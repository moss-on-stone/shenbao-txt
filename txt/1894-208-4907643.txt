# 1894 - 208 - 4907643

 

Page 1

 
 
[無理取閙] [  申報館主人白]  
　　嘉興正和信局划船被刦一事報案後當經邑尊履勘情形其中是非曲直自有公論固不必妄肆雌黄曲爲諱飾前日接正和信局來信以點石齋六月中澣畫報載有信船自盜一則向本館嘵嘵瀆辨點石齋與本館早於光緒丙戍分道揚鑣已歴九年之久遐邇誰不知之而正和信局偏欲以點石齋畫報之事向本館振振有詞豈欲本館爲點石齋任過耶試問以别家信局之事向正和信局詰問正和信局其亦甘受無詞耶寄語正和信局尚其努力自愛善保聲名勿徒費無謂之唇舌也 
[訪事已定] [  申報館主人啓]  
　　啓者本舘前登告白欲在漢口請人采訪新聞兹已訂定一人請諸君子不必修函下問矣此啓 
[勿以勝負易其氣論]  
　　夫兵勇氣也一鼓而作氣再而衰三而竭彼衰我竭是以勝之此曹翽之所以破齊師也孫子以下駟敵上駟而以中駟敵下駟以上駟敵中駟乃收一敗三勝之功故曰勝負者兵家之常事所恃者氣而已矣氣不可助而亦不可餒昨聞中日在牙山開戰小有損傷兵船以及載兵之輪船有被毁者而高陞輪船所傷最鉅有客倉皇而問曰中國之兵船何無用若是乎余曰船之用係乎人非船之無用殆人之無用乎客曰中國練海軍亦有年矣向不曾戰惟前此馬江一戰而墮法人計中以致船燬兵殲石浦一役又致船沈雖有揚武船尾之砲擊中法帥南琛南瑞之砲損壞法船而中國兵船究不聞與敵人相持於驚濤駭浪之中今者日人乘朝鮮之亂顯然與中國爲難就近發兵名爲朝鮮平亂實則欲據有朝鮮而奪中國數百年之藩屬中國以兵船往初亦爲救朝鮮之亂並不虞日人之作耗也藩國有亂求援自無不應東學亂黨不過癬疥之疾何必重兵以故僅派二千數百名以赴牙山旣而知日人已守韓京亟請濟師於是雇商輪載兵而往而孰知竟爲日人所乘聞之不禁憤氣塡膺夫中國之兵船旣如此其不可用則不如不與開釁之爲愈而顧憑血氣之勇損師致敗然則國家平日之所以豢養而顯榮之者又何故哉嘗聞兵船管帶不知行船布陣之道但知領薪水侵口糧逍遥乎河上凡所謂操演而整頓者除迎送大憲之外别無所聞會哨出洋亦祗名目而已平時之頽廢如此而謂臨陣可以奏功此則誰實使然安得辭其咎乎竊不禁又爲袞袞諸公汗顔久之牙山之挫得之傳闻究尚未知其實信而高陞一船致挫之情形則已可以得悉其受傷至於如此則中國又安得而自振朝鮮將不爲我有且恐生他國覬覦之心食毛踐土者不覺扼腕疚心東望零涕不止余曰客無然勿作此兒女之態也夫聞挫衂之信自不免憤懣之形然而我則旣言之矣此次中日之戰幸而勝則中國之福也不幸而敗亦於中國大有裨益人多笑余言之妄而不知其中實有至理焉中國海軍之兵船自馬江石浦遭挫之後其統領諸人不聞以此獲譴并有升調而去者其一切章程亦仍其舊貫絶不聞因此而大加振刷竭力講求去一積弊行一新令至今日而忽然欲與日人開戰此其勝負之數固有不難先知者第不與日人開戰而一味言和則中國之所損者更大有船而從不一試有兵而絶不一戰且以爲朝廷但有千日之養兵必無一日之用兵逍遥者乃習於逍遥怡怡然安富尊榮若固有之一旦大敵當前猶且不自揣度以爲行軍者若禹之行水行其所無事也中國之水師其享安閒之福也久矣若一再挫衄而後知兵船之取勝在乎平時之認眞練習非可以泄沓從事而後各知所警戒咸勤其訓練而草野之間亦將有英雄崛起爲國家出死力以禦强敵而敵人方以屢勝而驕當有可乘之隙使之轉敗爲勝易危而安不至全以暮氣用事夫然後中國之人咸有懼心咸有奮志可以固吾圉可以制强敵可以勝可以敗可以有勝而無敗中國自强之機在乎此矣子以爲中國之兵船日本且不能敵更何足以敵他國不知不能敵者非不能也是不爲也不能於一時可以能於異日不爲於此日安知不大有爲於他時故先敗而後勝者自古有之非兵家之所忌也客曰中國之所長者在陸戰而不在水戰如子言恐一時亦未必遽能奏效余曰長江水師亦中國向來所無得彭剛直公認眞整練不數年而大收功效立致肅淸以是知海軍之練亦猶是也養其氣勿墮其志持之久勿憚其難竊願爲中國望之 
[本館接奉電音]  
　　昨由京友電傳上諭三道敬謹譯登○六月二十二日奉硃筆江南正考官著馮文蔚去副考官著黄紹箕去欽此同日奉硃筆陜西正考官著楊天霖去副考官著劉永亨去欽此同日奉上諭本日召見之開缺蘇松太道魯伯陽著發往直隷交李鴻章差遣委用欽此 
[雄師大舉]  
　　六月二十一日天津西友來信云日内中國已定計與日本開戰皇上以頻年所費不貲練成勁旅兹者日人無理取閙不得不大張撻伐一鼓成功李傅相亦昕夕不遑與諸將運籌帷幄刻下預備調兵五萬分而爲二一由新城前往一由大沽啓行計普濟載五百六十人廣濟載四百人新豐載一千人豐順載八百人　南載一千人飛鯨載七百人伊稜載一千二百人高陞載一千二百人海晏載一千人鎭東載八百人共十船載兵八千六百六十人餘擬回時再載其中各大船復載馬數百匹及砲若干尊臨行未經告以何往惟授各船主信一函令於出口後開閱始知所往之處二十日淸晨普濟等八船展輪而去至下午飛鯨出口二十一日午後高陞復鼓浪成行大約高陞最落後是以遇險云 
[華船得勝記]  
　　北洋濟遠兵船係雙輪鐵甲載重二千三百墩二千八百匹馬力船中置大砲三尊自製造迄今歴十有一年六月二十三日駛至高麗海面遇一日本兵船卽互相戰鬥自晨戰至午後三四下鐘時始止初時船上砲兵似有畏怯之狀統帶方君怒以手搶擊斃四五人餘遂願爲効命奮勇爭先砲火喧天精神益奮彈丸飛去擊死一日本督兵官日船大受傷夷忽日人放一開花砲擊中濟遠船面毁及船首大砲司砲之某弁及兩旁士卒皆及於難死者十三人傷者二十七人舵輪亦折損統領乃將輪捩轉仍得行駛自如船旣轉突開後面巨砲以擊日船日船受傷更甚日兵官知不能敵急高挂龍旗乞降并懸白旗以求免擊其時統領正在麾兵奪取此船忽有日兵船三號衝波而至此船膽稍壯將龍旗放下依然高掛日旗濟遠統領乃折回威海觀於此事是濟遠固船堅砲利方統領更謀勇兼至雖 
 
 

Page 2

 
 
在洪濤巨浪之中仍有我武奮揚之槪彼高陞之被擊恃出於不及隄防耳否則奮兹羆虎戮彼鯨鯢區區烏合之師誠何足禁我掃蕩哉拈豪記此不覺色舞眉飛已 
[誓掃敵氛]  
　　烟臺來信云李傅相聞高陞被擊濟遠得勝回華之信遂檄調北洋兵船十三號令丁禹廷尚書督率駛往高麗與日人决戰啓行之際將船上所懸小艇一律卸置威海衛船面木質之屋亦拆卸一空豫備酣戰於汪洋大海之中諭以此次如不掃凈日氛誓不返國并飭威海衛從公之各西人齊至船中主持一切觀此是傅相已大有氣吞胡虜之意目下濟遠大獲勝仗正不難風馳電掣殲盡日人露布之馳指日可待雖有高陞小挫烏足介我懷哉 
[牙山戰記]  
　　前日本報登中日兩國之兵在高麗牙山開仗一事兹悉　中國派各輪船載往高麗之兵已有駛到者而日本祗有一千六百人往攻牙山日人知　中國大軍一到深恐四面受敵遂又派兵三千二百名往牙山助戰華兵精神百倍無不一以當十鏖戰良久日兵轍亂旗靡遂卽退回惟統領葉志超軍門當兩軍相見之時一馬當先驀受槍彈以致所傷甚重遽隕大星誠可惜也日内軍門所統之兵由聶功亭軍門代爲統率滅敵慶而雪前仇不禁於軍門有厚望焉 
[詳記飛鯨赴高時所見]  
　　飛鯨輪船由高麗回至上海昨已見諸報章兹訪悉六月十九日飛鯨在天津東沽載兵七百名馬數十四至牙山其兵携帶克魯卜砲及藥彈甚多大都裂眦咬牙誓除敵燄所携槍械亦分外精良下午五下鐘時已布置齊全隨卽會同操江兵船展輪出口二十二日正午行至牙山見中國濟遠廣甲威遠三兵船在海中巡緝旋由統帶者雇定駁船送兵士登岸二十三日淸晨三兵船皆開行他往下午飛鯨卽返棹甫出口忽遇日本兵船三號旋又見一輪船與一日本兵船同行由是迤邐而來絶不有輪聲帆影二十四日淸晨行抵威海衛未及片時濟遠兵輪船已擊敗日人轉輪而至急向詢之對以高陞輪船於二十三日天明被日人所擊廣甲威遠則不知泊在何方 
[譯飛鯨船主簿記諸事]  
　　昨見飛鯨輪船船主日記簿云日人擊沈高陞輪船一事本船主曾目擊情形當華歴六月二十日午後五點二刻時本船由大沽開行望高麗牙山進發船上有華兵七百名馬四十七匹及零星食用諸物二十二日午後二下時行抵牙山海口卽由濟遠廣甲兩兵船襄同渡兵登岸晚一點鐘時復將馬渡登二十三日各事已竣是日午後五點二刻時中國廣乙兵船由仁川駛至始得二十二日日人刦去高王之信九下鐘時廣乙開回威海衛先是天甫大明鐘鳴四下濟遠廣甲已從牙山開出八下鐘時突聞口外砲聲震耳十下鐘時本船亦出口見日本兵船三號在前飛駛詢之知由仁川來此旣而本船行至離小堡山十五里見一商輪船下椗望之疑是圖南相離不遠有日本浪速艦往來行駛下午一下時浪速艦開砲擊商輪船濃烟直冐似是水鍋已炸其時本船距此船約十五華里隨改輪至南邊以避惟聞浪速艦開砲十五六門被擊之船船首卽沈下旋向右邊欹側以致全船覆没少焉桅竿忽又竪起約高出水面四丈許此事本船主用千里鏡窺之甚爲明晰惟不見船上之人及小艇耳再四思之或者日人先將船上之人悉數拘去然後開砲擊沈亦未可知斯時尚有二日船皆鼓浪駛近閱二下二十分時二日船仍返仁川浪速艦望南駛去本船則望西折回擬赴大沽洎三下二十五分時又見二日船從西北方來似有偪近本船之勢相距祗六里一船忽轉柁飛往南邊一船帶中國之操江兵船往仁川船上已懸日本旗及本船將近烟臺時已二十四日天明後六下矣沿途不見一船午後五下時本船抵威海衛船中有一客渡之登岸并令人携一信函投遞越二十分時復往烟臺遇見濟遠輪船向詢情由知二十三日七八下時與日人開仗想前日所聞砲聲卽兩軍互擊時也至向疑圖南被擊者至此始知實係高陞至浪速艦倭音謂之浪泥哇更云 
[譯西信記日人占奪韓京事]  
　　上月二十二日高麗仁川西人來信云二十一日日人麾兵攻擊王宮高兵之守宮門者開砲以　兩軍互有死傷閱五分時高兵力不能支日人遂將高王王妃世子郡主悉數刼至日公使館交與大鳥圭介事後又攻擊我中國商務大臣行轅旣至無人攔阻日人得以長駈直入時袁觀察先已回華譯員蔡君知事不諧奔入天主教堂暫避參贊唐君則避至英總領事署日人遂將營門之巡捕一名殺斃旋復攻奪電報局局中總辦委員學生司事悉數逃至海關日人卽分兵占踞由日兵官出示曉諭妄稱目今韓城已爲日本所得當按照軍律行事一切人等不准出入自如如欲行動須先請免狀云云刻下公私函牘日人强欲先行查閱方得投遞電報亦毫不流通云此信由英兵船遞至烟臺轉送至滬事經目擊信而可徵又聞日本旣據韓京卽分兵四千名擁至牙山欲攻去中國駐紥之兵勝負如何未經訪悉美兵船得信卽調水師四十名馳入韓城保衛使署噫日人無理極矣似此横行不法尚復稍有人心乎泚筆記之不禁義憤塡胸大動我繫單于頸封狼居胥之意已 
[西電照譯]  
　　昨晚上海某洋行接天津來電云北洋鎭遠兵船與日本兵船開戰被其擊沈尚有中國兵船二艘杳無所見不知被日本兵船刼去抑係沈下尚未詳悉 
[日船游弋]  
　　滬上傳言臺灣等處海面時有日本兵船游弋招商局廣利輪船本欲駛赴香港聞此卽暫爾停輪江天輪船於禮拜六開往寍波日内未經回滬蓋亦防日人之刦取也 
[日工坐困]  
　　日本西字報云近來日本作工之人以戰事孔迫無人過問生涯頓形寥落如日久尚無轉機勢將坐以待斃也誰爲禍始其亦有悔於心乎 
[營口訪事人函述日高事]  
　　東省與高麗邊境毗連鴨緑江頭雙魚易逹是以此次日高事起得信較他處獨先兹接本館派往營口訪事人來函云電報局從六月二十一日起禁止商人以私碼傳電蓋因中日失和恐日本奸人暗傳戰信也○金儀亭總戎所帶奉軍右營於本月二十日半夜時拔隊赴東邊以便馳至高麗掃蕩日人之占踞者我中國陸軍將士素稱驍勇絶倫此行也諒不難掃凈敵氛收回屬國捷書馳報指日可期矣○日前有日本奸人改作中國裝束附某輪船至營口匿跡東營某鋪私購籽油按籽油係軍中要需輪舶機關必須用以揩擦今者日本無端啓釁毁我師船凡在戴高履厚之人無不同仇敵愾營商素知大體决不貪圖重利以油售與敵人也彼族雖狡尚有何計可施乎○中日失和後銀價逐日加昻日内每兩可易東錢九千六百六十文○市上謡傳戰事甚殷恐有封禁海口之事是以元豆價銀驟貶每石减去三錢 
[派船巡弋]  
　　日人恣睢暴戾殘忍性成旣將我中國高陞船擊沈所有入水之人仍復開槍擊斃顯違公法實爲萬國所不容各國聞之皆派出兵船巡游高麗及中國北洋海面以備兩軍對壘之後設法救人日前救起四十三人之法兵船名曰利宏蓋亦急公好義者也 
[願策奇勳]  
　　廣東督標中衡恊鎭楊鎭軍安典整飭戎行不遺餘力訓練砲隊尤爲精益求精現當中日搆兵鎭軍率一旅之師策動萬里曾向兩院憲面陳一切大有氣呑東海之槪兩憲以國家如有軍務則百粤邊防不容疎忽因面諭鎭軍整頓防海事宜務期有備無患無庸率隊赴韓詩有之曰公侯腹心公侯干城可爲楊軍門詠焉 
[日人防海]  
　　中外新報館得東瀛來信云日本海軍省現奉日廷命在日本沿海緊要地方添設警船燈塔並由海部總管大臣妥議條欵使海面情形得以隨時通報擬定五條一係探察沿海要件二所有消息俱發電音傳遞三各船經由日本海面無論兵船商船俱卽登記四查察天時風雨隨時呈報五稽杳船艘失事情形俟建成後設立總管官一員另每燈塔各設總管一人副管理二人以司其事觀此情形是日人自 
 
 

Page 3

 
 
知於理甚悖深防我國攻彼海疆我國此時正可大興問罪之師長駈直入諒日本區區島國决不能奮螳臂以當車也 
[中俄交涉記]  
　　俄國於西藏與中華交界處從未有人前往考察事宜前者曾派幹員或專查植物如花草之類或博稽礦産或旁究動物如牲畜之類或精探氣候與其土地所宜種植者而俄人猶以爲未足也又派格物之士數輩於西歴去年六月二十七日起程前往詳細考察其天氣土宜等事今年正月始得去年十一月間所發手書内言自俄起程後取道於喀喇沙而過天山渡凹裏介河今在勒春小住勒春地勢高於海水者約計一千尺附近有小河一道數日後我輩將分爲兩路一一鈎稽而聚集於中國靑海境内之沙租地方又須小住數月方可徧查内山一帶與喀什噶爾相近之落落拿河哥哥拿河後取道四川回國以上皆信中語也似此冥搜不已俄心誠叵測哉來信又云近有美國人問人曰今俄國加意築西伯里亞長鐵路直至琿春未知此路旣成與中國日本及中亞細亞洲關繫若何或答之曰此路旣成歐洲與中國及中國之民可直逹而無阻閼中亞細亞洲一變而大興矣西伯里亞之民亦得沾教化矣素日荒凉僻靜無所用之之地一變而爲有用矣且美州之干拿打及美國迤西各處亦緣此而大盛矣日後琿春亦將成一通商之大都會而與英屬之干拿打及美國可皆有大輪船互相來往矣美人又問火車上之貨物不識可以運送否對曰能惟火車運物恐須擇其貴重而小者如茶如絲之類始可運送若呆笨而大者則可發往輪船通行之水口託輪船運送按俄路告成俄利之溥誠如上文所云中國若不亟思仿造則利盡爲人攘去矣奈何 
[老當益壯]  
　　督辦欽亷防務雲南提督馮萃亭宮保久歴戎行戰功卓著前者援越一役歃血力戰威名遠播中外同欽兹因日本生心圖佔高麗宮保聞信之下忠忿塡胸亟欲彰我國威掃除醜類業已致書粤督李制軍請轉逹北洋大臣以主戰爲上策愼勿輕從和議貽笑鄰邦並自稱受國厚恩屢圖報稱如果開仗自願統率舊部力效馳驅等語忠義之誠流露於語言之表按宮保年臻上壽猶不忘報國之心以視彼貪生畏死置國事於不顧者奚啻霄壤哉 
[扼守海壖]  
　　歇浦以東泥城一帶衺延數百里漁舟灶户密比如林大憲恐日人遊弋師船潛行偵探或有漢奸之類暗中接濟資糧因卽檄調陸營在泥城中節節扼守本館於前數日曾著嚴防漢奸濟敵一論今得綢繆未雨先事預防雖有奸徒亦無所施其伎倆矣惟彼醜類其勿窺伺我海疆哉 
[日人膽怯]  
　　前日上海日本郵船會社安及斯輪船開赴長崎日本商民附之回國者約有四五百人蓋已膽戰心驚不敢久留中土矣 
[軍憲蒞滬]  
　　前報荆州將軍祥軍憲亨約于六月廿九日可以抵滬云云兹悉軍憲已於昨晨抵埠滬上印委各員均往迎迓軍憲旋卽登岸在泰安棧暫駐襜帷擇日北上 
[儲憲來滬]  
　　湖北糧道周觀察麟圖由鄂來滬暫駐長發棧昨日十二點鐘乘坐緑呢大轎往各衙門拜客及至上海縣黄大令飭家丁擋駕聞觀察小住數日卽當北上也 
[體恤工匠]  
　　目下中日有事軍械火藥關繫最爲緊要滬南製造局總辦劉康侯觀察諭飭工匠人等赶速製造日夜不輟日前有住居城内之機器匠某甲因修理機器偶一失足從高墮下致傷腰脇當卽回家醫治現因工作孔急觀察賜以珍藥並給資斧囑令赶速醫痊以便到廠工作 
[舉辦團練示]  
　　欽加運同銜特用府調補江蘇松江府上海縣正堂黄爲示諭遵辦事照得保甲一事最爲當務之急本邑歴年以來俱經認眞編查現奉督憲札飭沿海各地方港紛歧地叚遼闊飭令各就地方情形整頓保甲辦理團練旣可備禦外侮卽地方宵小亦可因而歛跡守望相助衆志成城以期有備無患等因奉查上海華洋雜處匪徒最易溷跡且保甲團練必須相輔而行方能有濟業經照會並諭飭各紳董妥籌辦理在案合行示諭遵辦爲此示仰該處各鋪户軍民人等知悉立卽遵照向章將本圖户口核實編查牌内設有匪類十家互相舉首切勿容隱其客寓烟館庵觀等處不得容留形跡可疑之人此外賭塲尤宜禁絶烟館二更後卽令閉門一面聽候紳董集議各就本處挑選勇敢壯丁定期操演技藝晝則分紥各要隘稽察外來匪類夜則週歴巡防務使内匪不能托足外奸無從窺伺所需旗幟號衣已由本縣捐廉製備給發此係保護地方要務各宜踴躍奉行不得虚應故事該壯丁均聽董事約束亦不得藉端生事致于查究切切特示光緒二十年六月二十八日示 
[大閙茶樓]  
　　有池六寳者不知何許人昨在滬南馬路地方某粥鋪領略雙弓米風味突有著名流氓王小連生奚阿松等不知與池有何夙怨强邀至某茶肆評理拍凳敲檯聲震四壁正在紛擾之際有沈文士及其子沈順寳另有丁呂扣等作壁上觀代抱不平致相角口繼以用武飛盃擲盞將店中什物搗毁一空池不及避讓大受損傷兩造互扭至二十三七鋪巡防局請訊局員鄭厚餘二尹升座訊問供詞各執以王小連生係著名流氓不便從輕發落卽飭局勇將兩造移送總巡局請葉臨恭司馬究辦 
[星火宜防]  
　　虹口百老匯路廿二號門牌某洋鐵店間壁五福園老虎灶烟囱逼近洋鐵店之板壁前日五點三刻鐘時因火力太猛以致烟囱横裂火從天幔板而起炎炎上熾幸時在白晝鄰人畢集協力澆灌得以卽息又虹口菜市街萬森鮮肉莊日前購買花萁柴數擔堆放披屋内不知如何遺火前夕十二點一刻鐘時火光從門隙射出店中人尚在黑甜鄉裏未及知覺經巡街華捕瞭見立呼印捕破門直入竭力澆灌幸卽撲滅惟屋内什物並樑楝等已焦爛不堪矣 
[投浦遇救]  
　　昨晨有一人年約二十餘衣服垢敝顔色淒凉在蘇州河畔踽踽獨行臨流悵望若有所思俄而縱身一躍已入淸流見者大譁適有某甲在此處經過見而惻然卽出洋蚨兩翼雇船打撈得以出死入生詢問何故輕生據言陳姓四川人祖父曾爲顯宦後因家道中落向親朋借貸來滬謀生不料悞中匪人詭計將所帶之資悉數騙去今者囊槖蕭然欲歸不得欲步靈均後塵耳甲撫慰再三更給以英蚨兩翼令其速作歸計勿再流連異地其人乃感激涕零再三稱謝而去 
[飭差勘地]  
　　日前周王氏在縣署控告朱增祥錢師竹等盜買墳基一節經黄大令提訊在案昨派差役高德榮萬錫坤協同地保陸　咸至虹口查勘地基待禀覆後再行核辦 
[索欠忿爭]  
　　粤人楊榮章癖嗜烟霞每於蘇婦王張氏所開烟館内過癮祗以無資供給遂與商通如遇阮囊羞澀時權爲記帳氏以碍于情面爲之首肯近以記帳愈多屢向索取前日楊又望門投止領略紫霞膏風味氏復伸前說楊亦反唇相稽時有烟館夥陳阿福亦以楊爲非楊怒甚攘臂而前將陳扭住痛毆且舉磁面盆擲去以致頭額手臂等處皆受重傷雖經送入醫館醫生尚不能决其何日可痊昨由某包探將一干人送至英公堂禀明情節通刺略詰數語著陳仍至醫院療治楊則暫交捕房帶回管押候陳傷痊再訊 
[歸案辦理]  
　　寳山人孫阿榮向在美租界爲扛夫日前與同業之徐福全因爭扛力以致互毆後孫回家忽於六月廿三日身故當據張仲生與孫弟榮春言阿榮之死實被徐福全毆傷所致榮春乃於前日來滬將徐尋獲並將當日同毆之顧雲龍等三人一併扭入美捕房捕頭以案關人命飭包探竇如海將一干人轉送英公廨由值日差禀知宋通刺以孫等係寳山縣人此間未便准理遂備文飭差將原被告及見証等五人解送寳山縣研究 
 
 

Page 4

 
 
[會訊黑人]  
　　昨報記江南製造局拘送阿非利加洲黑人至上海縣黄大令倩舌人研訊知係法公司某輪船火夫遂交差小心看管旋拜會法讞員葛同轉請飭人至法公司查詢明確訂期翌日會同法領事訊究昨日午前鐘鳴十下飭差帶所押黑人鳴騶蒞法總領事署繙譯官魯君鼐安延入旋會同道署譯員沈留雲司馬代理法總領事祁君理恒法讞員葛蕃甫同轉升座訊問供稱在法公司某輪船當火夫是日適逢禮拜聞有日本某輪船在浦東船塢中修理船上有一友人因邀得同事三人駕一葉扁舟前往探望旣而忽動遊興散步至製造局一觀局中人以形跡可疑突來盤問同事三人先機走脫我卽被拿解訊各員訊供旣畢將此人交還法公司輪船案遂一結 
[英界公堂瑣案]  
　　三百三十一號華捕拘解行竊趙東生洋布短衫二件之趙阿三到廨宋通刺商之易副領事著將趙管押五日贓交失主領去○包探施富寳禀稱張良元失竊生絲褲一條布衫一件夏布馬甲一件查係劉阿金所竊拘獲送究張投案申訴前情請領贓物劉阿金供本邑人實因貧病交加無以糊口暫作三隻手生涯如蒙恩宥定當改過自新通刺以行竊有贓判令管押十四日○六十一號印捕拘送在途打架之劉金福瞿祥祥二人到廨劉瞿同供本邑人在老船塢西人處爲侍者昨日偶因細故爭論並未打架通刺以事甚細微且無打架實據著以後不得在途吵閙致于咎戾從寛斥釋○三百八十七號華捕拘送小工王阿林到廨禀稱王在百老匯路扛物高聲呼喚有違租界定章通刺諭令以後務當留意不得高聲呼喚此次從寛免究 
[及時之施]  
　　同豐永金號交來蘇城恒孚銀樓經募無名氏善士求吐血速愈樂助洋一百元張心共規銀三十兩九錢均入順直賑捐吉祥齋主人助施醫給藥洋一百元鄒雅卿求母病速愈身體强健助洋五十元當此敝堂每日施醫藥千餘號眼前實惠貧黎諸善長及時之施功德尤爲無量同深感謝謹登報牘以誌心儀[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[案犯發回]  
　　吳妙林姦拐阮張氏後謀斃本夫阮阿狗埋屍滅迹一案當經縣尊訪聞原委飭差提案訊出實情騐明屍身有傷旋將各犯監禁一面申詳上憲嗣奉批飭解府訊招轉解省垣臬憲衙門勘訊吳妙林初訊翻供屢次熬刑經署臬司現任江海關道黄幼農觀察復訊再四盤詰始照縣供無異當堂畵押轉解撫憲奎大中丞提勘擬定罪名題奏候旨昨日已將吳桂華馬阿二犯婦阮張氏等三名發還上海縣監禁候示原差禀明黄大令飭卽分别收入内監聞吳妙林一犯現留司監一俟奉到部覆卽當明正典刑也 
[出貨糾葛]  
　　昨報載諭令補詞一則宋通刺於前晚升堂訊理王錫記供監生本邑人教習英文本年三月間有素識之施文潮將日商東興行寄存招商局北棧之煤五十墩棧單一紙向監生抵借洋銀二百五十元近因煤價昻貴施屢與監生商懇先行出貨變價歸欵監生於六月初旬持單至北棧出貨當被管棧人孫望寳將棧單塗銷與孫理論據云此項洋煤早有東興買辦劉維三立有東興圖章保單將貨出去故原單早作廢紙監生旋與施至該局總司人張某理說而張仍著孫理處明白孫先尚應允料理繼而與劉彼此推諉爲此情急將孫劉扭至捕房轉送案下求恩究追施供寍波人向以牙科爲生上年八月間有昔存今故之某姓友人將前項棧單抵偕銀一百七十五兩嗣因小的因事回籍至今春來滬因有急用將此單向王抵借洋二百五十元近因煤價飛漲可得盈餘遂與王商懇先行出貨銷售得價歸欵不料該棧經理人孫望寳早經串通東興買辦劉維三僞立保單將貨出去并將原棧單擅自塗銷今經王將孫劉扭案爲此投案聲明求恩究追劉維三供紹興人現在楊樹浦紡織局爲經事前在日本人所開東興行爲買辦上年四月間有郭姓來行購買洋煤五十墩每墩價銀二兩八錢共計銀一百四十兩當收現銀一百兩尚少銀四十兩當掣招商局北棧棧單一紙迨至十月底离姓並不將欠找銀兩來行料理亦不至北棧出貨職員遂於十一月初三日登申報告白此項棧單早經失去日後檢出作爲廢紙通刺謂爾旣經收過現銀一百兩並掣有棧單在外何以又登申報告白原棧單作爲廢紙劉又稱職員所出之煤與此單之煤本不干涉求大老爺訊問管棧人孫望寳定知分曉孫供小的向在該棧經理有年前有東興行寄存洋煤一千餘墩除陸續出去外祗存五十墩至本年四月間東興買辦來棧聲稱所存洋煤五十墩棧單早經遺失當憑東興行圖章保單一紙由劉將煤出去所以王錫記持單來棧出貨時由小的知照管馬頭洋人由洋人將原棧單塗銷今蒙質訊此項洋煤實被劉混朦私出求恩明鑒通刺查訊此案孫劉未便置身事外著覓的實人具保出外自向原告料理淸楚施暫交王帶去候示王唯唯遵諭而退 
[親家具結]  
　　陶顧氏至英公廨控親家張洪壽勒索聘金意圖賴婚叩求提究宋通刺於前晚提訊顧氏稱家在無錫向爲小本營生生一子聘同鄉人張洪壽之女爲室曾出茶禮首飾等洋四十二元現因男女長成屢倩冰人催娶不料親家勒索聘儀甚鉅爲此情急邀同冰人投案求請訊究張洪壽供販售缸甕爲生前憑同鄉人陶子餘等爲煤將女兒許字陶顧氏之子爲室言明明年完姻並未勒索茶禮亦無賴婚情事陶子餘供向在無錫開設酒店與兩造均係同鄉兼有親誼現願竭力排解求恩免究宋通刺飭張出具並未勒索聘禮聽憑擇吉完婚切結陶子餘無干省釋顧氏叩謝而退 
[上海縣署瑣案]  
　　昨報丐婦喊寃飭交丐頭管束一事後由夫弟蕭玉漢堅求騐究黄大令於前晚升堂訊問蕭挈妻嫂兒女共六人赴案供稱小的係山東人來滬求乞六月廿六日到西門外白雲觀間壁花園内求乞所携一犬被園内主人捉住以致口角被毆大令曰有何見証答稱路上行人皆見之大令曰但指路人豈能作証飭仵騐得左額角略有微傷大令曰爾等以微傷赴案喊控豈非圖許蕭等在案前無片言分辯惟如向店鋪乞錢狀喊哭連聲大令怒甚喝將蕭玉漢掌責二十下著交丐頭管束候傷痊遞解回籍○徐二在黄觀察行轅服役驀進簽押房圖竊未成被署中家丁撞見禀明黄觀察發縣訊究已記前報前晚黄大令升堂提訊徐供揚州某泉縣人年廿二歲當十八歲時在道署陳大老爺處服役從無偷竊情事自去年聶大老爺薦一朋友來後署中時常失物銀表等類皆不翼而飛小的實不知情因被人疑及小的陳大老爺於二月間已將小的停歇聶大老爺勸令再做小的不願暫時抌擱卽欲他往謀事署中現在失去銀票小的實未行竊黄大令廉得其情判令笞責二百板收押候備文遞回原籍 
[法界捕房紀事]  
　　昨日有提標右營水師勇丁數名擎鎗過小東門外某號巡街捕因其不穿號衣上前盤詰以致齟齬當卽獲住二人送入捕房旋由哨弁某君訴知讞員葛同轉同轉飭丁持名片至捕房告明捕頭將二勇帶出送交哨官收領○某甲手持錢數百文雇坐東洋車至小東門外停車正在數給車貲不隄防妙手空空兒乘間攫錢而遁某號巡街捕當塲拘獲解送捕房押候堂期解訊○前日有積竊某乙在某輪船竊取水烟袋二枝烟鎗一支某包探目見情形當塲拘獲解入捕房另有一賊圖竊未成一併拘入捕頭命一併押候解請讞員究懲 
[邗江官報]  
　　六月廿三日前永豐壩吳分轉用賓缷事回○廿四日陳分轉廷善委泰屬總巡許分轉之奇委焦山總巡任鹺尹宗舫委四　掣騐吳鹺尹元惠委　角稽收均謝委○廿五日徐别駕敦業解京餉起程孫鹺尹傳炘委總局發照差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
