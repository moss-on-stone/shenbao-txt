# 1902 - 137 - 4910449

 

Page 1

 
 
[特延名宿赴浙江文瀾閣校勘九通啓] [  圖書集成局謹曰]  
　　本局用新鑄大號鉛字排印九通全書原本浙江局刻嗣經勘悉浙刻本校對未精訛舛甚夥登報訪求武英殿本疉承四方藏書家惠函相告得有杭垣丁和甫孝廉家藏杜氏通典鄭氏通志馬氏通攷元明兩刻本字體精美足佐校讐而各處賜假殿版九通類多殘缺不全尚難訂正全書以饜藝林之屬望因思杭州文瀾閣貯有　殿版九通全帙特延沈師徐雷君曜兩孝廉爲總校唐益吾拔萃李梓靑方蒓秋兩明經瞿五飛茂才爲分校同赴西湖重加校訂俾是書得成完善無别風淮雨之訛已印訂發出之皇朝三通他日當另印校正之紙附呈諸君子重行裝訂或有破碎缺頁希先開示明晰交原售書處轉寄補呈本局區區之心想薄海士林必能同垂鑒亮也此啓 
恭讀本日所紀上諭裁併户部三庫各官因推廣言之 
户部之有三庫也一曰銀庫一曰縀匹庫一曰顔料庫攷大淸淸典三庫各有郎中一人員外郎二人大使一人司庫二人分掌銀幣物料解納收支又有三庫檔房主事一人掌稽覈文移又有筆帖式司庫等分隸三庫而管理三庫事務則簡用親王大臣初無定員掌總稽庫藏節制出納蓋所以專責任愼國用也顧設官分職當時雖備極周詳而積久相沿弊竇遂因之日甚側聞三庫各司員京師中人咸以爲至優之缺其起居之奢侈服用之豪華幾與王公貴人相將試問苟無情弊何以能如鄧氏銅山郭家金穴取之不竭用之無窮乎上之所好下必尤甚彼庫書庫丁之相率作弊亦固其宜皇上洞知其然於是准户部遵議之奏將三庫郎中等缺裁撤凡庫書庫丁悉數革除一切收支事宜統歸户部堂官經理農曹積弊雖未必卽能一掃而空而皇上於此旣有實力整頓之心則後之經理收支與夫其他各官之職司出入者皆當略知顧忌不復敢侈然以囊槖自肥矣草茅下士竊以爲國家旣設户部以尚書侍郎總理天下户口土田之籍而舉凡經費出入皆統理焉又設十四淸吏司以分任其事官不爲少又何患事之不舉而必别設三庫乎是故三庫者鈎稽貯納經劃開支是卽一無所私一無所弊而亦國家之冗官也冗官宜去故卽無弊端於其間而亦以裁併之爲便雖然冗官之可裁可併者又豈僅户部三庫而已哉試爲推廣言之禮部有儀制司以掌嘉禮軍禮祠祭司以掌吉禮凶禮主客司以掌賓禮精膳司以掌五禮宴享之宜而又設太常寺光禄寺鴻臚寺各官不幾嫌於複疉乎夫太常掌祭祀禮樂之事也光禄掌祭饗宴勞酒醴饈饍之事也鴻臚掌朝會賓客吉凶儀禮傳贊之事也其事皆分屬於禮部四司則以禮部統之足矣况太常光禄鴻臚初本隸於禮部自順治末年以迄於康雍二朝其間析歸本寺復以寺事屬之禮部旣而又改歸本寺其制亦已數更乃今獨不議裁併者何歟兵部有車駕司以掌驛傳郵符中外馬政則太僕寺所掌之馬政似可隸入何必另設一官且太常寺與鴻臚寺旣共掌祭祀禮樂之事矣乃太常已有贊禮而鴻臚又有鳴贊序班等官夫朝會賓客吉凶之禮非數數舉一官演習而統屬之可矣矧儀制官已統於禮部太常鴻臚兩官尚嫌其贅乃又於此而重之抑又何耶此而不併其謂之何夫自餘内外大小臣工之閒散宜裁者尚不可以僂指計兹因裁併户部三庫各官而旁推之他部各寺其可裁可併者已如此則釐而正之澄而叙之又豈徒内之裁撤詹事府通政使外之裁撤河漕兩督謂國家於繁冗官職已悉數去之不留遺議乎夫以是官而職有專司雖有弊當釐剔之而不當裁併之者也以是官而事已分屬雖無弊當裁併之而不當姑容之者也是故朝廷之裁併户部三庫也豈徒以積弊而已哉半亦爲併閒曹汰冗員計耳然而今之所謂閒曹冗員者正復無限廟堂之上盍亦於此一一加之意哉 
[本館接奉電音]  
　　昨日午前京師飛電傳來上諭二道敬謹譯登○四月十四日内閣抄奉上諭户部奏遵議裁併三庫請旨辦理一摺三庫積弊已深庫書庫丁弊端尤甚亟應實力整頓著如該部所奏卽將三庫郎中等缺裁撤凡庫書庫丁悉數開除一切收支事宜統歸户部責成毋庸另派三庫官管理所有未盡事宜著該部詳晰核議妥定章程奏明辦理欽此同日奉上諭廂紅旗滿洲都統著榮禄調補溥倫著調補正藍旗滿洲都統所遺廂黄旗蒙古都統著奕謨補授欽此 
[英員答問]  
　　英京倫敦來電云某日英員卑利士佛君在下議院中致詞曰中國增收貨稅以抵償欵恐致激成變亂將奈之何大員波路科君答之曰僕現未得有官塲消息惟政府曾議及此事擬與各國互商選用銀行主及衆商人所陳善法務使中國淸償此欵不致過於局促則變亂自敉矣 
[德圖練兵]  
　　日本報云德人之在中國山東省者頗思招攬練兵事宜商請撫憲張安帥電達外務部外務部婉辭却之蓋不欲以兵柄授之外人也 
[意謀難逞]  
　　日本報云意大利國圖佔中國浙江寗波府屬三門灣蓄念已深苦未得逞近又向慶親王竭力要求慶親王嚴詞拒之未知意人能從此息喙否也 
[法主赴俄]  
　　日本報云頃得巴黎司電報悉法國伯里璽天德路海氏於西歴五月十三日之夜携同外務部侍郎笛路卡之耶氏赴俄都修兩君相見之禮大約二十七日可返巴黎司 
[法毁京城]  
　　泰西各國京都向皆無城垣環繞獨法之巴黎司崇墉百雉高薄層霄刻下市會中人忽議請將外圍毁去蓋以西歴一千八百七十年英法交兵普師直入法京法人無計攖城以拒以故近日漸悟城之全無足恃不若夷爲平地使蒼茫廻野得以變爲熱閙市廛也説見日本報 
[海西茗話]  
　　華歴本月十四日英京倫敦來電云英國商務局中人查得一千九百年國中所用之茶人需七 
 
 

Page 2

 
 
十二兩其間來自印度者四十二兩來自錫蘭者二十七兩來自中華者三兩至目下則華茶之入口者更日少一日觀此則我華茶業已遠遜於前矣寄語浮梁巨商尚其於此加之意哉 
[力求興利]  
　　南昌訪事友人云江西藩憲柯遜菴方伯籌畫賠欵計無所施商諸派辦政事處諸員亦鮮善策爰具公函轉商各府州縣力求振興利源其言曰江省各庫久已入不敷出新攤賠欵每年銀一百四十萬兩數鉅期迫實苦無米難炊而大局攸關何敢稍有貽誤業經次第設法如畝捐土膏捐以及木料夏布等統捐或所得無多或成效未著多方籌畫仍不敷派數之半况本省一切要政亟須遵諭舉行所需經費尤繁若非赶緊另籌必至無以應付但旣再三羅掘又何忍重困吾民惟有於無可設法之中存一竭力維持之想弟等自維迂拙智慮難周同寅中不乏留心時務之賢必有灼見眞知可以濬利源而除弊竇尚希發攄素藴匡濟時艱迅將通省情形熟爲審度除已辦之外尚有何利可興可項可减辦某事確有把握增某欵實無弊端妥帖易施總以上不病國不下病民爲要義務於半月内開具淸摺飛遞本處以便采取核議詳請施行幸勿徒託空言是所切跂 
[文星過境]  
　　揚州訪事人云江蘇督學部院李蔭墀宗師于月前按試徐海各屬刻已竣事本月初九日午後文旌回抵維揚郡城文武官員均赴江干恭迓憲舟小泊片時卽翦江南渡 
[恭送帥旌]  
　　鎭江采訪友人云江蘇巡撫恩藝棠大中丞秉節蒞潤州閱視象山東馬頭各處砲臺事畢後於本月十一日傍晚呵殿入城親詣道府各轅謝步十二日午前鐘鳴九下傳諭起碇馳赴圌山江陰一帶蒐軍并令南洋續備軍統領陳宇山軍門隨之而往瀕行常鎭通海道長久山觀察鎭江府祥遂安太守以及江勝新湘各營官咸赴江干恭送 
[稅司去潤]  
　　鎭江采訪友人云此間洋關稅務司司必達君奉總稅務司赫鷺賓宫保調往九江關主持榷政遺缺遴委雷樂石君接任本月初八日雷君乘某輪船抵埠擇吉十一日履新至晚九下鐘時司君卽附太古洋行大通輪船赴九江租界總巡周遊戎及洋務局員邵大令均在蠆船送别 
[示禁夾私]  
　　揚州訪事人云淮鹽運岸經過長江掣騐各卡向有提重之說積習相沿已非一日邇者兩江總督兼督鹽憲劉峴莊宫太保以江船户恃有提重遂放膽夾私年來課鹽短絀未始不由於此爰特出示禁止略謂掣騐定章鹽船過卡止掣一艙該艙如有夾私餘艙卽以此核計提鹽重斤亦類是乃近來各掣騐卡以分半充公爲言勒提多色甚至派有定數如下關卡每船約提四十包或五十二包楚西提二十餘包或三十包武穴提七包或十包不等此實卡員及司扦等人自圖充賞起見豈眞爲公江船户爲其所愚以每年得此充公數萬金爲支應局公款挹注遂毫無忌憚任意夾私致佔岸銷課釐短絀兹特分飭各卡照章掣騐概免勒提並飭兩淮運司轉諭各商實發水脚不得稍有尅扣似此整頓各江船户旣免勒提又無尅扣各船户如果天良未泯自可守法奉公如再有夾私等情則惟有照章嚴懲該船户等具有身家愼勿以身嘗試也 
[錢僧受懲]  
　　揚州訪事人云兩江總督劉峴莊宫太保以近年市上制錢短絀奏奉諭旨仿照閩省章程在江南鼓鑄當十銅圓頒發各屬與制錢相輔而行揚城前已運到若干元行之肆中鋪户居民均稱利便惟各小錢鋪以利無可圖不免意存遏抑月初某日小販某甲持銅圓至小東門某錢店兌錢店夥謂係鉛質堅不肯收甲與之辯論正擾攘間適甘泉縣主謝明府因公過此問以何故從人據實禀知明府令將店夥拘至街心謂此項銅圓係大憲　明鼓鑄各處通行爾謂夾鉛不妨試騐乃用夾剪當衆剪破見内外皆係精銅於是赫然震怒命掌頰數十下以爲有意阻撓者戒 
[西人修路]  
　　蕪湖訪事人云去歲洪水爲災沿江各圩多被風濤所損美人木蘭君憫之電達美政府請撥欵爲之修理迨銀匯至卽商之道憲吳季卿觀察觀察辭以籌欵已足無庸越俎代謀木蘭君乃懇求改充馬路修費以惠途人觀察允之因卽鳩工庇材相度地址起自驛磯山直達天主堂後由犀湖池經縣城東北二門迄機器礱坊上通徽寗大路謹蠲吉日萬鍤齊興不虞工尚未成木蘭君忽染疾而殞刻下由赫懷仁醫士筦理其事大約必能竟厥前功也 
[鑑湖波鏡]  
　　紹興訪事人云浙江蕭山縣瞿萼馨大令署任期滿奉藩憲誠果泉方伯飭正任是缺之李　畬大令回任旣而忽擬以平湖縣海疆繁要缺詳請調補惟去春卸篆時尚有四叅未淸之案不識能免吏部指駁否○本年二麥類多歉收惟菜荳尚得六七分賴以維持市面各油坊近均用機器榨油出數旣多獲利頗厚 
[黄樓笛韻]  
　　武昌訪事人云淸明以後晴少雨多自武昌府署頭門外以迄正街水皆没踝辦公人役涉足艱難府尊梁集菴太守慨捐廉俸二百千文飭工培以泥土以便行人○湖北候補未入流黄少尹永言聽鼓多年未奉差委寄食於蘄水縣署充當户糧司事因是於錢榖一事頗能了然於心某日將鄂省糧丁各弊書吏如何舞弄紳　如何把持縣官如何收受漏規通同朦蔽一一和盤托出條陳憲轅上憲嘉之特飭少尹署理天門縣典史以示鼓勵 
[磯夏漲]  
　　蕪湖訪事人云縣主柳小汀大令現擬於城内設立小學堂惟苦經費不敷除捐廉津貼外並准酌收修金以資彌補○今年日本六坂舉行博覽會日領事咨會蕪湖商務局督辦許九香觀察請卽曉諭商民俾懷抱奇尤者携物東行藉以考優劣而興工作○鳩江書院一切經費向由黄某經理近被虧欠甚多被人扭至蕪湖縣署控請究追未知縣主柳大令若何核辦也 
[茸城買夏]  
　　松江訪事人云由南鄉漕涇迤邐至金山衛海塘綿亘數十里歴年旣久不免傾頽近日府尊余石蓀太守接奉上憲札文飭即親臨勘騐因札令華亭縣林蔚生大令隨同前往適大令小有感冐請假數天太守遂暫駐行旌大約須俟大令銷假後就道矣○有待詔盧甲者奉其瞽母至東校塲畔結屋而居已則出外謀餬口一肩行李久滯他鄉其妻出自小家略有姿色近爲狂且所據迫令改適某木工其妻不依因請邁姑函催甲歸繕詞投縣具控訪事人所述如此核其情節頗極支離不知南面者若何訊理也○察院弄蒙學堂後卽左營舊校塲諸生日就其地體操每逢三九期則與城外陳忠愍公祠蒙學生會集操練 
[札查榷政]  
　　前日兩江總督南洋通商大臣劉峴帥札行蘇松太兵備道兼江海關監督袁海觀觀察以現議裁釐加稅一事飭將關上 
 
 

Page 3

 
 
每年征收若干開支若干開造淸册呈送察核等因大約日内卽須遵照辦理也 
[會辦謁客]  
　　昨日午後江蘇海運局會辦沈賡虞太守因有要公命駕至馬路工程局拜會總辦翁子文太守太守延入花廳暢談良久而出 
[流氓已獲]  
　　著名流氓火燒毛毛前在寳山縣境糾黨行兇縣主金苕靑大令查得毛毛匿迹上海南市因移文上海請卽飭提上海縣主汪瑶庭大令准之昨日飭差運其黨小江北小蓬頭拘獲大約卽須解歸寳山矣 
[格致書院三月課案]  
　　策論王錫韓黄斌孫杞顧健基劉瀚淸盛在慶查美洵程起鵬孫鐄洪奇 
沈國華馬揚鑣顧仰基陳祖修算學李雲垂孫杞夏曰校陳其　孫光圻沈樹本趙廷英周寶昌孫聞遠許松雲毛瑞徵錢元敬蕯君陸童貽芳美臣顔夏淸貽王文煥洪鶚 
[上海縣署瑣案]  
　　上月某日浦東三林塘人張阿東被整容匠徐阿茂口角毆傷來滬求醫斃於南市毛家弄口報經縣主汪瑶庭大令詣騐雖有傷痕並非致命提訊徐及周蓉江均不供認因令收押所中旣而屍妻張姚氏屍弟張松濤具結求銷前晚大令升堂研訊松濤稱胞兄阿東旣蒙騐明並無致命重傷想係因病身死前經族長理勸故偕寡嫂姚氏具詞求免張姚氏所供大略相同大令飭在結上畫押隨提徐周詰究周供當日阿東與徐口角小的惟向勸解並未助毆徐供小的曾向阿東之姪購木板迨往取時阿東指小的行竊故與理論並未兇毆大令嚴加申斥擇之使歸○張炳華舁其子阿九到縣訴請騐傷大令研訊之下張供小的係浦東人兒子阿九向在十六鋪當籮間夫今日帶洋銀十餘元至街坊購物歸途流氓陸阿弟等强借不允即被按倒兇毆併將洋銀攫去阿九駭極呼救復被拔刀戳傷數處叩求騐明提究阿九所供與張無異大令飭仵役騐得腿際確被戳傷隨飭差持名片送到仁濟醫館求治一面諭令張聽候嚴提各流氓訊辦○前日徐文銓控某圖地保掯匿糧串等情大令訊究之下徐稱小的有墳地數分歴年如數納糧糧串皆被地保掯留向索不給顯有霸吞之意務乞究追大令著呈出田單聽候騐明訊究 
[上海巡局紀事]  
　　前日傍晚時南市二十三七鋪巡防局員盛雨村二尹巡至大南門外倉橋附近見王阿木林毛毛二人在吉祥樓茶肆中爭論因飭勇拘回研訊王供小的係木工家内失去水烟袋一枝木二株衣服數件查係林竊詰之不認是以紛爭二尹斷令林償王洋銀三元然後交人保出林稱小的於此間人地生疎無有肯具保者二尹乃叱令笞責二百板○前日保甲總巡朱森庭明府親率勇甲巡至南市潮惠會館前拘獲設攤誘賭之陳金生一名帶局研訊判令枷號半月發犯事地方示衆○崇明縣人趙阿坤僑居裏虹口三五圖左近生有一子年已成丁探知鄰近羽士許月洲之女及笄未字遂於前日糾人劫至家中偪令行合　禮許聞信集衆前往將女奪回隨赴虹鎮巡防局控訴局員李二尹飭差將趙拘案略加研訊驅逐出境女則交許領回○前日著名土棍趙阿根誘得鄰近某姓女郎恣行强暴事爲女父母查悉赴虹鎭巡防局控陳局員李二尹立飭差勇將趙拘獲押候訊懲 
[南市捕房紀事]  
　　昨日垃圾船户陳阿相被歇夥劉再慶竊去洋銀一元二角在途尋獲扭交二十九號巡街捕帶至捕房捕頭令押候解送馬路工程局禀請總辦翁子文太守訊究○浦東人潘阿華前娶陳阿昌之女爲室去年五月私逃來滬前日在王家嘴角蟻媒黄芝山家尋獲因卽一併扭至捕房捕頭令押候轉解工程局禀請訊究 
[續分發人員騐看名單]  
　　知縣賀運直隸山西全秉忠廣西廣東吳瑩澤廣東廣西黄中理廣東廣西岑燮羹廣東廣西陳鍾果直隸河南陳鍾毅直隸山西陳雋潁直隸河南陳作銓福建江蘇張際昇福建廣東張文鑑直隸山西張祖蔭順天雲南邵繼琛福建山西邵繼溥福建廣西同知升銜曹士元廂黄漢福建宗文爐直隸山西王景崧福建山西賴家偉福建安徽馬冠駿廣東福建劉文煜湖南江蘇朱裔湖南雲南陶炯照湖北河南龍振翊湖南江蘇陳錫圭湖南江西文炳堃湖南江西常運藻山西河南陳銳湖南江蘇馬興東山東河南謝宗楷湖南河南何維道湖南湖北程景湖南四川徐道金湖北河南易延禧湖北江西譚鏡蓉湖南江蘇汪兆熙湖南廣西譚傳霖湖南江蘇羅仰棠湖南廣東劉廷舉湖南江蘇章鼎湖南江蘇梁昌駿湖南安徽張善均湖北安徽魏鼎湖南湖北王禮峘湖南江蘇左秉鈞山西山東鄧裕峻湖北江蘇李克迪湖南山西張炳山西河南粟彝湖南廣西李德馨湖南江蘇劉浩湖北四川潘瓚湖南江蘇王宗濬湖北四川余寅中湖北江西潘晉乾湖南河南劉丙森雲南陜西張翰芬江蘇廣東胡慶瀾安徽江西李承志江西廣東杜紹沅安徽江蘇羅其章雲南四川章心培安徽江蘇楊鑾坡安徽江蘇王道徵江西廣西陶筠江西湖北李繼綱安徽江西黄河淸安徽河南翟守正江蘇山東耿焜江蘇山東曹緑皋江蘇浙江殷鑒夏江西江蘇戴鶴濓江蘇山東陶家瑶江西四川陶瑩江西江蘇曹志超江蘇安徽花翎五品頂戴汪培棟安徽江蘇胡洪漳安徽湖北楊　江西安徽林朝經江西湖北韓兆魁江蘇湖北何如璟安徽江西劉天陽江蘇安徽程菊齡安徽江蘇汪　澐雲南江西孫宗華江蘇江西陳慶垓浙江江蘇郝慶霖河南陳詩浙江安徽景恩廂藍滿山東何崧齡浙江江蘇周維淸浙江河南劉宜　河南山東同知升銜潘思謙浙江江蘇王積　浙江江西李繼沅四川湖北管穰浙江湖北管衡浙江江蘇管彬浙江江蘇曹芸芝浙江福建唐黼墀浙江河南孫澍稷浙江江蘇謝恭懿浙江江蘇伍輝裕四川江蘇李崇樸四川雲南彭在中四川江蘇朱益敬四川江蘇鮑祖舜四川湖北孫賢濟浙江直隸張書紳浙江直隸王元輔安徽江蘇張國英正藍滿江蘇魯國壽四川江蘇楊寳善浙江江蘇李嶽蘅湖南江蘇張學緒安徽江蘇劉永濤湖南江蘇孫光衍浙江江蘇鄭筠江蘇安徽兪文謨浙江安徽劉潔江蘇安徽黄壽爔江蘇河南胡會昌湖南江西崇謙正藍滿河南張世瑜江蘇浙江鄭祖庚江蘇浙江劉本淸江蘇直隸同知銜馮慶灝順天江蘇賴錫康江西陜西陳繼光浙江直隸周自新山東廣東伍秉誠江蘇廣東毓坤正藍漢廣西彭璋四川湖北董秉淸安徽湖北沙世昌河南福建孫與璜湖南江蘇楊鎨廣東安徽高振巒山東湖北張振勳江蘇山東李　安徽湖北王雲章安徽江蘇刁光祖四川廣西李鳳翺廣東福建周之勉山東河南蘇錫岱安徽江蘇黄炳燮貴州四川 
[速來領孩]  
　　謹啓者所有被拐小孩十三口敝堂電請厦門道延少山觀察飭厦防廳派毛二尹吉儀由永淸輪船護送來申今早永淸到埠小孩均由敝堂留養務祈失孩之家速來認領因恐未及週知爲特再請登報布告公鑒上海仁濟善堂董事嚴信厚楊廷杲黄宗憲朱佩珍施則敬劉芬謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　包探陳金標解流氓陳桂寶夏四榮至案讞員張柄樞司馬研訊之下胡芝泉訴稱前日行經北河南路迤北被陳夏等四五人扭住攢毆并搶去所携洋銀六十六元今旣到堂叩求訊究陳夏俯首求恩司馬商之美總領事署海繙譯官判將陳夏各責五百板管押一年期滿遞解回籍○包探陳金標解流氓孫金揚至案禀稱小的查得伊闌入某首飾店搶去銀首飾若干是以拘請訊究首飾店夥樂俊芳稱孫以購取銀臂釧爲由陡將石灰包擲迷小的之目搶去銀臂釧兩副求卽究追孫俯首求恩司馬判責五百板押捕房二年　　遞勢回籍○包探邵仁初禀流氓沈阿渭李東揚將沈和尚軋至某茶寮逞兇訛詐故由小的拘案請究司馬判責沈五百板管押捕房半年李責五百板遞解回籍○包探金阿三解徐毛大到案禀稱徐向外科醫生毛有義藉乞取眼藥爲由訛詐洋銀二元五角故由小的拘解請究司馬判責二百板○包探劉阿炳禀稱馬阿生失去車一輛報由小的查得竊犯王阿大喬阿四二人解案請究王喬同供稱高欠小的等洋銀將車作抵司馬判各責三百板○前者楊唐氏控楊阿根陳大山將伊家童養媳金梅誘匿司馬飭押候交人保出尋交昨由包探李星福解請復訊陳供小的實遭誣控求賜鑒原司馬飭解送上海縣訊理諭令氏自行投質○包探李星福禀稱前者匪人拐孩案内牽涉之秦平保實係新閘某包探所雇夥役曹樑卽王阿媛當時乘間逃逸今始緝獲詰知曾得洋銀十二元是以解請究辦曹供小的實無其事包探徐榮珊禀稱小的與曹係親串確知其平日安守本分實無得賄情事李探又稱曹卽徐探之夥役是日旣將拐匪邏獲仍任令某粤人買孩實難辭失察之咎司馬飭將曹押送上海縣訊明重辦 
[法租界公堂瑣案]  
　　船户張松林爲客裝運黄絲連泗紙等貨被賊竊去報捕後查獲竊賊朱阿根陳桂生詰悉黄絲售與城内勝成絲線店連泗紙售與某書攤因即吊到原贓連收贓人徐德生王桂生解案讞員杜枝園大令商諸費繙譯判罰徐洋銀一百元王十元朱陳各枷一個月責五百板贓給失主領去○拐匪趙鶴林錢阿順由杭州誘令繆姓女阿土來滬鬻入娼寮議定身價洋銀三百元事爲同鄉人某甲查悉報捕拘獲解案請懲阿土供年一十有三父名阿福挈兄在某署當號房本月初二日被伊等拐帶來此伊等同黨五人尚有三人今已逃逸趙供小的係杭州府屬某邑人向當家丁錢供小的係紹興府屬諸曁縣人與趙同伴尚有趙阿海袁雨天劉鳳林三人已回杭州原籍大令判令各枷兩個月責五百板期滿送縣遞解回籍阿土飭包探送交同鄉人某甲留待家屬領回○馬王氏前控車夫王恩福慫使其母王張氏盤踞滋擾經大令訊明判押一禮拜旣而王張氏仍往馬王氏家恣情吵閙昨日大令飭提研訊著一并送縣遞回太倉州原籍○李吕氏訴稱兒子桂林現在無錫收買鮮繭日前媳婦沈氏在家肇禍小婦人略加訓斥彼卽出外不歸幸由巡捕送案請爲研訊大令見沈氏面上傷痕歴歴知有凌虐情事遂將李吕氏申斥再三著將媳領回好爲看待違干究懲○王洪發訴稱小的在太古棧當工頭小工吳金根不聽約束搶去錢籌十五枝每枝錢二百文爲此送案請辦大令判責三百板○朱毛毛陸敬舟前控陳張氏勒單霸產大令訊取口供押令將單呈案昨日陳張氏之子松慶投案訴稱此單抵押在外容卽贖出繳呈現在母親在押患病求准交保回家醫治大令許之○兪阿福訴稱小的由甬上附江天輪船來滬被賊竊去一竹　報捕後拘獲竊賊王長根今已送案請卽究懲大令判枷號一月責五百板○潘順德控胞兄明山霸吞家產大令查知明山所駕嘉興航船停泊南市十六鋪浦濱飭包探投馬路工程局禀請派差協提未獲遂將船上舵工陳老監帶回研訊潘順德呈遞田單契據聲稱父親在日未將產業分析今被胞兄悉數吞没避匿南匯縣屬二十保十四圖之内務求關提到案訊追陳老監供伊父倩小的在船執役已歴數年此船係伊等弟兄公業並未剖分叩求鑒察大令著將陳交人保出候移文南匯提明山到案再核○戴興順訴稱小的寄居小東門外泰源小客棧前夜因事出外被賊竊去衣服洋銀當向棧主索賠置之不理爲此扭案請追棧主趙蘭珍茶房葉福生同訴稱戴客索償洋銀四十元小的已許二十元叩求公斷大令斷賠三十元○姜大發控粤人張渭武欠洋銀一百二十四元大令准詞飭提研訊姜呈遞歴年帳簿張供向章廣東寄洋銀來此每元取資一分每年約五千元求恩鑒核大令著交公正人理明禀覆核奪○偷兒劉關海陳阿二陳阿金行竊某姓家衣服十餘件經包探查獲吊到原贓解案請辦大令判各責五百板贓存捕房候失主認領 
[美租界捕房紀事]  
　　前晚閔行路某西人家忽然失去鈔票洋銀一百餘元查係馬夫張某所竊因即投報捕房捕頭令包探倪順泉將張拘獲押候轉解公堂禀請讞員張柄樞司馬懲辦○前晚楊樹浦路怡和紡紗廠司閽之印度人某甲忽被鄰近衆流氓所毆致折其頸後經廠中人查悉將甲舁送同仁醫院求治一面投報捕房請爲查緝捕頭允之○昨日亭午時某號載貨車駛至中虹橋左近觸仆某姓小孩碾傷肩背等處適爲某號巡街捕所見將甲乙二車夫拘入捕房捕頭令人將孩扶送同仁醫院求治甲乙則押候解送公堂禀請訊懲以爲任意横衝直撞者戒 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年四月初二日京報全録]  
　　宫門抄諭旨均録前○山西巡撫岑奏爲遵駁另行揀員升補要缺通判摺○陜西巡撫升奏爲調補要缺知縣摺○江蘇巡撫恩奏爲知縣丁憂片○新疆鎮迪道李奏爲署理新疆藩篆日期摺○吉林將軍長奏爲琿春庫存釐捐欵項前因兵燹遺失無存並亂後釐捐未能徵收緣由摺 
頭品頂戴兵部尚書銜山西巡撫臣岑春煊跪奏爲遵駁另行揀員升補要缺通判以重地方恭摺仰祈聖鑒事竊照和林格爾撫民通判毛世黼病故遺缺前經臣奏請以神池縣知縣任秉銓升補欽奉硃批吏部議奏欽此兹准部覆以該員任秉銓歴俸尚未扣滿三年議駁於光緒二十七年十二月二十一日具奏奉旨依議欽此行令另行揀選等因知照前來自應遵照辦理查定例州縣應調缺出無合例堪調之員而例准題補各員内或因人地未宜以應升人員請升又升補人員任内如有承緝盜案已起降調叅限者概不准其請升如因缺係繁要爲地擇人者應令據實陳明各等語今和林格爾撫民通判屏蔽朔方爲口外七廳樞紐轄境遼闊加以民蒙雜處洋教紛乘非精明幹練之員弗克勝任臣與藩臬兩司於晉省候補通判並現任通判曁應升各員中覆加揀選一時實無合例堪補堪調及先儘升用人員自應仍用循例應升人員請升惟查有沁水縣知縣晁鴻年現年四十九歲陜西三原縣人由拔貢生中式光緒十五年已丑恩科本省鄉試舉人十六年庚寅恩科會試中式貢士殿試三甲進士朝考一等第七十四名引見奉旨著改爲翰林院庶吉士欽此十八年散舘引見著以知縣卽用欽此七月簽掣山西沁水縣知縣八月初五日引見奉旨山西沁水縣知縣著晁鴻年補授欽此領憑赴晉十二月二十七日到省十九年於山西振捐案内報捐同知升銜三月十五日到任二十一年三月調署浮山縣知縣二十六年三月十九日仍回沁水縣本任歴俸早滿三年臣考察得該員晁鴻年老成穩練才具優長以之升補和林格爾撫民通判洵堪勝任任内並無承審案件及欠解錢糧處分雖有光緒二十六年十月縣民之毅家被劫並二十七年五月縣屬天興成土鋪被盜失事兩案贓賊未獲但現在甫届二叅尚未已起四叅有關降調且係因公處分升補繁要爲地擇人亦例得據實陳明據署布政使吳廷斌署按察使胡湘林會詳請奏前來合無仰懇天恩俯念員缺緊要准以沁水縣知縣晁鴻年升補和林格爾撫民通判庶於地方吏治均有裨益如蒙兪允應俟奉准部覆後再行給咨送部引見以符定制所遺沁水縣知縣員缺晉省現有應補人員並請扣留外補所有遵駁另行揀員升補和林格爾要缺通判緣由理合恭摺具陳伏乞皇太后皇上聖鑒勅部議覆施行謹奏奉硃批吏部議奏欽此 
頭品頂戴尚書銜陜西巡撫奴才升允跪奏爲請調要缺知縣以重地方恭摺仰祈聖鑒事竊查寳雞縣知縣李瑞榘於光緒二十七年四月初三日病故遺缺係要缺例不掣簽業經咨部截缺以甘泉縣知縣朱弼臣調補在案兹准吏部咨稱查甘泉縣知縣朱弼臣試俸尚未期滿核與調補之例不符應令另行揀選等因於上年十二月十七日具奏奉旨依議欽此自應欽遵辦理惟查朱弼臣前在秦晉賑捐案内業已報案捐免試歴各俸所有寳雞縣知縣要缺應仍以該員調補該員現年五十二歲江蘇宜興縣附貢生中式光緒已卯科舉人浙江海運漕糧出力保以知縣選用旋遵新海防例補足三班分發補用籖掣陜西引見奉旨著照例發往欽此十七年到省二十三年題署甘泉縣知縣二十四年正月到任試署期滿題請實授嗣於陜西振捐案内保加同知銜又在長安縣知縣署任内拿獲會匪蕭淸山等出力保加四品頂戴二十七年十月調署寳雞縣知縣該員老誠篤實勤幹有爲試俸旣已捐免人地實在相需以之調補斯缺實堪勝任與例亦符據署布政使樊增祥署按察使嚴金淸會詳前來奴才覆核無異合無仰懇天恩俯念員缺緊要准仍以甘泉縣知縣朱弼臣調補寳雞縣知縣洵於地方有裨如蒙兪允該員係知縣調補知縣銜缺相當毋庸送部引見所遺甘泉縣知縣係簡缺陜省現有應補人員俟奉部覆再行序補所有調補要缺知縣緣由謹會同陜甘總督臣崧蕃恭摺具陳伏乞皇太后皇上聖鑒敕部核覆謹奏奉硃批吏部議奏欽此 
恩壽片再據江寗布政使吳重　詳稱宿遷縣知縣陳守晸係湖南長沙縣進士由簽掣直隸卽用知縣改指江蘇請補碭山縣因案開缺另補嗣准補宿遷縣知縣光緒二十五年二月十七日到任親父乃汶迎養在任於二十八年二月初六日病故該員係屬親子例應丁憂所遺宿遷縣知縣要缺例得外揀員請補等情詳請奏咨開缺前來臣覆查無異除分咨部籍查照外理合附片具陳伏乞聖鑒敕部查照謹奏奉 
硃批吏部知道欽此 
二品頂戴署甘肅新疆布政使鎮迪道兼按察使銜臣李滋森跪奏爲恭報微臣署理藩篆日期叩謝天恩仰祈聖鑒事竊臣於光緒二十八年正月十五日奉撫臣饒應祺行知布政使文光因病呈請開缺回旗調理奏奉上諭新疆布政使著潘效蘇補授欽此查潘效蘇到任尚需時日所遺布政使篆務委臣署理於二月初一日准布政使文光將印信文卷派員齎送前來當即恭設香案望闕叩頭祇領任事伏念臣材同樗櫟質本庸愚摺授監司兼陳臬事荷恩施之逾格愧報稱之毫無兹復屏翰遽權益覺悚惶靡旣查新省爲邊遠要區蒙番攸蔽天山係通商重地交涉實多藩司責任旬宣尤以理財用人爲急務庫儲告匱尤求節用之方吏治當淸最貴廉隅之勵值此時艱孔亟邊事正煩東南之民力未舒宵旰之厪心正切舉凡飭吏事以愼交際籌財用以濟餉需在在均關緊要如臣檮昧深懼弗勝惟有勉竭愚忱隨時隨事禀商督撫臣悉心經理以期稍答高厚鴻慈於萬一所有微臣署理藩篆日期並感激下忱謹繕摺叩謝天恩伏乞皇太后 
皇上聖鑒謹奏奉硃批知道了欽此 
奴才長順成勳跪奏爲琿春庫存釐捐欵項前因兵燹遺失無存並亂後釐捐未能徵收緣由恭摺具陳仰祈聖鑒事竊准琿春副都統春陞咨稱琿春光緒二十六年正二三四五等月共收七釐捐錢一千二百一十二千六百一十文除遵章劃撥一成五工食外計存釐捐正欵市錢一千零三十千零七百一十八文又二十五年冬間由省派員查出鋪商漏捐並衙門少報共七釐捐市錢六千八百二十三千二百六十八文因市面銀兩短絀一時未能易銀解省亦係另欵存儲自二十六年七月初五日琿城失守所有前存各欵均已遺失無存是年六月初間商民紛紛遷避釐捐卽無收項直至二十七年五月底商賈漸次復業始能照章收釐等因報明前來奴才等查琿春光緒二十六年正二三四五等月所收七釐捐欵向歸通省經徵釐捐額内彚案報部其委員查出琿春鋪商漏捐並衙門少報共七釐捐錢六千八百二十三千二百六十八文係在光緒二十六年五月奴才等奏陳吉省釐捐查出官商中飽錢三萬四千千之内兹據報各欵均因兵燹失去自應分别照數劃除卽所稱自光緒二十六年六月起至二十七年五月底止釐捐未能徵收亦屬實在情形相應籲懇恩施免其追賠飭部立案以免虧累理合恭摺具陳伏乞皇太后皇上聖鑒訓示謹奏奉硃批户部知道欽此 
 
 

Page 14

 
 
[光緒二十八年四月初三日京報全録]  
　　宫門抄諭旨均録前○大學士榮等奏爲繕修漢字檔册摺○山西巡撫岑奏爲陳晉省欠解各餉情形並懇恩轉緩籌解片○又奏爲審明職官貪讀信任家丁請旨革職發往軍臺効力贖罪片○吉林將軍長奏爲繙譯教讀三年期滿懇恩仍行留任片○軍機處奏爲傳補章京片○浙江巡撫任奏爲侍讀回京銷假片○又奏爲道員試看期滿留省補用片 
臣榮禄王文韶鹿傳霖瞿鴻禨跪奏爲繕修漢字檔册恭摺奏聞事竊查軍機處録存漢字檔案每届五年奏請辦理一次將檔案另抄一分收存備查嗣於咸豐四年因檔案繁多奏請三年辦理一次奉旨允准歴經遵辦在案兹自光緒二十五年正月起至二十七年十二月止欽奉上諭及寄信會議各漢字檔册又届三年應修之期應請照例選派内閣中書在於方略館分册繕冩責令認眞核對並揀派漢章京總司校勘及方略館供事在彼處承值一切紙張筆墨等件均照向例行文各處咨取如果辦理妥速再行查照例案奏請獎勵至供事人等向於告成時隨案聲請議叙如能奮勉出力修整檔册完竣時應請查照成案給予獎叙再此檔册因前年遭亂多有散失亟須詳細查補俾免舛漏臣等擬於例派章京二員外添派二員協同辦理嗣後不得援以爲例合併聲明所有繕修漢字檔册緣由理合恭摺奏聞伏乞皇太后 
皇上聖鑒謹奏奉旨依議欽此 
岑春煊片再查光緒二十七年分奉撥京協各餉曁二十六年分欠解京協各餉前因庫空如洗未能起解經臣於上年八月間奏懇分别緩解欽奉硃批飭部議覆將　十七年京協各餉務於本年底掃數解淸其二十六年分京協各餉業已緩解有案應准其展緩至二十八年再行逐欵補解等因當經行司遵照去後兹據署布政使吳廷斌詳稱晉省歲入向以地丁爲大宗釐稅次之近年奉撥京協各餉本已入不敷出自二十六年促遭變故加之以師旅因之以飢饉來源已竭出欵驟曾無米爲炊直有不可終日之勢上年幸賴聖恩高厚賞發巨帑始得勉支危局所有二十七年應解各餉原冀秋收曹稔商賈流通地丁釐稅徵收起色或可以逐漸淸解無如各屬又遘偏災應徵錢糧詳經奏蒙恩允分别蠲緩入欵已微地方商業蕭條釐稅亦未暢旺雖設法騰挪勉將新約公約賠欵及舊攤俄法英德洋欵如期解淸未至延誤而二十七年分京協各餉除批解外則已欠至一百一十八萬餘兩非敢膜視要需實緣人欵有限以致顧　失彼點金乏術焦灼萬分惟有據實陳明懇將二十七年欠解京協各餉緩至二十九年春間察看晉庫情形再行陸續籌解具二十六年欠解銀九十四萬餘兩仍遞行展緩並免計考成等情詳請具奏前來臣維晉事之艱餉源之竭曾於上年屢疏瀆陳仰邀聖明洞鑒卽使本年幸叨福庇年榖順成賦收如額一切釐稅捐輸亦整頓有效而奉派九十萬兩之公約賠欵曁本年應解洋欵及京協各餉并應付本省教案賠欵爲數過鉅勉强敷衍已屬不易斷無餘力顧及舊欠矧遵旨議設常備續備各軍開辦學堂及農工等局竭　經營何一不需財力進欵祇有此數用欵則層出無窮左支右絀勢所必然該署司於上兩年欠解京協各餉一再分别懇請緩解遞緩實亦迫於無可如何臣等受恩深重斷不敢於君父之前有所欺飾惟冀 
聖慈垂諒允如所請並寛其遲延之咎不勝惶悚待命之至除將欠解各餉細數開單咨部查核外謹附片　陳伏乞聖鑒訓謹 
奏奉硃批户部知道欽此 
岑春煊片再整飭吏治懲貪爲亟晉省瘠缺多而優缺少不仁處約思於應得之外别謀　索者往往有之然非有一逢惡之家丁煽惑簧鼓則本官婪索之念或不堅卽堅矣非有一姦猾之家丁爲之傳遞消息過付贓物則本官雖貪亦斷不能向兩造明言財賄是貪官汚吏半由任用家丁始成之也臣上年微聞各屬有信任家丁者以積習已久不忍不教而誅曾嚴檄通飭凡向用家丁干預公事之各名目一概裁革堅明約束反覆指陳詎近日復聞有祁縣典史聽信家丁詐贓之事當委員前往確查兹據覆稱祁縣典史王萬森擅受詞訟贓私纍纍其家丁劉二把持一切尤爲民人所側目該家丁於貲稍厚之人每唆使無賴揑詞赴典史衙門控告因而詐贓不遂所欲則禁押班館肆意魚肉先後共有三十餘案由委員會同祁縣知縣訊據該家丁供認不諱等情前來除批飭將該家丁劉二卽行就地正法以昭國法而快人心外臣查雜職擅受例禁綦嚴矧任聽家丁詐贓尤非尋常擅受可比相應請旨將祁縣典史王萬森卽行革職發往軍臺効力贖罪以爲貪墨者戒失察之署祁縣知縣蔡樞已由臣飭司撤任記過示懲除咨部外謹附片陳明伏乞聖鑒訓示謹奏奉硃批著照所請該部知道欽此 
長順等片再吉林繙譯童試前於奏設時請由内繙書房揀派繙譯優長精通舉業者二員來吉作爲教習定以三年爲期差滿更換奏請獎勵如果訓迪有方諸生愛戴再當專摺奏留奉旨允准歴經遵辦在案兹查漢軍中書遇缺卽補繙譯教習世泰於光緒二十七年四月底二次差滿本應咨送回京另請更換惟因該教習訓迪繙譯蒙童尚屬有方當經奏請以報滿之日起再留吉林教讀三年以資訓迪於八月十七日奉到硃批著照所請該衙門知道欽此查繙譯教習每届三年期滿或留學教讀或咨送回京均經奏請獎勵今教習世泰旣奏准留學未便没其微勞合無仰懇天恩俯准將遇缺卽補漢軍中書世泰俟補中書後以同知直隸州知州分省歸候補班補用以昭激勸一俟下届三年期滿再行咨送回京當差之處出自鴻慈逾格奴才等係爲激勵繙譯教習起見除將該教習世泰履歴分咨部族查核外是否有當理合附片具陳伏乞聖鑒訓示謹奏奉硃批著請該衙門知道欽此 
軍機大臣片再軍機章京丁寳銓林開章張嘉猷先後蒙恩簡放道府又章京李象寅因手顫未痊呈請暫開差使回本衙門行走兹查有本届考取記名在前之吏部七品小京官關家騏禮部候補主事林灝深應傳補額内章京並添傳刑部候補玉事曹廣楨禮部候補主事劉　黻在額外行走謹奏奉旨知道了欽此 
任道鎔片再據在籍翰林院侍讀王榮商呈稱竊榮商於光緒二十四年閏三月十七日在署講官侍讀任内奏請回籍省親奉旨者賞假三個月欽此嗣因親母患病榮商侍奉湯藥未敢遠離呈請前撫臣廖壽豐奏請開缺侍養並聲明一俟母病就痊卽當回京候差於是年九月初四日内閣奉上諭王榮商著准其開缺欽此現在母病全愈理合回京銷假於本年二月二十二日起程北上等情前來相應據情代奏伏聖鑒謹奏奉硃批知道了欽此 
任道鎔片再准部咨道府州縣勞績保歸候補班人員應子到省一年後查看考核補用等因歴經遵辦在案兹查有保留浙江儘先補用道朱　鳳試看一年期滿據藩臬兩司會詳前來臣查儘先補用道朱啓鳳明幹有爲應請留省照例補用謹會同閩浙總督臣許應騤附片陳明伏乞聖鑒謹奏奉硃批吏部知道欽此 
 
