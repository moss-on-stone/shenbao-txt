# 1918 - 187 - 4916310

 

Page 1

 
 
   
 
 

Page 2

 
 
時評 
[西比利亞政府（冷）]  
　　西比利亞政府己成立矣所以反對俄國過激派之政府者也而數日前廣東軍政府亦以反對北京政府而成立 
　　因是以知政治不得其平者國内之統一必現分裂之兆俄之各地之自立政府非離貳也情勢有不得不然也西比利亞之所以出此更爲勢所迫蓋一以阻德人勢力之東漸一以防他國之干涉也 
　　雖然亞洲之中俄兩大國昔以廣大統一稱者今皆以改革共和故而有分裂之憂是誠二國之不幸矣 
命令 
　　七月十日大總統令任命潘矩楹爲四川廣東湖南江西四省經略使署總參謀長此令 
　　又令任命胡叔麒爲湖南督軍公署參謀長此令　　又令任命范滋整爲湖南督軍公署上校參謀此令 
　　又令任命吳晉夔署理鹽務署參事此令 
　　又令王懋賞授爲陸軍中將孫傳芳劉錫廣劉鼎臣寇英傑均授爲陸軍少將劉宗儀加陸軍少將銜高鳳岐楊蔭棠衛振標均授爲陸軍步兵上校盧香亭授爲陸軍騎兵上校王士英加陸軍步兵上校銜魏聨芳授爲陸軍一等軍需正並加陸軍軍需監銜此令 
　　又令陸軍總長段芝貴呈請授張俊峯李鵬揚爲陸軍步兵中校並加陸軍步兵上校銜張誠熙龔鶴齡李海瀛徐得祥薛廣霖朱口恩程鳴臯渠義臣爲陸軍步兵中校侯西園張建邦爲陸軍步兵少校並加陸軍步兵中校銜郭明志爲陸軍騎兵少校並加陸軍騎兵中校銜柴愼張連發李春山章亮癯文崇賈彭齡羅功煒爲陸軍步兵少校賈起鶴爲陸軍工兵少校尹裁成爲陸軍砲兵少校賈世珍加陸軍步兵少校銜均照准此令 
　　又令陸軍總長段芝貴呈請任命彭治恩爲陸軍第十一師步兵第四十二團團附應照准此令 
　　又令陸軍總長段芝貴呈請任命宋蘭芝爲襄鄖鎭守使署副官長應照准此令 
　　又令黃家楷晉給二等文虎章宋文霈楊文愷程定遠李猷趙雲鵬均晉給三等文虎章普民康張濟安蔣秉忠石祺昌均晋給四等文虎章此以 
　　又令太河平隆則晉給三等嘉禾章此令 
　　又令王圻策晉給四等嘉禾章此令 
　　又令曾傳霓晉給四等嘉禾章此令 
　　又令蔣文明蔣文煥晉給四等文虎章此令 
　　又令郭崇熙晉給四等文虎章此令 
七月十二日大總統令任命范毓靈爲浙江督軍公署參謀長此令 
　　又令胡恩元晉給二等文虎章此令 
專電 
　　北京電馮又表明下屆總統不願當選謂西南如以策略上而舉我彼同時必舉副者我不就聽副自代我乃承認新國會者將來舉徐我極贊成舉我亦惟有不就而請副代退職後不住京津將歸河間云（十二日下午六鐘） 
　　北京電總統問題段副將成事實因徐總統而段總理恐又演如與馮衝突故事且内閣不更迭時局無轉變法惟新總理競爭亦衆段梁漸不洽曹陸僣梁尤交惡或聽梁先登台仍令其無可發展而倒梁知此故南行實與政治問題有大關係（十二日下午四鐘） 
　　北京電新國會召集令發表安福派即催促己派議員速來其方針俟過半數即先舉議長以全力對付總統問題暫不提普通案以铭糾紛而難駕馭 
（十二日下午四鐘） 
　　北京電新國會召集期定八月朔前己由明令宣布 
（十二日下午二鐘） 
　　北京電今日舉行紀念各機關均放假報界明日休刋去年討伐司令部人員如靳雲鵬等各晋給勲章（十二日下午二鐘） 
　　北京電小徐昨由津回京準備日内赴漢電令張敬湯即統所部馳往石門駐紥似專爲防遏馮旅變動之作用（十二日下午二鐘） 
　　北京電官電吳佩孚己抽調軍隊移向耒陽永興方面屯駐預備進攻郴州（十二日下午二鐘） 
　　北京電南潯鐵道延長至福建三都澳日人與交通部秘密進行己將成事實（十二日下午五鐘） 
　　北京電協約國公使昨在英署會議一西比利亞問題二俘虜交換辦法三中國山兵歐洲計畫結果未詳（十二日下午二鐘） 
　　北京電某外人言美芮使係德系美人其妻亦德籍在京與各使交際不便此行將暫不來華（十二日下午三鐘） 
　　北京電政府得報告攻粤軍以不習南方暑熱不能進行地理上亦困難須俟秋凉後可進攻（十二日下午三鐘） 
 
 
 

Page 3

 
 
　　北京電六處商埠開放决定政府謂以此铭除魯民政署問題（十二日下午三鐘） 
外電 
　　海參崴電海參崴成立之西比利亞臨時政府發表宣言書照會協約國及中立國謂己履行西比利亞政府之職權海參崴通衢昨有示文揭布示文中霍爾瓦特壯虎軍自稱爲西比利亞與俄羅斯之臨時统治人兩政府合併之談判尙無效果領事團及却克斯拉夫兵皆守中立（十二日） 
　　北京電漢口傳來消息謂湘省之停戰乃因吳佩孚畏暑休息擬俟秋凉再行進攻政界否認馮玉祥獨立之說（十一日） 
　　哈爾濱電霍爾瓦特將軍之政府暫設於格羅特柯伏方在此地與尼柯爾斯克之却克斯拉夫族磋議霍氏曾發表一種布告宣布其所持之政策凡哈爾濱及格羅特柯伏左近均己散布并以專車載之西行其布告中允許之事件如下（一）取消過激黨之法規（二恢復司法行政及鄉巿自治各機關（三）平民皆平等並保護平民合於法律之平等及其權利與其自由（四）有普通巽舉權（五）承認前政府之協約國及與協約國中立國所訂之條約合同及政治上應履行之義務及土地所有權（六）恢私人產業所有權（八）凡關於土地之爭執由代表會議解决之（九）取消工商業之國有及社曾有制以恢復商務（十）改良公民敎育（十）（一）（十）（二）西比利亞及其他各處均有自治權而爲合衆俄羅斯國之一部份（十日） 
　　倫敦電今悉此次英皇英后舉行銀婚禮祝典時比皇比后曾各乘飛機渡海峽往賀之寇崇貴族在亞爾白特堂比國音樂會演說謂國君國后由天空而臨英國海濱者以此爲初次英皇英后比皇比后時皆在座（十日） 
　　倫敦電泰晤士報阿眞廷京城訪員電稱維拉康斯的士興之罷工者毆傷英副領事且强絜該領事至此間罷工者總計加以非禮之待遇英使己向阿眞廷政府提出抗議（十一日）以上路透電 
　　北京電中政府己允在海門會審海盜案案内諸人即將提審英軍艦己抵海門英政府之代表爲寗波領事泊拉特君（十一日） 
　　北京電中政府照會英使署謂亞細亞煤油公司輪船安瀾號被攻船長加萊氏中彈殞命一案所索賠欵洋五萬二千元擬照數撥付（十一日） 
　　哈爾濱電英法日領事因中國准貨物運至滿洲及俄國似將爲德人所得故己提出抗談却克兵與過激黨戰於赤塔與伊庫次克之間過激黨大受損失逃入山中哈洛克赤塔車站己入却克兵之手聞海蘭泡勞兵會於却克臨時政府之軍隊佔守過激黨現與杜土夫將軍之兵大戰於烏拉爾却克斯拉夫兵及西比利亞臨時政府之兵均助杜土夫將軍 
（十二日）以上字林報 
　　北京電據消息靈通之某氏曰近來各方面之情勢益現不利於主戰派之傾向曩己允擔任四省經略使之曹錕不但再三托詞於他種原因不肯輕易南下最近又傳說曹錕關於南北調停之事現正與長江沿岸諸督軍秘密運動且曹氏於馮玉祥之獨立己聲稱宜取平和手段觀於此益令人思及此種傳說之必非出於虛報倘馮玉祥之獨立非出於自動的而與他方面有關係則此事必將愈閙愈大何則或將以此爲導火線以曹錕或張懷芝爲盟主與長江沿岸各督軍相提携而倡主和之說亦未可知也自今以後曹錕之熊度最堪注目日内局面恐將有所變換云云（十二日） 
　　漢口電近日馮總統國務院曹錕張作霖等先後派遣專使南下催張懷芝從速赴湘着手援粤之計劃張懷芝因於十一日携所部軍隊由水路赴湘擬於十日後回岳州（十三日） 
　　漢口電宜昌來電云聞吳光新之軍隊將以一部攻口囗囗（電文不明）以一部攻利川施南方面之南軍目下正在進擊蓋以熊克武將侵入興安（陜西）方面故欲於川東方面牽制之也（十三日） 
　　以上東方通信社電 
戰電 
　　倫敦電今晨海格將軍報稱英軍在白勒同勒東面稍得進步又在美爾里等處襲敵得利俘虜數人松末河兩岸敵砲隊殊爲活動（十一日） 
　　巴黎電今晚公報云法軍夜在里資森林邊際得地且完全佔有柯爾村俘虜五十人（十一日） 
　　巴黎電今晚公報云愛恩河南岸之法步軍在各地點擊敗敵軍佔據拉爾吉勒田莊及夏維尼田莊北面之石坑法軍斥堠隊向東進抵朗邦入柯爾細村之北部俘虜若干人 
（十三日） 
　　巴黎電巴兩幹法軍大本營公報云昨日敵軍雖在塞拉河彎大受損失然仍屢在摩拉斯蒂爾北面進攻均遭挫衂法軍仍會同阿爾巴尼亞台伏里亞南面之意軍進攻佔據加法古里泊里爾與柯斯尼加二地奥軍在土摩里加山谷紛亂退走法軍正在追擊之（十日） 
　　倫敦電奥國公報云奥軍己在阿爾巴尼亞組織新防線（十一日） 
　　倫敦電據莫斯科遲到之電報聲稱柯尼洛夫將軍發表示文謂彼願承認勞兵會之權力統帶抗德之大軍及協商協約國助俄抗德事宜又謂彼己率大軍行近維斯土夫請桐河境内人民視之如友云（十一日） 
　　亞姆斯特丹電柏林電報徵實辛慈海軍大將己繼庫爾滿男爵任外交大臣之說按辛慈氏前嘗充駐北京德國公使 
（十日） 
蘇里克電維也納各報載有奥國及德國南部霪雨爲災之詳情某處橋梁房屋均爲水衝毁維也納多瑙河漲水之高爲三十年來所未有且仍在增高本星期末維也納肉食己罄馬肉亦售巨價各報謂奥國己失其全國牲畜之半（十日） 
　　倫敦電海軍大臣桀里柯氏昨在沙斯安姆泊登演說述及彼於上月間預料潛艇主義至八月間必歸失敗今者船舶之被沉者未若建造之速而潛艇被沉者日見其多此即潛艇主義失敗之謂也被信今後德國損失不致滅小云（十一日） 
要聞一 
[西報之中國政局觀]  
　　字林報九日北京通訊云近年來中國政局離奇難解莫今日若雖消息靈通之華人且莫能知其眞相其能對於未來事言之確切者殆無有也督軍團在京仍占上風藉安福俱樂部之運動居然買得彼等所謂新國會之多數議員此次選舉無論何處純屬一齣滑稽劇官僚握操縱之大權選舉成買賣之商品此己大衆皆知無待贅言粤桂滇黔蜀五省當然未曾與聞湘卾秦三省因地方不靖選舉自不完全茲聞政府擬在天津選舉無代表諸省之議員其爲政府指定不問可知前國會蒙古西藏諸處之代表多係政府指定則今日援例而行亦無足怪華人有以此種新國會係一場春夢决不成事實爲言者惟機械儼然存在且運行不息苟無意外事發生則似無理由遽謂新國會不克開幕不克於十月間正式選出正副總統也一部份華人謂上届天津會議己决定舉徐世昌爲大總統而陸榮为廷或岑春煊副之顧此辦法顯與當軸所宣佈征服廣東之政策絶對剌謬蓋副座屬諸南方之辦法含有與南方代表陸榮廷調停之意而曹錕授四省經略使張懷芝援援粤總司令之任命則直接與陸榮廷挑戰也掩護粤省者爲在湘之桂粤軍而節制此軍者爲陸榮廷使陸榮廷果就北京範圍停止武力之反抗則粤事早可不戰而自了矣以記者所聞總統問題確未解决戕來若何視事勢爲轉移爭此席者仍爲馮段二人北軍將帥中衝突之眞因始終在此馮派雖在京無權然在他處尙具勢力近雖無所表示然和解之舊政策迄未放棄其實無論何種政策凡足以推翻段派者皆馮派所贊同也今閩事日惡南軍深入由贛攻粤徒成畫餅龍濟光窮蹇無歸吳光新坐困宜昌重賞雖懸而湘省至今不下蜀省己去而劉存厚被圍陜境環顧四方北軍不振主戰派種種計畫蓋己一敗塗地矣北軍失敗其原因不僅爲北軍統帥指揮不善行動緩懈亦由於統兵大員不熱心從事之故彼等所以率兵南下者非眞欲打仗不過作一場外觀庶可藉詞報銷鉅欵大發其財迨金錢漸罄大將軍即返旗還鄉矣曹錕張懷芝棄兵北旋後第三師吳佩孚與譚浩明立停戰之約而湘省南軍前役降北軍者又復叛變政府此時及以炫人聽聞之榮銜授與曹張以攻粤省今事逾三週而征粤之政策迄未進行一步張懷芝雖己抵漢然未親臨前敵曹錕則仍安坐於津署使征粤一舉無須趕速進行則經略使與總司令之遲遲吾行尙可曲恕但戰地兵士月須戰費千萬元爲政府設想必願立平粤事以免財政爲難是征粤一舉固以進行愈速爲愈妙矣然則曹張之不活動果何故歟此爲今日莫可思議之問題華人言之者各執一詞或謂曹張非得絶大戰費不允冒昧前進或謂曹張傾向主和派不願再爲段派所利用或謂曹錕貪涎副座不以此席許之則不願行以上三說無一不是惟察此中之樞紐則純爲金錢問題耳設令段氏能供給所需無虞缺乏則曹張未嘗不願揮霍之恐未必再表同情於無現資以供其用之主和派蓋果有充分之金錢則北軍或可直搗粤境而曹錕亦可爲一時偉人副總統一席將爲其囊中物也今所苦者無充分金錢曹張自知戰費不足不能鼓勵兵士終必失敗故躊躇不行加以對於徐樹錚張作霖之嫉忌愈不肯冒險前進疑忌兩念交縈於中遂不重視段氏之政策而漸傾向於和解方面矣段之將來地位繫於財政近數月中政府屢向日人締結借欵約爲數不赀貲似政府不患無錢要知過去六個月除尋常政費不計外每月軍費約爲一千萬元中國財政出入牽不相抵即以尋常政費言己較收入爲多何堪再有此鉅大戰費故政府所借外欵今己用盡即有餘多亦不能支持多日目前政府確未有征粤所必需之經費若日人不再以巨欵接濟其急或鴉片貿易之大利不能即得則征粤之政策不久必全盤失敗無可疑也日本將有何爲吾人固未便推測但扶助段氏猶潑水於漏斗段黨旣無政才又無軍略此己爲日政府所深悉段黨一事無成不過以國家極寳貴之產業抵借外債而己如日本仍扶助握權之軍人黨則直有意使中國愈陷於危境而絶無扶助中國設立鞏固政府之念也至於鴉片貿易事極荒謬可笑未必能貫澈立發大財之目的總之段氏能否對南方繼續作戰段派所運動成熟之國會能否開議下届總統能否爲段黨所屬意之人此爲今日三大問題其解决之者厥爲金錢之有無如金錢不來則南北必須和解而現内閣必須推翻矣 
[馮玉祥獨立說續聞]  
　　馮玉祥在常德獨立之說京中喧傳甚盛據政府方面則謂未接有此項報告且謂馮旅仍有報告軍務之電報到京所傳業經宣布獨立之說不能證實惟聞該旅忽將防禦線上之軍隊一律撤回其行動未免奇特又聞徐樹錚氏於十一日午回京同曾毓雋赴段總理宅密議甚久或即討論此事亦未可知 
　　又據亞東通信社消息云馮玉祥以常德獨立據外電言之鑿鑿而探之政府方面則咸否認其事本社當以馮旅不曾獨立於陸建章鎗决之初而忽獨立於常德桃源戰績卓著以後此息傳來殊令人不能無懷疑之點茲經續向政府方面調查聞國務院十一日曾有電令一通拍致湖南張督令其速派張敬湯旅長統率所部即日開拔馳往石門駐紥似專爲防遏馮旅變動之一種設施但至午間中央實未接有明確報告是日段於閣議散後親擬電稿一通交院拍發分致王占元張敬堯兩督軍内容極密未及詳探微聞係關於常德馮旅之事密令該兩督切實查覆云又據外人方面消息桃源近日并無大股土匪馮旅所稱殊非事實聞此中别有原因緣馮旅呈請改師之初自以爲斷無不准一面呈報一面即行添招兵數嗣參陸處不允所請馮只好將新招兵數槪行遣散該募兵等譁變馮旅卽予以痛剿而以土匪呈報中央云云又馮自改旅爲師被駁後意頗怏怏因之遂生觖望而態度乃形不穏此該旅獨立消息之所由來也但己爲張湘督窺破先事防禦該旅鑒於四圍情勢現尙未正式宣告云又據共同通信社消息云馮玉祥宣言獨立一事總統府及參陸辦公處皆稱未接到正式官電否認其事外交團方面雖接有獨立消息然亦未敢遽信但馮有獨立之意殊可確信吳佩孚對南討伐亦執消極態度此事當局並不否認云云 
[吉黑森林借欵己成]  
　　墊欵己付一千萬元 
　　森林借欵問題因同時有吉林地方之森林借欵遂致外間多以兩事併爲一說前查濛江森林借欵爲孟恩遠所主持之地方借欵借後業己用去然後呈請中央該宁己無挽回辦法而另有吉黑兩省之森林大借欵則確己簽字全額三千萬先交墊欵一千萬元條件紙面上並無因扣將來設一森林局局中技師聘用日人而吉林方面與森林有關係者之來京則因恐將來調查時或至收回其旣得權聞政府己與聲明非但尊重旣得權且同樣可以認領至一千萬元之墊欵則己流用於軍費餘欵仍催續交云云 
[東報譯聞]  
　　軍費補救策十三日上海日日新聞云十日曹財長訪段於其私宅商定補救幂費方法（一）交涉中之借欵從速成立（二）通電各省區嚴催解欵（三）關稅田賦不准各省截留（四）實行所得稅（五）加增烟酒稅（六）節減不急之政費其中所得稅之辦法據通信員云所得稅條例早經頒布而未賓行現財政當局者以爲非加新稅實無辦法故决計實行惟依條例分期辦理第一期先從議員官吏及各種公職之所得入手而鹽商當商銀錢商亦歸入此期餘則入下一期以便調查云 
　　海參威新政府之閣員與政綱乞克軍佔領海參威後乘機組織反過激派之西比利亞臨時政府與本年一月拖木司克議會所决定之西比利亞政府無異其閣員如下内閣議長兼農務及拓殖總長退爾貝爾陸軍總長克拉郭司基商工總長郭羅卜夫土民治外法權民族事務總長吉貝爾貝特洛夫自治制務總長諾配碩夫會計檢查官台來谷夫書記官長穆拉夫斯基無職大員拉他洛夫尼愛奥密洛夫勿特勒哲夫其餘閣員未到任以前外務總長由退爾貝爾兼任内務總長由吉貝爾貝特洛夫兼任次長之巳定者如外務次長阿爾喀吉貝特洛夫糧食次長塔拉沙夫財政次長哲爾尼愛夫經濟調查長拉勃洛夫政府又發表簡單之行政方計云（一）確保西比利亞之自治（二）盡力統一大俄羅斯聨邦（三）廢棄布勒斯脫利託布斯克條約與聨合國協力爲民主平和而戰爭（四）現時急務在準備普通選舉召集西比利亞憲法會議閣員全部均屬於社會主義者國旗用綠白二色新政府虛聲己高而其根據尙未鞏固果能健全發逹與否不外徵諸今後之事實而己 
　　印兵入新疆駐喀什噶爾英領事前將印兵入境事通知楊督軍電逹北京現該處有德探及遇激派之橫行形勢危險英政府特由印度調印兵三十名往護領事館喀什噶爾向來駐有俄兵保護英俄兩國之邻事館俄亂後悉數調回故調印兵以代之此項兵由印度之普洛薩普洛派出途經嘉馬拉那山脈之喀喇崑崙嶺越數百英里之險路行程逾三星期始到喀什噶爾現該處有印度人百名左右其附近住有二三千名云 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[關於戰局之最近京聞]  
　　龍徐近日之預備據某社消息龍濟光徐樹錚派員向各省招兵以來迄近一月所有招兵經過情形己略誌前報聞龍徐近日所招者己有數旅之衆其在魯蘇兩省龍所招者以匪爲多徐所招者以辫兵爲多蓋龍徐之意以匪與辫兵均經打仗者故可省訓練且招匪爲兵則地方亦可省匪禍云又據某要人云龍濟光欲以粤礦押借巨欵十日又特上說帖於政府主張以粤礦由中央出名押借鉅欵一千萬事成之後即交其手領收倘能得此一千萬巨欵作爲平粤軍經費則廣東雖爲西南政府設在之根據地不難於一個月之最短時期完全收復云云 
　　湘省軍事之變化據軍界某要人言近日湘東湘南確無戰事發生惟湘西辰州之敵軍驟得黔軍一旅開到頗具反攻桃源之想日前參陸辦公處連接馮玉祥旅長之緊要報告均係陳述預備迎敵情形並謂此項報告之電到後比經參陸處電覆鼓勵愼重將事矣惟馮玉祥有己與南軍聨絡宣言獨立之說此後湘中軍當有一番變化矣 
　　湘督索欵之三電湖南督軍張勛臣十日電參陸處略謂南軍招撫後己編成步兵四營輸送隊一大隊應需軍費請准其編列預算由中央按月發給無任感盼等語又張敬堯前日曾致電政会請將輸送及特别軍費提前撥滙聞參陸處十日電覆該督軍謂准日内先滙五十萬元云並聞張敬堯督軍十日又有一電謂近日湘省財政支絀異常擬請將本省征收各項稅欵分别截留暫行移充軍費及行政等費并擬另行編造預算呈報仰懇核准未知中央如何答覆也吳佩孚方面之消息援粤副司令吳子玉將軍九日曾逹政府要電一件（此電係由長沙轉來）請將攻南某要項速行電示并請電囑曹（銀）張（懷芝）兩上將尅日來湘會籌攻粤銳進方針云云又據可靠消息十日參陸辦公處拍往湖南衡陽之軍事要電一道係致孚威將軍吳佩孚司令者其内容則爲囑其早日預籌進攻郴永隨時將各項進行計劃詳細報告中央以憑審核等語又據另一報告吳將軍於此前數日每日均有軍電到京惟近兩日來竟無軍電拍來故該處特以此電拍致吳將軍云云 
　　王吳卾中之戒備據軍界某君所云武昌王子春督軍十日有軍事要電一道呈逹政府聞共内容略謂留鄂呀軍艦僅有楚泰楚同利川三艘現在江防吃緊原泊南京之江利砲艦請即電調來卾以資協同現有各軍艦分擔防禦云云又據政界某要人云武昌王占元督軍十日上午曾有急電來京分逹府院探其内容略謂卾西各軍隊有歸占元節制者有歸吳總司令節制者茲爲統一軍權起見凡屬現在卾西各軍隊擬請暫行撥歸吳總司令指揮以事權而利戎機等語聞吳光新日前曾電政府擬添募援川偵探隊業經段總理責成參陸處核辦現聞該處决定准其添設援川偵探隊二百名由所部軍事偵探隊中選拔一百名再由卾省招募一百名云 
　　贛省軍事之近訊政界確息政府現以潮汕旣經責成李厚基童保暄迅速攻克惟南雄一區亦爲北軍入粤之要道十日特政電陳秀峰督軍請其轉囑吳總指揮鴻昌督率丁王兩旅速將南雄攻克以利軍事云云又一方面云陳贛督因病在牯嶺暫住所有省城防務及贛南軍情逐日均電來京報告以示雖養病牯嶺並不妨礙軍事十日又有電來京稱病己痊可本擬卽日返省因皖軍陸續開拔過潯尙有接洽之處日内即當回省云 
　　福建近勢之瀕危福建日前頗有緊急之勢數日以來轉形沈寂十日政府又接到李閩督電略謂三河銀溪方面敵援日增我軍攻潮兵力旣爲牽掣進行倍覺困難擬俟耿團全部抵閩將後方運路籌備穏固即以全力進攻潮汕云云然則前方情形仍不甚如意也又據某交通機關電稱許崇智蔣國斌己入汀州並於漳州泉州各屬連合警備隊希圖包抄厦門後路李厚基告急請中央再出一旅政府以無兵可派將以新招之兵往援聞徐樹錚所招之兵最先成立之宋邦翰一旅將任援閩職務云又聞閩督李培之前以内地土匪猖獗大軍開至前線無暇兼顧後方乃迭電中央請派大軍援助當經撥派模範混成團前往並派奉軍一團入閩援助此項軍隊亦己先後開抵閩境日前閩督復希望上海盧使出兵若干至閩助戰己電盧使商請並派其副官楊得勝至滬接洽又因皖督有派兵赴閩協同攻粤之議遂並令楊得勝便道分赴寗蚌商議各項軍事云而參陸辦公處十日接到李厚基總司令由厦門拍來要電一道略稱嗣後閩浙軍援粤應需軍火請由滬漢兩廠源源接濟俾實軍需等語又據軍界中人所言由模範團改編之第五混成旅之一部由耿錫齡團長牽領赴滬其先開拔之一營己抵閩省（外間傳稱此項軍隊己有四營到閩者非也即李厚基庚日電參陸處亦云僅到二營）餘尙在滬待發十日參陸處以李厚基督軍密電催援之結果曾即電令耿團在福州登岸至原定在厦門登岸一節則己變更云云 
　　林葆懌派艦鎖港據軍事當局所言政府十日接到雷州黃恩錫等轉來某方面急電一道略謂林葆懌現派永翔廣亨江鞏光復四軍艦開向雙溪意在將雙溪港實行封鎖截斷我軍後路似此情形運輸不無可虞仰懇迅派兵艦以資抵禦免敵得逞其計等語 
　　陜西軍事之日緊劉鍾敗退川軍節節前進有直犯陜南擾及甘邊之勢張甘督乃派將調兵積極赴援十日有電來京報告援川軍隊前部業己開過伏羗原擬直出白馬關進迫廣元因接劉督電請先至寗羗會合常經電令吳攀桂司令改由兩當取道略陽入陜護此　聞云云又據某機關消息將軍府參軍張鈁自在陜西聲稱獨立後確有進攻渭南之意惟陜督陳樹藩此時尙在西安彼方軍事無人主持十日國務院因此特行電致陳督促其迅反渭南審愼設法防禦云云 
[曹錕南下前交涉]  
　　日來湘省軍事消息異常岑寂實與曹錕態度有關一星期以來參陸處所接湘省軍事電報不過四五件足爲前敵戰事停滯之明證而第三師師長援粤副司令吳佩孚及曹所推薦赴湘招撫之趙春庭二氏尤爲主張停戰最力之人目下在湘南北各軍均嚴守防地故戰事未能發展而曹近派其公子曹士溥及副官張永青先後南下赴　赴湘外觀似爲接商援粤計劃而其實援粤軍隊必須經過湘南斷無後方停戰前方進兵之理此中顯係别有作用云云又一消息云曹錕在津養疔現己確見痊愈惟究於何日南行實屬無從捉摸各報所發表者己屢不應驗人或謂之愆期則無寗謂之無期惟聞張懷芝到漢布置軍事進行非俟曹使到後商得同意難於運轉故屢電政府代爲催促段總理乃命徐副司令親往敦勸曹宣言謂余之南行朝發即可夕至殊非難事但權限不明則必至有所掣肘欵不照撥則必至難期應手請代覆總揆勿以余之遲行爲念試先統籌全局俾余得以成行余固唯一服從政府命令之一人也此從天津方面轉來之訊也又一消息云四省經略使發表多日而經略使署究竟設在何處尙未確定此亦曹不即啓程之一種原因曹前曾請欵五十萬組織行署係在卾湘贛三省組織川粤尙在南軍勢力之中此時亦無從着手現聞政府之意急促曹南下更不願曹居於漢上擬爲設經略使署於岳州以其距前方較近一步易於調度諸軍之故也至四省經略使權限己經規定在案所有經略行署之編制及辦事細則國務院方面己徵求曹使之同意交由參陸辦公處連日會訂業己告竣矣 
[十日之公府情形]  
　　十日馮總統因天氣炎熱又無要公於下午三時十分至辦公室披覽曹經略使張湘督李援粤總司令盧護軍使等拍來要電數件四時半與張仲仁秘書長師嵐峯軍事處長談話約三十分鐘張師兩君退出辦公室後元首因無請見之來賓於五時遂退入私室休息聞本月十二日爲國軍恢復共和紀念經國務會議議定仍照前定各紀念日辦法舉行聞公府禮官處呈准馮總统是日不舉行覲賀經該處致函各部院查照矣 
[西報之南康通訊]  
　　字林報七月五日南康通訊云李烈鈞誠爲善用兵者彼於指揮大軍良多經驗一九一三年北軍攻贛省時從容不迫整師而退論者皆服其才共爲人也堅忍而謹愼多謀略諳地理治軍甚嚴而與士卒同甘苦故部下將士無敢刦奪民間財物者李烈鈞非尋常之將可比今者引兵入贛固未可輕視也數星期前贛省東部盜匪爲患饒州餘干景德鎭相繼被攻初陷饒州索巨欵而去繼攻餘干未發一彈得欵約二千元乃通窺景德鎭景德鎭有陳安（譯音）者能吏也不待省垣援兵之至率兵迎騐匪黨是時匪黨雖有千餘人但爲烏合之衆一遇勁敵卽作鳥獸散就擒者甚衆於是景德鎭乃得保全贛東之匪患亦因以告靖擒匪皆定死罪日刑一二十人數日始己數星期前有客夜抵大姑塘所携行拿頗惹人疑謂有急事須赴餘干星夜買棹渡湖而去雖舟行頗危不之顧也後據舟子告人客之行李中滿儲炸彈蓋來自南軍中者後一二星期内饒州餘干景德鎭曾爲炸彈隊所擾陳督聞贛東忽起亂事急出省垣派兵數千名前往鎭壓贛省東部且盛傳貢水一帶有重大事變之說人心惑亂莫明眞相李烈鈞之謀略果何在乎李乘陳廻首東顧之頃急引軍入　贛連陷數城進窺贛州聞北軍己刦掠贛州之一部分　貢水而退李今距其故里漳樹不遠一九一三年李於故里置存產業甚多其住宅殊爲閎大李　後其產業均爲新督之部屬分有之李今復歸來不知今日之主人感想如何李　贛省之行爲較之他督其不同如黑白之分李雖　餉甚急然入贛之後力避刦掠一九一三年李由九江退至粤邊時所過諸城僅向富戸略徵兵餉其行爲良足多也 
[曹張兩氏之行縱]  
　　赤水自武昌發七月十一日 
　　援粤總司令翩然來漢人皆拭目注之爲必將有一番驚天動地之舉動乃抵漢以來寂寞無聞且不是撿閱使時眉飛色舞意氣凌人有三千沽酒青樓上十萬呼盧錦瑟傷之　舉也居恒一面不露若甚秘密詢諸司令部中人則曰司令身子不快時作鬱鬱怏怏之象若有甚憂者云云又問其行止厠曰收集前者湘省敗餘之兵招募補充齊全後俟經略使南下相商再赴前敵云云張司令此來之不快殊出人意科之外或謂將軍蓋有所感也回首泰岱景是人非南望海表波濤洶湧强努之末且不能穿魯縞况將軍爲新敗者乎是以不快當爲知言然昨今兩日乃大有動機前昨經略使之參謀長潘矩楹及參謀副官等多人來漢潘氏首入援粤司令部與張氏晤談甚久聞係奉曹仲珊使命與商前方情形並詢張氏援粤要略又國務院特派陸軍中將萬朝宗兩次前來命張氏移司令部於湘省以便就近指揮一切來並持有合肥手書授張氏之機宜亦再促張氏入湘然張氏以自己所帶之兵多係殘部其氣至餒不堪言戰必須與經略使籌商預定入粤軍隊己允先使司令部人員入湘己則在卾街經略使南下到後再行於是舊工程營援粤司令部各人員衛兵等今晨均紛紛收拾行裝准備乘武岳車人湘張僅留少許人以自衛云曹仲珊姗姗來遲令人望穿秋水昨日王督軍派副官二人渡江至劉家廟車站安置一切而各司令部亦皆有人在似准備歡迎偉人者至晚有紅邊軍帽軍人一大隊下車人皆以爲曹氏乃曹氏之衛隊與其部參謀張詠菁與少將焦炳臣趙俊卿等來漢聞曹氏之來尙須數日蓋中央之欵尙未到手戒謂今晚可到第觀車站形况似崔護重來亦不遠矣又陸軍中將趙杰成來漢並未停滯僅以電話告王督匆匆附輪入湘探係政府有手諭告湘督並剗除湘西南軍趙氏歸尙咗 
有與王督接洽之事故先電告耳 
　　廣東軍政府成立紀事 
　　岑春煊通電就裁總職後各要人經於七月五日集合海珠會議衆以總裁宣告就職者己有五人軍政府一切進行萬難再緩因定於是日（七月五日）即爲軍政府成立之期以便即開政務僵議即日由岑伍林唐陸五總裁通電各方面知照（電文錄後）并擬再派專員敦促唐孫兩總裁及早就職六日伍林兩　裁復以軍政府旣經依法成立此後進行手續均當積極籌備特於是日午刻再在海珠舉行第二次大會議并由伍林兩總裁預行東請岑春煊李烈鈞李根源耿毅冷遹鈕永建等三十餘員蒞臨是日岑總裁因事未到特派第三公子岑心叔隨員張岳軍二人代表蒞會由十二點鐘開議將各項要政以次提出討論直至下午四時許始行休會伍林兩總裁備定西餐以餉來賓是日所討論者係屬軍政府進行方略及軍政府應付各方面之程序大致多改解决又軍府地點一事自海珠會議後經林伍兩總裁會同警廳派嗣竕頭查勘以士敏土廠遠在隔海不便交通農林試驗場距城較遠辦事亦多窒礙水師公所舊址地頗莊嚴足供軍府之用惟必俟江防司令曁海防辦事所覔　相當地點乃克搬遷尤屬緩不急濟其餘運使警廳兩署亦非日内可能騰出者現查老城舊將軍署地段寛饒交通尤便不假修飾亦足觀瞻署内滇軍現准明日開拔於事尤爲適合刻己據情呈覆當道察核俾資採擇惟各總裁以示擇定地點之先决定仍先設府於河南士敏土廠以便開始辦事昨並將内部着手組織其軍政府匾額亦己派匠扛往懸掛所有布置即派多員辦理並由福軍第六十一營撥兵一連創往捍衛種種籌備極形忙碌 
　　五總裁通告軍政府成立電云查軍政府組織大綱以由國會非常會議選出之政務總裁七人組織政務會議行使其職權現除唐少川孫中山兩總裁因交通阻碍未接有就職通告經派員敦促外計就職總裁己居過半數當此北廷狡謀愈肆暴方橫旗大局阽危民命無託護法進行刻不容緩謹於本月五日宣布中華民國軍政府依法成立即開政務會議特此通告政務總裁唐繼堯伍廷芳林葆懌陸榮廷岑春煊歌（五日） 
　　軍政府政務會議催派代表電云龍州陸巡閱使畢節唐聨軍總司令貴陽劉督軍成都熊督軍永州譚聨軍總司令全州譚督軍郴州程總司令柳州陳軍務督辦廣州林海軍總司令李聨軍總司令李督辦三河壩陳總司令覽本日年政府成立業將政務會議開議情形通電在案查軍政府組織大綱第三條第三項開護法各省及經政務會議承認之護法各軍得各派出代表一人關於第二條第一第二第四第六欵所載得參預政務會議等語務請按照上項規定迅各派代表一人尅日來粤參贊大計並盼將派定人員先行電知除蓂公派定趙君藩錦公派定吳君承珊外其從前各省曾經派有代表者亦請分别加電委派以符定制軍政府政務會議魚（六日）印 
　　旅滬議員褚補成來函云敬啓者孫中山到滬始决候唐公少川回國同就總裁職今因各方面敦促其急己擬派代表胡漢民先回粤表示意見並與己就職各總裁共商大計查胡公不日必可就道唐公於月内亦可回國堪慰諸君厪注耑此順頌議祺禇輔成六月二十六日啓 
[廣東最近之局勢（平生）]  
　　粤省自軍興以後倐逾一載西南大局雖聨合數省而恃爲中堅輸運餉械者實粤省而己以一省之力而能抵抗源源借債之中央政府百折不撓無論日後之成敗如何即敗亦有光榮也近日以來戰報無甚可紀大約最吃緊者廣西爲全州湖南爲彬州此乃北軍最注意之點而爲兩粤之門戸南軍聚全力以拱衛者也自陳炳焜復任桂省督理軍務後運械運兵昕夕不遑現己駐大兵於湘桂邊境皆以全州爲中站其進行則以援永州故全永勢力旣厚桂林人心亦甚安謐若郴州則爲北軍犯粤之衝途今北軍旣出巨賞以攻奪郴州郴爲萬嶺交錯與湘贛粤三省皆有關係故滇桂軍駐重兵於此誓以死守但糧食輸運不易軍米頗爲昻貴耳以粤省近狀而言攻粤之聲甚急粤省似惟取守勢而己甚不敢浪戰冒昧進攻者則以愛惜子彈爲一大原因據南軍之曾歷戰陣者言自開戰以來從未虛耗子彈故有時勢不能守暫爲此退者亦爲此故北軍在湘其所以戰勝實勝於人衆及其軍器充足非眞能戰勝南軍也但南軍欲圖伸張則軍械最急餉糈次之現粤東之兵工廠自鈕永建爲廠長後極力擴充每日製成之械己源源不絶而爲軍事利便計桂省又添設兵工廠由陸幹卿電致粤廠借用製造鎗械機器粤省業己撥派兵輪載運前往昨巳駛至梧州雇用民船轉運桂平擇定適中地點設廠開始製造此實爲需要之第一事也而餉項一層尤關重要南軍之所恃者全在義氣今觀馬濟請餉電之懇切其情狀亦可知矣其文云職部以餉糈斷絶覼樓上陳涕盡詞竭無可再訴雖屢蒙温諭足慰來蘇之望比蒙巡帥垂念征人惠以廉波泉其涸鮒將校感泣士卒歡呼期以死報但杯水難熄輿薪數月以來餘生幸保全賴商民借貨鄰封移挪期至須償僅存無幾湘境頻蹙旣竭澤之無魚孤軍路窮復乞憐於何所北虜前以彈缺暫息倒擾近據探報將又進窺戰端之開期在密邇濟治軍無狀至奉令出師以來各將士幸能仰體訓撫之誠爭先彈 
 
 

Page 7

 
 
兩無厚賞而不携膺創痛而無怨用場上慰　　入部以　　　論士卒以財政之艱難大局之危險甘苦與共幸無外虞實不能使之冒熱忍饑置之必死之地倘至呼籲無所人冀求生事出倉猝咎將誰任近計職部各軍用約餉項火食至節須八萬元明知粤中財政羅掘己窮惟我列憲倘顧念部曲尙欲其効力疆場則懇自七月起按月確實接濟迫切進詞停聆明訓云云觀馬濟之電文如此可知前敵將士大抵皆同一轍然粤省羅掘實己無微不至倘戰禍復爲延長則餉械二宗非得外交協助不可而欲外交協助又非西南有統一之機關不可日前軍政府改組總裁雖己舉定然遲遲不見就職故西南局勢殊無發展今岑西林抵粤後己就總裁之職陸幹卿亦將東下唐蓂階亦己電派趙越村　駐粤代表重要人物皆次第就職局勢將大有改觀然岑之毅然東下言人人殊或謂岑將於就職之後有確實之機關然後有調和之資格不久梁燕孫亦將到港大約梁岑二人於議和事必有商榷此一說也或謂岑在滬上屢欲於和局有所斡旋今和議己歸無望始决意回粤以與北方相抗且北方圖粤之聲甚急而圖粤實有二要件一則資助龍濟光以奉軍一則注全力以吸收海軍而海軍第一艦隊在粤關係尤重自軍政府改組林保懌己宣布就職倘其他被舉者皆遲移不就未免令人灰心若海軍解體則大事去矣岑與海軍素有感情岑之回粤振護法之精神聨海軍之情誼此舉實關係不淺故岑之政見卽主張乘龍濟光之未回聨合海軍以掃盡雷瓊傾　之巢空此爲當今之要着故謂岑之因粤爲關於和平無望者此又一說也卽兩說以觀似以後說爲校近總之北方旣恃武力以壓服西南爲主義而西南斷不甘受其壓服則勢所必然者也 
[南京快信]  
　　曹經略使昨電李督稱病己就痊日内入京商時局李督當卽去電對時局略有意見表示　　 
　　李督派王參議赴九江牯牛嶺視贛督陳光遠疾並協商某項要政 
　　聞倪嗣冲病己稍痊惟足疾復發不能步履 
　　倪嗣冲因李紹臣不願赴前敵擬改任第七路統領爲援粤安武軍副司令總司令馬聨甲原定蒸日出發現因特别軍費尙未領到故又展期出發 
　　南苑模範團己全部由津浦車運抵浦口待輪運閩 
　　昨日爲恢復共和紀念文武各官均於上午九時赴軍署慶祝 
　　李中將廷玉回寗謁李督後昨又乘津浦車北上 
　　章行嚴昨過寗赴滬 
　　長江巡閱副使王廷楨出京回浦後又於前日赴蚌茲聞昨己由蚌回浦電告李督准今日渡江入城面商要公 
　　蘇參衆議員由籍來省昨於金陵春宴會决定本月二十三日領資北上　 
　　省議員在省者不滿三十人十五日大曾恐仍難足法定人數開議 
　　省署昨通令各縣知事商會設法勸募蘇省短期公債惟地方公團反對之聲頗烈勸募甚難 
　　徐屬匪勢日熾李督擬調張中和旅長督率所部往剿 
地方通信 
[松江]  
　　女校游藝合縣立滄一女子高等小學校於十二日午後開第二次游藝會並舉行第三次畢業禮先期由校長聶姚女士逖請縣公署第三科長顧稼軒縣視學倪伯英藝徒學校敎員章備吾等分任評判男女來賓亦多至二千餘人學校團體有松筠女子職業學校聶氏女校藝徒學校等自干後一時迄五時共演三十二節内中如筆算競演國文速作珠筆合演等節均呈由縣長命題封交顧稼軒持校開拆各學生於事前絶無所知而臨時所作竟能文彩斐然虎式無誤大爲難得其餘各技亦頗美滿演完後由縣農會長吳步蟾演說旋行畢業生授憑禮然後敎員學生合攝一影而散 
　　第一高小校畢業縣立第一高等小學校於十二日行第十二届畢業禮攷試及格獲有文憑者共四十四人歷屆畢業以此次爲最多是日上午七時半先由錢魯詹校長集畢業生及敎職員合撮一影並令三學年中不輟一課之畢業生姜家潢獨撮一影留陳校中以資矜式上午九時行畢業禮由李潤之縣長委縣視學倪伯英代表錢校長報告後縣視學代縣長致訓詞來賓敎員先後演說校長報告二年生姚寅生拔爲特待生之理由略稱姚生學行成績均在九十分以上而又全年不輟一課應拔爲特待生免去全部學費以昭激勸云云旋由倪視學代表縣長授憑並給奬狀而散 
　　省議員初選開票十日所投之省議員初選票各區均於十一日前繳到縣署李縣長於縣署大堂設開票所十二日上午八時起開票唱名直至次日上午五時始畢榜示計當選人程信上等五十九人及候補當選費硯等惟漕涇山陽等處均有爭潮各電省主張選舉無效請求再選云 
[蘇州]  
　　東橋鎭水警師船被刦誌詳吳縣屬東橋鎭七月九日黎明時到有匪船數艘停泊於水警巡船之傍匪徒六七十人各持刀械登岸擁入該水警分駐所先將門崗水巡士朱紫貴戳傷數刀並奪取洋鎗其時該巡船上火夫彭光榮立即上岸將奪鎗之匪徒抱住該匪又用刀將彭戳傷足部各匪等即一閧入所該巡官劉權梧見來勢兇湧亦不敢抵敵止得任其所爲各匪等搶得九響快鎗子彈一百數十粒過山快砲一尊砲彈數枚搬運下船連用水警巡船一併摇去行經半途遇鄉人摇船前來該匪等卽勒令鄉民數人登岸遂將該民船一併刦去旋經劉巡官齊集各巡士由陸路追趕前往該匪等聲稱我們係朱麻子一帮爾若要追還原船卽至某處備價贖取可也言畢飛駛而逸該鎭陸警分駐所巡官胡棨光適不在鎭當時所中巡士閉門避匿各匪等並未犯及亦云幸矣事後劉巡官將受傷巡士火夫二人儎至蘇城送往醫院醫治並報告第三區長仇翼南轉報水警二廳趙廳長立派淺水兵艦一艘拖帶巡船十號前往追緝矣又一消息云東橋鎭擄劫鎗船在當夜四時匪徒擄得　船後天明行近沙巿該處駐有第十三隊巡船二十餘隻匪等見勢不佳遂棄鎗船祇將九響毛瑟鎗二十餘枝子彈數千顆刦去空船己被截回云 
[無錫]  
　　遷善局押犯脫逃遷善局押犯時有脫逃蓋以旣不上刑具看守又不甚嚴且該局圍牆之外累連鄰房故苟欲脫逃事頗易爲據聞有在押之某甲屢經免脫經該局查獲復押不意於十三日故態復萌境被逃出旋由局員察覺卽派人至鄰居之園内等處視察一週一時亦不得痕跡而某甲己鴻飛冥冥不識能否弋獲也 
　　嚴家橋盜案續聞懷下巿嚴家橋鎭於前日上午十二時許突來盜匪多人大肆騷擾旋經來城報告等情己紀本報茲悉該　　　時　江也船二般泊於　鎭河下即有盜匪十餘人手持鎗械登岸至唐德仁　行内搜刦嗣至該鎭之朱學仁家刼去現洋首飾衣物等約值洋二千餘元其他各商號之被刦者計共十餘家約計刦去洋六千餘元據聞當搜刦時鎗聲隆隆非常凶猛致驚動鄰近之東湖塘千　等鎭設法戒備而附近之婦孺聞之則心膽俱落紛紛逃避而足證當時騷擾之情形矣事後經唐德仁繭行中派人來城告知唐氏家中由唐申伯君投縣報告楊知事據報後於十二日委審判晨孫稚青君會同水陸警察員戴靜山君前往查勘以憑核辦云 
[鎭江]  
　　魯議短期省公債丹徒倪知事奉財　令勸募本省短期公債派額過鉅限期甚迫己於十一日午後二時柬請商會總理吳澤民君曁各巿鄉董事並各團體紳董在縣公署會議認購勸導各辦法 
　　省會初選之所聞省會初選省令定七月十日舉行倪初選監督曁各巿鄉董事等會電請省長准展緩三日於十三日舉行業己通告各投票所知照聞西鄉某菜兩鎭有人聨絡各該鄉經董將選舉票證槪不散給輿論大譁將以不給票證跡近剝奪公權起訴云 
[揚州]  
　　誣竊起釁之紏葛邵伯鎭信義恒綢緞店竊案獲賊陳小保扳供恒源錢莊小主鮑業雲爲首該區芝蕭溎誘鮑到局鎖押經紳董保釋後該處地保周松謂大升昌南貨店買我陵賊誣扳鮑紫雲希圖奪其巿房鮑遂與大升昌衝突擲毁物件大升昌至縣署控鮑研訊較次判鮑賠償損失三十元鮑之母媳以旣費金錢又遭冤抑揭貼於揚城以洩冤忿云 
　　發現勒斃男屍南門外對河　緣寺門首水塘内日昨發現生前受傷遭人勒斃之男屍一具由該管警區官胡特齋報經趙知事委徐承審相騐屬　備棺收殮並飭該坊保陳林緝兇究辦 
　　咨緝僞造銀幣鎭郡警察局拿獲之僞造銀幣王福林訊供聽從揚州人孔藩福使用不諱官孔己潛回原籍特咨請江都縣署協緝歸案訊辦 
[南通]  
　　時症流行入夏以來氣候凉暖不時近日城鄉各處慮病者甚多其來勢頗猛乍寒乍熱頭暈目眩脅骨酸痛經醫診治服藥就愈惟北鄉石港一帶家家戸戸俱有此種疾病並有全家同時患病而停營業者腎士藥店忙碌非常幸此病於生命無所妨碍 
　　小輪停班入霉以來無日不雨十日十一兩日夜尤其溝河皆滿低田皆成澤　以致内河小輪因水大不能行駛己將柬略航線至掘港小輪停駛矣 
[杭州]  
　　定期試驗小學敎員浙江檢定小學敎員委員曾據各縣知事查報小學敎員資格依照敎育部令分爲試驗檢定及無試驗檢定聞定於八月一日爲試驗檢定日期除省會附近各縣由會派員試驗外其戧各縣須派委勸學所長及縣視學等爲臨時委員以資格檢定現正由張會長與敎育廳伍廳長籌議進行辦法 
　　測量局添設傳習班陸軍測量局長何國華以本局地形課事務紛繁所有人員不敷分配現特呈准楊督軍添招傳習班學生七名以六個月畢業每月津貼六元業於十二日考試錄取王錫綬林壽銘汪以信馮樹軍鍾長銳劉志舜吕鵬等七名云 
[嘉興]  
　　省會開票情形嘉興省議會初選於本月十一日遵法重選後即將票臣封存縣署於十二日在二堂當衆開票其開票員監察員即向時　峯管瑾各員充之是日分區間票參　者　　因天氣炎熱開票員每開數　必休息一時至晚僅開城區王店新　辱六區其餘鍾埭南梅池澄等十一區定於十三十四等日依次開票其當選人員俟開票完畢仍由初選監督依法榜示云 
　　王江涇區組織農會嘉興王江涇區公民陳堅等擬於該區組織一鄉農會以促農事之進行於前日在王江涇鎭召集業佃諸人開成立會並推定陶某陳某等爲正副會長其幹事評議各員亦於當日推定業由發起人遵照農會規程開具正副會長履饜呈縣轉省咨部備案矣 
[安慶]  
　　請防鄰匪毫縣汪知事以豫省商城境之界溝集（距毫三十里）現有大股土匪搶刦商民不堪其擾紛紛携家逃往毫境毫邑居民大爲惶恐又恐豫匪竄擾爲害地方電禀軍民兩長請就近酌撥軍隊一營以資防禦而衛閭閻云 
　　賑救鄰災湘省張督軍有電到皖略云湘省災情至重待救孔般除己撥欵賑濟外特電貴省請即力募賑捐以資散放而救生命云云聞黃省長接電後即於内務預備費項下撥欵一千元滙寄湘省散放矣 
[九江]  
　　馬聨甲抵灣中央調安武軍援贛撥歸張子志總司令節制並令馬聨甲統率前來張氏即任馬聨甲爲援粤左翼司令九日馬乘華利輪船抵灣九江吳帮辦汪代道尹景監督韓警廳長倪代知事均赴江干迎迓隨帶僅衛兵百餘人並無大批軍隊本擬即赴南昌惟因陳督現駐牯嶺尙有軍事與之磋商故暫設司令部於龍開河十日親赴廬山面謁陳督計晝進行事件勾留數日兩乘車晉省轉赴前敵九日晚灣軍政兩界備席鎭署爲馬氏洗塵至夜深始散 
[漢口]  
　　選舉之内容卾中選政甫經開辦交通派之安福俱樂部（巡道嶺）即應時而起選期將届研究派之湖北旅京學會亦突然發現（尙書巷）兩派對峙競爭之烈可知此次總監督對於選民一再通電衆省兩項選民須照前届老數參選民滅之又減其所以抱此一減字主義者或亦操縱選政者見好於組組家爲其減輕成本耳 
　　漢水驟漲夏口縣侯小汀知事接襄陽電局來電報稱該處水漲八尺立卽函知各團聨合會布告周知現在水頭己到自集稼嘴至龍王廟一帶頗形洶湧各船戸恐遭覆溺莫不小心防護 
[濟南]  
　　維持鹽商之籌議運署消息王運使以東省匪勢躉延私梟繁興鹽莊多被搶刦私鹽行遍地官銷遲滯稅務不堪設想前曾迭次討論整頓辦法决定仿照蘇省鹽務緝私辦法開辦水陸緝私間東省地面非有緝私兩國不足以敷分布己議定一切辦法呈報中央不久即可實行云 
　　參謀長帶隊來東直隸薊榆鎭守使張懷斌改任山東督軍署參謀長張前日來濟擬將薊榆任内所轄之一旅調來東省以作補充旅該處之軍隊再由新任招募己得張護督許可張參謀長即北上向中央請求核准此項辦法以便實行調撥云 
　　兩砲艦調回烟台月前龍口洋角溝等處海匪出没擾害商船當將泊煙之澄海鎭海兩砲艦調往該埠以資鎭懾頃聞海軍部以烟台海面異常緊急原有各艦不敷分布仍將澄海鎭海兩砲艦調回烟台以資防範云 
　　馬鎭守升任師長據某機關傳出消息濟南鎭守使兼戒嚴總司令馬子貞氏昨奉中央電令升任爲第十五師師長至鎭使遺缺　　氏尙未探悉云 
　　黃河漲水近日大西如注山泉暴發黃河水勢日見滲漲最近報告上遊自五日至九日計共長水三尺四寸中游共長水四尺一寸下游共漲水四尺五寸溜勢湍急猶漲未己上游北岸臨黃埝延長一百七十里前禦水患後隙金堤關係至爲重要現因河水浩大險工林立原設汛兵及添募短夫不敷分布十日由駐防管營長具呈上峯要求加招短夫五十名以資修守云 
[天津]  
　　熊督辦痛責覇縣唐知事霸縣唐知事因佛敎慈悲會前往放賑不經其手與之大起衝突茲經熊督辦去電略云佛敎慈悲會濟生會與該縣義賑會唐慕潮商决聨合查放之後唐君輙先自放並囑慈悲會濟生會再加補賑遂致衆議紛歧曹君旣去慈悲會仍請方君切實覆查撥欵照放亦可謂委曲求全該知事不察該會苦衷遽將請賑文件登載時報題其名曰請看佛敎慈悲會之功德以致惹起各方反感并使在事各團體因而灰心殊屬鹵莽之至杲係重在爲民理宜平心靜氣婉詞相商以期事之有濟而乃復氣登報反德爲仇實背父母斯民慈祥愷悌之旨本督辦此次辦理京畿災賑諸經困難無不忍受而對於中外各慈善團體之來賑者尤極竭誠照料惟恐稍有不周致使後來裏足良以政府撥欵有限不能不望中外各慈善家之補助吾人旣爲災黎請命即不應尙存我見旣爲地方主人即不應有慢來賓且各慈善家躬冒寒署不辭艱苦以救吾民有職守責任者應感激之不暇寗忍反唇以相譏耶該知事其速反躬自省設法道歡勿事再爭辯也督辦熊庚 
[長春]  
　　反對林礦借欵之會議六日吉林省垣各團體在省議會開聨合會議到會者百餘人俱係各機關首領及本地士紳首由省議會於議長報告中央將吉林林礦各產抵借日本外債電請取消至今數日並無復電督軍省長去電兩次中央亦置之不理應如何對待請公决云云嗣由各團體討論一面再見督軍省長一面通知各縣團體並舉代表赴江奉兩省聨絡共同進行此後各團體每日均須到省議會辦公名曰各團體聨合會辦事處此次名士紳討論詞甚激昻僉云此事雖至有生命危險亦不顧惜云 
　　大雨成災自陰曆四月二十八以來大雨時行禾苗日見興旺四野農民均欣然色喜咸謂本年定豐收矣詎意由此而後三日一雨二日一雨凡窪地禾苗己有潦倒之勢上月三十日晚五鐘許大雨澎湃勢如傾盆各低窪之田己成澤國四日午刻又降一次大雨五日夜間又雨昨據屯農進城者云自城西二十里堡至白龍駒一帶田地現均汪洋無際直可行舟即從此不雨禾苗亦不可收拾較往年收成減去三分之一水災己無可幸免矣 
雜評一 
[金錢（怡）]  
　　西報謂段派三大政策之能否逹到目的以金錢之有無爲斷金錢之勢力固若是其大乎雖然當局不能以誠意服人正誼感人而至乞靈於金錢之勢力蓋己末矣即令逹到目的恐國家之精血己枯况乎金錢易罄慾壑難填試觀前敵將帥之請餉不己而仍觀望不前其明證矣奈何當局者現尙迷而不悟耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[江南造船所之魄力]  
　　英文滬報云今日接私人消息謂江南造船所總工程司毛昌君近赴美國請願爲美政府建造船舶美政府即與訂立合同定造載重萬噸之船四艘中國各船廠所造之船從無若是之大者美政府之訂此合同必先查明該造船所能否有成此工程之力量聞所需之鋼均將由美政府供給且允由私家船舶載送至華該合同之成立駐滬美總領事薩門斯君與有力焉 
[南京號將運大批麵粉出洋]  
　　大陸報云南京號輪船本月二十二日由滬起椗將載本埠各廠所製之麵粉五萬餘包運往菲列濱共值洋十五萬元以上蓋以該處無美國麫粉運到待濟甚急之故且尙有大批貨物繼續運往 
[建設會招待游美學生預誌]  
　　大陸報云昨日建設會在霞飛路四百零五號美國駐滬商務委員亞樂爾德君住宅開會時議决於八月五日在亞樂爾德君住宅開會招待八月十日篛中華汽船公司南京號輪船赴美留學之中國學生百人及乘該船由美回國之學生若干人且擬請美國大學俱樂部中國商會中國青年會江蘇敎育會寰球中國學生會游美回國學生俱樂部與會此次赴美者計清華學校男學生六十三人女學生十人另在全國考選之學生十人又私費生二十人南京號於二十日可以抵滬留美中國學生附乘此船回國者頗多近己有十人乘他船抵滬 
[美紅會對於王正廷之餽贐]  
　　大陸報云王正廷君定星期日起程前往香港美國紅十字會幹事部因王君近於紅十字會募捐之際甚爲出力今日將贈以雕銀茶器一套云 
[赴歐觀戰軍官返國]  
　　英文滬報云中國軍官陳君自上年八月偕其他軍官赴歐觀戰茲己賚呈政府之報告回國據稱同往之軍官在比境陳線戰壕中觀戰時曾有三人受傷 
[世界新聞雜誌大會預紀]  
　　文匯報云明年澳淵雪桀開世界新聞雜誌大會中國新聞記者前往與會者頗多且將順游菲列濱羣島云 
[法租界舉行慶典]  
　　江蘇交涉員陳貽範昨接駐滬法總領事公函云本月十四號爲敵國民主紀念卽在敝領事公署陳設禮堂定於是日上午十時三十分至十一時五十分招待來賓歡迎各界並旅滬法僑亦齊集慶祝以誌盛黄除另柬邀外相應函請查照爲荷聞陳交涉員是日預備親自往賀以敦睦誼云 
　　今日爲法國改立民主之紀念日法租界工部局於昨日起預備慶賀並於昨晚舉行提燈會觀者甚爲熱閙淞滬警察廳徐廳長以十六舖地方及民國路與中華路口俱與租界接壤游人如織恐有匪徒乘機肆擾是以撥派偵緝隊游巡隊保安隊等在各要隘往來巡護並飭第一二區警察署曁該管分所等添佈崗位在交界之處實力防護以保安寗 
　　上海工部局萬匣商團華隊司令官葛第一百五十六號命令云本隊特操爲法　國慶紀念操演禮節七月十三號即星期六日早六時排隊爲實地預操試驗七月十四號卽星期日早六時三十分排隊爲實地正式舉行之期叙集地點均在法租界寳昌路華龍路轉角候令注意届期各聨盟國上等官長各代表隊均到該事關於中華國體代表華商義勇隊務宜勉力 
[交易所認股之踴躍]  
　　本埠商萤虞洽卿集合同志組織交易所己呈奉農商部批准其事務所亦己成立現在正由同志各業分投招股棉花同業於上星期二曾在棉業聨合會開會議决由花業各部份如上海南北巿火機廠通崇海寗紹太倉經理部等分别認定股份報告聨合會再由該會特開大會彙總報告事務所茲聞經理部己於昨日開會先經該部領袖包惠卿報告宗旨首先認股衆皆贊成遂由陳質甫胡沁塘王清泉陳子政李星南喬本齋柳桂亭孫松年張心如等曁該部全體同業當場認定一千餘股爭先恐後頗爲踴躍並聞此外各部份均在此數日内分别開會認股云 
[三誌省會初選之怪現狀]  
　　上海縣省議會議員初選舉監督沈寳昌知事日前據第五區投票處（設在縣警察第五分所後面曹行鄉國民小學校内）管理員黃蓉繁楊昌滬等呈報有選民周澂孫頴才等喝衆毆警搗毁票匭搶奪票紙抛棄河内呈請核辦等韒沈知事現巳派令吏警馳往塘灣鄉將前曾充任該鄉圖董之周澂拘解到署惟孫頴才己避匿無蹤沈知事以周澂等膽敢糾衆行兇毁壞選舉票匭己犯刑事應歸法庭處分故於昨晨備文派警將周澂押送地方檢察廳即經林廳長派員預審一過判令押候核辦 
　　又據第五區投票人傳述此項衝突係因周孫等前往投票見有一人手携百餘票藏於袖中步至匭前盡數投入監察員視若無睹周孫等怒而言曰匭係木製人亦如此故起衝突將匭投入河中並聞閔行鄉亦發生將匭推翻之事云 
[保護招商局之公文]  
　　駐滬江蘇交涉公署昨致兩公廨保護招商局文云案准上海商辦輪船招商總局董事會函稱查本年五月三十一日上海時報神州報登載普濟被難家屬聨合會會長徐象藩通告普濟被撞沉没一案同人認爲交涉决裂定於夏曆五月初一日以後分遣敢死隊來往中國各口岸相機舉動秘密進行通告旅行者勿搭招商船雙經商者勿裝招商貨艙保險行勿保招商船貨庶不致同及於難等語並准上海總商會接據該會通告函囑格外注意當以徐象藩係世家大族伊父徐班老頗有名望竟以敢死隊名目意圖擾害中國各口岸行爲狂悖己犯擾亂治安之罪倘不嚴加防範恐受害者不僅招商局一家電請浙江督軍省長曁甌海道道尹飭傳訓誡從嚴取締如中國各口岸客商船雙遇有危險均惟徐象瀋是問旋准電復飭查誡制等因在案嗣據江天坐艙報告陰曆四月二十六日五時竟於江天船前艙内查見炸彈一枚管艙司事因其危險抛入江中即時炸裂幸未傷人報捕查究尙未破獲亦在案復查炸彈發現適在徐象藩通告之後是否即係徐象藩所遣之敢死隊秘密實行應俟破案後方能證實惟旣有分遣敢死隊來往中國各口岸之通告跡涉嫌疑法無可恕又經電陳交通部請即電飭各口岸行政官廳曁各海關監督稅務司一體嚴秘防範認眞查拿呈請電咨浙省查明徐象藩是否在籍務即飭傳到案嚴行懲禁以戢萌而安行旅六月十四日奉交通部電己由部咨行浙江督軍省長分令查照等因又在案六月二十三四等日報紙又載該聨合會通告全國各機關與招商局宣戰務望軍政商學各界勿誤入虎口等語當查徐象藩前次所登通告或係痛親情切立言不當是以僅僅函這各機關請求嚴禁並未按照法律請提公訴不謂徐象藩不知悔悟又復公然宣戰尤爲荒謬違法藐視刑章再查敝局地居英界輪船停泊法界而又在中國主權所及之黃浦旣爲宣戰戒嚴之區域又在宣告戒嚴之時期竟有該聨合會會長徐象藩一再通告擾害敝局之治安即擾害公共之治安無論何國法律均在應行治罪之條且在軍事區域發生敢死隊宣戰等項違法名詞明目張膽肆無顧忌按諸軍法立正典刑除己分别函電各機關嚴禁查拿聲明此後倘再發生危險由徐象藩負其責任並提出公訴外爲此函請轉飭英法捕房認眞查緝並予隨時保護等情准此除分别函轉外合亟令仰查照 
[三十六個黨匪首逮捕]  
　　自淞滬警察廳呈請將碼頭匪徒歸入軍法範圍審判後曾經軍署軍法課長等議擬如結夥三人以上之强暴行爲即須詳解軍署核辦早經通告在案茲經盧護軍使訪聞南巿一帶碼頭有三十六個黨匪首夏小德甫　勢頗大羽黨甚夥白晝强攫旅客行囊之案屢有所聞且有確鑿證據於是特派稽查員徐文德雷應春等設法偵緝務獲解究徐雷兩稽查員正在辦理之際詎夏小德甫己被南巿第一區署拘獲除由徐雷兩稽查員知照該管區署愼押外一面報由盧使核奪聞此事己於昨日由軍署致函淞滬警察廳迅將夏小德甫解送懲辦云 
[曹家渡發生盜案]  
　　住居曹家渡向在新閘捕房充當繙譯之史悠縺家前晚被盜多人一擁而入搶去值價一千餘元之衣服數十件及首飾等物當由四區四分所署員李得貴聞警督同崗警趕來追獲朱秀田一名旋經謝署員研訊朱係山東人承認隨衆行刦業己解經司法科轉解淞滬警廳訊辦 
[浦東巡邏警截獲贓盜]  
　　前日（十二）夜半一時許浦東戚家廟附近鄉民楊全福楊全貴家忽來盜匪六人用斧頭劈開側門入内手出利刃嚇禁聲張當被刼去大洋三元衣服十餘件棉被二條而逸該盜等携贓行經陸家石橋附近因在途談話被楊家渡三區一分駐所巡邏警趙慶成劉志澄佟玉飲蘇繁祥等聞悉該警等遂潛伏田内俟盜等經過上前捕拿若輩遂棄贓飛奔逃逸當場追獲錢寳根一名贓衣一包並在田内檢獲斧頭二把小刀二柄當將人證併帶至所許警佐以鄉間盜案迭出當即商請三區警署解警正遊巡第四隊杜隊長蒞所會同預審據錢寳根供稱南滙人年二十五歲住陸家嘴地方現在馬魯子手下爲冷作小工半夜聽從在逃之陳阿龍王仁富前往搶刦陳王二人家住隆茂棧後面等語當即分派巡官王錫恩劉恩誠督同長警帶錢連夜將陳王二名續獲到所並抄出贓衣十七件當票數張訊據陳王二人均供認曾於本年陰曆五月二十一夜搶刦浦東其昌棧梅賀地方張桂華家一次又本月初一夜大雨時搶刦小吳家宅孀婦莊龔氏爱一次得贓花用不諱並供出同黨陳掌寳匿居其昌棧等語復經王劉二巡官督同巡警劉逢吉等前往拘拿未獲將伊弟陳掌生拘解至所並在陳家内抄出鳥鎗三枝（均己破壞）子彈一盒零四粒銅帽半盒衣服二十餘件昨經解警正許警佐傳到事主楊蛤福楊全貴張張氏張陳氏張龔氏等六人到所指認贓盜無誤並據楊全福楊全貴聲稱本年陰曆三月十七夜曾被搶次事後並未報案請求併究云云各警員判令將贓盜連同各事主併解警廳司法科訊究 
[駐京比使喪母]  
　　英文滬報云駐北京比國公使之母因病逝世 
[一星期間之金融調查]  
　　調查本月八號至昨日止此一週問麥加利匯豐等各外國銀行進口銀洋及大條銀依舊寥寥惟花旗銀行兩次裝赴香港大條銀一百條台灣朝鮮在友等銀行裝往漢口者共有寳銀一百萬兩交通與中國等銀行進口現洋共有四五十萬元出口寳銀亦不少今將逐日來往之數錄下（星期一）中國銀行從南京造幣局來洋六萬元花旗銀行裝赴香港大條銀五十條交通銀行裝往漢口洋四十萬元繭帮裝往杭州嘉興湖州洋十萬元中國銀行裝往南京寳銀四萬兩（星期二）交通中國兩銀行各從南京來洋萬元又中國裝去銀四萬兩交通裝去銀五萬兩繭帮又裝往蘇州無錫洞庭山洋二十萬元（星期三）中國交通兩行各裝往南京寳銀八萬兩花旗銀行又裝公司船赴香港大條銀五十條住友銀行裝赴漢口寳銀十萬兩中國交通兩行各從南京來洋六萬元（星期四）台灣銀行裝往漢口寳銀十五萬兩中國銀行裝往南京銀四萬兩又來洋六萬元（星期五）中國交通兩行各裝往南京銀四萬兩中國由南京來洋六萬元（星期六）住友銀行裝往漢口寳銀十萬兩交通裝往南京銀四萬兩 
　　近日本埠銀根極緊緣漢口造幣局業己開爐用銀浩大且有軍事用度八九兩號銀行利率祇須八兩今則漲至九兩尙係按月計算各錢莊街底銀只存十萬洋則尙存二百八十萬元尙有聚興誠等銀行所存之數在外昨日午後銀拆增至二錢四分洋釐則己跌至七錢二分二釐七五至七錢二分一釐二五目下絲茶等類之對外貿易亦頗清淡恐銀拆一時不能壓平 
　　鎊價自八號至十號二次長半辦士計四先令九辦十大條銀價仍係四十八辦士八十一二五日本滙票小去三七五計四六六二五 
　　標金於六號鎊價未長之時尙售二百二十九兩二錢迨先令兩次長半辦士之後頻頻跌小最小之價（十二號）開過二百二十三兩八錢至昨午又漲至二百二十六兩二錢收盤二百二十五兩八錢五據云各銀行東滙與先令不肯照巿價結算蓋恐明日（十五號）鎊價看軟之故 
　　赤條之價仍難跌落故恒孚等銀樓飾金仍須四十四元 
　　昨日星期六調查華洋各銀行所存大條銀并銀洋之數錄下麥加利存銀一百五十八萬洋一百五十萬大條銀一百九十三條滙豐存銀三百九十三萬洋二百五十五萬大條銀六十三條德華存銀四十六萬本鈔票洋六萬元正金存銀四百三十八萬洋六十萬道勝存銀一百六十四萬洋四十二萬大條銀六十條通商存銀三十萬洋五十萬東方存銀三百四十四萬洋三十九萬花旗存銀一百二十五萬洋七十九萬在條一百十七華比存銀五十五萬洋三十二萬荷蘭存銀二十九萬洋九十四萬中國存銀一百十五萬洋三百二十萬台灣存銀一百二十七萬洋七十四萬住友存銀五十九萬洋五萬各錢莊街底存銀十萬洋二百八十萬交通存銀一百二十五萬洋一百七十三萬有利存銀四十萬洋十二萬三并存銀十七萬洋八萬三菱存銀十二萬洋四萬朝鮮存銀三十二萬洋四萬中法存銀五十六萬洋二十六萬總計存銀二千三百七十四萬洋一千七百零七萬大條銀四百三十三條較六號多存銀四十五萬兩洋則少存五十一萬元大條銀亦少存二百三十二條 
[綠茶由美退回之說不確]  
　　滬上專做注莊之各茶棧因昨日本埠華字各登載某茶棧五將存茶商懇素有交易之美商洋行運美試銷運去後因值該國取締顔色茶葉如數軍回各輪船皆有此項着色綠茶退回計有萬餘箱之多各茶商閔之大爲懊喪云云該茶棧閱之深爲詫異當向各同行調查均謂並無此項運美之貨並向美輪查詢亦無退貨裝申且試銷斷不致有萬餘箱之貨前次雖有裝赴美國綠茶爲數僅千餘箱越時己久亦未退回一箱此種謡傳有關營業前途且所存綠茶名譽有礙故即由該棧印發通告邀請同業於今日在中旺弄茶業會館開會研究此事並函致茶行公所向各同業確查是否實在再行聲明並於開會時提議疏通存貨辦法 
[新訂太平洋水脚章程]  
　　本埠航行美屬各輪船公司因航務發逹每届班　開駛中外各商托運之貨應接不暇故各公司業己會同重訂水脚章程所有前訂第八號章程即行取銷嗣後各公司均遵照新訂之第九號太平洋水脚章程辦理茲將航美各公司及所營船舶並新章一併錄後 
　　航行美屬輪船公司及船隻昌興公司五艘中國公司二艘怡泰公司四艘好時洋行四艘東洋公司六艘大阪公司六艘花旗公司三艘東洋汽船株式會社五艘怡和公司四艘（計九公司船隻三十九號中國公司南京號新船亦在内） 
　　太平洋水脚章程第九號（甲）客商所運起碼水脚之各項貨件該客須直送公司船上公司不負駁送代運大責（乙）航行美屬各輪經由滬上開駛逹卡納大及花旗並太平洋各口岸（水脚）（一）礦銻每二千磅美金三十元（一）空油桶每噸美金四十五元（一）蛋白每噸美金六十元（一）桶蛋白每噸美金七十元（一）礦金沙每二千磅美金五十五元（一）條子鐵每二千磅美金四十五元（一）山東綢每噸美金七十元再加一成（一）疋頭綢缎每噸美金七十元再加一成（一）絲每百磅美金十元（一）茶葉每噸美金六十元（一）鉛每二千磅美金五十五元（金銀類）一金子一萬之内一成水脚十萬之内五釐水脚十萬之外三七五水脚（一）銀子一萬之内一成水脚十萬之内三七五水脚十萬之外二五水脚二十萬之外一八七五水脚（貴重物）（一）一切貴重貨品均在内估價一千之内美金四十元一噸一千之外美金七十元再加一成（普通物）（一）切平常普通貨件每噸美金六十元或不照噸位算以二千磅重最爲度（一起碼貨品水脚）每噸美金十五元（最賤之水脚）以上每噸即指艙位以英尺四十尺爲一噸照此推算（附則）（一）領事公館給有護照按照巿價結算（一）所收水脚槪照毛磅結算（毛磅即華人連外面箱桶包皮鐵皮繩索等重量槪不扣除之稱）（一）傢具及所携物件行李等項須本人在提單内簽注所運之件估價幾何及物數（一）所有天津烟台牛莊漢口汕頭等處中國各口岸商客轉運之貨須向船頭行家照算（一）各項鮮貨及行李傢伙水脚必須報裝時先行付清此乃九公司公共籌訂之最新章程全文均係洋文故特譯錄以餉閱者 
[南巿警察署保護典富錢舖]  
　　本城彩衣街厚生典富被匪搶刦己屢誌前茲悉南巿第一區警察署署長趙墨林以所轄境内計有典業數家且有錢舖巿面繁盛必須預籌防備以免盜匪潛蹤是以規定辦法於每日午後三時起在各典當前加添崗位並派便服警察在各錢舖左右持械密防業己商之巡官王桐王寳榆於前晚爲始實行防護一面山趙署長親自出外查察與該兩巡官輪流出巡似此嚴防匪徒當可歛跡矣 
[救濟婦孺會開會紀事]  
　　昨日（十三）午前十一時中國救濟婦孺會留養院（在江灣）附屬兩等小學校行休假禮山會董許默齋君敎員褚頤安君致訓詞午後二時該會開歡迎月捐諸善士大會男女來賓約千餘人首由會長朱葆三君報告開會宗旨繼由會董徐乾麟魏清濤田資民諸君先後演說致謝來賓繼由該會男女學生唱歌體操并有風橷劇社員擔任義務在院内大棚中演該社拐案新劇描摩逼眞觀者鼓掌不置院中并備有各種燈綵及欵客茶點迨及散會己六時許是日滬寗車站備有接送來賓之專車來賓到院時復由該會樂隊奏樂接送另有閘北消防隊員警察人員到院保衛洵一時之盛會也兹將是日臨時捐欵諸君列下無名氏二百元陳上逹君五十元楊子雅君三十元有恒堂及葉愛華夫人各二十元陸祥奎君毛全泰君嚴鏞笙君介人君各十元方惠成君十五元吕耀廷君十元五角應鳴鳳君二元張藝新君一元另沙春泉君每月認捐三元毛全泰君每月認捐一元華璂士女捐繡品二架 
[湘督軍請銷義賑奬劵]  
 
 
 

Page 11

 
 
松滬護軍使昨接湘督張敬堯來電略謂湘南撫慰處業巳宣告成立現擬籌辦義賑奬劵救濟被災難民業經呈請内務部查獲並經訂定詳細章程均奉内務部核准通告各省布告保護在案特電尊處乞極力提倡代銷奬劵以慰難民云云 
[第九區救火會演龍紀]  
　　浦東爛泥渡第九區救火會定於昨日在老白渡草泥塘曠地舉行演龍預請上海救火聨合會諸領袖蒞場參觀評判當由滬紳莫子經等渡浦蒞場並由八區救火會主任各率會員戎裝制服在十六舖搭小輪渡浦至爛泥渡列隊步行至會場事前經聨合會製就銀質奬牌一方奬給優勝者午後三時開會由副會長蔡熾文報告畢即舉行演龍當分三組試演第一組卽該鎭原有各商家消防隊第二組爲鎰昌典第三組爲榮昌火柴廠舉行打靶以　龍出水噴倒靶子爲率各會員動作敏捷其結果第三組榮昌火柴廠最速遂占優勝奬牌爲該廠所得是日會場佐以軍樂各界來賓到者頗衆四週圉觀者尤多會場秩序除由三區一分駐所派警蒞場彈壓外復由縣立第二高小童子軍在場照料比及散會己鐘鳴五下矣 
[令填各縣敎育費槪算表]  
　　滬海道尹接江蘇省公署訓令云案查各縣敎育經費向由各縣知事造具一年度槪算表呈送本公署接定飭遵茲届七年度開始各縣對於本學年敎育上之計畫自應督同所屬將經費收支寛籌妥訂俾策進行所有各縣七年度縣巿鄉敎育費槪算表仍遵江蘇省公報第七百四十一期刋載定式及說明限本年十月三十一日以前一律填報候核除令敎育廳長外合令該道尹轉令所屬各縣知事遵照此令 
[學校紀事一束]  
　　北京路神州公學於本月十二日舉行暑假休業禮先由校長陸東豪報告開會繼由男女敎職員曁學生相繼演說唱歌散會并於午後三時軍樂導前排隊赴附近茶業會館分攝男生拳術女生跳舞及全體諸影以誌紀念并聞該校於假期内特設補習課以資補習云 
　　昨爲北四川路廣東小學校初等小學第三次畢業假四川路青年會舉行畢業禮及游藝會來賓約千餘人表演各節靡不純熟如高小生之國技初小生之體操女生之游技等莫不精神奕奕十九節九齡女童演說愛國痛快淋漓舉座爲之動容十二節書法以八九齡童當場書徑尺大字橫額筆畫健勁亦屬難能幼稚生皆極活潑聞本星期日由十時起至四時止尙須在該校陳列課藝及手工等成績不收入場劵凡熱心敎育者均可往觀畢業姓名如下甘卓文李璧如楊爾瓊屈麗華黎佩瑶黃希瑜程雪蘭羅淑興郭連仙陳透容崔景欣 
　　本月十三號爲閘北中西商務學校並英文夜學部舉行暑假休業禮來賓敎員相繼演說校長以注重補習爰定陰曆六月十五開課並請各敎員專編國文課本以資敎授 
　　派克路富華里振新學校各級考試己畢定於本月十四號上午九時行暑假休業式請人演說並由學生表演各種游戲想届時必有一番熱閙也 
　　虹口清雲里培德學校於本月十二十三兩日舉行高小第三次畢業試驗由江蘇敎育廳飭上海縣派學務委員賈豐芸前往監考業己竣事茲定於二十日（舊曆六月十三）假座四川路青年會行畢業禮並開游藝會是日除有長官訓辭及學生種種表演外復得汪精衛之演說刻己柬邀學生家族及各界蒞會矣 
　　虹口老靶子路同昌里南州中學於昨日行暑假休業禮陳列各生成績斐然可觀來賓及校長職員敎員相繼演說旋頒給學生奬品該校現設暑期補習科專修國文及英文定本月十四號開學 
　　法租界愷自邇路民國女子工藝學校定於夏曆六月初五日行暑假休業禮學生百餘人由校董謝蘅牕代表韓有剛李柏葆來賓畢少珊蔡祖武高亞東陳家鼐馬鶴天汪汲青王淮君等相繼演說咸以職業敎育爲職志此次季考成績斐然并擬設署假補習科補授新舊學生使程度齊一便於敎授 
　　閔行鎭上海縣立乙種農業學校定於本月十八日暑假並舉行第二届畢業式己柬請各界届時蒞校觀禮聞下學年招收新生一級額定六十名本籍學生由各該巿鄉經董具函證明得免膳費考期七月二十三二十四二十五八月十一十二十三等日均在該校試驗 
　　醬園弄滬北尙德公學署假補習課己於七月八日開課入學者頗形踴躍茲聞該校尙有餘額有志者仍可入學 
　　美租界東唐弄紹興旅滬學校昨日行暑假休業禮請來賓展覽各級成績首由校長朱堯臣報告次有紹屬紳董演說并提議學生異常發逹校舍難容擬於下學期擴充校舍分爲男女兩校女校定名爲女子公學己擇定聚寳里内房屋現正從事修葺並於七月十五日開暑假補習科槪不收費 
　　英租界派克路養性女校曁附屬小學於星期六上午九時行暑假休業式男女來賓及學生約三百數十人首由校董周　公主席宣布暑假大旨並述本校高等畢業務本女校中學生周大智因勤學傷身嗣後諸生對於學業當以體育爲前提且述該生志趣行狀可作同學之範模茲由新舊同學請訂夏曆七月初十日開會追悼云語甚悲痛合座涙下繼由職員朱詩隠校長謝强公經理周學孟等次第演說詞多鼓勵至十二句鐘散會聞該校秋季始業定於八月七號云 
　　滬寗車站克能海路存厚里尙質學校男女兩學部於昨日九時舉行休業禮其秩序如下（一）振鈴開會（二）全體唱校歌（三）主任唐慶馥報告（四）來賓吳有三演說（五）敎員李嵩生演說（六）王連貞趙履貞王兆珍繼續訓詞（七）王守仁給奬（八）奏琴散會聞該校下學期增加學額添招新生定陰曆七月十五日開學 
　　大東門外裏郎家橋水果業華實高等小學校定七月十四日暑假並於是日上午九時行第三届畢業式校友會亦於是日開茶話會 
[苧蔴價格又增]  
　　苧蔴產自湘卾沅江等處現值夏令正新貨上巿之際本届新貨頭批到申以來約計兩星期初開盤時每擔價元十五兩左右旋以到貨漸多價遂跌至十四兩前日法租界永安街該同業各行接得沅江快郵因該地現遭兵燹商業被兵擔掠蹂躪無遺銀根吃緊貨客遂皆停辦止裝恐到貨勢必不繼故近兩日每擔己漲起一兩五錢現售十五兩五錢 
[啓明染織廠之歷年營業]  
　　啓明染織廠定於本月十四日（即夏曆六月初七日）午後四時開幕展覽成績男女來賓一槪招待茲將該廠歷年營業狀况紀下該廠創辦於民國二年秋其時資本僅數千元陸續增加今己逹十萬元專營絲光紗缐及染色事業自去秋起添辦織業歷年營業數目最初一二年不過數萬元其後逐漸發逹至去年底結算己超過百萬元民國三年春曾經農商部批准專利其出品赴賽歷受巴拿馬賽會及江蘇省地方展覽會北京國貨展覽會特等奬憑營業逐年發逹更擬添招資本十萬元購置整理機械以期設備完全廠址在南巿倖橋南路批發所在英租界大馬路日新里内該廠創辦人爲諸文綺聞新設在引翔港之永元機器織染廠亦爲諸君所經營云 
[嘉郡會館工程告竣]  
　　旅滬嘉興舊府屬七邑同鄉發起建築嘉郡會館己歷多年前去兩歲疊開同鄉大會於舊舉各董外復推舉徐冠南姚慕蓮二君爲辦事董事積極進行並會同各邑董事分投募欵業於去春購定閘北太陽廟附近基地一方於去秋八月中興工建造現在工程告竣所有殯房病室及議事廳辦事室等規模宏大各董聞於昨午偕往驗工收管並將辦事室及賑房兩處嘏置妥帖俟擇日邀集同鄉特開落成大會云 
[少年宣講團今日宣講]  
　　少年宣講團向重遠游宣講及創辦露天學校期普及鄉村敎育近因天氣漸熱遠游宣講及露天學校暫停出發改行本埠署期宣講茲聞該團定於本月十四日在靜安寺路張園西首該團附辦之尙新小學校宣講聞該校亦於是日舉行國民科第一次畢業式云 
[鎗廠趕造手鎗]  
　　福建李督軍前因軍官等需用十響手鎗五百桿曾請上海兵工廠飭由製鎗廠定造業己造成三百桿解閩濟用茲悉鎗廠現將未解之手鎗二百桿於日前一併造竣惟發藍鍍鎳尙未竣工昨特飭匠趕作一俟完備即當解閩 
[審廳長開除承發吏]  
　　上海地方審判廳長陸逹權君查得本廳承發吏吳以權上差辦公己届四月所辦一切公事異常疏忽昨日發出條示以該吏精神不振成績眇着即開除以資整　飭云 
[法捕房繙譯得奬嘉禾章]  
　　法總巡繙譯曹振聲任事己逾二十載辦理華洋案牘曁捕房譯述事件俱能盡力經松滬護軍使所悉於上届開報奬叙時將曹事績列入請部給章奬勵茲奉核准頒給六等嘉禾章己發由軍署轉交給領矣 
[探捕加給薪資]  
　　法捕房施總巡以華包探金九林陳金和二人辦公勤愼於本月起將該兩探所支月薪准照頭等俸給藉資鼓勵其試用包探楊仁生徐阿高並一百九十一號華捕三人亦於本月分起准予拔補正額至五十四號華捕給加一道頭金線六十一號一道金線華捕准加二道金線業己分别飭知矣 
[粤婦控告德僑]  
　　粤婦沈鳳仙在公檴公廨刑事科控被庽居崑明路二十八號門牌之德國人白克於本月六號用木棍擊傷手臂腿部等處請爲提究昨晨由探將白克傳至公堂經中西官訊供之下以原告傷勢尙輕並姑念被告苦求判令從寛開釋 
[華僑公司經理被控再誌]  
　　華僑有限公司總董傳溪水前延賚美律師至法公堂控告經理楊甭遠私向　嚙銀行支付洋銀並在賬上舞弊請求追究後又延請巴和律師爲公正人將賬算明被告實欠銀五千六百餘兩禀明公堂判楊如數還清在案昨日又由原告律師投稱被告至該公司爲經理以後公司中甚爲優待詎被告私將貨物抵押於人經查賬員查悉事甚確實惟被告爲經理時有委任狀章程第十七條載明不能舞弊乃竟違繝章程請照刑事訊辦詰之楊供此項委任狀並非正式證據不作爲憑商人有洋七千元存在南通紗廠請求保出自向原告料理中西官判揚還押候再覆訊核奪 
[逃兵朦充巡警之發覺]  
向充步兵三十八團第三營目兵之徐錦堂前次離差灣逃茲復化名投充巡警派在淞滬二區警署所轄之分防所内站崗前日第三營王營長親自查見以該崗警確爲逃兵徐錦堂當卽函提該警回營研訊供認潛逃後朦充巡士不諱當送團部執法處訊處五等有期徒刑監禁八個月期滿遞回原籍昨己將該逃兵徐錦堂交憲兵押送陸軍監獄執行矣 
[水果籃内抄出烟土]  
　　昨晨有王根財者手抛水菓籃一只由北巿乘黃包車至滬南董家渡碼頭下車雇舟駁至川沙班小輪上正在過舟之際忽爲水巡隊巡船查見以其形色慌張抄其身畔並無禁品嗣在水菓籃中搜出烟土一包約重十二兩數錢當將人贓拘送警廳轉送地檢廳經檢察官預審之下判令收押候究烟土存案 
[相騐受傷落河之屍身]  
　　浦東三林塘天一圖内小河中前日發現無名男屍一具當經該圖地保陸桂卿查無尸屬立投地方檢察廳禀請相驗林廳長即於下午委派夏檢察官沈檢驗員等渡東蒞場當命小工將該浮屍移至岸灘驗得該尸年約三十餘歲上穿白布短衫下着藍布褲赤足額角頭面等處受有木器傷數處委係生前受傷後落河身死填明尸格判令由堂棺殮發封厝壇候召爱屬認領夏檢察官等遂返廳禀復 
[老人猝然倒斃]  
　　前日下午二時有一老人行經閘北共和路餘慶里口欲同某茶舘討茶解渴猝然跌仆氣絶身死當時衆茶客擬以痧藥施救己經不及嗣經四區崗警查得死者係鎭江人姓賀名有德年六十三歲當即歸報余署長飭令十一圖地保查明並無屍屬在滬昨赴地檢廳報請相驗再行核辦 
　　又一訪函云閘北共和路餘慶里口前日下午二時許有一老叟行經該處忽儋倒地行人疑是痧發爲之救治詎一轉瞬間該老叟己暝目長逝矣旋由崗警報告四區葂主署飭令該處二十七保十一圖地何瞿梅生查得死者係鎭江人名賀有德今年六十三歲申地並無親屬昨由四區余警正諭着該保至地方檢察廳請驗林廳長諭候派員往驗再行收殮 
[再誌剪去婦人足指之殘忍]  
　　住居麥根路八百七十八號門牌之婦人丁張氏前因出外數日不歸被揚州人翟洪貴陵使其夫丁金榮用剪刀將張氏兩足之中指剪去經人目覩代報捕房飭探將氏車送醫院醫治並將翟與丁拘解公共公廨訊供管押己誌前報昨晨由捕將翟丁兩人解廨復訊據丁張氏投稱丁金榮係我丈夫前因與我口角是以出外借宿同廠工作之姊妹家七天迨後歸家被翟唆使丈夫將我脚指用剪截去兩指請究詰之翟供原告脚指確由我帮同丁金榮動手剪去質之丁俯首求恩中西官以被告等慘無人道判翟禁錮西牢四年丁押三年分别示儆 
[尋妻不遇之短見]  
　　蘇州人錢萬雄年三十一歲因來滬尋妻不遇昨晨在浦東陸家嘴自縊圖盡當爲游巡四隊長警瞥見上前援救帶入三區警署轉送警廳司法科發落 
[婦人在途遇暴]  
　　充當南車站巡警王奎元之妻昨晚（十二日）七點半時由南往北至拱辰門寗波會館附近突來匪徒五人攔住去路出手鎗恐嚇喝令將所戴金飾留下該婦無奈告以並無他物祗有金圈一付當即缷除授與該匪等携之而去旋該婦回家訴知伊夫王奎元立投管捕房請爲追緝 
[婦人請求離婚]  
　　婦人李章氏延逖百克律師代表至法公堂控被丈夫李盤生凌虐圖賣請求離婚等情　經中西官核准於昨日傳訊被告李盤生由伊母李氏代爲投案聲稱兒子因有要事前往漢口究於何日回申不得而知中西官判氏退去着原告登報聲明限被告於兩月内投案如果不到准予缺席判决 
[移提潛逃來滬之使女]  
　　浙江硤石鎭徐小良家之使女王杏琴胡桂英日前偕同私逃來申匿居法租界内爲徐偵悉來申尋獲扭至法公堂判着原告自請原籍地方官廳派警來滬移提在案現由該處官廳派令法警洪壽林持文偕同原告來申昨日投廨禀請移提經中西官飭提兩使女到案略詰一過判交來警帶去歸案訊核 
[拐匿女孩之處治]  
　　寗波路二百五十七號門牌雉妓院鴇婦葉余氏控婦人陳張氏串同周吳氏等誘拐伊家五歲女孩阿毛藏匿等情由探姚錫卿將兩氏及女阿毛並牽涉之陳阿林一併拘入捕房昨解公共公廨由原告偕女阿毛上堂訴明被拐情形請究訊之陳張氏周吳氏供認串拐不諱惟東阿林與本案無關質之陳供不知情中西官判張吳兩氏各押女所二年陳阿林無干省釋阿毛交原告領去 
[鞋店經理凌虐藝徒]  
　　海口路四十四號門牌某鞋店經理鎭江人朱新財因將學徒胡小蘭凌虐毒打遍體鱗傷被九百九十三號華捕查見以朱殘忍一併帶入捕房胡送醫院醫治昨晨將朱解至公共公廨經中西官訊悉前情判朱罰洋十元再償原告醫費洋二十五元繳洋開釋 
[偵獲捲欵潛逃之粤人]  
　　粤人莫夢如（即莫玉池）曾於一千九百十四年七月間在香港地方捲取其主現洋鈔票七千六百三十三元逃匿無蹤報由該處捕房移請上海總巡捕房縣賞通緝在案茲莫來滬謀事被美捕房查悉飭探薛正昌協同一百九十號西探將莫拘獲昨解公共公廨由俞襄讞會同日副領事林出君訊據中西探禀明前情並將賞格呈案請察判莫還押候電致香港查明實情於下星期六再行解案訊核 
[設肆騙貨之并究]  
　　張伯華前在法租　内開設新昌字號向民生廠中華第一針織廠大安洋行愼昌洋行老雙成天發鄰洪盛曹素功等誑騙貨物共值洋一千餘元棄店逃逸後在城内被曹素功店主遇見扭控檢察廳訊判監禁一年又三個月事爲各債權人得悉禀請法公堂將張伯華移提到案訊供澈究昨由該廳飭派法警將張送廨民生廠等八戸均請訊追張供新昌係吳紀生所開鮑連生爲經理騙貨之事係吳鮑兩人所爲民人不過帮忙而己中西讞員以曹素功控案己經檢廳判决應毋庸議尙有民生廠等七戸被騙之貨張旣無力還洋着押一年六個月並以檢廳控案與本廨控案有連帶關係准將檢廳判押之期扣俟該廳執行期滿送至本廨禁押三月新昌生財拍賣所得之銀給各原告先行公攤餘欠俟緝獲吳紀生鮑連生兩人再行訊追 
[兆豐路火警]  
　　昨晨三句半鐘美租界兆豐路五百五十三號門牌某姓家忽然起火延燒左右鄰居燬屋三幢事後捕房即飭華探目蔣榮生往查起火情形復候核奪 
[譭損名譽之控訴]  
僑居虹口百老滙路五十三號門牌之英商雪爾白梅以德國人派克與挨爾晦及德婦佛脫於六月十四號至三十號揑詞譭謗名譽控由公共公廨昨派西探目臬將男婦三被告傳至公堂經張襄讞會同義羅副領事訊據原告雪爾白梅訴稱我家小孩在門首遊玩被告等屢次譭謗名譽應請訊究質之被告等供詞推諉中西官會商之下判被告等開釋以後不准譭壞原告名譽 
[鄰居衝突類誌]  
　　住居又袋角之江北人陳朝品前被鄰居劉小二子借去棉袄一件質錢應用昨陳向索詎劉不認大起衝突陳之腎囊被劉踢傷甚劇當由四區二分所拘解司法科移送地檢廳核辦又江北人袁捷三住閘北長安路其子俊卿前日在門前小便其隣居周阿四之妻正在門前乘凉周責其無禮致起衝突俊卿被周毆傷胸部由四區二分所拘解司法科轉送地檢廳核辦 
[花會賭棍入獄]  
　　任賢能前日在愛而近路一帶旅人賭博花會被包探陸連奎查見將任拘入捕房昨解公共公廨經中西官訊實判任押西牢牢年以儆 
[兜售彩票被拘]  
　　粤人何阿禮前日下午在天潼路兜售澳門彩票被二百二十七號華捕查見將何帶入捕房昨解公共公廨經中日宫訊供一過制何押候查明於下禮拜六再訊 
[搶物匪徒分别懲治]  
　　匪徒孫金榮前日在山東路攫取婦人周王氏金鐲一隻又　仙富在福州路攔刦生大號夥王金龍毛中所持之鈔票洋六十元圖逃被捕追獲昨解公共公廨經中西官分别訊明以孫係過犯判押西牢三年期滿逐出租界陳押三個月以儆 
[無賴串攫白米]  
　　無賴王阿金前日在狄思威路串黨攫取沈益茂之白米一袋被沈鳴捕追獲連贓帶入捕房昨解公共公廨經中日官訊實判王押西牢二月贓給原告領去 
[蠻而無理]  
　　北四川路某店主粤人徐阿法前日下午將汚水傾倒路上濺及行人張阿二陸阿順等之衣服向之理論徐反用硬柴將張陸兩人毆傷張等當即報告捕房飭探將徐於昨日傳至公共公廨經中西官訊悉前情判徐罰洋五十元内提三十元分給兩原告爲醫費 
[瘋人在途胡鬧]  
　　本邑人張世和夙患神經病症時發時愈昨日舊病復發在兆豐路一帶沿途胡鬧被一千一百零五號華捕查見恐肇事端將張帶入捕房經捕頭略詰數語押候解送公堂請示 
[滬南工巡捐局批示二則]  
　　商民嚴韞玉等禀請撤除　笠橋堍尿厠由禀悉查篁笠橋堍尿厠由來己久行人稱使該處附近别無小便處所縱使改建亦無相當地點所請應毋庸議 
　　商號義泰等禀請免撤　笠橋堍尿厠山禀悉己於嚴韞玉等禀内批示矣仰即知照 
[介紹新刋]  
　　商務印書館英語週刋第一百四十六期現己出版本期補習材料如漢英對照時事要聞單字分别法燈之　史商業會話科學常識等篇皆爲學者所易領會特誌之以爲介紹 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[熱文] [  賊菌]  
　　鳴呼熱權隨人誰袪毒熱清凉無地莫引清風星火不修於堯　陰陽巳失其和薰風非來自舜絃民愠究何能解斬木本虞人之職何鄰家竟越俎代庖頒冰無凌人之來歎吾輩巳唇焦舌敝蚊蚋　膚黎庶有幾多膏血羔羊割肉烹炮己難覓犧牲莫道鮮魚上巿魚餒堪嗤休歌鵰鳥紛來鳥哀誰訴瓜戰變爲兵戰戍兵皆過瓜期絺衣易着征衣從征以掠絺绤礿剩元戎閣老奢揮元載之龍髯公子王孫競何郎之粉色驕陽固灼赤子之膚霖雨難繫蒼生之望熱閙戲眼花耳亂看他氣喘汗流熱狂病腦脹頭昏那得神清氣爽不見乎發總統熱者乎手下安排健將暗中搜索金錢知爾輩本非熱血買來費今日之孔方有夥計肯出熱心報答約他時之祿位此則裝成好好先生欲引南方爲援助彼則大逞炎炎氣槪欲稱七系之渠魁炙手之勢在君方以自豪氷山之倒在僕己可逆覩矣不見乎發借償熱者乎財神搬運只爲回佣曹植　詩己忘煑豆今日一千萬明日二千萬到手即空此次九五扣彼次九四扣抽頭甚厚鐵道礦山興質己搜求淨盡電信善後名目則假借己空溝渠挑濬也借名稱貸於外人土地租金竟精願磋商爲押品人駡他是個敗家浪子我知其欲做亡國富翁也不見乎發殺伐熱者乎司令私稱擅殺有政府之追認義軍護法刑人阻言論之自由腰橫短劍活同催命判官背負長鎗就是閻羅老子苦戰三湘大砲橫飛屋頂紛爭八閩流彈穿過人頭寗人息事之言己成過去禍結兵連之慘害煞生靈敗兵敗將偏受恭維爭地爭城大施殺戳烏氣何曾出得地盤還想擴張違六月休兵之俗語背三伏減刑之成例吾恐殺人必有自殺之日用刑必有受刑之時也不見乎發名利熟者乎斗大黃金之印肘下新懸方寸白鹿之皮腰間飽塞十年之功廢於一旦因大學有財有士之言百萬之富在乎三軍反武穆怕死要錢之語一榻糊塗之賬登殿算糧五等勲位之封加官進爵三朝　長權旁落而不肯拔腿就跑五路財神罪方赦而就有扣頭可得至於昏夜乞憐叩人門戸春夢快意乍入邯鄲者則又卑卑不足道式式無足計也嗟乎熱狂舉世空流臭汗許多淡泊散人願進清涼方劑熱鍋灶螞蟻且莫心忙冷板機先生居然情重能衆濁獨清衆醉獨醒自有樂地若合乎汚世同乎流俗豈是高人請奏單絃以引同調豆花棚下閒話桑麻綠樹陰中共談稼穡或敲棋竹院一枰之黑白分明或作畫茅亭尺幅之丹青着意讀南華秋水之篇神游物外聽東方滑稽之語笑伏座間家釀初熟笑開南軒宿酲未消高臥北牗世上雖同孽海人間自有桃源又何必紛紛營營憂憂攘攘爲也（四） 
家庭常識 
　　 
[脚踏風扇] [  振回]  
　　鄉間不通電氣之處夏時雖出重資亦不能裝置風扇去歲購一火酒扇日費一金而熱氣薰人不久即壞無能修理故藉以解署者仍惟以拉風是賴然以一人之力拉之時久不免手疲力竭難以勝任余憫其苦特思一改良之法則居窮鄉僻壞者均得亨風扇之樂矣其法以舊脚踏車之不堪乘坐者去其前輪裝以木架（庶車不致傾側）去其後輪橡皮即爲中凹之鐵輪嵌皮帶其中而連於橫軸橫軸者即鐵梗一根（或用木軸）每距數尺於應用風扇之處裝一齒輪而釘於屋椽之下另製風扇一具釘木成三脚架架之上面鑽一圓孔以二尺長之圓柱貫於孔中將架倒釘於天花板下柱之上端配以齒輪與橫軸之齒輪相緊貼下端則裝以葉板（或二或四）略帶斜勢如是則踏動鐵輪而風扇俱動且踏者以兩手空閑又可另作别事備此人力風扇一座則終日凉風習習以解溽暑其快樂爲何如（栩按此法不如利用縫衣器之便捷多矣） 
　　 
[藏牙粉] [  之浩]  
　　紙包牙粉日久則香味必致走失可自儲於玻瓶用　塞之毋使洩氣爲主如是則雖經日久而清凉甘芳如故 
[殺蟲] [  振回]  
　　火腿日久被蟲蛀蝕而深藏孔中苟以菜油注入孔中蟲必自行鑽出毋勞人力捕之 
　　 
[帶子鱭魚乾] [  紅兩樓主]  
　　鮮時須略洒鹽花醃二小時取出置烈日中曝之惟尾端最易起油而黃可將尾剪去裝壜時須用麥草幹剪寸段層夾之以免回　 
植物須知 
[種棉法（續）] [  鄰] 　　 
　　（八）灌漑棉種後或十日或十五日發芽如有兩無庸灌漑若未兩須以水灌之然不必太多但使泥土潤澤即止若砂土當盛署晴熱每日或隔日必灌水須午後三點鐘以下爲宜但結　五六枚則全廢灌漑促其開絮 
（九）治蟲棉蟲有棉蚜地蠶棉蝎隊蟲　蠶共五種棉蚜灰色害嫩棉治以乾燥石膏粉及草木灰撒苗根宜於初鋤後治之地蠶長約一寸暗黑色蟄居地中若出地上則嚼棉嫩荎冶以草木灰及石灰和入肥料撒根際然後鋤鬆其土蠶自除棉蝎乃棉蛾所產生於結　時爲害最烈化蝎則難除宜於蛾未生卵時治之此蛾　斷棉苗以少許絲　着之安卵其中又以絲護其巢及時檢覓採取其苗燒滅爲最妙次法以調和糖蜜醋盛於盤置棉旁引蛾來陷殺之又燃火於棉地蛾飛集則燒殺隊蟲获　潮濕處及多雨時宜防宜除（未完） 
詩囊 
[和栩園四十述懷元韵] [  奉賢朱家駒] 　　 
　　草草塵勞送百年觥觥强仕落君前從人喚說牛和馬如我知聞海變田畢竟文章盲俗導由來筆削腐儒權琴尊一席繁華地明月清風不用錢 
　　湖海詩名久炳然生花一管語皆仙性情洒落如親月風調鮮新不食烟未礙高唐愁遣興從知玉局喜參禪閒吟老我仍塗抹津逮何曾到學川 
　　奇方常識抵金千（君輯家庭常識極爲社會歡迎）遍餉家庭竹報前要使神仙難鍾秘不徒雅俗並稱妍風人物理原多識良相心期得共圓著作等身同壽世一編蒿矢結初緣 
　　有生濩落絶人憐牆壁詩嘗不後先新事異聞聊遣日（僕喜閱日報）舊交同社隔希賢（謂高君太痴創希社叢刋）世途萁豆煎方急吾道干城不畏顚漫道陰陽有疑錯義和猶是古堯天 
短篇小說 
[時短篇賣解小女] [  翰城]  
　　溯自歐洲大陸風雲緊迫德意志出其軍國主義之手腕以干戈與列國相見由是戰禍連綿流血千里其間孤人兒寡人婦者奚可勝數比利士以中立故被日耳曼人蹂躪其國土陷落其國都國君蒙塵小民塗炭然猶未足焉更焚燒其名勝夷滅其古跡使中世紀之歐洲文明遞焉不可復覩殺戮之殘認更其餘事而比人之執干戈以衛社稷者雖遭萬難歷萬險終不肯引領袖手以屈伏於敵人良以世界自有公理公理一日不泯民心亦一日不渙也德人之對比旣出其至酷之手段而猶以焚燒羅文一鎭最足以引起世界公憤緣羅文爲比利士名勝之區己早爲全球人士之所稱道故比人之保守此鎭亦倍力德人竟不惜以精美之古代建築物試爲砲火之鵠一經焚燒全鎭瓦礫其殺風景無有過於是者孰知於烽火倉皇之中有　解涉女子者出没是間馬革裏烈士之屍而一洒其愛國之涙也 
　　尼奈者賣解小女之字也生於比京伯吕色列城中年七歲即隨其父若母周遊各處賣技以糊口父名亞姆斯彭生母則馬利亞也彭生雖江湖賣藝者流然爲人頗慷爽年壯時亦曾隸身尺籍洎夫退伍遂流徒江湖備嘗辛苦而新以自慰者賴此膝下嬌娃耳尼奈旣隨其父而嬌小玲瓏頗能受父衣缽歌聲之清越使人聞之樂以忘憂間常於疇人廣衆之中支布蓬爲幕粉墨登塲作古代裝束歌勇士從軍一劇慷慨激昻大有古英雄氣槪觀者均擊節歎賞謂爲雛鳳之音竟清於老鳳而彭生賣藝之所入亦得少裕焉（未完） 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 

Page 15

 
 
   
 
 

Page 16

 
 
   
 
