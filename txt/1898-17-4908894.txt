# 1898 - 17 - 4908894

 

Page 1

 
 
[長江各埠赶早發報告白] [  申報館主人啓]  
　　長江數千里埠頭林列本館所銷申報向來依期寄送惟歴來有人在滬收取閱過之舊報寄至各埠求售往往紙幅破壞附章不全購者憾之也致信本館饒舌是以本館今特赶緊印寄較前早到一日以副諸君子先覩爲快之意如有遲到者卽係閱過之舊報可向經售報紙人詰問惟禮拜日無輪船開發須於下一日并寄閱者鑒之 
[助振灶神模] [  申報館恊振所啓]  
　　歳云暮矣黄羊祀灶禮所宜然本館恊振所前承某善士以四明舒萊橋先生所繒全金灶神模助振每張計洋銀二分諸君子有欲邀福東廚者請卽惠臨購取旣以司神亦堪拯厄誠一舉而二善備焉肅此佈陳諸維台鑒 
[重印四史出售] [  圖書集成局啓]  
　　本局所印史記前後漢三國志四史最爲應用之書購者愈多銷售愈廣兹復重印出售每部實價洋四元五角欲購者請至三馬路申報館及申昌書畫室購取可也 
[論本報所紀俄軍赴旅事]  
　　昨日本報譯登天津西字報言俄國調陸軍二萬名赴旅順口日前己首途矣執筆人從而論之曰此後執牛耳於亞細亞者其惟俄羅斯人乎攷俄國素以陸軍驍勇著名其可殺克人之隸戎行者赳赳桓桓有進無退雖以法前皇拿破俞第一之英明神武猶且遇之而一敗塗地棄甲曳兵蓋以其人生長於沙漠之中旣耐勞而又耐寒逺勝歐洲各國且復蠢如鹿豕不知性命爲何物一味勇往直前故能所向披靡無從阻遏也今者我中國旅順口己照約借與俄人矣俄之師船早己環口外下碇矣而又調陸軍以成犄角之勢水陸交扼他國其尚能窺伺其間哉說者謂前報所紀英與日本己聯盟其師船之在亞洲者英得七萬零二百六十墩日本得七萬七千零四十七墩俄雖有德法以聯絡之然合計三國兵船較英日尚少三萬二千四百五十六墩俄殆自知海中交戰非英日之敵故不得己而調陸軍乎不知非也俄自中日罷戰以後可殺克兵之陸續調赴琿春屯紥者多至一十六萬名苟非蓄意交爭何爲而糜費軍火糗糧若此特事機未至故尚按兵不動靜以待之今者日本旣與英國同盟英苟助日本以取高麗則俄人所旦夕經營者卽不免前功盡棄故不得不成師而出借旅順以爲根本地使之進可以戰退可以守日本雖如虎添翼交綏之際其有不旗靡轍亂者幾希且德人旣占膠州灣日本之氣己餒君若臣方殫精竭慮早夜圖維蓋以俄人卽不必直搗高麗而日本駐威海之師北旣扼之於俄南更困之於德中間株守進退俱難卽欲取道仁川以回本國而高麗四境己幾盡在俄人掌握之中日本雖有雄師其能飛越而過耶然則英人何以肯與日本聯盟曰此正英人之失算也英人素喜持盈保泰故於中日之役一言不發徒爲壁上之觀迨俄人約同德法調處其間仗義執言爲中朝索返遼東半島英始知中朝必以俄爲德從此凡事務結俄之歡心俄得逞志於亞洲英必權時落後而又不能復與俄結納是以勉從日本之請與之壇坫周旋彼其心以爲日本方大展雄圖駸駸乎爲亞洲盟長我而與之相合俄人當可戢其雄心殊不知俄人早己成竹在胸先事移師於琿春一帶一朝難發卽可就近講度與之從事於疆場其兵船之游弋於東方者雖爲數不多而其義勇船平時航海經商臨事可立刻改爲艦隊英則重洋逺隔不特陸軍轉運維艱卽大小各兵船鼓浪而東亦必歴一月之久如欲就近調戍守印度諸艦以應用則印度方亂民蜂起安能貿焉調離僅以泊在亞洲之數船合之日本諸兵艦恐衆寡强弱勢甚懸殊使竟從事於洪濤巨浪之中我知勝敗之機可立决蓋除英船不計外日本雖有新製之八島及富士二艦而餘皆未必可恃以與俄人從事萬難摺拄片時也更爲之舍海軍而言陸軍英人之以越國鄙逺爲難固己然日本則同在亞洲似不難朝發而夕至安在其不可以扼俄人顧回憶遼東交戰之時日人雖著著爭先而旣占一城或得一地必遲至一月半月始再鼓行而前其爲督師者之謀畫未精己可概見否則如風掃敗籜安俟遲回以日本若此之兵而欲與俄人相角孰勝孰負夫亦不待著龜矧德人旣占膠州灣法人又有潛分福建及臺灣之意日本正如集矢之鵠將保其疆宇之不暇更何暇整旅興師我故曰此一役也日本固無益而有損英人當亦自悔失算於前亞細亞洲中終必讓俄人執牛耳也質之澄觀世變者以爲何如 
[上諭恭錄]  
　　十二月初十日奉上諭巡視東城御史茹泰等奏遵保拿獲鄰境迭次强刼盜犯出力之司坊紳董請旨奬勵一摺著吏部議奏單併發欽此同日奉上諭巡視西城給事中榮陞等奏遵保拿獲迭次刦盜犯出力之司坊紳董請旨奬勵一摺著吏部議奏單併發欽此 
[英護香港]  
　　廣州博聞報云英國擬取香港附近地方爲建臺駐兵之用前經探聞消息登諸報章兹接英京來信言英國割地之議經於一千八百九十七年十月初旬由駐北京英公使麥端尼路及英水師提督與中國總稅務司赫德會商就緒不日妥立條約當卽劃界交付查英國索地方意蓋謂香港爲英國最要之屬地而普天下最要之通商港口香港實居其次倘四面並無砲臺營壘以資障蔽雖有英水師駐近中國水界亦不能有恃無恐設一旦與别國搆怨釁起須臾則全港必爲敵人所有無可抵禦故必割取香港附近之地得以從容展布自可成爲最鞏固之口岸否則香港旣不能保更將由此掣動英之大局此時中國縱任由英國水師駐近港地亦必諸多掣肘無可設施所以亟請割讓俾得資以保護云云刻下中國經己允從其所割地方聞係由深水埔以達深圳河直至該處山畔爲界由此而東則直至美士灣鯉魚門而止由此而西則經由杜路港及美灣包括之各嶼島紆折而至深水埔其地勢廻環圓如滿月由此設險以守則百密而無一疏故英人垂涎及之也 
[三韓紀要]  
　　日本東京日日新聞云東歴去年十二月三十日卽我華本月初七日午後四下鐘時有英國水師提督旂艦以下兵船七艘鼓輪入仁川港先是數日此事己傳聞殆遍今得此信人心益覺惶惶矣○韓京傳聞英國己派兵船扼守巨文島政府特發電信往詢閱二日無回音至東歴十二月三十日始悉島下泊有英兵船二艘○日内聞有俄兵三千名由琿春拔隊來韓駐守宮城然雖道路喧傳究不知事之眞僞也○東歴十二月二十四日俄國駐韓公使某君趨詣慶運宮參謁高王奏陳俄人借屯中國旅順口之事并歴陳俄國願以兵力保護高麗及俄德法三國關係歐亞二洲大勢中日高三國情形俄韓銀行規制 
[將星照粤]  
　　廣東訪事友人來函云劉淵亭軍門抵省後駐節仙湖街雷氏書院旋遷至城南八旗會館連日 
 
 

Page 2

 
 
各憲之拜會者車馬喧闐絡繹不絶至於作何舉動則尚未有明文也 
[聖恩優渥]  
　　粤東訪事人云鄧忠節公世昌以中東一役盡節捐軀朝廷恤典有加予諡褒忠爲粤人增色兹復綸音特沛賜祭一壇己由禮部頒給御賞等物其家人己在河南金花廟前搭蓋彩棚迎迓送至家祠陳設諒届時定有一番閙熱也 
[火藥肇禍]  
　　營口訪事人云營口各洋行停歇之夥往往勾同各輪船挂得買司私販洋槍子藥以謀利今年新稅務司履任後認眞查拿月前在洋棧查獲存槍兩箱送道充公後若輩聞風畏懼將所販之物寄頓各處以圖漏網有王姓火藥兩箱寄存東海關官廳隔壁小客棧内初三日晚棧中遺火燃及藥箱轟塌土平房數間轟死男婦兩人幸土房塌陷壓住火頭未成燎原之勢然附近官廳内之玻璃窓及雜物等均己震壞對門恒昌德洋行隔壁瑞成恒洋行亦均有損傷事後海防分府卽將肇禍之人拘拿到案押候究辦 
[命案兩則]  
　　營口訪事人云營口潮溝西王姓兄弟四人父母具慶本業剥船家堪温飽其季弟某甲年二十歳娶妻某氏不安於室與夫之姑表兄某乙通姦聲名久露姑惡知而驅逐出外惟甲尚不甚深信仍與妻另居申某日歸家因聞其婦與姦夫同謀欲置甲於死地甲怒不可遏邀同父兄破門直入當塲獲姦連刴兩頭自投鄉約報官海城縣尊蒞騐屬實己將兇手帶城照例詳辦矣○又元緒公某丙因娼昵於熟客不能依時給錢且加白眼丙遂將娼殺死報經海城縣騐屍現亦拘案訊辦矣 
[戳傷事主]  
　　江西省垣入冬以來甚多竊案日前皇殿背武進士家亦被宵小所算傷及事主于指幸四鄰驚起帮同獲住一賊次晨送縣訊出某烟館爲窩某捕快爲師當將窩與師逮案責押追贓緝夥想自此竊賊當稍潛蹤矣 
[魚業訟起]  
　　廣州博聞報云粤東海洋襟帶港紛歧蛋户漁業盈千累萬故前人特籌一法立爲漁圑凡捕魚各船聯同一氣分别各澳設漁長以管束之地方無事聽其捕魚地方有事使之防海此向例也迨海禁大開輪船來往海潮激盪臨淵無可羡之魚於是逺出外洋四圍採捕且帶同鹽斤而往以便醃作鹹魚亦經禀明前何運憲示諭按漁船之大小配鹽斤之多寡有票有額不容抗違各處漁家均照辦無異兹有香山縣屬捕魚各船海安澳長李國銳等竟赴運轅曁督轅呈稱去年到新安長洲子埠請領鹽票據該埠司理李某聲言奉憲加餉每船加銀四毫惟查新安埠並無此事且香山埠又同一律毫無增减則顯係長洲子埠司理私收肥己可知現當領票之際因此聯禀請加禁止并請勒追私抽銀兩以安漁業而免海防奉調時漁户分心等情具禀前來而香山埠商麥維新亦赴運轅禀稱漁户抗不領票肆行走漏漁拖各船相率效尤請飭查究等情似此兩詞各執一是莫衷此中情形誠非外人所能懸揣矣俟有所聞再爲錄報 
[彝陵火警]  
　　江西省城帶予巷下待北向各店鋪率皆資本無多聊博蠅頭微利臘月初十夜四更後某紙花鋪各夥友圑坐作葉子戲不知如何失愼致兆焚如一時祝融氏封家姨聯轡偕來頃刻間延燒二三十家東至磨盤巷口西至胡琴街口猪市待口皆因磚牆門而止對街某錢鋪僅焚去鋪面亦不幸中之幸也當火熾時各洋龍聞警馳至力扼磚牆磚門汲水灌救始得熄滅是役也焚失貨物雖不甚多然經紀貧民當此歳闌需欵之時殊屬不堪設想矣 
[設局辦賑]  
　　金陵訪事人云江蘇淮徐各屬田畝今年秋季霪雨爲災遂致顆粒無收餓莩載道十月之交前河北鎭崔廷桂總戎自徐防營務處差次來省見督憲時劉峴帥曾以銀萬兩交令携往災區散放惟被災之地甚廣區區尚不足以濟事因仿照歴辦各省賑捐之例就省垣設局開辦勸捐並多派幹員往鄰省勸募以冀飢鴻百萬齊息哀鳴兹奉憲飭江藩司松鶴齡方伯鹽巡道胡芸臺觀察金陵機器局郭月樓支應局吳吉甫兩觀察副之各官均遵卽在省設局開辦派赴鄰省各委員亦皆陸續就道矣 
[監印易員]  
　　金陵採訪友人函告云候補知縣陳大令崇煌前奉憲委辦理督轅監印要差久著勤勞峴帥頗深嘉許俯念是差清苦任重責繁應俟遇有優差超委以資調濟現查邵伯厘捐局委己届瓜期因檄大令前往接辦所遺轅下監印差務則飭委知縣趙興霙大令接管 
[鶯遷進署]  
　　新任揚州府江都縣朱大令蒞任時因舊令尹尚未讓出衙署遂假舊城古觀音寺暫駐鳬舄兹前任童明府瀛眷業己遷出大令遂派丁役將衙署房屋略爲灑掃筮吉本月十八日遷移進署其瀛眷聞己遣人往接約日内亦可抵揚矣 
[巡局捉賭]  
　　杭州訪事人云杭省好賭之徒以封印之時憲禁可以稍弛咸欲小試其技有林某者在弼教坊某弄内開塲聚賭抽頭爲中城總巡桂别駕所聞於十七日帶同差役往拿到案重責二百板荷校示衆其同賭者捉獲三人亦子重責取保釋放又下城總巡沈大令亦於是日經過聯橋地方見有擺設賭攤者當塲捉拿二人帶回審辦未識如何發落也 
[錢局停爐]  
　　杭州訪事人來函云浙省鼓鑄制錢設局於報國寺内所雇工匠均係寗紹人現届年終各匠例應給假回家度歳兹局辦飭令十六日停爐由督理委員候補通判徐别駕樹淵查點清楚將己鑄之錢命防軍營勇挑運至官錢局存儲以便逐日兌換各匠於十七日支領薪工回籍 
[催收折色]  
　　杭州訪事友人來函云杭州仁錢二縣徵收冬漕滿厫後凡未完各户在署設櫃概收折色每石連耗米經費等項折收錢五千零十文命民户投櫃完納現在時届封印凡未完各户責成各圖里書將串票發出向民户收取呈繳如再遲延當再出差嚴追 
[委解銀元]  
　　金陵訪事人來函云鄂省銀元局所鑄之大小銀元省垣闤闠中暢行己久惟外府州縣未能一律疏通徐州道桂薌亭觀察涖任後見徐地銀根不旺錢價又昻曾禀請省憲行文鄂局代鑄大小銀元若干解徐行使鄂局當卽如數鑄就運解来寍省憲特委辦理金陵城内北九叚保甲分局請補江寍府北捕廳吳别駕瞻文押解此項銀元前往徐州道衙門交兌别駕奉委卽詣憲轅禀銷保甲局差旋筮吉於月之十九日由白門就道 
[續查哲裔]  
　　松江采訪友人云月前江蘇學政瞿大宗師行文華亭學署查詢鄉先正張文敏沈文恪王文恭黄石牧四公後裔兹者學師何庾香廣文又接宗師札文飭加查董文敏陳眉公後嗣有無通籍在庠及讀書應試之人著卽申覆並問六公墳墓何在祠宇何在此亦徵文考獻之盛心也 
[閩省官塲紀事]  
　　福州采訪友人云本月十七日閩浙總督邊潤民制軍會同軍帥及副都統親詣南較塲閱看福字福靖中前兩旗各營弁勇合操旋復令省標各營兵走陣正誼書院爲舉人絃誦之所春風桃李羅列門牆兹經邊潤帥示定十二月十四日扃試各舉人决科○候補縣丞胥二尹兆熊經大憲委辦前岐卡事務候補同知張别駕文治委辦延平府厘局事務陳别駕慶家委辦通省稅厘提調 
[假鬼眞盜]  
　　廣州中西報云陳某三水縣屬大墅鄉耕户也本月初旬某日打稻方畢時方日暮遂露積塲中以俟翌晨收曬暫貯筠籮層累而上蓋以葵蓬而宿其中以守鄉中無賴欲盜之而恐其認識自度以力取不如以計取也知陳素膽怯先分其黨暗伏隔隴茅舍之旁待至夜深佯作啾啾鬼泣聲自逺而近使之聞之陳獨宿塲中風露凄清夜不成寐鬼聲到耳慘不忍聞盜黨復以紙卷樟腦然火以恐之其火乍紅乍緑或聚或分熒熒然厥光慘淡旋轉隴間如鬼燐然陳懼而奔盜黨遂乘機將榖盜去時夜己深鄉人有宿於族祠外者陳就之以鬼告人問其狀陳具白所見中有老成者曰他人守夜曾未見有鬼物何鬼獨揶揄爾乎是鬼是人抑未可知今當餘糧棲畞乃舍之而夫保無爲人所算可亟往 
 
 

Page 3

 
 
視之陳猶恐懼畏縮不前其從弟小有瞻智荷戈偕往至則廿餘籮稻榖己盡失乃疾聲喊捕鄉人聞聲畢赴盜己不知所往矣 
[卒歳有資]  
　　江省貧員年終向有帮費以資度歳本年經藩憲翁筱山方伯先期札飭候補州縣數人爲委員除正印及同通州判不計外專查佐貳班分别極貧次貧又次貧再次貧爲四等以憑按等按名給發兹聞業經查明禀覆通計極貧者十員各給二十兩次貧者二十員各給十二兩又次貧者三十員各給六兩再次貧者十二員各給四兩統計應給六百六十八兩聽鼓諸君得此不無小補惟再次貧者多不願領是以祗有十二員蓋今臘不領者明春卽補委催墊欵小差使所得較優也然亦有不能耐者則不得不領以濟燃眉 
[官紳互控]  
　　九江訪事人来函云江西萬年縣石頭司巡檢高維陳因查夜見生員王鋪澤等在娼寮孫七妹家滋閙喚出申斥驅娼出境致有搶娼兇毆情事赴府縣互控兹將府尊吳幼農太守批詞照錄左方查前據該縣石頭司巡檢高維陳以該生員王鋪澤黄道成等在孫七妹家挾妓滋閙該巡檢查夜路過聞聲恐釀事端喚出申斥據該生王鋪澤等不服盤查出言辱駡迨經押帶回署又被王南容等毁搶等情并將帶獲之流娼邵桂蘭禀送到府當經本府提訊邵桂蘭據供係樂平縣人因貧甫至石頭街地方爲娼黄王二人在伊屋内被巡司查獲等語卽經錄供取具手摹附卷并將該娼婦遞籍照例發落曁批飭該縣分别查勘禀復拘提訊辦在案兹據呈各據核與高巡檢所禀大相徑庭如果邵桂蘭係高巡檢之子所姦流倡高巡檢何敢將其送府自取敗露且提訊邵桂蘭亦僅供黄王二人并無有高巡檢之子在彼共宿之語至於高巡檢前被該生等所禀耗收保甲經費一案業經本府批縣確查尚未據該縣查復縱高巡檢挾嫌報復則列名其禀之人甚多高巡檢何獨報復王鋪澤等二人殊不可解本府辦理事件向來一秉大公固不准屬吏不守官箴亦不容藐法之徒任意妄爲究竟此案如何情節亟應澈究以昭儆戒仰萬年縣立卽遵照前今批示按照禀控各節赶緊親詣逐一查勘明確與限五日内先行據實禀覆察奪一面分别移學拘提一千人証研訊確情照例究追詳辦該縣速核辦理具復均毋徇縱遲延干咎切切 
[揚河水漲]  
　　揚城河道前因水小來往行舟時有膠滯之患經運憲江都轉派員堵築各壩己迭登本報兹聞所築歸江各壩己陸續禀報合龍邇日河水己逐日增長至十七八日又復添漲尺許見者咸謂河水繼長增高固由各壩合龍水無旁溢之故然時在冬令從未有陡漲如許之多者是亦可異也 
[嚴禁賭博]  
　　杭州訪事人云省垣於封印後賭禁稍寛有劉盤龍癖者無不躍躍欲試杭府憲林太守深悉其情特飭各叚保甲嚴密巡查并出示曉諭如有聚賭抽頭及擺設攤塲或以摇會爲名或以翻錢作寳者一經拿獲到案無論是否封印期内概予嚴辦决不姑寛似此雷厲風行庶乎此風稍息矣 
[表彰遺老續錄]  
　　前報紀蕪湖道袁爽秋觀察慨捐鶴俸重修國初遺老蕭尺木先生之墳塋工旣竣於臘月四日偕陳叅軍江明經饒守夜以牲牢酒醴展拜墓門以誌敬仰續悉是日陪祭者尚有本叚保甲委員蘇華洲少尹幕府凌珠遺孝廉墓前豐碑几立有國初詩老蕭尺木先生之墓篆文爲孝廉手筆蘇少尹因監修有功故亦與其祭奠之列按先生爲一代名儒海内無不望之如泰山北斗袁觀察於癸己蒞任之始觀風題内懷古詩卽以尺木居士徵咏名作如林本邑江荔裳明經紹明七律四首尤爲觀察所歎賞謂其能得先生勁節之實在此次修墓之請又賴指謬正訛蓋觀察訪其墓所己數年於兹有屬吏兪通守者悞以赭峯下之野墓實之鎔金伐石將事經營幸明經有福塋鄰近肅墓歳時拜奠祺爲祭掃者己數世矣並指出先生外戚文姓當時爲立之短碣證之始免訛舛旣蕆事觀察復爲文以張之曰世士以一蓻盡尺木非知尺木者也尺木中崇禎内子壬午兩科副榜入國朝不仕殁於康熙己酉七十八世徒以畫壁圖騷稱之豈足以括尺木之平生哉吾觀其遺詩所往來多山澤遺民時寓黍離之感癸卯年七十一初度作詩結句云龍貤又復嗟明歳臨老曾無國可憂可以觀其志矣尺木又治易精於杜律著二書採人四庫存目中書之存亡不可得而知也四庫館臣進所爲離騷圖曹文敏進山水長卷列石渠寳笈多蒙御題灑宸翰及之草澤遺民眞堪不朽矣恭維聖祖仁皇帝網羅耆逸徵修明史嘗以不得見當時海門三布衣爲憾高宗於勝國之舉中乙科入國朝或爲名臣或爲孠臣者皆入之二臣傳一示表微一嚴誅意蓋疾風勁草雖隱爲庶士亦得以義自持瀕於飢疲憔悴神志荒忽而不悔其仕籍屢更者縱顯爲名臣亦不予以善貸卽其人居官負治行之異供奉極翰札之工大節旣隳而無所於榮所以維萬世綱常之誼大矣故裕陵御題雲從畫有快哉名下果無虚自憐作此修田野之句蓋知其微出豈僅鑒賞一蓺之工哉蕭墓在於飯籮山下子感其遺事爲之禁止樵採表其墓而書之於石夫士不務以道自勝徒相尋於末其天機必不精蓻苟精矣顧其中之綿綿獨存所爲不與物偕遊不與迹俱陳者又豈非繫乎其人而何蓻事之足云哉陳郡袁昶記 
[名園讌客]  
　　太倉州知州蔣直刺前日駕蒞春申邀同上海縣黄大令帮審委員蔣刺史於昨日假滬北徐家花園肆筵設席特請海運總辦舒太守會辦高明府等駕臨讌飲山珍海錯水陸畢陳賓主各盡歡而散 
[運局示諭]  
　　江蘇海運滬局總辦舒太守昨日發出示諭兩道黏諸頭門其一爲斛手人等每届定章兌收斛裝各屬定價每擔概給幸工錢五文歴經循辦在案近年來有等不肖之徒從中串弄舞弊輙向受兌沙駁各船索費留難甚致米色高下不一太守訪悉其情實屬有碍運務故己大張示諭仰斛手人等一體知悉嗣後斛裝應兌漕米雇運沙駁船户承裝須照各屬定章辦理不得自外生成任情弊詐一經查出惟有從嚴究懲○又諭各沙船商者舵人等略謂歴届海運漕米向派委員查騐扦取總樣運津比對以免弊竇叢生此所以重漕務不意近有一種船商耆舵往往狥情扦手以及委員從中串同輙向船商需索費用本届海運由本府親自下河查騐恊委扦樣爾等亦不得仍前踵弊如敢再蹈覆轍一經查明定卽提懲不貸 
[派差彈壓]  
　　南市江蘇海運滬局定於昨日兌收各屬漕米上海縣黄愛棠大令届時尤恐斛手人等恃衆滋事故特派令幹差薛貴帶同通班夥役並派值日差捕馳往局前率同巡局勇丁一體彈壓 
[英界火警]  
　　昨早五點鐘逾三十分時居人正深入睡鄉忽被捕房蒲牢聲驚醒推窗起視但見西南紅光燭天急卽出訪知火起於四馬路胡家宅三山公所對面寗人王某所聞之春新樓炒麫店中當時火勢正盛加之風聲甚厲將左右店面房屋十三間一掃而盡幸救火會西人爭先馳至急開自來水管接以皮帶汲水灌澆將火道截住始得漸漸告熄至午刻各西人尚在灌澆計被焚去樓屋二十餘幢蓋該處店房均係雙進所開店鋪以炒麫店居多尚有小烟館香燭店米店等家東首之羣芳花蕚樓茶館則依然無恙西首至嘴角面西之恊盛米店爲止其後埭係福臨里野鷄倡院雖未央及而狎客雉妓人等均皆奔避甚有不及穿衣者其狼狽情形不堪設想王姓之妻及甫及週歳之小孩亦葬身火窟中今晨在火塲尋出己不堪逼視矣 
[略受虚驚]  
　　前晚十點鐘時滬城虹橋南首有出賃紅白器皿之某姓家因送灶神不知如何忽然失愼冐穿屋頂勢欲燎原當經鄰右人等竭力施救始得烟消火滅不致殃及池魚誠幸事也 
[撞傷輪軸]  
　　地皮掮客奚郎如本地人也昨日上午乘轎式四輪馬車得意揚揚在天潼路知飛馳騁適有某號東洋車迎面而來一時 
 
 

Page 4

 
 
不及避讓致被撞傷輪軸東洋車夫楊阿福不肯干休責令賠償修費奚不允被楊將馬車一併至捕房控請究賠捕頭詢得兩不留心各有不是斥退不理 
[罰欵充公]  
　　法公堂通年罰欵除去各項開銷將收支細帳排登申報以供衆覽本年除開銷外所有餘存之欵分派各堂以充善舉計同仁輔元堂分局派洋二百五十元一角三分普育堂一百五十元仁濟醫館五十元放生局三十元飭探分送掣回收條以昭信實 
[控追貼現]  
　　昨有潘阿五扭龜奴陳富順至上海縣署喊稱前月中陳將愼良莊及楊春記兩票洋銀二百元貼去現洋届期往收無著向陳追索一味支吾無奈扭案求追值日差禀報之下奉黄大令諭飭將陳收管命藩補詞候訊 
[指控無憑]  
　　小東門一枝春街烟妓雙林調入羅金林家爲娼被狎客施某誘領潛逃該鴇將其夥尹某拘入捕房轉解大自鳴鐘捕房捕頭以指控無憑准子交保 
[求請銷案]  
　　某洋行買辦凌照環前控法大馬路中法藥房主黄楚九欠洋三百餘元圖賴不還鄭大令准詞出票飭提昨日原告投案禀稱黄己央人理勸先付現洋一百元其餘按期拔還求請銷案大令准之飭具銷案結呈案 
[服禮了事]  
　　南市馬路善後總局所派新馬路往來梭巡之捕勇昨日在久大馬頭地方見有寍人某甲在馬路旁遺溺立向斥阻詎甲非但置之不理反敢拒捕爭扭該捕正欲拘解局中請究嗣由甲之友人代爲介紹向捕服禮了事 
[分别交保]  
　　英租界天福戲園伶人武春山前控己歇長利洋行買辦謝暢菴虧欠股本混取房租當由英界公廨移送至縣黄大令倩帮審委員蔣刺史提訊之下謝反稱被武欠洋二萬數千元求請嚴追刺史以供詞兩歧判邀公正人秉公算帳前晚又由刺史升坐研訊嚴懋堂陳永寗供稱職員等由武邀出爲之理帳查見光緒廿一年分天福之帳折本甚鉅兩造皆不肯承認但帳上武春山月取工洋四十元若除此項辛俸武應還謝洋銀二千元謝應還武戲衣四箱求鑒王連卿金先甫供稱監生由謝邀出照帳核算武春山虧欠謝洋二萬六千餘元是實刺史得供謂之曰前者庭訊因兩造供詞各執故著邀爾等出爲清理詎爾等非但事不秉公反敢互相包庇遂傳武至案呈上洋票數十張供稱此票當時由謝一人所出因其逃往廣東小的爲之料理謝供稱此等洋票俱由武來借去共九千餘元皆有證據如武還票當卽還據惟帳上核算武實欠洋二萬六千多元戲衣四箱由小的抵銀一千五百兩可以隨時取贖訊之司限杜金山胡順芝同供在天福管理帳目因不多時細帳未悉刺史得供詳加駁詰兩造各執如前刺史以所供數目依然大相懸殊且見謝暢菴帶有病容一時斷難訊結判令分别交保候明年開印後再行訊斷 
[提訊覇喪]  
　　本月十四日有女郎莊杏泉偕弟莊炳奎投上海縣喊稱母親張氏於十一日病故正欲備棺收殮忽有堂兄莊本生莊毛毛等糾合堂嫂莊朱氏欲爭遺產覇阻成殮因此情急來案喊控黄大令得禀之下立飭值日差役帶同莊杏泉速往押殮及押殮畢卽將原被及應訊一千人証帶回解案訊辦前晚大令别有公務倩帮審委員蔣壽林刺史升坐提訊杏泉訴稱本地人年一十有六現住城中父親莊立甫去世己十年有奇在時曾爲米業祗生小女及幼弟炳奎母親張氏於本月初臥病不起延至十一日遽爾病故正擬買棺成殮忽有堂兄莊木生莊毛毛糾合族兄莊金林莊阿仁堂嫂莊朱氏等移人赶至家中霸阻成殮胡鬧不休欲分遺產小女子以所遣之產皆由父親一人獨置與同族諸人毫不相干今堂兄木生等以年幼可欺起意圖奪經族人解勸不了延至十四日故母尚未成殮無奈来署喊控今奉提訊叩求究辦莊炳奎供稱今年十二歳在塾讀書餘供與伊姊相同訊至此有本地人譚生泰上堂訴稱小的胞妹嫁莊立甫爲室未曾生育後胞妹病故立甫復娶張氏爲繼室生炳奎杏泉子女各一本月十一日張氏病故小的在鄉聞耗於十四日赶來詎料尚未棺殮不覺駭然向之詢問稱遭木生等爭產硬霸求恩明斷莊木生供年二十有四現爲貿易生理莊氏同宗向有公地一方約二畝許田單藏在叔母張氏處刻下叔母病故堂弟炳奎年尚幼小日後往取恐有糾葛是以囑令交出並無阻喪之事叩求明鑒刺史得供因問莊杏泉曰木生所供爾可聽知否答稱聽明刺史曰然則公地田單究竟有否答稱田單雖有一紙前由表兄陳六如經手抵押在外其中是否公地實因小女年幼無知求鑒刺史又問陳六如在此否供稱在此伺候刺史命傳至案前陳供田單共有二畝數分内有七分係姨夫莊立甫名下之產前經姨母莊張氏央小的爲中抵押在王姓處現可取贖呈案公斷刺史又提毛毛金林阿仁及朱氏等詰問同供小的等見莊炳奎莊木生兩堂弟在家爭吵爲之排解不敢帮助爲非求恩鑒核刺史得供以莊木生等糾衆霸喪殊屬不合本當笞責姑寛著先具結候查明核辦並著陳六如將田單於三日内交案候示 
[判令還洋]  
　　黄桂祥在上海縣署控稱地販楊子廉欠洋不還訊供之後著邀中証曹吉甫吳金亭等到案再訊己詳本報前晚又經帮審委員蔣刺史升坐覆訊曹遣夥友沈達卿至案吳亦遣夥友蔣泰仁訴稱曹吳兩人今日有事故命身等到案當黄楊算帳時身等亦在塲目覩楊果欠黄洋銀二百四十七元三角餘尚欠股本洋二百元刺史得供謂楊曰衆供確鑿毋庸推諉判令交洋四百元以明年四個月按期歸還具結備查 
[英界晚堂案]  
　　蘇州人高福扭控許雲卿顧阿金不付票洋等情前晚堂由張賡三直刺提案訊問高福供被許雲卿顧阿金將票掉換現洋共有一千四百元除收過洋二百元尚少一千二百元屢被延約故此扭案求追許雲卿顧阿金同供蘇州人貼票雖小的經手亦有未收到之莊票今被控案求恩交保出外清理張直刺以貼票旣立公所爾等應向公所内清理准予交保出外自行清理毋貽訟案○前者黄史氏扭控王周氏王仁和王榮堂誘拐伊女黄阿水等情經張賡三直刺迭次訊供以兩造供詞各執著將一干人移縣辦運前日王仁和己　黄阿水交出前晚堂中張直刺提案復訊黄史氏供少婦人因出外做工將女兌阿水寄與親戚丁王氏處丁王氏與王周氏同居詎被王仁和誘拐藏匿今己由王交出求將王仁和嚴辦王周氏供兒子王仁和將黄阿水藏匿小婦人並未知曉王仁和俯伏求恩黄阿水俯首無詞張直刺諭黄史氏曰男大須婚女大須配不應將女兒輕寄人家著將黄史氏先掌頰五十下王仁和著重責一千板黄阿水年未及笄從寛著掌頰五十下交伊母領回餘人一併飭退 
[英界捕房紀事]  
　　美包探任桂生前日在英界某當鋪前見有形似長隨之王某手持翡翠手鐲一對入内質錢任探見其形狀慌張當卽扣住盤詰知係私自取出隨帶入四馬路巡捕房查問屬實告知捕頭著暫行管押候傳原告於今日解送公堂訊辦○趙阿林不知何許人昨晨在西藏路彳亍而行賊形畢露適爲包探張阿五查見當卽拘入捕房捕頭押候查明有無案犯再行　奪○昨有丹陽人胡雪琴與同鄉人某甲因索欠互相爭閙繼以用武正在紛紛擾擾間適爲某號華捕所見一併帶入捕房捕頭以錢債細故啓不准理著自赴英界公堂控告可也 
[美界捕房紀事]  
　　袁小和肢篋中斵輪老手也昨夜在虹口華記路一千七百二十四號小客棧内竊得衣服若干件携之而逃途遇程包探見其形狀慌張知又肄拿雲手叚爰卽拘入捕房押角英界公堂訊辦○虹口漢璧禮路五百零八號除桂生家前日之晚被　竊夏桂榮竊去錫器等件爲王包探查獲拘入捕房押候解辦○偷兒江回生前夜至美租界西華德路二百八十五號張寳成家竊得布衣二件適王包探　巡至此當設緝獲解入捕房請爲究辦 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒二十三年十二月初七日京報全錄]  
　　宮門抄○諭旨兩道錄前○大臣寳奏遵旨研訊杜爾柏特王旗民人被害一案據實覆陳摺○十二月初七日刑部都察院大理寺侍衞處值日無引見○裕公明桂各假滿請安○毓亨謝襲鎭公恩○溥善英年前往東西陵請訓○志　憂隆各續修十日　俟　　十五日○宗人府奏派考試應封派出倫貝子桂公熙敬敬信○侍衞處奏派乾清宮監試之大臣派出　班瀅貝勒禮森布鐵楞館都凌阿○班潤貝勒色楞額文樸毓麟○掌儀司奏十一十二日祭奉先殿溥僎夔王行禮○召見軍機○皇　明日辦事後至南海皇太后　請安畢還宫○○奴才寳昌跪奏爲遵旨研訊杜爾柏特王旗民人被害案屬經詳究密察委　確據恭摺據實覆陳仰祈聖鑒竊奴才前准軍機大臣字寄光緒二十三年四月初四日奉上諭崇歡等奏鄰刼命案久縣尸親兩次呈訴　實直陳摺據稱光緒二十年科布多所屬杜爾柏特王旗有民人張子全被害一案經尸兄張子異在科布多控告并未認眞審訊上年張子異前　來烏里雅蘇臺呈　　　該將軍等將原　解送科城辦理現又據尸叔張元茂来烏里雅蘇臺呈訴張子異仕科城候案身故尸姪　邦振又在科城被押各情并風聞該處可員有受賄情事等語署寳昌　抵任後提集全案秉公研訊務得確情定擬具奏毋稍德縱延宕原摺著抄給閱者將此諭令知之欽此遵旨寄信前來奴才欽遵之下旋卽馳　科布多到任後提集民人張子全前在杜爾柏特親王旗下人無下落一案按廉原告張子異所控各卽將蒙氏瓦膺爾伊妻德濟特見證磨姑噶喀勒怎檢駝人蔡杭岱逐一研鞫據瓦齊爾供稱前於光緒二十年三月二十七日午間有民人張子全載駝馱一隻来家房内噶荼家旋卽徑在馬廠迨晚回家民人早己走去所在者惟磨姑噶勒怎二人以所訊諸伊妻德濟特所供脗合惟稱家天去馬廠後我還給民人舊歉皮子兩張俊聞該民人出向西北走去時有磨姑噶勒怎看見我等實未嘗口角並無傷審之　亦不知走往何處等語訊據磨姑供稱前於光緒二十年二月二十七日後响我因尋馬走至瓦齊爾房外見民人張子全載駝研行家隨伊妻房内旋有噶勒怎爲瓦齊爾取馬回来亦進房内以此訊諸噶勒怎供亦脗合惟稱俱在房内確知民人走去但不知究往何處實無傷害情事零語訊據察杭岱供稱前於光緒二　年五月初間不記日期因尋本札薩克矢失之駝適於塔布克地方尋著光身駝三隻内有札薩克駝一隻全行牽回扎薩克房外同日被充克賚認去一隻所乘一隻後於八月間被塔布寄由札薩克駝羣内認去言係春間雇與張子全之駝餘情一概不知等語綜核各供覺有疑竇及經　究矢口不移當取具各該承蕃可員結洅上年實係將瓦齊等逐日隔别刑研三十餘堂皆抗不招認瞥　曁詢諸前任叅貲大臣魁　帮辦大臣達新語不相同遂將大概情形前己附片具陳在氣旋經密核輿論詳察卷宗逐加核對原奏光緒二十年　多布所屬杜爾柏特土旗有民人被害一案伊兄張子異在科控告未經提訊僅批交該旗辦理一節案察民人　子全　赴該土旗貿易係光緒二十年二月其兄　子異控告係二十年十一月己八越月其所控伊弟被害者終是土旗之巴彥檢騐稱係札薩克旗下人察杭岱夫以人命重案出以猜疑殊難據以提究故前任叅贊大臣魁福帮辦大臣額勒春未便遽提辦理因飭旗確察呈覆以憑究辦並非批交該旗辦理迨該旗察覆據稱　子全並非在巴彥家卽無下落此去尚有噶爾瑪厄齊爾數家或經住宿或經寄物俱有日期可憑遞察至瓦齊爾家據　妻德濟特言稱前於二十年三月二十七日民人張子全曾經來此旋要去皮子兩張卽去有磨姑噶勒怎着此而此後偏察概無人見檢駝雖係察杭岱乃係三隻等情彼此兩歧復經飭查卷可徵原奏又謂屢土催呈雖經駁斥該旗並未認眞審訊上年張子異烏呈訴因傳解人犯　便將原告解回科城並以案關人命延至二年從未提究咨請速提究辦一節蔡張子異在科覆控係二十一年閏五月又七越月且稱據伊鋪夥函稱訪　土府人密言張子全係在海令以德孟兒妻家中因皮兩張爭毆斃命彼時有磨菇噶勒怎知情等詞此呈旣異於初又稱斃伊弟者在梅令以德孟兒妻家中不能不再爲飭家續隔數月該旗始行蔡覆據稱瓦齊爾卽梅令依連木之子其兒妻卽德濟特並將所控各人傳集究訊皆　無蕩害民人之事請令原告將密言之人指明以憑質訊等情迨訊及張子異又謂無密善之人實係鋪夥在外得諸傳聞隨卽派員前往該旂密　洎該員四處察詢數月之久人人皆稱不知委員計無所出旋叵科城此案二年未經提究者實亦原告所稱與該旗所察兩無確據之故迨將張子異由烏城解回卽提集一干人證飭委司員等審辦屢經刑訊三十餘堂堅不招　因之前任叅贊大臣魁福帮辦大臣達新親提嚴訊所供各節仍與前供無少移易因事涉疑似擬照蒙例入誓一條　瓦齊爾等同入誓於本年准理藩院咨駮以五人入誓於例未合等因前己咨覆烏城將軍在案又原奏尸叔張元茂復以來烏呈訴張子異在科候案身故尸姪張邦鎭又在科城被押等情并風聞該處司員有受賄情事一節案張子異係二十三年五月由烏解回并未看押迨至十二　身故有伊子張邦鎭前具結稱伊父張子異因患痰喘之症醫治罔效於十二月身故詢及張邦鎭是否在押據稱自去秋由　貿易回科卽在鋪内居住并無在押一日并將司員受賄之事詰諸該旗蒙古各官均稱確無其事所有各該家員等並無行賄甘結復將瓦齊爾等五人傳在署内問其有無賄賂情事僉稱上年屢受酷刑設若行賄何至如此竊以天理難没本無此事何能妄言並且明察暗訪委無佐證未便過事吹求此察明案内一切之實在情形也奴才正在詳審確究問適奉調之員麟鎬己抵科城當卽督同　訊再三究詰該瓦齊爾等五人所供仍前無異一詞又將瓦齊爾等提在署内另置一所時刻監守飢則與以乾食渴則不令其飲水姚求至再濟以極鹹羹　延三日餘百呼天搶地一經審問仍矢口不移抵死不認况彼等上年苦受刑拷加以監禁年餘悉　羸瘦不堪形神困憊倘再事撻楚卽有斃命之虞奴才等未敢再試刑訊惟是該民人身無下落縱德濟特等五人屢訊不拾要不能不各按其情節薄示懲創聊以折服原告之心察例載鬥毆殺人者罪擬絞藍候其共毆　人罪擬杖一百等語此案瓦齊爾之妻德濟特雖控呈内有風聞爭毆語而渺無佐說且德濟特亦無供招洵難以鬥毆傷人例科斷又查蒙古則例内載蒙古地方嚴寒如天晚遇有投宿行人不肯容留致被凍死者罰一九牲畜等語　民人張子全係專往伊家討債向　由德濟特家起程時並不留宿以致斷跡絶蹤其間有不免凍斃之事雖德濟特難辭其咎亦難照此科　惟折中於此二例痱擬罰德濟特三九牲畜卽擬罰婦人德濟特二九牲畜其磨菇噶勒怎二人雖控呈内謂其知情而彼等皆供來時曾見該民人　德濟特房外去時因彼等俱在房内不知何有又難以共毆餘人例科斷特是該二人旣知其來胡乃不知其往亦屬罪有難寛擬各枷號個月　擬以磨菇噶勒怎二人各枷號一個月彼比齊爾身係家長致民人由伊家出往竟無落不知詳細訪尋實屬咎有難辭擬枷號三個月卽擬以瓦齊爾各枷號一個月至收留駝隻之察杭岱富時祗報日本管札薩克未報其親王盟長究屬隱匿察蒙古則例内載凡收留無主牲畜隱　不報罰一九牲畜等語擬將蒙例　匿不報者罰察杭岱以一九牲畜所有無下落之張子全凡以前所載貨物悉數令該旗賠償由張邦鎭張元　等收領伏思此案原告先　所呈皆係　風捉影證佐毫無而被控德濟特等五人又皆抵死不認並且德濟特等均屬氣延絲息斷難復康刑求况當該民人無下落之時在德濟特等並不知情惟該旗各官遵飭挨察及察至德濟特家而民人由此無蹤往復推詳再四尋繹正酌辦聞[  此摺未完]  
 
 

Page 10

 
 
[光緒二十三甲十二月初八日京報全錄]  
　　宮門抄○諭旨四道錄前○接前摺○閩督邊奏爲據情代奏摺○陜督陶奏爲恭報董軍糧餉轉支清楚摺○粤督譚等奏爲查明廣東省向無出產土藥緣由摺○又奏爲道員因病出缺請旨迅賜簡放片○蘇撫奎奏叅疏防城内　刦之知縣請旨交部議處摺○滇撫咨奏爲甄别知州請以在任補用片○十二月初八日工部鴻臚寺廂黄旗值日無引見○蒙古王公到京請安○謨貝子由金陵回京　安○鳳鳴前任東陵請訓○長順謝開去差使恩○倫貝子等考試應封覆命○啓秀雍和宮熬粥覆命○福建副將佘萬興謝恩○江南副將王河清謝恩○安徽叅將王鳳祥謝恩○禮王請假五日○召見軍機蒙古圭公○皇上明日午初至中正殿行送洞禮○接前摺適據科城存德永字號鋪夥韓興元之弟韓興華吉稱韓興元前帶工人一名往吐門圖前台收債於八月十三日旋回路經哈拉烏蘇地方忽韓興元與工人分途討債去後未幾狂風大雪伊工人將債收訖卽覓韓興元業己無蹤至一馬羣認出所騎之馬身無鞍韉隨共疑韓興元被人陷害迨經齊往分覓尋至一地窪處乃見韓興元身負韉屜等物倒臥在地經伊弟韓興華並該號衆人詳騐徧體無傷實係屈雪祈侵月凍身放管情呈　前来當察此事委因距科甚近事亦繁多隔日又少刻卽尋獲因之無事若距科逺　隔日多兼之尋覓不能驟獲而屍身設被野獸分食將欠債家男則又斯案之瓦齊爾婦則又斯案之德濟等倘彼時伊家有外人見此討債此又斯案之磨姑噶勒怎收馬之人又斯案之察杭岱思韓興元因凍身死在八月問而張子全無下落在二十年三月以此地天氣論之春秋同一寒冷時自風雪安民人張子全在二十年三月遂無凍斃之事奴才等體察此事始悟德濟特等之不承招殊有寃抑若與韓興元現在之案隱合因將德濟特等五人分别懲辦原爲儆戒將來當取具該原告情願完案甘結存案可否之處出自聖裁其本處管理蒙古事務處舉印主事職銜全安辦理此案雖屬往返飭察該盟旗須稽持日然　何致遲至年餘之久致啓原告張子異等懷疑前赴烏里雅蘇台控告多次雖訊無受賄情事然延宕之咎實屬難辭奴才現己將該員掌印差使撤去以示薄懲至該旗署盟長鎭國公多諾魯布旣經叅罰宜痛改前非乃屢經札調仍爲更番藉病推諉實屬怙惡不悛可否將其所署盟長印務請旨移署其署理親　印務管旗章京克什克圖札薩克台吉阿育爾札納亦皆怙過不悛屢次藉病惟諉一併請旨交部議處以示懲儆除鈔錄各供結咨行理藩院察照外謹恭摺據實覆陳伏乞皇上聖鑒訓示遵行再此　因屢次往返飭調行察是以稽延時日合併聲明謹奏請旨奉硃批著照所請該衙門知道欽此○○頭品頂戴閩浙總督臣邊寳泉跪奏爲新授總兵叩謝天恩並請陛見恭摺代陳仰祈聖鑒事准兵部咨光緒二十三年八月二十日奉上諭福建漳州鎭總兵員缺著洪永安補授欽此欽遵轉行去後兹據該總兵禀稱永安中州庸質逺略未諳自同治二年投効軍營隨征秦隴歴保副將於閩省法防案内蒙恩超櫂總兵賞給綳僧郤巴圖魯名號續奉奏委長門統領涓埃未報兢惕万深兹復欽奉諭旨補授福建漳州鎭總兵員缺荷恩施之逾格實感悚之莫名查漳州地屬海疆總兵職司專閫自維檮昧深懼弗勝惟有籲懇入覲天顏跪聆聖訓俾知遵守益矢愼勤以期仰答高厚鴻慈於萬一所有感激下忱呈請據情代奏恭謝天恩並請入都陛見等情前來臣謹恭摺代陳伏乞皇上聖鑒訓示謹奏奉旨著来見欽此○○頭品頂戴陜甘總督臣陶模跪奏爲甘肅提臣董福祥所部各營餉項自光緒二十二年十一月起至二十三年年底止業由甘肅糧臺統收轉支清楚恭摺仰祈聖鑒中　查前准户部咨稱光緒二十二年十月以後提督董福祥明部各營一切收支餉項務遵督辦處原咨照章造具細數清册送部核銷昭核實而重餉欵等因臣查自光緒二十二年十一月初一日起至二十三年年底止董福祥所部各營由甘肅糧臺先後發過庫平銀六十二萬二百九十一兩四錢八分四厘八毫除奉部飭撥光緒二十三年分甘肅新餉　存庫平銀二十九萬二千二百三十兩一錢　分四厘甘肅司庫尚存儲各欵庫平銀七萬六千六百十二兩三錢三分七厘九毫二絲除藩庫土藥厘金庫平銀一十六萬四百四十一兩五錢五分五厘全行動克外其餘尚不敷銀十萬九百五十七兩四錢四分七厘八毫八絲己由甘肅裁勇騰餉内一律撥發清楚應照部咨由該提臣　報請銷其二十四年分董福福所需餉項奉部指撥應照案隨時支發辦理糧臺甘肅藩司　鉌開單詳請具奏前來臣覆核無異除清單咨送督辦軍務處及户兵工部查核外理合恭摺具奏伏乞皇上聖鑒謹奏奉硃批該部知道欽此○○太子少保頭品頂戴兩廣總督臣譚鍾麟頭品頂戴廣東巡撫臣許振褘跪奏爲查明廣東省向無出產土藥恭摺覆陳仰祈聖鑒事竊准户部咨土藥出產日盛檄令各省設局就地徵收一摺光緒二十三年四月二十八日具奏奉旨依議欽此咨行到粤轉行司局欽遵籌辦兹據廣東藩司張人駿會同厘務善後兩局司道詳稱廣東向不出產土藥是以總稅務司赫德採訪單内未例廣東現復飭據各屬查覈民間絶少栽種土藥間有試種以土性不宜旋卽棄置就地旣無土藥無從設局抽收至本省現設土藥厘金大都販自四川雲貴等省運粤銷售遞年約收厘銀三四萬兩不等若由出產省分就地統抽粤省卽無此欵可收應俟各省一律開辦併徵後再行通飭各關廠遵照新章查騐辦理詳請奏咨前來臣等覆覈無異除咨部查照外謹合詞繕摺覆陳伏乞皇上聖鑒謹奏奉硃批户部知道欽此○○許振褘片再現據高州府知府惠昌申報現任高廉欽道雷其達於光緒二十三年八月二十三日因病出缺己將關防封存府庫等情前來臣等覆查高廉欽道分巡各屬政務殷繁未便懸曠查有候補放前補用道周炳勳才穏資深堪以署理除檄飭遵照並將該道雷其達出缺緣由另行恭疏題報外所遺高廉欽道員缺相應請旨迅賜簡放以重職守謹附片具陳伏乞聖鑒訓示謹奏奉硃批另有旨欽此○○頭品頂戴署理江蘇巡撫奴才奎俊跪奏爲特叅疏防城内鼓刦之知縣請旨先行交部議處恭摺仰祈聖鑒事竊據代理常熟縣知縣郭重光禀報該縣城内者源錢鋪於光緒二十三年十月初四夜三更時分被賊撞門進内刼去銀洋等物當經該縣會營督率兵役往捕賊己携贓越城而逸追捕無蹤勘訊估贓銀二千三百三十八兩七錢差緝贓賊無獲請查核等情奴才查盜賊肆刦大爲閭閻之害迭飭舉辦保甲整頓捕務各該縣並不嚴加防範以致城内重地出有鋪民被刦之案實非尋常疏忽可比自應據實指叅以示懲儆據藩臬兩司會詳請叅前來相應請旨將代理常熟縣知縣郭重光先行交部議處除仍飭嚴緝贓賊務獲究報届限不獲照例叅辦外理合會同兩江總督臣劉坤一恭摺具陳伏乞皇上聖鑒敕部核覆施行謹奏奉硃批郭重光著先行交部議處餘依議欽此○○裕祥片再道府同通州縣等官到省試用一年期滿例應督撫察看才具出具切實考語奏明甄别以肅官方兹奴才前在藩司任内會同臬司湯壽銘詳查勞績保舉直隸州知州准補劍川州知州左肇南試用己滿一年查該員才明識練辦事穏誠請甄别具奏前撫臣黄槐森未及核辦移交奴才覆查該員左肇南明白穏練堪以直隸州知州在任補用除將履歴清册咨部查照外謹會同雲貴督臣崧布附片具陳伏乞聖鑒謹奏奉硃批吏部知道欽此 
 
