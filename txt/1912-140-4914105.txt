# 1912 - 140 - 4914105

 

Page 1

 
 
評論 
[四國銀行團之前因後果]  
　　銀行團之由來 
　　解散之風說 
　　四國銀行團卽德之德華銀行法之東方匯理銀行英之匯豐銀行美之資本代表斯戴德是也四者之中發　之始實在於美然而有一最要之點爲我國人所不知者美國經濟力在地球上推爲最富然美國事業發達毌財需用過鉅利息須常年六厘故美國資本不易輸入他國此爲最大原因歐洲無論矣即中國借欵常年五厘息加以九五或九七扣合之亦不過六厘左右旣需擔保又賴監督内牽國際交涉外惹資本家之競爭而所得利益並不視國内爲厚何樂而爲此歴來路礦實業從無美國資本攔入者蓋以此也我國人但知美國錢多願承攬我國之借債此偏面之見而不知美國市塲情况雖各國政府利用經濟力以擴張政治之勢力然亦須經濟上先有利益可圖資本家始供政府之利用若資本家先受損失而願供政府之利用者中外各國同無此理此爲第一層 
　　然則四國銀行團何以又發始於美欲决此疑當先知美國現任總統爲塔失說塔爲共和黨人頗有志於太平洋沿岸者也旣有志於太平洋之沿岸（此節言之甚長當别論）乃思善交吾國以結感情乘便亦可有益於政治下手之方莫如貸款於吾國此爲塔總統之政見能否實行此政見尚待機會適矣國大富豪鐵道大王有事請益於塔允其所求而要以貸欵中國以助達其政見鐵道大王不得不允乃令斯戴德銜命赴中國商辦以一千萬磅爲限在鐵道大王之意此一千萬磅無論如何卽令擲之虛牝亦無不可徒爲應塔氏之求耳故斯氏稱爲個人之代表非美國某銀行之代表此爲第二層 
　　斯戴德到中國與北京政府商借欵事或主錦璦鐵路或主張怡鐵路或主改良幣制或主開墾東省議未决而日俄之抗議以興斯氏知事不易又知鐵道大王非初意所樂爲遂往倫敦議與英國資本家合辦英國資本家大歡迎德法資本家亦艶羡不已斯氏益欲減經其担負乃益招德法共爲之於是乎有四國銀行團之結合其實三銀行一資本家也其用途則置錦璦張恰等鐵路於不議專爲幣制及東省墾荒兩事三國銀行家大得意斯氏亦自慰使美國大總統明年易爲民主黨人或仍爲共和黨人而與塔總統之政策不同則美國四分之一之貸欵權亦必爲英德法所匀分可無疑也此爲第三層 
　　吾國革命事起需借之欵將無盡數銀行團益逐逐其欲但貸欵愈多危險亦愈甚求確保其利益之心益熾乃不得不有賴於政府於是先由四國駐京公使爲銀行團要求借欵優先權其實即壟斷權也本年三月初九袁大總統予銀行團以書函允之壟斷之謀旣成連雞之勢遂定蓋以前各國對華經濟政策志在吸收今日對華經濟政策乃實在侵略吸收以金錢爲限而侵略自注重於政權刻言墊款僅監督吾用途國民已震駭萬分他日借欵必并吾之入欵而監督之質言之必以銀行團之總代表爲實際上之財政總長此在歐洲喧傳已久顧吾國人乃夢夢然實逼處此不夢夢又將奚爲武力勒捐乎不換紙幣乎桑孔復生莫可爲力何責乎唐何怨乎熊此爲第四層　（未完） 
命令 
[五月二十七日]  
　　臨時大總統令任命吳鼎昌爲中國銀行正監督籌辦銀行開辦事宜此令 
　　任命張弧爲直隸長蘆鹽運使此令 
　　任命袁家普爲雲南財政司長此令 
　　烏里雅蘇台將軍恩存因病呈請開缺應即照准此令 
　　任命溥𨬔爲烏里雅蘇台將軍此令 
　　馬蘭鎭總兵蘇嚕岱迭以假期届滿懇請開缺應卽照准此令 
　　任命英秀爲馬蘭鎭總兵此令 
　　任命延年爲科布多參贊俟怕勒塔到阿爾泰後再行至科任事此令 
[專電]  
　　國務院向叅議院宣言今與銀行團議墊欵事磋商附件不得已允之訂合同時自須交議至外省零借之欵俟倫敦會議畢卽可自由辦理但條件相同者應先商銀行團等語各議員仍有質問 
　　張謇急電財政部索撥賑欵熊總長擬撥二百萬商請銀行團電詢倫敦約念八號可得覆 
　　財政部擬派員分赴各省調查銀行制度設法改良 
　　吉林黑龍江兩省人士力主將東三省都督改稱奉天都督不兼轄吉黑兩省叅議院議員多數贊同可望議决 
　　趙爾巽電國務院不願入京 
　　聞陸徵祥將於今日（二十八日）由津來京　（以上北京） 
公電 
[武昌黎副總統電]  
　　袁總統國務院參議院黄留守各都督議會各團體各報館均鑒財政困難全國一致建設之初厄此漩渦主外債者救目前以籌畫後來拒外債者憂後來而急籌現在政見雖殊爲國則一自黄留守發起國民捐後兼旬之間各省雲集認捐滅俸急公好義電 
 
 
 

Page 2

 
 
函紛紛埀告元洪每一捧讀未嘗不五體投地然伏查各都督偉畫按之中國現勢似有未可强同者吾國各行省中財產豐嗇不一大抵東南集捐易而西北倡捐難自去秋光復後各省人民捐輸助餉類皆出自富户茲再勸捐力或不逮竊意勸捐之說不如募債蓋捐之名甚高其財產施而不返債之權在已且更有生息之利蘇州程都督電開方今人民程度一叚實屬老成謀國詳穩周密之謨元洪忝掌鄂政擬從公債票着手緣鄂中父老曾担負去年樂捐一次高義足感此次湖北國民議設立救國會辦理一面收捐欵一面给債票故湖北國民捐之名似應易爲湖北國民公債之號各都督經文緯武地利民生早在洞鑒謹就鄂省現情略貢愚衷敬乞亮察謹將救國會公債章程列下　一本會以救濟國家財政盡國民分子之義務爲宗旨　二凡贊成本會宗旨擔任救國捐者輸捐或募捐均得爲本會會員　三本會設會長一員副會長二員幹事員勸捐員無定額　四會長及幹事員由大會選舉勸捐員由衆公推須經會長副長承認　五本會募集捐欵辦法分二種甲捐助現金生銀銀幣銅元或紙幣乙捐助金銀物件六本會發起救國银行除存儲捐欵外發公債劵銀行及債券專章另定　七捐助現金者不論多寡但須先將捐數寫明其繳納之法分二種甲一次繳納乙分期繳納如捐一元者分五期繳納每期繳二角是也期分次多少聽人自便　八本會收捐至木年底截止每月經收一次如願分五期繳納者五個月可以繳完　九捐助金銀物件者須將品質名目重量價値詳細塡入册内　十捐助甲項者本會於本年底一律送給救國紀念徽章　十一捐助乙項者收捐時即赠以救國紀念徽章戒指手鐲等物者贈紀念物鐫救國紀念四字及國旗　十二勸捐辦法除勸捐員直接勸捐外再組織演說團並刋發白話說明書　十三凡勸捐者不得親收銀物槪由出捐者交付救國銀行及該銀行委託之機關如各種銀行銀號錢莊錢糧櫃稅務所等均可充該銀行委託機關親取收條爲據　十四本會按照所收現金及物口成數每月彙交中央財政部以供緊急費用　十五本曾得要求財政部報告本會捐款用途　十六救國銀行債數暫定四千萬元六釐行息三年後用抽籤法分四年還畢此項辦法應請政府承認參議院通過　十七救國銀行債劵由本行募集後出借政府不得移作他用　十八凡債劵已到償還期者除由本銀行及本銀行委託機關換取現金外得充國家各種租稅之用此項先由本會要救政府承認　十九本會用費不得支用此欵分文由發起人另行籌備元洪宥 
[北京熊總長電]  
　　南京黄留守蔣次長上海陳都督朱財政司及申報民立報大共和報時報新聞報時事新報神州日報民權報天鐸報民强報民聲報民報均鑒借欵事敬日通電想均達覽昨接朱葆三君電謂中國銀行收回軍鈔市面恐急等語查唐總理回京後與銀行團議借款事開示預算表六星期内需銀三千五百萬两指明爲撤兵收回軍有鈔票及行政經費之用載入會議錄中嗣齡按續開議銀行團遂注重裁兵收加軍鈔兩項前次議撥南京軍餉該團堅執由稅務司經手爲詞齡因未經商定不允所請始按照唐總理所商各款以百五十萬兩收回軍鈔駭團遂無異議齡乃電囑中國銀行告監督另行設法籌欵七十五萬元匯解南京不與收回軍鈔相涉此中委由不得已之苦衷惟交通部施總長及外交部顏次長總統府蔡參議在塲目覩茲恐國人誤會用敢實陳現在黄留守及國人旣不主持借欵齡非國人許可亦不敢再議茲事現經上書辭職此後關係餉項乞另電總統總理爲叩希齡儉 
[南京袁希洛等電]  
　　萬急北京袁大總統參議院愛國議員武昌黎副總統各省都督各報館均鑒熊希齡甘心賣國授外債團以監督實權參議院中之民賊阿附公敵章太炎絕滅天良忍使我諸烈士擲頭顱洒心血艱難締造之民國爲埃及之續嗚呼五千年文明古國不亡於專制而亡於共和成立後二三小人之手凡稍具人心者縱不憤死亦當愧死况曩昔自號愛國志士乎閱借款條約目眥髮指涙盡聲嘶徒憤無益宜速籌對付方法以救危局同人等隨諸先烈運動革命熱血未流民國存亡後死之責熊希齡等旣喪心病狂惟有以鐵血與之相决犧牲一身永保子孫與淪爲奴隸慘遭滅種之禍敦輕孰重明察者當能辨别盛宣懷未以監督權授外人同胞猶誓殲滅天熊希齡所訂條約竟使我國無一線生機滔天罪惡萬倍盛氏是再可忍孰不可忍同人惟知國利民福不知黨見私誼破壞大局者誓必斬之敢乞吾總統曁愛國之參議員速討熊氏以謝天下倣照日本發行不換紙幣嗣後無論何國來我國貿易均須先買紙幣方可通行非我纸幣概不行用并祈各省都督眷顧民心一面急電北京痛陳禍害一面統籌全局即裁减軍隊愼選贒才佐理庶政勿設冗員勿尙酬應凡舞弊行贿者立置重典以求保國自保之策更請報館主筆提倡道德喚醒一般昏百姓毌嬉戱毌浪費將存儲外國銀行之現金提出自立銀行諸同胞則思念列祖列宗衣斯食斯居斯之大好河山或毁家紓難或振作精神捐私利輕生死爲條約不廢不止之後盾噫時迫情急言不盡意大厦將傾願各努力公民代表袁希洛朱叔源周承春傳鑫趙正平譚寓兵周揚亞曹猛柳焜陳軍亮茅詠薰等四百二十五人公叩 
[國務院電]  
　　福建孫都督鑒奉大總統令旅閩專額一案經參議院覆議此事不合法理閩省不便創例各節迭經電達在案望傳諭該會不得再有爭報執又此事旣成中央議會議案則事體重大關係全國立法問題與本省事件得由本省人民解决者不同旣經最高立法機關兩次否决行政官府不能不按法執行地方人民尤不宜任意違抗旅閩人士多明達事理心不至執迷不悟倘有不逞之徒藉端煽惑應由該都督執法嚴懲以儆效尤至軍隊爲國家干城人民保障尤宜恪守軍人分際不是妄干政治迭經通令告誡在案合飭各該軍隊兵官嚴加申儆不許輕聽訛言致干咎戾總之中央臨時議會之法令斷不能徇一部分人民之意見輕議紛更至以地方違抗中央或以軍人挾持政事均與共和統一前途有碍事關大局斷不可長該都督洞明大局務望善體此意勉爲撫循不獨福建一隅之關係也等因相應電達遵照國務院 
[北京交通部電]  
　　武昌黎副總統南京黄留守各省各都督均鑒限制一等官電收取半費前已由國務院議決通行現在來往電報無論公務私事輙用各省都督各軍隊各報舘各團體甚至有以男女同胞各字樣幾以電報代印刷品之用一電傳遞數百局一局抄送數十份電局疲於接遞且報費亦難計算全國線路皆爲此種電報所擁塞即接報各局亦不知收報主名投送尤恐貽誤故前大總統孫中山先生亦以該項電報輙至數千百言收發動經數十小時不免因一人一事致碍各方傳報曾經令行限制在案亟應核定辦法以重報務而利交通茲特核定限制通電章程如下　一凡發通電者須指明某埠某名如通電各報館各團體者尤須指明某處某某報舘或某某團體不得渾用各省各處等字樣餘類推　二凡一電發寄數埠者每埠照價目加收報費一份如一電發寄兩埠者應核收兩份報費　三凡同在一埠須抄送數處者除應收報費外並由發報之局援照通例每抄一份接照字數加收抄費　四凡用全體名義發電者其領銜之人必須在報底上出具姓名載明住址加蓋圖章以負責任　五發電之人不照以上辦法則電局隨時可將該電截留不任其咎　以上五條准於元年六月一號施行除通行各電局外即希查照交通部沁印 
[南昌李都督電]  
　　各報舘鑒贛省南潯鐵路現已改歸官商合辦一切借欵事宜不日即行正式派員赴滬辦理請照此次省定新章商借合同不能有效該公司前淸關防業令取銷特此電聞祈登貴報以便週知贛都督李烈鈞沁 
[上海中華民國協濟會電]  
　　南京黄留守鑒聞公辭職東南士民且疑且驚民不忍棄公公竟忍棄民萬一公去之後東南有變誰職其咎望公勉爲其難力支大局勿棄吾民勿負吾民上海中華民國恊濟會叩儉 
[譯電]  
　　庫倫電蒙古當道已下令驅逐華人出境　（聖彼德堡） 
　　前淸已廢大阿哥溥㑺業已抵京聞係其父派遣來此然愚而不學說者皆謂無足畏懼 
　　近有人倡議以英德協約改爲聯盟條約 
　　萬國航輪大會不允開議限制輪船容量問題謂鐵台里克之失事非因船大所致若較小之船而遭此禍則其沉時將如石之落水災必更重云（以上倫敦） 
　　摩洛哥亂仍未已會民乘夜分三面猛攻番士城激戰十一小時之久卒爲守軍擊退然已有一股攻入城中傷守軍若干人法國陸軍大臣已命援軍連往番士　（巴黎） 
要聞一 
[唐總理熊總長之辭職]  
　　袁大總統之偉論 
　　唐總理前日赴參議院密商借款事經多數議員嚴詞質問後憤不可遏卽日赴袁大總統前堅意辭職并謂亡國總理之名實不敢當袁大總統竭力挽留勸其勿爭意氣謂亡國不亡國全在吾輩自爲之旣處其地位卽不能不負其責任果能使民國由吾輩而成則參議院之說正可爲鞭策吾輩之好資料君亦爲興國總理而非亡國總理若眞亡國則君雖去職仍不免襲亡國總理之名云云熊總長亦繼唐總理之後竭力辭職袁大總統亦温語慰留并云云二君如不可挽回惟有余亦解職而已又聞前日南京黄留守電財政總長云待欵火急再不撥付設有暴動不任其咎云云熊總長以墊欵交涉如此困難庫中又空無儲黄留守旣不任其咎則財政總長將有任其咎者因詣總統府辭職唐總理聞之親詣熊處挽留熊辭而不見唐又約各國務員同往勸駕適熊總長他往唐總理與各國務員坐待至夜十一時始歸熊以衆旣如此堅留遂不敢固辭星期一始同赴參議院又受議員之詰責因亦繼唐總理後辭職時局搖搖不知稅駕何所近日京師人士咸抱悲觀主義吁可懼也 
[借欵問題之秘密會]  
　　五月二十日上午參議院開秘密會禁止旁聽議題爲借債轉訪問得其眞相特不能爲具體之記載耳 
　　（一）到院之國務員　唐總理及熊胡劉段王施宋蔡各總長俱到院工商次長王正廷亦列席 
　　（一）墊欵條件之磋商據熊總長報告條件第三項外人要求預算册先經參議院議决再由稽核處核准照撥熊不允主張先交稽核處閱看再交院議卒定爲不必先交外人以院决者爲準第五條收條三份改爲一存都督一存財政部一存陸軍部稽核處祇可向部查閱餘照舊 
　　（一）外人額外之要求各省借欵非先商允銀行團中央不得認可此說始於兩月以前試閱迭次通信即知其詳 
　　（一）唐總理之緊急報告路透電云日俄將單獨行動不入銀行團銀行團將解散現急需欵不得不向其商借而要挾益甚 
　　（一）熊總長之談話　須設自救之策究用何策爲宜請參議院商之 
　　（一）慷慨激昂之議員　席聘臣步履踉蹌奔上演說台大聲疾呼熱涙迸湧不知所說爲何衆皆愕然而已 
　　（一）嚴詞詰責之議員　谷鍾秀責國務員不應令參議院設法應由政府籌定計畫交院議决李國珍痛責唐總理前後外交之失敗幾置民國於絕地實屬辜負民望不勝總理之任卽論財政亦須通盤籌畫一二年内需欵若干以後財政規畫確有把握方可先借外債應急此節財政總長亦應負責切勿與總理同流合汚湯化龍責國務員所言盡是枝葉今日之來究爲何事須說明劉成禹謂政府不應將條件先承認再求參議院之承認是爲違背約法 
　　（一）爲政府辯護之議員　覃振謂國家基礎未固各宜竭力扶持如内閣傾倒於政治上影響極大如論籌欵則以募集内國公債爲最便李肇甫謂以前之事即云應急須請總理切實聲明下不爲例 
　　（一）唐總理之受難　唐自承外交失敗之咎仍求參議院追認已承認之墊欵條件其他籌欵之法另提議案交議 
　　（一）熊總長之乞情　熊云諸君須體諒政府辦事時間實不從容千鈞一髮之際不得不從權辦理譬如昨日需欵極急不簽字焉從得欵若必待貴院通過實來不及諸君於此事望勿過以法律相繩 
　　（一）宋總長之想說話　宋總長見唐總理徬徨演台時亟欲爲之解圍起立詢議長云本總長可否發言議長搖手止之劉成禹大聲云現正請總理答復毌庸貴總長越俎代謀况議論規則最是重要貴總長只應遵守 
　　下午一時散會觀此墊款情形可以洞悉而議場内容亦見一斑世有有心人於此短幅記事中必有所得也 
[改訂條約之預備]  
　　十八日國務院會議改訂條約事僉謂臨時政府期限甚促而前淸與各國所訂之條約又異常之多勢不能一一更訂决議通融辦理有如以下三條者可不心更訂（一）前淸與各國所訂之條約無關於民國大局者（二）條約中有隨時可更改字樣者暫作爲有效（三）條約期限在五年内應取消者可接續辦理俟期滿後再行改訂聞已將此種辦法繕呈大總統核閱矣 
　　又聞外交部現因各國已有正式承認之耗所有一切前淸條約均須繼續有效惟此事關係主權至爲重要已禀請大總統在部設一國際條約研究所詳細研究以昭愼重已蒙大總統允許將來主任其事者擬推伍廷芳此外如胡惟德曹汝霖並南北京舊外交員亦多須引致並悉此所爲暫時機關俟將各條約研究報竣後即行撤銷云 
[參議院第一次之轟天雷]  
　　一曰相寫 
　　一曰相打 
　　五月二十三日參議院開通常會先報告廣西南寗省議會電告舉定叅議員議長詢衆應否承認於是廣西前次官派議員曾彥起言應不承認如承認則本員即須退席衆和之有問何以不承認者某答以廣西都督在桂林而南寗自設省會衆皆謂應不承認經表决多數贊成令曾彥等照常出席次宣布西蒙古案第二讀會田駿豐力持反對之說謂舊士爾扈特應歸新疆其餘唐努烏梁海科布多阿拉善額濟納五區可用列舉法毌庸别定西蒙古名目若必如原案使行省之地變爲部落亦知從前費去若干性命財產方能建設行省今輕輕以筆尖抛去豈不可惜谷鍾秀大聲斥之如君言蒙古便爲部落部落便爲退化五旅平等之謂何失言至此殊不可訓且劃爲西蒙古並非抛棄何用牽及性命財產可謂無價値矣望平心思之一語未畢貴州官派議員平剛厲聲曰前日本員未出席間表决之數尚未明瞭今應重付表决議長斥爲妄語劉成禹聳然而起訽平旣未出席何以知表决之數明瞭與否出言無狀眞爲笑話此迎彼拒大約同盟會人主張翻案共和黨與統一共和黨主張不翻案政黨作用於此大顯叩其所以各方而極端主張之故則非局外人所知每一人發言輙有無數拍掌聲助其勢側耳細聽似翻案一方人之掌聲稍弱他兩黨人似知其中竅要請議長舉行第二讀會之表决議長尙未答言貴州又一官派文議員起而阻之謂前次表决不作數應 
 
 
 

Page 3

 
 
重行第一讀會之表決劉成禹質問曰君是否有意破壞前次之表决文答曰豈敢豈敢余且欲將參議院全院破壞也衆大譁噪劉與文之坐席相接卽舉手作欲擊勢平剛奔護而谷鍾秀以平助文毆劉亦欲起擊平喧呶紛擾卒之無一眞擊人者然議長已無法維持秩序矣遂未及終局而散京中報紙遍肆嘲駡議員中亦以文言荒謬即提出懲戒問題而袒文者則謂言即不是亦無毆理文須懲戒劉亦不免聞有魯仲連其人者出而調停勸彼此皆掩旂息鼓專顧正事云云不知結果如何此爲叅議院開院以來第一次之轟天雷 
[二十一日參議院記事]  
　　二十一號上午九時二十分參議院第十次正式會議議長就座秘書長報告文件畢李素謂昨日本院之秘密會今日報紙上已全行登出不知是速記生洩漏抑係議員洩漏如係速記生請議長查核辦理若係議員爲得報館歡心起見實不合議員資格議長謂昨日之速記稿已經收起 
　　第一審查大總統交議西蒙古增加議員案報告議長請審查員說明主旨那彥圖謂本員委託谷議員鍾秀代爲報告 
　　湯化龍謂現在人數不足請議長注意議長謂此案内有修改約法條文照章修改約法議員須有五分之四出席今日報到者已及一百人五分之四係八十人然現在議塲内止五十七人宜俟人數到齊再行會議衆贊成 
　　陳承澤謂福建爲省議會不能開會这事來電請未本院可以覆電 
　　議長謂陳君動議諸君有無討論 
　　衆有主張覆電者有主張不覆電者有主張請大總統覆電者 
　　議長以不覆電付表决起立者三十六人 
　　議長謂現在到議塲者七十二人三十六人係半數衆請取决于長議議長謂鄙人亦不贊成覆電衆拍手 
　　第二起草參議院議事細則 
　　議長請起草員說明主旨湯化龍謂細則内原未規定委員會之事現在擬擴充細則範圍將委員會加入請諸君細閱條文以便討論 
　　四十八號王議員謂細則内七十八條云（委員長對於議題欲發表意見時得於委員會中指定一人代理其席）又本員意見由委員中指定一人代理其席極爲困難不如將五股審查會均舉定委員長如全院委員長有事故時即由法制委員長代理依次類推較爲便利 
　　　　謂此案應否付審資查衆請付法制股審查 
　　第三議員提議奉吉黑三省都督平權案（第二讀會） 
　　五十六號某議員謂原案内統政權宜改爲統政權曾有　謂原案内東三省都督應改爲奉天都督汪榮實倡議議改議題爲奉天都督無庸兼轄吉黑兩省案 
　　議長以汪說付表决得多數 
　　曾有瀾請省略三讀殷汝　謂原案文字多不通順請付三讀會 
　　鄭萬曕請由秘書廳起草再付三讀金鼎勳和之四十八號王議員主張由提議員修正 
　　議長謂此案關係重要由秘書廳起草甚爲危險三十三號某議員主張交法律審查會修正字句王振壵謂此非官制案當由提議員修正籍忠寅贊成之薛珠主張由參議院請大總統公布之衆請議長指定起草員議長遂指定汪榮寳谷鍾秀二人汪榮寳問此案係官制案抑提議案陳承澤謂係提議案 
　　第四議員提議咨催政府從速議定官制官規草案交議案議長請提議員說明主旨　（未完） 
[内外官制問題]  
　　各部官制通則前南京政府已經編成提出參議院經過第一讀會及政府移至北京國務院就原有通則於字面文義上略有修改而大體無甚更動聞於日内卽行提出參議院其各部細則則徵集各部意見令各部自行酌加修改財政部熊總長初意於部中設兩次長現在倣日本大藏省之例仍於部中設一次長另派一財務官駐紮海外辦理公債及借債事務其位次與次官等外官則軍民分治另編都督修例都督承陸軍參謀兩部之命管理全省軍政此外管理民政之長官名曰省長其下分設各司爲省長補助機關其對待機關爲省議會省長之下府縣平行其對待機關爲府縣議會所有道員一律裁撤府縣之上即爲自治團體 
[交通部郵政司長之歷史]  
　　王文蔚字薌侯浙江定海縣人係上海美總領事署會計兼庶務長王松堂君之哲嗣由上海同文館優等畢業入上海美國郵局爲科員兼美領袖總領事署及美國領事公堂一等繙譯官在美領署歷年經辦事件後旋升爲美郵局科長兼正書記員去科民軍起義時浙政府委爲郵政課長今春改充郵電科長南京交通部成立充郵政司經畫科科長此次交通部全體司員北上適鄂省倡議令各省派代表晉京會商交通劃一事浙省電舉王君爲交通代表現充交通部郵政司長兼署前郵政總局局長之任 
[淸談　（季子）]  
　　各省之請欵也莫不曰火急火急急若不接濟大禍且立至而言及借欵條件則又曰失權違法誓不承認左右爲難進退失據今日財政一席雖桑孔復生苟無點金之術終難爲巧婦之炊其爲難誠有不可言喻者 
　　頃讀熊總長通電以受留守之攻擊及國人之嘲駡聲明業已辭職以後餉項令與總統總理直接不敢再議此事人謂熊氏是負氣語余謂熊氏實傷心語嗚呼國事如此正不知稅駕之何所也 
小說 
[俄王之偵探　（八十四）　（無名）]  
　　余看完了這封之後沉吟道這信上又不曾寫着發信的地方這又可怪的因取那信封的郵局印票上看時見是俄國的郵票在那芬賴發的毛登姑娘此時卻向余說道從這信上看起來可憐的愛未姑娘現時正不知若何難受了我原時常想他心中有何秘密我又想這秘密的事他的母舅華勃男爵實欲要設探求所以屢次苦他余道正是如此說罷便向毛登姑娘告辭而出一路上余心中想我如今不能不向俄國自走一遭探訪這事的秘密了芬賴地方是波羅的海口的近邊我也曾經去過差幸我這次訪了那照相店和這毛登姑娘我探得了華勃男爵的住處與我時刻在念的愛末姑娘也算不虛此行余原意此等事全不屬余分内不願投身入内今以所遇之事愈出愈奇自從余在頼方遇着方培之後幾於聯絡而至據余所可記憶者第一方培現已改名爲何突老夫第二與方培同在綠蠟船之鉛忒至今全無下落第三形似霍林之意大利何以被殺第四霍林忒之妻阿彌陀何以又與形似霍林忒之意大利人同殺第五愛末姑娘與何突夫老之所謂秘密者何事余離方培之日已將綠蠟船的案件盡行付諸意大利警察之手全不顧問不意經此數事始知余實在他們羅網之中余因立定主意誓必窮究此事以洩余疑蓋一則是余好奇之心一則深知愛末姑娘些時生死間不容髮也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[蘇垣維持民食種種]  
　　蘇城日來米價昂貴貧苦小民無以度日業經城市公所將豐備倉榖趕緊礱運一面先行調查户口俾爲開辦平糶之預備而各鎭鄉亦以民食缺乏恐演閙荒風潮亦由木瀆横涇光福西華香山各市鄉公所聯合會議呈請撥借豐備倉榖開辦平糶以全民食而弭變端想民政長統籌全局必能不分畛域俯准所請也 
　　又商務總會調查近日蘇屬存米大半蓋藏如洗連日邀集米商會議擬請都督籌借庫欵發商採辦湘米以盗接濟刻已電致湘省探詢秈米市價以便購運 
　　又農務總會近亦查得浙省來蘇採辦軍米以致楓橋等處時有大宗米船連檣出口昨經具呈都督請予禁止俾免影射夾私偷漏等弊都督已准如所請嗣後卽停止給發此項運米護照矣 
[蘇州市縣兩議會之近况]  
　　蘇州城市公所改選議員已奉塡給執照其新選議員沈某特於日前發起邀集各新議員在財神殿開會集議運勳選舉董事聞將聯合同意選舉某君爲總董某某爲董事某某某某爲名譽董事外間傳聞言之鑿鑿新議員之熱心互選於此可見一班現聞市議事會已定於卅日（卽四月十四日）開會互選正副議長及董事會各職員將來揭曉時未知果符以上所聞之某某君否 
　　縣議員早經選舉而議會迄未成立民政長亦未將議員執照塡給分送昨有葉汪二議員發起邀集當選之縣議員假座城市公所開會集議督促進行並由汪君具呈都督請速撤銷臨時州議會俾正式縣議會得以組織完全奄奄一息之州議會自知運命不長是以正副會長孔汪二君業已相繼辭職自請撤銷矣 
[蘇敎育會選舉副會長]  
　　敎育會副會長彭世芳本係中學堂敎員現因該學迭起風潮辭職北上該會特於五月二十六日開會補選到會者約七十餘人惟因此次選舉頗多運動故有非會員而亦到會者當場遂有人提議須用記名投票經衆表决開票檢視陸基得最多數當選爲副會長按陸君曾爲勸學所總董理辦某女子小學案爲學界所推崇云 
[揚州近聞錄]  
　　履勘淸浦路線　日前部派工和師畢德生君來揚履勘淸浦鐵路支線現畢君業已起程前往聞擬先勘淸江迤邐至南　州一帶以爲敷設鐵道之預備汪民政長深恐州境居民或啟誤會昨特出示曉諭以盡實行保護之責云 
　　取消船會先聲　揚州商船分會主任商震陽自創辦分會以來紛設支會收取押板藉充該會經費茲有陳舫庭者謀充邵伯支會理事用去押板洋而廿元繼又不願充當倩人向高索回此欵願將理事取消詎商不允竟因此大起衝突事爲民政長所聞擬案照省議會議案將該分會實行查禁聞高本擬二十七日開局得此信息遂爲之暫緩開局大約又須設法運動矣 
　　司令會葬烈士　揚州第二軍軍司令徐寳山君於二十五日帶領衛隊百餘人乘坐小輪赴鎭會趙伯先烈士之葬此間居民因傅聞異辭頗多驚疑然徐於會葬後卽擬於月内回揚居民當可釋然矣 
[趙烈士舉殯盛况]  
　　趙伯先烈士靈柩自運回鎭江暫厝琴園後鎭郡政運警商學各界自五月二十日起至二十四日止連日續開追悼大會迭紀報端茲聞趙烈士靈柩已於二十五日九時出殯當靈柩起行時有馬隊百餘名前導次由運樂隊附送中有花亭安設烈士肖像繼以各學堂學生及駐鎭第十六師混成旅憲兵部各炮臺兵士約五六千人列隊整齊軍樂悠揚執紼者亦不下萬人襟上均簪黄白花以誌紀念靈柩由京幾嶺經過南馬路至大街迤邐入西城過堰頭街中街轉至五條街直出南城門至竹林寺安葬沿途觀者擁擠異常均由憲兵崗巡妥爲照料故秩序極形正肅云 
[留守派員閱鎭軍]  
　　南京黄留守派軍官十餘人赴鎭江點騐各師該軍官等奉委後卽於日昨同乘汽車蒞鎭當經駐鎭混成旅長張偉齋君督率各營官弁等歡迎入營暫駐行旌翌晨張旅長等引導至所部各營查察一切該軍官等於兵士之槍械服裝寢室卧具無不詳細察看閱畢後再點騐各兵花名箕斗並無缺額總閱混成旅全軍兵士合操各種陣式頗爲該軍官所許可聞該軍官等小作勾留尙須檢閱駐鎭十六師各團云 
[杭州米市恐慌]  
　　杭州米市恐慌迭經蔣都督商由民政司組織備荒事務所一面商請湘都督訂購二十萬續又遴派交通科長黄廣吳文禧兩員分赴蘇皖商請蘇督赴運二萬担俾資接濟詎該兩員挾款留滬逗遛累月率稱蘇米不敷擅允減運三千石而湘米出境道出淮揚又被徐寳山司令截充軍需金衢嚴微有盈餘現因匪警重疊運道梗阻致令省米驟絕來源米僧居奇乘隙散布流言謂城廂内外存米不足十日之供過期必至絕糧連日市盤飛漲前後一星期每擔驟貴三元左右昨日起碼糙米售價八元六角今日加售九元羅尖米石每擔糧盡激變塡發特别護照數十紙商令總商會轉發米業飭令京近採運爲臨渴掘并之計聞各米商相顧錯愕咸以無法張羅紛紛退繳 
　　蔣都督昨亦電致蘇督云蘇州程都督鑒徑電祇悉米事屢電煩凟歉仄無旣貴省素號產米兼有皖米順流而下鎭江無錫爲最大米市茲以外省採購之多價致暴騰此爲商業上自然之理雖因此惹起人民恐慌但以昂價吸收貴金更可抽收米稅於貴省似亦有利且蘇省猶有貴米可售浙省近狀實已因阨在陳省城米店現祇零賣升斗不賣整石蕭山各鎭有紛紛闭歇停業都危險發生必至不可思議尊簋苟可得已何敢嘵嘵不休屢凟尊聽亦以職司所在且身爲浙人豈能不爲浙人請命茲奉尊電仍朱邀准委將蘇浙兩省設一兼籌並顧之策以簋之愚實難解此問題惟知蘇即缺米尙有皖米來源蘇旣禁運浙之來源絕矣今尊處旣萬不允弛禁簋惟有仍執前說請於咸日以前疊次發出咨文照章核給護照嗣後遵卽暫行停咨綜計咨内所開米數當不在二十萬擔以上區區之數俾運出口或於蘇之民食不致牽動大局愚昧所見幸希原諒蔣尊簋沁印 
[嚴屬匪警續報]  
　　淳安縣賭匪潘炳奎前被王知事在鄕弋獲不料該匪羽黨竟敢號召同黨七八百人攔路截刧乘勢欄入縣城刧獄釋犯搗毁縣署據刧官紳財物以致合城罷市而防營兵力又嫌單薄不得已電省請兵已記昨報茲聞知事王乘融以該菲盤踞縣城不散倡言懸旗久踞復於昨日續電請迅派駐省新軍一營星赴馳勦云 
[紹分府取消手續]  
　　紹興軍政分府王金發君允將分府取消經紀前報茲聞先將所部之第六標新軍自即日起直隸於四十九旅（即第三恊）節制聞已敦請稽勳局長俞煒君來紹妥商交替事宜四十九旅旅長顧乃斌亦已由甬至省擬即來紹妥商接收矣 
[賀客未去弔客來]  
　鄞南石溪鄕沈敏甫於前日娶本城鼓樓前德泰羅磨坊楊大章女爲婦是夜新郎入寢新婦已睡詎意探懹若冰驚視之已氣絕矣恍然不解其故事後探悉新婦素有疾病去歲沈姓本欲迎娶以疾改期此番沈家費洋四五百元一天喜事化爲奇禍懊惱異常因云新婦死後一切盛殮之事沈某一槪不認須由楊姓措辦並向楊姓索還笄儀四十元楊姓亦即遵允詎後被人刁唆忽然反悔指爲謀斃具訴法院請究當奉法院批云爾女配於沈敏甫爲妻到日遽隕賀者在門弔者在閭沈敏甫情旣難堪爾夫婦尙欲藉端索詐實　不合已飭警馳傳訊斷矣 
[鄂省破獲宗社黨餘談]  
　　宗社黨在武漢運動軍界謀亂已久故自中級將校下至士卒等受其牢籠者數已不少據已正法之傅鳳池所供云該黨由漢口某洋行代匯銀百五十萬專爲運動之費入其黨者編爲皇武隧俠士團忠勇軍等名目發有徽章爲記漢口所有大小排隊種種匪類入其彀後即遣若輩爲運動軍界之前驅各鎭恊下級官佐多屬不學無術毫無知識之徒素乏政治觀念今又因裁減兵額淘汰軍官若輩以盡忠民國有鳥盡弓藏之嘆遂不惜甘心作異族奴隸破壞民國大局幸機謀早洩黨魁不能立足巢穴亦先後破敗餘黨益無能爲此亦民國之福也現黎副總統以軍人受其蠱惑大都爲利祿所誘特擬一剴切訓詞通傳各營略謂軍人爲上等國民程度極高應何如融化種族保守治安乃近來竟有無愛國心之同胞貪得滿族之金錢甘受宗社黨愚弄淸夜自思五臟焦裂夫以鄂省居革命之先進倡民國之元功猶復入其彀中擾害大局不爲功首反作罪魁不爲共和時代之偉人自作專制時代之牛馬此其人是何居心乎現在時局危迫稍一破壞影響立見彼滿人一經得志楊州嘉定之慘倚馬可待且外人環伺投機之會問不容髮使内地操戈難免不從中干涉瓜分我土地蹂躪我同胞亡國滅種之慘痛恐爲有識者所逆料我軍界同胞豈忍心破壞之乎務望有則改之無則加勉元洪不勝翹首厚望之至按原文約千餘字詞意錯雜前後語多重複讀之可見起稿時焦勞之狀矣 
　　鐵忠寳瑛（寳係前上海會審公堂寳頣之兄曾充鄂省督練公所科長）因在鄂省軍界有年故濳藏漢口租界秘密運動近日拿辦風聲甚緊若輩諒已駭走然軍務司據巡查報告云有張明治都於十九號在法租界地方見寳瑛與二西人同行又有一報告云在某妓院見鐵忠與四寗波人打麻雀戲鐵已剃鬚換有金牙二粒首戴西洋大禮帽着白色洋服初見之不能辦識及靜聽其口音証其行動始知確係鐵忠惜此入非偵探當時未報官廳緝捕致令漏網現軍務司已飭警署根究該妓院冀得鐵之實在蹤跡又寳瑛之弟寳善日前隻身入鄂省至小板橋地方訪尋鄭姓緣鄭姓老嫗曾在寳宅作乳母善與若妹皆其撫育成人現鄭嫗已回鄕里善向鄰人問其蹤跡鄰舍初忘其爲善後經談及咸以未及報官拘留爲恨 
　　宗社黨除在武昌金龍巷金姓宅内藏有大批槍彈被軍務司巡查隊抄獲外昨又在漢口德租界附近查獲其秘密造炸彈廠聞其中並未存有造成炸彈惟餘藥粉多種想該黨均已逃竄當時拘獲二人已解往武昌交軍法局訊辦又二十三號六句餘鐘軍警在大智門客棧内拿獲一服裝頗闊之犯當以小轎抬往巡警總廳沿途均用兵防衛說者多謂係宗社黨云 
　　鄂軍餉絀岌岌不支黎副總統屢開軍事會議詳訂退伍方法各軍官擬給以十年休養金兵士則給兩月恩餉原議即日實行乃近日因宗社黨煽亂風鶴頻驚深恐被裁之兵被其鼓惑暴動故决計暫不裁减兵隊以免爲宗社黨所利用 
[鄂都督催遷省城日商]  
　　鄂都督府近聞有日人山本適太郎在武昌府側開設共和洋行專爲軍人修整軍械堆積刀梒不少殊屬有碍治安且據條約所載凡外國人通商除租界外一概禁止設店貿易今該日商以整理槍砲爲生涯不應擅入内地其違背條約尤小若試騐走火危険異當前日飭令巡警限令遷移該日商竟置若罔聞昨特飭外交司長照會日領事催令出境如逾一星期不遷卽令巡警强迫搬遷以重主權 
[外人已來蕪淸理李氏房產矣]  
　　合肥李氏所有在蕪房產光復後悉由蕪湖分府委派財政局經管現因大局已定業主李伯行已在滬上與西人訂立合同請其經理在蕪產業刻又派前皖路工程師柏韻士（那喴國人）來蕪逐一淸理茲將柏某致皖都督函錄左 
　　敬啟者作函之人經各財政家各舉爲蕪湖產業之經理人此產業即係被軍政府奪用閱六七月之久者也經理人有管理及淸查各產之權爲各財政家所許滬上各領事亦皆承認矣本月十一日袁大總統頌發命令云凡奪取人民之財產皆當歸還各領事譯讀之餘良用欽佩本經理人亦接得譯本竊以爲總統命令卽當切實奉行也令將各財政家所請要求者列下（一）凡產業之被奪取者請明白宣示歸還業主（一）凡因被奪以致捐失者請令給予賠償（一）凡各物件之被移取者請令歸於原處或給以相當之賠償（一）以後各產業請切實保護毌令再有强取或勒贖等情以上數條請速頒文告飭令奉行毌使稽延又生糾葛實爲至盻專求即請勛祺 
[貴州現象之穩固]  
　　黔省人民自聞前都督楊伯舟君率兵返黔之信深恐新舊兩都督因此慘開戰禍一時奔走呼號莫可名狀有搬居鄕間都有逃避出境者省城秩序不免因之紛擾現接北京來電知袁大總統已正式委任唐君署理貴州都督楊則調京任用所有兵隊由湘都督收械遣散現已將此電宣布前之遷避者無不樂業回來至近日各行政機關組織已渐完備省議會亦已成立唐都督主張合署辦公日來正在商酌不久當可見之實行矣 
　　旅滬滇黔同鄕會接唐都督電云呂彭黄諸君鑒皓電悉前都督楊藎誠舊部陳開釗本係著匪前隨楊出巡仍潰爲匪堯到黔後陳降復叛殃入銅仁大肆淫據經東路巡按使劉法坤何麟書鎭遠鎭胡錦棠率黔滇軍復銅城陳匪遁詳情前經通電銅仁團練促陳匪據銅時殺斃數十人並無與滇軍隊戰之事胡錦棠在黔有功此次亦與滇軍會剿陳匪毫無意見來電各節槪係訛傳請釋遠念此覆黔都督唐繼堯宥 
[豫章近事紀]  
　　饒屬軍情　景鎭電云南昌都督崇鑒咸電（裁兵事）謹悉饒州一帶軍紀廢弛團長痛恨情形想蒙埀察初擬黄錦龍去饒再由團長前往整頓又條浮梁王知事赴省未何景鎭百工畢至茶市正盛彈壓保衛在在均關緊要黄錦龍一日不離饒郡營務一日不能起色正在焦慮　思今奉電今解散訿皆團長奉職無狀十分惶愧當電知事王管帶妥愼辦理力保治安俟接到解散回電一切善後再當電禀請示抑團長更有請者樂平防營日久未就範團今一營又奉令解散編制愈不完全應如何分配駐紮伏乞迅賜電令祗遵再樂平兵隊紀律仍然不整已准軍務司咨轉飭汪敦源督帶赴省俟其到後請都督就近察看以定去留團長程佩玉禀印 
　　請開銀礦　廬山銀礦業主　震書禀辦廬山銀礦請予照會立案一案現經李都督批云據申及章程山圖礦苗均悉該業主當日曾與英士李德立訂約包攬各執一紙何以並不將約抄呈旣稱禀奉前農工商礦局批准又不抄呈全卷究竟曾否領照亦未聲叙無從核辦惟查農工商礦紀略内稱靑雲莊地方向產白石形同水晶前淸光緒三十年由楊令煥解局呈驗並未註明批准開採等語至稱撥公欵合辦現在財政困難已達極點軍需尙虞支絀安能籌欵及此該業主果有意興辦仰即抄錄禀准金卷及約稿禀由南康府知事督同該府實業課佐治員據實查明特呈實業司核辦可也 
[贛警界減薪助捐]  
　　贛省警視廳總監伍達威副監吳照軒對於李督提倡國民捐一事極力贊同已於王月廿二號在署召集辦事各員提議捐欵辦法當經决定自六月一號起總副監及參事科長敎練官各捐全薪兩月分六個月繳淸書記官總稽查及課員署長隊官各捐全薪一月分三個月繳淸一二三等巡官及司事稽查各捐半薪一月分兩個月繳淸巡長及錄事每人捐洋一元巡警每人捐洋五角一個月繳淸現已備文通行辦理矣 
[閩省預算不敷之確數]  
　　閩財政司以臨時議會將次召集故月前已令會計科造具預算决算詳細表赶於開會之前完竣茲聞已於本月十四日辦理完妥計三十八大册由司正式移交議會核議實行惟歲入歲出尙短三百二十八萬三千三百八十九兩之多未卜議會作何打算也聞尙有中央協款及其他協解各欵尙未列支又向華僑匯來息借公債尙未列出此閩省最近之財政詳情也 
[福建忠烈祠開幕紀盛]  
　　五月十五日午前九句鐘閩都督率同文武各員齊集忠烈祠行開幕禮司儀員搖鈴肅各官長入禮堂都督中立各員以次排列都督曁各官長望空行三鞠躬禮軍樂旣奏司儀員請都督開幕升砲二十一響全體向神主行三鞠躬禮奏軍樂司儀員贊歌迎神之章和以風琴歌闋都督献花圈司儀員贊祝陳景松君讀祝文畢後中國同盟會福建支會會長彭岳峯君讀祝文彭君讀時聲淚俱下衆皆哽咽讀畢都督行三奠三献禮再歌享神之章和以風琴全體行三鞠躬禮奏軍樂司儀員贊歌送神之章琴和如初再肅三鞠躬禮奏軍樂禮畢都督代表全體向各烈士家屬慰問各官 
 
 
 

Page 7

 
 
長遂以次退時已鐘鳴十一矣政界旣退于是各社會團體各學堂入祠行禮都絡繹不絕薄暮方散祠内徧結花圈燈燭燦爛神龕花團都督親書劍血留韾四字是日水部門一帶土女如雲冠盖相望頗極一時之盛云馨香百世俎豆千秋諸烈士應含笑於九京矣 
[河東平匪紀畧]  
　　河東報告云前者虞芮士匪攘亂勢甚猖獗波及臨晉比及游擊隊管帶翟俊卿抵臨而匪衆已佔據城池閉門固守矣翟君當即督隧圍攻急切難下翟君身先士卒僅帶兵士十數名拔城而上立斬匪衆數十名餘匪始潰散四逃刻下地方一律平靖矣 
　　燕人田平波者行伍出身向在河東充鹽捕營哨官性極殘刻其部下人多怨之田素反對革命客冬民軍光复河東時田百計逃匿始以身免乃今春復來省垣窺伺時機屢向人言心欲聯絡宗社黨爲擾亂計日昨因事赴河東不意行抵小店鎭立被騎兵拉下槍斃 
[粤商採辦鎭米]  
　　日前廣東公安會接鎭江粤商函請轉呈都督給咨運米以濟粤食現奉核准轉咨照錄如下現據粤商維持公安會會長黎亮夫副會長謝焜彛劉仲平呈稱現接旅鎭江廣東會館廣潮商人李應岐梁促畏陳心農敦逸卿等函稱鎭江禁米出口已十餘年現民國成立鎭粤一家業經聯禀江蘇都督允准弛禁頒發稽查私運米石章程七條聲明如他省在本省採購者須領有都督咨文至本省都督呈騐以憑核給護照并採米憑單方准出口茲擬在鎭購米王萬石陸續由輸運回廣州潮州等處以濟民食乞代禀都督速發咨文俾得照章購運等情敝會以粤省現値米價奇昂旅鎭同鄕關心桑梓請咨赴運實於粤食有裨理合黏抄章程備文呈請都督察核伏乞迅賜飭繕咨文發給敝會裨得轉寄該商源源購運仍希迅電致江蘇都督轉飭沿途關卡騐明放行實爲公便合就咨請貴都督希即照章給發護照俾資購運足紉公誼此咨江蘇大都督程德全 
[粤人釐訂祀典]  
　　胡都督昨分諭民政敎育兩司云案准内務部敎育部電開民國通禮未頒行以前文廟應暫時照舊致祭其餘前淸祭典所載似深迷信者應行廢止惟各地所祀者不同請由本省議會決存廢等因即經咨會省會查議去後茲准覆稱查本省列入祀典者計有先師孔子文昌廟社稷壇神祇壇龍神祠昭忠祠關帝廟賢良祠先農壇風神廟火神廟南海神靖海神天后祠共十四處當經本會印刷分送各代議士研究於本月初十日開會討議僉謂以上各神除先師孔子發明儒術尊崇已久爲吾國所應留存外其餘非事涉荒誕則跡屬虛懸惑出誣民莫此爲甚間有事跡昭彰號稱忠勇義烈者大都專制時代一姓一家之走卒於民國無取焉亟應全行廢止以化除迷信陋習經多數代議士贊同表决應請查照辦理分别咨行等由前來合諭貴司查照轉飭各屬遵照辦理可也 
[湘礟團自請减餉]  
　　日昨湘省炮兵團具呈都督略云湘省反正以來軍隊增至六師之多月餉須八十萬之譜以湘省之財力餉之不繼可以逆料萬一籌備不出必借外欵借債養兵自亡其國苟有人心誰不解此且六國資本團恊議監督我國財政事雖未舉勢有難回爰邀集各管帶及各官佐等公同磋商請自六月起將本團官佐餉項一律减發各目兵等亦請每名願月减餉銀一兩嗣後如另訂餉章核發仍請一律遵辦減餉章程附後中等一級統帶官減二十兩中等二三級管帶敎練軍械各官减十六兩佐减十兩下等一級官减八兩佐减五兩六錢下等二級官减四兩佐减二兩下等三級官减二兩佐减一兩馬弁護號目兵各減一兩 
[蘇台瑣聞錄]  
　　陸軍將校講習所已擇定滄浪亭府中學堂舊址爲該所校舍現在布置一切聞定於六月一號開課該所定額一百二十名卽在各標營内各級軍官軍佐中挑選入所講習 
　　蘇州商團逐漸廣一二三四五六部早經次第成立現聞　門外又組織第七部商團定於二十七日在馬路幻仙戲園内行開操禮柬請各界到會參觀 
[南京開辦平糶計畫]  
　　近日南京米價陡漲貧民無以爲生當由城紳領欵購米十萬石與原存倉米九千石開辦平糶現因此米不日可以來寗擬在城内設立東西北三局以便各處附近居民可以得購買之便利東局設在貢院由自治公所監督之西局設在撫善堂由商會監督之北局設在武廟由南京府監督之其平糶總理一度仍由魏紳家驊擔任俾尃責成 
本埠新聞 
[哥老會投効民國三誌]  
　　哥老會首領太華山山丰劉彬率其黨徒投効民國詳情已兩誌前報茲悉劉彬業已將發出之票布盡行收回其所有印信卷牘亦已一律繳呈銷燬惟其黨徒除遣散外現祇擇用二十五人昨滬防全軍李統領已諭令劉彬一併帶至司令部逐一驗看均屬可用當將文芝慶胡知祺二人委爲副探長其餘二十三人委爲探訪員卽設探訪隊於滬軍營内以爲辦事機關部旋又而諭協力從公以助民國文等均唯唯而退 
[遣散衛隊後之謠傳]  
　　混成旅衛隊原有八十名茲因餉項支絀由旅長陳漢欽君於前日一律遣散詎製造局附近一帶前日午後忽起謠言謂該衛隊遣散之後意氣不平尙須評理事爲局長李平書君等得悉深恐妨碍治安立好派令稽查員程君知照駐紮局内之浙軍及滬防水師第八營本局衛隊保衛團等各帶鎗械嚴加防範故該處附近居民一時頗爲惶恐 
[大同社之進行]  
　　黎副總統集漢滿蒙同藏五大民旅創設東亞大同社派藍君瑞芬來申賃屋於小西門外文元坊會同滬上志士分設支部已紀前報茲自創設以來未及一句而軍商報學各界男女同胞之入社者已紛紛　集遠地函索章程者亦實繁有徒刻聞藍君已有電到鄂請黎副總統來滬俾開成立大會以昭鄭重矣 
[潯關散失案卷之周折]  
　　九江關監督周君咨江海當關吳總理文云鄙監督於上年贛省光復後奉贛軍都督委任斯職受事以來調查舊有案卷　行散失現准財政司咨請查欵目催辦報告預算頭緒紛繁頗難具舉若每年應攤還各國洋欵英德則二十六萬兩磅價六萬五千兩俄法則一十入萬兩又磅價四萬五千兩瑞記四萬兩第起止時期年解幾次及解至何期止前列欵項是否均符至新案賠欵鄙關擬按海關稅加足値百抽五及加征免稅貨物收數按結　數提解並無定額並於匯解時尚須關平補水是否每千兩加十六兩四錢三分前已解至某結止此外有無加攤續撥及遺漏之欵亟應澈查竊思洋欵賠欵向均解滬關爲收支總匯之處當有薄籍可稽相應備文咨請逐欵詳細查明開單示復以憑核辦 
[軍隊命令之鄭重]  
　　滬防水陸全軍統領李英石君以軍隊首重命令不得擅自調遣乃各處新設稅卡往往以私人名義請兵保　殊屬侵越權限爰於前日通令所部水陸各營長嗣後各處稅卡如有以個人名義請派兵士前往保護而未奉有本統領之命令者均不准擅發一兵其已經派出之軍隊如其駐紮地點適在税卡附近者應由各該本營迅卽轉令該駐軍速與稅卡斷絕關係以淸界限而重軍務 
[鄕民何知衛生]  
　　英美工部局因愼生衛生起見特派衛生西人每日四出調查街道積穢並逐户檢察如查有居家不潔者卽飭工役將四壁洗刷並遍澆　水塡塞鼠穴以免釀成疫癘前日有衛生員查至虹口匯山路東薜家浜見鄕民徐德榮徐德春徐炳榮徐春瑞徐樓海等五户屋外餘地低窪積水恐生蚊虫當飭工人塡平因當時徐等出而阻撓由捕房禀廨出單昨將徐等五户傳到公共公堂請究先由衛生西人投訴前情訊據徐等供稱該地雖在馬路之旁因種有菜蔬且尙有祖墓須俟秋收後再行塡平王襄讞商之美蓋副領事以徐等違章阻撓着各罰洋一元充公如無力繳洋改押一天並令具結由工部局代爲塡平如再阻撓定行提究 
[大安輪船失愼]  
　　前晚十二時駐泊滬南大達馬頭之大安輪船貨艙内忽然起火所裝客貨如鷄蛋白蛋黄等二百餘箱白米四百石及雜物多種悉被焚燬其時幸有德國兵輪兵士急駕小輪將大安輪船拖至江心盡力施救繼又有新關上小輪三艘帮同撲滅直至天明始熄查該輪甫於前日午後到埠停泊平安輪船外擋燬去船身貨物約値銀十餘萬兩現其船底仍在該馬頭浦面 
[查獲槍珠土膏]  
　　昨日午後有台州人李發興携帶槍珠兩包六百粒又土膏一會在商市馬路行走被土樂稅公所調查員沈詠堯查見當場搜出解送市政廳收押候解裁判所訊究槍珠土膏暫存候示 
[取締米商之影響]  
　　蘇都督程雪樓君因近來時有奸商販米出口是以飭知内地各民政長嗣後如有米商請領運米護照須責令先時呈報米數及載運地點以憑查核並飭知上海民政總長調查車站輸埠如有無照之米即行扣留充公罰辦以故無錫常熟各米商莫不觀望滬上來源頓滯米價又增貧民粒食維難其苦不堪言狀矣 
[吳淞要塞請撥小輪船]  
　　吳淞要塞司令姜國良呈滬軍都督文云竊吳淞要塞而海夾江船隻之往來較他路繁雜倍蓰砲台惟恃坐鎭若無小輪梭巡水面究不足以昭周密而靈策應在昔本有小火輪一艘專司探海巡查等事極資臂助乃日久破壞難以修整呈請新製而前淸防務廢弛遂以因循作罷光復之始擬請復設又恐經費爲艱幸時有軍艦停泊藉以應用現在南北大定海軍獨立故雖有軍艦要塞亦難命令且建設之始百廢俱興吳淞控東南門户小輪乃要塞必需探海巡查何等重要理合呈請鈞鑒俯念防務最有關係如有敷餘小火輪飭撥一艘歸吳松要塞座用以便梭巡而固重鎭實爲公便等語現奉都督批示云呈悉探海巡查固關重要奈本府適無此項小輪可撥該司令當别籌之 
[吳潤生死有餘辜]  
　　本邑西鄕漕河涇鎭人吳香囝吳志元等謀斃吳酒生一案報經地方檢察廳派員驗明將吳香　吳志元及帮兇之陳阿根等一併帶同並在曹家渡地方續獲吳諸民訊供管押由廳長派員詞查在案茲悉死者吳潤生係該鎭故董吳晋甫之堂　該故董有三子長名子讓早故次貺生三半賢吳志元卽貺生之子貺生在日曾在上海木業公所辦事因有虛勞之疾久住公所數年不歸其妻臧氏在家被潤生硬佔懹孕嗣由半賢密告貺生突然歸家果見臧氏將欲生產遂氣塞而氣其弟半賢大抱不平又被潤生用門門擊傷胸　吐血身死自此潤生更肆無忌　將貺生所有財產盡行消耗戈時志元尚在年幼動輕被打後臧氏亦故潤生竟將房屋拆賣　其所有吳氏族人咸恨之入骨此次潤生又　硬佔半賢之妻諸氏故由該氏函招共姪吳志元吳香囝回家將潤生謀斃現該處鄕耆張德勝等已投遞公呈將吳潤生惡跡一　聲叙環求檢察廳將吳志元等從寛處治昨奉廳長批示云據訴已悉查傷斃人命種類不同莫不有因果關係新刑律規定之一項犯罪而有數項罪名之不同其問應輕應重之標準雖不限於犯罪原因而原因實占重要部分此案現尚豫審應俟終結起訴時將此案原因及所引各節併送本級審庭查核俾得衡情定罪毌致冤抑白摺一扣存查 
瑣聞 
[城内]  
　　故甚其詞○吳裕祥呈訴妻兄王炳生引誘伊妻捲物潛逃求請提追等情奉檢察廳批云據訴已悉該民因事出外該民之妻寄住母家自係人情之常該民旣見妻王氏沿在母家應卽前往領回如其不允應在本級審庭呈訴乃以捲物潛逃四字承入刑事實屬不合未便率准 
　　審判廳民庭批示○張晋記等呈批查閱前狀確係聲明控告且有經該所斷定等語是該民非不知該所已經判决也來狀旣聲稱抗告又未用正式上訴狀訴抗告之情節實無理由抑卽改用正式抗告狀呈遞聽候添附意見書咨呈高等審判廳核辦張桂堂呈批張錫堂呈控張桂堂霸產一案前據該民呈訴業經明白批示前據呈稱尙未確定等情該民何以於前淸上海縣判決時並不上訴自當認爲確定應卽遵照履行何得呈請復訊希圖翻異特斥 
　　都督府批示○米業商代表同興洽昇等呈批呈悉上海光復後福字軍劉司令保衛地方甚資得力今該商等公呈保留具見維持治安之公心本都督於交卸之先當將滬防各營編制妥協使其力足以保衛地方不致貽商民意外之憂至劉司令能否留滬候另行核辦可也　南　縣公民　光寵等呈批據稱各節如果屬實該民政長之種種暴行滅絕人道豈能幸存於共和時代候咨請程都督轉飭民政司查核辦理可也 
[南市]  
　　烟具何多○前晚東區巡員在如意街寳興祥客棧内查獲烟具四副昨由陳裁判傳該棧茶房楊祥發到案訊問據供棧主等俱有烟　不認私賣判罰洋二十元充公烟具銷燬以後如再查獲定須封閉 
　　兵士拐逃○江北車夫高長順同妻朱氏僑居西門外詎被日　港某營兵士王志雲誘令朱氏及伊母朱王氏捲物逃逸當在輪船追回扭控西區移送裁判所訊實判一併移送地方檢察廳訊究 
閘北 
　　是否冤誣○四區巡士陸金榮以王松林宋小辮子邱陸氏帶有小孩形跡可疑一併拘解裁判所經孫所長訊據王供因與陸巡士有隙被誣奉飭分别押查在案昨經孫所長復訊王堅稱因陸向其借洋兩元不遂致遭冤誣質之陸巡士供不承認判王宋與氏仍分别還押陸送警務公所查辦 
　　召領女孩○北段一區張區員昨出招領示諭云昨晚十二時渭泉園裕堂弄口有迷途女孩黄阿翠在該處徘徊街道經人引交崗巡帶區訽據聲稱年九歲無錫人不知家住何處父名黄福生做蠟燭爲業因被隣人阿毛誘出以致迷路等語除將該女送警務公所留養外爲此出示招領仰該女親屬知悉卽日赴警所認領勿悞 
　　被控纍纍○顧祝淸在閘北裁判所控告前充地保之龔書齋將已押房屋私賣與人請爲提究等情因龔有另案在押昨經孫所長提案研訊一過判押限一月淸理 
　　以原就被○陸金元因欠劉金記米洋一百二十元不還被控昨經裁判所孫所長提案訊知被告住居租界判照以原就被之例着陸交保令原告自赴公廨控追 
[英租界]  
　　拐賣女孩○本邑西鄕七寳鎭婦人李湘實近在徐家匯地方誘拐瞿李氏家十三歲女孩李寳秀九歳買女趙明珠來滬串同鄕婦王月英松江婦人張王氏價買與黄張兩婦得洋六十二元分用前日被美捕房名探譚鳳池偵悉於昨將該婦等與女查獲並傅同原告一併解送公廨經關讞員會同美强副領司質訊明晰判李湘寳押女所一年半張王氏押半年王月英押三月兩女交瞿李氏領回所有李婦身畔抄出之銀表一隻充公尚有洋十　元分給黄張兩買主具領完案 
　　補提同黨○曹雙林周增祥陸雲生等因串竊海寗路生大當舖内衣飾鉅贓曹已由廨訊實判押西牢一年半周陸押候查究在案昨經公堂復訊先　包探禀稱祇吊到靑種羊馬褂一件餘物無從查吊訊之周陸供認不諱判周押西牢一年半陸押一年曹照原斷還押仍飭補提同黨解究 
　　妓女擇配○濟良所昨解不原爲娼之妓女沈四寳洪翠王到廨請示據供同在四馬路一百四十八號雉妓院内賣娼因苦逃出叩求超豁判併發濟良所照章擇配 
　　贓物待認○流氓張阿和五阿生陳小弟錢阿福鍾林生王德勝等均因在途攫取取婦人王陳氏女子顧阿寳並黄益生與日本人等之金飾皮夾由探查獲昨解公堂分别訊明判王阿生押西牢兩年王德勝押九月期滿均逐出租界張押六禮拜陳押半年錢押兩月鍾押一月起案之金押髮金挖耳各一支暫存捕房如兩月内無人認領即行充公 
　　巡捕被毆○美捕房五百二十一號華捕控陸仁金陸阿根陸陳氏沈金香等行兇撕碎號衣等情昨由捕房將各人傅至公堂訊明判各罰洋五角充公並公賠號前洋五元 
　　學徒私逃○甬孩汪有財在虹口某成衣店内學業前日因被師訓責逃出在馬路迷途由捕帶入捕房昨送公堂請示據供年十三歲父名汪中書並訴明前情判暫留本廨候認 
　　呈驗發票○美孚火油公司控生泰號主孫金秋出售冒牌煤油等情昨經公堂傅訊孫延中國律師丁榕上堂擊稱此項煤油均向永豐祥購來有發票爲憑請察中西讞員以原告未到判孫交何候訂期會訊 
　　吞没金飾○婦人周毛氏在英廨控告宋亦生吞没其故媳金飾等物業奉關讞員照准於昨日轉飭捕房將宋傳案交保候訊 
　　西崽待罪○博易律師處西崽李生因糾合賭徒曹阿小等在王家庫該律師住宅内賭博當被報捕將李曹兩人拘押昨解公堂經中西官略詰一過判押候今晨解訊 
　　軍人免罰○軍人胡錫榮帶刀經過租界由捕帶至捕房存刀保出昨經公堂傅訊明白以其不知租界定章姑寬免罰刀發還 
　　調戲女子○無賴姜阿慶因攔路調戲女子郭阿毛被捕查獲昨解公堂質訊屬實判押兩禮拜以儆 
　　並非有意○陶福卿控被錢阿龍用刀戳傷昨經公堂訊係無心失手從寛判押七天 
　　姦污處女○陳當榮在閘北誘拐王倪氏之十七歲女兒阿毛至北京路某客棧内奸宿經氏偵悉報請捕房昨將陳拘解公堂訊供推賴判押候函致十區警局移傳案証到堂質究 
　　過犯復來○過犯史紀生楊桂生王阿六均因復來租界由探查獲昨解公堂訊實判史押西牢一年楊押九月王押三月期滿仍均逐出租界 
[美租界]  
　　操練打靶○美捕房接總捕房張正巡官通告謂各華捕中如有曾充海參威兵士熟　槍法者准於星期三四兩日齊集新靶子場操練打靶等語美捕頭當卽選出一百入十五號一千零八十二號等五華捕前往操練 
　　大吃其虧○丁龍海昨投捕房報稱行經斐倫路突被桂德洪紏衆兇毆請爲查究捕頭准之 
　　撞傷小孩○五十三號電車昨日行經西華得路碰倒男孩劉金海身受微傷由捕送入捕房轉送同仁醫院醫治再行核奪 
　　兄弟互毆○胡永其昨與伊弟根泉在西華得路因錢债糾葛互毆由捕拼送捕房禀請捕頭核辦 
　　幸免發封○百老匯路六百八十七號七百四十一號居民近因積欠房租被房東禀准公廨發封旋經該租户籌齊付給免封銷案 
[法租界]  
　　汽車推債○李成寳前遣張文才爲代表控蕭和卿不還欠銀千餘兩經公堂判令保出料理後由保人葉耀山投案禀稱業已有人調停請予寛限茲已逾限仍未理妥故又傅葉訊向據稱被告有汽車一輛作價八百兩欲推與原千因原千不允致延時日請再寛限數天定可了結聶讞員准展限七天如違交人訊追 
　　怙惡不悛○葉阿桂王怡元前因犯案拘押捕房随同他犯逃出迄未弋獲詎近來又犯偷竊牛油案發被獲送廨請究經中西讞員訊明屬實判各押西牢六月 
　　追還衣服○陳天正帶有西式衣服廿五套假寓金利源碼頭褔州樓旅館茲被同寓之同鄕人瀋六二　去銷售避匿不理陳卽報由捕房拘獲吊贓無着解請究潘求請寛限料理判還押限七天交衣如不交還如數賠洋 
　　妓女拉客○小柬門外王陳氏王瞿氏兩花烟問之妓女時大門前接客被捕查見　至公廨請訊兩氏同供無知誤犯求宥判各罰洋五元充公 
專件 
[工黨共進社第三次修訂簡章]  
　　名稱　本社爲工界人士所組織故定名爲工黨共進社 
　　宗旨　本社以聯絡工人感情振起工人事業提倡工界出品補助國家爲宗旨 
　　辦法　本社以籌集經費培植基礎爲第一時期之辦法設立學校及報館爲第二時期之辦法興辦工藝廠及發闢國産爲第三時期之辦法然推行之遲速祝資力之厚薄爲衡 
　　黨員　凡屬工界贊同本社宗旨年在十六歲以上志願入社者須由黨員介紹將年齡籍贯職業住赴報告本社並繳入社費洋一元証書費二角五分卽由本社給回徽章及証書爲照凡爲黨員同享本社一切利益如遇遷居或往别埠當隨時報明以便通信設遇遣失徽章証書仿得向本社重領惟須照原價繳費 
　　會期　（一）每年陽曆十月間開大會一次經議工當　革事宜先由本社將開會時期會場地址登報佈告外埠支部則由本社預早三個月發信通知推選代表到會倘届時各埠代表不及前來可再展期十四日如展期已滿無論人數多少均得開會議決事件 
　　（二）每月十號之夕開職員會一次討論進行方法查核進支各欵及報告新入黨員惟職員至少須有一半到會方可開議如職員因事不到可派代表會議或寫信通知會場設有記事册詳載議决各事由各贊成員署名以備查考 
　　選舉　本社黨員年在二十歳以上者均有選舉被選權惟總代表須選年逾三十者爲合格凡被選者均以三年爲一任 
　　職員　每三年開選舉大會一次公選總代表一員副總代表二員交際員十四員正理財員一員副理財員一員評議員三十二員調查無定額所選各職員以票數多者任之票數相等由主席者投一票決之 
　　顧問　理財一員法律一員醫學一員工程每業一員 
　　辦事　聘用幹事長一員幹事三員（以熟識工務情形者任之） 
會計一員（管理一切財政以有實在產業具保者任之）總書記一員副書記一員雜役若干名 
　　義務　（一）黨員對於本社有擔任籌欵維持經費顧全公益提倡善舉之義務 
　　（二）黨員凡被眾爲職員應顧名思義以盡厥職 
　　（三）黨員對於同志有互相助勉交換智識之義務 
　　（四）黨員對於本社所發報章有搜羅各種事實博採社會屬俗考察物質及彰善闌惡之義務 
　　百歲金　工人所入至微儲蓄不易身故之後每多戊士未埋面庚金匱乏死者已矣生者流離人生慘痛莫甚於此本社惻然憂之故公訂百歲金條議如下 
　　第一節　百歲金之支配 
　　（一）本社組織伊始黨員多寡未可預定催就黨員一千名以内而計如逢黨員身故每員應捐百歲金三角 
　　（二）黨員二千逹至三千者如逢黨員身故每員應捐百歳金二角 
　　（三）黨員達四千者如逢黨員身故每員應捐百歲金一角五分 
　　（四）黨員達五千者如逢黨員身故每員應捐百歲金一角　　（五）本社黨員以五千至五千九百九十九名成爲一部如達六千名者應以前入黨之五千名爲第一部以後入之一千名爲第二部俟第二部俟第二部滿五千名再增至一千名方得開第三部餘照此例推 
　　（六）凡遇第一部黨員身故其百歲金應歸第一部各黨員捐出與第二等部各黨員無涉如遇第二部黨員身故其百歲金應歸第二部各黨員捐出與第一第三等部各黨員無涉餘　此例推 
　　（七）各黨員所捐之百歲金祝該部黨員多少均照第一節　一條至第四條辦理 
　　第二節　具領百歲金 
　　（一）黨員身故須有死者之至親將該黨員姓名履歷及入黨証書交本總部或支部驗明查對無誤由本總部或支部將該黨員應領之百歲金照第二節第四條　第八條訂議先爲墊付惟須有黨員二人保結方能領取 
　　（二）黨員如在本社未設支部之地方身故該死者至親應即報明該管地方官或警察局移文咨照本總部派員往查 
　　（三）凡有冒領百歲金者罪屬棍驅一經查確除剝削該員及保結人本社　一切權利外並向地方官控告嚴辦 
　　（四）黨員入社未滿六個月身故本社將所收之百歲金提二成給與死者之親屬餘充作本社公費 
　　（五）黨員入社自六個月以至一年身故者本社將所收之百歲金提四成給與死得之親屬餘充作本社公費 
　　（七）黨員入社二年至三年身故者本社將所收之百歲金提六成給與死者之親屬餘充作本社公費 
　　（八）黨員入社費三年以外身故者本社將所收之百歲金提七成給與死者之親屬餘充作本社公費　（未完） 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[鍾馗邀客食鬼啓] [  愛]  
　　蓋聞鬼討好者乃馬屁鬼之宴客鬼串戲者乃風流鬼之嫖娼鬼之樂趣由來多矣况乎寒食淸明則有野鬼之祭中元七夕則有餓鬼之筵足見門非鬼不能入錠非鬼不合用今者鬼謀百出鬼話連篇鬼谷子則爲先師鬼世界則分疆域摸壁鬼東鄰窺玉冒失鬼黑夜臨池凡此鬼頭鬼腦之情形足供鬼卒鬼王之饕餮爲此收集煙鬼色鬼賭鬼酒鬼男鬼女鬼老鬼小鬼新鬼故鬼等大開鬼筵廣邀鬼客鬼饅頭高裝几席鬼燈籠遍掛亭臺姑妄言之却笑東坡空說其足食乎自詡我輩實行敬請神塗鬱壘之老饕共嘗山魈木魅之異味此啓 
菜單附列於後 
　　四碟 
烟鬼　色鬼　賭鬼　酒鬼 
　　六簋 
風乾吊煞鬼　生煎火燒鬼　薄片軋死鬼 
蜜炙藥煞鬼　醋拌刀頭鬼　淸湯落水鬼 
海外奇談 
[談凝] [  頌斌]  
　　法國著名醫學博士奇納斯君近日調查各國癡子人數列表如下德國五百五十一居民中得一人法國千人中得一人比國一千零十四人中得一人美國八百八十六人中得一人奥國五百十六人中得一人俄匣五百十八人中得一人意國即罷爾省四百三十五人中得一人納巴利府九百零三人中得一人日本八百零二人中得一人總之各城中設立癡院愈多則癡人愈少蓋病癇之人收集一處延醫調治則傅染之患可以免矣 
[泅水奪標] [  頌斌]  
　　上月二十六號美國華盛頓開世界遊水競賽會各國之來與會者共得四十八人而德法兩國人數獨居三分之一是日天氣淸各於下午二時起各衣泅水衣同時入水以泅至最遠者爲得勝限時一下三十分鐘有一德人韋斯脫君上遊一百十二碼計閱時不過一下二分鐘竟有蹈厲無前之槪得首彩又有一法人巴斯德君上遊一百零八碼閱時亦不過一下十五分鐘得次彩當時環水濱而觀看者約有萬餘人有携器攝影者有援筆記述者一時鼓掌聲音樂聲喝采聲歡笑聲不絕於耳頗極一時之盛賽畢乃大開筵宴歡飲而散 
[失物還原] [  幼齊]  
　　有西人名許姆者其妻一日宴客座中有婦名勃來罰老開者向許妻曰余能使失去之物立卽還原汝心中如有愛物欲取回者盍以告我許婦沈思片刻曰余昔者胸前掛一飾針上嵌珠寳持贈一人其人竟將此物失去倘能查還固所願也婦曰不難若能將此物式樣繪出當可効勞許妻即如式繪就該婦取紙包之而附以表練藏諸衣際少頃笑曰紙包已去原物晚間可得待至暮又曰至矣請於花園中覔之於是賓主各向園中尋覓竟於樹葉中得之一時坐客皆服其術之神遂各書名爲之登報以彰其奇 
尊聞閣詞選 
[紀遇　臨江仙] [  海上王惠生]  
　　玉立亭亭迷艶影無端遇合藍橋春風人面又相遭擊歡如一夢身世類蓬飘 
　　不是小紅低唱好年來久倦吹簫花叢埀老怕塊消雲英雖有意潘髩已霜凋 
[題聽泉圖　菩薩蠻]  
　　仙寰隔　塵嚣俗泉鳴秋㵎塞鎗玉日暮試臨流聽來韵自悠煩襟都掃絕朗照鬚眉澈汩汩發淸音空山　古今 
滑稽叢談 
[揩油公司菜單] [  滑]  
　　本公司挑選上等潔嫩皮膚鴇母房老淸渾倌人娘姨大姐人等均備有以下所開油腻美味佳肴如蒙蒙荷花大少賜顧請儘力揩之可也 
　　四葷盆　油浸鳳眼　油灼順風　油拌靑絲油拌嫩靑葱 
　　八湯炒　油炒蝤蠐　油煎瓊瑤　油炒櫻桃油灼仙人掌　油沸脊筋　油浸蛤蜊肉　油炒排骨　油蒸楊柳腰 
　　四點心　油煎緊酵饅頭　油酥文餕　油沸蓮花益智　　　油浸麝臍 
　　四大菜　油蒸水晶大肉圓　油燴湯包肚　油燉内黄一品鍋　走油蹄 
心直口快 
　　欲國民生計之發達宜提倡十貨無如今之商人爭售洋貨可歎 
　　欲國民程度之增進宜敎育普及無如今之學校多未開辦可歎 
　　欲鴉片烟之消除宜嚴加禁戒無如今之官場尙吞雲吐霧可歎 
　　欲拯救四野之哀鴻宜速平米價無如今之奸商尚運往外洋可歎 
 
 

Page 11

 
 
　　欲兵士之謹守營規宜申其約束勤其操練無如今之軍官半縱情花柳置軍事於不問可歎 
　　欲享自由結婚之眞幸福宜以道德爲根本法律爲保障無如今之靑年男女以藉口自由行鑽穴　牆之事可歎[  醒吾]  
　　本國所產之布　甚精美何以偏喜買舶來品我不解 
　　最高貴之女學何以偏喜學妓女我不解 
　　一聞善則裝貧說窮一入妓院即稱豪爭富我不解 
　　一登演說台則激昂淋漓一入政界即挾私爭利我不解　[  一慶]  
戲攷[  健兒]  
[汴梁殺宮]  
　　宋太宗納潘仁美之女爲妃甚寵進潘爲相國潘恃有椒房後援擅作威福有拂其意者即陷之於死地楊令公一門以七郎打死其子潘保幾盡遭其毒手大權在握勢燄薰天後竟謀爲不軌妄覬九五使女灌醉太宗乘機起事擬殺之而簒其位事爲高懷德之妹偵悉告於懷德囑其挑集兵士暗伏宮禁左右聞警策應高即密爲防備伏兵以待及期仁美率兵入宮持刀往殺太宗時太宗已中酒醒眼朦朧見仁美持刀至急起避之仁美直奔其後太宗急甚而高妃已戒裝來援懷德又自外殺入仁美大驚急欲退出宮去奪門而走即被懷德追及遂爲所擒太宗即命斬之以彰國法高妃又逼太宗并殺潘妃斬草除根以絕後患潘妃極口呼冤諱爲不知懇太宗力救太宗素寵潘妃情猶不忍然亦不敢違拗高命左右爲難躊躇莫决高又再四逼迫太宗令潘妃親各高妃哀求潘妃無奈膝行而前叩頭求宥其罪高怒不可遏即拔劍斬之太宗止之不及惟吞聲飲泣而已潘月樵毛韻珂善演此劇逼妃一塲兩人做工淋漓盡致他伶俱不能及 
小說 
[短篇寫情　落花魂（續）] [  龍]  
　　未幾紅亭春暖綠螘樽開人共海棠俱醉極盡賓主之歡然人各有懷醉翁之意初不相合在主人則以少年折節下交私衷欣幸極意歡迎在少年則欲以一醉酬美人下降之恩且自賀其眼福之美滿故不復如曩者各愁吞咽嚼蠟興嗟而效李靑蓮之投盃停箸不期孽海風狂寃家路穿偏於此淺斟低酌之時又種下了少年透骨相思之症蓋至此而東樓之窗豁然開一垂髫婢子淸如浣雪秀若餐霞屈身倚闌上側首回眸嫣然斜睇少年目光偶及不禁愕然因念此東風昨夜樓者其殆即美人之紅閨耶則於此稱　正與那可增才居止處門兒相向然彼雛婢者何擅啟紗窗騁懹游目獨不畏主人之家法乎脫笞杖横加則此嬌怯之身軀何能容主人雷霆之怒抑或主人馭下素寛故赢得此半刻偷閒以與花枝比倩乎 
　　少年思至此心中忽有所悟以此婢幽閑自若絕無驚慌之熊度必有護身符爲之維持於後殆因嬌鸞雛鳳忽遇知音女貌郎才傾心相屬特授意知心俏婢將一點琴心於秋波中輕輕寫出爲待月西廂之句則小姐這船用心敎小生怎忍消受果將若何以酬其大惠耶但相逢萍水要未便貿然致殷勤遺譏孟浪况復主人在座得毌窺破行藏加阿紅以罪戾固有情人當有所有忍然袖手旁觀不作瓊瑤之報不獨負此散相思的五瘟使彼多情之崔　不將云我本有心託明月誰知明月照渠溝怪余太上忘情而追悔多此一舉乎 
　　少年耿耿之懷無從發表必欲求一傅電之線以達其目的務使此雛年妙婢奉得良好之回電以慰其主人方爲愉快乃輾轉尋思苦無的當之辦法仰視婢子猶目耽耽而斜睨噫悟矣天下表情之法未有妙於眼電者作惟有聚余之目光籠罩於其身則此一點靈犀或可暗傳春信詎知兩光相値果如磁石之引鍼盤旋空際而彼婢子者突感少年眼光之熱度霎時而紅耳熱春意婆娑側首回眸嫣然一笑乃少年驀見　莞爾之容喜極驚生陡落使君之箸忽聞呀的一聲至此而紗窗亦閉矣 
　　少年亟歛氣凝神滿浮大白酒逢知已千盃少蓋不啻爲斯少年詠矣無何酒闌興盡目倦東風乃退憩書齋品茗解渴則見室作長方形中隔以紅木水梅花樣落地罩外間几案整齊書畫滿壁兩邉楠木疏窗盡以琉璃爲嵌地下絨毯作三藍色細軟如茵一塵不染内間置書架二書桌一多寳厨一玲瓏沉香之榻飾以繡花紅綾之墊几上供一月式粉定窰磁盆開着五六箭素心蘭正面懸六幅金箋小楷却是一人一幅均寫得娟秀停匀栩栩欲活少年宿酲頓解逸興遄飛因倚太史之椅偶檢殘編忽覩昨夜樓詩稿一册裝潢華麗異於他卷展視之覺錦心繡口詞名新妍且細楷蠅頭均作衛夫人簪花之格少年正狐疑問主人微笑曰小女不知羞恥草草塗鴉何足以汚貴人之目少年曰詩才雋逸余因必爲閨閣中人不期卽君家道韞有此不櫛進士甚可賀也尙何謙爲乃卷而藏諸袖曰余將携歸細讀毌負此一片苦心君當許余夫主人愛女情深極欲暴此詠絮之才以顯其家學豈肯吝同珠玉自甘埋没乎於是一笑諾之少年遂如獲拱璧欣然而歸　（未完） 
 
 

Page 12

 
 
   
 
