# 1892 - 212 - 4906929

 

Page 1

 
 
[重印經籍籑詁出售] [  點石齋啓]  
　　是書爲儀徵阮文逹公所輯公當視學浙江時以經術倡迪士子思治經必先通詁訓庶免鑿空逃虚之病爰集經生若千人分籍籑訓依韻歸字而公復以精心卓識總其大成可謂經學之統宗詁訓之淵藪矣本齋前用横行三層式縮成五本頗蒙士林稱賞迄今銷售久罄而賜顧者尚源游而來因仍遵前式用潔白聯史紙重印成書較之初印尤爲精美臨交繙閱一目了然現己告成卽日由本分局及申昌發兌每部碼洋二元五角躉　另議此佈 
[新印玉堂字彚告成] [  圖書集成局啓]  
　　玉堂字彚一書檢字最爲便易是以文人墨客坐賈行商罔不家置一編奉爲枕中之秘惜坊間輾轉翻刻不免帝虎幸羊本局憾焉特用新印大字排成校對精詳一無訛悞刷印裝釘務極美觀刻己告成分爲兩本每部僅收碼洋兩角誠可謂廉之又謙矣諸君子有欲增鄴架之奇者請臨上海申報館帳房及各處經理申報處購取也可 
[勝殘篇]  
　　人心之殘忍不知何自而生意上天有好生之德良知良能皆天之所賦又何以特賦此一副很心毒手誠有索解人而不得者夫雞豚天所生以養人者也虎豹亦天所生以食人者也顧天生虎豹非專令以食人而虎豹之殘很凶惡則獸類中亦惡之故人之殘忍者咸畏之如虎豹而天之所以生虎豹者固亦有所以制之者在也嘗聞鄰居有笞責婢女聲箠鳳鞭鸞日以爲常或在日中或在夜分或在清晨幾幾乎無日不責且其責之也不知其用何物厥聲頗重連責數十下或數百下亦不憚手痠力軟大有樂此不疲之意一似一日不打駡數次人卽不知其家中之蓄有婢女者聞其婢年己及笄尚任役使然則其責之也何故倘使設身處地以思其親生之女而爲人撲責欺陵至於如此其亦能忍焉否耶然而猶曰婦女無知任情率意不能理喻不能情遣無足異也至於手藝中人之虐待其徒則尤可異矣天下之民有四而工居其一工者不能生而爲工也夫有所受之者則彼椎魯之子不能爲士爲農爲商乃欲以一技爲終身餬口計使之學習手藝拜從師父冀其數年之後藝成而下亦足以自食其力是固爲求生而來者也徒或冥頑不靈爲之師者屢加訓誨不中繩墨則呵斥及之亦所應有卽使訓之而不聽斥之而不變則以扑作教刑亦不爲過大學之教所以造士尚且有夏楚以示威則彼學藝者亦何嘗不可以夏楚爲教乃吾觀於近來之教其徒者則只有一味毒打窺其意直與彼婦之所以虐婢者無異凡其所謂教者則未之見焉家中有舊錫器數事破敝不能用聞街頭有摇鐵器叮噹成聲者知其爲錫匠呼之入則師徒二人其徒年約十七八　其止於庭持叮噹者則其師也取舊錫器權之計四觔半令其改作茗壺論工價旣定爇火鎔之再權則止有凈錫一觔半及製成茗壺則仍得四觔半蓋彼以己之錫加入其實則仍卽所鎔之舊錫想鎔錫雖有折耗亦决不至於如許之巨也工旣畢亦不與之較照其所索之價付之而去當其作工之時皆其師手自執業其徒則在旁煽爐止爇炭火遞器具無非服勞之意至於錫如何鎔板如何澆坯如何出器如何成則皆不見其有所指示而煽火不旺則鑿其頭爇火不燃則鞭其背器具或遞不應手卽隨手以所執鐵器敲其脛擊其股而彼爲徒者一似臣罪當誅也者不但不敢避且迎而受之不但不敢忏而且時時强作笑容是則所謂積威約之漸者也夫在人家作活計而開口卽駡動手卽打其酷厲情形尚且如此則其在家時更不知其若何凌辱苟其在家時不甚凌辱則其徒之忍受者亦未必至於如此也余見而不忍向其師勸之則曰其性頑鈍不若是不能就業也觀其徒傷痕遍體尩羸可憐迨其去後爲之不歡者累日因思余所見者獨此錫匠耳凡上海之習手藝者正不可以僂指計雖其師之待其徒者未必皆如此錫匠之所爲而如此錫匠者亦正不知凡幾嘗有友人述及有燈籠店某甲責其徒幾瀕於死卽見於日報謂其師擊傷毆斃其徒之事亦往往而有竊以爲此事官憲宜設法以禁止之明定章程凡有習學手藝　止准責打手心照扑作教刑之例不得以他物作匪刑倘其徒果頑鈍不靈不可教訓則或俟一年半載之後見其實難造就仍可退還其父母有用匪刑肆凌辱者鄰居倘有所聞卽可報官拘辦凶探等亦隨時察看到處留心如見有虐待婢徒者卽拘送公堂懲辦如此則此風或可稍息乎夫西法最重用刑除巡街捕或有時不知規矩隨手持棒毆打車夫容或有之此外則雖公堂問案從無刑訊之事然則彼虐待婢徒者亦且大干租界章程豈僅華官所宜禁也哉 
[照會英外部再論梅生罪名]  
　　大清欽差大臣恭薛爲照會事照得本大臣接准貴爵部堂二月二十三日來文爲英民梅生之事上海英公堂訊斷定罪總理衙門以爲懲辦未當不足以昭公道今承貴爵部堂答允細心審量此事本大臣特陳謝悃刻下己蒙貴爵部堂往詢審斷此案之正按察使亨寗及官律師威金生本大臣於等候回音之際將貴爵部堂所說解釋總理衙門誤會之處一申論之總理衙門謂應辦梅生之罪欵有多條貴爵部堂以爲誤會等因兹本大臣欲告知貴爵部堂當訊問梅生時梅生自認爲違例私會之會友彼由香港購辦軍火計長鎗手鎗及藥彈等並偷漏而運入中國供會黨之用彼又雇募八十九名備好軍器帮同爲黨以抗中國又自帶炸藥入中國後經搜出並有實據此炸藥係欲作不法之事之用梅生所犯此等各條顯然之罪皆梅生所斷不能推諉者而官律師却僅控其帶炸藥一條之罪謂梅生帶此炸藥有可疑其非作合例之事之用梅生當卽招認犯有此罪按照一千八百八十三年所定炸藥之例其辦法係監禁十四年並作苦工今定梅生之罪僅監禁九個月不作苦工亦未言定將來必應逐出境外若論懲辦炸藥一節照英國常法及觀貴國近來華爾沙爾一案所定辦法其罪比梅生輕减甚多而懲辦如此之重若與梅生之罪比校相去天淵則所以懲辦梅生者亦太輕矣貴爵部堂接本大臣照會雖辯駁數端而於梅生辦法之輕貴爵部堂無所措詞查本大臣二月十四日照會貴爵部堂所辯論者一梅生不能援一千八百八十三年炸藥之例第三條控告因此第三條例係專辦在英國犯欵之人二梅生亦不能援有犯一千八百七十年外國雇人之例控告三如照一千八百六十五年三月軍機處所定辦理在中國日本英民之例第八十一條控告亦未見有加重梅生之罪其懲辦之法亦未加多緣此條之辦法監禁不出二年今本大臣審量之下先欲聲明各節總理衙門以爲此次梅生罪理罰輕其辦理不公道之處非是辯論梅生可否照炸藥例第三條訊辦或外國雇人例訊辦或辦理在中國日本英民例及别項例訊辦總理衙門所不解者乃是審實梅生之罪之後卽按炸藥例内一條懲辦其辦法亦未曾照應辦之法懲辦此 
 
 

Page 2

 
 
案如在英國懲辦梅生必不如是之輕此中關鍵不得與辯論梅生可以告其别項之罪與不可以告其别項之罪之說相牽混也總理衙門謂刻下所辦梅生己招實之罪其辦法之輕與其罪相去甚逺倘將梅生所犯别項之罪再行提審知其辦法之輕與其罪相去更逺矣至於貴爵部堂所駁三層本大臣逐一審量欲知貴爵部堂所論之理是否先須知何者爲律例遵照兩國條約而行英民在中國犯罪等情英廷應懲辦其罪一查以上所說軍機處所定之例卽知管理在中國之英民卽用英國之例以治之軍機處所定之例第五條内言管理爭案及罪案之權應照平常之理及公平之道並國家議定之例及當時通行之例在英國及爲英國辦理並給與審事公堂審判各權柄本大臣想此條足以答覆貴爵部堂之辯矣於此可知梅生亦可援一千八百八十三年炸藥例第三條控告與第四條同此第三條例或者不能用於英國屬地此節本大臣亦不參竟見但想得英民在中國應用在英國通行之例以管轄之則梅生之案卽不得四例内有在英國字樣遂云不能援引也若謂同一例内第四條可以援而第三條則不能援似無此理猶之云英民在中國走近官房有可疑之情形可以審判辦其監禁十四年並作夺工因其僅帶有炸藥乃同是此人倘見其將炸藥放於官房而正在逃避之頃被捉反不可以辦罪有此理乎此節本大臣亦不必多爲辯論因貴爵部堂亦必以爲例内斷無此等之意如在中國審事英員所設想者耳貴爵部堂又謂梅生不能援有犯一千八百七十年外國雇人之例控告本大臣二月十一日照會尚未能確知此例可援與否今觀此例第三十條内云外國國家字樣非是僅作外國國家之解並可作一省之解亦可作省内無論何人或多人或一人有欲與國家相抗之解倘係如此之解則哥老會亦卽可作爲外國國家之解矣則梅生亦定可援外國雇人之例第四第五第六等條控告矣因梅生在英屬香港雇募各國之人十九名備好軍器以爲私會之用俱有實據若第三端所駁一節本大臣亦不可解貴爵部堂謂控告梅生犯一千八百六十五年軍機處之例第八十一條亦屬無益因此條之例審辦梅生亦不加重其罪其懲辦之法亦不加多本大臣詳加考核意見與貴爵部堂不同本大臣查得英國辦理犯人常見有一人被控多欵之罪倘審實其人犯罪我於一欵者卽照多欵分别定罪如前嫡智邦一案審得發假誓二次後定其罪每次坐監七年七年之禁非是同時兩罪並銷乃是前後計算是以此犯坐監十四年非是僅七年而己也倘控告梅生所有各欵之罪而審判之梅生必不至僅犯一條之例必有多欵之罪可以審出如嫡智邦一案辦其逐欵之罪卽使未能審實其别項罪欵而其入哥老會之各證據定可查出則按察司辦梅生之罪必不至如此之輕僅監禁九個月不作苦工今日午刻有一中國人由圜慈華次監牢期滿放出此人坐監三月連做苦工因其偷漏稅項之故此偷漏僅係梅生所犯各條罪中之最輕一條其辦法如是之重貴爵部堂云當審問梅生一欵之罪時所有到來之證據有與梅生别項各罪相關者按察司未曾覆過此說非也總理衙門之辨乃因梅生僅控其一欵之罪又因梅生當卽招認其案未曾深究訊判亦有名無實不照常規官律師未曾出力搜尋證據因此梅生與哥老會來往無外面之證據未曾查究證據是以未得其證據也搜查犯罪之各證據卽在中國亦必須與在英國搜法相同此乃官律師職分應做之事官律師亦不得推辭云不能搜查緣英廷旣答允遵照條約所載管理在中國之英民不作壞事英廷必須預備各應做之事以便恪守條約凡有英民在中國結黨鬧事之案中朝雖無交出應有證據之責任然中朝無不願幫英員搜查犯罪之證據自上海審判梅生之後總理衙門查出梅生别項罪欵甚多倘再提審梅生總理衙門有極大且多之證據可交與香港審事公堂審量刻下本大臣將以上所說各情節告知貴爵部堂聽憑貴爵部堂辦理本大臣見近來歡洲各國炸藥之爲患頗大國家人民皆受其損實可懼也梅生係首次引炸藥入中國作抗國家之事之罪魁思及於此本大臣必知貴爵部堂能將此人重辦以示警戒足以作一榜樣俾後人不敢效尤查考十年之内英國懲辦炸藥之案卽知懲辦梅生之罪爲太輕自一千八百八十一年至一千八百八十五年有炸藥案之犯人二十九名内十七人辦以終身監禁連做苦工其餘十二人監禁連做苦工約五年自一千八百八十五年之後審辦炸藥之罪祗有日漸加重未見日漸减輕日前華爾沙爾炸藥一案罪犯三人其所辦者與辦梅生同條之例其罪若與梅生比之直可云無罪耳而按察司所定之罪一犯監禁連做苦工五年二犯監禁連做苦工十年梅生所招認之罪實爲有教化之國家所當結實懲辦不梢寛恕者乃梅生所受之懲辦僅如懲辦平常竊賊之辦法本大臣是以欲其再行提審俟懲辦其别項各罪辦畢之後不許其入中國緣有華人入哥老會者許多皆辦死罪若令梅生逗遛中國衆人見之必起不服之心也相應照會貴爵部堂請煩查照右照會英外部尚書兼自相侯爵沙 
[京師巷語]  
　　京西長新店鄉民王某近赴北吏衙署控稱妻王李氏前在劉石頭家内傭工藉薪銀以自贍兹聞劉石頭竟將王李氏送入妓院作皮肉生涯懇求拘傳訊究吏目王君准詞派役拘劉石頭到案並交出王李氏年約二十餘身穿藍色縐綢衣褲蓮鈎細削粉面嬌羞確係妓女之裝束王君升堂審訊劉石頭至此亦不得不作頑石之點頭供稱將王李氏送與王皮胡同姜三妓院内送舊迎新己有月餘惟王某己將妻售與小的爲室付身價銀十兩書立賣契確鑿有據王某供稱前次所用銀十兩乃係傭資非售妻身價也王君飭將劉石頭及王李氏分别押所聽候帶城審訊○陜西巷烟館主人陳四素與某甲有仇本月初甲糾約乙丙二人各持利刃聲勢洶洶扭陳四至街頭奮力砍之上下身體幾無完膚倒臥在地不能起立甲乙丙正思竄逸適有巡視街道吳察院經過此處立泒差役向前拘拿無一漏網解交坊署押收以待城期帶案審問 
[蘇臺得雨]  
　　蘇州亢旱己久鄉農望澤情殷地方官爲民請命設壇滄浪亭朝夕拈香祈禱並禁屠宰以昭誠敬此己紀諸前報兹悉初十日下午狂風大作走石揚沙幾如昆陽之戰屋瓦皆飛於是犂雲鋤雨者流咸額手稱慶以爲好雨知時必當從天而降也乃曾不逾時而風靜雲開依然杲杲日出天氣炎熱異常向之笑逐顏開者至此又愁眉雙鎖矣迨夜半夢回枕上聞鴛鴦瓦上窸窣有聲逾時卽止聞耆老云約得甘霖三寸有奇雖未旣霑旣足然久旱之餘得此潤澤亦足差强人意也 
[沈寃未雪]  
　　前日蘇州府發審局提訊阜寍縣民婦許王氏上控一案頗覺駭人聽聞爰錄之以爲貪心不足者戒民本阜寗某鄉人生有三子大年十九次十七三亦十四齡矣三子中推次子最爲勤儉自藁砧逝世以來屈指己將十載遺下良田五百畝悉託夫之堂兄許同昌經理詎料同昌欺凌孤寡連年吞没租貲氏無可如何隱忍而己同昌見其孤掌難鳴遂有得隴望蜀之意春間誘其次子出外突然戕害被氏查悉卽赴阜寍控告不知如何未蒙允准氏痛子情切匍匐至蘇詣撫轅上控奎中丞准詞飭發蘇州府詳細訊辦前日經發審委員提人研訊同昌一味狡供且誣氏與傭工許自廉通姦殺子問官知其誣供著釘鐐收禁再行訊究 
[無雙亭玩月記]  
　　正任揚州储江都縣林大令交卸縣篆後正擬束裝赴省忽奉上游檄飭赴南通州承審要案然後折赴省垣大令遂於本月初八日禀辭各憲前往通州聞大令前署如臯縣時有舊案未了故此次尚須原審官審理也○總辦高寳一帶緝私許太守寳堂於上月某日訪聞下河某莊有某姓窩家爲私梟叢集之所遂不動聲色密傳水陸管帶吳梅兩君授以機宜分隊前往比至梟匪知螳臂不足以當車紛紛逃竄遂將鹽悉數搬入砲艇駛至邵伯鎭起至官鹽總棧照章秤收聞約有三萬五百餘斤之譜云○揚州四境禾苗黄萎盼雨甚殷江都甘泉兩邑尊示期本月初三日齋戒祈禱詎邇日炎威更熾居人皆喘若吳牛翹首長空略無催詩之意兩邑尊憂心如擣遂於初六日起仍就郡廟設擅祈夕焚香竭誠禱告特未識蒼蒼者果能立沛甘霖否也 
 
 

Page 3

 
 
[柴桑閒話]  
　　九江訪事人云赤帝司權炎威发马煽日來寒暑表升至九十八度蕉隂靜坐香汗如珠幾疑身入紅爐四圍炭熾初六日東嶺人某甲有事入城行至中途爲暑所中倒臥城隍廟外腹痛難熬住持僧見之延某醫診視據云脈己伏有藥難施遂專人往告其家用竹榻舁回隨卽氣絶○某日查船委員劉蔭薌明府在招商局某輪船上拿獲竊取白油之賊送縣訊供賊狡展不承遂於笞貴後遞解回籍○初七日下午一點鐘時有一女丐携子至某輪船求食偶一失足其子墮入江中時適大氣炎蒸輪船傍並無小划蟻附只得聽其　流而去葬者魚腹之中丐痛哭不休年己五旬生有二子前月一子己淹斃今又遭此凶禍尚何生爲後經人勸慰再三始收淚而去○初七晚有甲乙二少年圑扇輕衫翩翩顧影偕友三四輩沽美醖携妙人駕一葉之扁舟納凉於南門外荷花池畔無意中兩船相碰以致長年三老彼此揮拳一轉側間船卽沈下七人俱凶占滅頂盃盤衣飾悉付東流幸傍人次第救援送登彼岸然亦險矣 
[雲津客述]  
　　天津訪事人云韓家樹村落中有馬某者以盤剥重利起家春放秋收謂之青苗錢如年歳不登卽將田畝作抵以故城西一帶田疇交錯皆韓之沃產也三河頭有地一區亦係豪奪巧偷而得麥秋之後麻縷將登不隄防水勢驟來幾成澤國村有姑嫂于役於田看青人等認爲盜取青苗點以長竿悞中嫂之乳旁倒地亂滾時己懷孕將近臨盆受傷後胎動不安隨於田間生產一霎時母子俱死想一經報案馬當不能事外逍遥也○楊柳青人李高氏慘被惡姑所虐自盡於水缸中本館己列諸報端俾爲民上者見而查察兹又悉氏死後其夫卽向官攔騐以便備棺成殮瘞諸荒阡詎婦早己受胎當入棺時將屍扶起爲易衣衾甫解小衣卽血水涔涔胎隨墮下視之男也惟己氣閉而死遂棄之野田草露之間鄰右見之均爲惋惜不置 
[好雨知時]  
　　歇浦東西亢旱己久地方官旣在沉香閣設壇祈禱冀迓甘霖而鄉曲細民之以耕耨爲事者且狃於世俗之說紛紛然迎神賽會以爲可以迓和風而降膏雨前數日隂雲四布氣候較凉細雨如絲霑衣欲濕究以田疇龜坼土脈乾鬆瞻彼良苗未見生機蓬勃昨日午後又見白雲靄靄觸石而起膚寸而合望澤者咸欣然色喜俄而雷聲隆隆然凉風颯颯然　前屋角濺玉聲喧十丈紅塵不知消歸何處從此銀牀冰簟好夢都圓刻羽裁紅新詩亦潤正不必白帝司權始覺凉生一味也尚望癡龍三百睡起行雲俾胼胝者流納凉柳下熙熙皥皥同歌喜雨之章則幸矣 
[總戎來滬]  
　　浙江定海鎭陳玉卿總戎於前日乘輪來滬赴天后　側關見閩浙總督譚制軍晤談良久然後興辭而出 
[美生起解]  
　　英人美生因携帶炸藥之案判以在上海監禁九閱月兹己滿期西八月二號適怡和洋行格櫺福祿音輪船開赴外洋遂於天未黎明鐘鳴三下時由獄中是出送上輪船　派巡捕二名押解至英國云 
[東戲奇觀]  
　　日本奇術士安達操一獻技於和春戲園一昨園主吉島氏折東見招時則皓魄當空夜凉如水葛巾蕉帔清風颯然乃偕二三良友乘巾車而去至則鐘逾八下戲己登塲所演如變水變蛋變紙烟變自來火轉木桶猜紙牌之類要皆昔所曾見無待贅言試言其奇者一術士假客手巾四藏諸洋鐵筒中及啓筒則化爲各國旌旂如中國如日本如英如法如德　美如俄十色五光燦然在目術士訝曰巾安在哉適一服役者在旁執而搜之二巾在懷内旣復由内携一腰鼓出去其革突露一巾末一巾遍索不可得忽翹首曰在是矣觀者咸翹首望則高懸正廳之頂去地可三四丈不知何以縣之亦未見其何時懸上術士指以指巾頓墮乃取以還客嘻是眞元之又元不可思議矣繼之以箱中殺人此技昔年服部天一氏曾演之兹則奇險非常益足驚心動魄蓋箱祗方二尺許一好女子蜷伏其中人苟以一刀刺之未有不受剥膚之痛者乃術士竟四周刺入十四刀頂復掣劍插下迨箱啓而女子嫣然一笑徐步下臺且入箱時衣白衣洎出而易作淡紅綃無異桃花帶雨矣不知操何術而能神奇若此此劇演畢卽有西京妙妓作米雅諾烏都利之戲烏都利舞也冠以米雅諾則謂之宮舞其人輕裾曳地鬒髮如雲年正瓜破貌逾花艷盤旋作勢婉麗清揚猶憶薄游江户時數與哲甫觀察子與明經讌於芝山紅葉館銀燈珠箔玉軟查温舞態歌聲絶世無兩其中麗人如愛如縫如鹿如初要皆天仙化人幾非塵世所有一時淋漓醉墨灑遍巾裙興往情來不可一世今者子與己慘遭陽侯之厄哲甫正讀禮家居余則骯髒風塵了無意趣兹觀妙舞能無感慨係之耶及報時鐘十下一刻觀者或有倦容術士曰下走有一雜貨店在此任客所欲取之如携生平誓不受值也於是客有欲得洋酒者有欲得香水者有欲得山雞者有欲得西瓜者有欲得雨盖者有欲得燈火者有欲得鐘青者有欲得畫幅者有欲得花卉者以及巾扇盆盎襪履烟紙之類術士一一籍而記之旣復寫諸木牌上分擲與客擲畢舁一木箱出視之空空中也一轉眴而箱中己充牣令客按木牌取之無溢無缺惟下客索海參意殆謂產自東瀛者當必硬大無朋分外適口術士無以應之客不免大失所望時己十一點二刻戲罷而衆客皆散歸 
[别開勝境]  
　　奥人内夫得理近在泥城外之味蒓園陳設安納妥迷釋以華言爲發明身體學問所陳蠟像類皆惟妙惟肖可以廣識見而擴心胸室中又設各種洋鏡畫片凡山川樹木池館亭臺人物鳥獸無不歴歴在目仿彿置身十洲三島間又有大千里鏡夜間窺測星辰不啻去天尺五　餘酒罷藉以消遣光隂未始非勝游樂事也 
[滬濱談屑]  
　　滬濱南門外陸家浜相近有鄉人某甲者平日從事田疇時當夏令遂操邵平之業緑玉紅冰一肩喚賣前日清晨甲挑瓜出外售得洋銀一元錢數百文欣然回家將洋一元交與其妻某氏放在箱中至晚甲自外歸向妻取洋該氏啓箱檢視則己不翼而飛該氏以此洋係藁砧辛苦得來今忽化爲烏有惶急萬分不敢出外甲安候良久入内查問氏始以情告甲疑妻有外好致洋蚨飛去大肆咆哮並以老拳奮擊氏忿無所洩乘夫出外私購洋烟吞服直至二鼓時甲回家見妻僵臥床頭始知有異一再盤問氏以吞烟告幸爲時未久由甲覓得良方如法灌救始慶更生然亦險矣○滬城大東門外小九華地方有紹興人某甲生一子年將八齡愛之如掌上明珠昨晨甲子在門前嬉戲轉瞬間忽失所在偵騎四出蹤迹杳然而孩自離家後獨行踽踽躑躅城隅因不識路徑不覺驚惶啼哭適甲友某乙路經此處與孩相識遂抱送甲處甲喜出望外向乙再三稱謝並置酒飯欵待以酬其勞○本邑人某甲向在某署中當差其子年己弱冠不務正業專以遊蕩爲事且有登徒子之癖邇來與小南門内永興橋左近某氏有私暗去明來己非一日氏之族人早有所聞屢欲捉姦未得其隙前晚探悉甲子又與該氏赴陽臺之約遂糾合流氓多人突至氏家破扉直入將一對野鴛鴦用繩綑縳本欲送官究辦旋有人出爲調處七嘴八舌議論紛紛不知所終 
[開吊續述]  
　　昨報紀前署上海縣袁大令定期開吊云云兹聞開吊之期實係廿五日想届時白馬素車自必異常熱閙也 
[大令謁廟]  
　　新任上海縣黄愛棠大令接篆情形己列前報昨晨大令排齊全副儀仗往文廟武廟風神龍神城隍廟以及天后宮沈香閣等處次第拈香旋回敬業書院公館俄而大令懸牌定於今日清理獄囚並定於明日查點書吏所有閱視城池考錄代書及放告等事再行擇日舉行 
[秃奴覺倖]  
　　某氏者二分明月中人也青年寡鵠未能茹蘖飲冰遂與夫叔綽號江北小王者作傷風敗俗之事究以人言可畏於前年泛棹申江賃屋於英租界薈香里從此朝朝暮暮殢雨尤雲可以毫無顧忌矣居久之腰纏漸罄口腹難謀氏抺粉塗脂倚門賣俏藉夜合貲以度 
 
 

Page 4

 
 
日改名王桂卿小王亦英雄氣短仰食裙釵一頂緑頭巾牢牢戴上氏又喜結方外交凡頂上光光者合十乞布施無不大發慈悲旋與羅店積善寺中僧恒祥登臺說法被捕房探夥查知將恒祥及王桂卿送入捕房轉解英公堂判將恒祥送交僧綱司按佛法處治王桂卿等判令遞解回籍不准來滬光隂荏苒舊案冰消小王故智復萌去年挈王桂卿來申初匿跡法租界繼遂送入花烟舘爲夥妓嗣以珠胎暗結呱呱者將墮地不能留客仍由小王領出在後新街賃屋一椽及孽種旣墮仍復行所無事與諸秃奴參歡喜禪前日下午有某僧大摇大擺入王桂卿家被小流氓所見在户外守候良久不見其出遂破扉而入尋至披屋内見王桂卿與僧一榻横陳同吹短笛該流氓等卽將男婦扣住希圖勒索適被捕房包探所知前往拘拿該流氓等聞風逃逸僅將男婦兩入送入捕房管押一宵昨晨經備捕頭訊知事干曖昧一併逐出想出家人心中口中無一不是佛必將合掌膜拜曰救命王菩薩 
[英界公堂瑣案]  
　　前報紀施杏卿所開鐘表店内學徒陸長廟行竊時表逃逸一案當以起意同逃之徐佐緒己回寍波由公堂關提到案昨禮拜五據包探陳阿九稟明查得徐携帶時表三隻曾往天津在輪船上被竊是以止吊起修表傢伙一包查無存洋蔡太守會同梁副領事提訊徐陸兩人何人起意兩人互相推諉太守詰得徐佐緒年己十六學習將及三年可以修表且携帶修表器具曾往天津希圖兠攬其爲起意可知若陸長廟則年止十四學未兩月其爲悞聽人言可知當因施杏卿與合股之沈三全補開失單連花費應追賠洋一百二十餘元與原報之數不同旣稱經各保荐允許認賠遂斷令將徐戒責一百下陸責五十下所有各贓除己給領外缺少者令各保人分三七認賠完結○販鷄鄉人徐三先一日因賣鷄論價爭執當時失鷄一隻扭至捕房認賠過割原未解審在後忽又起釁徐復屢次被毆復由巡捕獲送公堂蔡太守問訊獲案之王阿法卽余有法孫紹明卽錢榮保均稱不知如何失鷄亦未毆打蔡太守准王等具保候查明再訊○粤人何若文以訓蒙爲業與翁金波同居一室現以拆通墻洞翁以爲不便兩相爭執致傷何之右額何則稱被伊擲磚以致受傷翁則稱另有人擲伊質之原解巡捕亦不知如何擲磚惟稱由醫生騐明受傷甚微二日可愈太守飭具保候訊○前夜巡捕在浦灘見紹興人王金望高臥鐵椅上巡捕以其不雅上前驅之兩相爭執扭至捕房此因細故斥逐不料王出門後大駡巡捕多事爲副巡捕所聞立卽追回昨日解訊稱是太古行希拉夫太守遂罰洋兩元以儆○董仁大車行馬夫王阿三駕雙馬車載十二人查有病馬一匹疲瘦不堪尚復極力鞭馳送案請訊該馬夫稱由車行主囑令配駕太守諭令罰洋十元充巡捕房醫費馬歸龍飛馬房醫好始准給還否則定交放生局留養○英商和興公司收過徐守覲所開小錢莊票五紙共四白三十元臨期只收到一百元旋卽閉門逃避昨始提到訊係汪姓借出蔡太守以爲似此莊票不容推託卽令取保歸償 
[法捕房瑣事]  
　　寗波人張寳來沈有才等因富寳珠將同鄉人戚金和衣裳剥去代抱不平將富尋到送至法公堂訊押葛同轉著張沈兩人邀同戚金和等到案質訊再行核奪此己紀諸前報者也昨晨沈張又投案前遞呈禀詞聲稱戚金和未曾尋到特來禀覆問戚金和與富寳珠究竟有何轇轕以致屢次滋事沈禀稱小的之内姪戚金和與富寳珠本屬同鄉本月初三日富因向戚懇借洋兩元戚金和不允遂致挾恨於初七日約仝流氓多人哄往啜茗藉索欠爲名誘至城脚剥去衣服紛然四散後由小的等將富尋獲送案請辦同轉著將富寳珠帶案覆　富供戚金和本非好人四月間曾冒錫箔客人哄騙物件登新聞紙告白是以此次不敢來案同轉謂此案終須戚金和到來方可質訊著將富還押沈張交保限三日交戚金和質訊○雞毛掮客錢根元控包車夫張阿三行竊雞毛一案己紀前報昨晨錢投案禀稱現有王仁記毛骨店主王積章等前來說情賠償一半約銀二十兩同轉著帶張到案問爾共竊幾次如何售去供稱初時竊過五次每次約重二十斤共值洋十元在後陸續行竊約共值洋廿三元謂照爾所供祗及一半數目其餘售與誰家張堅執前詞同轉喝令掌責四十下復問供稱王仁記之毛骨秤甚重與别家約重一倍同轉著押候冉核令錢自向王仁記理明禀覆○馬金郎被其母舅季正明售與王素本家己列前報昨晨據傭婦王顧氏投案呈出馬金郎原契一紙同轉閱得契據上載明由馬金郎之胞兄馬成郎將妹價賣得洋五十元又有叔父馬廷榮廷華及母舅季正明經中曹阿三等牽連在内同轉命將馬金郎及車夫曹阿三等帶案覆訊曹阿三供稱馬金郎本係海門人由其母舅季正明卽吳松濤帶來滬上小的始敢經手同　又問馬金郎曰爾此次來滬家中有人知道否答稱兄等均知之謂昨日爾供在姊處被母舅騙來今日因何翻供答稱不敢翻供兄確知道同轉著將金郎送往善堂留養曹兩三三交季正明到案再核王顧氏退去候示 
[湯餅助振]  
　　天下最可喜者莫如廣行方便多積隂功天下最難得者尤莫如以喜慶之餘貲作解推之義舉盖天旣以休神之事集於一身而當局者不自滿假復能體造物仁愛之心出其義菜廉泉以篇援乎千萬人則方寸生春實足迓和風而召甘雨而天之錫以休祥者且未有艾也昨有徐貴欽善士以誕育麟兒特以湯餅資洋十元擲交敝協振所藉振順直水災是眞能以慈悲心行功德事者他日者槐桂齊芳卜門閭之日大郊祁媲美看棣萼之敷榮固屬意計中事請徐以竣之 
[服符完願]  
　　敬啓者敝堂昨奉繼述齋大善士服符病愈還愿樂助施送藥經費洋一百元並來記洋一元由蕪湖朱大善士寄來敝堂祗領之餘洋勝欽佩並善氣以回春勿藥有喜得靈符之奏效如愿相償同仁壽於斯民實眼前之功德延年益壽百福駢臻謹登報章並以誌謝[  上海六馬路仁濟善堂董事施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[命案續述]  
　　前報紀鎭江東碼頭王姓無故身死旋在塘中撈見屍身云云兹己訪得確耗兇手亦逮案訊明繫諸囹圄先是山東人某甲自稱鑣師在各村庄强討硬索必飽其慾壑而後己一日向吳姓家坐索青蚨四貫吳富於貲財不與寒乞兒斤斤計較命付其半甲仍大肆咆哮適王醫至大叱曰光天化日之下何得如此無禮倘再不知進退我當送官究辦語未完甲瞠目怒視曰區區者值得幾何爾竟出口傷人夜郎自大今日且不與汝較日後冉圖見面耳悻悻然去旋至王家盖欲窺探出入門徑也大聲强索目中幾無餘子家人允給二貫甲嘵嘵不休王聞之自内而出喝令僕從不得妄給分文甲顧盼久之從容曰我卽去汝勿悔越夕而變作屍妻堅欲報官屍弟恐滋訟累再三勸止棺殮了事詎中自此毒燄更張横暴益甚如有不應其求者便目而視請慳囊不破當以王某作榜樣意在恐喝而不知己隱吐實情矣王有戚某被中纒擾不休值該處以蝗虫爲害演戲酬神某乃奔赴戲塲遍告紳衆情詞慷慨衆爲之不平遽命停演邀集看戲多人往捕之甲自恃孔武有力拒門逾時究以衆寡不敵足受械傷遂被擒獲捆交地保盤詰之下直認不諱次晨紳衆赴縣禀請究辦王大令升堂鞫問痛責千板供認如地保所述富卽釘鐐收禁邇因禱雨少暇尚未覆訊定擬似此凶惡必當治以殺人之罪爲閭閻除害也 
[如時雨降]  
　　大暑幸除酷吏清風欣遇故人膏隂雨於黍苗天心實厚喜逢春之橋木人事相同敝堂向請良醫十位診治貧寒　　炎熱異常患病者頗衆來堂求診者數倍尋常自朝至暮殊覺應接不暇故特添請國手朱君亦仙沈君志嘉夾堂施診免病者呻吟久候以期著手成春惟是經費鉅繁實難籌畫材輇任重焦灼萬分荷蒙陳君梅庭來閱施醫詢悉敝堂苦况卽慨助英洋五十元又蒙黎君祉生許君永樑廣德泰廣永誠利亨莊同泰全亨各助英洋十元正當支絀之秋忽荷宏深之賜沛甘霖於境内衆志騰歡滌煩暑於心頭羣黎被澤仰見諸大善士當仁不讓見義勇爲以一念之慈祥救萬民之疾苦功崇德厚鬼敬神欽銘感奚極還冀好施君子同志仁人贈或等於指困芳蹤續步施或助之妙藥大德堪銘爰誌報章諸希慈鑒[  上海虹口元濟堂同人等頓啓]  
[施當其厄]  
　　謹啓者敝堂昨奉揚州解業齋大善士樂助直隸永定河賑捐由彚康莊交來洋一百元頃又奉恒豐信交來吳新三大善士爲求血症速愈樂助洋一百元又代無名氏洋十元并該號自助銅洋二十元又奉隱名大善士求病全愈復原樂助洋五十元一并彚入永定河賑捐項下此次永定河决口淹没人民蘆舍無算皇恩浩蕩截漕十萬賑撫無如災情甚重善昌奉李傅相電諭於無法中設法遵爲代籌以補官賑之不足一面催四小兒子英星夜回津接辦永賑惟願海内諸大善士俯念災情救災如救焚積眼前之功德發格外之慈悲得能聚沙成塔卽是萬家生佛康疆逢吉却病延年可　左劵焉謹呼將伯敬盼慈雲[  上海六馬路仁濟善堂籌賑公所施善昌等謹啓]  
[上海虹口元濟善堂施醫給藥一文愿六月初一至三十日第十二次清單]  
　　壽州寄全泰盛局來壽州鹽厘局正平銀五兩正沙市德豐玉寄來濮東山濮沈氏濮華山濮子榮濮戴氏濮吳氏蔣匯川楊篆卿蔣西源李子益蔣成温德豐玉殷聘伊金逢庚王玉堂十五户俱病愈合家平安合收紋銀三兩六錢四分正河南通許縣署帳房寄福興潤局傅全義王敦禮王青山趙炳元王玉山張立新喬鴻安葉廷琛登舉李鐘秀登仲登雲朱福潤福洲張定國鼎臣凌雲堂申馬榮刁遇運張國富王芳穉張廣濟趙玉際賈清傑李輔田張紹鄉王星煥李樹芬郭華堂盧培義郭毓秀趙吉祥白銀選趙天炳王玉柱任玉鄉陳長福趙葆元李東周褚錦堂劉典順李公卿陳文治喬連漢陳恆慶李本運盧修德李致君四十八户合收紋銀三兩二錢正○本埠清逺里絲棧稚松子淡水存心局二户各洋五元泰源莊來李靜人李靜仁葉昭鑑葉鏡湖夏仲符夏其元戴友松叚炳吉陳郁庭叚森林子徵氏陳章金六度氏六吉氏無名氏十五户各一愿全年合收洋五元東洋萬泰寄瑞昌莊來鮑儀亭盧逸堂二户各一元鮑揚昭五角鮑守彤郭恩普東生氏三户各二角鮑滔宗無力子瑞麟堂三户各一角南通州洪立大店不書名洋二元韋陳氏五月份洋二元北泥城橋嚴公舘張少甫二户各一元馮隱名氏花洋一元黄麥氏郭氏白沙居士白沙隱名氏盧浩泉香蓮求足愈六户各洋五角另錢一百文製造局賈隱名氏洋一元三角錢四百廿文閱報人對開洋一個高飄一願全年錢三百八十四文鄭俊臣洋二元○以上共收紋銀十一兩八錢四分正英洋二十八元七角大錢九百零四文銅洋二元對開洋一個花洋一元合併聲明 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒十八年閏六月初五日京報全錄]  
　　宮門抄○諭旨三道錄前○大臣魁奏科布多官廠馬匹不敷應用援案由烏里雅蘇台領取摺○江撫德奏請奬叙摺○陜督楊　奏己故提督戰功卓著懇恩優卹摺○豫撫裕奏各縣搜捕蝗蝻情形片○閏六月初五日工部鴻臚寺正藍旗值日工部引　見七名○舒普謝授鴻臚寺少鄉思○浙江督糧道世春謝恩○山西右衞城守尉國順謝　恩○江西南安府知储周浩謝恩○恩慶椿壽各請假十日○倉塲奏漕船五日回空○召見軍機世春國順周浩○○奴才魁福跪　奏爲科布多官廠馬匹不敷應用援案由烏里雅蘇治領職以供差衞恭摺仰祈聖鑒事竊據喀爾喀駐馬班處呈據管理官廠恊理台吉賞濟密布呈報查得本廠所存官馬無幾不敷需用恐悞要差應如何添補以供差摇等情呈請核辦前來查官廠馬匹無多自應援案調取前於光緒十四年間官廠馬匹丕敷使用咨由烏里雅蘇台所屬孳生羣内揀挑口輕騸馬一百五十匹解送前來以供需用等因奏蒙允准遵辦在案現在該廠馬匹無多卽應仍照成案調取當卽備文咨呈烏里雅蘇台將軍請由所屬孳生羣内揀挑口輕騸馬二百匹委員解送前來以供急需旋准咨覆當飭稽查烏里雅蘇台所屬孳生廠内除例應倒斃外僅存騸馬三百匹若按來咨數目調撥特恐本城不敷應用轉滋貽誤不便擬將現存馬三百匹兩城分用卽可徑行奏調騸馬一百五十匹庶無貽誤之處等因咨覆前來相應請旨飭下烏里雅蘇台將軍卽由該處孳生羣内挑撥口輕騸馬一百五十匹以備本處派員領取而資應用理合恭摺具陳伏乞皇上聖鑒再帮辦大臣奴才阿興阿現因請假未經列銜合併聲明爲此謹奏請旨奉硃批卽著咨行永德迅速挑撥應用欽此○○頭品頂戴江西巡撫臣德馨跪奏爲江西各官捐助江蘇銀錢列爲第二次懇恩奬叙以昭激勸恭摺仰祈聖鑒事竊查前准户部咨議覆臣奏官紳士商捐助浙江江蘇賑銀請由江西造册請奬一摺光緒十六年十一月二十五日具奏奉　旨依議欽此鈔錄原奏咨江查照計原奏内開查江西官紳等捐助賑銀旣係蘇浙兩省統辦所有分撥江蘇賑捐應奬之案查與浙江事同一律應如所請統由江西造册請奬等因當經轉行遵照去後兹據蘇浙賑捐總局司道詳稱查前因蘇浙兩省被灾需賑甚急卽經廣爲勸募嗣後江西現任候補文武各員共捐集庫平銀一萬八千二百六十四兩八錢五分一厘先後分别匯解蘇浙兩省賑濟並據各捐員照章移請奬叙計報捐正項實銀四千八百四十七兩開造清册列爲第一次詳請奏咨奬叙各在案兹復催據各捐員陸續開明履歴照章補交飯食銀兩請分别移奬職銜翎枝貝監等項共二十一名計報捐正項實銀三千一百九十三兩核與例章均屬相符合將江西各官捐助江蘇浙江賑濟銀兩照章分别移奬造具各捐生姓名履歴三代籍貫銀數清册列爲第二次呈請奏奬等情前來臣覆加查核所捐銀數及請奬職銜翎枝貢監等項均與例章相符合無仰懇天恩俯准給予奬叙以昭激勸除將清册副實收送部外所有江西各官捐助江蘇浙江賑捐第二次請奬緣由理合恭摺具奏並繕清單敬呈御鑒伏乞皇上聖鑒勅部核覆施行再此外尚有捐銀未奬各員己飭嚴催赶緊請奬合併陳明謹奏奉硃批户部議奏單併發欽此○○太子少保頭品頂戴陜甘總督臣楊昌濬跪奏爲己故提督戰功卓著遺惠及民謹臚陳事蹟籲懇天恩優卹恭摺仰祈聖鑒事竊照頭品頂戴己故記名提督統領鎭南馬步各旗陜西河州鎭總兵沈玉遂於光緒十七年十二月二十一日因病觸發舊傷在任病故經臣奏報開缺在案該故提督籍隸湖南湘鄉縣咸豐四年投効湖北軍管旋入湘果軍隨援江西轉戰廣西四川廣東甘肅等省先後爲駱秉章蔣益禮左宗棠諸臣所倚重歴保花翎都司荐升提督由勤勇巴圖魯賞換喀爾莽阿巴圖魯賞給正一品封典賞給頭品頂戴該故提督謀勇兼優血性過人自壯至没無日不無車事能與士卒同甘苦人亦樂爲之用以是横厲無前所向有功其剿江西髮賊也初克萬載縣城繼拔袁州敗僞翼王石達開於太平墟進克臨江清江峽江各府縣城旋破新城墟等處賊巢陣斬僞渠帥慶大侯遂克南安府城復經調援吉安乘勝追賊由湖南直抵廣西桂林省圍旣解進收賀縣再勝於大溶江賊勢遂不復振咸豐十年石達開率賊入川蜀中土宼紛起該故提督奉檄赴緩力解井研綿州眉州之圍克復丹稜縣城再戰於犍爲縣屬之八角寨該處城堅而險悍賊萃集其兄總兵沈祥發進兵太銳戰没於陣該故提督挈隊繼進憤猛圍攻卒力破之嗣復剿賊合江墊江開縣萬縣一帶擒獲賊首擊散餘匪川北一律肅清同治三年率勇入粤剿平東莞等處土匪而粤宼餘黨陳金剛等尚擁捍賊十餘萬踞守高州旁擾附近州縣該故提督僅率五千人星夜馳往單騎陷陣盪平城外數十石壘竟克高州旋署香山恊副將任甫彌月擒獲著名海盜十餘人就地正法洋面肅然復率全軍剿辦恩坪曹衝歸善博羅等處匪徒悉數平定同治八年關隴事棘經督辦軍務前陜甘總督左宗棠檄調赴甘分統楚軍兼統果軍等營攻克固原黑城子等處進規金積堡要隘血戰年餘適湘軍統領前廣東陸路提督劉松山中砲陣亡賊氛愈熾該故提督協同各軍竭力苦戰卒克老巢擒獲逆首朔方事定調攻河州時河湟淪陷將及十年赤地千里軍無宿糧尤復激勵將士累戰皆捷始得因糧於賊轉危爲安河州爲羣賊麕聚之區該故提督孤軍深入竭力支持十一年正月十五日夜風雪交作忽劇賊十餘萬猛力萃攻該故提督預置鉅砲擊之復率全軍一鼓迸出呼聲動地賊勢瓦解斬殺無算河水爲赤餘賊窮蹙乃乞降就撫旋拜補授河州鎭總兵之命仍率所部各軍克復巴燕戎格各城收撫循化廳屬八工撒匪由是河湟之事半倚任之光緒三年軍務稍定由左宗棠奏免騎射奉旨允准蓋己身經百戰遍體叢傷矣其任河州鎭總兵也兵燹之後百物盪盡凡繕城郭治軍備無不實力舉行視漢土番回人等絶無軒輊又搆書院以培士類分俸廉以佽膏火清叛產以廣招徠闢水渠以濟農用歳值偶歉則越境購運粟麥計口貸食不復取償有關民生有益閭閻者盡心力謀之光緒十年署理固原提督十三年仍回本任在河州二十餘年威惠並行回漢畏服上年臣閱伍蒞河見其號令分明部伍嚴整渹爲提鎭中不可多得之員不意年甫五十四歳猝以寒疾觸發舊傷遽爾殂謝出缺之日士卒居民同聲墮淚值此時事多艱將才難得失此臂助臣尤傷之兹據其舊部現署河州鎭總兵沈福田副將任清鴻叅將龔俊宜劉作元遊擊韓廷芝牛昇達等臚陳該故提督戰功事蹟並據河州知州查之屏轉據漢回士紳詳呈事實加結詳請前來合無仰懇天恩准將己故記名提督陜西河州鎭總兵沈玉遂照軍營立功後積勞病故例從優　賜卹生平戰功事跡宣付史館立傳附祀陜西甘肅左宗棠專祠並准於河州捐建專祠以彰藎績而順輿情出自逾格鴻施除履歴事實清册分别送部外謹恭摺具陳伏乞皇上聖鑒訓示謹奏奉硃批另有旨欽此○○裕寛片再本年入夏後雨澤稀少天時日漸炎蒸深恐蝻孳滋生先經奴才檄司通飭各屬加意預防倘有萌動之處隨時撲捕騐報去後嗣於五月二十三二十八日及六月初八等日據臨潁商水蘭儀等縣先後禀報或因河灘澤畔天晴水涸焦蝦遺子化生蝻孽或因地勢阻洛水草叢雜間有蝻子蠶動並據固始縣禀報該縣與皖省連界之三河尖望崗集兩保沿邊荻草叢生之地間有蝻子萌生該縣等親歴查勘俱係甫經出士犬者如蠅始能跳躍均經各該縣如法挑溝集夫圍捕並放價收賈積薪焚燒遇有鬆土墳起之處亦皆一律認眞搜挖又據郾城西平上蔡等縣先後禀報於五月十四五日西華縣禀報於五月十八日扶溝遂平鄢陵等縣禀報於五月二十一二日中牟淮寗等縣禀報於二十七日境内飛蝗經過間有停落各該縣卽時集夫撲捕或設局收買均己撲除凈盡各等情據此奴才查蝗蝻爲害農田倘根株不盡必致蔓延貽患今臨潁等縣旣有蝻子萌生郾城等縣各有飛蝗停落雖據禀均己隨時撲捕現在二麥早己登塲秋苗己無傷損但恐餘孽未盡而停落之處尤慮遺子入土生生不己後患無窮均經奴才隨時批行藩司及該管各府州分别委員馳往會同各該地方官再行逐細查勘認眞協插實力搜挖遺子設局放價收買總期除患務盡不容稍涉玩延並飛飭鄰封一體查察嚴防以仰副朝廷保衞農田之屋意謹附片具奏伏乞聖鑒謹奏奉硃批知道了欽此 
 
 

Page 14

 
 
[光緒十八年閏六月初六日京報全錄]  
　　宮門抄○諭旨一道錄前○護浙撫劉奏特叅疎防解犯各官請旨先行革職勒緝摺○又奏恭報本年春花蠶絲收成分數摺○又奏委解京餉銀兩片○兼署閩督布奏委解銀兩起程日期片○護浙撫劉奏請議卹片○江撫德奏九江新關徵收洋欒稅厘及支銷實存數目摺○又奏史換各營管帶官員並互相移駐處所片○又奏調署知縣片○閏六月初六日内務府國子監廂藍旗值日無引見○支璧假滿請安○顧璜謝授太僕寺少卿恩○清樸謝授山西蒲州府知储恩○凉州副都統施寳成請訓○桂豐請假二十日○召見軍機清樸施寳成○○頭品頂戴護理浙江巡撫布政使臣劉樹堂跪奏爲特叅遞解發回秋審事犯中途脫逃簽差不愼之長解護解各官請旨先行摘頂勒緝恭摺仰祈聖鑒事竊據嘉興縣知縣王壽栴詳報光緒十八年四月二十九日據解役周吉等禀稱管解發回秋審絞犯左添城崔阿得二名於四月二十八日由石門縣騐明刑具裝在大籠簽派兵役僱船恊同管解回縣沿途遇風阻滯是夜船至桐鄉屬之廟子地方因風浪愈大暫行靠岸停泊詎四更時分該犯左添城崔阿得乘兵役人等困倦睡鶉攀開籠栅扭斷鐐銬上岸逃逸等情查該絞犯左添城係河南羅山縣人因在嘉興縣地方聽從監斃之袁劣三搶奪室女張蘭姑己成崔阿得係海鹽縣人因在嘉興縣地方聽從王荃汕搶奪沈御青之女沈天寳己成二案均審依聚衆夥謀於素無瓜葛之家入室搶奪婦女己成審實不分得財於未得財爲從擬絞監候例擬絞監候接准部覆入於本年新事秋審解經勘明均擬入情實發回監禁候示之犯該長解護解各官宜如何愼重選差小心押解乃竟漫不經心致被該犯等中途乘間同逃實非尋常疎忽可比據藩臯兩司會詳請叅前來除飭提兵役人等來省嚴訊有無鬆刑賄縱情弊按律擬辦並飭勒緝逃犯左添城崔阿得務獲究報曁先咨部將該二犯於本年秋審　内扣除外相應請旨將籖差不愼之管解官嘉興縣知縣王壽枬護解官石門縣知縣劉毓森等一并先行摘去頂戴勒限嚴緝限滿無獲再行叅辦謹會同兼署閩浙總督臣希元合詞恭摺具奏伏乞皇上聖鑒訓示謹奏奉硃批着照所請該部知道欽此○○頭品頂戴護理浙江巡撫布政使臣劉樹堂跪奏爲恭報光緒十八年春花蠶絲例應將收成分數查明奏報所有浙江省本年收成分數據署藩司黄毓恩轉據各府廳州縣先後册報禀請具奏前來伏查本年各屬春花收成分數寍波金華二府屬收成六分有餘杭州嘉興湖州紹興台州衢州嚴州温州處州九府屬收成五分有餘又杭州嘉興湖州三府屬蠶絲收成五分有餘通省合算春花收成五成有餘蠶絲收成分數五分有餘除照例具題外謹將春花蠶絲收成分數恭摺具奏伏乞皇上聖鑒謹奏奉硃批知道了欽此○○劉樹堂片再承准軍機大臣字寄欽奉上諭京餉關繫緊要現經該部就各省關情形酌量動撥應照奏定數目源源報解以濟要需等因欽此並奉鈔單内開光緒十八年分京餉撥浙海關洋稅銀十萬兩當經轉行遵照在案兹據護理浙海關寍紹台道吳引孫詳稱奉撥前項銀兩原限五月前先解一半當此部庫待餉孔殷自應赶解以供支用兹於六成洋稅項下動支銀五萬兩照數兌足於光緒十八年四月二十三日發交號商揚源豐照案匯兌赴部投納聽候當堂掣給批廻詳請奏咨等情前來臣覆核無異除分咨查照外理合附片具陳伏乞聖鑒謹奏奉硃批户部知道欽此○○希元片再准户部咨本部具奏籌撥頤和園常年經費行令閩海關在於常稅項下每年籌撥銀一萬兩限六月前解到一半十二月初間掃數解清嗣後務須按年遞推依限籌解等因遵於上年八月初七十一月二十六等日兩次撥解銀一萬兩先後附片具奏在案兹届十八年分應解之期照案仍在常稅項下先行提銀五千兩發商匯解塡具文批給交號商源豐潤蔚泰厚承領定於五月二十七日由省起程限六十天到京前赴頤和園投納除咨部查照外謹附片具奏伏乞聖鑒謹奏奉硃批户部知道欽此○○劉樹堂片再副將銜原任温州鎭標左營遊擊陳炳貴廣東香山縣人由武童投効來浙隨營咸豐十年充補勇目恊獲匪犯迭克城池管駕艇船攻剿洋盜屢立功勳歴保都司留浙補用光緒四年補授石浦營都司光緒九年升補温標左營遊擊剿捕台匪出力保以副將銜惟查履任以來躬歴海洋籌防布置櫛風沐雨艱苦備嘗嗣復迭次出洋梭巡積勞成疾於光緒十八年正月初一日在任病故兹據温處道趙舒翹詳請奏卹前來臣覆查無異合無仰懇天恩俯准勅部將副將銜原任温州鎭標左營遊擊陳炳貴援照軍營立功後積勞病故例從優議卹以昭激勸謹附片陳請伏乞聖鑒訓示謹奏奉硃批着照所請該部知道欽此○○頭品頂戴江西巡撫臣德馨跪奏爲九江新關第一百二十六結期滿併徵洋藥稅厘及支銷實存數目恭摺仰祈聖鑒事竊據九江關監督李希蓮詳稱案奉行准部咨嗣後務將洋藥稅厘專摺奏報不得併入洋稅結内聲叙以清眉目又嗣後實存銀兩務須列入次結舊管安結跟接奏報毋得遺漏各等因遵查九江新關徵收洋稅以英月三個月爲一結前經截至光緒十七年十二月初一日第一百二十五結止業將收支洋藥稅厘數目及進口箱數分晰開摺詳請具奏在案兹自光緒十七年十二月初二日起至十八年三月初四日止係第一百二十六結期滿共收各國及招商局輪船進口洋藥正稅銀二萬五千二十六兩厘金銀六萬六千七百三十六兩共銀九萬一千七百六十二兩除支銷銀八千四百二十一兩一錢四分四厘實存銀八萬三千三百四十兩八錢五分六厘又舊管各結撥賸併徵洋藥稅厘銀五十三萬四千八百十一兩七錢七分五厘除撥解第一百二十二十一二十二二十三二十四等結併徵洋藥厘銀二十四萬兩外尚存稅銀六萬五千三百六十八兩六錢三分四厘厘銀十二萬九千四百四十三兩一錢四分一厘共稅厘銀十九萬四千八百十一兩七錢七分五厘連本結新收總共實存稅厘銀二十七萬八千一百五十二兩六錢三分一厘開列清摺詳請具奏等情前來臣覆核無異除分咨户部總理各國事務衙門外理合恭摺具奏並繕清單敬呈御鑒伏乞皇上聖鑒謹奏奉硃批該衙門知道單併發欽此○○德馨片再臣案准兵部咨光緒十五年十月二十八日欽奉上諭各省設立防營如有更換管帶員弁並着隨時奏聞等因欽此欽遵在案兹查省標選鋒右營營官署臣標右營遊擊事九江前營遊擊周步雲於光緒十八年二月二十四日交卸所廣省標選鋒右營營官事務現署臣標右營遊擊事左營花翎副將銜儘先補用叅將吳世修於是日接管又管帶贑州鎭標選鋒右營贑標後營都司國興阿於三月初一日交卸選鋒營官差使所遺贑州鎭標選鋒右營營官事務委贛標左營遊擊壬振邦於是日接管又江軍水師前營營官花翎副將銜儘先補用叅將傅成龍於三月初一日交卸所遺江軍水師前營營官事務委臣標左營儘先補用遊擊歐陽清於是日接管又管帶湖口炮隊營花翎儘先補用都司劉萬驥因炮台失愼奏叅革職於三月初七日交卸所遺湖口砲隊營管帶事務委九江前營遊擊周步雲於是日接管又内河水師後營營官花翎副將銜臣標左營候補遊擊李廷元於三月十五日交卸所遺内河水師後營營官事務委花翎南昌城守營候補遊擊張萬葵於是日接管又管帶省標選鋒中營南昌城守恊興壽於四月十八日交卸所遺省標選鋒中營管帶事務歸兼署南昌城守恊副將現帶親兵營提督銜記名簡放總兵銜周有才於是日接管又親兵右副二營並内河水師後左二營均令互相調紥其管帶親兵右營臣標左營候補副將方正興於四月初一日到湖口縣駐紥防守管帶親副營留江儘先副將借補臣標右營遊擊王國權於四月十八日到義寗州駐紥防守管帶内河水師後營南昌城守營候補遊擊張萬葵於四月二十四日到瑞洪等處分駐巡防管帶内河水師左營南昌城守營補用叅將張金榜於四月二十六日到謝埠等處分駐巡防據善後總局司道詳報前來除批飭遵照外謹將各營更換管帶官員銜名並互相移駐處所附片陳明伏乞聖鑒謹奏奉硃批兵部知道欽此○○德馨片再署安仁縣知縣王祖彝署期届滿所有該縣印務查有瀘溪縣知縣王顯揚老成練辦堪以調署遞遺瀘溪縣印務查有正任安仁縣鄭成章人尚謹愼堪以調署該員等任内均無盜刦三叅届滿己起四叅及錢糧未完叅限將滿有關降調之案據藩司方汝翼會同臯司福裕具詳前來除分檄飭遵外謹會同兩江督臣劉坤一附片具奏伏乞聖鑒謹奏奉硃批吏部知道欽此 
 
