# 1918 - 324 - 4916447

 

Page 1

 
 
   
 
 

Page 2

 
 
時評 
[告擁兵者（冷）]  
　　自今以前擁兵者爲天之驕子自今以後擁兵將爲天之棄兒不觀乎世界養兵之多莫如俄德二國乎世界養兵之少莫如美國乎（此以疆土人口比例而言）然以大戰之結果勝負榮辱乃適相反蓋天意從可知矣 
　　夫兵者非他猶是人也人久爲兵所壓一旦翻然相抗則兵之所能者人豈不盡能之况乎兵究有限而人乃無窮是兵之不敵人也明矣奈何擁兵者尙不知返耶 
命令 
　　十一月二十六日大總統令安徽省長龔心湛未到任以前著劉道章暫行護理此令 
　　又令内務總長錢能訓呈准江西省長戚揚咨請任命曾涵德爲江西水上警察廳警正劉嶽亮試署江西水上警察廳警正均照准此令 
　　又令方本仁晋給二等文虎章此令 
　　又令盧家有晋給四等文虎章此令 
專電 
[北京電]  
　　黄陂有以個人資格赴法並約鳳凰南通同行任公以顧問名義隨陸赴歐參贊一切 
　　（二十七日下午一鐘） 
[北京電]  
　　彈劾錢能訓案由賀培桐等出名提出連署者五十餘人其理由一錢本以國務員同段主戰今忽主和二東陵墾牧案一說督軍團亦質問何以偏袒主和惟政府否認 
　　（二十七日下午七鐘） 
[北京電]  
　　參議員楊以儉張玉庚田應璜張鳳台四人又提出起用合肥組閣案連署者二十七人彈劾總理案已由于内次竭力疏通無形消滅惟某派仍結合武人提出兩大要求一副座即選二閣員歸彼派支配元首仍囑某議長疏通（二十七日下午一鐘） 
[北京電]  
　　據某要人云新閣員已改擬外劉鏡人内朱啟鈐陸田中玉海薩鎭冰財龔心湛次長方樞餘仍舊（二十七日下午一鐘） 
[北京電]  
　　陳光遠有留京任公府武官長李長泰任贛督江朝宗繼步軍任 
　　（二十七日下午一鐘） 
[北京電]  
　　勘（二十八）日元首舉行新聞記者茶話會 
　　（二十七日下午一鐘） 
[北京電]  
　　合肥晋授大勳位决明日舉行各督須待中央解决時局辦法確定内閣組織完備後始出京 
　　（二十日七下午一鐘） 
路透電 
[倫敦電]  
　　德國聯邦巴伐里亞政府發表一九一四年間駐柏林巴伐里亞大臣勒昌菲爾德伯爵致政府之報告文對於此次歐戰之由來頗多披露勒氏於一九一四年七月十八日之報告中紀德國國務員辛麥芒氏之談話表明致塞國之牒文展緩至七月二十五日始行發出蓋以法總統普恩賚與總理維維愛尼將於其時由俄京啟行乘此時機發出牒文可使協約國難以協定抵制之法也勒氏報告曰牒文未發之前奥京將表示和平之態度而陸軍大臣與參謀大臣皆將請假休養牒文中所提出之條件顯非塞國所能接受推其結果必出於戰現决定奥國應利用此良好機會縱引起其他糾葛亦所不恤凡奥國所行者柏林必贊助之縱與俄開戰亦非所顧念也又曰德國在此時已允奥國向布國磋商關於布國加入中歐同盟之事件德國頗以致塞之最後通牒必須展緩發出爲慮蓋恐塞國得以及時因法國之催逼而向奥國提出滿意之辦法也德皇之出游境外與參謀大臣陸軍大臣之請假乃德政府之計畫庶德政府可語人曰吾未預聞奥政府之行爲猶他國之未預聞也勒氏於一九一四年七月三十一日電致巴政府表示意見謂英外相葛雷保全和平之誠意未必能挽回時事之潮及是日勒氏又發一電其言曰普魯士參謀部現候對法宣戰令確信於四星期内可傾覆法國法軍士氣不佳　彈砲無多而來福鎗又劣也勒氏於一九一四年八月四日報稱英國之中立尙不足爲德國尊重比國中立之代價益非穿越比境不能進攻法國也以上諸語雖其所披露者大半已爲人所共知但出於勒氏之口其確實可知故在歷史上頗有重大之關係焉（二十五日） 
[巴黎電]  
　　荷蘭任意袒護德國協約國已屢次提出抗議駐海牙協約國代表曾向荷蘭外交大臣指摘荷政府之舉動如許德軍假道林堡禮遇德前皇覊留違背休戰條件駛入荷蘭之德國魚雷艇與拖船皆在其列巴黎荷使署曾發表公文解釋德軍之假道林堡與比法英公使先行商定哈伐電社宣稱荷使署之言殊不確實法國各報今皆不滿意於協約國對待荷政府之態度（二十五日） 
[巴黎電]  
　　法軍在亞爾薩斯與勞蘭兩省到處受衆歡迎足證兩省雖屬德四十八年而其對於祖國之忠忱未嘗少衰（二十五日） 
[華盛頓電]  
　　陸軍總長巴克氏宣稱彼擬將美國遠征軍减至三十師或將目下之兵力减去一半日後將相機續减云（二十五日） 
[倫敦電]  
　　掃雷船一隊今晨駛離福資爲英艦隊淸道俾駛往基爾與維廉沙文監視德軍艦解除武裝 
[巴黎電]  
　　博斯波魯斯海峽之水雷已經掃除泊於君士坦丁外之協約國軍艦數艘奉命駛入黑海 
　　（二十五日） 
[斯托克化姆電]  
　　十一月十一日休戰後當晚　瑙威商船安爾號中魚雷沉没此爲最後受德濳艇之害者該船員役在白琴登陸據稱十一月十一日有德潛艇一艘擊毁載兵三千人赴亞昌格爾之英國運船一艘（二十五日） 
[倫敦電]  
　　英皇已簽定解散國會諭文（二十五日） 
法國無線電 
[巴黎電]  
　　休戰約訂定美人之最先入梅士城者有美國紅十字會醫藥部之普潑博士及該會代表之一哈里生博士彼等於十一月十七日德軍退出後數小時後入梅士查得當地醫院中有美國病兵四十五人其軍官三人已先出院德兵之患病及受傷者亦均已移出普潑博士現往曼希調查協約國之傷兵及俘虜據云在該處者共八千人昨晚巴黎水陸兵士俱樂部由在美國遠征軍中服役之共濟　員開交際大會克洛區君主席靑年會預備於感謝節日舉行共濟會員祝典下星期日并須在康考特廣場開露天集會今日内閣會議决議將軍械部改組爲工業整理部現任總長勞氣爾氏仍留任財政部總長克勞兹氏於前日提出一議案其目的在使以前製造軍器之各機關採用新狀况以便承造郵務當局所計劃或關於農用船舶之重要工程全部經費計需四萬萬元感謝節日將爲一大衆休息日法政府已决計於英皇佐治到法時政府各部一槪停止辦公希腦首相凡尼齋洛氏預期明晨從倫敦到巴黎亞爾薩斯勞蘭與法國全部各處之郵務交通自今日起已照舊恢復伯恩電訊據佛郎克弗脫才通報載稱德將魯勝道夫氏於十一月九日（即革命第一日）離去其在柏林中心之參謀部而逃往瑞典威爾遜女士在斯脫斯伯斯堡目覩法軍入城并舉行操演女士頭上戴一三色旗之帽章（二十六日） 
[里昻電]  
　　斯脫拉斯堡消息星期一日貝丹上將統率第四軍整隊游行在全城人民歡呼聲中正式入斯脫拉斯堡城貝丹上將之旁有大軍團司令特加斯德爾拿將軍法易岳將軍末斯脫爾將軍軍司令亨白將軍奇拉將軍特倍尼將軍蒲滑參將軍團及師團之多數將領並多數法國及協約國軍官偕行舊皇宮石級上所列之椅位政府高等委員瑪倫格氏斯脫拉斯堡市長貝爾格勒氏市議員亞爾薩斯士紳巴黎衆議員參議員均在座第二十八第一百三十一及第六十師團之步兵先後列隊游行每聯隊以擎旗之兵士一隊及軍樂隊代表之其餘特别軍械隊重砲隊馬隊等亦一律加入人民列隊歡迎滿懸旗幟之步道人數尤衆所懸之旗爲之破碎廣場内人山人海表示一種極深之感觸市政廳開有歡迎會貝丹上將代表軍隊致謝市長歡迎之熱忱大敎堂陳設煥然羣唱感謝上蒼歌慶祝於是告終貝丹上將因德籍主敎離職乃由會長及代理主敎向之致敬引入誦經所參與爲時甚短之儀節扈從者爲諸將軍及政府高等委員瑪倫格氏星期二日晨三處敎堂行莊嚴之祭儀九時在大敎堂行 
 
 
 

Page 3

 
 
禮十時在禮拜堂行禮十一時在西那加格敎堂行禮 
　　（二十六日） 
[里昻電]  
　　瑞士巴勒消息國民日報載稱德國武隨員俾斯麥氏將離去瑞士京城同時德國公使館内附屬之各種軍事機關亦將解散（二十六日） 
[里昻電]  
　　瑞士巴勒消息居留柏林之土耳其僑民在柏林塔奇勃拉脫著論要求驅逐塔拉脫氏恩伏倍氏前海軍大臣特奇瑪爾氏前軍糧局局長哈希氏彼曹係避土耳其新政府之緝捕而逃往德國者 
　　（二十六日） 
[里昻電]  
　　瑞士京城消息維也納通信社報告義大利軍隊已入恩斯勃勒克佔領軍約數百人其前以馬隊自由車隊及多數摩德車爲之導其中摩德車一輛係裝甲者絕無何等意外之事發生城内秩序極佳殊爲鎭靜（二十六日） 
美國無線電 
[華盛頓電]  
　　美國共計收入歐戰救濟捐美金二億零三百一十七萬九千零三十八元可謂世界歷史中未有之大捐欵較原定數溢出三千二百六十七萬九千零三十八元此項捐欵係由七慈善團發起用以振濟被遣散之水陸兵士者也（二十六日） 
[華盛頓電]  
　　戰時實業部支配鋼料事於十二月一日起作罷美國農夫自一九一七年三月起共向聯合農業銀行借得美金一億三千九百三十七萬七千元而能迅速歸還云美國境内之紅十字會爲海陸軍士共結織衣服一千四百零八萬九千件 
[華盛頓電]  
　　兹據工部統計局之報告美國戰時之食物有二十二種漲價百分之十六一九二Ｏ年美國海軍預算已自美金二十六億四千四百三十萬七千元減至十四億六千三百零九萬二千元 
[華盛頓電]  
　　美國遠征軍應遣回之兵隊第一批當於本月底行抵紐約中多曾在英國操練之航空人員共計軍官三百八十二人兵士六千六百十四人看護婦若干彼等上星期自利物浦出發乘銘米哈哈喇潑蘭與瓦加三海船云（二十六日） 
[華盛頓電]  
　　駐美法公使傑色能與意公使西勒半公爵將隨惠爾遜總統同往歐洲美國和議代表團之人員姓名以應派人數未行决定尙未發表將先與協約用海電通逹消息而後定奪人數至於姓名須俟各人自願發表時再行公佈云（二十六日） 
[華盛頓電]  
　　已辭財政總長及鐵路總裁兩職之麥克愛多君請總統務必許其辭職俾彼於目下戰事已終之時得重爲私人事務麥君言彼已在位六年因内閣人員所得酬勞不足故不得不告退并謂彼之健康雖未損傷但需得休息彼擬休息三閱月然後仍在紐約重理其法律故業總統威爾遜君已准麥氏辭職惟示憾惜之意以麥君於財政總長及鐵路總裁兩職均有公正無私極堪敬佩之卓著勞績之故麥君曾對報紙通信員解說謂彼於一九一七年三月四日即欲告退但因戰爭事務正緊急時故未即去云云財政及鐵路兩職繼任何人均尙未公布（二十六日） 
[華盛頓電]  
　　美以美會爲慶祝傳道百年紀念預備明年在瓦海瓦省哥倫布司城自六月二十日起（至七月十七日止開一世界博覽會陳列之品爲全世界戰時救濟事業之模型又有中國城鎭城牆寶塔學校醫院住屋與飯店諸模型此外更有日本高麗菲利濱非洲印度及他國之村莊及土人之衣飾與風俗等情况一一表而出之以供衆覽云（二十六日） 
[紐約電]  
　　今日管理敵產員收没敵人在紐約股票交易所棉花交易所及牛瓦林棉花交易所之敵人位置十有四處他日將變賣與美人云美國和平促進會今日發表一戰勝次序單將於未來之和平大會另組一會不獨具有裁判及管理之權且有行政之權與責務以期能保永遠之和平云（二十六日） 
[舊金山電]  
　　有英法軍官五十人道經此間前往西比利亞服役於遠征軍以攻波希維黨五十人中包含海陸軍官航空員砲手與傳遞人均爲精選之才合乎西土遠征之用者也云（二十六日） 
中國各電 
[海參崴電]  
　　捷克軍參謀部接到消息烏發與薩瑪拉等三處現有黨爭十六日英國武裝火車出現於薩瑪拉與烏發之間哇木斯克現無確信傳來柯爾察克將軍遇刺之說消息靈通者視爲無稽之談 
　　（二十五日）（路透電） 
[北京電]  
　　二十四日李純電詢錢總理云國會問題爲今日南北兩方之爭點此事必須先决中央究竟能讓步至於如何之程度昨日錢總理電覆李純云政府斷不能解散新國會除非依國會之自覺自行解散此外别無他途至言中央之讓步當以令國會閉會爲止 
　　（二十七日） 
[北京電]  
　　徐總統今晨訪段祺瑞於其私第與段氏協議對等和平會議及内閣問題聞徐段二人之間已稍能相諒（二十七日） 
[北京電]  
　　梁啓超擬於二十日之内啓程由印度洋赴歐前日梁氏訪問各國公使時自言此行完全以個人資格視察大戰後之社會狀態新舊文明之比較及講和會議之情狀云云但梁氏此行與政府有關係固在人人意計中也（二十七日） 
[北京電]  
　　陸徵祥定於十二月一日晚啓程由日本經過前往歐洲（二十七日） 
[北京電]  
　　中日實業公司與交通部締結之電話增資借欵合同已於上月二十五日簽字其後又發生種種障碍直至本月十八日始告成立其内容大略如下一將舊債日金三百萬元增至一千萬元二所增借欵之用途爲擴張電話費爲建設費三償欵期限三年四付欵實數九七Ｏ七利息八釐半五不得用作行政費六欵項由在日本之同銀行保管之於擴張電話及建設電話時隨時付欵（二十七日） 
[北京電]  
　　本日參議院對於朱副議長辭職問題一致表决許其辭職又可决對於政府要求準備參列媾和會議改通商條約恢復關稅主權之建議案 
　　（二十七日） 
[北京電]  
　　昨日英國公使致公文於外交部要求酌定日期再交涉西藏未决案件（二十七日） 
[廣東電]  
　　據軍政府某當局者之談話云曩日北方主戰派勢力極盛之時南方已唱和平之說南方今日除依此始終不變之主張以求和平解决外並無他意如北方果以誠意容此希望自不難和平解决余對於確立根本的和平策之意見以爲民國七年之中革命四次其原因實由武人常主張强權主義輙欲擁其軍隊以張一人一黨之勢力而其遠因實爲督軍制度之流毒蓋我國之督軍制度爲全球無比之惡制度能使武人於不知不識之中助長其專橫以後一應當除去此弊害廢督軍制度實行文治制度令軍人不得干與一切政治故將現在之督軍任爲省長亦可蓋余之所以爲此言者並非反對現在督軍個人實反對其官制也總之以中國之現狀而言以世界之潮流而言皆當以迅速廢止此種舊時代之遺物之督軍制度施設完全之文治爲目下之急務否則第五次第六次之革命必相踵而起永久之和平遂不可得而見之云云 
[廣東電]  
　　廣東組織和平期成會其大綱如左（一）伸民意以期和平之速成（一）以言論演說鼓吹和平同時並發函電及派特使分向南北當局勸告和平（一）本會雖不提議和平條件然會員個人得發表意見（一）會員資格須二十五歲以上由他會員之介紹（一）會名稱爲廣東和平期成會選派代表一二人分往各地合力全國和平期成會（一）經費由發起人負擔（一）細則另定之（一）本會以和平成立之日解散（二十六日） 
[廣東電]  
　　聞軍政府方面有將任命薩鎭冰爲福建督軍陳烱明爲省長方聲濤爲軍務會辦之議惟現尙在未决（二十六日） 
[奉天電]  
　　英國紅十字隊監督保爾少將於今晨由安奉火車來奉即赴哈爾賓（二十七日） 
[奉天電]  
　　聞張作霖有於明日回奉舉行祝賀協約國戰勝之消息（二十七日） 
[東京電]  
　　日本郵船會社今日開股東大會並决定年紅利六成之處分案（二十六日） 
[東京電]  
　　日本内閣定於二十八日開會審議大正八年之預算案（二十六日） 
[東京電]  
　　華盛頓電云美國上院議員羅基氏提出如次之議案凡經售德奥商貨者須於舖面招牌及告白用紙等明記德貨奥貨字樣若違犯者則處以六個月之禁錮或五百元之罰金（二十六日） 
[東京電]  
　　日本内務大臣床次氏决定就於近時一般資本家對勞動者之關係聲明政府之方針其要旨如下一一般資本家與勞動者之關係須取温情主義使其圓滿親近一對於一般勞動者須謀普及敎育且增高其品性一對於勞動組合之成立須與以囗囗囗（此處電文不明）一須設立妥善方法以便遇有勞動爭執事件時得有圓滿之解决（二十七日） 
[東京電]  
　　今日日皇對於曩在地中海與聯合與國之艦隊共同作戰克奏功績之第二特務艦隊特賜勅語（二十七日） 
[東京電]  
　　山縣公爵不日來東京有開元老會議之說（二十七日） 
[東京電]  
　　日本參列媾和會議特使已决定爲西園寺侯爵其副使除駐英珍田大使駐法松井大使外更有任命牧野伸顯男爵之說（二十六日） 
[東京電]  
　　外交調查會本擬今日開會現因物色參列媾和會議特使人材之關係已决定展期將於本月杪或來月初開會（二十七日） 
[東京電]  
　　日本參列歐洲媾和會議全權委員已於本日决定西園寺公望侯爵牧野伸顯男爵駐英大使珍田氏駐美大使石井氏駐法大使松井氏五氏 
　　（二十七日） 
[東京電]  
　　日本歐洲媾和會議全權委員牧野伸顯男爵將於下月上旬偕陸海軍外務各隨員乘日艦（金剛）赴歐西園寺侯爵因健康關係擬稍緩啓程 
[東京電]  
　　小幡公使近日病體漸愈下月初旬可以赴任（二十七日） 
[東京電]  
　　大島靑島守備軍司令官於本日下午啓程赴任（二十七日） 
[東京電]  
　　徐樹錚今日下午訪問原首相晤談甚久 
[東京電]  
　　因欲監視降伏及扣留之德國艦隊由地中海出發之日本驅逐艦隊於二十三日抵英國潑利毛斯港大受歡迎（二十七）（以上東方通信社電） 
[東京電]  
　　益田孝·園田孝吉·高橋新吉三人授男爵（二十七日） 
[東京電]  
　　日本郵船會社於股東總會議定本期分配紅利爲六成（二十七日） 
[東京電]  
　　荷蘭輪船已整備再開始歐亞航路 
[東京電]  
　　白岩龍平小田杮捨次郎諸人捐資以供東京帝國大學着手彙集太平洋史料之費其史料編纂官中村勝麻呂氏將往南京文庫徐家滙文庫及福州上海廣東澳門等處游歷（二十七日） 
　　（以上共同通信社電） 
[北京電]  
　　駐法胡使維德電告巴黎歐和預備會將開會陸專使未抵前先代列席并請電促駐英美二使速啓行赴會 
[北京電]  
　　閣議烏木斯克政府添印羅卜票關係北滿金融擬加入協商國抗議（以上二十六日） 
[北京電]  
　　總統對西南擬先分商然後會議並非欲局部解决日昨向某公表明此意 
[北京電]  
　　當局以西南對於國會問題可讓至何等地步唐紹儀並未明言電施愚向丁代表探詢 
[北京電]  
　　宣慰閩軍隊施從濱電告抵福州 
[福州電]  
　　童臧兩司令電告據探報陳炯明擬趁停戰之時施行總攻擊日内即有動作李督軍覆令嚴守防線切勿釁自我開 
[福州電]  
　　許崇智分攻莆田涵江甚急 
　　（以上二十七日）（以上中孚通信社電） 
公電 
[成都熊克武通電]  
　　北京熊秉三先生張季直先生曁和平期成會諸先生各部院廣東軍政府各省督軍省長各總司令各師旅長各省議會各報館均鑒奉讀漾電本悲世之懷由救時之論仁言利溥欽佩莫名克武待罪行間略知民隱兵連禍結尤所痛心此次勉從護法之後亦祇仰求永久之和平而謀正當之解决區區之心與諸公原無異致苟能貫澈斯旨自當極力贊同諸公當代名流瞻言百里登高一呼萬倫景附自必權憂危念亂之心圖長治久安之道導國家於法治遏隱患於方來共和前途實深利賴側身北望神馳無已熊克武叩巧 
[莫榮新覆上海平和期成會電]  
　　上海和平期成會鑒元電敬悉前承津電轉示各電仁言義舉無任感佩經於艶日電布微悃計邀偉鑒兹承電示北方已表贊同仰見諸公斡旋大局轉危爲安毅力熱忱尤極傾佩榮新和平望切早具同情尙祈貴會諸公極力進行俾和局早成乂安大局幸甚榮新叩皓印 
要聞一 
[東京通信（心危）（二十二日）]  
　　日本講和特使之人選 
　　條件之注意 
　　祝賀之盛况 
　　日本講和大使遣派何人至今尙未决定加藤高明氏當初呼聲最高余前函已略述之此數日來愈說愈歧有原敬親自出馬之說有山縣公西園寺侯伊柬已代治牧野伸顯山本權兵衛内田康哉諸人之說而轉不提及加藤加藤因外交調查會所定方針須内閣自負責任故不願前往而反對加藤者則謂當對德宣戰時加藤固爲當局者然中日交涉時列國頗咎其外交無信故此次列席和平會議恐未能得聯合國之歡心憲政派人材中固以加藤爲當行出色者但日本雖爲形似之政黨内閣而元老軍閥之權仍未稍殺若派加藤必爲彼二派所反對倘原敬自身前往則議會勢將缺席故因之而有内田外相前往之說西園寺說則爲政友會一部分之主張恐未必能得其允許此說蓋由西園寺來京而起耳其他諸人則爲長派及薩派中揣測之辭更不足信除此數人外近日則有以駐英珍田大使爲講和正使而以松井法使石井美使爲副使以外交人材論則各派似無反對不過以此次美總統將赴歐列席則日本亦須有相當之特使前往至隨員等已經發表於二十七八即須放洋矣日本之於議和條件對於世界和平則根據美總統之十四條宣言及海洋自由軍備限制等而對於東方問題則要求戰後於東洋有優越權殖民地占領不還等條件至今尙未發表者也但我國於此次講和會議對於德國之權利固宜收回而爲世界和平計各國在華之優先權宜一律取消以弭將來之爭執若日本欲提出東亞之優越權則適得其反此不得不喚起協商各國之注意而求有平允之解决也據東京時事新報言此次我國派遣陸使須途經日本日本當局旣知中日親善爲戰後東亞和平之方針則兩國於列席講和會議之前雙方謀共同進行之策宜先開聯合會議今陸使來時不妨交換意見云云此種論調吾人不能不警告於吾國民及陸特使者也蓋如上述之優越權問題實爲當面衝突之點此次和平斷不能使以前國際上一切不平等有所遺留也據其參謀部某要人言日俄講和條約日本因文字細故致遭失敗若南滿鐵路讓渡有（至長春止）一語以爲必包含長春而言乃遺爲日後之爭點更有（樺太烏蘇里沿海州魚族）云云其結果日本不能在該處獵海獸故靑島南洋德國殖民地之處分須有詳細規定又言敵國在華之財產應由中國政府没收而於日本有特殊之利害者不可輕視云云可知其注意之深矣 
　　在日本之西報對於日本此次祝賀冷淡態度多所非難謂日本之懸掛國旗往往須待警察之命令停戰電到後聯合國人均大開慶賀之宴而日本殊少動靜云云故此次東京市祝賀會（二十一日）舖張揚厲至爲繁盛會場設於日比谷公園是日招待者除來賓外則爲十五歲以上之男子須着禮服場中僅能容二三萬人其他向隅而已是日由田尻市長讀祝辭英國大使答辭此外餘興各種頗極一時之盛而一般人民至四時後始得觀覽焉市内全綫通行花電車更有花汽車歷訪各大公使館是日天氣晴朗故會場附近觀者堵列惟會場過狹爲遺憾耳其他有實業界之提燈會兵工廠之旗行列亦頗可觀日人固極力表示祝意而僑居西人之熱狂爲尤盛焉 
[京華短簡]  
　　内閣問題遷延不决即爲財政總長一席當局此次與安福派接洽時以張壽齡爲主而龔心湛實居陪客之地位但安福派以與龔有密切關係去張而取龔前日錢代理與王揖唐談論此事王即言龔已承任且得倪嗣冲之同意安徽省長可以不就此時若欲再爲張壽齡疏通實在已無辦法云云然昨日所聞當局以龔與安福派關係太密頗爲懷疑一方如交通系等則以財政盡歸安福一派不甚妥當又呈反對之色彩故此問題仍難解决 
　　我國自與德奥宣戰以來所欠該兩國公私債欵均行停付但今歐戰告終德奥已經屈伏和議即將開始所有停付各項亟應預定辦法以便將來交涉地步財部日前因分電各省官署令其查明原案情形電復核辦連日各省關於此案均已陸續報告業由財政部彙案編列交付陸使以便携往 
　　參戰軍將改爲國防軍原擬編練四師現因改爲國防原編四師計畫亦須變更擬先編練一師將於陰曆年内成軍 
　　政府近商向外交團重提關稅餘欵三分之一聞外交團對於此事初意本擬照辦嗣以鑒於他方情勢經某公使之提議於日前先行含糊答覆尙需考慮惟聞某方面有小借欵一項確於前日晨間交到二百五十萬元 
　　政府以歐戰告終我國所有外交積案均須隨同世界和平之際解决日昨曾將西藏問題議案提出已分電川邊陳遐齡鎭守使駐藏陸興祺長官及調查員鄂郡王速與藏番噶佈倫英領事戴孟與劉司令等分途接洽以便籌劃速開西藏會議 
　　外交部近在該部内設立取締敵僑委員會昨已咨請内務陸軍海軍等部選派部員到會以便討論取締敵僑應行事件 
　　中交京鈔近竟跌至四七因財政部方面舊任財政長旣久不到部新任又未確定以致無人負責一任市儈把持現當局雖擬速提閣員以便着手整理然以種種關係一時殊難實現近日外間謠傳某方面已籌有現欵二百五十萬元用作維持紙幣之用惟須俟幣價跌至四折始出此現欵收買此說亦未證實 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北京特别通信（冷眼）]  
　　無業游民之北京 
　　北京者一中國無業游民萃集之地也聚各省游民於一地熙來攘　爭權奪利爲衆矢之的爲逐臭之區北京之社會謂之游民社會也可卽謂無業游民之北京也亦無不可記者久客京師耳目所及傷無業游民之程度日高社會　　之現象日深試詳述之以見社會經濟之困難社會道德之淪落諒閱者不禁有感於中也現在北京無業之游民最多且雜者莫如官吏官吏而加以游民字樣似爲不倫而不知名實則相符也前淸供職郎署資格經騐兩者並重或由正途出身或由捐納爲吏位置旣居淸高而升遷亦是不易非　　數十年不能超權故羣視京師爲畏途稱京官爲閒曹非若外省之易於鑚營也自民國建設政府以來倖進之門大開京師之壅塞勝前淸數倍民國元二年間官吏之任用不諭資格經騐專恃奥援情面偉人之親友總長之私人各院各部無不充塞一署之中次長以下有參事司長秘書焉有僉事主事焉彈冠相　于于而來各署除簡任薦任委任正額外又有辦事員學習員各行走名目而錄事不與焉如財政交通農商等部附屬機關尤多其容納官吏更較他部爲甚官吏愈多經費愈充每月支出超過預算而審計院無如之何也前淸各部官吏皆久於其事非因案革職不能去官民國官吏之用舍隨長官爲進退民國四五年間每易一長官必淘汰屬員一次少則數十人多則百餘人以財政交通内務數部爲最如外交司法敎育等部不易更動因限制較嚴進固不易退亦不易然淘汰一次即引用一次不數月仍復原額且較前爲尤甚焉官吏抱飯碗思想每逢新長官到署日夕慮位置之不能保四出運動其卑鄙之態有不可以言語形容者已各部事務以司長科長爲較忙以參事秘書爲最閒僉事而非科長者收入與科長同而責任則甚輕至主事則爲一科之機械早夕伏案手揮目送終日買力而已其實各部各司苟有得力司員十餘人即足以治事其餘不過伴食而已而司員之無事可辦者除逐日到署畫到外無所事事鐘鳴一下驅車蒞部鐘鳴三下驅車返庽在署三小時以淸談閱報吸烟啜茗爲消遣之事甚至有素不到署至月底發放薪俸時始一蒞部者此輩飽食暖衣不耕不織所獲旣豐銷耗亦巨凡京中某某俱樂部某某諸小班無不有官吏之蹤跡麻雀撲克一擲千金酒地花天揮金如土而家計之艱難妻孥之養育不顧也至起居服御無不模仿歐西昔日司長出入乘坐不過馬車科長科員出入乘坐不過洋車今則改坐汽車與馬車矣近年官吏納妾之風尤勝前淸位至科長科員無不以納妾爲榮家庭之中風波頻作猶以爲樂其實每月薪俸收入多者不過三四百元少者不及二三百元而揮霍如此之豪奢其結果不出乎負債之一途下焉者其弊不可言矣 
　　年來中交京鈔停止兌現每月薪俸除外交財政交通數部外所入半屬紙幣百元之俸僅得其半每月收入不足供衣食住三者之需如外交等部以收入豐裕而揮霍如故其餘因紙幣折扣甚巨需索現金不得羣起怨言彼此以厚薄不均往往以文字質問財政部置之不復財部操金錢出納之權優待本部亦意中事窮部發言安生效力自歎命薄運蹇而已官吏因鈔票折扣薪俸數薄不足供其揮霍絕處逢生忽發起兩政策焉（一）要求長官於正俸外加給津貼（二）固買中交京鈔以求利益要求津貼位高者數愈多位低者數較少俸上加俸於是國家所制定之官等官俸法蕩然無存國務院不敢糾正審計院何敢質問所謂法可以治小民不能强官吏以遵守也囤買鈔票者幸則獲巨利不幸則損失亦鉅買空賣空無異賭博此又官場之變相而爲近來所最流行者也 
[各督軍有陸續出京說]  
　　會議之結果何如 
　　中央會議已畢曹錕壽辰亦過來京各督及代表將於今日（二十五）起陸續出發回省如孟恩遠張作霖聞均定於二十六日出京趙倜蔡成勳亦有明後日起程之訊惟曹錕小作勾留贛督陳光遠暫行滯京養病又鄂督王占元前日赴津迎接河間昨日早晨已經趕回下車之後即赴那宅花園爲曹錕祝嘏聞王督已商准交通部轉飭京漢路局訂備專車一列定於今日（二十五）黎明帶同隨員先行出京返任皖督倪嗣冲則定於三十日起程回蚌新放省長龔心湛有隨同赴任之說上海盧護軍使前日已有電拍致滬署約於二十八日前抵滬至各省代表除陜西瞿壽禔外其餘均於明後日一律出京回省報告一切福建代表胡恩光則已於昨日出京南下據一般觀測各督軍及代表等大約儘本月底可以陸續出京散盡北京空氣爲之一靜矣 
　　此次中央大會議之結果據政界傳述關於調和時局之事如國會及地盤問題似已决定不再更變撤軍方法統照現在辦法實行其善後各問題如收束軍隊及軍民分治統一財政各節直可謂之毫無結果東海方面亦只留得各督軍說帖一份而已 
[陸子欣之出發期]  
　　紛傳未定 
　　此次世界平和會議我國爲參戰之一員當然可以列席但此種會議關係旣極重要即宜愼選人才以期不辱使命政府現似暫時假定爲陸徵祥某通信社前傳業已通告各國實無其事蓋各國皆未正式發表我國安有貿然通告各國之理且當時陸徵祥曾推叚合肥親赴歐洲己則願爲之助嗣因某種關係不果實現頃聞陸氏定於下月一日起程由東乘哥倫比亞船赴歐部中同行之人如嚴鶴齡王景岐等均已以部令發表並派他員署理至陸使將來到歐後關涉各部事宜各部擬分别酌派部員隨往接洽其中如陸海軍財政農商司法交通諸部均有密接關係東海現訂本日（二十五）下午七鐘在府設宴爲陸祖餞並招叚祺瑞梁啓超及諸閣員列席 
　　惟另一消息陸君本定乘下月七日自橫濱開駛之某船赴歐頃得東京來電該船已變更出航之期或須延期半月又上海有下月十四日直駛法國馬塞耳之某船然已一無艙位昨日外部又致電到東詢問大約行期又須更改矣 
[北京祝捷大典之儀式]  
　　二十八日慶賀協約國戰勝大會在太和殿舉行閱兵儀式所有參列及觀禮人員出入線路曁查騐入場觀禮各券停放車馬辦法業經擬定如下（一）是日總統禮輿經由天安門除有執事人員外槪不准入天安門（一）入場人員車馬除外交團及持有特别券者外均至東西華門止步行東人協和門西入熙和門（一）外交團及持有特别券人員車馬入東西華門東至協和門西至熙和門止向北在指定停車場停放（一）入場人員須依券載　定之門行人入門時須將入場券交騐券警察官查騐並須附交名片一張（一）入場券規定服式及指定應入之門務宜注意如與規定不符者雖持有入場券騐券警察官得阻其入場（一）東西華門外車馬均於石路兩旁及南北池子南北長街馬路旁由警察指定停放 
　　是日指定天安門内至午門外爲學生商民觀禮地點由警廳預發觀禮券非持有觀禮券者槪不得入其規則如下（一）各校學生在午門外端門内東西兩旁觀禮均由闕左闕右門入（一）商民在端門外天安門内東西兩旁觀禮均進中央公園由社稷壇門入（一）各校學生由各本校派員率領成隊行走入門時持學生名數單連同觀禮券交騐券警察官查騐（一）商民進中央公園時須將觀禮券交騐券警察官查騐（一）觀禮人除制服及西式衣服外男須着長袍馬褂女須着裙不合規定者雖持有入場券騐券警察官得阻止之（一）觀禮人須排列整齊不得凌亂擁擠總統禮輿經過時均肅立脫帽（一）慶賀禮成總統及外交團並慶賀人員軍隊一律退出後觀禮人得入午門至太和門内觀覽由東路入循西路出至午後四時止（一）商民至中央公園其車馬即出西長安門出西方門由警察指定地方停放（一）觀禮人須於午前八點半鐘以前至指定地點 
　　敎育部昨擬定各學校於二十八日參與閱兵學生以三千人爲限均着制服其東城各校學生一千五百人進闕左門西城各校學生一千五百人進闕右門均於是日午前十時到齊聞是日起至三十日止内務部擬將天壇及先農壇開放三日任人遊覽昨特飭令警廳屆時派各區隊長警前往照料 
[農商部之近聞（靜觀）]  
　　東海就職以來屢次宣言注重民生發展實業而具體辦法尙未議及目前可紀之事實僅有實業會議一番動作依理而論此種會議應以農商部爲主體兹乃由元首召集開會於總統府稍嫌不倫不類然此事旣發起於東海而又由總統府作主農商部總長原係好好先生萬不能因權限問題發生異議惟有持以冷靜態度而已日前京外各報紙爭載農商部召集實業會議之說乃係指鹿爲馬錯認主人也總統府發出召集之文已有多日而確實開會之期尙未明白規定現在農商部對於此舉已稍變以前之靜冷態度略略采輔助主義據聞係錢幹丞之主張因此事純由府院辦究嫌生疏是以商之田煥廷由部與以帮忙田己許可今由該部工商司籌備一切規定辦法凡各埠總商會曁各業代表來京與會者須先向農商部報到部内定於本月二十八日開預備會一次决定應提出之各種議案然後再入府開正式大會聚實業家於一堂俾社會經濟狀况明白暴露因此互相討論籌擬發展之方不能謂此會無影響於實業界也第恐議而不行行而不力仍如前數次之會議有名無實耳深願實業行政當局加以注意也 
　　農商部所附設之經濟調查會自去年九月開幕以來歷時已逾一載其初每月經費所需僅九百餘元嗣後會員日有增加於是經濟乃日益膨脹由千餘元增至二千餘元由二千餘元增至三千餘元近則每月非四千餘元不可矣會内擬定各種調查表式分發各省區將來各省報告如何尙不可知近日間會員提出議案頗多似有活動氣象然亦議論多而成功少現在該會會長冐廣生因簡放甌海關監督不日赴任會長一席當然辭職會中同人已忙餞行拍照等事將來繼任會長之人聞陶某最有希望照該會會章載明會長由會員選舉而實際則係總長指定一人臨時命令會員共推一人提出大家拍手承認會長即已成功其實此項機關歲費公帑四五萬毫無實際會員之來也毫無限制眞有何利益於實業行政似非記者之所敢知也 
　　日本資本家飯田延太郎擬與中國政府合辦奉天遼陽縣弓長嶺等處鐵鑛共計鑛區三千餘畝派有代表日人某氏來京與農商部直接交涉奉天張兼省長已許中央與日人合辦不堅持地方主義日前雙方在農商部會議一次張督並派有代表與會該部所派與會之代表爲鑛政司長曁參事某君日本商人方面提出契約草案十七條聞不利益於我國之點甚多會議之際農部代表對於草案逐一批駁主張明定資本額數並以中國土地作資本且减輕資金利息又關於用人各節中國方面須佔優先之權日人某頗爲不懌會議至四小時始散據聞兩方面將擇期再續行第二次會議云 
　　田農商總長平日對於部事責成各司長辦理故部員頗爲舒服近日不知因何感觸忽大發牢騷擬掛冠歸里不復預聞政事雖經東海一再慰留而歸隱之念未息因此外間暄傳元首將提出方樞繼任農商總長日昨都中此種呼聲頗高惟是否屬實不敢臆斷也 
[外人之中國漁業觀]  
　　東方新聞社北京通信云刻有日本某銀公司與前任總統馮國璋之經理人磋商一宗一百萬元之借欵以中國北部之漁業權作抵十五年收回合同中規定雇日本捕魚專門家四人日本顧問一人其他條件内容究竟如何因嚴守秘密不得而知中國全境漁業公司界線即揚子江大江北之漁業權已爲馮國璋所有江南則歸張謇南洋漁業公司每年必獲利北洋公司因營業不佳顯已失敗故非借債百萬元不足以接續營業查天津一方每年銷耗之魚共值一百五十萬元若灤州大沽塘沾等處爲數更鉅在二百五十萬元以上北方之重要城鎭每年食魚頗多統計每戶每月食魚二十斤是故魚之爲物在北方食品中頗佔重要地位漁業焉有不獲利之事必因管理之方不善而政府未予以充分之奬勵耳返視日本政府則竭力提倡漁業一九一六年日本島產魚共值日金一億零八百七十二萬元（據遠東時報八月份論日本漁業之數）再加日本屬地之出產共值日金一億二千六百四十六萬七千九百二十五元以一九一六年前五年之數相比出產數已加百分之四十日本漁業受歐戰影響而一九一六年出口總數逹日金三千萬元較前五年加倍中國漁業瞠乎其後每年全國出產之數不過九百萬元其窳敗可知即如南洋漁業公司近數年間亦虧本二十三萬元其失敗之一原因在曾收買德國捕漁船一艘一無所用後又失事致全船沉没北洋公司本由數小公司合併而成統歸馮國墇節制其範圍與目的與南洋同所謂發逹沿海各省漁業是也北洋漁業公司之歷史頗有趣味兹述其大略如左一九零五年天津地方政府組織直隷漁業公司繼更名曰魚稅公局一九零六年直隷總督袁世凯設立批發處四所於天津經營各種魚及其出品并代收漁稅將各項捕魚團體全行取消造成一捕魚之專制又將各地魚行取消歸併批發處但批發處與漁人直接交易頗難又不得不借重漁商魚稅按價抽百分之六如是數年官商合力頗能收效官吏暗中大發財源直至一九一二年革命之時市面銀根忽緊地方政府經人勸阻准勿向漁商收稅三閱月迨至日後此四批發處究歸取消漁人見官場之把持漁業業已打破乃另組漁業會館數所并請勸業道准其從事漁業且代表政府收稅然商人之爲漁人運動得此批准者竟向漁人抽百分之八之重稅以四成繳政府其餘四成盡入私囊不久爲漁人所知與之涉訟兩敗俱傷於是直隸都督馮國璋發起組織北洋漁業公司得捕魚之專利焉（未完） 
[交通部仿辦郵政儲金]  
　　交通部前擬仿照各國郵便儲金制度提出說帖并擬具儲金條例經由閣議交法制局審核現法制局已將修正案送院於前日國務會議通過昨已以敎令四十號公布全文十五條特錄於下第一條郵政儲金直轄於交通部由郵政總局經理之第二條郵政儲金之總額每人以二千元爲限每次存入須滿一圓以上但學校及其他公益團體之儲金總額得增至三千圓儲金總額逾前項數目者其逾額之儲金不給利息第三條儲金之存入及支取均以儲金簿爲憑第四條郵政儲金除現金外得以郵票行之第五條郵局應印刷郵政儲金用紙儲金者得隨時以各種郵票黏貼至滿一圓以上時送由郵局銷印按數記入儲金簿第六條持有郵政儲金簿者不問在何地之郵局均可存入支取各郵局通儲之方法由交通總長以部令定之通儲未辦以前郵政儲金之存入支取以儲金簿所記載之郵局爲限第七條支取儲金在二百圓以上者須於前一日通知郵局在五百圓以上者須於前二日通知郵局第八條郵政儲金之利息自存入之日起按年計算其利率由郵政總局擬定呈請交通總長核准公告利率有變更時亦同第九條郵政儲金簿每半年由郵局檢閱一次計算利息之總額撥入儲金前項利息於每年六月及十二月結算第十條每屆檢閱郵政儲金簿計算利息之期由郵局通知儲金者呈騐儲金簿逾期未呈騐者其本期利息不得撥入儲金第十一條郵政儲金須以妥實方法運用生息不得移作别用第十二條郵政儲金設儲金監理會决定關於儲金運用生息一切事宜前項儲金監理會以審計院長財政總長交通總長郵政總局局長總辦交通部郵政司司長及國務院特派員組織之第十三條關於國幣之法令尙未施行以前儲金之存入支取均以郵局所在地之通用銀圓爲限第十四條本條例施行細則以交通部部令定之第十五條開辦郵政儲金之日期地點以交通部部令定之 
[奉軍舉動之種種]  
　　張巡閱於此次督軍會議曾提出種種要求據聞重要者二端（一）以奉軍補充三旅分駐長江一帶（二）裁撤各省新募軍隊時奉省除輸送隊裁撤外混成旅不與其列至改旅爲師本爲張使預定計畫故一二兩旅在長沙已編制成師其餘之五個混成旅亦决定續行改編現編制第二師已經籌備以鄭榮廷所部之第二旅與劉子齡所部之第五旅合編爲第二師以五十四旅旅長張作相爲該師師長張使回奉即當發表又警備騎兵二團原由警備隊編制而成混成旅改師以後定將警備騎兵二團編入第二第三兩師命名爲騎兵第二第三兩團云至前日所招輸送隊張使令各隊長在關裏招募者即在關裏遣散其籍隸奉天者一律調回奉天遣散俾得各歸故里日前宋隊長帶回隊兵三百餘名在京奉綫沿途遣散二十一日又有第三大隊第一中隊長馬連城氏自信陽帶回四百五十餘名沿途遣散若干到奉猶有二百餘名十三日起亦分别遣散惟近日奉軍官之晉京赴津者踵相接二十八師九團二營副官徐永和新軍五旅五團一營副官郭中元聯袂赴津又輸送隊長王煥章亦奉命同車晉京其所爲何事非外人所能探悉要之於大局當不無關係云 
[鄂西之停戰撤防觀]  
　　自停戰令頒佈後中央以戰區撤防關係綦重即擬於戰事未了省分各設撤防總監一缺簡放專員親往前線督察退兵事宜妥籌防區上善後辦法兹據軍署消息鄂督王子春會同旅京各督建議以此項臨時任務另設總監似嫌贅瘤請中央遴派專員前往各戰區會同各司令協商辦理較爲直截當經總統核准特委參陸處參事李壯飛少將爲鄂西撤防專員於二十一日乘車抵鄂謁何代督即日往宜昌着手撤防連日軍署迭接國務院參陸處電令皆關於分期退兵劃區接防等事惟參陸處馬電謂開始退兵前電尙有未盡事宜用將應行注意之點三端申明（一）該區第一期應撤之部隊名額（以三分一爲度）及勘定退駐地點并撤動日期須先電告本處核覆施行且須俟接防軍隊開到方可抽退（二）各區總分兵站須於撤防時隨同撤併所有存儲軍械軍需應由該司令部點收保存列表呈報母得虛糜濫耗（三）戰線上各種軍事工作除危險中之地雷絲網應隨兵撤廢外其有新建築之壕堘溝壘無碍民間行動者不得全部拆毁如與要塞相關者尤應妥愼保存云云頗似於撤退之先留再戰之地步殊難推測聞何代督已照錄轉行宜昌王樹功司令遵照矣 
[閩局停戰之電訊]  
[致北京電]  
　　北京大總統鈞鑒本日奉銑日命令仰見我大總統軫念時艱至誠愷惻應世界之和平謀本國之統一欽服英名現已　令前方軍隊嚴守現在陣地一面由厚基電商彼方定期徹兵以便遵令接防保衛治安并佈告人民一體知悉謹將遵令辦理情形先行呈明李厚基叩皓 
[致陳炯明電]  
　　漳州陳總司令鑒日前貴處屢次派人來閩及令弟覺明代表到厦具見執事愛國熱忱顧念大局至爲佩服頃奉大總統電命令内開所有前方在事各軍隊務當即日罷戰一律退兵其各處地方治安均由各該管軍民長官派隊次第接洽切實保衛等諭貴處想已奉到兹特專電奉商應如何籌畫撤退在漳軍隊之處希即電示以便接洽李厚基效又電漳州陳總司令鑒篠電諒逹歐戰告終世界和平已有圓滿希望現奉大總統令一律罷戰退兵則早息内爭共謀國是目爲吾人心理所同我公愛國愛民素所欽佩前此因政見稍異不幸爲兄弟之鬩牆今兹以公誼相期深願効藺廉之握手敬祈將現時應行商辦事宜詳細電復以便接洽大局攸賴金盼良殷佇候賜示李厚基養 
[永定烟業之悲觀]  
　　永定出產以條絲烟爲大宗凡鄉間農民皆兼種菸草一名淡巴菇多者每年收菸葉千餘斤至二千斤少者亦收百餘斤每百斤價值上者四十餘元次者三十元至二十元然種植菸草殊非易易菸葉及時不收則槁於田中一無所用迨收葉後每日須曝以日光一受雨濕則色味俱變此農民種菸之情形也 
　　烟絲製造廠多者一鄉二十餘廠少者二三廠收買農民烟葉製成烟絲所製烟絲銷售於中國各省及臺灣南洋各埠從前製造烟絲獲利甚厚以此致富者大不乏人永定人民除農民商民外尙有一種工人專以受聘製造烟絲爲生活居四分之一所得工資仰事俯畜尙有餘裕貧家婦人孺子多以解拆烟葉爲生每日所得工資亦有二三角 
　　自袁政府時代創設烟酒稅種種名目相繼面生曰出產捐曰過境捐曰銷售捐架牀疊屋烟商受此打擊相繼閉歇厥後有某洋行等出現名則爲採辦烟絲發售各省實則包運烟簍代納子口稅各烟商以洋行之子口稅較中國捐稅爲輕又紛紛開廠制造由洋行運載今年五六月間閩粤交戰唐國謨胡恩光所部北軍以及奉軍皖軍紛紛開往永定民間苦其騷擾紛紛移居山中以避兵禍田中烟草任其槁腐損失甚鉅烟絲製造廠又被北兵佔駐烟絲則燃燒以逐蚊蟲烟具則拆爲柴薪烟商損失尤鉅紛紛歇業雖知事張某示諭各烟商照常營業然烟商自經北兵蹂躪已不能盡復舊業（能復業者不過半數）加以閩粤戰線已移於漳厦烟絲不能運往厦門以運赴各省僅由汕頭一路出口而已 
　　目前漳厦戰事雖已停止烟簍漸可由漳運至厦門然究不若未交戰前之大批運載且南軍所抽烟捐厦地捐局槪不承認仍舊如數徵收烟商於兵燹之餘受此掊克惟有叫苦而已 
[張文生剿魯匪之捷電]  
　　魯匪經魯督親出督剿並由各處會剿迭得勝仗勢已漸衰前日張文生又來電報捷其文如下月之十六日文生在碭屬周寨之西北汪莊寨等處督剿魯匪獲勝情形業於巧電呈報在案是日因兵力疲乏即令各汛分駐莊寨略事休息當晚復據報稱魯匪竄走後復於西北之趙莊寨集成大股擬由豐屬之趙廟徐老家王寨順河集首羡集方面仍欲竄回魯境等語一面聞報即約同毅軍常翼長德盛於是夜二句鐘親督步馬砲各營輕裝跟蹤前進詎意匪行甚速追逐三晝夜之久歷程二百里至魯屬之金鄉縣與魚單交界之大李寨蛤螞窪等處匪以我軍尾追甚急遂分踞村莊三十餘處爲負嵎之計又有自稱山東僞護法軍總司令龐子周僞旅長張殿魁僞護法軍第四路總司令范明新等各率黨徒一千餘人分道前來援應勢如潮湧精銳異常文生得警報即馳赴前方察看形勢立令馬二營管帶姜國聚爲尖隊步四五兩營管帶徐魁武殷家昌等攻其右步二營管帶王福生爲前敵毅軍常翼長德勝率同馬三營管帶賈振琪毅軍馬隊管帶李豫山等 
 
 
 

Page 7

 
 
攻其左豐縣警備隊帮帶范興瑞任援應文生親督大砲機關槍殿後指揮各營前進自十九日午後一時開始攻擊匪踞寨内高樓還槍抵禦我軍積憤之餘士氣百倍無不以一當十拚力猛攻復以大砲瞄準匪踞之高樓連射三出樓即坍塌匪衆驚散我軍乘勢越圩齊上匪勢窮蹙力漸不支乃大開北門意圖紛竄適機關槍伏於要道彈出如雨死亡枕藉抛棄槍枝馬匹車輛衣物無算他寨匪衆見前方主力寨圩已破不敢戀戰均各棄寨分向金山方面竄去我軍初入魯境途徑不熟且天色昏黑不便再行前進始傳令收隊即就處露宿二十日早仍約同常翼長各率所部劃爲兩大支隊分途跟追南竄之一股務竟全功以絕匪患是役計共斃匪百餘人受傷者不計其數打落騾馬車輛甚夥奪獲快槍三十餘枝雜槍十餘枝救出被架民人三十餘名生擒桿首陳敬修一名我軍陣亡第五營一哨正兵劉世寛二哨正兵張新雨二名除將陣亡兵士從優撫恤外所有此次在豐碭金魚單等縣屬追擊股匪獲勝情形理合肅電奉聞再此次追剿股匪計自駐豐各營出發日起共歷七晝夜歷程約四百里沿途糧秣深賴豐縣章知事維鈞照料得以無缺士飽馬騰用能奏此殊績合併陳明暫代兼蘇皖魯豫交界剿匪事宜張文生叩養印 
　　又聞張文生二十四日又有加急電分致府院及參陸辦公處内稱職軍近日剿匪異常得力豐邳蕭碭等縣業將肅淸惟軍費及剿匪經費無着殊碍進行特懇速撥軍費十萬元剿匪經費三萬元以利戎機聞公府已將原電批交財政部會同陸軍部核辦 
[吳炳湘長魯說之反響]  
　　省議會反對 
　　東海之文治政策以軍民分治爲起點直魯皖豫東三省爲特别注意之區而山東尤爲京師門戶近處肘腋分治之局所宜先施故近來吳炳湘長魯之說已風傳一時魯省會聞此消息前日開會時由某議員臨時動議發電反對附議者全場一致該會此舉是否眞反對吳氏抑係别有作用殆非局外人所能知也電文如下北京大總統國務院鈞鑒近聞中央有任命吳炳湘長魯之說查吳氏前官東省專橫殘虐善類爲空劣跡昭著孺稚能道至今念及猶爲寒心際此地方未靖人心未定之日若再以此人長魯勢必益滋擾亂萬望愼簡賢能以紓東禍不勝迫切待命之至山東省議會叩 
[贛商會反對勒貼印花]  
　　贛省印花稅處朦禀財部批准令商民於發單等件一律黏貼印花南昌總商會特於二十一日開會反對昨日（二十二）龔盧兩會長於午前十二鐘時又依照前日議决情形面呈戚省長並述本省近來商業受湘粤閩三省戰事影響困疲不堪若再如此煩苛恐演成絕大風潮聞戚省長頗然其說當允據情電逹中央轉部取消以順商情兹將總商會致各處電函錄下 
[致北京電]  
　　北京國務院財政部舊刑街江西陳督軍江西會館同鄉諸公鈞鑒印花稅票依法貼用久已相安自姚處長到贛即與地方爲難各業條陳總會轉商置之不理兹復朦准財部咨省責令買賣貨物必用發單又以年節賬單改作書信責令仍用舊式賬單等因商界奉悉莫不譁然道路爭傳異常憤激且有謂姚處長所請若行則是法外苛擾商場惟有停業待斃羣情洶洶請開特會冀得挽回昨經會衆討論謹節要陳之一元發票購貼印花遵行已久惟槪責以開單貼用於法並無明文即事實上亦殊多窒礙强迫爲之無此情理至書信討賬中外通行不得指爲規避况三節賬單亦通信之一種其無足輕重更不能與書信齊觀相率不用與法無干以上兩端公决不能承認風潮日緊衆意難違惟有懇求政府免除此項非法義務以順商情而安市面無任公感再詳呈文南昌總商會叩禡 
[致各商帮函]  
　　逕啓者前此因籌募協濟歐戰協約各國兵隊華工捐欵函請貴業提倡勸募事經多日諒已照辦現在需解甚亟如已集有成數望即彙齊繳交本會以便轉滙爲要至於印花稅處朦准勒用發單及三節揮字一案業由本會開會去電據法力爭并備正式公文詳述法律所不載與事實所難行各情由呈請當道收回成命諒可邀准而協濟捐欵之事自係另一問題貴業諸君素明大義萬勿因此稍事灰心致使我商人愛國之忱落人後也特此附及南昌總商會啓 
[旅贛敎士之慶捷會]  
　　旅贛各協約國敎士郵員胡佈恩等聯合於（二十二日）午後三時假南昌婦幼醫院開慶祝協商勝利大會各界到會者軍界有李參謀長岳戒嚴司令等政界爲戚省長陳政務廳長黃官產處長涂交涉主任何道尹許敎育廳長南新兩知事張警備隊長警界爲倪水巡廳長李司法科長法界陳高審廳長省議會龍議長省敎育會宋會長商會龔盧二會長紳界爲袁秋舫傅子淸等來賓到時由警樂隊奏樂歡迎中外來賓共六十餘人尙有婦幼醫院之唱詩生葆靈女校之唱詩生曁女界來賓三十餘人分别坐定後即由胡佈恩敎士（英人）宣告開會宗旨次由婦幼醫院學生唱詩次又由胡佈恩誦讀九江英領事賀電（因前日胡佈恩曾去電約其與會之故）及慶祝詞讀畢戚省長起立躬致答詞當由涂交涉主任以英語繙讀一次次由李參謀長致答詞然後分次由葆靈女校生唱中國國歌郵務法員夫婦合唱法國國歌再次由英敎士等唱英國國歌再次由美敎士等唱美國國歌再次蘇博士用英語演說由九江人夏某繹成中語（蘇博士剛由紐約來）至是即奏警樂請各界用茶點葆靈女校生又於此時唱詩依次舉行畢並就原座攝影以爲紀念時至五鐘賓主始盡歡而散 
[南京快信]  
　　和議地點南北均已同意在寗李督派施愚陳用甲周嵩堯等籌辦一切 
　　蘇州軍警政紳商學各界昨電歐戰協濟會共認捐一萬元即日解省核收 
　　松滬護軍使盧永祥二十八晨可抵寗李督諭副官處派員渡江招待 
　　農商部派王煥章來蘇調查棉產昨日抵寗 
　　吉林省立師範校長吳玉琛女子師範校長孫樹棠模範高等小學校長朱文錦省會試辦義務敎育模範區學董劉樹春四人由吉奉派來蘇考查學務已由蘇敎育廳轉飭各學校長妥爲招待 
[杭州快信]  
　　軍界消息奉軍前隊已於昨日抵江山縣境 
　　嘉屬著匪吳上林經水警第六隊捕獲後已由戒嚴夏副司令官在本部組織軍法會審聞將執行槍斃 
　　浙省烟酒公賣局規定每屆年終派員分赴各屬調查酒缸一次現調查員已大批委定日内即將出發 
　　財政張道生廳長日來政躬不豫職務槪由總務科長代拆代行 
　　交涉員王豐鎬今日爲伊子完姻延警務夏處長中行蔡行長爲證婚人軍民兩長各派代表道賀 
地方通信 
　　蘇州 
[捕螟經費有着]  
　　本年吳縣各鄉發見螟蟲奉實業廳設立考查團專司捕螟事宜所有一切經費原擬在吳縣積榖項下開支旋恐爲數甚鉅飭令改由忙漕帶徵温知事奉文後即飭科辦理嗣因本縣捕螟所用經費祗共一千二百元酌置由實業項下動支無庸帶徵昨已備文呈復 
[恊濟捐之截數]  
　　蘇城總商會第一次收到各業捐助歐戰協濟會欵已誌前報兹悉該會近將陸續收到之欵一千七百九十元於二十五日解送商業儲蔷銀行彙收轉解 
[白鎭守使來蘇]  
　　海州白竇山鎭守使於本月二十四日乘車來蘇軍警各當道咸往歡迎並經朱鎭守使設筵欵待聞係會商防務事宜翌日即行乘車赴寗 
[張旅長交卸赴黑]  
　　駐蘇第二師所部第二旅旅長張亞衛君向率本部營隊分駐於南通縣地方現下張旅長奉調赴黑龍江充任混成旅長前日朱琛甫師長接奉陸軍部令文當即轉飭張旅長遵照所遺第三旅長缺即派委該旅第六團團長金凱暫行兼攝張旅長業已交卸來蘇面謁朱師長後旋即赴寗轉赴黑省蒞任矣 
　　松江 
[巡官因功獲奬]  
　　駐防洙涇水警巡官徐民伯前充汆來廟護卡巡官時曾奮救覆水米船並援起船主何沛鈞派警護送回籍嗣經水警第一專署長沈夢蓮據情呈請水警第二廳長趙會鵬酌給奬勵以昭激勸業經趙廳長頒奬二等奬章一座於昨日連同執照交由沈專署長轉令該巡官祗領佩帶 
[追悼自治委員]  
　　本邑葉榭鄉自治委員兼該鄉普育堂董顧怡如於前日因病逝世所遺自治委員一缺業已由縣委任該鄉楊紳鳳修接充兹聞該處商學各界定十一月二十九日假座鄉立第一國民學校爲顧君開追悼會云 
[奉令慶祝戰勝]  
　　二十六日下午一時縣公署接實業廳來電屬令轉知各機關於本月二十八日起舉行慶祝協約國最後勝利典禮當已由縣遵令照轉商界方面已於當日由商會通知一律於是日起升旗懸燈以表慶賀學界方面亦經勸學所長轉令准期升旗惟慶祝期内應否放假須俟奉到教育廳命令方能確定 
　　無錫 
[吉林調查學務委員來錫]  
　　吉林省長郭侗伯特派委員孫樹棠赴江浙兩省調查學務孫委員於日昨由蘇附車來錫庽新世界旅社楊知事以吉林爲其桑梓之鄉學務興衰亦極注意且與孫委員本屬知交除設宴洗塵外並派章科長及楊之二公子陪同孫委員遍遊各處勝景一面通知省立第三師範及省立代用女子師範等各學校一體招待指導一切聞孫委員事竣後即赴武進縣調查云 
[遷善局押犯圖逸被獲]  
　　遷善局押犯華某蕩口人前因暱比匪類作惡多端致被鄉人砍去手指並用石灰盲其雙目嗣復怙惡不悛遂由族人送局收押迄已日久忽於二十五日黎明時糾合同押之某甲（聞係嗜有烟癖不思戒除故由親屬送局收押者）用所蓋棉被撕成布條搓繩並將押所地板撬起取其楞木用繩繫取軟梯攀登屋巓越入鄰家房屋其時鄰家某姓聞得屋瓦聲響疑爲竊賊乃集衆捕捉一時驚動鄰右出而兜捕而某甲於屋面行動如飛華某以目力不濟其行稍緩旋即越過鄰房數進先後縱身躍下正待逃逸而該局守役亦已聞聲追至某甲縱步飛奔由守役緊追至圖書館左近獲住押回局中當經查點始知尙有華某在逃乃即追至大婁巷口見其伏在某姓壁上始行扭回 
　　鎭江 
[楊杏城靈櫬過鎭]  
　　已故上海輪船招商局總董楊士琦之靈櫬由滬乘江新輪船於二十六晚十時道出鎭江楊君素爲徐大總統所器重特電令丹徒縣倪和甫知事妥爲照料故倪知事派役在招商碼頭搭蓋蓆棚懸燈與素綵鎭城文武各官先後登輪詣靈前致祭素車白馬絡繹於途翌晨靈櫬改由民船川小火輪拖帶至淮安安葬云 
[新壩鎭請撥師船]  
　　鎭屬揚中縣新壩鎭濱臨大江港　紛歧向爲梟匪出没之區現在冬防期内難保無匪徒混跡其間擾害治安前日該鎭紳商具呈水警趙署長請撥師船到鎭駐防以資鎭攝 
　　揚州 
[淮北運副來揚]  
　　淮北運副王其康現由淸江浦來揚謁見淮運使禀商鹺務稍作勾留即行遄返 
[興挑儀河議案]  
　　淮南鹽商會館於二十五日召集各號領袖會議興挑儀河經公同表决者（一）已抵圩塢鹽船八千引儘本月底上淸放空出儀河（一）搶挑舊港約冬月初三開工二十外完竣以便重儎續進（一）西方寺準冬月初三築壩一俟在塢之八千引空船放出即時閉泓（一）東石人頭築壩約定冬月十八候上河在途之船趕到即閉如十八以前河水陡落已進重儎防有擱淺即由屯報告隨時堵閉（一）下河未過壩之鹽船如陸續過儎上河非轉江即停候河工告竣方能運圩（一）冬月十八進東石人頭壩之船須趕臘月二十上堆完竣趕出儀河以便讓空河道興挑（一）興挑儀河工程議以來年正月初六日開工手續一切須於年内完備 
　　杭州 
[省議會日日延會]  
　　省議會選舉會自姜會明當選副議長票紙發生疑義後每開會必不足法定人數延會迄今尙無結果二十六日未開會以前副議長陳琪會令議員簽到處辦事員逢人面告謂現由陳副議長發起先在本會樓上休息室開談話會云云其用意原爲疏通意見早日解决無如未得周議長同意遂臨時中止及至三時搖鈴開會出席者又祗六十九人但查簽到人數有一百十五人周議長照例令速記催請休息室議員出席復稱一個不來張炘云出席人數距離法定三分之二數目甚遠且時已不早久等無益不如延會宋吉成云暫且等待並云此次雙方爭執久而不决本席意見議長有提前緊急議事之特權不如發一緊急通告將選舉會暫行停止先議緊要議案惟此項主張須向大衆聲明並非動議不過一種談話性質議長諮詢大衆對於宋議員主張如何阮性存云宋君所言變更方法似覺太離範圍倘或實行恐其危險有甚於選舉會本席主張終以順序調停和平解决爲是議長云和平解决順序進行本席甚爲贊成但是能得多數議員之和平而不能得少數議員之和平於事依然無濟奈何陳鍾琪云終以向選舉進行方面去做爲是决不能先行議事議長云今日時已三鐘有半不足法定人數遂宣告延會 
[慶祝勝利辦法]  
　　錢塘道沈道尹電所屬各縣云慶祝戰勝由本月二十八日起慶賀三日凡未經舉行慶祝之省應同時舉辦查浙省業已舉行慶祝自本月二十八日起仍懸旗三日惟各官署各學校並不放假杭總商會亦遵於二十八日起通告各商舖升旗懸燈特於商會門前高搭彩棚一座額曰公祝戰勝並懸紅燈及花朶中國交通實業各銀行亦均結綵懸燈並放假慶賀實業銀行正在置備聯額云 
　　安慶 
[致祭黄故省長之特使]  
　　安徽省長黄家傑出缺現奉大總統明令頒發治喪費三千元並派皖北鎭守使殷鴻壽代表來皖致祭聞殷使日内即可到皖懷寗縣寗知事已預備奉直會館爲殷使行轅云 
[政務廳趕辦交代]  
　　安徽新任省長已奉令簡任龔心湛政務廳長鄒日煃已令公署各科職員趕辦交代所有已辦未辦各案卷一律封儲並將公署各職員造列名册以備移交新任故近日各科職員夜以繼日忙碌異常云 
　　漢口 
[歐戰停後之商况]  
　　自歐戰以來漢口商貨不能出口中外交易大形停頓而影響最巨者莫如牛皮羊皮猪鬃牛油絲茶等類刻以歐戰已就和平各洋商回國從戎者均已有電來漢敦請各買辦整頓舊日旗鼓年節後（陽曆）即須照常開市各買辦之富有資財者均乘此洋商尙未開盤之際私自囤積居奇以冀將來獲利數倍故現在一星期之間牛皮每擔陡漲四五兩羊皮每擔陡漲二兩餘猪鬃以數年未能賣出之陳貨刻已銷售一空牛油正值需用之際一日價值三漲可爲商業前途慶棉紗現貨市尙爲穏固因紗廠現貨缺乏故印紗市價仍然堅固上海近到一千包左右統計本埠所存不過二千餘包日紗亦如常狀購者多屬津蜀兩帮米糧一項月來去路頗形岑寂日來早稻登塲收成之佳爲數年來所僅見於是米糧到漢甚湧價漸下降高者每石七串餘次者六串餘低者五串零據一般碾米廠云本年新早稻入機碾成白米折頭奇好且粒粒整齊足見身分少受雨淋之故鄉間已收之田平均每畝計得米將近二石故農民莫不喜出望外漢埠紅茶向來運輸各國近年因歐戰所阻一蹶不振上年茶商尤大受虧累近日歐戰已息駐漢洋商因外洋需茶孔亟力圖收買以應急需前兩湖紅茶每擔售價十五兩者現在價值驟漲每擔售十八兩據個中人云不日大有飛騰之勢棉花出口市價上月每石售三十三四兩嗣因印度花豐收陡然跌落每石售二十七八兩近日漢上各路棉花湧到出口無多每石僅售二十五六兩矣五棓子一項爲行銷外洋之一大宗上月每擔售十九兩數錢連日以來價值繼續增漲每擔售二十一兩五錢矣 
　　武昌 
[追悼湯濟武之盛况]  
　　二十二日烈士祠舉行追悼湯公濟武大會兩轅門紥素花牌樓内爲停車處頭門起至二門内均搭白布棚結以素彩東爲入門西爲出門頭門口東西兩廳爲學商兩界招待所入口時簽到領素花二門口東爲政法界招待所西爲軍警界招待所二門内東爲女賓招待所再上殿前東爲第二師軍樂隊西爲軍署軍樂隊殿中烈士位前另以布紥一龕如亭式供湯公最近西裝放大像前案陳列祭席共三十二樣東爲禮生處西闈内爲孝子答拜處中爲湯公親屬招待員所有祭幛均掛殿内至輓聯則自頭門以至殿前不下萬副自晨至午凡願單祭者均各行三鞠躬禮至點半鐘始開各界追悼大會公推何佩鎔主席所有南元超屈佩蘭時象晉劉鳳章陳時熊世玉等及各界人士二百餘人均與祭庶務員陳鴻誥著大禮服佩勳五位章自任禮生陶聲遠宣讀祭文接續中華大學高等師範第一師範以及各學校均全體到殿前致祭至五點鐘始畢 
　　濟南 
[電請處置在魯敵僑]  
　　歐戰業已告終德奥人更無活動餘地省署據日領事函稱德奥僑民查又有不穩行動請嚴重取締等情張督致電政府應如何辦理之處請迅電示飭遵云 
[電陳剿匪情形]  
　　張署督於二十一日由滕縣電陳政府云佈置進剿微山湖業經完備寗徐派隊亦到即日聯絡會剿不難指日肅淸近十日來各路軍隊剿辦土匪異常得力預計再有一月可望肅淸惟此項經費難籌實屬一大阻力特乞飭部迅匯現欵十萬元以資應用云 
[又有義和拳發現]  
　　庚子東省學習義和拳術者極夥項城撫魯時極力嚴禁雖稍斂跡而根株迄未斷絕近年來各縣鄉民被土匪之蹂躪不勝其苦該黨遂乘機到處煽惑謂學習此術即可避刀槍一人能抵數匪其教名爲玄門教亦名紅門教據平陰商人云該縣城北之牛角店（村名）一帶亦發現此教明目張膽設壇召神傳教於是四鄉無知愚民以能避刀槍對抗土匪入教學習者已逹數千人聞堂邑東阿茌平等處學習此術者尤衆其宗旨今雖在抵抗土匪尙無仇視外人之舉動有地方之責者亦不可不早爲注意恐日久將成巨患也 
　　天津 
[三义河之開通禮]  
　　熊督辦曹省長楊前警務處長於二十三日約請中外紳商各界在金鋼橋迤左高搭蓆棚舉行三义河口新開河工竣開河禮蒞會者逹四千餘人擁擠異常至二時半開會軍樂隊奏樂承辦河工前警察廳長楊敬林報告查裁灣取直工程略謂三义河口工程數月以來業已完全工竣大王廟梁家嘴兩叚亦均破土開工俟明年春暖再行開修統計三處工程所發房地各價紳商共籌四十餘萬元三义河口一處共工費十四萬餘元大王廟梁家嘴工費不在其内現擬再行加寛尙未收完房地以後梁家嘴大王廟兩處應請督辦省長另行派員承辦以竟全功云熊督辦曹省長外交團代表法領事戴理爾水利委員會等相繼演說至四時舉行開通禮用五色旗線攔於河中全體登渾河輪船由金鋼橋向下流開駛炞砲響時該輪已完全由新河開過兩岸鼓掌歡迎復登岸合撮一影以作紀念至四時半閉會 
　　吉林 
[歐戰協濟會開會]  
　　歐戰協濟會吉林籌欵部二十日假公衆運動塲開募金大會先由省公署派員在運動場中心高搭講壇壇之四週飾以彩布四角安插國旗東西兩面置懸望旗桿上除掛國旗外又懸萬國旗塲内備極美觀大庭内西屋爲招待室東屋爲臨時幹事辦事處是日上午九時許本部長郭侗伯先生及各幹事（各界各機關首領）次第到會並簽名領募捐册是時各界人士咸集塲中十時遂振鈴開會郭部長報告開會宗旨後省議會副議長劉敬輿第二旅曹參謀長陳紀揚吉士敏谷香圃初鶴臯陶實業廳長相繼演說據軍界代表曹參謀長所報告謂督軍自認捐欵二千元以下各軍官人員等認三千元軍界共認五千元云 
雜評一 
[錢内閣彈劾案（庸）]  
　　連日以來北方所傳消息和平空氣爲之一變若安福系之反對錢内閣也力排南京會議也慫恿合肥四次組閣也聲勢汹汹已不若半月以前之恬靜雖其主戰政策實質上本始終不變然苟無督軍團在京爲之結合援應亦未必若是其烈也年來政潮之起伏恒與督軍會議有直接關係屢試不爽此次中央大會之召集吾儕談虎色變嘗引以爲憂而論者則謂當局能襲項城之故智操縱羣雄必不蹈前督軍會議之覆轍今果何如督軍之足跡尙未出都門而錢内閣之彈劾案已提出於北方之國會矣北派且起内爭又何論南北 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[克蘭氏抵滬之大歡迎]  
　　字林報云美國要人克蘭君自歐戰發生以來即以非正式顧問資格爲美政府効力昨抵上海定於星期五日附天洋丸回美此次來華調查與美國規定其對遠東之政策頗有關係蓋克蘭君之來游乃威爾遜總統所委派也聞克蘭君游滬之主要目的乃在會晤南方要人今南方代表多已到滬以圖與克蘭君相晤云 
　　大陸報云昨晚（二十六日）駐滬美總領事薩門斯君在上海總會宴待克蘭君且有協約國領事英美團體代表英美商業機關代表中國官商陪宴均表示歡迎之誠意是晚由薩門斯君爲主席演說者有上海總會會長西姆士君交涉員陳貽範君比總領事薛福德君工部局總董丕爾斯君法總領事韋禮德君滙豐銀行斯梯芬君中國商會會長朱葆三君修改稅則會主任蔡廷幹君鹽政稽核所總辦丁恩爵士駐華美國按察使羅平傑君美國紅十字會上海支會會長卜舫濟博士諸演說者多以中國如欲於世界各國中占有位置急宜早息内爭立論丁恩博士之演說中亦有此言並謂中國若消弭内訌借重外材其前途頗有希望云云演說諸人皆稱頌美總統與美政府及其人民並請美國注意於中國且皆稱協約國在戰中所養成之友誼今後必賡續永久上海總會會長西姆士君首應主席之請起立演說以上海總會之名義歡迎克蘭君謂上海總會雖原係英人組織然在戰中已成協約國人聯合之機關戰後各協約國人將以上海爲媒介愈固結其團體云云陳貽範君以中國官場名義歡迎克蘭君並舉美國退還庚子賠欵中國學生赴美留學等事以證中美兩國間之友誼比總領事演說略謂美總統與美政府嘉惠比國甚爲優渥故比人對於美人無任歡迎又謂克蘭君來游中國乃外人注意中國之又一明證工部局總董丕爾斯繼起演說以工部局名義歡迎克蘭君言上海之景况及中國少年敎育與其國家前途之關係法總領事演說謂法租界公董局乃國際大同盟之模範甚願美人多住於法租界又謂威爾遜總統爲法國人民所敬愛但法國外之法人亦皆愛敬威爾遜總統云云滙豐銀行斯梯芬君謂美國銀行家出而扶助中國則中國目前之困難即可消滅英美兩國人民在中國財政方面必須互相提携云云蔡廷幹君演說謂法租界公董局可爲國際大同盟之模範而修改稅則會亦可爲議和大會之小影云云朱葆三君演說稱讚威爾遜促成協約國勝利之功並祝和平告成協約國商人在華商業之發逹最後致詞者爲美國按察使羅平傑君與約翰校長卜舫濟君演說旣畢克蘭君以簡短之語致答詞略言美國在歐戰中之變遷及美國新紀元之屆臨 
　　文滙報云今日（二十七日）正午回國留美學生俱樂部美國大學俱樂部上海義勇團之中國隊中國商務總會中國靑年會江蘇敎育會建設會環球中國學生會職業敎育社九團體公宴克蘭君於卡爾登西飯店與會者三百餘人由蔡廷幹君主席演說者僅克蘭君一人蔡廷幹君介紹克蘭君於衆並述歡迎美國人民之代表之意謂中國如與美國携手同行則可恒在正路美國將執牛耳於媾和大會中中國苟步趨其後則必能得其所應得及國際公道所應予之者中國各界無不景仰威爾遜總統今由克蘭君得觀美總統之精神云云繼由克蘭君致詞答謝介紹之盛意並稱此次游歷中國到處受衆歡迎且得諗中國國民咸重視威爾遜總統之措施私心不勝感慰克蘭君演說中謂威爾遜總統殊爲關心中國時局嘗殷殷欲知中國國民是否了然其所謀爲之事此次中國國民踴躍應其請求慨助協濟捐欵總統當爲滿意知中國已重視其措施矣克蘭君繼乃述及威爾遜總統凡遇重大問題輒能逐一對付之不爲他事所牽擾一事旣了再及他事威爾遜總統當與德國交涉之際而得將墨西哥問題安置妥帖此實其材能也至彼之所以能如此者乃由平日留心時事與思想發逹有以致之也以故問題無論若何重大從不爲之震駭威爾遜總統應付各事無不聚精薈神以爲之中國應付各事亦當如是中國於媾和大會中頗有機會可得故尤當聚精薈神也中國之患不在國外乃在國内諸君皆願中國爲統一獨立之國今如派一有力而統一之代表團參與媾和大會與世界之英彥相晤或能解决其國家問題中國代表於會議之暇儘可與世界大人物討論各問題而以觀念輸入國内此即統一獨立之謂也威爾遜總統於媾和大會中將以其平日所擁護之主義爲方針中國現正處過渡時代務須審愼擇正當之路以趨嚮媾和大會克蘭君又稱彼將以所受歡迎情形及中國尊崇威爾遜總統與其所持主義之誠意陳告其前威爾遜總統已於世界歷史上建設一至大之國此新國非日耳曼的非拿破崙的亦非亞力山大的吾儕皆爲此大國中之人蓋此大國乃以精神基礎建設者也凡聲之能及遠者無過於威爾遜總統凡主張之能號召羣衆者亦無過於威爾遜總統中國之難題幸於此時發生此時何時則物質主義之國家漸歸消滅而同胞主義之國家方在勃興也克蘭君之演說當時曾由余日章君口譯以告與會諸人又特别通信云昨日正午十二時游美同學會美國大學總會上海總商會上海靑年會江蘇敎育會建設會寰球學生會中華職業敎育社商團公會等團體在卡爾登飯店歡迎美國大總統威爾遜氏之至友克蘭氏到者有唐紹儀朱慶瀾温宗堯聶雲台聶管臣唐露園張繼孫科宋漢章錢新之朱葆三沈聯芳余日章朱少屏朱友漁虞洽卿李登輝陳光甫黄首尼沈楚級曹雪賡黄任之蔣夢麐沈信卿賈季英姚子讓張伯和張叔良韓玉麐朱成章黄漢樑謝衡牕安立德費吳生勞平吉薩門斯密勒特許建屏李耀邦抛平耳佑尼干楊小堂戈公振兪行修趙晋卿李松濤沈仲禮周錫三張籋雲朱桐李復生等三百餘人由蔡廷幹主席先入席會讌將畢主席致歡迎詞大致謂克蘭君名揚四海無待介紹克君爲美大總統威爾遜之至友亦爲中華民國最親愛之至友也此次歐戰事起威爾遜大總統維持人道不遺餘力我等非常佩服今日我等雖不能親見威爾遜之面但能與克蘭君聚首一堂實屬幸事溯自美國加入戰團後吾華亦隨後加入今幸和平有望將來開議和大會時吾華極願與携手進行定可得圓滿之結果也詞畢羣起立各進一觴爲克蘭君壽次請克蘭君演說（由余日章君譯述）（前謙詞略）大致謂今日承諸君如此招待實爲心感諸君所欲知者諒必以關於威爾遜總統之言行爲最兹特略述一二威氏嘗謂凡人作事須循軌道而行不可分歧威氏之成功即以此今歐洲行將開議和大會深望中國能早日預備要不難趁此時機挽回一切所失之權利惟須先使國内統一方克有望貴國此次踴躍贊助歐戰協濟會美國方面異常滿意鄙人此次考察所得必詳細報告威爾遜總統威氏對於東方問題必當異常注意對於特派考察東方之人出發時必詳爲叮囑回國時必詳細詢問然後可見諸實行也云云鼓掌之聲不絕於耳詞畢合攝一影並由余日章君代表商會報告明日（二十八）下午五時上海總商會開會歡迎克蘭先生有極長之好演說在座諸君均可赴會并可介紹至友同往但勿過濫因座位有限也散會時已鐘鳴二下矣 
[祝勝中之童子軍榮譽]  
　　本埠童子軍協會姚總司令昨接英總領事及英租界工部局總巡公函各一通均係致謝前此慶祝戰勝時童子軍相助之意其原函譯錄如次 
[英領事函]  
　　啓者前日慶祝戰勝貴部童子軍在龍華一帶及本埠城廂内外閘北浦東等處代發傳單及舉行燈會時復承代理巡捕職務恪盡傳語嚮導之職勞苦功高籌辦祝典會與鄙人同深感謝當晚觀祝勝者衆多童子軍措施不紊秩序井然尤足令人起敬兹特馳書同表謝忱並請以此意轉致童子軍士卒爲荷法磊斯啓 
[總巡函]  
　　啓者本月二十三日禮拜六舉行戰勝祝典閣下所部童子軍異常出力某極感謝並希將此意轉致各童子軍爲幸當日捕房巡捕事務紛繁童子軍竭力相助使慶祝一事大見特色某意童子軍實與有大功也代理總巡約翰生啓 
[今日再慶歐戰之勝利]  
　　今日（即二十八號）爲吾國慶祝歐戰勝利之期駐滬陳交涉員定今晨九時率屬舉行禮式并受來賓參賀十一時至下午一時招待中外來賓已派定陳世光楊小堂等爲招待員云 
　　滬海王道尹昨日通電所屬十二縣知事今日一致舉行慶祝歐戰勝利所屬各學校一律停課一天 
　　公共公廨關正會審官於昨商由輪應蒞廨陪審之美副領事丁詹兩君停訊各捕房瑣案一天外並諭檢察處仍前懸掛燈旗以誌慶祝 
　　淞滬警察廳長徐國樑昨日通傳各區署所略謂二十八日爲我國政府舉行慶祝歐戰最後勝利典禮是日各機關及商民人等一體舉辦慶賀應即預令崗警分别傳知各商號店舖屆時一體升旗同伸祝賀等因各區署均已遵照飭着各管崗警通知照辦 
　　上海縣沈知事昨致南市縣商會及各團體公函云逕啓者案奉江蘇實業廳哿代電開以奉農商部電准大總統府禮官處函稱慶賀歐戰最後勝利典禮現與外交團商定本月二十八日起舉行請知照所轄各機關及商民人等屆時舉辦等語除分函並公布外相應函逹即希查照辦理爲荷 
　　南市各錢莊因二十八日舉行戰勝慶祝昨特飭雇工匠在荳市街外新碼頭搭蓋彩棚四面牌樓一架滿紥冬靑柏枝及電燈紙燈各國旗幟又油荳餅業同行亦在荳市街中心搭蓋彩牌樓一座 
[法國公債募集之總數]  
　　逾原額兩倍 
　　法國决勝公債在滬募得之總數業已發表計滙理銀行二九·三九六·四ＯＯ佛郎中法實業銀行九·二五二·四五Ｏ佛郎道勝銀行五·五Ｏ二·ＯＯＯ佛郎滙豐銀行二·四三五·九八Ｏ佛郎中國銀行二九六·九ＯＯ佛郎合爲四千六百八十八萬三千七百三十佛郎超過開募時所預料之數二倍有餘内有四百三十五萬九千八百佛郎全係華人認購至上海商業儲蓄銀行所代收三十四萬佛郎交通銀行四萬二千五百佛郎中孚銀行七千佛郎皆已送交中法實業銀行矣 
[内地敵僑之調查]  
　　江蘇特派交涉公署昨接外交部電令略謂歐戰告終所有德奥兩國僑民在吾華内地設肆營商者應一律封閉其現在旅居内地之德奥僑民有無營業計留居者共有幾人有無子女迅即詳細調查具報云云陳交涉員當即轉行上海縣曁淞滬警廳查照辦理 
[推廣無軌電車之反對]  
　　公共租界工部局十一月十四日報告中載有工部局與電車公司往來函件（已紀本報）訂明此項函件披露後如兩星期内無人反對則工部局允電車公司沿北京路推廣無軌電車路線直至西藏路爲止兹悉納捐人四十餘人已聯名函致工部局反對此舉謂非經納捐人常會通過不得遽許電車公司推廣路線蓋以北京路與南京路皆東西大路如於北京路駛行無軌電車則未免碍及置有汽車人力車馬車者之利益也 
[日本棉布銷塲之前途]  
　　字林報云當歐戰之際英國棉布製造家失其競爭之能力日本棉布遂乘機輸入中國印度之市場而輸入印度者尤夥惟英國一旦恢復原狀各廠家均能運貨供給海外各國則日本將知戰時需求僅屬暫時而中印市場復將暢銷英貨矣日本製造家與販運家今已因遠期成單紛紛取銷之故爲之局促不安聞所訂運印之棉布取銷者約及半數估計休戰後第一星期内取銷之成單共有三萬包之多大阪則覺此爲休戰後暫時之影響販運家亦具市况不日可復原狀之希望按印度向來喜用英貨近因年歲歉收棉布銷路爲之大滯而投機家所購之貨又陸續運至致供過於求價爲暴落甚至低於日本之售價據印度消息以是而破產者已有多家日商之與印商貿易者先後接到展緩運貨之電報間有完全取銷成單者據英文日本日報載稱某公司擬將售與印度之棉貨購回但此唯擁巨資之大商家可以爲之至於小本經紀者聞已因貨價暴落之故甚爲窘困棉布銷場之前途今爲日本商界所注意而尤以印度方面爲甚蓋日本棉布印度所銷最多也 
[洋商勿在内地設行棧]  
　　陳交涉員接外交部飭令云洋商營業内地不得安設行棧載在約章近查各省多不注意任其安設一有事故輒起國際交涉殊非保護洋商敦睦邦交之道嗣後如有前情應由地方官請其遷至商埠或通商口岸仍須預先報告以便保護云 
[駐韓領事之商務報告]  
　　上海總商會接農商部摘錄朝鮮元山領事報告文云查元山本年夏季華人運來中國貨值共計十一萬三千四百三十九元洋貨值五萬一千六百三元兩項共計十六萬五千四十二元華貨中如各種紗羅綾以及夏布入口價格較諸往年尙屬相仿然因金價低落以致貨價漲高至於貨之疋數則較往年尙不及半也近年日本在韓振興蠶業頗著成效所織之品雖不如華貨厚實然花樣翻新顏色鮮明人多樂購之華人絲貨幾歸入淘汰之列目下合併業已足八年再有兩年關稅必然更改華人絲貨在韓前途斷難有奢望故華人貿易欲求在韓有立足境非就棉布一途經營不可棉布爲民間必需之品且朝鮮非產棉之區所有衣料須仰仗外來將來關稅雖然改章而於棉織物一項定不能征收過重我國產棉旣多賤運棉布來韓銷售必能獲利雖運輸不如日貨便利麋費不無稍多但我工料旣廉則足以相抵也北韓需用外布之經過始則通行中國之套布繼則外國洋粗布及漂布現則日本之木棉布中國自套布滯銷未有棉布來北韓者十餘年至民國四年始有絲光電光布入口該貨價廉物美朝鮮人評判甚佳是年輸入價格祇十餘元迨至六年末已增至四萬九千餘元方謂前途暢銷正未有艾詎料本年春季輸入祇得二百餘疋深以爲怪詳細調查始悉近日所出之布逈不如昔非但織線鬆疏且易變色每疋號稱二十碼祇得十九碼更有十七八碼不等最可恨者往往有外觀似屬成疋而内裏爲三四幅凑成使買得者一無所用諸如此類百弊叢生因此内道小商號不敢購辦查華貨在北韓銷售本屬爲人嫉視正宜精益求精以推廣銷路何期先自作弊予人口實從前絲貨已有此陋習以致爲人抵制現絲光電光布更蹈此覆轍殊堪痛恨本館因此函逹上海國貨維持會警告各工廠迨後據復各工廠諉於間接賣者作弊查非整疋之貨容或屬間接者所爲至於織線鬆疏顏色易變等弊則斷難諉諸間接者也中國工廠每出新貨通行後不但不出陳翻新以期推廣往往因作弊以自殺即如絲光電光布是其明證考其布之不如昔者迨因原料昻貴不得不於織線顏色上設法藉輕成本得以貨就價殊不知貨色不佳則爲人唾棄自歐戰開幕以來百物莫不騰貴前數年元芳日本旗牌木棉一元八角現增至四元六七角莫不價高數倍然韓人爭購如昔者以其能保信用也韓人辨别物質甚爲薄弱認牌不認貨市面初到之貨若能將其牌號設法售賣通行並能常保其信用則其貨不憂不暢銷然若稍作弊端爲彼所覺則相戒不購永無補救之法故内地工廠欲推銷其貨於朝鮮各地非力矯前弊取信於人不爲功也 
[王道尹升任消息]  
　　聞滬海道尹王賡廷近日有升任省長消息並聞蘇省長齊耀琳將保上海縣知事沈寳昌升任滬道云姑誌所聞以覘其後 
[李鼎新赴閩]  
　　海軍部特派慰問使李鼎新氏自由湘岳來滬本擬即行赴閩旋因爲其公子完姻在滬勾留數日兹聞李中將部署已竣於昨日乘新濟輪船起程赴閩矣 
[援閩軍起程赴浙八誌]  
　　援閩軍第一混成旅司令部全體軍官計旅長王永泉參謀程恒式吳鍾祺曁副官三員軍需官一員書記長一員以及各營長等計二十五人並護兵馬弁四十餘人馬八匹尙有行李等件於前日（二十六）由上海南火車站開駛專車運浙排有頭等臥車一輛二等客車一輛三等客車一輛並行李車牲口車各一輛原定夜間九時出發嗣因該旅部尙有各項公事手續未竣故延至夜間十一時三十分開出并因龍華及杭州兩處均有軍務接洽故要求滬杭甬鐵路於該兩站各停車十分當由上海南站站長電知各該站預備一切聞於是夜五時十餘分始抵閘口車站昨晨卸畢後將空車及機車附掛於杭州開滬之貨車送返上海南站聞昨夜（二十七日）仍須續運第二團各營赴浙槪由龍華車站出發云 
[派兵接築依周塘馬路]  
　　依周塘馬路經護軍使署派兵築造完工各營兵士已分别歸隊已誌昨報兹悉已築成之依周塘馬路祗能自楊樹浦通至張 
 
 
 

Page 11

 
 
　　華浜（長四十里）尙難直抵吳淞蓋張華浜東首沿浦灘有火車鐵廠中阻雖經築成馬路車馬不能通逹吳淞若不接築至淞則此路仍係虛設故須從張華浜東首起越過軌道在鐵路之西接築馬路一段約長四五里方可直逹藴藻浜越大橋而抵砲台灣昨已由護軍使署另飭暫編步兵第一團第一營撥兵二百名馳往張華浜接築馬路惟因人力無多此段馬路須至本年舊曆歲暮告竣云 
[烟土封存待燬]  
　　政府决定將收買滬港之存土實行燒燬已見報端兹悉政府現定照一千二百箱額通告各方訂期派員監視焚燒已於前日電飭馮特派員將存土如數封存保管不准售賣以待訂期實行焚燬云 
[江寬案昨未開審]  
　　楚材碰撞江寬一案前經海軍軍法會審處開庭續審因原告未到宣告展緩十日再審等情迭紀前報昨日届期該法庭因招商局籌備手續催集人證尙未完備故未開審擬俟原告準備妥貼致函答復後始行訂期通知被告接續審訊云 
[崗警與救火會員衝突]  
　　昨晨七時四十五分第三區救火會備警員王秀卿手牽會中救火車所用之白馬二匹行至西門内關帝廟前經該處崗巡查見以其違犯警章上前扣住堅欲解送警署處分王秀卿答以本區各備警員一人拉馬二匹三匹事所恒有租界各馬房亦然即欲送署處分俟我將馬匹送回區内然後到署該警以其倔强急鳴警笛號召鄰崗三四巡警到場突然將王扭毆倒地其時所拉之馬二匹已不知跑往何處該警等復將王拘解二區一分所經馬鳳山警佐訊問之下以王尙無不合判令回去了事王稱已被警兇毆受傷且馬已失蹤須求澈究而馬警佐以並無證據拒不准理王遂雇車返區據情報告該區主任沈君並領袖各員沈主任等聞悉其情大動公忿立時召集全體會員開臨時會議當場議决由沈主任提出證據除赴警察廳具詞聲請查究外並向馬警佐嚴重交涉 
[續誌銅匠作失愼慘劇]  
　　本城安仁橋沙珠弄八十號門牌宗金元銅作内失火焚斃作夥胡小癩痢王阿根二人灼傷鄰人宗阿和張阿三等情已紀昨報兹悉已斃胡王二尸經地方檢察廳派員騐明後昨晨由三舖地甲黄邦逹追到尸屬分别棺殮受傷之宗阿和張阿三等二人早送紅十字分會醫治昨午亦由該廳檢察官蒞該會騐得宗張二人頭面手足等處燒傷頗重惟據醫生云火毒尙未攻心不致有性命之虞云 
[各校敎員談話會預記]  
　　商榷世界和平後之訓育方針 
　　上海縣敎育會昨致各學校通告云頃接江蘇省敎育會函以十二月二日（星期一）下午四時一刻邀集本埠中小學校校長及主任敎員開談話會商榷世界和平後之訓育方針請分函知照准時到會等因用特轉逹敬請貴校長屆時約同各主任敎員赴省敎育會談話是所至盼 
[旅滬浙人致期成會電]  
　　全浙旅滬同鄉會致北京和平期成會電云北京和平期成會諸公均鑒鬩牆之爭迄今兩載大兵過處城市爲墟諸公本愛國之熱忱大聲疾呼唱議和平俾法律事實同時解决合南北爲一家登斯民於袵席非特舉國上下樂觀厥成即友邦各國亦莫不希望諸公此舉收圓滿之結果俾得與列强並駕齊驅乃政府忽調奉軍南下假名援閩夤夜入浙全省人民異常驚恐當和議呼聲最高之際竟進兵於素無戰事之區置撤兵命令於何地矛盾至此非特不足示西南以傾誠言和之眞意抑亦騰笑於隣邦諸公爲和平會議之首倡者自應要求政府一致行動方與言和意旨不背公民等桑梓關懷不忍坐視爰敢涕泣請命仰祈代逹政府速飭奉旅離浙母使兵禍再延而免浙民苦痛幸甚臨電迫切不勝惶恐全浙旅滬同鄉會叩 
[理科敎授研究會通告]  
　　江蘇省敎育會理科敎授研究會編成高等小學理科敎授要目一種並附說明及使用法由江蘇省敎育會分發各縣敎育會轉致各高等小學並發各省區敎育會其通告如下歐戰告終理科敎育爲此後世界所注意突飛猛晉指日可期而我國之理科猶是十年前之幼稚狀况寗不可恥本會旣爲理科機關當然負有改良促進之責任經職員會數次之討論僉謂改革當從小學始爲道有二一於國民學校添設自然觀察科一則編定高等小學校理科敎授要目而廢棄敎科書是也前者關係重大非本會之力所能及决先着手於後者遂於本届常年大會公推吳和士王飲鶴黄竹銘三君起草脫稿後又經數次職員會之修正爲更求完善計不敢逕作爲定稿最後通過俟諸徵集衆議之後今特寄呈台閱請各就平日之經騐與心得斟酌各人所在地之風土產業狀况參照時令加以增删開具意見於收到要目後之三星期内寄還本會俾彙集討論折衷於多數是所至盼 
[學生會演講實業]  
　　靜安寺路五十一號寰球中國學生會今晚七時半請美國吳偉夫博士演講實業重要問題吳博士在美國加利福尼大學曾任敎授多年去歲來華遊歷定於二十九號返國捐募巨欵再來中國開一實業大學聞非會友亦可往聽無須入場券云 
[學生會徵求會員消息]  
　　寰球中國學生會自第八次徵求大會開幕以來國内知名之士連翩加入該會爲會員已疊誌本報昨日聞該會又徵得北京大學敎授章行嚴君爲永久會員云 
[敎員研究會開職員會]  
　　小學敎員研究會昨致各學校函云本會開成立會後普通研究及國文讀法算術修身等分科研究各開會一次所議案件有須交本會職員整理者因定於十一月三十日（星期六）下午三時半開職員會務希准時駕臨爲盼 
[丁恩氏行將回國]  
　　鹽務稽核洋員丁恩氏南下赴江浙等處調查鹽務業已到滬聞丁氏此次公畢即須回國因與中央政府所訂合同期滿且已由印度政府聘定大約明年　任所有鹽務稽核一席仍擬聘某英人接充云 
[裏日暉港一帶之巡防]  
　　步兵三十八團馬團長三十九團張團長以裏日暉港一帶時有行人被匪攔刦銀洋自應派兵前往該處巡邏以資查緝昨經會同議定各派士兵一連在該處一帶擇要巡查矣 
[匪徒攔刦金飾]  
　　前晚十一時許本城徐姓眷屬自勸業場遊畢出雇車輛論價不合步行返家詎行至醬園公所前後面忽然追上暴客五六人將婦圍住由二人動手將該婦之金押髮金挖耳金圈金手鐲一雙手表一隻金戒寶石戒各一攫取逃逸該婦受此驚嚇呆若木鷄後經旁人趨詢始悉被攫飾物值洋二百數十元遂各勸令雇車返家而去 
[冒騙電燈費之押儆]  
　　英美工部局電燈公司控蘇州人李彭林冒用公司名義向四川路方志仁天津路傅金華先後騙取電燈費及各項洋一百七十九元小洋三十一角逃逸等情由捕將李拘解公共公堂訊押在案昨晨又由捕房將李解廨復訊明確經中西官判李押西牢一年半以儆 
[工匠勒索陋規之懲儆]  
　　向爲水木匠之浦東人趙長林於前日在虹口東鴨綠路作場内糾衆數十人向石灰客人袁根林勒索小費洋五元又同類王阿六亦因糾黨在北蘇州路向石灰船戶虞金昌索詐陋規洋兩元不遂將貨覇阻起岸並將石灰一籮傾倒蘇州河内當被袁虞兩人訴知四百五十二號四百十號兩華捕將趙王兩人拘入捕房昨晨傳同人證解送公共公堂請究先據袁虞兩原告偕證陸子良葉鴻元李樹舟李如珍分别上堂證明被告等勒索小費情形質之被告趙長林供稱此項小費向來有之因爲上貨過秤之時各工人不無帮忙故向索取香烟鈿云云訊之王阿六供詞狡賴關讞員與英領卓君得供以勒索陋規最爲社會上之惡習該被告等所爲形同痞棍若不嚴懲不足以衛客商因判趙王兩人各押西牢半年以儆 
[南洋公學學生團大會]  
　　南洋公學唐校長發起湘賑該校學生團盡力襄助旋又奉到部電令捐助歐戰協濟會學生逾加踴躍已定於本月三十及下月一號兩日午後一時開游藝大會該校足球素所擅長三十日與西人比賽精選甲組登塲又請崑曲名家二十餘人在該校兩操塲奏曲並有琵琶合奏西樂電光世界幻術拳術籃球等種種技藝又請定馬湘伯沈仲禮演說更有學生薛紹淸等編成瀟湘刧彈詞以助興味云 
[體育學校運動會預志]  
　　西門方斜路東亞體育學校定於陽曆十一月三十日假縣立公共體育塲開第一次運動會其運動種類（一）器械及柔軟體操（二）田徑賽（三）兵式教練（四）壘球及籃球（五）國技等並印有運動會報贈送來賓刻已遍發入塲券邀請各界人士前往參觀 
[廣肇義學將開懇親會]  
　　三十日（禮拜六）午後一時粤帮廣肇同鄉團假江灣路蜀商公所開廣肇義學七校學生及家屬懇親會其秩序（一）開幕（二）精武體育會奏軍樂（三）報告（四）洋琴獨奏（張徐兩女士（五）演說除霍温馮三君外有八齡女童陳瑞瓊及來賓朱慶瀾周孝懷黄任之何劍吳等（六）唱詩（中華基督教會廣東浸信會兩詩班）（七）粤樂（八）技擊（九）龍舟歌（十）絃樂（十一）新劇此外尙有隨意游藝（一）童子軍閱操（二）國歌校歌（三）學生賽跑（四）學生拔河（五）拳術全體操倘是日天氣晴朗預料當有數千人與會也 
[紹興同鄉會徵求會員近訊]  
　　紹興七邑旅滬同鄉會徵求會員進行頗速會員之報名甚爲踴躍兹將第一第六二隊之隊長隊員姓氏錄下第一隊隊長田肅民副隊長田資民隊員邵瑞生田維德金子榮尹村夫田予民袁廷卿田少梅田維新戚漁耕金墨齋第六隊隊長袁樹棠副隊長何曰埮隊員董振芳毛紫萸顧文朝袁培昷童士吉王德昌宋德榮陳芝生胡西藩羅春泉 
[紅會湘賑近訊]  
　　紅十字會湘賑部連接駐湘幹事員武兆桐來電鈔錄如下（一）紅十字會沈會長湘振部唐校長鈞鑒華容水災之後繼以瘟疫死亡甚衆殮無棺木迭　縣紳報告情形極慘時與袁君酌商先發急賑洋一千元日内即遴妥員速放兆桐漾（二）靖江月前大水災黎待賑經調查後待發棉衣二百件新台票一千二百五十串交由義賑會派員散放兆桐漾（三）三批棉衣與袁君商妥支配華容一千五百件岳陽一千四百件臨湘平江攸縣各一千件寧鄉六百件長沙湘陰各加發五百件衣到即分别運放兆桐漾（四）寳慶劉直餘君來省詢悉災情極重議定在五批衣内加發一千五百件醴陵南鄉紳士請補賑議定加發一千件湘潭株州二處各加發五百件兆桐敬再聞紅會接到衡陽寳慶等處告急請益電甚多該會正在籌劃積極進行聞第四批棉衣四千五百餘件已於本月十九日裝運赴湘兹又採購第五批棉衣四千五百餘件定於二十八日由招商局輪起運云 
[運土扭毆查明再試]  
　　天津人李德福前日與李春山在愛多亞路互相扭毆被捕查見將兩造帶入捕房昨解公共公堂先據一百五十二號西探上堂禀稱查得兩被告均係土販代人包送私土因爭奪保險費在途扭毆請爲展期以便查明證據再行解究中西官得供判兩李還押候查明再訊 
[養媳忽然失蹤]  
　　小販曹全福住居閘北烏鎭路今年八月間憑媒兪王氏彭馬氏聘定劉淸齋之十一歲女翠珍爲媳過門童養送往某絲廠習學打盆詎前日放工後翠珍忽然失蹤曹疑係被劉誘逃將劉扭控四區警署經張署長質訊劉稱女在曹家走失應請着曹交人張署長諭解司法科訊辦 
[指控無故行兇]  
　　曹家渡鄉民薛小弟薛孝毛等前日至閘北四區四分所控沈岳卿沈金祥趙寳庚等無端行兇經該所署員將一千人提集到案轉解司法科訊辦 
[冒領行李敗露]  
　　滬寗車站已革脚夫林瑞香前日拾得搭客遺失之行李憑單一紙串同某姓婦人向行李房冒領物件當被管理人察破將林拘解閘北五區警署轉解司法科訊辦 
[控騙案原告不到]  
　　金蓂堦延代表律師在公共公廨控温州人金渭賢於五月二十九號至六月二十七號串同在逃之人騙取洋二千八百元逃回原籍等情由廨備文派探石仁信前往温州會同該處法警將被告移提來滬管押捕房昨解公共公堂經中西官訊得原告與代表律師均未到案因判將案註銷被告金渭賢聞釋 
[指控攫飾之證據不充]  
　　婦人沈曹氏指控皖人江川成在愛文義路小菜場攫取金挖耳等情昨晨由捕將江拘解公共公堂經中西官訊供之下以原告所控證據殊欠充分因判被告開釋 
[狹路逢仇]  
　　鎭江人吳新源不知與羅林生有何仇隙突於前日午後糾黨至愛爾近路弄内將羅毆傷甚重經羅之母妹林馮氏陸林氏聞信趕至將吳扭交包探王桂亭帶入捕房經捕頭略詰一過飭將吳新源收押受傷人送醫院醫愈再行訊核 
[混兌僞質金幣]  
　　粤人王詠泉與本地人沈銀泉因將僞金四開二十五枚僞羅比幣二十個持至虹口天潼路二十二號門牌源記錢莊内希圖混兌被朱寳寳察破報由捕房派探侯松山與八十四號西探目利扶司前往將王與沈狗獲搜出僞金幣連同見證朱寳寳一併帶入捕房管伡昨晨解送公共公堂請究經關讞員會同英卓副領事訊據中西探禀明前情因判王沈兩人與見證朱寳寳一併押候查明於下禮拜三訊核 
[僞支票案限期還洋]  
　　東仁報關行主劉樹林昨至法公堂控稱商人於本年九月間將烟土數只售與廣聚昌烟膏店主馬逹夫李安明共計價洋八百三十元當時因無現洋由李安明付來同茂錢莊支票兩紙屆期持票向收據該莊中人言此項支票係屬僞造商人乃向李等理論不料店即閉歇人亦避匿直至今日始行在途遇見因此扭案請求訊追僞支票呈鑒詰之馬逹夫供此店係民人與陳聚成顧煥章王興發等三人合股開設此事實係陳聚成與李安明等所爲民人實在不知求察李安明供此土係陳聚成購下後因貨物不佳交還原告支票係陳聚成囑我書寫不知是僞現陳回籍何時來申難以預定餘供支吾中西官判馬李兩人交人銀並保限七天交還原告洋八百三十元 
[歇夥冒取貨物]  
　　吳淞元利雜貨店已歇夥友顧文遠在外私刻圖章冒元利名義向南翔鎭黄承泰羅店鎭周德泰吳淞祥泰隆等各店冒取錫箔烟紙等貨變價化用當時元利並不知覺後黄承泰等向之算取貨銀數百兩始行知悉遂由元利店主任欽滈帶同店夥陳根堂等來滬找尋昨午在老北門内將顧文遠尋獲扭交巡警押送二區一分所請辦經馬警佐訊得案涉刑事將顧函送地檢廳訊辦並着任欽滈自行投廳候質 
[崗警查獲黃包車上之贓賊]  
　　法租界沿浦灘堆貨洋棧近來迭次失竊經各洋商禀請領事團照會華官轉飭各探警一體查緝在案前晚十一時許民國路新開河第十崗守望巡警趙樹洪查見一人乘坐黄包車車上滿裝藥水多瓶形跡頗爲可疑乃將其人及安母尼亞水三瓶鹽化銀水二瓶銻酸鉀水四瓶硝酸水二瓶石酸鈉水二瓶鹽酸鉀二盒黄荳二袋等一併押送一區二分所昨經王警佐提案研訊據其人供稱名毛貴徐州人現住南陽橋畔此項藥水黄荳係在招商局碼頭棧内竊來是實王警佐得供判將人贓申送警察廳訊辦 
[呈報遷墳日期之縣批]  
　　上海縣公署昨批李式好堂李景淞景昌呈報遷墳日期並請給領地價遷費由云呈悉候轉報護軍使查核地價及遷墳等費共銀元六百十九元三角已如數給領仰即將該墳地内墳墓從速遷竣勿得再有稽延切切此批田單領狀分别存轉 
[謝贈]  
　　昨承西門外圖畫美術學校見贈美術雜誌一册又蕭楚南君贈商業月報第五期兩册書此併謝 
雜評二 
[克蘭博士之言（庸）]  
　　國内和平空氣瀰漫之速雖由於國人之久苦兵禍然其機括要以外交上之關係爲多蓋自歐戰終局世界和平會議瞬將開幕我苟不自統一將不能以統一國家之資格列席會議前途危險實不言而喩故友邦勸告亦殷殷以急求統一爲言即如昨日克蘭博士對歡迎會之演說亦謂中國之患不在國外乃在國内如派有力而統一之代表團參與媾和大會或能解决其國家問題其希望我先自統一而後解决國際問題之意溢於言表然而默察近日之趨勢乃適與克君之希望相反陸子欣之使歐南方已有違言而南北之調和且更在五里霧中也 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
時談 
[做得一半] [  芝英]  
　　今人作事都祗是做得一半無始終貫澈者如近日之參戰籌備處和平期成會和平促進會和平協進會所謂籌備所謂促進所謂協進所謂期成皆是將然未然之辭尙在第一步時候須向前做去方可到第二步然而總未嘗見有一件事於第一步做完再進一步做去如做文然起段甫完即便擱筆下面文字又另呌一人做去則必另起爐竈各闢蹊徑一篇之中意旨矛盾語言顚倒何能彀一氣貫穿 
老申報 
[判婚記（上）（見光緒十四年十二月十五日）]  
　　敲竹槓之風各處皆有而台州人爲尤甚異鄉孤客偶墮其計必至好事變爲惡事若非賢有司明察秋毫何以使有情人成了眷屬耶近有鄒姓自臺灣來温購買點銅錫碗及燭臺甌綢皮馬椅等物偕二三男丁僑寓東陽春客棧鄒姓年已强壯尙未娶妻聞温郡多貧家女身價亦不昂遂托棧主代爲物色冀訂絲蘿旋有慣作冰人之大荆嫂等向言現有台人某甲素在錢莊帮夥其女年將及笄尙未字人可爲君匹講明聘金英洋一百二十元金首飾兩件裙襖一身無論迎娶入贅携赴臺灣均無不可鄒姓親往看視女貌亦頗不惡當即憑媒將聘金首飾裙襖等物如數淸付並擇定上月二十八日入贅完姻届期鄒姓假某甲家懸燈掛彩鋪設一新及至傍晚用牌傘鳴鑼鼓吹乘坐藍呢大轎抬抵某甲家甫進門但聞喝導聲鳴鑼聲鼓吹聲爆竹聲聲聲相應甚爲熱閙鄒姓出轎升堂甫坐定即有一頒白老人同一四十餘歲婦人初猶作聲作色口言另擇吉日再進洞房繼則手舞足蹈并言若要成親俟到永嘉縣堂上其時見有數人往來奔馳似係從中理處者約有一點餘鐘鄒姓即命更換衣服回寓再說一腔歡喜付諸流水 
新拾遺 
[美利堅農人之愛國熱] [  許嘯桐]  
　　干蘇省立萊縣有某農人祖爲德產因急需求購馬匹適其鄰美人有馬一羣索值五百金而某農人只允以四百五十金反覆磋商歷時數星期不决美人深致不悅一日憤然曰余必如數以償否則决不願售奚事齗齗蓋余將以之購國債票烏可少此五十金農人聞語卒然問曰君將以此金購國債票乎曰誠然曰然則余願出五百金以成君愛國之美舉蓋彼坎撒（指德帝）終必自斃也之事極可玩味頗足代表在美德農之心理而美利堅全國農人對於戰事亦均踴躍彼等雖終日服務田疇愛國之忱曾不稍殺盡力購國債票並不計及將來康乃爾大學教授華倫君曾論農人對於戰爭之關係曰農人者不居戰首而能成戰末者也其入戰也不易一旦入戰則能與戰相終始堅忍耐久之力有勝尋常萬萬者 
　　粤自歐戰開釁以來美利堅保持鎭靜態度嚴守中立然有識者謂二年内必須投入戰渦其後羅雪端尼號擊沉當時舉國憤慨擬立即與德宣戰而總統威爾遜雖知戰爭必不可免仍持以沉靜力謀和平旣而調和終歸失敗德意志着着進行於是不得不出而爲人道之干城故此次全國人心之團結莫能與京農人乘此機會以文字發表其意見者不下數千百人僉謂充實糧食爲當今之急務蓋未宣戰前已抱必戰之决心故成竹在胸無待多議即定以大宗糧食供給協約國以爲久戰之計焉故農人者實爲戰爭中之楨幹此不獨今之歐戰爲然　之史册歷歷可數也 
　　近紐約調查報告曰戰爭以來美農投入軍籍甚夥類皆少年英俊自願從戎者餘則竭力協助戰餉捐欵紅會雖家計不豐者亦盡心羅掘踴躍輸將可謂盛矣而一般婦人復皆出而盡力於南疇考美農多用鉅重機品除種棉外皆駕以四馬能耕極廣之面積平均約計一百三十九英畝更有以一人御十馬者則其面積更較廣大故美洲婦女之工作力遠遜歐洲平日皆以男子爲之今因戰故婦女之從事於田疇者日益增多且亦有能駕四馬者熱心愛國可敬甚焉 
雜錄 
[東籬軒談劇] [  柳遺]  
　　最近堂會披靡一時堂會中之中心人物自老譚逝世後梅蘭芳遂執劇界牛耳嚴然一老譚也而小梅亦鈎心鬬角競排新劇於是堂會戲中無小梅在座客輙悒悒不樂紛紛散去否則雖盛暑亦必一聆梅郎曲爲快斯亦一時風尙不足深怪聞諸京友云曩日田桂鳳之呌座能力實在梅郎之上此外楊朶仙想九霄輩均曾炫耀一時如今日之小梅云 
　　就最近堂會戲言戲之整齊而最精采者厥惟本年本月七日那家花園日本三井株式會社宴會戲僅九齣齣齣皆精神美滿以故座客無不興會淋漓眉飛色舞劇目係芙蓉草（新安驛）白牡丹王長林（小放牛）田桂鳳蕭長華（送灰麵）龔雲甫（釣金龜）（按是晚本有孫菊仙與龔雲甫之雪杯 
圓因老孫已受天津廣和樓之聘先數日束裝就道未能趕回故改釣金龜）梅蘭芳小小余三勝（即余叔岩）（戲鳳）陳德霖王鳳卿裘桂仙（大保國）劉鴻昇（探陰山）梅蘭芳姚玉芙李壽山李壽峯高慶奎（天女散花）楊小樓（德功）余叔岩（褚彪）兪振庭（天覇）王鳳卿（施公）九陣風（桂蘭）高慶奎（院公）白牡丹（丫環）程艶秋（小姐）錢金福（關泰）王長林（光祖）范寳廷（竇虎）張文斌（老媽）許德義（米龍）李連仲（大力）兪華庭（人傑）八蜡廟是晚劇目印刷亦極工緻華美聞此九齣戲所費約三千金左右云 
[貓談] [  涵萬]  
　　埃及人奉貓如神聖生貓故後必爲營塋以瘞之並薙去靑眉以志哀思 
　　舊史載波斯王康培西攻奪埃及潑魯錫姆城時波斯士卒皆手抱一貓以埃及人愛貓之甚遂不忍與戰而城竟陷焉 
　　回教祖摩哈默德身爲國王之尊其所蓄一貓色白如被霜雪名曰瑪愛瑞摩王嘗晝寢貓猥臥其旁徧藉摩袖摩醒　驚破貓夢遂斷其廣袖而去土軍素以兇暴名於世然對於貓則非常敬禮莫有虐待之者誠以有摩王之韻事在先無怪軍民之愛護於後矣 
　　今柏林博物院前有華表一柱高入霄漢立自紀元前一千八百年上鐫貓事語短而足資考古並含有貓之一字多數歷史家遂據以爲由第一次十字軍自遠東傳入歐洲此說主之者甚多近已視爲定論 
　　阿拉伯民間競傳之神話有言其最先之始祖男女二人窮居沙漠間天帝阿蘭即賜與二友即一犬一貓犬以保持之貓以承歡之犬予以勇士之靈魂貓予以慈女之靈魂使各稱其職焉 
　　近世以來對於貓之韻事尤夥如法國路易第八之首相李希羅氏輒以貓排遣其愁悶英國亨利第八之首相韓爾賽氏亦與貓有良緣法蘭西君主政體時内廷貴婦多愛貓爲詩人所稱詠英國詩人海立克嘗冬夜圍爐著文以盛贊其愛貓德國詩人海因亦有詩以述其愛物繪形繪聲栩栩如活飛爾特勳爵易簀時頻令家人多儲貓糧以備不虞化學發明家奈端著作家華波爾皆奇愛貓及雛貓約翰生博士即首著英文字典者其愛貓曰霍池小說家斯各脫之愛貓曰興司其貓癖尤牢不可破焉 
益智新畫[  天外生]  
　　（鶴）（像雛） 
小說 
[滑稽小說細君髮（四）] [  雄倡]  
　　語罷博士復欠伸似醒頻頻自搖其軀遂曰先生聞吾言當饜足今當爲君筆之柏爾葛已焦煩不可耐遽擲一半克郎於地直奔而出柏爾葛旣出櫃上胖婦謂博士曰阿爾盤汝授以何辭此客乃似怏怏而去何也曰宜彼之如是也彼應受此窘使彼非復吝嗇者吾當令之歡愉而去胖婦少思後復曰阿爾盤客殆亦天性一妒人也汝又安能令之成歡凡妬人皆無因自擾鬱鬱不樂者也汝又安有療妒之方時柏爾葛旣出妒火如狂遂奔歸埠頭面其妻至時則其妻方與一婦人坐談甚歡柏遂謂之曰且去此吾有言奉白其妻皇然曰喬治家下殆無事乎柏爾葛怒曰吾欲與汝作私語汝且去此吾輩同赴海壖一談於是夫婦遂循石步寂然同行抵水邊一僻靜之處柏爾葛出髮於懷中示其妻曰試觀此其妻色赬曰吾知之知之昨夕爲汝刳去時吾尙未甚沈睡柏爾葛曰汝知爲何意曰喬治吾自知其欺汝然是乃無甚係屬凡婦人多如是柏爾葛駭呼曰噫汝何言汝乃用此自解耶汝愚我至今爲我得矣汝亦知此髮彼馬登蒂博士云何者彼言生此髮之婦乃欺其夫汝今告我彼美男子與汝親吻者爲誰汝又與誰親吻彼致愛於汝之頎頎男子又爲誰當我治事時彼引汝出行之人又爲誰若爲汝中表約翰者吾且立斷其脰並汝亦爾今趣以其名見告汝事吾今已盡得其秘矣幸勿見欺密昔司躍然曰喬治彼博士言之鑿鑿乃但憑此一撮斷髮耶曰然彼謂汝乃愚我然汝幸勿以我爲易與我已知矣密昔司曰噫親愛之喬治柏爾葛曰汝勿更呼我以此稱汝呼他家男子爲親愛者幾何人耶密昔司笑而不答柏曰此事豈可以一笑了之旣汝已自承其欺我今可一一見告勿隱密昔司曰吾所云欺汝者乃謂我額前本戴假髮餘髮皆眞此我未爲汝告者汝所刳去之髮乃屬之彼乘其夫治事時與人出遊接吻之婦而我則非某人也言已又大笑不止 
[自由談之自由談] [  不冷]  
　　我之是非不能因人而定也我之功罪不能由我而定也今當世之人多因人定非是由我定功罪豈非相反之道歟 
 
 
 

Page 15

 
 
   
 
 

Page 16

 
 
   
 
