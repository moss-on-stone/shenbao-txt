# 1902 - 355 - 4910667

 

Page 1

 
 
[禮部尙書世大宗伯奏冬至禮儀摺]  
　　禮部尚書臣世續等謹奏爲禮儀事光緒二十八年十一月初四日准軍機處片交禮部奏冬至令節禮儀一摺奉旨朕欽奉慈禧端佑康頤昭豫莊誠壽恭欽獻崇熙皇太后懿旨冬至次日著行禮所有行禮禮節著該部卽行具奏欽此欽遵到部恭照本月二十四日冬至令節二十五日皇上詣慈甯宮行禮並升太和殿受賀曁御内殿受禮禮節是日早皇太后儀駕樂懸全設鑾儀衞設皇上法駕鹵簿於太和殿前陳步輦於太和門外陳五輅於午門外陳馴象五輅之南陳仗馬於丹墀中道左右俱東西相向樂部和聲署設中和韶樂於太和殿東西檐下設丹陛大樂於太和門内東西檐下俱北向王以下各官俱朝服鴻臚寺官引和碩親王以下入八分公以上於隆宗門外按翼咸集其未入八分公以下二品大臣以上於長信門外按翼咸集三品以下文武各官於午門外按翼咸集禮部鴻臚寺官豫設進表黃案一於慈寗門東門檻外南向内閣學士恭捧皇上慶賀慈禧端佑康頤昭豫莊誠壽恭欽獻崇熙皇太后表文安置匣内自内閣捧出内閣官前導大學士隨行由熙和門中門出至永康左門外大學士接捧禮部堂官二員前引進至慈寗門升東階恭捧表匣安於黃案上退内監舉表案宮殿監侍二員前引由東門入升東階進慈寗宮東槅扇安表案於慈寗宮寶座東旁西向禮部官設王公百官及將軍提鎭等慶賀慈禧端佑康頤昭豫莊誠壽恭欽獻崇熙皇太后表文於午門外龍亭内武備院官豫設皇上拜褥於慈寗門檻外正中届時欽天監官於乾淸門外報吉時禮部堂官奏請皇上詣慈寗宮行禮皇上具禮服乘輿出宮禮部堂官前引由隆宗門出至永康左門外降輿王以下入八分公以上俱隨後行至慈寗門禮部堂官引皇上由東階升至門左西向立日講官四員在慈寗門外西階下立東面王以下八分公以上在階下兩旁立前引大臣及侍衛等在儀駕末兩旁立内監奏請慈禧端佑康頤昭豫莊誠壽恭欽獻崇熙皇太后御慈寗宮慈禧端佑康頤昭豫莊誠壽恭欽獻崇熙皇太后具禮服出内宮中和韶樂作奏豫平之章慈禧端佑康頤昭豫莊誠壽恭欽獻崇熙皇太后升座樂止禮部堂官引皇上至拜褥上立丹陛大樂作奏益平之章王以下入八分公以上在慈寗門階下大臣侍衞等在儀駕末俱向上立其長信門外咸集之未入八分公以下二品大臣以上俱於儀駕末各按品級向上排立鴻臚寺鳴贊官奏跪皇上跪王以下諸臣皆跪鳴贊官奏拜興皇上率諸王大臣行三跪九拜禮行禮時設御史二員鳴贊二員於慈寗門東西檐下設御史禮部官鳴贊官各二員於長信門外左右儀駕之末設御史禮部官鳴贊官各二員於午門外三處侍儀又設鳴贊官於永康左門右翼門熙和門午門内外等處由内接傳午門外咸集各官隨班行禮鳴贊官贊禮成禮部官引皇上復原位立樂止鴻臚寺官引諸王大臣等各復原位立内監奏請慈禧端佑康頤昭豫莊誠壽恭欽獻崇熙皇太后還宮中和韶樂作奏履平之章慈禧端佑康頤昭豫莊誠壽恭欽獻崇熙皇太后起座還宮樂止禮部堂官奏禮成引皇上由永康左門出乘輿還宮王以下俱出禮部官捧午門前陳設之王公百官及將軍提鎭等慶賀慈禧端佑康頤昭豫莊誠壽恭欽獻崇熙皇太后表文恭送内閣是日禮部鴻臚寺官預設進表黃案一於太和殿内東旁禮部司官捧王公百官慶賀皇上表文安於殿内東旁黃案上設將軍提鎮等賀表於午門外龍亭内俟皇上詣慈寗宮行禮畢還宮後鴻臚寺官引和碩親王以下入八分公以上由右翼門入至太和殿丹陛上二品大臣以上入右翼門三品以下文武各官在東入昭德門在西入貞度門至丹墀内各照品級按翼排立是時後扈内大臣二員率豹尾班執槍侍衛十員佩刀侍衛十員于乾淸門外禮部堂官二員于門階下前引大臣十員太和殿後階下咸左右序立祇俟届時欽天監官于乾清門外報吉時禮部堂官奏請皇上具禮服乘輿出宮午門鳴鐘鼓禮部堂官前引後扈内大臣從至保和殿後降輿皇上御中和殿升座鴻臚寺官引侍班執事導從各官至殿前按班不贊行三跪九叩禮禮畢侍班官先趨出至外朝就位立皇上駕興禮部堂官前引皇上御太和殿中和韶樂作奏遂平之章皇上升座樂止鑾儀衛官贊鳴鞭階下三鳴鞭鳴贊官贊排班丹陛大樂作奏慶平之章鴻臚寺官分引王公並文武各官各按品級排立鳴贊官贊進皆進贊跪皆跪贊宣表宣表官由東簷入殿左門於黃案上捧表至殿簷下正中跪大學士二員左右跪展表樂止宣表官宣畢捧表興仍安設黃案上退樂作鳴贊官贊叩興王以下各官行三跪九叩禮禮興鳴贊官贊退王以下各官俱復原位立樂止鑾儀衞官贊鳴鞭階下三鳴鞭禮部堂官奏禮成中和韶樂作奏允平之章皇上起座還宮樂止王以下文武各官俱出禮部官捧殿上表文及午門外陳設之將軍提鎭等賀表恭送内閣是日内監豫設中和韶樂於乾清宮簷下設丹陛大樂於乾淸門内北向俟皇上御外朝受賀畢還宮後奏請皇上御内殿中和韶樂作奏遂平之章皇上升座樂止皇后率内庭主位具禮服詣内殿皇后就正中拜位立内庭主位於左右少後北向立丹陛大樂作奏雝平之章皇后率内庭主位行六肅三跪三拜禮興少退立樂止内監奏禮成中和韶樂作奏允平之章皇上起座樂止皇后還宮内庭主位各退爲此謹具奏聞奉旨欽此○再此次奏進禮節係遵照定例慈寗宮行禮禮節恭擬惟查近年元旦令節皇上詣皇太后前行禮均在皇極殿本年冬至令節次日行朝賀禮應否查照近年元旦令節成案攺皇極殿行禮之處伏候命下臣部敬謹遵行謹附奏請奉旨欽此 
 
 

Page 2

 
 
[本館接奉電音]  
　　昨日午前九下鐘時京師友人飛電傳來上諭三道敬謹譯登○十一月二十六日内閣抄奉上諭訥欽著賞給三品頂戴作爲駐藏帮辦大臣照例馳驛前往欽此同日奉上諭安成奏因病懇請開缺一摺駐藏帮辦大臣安成著准其開缺欽此同日奉上諭正陽門工程著派袁世凱陳璧核實查估修理欽此 
[電傳宮門抄]  
　　昨晚京師友人飛電告知本館云十一月二十七日並無明發上諭召見軍機李昭煒外務部蔣式芬各遞封奏一件 
[再停國會]  
　　日皇降旨暫停國會前已譯列報章兹閱日本某日報云東歴十二月二十曰日皇又宣諭會中曰朕援照本國憲法第七條自十二月二十一日起二十七日止再停國會七日欽此蓋以政友進步兩黨人於議事時多所齟齬故暫停以俟調停也 
[電唁美喪]  
　　日本某日報云前美利堅合衆國大百里璽天德格蘭脫氏之夫人於西歴十二月十四號因病謝世電音到日本日后卽傳電唁之 
[危人悔禍]  
　　西歴十二月十九號英京倫敦電達日本某報館云法人移書各國謂危地馬拉如欲悔禍輸忱必先允許我法要求之事而後可電報又云危國大百里璽天德以全權付諸美國駐危使臣拔烏愛痕氏令主張議和事宜觀此是危廷已降心相從而英德大可躊躇滿志矣 
[暹儲游蹟]  
　　日本某日報云東歴十二月二十日午前八下鐘越三十分時暹羅世子由日本式部次長户田氏陪伺出芝離宮門迤邐至近衛步隊第一第二兩聨隊營中游覽隨折而赴砲兵工廠少將西村氏導令遍觀各處然後詣後樂園午餐註後樂園在砲兵廠之後爲古諸侯水户氏别業後舉以贈前明逸民朱舜水者也午後復臨陸軍士官學校中央幼稚學校東京地方幼年學校至三下鐘許始回七下鐘時應外務大臣小村氏之讌翼日午前至濵離宮爲射鴨之戲正午閑院華頂久邇三親王及陸軍元帥大山氏陸軍大將野津氏設筵欵之同席有宮内省諸官曁各部顯宦共三十餘人席散步行至御苑馬見所前觀東京角觝戲二十二日携同各隨員及日本接伴使赴橫須賀軍港觀製造軍艦所卽日仍返東京聞暹儲定於東歴明年正月六日游觀大阪勸業博覽會隨遵陸赴名古屋以達西京然後乘火車抵神户航海西行刻下日人已派定軍艦一艘届期在港中鳴砲以申敬意矣 
[因疑被逮]  
　　日本文字之獄昨報已略述緣由兹閱日本某日報云教科書一案香川縣書記官阿南氏疑有得賄情事已於東歴十二月二十一日午後二下鐘時由西京鹽小路警察署巡查押送大津警察署覊留矣 
[鐵道被轟]  
　　日本某日報云東歴十二月九日之夜北海道鐵路稻穗隧道中火藥忽然炸發轟死及負傷者多至二十四人亦意外之禍也 
[新製利器]  
　　日本訪事人云陸軍步兵中尉日野君夙通英德法三國語言而於槍砲尤爲研精去年駐屯北京時與列國將校往來於各國所用之槍無不細心考察邇來歸國後新製成自動發之手槍一種一發十連其彈發出時有一千梅獨而之遠每一分鐘可發八十響亦可謂奪泰西之機巧矣 
[漢汴記程]  
　　昨有友人致書本館云自漢信鐵路告成後凡由漢口至開封者乘火車至信陽然後易騾車抵汴省較前便易良多計由漢口劉家廟乘火車至信陽州城四百五十里由信陽乘騾車至明港驛九十里由明港驛至確山縣城九十里由確山至遂平縣城九十里由遂平至西平縣城六十里由西平至堰城縣城六十里由堰城至臨潁縣城六十里由臨潁至許州六十里由許州至洧川縣境一百里由洧川至尉氏縣境六十里由尉氏至開封府城九十里以上皆平坦大道平時雇大號騾車每輛約需錢二千六百文 
[馬軍凱旋]  
　　聞之直隷官塲中人云直隷提督馬宮保以朝匪平靖定於本月十七日由朝陽返旆錦州乘火車入關大約二十一日可抵天津聞部下軍士除留朝陽外餘皆陸路馳回通州駐紥日前鐵路公司已預備大車出關外迎迓矣 
[晉礦述聞]  
　　天津直報云山西當道派員查勘各屬礦務兹已查明報稱長治縣境共有煤窰五十八處惟地勢散漫各窰相隔十餘里或二三十里其煤質不甚佳僅堪供土著之用惟暮河村屈家山兩地煤窰十八處出煤較旺煤質亦皆上品每月約出五百萬斤長子縣城東南各鄉雖亦有煤窰然其質甚劣且月僅出二百萬斤其餘壼關襄垣潞城各縣境均有煤礦數處亦多散而不聚壼關更多山路車不能通每屬月祇出二百餘萬斤左右 
[直督袁宮保奏輪船招商局情形片]  
　　再查中國輪船招商總局向設上海此外各埠均設分局經理運載前北洋大臣李鴻章經手創辦委舉員董招集商股經營多年頗著成效嗣經李鴻章遴委升任道員盛宣懷督辦局務而一切要事悉禀承北洋大臣主持每年議定按商股贏利提出二成歸公作爲報効之欵分解北洋以充餉項及學堂各經費曾經奏明在案臣於本年二月間因亂以後商情觀望曾奏委丁憂通永道沈能虎赴滬會同各員董妥籌維持並司稽查臣此次道經上海適値盛宣懷丁憂守制滬埠浮言朋興商情頗爲惶惑股票因之跌落當經臣面飭各員董等嗣後仍恪守定章官商互相維持認眞經理所有應提報効銀兩核實分解一切要務隨時禀承臣核示遵辦其常行局務仍就近禀承盛宣懷妥愼辦理務期保全商本扶持利權毋墮數十年商務已成之要政是否有當謹附片具陳伏乞聖鑒訓示謹奏光緖二十八年十一月初九日具奏本月十三日奉硃批著該督認眞經理欽此 
[押礦述聞]  
　　蕪湖訪事人云聞皖省礦山經前藩司湯小秋方伯以籌欵無出禀准撫憲聶仲芳中丞向某國抵押銀一百萬果如此說則全省自然之利均爲外人所得矣 
[文星過厦]  
　　厦門訪事人云福建學政秦綬章大宗師十八日乘元凱輪船到厦文武各官咸往恭迓宗師旋乘某小輪船赴漳開考各官又咸往恭送 
[東撫回轅]  
　　烟臺訪事人云本月初三日山東巡撫周玉山中丞命駕至烟期與直隷總督袁慰庭宮保晤商要公不意宮保已於初五日秉節返津中丞接到電音不覺悵然乃於初七日乘海圻兵輪船赴威海查辦洋務折赴靑島然後回轅 
[推廣學堂]  
　　漢口訪事友人云兩湖書院擬攺學堂前因棟宇不多不敷展布就左右兩旁曠地興工添造雲斤月斧日夜經營現已一 
 
 

Page 3

 
 
律告竣署理湖廣總督端午橋制軍爰委江漢關道岑馥莊觀察騐收工程 
[擬辦印稅]  
　　江西訪事人云近有人擬仿北洋章程照辦銷塲印花稅與現行之出產統捐印花票相輔而行呈明署臬憲劉幼丹廉訪轉禀護撫憲柯遜菴中丞聞蒙中丞允准飭由農工商務總局擇期開辦大約明春攺設巡警軍之時當一體舉行也 
[巡防嚴密]  
　　杭州訪事友人云時届冬令宵小繁興各路巡防在在均關緊要省垣山墩及留下鎭等處東達餘杭西通嘉湖爲往來孔道向駐防營巡緝以備不虞護撫憲誠果泉大中丞思患預防特於本月初十日飭杭協郭恊戎親詣彼處查察情形營務處亦委候補副將吳副戎前往務期布置周密以戢匪燄而安良民 
[巡警設局]  
　　蕪湖訪事人云蕪湖巡警章程爲商務局許九香觀察所定總局設於江口横街巡警營設於雞窩其餘分局則設於中叚寗淵觀吉祥寺姚家弄城隍廟及河南普濟寺楊泗廟魯港等處刻已部署井井并於巡警局後添設巡警捕房一所以備拘押罪人又擬設工程公所一所一俟上憲批回卽當遵章開辦矣 
[官錢設局]  
　　江西訪事人云省垣錢價日高銀價日低實由奸商私運制錢出湖口各卡因有私規縱令私運以致錢荒日甚不敷周轉春間撫憲李勉林中丞委員在滬特製官錢票三十萬張每張十足錢一千文發交牙釐總局試行分銷准納錢漕釐稅捐欵各官項民頗稱便旋復添製七十萬張分發各州縣一律流通兹復經署藩憲陳鶴清方伯在牙釐總局開設官錢號與民交易兌票兌錢悉聽其便以濟制錢之不足惟私運旣不能免私鎔又無可禁勢必制錢日少一日官錢局雖能分各銀錢鋪無本之利而於實在整頓圜法之道終難盡善盡美也 
[　　杭州訪事友人云本月二十一日未刻菜市橋河下阮某家忽兆焚如當經上城下城各義龍曁城守署洋龍馳往灌救幸取水尙便約歴一點鐘時得卽撲滅計焚去樓屋三間披屋五間是處四面俱有墻垣又得龍夫竭力救援故不致殃及鄰右 
[烟臺火警]  
　　烟臺訪事人云本月初二日之晚十點鐘時西大橋左近德和成雜貨鋪不戒於火忽兆焚如霎時焚去廂房三間幸救者奮勇異常祝融氏知勢不敵始偃旗息鼓而去否則左右鄰恐不免池魚之殃矣 
[浙省官塲紀事]  
　　杭州訪事友人云浙江嚴州府前經藩憲詳請以候補知府錢甘卿太守溯時補授兹已奉部覆准爰由兼署藩憲黃糼農方伯下札飭知○太平營學習期滿騎都尉世職李君春和來省禀請考騐奉護撫憲誠中丞委中軍管參戎於本月初八日在羅木營試以馬步洋槍打靶以便給憑赴部引見○本月初八日紹防續備營管帶張叅戎寳源因公晉省禀見誠中丞面陳一切次日卽禀辭回防○日前護撫憲誠大中丞以錢塘縣所屬上泗鄉一帶時有竊盜之案因札委候補守備鄭守戎季揚帶兵一棚前往駐紥以資巡緝而備不虞○城守營張都戎回任後整頓營伍嚴定操防每日督率弁兵在署操演洋槍打靶初十日調集全營在錢塘門内大教塲會操核其優劣分别賞罰以示勸懲 
[蘇省官塲紀事]  
　　蘇州訪事友人云蘇防續備等營統領松觀察現經撫憲恩藝棠中丞札委兼辦武備學堂監督觀察奉委後已於本月十五日到堂視事矣○徐州府知府員缺現經上憲札委通州花布釐局總辦候補知府江太守雲龍署理太守奉札卽於本月十六日飭丁來省詣各憲轅禀謝○吳縣知縣林霨生大令招考代書翌日揭曉所有與考之甲乙丙丁四人皆蒙錄取當給予小戳各一顆諭令嗣後不論紅白禀及堂期攔輿等禀詞均須用戳否則槪不收閱惟用戳時須有人作保如敢故違惟代書是問是亦鄭重公事之意也 
[定期起節]  
　　出使美國大臣梁震東星使持節蒞滬小駐行旌聞已定於二十八日乘某輪船返粤東珂里部署一切然後鼓浪出洋 
[謁見軍門]  
　　昨日蘇松太兵備道袁海觀觀察提右營叅將廖楚材叅戎均命駕至董家渡碼頭江南提督李壽亭軍門船中投刺籌商要公 
[五馬回松]  
　　前日松江府許子原太守因公來申襜帷小駐昨已事畢太守卽詣道轅禀辭遄回任所 
[廳尊捉賭]  
　　前日川沙廳陳桓士司馬督同差勇人等至所轄小灣地方捉賭各賭徒膽敢拒敵傷及差勇四名隨乘隙四散逃逸司馬昨已飛禀道轅請蘇松太兵備道憲袁海觀觀察通飭鄰縣一體協拿 
[履勘佔地]  
　　袁明盛投上海縣署控程良春强佔圍墻昨日縣主汪瑤庭大令帶仝亭耆書役前往履勘諭令程將攔窓橫木拆去准袁開窓惟圍墻兩造旣屬毘鄰彼此公用免傷和氣諭畢卽呵殿回衙 
[　　浦東董家渡對面向有義渡碼頭爲各渡船往來停泊之所邇者某洋商在彼購地起造洋棧欲將碼頭移至南首是處居民不允投保甲總巡局禀控局員謝岳松明府據情禀請蘇松太兵備道袁海觀觀察核示觀察札委城廂内外總巡朱森庭明府赴浦東勘明情形禀候觀察辦理 
[法兵撤回]  
　　前歳北方拳匪肇亂時法國曾派兵來滬駐紥以資保衛現因亂已敉平昨日由統帶將各兵盡數撤回本國僅留二十名看守營房 
[火警續聞]  
　　前晚英租界中行弄二百十九號門牌不戒於火致兆焚如兹查得肇釁之由係小孩撥翻火油燈所致幸救援得法卽時告熄共焚去房屋六幢 
[英界又火]  
　　前晚一點鐘時瞭望合又鳴鐘報警詢知祝融氏又稅駕於廣東路宜昌照相店旋經救火會各西人驅車而往極力撲救得卽烟消火滅計焚去房屋七楹 
[上海巡局紀事]  
　　前日胡四昌陸瑞生陳松亭騙取李桂忠洋銀四十二元李控諸高昌廟巡防局局員馬午橋叅軍提訊之下判將陳陸各責一百板限交洋銀如延重究○潘利仁莊春春等多人在王家嘴角聚和飯館小飲後不名一錢揚長而去肆主某甲投十六鋪巡防南局控追局員賈叅軍查得潘等均住居南倉街爰移請二十三七鋪巡防局員將一千人拘獲移局歸案訊究 
[南市捕房紀事]  
　　昨日松江府許子元太守之家丁由通州附大生小輪船來滬天寳棧夥胡阿虎向之招接不知因何忽起爭端彼此將衣服撕破某號巡街捕見而拘入捕房捕頭令押候移解馬路工程局禀請總辦翁子文太守訊究○積竊康炳坤行竊籮間夫某甲所遺之繩一根爲某號巡街捕所見拘入捕房捕頭命押候解送工程局禀請訊究 
 
 
] ] 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[竊案迭見]  
　　蘇州訪事人云邇日蘇垣竊案甚多致緝捕中人異常忙碌本月中旬某夜三多橋附近某署幕友王姓家被梁上君子越墻而入竊去金銀衣物約値二千餘金報案後經總捕同知黃司馬吳縣林大令總巡王明府次第臨塲履勘捕嚴緝越晚三多巷李姓家亦被宵小竊去衣物三四百金亦經報案請緝矣 
[上海縣署瑣案]  
　　高桂林控張阿八何瑞南等强搬石塊等情前晚縣主汪瑤庭大令升堂研訊張大興供小的在徐家匯開石作前月某日由何瑞南用車送到石片一百塊寄放小的門前曠地上不知從何得來小的未向查問求鑒何瑞南供去年十二月十三日高桂林成親時小的前往道賀高央張阿八商借金戒指一枚言明數日後歸還豈知至今不理母親忿甚爰取伊石塊小的並不同往張阿八供去冬高因娶妻宴客央小的代賒魚肉油米各帳共計洋銀七十六元又向何借金戒指一枚至年終曾收過洋銀五十元尙欠二十六元金戒指亦不歸還以故何母至高所開石作内搬取石片高供小的開設石作去冬喜事浼張阿八作保代賒各帳及轉借金戒指惟至年終曾付洋銀五十六元原擬以四十元還帳十六元兌一金戒指還何今春又還洋銀二十元早已清楚不意前月小的赴蘇購辦石片一百八十塊載回徐家匯甫上岸卽被何雇人奪取用車載去求恩訊追大令謂何不應强取石片金戒指著不准追所取石片著張大興協同地保交高領回○前日徐家匯舊保莊芹香投彼處巡防局控劉咸松糾衆行凶由局員某君移送到縣當晚汪大令提訊劉供前者王祥生將地三畝二分倩小的介紹賣與林姓得價洋銀二百八十元另償中費二十八元被地保莊芹香獨自吞沒故向理論莊供王祥生之地實由劉咸松出洋銀二百八十元購去旋卽轉向林姓售得洋銀五百元已將價銀收清小的將情告知林姓及收地時丈量之下忽少地一分二釐緣地旁有尹姓地一分二釐被劉所混當由尹姓向林理論由林出洋銀四十元小的與現年地保各貼十元給與尹姓以了其事劉怪小的將情告林致伊侵吞地價未償所欲故糾人向小的任情滋閙叩求究懲劉接稱王地先賣與小的後由小的轉賣與林實得洋銀五百元惟此地在二十八保十八圖乃契上混寫二十八保東十圖故向原地保莊芹香查問賣契呈請察核大令察閱契據載明王祥生賣與林姓共計洋銀二百八十元知劉吞沒價銀已無疑義又敢恃蠻妄爭殊屬刁惡判責四百板押追所吞價銀莊著退去候示 
[英租界捕房紀事]  
　　李春林行竊福州路王阿苗家衣物報由包探張寳榮拘獲帶回捕房押候轉解英美公廨禀請讞員張柄樞司馬訊究○王良生行竊福建路喬維順家水烟袋報經某包探拘獲押候解堂訊究○韋祥福行竊靑蓮閣茶樓水烟筒報由包探徐阿華拘獲解送捕房押候送究○雉妓花彩玉因至兆貴里趙桂寶妓院尋其所歡某甲與院中人口角被龜奴兇毆倉卒中致將簪環失去花妓遂投報捕房請爲查辦捕頭斥不准理 
[法租界捕房紀事]  
　　積竊某甲前日在江裕輪船行竊帳箱一隻被茶房當塲拘獲連贓送入捕房捕頭令押候解送公堂禀請究懲○前晚偷兒王阿四在法大馬路火塲内某姓家行竊皮馬褂一件適包探巡邏至此當塲拘獲送入捕房押候堂期解訊○積竊缺嘴阿三前因犯案發攺過所覊禁一年期滿釋出現又犯竊被包探拘獲解送捕房押候解堂究辦 
[美租界捕房紀事]  
　　前晚梁上君子李阿四濳入蜜勒路七號洋房内竊取衣物携之而出適爲包探錢榮堂所見連贓帶入捕房捕頭令押候轉解公堂禀請讞員張柄樞司馬訊辦○昨晨流氓劉阿四在靶子路攫取鄉民某甲小銀錢若干枚被甲投訴捕房捕頭令包探倪順全將劉拘獲押候解送公堂禀請懲辦○昨日午前甬人張阿奎在篷路菜市與小販錢阿掌購物起釁互相兇毆某號華捕見之一併帶入捕房捕頭詰知事起細微令各押乞丐牢半日以儆 
 
 
 

Page 10

 
 
   
 
 

Page 11

 
 
[光緖二十八年十一月初十日京報全錄]  
　　宮門抄諭旨均已錄前○楚督張奏籌辦鄂省清丈屯田增收契稅並酌定兼抽經費各情形摺○護晉撫趙奏請補簡缺知縣摺○江藩李奏報回任日期摺○東撫周奏報出省巡視緣由片 
太子少保頭品頂戴湖廣總督臣張之洞頭品頂戴湖北巡撫臣端方跪奏爲籌辦鄂省清丈屯田增收契稅並酌定兼抽經費各情形恭摺仰祈聖鑒事竊照光緖二十八年正月十七日内閣奉上諭各直省衞所屯田原爲轉漕養贍運丁而設自南漕攺由海運以來屯衛弁丁半成虚設此項田畝私行典賣輾轉轇轕弊端百出虚設此項田畝漕糧亟宜認眞清查攺歸丁漕以昭覈實而裕賦課著漕運總督陳夔龍會同有屯衛省分各督撫將各省屯田地畝逐一澈底查明令該屯户報官稅契聽其管業將屯餉攺爲丁糧統歸州縣官經徵有盜賣私售者亦飭據實報明完納正供不究旣往更須嚴禁胥役需索苛擾等因　此又於五月二十六日承准軍機大臣字寄五月十四日奉上諭有人奏各直省衞所屯田請飭清查覈價以裕國帑一摺據稱近來各省屯田半係民户頂替其私售價値約得民出常價之半現在衛所旣已裁撤若將屯田一律清查可得巨欵於籌餉大宗不爲無補等語著各省督撫迅卽認眞清查分别妥籌辦理詳晣具奏毋稍延宕原摺著鈔給閱看將此通諭知之欽此遵旨寄信前來節經臣等轉行司道遵照辦理並先將湖北各衞分飭同城各州縣兼署接收交代又以各衛屯產情形不一頭緖紛繁另設淸理衞田局派委湖北候補道朱滋澤總辦局務與司道酌商籌辦以專責成各在案兹據布政使瞿廷韶督糧道譚啓宇會同該局詳稱湖北各衞多在水鄉歴有衝塌荒廢之區額徵屯糧蠲緩已經及半軍户人口繁滋皆　耕爲活非必家有餘財若責令按畞繳銀不獨貧户無此力量即小康之家亦非盡售田地不可至於民户頂替雖屬不少然未必家皆素封且歴年久遠其中輾轉轇轕非維難以究詰亦恐徒滋騷擾窒礙甚多繳銀一區鄂中實無措手現擬先將此項屯產議令遵旨據實報官由司發給印契完納契稅一面由司局派員分赴各衞所屯坐州縣會同地方官澈底淸查責成屯頭户首先將坐落地方户畝數目無論本軍頂民一律據實開册報明按屯逐户勘丈以一户管業之畝爲一塊造具魚鱗塊册統一册之塊數以舊户别爲舊户册俾有田者實數報完無田者虚糧豁免其徵契稅之法則以軍田向無買賣應查比該地方民田價値如每畝値二十千以外者均照二十五千之價完稅値十千以外者照十五千之價完稅値十千以内者照十千之價完稅並照本年正月奏准成案統按六分徵收田價就地定估每錢一千卽收錢六十文並隨抽淸丈經費錢二十文以資辦公契紙由司局刊發蓋印給領聽其管業得相轉售另繳契紙經費比擬契稅章程以畝爲斷十畝以上者繳銀三錢二分五畝以上者二錢五畝以下者一錢二分此外不准需索分文其替軍頂糧私典轉售之户悉照軍户一律辦理如有刁健之徒匿地不報卽將田地充公按法治罪等因詳請奏咨前來臣等覆查各衛屯產本屬公田今攺完丁糧卽准報官管業此後田値得與民田相比較私行典售之價約高　半產價驟增卽產資加裕是該屯户荷朝廷寛大之德世世無窮僅令按照民田完納契稅實爲力所能給分所樂輸之舉其所籌清丈契紙經費舍此别無可籌不爲苛索自應責令迅速開辦以期早就淸釐至原摺所稱照値勘估定價追繳一層就事理論之則以公產而化爲私田取之誠不爲虐而就情勢論之則必售田而始能繳價出者實不能堪旣據該司局體察情形恐形室礙似可毋庸置議除仍督飭司局認眞經理並咨户部查照外所有籌辦淸丈屯田照完契稅各情形謹合詞恭摺具陳伏乞皇太后皇上聖鑒謹奏奉硃批户部知道欽此 
護理山西巡撫布政使奴才趙爾巽跪奏爲按班請補簡缺知縣恭摺仰祈聖鑒事竊照虞鄉縣知縣王紹仁升補永寗州知州接准部覆於光緖二十八年八月初十日奉旨坐十五日行文按山西省照限减半計算扣至八月二十九日作爲虞鄉縣知縣開缺日期歸八月分截缺是月分簡缺知縣升調遺一項祗此一缺毋庸掣籖業將截缺緣由咨部在案應卽按班請補查晉省升調遺知縣前於補用拔貢正班後已用至分缺間人員止今虞鄉縣知縣員缺坐補原缺卽用廻避卽用新選新補留省另補及鄭工遇缺先均無人新海防遇缺先班内雖有何濟元沈守正二員尙未扣滿半年之限不合例海防新班先新班卽舊例遇缺先遇缺卽補用亦均無人輪應孝廉方正到班是班並無儘先人員照章應先插用分缺先人員覆查分缺先知縣上次偏關縣知縣員缺已補用各項出身人員止此次應用第正途出身人員名次在前之李樹杞丁憂尙未服滿起復回省應用其次人員查有新海防正途分缺先補知縣賴慶榮現年四十八歲係陜西褒城縣人由優廪生中式光緖辛卯科本省鄉試中式舉人遵新海防例報捐知縣指分山西試用二十一年四月二十八日經欽派大臣騐看五月十四日吏部帶領引見奉旨著照例發往欽此領照起程八月十七日到省復遵新海防例捐歸分缺先補用免試用接准吏部過班知照坐二十五年十二月二十日行文按照限三十日减半計算扣至二十六年正月初五日作爲新海防分缺先補用知縣到省日期該員條理精密政治廉平以之請補虞鄉縣知縣堪以勝任與例相符據署布政使吳廷斌署按察使胡湘林會詳請奏前來合無仰懇天恩俯准以新海防分缺先補用知縣賴慶榮補授虞鄉縣知縣以專責成仍照例試俸三年再銷試俸字樣如蒙兪允該員銜缺相當毋庸送部引見亦毋叅罰案件所有按班請補簡缺知縣緣由理合惎摺具陳伏乞皇太后皇上聖鑒勅部議覆施行謹奏奉硃批吏部議奏欽此 
頭品頂戴江寗布政使臣李有棻跪奏爲恭報微臣回任日期叩謝天恩仰祈聖鑒事竊臣前奉恩命暫行護理兩江總督於十月初九交卸篆務業經具摺奏報在案旅奉署督臣張之洞撫臣恩壽檄飭回任卽於十月初九日准兼署江寍布政使江安糧道胡延委員將印信文卷咨送前來臣當卽恭設香案望闕叩頭謝恩祗領任事伏念臣猥以菲材渥邀殊眷兩持疆節愧建樹之無聞重綰藩條彌臨深而滋懼受恩愈重圖報愈殷値此局多艱需才孔亟籌欵以開源爲貴而要視夫民力之能堪求治以課吏爲先而必察其居心之所向如臣愚昧懼弗克勝惟有殫竭血忱益加奮勉矢冰淸於夙夜表率屬僚布膏澤於閭閻恪遵宸訓勤以補拙敢存駕輕就熟之心勉以圖功冀收墜露涓塵之效隨時隨事禀商督撫臣認眞經理以期仰答高厚鴻慈於萬一所有微臣回任日期並感激下忱謹繕摺叩謝天恩伏乞皇太后皇上聖鑒謹奏奉硃批知道了欽此 
周馥片再臣抵任將及四閱月兩次出省勘工所有洋務交涉事件皆用函電往來尙少枝節惟查威海膠澳租界環逼距省皆在千里以外加以鐵路鑛產縱橫遍地若不親往周歴勘視殊屬隔膜又兼各洋員時常遺官問訊亦宜前往聨絡藉通情誼且現有應商之件臣擬於十月二十九日出省先由水路察看小清河換坐輪船航海巡視沿海地方並過烟台威海繞赴膠澳乘坐火車至濰縣再由陸路回省大約往返須半月有餘臣署日行公事仍委藩司胡廷幹代拆代行遇有緊要事件隨時電商辦理除檄飭遵照外理合附片陳明伏乞聖鑒謹奏奉硃批知道了欽此 
 
 

Page 12

 
 
[光緖二十八年十一月十一日京報全錄]  
　　宮門抄諭旨均已錄前○楚督張奏轉運米糧動支銀數核實報銷摺○皖撫聶奏擬仿辦鹽斤加價湊濟償欵摺○奉天將軍增奏請揀發佐雜人員片○護浙撫誠奏委運司兼署藩篆片 
　　太子少保頭品頂戴湖廣總督臣張之洞跪奏爲轉運米糧動支銀數核實報銷恭摺仰祈聖鑒事竊照光緖二十六年六月間欽奉諭旨在清江設立轉運總局派員前福建興泉永道惲祖祁辦理並委直隷候補道洪恩廣分駐德州設立轉運分局由惲祖祁採買米十萬石另購耗米四千九百五十一石惟時湖北漢黃德道岑春煊亦奉命飭購米石當經分途采購米十萬石均交惲祖祁由運河轉運至京適値鑾輿西幸長安並因陜西旱災需糧甚多奉旨將淸江轉運局移設漢口所有已經購運北上之米均由輪船裝回漢口取道襄河溯流西運赴陜當在漢口設立總局樊城老河口荆紫關各設分局節節轉盤並委員駐龍駒寨收兌米糧於西安設立交兌局復經前陜西巡撫臣岑春煊奏派陜西候補道吳樹芬在龍駒寨接運惲祖祁正在漢口陸續起運米石適因母病請假省親旋卽丁憂經臣等奏委岑春煊接辦因水運河淺灘多舟行遲滯當在浙川廳設局並令荆子關局兼辦夫運仍屬緩不濟急復奏請開辦樊潼陸運並委員分赴南陽賒旗店汝州陜州潼關等處分設各局招僱槖駝及騾馬人車以供長運牛車小車以供短運旋因入夏農忙車輛牛馬俱少且憚遠行復於賒汝間之襄城縣汝陜間之韓城縣設局短盤前進以免停頓陜州又兼用船轉運復奏派河南記名道易順鼎駐陜督辦催運交收事宜原設交兌局卽歸併辦理以期迅速免誤要需伏查此次開辦轉運共購米二十萬餘石指議北上旋攺西行水運維艱兼籌陸運程途數千里之遙設局十餘處之多會各省運陜糧餉同時併解招致舟車夫馬之難而米石以節節囤積待運霉捐風帆雀耗鼠蝕更兼水路過險沈沒陸路車牲抛失爲數不少計運到一石之米耗費實爲不資若必將米盡數運竣運費且無從籌經岑春蓂禀經商准行在户部以十三萬石運陜餘米變價濟運在案所有用項除惲祖祁承領各省協濟銀共八十六萬兩内前直隷米折銀十六萬兩叅將蒯德浦督護京餉勇糧車價等項銀四萬兩米價袋繩水脚薪糧經費電費等項銀三十五萬六千二百九十兩一錢九分共支庫平銀五十五萬六千二百九十兩一錢九分應由惲祖祁造報並岑春蓂採購米價等項先已繕具淸單奏咨核銷曁陜西派員在潼關接運米石借撥部銀五萬兩應歸陜西造不報計外現計岑春煊轉運各費接收惲祖祁移交銀兩内有銀元變價折耗銀一萬兩實在接收庫平銀二十九萬三千七百九兩八錢一分收撥留京餉銀十萬兩江蘇等省續撥銀九萬三千兩山西劃撥代購米價銀二萬六千一百二十三兩一釐米糧變價平糶並搭發車價扣賠短斤合銀十二萬八千九百五十二兩七錢九分七釐又奉撥發陜西候補道吳樹棻具領龍駒寨接運經費銀十五萬兩通共實收庫平銀七十九萬一千七百八十五兩六錢八釐内除撥解直隷賑濟米折庫平銀四萬兩應歸直隷省造報外岑春煊應造報庫平銀七十五萬一千七百八十五兩六錢八釐除支銷庫平銀七十二萬三千四百十四兩八錢五分七釐外尙實存銀二萬八千三百七十兩七錢五分一釐現暫存儲聽撥其總分各局已先後裁撤由督辦漢口轉運總局湖北漢黃德道岑春煊分造清册詳請奏咨前來臣覆加查核俱係實用實銷並無浮冐除將清册分送户兵工部查照核銷外所有轉運米糧動支銀數報銷緣由恭摺具陳再此案前經咨送兩江督臣劉坤一會奏因病未能核辦旋卽出缺故未會銜合併陳明伏乞皇太后皇上聖鑒謹奏奉硃批該部知道欽此 
頭品頂戴調補浙江巡撫安徽巡撫臣聶緝槼跪奏爲安徽省籌備償欵尙未足數現擬仿辦鹽斤加價以資湊濟恭摺仰祈聖鹽事竊臣前因安省籌備償欵多方設法祗得七十餘萬兩所短之二十餘萬兩實屬無從取給於本年六月間覆陳償欵情形案内奏懇將奉派償欵一百萬飭部量减攺撥俾紓喘急旋准户部咨現在籌欵爲難不獨一省未便將所短之數另行攺撥無論如何爲難務須查照奏派原案如數妥籌等因當經札飭司道赶緊設籌去後兹據籌議公所署布政使聨魁署按察使毓秀署安廬滁和道馮詠蘅會詳稱安省自去冬設局籌議償欵以來酒肉各捐亦復搜羅殆盡萬難再事苛求所短之數曁奉部議不准核减又未便再行瀆請公同籌議惟有鹽斤加價一事尙可仿辦查湖南省每鹽斤加價八文可抵派欵一半紳民均以爲便業已奏明開辦安省徽州六屬廣德二屬向銷浙鹽宿州全境渦陽四莊向銷東鹽其餘均銷淮鹽約照現在各岸每歲實銷鹽數若每斤加收賣價二文亦可得大宗進項以民間每人日食三錢而計歲僅需鹽七斤所費加價不過一十餘文極貧之户亦不爲累値此鉅欵期迫之際舍此别無善策懇請援照湖南辦法准將安省行銷兩淮兩浙山東商辦各鹽一律每斤再加二文專備本省償欵一面嚴飭各州縣認眞緝私以期官鹽暢銷不但於償欵有裨益兼可保全銷路於鹽課亦毫無窒礙並聲明上年兩江總督臣具奏前准鹽斤加價量爲變通片内有現照部議加價四文產鹽銷鹽省分各半分用他省若再另加則現加四文全歸淮用之語此次安省仿辦鹽斤加價事出萬不得已仍須設法另籌方可無誤償欵要需請將前有加價照舊分撥俟安省籌有的欵再由江省收回等情詳請具奏前來臣查安省地瘠民貧籌欵之艱實較他省爲尤甚部庫同一支絀固未便一再瀆請而捐欵名目已多尤不宜别滋擾累該司道等所擬仿辦鹽斤加價取之至微集之甚鉅祇須就西壩撥銷淮北鹽斤處及徽州大通宿渦原設局卡派員會同徵收分解不獨民間毫無紛擾在公家可得大宗資助合無仰懇天恩俯准將安省行銷兩淮兩浙山東等省商引鹽斤於前次户部飭籌償欵案内加價外一律每斤再加二文專作安徽省備解償欵之用並請將江省原撥二文暫免收回以資湊濟論者謂官鹽加價則私鹽必暢有礙銷路其說殊未盡然查皖岸銷數之短實由於下關大通兩掣騐卡得規賣放各處緝私不力曁揑報淹銷所致否則本年加價較多理應較上年未曾加價及加價甚少之時銷數尤短乃自江蘇候補道趙有倫接辦下關掣騐以來躬親查騐一洗折價賣放積弊銷數因之日旺計自本年五月至八月銷鹽八千餘引比較本年正月至四月多銷至四千一百餘引比較上年夏季情形亦多銷一千四百餘引又見銷數之暢滯惟視下關大通而掣騐卡有無得規賣放及緝私是否得力淹銷有無揑報爲斷不在區區兩文加價之明證也如蒙兪允卽當分飭試辦並咨請兩江督臣飭令認眞掣騐一面由臣責成州縣嚴堵私梟並添募緝私勇丁分駐扼要之處日夜梭巡以暢官銷而保引課通盤核計與奉派一百萬之數似已不相上下祗須年榖順成市面安靜當可無慮短絀除咨户部查照外謹恭摺附驛馳陳伏乞皇太后皇上聖鑒訓示謹奏奉硃批著照所請户部知道欽此增祺片再奉天典史吏目兩班舊設新設額缺較多現在本省候補無人此次投効之員亦少應請旨飭部揀發典史十員吏目三四員以資委用謹附片具陳伏乞聖鑒訓示謹奏奉硃批吏部知道欽此 
誠勳片再奴才欽奉諭旨暫行護理浙江巡撫所遺藩司印務應行揀員接署臬司湍多布辦理冬防保甲事務繁重難於兼顧查有鹽運使黃祖絡堪以委令兼署除檄飭遵照外理合會同閩浙總督臣許應騤附片具奏伏乞聖鑒謹奏奉硃批知道了欽此 
 
