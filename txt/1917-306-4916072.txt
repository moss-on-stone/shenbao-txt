# 1917 - 306 - 4916072

 

Page 1

 
 
   
 
 

Page 2

 
 
時評 
[宣言（冷）]  
　　嗟乎今世之事果能僅以宣言了耶我昨言之宣言當在實力之後乃爲有效所謂實際後之名義是也今乃欲借以宣言了事也耶對外則所謂日美協約而有宣言矣對内則所謂處置粤桂而有宣言矣外且勿論如陸龍之更迭桂軍之去粤實力如何宣言果能使之有效耶 
命令 
[十一月八日大總統令]  
　　特任陸廷爲寗威上將軍著即迅速來京任職此令 
　　又令特派龍濟光爲兩廣巡閲使此令 
　　又令廣東省城向稱繁盛附近沙面地方爲通商口岸華洋雜處所有中外人民生命財産關係極重現在省城内外所駐軍隊甚爲複雜屢聞有滋擾情事應責成李耀漢令駐粤桂軍撤歸本省其餘軍隊妥定收束辦法母得稍有疏虞以保治安並將辦理情形隨時詳細具報此令 
　　又令國務院存記之周澤春著交外交部酌量任用此令　　又令前政事堂存記盧宗吕著分發熱河交該都統酌量任用此令 
　　又令内務總長湯化龍呈准黑龍江兼署省長鮑　卿咨請將省會警察廳試署警正韓新文免去署職應照准此令 
　　又令陸軍總長叚祺瑞呈請將　董夏壽民加陸軍砲兵中校銜楊德恭授爲陸軍步兵少校周光杲劉其英加陸軍憲兵少校銜鄭起陳瑞棟張舜其陳星輝加陸軍砲兵少校銜均照准此令又令陸軍總長段祺瑞呈請任命張國允爲陸軍第五師騎兵第五團團附朱鳳鳴爲步兵第十七團第一營營長杜錫鑑爲步兵第九旅少校副官應照准此令 
　　又令陸軍總長段祺瑞呈請任命劉允叅爲河南陸軍第一混成旅工兵營營長應照准此令 
　　又令邵從恩晋給二等嘉禾章楊葆益鍾賡言何家鯉均晋給三等嘉禾章王立承王曾綬武翼鵬金保康靳志武曾傳均晋給四等嘉禾章此令 
專電 
[北京電]  
　　九日政府發表宣言書云近今美日兩國政府爲息止謡傳起見將對於中國之意旨在美京互換照會並由駐北京日本公使將前項照會公文通知中國政府中國政府爲免除誤會起見自應及時聲明以表示中國政府之意旨如下中國政府對於各友邦向持公平平等主義故於各友邦基於條約所得之利益無不一律尊重即因領土接壤發生國家間特殊關係亦尊以中國條約所已規定者爲限並再聲明嗣後中國政府仍保持向來之主義中國政府不因他國文書互認有所拘束（九日下午五鐘） 
[北京電]  
　　政府接日使録送美國協商關於對華往復照會後已電駐美顧使轉逹美政府聲明我國邊境多與各國接壤與内地領土權同一尊重至各國在華工商事同一優待無論何國向無歧異（九日上午十一鐘）0 
[北京電]  
　　日美協商發表後京中輿論激昻外交當局迭開會議决向日美兩國聲明中國對於友邦無不以平等相待今後亦絶對不能因他國間有文書之交換遂生别種拘束並將此意分電駐外各使通告聞本日國議第一起即爲此案擬召高次長代汪璁長出席再付討論力 
 
 

Page 3

 
 
求於國際間謀所以自處 
(九日下午一鐘) 
[北京電]  
　　政府宣言於星期二决定本擬先日美宣言發表嗣討論恐惹他種問題遂於今晨發表(九日下午八鐘) 
[北京電]  
　　馮對日美協商事亦開府會議並召陸徴祥列席或傳陸將繼汪長外交九日下午一鐘北京電九日閣議一外次長報告各使到部談話我與各國互相希望條件催促實行二段報告川軍第二第三師在瀘州未能得利情形三吳光新請示拔隊前進應攻勦至如何程度覆 
以祇使滇軍能退至瀘州以南不必深入三各處請欵之件四中國銀行事(九日下午七鐘)北京電聞某要人以軍械借欵及梁赴東與徐樹錚有何關係詢段答言並無其事且謂軍械事合同並未成立果成立時亦必公表於世云九日下午八鐘 
[北京電]  
　　英使朱邇典對我西南事將執調停已提出種種計畫電召粤領來京取决(九日下午一鐘) 
[北京電]  
　　陸榮廷調將軍龍濟光巡閲兩廣命令已下此爲初步如陸不來不辭即是反抗然後再下處分令實行第二計畫(九日下午一鐘) 
[北京電]  
　　川周道剛電請加撥軍費部議准撥二百萬由該省九十兩月鹽税内提百五十萬中央另滙五十萬(九日下午一鐘) 
[北京電]  
　　閣議外交及川湘問題中國銀行則例財部提出修改將組織正式董事會(九日下午八鐘) 
[北京電]  
　　周道剛電滇軍增加速吳光新拔隊前進吳特電請先劃權限以免誤會(九日下午五鐘) 
[北京電]  
　　駐滬交涉員薩福懋暫緩更動(九日下午五鐘) 
[北京電]  
　　日人宣布梁士詒到東係徐樹錚託其交涉軍械問題(八日下午九鐘) 
外電 
[北京電]  
　　美國國務卿藍辛與日本石井特使交換之件已於數日前非公式通告中政府今原文發表後並未引起都人重大之注意美國之泛泛然承認日本在華有特殊利益衆不重視之蓋以美日雙方同時佈告遵守英日盟約所載一國不得獨獲利益及擔保中國土地完全之主主義也七日 
[哈爾濱電]  
　　黑龍江輪船公司之船大半行駛於黑龍江及松花江者今因各船員役同盟罷工以故完全停駛僱員有在半途離船罷工者當此冰塊將結之時各船因無員役不克駛往安穏地方故該公司之情勢頗爲嚴重查有七十餘艘應駛回哈爾濱過冬以便修理者今皆不能駛行罷工者要求於冬季數月准給加增之工資其數約逾盧布一百萬枚今雖有許多貨物待運至黑龍江口岸然航業直已停頓矣七日以上字林報 
[東京電]  
　　俄政府通告日政府現行日俄通商條約應與廢棄其效力當以七年十月消滅此蓋鑒於此次戰爭經濟界有多大之變化有與其他各國改訂通商條約之必要云（九日）以上共問通信社電 
[北京電]  
　　駐南苑之第十五師現正預備出征該師出發後將以第十五師代之爲親衛軍第十五師現正在輸送中（九日） 
[漢口電]  
　　安武軍第一路第四營直隸混成第二旅第三團步兵一營機關槍隊一連機關鎗三枝鎗砲子彈四列車皆於昨日抵漢即日入湘（九日） 
[漢口電]  
　　駐岳州之混成第二十一旅已奉討湘之命令又駐荆州之湖北第一旅步兵二營奉命移駐武昌又第二師炮兵第二團之一營奉命移駐岳州（九日） 
[漢口電]  
　　王占元所主張之鄂湘贛蘇蘇皖閩七省防禦計畫現奉參謀本部命令着卽迅速實行（九日） 
 [P濟南電 
　　此聞傳言中央决以第五師長張樹元任上海護軍使之職將第五師軍隊移駐上海據一部分人士之議論謂政府此舉乃欲令張氏當監視長江一帶之任也又聞第五師若果移駐上海則將山東巡防隊改編爲第十八師駐紥濟南以任守備之責（九日） 
[漢口電]  
　　八日抵漢之援湘軍爲直隸混成第二旅步兵一營砲兵一營山砲二十四尊馬百餘匹又携帶架設橋梁材料之北洋第三師工兵一連及携帶架設電話材料之安武軍電信隊等（九日） 
[北京電]  
　　政府决定在北京設高等捕獲審檢所在小海設地方捕獲檢所（九日） 
[北京電]  
　　參議院定於明日（即十日）行開會式(九日） 
[奉天電]  
　　第二十九師長吳俊陞因調停黑龍江軍隊風潮於七日率領軍隊十二營由鄭家屯出發前往齊齊哈爾奉天督軍張作霖之意見似欲令吳俊陞爲黑龍江督軍將黑龍江省所不容之鮑貴卿調至吉林以期三省皆無異分子之混雜而免時起風潮（九日） 
[東京電]  
　　日本政府决定於十二月二十五日召集第四十次帝國議會此項詔書擬於本月十五日發布聞第四十次帝國議會開會後將提出陸軍徴兵令改正案其主要之點如下延長因逗留外國而受徴集免除者之逗留期限延長現役六星期改正一年志願兵制度（九日） 
[東京電]  
　　聯合國巴黎會議擬於十一月下旬開會（九日） 
　　以上東方通信社電 
戰電 
[倫敦電]  
　　俄國公報云彼得格勒戌軍與勞働社會已推倒克倫斯基政府（八日） 
[俄京電]  
　　海軍士卒奉美克齊美爾黨之命令携械佔據俄國官立通信社電報總局官銀行瑪里宫臨時國會即以該宫爲會所今已休會京中未起騷亂（七日） 
[倫敦電]  
　　路透電社接俄京官立通信社電報謂美克齊美爾黨佔據都城已四出拘捕大員此次主謀者爲里林氏現里林氏要求即行休戰媾和軍工代表會革命軍務委員會發表宣言書謂俄京已入其掌握並謂賴戍軍之協助因得不流血而告成專斷政略實可感慰新政府即將提出公正之和議並分土地與農民及召集民選國會昨日下午軍工代表會開特别會議會長特羅兹基氏宣稱臨時政府不復存在大員數人已被逮捕臨時國會業經解散里林氏演説提出俄國民治三大問題（一）卽行結束戰局新政府必須向交戰國提議休戰（二）以土地給還農民（三）解决經濟困難聽者大爲歡呼全會繼乃通過决議案主張從速解决此數問題會議將畢軍工代表會中之美克齊美爾黨代表宣讀一文不贊成專斷政略並宣告脱離彼得格勒軍工代表會（八日） 
[倫敦電]  
　　路透電社俄京訪員自電傳通信社爲美克齊美爾黨佔據後迄未有消息傳來（八日） 
[羅馬電]  
　　英首相喬治君偕司馬兹將軍法内閣總理班勒凡君等於星期一日行抵拉巴爾意首相外相陸相等均往迎迓諸大員即開會議討論應付戰局最適宜之方法星期二三兩日續開會議星期三晚英法大員均拉離巴爾（七日） 
[華盛頓電]  
　　公報云美國巡船亞爾西杜號星期一日在戰區爲敵潛艇撃沉軍官一員兵二十人不知下落（七日） 
要聞一 
[閣議中之陸榮廷問題]  
　　昨日星期二爲國務例會之期除汪外交因病請假外餘均列席上午十一時三十分鐘始行開議首由張遠伯秘書長將川湘粤三省最近來電提出報告其最重要者爲元首交下陸幹卿前晚所來密電全體閣員單就陸電討論甚久最後結果决定發布明令召陸榮廷尅日來京磋商國是此案議畢時已下午一時三刻卽行宣布散會他如湘省請兵請欵及改正關税各項要案亦因時間短促無誤提及又從政府方面探得消息云昨日開議人席後首先討論湘粤問題關防非常嚴密即秘書廳人員亦均屏除議廳上除段總理及各總長張秘書長外無一人在座大致湘粤問題業已决定辦法散會後叚總理即率全體閣員同赴公府晋謁元首報告會議情形請元首裁可後即行遵照辦理其餘議案均未及閣議又一消息云昨日（六日）國務例會首對於川省戰况有所報告其唯一要案即爲粤桂問題將粤省李陳等情形最近及陸巡閲之行動加以詳細討論當即决定辦法同赴公府與馮總統面議惟曹林兩閣員因宴請外賓未往熟商之結果仍未出以激烈之辦法大約先以命令飭在粤之桂軍速行退回桂省此與先令滇軍退出川省第一步辦法相似如不遵令則再有第二步陸巡閲雖在西南方面有種種布置而對於政府仍未出面有所表示政府萬一下第二步辦法解决桂督問題陸之名義仍不爲之取消此又與對待唐繼堯相似其餘例案無甚緊要　可注意者有陳錦濤之特赦問題由司法總長提出對於此案閣員意見尙未一致贊成反對皆有所持並有人注意於他項請求特赦之案如接踵而來恐難辦理結果遂以陳氏尙有上告餘地法律之手續尙未完了暫從緩議此外聞尙有傳督軍請欵問題下午一時半散會又一消息云昨日國務辦議討論陸榮廷密電大約因密電之内容殊欠明瞭政府之方針因難决定故擬再電訊陸榮廷俟其電方可决定對付兩廣方法惟處分譚浩明命令在其以前當不發布云又一消息云昨日开會討論對於西南辦法業經决定又一消息云昨日國務會議决之案如下（一）不日將發表命令二道（一）令粤境内桂軍退回廣西（一）調陸榮廷爲將軍命其來京有諮詢事宜惟龍濟光督桂之説尙未提及（二）陳錦濤特赦案經司法總長提議財政敎育各總長皆贊助甚力反對者謂恐以此牽涉他項請求特赦之案難以辦理結果仍歸否决（三）近畿一帶水災善後曁辦理工程需欵甚巨擬借外欵五百萬元議准又一據公府方面消息言昨日（六日）府院會議之結果已决定將陸巡閲改爲將軍令其來京面商要政云云將與令在粤之桂軍退出令同時發表 
　　頃據某要人言陸幹卿巡閲使確有致元首密電一道其内容略謂養疴武鳴本不欲過問外事無如大局艱危萬難旁觀袖手此次赴粤純爲調停時事起見别無他圖此心可誓天日云云並擬有解决湘桂粤三省問題具體辦法多項要求中央允許因事關秘密未便宣布元首已將該電提交昨日國務會議討論又一消息云陸巡閲使最近有要電致馮總統兹聞該電係陸致黎黄陂轉交馮總統者電文内容或言其詰責免陳炳焜之職而政府方面則言電文並不激烈且仍有願作調人之意云 
[江蘇之聯防與援湘南京通信]  
江蘇今日有兩大問題一曰聯防一曰援湘此兩問題報紙喧傳已非一日最近所得消息湖北督軍王占元日前有電來省籌商七省聯防李督軍曾經召集軍事會議所有軍隊各長官先後列席會商聯防辦法昨日鄂督復派代表楊文凱來省謁見李督前此電傳七省者現聞又有改爲四省（湖北江西安徽江蘇之説矣其聯防之宗旨以湘事吃緊如能聯防戒備大局或可無虞其實質上乃一暗示中立之意至於援湘一事中央早已有電來省經督署迭次會議惟内容甚密難得其詳昨據可靠消息蘇省本擬派遣第十一旅赴湘應援嗣經最後軍事會議以蘇省軍隊無多不敷調遣以之保守治安則有餘以之派遣攻撃則不足加以江北潛徐海各屬土匪紛起猖獗異常設有不測後患將有不可勝言者於是前此調遣一旅援湘之説現又爲之稍緩然聞諸軍界人云亦非絶對不赴湘省也不過因蘇省防務尙未布置妥帖一時難以出發耳近日此間謡言頗盛謂江西與蘇省有不日表示獨立之説大槪係聯防之訛傳至援湘暫緩出發是則爲蘇省最近之態度也 
[南京快信]  
　　陸榮廷電李督軍謂赴粤純爲調停問題别無他圖望公直接間接予我以助力云云又聞陸另有一電致李督軍商粤桂湘解决辦法李督軍電中央對時局仍力主和平並請緩發譚浩明免職命令免致决裂 
　　贛督陳光遠鄂督王占元均來電探詢李督對於軍械借欵意見李督復電謂據政府來電解釋謂係買賣性質一無條件然外間似未深信望公等一致電請政府説明眞相免使國人懷疑云云 
　　倪嗣冲前派李洪成督率五營援湘兹倪因政府電催援軍甚急現又續派陳德修（原係定武軍統領上次曾隨張勘進京）督率所部六營由當塗開來昨由下關乘輪赴湘 
　　李督軍昨勸告部下軍官對時局勿得妄發議論有乖軍人天職 
　　李督軍派陳秘書管理密　股責成負完全責任 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[梁士詒與日記者談話]  
　　梁士詒帶同衆議院議員陳桓交通銀行文書課主任陳福頣廣東省警務署顧問韋營煕曾鄭兩通譯及第二夫人外婦人一名下婢一名本月一日上午乘東洋汽船天洋丸抵長崎梁氏對於往訪之某報記者談曰余今次來游貴國全係以個人資格欲觀察日本政治實業及戰後財政之經營等余多年即抱游曆日本之希望今幸遇此好機得遂所願曷勝欣慰擬俟相當時期更往美國一行由來中日兩國本有唇齒輔車之關係到底不能相離故在袁總統時代卽採遠交近親之策然時不免發生誤解誠屬遺憾目下中華民國南北睽離雖有一偏理想一重實際兩不相容之點然要由於多抱個人權利思想缺乏國家觀念世界觀念所致也但現在之狀態無論何國當過渡時代均屬難免若能推誠相見則彼此自可融洽余對於時局之出處進退只在努力調和南北余於南北兩派均有好意而南北兩派中亦有對余抱持好意之人故余極欲擔當調停之任惟目下尙非其時也云云梁氏及其隨行諸人一日夕乘船赴神户大抵住東日期爲五十日左右或在神户逗留數日再往東京聞梁氏三個月前曾患風濕病擬先選擇適當之温泉所療養後再至東京京都大阪方面訪見朝野人士 
[梁啓超之財政籌畫要點]  
　　頃據財政部某要人云日來財政總長梁啓超屢在部中召開會議其積極籌議者厥在研究以下之四種要點其一川湘軍用各欵隨到隨發刻已逹至撥發大宗時期如何設法應付其二本年結束賠欵債欵鹽欵等項期限已近應皆如何發付扣留其三關税問題已由外交部向各國公使交涉本部與税務處應即磋商修改之細則其四本年年關較與往年不同應將未雨綢繆手續預先决定並聞梁氏以本年財政多關上年預算所無其事倍極重要現已商准於段總理此後先行報告於臨時參議院一次俾重此項之極大問題 
[吉林風潮平息之京訊]  
　　吉林此次風潮説者謂由高其儐等從中煽動然觀孟恩遠致王士珍之有電及上總統之敬電謂政府激動公憤可見孟實有怏怏之意日前政府嚴電責成認眞彈壓昨聞孟已於六日電覆政府略謂昨奉冬電且感且慚查此風潮純係感情用事並無反抗行爲兹復宣示德意均皆慚感交集至於零涕現已各就約束應請嚴予議處以爲訓迪者戒仍一面恪遵鈞諭力維善後各事宜以期仰答高厚於萬一特此電聞用慰　系云云則吉林風潮可就此平息矣其敬有兩電附録如下 
[致王士珍電]  
　　北京王參謀總長鑒敬電謹悉感愧交并恩遠久欲息肩早在洞鑒故自二十日奉到内調電令即飭趕辦交代並電韞山弟速卽來吉接任各在案不意兵心摇動商民恐慌紛紛電請中央挽留初尙以爲宦吉十年感情作用不過照例文章耳乃日逼日甚紳商各推代表赴都官兵已至激動公憤竭力勸阻僅得面從前日各將校竟聚集長春自行會議五中焦灼憤不欲生恩遠年巳六旬子方十歲數十年來艱苦備嘗一旦得遂初服且領崇銜榮幸巳極復何所戀而謂於此强鄰逼處少縱即逝之地居心反抗甘冒不韙俾前此榮譽盡付東流恐非至愚必不出此奈各將校以及目兵異口同聲函電交集僉謂前月戴秘書陳參謀晋見元首元首堅囑不准辭職今政府乃迫令元首無故解職或謂政府任聽奸民提起訴訟誣以復辟嫌疑又謂現當會議進剿蒙匪之時臨戰易帥軍心解體凡此種種均持爲激動公憤之理由雖百端開導仍置若罔聞現復派人分投勸諭效否尙不可知惟軍人以服從爲天職遠之素行我公知之民深今見演此惡劇殊非意料所及然拚此餘年亦必設法挽救敢掬胸　覆請鑒察再政府不得已之苦衷頃閲元首電已悉爲復辟訟案此事及遠在京病狀我公皆親見之自當相信舊曆五月十二日因急欲出都遂力疾至黄陂及尊處辭行午後我公與李九先生就商黑龍江事言語過多因勞復病較甚於前次日卽復辟禍起何暇涉此嫌疑醫官李文濤日日守護我公亦習聞之遠自問無他毫無所懼惟政府任聽此等訟案成立衆憤大半由此而起遠已舌敝唇焦多方解釋矣詳容函述特附以聞恩遠叩有印 
[上大總統電]  
　　北京大總統鈞鑒前月戴秘書藝實回吉恭述鈞諭指示詳嗣復據陳參謀鴻逵函報晋見鈞座情形感深飢髓没齒不忘本月二十日奉到内調電此中委曲不待言宜然久欲缷肩得此如釋重負况二十餘年渥承知遇即蹈湯赴火亦所甘心遵即趕辦交代並電田都統速卽來吉接任各在案惟日來兵心摇惑商民恐慌紛紛電請中央挽留初尙以爲在吉十年感情作用不過照例文章耳（中與致王電略同從略）今竟演此恶劇殊非意料所及然拚此餘年亦必設法挽救以期無負裁成敢　胸臆伏乞埀鑒孟恩遠叩敬印 
又吉省消息吉督問題中央派宣慰使何宗蓮陳文運赴吉林接洽何陳兩君業於一日午車抵吉尙有米材楝崔承熾王貴德三君偕同來吉均住督軍公署二日下午省長公署開招待宣慰使宴會席間談讌甚歡 
[黑省近事紀要]  
　　黑龍江軍事會議現已解决仍設一師經鮑督軍電保巴旅長凌雲爲師長英旅長巨華爲混成旅長兼全省軍務帮辦袁團長少峯鄂團長雙全等爲旅長 
　　鮑督軍曾擬裁撤許蘭洲曁巴英兩旅長所招之新軍英巴則要求裁撤許氏所招之蒙隊張奎武則主張裁撤英巴所招之新軍彼此主張不合現經預擬兩方並裁已定於二三日内開會解决 
　　許蘭洲去江後江省軍界小有風潮近經鮑督軍連日會議將各項疑團全行解釋現各方面意見已融洽矣 
　　江省議會向省長提出質問云本省公民請求由廣信公司官銀號出帖放債接濟人民曾經本會議决由公司銀號出帖一萬萬吊分人接濟咨請省長公布旋准咨覆以爲數過鉅酌減發放等因各在案乃本會未經咨覆許蘭洲即擬行出帖九千萬吊並未接濟人民均供個人揮霍以致市面恐慌金融紊亂究竟此次官帖之亂發是否奉有中央命令有無相當擔保作何用途事前有無預算現在有無核銷請答覆又質問此次軍潮許師長巴英各旅長所招軍隊計共二十餘營軍隊增加需欵浩繁而其不正當之欵動輒數萬此項大宗欵項均由何欵項下開支究竟列入國家預算抑列入地方預算請速答覆又質問許蘭洲赴奉帶兵八營此項軍隊是否常駐奉天抑暫駐奉天所用餉項是否由江省開支抑由奉省開支此項疑義應請轉請督軍答覆又質問鮑督軍略謂江省僻處邊陲交通閉塞鎗械極難購買此次江軍赴奉究帶去鎗枝若干子彈若干聞江軍到奉均分别配編奉省各軍所用鎗彈應即由奉省發放所餘江省子彈能否卽時發還請答覆又質問許蘭洲所招蒙隊東荒所招之新軍是否同時裁撤抑先我新軍後裁蒙隊或先我蒙隊後裁新軍裁撤後如何處置有無確實把握請答復 
　　又奉省消息後路帮統張鳴九帶隊赴江原擬改編混成旅而英巴兩旅長以爲張帮統與許師長調換旣有師長之委任羣起反對張軍長前已電文解釋而該旅長以爲不足信現張帮統頗爲困難鮑督軍前來電磋商辦法日昨又特派警備一營焦營長來奉面陳情形張督軍接電後招集各師長旅長開軍事會議議定致電鮑督軍速電政府請示辦法而張督由奉電致陸軍部請示政府迅速覆電如何對待前已來電由奉督酌量辦理以釋衝突現張督軍飭令二十七師二十九師各挑混成旅一旅開赴江省二十九師一旅由東蒙開入以接其西陲二十七師師長由各營挑兵一連外砲團兩連馬團三連工程營一速機關連兩軍輜重營兩連大車三十九輛派五十四旅張旅長爲司令官二十九師陳旅長爲帮司令日昨早六鐘復雇用民車若干開隊北上 
[潮梅軍事之粤垣消息]  
　　粤督軍自潮州獨立後曾經飭令東江防軍先行進迫潮屬邊境分要扼紥待命前進昨復加委惠州督辦劉志陸爲前敵總司令并撥開花砲十八尊機關槍隊一營暫歸劉氏調遣此項砲械業經日昨運往惠城聞係因潮軍現已督隊東下欲窺伺龍川故須趕緊開赴防堵至於陳督所定計畫聞係飭令統領謝招會同卓桂廷所部由海陸豐方面進薄惠來以遏潮陽入惠之路并飭劉督辦親率主力大軍由惠陽出發直抵韓江龍川五華各地至汕頭南澳曁海門灣甲子角各沿海要隘則由程璧光親率軍艦前往以期水陸夾撃一俟財政廳將煤觔月餉各費發出後卽由黄捕啓碇並聞滇軍師長方聲濤昨與當道妥商防務計劃後經將所部滇軍陸續調赴東江一帶擇要扼守現因奉當道面諭以惠潮方面防務吃緊該軍分佈地點是否悉協機宜應由該師長親行前往查察相機佈置以昭縝密等因聞方師長現擬偕同萬團長親率部衆一營定於日内由省馳赴東江巡察部軍防次以憑相機因應 
　　以上皆省城策畫進攻潮梅之大槪其潮梅方面則莫擎宇自反對粤政府後潮汕等處防務早已日加戒備現於汕頭海口及琦碌砲台加派重兵並於海天公園附近加築砲樓數座以防海道所有軍械等糧糈等物聞由北方接濟事前曾經雙方妥訂故有如是之速莫氏昨將新式步槍頒發各軍領用該項軍械係由北京輸運而來其箱面均有陸軍部漢陽兵工廠製造等字封條現經趕緊訓練一俟嫻熟即可編師莫氏爲此並特定臨時軍律十五條一臨陣退縮者鎗决一洩漏軍情者鎗决一違背命令貽誤戎機者鎗决一妄造謡言摇惑軍心者鎗决通欵敵人者搶决一有意缺乏鎗彈一切供軍用品物者槍决一携帶軍裝潛逃者槍决一假傳命令通報或報告及爲虚僞之命令通報或報告者鎗决一擅入民居强姦婦女者鎗决一搶掠人民財物者鎗决一盗賣軍用器物者鎗决一强買强賣者懲罰一酗酒滋事者懲罰一私自離營者懲罰一在外招摇詐取民財者懲罰一出差請假逾限遲回者懲罰 
　　閩省汀漳鎭守使臧致平奉該省督軍李厚基命令率師赴潮昨聞臧鎭守使已由漳州親督三營於三十號啟程然不知何故繼又未經開拔莫擎宇以援軍不至惠屬軍隊節節進行老隆碣石蕉嶺曁海陸豐各要地已盡入惠軍之手因此異常焦急刻又急電閩督催促進兵並分電唐天喜臧致平等詢問該軍出發日期以便預備迎迓頃准復電以月餉積欠未清現有小數下士聚衆爭持刻正設法調停不難就緒一俟餉事解决即行開拔赴潮附誌李厚基覆莫氏電文如下莫鎭守使鑒讀　二電欣悉尊處已聯同潮惠宣布與陳炳焜脱離關係並聲罪致討大義昭然維持統一偉識毅力欽仰莫名承派員鄉導極感已電臧使高團長知照並飭隊從速進援特復厚基敬印 
[粤垣戒嚴情形]  
　　粤省各官署自京政府電令來粤以省長兼任督軍後所有大小官署併駐軍各地均異常戒嚴督軍署大門外守衞兵乃係一排惟瞭望哨則增四名對於街之東西兩頭異常注意二門内東西兩廓兵室各衞兵咸全副武裝由頭門以至二門並轉角各處均檢查出入證甚嚴外客一律至招待室爲止不能如曩日出入之便其蓮塘街尾亦增多步哨其舊撫署及後樓房之駐軍各門首内持槍守衛或坐或立約十餘人爲各處向來守衞所未見併聞陸軍游撃陸軍第一師及衞戍等兵非有長官特許給假者不許擅自離營違則重辦以故日來街上罕有兵士游行不至如前擠擁其省長署内亦極戒嚴與年時逈别其右隣箭道之肇軍第十八營已將木棚鎖固派有肇軍十餘名守衛均身纒彈子纍纍而第一師部及廣惠鎭署衞兵與平時較亦增一倍粤垣居民見此情形多有避地港澳者故沙面租界洋人覩此現狀特致函督軍詰問大局如何聞陳督軍經已覆函現並面諭第一師長陳坤培代請各國領事於一號午宴會以便解釋一切警察廳長魏邦平以刻當戒嚴時期各區自當嚴行戒備昨特分令各區每留警察三十名各服全副武裝常川在署以備一遇事故發生立可調遣並擬於即日帶同委員親巡各區勘視指定各扼要地點以便臨時策畫江防李司令頃亦下艦隊戒嚴令通飭駐省各艦長艇長及士兵夫役一槪不許離艦並須日夕留爐以備差遣現江漢龍驤各艦均駐泊省河聽候命令一號早駐守黄九鐵路横瀝常平土塘樟木頭林村塘頭厦石鼓石堂圍平湖李朗布吉深圳墟深圳各車站之警衞軍均已一律奉調乘坐由港來省之第一次直通快車返省其行李等件則候下次車輸運爲狀極形忙碌 
[鄂省所得川湘戰訊]  
　　川湘戰事發生以來鄂省最近所得川湘消息如下 
　　（一）川軍自於上月二十八日奪回内江後滇軍黄毓成退走瀘州燕子岩一帶駐紥川代督周道剛派第一師劉旅長進兵瀘州與黄軍於本月一號接戰於燕子岩血戰一晝夜兩軍互有損傷未分勝負又聞滇軍顧品珍帶領該師駐紮自流井截斷成都重慶之連絡以扼第三師鍾體道駐紥資中之要衝兹聞本月一號鍾體道率所部團長李進才進攻自流井與顧軍接戰八時之久因兵力單弱稍受損傷(二)川軍夾撃滇軍屢獲捷報由内江而攻入威遠中央特滙欵五千元重賞前鋒軍隊(三)北軍克復寳慶之後王汝勤司令恐蹈克復衡山覆轍克而復陷故於進戰退守兼籌並顧刻聞北軍已乘勝漸漸攻入祁陽而各省赴湘軍隊俱已開到日内衡陽附近必演劇烈之戰事 
　　(四)軍署消息謂傳督以各路援湘軍隊合計已逹八師需用各項軍械子彈甚夥時慮不濟特於魚日電請王督軍撥給六八子彈一百五十箱德造明鷄六八子彈七百萬顆七生半開花砲彈二百粒機關槍撞針並盆磺一百枝以濟軍用又以湘邊平江株州等處接連湘潭長沙沿途路線綿長非設軍用電信不足以資聯絡又請派無線電畢業生三十名赴湘設立軍用電以期消息靈通王督接電後當電復照辦矣 
　　(五)川湘戰事所費軍餉已逹二百餘萬兹湘督傳長佐四川查辦使吳光新疊電中央請餉陸軍部屬財政部滙來現欵四十萬轉解川湘以應軍需 
　　(六)川湘戰事捷電頻聞所有前敵軍需胥賴鄂省兵站源源解濟鄂省兵站各廠昨已趕製軍人棉服裝一萬套派江震拖輪運赴重慶又備辦帳棚棉被等件由武岳路車運湘其餘乾餅食物亦在鄂採辦以免前敵軍需缺乏 
　　(七)吳光新在京時與軍部議定入川經費四百萬元現招募輸送隊設立各路兵站用費業已不資此後川省戰事何日平息尙無把握所有各站用人均須核實不准稍有濫竿糜費昨特函致鄂省兵站部切實撙節聞該廠刻已遵照將前敵應用被服趕備齊全卽將附屬缝紉各廠裁撤以資撙節 
　　(八)岳州爲湘鄂屏障自湘南不靖後王督軍保薦留鄂近畿第二師師長王耀庭兼任武岳總司令兹又電參陸兩部增設岳州衛戍司令秉承王總司令辦理岳州一帶防務並著近畿第二十一混成旅長孫傳芳充任 
　　(九)鄂省留守客軍如二師旅等兵額逃亡甚多兹王督軍决定在直魯兩省各募壯丁千名分别訓練填補電咨中央及各該省長官照允昨已挑選該師旅下級軍官多人發給護照餉洋責令分途承招並限四十日銷差 
[江西軍務譚]  
　　江西因地接湘粤之故防務重要大槪情形曾誌前報陳督見隣境戰事日益劇烈本省防務雖籌備周至不敢稍事懈怠特電呈中央擬舉辦特别防務并請省長戚揚兼任以專責成 
　　陳督因軍隊開拔在即而十月軍餉猶未頒到特電中央催滙并謂以後遇有臨時需費爲滙兑所不及之時應先指定由何種欵項撥支蓋恐臨事支出致誤戎機云云嗣接中央電覆萬一發生臨時需費准在本省烟酒印花兩税項下撥 
 
 

Page 7

 
 
付 
　　軍署今接潮梅鎭守使莫擎宇來電略稱粤軍圖惠事機切迫懇即出兵援助云云陳督即召集本省上校以上各軍官到署會議討論結果贊成出兵當即電告中央擬令贛南鎭守使率領兵隊若干前往援助 
　　駐贛第九混成旅原奉部令駐紥贛南前因第六師調寗省城空虚曾留下輜重兵一營駐省鎭　現在省城防兵已足而贛南又需兵孔急陳督特令該輜重營全營即日開赴贛南俾歸該本旅統一管轄並令第十二師砲兵團全部隨同開往該處以待後命現正整裝備船不日出發 
[江西對於軍械借欵之反對]  
　　自西南戰事發生後贛省鎭靜自持並未贊同粤湘之行動近日陳督軍聞中央發生軍械借欵事頗表示反對態度各界團體對於此事亦均主張反對連日如省議會商會教育會羣治社讜言社邀集同地磋商對付方法聞日内將開大會以謀對付昨日（五號）贛省直隸水災籌賑會開成立會督軍省長以及各機關各團體要人均到會籌議賑災事畢後各界即以軍械借欵一探詢當道陳督見問即表示反對態度對衆聲稱此項借欵果然成立則中國前途可危并謂已連合江蘇安徽湖北浙江直隸山東河南等一致反對并已去電詰問總統如無相當之答復再謀他法以對付云云兹將陳督致馮總統電録下萬急北京大總統鈞鑒報載軍械借欵成立即係某國第五號條欵復活議論紛紛咸以政府只圖目前之計不顧陷於萬劫不復之境域現值西南有事賴將士用命若此一端前敵聞而解體愈長西南之氣前途危險實大且查該條件與贛省鐵路極有關係遠身任疆圻亦豈能默爾而息政府有無此事希請從速明白宣示以息羣喙而安人心云云 
　　又九江地方各團體聞悉軍械借欵事曾假塔公祠開會一致反對當電請各方面拒絶其文如下南昌陳督軍戚省長九江吳帮辦吳道尹轉呈大總統總理並轉各部署局各省督軍省長護軍使都統鎭守使各區域行政長官各道尹鈞鑒省各議會各團體鑒頃見報載軍械借欵成立彼方要求承認曩歳拒絶之第五號條欵爲報酬政府處左支右絀之秋爲剜肉補瘡之計道路紛紛羣情憤駭查該號條欵提出之初早動全國人民之公憤彼時政府委曲求全對於第五號嚴詞拒絶而至今五七紀念國民引爲深恥臥薪嘗膽泣血枕戈事甫經年而第五號條欵復活政府諸公雖處萬難之境寗不權衡輕重竟忍一意孤行陷吾國於萬刧不復諸公亦中國人縱不爲國家計豈不自爲計乎且此項條欵關係贛省路權贛省人民有切膚之痛尤不能須臾忍者伏乞公等立賜英斷嚴行拒絶倘僅顧目前重貽國患震等百死不敢承認洒涙陳詞伏維鑒察九江地方自治籌備處陳震萬和悦助理員羅網紀徐庭蘭敎育會劉公簡孔憲勳農會陳中瑞曁公民陳醉六李賜飛等同叩支 
　　又九江商會亦於昨日上一電於當道其文如下北京大總統國務院農商部钧鑒日來報紙紛傳軍械借欵卽某國第五項條欵之變相人心震懼禍至無日伏維五月九日全國引爲國恥抵死力爭曾幾何時輕輕斷送授盜戈以自戕激全國之通憤料今政府事未必然惟道路相傳不寒而慄九江於第五號條欵之第五欵尤有路權逼切之關係人民疑懼特甚究竟有無其事請速宣布以釋羣疑而安人心臨電不勝惶悚待命之至九江總商會叩支 
[西報之貴陽短簡]  
　　字林報十月二十二日貴陽通訊云此間接到消息謂思南已爲盜匪攻陷查思南原爲府城在黔省之東北有河澆灌其旁流至蜀省涪州而入長江至於官場曾否接有證實北事正式報告記者不能知之惟無論思南陷失與否該處盜風甚熾有增無減固事實也頃聞省憲已决議委派專員分赴各屬禁止種烟湄潭縣知事近上書省長謂若於日前種烟時期嚴法取締則上春禁烟之成效自不致擲諸虚牝云云今當道之派員四出葢從其議也預料分赴各縣禁種鴉片之委員名單不日即將宣佈此舉誠爲得當可使鄉民知官場除惡務盡之决心記者深望所聞之確也 
[杭州快信]  
　　嘉屬風蟲災歉委員報告四分五釐財政廳僅許以三分計算羣情惶恐電牘紛馳現仍擬派員覆勘再定免額 
　　農商張總長電召新任實業廳長雲韶赴京面商要公業於八日起程接篆之期又須展緩杭總商會亦接　電派員赴京研究實業 
　　第四師步兵一團（補充團）團長巳由楊督軍薦任十四團二營營長劉漢升充業已起程赴北招募 
　　第一師童師長前日由嘉興檢閲軍隊畢五號旋省小兩宵前日午後五鐘又由拱埠率同本部參謀林蔚陳韶石鐸等乘淺水兵艦起程赴吳興檢閲湖防二團三營長興二團二營一旅長來偉良亦由禾抵拱會合同往 
　　湖防二區統帶張蔭榮昨呈報軍民兩署已於前日出巡公務由副官陳世賡代拆代行 
　　前浙督湯壽潛逝世後由中央頒到卹金二千元伊子孝佶堅辭不受業經軍民兩長呈准將生平事績宣付國史館立傳昨已轉行查照 
　　省公署總務科長黄慶瀾久不到差齊省長電召分浙道尹彭榖孫（江蘇人因事回籍）來浙昨已蒞杭（彭前曾代理總務科長）有委令接替消息袁運司委左儀林爲慈谿鳴鶴場知事張聯奎爲常玉山鹽警長 
　　袁運司委任謝武剛爲嘉湖兩屬緝私各營總稽查即日到差 
　　製紙專門學校已擇定筧橋農事試驗附近隙地開工建築經費在雜税項下動支明春二月准可開學 
　　西湖游覽會事務所昨以入場劵一萬張托由督署副官處分函各機關代爲銷募發出函件三百餘起 
地方通信 
[蘇州]  
　　農商部函召諮議農商部諮議蘇州總商會會長蔡廷恩號伯侯）昨接農商部張總長函邀晋京研究商務原函略云本部前以我國實業亟待發逹曾將集合全力共圖研究各情形電逹各商會在案惟慮郵電往返轉相詢答易致稽遲且宣戰以後國内生産事業其愈急於調查籌備者尤非廣益集思不足以促進行擬請執事來部接洽俾得詳晰商榷本部此次函約來京期在内外合謀力求實際非如從前集議徒具形式務祈台旌於本年十二月十五日以前到部不勝跂盼 
[電局接到匿名函]  
　　蘇州電報局吳局長接到郵遞函件内容略謂奉廣東非常國會派赴來蘇組織蘇軍不日即當舉事嗣後如有往來電報務必立時拍發不得扣留如有意徘徊違抗者必致玉石俱焚後悔無及等語下署中華民國軍政府蘇軍司令啓字様吳局長接閲後當即陳明兼理江蘇電政監督咨請省公署通令所屬並咨會軍界一體嚴加防範 
無錫 
[司令校閲憲兵]  
　　江蘇憲兵營改編已於十月十七日辦竣新任楊司令恩培亦已於二十一日履新當卽傳諭所屬各營官長到寗延見諭將軍裝鎗械官兵名册造送存案再行定期點名昨日楊司令乘車來錫點驗駐錫憲兵假寓新世界旅社本日公畢卽赴蘇垣校閲第三營憲兵 
[郵信開辦保險]  
　　常州無錫兩縣郵局長爲愼重銀票文件等物起見特於前日會同詳請南京郵務長開辦保險信已轉呈北京總局核准兹無錫郵局長已奉到明令規定保險一俟詳章　秤各項領齊即可實行 
松江 
[調查兼任審查]  
　　縣署爲飭查選民資格事令二十四市鄉調查主任文云案照辦理省議會議員選舉業將調查事宜開始進行在案惟是程序綦繁時間又迫轉瞬如期調查完竣而造册榜示等各項手續又銜接而至卽使多雇書手日夜趕辦預計十一月三十日以前能否告成正自難必况調查竣事之後尙須繼續審查諸費時日更虞不及兹爲利便進行計惟有就調查區將調查所得選民其資格是否符合有無重複邀同調查各員依法詳慎審查分别合格不合格兩種編訂百頁一册陸續專差送署似此辦理於事實稍有變通而手續仍爲完備費時旣少程功較易將來各區草册全集卽可據以繕校明確分區宣示俾期無誤云 
[學生熱心助賑]  
　　本邑對於天津水災賑務先由省署敎育科將賑捐册頒由縣署轉交各學校分頭勸募縣署旋亦令各科職員派認賑捐自一元至二元不等兹復有縣立第一高等小學校學生在校組織水災賑捐會爭以餅餌之資節充捐欵推定該校學生高廷光爲賑捐事務所長一俟集有成數即擬呈縣轉解災區 
[志局聘定職員]  
　　松江續修華婁縣志局除延請八區學務員二十四市鄉自治委員爲名譽徴訪員外現已將額定之調查員四人徴訪員二十人呈請縣署加給委令姓氏如下調查員袁遠金佐宸張宗華張際昌徴訪員姚大任封文權張永祚楊錫章盛之驥沈立礎陸龍翔錢愚宋學濂朱久望錢維桂王毓芳顧堃孫家相程福基張葆駿李芳謨唐元斌許應鑾張爾泰 
鎭江 
[檢閲秋操三誌]  
　　省委陶徐蘭三君蒞鎭檢閲秋操屢紀前報今日（八號）駐鎭十九師部舉行第三次檢閲上午七時楊師長偕同陶徐蘭三君命駕至騎砲團檢查内務九時考試官長學科十一時考試兵士武學一時午膳午後二時傳令騎砲團軍隊齊集城北大校場演騎砲兵分列式事畢講評一次頒發奬品而散南京 
[紀第四師範運動會]  
　　南京門帘橋江蘇省立第四師範學校昨日（星期四）舉行第三次運動會自上午九時起至下午四時止運動場在兩操場之西男女分座東爲運動正門北爲决勝門南爲凱旋門决勝門兩旁有對聯一付文曰大可回旋莫謂終無用武地一决勝負不知誰是奪標人是日到會參觀人員男女參半統計不下一千數百人全體運動均有可觀而以該校附屬小學之童子軍爲最活潑兹將會場秩序照録於左一開會（奏樂）（環行唱歌）（二）百碼低欄賽跑（一）三原地跳遠四遊技慈烏反哺）五百碼低欄賽跑（二）六二百二十碼寒跑（一）七兵式（連敎練）（八）跳遠九晋通各個十器械單槓十一百碼賽跑十二擲鐵球十三百碼賽跑一十四普通各個十五普通（短棒）（十六）百碼賽跑（二十七）普通（各個）（十八）遊技（五色國旗）（十九）普通（各個）（二十）拳術二一立定擲鐵球二二行進點點梅花二三五十碼赛跑（二四）應用木棍（二五）八百八十碼替換賽跑（二六）救護競爭（二七）普通新棍棒（二八）跳高（二九）遊技捉迷藏三十應用（行進撃鈴）（三一）八百八十碼賽跑（二三二）應用（鐵環）（三三）二百二十碼賽跑（三四）跳遠（三五）旗語（三六）八段錦（三七）四百四十碼賽跑（三八）給奬（三九）奏樂（環行唱歌）（四十）閉會 
雜評一 
[自處（步陶）]  
　　國際地位關於國家之榮譽與民族之休戚故凡立國於大地者無不非常重視之惟中國人素少世界觀念於國内蠅頭之爭則備極經營於國外生死存亡之關鍵轉熟視若無覩焉此所以遠東問題中常有一中國間題在也今者時局推遷逼人日急北京閣議中已亟亟謀所以自處於國際之林意者其亦自覺之動機乎惟是自處云者其道非有待於外求其權衡全本於我身之動作是故我欲奮興而凡百一循乎正軌國外者固不能逆生存之公理而强我以頽敗也我欲速朽而一是皆以鬩牆煑豆自戕其生機國外者雖欲起而相助亦何從而著手若乃一方驚心動魄深自以國際地位之危疑拳拳在抱而一方又逕情直遂儼若以内部之糾紛尙未至乎其極而且從而敦促之者嗚呼自覺者其形似而沈睡其靈魂我於此乃眞不知今後中國之將如何自處矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[各團體忠諫政府之危言]  
　　上海商界各團體以外憂内患日益加甚前日由商界某某數人擬定電稿送陳各團體察閱均贊成蓋印總商會諸君亦表同情故昨日卽由總商會領銜以郵代電分别上達原稿錄後北京大總統總理商會聯合會各省督軍省長總商會龍華護軍使均鑒北方水災西南兵禍四民失業百貨不通亡國現狀殆哉岌岌政府對德奥宣戰以來利未見而害先形喪失種種主權雖有酌加關税緩還賠欵爲商議條件夫加税免釐原有舊議此時金賤緩還他日金貴加賠亦未得計策耳財政部借日欵千萬實收不及五六百萬近復有烟酒税借欵吉長鐵道借欵軍械借欵交通銀行證劵借欵及中組合滙業銀行報紙喧傳不一而足商等至愚不勝惶惑竊謂今日金賤銀貴濫借外資貽禍無窮卽以前次一千萬借款而論日後償還不止倍計至再至三亡可立待交通銀行自項城發生帝制撥用四千餘萬按月認息至今三年發行鈔票數千萬藉口政府借欵停止兌現票價折扣害及商民而該行每年享餘利數百萬聞擬將政府所給證劵抵押外人將來還欵延期收管交行直意中事滙業銀行雖經大總統總理改爲中華銀行而内幕資本仍出自外人權利突過國家銀行財政主權拱手讓人不可不加意防之往歳二十一條第五項幾經國民爭拒近又以軍械借欵爲交换其不爲朝鮮之續也幾希没收輪舶例歸商人承租由政府取締水脚美國亦照此辦理今交通部溝通張謇之大達公司出面承租間接租與外人協約國因此出而干涉海外航業全歸壟斷水脚奇漲土貨停裝我國商船遠航外國從此絕望皆政府自殺政策爲之也滇蜀湘粤紛起戰雲政府苟推誠布公不難和平解决日日借債亟亟備戰以鴆酒止渴之資爲鬩牆競爭之用都中握財權者謀自肥外省握兵權者謀獨立民國前途日益黑暗商等憂國如家毫無黨見上述各節率臆直唤伏乞大總統總理顧念國本顚危民生困苦布告中外誓除亡國政策以保國本而奠民生不勝迫切待命之至上海總商會旅滬商帮協會廣肇公所華商旅滬維持會浙江旅滬學會寗波同鄉會江西公會洋貨公會湖北同鄉會皮商公會同叩 
[兵工廠記事二則]  
　　上海製造局前因無烟火藥甚合軍用曾經研究設廠於龍華地方專造鎗砲彈子内需用之無烟火藥嗣因國庫支絀由陸軍部令飭停造迄巳多時兹因川湘軍事倥偬需用浩繁又經陸軍部軍械科提議仍歸上海軍廠自行製造業已令由兵工廠迅將龍華藥廠之機器各件檢配完全從速督造無烟火藥及黑白各藥以濟軍用聞謝總辦已令飭配齊定本月十六號開辦 
　　上海砲彈廠製造梅花爿開花砲彈向有定額邇因各處軍隊需用甚繁額造之數尚不敷用曾由陸軍部電令該廠加倍製造在案兹聞謝總辦以現有工匠祗可承造前限之數故已呈部核准添招工匠四十名以備趕造一面諭令該廠主任裝配電燈加開夜工五小時藉濟軍需云 
[發還德人私有物件之詢問]  
　　德人盤赫（譯音）曾將機器等件存儲揚子棧内今已同被封存該德人以此項電機係私有物件現巳呈請荷總領事函詢交涉公署可否將前項電機准予發還免受損失云 
[縣商會訂期開會]  
　　討論檢查棉花善後辦法 
　　上海縣商會接縣知事沈寳昌君來函略謂此次鄉民販花來申反對棉花檢查局查驗濕花致釀風潮現巳由該業公所吉雲堂開會憑同業集議改良進行方法將向章略爲修改以謀盡善但此事應如何辦理方爲妥便應由該會先行從事調查確實眞相棉花檢查局應否將章程修改進行須邀集花業同人妥爲研究呈復核辦等因兹該會巳訂期十一日卽隂曆九月二十七日午後二時開會邀集德記花行執事程友三等代表八人到會共同討論 
[愛儷園第三次籌賑會餘聞]  
　　哈同花園此次開汴晋湘魯水災籌賑大會五天業於前日終止所有連日會務及售票等情已迭記前報兹悉今次會場捐欵不及上次之踴躍幸末一日添放汽球游客較多約收門票二千餘號門售助欵一千餘元統計開會五日共集二萬餘金之譜惟除去開支所餘有限是以商董謝蘅牕等除慨捐五百金外昨又加助洋二百元又楊輝廷君助九八元一百四十四兩胡澹然君洋一百元斯梯芬君經募九八元一千另二十五兩洋四百三十五元紗業洋七十元小洋八百角萬國體育會廣肇公所各五十元王憲臣君三十元嚴子鈞君四十元蘇鈞尚潘祥生張芝笙吳懷疚諸君各二十元丁欽齋袁恒之姚紫石項如松黄芝亭諸君及汽鎗打靶全體義務員各十元王鞠如馬維楨楊某諸君各五元謝綸輝君任邱氏各四元現會務雖已終止一切開支等事尚須清理故昨由主任姬君商留銀行團辦事員數人帮辦結束 
　　附陜西來電上海靜安寺路哈同花園義賑會鑒聞貴會籌賑甚力異常感佩敝省災區亦廣較昔更難著手官賑有限已由紳耆合辦冬賑貴會能否設法補助或與滬上陜商接洽事關公益度不薄視陜民災區單巳由快郵遞申盼復陜西義賑籌辦處何點與沈立軌同叩支 
　　又漢口來電哈同花園義賑會鑒奉道尹命赴滬報告災情業巳乘車至漢明日登輪齊日可到特聞河南候補知事徐守默叩微 
[最近銀幣進出之調查]  
　　日來金融市面頗形緊促當此米花上市用途寬廣之際銀幣出入頗爲商界所注目兹將本星期内所有各銀行及客帮進出概數調查錄下進口滙豐銀行從加拿大埠裝來大條銀九十八條又從香港裝來銀條二萬二千兩有利銀行從香港裝來大條銀八十六條中國銀行從九江裝來龍洋四萬二千元太古洋行從寗波裝來墨洋八千元廣帮從廣東裝來寳銀一萬兩又洋一萬三千元北帮從烟台天津裝來銀七萬八千兩又洋二萬元又從青島大連裝來銀一萬六千兩又洋十八萬元又俄幣四千元出口嗬囒銀行裝往荷蘭銀條一萬三千兩台灣銀行裝往日本銀二十萬兩客帮裝往香港廣東洋三十八萬元又香港洋九千元又小洋十五箱合洋五萬六千元又裝往汕頭銀洋六萬六千元又日本洋三萬四千元 
[又一天洋丸輪船擱淺之電訊]  
　　本埠東洋汽船會社接横濱來電謂天洋丸輪船於十一月四日晚間在横濱港外擱淺尚未出險現正設法救援預料可以安然浮水該船約在本月十四日左右可載貨物搭客開往舊金山矣 
[法廨讞員體恤當事人]  
　　法公廨訊理各案於前清時代原被華人均須跪聽審訊光復後陋習巳除原被均站於公案前兩旁栅攔内現中西讞員以原被告每有延請律師代表到堂辯詒審訊時間勢必延長原被久站案下腿膝疲軟尚非體恤之道故特傳諭於昨日起無論原被如有延請律師到堂代辯者一律給予坐位惟問話時仍須起立回答以崇體制 
[續誌南市花衣街火災]  
　　南市花衣街尤元盛皮箱店失愼延燒左右對鄰房屋二十餘幢並焚斃同益里庖丁劉老榮以及火鐘樓延不報警被人詰責各情已紀昨報兹悉尤元盛之學徒林阿大亦巳葬身火窟昨日火場中扒出屍身早已焦頭爛額肢體不全腹破腸流情狀甚慘旋由屍母到來撫屍大慟當卽備棺收殮其店主尤楚橋當時逃出幸免於難尤之眷屬等亦均隻身從窗口跳下雖各受傷亦尚無碍據聞該店存貨連内眷等損失約有七八千金因未保險頗爲所苦又聞救火聯合會長毛子堅因鐘樓誤事輿論譁然當經查得舊曆九月二十三夜值班之某甲膽敢與友出外聚賭麻雀另央他人代替詎此人深入睡鄉以致貽誤昨卽邀衆開會議决將甲開除聽候送請法庭處治面南市第六區救火會各會員曁花衣街附近各商董亦均於昨日在該區會議僉以此事攸關地方人民生命財産不得不請該會長嚴厲整頓特再備具公函詢問延誤鳴鐘之值班人如何處分請即明白答復云 
[小學教員戳斃女子之嫌疑]  
　　上海縣公署昨接常熟縣公署咨開案據縣屬滸浦鎭民人周順良訴報姪女瑞寳於本年十月二十三日由城搭輪回家於上燈時行至滸浦南廟浜底被匪徒刀戳身死協保報請驗究等情並據屍親及證人等供指住居滸浦之曾充高等小學校教員年約三十左右常熟人黄肇伯有重大嫌疑除蒞驗呈報並分别咨飭各軍警上緊偵緝外訪查該嫌疑犯黄肇伯曾學新戲交友甚廣誠恐逃逸遠颺自應通緝解辦以伸法紀相應拍照備文咨請貴知事煩爲查照希飭所屬探警將本案嫌疑兇犯黄肇伯按照咨送照像一體嚴密偵緝務獲咨解過縣以憑訊明法辦足紉公誼等因沈知事當卽片交縣警察所轉飭各警區一體協緝 
[再誌緝獲西婦臆想之兇徒]  
　　靜安寺路一百二十八號門牌西飯店主婦林佩於本月四號清晨被匪刀傷肚腹等處旋經其女報告新閘捕房將受傷人車送醫院醫治由西探貝麒與華探錢夀生詢據受傷人言及兇徒似係鄰近袁姓家（卽前清粤督袁海觀之第四子袁老四）之馬夫業經錢探將該馬夫王阿四（即麻皮阿四）拘獲已誌昨報昨晨由捕將王押解公共公廨即由西探貝麒與華探錢夀生相縱上堂聲稱兇徒面貌身材係由受傷人說出故將此人拘案請究中西官判王阿四帶回捕房候查並俟原告傷愈於下禮拜五到案質訊 
[三誌偵獲傷害西捕之疑犯]  
　　庽居公共租界福建路六百六十五號門牌某客棧二十一號房間内之山東人張勵吾王庭惠安徽人殷長生經派駐老閘捕房專查特别事件之一百零一號西探目壳羅香偵悉張等與靜安寺捕房三十三號三道頭西捕海密爾登被人擊斃一案似有關係偕同華探王寳生等前往將張等三人拿獲搜出子彈六十二粒並磨擦手鎗之器具一併拘解公共公廨諭着押候查明訊究在案昨日又由捕房將張王殷三人併解公廨請究即據西探目壳羅香投案禀明前情以案未調查明白聲請展期研訊經關讞員商之英卓副領事判被告三人帶回捕房聽候查明澈究 
[搜查探線報告之黨人機關三誌]  
　　滬城廣福寺南首石皮弄口不釘門牌之舊屋内由軍署探線協同巡警搜出炸彈炸藥並獲黨人劉敬春李三兩名解由警廳提同二房東朱秋生留候併解松滬護軍使署訊辦等情巳兩紀前報兹悉此事發覺後外間言人人殊莫衷一是有謂此案已牽涉多人者又有人謂所獲之李三前曾充當軍士自被裁後久以推車爲生有時或爲小販異常窮困故借宿於破平房之内此次被拘其情不無可疑現徐廳長因案關重大已於昨日將所獲炸彈炸藥浸入水桶中以防危險並卽派警飭探將人證物證一併押解護軍使署軍法處訊究 
[假鈔票來歷尚未查明]  
　　閩人葉金川甬人羅瑞其陸紀榮趙子餘等因將僞造之某銀行十元鈔票在市混用被滙司捕房中西包探查悉住址同往北福建路九十五號屋内將葉等一併拘獲搜出假鈔票二十張解送公共公廨訊供收押在案昨由捕房將葉等四人解廨復訊據中西包探投訴此案尚未調查明白應請展期開審中西官判被告各人還押着速調查僞票來歷展期一禮拜再訊 
[再誌青蓮閣樓下之大聲響]  
　　公共租界福州路青蓮閣茶館後即西合興里於前夜七時許忽有巨大聲響幸未傷人巳誌昨報兹悉發現巨聲係在該茶館主人孫雲卿（即二老班）住宅天井中是時孫與其妾均往哈同花園游玩未返惟一傭婦在家大受驚嚇其客堂廂房之玻璃窗亦被擊碎迨孫回家觀視之下卽投報老閘捕房請爲查究云 
[譯音統一會討論會紀事]  
　　吾國歷史地理譯名除通用較久者外向不一致於教授西洋歷史地理兩科甚爲困難即平時報章書籍中所用名詞彼此參差讀者一無適從今年四月七日在江蘇省教育會開歷史地理名詞譯音統一第一次談話會卽議定辦法並徵求意見蔡孑民李煜瀛吳稚暉諸君曾函致該會發表意見自成立以後疊次討論至今已開至第十次起草員會會員潘愼文來會理（兩君係西人）張菊生兪鳳賓吳和士五君煞費苦心以八個月之研究草就譯音統一表一紙其中經過種種困難非局外人所能知也十一月八日下午三時開討論會到會者國立南京高等師範學校特派代表周越然陶知行張菊生代表陳後生又沈信卿來會理路思義兪鳳賓吳和士鄺富灼張叔良蔣夢麐先公推沈信卿爲臨時主席由陳俊生君代表張菊生君宣讀起草員會報告書又由主席報告廣東高等師範學校推程祖彝爲代表北京高等師範學校來函討論此事嗣議譯音旣已定爲一表以後當致力於審查譯名遂公决改譯音統一會爲譯名統一會并定審查舊名詞之標準（一）舊名詞僅有一名詞而已通用者不改（二）舊名詞在二名詞以上且已通用者比較擇取其一並得參考新定之表以補充之遂推路思義蔣夢麐陳俊生張叔良吳和士陶知行余日章七君爲整理舊譯名起草員而以蔣夢麐君爲主席旋以譯音表容或尚有斟酌之處除原有起草員五人外加推沈信卿蔣夢麐君相爲助理隨時修改議至此巳鐘鳴六下並宣告散會定十日午後三點鐘在中國寰球學生會續開整理舊譯名起草員會云 
[浦東之華商實業]  
　　浦東沿浦一帶洋商廠棧林立華商實業近年來亦漸露新芽兹將各華商營業最近狀况調查錄後 
　　織布廠染織布廠一業年來因受時局影響大爲減色沿浦一帶向有布廠三十餘家本年以來閉歇過半查現在照常營業者如爛泥渡則有義豐通源聚豐華彰源甡華錦等七家洋涇錢則有源茂瑞大等三家然皆以紗貴布賤不易獲利而源茂瑞大義豐等數家業巳從事改良加織線呢羅緞夕法布等疋頭生涯頗稱不惡惟近因川湘發生戰禍客帮銷路停滯各廠營業又頗受影響其餘若陸家渡之福成老白渡之羣生張家浜之大倫董家渡之大森均無何等特别發展惟源茂廠新建廠屋十餘間甫經落成聞將添招女工擴充營業 
　　織帶廠洋涇鎭之源昌織帶廠專事仿織日本紗帶所出之貨行銷東三省曁長江一帶現因時局不靖客帮銷路進滯頗受影響至該廠兼織之線昵夕法布等各項疋頭客帮銷路亦極平淡惟行銷於本埠各洋貨店則頗爲社會所歡迎云 
　　花邊公司花邊公司創自川沙而南滙奉賢等處亦相繼創設現在統計共有公司五十餘家女工之靠此生活者不下十餘萬人於社會生計關係至鉅惟該業團體不易固結公會屢成屢散實爲一大缺憾加以内地各縣如崑山常熟無錫等處公司林立出品甚多各商互相競爭其平日出貨精良素著信用者尚不致退後而出品稍次之家多遭擯斥虧蝕歇業者不鮮邇來該業中人巳漸有覺悟互相磋商擬重行設立公會俾同業隨時討論期促進行紳界中如謝酉山倪菊裳諸君現正竭力提倡云 
[濟生會赴汴查賑員之報告]  
　　上海中國濟生會派往河南查振會員張淦揚從河南新鄉縣來函報稱此間災情業經查明分别輕重造具災册附第四號報告於九月十一日（夏曆）寄奉諒巳達到九月十二日午後四時附近道清鐵路火車起程當晚九時抵汲縣十二日午前遍訪官紳探詢災况午後會同官紳至災區調查是日共查五處其中民屋煤水冲塌者十居其四積澇未退者十居其一比諸新鄉略輕然被災之處面積約有七十餘方里一百五十一村村名雖經抄錄户口尚待調查十三日午後四時抵濬縣詢諸正紳均言黄河北岸被災之處以濬縣爲最該縣知事導引登山察看災情見北境積澇廣五六里長三十餘里水勢最深之處計有七八尺歸寓後邀集正紳酌派數人相助導往重要災區調查十四晨與沈君分頭調查見其中屋舍倒塌者十之六七災黎之有遠親者早已避災他往目下所留者皆爲無家可歸且乏盤川之顰忍飢受寒露宿高阜男女老少搥胸痛哭聞者心酸查若輩平日皆屬清貧之家此番被災屋舍冲塌衣物無存亦難怪其傷心痛楚也揚親查災黎鍋中所煑者皆粗糠及紅樹葉而已因該處春間旱災入秋又逢水災秋收無望故較苦也被災區域共有四百餘村商諸正紳咸以放糧爲宜新鄉距濬縣僅兩日半路程揚擬由新鄉購糧往振運費較省然非萬元不能入手辦理也又查得縣内冲倒之屋九千六百八十間溺斃男人十口女人二口牲畜十七頭十五日擬往安陽調查俟該處查訖即回鄭州取行李賑票以便出發散放振欵望速交交通銀行滙新鄉棉衣請由江輪運往漢口托本會駐鄂辦振員朱芑臣君轉交京漢火車運至新鄉備用藥品亦請裝一箱寄來爲盼 
[江蘇銀行總理連任]  
　　本埠江蘇銀行自民國三年春間由財政部省公署曾派潘睦先君總理行務以來改良内部擴充營業對付内外各分行概能竭力整頓故歷届盤查均獲盈餘今值瓜期届滿照章向省長財政部辭職另簡賢能接辦兹悉省公署呈報財政部以該總理成績夙優雖届期滿仍應照章連任以維金融業已由財政部准予連任訓令照錄如下財政部咨開准據咨江蘇銀行總理潘睦先呈稱自民國三年三月十九日到行接事如至六年三月十九日屆滿任期共計三年行務漸有起色贏餘十八萬元等情據此當查該總理經營行務成績夙優此次雖届期滿仍應照章連任相應備文咨報貴部請煩查照備案施行等因到部查該總理旣屬成績夙優自應准予連任相應咨請查照等因准此除分行外合行訓令該總理仰卽知照此令 
[豆油貨缺價昂]  
　　本埠油市價格逐步增漲自本月初至今各種豆油每擔漲起一兩四五錢各油坊尚無躉數可購近各號家屢接山東等處各産地電告缺貨裝運惟本埠存貨無多若再來源缺少冬季營業必多虧耗故聯名二十餘家致電牛莊大連山東各産地請速設法將貨運滬以應銷路 
 
 

Page 11

 
 
[菊花大會開幕]  
　　救濟婦孺會及孤兒院兩處留養被拐婦孺孤兒逹數千人向無絲毫的欵全賴各界慈善家慷慨捐助以資拯濟兹定於隂曆本月二十六二十七二十八三日假愛而近路紗業公所開菊花大會先期徵求彩品如古今名人書畫馬匹馬車留聲機器及一切文房玩具書籍儀器等類加以兩處自製出品如繡件籐器毛巾木器等均極精緻彚作彩品額設共濟劵六千號彩六千種劵劵有彩准於二十八日在會場當場拈闈領彩並備有中西音樂演劇跳舞以及奇巧臺閣燈綵幼童演唱崑曲以助游興各界慈善界先期購劵甚爲踴躣並聞臨時亦可向會場購劵入場旣獲彩品又助善舉滬上人士當無不爭先恐後也 
[山西滙商之新事業]  
　　宇載以來蜀中多事銀根奇緊須仰給於長江下流惟滬上各商滙往項欵又因市面牽制每每不能如願近聞晋商源利通等著名票號洞觀時局熟籌利害已裝運重慶現欵約近百萬如是滬蜀間滙兑旣可裕如而内地金融尤可活動且聞諸滙商於此滙兑生意中獲息頗厚誠可謂一舉兩得也 
[皮貨供不敷求]  
　　皮貨一業目下正在上市惟各處來源因北地水災發現以致大受影響價格頗高現本外埠銷路日見起色故該業於月初公議將各貨酌加一二成以敷成本聞前日又有俄商接本國來電囑其代購羊皮灘皮一萬餘件囑卽裝運該俄商卽向各皮貨行訂購該業以今届來貨缺乏日内銷場尙恐不敷實難承辦後悉該俄商允許陸續交貨且不限數惟以陽曆年前爲限故各皮商現正電催産地趕辦運滬以敷銷路云 
[浙督軍招募衛隊之接洽]  
　　浙江楊督軍曾擬添募衞隊三營延請精於拳術之敎師趕緊敎授呈奉軍部核准委派本署諮議至天津上海等處分投招募其敎練處設在津埠馬廠地方兹已在滬募得百人前昨兩日已次第出發因恐滬埠長官未盡接洽昨特函請盧護軍使飭屬查照云 
[義領事署預備慶祝]  
　　駐滬義總領事致函特派交涉署略謂本月十一日爲本國大皇帝壽誕除通告本國商民同伸慶祝外是日上午十一時至十二時特於署内欵待來賓相應函致即希貴交涉員查照等語昨薩交涉員已分致各機關知照矣 
[交涉員調取舊卷]  
　　駐滬薩交涉員昨日派員赴上海縣公署調取前清時代所訂之洋涇浜設官章程以備考察沈知事以此項舊卷現由滬海道尹公署保管當即告知該委改赴道署調取 
[緝私隊長出巡]  
　　兩浙緝私第二營第一隊隊長王玉夔第二隊隊長羅福堂等以時届冬令正醬園購鹽暢旺之時而梟匪光蛋私販鹽斤亦以此時爲最多故由王隊長定於今日（即十號）駕船親往周浦新場 
各要港布置派設巡船並由羅隊長親往黄浦江上下流域六十餘里各港口擇要調駐巡船以防私鹽輸入昨已將出巡日期分報營長統領查核矣 
[普愛堂收管抵産]  
　　普愛堂延賚美律師代表至法公堂控稱已革四圖地保林鴻生前將田單一紙向普愛堂抵借銀二千兩逾期不贖今林因另犯他案逃逸無蹤被欠之銀拖延無期應請堂上將此項田地准歸原告執業作抵轉換道契等語中西讞員判候本廨登報通告如一月内無人反對候再核示 
[西人賽馬時之停辦公事]  
　　西商秋季賽馬已定於下星期一二三日在泥城外跑馬場舉行本埠郵務局及各銀行均於該三日内停止辦事半天昨日江海北關税務司亦出通告云照得本月十二十三十四等日爲寓滬西商賽馬之期本關例於是三日内上午九點鐘開關一二點鐘封關停止辦公仰華洋各商人等一體知照 
[錢業公會對付江西滙票之辦法]  
江西人王鶴記向在信昌隆辦貨素稱殷實於清宣統末年身故即由其子接辦在贛莊號託王吉卿辦貨代解滙票有三十餘家之多詎吉卿今庚投機失敗於隂曆九月十六日挾欵潛逃共欠莊欵數萬兩並付出南昌等處滙票四萬餘兩事出後發出滙票之家即紛紛來電止付兹探得錢業公會議决辦法如下一由公會函致總商會轉咨江西總商會飭各出立滙票之家憑票照付不得推諉一由公會函咨駐滬贛帮董事勸令各號客照付或函咨江西出票之家立卽通函申客照兑限一月内答復如措不照付卽登報聲明將該押脚之家及兑票之家之滙票申地各莊均不收用 
[警察不宜常駐一處]  
　　淞滬警察徐廳長以各署所警察每因站崗日久未經更動興附近居民商舗任意接談或站立堦石之上或走入門户以内對於職務不無疏忽除派督察員密查外並於前晚爲始每夜親往各處抽查以分優劣昨復通令各該警正警佐嗣後務須由長官親出查崗並將站崗警察隨時調動不得常駐一處倘再違玩一經查出該長官亦須同受處分云 
[寓客失去衣包之追究]  
　　婦人陶沈氏由崇明原籍挈領其子林慶並携帶行李衣包等乘大逹公司海門小輪來滬假寓南市大生旅館當上岸時由旅館接客施大代搬行李到棧後逐一檢點缺少衣包一個内有現洋三十元當向施大詰問推諉不知立即鳴警將施拘至一區警察署盤詰一過移解警廳司法科訊究 
[購運胡椒等物之手續]  
　　上海總商會以安記號擬由白脱維埠購運黑胡椒二千擔大茹粉一千擔來申發售特函請交涉署轉函英領請發護照以便轉運聞交涉署復以華商運進胡椒椰油等件須具保單由交涉署簽字交還該商人自赴英領事署簽字給執歷經照辦有案安記事同一律須由該商先來本署領取印就之保單逐項填明再由本署具函交該商持赴英領署照章辦理云 
[發給漁户保護水線之酬資]  
　　英商大北電報公司向因吳淞川沙南滙各漁户保護水線給資酬謝兹自七月二十九日起至十月二十八日止計洋五百元已送由英領事署轉送交涉署請即轉給昨薩交涉員已分令寳山川沙南滙各縣知事轉飭各漁户來滬具領矣 
[煙草公司贊助公益]  
　　本埠南洋兄弟烟草公司總經理簡照南君對於各種公益無不熱心贊助今因季生中學校定於今日假座法租界共舞臺演劇籌欵簡君以事關敎育允於是日派員至該舞臺出售香烟以其所入悉數補助該校經費云 
[山東人不願離去租界]  
　　山東人黄少亭趙阿菊因在北海路聚衆賭博由捕拘解公共公廨訊明判各押西牢三月期滿逐出租界在案嗣因黄等不服判决延請律師禀准公堂於昨日復訊即由代表律師上堂聲明不服理由要求將逐出租界字様取消捕　代表牛門律師則到堂反對經中西官判曰旣經被告律師一再請求應格外從寛俟押滿後各交六百元人洋並保限二年内不得再有犯法行爲遠則提案嚴懲再罰保洋六百元充公此判 
[處置僞票騙貨案内之出店]  
　　陳立朝前以開設字號爲由向萬昌大豐祥祥泰協昇金星金華益昶等各户用僞莊票誑騙貨物共計洋四千餘元逃逸後由各僨權人報告補房拘獲出店毛生法一名解經法公堂訊判將生財拍賣公攤餘欠限毛於十四天内尋交陳立朝到案訊追在案迄已逾限延不交人昨日又經提訊毛稱陳立朝原籍寗波現未回籍究竟匿居何處實不知悉民人雖曾代陳將賒來布疋携出質當惟並未分用分文求宥聶讞員判毛押滿三月釋放 
[點驗閘北防軍]  
　　駐防閘北之陸軍第十師三十七團前日上午由盧護軍使委馬叄謀長鴻賓至該團本部召集各營連士兵按籍點名發餉並考察軍械服裝傳諭訓勉各官佐士兵均排隊迎送如儀 
[蘇婦被人拐賣]  
　　蘇州婦人何許氏於本年六月間來滬帮傭被太倉婦人陳楊氏串同朱根桃拐往浦東賣於胡阿堂爲妻得洋六十元許氏即乘間逃回上海前日胡追蹤來滬將許氏及陳楊氏一併扭控四區警署轉解司法科經段科員質訊許氏供本夫何桂根現在原籍並聲明受愚被賣情形判送地方檢察廳按律究辦 
[鄰居居然同居]  
　　蘇州婦人戴文氏有一女兒銀鈴現年十九歳招贅嚴福根爲婿近因該女與鄰居溤阿慶有私被馮誘逃出外在五區一分所境内泰昌里賃屋同居儼如夫婦昨爲本夫尋獲紐控警區轉解司法科經段科員訊之下判移地檢廳核辦 
[停放馬車之爭端]  
　　紹興人戚廷芳住居閘北華通坊前日與鄰居朱佩紳口角扭毆由四區警署崗警一併拘入區署詰問戚供在英租界某電報行爲寫字有馬車一輛停放門前被朱撃破皮篷致起衝突朱供戚停車之處礙及我家出路連次向論置之不睬一時憤怒撃破車篷兹願賠洋四元請爲免究姚君准如所請分别斥釋 
[老九章興建新屋]  
　　棋盤街老九章綢莊營業尙稱發逹惟地點稍偏兹該莊經理因鑒於市面之潮流特於南京路中建築洋房其露布之麟章商標係九個章字綴成球形頗覺别有心裁聞該莊新屋落成約在明春届時興遷開張其營業必尤發逹也 
[青年會今晚之興趣]  
　　青年會每逢星期六必有會員會餐會及同樂會之舉藉以聯絡會員交誼本星期六即（今日）下午六時輪值金木星兩隊會餐他隊會員亦可預會八時開同樂會仍由韓敬文率領亞細亞全班試演文武技術並演五大本長片新影戲情節極佳入場劵每紙三角會員減去一角 
[指控奥國人索銀行兇]  
　　西洋人波樞指控奥國人卜尙納物許於前日午後在四川路强迫交銀二十四兩不遂行兇等情昨由西探將被告拘解公共公廨先由西探目壳羅香上堂訴明將被告拘案情形繼由原告代表律師投案譯訴被告强迫交銀及行兇各節並由見證某西人投訴目覩被告向原告索銀不遂行兇等語中西官判被告下尙納物許交捕帶回聽候查明於下禮拜五訊核 
[註銷汽傷人之訟案]  
　　住居新閘長沙路二百十號門牌之某洋行買辦甬人張仲芳曾於九月十八號在派克路自駕汽車不慎將行人袁龍山撞倒碾傷由捕將張傳至公共公堂存洋保出候袁傷愈再核在案昨晨由廨傳訊被告代表律師偕被告投案聲稱此事已向原告商明請求將案註銷並由原告到堂禀明前情中西官判准銷案被告開釋 
[警廳長調查各區所界限崗位]  
　　淞滬警察廳徐廳長以近來謡言蠭起防範宜嚴特於前日通飭所屬各區所警正警佐等各將所轄區域界限並所設崗位共有若干分别查明繪圖貼説限三日一併呈復以憑察核 
[海州女子被拐後之經歷]  
　　一區二分駐所第十崗守望巡警崔夢亭前日午後三時在新開河地方查見迷路女子王阿英一口當卽解所由王警佐向之詰問據稱現年十六歳原籍海州父名王桂芬向在原籍爲合婚選日生意女子於十一歳時在鎭江地方被一老婦誘至滬上賣於馬立師路某姓家爲婢未幾又遭轉賣於浦東三林塘陳姓家爲妾女子因不願意逃至周浦鎭白姓家借住數天今有孔姓將我領至滬上中途失散等語王警佐判將王阿英申送警廳發交新普育堂留候家屬認領 
[汽車撞傷女傭]  
　　某洋行收賬人楊月波乘坐汽車至小東門附近買物將某廳長公館中女傭撞傷由警帶至一區二分署察得該女傭受傷尙輕着楊罰洋二元作爲養傷費了事 
[查獲搶物避匿之匪徒]  
　　匪徒張和尙趙阿榮王榮生前日在廣東路攔刦婦人某氏之金耳環一副逃匿美租界海寗路被滙司捕房包探王桂生查見一併拘入捕房禀明捕頭將張等押候解廨請究 
[煤炭店作踐道路]  
　　北西藏路六十三號某煤炭店主汪舜山因將煤屑等汚穢之物傾倒路上被捕查見以其有違定章回禀捕頭請廨出單將汪傳案訊罰 
[失主撞見竊賊]  
　　無賴唐阿榮於前晚闖入新記浜路十九號門牌陳曉金家竊得銅錫器具携之而出被陳撞見扭交巡街捕帶入捕房押候解送公堂訊懲 
[婢女竊取衣服續紀]  
　　愛而近路一百六十二號門牌范吕氏家婢女王阿妹前日竊取其主值洋二十元之花緞裙兩條將贓寄匿於北山西路三百三十三號小客棧内當被包探金福壽相悉吊出原贓昨將該婢拘解公共公廨經中西官訊實判王阿妹押女所兩禮拜贓交其主領回 
[但認相打不認搶洋]  
　　潮州人周子春投報捕房稱有同族周木順與王生林於前日夜半在温州路福興里攫取鈔票洋二十五元並被毆傷面部等情案禀明前情訊之被告兩人供認扭毆不認攫洋中西官察得周木順實非安分之徒判押七天王生林開釋 
[陳殿侯並不串取股單]  
　　恒茂錢莊代表鄭茂如在公共公廨呈控朱家角米商陳殿侯串通在逃之該莊執事阮春舲取去股單一案星期一日下午二時由廨傳訊原告代表禮明律師上堂譯稱此案經原告起訴後業已查明被告陳殿侯並無串取情事已由兩造在外和平解决廳請將案註銷云云並由被告代表穆安素律師到堂聲明與原告律師同意請即銷案經俞襄讞商之義副領事羅君判卽將案註銷 
[土販謊報遇盜之懲治]  
　　土販忻榮興前日帶有紅土一磅行經楊樹浦路被流氓搶去忻即奔至滙山捕房謊報被盗搶去現洋當經捕頭飭派中西包探查明眞相以忻不應謊報盜刦押至昨晨解送公共公廨請究經王肇之襄讞會同英白副領事訊悉前情以被告旣販私土又至捕房謊報盗刦實屬刁惡判押西牢二月以儆 
[法工部局印刷所之擴張]  
　　法公廨所收禀詞及保狀並各機關應用之印刷品均歸法工部局附設之印刷所承造現因求過於供不敷應用故由該管洋員將印刷所房屋添放洋房一大間並擬添購機器多用工人四名以資擴充 
[判决後無容聲辯]  
　　周少雲前至法公堂控大經毛巾廠經理徐履琴不還墊欵洋七百元經讞員准詞提訊後卽由股東楊信卿代墊洋四百元交於原告收去尙少三百元着徐繳出後楊信卿亦控徐履琴經理賑目有舞弊情事由公正人算明徐應找還廠中洋一百四十元併案押追迄今未繳昨又訊追徐稱商人應還大經廠洋一百四十元情願歸還已托親友籌措約六七天内可以繳清惟應還周少雲之洋係墊入大經廠内用去須由各股東共同負責商人不願獨繳求察聶讞員以案已判决無容多瀆着仍還押限期繳還 
[雜評二]  
[趕造彈藥（步陶）]  
　　龍華之無烟火藥廠前經停辦者今以川湘故又定期重開矣兵工廠之製造開花彈前有定額者今以北軍需用亟而且加倍添工矣然則中國今日時局果爲如何時局而製造殺人之藥彈乃如此亟亟也夫兵凶戰危古有明訓矢人傷人終慚仁術以廣義之人道言如此藥彈之廠所永不見於世界可也然而生存競爭天演已成公例殺機旣啓其勢自難已於用武是故各爲其國不得已而對於軍用之物品日求精良其意尙可爲世界所公認然或含有瀆武之意味則已爲講人道者所不願聞而况乎其所準備者乃在自殺其同國人之武器耶嗚呼今日中國之國庫其情形當爲國人所共喻而滬上一隅之營營於對内决鬭之所費者已若此其他不益可槪知哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[哀鴻篇] [  嚼蠟]  
　　伏以阜財解愠揮琴則目送子飛君明臣良筮易則爻占漸陸遇順風於天上萬里鵬程標芳名於月中千層雁塔直欲鸞風爲羣和聲鳴盛詎偕鷄鶩爭食凡鳥貽羞雝雝載詠結婚儘可自由冥冥以游來賓盡皆歡迓擁戴共和國體願效鳬趨掃除復辟妖魔情殷鶴跂正欲雪泥爪印留紀念於他年豈僅雲水萍蹤傳音書於此日哉無奈曲高和寡難聯燕雀爲知音而命蹇時乖莫淮鴛鴦之福禄漁翁得利緣鷸蚌之爭持同類相殘嗟鷹隼之摶撃不雌伏而雄飛南蠻　舌旣取子而毁室東國鴞音潰軍狀　鴉盤票分三等酷吏形同鸇逐苛派雜捐欲作藏頭之雉未便躱乖將鴛戾天之鳶致遭束縳不能奮飛徒有冲天之志驀聞嘹唳枉爲集澤之呼弔無情之湘水聲斷衡陽望有道之都門寒生津浦露宿風餐泣斑斑之竹秋高氣爽依簇簇之蘆喚鸚哥於五夜不平則鳴揮鵑血之幾行有感而發荆天棘地何處可以翺翔虎嘯猿啼隨在皆爲陷阱離羣而身入網羅形單影隻覓食而糧空菰米口　音瞧相彼鳥矣猶畏戈人苦吾民爾竟蒙大難誤遭鎗斃如反舌之無聲幸沐恩寛若慈烏之待哺呼庚癸於鶯友將伯助予訂盟約於鷗鄉波臣爲伍紅十字吹嘘甚力可憐他杯水輿薪同鄉會關顧亦深問誰是毁家紓難彼妓界芳叢尙灑楊枝之水豈豪門巨富轉吝蒜條之金惟冀仁漿義粟不斷來源庶幾鵠面鳩形漸有起色聞聲不認誰無怵惕惻隠之心寓目何堪實屬困苦顛連之態看諸君解囊助賑大庇寒士之歡顏代災黎頂禮焚香幸託仁人之慈宇（五） 
家庭常識 
[藏鮮奶法] [  肄江嘯潮]  
　　鮮奶最易變壞若用紅色紙將瓶包裹或逕用紅色玻瓶裝貯貯之用白瓶能耐久數小時不壞試用紅白瓶各一貯鮮奶置太陽下同曬即知 
[治噎] [  王孝治]  
如連噎數日不止恐有性命之虞用柿蒂六枚丁香一錢水兩飯碗煑滚逐口徐飲之再用艾葉一團同高梁酒週身擦之即愈 
[假雞湯] [  非我]  
買生猪油縱横切成細塊入鍋加清水煎之油旣和水乃去其水面浮珠須凈盡則其味實不亞於雞湯惟猪油與清水爲一與五之比例（加猪油約三兩則清水約斤許） 
[七曜日期心算法] [  永嘉張兆麟]  
　　自西曆元年起至無量數年均可以下述之法推算 
（一）凡世紀數末二位以四除之餘三者作一餘二作三除一作五適盡作○ 
（二）凡年數以四除之將所得整商加於年數上復以七除之餘六者作六餘五作五......適盡作○ 
（三）遇閏年則一月作六二月作二 
（四）凡日數減一以七除之餘六者作六餘五作五四......適盡作○ 
（五）例如算西曆一千九百十七年十一月十日爲星期幾法將十九世紀作一十七年作○十一月作三十日作二又將一○三二四數併之爲六以七除之餘六即知其日爲星期六（因餘六者爲星期六餘五爲星期五......適盡爲星期日也又如算西曆一千九百十六年正月十五爲星期幾法將十九世紀作一十六年作六正月六十五日作○將一六六○四數併爲十三以七除之餘六即知其日爲星期六餘倣此 
（六）凡整世紀年其世紀數末二位爲四除盡者其年爲閏年 
（七）凡非整世紀年其年數爲四除盡者其年爲閏年 
工業須知 
[種冬菰詳法（三）] [  梅花瘦客]  
　　（三）布置種菰可於屋内行之亦可行之屋外種於屋内者其布置如下取製就木匡約寛二尺四寸高一尺長逾四尺者（或用木箱亦可寛高長亦如之）數只置地上用鏟刀將前堆肥之糞鏟人每入少許遍鋪於其内用磚輕輕敲撲使土平均再鏟入少許再鋪　敲鋪至八寸高時爲止不可過多過少恐熱度有太過不及之弊鋪後用法倫寒暑表（卽華氏寒暑表儀器館有　價約六角）挿於糞内約深二寸越二日後熱度升至一百度再越一二日即漸低降至八十度時卽可施種此爲種於屋内之布置宜於冬日夏日亦可用之但必須多開窗户以通風氣耳至於屋外種菰之布置如下擇於日光不及之處（或以棚蔽其上將糞鏟堆成弓狀下部約寛四尺漸上漸狹至最上部約寛一尺高約二尺五寸長短可不論每堆距離須二尺五寸以便菰出後採菰者有立足地堆時亦鏟糞少許逐漸堆高層層敲緊布置旣妥亦以法倫寒暑表挿入俟熱度降至八九十度間可施種矣此法宜於夏日至冬日則决不可用 
　　（四）施種於前三節所豫備之糞土上每距離十寸握一洞約深三寸（按所述之尺寸俱以英尺言）後將菰種（形如磚塊）分數小塊如雞子大（約種一塊分成十二塊而寛二尺四寸長四尺之木箱用種半塊足矣）每洞納一枚於内復用糞土填滿鋪敲平緊與未掘洞時同用草上蓋俟十二日後菌絲傳播已遍另取黄土（未含糞者）鋪於糞上約二寸深鋪後仍以法倫表靠邊挿入（約深四寸）再以草數層鋪於泥上約三寸高種於屋外者尙須加蓋油布以防雨用磚緊壓四周以防風則施種之事畢矣（未完） 
長篇小説 
[社會小説貪嗔小史] [  常覺小蠂天虚我生合譯]  
第二十六章（二） 
　　納蘭此時已盡得梅琳之歡心故梅琳亦不復憶雪柳良以女郎柔婉固校孺子爲便也卽衣飾一事梅琳亦付以全權一日梅琳出而購衣納蘭遂爲梅琳選擇將改革其怪誕之舊裝梅琳者但有書卷在手凡事皆非所問納蘭亦知梅琳每至一處其書頁旣展則如海舶已抛鐵錨非將其書本自手中奪去者必不遽行納蘭遂自入内肆放意爲梅琳選衣顧無有當意者選擇久之復返而出及至廻顧則梅琳巳不知何往問店中人則云去巳數分鐘矣納蘭殊詫即出街四望乃爲蹤影猶以爲先返旅舍矣及至旅舍以問侍者則梅琳固猶未至納蘭至此焦急萬狀復往街衢尋覓亦復杳然則大窘及再返旅舍則梅琳已安坐室中矣外衣未缷而書仍捧其手中肩巾裙幅沾滿泥濘而意態閒然若未覺者納蘭旣愠且笑則抱梅琳而呼曰密斯汝究何往者乃令我驚悸亡魂梅琳聞語始徐徐舉其首以望納蘭而其目光乃自納蘭頂上越過注於對面粉壁之上納蘭驚曰汝究何往哉何滿身皆泥梅琳此時亦微微現爲愠色曰誰則令汝捨我先行此正若儕女郎之所爲矣使爲雪柳彼必不致如是納蘭辨曰嗟乎我何嘗行者吾方購物迴顧乃已不見主人然此亦不必言頃汝乃何往沾頃乃遇一事蓋吾頃過沃司福街乃遇一馬車撞我幾仆幸巡士見而扶我始免於跌又曰吾尙憶車中爲一男子及一婦人皆和靄親人必欲送我反寓經我再三謝之乃始自去言時迴首四顧一若其人尙在左右者旣而又曰渠謂明日必來相訪行時且留一名剌噫名剌何往不在大衣袋中耶否當在手囊内旣而乃得之於書頁中則剌上署爲白倫夫人也納蘭乃大愕兩頰頓現紺紅心念竟有此巧合之事使彼明日來此甯不識我我將何以對之乃兀坐面痴第覺往事如潮一一溯其心坎而上則亟强自抑制向梅琳曰主人願汝以後必須聽我告誡不可獨行即行者亦宜倩一巡士扶送之歸實則此數語者乃雪柳臨别之言梅登女郎何由而知幸梅琳腦中固早忘之即納蘭之言亦未嘗聞蓋其全神又方注於書卷中矣（第二十六章完） 
 
 
 

Page 15

 
 
   
 
 

Page 16

 
 
   
 
