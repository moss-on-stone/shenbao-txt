# 1901 - 39 - 4909994

 

Page 1

 
 
[灶神模出售] [  申報館協振所敬啓]  
　　歲律將終黃羊薦灶禮崇五祀數典敢忘本館協振所承某善士以舒君萍橋所繪全紅泥金灶神模售貲助振每張洋銀二分旣可用以敬神復得藉之行善當亦諸君所不吝解囊也 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彙編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彙碼洋二角○日本國志碼洋二元五角○徐氏十三種醫書碼洋一元六角○大淸會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○璯芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[吳中餞歲語]  
　　臘鼓聲中歲云暮矣官衙之金印銅符將用黄綢封裹而四民各安其業當兹怱怱歲琯羔羊春酒亦競爲卒歲之謀僕也作嫁依人經年壓線悵駒光之如駛感馬齒之日增讀韓退之送窮之文飲賈浪仙祭詩之酒未能免俗聊以解嘲夫往而不返者時也過而卽逝者境也撫歲序而流連採土風而揚詡者又感時之深情而閒居之逸興也晴窗多睱請略言吳中歲暮風俗以當荊楚歲時記與武林舊事等書觀可乎按吳自牧夢梁錄云入臘街市卽有丐者三五人爲一隊裝神鬼判官鍾馗小妹等形敲鑼擊鼓沿門乞錢呼爲打夜胡褚人堅瓠集云吳中以臘月一日行儺至二十四日止丐者爲之謂之跳竈王今吾鄉闤闠喧閙之塲時有三五乞兒以朱墨塗面作種種醜態操吉語向人乞靑蚨數翼者殆卽曩時打夜胡跳竈王之遺意也臘將殘擇時憲書宜掃舍宇日去庭户塵穢俗呼撢埃塵吳自牧夢梁錄云臘月除夕士庶家不論貧富俱灑掃門閭去塵穢凈庭户歲時瑣事十二月二十四日掃舍宇蓋除舊布新義固應爾也至送竈之期馮應京月令廣義周處風土記吳自牧夢梁錄范成大吳郡志均言二十四日今吾鄉俗尙則在二十三日之夜爲多是日晨起喚賣膠牙餳者鑼聲鏜鏜遍於衢巷居民相率購取謂之糖元寶又以米粉作團名曰謝竈　先期以舊篝燈穿竹筋爲竈神之輿至是焚送門外火光如晝爆竹聲𥔀砰不絶旣而撥灰中篝盤未燼者還納竈中謂之接元寳考漢時� 
有黄羊祀竈之語宋范成大詩雲車風馬少流連猪頭　熟獺魚鮮似前人祀竈均用酒菜今不過略陳果餌及糖夫媚竈之風由來已久然古今風俗亦微有不同矣自是以後親朋互以豚蹄靑魚果品之屬相餽問名曰送　周處風土記云蜀之風俗晚歲相與餽問謂之餽　周密武　舊事云入臘　來餽歲　會酒擔羊腔充斥道路饋歲者卽送禮之說也是時市肆中之販售南北雜　及魚肉鷄鴨者貿易較往時有加大街小巷中喚賣簞瓢箕帚竹筐　器　器者前喁後于絡纆不絶鍛磨磨刀諸色人亦應時而出總謂之年市家無論貧富均購以爲宿歲之儲謂之年物是卽周處風土記所云歲暮家家具殽䔩以迎新年流風餘韻猶有存者至除夕家庭舉宴長幼咸集多作吉利語名曰年夜飯須臾爐火紅添氍毺貼地卑幼者行禮於尊長之前以别歲長者以朱繩綴錢數百文貽幼者謂之壓歲錢於是家人婦子圍爐團坐絳蠟高燒宵永燼長生花報喜紅榮四照直接晨光迨至旭日東昇扶桑彩耀四鄰爆竹聲喧　若雷而三市六街已見有濟濟衣冠彼此互道新喜者一年容易萬象昭融蓋至是而撫事感時又不覺荏苒流光聿更鳳紀矣夫一年三十六旬有六日自春徂夏自夏徂秋自秋徂冬雖爲日甚長而大好光陰皆消磨於玩愒獨此歲終數日無論農工商賈無不事如蝟集諸務紛紜幸而時遇豐穰人趨勤儉則酌盈虚於畢歲權出納於一朝際兹歲除尙可俯仰從容無　逼迫否則水饑木毁歉歲偶逢平日又不能預計盈虧量入爲出則當此歲聿云暮鮮有不債臺高築轉運難靈者又安有逸致閒情爲此點綴承平之事耶然則採闤闠之歌謠訪閭閻之風俗亦有心人所俯仰情深而不能自已者也 
[本館接奉電音]  
　　昨日午後一下鐘時西安行在飛電傳來上諭一道敬謹譯登○十二月十二日行在内閣抄奉上諭湖北布政使著瞿廷韶補授欽此 
[日保利權]  
　　日本宫塲來信云嚴禁軍裝入中國一事現經各使會議僉言此欵不可施行蓋目下中國卽無軍裝入口亦已自能製造雖上海各國總領事逆料事在必行而日本政府仍思保全販運硫酸入中國之利權因硫酸不能指爲專製軍裝之物料也 
[滇事客談]  
　　有客自滇中寓書滬上云法人在雲南之權勢實勝英人其所要求不一而足自老開達雲南之鐵路告蕆後迫令中國在路尾建設車站更允許在南雲省内造路開礦不知英與中國先曾立約訂明南雲利益英法當一體均沾今法人足迹已過雲南府而英商尙觀望不前是法商捷足先登英人瞠乎在後矣此豈英商之不善營謀哉夫亦外部措理交涉事宜不得其法耳 
[日本設官]  
　　金陵訪事人云下關開闢商埠之後東西洋各國紛紛遣領事官來駐以護商民日本所派某君由東瀛航海至滬謁見總領事小田切君旋於月之十三日同乘宫古丸抵江寗詣洋務局挂號由汪督芾觀察導謁南洋通商大臣劉峴帥峴帥延入花廳小田切君曁某君倩舌人道達來意並陳闢埠事宜迨辭出在三牌樓租屋暫駐行旌 
[整頓稅務]  
　　漢口訪事友人云去歲鄂省人憲因餉需支絀徵收烟酒糖稅濟之就武昌漢口等處設局開徵惟外府州縣多未分設亦有徵收未久卽行中止者兹者皇太后皇上西幸長安漢口爲入秦要道會匪票匪隨在皆有倘無重兵駐守不足以捍衛國家湖廣總督張香濤制軍以爲練兵必先籌餉因將烟酒糖稅竭力維持計全省十府凡屬巨鎭一律委員設局按照稅則徵收務期涓滴歸公毋稍冐濫 
[奏報拿獲謀逆匪犯訊明正法摺]  
　　護理陜西巡撫布政使奴才端方跪奏爲拿獲謀逆匪犯審明就地懲辦恭摺仰祈聖鑒事竊本年自四五月以後順直民教相仇釁端猝起又兼陜西久旱不雨饑饉洊臻人心惶惶浮言 
 
 

Page 2

 
 
四起奴才督同司道屢次出示曉諭節經嚴飭地方文武一體安撫並遵旨分别護送洋人出境各屬尙稱謐靜兹據高陵縣知縣王海涵禀報訪聞北鄉地方有匪徒濳謀不軌情事正飭差查拿適據民人趟玉章首稱有素識之趙如林羅廷桂胡廷連聴從在逃之張秉堃卽張銷兒糾邀入會約期起事伊被誘勉從畏懼焚片特來出首等情並據供出各犯住所當經該縣會營派發兵役拿獲趙如林羅廷桂胡廷連三犯到案並起獲名片一紙内書六月十九日大漢到坐天下各字樣訊據供認不諱奴才以案情重大批司提省發委西安府會同營務處訊供禀辦去後旋據西安府知府胡湘林等會禀訊據匪犯趙如林羅廷桂胡廷連供認光緒二十六年六月十四日伊等同趙玉章到縣城城隍廟看戲中午戲畢同到廟後僻處乘凉有趙如林素識在逃之臨潼縣人張秉堃卽張銷兒走至大家稱道年荒難度張秉堃稱伊是江湖會上頭目現有黨羽二百餘人定期六月十九日先從高陵縣起事至期分派會黨先後混進城内爲内應夜間在城隍廟放火啓開城門餘衆入城搶掠並乘便搶燬教堂邀伊等入會趙如林羅廷桂胡廷連均各允從尙未傳受山水香堂趙玉章先未應允經大家勸誘始允入會張秉堃將身帶書就六月十九日大漢到坐天下口號名片二張一紙給趙如林羅廷桂一給胡廷連趙玉章囑令届期各帶器械同到錭元坊地方聚會自呼名號爲證各散等供奴才查該匪犯趙如林羅廷桂胡廷連三犯均聽從在逃之張秉堃糾邀入會約期起事潛謀不軌雖事未舉行及造旗幟器械惟旣已接受名片供認届期自帶器械舉事卽屬甘心從逆且口號極其兇悖形同叛逆法難寛宥當卽批令就地正法以昭炯戒而遏亂源趙玉章被誘入會隨卽　燬號片自行投首且又供獲匪犯尙知畏法應請從寛免議予以自新並飭該縣出示曉諭解散餘匪俾安反側現在地方一律安帖仍飭嚴緝逸匪張秉堃卽張銷兒務獲究辦該縣王海涵事先訪聞獲犯得以消患未萌不致變起倉猝貽害地方不無微勞足錄合無仰懇天恩俯准將高陵縣知縣王海涵交部從優議叙以示鼓勵出自逾格鴻慈除將供招咨部外所有拿獲謀逆匪犯審明就地懲辦緣由理合恭摺具陳伏乞皇太后皇上聖鑒訓示謹奏奉硃批王洵涵著交部從優議叙餘依議欽此 
[將領重來]  
　　金陵訪事人云前武衛先鋒右軍統領張蘭陔軍門督師北上譁潰南回晉謁督憲劉峴帥稱所部諸軍十猶存五峴帥飭赶緊募足以免愆尤旣而左軍統領陳雨人廉訪接踵而至禀見峴帥所陳與軍門一致峴帥卽以諭軍門者諭之自後遂不見二人蹤跡至月之某日廉訪忽由某處至禀見峴帥形色倉皇初九日軍門亦投督轅禀見屏去僕從密陳一切情由 
[勇丁鬧餉]  
　　漢口訪事友人云康梁諸逆私創自立匪會暗蓄奸謀自七月二十七日之夜破案後風聲鶴唳人心惶上憲特於圑防營定額一百二十名外添募八十名歸胡董兩弁管帶以衛閭閻邇者地方安謐如常當軸諸公見籌餉艱難將新募勇丁一律遣散不料勇丁以未發恩餉擁至胡弁所開恊和線店内滋閙不休胡弁理諭再三其圍始解隨禀知陳慶門都戎都戎恐激成衆怒命將此項勇丁暫歸保甲局張恕謙明府管帶胡董二弁撤委示懲 
[私錢宜禁]  
　　金陵訪事友人云當松鶴齡中丞開藩江甯時以省垣制錢缺之機器鼓鑄耗費殊多爰就署内設土爐雇匠鑄造其規模較舊錢略小視機器所鑄者略厚蓋以成本輕而工値省也邇有一種私錢其式與中丞所鑄者無異惟其質全係鉛砂外傅以銅各小錢鋪兌出者每百文中必攙和數十文少亦十餘文爲害小民莫此爲甚不知賢有司能嚴申厲禁訪拿而重懲之否乎 
[示禁賭博]  
　　鎭江訪事友人云常鎭通海道兼鎭江關監督長久山觀察查得所屬地方賭風甚熾特於月之初十日出告禁止其略曰賭博爲盜賊淵藪其害最烈迭奉各大憲通飭查禁拿辦在案兹本道訪聞鎭郡城内及西門外後街僻巷等處有等無籍之徒開設攤塲聚賭抽頭動輙逞兇爭毆甚有匪徒混跡其間乘機肆竊情事實屬漁利玩法爲害地方若不拿獲嚴懲何以遏賭風而淸盜源除分移各營並札飭鎭江府轉行丹徒縣曁城内外保甲總分各局一體查拿懲辦外合亟出示嚴禁爲此仰闔郡軍民諸色人等知悉爾等須知開塲聚賭輕則杖徒重則軍戍立法何等森嚴豈可以身嘗試自示之後如能革面洗心另謀正業尚可寛其旣往予以自新倘敢仍蹈前轍則是怙惡不悛一經訪聞或被告發定卽飭拿來轅發縣從重懲辦並將房屋照例發封入官以爲藐法違禁者戒保快兵役如敢得賄庇縱察出併究不貸本道言出法隨愼勿視爲具文自貽後悔也其　凛遵毋違特示 
[姑蘇火警]  
　　蘇州訪事友人云本月十八日午刻胥門外大日暉橋東首黄亭附近江北小民某姓家午炊遺火延及積薪登時烈𦦨上騰不可遏抑地保見之立卽鳴鉦告警城内外各水龍星馳電掣而來就護城河吸水狂噴時適大風怒吼祝融氏左衝右突肆其淫威直至三下鐘後始得漸漸救熄共焚去芽屋三十餘間左近震生昌木行及某船廠均遭殃及黄亭亦燬去一角某姓家有五歲及三歲男孩各一口不及逃避葬身火窟之中亦云慘矣 
[黄陵氣候]  
　　宜昌訪事人云此間自上月十五日以來陰雨連朝晴　罕露至二十六日天氣寒沍黄昏後雪花如掌飛舞滿天次晨以玉尺衡之約得二寸有奇二十八日寒沍益甚至晚大雪紛紛自是連日陰寒或下雪珠或下小雨屈指四十餘日竟無一二日暢晴近日米船之由湖南來者甚多然市價依然未减鮮魚每斤貴至一百數十文聞之老農去魚貴年豐是亦來歲豐收之兆也 
[鳩水官塲紀事]  
　　蕪湖訪事友人致書本館云本月某日保甲委員朱二尹繩武飭丁禀報丁憂遺差經徽甯池太廣兵備道兼蕪湖關監督吳季卿觀察委前代理河口巡檢稽查輪船委員唐少尹椂接辦遞遺稽查輪船差使委前辦皖北毫州關稅務張少尹作霖接辦均已於上月二十六日到差視事矣○前報紀蕪湖保甲委員徐少尹之槐已届瓜期將次交卸兹悉少尹差期未滿此說實係訛傳○内河淸弋口查稅委員鄭蘅浦二尹現届瓜代之期道憲吳季卿觀察攺委前發審局員婁午峯叅軍接辦二尹以稅關向設簰灣距淸弋口十里之遙未免相離太遠爰於交卸時禀請觀察另擇扼要處攺建名曰新關是亦一勞永逸之計也○日前皖南土藥商務提調陳魯生大令奉到藩憲飭知委署宣城縣事所遺差務札委候補知縣華夢樓大令接辦大令奉札後由省抵蕪已於本月初二日到差治事陳大令則擬於日内赴省禀謁大憲然後赴宣城履新 
[白門衰柳]  
　　金陵訪事友人云省垣五方雜處良莠不齊每届歲序將闌輙有匪徒混跡其間誘拐民間小兒女携往他處售與人家男爲僮僕女列靑衣甚且爲優爲娼淪爲下賤離人骨肉絶人嗣續玷人身家洵可惡也本月初旬某日拐匪某甲圖拐文廟前某姓子被江寗縣差役窺破拘送縣署禀請縣主孫鼎甫大令究懲想賢令尹情深保赤必能痛加懲創以儆效尤也○每届冬令宵小繁興刦竊之風層見疉出以故保甲各局巡防必格外加嚴本届省憲初以四鄉旣有圑丁防務似已周密無須再辦冬防旋察得團丁未足深恃而又未便再向民間歛費爰飭保甲總局轉飭各路總巡並添派委員每夜各分地叚務須嚴密巡緝以安閭閻某夜某叚委員巡至新廊見某甲未携燈籠行蹤詭異向之詰責甲出言無狀委員大怒立飭巡勇就輿前笞責五百板以爲之儆○每届冬季省垣大憲及巨室之好行其德者必施放棉衣褲俾貧民得以禦寒今冬某富室别出心裁製就草衣式如半臂蓋以價廉工省易普施濟之仁也省憲聞之亦飭仿製千百件以濟貧寒一時草服卉衣之流儼然太古遺民景象矣○自上月二十六日以來朔風肆虐滕六君時乘興遙臨街頭無袴公羣赴枉死城中尋樂土二十九日天降大雪自朝到暮積至半尺有奇本月朔日寒雨崇朝入夜北風益厲居人重衾疉褥猶覺銀粟生肌詰朝更獸炭無温貂裘不暖安得大裘廣厦遍覆窮途落魄之人吁 
 
 

Page 3

 
 
慘已 
[潤州寒鯉]  
　　鎭江訪事友人云英皇維多利亞噩耗傳至此間各國下碇江中兵艦及稅務司署各領事署均下半旗並升砲二十一門以誌哀悼○臘鼓聲中雨雪載道鄉人之人城購物者苦於泥濘路滑裏足不前以致市景淸寥門堪羅雀店鋪中人之下鄉收帳者亦有行不得也哥哥之嘆倘天公不卽放晴則歲暮生涯必因之减色矣○年關在邇宵小繁興鎭江府向子振太守於巡防一事素極認眞邇更每夜三鼓後必躬詣各客棧各烟館逐細稽查閭閻賴以得安羣頌良二千石德惠不置○鎭江自上月以來洋銀價値日貶現在鷹銀一圓祗換錢八百九十文而物價則無不騰貴白米每石須錢四千一二百文柴薪每百斤須錢二百六十文菜油豆油每斤總在一百文以外鷄蛋因洋人放價收買每枚售至錢十文至於棉布棉花之類較之往年亦無不加昻小民雙鎖然眉咸有生計艱難之歎○鎭江水陸總巡周錦堂都戎德標因今夏拿獲哥老會匪首彭福泰一案頗著勤勞經長江水師提督黄芍巖宮保會同兩江總督兼南洋通商大臣劉峴帥奏保以遊擊儘先補用已本月某日奉到飭知矣 
[上海官塲紀事]  
　　安徽候補知縣勞明府文琦胡明府登崧奉安徽巡撫王芍棠中丞委解貢品赴西安行在昨日道出申江命駕詣蘇松太兵備道轅晉謁道憲袁海觀觀察觀察飭丁擋駕○昨日光祿寺正卿郭椿榆京卿曾炘因公過滬特赴蘇松太兵備道轅投剌拜會道憲袁海觀觀察飭丁擋駕○内閣侍讀學士文小坡閣學焯刑部郎中沈硯傳正郎瑞琳皆於昨日至滬先後命駕赴蘇松太兵備道轅拜會道憲袁觀察觀察飭丁擋駕 
[瀛眷將來]  
　　日前新任浙江鹽運使司黄糼農都轉祖絡之瀛眷由江西珂里乘舟來滬不日將次戾止日來本邑南市江蘇海運滬局已陳設一新恭候魚軒暫駐矣 
[提解盜犯]  
　　寗波大嵐山盜犯陳阿寳及其妻徐氏女翠琴前經英美租界公廨拘獲移送上海縣署昨日浙江提督余瑞亭軍門派差弁汪炳臣知戎率領勇丁來滬守提縣主一瑤庭大令將三犯交千戎解回訊辦 
[巡夜認眞]  
　　前晚上海縣主汪瑤庭大令特派親信家丁督率差勇至各處查緝時交三鼓行經西門内曹家橋附近見有一人宵負衣服一包獨行踽踽向之盤詰一味支吾隨交七鋪地甲看管俟帶回署中禀請訊辦迨巡至老北門内穿心街春申侯廟中見有乞兒燃朽木取煖炎炎上熾幾肇火災因卽取水撲滅將丐攆逐出門 
[新界火警]  
　　前晚九點鐘時本邑新闢租界新馬路耶穌教中聖公會堂南首某姓家不知因何遺火焚去草屋數間幸四無居鄰不致殃及 
[上海縣署瑣案]  
　　前者已革十一圖地保白岐臻被各鄉民控其盜賣田地縣主汪瑤庭大令飭差提案訊明笞責一千板釘鐐收所兹又經徐生福金福銓繕詞呈控前晚大令提案研訊徐供小的務農爲業祖遺田三畝數分執有單契被白朦禀升科局悉數充公求恩訊　金供小的前年價買田十七畝當時卽告知白保并告以升科局倘須丈量速來知照詎料白直至立界充公尙未來告白供升科局設立多年徐之田單因未呈騐致被充去金地亦因升科局丈量之後未持田單前往呈求蓋戳以致由局召買刻已賣與某姓未知能否贖還求恩交保出外向之商懇大令以徐咎由自取斥不准理金諭令退去白暫行開去脚鐐交的實人保出爲金理處○鄉民奚桂泉奚文瀾因田地涉訟前晚經縣主汪大令研訊桂泉供小的有祖遺田五畝數分被文瀾私行抵押求卽訊追文瀾供所押之田係小的祖遺今將單契呈案叧有一畝數分由桂泉之父抵與小的之父小的因有急需一併同押去旋被桂泉私自贖回求恩明察大令諭令桂泉繳錢六十千文給文瀾贖回先經押出之田將單呈案聽候核斷 
[英美租界公堂瑣案]  
　　某小茶館主王金榮專以聚賭抽頭爲事前晚糾集吳阿二湯寳等二十餘人開塲聚賭事爲捕頭查悉派包探沈阿岳偕四十八號西包探往拘詎知王已聞風逃免僅拘獲同賭之吳阿二等二十一人昨日連賭具洋銀解案請究讞員張柄樞司馬商之白繙譯判令各責一百板起到之洋銀三十六元悉數充公賭具銷毁仍候提王到案嚴懲○瑞典國總領事署屢失鈔票洋銀無從查緝兹又失去鈔票十元以細崽周阿寶形迹可疑扭入捕房昨日捕頭令包探倪順泉解案請究　領事會同司馬及白繙譯研訊周供小的在瑞典公館執役已歴二年不敢行竊此項鈔票從字帋堆中尋出不知何人所匿求恩明鑒司馬飭發回捕房俟下禮拜二覆訊○西婦某氏控細崽周阿祥擲傷犬足周供此犬追貓由樓窓跳下以致跌傷其足主婦疑小的擊傷小的驀受寃誣乞求明鑒司馬商之白繙譯謂犬足非周所擊應從輕發落白君堅請判令笞責一百板罰洋銀十元司馬再四婉商仍判罰洋銀十元惟免予笞責○柴春法行竊洋人派志麥家絨毩二條經包探劉光震拘解請究司馬判令笞責三百板管押捕房半月○前者陳金生向張英舟索取欠欵口角扭毆以致悞傷張足經包探趙銀河解案請究司馬諭候傷痊覆訊昨日趙探重復將陳送案司馬研訊之下張供小的已倩某醫院醫生敷治得以告痊惟求恩斷陳供小的一時失手求恩寛宥司馬判令給養傷洋銀十元○積賊張子林竊取周世泰徐金海等十三家烟槍水烟袋等物經包探張寳成拘解請究司馬判令笞責二百板管押捕房三月贓給還失主○偷兒陸根山行竊周江明家衣服洋布等物經包探竇如海拘解請究司馬判令笞責一百板○陸錦山控周阿炳行竊衣服洋傘等物司馬判令將周笞責三百板遞解回籍○蘇阿海控王阿三陸阿狗搶去某甲所携皮馬掛一件經包探張寳成拘獲解請訊究司馬判令各責二百板管押捕房五月 
[美租界捕房紀事]  
　　昨晨本邑大東門附近某肉莊夥朱雲巖投捕房訴稱妻子王氏向在瑞綸繅絲廠工作前晚被廠中出店人錢阿海誘令偕逃携去綢布衣服及金銀首飾若干訪尋無著請爲查緝捕頭允之○昨晨某西人函致捕房内開有本邑人唐松和者家居本租界裏虹口老朱家宅第九百四十五號門牌屋内前日因事至某處突遇流氓王某等數人阻截去路詐去洋銀七元旋復糾約羽黨各懷利刃至其家勒索洋銀二十元唐急從後門逸出未遭毒手請卽查拿務獲究辦等語捕頭令包探劉阿炳前往查察情形以便拘解公堂禀請讞員張柄樞司馬訊辦○　晚偷兒張阿二潛至斐倫路某姓家竊取銅器數件携之而出適爲包探張阿五所見連贓帶入捕房捕頭令押候解送公堂禀請懲辦 
[籌辦陜振三十二誌]  
　　啓者則敬於十二月初十日禀陜西岑撫憲云敬禀者竊奉鈞電飭籌陜西義振等因　卽在滬設局勸募并分批籌解銀兩歴經電禀在案昨日江西護撫憲張電開江西輔善公所紳董籌墊規銀五千兩卽日備文解交則敬轉解等語則敬以振需緊迫當先行如數籌墊并叧籌銀五千九百六十兩合成庫平足銀一萬兩作爲則敬經募陜西義振第三批解欵於十二月初六日裝箱呈請盛大臣騐收轉解兹奉盛大臣函開已照數劃解等因奉此除俟江西輔善公所銀兩到日兌收歸墊另文呈報一面仍設法勸募集有成數卽行分批匯解并分别禀報外所有則敬籌解第三批陜西義振銀兩緣由理合禀請大人俯賜察核批示備案施行肅禀恭請鈞安伏祈垂鑒則敬謹禀上海六馬路仁濟善堂盆湯弄絲業會館奏辦陜西義振總局施則敬錄 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英員告示]  
　　欽命總督香港等處地方提督軍務兼二等水師提督軍門佩帶頭等　星　爲登極大典布告中外事　得　　　　　維多利亞御宇六十有四年荷天綏祜享世尊榮功德巍峨歴數悠久不謂　旰焦勞謝棄臣　　蒙全能上帝仁　　召一且升　　　　　按例應屬勢位崇隆之皇太子雅理弼義華纘承大統寳位誕膺本部堂會同　路提督水師副提督安立間會會督按察　　水師　兵　　政使司議政局議員副按察使司定例局議員太平紳長同心一意異口齊聲證明當代之勢位崇隆皇太子雅理弼義華今因福榮尊榮兼備之大行皇帝賓天按例應卽皇帝位爲我君我主稱號曰義華第七是爲大比利敦阿爾蘭一統之大皇帝是爲保護正教之首領是爲印度之大皇帝兼撫有香港全鳥及屬地者於戲際兹新君踐阼之初本部堂及宫紳士庶等理應矢願恒以恭順自承竭愛盡忠罔敢或怠更籲禱皇皇上帝錫之以遐齡賚之以景福俾得治理我家邦臨馭我士庶共蒙康樂之庥蓋深信宇内帝王無論爲乾之剛爲坤之貞凡得登大寳者莫不重賴上天之主所默佑也爲此出示布告闔港居民人等咸使聞知一體遵依依切切特示西歴一千九百零一年正月二十九号號 
[冐捐敗露]  
　　本色人秦景春揑造紙貨認捐公所印票向各商勘收捐欵經所中董事顧某查知遣人設法拘獲連同　周安生送入南市捕房捕頭令押候解送馬路工程局禀請總辦葉孟紀司馬訊究 
[英美租界晚堂瑣案]  
　　小工頭何銀山混名和蘭水誘得甬江人傅阿桃之妻陳氏賃屋北河南路前日經傅尋獲一并扭入捕房頭令　包探轉解公堂讞員張柄樞司馬飭暫行管押至晚升堂研訊傅供小的前由丁姓作伐娶陳氏爲妻何係鄰居時來引誘小的查知卽於本年二月遷回詎料何竟敢潛至家中誘逃來滬捲去衣服首飾約値二白餘金叩求嚴辦傅陳氏供稱小婦人出外傭工並非私逃求鑒何供詞狡賴司馬喝責二百板管押一禮拜期滿交保出外傅陳氏掌頰二百下交其夫領回管束○前者蔡純甫魏天生向朱鶴桂租得房屋開設普源公及東生客棧當付押租銀一千五百兩洋銀一千元嗣後朱鶴桂將普源公房屋賣與信義公何淸泉未向蔡等說明以致涉訟數年之久迭經歴任讞員訊明以朱鶴桂所欠押租已由何淸泉買屋價値内劃淸應向何追繳諭令交保出外調處迄今延不淸理前晚原告投案禀催　員張柄樞司馬飭提研訊察魏投案禀請究追朱供此案迭蒙訊明蔡等押欵已在何房價内劃淸與小的無涉何一味推誘司馬大怒飭用新製弄具痛責手心一百下限兩個月内如數繳淸違干嚴辦不貸 
[法租界公堂瑣案]  
　　本月十五日夜新北門外天主教中聖若瑟堂帳房失去洋銀四百元報後捕頭派包探前往勘視知是晚收租人張慰如在内住宿向之盤詰在身畔搜出鑰匙及鐵鑿一柄因卽拘入捕房昨日解案請訊張供小的係天主教中人斷不作此無恥之事素與總司帳人陳某不相能此次包探所獲鐵鑿曾在陳臥房中見過至如何失物實不知情讞員杜枝園大令謂爾須從實供明尙可從寛發落倘一味狡展定當加以嚴刑張沈思半响聲稱小的情願賠償大令商之法總領事署費繙譯官著交的實人保出限三日内如數繳案延干比追○許張氏控宰牛作主鄭長生取去洋銀五百元代購牛皮迄今延宕一年並不將牛皮交到叩乞訊追杜大令准詞提訊許張氏偕中人麥娘娘投案聲訴前情鄭供此欵由小的父親收下旣而父母相繼逝世小的無可支持將作停歇求恩寛限至明年俟小的恢復舊業然後陸續歸還大令著押候嚴比蕩婦　阿金僑居英界界胡家宅近與流氓某甲有染恃爲護身符在各烟館開燈吸烟招搖撞騙事爲捕頭訪聞正在查辦前晚又偕各女棍至某茶肆聽灘簧不知緣何與王張氏口角互毆旋各投捕房聲訴昨日捕頭令包探將一千人解案請訊大令謂婦女入茶肆聽淫詞决非善類著押候各掌頰五十下○前者積竊彭子卿張阿金竊取大通輪船某客所携皮箱一口報捕後由包探拘獲解經大令研訊供出有名小寗波者曾分得竊贓昨經包探㧦獲同黨張金生解請大令研訊金生供小的並未分贓另有一人與小的同名致被誤拘到案大令著卽開釋彭及張阿金押候嚴比○招商局江孚輪船茶房陳榮甫訴稱前口前的失去大土四枚報捕後由包探查獲竊犯顧阿二搜出原贓二枚尙少二枚務求嚴究大令判將顧笞責三百板押候交到同黨追還贓物○包探禀稱流氓徐來喜王阿才王桂榮在老北門外護城河畔攫取途人小帽經小的拘獲解案請辦大令著押候各責三百板贓存候失主具領○包探禀稱陳金桂至某花烟館尋歡乘間竊承烟娼所穿之褲由鴇婦拘獲扭入捕房今特送案請辦大令著押候笞責三百板 
[蘭州官報]  
　　十月二十五日督憲牌示署理甘肅布政使何欽奉諭暫護陜甘總督篆務所遺甘肅　政使員缺委甘肅新疆鎭迪道兼按察使潘署理河州鎭標左營守備陳政才與西甯鎭屬哈拉庫圖爾營守備崇山互相調補藩轅牌未新選靖遠縣知縣劉文海甯遠縣知縣周彝章各飭赴新任新鎭迪道兼按察使潘　涼道白俱進省委帮辦新餉所文案候補直隸州知州沈　禀知入局卸署伊犁鎭總兵馬亮禀辭赴陜西補用未入流崔崧委查慶安門差二十六二十七日督憲牌示陜西提屬蘆塘營遊擊員缺以補用遊擊唐連陞請補藩憲牌示署安番縣知縣楊廷槐調省遺缺委卽用知縣朱遠繕署理護督憲何署藩憲潘明日俱接印督憲魏辭行隆德縣知縣潘齡臯新補用直隸州婁紹豫由新西寗鎭標中營守備范正心補餉臯蘭縣敎諭姚琮由甯夏俱進省帮帶武威新軍砲隊府經歴吳介璋赴陜西試用縣丞李弼佐赴甘涼措資俱禀辭二十八二十九日督憲牌示諭督標無差提鎭副叅遊都守各員知悉照得本護督部堂酌定每月加課一次茲擬於十一月初二日仍在内箭道考騐各該員槍靶準頭仰卽預赴中軍衙門報名聽考陜西先用知府張百璣西山西截取知縣雷光甸俱進省大挑知縣王家彥調辦厘金總局差大挑知縣王人騏委辦橋門釐卡差　補知縣葉祖沅辦肅州釐局差候補知縣鄔緒棣委查河州蓮花渡工程局通判　琪委辦順直賑捐局差巡檢劉敬義銷麫局差臯蘭縣訓導沈珍禀知交卸回兼攝敎諭印務臯蘭縣敎諭姚琮禀知接印調署莊浪恊副將穆振鐸委署大馬營遊擊雙祿均赴任甯夏滿營驍騎校景惠回營俱禀辭 
[金陵官報]  
　　十二月十二日同知劉卓栻知縣劉兆暄劉重堪胡廷琛聶培新藍鏞葉芸秦獻祥均禀知在糧道署閱卷縣丞胡啓新到省上海製造局委員候選從九吳立標到見解槍來鹽經歴陳興嗣叩謝飭司給予儘先酌委優差一次新授山東督糧道達斌由滬回請補淮揚道沈瑜慶銷吳淞淸丈局回十三日日本宫古兵船水師提督遠蕂管駕八代參謀竹下總譯深澤暹駐滬總領事小田切萬壽之助均會支應局候補道郭軍械所候補道朱機器局候補道吳中恊趙均禀知騐槍畢陸師學堂案徽候補道席謝委湖南督銷總兵唐玉才回揚太湖水師中營彭仁壽到叩謝借補　兵營兵遊擊　關厘捐同知愃齡叩謝調辦厘捐局收支卽到差改指江蘇直隸州際安到由直隸來准補泰州羅允猷銷釐捐局收支差辭赴蘇見撫憲新選寳應縣朱士俊禀知奉司委解銀赴揚卽辭知縣杜召棠銷措資假通政司算帖式興元到由京來赴行在指分江蘇試用典史於之姚到捐免騐看到省新選田湖營都司武定國到鈞和輪船馬廷樹解軍裝赴安慶回卽辭解銀赴滬 
[維揚官報]  
　　十二月初五日尹鹺尹政平委黄橋卡趙鹺尹乾由草埝閘來初六日吳鹺尹啓澤由姜埝到揚○初七日揚軍廳徐司馬自秦郵工次來揚公幹角斜塲劉鹺尹禀到卽辭劉鹺尉貽謀委靑口局卽辭赴差 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　出使大臣二品銜太僕寺卿臣徐壽朋跪奏爲領事官因病銷差調員接替恭摺仰祈聖鑒事竊甑南浦副領事官前以候選訓導啺肇賢派充曾經奏明在案該員辦事頗屬勤愼惟體弱多病屢次禀述痌情懇准銷差亟須調員接替兹查有候選教諭徐學伊曾充出使美國日國隨員於交涉事宜頗能諳悉中國律例亦能通曉領事之任擬卽咨調來韓派充甑南浦副領事仍令湯肇賢俟接替人員到時再行交卸除分檄飭遵並咨總理各國事務衙門查照外理合恭摺具奏伏乞皇太后皇上聖鑒謹奏奉硃批該衙門知道欽此 
浙江學政兵部右侍郎奴才文治跪奏爲叩謝天恩並請趨赴行在面聆聖訓事竊九月初十日奉旨本年届應更換學政之期山東安徽浙江陜西俱毋庸更換等因欽此伏思奴才自上年簡放浙江學政以來兢兢業業深懷慚懼常恐不能勝任有負聖明委任之意兹復蒙聖恩使之留任尤懼材輕重任隕越貽羞惟有仰懇恩准前赴行在恭聆聖訓俾奴才有所遵循或能稍盡愚忱少答高厚鴻慈於萬一所有奴才叩謝天恩並求赴行在請訓緣由謹具摺上陳伏乞皇太后皇上聖鑒謹奏奉硃批毋庸來見欽此 
頭品頂戴督辦前路糧臺陜西巡撫臣岑春煊跪奏爲特參庸劣不職之知州請旨懲辦恭摺仰祈聖鑒事竊此次鑾輿西幸凡蹕路經過地方行宮應如何敬謹布置御前應如何敬謹預備均經臣再三飭知在案乃　至霍州該州一切毫無預備幸董福祥前行一日始將行宮略爲布置方有駐蹕之地其餘應行恭備各食則經臣所派之前站委員倉卒備辦然該州知州李義銘一若毫無知覺以致呼應不靈諸多闕乏臣查李義銘由知縣歴　知府升階受恩不爲不重此次恭辦各事曾冡恩准爲作正開　欵項非由賠墊自能措置裕如臣復疉次飭知辦理非同倉卒尤不應略無預備乃竟至如此簡略卽坐以大不敬之罪夫復何辭若僅擬以革職是凡各庸劣飽則思颺之州縣反以一切不辦爲得計殊不足以儆效尤擬應將三品銜在任候補知府山西平定直隸州知州調署霍州直隷州知州李義銘請旨卽行革職並發往新疆効力以爲不敬者戒所有特參庸劣不職知州緣由理合恭摺具陳伏乞皇太后皇上聖鑒謹奏頭品頂戴革職留任浙江巡撫臣劉樹堂跪奏爲浙江省第六十六次彚辦難裔請襲各員繕單恭摺仰祈聖鑒事竊照浙江省殉難各員子孫應行襲蔭世職人員而按半年彚奏一次上年因已逾二十年未經請襲各案遵照奏定章程兩年限滿經臣彚案開單具奏聲明未逾年限及接襲各案仍照章歸於上下半年辦理在案兹據各屬先後詳請併襲兼襲接襲　承襲世職王壽臧等十三名内何錦江一員其故父何增禧前次請襲原案及所呈宗圖名均叙明係故父何維堯之胞弟嗣奉部覆書作維子聲明更正至間有遠年議卹逾限請襲之案均據該難裔等于限内在部呈明自應仍准承襲除續造各員年歲籍貫册圖呈到履歴宗圖供結分送吏兵二部外理合敬繕淸單恭呈御覽爲此專摺具奏伏乞皇太后皇上聖鑒勅部核覆施得謹奏奉硃批該部議奏單併發欽此 
奴才宗室敬信跪奏爲叩謝天恩事於八月二十一日由總理各國事務衙門寄到十四日内閣奉上諭載勛現在隨扈步軍統領著敬信署理欽此奴才聞命之下不勝感激惟有矢愼矢勤頂戴厚恩於一切應辦事件竭力盡心奮勉辦理以仰副高厚鴻慈於萬一爲此專摺叩謝天恩伏乞皇太后皇上聖鑒謹奏奉硃批知道了欽此 
端方片再京控案件例應半年彚奏一次查奏前有華州民人孫年兒以草菅人命等情遣抱告孫徐氏赴京呈訴一案訊因供詞各執將犯發回該州勒限嚴拿逃犯鄭士秀薛倉娃務獲質訊詳解俟獲犯審定後再行照例辦理又有已革知縣陳斯内遣抱告屈　以被參寃抑等情赴都察院呈訴一案當經行司查明核辦經奴才於上年奏明在案兹自光緖二十六年正月初一日起至六月底止並無奉有京控案件據署藩臬兩司會詳前來奴才覆查無異除飭催赶緊嚴拿孫年兒案内逸犯鄭士秀等務獲訊議並革員陳斯丙控案查明另行核辦外謹附片具陳伏乞 
聖鑒謹奏奉硃批刑部知道欽此 
岑春煊片再陜西振捐經前護撫臣端方奏准開辦當飭籌振局司道詳議章程分咨各直省代爲勸辦去後兹疉接各直省來電稱捐事久成弩末値兹事局未定人懷憂懼勸辦愈覺爲難再四籌思惟有奏明援照晉捐成案請頌發實職空白部照或冀稍能起色等語查本年陜省被灾之重幾與光緖二三年情形相將雖經臣籲懇飭撥振銀振米皇上軫念災區自必鴻施溥及無如災黎過多庫帑有限正賴捐欵踴躍或可以供挹注若照尋常辦法各捐生先領實收遲遲始能換照煩難曲折事不急就誠在如各省來電所稱非請頌發實職空白部照不能踴躍者可否仰懇天恩准其援照晉捐成案請特飭部臣頒發空白實職部照由臣分咨各省代爲勸辦之處恭候聖裁至經手勸捐之員向章能集實銀一萬兩者准其保獎一員今事急時艱勸辦倍難擬請恩施逾格有能勸集實銀五千兩者卽准請給内獎以昭激勸在名器固不可濫而災黎垂斃凡有可以設法之處不得不變通籲請臣爲救急災區起見是否有當謹附片具陳伏乞聖鑒訓示謹奏奉硃批著照所請該部知 
瑞洵等片再奴才等前因八月初七日具奏各事僅止辦理蒙圑防守事宜各摺片於九月初七日奉到閏八月初三日軍機大臣字寄 
上諭一道其餘各件均未奉到批旨奴才等不勝盼切當於九月十一日附片陳明嗣經遲至九月十七日始據哈喇烏蘇台送到閏八月初四日軍機處交由山西巡撫遞批回安摺奏摺各件計四十三日始到查軍機處於閏八月初三日先將廷寄交遞初四日卽將各摺交遞並未耽延不知途中何以竟至遲逾十日現旣欽奉批旨不但遇事有所遵循奴才等依戀之誠亦可少紓准駁各件具仰 
聖心權度至公至平曷勝欽佩此後奴才等益當各勤職守力顧邊防期副朝廷善後圖强之至意至奴才等前次片奏委因疑慮交縈又以過蒙優眷自當遇事直陳而殊不覺其冐昧也至今思之歉悚萬分查前片係奴才瑞洵主稿應懇天恩將奴才瑞洵量子處分庶稍釋隱微之疚實感生成之德謹將奉到硃批日期及感悚下情附片具陳伏乞聖鑒訓示謹奏奉硃批瑞洵著交部議處欽此 
李盛鐸片再署橫濵總領事正任神户領事鄒振淸經出使大臣裕庚保奏奉旨著交部帶領引見欽此等因由裕庚恭錄咨行到東當卽飭遵去後兹該員鄒振淸以經手事件完竣禀請給咨赴部前來臣覆核無異除委員接替並分咨總理衙門吏部查照外謹附片具陳伏乞 
聖鑒謹奏奉硃批該衙門知道欽此 
目聨軍入京乘輿西幸臣工章奏久未發抄本館特派友人馳赴西安輾轉向行在内閣抄錄星夜置郵除有關緊要事機排日　登正幅外其餘恐致積壓特於今日添印附張一俟皇上回鑾邸抄刊布本館當仍循　例每日付刊也閱者鑒之 
 
