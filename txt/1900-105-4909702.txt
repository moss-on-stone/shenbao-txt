# 1900 - 105 - 4909702

 

Page 1

 
 
[光緖二十五年諭旨告成]  
　　本館專托寓京妥友排日由電飛傳諭旨登諸報首以期薄海咸知每届一年則彚印成書以供衆覧行之蓋二十餘年矣兹者光緖二十五年全年諭旨印釘成功每部工料洋銀三角世有留心掌故者請臨三馬路本館帳房購取俾知朝廷綸綍中外昭宣夫亦通人之所不廢乎 
[新印秘抄本讀史兵略續編] [  圖書集成局代啓]  
　　胡文忠公讀史兵略正編自春秋至唐歴述兵家機要其續編自宋至明原稿秘藏未經付梓去冬紹先書局主人向公之後裔朝轉覔得倩本局以大號鉛字排印成書按文忠經濟學問盡在此書不特鄕會塲中足資條對卽身爲大帥者閱之亦足長識見而熟韜鈐每部分釘十二本價洋二圓五角所印無多賞鑒者速向上海西棋盤街绍先書局及各書坊購取可也 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新泉别駕有續集之刻近年上海葛君子源又以饒氏之書祗采自道光以迄同治雖名臣奏疏私家著述已有美必收而海防礦務諸學尚付闕如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電缐錢幣商務教務算學測繪議院史學官制兵政諸門多至四十八卷分門别類詳愼校讐附于經世文續編之後倩本局印以新鑄鉛字現已裝釘成書價目格外從廉計皇朝經世文編廿四本洋三元錢編連三編卅本洋三元單買三續六本洋一元在上海三馬路申報館申昌蘇申南北掃葉山房發兌 
[集思廣益說]  
　　執筆人觀於前日報章所紀海外采風一事而不禁重有感焉前報之言曰月前江蘇大吏委潘芸蓀觀察及張牧丸太守帶同譯員盧君子明航海赴日本東京采風問俗征驂甫蒞卽訪甬商王君惕齋越日相約至横濱觀棧橋旋復詣郵便局中研求遞信之法所到之處吉諮博訪不厭精詳及觀察奉檄返金陵太守又與王君攷求農工事業歴觀工業學校製造韌紙塲製煉火油廠繪圖貼說精益求精不禁喟然而嘆曰有是哉我中國其將自此振興哉夫中國之所以委靡不振者由於官吏之迂執不通耳傲慢自是耳罔利營私不思事求實際耳迂執則泥於舊法墨守一隅不能集他國之長以益我傲慢則妄自尊大臣指氣使動輙輕視商人商旣不敢與官抗衡官亦視商如芥而官商遂扞格而情不通至於罔利營私凡事不求實際而朝廷雖有良法美意胥敗壞於若輩之手而貧弱乃無可挽回噫吁嘻我不料聖祖神宗經營締造之天下至今日而外人旣眈眈虎視官吏更闒茸頽敝一至於斯國是其尚可問乎誠得如觀察及太守者虚心采納細意研求不憚辛勞不恥下問舉他國之足以取法者一一旁求博采舍所短而用其長我知不數十年而中國當不難丕煥新猷一改從前之因陋就簡矣或謂今者中國之爲外人所侮者以兵力之孱弱也人才之短絀也器械之窳敗也知識之愚蒙也觀察及太守不此之求而惟孜孜於攷覈工商諸務毋乃舍其本而逐其末未免爲他國所譏評乎則應之曰不然自來立國之道在乎强而强必由富始中國自與泰西互巿但有洋貨入口而土貨之運出者甚屬寥寥坐視每歲數千萬金貲如彼漏巵漸漸流溢原其故實由於商不知出新法以營運工不知出新法以製造馴致工作日以敝而商務日以頽彼日本之立國於東瀛地祗如黑子彈丸而興也浡焉幾欲與泰西諸大邦齊驅並駕者豈徒恃其兵力哉夫亦於工商加意振作用能使君民上下日漸富饒耳中國誠一一倣而行之商則日濬其利源工則日勤其職業有能出心裁以製器物航絕域而闢商途者逹之朝廷加以奬借而又不惜帑項補助其所不及擴充其所未然雖不能一蹴而幾泰西而比之日東亦何多讓然則觀察及太守此行也不亦振興工商之嚆矢而足以開國利民之先聲者歟而我尤足多觀察及太守之不自满假焉夫王君僅一商人也當其持籌握算之餘烏敢與顯宦分庭抗禮乃觀察及太守必紆尊延訪促膝傾談以期探討精詳深得其中奥竅以視逹官貴人之妄自尊大盛氣難親者相懸直不啻天壤宜乎東京朝日新聞甚爲揚詡謂似此隨時留意實足增學識而廣見聞也抑僕更有進者入國問俗禮所宜然歴來我中國之奉檄出洋者每以俗尚未嫻致被友邦所恥笑聞有某少年曾習西文西語今春隨某大憲赴東京談讌之餘痰唾满地每逢妓席則鞋杯口琖謔翠矜紅穢褻情形幾難寓目致各日報恣情諷刺幾於餘地不留所望此後游歴彼都者盡如觀察及太守之矩步規行周旋有度庶不致受外人輕侮而國體亦於以益尊乎竊願羣公袞袞愼以選之 
[本館接奉電音]  
　　昨日午前十下三刻鐘時京師飛電傳來上諭二道敬謹登譯○三月二十一日奉上諭甘肅新疆喀什噶爾提督著羅榮光補授所遺天津鎭總兵員缺著黄金福補授欽此同日奉上諭御史劉家模奏士風澆漓請振興學校書院以培根本而杜邪趨一摺從來教術之興由於學校迭經明降諭旨諄諄以昌明正學培養人材爲本特開慶榜嘉惠士林菁莪棫樸之材諒能登進惟是教育之任責在師儒各省學校爲培材之地司訓一官與諸生地近情親如能勉勤職分凡名列膠庠者不難採其鄕評而知其素行觀其文藝而知其學術如有矜奇好異邪說誣民者卽宜痛加擯斥毋使萌茅其有趨向正大心存君國者必當特予旌揚俾爲多士程式至於書院義塾與學校相輔而行常年修脯膏奬地方皆储有的欵足爲經久之計尤宜責成地方官認眞整頓愼選名師嚴定教士之法勤求有用之學師道立而善人多遠近自必聞風景附此次申諭之後各直省督撫學政務宜將學校書院加意整頓責成教官山長痛除積習勤思教育其有司訓不職主講不稱者卽時撤叅以示懲儆用副朝廷維持士習培植根本至意欽此 
[匪燄蔓延]  
　　營口訪事友人云山東義和拳匪近已由天津蔓延至溝西一帶凡童子年甫十餘齡一爲若輩所愚如中蠱毒若不及早設法解散恐其勢日盛後患其何日克平耶未雨綢繆抽薪救火是所望於有地方之責者 
[大將星沈]  
　　統帶武衛中軍全營翼長張傑三軍門俊因病逝世一切飾終典禮已見於三月二十日邸抄兹接京師訪事友人手函云軍門奉旨駐紥南苑迄今已將及一年本年正月忽爲二豎所困纏綿牀褥醫藥無靈延至本月十一日騎箕而去闔營將士悼惜同聲當日差弁入城禀知榮仲華中堂中堂因患足疾正在請假期内以故軍門遺摺未經代遞軍門之長公子記名道印儒珍者夙隸武衛後軍統領董星五軍門福祥部下管帶甘軍各營駐紥關内通永一帶當日聞訃之下星夜匍匐來京旋於十五日扶軍門靈柩至左安門外馬四子店忠佑寺暫厝 
 
 

Page 2

 
 
[津門盜案]  
　　天津訪事友來函云上月三十日半夜時郡城西門外如意菴後某姓長生庫突有劇盜十餘人各執刀械從後垣一躍而入勢甚兇猛執事人蝟縮一隅不敢聲張任其翻箱倒篋搜索多時然後從容逸去事後檢點所失均係金銀貴重之物所值不貲因卽開單投報天津縣請卽勘騐飭拿 
[匪擾三誌]  
　　本月初三日崑山青浦毗連之鐸塲鎭被梟匪蹂躪業已兩誌報章兹又接姑蘇采訪友人來函云有目撃當日情形者言及是股梟匪曾於上月某日在盛澤鎭大開賭塲經飛划營弁勇前往驅逐梟匪不服後由統帶給以洋銀四十枚始得將賭棚焚燬由是若輩順流而下月杪道經陳墓鎭欲與鎭民爲難蘇防後營管帶黄子馨游戎一桂聞之飭麾下健兒預爲整備梟匪遂不敢逗留閱宿卽解維而去迨本月初一日午後梟船二十一艘匪黨一百七八十人駛至鐸塲鎭函致鎭董徐一清勒償洋銀二千七百五十餘元併請釋監禁省獄之匪黨某某二人蓋以從前在鎭設賭時鄕人有向彼貸洋銀者每元日取利息五十文以五日爲一期逾期不付則須利上加利越三載遂致利息如許之多至某某二匪係趙展如大司宼撫蘇時經徐與圖董楊書卿等禀請飭營拘獲者也徐得信計無所施星夜挈眷而逃初三日梟黨駕船十六艘駛至鎭上而留五艘在口外旋各持器械蜂擁入巿適是日鄕人迎神賽會梟黨聞鑼聲鏜鏜然疑已有備遂逢人便砍見屋卽焚合鎭爲之大亂鄕民逃避一空事後查悉圖董楊書卿耆民王仲甫農民吴毛觀繆永林姜大觀及五齡幼孩湯木觀等六名口均被擄去其槍傷左腰之朱裕良槍破腦袋之王金隆槍穿胸次之張木觀刀劈右顋之馮寳金等四名均立時斃命隨又將王壽根抛擲河心翌日屍始浮起其身受重傷奄奄一息者四人一爲湯寳觀右足被斫二刀一爲馮瑞香額受一刀旣深且阔一爲姚大觀臂被斫斷一爲馮大觀身受五刀此外尚有受傷略輕之十餘人不記名姓所毁房屋計姜海觀家二間姜大觀家一間顧根觀家二間金海均家一間趙中丞長生禄位亦被毁去此外復毁壞船隻牛棚草屋乃焚斃牛若干頭初四日崑山縣主尚大令昌厚聞報往勘衆鄕民環求昭雪大令好言慰之允卽禀请上憲跴緝旋卽赴省據情禀知護理巡撫陸春江中丞中丞立飭杜李二統领予限半月務將是案破獲嚴懲一面行文浙江大憲請飭水陸各營一體恊拿十五日監捕中營管帶胡豐齋游戎昌寳奉杜統領札飭往查至則衆鄕民環繞求援併責游戎始勤終怠致令梟黨瞻大妄爲至於此極游戎答以緝捕自有專責本管帶旣無兵權又無兵力不能從汝等所請雖然上憲安良除暴自有權衡必不使汝等寃沈海底也鄕民始唯唯而散現在被擄之六人尚無下落梟黨則在鄕鎭遍貼匿名揭帖勒令被擄者之家屬以洋銀五萬元取贖十九日杜統領回省謁見中丞禀陳一切中丞授以機宜責令迅速梟辦不知能否指日蕩平也 
[示禁偷漏]  
　　揚州訪事友來函云本月某日署理淮揚海道丁蘭生觀察由清江浦至邗頒發簡明告示高貼通衢遍行曉諭其文曰訪聞米麥乾麫從前偷漏出洋設遇年荒歲歉價貴民心惶惶本道抵任以後示諭剴切周詳誠恐復萌故智用再求諭城鄕好有奸商猾販瞻敢販運連航一經查拿到案究罰定照刑章 
[查騐輪船]  
　　南昌訪事友來函云江海關稅務司以各處小輪船未能一律堅固衝風涉浪時有意外之虞爰於上月某日特派太古怡和兩公司西人特赴九江察騐行駛内河之各小輪船是否堅實旋騐得福康公司小輪船五艘機器皆臻美善和濟公司三艘到有一艘機器已損宜春礦局二艘亦有一艘輪軸已經毁損均令駛赴上海船塢興修 
[欠捐糾葛]  
　　蕪湖訪事友人云南順記洋油號執事人張子川欠繳育嬰堂捐欵銀數千兩並因他案經蕪湖關道憲吳季卿觀察傳訊口供發交蕪湖縣看管嗣悉前年蕪湖開辦育婴堂時曾由南順記及各廣貨號主於洋油項下每箱認捐銀一分按照新關進口騐單承繳每歲不下數千金繼念廣商購米出口每石成本二兩有奇祗捐銀一釐而洋油價值較賤捐欵反十倍之意甚不平迭次具禀道轅未允酌减各商因之徘徊觀望以致通帮積欠至七八千兩之多二月下澣南順記南岸儲油棧鄰近紳民藉口預防火患禀請飭遷觀察委員會縣履勘見其中存油六萬餘箱爲數太多恐有意外之禍爰批令另擇曠地建設分棧將油分兩處屯積並於棧外建一圍牆鑿地成池以杜隱患張懷疑未决包英領事麥君函致道轅聲稱南順記已將洋油棧連地基絶賣與麥邊洋行英商執業計油棧五千兩地九百五十兩已在上海總行交易兹由駐上海英總領事官將契據二紙移送前來請煩蓋印存案云云此三月初九日事也觀察以南順記號欠繳捐欵已在應訊之例乃又串出洋商巧爲缷責契載去年八月某日成交顯見倒塡月日有意欺朦因函覆領事請轉諭洋商將契塗銷一面密委保衛營統帶饒芷香守胡會同蕪湖縣某大令將南順記執事人張子川卽張舜華帶赴道轅訊追捐欵初十日南順記將情電告滬上蕪湖麥邊洋行亦以張已受雇爲買辦禀懇領事轉請開釋觀察以張在南順記執事有堂供爲憑請領事轉飭麥邊洋行不得干預領事答稱是否串勾冒認並契上年月是否倒塡須移文駐滬總領事查明俟回文到時核辦惟欠捐一節則暫不置問此三月十四日之事翌日聞上海麥邊洋行主某君來蕪面謁領事尚未悉如何辦理也 
[浙省官塲紀事]  
　　杭州訪事友人云浙江蘭谿縣知縣蘇大令經藩憲惲菘耘方伯札飭署事金華縣篆其遺缺本委李幼卿直刺文慧署理旋因直刺辦理外海營務未能交缷爰改委候補同知吳望春司馬世欽接署又杭州府照磨缺以新海防遇缺先補用府照磨黄參軍元彚請補刻已牌示轅門矣○錢江水師統領李副戎成林本温州鎭劉吉園總戎舊部兹者總戎接統石浦防軍爰札調副戎赴甬以資臂助副戎俟交缷清楚卽須隨同前往矣○調署錢塘縣知縣沈劍芙大令寳青現已交缷諸曁縣本任來省禀到假人和客寓暫駐襜帷擇吉本月初十日接印任事 
[蘇省官塲紀事]  
　　姑蘇訪事友人云江蘇督糧道庫大使徐參軍祖鑑現奉上憲檄委海運津通局差所遺員缺經署藩司吳仲懌方伯委候補縣丞沈二尹恩湛代理已於本月二十日牌示矣○本月十八日本報言蘇海防同知王司馬用龢因病出缺誤作總捕同知然前署總捕同知王竹甫司馬士暄已於本月初旬某日赴震澤縣新任矣合卽附正于此 
[漢臬雜錄]  
　　漢口訪事友來函云鼎盛怡慶永祥三錢店均已倒閉所虧甚鉅巿面因之震動近來各銀號欵項出入謹愼異常凡外强中乾者無不因之惶急也○兩湖書院監督梁星海太史近與張香濤制軍會議將院中卒業各生挑選六名派赴日本游歴以廣識見而拓心胸香帥允之 
[上海官塲紀事]  
　　昨日商務局委員陳小珊明府樹涵命駕至敬業書院拜會署理上海縣篆務之戴子邁明府明府延入花廳茗談良久而别○江蘇候補道陳雪亭觀察奉護理江蘇巡撫陸春江中丞檄令來申查辦事件昨日命駕赴各衙門拜謁至敬業書院時適縣主戴子邁明府公出未回遂由家丁擋駕 
[致祭龍神]  
　　昨日相傳爲龍神誕辰清晨九點鐘時署理上海縣篆務之戴子邁明府率縣丞劉二尹主簿孫少尹黄史趙少尉會同提右營叅將廖楚材叅戎竭誠致祭 
[禮尚往來]  
　　前日午後新任安徽巡撫王芍棠中丞由天后宫側出使行轅命駕至法總領事署拜拜總領事民君命繙譯官何君延入内廳茗談片刻而别昨日午前十點鐘白君命何君乘馬車至中丞行轅報謁亦禮尚往來之意也 
 
 

Page 3

 
 
[頌揚德政]  
　　代理上海縣篆務之戴子邁明府自下車甫三閱月卽由大憲札飭改爲署理昨日本邑民人之在各洋行執業者公製匾額一方文曰蒼生感戴媵以德政牌四扇衣冠鼓吹送至縣署將匾額懸掛大堂之上然後送德政牌至敬業書院明府鑒其至　再三謙遜而後受 
[馬路公程局瑣案]  
　　前者船户馬阿德由嘉興運竹筍來滬停舟大東門外大馬頭本月十七日之晚有浦東人十餘輩前往喚渡黑暗中船忽傾側失去洋銀若干事後由水果認捐局司事錢選青投報南巿捕房轉禀馬路工程局總辦程雨村大令大令研訊之卜飭管帮人計南全將當晚喚渡之王鄒鄒張小毛送案前日升堂研鞫王供小的係浦東人向在恒生馬頭駕駛駁船家有老母本月十七晚將船上貨物缷去時已夜深見馬船業已缷空是以商請渡登彼岸張所供與王略同馬供是夜小的船中失去徐老卜所寄洋銀八十餘元故浼徐司事報案今已獲諸艙内自知鹵莽叩乞恩寛大令判將王張各責二十板著交同往喚渡之王阿榮楊榮全等到案訊明懲辦馬不應誣報失銀叱令笞責馬一再哀求大令遂罰洋銀二元以儆○前日午後輿夫顧阿巧在新馬路洞庭山馬頭同寳昌小酒店沽飲旣而顧主生王金山聯袂偕來佯與繾綣迨酒酣耳熱逼令阿巧付給酒資阿巧不允遂致大肆咆哮十九號巡街捕勸阻不依一併拘入捕房移解馬路工程局局員程大令研訊之下阿巧供小的在成義公匯票號當輿夫顧福生供小的在吳淞某南貨店執業與阿巧同鄕阿巧曾欠王錢若干小的代爲索取不敢滋事王供小的在城内祥泰布莊執爨前與阿巧共賭被欠錢四百五十文故向索取大令問阿巧曰爾與此二人相識否阿巧供素昧平生安有欠錢之事大令著押候查明核辦 
[英美租界公堂瑣案]  
　　包探趙銀河解送騙子汪榮之吳小亭到案禀稱伊等二人串騙王吉生洋銀五十二元適爲小的查知送請究辦王吉生訴稱小的由西鄕携洋銀六十二元來滬購物偶至天樂窩書塲與汪吳一見如故旋邀往觀劇致被借去洋銀五十二元約次日歸還不料届時往索正思設法潜逃幸爲包探拘獲求卽究追汪吳同供小的等與王素識暫向借用卽當付還讞員翁笠漁直刺商之索繙譯判令各押十日追取洋銀如數給王具領○包探沈阿岳拘解流氓周阿寳沈阿福王金山萬阿仁王阿和周金生到案禀稱伊等藉端向陳紀生索詐洋銀適經小的查見送請究懲陳訴稱小的貧苦無依將七歲女兒售與虹口某公館爲婢周等知之多方勒詐幸由包探拘案求卽訊追周阿寳等同供陳女實由販買而來故小的等向之盤詰直刺著留候過堂訊究○包探秦少卿禀稱昨日流氓王阿金向曾經犯竊之王金秀索詐不遂扭至寳善街某巷中將髮辫剪去兹經小的拘獲送案請懲王兩鬢毿毿然投案訴稱小的前曾犯竊今已改過自新不料王阿金無端訛诈王泥首求恩直刺判枷號半月○包探顧阿六拘解竊賊趙龍泉到案禀稱此人竊取徐福全家綢衣七件經小的緝獲人贓送請訊究徐福全投案領贓趙龍泉認竊求恩直刺判押七日贓給還失主○包探李佩芝拘解竊賊王阿桂到案禀稱此人竊取陳合昌烟館内烟槍六枝報捕後經小的緝獲人贓解案請究陳合昌夥投案領贓王供認行竊俯首求恩直刺判責三百板贓給還失主 
[訓蒙宜用淺白新讀本說]  
　　中國訓蒙向以讀書爲事惟解字一道闕而弗講今欲以解字爲事而姑置讀書於不論而議恐爲父兄者魚愕雞睨鶚視鷹瞵必以此蒙師爲異端矣且彼爲父兄者有詞矣彼見習西文者開卷卽讀也又見習東文者開卷卽讀也以爲訓蒙不讀書是悖地球之公理也雖然彼亦知東西各國小學讀本所讀果何如乎西文初級讀本貓羊筆帽而已東文初級讀本樹葉國旗而已是其初讀不過眼前物件且又由一字至二字至三字遞推遞增非開口便讀全句也曷觀嬰孩之學語乎其始祗能學一字之話多一字不能也童子學讀書與學語無異耳然而初學讀本於條理之中又有條理焉蓋於眼前之物件一二字之名稱又必以字音之簡字形之簡者先之所謂最初之級數也余請舍西文而言東文夫東文初級讀本之言樹葉言斑鳩言國旗言紙鳶也不過以中文譯之則然耳若其原文則譯文所謂葉者彼則入而已譯文所謂斑鳩者彼則八卜而已譯文所謂國旗紙鳶者彼則八夕而已夕　而已其文由簡而略繁由略繁而又略繁且上留下下跟上銜接一片温故知新由是而實字兼活字如風吹鳥啼是也由是而有聯屬字如魚在水鶴在松是也夫而後教以四句一叚五句一叚由少而略多由略多而又略多而其文義則一聞卽解其第一本及第二本之上半卷則全是日本俗語也今夫近人之言地球文字者則曰名國手口同國中國手口中國固已夫所謂手口同國者卽手所寫之文與口所講之言一樣故讀書與讀呀頭言語無異也雖然西人之於拉丁日本之於漢文豈非卽中國四書五經之文字乎不過彼有文字而不重故通行之書以通俗爲主而初級讀一更甚我國因考試用文字之故遂以不通俗爲主而初級讀本亦用之差之毫釐謬之千里彼止曰我教之讀八股題目讀八股材料也若問童子之受益與否則啞然無以應矣今夫淺曰讀本之有益也余嘗以教授童子矣甲童曰好聽好聽乙童曰得意得意所謂好聽得意者無他一聞卽解之謂耳一聞卽解故讀之有趣味且記憶亦易如此則腦筋不勞無有以爲苦事而不願入塾者且童子養生之道亦在是矣或曰四書五經乃聖賢道理如何舍彼讀此答之曰四書五經之道理無分古今惟其語言則儒林古國之語而非今國之語也若以今國之語言寫無分古今之道理有何不可余所謂淺白讀本非不講道理之謂乃句話淺白之謂耳且直與時爲變通古人席地而坐故五經只言席地若新讀本則必言檯凳矣五洲八星古時風氣未開故未有言及者今新讀本及之直可以補四書五經之所不及也或曰於作八股得無阻礙乎應之曰新讀本固非爲八股計也然卽爲八股計亦無阻礙新讀本之文法與八股之文一耳他日以八股講文法不如今日以新讀本講文法蓋轉落直落一起一落等文法若以深奥道理聯屬之反難領會若用眼前事物聯屬之一聞卽解若幼時卽解文法他日作八股斷無誤用之虚字矣余嘗見有作八股三四年而耶耳等字尚誤用者實因爲教習者以深奥之道理說微渺之語氣耳然則淺白讀本無碍於作文且爲作文之基地也夫新讀本大旨以趣味養生修身接人物理古事今事喻言爲主而約而言之又不出趣味開智四字蓋趣味所以順其性開智所以儲其用無非使之不以爲苦又不虚耗歲月而已然論其初級之讀本則又隨地而異隨時而改隨地者方言土産風俗各有不同隨時者時局不同且漸改漸良後起者勝也余曩游日本得閱　明治十七年小學新讀本二十年小學新讀本二十七年小學新讀本已覺日新月異試問之友曰明治初年之讀本凌雜粗疏蓋未精求精與精益求精自然不同而國民之愚智又時時不同中國若仿日本小學新讀本只仿其大綱而已至於物理制度則又當變通爲之大約中國變法止步其明治初年之後塵可矣若過求文明非獨事勢有不能遽行且民智未開反生詫異此又編輯讀本者所不可不知也雖然余之有取於淺白新讀本者則又有進焉凡人無不喜看圖畫而童子尤甚蓋有圖則一目了然旦有趣味在焉第物可圖而事不可圖事間可圖而理則不可圖訓萓先生孰不知圖畫之要者然猝教以明德新民則圖於何有卽教以學而時習之不亦說乎則圖於何有故欲以圖示童子又非淺日讀本不能也夫讀淺白新讀本則如此讀四書五經則如彼孰利孰弊必有能辨之者余請質之訓蒙先生照錄天津國聞報所登新會陳榮袞稿 
[望慰其蘇]  
　　本館協振所承山東帮瑞生祥瑞蚨祥慶祥瑞林祥謙祥益各寳號交來洋銀一百元助作振欵并媵以一函云月之二十三日恭逢天后聖母神誕敝帮例應演戲藉答神庥自昔年敝省水災因將此欵移助本届各處偏災未已爰循向例如數遵奉以振災黎又欽記助洋銀二十元又湖州安豫錢莊助悮收之銅洋二百元似此移緩就急實惠及民行見鬼神無親惟德是輔獲利之厚左劵可操豈特身受者感激隆施共祝公侯萬代而已哉拜領之餘敬書此以鳴謝 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　小東門外法界花烟館惡鴇王陳氏卽王巧林虐斃烟妓田小紅控經縣主戴子邁明府開棺騐明將王鴇釘鐐收禁聽候通詳核辦前晚帶案覆訊王鴇供詞刁狡明府謂爾旣不將小紅凌虐何以屍身傷痕歴歴答稱其晚小紅登樓安睡小婦人嗔其嬾忘喝阻不依因從衾中拽之使起適吸水烟致煤火墮於身上灼傷數處至耳際之傷實因某日伊竊食菜蔬小婦人略加訓責偶一失手遽爾帶傷厥後確由患病醫治無效而斃求恩寛宥明府大怒喝令用竹梢鞭背四十下還禁候辦○今年正月初七日本城改過局委員陳二尹之家丁劉興自縊身死報經戴明府相騐棺殮本月十六日屍母劉張氏邀同屍外祖母張戴氏到局以其子死于非命與二尹爲難二尹理喻不從飭九鋪地甲李升送至縣署明府研訊之下劉張氏供小婦人年四十八歲家住金陵兒子劉興到滬已閱兩年前在改過局委員劉老爺處服役及劉老爺缷事局務由陳老爺接辦蒙劉老爺轉薦與陳老爺正月初七日因被誣竊以致氣忿自縊小婦人兩世寡居僅此一子横遭誣害叩乞伸冤張戴氏供上婦人年已八十原籍金陵寄居治下城内金家牌樓左近今年正月初七日外孫劉興來言陳老爺於去臘失去皮袍一襲疑其行竊將行李大加搜索非一死無以自明小婦人向之勸慰令卽回去不意伊竟自盡至二月二十二日小婦人以清明祀祖遣人邀食餕餘始知其事因卽函催其母到來求恩伸雪明府謂劉興死後本縣騐明屍身訊之衆人僉稱實因新正賭負輕生今據爾所供似有别情本縣愼重民命自當查明定斷爾等可向原薦人劉委員說明託伊轉向陳委員詢明情節候陳委員明白寫信到來再行核奪可也兩婦遂遵諭而去○前者康顯寅婁阿和朱春生等投英美租界公堂控寗波人錢宗理承修青雲小輪船工竣後盜賣與福建某姓得洋銀一萬元讞員翁笠漁直刺移送上海縣署時王欣甫大令方綰縣篆訊悉口供斷令錢賠洋銀二千二百元及錢保出日久置若罔聞康等遂投縣禀催縣主戴明府准之昨日飭公差陳景持票拘錢到案訊追 
[英美租界晚堂瑣案]  
　　豐裕公司司帳人陳瑞益被江北小車夫沈寳光等扭毆致失去銀殻對時表一枚報捕後捕頭令某包探將沈等拘獲前日之晨解送公堂讞員翁笠漁直刺訊得供詞各執令暫行管押至晚倩襄讞委員張柄樞司馬研詰陳瑞益訴稱昨日雇沈寳光等小車載磚瓦若干缷車時偶爾不愼傷及小工之額以致彼此口角向之勸解突被扭毆并將妻子陳周氏毆傷倉卒中失去银殻對時表求卽追沈寳光丁裕川東寳彩同供小的等皆江北某邑人日昨由法界永安街載來磚瓦缷車時陳瑞益唆使小工將小的等兇毆求鑒司馬惡沈等多事著各責一百板陳瑞益失表無憑未便追究○沈錫卿控楊和尚借銀圖賴向索兇毆前晚經張司馬提訊沈錫卿供小的前代吳小弟卽盛氏向張阿六借洋銀十五元屢次向索一味延約嗣張阿六再三催逼不得已由小的賠付十元昨日在新橋與吳小弟相遇向索前欠吳糾同楊和尚扭住兇毆是以報捕拘獲解案收條呈電求卽究追楊和尚供彼等借貸之事小的並不知情司馬謂所呈收條名姓不符顯有不實不盡著退去自行理處 
[法租界公堂瑣案]  
　　騙子秦夔生葉德華劉順卿三人至恒益祥竹布店選購竹布數十匹言明價值囑夥送至某報關行交劉收納劉旣騙得卽乘間脫逃夥遂將秦葉二人扭送公廨讞員朱森庭明府訊取口供准予交保出外勒限尋劉到案究追迨期限已逾劉仍無著昨日明府會同何繙譯升座秦葉投案供稱小的等願賠洋銀四十七元九角求免究追明府飭原告陶松卿繕具領狀將洋銀領回復罰秦葉洋銀四十七元九角如不願罰則各枷號一個月笞責二百板秦葉再四苦求明府姑准减罰洋銀四十元押候繳到後開釋○順成糖行主朱玉堂前控柳德和店主柳廷卿圖賴票銀一百九十餘兩明府准予交保出外理處昨日原告投案求追明府著保人將柳交案押追柳供小的並未與順成往來此事實係寃誣原告當堂呈騐票據明府謂旣有票據豈容狡賴著將柳交原保人保出限五日内歸楚如延押追○協順小客棧主沈桂榮窩竊銷贓由包探拘獲解案明府與何繙譯會商著先行枷號一個月期满責二百板遞解回籍○流氓陳長壽前因持械行兇經明府判枷號一個月昨日枷期已满明府著驅逐出境不准逗留○信益押店學徒俞仁生禀稱前日行至城濠之畔突被流氓王阿仁扭住褫去棉袍報捕後將王拘獲原贓亦已吊到求准領回明府判責王二百板贓給失主具領○包探禀稱扛夫陸元發串同竊賊行竊招商局金利源棧煤一籮緝獲人贓解案請判明府判令笞責五十板○包探禀稱小竊李培生陳阿二李道啓三人在金利源碼頭行竊某姓所携雨傘二頂經巡街捕拘獲送案明府判令各責五十板 
[美租界捕房紀事]  
　　前晚江北小竊王小弟至虹口漢璧禮路唐茂記客棧借宿天明竊取布被一條携至某押鋪質錢適爲包探劉光震所見拘入捕房捕頭令押候解送公堂禀請讞員翁笠漁直刺訊辦○昨晨本邑人盛阿陪至虹口吳淞路萃華茶樓向其友阿春索取舊欠阿春糾集流氓肆毆旣而拔出利刃向盛左腿猛刺盛痛極狂呼適爲二百二十號巡街捕所見阿春卽乘間脫逃捕遂將盛帶入捕房捕頭令送往同仁醫院僚治並嚴戒各包探務將阿春拘獲以便解送公堂禀請訊辦○昨日午前馬夫王阿康駕四輪馬車至百老匯路正在揚鞭自得之際馬忽顚蹶幾釀禍端一百四十一號印捕見之拘入捕房捕頭申斥一番揮之使出 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
[光緖二十六年三月十四日京報全錄]  
　　宫門抄○諭旨一道錄前○贛撫松奏爲九江關出入不敷請將撥欵酌改情形摺○護秦撫端奏爲揀員調補知府摺○燕督裕奏爲知縣廻護家丁縱放匪首據實嚴叅片○三月十四日工部鴻臚寺正白旗值日無引見○阿公謝補進内大臣恩○貴恒等謝加級恩○戴兆春謝授陜西陜安道恩○會章續假二十日○俞炳輝瑞峻預備召見○召見軍機戴兆春俞炳煇瑞峻○○江西巡撫臣松壽跪奏爲九江關出入各欵不敷甚鉅請將原撥及加撥各銀兩分别改撥酌减恭摺仰祈聖鑒事竊據九江關監督明徵禀稱案查前奉户部札以議覆江海關電禀加增稅司經費一摺九江關攤解銀三萬兩解交江海關彚總轉付作爲第一年經費以後察看情形再行議定自一百五十六結之首由各該關按照上開月欵數目就近交付各該關稅務司收領又奉户部札循案撥補各省厘金抵借洋欵九江貨釐作抵銀二十萬兩今撥九江關稅四萬四千兩各按單開數目解交各等因當經前關道誠勳曁該監督通盤籌核無從設措先後禀請奏咨改撥的欵在案前於光緖二十五年九月二十九日奉户部札開俄法英德借欵佛郎磅價昻貴原撥銀數不敷照案酌量加撥一摺於光緖二十五年九月十一日具奏奉旨依議欽此刷印原奏飛札知照查原奏抄單内開俄法借欵項下九江關原撥銀十八萬兩加撥銀四萬五千兩英德借欵項下九江關原撥銀二十六萬兩加撥銀六萬五千兩均令自光緖二十六年起隨同原撥數目及原定限期分别匯解江海關道兌收等因奉此伏思際此餉需支絀之時中外一轍如有可籌欵項自應竭力設籌何敢稍存推諉無如該關稅欵徵不敷解融借已多欵屢挹注而無從餉以積欠而愈甚近來洋藥稅釐收欵未見暢旺而撥欵迭增實有難以支持之勢謹將自二十四年十一月二十日第一百五十四結起至二十五年十一月二十九日一百五十七結止共計四結一年之期新關稅欵出入徵不敷解實情覼縷陳之查收欵項下一百五十四五六七結共實收各國商局輪船稅並洋藥稅産九十八萬六千四百八十餘兩業將出入數目按結詳請咨部似可按籍而稽所有撥欵項下原攤英德借欵銀二十六萬兩二十六年加攤磅價銀六萬五千兩原攤俄法借欵銀十八萬兩二十六年加攤磅價銀四萬五千兩又加攤江省貨釐銀四萬四千兩稅務司經費原由洋稅項下支银九萬六千兩洋藥稅項下支銀一萬二千兩自一百五十五結起加支银三萬兩又攤解瑞記借欵銀四萬兩奉撥京餉十萬兩其續撥京餉銀十萬兩近年常稅徵不敷解須資洋藥厘銀挹注海軍新增經費改爲武衛右軍月餉銀十六萬兩撥解江西省緑營兵餉銀十萬兩該關經費一萬四千三百七十六兩監督薪水十千八百八十兩出使經費約五萬四五千兩同文館經費約四五百兩塔表望樓經費約一千數百兩傾鎔折耗約一萬三千兩解欵水脚約二萬兩上下又江海關代墊稅司經費除解還一萬兩尚欠解銀二萬兩又算至一百五十七結止不敷融借銀十一萬數千兩以上二十六年支解各欵照奉撥及應支之數共需銀一百三十三萬兩有奇始敷開支以去年所徵九十八萬六千四百八十餘兩之數比較出入兩抵不敷甚鉅卽使稅收稍旺恐亦不甚懸殊至二十五年奉撥江西省綠營兵餉尚欠銀十萬兩江西省貨釐四萬四千兩前請改撥未奉議准現均無欵解交陸軍經費十六萬兩僅解過銀二萬兩是應解原撥各欵已形竭蹶難以支持如通加攤力更不逮仿查原撥加撥各欵均關緊要稍可騰挪自當竭力措解奈稅收不旺無米爲炊實深焦慮再四思維殊無良策與其臨時貽悮曷若先事陳明禀請奏懇將續撥英德俄法借欵加增磅價武衛右軍月餉曁加撥各銀兩另撥的欵或於原撥各欵内酌量减撥俾得專力將原撥解還四國並瑞記洋欵如期解交以免失信外人卽不敷融借懸撥欵銀十餘萬兩亦可陸續彌補不致愈懸愈多難以周轉等情前來臣查九江關稅收不旺奉撥欵項過多不敷應解尚屬實在情形合無仰懇天恩俯准將該關原撥加撥各欵量爲改撥或酌量減輕俾資周轉出自鴻慈逾格除飭該監督實力稽征以裕稅課並咨户部外所有九江關出入不敷請將撥欵酌改緣由理合恭摺具奏伏乞皇太后皇上聖鑒勅部查照施行謹奏奉硃批户部議奏欽此○○護理陜西巡撫布政使奴才端方跪奏爲揀員調補知府要缺以資治理恭摺仰祈聖鑒事竊奴才接准部咨光緖二十六年正月十五日奉上諭陜西西安府知府員缺緊要著該撫於通省知府内揀員調補所遺員缺著英琦補授欽此查省會知府缺出奉旨於通省知府内揀調補應擇其人地相宜者無論缺項是否相同及歴俸已满年限俱准調補等語今西安府係省會首郡管轄十八廳州縣政務殷繁時有發審案件非精明幹練爲守兼優之員不足以端表率而資治理奴才與署藩臬兩司在於現任知府内逐加遴選查有現署西安府知府同州府知府胡湘林年四十二歲江西新建縣附生中式光緖乙亥恩科舉人丙子恩科會試中式貢士丁丑殿試二甲進士改翰林院庶吉士六年散館授職編修十二年三月丁父憂回籍十四年六月起復二十三年二月京察一等引見奉旨記名以道府用十月二十五日奉旨補授陜西同州府知府二十四年三月到任二十五年八月調署漢中府知府旋調署西安府知府查該員精明穩練振作有爲前在同州府及現署西安府任内辦理一切措置裕如以之調補西安府知府實堪勝任其任内因公處分例免核計據署藩司升允署臬司李紹芬會詳前來合無仰懇天恩俯准以同州府知府胡湘林調補西安府知府洵於地方有裨如蒙俞允該員係實缺知府調補知府銜缺相當毋庸送部引見所遺同州府知府遵旨卽以英琦補授所有揀員調補知府要缺緣由謹會同署陜甘總督臣魏光燾恭摺具陳伏乞皇太后皇上聖鑒訓示謹奏奉硃批吏部議奏欽此○○裕禄片再查上年夏秋以來山東邊界時有拳匪滋事之案直隸河間深冀等屬與東省毗連之處亦漸被匪徒誘惑習拳滋事全賴地方官妥爲諭禁解散被惑愚民查拿滋事首要方足以資綏靖疉經奴才嚴飭各牧令認眞辦理乃訪聞正任棗强縣知縣凌道增上年冬間於飭緝該縣匪首王慶一一犯並不認眞緝拿且有任聽該匪首出入衙署致令聞拿逃逸情事卽經飭令藩臬兩司派員密查兹據該司等委員查覆該員凌道增因該縣有拳匪馬玉堂滋事之案聽信家丁吳浚川之言以王慶一係拳民教師令其爲處和遂任聽王慶一出入衙署迨兵役由景州往緝該匪首業已遠颺各情訪查均係屬實至王慶一脫逃是否吳浚川暗與送信採訪輿論僉稱事涉私密不有確指若以情形而論不無可疑現吳浚川於凌道增撤任後卽不在縣應查緝到案訊明究辦等情由藩司廷杰臬司覺羅廷雍請將正任棗强縣知縣凌道增奏叅前來奴才查該員凌道增於滋事之案並不妥爲查辦輒聽信家丁吳浚川之言令拳匪王慶一出爲處和已屬辦事乖謬迨經景州兵役赴該縣查緝王慶一又致聞風脫逃更難保無該屬家丁吳浚川暗通消息該員有縱匪不拿情事除飭嚴拿匪首王慶一曁該縣家丁吳浚川務獲申明究辦外相應據實奏叅請旨將棗强縣知縣凌道增卽行革職仍俟拿獲匪首王慶一該縣家丁吳浚川到案訊明有無廻護縱匪情弊再行照例擬辦謹附片具陳伏乞聖鑒訓示謹奏奉硃批凌道增著卽行革職餘依議欽此　 
 
 

Page 16

 
 
[光緖二十六年三月十五日京報全錄]  
　　宫門抄○諭旨二道錄前○瀋督增奏爲道員邊俸三年期满照革出具切實考語摺○又奏爲京縣知縣要缺籲恩仍將前擬之員請補摺○護黔撫邵奏爲撫臣因病出缺代遞遺摺○瀋督增奏遴員署理州縣片○三月十五日内務國子監正紅旗值日吏部引見五十八名禮部一名起居注二名值年旗一名武備院十二名○河道總督任道鎔請訓○恩普等謝加級恩○聯元謝授太常寺卿恩○英華謝授山西朔平府知府恩○榮中堂續假五日松墀福潤預備召見○掌儀司奏十八日祭奉先殿載振行禮○内務府奏派二十三日致祭奉先殿著派大阿哥恭代行禮○召見軍機松墀福潤英華任道鎔○○奴才增祺志彭跪奏爲道員邊俸三年期满照章出具切實考語恭摺奏聞仰祈聖鑒事竊查奉天東邊道一缺控制邊疆責任綦重創設之始經前署將軍崇實奏請將道府同通州縣由吏部推廣升途力加鼓勵以爲根本儲才急務旋經部議知府同通州縣均定爲三年俸满如果著有成效由該兼管府尹等出具切實考語具題到部入於卽升班内升用仍在任候升惟道員一項升途較崇未便由部擬議等因咨覆嗣於光緖八年前東邊道陳本植光緖十四年前東邊道奎訓十九年前東邊道奭良先後邊俸三年期满經前將軍府尹等以各該員辦理邊務著有成效援照邊缺道員俸满如果才守兼優出具切實考語送部引見候旨卄用曾經專摺奏聞在案兹查現任東邊道榮森於光緖二十三年二月十二日到任扣至二十六年二月十二日實歴邊俸三年期满造具履歴清册詳報前來奴才等伏查東邊道榮森現年四十二歲係正紅旗满洲隆順佐領下人由監生報捐筆帖式加捐員外郎並在晉賑捐局報捐花翎光緖十年簽分吏部文選司行走十一年十一月選授盛京禮部員外郎三年期满咨留帮印十六年九月初四日奉上諭盛京内倉正監督著榮森補授欽此十月初八日到任十七年五月交缷是年遵新海防例捐升道員雙月選用因捐順直工振銀一萬兩經前直隸總督李鴻章奏請優奬十七年八月二十二日奉硃批榮森著發往奉天以道員補用欽此經吏部帶領引見十月十六日奉旨著照例發往欽此領照起程十八年正月初八日到省二十二年十月十八日奉上諭奉天東邊道員缺著榮森補授欽此欽遵行知該道於二十三年二月十二日到任現已實歴邊棒三年期满該員精明練逹爲守兼優自授事以來籌辦邊務訓練兵丁均能任怨任勞實心經理洵屬不可多得之員自應循照向章出具切實考語送部引見候旨升用惟查東邊與韓國一江之隔現在新訂條約凡稽查稅務保護商民在在均關緊要該道熟悉情形現飭辦理交涉一時難易生手應請暫緩送部引見一俟該員經手要件完結再行飭令領咨赴部除仍將履歴清册送部考覈外理合恭摺具奏伏乞皇太后皇上聖鑒謹奏奉硃批著照所請吏部知道欽此○○奴才增祺志彭跪奏爲京縣知縣要缺前次擬補之員人地實在相需籲恩准補以資治理恭摺仰祈聖鑒事竊查承德縣知縣陳善寳奏叅革職前經奏請以廣寗縣知縣李景祥升補奉硃批吏部議奏欽此欽遵在案兹准部咨以該員歴俸未满年限覈與陞補定例不符所有該將軍請以該員升補承德縣知縣之處應毋庸議其承德縣知縣要缺應令另行揀選等因光緖二十五年十二月二十四日具奏奉旨依議欽此知照前來查承德縣係六品京縣遇有缺出向例由揀選題陞惟奉省員缺無多知縣一項僅止十三缺奴才等於通省知縣内逐一覈計或經奏補未准部覆或甫准部咨尚未到任實缺知縣祗有五員非特俸满在承德縣缺出之前者固無其人卽俸满在後或將及三年者亦無其人前因廣寗縣知縣李景祥係光緖二十三年八月初三日到任俸次較深且係正途出身該員實心辦事爲守兼優人地實在相需是以奏請升補兹准吏部以該員歴俸未满議駁在部臣循守成規止期例章符合而奴才等逐加遴選旣無合例堪升不得不於俸深者酌量請補查繁要州縣缺出遇有人地相宜例得核實陳明况承德縣係省會首邑奴才等籌商再四惟有仰懇天恩俯准將承德縣京縣一缺仍照前請擬補之廣寍縣知縣李景祥升補實於地方有裨如蒙俞允仍循例給咨送部引見所遺廣寗縣知縣一缺奉省現有應補人員應請扣留外補所有京縣知縣仍請以原擬之員升補緣由理合恭摺具陳伏乞皇太后皇上聖鑒訓示謹奏奉硃批吏部議奏欽此○○護理貴州巡撫布政使臣邵積誠跪奏爲撫臣因病出缺謹代遞遺摺循例由驛馳陳請旨迅賜簡放以重職守恭摺仰祈聖鑒事竊撫臣王毓藻素性嚴正前因辦理黄平教案不勝憤懑以致肝鬱成疾痰熱結胸兩次請假調理並懇開缺復荷天恩賞假一月並奉命兼署提篆該撫臣以受恩深重不敢惜身於上年十二月力疾銷假臣等每次進見輒以時事艱難非有可恃之兵不能自固而黔省又極貧弱近年各省恊餉不繼以至改練洋操亦無的欵時以此爲亟亟大病之後元氣過虧籌慮少煩肝疾陡發於二月初十日夜間痰涎頓壅竟瀕于危伏枕哀鳴聲稱受國厚恩不能再圖報效嗚咽流涕口授遺摺交臣呈遞卽於十二日卯時出缺當將巡撫關防並兼署提督印信敬謹封固存庫并會同署臬司桂霖電請總理衙門代奏伏念故撫臣由進士供職户部謹愼從公以京察一等簡放江蘇糧道迭授廣東運司臬司山東四川藩司所至之處卓有政聲其持已清介篤志忠貞久在聖明洞鑒之中無俟微臣縷述迨蒙恩遇摧授貴州巡撫入黔之始適值廣西游匪倡亂奉旨飭令三省會剿隨卽電商滇粤以廣西爲正兵滇黔爲應兵愼選將吏嚴守邊圉各清各界以防爲剿三年以來游匪無敢竄擾黔中民教積不相有於上年川匪余棟臣滋事風聲所至岌岌乎危故撫臣於邊境州縣防營將士口發手諭諄囑以毋啓外釁免貽君父之憂黔邊之得以安全皆其豫防之力嗣因清平苗匪謀叛攻撲黄平隨經指授機宜不旬日而撲滅復因仁懷匪首陳玉川等聚衆倡亂人心惶惶當病勢危劇其防剿機宜無不拳拳在念是以將士用命旋卽肅清然心力日耗實由於此故撫臣服官中外歴四十餘年平日于吏治民生無時不往來於懷蒞任之初申明條例屏包餽逢迎之習爲之一肅黔省瘠苦庫欵奇絀遇有應辦事宜每多竭蹶故撫臣時與司道通籌熟計裁汰冗員歸併營伍節其虚糜之資儲爲正用之欵黔中營伍多未整飭故撫臣破除情面查看缺額者從嚴參辦營務肅然其用人以心術純正品行端方爲本凡所賞拔洊引者多樸實有用之才其他立經世學堂以求濟世之英建武備學堂以營治兵之選廣儲積積榖使兇年有恃之蓋藏力勸墾荒期瘠壤無或棄之地利宅心以厚蒞事以誠以古名臣自勵奉身清儉一如寒素官俸所入或捐置義莊或振濟隣省從不營及私室身後蕭然深爲悽惻臣從事最久相知最深以上各節均係故撫臣综在事蹟理合上逹宸聰其子優貢二品廕生分省試用道員銘謙孫萀貽　貽筠貽均幼隨侍在署當將故撫臣身後世宜會同署臬司桂霖糧儲道黄元善督飭府縣商同其子妥爲辦理外所有貴州巡撫員缺緊要相應請旨迅賜簡放以重職守並將遺摺附呈御覽謹循例恭摺由驛馳陳伏乞皇太后皇上聖鑒訓示謹奏奉硃批另有旨欽此○○增祺等片再署錦縣事正任安東縣知縣增韞捐離任歸同知班請咨赴部引見所遺之缺查有正任錦縣知縣河厚琦應卽飭回本任又復州知州鄭錫華因病出缺查有候補知縣王恩銜幹練有不堪以署理除分檄飭遵外謹附片具陳伏乞聖鑒謹奏奉硃批吏部知道欽此 
 
