# 1892 - 257 - 4906974

 

Page 1

 
 
[嚴防匪棍] [  申報館主人啓]  
　　邇有不知姓名之匪棍冐刻本館圖章開成收票向某號冐收告白價洋十餘元似此膽大妄爲設心棍騙深恐别處　有冐收銀錢冐取貨物等事是以此後另刻工細花邊聨票添入英文持向各家收告白貲如無此種聨票者卽係匪棍假冐請扭交本館送捕房公廨懲辦决不累及扭交之人至于西字收銀單則仍照舊式特此布陳惟兾鑒及 
[新印玉堂字彚告成] [  圖書集成局啓]  
　　玉堂字彚一書檢字最爲便易是以文人墨客坐賈行商罔不家置一編奉爲枕中之秘惜坊間輾轉翻刻不免帝虎辛羊本局憾焉特用新印大　排成校對精詳一無訛悮刷印裝訂務極美觀刻已告成分爲兩本每部僅收碼洋兩角誠可謂廉之又廉矣諸君子有欲增鄴架之　者請臨　海申報館帳房及各處經理申報處購取也可 
[籌賑通論]  
　　高昌寒食生養疴寓廬有關心時務客叩扉過訪謂先生知今歳各省被災之廣乎應之曰日見各處訪事人探報及各災區告賑之書正在勰勰徬徨愛莫能助奈何客云不佞有管見四則就質高明可乎請問其目則曰其一現在順直山東河南數省大灾以及奉天雲南皖之沿江蘇之徒陽句容等邑水旱蝗災天象如斯深切杞憂順直爲畿輔重地衆星拱辰又有李傅相撫絃操縵自必四山響應山東有黃河巨工大塊文章帝心眷顧呼籲尚易惟河南最苦最難豫省毗連皖鄂秦晉會匪四處伏莽且河北從前係紅鬍子出没之地此次遭災較丁丑戊寅更屬可慮至於徒陽旱蝗近得嚴佑之大善士自齊返里力顧桑梓或不致束手無策但該邑歴年歉收本地籌捐殊不易易且濱臨大江會匪亦多僭蹤不可不思患預防也其二凡遇各省被災一經疆臣入告朝廷截漕發帑無不立沛恩施然聞諸老於賑務之實心實力者僉云凡極苦重災非義賑不能生死肉骨因北省飢民久慣吃賑胸中横亘皇恩皆可叨沐之念官賑不服細查必多冒濫地方有司又慮激變生事只得照册普賑以中國四百兆人丁計之每縣約有三十餘萬倘闔邑全災在大憲發欵至二萬金已覺不菲而按口分攤每口不過得銀五六分何能濟事若義賑則飢民知係同體援溺彼丈夫也我丈夫也見之尚有愧怍之心不能不服查剔查戶嚴則不應賑者删愈多極窮苦者賑愈厚金苕人觀察從豫晉辦義賑至直入官後祗任辦胼手胝足之河工年前山東水災張勤果公奏調赴東祗肯放義賑不願辦官賑皆愛民深切閱歴有得之見也其三自丙子丁丑創辦沭陽青州義賑以來開千古未有之風氣迄今已十餘載目前不特遠山查放之善士筋疲力乏日見其少卽駐滬籌欵之同志唇焦舌敝亦覺漸稀無奈天心不轉災害頻仍捐册勸啓在宇内仁人久已數見不鮮惟歴勸史册大災之後必出大故言念及此慄慄可懼此時此際安飢民卽所以遏亂萌銷患無形實爲目前汲汲之勢至於作善降祥修德獲報姑且不論亦必不爽也伏思我朝深仁厚澤浹髄淪肌孔子云十室之邑必有忠信以中國幅𢄙之廣想不乏好義急公蒿目時艱之豪傑速盼投袂而起各設公所募捐一面徧訪見義勇爲任勞耐苦之君子出而拯援當仁不讓共濟時艱庶幾衆志成城挽回天意譬諸火焚雖遠隔數百家不戮力同心爲之撲滅迨燎原勢成必至同成灰燼矣其四戊寅歳晉豫巨災蘇揚滬紳民設立協賑公所籌募義捐當時樂輸甚旺今則收數日漸寥落或者云歴年已久東南民力亦匱但細思之助賑捐欵或以銀糴糧或以銀兌錢放於被災之地仍在世上國寳流通並非沈諸海底也盖義捐之所以减色者其故有二一因近來遇災省分宫中亦馳書告糴派員四出仿效義賑辦法刻册勸募又立可請奬招徠較易凡富室輸助稍巨之欵悉歸官捐一也從前各省協賑凡有助賑巨欵發交義賑公所今則大吏以應被災省分告糴之請一逕直解其故二也總之宇内協力善願祗有此數不西流卽東流官賑義賑皆屬救災何分彼此惟官賑有不能如義賑之細查戶口祗得按册普賑一層爲難譬如一邑嚴查之後極貧不過萬口以萬金賑之每口得銀一兩可以度過冬春矣右浮冐不除照册有十萬口則萬金每口止一錢有名無實矣現在山東水災湯方伯亟亟欲辦義賑洞悉民隱可爲印証然義賑來源半被官捐邀截巧婦難爲無米之炊此情勢使然夫賑濟以救人救澈爲本奉勸各省官紳善長能不務名而務實凡有心愿皆助入義賑功德倍蓰但義賑查戶人手亦少目各省大憲有不能不顧被災省分乞糴之請者或卽擇候補中誠篤好善能耐辛苦之賢員遴派一二人解欵前往被災之省就欵多寡任辦一縣或兩縣此省人員到彼省卽可名曰義賑况鄰疆泛舟遠拯實是義賑委員選帶樸誠司事悉照義賑章程嚴查戶口躬親散放不假胥吏之手庶幾實惠及民如是辦法若一省遭災有二十州縣各直省協濟每省認辦一縣則通力合作舉重若輕惟被災本省大吏以恩非已出稍損體面想封疆重臣公忠體國但務實事求是必不爭此虛名前歳浙省災賑崧振帥奏派在籍紳士會同辦理官義合而爲一擇善而從不分畛域尤爲無上妙諦也客言至此不禁聞而擊節曰是可謂切中事理和平通逹之論矣爰泚筆記之名之曰籌賑通論 
[武林火警]  
　　二十六日午後杭垣撫院東首車駕橋地方某姓家因午炊疏於檢點遂致火烈具舉各龍聞警馳往竭力撲救炎威始熄計共焚燬樓屋十餘幢云 
[米市增價]  
　　杭垣自夏徂秋雨澤稀少河水乾涸船隻艱於往來四野田禾亦皆减色市上米價漸漸增長最下每石三千有奇中等者約需三千七八百翼貧戶小家數米而炊未免雙眉蹙損矣 
[八閩紀事]  
　　南臺保甲局分設於田鐺專司巡緝以衛閭閻前日有義和行主人送某甲到局提調鄧明府著先交差看管詎料甲播弄神通竟於是夕乘間兎脫明府聞報大怒限該差於三日内拘獲到案否則定行斥革○林保三明府鑑中籍隸閩中以名翰林出宰粤省靈邑甫半年以奉諱解組歸爲其太夫人開弔省中名公鉅卿無不登堂拜奠談者以爲榮明府世業儒居官未久依然兩袖清風現由閩縣蔡伯昻大令聘爲上客使其子弟受業門墻俾資矜式○灣口地方爲柴販出入要隘有某甲開設牙行歴有年所因議抽柴厘以爲拯嬰經費柴販某乙與之爭利各不相下於是兩造紛然互控由縣而府近已具禀督轅矣○譚文帥莅任以後將署中所有閒散夫役悉行裁汰以節縻費○閩屬石龍鄉李孝道者素以務農爲業家計頗稱小康因與族人李誦棠有隙遂被誦棠以滅祭吞租等詞具禀閩縣經帮 
 
 

Page 2

 
 
審委員唐大令提訊數堂將李孝道繫諸囹圄後經張大令翥判斷以李孝道園業較多著捐洋一百五十元李誦棠園業較少著捐錢五十千限於半月内交出由族長置買田産將年間所收之租作爲祭掃之需兩造均遵斷具結而退○督憲所定章程凡代書爲人捉刀只准收錢二百五十文此亦體恤民隱之一端也○新任海防廳朱子香别駕於接印之日由保甲局勇公製高脚牌一路恭送出城鼓吹喧闐極形熱閙此亦所謂官様文章也○津門前松泰典鋪開設有年不愧多財善賈之目有某甲於光緒十年間因海氛不靖舉家避於鄉間衣箱十餘口質於該鋪祗典錢十千嗣以居鄉習慣不復賦鶯遷之計年間祗寄利錢忘其親串某乙代納陸續計之所入息錢已不下十餘千前日甲由鄉至城手携典票至鋪取贖見各物皆爲蛀虫所食頓改舊觀疑有雙雞更鶩之弊向之饒舌典鋪中人自知理屈挽董事張姓從中排解始寢其事 
[皖中雜紀]  
　　揚州興化鹽城等匪棍徒往往引誘小家碧玉浪跡江湖開設妓館勾引良家子弟一入其中便覺樂而忘返不至蕩産傾家而不止地方官雖高懸禁令無如若輩神通廣大往往勾串差保朋比爲奸非一紙告示所能禁絶貽害地方誠非淺尠近經督辦保甲局候補道李篁仙觀察訪悉此種惡習若不嚴加懲創不足以儆將來遂飭局差協同地保將東西花園三步兩家橋稱下坡等處揚帮妓館一律封閉並責成差保押令出境不准逗留如敢故違一經查出重辦不貸由是淫汚藪澤遂變爲清淨道塲矣○某公子有王武子之癖驊騮騄駬品隲甚精每於芳辰佳節騎馬出游殘照一鞭銅街十里載馳載驟意興甚豪廿三日公子乘馬出東門適有一人年約三十餘迎面而來不及避讓致被馬踏傷公子立卽下馬細視傷勢則已奄然欲絶公子意良不忍出資厚殮又遣人訪其家屬其家僅有一老母聞公子命匍匐而來公子諭之曰爾子被馬踏傷遂致殞命我之過也惜死已不能復生媪若有言我當惟命是從媪聞公子言泣曰豚兒不幸慘死想係前生註定不能爲公子咎也公子見其誠實乃慨然曰媪勿悲汝有子而無子晚景安賴矣我當迎汝歸生則供養殁則含視皆我之責也遂挈媪歸家說者謂公子所爲頗有任俠風殆朱郭一流人也○會匪龍松年張道士徐耀亭訊明正法業已先後列報兹聞張道士徐耀亭首級縣掛北門示衆龍松年首級懸掛西門示衆由地保日夜看守時刻不離無如烈日薰蒸至第三日首級已臭不可聞人皆掩鼻而過生前作惡死後尚有餘自宜受萬人唾駡也○江蘇候補府張太守福謙由閩乘輪於廿三日抵皖旋卽乘輿入城竭見各大憲並拜會司道各官小駐數日卽賦歸歟也 
[履勘官溝]  
　　金陵信府河考棚東西有公通官溝二條在官醫秦姓宅内此宅係秦客歳新購大興土木煥然一新恐里人修築溝道致損華居恃强不允衆鄰籌思至再旣無别境可通又恐積潦爲患遂想約與秦理論秦仍堅持前說衆鄰不獲已齊赴保甲總局控秦恃符挾制里黨馬漢卿觀察廉得其情當卽俯如所請飭分局方别駕秉公核辦現已履勘屬實擬禀請觀察諭秦不得阻攔工作之期想已不遠矣 
[月湖漁影]  
　　關道憲吳福茨觀察於廿二日乘坐兵船往鎭海查閱砲臺前已列報兹悉是日鼓輪出口天色已晚至次日上午閱竣回署已在午後矣○監生范起濤以范渭生之女被范耀生强逼成姦受孕私産等詞赴府呈控府憲胡太守批以旣無傷體毁裂衣服痕跡又非姦所當時就擒証據全無豈容妄指且女遭强暴情所不願何能受孕如范耀生果有其事自知于犯法紀必隱避不遑何敢再肆毆詐女父范渭生並不自行呈告何勞該監生等代抱不平總之情節支離碍難取信不准○冷靜街范某爲人傭工勤儉自持歴年積得洋銀數十元以備身後之用其妻貌妍而性淫與某甲有私范於日前因事出外妻遂捲取洋銀衣物與甲逃遁迨范歸家不見其妻四處尋訪迄無下落自念一生辛苦挣積家貲一旦人財兩失安用生爲遂欲投水自盡幸鄰人見而撈救不至與屈大夫爲伍范某何辜而竟困阨若此耶○櫟社李女自幼由某姓領爲童養媳上月其子因病而逝女恐爲强暴所汚遂回母家其母不欲使其青年守節央媒另擇良匹女自念實命不猶不願衾裯别抱於前夜吞烟自盡某姓聞此消息遂向李家索人不肯十休不知作何了結舉世滔滔誰復知以貞節爲重女獨之死靡他從容赴義誠難能而可貴矣醴泉無根芝草無源於兹益信 
[煤礦閒談]  
　　石煤一物出於地中掘之卽得初本不難取也惟近來輪艦機器盛行需用煤斤甚廣以至五洲之煤幾已被其採盡至今採煤之法有非易言常有鑽地至數千尺之深始能見夫煤質者是亦可見取之匪易矣西人某素好講求礦務曾稽天下煤礦開挖之深者計有數處據言法國有某礦破土至一千零八十三尺始露煤質是已可謂深矣然猶未足言也更查比利時一礦則開至一千八百尺之深而英國諸礦則有開至三千一百五十尺之深者是已可見採之匪易乃近來德國所開士班申穆煤礦則竟至四千一百七十五尺之深是則洵屬未聞未見至於中國則産煤甚富不過破土卽得無須穴地深求且所産甚宏統計中國煤礦多於歐洲各國者不下五倍且其地不僅産煤而止他如五金之礦以及雲石火水各礦亦有甚繁奈中國礦利尚未大行故人鮮爲之謀及耳誠如是說則中國礦産固有甚豐彼謀國是者可不早爲計及也乎 
[繞道而行]  
　　蘇彝士運河自開通以來船艘之往來歐亞兩洲者莫不取道其間蓋路程近便與繞道好望角相去何止天淵惟是是取費過多頗難支拄兹聞有腦國火船名根時載有煤炭於西六月廿五日由巴利鐸埠埠行來東舍是河而繞望角至西入月廿四日安抵新嘉坡將煤交納計其行程共五十八日零六點鐘查過河經費每艘須納銀五六百磅繞道雖稍費時日而所省尚多也聞有數船將亦擬步根時之後不復經由是河云 
[善待女囚]  
　　閱英京日報有言法國看待女囚之法最屬仁慈蓋其刑律雖嚴於英然待之之厚則有較英爲愈者查法國女囚均可以自爲覓利如製作一切工藝若能勤奮儘可以獲餘資且獄中有市以便諸女囚購物而傭盤餐其尤妙者重罪之囚不免終身監禁而國家爲之體恤每閱半年出告示一次凡諸女犯如欲嫁人准其呈報於是諸女囚之欲賦狐綏之什者遂向管獄之婦報明婦卽轉詳國家有司據報爲之預備鮮衣數襲并一切應用奩具爲之遣嫁但其嫁也非如平民之例蓋將該女犯發至紐加里多地面擇軍犯之年壯鰥居者配之若有女犯解至該處適人卽由本地方官預行咨照該處督轅女犯至日由該督選擇年壯軍徒若干名聽女之爲自擇得以定其配耦庶使兩無怨曠定章如此亦可謂善體人情而年少女囚受惠者尤爲不淺矣 
[蓮出火坑]  
　　弱柳隨風落花墜溷世無黑崑崙黃衫客輩欲求出青蓮於火坑抑亦難矣有闤闠庸材市廛俗輩義贖玉門之蔡慨還合浦之珠其事其人亦足紀焉有某氏女者原籍江右系出小家纔逾破瓜之年頗擅如花之貌其父術習懋遷與某甲善甲爲粤之連平州人有子年與女若遂以芝蘭之誼訂蔦羅之依六禮旣成卽於客歳迎女回連平然後成婚數度蟾光琴耽瑟好甲旋重利輕離重往江右近因州内吳黃二姓戕殺黃老虎一案官憲倡剿村之議戎馬倥偬人民遷徙甲子流離失所家貲蕩盡炊烟屢斷對泣牛衣與女謀欲鬻女爲兩存之計女亦首肯時各鄉民因避兵故家散人亡賣妻鬻子舉目皆是土著兵勇遂糾合資財販人口以謀利甲子遂托蟻媒鬻女乙家得銀四十圓當其析劵分裾哀動旁觀自以爲離恨天中難期寳鏡重圓矣前數日乙載女至省居於靖海門某客棧旋召鴇羽議價轉鬻有願以三百金販作錢樹者議已有成女於夜靜憑欄眺望回想故園凄然下涙慟哭失聲鄰房黎某聞而異之以詢逆旅主人得知梗概召女盤詰女泣告以故黎惻然動容覓乙而謂之曰羅敷本自有夫豈可任比翼鴛鴦分飛兩地吾願倍償爾値且代籌舟車之費挈女往連平俾完故劍倘不能如願則托人至江西覓 
 
 

Page 3

 
 
其父翁而歸之以免骨肉分離此爲美事汝宜曲從乙不可黎曰若是吾當以買良爲娼首於官矣乙知黎爲惠州糖商此次販貨來省獲利豐厚且其兄起家行伍現統帶緝捕營勇在惠屬辦理積案畏其威炎勉從其議黎交銀取劵後命女居於别室且市衣服俾資更換初五日適有東江船啓行黎遂挈女回惠議托其兄覓甲子而給領完聚知其事者咸頌黎之見義勇爲若女者旣墜火坑旋出苦海洵何幸耶 
[金陵官報]  
　　七月二十四日藩臺瑞臬臺陳總理兩江營務處候補道曾廣照上海回辦釐捐總局候補道歐陽南洋隨員候選道李經楚署江西廣饒九南道候補道徐椿年均見辦海門厘捐知府王澧專差來省禀知奉兩廣督撫提憲會保補缺後以道員用江防同知興奎謝委兼理江寍府理事同知通判恩芳禀知奉委樊興厘捐差卽辭赴局俞鳳琴禀銷南門外保甲差並禀辭回籍守制知縣朱公純禀知奉府改委查勘句容縣秋災差趙鴻禀辭赴蘇謁見撫憲理問許庭森禀知奉府委查勘江寍縣秋災差候選郎中黃宗炎親到禀謝揚州中軍守備嚴松林左軍守備陳兆連高郵城守千總宗承鼎鹽捕營千總張玉衡右哨千總梅淦均謝考卽辭補昨日統領督標新兵等營前福建汀州鎭李占椿禀知中左兩營捕蝗蝻回江寍布理問高禀知呈解廉銀二十五日辦金陵洋務局同文館候補道王廷訓見南洋差遣福建試用同知余貞祥見准補碭山縣陳守晸知縣戴輔道葛祥熊蔣德修均禀知對本畢通判劉秉銓六合縣知縣葉懋本江寍縣理問許庭森江浦縣均禀知奉府委查勘秋災差運判龍澤均從九禹定厚均回揚州洪湖營都司劉東林均禀辭籖分兵部學習主事陳鉅前辭行進京補昨日營務處郭寳昌江寍縣藍禀知赴祿口鎭相騐回二十六日署九江道涂椿年辭辦江南書局候補道程儀洛辦大通督銷丁葆元委辦下關掣騐胡廷玉謝委並呈繳書局委札並銷會辦籌防局差試用知縣王以乾均見 
[蘇省官報]  
　　廿二日長洲縣王禀知赴白龍廟謝將吳縣凌禀知送銅像觀音大士赴光福直隸州趙惟善由奔牛釐局來知縣王肇嵩禀知奉委昭文塘工差分發江蘇卽用知縣劉坦山東人由京引見來省禀到家人來轅禀報家主撫轅巡捕官在任候補知縣長洲縣縣丞單錦堂於本月廿一日辰時在公寓病故廿三日管帶太湖水師正前營安徽卽補府李松榮由江浙一帶查哨回同知王用龢由江北公幹回通判劉晋祺禀辭回江寍長洲縣王由白龍廟謝將回吳縣凌送銅像觀音赴光福回請補丹陽縣郁保章由江隂釐局來禀謝飭知准補魏士鴻禀知奉委會辦泰伯廟祭品差童寳善禀知奉委兼辦順直賑捐指分江蘇試用知縣謝蘭軒河南人由京騐看來省禀到縣丞倪煥章禀知奉府委監放元邑孤貧口糧差翟錫翰禀知奉委太鎭海塘工程差卽辭典史薛鑅禀謝飭知常昭河工案内蒙給准委釐差一次並禀知奉委太鎭海塘工程差卽辭廿四日藩轅牌示照得吳縣典史石汝松病故遺缺查有請補斯缺之候補未入流馮和根堪以先行署理中鎭參府常由金陵回常熟縣周禀到知縣許慶春禀辭解餉赴金陵陳叔謙由木瀆釐局來直州同王希曾禀辭赴金陵見制憲丁憂卽用知縣薛葆楹由上海來縣丞馮詠芝巡檢沈廷楨均銷海運津通局差朱福履吳邑按獄林守廉長邑均禀知奉府委監放孤貧口糧差主簿吳德培禀知奉委太鎭海塘工程差卽辭藩轅牌示照得吳縣主簿劉恆德病故遺缺查有候補主簿程恩浩堪以酌補廿五日候補道錢寳傳由松滬牙釐總局來常熟縣周禀辭知縣王肇嵩禀辭赴昭文塘工差 
[截數停捐]  
　　已丑歳蘇浙等省水災兩淮通屬塲商慷慨輸將公同認捐錢五千千文由淮南總局先行籌墊解至災區散放俟各商售鹽時每引捐繳四十文以補墊欵息銀當由局員禀詳上憲卽於十六年正月起捐兹聞業已繳足局員特於月之廿五日出示停捐以示矜恤示内略云通屬塲商認繳蘇浙賑捐錢五千千文自開捐日起截至本年七月十八日止共收五千八百十七千五百六十文内除還墊欵五千千文應認八厘行息八百十六千九百三十三文尚溢捐錢六百廿七文墊欵息銀旣已還清自應照案截數停捐至溢捐之錢爲數無多無從發還應卽存局撥充公用除禀運憲外合亟示諭各塲商知悉 
[湘撫啓行]  
　　新簡河南巡撫吳清帥已於前晚由滬挈同瀛眷乘坐泰和輪船起程赴湘履任本埠各員送行者概行辭謝以免煩瑣 
[星使抵滬]  
　　出使日本大臣汪芝房星使由原籍起程於前日復涖滬濱卽在滬北天后宫旁暫駐行旌本埠各官咸往上謁並聞星使擬訂期拜會駐滬各國領事云 
[祀事孔明]  
　　昨日關道憲聶觀察縣牌示期八月初二日致祭先師孔子初三日祭社稷壇初四日祭文昌祠十三日祭龍神廟十六日祭關帝廟十七日祭賢良祠 
[出殯誌盛]  
　　松海防同知劉乙笙司馬之夫人仙逝定於昨日出殯已紀報端昨日關道憲聶觀察提右營傅叅戎上海縣黃大令英法兩廨讞員宋二尹葛同轉以及印委各員先後至海防署吊奠午後三點半鐘發引靈柩用獨龍槓以十六人舁之前導有冲風彎號開路神並辛卯科舉人壬辰科進士欽加二品銜江蘇特用道内閣中書卽補府正堂賞戴藍翎等銜牌共二十餘對加以馬上執事馬上鼓次品頂藍翎之對馬四疋頂馬一疋五梅花劊子手誥命亭以八人舁之身穿黃衣緩缓而行後有誥封淑人普封夫人等牌朝亭祭亭容亭魂轎色色齊全孝子在孝幃内步行哀動行路司馬在柩前引導出海防署往西四牌樓縣東縣南過彩衣街出大東門由大碼頭登舟載回杭州原籍下窆儀仗回時過十六鋪入法界進新北門迤邐回署沿路設祭者約有數起一爲本邑各善堂紳董設祭於縣南濟善堂一爲上海縣黃大令設祭於大碼頭上司馬率同孝子一一叩謝其時細雨如絲斜風拂面一路觀看者尚不十分擁擠云 
[滬濱瑣語]  
　　滬南某樹行小主人某甲素有烟霞之癖前日至董家渡曾長興烟館正在吞雲吐霧時忽失去布衫一件甲疑係點心店夥某乙所竊乙無故受寃忿無所洩私購洋烟吞服以圖畢命幸爲鄰人知覺設法施救得慶更生旋由廿三鋪汛捕查得布衫實係前開豆腐店之某丙所竊遂知照甲向内理論不知如何了結○南市小橋某姓家小孩前日由傭婦抱住龍德橋地方遊玩忽被匪徒攫去銀鐲一隻當卽追赶已無蹤影矣 
[龜爭鴇産]  
　　鹽城人某氏素作七十鳥生涯人咸以老九呼之買得良家女子六人在法租界小東門外租賃房屋開設花烟館招引游蜂浪蝶其門如市老九則收夜度貲日積月累頗有盈餘居然面圑圑作富家翁模様同業中之蝦兵蟹將慕其殷富無不脅肩謟笑極意趨承有粤東人某甲見而羡之甘戴緑頭巾與老九姘識老九雖暫時俯就終不十分滿意又與某乙有私嗣因老九房勞過甚偃臥在牀不數日魂歸地府乙見財起意將老九遺下黃白物並烟妓六人串通别花烟館著名鴇婦與甲爭奪家産申自以爲與老九姘識在先不肯低首讓人邀同諸無賴與該鴇婦等終日在茶坊酒館互爭曲直後有某役等帮同理勸令乙將鷹蚨若干分給與甲且圖目前安靜尚嫌所得不多又向該鴇婦等纏擾聞已赴上海縣衙門控告以後不知如何了結也 
[搶火被獲]  
　　法界東興里永壽菴被焚已詳前報兹聞該菴因失愼時被人搶失衣物甚多遂開單呈報捕房並請查緝昨經捕房包探查悉有車夫某甲曾經搶火分得衣服赴押店押錢當將人贓一併拘獲送入捕房候解公堂訊究 
[招摇撞騙]  
　　包探孔阿才禀稱有周鴻坡者冐稱公廨師爺向石寳友騙取洋銀拘獲送案石寳友供稱妻因訟案在法公廨管押周鴻 
 
 

Page 4

 
 
坡自言係英公廨師爺可以代爲斡旋索費洋四十元已付十九元後知被騙向索前洋致相口角由包探拘案楊雲谷供稱目覩石寳友付周鴻坡洋銀周鴻坡供稱係本邑人向爲醫士不敢冐充幕友騙取洋銀實被誣控尚求明察宋二尹以周鴻坡招摇撞騙未便輕恕判令枷號示衆周又稱係監生二尹謂旣稱監生應移送上海縣請吊監照照例懲辦 
[縣案彚錄]  
　　冐收善捐之王惠亭被英包探拘獲解送公堂由代理讞員宋二尹提訊之下飭送上海縣訊辦已見報章前日二尹備文飭差將王解送到縣値日差據情禀明黃愛棠大令飭交値差汪錦看管候訊○私藏火藥一案疉紀前報兹由代理英廨讞員宋二尹飭將火藥先送道轅並將私藏之陳合春報信之高登倫鄔茂談卽鄔詩員於前日備文解至縣署値日差查得鄔茂談係上年沈佐亭控欠米洋之人當卽據情禀明黃大令諭飭分别看管候訊 
[英界公堂瑣案]  
　　包探孔阿才禀稱萬玉泉被潘桂卿刺傷腿彎拘案請究萬玉泉供稱開設復興地貨行有阿成來買蘆粟突被成記地貨行主潘桂卿霸阻向伊理論被用小刃刺傷是以報捕拘案潘桂卿供稱開成記地貨行與萬玉泉口角爭執則有之不敢持刀逞兇宋二尹騐明萬玉泉受傷屬實飭令延醫調治潘桂卿押候萬玉泉傷痊再行訊辦○包探顧阿六禀稱何福成在薈香里一帶野雞流妓院打茶圍乘間行竊衣飾查獲人贓送案請辦葉益亭徐香寳朱春元等投案請領贓物何福成訴稱係紹興人因貪小起見初犯行竊滬上有族兄何丹書可以擔保求請施恩宋二尹判將何福成管押四十二日期滿遞回原籍贓給失主分别認領○抱探顧阿六禀稱有周施氏以看香頭度日經陳松鶴以邀彼看香頭爲名訛索洋銀五元是以拘案周施氏供稱小婦人爲人看香頭不過圖些微利忽有陳松鶴來言伊子因患驚風邀去看視小婦人不以爲疑被誘至小廟中剥去衣服肆行毆打詐去洋銀五元心實不甘報捕拘案陳松鶴供稱小的曾被該氏積欠工錢向伊索取反遭誣控小的實不敢訛詐包探又稱陳松鶴慣以拆梢爲事務求重辦宋二尹謂陳松鶴藉端訛索情殊可惡判笞三百板管押一個月以示懲儆○包探孔阿才禀稱葉阿三前因犯竊遞回浙江嗣又匿跡滬上已非一次今得遇見拘案請訊葉阿三供稱現在不敢再犯行竊宋二尹以葉阿三犯竊遞籍一再混跡租界殊堪痛恨判笞三百板仍行遞籍○王許氏訴稱鄰人湯天林等賭錢吵擾聲震四壁致將小婦人之兒子驚嚇向伊理說反被伊等拉啜講茶爲此報捕拘案湯天林供夏小弟等口角小的在塲勸解夏小弟供與鄰人作葉子戲偶然口角不敢行兇宋二尹判將湯天林笞二百板夏小弟笞一百板分别示儆○包探張九意訴稱唐應祥被歐在華刺傷解案訊供奉飭將傷醫治再行訊究迄今唐傷已痊送請發落唐應祥申訴前情歐在華供稱在發昌行學業曾至寳昌湖絲棧游玩被唐應祥辱駡爭論之餘將做工機器悮行傷伊實不敢持刀行兇宋二尹以唐應祥傷旣痊愈判將歐在華再押四十二日以爲行兇者儆○說小書之李小珠控趙松松趙流才等尋釁訛詐已由包探黃四福將趙松松等拘案請訊趙等不認宋二尹飭令押候覆訊此已列諸前報昨據該包探禀稱往查之下雖無索詐証據惟趙松松等向李小珠尋釁屬實李小珠與陳阿二同稱演說小書藉以餬口趙松松等前來尋釁訛索錢財趙松松趙流才同供見李小珠等說淫書當塲指斥伊等不服因而口角不敢逞蠻尚求明察宋二尹謂趙松松趙流才不應多事判再管押十四日李小珠等著各具不說淫書切結存案 
[正字]  
　　前日本報後幅登有蘇劉財興匯票被刼告白丙申純康莊兌純字悮排絶字合亟更正 
[贈畫鳴謝]  
　　惜隂煉士與其姪施君梅閣皆以繪事知名惜隂工寫梅梅閣工山水余素耳其名惜未之見也日昨惜隂過訪手出所作羅浮小品并梅閣之山水便面見贈展閱一過殊覺暗香疎影與遠山眉黛交相輝映誠妙品也二君均寓鼎新里咫尺蝸廬可以常親翰墨拜登之下用誌數言以鳴謝悃[  古越高昌寒食生拜手]  
[善與人同]  
　　啓者敝所近承羅店鎭益生堂執事羅憲章先生樂善不倦經募闔鎭好善同人助到蟾酥丸一百瓶三合丸二百顆奪命丹四十服七液丹一罐均如數照收掣據奉繳又承王旭堂助洋三元顧蘭亭助洋三百元又常新藻助女所經費洋廿八元一角半又江康伯助女所經費洋三十元除均分别掣付收據外錄請登報以彰善舉此啓[  滬北棲流公所司董謹啓]  
[助賑請符]  
　　謹啓者頃承苕溪無名氏大善士爲妻産後抱恙特助順直賑洋二百元請符治病以求速愈當此直省遍地鴻嗷急在垂危望賑情殷刻不待緩今大善士施活人之惠施救命之錢賴恩波而填苦海萬民感戴憑善氣以召天和二豎潛蹤行見勿藥有喜平安永保俾爾壽康可爲操劵祗領之下當卽焚香篆符奉答外請登報牘謹代災黎同深叩謝[  上海六馬路仁濟善堂籌賑公所施善昌等謹誌]  
[見册助賑]  
　　謹啓者順直水災悽慘萬狀待賑孔殷急如星火値此捐欵弩末萬分爲難不得已分册勸募仰邀仁慈乃蒙李登記大善士見册慨助交到仁濟堂賑所規元七十三兩正値當厄之施且遂顯揚之志楓陛恩沾復徵推解之仁茅檐澤被祗領之下特申謝忱上海六馬路仁濟善堂籌辦順直賑捐滬局施則敬子英甫謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
