# 1900 - 353 - 4909950

 

Page 1

 
 
[募振秦災] [  申報館協振所謹啓]  
　　秦中旱魃爲虐赤地千里飢民草根樹皮掘食已盡甚至有設肆貨人肉以圖殘喘苟延者奇慘情形聞之令人淚下本館協振所迭接告災乞振之信深苦目今閩災未澹北難方殷而陜省又告奇荒廣濟博施愧無良策然東南爲財賦之地好善之士多若鯽魚頻年救災恤鄰不遺餘力故刀兵水旱之劫卒未一遇可見善機洋溢自能上格天心矧今鸞輅西幸繫念尤深各處仁人苟能慷慨解囊上可抒君國之憂下可慰災民之望較之尋常施濟之惠功德尤爲無量焉發棠之請不厭再三敢布數行敬祈德鑒 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[書本報紀鄉會併試後]  
國家肇興景運將及三百年以鄉會試爲掄才大典定制各直省於八月舉行鄉試明歲三月聚各省舉子於京師舉行會試蓋以春秋二季天氣最爲和煦士人之赴試者無祁寒暑雨之苦故二百數十年來相沿至今莫之或攺也然亦有稍稍變通者嘗閱雍正朝東華錄世宗憲皇帝登極時命雍正元年開鄉會試恩科四月鄉試九月會試十月殿試其癸卯甲辰鄉會試正科則攺於雍正二年舉行二月鄉試八月會試九月殿試蓋當開國之初諸事草創未遑釐定故雖考試之期亦往往略有參差自是而後各省或遇事故未能尅期舉辦則由大吏奏請攺期猶憶道光辛卯年江南鄉試因貢院積水號舍淹灌至公衡鑒兩堂皆水深三四尺大府遂奏請攺遲一月至九月八日考試時飲縣程中丞祖洛監臨曾撰楹聨云矮屋策高文九天升九淵沈九轉丹成多士出身在此九月九日秋闈感春夢三塲竟三藝競三條燭燼一官回首於今三十三年文塲佳話至今士林中猶能道之至庚子年省城復大水爰又援例攺期然此係一省之事於他省無與也本年恭逢皇上三旬萬壽去歲臘杪特沛綸音以今歲庚子科爲恩科鄉試次年辛丑爲恩科會試其正科鄉會試著遞推於辛丑壬寅兩年舉行薄海文人方雀躍歡欣咸以得遇慶科爲幸不意今歲五月以後拳匪肇亂中外大啓釁端東南各省疆臣調兵徴餉日無暇晷兼之度支奇絀苟仍舉行鄉試經費必至難籌爰合詞奏請恩科鄉試緩至明年三月舉行會試則遞推至九月雖一時權宜之計然揆之雍正初年之事辦理正復相同裒衣博帶之儒方擬於明歲暮春時節靑衫紈扇徜徉於秦淮鍾阜間覽三月之鶯花尋六朝之金粉是亦文戰之外篇應試之别開生面者也惟時勢不常棋局長安日形紛亂現在和議雖漸有端緒而曠覽大局猶不暇以雍容揄揚者爲潤色鴻業之謀且轉瞬臘盡春回爲期亦過於迫促於是兩江總督兼南洋通商大臣劉峴莊制軍特於上月某日封章入告請於明歲八月恩正兩科併試以節度支而省繁費刻雖未知允准與否然皇上聖明洞鑒當亦知時勢艱迫斷不以屢屢瀆請爲嫌且併試云者將兩次中額併於一次在朝廷旣可略節經費而士子仍可廣沐恩膏一舉而兩善備固未有合宜於此者特未知江南旣介之於先各省亦有繼此而行之者否夫時至今日猶以時文試帖取士有識者早知其所習非所用而以考試爲無足重輕祗以滔滔者咸視此爲庠序至榮國家巨典苟輕於裁撤必羣焉起而議其非故雖明於時勢之重臣亦不得不虚與委蛇爲此圓通辦法世有膽識兼至不泥成法之君子乎苟能奏之朝廷大攺考試條例則人才當可奮起而國恥或能漸雪矣是又何必慮經費難籌而爲此因陋就簡之事哉企予望之 
[衙署被焚]  
　　天津直報云日前某國軍隊開至京北淸河鎭將北路同知署庫中銀兩搜索一空隨縱火焚其屋旋又往昌平州向某刺史索銀若干刺史未能從命遂將衙署付諸内丁刺史亦被害居民之受辱而死者屍骸狼藉于途蓋皆因信任拳匪致此也 
[鄉村遭劫]  
　　天津直報云上月某日王慶拕村被聨軍用砲轟擊村中房屋毁去二十餘家村人之斃於槍林砲雨中者不下四五十名口 
[京師大雪]  
　　京師友人來信云節交大雪冷煖無常十月十四夜忽同雲一色六出花飛迨十五日淸晨則屑玉霏瓊平地已積至寸許十六日自晨至夕狂風怒號寒氣逼人布衾如鐵無食者無不雙鎖愁眉矣 
[銓補新章]  
　　武昌訪事友人來函云湖廣總督張香濤制軍近接行在吏部咨文内開京師失陷本部歴年檔册均已燬失無存一時無從查補所有候選各官應卽暫止銓潠其外省應補各缺卽責成督撫查照定章照常辦理一面飭令擬補之員先行赴任毋庸守候部覆俟將來軍事平定再行彚案咨部查核如有與例不符者卽惟該督撫是問業經本部專摺入奏奉旨依議欽此合卽咨行各督撫一體照辦等因因卽行知署湖北藩司瞿賡甫方伯遵照辦理 
[思患預防]  
　　九江訪事友人云中衡游擊兼帶選鋒左營胡游戎寳琳慨念金陵火藥局之禍猝不及防爰爲亡羊補牢之計飭將火藥庫左近所居老圃數家按名給以腰牌俾往來易於辨認其餘無論何人一概不准至此旋禀請鎭憲就火藥庫四圍設立卡房派兵駐守其中以時巡察一面會同後營游擊兼帶選鋒右營李雲亭游戎出示曉諭曰爲嚴禁事照得藥局乃軍火贮藏之所必須極意巡防軍火係營兵需用之資尤宜小心愼重所有北司藥局重地前因拳匪閙教會匪生端曾經加派弁兵晝夜認眞防守且於一帶種菜居民亦给發有牌凡經過其處者騐明方准前行俾分良莠現在局外週圍垣牆已飭工修完竣其間分义之路不無此達彼通若仍聽其所之勢必視爲大道本遊府除會商九江巡道外合行出示嚴禁曉諭爲此示仰各色人等知悉邇届隆冬宵小易於竊發難保不混跡濳蹝藉滋擾害萬一疏虞有失咎將安歸是以酌定起更後無論何人須由别處行走不許在於藥局前後往來倘敢率性而行一經察覺卽扭送縣署從嚴懲辦本游府實爲保衛地方起見爾等務各自愛毋得漫不經心而以斯言爲具文也凛之愼之切切勿違特示 
 
 

Page 2

 
 
[調兵捕盜]  
　　紹興訪事友人云紹興府屬大嵐山久爲盜匪淵藪人數旣衆防範益難自梁湖鎭王紳家被刼後若輩益復猖狂無忌如寗郡皋橋某姓家太黄巖縣境兪紳家諸盜案類皆若輩所爲地方營汛官弁畏其兇𦦨莫敢往擒祗得備文詳禀撫轅撫憲惲菘耘大中丞札委候補道李鳴九觀察鶴皋正任温州府王雪廬太守琛各帶防軍三百名飛渡錢江上月二十七日到紹會同營汛分投駐紥恊力禽拿大約小醜跳梁不難尅期殲滅也 
[嚴緝梟匪]  
　　杭州訪事人云邇來餘杭縣境時有梟匪出没販賣私鹽經鹽局緝私勇丁前往緝拿梟匪見勇丁爲數無多膽敢稱戈以拒現聞鹺商已添雇勇丁百名以資巡緝並由撫憲惲菘耘中丞札委胡都戎惟貴帶兵前往搜捕矣 
[旗兵肇禍]  
　　鎭江訪事友人云本月初一日之晚丹徒縣待質所突來旗兵多人聲勢洶洶劫去所押甲乙二犯縣署各馬快追至大市口南首始將二犯奪回衆旗兵見勢不佳連放洋槍適中馬快某丙及行人某丁要害應聲而仆若輩見已肇巨禍逃逸無蹝縣莫嶼香大令聞之立詣副都統署謁見吉晉軒統制面陳一切情形一面備文申詳省憲 
[鎭軍謁客]  
　　九江訪事友人云新任九江鎭總兵王雲笙鎭軍下車伊始卽於上月二十六日拜謁駐潯英領事官樂民樂君及新關稅務司許妥瑪君暢談良久而别次日李許二君皆往報謁禮也 
[臬批照錄]  
　　松江訪事友人云前者郡城南門外鄉民孫照耕擔米入市鹽捕中營胡豐齋都戎麾下緝私勇丁疑係私販致起釁端將在旁解勸之潘阿六毆傷因之羣抱不平浼附近紳商遞呈公禀請婁縣屈吉士大令據情詳省旋奉署江蘇臬司朱竹石廉訪批飭松江府照鬥毆例訊辦兹錄其原批大略云據詳孫照耕實係於閏八月十一日淸晨將家中糙米肩挑赴鎭出糶因沿途草上積有濃露以致麻袋掽濕在大街小茶館門前停歇遽被鹽捕營兵聲稱捉鹽猶可謂其形跡可疑所致迨孫照耕將米邀衆看視而該營兵猶與之爭毆已屬逞蠻維時値鄉人上鎭之時經大衆勸開事亦可已乃該營兵等轉將在旁解勸之潘阿六用刀械毆打致傷宜乎衆抱不平今旣查訊明確孫照耕之米旋糶於萬豐米行内有行票可憑潘阿六向以木匠營生有潘司務之稱並無販私情事更無所謂領帮該民人旣被營兵刃傷自應照例科罪以示大公國家設兵緝私原宜於船裝車載大帮梟販其肩挑背負本不在禁捕之例况此次又非人鹽並獲只可按尋常鬥毆律辦理餘免深究應由松江府就近提審秉公擬辦詳候核奪 
[盜賊繁興]  
　　鎭江訪事友人云本月初一日之夜更魚三躍時城内草巷口栢姓家突來盜匪十餘人明火執仗毁門而入傾筐倒篋搜索一空然後放砲一聲相與呼嘯而去次晨事主檢點之下知被刼去金銀首飾及衣箱二口約値一千餘金因卽開單投報丹徒縣署縣主莫嶼香大令立卽前往勘騐一面飭捕緝查是夜城内旗營大觀樓左近某姓家亦被賊入室竊物而逃翌晨事主開列失單投八旗總巡局禀請派兵查緝 
[嚴防縱火]  
　　鎭江訪事友人云常鎭通海道長久山觀察查知目下有種不法匪徒每乘宵深人靜之時濳以煤油置諸暗陬縱火圖劫喪心害理莫甚於斯因於本月初一日會同府尊向子振太守出示嚴禁一面諭令水陸總巡周錦堂都戎保甲總巡楊明府以及文武各巡員嚴密訪拿務獲懲辦 
[情殷投轄]  
　　松江訪事人云自北省拳匪亂起宮廟震驚衣冠塗炭南中被難官商皆坐困無策幸經救濟濟急各善會雇定輪船拯之南下兵部武選司主事高君與華亭縣林霨生大令誼屬同鄉本月初一日襥被赴松投刺請見大令爲之掃榻欵留松郡官紳平日與高君有一面緣者咸往竭誠拜謁 
[沙溪命案]  
　　沙市訪事友人云上月中旬某日之晚甲乙丙三旗丁至龍門巷黄陂人楊某所設洪順帽店藉口購帽乘間竊取櫃上所置布二疋事爲店夥查悉追獲一人詰以布何在則稱已被同黨携去及押同往尋不見蹤跡店夥大怒飽以老拳旋褫其上下衣然後釋之使去時値天寒且又身受重傷疲苶不能行僵臥一宵斃於板門外土地祠内次晨地保見死者徧體鱗傷身無寸縷知係被人所害細加偵訪或告以當此人被毆時曾見有手持彭泰順燈籠者若由此窮原竟委或可得其實情地保遂至彭泰順查問彭稱當時燈由鄰人楊洪順借去迨至楊處詰問楊尚未知已釀命案卽將當時如何被竊如何行兇和盤托出於是地保將楊及其夥帶回江陵縣署禀請騐屍縣主某大令准詞倩帮審委員駱别駕會同理事府左右司固山相騐屬實塡明屍格候將兇手按律嚴懲 
[拐風甚熾]  
　　沙市訪事友人云邇來此間拐風甚熾保赤者咸有戒心上月十一日之夜玉石碑左近某姓家失去七歲男孩一口十三日劉大人巷内劉姓家失去八歲女孩一口偵騎四出蹤跡杳然十八日劉家塲某店主小立門前瞥見一匪挈一糼女狂奔形色倉皇猛憶及前與同居似曾相識呼其名不應心知有異急出阻攔其人竟敢以惡聲相向店主集衆拘拿其人始飛步遁去時女已目瞪口呆不能言語取小噀之使醒叩以故茫然不知乃送之回去珠還合浦喜可知已 
[浙省官塲紀事]  
　　杭州訪事人云淸江行營各軍需用餉項現經防軍局撥銀三萬兩委候補知縣王大令嵩年管解前往至衢防各軍月餉則委候補縣丞錢二尹鼎勛管解已於上月二十九日釘鞘起程矣○省城艮山門絲捐局總辦現届期滿經藩司榮伯衡方伯札委候補知府潘太守恩榮接辦○定字中營男丁現經撫憲惲菘耘中丞札委候補都司廖都戎雄瀚接帶 
[紹郡官塲紀事]  
　　紹興訪事友人云寗紹台道誠果泉觀察由甬東赴省道出越中山陰會稽兩縣主聞之派差在碼頭上結綵張燈預備迎迓及憲舟行抵午雲門外府縣廳協各官均具手版禀見觀察慰勞有加旋命解維向錢江進發水陸弁兵列隊江干恭送如禮○紹屬釐金總辦蔡蓉如太守增光前奉省憲委令兼辦營務及保護教堂事宜已歴數月近因各鄉盜案迭出赴省面禀情形並賀各大憲升任之禧大約句留旬日卽可遄回也 
[甌郡官塲紀事]  
　　温州訪事人云上月二十六日署瑞安縣盛宇堂大令鴻燾由杭省赴滬附招商局普濟輪船來甌就東陽春客棧暫駐禀見道府後擇吉本月初四日赴瑞履新○前任瑞安縣華筠如大令松年因被郡人訐控大憲札飭開缺來省十月初四日將篆務交卸淸楚卽日遄返杭垣○新委温處鹽釐總局程筱周觀察恩培因辦公之所僻玍竇婦橋下殊多不便爰擬於本月朔日任事後男賃公館擇吉鶯遷○前鹽局總辦黄子畬觀察本定本月朔交卸局務嗣因未奉省憲批回故赴省之期刻尚未能預定 
[粤海濤聲]  
　　廣州訪事人云粤省釐務攺商爲官業已派員分赴各處釐廠辦理惟商欠甚巨曾經商首岑敬興等赴釐務總局禀訴經局憲批其牘尾斥之上月二十日七十二行商人數十名齊赴藩轅俟丁方伯公出時攔輿遞禀求將釐務仍歸商人承辦方伯停輿閱禀面諭各商略謂商包釐金欠餉至數十萬兩爾等旣欲承辦須將前欠繳足方可且果欲承辦何不速來事已逾月已經出奏恐難轉圜各商禀求不已方伯乃將其禀收下尙未悉如何批示也○廣東全省小闈姓由商人盧華富認餉承充聲明他人不得私開致擬餉需在案兹聞順德縣王大令以闈姓一案賠欵甚鉅據禀陳村大良兩處叧立票廠藉籌款項遂諭令舊商停歇旋由商人求總公司將此事禀明大憲不知大憲能准行否○上 
 
 

Page 3

 
 
月十九日黎明時城西三園某茶葉店烘焙茶葉不知如何火延板壁店中人均在睡夢中適對門某姓早起焚香見火光四射駭極狂呼左右鄰極力施救幸卽熄滅不致成災○日前由東莞縣來省之小輪船有盜匪多人僞作搭客濳伏艙中行至中途卽各出刀槍剽掠諸客所携銀兩旋有匪船接應正欲過船適又有輪船衝波而至知前船被劫駛近救護匪知不能敵將輪船駛抵岸旁相率奔逃各輪船勇丁亦持槍奮力追赶當塲拘獲匪徒五名解交南海縣訊辦 
[南屏曉鐘]  
　　杭州訪事人云上月二十八日錢塘縣境屏風山之麓有一自縊男屍地保報縣請騐次日縣主沈劍芙大令帶同刑仵書役等人前往仵役察騐之餘唱報死者年約三十左右衣衫藍縷委係自縊身死大令親視無悞遂倩某善堂備棺收殮發封因無屍親認領諭令地保暫行看管○上月二十七日之夜省垣化仙橋畔突有游勇六名堅欲投某飯店止宿店主畏其兇横佯許之而暗使人報知水師營統領楊都戎都戎立卽帶同勇丁前往破扉而入將六勇一併拘獲送交江干總巡局員某君研訊翌日由某君移送錢塘縣署縣主沈劍芙大令諭令收禁所中聽候訊核 
[禾中近事]  
　　嘉興訪事友人云上月某日浙江候補縣唐大令由省來禾趨赴府轅禀見旋詣嘉秀兩縣拜會聞奉　憲飭查嘉興府屬各邑保甲團防在郡小作勾留尚須赴外五縣查察也○上月下旬某日郡城集街曹姓家忽失一四齡女孩家中人惶急異常急遣人四出尋訪旋獲諸西門大街沈姓家先是有某姓嫗領此孩至沈姓處自云以洋蚨十六翼買來今晚暫寄一宵明日來領並囑女切勿外出云云及媼去沈疑而詰之女言家中尚有父母及姊惟姓氏住址則語焉不詳正在盤問間適偵者至沈遂將女交還迨翌晨曹將老媼緝獲扭至秀水縣署禀請究懲邑宰熊大令研訊之下喝令從重掌頰若干下派差押遊四門然後發北門大街保甲局前示衆期滿候再施刑○上月下旬某日晚餐後平湖塘十八里橋相近某鄉民家忽被匪人闖入室中圖刼鄉民駭極狂呼鄰右聞聲畢集追至塘外匪已逃逸無蹤時甫黄昏而暴客已横行無忌居民亦何能安枕無憂哉 
[備預不虞]  
　　本邑大南門外江南機器製造局所備水龍前經總辦潘芸蓀觀察仿照租界救火會章程大加整頓並在局前更樓上懸一警鐘偶遇火災除鳴鐘外日則懸旗夜則懸燈俾人一望而知被災處所刻下觀察復命工人製就紙燈數百盞以便臨時應用亦可謂有備無患矣 
[獲匪移縣]  
　　前日滬南日暉港安字營某勇緝獲富有票匪頭目秦俊傑陳應軫二名前晚統領顔梓琴總戎派令勇丁押解上海縣署縣主汪瑤庭大令飭分别收押候訊 
[移拘要犯]  
　　前日英美租界公廨讞員張柄樞司馬派出捕役凌振齎文投上海縣署禀請縣主汪瑤庭大令派差恊同至大南門外南馬頭十二圖皆宜茶樓拘獲要犯秦增培係湖南長沙府屬某邑人年約四十餘解至二十三七鋪巡防局禀請局員盛雨村二尹遴派勇甲護送入城 
[西節停訊]  
　　昨日禮拜二爲法租界公廨訊案之期適逢天主教中耶穌聖誕卽俗所謂外國冬至者例應停辦公事先期由克總捕頭派人禀知讞員杜枝園大令暫停訊案一日 
[法員出遊]  
　　駐滬法總領事白藻泰君以西歴歲除在卽公務淸閒特操一葉扁舟向九峯三泖間遊覽勝景大約三五日後卽須遄返申江也 
[嚴防押犯]  
　　著名流氓李祥祥因案被控於法租界公廨讞員杜枝園大令會同法總領事署繙譯官費亨祿君訊明顚末判發捕房管押一年罰作苦工克總捕頭查知李神通廣大恐有疏虞特倩各包探在押所外輪流巡綽 
[上海巡局紀事]  
　　有計德舟者持錢至南市小南門外江萬興槽坊購物不知因何與櫃夥口角掄拳逞兇坊中執事人忿甚控諸二十三七鋪巡防局局員程雨村大令飭提研訊姑念愚魯無知飭具攺過切結呈案交地甲帶往坊中服禮不復深求○南市楊家渡懷園茶肆於前晚黄昏時失去牌門二扇當卽投十六鋪巡防北局禀請緝查 
[馬路工程局紀事]  
　　前日江北划船户陳榮發殷文貴二人在南市浦濵爭攬渡客以致兇毆陳非殷敵大聲呼救二十五號巡街捕聞聲而往拘解捕房捕頭令轉解馬路工程局禀請究辦總辦葉孟紀司馬升堂研訊陳供小的係桃源縣人在浦中駕舟謀食已歴多年今被殷把持并遭毆擊叩求究辦殷供小的係鹽城縣人不敢把持實由陳起意逞兇司馬判令各責四十板○前日東洋車夫周川川與同業樂生貴爭攬主顧被樂毆傷二十三號巡街捕一併拘送捕房捕頭令轉解工程局經總辦葉司馬研訊之下周供小的係淮安府屬某邑人樂供小的係崇明縣人司馬騐得周頭上受傷屬實斷令樂給予醫貲准免究辦樂一再哀求司馬判責三十板著周自行醫治○前晚葉司馬率同差甲捕役人等親往各叚巡緝一周至三鼓時始返○昨日葉司馬飭吏繕就文牘投蘇松太兵備道禀報到差任事日期旋又移知上海縣署曁保甲總巡局英美法各租界公廨亦官塲之通例也 
[英美租界晚堂瑣案]  
　　馬友卿控周少卿不交所定棉花讞員張柄樞司馬准詞飭提兩造前晚升堂研訊馬友卿供稱在治下開設合興棉花店九月初八日由李讚臣介紹向華盛廠周少卿購定棉花一千五百擔言定價値先付洋銀二百元訂兩禮拜内出貨嗣後花價飛漲周竟無貨可交叩乞究追周供馬購定棉花後無錢出貨以致價値日漲不得已將貨另行售去李供稱當定購時早將價値議定後周因價漲不肯交貨求鑒司馬將李周二人交保出外限兩禮拜内繳還所付洋銀二百元違干未便○協和茶棧主控工人朱錫巖王金泉竊取茶葉三箱前晚經張司馬研訊原告並未到案朱錫巖供小的係協和西棧工人茶葉在東棧失去小的實不知情求鑒王金泉供小的所有茶葉係陸續積聚而成不敢行竊且貨由司棧鄧甫卿照管與小的無干司馬著押候提鄧到案復訊核追○女郎鄧桂香踽踽獨行經某號巡街捕解送公堂禀請安插前晚經司馬提訊桂香供原籍四川重慶府屬某邑年一十有六僑居漢口前月被歹人誘領來此賣入法租界某花烟館前日出外迷失歸途致被巡街捕拘案現在不願回家惟求超豁司馬令交官媒看管候發棲流女所留養 
[憲批照錄]  
　　十一月初二日奉北洋大臣直隷總督部堂李批據禀另設協濟善會遴紳前赴山東直隷一帶擇逃難最多之區給資南歸或分給衣食殊屬樂善好施仰卽轉飭派去各紳核實妥辦爲荷繳上海三馬路協濟善會尤炯楊兆鏊丁紹芬等謹錄 
[申報館恊振所經收陜西振捐十月廿一日至十月三十日止第三十三次淸單]  
十月廿一日無名氏銅洋一元泰州全泰盛來晚悔生求洪吳氏冥福洋十元硤石順成來柏福申求外症速愈洋二元○廿三日延康莊銅洋六十元補過氏洋十元○廿四日無名氏求病速痊洋十元章蓮莊票元廿兩章蓮舫洋五元皆求家母安健壽考葉仲康節省燭麫資移助洋二元隱名氏洋五元○廿五日滬南補過子洋二元○廿六日泰州全泰盛來洪耕餘銅洋廿一元銅小洋一百角隱名氏票洋一百元○廿七日吳馥堂洋十元○廿八日黄禮步追念先考懺資小洋六十角○廿九日源仁記洋十五元五角同和記洋十元無名氏求母康健洋五元銅洋二元○三十日海濱黄半農洋十元小洋一百角盛澤永泰豐來隱名氏二户龍洋世元荊州松秀山房胡洋五元銅洋十七元以上總共收洋二百四十七元五角票元廿兩銅洋一百十一元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　地保陳鴻安禀稱花户秦金生積欠錢糧匿不見面小的因將伊子阿興送案請追前晚縣主汪瑤庭大令开堂研訊陳供小的在案下充當二十七保二圖地保花户秦金生應完錢糧抗不遵繳小的曾代墊洋銀三十元屢索不付今更避匿不見故將伊子阿興送案叩乞訊追阿興供家中一切事情均由父親主持小的素不干預日前父親來滬謀就刻下不知寄居何處求鑒大令飭暫收押限交其父到案訊追○張玉堂控毛金壽等行兇一案前晚經縣主汪大令提訊張供小的開設染坊前倩夥友將各家托染之布持至南市某馬頭漂凈毛及陳金林等向之阻止以致口角爭毆紛亂中失去布十四疋求卽斷賠毛供此事係陳所爲與小的無干大令判令毛償張洋銀十元交人保出限十日内繳齊給張具領○鎭江府屬某縣人陳林控追失物經縣主汪大令研訊陳供小的現在蘇州元和縣署當長隨上月某日由蘇來滬住小東門外協泰小客棧二十四日午前出外購物而回檢點箱内所有洋銀五十元已如銀杯羽化並失去皮棉馬褂各一件及向棧中人查究均諉爲不知求卽究追陳阿裕供小的係棧主陳客之物不知在何處失去實與棧中無干棧夥傅順供稱當陳聲言失物時小的卽欲報知捕房陳設詞阻止現忽來案控告殊不可解十六鋪地甲裘鎭禀稱是處地在租界之内小的不能越爼代謀大令判令陳賠洋銀三十元限十日内呈案傅掌頰五十下 
[英租界捕房紀事]  
　　前日有利泰行馬車載送西人某甲馳至浦灘適西人某乙乘東洋車迎面而來不及避讓致被磕傷東洋車夫某　經某號巡街捕所見將丙送入捕房捕頭令送至仁濟醫館求西醫敷治○昨日包探徐榮珊行至北京路見方福生所挑舊貨擔上有西人大　時所用刀义三件查係篷路四百九十二號門牌某西人所失爰將方拘入捕房捕頭令押候解送英美租界公堂禀請讞員張柄樞司馬訊明核奪 
[英界瑣聞]  
　　前日有紀某者由南泥城橋沿浜一帶迤邐而行突遇一西兵彳亍而來不及避讓致相碰撞紀能操西語向之詰問西兵怒拔刃猛刺紀急閃避得免于難然亦險矣○前晚有某國水軍六名相約至四川路粤東流妓李阿庚家作狎邪遊嗣以李妓不善逢迎致逢若　之怒突將堂上桌椅恣情擊毁李妓懼潜由後門出投報捕房捕頭令自投該管領事署陳訴李妓無奈怏怏而返比至則各水軍已蹤跡杳然矣 
[美租界捕房紀事]  
　　昨晨駁船户岳東來陳鶴林竊取浦江中某兵船上煤若干墩適爲包控李佩芝所見拘入捕房捕頭令押候解送公堂禀請讞員張柄樞司馬懲辦○前晚無賴沈杏生手持利刃至篷路五百八十三號門牌屋内向其兄沈某强借洋銀勢甚兇横沈某忿甚投訴捕房捕頭令包探張阿五將杏生拘獲押候解送公堂禀請究辦○昨晨小竊周榮貴混入華記路某姓家竊取衣被適爲包探劉阿炳所見拘入捕房捕頭令押候解送公堂禀請訊辦○前晚流氓王小莲狙伏下海浦左近攫取曹阿玉所戴之帽適爲一百十號巡街捕所見拘入捕房捕頭令押候解送公堂禀請核辦 
[厚惠有加]  
　　敝堂今届煮粥以來每晨就食者人數逐漸加增良以世道艱難故趨之者益形擁擠兼之災區待振正殷催欵甚迫旣須顧本地風光尤須兼籌振欵汲深綆短支絀時形乃承趙馥疇善士慨助施粥洋五十元又經募蘇成記洋二十五元鴻盛號洋二十五元王錫桂善士率子日新又新助振洋六十八元龍洋三十二元王日新求身體康健助振洋一百元無名氏助廣益紅票彩洋二十元又次洋三元以衆善之輸將拯羣黎之困阨風高任卹誼篤雲天祗領之餘併此誌謝上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌 
 
 
