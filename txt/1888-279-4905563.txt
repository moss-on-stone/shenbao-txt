# 1888 - 279 - 4905563

 

Page 1

 
 
[重印青樓夢出售] [  申報館主人啓]  
　　青樓夢一書以悱惻芬芳之筆寫流連　綣之情洵香國之佳談敎坊之韻事也向經本舘排印早已不脛而走茲特重付手民字旣無魯簡之訛紙亦類齊紈之潔卽日出書每部價洋五角賜顧者請照曩例 
[點石齋售書啓略]  
　　經策通　○是書蒐羅宏富取用不窮購此應試可咄嗟辦然門徑非由素熟臨事猶易張皇預置案頭隨翻隨讀則臨用之獲益更多而人勞我逸矣今定碼洋卅五元○大題觀海初二集○實文三萬六千篇本届各省鄕試題十得八九謂予不信可覆按也今定碼洋廿五元○五經文準○實文一萬五千首其中向無陳作而特搆者不下萬首新頴美備無踰於此碼洋八元○五鳳樓試帖○得詩一萬二千首塵　土飯慨不闌入碼洋二元○御纂七經先印五經○直行宋字精校精印碼洋八元○廣治平略○采輯史事有體有用洵經世必讀之書碼洋一元其除種類繁多不能備載本埠外埠俱有分鋪士商就近購取可也此佈 
[官塲如戲塲解]  
有三湘退老居士旅居滬上時與余相過從閒嘗談及時事論及官塲輙憤然作色慨然太息曰噫嘻諺云官塲如戲塲近日之官塲竟有不如戲塲者焉余聞而愕然曰若是其甚與居士曰戯塲人知其爲戲也忽焉而莊容正色忽焉而揷科打諢忽焉而爲忠臣孝子忽焉而爲蕩婦狂夫人人所共見也而身登戲塲者必事事認　應作莊容不敢有笑態應作忠孝不敢雜狂蕩蓋以生意所在戲而眞則見者以爲善戲中之戲人弗善焉夫是故戯塲中尚有認眞之時也至於官塲則事事如戲忽焉而接印任事則有如上塲忽焉而罷職閒居則有如下塲卽同一在任時忽焉而謁上官拜同寅坐堂審事則冠帶儼然忽焉而擲籖喝打拍案駡人則威風凛然忽焉而退堂偃息妻子在室朋友在堂則又詼諧談笑意氣灑然然而不能出一謀運一策何事可以興利而殊茫然何事可以除弊而又懵然内而聽命於妻子朋友外而順指於吏役丁胥如傀儡然提之弄之者皆有人在而登塲演戯者且不得自主焉不亦可笑之甚乎余曰吾子之爲此言亦有據乎抑故爲此憤激之談乎居士曰安得無據此等爲傀儡戯者人所共見不必言矣卽有欲復風雅之遺爲崑腔之戱求其稍稍認眞而人皆以爲不合時宜不如京腔亂彈之時路矣何以言之我輩由正途出身讀書明理一行作吏亦思稍補於民生國計遇有事未嘗不欲認眞無如到任之時一二件略覺認眞而笑之者嘲之者已紛然雜至并有從旁掣肘者非曰格於成例卽曰不洽輿情夫胥吏幕友以例相蒙本官未有不信之者而不知彼之誤人也實甚僕請以一事証之前者僕亦曾厠此優孟衣冠中進旅退旅無所建白迨綰之墨綬佩之銅章每欲稍稍振作因思興利必先除害凡禁賭禁娼莫不認眞旣而署内幕友門丁以及同城守弁無不共賭然後知一紙告示空言無補而若輩聲氣潛通假如署中一動捉賭驅娼之念卽有風聲傳出先事預備及官至則一無所見一無所聞然則此等告示誠有如報中所論虚行故事也者且不徒故事虚行已也實反足以害民烟賭娼妓以及小錢私宰等例示旣明知其無益則儘可以不出而無如不能也糧捕典史時慫恿之胥吏房役時禀白之或到任之始或每年照例必須一出蓋若輩卽持此以爲生財之道而庸懦鄉民則有大受其累者矣湘中有最害人之一事曰買馬買馬必於貴州取其便也營中汛守以及驛站皆需用馬馬或病斃或齒加長而不能用則必另購以補之有額數可按不得缺并不得死此本如戱塲中之殺人俄而可以復出已屬可笑而所謂買馬者則僅僅數行册報某日從貴州購得某馬毛片若何口齒幾何價若干兩貴州亦有册報謂某日有某人來買馬若干匹毛片口齒價值皆兩邊相符其實則不過開銷幾十兩銀子而已馬之有無不問也下以此報上以此轉猶戲塲中之分付備馬一人以手作勢持一鞭跳舞片刻而以爲馬已備好曾何以異僕前者曾以此事禀明臬憲謂如此情形事同兒戲徒使各州縣年年費此數十兩銀何不竟将此一例除去盖此數十兩給予承書則彼以册進否則卽不登册将來報銷交代諸多不便若将此例開除則可不受該書之氣而臬憲以爲此例由於部定如欲注銷此案則必先從部中抽去其根方有成效否則仍無實濟然部中之案抽去綦難惟有姑緩再商已耳盖自此而此例永遠不除此累亦永遠不脱僕所以掛冠而去者正以不屑爲傀儡故也夫以官塲而比之戲塲斯亦辱矣乃至官塲不如戲場其亦何説之辭哉然而退老居士之所言固磪有可據并且現身説法非捕風捉影故爲憤激者比也噫官場中人聞之其亦有所動於中耶苟稍有動於其中則必幡然自悔恧然自慚從此一攺其積習以免此辱顧苟僅一二人則亦無補於事不過如退老居士之掛冠而已官塲戯塲何日始分軒輊歟 
[諭旨恭錄]  
　　八月二十九日奉旨巡視南城事務着牟蔭喬去巡視東城事務着周天霖去巡視西城事務着胡泰福去欽此 
[穗垣來信]  
　　署陽江廳喻司馬增偉卸事回省聞司馬署事甫及一年而地方有利必興無弊不革故去任之日軍民送萬民傘德政牌者絡繹於途殊形熱閙甘棠餘蔭司馬有焉○私鑄銅銀本干例禁前日番禺縣差役協同眼線在南關珠光里拿獲棍徒莫老六一名并起出銀模爐灶及鉛銅等物當卽解縣歸案懲治想邑宰爲民除害當不惜盡法嚴懲也○署理臬司王觀察自受事後於詰奸除暴諸大端實事求是並不以暫時攝篆稍涉因循邇來各屬地方刼案迭出觀察謂盜賊猖狂實由於捕務廢弛爰将巡緝不力之汛官計共十餘員詳請督憲撤叅以爲悞公溺職者戒○准升萬州知州王剌史承鋆雖未奉准部覆而大憲爲地擇人不敢過于拘泥飭令先行赴任視事以重職守聞剌史定於月内起程履新想彼都人士翹望福星必有歌來暮者矣○監臨張制軍原定八月二十三日出閳現因書手膳卷略遲未能如期告竣聞制軍攺期廿五日出闈云○黄埔水陸師學堂從新攺建大憲札委廣西候補府袁太守思鞸前往監工○緝捕局勇丁在河南地面捉獲盜犯二名該犯持械拒捕致勇丁受傷隨将該犯押解番禺縣監禁聽候審辦○某甲年約三十餘行至河溪水月橋猝然倒斃是處往來要道阻碍行人旋由地保将屍移往他處待至日暮無人尋認遂報知善堂施棺收殮○厚福里某家前日不戒於火致兆焚如幸食指繁多登卽摸滅僅燒去廚房一間　里皆慶無恙 
 
 

Page 2

 
 
[鳩江秋汛]  
　　蕪湖縣學教諭李仁山廣文疾終任所上月杪出殯化雨春風芳徽已邈青蠅白鹤弔客偏多靈輀登舟後由諸公子扶回涇縣原籍○鄉會榜發每有棍徒在中途刦搶報紙藉端訛詐鬥毆命案因此而起本年鄉榜揭曉在卽承辦皖南京報房丁世松具禀到縣錢孟超明府立卽出示禁止中途刦搶並准移咨文武各衙門飭派兵差沿途照料俾好語傳來不致有阻滯之虞也○年榖豐登鄉農肩挑米榖入城求售囊有餘錢便忘却一年辛苦青皮土棍每在偏街僻巷擺設露天賭臺以爲引誘之計鄉農見獵心喜誤入彀中腰𦆑不難立罄受其害者不一而足父母斯民者可不急爲禁止耶○蕪地近日疫氣較前更盛比户傳染死亡接踵每日街頭出殯者相屬於道棺材店日夜赶作幾有應接不暇之勢○前報過江船被海釣船撞沉淹斃多人一事兹悉搭客及舟子實共三十人救起廿一人尚有九人杳無着落各家屬赴縣呼寃經錢孟超明府飭救生局打撈屍身埋葬並俟妥籌撫卹一面諭令各渡船載客不准過多倘敢故違提案究辦並派地保河捕隨時照料○蕪湖各屬秋成經史蓮叔太守下鄉勘騐繪圖申報藩憲所有被災之處實係顆粒無收者經錢孟超明府出示通衢准各業主佃户於本月初三日起至十五日止親持田契開明村落畝數邀同耆隣地保赴該管字號册書處報明塡册以憑覆勘繪圖詳報緩繳倘逾限不報一律照熟田徴收 
[安慶雜聞]  
　　皖垣小南門内高并頭地方某公舘於八月廿五日早膳後走失一婢年甫十二遣人尋訪蹤跡杳然刻下遍貼招紙收留者謝錢二千文報信者一千文未知此婢果遭拐匪之手耶抑有心逃避也○皖省承辦京棕經大憲檄飭彭新三少尉保赴湖北採辦現已辦成一千一百四十五捆於八月廿五日裝江裕輪船至滬再行換船北上赴部交納○首縣陳雲溪明府赴各鄉查勘秋成於八月廿六日回署○武闈伊邇經阿嘯山方伯札委各員赴金陵辦差不日卽當就道也 
[京師剩語]  
　　户部因各省督　藩臬衙門書吏額數不一每名每月工食若干限三個月一律造具細册報部以憑　核已飛咨各省遵照矣○永定門外迤南鐵箭營地方之關帝廟八月廿三日重修工竣特僱三慶班演戯一天晨鐘夕梵之餘忽聽清歌而觀妙舞一時哄動城廂士女雲集永定門往來車馬爲之擁塞至二更許始得扃閉 
[語兒鄉問俗記]  
　　嘉興府宗太守奉大憲電札赴省面諭要公刻已遄回禾郡矣○前報紀秀水縣朱邑尊親往新塍濮院鄉間催繳地丁銀兩云云兹悉邑尊将啓行適蕭方伯因公過境遂在陡門塘恭迓須俟方伯赴蘇然後赴濮院新塍等處云○近日新米已見入市每石售洋兩元惟皆係客貨本鄉禾稻尚未登塲據鄉人云今歲插　時雨水調和滿擬秋收豐稔不意入秋後忽遭亢旱致生小蟒虫恐将來不能願慰篝車故米價當有漲無賤云 
[錄金山中華會館公致某君論中美新約事]  
　　公啓者竊維懲前毖後謀國之遠圖也居安忘危處世之近憂也中美新約一事閣下言之詳矣而有不得不将事之始末縷陳左右者光緒十三年二月十九日敝會館奉總領事諭轉奉欽差大人劄開光緒十二年八月二十六日准總理衙門函開鄭星使所議酌禁華工來美節略殊有卓見已按照節略照會駐京美使統望詳定自禁章程就近照會外部俾遠禍機而保生命等因曲突徙薪實爲切要惟槪令棄之如遺漫無區别本大臣誠所不忍且華人日稀則華商生計亦因之而蹙本大臣日夜焦思未能遽定善章客臘外部接准駐京美使田貝文函卽備文要約本大臣當卽駁復仰卽傅集各會館董事昭一公所衆商妥定如何取益防損之策刻日具復等因奉此當蒙梁總領事於是年二月二十一二等日連次傅集中華會館紳董昭一公所衆商會議僉以自禁本多未便惟議由總理衙門爲保生命遠禍機起見應如何取益防損一聽欽使作主等情禀復在案旋蒙張欽使維持經歲各商工人等無不共戴仁天同安袵席今春以美人援光緒六年准美立例限制華人之約擬重設苛例拒我華人且埃黨嘵嘵復思不　欽使因不得已而遵總理衙門自禁之令弭禍未萌併於自禁之中仍有區别之處苦衷仁念共見共知此間商工人等具有天良何致吠同瘈狗乃忽於五月初旬接讀閣下由粤致各會館手書力斥新約爲失計怵之以身家性命悚之以傾覆危亡令卽禀請李傅相張制軍奏罷其事許以從中主持併聲明已於廣報詳爲辯論而於欽使前日之拳拳下間熟籌損益全未知也悠悠六合誰不欲便其私聞信之餘心膽盡碎迨閲廣報危辭聳聽人心惶惑益昧從違商賈則裏足不前道途則蹙額相告竊維人心不靖平日之嫉我華人者将藉端而起爲禍無窮且我之所利彼之所　也閣下所撰商務芻言一卷斟酌盈虚乘除銖寸幾若鑾海一區爲我國數萬萬生靈所託命者彼族譯登日報醒目驚心不益将以忌我者困我耶夫商務之蹙憲諭曾以爲憂特國體攸關民命至重懲於前禍故兩害相衡取其輕耳閣下乃不審此徒以偉論成書遠近馳送其意将以防民之害也而隱已爲敵之偵矣不重可惜哉且彼族之環而伺我者尤當留意耳閣下關心桑梓計策萬全自禁之禍旣已抵掌而談不禁之禍豈得掉頭不顧古人料敵必知已知彼先爲不可勝而後可勝若徒狃目前自圖利便容詎知剝膚之痛有甚於閣下所籌者乎卽無暇預計将來而自閣下奮臂一呼亦已藩籬自潰矣前者復函已略陳巔末曾請從長作計勿釀禍端今福未至而禍已昭想亦高明所不及料者天下本無事伏望少安無躁專此卽頌箸安戊子六月二十四日泐 
[滬北火警]  
　　前夜三點餘鐘英租界抛球場東面轉角向開箋扇鋪現已搬去之空房中不知火從何來竟兆焚如南首之慶和太參鋪近在比隣幸得無恙當火盛時英法美洋龍及保險行絲業會館藥水龍紛紛馳救急放自來水管龍頭活水噴薄而出并由救火西人拆去樓房二幢以斷火道焚燒者四幢對面申源洋廣貨鋪係三層樓洋房極爲高大約有華房五開間一進地步同時遭刼貨物付之一炬值價甚鉅惟門面高墻巍然未倒外間傅言該鋪中人見對面火勢逼近恐致殃及急取自備之藥水龍噴救一時人多手亂碰碎火油燈遂成燎原之勢無從施救是否如是還以質諸知此事者聞是處所燬房屋貨物共約值銀十一萬云及四點一刻時警鐘又鳴法租界新街地方失愼法界水龍均自英界馳回灌救八仙橋捕房小洋龍首先赶到開自來水管竭力灌漑旋得撲滅計焚去坐西朝東門面樓房兩幢一爲工部局四十七號門牌之山東餅店兼賣油灼檜一爲四十九號門牌之煤炭店其北間壁爲五十一號門牌聚源館炒麫店幸得無恙而昨晨煤炭店主忽以爲火由炒麫店起炒麫店主謂房屋未燬墻壁未穿火從何起兩下爭論扭進捕房一併管押候爲解案當火起時匪徒乘間搶物幸捕房近在咫尺法捕頭備德祿帶同法包探王榮培李雲發江德林及中西捕分投彈壓獲到搶火者數人李包探獲有銅壺一把鐵爐一隻暫存捕房統候解案又昨日午後新閘地方焚去房屋七間一日之中數里之内罹災已有三次何祝融氏之不憚煩耶 
[莊主提訊]  
　　包探康阿順破獲私鑄銅小洋一案業将張正卿等押候禀道核辦一面移提法租界受買銅小洋之錢莊主再行訊究昨由蔡太守會同英國賈副領事日本繙譯官覆訊該包探及原差張福将法租界拘到之恒元錢莊主張子齋通裕錢庄主方濟之解案并稱據張正卿言曾賣與恒元莊銅小洋一千一百個毛青福言賣與通裕錢莊銅小洋共有六七百個帶同張毛二人奉文投法公堂派包探協同前去指提莊主二人到案張子齋方濟之均不承認收買銅小洋該包探及差同禀稱先提張子齋時認於去年收買銅小洋分售賸下數十個因泛黄色業已棄掉方濟之認收買無多張正卿毛青福均執定賣與張方二人是實太守商之副領事及繙譯官飭将張子齋方濟之同張正卿等一併管押俟禀明道憲再核 
[續解巡丁]  
　　昨報列巡丁歸案一節兹悉法會審員王雁臣司馬亦接程大令函訪得洋關巡丁黄巨卿等在法租界請爲查拿移縣王 
 
 

Page 3

 
 
司馬接函卽飭法包探江德林拘到黄巨卿卽葉同生及蒋阿寳兩人至日昨又有王和尚自行投到捕房王司馬着将三人一併送縣裴邑尊飭值日差分别收禁以待訊供 
[先行交保]  
　　前報所登金字招牌一案昨晨據施建初遞呈保狀求保外甥劉成光出外王司馬将劉與顧松泉一併提案謂劉曰爾父現尚開店爾乃甘心習下作此無恥之事枷號至今爾父不來看爾豈尚以爾爲子耶劉涕泣而稱願從攺過阿寳實是我妻求爲給領司馬問施建初劉娶阿寳時伊父知道否答稱雖知道却不顧問司馬謂今日将劉交爾保去若説阿寳是伊妻可令伊父到案説明施稱伊父現往他處約十一月回滬司馬謂且到其時再説顧松泉着還押俟覓的實人具保 
[索欠成訟]  
　　小東門外有萬隆泰烟館店主爲沈生甫沈弟兄三人長名渭之現在小東門中園烟館生意生甫居次尚有一弟名仰山店中用陳少琴爲夥今春二月間生甫病重将店事託陳管理至六月間該店閉而復開爲沈仰山經手有趙孔氏借出洋五十元向陳索討陳謂洋是店中所用利息應由沈付兩下各執遂起訟端昨日沈渭之沈丁氏生甫妻嚴氏趙孔氏陳少琴及見証章裕堂現在經手之沈仰山會集法捕房經王司馬以時已亭午不及細訊着将陳少琴暫押章裕堂交保下期再問 
[嚴究女堂]  
　　昨報列上海縣裴邑尊查得小東門外戱館街女堂烟館中有婦女呑烟事當經王司馬飭包探往查在案昨将開烟館之萬沈千傅案據供上海人在水神閣弄開烟館店内祇結髮妻及妻母並無别人司馬問阿寳是何人答稱並無阿寳妻名金珠今年二十三歲本在家鄉因母死無人照應是以帶至滬上詰其前日金珠爲何呑烟答稱妻有戒指一枚借與賣水果人本約三日歸還至五日仍不還我将妻痛詈伊遂呑烟司馬謂尚有十五號門牌房屋可是分店答稱我祗有一店彼店是賣水果之丫頭所開司馬詰其伊家可有女堂倌答稱伊家有一个亦名金珠司馬着将萬沈千暫押旋據包探将呑烟人帶案據供母家姓王丈夫萬沈千呑烟爲戒指起見烟館在正月間開起至於十五號是名丫頭者所開我店並無阿寳不用女堂司馬謂丈夫已認用女堂倌爾何抵賴包探又将王金珠傳案據供蘇州人年二十二歲爲無生意住在阿姊處不認識阿寳司馬又問爾家中有何人答稱丈夫死後翁姑相繼去世未生兒女母族無人司馬着提萬沈千到案謂爾説店無女堂此是何人答稱此是姘婦司馬曰此呑烟之所由來也着将萬沈千掌頰二百下具結交保王金珠於今日解案發交善堂擇配諭萬王氏赶将烟館收拾回去不得逗留 
[自認誣扳]  
　　上月間法界又新園浴堂失竊錢七千文報明捕房經法包探獲到杭州人陳寳生據供與王桂生合夥行竊查王桂生另案押在英公廨王司馬函請蔡太守飭差将王桂生送到昨早研詰據供上海人本習薙匠現在失業在英界走夜路被巡捕拘去判押六个月於七月二十九日押起又新園之事實不相干復詰陳寳生陳供實是一人所竊與王桂生無涉司馬謂前次爲何扳伊答稱前在虹口吃官司時有仇司馬謂一派胡言着将陳寳生掌頰四十下詰其何時偷出如何進去供稱伊等開門我挨身而入至黎明進城先遇見縣署捕夥兩人取錢一千六百文行至三牌樓又遇四人将錢換洋四元伊等取去三元司馬詰捕夥是何名字答稱内有阿大餘人不知名字司馬復喝重責一百板於今日解案送縣遞籍王桂生仍歸英公廨 
[分别笞貴]  
　　昨報列有常州人童鴻喜之繼妻王氏在棋盤街雙林堂查到一節昨晨由王司馬先傳童王氏詰問據稱今年十九歲嫁童已二年伊在卡上營生六月十六日父親接我回家後姑來接我父親不肯放回今姑已去世司馬問姑死時爾在何處答稱已來上海司馬問爾姑來接爾父爲何不放爾回旣來上海如何至雙林堂答稱父親亦有别念故不放回同居之朱陸氏探知父意慫恿母親謂上海地面繁華傭工卽可趁錢約定瞞着父親來滬經沈萬喜同朱陸氏将我送入雙林堂初進去不知是妓院後沈逼令寫紙否則到别處去我求本家娘娘暫時容留候丈夫到時領回王司馬傅童鴻喜到案據稱母親前去接妻非但不将妻放回反将母逐出母親氣忿成病於八月初一日身死十三日得岳父培福通信其時我已有病不能動身今始到滬王司馬着提王方氏到案謂爾女旣嫁童姓爲何領到上海做没廉恥事供稱丈夫将女接回不管家事無柴無米隣居朱陸氏有女在上海説起帮傭可以活命因此同伊來滬伊先動身約在萬聚碼頭相會住在伊家司馬着提朱陸氏詰問據供我在常州至滬尋女王方氏再四央我帶伊到滬我言我是寡婦不能携帶别人要去祇好兩起走司馬謂到雙林堂時爲何同去答稱伊到滬住在我處後有陸姓同沈萬喜将伊領出若不同往何以知其下落日後要人何處尋找司馬問講定價洋若干爾女在何處答稱不知伊等講價若干我女在棋盤街妓院傭工現不知去向司馬着提沈萬喜詰問如何與朱陸氏租房童王氏如何到雙林堂如何講價供稱有徐氏與朱陸氏認識託我租屋童王氏在伊家内有陸阿六説起故到雙林堂我雖同去却在外邊不知如何講價司馬謂同去何得不知着掌頰四十下沈萬喜仍稱不知據童王氏稱伊等言定洋一百四十元司馬詰問是否沈不語司馬着将沈萬喜笞一百四十板朱陸氏掌頰一百四十下男婦荷雙連枷發捕房門口示衆一個月司馬謂童王氏亦有不是着掌頰二十下交其夫領回王方氏不應背夫領女到滬亦掌頰二十下復傳王培福到案謂爾女旣已出嫁伊姑來接卽應放回何得留在家内致生如許枝節亦着掌頰二十下将妻方氏領回完案 
[縣案彚錄]  
　　前日有洞庭山人張朱氏偕抱呈陳姓役縣喊控經裴邑尊庭訊朱氏稱小婦人生有一女名六寳于四歲時過寄與南市小九華地方鍾祥記煙館主婦小婦人夫故無依傭工度日女在鍾處每月略貼膳資光陰迅速迄今已十四年六寳年已十八七月間鍾婦病殁小婦人前去料理喪事畢卽将六寳領回不料有自稱鍾兆堂者紏領多人将六寳拉去寄在晝錦牌坊延齡堂烟館楊謙和處叩求提究陳稱小的向當轎夫與朱氏係表姊妹因姪女被楊覇匿是以作抱邑尊以陳揷身多事喝令暫押朱氏飭退候提六寳及楊鍾等到案質訊○陳錢氏控兒子麗榮忤逆一案前日晚堂復經裴邑尊集訊錢氏稱兒子日與無賴爲伍常向小婦人索取錢文務求懲儆麗榮稱小的不敢違犯母親惟因方單一紙由母親借與丁玉泉押去小的向丁索取方單以致母親懐恨控告丁稱方單一紙由錢氏借與小的麗榮不應向小的索取小的自當歸與錢氏邑尊以麗榮違逆母訓飭令收禁丁發押着将方單繳案候核○日前有鄉人張土全投縣喊控父親在田間種作至晚不歸四處尋覔並無　跡旋有人説父被余姓拉去藏匿在空屋内叩求提究裴邑尊訊供後卽傳該圖地保到案查訊據禀張父名德裕向曾販賣私鹽七月間被鹽巡丁拘去土全出洋廿二元将父贖回今又被余姓拉去想仍是前項情事邑尊得供諭俟提案訊辦 
[英界公堂瑣案]  
　　三十八號巡捕稱今晨見陳阿狗所推小車載有麻繩捆紥之小箱皮被囊洋傘等件快快而行後有徐阿桂追赶一併阻拿究詰來源支吾以對爲此送案陳阿狗供浦灘船上有人喚我装載各物及被巡捕阻問其人已不知去向徐阿桂供我之車被陳阿狗推以載物因之追問蔡太守以陳徐所供支離閃爍其爲竊贓可知隨飭捕房将人贓帶回俟查明失主再行解訊○包探陸阿祥稱虹口捕房廚司張阿榮報失衣服七件經我到法租界緝獲王阿海吊贓解案張阿榮供在捕房爲廚司被賊敲碎玻璃窗竊去衣服現經包探獲贓請爲給領王阿海供認不諱蔡太守商之賈副領事以王阿海屢經懲辦怙惡不悛殊堪痛恨判笞百板再發捕房管押一年半以示懲　贓交張阿榮領去○余晉卿稱宜興人現從蘇州趁干可照之　船　滬　玩躭閣在九香　園我有洋五十元暫寄于處及向索伊有意吞没扭交巡捕送請究追于 
 
 

Page 4

 
 
阿照供蘇州人年三十二歲徐寄之洋已被我輸在虹口賭攤現在無力歸還只得将船出售蔡太守判将于阿照押令措還銀洋始准開釋○二十三號華捕稱昨夜抛球場南首失火時見梁阿狗手持銅香爐呢馬掛等件奔跑知係搶火爲此拘押旋有大豐洋貨號學徒張其章前來承認今将入贓送案張其章請領物件梁阿狗供香爐等件在路拾得不敢搶火蔡太守問張其章香爐衣服在鋪内被搶抑搬在街坊被竊張支吾莫答蔡太守以該學徒年幼無知飭将人贓交捕房帶回再傳鋪夥到案核辦○無錫人榮阿芳稱在城内香花橋地方開設飯店妻馮氏於前月初捲取大洋三十五元小洋四十餘個并金壓髮衣服等件私自逃逸今查知妻被張阿桂誘匿在元生客棧報捕拘獲祗起到金壓髮請爲究辦其妻榮馮氏供詞支吾張阿桂供向在榮處爲夥因榮與妻爭閙由我解勸出外不敢誘匿蔡太守飭将張阿桂榮馮氏分别管押着交銀洋首飾再行訊辦 
[善舉摘登]  
　　兹有戲鴻堂寳號因近隣失愼天佑得安助洋二十元以完心願太古招商局寳輪兩次装往牛荘棉衣六十四包均蒙免收水脚祥茂洋行管棧先生助包皮繩子五十副瑞記洋行管棧先生助包皮廿副施少欽翁撥助純陽正氣九二千五百服又篆治吐泄時疫靈符五百道内外諸症靈符五百道合併聲明以揚大德奉省恊賑公所同人謹啓九月初八日 
[來函節錄]  
　　滬北外虹口安仁樂善局來信云敝局近於施診藥外另備向著靈效之截瘧散陸心安堂肝胃氣痛散施送有患以上之症者可向索取也 
[徐孝女事略]  
　　孝女徐氏名慧聰廣東香山縣人瑞珩部郎之長女也生而幽閒貞靜事父母克盡厥職宗族稱孝焉稍長有問名者輒却之詢其故則曰不忍一日離膝下也年十七喪父母痛不欲生屢以身殉家人族長咸勸慰之並勵以弟妹皆幼尚須撫養以副遺囑庶幾先靈斯奠九京斯慰孝女勉從之於是稍稍節哀扶持幼弟弱妹飲食教誨不憚心力迨弟妹輩俱長成孝女年已四十餘每念父母劬勞深恩罔極矢志長齋繡佛托跡空門上報四重下濟三途蓋雖未祝髮而其志已堅也夫女子生而願爲之有家父母之志也設孝女當父母在堂一日不忍離膝下待父母旣殁然後嫁不但於禮爲正而且大有以遂父母之志所謂宜爾室家父母其順矣乎然而孝女之心則惟知有父母不知有他父母在則事之父母亡則欲殉之殉之者仍欲事父母於地下也至於殉之不得而動於大義撫養弟妹以巳之力代父母之力則猶是有事服勞之義父母之事完孝女之願羈矣猶以爲孝思未竟必更欲仗佛力以超度幽冥嗚呼孝女之心惟知有父母而已不知其他也是亦足以傳矣古越高昌寒食生謹略 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[書畫助賑]  
　　鄧尉散民素以山水自娛獨得其中三昧有不傳之秘超出乎尋常繪事誠妙手也現憫災重賑微願且收潤以半助賑爰定規例於左計軸心四尺一元五尺一元五角六尺二元五角横直同屏條减半扇册三角點景倍之餘件另議○寒山農子書善鐘土法神頭歐素不爲人作嫁惟於知已染翰今亦一時興至定例半潤助賑計軸心三尺四角四尺八角五尺一元二角六尺二元四角八尺四元横　同屏條减半楹聨三尺二角四尺半元五尺七角六尺一元八尺二元堂匾四元齋額二元扇册二角磁青金楷琴條大行八行十行十二行每堂計洋四元八元十元餘另議○看雲道士擅丹青於六法之外精繪事於造化之機工則鬼斧難施寫則神化莫測願奏具技以半潤助賑計山水人物仕女軸心三尺一元四尺二元五尺四元六尺六元八尺十元横幅同屏條减半扇册五角寫照二元大者　加補景照軸心例花鳥减半外點題　細者加泥金不畫已上三君皆當世傑出神乎其技者非時下尋常者流也因事過滬暫留旅次鑒家有意請嘗試之必以謂余之言不謬也求書畫者潤筆卽交陳家木橋電報局豫皖賑所掣票憑此送棋盤街北必得彩吕宋票行黄宜壽畫寓小件三天大件五天取件外埠信資自給於十月底爲止上海陳家木橋電報局豫皖賑所代啓 
[念奴嬌聽簫有感]  
　　紫簫吹徹總凄凉不管羈懐棖觸酒醒燈殘孤客耳鄉夢斷來難續小市風聲斜僑月影愁思頻催促司勛憔悴廣陵秋夜聞曲一自削就叅差入雲縹緲音響超塵俗携上畵樓高逈處廉捲翠蛾顰蹙指節含腔脣香度韵遙想人如玉更憐秦女幾時同跨鸞鶴[  佩珠奄主太痴倚聲]  
[奉和聽濤居士懷人之作并賀新知]  
　　秋風還苦雨無可奈何天夢醒人何處眞成不了綠夢醒人何處搔首問情天别有知音在新綠勝舊綠[  椒園主稿]  
[杭州同善堂經收六月分賑捐清單]  
　　趙藍氏求病愈洋一百十元江寗縣民婦何杜氏爲子何奇官患病求愈蕭山單　汀節省日用二户各二十元無名氏泉唐西河氏祈保妻産平安二户各十元求合家佑如意平安六元又四開兩元王崇德堂蘇松鶴堂爲子病愈完愿無名湖州孝豐敎諭余募四户各五元葉珪求長子國華　症全愈願錢李氏求子二户各四元戴仰亭三元西溪講舍紫石山樵二户各二元秦煥亭王記楊小亭竣蘭生無名氏五户各一元朱子長英王菊如合洋一元浙江張曙三房後裔銅洋三元方杭香銅洋二元蒋潣江錢五百二十二文以上共收英洋二百十七元銅洋五元四開小洋二個五百念二文各數解交杭城電報局手收彚解賑撫局合併聲明 
[上海北市絲業會舘籌賑公所施少欽經收接錄福建來另登清單]  
　　同安縣俞東生明府捐募如華堂許　家陳乃秋三人各洋無民五户各一洋遂初堂四户各一元滋德堂陔華堂寅士氏林揚聲許允儀王心存練其道蘇福海陳鶴孫蔡春如樂善堂張煉梅林琴船林少記王文祥陳王氏寜遠堂積慶堂餘慶堂餘德堂王記陳阮記鄭葉記鄭記翁彭記陳王記梨記青記敢記勉善廿九人各一元共番四拾四元計重庫平三拾六兩陸錢八分歸化縣趙子才明府捐募趙子才五千文沈庚生歐湛臣李萬順賴貫五湯彤榮五人各洋二元劉叙五章郁齋祥順元號振興號聚生號羅文光李崇書陳元書張梓才鄧林源陳興嗣東興祥張勝利羅利記李永興謝裕豐羅益興拾德琴江拾八人各一元黄義興陽同泰梁瑞成一元揭秉常李雲皆一元李順華黄友仁廖隆興隆生　號蔡益興豫貞甡一元玉興珍德盛號發興仁一洋李春和永利和揭式興陳吉泰一元共番三十九元計重庳平廿五兩九錢五分德化縣張濟生明府捐募張濟生洋八元榮裕興德興典豐成典三户各四元德赤官運局張太文各三元德化縣學正堂蔡左堂林二元德化縣右堂章德化縣汎守　蘇赤水汎守府楊吳喜春蘇登　五人各二元德化税厘分局蘇華龍各一元共番四十計重庫平廿八兩八錢程小梅少尹捐　劉繩五程鵬各洋陸元吕鴻志五元黄學才汪祖培各三元劉佩李德新劉門卓氏祝劉氏四人各二洋曹輔臣羅孔昭黄係劉副温蘭亭黄鐘彝周翁氏七人每一洋共番三十八元計重庫平廿七兩二錢陸分永春州沈莊夫刺史捐募沈莊夫洋十元鄭通謀陳雅相每三元鄭奕耕黄文友吳惟高王和忠王倉忠莊世柔王信國柯季得黄世結邱住萬林有瑜施光榮鄭惟隆十三户各一元共番　九元計重庫平廿兩零八錢八分[  未完]  
[上海三馬路與昌恊賑公所陳竹坪經收河南皖北賑捐六月初八日第一千另六十五次清單]  
　　臺北艋舺洪魯川先生來列會辦臺北撫墾局俞　臣經募陸自牧劉氏齋俞勤臣三户各四元陳雨亭龍溪老人敦義堂陳二户各　元楊德軒等六户各一元共來花洋二十四元○本埠陳先生來裕長行五十元○金澤方仁求家宅平安二十元○立福册黄柳氏求壽一元無名氏求嗣二元又賑捐啓不書名五户各五角以上二册共來五元五角○閩中槐臣氏四元○無錫三樹堂求小兒通元病體全愈三元○本埠來陳蔡有病愈完愿　元張志　完愿五元四角盛源二元○雙林蔡敬恕來不留名病全完愿　角○○本日共收料一百二十三元小洋十四角 
[上海三馬路與昌恊賑公所陳竹坪經收河南皖北賑捐六月初十日第一千另六次清單]  
　　安慶桐城縣孔鎭體仁局程之樹齋兩善士經募熊雲鵬汪保林陳可春朱柳齋四户各四百鄭輯瑞鄭成程翰文陳金鑒李梅生熊安南位邵建章吳克明熊鼎豐李慶太位龍禮　熊桂南程紹賢十三户各二百文王滕階錢義發王友生熊陽生方丙春江子才施煥章等三十四户各一百共來本洋六元○源生洋貨號因與二友合賈洋布頗稱　手稍沾　公允提助規　一百兩○蔚豐厚寳號趙蓉生先生交到水災圖册承德堂蒋平銀四十兩申規元四十二兩八錢一分○又交來有福昌凉郡市三隱者隨善山人二善十募和盛昌張學曾各京平銀二兩四錢信大翁氷泰福右陶居士同積永三和玉天成信昌忠立盛明同善公等十九户各京平一兩恆升和八錢魯江輸氏六錢同源利竹平氏敬德堂王殿予德昌榮懷古堂等十三户各五錢樂善堂四錢羅文熙郝有慶趙崑元三户各三錢共來京平銀三十三兩申規銀三十四兩八錢四分解囊册亦梅求情卽愈六角餘慶子無名氏各二角轉念子一百惜陰子五十文共來洋一元錢一百五十文製造局王愧孫先生交來周仕喜李同發姚勝王丹成四户合助九元童大發白靜軒合助三元雷友勝吳光裕合二元李恆姚佑生合一元共來洋十五元○江灣張東望先生交來錢燕翼二无助梅居士百忍堂名一元席德品記積慶堂張友琴舍五户各志頤各五角思義堂四百人和號三百共來英洋五元小洋廿一角錢七十文又水灾圖册心平弟子一元張裕森光裕堂陳永穎三户各五角共來小洋廿五角嘉定南門内李見三寄隱名氏二元松江周公舘笑生氏元廣昌崑記十元黄以橋五元寶成銀樓銅洋六十元何桂華求目疾卽愈一元廣平七齡　子求病卽痊四元無名氏二元城隍廟捅捐濫泥渡包裕堂一點虔心求咳嗽疝氣卽愈二元白紙包四元散捐小洋五角錢一百九十二文本宅門前捅捐鈔票洋五元紅紙包求平安四角水災册保興安一角白紙包一角散捐英洋二元銅洋一元小洋二角錢二十九文○本日共收洋六十五元規銀一百七十七兩六錢五分銅洋六十一元小洋十五九角錢四百四十一文合併聲明 
[上海陳家木橋電報總局豫皖賑捐處八月下旬收數清單]  
　　雲册雲南臬署鄒從善堂讀募第七批雲平銀二百九十兩伸合規元三百况六兩錢四分由灭順祥號于八月廿一日交到細另登○吉册吉林電局廖經交第三批豐觀察代胞妹適伊爾根覺羅氏吉平銀二百兩申合規元二伯零九兩八錢由存義公票號于八月廿四交到直册都馬全芸軒先生募廿五批無民無名氏八元蘇册得元齋書坊募十九批陸欽刑十圓平湖沈逋梅潤資助賑八角松册瀏河陳本安第四批集七月份捐八圓皖册蕪湖陳楫青本洋一圓申册總收支所交來錢張氏五十圓南翔鎭洽昌當四圓又募金惠記二圓濟恆乙圓陳蓉芳少夫小芳不書人無民氏同泰荘六人各五角以上實收洋十圓陳洪源爲先嚴百歲冥壽懺錢助賑以祈冥福洋十圓汝南冡子爲先父廿週忌懺助賑以祈冥福洋二十圓嚴家橋厘卡錢募隱民氏二圓聞履祥施選卿二人各一洋陳隱名一角總收支所來朱隱名三洋不書人二洋吳隱名一洋○本旬共收規元五百十六兩另四分英洋一伯廿一元九角本洋乙元合計規元九十三兩四錢九分五厘三項共合規元六百另九兩五錢三分五厘○連前共收規元四十七萬七千一百七十七兩二錢五分一厘○連前共解至第十六批止計規元四十七萬六千二伯零八兩七錢五分○另又撥解粤東直隸奉天等賑計規元三千五百三十一兩五錢○以上實墊解規元二千五百陸十二兩九錢九力九厘特此聲明 
[上海北市絲業曾舘籌賑公所施少欽經收另登建守彝居士誦芬居士兩大善士捐募河南衣賑捐細數清單]  
　　福州海防分府袁芝銘司馬募洋五百元計臺新議平三百七十兩每七五申光英四百九十四元誦芬守彝兩居士同捐募樂善堂光洋四十元祈保平安氏三十元誦芬居三十元守彝居士三十元惜福氏十元蒋壽記英洋廿元祈保平安蒋氏五元二户計重庫平十八兩從如居士十五元計庫平十兩零八錢龍溪平寗諶巖海澄長泰五帮合捐五十元計庫平三十六兩守拙居士馮十元計庫平七兩三錢方繩武十元計庫平七兩三錢豐芭堂王十元計庫平七兩二錢五分明新山房洋十元陳煦甫光洋十元桐蔭書屋英洋十元景星慶雲吳介記樹滋堂沙贊記四户各五元徐小齋臺票　五元計臺　議平三兩五錢七四四申光洋四元七角得過且過居士洋廿五元清河郡吳氏祈求凡事順遂廿元又一户求刧病延年廿元又一户求平安無病十元清河郡王氏求一切平安廿元又一户求逢兇化吉十元祈保雙親福壽十元不留名不求人知隱其名無力人無名氏五户各五元以上十二户共洋一百四十元計臺新議平一百零三兩六錢以上大共三　五户合番洋九百六十九元○白石局馮文卿鹺募馮洋四十文阮樂軒十元彭碧輝十元寗德公店十元白石課舘十元蕭子仁六元積　堂鄭少雲李根臣姚朗山四户各四元易汀洲三元趙竹齋九思堂夏滌軒懷德堂郎禮齋謀萃森屢友章李鴻本八户各二元蕭受之　成美潘介臣陳連鑑陳慶驤　晉祥永言堂不書名南陽堂王亦南慶裕堂虞春泉鄭眞童謝鳳池陳景菜謝丹秋趙巨卿陳揚祖何如祺十九户各一元共番一百四十元計重庫平九十八兩一錢洋口局周耀如司馬捐募洋口官運局員友洋十元貞裕洋舘六元維新洋舘泰來洋舘仁記洋全美洋舘怡記洋舘裕泰號光大號義和號萬豐號闕廷献彩盛號公祥隆十二户各二元晉源號益豐厚寶興號萬順興萬順泰萬成號瑞成號廣茂恆林泰興木廠楊泰成木廠十户各一元共番五十元計重庫銀三十五兩八錢三分光澤局張子敬鹺尹捐募光澤鹽邦洋十元張子敬四員沈敬亭潘小樵陳鈺甫徐則堯高毓彦高清濠林昌忱七户各二員高雲軒鐘勉臣各一員共番三十元計重庫平廿一兩六錢五分○建寗局俞辰生鹺尹捐募同善堂洋十九元俞辰生吳介軒各五員徐穩菴四元馬衡堂何家生徐篤齋三户各三元羅又金賴棟甫杜梅軒吳惕齋四户各二員共番五十員計重庫平三十五兩六錢九分良淺局吳雪奇鹺尹捐募吳雪寄洋十元羅立也李蘭谷各五元姚建齋三元程宇澄陳盡臣倚雲居士蔡大猷吳冠春陳耐予天昌號義和公勝和　悦來十户各二員蔡連端廖寶記各一員共番四十五員計重庫平三十二兩四錢二分峽陽局陳顯亮鹺尹捐募陳顯亮洋四元應紹應惟賢各二元應安衢應形階應上崇駱宣梁步雲調元六户各一元共番十四員計重庫平十兩零一錢三分○石碼局劉桂林賴啓文同捐募王賡庭洋十元載厚堂賴賜書堂劉各八元平寗龍嚴六元陳玉堂劍書屋環玉樓黄陳石氏雲霄帶漳浦帮詔安帮同安帮葛香庭九户各四元四玩堂徐金陵陸隆溪歐南靖帮德星堂陳陳子明寶安書至七户各二元陳寶珊一元共八十三元計重庫平五十九兩七錢六分○詔浦局吳小圃鹺尹捐募張幹之洋三十元粤東各鹽廷念元吳小圃十元西甫興茂鹽號廣隆鹽號各六元廣昌德義號各二元共番七十六元計重庫平五十五兩零二分蓮河塔吕冶亭鹹尹捐募吕冶亭洋六元種義堂誠心堂樹德堂聚星堂迹名氏耕心齋六户各一元共番十二元計重庫平八兩七錢二分詔安場張幹之鹻尹捐洋十元計重庫平七兩零一分石碼關劉麗琴鹽尹捐募石碼衆善堂洋三十元碼典鋪登誼堂十五元慶蘭堂劉知不足軒各十元潘餘慶軒趙雙桂李藹如三户各四元貽遠堂瑞興堂各二元黄同德堂包登厚堂各一元共番八十三元計重庫平五十九兩七錢水口關沙賛周鹽尹捐募沙賛周十七元水口魚貨鋪各口雜貨鋪各六元潘少垣鄒曉　各口　户三户各四元思補齋洛香芳四友堂黄田帮書豐舘四户各二元紹衣堂陳澄芳營讀堂鄭少農無民氏劉萬源陳長美陳玉川汪泰豐九户各一元陳高鑾何向珍林龍廣陳夢朋二元共番六十計重庫平四十三兩四錢漳州府經廳張洛門叅軍捐募隱其名不書人無民氏量力面行之有心無力人力行子薄助人求平安居士求順遂居士省居潤身齋求是居從善室不求人利人求益居退思居士修身堂自好室以文居愼言居士恕而如子棉力人得過旦過居靜思居士利足自勉居安分守己人守拙居藏拙居克己居與人方便日新居利止居自新書屋居守身如玉五之書屋壽而康美而善旨且有如不及愧弗行正心居福且壽養亷堂補拙居樹德堂求勉灾刧人祈估一切四十八户各洋一元集衆力而成二元共番五十元計重庫平三十六兩零二分七厘 
 
 

Page 10

 
 
［G>　　新選石印小題三萬選時文　浙東求是齋主人啓 
　　邇來石印小題文不下數十餘種自前年小題文府出而購者如獲枕中鴻寶一時爲巨選然文不過一萬二千篇不及三萬選之半是以　　尚多閱者每　雖備未全之歎今浙東求是齊主人藏有名八窗稿各省書院課藝以及近時歲科試草數萬　廣延名　碩宿博觀約取悉心響選擇其尤精尤雅者得小題文二萬篇再延江浙名士分題補作無情　題及長搭題萬首選集三萬篇名之曰小題三萬選體由是而備題由是而全小題之新穎美備無踚於斯茲選始於去秋成於今夏互相參訂精益求精致校對精寫裝訂紙墨印工之完善齊正可告無罪於有目共賞之諸君耳今託鴻寶齊書局石印一千都分裝卅二本每部價洋十六元津於十一月出書躉售預定者向上海四馬路樂善堂書局或鴻寶齊書局帳房面議可也此佈 
　　新出欣賞齊尺牘 
　　上海爲通商鉅埠無論行商坐賈不遠千里萬里而來致傳語平　往往言之不易於是　書雁帛商旅當務之惫然求之近來尺牘諸書有　六太深者有散行遇俗者未有如　君仲甫所著欣賞齊尺牘四六散行並行不悖淺深合度雅俗折中以邇敏之筆寫　轉之詞異鄉通問一如　對家庭朋友往還愰似痰心紙上父母妻三尋親戚之稟啓上中下不等相交之手札以及　弔慶賀等信無所不備洵爲尺牘中之珠寶也每部六本洋六角上海四馬路文海堂書局棋盤街北三馬路口海昌書莊發兌並各書坊均有寄售 
　　新出玉琯歸新　○是書將一年三百六十日列朝典故事實逐日備　無論詩詞歌賦有四時令者均可採擇每部十二本洋一元〇新出中西別琴竹枝詞洋一角〇　　澳門紀　洋四角 
　　四馬路文海堂啓 
　　江左書林發兌書籍告白 
　　本坊開設上洋四馬路中搜輯經史子集校警古今各書必以科重工精印行海內旁求博採略備精華上自　京畿遼瀋下逮閩廣楚豫通達無間早邀宦紳鑒賞矣惟近來石印也至除本坊自印各書外于家藏精本新出各書以及銅板錫版并衆書坊各石印局所有登報之書無不賅備另備書目以便採擇但目外之書甚繁未克全列蒙顧者請另開單可繁興遠處各省一紙書來尅日報命亦必克己定價惟希　垂鑒謹將近出各書略附于下　精刻新書　癸巳存稿二元周　予棋譜二角中藏經四角陰陽兩宅集成二元　套管柱秋水軒尺牘四角說文管見二角後七家詩註釋四角橘中秘棋譜三角註釋得月樓賦鈔七角分隸偶存三角大板四書匯參大全二元五角國朝書識六角袖珍增篆文康熙字典附考證四元山左校士錄四角觀聚古今方要補六角藝苑名言二角五分性理新論一角六新刻內經知要四角原板百美新詠畫傳四本六角籌餉海防鄭工捐例合八角辦證奇聞醫書六角神相彙編三角沈文肅公政書一元二角國朝八家四六六角大板廿一史約編八角　錫版　增題注近科分韻舘閣詩初二集綾套六本九角小題　　初二集六角增補文料大成綾套四本六角　跖賦一元七種紀事本末　石印　小題利器附搭截各法　巧搭聯絡金丹　藝林拱璧　五經合纂大成　文獻通考　小題文府　增圖聊　志異　宋本十三經注疏　經訓堂叢書　直行本淵鑒類函　梅氏算學叢書　秋景舘詩分韻　大題文富　會文正公全集　上層四書考輯要下層四書味根錄　四書串珠 
　　增廣四書五經典林後附易例子大全字學舉隅告成啓　是書風行已久傳誤甚多茲由敏求書屋主人敦請名宿再三校勘又復兼採經史諸子百家飯有關於行文者儘閱本之門分類別使易稽閱更請　於楷書者繕寫一通付諸石印現已工竣每部定價洋三元躉批從廉如蒙賜顧請向江左書林面議 
　　屈臣氏大藥房　精製中國上等蠟丸藥發售 
　　歡喜添丁丸每盒四丸凈錢九十三 
　　小兒回春丹每盒十丸九百三十五 
　　珠珀七釐丹每盒十丸五百六十文 
　　藿香正氣丸每盒十丸二百二十四 
　　祛風活絡丸每盒十丸三百三十六 
　　調經　育丸每盒十丸七百四十八 
　　甘露午時茶每盒廿塊一百六十八 
　　琥珀抱龍丸每盒十丸二百九十六 
　　追風蘇合丸每盒十丸二百六十三 
　　産後烏金丸每盒十丸二百二十四 
　　安胎益母丸每盒十丸二百二十四 
　　上洋英大馬路屈臣氏謹啓 
　　石印五經文鵠 
　　經文之選由來多矣獨以搜多題備之念未嘗見有審辨精稿之用心第是編雖只計文四千篇其入選之作有義必臻可謂無體不備才華煥發屈艶班香淵博典麗雅正清興爲舉業之規模誠學者之寶筏想海內君子定以先　之爲快也茲付石印　爲袖珍裝訂十本每部價洋四圓寄上洋掃葉山房江左書林千匙堂抱芳閣文貴閣讀未樓醉六堂南申昌暢懷書屋寶文閣芸缃閣文玉山房等家發售 
　　新增詳註尺牘入門 
　　是書採取近時往來信札凡寫信之法及落欵格式如起筆法恭維法入事法收尾法等各式各法無不全備並設爲問答是以較大概尺牘容易入門也洋五角在四馬路文宜書局發售 
　　分條六角　分條六角 
　　十一月份票全張半張公道拆票代勞紅票升足信購上海棋盤街龍鳳樓對門 
　　大發財　萬福利　仝啓 
　　新刊艷異新編續集 
　　是書兪君吟香所輯搜羅世上奇奇怪怪之事彙集成編其中如夫婦串騙情種輕生司馬風流鴛鴦折翼青樓遇騙冒名宿妓等事可爲時下之奇觀每部二本價洋三角寄售在上海四馬路中望三益齊書林 
　　頭彩四萬元　協記天源行 
　　英十一月票全張六元半張三元分條七角外埠信購原班回件棋盤街協記天源啓 
　　生生堂佈告　淆混招牌 
　　店家立招牌爲業客商認招牌爲憑今本堂衖口法界大馬路中市有甡甡堂一店字異音同希圖淆混遠處交局寄賣須囑認明本堂老招牌無不致悞 
　　謀得利洋琴出售 
　　本行開設英大馬路第三號門牌專售大小洋琴各式外洋玩　歷有多年今有運到新創華音洋琴各調兼備音韻雅亮竟堪悅耳賞心價亦格外克己凡　貴客欲購者屈　駕看貨面議可也 
　　主人告白 
　　立止小腸氣藥　平安散 
　　平安散專治疝氣俗名小腸氣服藥後竟平安永不復發每瓶計足洋五角今寄上洋打狗橋北恆泰布號蘇州胥門內養育巷萬春福布號二家出售 
　　三鑫堂啓 
　　呂宋烟呂宋票行 
　　自運本　及各廠上等呂宋烟頂舊鼻烟英十一月票批發公道專拆　市兌收紅票更克己三馬路口 
　　永　棧 
　　分條克己　鈺記 
　　英十一月票全張六元半張三元紅票足申信購原班回件指明上洋更上一層樓對門 
　　看書即知戒烟法 
　　此書蒙　克王爺賜章鑒定　倉場督憲宗室鐘監　上海道憲沈　賜序最奇者服藥後腸中漬滯烟油悉由毛孔而出故能除心　愈百病增飲食豐容顏冬月手足不冷夏天身體不熱鬚髮竟可白轉黑既痿復能種子每個價銀一兩每癮一錢服丸三兩除根惟藥丸無凸凹形即係假冒藥另有　狐騷臭藥每料一元三日除根　雀斑藥半元十日消　髪禿藥九角半月重生　淋漓廯藥等二角　　　痢　瀉　目疾等藥一角賜顧者送書一本上海只此一家金陵另有一鋪其餘省城各碼頭並無分鋪上海北門外吉祥街如意衡金陵城內土街口生生堂同啓 
　　發皆中節　萬倍利 
　　英十一月票全張半張分條照市紅票升　信購指　上洋棋盤街中市 
　　發皆中萬倍利啓 
　　英十一月　分條錢六百六十〇五條三元　一定中鴻福來快得利 
　　全半照例批發公平函委即奉紅票照兌上海四馬路 
　　十一月票　運必亨通 
　　本行自運呂宋　呂宋烟　發另售　價公道全張半張照市分條六角半　票升現信購即　上海四馬路聚　　大福來立　　仝同　榮運亨通啓 
　　十一月票出售 
　　設票四萬號頭彩四萬元餘彩均照舊章全張六元半張三元分條七角華歷十月初四日開彩遠處寄賣認明各號信式圖樣是要此佈 
　　呂商必得天成萬有利同得利仝啓 
　　拍賣車糖 
　　本行准於每逢禮拜一早九點鐘在本棧拍賣Ｒ四　半糖約千包另有　Ａ　　五　糖拍定後即收定　限一禮拜出清如遇期不出將定　　去下期另拍此備 
　　老太古棧房啓 
　　利財雙得　分條足錢六百五十　大得利必得財 
　　本行創設以來大小彩　　今售英十一月份票全半照例分係六角信購指上洋棋盤街北 
　　股分出賣 
　　本藥房主人將存本銀十餘萬兩作英洋十二萬元分爲一千二百股每股售洋一百元倘有中西仕商欲買是股者請至小行面議但此股頗佳本捷足先得而遲恐不及焉此佈 
　　上海老德記藥房啓 
　　上海鴻福來四彩電誌　報喜 
　　英十月四彩第二萬零四百四十九號由小行售出得主後詳 
　　一定中快得利仝啓 
　　分條○大角　易中 
　　大彩　　現售十一月呂宋票全張六元批拆公道貴客信購指明上海法大馬路中 
　　分條六角五分　豐和 
　　英十一月票匯當出售開期十月初四日全張六元分條六角半信仍寄長豐對門 
　　鴻發來○　來福○財星照　分条六角 
　　十一月票號碼　　批發公道紳富信購指明棋盤街原班回件 
　　廣肇公所謹白 
　　山莊運柩蒙同鄉諸善信敦誼助資現將清楚惟間有損　未交者務祈於九月內惠來勿遲俾十月初旬刊列進支徵信錄以送均覽此佈 
　　亦中呂宋票　分条六角 
　　獲彩屢　今售十一月票全張六元批發格外紳富信購指明法大馬路東首 
　　亦中行 
　　英十一月票 
　　本行等開設上洋棋盤街北首運售呂宋票批發照港匯兌紅票遠處信購原班回件祈認明各號圖印是荷 
　　大成　匯源永必得來裕通源 
　　請得四萬元　大富貴 
　　十一月票全張六元半張三元分條照市上　拋球塲大富貴萬利生 
　　新開票莊 
　　本號承兌　東佛山陳村香港澳門呂宋匯票兼批發呂宋票收兌紅票格外公道現售英十一月票零沽照市外埠函購原班回件 
　　上海協安啓 
　　得發○保康　分條足大錢六百五十　分條六角 
　　十一月票全張六元半張三元賜顧註明上海英大馬路便是 
　　分條六百五十　天祥鑫記 
　　十一月票批拆公道紅票加升制錢通足寄交上洋四馬路中 
 

Page 11

 
 
   
 
 

Page 12

 
 
[光緒十四年八月廿九日京報全錄]  
　　宫門抄○諭旨一道錄前○發抄硃批四道○江蘇學政王奏爲經解刊有成書摺○湘撫卞奏爲揀調要缺知縣摺○大臣額奏爲崇文門每年應交同樂園銀數附片○晋撫剛奏請開復處分片○又奏懇開復夾片○杭撫衛奏爲仿鑄制錢暫行停鑄片○大臣慶奏爲伊犁領隊大臣病故片○八月二十九日禮部宗人府欽天監侍衛處值日無引見○祁世長假滿請安○恒明謝授伊犁察哈爾領隊大臣恩○那公等演放水師砲位覆命○禮部奏派覆勘試卷之大臣派出錫珍麟書徐桐松森許應騤徐郙胡隆洵文治白桓李端棻○召見軍機文秀恒明高釗中曹鴻勛○發抄劉錦棠奏阿克蘇道黄光逹丁憂開缺可否扣留外補奉硃批吏部議奏欽此○楊昌濬奏同知包容等署台灣縣各缺奉硃批吏部知道欽此○慶裕奏營口貨捐一年期滿徵收數目奉硃批户部知道欽此○又永陵明堂泊岸被水冲刷委員請免查議奉硃批着照所請該部知道欽此○○江蘇學政臣王先謙跪奏爲經解刊有成書恭摺具陳仰祈聖鑒事竊臣於光緒十二年六月十九日附片奏明在江陰南菁書院設局彚刊經解情形七月二十六日遞回原片軍機大臣奉旨知道了欽此臣以此次蒐訪經解得書較多刻費浩繁非臣棉力所能獨任者函知督臣曾國荃撫臣崧駿商請轉諭僚屬酌量捐措賴督撫臣同力相助飭屬鳩資源源而來極形踴躍卽他省官紳亦以臣此舉爲表章經術起見多有不待函商徑自措寄前來者臣飭局撙節動用嚴密攅催臣亦飭蘇州書局助刊多種首尾三載幸獲有成爲書二百九部計一千四百三十卷體例一仿前大學士阮元所刊皇清經解名曰皇清經解續編竣事後板存書院刷印流傅俾藝林承學之士宏觀覽而備研摩庶幾文教日益振興上副聖代作人至意至此項捐資合計漕平足銀一萬九千三百三兩二錢二分五厘除蘇局助刊書二百四十三卷外計臣局刊書一千一百八十七卷實用銀一萬六千三百三兩二錢二分五厘餘存銀三千兩正飭交江陰縣知縣發商生息以裕書院經費書局卽行裁撤此項悉出官紳捐助並未絲毫動用公欵仰懇天恩准免造册報銷除将印本咨送軍機處備查外所有刊刻經解成書緣由理合恭摺具陳伏乞皇太后皇上聖鑒訓示謹奏奉硃批知道了欽此○○頭品頂戴新授閩浙總督湖南巡撫臣卞寳第跪奏爲要缺知縣需員揀選調補以資治理仰祈聖鑒事竊湖南巴陵縣知縣沈錫周調補長沙縣知縣遺缺於光緒十四年四月十九日奉旨坐四月二十四日行文照湖南省程限七十日减半計算扣至五月二十九日接到作爲開缺日期歸五月分截缺咨部在案查巴陵縣知縣係冲煩疲難四項要缺例應在外揀選題補定例應題缺出儘先候補正途人員題補無人准以應升人員題升如實無合例堪以題升之員始准於現任人員内揀選調補又題缺請調調缺請升俱於摺内詳細聲明方准升調又調補州縣以上官員必於本任内歴俸已滿三年方准揀選調補又各省題奏咨請升調到部将該員捐免歴俸之處業經詳細聲叙卽行議准如未捐免槪不准於摺内聲明請調又光緒十三年四月奉到吏部奏定新章嗣後凡有試俸歴俸未經期滿人員欲行報捐者俱令於請升調尚未見缺以前先行報捐不准於升調旣經見缺之後始今該員赴部捐免各等因今巴陵縣知縣缺水陸交冲全湘間户又爲附郭首邑政務殷繁非精明幹練之員弗克勝任南省雖有候補正途人員均與是缺人地不宜亦無合例堪以題升之員應請於現任人員内揀選調補臣與藩司孫翼謀臬司豫山逐加遴選查有寍鄉縣知縣周至德年六十一歲四川南部縣人由廪生保舉孝廉方正同治六年十一月初九日恭應朝考引見奉旨着以教職用欽此嗣隨營赴黔剿平下游各處股匪出力同治十年五月初九日奉旨着免選本班以知縣簽掣省分歸候補班前先補用並賞戴藍翎欽此十一年在黔捐局報捐指省湖南旋因剿除苗匪一律肅清出力保加同知銜並換花翎請咨赴部引見領照起程同治十二年五月三十日到省旋在黔捐局加捐本班儘先補用年滿甄别留省補用湘軍援黔苗疆肅清案内出力光緒三年七月十八日奉上諭着俟補缺後以直隷州知州歸候補班補用欽此因欠解晋捐銀兩奏叅革職隨卽如數解清奏請開復奉准部咨調取引見光緒十年八月初十日蒙欽派王大臣騐放准其開復原官仍發原省照例用十一日奉旨依議欽此領照起程八月三十日到省題署寗鄉縣知縣奉准部覆光緒十三年六月二十六日到任實授未滿年限歴俸亦未滿三年遵例赴部捐免寔授歴俸係於光緒十四年正月三十日在部庫上兑均經核准給照祇領該員歴膺繁劇卓著循聲捐免實授歴俸係在請升請調尚未見缺以前先行報捐以之調補巴陵縣知縣洵堪勝任惟係題缺請調與例稍有未符第人地實在相需例得專摺奏請合無仰懇天恩俯念員缺緊要准以寍鄉縣知縣周至德調補巴陵縣知縣實於治理有裨如蒙俞允該員係現任知縣請調知縣銜缺相當母庸送部引見再該員係初次請調照例母庸核計叅罰所遺寍鄉縣知縣係部選簡缺南省現有應補人員應請扣留外補容俟奉准部覆照倵截缺請補謹會同湖廣總督臣裕祿恭摺具陳伏乞皇上聖鑒勅部核覆施行謹奏侉硃批吏部議奏欽此○○額勒和布等片再查崇文門每年應交同樂園節省銀八千兩於道光二十九年八月初六日奉旨崇文門每年應交同樂園八千兩著自本年爲始於此項内分交侍衛處二千兩仍以六千兩解交内殿查收每年均照此辦理欽此欽遵在案今届奴才等任滿照例如數備齊遵例解交内殿銀六千兩其餘二千兩知照侍衝處查收謹此附片奏聞○○剛毅片再前因左雲縣未完光緒十年分本色倉斗米八石三斗零豆二十石六斗零榖一百三十石零計未完在一分二厘以上經臣遵照定章於奏銷前将經徵不力之左雲縣現任知縣聶鴻年開單奏叅並将經催督催各官職名於該年奏銷案内彚揭開叅各在案兹據布政使張煦詳稱所有左雲縣未完前項光緒十年分本色米豆榖石業經詳報照數全完其經徵經催督催各官處分應卽照例開復等情呈請具奏前來臣覆查無異仰懇天恩俯准将原叅經徵官左雲縣現任知縣聶鴻年經催官朔平府現任知府　銘前任布政使高崇基前署布政使馬　　督催官前署撫臣奎斌曁臣剛毅各官處分勅部悉子開復出自逾格鴻慈除咨部查照外理合附片具陳伏乞聖鑒訓示謹奏奉硃批該部議奏欽此○○剛毅片再前因左雲縣未完光緒十一年分本色倉斗米九石二斗零豆二十三石四斗零榖一百二十七石一斗零計未完在一分二厘以上經臣遵章於奏銷前将經徵不力之左雲縣現任知縣聶鴻年開單奏叅並将經催督催各官職名於該年奏銷案内彚揭開叅各在案兹據布政使張煦詳稱所有左雲縣未完前項光緒十一年分本色米豆榖石業據詳報照數全完其經徵經催督催各官處分應卽照例開復等情呈請具奏前來臣覆查無異合無仰懇天恩俯准将原叅經徵官左雲縣知縣聶鴻年經催官朔平府現任知府毓銘前任布政使高崇基前署布政使嵩崑現任布政使張煦督催官前署撫臣奎斌曁臣剛毅各官處分勅部悉予開復出自逾格鴻慈除咨部查照外理合附片具陳伏乞聖鑒訓示謹奏奉硃批該部議奏欽此○○衛榮光片再查浙江省前因仿鑄制錢當将開工試辦分别機製爐鑄約需工本情形奏奉硃批着卽按照爐鑄分兩工本循舊鼓鑄等因欽遵辦理在案兹據布政使許應鑅會同防軍支應局　道詳稱計自試辦以來共計鑄成制錢十二萬餘串先後二次於京餉内搭解制錢四萬串又備存續解制錢四萬串下餘錢四萬餘串均已悉數發商繳價承領餘無存儲現因洋銅貨缺價昻奏部行令停購而局存原購銅鉛業已用罄似不能不将制錢暫行停鑄兹於本年六月二十日停爐局用一切截至六月底止槪行裁撤等情具詳前來臣覆核無異合将停鑄制錢緣由附片陳明伏乞聖鑒謹奏奉硃批該部知道欽此○○慶裕等片再據署昌圖府知府高同善禀稱伊犁領隊大臣前庫爾喀喇烏蘇領隊大臣雙全由京請假赴吉林打牲烏拉本旗祭掃於本年五月二十六日行至府城東北四平街患病折回府城就醫延至七月初五日因病身故除督飭家丁人等妥爲含殮並函致該大臣親屬至府扶柩歸葬外理合禀請查核具奏等情前來謹附片具陳伏乞聖鑒謹奏奉硃批知道了欽此 
 
 

Page 13

 
 
[光緒十四年九月初一日京報全錄]  
　　宫門抄○諭旨二道錄前○發抄硃批五道○廣東學政　奏爲科試完竣情形摺○署廣東臬司高奏爲接篆日期摺○粤督張奏爲揀員調補省會　邑要缺知縣摺○江蘇學政王奏爲科試完竣情形摺○蘇撫崧奏爲游勇及逃犯等分别充軍正法片○九月初一日兵部太常寺太僕寺廂黄旗值日無引見○左念謙謝承襲　爵恩○崔國因謝署講官恩○雲南學政王丕釐請訓○貴州學政陳榮昌請訓○齡公續假五日○童華續假十日○吏部呈進　官卷○召見軍機師曾王丕釐陳榮昌左念謙○發抄　鴻藻奏交卸河督篆務起程回京日期奉硃批知道了欽此○又督辦大工關防回京銷燬奉硃批知道了欽此○希元奏交代機器局經費數目奉硃批該部知道欽此○又交卸起程日期奉硃批知道了欽此○劉永福奏出洋督緝日期奉硃批知道了欽此○○内閣學士兼禮部侍　銜廣東學政臣　鳴鑾跪奏爲敷陳惠潮嘉肇羅五屬科試曁南韶連三屬歲科並試情形恭摺仰祈聖鑒事竊臣上年按試高廉雷瓊陽江四府一廳歲科並廣州府科試情形業經奏明在案臣卽於十月二十四日在省先考潮州次及嘉應惠州本年正月下旬試畢回駐省垣旋往西江之肇慶羅定以上五棚均係科試又北至連州韶州南雄以上三棚係前經奏奉俞允暫行歲科並考至是通省試事一律完竣查惠潮嘉科試與前年歲科情形大略相同而生　經古一場考數較多所詣益進西北江各屬文風以肇慶爲優其餘時藝雅雋詩賦秀頴所在俱有可觀武塲騎射以南雄爲勝臣每至一棚愼密稽查遇有試塲諸獘隨時分别究懲均各知儆惕溯自前歲秋初接任迄今甫及兩年棚　旣多程途又遠諸事異常加緊始能無誤試期徧觀通省人文洵稱華實並茂間有尤爲異等者頗能潛研經史博綜百家非獨承專門絶業之傳並力求經世有用之學風　氣習固有不齊大抵策名膠庠尚知束身繩矩惟人才旣　臻繁盛防檢尤務極謹　宜隨事以激揚庶嚴風而觀感如臣迂疏寡效雖夙夜兢兢諸尚妥靜而欲仰副聖主興賢育才之盛意勉竭微臣敷教勸學之愚忱綆短明修深以無裨塵露爲疚今於七月初一日回抵省署卽将開辦錄科本年春夏雨水過多沿江地方圍基頗有漫决業經督撫臣派員分别修築賑濟民情均尚安謐足以仰慰宸厪所有微臣考竣惠潮嘉肇羅五屬科試曁南韶連三屬歲科並試情形謹繕摺具陳伏乞皇上聖鑒謹奏奉硃批知道了欽此○○署理廣東按察使高廉道臣王景賢跪奏爲恭報接署臬篆日期叩謝天恩仰祈聖鑒事竊臣於光緒十四年六月十一日奉兩廣總督臣張之洞廣東巡撫臣吳大徵札飭以現任按察使王毓藻升授山東布政使應卽交卸廣東按察使之任調補廣東按察使王之春現在奏請陛見迎摺北上所潰臬司篆務委臣署理兹於本月初八日准王毓藻将臬司印信文卷移交前來當卽恭設香案望闕叩頭謝恩祗領任事訖伏念濫階乙第猥玷丁曹過叨考績之殊榮遂荷監司之　寄才庸識陋任鉅責深方期竭志於駑駘庶獲効勤於毫　兹　奏委署理臬篆撫衷循省倍切悚惶伏查粤東爲海洋環互之區臬司總刑紀肅清之治如臣檮昧懼弗克勝惟有勉竭愚誠益加勤愼於地方應辦一切事宜隨時禀承督撫臣認眞經理斷不敢以暫時攝篆稍涉因循以兾仰答高厚鴻慈於萬一所有微臣接印任事日期並感激下忱理合繕摺叩謝天恩伏乞皇太后皇上聖鑒謹奏奉硃批知道了欽此○○兩廣總督臣張之洞廣東巡撫臣吳大澂跪奏爲揀員調補省會首邑要缺知縣以資治理恭摺仰祈聖鑒事竊照番禺縣知縣侯甲瀛升補崖州知州已准吏部核覆所遺番禺縣知縣係衝煩疲難　要缺例應在外揀員題補　番禺縣爲省會首邑政務殷煩時有發審要案且華洋雜處事多交涉必須聽斷明敏尤貴操縱得宜非精明幹練才識俱優之員不足以勝煩劇臣等與藩臬兩司於通省現任候補卽用及應升各員内逐加遴選非現居要缺卽人地未宜惟查有海陽縣知縣惠登甲年五十歲甘肅安化縣人由　生中式同治八年補行壬戍科甲子正科本省鄉試舉人光緒二年丙子恩科會試中式進士以知縣卽用簽分廣東三年三月十九日到省題補饒平縣知縣九年三月二十日到任遵例捐免歴俸調補海陽縣知縣十四年四月二十日到任該員心細才優安詳穩練以之調補番禺縣知縣洵堪勝任惟番禺　係屬題缺今請調補與例稍有未符今該員前在饒平縣任内有接徵經徵未完錢糧因公處分但係實欠在民例免計算且番禺縣缺最爲繁要人地實在相需例得據實陳明專摺奏請據藩臬兩司會詳前來合無仰懇天恩俯念省會首邑員缺緊要准以該員惠登甲調補番禺縣知縣實於地方有裨如蒙俞允該員係現任知縣請補知縣銜缺相當母庸送部引見所遺海陽縣知縣係衝煩難三項要缺例應在外揀選調補俟接准部覆另行選員請調臣等謹恭摺具奏伏乞皇太后皇上聖鑒訓示再該員係再調之員叅罰案由另行列册送部罰俸銀兩飭依例限完繳又該員任内並無承審案件及承緝未獲盜案已起降調革職叅限合併聲明謹奏奉硃批吏部議奏欽此○○江蘇學政臣王先謙跪奏爲恭報科試完竣情形恭摺仰祈聖鑒事竊臣於十三年五月内業将蘇省歲試完竣並徐海常二府一州科試情形奏報在案臣於八月初二日出棚先試鎭江次及蘇州太倉松江十月二十八日回署時聞豫省鄭州决口黄河水勢南趨慮　合稍遲春夏之交或有盛漲江北應試生童難以齊集卽於十一月二十六日出棚考試淮安畢臣至泰州考棚度歲本年正月按試揚州次及通州二月二十六日回署六月二十八日至江寍考試所有六府二州科試續已一律完竣其錄送遺才會考優　亦卽陸續循例舉辦伏念臣奉命視學三載於兹蘇省人文向稱極盛材擕之士各屬多有而蘇松常三府尤爲傑出卽童卷中不乏卓然可造之才臣每遇正塲終日晨堂監視嚴禁離號交談不敢稍形疎懈童試取進務期正覆相符諸生童恪守塲規尚無弊竇奬賞發落必以經明行修諄諄朂勉其箋經註詞章算學著有成書者多於考試完畢由學官呈閲臣皆評點發還優加奬勸俾其益勵濳修多士亦各知振奮講求實學蔚蔚彬彬堪以上副聖主作育人材至意所有科試完竣情形理合恭摺具奏再臣今歲所過江南地方雨澤均尚應時民情亦皆安帖謹附陳仰慰宸　伏乞皇太后皇上聖鑒謹奏奉硃批知道了欽此○○崧駮片再查前據丹徒縣詳報拿獲游勇鄧議發譚幅勝訊認聽從逸犯王樹椿起意夥同在逃之陳良齋等行刦事主明秉和家得贓鄧議發又另認夥刦事主屠興基家得贓一案奴才當卽批道提犯審明禀經查照光緒八年刑部奏定各省懲辦土匪馬賊會匪游勇章程批飭将該二犯就地正法並附片奏明在案嗣據署丹徒縣知縣王祖慶詳稱光緒十三年十月十四十一月初二等日據捕役協同營兵先後獲解匪犯任雲停卽任老六陳良齋二名訊據陳良齋供稱湖南湘鄉縣人前曾投營充勇革退游蕩光緒十三年四月初三日聽從逸犯王樹椿起意夥同前獲正法之鄧議發譚幅勝在逃之丁老五唐潰秋宋姓一共七人王樹椿等分携腰刀木棍該犯徒手夜抵事主明秉和家屋後撞開後門進内刼得衣物俵分不諱又據另認尚有夥劫事主李永貞屠與基得贓二案又與已獲之任雲停聽從逸犯蕭樹堂轉紏夥劫事主孫吳氏家衣物該犯在外把風任雲停因行走落後被斥折回事後分贓一案據任雲停卽任老六供湖南長沙縣人傭工度日從　爲匪犯案光緒十三年十月初六日與素識之逸犯蕭樹堂遇道貧難蕭樹堂以有在逃之徐更幅紏刼事主孫吳氏家轉紏該犯前往該犯允從蕭樹堂等又紏已獲之陳良齋在逃之彭何柄唐老三羅步城耿老六曹樹淋周三入夥一共十人是夜行至中途伊因落後被羅步城嗔斥氣忿先自折回嗣蕭樹堂尋見該犯告知行刦情由分給贓物錢文收受花用實未隨同上盜等語錄供通詳因查陳良齋係游勇迭刦　贓情節較重批據署常鎭道錢寳傅提犯覆審明磪将陳良齋依强盜已行得財律擬斬立决錄供禀經批飭照章将該犯陳良齋一名先行正法以昭烱戒任雲停卽任老六聽紏行刼中途被斥折回事後分贓應照共謀爲盜夥犯臨時因别故不行事後分贓發新疆給官兵爲奴例擬發新疆給官兵爲奴遵照名例攺發極邊烟瘴充軍仍以足四千里爲限到配後鎖帶鐵杆石礅二年照例刺字逸犯王樹椿等飭緝獲日另結兹據臬司分案備具供招詳請奏咨前來除供招咨部外謹會同兩江督臣曾國荃附片陳明伏乞聖鑒謹奏奉硃批刑部議奏欽此 
 
 

Page 14

 
 
[光緒十四年九月初二日京報全錄]  
　　宫門抄○大臣恭奏爲疎脱解勘擬絞人犯之雲騎尉請旨革職摺○湘撫　奏爲提督丁憂代奏片○又奏爲地方保甲通飭各府州縣辦理片○大臣　奏爲正神靈應懇恩頒發匾額摺○又奏爲平泉州銅洞礦局被刦現飭勘緝情形摺○江督曾奏爲武員等打仗受傷深重請免騎射片○九月初二日刑部都察院大理寺正黄旗值日吏部引見三十一名刑部三名禮部一名宗人府八名侍衛處二十七名正白滿七名廂白蒙二名廂藍滿十三名○醇親王專摺謝賞府第恩○李鴻藻由河南回京請安○游剧川假滿請安○召見軍機李鴻藻游百川○○奴才恭鏜托克湍跪奏爲遵咨将疎脱解勘擬絞人犯之雲騎尉按例定擬請旨革職飭部核議以肅功令恭摺具陳仰祈聖鑒事竊奴才等本年四月二十七日准刑部咨開據黑龍江将軍咨准墨爾根城副都統咨稱雲騎尉剛苟疎脱解勘賊犯精明一案查該員並不依法管解輙行單身解送希圖折扣差銀以致重犯脱逃自應按例科罪惟係職官應令該将軍按例定擬具奏到日再議等因咨照前來遵卽調犯來省奴才等督飭司員細心研鞫此案緣精明係布特哈鑲黄旗富克精阿佐領下西丹前於同治十二年七月二十四日夜間因聽從首犯伯魯喀爾瑪行竊蘇拉莫爾格善等家馬七四犯案訊係爲從照例擬杖一百枷號三十日免剌銷除旗檔遞回管束該犯於十二月間又聽從夥犯喀爾瑪旗兵周凌等行竊坡甲富桃尖牛一條宰殺並竊西丹定亮等家馬五匹犯案擬以杖徒恭逢光緒元年正月二十日恩詔减免開釋嗣於十二年三月初二日精明又聽從夥犯周凌行竊墨爾根城所屬哈逹彦屯來八兒家馬三匹並竊是屯不知姓名人家馬二匹俵分迨因周凌犯案該犯聞拿逃逸去年三月初一日精明行至博斯胡淺屯獨自竊得不知姓名人家騸馬一匹鞍子一盤麅皮哈力瑪二件麅皮被一牀羊皮被一牀是月二十日夜間精明又在墨爾根城西關獨竊八品監生雙全圈内大馬二匹事主知覺追捕精明瞥見卽将竊出之馬鬆放跑逃當被事主追獲揪辮搇按該犯情急圖脱抽用身帶尖刀刺傷事主手指當被拿獲質訊供認不諱核與原案相符精明一犯按照竊盜棄財逃走被事主追逐拒捕其傷人未死如刃傷者首犯擬絞監候點交雲騎尉剛苟帶同甲兵常明色凌阿押犯送省勘辦該雲騎尉剛苟因途長路遠盤費拮据希圖扣留解兵差銀二兩以作路費卽将甲兵遣回竟自單身解送於四月二十日夜間自押犯行至省城東北五里許該員剛苟在車倦睡精明扭壞刑具乘間跳車逃逸剛苟知覺下車追赶詎該犯攅入密林時因夤夜陰黑追尋未獲隨卽旋回呈報審係一時疏虞致犯脱逃並無鬆刑賄縱情獘當經給限緝拿兹届百日限滿據報犯未弋獲質之甲兵常明等俱供委係差員剛苟扣留差銀二兩以作路費将兵等遣回自任單身押解屬實等供研訊至再該員剛苟供認前情不諱應卽擬給查例載解審斬絞重犯在途脱逃如無賄縱情獘仍照故縱律與囚同罪至死减等發落又律載旗人犯罪免發遣分别枷號流三千里者枷號五十日每等遞加五日各等語此案雲騎尉剛苟奉派解勘行竊拒傷事主按例擬絞人犯精明一名胆敢不帶解兵希圖折扣差銀自身押送以致該犯精明夤夜乘間扭鎖潛逃百日限滿追緝未獲雖無鬆刑賄縱情獘究非依法管解自應按例定擬該解員雲騎尉剛苟合依解審斬絞重犯在途脱逃如無賄縱情獘仍照故縱律與囚同罪至死减等例擬杖一百流三千里係屬世襲職官相應請旨革職飭部核議可否准其照例折枷鞭責發落之處俟奉部覆遵照辦理至甲兵常明等係經該員扣其差銀遣回訊無該兵等私行雇替情獘請免置議在逃絞犯精明仍飭所屬上緊嚴緝務獲解究除将案犯供招錄册一併咨送刑部備核外所有奴才等遵咨将疏脱解勘擬絞人犯之雲騎尉按例定擬緣由理合恭摺具陳伏乞皇太后皇上聖鑒訓示謹奏奉硃批該部議奏欽此○○卞寳第片再前任浙江提督黄少春籍隷湖南寍鄉縣前於光緒九年丁父憂服闋後因母老多病家無次丁呈由臣代奏請在籍終養奉旨允准嗣於光緒十年冬間母病漸痊馳赴閩省奉前大學士左宗棠咨委統領楚軍十一年八月呈請回籍仍終母養經閩浙督臣楊昌濬附片　奏任案隨卽起程回籍兹伊母李氏於光緒十四年六月二十五日病故該提督係屬親子例應丁憂遣丁呈縣轉詳前來除咨兵部查照外理合附片具陳伏乞聖鑒謹奏奉硃批兵部知道欽此○○卞寳第片再湖南伏莽甚多保甲實爲當務之急臣通飭各府州縣實力奉行固已三令五申　州縣雖經遵辦正紳襄助者亦不乏人惟長沙紳士分省補用知府張祖同善化紳士員外郎銜吏部主事張維儁不辭辛苦不避嫌怨會同各鄉袊查奸詰暴最爲認眞盜賊歛迹地方悉臻靜謐仍應責成辦理以期無弛成規謹附片具陳伏乞聖鑒謹奏奉硃批知道了欽此○○奴才謙禧跪奏爲廟正神靈應素著懇恩頒發匾額以答神庥而順輿情恭摺仰祈聖鑒事竊據署平泉州知州蓋永貞詳據該州紳民聨名禀稱州街向有龍神廟凡遇境内水旱偏災䖍誠祈禱無不立應本年入夏以來雨澤愆期田禾漸行枯槁民心深以爲憂卽經迭次會同文武率領紳民設壇祈禱立沛甘霖由此雨暘時若轉歉爲豐閭閻實深感戴懇請頒發匾額並請列入祀典以答神貺而順輿情等因由承德府知府廷杰核明經熱河道德克精額具詳請奏前來奴才查廟祀正神實能禦災捍患有功於民者例得奏請頒發匾額今平泉州街龍神廟靈應顯著實屬有功於民合無仰懇天恩俯賜頒發匾額一方並請列入祀典地方官春秋致祭以答神貺而順輿情除咨會禮部查照核辦外所有平泉州街龍神靈應顯著籲請匾額並請列入祀典緣由理合恭摺具陳伏乞皇太后皇上聖鑒訓示謹奏奉硃批另有旨欽此○○奴才宗室謙禧跪奏爲平泉州銅洞礦局被賊搶刼逃逸現在勘緝大槪情形恭摺奏聞仰祈聖鑒事竊奴才前因直隷督臣李鴻章咨會派委直隷候補道朱其詔前來熱河開辦遍山綫王槽子等處礦務恐礦夫招集盜賊潛蹝迭次札飭各礦附近地方營汛文武各官督率兵役認眞巡查勿令盜匪匿迹藉資保護兹於光緒十四年七月十三日風　平泉州銅洞礦局於本年七月十一日夜間被賊刦去銀錢衣物逃逸贓賊無獲正在派撥熱河駐防練軍前往查拿間卽據平泉州知州崇齡八溝營叅将春福　後報同前由並據熱河道德克精額同承德府知府廷杰亦以前情面禀前來奴才查銅洞礦局係屬官廠重地前因礦務興起檄令訪緝盜蹝不啻三令五申該地方文武各官且如何　密稽查以杜賊迹乃令乘間搶刦實屬踈於防範當查該州崇齡已報丁憂卽将該處　頭溝汎把總鄭得印摘去頂戴除飭熱河道轉飭該署州文卜年回營勘騐卽同八溝營叅将春福帶領兵役會同奴才派出駐防練軍督飭該把總鄭得印嚴緝贓盜務獲併飭各屬一體協拿一面設法防範礦局妥爲辦理並咨會直隷督臣查照外所有平泉州銅洞礦局被賊搶刦逃逸現在勘緝大槪情形理合恭摺奏聞伏乞皇太后皇上聖鑒謹　　硃批知道了欽此○○曾國基片再打仗受傷人員如實在不能練習弓馬例准免其騎射又准部咨嗣後請免騎射人員行令攺習槍砲等因兹查有儘先副将孫紅染前在軍營被賊槍傷左腿矛傷右膀儘先遊擊補三江營守備蕭光勝被賊槍傷左手又於緝私案内被火燒傷左腿儘先守備魯廣麒被賊槍傷左股矛傷右膀儘先守備黄樹廷被賊槍傷左小腿左膀守備銜儘先千總李文壽被賊　傷右腿膝刀傷左手儘先千總借補高淳汛把總龍永昌被賊槍傷左腿及右膀左胯儘先把總張履升被賊矛傷右大腿槍傷左小腿　先把總張得全被賊槍傷左膀矛傷右腿該員等均係受傷深重不便弓馬經臣查騐屬實合無仰懇天恩俯念該員等受傷深重均准免其騎射以示體恤除飭照章改習槍砲並取造受傷部位履歴咨部查核外謹附片陳請伏乞聖鑒訓示謹奏奉硃批着照所請兵部知道欽此 
 
