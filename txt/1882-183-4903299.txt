# 1882 - 183 - 4903299

 

Page 1

 
 
[新印縮本增選多寳船時文發售] [  六合堂謹啓]  
　　是書選自粤東名播寰宇久爲士林所賢購措乎前刻有烏焉帝虎之訛兼之篇　錯悞股叚脫落而錯字則無篇不有甚至文與題不相符者又有題無文者不可勝數誠憾事也今點石齋主人不惜重聘延請名彥逐一校警莫不釐訂而更正之并其中之有題無文者悉加補入且增選入時鄉會闈墨及名人課作倩能書者加意抄正用縮本法將原文一百本計文章七千餘　縮成八小本名之曰增選多寳船至於字法之端莊筆畫之清晣猶其餘事更妙在置之巾箱中甚易携帶出入勝前書之繁舋眞有天壤之别今六合堂主人山向點石齋承受槪歸本堂分售各省每套收回工本銀四兩五錢計有七千餘文之多所費銀一錢可購百餘篇文章亦可謂便宜之至今是書旣成所有代本堂寄售之處開列於後賜願者請向購閲至於各書坊有與本堂代售者户用錢一體奉酧再此書所印無多海内知之祈及早往購可也此佈京都生和泰南京品水街愼益莊福州同茂茶棧廣東西營巷同愼　 
長沙基大街同安麥欄上海太古碼頭同愼長永安街長源泰棋盤街萃泰豐茶號香港同愼長漢口怡和行沙包街長源泰黄坡街 
[論蘇彝士河防務]  
　　從前地中海紅海未通叅西輪帆東駛必由阿非利加洲西面經過至阿南盡處然後東入印度洋進蘇門答臘新加坡相隔海口以逹中國南洋海程之遠不止倍蓗計英國及荷葡法意諸邦之船自地中海起行到華須四閲月之久故道光中議戰議和英人禀命於其國主以覆中國輙延半年而後定議其間華官接替辦理易人主見有不相合加以粤東洋商各顧利害内地漢奸怒爲媒孽以致事勢反覆梗議多端若如今日輪船至快不過二十八九天則兩月間之往返諸事不難妥洽矣可見蘇彝士河之開實爲泰西通商亞洲之絶大關鍵而利賴及於萬世者也夫西人航海東來志在貿易初不料紅海盡處有此河道可通也苟無此捷徑則二三十年來以阿洲西面爲必由之路程遠費鉅亦覺無可如何然如此紆遠西人之來者必不若今日之多而通商局由亦不能驟廣利益亦無此盛大　蓋不苦數萬里之遠而特嫌阿南好望角之不能灣泊耳好望角一名岌朴又名大浪山地墊北連阿洲全土原非絶險惟其南面則一望汪洋從此無地卽島嶼亦不可見自阿南在南黄道限内計之至南冰洋尚有三萬里一片空闊海水衝突不得收束直至岌朴而在其激撞之勢安得不力且岌朴近海削平内地又無大河船至不能入港廑能收泊外岸則波浪之大無術可以抵禦是以行亦險極止亦險極也西人知此地之不能灣泊而煤炭食物必須接濟船隻中途被險或有损傷又不能無處修理所以於東入印度洋之後急急爭新加坡一埠而極意經營也自有蘇彝士一河新加坡埠頭日益繁盛且紅海東沿土耳其東鄙盡阿剌伯全土西傍阿洲東境海面相對不及六百里從無風濤之險而兩岸各國通商之埠不止一處將出印度洋又有亞　一島適當海口由是而東印度諸埠直至新加坡節節皆可收泊隨處接濟往來商民不覺長征之苦如此而謂四人游歴海外有不日盛一日乎哉西人亦知通商大局關繫此河故今者埃及之亂各國皆有戒備之心而英人增兵遣戍尤覺刻不容緩也埃及在阿洲東北境上與蘇彝士相近阿洲風土渾敦未開國無政教民少秀文不及他洲遠甚其内地天氣炎熇固不與外人通往來卽自地中海北岸迤而至於極西所謂的黎波里突尼思摩洛哥諸部大半回人遺俗意法荷葡各建埠頭設戍兵雖不有其土實已治其地假令諸部大修政教克自振興西人焉能出入如志者故埃及一國雖近蘇彝士河諸國與有往來而習俗未變尚不能厠齊盟之列第爲萬國所交互相牽制無人起而謀佔其地今日之亂不過其土人之蠢悍者偶作不靖以與其上爲難於各國不相交涉也然或楬竿而起竄奪刼殺滋爲行旅之害則商民出入能無聞風而懼乎又或埃及朝廷大發兵卒剿殄亂民彼不能逞於國中卽不免竄於境外而沿河一帶潛匿爲患各國之商民實受其殃埃及朝廷明知亂黨滋擾有礙諸國通商之局自當竭力進剿前日電音傳來知埃王近與宰臣商度擬在阿里雙地亞招兵該處年力富强者悉收入伍頓增兵額一萬一千名是埃國之汲汲於靖亂其謀不可謂不善特恐埃國向無政教其於武備未必簡練旣精揣摩純熟所招之兵人數雖衆苦無利器又之技能而亂黨四出爲患布置難周相持日久終於無功則此玩時愒日之際商民之受害誠非淺鮮英人之厚集兵力其能已哉雖然目下亂黨勢甚猖獗終爲烏合之衆刦盜之徒英人技精器良視此癬疥之疾直易易耳一戰而定可以靜聽捷音也 
[電音譯登]  
　　本月二十日倫敦傳鶆電報言埃人在阿里雙地亞地方建築炮臺一節現在英國提督至彼諭令人准建築亟須停工云又言法國刻下水陸各兵亦皆准備因埃及一事或當與英國共爲辦理也 
[東報摘錄]  
　　日本西報稱美國有帆船駛至神户有水手數人並不告知船主私放小艇上岸遂鳴捕將該水手等拘人捕房該船主途中被竊金表一隻仕船中搜查無獲及將該水手等拘住而内有一水手手持肥皂一塊頗以爲疑取而剖之則肥皂中金表在焉該水手之計亦狡矣哉未識將來作何判罰容俟續聞又言横濵茶價刻下亦復漸跌緣來貨過多出路遲鈍生担已跌價三元矣 
[高麗信息]  
　　高麗傳來消息云近來中國及英法美各國均有兵船前在高麗計中國兵船五艘英國三艘美國二艘法國一艘高人見之不勝惴惴有挈眷避入山中者其實各國兵船之至高初非以兵戈相見不過爲訂立和約之事何高人所見之隘也又云高麗京城不准外國人出入惟中國人則不在禁例云字林報又云接有北邊西人來信言英高和約恐英廷不允簽字盖以約内有數欵與英廷意見未能相洽故也 
[釜山報章]  
　　東洋報云去年高麗釜山出口貨計共值銀一百十五萬八千餘元其進口貨產自日本者計值銀十五萬五千五百餘元產自外洋者計值銀一百零七萬七千餘元合計出入貨物共值價銀二百七十九萬一千二百餘元較之前年增出銀五十九萬三千四百餘元聞高麗出口貨以海菜爲大宗日本所去之貨以洋布洋货爲大宗兩相對核高麗所出亦不在所入之下其餘仁川元山兩港則尚未悉又聞去歲日本火帆船往來高麗共有十八艘云 
[輪船試行]  
　　蘇杭内地河道若以小輪船行駛極爲便捷歴年中外商人皆以厚利所在多思禀准試辦祇恐碍民船生路及稅卡抽厘等情輙格於時議未蒙准行刻聞嶺南鄭陶齋曁邗江李韻亭兩觀察聨名禀請左侯相試辦已奉到批示准暫用小火輪五隻往來但准搭客不准裝貨又聞招商局亦欲派船試行此舉是否招股抑係獨任俟後 
 
 

Page 2

 
 
詢明再錄 
[委查水災]  
　　浙江衢嚴兩府近得水災德曉峰方伯已面諭恩大令裕朱大令秉銓馳往查辦仰見方伯關心民瘼恫瘝在抱造福窮黎實非淺鮮矣 
[宗師月課]  
　　浙江張霽庭大宗師於科試蕆事後回杭歇夏聞午節後三日爲宗師五旬壽誕省中自撫憲以下文武各員弁皆躋堂躬　 
祝轅門外車馬充塞極形擁擠其前二日宗師親臨詁經精舍考試月課點名發題限五日繳卷公餘乘便作湖上之游開舟至三潭映月盖欲訪彭雪琴宫保之退省菴井觀小瀛洲諸勝遊後卽在迎翠軒午宴按是軒爲現任德曉峯方伯所創諸司道各捐廉爭助落成計一千餘金軒卽在三潭映月之前二面凌水曲闌四圍遠山當門嵐翠欲滴方伯題其楣曰迎翠以爲賓僚讌集之所致足樂也宗師考課時曾以西湖迎翠軒記命題卽指此耳 
[寍郡苦雨]  
　　浙江寍郡自四月二十外迄今無日不雨卽有晴霽亦潮悶異常現在仍未開霽四鄉田禾被浸日久根株朽壞農人望晴孔殷也 
[嚴辦惡棍]  
　　台州人有名老利者佚其姓綽號宋江盤踞寍波前因宗太守訪拿逃逸近又潛來寍城詐擾益甚日前被人告發於府太守飭差立拿到案枷號三個月發頭門　衆寍人無不稱快云 
[電線成功]  
　　揚州電線局於五月十四日完工自南路入廣儲門歸總於李韵亭觀察别墅之院中卽爲總局然後分線北向接至萬福橋迤邐北去自仙邵二鎭高郵寳應淮城以至清河縣沿途俱有委員會同文武地方官嚴加看管總局前示諭煌煌更設有中外刑具揚人士無不凛遵焉 
[學憲起馬]  
　　江蘇黄宗師在泰州試院科試揚屬生童畢於十一日起馬赴南通州因中途有二處被水冲塌橋壩且沿途縴道均已淹没夫役無從着力大約水路不便者尚須起岸也 
[星火燎原]  
　　揚州向北十八里仙女鎭之東南有王家庄本月十二日二鼓時全庄五十餘户頃刻盡付焚如詢及起火之由係庄之中段有王姓者其婦燃紙捻於帳中照蚊一大意間火燒其帳上接草屋頃刻烈焰冲空帳中已臥者男孩二女孩一王婦因奮力相救燒傷半體命在垂危其餘被傷者尚未查計火發時西北風大作適助祝融肆虐故全莊皆燼雖有小雨不足止火幸迤東之小王庄赶緊毁屋以斷火路不然兩莊皆盡矣鄉人時方濃睡禍起倉猝逃避尚恐不及何睱搶護什物誠該村之一磊刦也按帳中以火燒蚊事屬最險因此失愼者本報曽數登之矣而愚婦無知紛蹈覆轍雖云水火亦爲刼數然未有不因人事引之也尚愼旃哉 
[競渡紀聞]  
　　端陽競渡到處皆有惟温郡赤膊鬪龍兩船快捷稱能恒因爭勝釀命本年是日馬橋鬥划紏聚數十人咸欲將首事房屋拆毁幸有公正鄉耆竭力排解其禍遂息復有永嘉場門划聞王姓與陳姓素有仇恨遂假是以紏衆毆打幸附近鄉村齊出理處未成巨禍但此種惡俗無年蔑有雖經官憲出示嚴禁往往視爲具文可見强悍之風殊難馴化也又初六日威濟廟鞦韆龍舟在小南門内搬演是處河道甚狹游船又多適有某姓女眷以及其隣居婦女滿載一船擠在中間不能鼓棹一婦已有四月身孕忽然腹痛頓時小產惟有着人過船上岸購買藥物是時不特同船人懊惱卽鄰舟亦爲之掩面幸衆船漸次相讓始將其船排出聞船主定欲賠還潔淨新船方肯干休隨經多人理處不知能否說妥也 
[刦竊疉見]  
　　金陵祿口鎭之曹村有陶某者爲人帮夥月前代東人赴鄉收絲不料爲匪徒探悉遂紏十餘人於上月二十左近乘黑夜破門而進塗面執械傾囊倒篋搜括無遺計搶去洋銀衣飾約計一千餘金陶之庸工某甲被刀傷兩處幸非要害或可無妨事主投縣報案經上元郝邑尊往勘屬實登時飭捕懸賞嚴緝迄今尚未獲案又聞城内坊口大街新開之萬豐廣貨舖日前被賊越重樓竊去鐘表各件計值銀亦千餘金雖經報案至今亦未拘到云 
[皖垣官報]  
　　藩轅牌示照得懷甯縣三橋巡檢吕淮新病故遺缺委候補巡檢屠念曾署理當塗縣大信巡檢缺委試用未入流梁承平署理准補全椒縣典史沈連翼知悉前己將該員詳補斯缺現奉覆准應卽飭赴新任准補懷遠縣典史陳殿臣准補合肥縣典史徐光祖等知悉前已將該員等題補斯缺現奉覆准應卽飭赴新任廣德直隷州吏目缺檄委補用典史方　泗署理 
[江省官報]  
　　四月二十八日藩憲牌示署都昌縣事黄壽英據報丁憂所遺之缺以卽用縣黄嘉爾署理五月初一日又示奉吏部咨覆從九馮雲垓准補新城縣極高司巡檢員缺應行飭赴新任○今歲值正科之期江西貢院現己由方伯飭委候補縣張君學培李君寳權韓君姬宗監督興修己披荆斬棘淘濬各井矣○江西學院洪文卿宗師於考試廣信府後未回省垣卽由彼取道按臨東路撫建兩屬其撫州府齊集日期聞係五月初六日一俟該郡竣事便接試建昌府以畢全省科試云 
[寓客自盡]  
　　英租界大馬路保安司徒廟間壁廣泰客棧有客周姓不知何故於前夜自服洋煙尋死及棧夥知覺已氣絶莫救昨由該棧主恊同地保投請上海縣相騐矣其詳細及騐後各情容續述 
[施送醫藥]  
　　上海上烟稠密租界中客籍更多除富家大户外或小本營生或推車餬口或旅客投親而不遇或窮嫠度日以维艱以及販夫牧竪老叟孤兒設遇病魔醫藥從何設法况時交夏令最易得病兹聞諸善董於五月二十四日仍於英大馬路保安司徒廟開設施醫藥局延請内外針灸兒科照方給藥並送痧暑等藥分文不取其重症並准報局往治誠租界中不可少之舉其功德當無殊於籌賑也爰泚筆記之 
[新屋坍倒]  
　　英租界四馬路左近正豐街後面新造房屋業已竣工尚未租出前日下午五點鐘時忽有三間坍塌按邇來滬上房屋翻造增造不可計數然旣謀賃租之出自亦應計居人之利害以德致富固應如是存心奈何只顧便宜而工料之堅實與否一槪不問毋乃過歟該屋幸尚無人居否則禍正不測所願造屋者勿效所爲也 
[巨石轉運]  
　　前報載寍波輪船在怡和碼頭將巨石起岸共計三十二塊内有八塊尤長而大昨晨又雇極大之碼頭船裝載此項石料仍用盤車運入舟中聞欲載至白渡橋再行起岸應用也 
[煤船傾覆]  
　　虹口外虹橋外灘琼記碼頭於前日潮來時有一船將煤弍三墩至輪船不料甫離碼頭舟卽被浪掀覆幸人口無恙而煤悉沈諸水底矣因將煤價與雇工撈取之價比較反不如棄之爲愈故未雇撈而小網船上之人聞其願棄卽用網如牽魚之法將煤牽起然煤塊之大者網不能任該船户卽躍入水中約分時之久將大煤抱起如此往返搬運殊不憚其勞瘁可見微利之足以役人也 
詢 
 
 

Page 3

 
 
[失足墮江]  
　　鎭海人王宗信年二十二歲向習酒店生意近因失業乃在淞滬往來之飛雲小火輪船上爲管火副手昨晨九點鐘時在吳淞失足落水卽遭滅頂之凶屍身打撈無獲想已隨流而出當於洪濤巨浸中求之 
[傾跌受傷]  
　　本埠公和祥碼頭之扛夫張尚泰於昨日下午因扛洋布失跌被布壓傷下體頓時昏暈血溺交下同時虹口老船塢内有沈姓漆匠因油漆梁木殞跌受傷均送醫院求治聞二人俱籍隷寍波而張之受傷尤重諒醫院中藥精技妙定能着手成春也 
[負屈輕生]  
　　虹口頭壩老街新造之第一百二十號屋内挈眷而居者爲舟山人某甲係在輪船作夥其妻年僅二十餘於本月二十日黄昏時分某甲歸家叩門入内移時又聞剝啄聲婦出視之寂無人焉乃閉户而入某甲疑之略加盤詰旋又出外詎該婦因夫疑其有私忿不欲生遂購阿芙蓉吞服迨傍人知覺喚其夫歸急請陳君竹坪救治已不及矣 
[騙人押物]  
　　拐孩抵物本報曾書之不謂六尺軀而亦有被賺者本埠前日薄暮時有衣履翩翩之寍人某甲在英界大馬路西首遇見窮迫異常之同鄉人某乙甲熟視良久謂乙曰君何至於此極耶貎殊關切乙果素不識荊以甲之枉顧也姑與周旋備陳苦况甲乃邀乙往東首之飯店小叙甫進門甲謂此店無美酒須到王寳和行沽卽向櫃上借錢百文及錫酒壺一把而出詎乙久候甲竟不至及店夥催促乙始實告前情或疑爲串騙或笑其受欺旋有與乙相識之人爲之還錢賠壺了事乙始得脫然無累噫人心險詐至於如此以窮途落魄之人尚欲借以爲質設無知之者代斬葛藤則糾纒何自解乎 
[騐車給照]  
　　本埠租界中之東洋車經工部局議須驗明堅固由局在車上烙印火戳始准給照等因已列前報兹悉各車户遵議將車推至捕房候驗驗得堅固而可給照者不過十中六七餘皆斥回務令更新再往領照聞目下可以推行車價每輛值至五六十元盖因捐照艱難得照者居爲奇貨而舊車卽賤價亦無人承受同一車也新舊竟大相軒輊矣 
[賭案又訊]  
　　前報疉列原告俞維高呈控局賭一案經法包探將蕭俊臣行李檢查傳到候訊昨日翁太守臨法捕房時復據俞維高投案請爲究辦并請先將金鐲追給至王梅溪王明山戴吉堂均不知下落等語翁太守謂現在管押者乃蕭俊臣查伊並非爲首只能罪以同賭礙難獨向追贓况其囊無分文金鐲又爲你自己送去而王梅溪等本屬著名賭棍經你託人往說復途遇追趕彼等豈不避匿諒難卽獲此案係你自不習好所致今姑退去當將蕭俊臣再解公堂覆訊酌辦俞維高叩謝而退 
[叩求訊斷]  
　　水手訴苦一節昨晨王福賈坤等又投英公堂叩求聲稱民等停工實出於萬不得已務求速賜訊斷陳太守謂本分府照會英領事署後知領事官已據情照會道憲現須聽候憲示約於二十五日可以會訊王福等叩謝而退 
[行竊妓家]  
　　英界公堂據包探姚阿二禀稱有疉次犯竊之寍人王子溪於前夜身穿華服到胡氏妓院以打茶圍爲名乘間竊取鷹毛扇當被看破人贓并獲適我經過是處聞喧嘩之聲查得前情拘送案下請辦鷹毛扇呈閲胡氏禀詞與同王子溪初無供詞及陳太守判發捕房管押一月贓父胡氏收領王乃稱被毆受傷請騐太守謂不打賊將打何人遂飭捕帶去聞王年約二十左右貎甚清秀身穿白洋布短衫湖色熟羅小脚褲白襪京鞋外罩白熟羅長衫皆係新製者竟是翩翩少年何以蹈穿窬之行且妓家亦何從而防範耶 
[冒名取繖]  
　　周阿生投英界公堂禀稱在昌興洋廣貨舖爲夥有洋人阿爾擺司之細崽洪阿生冐洋人之名來取紬洋傘二柄及問之該洋人知洪已停歇方悉其冒名取傘昨得尋見其手中尚持傘一柄另一柄詰得押洋一元已兌換小洋祗存四開三枚將洪交捕吊到原物送案請辦洪供取傘是實至典押之洋用去四角光景情願繳還押舖夥請追押本陳太守判押洪一月着繳洋四角傘交周領起案之四開洋三枚交押舖先行收領俟洪繳到洋四角再行發給 
[更正]  
　　本月二十日報登法租界大馬路弄内某姓婦身死并述及其前妻死狀兹據某姓來稱前妻並非自縊目下無出洋交外家育女之事且稱外祖母早經物化囑爲更正此係本人所述當必確鑿亟錄之以正前言之失 
[柬吳牧騶太吏]  
　　僕西蜀庸才黔中俗吏職膺典郡數載屯軍讀禮居家已無出山之想荷黎簡堂先生知遇招致漕督幕府先生病去僕亦擬從赤松子游矣在黔時聞迤東觀察吳牧騶先生者以名翰林宦歴滇海功成身退閉户著書時論高之壬午客上海思訪其人鴻飛天外高不可攀五湖煙雨神企久之乃承以佳紙命書並遠寄小匏庵大集棒讀廻環覺經濟文章珠玉琳璆燦然滿紙欽佩之餘彌殷渴想走筆得長句四章用以代柬異日游西湖當過廬而請謁焉先生其許我乎○一笑開函發古香鈞天雅奏叶宫商聲聲擲地音猶嫋字字飛空喜欲狂下筆烟雲金殿貴蟠胸冰雪玉壺藏臨風大誦三千遍餘韵低徊尚繞梁鴛湖嘉氣毓香芬名士各臣迥出羣天借斯人緜道統碑刊衆口頌神君欃槍埽盡清邊徼琴鶴歸來誦典墳倚馬萬言書著就蒼生回首繫滇雲浣花溪上老諸生鐡馬金戈濫竊名磨盾頻年終落拓登梯有夢欠分明河陽那種甘棠樹富水空屯細柳營李杜詩成教快讀因緣文字謝多情年來身世等雲浮北馬南船逐浪鷗宦味已隨天際鶴豪情不减酒家樓無才莫漫談時事任運何須爲我謀最愛西湖好烟月抱琴他日約君遊[  春漁席時煕就正稿]  
[頴川司馬六十壽言]  
　　榴花紅處晋霞觴介壽筵開喜氣揚鳳閣文章欽富麗公爲戊辰庶常文名藉甚龍城政蹟頌循良千秋事業身能任六十年華鬢未蒼玉尺量才精藻鑒一時桃李盛門墻公於丙子分校浙闈得士稱盛○鳬鳥飛來已八年陽春有脚受恩偏訟庭花落聞啼鳥官閣梅開醉綺筵多壽足徴仁者德無私羣頌使君賢絃歌化洽民安樂南極星明斗柄邊○儒林循吏一身賅馬援精神老不隤獨矢清廉全素志絶無依傍見眞才聽泉判事矜情釋拄笏看山笑口開雛鳳聲清能繼起客中何幸契岑苔哲嗣少巖仰山昆李均與煃訂文字交○福星耿耿照山城祝嘏同深愛日情四壁林巒開畫本一堂裙屐萃耆英胸無城府心神暢腹有詩書顧視清郇黍召棠流澤永口碑到處頌廉明[  海寍杜求煃言卿甫稿]  
[題管春秋初悼亡詩後]  
　　彩雲易散月難圓恨海茫茫未許塡一自玉樓人去後傷心多在落花天玉軫長抛感歲華閨房艶福妬秦嘉憐他一掬酸辛淚灑徧毫端五色花[  壬午夏五飯顆山樵初稿]  
一斛珠用曝書亭韵贈久安里張彩娥詞史卽請大吟壇正拍○肌膚冰雪春山隱隱愁重疉芳年三五圓時月斜抱琵琶半面露瑩潔自憐生小遭磨湼一彈再鼓轉心熱酒緑燈紅晏時節多少深情　借六么說[  鏡中花史戱草]  
[蘇省轅門抄]  
　　五月十八日同知銜前先補用直隷州保留江蘇候補班前先補用知縣汪家昌安徽人禀到○十九日同知温世京禀知臬委赴吳江查案辭○二十日准補按司獄李焜禀知奉委婁門水關差從九吳俊卿禀知奉季婁門　關差未入王綬章銷丹徒彈壓魚花差　 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年五月十三日京報全錄]  
　　宫門抄○旨二道錄前○豫撫李奏援案折解漕糧摺○陜督譚奏揀署通判摺○湘撫凃秦仍請折解漕粮並籌工費片○晋撫張奏知縣到省暫留閲歴片○尚書文等奏請飭拿要犯訊辦摺○黔撫林奏考試知州片○大臣清奏爲請旨片○五月十三日工部鴻臚寺八旗兩翼值日無引見○奕杕謝授鴻臚寺卿恩○劉廷枚謝授國子監祭酒恩○劉溎焴謝授貴州鎭遠府知府恩○寳廷吳廷芬各謝充正考官恩○松溎等各謝署缺恩○李希蓮王麟祥各預備召見○尚宗瑞續假十日○掌儀司奏十五日祭奉先殿惠王行禮○召見軍機劉焴溎李希蓮王麟祥○○頭品頂戴河南巡撫臣李鶴年跪奏爲豫省漕糧一時實難辦運本色籲懇天恩俯准援案折解恭摺仰祈聖鑒事竊照漕糧爲天瘐正供京倉儲備攸關苟可辦運本色何敢連年請折惟豫省漕糧自改折以來已歴二十餘年河道多形淺阻倉厫船隻悉皆倒塌朽壞一旦辦理本色幾與創始無異司庫萬分支絀實難籌此鉅欵且嵩毅兩軍征防兵餉以及奉撥各處協餉全賴漕折一項藉資挹注兼以大祲之後水旱頻仍連年收穫未能豐稔閭閻户鮮蓋藏民間糧食時虞缺乏若再將漕糧辦連本色不惟征防各餉無可騰挪且恐有妨民食臣與司道等再四籌議惟有援照歴屇變通章程折徴解部一俟數年後專協各餉奉文裁減司庫充裕再行籌欵挑河建倉修造船隻辦運本色以復舊章據布政使覺羅成孚糧鹽道土道源會詳請奏前來合無仰懇天恩俯准將豫省漕糧自本年新漕爲始仍照歴年變通章程折徴解部俟數年後再行察看情形辦運本色仍請援案折徴解部緣由理合恭摺具奏伏乞皇太后皇上聖鑒訓示謹奏軍機大臣奉旨户部知道欽此○○頭品頂戴陜甘總督臣譚鍾麟跪奏　揀員試署要缺通判以裨地方恭摺仰祈聖鑒事竊據甘肅藩臬兩司詳稱化平通判周錫文革職開缺業經報部在案所遺化平通判係煩疲難三項要缺例應在外揀補查前奉部章内開甘肅升調補缺變通辦理試用人員無論正佐各官如遇要缺一併准其請補各等因今甘肅化平直隷撫民通判查有分發甘肅勞績候補通判張潤年四十一歳陜西長安縣人由監生報捐兵馬司副指揮加捐通判不論雙單方選用同治三年三月請咨赴部驗看簽分甘肅是年十一月十五日行抵平凉經前督臣左宗棠留營差遣以到營之日作爲到省日期業經試看年滿甄别以原官留省補用歴署隆德縣秦州三岔州通判渭縣各缺均無貽悞該司等查得張潤明練　爲能耐勤苦在甘有年於東躋風土民情最爲熟悉之以試署化平直隷撫民通判人地相宜實堪勝任會詳呈請其奏前來臣查張潤年力强健辦事勤明合無仰懇天恩俯念要缺需員准以張潤試署化平直隷撫民通判以裨地方如蒙俞允係以通判試署銜缺相當毋庸送部引見仍俟試署年滿另請實授是否有當謹繕摺具奏伏乞皇太后皇上聖鑒訓示謹奏軍機大臣奉旨吏部議奏欽此○○涂宗瀛片再查光緒七年九月三十日准户部咨湘省奏光緒七年分新漕請仍辦折徴解部應暫准如所奏辦理並令將下屇新漕設法起運本色所有本屇漕項除將解退改解部輕齎一欵仍行解部下餘漕項並六年以前庫存漕項儘數作爲造船工費如有未敷仍令籌墊照案在於東綱積欠生息銀内歸欵等因當經轉行遵照去後兹據湖南糧儲道夏獻雲會同布政使龎際雲詳稱伏查湖南省漕糧改折已經三十餘年原應遵照部議設法起運本色無如折徴以來花户習爲固然驟難改易且一切辦運事宜幾同創始需費不資是以歴年均將道遠軍艱遽難規復本色綠由據實詳請奏明展辦折徴在案所有本屇八年分新漕應請援案仍辦折徴分批解充京餉節年蒂欠催徴掃數搭解中庫以符原案至造直隷剥船三百隻工運經費照例需銀八萬二千餘兩遵將七年下餘漕項並六年以前庫存漕項動用尚祇四萬有零不敷甚多應請照案將八年漕項除解通改解部庫輕齎一欵仍行解庫外下餘溱數作爲造船之用庶工費有資而辦理不至掣肘詳請查核具奏前來臣覆加體察該司道所詳均係實在情形除咨户部查照外理合附片陳明伏乞聖鑒謹奏軍機大臣奉旨户部知道欽此○○張之洞片再新選五寨縣知縣張書紳於上年十二月二十七日到省本應卽飭在連任惟查該員甫經到晋於地方民情均未熟悉應先赴讞局　審案件藉資閲歴再飭赴任由兼署藩司按察使松椿具詳前來臣覆核無異除檄飭遵照外理合附片陳明伏乞聖鑒謹奏軍機大臣奉旨知道了欽此○○恊辦大學士刑部尚書臣文煜等謹奏爲冐領蒙古卹賞案犯供詞游移請旨飭拿要犯以憑訊辦薛摺奏祈聖鑒事光緒七年九月初十日奉上諭前據給事中戈靖奏叅理藩院書吏勾通冐領卹賞等情當經諭令理藩院查奏茲據奏稱遵將歴年所辦請領蒙古卹赏各案咨由户部查覆竟有未經辦過之案以印文印領赴部庫請領銀兩顯有勾通揑造情弊等語着刑部提訊朱罄澐嚴切根究如何與理藩院書吏勾通舞弊高振亭究係何人務得確情嚴拿懲辦領催崇林着庫倫辦事大臣迅速解京師案審訊鑲白旗蒙古佐領崇惠着聽候審辦傳訊欽此　經各衙門將崇林崇惠先後解送到部臣等查朱罄澐曾因冐領庫銀犯案經臣部擬絞覊禁現在理　院一案復據該給事中將伊等奏叅自應嚴切根究不得稍有寛假當卽遴派司員監提朱罄澐等詳加審訊據供伊與恩　等冐領該旗卹賞屬實至理藩院蒙古卹賞實未夥同冐領熬審多日不特勾通揑造舞弊等情堅不承認卽高振亭究係何人始終不肯供出訊之崇林崇惠亦復隨同狡展當將崇惠奏請革職嚴訊並請飭拿高振亭等因在案復查理藩院原奏内稱該衙門現在著役及業經役滿各卯　内均無其名難　不託名影射各等語竊以印文旣從理藩院盗出或卽係該衙門書吏託名影射亦未可知當將理　院滿漢檔房書卯册調到詳細查核内有高棟高繼業等名隨卽片傳到案初猶不肯供吐加以刑訊始據高棟供伊係理藩院滿檔房書　接辦已滿經承高紹周卽高振亭之缺高紹周原在箭杆胡同居後搬在柴伙藍伊雖接充經承止虚隨卯名按季支領飯銀不能辦事一切事宜仍係高振亭代辦自去年八月間被叅奏後卽未再進署辦事至如何勾通無弊伊委不知情質之高繼業據供高振亭卽高紹周與伊同當檔房書吏是以認識各等语是高振亭確係理藩院書吏無疑卽該給事中所稱崇惠等勾通舞弊等情亦非無因飭提崇惠等殿行審訊據崇惠供稱伊與高振亭早年認識伊弟崇林現充理藩院領催原係伊託高振亭照應帶同挑補後崇林赴藏熬茶亦係托高振亭將名開列得蒙點派伊與高振亭常在城外飲酒宿娼因此聲名不好致被叅奏訊據崇林供稱伊與高振亭同在理藩院當差聽說高振亭銀兩甚多來歴不明六年四月間伊走至三座門看見高振亭用車拉銀回家料係冐領所得卽跟至伊家向借得銀五十兩至十月間伊赴庫偷印房當差以後與高振亭不通音問各等語詰以如何勾通揑造冐領等弊均不承認研訊朱罄澐供執如前臣等查此案冐領庫欵爲數甚鉅斷非高振亭一人所能辦朱罄澐崇惠崇林旣據該給事中訪有勾通情形伊等所供一面之詞萬難憑信高棟旣與高振亭夥同辦事該比冐領庫銀伊豈能諉爲不知内中絞犯朱罄澐雖無確供尚屬無可避就崇惠等罪名重輕未定未便氏令狡飾現據司獄司報稱崇惠成廢仍飭醫上緊調治以便隨時審訊第高振亭爲案内要犯衆人供指確鑿若令始終漏網不惟無以示懲卽現獲之犯勢必恃無質証狡供遊移致令要案久懸殊不足以警奸胥而成信讞臣等公同商酌案情關係重大非緝獲高振亭到案不能盡得確情高振亭雖係已滿書吏惟自去年八月以前仍在理藩院衙門代辦公事其逃匿所在豈竟無一人知曉除將現犯仍行嚴訊外相應請旨飭令理藩院衙門將高振亭設法傳獲送部並飭催步軍統領順天府府尹五城御史各衙門懔遵前次論指督飭所属認眞跴緝赶卽送部究辦寔於重案大有裨益所有臣等請飭催拿逸犯綠由理合恭摺具奏請旨奉旨已錄○○林肇元片再前准部咨考試正佐各官業經前撫臣及臣先後奏報在案茲據署布政使松長詳稱候補知州譚克明經前撫臣黎培敬考列四等現已學習期滿理合造册詳請考試等清到臣臣照章飭傳譚克明進署嚴密關防當面訌論一 
道核其文理肖順堪列二等自應准其照常補缺署事以符定章作咨部查照外謹附片具陳伏乞聖鑒謹奏軍機大臣奉旨知道了欽此○○清安等片再查昌吉斯台　倫侍衞福何自光緒三年十一月到卡以來勤愼供職不辭勞瘁于一切邊卡事宜均能撫綏彈壓認眞經理該員現已三年期滿合仰懇天恩可否將十惀侍衞親軍校福保以委護軍叅領遇缺升補先換頂翎之處出自逾格鴻慈謹附片具奏伏祈聖鑒謹奏軍機大臣奉旨着照所請該衙門知道欽此 
 
 
