# 1889 - 306 - 4905948

 

Page 1

 
 
[二百零五號畫報告白]  
　　京師有瞽者千餘人近於前門外大安南營火神廟内集資起會推一人以爲長而聽命焉凡有曲直悉憑裁决其長南直指揮羣瞽俯首下氣無敢倔强有明眼人見其暗中摸索作種種幻狀詫爲罕見今繪爲圖以廣見聞准於十六日出售此佈 
[新印繪圖封神演義告白] [  申報館主人啓]  
　　封神演義一書列序殷滅周興之事巧思獨運妙想天開覺事事皆在人意計之中實事事皆出人意計之外所紀商紂寵任妲己斫脛剖心胎息史書並非影響而太公之妙算哪吒之神奇以及仙佛妖魔神靈鬼魅則又憑空結撰簇簇生新閱之實足以遣旅愁消綺思說者謂古今章回小說定當首屈此書焉惜乎坊刻模糊苦無善本魯魚亥豖襲謬承訛本舘幾歴居諸再三警校正其悞字務使髮憾無貽然後用新鑄鉛字印成復請書師將諸圖一一重繪鬚眉巾幗掩映生姿雕鏤之工亦無倫比今定於禮拜一卽本月十五日出售每部分裝十六本價洋八角請諸君子移玉本埠申報舘申昌書畫室及各外埠申昌或寄售申報處購取可也 
[新印順天江南浙江江西湖北廣東闈墨] [  申報館啓]  
　　普天同慶恩榜特開多士皆爭自舒翹以應熙朝之瑞本舘於揭曉後亟託友購取各省開墨印釘成編其所告成者計有順天江南浙江江西湖北廣東六處類皆扶質立幹垂條結繁花樣嶄新宜於今而不悖于古洵乎投時利矢足供芸案揣摩焉其價計順天江南每本俱碼洋七分江西浙江湖北廣東各六分諸君子有欲奇文共賞者請移玉至本埠申報舘帳房申昌書室外埠各申昌各售報處就近購取可也 
[論洋塲犯事婦女懲辦宜嚴]  
　　自罪人不孥之說起而後世刑名家言大都嚴於丈夫而寛於婦女雖執法之吏聽訟之官有不欲以酷法嚴刑加諸嬌姿弱質者王道本乎人情非有所狥庇也非有所偏執也獨至滬上洋塲則不然滬上洋塲之爲婦女者其一切俗習風氣意見行爲不特與僻壤窮鄉相懸天壞卽各省都會市井間亦鮮有能得其形似者彼尋常婦女初至洋塲見所未見聞所未聞未嘗不驚異而駭詫之洎乎習慣自然久而俱化行所無事處之若忘而復令其重返家園更循故業則俗習風氣意見行爲必有如鑿枘之不相入如叅商之不相能雖日撻而求其楚而不可得者矣嗚呼此又可與尋常婦女同日語乎今夫從父從夫從子之義昭然共曉莫敢不遵家無論貧富人無論智愚不過從事烹調躬親縫紉與夫齊眉舉案椎髻挽車已耳舉凡處分世事酬應人情不係乎閨房以内床第之間者皆姿之於其父其夫其子雖甚明决雖甚幹練初不得賛一語叅一議焉　爲其父爲其夫爲其子者責無可諉義不容辭毅然决然獨當其任初不必謀及於婦女也是故米鹽瑣屑鄉里睚眦激成事端致興訟獄凡有與婦女輾轉轇轕十連牽涉者僅令其父其夫其子到案質訊不復傳提所以養其廉恥也其由婦女禀訴控告者亦必有抱告爲之主謀迨結　以後如有科罰徹罪及於婦女者猶得援金作贖刑之例以免之婦女有倔强不服者則其父其夫其子爲之代其責卽情罪較重無可寛　折獄者亦必姑容曲諒擬議從輕嚴於丈夫而寛於婦女有由然矣若夫滬上洋塲之婦女何如乎其名爲父女者半由拐買其名爲夫婦者半由拼識其名爲母子者半由撫養去留不定離合無常可西可東惟利是視或年輕色美伶俐聰明卽可以倚之爲錢樹子往往有一家數口養尊處優問其操何業曰無事也問其作何事曰無事也惟以其婦女之年輕色美伶俐聰明以爲源源不絶之利事耳至究其婦女所操何業所作何事非必以色美人盡爲娼妓也非必自食其力盡爲傭婦也凡經手事情創做生意及放債媒合拐騙訛詐諸伎俩不必教而後知學而後解也其父其夫其子有不及其本領之大手叚之高則反安坐家中無所事事而婦女之氣燄聲名遂風行於滬上矣夫滬上婦女之創業行事旣　於丈夫而滬上婦女之作奸犯科亦過於丈夫丈夫所不敢爲者婦女敢爲之丈夫所不忍爲者婦女忍爲之按其情論其罪則犯事到官之婦女刻責之而不爲苛重懲之而不爲過也乃執法之吏聽訟之官常不欲以酷法嚴刑　諸嬌姿弱質此亦罪人不孥之遺意也不知此等婦女俗習風氣息見行爲已染膏肓無可救藥斷無悔過自新幡然一改之理哀之無可哀矜之無可矜不得視爲尋常婦女而稍從寛典也已且吾尤有慮焉婦女之至於滬上者雖質陋性愚無知無識未嘗有矯然自立皎皎不污者方今附近各處多受水災花稻收成已見荒象農家積蓄能有幾何力耕之所得不足以赡其身家往往令其婦女　而爲傭今歲鄉間婦女來者益衆其間豈無哄誘拐買者乎滬上拐買之案層見疊出以婦女拐婦女昨日拐人今日遂被人拐今日被拐明日便又拐人其實拐人者與被人拐者相去僅一間耳固不足深究若鄉間婦女爲人所拐深可痛恨吾願有地方之責者遇有拐買案件懲辦加嚴以杜婦女之來滬上者 
[諭旨恭錄]  
　　十月初四日奉硃筆這辰字圍看載漪監射巴克坦布較射宿字圍者載瀅監射白桓較射列字圍着熙敬監射高萬鵬較射張字圍着嵩申監射何桂芳較射欽此同日奉硃筆武塲監試展字圍着訥清阿去宿字圍者英樸去列字圍着胡泰福去張字圍着張炳琳去欽此 
[鷺江寒汛]  
　　厦門一隅以陳吳黃王四姓爲最多粤籍陳姓在厦多年與厦人聯爲一族前年在浮嶼地方購得曠地一區捐集巨資建造大屋一所名曰陳姓祖祠無論貧富貴賤凡屬陳姓後裔有愿將家中祖先神主奉入祠内者悉聽其便但核具捐欵之多寡以定位次之尊卑去秋遣人在南洋各海口實叻檳榔嶼安南西貢等處捐集數萬元今秋祖祠完工上月落成雇名班演戲二三十擡陸續迎木主入祠熱閙異常各人所定戲班按日搬演壁間黏貼己有一百數十本之多按日演唱非半年不能完族大人多於此可見○霜降以後大氣仍復酷熱裸體揮扇尙覺汗涔涔下疫症甚多初六夜大雨傾盆北風怒吼氣候驟凉貧民未能預備被褥一夕嚴寒因之更受病症保身者當如何調攝也○厦門整頓稅厘十分認眞司巡人等固不敢串通奸商任其越漏卽信局爲人寄帶信件貨物亦必執完厘金否則援照洋稅關之例一經查出便將貨物充公招商拍賣前有信局携天津花鞋廿雙爲總局查獲聞須澈底根究云○西人某甲失竊金表一隻挽華人向各鐘表店告知如見有人持表求售飭煩代爲買下或卽報知當賞銀一百元後有二十四崎某鐘表店某甲見有人持表到店估價值甲卽至西人處報信欲取賞洋西人謂須將人贜並交方肯給賞否則請領事照會華官拘人訊辦甲至此始悔夫計又未能將人指交遂由西人禀明領事照會厦防分府簽差傳中到案飭令事人贜繳出一念之差遂入犴獄後雖悔之嗟何及矣○走馬路新設石印　江新報館本擬按一禮拜印出書報一本 
 
 

Page 2

 
 
售錢十二文不意所採之將皆係陳言所畫之圖又非名人手筆自八月中旬印出第一號以後未見續印想因閱者無多業已中止矣○華稅總局文案委員吳二尹因事請假回省吳道憲特委李曼士少尹辦理少尹前辦何厝厘捐局措置裕如此次辦理總局文案自必游刃有餘矣 
[彝陵瑣誌]  
　　宜昌東門内羅宅房屋深邃上月下旬適當大雨淋漓其家男子在鋪未歸女眷又往親朋家赴宴只有小孩二人在小屋床上夜半忽來賊　將皮衣箱竊去内有皮衣十餘件並在廚下炒飯共食果腹後始從容而逸次日天明始知被竊當經報案不知能珠還合浦否○某相士不知何處　來宜月餘忽遘二豎竟至一病不起經善堂發棺盛殮安埋標以木牌俾親屬聞信前來認領○某甲住居城内素不安分娶妻生子已成立矣忽一日夫婦因小故角口甲竟將妻綑縳遍身用鐵錐亂剌其妻痛極昏暈良久始醒忿不欲生濳取阿芙蓉膏吞服又命其子沽酒飲之酒後毒發立時斃命岳家聞信赶來將甲綑縳欲償伊女之命經親隣解勸始准棺殮并延僧道齋醮藉以懴悔其事始寢甲以細故致妻尋死可謂忍心害理卒至家破財耗爲親族所詬詈清夜自思能無後悔○聞近日沙市飯館被貧民紛紛搶食油貨鋪亦多被搶西壩各飯店熟食鋪亦閉户數天恐船上橈夫凍餓前來攫食也又南關外上月天雨餓斃貧民數人城内各富户因將施粥之舉提前赶辦○由宜往川陸路前歲經羅鎭軍在江南雇工由宜昌修至巴東界化險爲平人皆稱便近又有某太守募集巨欵由夔州江北路修過巫山大峽口外路甚寛籃輿可以並行指日修至宜昌畏瞿塘灔澦之險者正不妨舍舟而陸也○操防營副管帶向係鄧參軍紹績現因叅戎調署遠安縣游戎所遺操防副管帶已委胡君接辦遠安游戎吳君升亭調往鶴峯州之蔚昌營已前往視事矣 
[順天武殿試題名全錄]  
　　李夢說山東徐海波四川傳懋凱山東紀堪榮直隸鄧廷忠河南榮厚正藍趙國士直隸金甫震山東謝定邦直隸祁以德江蘇高成弼順天林捷鰲福建郭鳳鳴安徽安振邦直隸張洪喜河南周振江廂白常先榮山東姚朝英廣東劉竹書直隸盧葆勳福建王麟章直隸徐芳蘭江西龔先第湖南王慶麟浙江張連陞陜西羅長林雲南唐國章廣西馬洪飛廣西姚承恩福建許壽昌江蘇馬錫蕃四川韓殿元山東顧殿鰲山西尙德魁安徽高瑞雲河南顧曾康廣東耿兆秋江蘇范憲武　天張儒誠山東趙其昌安徽周振鰲廂曰高葆光福建榮耀正紅王治國河南黃占元廣東郭騰霄直隸林壽春福建黃瑞棋廣東孫之沅山東袁池清甘肅李平西廣東史永祺陜西黎瑞綱廣西托金阿廂黃武定國河南趙錫祿山東陳洪章廣東趙安邦江蘇楊洪鈞山東葆眞廂黃馬廷芳江蘇鍾之英廣東郭振清直隸張騰蛟安徽楊其貞湖北王兆朋廣東王澤安徽莊安荃廣東許琪福建楊志洪浙江徐安平四川侯士奎直隸楊　田江蘇施化麟浙江王見賓河南區龍光廣東周楚卿江蘇王國恩河南桂芳正紅張中元陜西李洪厲山西聶登山四川姚士恩河南姚兆熊安徽岳俊高山西黃紹瓊雲南陳析虞廣東劉斯榮廣西馮明德山西楊潤生湖北趙花鳳陜西練星福建郭曾嶺直隸鄭葆林福建曹雲臣湖南洪殿魁安徽李添貴江西趙春甲奉天温東昇江西程嵩高貴州謝瑞麟廣東余登湖北朱達章浙江吳后坤江西寗洪章山西呂鳳至浙江郭銀河山西黃天凱四川陸鳳章雲南周厚志湖南萬人傑江西李發春雲南張甫安徽于定魁湖南何登熊浙江柯定三湖北况國太江西劉化昆湖北歐陽松江西朱濤四川黃殿魁浙江婁彪浙江蕭明昆貴州劉國棟湖北嚴登龍江西蕭洪昌安徽李銘銘福建王天佑河南周鼎臣浙江馬朋程河南陸恩爵安徽劉開甲安徽黃鵬飛貴州周樹森四川王士林直隸王均直隸陳希瑞山東 
[照會照錄]  
　　大清欽差大臣南洋通商隨員辦理蘇皖賑捐事務三品銜候選道加四級任爲照會事案奉本國欽差南洋通商大臣曾札開照得英國君主捐賑銀百磅請旨飭下總理衙門致謝曁律師担文勸捐出力懇恩賞給三品頂戴一案經本爵部堂於光緒十五年八月二十日專差附片具奏除俟奉到硃批另錄咨行外合就抄片札行札到該道卽便知照此札計抄片等因奉此相應抄黏照會爲此照會貴律師請煩查照爲荷須至照會者計抄片右照會大英頭等律師担光緒十五年九月初三日○抄片再江蘇安徽兩省上年水旱爲災地廣且重經臣奏明勸捐助賑當以上海爲通商總匯之區曾派上海道龔照瑗候選道任錫汾候補道聶緝槼多方勸募英國律師担文駐滬多年聞風嚮義推之新加坡檳榔嶼等處華人之在洋贸易及外洋紳富仰慕聖朝德澤普及遐方靡不漮溉好施欣然捐助陸續共收華洋合捐銀三十餘萬兩内撥解蘇皖賑捐銀八萬四千餘兩其餘協解奉天山東兩省各處災黎深資接濟華洋勸捐各紳董經手捐欵涓滴歸公并未支領經費洵屬急公尤以律師担文之力爲多業經臣擇其勸捐較多及未經通商各國致送匾額多方以伸謝悃惟英國君主曾捐賑銀百磅亦屬惠及吾民此係通商之國可否請旨飭下總理各國事務衙門照會駐京公使婉爲致謝以重邦交律師担文近年於中國交辦事件頗能力圖報効此次承辦賑務勸集鉅欵尤爲出力可否仰懇天恩賞給三品頂戴以示奬勵之處出自逾格鴻慈理合附片陳請伏乞聖鑒訓示謹奏○道憲照會欽加二品銜江南分巡蘇松太兵備道兼辦南洋輪船營務處龔爲照會事本年九月二十七日奉南洋通商大臣曾劄開照得英國君主捐賑銀百磅請旨飭下總理衙門致謝曁律師担文勸捐出力懇恩賞給三品頂戴一案經本爵部堂於光緒十五年八月二十日專差附片具奏當經抄片咨行在案兹於九月十五日差弁齎回原片奉硃批着照所請該衙門知道欽此恭錄劄道卽便照會担律師一體欽遵等因奉此查此案前奉抄片行知卽經照會在案兹奉前因合亟照會爲此照會貴律師請煩查照欽遵施行須至照會者右照會大英律師担光緒十五年十月十一日照會 
[道憲晋省]  
　　關道憲龔仰蘧觀察於昨晚乘坐官航用小火輪拖帶赴蘇謁見刚子良中丞面禀要公 
[南匯閙荒]  
　　日前有客自南邑致函本館云南匯民良俗厚家足户豐遇荒年從未嘗仰食於他縣本年自八月二十四日以來陰雨綿綿幾逾匝月適當棉稻收成之際久經潮濕霉爛不堪因之人情洶洶羣焉滋事九月廿二日有北五灶人聚衆閙荒初祗百餘人繼而多至五六百人甚至千餘人擁至鄰圖諸業户處挾衆横行稍不遂其所求則什物門窓肆行擊壞若有可食之物擅自烹炰務必食盡而後去或將業户東拖四拉偪索錢文延至於今其徒更衆東至老護塘西至周浦鎭皆聞風而起卽有田七八十畝自耕自食者亦被其累耕田器具搬運一空廿七日南邑尊袁明府會同城守營楊君駿齋各帶勇十餘人由北三灶至北六灶等鎭隨地彈壓然地方較大官至此而閙於彼終未見其安靖也原彼之所以胡作胡爲者蓋藉口於邑尊之不準報荒上司不能免徵漕米然府尊恩太守早已輕　减從親自稽查將來膏澤之施正未有艾亦烏可恃衆滋閙等於亂民耶以上係南邑友人來書所述姑節錄之以列報端然日怒天氣暢晴鄉農正可及時刈稻所受虧者惟木棉久浸水中不無損壞耳又聞南邑已有紳富捐貲開設粥廠以振飢民若然秋收雖盡荒蕪亦不致有啼飢之苦况連村耞板　可打稻趁晴乎敬告三農尙其從事鎡　切莫以身試法也 
 
 

Page 3

 
 
[男扮女妝]  
　　去冬有口操江北音之僧人李寳貞扮作尼姑在法租界金聚興客棧借宿與鄧某化緣轇轕致被看破交　後由王雁臣司馬訊供騐明李係男子掌頰四十下驅逐出境曾列前報現在李寳貞改名李惠貞身穿花布衫元布裙鑲邊褲頭戴女兠以假髮梳頭兩耳穿眼帶環居然女子矣同本邑人薙髮店夥沈雲亭至小東門外朱阿坤所開客棧借宿夜深同睡二人忽吵閙起來棧主聞聲赶視知李男扮女裝立卽報捕拘至捕房昨晨解送公堂朱阿坤稱沈同李來借宿言是夫婦由鄉間來俄而沈察知李係男子吵擾不休爲此報捕拘案沈雲亭供浦東人在十六鋪地方戴春林所開薙髮鋪爲夥我只知李係尼姑伊曾來店化緣因之識面前日在路相逢李問我張某現在何處我問伊何忽改俗家裝束伊言現欲嫁人擬往鄉間尋張某天時已晚不及赶路乞引至客寓借宿我因於九點鐘時同伊至朱阿坤客庽伊先睡俄揭被見是男子故與爭閙李寳貞卽李惠貞供安徽廬州府合肥縣人年二十一歲七歲時在原籍紫竹庵出家爲僧法名法仁俗家父親名德富兄名惠亨後因師父病故我獨來滬今年五月間遇見沈雲亭囑我將僧衣典質罄盡代我改扮女裝來往迤今又欲帶至鄉間價賣故與爭執供畢啼哭又稱被沈所害沈又稱小的從未與之來往惟不應與伊同住客寓一時糊塗所致包探王榮培禀明李惠貞前爲僧人扮作尼姑送捕懲辦各情曷同轉再四究詰各執　詞同轉謂沈雲亭設心不良李惠貞播　狡獪均屬可惡判各笞責二百板再用連枷枷號一月朱阿坤斥退說者謂女扮男裝不過游戲神通尙無大礙若男扮女裝則種種不法之事由此而起李惠貞忽僧忽尼忽男忽女其居心殊不可問沈雲亭見色起意致受其愚當時若不吵閙正不知作何究竟 
[互控案結]  
　　前會兩記仇金水爲洋人經手放債互相訐控一案兹悉領事官於前次集訊後已核明情節應由洋人還仇二百八十餘元與公堂原斷仇償之三百元數目無甚懸殊因令彼此抵銷此外尙有仇經手放出未收各帪照原議領同接手之　對明完結 
[縣案彚錄]  
　　元吉泰松盛兩米行夥控引翔港宏昌油酒糧食鋪虧欠米銀七百餘兩向索無着現在店已閉歇求提店主　　　　　卿黃史燦到案究追裴邑尊准詞飭差提到黃史燦於前晚升堂質訊兩米行伸請究追黃稱小的在宏昌經手店主王少卿於端午節後取去銀九百餘兩以致米地欠欵不能應付刻下店已閉歇求提少卿到案究追邑尊謂爾旣係經手人不應被少卿取銀不歸答稱因帪房是少卿之子沁梅所管是以不能阻擋叩求明鑒邑尊飭將黃交差候　少卿到案訊辦○昨報紀丁秀春控吳茂發吳萬元等霸呑花銀一案前晚經裴邑尊升堂訊究丁稱小的有棉花八十四包雇人挑往市上銷售行至中途被吳等紏人硬拉小的以吳旣要棉花儘可秤見照價付銀詎吳意圖覇呑叩求究辦吳等稱丁欠小的等銀兩向索不歸言明將棉花抵付不料收好棉花又圖他售不思歸欠是以拉回家中祗有五十四包並無八十四包叩求明鑒邑尊以吳不應硬拉姑飭交差候地保查明實在情形再行訊斷○張潮春控姜金海盤踞滋擾一案曾列前報兹悉陸兆坤將胡氏交案前日經裴邑尊升堂集訊胡氏稱小婦人與兆坤並無不端事四月間由翁姜金海作主再嫁與陳阿美爲室每日做工不料陳聽信歹人播弄將小婦人送回姜姓翁遂轉送兆坤處實遭誣衊叩求明察邑尊以胡氏旣無不端事卽飭陳具結領回完案 
[英界公堂瑣案]  
　　粤人楊阿榮被同鄉之鄭寸柯竊去衣服當報捕房卽由包探秦少卿在鄭住處搜獲金表一枚書信館人頭八十餘紙向之研詰稱係他人寄贈並非楊之失贜昨解公堂蔡太守訊供之下飭捕房帶回查明有無别案候下禮拜四覆訊判斷○洋人名惠者家在坭城外日前被竊去磁花盆四口由園丁陳關順報知捕房查得由蘇州人唐阿根所竊交山東人王阿四售與同鄉人王阿二舊貨攤上得錢一千一百文蔡太守訊供明確將唐及阿四各押一月阿二罰洋銀四元充醫院經費原贜給陳領回○瞽人史明揚以賣卜餬其口某口被金東來竊去自鳴鐘一架經巡捕獲金解案蔡太守嚴加訊鞫金稱小的從寗波來探望姨丈史明揚因無川資回籍故取鐘質錢史稱金雖自稱姨甥然小的從未見過太守判令管押兩禮拜贜給史具領○酒家婦錢朱氏訴稱小工趙阿四來肆沽飲應給酒貲三百餘文向之索取趙卽乘醉滋閙擊毁物件蔡太守見趙窮苦異常令先還錢二百文　餘分期拔付○廣東鐵匠林阿其被同鄉人梁阿安竊去衣褲七件報知巡捕查行梁與曾經犯事之鄺阿揚同在一處因之一併傳案請訊蔡太守判將梁管押一月鄺管押三禮拜○三百十一號巡捕見王芝山在某輪船竊取水烟袋因之拘在蔡太守以王前曾犯事遞回原籍　又濳來竊物實屬怙惡不悛判令管押兩月期滿再行遞解回籍○包探唐寳榮禀稱昨日小的在賽馬塲見前曾犯事之女　綹沈胡氏正欲剪取應仁嘉所挈孩童帽攀上之四開洋錢因之獲住蔡太守質訊之下以其前曾犯事從寛免究今兹又犯未便姑容姑念年已六旬給以洋銀一元派差押令回籍○大馬路景雲樓茶館現已改爲清風明月樓茶館漆匠周新元等逞兇毁物交捕解送公堂據稱周來泡茶一碗後共來九人茶博士欲添茶周等不依致被毁物周等供稱小的等均係漆匠每二人泡一碗惟急須工作商令暫留茶博士厭之致誣以行兇毁物另有石匠陸長生王榮生同稱小的因在茶館致被悞拘蔡太守詰訊原告則稱伊等皆在塲滋事太守令將肇釁之周新元陳阿五各枷一月餘各押一月仍令分别湊賠毁物洋銀十一元完案 
[法界公堂瑣案]  
　　法公堂停訊三期積案甚多昨晨十點鐘時開堂問案至午刻暫行退堂至下午二點半鐘再問至五點鐘始畢所有各案擇要登錄於左○法西捕在洋涇浜拘獲賭徒王欽明兪阿二徐啞子等及銀錢昨晨解案該西捕稱前日巡至該處見人聚賭上前拘拿伊等紛紛逃散祗獲王欽明等王身畔搜出洋二十元又在賭攤上拾起二十四元王欲給我洋懇我放釋我不允兪阿二身畔搜出錢三百五十文徐啞子身畔有押票二十紙銀洋一元二角一併解案王欽明供江北人向在東臺縣境黃和興烟葉行生理今販烟葉子來滬住居英租界天寳棧前日行經洋涇浜突被西捕拿住身畔有洋四十七元實係已物不敢犯賭兪阿二供因有急需至洋涇浜隆興押店質錢二百五十文忽被拘拿我未賭錢徐啞子不能取供西捕稱見王在該處摇寳包探王榮培禀稱兪阿二之錢皆九十二文作一百文顯見是賭塲中所用且押票係十三日捉賭係十四日下午可見所言不實葛同轉得供之下謂王欽明等顯係賭犯豈容抵賴又問王曰爾旣稱並不犯賭滬上應有熟識人爾旣是客商同來者何人天寳棧中知爾係烟葉客否答稱滬上無熟識人同來有張二係我雇用天寳棧中知我是生意人同轉又謂旣是烟葉客烟葉售與誰家豈無熟識之人飭將各人一併交捕房帶回候傳天寳棧主到案再行覆訊○寍人某甲向某乙定買洋線袋已付定銀百兩乙延不交貨一案已列前報昨由葛同轉訊理甲卽吳克齋供在寗波米行爲夥帶銀來滬購辦洋線袋寓大安棧據棧主王庭標言袋可代辦當付銀三百兩言明一百兩作爲定銀找還二百兩遠期票銀已收到初因王言市上無現貨故須定買後知現貨甚多問明王在朱禮記袋行定買及問朱始言定銀祗收洋十元我將收條交閱朱言筆跡不符且言如果有定銀百兩不要定貨儘可退還定銀我因與王庭標理論扭至捕房後王庭標已將定銀交足與朱禮記惟言須至十二月初十左右到貨然王起先如此作爲我確不願求請追還銀兩定貨之成票及收定銀之據呈閱王庭標供開設大安客棧吳來躭擱託我購辦洋灿布袋市上祗有洋灿袋而無布袋遂向朱禮記定貨寫有定票載明十二月初十左右到貨當時我先交朱洋十元後始找足銀百兩朱禮記現在外邊卽請訊問葛同轉飭朱上堂朱供與王同吳克齋稱我問朱時朱所言與現所供者不符同轉問朱曰爾向誰家買貨直至十二月間始到答稱王所定祗一萬碼光景我在履泰洋行定四萬碼十二月間到貨不能退還定銀同轉問有洋單否答稱有隨飭檢呈洋單候閱朱又稱履泰洋行向無定貨洋單祗有帪房成票同轉謂頃言有洋單何改言祗有帪房成單答稱仁記洋行等均 
 
 

Page 4

 
 
有洋單履泰則無可請查問同轉　成票亦須呈候察閱朱唯唯而退仍交保候再覆訊○張槐山之子張連生年祗十七歲常竊家中衣物出外由張告知捕房飭包探拘案請訊張槐山稱長子連生去春在電報局學習電報現因犯規被斥回家屢取衣物出外知被南京人相干蔣桂山誘騙所取之物悉數交伊究竟缺少幾何尙未查悉僅據兒子認取各件開單交捕家法難以處治求恩提蔣一併懲辦張連生供年十七歲蔣桂山之子與我同學遂與蔣桂山相識伊向在城内舊教塲現住新閳地方相面攤約於七八點鐘擺在新街上我所取衣物有因擲骰輸去者其餘均交與蔣桂山葛同轉飭將張連生管押諭包探立提蔣桂山到案再訊○葛同轉訪拿龜棍趙世恩嗣又查得趙有買女李銀寳着趙妻某氏交案等情均列前報昨將李銀寳送案據供江北人年二十歲丈夫湯小柏子翁已去世姑薛氏因家内窮苦難以度日令我來滬由我夫送至趙世恩家言明包帪五年已做三年不知丈夫收洋幾何同轉謂爾在捕房供明趙世恩劣跡今當照供爾旣是包帪今已逮案决不再任爾爲娼試問爾願爲娼乎抑欲回鄉耶答稱趙曾姦我一次我不願爲娼趙每至夜半後歸來不知所爲何事又問趙妻是否花燭曾否打爾趙妻有客亦接否答稱趙妻的係花燭並不打我惟日久無客卽遭辱駡又問此外有無劣跡答稱不知又諭將來與趙對質亦須照供卽將爾超豁命將銀寳仍交捕房帶回俟科趙罪再行寄堂待其親屬領回○徐吳氏挈子徐炳坤投法捕房訴稱被粤人林德順收去會欵每月應付會洋八元八角届期向索不付請爲提究備捕頭卽飭包探王榮培往拘林德順昨解公堂該氏同子呈上會簿及收會欵據并稱丈夫起會時本邀沈姓由沈姓另邀林德順林逐月付洋摇會及上月初林得會本當央人保會因係沈姓來頭同到沈姓家始知沈林合會林言因娶妻需用再向沈商借洋百元三分起息將來會洋均歸林交林又言與沈合會事與我無涉我惟令寫收據不料此次届期竟圖抵賴林德順遞禀聲稱開烟館二三月間到沈家賭錢輸洋三百餘元無力料理　將金鐲一對金八兩七錢向沈押洋二百二十元按月付利洋四元四角托我代交會欵會欵我不知情惟曾爲沈代摇一次豈知該氏要我每月繳洋八元八角我不允從突於初七夜九點鐘時有不識姓名人來言該氏夫及沈姓招我及我去沈與該氏均在又有五六人將我軋至西門外鄉間勒令我還賭款我不依又勒令代繳會欵初八日清晨又遭拘押葛同轉聞供之下殊爲詫異問沈旣誘爾賭錢輸洋爾有金鐲一對押洋其時豈不可勒還賭欵直至今日使不識姓名人來招爾爾卽同去耶且在何處逼勒答稱在田野間又問沈等隨帶筆墨乎林語塞又謂爾不得任意妄供將來務令爾指交見証該氏又稱會非一人林每朋列會衆人皆見現在會中人均在外邊候示請卽傳問同轉謂林旣指沈姓轇轕飭暫管押俟傳沈姓到案再邀在會者數人質訊會簿收條存堂○崇明人趙惠香投八仙橋巡防局控稱向楊姓索欠洋三元半當有朱步靑將洋取去情同訴稍劉都戎備差提朱供稱銀　在開烟舘之季大有處季在法租界都戎飭差至法捕房協提季大有備捕頭以此案須解公堂再送巡防局遂將一起人解案趙惠香申訴前情朱步清供銀洋寄在季大有處季大有供開烟館日前趙向楊姓索洋五元楊祗肯還三元半朱步清從中說合令楊祗交三元半趙不願收朱言可將洋暫寄我處再行商量所寄三元半除去趙惠烟錢三百文祗存洋三元錢二百文次日朱來言事已經說妥卽　取洋及錢我照數交朱時有金阿鰲同來何得言銀洋尙在我處巡防局差持劉都戎名片上堂稱朱慣以拆梢爲事現有控案三起請將朱帶回質訊葛同轉謂朱步清疊次拆梢續有控案應由公堂從嚴辦理再交巡局究辦季大有交保 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[閩垣官報]  
　　通判陳恭壽辭赴琯頭厘局提督張朝棟委帶長勝右營練兵總兵戴名山委帶恪靖正中營叅將張定泰委曹帶督箭道精兵并衛隊親軍署理閩安協陳尙新卸事回省督轅武巡捕陳超英委帮帶督轅親軍同知沈兆桂交卸坎市厘局回省同知温培華禀謝給咨赴臺灣差遣鹽大使梁夢岩辭赴幹寨官運局鹽大使劉喬年委辦泰寗官運局巡檢常恩紱交卸水口聨票差回省同知彝倫委解餉晉京從九品蔣廷鈺委辦南門盤查差知府侯材驥委盤查司庫代理羅源縣鄧嘉繩交卸回省 
[蘇州安節局協賑山東代贖公所公啓]  
　　啓者敝處疊接九月二十八日孫嶼翁來電云賑務稍定卽辦代贖資遣羊溝海口先後截留婦女十五人由縣提訊除取供覓保親人具領外餘六人請張蒓翁資遣回籍等語又接孫嶼翁八月二十五日樂安之尙道口來信云現截留六女招其父母至親來領約在近處易於資遣鄉查户兼辦此事亦有求爲代贖者又接抄奉七月二十五日登萊靑道盛憲照會云山東蠲賑並行仍難免無賣鬻妻女之事尤可恨者均有私販到彼誘賣販鬻婦女甚至流入娼門慘不忍言若於一處設局留養仍必顧此失彼不如將此項專欵分給各義紳於查户放賑之時留心辦理除詳請山東撫憲刊發告示通飭被災各州縣一體嚴禁販賣婦女並飭沿海各州縣關局帮同稽查截留等因竊思此項代贖辦法先於急振之中擇婦女貧不能留者加給賑需免其出賣是治其本也復於辦賑之時遇婦女己經出賣者代贖資遣治其標也標本兼顧似足以副諸大善士之盛施惟旣設法斡旋於未賣之先則出資代贖之婦女口數必少合先聲明續俟嶼翁及東省各路放賑諸君信到再行登報布聞[  同人公啓]  
[好行其德]  
　　皇天不弔江浙罹殃愁慘之形不忍聞覩旣已疊見申滬兩報無庸贅及兹有蕪湖招商局李君炳賢者生平好善見義必爲念彼災民慨然助募曾函寄來洋一百十三元内分焦松茂善士洋三十二元福泰祥昌記善士各洋十六元餘爲仁豐公聚和等號計共八户踴躍助捐經卽掣付收條自應彚解災區以甦民困當此流離瑣尾民不聊生諸公軫恤窮黎痌瘝在抱殆所謂好行其德歟[  上海高易籌賑公所陳德薰等拜識]  
[賑外急務說]  
　　近年各省水患之見無已時矣各報所登議賑之策詳矣備矣在言者一片熱腸故立意之周密運詞之懇切上足爲當道救荒之助下足動世人愷悌之懷雖非盡人知所感發而閱報之地方旣廣其中裨益豈淺鮮载然災况之流行成乎天者必賴人救而災外之大患害乎人者更宜預防試舉近日一事言之令人杞憂益切矣蓋上海商賈雲集船隻載運貨物往來於吳淞江者一日不可枚數上海至金澤一路河道尙小各村庄相去不甚遠行路素稱平靜過此以外毗連盡是漾蕩或二三里者或四五至八九里者雲水蒼茫人烟稀少其間四通八達向有匪類出没在晨曦初透夕陽西下之時見有行船往往肆行刧掠以事非常見在上者亦壅於所聞今秋蛟水成災農民收成絶望哀鴻徧野待食孔殷經紳商集資辦振而棉衣米榖等類須由别處轉運解歸災區散發是誠刻不待緩之舉乃日前有商船數艘行至金澤西首漾面忽見蘆葦中突出划船十數尾蜂擁赶上約有二十餘人一躍登舟口稱係近處鄉民借米療飢並無歹意而實則卽出没無常之匪類陽爲借米　則無物不借計亦狡矣且其時尙在白畫尤屬意想不到况該處景象並不甚荒其非此境鄉民可想而知如此肆行無忌非便賑米船只受其阻礙卽商賈運貨進出患亦何可勝言現在運米至災區者正在急迫一有所阻接繼者措手良難災民則坐以待斃且妄爲者不究漸將益肆猖狂聞者能無扼腕目下之計惟望江浙兩省諸大紳董禀請大憲會同兩省沿途添派砲船加意嚴防并飭於河道闊遠人烟稀少之處認眞巡哨竟日往來不使匪黨稍有間乘船上各備暗號以資互相接應庶幾若輩聞風濳蹝災民乃不至於絶食情異賑務事則與賑務等急也竊思爲民上者未有不關心民瘼此舉若能俯准施行不僅各路行船受惠無窮卽賑飢之糧米往還亦無意外之慮弭患所以保民保民卽以救災兩省人民有不到處馨香禱祝者乎或曰添船必添兵添兵以資捍衛利固顯然而各兵良莠不齊弊亦難免此說似乎過慮蓋兵船之認眞與否全在督率者善爲約束　用以巡邏而非用以擊戰可不必以一見拘也鄙人自愧菲材何敢妄論世事今旣事有確實有特草書數語以盡愚昧之忱質謙有心人諒弗笑我爲謬也[  苕溪悲憫子稼孫氏稿]  
[來稿照登]  
　　天道好還人心宜恕各省之水旱成災祈人之慷慨助賑已歴有年矣乃今秋淫雨月餘浙省被災者數十邑能不仰望他省之救災恤鄰第緩難濟急滬中籌賑諸君力絀計窮閱　報諸論早已羅掘殆盡勸募束手僕畫夜籌思欲於數月中立得數萬巨款且於旬日之閒卽濟烯眉殊非易易今夕忽計及招商仁濟和保險開平煤礦電綫諸股本距年終結帪爲期不遠其應分官利此時已可核其大數若於此各股應分官利項内每股提劃一釐以作賑款計每股百金者僅助銀一兩五十金者僅助銀五錢是多祗核錢一千四百文少但七百文左右耳凡有股者非巨商大賈卽仕宦達官人之好善誰不如我斷不吝此區區僕亦入有股本者非　託空言慷人之慨也統計諸股本共有三百數十萬金提利一釐可立得銀三萬餘兩素來各局餘欵俱存洋行生息計交冬後洋人銀行按外洋年月僅歲息三釐是萬金月利不過廿五金而已卽由各局向洋行先行撥用俟結帪之日還款利亦無幾是一經定議巨款立集此事但須禀請南北洋大臣批準飭局遵辦一言而決在施惠者所損無多受惠者已感不盡各股主必能推已飢己溺之懷宏救人救澈之念斷不致有阻撓掣肘之慮而此外蓋平及另股之應分利者或亦因而觀感按此辦理則愈形推廣益徵樂善不倦矣[  賽杞人未是草]  
[寄高昌寒食生]  
　　騷壇秉筆播芳聲久耳鴻名未識荆博學深明中外事精思默體古今情才雄八斗雕龍擅日試千言倚馬成御李無緣嘗曰恨徒殷瞻仰切葵傾○閒居自賦一肩行李慣遨遊落寞窮途動客愁最好光陰閒裹過未來機遇意中求孤標難得逢靑眼傲骨應多困白頭抑鬱久居嗟作賦誰言王粲獨登樓[  儞陽出險子求是草]  
 
 
 

Page 10

 
 
   
 
 

Page 11

 
 
[光緒十五年十月初四日京報全錄]  
　　宮門抄○諭旨三道錄前○發抄硃批四道○大臣色奏赶修伊犁果子溝大槪情形摺○滇撫譚奏揀員調補知府摺○東撫張奏護送剥船出境片○又奏請將革員留工効力片○直督李奏甄别各員片○十月初四日工部鴻臚寺八旗兩翼值日兵部引見一百四十三名○景善病痊請安○吳樹梅謝授國子監司業恩○候補道陵襄鋮馮芳植各謝恩○侍衛處奏派保和殿監試之王大臣○派出頭班慶王熙貝勒誠公德洪額徵壽二班澍貝勒佛佑愛隆卓凌阿全福○召見軍機皇上明日卯正二刻升太和殿傳臚○發抄張曜奏河南運鐵路鐵車到京安設章邱漫口西壩應用奉硃批知道了欽此○又新選博山令錢鑅到省派充簾差先行繳銷文憑奉硃批吏部知道欽此○又儘先選用令朱懷新改奬奉硃批吏部知道欽此○豫山奏鴈平道玉順赴任奉硃批知道了欽此○○奴才色楞額跪奏爲伊犁果子溝山水漲發冲斷橋梁道路阻隔難行先已設法開取闢里沁小徑暫通往來仍赶修里子溝舊道謹陳大槪情形仰祈聖鑒事竊伊犁地方自精河大河沼西來向以果子溝爲孔道所有轉饋餉械馳遞文報以及商旅往來無一不由此行走果子溝卽塔勒奇山自松樹頭以達溝口計程約六十里該兩山夾束一徑中通險峻如關林木茂密嶺窪涌泉多處益以雪水匯爲溝流廣仁綏定一帶地畝資其漢漑百餘年來獲利良非淺鮮兵燹之後伊犁收還該處建木橋二十六道遇有毁壞隨時設法籌欵補修並未照工程估報詎去歲伊犁冬雪至大果子溝嘗深至丈餘道途爲之壅塞雖派有營兵掘鏟奈竭數日之工力不及頃刻之迷漫内外山山壁削玁若列屏雪積一厚輒自崩摧長至百數十丈不等多年老樹隨雪擁倒中僅一線官路時被堆壓行走頗覺不易今年春雪較上冬尤甚入夏以來繼以連　傾盆大雨天暖雪融四山積水漲發陡於五月初六十三等日破溝而出橋梁全行拉毁竟乏寸椽道路悉被刷冲直成巨壑車馬難通徒步者亦無處繞越詢諸父老爲曠世未有之險工月餘之久大雨時行積雪日化水勢未能稍减人力實無法可施果子溝以東西要道現在饋運阻隔商旅斷絶遣撤　隊亦未能起程驛路不可一日不通如此情形非赶緊另行設法誠恐貽誤時局所關匪細伏查闢里沁溝東出登努斯口直達精河山行約三四站遠比果子溝尙覺便捷略加修治來往可通惟中有數段地形低陷如釜冬令積雪過深斷難掃除似非果子溝祗數十里程途稍易爲力且闢里沁相距精河明較果子溝爲近昔人舍近求遠煞費經營揆時度勢良有一帶深意奴才以井蛙之見成規舊制何敢率事更張遂揀派署瞻德城營叅將賈逢寅帶領匠夫星夜先往闢里沁相度路徑形勢赶速設法開辦高阜者略剷平之有溝壑者支木爲流餉項由此西來撤勇由此東去客商人民藉此亦暫通來往原因果子溝工程浩大非旦夕所能奏功不得不作權宜之舉一俟水勢稍退坑塹涸乾卽便修復故途爲久遠計現據禀報闢里沁業已工竣適果子溝水亦漸消當經批定該署叅將赶將前項匠夫人等移往果子溝會同署鎭標左營遊擊陳甲福所帶工役建造橋梁修治道路併力合作務令悉成坦途其有應添橋道四處亦須相度形勢一律加修此次山水陡發旣大且久其衝刷者非深澗長溝卽懸崖絶壁爲功不易所費尤多奴才再四籌度惟有飭派委員按照定例工程丈尺做法切實撙節估計石木匠作約需四千五六百工日各給銀二錢五分壯夫六萬二千餘工日各給銀二錢加以灰料木石器具運脚等項各計銀一萬六千數百兩闢里沁工雖甫竣所用欵目尙未據細具報約略計之亦在二千兩上下東西山口長二百五六十里均擇其緊要處修治暫利往來聊顧目前之急難期經久若必一勞永逸爲數當更屬不資以上兩欵明知乃意外所需而反覆詳籌萬難再事核减果子溝爲自古冲途驛遞與餉運攸繫此次修竣後一年之中橋梁道路駝馬踏損車輛碾磨及一切不及料之微工時所必有甚或兵丁冬令掃雪墮指裂膚情殊可憫尤須籌以犒賞之資惠以禦寒之具通盤合算擬備歲修銀八百兩暫由善後欵内按年提用俟地方稍形富庶再行另籌除分别造具估册咨部外相應一併籲懇天恩飭部立案由善後項下如數動用俟前項工程完竣併案報銷斷不任承辦人員稍涉欺冒致沾虚糜以期仰副朝廷眷懷邊域愼重庫儲之至意所有伊犁果子溝山水漲發冲斷橋梁道路阻隔難行先已設法開取闢里沁小徑暫通往來仍赶修果子溝舊道緣由是否有當理合恭摺具奏伏乞皇上聖鑒訓示謹奏奉硃批該部知道欽此○○頭品頂戴兼署雲貴總督雲南巡撫臣譚鈞培跪奏爲揀員調補省會首郡要缺知府以裨地方恭摺仰祈聖鑒事竊准吏部咨光緒十五年四月十四日奉上諭雲南府知府員缺緊要着該督撫於通省知府内揀員調補所遺員缺着黨吉新補授欽此欽遵咨滇轉行查照應照例以奉旨後五日作爲部中行文日期照限减半計算扣至六月十四日五十五日限滿於六月底截缺係屬要缺毋庸掣籖業已咨明在案查前准吏部咨嗣後首府縣缺出應令該督撫於通省正途人員内揀選調補又省會知府缺出奉旨於通省知府内揀員調補應擇其人地相宜者毋論缺分是否相同及歴俸已未滿年限俱准調補等因歴經遵照辦理在案查雲南府知府省會首郡冲繁疲難四項相兼政務殷煩兼有發審事務必須精明幹練之員始克勝任臣督同兩司於通省現任知府内愼加遴選查有順寗府知府陳燦年四十歲貴州貴陽府貴筑縣人原籍江西臨川縣由附生中式同治八年補行已未辛酉壬戍三科本省鄉試舉人光緒三年丁丑科會試中式第二名貢士殿試二甲進士奉旨以主事用簽分吏部文選司兼騐封司主事歴辦憑科册庫事件五年正月遵例報捐知府指分雲南試用九月初十日經欽派王大臣騐放堪以發往覆奏奉旨依議欽此六年四月初五日到省試用期滿甄别留省補用在案歴署澂江楚雄等府知府在越南宣光臨洮各處打　獲勝後路接應勞績奏保以知府歸候補斑儘先補用並加三品銜經部議准覆奏光緒十二年十一月十四日奉旨依議欽此請補順寍府知府奉文覆准光緒十四年十一月初九日到任調署雲南府知府藩司曾紀鳳臬司鄧華熙查該府才長守潔任事勤明並無叅罰案件請以調補雲南府知府實屬人地相宜洵堪勝任與例亦符等情詳請具奏前來臣查該員爲守兼優辦事穏練合無仰懇天恩俯念員缺緊要准以順寗府知府陳燦調補雲南府知府實於省會要缺有裨如蒙兪允該員現任知府調補首郡知府銜缺相當毋庸送部引見所遺順寍府知府係極邊要缺遵旨卽以黨吉新補授所有揀員調補首郡要缺知府緣由恭摺具陳伏乞皇上聖鑒勅部議覆施行再雲南巡撫係臣本任毋庸列銜合併陳明謹奏奉硃批吏部議奏欽此○○張曜片再湖南省代造直隸剥船二百三十二隻於七月初四日由運河十里保放入黃河因伏汛盛漲河溜湍猛未能開陶城埠攔黃大壩自東河至臨清運河因南漕停運節省經費　便大修兹臣飭印委各員擇要挑挖引水灌送旋值河水平穏卽將各船由陶城埠北運口開　挽入北運河連檣前進並派員弁沿途彈壓照料兹據報於入月三十日一律駛過德州柘園鎭全數已出東境除分咨外謹附片陳明伏乞聖鑒謹奏奉硃批譔該部知欽此○○張曜片再已革遊擊李春意候補知縣張遇春前於張村民埝漫口經臣奏叅奉旨革職在案兹據道員張上達禀稱該革員等於張村漫溢以後畫夜搶築東壩裹頭及堵築進占各事身先勇夫不避危險尙屬稍知愧奮可否仰懇天恩俯准將已革遊擊李春意已革候補知縣張遇春留工効力以贖前愆出自鴻慈謹附片具陳伏乞聖鑒訓示謹奏奉硃批着照所請該部知道欽此○○李鴻章片再同通州縣無論候補試用應自到省之日起予限一年詳加察看出具切實考語奏明補用兹查有候補直隸州知州孫傳栻試用通判夏詒垣候補班前先補用知縣宋鴻鈞嚴書勳均到省一年期滿例應甄别據藩臬兩司詳請核辦前來臣查孫傳栻樸實明練堪勝繁缺夏詒垣年强才裕宋鴻鈞心地誠篤嚴書勳辦事勤勉均堪留省補用俟有應補缺出照例分别序補除履歴册咨部外理合附片具陳伏乞聖鑒謹奏奉硃批吏部知道欽此 
 
 

Page 12

 
 
[光緒十五年十月初五日京報全錄]  
　　宮門抄○諭旨一道錄前○發抄　硃批五道○護廣西撫馬　奏恭報接護日期摺○江督曾奏委署道員片○護漕督徐奏恭報接印日期摺○浙撫崧　奏調派候補人員充當房考摺○大臣色奏伊犁地震後修補各工情形摺○十月初五日内務府國子監侍衛處值日無引　見○山西正副考官謝　杭徐琪到京請安○良培請假十日○内務府奏派致祭雨雷風雲四廟派出海年恩輝慶麟豫隨○又奏派致祭内外城隍廟派出師曾崇禮○掌儀司奏初十日祭奉先殿澍貝勒行禮○召見軍機○皇上明日用膳辦事召見後還海○發抄倪文蔚奏滑縣被水各村莊撫恤奉硃批知道了卽着飭屬妥爲撫恤毋任災黎失所欽此○又總兵牛師韓等署河北總兵各缺奉硃批着照所請兵部知道欽此○又勘估沁河工程籌辦撫恤奉硃批知道了欽此○又鄭工運土鐵路鐵車運往山東奉硃批知道了欽此○曾國荃奏江蘇留防軍需報銷奉硃批該部議奏單併發欽此○○暫護廣西巡撫布政使臣馬丕瑶跪奏爲恭報微臣接護撫篆日期叩謝天恩仰祈聖鑒事竊臣於光緒十五年七月二十一日接督臣張之洞電開准總理衙門電奉旨張之洞馬丕瑶兩電均悉廣西巡撫着馬丕瑶暫行護理欽此欽遵轉電到臣遵於七月二十三日飭桂林府知府趙時熙署撫標中軍叅將張樹勳將前封存之廣西巡撫關防及王命旗牌等件齎送前來臣當卽恭設香案望闕叩頭謝恩祗領任事伏念臣中州下士一介庸愚由牧令薦摧府道兩司歴晉黔而西粤荷恩施之稠疊愧報稱之無由兹復渥被温綸護理撫篆自天聞命伏地漸惶廣西地處瘠邊巡撫統轄全省激勵羣才須恩　之並用兼資衆策貴文武之得人舉凡靖疆域籌兵饟培元氣肅官方在在胥關緊要如臣檮昧深懼弗勝惟有振刷精神破除積習虚公集益勤愼倍加一切事宜同司道等熟商妥辦遇有要件隨時咨電督臣指示辦理不敢以暫時護篆稍涉因循以冀仰答高厚鴻慈於萬一除將接護撫篆日期恭疏題報外所有微臣感激下忱理合恭摺具奏叩謝天恩伏乞皇上聖鑒謹奏奉硃批知道了欽此○○曾國荃片再淮揚海道徐文達欽奉恩命護理漕運總督篆務所遺淮揚海道員缺應行派員接署查有江蘇候補道郭階勤愼廉明熟習河務堪以署理除檄飭遵照外謹會同護理漕運總督臣徐文達護理江蘇巡撫臣黃彭年附片陳明伏乞聖鑒謹奏奉硃批吏部知道欽此○○護理漕運總督布政使銜淮揚海道臣徐文達跪奏爲恭報微臣接印日期叩謝天恩仰祈聖鑒事竊臣奉新受兩廣總督漕臣李瀚章兩江總督臣曾國荃先後札開准吏部咨光緒十五年七月十四日奉上諭漕運總督着松椿補授未到任以前着徐文達暫行護理欽此八月十七日准調任漕臣李瀚章派委署理淮安府知府羅章漕標中軍副將松華將欽頒漕運總督關防王命旗牌一切文卷齎送前來當卽恭設香案望闕叩頭謝恩祗領任事伏念臣早歲從軍疊蒙奬攉涓埃未効儆惕方深乃復仰荷恩綸護理總漕印務自天聞命伏地漸惶河工漕運皆國計之攸關察吏整軍實地方之要務臣雖久官江北曾護漕篆稍悉情形而責重才庸深懼弗矣勝任幸一切事務經調任漕臣李瀚章整頓有素臣惟有殫竭愚忱倍矢勤愼與署淮陽鎭總兵陳基湘署淮揚海道郭階將工程防務及地方事宜率循舊章認眞經理俾免隕越之虞遇有緊要事件仍隨時禀商兩江總督臣江蘇巡撫臣指示辦理斷不敢以暫時護篆稍涉因循以期仰答高厚鴻慈於萬一所有微臣接護漕篆日期並感激下忱理合繕摺叩謝○天恩伏乞皇上聖鑒謹奏奉○硃批知道了欽此○○浙江巡撫奴才崧駿跪奏爲浙江省舉行鄉試需用房考實缺州縣不敷調派兼用候補人員循例恭摺奏祈聖鑒事竊查定例直省鄉試房考官應以實缺州縣考充偶遇一時不敷調派於候補人員内考選充當將不敷情由專摺奏明等因今浙江省舉行已丑恩科鄉試定例用内廉房考十六員查通省實缺州縣或地方繁要或距省較遠或甫經到任或與調簾之例不符實係不敷調派奴才與布政使許應鑅先期於實缺同通州縣及候補人員中詳細訪察札調來省照例嚴密關防在奴才衙門　　擇其文優年壯者暗爲記取奴才於入闈日將考取之富陽縣知縣周學基會稽縣知縣兪鳳岡蘭谿縣知縣邵秉經景寍縣知縣楊宗欽靑田縣知縣褟鑑光卽用知縣宦懋和朶如正何文耀左宜之胡裔麟李蟠根查蔭元夏葆彝大挑知縣劉裔祺柳商賢教習知縣張縉雲等十六名送入内簾充當房考令各詳細校閱認眞將事以期仰副聖主作育人材之意除將三塲所收試卷陸續彌封謄錄對讀清楚分次解送内簾外奴才於八月二十二日出闈其餘事宜交提調監試照例辦理謹恭摺具奏伏乞皇上聖鑒謹奏奉硃批知道了欽此○○奴才色楞額跪奏爲馳報伊犁地震幸未成災勘騐工程亟籌修補謹陳大槪情形仰祈聖鑒事竊伊犁地面於本年六月十五日寅初忽覺地震聲自西北來接連三次往復簸摇勢甚兇猛人幾　能立脚逾刻始定奴才以爲時甚久又目睹所住衙署曁附近房間均有折裂坍塌之狀其四遠曾否成災珠深懸念飭據各處文武先後禀報綏定城南門樓南北兩墻俱裂縫甕　裂口長丈餘月城樓西北兩角俱裂縫樓上南北兩山墻俱倒東墻裂縫東南角樓上四面墻俱倒樓門被倒墻刷損樓下四面墻俱裂縫城垛坍塌二座裂縫三座月城内堆房四面墻俱開裂東門樓東墻裂縫月城樓上四面墻樓下東山墻俱裂縫磚城垛裂縫東北角樓上四面墻樓下四面墻俱裂縫門窓壓損西北角樓下四面墻俱裂縫樓頂東北角椽梁俱裂損北馬道攔墻俱裂口長丈餘穿城水道墻月城内堆房東山墻俱裂縫西門樓磚墻倒長丈餘四面磚角月城樓四角西北角樓上下墻砲樓四角俱裂縫惠遠新城四面城身裂縫十六道寛約一丈五六尺一二尺不等城垛坍塌一百二十八座裂縫七十六座塔爾奇東城垛倒二十座南城身裂口長丈餕倒長三丈餘城垛倒二十座東南角砲臺裂縫西城身倒長三丈餘城垛倒三十座北城垛倒五座廣仁城東城垛城門馬道倒長丈餘南城垛倒長六丈餘城内廟宇照墻山門樓脊俱倒瞻德城東門内外兩樓俱倒斜城垛倒一百八座裂一百一座藥樓墻東南角縷俱裂縫月城内堆房三間俱倒南城垛倒二十四座裂七十八座藥樓四面墻俱裂縫西南角樓上墻倒長一丈月城内堆房墻倒長二丈西南角樓上墻倒長一丈月城内堆房墻倒二丈西門樓側斜内外樓上下墻俱裂縫城垛倒五十十座裂九十六座藥樓四面牆俱裂縫城内廟宇大殿側斜東廊廟倒長二丈西角門倒圍牆倒長七十八丈牆垛倒十七座裂五十九座拱震城東門月牆樓俱裂縫城垛倒一百三十座西門樓頂斜城垛倒九十三座南門樓四面牆俱裂縫城垛倒八十八座北城垛倒五十七座東北西南兩角樓牆俱倒城内舊有衙署兵户俱傾斜院牆俱倒裂其錫綸任内續修城樓廟宇衙署現奉部駁停止等工竪柱立架或牆猶未砌或砌而未成半皆損壞不堪坍塌更甚熙春惠寍寍遠三城向皆頺垣敗壁毋庸計及沿邊卡倫合計倒房三十餘問牆一百三十二丈餘雖偶有微裂尙無大損其餘城關鄉莊房屋牆垣雖折裂坍塌不少而商買人民均未壓傷照舊各操生業不至爲災盖亦地方之幸耳伏維伊犁九城被震原不見輕而瞻德拱宸爲尤重者以其偏處西北也伊犁北次大震洵爲一百餘年所未有今歲雨水又大所出工程若不赶緊修補誠恐日裂日甚愈倒愈多或致不可收拾遂分派妥員親詣各城詳細勘騐丈尺做法估計工料無論如何從减約需銀二萬二三千兩此係就被震處所分勘統籌雖屬意外之需尤爲必不可省之欵邊人自遭兵燹生計艱難受此震驚情亦可憫擬擇其情形較重者集資撫恤俾令安居斷不至稍有失所至拱震停止各工爲數尙鉅自當另案辦理以清界限而免混淆除估册咨部核辦外相應籲懇天恩俯念邊計至重防務攸關准將前項震動工程所需銀兩勅部立案由伊犁善後項下如數動用分别興修工竣切實報銷萬不敢草率虚糜致煩厪系所有伊犁地震幸未成災勘騐工程亟籌修補各緣由理合繕摺馳陳伏乞皇上聖鑒訓示謹奏奉硃批該部知道欽此 
 
