# 1903 - 61 - 4910732

 

Page 1

 
 
[正通志出書并發售新編九通全書目錄啓] [  圖書集成局謹白]  
　　九通一書集歴代政治之大成爲本朝掌故之淵藪本局旣據精本校印以餉學人又以全書卷帙浩繁檢閱或多不便爰不惜重貲　延通才博學將是書條分件繫編成九通目錄一書語節繁蕪事無滲漏提綱挈領井然秩然現已付印不日出書定價每部大洋一元六角曾購本局九通股票者僅收工料大洋八角以示區别諸君有欲購取者請於領正通志時繳洋預定掣給憑單俟正通攷告成一併登報發書特此佈聞諸維雅鑒 
[皇朝政典類纂五百卷開印招股啓] [  圖書集成局白]  
是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彙案爲主而叅之聖訓諭旨及欽定專門諸書自嘉慶季年至光緒二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉靡遺方今崇尙實學朝野上下咸究心經世之務官書卷帙繁重購寘匪易私集事言龐雜抉摘尤難是編總裒諸書采輯精要而芟煩冗每條注明原書出處無敢增易一字讀者執偏見全引端振緒不啻舉八百餘書之菁英彙爲一編書凡五百卷千餘萬言可謂體大思博政典之淵海矣茲用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之厓略矣外埠各書坊均有出售此啓 
[記鄂中大吏派學生赴東西洋各國游學事感而書此]  
　　出洋游學之舉中國先於日本而日本人才多由此出中國轉寥寥且有變其本而加之厲者何也則以日本游學生無一不心精力果而中國之肄業海外者類騖其名而　求其實近且有以異説煽誘者以故人才不能出乎其中也攷同治初年曾文正總制兩江首派聰頴幼童學於英美嗣以少年血氣未定類多沾染洋風遂改派中學之略有成就者繼之然文字語言雖或升堂入室而專門之學依然一無所知惟武弁之入工廠及水陸各營者稍諳製造駕駛之法於是此舉中輟惟當星使出洋之際酌帶學生一二人學習繙譯事宜以備傳宣之用而於亦師設同文館上海設廣方言館延師課以西學間歲一甄選擇其良者而用之然且京中人鄙之爲洋翰林相戒勿入此肄業噫曾是通商數十載而尙懵於外情如此國勢曷以振邦交曷以聨哉中日戰後風氣漸開重以拳亂猝興洋兵入駐京中人始知西學之不可不習外情之不可不通朝廷亦銳意圖新詔不各省遍設學堂更選子弟之明通者遣赴日本留學歴二三載我華子弟之入日本各學校者多至七八百人初不料僉壬　張莠言四煽平權自由之説排滿民主之語譁然而起棼若亂絲以致家有孩童者咸以游學東瀛爲詬病噫豈果東瀛之不可游學哉彼東瀛人士初何嘗以平權自由之說排滿民主之語煽惑我學生哉亦仍我國僉壬恣其陰謀自相煽惑耳朝廷知其然而又無法以除之因之下詔攺圖重興游學歐美各邦之議兹之鄂中大吏遴選子弟赴俄美德法各學堂職是故也然則何以尙有十六人遣赴日本曰爲其途之近也爲其費之省也爲其中日言語文字之易於會通也爲其旣有汪伯唐京卿爲總監督當汪似從前之放僻邪侈無所不爲也觀署督端午帥於臨歧祖餞時諄諄然示以宗旨勉其前程學生而苟稍有人心宜無不感激奮興爭自濯磨以副大吏期望之殷懷朝廷栽培之至意况入其選者皆兩湖書院所裁成教育者更何致初心頓攺孤負憲恩哉抑平權自由民主諸謬説迹近叛亂固無足言所謂排滿云者意蓋欲排斥滿洲人也誠亦思聖淸定鼎中原歷二百數十載不特諸學生食毛踐土無一不在怙冐覆幬之中卽祖父雲礽累世相傳亦誰是非中朝赤子彼以爲朝廷不足愛戴是背其祖父矣是蔑其雲礽矣曾是含齒戴髮之人而可若是之悖逆無道乎學生旣讀書明理苟一内省也當必有恧然無地自容者而奈何此曰排滿彼亦曰排滿一唱百和竟若釋家之口頭禪乎矧排滿之說正不第倡自出洋學生也上海各學堂亦有阿附其說者某搢紳余同鄉也其子已勝衣就傅矣新正相見忿然而言曰我寍使子不識一丁矣駭而叩以故則曰僕有豚犬客歲入滬上某學堂讀書歲暮假歸詢以所學則華文一無進境西文亦詰屈　牙惟日以老大帝國不可爲非排斥滿洲人無以使國家興起等語向人刺刺不休斥之則反脣相稽曰爾何知爾亦不國民我亦一國民我與爾各有自主之權豈能受爾之壓制乎噫無父無君一至於此幸入此肄業只一年耳使竟蒂固根深牢不可拔必致釀成禍亂以貽赤族之殃故我甯使其不識一丁常爲盛世耕田鑿井之民以免蕭牆禍起也嗟乎嗟乎變法自强今之急務也攻治西學變法自强之始基也乃朝廷方圖變法自强而民氣卽囂陵若此我恐學成之後法未必變國未必强而滿人先被其所排朝廷將無立足之地矣可不危哉可不危哉此我於鄂中大吏之派學生赴東西洋各國肄業而重有所感深望與其選者首在心志端正不入奇袤而後從事修途俾他時學成而歸寄國家干城腹心之任也 
[本館接奉電音]  
　　昨日午前京師飛電傳來上諭二道敬謹譯登○二月初九日内閣抄奉上諭二月初八日祭先農壇朕親詣行禮欽此同日奉上諭提督衙門奏拿獲緝夥盜犯小徐等七名又拿獲持械槍刼行人盜犯房士林一名又拿獲捆縳事主盜犯普廣維等五名均著發交刑部會同宗人府審訊欽此 
[宫門抄]  
　　正月二十七日内務府國子監正藍旗値日無引見溥　等謝調署缺恩鍾福由殺虎口回京請安奎俊沈家本各請假十日順王續假二十日掌儀司奏正月二十九日二月初一日祭奉先殿洵貝勒濤貝勒行禮召見軍　○二十八日理藩院鑾侍衞光祿寺廂藍旗値日無引見王培佑等謝照舊供職恩樸壽謝授山西歸綏道恩毓公謝緩扣俸銀恩李盛鐸等同鄉官謝恩溥侗續假十五日良伯請假十日祥霖遞遺摺召見軍機及恒安樸壽○二十九日外務部八旗兩翼値日無引見承俊假滿請安 
 
 

Page 2

 
 
溥良因伊子照舊供職謝恩榮中堂立侯興伯各續假十日錫公請假十日琦侯請假五日鐵公續假二十日召見軍機及溥興○二月初一日吏部翰林院侍衛處値日無引見王培佑謝署光祿寺卿恩慶恩延伯各請假十五日阿克東阿續假十日吏部呈進月官卷 
召見軍機及及孫中堂皇上於明日卯初二刻進内升中和殿看版畢還海 
[俄論危事]  
　　俄京聖彼得羅堡新時報云英德兩國與危地馬拉齟齬一事不但有礙美國財賦卽政事亦有所不利當兩國水師駐泊阿里那科封禁海口時美政府大爲震動不得不整飭水師往泊喀利布港意在英德開戰時有所抵禦所派兵艦歸水師提督西吉孫君統帶而以郭格蘭克羅文士兩人副之艦隊中除提督所乘巡艦外尙有鐵甲船三艘巡洋艦兩艘獵魚雷艇六艘砲艇數艘 
[日人察路]  
　　廣州安雅書局世說編云日本鐵路工程師小川資源井上清界二人奉政府之命特來中國考查築路基址由福州經延平出九江東入浙江下錢塘過寗波北至上海往厦門過漳州入潮州至汕頭然後由潮陽經海豐陸豐至惠州而入廣東省城二人之言曰此路甚長需欵頗鉅其中由福州至九江一路於兵事實有裨益而無益於經商至厦潮惠廣一路則兵商兩事皆無所用然苟中國能自行興築則其利益亦不貲也 
[續錄京察保送一等銜名單]  
　　理藩院郎中緖良豐陞額志全崇林覺羅三壽景濂元瑞文哲琿聨綬斌衡世林珠蘭布希斯琿崇恕　恒文俊連陞寳訓鍾佑恩元耆賢都察院掌京畿道監察御史忠廉京畿道監察御史雙壽掌山東道監察御史文琛掌貴州道監察御史成昌掌京畿道監察御史陳嘉言京畿道監察御史陳秉崧掌河南道監察御史王振聲掌山東道監察御史高相掌江西道監察御史楊士夑掌貴州道監察御史吳煦筆帖式柏棟玉振國順瑞銑恒凱户部掌印給事中潘慶瀾兵部掌印給事中桂年工部掌印給事中謝希銓吏部筆帖式克户科筆帖式誠敏禮科筆帖式奎英兵科筆帖式恩祺存志刑部筆帖式文琨工科筆帖式凌俊大理寺右寺丞李桂文筆帖式榮慶翰林院侍講連甲編修殷及蘭曹福元陸鍾琦李傳元檢討陳曾佑編修穆特賀景方昶余堃鄭沅王會釐李家駒宗室錫嘏張星吉筆帖式崇秀振綬錫璋寳芝賡音通阿起居注主事巴圖隆阿筆帖式育凱耆昌太常寺寺丞崇恩廣隆讀祝官景存贊禮郎廣耀讀祝官啓順廣安博士志寛筆帖式錫珮光祿寺署正聨芳勞啓祝筆帖式仲鎧珊德太僕寺員外郎常清筆帖式承連吉成國子監助教松廷文鼐周春常倉塲衙門坐糧廳濂徽筆帖式啓紳欽天監主簿司秉鈞五官正桂芾司書陳壽圖筆帖式文隆鴻臚寺鳴贊額圖琿長齡步軍統領衙門員外郎承璋筆帖式常興監督户部郎中増厚興平庫監督内閣侍讀樸奎富新倉監督光祿寺署正倪壎筆帖式崇勳奏事處奏事處行走内務府郎中恩鎭内繙書房内繙書房行走兵部郎中慶斌内繙書房行走理藩院筆帖式崑秀内繙書房行走欽天監筆帖式聯芬上諭處上諭處委署主事刑部筆帖式啓文上諭處行走户部筆帖式普華侍衛處主事潤福署主事桂成中書科中書沈福蔭筆帖式恩臨鑾儀處鳴賛鞭官海順筆帖式常春太醫院御醫馮國治全順吏目李恒慶瞿寳全唐古忒學司業承慶 
[署兩江總督張香濤制軍奏請陛見摺]  
　　太子少保頭品頂戴署理兩江總督湖廣總督臣張之洞跪奏爲籲懇陛見懇恩俯准恭摺仰祈聖鑒事竊臣曩官侍從洊歴封圻僅於光緖十年在山西巡撫任内奉旨陛見獲覲天顔旋蒙恩簡任兩廣總督及量移湖廣總督奉旨勿庸來京請訓光緖二十年九月二十四年閏三月兩次奉旨陛見始以攺署兩江中止續以行至上海奉旨折回二十七年八月恭値六龍迥馭籲懇赴汴迎駕又未仰邀俞允是年十二月十一日奉到電旨欽奉懿旨劉坤一著於明年開河後卽行來京陛見張之洞著俟劉坤一回任後來京陛見等因欽此嗣又於十五日奉電旨欽奉懿旨著俟商約定議後再行來京陛見欽此翹望京華又更歲籥葵藿積愫彌切依馳兹查兩江督臣魏光燾正二月之交定可履任臣擬交卸署篆後及兹暇日束裝北上展覲天顔稍紓二十年戀闕之忱而近來議訂商約情形及奉旨籌辦興學練兵諸要政亦得以詳晰面陳恭聆聖訓俾有遵循合無仰懇天恩允准不勝瞻戀屏營之至所有微臣籲請陛見緣由理合恭摺具陳伏乞皇太后皇上聖鑒訓示謹奏奉硃批著來見欽此 
[山西口外七廳天主教案善後合同]  
　　爲中蒙古歸化六廳方主教濟衆所管教案特立之善後合同事案照南山西潞安府天主教會及口外七廳天主教會賠欵均歸法國辦理已於光緖二十七年九月經前任大法國欽差大臣鮑與辦理山西教案委員候補知府鄭在京訂立合同公平議定賠欵惟口外方主教濟衆所管之歸化豐鎭寗遠托城和林清水河六廳教民較多死傷較衆情形甚苦蒙升任山西巡撫岑奏派督辦山西洋務局記名海關道沈來京會商辦理兹蒙升署雲貴總督山西巡撫丁曁護理山西巡撫趙敦睦及誼垂念教民議給賠欵以期此後民教永遠相安所有條欵開列於後一議定由山西籌給方主教濟衆所管之歸化豐鎭甯遠托城和林清水河六廳教民賠卹京平足色紋銀六十五萬兩他處教民均不得援以爲例二此賠卹之欵出自山西撫臺垂念與呂大臣交情且念方主教交情是以叧給卹欵惟晉庫支絀應將所議卹欵銀六十五萬兩分年籌付自立合同後兩個月内付銀二十萬兩作爲第一欵下餘銀四十五萬兩分作三年籌付光緖癸卯年付銀十五萬兩甲辰年付銀十五萬兩乙已年付銀十五萬兩均按兩期交銀前半年以六月爲度後半年以十二月爲度共計交銀六十五萬兩至此全行交清每次交銀在方主教處所查收發給收執三按照光緖二十七年九月原訂合同所載口外七廳賠欵京平銀二十萬兩已在歴次所借各項欵内由調任歸綏道恩與參贊端在歸化算明如數扣除作爲付清矣所有閔主教教案全已了結此善後合同與閔主教無涉四尙有扣賸借欵京平銀三萬二千九百十一兩一錢一分八釐又本年方主教續借京平銀六萬三千八百二十九兩七錢四分前後共應抵京平銀九萬六千七百四十兩零八錢五分八釐甲辰年扣還銀三萬兩每年扣銀亦按照交銀之期以六月十二月各扣一半合同未畢明日續登 
[白下官塲紀事]  
　　金陵訪事友人云此間大吏前議徴收大頭菜捐購辦桑秧分給民間領回栽種迄今數載成效昭然邇者派辦處司道各員查得江北豐沛蕭碭宿睢贑沭等處以及揚州府屬之高郵興化江寗府屬之溧水句容夙於蠶務不甚講求爰於去冬籌集公欵委員赴浙之湖州購辦桑秧捆載而回委候補佐雜數員運赴各鄉招民領種各員奉委後業已次第登程矣○省垣觀音門外船廠專造長龍快　等船以供長江水師之用向章各船每年一小修三年一大修委同通州縣一員經理其事邇來承辦者日久懈生視爲不急之務署兩江總督南洋大臣張香濤宫保查得今歲爲大修之年先於去冬攺委候補道龔虞賓觀察爲總辦以資整頓日前觀察赴廠查攷舊卷以備鳩工修理興利除弊不難拭目俟之矣 
 
 

Page 3

 
 
[潤州近事]  
　　鎭江訪事人云上元上元過後瞬已仲春而郡城好事之徒依然迎賽花燈興會飈舉常鎭通海道長久山觀察以近來票會各匪蔓延無際誠恐藉此滋生事端爰卽面諭署丹徒縣洪鷺汀明府及保甲局總巡楊大令一體出示嚴禁並飭各圖地甲逐户傳譣不得故違○西門橋仁豐錢店灒製僞銀元行銷巿上上月二十四日有某甲者兌得二十餘元持赴丹徒縣署納糧櫃書某乙察係贋鼎一併擲還適縣主洪鷺汀明府公出而回甲遂攔輿禀訴明府飭差役往提店主余張二人搜出僞洋銀二百九十一元翌日升堂研訊余張直供不諱明府飭各笞貢八百板將店封閉僞洋銀如數寄庫以待立備文申請上憲核示○有甲乙二匪在南門外保護賭塲藉以漁利丹徒縣洪明府聞之特於正月某日飭差拘獲各責一千板梏以雙連大枷發頭門示衆○新勝水陸各營管帶徐寶山都戎於正月二十四日赴金陵謁見上憲禀陳緝匪事宜 
[致祭關帝]  
　　昨日爲春祭武聖之期清晨蘇松太兵備道袁海觀觀察江南提標右營叅將廖楚材叅戎率同文武各官趨詣西門内關帝廟恪恭將事 
[遵札出示]  
　　松江府許子原太守接奉蘇省商務局憲朱札開奉撫院憲恩札開准外務部咨稱兹値海參威免征華貨之稅適中國整頓商務之時我華商能將華貨從速運崴銷售必獲厚利咨行查照出示暁諭商人週知遵照辦理等因到院准此合將原文札發札局卽便查明抄錄通行各屬一體遵照出示暁諭仍將原文呈繳備案等因昨已札行上海縣署縣主汪瑤庭大令行將出示暁諭矣 
[法界火警]  
　　昨晚八點餘鐘時法界新放租界顧家宅地方前駐法兵營盤内不知因何失愼一時烈燄飛騰冐穿屋頂法捕房洋龍聞警首先馳至繼而英救火會西人亦各驅洋龍飛馳到塲帮同灌救約歴一時許始熄至焚去房屋若干俟明日續錄 
[假票又見]  
　　自奸人僞造中國通商銀行鈔票之後合市譁然卽眞票亦無人收用日前又有僞造英商匯豐銀行鈔票者一時風聲所播人皆持票往取洋銀蟻聚蜂屯幾穿户限捕頭恐滋變故派令探捕前往彈壓聞匯豐所出鈔票多至三百萬圓幸行中存有實銀得以源源應付或曰自禮拜一起本邑各銀行均願代匯豐收兌以其分勞特未知此說確實否耳 
[上海縣署瑣案]  
　　趙敏齋控陸秋喬呑沒生財等情前晚縣主汪瑤庭大令升堂研訊趙供昔年秋喬之父開設槽坊租用小的所設酒坊内生財議定每年租錢四十二千文嗣又租用蒸製焼酒各器加給洋銀十四元迨其父逝世秋喬卽於前年閉歇所欠各債將小的生財變價以償今檢呈租摺請卽究追秋喬供故父向租趙用生財僅有一副迨小的將坊閉歇早已如數檢還租契亦卽收回付諸一炬大令著候查明訊斷○曹貴歧控曹國祥等串奪祖潰產業前日大令升堂研訊貴歧供父親本姓趙名鳳觀因曹姓無後撫爲嗣續祖母陳氏遺有住房東首二間半歸小的管業西首二間半由祖父抵出後經小的贖回國祥自恃武生糾合伊之堂弟勝全妄指西首住房爲公產今將歴年糧串呈請察核國祥供西首房屋實係公產與貴歧無干大令怒謂爾憑據毫無何得恃符狡橫喝令將頂帽除下叱之使退○前日保甲總巡朱森庭明府函送李廷叙扭控蔡梓春霸收房租一案到縣大令研訊之下有汪桂山者投案供稱蔡前將房屋二間倩小的介紹向李抵錢一百四十千厥後加抵十千及修理等費十餘千議將租金劃作利息蔡初欲折减取贖李不允遂將房租霸阻不付叩求明察李所供與汪相同蔡供小的訓蒙餬口將房抵與李處曾向婉商折减贖回奈彼不允嗣又商請酌减利息彼非但不從反被扭控案下求恩公斷大令謂利息旣已劃作房租未便减讓如欲取贖准備錢一百四十千 
[馬路工程局瑣案]  
　　前者崇明幼僧連善在馬路中徘徊哭泣某號巡街捕見之帶至捕房捕頭令轉解工程局總辦翁子文太守略加研詰飭函送小南門外海潮寺令持住僧暫行收管前日連善之父俞吟春訪知其事投局禀請領回太守倩襄讞委員黃衡堂二尹研訊俞供小的年四十有四在滬當小車夫兒子連善幼時披薙於崇明會仙寺濳逃出外已歴數月正在到處訪查近知留住海潮寺中求恩具領連善供年十四歲在崇明會仙寺爲僧時被師父笞責不得已而來滬今願隨父回鄕二尹著俞覓的實人具保方准領回○江此划船户楊三子之母楊朱氏與陳大牛之妻范氏口角扭毆旋各投捕房互訴捕頭轉解工程局總辦翁子文太守倩襄讞委員黃衡堂二尹研訊楊朱氏供小婦人年五十有九前日被陳范氏無端毆辱并將船踏沈懇恩嚴訊陳范氏供小婦人年二十有九前日楊朱氏與其媳口角小婦人偶往勸解被氏用剪刀將手指刺傷求恩究辦二尹飭陳范氏給楊朱氏小洋銀一枚爲修船費○江西人曾言利向同族曾言江借貨不遂將言江毆傷由捕頭　解工程局襄讞委員黃二尹研訊之下見言江受傷頗重飭地甲舁至上海縣署請縣宰汪瑤庭大令騐明澈究 
[英美租界晚堂瑣案]  
　　王旦初控顧慶證騙取田單等情前晚讞員張柄樞司馬升堂研訊王供去春顧言及在乾康繅絲廠執事允薦小的爲夥旋借去田單一紙計地四分三釐四毫押與某姓得銀二千兩屢次向索一味延約後又串同張長根將田單轉押别處但其地係六房公產小的不得已將五畝數分之田單向換前途不允是以情急求追顧供此事曾經友人俞厚卿婉勸囑王貼銀五百兩將田單贖還王不允所押之銀與王合股貿易以致虧耗叩求明察司馬限半個月内將單贖出繳案違則嚴究○董阿慶控縫工陸家全誘賣其妻等情司馬升堂研訊董供小的之妻劉氏於前年逃逸訪知被陸誘至寳山縣境賣與譚泉慶是以控乞究追劉氏供前年小婦人被陸裁縫誘賣與譚譚供小的憑陸爲媒出身價洋銀一百元買劉氏爲室已生一子今被伊夫尋獲叩求恩斷陸一味求恩司馬判令重責五百板枷示一月期滿之後發攺過局押禁一年氏責手心三百下交董領回管束譚飭具攺過切結 
[英租界捕房紀事]  
　　昨晚鄕人某甲行經鄭家木橋南首被著名流氓混名麻皮阿法小鐵丁順興抛頂公阿毛等數人攫去所携衣包洋銀諸物不得已奔赴捕房哭訴尙未悉捕頭能派人偵查否○孫富寶混入寶善街泰和館中行竊牙筋二十八雙報由包探李星福拘獲帶入捕房捕頭著押候解送公廨禀請讞員張柄樞司馬訊究○張阿三行竊寶善街發記棧中布被一條報由包探李星福拘獲解入捕房捕頭令押候解送公堂禀請訊究○王阿福行竊某姓家衣服首飾報由包探邵仁初拘獲解入捕房捕頭令押候解送公堂禀請究治○王阿三行竊某洋行中皮靴等物報由包探徐阿華拘獲解入捕房捕頭令押候解送公堂禀請究辦○夏寶林在福州路中欔取吳高培所携衣服報由包探張寶成拘獲解入捕房捕頭令押候解送公堂禀請訊究 
[仁施渥沛]  
　　昨承大豐洋布號交到振捐銀一百兩并惠函云年例春正敬治潔樽祗請牛莊天津山東營口烟臺四川漢口甯波各客帮小叙一次以伸鄙意兹黃河决口災黎待振甚殷特將筵資移助爲各帮諸君造福又大豐號自助銀二百兩并經募寶裕號銀一百兩餘慶堂袁銀一百兩陳養翁自助銀三百兩又經募清遠堂銀二百兩愼德堂銀一百五十兩潤裕堂銀五十兩藉諸善長之輸將拯億兆人之困阨此功此德洽髓淪肌天鑒匪遙必隆美報乞登報尾叩謝仁施[  籌振公所嚴信厚謹誌]  
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[觀風文告]  
　　欽賞花翎升用府在任候補直隷州大計卓異調補江西鄱陽縣署德化縣正堂隨帶加一級江爲出示觀風事照得省方問俗輶軒陳太史之詩論秀書升鼓篋重司徒之選方今聖日洪昭皇風載洽璇圖廣運拔俊傑以　庸　網宏開樂英才而教育名師露涌樸學風行緜百二家博士之傳詞章軼乎虎觀振三千年柱下之緖著述追夫龍門用能潤色鴻文表揚駿業邁弦歌於齋魯駕聲價於漢唐炳炳麟麟弗可尙已比以使星遠至海泊遙通滄溟接瘀中庭天地創其奇局關老子閉關之治濟變宜知傚張騫乘槎之遊需才尤亟我皇上創鉅痛深懲前毖後前席而問賈生臨軒而策龜令瘡痍甫定求越人勝理之方琴瑟不調念董子更張之論士生其際咸與維新投筆而取侯封還期班氏擊楫而作砥柱疇讓祖生譯白狼槃木之詩不數田恭解語聞宛馬蒲陶之利漫輸博望蜚聲具經濟者及完人識時務者爲俊傑蓋必先有鄒衍談瀛之學而後能收魯陽回日之功也本縣夙屬桐城久勞芸案未遂登龍之願濫膺汗馬之功握銅符而礪志官箴披竹簡而馳情文圃頃奉憲檄來欇此邦竊思德化本江省名區潯陽首郡匡廬秀出遠追馬跡之嶔奇鼓蠡汪涵遙抱鵝湖之清淑琵琶宛在香山集價重雞林蓮葉猶存茂叔子道宗麟聖四洪則父子濟美人欽考核之詳三陸則兄弟聨輝學著義利之辨儒林歴代理學千秋允堪振起於斯文用函觀摩於不日爰定於正月二十六日命題考校爲此示仰闔屬生童知悉爾等生居都會身列儒林早擴咫聞久儲偉抱天人上下眼光洗雲霧之冥歐亞東西胸次化町畦之陋奪匡劉之席闡發微言登賈陸之堂條陳時事但期韓潮蘇海汩汩然來屈艶班香多多益善鴻篇掣就果不虚萍緑之名鶴俸分頒仍稍給花紅之獎敢詡文翁復出能正俗以興仁須知鍾子偶逢或聞聲而識曲此日詞成黃卷揮毫聽食葉之蠶他時選中青錢得意走看花之馬事關風化諸生其槖筆而來邑有英才本縣且闢門以待示 
[鍚箔奇昂]  
　　杭州訪事友人云浙江貿易向以錫箔爲大宗從前上等錫箔每捆三千張售洋銀一元左右或賤至八角有奇近年點銅錫市價日昂錫箔遂逐漸增價去冬每捆售至二元迨正月初五日開市又加五分十一日又加八分至十六日加至一角近更加至二角數分蓋因點銅錫價去冬每斤僅需銀六錢五分今則增至七錢八分故箔價隨之而日增月盛也 
[法租界捕房紀事]  
　　前日英界晝錦里某珠寶店失去珠寳約値數千金投報捕房請爲查緝昨日英界探夥某甲在法界拘獲竊賊一名詰知同黨朱阿小匿蹟新此門外因卽押往弔贓不知緣何互相毆扭包探陸阿寳見之一并拘入捕房捕頭命押候解送公堂禀請讞員孫建臣大令訊究○前晚老此門外某彩票店被賊撬門而入竊取婦女梳具携出求售適爲包探所見拘入捕房捕頭命押解送公堂禀請訊究○流氓某乙𨇾蹀至某烟館與相識某丙晤借端向之訛詐被包探偵知將乙拘送捕房捕頭命押候解送公堂禀請究辦 
[美租界捕房紀事]  
　　昨晨小竊胡阿沛混入裹虹口漢璧禮路某茶肆中竊取水烟袋一枝携至鄰近某押鋪質錢適爲包探陳洪德所見連贓帶入捕房捕頭令押候轉解公堂禀請讞員張柄樞司馬訊辦○前日有工人名金生者投百老匯路第六百四十號門牌某小客棧借宿忽然身死棧主婦陳夏氏駭極投報捕房捕頭令地保轉報某善堂備棺收殮○昨晨偷兒陳阿桂潛入新記浜路鄕民某姓家竊取衣服若干件携之而出適爲包探倪順泉所見拘入捕房捕頭令押候解送公堂禀請懲辦 
[蘇省官報]  
　　二月初五日候補道劉體乾奉撫憲札委兼辦洋務局張鼎佑兼辦商務局差浙江候補知府白曾烜由浙來知縣畢培先由甯來郝炳麟禀辭赴甯見新制憲 
[邦江官報]  
　　正月二十五日劉莊塲李鹺尹禀到卽辭回署邊鹺尹承榮辭赴太平局二十六日吳分轉作梅委辦王擺渡卡卽辭赴差錢鹺尹同訓辭回泰州南門卡二十七日王鹺尹慶康委北鹽二十六日祁鹺尹暄辭赴泗源溝卡 
[皖省宫報]  
　　正月二十七日候補知縣張鑑泉面試巡檢莫徴蘭到起服來省二十八二十九日候補知府黃國瑂辭赴金陵巡檢陳師曾謝優差一次冐樹榖辭赴江蘇探磺價江蘇候補道趙有綸到直隷人凌盛熺楊慕　均到湖南人二月初一日請補青陽縣典史朱逢云到由皖南措資回代辦蕪湖大江口便商事務巡檢張光明到奉蕪湖道扎委來省公幹初二日江蘇候補道凌盛熺辭　卽用知縣于鳳閣到由霍邱清理詞訟回五品頂戴指分安徽試用巡檢應念曾到福建人初三日農務公所委員孫紹光辭回籍就醫候補知縣廖昌　知奉臬台首府委赴英山幹公初四日牌示候補通判郭文森委署銅陵懸知縣藍和光委署濳山縣卽用知縣鄧士芬霍山候補州吏目孫昭煥兩何口典史勞啓澤皖北均知奉撫憲委辦茶釐差朱逢云謝奉行知准補青陽縣典史縣丞李汝聰知奉洋務局委隨員學習 
[江西官報]  
　　府經張肇桂接辦農工商礦所文案守備張壽鼎往樟樹接内河後營候補縣李啓煃辦洋務所文案州判張孝熙往瀘溪清理貨行並清查錢糧陳敬方辦收發公文所郭菊辦士藥局稽核糧道丁乃揚辦牙厘局統捐傅春官辦官書局沈銘照辦派辦處兼辦籌賑捐局揚會康辦營務所兼軍裝所候補縣黃天懷往大瘦公幹陳宗楷往宜春王作渤往金谿俱辦統捐黃炳耀辦派辦繕校署大庾典史胡時汴病故以李燧署理義甯排埠司黃光弼撤省察看以葛泰階署理嚴家熾往龍泉歐陽保福往武甯部两昌往新建翟鳳儀往南昌王忠敬往峽江俱稽查賦稅兼籌辦農工商礦學堂胡慶瀾往豐城王化璋往分宜胡嘉餘往蓮花廳俱辦統捐許同椿收掌各所案牘杜心睦接惠内保甲傅岷孫往瑞昌辦士藥分卡裘紹箕辦饒州膏捐卡張孝榮辦礦務所徐元霖禀知各局公事歸併政事處辦理程祖慰接農工商礦所文案胡賢繹往贑州殷杞齡往吉安吳涵往臨江俱辦膏捐馮政賢往廣豐辦統捐陳尙材往餘干辦煤磺司徒瀾往永甯陳俞往湖口梁炳年往東鄕倪望隆往新城孫宗華往萍鄕歐陽保福往武甯馮由往玉山周植謙往德興何宗杰往廣昌鋪昌瀾往宜黃馮元亮往浮梁曾傳泗往星子何嶽往彭澤洪爾　往建昌洪曰洵往安仁文芳往石城劉汝霖往定南劉澍往上高賀昌祺往樂平王樹森往靖安程堻往新喻張淮楨往上饒姚彭年往長甯俱統捐 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緖二十九年正月二十七日京報全錄]  
宫門抄諭旨均已錄前○陜撫升奏爲陜省振務完竣請將出力員紳彚案分别獎叙摺○將軍蕯奏爲籌辦俄文學堂摺○川督岑 
奏爲交商匯解雲南協餉片○又奏爲拿獲匪首訊明懲辦片○又奏留員襄理學堂事務片 
頭品頂戴尙書銜陜西巡撫奴才升允跪奏爲陜省賑務完竣謹將在事出力員紳及辦公書吏彚案分别給獎恭摺仰祈聖鑒事竊奴才於光緖二十七年七月十九日會同前會辦陜西賑務大臣刑部尙書薛允升具奏報明停賑日期曁將辦賑出力員紳擇尤先行酌保並聲明各屬辦賑勸捐採買各員紳俟查明分别給獎奉硃批該部議奏欽此旋准吏部咨陜西賑務保案應另核請獎等因復經奴才於本年三月十六日覆奏分别嚴核仍懇從優獎勵四月初十日奉硃批著照所請該部知道欽此欽遵行知在案兹據籌賑局司道詳稱陜西此次　理賑務仰荷聖慈頒帑截漕更明降諭旨破格優獎一時羣志奮興垂斃災黎更生復慶其在事尤爲出力各員紳先經分别擇尤保獎共荷隆施惟災鉅欵艱期長地廣實收羣策羣力之效而非一手足之能外而被災各屬正佐官紳或奉撥糧石核實散放或勸捐殷富就地措施凡所經手之端皆實在及民之事内而省城各廠各局各所各倉員紳書吏或行糜劑或司煖廠或管平糶或理醫藥或掩理病斃或收育嬰孩或勾稽欵目或繕校文件凡其執事所在皆爲民命攸關臨事稽察旣事察騐尙能各勤其職全局有裨自未便沒其微勞量予獎叙擇其實在出力者計二百三十七員名彚案詳請奏獎前來奴才覆查此次彚案人數較多但災區有六十七廳州縣之廣飢民至數白餘萬丁口之衆欲拯巨祲必需羣材固不敢濫及無功亦未便靳其勤事奴才督同司道嚴加核議此案彚保無一非在事實在出力之人並未敢照軍管異常勞績之例减之又减嚴之又嚴乃止此數其勞績較次者均分别給予外獎以重名器而　等差計功較勞實未敢稍涉冐濫合無仰懇天恩俯准照擬給獎以資鼓勵之處出自逾格鴻慈所有陜西振務完竣將在事出力員紳及辦公書吏彚案請獎各緣由理合將擬保各銜名及請獎官階職銜繕具清單恭摺具陳伏乞皇太后皇上聖鑒訓示謹奏奉硃批該部議奏單併發欽此 
奴才薩保跪奏爲援照舊章籌辦省城俄文學堂恭摺具奏仰祈聖鑒事竊維化育人才端在學校近年以來歴奉諭旨著各將軍督撫各就本省情形設立學堂等因江省舊有俄文學堂經前將軍恩澤奏明在案庚子之變經費蕩然師徒星散約章訂後奴才卽飭各司旗籌復舊規祗以地方瘠苦庫藏奇絀輙議輙止但江省西北一帶毗連俄壤鐡道綿亘二千餘里交涉事件幾於無地無之將來鑛務墾務商務均宜精益求精保我利權此俄學之不可稍緩者也况江省爲國家發祥之地更不宜因陋就簡創設學校實爲愼固邊陲之道此中學之不可不深求也查有鹽運使銜分省補用知府黃志堯三次出洋歐洲學制深知底藴年滿倉官候補主事瑞慶地方情形最爲熟悉卽札派該二員爲學堂總會辦責成籌辦一切事宜兹據該員等禀呈章程二十條奴才詳加披閱尙屬妥善因暫定學額三十名先行試辦所需開辦經費約銀六百餘兩常年約銀三千五百餘兩擬仍援照前次章程於租賦項下提用作正開銷遂卽電延俄京高等師範生沙琲諾甫充俄文教習又函聘山東　山縣廪生柳諸和充洋文敎習通飭旗營屯站挑選聰明子弟年在二十歲者錄取三十名分班肄業暫賃省城寛廠房屋一所葺爲館舍　曰省城俄文學堂業於九月初九日開學第江省尙無精通俄文之員擬暫倩駐省俄宫按季稽查俄文功課以别勤惰至漢文功課卽責成該總辦等按季考查並援照琿春俄文學堂例擇優奏請獎叙教習三年期滿著有成效洋教習請給對品寳星漢教習照應陞官階請獎稽查功課俄官亦按三年期滿與洋教習一體請獎以昭觀感除將開辦章程二十條分咨外務部吏部户部大學堂查核外所有援照舊章籌辦俄文學堂請 
旨飭部立案各緣由理合恭摺具陳伏乞皇太后皇上聖鑒訓示謹奏奉硃批該衙門知道欽此 
岑春煊片再查川省應恊雲南新舊各餉先因無力解足奉文准其减少嗣以奉派英德俄法借欵又經奏准截留此外每歲止應恊解雲南餉銀七萬兩歴經按年解清奏報在案所有光緖二十八年應解銀兩已於二月五月八月三次籌解過銀五萬五千兩其未解銀一萬五千兩因川省本年時會極艱缺額過鉅奏明展緩各省協餉二成計滇餉應緩二成銀一萬四千兩尙應補解銀一千兩兹在司庫捐輸項下動銀一千兩於十一月二十八日發交天順祥商號承解雲南藩庫交納以清光緖二十八年應協之欵所需匯費銀兩仍照案由滇省支給據署布政使陳璚詳請奏咨前來臣覆核無異除分咨户部雲南督撫臣查照外理合附片具陳伏乞聖鑒謹奏奉硃批户部知道欽此 
岑春煊片再臣來川時卽聞道路喧傳有女匪廖九妹號稱廖觀音者擁衆數千屢在石板灘龍潭寺蘇家灣三水關等處與官兵接仗事敗逃匿懸千金重賞購之猶不能得抵任後詢諸僚屬亦謂該女匪確係首要當以爲該女匪必狡猂絶倫卽嘉慶時白蓮教匪商王氏不是過矣因嚴飭文武認眞緝拿旋據威遠前軍後營　帶叚方成拿獲乃一十六歲單弱女子訊據供認六月間從同塲居住僞稱敎主之曾阿義習拳嗣爲曾阿義强去充當觀音曾偕曾阿義在石松灘擁衆抗拒官兵不諱查核該女匪供雖爲首實與爲從無異其情不無可原第該女匪名震一時若獲而不誅恐未靖之心復而蠢動且恐外人藉口當飭正法並嚴飭緝拿曾阿義去後兹又據威遠前軍左營帮帶楊預將曾阿義拿獲前來訊據供認帶匪在龍潭寺石板灘廖家塲等處屢與官兵接仗等語訊明亦飭正法查川省本年匪亂實無梟雄大憝出其間徒以川民篤信鬼神平日土匪嘓匪會匪及游惰之民最衆是以今日擁一柔弱女子爲觀音便可聚衆數千明日擁一孩穉童子爲孔明又可聚衆數百皆由於失教失養者多民情復夙稱游動故易於倡亂若此也此次將懸賞千金不能得之廖九妹及擁衆數千之曾阿義先後拿獲正法人心爲之一靖叚方成等之奔馳搜捕不無微勞合無仰懇天恩准將補用都司叚方成免補都司以遊擊補用並加副將銜指分山西試用府經歴楊預免補本班以知縣留於四川補用並加同知銜以示鼓勵出自逾格鴻施謹附片陳明伏乞聖鑒訓示謹奏奉硃批著照所請該部知道欽此 
岑春煊片再今日辦理學堂標名非難求實甚難旣苦師範無專門復苦教科無定本官紳仍狃書院之舊習學生均無程度之可言而科舉未停取徑至捷爲路尤寛彼簪纓士子旣不恃學堂爲出身故不視學堂爲急務臣自慚謭陋愧不克振興提倡俾華學一朝而興卽省城高等學堂已未能措法優裕是以會同學政奏懇特派候補五品京堂于式枚來川充高等學堂總教習並總理全省營務荷蒙允准欽感莫名惟是于式枚來川恐尙需時而省城高等學堂轉瞬卽當開辦如斟酌學生程度以分訂教員分别學級學科以置辦書器亟應先有專員預籌統計方不至臨時倉卒查張百煕奏定學堂章程内開各省高等學堂應設總理一員主持全學統屬各員等因兹查有在籍翰林院編修胡峻品望素高究心教育堪以延爲高等學堂總理該編修原擬入都供職經臣再三敦勸始克勉留並懇恩准援照山西奏留京員總理文武學堂成案免扣資俸實出逾格鴻施除分咨查照外謹附片陳請伏乞聖鑒訓示謹奏奉硃批著照所請該衙門知道欽此 
 
 

Page 14

 
 
[光緖二十九年正月二十八日京報全錄]  
宫門抄諭旨均已錄前○東撫周奏考核屬吏賢否分别舉劾摺○川督岑奏陳明整頓鹾務片○又奏捐輸給獎片○將軍連奏遵旨設立中俄通商事務局遴員開辦摺○護贑撫柯奏甄别知縣堪以留省補用片 
頭品頂戴兵部尙書銜山東巡撫臣周馥跪奏爲考核屬吏賢否分别舉劾以示勸懲恭摺仰祈聖鑒事竊維振興庶務察吏爲先臣到任半年隨時留心考核察其平日之措施證以輿情之向背並參以該管上司之品評其有賢能卓著及庸劣不職各員亟應分别舉劾以示懲儆查有濟南府知府徐世光勤政愛民措置悉當沂州府知府胡建樞才優識裕勤幹有爲青州府知府馮汝騤識力宏毅能見遠大署東昌府事准補曹州府知府丁鏜才識優長練達政體益都縣知縣李祖年克已奉公能識大體福山縣知縣李舒馨聽斷勤明認眞緝捕冠縣知縣丁兆德捕盜讞獄俱極認眞思患預防民教和輯以上七員應請傳旨嘉獎又查有前署滕縣事正任魚台縣知縣史恩培捕務廢弛玩視民瘼樂安縣知縣劉炳勛　頇因循諱飾重案前署歴城縣中公主簿候補縣丞馮　典擅受民詞違例刑訊卽墨縣鰲山衛巡檢陳景煌不安本分被控有案長清縣典史黃篤獄務廢弛疏脫罪囚以上五員應請卽行革職前署漕州府事候補知府焦宗良浮收陋規難資表率請以通判降補前署霑化縣事應補知縣趙丹銘辦事因循玩視要案請以府經歴縣丞降補署范縣事應補知州陳觀圻才識庸懦難膺民社惟係舉人出身文理尙優應請以教職選用朝城縣知縣方朝治聽斷不明難以造就臨清州州同祥　臨清州巡檢翟謙樂安縣訓導劉毓桂年力均衰精神疲敝以上西員應請勒令休致淄川縣知縣劉文煃措置失當不洽輿情署諸城縣事准補德平縣知縣張鴻才才識庸淺辦事因循以上三員應請開缺叧補此外如有應舉應劾之員臣仍隨時認眞考核仰副聖朝澄叙官方整頓吏治之至意所遺各缺東省現有應補人員應請扣留外補所有舉劾屬吏緣由恭摺具陳伏乞皇太后皇上聖鑒訓示謹奏奉硃批另有旨欽此 
岑春煊片再光緖二十七年三月二十四日欽奉電傳諭旨從前四川鹽務維丁寳楨破除情面切實整頓至今增欵甚鉅自應仿照妥辦以期加多庫欵等因欽此伏念前督臣丁寶楨之初辦官運也經畫周遠造成最速然人有甚害之者輒藉爲指摘之端謗議沸騰屢經欽差查辦幸頼聖明在上不爲浮議搖惑克底於成至今已辦二十四綱大效昭然而信者百疑者猶一臣始亦在疑者之例及到任後詳加考察始知其立法至善信而不疑顧丁寶楨所辦者僅滇邊黔邊及近邊計岸各廳州縣仍商運如故當日運本難籌未獲同時並舉厥後督臣奎俊甫檄踵行而羣下懲羹吹虀旋罷其議臣則以爲方今國用之艱較前倍棘若不收此權利而任諸商私擅取與所謂有財而不理况商運計岸大都輾轉租押利分力絀一遇舟行失事動致折兌辭退無人接充有司亟顧徴課考成相率援案暫請歸丁歸丁之處愈多商運計岸愈以不振以視宫運局商無虞沈覆坐獲奇贏迹其多方營競爭先恐後之情形其爲上下交益孰得孰天必有能辨之者要之全省兩歧未臻劃一前旣可創後自可因臣現已檄飭鹽茶道設局會同布政使官運局查明計岸商引購運情形一面籌備運本擬自癸卯爲始攺辦官運商銷惟時局之危帑藏之竭皆與光緖初元迥異叅用丁寳楨所定官運成法必須略示變通總期不瘼民不病商先辦現行引岸漸次規復歸丁實可行引之岸爲川庫增一鉅欵以期有當於前奉諭旨之意明知臣才萬絀招尤取謗或較丁寶楨開辦之時而又過之顧目擊時艱受恩深重不敢計一身之禍福毁譽舍美利不收而别言搜括也除俟章程議定開辦有期再行詳悉奏明外理合先將大槪情形附片具陳伏乞聖鑒訓示謹 
[奏奉硃批户部知道欽此]  
岑春煊片再查川省餉源不繼首頼地方捐輸接濟所捐銀兩凡不加廣鄕試中額者准其議叙虚銜歴經分年分起具奏給獎在案兹查光緖二十六年分華陽什邡等縣共收捐輸銀一萬二千五十七兩隨時接充餉需另案報銷所捐銀兩並未請廣中額自應准獎虚銜據署布政使陳璚按照十成例銀請獎各捐生如捐虚銜分造姓名年貎履歴清册詳請奏咨前來臣覆核無異除將清册咨送户部查核外合無仰懇天恩敕部核獎給照以資策勵而昭激勸理合附片具陳伏乞聖鑒謹奏奉硃批户部議奏欽此 
奴才連順車登索諾木奎煥跪奏爲遵旨設立中俄通商事務局揀員開辦並開支心紅津貼等日期恭摺仰祈聖鑒事竊奴才等近因鳥里雅蘇台蒙俄交涉事繁較昔增倍擬仿照科布多成案請設中俄通商事務局添設承辦章京主事職銜一員額外筆帖式二員以專責成並添募識字巡丁以及通暁蒙俄繙譯之通事其一切應支鹽糧加增心紅津貼等項並撀明權由鳥城常年各項六分减平項下核發仍歸入常年經費造報如蒙俞允卽按照科布多由奴才等刊刻木質關防報部開用等因於光緖二十八年十月十六日具奏於十一月二十九日接到原摺奉硃批著照所請該衙門知道欽此欽遵之下仰見朝廷愼重邦交睦鄰修好之至意欽感莫名奴才等自應遵旨卽行舉辦惟查原奏擬在街市設立商局現値隆冬未易建蓋局室擬暫就城内現有空閒房所於十二月初十日先行刊刻關防設局開辦應俟明年地暖土開查看情形再行斟酌辦理至添設承辦章京主事職銜一員原奏由綏遠城擇其曾在西北路辦過通商事務諳悉夷情之員指調來鳥承辦以資熟手兹查有綏遠城廂黃旗滿洲五品頂戴儘先卽補驍騎校前塔爾巴哈臺夷務處委員印務處筆帖式綳僧額練逹夷情熟習邊務堪以承辦通商事務如蒙恩准俟奉旨後卽由奴才咨行綏遠城將軍赶緊飭令該員由驛來鳥承辦以重職守至該員應升階保案應俟到任後仍以五年期滿再行照案奏請辦理其未到營以前查有花翎遇缺卽補防禦後以佐領補用先換頂戴理藩院額外筆帖式玉崐謹愼穏練堪以暫行署理所設該局額外筆帖式二缺查有已丑科舉人歸部揀選知縣委署筆帖式倭什本人甚精詳公事諳練堪以擬補一缺應俟五年期滿給咨送部引見分省以知縣遇缺卽補又查有委署筆帖式碩昌人甚謹飭清蒙精熟堪以擬補一缺應俟五年期滿回綏後循例攺武以防禦遇缺卽補遇有差使先行給咨該員送部引見至該員等應支鹽糧加增等項應照例於奉旨之日起支其原擬添募通事二名字識四名巡丁十六名均已如數添募訖所有應領辦公心紅兵丁津貼等項事宜自應隨時查看情形奏請辦理所有遵旨設立中俄通商事務局揀員開辦併開支心紅津貼等日期理合恭摺具陳伏乞皇太后皇上聖鑒謹奏奉硃批著照所請該衙門知欽此 
柯逢時片再前准部咨嗣後道府州縣無論捐納勞績各項人員應於到省後認眞察看期滿時出具切實考語奏明補用等因兹查有議叙試用知縣姬愼思質寳不浮堪以留省補用業已試看二年期滿據署藩臬兩司會詳前來相應請旨准其留於江西照例補用理合會同　兩江督臣張之洞附片具陳伏乞聖鑒謹奏奉硃批吏部知道欽此 
 
