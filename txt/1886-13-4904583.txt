# 1886 - 13 - 4904583

 

Page 1

 
 
[顧惠卿先生精繪山水衆神圖出售] [  申報舘點石齋主人啓]  
　　本舘向有水山衆神圖出售摹繪精工着色鮮麗早已不脛而走惟神像尚未全備或以爲憾兹復不惜工本請顧思卿先生夑别出心裁另開生面其中神像較前增至數倍山水則深深可愛諸像更奕奕有神工緻精雅有目共賞懸之堂中可以使敬神如在之意油然自生刻已用照相石印成軸　日出售每幅着色者收回工本洋一元三角水墨者洋五角裱成者洋一元六角五分售處仍照襲例諸君幸卽賜顧爲盻 
[常熟經售申報書畫處] [  申報舘主人啓]  
　　常熟城内市前街抱芳閣書坊現爲本館代售申報及申報館點石齋兩處所印之書畫碑帖等件其價悉照仿單並不增减如虞山一帶貴仕商意欲購取祈就近向之價買欲看申報亦可向該坊訂定自當按日送閱不悞 
[六十三號畫報出售] [  申報舘主人啓]  
　　美國紐約口岸爲商賈薈萃之區口外礁島林立有碍帆輪出入該處將軍命工匠在島面穿穴而下旁通曲逹安置炸藥方於本年九月初三日用火炸去蓋工程已九年於兹矣本齋照西國晝報脫下以供諸君觀覽報首畫譜羅漢兩圖爲任君阜長所繪後附淞隱漫錄圖說一則准於初六日出售此佈 
[古今圖書集成出書告白] [  申報舘點石齋主人啓]  
　　本齋開印古今圖書集成工程迅速擬分六期出書其第一期本可早出兹因石印事繁圖畫不能速印故遲至丙戌年四月内始可出書六月終出第二期倘有因他故而第二次應繳之銀今年内未能繳到以致限滿罰去應歸本齋者無論若干部均湏出售自丙戌年正月分起至六月底止每部售銀二百兩其銀交足者卽付六期出書之憑單如過六月則湏加至每部三百五十兩先付定銀一百兩尚餘二百五十兩俟書成之後繳銀取書此　 
[吳農說]  
　　毅皇帝御宇削平巨憝東南甫定首允疆臣之請减免漕賦迄於今二十餘年矣其藏富於民者不下百千萬矣而起視三吳之農茅龍之衣未更也懸鶉之結過百也觀其大槪轉不如未減賦之時者何哉或曰此天時也五日一雨十日一風久不睹此景象盛夏之亢旱猶可也莫甚於梅雨兼旬新秧甫揷雨水過多雖漸晴霽而其苗已不能畼逹又况入秋而後或陰霧連朝或積霪彌日以致苗而不秀秀而不實比比皆然吳農之不足在於此或曰此地利也東南素稱澤國近則水利不修苟簡從事三日之雨不爲霖而低塍已魚戯矣十日之晴不爲旱而高埂又龜焦矣卽使仿孫耕遠圩岸圖說官爲經理而上下相蒙但有虚名毫無實際吳農之不足者在於此或曰此人力也往時人民繁庶幾有地狹人稠之慮自兵燹後半塡溝壑半賦流亡雖曰十年生聚十年教訓而鄉村力薄定一親費數十緍娶冉嫁則費數百緍阡陌之間鰥夫林立一夫之力能耕者不過十畆二十畝是以承平日久彌望荒田吳農之不足者在於此或曰此釐卡也設卡抽釐本屬權宜之策今則遂爲定例不减而有增官場以利藪視之一得委托便信赶其親戚子弟分據要津入公家者十之一飽私槖者十之九胡文忠有言其滴滴歸源處仍出於農商旅艱難白物騰貫吳農之不足者在於此　也天時地利人力此三者爲不足之源似矣釐卡之弊視三者爲尤甚亦似矣而皆非吳農不足之源也然則其不足之源何在試舉其至小且至易不足者言之則曰不信醫而信巫巫者何師娘太保也師娘二字見於陶宗儀輟耕錄太保則民間所恃以祝獻者循俗呼也吳農偶有疾病他務未遑卽召師娘言及師娘則操舟者入市者紛然而集各任其勞皆大歡喜師娘一到信口而談附神附鬼舉家欽服旁觀者亦嘖嘖歎其靈騐由是而請太保焉彼所謂太保者昻其聲價肆其要求揣其家之肥瘠而一席致數十席不等鑼鼓喧闐若歌若唱夜將半而送神則向之操舟者入市者羣聚而醵飲焉謂之吃利市利市吃矣疾病仍然則又曰此師娘之不周到也此太保之不虔恭也互相論薦别行延請必視前此而加倍焉且數倍焉而後止幸而得痊而一年之入已無餘矣設或不起則身後之事且無着焉嗚呼不足之在吳農此其至小者而較之天時地利人力釐卡諸說尤爲切近而無從以口舌爭者將何術以挽回而補救之耶十年前余有負郭田八畝佃户聞余之說不信巫而信醫不十餘稔而余之田爲佃之業矣有知其事者笑余曰子之說是矣彼佃户者信而有徵矣如子之負郭者何在也而猶鰓鰓於吳農之不足乎余無以應也且當農有疾病時亦有以醫爲可信者方且非笑之揶揄之羣起而力阻之操舟者曰無暇也入市者曰無益也何也以一用醫則所謂吃利市者無育也且無以飽師娘太保也夫南人信鬼自古云然將何術以挽回而補救之耶雖然處今日而患不足者豈惟農哉豈惟吳之農哉 
[劉省三爵中丞奏稿]  
　　奏爲籌度臺灣情形暫難改設省會敬陳管見恭摺仰祈聖鑒事竊臣於十月十九日准兵部咨開武選司案呈内閣抄出光緒十一年九月初五日欽奉慈禧端佑康頤昭豫莊誠皇太后懿旨醇親王弈譞等遵籌海防善後事宜摺内奏稱臺灣要區宜有大員駐紥等語臺灣爲南洋門户關係緊要自應因時變通以資控制着將福建巡撫改爲臺灣巡撫常川駐紥福建巡撫事卽着閩浙總督兼管所有一切改設事宜該督撫詳細籌議奏　辦理欽此等因行文到臣查臺灣一島孤懸海外爲南洋門户誠如聖諭關係緊要自應因時變通不能不改設巡撫以資控制微臣到臺年餘情形稍爲熟悉其中委曲不得不瀝陳於聖主之前以臺灣所出財賦較之貴州新疆則有餘惟沿海八縣之地所有土地番居其六民居其四遠隔海外有事之時全恃閩省爲根本聲氣聯絡痛癢相關以助孤危之境如上年法人之亂當督臣楊昌濬未到任之時何璟已罷官之際前任藩司沈葆靖尚能力爲籌餉接濟誠以本省軍務義不容辭卽沿海州縣文報往來尚通聲氣亦以本省不敢膜視若改設臺灣巡撫與閩省劃淮界限以後卽督臣顧全大局一視同仁司道以下各官則畛域分明勢必毫無聯絡不相關顧卽以餉項而論以後仍須閩省照常接濟方能養兵辦限現在籌餉艱難除不得不用之款則不可省於稍可從緩從减者卽須力求撙節惟視事之緩急輕重次第分辦臣前奏陳辦理善後事官摺内以辦防練兵淸賦撫番爲目前急務現旣奉旨臺灣改設巡撫必須先將生番逐漸招撫歸化淸除内患擴疆招墾土地人民日漸寛庶方足以自成一省臣查生番情形與雲貴苗民甘肅𤞑畨情形迥異臺灣生番不歸統屬各番社所佔膏腴之地高山宜茶平地宜穀一旦歸化教之耕種皆爲富區從前招撫虚糜鉅欵皆士舉辦未能認眞一撫之後置之不問如臺南番社降者正多聲氣仍然隔絶仇殺如故以臣度之若認眞招 
 
 

Page 2

 
 
撫示以威信五年之内全臺生番計可全行歸化然後再議改設省會土地旣庶財賦自完庶可無須仰給於内地刻下内辦防務外撫生番已慮鉅欵難籌一經改設巡撫議者謂省城必須建造彰化縣非適中之地曾經前撫臣岑毓英察看形勢核計建造城垣衙署廟宇之費又非百萬不可臣目疾沉重業經乞假調養如蒙恩准無論何人接替若外辦防務内辦撫　淸賦又造城垣衙署等事草創雖使經費有着亦恐才力不濟但臺灣重地經醇親王等悉心籌畫爲大局起見宜派大員駐紥倣照江甯江蘇規制添設藩司一員巡撫仍以臺灣爲行臺一切規模皆無須更動所有臺灣兩府兵政吏治由巡撫主政内地由總督兼督此分而不分不分之分一俟全臺生番歸化再行改設省會旣有數年之期從容籌辦目下又可節省鉅欵騰出財力先其所急此臣審度事勢擬從緩改設巡撫之情形也如蒙聖主深擇可否請旨飭令土大臣等公同會議以期妥善至臺灣辦防需欵經臣另片奏請籌撥借存洋欵核計以後餉項惟仗閩省協濟應請旨飭令將軍古尼音布置督臣楊昌濬自十二年正月起每月由厦門海關恊濟餉銀三萬兩每年協濟銀三十六萬兩俟三五年後臺事辦有成效或停或減再行核議臣爲臺灣大局經始起見除遵旨會同督臣楊昌濬詳細籌議外謹將微臣籌度臺灣暫難改設省會情形先行據寔敬陳伏乞皇太后皇上聖鑒訓示謹奏 
[韓國采風]  
　　盜賊日多公然刼奪近執八人梟首通衢而犯法者依然如故亦見其愍不畏死也○聞法國欽差將於明春涖止盖爲要約之事也○沿海島嶼密若星羅聞將建造燈樓照耀海水以便行舟○近有朝鮮學生數人在電報局内學習日後自成卽授以官職以爲來學者勸○朝鮮山川秀美人亦俊秀靈敏見西人機器頗有會心有能名其所以然者讀其文字習其語言亦數日卽能通曉何地無材於兹益信○赴燕京請歴之使十月朔已奉表起行貢使又於冬月望束裝就道○奉命採參者號曰官參别將均赴王京求王减稅王不允衆頗洶洶刻下尚無成議也○海關舊日所用之人近皆移換以致諸事棘手而徵稅亦無定章商民苦之○金徐諸逆之黨散布流言以爲摇惑人心之計或潜赴日本或暗通消息已不止一人有心世道者深以爲憂○外道之米紛紛輸入王京以官俸兵餉皆以米計也○有某甲娶新婦入門婦即狂呼不已自云有一厲鬼横立於前過三日婦卽投井死豈如中國所謂煞神歟○街上有一瘋婦年近五旬髮髩星星積垢滿面見人狂笑不已遇小兒女則逐之有因之得驚疾者一二日卽不見來去無蹤人莫能測○有士子金姓者爲狐所媚骨如柴瘦體已龍鍾每夕喃喃若與人私語其兄於昏黑之時乘其不備以利刃刺之一黑狐弊于被中士子始而悲繼而悟調理數月尋愈○婦女每夕行走街上絡繹不絶半係私娼海上烟花於兹又見○獵户某獲一大虎抬至城内求價以鬻惟索值三十餘千人皆嫌其太昻○朴姓家畜雞成羣已數世矣一夕牝雞忽喔喔而鳴騐之已生四翼占者曰陰陽倒置之兆也○玳瑁琥珀珊瑚瑪瑙皆中國所産而國人好之爭相購致其價日昻○東門内之舊宮不及新宮之闊大偶一游覽頗動禾黍之思正殿寢宮魚鎖沈沈獸環寂寂登高望之則見荒垣斷礎茂草叢生内一高樓卽曩者日人藏兵之所對面之門尚銜彈丸纍纍再進爲方池約半畝一亭翼然水面紅窗掩映緑檻日瑩上有一門額曰魚水兩旁屈松枝爲牆緑陰滿地中一樓高近百尺登而遠眺全宮景象皆在目中謂係藏先王影像處再進有新屋數楹謂前此日人所居也○漢江之冰已開船隻可以來往然一值寒風仍然凍合故無敢駛入者○仁川居人訛傳有華船一隻潛進漢江口内海關洋人乘馬沿江尋覔不見蹤跡始知爲人所騙遂忽忽策馬而歸○某華船在洋被風計抛失貨物約三四千金至衣物等包亦有抛棄於水者當危急時船客十餘人船主船夥十數人皆束手待斃俄而風浪少息得以轉危爲安又蒙海神賜燈引登覺岸誠可謂死裏逃生矣 
[揀員補授]  
　　吳縣任石芝明府丁憂出缺後大憲委馬漁珊大令暫署兹復於通省人員中遴選卽用知縣陳大令汝欽請補是缺昨已由藩轅牌示一俟奉到部覆再行飭令赴任按陳大令籍隸中州早登科甲秋間偕馬大令隨衛靜帥赴臺查辦事件才幹優長素冡憲　從此吳趨製錦定見游刃有餘也 
[節鉞蒞閩]  
　　丁禹廷軍門於上月二十七日統領定遠鎭遠濟遠威遠四兵輪抵閩下椗馬祖澳閱日乘威遠船至馬尾然後握節入城暫駐西門内大興客棧拜會制軍以下各員及各管駕本月初一晨致祭沈文肅公祠至十二點時復至馬尾回輪初二日制軍往拜軍門閱視各鐵甲船聞軍門此次奉制軍電請鼓浪來閩尚須往厦門廣州香港等處也 
[游勇驛騷]  
　　祖州水部郭外桑棉局古耿王庄也周圍十里許寛敞異常有佐維曾君居此看守前月中旬繆鎭戎之眷屬借居局内搬運行李絡繹於途游勇見而生心遂於某日之晚率同十餘輩各執凶械踰垣而入飽掠無遺家丁聲喊求援賊手刃之受傷甚重次日曾君禀縣捕役將在庄築墻土匠七名拘送閩縣指爲與賊串通邑尊訊無實情立予省釋又南臺中亭大街春安錢鋪於上月二十九日晚二更時突出游勇三四十人持械闖入掠去番銀五百餘圓呼嘯揚長而去時各舖尚未閉門往來如織然卒未有敢出而攔阻者地方官聞報緝捕甚嚴刻尚全無影響至本月初二日更有一游勇手操短刃闖至督署大堂將鼓砍破經差役綑送閩縣訊究之下供稱非敢求見總督實緣有姊在内故欲一見耳詰以刀從何來則云拾自路上問官以其語無倫次身上亦不掛一絲顯係瘋癲不予深究給以綿絮薄責釋之 
[侍衛揀缺名單]  
　　本年五月初十日欽派大臣揀補本年滿侍衛月缺赴揀者統計一百二十三員是日淸晨齊集東安門内南箭亭騐視馬步箭每員射馬箭一條步箭五條入揀之二十員惟夔州缺副將一缺擬正之志山馬步箭俱中該員係頭等侍衛出身滿洲人其餘十九員則中箭二三四枝不等兹將揀補擬正陪諸員列後直隷山永協副將一缺倭和擬正春林擬陪四川夔州協副將一缺志山擬正秀奎擬陪兩廣督標後營叅將一缺成聚擬正寳昌擬陪江西吉安營叅將一缺鮑莊擬正惠慶擬陪兩廣督標左營叅將一缺永壽擬正常啓擬陪山西新平路叅將一缺富明擬正善致擬陪廣東提標前營遊擊一缺寳瑞擬正榮盛擬陪陜西鄜州營都司一缺豫芳擬正榮福擬陪四川潼川營都司一缺廣綸擬正續祥擬陪湖南衡州協中軍都司一缺榮斌擬正德春擬陪 
[松江冷信]  
　　靑浦解盜犯四名到松係八月中所破劫案今已問實口供聞俟過府轉招後當在松地明正典刑故靑浦縣錢明府親自來松云○古浦塘河工已有成議上月二十九日姚太守特委華婁兩縣巡行古浦居一帶體察形勢待丁夫一集卽當從事畚挶矣○比來拐風甚行初一日黄昏後有三家村中老嫗鳴鉦於市言有五歲小孩偶在門前折花戯劇一瞬閒已不知去向言至此嗚咽不能成聲家有甯馨兒者可不加意提防乎○米價騰貴有駸駸日上之勢皆緣奸商偷運出洋遂致奇貨可居近日大憲訪有蠹商某等慣使此等伎倆非但民食有妨且於漕務有礙故特飭縣密拿懲辦○金山縣夏午亭邑尊係孝廉方正出身政尚寛恕有古循吏風故業户之送比租佃者不過命蒲鞭五下而已某郡紳等恐租務不起禀求府憲凡有金山田租就近送知經兩廳催比姚少讀太守以佐貳官不能擅受民詞未允所請○左營楊永淸遊戎出關所購之馬于初四日到松共有一百餘匹見者咸賞其神駿○婁縣張篠筠邑尊出示於初九日開倉徵漕 
[貪色受虧]  
　　杭城押鋪紛若繁星而以上城某姓家爲巨璧甯人某甲者專販該鋪滿貨爲業數年營運積有微資爰於下城開一小舊貨店夫婦二人家於店内此外僅雇一僕婦工作而已僕婦紹興人性旣粗鄙貌亦不揚與甲夫婦皆有烟霞闢甲以店中後進爲臥室僕婦則於樓上下榻焉左隣帽店主某乙母子二人母已六旬子僅二九雖已下鏡臺之聘而瓜年未及尚賦雉飛然暮暮朝朝雲牽雨引小鬼頭春心暗動 
 
 

Page 3

 
 
不免興踰墻鑽穴之思因見僕婦年輕多方引誘僕婦亦目成心許暗逗靈犀一夕更深人靜乙於樓外扒窗而入至僕婦床中交勁而臥甲微聞聲息疑爲胠篋者流不防有偷香之事也次夕三更後聲息如前因躡梯上樓但聞暱枕低幃喁喁私語始恍然大悟招妻相助從床上獲丑男女二人均赤條條一絲不掛隨高喚捉賊隣近齊起將男女縛交地保次日有選事者出爲調處將該婦交荐人領去而罰令帽店雇淸音兩堂親至舊貨店敬神解穢點燭賠禮左右各隣家亦均叩頭謝罪晚間更設酒欵之然無一人至者 
[本邑盜案]  
　　前晚四鼓時突有外來盜匪五人至西門外圓通寺隔壁秦姓家桀石破扉而入家人聞警高呼盜示以刀禁不許聲喊遂任其飽掠揚長而去秦有一女邇適許字某家所得首飾聘儀悉遭劫掠約計值洋五六十元昨晨事主恊同該處地保張某開單投縣呈報午後本縣捕役前往查勘被劫情形一面由莫邑尊勒捕緝拿未知能弋獲否也 
[俄國新年]  
　　俄歴與中國不同亦與泰西有别今日爲俄國元旦故會審公堂亦停審一日盖須循例隨同道憲詣俄領事公館道　也 
[道憲公出]  
　　聞蔽松太道邵觀察定于今日乘鐵皮輪船前往金陵謁見曾制軍禀商要公云 
[禁革拐風]  
　　法公廨讞員翁子文太守以邇來匪人誘拐小孩附輪至閩廣等處價賣者層見疉出悉數難終因詳請江海關道邵小村觀察移咨新關稅務司嚴飭中西各役凡遇輪船出口格外留神見有挈帶孩子之人務宜根究來源設有司疑立卽扣留解訊再行文輪船招商局知照各船主隨時加察毋任拐犯携帶孩子出口免致失孩之家無從尋訪等因業已札飭上海縣及英界會審公廨一體遵行并聞怡和太古兩洋行主人洞悉此等情形亦已關照各船主設法稽查矣 
[閙卡餘聞]  
　　鄉人閙卡一事本館已疉紀情形兹聞該處鄉人刻已銷聲匿跡各鋪户經莫邑尊派委范少尉前往曉諭昨已一律開張其閙事者查係四十八圖人爲最多邑尊尚須傳集該圖地保着指交爲首肇事之人到案訊究云 
[拐匪荷校]  
　　前日章連生扭拐匪陳福赴巡防總局訴稱小的在本城曲尺灣開設剃刀店兒子年甫五齡於本月初五日遭總局當差之陳福乘間抱去至晚不歸四處找尋杳無蹤跡今日經包探夥在滬北香粉弄見陳將兒圖賣來店知照爲特扭請究懲馮刺史提訊之餘陳稱小的向充松滬捐厘局軍健興章相識當日確將小孩抱出少頃卽託友人送還如何失去並不知情刺史謂爾在滬北將孩圖賣未成當場緝獲尚敢逞刁乎遂飭重笞八百板荷以頭號巨枷發犯事地方示衆 
[並不掯匿]  
　　前報列夏松亭在縣呈控童養媳彩林因父喪回家被兄孫關增掯匿圖賴等情前日關增之外祖母蔡張氏投縣訴稱彩林歸家後隨由伊姑領回並無藏匿情事至以後脫逃實遭伊姑毆辱所致與關增無干莫邑尊閱禀之下批飭夏自行尋緝一面將關增提案開釋 
[英界公堂瑣案]  
　　酒店主婦周王氏訴稱王阿桂飲酒過醉擊毁盆椀適有巡捕到來拘拿送案王願賠償羅太守判賠錢白文了結○飯店主婦吳李氏訴稱王阿黎醉後前來吃飯胡閙不休向之勸阻反被擊毁盆椀檯凳由巡捕拘案叩請責懲王供昨日醉中被伊輕慢故與爭執羅太守判罰洋二元賠物 
[法界公堂瑣案]  
　　前報拐賣破案一則昨日捕房將在押之趙胡氏湯繆氏卽胡繆氏胡施氏湯恒興等解案周世明由保交到原告趙開發仍偕魏子仁投案翁太守問趙何以知周世明爲媒現將汝嫂如何安頓趙答稱因接兄開揚來信知周爲媒現已發信至兄處　遲初十日兄可來滬太守又謂周世明汝可直說答稱湯繆氏於十月間來滬伊自說前月初六回去時向人借洋兩元作川資旋據楊儉仁投案稱與趙是親戚太守着將被告男婦五人帶出謂趙開發此案與滾逃價賣者有别汝兄來信載及將姪留下明是知情爾等不應將周痛打趙稱我未打伊伊等反打我楊儉仁稱是東洋車夫所打太守謂車夫事不干己决不打人復着將被告五人帶案斷將湯繆氏掌頰一百下湯恒興責二百板胡施氏從寛免責周世明本應笞責從寛罰令將船價四元八角交案趙胡氏現爲小孩有病着趙開發領回妥爲安置○洋藥局巡丁在太古碼頭拿獲走私大土兩半隻送交捕房昨日由捕送案該巡丁未到據喃爾洋人偕華人鄭春生聲請給還據鄭供東人囑我送土到小東門洋行街在太古碼頭被捉該洋人禀於祁繙譯官謂洋人送洋土例不報捐祁君着該洋人於今日十點半鐘到法領事新公館候示翁太守着將鄭春生姑行交保○昨報釁起烟花一則捕房將在押之沈煥林劉阿三兩人解案據花烟間妓沈劉氏稱伊等先一日來吸烟臨行時將洋一元擲盤内次日來贖卽說是銅復糾多才將我打傷因之鳴捕餘衆散去翁太守詰沈劉兩人據供二十六保廿八九圖長橋鎭人到申買物洋從家中帶出共有三元買袜用去一元買物又用去一元在花烟舘押一元並非銅質太守詰其何故打人答稱别人所打與我等不干太守　沈從容不迫明是訛詐老手着將沈煥林責三百板劉阿三責二百板沈劉氏自去養傷○劉和尚訴稱在老丹桂戲園絞手巾叔父劉小觀從鄉間來在浦灘閒走旋有一人上前呼爲公公說有眼藥一包甚爲值錢託其帶回轉瞬間叔父之眞靑布夾馬甲已被騙去向我說知四處找尋昨日始將騙子獲到法包探又在該騙子身畔搜出四開洋銀鈕扣一粒當票三紙呈案翁太守詰其名姓據供姓楊名炳文當票兩張是我叔父交我轉票者一張卽是馬甲當錢三百五十文鈕扣向西門内銀匠店所買太守問汝叔幾時回家汝於何日到滬答稱叔父於初六早回家我於當日飯後出來太守謂當票寫初六日爾叔於是早當物卽囑爾轉票有是理乎明是别處騙來着將楊炳文管押吊到贓物再行核辦 
[善堂募欵]  
　　大場留嬰善堂來函云刻蒙施少欽大善士交來盛悅卿先生洋三十元中和土棧洋二元并撥給新製大小棉衣共六十二件澤及窮黎感恩無旣惟念哀鴻待哺終日嗷嗷當此雪地氷天益覺慘不忍覩所望仁人君子慷慨解囊則感激之忱銘諸肌骨矣本舘按博施濟衆仁者之心作善降祥報施不爽因書數語以告海内之樂善不倦者 
[酬神餘款敬助賑捐]  
　　謹啓者薦馨香於爼豆明德孔昭侑歌頌以笙鏞繁文悉汰補賑需所不足由仁術之能全南市常郡無錫溧陽三帮糖洋雜貨向章演戲酬神因各處迭罹水灾待拯良殷衆商同業公議在邑廟點春堂改爲淸音伸敬以答神庥本年以山東告急灾户流離困苦莫可名言衆商籌議仍照上年齊集點春堂拈香淸音敬神除去開支外餘洋三十一元錢九百文一併交來移助山東急需謹代白叩奉謝先行登報佈聞緩急分明浹洽聿敦夫友誼仁慈溢和平上逹乎神聽定卜百貨流通千祥駢集焉謹抒頌忱　呈德鑒[  上海北市絲業會館籌賑公所施善昌謹啓十二月初七日]  
[高易籌賑所撮要先登]  
　　湖南鎭篁鎭唐蓂階軍門來函云前聞兩廣水災甚重爲之惻然亟擬竭力捐助因付寄維艱是以稽遲今首倡捐廉百金并勸本營及同城寅好中捐助合得銀九百一十三兩九錢二分託天成亨匯號兌交囑早解濟災區等因敝　正當籌解緊急之際得此户欵欣感莫名拜領之餘惟祝三公爵錫萬户圻封謹代災民百拜九叩先登報章藉鳴謝悃各善士台銜另錄淸單隨登日報以昭徵信○漢口麥秋亭翁交來漢口廣帮盂蘭會節省費用洋一百一十員盡數移賑兩廣合先登報以誌感謝[  李朝覲秋坪謹誌]  
 
 

Page 4

 
 
[周恕臣如弟見示韓淦泉軍門方菊圖說并囑題詩書此應命卽請吟政]  
　　戰罷西風志未伸却從彭澤養大眞金懸肘後將軍印酒漉籬邊處士巾豈是瑰奇矜絶　都緣方梗不因人餐英倘許蓬壼近共看他年晚節新[  高昌寒食生]  
[靑衫日日紅年纔瓜破哀艷動人玉洲云本姓朱以良家子誤入梨園故一曲登場不自覺其商聲激楚也]  
　　曾從林下想風期淺笑低顰意總宜終剩大家標格在十香羞唱冶春詞纏頭低唱小梁州燭冷銀屏月過樓莫漫當筵傷往事種瓜人亦舊封侯[  申左夢畹生]  
[浙省撫轅抄]  
　　十一月三十日汪肇敏由蕭山公幹回省禀到○十一月初一日通判秦大奎禀謝藩司飭知接奉部文准其起復上處縣王承煦專丁晋省禀謝藩司飭知准補鎭海縣缺前署秀水縣丞馬藩前署瑞安典史鄭啓培俱交缷回省禀到○初二日前署餘杭縣彭寶謙禀辭赴餘杭會辦河工補用巡檢蔣頤禀知司飭知咨補會稽縣曹娥巡檢缺叩謝○初三日准補餘姚縣丞李昌泰禀謝藩司飭知准補署鎭海縣長山巡檢蔣延齡禀謝委補用巡檢莊登瀛由京騐看來省禀到從九品汪楨禀辭赴滬 
[蘇省撫轅抄]  
　　初四日藩轅牌示照得吳縣知縣任煥奎丁憂遺缺查有卽用知縣陳汝欽堪以請補○初五日候補縣江錫珪禀知奉姿押解金磚差倪煥章謝委署奉賢縣縣丞事○初六日候補縣王治觀禀知辭奉臬憲委赴江北公幹 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
