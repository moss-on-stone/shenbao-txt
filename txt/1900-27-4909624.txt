# 1900 - 27 - 4909624

 

Page 1

 
 
[辭年小啓] [  申報館主人拜手]  
　　苔荒吟館祭將島佛之詩梅放江城吹徹坡仙之笛蟀在堂而歲聿暮鳳調律而春將回敝館循照舊章暫停筆墨俟來歳新正初五日起重派報章深慚卅載薪勞排日作蠅頭之字待到三春花發臨風傳雁足之牋肅此順頌歲祺諸維雅鑒 
[灶神模出售] [  申報館協振所啓]  
　　臘鼓聲中歳聿云暮黄羊祀灶禮所宜然本館恊振所承某善士以舒君萍橋所繪全紅泥金灶神模售貲助振每張洋銀二分諸君子旣可敬神又得藉以行善一舉兩得當亦不吝解囊也 
[新印繪圖繡像四雲亭傳奇告成] [  圖書集成局代啓]  
　　是書爲中國女學堂董事彭寄雲夫人所著宜風宜雅亦諧亦莊兼之詞句清新文情曲折誠稗乘之奇觀小說之别開生而者也書凡二十四卷倩本局用大字排印校對精詳紙張潔白裝釘八本印書無多實洋二元由英大馬路京都同德堂一家發兌想海内文人才媛咸當購置一編藉以助清譚而遣雅興也 
[綜紀本年滬上貿易情形]  
　　自神農氏爲日中之市致天下之民聚天下之貨以彼易此以有易無而後世於是乎有商端木氏結駟連騎歴聘春秋諸國以貨殖名於時司馬遷作史記臚舉古近各富人備述其經營之術貿易之方名日貨殖傳蓋牽車服賈之事雖無關體國經野之謨當世英豪每以爲不屑而不知富民富國皆在於斯故雖以聖門端木氏之大賢漢代司馬遷之宏文卓識而皆有取乎是不敢生鄙棄之心若是乎經商之道洵大矣哉顧昔之爲商也祗在中國懋遷有無縱須經行數千百里之路然要不過以此省之貨運至彼省雖銷塲有旺滯之别生計有盈絀之殊爲富爲貧爲興爲替總不出乎中國之外自與泰西各大國通商以來洋人挾其貨物之美資本之鉅以與吾民爭利中國銀錢之流入外洋者歳不知有幾千百萬有心世道者於是乎益知商之不可忽而以爲國家之貧富强弱未始未由乎商嘗欲留心於闤闠之間一爲考核其盛衰之故滬上爲通商大埠商賈輻湊百物充盈碧眼虬髯歐墨操奇之客勾輈磔格閩粤負販之徒莫不以海上片隅爲商務之總匯臚陳貨物待價而沽心計各工大利斯在本館每於歲闌之日綜核一年市景若者得利若者失利以爲經商諸君子舉示一隅本屆殘臘將盡歲律又欲告終爰復考察本年各業情形紀之報首按本年申地各業首推洋布其次爲絲洋布一業非他業之比蓋他業均須有實在資本方能作此生涯長袖善舞古人洵非虚言若洋布則不然業此者無須鉅本祗須向洋行定貨貨到價高卽可獲利今年洋布銷路甚旺外洋所定之貨未來而申地已經售罄以致價值步步騰漲無論大小店號無不占三倍之利也至於絲本年出口約六萬包秋冬間金麒麟牌絲價五百九十兩爲歴年來所僅見得利甚豐所不足者當春間絲未上市時已抛盤至二萬多包嗣後絲價日漲故不免間有耗折廠絲亦然雖每擔須價銀一千有零而進廳時資本祗須七八百金似乎可沾利益然亦多因抛出未能皆獲盈餘惟絲市中有所謂經帮者獲利獨鉅蓋以絲價雖貴尙不及經價也紗廠則不論洋紗土紗皆沾其益祇惜秋間風雨爲害棉花歉收花價翔貴故獲利之厚較之絲廠尙遜一籌煤油牛莊油皆因價值繼長增高無一不大獲其利惟據經紀中人云煤油一業非老於此中者不能牟利蓋有壟斷之法若貿然爲此未有不折其資者也鴉片則自外洋運來者得利倍蓰而本地所産者無甚利益可圖其餘米及五金洋廣貨等業皆屬無甚低昻而商船號家與夫爲布業者則無不斯千斯萬坐享盈餘也綢業及茶市兩項久已江湖日下綢莊因抛盤受害虧折尤多紅茶連年虧耗業此者不能整頓難望挽回聞漢鎭茶商折本二百萬可謂鉅矣綠茶亦皆虧本雖有平水茶稍獲微利截長補短尙屬相懸錢業則隨各業爲升沈今年因各業皆佳故錢業亦皆獲利南北兩市均無倒閉之家此本屆已亥歲滬上貿易之情形也差乎商在四民亦列其一奈何今之人獨漠然視之以爲是無足輕重而豈知國家之貧富强弱亦有所關繫耶商顧不重乎哉執筆人爰述其大略以供當世君子垂覧焉 
[本館接奉電音]  
　　昨日上午京師飛電傅來上諭四道懿旨一道旨一道敬謹譯登○十二月二十五日奉上諭恩聨奏差满回京齎交盈餘銀兩並請减成賠繳虧短盈餘銀兩一摺所交盈餘銀三千九十七兩零著交廣儲司所請减成賠繳之處著户部核議具奏欽此同日奉慈禧端佑康頤昭豫莊誠壽恭欽獻崇熙皇太后懿旨貝副銜固山貝子溥倫之子毓康加恩著賞給頭品頂戴同日奉上諭本日召見之記名總兵直隸大同協副將韓照琦著交軍機處存記欽此同日奉上諭崇綺加恩著在西苑門内乘坐二人肩輿欽此同日奉上諭盛京禮部侍郎著崇寛補授欽此同日奉旨黑龍江將軍著壽山署理黑龍江副都統著鳳翔調補阿拉楚喀副都統著鈕楚額調補欽此 
[快砲運鄂]  
　　武昌訪事友人云湖廣總督總督張香濤制軍講求武備餘力不遺因念槍砲爲行軍利器鄂省所造快槍夙稱合用惟快砲不甚得法因咨請南洋大臣劉峴帥制軍轉飭上海製造局總辦林觀察代造大砲十六尊近己竣工本月某日由某兵船裝運到漢禀知制軍卽飭槍砲廠沈孟南觀察騐收并諭令悉心查勘以期擇善而從 
[大帥抵寗]  
　　江蘇撫憲鹿芝圃中丞欽承恩命升署兩江總督本月十六日遵旨交缷撫篆十七日由蘇啓節迭誌前日報章兹接白門采訪友人續函云芝帥由蘇蒞淞後順道至江陰鎭江等處沿途查勘營伍砲臺至二十日貓睛轉午節麾戾止省垣文武各官先期齊集下關接官廳迎迓迨憲舟抵埠各官紛紛呈遞手版芝帥飭丁一槪道乏旋舍舟登陸乘緑呢大轎直至奇望街行臺駐節各官早集轅門芝帥接見有差示期本月二十四日吉時接印任事 
[介壽先聲]  
　　金陵訪事友人云本月二十二日爲南洋大臣兩江督憲劉峴帥七秩晉一嶽降良辰屬下文武各官咸須躋堂介壽自旣望後三江冠蓋絡繹而來文自簡署兩江總督鹿芝帥武自長江水師提督黄芍巖宫保以下各員先後聨翩戾止江寗藩司恩藝棠方伯督屯衡王幼山副戎協同辦理一切供張督轅内外鋪陳富麗無殊繡地錦天並召易牙輩百數十人預備滿漢筵五十席燕菜海參各五十席以待華誕大會羣仙更預訂梨園三班一班派在定湘王廟以答神庥一班派在湘軍公所爲軍民共樂一班留在督轅藉娱賓客衣冠蹌濟笙管悠掦頗極一時之盛 
 
 

Page 2

 
 
[示禁賭博]  
　　南昌訪事友人云邇來江西省城賭禁綦嚴總理保甲總局按察使司陳雨人廉訪督辦城内外保甲補用道張厚齋觀察専辦城内保甲補用道盧綬珊觀察専辦城外保甲補用道黄子奇觀察會銜出示其文日省城内外人烟本極稠密良莠自必不齊且值冬令之際宵小尤易混迹惟賭局娼户烟館實爲託足之所迭經示禁并嚴飭各保甲分局及各該叚地保更夫認眞巡查兹本總局親詣各處訪聞仍敢日久玩生陽奉陰違合行分條剴切示禁爲此仰軍民人等知悉良者守法安業莠者攺過從新毋得甘蹈前轍自取罪戾倘經本總局查覺或被告發定卽拘案嚴懲决不寛宥該地保亦不得怠玩故縱有干併究特示一地保各宜認眞嚴密司巡遇有賭娼不法情事赴局禀報毋稍因循如違究革一更夫務當澈夜勤愼梭巡三更爲率鎖閉栅欄如有緊要公事及情急者應詢明來由放行倘敢强抗許卽禀究如違重懲一諸色人等毋許結黨成羣索詐滋事晚間遇有公事或延醫接穏須執燈報清來由放行加違嚴究一各貿易營生以三更爲率不准終宵任意肆行如違重懲一城内外洋烟館應照舊章二更吹燈違者拘究一街巷齷穢泥滓毋許堆積致塞溝渠違者查究 
[卾省官塲紀事]  
　　武昌訪事友人云新授安徽巡撫王芍棠方伯交缷川藩入都陛見道出鄂垣日前官塲接到電信知憲旌將次戾止江夏縣陳介庵大令爰飭辦差丁役在皇華馬頭搭蓋彩棚竭誠迎迓迨憲舟抵埠司道以次各官咸迎謁如儀中丞旋乘緑呢大轎排導入城詣督撫署晉謁聞中丞昔官楚北夙著政聲迨移綰川藩瀛眷仍留寓卾省此次時值寒沍北洋冰凍輪船未能啓行是以擬卽在此度歲暫浣征塵俟來歲春融然後啓節北上○田家鎭砲臺統領鄧軍門正峯由防次來省本月某日詣督轅禀見張香濤制軍制軍以時當歲暮宵小最易竊發諭令迅速回防督率弁兵嚴密梭巡以安閭里是亦愼重籌防之道也 
[甬上官塲紀事]  
　　寗波訪事人云道憲誠果泉觀察於本月十五日起捐廉施粥二十日至正月初五日止○寗波府通判蕭勉夫别駕之太夫人於某日仙逝同寅屬僚均往祭奠 
[祝融送臘]  
　　寗波訪事人云本月二十三夜四點鐘時寗城渡母橋下鳳美香粉店不戒於火紅光高燭警　亂鳴幸靖安會水龍近在咫尺首先到塲竭力澆灌祝融氏始惓旗息鼓而去僅燬去店面一間然四鄰己受驚不淺矣 
[恤商惠民]  
　　甬江訪事人云寗波府屬鄞縣境紳董陳洪沅生員陳文洙徐駿等先後赴道轅具禀道憲誠果泉觀察批示云甬江市面之弊莫甚于空盤買賣洋拆亦由此起雖歴經前道示禁而若輩陽奉陰違本道驟聞此言以爲錢業係正經生意斷不若是孰知有大不然者昨因甬江各錢莊非特仍前廣做空盤且將洋拆任情加重殊屬害商病民當經出示嚴禁並飭各錢莊出具切結在案來禀謂錢業洋拆通年不過七八釐如果實情則可攺一角之用無非瘠富肥貧似與錢業無大傷碍况惠民卽所以保富該紳董讀書明理其信然否惟甬江現銀無多市面往來大都銀洋互易則兌價若漲落無定於市面仍無所益今本道準情酌理持平定計嗣後無論以銀易洋以洋易銀英洋每元應以七錢三分核算但以一百三十七元之譜爲定至于拆息祗因時制宜秉公定議不得任意高擡亦不准另有貼現名目庶可保市面而杜流弊本道爲恤商惠民起見是以復經出示曉諭在案該紳董卽傳諭各錢業務遵前後告示分别辦理愼勿復萌故智再有違犯以致弄巧成拙也 
[澤及九原]  
　　蕪湖訪事人云本月初一日太古某輪船來蕪運米雇工從事急於裝齊邪許聲喧卜晝卜夜迨夜半裝畢各工急欲回岸競登一小划船人多船小致遭傾覆淹斃十餘人嗣經廣商細查是晚在船工作實祗二十二人除當夜救起七人外淹斃十有五人陸續打撈共得屍身十三具尚有二屍想己葬身魚腹各屍屬以禍由小工頭目聶姓貪圖省費並不預先雇船等候致喪多人聲勢洶洶各向爭閙撈起各屍首均堆積江干縣主張邑尊目覩情形惻然憫之傳諭廣商董事酌給撫卹一面傳訊屍親准於本月十八日當堂每名斷給洋銀三十元俾各屍身早正首邱以了此案詎料工頭始終避匿所斷撫卹屆期無從著落邑尊因捐廉與廣商各認其半計費去洋銀五百餘元 
[荆楚歲時記]  
　　武昌訪事人云時巳殘年桃符將换鄕民之入城購物者熙熙攘攘如登春臺本月某日有鄕人某甲肩負靑蚨三千翼購辦年貨行至玉帶街適有江湖賣藝者流搬演戲法甲駐足閒觀偶不經心孔方兄己化爲烏有追尋未獲竟至痛哭失聲某善士見而憫之解囊給以番佛三尊甲始再拜稱謝而去○大隄口爲渡江往來要道連日雨雪連綿泥深没踝行人偶不留意卽有傾跌之虞本月十八日清晨有某少年華服翩翩渡江至大隄口登岸詎一失足墮入泥塗幸經碼頭夫役前來援之以手始得彼岸誕登然己知豕負塗面無人色矣說者謂是處爲往來孔道現在新建碼頭距江稍遠若能仿照龍王廟工程添接石級直逹江濵俾行旅往來咸歌坦蕩誠無量功德也○本月某日有某西醫來鄂自云籍隷美國善以電氣治病凡聾瞽諸症均能應手奏效惟須議定醫金若干先付定銀方可施治一時富糾巨賈慕名求治者幾至户限爲穿日前西醫忽席捲而逃合計所收定銀不下數千兩病家四處訪尋杳如黄鶴詢諸美國領事官亦云不知底藴無從追查噫世風不古詐僞日多西人信義素敦今亦效馬扁之術誠可慨己 
[珠江風月]  
　　廣州訪事人云天時不正疫氣流行城西一帶爲尤甚醫生多以熊瞻療之惟熊瞻眞者不易得卽得之而性苦寒亦未必能見効也○蓬華里馮進士家筮吉本月初七日娶婦大禮己備新郎忽患時疫舉室倉惶罔知所措而又不能攺期祗得草草迎娶翌日新郎卽奄然物化新婦全身縞素撫屍大慟旁人皆謂之酸鼻○月前舊寳華坊朱紳家被盜行刧迄今尚末破案本月初五晚初更時寳華正中約朱紳家又有盜匪毁門而入刧去各物初八日之夜四鼓時澳口安泰線店亦被匪　數十人刧掠練勇見之卽開槍轟擊匪徒毫不畏懼仍任意搜求徐徐退至匪船揚帆逕去 
[漢水文鱗]  
　　漢口訪事人云漢鎭通濟門外民户櫛比良莠不齊不免時生事故現在上憲己派有武弁吳君率勇駐紥其間以資防守○今年上游各府俱慶豐收無一飢民來漢故漢上各善堂一律將粥廠停止其費撥充施衣施米之用○有著名惡棍楊寳者盤踞漢口通濟門外遇事生風無惡不作受其害者指不勝屈刻爲武弁吳君所悉設法擒獲笞責軍棍一千二百下始行開釋聞者快之○某夕上燈時漢陽南岸嘴某姓米行主遣學徒赴漢口某米店收得寳銀三鋌歸途離本行只數十家忽有匪人數輩突然持刃恐嚇將銀搶去學徒連呼救命坊捕及圑丁聞警而來詢明情節追獲二人然贓己遞入他匪之手洎解交縣署行主亦繕詞投案禀報縣主某大令提二匪詰問一供廣東人一供湖北人堅不承認搶銀業己收禁獄中一面嚴緝餘黨追繳贓物○漢口通濟門外有一男屍棄於土坑確係受傷斃命地甲竟以凍斃朦禀後經紳士呈控夏口廳署廳尊委員騐明將地甲責革嚴緝行兇之人以憑懲辦○漢鎭紫竹菴弄内經夏口廰購就民地起造囹圄旋又委員另購餘地以備擴充外間紛紛懸揣謂將創建司獄衙署不知的否 
[牛莊近事]  
　　營口訪事友人云牛莊市面向以三八九十二月四朔爲收帳之期平日市中買賣謂之過爐至四期方收現銀若交易之必須現銀者例得另加貼色今冬銀根奇絀各鋪存銀不敷周轉闔埠公議展緩十日至初十日始用現銀然到期仍拮据從事生意竭蹶於此可見一斑矣○日本横濵正金銀行分設支行於營口派松村氏總理行務而以伊東小三郎深水戴二氏分任各事賃定遠來洋行房屋涓吉十二月初四日開張初六日借粤東會館大廳遍讌各鉅商深水氏久居中國蓄髮拖辮服中國衣冠與華人無異是日召樂部侑酒至晚八點鐘方盡歡而散○會辦營口釐捐局委員候補知縣銘柱臣明府作古後是差尚屬虚懸刻始由增軍帥委前署康平縣王大令接充按大令爲王夔石尚 
 
 

Page 3

 
 
書之姪○户前營口油價漲至每擔值　六兩二錢賖期六兩七錢今驟减二錢說者謂因卯期銀根及各油坊開發油下脚不得不賤價售出以資周轉荳餅亦復一律現價七兩五錢賖期入兩二錢 
[琵琶絃韵]  
　　九江訪友人云生員何景宣投德化縣署具控許倪氏一女兩字縣主應莘臣明府飭傳媒妁到案升堂研訊判日許倪氏雖許子與何尚未過門且有一子兩祧情事所嫁之某甲年紀相對終係一夫一妻事經八年巳生子女矣勸何努力進取功名勿與爭婚○樊柯氏之女許從弼臣之子從某爲室後嫌從貧窘意欲賴婚從具控於德化縣署縣主應明府飭傳媒妳訊供將女斷歸從氏子卽日完姻并令奉養女母 
[甌江雪浪]  
　　温州訪事友人云巡船管駕蘇子畿千戎高邦緝獲海盜五名於本月初七日押解來甌隨詣道轅禀知一切○北門釐局委員徐聨璧二尹於本月初旬某日獲一麟兒二尹性愷悌因念天氣寒沍貧民瑟縮堪憐特沛廉泉施捨棉衣百襲是亦可謂好行其德者矣○永靖小輪船近己修整本月十三日駛入甌江以供差遣○月初天降大雪寒沍異常街頭無袴公傲骨難撑因而殞命者竟有三人一見於西郭靑龍殿一見於古罏巷土地祠一見於雙門茶塲廟口均由地保代備三寸桐棺草草收殮男兒不能自立致衣不蔽體僵若寒蠶其遇雖可憐其情實不足惜也○虞師巷通久花衣洋紗棧自夏間失火後耗折四千餘金後遂遷至巷尾旗鼓重張祗以地屬清幽生涯不甚暢旺其故基則由房主某甲因利乘便於通久上加一寗字襲其故業通久號主以利爲所奪心不能平據情控諸道署請飭另攺牌號經王觀察批斥不准於是　商同源元大亨通大怡生元大五家與通久積不相能糾設公司欲與一决雌雄甚至輪船裝貨洋紗通包放盤小洋二角有奇蚌鷸相爭漁翁得利無謂之甚矣○十四日傍晚北門下老張嫂之子年甫九齡被母痛責忿不欲生遽赴馬　效屈大夫投江故事齠齡弱質不忍區區之忿竟視性命如鴻毛亦知鞠育之恩劬勞罔極乎嗚呼有子如此誠不如無子之爲愈也 
[停訊有期]  
　　歲云暮矣祭詩祀灶蝟務紛如英美租界公廨定於禮拜二卽歲除日起停訊一禮拜所有捕房應訊各案統須遲至明正初六日解請訊判 
[法文散館]  
　　法文書館定期獎賞各情己誌前報前日下午四點鐘監院某君暨中西各教習率同肄業生二百餘人分班排列魚貫而行至大自鳴鐘客廳依次列坐俄而中西士女連袂偕來同觀盛典江海關道憲余晉珊觀察海防廰劉司馬及提右營廖叅戎因公未到代理上海縣篆之戴明府暨英美租界公廨讞員翁直刺法界公廨讞員朱明府及道署法文繙譯游君等先後戾止至鐘鳴五下琴聲迭奏音韵悠揚各學生登擡操西語問答淊淊汨汨口若懸河衆皆鼓掌稱善旣而將各生分别獎賞畢命各散歸度歲直刺遂亦偕諸人呼騶而返時己萬家燈火矣 
[漏捐判罰]  
　　前者船户唐子和由靑口戴醃猪四十頭來滬求售因未報捐經貨捐局巡丁禀知總辦林太守提唐押送十六鋪巡防中局候辦旋由太守議定罰唐銀二十餘兩從寛開釋尚有冐稱巡丁之丁太泉飭送總巡局請周秋江司馬核辦 
[上海縣署瑣案]  
　　薛阿寳被湯阿華糾衆毆斃屍妻薛張氏投縣報請相騐己紀昨日報章前晚代理縣篆之戴子邁明府提訊薛張氏供小婦人家居浦東三林塘二十四保列四圖丈夫薛阿寳於十一月二十八日被湯誣竊糾同胡桂生錢阿德至家擊毁房屋並將丈夫毆傷地保葉静川坐視不救本月初五日小婦人扶夫至申醫治無如傷勢甚重日見危篤不得己於二十日回鄕無奈房屋己毁無可棲身遂習居夫叔薛金松家小婦人復因事到滬不料本月二十三日驚悉丈夫己因傷重殞命赶卽回去己被夫叔擅行收殮是否賄庇不得而知叩求伸冤以重人命抱呈湯如山供小的是死者之表弟餘語與薛張氏相同薛金松供族姪阿寳不務正業今因行竊副八圖陳姓物件被毆致傷旋竟斃命小的以其孽由自作未便聲張故卽棺殮姪媳無知反求相騐求恩明察地保葉静川供薛阿寳家住小的圖内前據副八圖地保朱文標將伊送至小的處稱因俞竊陳姓防件被陳痛毆故由小的送之回家厥後是否因傷身死及其所居房屋究被何人擊毁小的並未目覩不敢妄供　保之子葉阿華供與父同明府以供詞各執且屍己棺殮無從查騐著候覆訊核奪○崇明人嚴吳氏將其女大郎許字尤二郎尚未遣嫁本月十一日忽攺贅楊明標爲壻尤往理論互扭至巡防局控訴經局員移送縣署代理縣篆之戴子邁明府質訊之下著尤函追其父到來再訊前晚明府提案訊究陳維卜供稱小的係崇明人尤前聘嚴吳氏之女爲妻由小的作代並未有退婚之事尤母沈氏供稱小婦人於上月二十五日到嚴吳氏家並未言及退婚前堂所呈退婚據係伊僞繕尤父慶莊供稱小的擬卽爲子完姻求恩判斷嚴吳氏供稱尤沈氏曾親至小婦人家議定退婚立有字據小婦人遂收回聘禮洋銀五十二圓明府日在案諸人皆供明並未退婚顯見爾揑造退婚字據殊爲可惡本應重責姑念女流槪從寛典著仍將女歸尤姓訊至此有楊明標者投案稱小的曾央媒文定嚴吳氏之女爲室入贅其家叩求斷合大令叱之日本縣本欲提爾究懲今日尚敢投案乎遂喝令笞責楊懼哀求至再明府叱之使退隨將退婚僞據塗銷嚴大郎前己發堂留養候尤擇吉赴堂迎娶應送聘禮著原媒理處飭各具切結呈案備查○本城人李映伯前在山海關鐵路材料廠當司事陸續將材料盜賣一空逃回滬上爲督辦胡廉訪查悉行文蘇松太兵備道署請飭縣拘拿解往究辦李懇江南製造局某委員具保自行投案免受押解之辱代理縣篆之戴明府准之刻由押所提出交保人帶去矣　 
[上海巡局瑣案]  
　　前日午後賊犯馬桂榮至南市永盛馬頭某嫗家撬　圖竊適爲比鄰永大祥花衣行中人所見當塲拘獲解送二十三七鋪巡防局局員盛雨村二尹提訊之下判令鞭竹稍五十下從寛開釋○前日傍晚時南市敦仁里震興錢莊棧司趙金裕至某處收取洋銀行經小東門外南城脚左近突遇匪徒胡春山故與碰撞乘間向其身畔摸竊洋銀五十二元五角趙察知急卽上前追獲訴知董事劉杏林給予名片飭送十六鋪巡防中局局員文斌臣二尹訊得肇事處係北局管轄立命移解北局局員楊聘侯二尹訊知事在十鋪所轄卽飭解送城内巡防東局局員陳二尹適在病假期内仍飭發回十六鋪巡防中局局員文二尹研訊之下胡供稱小的係鎭江府屬某邑八年十七歲因貧攫銀己由黄某接去叩求恩宥二尹命鞭竹梢六十下交捕役帶去看管候補提拱出之同黨黄某再行究辦○南市施家弄乾元錢莊棧司某甲手持洋銀送往某處行至中途突被流氓顧阿美恃强攫取洋銀四十八元當塲拘獲解送十六鋪巡防北局局員楊二尹提訊之下判令笞責二百板枷號局前示衆 
[英美租界公堂瑣案]  
　　包探劉升常拘解木匠曹炳生到案禀稱此人向在泥城橋迤西抯文律師公館工作前日忽　入臥室適爲抯律師瞥見喝之使下旋卽查檢失去小金對時表一枚且日前女傭亦失金約指一枚因此疑係曹竊送入捕房今由小的解請訊究曹供小的操公輸子業是日登樓閒看並未行竊叩求明察劉探又禀稱小的在曹身畔搜出洋銀六元細察圖章似係出自典鋪求鑒讞員翁笠漁直刺商之梅繙譯著押候查明再行訊究○包探朱阿高解送楊琴生到案禀稱此人前曾至鴇婦時阿寳所開之妓院内游玩乘間竊取金約指一枚報捕查拿尚未拘獲今經小的查見在其身畔搜出洋銀四十元向之盤詰聲稱此銀取自西鄕楊恒豐士棧解請訊究阿寳供小婦人所失金戒指值價洋銀十元六角叩求究追楊供金戒指一枚却係小的所竊今己兌去不能吊贓尚求恩典直刺著先賠洋銀十元六角並傳楊恒豐店主到案 
 
 

Page 4

 
 
再訊○包探顧阿六拘解流氓張瑞福黄信官陳阿三楊洪林到案禀稱前晚伊等飲酒過醉深夜闖入嚴馮氏家恣情胡閙報捕後經小的拘獲解請究懲嚴馮氏投案供稱小婦人與張等並無一面之緣不料前晚張竟糾領多人來家滋擾揮之不去不得己報捕拘獲今己解案叩求究辦張供酒醉糊塗一至於此自知不合叩乞恩施黄等三人同供張言與婦相識是以偕往尋芳求鑒直刺判張押半月餘人各押十日○包探徐榮　拘解劉毛毛到案禀稱此人積欠王氏洋二百八十元向之索取反被行兇經小的拘獲送請究辦王氏投案甲訴前情劉供小的與婦情同伉儷偶有欠欵何必追償叩求恩鑒直刺判押半年○包探趙銀河解送匪人王阿仁到案禀稱此人攫取行人蔡木生所戴皮帽經小的拘獲送請訊究蔡投案申訴前情王供此人之帽自落於地小的貪而拾取不敢强奪求鑒直刺判責一百板○包探趙銀河解遂馬夫刁阿生到案禀稱此人行竊謝洪小家橡皮所製之馬車輪報捕後經小的拘獲遂請訊究謝投案領贓刁認竊求恩直刺判押一月贓還行主 
[英美租界堂瑣案]  
　　上海縣差投陸丙卽張竹亭屢投公廨移提某錢莊主茹姓未獲被延至今己於本月二十三日由讞員翁笠漁直刺函復縣署前日陸丙意圖索詐並未禀知代理縣篆之戴子邁明府突持前任舊牌闖入公廨簽押房朦請協提直刺閱悉大怒飭將陸看管提案嚴訊陸丙供稱小的自知不合叩求恩典直刺以該差玩公藐法罪無可逭喝令重笞一千板掌頰二百下一面函知戴明府革除卯名以示微儆○前者蘇海煦控卲順發黄漢如串吞股本銀兩經讞員翁直刺訊供斷令邵黄交保出外將田抵還前晚直刺提案覆訊蘇投案請追黄因在蕪湖未到仍由保人王永春供稱黄尚未到申求恩公斷邵供年關伊邇乏力抵償並非有意抗延尚求寛限三日不再貽悮直刺謂爾等置之不理閱時己久本應比追姑念生意中人從寛免究著於次日三點鐘繳案違干重究 
[法租捕房瑣案]  
　　復盛米店主楊浩泉等控執事李渭康營私舞弊侵吞貨物經讞員朱森庭明府訊供飭包探將李帶出眼同各股東查明生財底貨禀覆核奪昨日原告禀稱奉諭盤見店中短少白米六十五石私收客帳洋銀六十元叩求究追明府將李還押候過堂傳原薦之周桂生來案訊核○湯瑞祥探夏德明吞没股本銀三百兩迭經明府訊供判繳銀二百兩以夏屢次逾限不繳押候追比昨日提案著拖下重責夏叩首求恩聲稱情願繳銀明府爰飭包探帶出赶卽措繳銀二百兩否則帶回嚴比○前者阮阿行縱火自焚圖得保險賠欵爲捕頭訪拿到案解經明府訊供判令枷　一月禁押捕房半年旋由其子阮瑞堂以父身有宿病願以身代近日枷期己滿其兄阮阿堂投案求恩開釋明府諭候過堂復核○積竊楊阿寳前經明府訊供判枷二月昨己期滿命帶案開枷重責六百板釋出○流氓李桂官李彬文因拆梢逮案經明府訊供判合各枷十天昨己期滿命開枷各責五百板一併斥釋○長江積竊徐玉林前因犯竊拘案經明府訊供判押一月昨己期滿命帶案重責二百板斥釋○又提竊縀之吳阿泉竊蘇木之張寳林到案著照原斷吳責三百板張責二百板釋出○小偷俞福壽顧道士王長福均經明府訊供昨日提案著照原斷各責二百板省釋○偷兒吳林生王榮堂陳福生朱錦堂均經明府訊供押候分别責懲昨日提案著將吳責八十板王陳各責一百板朱責二百板一併斥釋 
[美租界捕房紀事]  
　　昨日清晨某號華捕巡至百老匯路見甬人王阿炳東張西望形跡可疑立卽拘入捕房捕頭令押候查明曾否犯竊再行核　○昨晨跑灘賊朱阿五闖入裏虹口鄕民某姓家竊取布衣正欲携之而也適爲事主撞見拘入捕房捕頭令押候解送公堂禀請讞員翁笠漁直刺究辦 
[澤沛鴻嗷]  
　　日前本館協振所承同源亨寳號交來徐大善士芬爲孫傳元病愈求永不復發助洋銀一百五十元又樂大善士俊寳助餘上振捐洋銀十九元當此歲暮務閒之際祭詩祀灶人方共慶安康嗟彼鴻嗷無食無衣其將何以卒歳乃諸太善士竟能曲加體恤廣沛慈施俾溝壑餘生咸登仁壽之域其功德詎可限量哉拜登之下謹書數語藉表謝忱 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒二十五年十二月十四日京報全錄]  
　　宫門抄○諭旨一道錄前○贛撫松奏爲甄别府州縣各官摺○燕督裕奏爲審明因姦謀毒親夫並誤毒夫父身死按例定擬摺○閩督許奏船政局購辦船　片○粤督譚奏報彚案請襲世職片○署新撫饒奏爲知縣飭赴本任片○十二月十四日户部通政司詹事府正白旗值日無引見○睿王百日孝滿請安並謝議敘恩○山東巡撫毓賢到京請安並謝賞福字恩○黄澤厚謝交軍機處存記恩○錫侯續假二十日○溥侗續假十日○馮煦預備召見○召見軍機黄澤厚馮煦毓賢○○江西巡撫臣松壽跪奏爲知府同通知縣試看一年期滿留省照例補用恭摺具陳仰祈聖鑒事竊照前准部咨嗣後道府州縣等官無論捐納候補營績各項人員應於到省一年後察看考核分别補用等因兹查有試用知府鄧在岷候補班用知府劉家蔭試用同知李毓璠郭調元試用通判蕭謂李士鏐試用知縣丁方榖朱士元葆和胡嘉銓李德利陳錫疇候補班補用知縣方恒攺指江西補用知縣鄒嘉年均試看一年期滿應行照章甄别據藩司張紹華會同署臬司周浩詳請留省照例補用前來臣詳加察看試用知府鄧在岷年强才練候補班補用知府劉家蔭穩練精明試用同知李毓璠年强才裕郭調元年壯才明試用通判蕭謂年富和强李士鏐明白勤愼試用知縣丁方榖勤愼從公朱士元才具肯敏葆和篤實勤明胡嘉銓明白謹飭李德利才具明練陳錫疇勤愼安詳候補班補用知縣方恒詳明穏練攺指江西補用知縣鄒嘉年才具明晰應請留省照例補用謹會同兩江總督臣劉坤一恭摺具陳伏乞皇太后皇上聖鑒訓示謹奏奉硃批吏部知道欽此○○頭品頂戴直隷總督奴才裕祿跪奏爲審明因姦謀毒親夫並悮毒翁父身死照例辦理恭摺仰祈聖鑒事竊查武邑縣民婦郭竇氏因姦謀毒本夫郭光並悮毒翁父郭盛德身死暨王席氏知情並未同謀一案前據該縣禀經批飭提省審辦兹據臬司覺羅廷雍督同代理保定府知府梁丹銘審明擬議解勘前來奴才因值駐津飭委藩司廷杰代審無異奴才覆加查核緣郭竇氏王席氏分隷武邑武强等縣郭竇氏係王席氏之夫王馬表妹巳死郭盛德係郭竇氏翁父郭光係郭竇氏親夫郭竇氏母家與王席氏家對門居住在逃之張常鎖與王馬時相往來郭竇氏未出嫁時常至王席氏家走動與張常鎖習見不避光緒二十一年二月間王席氏在家獨處張常鎖往向調戲成姦二十五年三月初八日郭竇氏赴王席氏探望適張常鎖先在房内因見郭竇氏少艾招使王席氏在門外看人卽向郭竇氏調戲成姦後非一次士馬並郭竇氏之父竇泥歪均不知情五月十二日午後張常鎖又在王席氏家與郭竇氏續姦談及郭竇氏迎娶有日慮恐不能續舊並稱其夫郭光貌醜起意將郭光毒死令郭竇氏跟隨同逃可做長久夫妻郭竇氏應允張常鎖交給郭竇氏白信一包囑令過門後乘機下手王席氏時在院中洗衣潛至窓下聽聞並未勸阻郭竇氏將信携回藏放裝鞋匣内六月初三日郭竇氏出嫁成婚夫婦不和初六日郭竇氏與郭光回門後親將鞋匣携歸夫家十二日傍晚郭竇氏赴閒院限柴從破墻缺口撞見張常鎖催令下毒約期同逃郭竇氏允從是月十四日晌午郭光之母郭盧氏令郭竇氏廚房烙食高梁麫飯郭竇氏意欲趁此下手乘間取出信末烙做信餅一個其餘另烙好餅郭光先至屋内食餅郭竇氏將毒餅放在郭光面前郭光臨食毒餅乘下一塊郭盛德進屋接食郭竇氏收藏不及逾時郭光與郭盛德均各毒發嘔吐郭盧氏與夫弟郭喜德聞聲趨視　係中毒解救無效延至是夜郭盛德郭光先後殞命郭喜德查看屍身發靑卽與郭盧氏同向郭竇氏盤出因姦謀毒情由投縣騐訊會禀關拿張常鎖先期逃逸將王席氏移解質訊禀經奴才批飭提省審辦據供禀情不諱查例載謀殺子而誤殺有服尊長仍依毆故殺尊長各本律問擬又律載妻毆夫之父殺者凌遲處死又妻因姦同謀殺死親夫者凌遲處死又斷罪無正條援引他律比附定擬又例載　辦逆倫重案於審明後卽恭請王命若距省在三百里以外卽在省垣正法又婦女犯該斬梟首者免其梟示又軍民相姦之婦枷號一個月杖一百各等語此案郭竇氏因與張常鎖通姦輒敢聽從姦夫謀毒本夫郭光並誤毒郭光之父郭盛德先後身死該犯婦謀殺本夫罪應凌遲其謀殺夫并誤殺夫之父比照毆殺夫之父治罪亦應凌遲夫之父名分較夫爲尊自　按律問擬郭竇氏合依妻毆夫之父殺者凌遲處死律擬凌遲處死該犯婦兩犯凌遲例應於處决時加割刀數查該縣距省在三百里以外巳於審明後恭請王命在省正法係婦人免其梟示王席氏聞知謀情并不勸阻罪止仗責其與張常鎖通姦按例亦罪止杖枷惟任令張常鎖與郭竇氏在家姦宿商謀釀成逆倫重案自應從重按例加等問擬王席氏應於軍民相姦姦婦枷號一個月杖一百例上酌加一等擬杖六十徒一年係犯姦之婦杖决徒贖追取贖銀入官册報竇泥歪王馬均無知情縱姦應免置議逸犯張常鎖緝獲另結除備錄供招咨送刑部外所有審明辦理緣由理合恭摺具奏伏乞皇太后皇上聖鑒勅部核覆謹奏奉硃批　部議奏欽此○○許應騤片再前奉户部奏定外省報銷章程各省設立機器局閩省船政局如有添購機器經費若于事前奏咨立案事後方准核銷等因兹據廠員禀稱前因延募洋員製造快艦所有機器料件多購自外洋必須鐵殻方舟以資盤運　造成鐵殻方舟二號共用工料銀一萬五千八百餘兩又工次船台歴時旣久朽壞堪虞凡遇開造新船皆應先行騐明修理以昭愼重計修理船台工料銀二千八百餘兩又洋員添蓋房舍環屋闌十等項洋馬限山洋房添蓋房舍一十四間工料銀四千八十餘兩鶯脰山洋樓添造環屋闌干工料銀四百餘兩馬限山洋樓添造環屋闌干並添築路徑工料銀一千四百餘兩又洋員逹米德帶同學生往古田糝源等處勘礦需用路費銀一百七十餘兩以上各欵應歸二十四年分銷案造報呈請奏咨立案等情前來臣覆核無異除咨部查照並彚案造銷外理合附片具陳伏乞聖鑒謹奏奉硃批該部知道欽此○○太子少保頭品頂戴兩廣總督臣譚鍾麟跪奏爲彚案請襲世職仰祈聖鑒事竊准兵部咨襲職發標人員三月彚奏一次遵辦在案兹光緒二十五年秋季分據高明彰會香山普寗朝陽揭陽鎭平信宜萬州文昌各州縣詳送承襲雲騎尉譚國慶　乃營梁樹莊錫堃連起陳步鑾徐翼清林榮向陸楷歐育瑞雲鴻恩賴恩緖承襲恩騎尉邱壽銘請襲職發標聲明梁樹雲鴻恩欲攺外海水師前來查定例承襲世職令嫡長子孫承襲如無嫡長子孫許令弟姪應在繼者承襲又承襲雲騎尉年己及歲免其送部令該督撫騐看具題准後就近發標學習支食全俸又雲騎尉有願攺外海水師者預先呈明分派外海水師各營隨同出洋巡哨各等因今應襲雲騎尉譚國慶等十二員及應襲恩騎尉邱壽銘請襲職發標梁樹雲鴻恩並請改用外海水師均與定例相符經臣駖明分别發標學習相應彚繕清單恭呈御覽除將各該員親供宗圖履歴册結咨送部科外謹繕摺具陳伏乞皇太后皇上聖鑒飭部覈覆施行謹奏奉硃批兵部議奏單併發欽此○○饒應祺片再署葉城縣知縣王炳堃卸署遺缺應以准補該縣知縣蔣光陞飭赴本任以専責成據署新疆布政使潘效蘇兼護鎭迪道兼按察使銜朱冕榮會詳前來除由臣批飭給委外謹會同陜甘總督臣陶模附片具奏伏乞聖鑒謹奏奉硃批吏部知道欽此 
 
 

Page 10

 
 
[光緒二十五年十二月十五日京報全錄]  
　　宫門抄○諭旨一道錄○越撫劉奏爲浙省防勇遵章改編五軍及海防添募各營委接統領管帶摺○瀋督增奉爲籌欵購糧以資軍　民食摺○贛撫松奏整頓營務片○十二月十五日禮部宗人府欽天監正紅旗值日無引見○潤貝勒由東陵回京請安○因佑假滿請安○馮煦謝交軍機處存記恩○英信請假十日○毓賢李銓預備召見○召見軍機李銓毓賢○○頭品頂戴浙江巡撫臣劉樹堂跪奏爲浙省防勇遵章攺編五軍及海防添募各營委接統領管帶各情恭摺具陳仰祈聖鑒事竊照浙江留防各營旗前經奏明酌擬歸併攺編五軍當卽遵章分别檄飭攺併現己陸續改編成軍至海防添募各營均經隨時奏明在案親軍分爲中前左右後五軍軍各中前左右四營另設工兵一營當攺楚軍中營爲新中軍中營歸該軍統領兼帶楚軍右營爲新中軍前營委都司趙懷清管帶湘軍雲字副後旗楚軍右旗併爲新中軍左營委守備黎天才管帶護軍正左二旗併爲中軍右營委都司吳忠選管帶是爲新中軍中前左右四營當委總兵李福興統領節制旋飭令李福興率帶新中軍左右三營開起寍波石浦等處填紥復令就地添募一千人以五百人作爲新中軍副中營委守備李廷才管帶以五百人作爲新中軍後營委都司胡惟貴管帶現令李福興統帶副中營回省並將省防舊有遊擊張寳源所帶之工兵營都司趙懷清所帶之新中軍前營均責成李福興統領節制查工兵一營係振字前旗楚軍前旗改併李福興回省後所遺駐紥石浦之新中軍中左右後四營攺委温州鎭總兵劉祥勝接充仍將中營歸該統領兼帶又攺護台吉字營爲新前軍中營歸該統領兼帶振字　兵營爲新前軍前營委叅將汪慶瀾管帶親兵中營爲新前軍左營委遊擊劉繼泉管帶親兵小隊前旗振字後旗併爲新前軍右營委副將王立堂管帶是爲新前軍中前左右四營當委副將吳杰統領節制又攺湘軍雲字中營爲新左軍中營歸該軍統領兼帶親兵前左二旗爲新左軍前營委副將曹世華管帶親兵右後二旗爲新左軍左營委副將陳勝珠管帶親兵副左副右二旗爲新左軍左營委遊擊陳得昌管帶是爲新左軍中前左右四營先委總兵馮兆金統領節制因該軍分紥台州沿海一帶未及攺編仍由海門鎭總兵余宏亮統領現在余宏亮署理浙江提督勢難兼顧攺委行營營務處前雲南鹽法道鍾念祖兼統當經攺編成軍照舊分紥鍾念祖前募營務處親兵一營仍歸該員管帶一併開赴台州又攺寅字中營爲新右軍中營歸該軍統領兼帶寅字左營爲新左軍前營委副將馬得勝管帶寅字右營爲新右軍左營委副將李加黄管帶楚軍親兵左旗護軍前旗並爲新左軍右營委游擊楊正德管帶是爲新左軍中前左右四營當委副將鮑友章統領節制旋因鮑友章調省差遣改委總兵馮兆金接統又改仁勝中營爲新後軍中營歸該軍統領兼帶仁勝前左二旗併爲新後軍前營委參將姚振榜管帶仁勝右旗温防親兵小隊右旗併爲新後軍左營委游擊馬長春管帶仁勝後旗護軍右旗併爲新後軍右營委守備張立德管帶是爲新後軍中前左右四營當委副將雷芸桂統領節制又府經歴夏尚忠管帶之武備新軍攺爲親兵左營現委守備馬連科管帶知府朱啓鳳銷去武備新軍營務處差使雲字右旗一旗本議裁撤現因海防暫留至定海鎭添募一營卽委該總兵吳朝貴兼帶調署台州府知府高英所募緝捕一營委守備沈平和管帶以上攺編五軍及海防添募各營委换統領管帶緣由據防軍支應局司道詳請奏咨立案前來臣覆查無異除咨部查照外理合恭摺具陳伏乞皇太后皇上聖鑒謹奏奉硃批知道了卽著督飭統領管帶各官認眞訓練務成勁旅以備緩急欽此○○奴才增祺跪奏爲籌欵購糧並飭屬勸辦辦榖俾軍儲民食可期有備恭摺具陳仰祈聖鑒事竊維養民以足食爲先籌邊以儲粟爲要軍糈民食所繫甚重疉奉諭旨飭將積榖事宜實力舉辦奴才忝膺疆寄敢不認眞奉行以期上慰慈懷用圖報稱伏查奉省向稱産糧之區然於積榖一端向來忽而不講上年前任將軍依克唐阿曾經欽遵懿旨通飭舉行又以連歲歉收未能及時勸辦今秋收成雖稱中稔各屬情形猶有不同如金州福州海城岫巖鳳凰安東寛甸懷仁等處自甲午兵燹之後繼之以荒歉頻仍元氣迄未大復西路寗遠錦州義州則連年被匪蹂躪刻下地方甫經平靖籌維善後舉辦圑練需費繁多勸辦变頗不易通盤籌畫僅有承德新民遼陽蓋平廣寍開原鐵嶺興京海城通化以及邊外昌圖一府三縣出糧較多奴才現己會同署府尹志彭分飭認眞勸辦務期臻於成效不准徒托空言惟有興修鐵路並開礦以來土夫礦丁每歲驟增數萬而俄人年來更復到處購買牲糧運往金旅等處加以本省燒鍋油擇之銷耗小民貪利户少蓋藏是以夏秋間小米每石值錢六吊有零秔米則十一二千有奇糧價之昻前所罕有目下秋收甫畢而各處之採買者又皆紛到沓來此時糧價猶未大見平减來春勢必倍加騰貴若不早爲籌及軍儲民食俱屬可慮兹巳借給奉字中軍統領銀七千兩仁育兩軍各銀一萬兩令其自行購買糧米兵食仍由應領餉内分月坐扣又於稅捐項下提銀五萬兩派委員分赴通江口鐵嶺一帶購買高糧粟米小麥各若干石旣免軍儲匱乏之虞設如靑黄不接之時貧民購食維艱卽以此平糶仍可收回原借此亦積榖之一端也於軍儲民食均有裨益除分飭辦理外是否有當理合恭摺具奏伏乞皇太后皇上聖鑒訓示謹奏奉硃批知道了卽著隨時認眞籌辦俾軍儲民食兩有裨益毋得徒托空言欽此○○松壽片再奴才承准軍機大臣字寄光緒二十五年七月二十七日奉上諭江西地方上連湘鄂東接皖吳爲長江扼要之地且南贛等屬毘連粤境近年時有會匪出没該省防練各營共有若干近來分布扼札是否足資得力臬司陳譯霖於營務訓練事宜尚能諳習卽著將江西全省營務責成該臬司認眞經理切實講求應如何分派駐紥勤加操練隨時禀商松壽妥籌辦理該撫仍不得以經理有人稍存推諉將此諭知松壽並傳諭陳澤霖知之釟此伏查江西水陸各軍自迭次裁减後所存無多均争駐各府廳州縣以資巡防嗣經押調陸軍各乙弁勇來省並添募設立威武新軍前後左右中五營並調剛字中左右三營弁勇六百名會同駐省之親兵營振武軍一體練習洋操共計弁勇三千餘名其省外各營新勁營駐紥九江忠字營駐紥南安信字營駐紥鉛山弋陽貴谿禮字營駐紥義寗州義字營駐紥饒州府屬安字營駐紥會昌瑞金長寍海字營駐紥新城臨川金谿剛字中左右三營則分駐吉安袁州及永新永寗等處以上共計弁勇二千餘名江軍内河贛防之水師共計弁勇二千四百餘名分駐省河上下及贛州等處誠以江西界連六省隘口林立鄰匪游勇時虞竄擾勾結故不得不分派駐紥巡防以昭周密欽奉前因當卽欽遵行知兹臬司陳澤霖業巳抵任復紥飭於按察司署内設立全省營務處遵旨傳諭臬司將江西全省水陸防練各營逐加查閱認眞切實講求如有分紥未能扼要之處酌量調派並嚴督各營官勤加訓練認眞操防痛除缺額扣餉等弊以期兵歸實用餉不虚粟奴才渥承恩命簡任封圻整頓營伍職所當爲隨時督同該臬司妥籌辦理斷不敢以經理有人稍存准委以仰副聖主整軍經武愼重地方之至意所有江西設立全省營務處緣由理合附片陳明伏乞聖鑒謹奏奉硃批知道了仍著督同陳澤霖加意訓練俾成勁旅毋得日久生懈欽此 
 
