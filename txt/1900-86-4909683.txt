# 1900 - 86 - 4909683

 

Page 1

 
 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新泉别駕有續集之刻近年上海葛君子源又以饒氏之書祗采自道光以迄同治雖名臣奏疏私家著述已有美必收而海防礦務諸學尚付闕如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務敎務算學測繪議院史學官制兵政諸門多至四十八卷分門别類詳愼校讐附于經世文續編之後倩本局印以新鑄鉛字現已裝釘成書價目格外從亷計皇朝經世文編廿四本洋三元續編連三編卅本洋三元單買三續六本洋一元在上海三馬路申報館申昌蘇申南北掃葉山房發兌 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[閱報章所紀上海匪人顧阿六輪姦事率筆書此]  
　　昔子産治鄭刑必用猛武侯治蜀法必尚嚴彼二人者豈不知帝王寛大之政哉誠以處積敝之俗馭極頑之民非峻法嚴刑不足以懾匪徒之心而安良懦之身家性命也今之滬上五方雜處俗之敝甚矣民之頑極矣訛詐人之財物姦誘人之婦女隨處皆是罄竹難書甚或一語睚眦拔刀相向貪殘凶惡甚於虎狼懦怯之鄉民遠方之旅客一被其害吞聲飲泣呼籲無門有司之禁令非不高懸也而聞見有所未周捕房之訪拿非不竭力也而耳目有所難遍卽或告發到案南面者以此爲數見不鮮輕者荷校數旬重者管押數月迨至蒙恩釋出依然怙惡不悛且有較向之凶殘更甚者蓋若輩以爲雖犯重罪亦不過管押荷校而止未必遽有斫頭之事也嗚呼此滬上風俗之所以日偷而糾黨强姦之案因之迭見乎吾觀於上月三十日本報所紀顧阿六之案而不禁爲之髮指眥裂焉顧阿六者著名匪棍也從前專在西門外羅家灣一帶效翦徑賊之行爲黑夜攫人財物去年經前署理上海縣篆之王欣甫大令訪聞拘獲嚴辦未幾卽釋出以爲經此創懲可以稍稍歛迹矣不意前月有鄉民趙文文者挈其甥女尹朱氏由引翔港來滬行至水仙菴後顧阿六瞻敢糾同張杏寳等數惡棍强將尹朱氏拽至某姓祖塋左近先將臂上銀釧攫去然後按倒用强趙上前喝阻顧竟持刀恐嚇通衢大道之旁化日光天之下不法凶殘至於此極尚得謂之目中有王法乎今者顧張二棍雖皆拘獲到官笞責之後荷校隨之辦理不爲不重矣然按之大清律例凡强姦者絞監候未成者杖一百流三千里若輪姦良人婦女已成者審實照光棍例爲首擬斬立决爲從同姦者擬絞監候同謀未經同姦餘犯發極邊足四千里充軍誠以一弱女子而突遇數兇徒雖性極堅貞亦有所不克自主而一經受辱敗名喪節宗黨貽羞較之放火殺人尤爲可惡故定律特從其嚴今顧阿六糾黨至三人之多而又拽婦女至荒僻處行强雖同謀者是否同姦尚無實據然助惡情形則已昭然可見况又加以强攫銀釧持刀恐嚇乎故宜按律定讞詳請大憲明正典刑方足以戢淫兇而安良善若徒荷校數旬管押數月則前此早已懲辦矣乃非但不稍悛改而反因之加厲豈玩法於前者猶望其畏法於後乎曩者粵人黄阿三之强姦女傭也案發到官方謂必按例嚴辦俾强徒藉歛淫兇乃仍被輾轉營謀得以逍遙無事然猶曰迹近曖昧姑以網寛一面藉彰法外之恩若兹之顧張數棍淫暴情形旣已訊有實據此而不懲則後之效尤者恐益明目張膽而肆無忌憚矣豈嫉惡如仇之戴子邁明府而忍出此哉故愚以爲姑息養奸者昔人之所戒也治亂民用重典者周官之所許也凡事固宜寛厚而獨至懲辦不法之棍徒則寍失之濫毋失之寛蓋荆棘未鋤芳蘭不茂梟獍未滅鸞鳳無聲昔人所謂一路哭何如一家哭此中輕重權衡當軸者固宜熟思而審處之也愚故因顧阿六事而抒其鄙見如此明府而欲企公孫諸葛氏之遺風乎請卽以將來能否嚴辦此案占之 
[英搭近聞]  
　　華歴本月初一日倫敦來電云歴次搭浪司華列人與英人交戰時所獲英國武員未經釋出兹聞搭國大帥坐白氏病殁醵貲製大花圈賻之按坐白氏年已七秩此次忽内腎患病以致殁於軍次人皆悼之英皇維多利亞接得電音卽電諭駐阿非利加洲之綂帥致書坐白氏家屬以表哀思至於英將惠鐵氏在來的西米斯城被搭人所困日久尚未突圍而出邇因起居不適身漸疲苶已不能從事行間矣 
[記俄國太平洋艦隊]  
　　日本東京某日報云目下俄人所設太平洋艦隊計共兵艦一十有八艘其中那滑利痕戰鬥艦容積一萬零二百三十六墩希痕伊烏賢利幾戰鬥艦容積八千八百八十墩洛希息帶甲巡洋艦容積六千六百七十五墩其米託獨痕司誇伊帶甲巡洋艦容積五千八百八十二墩烏辣其米路木諾麥之苦帶甲巡洋艦容積六千零六十一墩矮米辣路誇路泥誇之夫巡洋艦容積五千八百十七墩辣司薄伊泥之苦巡洋艦容積二千三百二十九墩苦黑以息卡巡洋艦容積一千二百三十四墩矮痕其油路砲艦容積一千四百十六墩啞託滑其泥砲艦容積一千五百墩薄捕路砲艦容積九百五十墩希烏之氣砲艦容積九百五十墩餓立米息希油氣砲艦容積一千五百墩岳利賢之砲艦容積一千二百十三墩烏殺獨泥之苦砲艦容積四百墩額伊餓麥之苦砲艦容積五百墩綜而計之共得七萬七千六百三十三墩合之前次派出之各軍艦除逐水雷艇及水雷艇不計外都計十一萬一千一百四十墩此亦留意邦交者所宜深悉者也 
[中緬邊界攷]  
　　廣州中西報云緬甸向屬中國自淪於英人而後久未畫定鴻溝去歲中英兩國政府恐邊吏易起釁端議定各派使臣往勘不謂今春畫界英員忽被土人戕害以致界址未能遽定然則兩國交界之地孰屬於中孰隸於緬固宜詳察而博攷焉按緬甸卽古之朱波在漢爲撣在唐爲驃我朝雖曾犯邊疆旋仍賓服乾隆五十二年遣使齎金葉表貢金塔一馴象八及象牙檀香大呢金箔寳石漆匣等物五十四年復具表祝萬壽並請賜封號願十年一貢乃封爲緬甸國王賜敕書金印及御製詩章珍珠手串以示懷柔及光緒十一年竟爲英人所併於是向爲藩屬今作鄰封後患苟欲預防郊圻要宜釐正比中英所以亟議畫界也然在緬人之意則謂潞江大金沙江一帶悉屬於緬是則不可不辨嘗考潞江下游以東各地如猛龍整賣補哈猛撒景海六本景線猛勇整欠孟艮向皆屬中華今安得隸於緬甸卽如猛龍之屬共七十餘寨地二千餘方里其頭目曾受指揮同知之職攷會典事例云乾隆三十一年設雲南猛龍土指揮同知一人續文獻通考云乾隆三十一年平定莽匪猛龍頭目叭護猛舉衆内 
 
 

Page 2

 
 
附授指揮同知之職是猛龍之屬中國有明徵矣整賣一名景邁地在孟艮西南卽八百媳婦國酋長有婦八百各領一寨因以爲名其屬有十八小猛周圍三千餘里會典載乾隆三十一年設雲南整賣宣撫使司宣撫使一人續文獻通考云頭目召齊納提率衆内附授宣撫司職是則整賣之屬中國又有確證矣不特是也補哈以下各地中國向皆設官分職則其皆非緬屬可知攷之會典事例載乾隆三十一年設雲南哈士千總一人猛撒亦設土千總景海六本則設土守備景線則設宣撫使司宣撫使猛勇則設土千總而隸普洱鎭管轄整欠孟艮則設土指揮使亦隸普洱府鎭由是觀之潞江迤東皆非緬屬有明證矣其潞江以西如木邦等部向雖屬中國後漸附緬人是緬界止於木邦越此而東卽中國地况潞江以東英人概稱爲撣在昔曾劼剛星使與英外部商議界務時外部侍郎言潞江以東各地自雲南界外起南界暹邏北界西濱潞口江卽薩爾温江東抵湄江左右其中北有南掌南有撣人各種咸歸中國或留爲屬國或收爲屬地悉聽中朝之命曾侯又與爭論八募八募卽新街在滇之西界怒江上游之東龍川江下游之北大盈江下游之南屹然可爲重鎭所可憾者當日議而未定以致枝節叢生然則有勘界之責者可不詳加察體乎 
[星軺蒞漢]  
　　武昌采訪友人云欽命巡閱長江大臣李鑑堂星使由豫來鄂取道襄陽官塲接到電音悉二月二十四日憲舟道經安陸屈指日内可抵鄂垣因由江夏縣陳介菴大令飭役將行轅内外整設一新并在皇華館碼頭支搭　棚敬謹祗候迨二十七日夕陽西下遙見青烟一縷掩映於江天渀瀁中知憲舟已鼓浪而下各官遂備具脚靴手版鵠列江干旋復探聞星使因途次積勞暫駐漢皋舟次隨飭材官傳諭省城文武員弁俟抵武昌接見毋庸渡江至漢遠迎大約稍息征塵卽當詣省垣駐節也 
[明正典刑]  
　　武昌采訪友人云湖北蘄州所獲匪人某甲解省研訊任意游供無識之徒妄爲附和以致奸民乘間惑衆謠言四起頗駭聽聞湖廣總督張香帥深恐愚魯無知被其煽惑迭經會同湖北巡撫于次帥親提研鞫并遴派司道大員督同發審委員悉心推勘始知甲實姓李名成能籍隸山西素不安分曾入會匪之黨久蓄陰謀當其入獄之時卽膽敢僞繕硃旨實屬罪不容誅遂於二月二十五日未刻恭請王命綁赴武勝門正法一時聚而觀者環若堵牆香帥思患豫防特飭護軍營某綂帶添派弁勇若干人沿途防護至附和之人多半策名仕版日内卽須按名糾叅矣 
[浙省决囚]  
　　杭州訪事友來函云上月二十五日臬署奉到刑部釘封公文内開杭州府新城縣匪犯王阿四陳四交戴登樓三名例應處斬梟示等因正任兩浙鹽運司兼署浙江臬司世振之廉訪立卽札飭錢塘縣吳明府監斬明府奉札後以二十六日適逢孝昭仁皇后忌辰未便行刑乃於二十七日會同城汛李千戎將三犯提出如法綁縛押赴市曹處决梟取首級裝入木桶發回犯事處示衆及事畢回城循例至城隍廟拈香然後赴各憲轅禀報銷差 
[禁載浮言]  
　　武昌采訪友人云楚北民情浮動一有細事卽謠言四起煽惑愚民漢口報館更喜以風影之詞率意登載以致里巷傳播衆論沸騰甚或指斥宮闈妄談國政人心囂競實足爲世道之憂湖廣總督張香帥心焉惡之特於二月某日照會駐漢領事轉飭所屬報館嗣後采錄時事務須實事求是不得以無稽讕語列諸報端至國家要政以及官塲機密事情概不准登以昭鄭重若竟抗不遵照則當通飭各屬禁止購閱等因領事接准來文已於日内轉飭館主及執筆人遵照矣 
[潯郡官塲紀事]  
　　九江采訪友人云彭江西澤縣境有地名馬冨者爲江濱扼要之區大吏擬於此添築砲臺以占形勢上月某日委員採辦材料擇日興工迨二十三日關道憲明華亭觀察親臨監視○景德鎭御窰廠委員錢二尹因事撤差關道憲明觀察札調九江關委員元葆生司馬庖代所遺九江關事務委宋子嵩二尹辦理 
[輦毂要聞]  
　　京師訪事友人致書本館云揚州鹽商歲寄公欵銀三千八百餘兩爲同鄉京官卒歲之需由值年首事均匀分派相沿已久惟科甲中人可沾其潤捐班則概付闕如彼此相形未免見絀客臘捐班中有某員者意甚不平向值年京官嘵嘵爭辯必欲得而甘心焉於是個中人推念桑梓之情議定自本年起重定新章無論科甲捐班核計人數將此欵分三等公派閣部爲上翰詹次之侍衛又次之俾得各潤宦囊想從此納粟得官者可不以銅臭而抱向隅之憾矣○張叅議仲炘前因大計書下考罷職歸田　中同鄉各官以叅議才學夙優不忍遽令棄置適楚北某書院講席乏人主持遂公修薦禰之書商諸某中丞中丞許之現已修禮敦聘聞此席每歲可得束修一千二百金日來叅議已整理行裝將次遄回珂里矣○兵部書吏張某因案被某侍御上疏糾叅奉旨嚴拿究辦嗣經大司馬詳察張被劾各情並無實據惟查内閣供事有與之同名者是否以一人兼充二差尚須澈底根究刻已送交刑部審訊未知如何辦理也○二月十五日驀有一遊方道士冠黄冠服黄服登黄靴腰揷黄旗手執黄傘行至禁垣東華門外石橋上值班兵丁見其形狀詭異阻不使前道士語甚不經如痴如醉遂禀知内廷王大臣捆交步軍綂領衙門嚴訊道士供稱道人籍隸山東一時三刻飛行至此官怒其刁狡喝令施刑始改供一十三日雲游到京意欲面見天子等情官乃禀知堂憲堂憲令送交刑部從重究懲以爲左道惑人者儆○正揚門外石橋爲警蹕往來孔道理宜肅靜無譁前經街道察院將橋上各小販所設之攤一律驅逐凈盡嗣復於中橋北左右兩行添設木欄北至甕洞南接橋面凡有行人經過者須由兩旁繞越並禁堆積垃圾以昭愼重 
[蘇堤春曉]  
　　杭州訪事友人云正任兩浙鹽運司兼署浙江臬司世振之廉訪風規嚴肅嫉惡如仇近來訪聞有慣作蟻媒之馮姓婦竟敢私設臺基誘逼良家婦女作種種無恥之事敗名喪節貽害無窮特於上月某日飭保甲局密拿到案發交候補府王太守嚴訊得實判令荷以巨枷命地保押令遊街示衆三日自二十七日起徧遊上下各城再行嚴辦○拐匪某甲前經錢塘縣吳大令訊明飭裝入站籠發梅花碑示衆三日再行懲辦旣而世振之廉訪以此犯罪大惡極飭加站十天並查得所用站籠上口太寛頭可伸縮爰加釘木片二條并恐差保得賄寛縱爰於上月二十六日改發運司河下太平社門前是處與臬署相近耳目易周若輩或不敢肆其譸張之技其羽黨某乙年僅十六當研訊時供稱實爲甲所騙誘懇恩寛宥大令姑念年幼從寛發落飭差押入遷善所覊禁十年俟限滿察看情形核辦○仁和縣境塘棲鎭每届春令舉行神會爭妍鬥勝務極新奇本年定於三月初三四五等日舉行士女之買棹往觀者必有一番熱閙也○清波門外五雲山萬仞峯巒頗極高峻上月某日有一鄉民往彼採樵偶爾不愼失足墮崖致將腿骨跌折土人見而不忍舁入城中求廣濟院西醫療治聞之醫者云性命雖可無虞然不免終身殘廢矣 
[禾中人語]  
　　嘉興訪事友人云上月下旬某日秀水縣署各書差探知縣主周大令將次履新因之乘舟往迓旋接省垣來信知大令已改期三月十五日接印乃相約折回○上月二十九日清晨嘉興縣劉大令帶同書差乘舟至距城四十餘里之某鄉踏勘盜案然道路傳聞云係失竊究不知孰是孰非也 
[茂苑鶯聲]  
　　蘇州訪事友來函云黄司馬家珍近奉憲檄准補總捕同知已於二月二十九日接印任事矣○某甲不知何許人亦不詳其姓氏終日酒地花天樂而忘返上月二十七日之晚至青陽地某妓寮作狹邪游夜半忽溘然而逝翌晨地保協同巡捕投吳縣署報案午後縣 
 
 

Page 3

 
 
主田大令帶同書差仵役呵殿遙臨騐得委係脫陽斃命遂飭吏塡明屍格責令龜子備棺成殮揷標待領語所謂牡丹花下死做鬼也風流甲而有知當亦九原含笑矣○廟堂巷某姓家於本月二十七日午刻有口操湘音之甲乙二人以賃屋爲名贸然入内某姓主人見其衣履翩翩疑係省垣聽鼓之流刻意周旋引至各處閱視不料霎時間家中人悉昏迷如醉甲乙遂登樓入室將貴重物件掠取殆盡從容出門迨蘇醒檢點所失約值四五百金嘻光天化日之下省會之中匪徒掠取人財竟似探囊取物不亦異哉 
[賞格照登]  
　　日前華亭縣王偉臣大令移文上海縣署附有賞格一道代理縣署篆務之邁戴子邁明府卽飭發貼署前其文曰欽加同知銜在任候補直隸州調補松江府華亭縣正堂王爲懸賞緝拿事案據北鄉石十圖地保袁德令報據客民顧金有投稱伊在杭州全盛信局搖脚划信船上年十一月二十九日自杭開船赴申帶有洋信貨物於十二月初二日夜泊石十圖河内詎是夜二更後被匪暗解船纜拖行數里伊與夥潘加發驚覺卽有兩匪上船撳按行强伊等恐船小易翻未敢掙動賊卽搶去船上所帶洋信貨物報請勘辦等情並據事主顧金有開單具報前來業經詣勘飭緝估騐造册通詳在案賊匪迄無弋獲誠恐遠颺合行懸賞緝拿爲此格仰諸色人等知悉爾等如能將此案贜匪拿獲首犯賞洋銀一百元從犯每名賞洋銀五十元聞風報信因而拿獲者賞洋銀三十元本縣捐廉儲庫以待一經審實卽行給發决不食言須至賞格者 
[商移巡局]  
　　八仙橋一帶自劃入法國新擴租界後道憲余晉珊觀察擬將所設巡防局現遷至洋涇鎭日昨居員葛鳳笙二尹詣敬業書院謁見代理上海縣篆務之戴子邁明府面商一切 
[邑令勘案]  
　　日前浦東裕伯題橋鄉民吳杏橋投上海縣署報稱父親吳七觀被堂姪吳作雲串通地保陳月亭誣指竊物以致氣忿自縊現屍身雖經棺殮尚未釘蓋乞恩蒞騐伸寃又閔行鎭左近南荷港橋鎭人何鳴珂所開永順昌南貨店被盜行刼拒傷事主至前晚閔行鎭某典鋪又被巨竊猱升屋上穴窓而入竊去貨物約值一千餘金昨日次第報請勘視代理縣篆之戴子邁准之立卽帶同刑仵捕役人等乘小火輪船前往以次騐勘 
[函請照料]  
　　前任上海縣藍雲峯明府之太夫人瑤池返駕迄今已數易蟾圓現定於本月初五日在縣署開弔初六日扶柩回湖南原籍安葬因靈輀啓行時須過法界特函致讞員朱森庭明府請咨照捕頭届期派探捕沿途照料明府接准來函一面轉咨捕頭同一面飭會捕局線勇届時彈壓行人 
[研訊巨騙]  
　　去臘賭棍周筱山謝榮桂等串騙劉子楨太守銀八千兩太守控之英美租界會審公堂讞員翁笠漁直刺飭探嚴緝以便究追本報已迭紀其事前晚直刺升堂研訊原告家丁劉全臨訊未到賭棍周筱山供小的係常州府屬陽湖縣人與劉大人初不相識去年有朱一檠者曾向小的言及其祖亡於咸豐某年時因逆匪肇亂葬於蘇州青陽地卽現造工程局之基址殉葬之物有碧霞犀及漢玉金珠所值甚鉅若能將是地買歸掘之可獲厚利旋僞繕與劉大人交好之潘姓手札交與潘祖榮冐充潘姓之孫同至劉公館謁見劉大人託購是地後稱欲往揚州阜昌隆鹽號匯銀因將大盛川假匯票銀八千兩交劉大人掉換現銀贜旣入手小的僅分用洋銀二百六十元現朱等均逃往鎭江求恩明鑒謝榮桂供小的係湖南某邑人向爲米行生理去年至上海探親寓治下三馬路仙源客棧與劉大人及朱一檠均不相識伊等是否串騙不知其情直刺惡其狡賴命剝去衣服鞭背四十下謝始供認實情併稱朱一檠與冐充蘇州府署司帳幕友之徐炳南等同在陸姓妓女處誘賭騙銀小的分用洋銀二百二十四元金二十二兩三錢餘俱由朱一檠等吞用直刺飭將周筱山謝榮桂一併管押候繳到洋銀再辦一面備文派差赴丹徒縣移提朱一檠徐炳南等訊追 
[研究巨贜]  
　　昨報紀湖州絲商孫某失去鈔票洋銀一萬餘元及金四條珠翠寳石各若干約共值銀二萬數千兩兹悉孫卽若愚之子名士逹其父係大腹賈工心計積貲甚鉅所失各贜係其妻某氏所珍藏一旦不翼而飛屢次自尋短見幸經家人救護未致喪身惟所吞碎磁尚未嘔出不知能無碍否當孫投禀英美租界公堂之後昨晨包探趙銀河將傭婦朱金氏屈薛氏等一干人解案孫偕博易律師及繙譯巴得到堂候質趙探禀稱此案報捕後經小的往查見鎖匙未動顯係熟人所竊因向傭婦朱媽卽朱金氏詰問始雖支吾繼卽承認向詢失贜據言在巡捕金福生處小的卽告知捕頭令將各捕逐一辨認旋卽指出四百五十五號華捕且云曾分给舊日傭工之屈薛氏卽邱薛氏洋銀五元囑勿說出迨後又抵賴不承改稱贜在包探秦少卿處事經博律師告知捕頭捕頭卽令五十號西包探協同原告至秦探家搜查不見原贜因特一併解案請訊孫士逹訴稱失贜過巨妻子屢欲自裁務求嚴究秦探供稱小的與朱金氏向有一面之緣去年朱金氏曾來小的家一次不過游玩而已以後並未再來今被妄攀實出意外且小的與人同居如有多贜豈無人見今西包探已到家搜查求恩明鑒金捕供三年前小的與朱氏姘識以後卽不往來並無寄贜之事叩求鑒察朱金氏供主人失竊之後將小婦人私刑吊打以致信口妄攀其實小婦人並未犯竊屈薛氏供正月十五夜小婦人見金捕至主人家取去物一包朱金氏囑勿聲張旋於十七日送給小婦人洋銀五元並言如敢洩漏定當置之死地讞員翁笠漁直刺再三向二婦詰問并諭以如將原贜呈出非但不罪當再賞給洋銀三百元朱金氏刁狡異常堅不吐實乃商之梅繙譯將朱金氏屈薛氏分别押候過堂復訊 
[押侯移縣]  
　　惡鴇王巧林虐斃烟妓小紅迭經法界公廨讞員朱森庭明府訊供飭吊兇器前已屢誌報端矣昨日明府蒞捕房飭提王鴇復訊兇器依然抗不繳呈小紅之父田頁忽禀稱小的不願涉訟求恩開釋明府知在押所被蟻媒敎供怒其全無愛女之情命一并還押候移送上海縣從嚴懲辦 
[馬路工程局瑣案]  
　　前日傍晚時萬聚馬頭船户全有昌肩負白米一袋上岸行過某姓駁船之首船上人指爲竊贜紛紛爭閙有劉某者向問緣由船帮中人惡其多事蜂擁而來肆行毆擊旋由六號巡街捕拘入捕房捕頭令解送馬路工程局禀請總辦程雨村大令研訊全供稱小的淮安府屬鹽城縣人日前從無錫金壇等處載米來滬今負米一袋上岸求售並非竊贜彭有林供小的在浦中駕駛駁船日昨全有昌肩米一袋在小的船上經過小的並不聲言亦未毆擊陳桂華供亦略同謝天福供小的在謝姓米船上爲夥伊等打架小的並不與聞龔阿炳供小的在彭有林處爲夥陳三山供小的在胞兄陳毛龍船上傭工是晚打架時小的早已睡熟並未深知大令命將彭陳謝三人交埠頭蔡湘蘭保去龔阿炳陳三山押候緝拿行兇之矮脚毛毛到案訊究○前者舟人高寳英被莫阿二訛詐洋銀四元在馬路中扭毆由巡街捕拘解馬路工程局總辦程雨村大令研訊之下判將莫阿二枷號示衆邇者莫忽患病由差役解案請核前晚大令提騐屬實命將枷開去交倪阿連保出○某甲向在浦江某砲艇上當勇前日夜半時至南馬頭玩弄自來水龍頭四十四號三道頭巡捕黄阿福偕三號印度捕拘住交十九號巡街捕帶入捕房行至三泰馬頭甲大呼救命各砲艇勇丁聞聲上岸將十九號巡街捕拘住任情兇毆印捕急吹號呌衆捕上前　拿各人懼而散去至昨晨各勇在南馬頭某茶肆啜茗黄捕見之赴局朦稱若輩結黨數十人行將滋事總辦程大令聞而駭甚急乘輿至砲艇詢之哨弁始知係黄捕挾嫌起見回局後怒其造言生事命總捕頭王經年治以應得之罪 
 
 

Page 4

 
 
本草云海狗腎一物名曰腽肭臍其性大爲扶陽補腎養精堅固一切諸虚百損五勞七傷夢遺滑精腰酸骨软四肢疼痛乏力服則立騐本齋獨秘良方用眞正吉林老山人參關東鹿茸海狗腎並各種滋補貴品上藥君臣佐使相配製成惟藥性和平不燥不熱耑治男子陽痿不舉四時可服舉而不固旣舉未久或精薄如水精冷如氷或未交精泄泄而不射雖年輕捐傷體弱之人服之轉弱爲强白鬚老翁服久陽足宛如幼年時也任意歡樂之事久戰久勝屢試屢效立能扶陽種子功效神速常服補命門益丹田開胃煖脾壯筋活絡培元固本養精烏鬚黑髮返老還童却病延年多子多壽此丸扶陽種子因十分靈騐敢稱第一絶非是誇口矣每料雙料念兩卅六元每兩雙料二元單料减半○另有始創秘製參茸海狗腎壯陽補身種子衍慶酒大瓶四元中瓶二元功效同上此酒如購十瓶照市九扣○壯陽煖腎種子膏每張一元○扶陽第一海狗腎每條洋六元○貴客信資自理近有假冐甚多購者愼之○託局購藥屢有假冐今定姓氏洋數淸單登明申報遠埠諸翁逢一細查接筍杜弊彼此美意 
 
 

Page 5

 
 
　 
夫病不求藥全生者寡藥不對症難活者多且人有少長不同故用藥多寡亦異本公司禮延西士精心鍊製燕窩糖精益壽延年功冠參茸具百藥之功抱衆藥之效有益無損奏功甚速無論男婦老少四時八節有病無病皆可常服除疾之功實如響應近來名公鉅卿爭相推許譽美之書不絕於途踵門求購者戶限爲穿有應接不暇之勢按燕窩糖精其味和平開胃健脾能撫正氣正氣勝則脾胃强脾胃强則精神自來病魔卽去無論何病服卽奏功且異常適口故童叟皆願常食也至食用之法有病之人每早以燕窩糖精五錢開水冲服或隨意乾食大見功效無病之人每日隨意服一二兩或調蛋花或冲人乳或泡紅茶或冲牛乳或冲咖啡或冲開水一月之後則身體强壯百病不生此係五洲試騐之妙品四海應效之良方諸君子衞生有志一經嘗之方知言之不謬耳　南洋華興公司謹識 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[膏捐擾累]  
　　廣州訪事友人云廣東全省烟膏捐自經永安堂商人包辦已數月於兹矣有敬信堂者别樹一幟惡永安堂巧立名目任意苛求不肯俯首就範永安堂商人無可爲計禀請大憲出示飭遵敬信堂聞之願加報効銀若干藩憲丁方伯批斥不准旣而善後局憲復出示勸諭而永安堂每日著人逐户查帳擾累難堪誠有如傳所謂衆怒難犯專欲難成者是以此事終非官勢所能平刻下各膏店皆閉門歇業永安堂捐數無可取盈而按月認繳官欵則需洋銀一萬元其勢恐難日久相持也 
[作僞宜懲]  
　　近有無賴之徒將舊時清道局所出捐票塗改數目持向店鋪收捐事爲清道局委員陳二尹訪知立傳各地甲到局諭令查拿解案從重究懲 
[上海縣署瑣案]  
　　招商局委員某君以篩米小工陳根福不遵約束任意滋閙飭家丁持片送縣前晚代理縣篆之戴子邁明府倩帮審委員吳端甫明府研訊陳一味求恩明府判令枷號半月發小東門示衆○蕭許氏控葉小松霸掯養媳經吳明府研訊蕭許氏供前由朱鎭甫爲媒聘定葉小松之女爲媳過門童養至今已歴八年去冬葉將女領去不肯送回求恩訊斷葉供女兒回來後由妻子留住不肯送去小的雖曾婉勸無奈妻性悍潑不敢攖其兇鋒明府予限三日送女到蕭家不得有違飭具遵斷切結呈案○姚張氏控寡媳朱氏違忤經吳明府研訊張氏供小婦人係治下江橋人丈夫姚芝泉向開染坊今患病在牀長子錫康成親未久遽爾夭亡寡媳朱氏生有一孫年已八歲邇者不守婦道與母族某甲有染小婦人知之訴知其父朱升珍非但置之不理且令伊子朱俊邦至小婦人家助媳滋閙將物件擊毁一空旋將寡媳携去小婦人倩胞弟張雲甫屢往勸回竟不依從不得已控求公斷張供小的係抱呈餘語相同朱供女兒夫故守節並無犯姦之事姚張氏屢次借端凌虐誣以不潔之名女兒抱屈莫伸故遣兒子接回略住數日旋卽送之回去詎料姚張氏拒而不納反被誣告求恩明鑒姚張氏復供請大老爺將寡媳發堂留養願每年貼膳資三千文待孫完姻時接回奉養明府曰爾旣控朱姓霸女不放今又不欲媳婦歸家前後顯係自相矛盾今著每年貼錢十二千文令爾媳在母家度日張氏不肯遵斷明府遂叱令退去聽候示期復訊 
[英美租界公堂瑣案]  
　　日前某處巡船哨弁謝雲亮控女婿曾連發將女兒價賣讞員翁笠漁直刺准詞飭提曾聞之商諸新巡捕房某號華捕范金標邀謝至綺園烟館理論謝恐有不測帶勇丁莊雲桂沈喜金孫友文王寳春等同往范捕知莊雲桂曾有索詐洋銀十六元及銀表一枚之事遂將情訴知捕頭捕頭令包探陸阿九往拘昨晨解案請究曾連發范金標投案同供小的等曾被謝友莊雲桂等索詐洋銀求恩究辦謝雲亮供女兒許曾爲妻被曾領至江西價賣日前投案控告蒙恩准飭提昨日曾串同巡捕來喚職員出外商量職員卽帶巡勇莊雲桂等同往不知莊如何向詐洋銀求鑒沈喜金孫友文王寳春同供小的等不知莊有索詐情事直刺著將莊交包探帶回押候再訊曾不應賣妻押候究辦沈孫王交謝帶回范捕堅欲將曾保去直刺躊躇再四無奈允之○陳銀壽陳洪生孔榮記金春泉郁靜齋私售僞印祥茂洋行牌號之肥皂昨經包探秦少卿解案祥茂洋人訴請嚴懲陳銀壽供此項肥皂並非祥茂之貨實係祥茋牌號向西門外銀河里源茂惠順里廣豐兩家買來源大生號夥曾來購去一箱陳洪生供寳泰號夥曾購兩箱孔榮記供和盛號夥曾購一箱金春泉供洽興號曾購一箱郁靜齋供永茂祥號曾購二箱直刺著押候提到源茂廣豐兩店主再訊○包探沈阿岳拘解竊賊季四明至案禀稱此人竊取洋人亨特生家洋畫鏡及藤椅等物報捕後經小的缉獲人贜送案請究亨特生投案請辦李四明供小的在亨特生處服役向住其家近日遷回悮取伊物直刺判押三月○包探金阿三解送江北流氓陳道子劉洪濤何蘭生至案禀稱彼等在楊樹浦攫取小工陸增桂張培元二人洋銀二元九角今爲小的拘獲送請究懲陸增桂張培元投案訴稱陳道子等羽黨甚多時常滋事小的等畏之如虎求恩嚴究陳劉同供小的等向之索欠不敢攫取洋銀直刺判各責手心一百下 
[法租界捕房瑣案]  
　　前日震昌絲線店主錢九恩控萬興油坊主張晉卿持僞票購絲線讞員朱森庭明府訊供之下飭押候嚴追昨日明府蒞捕房發落各案時命提張復訊張供稱此貨係借居油坊内之某甲所買明府飭交保出外限十日内將甲交案訊追○陳益裕竹布店主陳某控陳連生卽秦虁生串騙竹布數十疋明府訊供屬實飭押候拘同黨到案追究昨日包探拘獲其黨葉某送入捕房禀知明府明府飭押候堂期解訊核奪○流氓張長根卽大鼻頭長根在小東門外某花烟館向金壽生藉端訛詐控經明府訊明著枷號一個月期滿重責六百板送改過所監禁○積竊李阿三談田發陳明山均經明府訊明著責李六百板談陳各責三百板○陳阿金陳阿三趙桂生迭次犯案經明府訊明著將二陳各責八百板趙責五百板 
[美租界捕房紀事]  
　　前日傍晚有某甲者在漢璧禮路策馬飛馳揚鞭自得適鄉民周姓彳亍而來年近五旬兩目昏眊不及避讓致被撞仆於途甲見肇禍端加鞭飛逸適爲四百九十四號巡捕所見飛步追上將甲及馬扣住連周解送捕房捕頭騐得周傷勢尚輕釋甲使去○甬人周阿六在永寗輪船當火工其妻王氏稅居武昌路第四百四十八號門牌屋内祗以藁砧重利輕離時歌山上復有山樂府花晨月夕未免綺思縈懷小工頭目孫利興者蕩子也見氏稍有姿首雲挑雨逗旋與有私前晚周乘暇回家不隄防野合鴛鴦方歌同夢不禁髮指眦裂喚同鄰里從衾中曳出掣取并州快剪剪去青絲適三百九十六號華捕行過大門聞有喧閙聲叩扉而入周卽告知情節令一并帶入捕房捕頭令轉送公堂禀請讞員翁笠漁直刺訊辦○餅師沈阿喜石長法設肆于吳淞路萬陽茶樓之下藉餺飥覓蠅頭前日聞行至北蘇州路第二十一號門牌某姓家門前見小嬌生十指如葱金戒燦然奪目遂飼以餅餌騙取質錢旋爲包探張阿五所知一并拘入捕房捕頭令押候解送公堂禀請究辦○張阿根偷兒也昨晨闞西華德路某姓家　其無人遂入内攫取零星供烟霞之費適爲五百八十二號巡捕所見拘入捕房捕頭令押候解送公堂禀請懲辦 
[二月分敎職單]  
　　敎授山東武定劉錫策青州舉河南河南王智溥開封廪陜西同州史自培延安歲廣東韶州潘念祖廣州副廣西桂林蒙焯第潯州舉四川順慶馬湘寗遠拔敎諭直隸西寍劉永祥廂白江蘇泰興王有德蘇州山西應州張文蒸霍州永寗都光第太原陜西隴州程學孔西安咸寍馬育麟綏德湖南郴州周湘廉長沙雲南浪穹周學虁徵江俱舉浙江餘杭張岱年寍波恩江西贑縣邱攀桂南昌歲訓導直隸曲陽李長生保定優山東臨淄王培俊萊州歲山西臨縣楊侙代州定襄張照林汾州河南新鄭王夢吉懷慶湖南平江伍毓焜寳慶廣東大埔關蔚煌廣州陽山蔣潤芬廣州新寗張大中高州俱舉陜西洛川苗重華榆林歲江西樂安古天球拔復設敎諭安徽旌德吳光華安慶江西樂安汪鳳翽饒州廣東新安符克寳瓊州俱拔山東臨邑田智檢萊州陜西華陰田易疇西安雲南雲南耿存良昭通俱舉四川井研楊論炟成都廪貴州修文李士模安順副復設訓導順天寳坻李清彥河間增陜西西安劉國選榆林福建上杭林雲光福州江西吉安古有輝贑州饒州高家相九江湖北武昌程仁炳漢陽湖南永州翁詒榖長沙四川簡州羅楷中龍安俱廪雲南永北楊履泰大理恩貴州思州劉金煃貴陽附 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十六年二月二十四日京報全錄]  
　　宮門抄○諭旨一道錄前○將軍增奏爲更換升補要缺知州摺○又奏爲遴員請補邊要知府摺○楚督張奏爲整飭荆江襄河水師摺○二月二十四日户部通政司詹事府正白值日無引見○志公假滿請安○陳學棻等考試漢廕生覆命○英年等謝議叙恩○遼陽城守尉文貽謝恩○那王瀾公松公各請假五日○富侯續假十日○會章續假二十日○載兆春彭　藜毓賢林星賡祥煜徐世光預備召見○召見軍機盛宣懷聶緝槼林星賡毓賢○○奴才增祺志彭跪奏爲要缺知州更換陞補恭摺仰祈聖鑒事竊查寗遠州知州傳雲颺奏叅革職前經奏請以義州知州高欽調補奉硃批吏部議奏欽此欽遵在案兹准部咨以該員試俸歴俸均未滿年限核與調補之例不符所有該將軍等奏請以該員調補寗遠州知州之處應毋庸議其寗遠州知州要缺應令另行揀選等因光緒二十五年十二月十三日具奏奉旨依議欽此知照前來當於通省實任知州内逐加遴選實無俸滿堪調之員惟查有蓋平縣知縣馬鴻階年五十二歲安徽懷寗縣人由監生遵籌餉例報捐巡檢復加捐府經歴選用光緒三年七月奏留奉天以本班補用九月給咨赴部五年正月經欽派大臣騐看三月初一日領照到省閏三月十七日咨署寛甸縣長甸河縣丞到任七年七月護理寛甸縣知縣閏七月交缷回任嗣因試署期滿咨請實授經部覆准十年四月告請終養開缺回籍是年五月在籍丁母憂守制十二年八月服闋赴部後在部呈請分發奉天歸候補府經歴班補用十三年十月經欽派大臣騐看十五年二月領照到省是年十二月委署海城縣典史十七年八月咨補興京廳經歴經部覆准因捐助閩振核奬布理問銜十九年二月缷署典史事因運通米豆出力案内奏保開缺以知縣仍留原省歸前先班補用經部議准覆奏二十年二月初六日奉旨依議欽此按五日行文奉天照限减半計算應以二月二十六日作爲知縣到省日期當經咨部在案是年三月給咨赴部補交保舉銀兩五月二十四日經吏部帶領引見奉旨著照例用欽此六月十九日領照到省二十一年七月奏補蓋平縣知縣經部議准九月初六日具奏奉旨依議欽此十二月十九日補授到任二十三年二月二十五日調省缷事十二月初四日委署寛甸縣知縣到任二十四年十二月十八日缷事二十五年八月三十日飭回蓋平縣本任核計歴俸已滿三年該員心地樸誠辦事穩練任内並無承緝　盜已起四叅及經徵錢糧有關降調處分以之升補寗遠州知州洵堪勝任合無仰懇天恩俯准卽以俸滿蓋平縣知縣馬鴻階升補甯遠州知州實於地方有裨如蒙俞允该員係實缺知縣升補知州俟奉准部覆循例給咨送部引見所遺蓋平縣知縣一缺奉省現有應補人員應請扣留外補所有要缺知州更換升補緣由理合恭摺具陳伏乞皇太后皇上聖鑒敕部核議施行謹奏奉硃批吏部議奏欽此○○奴才增祺志彭跪奏爲遴員請補邊要知府以資治理恭摺仰祈聖鑒事竊查昌圖府知府陳震奏叅革職於光緒二十五年十一月初一日奉上諭按五日行文照限减半計算應以十月十九日接到部文之日作爲開缺日期歸十月分截缺所遺昌圖府知府係沿邊繁疲雖題調要缺綂轄懷德奉化康平三縣幅員遼闊蒙民雜處該府未設首邑府屬地面征收稅務審理命盜詞訟案件均係自行經理非精明幹練熟悉邊務之員不克勝任奴才等於通省實任應升人員内逐加遴選非歴俸未滿卽人地未宜實無合例堪升之員惟查有候補知府福培年五十八歲係滿洲正白旂人由監生捐納筆帖式同治元年選授户部筆帖式七年六月調補寳泉局西廠大使九年京察一等截取知縣十一年正月調補寳泉局中廠大使五月因奉天奏請揀發由部帶領引見奉旨福培著發往奉天以知縣差遣委用欽此是年九月十五日到省因在筆帖式任襄辦典禮奬叙俟補缺後以同知升用先換頂戴十三年九月委署開原縣知縣到任光緒二年奏請補開原縣知縣十月十五日奉文實授捐免歴俸四年三月初一日升補義州知州到任六年四月赴部引見缷事十一月二十六日回任九年正月奉文補授新民廳同知十年正月二十七日到任十一年十月請咨赴部引見領照到省八月二十一日回任因拿獲馬賊出力彚案保奏在任以知府卽補十三年二月二十三日奉文飭知作爲知府到省日期十二年大計案内保薦卓異經部議准具奏奉旨依議欽此十年六月請赴部當因患病在本旗呈請咨部開缺嗣因病痊赴部十六年四月十六日帶領引見奉旨照例用欽此十八日引見卓異奉旨著准其卓異加一級仍註册候升欽此經部議令前赴奉天照例坐補新民廳同知原缺八月十四日到省捐免坐補原缺加五離同知任在山東籌振局報捐花翎十七年四月初八日委署錦州府知府到任十二月十五日交缷請咨赴部十八年正月二十五日帶領引見奉旨著照例用欽此四月十六日領照到省因前署錦州府任内剿辦朝陽敎匪案内出力會保俟補缺後以道員補用二十二年三月初十日護理海關道到任七月初二日缷事二十二年九月十四日委署新民廳同知到任二十三年二月二十四日缷事二十五年九月二十二日代理昌圖府知府到任十月改委署理任事該員老成練逹明幹有爲署事甫經月餘一切應辦事宜均能實心經理現在輿情愛戴地方安謐以之請補斯缺實屬人地相需亦核與定例相符合無仰懇天恩俯准以候補知府福培補授昌圖府知府實於地方有裨如蒙俞允該員係候補知府請補知府銜缺相當毋庸送部引見所有遴員請補邊要知府緣由理合恭摺具奏伏乞皇太后皇上聖鑒勅部核議施行謹奏奉硃批吏部知道欽此○○頭品頂戴湖廣總督臣張之洞跪奏爲整飭荆江襄河水師查明缺額廢弛各營官分别奏叅懲處恭摺仰祈聖鑒事竊查湖北荆江設有水師兩營襄河設有水師五營專爲巡緝盜匪保護商旅肅清江面河面疉經臣檄飭告戒飭令認眞整頓不准短缺不啻三令五申兹經臣密派各員分叚確查復經臣詳細考核查有管帶襄河水師左營記名總兵童福興積弊最深勇丁缺額最多發餉復有扣减砲船亦未核實修理當將該營官撤換正在彚案奏叅間適據報該營官病故亦置之不議仍應請旨將總兵童福興卽行革職又管帶荆襄水師前營記名提督張添習衰頽廢弛旣不足額領去火藥亦不操練惟多被哨官朦混其弊不盡在該營官一人相應請旨將提督張添習以副將降補又管帶襄河水師中營記名提督王得勝管帶荆江水師後營儘先副將張國棟巡緝均屬用心尚不敢公然弊混惟船勇多係登岸住宿哨官亦不住船此等惡習乃歴年水師積弊如不禁改則船砲生疏水師仍無實際短缺之弊亦難稽察所有提督謝得龍王得勝詢將張國棟三員均請旨摘去頂戴責令力除積習以觀後效如能將所部各船哨弁勇丁多不住船之弊一律革除整飭并能勤加操練再行奏請開復其各營哨弁積弊亦多已飭新舊各營官認眞嚴查據實禀請革換除將荆江前營襄河左營另行派員管帶曁所有各營仍由臣隨時考察責令一律認眞操練外理合會同湖北巡撫臣于蔭霖恭摺奏陳伏乞皇太后皇上聖鑒謹奏奉硃批另有旨欽此 
 
