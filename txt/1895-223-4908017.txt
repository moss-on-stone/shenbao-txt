# 1895 - 223 - 4908017

 

Page 1

 
 
[新印傳家寳全集] [  圖書集成局代啓]  
　　揚州石天基先生所撰也言言通俗事事得情雖愚夫愚婦閱之盡可知治家立身處世植品實足爲驚世之木鐸後起之津梁盖其書分初二三四集初集則言事親敎子讀書學禮之道旁及養心消閒之法二集則言人事格言保産種子之方以及出仕錢粮諸端若三四集一則詳敎文字因緣禪宗直指一則備具悅情怡情笑話逸事上而治平下而脩齊無不於是書囊括也兹由煥文書局托本局用大號鉛字排印成書每部價洋一元六角上洋三洋涇橋沿浜煥文書局二馬路千頃堂外埠湖北漢口鴻文順記書局福建省城益記書局山東膠州成文堂烟台成文信蘇州彚文軒發售 
[新出繪圖英雄小八義] [  圖書集成局代啓]  
　　是書叙宋徽宗時佚事雖倣章回體例而繪聲繪影情景逼眞時而冩俠士心腸時而狀奸雄面目時而叙美人之幽怨時而傳才子之綺思誠小說中出類拔萃者也觀瀾閣主人倩本局用新鉛字排印更延名畫史繪成全圖冠諸卷首不特謦欬如聞抑且鬚眉畢現兹已出書計每部價洋八角請向上海大東門外直街東觀瀾閣三馬路申昌書室購取 
[書粤督撫奏裁陋規嚴禁賭館摺後]  
　　天下之最害人者莫如賭而賭之最盛者莫如廣東誠以廣東人物繁富地士肥厚雖僻處海濱而通商較早當道光時洋舶進口先至廣東此通商之權輿積富之基始貿易甲於他省而奢華靡費亦冠絶一時揮霍之路愈廣爭利之道愈精一若作官之利猶遲也而賭則可立致千金行商之利愈小也而賭則可以一得十且可以一得數十得數百并不必勞心勞力一日贏餘終身坐享於是農工商賈之可以賭者士大夫亦可以賭男之可以賭者婦人女子亦可以賭富之可以賭者貧者亦可以賭近之可以賭者遠者亦可以賭如蟻之附羶如蠅之逐臭晝夜營營皆以賭爲日用行常之一大事而賭之風愈盛賭之途愈廣賭之利愈大而賭之害亦愈深向之所謂賭者牌也骰也夫牌骰惟聚於一處且各處風尚不同人亦有能有不能其害猶小若今之闈姓花會白鴿票等僅以一紙取信於人而人之深信不疑者誠以得彩之後如數領取從無爽約拖欠之事以故推行愈廣信之者愈衆然猶不能公然爲之者恐干例禁也乃始則衙役得陋規也而賭攤可設矣繼則州縣得陋規也而賭禁漸弛矣甚至自府道以及大吏旣不能禁從而捐之從前廣督英公奏請以陋規捐餉奉旨拿問嗣後餉需支絀大使仍宗前議捐闈姓以充餉項此誠國家萬不得已之舉究非善政也兹讀本報所登督臣譚鍾麟撫臣馬丕瑶奏請革四成陋規不禁躍然以興廣東賭博之風庶幾可以漸息乎奏云廣東賭風之盛甲於天下而盜刦之案亦較他省爲多欲止盜非先禁賭不可欲禁賭非先裁四成陋規不可賭之名目實繁除闈姓一項奏明弛禁現值需餉孔殷母庸另議外下此有白鴿票花會等項而其尤盛者番攤館徧於圍中村墟城巿僻巷窮鄉館所林立均以此爲謀衣食之大宗幾於無地不賭無人不賭從前未收經費地方官尚可拘拿自提出四成化私爲公美其名曰經費又曰報効於報奏製造摺内附案聲明十年以來賭勢日張因賭搶刼致斃人命之案不一而足小民終歲勤動不足以資事畜有此僥倖無源之利人爭趨之爭之不已必至於鬥鬥之不已遂至於殺民命何堪遭此荼毒其害一士農工商各有正業自賭館甚行無業者以賭爲業有業者改業爲賭甚至室家離散骨肉傷殘風俗人心由此大壞其害二官收賭規本于厲禁今則視爲固有之常取爲應酬之具紀綱法度蕩然無存春害三或謂開賭所以弭盜近年賭風極盛而盜案較之往昔有增無减抑且獲犯訊供多有賭館會集分贓者是窩賭實足以窩盜其害四種種爲害而因三十萬元之利遂使風俗吏治日壞一日得不償失現在札行藩臬道府將廣州府所屬之縣賭館一律嚴行查禁所收四成報効自本年五月爲始一律永革竊念粤東民俗强悍賭以聚盜非嚴行懲儆無以挽回頽俗現經先裁陋規使賭徒無以藉口官吏不能推諉并節浮費之有餘以補裁費之不足無損於國有益於民所謂一舉而三善備者也雖大吏善政不僅於此而整風俗爲政體之大綱而禁賭尤爲整風俗之要領從此粤東風俗可望化强悍爲馴良革奢華爲儉樸未始不基於此然賭非粤東一省也盜非粤東一省也惟不及粤東之甚耳各省大吏能如譚制軍馬中丞之雷厲風行通飭禁止各賭則有業者皆可守身以安分無業者不致下流而同歸粤東須先裁報効一項始得嚴行禁止别省賭風旣不如粤東之盛且並無奏明報効之欵則更易於禁止譚制軍馬中丞此舉得政體之大不特造福於粤中且將造福於天下也故謹贅數言以綴於後焉 
[諭旨恭録]  
　　六月十七日奉旨廕生文錡文林麟昌松瑞俱以旗員用保送翰林院編修劉沛然着以知府分發省分補用截取内閣中書曹鍾英着照例用奏留吏部額外主事陸輔清郝秉忠俱准其留部熱河都統衙門筆帖式員缺着擬正之松山補授擬陪之蔭秀着記名擬補兩浙横浦塲鹽大使王宗瀅着照例用卓異廣東恩平縣知縣錢瑩着准其卓異加一級仍註册回任候升服滿前選湖北通山縣知縣陳諤着不必坐補原缺盛京兵部郎中着文富補授孝陵禮部員外郎員缺着文釗補授盛京工部員外郎員缺着誠慶補授盛京刑部員外郎員缺着炳戬補授欽此同日奉旨麟書行走班次着在張之萬之次欽此○十八日奉旨愛隆現在丁憂所管鑲藍旗蒙古副都統着色楞額署理欽此 
[重興鐵路]  
　　天津訪事人云向年張香帥任兩廣總督時曾條奏鐵路權輿及調任卾中仍無日不以此事爲念兹者復以國家多難徵兵轉餉非鐵路不爲功於是因時制宜擬將南北數千里之遥聯爲一氣封章入奏請由金陵建造渡黄河而北沿十八站逕達京師聞已奉旨俞允施行已由正任兩江總督劉峴帥札飭北洋鐵路公司督辦張燕謀觀察等人遴委原辦鐵路熟悉人員前往勘騐并寛籌經費委詹君天佑會同洋員通盤籌畫興動大工矣 
[津門零墨]  
　　天津訪事人云欽差大臣劉峴帥自四月初三日由關内赴唐山與署理直隷總督王夔帥會議和欵是否可行卽暫駐唐山假東局爲行轅辦理撤防報銷及善後各事歷百有餘日本擬六月中起節回津沽現以榆關各防營勇丁未盡遣撤且灤州一帶仍駐重兵大約丹桂飄香時始可節麾東下矣○德國人擬自下園起達靳莊作爲租界是處田園有限而屋宇殊多居人不特安土重遷且以所給田價銀斷斷不敷賃屋遷居之費加以梁家園營門以内上至紫竹林無論地價甚昂且售者無人無處可供棲止爰於本月十七日鳴鑼聚議旁人不知就裏幾致巿中有虎飽受虚驚 
[蘇撫接印]  
　　新任江蘇巡撫趙大中丞於本月十九日傍晚抵蘇二十日清晨登岸駐節滄浪亭行轅筮吉二十二日卯時接印云云已紀前報是日天未黎明奎中丞在撫署大堂交卸印綬排列香案望闕謝恩旋將交卸日 
 
 

Page 2

 
 
期拜本入奏行禮旣畢卽飭掌印官將印信恭置黄亭内用八人舁送至滄浪亭行轅時内外中軍官文武巡捕官以及前後左右四守備咸整肅衣冠懸刀佩劍沿途護送一時鼓樂喧闐甚形熱閙藩憲鄧方伯臬憲胡廉訪府尊桐太守總捕府劉司馬長元吳三縣宰以及候補道府廳縣等文武百官咸集行轅伺候迨吉時旣屆趙中丞朝服而出望闕行三跪九叩禮旋行拜印禮然後易公服升座接印時文武官員皆站列兩傍中丞旣升座各官依次參謁然後本署書差人等排班叩見接印旣畢中丞重易朝服望闕拜摺將到任及接印日期上奏禮旣成卽延藩臬織造等憲入花廳茗談片刻各憲旋卽興辭文武官員亦相率鳴騶回署時已鐘鳴十下至調任陜西撫憲奎大中丞聞已筮吉二十四日起節至上海然後乘輪北上云 
[鷺島談資]  
　　厦門訪事人云此間地小人稠房屋本不敷用是以居家者每倣效西式建樓至三四層高可摘星不讓古人獨留佳話矣兹者臺北紳富往往欲避兵燹航海而來鼓浪嶼一隅凡西人所建危樓皆被華人購置城廂内外賃屋之價較數月前加至二三成聞泉州府城内外房屋亦然臺灣中路内渡各商民逕達泉州者何止以億萬計林觀察蔭棠邱主政逢甲亦均携眷就泉州暫住云○臺灣倡伎向以賣笑作生涯者兹皆附輪船至厦門重操舊業或僑寓相識之店鋪或僦得客棧藏嬌其有能轉軸撥弦唱西皮二黄及滿江紅銀絞絲七十二心諸小曲者倩龜奴携樂器沿街售伎以博纒頭每套祗取小洋銀一二角噫昔年歌舞揮金多曳縞之流此日風塵乞食效吹竾之客佳人落拓無殊名士飄零爲之誦昔人詩曰相逢莫漫悲淪落卿是飛花我斷蓬覺千古傷心人正不獨江東羅昭諫矣 
[保護教堂]  
　　四川拆毁教堂乘機刼掠妄殺無辜一案辦理頗形棘手而内地傳教之處往往有匪徒布散謡言煽惑鄉愚藉端滋事以致洋人皆席不安枕杭州人民雖素多安分不敢妄滋事端然恐有無業游民造言生事等情是以美國領事特函致撫憲及軍憲請其加意保護廖中丞接函後嚴飭兩縣及保甲局派差嚴拿密訪照章保護軍憲吉仲帥亦傳諭八旗軍官嚴加約束并出示曉諭徧貼通衢爲思患豫防之計所以安教士卽所以衛閭閻居民當曲體憲意弗爲謡言所惑則幸甚矣 
[學憲出棚]  
　　向來浙江學政考試杭郡後歇夏兩月須俟七月間再行出棚今年適逢置閏之年節氣較早聞徐季和大宗師致祥定於六月二十八日由杭啓節按臨台州彼時已值新秋途中尚不致炎熱也 
[靈柩回杭]  
　　原任江蘇臬憲仁和張芑堂廉訪之公子前在京口失足落水當由家丁發電至寍請其長兄孟貞直刺赴鎭收殮已登報端兹悉直刺到鎭將乃弟殯殮後卽雇舟飭紀將柩伴送回杭一面發電至家屬預備迎喪暫厝比船到杭停泊於新馬頭家人用執事旗牌傘扇神亭魂轎往迎至西湖德生庵暫行浮厝延僧禮懴三日家中開吊一天親友往唁者咸謂公子才名夙著器宇不凡萬里雲程未可限量而乃天不永年殊可惜也 
[武林官塲雜誌]  
　　現署德清縣陳大令熙增前經藩憲請補永嘉縣缺尚未奉准部覆兹復奉署藩憲聶仲芳方伯札飭先行署理所遺德清篆務委候補縣張大令縉雲接署○正任仁和縣調署鎭海縣高卓儒大令積勳隷籍河南今春禀請回籍修墓已蒙升任藩憲趙展如中丞核准當卽委員接署已於五月間交卸因署任内交代未清在甯郡會算需次多時未能回省兹悉大令已將欠解銀兩掃數解清不日卽可到杭領咨回籍也○錢江義渡船集杭紹往來行旅絡繹不絶雖由紳士捐資舉辦然恐奸宄混迹且防夾帶私貨故另由官憲設局委員查察現在局委正值瓜代之時昨由防軍局委候補縣丞王二尹念祖接辦 
[二分明月]  
　　揚州營叅府唐叅戎近以各鄉鼠偷狗竊之事時有所聞加以連日南北撤防散勇紛紛過境因特諭飭標下巡查員弁分往新舊兩城加意嚴查毋稍疏懈一面嚴申門禁二砲下鎖後將鎖匙呈送本署收儲俟黎明再行請領啓門刻下正值觀音香巿向例十七八等夜北門曁天寍門二處皆稍弛禁令以便香客往還本屆叅戎欲挽澆風高懸示諭有禁止夜間出入倘敢陽奉陰違定行從嚴究懲等語一時見者咸曰叅戎執法如山卽此一端可以概見○前紀新任江都縣徐大令據宜陵東鄉地保呈報命案大令卽帶同刑仵前往履勘死者並無傷痕云云兹悉此案死者某甲素以耕種爲生月前嘗因細故與本鄉某姓口角略加揪扭當經人排解始各分散甲回家後力作如常嗣於本月某日因病作古其家屬悲痛之餘追念前因遂邀同地保入城揑報命案前云服毒自盡亦係傳聞之悮現聞此案已有人出爲排解大約兩造皆可相安無事矣○三祝菴東首巷内某姓女郎年華二九碧玉小家頗有貞靜之致所惜生不逢辰椿萱並萎自幼依兄嫂過活嫂偶不適意卽以呵斥隨之因之勃谿之聲時達户外本月十六日姑嫂又因細故口角女飮泣吞聲至十七早踽踽獨行移時卽回隨向堂前自行鋪陳一榻偃臥其上嫂詢之答曰今日天氣炎熱房中不便酣眠語次嫂見女神色有異不知所措時鄰人畢集咸曰似是吞烟宜急請人灌救擾擾紛紛兄亦聞信奔回一見卽堅稱是發痧幸毋妄動是時某善士已帶救吞生烟藥至一聞是語遂轉身而去延至下午烟毒大發竟爾香消玉殞嫂至此亦悔之無及矣吁紅顔薄命黄土埋香自古云然良堪浩歎○近來痧症流行日盛一日其症之初起微覺心慌頭暈旋卽四肢寒冷戰慄不已而逝雖有妙藥往往不及醫治殊覺駭人聽聞現在城廂各坊建醮禳解者實繁有徒然卒無效騐聞本城士庶已禀准地方官恭舁都天神像出巡收瘟擬本月廿四日舉行想屆時又有一番熱閙也 
[劍閣看雲]  
　　川友信云入夏以來陰雲四合雨水過多大小二江水漲數丈已淹入朝天門口一望汪洋誠罕有也○吳大宗師按試重屬已於六月初九日開棚考試六月二十三四後再試武童大約七月初旬定能試竣 
[淘井得金]  
　　杭州東園城衙營地方有張姓者於今春買得基地一方築墻起屋業已落成現因天時亢旱庭中有枯井一口雇工淘之先將井内亂石破磚逐一挑净然後見水復將水戽乾下面俱是泥土土中有布袋一個業已破爛不堪中有銀飾十餘兩本洋百數十元二匠在井底苦無藏處因將洋飾等埋於泥中用提箕弔起詎料觸於井欄之上鏗然有聲主人急往看視知有銀洋乃謂二匠曰井中本有藏鏹望如數撈起彼此均分匠人知已敗露無可如何遂將所有各物儘數交出而主人意忽改悔不肯均分僅酬洋十二元且謂此係我家之井其物應爲我有以此酬勞待爾亦不薄矣二匠不服以致互相口角旋經鄰人出爲排解增至四十元而後已事爲賣主所聞又來糾纒適其家男子已出外僅留婦女在家賣主見其可欺吵閙不休張無奈挽出原中調處亦以四十元了結此外尚有零星用度已費大衍之數統計所得不過七十餘元向使當時與匠平分囑令弗復聲張則所獲約有八九十元祗以慳囊少解遂致外侮紛乘眞可謂弄巧反拙者矣 
[白蓮塘逭暑紀]  
　　温州埠馬頭雖小然招商貿易頗覺暢旺前以普濟輪船在甌行駛各商家皆樂於趁搭大有蒸蒸日上之勢現在招商局更易馬嘉利輪船直抵滬江而不由甬停泊船身狹窄裝貨無多搭客不能適意刻屆夏秋之交飇風駭浪在在堪虞加之本春茶葉出口較多商賈均有不便之慮兹聞各號商業已公同函商招商總局可否仍更調堅大輪船來往滬甬則商情庶可悅服也○温郡洋布一項向歸黄司事包捐認繳前因信用非人以致捐數短絀積欠盈千本春倭宼未平更無起色各號商畏葸不前無敢接手惟協昌茂號東史君春芳慨解囊金代墊解繳一千餘番結認歸辦頓覺來源暢旺捐務大有起色蓋緣協昌茂開設多年巿廛取信以故一歸接辦卽有轉機可見事在人爲耳近有某同業乘局憲更新希圖爭利幸楊晉笙太守熟悉商情仍准恊昌茂照常經辦想從此蒸蒸日上捐務漸盈益見楊太守之知人善任不事紛更 
 
 

Page 3

 
 
云○平陽蕭江渡閙教之案現已安謐如恒各教民均次第歸家務農惟緝獲挖神眼之人沈庚明大令再四研鞫狡展不認某教士因係投教之人不與刑訊刻聞沈大令擬將該犯解府訊辦云○永嘉縣沈子谷大令接奉釘封於十一日已刻從縣監提出毛花五一名綁赴巿曹明正典刑號砲一響早已身首異處聞該犯係柟溪洋鎗土匪控案鱗積卒罹大辟大快人心○麻行門内寳珠橋地保阿松抽頭聚賭凡有劉盤龍癖者咸爭趨之喝雉呼盧已非一日某夜漏三終作摴蒱戲者正在興酣采烈突有某内使帶同差役六七人破扉而入大呼捉賭各賭徒東奔奔竄均從樓上擘斷壁籬聳身跳下不意籬外隔一小河水不盈尺有壽桃匠名招德者首先躍下適觸河坎磕破頭顱昏暈跌仆各賭徒均先後跳蹈招德身上越河而逸慌忙中初不知德之尚仆河下也迨次早地鄰見而援之則德已魂遊地府矣吁賭之害人甚矣哉○府城隍廟東畔有泥塑皂隷突然倒仆好事者視爲異聞閧傳滿郡後詢之住持則以爲樹脚腐爛蓋由年久失修故耳○西門外王合盛荳行與某荳行望衡對宇同業無嫌本月初王姓之子因圖姦起釁汚衊某荳行之女女則芳齡二八待字閨中貞烈性成持躬若璧聞遭汚誣遂潛服鹽滷自圖畢命迨家人察知其異解救莫及早已玉殞香消返魂乏術幸經魯仲連其人代爲調處厚其棺殮事雖寢息然王已所費不貲矣○上鄉　上地方甲乙丙三人素諳水性因初三午刻火傘高撑酷暑炎熱卽在該處泅河洗澡以泳以游意自得也驀有老者修髯班白儀表不凡切戒之曰此地非泳游之所爾等盍先登彼岸甲不以爲意須臾三人同占滅頂老者是人耶是鬼耶亦奇矣○西郭外鄭橋地方有寡婦蔡潘氏家有負郭田早喪所天夙與地鄰孫金田結露水姻緣一切家務均孫把持一對野鴛鴦公然同衾共枕其猶子行側目久之本月初六晚蔡炳成珍媒等瞰孫在氏家嘗新酒酣耳熱又上巫山成乃協同地保破扉而入剪斷孫之髮辮將孫捆放菜篰之中扛送到縣沈大令訊供之下喝將孫笞臀一千餘板諭令嗣後毋許再登氏門刻聞蔡潘氏次日猶在縣堂手舞足蹈如醉如痴語言舛錯形若病狂嘻效桃花婢之裝瘋歟抑感情絲之不能復續耶 
[接印盛儀]  
　　正任蘇松太道黄幼農觀察定於二十四日辰時回任接篆已登前報昨日七點半鐘署理蘇松太道劉觀察命本縣主簿林珍虞少尹請印恭置黄亭導以鼓吹送至南巿大碼頭黄觀察舟次觀察接拜後卽有撫標營統領蕭雲卿軍門督標奇兵右營統帶鄒理堂遊戎道轅親兵營管帶婁月亭遊戎咸飭弁兵整隊前來恭迎觀察卽於八點一刻鐘登岸乘坐緑呢大轎排齊全副儀仗命駕進大東門彩衣街過縣署太平街迤南進轅前導各兵丁咸執軍械大旗隊鋼义隊洋鎗隊大刀隊共有一百餘名並以西號鼓吹隨送到轅後儀門降輿先行祭門禮將關防印信恭置中堂擺設香案禮生報稱吉時已屆黄觀察朝服望闕行三跪九叩首大禮畢後更換公服行拜印禮升座受屬下各文武呈遞手版以次叩賀本轅各書吏亦各一一叅拜一時堂下砲聲大作鼓樂齊鳴輿馬聲喧頗形熱閙劉觀察交卸道篆後卽亦排齊全副儀仗各營弁並砲隊營整隊相送命駕回至製造局屬下文武各員亦各恭送劉觀察在局暫住卽當北上覲見龍光也黄觀察之太夫人以及各瀛眷亦於十點鐘登岸排齊全副儀仗各兵整隊隨送進轅 
[預備供帳]  
　　本縣黄大令探悉蘇撫憲奎大中丞調任陜西巡撫廿二日交卸後定於廿五日已時啓節來申約計行程廿六日清晨准到是以預在中泥城橋堍洋房整備行轅以便暫駐并伺候迎迓云 
[誕辰記勝]  
　　前晚爲火神誕期本城各鋪户循俗懸燈已紀昨報至晚明光萬點上燭層霄大東門大章綢莊概用紗絹紥成奇燈異彩次則晉成綢莊以玻璃燈缸内有金魚戲水餘皆點綴精奇輝煌燦爛團扇輕衫遊矚於六街三巿大有元夜張燈金吾不禁之景廟中雇清音一部高奏雲敖仙曲響徹雲衢巡防中局委員楊二尹誠恐人多滋事飭勇梭巡彈壓 
[硬借受罰]  
　　前日有楊合興赴縣署喊禀因張耀亭爲首糾合客民姚芳惠顧仁生等集得一會共計五十會每會出洋六元得會可收三百元前日在邑廟凝輝閣身摇廿九點得會應得收會不料司正姚芳惠與顧仁生等見身良懦可欺霸勒會洋不付敢將會洋分肥吞用强立借票付來意圖硬借求請提究等詞卽由友人赶至極力勸解回去調停旋經地甲秉公勸理姚芳惠等自知理屈辭窮情願備酒四席計洋十六元作爲認罰其會洋業已分用一時難以歸還經地甲勸楊將會底會利洋一百餘元收還了事免得糾訟其事始寢 
[縣案一則]  
　　昨報地甲陶陞報稱沈惠文被孫和尚毆傷身死大令前往騐屍一則大令六點鐘鳴騶蒞止屍塲地甲叩迎升座先訊地保供稱查得沈惠文身死情形十六夜在沈洪子一順園茶館内與孫和尚鬥牌孫輸錢三十餘文將一四開作抵後來强行奪回以致口角爭毆扭打跌在浜内衆人代爲救起經巡勇解送巡防局當因孫和尚偶發瘧疾未曾到局僅將沈惠文俞四各笞五十下發落釋回十八日沈惠文之妻沈王氏來報小的說沈受傷勢重小的答稱此案已經到過巡局訊供發落何至傷勢見重未往查看昨日聞知沈惠文已死屍親投縣喊控小的卽帶孫和尚來案報請詣騐屍妻沈王氏供江北人賃居於此小屋二間寄住與俞四養猪度日被孫和尚兇毆受傷致死家有數口無人撫養求恩伸冤沈洪子供亦是江北人開設一順園小茶館沈等毆打時小的出外不知細情俞四供江北人仝沈蕙文養猪度日專以挑灰爲事十六夜因無事仝到一順園茶館與孫和尚鬥牌起釁餘供與地甲相同孫和尚供揚州人在維揚公所爲管門人十六夜與沈惠文俞四賭錢口角沈俞兩人將小的兇毆推跌浜内卽發瘧疾故未到局沈惠文確是發病身死非是受傷求恩明鑒正訊問間有吕沈氏投案聲稱已死沈惠文是胞弟被孫打死務求伸雪大令得供飭仵騐得該屍頭面額角背項等處皆是拖擦致傷惟左肋下有拳傷一處亦不致命委係因傷後發痧身死報畢大令離座親視相符開導已畢卽命收殮屍親無力巿棺卽由同仁輔元堂施棺一具屍姊吕沈氏嫌該棺太薄不能帶回江北堅不肯用要换好棺大令曰旣由善堂施棺不過如此衡情之下以沈洪子開設茶館招留賭博致啓釁端釀成命案大有不合罰洋二元付於善堂換一好棺收殮屍親具結領棺帶回安葬諭飭退去候示一面將行兇之孫和尚帶回縣署看管聽候研訊照例究辦判畢公回鐘鳴七下矣 
[英廨停公]  
　　昨爲正任蘇松太道黄幼農觀察接篆吉期清晨讞員屠興之别駕趨詣道轅叩賀預飭家丁持名片至英副領事薩允格君處告知停訊一日本月二十六日恭逢皇上萬壽聖節普天同慶薄海臚歡别駕循照向章於二十五六七三日停公二十八日又係西人禮拜之期故捕房所押犯人須積至二十九日始訊判 
[英界公堂記事]  
　　胡林氏貌不逾中人而鴇合狐綏偏喜與輕薄少年互相暱比蓋今之夏姬也劉二周文海二人皆與有染前日周行經某處見劉與氏携手同行不覺陡起酸風向之詬詈劉不甘服遂與扭毆氏周旋其間大有左右做人難之勢適四百零六號華捕巡街至此一併拘入捕房捕頭令轉解公堂屠别駕飭分别押候訊奪○昨日張陸氏與唐阿興爭毆爲二百六十號華捕所見致被拘入捕房捕頭令轉送公堂别駕著押候訊核○王阿大王阿九周峯有及某甲皆病不能興偃臥於路一百六十七號等諸華捕見之先後舁送至廨别駕著一併送請棲流公所司事爲之醫治 
[捕房停]  
　　昨禮拜三爲法捕房發落之期是日辰刻關道憲黄觀察回任公座法讞員鄭大令理應趨轅叩賀飭丁咨照捕房暫停發落一期 
[法界捕房紀事]  
　　昨報紀寍波人李占蘭在德公司輪船竊取金四開金八開三十二枚潛逃來滬爲失主電達美捕房飭探將李拘獲解送公堂研訊供出寄存法界文采衣莊遣包深張阿五吊到原贓等情事爲法捕房所聞以該包探不應不先咨照捕房率行吊贓飭法包探朱 
 
 

Page 4

 
 
春和查明禀復兹據朱探查得首善　第七號門牌老釆文顧　店内果有張阿五吊贓情事據情禀復捕頭頷之候函致英捕房請向該包探詰問○法界新街第廿號門牌薙髮匠張大乖店内懸有畫圖一幅上有剛鬣公二頭其下畫諸人膜拜之狀中間有華文天豬教三字爲字林西字報載入報帋事爲法捕房所聞密飭包探查拿旋據該包探將畫圖與店主張大乖一并拘入捕房翌晨經克總巡訊問據稱畫圖由高昌廟充當營勇之友人分給捕頭　交保出外限交給畫之友人送入捕房解案訊究○有張守生者福建人也年廿四歲爲輪船水手前晚持手巾包一個至法大馬路老德記客棧投宿翌晨陡患蟹膜痧滿口白沬一息奄奄棧主見勢不佳赶卽報知捕房捕頭諭以投報善堂如法施救無如病入膏盲難以奏效延至午前十一點鐘身死卽由善堂備棺收殮發壇標誌待屍屬認領蜉蝣身世洵不誣也 
[美捕房瑣紀]  
　　著名虹口流氓綽號小皮匠名桂生者前經黄大令訪拿在案咨照美捕房恊同查緝日久未獲有王全全年逾不惑　居美界西華德路王家宅地方母年已七十有餘王向以小本營生日往鄉間販買水菓本月十七日在某處途遇小皮匠緣何觸怒致被飽毆逸去王已受傷匍匐而回一臥不起日漸沈重家人詢悉其情四出尋拿延至前日王忽溘然長逝至午後得將小皮匠尋獲喚四百六十三號華　拘解捕房二十三保二圖地保亦在其内旣至捕房王母亦投案申訴捕頭不識小皮匠之面故未知其爲訪犯地保得賄包庇亦不言其流氓捕頭未知底藴命該地保出外秉公料理如調停不妥卽投縣署報請邑尊相騐該保遵諭而退旋斷令該流氓出番佛五十尊爲棺殮費其事遂寢○鄉人趙柳柳前日下午投捕房控被徐土坤馬佩松二人在途拆梢不遂致被兇毆求提訊究等云捕頭命自行查緝許爾隨時可喚走街捕扭案送辦○昨日午後有鄉婦某氏年四十餘歲身穿藍夏布衫褲欲至租界購物行至美界北四川路猝染疫癘倒地片刻魂游地府走街捕報知捕房捕頭命傳三圖地保費全全查明料理○甯産甲乙丙三偷兒由華順碼頭停泊之某輪船上竊取大號鐵錨一隻計重一百五十斤昨日午後運至吳淞路變賣得青蚨若干分肥不匀互相爭辯適張范二包探巡至甲乙飛步奔逸當將某丙拿入捕房押候查明失主解送英公廨訊辦○江北人屠老三住居美界西華德路磨坊橋相近妻某氏素喜葉子戲前日偶至密勒路某糖菓店手談屠適猝至卽呵斥數語而散詎氏因羞成憤至夜深懸梁縊死比屠知覺施救無及旋於昨午備棺收殮 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[羊城試事]  
　　廣州訪事人云惲次遠宗師考試生童防弊極嚴而待士却甚寛大塲内絶不用差役巡察以免若輩　威狐假呵斥士人惟終日高坐堂皇躬親監督每塲統限申刻交卷如有文思遲滯逾限不交者　不選録○某生點名接卷　恐後爭先逾序闖進宗師惡其無禮向之詰責生出言無狀致觸宗師之怒扣除試卷不許入塲並罰令長跽案前俟清場時始扶出噫如此生　求榮反　豈非伊戚自貽哉 
[禀求銷案]  
　　昨報案難懸揣一則黄大令飭傳該處廿四保九圖地保來案訊明核辦該差奉諭前往傳問該地保昨日屍父朱生生卽劉順春隨同差保到案禀稱兒子阿心於十六夜到陸家行鎭看影戲被沈祥生王金生口角扭毆延至二十日身死小的以兒子被毆後身死故求伸冤現經沈王兩人浼人調勸妥洽情愿從豐棺殮求請恩准銷案黄大令准之 
[英廨晚堂瑣案]  
　　前者包探顧阿六解張根蘭袁阿金高阿生等人至案金稱小的見伊等手持愿簿在四馬路一帶强向倡館　錢僞稱建　肆行婪索拘請嚴懲屠别駕庭訊之餘以張等醫名誑騙情實可惡著交差押候過堂究辦前晚飭提覆訊張供稱小的係無錫人向在某吕宋票號執役今者失業已久兼之母親患病臥牀兩　空空不得已而出此下策尚求恩宥自當没齒不忘袁高同供稱小的等均由張招往募捐今奉訊明尚求原諒别駕飭將張還押候示袁高先行省　○甯波人控鮑桂幅野雞倡院鴇兒沈王　等將其　沈氏誘藏前　員宋通刺節次庭訊判令將姦夫王阿根重笞數百板沈鴇交人保出　獲沈氏訊懲之下當堂飭鮑領回管束前日鮑復扭沈鴇之姘夫沈方永至案訴稱妻子兩次潛逃均係沈龜誘匿今又沈遁無蹤爲敢扭沈請究别駕升堂訊詰鮑訴稱小的現住中八仙橋附近素以負販爲糊口計妻子沈氏於五月初二日潛逃嗣經小的偵知被已革一百八十六號巡捕王阿根誘匿寳和里野鷄倡院鴇兒沈王氏家遂報明捕房將姦夫淫婦及沈鴇等人拘案奉宋老爺訊明屬實判令分别責懲交保妻子交小的領回詎料未及數日妻子復逃查知仍被沈鴇誘匿因復扭案又經宋老爺訊飭明將　鴇交保出外帮同尋緝嗣據沈龜將妻尋獲交小的收受迄今甫及匝月妻子竟第三次逃逸不知去向故將沈龜扭案請究沈供稱鮑妻前次逃逸經小的帮同尋獲今復潛逃小的實不知情尚乞大老爺明鑒别駕以鮑有失察之咎著掌頰一百下令自行尋緝不得牽涉沈龜 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十一年六月十六日京報全録]  
　　宮門抄○諭旨　道録前○將軍恩等　奏請嚴定匪徒罪名摺○又奏揀補驍騎校片○都統增奏籌辦墾地報科情形片○又奏揀補恊領　由片○護陜撫張奏查明已革知縣獲盜確情片○將軍依奏調營各員　　原衙門當差片○兼護湖督譚奏請准建坊片○浙撫廖奏籌解第四批地丁京餉片○六月十六日工部鴻臚寺正白旗值日吏部引見十八名國子監一名侍衛處四名廂紅漢三名○崇光色楞額花尚阿各假滿請安○善耆彭壽謝專操大臣恩○安徽叅將齊金鰲謝　恩○遷公芬車各請假五日○奈曼王續假五日○良培續假十日○召見軍機徐郙鳳鳴○○奴才恩澤當爾　跪奏爲吉　勒贖匪徒情兇勢惡擬請嚴定罪名以戢强暴恭摺仰祈聖鑒事竊維寛嚴互濟治平期於安良張弛因時立法不外禁暴吉林地處邊隅倚山濱海夙爲逋逃淵藪二十年來重法懲治之盜犯數以千計而刦擄仍不稍戢推求其故蓋因齊魯之莠民航海而來者每年不下數萬直北之教匪餘黨潛蹤蒙古部者亦實繁有徒通名之曰跑骽不能服苦耒耜得間卽嘯聚搶刼狼奔豕突飄忽靡定此拿彼竄終未净絶根株奴才蒞任後留心檢查各屬詳報盜案邀刦道路入室搜搶者不過十之五而綑人勒贖之案反居其半夫道路邀刦入室搜搶止於現有之財貨苟非事主喊捕尚不至戕害身命若縛人勒贖者不論在家在途有無貲財只聞其家道鋪本或小有田産之父兄子姪或商賈之夥友工人擇其可挾者綑縛以去聲言在某山以待限時備貲或器械往贖過時不贖以及鳴官報捕者卽將其人殺害以故被事之家畏其加害不敢鳴捕但求被捉之生還遑計家資之頓傾核其兇暴情狀實有過於響馬强盜而慘酷更甚於廣東廣西捉贖者考之定例非將十五歲以下幼童並被捉數在三人以上擄捉已至三次更拒殺兵役並被捉之人因病及傷身死或謀故毆殺者均不在斬首之列奴才愚以爲安良必先除暴水懦不如火烈擬請嗣後吉林省绑人勒贖匪犯不論被捉人數有無凌虐致傷身死及贓之多寡但已行者不分首從均照響馬强盜例擬斬立决梟示仍照本省章程於審明後詳由奴才覈明批飭就地正法年終摘由彚案奏報仍俟數年後此風稍息再行奏明改歸舊例辦理以挽澆風而保良善是否有當理合恭摺具陳伏乞皇上聖鑒訓示飭部覈覆施行謹奏奉硃批刑部議奏欽此○○恩澤等片再吉林吉字營帮統副都統銜乾清門頭等侍衛富林佈咨稱左翼步隊正白旗營官鳥槍營正紅旗慶桂佐領下三品頂戴卽補佐領花翎驍騎校魁英因病身故等情呈報前來查該故員所遺驍騎校一缺係在軍營出缺自應由營揀員請補歷經奏明有案兹查有吉字營練軍左翼隨同辦事委員伯彦訥廂藍旗訥蘇肯佐領下五品頂戴補用驍騎校前鋒永志辦事勤能緝捕得力以之補放鳥槍營正紅旗驍騎校之缺洵堪勝任如蒙俞允一俟軍務稍鬆再將該員送部補行引見其遞出前鋒之缺由營另行揀放謹附片具陳伏乞聖鑒謹奏請旨奉硃批著照所請兵部知道欽此○○增祺片再前於清丈綏化巴彦蘇蘇兩廳地畆將次完竣時據北團林子委協領桂陵請將所屬京旗營丁代墾地畝一律勘丈俾昭核實當經照章揀派員役前往勘辦業已隨時咨報户部在案旋據呈報普律丈竣原留牧養生計不可墾地一萬四千九百八十四晌九畝二分五釐六毫並屯基地一千零九十八晌六畝三分二厘一毫六絲由京撥來旗丁二户地七十晌及恒産地四千五百晌均不納租外實剩代墾原升租地六各晌承種地一萬零四百三十晌統共查出浮多熟地三千六百二十一晌二畝四分六厘一毫四絲自應遵照於光緒二十年一律報科以裕餉糈除飭赶辦清册咨部查核外理合附片具陳伏乞聖鑒謹奏奉硃批户部知道欽此○○增祺片再前將興安城營副管概行裁撤其五路卾倫春原設佐領十六員向由該部落揀用惟素性疏野昧於禮治不能約束兵丁先由各城揀員委用聽候新添恊領節制按佐收籠俟三年後視該部落人材稍曉辦公能知約束再當斟酌升用奴才接篆後曾照奏定章程揀員委辦旋經訪察該卾倫春原有佐領等官咸以爲將伊等一概裁撤遂皆觀望不前並據墨爾根副都統博楝阿咨據阿哩多普庫爾委用協領永善呈稱路遇卾倫春人等聲稱我們只知卾倫春佐領爲尊等語現委佐領格洪阿黑祥等山路不熟又不認識卾倫春人等此時收籠尚難得力卾倫春原有佐領係伊舊管之人熟悉山路若責成收聚大有裨益請將佐領圖記暫緩收回以示撫綏等情咨請前來當以該副都統恊領係爲收撫起見隨咨行　城所有原設佐領圖記均暫緩交新委佐領承領以安衆心去訖現查來省遞呈之庫瑪爾已裁副管坤都善等人員畢拉爾佐領珠爾　阿等人員各員中頗有通曉漢語能繕清文者且稱感激皇上恩典如蒙委用必當盡力報効察其應對禮節亦與各城官員無甚區别是該部落非無可用之材新委佐領旣於山路不熟尚難得力自無須贅癅其間應請將現由各城揀委佐領卽行撤回仍責成詡部落佐領等隨同恊領入山收　亦較順平又興安城原設卾倫春總管一缺副管四缺均經奏裁該部落已無上進之階現當多事之時此項牲丁於邊疆甚有關繫誘掖收　尚慮其難　抑之不免更生觖望擬請嗣後遇有各路卾倫春協領出缺將卾倫春佐領與各城一體揀選用示朝廷一視同仁之意以勵奮勉跂望之心於大局不無裨益如蒙恩准應請飭部備案以便將該鄂倫春佐領空缺揀補分咨各副都統飭令各隨本路恊領及時入　　收撫早臻成效以固邊圉是否有當理合附片具陳伏乞聖鑒訓示遵行謹奏奉硃批覽欽此○○張汝梅片再已革前暑藩城縣知縣王鴻儒前因疏防縣民張錫銘家被賊行刦放火燒斃事主一家二命案丙經前升任撫臣鹿傳霖以該縣事前失於防範將案延擱一月之久倒填日期禀報已有揑飾情弊迨經勒緝獲盜四犯訊供翻異情節支離贓賊毫無實據尤屬搪塞掩飾當經具摺會奏請將王鴻儒交部議處嗣經吏部議將王鴻儒比照官員承審命盜等案挪改月日照規避革職私罪　議以革職至該員所獲各犯有無妄拿偪供重情俟查報到日再辦等因覆奏奉旨依議欽此欽遵轉飭同州府查訊嗣據查明將犯審擬迭次禀經前撫臣均因情節不確駁飭覆審兹據同州府知府賀爾昌覆訊明確前獲各犯實係此案正盜照章擬議禀辦並以該革員王鴻儒現在查明實無妄拿偪供情事已因禀報遲延倒填日期部議革職請毋庸議等情禀由署藩司松壽署臬司馬相如覆查屬實照議會詳請奏前來臣覆核無異除正案照批俟季底彚奏外所有查明已革前署蒲城縣知縣王鴻儒捕獲盜犯並無妄拿偪供重情緣由謹會同陜甘督臣楊昌濬附片具陳伏乞聖鑒謹奏奉硃批該部知道欽此○○依克唐阿片再奴才軍營奉旨發交差遣之花翎二品頂戴記名道春順前經派往吉林製造抬槍兹據該道電稱抬槍造竣請假在旗養親自應如請辦理其理藩院主事恩惠員外郎奎顯先後均到前敵任差甚爲得力惟旣奉旨裁併各營應將該員等送回原衙門當差以示體恤除分别咨明各衙門查照外理合附片陳明伏乞聖鑒謹奏奉硃批該衙門知道欽此○○譚繼洵片再湖北育嬰事欽遵諭旨通飭舉辦已有規　業經臣與本任督臣張之洞恭摺奏報並將倡捐鉅欵之紳士附片陳明請旨旌奬在案兹查有蒲圻縣遇缺題奏提督現任安徽安慶協副將劉先文捐銀一千兩充作育嬰經費據該縣造具該副將履歷清册呈由署湖北布政使龍錫慶署按察使瞿廷韶會詳請奏前來臣復查定例地方善舉士民捐鉅欵至千兩者例得請旨建坊給予樂善好施字樣今該副將劉先文以育嬰善舉捐助銀一千兩實屬心存保赤樂善可嘉核與建坊之例相符合無仲懇天恩俯准建坊給予樂善好施字樣以示旌奬而昭激勸除清册分送禮兵部外謹附片具陳伏乞聖鑒再湖廣總督係臣兼護毋庸列銜合併陳明謹奏奉硃批著照所請禮部知道欽此○○廖壽豐片再承准軍機大臣字寄欽奉上諭户部奏撥光緒二十一年京餉限五月前解到一半十二月初間全數解清不准截留改撥藉詞延誤等因欽此並抄單内開撥浙江地丁銀四十萬兩業經先接三批籌解銀十五萬兩奏咨在案兹據署布政使聶緝槼詳稱今第四批京餉動支光緒二十一年地丁銀五萬兩派委試用通判閻希傅管解仍照舊章由滬附搭輪船運津解京交納等情具詳請 
奏前來臣復核無異除分咨查照撥護並取起程日期咨報外理合附片具奏伏乞聖鑒謹奏奉硃批户部知道欽此 
兹接得十六十七兩日京報令先排印尚有十五日一本俟到續排 
 
 

Page 14

 
 
[光緒二十一年六月十七日京報全録]  
　　宮門抄○諭旨三道録前○粤督譚奏揀員請補遊擊摺○又奏揀員請補守備摺○粤撫馬奏叅追知縣欠欵片○將軍恩奏酌撤防兵餉需摺○又奏修建營房更換砲車鞍套片○又奏五常等廳縣援案請添廪增貢額摺○浙江提督張奏恭報巡洋往返日期摺○將軍恩奏揀員承襲世職片○六月十七日内務府國子監正紅旗值日内務府引見十一名○麟中堂等各謝授缺　恩○内務府奏派致祭昭顯廟派出啓秀○召見軍機長麟崇光○○太子少保頭品頂戴兩廣總督臣譚鍾麟跪奏爲揀員請補遊擊恭摺仰祈聖鑒事竊准兵部咨廣東潮州鎭左營遊擊李鵬革職遺缺係陸路部推之缺應用儘先人員經前督臣李瀚章以督標儘先遊擊方沿請補部議距原籍在五百里内礙難議准復經過班以揀發遊擊廣州恊左營都司杜金衢請補兹准議駁陸路儘先班内有人所請應毋庸議令在儘先班揀員請補等因查定例儘先人員均按奉旨先後挨次補用如名次在前各員實在不得其人方准將在後之員請補等語兹會同護理廣東陸路提督臣劉邦盛在於陸路儘先遊擊内詳加揀選除方杜方沿距籍在五百里以内龍勝帶勇赴浙張國榮告假離營鄧新　吳彪林有成均未註册不計外其次名在前之曾德銘黄玉祥吳佳春梁仕偉馮殿旺鄭繼忠陳之瑞李應時郭繼祿孟祥麟均於此缺人地不宣未便請補查有督標中營儘先遊擊馮兆玉年四十歲廣東欽州人由武童勦匪出力遞保儘先守備嗣於克復越南文淵州等處出力案内保奏光緒十一年八月二十一日奉上諭著免補守備都司以遊擊儘先補用欽此回粤收標咨送履歷准咨覆註册臣到任未及三月例不加考查該員在外省軍營並無叅革朦保情弊合無仰懇天恩俯准以馮兆玉補授潮州鎭左營遊擊俟部覆到日再行給咨赴部引見以符定制謹會同護理廣東陸路提督臣劉邦盛合詞恭摺具陳伏乞皇上聖鑒敕部核復施行謹奏奉硃批兵部議奏欽此○○譚鍾麟片再准兵部咨廣東陸路提標後營守備廖正魁病故遺缺係陸路部推之缺應用儘先人員經前督臣李瀚章以儘先守備方成兩次請補部議名次在二十名後應毋庸議復經以儘先守備張武請補兹准議覆張武已奉旨革職應另揀員請補等因查定例儘先各官按奉旨先後挨次補用名次在前各員實在不得其人方准將在後之員請補等語兹會同護理廣東陸路提督臣劉邦盛在於陸路儘先守備内詳加揀選其名次在前之吳錦黄麟翔馬松貴范蘭芳李樹勳趙興發譚復盛陳占魁梁承誥盧策勳陳國剛或才具尚欠開展或營伍未盡歷練均未便遷就請補惟查有督標中營儘先守備羅書謙年四十三歲廣東廣州府順德縣人由勇丁在貴州勦匪出力遞保儘先千總嗣於收復安南等城出力案内保奏同治十二年九月二十八日奉上諭著免補千總以守備儘先補用欽此回粤收標准註册序補臣到任未及三月例不加考該員前在外省軍營並無叅革朦保情弊合無仰懇天恩俯准以羅書謙補授陸路提標後營守備俟部覆到日再行給咨送部引見以符定制謹會同護理廣東陸路臣劉邦盛附片具陳伏乞聖鑒敕部核覆施行謹奏奉硃批兵部議奏欽此○○馬丕瑶片再據廣東布政使覺罷成允督糧道魁元會同交代總局司道詳稱查前署新甯縣知縣王鴻鈞欠解徵存正雜欵銀三千六百餘兩米一石零迭經嚴催未　完解詳請叅追前來相應請旨將前署新甯縣事續經丁憂補用同知王鴻鈞暫行革職勒限四個月内將欠解正雜欵銀米如數完解倘逾限不完或完不足數再行查明從嚴叅辦所有叅追知縣欠解徵存銀米緣由臣謹會同兩廣總督臣譚鍾麟附片具陳伏乞聖鑒謹奏奉硃批着照所請該部知道欽此○○奴才恩澤富爾丹跪奏爲　撤各城防守官兵以節餉需恭摺仰祈聖鑒事竊奴才於去冬接署吉林將軍因兵隊調出衆多馬賊　擾地方同時戒嚴踵長順原議奏請由内外城添練防守官兵三千名配　　械編作步隊各就本地屯紥勤加操練以資捍衛所需餉項請由應徵光緒二十年分七厘貨捐洋土藥捐二項動支第此二欵每年豹共徵銀八萬兩暫爲移緩就急撙節支用不敷之數再由奴才遵照部咨率同官紳富商量力集捐以資補苴當將官兵並應需餉銀各數目及起　日期敬繕清單恭摺具奏於光緒二十年十二月十二日奉旨著照所　該衙門知道欽此欽遵通行所屬遵辦在案　查　練此項官兵每月應需鹽糧實銀九千五百餘兩自起練之日起截止本年閏五月底止核計應發鹽糧已至八萬二千餘兩而原　七壓貨捐洋土藥捐二項厥因奉天用兵海道每形阻滯商賈不通巿廛蕭索厘捐爲之大减現在地方稍安其餉源旣無所出　兵數亟應裁减奴才詳加體察惟三姓地處邊隅兵數太單出征各隊尚未回防其添練城守官兵二百五十三員名暫請停裁應需餉項仍由二十一年所徵洋土藥捐輸銀内動支俟軍務敉平各隊回防卽當隨時請裁以節　費其餘各處添防守官兵截至本年閏五月底止一體裁　飭令歸旗充差除將官兵旂佐城池銜名並月支鹽糧銀兩各數目另案造册報部核銷外所有厘捐减色分别裁留防守官兵緣由是否有當理合恭摺具奏伏乞皇上聖鑒訓示謹奏奉硃批該部知道欽此○○恩澤等片再自琿春邊備戒嚴地闊兵單不敷分布當將靖邊左右兩路馬步各營調赴　春同舊駐中前路之隊扼要分守後更將吉字營撥回復額步隊三營就地招募成軍前已奏報在案惟邊地奇冷兵士露宿帳房實不足以禦寒而示體恤隨經查照邊軍營制章程每營房一間給銀八兩馬棚一間給銀五兩飭令購買木料釘鐵督勇修建免其另造細册以歸簡易至車砲四十尊先年撤砲營之後分撥步隊十營　練其鞍套　皮年久　朽不堪配用據各軍統領呈請更換前來奴才一律批准在案除將修建營房更換砲車鞍套用過銀兩歸入邊防餉下列報外謹附片陳明伏乞聖鑒謹奏奉硃批該部知道欽此○○臣恩澤臣李培元跪奏爲五常等廳縣援案請添廪增貢額以杜流弊而廣作育恭摺仰祈聖鑒事竊照吉林於光緒七年經前將軍銘安變通吏治改設廳縣於賓州五常雙城三廳敦化一縣奉部覆准各設文學額二名至廪增額數出貢年限學校甫立未經議設現在歲科已逾五屆仍令文生代保恐滋流弊查同時設立之伊通州於光緒十八年經將軍長順學政張英麟會同具奏奉部覆准設立廪增生定額各二名五年一貢新補廪生仍俟食　十年後方准出貢等因遵照在案兹五常賓州雙城三廳及敦化縣事同一律尚未議設廪增名數未免向隅臣培元本年三月按臨吉省據各該廳縣文生鄭錫純黄廷樞田玉川張文泉等二十餘人聯名禀請援照伊通州廪增額章程請將該廳縣添設廪增額缺各二名五年一貢仍俟食餼十年後方准出貢合詞懇請具奏前來臣培元會商臣恩澤意見相同合無仰懇天恩俯准將五常賓州雙城三廳並敦化縣添設廪增額缺各二名五年一貢以廣作育如蒙俞允以奉准部覆之日爲始臣等爲培植庠序起見是否有當除咨部查核外謹合詞具奏伏乞皇上聖鑒敕部核覆施行謹奏奉硃批禮部議奏欽此○○浙江提督奴才張其光跪奏爲恭報奴才巡洋往返日期恭摺仰祈聖鑒事竊查浙江東南濱海洋面廣袤每年夏秋兩汛漁船雲集連檣上下萬有餘艘時有莠民溷跡滋事每屆均由提臣出洋督巡奏報在案奴才接任後正值海防吃緊之際上年秋汛未及出巡深恐督飭稍疏水師懈　當此夏汛又屆謹於五月初九日由防次帶印乘坐兵輪出鎭海口巡歷各洋並飭沿海水師分巡各島嶼於漁船麕聚之處卽駐洋督緝以安商民本年漁汛稍遜宵小潛滋當經各將弁會同地方官先後捕獲從嚴懲辦聞風知驚海宇均尚安靖奴才以防營未撤凡訓練操防仍關緊要未便久離營次卽於十九日駛回鎭海以資督率仍嚴飭各師舟認眞梭巡毋稍鬆懈伏念奴才任事已將一年黽勉從公時虞隕越惟有益矢勤慎於水陸營務竭力整頓總期地方洋面均臻安善以冀仰答　高厚鴻慈於萬一所有奴才巡洋往返日期謹恭摺具陳伏乞皇上聖鑒謹奏奉硃批知道了欽此○○恩澤等片再據吉林伊通正黄旗佐領護理廂黄旗佐領事務富勒吉揚阿呈稱廂黄旗明德佐領下雲騎尉七十二於光緒二十年八月間染受瘋癲之症屢經醫治未愈延至冬間其病益覺沈重以致夜間外出未回尋覔無蹤等情呈報前來奴才等伏查雲騎尉七十二係屬世職俸員旣據呈報患疾出外現無下落自應奏請開缺所遺雲騎尉世職照例嗢行揀員承襲除飭該旗仍行查訪呈報外謹附片具奏伏乞聖鑒謹奏請旨奉硃批兵部知道欽此 
 
