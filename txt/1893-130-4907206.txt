# 1893 - 130 - 4907206

 

Page 1

 
 
[重印醒睡錄告成] [  申報館主人啓]  
　　是書爲南陽布衣渭卿先生所著計爲箞者十爲帙者六雖係小說家言而于標新領異之中寓勸善懲惡之恉誠有如蘇長公所謂嬉笑怒駡皆成文章者數年前本館曾印以行世甫更塞暑篋笥已空兹以問價者多重付手民排印校　裝釘遠勝於前刻已告成每部碼洋三角五分正諸君子餘酒後欲遺睡魔請移玉惠臨携歸襲玩可也售處仍在上海三馬路申報館帳房及各處申昌書室寄售申報處 
[濬河芻言]  
　　上海城中之河道淤塞蓋已久矣不特舟楫不能駛行無阻卽居民汲飲亦必俟潮水盛漲方得挹取泥漿澄之攄之始免穢濁之氣其望官吏之鳩工疏鑿蓋已若大旱之望雲霓矣幸也今得我黄愛棠大令禀承道示會營興作逐叚分濬務期渣滓去而清光來我知數萬蒼黎當無不頂祝焚香祝賢使君恩同春溥矣顧猶有不無觖望者則以泥須挖堆兩岸俟工畢方挑運出城夫滬城僅斗大耳人烟稠密廛巿喧闐比户雲連俗謂之寸金世界今以淤泥堆積高若崇岡卽使不佔及民居致貿易者因而輟業而羊腸曲道凹凸不平雨夕風晨難保無因而傾跌者且所謂淤泥者皆平日所傾之穢物也時逢長夏氣候炎蒸穢氣流傳尤易釀成疫癘就令工畢後逐漸挑去不使久留而一年半載之中早已大受其累小民有何知識其能不怨咨四起不满於心乎或曰是當隨濬而隨挑出城省得如諺所謂一番生活兩番做曰是則不能夫挑運出城自必藉駁船之力斷不能使荷鍾之子肩荷一二百斤之重擔奔走至一二里之遥今兹壩已築矣水已戽矣雖有駁船何能運動而謂隨挖隨挑出城之舉其能行之乎或曰是當購一公地而堆存之曰是亦難事頃已言之矣上海爲寸金世界人烟稠密廛巿喧闐安所得空曠之區可以購取况抛泥必就近河之處卽使購得公地而距河窵遠仍不利於挑夫卽近河矣而此叚見爲近者彼叚卽見爲遠安能逐叚購地俾得便於抛泥乎或曰曷弗倣傚西法購機器船濬之旣可省築壩之欵又可免抛棄淤泥豈非一舉而二善備乎則笑之曰嘻爲此說者其眞不逹世務之甚者哉機器船大者闊數丈至小亦必丈餘東西門雖有水關何從駛入卽駛入矣而河旣狹隘如帶水更有時而乾何能使運掉通靈便於從事彼徒知疏濬吳淞江之役機器船奏功甚速故思倣而行之亦知地勢旣在不相同則其事卽不能一致乎然則如之何而可曰是當倣昔年工部局開濬洋涇浜之法洋涇浜爲西人貿易塲南歸法租界北歸英租界東則直通黄歇浦工部局董以河身淤塞舟楫不通恐向之攘往熈來者或因此而寥落乃設法爲之疏鑿初由某某諸華人包攬仍照平常濬法先在兩頭築壩然後畚挶齊施幾度蟾圓大功未奏而賠墊各欵已屬不貲西人乃自行鳩工别籌良法先就浦水入口處卽外洋涇橋下築就一壩將水戽乾迨興工時雇就數十號駁船停諸壩外其泥隨挑隨駁抛棄浦東迨此叚告成則將壩移進若干駁船亦隨之而進直至租界盡處而河旣開深數尺泥不略有積存人咸謂西人籌畫之精良非尋常意料所可及今城中河道雖狹於洋涇浜然東西二水關前安在不可使駁船裝運法當兩頭築壩先就近處挖深挖起之泥隨時運出洎近叚工蕆卽再築一壩於内而將外壩開去使駁船可入内駁運淤泥依此行之節節前進直至適中之地兩面鬥頭而河水已一律通流淤泥毫不堆積豈非於美善之中更爲美善乎旁有客曰他邑開河之舉惟將淤泥抛棄田間從無有工已告成再行挑去者兹者大令旣已大張告示謂於工畢後立卽挑除可謂民瘼關心無微不至矣子尚欲獻可替否毋乃鄰於吹毛索　乎則應之曰芻蕘之言古所不廢卽事抒論日報之責也僕亦惟略獻所知耳若謂吹毛索　則是得罪我愛民如子之賢父母矣牖下書生何敢出此 
[齎呈方物]  
　　青海敏珠爾呼圖克圖呈進皇太后皇上前長壽佛哈噠方物專差呼弼勒罕携帶番僧恭齎進京於二月中旬由本牧起程報明青海辦事大臣照案移付前途供給馱馬遂由辦事大臣將呼弼勒罕牒呈敏珠爾呼圖克圖奏書貢單附陳黼座並請飭下理藩院查照 
[派員恭送]  
　　四月十三日寅時莊靜皇貴妃玫貴妃金棺自田村奉移順水峪園寢佳貴妃金棺自田村奉移慕東陵例應由總管内務大府三院卿中奏請欽派各一員恭送金棺沿途照料經内務府繕具銜名清單奏請欽派奉硃筆圈出總管内務府大臣崇光武備院卿英年欽此 
[購馬免稅]  
　　户部近准河南巡撫裕澤生中丞咨據嵩武軍統領廣東潮州鎭總兵劉世俊禀以嵩武軍驤武營馬隊並各營步隊馬匹間有疲弱不堪騎用應卽採買充補以供操防遴派都司邢益堂前往張家口外喇嘛廟一帶採買臕壯戰馬二百匹管解進口回營補額援案咨請大部轉行張家口監督察哈爾都統照章免稅放行等因已由户部分行張家口察哈爾沿途查騐免稅放行 
[稽察甲米]  
　　每歲春夏秋冬按季支放八旗兵丁大檔甲米例由都察院開列旗漢御史銜名奏派各一員稽察甲米兹届夏季八旗兵丁應於四五六月支領甲米經都察院開列旗漢御史銜名具奏請派奉硃筆圈出掌陜西道監察御史文郁掌雲南道監察御史張嘉禄欽此 
[湯餅筵開]  
　　郡王銜多羅貝勒載漪誕育文孫本月十三日爲彌月之期近支王公福晉等曁王大臣均往賀喜漪貝勒在府第中大開筵宴並召三慶部並外串名優演劇三晝夜以佐瑶觴喜氣盈楣祥光繞室聞者莫不稱羡 
[續獲會匪]  
　　會首匡是明案中有曾蔣二匪亦巨璧也經督憲派人緝獲已紀前報二十六日午前由常鎭道憲委管帶先鋒輪船周守戎德標解犯至金陵又由督標親兵數百人由水西門外大街簇擁囚車三輛隊伍整齊戈矛森列迤邐至江寗縣署當經藍雲峯大令升堂點名加上新鐐分别收禁並諭護獄營勇及本署差役小心巡視不日卽須訊供是否卽曾蔣二匪抑係另獲渠魁聞内有一匪姓薛至匡是明又名聖明其實卽一人也其同胞生明亦隨同在省因又覆訊無入會實據姑飭收押候質 
[爵帥出轅]  
　　長江水師提督黄昌岐爵帥行程已紀前報兹接金陵消息言爵帥往瓜步一帶閱操後卽返金陵行轅勾留數日擬赴上游安徽九江湖北等處訓練水師擇於三月廿七日起節乘澄波兵輪上駛標下健兒咸來伺候是日各長龍船懸旗致敬升砲鳴虔頗極如火如荼之盛 
[漢皋茶巿]  
　　漢口訪事人云紅茶自三月二十日開盤二十五日止兩湖共到四百廿七字計二五工二十二 
 
 

Page 2

 
 
萬五千有奇箱售出一百十三字計二五工五萬三千有奇箱尚存漢河者計二五工十七萬二千有奇箱寍祁到三百九十八字計二五工十萬零四千餘箱共售出六十八字計二五工一萬八千六百有奇箱尚存漢棧者計二五工八萬五千四百有奇箱華商之業茶者聞去年英商購辦出洋之茶因西崙印度茶攙集銷塲稍滯况上年載運至外洋亦待俄人購取而俄商百昌等行向在英國購辦者近亦自來漢口採選高莊上年一見好茶卽擡價搶買英人於茶務已疲滯數載目下來漢採辦者亦代俄人所爲也又聞俄人於舊歲運往彼國之茶銷售均屬得利卽晉人所做東口茶亦獲蠅頭卽上年運往東口不及售完者堆積口上刻亦已掃數售清除官息外尚有利可圖客秋八月寓漢俄商疉接俄國來信令續辦二春及荷花茶凡運往申江之租茶幸逢美國暢銷甚至九十兩月行情節節加昻至十月杪所存申漢兩處之貨一概售完歲杪又逢雨雪茶樹凍壞良多今春出數較少所喜春日晴和可望獲利至紅茶開盤後所售寥寥或數字或十餘字廿四日江永安慶兩輪船進口由上海九江兩處茶師已一律附之而至日内巿上雖不能大張旗鼓然茶箱已稍覺行動矣有俄商百昌行茶師二人遊歴寗州鄕間吳坑漫江山口擺著上産茶之處觀華人收製之法十四日始出山由九江附江永輪船上駛言及寍州实六日開秤因有西人遊歴山户遂效上年之故智將山價擡高各茶莊無可奈何祗得略爲放價洎初十日大雨傾盆各茶莊相約停秤將箱額滅少赶急運至漢皋豈知俄人觀望不前故意使我華人折閱現在漢上所售寍州茶價開五十兩以上俱難獲益將來二字來漢恐受耗非輕矣祁門茶現已開盤亦必受虧惟河口茶迄未運到桃源高橋瀏陽三處之茶略沾微利其餘安化聶家巿崇陽羊樓峒醴陵永豐潙山等處贏虧不一羊樓峒通山咸寗馬橋北港平江數處現乏行情惟長壽街茶已到漢尚待出樣然亦難望生色總而言之今届茶雖少而貨實尖嫩無奈西人猜疑不常現據各山來信咸言目前山内少高貨須待頭字剔下之貨儘數成箱始可運出停泊漢江之外洋運茶輪船一曰婺源擬頭次開放係協和洋行經理到時代俄商满載東洋煤今已缷出其二爲怡和洋行之某輪船满載湖北鐵政局之機器三爲太古洋行之藍烟囱某輪船尚有俄船六艘未經抵埠云 
[穗垣雜紀]  
　　廣州府教授陳廣文睿寛係四會縣人由舉人出宰浙江某縣蒞任數載卓著政聲嗣因體弱多病改就教職選授東莞縣教諭歴俸已满推升廣州府教授現年八十餘士林中仰之爲泰山北斗溯其鄕舉之年已周花甲兹由邑中紳士聨名禀请大憲准其於明年甲午正科重赴鹿鳴筵宴以光盛典想大憲必當照例批准鹿野吹笙又添一叚佳話矣○某甲富家子也承先人餘蔭坐擁厚資性喜遨遊未嘗學問然亦逐隊應試自附於儒雅之林日前應縣試頭二塲皆倩名手槍替居然高列前茅覆考三塲凡前列者悉調入内堂嚴密扃試所有槍替傳遞等弊均無所施其技俩甲胸無點墨旣不能振管疾書又不能曳白以出竟將淫詞艷曲塡寫满卷邑宰見而大怒立將名字扣除並擬提案懲責以爲狂妄者戒後藉孔方兄之力始得無事然書差廪保已大飽慾壑矣求榮反辱果何益哉○老城仙湖街義倫書院對門有王趙氏者係廣西蒼梧縣人來省尋人索帳寄寓於此邇因所尋之人無從覿面旅費已罄度日無資欲將使婢二口轉售與人二婢年已及笄姿首亦頗不惡蟻媒聞信接踵而來十三日早突有人叩門以看婢爲名婦信以爲然開門迎之忽見十餘人一擁而進手執刀鎗異常兇悍竟將兩婢刦去婦覩此情形神魂俱失迨匪去已遠始敢聲張卽赴縣署鳴寃南海縣潘子久大令見匪徒似此猖狂頗堪痛恨卽嚴飭水陸兵勇加緊查拿巡防營近在咫尺尤難膜觀統帶李刺史亦懸賞購緝不遺餘力聞該匪擄婢後雇船載往陳村販賣十五日行至三山河面營勇已追蹤而至匪見勢不佳鳬水遁去營勇遂將二婢載回省垣解至縣署發落以該匪等目無法紀斷不容逍遥法外仍嚴飭差勇密拿懲辦不許一名漏網 
[古蹟重新]  
　　琵琶亭爲潯陽名勝自唐至今滄桑屢變而此亭獨膾炙人口過其地者猶想見送客扁舟四絃寫怨時也九江關道誠觀察文采風流照耀一世下車以後諭令德化縣羅少垣明府重加修理規復舊制業已鳩工庀材擇吉二十日上樑他日落成載酒携朋題詩吊古韻人韻事當與白傳並垂不朽矣 
[淮清橋翫月記]  
　　金陵東嶽會本定期三月十五六日迎賽游行嗣以大雨滂沱暫爲停止至十九日午刻始舁神像出游一時羽葆紛紜筦絃迭奏香烟繚繞中膜拜道旁者數以萬計加以綠鬢嬌娃烏衣子弟渡頭迎汝扇底窺郎此往彼來幾至揮汗如雨雖有憲諭嚴禁居然置若罔聞矣幸二日之間地方安靜不知是神之威歟抑官之力歟孰能叩靈座而問之○避駕營某姓孩子年十五歲頑劣異常父母撻之不畏塾師教之無功羣以爲朽木土牆置之無用之地而已家有毒鼠藥藏之笥中一日孩檢而得之不禁竊竊然喜乃巿餅餌剖小孔實以藥末合之使無痕裹紙委路隅遠立道旁以騐有人拾去否鄰童某姓年方舞象家貧無以餬口沿途拾取棄煤見而取之以爲是天賜也喜躍而歸孩不以爲意也次日聞鄰童合家嘔吐幾死病三四日方興一女力弱不勝中夜呼號而斃當時雖知餅中有毒猶疑路旁蛇蝎流涎在上初不料及孩之有心作弄越數日鄰婦在門前浣衣見孩躡足潛蹤置物而去大疑取以騐視蓋卽向之分甘而病者追孩問以故孩嘻嘻憨笑不稍諱飾婦不信擲以飼犬犬忽摇尾發狂約片刻斃矣念及愛女慘亡禍由孩起乃左手携餅右手牽孩袖泣訴於其家聲言如不償還女命則卽以寍馨所手製者作聾翁媪朝餐毋令我掌上明珠寂寞泉下也孩父母大怒撻孩無算孩且泣且號曰我自毒犬干彼何事彼自取之而食之又干我何事今撻我不已寃乎父母益知孩置毒是實百口無可缷罪倩人說合餽以番餅十枚爲女諷經禮懴婦始首肯棄毒餅懷銀而去 
[杭州試事]  
　　杭州府陳六笙太守示期三月十八日舉行府考是日先考旗籍曁仁和錢塘於潛昌化臨安五縣文童約共五百餘名三鼓時由府署頭門隨牌而進太守升坐儀門正中挨次唱點及東方旣白始得點畢先將頭二門封鎖然後一一命題計旗籍已冠題可以爲師矣了曰君子未冠孟懿子問孝仁和已冠而後從之子曰君子未冠孟武伯問孝錢塘已冠不如林放乎子曰君子未冠顔淵問仁於潛已冠失之者鮮矣子曰君子未冠子貢問政昌化已冠不如學也子曰君子未冠子張問政臨安已冠忠恕而已矣子曰君子未冠司馬牛問仁通塲次題好善優於天下詩題賦得鳴鳩乳燕青春深得春字○是日有旗藉童生倩處州某生混入捉刀命題後衆考童察出情由扭至大堂禀訴太守飭差提至花廳訊問約歴一點鐘之久遂鎖索瑯璫而出枷號儀門下以示薄懲有見者謂此生窄袖短衣赤足盤辫面貌旣粗且黑不似文人或謂係輿夫而誤入塲中者是說也似尚有理○上燈後卽放頭牌納卷而出者約有二十餘人洎頭砲放二牌二砲放三牌至第四牌後重門洞開隨繳隨放淨塲已在十九日黎明矣　　　　　　　　　　　　　　　　　　　 
[甬上試題續錄]  
　　浙江學政陳六舟宗師考試寍波府屬童經古及補歲題已登前報兹又訪得生經古及阖屬生員科試題照錄於下經解乾大象不舉卦名說尚書尚字何人所加何所取義論伐木非刺詩辨儒行論儒末條註以爲孔子自謂試申論之賈景伯稱左氏義深於君父試暢其說古學董子對天人三策賦以上天佑之爲生賢佐爲韵天驥呈才賦以漢道亨而天驥呈才爲韵賦得晚飯越中行得中字五言八韵選學論書方望溪原人後定海設縣改廳始末竹露五排自用韻算學圓外切五等邊自圓心至每邊之端作分角線其線必爲理分中末線之倍中率試証其理黄赤大距道光甲辰以後測得二十三度二十七分試求日躔大梁初度距緯今有小和取三分之二與勾股積五分之一等其大差取八分之五與大和五分之一等問勾股弦各幾何補試府學古之人與民偕樂二句鄞慈二學其志囂囂然一節奉化象山仁義忠信至從之鎭海定海古之人未嘗不欲仕也四句問三代以上教士之政取士之法待士之禮賦得倚天照海花無數得天字五言六韻 
 
 

Page 3

 
 
[麋臺蘚蹟]  
　　江蘇巡撫奎大中丞於本月二十二日辰刻排齊儀仗親臨盤門内操塲閱視營兵打靶各武員之前來伺候者不下百餘人中丞校核精詳非胥吏所可上下其手有文事者必有武備觀此而益深信不疑矣○察院塲宏元珠寳店爲楊姓所開某甲其甥也名雖在店習業實則性成輕好作狹邪游與某女傭有嚙臂盟雲雨巫山不知幾度矣本月十八日突被惡棍圍住藉端敲詐聲勢洶洶後經旁人爲之解圍而受辱甚深無颜顔復生於人世乃於夜間購阿芙蓉膏吞服毒發不及救治隨卽命赴黄泉哀哉 
[北固山訪碑記]  
　　新任鎭江關稅務司雷君約瑟接辦以來見辦事諸人多染洋烟之癖特於某日一一面諭限六閱月内須將烟癊戒絕否則一經察出卽予開除烟霞窟中人聞信之餘不免愁眉雙鎖矣○本月初八日午後西南方黑雲蔽日狂風陡起幾如虎嘯聲雄俄頃霹靂數聲急雨驟至雨中雜以冰雹大如徑寸之珠人之持紙傘以行者大半被撃而破不知田中牟麥曾否受傷也 
[鷺島述新]  
　　厦門訪事人云本月初九日下午有兩人操汀州音衣服麗都手携洋銀十數圓至建寅綢縀鋪購買綾羅選擇再三頗爲詳愼忽一人闖入内帳房櫃夥見而攔住詢其何事入内其人所對支吾入内檢查則帳桌抽屜内洋銀三百五十元已失所在拘其人搜之纍纍者俱藏袖底乃送交厦防廳署訴請嚴懲尚有一人已乘機逃脫矣○本月十一日有某號脚夫挑送洋銀洋藥至某處另雇二人爲之保護行至麻灶地方遇盜數十人各執刀槍阻攔行刦脚夫與之抗拒卽被槍彈撃傷保護者自知螳臂不足以當車相將躱避俟盜黨携銀遠去始將脚夫舁回鋪内禀請厦防廳騐傷大約日内當勒捕跴緝矣○楊西園軍門訪聞鄕間時有攔路行刦之案麻灶爲盜賊淵藪非派兵駐紥不足以安商旅特委許秋帆副戎督同工匠相度地勢起造卡房撥出營兵兩棚往駐其中以資保護○駐厦英正領事佛禮賜履任以來已兩次俸满兹者倦游思返乞假回英遺缺經駐京欽使委漢口嘉領事署理佛君隨於交缷後挈眷遄歸 
[定期受吊]  
　　原任福建藩司藩彬卿方伯靈輀抵滬暫厝安徽會館已詳前報兹悉方伯之公子等擇於四月初一日五七開吊後卽扶靈輀運回安徽珂里想届時素車白馬踵門吊唁者當不乏人也 
[局賭案發]  
　　有潘太觀者由姑蘇來滬與親戚陳宦之子陳小餘及本邑陳紳之子陳子帆爲伍尋花問柳樂此不疲本月下旬偕專設賭局之牌九司務王三麻子王子元任伯祥等人在二馬路子帆所開零兌錢莊樓上聚賭潘三戰三北所負不資付給洋銀百餘元不足則假取金飾抵押四百餘元旣而知王三麻子王子元兩人皆著名賭棍遂約至四馬路四海昇平樓吸烟評論二王允還金飾　心尚不甘於昨午投捕房聲訴一切捕頭命包探何瑞福顧阿六往拿二陳二王四人願卽將洋銀湊還何顧二探言捕頭旣知此事終須一到捕房四人卽隨之而行旣到捕頭以人証未齊著押候再拿任等解送公堂訊辦有目覩者謂四人皆衣履翩翩有類濁世之佳公子云 
[衆怒難犯]  
　　有某甲者曾充巡捕嗣因作事不端致被斥革遂與無賴爲伍在裏虹口一帶遇事生風近來欲娶揀湖絲之某女爲小星因兩手空空遂向兄嫂乞貸不遂所谷以老拳拳贈俄而其父至甲尚倔强不依旁觀者代抱不平欲羣起而毆之甲知犯衆怒遂向衆乞恕抱頭鼠竄而去 
[吸白烟]  
　　前晚有髹工三人赴壚頭覔醉乘興至法界新街花烟館尋歡取樂不名一錢揚長欲出烟妓向之索取三人仗麴秀才之勢大肆咆哮將房中什物撃毁烟鴇立卽鳴捕將三人拘押捕房昨晨八點鐘經克捕頭訊問著各罰洋一元賠償毁物如無力繳洋解送公堂訊辦 
[烟館違章]  
　　婦女入烟館吸烟久經嚴禁近日此風又熾小東門外法租界及公館馬路一帶烟館仍有婦女入内吸烟前日有二女在吉祥街烟館與著名流氓某甲等横陳一榻嘯傲烟霞不知因何口角敲檯　凳聲勢洶洶嗣經堂倌勸散始各忿忿而去 
[拐賣送縣]  
　　本邑黄家圈人張木匠生有一女小字阿眞年將花信許字八仙橋西打鐵浜鄕人阮阿狗爲室尚未成婚有唐家灣鄕人吳妙林者鋤雲犁雨中人也向有登徒子之癖遂與阿眞目成心許蜂喧蝶閙居然抱住花心嗣因阮年紀長成欲了求凰之願遂遣媒妁致詞請訂婚期旋以彩輿迎娶居久之阿眞鬱鬱不樂遂與吳在英租界麥家圈對面弄内開設小烟館使阮爲堂倌已則與吳暗續舊歡嗣因生涯寥落將烟館閉歇與吳逃避西門外阮於正月間往尋被吳扭住兇毆狼狽而返吳又串同蟻媒阿二德彪大阿毛三人將阿眞鬻入三馬路富春里野雞妓院得洋六十元阮母徐氏年老龍鍾失所依賴遂投八仙橋巡防局控告趙二尹立飭地甲將吳拘至又函致英公廨協提阿眞等至局於晚間研訊原告阮徐氏聲訴前情並稱兒子阿狗被伊等誘出求請追還二尹提吳訊問吳供詞狡猾二尹命鞭背二十下始供與阿眞來往至賣入娼寮實由阿眞自願阮如何出外小的不知其詳徐氏堅稱阿狗被吳喚出求將吳嚴比問阿眞爲何背夫私逃阿眞呈上休書一紙供稱據吳言丈夫已將小婦人休退由吳等爲中立有憑據呈電二尹閱畢謂爾在妓院中作何事由誰人引去阿眞指旁跪之阿二德彪稱係此二人哄騙往妓院爲傭入門後忽被逼令爲娼阿二德彪二人低頭不語二尹遂備函將吳妙林阿二德彪阿眞等四人一併送縣訊辦著阮徐氏自行投質 
[冒名撞騙]  
　　各牙行領帖開張如有朦頂之弊向由牙帖小甲逐時查察不料竟有藉此以售其計者近有人揑造書信飭人向各牙行分送先索信力二百文信中載明上憲派委查訪等語信面上蓋有縣署工料四字日來各牙行各持信件向縣署工科查問始知其詐業經房書禀明黄大令飭派差捕查拿撞騙之人從嚴究辦 
[吞烟免騐]  
　　顧桂榮賭負吞烟由屍母顧奚氏屍兄顧德川屍叔顧琪仁等投縣報騐已紀前報昨晨黄大令尚未詣騐卽由兩造親友曹子階張某等出爲理勸以桂榮究係自行吞烟與人無尤惟秦晉生當念親情勸令秦從豐棺殮秦已首肯而屍母等堅執不從旋經曹等再三排解始得轉圜遂投縣署求請銷案 
[污道被拘]  
　　趙桂林在滬城魚行橋抛棄垃圾作踐街道被清道局巡勇拘獲解送到縣昨日下午三點鐘帮審委員葉司馬升堂提訊趙供係本邑人現在水木作營生垃圾實係悮抛司馬曰爾當赶緊將垃圾掃除否則懲辦不貸遂令先行具結飭差帶交地保押令將垃圾挑凈然後釋放 
[限日遷移]  
　　胡阿囡有祖遺房數間在裏倉橋地方内有一間租與唐司務開設薙髮店唐積欠房租錢數千文迄未清還昨日胡又往索取唐無以應致相口角互扭至廿三七鋪巡防局胡訴稱唐租小的房屋一間積欠房租今日往索反被辱駡心不能甘務求訊究唐供適胡來取房錢當的緩日歸付不敢辱駡邱二尹以唐欠租不還反敢駡人實屬可惡喝令重責一百下唐叩首求免情願遷移他處二尹准之限一月爲期違干咎 
[縣案彚錄]  
　　韓萬氏偕抱呈萬雲再控寳善街天寳棧主陸子文圖吞銀洋一案由帮審委員葉司馬判令陸繳銀三十六兩四錢四分洋十三元已紀前報昨日午後司馬又升堂覆訊韓萬氏偕萬雲再投案候示陸子文供今日已派人赴川沙設法措銀大約明後日可以交案並欲將棧召盤料理欠項司馬曰此案已禀明黄大老爺以爾欺侮異鄕寡婦殊堪痛恨不能任爾延宕著卽收所一面飭原差將韓萬氏等送往天寳棧居住所有東平棧等房金由陸料理○地棍詹道奎袁文川由黄大令枷號在案昨日枷期已届原差帶案葉司馬略詰數語著令開枷釋放 
 
 

Page 4

 
 
○林啓言與徐長發互控股銀糾葛一案昨由葉司馬研訊據周洪川投案附追林啓言欠洋九十四元司馬向周詰問周供係寗波人現開猪行林與徐股開猪作與行中往來遂被拖欠不得已來案附追林供係蘇州人前與徐合股在城内盧家弄東首開設猪作共有三股小的得一股徐得二股每股一百廿五千前年由裴大老爺逐出城外當時與徐拆開徐遷延迄今尚不將股本分算至周之欠欵伊竟自算利息加至七元有奇照巿祗可加息二元有餘依小的帳目祗欠十千有奇周供林所供均屬子虚徐供係本邑人與林合開猪作前年裴大老爺將各猪作逐出城外小的將林啓言一股資本以西門外猪作推抵不知如何投案誣控司馬問中人林仙梅曰林欠周洋爾知否供不知司馬著原差押同兩造赴本署土地祠算明帳目再行訊斷○王錫順之女玉貴遭李鮑氏王陳氏陳阿茂等串拐被王查知將諸人扭控英公堂前日移送到縣黄大令飭將李鮑氏王陳氏交官媒看管陳收所候訊○滬南十六鋪橋南首明豐竹布店門口前晚九點鐘停有小車一輛上裝竹布忽有徐順扣之小車裝載棗子等物行至是處立足不穩與布車碰撞明豐夥翁阿德出外理論口角之餘繼以用武翁膂力方剛徐不能敵致被刀叉刺傷手心血流如注經旁人告知順扣之母徐陳氏及弟徐長文前來見順扣倒臥地上該氏卽將翁及順扣送至十六鋪保甲北局祝二尹傳到地甲移縣請騐昨日午後由葉司馬提訊徐陳氏偕子順扣訴稱係江北人推車度日昨晚至明豐布店門口與别車相碰忽有翁阿德奔出毆撃致被刺傷翁供係廣東人在明豐爲夥昨晚向徐理說不敢行兇地甲禀伊等肇事小的並未知悉司馬著仵作檢騐旋據報稱順扣受有皮傷並無緊要司馬飭交十六鋪地甲帶去調停了事 
[英界公堂紀事]  
　　寍波人楊寳生家住本邑英大馬路南首福寍里曾娶同鄕人何芝生之女爲媳童養家中女年僅十一齡前日忽患喉痧勢甚沈得何聞之偕妻羅氏及弟德生擁至楊處尋釁妄謂女非患病實被毆傷爭吵之餘同至捕房聲訴捕頭飭移送公堂請訊蔡太守謂爾等一味胡閙置病人於不顧殊非正理遂諭令何不得冉往滋閙楊回去赶急延醫調治案已了矣不虞翌日女卽溘然而逝楊恐貽後患投報捕房捕頭派包探孔阿才查明病死屬實楊遂將女殯殮昨晨將棺舁寄四明公所回家安設靈檯何又挈妻羅氏弟德生弟婦王氏胞妹許何氏蜂擁而來執定女被毆傷身死楊仍以病故對何謂旣是病故何以不待我等到來察看擅自棺殮語畢將靈檯推翻盡情囉唣楊情急奔至捕房聲訴捕頭命四百零二號華捕將何等一干人帶至捕房解送公廨太守諭候訊供核辦○阮徐氏以媳阮張氏與吳妙林私識向之詰責張氏竟糾同王阿狗等恣意逞蠻四百零二號巡捕見之拘至捕房移送公廨蔡太守諭候訊供究辦○怡昌洋廣貨店主金振邦扭仇金水至公堂訴稱去冬股開滬商總會之陸文香在店中立摺取貨欠銀若干向陸收取陸言應向仇收理論多時彼推此諉是以將仇扭案請卽訊追蔡太守諭候訊供核辦 
[惜米章程]  
　　一惜米之舉初緣滬上沿浦一帶居民鋪户每將飯米乘潮來時就各碼頭淘洗擠擁之際非特米粒狼戾且又傾跌堪虞某等目撃情形素深痛惜第限於力之不逮向不果行嗣有某善士曁諸同志自願捐資爰於光緖十四年間自毛家弄碼頭迤北至集水碼頭爲止每碼頭置挑水缸大小四隻統計大小水缸共四十二隻雇夫挑水令满指使淘洗米粒飭夫於換水時收拾試辦以來頗著成效業經禀縣曉示在案惟查是舉經費皆出自諸同志常年樂輸而並未置有恒産辦公又無專責勢恐難以持久爲特邀集同志各解囊資商請叅署在大東門外北城根建造平屋十間其半爲辦公之處其半則出賃充費作爲恒産並圍竹笆一方以備晒米之用其辦公處名其額曰惜米公所一公所旣設應延誠謹司事一人經理帳目職司稽察並雇挑水夫二名出米晒米夫一名管門兼廚夫一名每名月給辛工錢二千四百文兹又添雇收拾各碼頭根遺粒夫二名每月亦各給辛工錢二千四百文現係初創其司事薪水暫不致送俟經費充足再議一所惜之米年可約得五十餘石向係積成躉數交由放生局承收其米整潔者則放給無依㷀民其破碎者則喂養諸畜兹又添置水缸六隻其米自可增多仍擬照前辦理惟俟年終彚刊徵信以昭信實一挑水勤惰專責可事時至各碼頭查察倘有水不盈缸及水臭穢者一經察出卽將該水夫更換董其事者亦宜時往察看庶此舉永久不弛一水缸排列各碼頭又經請縣出示曉諭由縣移咨十六鋪巡防局憲並飭地甲隨時照料俾水缸不致缺損以垂久遠一此舉係諸同志樂輸襄贊造屋作産惟是常年經費核算所資尚屬不敷所冀樂善諸君隨緣樂助源源接濟以綿善舉並希諸方善士懷存惜物之心隨處仿行是所厚望[  异米公所同人謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[甘爲情死]  
　　粤東之榖埠爲名花薈萃之處有名麗何者年華二九色藝絕倫豪華公子訪艷而來花下青　玉鞭常拂艷名藉甚幾冠其曹有某甲大腹賈也一見傾心願解囊金爲之脫籍妓亦欣然自以爲得人奈鴇母倚爲錢樹子不肯割愛故昻其值使不能就妓自念失此良緣苦海茫茫脫離無日於是裁詩寄恨對镜長顰恒鬱鬱不樂拚以一死了之一夜甲復乘興而來妓先已服毒然後出與周旋移時毒發满座皆驚解救多方迄無效騐巫山雲黯漢水珠沈鴇母旣涕泗交流而甲亦以其爲已而死不勝悼痛而資殮葬並設栗主於家香花供奉以慰芳魂鳴呼若妓者可以不死矣 
[邗江官報]  
　　三月十五日監掣魏司馬秉鉞起復回淮朱分轉之柟委姜埝總巡分發經歴高鹺尹寳增巡檢彭鹺尉輔辰均禀到十六日張鹺尹錫銘辭赴豐掘稽收江蘇候補道李觀察振玉公幹到揚十七日南掣楊司馬禀到十八日各官商禀賀姚鹺尹玉成禀知到監收差盛鹺尉文櫺禀知到五成鹽價差十九日候補道趙觀察繼元公幹到揚二十日楊分轉葆鈞委高溧句總巡差衷鹺伊興哲銷豐掘稽收差二十一日鹽漕守備陳守戎兆連過揚公幹陳鹺尹其殷等解海分司餉抵揚唐鹺尹祁由五河差次來 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
