# 1885 - 21 - 4904233

 

Page 1

 
 
[分送朝鮮輿地圖] [  申報館主人啓]  
　　高麗八道久爲中國藩服此次變生肘腋内奸外宄並發一時間者不勝駭愕刻下日高雖有成和之信然究未悉其詳而中日因此齟齬或恐有失和之意其事則仍由於朝鮮故人人意中皆以朝鮮之事關懷而尤以未悉該處疆土道里爲憾本館近覓得朝鮮地圖善本頗極詳細并及邊疆何處隣俄何處近日何處毗於中國滿洲東西南朔一覽卽可瞭然誠當今之要觀無人不欲以先覩爲快者也惟原本稍有漫漶之處本館因不惜工本倩精於繪事者照其道里方數山川城郭之遠近大小重加規畫井然秩然以石印照相法縮成小幀細若牛毛清如鴻小較之前次所贈越南東京各圖尤爲精妙絶倫兹定於本月初八日隨報分送不取分文留心時事者當莫不樂爲賞鑒也先此布聞諸維亮照不備 
[二十七號畫報出售] [  申報舘主人啓]  
　　親迎爲大喜回祿爲奇殃兩事而並出於一家賀者未離吊者接至不獨砲帽欹斜舉止失錯之可歎亦可笑也圖之以博閲者一粲再法人聘娶婦人不用媒妁彼此致書約期娶曾於一室以花骰子置器中輪摇核色占多者爲奪標焉事屬創問故圖之以新人耳目兩圖俱編入此次二十七號畫報准於初六日出售後仍附淞隱漫錄圖説一則閲者鑒之此布 
[訪購殿板康熙字典啓] [  點石齋主人啓]  
　　本齋創行石印書籍以來荷蒙海内君子同聲許可年來精益求精故消售之數日益如廣現因需用康熙字典一書藏書家如有殿板初印紙張潔白字畫深黑願從割愛者務請寄至上海點石齋或議值或酬書均無不可尚祈不吝賜敎爲幸此啓 
[濬河客談]  
有西友問於余曰中國以機器船名安定者在吳淞口蘇州河挖泥一事子知之乎余曰知之其船購自外洋乃現任江西藩憲劉芝田方伯在上海關道任内購到其船身之大小行駛之迅速挖泥之多寡機輪之靈捷均早列諸報章毋庸備述其所以購之之故則其初由於吳淞淤泥過多輪船進出頗形不便施以人力又苦工程太鉅故欲以此機船從速濬治庶足以便舟行而恢商局其意至良具法至美也繼而駛到之後甫挖數日北洋卽招之以去吳淞之工因此中止比及北河工竣仍行駛回滬上而正值法國釁開基隆馬江連次肆櫌之際恐法船内駛無可阻攔方将打樁堵口載石沈船以塞進口之路嗣經各國領事一再請免當道者斟酌損益於其間定爲兩旁堵築中間留出二十五丈船路以便舟行而兩旁則仍装石於船以待之倘法船闖至則卽可鑿船而使之沈以堵塞具來路若此則吳淞一口患其淤之不甚又安肯再行挖掘而機船空間無事因移而至於蘇州河此數日内聞蘇州河口工程又己竣工該機船已移泊製造局前矣西友曰子知該船所挖之河路有若于乎余曰此則當俟監工委員禀明道憲　員覆勘而後知今猶未能遽知也西友笑曰有是哉子之迂也夫彼禀道憲報工程履勘騐收工程其所禀挖深幾河開闊幾何大都紙上之空談虚行之故事而現在工已告成船已移去之後其河口之淺深闊狹又誰不可一望而知僕嘗於公事旣畢之後徜徉於長橋短岸柳邊波際屢過不一過之而目擊其所濬工程不過與開溝相彷佛河之中心闊約一丈許淤泥皆去船行無碍而潮退水淺之時則河之兩邊淤泥全現除此丈許之外泥高淤深與前未開時無以異也夫開一河道而左右相去不過丈許其與開溝相去幾何哉余曰聞此機船在彼挖泥爲日無幾未識何以去之如是其速西友曰彼當開挖之時僕亦屢見不一見該機船初至之際用之頗不見靈便或以所用諸人尚未諳練之故迨閲數日覺所挖稍稍加多運動漸漸加捷無如装泥出卸之船並無大者但以擺渡船數艘載其挖出之泥以去屈計該機器一俯仰而擺渡船已可装滿盖擺渡船卽閩帮所駕之燕尾船所謂杉板蛩者是也其船掠水甚輕船身輕浮脆薄不能容重物所載不多顧載則不多而苟能多雇杉板船日數十隻則隨挖隨運或往返每日一二次則亦不難多挖而所見之杉船又不過寥寥無幾且一船装泥而去不知其載赴何處脱卸或竟終日不回故其所挖之泥雖機器極爲靈捷而亦不能多出今此處工程則固謂之告竣而所挖之狹如此其深當亦無幾似此則将來數月之後新泥隨潮而入不能隨潮而出不久又將淤塞如前正不知此番工程何所用之夫該處前有漲灘經人私自打樁欲就将其所漲之地據爲已有旋以有人議論謂恐河口愈佔愈小将來舟楫有妨禀請道憲委員履勘将所打之樁拔起移進不准塡築此其意固在於便舟行而通商賈具見用心之善而獨於濬河一事乃以草率了事並不大加深闊則又有不解其故者矣余曰此事之啓人議論固亦在情理之中然其所以如此者度必非道憲之初意或者監督辦理之人貪其事省而工速潦草塞青藉以告成而委勘之員或又未必深悉其弊爲其所朦因而致招物議亦未可知倘道憲有所聞知必将重加開治務求其加闊加深以利舟楫子姑待諸其後可也抑又思之此時法事尚在未了前者吳淞口之工程因恐法船乘潮直入無所阻敝故将濬口之工停止由吳淞口而至蘇州河其相去甚近而蘇州河則又直逹吳江倘濬治太闊設或吳淞有失法船一逕駛入則蘇州河一口防之已遲不如及此時而借淤泥之力以阻之是亦天成之險阻也或者濬治不闊之故正在乎此更木可知子其俟之西友曰謹受教 
[本舘接奉電音]  
　　昨得北京友人來電有十二月初三初四日諭旨四道敬謹譯登○十二月初三日奉上諭本日引見之山西右玉縣知縣隋聿修着交軍機處存記欽此同日奉上諭吏部奏遵議處分一摺内閣學士徐致祥着照部議降三級調用不准抵銷欽此○初四日奉上諭禮部左侍郎着周德潤署理欽此同日奉旨熱河兵備道着衡峻補授欽此 
[京電述聞]  
　　近聞金陵接到都中電報云台灣道劉蘭洲觀察己爲劉省三爵帥所劾奏請以龔仰蘧觀察接署矣至台地近日運到餉銀甚多士氣爲之一振大約日内必有一番爭戰也 
[敵将傾心]  
　　京友函述云聞孤拔致書巴德諾脱極言劉省三爵帥謀勇兼全罕與倫比部下将士亦皆矯健精悍能聽主帥號令防守各要隘頗覺無懈可擊目下倘欲進窺臺南非援兵到齊不可且法兵雖駐基隆華軍時思掩 
 
 

Page 2

 
 
擊故現擬将各砲臺添造砲門使之一律向内以免華軍暗算云云觀此則孤拔不敢以正眼覬臺已躍然紙上苟援臺各軍連檣而進與劉軍内外夾攻區區醜類何難一鼓湯平哉 
[京師來信]  
　　十一月二十日午後總署慶郡王閻中堂福錫二尚書許徐二侍郎鄧大鴻臚偕赴各使署拜賀新禧各欽使俱預備茗點欵接殷勤中外輯和於此可見○李傅相與某西人言我國援臺各兵輪靈捷堅固俱出法船之上誠使駕駛得人砲不虚發則與孤拔搏戰於驚濤駭浪之中法人區區數艘何患不立時沈没雖然特恐各管駕臨時各行其意未能悉聽主帥之令則予心之不能無憂耳西人深歎傅相燭照如神退而述之如此○法蘭西現雖爲民主之邦但民間分門别户各樹黨援其心懷故主仍欲使拿破崙後人復登寶位者往往不滿於今日之各執政深文周内肆口譏評甚至因越南一事目斐禮爲亂臣賊子此亦可見該國執政之多行不義以致民氣囂然也誰秉國鈞何尚執迷不悟哉○京城外三角淀新設機器局規模雖不十分宏廠而一切章程極爲嚴密薪水俱廉之又廉計總辦月得而立之數委員以十金爲率餘更不必論矣作事則反覺認眞不比外省之風成泄沓醇邸之委派得人不於此可見一斑哉○周筱棠大京兆心存君國念切痌癏於地方利弊或興或革無不深洽輿情以故口碑載道人無間言去年順屬大饑所辦荒政尤復細針密縷實惠及民故都人士聞補授通政使司通政司之命無不相顧悽然如嬰兒之失慈母繼讀邸抄知新任未到任以前仍着大京兆署理之旨始略解愁懷然則大京兆之深得民心不於此益見哉○西人言法國與中國搆兵並非出於本心祇以索賠不遂聊試其伎張皇恫喝令中國懼而議和饜彼之慾耳乃中國誤以爲法人餉絀兵單庬然自大令法國惱羞變怒不能罷手恐非中國之福云云該西人之言如此誠未免隔靴搔癢矣○外洋報載法國巳與馬逹加斯加島主立定和約查法人之所以立約者緣在彼止有兵丁一千二百名一時未能得手故暫作緩兵之計以爲之餌一俟中國之事大定尚将移師而往以圖逞志也該島主女流見淺不知其詐遽許行成夫亦太可傷矣 
[法船抵日]  
　　日報稱西正月十三日午刻法兵船它家夫它號駛進長崎港寄泊派人探問據稱由台灣駛來其船主則稱道經此地添装煤炭食物前往中國但法人行蹤詭秘往往出没無常以意度之大約装足煤糧卽開赴臺灣接濟也 
[輪船失事]  
　　昨滬上接有信息謂馬立師洋行之格勒登好兒輪船在東洋失事查是船于十一月二十九日由滬開赴東洋其因何失事尚未訪明惟聞船上諸人盡行救起未遭滅頂之災云 
[邗水紀聞]  
　　上月二十七日有某鹺尹押運第五批北鹽船行至璧虎橋悞擱淺灘當雇小舟用力拖帶驀有小輪船飛駛而來躱讓不遑致将小舟撞覆舟子二人同遭滅頂幸纜繩纏繞於身不致順流而去當卽獲救得慶更生亦云幸矣○揚城烟館屢禁屢開刻下臘鼓聲中又将献歲有某甲者手持硃籖冒充某處公差嚴查烟館竟有被其所愚私行納賄者現經府太尊訪悉立将甲拿獲嚴懲隨于二十九日枷號游街以昭炯戒云 
[秣陵瑣述]  
　　裕太錢店前已閉歇釐捐總局朱觀察有生息一欵由該店經手放出至今本息無着反向督轅揑控觀察前月制軍批飭江甯藩司轉飭所屬訊辦賈明府奉批立就監内提出鄭文斌當堂吊簿查閲鄭歴供情形瞭如指掌時庭下有貌白晳而襲蒙茸者數人聆鄭供詞頗有劍拔弩張之勢怪其爲壮士問之乃霍光傳中馮子都田子方也共義形於色也固宜○前月有湖北劇盜三人率其黨羽二十餘名闌入省垣小試數處幸李公館射獲一名綑送江寗縣澈底根究餘盜悉驚而逸保甲亦自此益嚴雖祥霙濩布風利於刀總巡章觀察猶澈夜無眠親巡各處如有輪當上夜而敢偷惰高眠者卽數其罪而笞責之其不憚辛勞如此無怪億萬家得享安祥之福也○市面生意清淡異常雖今歲攔截南渡以致北方梨棗等物稀少宜乎物希則貴矣乃仍委積行棧中竟日無過問者估客急於言歸望售如望歲各折閲以俟近日英洋每元僅換錢一千一百文本洋向可多加一百文今祗得其半銀價與洋相稱圜法久壞奸儈往往以砂壳鵝眼相攙和而寳泉局舊鑄之制錢日稀且日貴矣讀平準一書竊願起桑孔而鑄金事之○秣陵某甲幼有神童之目未冠卽以縣批首入泮嗣因髮匪東下投筆從戎歴保縣令選授浙江某邑旋挂吏議落職解組歸田逍遥林下先是甲有胞姪城陷被賊掠去後隨賊目投誠保至花翎都司亂定挾資還白下尋至甲處騐之良確遂爲授室數年以來相安無事月初甲令姪赴洲收取田租適姪媳臨蓐誕生一男甲妻因己尚無子心滋不悦指桑駡槐有意尋釁姪媳以産後失調加以中攘鬱悶床第淹留遂致不起母家開而大怒羣赴甲處搗毁一空嗣經隣佑調停從厚殯塟始免灾生雀鼠然已所費不資矣倫常乖舛立見消亡古訓豈欺我哉○江都令謝心畬明府之次公子翩翩慘緑年少多才與前任甘泉縣桂實之明府之女公子締姻一縷紅絲天緣妙合桂明府現辦大河口釐捐眷屬寄居秣陵一顆明珠不忍令其遠别謝公子因擇於上月二十九日入贅桂府爲之誦玉溪生郎君下筆驚鸚鵡侍女吹簫引鳳皇之句覺才子佳人不益顯閨房樂事哉 
[武林大雪]  
　　杭垣於上月十二日初見祥霙曾經列報是日雨多雪少旋落旋銷雖報豐年之瑞未愜野老之心至念六日東風大作凍雨終朝将晚忽下雪珠錚錚作響其時雨尚未停雪亦未甚至半夜後則檐漏無聲雪花如掌未及天明地上已積有寸許曉起開簾則屋宇樓臺盡成銀粧玉琢是時雪已停止然同雲密布雪意方酣比晚鐘初動而戰罷玉龍復來酣闘直至夜半尚飛舞空中一時擁爐覓句酌酒烹羔者無不訂探梅之約矣 
[火警類誌]  
　　皖垣西門内縣下坡江右人某甲家上月廿七日因煎熬桐油失愼延及比鄰某裁縫店焚去樓房四間甲妻當火盛時進屋搶取舖蓋迨欲出火已封門衆人暼見奮力拖出兩腿已焦灼是夜甲與婦及子女數人支席爲屋圑宿一宵次晨忽失婦所在出外尋之則已淹斃於池中矣盖不堪祝融氏之虐故願從河伯游也又練軍左營某棚火夫於廿八日午刻遺火焚燒營屋十餘間闔營士卒奮力救熄當卽查拿火夫早已濳遁統帶官自行請罪盧中丞從寛免斥被焚之屋則由某營弁籌資重建云 
[鴛水瑣言]  
　　紹興人胡姓向在東門口作賣酒傭有子某好從諸無賴游胡屢戒不悛遂逐之某歌呼街頭状如乞兒上月二十三日西延橋上江西麫館新賣羊肉某見之不覺饞涎欲滴攫而啖之店夥追出飽以老拳經旁人勸散不料某受傷已重次晨卽倒斃於府署後墻下有人出場令該麵館出資棺殮而胡姓亦不以某爲子故得草草了事夫爲子而不得於父已不可爲人乃嘗鼎一臠遽喪其軀豈五臟神亦無福消受耶○新任嘉善縣張邑尊於三十日到郡謁見宗太守隨卽乘舟赴嘉善○廿九日係宗太守夫人設帨良辰内衙演劇兩晝夜珠光雲影掩映簾前一曲氍毺賞賜無數惟賓僚之道賀者則一槪謝絶云○嘉興秀水兩縣於上月廿九日開倉於本月初三日收漕○精嚴寺和尚貴誠劣跡昭彰醜聲流播經蘇藩憲譚方伯拿究巳列前報聞有德和尚者與貴誠同傳衣鉢卓錫烟雨樓精持戒律不蹈貴誠之所爲貴誠早已恨之此次釋放後復疑德和尚之揚其惡聲也遂託某姓朦訴嘉興縣王明府拘繫於獄諸檀越爲之不平欲得貴誠而甘心寄語和尚宜效菩薩低眉勿作 
 
 

Page 3

 
 
金剛努目也 
[工局董事名單]  
　　西歴一千八百八十五年英工部局舉定新董事九人管理一年事務兹将各董姓名列左隆茂洋行主麥根斯怡和洋行主格斯惠大北電線公司主赫銀孫太和洋行主合忒勒高易公司主梅愽閣豐裕洋行主哈斯葛新沙遜洋行主那逹亨謙信洋行主秘亦潑老沙遜洋行主瓦色斯 
[淞波小志]  
　　南琛南瑞開濟馭遠四船均於昨晨開往江陰惟澄慶尚泊張華浜金甌鐵甲船昨晨從張華浜開赴三夾水巡歴後仍進口寄泊原處又恪靖水師營聞孫欽使将卽至淞特派八槳砲船十艘開至張華浜恭迓然候至午後尚未見憲旌也 
[儲憲告示]  
　　欽加按察使銜督理江蘇蘇松當鎭太糧儲道兼巡視漕河王爲剴切曉諭事照得漕米爲京倉正供而白米尤關天庾玉粒均不得攙入壞米致難交兑惟是賦從田出粮從租辦完粮者當思踐土之恩完租者應念贍家之本尤宜愼選輸納稍圖報稱今届光緒十年分新漕各佃户應還租耔早經本道通飭曉諭在案現值開倉之際凡屬粮户應将所收租耔愼選乾潔好米依限運倉完納卷查光緒三年冬漕海運粮米抵津起剝運通霉爛甚多幾至無可交兑卽上年所運粮米未能一律圓綻亦經通倉駁飭風篩交兑甚爲棘手摠因粮户潮嫩醜米運倉掗交各州廳縣又不詳加剔選任令丁書率意收兑所致本年啺雨應時收成極稱豐稔迭奉各大憲行准部文已将新漕按期開征力籌足額又因海氛不靖轉運維艱嚴飭提前趕辦况各屬漕糧案經欽奉特恩永减待爾有業糧户至優極渥凡爾紳民業户人等應各激發天良愼選好米踴躍輸完不容觀望逾延且近年通倉挑選認眞滬局收來不得不一律風篩合亟　切曉諭爲此示仰各處紳民業户人等知悉務各揀選乾潔好米赶緊運倉完納倘有潮嫩攙入醜米應卽查明退換免致交兑爲難設有不肖糧户及刁紳劣監包攬掗交恃衆滋擾情事卽由該州縣立刻訪拿到案訊明從嚴究懲或解省照例訊辦如果州縣並不親駐倉塲任聽丁書率意收兑将來到津起剝米色霉變定卽查明何縣粮米指名從嚴叅辦决不稍從寛貸也其各凛遵毋違特示 
[春江瑣綴]  
　　前報列麥總巡帶同中西包探赴虹口驅逐賭徒兹悉麥總巡已查明各賭棍姓名禀諸公堂經黄太守簽差按名拘提管押諒當從嚴懲辦也○昨晨鄉人某甲携布來滬求售行至虹口楊樹浦曙色朦朧行人寥落突遇暴客硬将馬褂褫去並奪布數疋如飛而遁鄉人驚定涕泣不敢投訴捕房行路之難竟如是哉○向在老閘開設某水菓行之黄金桂因虧空房租被公平洋行将門封釘黄央同業馬念祺轉圜旋被周增元捷足先得租定是房亦爲水菓生意黄忿忿於心以馬串佔屋基吞没生財等情赴英公堂呈控馬則以黄懇其担保房租並不如數清償致被房東催迫另租與伊無涉等語禀覆黄术守飭差傳集原被于今日早堂訊斷 
[拜謁星軺]  
　　昨晨上海縣莫大令赴英界觀音閣碼頭謁見孫星使互談片刻卽告辭登岸排導回城陳寶渠太守亦往拜謁未經傳見下午英界會審委員黄太守又乘輿往拜聞星使卽欲往吳淞查訪事宜俟查明回滬然後至求志書院行轅駐節云 
[千戎接篆]  
　　上海城守營蒋子雲千戎于前月十九日因病出缺旋經副城汛葉君雲谷代理兹經上憲委前任松江前營千總朱千戎永錫調署業于本月初三日接印矣 
[會訊妓女]  
　　李銀珠一案本館已疉列報端前日午後莫邑尊又會同委員升坐三堂提李覆訊問爾院中究竟有無陳姓武員來往答稱院中客人絡繹雖有陳姓幾人殊難辨其是否武員研詰至再堅執前供邑尊卽商之二委員暫将該妓收押待質公所不准外出候禀明星使再核 
[細訊鹽案]  
　　盜冒捕鹽一案前訊各情疉經列報前日帮審委員王雁臣司馬又将小仁寳提案研訊謂李文明等四人均供認由伊等戳斃馮姓惟供是夜爾同往提燈照路並未帶有兇器爾從實供招本分府當格外施恩答稱小的是夜在小東門外法界親戚家酒店飲酒回南已交二鼓聞伊等在鹽滷船肇事小的隨卽歸家明晨忽奉鹽捐局委員劉老爺傳喚謂李文明等供稱小的同往肇事但小的並未與聞求恩明察司馬謂李等四人均指爾同往况莫大老爺己經親訪確實爾亦無從抵賴爰令将刑具備齊如再遊供卽上天平小仁寳始供是日清晨小的在小東門外堃美煙館吸烟李來説及日前馮姓鹽滷船曾着伊領帮兩次許酬洋十元白米兩石屢索無着欲我同去将伊船掠至嚴家橋着伊持洋取贖我答以公事在身未便仝往李隨先去至晚小的自北囘南行至會館塲相近與李等四人相遇李又再三邀我同往我無奈勉强隨伊等至萬瑞碼頭下船因見伊等帶有兇器恐其肇禍不敢與之同船伊等四人喚一渡船我另雇一小划子尾隨其後明府謂滷船係何人先上答李文明先上餘皆隨李蜂擁而登我見伊等兇狠異常恐其闖禍因在小船中觀望司馬又問伊等上船後該船因何呼喊捕盜以致馮姓戳斃答稱伊等上船後初祗口角繼而硬欲将該船解纜放至嚴家橋該船情迫聲喊當經各沙船聞警鳴鑼隨有砲船前來拿捉我卽命划子划返自己船中此乃實在情形求恩超豁明府錄供畢飭将小仁寶仍回管押冉核 
[英界公堂瑣案]  
　　前報列辦公勤愼一事昨由差捕傳該押舖主翁阿約到案請罰翁供邇來押下棉被甚多難辨是否竊贓包探王阿二顧阿六同稱小的二人先後向問均不承認實屬有心匿贓中西官互商罰马洋十元以儆将來○華何氏控華吟生蔡雲卿及地保馮昌一案己列前報昨西包探復将蔡解案請着交被匿之女華何氏亦申訴前因并稱在藉負債三百餘元日前來滬姑已病殁急思料理喪事扶柩還鄉詎同族華吟生爭奪衣箱物件不遂强将二女領去馮昌仍執如前并稱華吟生回鄉後旋又來滬故令投案二女可着伊交出華稱叔父華洪富去年病故無後立我爲嗣前雖有愛立華阿榮娶妻華何氏然阿榮死己三載何氏不守婦道現竟生有七月之孩取名長孫故與理論至二妹確由我領回鄉間願卽函追來滬送案蔡供與前同包探陳阿九禀稱查得華周氏在小瑯環里開花烟舘病故後遺有二買女其媳何氏與族侄華吟生因爭此二女以致涉訟華何氏又稱長女已字人受過財禮洋五十元太守商之易繙譯飭将蔡華二人管押着協保交出二女再行訊斷○包探陳阿九王阿二同禀稱捕頭目擊裏虹口各茶肆内有人設牌九挖花賭局飭差協提肆主匿不出面正在将伊等之妻袁沈氏張何氏拘拿時瞥見張金寳徐茂德二家荼肆亦在鬥牌因卽一併拘案袁沈氏張何氏同供丈夫出外駕舟爲業雖開荼肆並未聚賭張徐亦不承忍黄太守商之易繙譯判張徐各枷一月該氏等槪予開釋俟拿夫男到案懲辦○包採陸栢林禀稱胡葉氏至捕房稱有東洋車出租突被胡增壽糾同許兆甫将車六輛及棉被二條一并取去請爲查追爲特往拘胡許祇有東洋車二輛一併解案胡葉氏供訴前因胡供該氏係我兄之妻車係我兄弟二人合置兄已病故致被覇留以致饒舌許供胡欲向該氏分拆車輛該氏不允我曾勸該氏給胡洋　員豈知兩造仍不依從黄太守謂許多管閒事飭将胡許二人押令将車被併交出再行核斷○王才遞禀聲稱家主朱某係浙江候補知縣前曾欠四馬路西合興里妓女朱文蘭家局洋十元已付過五元今家主由浙返滬前日在閬苑第一樓品花突遇該妓及傭人向之索欠諸般羞辱主人遭辱難甘今特繳洋五員請爲飭 
 
 

Page 4

 
 
差提妓到案将洋給領并爲懲辦黄太守閲禀連洋擲還斥退 
[法界公堂瑣案]  
　　楊岳峰施又樵因租船一案上控道轅經邵觀察發交翁太守訊辦已列前報昨據施又樵偕王吉甫投案呈合同底稿翁太守詰其何不将原合同帶來答稱因欠租金被房東釘門不能取出太守詰楊岳峯到案否施稱伊託病避匿王吉甫稱頃見伊在公堂門首現有人在外太守着傳進據金季元稱是楊岳峯之抱告旋卽遞呈禀詞太守閲畢謂楊岳峯最喜到處遞禀現在仍發公堂四人竟不到貿然具禀請爲詳銷當知詳銷亦應到案研問情由方可禀覆着法包探将楊之保人傳案於下期押交該抱告金李元亦卽押候核辦○新復泰股東徐芸溪昨携相嘗生財洋三百元呈案聲稱連前所呈共五百元装修未估因鄔先生未将拍賣人邀來况伊肯出銀數十兩囑不必拆太守詰之鄔雪林據稱洋東不要我亦無如何據天祥洋人稱所有以前如何装修有開松江樓之施阿賢可證翁太守詰之施阿賢據稱此房係張石谷所造光緒五年賣與天祥爾時己開烟館各人蟬聨下來翁太守詰徐芸溪新復泰係何年所開答稱去年太守謂然則伊等已在後不與伊相于施阿賢又稱柱子係老義泰鋸斷實與徐芸溪不涉翁太守着鄔雪林将前開老義泰之店主尋到鄔請飭徐芸溪同往太守允之○洋藥局巡丁投案稱緝得永安街普安里全興號内新到客人係販私土者從輪船來滬土装箱内請派人往拘翁太守通知于繙譯官備捕頭飭法包探孫寳生協同西捕偕該巡丁拘到販私人一名白皮箱兩隻蔴袋一個木櫃一隻解送捕房開箱檢點共装吐二千兩左右巳捐未捐各半值班捕頭着将販私人暫押侯解○法巡捕頭查得鄭家木橋西首房屋内有賭徒一起日間卽罷露天賭者因飭包探各捕於晚間拿到七人昨日解案請訊开将賭具及獲錢三百數十文呈案翁太守著将王阿慶瞿阿蘭等三人各責二百板枷號一月浦梅亭責二百板從寛免枷林金茂土阿勝魏松雲等三人各責一百板 
[一病經年詩以誌感]  
　　颯颯西風到畫簷支離强自聲吟肩十年服賈違初志偷　閒身病裏天十年陳迹巳成灰一點丹心知不回草莽亦知明大義寄言鬼蜮漫相猜卅年結習畫詩書利鎖名韁氣未除一病翻教酬夙顧任情幸莫怪迂疎迂語狂言人笑痴無多意氣寸心知苦衷欲白何由白勘破機關只學詩[  布衣郁屏翰擬未未定草]  
[病中久荷諸親友探視詩以誌謝]  
　　經年臥病等痴聾輿馬紛來慰苦衷報李投桃難得及巴人一曲謝諸公[  屏翰郁懷智甫稿]  
[卽事戯成]  
　　夜寒無酒不成眠茶熱香温别有天閬苑樓高推第一不妨花月共留連霧裏花枝看未眞聊從半面想全神紅兒太徲徐娘老絶妙年華有幾人花樣姿容柳樣眉映花避月故遲遲尋春莫笑衰翁老四十年前杜牧之[  海上忘機客漫筆]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[日員遇害]  
　　日本報稱西正月初二日接得仁川所發十二月二十九日信報稱日本磯林都戎帶同赤羽幾度兩員游歴朝鮮内地亦已有年十月二十六日由京動身前往全羅江原忠清三道露宿風餐已越四十餘日十二月初六日夜抵距京七八十里之水原地方是處附近南陽係華兵船駐泊之所初七日入京途中遊兵多方阻難竭力支持行近南大門抵青波驛時匪徒蜂擁而來矢石交攻斯時磯林等三人以死抵禦猛被飛石所中磯林顚落地下幾度等力扶上馬究竟寡不敵衆正擬退回已受數傷遂拔刀自殺幾度赤羽亦被匪徒戕害惟所雇朝鮮人得免於難逸歸細述三人先後遇害情形緣磯林於初五日聞京城之變卽倍道而進謀見竹添公使不料公使亦於是日退出濟物浦彼此相左致遭毒害磯林留心時務足跡幾遍朝鮮方言土俗地理民情無不精曉遽遭匪人之手誠可惜也 
[日使行程]  
　　長崎接得馬關電報稱日本出使高麗之井上卿一行己於西十二月三十號駛抵仁川正月二號率同隨員啓節前往高京漢城仁川二處民情甚爲安靜惟食物不無匱乏之虞耳 
[戰船出售]  
　　傳聞英國水師提督擬将前時所造之一等戰船七艘貶價發售未知確否此説見諸東洋報 
[襄陽府李太守觀風試題]  
　　居天下之廣居至得志與民由之江漢朝宗於海擬宋廣平梅花賦并序擬重修黄鶴樓序江漢策武昌各屬利弊説擬左太冲詠史詩八首賦得集思廣益得思字五言八韵 
[關防告示]  
　　欽命二品頂戴署理兩淮都轉鹽運使司鹽運使兵備銜兼管下河水和廣西補用道程爲嚴密關防以肅公令事照得淮揚當南北之衝鹽務實羶腥之地本署司夙權運篆将及二年今蒞邗江又經廿載風俗較徵其繁盛人心暫卽於澆漓勵我廉隅自整躬而率屬膺兹劇要自剔弊以釐奸賓友盡屬端人胥吏時加嚴束業鹺者非無里黨自各守分謀生寄寓者不乏親知亦當遠嫌交諒第恐防閑稍弛難免影射藉端或遇事以招摇或冐名而撞驅凡此寡廉鮮恥之輩最爲壞法害政之尤本署司内矢潔清外嚴巡察當兹下車伊始合行頒示周知爲此示仰官吏商民人等知悉勿爲棍徒所惑爲浮議所摇倘敢假托聲名鑽營嘗試一經訪查確寔定卽按律嚴懲其各凛遵毋違特示十一月二十八日示 
[粤省官報]  
　　十一月十一日候補通判啓壽禀知接辦順德圑捐十二日新選四會縣史光溥禀到候補縣李長齡禀知丁母憂十三日補用縣清安禀知委雷瓊電線監工從九品葉謙禀知委查大南門差十四日河源縣張士彦禀到卸事囘補用通判李鳳山禀辭解軍餉往欽州十六日補用縣盛錫蕃禀到候補縣晏燊禀謝超委十七日補用通判蔡壽嵩禀知創製新雷船式宗竣呈騐十八日補用縣登簡葉禀知赴馮軍門營差委十九日曾述孔禀知委查南連屬羈所差二十日補用同知閻維周禀赴江西查引地候補鹽大使齊雲鵬禀往龍州差遣同日藩司牌示始興縣缺委候補縣尹兆烜署普甯縣缺委候補縣張璿署韶州府司獄缺委烟瘴俸滿典史張青芷署東莞缺口司缺委試用從九品趙森懋署准補連山廳榮紀新選新興縣丁浚仁化縣陳禹年樂昌縣李春暉惠來縣關持緯茂名縣姚成熙高明縣岑傳霖均飭赴任 
[梅生遺稿]  
　　喜晤姚友梅兆頤别後却寄雲散風流暗愴神忽從廡下訪閒身安仁幸又逢金谷叔寳依然是璧人亂後文章多感慨别來况味話艱辛相思未得常相見有客江頭悵望頻謂用霖斯人壇坫久稱雄　願低頭拜下風窺鏡自知城北美吟詩只覺劍南工枌榆社冷風流歇江海名馳月旦公如此清才偏不偶爲君搔首問蒼穹○秋寺幾點疎鐘出翠微門前老木瘦成圍白雲半嶺磬初動黄葉滿山僧獨歸拜月狐狸空殿走撲燈蝙蝠繞堂飛西風吹盡南朝夢烟雨樓台事已非○中秋雜感鈞天夢醒隔層霄十二瓊樓望轉遥自覺年華成逝水那堪風雨妬良宵客中撥悶三升酒江上懷歸一夜潮回首玉眞清冷地不歌法曲也魂銷高詠霓裳紀勝遊仙風曾送秣陵舟三千簫管嗷嘈夜十萬魚龍變化秋幾處樓台歌水調當年裙　擅風流只今賸有昏黄月猶照江潮打石頭擬将佳節懷人涙痛灑羊欣白練裙二月烟花悲故國一家樂府唱從軍鷗浮海國憐孤影鶴唳華亭悵失羣只有主賓共岑寂滿天秋思合平分時唐蓉鏡在揚州龔黼堂嘏堂昆仲在軍中姚友梅在常熟傅用霖在松江同寓吳門者惟駱鴻祉一人而已無端佳節去逡巡棖觸羈懷白感臻萬古乾坤　明月百年身世幾愁人低頭易下思鄉涙落魄誰憐寄廡身多少大羅天上事好拈金粟悟前因○吳門秋感　浮家泛宅住姑蘇誰識今吾卽故吾濁酒千鍾澆塊壘敝裘一領歎江湖鈞天易醒遊仙夢鄉里難乘下澤車風雨閉門工索句不将清興敗催租懊惱風塵眼倦開婠娃宫冷長青苔無多風月歸名士如此山川感覇才欲採蘼蕪歌水調可憐麋鹿走蘇台一林楓樹蕭疎甚寫出行人弔古哀王師三捷鄉關復兩部鐃歌次第聞已報全軍圍鐵甕可能歸路扼金人時句容溧水相繼收復官兵進攻鎭江西風鼙鼓嚴城急北固江山戰壘新寄語從征諸将帥勳名珍重畫麒麟江湖流落髮鬅鬠剩有唐衢涙數升蹤跡自憐旋磨蟻遭逢誰是得霜鷹秋風禾黍頻嘶馬夜雨梧桐獨剪燈願乞江郎一枝筆儘将心事寫吳綾○百培山弔李小平鴻勳都督匹馬經過五丈原書生有涙哭忠魂悲生甲帳三軍涙血漬靴刀一死尊遺恨黑山猶有賊傷心白狄不歸元東南保障功非細多少蒼生感舊恩○酬趙頻江崧懐人佳句寫烏絲綽約丰神絶代姿除却漁洋詩老外無人解唱冶春詞息影空山守寂寥名心肯説竟全銷慙無一管枚生筆不敢錢塘賦看潮書來勸余赴鄉試○秋寒刁斗森嚴靜不譁受降城上隱悲笳角弓盤野日無色鐵甲生凉霜有花大漠飛沙朝出臘西風吹夢夜還家十年征戌邊關老敢爲愆期怨及瓜[  句曲曹政修敬可氏著]  
　　曹君政修字梅生一字敬可句容坊郭閒人也賦姿頴異博學能詩年甫舞勺卽補博十弟子員稍長詩益工受知於趙伯庸觀察時際粤逆下竄白下諸名宿流寓於容者率皆騷壇健将名噪當時梅生與之把盞聨吟殆無虚日洎丙辰城陷梅生避居吳下丁己返容庚申再陷梅生夫人罵賊死節梅生渡江避居古鹽凡遭際之阨塞道路之艱難盡發於詩展卷一讀不知是血是涙也壬戌梅生卒丙寅獲是稿於黄君子嚴處珍閟巾篋垂二十載今因許君冠伯欲携至申江廣爲傳播特錄出以示許君並識其顚末云爾[  同里張瀛謹跋]  
　　曹梅生前輩吾鄉之善詩人也惜元生也晚常以未獲一見爲憾甲申桂秋因事旋梓里適張君步洲以梅生遺稿出示元展卷一讀悲歌慷慨如見其人張君云此稿己藏二十年與其秘之笥篋何如公諸同好囑元擕至春申代爲傳播爰商之董君筠孫請其先登申報藉發幽光待有合刻再行附印是爲跋[  甲申秋九月句容許兆元謹識]  
[上海北市絲業會舘籌賑公所施少欽經收山東賑捐十一月廿七八日第五百廿五六次清單]  
　　滕邦彦勉力子合七元王藍堦藥資移助求病速愈四元香邑盧秀川三元王不留名求家中人口平安二元浙浙江上虞縣人求母病卽痊二元嘉興郭敦甫因病愈一元○嘉定縣署劉君佑之來富貴源頭同字二次一千七百八十五號册朱容德朱崇德二户各四十元伊何人欲度亡人子朱懷德毛樹德王專儀五户各二元是誰人心餘力薄人栽杏軒存素子隱名氏不求報人放浪生不留名五湖漫客無心道人空空子渺渺子守鶴道人施梅生換鵝子十五户各一元隱名氏揅經軒竇昌言劉萬興沈永興朱菊隱主人朱問松軒七户各六開一元蔡合隆朱泮卿朱永甫三户各錢二百文以上三十二户合共來洋一百零五元虚對開五元四開三元錢六百文○蘇夢菴蔡鐵菴合募萬善同登昌字一百一號册孫燕秋程疑園唐子節三户各二元孫少英孫變石會金主張第花蘇夢菴孫愧鶴孫健鶴蔡縷僊學魯鄭楚材蘇解林炳忠杜舜欽林翰之吳鏡英十五户各一元陳魁憐唐日均合一元徐琳增頌增合一元楊　棠耀珊合一元曾少卿張熙堂合一元歐壽均瞿家錄合一元蘇侣笙曹躍溪二户各五角以上二十五户共合來洋二十七元係閩中杜堯臣先生五秩榮慶先生囑以祝儀助賑○粤東浣雲書屋代募黎玉臣三十元蔡星垣十元李敬亭陳琼圃二户各五元梁端普黎璧臣二户各三元黎少樸二元陳平鑑黎恪臣二户各一元以上九户共洋六十元合規銀四十三兩二錢○吳垣了願人募昌字一千七百三十八號册還願人二元程雲記程朗甫河閒氏碧螺山下客願從居知還室六户各一元澗上草堂虚心子莫釐樵子五湖散人四户各半元恆孚錢六百十五文世德堂三百文桐陰書屋二百文以上廿七日○陳可雄洋二十四元蘇州雲遊氏王募令親二十元湘左勞人求保祿命延長将衆友賀儀移助十六元吳淞如意子求病速痊六元田吉記五元松江張松蔭求妻病愈永不復發并求得子五元同善氏二元求麟氏二元錢清甫二元薛安素求病速愈一元定海無各氏規銀二十五兩○朱君逸雲　富貴原頭同字二次四千二百二十一號册朱逸雲一元袁成智一元北橋蔡郁昌如二户各虚對開一元朱門楊氏六角孫苑三四開二元陸翼坪穎川陸門汪理亭　錫麒四户各五角朱鴻思朱鴻忠劉裕徵黄少雲四户各三角不留名朱鴻惠朱鴻恩朱鴻志朱姓順女蘇彙坪勉力氏七户各二角吳聿修錢三百文以上二十二户共合來洋七元虚對開二元四開三元凡開一元五分一元錢一百九十一文○杭垣吳君募昌字一千一百四十七號册悔齋代經懺超度亡兒道豐二十元○太倉程君光銘募昌字一千二百五十六號册王德卽一元張芝林李積善堂二户各五角以十三户合來洋二元又募昌字一千二百六十號册曼陀羅求萱堂益壽康健二元○杭州同善堂丁君募昌字六千四百八十一號册鼎和典棉衣欵十元又募昌字六千四百八十三號册泰和典棉衣欵十元汪虎文棉衣欵四元無名氏棉衣欵二元孫心田方增卿葉夢賢白心愿四户各棉衣欵一元又募昌字六千五百十五號册鼎泰典棉衣欵十元又募昌字六千五百十七號册誦芬堂十元又募善興典棉衣欵十二元○葉君楚州潘君仲溪仝募昌字一千五百七十七號册江陰棧鹽公堂二户各三元井　五元○杭州同善堂丁君募詒經堂鄭舊棉衣一百件又募同字二次六千二百五十二號册黄石年舊棉袍一件孫心田孫厚載汪子通曹子鳳無名氏曹思霖汪虎文汪召棠汪子性汪子嘉方增卿方永林方永城十三户各舊棉衣一件葉朝陽葉夢賢二户各舊棉袴一條○慈溪王縐布十三疋絨布八疋由蔡同德交來○朱君養齋經售彩票九張計洋十八元○本公所售出彩票兩張計洋四元以上二十八日 
 
 

Page 10

 
 
[光緒十年十一月十七日京報全錄]  
　　宫門抄○直督李奏審明定擬摺○大臣謙奏調補糧捕同知摺○大臣劉奏請對調守備摺子○又奏請附祀專祠片○船政大臣張奏爲請准知府仍回原省試用夾片○十一月十七日吏部翰林院正黄旗值日吏部引見三十七名侍衛處二名○豫王耀年各假滿請安○陸潤庠謝授侍講恩○八額駙續假十日○湍多布續假十五日○召見軍機○○大學士直隸總督一等伯臣李鴻章跪奏爲審明殺死一家二命兇犯按例定擬仰祈聖鑒事竊據前署南宫縣知縣嚴暄詳報民人韓大剩挾嫌殺死趙大小等一家二命並砍傷趙曹氏等平復一案當經批可轉飭研審兹據該縣審明擬議由冀州知州吳汝綸詳經臬司松椿勘轉前來值臣駐津飭委藩司崧駿代審無異臣復加查核緣韓大剩籍隷南宫縣向在口外傭工與趙淋山家同村先無嫌隙其父韓汶結自光緒六年與趙淋山之妻趙曹氏通姦趙淋山並不知情韓汶結曾将皮箱借給趙淋山家使用九年冬間韓大剩由口外散工回家聞村人談論趙曹氏與伊父有姦後往趙淋山家見有伊家皮箱又見趙淋山幼子趙大小等時向韓汶結索討吃食從此與趙淋山家有嫌見趙大小等亦遂厭惡十年四月十八日晌午韓汶結有事外出趙大小等復往索討韓大剩用言回覆詎趙大小等不走再三纒繞韓大剩觸起前嫌起意将趙大小等致死順携桌上菜刀向砍趙大小卽領趙三小向外逃走韓大剩追上将趙大小揪跌倒地用菜刀連砍傷其顖門左額角左眉左顋頰鼻梁右肩甲趙大小喊痛滾轉韓大剩又砍傷其腦後項頸劃傷其脊背趙大小立時殞命趙三小在旁哭泣韓大剩以卽揪住用菜刀砍傷其顖門右肩甲腦後髮際劃傷其右後肋倒地殞命韓大剩自思連斃二命總須抵命不如将趙曹氏一併殺死卽持菜刀前至趙淋山家時村人張韓氏正與趙曹氏閑談韓大剩走進屋内将趙曹氏驄門右乳砍傷趙曹氏用兩手遮護又砍傷其左手指右手背張韓氏上前拉勸亦被砍傷右膝適地方趙時走至奪下菜刀将韓大剩拴住趙淋山在外聞信亦卽回家報經該縣驗訊據各供晣前情不諱覆詰不移案無遁飾查例載殺死一家非死罪二人者斬立决梟示酌斷財産一半給被殺之家養贍又軍民相姦者姦夫姦婦各枷號一個月杖一百此案韓大剩因挾趙曹氏與伊父韓汶結通姦之嫌並因其幼予趙大小等時向伊父索食心生厭惡適趙大小等復向該犯𦆑繞頓起殺機用菜刀将趙大小趙三小一併砍斃並砍傷趙曹氏與拉勸之張韓氏平復殊屬兇惡不法趙大小趙三小係同胞弟兄一家二命韓大剩除砍傷趙曹氏等平復輕罪不議外應依殺一家非死罪二人例擬斬立决梟示左面刺兇犯二字照例酌斷財産一半給付被殺之家養贍韓汶結與趙曹氏通姦均係軍民相姦例各枷號一個月杖一百韓汶結枷滿折責發落趙曹氏照例杖决枷贖仍交本夫領回聽其去留趙淋山訊無知情縱容情事應免置議除俻錄供招咨部外所有審明定擬緣由理合恭摺具奏伏乞皇太后皇上聖鑒勅部迅速核覆施行謹奏軍機大臣奉旨刑部速議具奏欽此○○奴才宗室謙禧跪奏爲揀員調補圍場粮捕同知要缺以資治理恭摺具陳仰祈聖鑒事竊查奏定章程内開所有圍場粮捕同知一缺應於熱河州縣内揀調如無堪調之員再於口外揀發及勞績保留熱河補用人員内曾經委署地方並無貽悞者酌量題署如不得其人再由内地現任理事撫民同知通判内曾經署理州縣及滿漢州縣内堪以勝任之員請調如此等人員現居要缺照例咨部由旗中曾任理事撫民同知通判州縣各員帶領引見請旨補放至題署人員俟一年果能辦理裕如再請實授如不勝任立卽撤回其調補及實授之員三年俸滿後如係循分供職撤回内地均仍以原官卽補果能整頓地方仍照定例出考保題等因在案今圍塲粮捕同知李天錫三年邊俸期滿據熱河道富華詳經奴才咨會直隸督臣咨部開缺所遺圍塲粮捕同知一缺地方遼闊政務殷煩係口外新設最要之缺非精明幹練之員不足以資治理查有朝陽縣希凌阿現年四十九歲係鑲紅旂寳印佐領下人由官學生報捐筆帖式咸豐八年補授都察院筆帖式同治元年京察一等奉旨記名以理事通判用欽此二年調補倉塲侍郎衙門筆帖式三年隨辦海運出力經倉場侍郎保奏以理事同知通判儘先帶領引見並賞加同知銜奉旨依議欽此四年五月隨辨海運出力經倉塲侍郎保奏俟補理事同知通判後賞加知府銜奉旨依議欽此六年京察一等復奉旨記名以理同知通判用欽此七年二月初九日奉旨補授通州理事通判四月二十日到任光緒二年二月調補豐甯縣知縣六月初二日到任三年正月調署赤峯縣知縣二月二十三日到任四年九月調補赤峯縣知縣十月初九日丁親母憂交卸是年十二月因在赤峯縣任内拿獲首要盜匪經前任都統延熙彚案保奏俟服闋後以知州仍留熱河儘先補用五年三月請咨回旗守制七年正月初九日服滿起復三月初十日經欽派王大臣騐放十一日覆奏堪以發往奉旨依議欽此四月初十日在部領照起程五月十二到郡八年八月經前任都統額勒和布奏准試署朝陽縣知縣是年十月二十六日到任九年十月試署一年期滿復經前任都統繼格奏請實授十年二月十三日接奉部覆准其實授查該員希凌阿才具開展辦事勤能於地方一切事務均能認眞整頓措置裕如以之調補粮捕同知實堪勝任核與定章亦屬相符由該道富華具詳前來合無仰懇天恩俯念邊缺緊要准以朝陽縣知縣希凌阿調補圍場粮捕同知於地方大有裨益如蒙俞允該員由朝陽縣知縣調補圍場粮捕同知應照熱河州縣揀調成案辦理母庸送部引見所有遵照定章揀員調補圍塲粮捕同知要缺緑由謹會同大學士直隸總督臣李鴻章合詞恭摺具奏伏乞皇太后皇上聖鑒再所遺朝陽縣一缺俟粮捕同知缺奉文准調後再行照章在於熱河候補合例人員内揀員請補合併聲明謹奏軍機大臣奉旨吏部議奏欽此○○欽差大臣督辦新疆軍務兵部右侍郎二等男臣劉錦棠跪奏爲揀員對調守備員缺恭摺仰祈聖鑒事竊臣接准烏魯木齊提臣金運昌咨稱借補巴里坤鎭標中營守備陳登魁籍隸鎭西廳例應廻避揀員對調隨查有烏魯木齊提標右營守備吳得喜係蘭州府皋蘭縣人與巴里坤鎭標中軍守備陳登魁對調與例相符咨請查照核辦等因前來臣察看得烏魯木齊提標右營守備吳得喜堪以調補巴里坤鎭標中軍守備員缺其所遺提標右營守備員缺卽請以該守備陳登魁調補一轉移間員缺相當人地均各得宜與例亦屬符合如蒙勅部換給該員等札副令其任事以符定制除飭取該員等履歴清册至日另咨送部查照外謹會同陜甘總督臣譚鍾麟烏魯木齊提臣金運昌合詞恭摺具奏伏乞皇太后皇上聖鑒訓示施行謹奏軍機大臣奉旨兵部議奏欽此○○劉錦棠片再道員羅長祜立功後積勞病故經臣奏荷恩綸署甘肅阿克蘇道羅長祜隨同劉錦棠辦理新疆軍務决策制勝所向有功籌辦善後事宜亦能盡心區畫深資得力兹以積營病故着加恩交部從優議卹並将該故員戰跡事實宣付國史舘以彰勞勩欽此煌煌天語竹帛比華袞而彌榮藐藐孤臣帶礪共山河而並壽有勞必錄無美弗彰凡在同袍孰不聞風感泣勉圖効命於疆塲至建祠曠典非臣下所敢擅請聖訓周詳尤應欽遵辦理惟念羅長祜前驅効力原隸浙軍其戰跡事實業經先後奏明不幸齎志以終實能以死勤事切同仇而思将帥悵聽鼓鼙感遺愛而念循良悲悽棠杜兹據署知州陳名鈺呈報該故員靈櫬已於本年八月十二日就道東下所屬𦆑民扶老挈幼攀舁伏道欷歔泣涕顓蒙之性去後之思愛戴不能自已盖其平日之綏輯拊循實亦有足多者除俟其靈櫬行抵哈密由臣派員護送回南外合無仰懇天恩俯允照道員張宗翰附祀成案准将羅長祜附祀勅建原任廣東陸路提督臣劉松山蘭州省城專祠以妥英靈而昭激勸出自鴻施是否有當理合附片陳明伏乞聖鑒訓示謹奏車機大臣奉旨着照所請該部知道欽此○○張佩綸片再杳三品銜道員用江西試用知府孫孚侃於光緒六年夏間經前閩浙督臣何璟奏准調閩差遣樸寔耐勞綜理精密本年閏五月間微臣到閩會辦防務調營差遣隨駐馬江艱苦卓絶深資臂助惟調閩将近四年之久格於例章未便請留閩省補用臣已奉旨母庸會辦軍務請員在閩歴奉差委及在營均無經手未完事件相應請旨飭令孫孚侃仍回江西原省試用謹會同福州将軍臣穆圖閩浙督臣楊昌濬福建撫臣張兆棟附片陳明伏乞隔鑒勅部知照施行謹奏軍機大臣奉旨吏部知道欽此 
　　本報恭錄邸抄計已錄至十一月十四日昨午信班到滬祗帶有十七日以後數本想十五六兩本或由别班遞至也兹故先将十七日京報照登以慰閲者先覩爲快之意[  本館附識]  
 
