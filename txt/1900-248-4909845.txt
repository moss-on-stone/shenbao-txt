# 1900 - 248 - 4909845

 

Page 1

 
 
[勸募救濟兵災捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲救濟善會其宗旨與泰西紅十字會相同併資送遇難之人遄回故里此眞莫大陰功也敝協振所辱承諉唾勸募捐資如有義士仁人慨發慈悲傾囊以佽者不拘多寡司是善緣請及早擲交本館協振所隨時彚解俾孑遺黎庶荏席同登翹企仁施迫切以待肅此謹曰惟冀垂靑 
[弭亂說]  
　　自北省義和拳匪借仇教爲民揭竿倡亂起由山左蔓延京畿誤國庸臣信其邪術妄謂書符念咒足禦外人相率縱之庇之任令輦轂之下暴戾恣唯放火殺人肆無顧忌而涿州天津一帶尤爲匪人嘯聚之所跳刀拍張恣意横行千里拜畿腥聞遍染蓋幾幾乎直隷一省無一處無拳匪矣迄乎聨軍入京慈與出走若輩或散而之東三省或率衆西趨或爲官兵所誅或爲聨軍所殺死亡相繼幾如敗籜之隕秋風狡黠者知螳臂不足以當車爲之匿跡銷聲漸行蟄伏朝廷顧瞻時勢知亂民實難依恃友邦不可失歡特派重臣與各國議和各國篤念邦交慨然允許海宇人民北望燕雲方以爲自今以後中外睦誼重敦吾儕小人可復覩昇平之盛矣執筆人曰噫是豈易言哉夫此次中外之啓釁於拳匪而拳匪之敢於稱兵作亂者實由於昏庸謬戾之滿洲諸大臣顚倒糊塗以邪爲正以是匪膽愈熾大肆披猖今雖各國挾其兵威聲稱如欲議和必須中國先將匪徒盡力剿洗無論昏庸謬戾之諸大臣心存庇護不肯大張撻伐之威卽使自悔前非幡然變計而數十萬醜類豈能聚而殲旃且旣縱容之於先忽又懲創之於後激而生變亦在意計之中此中國自剿之難也如謂各國代爲剿滅則若輩聚散無常聚則千百成羣豕突狼奔紛然爲亂若一遇外兵追剿則必四散逃潰棄其軍械卽與平民無殊在各國旣不能玉石不分一律痛加殺戮則若輩根株未絶終難免死灰復然此各國代剿之難也有是二者故吾謂議和之說雖各國顧全大局不難悉捐嫌釁重聨盤敦之歡而惟此蠢蠢亂民終是隱微之患卽幸而暫時安謐然一至和局旣定傳教之士接踵而來恐伏莽之在山巔水涯者恃其强梁必仍起而爲難吾恐自今伊始欲求一日之安而不可得矣然則爲今之道奈何曰中國而不欲治平也則已中國而如欲治平則必先屏棄縱容拳匪之人而後足以遏亂源而弭後患蓋拳匪之所以侈然無忌者以有人爲之庇護耳今使朝廷特降諭旨明正其庇匪之罪放流誅殛有差如是則匪徒旣失奥援自不敢再肆鴟張各國見首惡已去亦知國家實無庇匪之心諸事當可和平商酌從此化干戈爲玉帛似亦不至甚難否則目前雖勉强言和而餘孽未淸必至不轉瞬而卽滋禍亂善後之事豈不難之又難哉 
[俄人之言]  
　　香港循環日報登聖彼得羅堡來電云近日俄廷電致美國政府力言我俄並無謀取中國土地之心其在滿洲境内所爲不過欲以兵力自行保護耳至所占牛莊商埠一俟大局平定卽須撤退守兵惟他國或致有碍於俄則又當别生計較也 
[英報之言]  
　　香港循環日報登倫敦來電云英國各日報皆力勸英廷不宜將駐京之兵撤退蓋恐兵退則禍亂旋生其事不堪設想故卽使别國全軍退出我英兵亦當留駐京師也 
[瞻仰宫禁]  
　　西字報云西歷八月二十八日卽華歷八月初四日京師各國聨軍相約至禁城瞻仰入自南門見宫殿連雲率多頽廢玉階金砌閒衰草離離臨風摇曳尚餘内侍數人在房廊棲止覽畢遂由北門而出别無舉動是役也以俄兵爲最夥至各國車士則數其寥寥也 
[天津近况]  
　　香港循環日報登津郡來函云天津租界中市面業已次第振興惟華人晚間出行須帶護照否則西兵疑爲奸細必嚴詰再三聞各華商均擬遵備護照來津相與照常貿易矣 
[飭催供職]  
　　金陵訪事友人云省垣爲人文薈萃之區其由異途出身者固不乏人而登甲榜入木天供職部曹洊居淸要者亦復人多於鯽自北省拳氛不靖各京員紛紛請假出都日前兩江督憲劉峴莊制軍欽奉上諭大旨以乘輿已隨慈駕臨幸太原京員扈蹕而西者十無二三實屬不敷差遣著各省督撫查訪籍隷該省向供京職之員現在曾否回籍其已經回籍者卽著迅赴行在當差尚未回籍者向家屬訊明該員現在何處亦卽飛飭寄居之處地方官催促就道等因刻下已欽遵通飭各州縣官查明辦理矣 
[奉飭籌防]  
　　金陵訪事友人云兩江總督南洋通商大臣劉峴帥老謀勝虎先事防維當拳氛初起外釁甫生卽飛飭沿海沿江各要隘防營嚴爲之備旋復與各國訂立互保南洋條約東南半壁賴以安全邇又電咨長江水師提督江南提督曁南洋兵輪船總統齊集省垣籌商防務有知者謂日前峴帥欽奉皇上由行在所頒上諭飭各疆臣謹遵前次各保疆土之諭嚴防外侮毋得稍涉疏虞故欲與諸提鎭會商一切也 
[滬電將通]  
　　由大沽以達烟臺添設少中電線此已紀諸昨日報端矣兹得天津來電云此線另由烟臺通至滬上刻亦將次告成祗須與吳淞岸上之線接連卽可傳消遞息若是則南北三千里音信瞬息可通更何患天雁河魚中途阻滯哉 
[法艦抵潤]  
　　鎭江訪事友人云本月十三日有法國兵船一艘駛抵京口下椗江心蓋用以保護彼國旅華人士也常鎭通海道鎭江關監督長久山觀察深恐居民驚慮爰飭水陸總巡周錦堂都戎及洋務局委員邵大令文炳各帶差役勇丁在江干照料艦中失士並不登岸故人心得以安謐如常 
[續禽票匪]  
　　鎭江訪事友人云前者新勝水陸各營管帶徐都戎懐禮曾拘獲散放富有僞票之康逆餘孽陳雲靑解請長江水師提督黄芍巖宫保訊明正法兹又訪知有某甲者素與會匪爲伍有潛謀爲不軌之心因飭弁勇密拿搜出富有票及諸逆跡業已解至長江提督行轅禀明宫保想訊實後卽須明正典刑矣 
[次第成禽]  
　　漢口訪事人云新堤蒲圻等處會匪滋事後業經拘獲在新隄散放富有匪票之逆黨一十二名禀請大吏批飭斬决六名旣又在蒲圻拘獲土匪五名押解至省聽候訊懲某口謝軍門有鵠復在下游獲匪黨二名押送至鄂至漢陽及漢口兩地連日迭獲逆匪多名刻均未經讞也 
 
 

Page 2

 
 
[贑省匪平]  
　　南昌訪事友人云江西玉山縣境被匪竄擾本館已迭紀其事於報端兹聞官軍會同團勇分投剿捕匪徒遂竄至廣豐彼處亦有官軍立卽督隊痛擊匪徒知不能敵遂紛紛四散目下贑省已無匪徒蹤跡矣是誠如天之福也 
[汀中匪耗]  
　　漢口訪事人云湖南岳州一帶近有土匪肇亂殃及居民撫憲兪廙軒中丞開之立卽選派精兵若干名馳往剿辦然係得諸傳聞不敢决其確否也 
[詳述蘇省獄犯反獄敗露情由及第三次决囚事]  
　　蘇州長元吳三縣獄所禁各犯陰圖反獄先期敗露兩次斬决若干名此已紀諸前報矣昨日姑蘇采訪友人又飛函相告云此事實由吳縣獄所禁著名梟匪曾某爲首七月十一日約同諸囚在獄轟飮期於中秋夜起事時南匯已誅土棍金昆秀之弟金雲飛方禁獄中某日其妻某氏入内探望各犯給以洋銀二枚諄囑代購强水及銼刀等物有間雲飛私語之曰卑人旣陷獄中不得不與若輩佯爲結納然幸逢恩赦尚可望一線生機卿切勿受若輩之愚以致自罹法網也氏頓悟頷之而去閱數日復携酒肉至各犯向索前者囑購之物氏以偶爾遺忘對各犯遂遷怒於雲飛羣欲以老拳相贈氏堅稱物已購得當卽携來各犯聞而忻然始得冰消瓦解及出卽將情密告獄卒獄卒飛禀典史某少尉少尉聞之大駭立卽詣縣禀陳縣主田大令正在躊躇驀得無錫縣某大令密函備述由省解回之重犯金某所白情由遂將雲飛提出研訊雲飛將曾犯如何起意如何設謀如何約期如何舉事和盤托出如數家珍大令遂會同長洲元和二縣主蘇王兩大令趨詣撫轅禀白護撫憲聶仲芳中丞亟電達兩江總督劉峴帥旋得峴帥覆電擬將諸犯之業已訊實詳部者悉行正法爰於十二日先斬二十六名十四日復斬元和獄内所禁之十九犯迨十七日午刻蘇州府濮紫泉太守會同三大令及中軍守備督帶緑營兵五哨至長洲縣獄提出斬犯十九名吳縣獄提出四名共二十三名綁赴北寺大校塲處决自府轅以至校塲聚而觀者如山如海咸謂吳中决犯從來未有如此次之多者 
[京山民變]  
　　漢口訪事人云近聞湖北京山縣境有土民聚衆抗糧情事上憲以爲亂民固應重辦然恐上官亦不善措施爰委某員前往查明然後酌量辦理 
[梟棍勾連]  
　　松江訪事人云邇來匪燄日張動輒擄人勒贖雖煌煌然監司大員如韓古農觀察者亦敢輕於嘗試小民更無論矣然必有無賴棍徒互相勾結始得擇肥而噬惟所欲爲前月北鄉姚家角富户沈姓被擄贖回後靑浦縣境天聖莊劉某及小崑山雷姓亦相繼被擄聲言非餽以番佛必當挈之遠行生入玉關迨未可必以故鄉間各富户咸有草木皆兵之懼西南鄉金山後岡等處此風亦盛洙涇迤西韓家塢人胡中操淮南王術無賴胡連生與之同族時向詐擾近更率同梟匪多人向之尋釁所拳剛鬣五頭一併被掠甲遂投金山縣署呈控匪衆聞之揚言欲刓去其目甲懼不敢返呈棍徒不法若此誠可畏哉 
[示安居民]  
　　厦門訪事友人云本月初七日興泉永道延少山觀察得蘇松太兵備道余晉珊觀察急電知日兵登岸一事現已與日總領事商妥卽日撤回爰卽出示曉諭曰照得日本兵士登岸業經本道分别電禀直隷總督北洋大臣李傅相及各衙門轉商日本外務大臣撤兵另議旋於本月初五日申刻接准上海道余來電已蒙各憲會電英美德國總領事竭力調停一面電致日本外務大臣等復經出示曉諭在案兹又接盛京卿來電云頃日本總領事奉外部電飭撤回保護書院之兵其餘相機撤回日本之兵旣奉外部撤回則地方百姓自可安業無恐合再示諭爲此示仰闔厦諸色人等知悉自示之後仍各照舊營生弗懐疑慮各宜凛遵毋違特示同日厦防同知張文治司馬亦頒出六言簡明告示曰厦門通商口岸各國商人雲集近因畿疆不靖此間亦多謡說日本派兵上岸原期保護巡緝其實並無他意爲中外所共悉現奉傅相電諭事已調停妥帖從此厦島商民可以安居樂業凡此禁暴詰奸實於良善有益但使偶俱無猜斷不别生枝節諭爾大小鋪户生理照常貿易民居一律安心切勿驚慌避匿 
[嚴查奸宄]  
　　漢口訪事人云武漢江河之濵帆檣如蟻每有匪人匿跡其際肆其狡謀刻當會匪蠢動之時防範自應嚴密上憲特加委幹員七人督率水捕等人查拿奸宄 
[稽查莠民]  
　　漢口訪事人云此間五方雜處良莠不齊平時雖有委員專事稽查然壤地過寛耳目總嫌難及刻當時事多艱上憲遂加委幹員五人分駐居仁由義循禮大智新河五坊以資稽察 
[禁米出洋]  
　　鎭江采訪友人云本月十四日丹徒縣莫嶼香明府發出告示曰爲出示曉諭事案奉關道憲長札開本年八月初三日奉兩江總督部堂劉批開本道詳釣船運往閩浙米糧應否照舊准運請示祗遵由奉批據詳已悉查此次諭旨係飭禁止販米出洋向來釣船所裝米糧係運往閩浙接濟民食與販運出洋者不同且本省沿江各釐局又係以米釐爲大宗自應仍舊准其照章取保裝運由該關給照定限繳回以免有碍餉源仰卽遵照繳等因奉批除呈報移行外合亟抄詳轉行札縣立卽遵照出示曉諭等因並蒙抄詳到縣奉此合亟出示曉諭爲此示仰米商釣船曁軍民諸色人等一體知悉爾等須知釣船裝運米糧至閩浙兩處係爲接濟民食起見與販運出洋者不同自應仍舊准其照章取保裝運由關給照定限繳回呈騐自示之後倘有無知之徒藉端阻撓索詐情事一經查覺或被告發到縣立提訊明詳辦不稍寛貸其各凛遵毋違特示 
[署篆述聞]  
　　漢口訪事人云有客自湘垣來漢述及新任湖南按察使胡鼎臣廉訪業於七月二十九日由鄂至湘旋經撫憲兪廙軒中丞委署藩篆遂於本月初四日履新所遺臬司事務暫委鹽法道湍觀察多布攝行 
[九派江聲]  
　　九江訪事人云九江爲江西門户七省通衢近者大吏見時事多艱爰添設得兵以資防堵併咨調湖北候補道孫觀察兩江記名簡放總兵王鎭軍爲總營務處復令鎭軍兼統江安軍五營觀察總理團防事宜統歸九江鎭道節制似此布置周密地方當可乂安矣○潯上近雖得雨而旱象已成市中米價漸昻上熟米每石須制錢四千一二百文次熟米亦須三千八百文左右數米而炊者無不愁眉雙鎖也○邇有無知之徒在滬上購得板印中外交戰圖入市求售英領事知之恐有傷中外和誼函請德化縣應莘臣保甲總巡史炳南兩明府會同示禁兩明府允之 
[三泖漁歌]  
　　松江訪事人云航船一業雖係載客然以帶貨爲大宗自北地拳匪肇事迄今已四月有餘百業凋零商賈交困航船寄運之物日益寥寥每一往還所得船錢幾致不敷工飯近日各埠航船之停開者計共六號亦可見市面之衰矣○前日有某國商人施彌德者帶同通事章某乘肩輿至華婁兩署拜會婁縣主屈大令卽報謁如禮繼至府署堅欲入見適府尊張太守政體違和且以商人遊歷至此無甚緊要事機遂飭人婉詞郤之翌日太守因事赴滬適前美國樂恩堂教士步惠蓮君回松與太守係舊交頗相和洽遂亦乘輿晉謁署中人以太守公出對步君乃廢然而返○日前上海縣汪瑶庭大令偕防軍統領顔梓琴副戎曁麾下健兒駕舟至閔行顓橋等處焚燬賭棚兜捕私梟帶回滬城盡法懲治兹者郡中謡傳顓橋鎭董周姓近被梟黨所嫉潛避郡城蓋因此次大令猝往捕拿疑係周遞信所致故欲與之尋仇某日致函其家謂非將被拘之七人設法釋出當取周爲質云○積竊小丹陽身矮且壯平日常暗懐利刃以致捕役不敢近前日前計誘入城行至府署前始得獲解華 
 
 

Page 3

 
 
亭縣署縣主林大令判令笞臀枷示近復訪知此犯宿案纍纍且在西門外有强姦情事種種兇惡未便寛容遂升堂覆訊飭釘鐐下獄想需從嚴懲治也 
[傅相行轅紀事]  
　　昨晨蘇松太兵備道兼江海關監督余晉珊觀察江南機器製造局總辦潘芸蓀觀察浙江候補道許觀察貞幹直隷候補道周觀察學熙川沙同知陳司馬家熊閩浙卽補副將劉副戎忠樑均詣行轅禀見○直隷候補道朱觀察福春某省候補知縣謝大令起源均詣行轅禀安○昨日午前八點鐘時接濟南德州電信各一封十點鐘時接大北公司西電一封午後一點鐘時接武昌電信一封三點鐘時接大北公司電信一封四點鐘時接金陵劉峴帥電信一封同時接保定電信一封 
[太守辭行]  
　　日前松江府知府張子虞太守因公蒞滬刻已事畢特於昨晨命駕詣道轅稟辭旋赴上海縣署言别縣主汪瑶庭大令迎入花廳茗談良久聞太守定於今明反棹雲間 
[駐勇防梟]  
　　上海縣汪瑶庭大令以縣境北新涇鎭素爲梟匪淵藪雖經兩次往捕仍恐伺隙重來爰於前日咨請駐紥一邑日暉港之晉安兩字營統領顔梓琴鎭軍撥勇一哨常川駐紥鎭軍允之遴派部下章都戎督帶前往不意梟匪依舊在彼誘賭聞掌號聲始一哄而散亦足見若輩之忌憚全無矣 
[禁售戰圖]  
　　欽加同知銜特授江蘇松江府上海縣正堂加十級紀錄十次汪爲出示曉諭事照得北方拳鄚擾亂致啓中外戰釁乃無知游民輙敢繪成戰圖刊印出售該民等祗知漁利實屬不顧利害查得舊教塲地方龔源興孫文雅兩居刊有是圖正是提辦間卽據該店主龔蔭良孫福生繳呈板片具結求免前來除將板片銷燬並飭差查禁外誠恐未及周知合行出示諭禁爲此示仰闔邑商民人等知悉爾等須知描摹戰圖攸關中外大局自示之後不得再行出售倘敢故違一經發覺定卽從重究辦如果刊有畫報立卽繳案本縣自當寛其旣往該差如有實跡許卽起同板片禀候提究其各凛遵毋違切切特示 
[疑案備查]  
　　本月十一日之夜十點鐘時德商魯麟洋行來往長江各埠之德原輪船將次開行忽有三人舁一板箱至船交與茶房倩載赴通州旋卽上岸不料自此一去不回中途茶房告知船主開箱查檢中儲男屍一具面白無鬚身穿白洋布短衫雪靑紡綢褲足穿外國襪套雲鞋船主以事關人命將屍載至通州聲請地方官相騐日前行主投英美租界公廨禀知其事讞員翁笠漁直刺卽函告駐滬各國領事及各巡捕房冀得查明原委以免寃誣 
[日兵續至]  
　　日本政府前已派兵士一百五十名乘筑紫兵艦來滬前晚又有陸師數百名乘某兵艦續至連前共六百名在楊樹浦協隆紡紗廠空棧内駐紥以壯聲威 
[法兵巡歷]  
　　昨日淸曉四點鐘時駐劄上海保衛租界商民之法越二國兵士約共一千餘名齊集法租界八仙橋畔捕房旋經統帶官傳令排齊隊伍由捕房中管牢西人及華包探孫駿發等導至西門外各處游歷一週至午刻回至徐家匯統帶官赴天主教堂午餐畢然後整隊而回 
[法界停訉]  
　　昨日禮拜二爲法界公廨訊案之期因法總領事白藻泰君赴欽命全權大臣直隷總督李傅相行轅商議要公繙譯官費亨祿君例須隨往特飭某包探持名片至讞員朱森庭明府公館禀請暫停讞政一期 
[女孩候領]  
　　日前英界包探張天林見女孩王愛琴王全弟在途啼哭詰知籍隷蘇州被匪誘拐至此售與某妓院惟拐匪已逃逸因卽解送英美租界公堂禀請讞員翁笠漁直刺妥爲安揷直刺諭令暫交官媒收管候傳其父到來具領昨晨張探投案禀稱此案經小的派夥往蘇遍謁其父均稱並無其人故特禀請核奪直刺著將二女孩發交棲流女所暫爲留養 
[上海縣署瑣案]  
　　日前本邑西鄉人顧桂汀竊取川沙人龔錫卿家衣物旋經川沙廳署捕役拘獲解經廳主陳桓士司馬訊明解回上海縣署前晚汪瑶庭大令升堂研訊顧供小的向以鋸木爲生近因失業無聊不得已而爲此乞大老爺法外施仁大令命責二百板交人保去顧稱小的無人作保大令飭加責二百板然後開釋○吳秀芳控堂姪吳海海吳柏生吳勝咸等抗欠錢糧向索行兇前晚經汪大令研訊吳秀芳供小的前充地保堂姪柏生等所有田產均未納糧小的持串往催突被渠弟兄三人扭住兇毆併牽去耕牛一頭爲此訴請訊究並將糧串呈電吳柏生供小的所欠錢糧理應完納惟並無行兇牽牛等事叩求恩鑒吳勝咸吳海海所供亦相同大令判將吳柏生吳海海二人各責一百板交差收管諭令吳勝咸從速回鄉將牛牽至署中候再訊核 
[馬路工程局瑣案]  
　　日前陳長生至董家渡同昇燭店以買票爲由乘機竊取和濟彩票四帋店夥范珩甫窺破喚令巡捕解入捕房捕頭令轉送馬路工程局總辦程雨村大令研訊之下判罰洋銀四元陳稱小的無力遵繳求寛宥大令莉枷號一月俟期滿再核○前日划船户滕阿連金有餘在馬頭上爭攬渡客以致口角紛爭由二號巡街捕拘入捕房捕頭令轉解馬路工程局總辦程大令研訊之下以其均非安分之流判令各責二十板然後麾之使去○寗波府屬鄞縣人唐錦壽賃閩人周阿大之餘屋爲小貿易邇者積欠房租洋銀二元四角前晚周向索不付以致口角紛爭三十九號巡街捕見之一併拘入捕房捕頭令轉解馬路工程局總辦程大令研訊之下命各責二十板限令月杪淸理○日前歹人徐桂生周林奎深夜在途中彳亍被十六鋪地甲夥查見解至馬路工程局總辦程大令訊明口供判令枷號在案近日忽患痢疾大令命將枷開去交人保出醫治 
[法租界捕房紀事]  
　　昨日乞兒張阿三在法界菜市街攫取某甲籃内錢數百文適被某包探所見拘入捕房捕頭令押候解送公堂禀請讞員朱森庭明府懲辦○前晚偷兒某甲在某處竊得銅水烟袋一枝某號巡街捕向之盤詰言語支吾因卽拘入捕房捕頭令押候解送公堂禀請訊究○前晚小竊陳某在招商局金利源馬頭所泊霜輪船上竊取某客衣服一包携之登岸適被某包探所見拘入捕房捕頭令押候解送公堂禀請訊辦 
[美租界捕房紀事]  
　　前晚某號巡街捕行經虹口南潯路見烟妓某氏沿途拉客有違租界章程因卽拘入捕房捕頭令押候解送公堂禀請讞員翁笠漁直刺訊究○日前虹口篷路唐姓之妾某氏忽席捲所有而逃唐追尋無著遂投捕房報請緝查昨經包探沈翠濤將氏尋獲解入捕房捕頭令解送公堂稟請訊辦 
[代收救濟北省被難士商捐欵處]  
　　上海交北京路慶順里救濟善會公所申報館協振所杭州交淸和坊巷鼎記錢莊蘇州交東大街同元錢莊廣東交源豐潤票號寗波交北江下富康錢莊紹興交保昌錢莊又杭州慶福綢莊江蘇中市仁和錢莊亦可代收湖州未定候陸純翁示悉再補陸純伯樊介軒席子佩胡二梅楊允之胡仲巽壽康莊屠雲峯中國銀行陳笙郊崇餘莊袁聨淸承裕莊謝綸輝源豐潤王眉伯廣東源豐潤王晉叔蘇葆生丁小舫蘇州仁和莊倪錫疇同元莊陳瀚如延元莊盧少棠杭州保泰莊丁信之寗波富康莊彭集齡紹興保昌莊高雲卿煤炭公司陳樂庭杭州鼎記莊潘赤文鎭江申義善源票號焦樂山浙紹紹厚孚錢莊許笑雲同啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界晚堂瑣案]  
　　程方氏控王雲高欠銀不還讞員翁笠漁直刺准詞飭差提案前曉倩襄讞委員張柄樞司馬研訊程方氏遣抱程升投案訴稱光緒十一年至十四年王浼朱銀德介紹陸續向家主母借去洋銀一百八十五元立有肇據言明二分起息迄今本利無償叩求追繳王供小的係蘇州某縣人程方氏前在四馬路開設妓院小的卽傭於伊處此項實係妓女張琴香所欠帶擋後張妓逃逸無蹤小的無可如何處定每月拔還洋銀兩元現因無力措還致被控案尚求明察司馬謂王狡供圖賴情殊可惡著掌頰一百下限一月内如數淸償違干重比○大方棧主周師堂控執事人楊興茂串同項春榮欲盤此棧旋忽悔議前晚直刺倩張司馬提同另案管押之朱立庭楊興茂研訊周供小的開設大方棧已閱多年現因市面不佳以致虧累將棧召盤不料楊串出姘婦阿珠商通前開吉陞棧之項春榮至棧議租言明每月租價洋銀六十元繕立筆據小的遂將棧交項收管乃承接未久虧累甚多以致避匿租金分文無著求恩訊追楊供租棧時由周與項自已關說事與小的無干求鑒朱供小的在大方棧司帳前者楊偕項前來議租此棧實係小的作中小的尚有押櫃洋銀三百元求恩一併追給司馬將朱交周帶回楊交妥保出赶緊尋項理楚違干重比 
[英美租界公堂瑣案]  
　　包探劉森堂禀稱前日徐阿寳周林林方有定持酒至楊樹浦向印度兵求售並未領得照會顯違租界章程且恐印兵酗酒横行是以拘案請究方供小的祇售去酒三瓶徐周同供小的等祇售去一瓶無知悞犯尚乞鑒原讞員翁笠漁直刺商之白繙譯判將方枷號一禮拜周枷號五日徐枷號三日○包探陸阿九禀稱王阿裕陳金元在北河南路擺設賭攤傾人腰槖稍不遂意竟敢行兇計朱氏見而排解致被毆傷並搶去金押髮簪一枝幸經小的緝獲送案請懲王陳狡賴不承直刺判令將王押捕房五月陳押捕房三月金押髮𥊍給還計朱氏○包探沈翠濤稟稱無賴孫雲山强搶尹海泉家小孩耳上所帶金環適經小的所見拘入捕房今特解請訊究尹投案聲訴前情孫俯首求恩直刺判責一百板○三百七十五號華捕禀稱高金華至某馬頭上貨棧内竊取洋人惠所存毛巾一包是以解請究辦直刺判押二日○周蕭氏控沈阿壽行竊東洋車沈認竊不諱直刺判責一百板贓給還失主○包探顧福其禀爯張阿紅專開賭楊誘人博　前日與張阿福因賭口角經一百七十六號華捕拘獲今捕頭倩小的解案請究張阿紅供小的專製火油箱每晚閒暇無事偶然遊戲圍坐抹牌突被張阿福搶去洋銀五元求恩追給張阿福供小的實與同賭不敢攫銀直刺判罰張阿紅洋銀四元張阿福管押三天 
[皖省官報]  
　　八月初九日知縣伍芳榛辭奉赴湖北採辦貢物巡檢劉璲章知接帮查東門内外街道典史范守正知接帮查西門外街道○初十十一日茫翎三品銜遇缺先補用道郭蘋藻到懐寗人號潤齋陳宏蓮辭委解南字營餉赴金陵府經喬仁鑑到解軍米銀赴淸江回巡檢周境菡誰奉仁知留省補用○十二日望江縣何恩煌到並辭指分安徽試用縣丞宗繼之到江蘇人候補知縣藍和光知奉撫台委出省公幹○十三日缷辦中梅河厘卡調辦華陽厘卡知府林載亨到知縣陳正源知奉湖北撫台調赴湖北 
[上海北市絲業會館籌賑公所施子英經收山東崇明賑捐五月初一至三十日第七十二次淸單]  
　　七月初一日問渠來手洋七元○初二日潘駿甫經手沈門潘氏病愈還願洋五十元陸門戚氏求分娩時保佑母子平安康健二元○初三日求安氏洋廿元隱名氏代子節生贅求免災疾二元存心氏一元○初四日汪采卿洋五元○初七日吟芳廬潘洋九元無名氏求病愈二元黄門戴氏完願一元○初八日鮑維周求子珪病愈洋十元周瑞謙還願二元無名氏銅洋三元○初九日河南新野署錢印繩祖爲次郎十齡酒水資移助由蔚盛長來漕平銀十兩合規元十兩零七錢五分五厘寄寓東洋爲子求安洋五元○十四日曁陽孝義堂斯求女病痊洋十元程佩珍五元平湖厘局安逸居士爲内人桂英求保胎前產後大小平安三元松江丁得萱爲妻欠病求愈二元○十五日瞿門朱氏求病愈洋十元九江吳厚夫代友禮力移助一元○十七日松江王宋鍔求女病速愈洋五元○十九日不書名求母病愈合家平安洋十元銅洋三元蘇州元裕易隱名子求平安洋五元鳴鶴塲葉雪航二元松江不當名林爲祖父冥壽經資移助二元○二十日沈姓洋十元○廿二日杭州恊德善堂紹賑餘欵移助山東大洋六元小洋九百角對開二個花洋一元銅洋十四元文始堂病痊還願洋一元○廿五日福建丁衛氏求闔家平安由蔚長厚來重洋五十元合規元三十五兩七錢五分不總名洋一元○廿六日如皋緊堯欽募貽謀堂善士洋四十元杭州恆豐順募敬修堂主人完願洋九元小洋十角揚州延年客戴爲故僕萬　　冥各洋一元○廿七日日昇昌來晉省無名氏洋五元沈果齋四元王梅林花銀一兩共三户合規元兩八錢一分○三十日京兆郡洋一百元○五月份共收規元五十四兩三錢一分五釐洋三百四十一元對開洋二元扯七四零八七五合規元二百五十三元三錢七分九釐　洋一元小洋九百十角扯六八五合規元六十三兩零二分以上共收規元三百七十兩零七錢一分四釐銅洋二十元連前共收規元十二萬七千八百九十八兩四錢七分七厘銅洋一百九十七元一角 
 
 
