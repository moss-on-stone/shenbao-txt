# 1880 - 12 - 4902410

 

Page 1

 
 
[蒐書] [  本館告白]  
　　啓者本館以刷印各書籍發售爲常如遠近　諸君子有巳成未刋之著作　將問世本館願出價購稿代爲排印抑或俟裝訂好後送書𢿙十部或𢿙百部以申酬謝之意亦無不可總視書之易售與否而斟酌焉再如藏有世上罕見之本宜於重刋者本館亦可以價買或送𢿙十部新印之書籍以報謝至原本於刋成後仍可　繳也現在賣承申報之人隨處皆有若以書籍託交寄下諒不致悞或託信局寄來亦可接信後亦𢿙日內當奉覆耳 
[論包探被告]  
　　天下事有一利必有一弊能嚴防其弊而後可收其利否則弊端百出所謂利者安在哉近來包探之被告發者屢見於報此非佳联也洋塲之有巡捕包探原以爲愼防姦盜訪察稽查之用故本埠五方雜處品類不齊而中外相安不敢紊亂妄爲蓋得力於巡補包探之力居多有巡捕以資巡綽而宵小無從混跡道路無滋事之虞有包探以偵探匪踪而盗賊易於破案閭閻可安枕而臥其有利於地方顧不鉅哉而無如充當此役者不能人人奉公守法日久弊生巡捕則有妄打平人之事包探則有私刑索詐之情此風之長豈無所由來哉夫捕房之有包探猶中國衙門捕役之有夥伴也中國捕役其狥私舞獘私刑吊打勒索贓物等事往往而有然其權猶自捕役操之而夥伴不過從旁加功不敢擅作威福也巡捕之所以優於捕役者以有捕頭統之苟捕頭秉公守正則巡捕不敢妄作而包探之設但取其跴緝匪類探聽盜蹤以作捕頭之耳目原不准其私自作威無如充包探者自以爲事權在手可以恣行無忌苟有觸迕睚眦必報此等包探始則假公以濟私繼且因私以廢公以此輩爲耳目其不壅明而塞聰者幾何哉以捕頭耳目所不及而假手包探此猶州縣之假耳目於胥差也今之州縣衙門胥差無不虎而冠者盖官則信之斯彼恃其本官之信任而得以上下其手凡遇訟事原被告爭先饋遺視其所送之多寡以爲曲直旣滿其欲卽於本官前顚倒是非混淆黑白一不遂意卽作威作福在外恫喝鄕愚需索詐優無惡不作而州縣若傀儡然聽胥差之提掇播弄無所底止此風盖由來久矣卽有知其獘者以爲胥差不足深信于是倚其親信家人以爲是莫子欺也然其弊或亦不减于胥差及易而倚任於幕友而其弊仍不免也又易而倚任親戚子姪而其弊仍不免也不幾疑天下無可信之人而事事必須親歴則又無此精神無此政體其術誠兩窮矣然而英明之州縣未嘗不用胥差而胥差不敢欺未嘗不用家人而家人不能蔽未嘗不用幕友親族而皆不得公然舞獘於其間若此者豈其人大異於衆哉亦惟勤於稽察愼於防範定其章程嚴其賞罰如是而巳矣今包探之敢於舞獘者以捕頭信任之故也夫捕頭未嘗不秉公辦事凡有包探偶被告發莫不立時提到飭送公堂以憑質訊而若輩尙敢以身嘗試此其故何哉如曰爲包探者受怨必多故易於爲人誣陷此說亦似有理然受怨者必係匪類若平民則方將感激之不暇又豈肯無端誣陷也乎阿繙譯及皮捕頭謂嗣後烟館茶肆設有包探在被有私刑吊打等事准卽報明捕房如有隱瞞一經查出或被告發必予罰辦著爲令此固可見令行禁止懲前警後之道然包探之聲勢久巳著聞舞弊之端亦不僅私刑吊打之一事巳也旅居滬上之人無論店舖住家言及包探無不色𠮓盖公堂訊案每以包探之言語爲憑故包探之氣燄至於如此今旣申其禁令使若輩不得擅作威福則爲包探者但有招匪徒怨毒之門別無向鄕愚詐索之利宜乎其告退之亟亟已夫巡捕有禁約匪類之責尙不許其毆打欺凌雖予以防身之棍不得擅用而况包探不過使之緝訪事情而遽敢倚勢作威私刑勒索又豈可不嚴打約束明定章程俾耳目不至有所壅蔽鬼蜮不敢肆其伎倆是在捕頭之勤明果斷而巳矣 
[浙撫新政]  
　　○浙撫譚文卿中丞蒞任政令一新凡有虛糜帑項無𨵿緊要者盡行裁撤所有機器局以及淸理街道各項人夫一槪遣撤其厘捐總局議歸藩台辦理保甲總局議歸臬台辦理綱鹽總局議歸運台辦理塘工總局議歸杭嘉湖道辦理以專責成而節浮費其識力畧見一斑矣 
[宵小繁多]  
　　○年近歲逼拐竊案件層見疉出擇其尢者姑錄𢿙則杭城孩兒巷口錢庄前月十七日突來一人向學徒某報信云母病𢉘瘚命在垂危速喚爾回遲則不及見矣某聞之五內如焚告別業師飛奔而回至家見母洗菜河濵將午炊矣見子歸問其故某實告之母疑挾嫌者造事生端亦不置懷於是畱子午餐薄暮仍令歸店迨至店中師詰曰爾之鋪盖巳交來人挑去爾此來尙有何幹某不解詢其故始悉某離店後不多時有人持條至店賺去鋪盖店主適有要事不暇辨詰付之去矣又西湖之兩宜樓酒肆店主他出忽有游客三人登樓飲酒衣冠楚楚直至下午始付沽値而去晚間店主歸宿見鎖籫巳斷大驚亟視箱籠惟存破衣𢿙襲餘皆 
 
 

Page 2

 
 
罊盡化爲黃鶴疑卽酒客之所爲也又聨橋直街某店祗一店夥在櫃上盤錢穿好一千文餘錢尙在盤𢿙忽聞脚下錢晌疑是手中脫落俯身拾錢不防櫃上一千文巳爲扒手負去驚異半晌方悟初見一人倚欄觀望再不料有歹意孰知脫落之錢乃其人丟入使其俯拾不備遂攖錢𨓜去宵小之多如此可不加意謹防哉 
[寍城失火]  
　　○前月二十七日天將明時寍城新街某柴店失火水龍聞警赴救當卽澆滅已焚去平屋十餘間內有某姓婦出爲人傭積有微蓄存放該店藉作身後之用今被一炬向瓦礫塲中大哭亦可憐巳 
[嚴拿地棍]  
　　○離奉化五十里之南棲鳳地方有著名地棍沈阿三綽號搭勿動卽紅白二旗黨之流亞也平日橫行無忌人皆側目莫敢誰何近爲開設花會被新任邑尊訪聞飭差往拿沈巳聞信先逃追至同照地方始得擒獲送縣杖四千發差管押一而出示招告再行核辦邑人聞之無不痛快也 
[重建神廟]  
　　○江省學憲署內之文昌宮聞閱百餘年未嘗修整迨徐頌閣宮詹督學來江見其勢將朽壞首創捐廉以後李許吳三任學憲均照式捐資遞交後任茲汪柳門侍御接篆後親臨拜謁見滲漏愈甚遂卽鳩工庀材擇日興辦頃已將舊殿全行拆去槪換新料造自此輸奐一新文星益加焜燿矣 
[東湖宜濬]  
　　○豫草之東湖統城內溝澮之水而會聚焉自躍龍橋而至墩子堂灣環𢿙里一路虹梁迤麗景致天然旁溢一支蓄於令公廟後如海之有尾閭其寬處如貢院前橫渡百花洲亦三里之遙湖中臺榭基址稍寬規模最鉅者則當爲百花洲首屈一指次如湖心觀音亭在水一方居然勝境再次如徐孺子亭巍然若靈光之獨立沿隄楊柳百十本大者合圍每當春日三眠婷婷裊裊不減張緖當年夏秋荷葉田田淸香撲鼻則又似若耶幽趣也此邦人士大有陶唐蟋蟀之風故游船向來鳥自漢妃拾翠吳女採蓮祗視爲　人㸃綴之端文士鋪張之語而巳但日久漸湮各橋衕汚穢塡塞亭榭亦多傾圯如百花洲之月臺蘇公圃尤覺舉目荒凉當此冬涸瓦礫滿湖水不盈勺若得分水衡餘𤁋一爲風景生色是亦千秋韻事也且免春水氾濫低窪居戶被淹不更一舉而兩善乎未審管領湖山者亦曾有意否乎 
[官渡告示]  
　　○欽加鹽運使銜漢陽府正堂嚴候選知府漢陽縣正堂林示今將漢陽設立官渡議定章程驢列曉諭一體遵照特示　計開　一官渡兩隻發給熟習江面之船戶具結承領駕駛每船用舵工一名水手三名五六七三个月水漲每船添水手一名舵工由縣考騐着充水手由舵工具保舵工月給工食錢三千六百文水手每名月給工食錢三千文按月由縣提取存典生息支發此項舵工水手均擇熟習駕駛强而有力之人如年在五六十以上十六歲以下者槪不准充亦不准以手藝人等濫行充𢿙　一官渡兩隻應分泊漢陽朝宗省城平湖漢陽等門碼頭輪流渡濟過江餉鞘人犯差使以及往來之人不准行泊他處撥運貨物如違定提舵工水手重懲倘有地痞游棍冐充在官人拏船應差許其立時禀究　一此船除裝餉鞘人犯不准取錢外無論士庶兵役每人取錢二文挑捐加倍四人大轎每乘取錢四十文中轎小轎每乘取錢二十文爲津貼舵工水手添補篙槳繩索之用如有格外需索定提重懲　一每船裝渡以二十人爲率如船上只有十餘人無續至者亦可開行不必久待　一開船泊船均須如法裝人抵岸先必照顧登岸者後再照顧上船之人凡遇大小船隻往來隨時避讓不得恃强搕撞擁擠如違重懲　一舵工水手均宜各安本分不准私行上岸有緊要事故不准告假雇人代替違者責革水手人等應聽本船舵工約束如有滋生事端准該舵工禀究更換倘舵工徇私不法亦許衆水手公同禀究　一江面如有風浪水手人等應格外小心駕駛把舵掛帆均不得稍涉大意倘遇大風禁江之時亦應停渡江中若有行船遭風等事立卽赶往救護或見木牌走纜亦當竭力帮忙不得坐視倘見小船乘危搶物准其拏獲送究　一民間如遇大風有迎娶送柩等事過江湏用此項官渡者每次給予酒貲二百文不准舵工水手任意勒索　一此項船隻若遇行船遭風救得活人每名賞錢一千文撈獲死屍每具賞錢五百文倘乘機搶奪應照民船加等治罪　一此項官渡兩隻每年先後油艌一次隔年先後修理一次不得同時上坡所有油艌修理等費及換置風篷隨時由縣估定在於存典息錢項下支給如係篙槳繩索等類應由船戶添置　一各船噐具篷索等件舵工水手經營不愼致有損失者責令照賠舵桅在三年內損壞者亦令公同賠償 
[貴州徵粮告示]  
　　○調署遵義府遵義縣事獨山州正堂加五級紀錄十次實爲曉諭事光緖五年八月二十三日奉藩糧憲會札開照得各屬經徵錢糧應行照例徵收以符定制黔省自軍興以來地方均遭兵燹流離困苦民不聊生現在逆匪雖平元氣未復全在良有司潔巳愛民加意撫恤於徵收錢糧之時將額外浮收等弊痛行革除以紓民力茲奉撫憲函諭飭令各府廳州縣每收銀一兩向有隨徵耗羡銀一錢五分至一錢八分不等各照舊章加收以庫平足色爲準此外再加銀四錢作爲辦公之需似此除解庫外儘可敷用若任意加多一經查出或被告發卽行從嚴叅處等因仰見撫憲於軫恤民瘼之中仍寓體諒下僚之意應各勉力徒事下濟民艱合行會飭爲此仰該縣遵照俟聞徵時務須謹遵院諭盡心辦理不得於定章之外任意浮收致于叅咎並須嚴禁書役人等毋許藉端需索是爲至要毋違等因奉此本署縣查縣屬各里花戶完納丁糧向有定章每正銀一兩隨徵耗銀一錢五分外加平餘銀二錢以作解欵針平使費及 
 
 

Page 3

 
 
一切辦公之需必須敷足庫平庫色以便批解此外並無格外加收歴照舊章辦理在案兹奉各憲札諭議定新章每收正銀一兩加耗羡銀一錢五分外加收庫平足色銀四錢作爲辦公之需在大憲於軫恤民瘼之中仍寓體恤下僚之意前本縣接收去年尾𢿙本屬無多均照歴來舊章徵收從未格外需索現在聞徵之際如照大憲新章加收不惟舊章更攺抑且苦累良民除申覆外合行出示曉諭爲此示仰十三里紳民花戶人等知悉爾等現値完納之際務須激發天良赶緊自行投櫃完納所收丁糧仍照舊章每正銀一兩隨徵耗銀一錢五分加收餘平二錢以作解欵針平辦公之用必須庫平庫色兌收方足批解不得藉揣抗納致于究戾各宜凜遵毋違特示 
[儀河挑深]  
　　○儀　彀於十二圩其塲　出入必由儀河經過去歲曾將城西一帶挑濬兹復從城東挑起俾得一律通畅以免淤淺刻下聞已興工矣 
[殃及池魚]  
　　○前月十四日揚州徐凝門外柴棚失愼延及鄕鄰最可慘者隣人有戚某在外貿易𢿙十年稍有積蓄甫經回鄕其行囊一切均寄於此乃同遭祝融之禍是眞可慨也巳 
[寒士歡顔]  
　　○揚州各孝廉每月考課向本附入梅花書院如逢會試之期則前一年十一月課試膏火照七个月發給緣須待至來年六月回里後始再甄別也但超等無多一入特等其膏火便較超等减半降而下之則愈少矣諸孝廉均須會試誰不望列高等籍補川資今科在院肄業而獲中者共有九人一經升入孝廉堂未免取敷有定而人𢿙較多彼得此失容有向隅之嘆今歐陽都轉特將新科中式者另發一案均照超等膏火發給是新孝廉均能不失所望從前在院孝廉亦不病與考者之多都轉此舉誠可謂加憲士子者矣 
[廣陵提課]  
　　○揚州廣陵書院主課者係府尊與兩縣輪流每年除六臘正三个月停課外餘俱定於每月初四日舉行茲因鄕試躭延遞差一課故擇於十一月二十五日補考綠出月後各衙署公事怱忙不得不預提也 
[草棉造紙]  
　　○今春日本國設立博覽會經本埠海𨵿道出示曉諭軍民人等凡有珍奇以及土產均可赴會等因當有本邑人陸驛梅携帶茅針花攺名曰草棉赴會據會中人騐得此花當可遣中等紙張但携往之花樣無多不能試用須再辦大樣方可試造陸隨返國查得蘇松常鎭各鄕間惟常境中之分界河扁担河兩岸之茅針花最爲盛極統計各處每年約可出二十萬担此種茅針花鄕人向作蒲鞋及柴薪等用今旣可以造紙陸因禀明海𨵿道劉觀察並稱草棉向無稅例今若採辦可成紙料請酌核稅章等情巳奉道批據陸家楹卽驛梅禀詞此項草棉卽茅針花向作草薪今旣堪充紙料自應准其作價照値百抽五之例收稅現巳將樣函送新𨵿稅務可查辦着卽赴𨵿報運出口聽候估價收稅騐放可也竊思此種草棉如果將來試用成效則獲利眞非淺也 
[棲流所聚議]  
　　○滬北新閘經英界會審委員陳寳渠司馬倡議建設棲流公所惠濟窮民業已土木工成節經列報但經費究嫌不足須各紳商慨解腰囊方可以　久遠且所中一切章程固早由司馬詳審酌定然尙恐有未周匝故前日於本埠各紳商處特折柬相邀訂於昨午齊赴公所會議司馬之不自滿　若此誠足風也從此白傅長裘杜陵廣厦不得專美於前矣 
[接考武童]  
　　○前月二十九日本埠縣試武童內塲因人𢿙較多當日未及蕆事故尙有十餘人夫射步箭昨日莫邑尊會同王叅戎仍扃門接考有某生勇力過人請得硬弓果然連發連中孔武有力誠足爲此童咏焉 
[剝竊銅皮]  
　　○東洋車放租出外各車夫交車均在夜間二三㸃鐘故車主不及騐收每將車隨路停放宵小輩間有將空車拖至僻靜地方敲去銅皮變價在該賊固所獲無多而車主之修費甚鉅誠爲受累不淺昨有車主方小棠徐茂林於黎明時拿獲窃兒徐順德一人手中𢹂有一包裹方徐二人見包皮似是車篷布卽喝住檢視則內中均係車上銅皮約有二三十輛之𢿙當卽解送捕房經司馬訊辦徐順德供稱情柺腹難熬不得已而作此乞恩寬貸司馬謂道憲在南門外設有粥廠爾等不往棲身卄心作竊實屬惡極着枷示十日滿期責一百板以儆 
[重傷治痊]  
　　○會審公廨近有煤炭店之男子踹傷小肚大小便不通者𢿙日粒米不入人巳將絶陳司馬飭送仁濟醫館莫不謂其無生理矣乃西醫用銀管通洩始有生機又烟館女人以强水淋身爛及臂骨諸醫皆束手而章西醫親自施治今可無碍洵神乎技矣 
[更正]  
　　○前月十八日本報所列十一月十一夜常熟往蘇之航船被刼一案原係來自彼處者傳述今探悉常照緝捕衙門閱報後因無報案而連日查訪實無行船被劫情事應卽更正蓋彼處常昭兩縣曉諭夜航早巳遵攺日班並有淞北水師砲船設立水棚梭巡莅付絶跡無從托足也 
[冬日旅懷]  
　　○蕭條旅况間誰憐海上棲遲已二年顧影眞同離樹鳥捫心肯似出山泉崎嶇世路常顚蹶冷煖人情易變遷畢竟天邊明月好照儂猶是向時圓　謀生計拙愧何如惆悵天涯作客　際遇從來皆有命繁華自古易成虛囊空類阮愁沽酒裘　如蘇悔讀書春夢成婆行老矣憐儂懷抱幾時舒　舊業銷沈付刼灰忍談往事首　回窮通時命誰能卜搖動齒牙老漸催四海蓬飄消壯志卅年匏繫愧無才旅懷抑鬱憑何遣剩有澆愁酒一杯　朔風料峭雪漫漫轉瞬光陰又歲闌只覺摧殘雙　易自憐位置一身難性情敢似嵇康傲飄泊眞如范叔寒鄕信空函頻寄憒惟餘兩字報平安 
　　五達廬舊主人季寅氏未定草 
 
 

Page 4

 
 
[思親有感]  
　　○庭　一別倐經年回首雲山路八千異地頻驚游子夢擇鄰尙憶老親賢鳩笻早識倚閭久鴈陣何由將信傳臘鼓不堪愁裏聽天涯幾度望悽然　年來徒自走風塵深愧韶光二十春一字功名勞夢想半生婚嫁迫家貧他鄕應有親思子此際方知我不辰夜坐荒園常抱膝𢿙聲羌笛感離人 
　　山陰徐敦甫稿 
[光緖五年十一月初十日京報全錄]  
　　宮門抄○大臣廣　奏爲遵　旨查辦事件訊明擬結摺子○川督丁　奏叅革同知夾片○大臣克　奏據情代奏請　旨遵行摺子○十月初十日工部鴻臚寺正藍旗値日無引　見○內閣奏派驗放之王大臣　泒出怡王仐慶董恂殷兆鏞○禮部奏恭進　實錄禮節○又奏派宣表官　派出慶福○召見軍機　興廉　○○奴才廣　跪　奏爲遵　旨查辦事件訊明擬結恭摺仰祈　聖鑒事竊奴才於本月初三日請　訓後初六日由京起程初八日行抵馬蘭鎭敬謹謁　陵後卽督飭隨帶司員兵部郞史文綬員外郞季邦楨刑部郞中莫勒賡額等提集案証並據通州知州將前經奏明歸案質訊之已革千總徐永興解到奴才卽按照交抄各摺片悉心詳核查原奏各摺以營務廢弛奏案支離許金賄訟授意徐永興脫逃威喝徐晉宸身死爲大端而營務廢弛並未指出實據自係指營書把持朦蔽而言查營書問有以實缺充當者由奴才酌定章程另片奏明辦理至於鬻缺賣法重利放債營中將弁皆聽稿書上下其手員弁少不合意則危　以聳總兵之聽而排擠之兵弁之呈詞總兵之奏牘質出其手各節當札查中軍遊擊兩營守備據左營守備禀覆稿書內並無放帳之人其奏牘公文皆由總兵衡定排擠無𨻶得入大小缺出總兵考校弓馬鳥鎗材技酌量給拔是以鬻賣無竇並據中軍遊擊右營守備禀覆平日亦無聞見無跡可尋各等語復據稿書盧斌等供稱總兵每遇奏事均係自行定稿泒人繕摺並據弁兵等供所遞禀呈係衆人公議情人謄寫並非出自稿房之手是原叅稿書把持朦蔽各情該將弁等旣命稱並無其事奴才亦無從別尋實據又原叅奏案支離一節係指總兵景瑞奏叅徐永興一案而言其中有無支離應以總兵臣瑞請領　恩賞是否將全鎭兵丁盡𢿙造册朦混請領及徐永興是否意欲核實遂與稿房齟齬稿房紏衆興訟該鎭遂以有意苛扣入奏爲案中緊要𨵿建當調到該鎭此次請領　恩賞銀兩原册曁同治四年　文宗顧皇帝永遠奉安請領　恩賞各册詳加核對此次守護　暫安殿兵丁較上案共多領賞銀八百五十六分　大差站道兵丁較上案共多領賞銀四百五十八分查左右兩營守備覆稱此次守護　暫安殿係奏明前後間護稽查調泒餘丁營及六　汎弁兵多名　大差站道比照上屆道路多增𢿙處均經添派弁兵又據該總兵覆稱此次守護三年七个月該鎭兵三千九十九名均輪流値班站道執差共派兵二千八百九十四名未執差者尙有二百五名未經領賞並非將全鎭兵丁盡𢿙造册請領是原叅雖不爲無因而所覆亦各有據具該鎭尙無朦混請領情事亦尙可信又訊據徐永興供稱本年恭辦　御營橋道等工因領欵不敷總兵驗令代借銀二千餘兩允俟補領給還嗣到省僅領賞銀一款恐墊欵無著私行扣抵另寫淸單開銷後聞衆兵控告卽如𢿙呈繳至控伊放帳一事伊曾放給左右兩營兵帳巳十餘年均係二三分利息放餉時派人去𨵿銀包至家算帳約有二三百分並據各弁兵供稱徐永興在　賞項內扣留墊款衆兵疑其尅扣千把又惡其素放兵帳坐扣利息一時不平附禀控訴並非有人唆使總兵寓所窄狹未免人多聲雜委無挾制謹譟情事各等語奴才猶恐不實不盡復嚴訊稿書人等命稱並無從中播弄情事再三盤詰堅供如前並查據該總兵呈覆徐永興被控時交出之銀二千三百七十四兩已於七月初一日補放兵丁查徐永興於　賞項內私扣墊欵揑詞開銷本非爲核實散放起見該總兵據弁兵禀控立予嚴叅並將該革弁所繳銀兩隨時散放且據衆供並無譁譟播弄各情綜核前後情節似尙無支離之處又許金賄訟一節原叅此案造意爲首實鎭標掌稿盧斌及其子姪盧承化盧承澤串通各汛千杷劉寳堂等八人表裏爲奸挾制總兵主使兩營弁兵叚春林等十一人惑衆紏訟每兵列名許賄四金旣訟之後欵無所出竟以修建兵房未發之欵向鎭署照索擅發俵分兵衆總計六千八百餘兩之多訊據盧斌供稱上年十一月　陵寢添建兵房總兵派中軍遊擊兩營守備巳革千總徐永興及伊承辦所有六分减平銀兩經徐永興存在錢舖徐永興逃後衆兵聞有此項銀兩疑係徐永興私欵有兵丁𢿙十人聚集伊家門口總以雨大房漏爲詞令伊囘總兵挪借調劑總兵未允衆兵連日來找雖係懇求情近逼迫伊恐釀出事端一時無奈於六月二十三日按兩營兵𢿙每兵放給四兩共放銀六千零四十兩後經總兵飭查伊卽借欵如𢿙補還並無賄買公呈之事等語質之盧承化盧承澤供俱無異復據劉寳堂李蔭長叚瑞徵劉振驎劉彥堂郝作森閻文選榮振邦叚春林劉振先李墀林白其康盧承惠白鳳岡閻文淑等供盧斌挪用公欵彼時均不知情並無賄囑刁控情事惟兵丁李綬王成奎同往盧斌家求借銀兩外委趙斌聞有此欵卽到錢舖探聽外委高治平曾以衆人向盧斌借銀之事徧告官廳衆兵俱各供認不諱逐日嚴訊矢口不移其隨同李綬等求借銀兩各兵丁據盧斌供稱多係不知姓名之人無從提問至盧斌挪用旋卽補還之欵查據該總兵呈送新添兵房淸單內開各省解到銀兩除發商外現存六分減平庫平銀七千七百兩有奇交兩營守俻暫存札飭遵化州知州盤驗尙無虧短具結存案是原叅紏衆許賄等情雖查無其事而擅發公款至六千餘兩之多並非無據又原叅徐永興儘可立時究辦何必奏請交部又不預爲看管其逃匿顯係景瑞授意復於廣衆威喝其子致徐晉宸服毒身死一節查據該總兵覆稱徐永興自領餉冋營以至被叅始終並未見面其被控尅扣　賞銀情節較重且有私放兵帳等款是以奏請交部治罪其所扣銀兩因據交淸並無虧短應追旣未陳請拿問卽不可率行看管其徐晉宸只於六月初七日來報伊父投水景瑞向其詢問投水情由並無威喝語言亦無 
 
 

Page 5

 
 
授意之事質之是日値班之巡捕劉振麟供詞相符至徐永興投案時呈出空白文憑封套二分鈐用總兵印信空白領册二分鈐用遊擊印信據供領銀時鎭署所給以待省中駁查就近登覆等語質之遊擊萬祿供亦相符其所遞呈詞除供係託人代寫內有訛傳誤訴之處無庸置議外其原叅各節情事相同者業經分別逐款查辦應卽擬結此案把總盧斌查無紏訟許賄重情惟因衆兵求借輙挪用公欵至六千餘兩之多實屬胆大妄爲應請卽行革職公欵業經補還免其治罪外委盧承化盧承澤雖無實在劣跡惟該弁等均係盧斌之姪與盧斌同充營書致招物議其平日不知檢束已可槪見兵丁李綬王成奎託詞借銀情近逼迫殊属不安本分應詞一倂斥革外委趙斌高治平聞有衆兵借銀之事或到錢鋪探聽或在官廳談論均属不知遠嫌應請革去外委仍當兵丁差使巳革千總徐永興擅扣　賞銀致被禀控迨被叅後復敢潛逃嗣又遞呈投案種種情節皆屬狡詐且私放兵帳坐扣錢粮例應計贓科罪惟歴年已久所得利息難以計算應請　旨發往軍臺効力贖罪卽行解部發遣不准收贖總兵景瑞與盧斌挪用公款雖經事後飭查並未叅辦遊擊萬祿守備隋登第李瑛奉泒經理要款當盧斌挪用之時任其散放未能阻止景瑞萬祿並有預用空白之事均屬不合應請　旨一倂交部分別議處調到案卷發還未到人證免提省累所有奴才遵　旨查辦各緣由理合恭摺具陳伏乞　皇太后　皇上聖鑒再奴才於拜摺後卽率同隨帶司員等由驛囘京合倂聲明謹　奏奉　旨已錄　○○丁寳楨片　再地方官身　民社凡署中公事必須事事親理並嚴束官親家丁毋　干預以杜弊實不　稍涉玩忽茲查有石硅廳聞知陳呙辦事糊塗並有縱容子弟門丁遇事把持毫無約束以致輿論沸騰聲名甚劣據該管道查明移會藩臬兩司揭叅前來除將該員先行撤任另委妥員前往接署外相應請　旨將石硅廳同知陳呙照例革職以肅官常其石硅廳同知缺係邊缺川省現有應補人員併請扣留外補俟奉　旨後遵照辦理理合附片具陳伏乞　聖鑒訓示謹奏奉　旨已錄　○○奴才克　額跪　奏爲據情代奏副都統援例持服請　旨遵行仰祈　聖鑒事竊據西安左翼副都統純　瑞呈稱茲于九月十七日　到家信忠瑞之本生𣃔母爪爾佳氏年七十八歲于本年七月初三日在京病放查禮部則例內　八旗在京官員服制父母之喪持服百日後剃頭當差　入後者於本生父母之喪持服兩日後剃頭當差復查中　政考內載在京在外駐防滿洲蒙古漢軍武職官員如本生父母親伯叔父母故者居家一個月若同居承辦喪事者居家兩個月各等語伏思忠瑞原係次房之子過斷長房爲嗣今本生父巳故　通阿斷室爪爾佳氏身故可否援照本生父母之喪自聞訃之日爲始持服兩月之處籲想據情代奏請　旨遵行等情前來查西安左翼副都統忠瑞原係次房之子過繼長房爲嗣其本生父之繼妻爪爾佳氏病故援照本生父母之喪持服兩月之處西安滿營並無辦過似此成案奴才未敢擅便理合據情代奏伏乞　皇太后　皇上聖鑒訓示遵行謹奏請　旨軍機大臣奉　旨忠瑞着來京照例持服欽此 
[浙省撫轅事宜]  
　　○撫憲譚十一月二十四日牌示照得本部陀𦲷任例應盤庫茲定於本月二十六日按臨藩庫察盤爲此示仰管庫同役一體遵照毋違特示　温州府張因公晋省禀到　補用府成邦幹禀見禀辭赴湖州分幹　黃貽橋禀辭赴𡩋郡催封船優差　運副蔡以勳銷管解京餉回省銷差　縣丞陸瑞琳禀知藩委暑嘉善縣丞叩謝○二十五日辰刻拜發兵馬錢粮本章丞差責呈上京　中協唐禀安　撫憲譚十一月二十五日牌示仰錢塘縣請襲雲騎尉李寳璋知悉卽本月二十八日俻帶步局來　由巡捕官帶領聽候本部院騐看發標毋違特示　內閣中書陳邦瑞親拜辭行　　授衢州府解禀奉藩司飭知赴任禀見禀謝　前杭通判潘禀辭冋籍守制補用運副干瑞年紹興鹽局解餉來省禀見　仁和縣趙錢塘縣陳俱禀見禀請初一日詣各　行香　卽用縣姚鍾瑞禀見禀辭縣赴山陰復催南米差林乃　禀見辭赴杭厲催兌　補用縣楊正暉禀奉粮委長德安三縣催兌卽辭　焦景昌請喘嗽假𢿙天前所巡檢　志禀辭赴任補用府經歴吳壽椿請假縣丞錢　恩津局從九品劉棨滬局俱禀辭海運差 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
