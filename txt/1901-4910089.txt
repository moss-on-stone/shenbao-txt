# 1901 - 134 - 4910089

 

Page 1

 
 
[延請天津牛莊采訪友人] [  申報館主人啓]  
　　拳匪已殄北方重覩昇平報紙流行日漸推廣兹者本館欲就天津牛莊二處延訂采訪友人如有熟於官塲一切事宜及閭巷新聞中外交涉者請郵示近事數則并詳列住址姓名以便修函訂定諸君子才識素裕當不以長材短馭爲嫌也 
[古今圖書集成减價] [  圖書集成局謹啓]  
　　本局新印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩是書間有誤釘處刻已查準補釘完全賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論中國振興之機]  
　　國家承元明舊制定鼎燕京萃數百年之菁華集廿餘省之物産其間宫室之富麗衙署之崇閎巿肆之華煥粲乎隠隠美哉洋洋信足隆上都而冠萬國也自去歲義和拳匪揭竿倡亂焚燬劫掠大肆鴟張京城繁華大半化爲焦土旣而聯軍入都翠華西幸禁掖之地亂民肆其縱横臥榻之旁他人任其鼾睡盛衰之際有識者恫焉今雖和局已成回鑾有日然逆料千乘萬騎重返舊都覩兹滿目荒凉當不勝荆棘之悲黍離之感嗟乎誰生厲階釀此奇變爲之推原禍始彼釀亂諸臣之肉其足食乎雖然革故鼎新者天時之遞嬗也除舊布新者人事之權衡也多難以興邦殷憂以啓聖者又自來聖君賢相交相儆戒交相勉勵而爲必不可失之機會也故愚謂當此之時果能悉屏從前粉飾之爲力挽末世衰頽之弊振衰起弱事亦非難何以言之自來國勢當衰微之際必賴在上者之堅苦率下君臣始有所觀感而精神藉以振興試觀衛文公布衣帛冠而國以强越句踐食不重味衣不重綵而國以霸古人君之蓄意深而用心苦至今猶播爲美談去歲皇太后皇上倉皇出走時所謂素衣將敝豆粥難求鞎困情形較之衛越二君有過之無不及况宫中所儲寳器無論商彝周鼎漢玉宋磁非爲外人所取携卽爲亂民所盜竊歴朝蓄積蕩焉無存當兹鸞輅初回觸目傷懷烏能已已然因此謹身節用悉去浮華於國勢未嘗無益此因珍寶之損失而可藉此歸眞返樸者一也胥吏之弊今古同然其所恃爲舞文弄法者皆由例文過繁隨事皆可比附因之弊端百出鬼蜮難防今者中各署自經兵燹從前例案散失良多且辦公之地或被佔或被焚完善者寥寥無幾愚謂皇上返蹕以後宜仿漢帝之約法三章大改例文與民更始凡辦一事責令各部堂司各官不必多引例案祗須酌理揆情折衷至當如此則胥吏難售其奸而官民自免其害其於政務裨益不淺此因案牘之散亡而可藉此删繁就簡者二也京師城垣肇始於元重修於明至本朝而增廣培高規横益爲大備其所以爲子孫帝王萬世之計者未嘗不至周且詳然當咸豐時英人由津沽登岸長驅直入阻碍毫無去秋八國之兵入都亦無人攖其鋒刃可知墻垣鞏固昔所以限戎馬之足者今萬不能禦砲火之威况聯軍在京時逾半年外城因有碍火車已被毁不少留心時事者方謂回鑾在卽亟宜設法繕修愚則謂城池之設祗足以壯觀瞻殊難恃爲拱衛試觀泰西各國並無城垣而外人不敢覬覦内宼無從竊發是則防守之道無形轉勝於有形今京師外城旣半爲聯軍殘毁宜令任其自然俾後之人怵目驚心知有國家者非政教修明實無以爲自强之良策是則留此遺蹟亦足爲後人警惕之資此因垣堞之殘毁而可藉此勵精圖治者三也要而言之國弱不足畏而患無振興之心國恥不必諱而患無奮發之意今中國之受侮於人不爲不至然苟能從兹悉除痼習重整規模則天降之禍者未必不因而爲福世有旋轉乾坤綱維宇宙之君子乎興言及此不禁拭目俟之矣 
[勸開商埠]  
　　日本某日報云頃得京師電信悉德國駐京使臣貽書合肥節相勸令將全國闢作通商之埠并廣開諸礦以濬利源不知節相何以啓之 
[使臣設宴]  
　　京師訪事人云上月二十三日之晚各國駐京使臣柬請慶李兩全權大臣筵宴席間燃放烟火迎賽龍燈并高唱秧歌以娛嘉客鐘鳴十一十在北海鳴砲三十餘聲居民極驚惶迨後訪悉情由始得稍稍安謐 
[英美同心]  
　　香港循環日報支美將渣飛氏申報本國政府稱聯軍入中國京師之役祗有英美兩國同心意者此外意見各殊未必能志同道合歟 
[俄艦東徂]  
　　英京倫敦來電云頃得俄京消息言俄國政府現允水師提督亞力西甫氏之請遴派鐵甲巨艦兩艘巡舶四艘鼓浪而東駐泊中國海道 
[俄人貸欵]  
　　英京倫敦來電云俄國政府擬借四百二十兆枚佛郎克常年利息四釐由殷商羅士齊路經理每百枚付九十八枚有半然俄國則祇收九十六枚云 
[日兵袁戍]  
　　日本某日報云日廷派令陸軍少佐遠藤氏督帥第三師團六聯隊共兵士五百五十九名於東歴五月十七日由愛知驛經四日巿登福井丸駛赴高麗擇要置戍 
[英兵備戰]  
　　威海衛來電云此間有英兵一千五百名歸將軍多活氏統帶刻已預備行裝如有緊急軍情可於六點鐘内一律下船駛往高麗濟物浦 
[教案已平]  
　　蕪湖訪事友人云前者安徽徽州府屬婺源縣匪徒閙教案近經新任縣主張小珊大令邀集紳董與教士一再籌商允賠銀一萬有奇將案了結並聞南陵之案殃及天主教各堂及耶穌教中福章堂基督堂聖公會堂刻經議定每堂償銀二千兩大約從此可免齟　叢生矣 
[逆犯解省]  
　　廣州來信云三月二十八日廣東水師提督何榆庭軍門委何千戎冠英押解逆犯二名赴督轅有知者謂二犯一爲黄亞安混名城隍爺一爲僧錦釗混名和尙均去歲惠州土匪渠魁三州田之亂錦釗實預其謀事後潛回範田近爲官軍偵知因即拘解赴省現已由督憲陶芷芳制軍發交緝捕總局審辦矣 
[梟首成禽]  
　　鎭江訪事友人云積年梟匪何桂德混號九千歲出没於長江上下游稔惡多年黨羽甚夥上月某日經新勝水陸各營統帶徐寶山都戎訪知匿跡丹徒縣境高資鎭爰密帶線勇親往禽拿何猝不及防遂被禽獲解回京口禀明長江水師提督黄芍巖宫保宫保諭候盡法懲治 
 
 

Page 2

 
 
[太倉試事初誌]  
　　太倉友人來函云江蘇提督學政李蔭墀大宗師按臨太倉於上月二十四日戾止翌日鳴騶入試院二十五日行香放告牌示塲期二十六日生經古二十七日童經古二十八日生正塲二十九日覆生古四月初一日崇明童正塲初二日覆試生員初三日太鎭嘉寶童正塲初四日提覆第一塲童初五日考教補考初六日提覆第二塲童初七日武生内塲兼補考初八日招覆童生初九日武童外塲初十日步箭十一日技勇十二日總覆新進文武童十三日奬賞十四日起馬生員經古題詩賦范文正公授狄青左氏春秋賦以不知古今匹夫勇耳爲韻賦得東吳山水入新詩得吳字五言八韻麥浪秧針七律不限韻擬庾子山楊柳歌不限韻經解中孚六四月幾望解朱子言易兼理數說堯典中星與月令不同說大誥民獻有十夫解蜉蝣掘閱解商頌非正考父作辨春秋首隠公何義春秋明王道何以每大五霸之功試言其故釋奠釋采解胥鼓南解史論西漢以試吏入官論范純仁助麥論時務海疆兼種木棉論 
擴充工藝以裕利源策散文擬蘇東坡六一居士集序讀新唐書食貨志論書後性理宜曰義論二氣五行化生萬物論說文 
釋賁釋无算學凡大小矢相乘必與内矩分自乘等如矢自乘内炬分自乘併之與矢乘圓徑等否試作圖以明其理並設數以證之自一之立方二之立方遞至一百之立方共相加爲實又自一之立方二之立方遞至一百之立方共相加爲法當以最何簡便之術求得其法與實並問以法除實其數若干設如礦苗三種各雜銀硫鉛其分數甲若二三四乙若五六七丙若八九十之比今各取若干合鎔而分提之得銀二十二兩硫二十六兩鉛三十兩只知乙種比内種少二十一兩問原用各種若干童生經古題詩賦漢明帝以赤瑛盤盛櫻桃月夜宴羣臣賦以月夜視之盤桃同色爲韻賦得蠶簇尙寒憂繭薄得蠶字五言八韻秧馬繅車七律不限韻擬陶淵明讀山海經原韻經解樽酒簋貳用缶解星有好風好雨解狸首非卽鵲巢辨生其六氣用其五行解文王世子夢齡事議史論漢武帝表章六經論宼恂調糧治械功比蕭何論春秋闕文無關褒貶論時務緝私鹽以清盜源論社倉保甲相經緯論考經謹身節用以養父母論性理志伊尹之所志學顔子之所學論算學凡推算斜三角形共有幾術試各設一題以明其理設如大小二平方大方邊等於小方積大方積比小方積則多六千四百八十尺問大小方邊及積各若干今有黄金九枚白銀十一枚之重適等交易其一則金輕十三兩問金銀一枚各重幾何 
[松江武試案]  
　　松江訪事友人云本月初二日清晨府尊余石蓀太守發出府屬七縣武童正案計華亭錄取五十四名奉賢錄取三十七名婁縣錄取五十名金山錄取三十二名上海錄取七十六名南匯錄取七十四名青浦錄取四十九名兹將上海全案及各縣前列十名照錄於左上海張俊傑徐恩楊洪標楊志剛姚一清孫殿良魯國賓張樹勲張元鍔衛國張鎭鈞秦國楨陶楨兆丁國樑洪殿臣陸泰焜朱壽豐陳嘉祥唐保國張振魁姚嘉孫王臨燕周常榮趙綸顧鴻徐繼榮孫步青龔翔鳳余貞祥錢永清王廷揚張國樑逃震巖莊允中周常忠馮馥秋吳俊儀張壽祺蔡金標徐繼逹胡應元王嘉猷周祚長張棟臣張文彬孫逢吉何芬龔湛朱廷貴夏嘉謨吳兆祥朱如熊陳肇曹順奎沈起鵬周士良杜人傑蔡鳳岐黄福祥張學忠陸石姚增朱正魁黄夢熊余廷楨吳誦清顧魁鴻王晉許梯雲張本鋆唐汝劍程朝麟徐世昌鄧浚發梅安邦逃祥麟華亭莊洪魁胡人傑褚泳杰黄汝騮金錫圭朱增華顧駿家汪國樑許廷魁范廷棟奉賢黄權丁其昌潘聲楊王龍標吳昌駿唐得勝顧鵬飛孫家駿顧汝昌吳家駿婁縣鄭上員朱賡鴻繆國祥徐宗耀徐宗聯吳國斌楊廷傑范廷祥任兆祥朱世昌金山陸徵邦徐定國俞定邦張雄毅羅浚昌高兆斌金光亮孫金邦徐福韶陳維　南匯顧徵宣孫葆元金聯駿桂廷元周榜魁傅佐雲孫殿華沈蓉鏡盛飛龍石祖基青浦沈邦昌盧鳳翔金鰲丁兆斌沈錦標張兆彪陳廷樑王國楨陸壽豐沈邦江 
[贛省官塲紀事]  
　　南昌訪事友人致書本館云江西藩司張筱船方伯籌畫餉需不遺餘力去冬詳請開辦新捐並派令大縣籌銀三萬兩中縣二萬兩小縣一萬兩嚴定賞罰以期集成鉅協濟要需無如開辦至今各縣並無絲毫批解上月某日札委各員分投前往會同地方官妥速辦理計陳履貞委赴進賢張宗湛委赴上猶崇義文煥委赴蓮花廳邵循名委赴新淦錢文年委赴會昌馬昌駿委赴新昌吕敬直委赴德化彭澤何惟傑委赴饒楊青選委赴武寗崇泰委赴寗都州顧永煇委赴永新楊家駿委赴萬年鄭德凝委赴樂安朱修圻委赴贑縣梁繼泰委赴德安蔡瑩委赴大庾徐寛濟委赴泰和黎開湘委赴萬載邵逹善委赴餘干史枝蕃委赴樂平黄宗典委赴安義裘紹箕委赴玉山潘紹誼委赴萍鄉胡上襄委赴靖安義寗葉永煇委赴龍南安遠長甯張肇基委赴萬安孫嵩年委赴　都信豐王瑞同委赴金谿胡嘉銓委赴湖口賀昌祺委赴清江馮元亮委赴東鄉章定瑜委赴南城白士元委赴弋陽興安姜汝洋委赴南豐新城蔣展甲委赴鉛山鄭緒彬委赴龍泉武光樽委赴廣昌瀘溪王懋漳委赴鄱陽王啓烈委赴宜春分宜○正任江西南昌府知府江訒吾太守告病開缺禀請上憲批准循例札委隣封瑞州府知府俞筱沅太守就近察騐上月下旬某日俞太守赴各憲轅禀稱騐得江守患病屬實並無揑飾諉卸情事亦無經手未完事件大憲頷之現已據情奏咨辦理矣 
[帝京景物]  
　　京師訪事人云上月二十三日之晚八點鐘時有美國兵土四名相約至順治門外菜巿口連刼某錢鋪等五家統計所失約值千金左右○老妓賽金花素喜男裝人皆呼之爲賽二爺某日乘一劣騎在陜西巷揚鞭得意馬忽驚躍顚墮於地頭破血流如染桃花萬點雖無性命之慮特恐難免獺髓痕添矣 
[巫峽猿聲]  
　　宜昌訪事友人云署湖北東湖縣葉明府炳勲自上月初三日接印以來訪聞轄境痞棍其多爰卽飭差嚴密查拿旋卽拘獲矮脚虎掃地王等四名各責四百板收禁候辦先是明府未到任時訪知西壩一帶賭檯林立時肇事端因之微服濳往窺察見有蕭光心閻玉林二賭徒任性横行默識姓字而返迨下車後派差密往拘獲五人訊知蕭閻情罪較重判令各責二千板裝入站籠示衆尙有三棍徒押候再行訊核○前月二十日德商美有輪船與昌和輪船同時由漢口開駛來宜迨昌和抵埠越二日美有始到不知遲速何以如此相懸也○每屆春秋二季圓覺庵中例有瞽人會春季在三月三日係城廂内外諸瞽聚會秋季在九月九日係四鄉諸瞽聚會凡婦女或求子嗣或保安康皆於是日倩瞽人推命然後邀僧朗誦表文每表需錢三百零八文諸瞽人皆視爲一年利藪本屆入其中者更覺采烈興高愚人之愚殊堪發笑○前任東湖縣羅明府鎭於上月初三日交卸後知新任荆宜施道濮紫泉觀察將次抵任因即乘舟迎迓蓋明府現辦宜昌關稅務故不得不承望上憲丰采也 
[渚采風]  
　　武昌訪事友人云鄂省五方雜處良莠不齊拐匪之多甲於各處前經大府嚴加緝辦雷厲風行若輩懾於憲威稍稍斂跡不意近日此風又熾上月二十七日紥珠街某姓失去七齡女孩二口次日青板橋某姓又失一男孩年齒相若雖偵騎四出依然蹤跡毫無寄語家有寗聲者尙其愼加防範哉○匪徒私造假票爲害閭閻最堪痛恨近由某處緝獲匪人二名搜出僞官錢票若干張因卽解赴省垣武昌府余 
 
 

Page 3

 
 
堯衢太守以此輩作僞害人非盡法重懲不足以昭烔戒爰將三犯裝入站籠發頭門外示衆從此作僞之徒當共懔然於刑章之難犯矣○近日武漢等處謡傳有匪人剪取鷄鴨毛及髮辫之事并稱臺華林某姓家幼孩辫髮被剪此倡彼和謡諑紛紛居民一夕數驚互相戒備是眞愚妄之極矣○三月二十八日俗傳東嶽大帝聖誕每年廟中舉行勝會紅男緑女絡繹往來人海人山異常熱閙近因謡言紛起武昌府余堯衢太守深恐匪人乘機溷跡爰先期出示禁止并飭江夏縣陳介菴大令將廟門封閉凡遠道進香者無不敗興而返不作無益害有益太守殆深知此意者哉○鄂中民情困苦素少蓋藏每當春夏之交青黄不接全賴雜糧爲養命之源今歲暘雨應時菜子蠶豆次第登塲頗稱豐稔二麥亦皆蓬勃異常犁雲鋤雨之流無不欣欣然有喜色焉○李家灣瀕臨南湖地甚幽僻湖濵多荒塚白楊衰草悲風動人上月二十七日清晨某姓牧童叱犢而來忽見一青年女屍倒臥荒郊不勝驚詫一時哄傳遠近觀者環若堵墻嗣經地保詳加辨認並無傷痕亦無屍親收殮因卽報請善堂給棺殮瘞噫何處玉人生來薄命飄茵墮溷一至於斯黄土長埋紅顔安在惜不能起九原而一問之也 
[豸旌蒞滬]  
　　昨日午前上海縣主汪瑶庭大令探悉新簡福建按察使吳廉訪行旌蒞滬因卽鳴騶出城至舟次迎謁廉訪接見如儀 
[斷路傷人]  
　　有王正林者向在杭州孔洪春宫粉店執業日前携資來滬寓居小南門外安瀾道院翌日至租界中購物而回行經商船會館左近時已黄昏突有身穿竹布長衫之人自後拍其肩詰以所携何物王以素不相識置之不理此人突出利刃向頸間猛戳王痛極聲嘶其人遂將所携洋銀七十四元盡行攫去王負傷回道院浼比鄰商船會館董事某君投二十三七鋪巡防局控訴局員盛雨村二尹告以此係血案非本局所敢訊理某君因又訴諸上海縣署昨日午前縣主汪瑶庭大令移請保甲總巡朱森庭明府親詣道院騐明傷痕命速延醫療治一面飭差協捕緝兇以便嚴行究辦 
[依舊免脫]  
　　前者本邑改過局押犯小火全大毛毛等突壁脫逃經管局委員某二尹函請上海縣汪瑶庭大令飭差嚴緝迄今日久未獲前日二犯在南巿指南白玉樓茶肆向人訛詐縣差聞之立卽帶同夥役往拿比至則已逃逸無蹤矣 
[上海縣署瑣案]  
　　本邑西鄉二十九保二圖鄉民張福根被張永松戳傷身死報經縣主汪瑶庭大令臨塲相騐拘獲兇手連鄰婦王張氏及王小妹帶回前晚升堂研訊屍兄張祥林訴稱是日小的在上海買物至晚回家見弟福根仰臥牀上一息奄奄根問其故云向張永松索欠致被戳傷小的以其勢甚沈重向妻子查問妻子言起釁之時鄰婦王張氏在塲小的訪之王張氏云被張永松戳傷旣而根福延至翌日身死報蒙大老爺蒞騐明確叩求伸雪沈寃地保王寳明禀稱是日小的不在鄉間經人報知急回家查見福根身受刃傷因卽著人在爭閙處尋獲兇刀一柄今特呈案請訊王小妹供係王張氏之女年一十有七隨母在王姓家傭工是日傍晚聞鄰近有吵閙聲偕母前往探視未移時卽回餘不知悉王張氏供小婦人携女傭工是日聞福根家吵閙因往解勸見有其與永松爭毆勢甚洶洶小婦人多方勸喻始各釋手未幾永松卽狂奔而去小婦人亦即回家永松供稱福根向小的索欠甚急小的商缓不允突被扭毆無奈還手王張氏素與福根有隙乘勢用刀將福根戳傷大令詰問王張氏連呼寃枉遂喝令將永松責藤條一百下並上天平架良久堅不吐實隨飭將王張氏掌頰五十下鞭背五十下亦不供認爰諭令將永松釘鐐收禁王張氏交官媒看管兇刀儲庫○單倍卿控顧壽生積欠房租大令升堂研訊單供顧係房客擅將小的房屋轉租與來歴不明之人積欠租錢三千一百五十文屢索不付現大小的情願免租求卽押令他往顧供小的欠租屬實惟求寛限歸還大令謂租金不必師還限五日遷出如延比究 
[馬路工程局紀事]  
　　粤人鄭樹勛控掮客顧蒓生將緑荳四十七擔私行抵去總辦葉孟紀司馬迭次訊比顧挺押如故前晚覆訊所供仍支吾司馬判責四十板還押捕房限期將棧單呈繳○前日黄阿弟張成林沈木生三人在河南中華樓茶肆中互相打架被十九號巡街拘入捕房捕頭令轉解馬路工程局總辦葉司馬訊究之下黄供陳金鈎將李金鈎之船撞壤是以李邀集小的等人與之理論並不鬥毆張沈同供小的等係局外之人司馬嚴加申斥一併麾令出門○浦東人張長法攫取十六號巡捕洋銀拘解工程局總辦葉司馬訊詰之下判責四百板枷號兩月日前因病交保出外迨病痊由保人送案補枷今又期滿司馬命提案疏枷交人保去 
[英美租界公堂瑣案]  
包探竇如海解孫逸甫王瑞生到案禀稱此二人在萬順洋行司理帳目佯爲張誦林王雅才覓枝緀騙去押櫃銀一百兩事後張投報捕房捕頭令小的一并拘獲今特解請訊追原生告投案申訴前情孫王供認不諱讞張柄樞司馬商之白繙譯官判令管押候一禮拜内繳還銀一百兩如逾限不繳則笞責三百板管押半年○包探顧福其解陳開福李仁雨到案禀稱此二人串騙夏山左洋銀二枚由小的拘解請究夏供日前小的家内失去小孩一口正找尋間陳李來索洋銀十元謂可尋交小的信之先付兩元彼卽乘機逃逸現經顧探拘獲請卽究懲陳李一味狡賴司馬判各責三百板遞解回籍○包探張阿五解陳阿康到案禀稱此人拐騙陳翠鳳家小孩臂釧一雙司馬判責二百板遞回寗波原籍○包探金立生解李桂芳到案禀稱此人行竊光阿金家玻璃王片經小的拘解請究司馬判責一百板○五百十一號巡捕解張金生到案禀稱此人與張林林口角致將林林毆傷林林供小的偶吸香烟遺火棉花堆中立時撲滅詎料金生竟藉爲口實將小的毆傷司馬判責金生一百板○某姓家車夫顧小福拉車不愼撞傷某洋人由某號巡捕解案請究司馬判責一百板○包探顧阿六解龔培生到案禀稱此人行竊某洋人家地毡司馬判責一百板 
[仁風廣被]  
　　日前本館協振所承疑心人助來洋銀四十元求保合家平安又徐定禪善士經募規元八十兩洋銀二元二角五分又溧陽洪瀠軒求孫媳病愈助陜振洋銀一百元夫爲善之道不一端而救災恤鄰功德尤爲無量蓋吾人一飲一食偶失其時已覺飢不可忍矧此孑遺無告者呼庚呼癸久已一飽難求乎今承諸大善士義粟仁漿源源樂助恩施所逮尤足振萎嘘枯感應之機捷於影響豈獨能消沴戾迓祥和哉詩曰俾爾熾而昌俾爾壽而康敢以此語爲諸大善士祝之 
[施醫開局]  
　　謹啓者本堂施醫給藥向有定章今准於四月初日循章開辦先請内科徐玉山唐志伊李祐之唐子耘朱柳門五位先生外科朱莘巖先生每逢雙日清晨八點鐘起至十二點鐘止悉心診治以期著手成春如有重病不能到堂就診者准著人來掛號邀請醫生往診至於醫金車費例由堂中開銷不取病家分文再本堂給藥除貴重藥品見方卽付外其餘藥劑仍在廣東街潤德堂藥店憑票照給惟經費不敷尙祈諸善士濟困扶危隨緣樂助仗慈航之普渡俾苦海之同超造福無涯感恩曷旣兹將開局日期并募捐緣起乞誌報章伏維均鑒上海虹口元濟善堂董事嚴信厚施則敬唐榮俊等謹啓 
[申報館協振所經收順直陜西振捐三月二十一日至三月二十九日止第九次清單]  
廿二日周銘卿銅洋四元玉易齋求保平女洋四元無名氏折頭小洋二百角兌見小洋一百九十五角○廿五日彭尙德潘氏求保産後平安洋一元○廿六日無名氏銅洋二十元疑心人求保合家平安洋四十元○廿七日虞守煌爲三子文田身受傷風卽求痊洋五元吉祥金進洋一元五角○廿八日歙吳氏紫蓉王雷夏交來洋四元靜心室鶴鳴館芝蘭軒佩玉子得月樓隠名氏共六戶英洋二元又小洋四十九角綿力子小洋八角虞守煌爲三子文田身受傷風再助洋五元○二十九日徐定禪經手勸募規元八十兩英洋二元二角五分無名氏洋二元寳餘堂合友洋十元以上總共收洋一百零一元九角五分規元八十兩銅洋二十四元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[命案上控]  
　　紹興訪事人云前者蕭山縣城内陽春麫館主某甲被營快姚阿毛胡天寳索詐不遂毆傷身死報經縣主某大令騐訊屬實飭差將姚胡拘獲押候嚴懲未幾胡倩吳子安保出姚亦百計鑽營賄通刑書陳某將結内受傷身死句中傷字改爲病字朦混舞弊意圖開脫罪名事爲屍屬訪聞據情赴紹興府署上控府尊熊再青太守以此案情罪重大業已詳請省憲澈底根求矣 
[捉賭釀命]  
　　蕪湖訪事友人云安徽太平府屬繁昌縣距城五十餘里有馮楊村焉本　鄉民集資賽社演劇酬神無賴之徒大開賭塲勾誘鄉間博之塲魚肉良懦縣主程大令聞之派差前往彈壓適屠夫柯某等呼么喝六采烈興高喝阻不依遂猛擊其耳不意適中要害登時殞命未知大令當若何了之 
[上海總巡局紀事]  
　　保甲總巡朱森庭明府之嗣君在寗波慈谿縣原籍應試入學昨日在滬各浙商餽送彩旗數百對以志賀慨旣而嗣君乘輿詣各當道處投剌至上海縣署時縣主汪瑶庭大令飭丁擋駕○昨日甯波人某甲由北巿携洋銀一百元往南衆流氓尾隨於後行迨經僻靜處卽持刃猛戳以致受傷並被刼去洋銀四十餘元甲事後投保甲總巡局控請飭查總巡朱森庭明府騐得甲傷尙無大碍諭令自行醫治一面派局中差勇查緝流氓并命駕至縣署拜會汪瑶庭大令請派差嚴緝 
[英美租晚堂瑣案]  
　　惡鴇蔡周氏控張章氏誘騙賣女張寳林幾被領去前晚讞員張柄樞司馬升堂研訊蔡周氏供光緒二十三年小婦人憑朱陳氏說合出身價洋銀二百五十元賣得劉光成之妻張寳林爲女迄今已閱四年突被其母長章氏來家引誘意圖領去叩乞究懲寶林供小婦人籍隸通州年二十有一光緒二十三年被崔姓婦人誘拐來滬賣與鴇兒蔡周氏家偪令作賣笑生涯時被凌虐苦不堪言近始得見母親叩求超豁張章氏供詞與其女相同司馬將寳林交其母領回原籍毋許逗留蔡周氏從寛不予深求叱之使去○許阿二探華朱氏誘令妻子馮氏脫逃前晚司馬升堂研訊許供小的之妻馮氏向在某繅絲廠工作近被華朱氏拐去兹經小的尋獲是以扭案請懲華朱氏供小婦人與馮氏同在某廠繅絲不敢拐騙司馬將馮氏交其夫領回管束著華朱氏具呈安分切結從寛斥釋 
[法租界公堂瑣案]  
　　陳勝華代某洋商向華人陳允甫購二十五保四圖地若干畝議定價值先付定銀及遷葬費共洋銀二百五十元嗣查得此地已由陳允甫向人抵借洋銀因之涉訟昨日讞員杜枝園大令會同費繙譯升座後包探將陳允甫及中人王慶章夏仁生地保林少卿解案請訊陳允甫供此地於三十年前向成毛毛抵借洋銀五十元今由小的售與陳勝華收到洋銀二百五十元向成贖取不料成僞立契據串令關帝廟住持僧霸吞叩求斷給林少卿供前者陳母王氏立契浼小的蓋戳早已將此地售歸關帝廟住持僧先赴公堂後投縣署備案請即稽查王慶章夏仁生同供此地確由小的等說合價賣尙應遷去陳姓祖墳大令商之費君罰林洋銀十元陳允甫押候繳還洋銀二百五十元始准開釋○曹和尙王小桂唐阿茂徐長生等行刼本邑日暉港所泊某姓船上貨物洋銀報捕拘獲解經大令研訊供出同黨徐士林徐榮千在逃未獲因卽飭探拿獲徐榮千一名昨日解案大令飭一并送縣辦理○王秋濤訴稱小的由浦東來滬道經小東門外突被流氓唐品山等劫去衣服數件因之扭請訊懲大令判責唐四百板贓給還失主○祝子莊丁際廷同訴稱前晚路經東新橋突被流氓姚新三攫去衣服摺扇報捕查獲送案請辦大令判枷號一月責二百板贓給還失主○浦東人沈張氏之子沈上林自幼聘定羅家灣人姚阿土之女爲室近因索聘甚奢無力迎娶商同法界華捕秦榮泉陸根榮雇定馬車將姚女搶至小東門外渡浦回家事後酬以洋銀四十元事爲捕頭查悉將二捕斥革昨日傳同沈張氏母子及同黨張妙生張吟桂媒人張福順解案請訊大令飭一併押候過堂復核○招商局金利源馬頭巡丁吳阿榮訴稱船戶姚樹生姚林桂由南巿裝載木植停泊馬頭畔小的見船上有鐵尺腰刀並竊米所用銅管因卽拘獲送案請辦二姚同供小的等在姚桃茂船上爲夥不知各物何用大令著押候補提桃茂到案再核○包探禀稱吳金林時銅質僞洋銀入巿混用當塲拘獲在身畔搜出洋銀及銅洋銀各二元解案請訊大令判罰洋銀四元銅洋銀充公○楊子莊訴稱前日雇唐阿明杉板船渡浦中途勒索渡資不遂所欲乘小的登岸時横肆毆擊致傷頭顱今物送案請究大令判罰洋銀五元 
[美租界捕房紀事]  
　　前晚著名積　竊王友法劉永華陳友生至外虹口公和祥碼頭所泊某輪船上竊取某姓客所携衣箱一口適爲船上某西人所見指交水巡捕何瑞福送入捕房捕頭令押候解送公堂禀請讞員張柄樞司馬懲治○前晚成衣匠林德康向工頭張子勲結算工貲互肆兇毆旋復拔出利刃向張手背猛剌張負痛奔赴捕房聲訴捕頭令六百四十四號華捕隨往拘拿至則林早已聞風逃逸矣○昨晨有一某國兵士乘脚踏車至北四川路肆其逐電追風之技適甬人祝桂生迎面而來不及避讓致被撞仆略傷頭額西兵忿甚將祝扭至捕房請辦捕頭見西兵傷勢甚微且係事出無心從寛將祝釋去○前晚八點鐘時有一西婦乘馬車駛經西華德路適第一千七百三十五號東洋車迎面而來偶不留心致將馬車撞損一百五十三號巡街捕見之將車夫拘入捕房捕頭令押乞丐牢半夜以儆 
 
 
 

Page 10

 
 
   
 
