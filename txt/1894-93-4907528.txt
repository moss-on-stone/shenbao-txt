# 1894 - 93 - 4907528

 

Page 1

 
 
[本報附張添印章奏啓] [  申報館主人拜手]  
　　内外臣工封章言事爲薄海觀聽之所　　心時事者無不爭先快覩而尋常京報所登章奏限於篇幅遺漏良多閲者每以爲憾本館持倩妥友在内城抄錄緊要摺件迅速郵寄印入附張有時每本非一頁所能盡則擴充頁數舉凡樞臣之　畫　吏之敷陳壇坫之折街屏藩之貢獻嘉謨碩　無不悉寓於其中當亦諸君子所心許也謹布微忱尙希亮察 
[蒐求大淸一統志] [  圖書集成局啓]  
　　大淸一統志一書囊括古今搜羅宏富本局擬蒐求原本重付手民諸君子藏有四百廿卷或五百卷者如蒙割愛當不惜善價以沽或俟印成後壁返原書酌量酬答或與本局合股同印以廣流傳本局一聽尊裁不膠成見世有具　架曹倉之富者幸毋金玉爾音也手此佈陳惟祈雅鑒 
[開印癸巳恩科直省闈墨告成] [  圖書集成局啓]  
　　闈中文藝隨風氣爲轉移苟非花樣翻新則土飯塵羹未易邀主司之擊節去歲皇恩特沛慶榜宏開闈墨流傳頻皆炳炳琅琅蘇才絶艷兹經蜀東汪蓉洲先生悉心評選諦當精詳本局亟取稿本付諸手民以供諸君子簡練揣摩之助刻巳出書釐定每部碼洋一角八分在三馬路申昌書　及各書坊出售如欲躉購若干請臨申報館帳房面議 
[修火政説]  
　　嗟乎天災流行國家代有何滬上之民不困於水不困於旱不困於刀兵而獨罹此祝融氏之浩刼哉他處火警不恒有或數年而一見焉或數月而一見焉獨滬上則司空見慣習以爲常報警之鐘時聞於耳畔被燬之户密比若繁星然從未有如上月二十八日南市之甚者是日之火自傍晚六點三刻焚至將曉三點鐘時起大東門外大馬頭迄十六鋪橋左近失貲以百萬計燬屋至數千椽火後過之惟見瓦礫盈途烟霚瞇目呼號慟哭慘入心脾嗚呼噫嘻何祝融氏之忍心竟更甚於水旱刀兵諸刼哉在大行號富紳民雖耗家資尙可望桑榆之補獨此小本營生之輩肩挑背負之徒以及泛宅浮家趁生涯於水面者無衣無食露宿風餐困苦流離瘡痍滿眼欲行乞而赧於啓口欲忍飢而殘喘難延有心人一念慈祥不忍目覩其轉於溝壑因製成小啓遍告同仁量力輸捐酌爲佽助在燃眉之急固可救矣而灾禍頻仍猝不及備不有以善其後將何以使民皆安忱不復聞嘻嘻出出之聲乎無已試爲之獻芻蕘焉一在練習水龍今者洋龍盛行其救火之靈勝於舊製錫水龍數倍人皆知其然也於是集資購置以備不虞自官衙公局以迄各業各善堂分道揚鑣不下數十架每歲祇分龍之日羣集校塲演試以程技藝之高卑顧凡事以愈練而愈精平日不練習　良臨事不無慌亂試觀西人之入救火會者每日黎明時節必舁水龍而出練習準頭日出而回依舊各　其事今宜略順其法日統一次必不能則或三日一練或五日一練庶幾日臻孄熟用時可得手應心乎一曰展寛街道聞上海每逢火警後重建房屋必退進三尺俾得街道寛舒然雖有是言未必見諸實事今宜悉心整頓凡有重建之屋官須親自丈量實令讓進若干使路途一律寛廣庶日後不幸遇火水龍得行駛自如或曰重建者固可讓寛矣獨不能使各巷各街一律興工退進數尺乎曰是不能今欲將完善之屋槪行拆除在官固防患於未然而顯愚無知有不訾爲厲民之政者乎惟趁重建時將路展闊庶幾屋主地主皆無怨言多一寛闊之街卽遇火時少一掣肘之患矣一曰裝設自來水租界中向無自來水火之來也其患無窮昔年小東門外之災焚至竟日迹其所失幾與目前南市無殊自自來水肇興而一遇火災立時飛灑從無有牽連滋蔓焚毁數十家數百　者南市城廂時有人議及此事而格於成法終不得行今宜一冼因循速爲裝設庶平日居民皆得飲和食德免致日吸汚穢之水疾病叢生遇火更易於救援不致釀成巨禍在不知時務者每謂滬上據黃浦之勝水從海入汩汩滔滔不知惟潮漲時則然耳潮退則溝澮涸然必至束手無策則亦何憚而不集資興創成此巨工耶而我所尤爲注意者則在中西人不存畛域之見每觀華人常深怨西人分疆畫界地在租界之外則火災猝起不肯前往救援西人則以爲華人情性不同每遇拆屋等情勢必出而阻止若欲禁其搬物亂竄尤不樂從與其到塲而右絀左支不如袖手旁觀之爲愈甚且事後萬一互相齟齬涉訟公庭官荀偏聽華人反使西人理不得直是以甘心退讓不樂干預其間耳然觀此次聶仲芳觀察一經商請西人帮同出力救火會中人卽驅水龍南向踴躍從事得以轉危爲安不復蔓延至十六鋪可見西人之意原無所私此後苟開誠布公一聽西人之指揮號令則西人旣安居滬上已歴多年豈有漠然不關如秦人視越人之肥瘠者至此外建公墻拆茅舍儲公欸以備振恤愼火燭以保平安一切善後事宜諒牧民者自能誥誡鯫生識微見小不能爲之縷陳已 
[本館接奉電音]  
　　昨由京友電傳上諭二道敬謹譯登○三月初一日奉上諭此次覆試各省駐防繙譯鄉試舉人考列二等之鳳喜等五名三等之金林等八名均著准其一體會試欽此同日奉硃筆黃卓元補授詹事府詹事欽此 
[英電彚譯]  
　　倫敦初一日來電云法國巴黎斯京城又有阿那基斯忒黨人在議院對門飯店内施放炸樂傷人不少議院窗門亦被震壞附近房屋傷損甚多查知其人名美尼爾後逃至倫敦得以擒獲當下手擒拿時美尼爾尙敢抗拒勢甚兇惡又云德皇擬與意大利國皇相見大約商議减兵之事 
[出轅改期]  
　　前報江蘇撫憲奎大中丞筮期三月初一日起節來滬往吳淞崇明等處閲視河工云云兹悉中丞尙有要公不克遽行特改期於初三日起節先看徒陽河工然後由鎭江口赴崇明寳山一帶閲視塘工 
[吳中賽會]  
　　二月三十日爲淸明令節吳人循例舁城隍紳出巡美其名曰振濟孤魂是日也天氣融和繊塵不染會中人興高采烈或坐肩輿或乘駿馬迤邐行來沿途觀者人山人海擁擠異常會至閶門外山塘大街有甲乙二人在酒肆沽飲而出酒氣坌湧東倒西歪在人叢中擠軋甲偶一偏斜橫仆於某女郎身上女郎不覺紅暈桃腮低聲唾駡甲非但不服反以惡語相加乙又從旁附和行人代抱不平當將甲乙圍住敬以老拳旋經認識者竭力解勸始各釋手醉漢已豁然頓醒矣 
[逆案續聞]  
　　昭文縣於上月二十日出一逆倫重案當經縣尊梅大令訊實卽於二十八日解省經臬憲黃廉訪飭發司監候訊此已列報兹聞此犯係常熟大東門外三家村人姓陸名福　年二十二歳向在本城某米　當　　之役每日約得工資九十文以五文沽酒自飲以八十五文奉母日以爲常二月二十日午前忽將工資盡數沽飲沈醉 
 
 

Page 2

 
 
而歸促母作炊母詢工資何在答稱已付酒家矣於是母含忿不起喃喃詬斥時福襟醉後糊塗竟出惡言相向母更怒隨手取小凳作欲擊　福襟飛步逃避母卽以凳遙擲福襟舉臂一擋不料用力過猛反擊母之頭顱登時腦漿迸出釀成巨案當經董事等令地甲投縣報案梅大令訊實後親自解省三十日傍晚蘇州府林太守祭壇回署升堂提訊陸直認不諱飭令畫供初一日解司過院聞撫憲准於初二日恭請王命將　止法云 
[析津火警]  
　　上月廿六夜天津北門外樂壺洞内耳朶眼德和藥材棧不戒於火事緣炒藥而起盖炒藥房預備升丹上蓋罩以鉛皮墻壁塗以灰砂丹以防火患也詎料火由窓檽射出延及貨房所儲草根木皮悉屬引火之物一時炎炎上熾霄漢通紅遠近水會一聞報警先後馳至奈地方狹窄無處安機而火己燎原碍難少待爰由撓鈎會議將屋拉下以斷火路及將鈎搭上霎時棟折榱崩有五人不及奔避其一竟被壓死其四亦受重傷火遂延及豐泰成雜貨棧房棧中半係紙張及柏油煤油等物火威愈熾計燬豐泰成房屋五間德和五周　記土局亦　　　燬屋三間共燬十三間而火始滅扒取壓斃屍身肢體被焚儼如蝟縮頭顱亦已分裂水會中人收合餘燼偃旗息鼓方回會所而河東鴿子集又報飛災河東某水會向與鹽垞六局械鬥前嫌未釋至是救災鳴鉦爲號糾集魚販携帶扁擔而前鹽垞六局知其欲復前仇退避三舍某局計不得逞遂相率禦患銀濤直射赤焰旋消計燬民房三間茶食鋪門面一間 
[金陵火警]  
　　金陵水西門外沿城一帶草舍如鱗二月二十八日下午某姓家不戒於火赤熛怒淃頃刻延燒由東至西極目無際此時水龍未集撲救良難直待鐵鈎將草舍拽坍火始戞然而止是役也燬去客民草棚百有餘户何一轉瞬間燎原竟如是之速耶 
[武林火警]  
　　杭垣火患之多屢登報章上月二十八日夜見西北角紅光燭天龍集中人急將警鑼亂鳴望烟馳救知貫巷某姓錫　作不戒於火計燬平屋四間短墻外平披三椽詢及起火之由蓋因晚炊遺火也東園巷綢機坊是夜魚更三躍時吳回氏又小試其技灶屋兩間俱成灰燼幸灌救得力故左右鄰得免池魚之殃云 
[杭省雜誌]  
　　杭州崇文書院監院一爲許孝廉承綬一爲姚廣文巳元許君已請咨赴禮部試姚君於甄别日丁内艱杜門讀禮現在一切事務均由學海堂監院許廣文郊暫行兼理○太平橋張姓薙髮店因店主物故由其妻某氏將店基及生財頂與王姓得洋七十元已成交矣忽有徐姓謂張某在日曾借洋二十元將店基作抵立有票據今欲盤店何以不來知照張妻告以我夫抵押之事我不與知欠爾之洋旣有票據自當歸還徐以頂店須儘押主現在我亦要頂必將王姓辭却方可了事否則不肯干休王適在店聞而不平彼此爭論不已遂至用武旋經地保出塲并邀行首評論行首以旣有押主理宜儘伊如伊不受方可另尋頂主况盤店之事須通知同行不能私相授受應罰洋二十元以一半歸押主一半歸公所張婦聞之放聲大哭謂如此則生路絶矣行首謂王曰彼係女流難與理論汝旣業此豈不知同行規條乎如頂此店須再出洋二十元否則歸徐頂受將洋還爾可也王再三央懇願再出洋十五元其事始寢○上月二十三日南風大作西湖中有划船一隻載客三人駛　岳墳相近忽被旋風一捲三人驚惶無措以致　身欹側人盡墮水幸在裏湖水勢尙淺適濬湖局勇正在薙草立卽放船救起然衣履已濕透矣○東講舍甄别經陳太守評定甲乙於二月二十日發案計取三百六十名二十四日山長開課題目列後經解一道一獻無介語可也解　文一篇黃目鬱氣之上尊也詩題麝過春山草自香得春字賦題語燕賦以花閒對語應相問爲韵五古一首西馬　花市遺址 
[權轅紀事]  
　　蕪湖道轅每當春秋兩季設有例差名目札委需次各員前往所轄各屬稽查牙行有無私開驛站是否整齊各縣有無私設班館等事三項例差以牙帖爲優緣牙郎例得戔戔致敬驛站班館則僅由地方官略籲席資而已然當衙齋似水聽鼓晝長忽得一紙斜飛亦較勝轅下之侷促是以每届此期個中人輙殷殷懸望不啻秀才之望榜而鑽營請訐亦在所不免袁觀察向惡此等習氣客秋例差凡　説項者皆擯之孫山以外今届仍循前轍惟恭委保甲分叚冬防時巡綽有功者數員於二月廿六日揭曉計皖南二十三州縣共委佐雜三十餘員日來次第趨　謝委俸檄首途淮南雞犬拔宅成　彼瞻望　及者當不免天上人間之感○鈔關查船委員　徐兩少尹本月俱届瓜代之期袁觀察先期詳委　松坪張鼎臣兩少尹接辦兹奉批准遂謝委到差又便商委員蔡子文少尉亦届差滿詳委巡檢陳　泉少尹接辦於日前履新○新河關税務委員婁午峰少尹客臘奉委管解光緒十九年京餉册擋晋京交納兹將首途所遺新河關税務前經檄委候補縣丞鄭子宣二尹代理兹又詳請接辦奉准院批改爲眞除 
[神山拾翠]  
　　皖南牙厘局督辦許小巖觀察奉大憲札委署理皖北鳳陽關道已紀報端觀察料理交代事宜甚爲忙碌卽於二月廿五日撥冗向白下一行謁見劉峴師定於月底回局新委皖南牙厘局督辦朱觀察聞已由省禀辭不日莅無此繫去思彼歌來暮均在指顧問矣○　觀察莅蕪以來興利除弊善政良多又奉上游札委會辦蕪通保甲兼督同緝捕委員查拿沿江會匪數載以來巨奸大憝羅致不知凡　皆歴年漏　之渠魁一時江面安謐商旅歌功兹以去蕪在邇合境士商無計攀留公製繡金萬民傘一柄　政牌四對匾額一方正在訂日恭送事聞於觀察急由金陵傳電堅辭謝絶略謂本道雖會裁併局卡嚴懲積弊然由大憲加惠所致何敢貪天之功以爲已力諸君厚貺惟有心領而已苟　欲獻物爲頌反　於近世之俗套觀察之胸襟識見不誠超出尋常萬萬哉○前報紀吳肅堂文宗二月望後按臨泗州舉辦科試兹聞泗州現已告竣卽日按臨滁州　滁州試曅卽　考和州　象山直刺近已接奉憲牌定於三月十六日下馬次日開考○蕪湖縣王明府前於二月二十日赴金陵禀見督憲兹於淸明節乘輪回署○蕪湖自花朝以後天氣燥熱薄禀吳綿猶覺背生芒剌　廿六七等日更熱不可耐晴日當空竟作黃色老於炎凉者謂天公必將變卦至廿九日飛廉氏陡然作劇飛砂走石幾令當者撲地黃昏以後急雨跳珠氣候遂歸於正○吉祥寺旁有某屠户居焉其婦素喜掻頭弄姿倚門斜財致無賴少年往往悞認爲天台佳境一夕婦由近處喚其夫歸行經寺後進　靑皮數輩迎面而來疑其赴巫山之約上前調笑大肆輕薄其夫在後高呼靑皮反謂吹縐一池春水干卿底事上前扭住飽以老拳鄰人詢知其故不覺代爲眦裂喝衆拘拿靑皮始從人叢中鼠竄而去當塲僅獲小張一名帶送保甲局訊知係新關税務司處傭人乃於次日函致税務司班君俄接復函云業已斥革應請照章懲辦於是丁饒二委員升堂命鞭籐條四百荷以巨枷勒令將夥犯按名指拿到案輕溥兒非如此懲辦不足以昭炯戒也 
[載貨新章]  
　　厦門各小工貪得無厭爲輪船裝卸貨物無不乘間行竊性又懶惰不肯迅速從事輪舟停泊以待虧折甚巨招商太古怡和各公司輪船每視爲畏途今正集議不裝厦門貨物故自正月初十至二月十五日竟無上海輪船入口嗣經上海厦門各號商在上海與三公司會議訂立合同裝卸貨物限三日爲期如過期一日貼船費三百兩所裝之貨各行自派一人經管如被竊失與輪船帳房無涉三公司始允攬載貨物往來厦門如故 
[冐取捐欵]  
　　漢口善堂林立所需經費皆由鋪户居民集腋而成年捐則於年終收取月捐則按月向收俱給收條爲　近有無賴子私刻收條向各處冐收捐欵經堂董查知禀明地方官出示禁止倘日後再蹈前轍定當拿案重辦决不寛貸 
[巴峽晴雲]  
　　有某船自沙市裝載貨物欲赴萬縣經過宜昌關騐票放行駛至新難下首峒嶙峽下陡遇大風將綷繩吹斷船遂順流直下觸石而沈幸舟子得慶更生函致沙市遣人往　燐峽打澇貨物想虧已不少矣天氣亢晴已久非六霈甘霖不足以慰三農之望田疇龜坼 
 
 

Page 3

 
 
播種愆期河下糧價爲之陡漲數米而炊者未免仰屋興嗟也 
[派船護送]  
　　朝鮮人洪鍾宇用槍擊斃叛臣金玉均一事曾經中國大憲電達朝鮮前日由其陪臣徐湘橋奉命來　拜會黃大令欲將洪鍾宇及金逆之棺帶回本國此已列報兹悉大令將商辦情形面禀關道憲聶仲芳觀察以洪奮身殺賊不避艱危其志可嘉且曾接朝鮮電音請將洪善爲保護故准朝鮮陪臣徐湘橋將洪護送回國並將金逆之棺帶回黃大令遂於昨晨飭人將洪鍾宇護送至徐處一面飭人至湖南會館將金逆之棺擡上南洋水師第四號威靖兵輪以便送回本國 
[法使北上]  
　　法廷新簡駐京欽使在拉而君莅滬各情疉紀前報昨午十二點鐘欽使乘招商局新裕輪船北上赴京供職當啓行時關道憲聶觀察法讞員葛同轉及法總領事吕班繙譯官祁理恒咸詣招商局天津碼頭送行法捕房克捕頭命各西捕擎槍致敬並飭郁孫朱三包探在碼頭伺候是日本係法公廨訊期因此停訊一日 
[刦火餘聞]  
　　前日滬城火警沈香閣對門莊姓住宅全家被焚有一老婦一小孩同罹刦灰已登昨報兹悉當火熾時孩父明明將孩與二姪一同領出及出門細視則二姪依然而子並未携帶詢問二姪亦以不知對立卽回身再入則滿屋皆火無能爲力是豈有定數存歟翌日將二屍從瓦礫中扒出形同焦木令人目不忍覩遂於昨日備棺成殮遠近往觀者甚爲擁擠由莊姓至巡防局請撥巡勇一名彈壓以免肇事 
[幾釀火災]  
　　前晚十二點鐘時美租界北河南路六百四十八號公興酒釀店主蝶夢方回忽聞店中有坼裂聲疑是歹人胠篋急起視之則火起於亂柴堆烟霧迷漫紅光滿室乃大呼店夥起取水灌救得免成災驚悸之餘又聞比鄰某甲家呼救火趨而聣之則甲方以水潑鹿而餘焰猶熊熊也驚定後詳詢情由據云火由窗口入疑是匪人所種乃告知屋主偕赴美捕房聲訴捕頭諭令諸巡捕格外嚴密巡邏 
[督勇濬河]  
　　督標滬軍營統領蕭雲卿軍門於二月二十八日起督率麾下健兒在營門外泥城浜直至南豐記沙船號後築壩挑泥以興水利日來各勇丁已踴躍從事矣 
[大風覆舟]  
　　上月廿九晚有川沙航船一艘載客十二人揚帆渡浦行經白蓮涇浦面其時風力猖狂萬疉銀山破空直捲舟行其際渺如滄海之一粟三老長年驚惶失色握櫓不牢舟遂欹側坐客十二人紛紛入水大呼救命幸其時往來船隻不斷聞呼畢集或挽以篙或縋以索十二人咸登彼岸有一婦懷抱幼孩則已呆若木雞狠狽回家延醫調治未知掌上珠能安然無恙否也 
[求免騐屍]  
　　上月十五日江北老嫗李張氏行經法租界三洋涇橋被蔣長春所駕野鷄馬車撞倒碾傷左臂經巡街捕拘入捕房捕頭命將氏舁送仁濟醫館求治蔣則押候解訊此已記諸報端本月初一日醫館主遣人咨照捕房大略謂該氏年老氣衰且有舊病刻已危在旦夕旋於午後五點鐘時身死捕頭立飭包探禀報上海縣三圖地保曹福卿投案禀訴情由昨日十二點一刻時上海縣黃大令鳴騶蒞醫館包探郁廷湘將蔣解案請訊屍子李文德亦投案備質大令先詣醫生處少坐曹保呈遞屍子哀求免騐切結大令問醫生曰氏之傷勢如何醫生稱此嫗本有病被碾左臂略有損傷不致殞命大令旋升座傳三圖四圖地保及十二鋪地甲訊問曹保禀稱李張氏於上月十五日由法捕房送來據稱被馬車碾傷小的並未目覩十二鋪地甲金文禀稱此禍肇於紫來街確在小的圖内小的並未目覩碾傷四圖地保吳桂仁禀稱屍子住在小的圖内如何碰撞情形請大老爺向屍子訊問可也大令卽傳文德及屍孫李奇之研究文德訴稱小的年四十五歲淮安府鹽城縣人向在滬上當車夫僑寓丁公橋母親年六十九歲素日有病上月十五日行經法租界紫來街適將駕馬車疾馳而至母親惶恐仆地以致左臂受傷捕頭送往仁濟醫館求治醫藥罔效延至初一日申時身死小的不欲連累他人求恩免騐奇之訴稱小的年二十六歲隨父親在申當車夫餘供與文德略同大令謂文德曰爾母究竟因何身死人命攸關不得含糊了事果係馬車碾傷例當治罪如係因病身死不得連累他人詰至再三並令將屍身審視文德訴稱母親本來有病適値馬車疾馳惶急仆地以致受傷大令命代書書就甘結令文德蓋印指模隨帶蔣推鞫將供稱小的在桂生處當馬夫當日駕駛馬車由小東門至紫來街口嫗自行跌仆並非碰撞其時嫗將左臂露出沿街乞食臂上本有疤痕大令問文德是否文德訴　母親臂上實有疤痕大令援筆判曰訊據屍子所供各情與醫生略述病由若合符節實係怱忙之際不及避讓以致倒地略受微傷惟馬車夫蔣長桂駕駛不愼亦屬咎有應得著帶回縣署笞責二百板以儆將來正欲鳴騶回署忽有大瘋子王阿二刃斃趙萬通案内送院醫治之張　劉玉馬長春呈遞禀詞聲稱劉玉連日不食傷勢沈重求大老爺伸冤且死者之母年逾七旬數千里外盼子情切當日行兇者不止大瘋子一人尙有餘黨搶刦鈔票洋銀叩求追究大令謂大瘋子業已供認本縣將伊收禁通詳上憲照例定罪爾等宜安心靜養無須多瀆諭畢回署報時鐘已交一點一刻矣 
[覆訊瑙商控案]  
　　瑙喴國商人唖爾生控華人楊榮三等勸其同開和達洋行墊洋銀三千餘元一案前已備錄讞詞本月初一日宋通刺升堂覆訊原告律師博易將前堂唖爾生未盡供詞聲説明白大略謂和達實係華人楊榮三等所開唖爾生惟帮同經理而已是以並未在該管領事公館註册被告律師担文問唖爾生曰和達所有輪船向用何國旗號唖爾生答稱用瑞典國旗號蓋瑞典瑙威本合成一國卽領事官亦止一人担律師又問所有兩船自接管以來在船之船主大副等人是否未嘗更換曰是問未開和達之先爾向作何事曰向爲土作而兼石刻　謂土作者承辦棺殮等事者也問此時除土作石刻之外仍租此輪船攬載否曰然以其原租之二船有六個月期限未滿耳問前堂所呈陳馨甫與楊榮三糾股之合同曾央人詳解華文意義否曰央人詳解過問有何意見曰無之問然則合同内明載贏餘九成歸西人一成分派之説豈竟不在意耶曰是固得知其所以受累至此者原因此一句特當日不防其有此弊耳問現在仍作此項生意仍有買辦乎曰有之由王姓擔保供至此檢出日報一紙内有辭歇買辦陳馨甫如有往來應向陳自理之告白問是何人所登曰不知問初開和達時曾否與陳馨甫言明無錢曰言之問然則適所謂帮同經理者帮於何處曰帮其出力耳問爾識中國文字否曰字却不識惟稍知言語耳担文乃指出花古柬一紙中載楊榮三卽楊悦興招牌列名保王錫三爲買辦而分手後掣還華文保單之事問曾見過此保單否曰見過問原控詞内第八欵囑楊榮三辭歇陳馨甫是否眞情曰是問禀尾淸追洋銀三千三百餘元是否已付曰已付問然則此銀何來曰大都移借而來内匯豐銀行亦借過五百兩另向親友湊集况此原控三千三百餘元之外尙須加追銀五百兩因另被買辦在領事公館控追原存銀五百兩已奉領事斷還也問行中事旣不與爾相干爾何以肯遵斷繳銀曰因欲顧全體面不得不遵也問爾爲和達簽名租船竟用唖爾生名字爾當時豈不畏受累乎曾向船主告知代爲簽名一節乎曰不然此行本未在領事公館註册不能作爲商人開設有事本可不干簽名事雖未向船主告明儘可聽船主自行查察况與船主本來交好卽或船租被欠船主有扣留船貨之權故可無過慮也卽其餘代簽之收據均責成行主無須逐一告知船主也問至此博律師起而問原告曰陳楊兩人紏股之合同議據爾究竟能知底細否曰不知其中底細收到陳處合同時卽告知楊榮三後雖央人看過實不知其如何栽害問當日收過銀錢存於何處曰凡收銀登帳後隨卽交與楊手惟其船出口後一切贏虧須回來始知當船在寍波時買辦忽然登岸以致停泊三日虧耗洋銀五百元問畢担律師令陳馨甫將如何至和達如何分手各節一一供明陳稱帮唖爾生爲買辦招牌係和達兩字上年十月素識之徐悦生同先不相識之蔡倍齋來説有買辦生意可以薦引遂同往唖爾生處唖爾生言船是瑞唺國人瑞唺商人較少如用輪船購貨來銷可期得利惟須籌 
 
 

Page 4

 
 
墊銀兩當因自已無銀先行指引願充輪船買辦之葉文祥戴樸三王錫三及見面囑令暫緩數日須先租賃房屋當時卽看定一所每月須租銀一百兩而唖自已租就每月六十兩之屋於西歴十二月一號遷進八號卽須籌銀一千兩豈知葉文祥忽稱無銀可措央戴樸三伴同往楊榮三處商借楊不深信同往唖爾生處言明買辦須墊銀二千兩唖爾生許以彼此各執一小簿以便支付核對小簿内所載皆唖爾生親筆十八號船已到滬囑明登列新聞紙攬載客貨豈知其事未久至西歴正月十一號卽因主顧悔議悞事遂被唖爾生辭歇十四號出行所有生財由楊榮三移去當時原許買辦每月俸銀一百兩應需夥友均在其内數本無餘所沾潤者惟一成贏餘耳其楊墊之欵當時代爲追索唖爾生親筆簽名　還二千三百餘兩約期未付供至此担律師已將唖爾生聲明許淸理行中帳目歸還楊榮三墊欵之洋元筆據檢出問所有與楊榮三合股之合同何以在唖爾生處答曰旣立此項合同卽由邵桂成播弄告知唖爾生唖爾生索觀乃卽交與不料竟被扣留計在和達充買辦至辭出惟一月零十一日担律師問爾充買辦究竟有無股分曰止爲買辦而已當時唖爾生有親筆字條向買辦支取銀錢豈有華人作爲行主之事現在唖爾生應還楊所墊銀二千三百餘兩外吾亦墊付小工零用並用錢等項三百七十七元七角五分並辛俸一百五十兩供畢担律師將約期還墊之筆據一紙並向買辦支銀之筆據五紙擔保買辦掣銷之保單訴請存案博律師亦將各項抄帳及日報存案自四點鐘時訊至上燈通刺乃商之　副領事訂約下禮拜一卽初四日三點鐘時再訊 
[上海縣署瑣案]  
　　日前黃大令晚堂訊畢退入帳房見有一人東張西望拘住訊問據言姓王名桂雲金陵人向爲縀業前晚由帮審委員葉司馬提訊王供與前堂無異再三駁詰王堅稱無心悞入並非行竊司馬喝責王叩頭如搗蒜務求寛免司馬姑念苦求從寛免責問可有的實保人答稱有遂著交的實人具保釋放○周高祺周長生串竊太和輪船帳房内之皮箱一口由英公堂送案請辦葉司馬研訊之下周高祺言皮箱係小的所竊不干長生之事長生亦堅言並未串竊司馬再三研詰長生似無串竊情形著將長生從寛開釋高祺枷號十日發頭門示衆○本城虹橋南首姚姓家日前被傭婦竊取孩帽一頂上有金珠首飾値價頗巨遂著原薦人追尋迄無端緒前日將傭婦之夫沈榮發送交姚姓轉送縣署請究當由司馬研訊沈供小的之妻在姚姓家傭工並不回家故所有之事小的不得而知司馬判沈於五日内將妻交案以便追贓違干比究 
[眼前功德]  
　　謹啓者前月二十八晚滬城南市被災無力貧民猝遭慘刦情實可憫同人是用心惻擬仿辦賑章程爲呼將伯酌量撫卹今六馬路仁濟堂奉到四明心愿子助洋二百元協康莊洋三十元殷少齋殷淸記育麟氏謙益堂四户各十元葉燕庭五元悟微道人四元神瑛三元無名氏祈保平安免災子裕泰昶三户各二元劉炳輝楊浩庸各一元積德眼前功歸實濟吉人天佑福報無疆敬告同緣莫名叩謝唐廷桂曹驤施善昌等謹叩 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　小工莊明友宋春泉同往德國公司某輪船工作乘間竊取美最時洋行洋針二十匣售在寳山縣屬吳淞鎭某鋪由宋通刺訊供之下飭押候移吊失贓再訊此已列入報章矣昨日三百零一號華捕禀稱小的查得莊宋串竊洋針時爲船上司更人柴維廷所見攔阻懷分得受四匣售與毛杏春莊宋則將贓帶至吳淞有六匣售與杜春甫已奉老爺派差恊提尙有十匣售與路人無從查吊莊已屢犯竊案請卽重懲莊宋同供稱此案已蒙訊明不敢諱飾只求恩恕感荷良深柴供稱莊宋竊取洋針後見小的擊柝過此慌急中抛棄四匣因之拾取並非坐地分贓事後寄與毛家未經變賣毛供稱柴將洋針四匣寄與小的家小的不敢收買杜供稱小的係寍波人在寳山縣屬吳淞鎭開雜貨店宋持洋針六匣求售小的每匣出洋銀八角後來吊贓業已交出通刺判令將莊管押二月宋管押一月期滿後各笞責一百板柴毛各管押一月杜罰洋銀二十元充某項公費贓給還失主○沈阿全訴稱小的係蘇州人日前買熱水而歸途中被陳阿友碰翻以致身上碾傷爭閙之餘由捕解案者爺　　俟傷痊再訊現已漸漸平復乞恩判斷陳供稱小的係寍波人無心悞碰致肇此禍現已拘押多日尙乞從寛宋通刺判罰洋銀三元給沈爲養傷費○三百四十六號華捕禀稱小的在某戲園當管門之役昨晚莊阿而王仁蘭結伴到園不給錢文强欲觀劇小的向之阻止竟敢行兇以致失去小帽不得已拘案請辦莊王同供稱小的等皆河南人操船爲業入園訪友並不觀劇今旣到案祇乞施恩宋通刺判令各管押一禮拜○包探黃四福禀稱小的緝獲竊賊吳德金向之詰問稱曾在馬路竊取不知姓名之路人皮夾袋一枚内有期票一紙另竊得對時表一枚表袋中有質劵二紙銅質僞洋銀一元目下均無失主承認是以先將吳解送案下吳供稱小的係浙江烏程縣屬南潯人十六歲年幼無知悞作不端之事以後不敢再犯惟乞老爺法外施仁宋通刺判令責手心一百下飭差押上航船勒令回籍贓暫存捕房以待給還失主○朱長材訴稱小的係江西人現在治下某處開客寓某日同鄉人劉陽春來告帮小的憐之留在寓中工作不料時時藉端滋閙不得已將伊辭歇復憑旁人諄勸給伊洋銀三元事已了矣昨日伊貿貿然來寓自將額角劙傷意圖訛詐無奈報捕送案劉供稱小的亦江西人向朱結算工貲朱將茶碗擲來致傷額角現擬向借洋銀十元爲回籍之費朱稱小的並不欠伊工資如蒙老爺押令回籍小的願借給洋銀十元宋通刺准之著朱照繳洋銀十元然後將劉押送行駛長江之某輪船勒令回籍○潘阿桂訴稱小的係江北人現在治下某姓家當車夫昨日主人囑將車停放巷中一不留神被譚阿遠用刀亂砍今特將譚交捕送案譚供稱小的係廣東人在某處看守巷門主人切囑巷内不許停車故向阻止並不用刀亂砍求老爺一騐便知宋通刺飭將譚交人保釋 
[法捕房瑣事]  
　　無錫人其甲在法界紫來街開設復大燈籠店前晚有舊夥某乙來尋店夥某丙甲問何事乙稱丙誣指犯竊心實不甘是以來數其罪甲謂乙曾竊物安用嘵嘵爲於是二人互相口角扭作一團甲乘間將乙耳咬傷乙忍痛不住往外逃避對門八十四號裕昌燈籠店係甯波人某丁所開甲卽闖入驀將店主某丁猛擊一拳當被敲落門牙二個一時鮮血淋漓旋卽鳴捕將甲拘入捕房丁亦隨入候訊捕頭惡甲肆行無忌動輒毆人命押候解送公堂請葛同轉究懲○法界著名流氓名海千者屢經懲辦怙惡不悛有住居咸德里之孀婦某氏矢志守節玉潔冰淸前日傍晚手携竹籃上街購物流氓以爲可欺揑其鼻擡其頷孀歸以無端受辱忿不欲生旁人咸抱不平責數其罪流氓以吹縐一池春水于卿底事反遷怒於旁觀適爲巡街捕所見拘入捕房捕頭以此種惡習斷不可長命押候解送公堂懲辦○八仙橋捕房近因修造設有作塲昨日侵曉有松江人某戊從浜西越河而過竊取唯積之泥爲匠人所見當卽鳴捕拘入八仙橋捕房轉解大自鳴鐘捕房克捕頭姑念鄉愚無知著卽釋出以後不得再犯 
 
 
 

Page 10

 
 
   
 
 

Page 11

 
 
[光緒二十年二月二十五日京報接錄]  
　　鄂撫譚奏遵旨確查據實覆陳摺○豫撫裕奏揀補叅將都司各員缺摺○閩督譚奏遴員請補陸路守備摺○又奏遴補水師遊擊摺○又奏揀補守備片○○欽差四川查辦事件頭品頂戴湖北巡撫臣譚繼洵跪奏爲遵旨確查據實覆陳恭摺仰祈聖鑒事竊臣承准軍機大臣字寄光緒十九年十月二十日奉上諭有人奏四川吏治蠹蝕汙濁請飭查辦一摺據稱四川總督劉秉璋信用候選道徐春榮署提督錢玉興二人招搖納賄知縣陳錫鬯等聲名狼藉官運局本該委署侵蝕餽送又所屬州縣設立私卡瘦斃民人防營弁勇暗通會匪刦案疉出列欵糾叅等語著譚繼洵馳驛前往四川確切查辦據實具奏　摺著　給閲看將此諭令知之欽此臣遵將起程並抵四川省城日期先後恭摺具報在案連日督同隨帶各員認眞查辦已得確情謹逐欵分晰爲我皇上陳之查原奏劉秉璋信用候選道徐春榮署提督錢玉興賣弄招搖收受薦賄關説差委絡繹如市苞苴夜行則牌札晨得徐春榮以居間受金之術自薦劉秉璋大好之乃認爲乾女婿錢玉興係捻匪頭目以金帛數十駝投獻各節查徐春榮舊隨劉秉璋多年及督川調令來川由候選直隷州捐升道員委辦營務並統帶長勝武字等營迭保以道員　交軍機處存記並分省補用臣到川詢據劉秉璋咨稱徐春榮已於十九年三月因母病請假回浙至今尙未來省所統各營卽以錢玉興接統錢玉興係安徽人亦舊隨劉秉璋在江蘇江西浙江等處薦保記名提督劉秉璋督川又調來川奏署四川提督統帶泰安壽字等營簡放四川重慶鎭總兵該二員一爲舊日密僚一爲鄉里部曲劉秉璋賦性优直平時接見僚屬不輒輕假詞色該二員外筦戎行内托肺腑凡旁人所不能面陳者皆可叅謁臥内乘便婉達蹤跡過密指摘所叢徐春榮認拜乾女婿事屬曖昧無從考證確據飭取錢玉興履歴並劉秉璋咨復均謂係咸豐初年隨大學士李鴻章軍營得保把總同治二年劉秉璋在蘇該員始行到營並未言及有爲匪投誠之事旣未爲匪投誠則獻金亦無憑證惟該二員於劉秉璋過於不存形迹劉秉璋遇事自爲主裁原未必盡由該員等之關説但親暱之言巽而易入帷幄之地密而難窺當局者自謂不受其欺挾詐者早已陰售其技臣一路博採輿論僉謂該員等所部營伍駐紥州縣凡地方官一與之迕則訶讉可以立至是其氣燄可畏係屬實情穢聲之加殆由自取原奏凡題補委署文武員缺多由徐春榮錢玉興賄説而行有徐杏林堂玉興錢店包管開兑之謠如富順縣陳錫鬯之回任遂寗縣黃允欽新都余雲池之越補署江津縣錢少松之驟委皆賄兑之騐先後得贓悉交協同慶蔚豐厚等銀號存記一節查陳錫鬯係光緒四年由江安縣知縣調補富順縣十三年調署成都縣十五年飭回本任黃允欽係舉人大挑於光緒十七年准補遂寍縣知縣其余雲池錢少松查無其人惟有現補新都縣知縣余元煜係屬余姓及已故墊江縣錢璋錢少松原叅當卽指此二人余元煜係勞績保舉光緒十三年准補新都縣因前署别缺虧項過鉅雖經繳淸未赴本任尙管懋功屯務錢璋係光緒十三年曾署江津縣旋補墊江縣於十七年身故臣飭藩司衙門查明各員補署章程據稱陳錫鬯之回任係以實缺人員調署首縣飭回本任黃允欽等之補署各缺亦皆按照定章辦理竊維苞苴行於暮夜本爲人不及知在與者必緘默不言豈局外可旁搜而得今各該員回任補署旣係按章自不能指出賄買之據惟飭調蔚豐厚協同慶兩會號底簿及傳問該號管事商人查有徐大人卽春榮自光绪十六年起至十九年止先後存過銀一萬兩會過上海及轉浙江銀共四萬七千餘兩又查有錢大人卽玉興先後存過銀一萬一千兩會過安慶等處銀七千三百餘兩據商人供稱皆係錢徐二人自行存會又蔚豐厚底簿内列有餘江一欵存銀三萬一千兩據稱係劉秉璋署内自行存儲非徐春榮等經手此外省城會號尙多不使紛紛提訊劉秉璋錢玉興廉俸較優存欵尙不甚多其徐春榮並非實缺以辦理營務帶隊之員但就兩號存會之欵而論爲數已如是之鉅縱不盡由請托而得亦足爲貪黷之徵又詢據蔚豐厚聲稱徐春榮會欵内有一欵係該員離川後錢玉興爲其代會卽非狼狽爲奸亦見交結之密宜其物議沸騰原奏陳錫鬯黃允欽高培榖費秉寅李玉宣國璋等夥開鹽井籠取攬皂計岸生理及置買田產濫刑苛歛有五虎十三彪名目四川州縣所在設立私卡刑拷勒索瘣斃甚多陳錫鬯在富順八九年間死於卡禁者至千數百名黃允欽在遂寍縱令子姪丁役賣案索錢當堂主斷誣良爲盜各節查高　榖係資州直隷州知州費秉寅係閬中縣知縣李玉宣係瀘州直隸州知州國璋係宜賓縣知縣臣飭調該四員來省併同先飭撤任之富順縣知縣陳錫鬯及在省未經回任之遂寍縣知縣黃允欽面加查訊又質之官運局委員等互相印證井商岸商均有花名可查不能掩人耳目現在鹽務生理商名内皆不能指出該員等之業其置買田房亦不能指出確據川省盜賊最多各州縣設卡覊犯有良卡捕卡外監待質自新大鍊鐵桿站籠等項名目繁多間有非刑歴任相沿並非今始現委員明查暗訪如富順等州縣每處現存卡犯少者數十人多者百餘人其每年瘐斃者亦時有之富順縣尙無八九年間致斃千餘人之多惟簡州有貓籠犯六名最爲慘酷其籠高僅二尺圍徑二尺數寸籠旁圓眼如枷囚梏其中頭出籠外手足蜷縮轉側屈伸皆不可得實爲非刑知州易家霖到任僅數月據稱均係前任之事當經委員令其釋放另爲看管事非一任未便深究應請勅下四川督臣通飭各屬凡屬非刑一體嚴禁又五虎十三彪係惡少痞徒綽號尙非專指官塲臣復將諸員詳加考察陳錫鬯素性揮霍善於鑽營久擅腴缺自稱仍有私累兼管鹽務於政理近多廢弛黃允欽兩耳重聽在遂寍時子姪家丁攬權用事費秉寅以捐納到川在閬中結交濫紳刑尙嚴酷高培榖李玉宣國璋三員平日居官尙能循分未聞有貪酷劣跡屢經採訪衆論相同原奏四川官運鹽局每年提存護本銀六萬兩十餘年計存六十餘萬兩該局委員歴年陰蝕此項息銀劉秉璋覺之將按其事局員窘急將此六十餘萬兩送交劉秉璋私槖一節調查官運局原卷此項護本銀兩係該局前接辦委員唐炯詳定每引攤銀一兩以爲鹽船失事添買補配之用每年約收銀二萬九千餘兩曾經報部有案嗣光緒九年該局接辦委員候補道夏峕以護本不敷支用又禀請每引加攤銀一兩未據報部此項連前後所攤之數每年約收銀五萬數千兩查閲歴年收支册内護本一項因各岸鹽船失事補配開除殆盡旣係開除殆盡豈復有委員陰蝕息銀曁將本銀送交劉秉璋私槖之事可以不辯自明惟查兩淮運鹽章和凡鹽船失事責成地方官查騐確實具結申報始准補配今官運局僅本分局委員開報某船失化若干卽行照數發價買補據該局員夏峕面稱係前經奏明川省鹽船失事毋庸地方官查明結報如此漫無稽考行之旣久難保不滋生事端又查光緒四年十二月前辦委員詳唐炯稱每引攤護本银一兩自開運以來偶有失化均止數包數十包至二三百包不等從無整載沈溺之事並稱開辦一年各廠補配動用護本尙有盈餘撥補防邊經費嗣後每年盈餘做照辦理等語是開辦之始每引攤銀一兩尙可有餘迨加攤一兩之後旣謂岸運較增失事漸衆但收銀加倍而存欵寥寥其中有無冐蝕銀已陸續發訖無可查究應請敕下四川督臣嗣後應如何設法稽查或叅仿兩淮章程鹽船失事仍由州縣查騐結報抑或另籌整頓之法總期力杜流弊以歸核實庶爲經久之策原奏徐春榮身在督署葉毓榮掌教來都以馬邊雷波剿夷等案濫保二品頂戴並葉毓榮爲官官員請託受賄不數年積資十萬一節查徐春榮係於光緒十五年馬邊剿夷案内保經部駁改奬二品銜葉毓榮自同治五年主講芙蓉書院疉經督臣札辦團防於剿匪案内歴保知府補缺後以道員捐指直隷試用道十五年復於馬邊剿夷案内保二品銜據稱辦理徐春榮文案同在馬邊查徐春榮係充當營務兼帶勇營葉毓榮爲其辦理文案均曾在事就本案而論該二員人無足取而保尙無濫邀惟葉毓榮平昔與徐春榮締交甚密且以主講賓師之位甘爲徐春榮辦理文案得有保奬雖無竄名濫保及婪賄擁貲確據而其素習奔競已可槪見原奏各處防營弁勇與游民約盟糾黨暗通會匪該匪倚官恃營刼掠婦孺勒贖有接童子抬觀音諸口號併有營官之子在省糾匪殺人官不過問各節查川省留防營勇分紥省城及各府縣市鎭昔年巡緝亦頗得力近則日久怠生地方官善與聨絡者尙可相安否則動成水火劉秉璋原未盡爲袒護而地方官爲徐春榮錢玉興等積威所刼大率相同咨嗟無敢明言營伍之失者實川中近日切弊雖無與游勇約盟糾黨及暗通會匪實據而與地方積不相能則衆所共悉如新津縣從知縣顔鍾運因責罰營勇致合營鼓譟起釁百姓齊團相禦 
 
 

Page 12

 
 
至有閉城三日之事案雖辦結而勇丁之恣橫猶可想見當時閙事之勇卽徐春榮所部其營官聞卽徐春榮之族人又各哨弁駐紥之處往往將已獲之匪作爲眼線名爲賊攻賊通匪之説或由於此其擄人勒贖拉幼孩謂之接童子拉婦女謂之抬觀音川省久有此風近則益甚民間畏匪加害情願認贖而不敢言故有畏匪甚於畏官之謠聞上年有華陽縣紳劉姓之孫爲匪擄去後出帖催贖稱其出痘及措銀贖回而其孩旋殤聞者切齒原叅係屬實情其營官之子殺人一事係現任督標中協副將况文榜之子况伏虎綽號况四老虎於十九年三月間同鄧金泉等因挾擾與已革城守營兵曾家彬等忿爭在省城三官堂互毆鄧金泉與羅石滾等互將李炳森吳中銀等砍傷况文榜將其子况伏虎交華陽縣審辦因李炳森等傷均平復該縣將况伏虎等分别懲責結案况伏虎事後病故尙無殺人重情原奏成都府州縣屬刦盜鉅案層出歲至數百而官不知崇慶州城内搶刼典鋪城外焚掠市鎭新津縣賊衆圍城至逾半月而官不報三邊夷匪蹂躪塲鎭圍攻寍遠兵不赴剿各節查成都府屬民情强悍盜案之多向甲通省兵燹後愈益加甚前督臣駱秉章竭數年之力大加懲辦賴以安堵川民至今歌頌勿衰近來營縣時有齟齬盜匪亦日見鴟張雖盡法懲治而肆行如故卷查成都府各屬自光緒十六年至十九年止共報過刼案本百七十餘起訪聞鄉民畏賊尋仇不報者尙多卽臬司衙門亦無從查核良民自爲身家往往投名匪黨以求保護民之入匪者日衆匪之殃民者日深原叅非盡過當崇慶州被刦之案查有城外葉同興鹽店等處其典鋪亦係城外元通塲張萬朋之質鋪於光緒十八年冬間被匪何麻子等搶刦多贓前任該知州派勇往捕被匪槍斃勇丁一名後經現署知州勞文琦會營將何麻子與行刼葉同興等鋪盜犯張大老么等一併拿獲正法其被刼皆係城外市鎭尙無搶刦城内典鋪之事又調現署新津縣知縣王樹柟來省詢以賊衆圍城之事據稱上年四月該縣到任時正値盜匪猖獗禀請撥營協捕獲犯多名正法盜風稍戢當該匪搶掠時幾於路斷行人實無圍城情事王樹柟亦稱該前縣顔鍾運因責營勇鼓譟閉城三日實有其事原叅或卽指此三邊夷酋何甫沈屢次糾黨出巢搶掠附城村堡係上年夏間之事飭據署建昌道安成禀復並劉秉璋咨該夷匪經寗遠府知府唐承烈　募土勇會同建昌鎭總兵劉士琦調兵協剿將何甫沈及其黨撲滅自無須省城再派兵赴剿夷匪亦未圍城曾經劉秉璋奏報有案原叅自係傳聞失實以上皆訪查各欵之實在情形也臣按照原奏稽查案牘叅酌見聞不敢故事苛求亦不敢稍涉徇隱惟將一省之利弊小民之疾苦自其可據者如此候選道徐春榮久居權要頗事招搖貪庸卑鄙不恤人言應請旨卽行革職永不叙用署四川提督重慶鎭總兵錢玉興雖無通賄確據而統軍最多毫無整頓兵驕盜肆貽誤地方直隷試用道葉毓榮迹近夤緣不知自重該二員均請旨交部分别議處請補涪州知州富順縣知縣陳錫鬯習氣太深鑽營最巧遂寍縣知縣黃允欽年老聾瞶信任親丁閬中縣知縣費秉　苛虐病民聲名最劣該三員應均請一併革職資州直隷州知州高培榖瀘州直隷州知州李玉宣宜賓縣知縣國璋查無别項劣跡應請由督臣隨時察看如不能勝任卽行據實具奏四川總督劉秉璋早立戰功久膺疆寄上年因請退未得自念受恩深重力疾從公若目以骩法營私該督臣尙不至此惟堅定之性信人過深屢病之餘精神未到以致措施失當任用非人物議滋紛實非無自應如何量予處分之處恭候聖裁所有查辦四川督臣被叅各緣由理合據實覆陳伏乞皇上聖鑒訓示臣拜摺後卽日率同隨帶各員起程回鄂合併聲明謹奏奉硃批另有旨欽此○○頭品頂戴河南巡撫奴才裕寛跪奏爲揀員請補叅將都司各員缺以實營伍恭摺仰祈聖鑒事竊照衛輝營叅將定保荆子關恊左營都司玉山先後在任病故業經奴才恭疏題報開缺聲明所遺員缺扣留外補嗣准兵部咨衛輝營叅將係題補第二輪第二缺荆子關恊左營都司係部推之缺均應用儘先人員行令揀員請補等因奴才查兵部奏定章程各員均按奉旨先後挨次補用如實在不得其人必須將名次在前各員於此缺何項不宜按名指實方准將名次在後之員請補等語今奴才在於儘先叅將都司班内逐加遴選查有儘先叅將馬景超現年五十一歲四川閬中縣人由軍功投營歴保至遊擊並戴花翎嗣因防守潼關及赴陝剿匪出力同治十一年三月二十三日奉上諭留川補用遊擊馬景超著以參將儘先補用欽此經前兼署撫臣李鶴年奏請留豫補用於光緒四年四月到標該員年力强壯營伍熟悉現在署理是缺措置裕如堪以擬補衛輝營叅將又儘先都司文志現年五十九歲正紅旗蒙古富亮佐領下人由護軍洊升委護軍叅領咸豐十年六月二十六日奉旨文志著前往河南以都司差遣委用欽此是年八月到標嗣因剿平張逆出力同治七年十月初一日奉旨揀發都司文志著以都司留豫儘先補用欽此該員精力正健操防奮勉堪以擬補荆子關協左營都司人地均屬相宜雖該員等儘先名次稍後與例未符惟儘先叅將名次在馬景超以前各員除李文全陳金山杜敬一曹尙志李如海均籍隷本省例應廻避郭什春現在丁憂不計外李金榜李吉興邱明禮李慶並儘先都可名次在文志以前之王占元王廷獻謝鴻保郁景文王向離等均於現開各缺營務情形未能熟悉未便稍涉遷就該員馬景超等人地實在相需例得將名次在前各員按名指實專摺陳請合無仰懇天恩俯准儘先叅將馬景超補授衛輝營叅將儘先都司文志補授荆子關協左營都司實於地方營伍均有裨益除飭取各員履歴送部外理合恭摺具陳伏乞皇上聖鑒訓示謹奏奉硃批兵部議奏欽此○○頭品頂戴閩浙總督臣譚鍾麟跪奏爲遴員請補陸路守備恭摺仰祈聖鑒事竊福建陸路提標中營守備戴鳳標准補福州城守左軍都司所遺守備係陸路題補之缺部咨應用儘先人員臣於閩省　路儘先各守備内詳加遴選除名次在前之張金鑑先經請補汀州左營守備部查尙未定案應行扣補外惟有留閩儘先補用陸路守備馮瑞鳳遞保藍翎千總於臺地三次剿平番社出力安内保奬光緒五年十月二十五日奉旨以守備留閩儘先補用並加都司銜欽此續經考騐收標咨部覆准註册序補該員熟悉營務於閩省風土民情早經熟悉卽儘先名次現計亦屬在前以之請補是缺守備堪期勝任覈例相符合無仰懇天恩俯准以馮瑞鳳補授陸路提標中營守備員缺於營伍地方均有裨益如蒙兪允容俟部覆到日給咨送部引見除飭取履歴咨部外謹會同署福建陸路提督臣曹志忠合詞恭摺具陳伏乞皇上聖鑒飭部議覆施行謹奏奉硃批兵部議奏欽此○○頭品頂戴閩浙總督臣譚鍾麟跪奏爲遴員請補外海水師遊擊恭摺仰祈聖鑒事竊照福建水師提標左營遊擊陳宗凱升補叅將遺缺應用儘先人員臣於閩省儘先補用水師遊擊班内詳加遴選陳永兆何紹志註册未奉部覆王大昌飭查保案王康林改水師案内尙未給咨送部吕文經現丁母憂未便遷就請補外惟查有閩省儘先補用水師遊擊陳紹芳年五十三歲福建泉州府同安縣人由水勇隨軍出力遞保藍翎水師都司光緒二年收標於台灣勦番出力保俟補缺後以遊擊仍留福建水師儘先補用十七年掣補閩安恊標右營都司旋經奏准開缺以遊擊歸班序補奉部覆准註册在案該員水務練習於閩省洋面情形極爲熟悉合無仰懇天恩俯准以陳紹芳補授福建水師提標左營遊擊於營伍洋防均有裨益如蒙　兪允俟部覆到日給咨送部引見除履歴咨部外謹會同福建水師提督臣楊岐珍合詞恭摺具陳伏乞皇上聖鑒勅部議覆施行謹奏奉硃批兵部議奏片併發欽此○○譚鍾麟片再浙江提標左營守備陳得勝遺缺輪用儘先人員臣於浙省外海水師各守備内逐加遴選除鄭勝元部准歸班在出缺之後未便請補外查有外海水師儘先補用守備趙榕年三十七歲浙江錢塘縣人由雲騎尉世　發提標右營學習於鎭海接仗出力保儘先守備仍留原標補用光緒十一年十一月二十二日奉旨允准學習期滿赴部引見發同本省照例用該員洋面熟悉槍砲亦嫻以之補授斯缺可期勝任合無仰懇天恩俯准以趙榕補授浙江提標左營守備於營　　　均有裨益該員前經引見毋庸再行送部除履歴另咨外謹會同護理浙江巡撫臣劉樹堂浙江提督臣馮南斌合詞附片具陳伏乞聖鑒勅部議覆施行謹奏奉硃批覽欽此 
 
