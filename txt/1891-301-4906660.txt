# 1891 - 301 - 4906660

 

Page 1

 
 
[申明蘇州售報處] [  申報舘啓]  
　　本舘申報之寄往蘇州者只由閶門内東大街王萬盛桂帶店内炳華室一家經售近聞有人在外冒名分送用特聲請閱報諸官商務向炳華室購取庶無舛錯之弊敬此佈知諸維垂鑒 
[九朝東華錄减價出售] [  圖書集成局啓]  
　　本局所印九朝東華錄一書紙墨精良校讐詳細分裝六十四本外加紅木夾板六副可謂盡善盡美髮憾毫無矣三載以來購者甚衆所有工本早已收回目下餘剩無多是以貶價出售每部核定實洋五元諸君子有欲悉本朝掌故者請臨申報舘帳房購取庶一經披閱如瞻列聖鴻謨乎 
[論振興商務須順商情]  
　　中國自與泰西各國通商以來漸知商務之足以富國而裕民向之官商二途截然兩歧者至於今而常有官商合辦之局此固中國絶好變通之法也然中有用西法而善者有用中法而弊者則當軸之人又不可不知也泰西以官保護商人而商務則悉歸之於商聽商之自爲變通自爲籌謀從未嘗過問也誠以以官臨商商易受官之制一有以制必至顧忌多端諸事製肘以故泰西之人有以商人而兼攝官事者如各外埠領事等官或有缺出卽就近令旅居該埠之商人管理而官則從未聞有　預商務者夫是以西國商務較勝於中國也西人於商務其從視之若此其鄭重中國猶未能盡然其有各處官民合辦之業則稍稍效法然竊以爲西法之最善者莫妙於順商情而不倚官勢試觀各國在中國設立公司洋行若大若小不可枚舉其章程雖各家不同而規模大都彷彿其中股友有大有小則其經理董事亦有多有少董事者經理其事者也或一年一更或數年一更當其更易之際必先集衆股商會議擬定董事之人令股友定其可否可則揚手否則袖手若所定之人揚手者多則衆商之情順矣若所定之人揚手者少則衆商之情弗順矣弗順則當更定各公司擬易經理之人亦如之此則所謂公舉與中國古時行舉言揚之道無異凡其所舉者必其素有實踐足以副其名而人人意中皆有此人人人口中皆有此人者也若聞此人之名皆袖手不言則其爲人也可知其間或亦有數人與其人向有交情或係戚好或有私見乃亦揚其手以示順意要不過此數人而止至於衆人固不能悉順也揚手者少袖手者多則其人卽不能用必揚手者多袖手者少而後用之以其人必平日有所以饜衆人之望者故用之而不疑也夫用人之道第一在乎公一二人之私見不足憑也一二人之指摘不足信也且所謂順商情者必就商人而詢之聚商人而議之不與官事官也者但以保護商人而初非干預商務者也西國之商可以兼攝官事蓋以所攝者爲領事等官其所應管者仍是商人之事故商人亦優爲之倘眞責以官政則亦當敬謝不敏矣以故外洋之商人兼領事者有之兼他官如刑司師船等類者則無之而以先爲官者或罷官之後經營商務涉足爲商人者則有之此則外洋重視商務之故若中國之官則雖當罷官之後設與商人合本經營人必指而目之者以爲與民爭利其甚者御史言官竟可以此參奏禍且不測此則中外之情形大不相同者矣夫以現任之官而爲經商放債生息等事則爲與民爭利目之謂貪墨固無可辭若在掛冠之後優游無事勢將終老林泉如此而必不聽其自爲治生之計生財之方是前之官之者不啻害之也且退休之官設恃其鄉紳之勢煽威虐於桑梓與地方官交通往來賄賂公行苞苴不絶請託公事顚倒是非以是爲生財之道此則所謂吃子孫飯者言官知而劾之里黨指而摘之亦固其所若去官而爲商則苟無倚官托勢欺侮平民故佔便宜與人交易悉出公平以是娛其晚年藉以自贍並爲子孫世守之業夫亦何玷乎官箴以故西人中多有之初未嘗有旣官不得爲商之例也中國而不欲振興商務則已中國而欲振興商務必當仿西人之良法勿拘泥夫成見凡有官商合辦之事必時時察訪商情商情之所順者從而行之商情之所逆者從而止之官雖有督率之責而絶無把持之權一切用人置船開埠運貨皆取决於商而官不自主焉凡有出貲以作經營者皆無須顧忌畏縮焉夫如是則商情以順商務以興而中國富强之基於是乎在如仍拘守成見不能及早變通恐商務之不振其患猶小而裕國便民之至計不能及時興行詎不大可惜哉詎不大可惜哉 
[本館接奉電音]  
　　昨由京友電傳上諭一道謹敬譯登○十月初二日奉上諭長春奏假滿病仍未痊懇准開缺一摺正紅旂蒙古副都統長春着准其開缺並開去一切差使欽此 
[東電告警]  
　　昨日接得日本發來電信云東歴十月二十八日卽我華九月二十六日神户大坂迤東直逹名古屋地大震動以致火輪車脫軌電竿亦悉數偃仆數百里内民人房屋陡遇飛災慘怛情形幾難言喻事後查得共死二千七百餘人傷者約三千四百人毁壞房屋三萬五千餘户半壞者約九千户按神户屬畿内兵庫縣大坂屬畿内大坂府名古屋屬京都府愛知縣三處皆菁華薈萃爲日本繁富之區一旦奇禍猝臨化爲瓦礫他日驅車重過能無興桑田滄海之嗟耶 
[東犯讞成]  
　　昨日日本來電旣告地震之災復續傳消息云福原尾本等人在滬刃斃沈開福一案昨已經長崎重罪裁判院定讞各處以重禁錮三年按日本刑律共分十有四等一死刑二無期徒刑三有期徒刑四無期流刑五有期流刑六重懲役七輕懲役八重禁役九輕禁役十重禁錮十一輕禁錮十二罰金十三拘留十四科料所謂重禁錮者刑期五年以下留禁錮塲服役猶西人之罰作苦工也 
[教案未了]  
　　上月二十日報登江西撫州進賢謝埠三處閙教之事已由地方官悉以籌畫於月初一律議成兹悉此事迄今未了實係訪事人傳聞之悞云 
[甬東氣候]  
　　寍波自九月以來陰雨連綿時而雷聲隆隆時而電光閃閃大雨如注兼有不止四鄉田疇積潦難洩所植晚禾在水中央幸自九月廿八日起大放晴光或者失之東隅尚可收之桑榆耶 
[寍波火警]  
　　上月廿七夜三鼓時寍波江北岸招商局前面李姓家失愼其家於堂後堆疉雜物柴草忽有火星誤落其間家人未及覺察瞢騰就睡及聞偪迫之聲披衣起視火已燎原不可嚮邇紅光上燭霄漢警鑼四出亂鳴遠近水龍聞警畢集在城文武官員亦出城彈壓但見熊熊烈火四面延燒李姓之屋與招商局前街屋毗連火已逼近幸 
 
 

Page 2

 
 
各水龍將局前一帶街屋拆卸招商局始保無虞約焚兩點餘鐘之久共燬去大小房約三四十間云 
[粤省火災三志]  
　　廣東某甲向在防營當勇目家中藏有火藥一包子女均在髫齡不知輕重一日竟私自取出爇炬燃之轟然一聲火毬亂滾幸得多人撲救不致殃及鄰居而子女兩人則已灼傷而斃矣嗚呼慘哉○上月十六晚南門紅廟牛欄卷某姓家火油燈炸裂祝融氏遂乘機肆虐火光高衝霄漢幾疑霞起赤城幸各水龍踴躍爭先約歴兩點鐘時火勢遂漸漸告熄計焚去房屋兩椽○尚時藩司前廣芝舘臘丸店亦報火災急起灌之得以熄滅然亦受驚不小矣 
[土匪敉平]  
　　温州槍匪毛炳一等縱火擄掠猖狹異常前已屢登報牘兹以道鎭各憲請兵勦捕由崧大中丞撥調駐防營黄綺亭統領來甌鎭壓拿獲從匪先後正法匪胆已不寒而慄邵補堂大令又捐鶴俸購綫密拿並面諭紳士呂孝廉就地設法購覔眼綫引導中營候補守備陳聨參守戎深入賊巢偵探蹤跡方圖入虎穴而得虎子旋因山路崎嶇未能得手僅獲葉錫良而毛炳一早被脫逃陳守戎卽將葉錫良交與營弁解送鎭轅而自追毛匪不肯相捨毛因葉已被獲孤掌難鳴明知無地可容直奔柟溪山僻適近雙廟防營叚統帶正在勦辦匪夥周兆七知毛消息遂督勇　拿將毛擒獲毛猶倔强不服格傷防勇什長迨毛弟就戮毛臂斷手傷始得就縛叚統帶飭派防勇一哨將毛護解至郡由黄渏亭統領轉解道轅李觀察卽發永嘉縣訊取確供毛一一供認不諱當於是日未刻綁赴市曹正法將首級解至省垣渠魁已獲土匪敉平藉非道鎭善於調度认縣密爲購拿黄叚兩統帶之軍威素震陳呂兩紳士之引路偵探安能執訊獲醜消隱患於無形哉 
[創建書院]  
　　永嘉縣所轄柟溪地廣而人悍平日以械鬥爲事屢釀命案蓋由絃歌之化不興遂致獷悍之風日甚也歴任地方官屢擬創設書院因經費無從籌畫因循未果邵補堂明府莅任以後以振興　　爲先務邇因箬　地住持僧不守淸規被紳士控告明府乃將寺産酌留僧人食用外盡數充作書院經費於月初斯擇基址擬就楓林地方創建書院不日可以鳩工庀材矣取不費之財作有益之舉他日講舍宏開人才輩出有不共頌賢有司作人之化哉 
[吳下衢歌]  
　　某日蘇州胥門内某甲家晨起見梁上有物蠕蠕然動細視之赬鱗斑剝一小蛇也長僅尺許雙目灼灼下視驅之不動閱一晝夜適門外來一弄蛇丐甲遂酬以靑蚨二千翼令其捕捉丐曰咱行走江湖數十年常山率然之流所斃何止千百捕此區區者猶探囊取物耳遂緣梯而上在腰間出小布袋一塗涎於手輕輕將蛇捉下置之囊中一轉瞬間手遽靑腫急下梯則一臂全腫矣倉卒中取髮緶緊縳腫處飛奔至某肉鋪奪取屠夫利刃將臂砍下鮮血噴薄痛極聲嘶甲見而憫之倍酬之而去何物么魔流毒竟若是之甚耶○今秋雨水過多各鄉農之赴縣報荒者多不可以數計長元吳三首縣陸續下鄉勘騐皆未允准旋又紏約數鄉老農投府署呈報水荒情狀魁太守諭令靜候詣勘旋於廿九日親自下鄉勘明報荒之處然後再詣各邑覆勘特不知能洞鑒民隱爲之議蠲議振否也○有客於黄昏後行經臬署西自黑暗中被一巨物絆足而跌附近鋪户聞聲持火燭之則一乞兒横臥於路詢之不語細審之面貌約四十餘而四肢纎小如甫及週歲之嬰有知者謂丐係北寺前考丐所養日間負之出博蠅頭至晚負以歸日常所得至少五六百文間或未到此數則必鞭撻父加不與飲食此丐惟有嚶嚶飲泣口噤不能言殊可憐也正在圍觀時考丐已飛奔而至將丐負之去噫此亦采生折割之流也奈何愛民如子之賢父母竟爾不見不聞耶 
[中江霜信]  
　　鈔　稅務廳俸靜山大令現屆瓜代之期由省憲遴委候補縣吳修之大令接辦不日到差○教案已結會辦委員丁六皆司馬張庚三大令遂於九月二十五六日治裝回省地方各官設筵祖餞簪級如雲極盡東南之美○有混名陳三猴子者常篤一葉扁舟泊於荒江斷渚間人皆莫測其所爲近經保甲局訪聞此人係會匪俞教師何老小等羽黨每屆查拿俱被漏網迄今仍敢怙惡不悛幸天網恢恢設法抽獲解縣訊辦又有鄭洪德王昌勝等著名匪犯多名連日經縣局會同購線密拿陸續獲案聞係會匪流亞訊明後當盡法究懲也○會匪徧布各處每以仇殺爲事有湖北人張某挈妻僑寓河南岸不知操何生業去年有人就縣署　桶密控張爲會匪王玉如大令密拿到案反覆嚴究卒以事無蹤跡得以釋放日前張駕小划溯大江面上行至上游七十里之三山地方不知緣何被人刀斫七傷倒斃舟中同行二人一死於江一死於岸孤舟無主一任其逐浪隨波張妻聞信卽往江邊收骨初未聞報縣請辦此事言者傳之鑿鑿諒非無稽也○某妓院有妓名春燕者芳姿婀娜體態翩𦒘尋春北里者輒爲之顚倒神魂一夕有某中等數輩連袂來游妓以四絃媚客淸歌乍發響遏梁塵座客正在凝神靜聽甲忽呼腰痛急倩從人扶掖以歸不圖甫出玉樓魂已離殻同輩驚沮良久雇人舁回龜鴇恐别起風波急將春燕閉置十重錦帳後幸不聞排衙柳下判牘花間也惟甲方在左顧右盼遽作懸崖撒手豈甘向牡丹花下作風流鬼耶嘻異已○飛霆兵輪駐無已久近奉大憲檄飭調泊漢口遂展輪上駛所有策電及英國兵輪二艘曥停泊如故○九月二十三日王邑尊之姪女于歸現任合肥縣屈蔭堂明府之長公子畫樓月曉繡闥風淸謝女才華王郎風範洵不讓前人專美矣○河南岸觀音橋上首有客民某甲居焉膝前二女年俱及笄玉樹臨風洵稱雙美長女早年許字某乙之子乙屢欲迎娶而甲一味勒索聘禮低昻不就坐使陌頭桃李不能輕嫁東風婿遂糾集同儕爲搶親之舉風聲漏泄傳入女家甲急將二女藏諸隣家小閣禁勿聲息洎搶親者臨門遍搜無蹤轉身搜諸其鄰得女於暗室不暇分皂白挾以飛奔及至半途細聽嬌聲始知悞搶阿妹遂又回身奔去奪得阿姊麾衆而歸甲因事起倉卒不及隄防任其倐往倐來如入無人之境泰山巖巖幾乎摧倒遠近聞之無不傳爲笑柄○秋來氣候温和絶無秋老關河景象居人偶失調護輙發壯熱咳嗽等疾至九月二十六夜朔風獵獵林木怒號次日冷信驟臨說者謂從此疫氣可望消歸烏有矣○洋務局差遣委員余平甫叅軍瓜期已屆奉道憲改委候補典史黄履之少尹接辦業經進局視事矣 
[夏口冬心]  
　　蔡甸人某甲向在漢口洋關充巡查之役九月十九日晚間赴某輪船緝私事畢上岸遄回行至大路北首適有人迎面而來甲遂側身讓之一失足間墮於江内旁觀者雖經目擊究以時當昏黑不敢冒險救援急報知其家次日甲妻兒皆衰絰而來臨流啼哭遲之數日蹤影全無嗚呼慘已○漢口爲水陸衝繁之地五方雜處奸宄最易潛蹤大憲思患預防擬集兵丁以資守禦傳聞已調上路馬隊來此駐防庶幾居民可高枕無憂不致心驚厖吠但兵力旣厚經費必多因擬向通鎭各業籌捐共需五六萬金派定何業捐若干以示大公無私之意一日邀牛皮行首事勸諭諄諄而行申多有不願出資且聽語言不遜者乃拘四人交有司看管以待訊懲 
[浙省官報]  
　　九月十九日牌示仰新選德淸訓導林炳蔚蕭山教諭　家楨東陽訓首何觀瀾拔貢教職徐秉詩知悉於本月廿二日來轅聽候本部院考騐給馮赴任委用毋違特示候補府郭式昌禀奉委勘餘杭南河工程禀見並謝酒同知蔣程禀銷桐分二縣勘荒差叩見葉南金禀知本日接校刊省例差叩見梁登仕禀銷海運並就醫假蘭谿教諭姚昉靑田教諭林長淸嘉興教諭單恩溥秀水訓導趙琴嵊縣訓導陳鴻疇均送武闈考來省禀到縣丞葛錫爵禀奉藩司委採辦於潛天生术叩辭正任衢州府經歴徐寳棻禀見府稅課大使黄寳忠巡檢薛拱宸費巍文均禀銷文闈差二十日賀良樾通局兼津局李審言津局兼通局會辦滬局萬福康滬局兼津通局郭式昌通局俱禀知藩司糧道會委海運差禀見叩謝運副蔡德培由京來省禀到叩見同知黄昌甲禀見銷仁錢海金蘭各縣荒蕪差夏之時候補縣張芳培俱禀知籌賑核奬局飭知辦賑案内蒙恩給予拔委優缺一次禀見叩謝楊葆光禀奉藩司准河道督院河南撫院鄭工案内奏加四品銜叩見吳忠炳叩見禀辭赴義憍釐局差 
 
 

Page 3

 
 
華遵訓禀見銷遂壽二縣勘荒差汪肇敏由嘉興就醫回省禀銷假叩辭赴紹會算交代德淸教諭華長恩諸曁教諭沈震寗波府訓導宋元煦鄞縣訓導吳炳文均送武考來省禀到諸曁典史熊家楫平陽典史俞嘉善府照磨金甌府經歴唐際淸馮天瑞並禀知藩司委武闈站堂差俱禀見傅萬禀謝籌賑案内記大功三次童煜從九侯觀光均禀銷文闈差縣丞楊祖五禀謝文闈記大功二次巡檢王家槐禀知臬司委上五叚冬防保甲差廿二日同知桂冬榮禀見銷錢江船局兼保甲差運副王瑞年禀知丁父憂蕭山教諭張家楨東陽訓導何觀瀾德淸訓導林炳蔚試用教諭徐秉詩均禀候考騐禀安縣丞張濬海禀謝文闈記大功一次安吉訓導連葆琛送武考來省禀到廿三日廣西候補道劉黼綿南京來省禀安同知夏之時禀知藩司復委於新昌三縣勘荒差于資之楊廟厘局專丁來省禀謝飭知豫省會保補缺後以知府儘先補用黄瀛海禀知厘捐局委紹郡公幹叩見候補縣任環增常熙廉黑式濂王毓藩朱啓鳳雙斌並銷湯浦二縣甚荒差俱禀見周祖升禀見禀辭赴寍波船貨局差徐士鋆由京引見來省禀到典史巢汝楫禀銷中六叚保甲差廿四日同知余乾耀禀知京餉本日釘鞘寄存外庫陳鳳誥禀銷嵊縣公幹並禀知籌賑局飭知拔委優缺一次禀見叩謝歸安訓導陸費煦專丁來省禀謝賑捐案内拔委一次記大功三次府照磨龍斌禀奉委充文巡捕差禀見准補建德典史長瀅禀謝藩司飭知准補縣丞馮景光禀丁繼父憂 
[嶺南零拾]  
　　南門鷄翼城外有稅坦一叚係林姓之産現由開平煤局購取擬卽建廠貯煤尚有餘地若干向有土棍佔踞兹亦勒令讓還土棍惎之四出聲張謂煤性猛烈火燭堪虞煤氣薰蒸疫癘易染無識者從而附和羣起阻攔局中人見不洽輿情亦卽暫停工作○武試遺才現經學憲示期十八日開考復深慮各武生剛愎自用滋生事端因諭飭各學廣文認眞約束並調官兵數營分駐署外頭門藉資彈壓○劉芝田中丞本有淸恙迨入闈監臨精神已極困乏邇來精力益覺難支恐武試時不能終日坐堂擬奏委藩司代辦然未見明文也 
[慶賀令誕]  
　　昨爲日本國皇三十九歲令誕停泊浦中各兵船均扯彩旗日本領事署及三菱公司於晚間各懸明燈以伸慶賀 
[秋郊觀賽詞]  
　　蘭橈賽罷賽驊騮彈指光陰似水流春雨桃花秋岸草一年兩度滬江游十里圍塲入望時寒烟漠漠柳絲絲彩旗影裏晴雲捲銅角聲中晝漏遲雕輪畫轂一時新翦綵拈花妙入神東騁西馳渾不定等閒碾徧六街塵鏡裏新妝競自誇爛如雲錦燦如霞倡條冶葉紛無數誰是西天稱意花彈棋蹴踘少年場一笑相逢大道旁喚取玉奴同乘去畫樓高處醉千觴空巷看潮自昔聞於今看賽更紛紛鬢絲帽影渾難辨麝馥蘭膏總不分千金市駿莫相猜赭白驪黄盡上才爭說健兒身手好錦衣玉勒上塲來踴躍騰驤歴九衢初看五馬絶塵驅雪而物果爭先足但見旁人脫帽呼夕陽紅處玉鞭揮過眼雲烟疾似飛十四騎中誰傑出密司榜奪錦標歸六馬當風怒不斯黄塵滾滾覺天低繞塲一匝人爭羡西甫牛眞莫與齊此時入室且徘徊美酒頻傾琥珀杯千萬黄金拚一擲一生知已是龍媒忽聽嗚嗚畫角鳴馬啼蹴踏作風聲聨翩十騎誰方駕哈甫偏能擅令名五花驄馬玉連環骨相權奇豈等閒十駟之中推上選三菱西友絶追攀七馬纔過三馬來超騰洵是不凡才哈夫仁記聨鑣騁占勝居然笑口開屈曲羊腸路幾盤名駒十一並驅難陶而司代新沙遜未許旁人一例看殿軍七馬各爭先絶巘憑陵快着鞭江海新關西友勝下塲猶作小廻旋意氣當塲各自豪前身相馬九方皋驚人自有追風手豈必神山策六鰲泥城橋畔暮烟遮賽馬塲西落日斜歸去馬蹄忙不了暗塵猶繞七香車六幕風淸絶鼓笳年年江上闘繁華空傳天馬來西極不見葡萄入漢家江南風景最宜人霧草烟葩次第新報簡若還依舊記應　花樣太陳陳不唱楊枝唱竹枝好從畫裏覓新詩快游勝賞從頭記愧我才非杜牧之 
[臺撫抵申]  
　　新簡臺灣巡撫邵小村中丞入都陛見後卽行南下此已見諸前報兹聞中丞由津附搭普濟輪船於昨日下午三點半鐘時抵滬本埠官塲已飭辦差家丁在小東門外天津碼頭伺候及憲節遥臨有督轅忠信兩營撫標滬軍營蘇松太道親兵提右營親兵戎服持槍在江干迎迓法捕房亦飭中西巡捕及包探等在左近彈壓會捕局探勇等咸往浦濱照料禁止閒雜人等往來船將攏埠各隊均放槍申敬中丞遂登岸乘坐緑呢大轎至英界寳源祥暫駐襜帷各官均往謁見車馬盈門極一時之盛 
[五馬將臨]  
　　上海縣袁海觀大令探得松江府恩詩農太守將次來申遂飭辦差等人在大碼頭日暉港兩處伺候聞太守此來係查看華奉婁金上南靑七屬秋成云 
[滬客閒談]  
　　前報紀某西人在浦東廿二保草菴獵鳥悞傷某小孩之面被近處無類攫去洋槍衣服一事兹西人回滬後卽向法領事署控告領事飭知法捕房捕頭立派包探前往協同地保查得各物中有被鄉農沈六觀所攫者立至沈處如數吊出回申禀覆○前月有劉姓至南市郎家橋左近中毛家弄曾同春烟館過瘾旋向對門某飯店中喚菜飯作午餐旣而飯店夥某乙向劉索取飯資五十六文劉祗付四十文乙向索找旁有王姓客以乙有心多算與之互毆旁人竭力解勸旋至某茶肆理論不知若何了結也 
[大令騐屍]  
　　周庭芳扭錢福榮至上海縣控其冒收船資百餘千袁海觀大令提訊之下判令將錢收所著繳前日午後錢在所發莎公差將情禀諸大令諭令赶緊醫治至晚卽斃命所中昨日下午三點鐘時大令帶同差仵親臨相騐委係急痧身死卽着棺殮發封旋復研詰同所押犯據供並無凌虐情事遂循例拈香排堂然後入署 
[寡鵠爭鳴]  
　　寗波人方子京卽方益齋爲胞姊張方氏抱呈扭張王氏至英公堂控其不肯隨同回籍宋莘樂二尹庭訊之下張方氏訴稱丈夫張葆康於光緖十一年買王氏爲妾現居治下小婦人原籍寗波從不來滬兹因丈夫患病沉重來此服事不料丈夫醫藥無效竟爾身亡後王氏不肯隨回原籍爲此控請訊究方訴稱張病故後乏人料理是以來此帮忙王氏抱女上堂訴稱小婦人原籍蘇州由母親王朱氏作主憑媒嫁張爲繼室其時丈夫在蘇州開顧繡鋪嗣知正妻在籍與論至再頗蒙許以優待旋至治下股開成章泰顧繡鋪小婦人亦奉母到滬丈夫給洋八百元存在店中爲母親養老之費立有存摺現在丈夫患病沉重小婦人函追方氏到來及臨終喚小婦人與方氏至床邊又喚方氏所生之子名定權携手泣囑曰寗波方氏是爾生母此間王氏亦是爾母務須一例好爲侍奉不可稍有偏心逝世後先經親友議定衣箱七口交方氏收去房中雜物歸少婦人收管並由小婦人在成章泰鋪中月支洋十元立摺支取不料向未見面之方春來方益齋突來把持家事益齋偵知小婦人有存洋八百元卽向逼索存據小婦人回伊並　公欵未便交出伊言如不交出送官究追小婦人遂往城内夫弟張志恒處訴明一切回經法租界驀被扭髮拽入法捕房捕頭問明情節着包探送小婦人回家益齋又來將小婦人扭至法捕房暫行管押移送英捕房解至案下在途受辱不堪管押時方等至小婦人房内傾箱倒簏將成章泰存摺並小婦人喜帖搜去復向母親逼索票據母親不允交出致被反綁其手不許聲張隨將八百元存票取去又嗾使無賴將母親看管母親忿極持剪刀向喉間亂戳幾乎死於非命幸四隣咸抱不平且恐釀成人命喚捕將母親送至憲案如今叩乞伸冤追還存票存摺方氏稱此項存洋因王氏曾生二子是以派給嗣因二子殀亡故欲將票據收回且王氏於夫故後時時出外目今定欲挈回鄉里王氏又稱小婦人住在鋪之後面從不出門其母王朱氏供與相同二尹吊閱存票寫明張王氏存洋八百元隨諭方氏曰據爾所供爾夫以王氏生有二子故給以銀洋不幸二子已殤然親生女兒尚在襁褓亦屬爾張姓之人爾夫在日並不收回此欵今旣病故反爭此 
 
 

Page 4

 
 
區區莫怪王氏不能心甘也况王氏在滬尚被爾兄弟欺凌宜其不敢隨爾回寍又問方曰張身故幾時答稱現甫三七二尹謂方王二氏均係張姓之人張骨肉未寒遽起爭端使之抛頭露面對簿公庭死者有知定必飲恨爾何忍而出此耶張姓家事自有親族經理與爾外戚何干又諭王氏曰存票現暫存堂着仍邀原議各親長秉公調處禀覆候示 
[情同放鴿]  
　　王材泉投上海縣訴稱小的家在浦東高橋鎭小本營生祗以中饋乏人遂於去年十二月經陸耕山等執柯娶李九高之寡媳楊氏爲妻出身價洋一百六十元迨本年正月初三日楊氏乘小的出門捲取衣飾而逸尋緝無著遂亦度外置之現始知被陸耕山誘出與黄子輿私識向論不睬求恩訊追袁大令集訊之下王投案伸訴前情並求恩斷陸供稱去冬小的確爲王作伐娶楊氏爲妻以後私逃非關小的之事楊氏供稱小婦人矢志守貞不願隨王過活大令以陸引誘婦女私逃實屬罪不容恕喝令重責三百檄枷號半月發頭門示衆楊氏暫交官媒收管如果不願嫁王准於變賣後將身價洋給王收領 
[英界公堂瑣案]  
　　副捕頭禀稱寗波人韓娘子前曾犯事奉判遞回原籍今又來滬送請究懲韓供稱小的係寍波人前因爭毆遞籍今雖來滬早已改過自新宋二尹判令押候仍行遞解嘻男子也而竟冒娘子之名宜乎滬北諸少年薙面薰香爭效婦人之服媚也○一百五十八號華捕禀稱小的於巡街時見陳阿慶手持水烟袋一枝情狀慌張盤詰支吾帶至捕房管押今特送案請懲陳供稱小的初次犯竊尚乞施恩宋二尹判令管押一禮拜贓存捕房待失主認領○某號華捕禀稱昨日小的出外巡邏見劉嘉英携炭一包喆係竊贓解送案下劉供稱小的從前並未作賊此次偶然行竊求大老爺格外施恩否則一經受笞終身無自新之路矣宋二尹判令管押一禮拜贓存捕房俟失主認領○二百十三號華捕禀稱昨日小的巡行至某處見東洋車夫蔡小有爭攬主顧有違工部局定章是以拘拿送案蔡供稱小的係江北人初至治下當軍夫無知悞犯求老爺俯念細民窮苦曲賜矜全宋二尹判令管押三日以示薄懲○某號巡捕禀稱小的在路梭巡見章成培陳財堯互相格鬥誓不肯休是以解請訊辦章供稱小的與陳合股營生算帳不符陳竟逞蠻毆擊陳供稱小的實因算帳忿爭以後不敢如是矣宋二尹着陳具不再肇釁切結連章喝令退去 
[法廨停訊]  
　　昨禮拜二係法公堂訊案之期適遇西人賽馬是以停訊一期 
[法捕房瑣事]  
　　某甲在法界永安街開設女堂烟館其門如市前日之晚狎客乙丙因言語含酸遂致打作一團乙被内擊破頭顱鮮血淋漓呼痛不止甲恐釀禍當卽出外鳴捕將兩人扭送捕房甲聲稱被伊等打失烟鎗兩枝須賠償洋三元捕頭將乙丙兩人一併管押候解公堂請究○有巧仙者在新街開設花煙間昨日扭鄉人某甲至捕房謂其飲吸烟霞風味不名一錢捕頭着將中管押候訊○某甲前日在小東門外雇東洋車向北飛馳手中之物誤墜於地甲急呼停車車夫置若罔聞其物遂被途人拾去甲以車夫倔强扭送捕房捕頭着押候辦理○某甲不知何故前日在八仙橋相近小烟間内吞生鴉片烟當爲烟間夥所見立卽鳴捕舁送仁濟醫館未卜能否療愈也 
[善氣感孚]  
　　謹啓者今有揚州張大善士求病速愈樂助賑捐有不留名二十八位由寳和莊交來洋二百元囑敝堂彚解山東又有德生厚花行大善士因遇險平安樂助東賑洋十元以答神祐吉人天相定符勿藥有喜之占善念神欽早彰履險如夷之報共登仁壽默迓祥和善氣感孚功德無量謹附報牘以告同緣[  上海六馬路仁濟善堂籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鄂垣官報]  
　　九月十五日湖南常德府文杰禀到見委辦孝感釐局候補同知高成烈禀辭赴局候補按經歴官懋勛候補縣丞宋點易各赴兩院禀謝提前揀委一次羅鋆稟謝儘先前揀委一次署督標中營都司張彪禀見赴兩院禀知任事隨州合河店巡檢　雋藻　謝記功藩憲牌示襄陽縣知縣印務詳委署理雲夢縣程恩培雲夢縣知縣印務詳委新選羅田縣孟瀅俱署理十六日候補典史單錫麒禀謝記功提前揀委一次並禀知帮查右零前鋪差十七日補用府經歴丁憂余鼎臣奉雲南善後局憲札委駐鄂文報局文案禀知武同知長漢同知厲俱赴兩院禀知接辦武闈供給所事務差十八日候補縣徐鼎臣禀見奉委赴黄陂公幹赴兩院禀知辭代理隨州吏目事潘遵枋候補典史　廷芳奉委辦牙釐總局監發聨票並核對文件俱禀見謝候補縣丞李奎度候補按可獄蔣聲煜候補從九英盛唐候補典史王澍凌庚俱禀見各赴兩院禀謝提前揀委一次候補巡檢厲祖培候補典史陳煥章俱禀謝儘先前揀委一次十九日嘉魚　簰洲巡檢賀龍光記大功三次候補從九唐書笏儘先前揀委一次俱赴兩院禀謝二十日候補同知李雯禀見奉委赴黄梅縣查辦隄工赴兩院禀知補用典史崔昌斌奉藩憲委解　卯科文闈試卷差赴兩院禀辭署臬台惲奉委武闈提調差候補道曹奉委武闈監試差俱赴兩院進見謝候補巡檢熊起渭提前委一次禀謝 
[申報舘恊振所經收順直山東九月廿一日起至三十日止第一百三十一次淸單]  
　　廿一日陶氏英洋九元又生銀洋一元○廿二日如臯丁介如英廿二十元○廿三日芹香書屋英　五元○廿五日裕記英洋四元九角悟因氏英洋四元九角○廿九日蔡松保英洋一元衰薇祥爲求親病愈英洋一元○三十日無名氏英洋　元○共收英洋十七元八角又生銀洋一元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖十七年九月二十四日京報全錄]  
　　宮門抄○諭旨一道錄前○發抄硃批四道○楚督張奏查明總兵各項劣跡據實奏叅摺○河督許奏查明七月分各湖存水尺寸摺○陝撫鹿奏揀員請補通判片○九月二十四日户部通政司詹事府正白旗值日户部引見四名工部四名○英侯假滿請　安○倭立布由籍回京請安並謝賞四品頂戴恩○錫侯徐承煜各續假十日○榮祿果勒敏崇禮各請假十日○侍衛處奏派保和殿監試之王大臣派出頭班謨貝子德洪額文啓色淸額車林巴布二班濂貝勒德隆愛隆善者成安○内閣呈進勾到本○召見軍機貴恒續昌立山○發抄長順奏部駁拿獲馬賊出力各員改奬奉硃批吏部議奏單併發欽此○又試用守文韞期滿甄别遇有委調缺出一體試署奉硃批吏部議奏欽此○又協領全福署阿勒楚喀副都統奉硃批知道了欽此○膝嗣林奏接任瓊州鎭謝恩奉硃批知道了欽此○○湖廣總督臣張之洞跪奏爲查明總兵妄更營制空缺兵馬挪移餉項信用私人各情據實恭摺奏叅仰祈聖鑒事竊臣前因訪聞湖北鄖陽鎭總兵綦高會於營務一切多所更張處事多未公正委員密查去後復據鄖陽鎭標雲騎尉世職李壽堂以該總兵空兵賣馬物議沸騰所有空曠銀兩勒令三營管帶官繳署並冤遭誣陷撤差革職及署鄖陽城守營遊擊貴玉違例乘轎私使兵丁各等情具控前來案關專閫大員空缺兵馬侵蝕各項情節甚重經臣奏委安襄鄖荆道朱其煊馳往秉公澈查奉硃批綦高會着先行撤任聽候查辦欽此兹據朱其煊查覆禀稱該道抵鄖後按照臣訪聞情形曁被控各節調核案據查訊各營弁兵供情並叅考文武各員衆論如所稱空兵賣馬一節該鎭自上年十一月到任至本年五月共已撤革各防營弁兵九十一名又到任之初點騐操防馬匹諭令管帶馬隊營官變價後卽挑出二十二匹分次變價所有空額截曠馬價馬乾及倒斃馬匹皮臟變償各項計銀六百六十餘兩均經該營官等令巡營兵目陸續逕繳鎭署因修理衙署籌欵不敷將此項挪用又該鎭帶來江南提標都司連榮貴等十六人多不馴良凡該鎭所爲之事多係若輩蒙蔽慫恿而成月未經請准收標遞行給補糧額衆情不服兼有改併防營裁减兵馬之議軍士聞之愈加惶惑厥後其議雖經臣批飭未准照行而鎭署新立銀房名目一切收支出入中軍概不與聞舊日章程因多變異卽如開兵存曠易馬積乾原營中嘗有之事惟須隨時補塡足額以重營伍尤必將存積數目　補日期按月開報方昭核實該鎭於曠糧經旬累月甚有經數月尚未挑補者馬乾則積至五月有餘因人言嘖嘖聞將委員查辦始行補購又該鎭到任後卽札飭操防各營遇有缺出卽由防所招補並不照章移由原營另送又訪聞該鎭雖有將修署之欵攤派各營之說而實在收到者甚少其馬廠地租等項據查明現未收齊尚無提用又於三月專差赴省請領練軍本年帳棚折價曁正二三四等月油　共錢六百六十餘串至六月内始行回鄖散給因道途遥遠往返稽遲致招物議又查世職李壽堂因責駡誤操兵丁署城守遊擊貴玉悞聽謂係詈罵上司遂挾忿禀由該鎭撤差詳革至所控貴玉違例乘轎私役兵丁因貴玉從前軍營受傷請免騎射平時瘡發間有用竹輿代馬之時其防營兵丁旣自本營挑出原以備操防之用該遊擊令防兵姬長發等仍兼在本營當差以致悞操各等情開　各營兵馬開補日期數目淸摺取具各營兵弁供結禀覆前來臣覆加查核綦高會到任數月之間驟將防營兵弁撤革至九十餘名之多累月未補變賣操駡馬價以及存曠積乾積至五月有餘始行補足不知邊陲重鎭力固藩籬玩視操防任意空缺營中收支出入並不照例由中軍官經手於鎭署擅立銀房將空曠糧乾等項挪修衙署雖無侵蝕情弊究屬擅挪餉需復任用江南帶來弁勇輒令濫充營伍受其蒙蔽紊亂舊章以致物議紛騰軍情不服據朱其煊查明禀覆均有確實証據似此營私妄爲空缺兵馬毫無顧忌堂可令其仍居專閫貽悞邊防惟該鎭到任未久於緑營章程未能深諳不免受人蒙蔽相應據寳奏叅其應如何懲處之處伏候聖裁署鄖陽城守營遊擊本任鄖陽鎭右營遊擊貴玉前經受傷平時　發間用竹輿代馬亦例所不禁其令防兵兼在本營當差以致悞操雖與私役者有間究屬不合臣接見考察其精力尚未衰頽惟鄖地邊安該遊擊人地實不相宜相應請旨將貴玉開缺留標另補鄖陽鎭中軍　擊胡永發於專司之事任聽該鎭妄議更張旣不能婉言阻止卽應將情形密禀何得畏威承順以致變易舊章亦有應得之咎惟據朱其煊禀稱該遊擊平日官聲尚好應予撤任留省察看如仍不知振作再行叅處雲騎尉世職李壽堂所控雖屬有因而於操兵之時出言詈駡擾亂營規且於被叅後始行訐告亦屬違例查其平日素不安分應卽革去世職另飭該縣揀選承襲以蕭營伍其江南帶來各弁應令綦高會自行散遣回籍並飭將挪用空曠糧乾銀兩照數補足分别辦理至綦高會處分恭按欽定後所遺鄖陽鎭總兵員缺緊要相應請　旨迅賜簡放以重邊防理省會同湖北巡撫臣譚繼洵恭摺奏陳伏乞皇上聖鑒謹奏奉硃批另有旨欽此○○頭品頂戴河東河道總督臣許振　跪奏爲查明七月分各湖存水尺寸循例謹繕淸單恭摺仰祈聖鑒事案查嘉慶十九年六月内欽奉　上諭湖水所收尺寸每月查開淸單具奏一次等因欽此所有本年六月分湖水尺寸臣於七月十四日繕單具奏在案兹據山東通河道耆安查明七月分各湖存水尺寸禀請核奏前來臣本微山湖定誌收水在一丈四尺以内嗣因豐工漫水灌注量騐　底積受新淤恐不敷濟運奏奉上諭如收一尺以誌樁存水一丈五尺爲度本年六月分存水一丈一尺三寸七月内長水三尺九寸　存水一丈五尺二寸較上年七月水小三尺三寸此外馬踏一湖消水二寸其餘昭陽等六湖長水二尺四寸及一尺四寸前一尺計沼陽湖存水六尺九寸南陽湖存水七尺一寸南旺湖存水三尺七寸蜀山湖存水七尺五寸馬塲湖存水四尺六寸蜀山湖存水九尺馬踏湖存水七尺一寸以上各湖存水尺寸比上年七月分除馬踏一湖水大四寸其餘各湖水小自六寸至二尺五寸不等查七月間各湖水勢因上旬連得大雨山泉坡河同時漲發全行匯注入湖是以比較上年俱見增長馬踏一湖現時已逾定誌誠恐湖隄吃水已飭啓臨運單閘量爲宣洩因此據報見消刻屆白露秋雨無多往後總兾山泉暢旺各湖均可續增臣仍當督飭道廳文武汛閘　機籌蓄備濟回空並將圈湖隄埝飭令州縣諭民防護不任稍形懈忽以仰副聖主注念蓄湖利濟回空之至意所有七月分各湖存水尺寸謹繕淸單恭摺具陳伏乞皇上聖鑒謹奏奉硃批工部知道單併發欽此○○鹿傳霖片再磚坪廳通判沈祖頤補授定邊廳同知遺缺於本年六月十七日奉旨允准按照行文例限計算應以七月十七日作爲開缺日期係要缺例不製簽業已咨部有案自應照例揀員請補該廳地處南山界連川楚五方雜處良莠不齊彈壓撫綏在在均關緊要陝省並無簡缺通判應調亦無記名分發候補人員臣督同藩臬兩司於通省應升人員内逐加遴選非現居要缺卽人地未宜惟查候補通判魯沛現年五十三歲湖北江夏縣監生同治七年遵例報捐三班候選縣丞九年指省四川並捐理問銜十一年加捐提舉銜十二年捐升三班通判光緖元年改指江蘇試用十二年十一月因案革職三年投効嵩武軍在關外出力五年於蕩平新疆南北兩路案内開復原官分省補用七年復於新疆南路五次剿平邊宼案内保請免繳捐復銀兩留陝補用均經欽奉諭旨允准十年請咨赴部十一年五月初五日蒙欽派王大臣騐放覆奏奉旨着照例發往欽此領照起程九月二十五日到省試看期滿甄别堪以繁缺補用查該員年强才敏辦事勤能以之請補碍坪廳要缺通判洵堪勝任該員係候補初任人員調缺請補與例稍有未符惟缺居繁要人地實在相需例准據實陳明據　司張岳年臬司唐樹楠會詳前來合無仰懇天恩俯念南山員缺緊要勅部覆准以候補通判魯沛補授磚坪廳通判實於要缺有裨如蒙俞允該員係候補通判請補通判銜缺相當毋庸送部引見合併聲明所有請補要缺通判緣由謹會同陝甘總督臣陽昌濬附片具陳伏乞聖鑒訓示謹奏奉硃批吏部議奏欽此 
 
