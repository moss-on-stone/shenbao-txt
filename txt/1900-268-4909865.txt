# 1900 - 268 - 4909865

 

Page 1

 
 
[勸募救濟兵災捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲救濟善會其宗旨與泰西紅十字會相同併資送遇難之人遄回故里此眞莫大隂功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本舘協振所隨時彚解俾孑遺黎庶荏席同登翹企仁施迫切以待肅此謹白惟冀垂青 
[善堂善會諸君均鑒] [  申報館執筆房啓]  
　　各處善堂善會凡有事關行善者囑登報尾例得蠲免刊資惟是篇幅有限時或新聞擠壓則登報不免稍遲而各善士心急如焚往往重覆投函以致無從清理卽如昨日慶順里救濟善會囑登捐欵清帳中有已登本月初六日本報附張者亦有未經列入者壓線怱忙之際未能一一訂正祗得暫付闕如此誠不得已之苦衷當亦諸善士所共鑒者也所望以後凡有單件之旣交本館者不必一再抄來庶本館排日附登不致山重水複手此謹白幸垂諒焉 
[償欵不如割地說]  
　　自北省拳匪肇事釀成中外交閧之局神京失守兩宫西幸百官星散萬民震動雖擾亂僅在順直之間而各省風鶴頻驚商務敗壞市廛寥落居民日夕惴惴幾無安枕之日故凡率士之人無不翹首以望和議速成庶幾還我神京翠華旋返庶民心可以安商務可以復然猶恐外人多方要挾而朝廷不肯俯從必至兵連禍結無有已時乃恭讀前日報首謹登閏八月初二日上諭仰見朝廷雖受一時之蒙蔽而悔禍之速宸斷之明若此外人卽多方要挾當亦共諒中國朝廷之意和局漸有轉機矣說者謂目前雖有議和之機而尚不敢必其易成和局外人欲中國交出助匪之人方肯會議現雖朝廷分别懲處而並不交出外人恐尚有所藉口此議和之難一也外人所痛心疾首者不僅莊王怡王端王英年剛趙諸人當拳匪創亂時東撫毓賢縱容不剿以致燎原是政府先受毓賢之蔽揆其重輕毓賢之罪非但不减於端莊剛趙諸人且有甚焉况自調撫山西示諭煌煌依舊昏迷未醒乃朝廷雖嚴辦端莊剛趙諸人而未及毓賢恐尚不能滿外人之意此議和之難二也曰此皆可以無慮外人之欲中國朝廷交出助匪之人者誠以中國乾廷若仍用之數人執政則拳匪必不能剿中外必不能和現旣爵職革去矣交部議處矣朝廷黜陟嚴明斷無再用之理外人谅可不爲已甚至於毓賢雖未加以罪終有水落石出之時謬戾妄爲豈能永逃聖鑒若外人執此以爭朝廷何惜一毓賢而使和議之不能成此非可以無慮者乎惟端莊諸人可免交出國體雖不至大損而各國調兵遣將其費不能不償教堂被焚器物被毁建造置辦之費又不能不償教士被殺則撫恤之費又在所不免也夫教堂所燬雖多教士被傷雖衆而建造撫恤之費尚不難核算惟各國軍費其數過鉅何從措辦當中東一役償費二百餘兆已羅雀握鼠洋債至今未清當時論者以爲償欵雖巨終勝於割地故臺灣被佔凡我人民無不痛心疾首以爲朝廷之失策然當目國庫雖虛尚易羅掘地固可以不割而此則非其時矣洋關半皆抵出外人所注意者不過地丁一項夫地丁爲國家正供若將地丁抵之非但國用無可籌措且不啻以全地畀之雖無割地之名仍有割地之實利權外屬將來何能振作有爲爲之今計償欵反不如割地雖幅員漸削而權尚自我而操圖治勵精猶可以爲善國從前視東三省爲國家根本重地自俄人築路以來覬覦已久三省地方終難安靖不如乘此機會畀之各國旣爲公共之地或反不以爲中國害矧三省地方遼闊土物豐阜以軍費較之當無不足外人更何至梗議不從雖牖下書生生管窺之見然統觀大局舍此實有難以調停者不知當軸者亦見及於此否 
[本館接奉電音]  
　　昨日午後太原行在飛電傳來上諭七道敬謹譯登○閏八月初二日奉上諭李廷簫奏晉省各屬被災困苦請緩徵錢糧一摺本年山西嵐縣等各州縣自春徂夏雨澤愆期二來歉收秋禾亦復枯萎成災若將錢糧照常徵收民力實有未逮加恩著照所請所有嵐州汾陽平溝甯鄉水甯石樓平冀城甯州大同懷仁保德聞喜恒城等一十七州縣應徵上忙錢糧均著緩至秋後再行補徵陽曲太谷祁縣平溝興縣介休孝義縣臨汾襄陵洪洞曲沃沁源絳州稷山津霍州蒲縣等一十八州縣上忙未徵銀兩均著緩至秋後啓徵餘著照所議辦理該護撫卽飭屬謄黃徧貼曉諭務使實惠均霑毋任吏胥舞弊用副朝廷軫念災黎之至意該部知道欽此同日奉上諭鹿傳霖著在軍機大臣上行走欽此○初三日奉上諭爲政首在得人近年來名督撫保舉人才不免瞻徇情面汲引私人是上以實求者下不以實應大負朝廷求賢若渴之意現在時局怗危需才尤亟各封疆大吏均有以人事君之責務各激發天良虛衷延訪如有才猷卓著克濟時艱無論官階大小出具切實考語迅速保薦以備錄用儻該督撫等仍屬從前積習濫列剡章一經任用輙至貽悮定將該原保大臣一併嚴懲决不姑容至整軍經武端賴將才近來各營平時訓練並不認眞講求一經徵調漫無紀律甚至擾累民間實堪痛恨各省制兵防營星羅棋布諒不乏折衝禦侮之才各督撫如果平時留心考察覈實保薦何致臨時潰敗不可收拾若此耶著各該督撫力袪錮弊務選眞才有堪勝專閫之任者卽行保奏用備採擇將此通諭知之欽此同日奉上諭毓賢著開缺另候簡用山西巡撫著錫良補授張曾敭著調補湖南布政使福建布政使著周蓮補授吳重憙著補授福建按察使欽此同日奉上諭鹿傳霖著以尚書候補欽此同日奉上諭王培佑著補授太常寺卿順天府府尹著陳夔龍補授欽此同日奉上諭陶模著調補兩廣總督陜甘總督著魏光濤補授岑春煊著補授陜西巡撫甘肅布政使著升允補授沈家本著補授山西按察使欽此 
[情殷望日]  
　　昨日京師來電云某某等國駐京使臣曾與慶邸互商大旨謂須恭迎皇上回京始可望和局速成俾中外人民重享承平之福 
[不與戰事]  
　　香港循環日報云美國覆答俄國文移聲明此後美兵之在中華者不再與聞戰事雖德國爵臣華爾德西氏總統聨軍美亦當置身事外也 
[日本懟英]  
　　南洋新加坡叻報譯實得力太晤士報云頃得英京來電悉現在京師所駐俄軍較日兵尤衆凡事獨斷獨行各國之人頗爲駭異而日本人因此反懟英國駐華之兵爲數太少致俄人得以恣意横行也 
 
 

Page 2

 
 
[拳匪潛蹤]  
　　昨日京師來電云邇來駐京各國聨軍統帥時派軍隊往各村鎭搜捕拳匪懾於軍威相率舍之他適是以附近各村鎭日來已安謐如常矣 
[教士被戕計數]  
　　西字報云邇來西人之在山東西及直隸浙江四省被戕者都計一百零六名口其中男女教士七十七人小孩二十九口尚有向寓山西直隸二省目今存亡未卜者計男女教士八十人小孩二十六口然祗就四省耶蘇教會中人言之其餘各教傳教士及官商工役猶不在其内誠慘矣哉 
[教士避亂]  
　　前日重慶來電云邇來每有泰西傳教士由黔蜀各郡邑避亂來渝本日又有數十名來自貴州各屬刻已附舟往宜昌府折赴申江矣 
[犯官解省]  
　　宜昌訪事友人云主事王慕陶潛通康逆隂圖作亂事經上憲偵悉札飭宜昌鎭府密拿上月二十四日由固陵輪船解押赴省聞有一族兄同往蓋以備伏誅之後收殮屍骸也 
[示楚訛言]  
　　欽加四品銜調署廣東南海縣事潮陽縣正常加十級紀錄十次裴特用府在任候補直隸州調署番禺縣事歸善縣正堂加十級紀錄十次錢爲出示嚴禁事照得前因人心浮動謡言甚多各報館但憑采訪動將無稽之言濫入報章業奉督憲札飭將各報館悉數封禁究辦乃近日不知何人糊塗膽大竟敢揑造諭旨假傳勝仗刊刷散佈實堪痛恨隨經本兩縣查得省城公愼堂京報館亦復刊刻分送當經提該館曾蘇訊據供稱前項假上諭係採訪輾轉抄錄非由京報一時不及細察就行刊刷分送自知錯誤已由縣飭令將板銷燬押候查究在案查律載詐爲制書者斬監候未施行者爲首絞監候爲從减一等傳寫失錯者爲首杖一百爲從减一等各等語定例何等森嚴豈容輕爲嘗試况自京津圑匪滋事之後現奉上諭特授前爵督憲李爲全權大臣已於八月二十一日由上海乘安平輪船赴津與各國公使開議是和局已有端倪近復迭奉諭旨將義和圑匪實力剿辦自應欽遵乃無知愚民仍敢妄造謡言摇惑人心亟應出示嚴禁以免貽悮大局爲此示仰諸色人等知悉爾等嗣後務宜各安本分毋得造謡生事倘敢故違定照詐爲制書律從嚴查究辦决不寛貸各宜凛遵毋違特示光緒二十六年八月二十七日 
[示開捐例]  
　　鎭江訪事友人云自北方多事以來商賈咸有戒心各處稅釐减色前經兩江總督南洋通商大臣劉峴帥札飭司道妥爲籌畫現已奏定仍開捐例以裕餉源無論實職虛銜均遵籌餉例以二成上兌刻已由常鎭通海道常久山觀察轉飭丹徒縣莫嶼香大令刊印章程出示曉諭矣 
[迷途速返]  
　　月前廣東南海縣主裴大令標封省垣大新街翰雲閣印字館一事曾列報端兹者廣州采訪友人馳書相告云此事實因館主妄造讕言稱揚拳匪神術所致事後南番兩縣主卽出示嚴禁俾被惑者迷途自返莫再誤信奸邪其文曰爲嚴禁事照得北方不靖釁實開於拳匪自該匪托白蓮邪教之術自謂火砲難加刀槍可逃藉以煽惑愚民騙弄幼童羣然思逞竟於洋教爲難槍林砲雨之中應彈而仆死亡枕藉血肉横飛祗以荼毒生靈實堪痛恨粤東去京窵遠而警報頻聞人心亦爲之惶惑深虞各處匪徒僞造謡言生事迭奉院憲嚴行示禁迭飭拿究在案兹有匪徒竟敢在省城地方煽惑妄稱神道降示美稱義和拳并有紅燈照紅布爲記諸謊語囑人廣爲抄傳可以免災宜將黃紙刊刻刷印分送單尾註明大新街翰雲閣字様實屬糊塗荒謬膽大妄爲除飭南海縣將該店查封拘究并飭文武員弁切實拿辦外合行出示曉諭爲此示諭闔省軍民人等知悉爾等須知粤東離京七千餘里現在拳匪勢窮術蹙何能一飛而至種種謡言無非一二匪徒煽惑爾等俱有身家自各安分守法本屬無災何必求免倘附和其言則被人陷害而反受災其理不待智者而知自示之後或有以經送人將單分送承受者卽刻自行燒燬勿得留傳輾轉傳送致干咎戾倘敢代匪刊刻印刷定卽查封拘究按照爲首一律治罪如能將分單匪徒拿獲到案亦飭地方官訊實從優給奬或執迷不悟代爲抄寫傳送一經查拿到案一體從嚴重懲决不寛貸各宜凛遵毋違特示 
[匪勢猖狂]  
　　蕪湖訪事友人云前月十四夜月明如晝突有匪船數艘勾結本處土匪約共二百餘人潛至下游裕溪左近將水師火藥庫搜劫一空旋向内河雍家鎭而去行經罐子港星板橋新壩姚王廟等集或搶劫富戶數家或勒令鎭民供其飲食姚王廟所泊水師砲船復被劫去洋槍若干枝及至湯家溝又向釐卡搶劫並擁上防汛砲船搶去洋槍六枝新溝砲船亦復如是比外黃泗難及六洲等處油坊均受其累不知大憲聞之將何以善其後也 
[鄂省獲匪類志]  
　　漢口訪事人云新堤紅燈會匪頭目李世忠糾結羽黨謀爲不軌邇經大憲訪悉密飭勇丁擒獲押解來省聽候施刑○有王正元者漢口巨棍也生平劣迹幾於罄南山之竹書不勝書近日湘省富有票逆黨案破内有某姓者供出王棍亦係會中人是以湘撫俞廙軒中丞移文來卾緝查某日督憲張香帥立卽札飭漢陽府將王拘獲略加詰訊押解鄂垣鞫之詞甚狡展大約日内卽須解赴湘中歸案質訊矣○本月某日孝感縣解到匪犯兩名一爲譚姓名翥曾名列武庠一爲胡姓號傑人捐有職銜平時皆竊附於搢紳之列詢其被獲之由云先是有某甲者來自漢皋自稱鐵路委員譚胡見其服御豪奢不覺薰心富貴與之訂莫逆交迨七月二十七夜逆黨案破所謂鞯甲者亦在駢誅之列併在箱内搜出譚胡往來信件是以拘提到省聽候訊懲嗣經彼處紳耆及士林中人聨名投督轅力請保釋督憲張香帥網開三面許先將胡釋出譚則須俟訊明察奪○漢口五彩巷内某客棧寓有湖南人舒某亦富有票匪黨羽也近被陳慶門都戎捕獲押解夏口廳署旋由廳尊陳少石司馬轉解臬轅聽候訊究 
[派兵防堵]  
　　鎭江訪事友人云兩江總督劉峴莊制軍以邇來時局艱危外侮日極江隂爲長江要隘防範宜格外加嚴爰札調駐紥鎭江南門外之江勝副中軍一營前往防堵本月初三日管帶官彭叅戎書麟已督率勁旅乘開濟兵艦赴澄江矣 
[電請籌商]  
　　鎭江訪事友人云揚州府屬邵伯六閘一帶均爲梟匪出没之所兹者北事未定若輩皆蠢蠢欲動兩淮運憲柯遜庵都轉先生預防特於月初某日電逹鎭江令管帶新勝水陸各營徐寳山都戎迅速至邗面商機要都戎接奉來電卽於初三日親帶砲艇馳赴緑楊城郭間 
[購票宜懲]  
　　昨有客貽書本館云太倉州屬嘉定縣境有南翔鎭焉烟火數千家市肆如林肩摩轂擊蓋一大市集也自漢口康黨敗露其幸而漏網者潛携富有票散布於各省城市鄉村勾誘愚民圖謀不軌邇日南翔人之出貲購票者多若繁星叩以于意云何則曰日後康梁倘得獨攬大綱則我等旣得風氣之先大可飛黃騰逹否則置之字簏所費者祗數百青蚨耳其愚妄有若此者誠亦知私購匪票罪不容寛歴來駢首市曹者已不下千百輩豈竟目無見而耳無聞耶聞南翔駐有巡檢一員苟得偵訪詳明據實申詳縣署我知章大令素以嫉惡如仇著必能明查暗訪絶其根株也 
[捕匪肇禍]  
　　蘇湖訪事友人云蕪地自七月初旬以後譁傳逆犯康有爲密派羽黨散放富有匪票誘人入會當經地方文武各官派出兵役嚴密查拿並於城鄉市鎭設立木桶勸令愚民之被誘者速將匪票投入桶中以爲悔過之的據日後卽被匪黨供出亦必從寛免究不意設 
 
 

Page 3

 
 
桶已及數旬而投入者不過寥寥數紙上月某日新募駐紥二街之防軍統帶李副戎訪悉票匪頭目宋老五匿迹龜奴金得功所開妓寮中爰飭哨弁督勇入内搜捕龜鴇不知來意起與爲難互鬥移時傷及龜鴇五人内一乳媪臂上被斫勢已垂危勇丁亦傷一人後經保甲總局分局各員帶勇前往查詢啓釁緣由始知因彼此誤會所致急覓宋匪已被逃逸乃各將受傷人舁至蕪湖縣署請騐縣主張筱衫大令飭卽舁回調治俟傷痊再核一面發固封條將各妓院一律釘封免再滋事副戎以哨弁什長捕匪不愼妄肇釁端嚴加申斥限十日内必將宋匪拿獲送案否則當照誤公閙事論　釋 
[領事瓜代]  
　　鎭江采訪友人云駐鎭英領事吳理斯君奉其本國駐京使臣之命調充叅贊本月初二日躬往中丁琯商筘處辭行常鎭通海道憲長久山觀察特就署中盛設西筵爲之祖餞初三日吳君交卸篆務乘元和輪船赴滬以便航海至津新任博諾德君先於初一日戾止初三日接印任事後卽乘輿詣道署拜會觀察迎入花廰暢談良久而别 
[彝陵秋雁]  
　　宜昌訪事友人云上月二十六日某甲家建造房屋當安樑時施放鞭爆火心飛入比鄰茅屋之上適逢天氣燥烈一霎時頓化劫灰及各水龍到時火勢已微熄矣事後被焚之家向造屋者索賠不知如何了結○宜昌所招民圑每日操練頗極認眞近由宜昌鎭傅鎭軍調往長楊等縣巡歴已擇定閏八月初六日啓行矣○北方拳匪肇亂以來各項貿易清淡異常惟水木石諸匠仍日夜不休因大阪公司及太古怡和各洋行貨棧赶緊修理須於年内落成也 
[應試須知]  
　　上海縣主汪瑶庭大令奉到護理江蘇巡撫聶仲芳中丞札開准國子監咨本監具奏推殿鄉試錄科日期並變通考錄章程一摺已於七月初五日具奏奉旨知道了欽此合行咨請轉飭地方官曉諭貢監文生遵限到監考錄等因昨日大令已出示曉諭俾衆咸知矣 
[電飭保護]  
　　蘇松太史兵備道余晉珊觀察接奉盛杏蓀京卿來文内開奉晵邸來電略云兩宫西狩洋兵入京本爵欽奉諭旨會同李相議和便宜行事刻將開議宗社安危關繫重要現在開議之際誠恐各省再有匪徒滋事著令轉飭地方官加意保護在華洋人教堂教民洋産如果再有匪徒滋事立卽照例嚴懲該地方官亦一併叅撤等因刻已轉飭各屬一體遵照矣 
[批飭查復]  
　　紹興歹人陸友樵冐稱道憲秉員串同邱子香曹新如二無賴將法國新闢租界各鄉人應收遷屋費向工部局領出扣去四成以致被控於法界公廨讞員朱森庭明府迭次訊供判令將邱曹枷示期滿責釋陸係有職人員押候禀明道憲請示核辦詎料日來陸在押所暗遣家屬赴道轅砌詞混控道憲余晉珊觀察批飭上海縣汪瑶庭大令查明被控各情禀復核辦 
[嘉令來申]  
　　昨日嘉定縣章大令鴻森因有要公命舟來滬趨詣道轅謁見道憲余晉珊觀察然後詣各衙門拜客至上海縣署時縣主汪瑶庭大令延入花廳茗談良久而别 
[大令謁客]  
　　昨日上海縣主汪瑶庭大令因有要公命駕至淞滬釐捐總局禀見督辦錢怡甫觀察觀察殷勤延入茗談良久始興辭而出 
[移請協緝]  
　　昨日金山縣武大令移文上海縣署請縣主汪瑶庭大令派捕協緝搶劫各犯並附賞格一道文曰爲懸賞檝拿事光绪二十六年八月十三日據四十保鄉四圖職武生楊德威呈報八月初十日夜三更時生家均已睡熟被賊持械破門進内行竊生驚起喊捕卽被扭毆嚇禁聲張分投入屋搶去銀錢衣飾等物並將箱廚打毁出門向西半里許下船駛逃臨去遺一小刀已呈營汛黏單禀乞詣勘飭緝等情到縣據經會營詣勘勒緝通禀在案迄今贓犯無獲誠恐遠颺合行懸賞緝拿爲此格仰諸色人等知悉爾等如能將此案贓賊首從全獲者賞洋一百元拿獲首犯一名賞洋五十元從犯每名賞洋二十元知風報信因而拿獲者賞洋十元此係本縣捐廉儲庫以待一經訊實卽照洛給賞决不食言須至賞格者 
[大令騐屍]  
　　昨日亭午本城九畝地改過局委員陳二尹鎬函致上海縣署略謂前由爛泥渡巡防局送來流氓吳阿松一名覊押數月今忽患病醫治無效延至昨日倒斃局中當卽函致爛泥渡巡防局兹得回信内開查該流氓係浦東嚴家橋人並無家屬云云合卽函請詣騐核奪午後三下鐘許縣主汪瑶庭大令帶同刑仵書差人等蒞局二尹迎入升座地甲李升及看役局勇同禀稱吳阿松因患濕熱痰喘之症醫治無效而斃小的等並無凌虐情事供畢呈上藥方求察大令飭仵役騐得屍身並無傷痕委係患病身死因親騐一周請某善堂備棺收殮飭地甲埋諸荒阡 
[飭解犯人]  
　　日前太倉州蔣直刺派差押解鄒四王全周根周二四犯至蘇松太兵備道轅經道憲余晉珊觀察勘訊所供與詳文相符遂發交上海縣署寄禁候備文解回太倉再行解省昨日道轅書吏已將公文備就觀察札飭縣主汪瑶廷大令派差從獄中提出騐明正身刑具批差押解起程 
[盗煤被獲]  
　　月前掮客莊恒利雇姚阿四船載煤鐵若干擔至金陵製造局交納局中查核數目不符細加根究始知被姚盗賣爰由總辦派員來滬查拿前日已獲交主簿孫尹君看管矣 
[緝匪被拘]  
　　邇有湖南富有票匪曹子青張四二人匿於本邑美租界西華德路美華里潛賣富有匪票經吳淞盛字營統領班福齋軍門訪聞飭某營弁前往拿獲正欲解回營中適爲朱阿高沈翠濤二包探所見以其有違租界章程遂一併帶入捕房捕頭令押候解送公堂禀請讞員翁笠漁直刺訊究 
[日兵操演]  
　　駐紥滬北楊樹浦之日本某營陸軍六百名每日清晨由統帶官督帶至半淞園左近空地操演各種技藝觀者咸謂其人皆短小精悍不愧爲節制之師 
[捕頭回國]  
　　英　巡捕房總巡捕頭柏姓來華日久邇者忽興故國之思定於西歴十月四號卽華歴本月初十日附公司輪船回國遣差由好捕頭暫行代理 
[法租界捕房瑣案]  
　　祥順木器店夥王小芳前代邵寳山租賃紅木器具約値洋銀三百七十餘元旋被邵盗賣控讞員朱森庭明府迭次訊供諭令交保出外赶緊理處詎知在押日久無人具保昨日其妻某氏投案訴稱丈夫爲人擔保致被牽累小婦人願代押捕房請將丈夫暫行釋出找尋盗賣之人來案請追明府著投公堂遞禀候核○信裕紙店主李梅君以沙遜洋行棧單抵銀一千餘兩旣而將貨物自出售控經明府飭提沙遜管棧人謝燕章研訊押追昨日提案覆訊謝供此棧始由周蓮塘開設後盤與畢春茂小的向畢姓盤下明府命押候過堂核辦○偷兒張寳生沈阿明王阿大均由明府訊明昨日著責張三百板沈王各一百板一併斥釋 
[人之訛言]  
　　本月初六日報登電員獲咎一事係得諸彼處來函本館已疑及采訪友人何以並不函報兹經官塲友人電問果係　侵海市之談合亟聲明以昭核實 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[病犯解回]  
　　前者竊賊蔡阿福行竊英租界施公館中銀環等物由英美租界公廨捕役獲禀請讞員翁笠漁直刺訊明移解上海縣署近因患病由縣主汪瑶庭大令騐明訊知家住虹口二十三保二圖大令飭捕役傳到二圖地保著卽帶去嗣經地保查悉並非圖内之人據情禀復大令升堂復訊始供稱小的世居南匯縣七圑實姓施名鳳林父親係南匯縣學生員叩求恩典大令飭書吏備繕候公文聽候移解南匯縣請吳竹次大令傳伊父領回管束 
[上海縣署瑣案]  
　　沈瑞良控族人沈德山吞没田産前晚縣主汪瑶庭大令升堂研訊瑞良供故父在日將田一畝六分賣與沈德山得錢四十二千文今向贖不允蓋已收得巨價賣與洋商矣德山供小的買得此田已歴五十銀年兹將賣絶加嘆等契四紙呈核瑞良因小的轉賣得價意欲分亂因此砌詞誣控大令察閱原契謂沈瑞良不應妄控叱卽掌頰一百下○虹口祥利銅作主徐祥桂積欠朱桂山洋銀二百餘元被朱控諸英美租界公堂徐懼央張清卿具保出外料理旋卽乘機逃逸讞員翁笠漁直刺飭補提張清卿並徐夥謝玉如移送上海縣署前晚縣主汪瑶庭大令飭提訊追謝供小的於去年至徐處司帳閱半年徐卽將銅作閉歇結欠朱桂山洋銀二百餘元當徐管押時央張清卿及李姓保出結上蓋用已歇之恒泰坐褥店圖章自逃回寍波後被房主將機器及銅搬去除租金外尚有盈餘可料理各欵小的容開細帳呈電張清卿供徐祥桂央小的具保未允實被揑名混朦小的名培卿今管押多日受累不堪叩求恩宥朱桂山供作中被房主運去物件求恩追取大令令謝玉如開呈各物細帳呈候核追 
[馬路工程局瑣案]  
　　前晚有流氓十餘人雇船渡浦駛至中流見船戶陸錫海由周浦鎭載米而來卽攫取所載米九石呼嘯而去日日陸訴知十一圖地保擬投唐橋巡防局禀訴因局員公出遂投訴新馬路捕房捕頭立卽禀報馬路工程局總辦程雨村大令大令聞報飭水巡頭目協同水更夫限日將各流氓查拿解案○南市洞庭山馬頭划船婦許卞氏被朱阿福欠去會欵洋銀五十四元控經馬路工程局總辦程雨村大令提集研訊會證馬正元供稱小的屢次向朱理說無奈朱藉詞推諉不肯允從求鑒朱供小的實因無力照償求恩寛限大令飭卽收押限期呈繳洋銀二十元零五角並著馬帮同清理○前日偷兒周四潛至新馬路捕房門首竊取所晾布衣爲某號管門捕所見拘入捕房解送工程局程大令研訊之下周供小的係常州府人向在新閘及浦東等處爲小工此次偶爾貪小尚求寛宥大令判責三十板驅逐出境 
[英美租界公堂瑣案]  
　　包探趙銀河禀稱夏文孝之女年甫十二齡近被黃李氏張孟氏等誘出賣與鴇婦鮑王氏旋由鮑鴇帶至浙江平湖縣小南門外事爲流氓俞阿連葉小良所知乘機向夏訛詐洋銀十元小的訪知一併拘案請辦夏投案聲訴前情讞員翁笠漁直刺判責俞二百板葉從寛免責管押捕房半月黃李氏張孟氏馬阿三押候備文至平湖縣署關提夏女到案再行嚴訊核奪○偷兒張阿春胡杏泉及胡蘇氏至泰昌木器店内竊取外國綢一方爲包探趙銀河拘獲解案禀請究辦胡等堅不供認直刺諭令帶回捕房押候查明復訊○包探王四福偕水巡捕何瑞福至案禀稱有陳阿根者近在本埠各碼頭私收船捐經小的等拘案請究直刺判管押三個月以儆○一百七十三號巡街華捕禀稱昨日唐阿寳王阿三倪炳興三人將某洋人家空瓶七十三個私行售出是以拘案禀君究辦唐王倪同供稱洋人積欠小的等工錢向索不付是以將瓶私賣以資餬口求鑒直刺判令賠償洋銀二元所欠工資著洋人照給○六百五址號巡街華捕禀稱陳阿二在蘇州路某姓家竊取板門二扇經小的緝獲解案請究直刺商之梅繙譯判責五十板以儆○包探劉阿炳禀稱王胡氏向在洋人史泰霞家傭工日前洋人失去洋銀十元疑氏所竊送捕解案禀請訊奪王胡氏供稱小婦人向洋人索取工値洋人不付反被誣竊求鑒直刺著卽開釋○四十三號西包探禀稱秦福庵在租界中私自拘人是以解案請究秦供稱在駐守吳淞之盛字營班統領麾下當哨長兹奉統領之諭查緝要犯不及來廨請飿照會求察直刺諭以此後須請領照會不得擅自拘人○包探張才寳禀稱偷兒王阿四竊取洪雲江宋月央家水烟袋二枝布衣兩件經小的緝獲解請訊究直刺判責二百板管押捕房一月○包探王湘州禀稱楊子清竊取陳芝梅家脚踏車一輛經小的查獲妥請訊究楊稱此車係小的錯認並非有心竊取直刺著王探帶顺捕房查明覆核○二百十號華捕禀稱昨日小的巡至公家花園内見蕩婦宋氏與某洋人作無恥句當是以拘案請究直刺判押十天○包探陸阿九禀稱張阿二在河南路設攤誘賭經小的拘獲送案請辦直刺判令枷號五天○包探邊槐洲禀稱歹人黃金生竊取源和洋行盛惠生之燭臺茶壺等物經小的緝獲吊出原贓解案請辦直刺判責一百板贓給失主具領○包探顧阿六禀稱日前戚蔡氏失去五齡女孩旋在沈鳳山處查獲報經小的拘案請究直刺判責三百板遞解回籍○一百五十六號華捕禀稱何關榮朱炳炳竊取某姓家刈草刀一柄經小的拘獲送請訊究直刺判責五十板○五百三十五號華捕禀稱馬夫黃桂生拉韁不愼將沈陳氏之小孩撞倒致受微傷是以由小的解案請究直刺見傷勢尚輕從寛斥釋○三百九十九號華捕禀稱王阿仁徐小仁徐阿巧在浙江路互相角口小的喝阻不依是以拘請究辦直刺判各罰洋銀五角○二百九十二號華捕禀稱昨日谷阿裕至某戯園强欲看戯管門印度捕喝阻不依反遭凶毆故倩小的解案請辦直刺判罰洋銀一元 
[美租界捕房紀事]  
　　昨日虹口司各脫路工部局病房内犯人夏勝銓洪阿和因病身死由病房司事人投報捕房捕頭令三圖地保查明有無屍屬以便備棺收殮○昨晨偷兒周阿桂混入北吳淞路某姓家竊取衣服適爲某號巡街捕所見拘入捕房捕頭令押候轉解公堂禀請讞員翁笠漁直刺訊辦 
[豫章官報]  
　　知府何師吕調辦總查七門城外保甲鮑國楨會辦七門城内保甲但培良督查德勝門城防楊毓瀛總查七門城内保甲饒州通判吳鳳來卸署吳城同知事回禀謝飭知候補縣候青照解餉往清江浦指分議叙班補用縣丞吳奎繳照竇敏樹隨孫守樂平回准補龍泉左安司謝錫甲鉛山典史張贊霖均飭赴新任署城守都司朱鍾鳴現已病故以准補斯缺之馬寳山先令到任俟北方軍務稍定再補給咨赴部引見知縣檀家琮禀辭回籍守制指分知縣陳綬恆由京引見回守備陳鑫接查順化門候補府劉家蔭禀知東平藥庫興丁修理瑞金縣劉榮拔卸事清理交儘回訓補九江同知恩彦應飭赴任染佩祥候交卸九江同知印務再行給咨赴江甯江防同知調任署奉新縣孫啓瑞已屆期滿應飭准補斯缺之蔣家騐到任以專責成德化小池司卽錫恩因案撤任以試用縣丞染承恩署理龍泉營都司楊興棟現經贑州總鎭委帶新勝營該都司事以虞士焯署理湖北候補道孫廷林訊辦九江營務處南康都司六同科制事回候補縣劉均往宜春公幹童炳森往進賢公幹從九劉宗向住弋陽辦保甲萬載縣張壽齡禀謝准補行知兩江記名總兵王以惠由潯來省知府姜秀瀾專辦威武剛字等軍營務處 
[邗江官報]  
　　八月二十六日柯鹺尹鈺諉南京餉褚　尹繼銘由廟灣差次來揚朱鹺尹蘭委解蘇州餉起程金分轉耀忠辭赴淮北總巡差○二十七日北製繆司馬延恩卸事回謝委代理海分司缺○二十八日引分轉鍾　　京餉差同日運憲柯都轉公座製籖 
 
 
 

Page 10

 
 
   
 
