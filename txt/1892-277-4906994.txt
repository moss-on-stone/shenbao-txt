# 1892 - 277 - 4906994

 

Page 1

 
 
[新印永慶昇平告成] [  圖書集成局啓]  
　　是書爲京師某名士所著歴記我朝勦淵會匪故事某中寫名將之英毅狂寇之披猖妖道之淫邪畸人之高潔雖不脱章回小說窠臼然要皆惟妙惟肖曲曲傳神眞化工之筆也外省向無刋本兹本局用新式活字板排就印以賽連紙分釘六本裝潢古雅讎校精詳核定每部碼洋四角卽日出售諸君子欲於酒後茶餘藉資消遣者請臨三馬路申報館帳房及各處申昌或經售申報處購取可也 
[第三次印快心編告成] [  申報館主人啓]  
　　快心編一書蓋天花才子所撰章回小說也雖同一叙才子佳人之遭際而和平雅正絶無淫褻之詞中間雜以記騙子記匪人記棍徒記方士以及老僕之忠肝義膽惡奴之巧語花言無不如顧長康頰上添毫神情栩栩欲活以故緣窻麗質青瑣才人酒尾燈脣一編閒展頗足鉤綺思遣睡魔實近時說部中妙品也前經二次排印購者趾錯於庭寒暑未更篚笥己罄兹者重加讎校付諸手民刻己告成照常出售計每部十本碼洋五角諸君子有說部之癖者請臨本埠申報館帳房申昌書室及各埠申昌　經理申報人處購閱可也 
[牧令巵言]  
　　今之爲牧令者何道乎曰道在撫育斯民而已撫育斯民之道奈何曰不外乎忠厚慈祥精明幹練而已何謂忠厚曰誠信無欺慤誠自矢一言之出信及豚魚此忠厚之至也何謂慈祥曰卹民之苦振民之災同與同胞愛民如子此慈祥之至也至於氷清鏡朗燭照不疲洞見幽微弗受蒙蔽非精明者何以能此凡舉一事志在必行利民之圖以身自任非幹練者何以能此外此則曰清曰愼曰勤杜絶苞苴一塵不染則清之謂也兢兢業業臨淵履氷則愼之謂也案牘如山略不停滯獄詞之入迅速讞成則勤之謂也誠以州縣一官作孽易造福亦易舉凡聽訟折獄撫字催科偶一疎虞小民己隱受其害反是則受惠實深是以高坐堂皇不可不視公事如巳事也乃以客所述之牧令則異是一令初蒞任適有業主控佃户欠租者令飭提佃户研訊佃户固刁而且頑者也將米糶去以銀置梯稗中携至堂上哀懇曰小人旣種主人之田具有天良安敢圖賴租　實緣今歳雨暘失序以致田中顆粒不登所收者惟此區區恐主人取以餧豬亦不得一飽耳令曰誰欲收爾稊稗爾當以好米輸租佃户復哀告曰小人安肯負賴租之名實緣所收者只此耳令乃斷令業主權收稊稗業主不允遂揮令佃户携稊稗返而令之忠厚已幾於通國皆知矣一令以乙科起家顧飽於禪學每行杖必合掌念南無阿彌陀佛偶奉釘封文决囚歸必茹素齋戒諷金剛經三日俾被决者超升極樂世界由是四境之内咸知使君好善盜賊遂蟻聚蜂屯然慈祥之聲則已溢於境内矣一令於錐刀之末核算無遺一日輿夫領工食錢領狀上開列四名令怒曰是肖冐也帳席幕友婉告以輿夫實四名令微哂曰先生其與之通同一氣耶我每一公出見舁轎者實祗二名安有四名帳席笑曰君眞精明哉二名在轎前君固見之二名在轎後君烏能見哉令乃憬然悟啞然笑曰照給照給一令於升堂時有以欠錢請追者令飭提欠者至訊之不承令曰汝莫謂我無幹練之才不能辦汝但當發押龍房内不給汝淡芭菇及墊足矮凳日令盲女唱彈詞看汝能耐不能耐蓋令素惡聽彈詞而終日淡芭菇不離口每坐必以凳墊足故思以三者苦之也至於清愼勤三者尤爲可發一噱有某二尹委署某缺禀辭時上臺朂以爲官須清廉自勵不得妄取民財二尹亟半跪而對曰卑職素性耿介從不受人半文錢猶憶前者署某處巡檢交卸時卽萬名傘德政牌亦皆捐廉自備上臺連連點首曰好清官好清官某令宰某縣時民有以瑣事控告者詞中夾五百兩銀劵一紙令見之勃然大怒曰本縣生平謹愼小心從不取人財物爾何鹵莽乃爾飭吏笞其脊而以劵擲還之民泣曰小人烏敢瀆父母小人實自知罪戾故以此劵求判罰充公耳令曰爾何不早言充公亦是美事乃復收其劵而腰槖早已充盈其愼之又愼有如此者又有勤於決獄者一老嫗以子忤逆訴官　爾子操何業曰向業薙髮官立飭從人呼薙髮匠來從人疑其欲整容也亟召署中待詔至官一見卽叱之曰父母育爾何等辛勤爾奈何不思孝順反敢違忤乎喝笞四百下笞畢待詔問之曰大老爺責小人小人烏敢辭但小人於襁褓中卽失怙恃安所得而違忤求大老爺明示官曰明明爾母來此控告爾尚不承乎待詔見旁跪一老嫗睨而視之實不相識官徐悟出待詔　署中服役者而嫗所控實另一薙髮匠乃薄加賞賚而遺之嗚呼噫嘻今之爲牧令者何道乎曰道在撫育斯民而已撫育斯民之道奈何曰不外乎忠厚慈祥精明幹練加之以清愼勤而已乃竟若此之忠厚若此之慈祥若此之精明幹練而又清愼勤三者無一或缺下民何幸而竟得此賢長官乎頌聲載道誰曰不宜 
[鳳城秋眺]  
　　八月初二日係丁祭之期國子監内聖廟向由主祀之國子監堂官帶領助教典簿各官謹敬將事順天府學内聖廟係由順天府尹丞二憲督同大宛兩縣令府學教官　成初一夜二鼓後齊集聖廟待鐘鳴二下依次升殿薦食獻爵各行三跪九叩禮其襄助獻徹籩豆簠簋各祭器者係由府學預期傳示大宛附生二十人於初一日晚間齊集聖廟屆時恪恭從事所有殿　樂舞文童或吹壎吹箎或兩縣舞勺舞象係由府學預期傳示某義學將素習樂舞選擇四十人於初一晚間送至聖廟待樂舞旣畢卽行送歸統計樂舞文童奬賞車　飯食共需銀五十兩由順天府發交府學分給諸童○開設糕　之李某夫婦年俱五旬以外生一女貌佳中人於十五歳時許字翟某之子爲室童養在家兩小無猜時相嬉戲惟李女嬌養成性未慣操作其姑偶加譴責必至膽怯心慌手足無措翟某夫婦深惡之屢欲退休未得其隙李某　愛女之故亦欲翻悔前盟祗以有關顔面啓齒無由光隂荏苒已閱六年日前李女又受翁姑苛責私自逃回兩造遂赴北吏衙署互控由坊帶城審訊斷令央人調處而翟李兩姓均稱願作釵分難爲鏡合兩城憲再三開導兩姓尚未遵從也○積竊劉立成前在北吏獄中越墻而遁旋經北城練局哨勇拘獲交坊帶城移送刑部擬以刺面杖徒由順天府定地起解劉忽於某日遁回京師復在南横街一帶偷竊各官宅衣物仍由北城練局哨勇拿送案下除將贓物傳知各官宅遣撲承領外飭將劉枷號一個月限滿轉移各城輪流審訊再送刑部按律懲辦○前任都察院經歴劉某有房一所賃與汛兵蘇某居焉現因蘇某拖欠房租向之催索遂啓釁端旋赴北城内坊控告當蒙派役拘蘇到案蘇供稱拖欠數月房租實有其事惟原住院内北房二間早經坍塌房摺内繕寫分明可爲証據現經汛兵召雇工匠將北房一律修造花費銀二十餘兩應由劉某償還除去欠租外尚欠汛兵十餘兩坊主難以訊斷飭令兩造挽人調停以省訟累○本月初三日某京官之夫人帶同少婢乘車赴宣武門外土地廟進香突遇不法之徒瞥見約同如狼似虎者數人在車上將婢刦去多人可宅告知某京官親赴西吏衙署面見坊主諭飭迅速派捕緝拿匪徒到案以儆 
 
 

Page 2

 
 
凶殘但未識果能獲案否也○董君者在北城承善水局効力經管一切經費已歴有二十餘年兹由滿漢侍御以其在事多年所管各帳難保無不盡不實之處令揀發正副指揮高邵邱三君帶同効力紳董等按照歴年出入帳簿破除情面認眞查核有無虧空開繕清單送呈覽閱○寳山錢鋪於封閉後開發票存銀兩尚未完竣以致掌櫃劉某仍覊犴狴邇向北正指揮送奉城憲示諭於某日派捕將劉某解赴城署聽審行至中途乘間脱逃正指揮姜君聞之立卽飭將捕役移交坊署聽候城憲發落 
[潞河鯉信]  
　　通州正在考試生童雲集適有吳二扎傷大城縣跟考飯夫及武童二人一時喧傳街市各士子咸往州署請官究辦二堂花廳幾有人滿之患差役驅逐閒人誤傷士子遂各激成衆怒東路廳陳司馬將州署六班頭役嚴加笞責繫諸囹圄衆怒始息此已列入前報兹聞起意毆人者實係馬快白李張三人已由各屬廪保聨名具禀請將六班頭役開釋而拘馬快嚴辦迄今跟考飯夫及武童二人傷勢已就平復行凶之吳二尚在押所未知何時始行釋放也○八月初二日爲丁祭之期文自楊觀察武自倭恊戎各率僚屬恪恭將事諸生亦濟濟蹌蹌成禮而退爼豆馨香令人神往○入秋以來雨水愆期秋麥未能播種菜蔬亦形枯槁初六七兩日大雨傾盆雷電交作自晝至夜溝澮皆盈初八日清晨濕雲盡散依然杲杲日出四野農民無不歡騰笑語也○藩憲牌示以正任薊州知州林文伯刺史升授東路刑錢府聞中秋節後卽可履新惟尚未見明文也 
[金陵火警]  
　　八月十五日已刻金陵聚寳門外窰灣某姓家不戒於火此處爲客民會萃之所茅舍竹籬一望無際又值東風大作狂颷怒煽頓如拉枯摧朽經城内水龍極力撲救並將火路截斷祝融氏始興盡而退計燬去草屋五六十家幸在白晝老穉尚無傷損然露宿風棲已有不堪其苦者矣 
[桃渡秋波]  
　　江寍府屬舉行縣試已紀前報兹悉十三日爲終覆之期陶仲彝藍雲峯兩大令各備酒筵十餘桌欵待諸童文戰甫闌酒兵頓起觥籌交錯四座歡呼頗有顧盼自豪之概至魚更二躍始醉飽而歸惟有一二殿軍憤然不平當堂向藍大令長揖索前列諸卷一觀大令取而付之該童高聲朗誦稍有不愜意之處信口雌黄並將已卷中得意之筆與案首文兩兩比較諸童復隨聲附和遂致公案之前如羣蛙亂鳴大令雖有駁詰之辭諸童亦置若罔聞有解事者恐於體統有關勸諸童各就號舍始一擁而下時正第三覆大令仍將滋事之童取列二圖該童自知理屈恐遭長官之辱遂託他故並未入塲終覆士習之壞於此可見一斑○學憲不久按臨行文催考江寍府李小軒太尊擬於八月二十三日齊集二十七日開考○八月十六日爲師課之期鐘山尊經兩山長函致府尊請將九月一課提前課試以便事竣旋里李小軒太尊飭禮房每人備卷二本一爲八月一爲九月限十八日酉刻交卷今將題目開列於後鐘山八月題曰今之成人者至豈其然乎賦得文以意爲馬得文字九月題子曰上好禮則民易使也二章賦得第一功名只賞詩得詩字尊經八月題忿思難見得思義賦得陳言務去得陳字九月題詩云周雖舊邦至亦以新子之國賦得山光照檻水繞廊得廊字 
[京江談屑]  
　　王可莊太守前在小閘東開掘船塢爲船隻灣泊之所俾不致顚播於風浪中意至美法至良也迨工程告竣後來往行船無不入塢停泊一望桅檣林立是處雖無店鋪而肩挑負擔之徒向船户求售者絡繹不絶匪徒亦遂溷跡其中前日有某甲身穿天青羽毛馬褂手執黑紙扇大摇大擺走上某砲艇宛然似曾相識者持取衣物回身便走砲船中人詢問何爲甲言語支吾知爲扒匪遂卽拘獲用繩反縳送諸船頭贈以竹筍煨肉甲哀號乞命聲如斬豕哨官聞而惻然謂衣物幸未失去小加懲創足矣何必過事摧殘飭　將甲釋放甲始得抱頭鼠竄而去○十五夜四更時忽聞鑼聲鏜然傳說南門失愼披衣起視火光已熄次日聞係城隅焚去草房一間當卽撲滅不致殃及池魚亦云幸矣○日前有外國兵船水手至土娼石大青家游玩因各含醋意互扭而出至洋馬路奮拳亂擊勢不相下適西捕至兩下始釋手是日傍晚又有水手二人站立石大青有門前有本地青皮十數人不解其意圍繞其旁以覘動靜俄又有水手由門内走出而門外者一人復入衆青皮始悟其更番替换同赴陽臺在外者專司瞭望以免意外之虞衆青皮一聲吆喝將門外水手擁去門内者聞聲出視亦被擁至馬路北首適同船水手飮罷閒行無端邂逅遂操西語作問答磨拳擦掌似欲一决雌雄衆青皮恐强弱不敵始各鳥獸散洋務局委員曹明府聞之恐肇事端急飭地保至石大青等家傳諭嗣後不許接水手入門如敢故違當將房屋充公妓女發官媒價賣由此諸水手問津無路見有婦女小立門前不分皂白率意闖入以致貧家小户常受驚擾前晚又闖入洋務局後門經差役驅出○新開河畔有巫姓者素以販售柴米爲生涯稍有積蓄中秋節前夫婦因細故口角其妻忽萌短見取紫霞膏半盞吞下幸家人知覺尚早倩人救治得以轉危爲安家人驚懼之餘不覺轉爲欣喜矣○水獺橋徐某者素作錢業生理數年前在某錢莊管事嗣因虧折倒閉遂賦閒在家守時安命日前忽以紫霞膏畢命說者謂徐當錢莊倒閉時虧負若干而不以性命相殉刻下並無不可了之事遽萌短見是眞不可解也○日前有高麗人至道署鳴寃傳者謂高麗人携帶貨物附輪而至鎭江爲查貨西人所見指爲偷漏將貨全數携去故作不平之鳴不知觀察准予伸理否也 
[漢陽縣示]  
　　欽加同知銜候補直隷州調署漢陽縣事本任蘄水縣正堂加七級卓異加一級陳爲剴切曉諭嚴禁事案奉湖北善後局札奉督部堂張批本司局會詳遵職員朱錦章等禀請承辦湖北硝磺擬請照准試辦一案奉批具禀及清摺均悉查採辦硝磺貴州臺灣等省均在鄂省地方設局招商承辦臺灣委員且欲在荆宜施等府分設專局子局假緝私之名爲影射之計本部堂當以湖廣各屬出産甚旺豈有不銷自有之硝磺而任令他省商儈句攬壟斷之理業經檄行善後鐵政等局飭查出産銷數妥籌詳辦在案兹據職員等禀請自備資本設局收售由善後局發給三聨票以資考核按石繳納經費等情所擬各節如果毫無窒碍旣可行銷本省土産之貨於餉需亦不無裨益且查湖北一省每年所用硝磺爲數豈止一千數百石乃歴年請領司票運銷者每年不過五六十張明係影射販私積弊已深不可究詰若歸一商承辦自必較有稽考惟向章係發給司票此後有何變通之法有無他項窒碍銷數應如何稽查亟應飭議詳覆以憑核辦至預繳經費二千兩一節殊可不必如此事議行當仿照先課後引辦法隨照繳費自無虧欠無庸分季呈繳仰北善後局會同布政司遵照批飭事理悉心妥爲核議迅速詳覆核奪毋延繳禀及清摺均抄發又奉撫部院譚批同前由奉批據詳已悉仰候督部堂批示遵行並錄報繳摺存各等因奉此當經行飭朱錦章等遵辦外兹據該職員等禀擬在漢鎭設立硝磺商務局請通飭産硝之安襄出磺之荆宜施等府屬及經過之局卡營汛一律知照並於各該處曁漢鎭本局出示曉諭俾得週知等情前來除分别移行外合行抄單札飭札到該縣卽便一體知照妥爲照料並出示曉諭切切此札等因奉此除移行營汛外合亟剴切曉諭爲此示仰縣屬境内花砲藥材草帽山貨各項坊貨一體知悉爾等坊鋪行店嗣後應用硫磺硝觔務各携價前赴湖北全省硝磺商務局承買給領運票毋得暗買私磺私硝自示之後倘敢私銷硝磺或有匪徒私販私售以及假冒影射蒙混等弊一經訪聞或被指禀定卽拿案嚴訊照例詳辦决不姑寛其各凛遵毋違特示 
[遇人不淑]  
　　蘇州元妙觀附近湯某縫工也其妻某氏雖出自小家頗知大義湯於壓綫之暇癖染烟霞日沈昏於芙蓉洞中往往俾晝作夜　　　　　　有聽本月十三日午後妻又再三苦勸湯勃然大怒拂袖出門妻自念命薄如雲以致遇人不淑沈淪苦海終不能望　　　 
 
 

Page 3

 
 
轉心也　如還向薄命司中一訴遭逢之苦遂引鏡自照整刷鬢絲换著新衣裝束停妥然後以阿芙蓉膏和酒吞服偃臥牀上魂返夜臺翌日湯貿貿然歸見室内毫無動靜對牀諦視則屍身赫然以手撫之體如冰冷不覺放聲大哭遂奔告親族求賻相衾亦可憐已 
[蘇省官報]  
　　初九日候補道沈玉麒由滬回新科進士籖分江西卽用知縣吳寳鎔浙江人由京來吳江縣李禀辭知縣陳香祖禀銷解淮餉赴揚州回撫標候補守備章得忠禀知奉委元妙觀巡查差十一日候補道潘學祖由上海製造局來震澤縣蔣禀到華德森禀知奉府委赴吳江查勘荒熟田畝差卽辭縣丞陳鍾頴由寍回禀謝飭知十三年分海運案内蒙保補缺後以知縣用兪世球禀謝委署長洲縣縣丞事巡檢吳樹楷禀銷海運津局差分缺先用府税課大使鄭履安福建人由籍起　領咨回省禀到十二日候補道沈玉麒知照奉撫憲札委辦理順直賑捐正任婁縣張紹文專丁來省禀知交代結解清楚主簿祝衍綸禀銷上海貨捐局差並謝飭知記功二次巡檢李汝墉由江寍來江浙太湖恊鎭朱德明到蘇候補把總白廣斌由安徽籍來十三日常州府桐辭行同知王用龢禀謝飭知發審結案勞績註册委署州縣一次章乃縉由松滬局解餉來通判郭廷沛禀謝飭知十五年保甲獲犯蒙給予酌委一次記大功二次正任桃源縣汪懋琨由江寍來正任荆溪縣薛星輝禀辭赴常州會算交代知縣顔澍禀辭赴廣東公幹莫鎭疆禀知奉藩憲委赴上海領運硝磺差准補六合縣瓜阜司巡檢張夀椿禀辭赴江寍江浙太湖協鎭朱德明辭行管帶太湖水師新質營簡放總鎭粟龍山由陳墓來十四日辦理上海製造局候補道　學祖辭行回滬新科翰林池伯煒辭行回閩通判奇齡稟銷海運津局差文綸禀銷解金磚回知縣帥遠煒禀辭管解京餉赴都許慶春禀銷解餉赴江寍回莫鎭疆禀辭赴滬領運硝磺布庫大使謝鈞禀銷武陽絲捐差巡檢黄殿炘禀銷海運津局差並禀知加捐過班縣丞管帶太湖水師新質營簡放總鎭粟龍山辭行回陳墓管帶撫標副前營前江隂協鎭田明山由黄渡來 
[浙省官報]  
　　八月初十日翰林院編修陳光宇由蘇州藉來浙新拜福建水師提督海門鎭楊俱拜會刑部郎中鄭志虔禀安禀賀藩司劉臬司黄運司惠糧道世嘉湖道王俱進見寍台道吳進見並謝步禀辭候補道鄒宗俱進見並謝步任李俱進見前湖北糧道夏宗彝由紹興籍來省禀到禀安李金池禀銷江西查硝磺差回省禀到通判裘贊堯清湖局專丁來省禀謝順直賑捐案内保俟補缺後以知州用臨安縣楊宗瀛禀辭烏程縣周銳卽用縣王家驥均禀見候補縣李文慧禀知藩司委防軍局文案差禀見德恩禀見並謝步盧維鈺禀知臬司委中城保甲差黄澍桂禀奉委接辦文案差胡培元塘棲局專丁來省禀謝留辦半年記大功一次議叙州吏目王寳善禀知藩司委監印差禀見叩謝候補縣丞張堉藻禀銷藩署監印差陳誥交卸上虞縣丞回省禀到秦煐新塍局司員來省禀到吕邵宗禀奉委辦理文案差叩謝未入流何傳烈禀奉臬司委抽查杭嘉湖三屬保甲差叩辭梁克昌禀知藩司委接辦清訟差禀見叩謝府照磨汪楨禀謝海運案内保准補缺後以縣丞用十一日牌示仰試用按經歴費開又府經歴畢奎縣丞符天佑江蘇試用府照磨馬仁受知悉於本月十三日來轅聽候本部院騐看差委給咨毋違特示西防廳徐禀辭赴工仁和縣伍禀知同劉統領查勘勾庄河工德清縣程專丁來省禀謝上屆漕項案内蒙保俟補同知後以知府用奉核准候選同知戴嗣源禀監修兵輪工竣銷差禀到禀安巡檢詹葆慈禀知臬司委仍辦監印差典史秦敏樹禀知臬司委仍辦清訟差 
[東甌雁字]  
　　温州府德峻臣太守訂於初十日考試文童刻下童子軍之志切觀光者均在四顧橋一帶租賃考寓廛市之間頓形熱鬧操計然術者莫不利市三倍○温州鎭周靜山鎭軍之女公子許字處州某局總辦朱太守之少君爲室諏吉於初十日出閣是日已刻綵輿簇擁鼓樂喧闐儀仗輝煌銜牌齊整妝籨尤極豐美由墨池坊出大街迤邐至男宅沿途觀者莫不欣羡○西郭陳某家有一女細數芳齡未逾花信身材嬝娜彷彿飛燕後身素與族叔某甲有染甲使君有婦反目時占遂戀野鶩而棄家雞究以女家耳目衆多往來不便密與女商不如相携逃遁本月初間將女寄匿某媪家方謂香巢穩築不愁風雨驚人而陳查知一個掌中珠被甲誘拐深恐有玷家聲遂控諸琴堂大令准詞飭差提究甲自知咎戾挽魯仲連其人送女還家求請銷案未知能轉圜否也○樂清縣胡緩廷明府因庫書徐某虧空公欵在逃未獲遂於前月間點選趙某接充庫書不意甫經接辦卽有各房書具名指控並赴府署控稱趙某挪移萬橋倉榖假公濟私請卽斥革云云當奉德太守批示令將趙某斥革另行點充可見一黜一陟上憲固一秉至公也○近有閩人郭姓狀類癡顚在郡城肩荷寃單形同槁木有時放聲悲號通宵達旦偶遇衣冠中人則攔路拜跪嬲之不已或於無人處喃喃私語如怨如慕有知其事者謂其父載貨出洋中途遇盜盡喪其貲近已認見盜船而其父反困繫囹圄其弟聞信卽欲爲父鳴寃因貲斧告竭趁搭商船赴甬借貸適石尤大作浪急舟沈未知其弟存亡驚悸之餘遂成癲疾刻聞其弟已慶生還而郭如醉如癡沈迷不醒其迹雖可厭其情亦可憫也○温州郡廟田産不少向由廟祝掌管近有地棍串同某紳衿爭奪田産赴府控告經德太守提案審訊以該紳衿恃勢欺人飭令發廳管押仍候查明訊辦○東門外某襪店婦點洋油燈作夜工不料倦眼模糊誤將煤油潑翻濺及衣衿火勢炎炎一時無從撲滅婦慌亂異常以袖拂之而火愈熾不得已大聲呼喊後經鄰人奔集竭力撲救得未延燒他物而婦已身如焦炭命登鬼籙矣慘哉○小南門外半間殿邊某甲之妻年逾而立素以長齋繡佛爲事數日前偶與妯娌閒話謂人生如朝露有生必有死本不足懼但世人垂斃時汚穢沾身衣襦狼藉必須更换致令陌路人窺見隱微殊不雅耳妯娌聞其言一笑置之至初七日甲妻忽起身梳裹整理衣衿無疾而逝在佞佛者鮮不以此婦爲得大解脱吾則以爲皈依異教病入膏肓本性旣漓死亡隨之而猶詡詡然自謂昇天證果其愚誠不可及 
[彝陵秋籟]  
　　聞前任宜昌府存太守將回宜昌署宜昌府事之逄太守仍回漢陽本任但逄太守現已示期本月十六日取齊二十一日開考若存太守於月望後抵宜須待考畢後始能交替也○掛旗船各將貨物裝齊開往川中迄今江畔尚有數十艘停泊大約俟載貨後亦可成行也○某公館派家丁兩名送其公子回浙江原籍於五鼓時同上彝陵輪船家丁倦眼朦朧上船便睡俄聞放氣聲嗚嗚然掙身起視忽失公子所在遍覓無蹤復回至公館尋覔仍無所見或謂公子近患瘋病或躍入水中亦未可知遂將行李携回公館次日在江中打撈至今未得屍身異哉○每至金風薦爽游手好閒者以捕蟋蟀爲事不在深林密箐而在屋角簷牙以爲得烟火氣蟲必多力而善鬥也每夜黄昏持燈向各處尋覓地方官恐肇火災因卽出示禁止以後如有犯者重懲不貸於是覓蟲之人咸有戒心不敢於夜半覔取矣 
[軍憲抵鎭]  
　　十六日早旗營都統以下各官及在營旗丁羣集江干恭迓豐軍憲至下午五點鐘時忽聞砲聲隆隆軍憲乘坐大紅船用小輪船拖帶行抵碼頭各官次第謁見軍憲當卽排導入城於十七日午後在大校塲稍一閱視傳令免操卽於十八日清晨遄回省垣 
[清江瑣錄]  
　　翁邑尊憫賭博之害人有家貲者每不免因之坐耗甚至流爲匪類搢紳諸君一染此習亦有身敗名裂者爰剴切勸諭出示禁止此後賭風庶幾稍戢乎○清河總節孝祠地宇偪仄不足以壯觀瞻經紳衿禀請徐分轉籌撥欵項在祠後拓地建立正殿形勢軒敞丹漆輝煌可以安神靈而崇報享矣○今秋黄豆收成甚歉每石售錢兩千八百文○有方立淮者年甫十七在萬生堂藥店學業忽然走失店主曁其家人四出尋覓仍無蹤影可謂咄咄怪事○清淮步隊左營右營會拿盜匪五名押解來浦聞係山陽案犯旋卽解赴郡中○翁邑尊訪悉監生陶瑞廷積次健訟唆訟各欵爰再出示招告有被其播弄因而受累者可卽來署告發一訊情節並無拖連便釋還家 
[嚴案窩娼示]  
　　賞戴花翎特授九江江防軍捕府辦理新關洋務發審紀錄十一次王欽加同知銜賞换花翎升用直隷州正任彭澤 
 
 

Page 4

 
 
縣調署德化縣正堂羅爲申明條例剴切諭禁事照得窩頓娼妓引誘良家子弟最爲地方之害雖迭經嚴禁而偏僻小巷若輩不免潛蹤現奉關道憲札飭示禁驅逐除將訪明各家一體驅逐出境并隨時密查拿辦外合行出示曉諭查例載窩娼初犯杖一百徒三年再犯杖一百流三千里例禁甚嚴豈容冐犯爲此示仰軍民人等知悉自此曉諭之後如再胆敢窩娼則是愍不畏法一經訪聞立卽拿案照例懲辦其租賃房屋之屋主一併嚴懲房屋入官决不寛貸勿謂言之不早也各宜凛遵毋致後悔切切特諭 
[儲憲抵滬]  
　　江安糧道馬觀察於前晚乘輪來滬上海縣黄大令預飭辦差家丁在碼頭伺候觀察當卽登岸在英界某客棧暫駐行旌本邑道營廳縣以及印委各員均往謁見昨晨觀察乘坐緑呢大轎入城赴各衙門答拜旣至縣署由大令起入花廳晤談片刻觀察遂與辭而去 
[伺迓靈輀]  
　　浙江候補知府賀太守仙逝後其靈柩由公子等扶回原籍不日將抵滬上昨由上海縣黄大令預派差役在浦濵伺候 
[流氓尋釁]  
　　野雞妓女及花烟館妓女在途拉客是其長技然誤拉流氓則該流氓必藉此尋釁以爲生財地步前日有流氓甲乙二人被江北人某丙所開花烟館妓女所拉甲乙遂向丙饒舌丙約至帶鈎橋西首某烟館料理及甲乙前去丙不肯破耗慳囊甲乙怒甚將丙肆行毆擊拳如雨下後不知其究竟 
[縣案彚錄]  
　　李陳氏投上海縣呈控族人李月卿哄騙田單黄愛棠大令准詞飭提到案於前晚請帮審委員竇奠高明府集訊李陳氏投案訴稱係本邑人家住浦左廿二保五十三圖地方小婦人向以紡織度日有田一分五厘被族人月卿哄去私立絶賣契據旋經小婦人查悉向之理論月卿置諸不答不得已來案呈控求請訊究五十三圖地保凌田慶亦投案候示月卿偕中人李雨金投案先據月卿供稱係本邑人向以務農爲事與李陳氏同宗該氏因有急需將田一分五厘暫與小的管業出錢十四千文由李雨金爲中立有絶賣據不料該氏今忽翻悔求恩明察雨金供稱月卿出錢十四千向李陳氏買田一分五厘確由小的爲中不知該氏此次何故控告明府以兩造供詞各執遂令李雨金恊同地保凌田慶向原被妥爲調處限五日内禀覆如理處不明再行核奪兩造遵斷而退○昨報紀王坤泉控王介堂爭業一案兹悉係爭砲手一業非茶擔小甲也至王介堂之夥王洪海楊桃桃奉訊之後因患疾病已由王介堂具保出外矣○譚田華與何會香賣房紏葛在縣涉訟經前任袁大令訊問尚未結案復由黄大令請帮審委員竇明府於前晚升堂集訊譚訴稱欲買房屋一所適何有屋欲售奈已抵押與趙云卿處計處五百千文因日久不贖趙有急用轉抵與陳悦盛碗店由中人議明房價一千二百千文小的備本向陳店贖出當付定洋一百元並除去小房抵錢一百八十千共付過錢七百八十千文本當將此欵找清因何屢生妄念勒加鉅費遂致涉訟小的曾交洋銀二百元現存案中求請訊斷趙供稱此房確由何抵與小的嗣因小的有急用轉抵與陳處現由譚恊同小的向陳贖出叩求明鑒何供稱此屋係祖遺之産現由小的售與譚姓言明價值尚有加嘆諸費向索不付求請明鑒明府以何旣將房屋售去不應再生枝節本應究辦今姑從寛著於一千二百千之外再找洋銀六十四元以示體恤日後不准纒擾仍飭兩造具結完案 
[英廨瑣紀]  
　　包探陸阿祥見有女孩失路啼哭帶至捕房盤問之下女孩自稱名順英年九歳係廣東人問其里居家屬則不能對捕頭令送英公廨蔡太守飭將女孩暫留候查明有無父母再行核示○蔡太守於昨晨因公出外及回署時有湖北人胡余氏攔輿遞禀聲稱女兒胡雲仙在阿虎所開妓院爲娼男傭阿金等欲將女兒價賣小婦人一時情急奔案求請提究太守閱禀之下飭候差提阿虎阿金等到案質訊○江北人何福元素爲小工頭目以小工主金隆向伊女調戲遂致忿爭爲二百九十二號華捕所見拘至捕房捕頭令送英公廨蔡太守飭候訊供核辦○厲章絢扭厲小山至廨控稱前用厲小山爲夥因被虧欠銀錢將伊辭歇伊因此挾怨在途相遇肆意行凶被奪去金四開一個及大小洋銀十餘元求請訊究值日差禀明後蔡太守飭將厲小山暫押候訊 
[法捕房瑣事]  
　　某甲者素耽麴糵前晚至法界某酒肆開樽獨酌直至爛醉如泥然後興盡而出行至新街相近見有無鹽嫫母不覺喜躍欲狂大聲喝采爲巡街捕所見喝阻不依拘入捕房管押一宵昨晨始得釋放○小流氓某乙前日在法界菜視街小便巡捕見而逐之乙謂曰區區之事爾不必向我恐嚇已備青蚨二百翼作罰欵矣巡捕聞之將乙扭入捕房捕頭以乙不安本分令管押一宵以示儆戒○有某丙掮挑舊貨擔沿街唤售經過八仙橋捕房巡捕惡其囉唕大聲鳴阻丙怒目視之巡捕惡其掘强送押捕房次晨始縱之去 
[民胞物與]  
　　謹啓者敝堂荷蒙梁君焕南交下粤省鄭紀常大善士求父恙早痊樂助施欒洋十元又陳君麗明交下善信劉士氏樂助施藥洋六元另隱名女史助洋一元復蒙勞君敬脩交下嶺南逢吉堂　苃棠大善士寄惠遂生福幼達生合編三百部醒世色戒錄一百部　貫之大善士寄惠治家格言試帖遂生福幼達生合編各一百部醒世色戒錄五十部均委代爲分送仰見諸大君子心存保赤志　扶凭允宜桂馥蘭馨定卜椒審瓜瓞拜登之下欽佩莫名爰誌報章敬爲預頌[  上海虹口元濟堂拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
