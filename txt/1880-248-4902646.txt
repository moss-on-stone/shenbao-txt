# 1880 - 248 - 4902646

 

Page 1

 
 
[格致彙編出售] [  申報舘主啓]  
　　傳爾雅先生所輯第三年之第七卷格致彙編現已由本館印齊裝訂出售書中仍續述格致釋器與夫電氣鍍金及化學衛生等事每本收回紙工錢一百文伏祈向原處購取爲昐 
[論春坎砲足以制勝]  
　　昨閱戈君策略曾兩書其後乃綜論大意而未嘗舉一條以申其旨也夫　君大意謂中國海防不必有變更舊制仍用中國器械與向日操防之法而已足以制勝亮哉斯言竊嘆今之　海防者方亟亟焉以購置鐵甲船製造巨砲爲務正未能統全局以觀之也今就置砲一事論之自北洋天津至東面各海口凡若千里自江淮入海處至南洋閩粵諸口又凡若千程而東海高麗左右可以登岸假道由陸路已達東三省者又不知多少口岸高麗世守臣隣自安微弱從無中國代其管理之事則今日中國而有俄患既不能發兵以駐高麗而守其門戶以絕俄人假道之患而高麗又無　兵力可以沿海設防自衛以衛中國則俄人由高麗海口上岸以直逼陪都誰能禦之然猶曰高麗也若黑龍江則中國版圖矣俄人自保琿春猶將駐里兵於此苟不惟保琿春而進圖奉吉豈不益增其兵力哉然則此一帶皆險要地也其應駐兵之處不知若何廣遠宜置幾許門巨砲而後可以守禦乎山海關牛莊天津爲北洋要口煙臺爲山東洋面大口而遼東海峽以及登州至府東北南三面敵船所能灣泊者節節皆是　上海寍波台温夏門福建廣州此東南要口而其餘大江南北淮黃河支分入海之處浙中濵海州縣閩粵島嶼錯列之區敵船亦能深入又節節皆是也若僅於各大口堅持築砲臺購置巨砲至多不過十數處而有巨砲之處其餘船砲亦皆布盟左右誠有不能窺伺之勢而　或自小口入則炮臺既不能移其餘船砲亦不敷調用將若之何海口既小平日敵船初未窺測水之深淺與有礁石與否然敵豈决用極大戰艦而無小船載兵以往乎假令以小船游擾各口乘虛登岸擄掠而去閱時又來不且令海濵之民皆不聊生乎而况小船游擾之處必有大船泊於海面以爲護持之具我知小口被擾由　兵之處發兵往擊適爲其大船所阻而十九敗覆矣譬如天津有重兵敵不之薄而於老黃河母猪河馬頰河口伺虛以入則大沽新城炮臺之砲能禦之否上海有重兵敵不之窺而於奉賢金山各口海門有福山重兵敵不之乘而　鹽城東臺各岸則吳淞崇明之砲能擊之否其他浙閩廣凡有要口之處左右相去千里數百里之間或兵船可以　岸或山島錯列港汉分歧隨在皆有小船可以載而登岸者無慮百十處砲既不能周顧船不敷駐守而漢奸　匪盜黨漁船在在皆有殹使接濟不能斷封禁不能嚴雖要口依然完固而腹地已被傷殘故購巨砲以守要口其價重而其用反微不若多購稍次者以分守小口其價廉而其效轉　也戈君所云春坎砲者皆落地開花是也此炮之用不初放時轟燃而在著物候之炸裂多置此炮於沿海無論敵往何處但見敵即放彈落敵船自能轟擊即使所放不皆獲中而十砲之內茍有一彈著於敵船已大受挫損不敢復攻故有此砲而兵亦不必多也巨砲固爲雄壯然敵知之而猶可避於無砲之處此砲則無口不有敵向此口而來遙慮彈子之落船而又苦於無從避就是處處設此砲不啻處處有巨砲也價廉功倍即此可見矣且開花砲之用不獨海口即江河亦宜施放不幸敵已深入猶可於內江內河扼要之地開放此砲以燬敵船其愈於巨砲之專制海面而內地不能用者豈淺鮮哉近來究心軍械者謂西法愈出愈精以我中駟當彼上駟究非制勝之策然神而明之存乎其人必謂中國行軍之法不能制勝誰其信之而况用開花砲一法猶爲取法乎上僅得其中之道也哉 
[俄船往北] ○新嘉坡新聞紙曰刻有俄兵船九艘將到琿春不日將由新嘉坡海外經過云 
[俄使來華] ○電報云俄國正任使華大臣白兆富刻已起程來華想與議新立合約之事也 
[情殷保惠] ○小呂宋當道前經派員測量地勢意欲新闢海口以便賈舶之出入未據查覆濾遭地震之變各員因會同覆奏略謂地震之後民人蕩析離居今照民情察核此務殊屬不急當暫緩六月方可舉行并查得新設稅則前經定議頒行者亦因地震后民各存玩視之意故凡有損下益上諸事概不宜行請將此新設之稅則暫爲停止六月再議舉行云 
[恢復故物] 香港日報登英京電信云諸大國駐土之使臣聨名致書於土耳其王論土希兩國交涉事件查希臘國與土耳其壤地相接當全盛之時嘗剪取希國邊地希廷知難與抗也姑忍之俄土之役土爲俄挫希乘土不暇他顧時命將率師復其侵地迫俄土　平土王謂希王曰君取地久隸土之版圖應請交還以固吾圉希廷則謂此本敝國舊物而貴國強取之耳今物歸原主亦固其宜復何索之與有嗣希廷乃求諸大國從公理處諸大國亦直希而曲土着其將希國原地交還如列國時反諸侯侵地故事茲諸國欽差致書於土廷大略謂各國公使只知從公剖斷不暇與論希國邊庭瑣務惟貴廷若允將希國原地交還則各公使亦不辭與　也查土取希地業已久假忘　 
 
 

Page 2

 
 
歸希今抵其瑕而復取之則土當積弱後亦殆難以口舌復也而况直希者復有諸大國乎倘土希因此而復致　端則諸國或不止作壁上觀矣特錄之以誌歐洲之時局 
[卡員嚴重] ○客有至自蕪湖者爲曾離蕪湖數十裡有方村鎮焉舟泊於此見岸上旗幟飄揚設有捐卡大書奉　旨抽厘字樣因登岸閒歩聞卡內呵斥聲甚厲繼聞鞭扑聲號哭聲聲聞於外乃詢諸鄉人云是處設有抽釐局卡有偷漏者罰焉余詢其责扑之原委乃云是舟子之失於檢點也該舟裝竹絲笤箒由客於他處局卡輸捐至此只須持捐票照騐即可放行無須再納乃該客舍舟而陸此舟抵卡而捐票在客身畔卡員遂以爲偷漏扣留既而客至又以爲有意匿票而後呈閱該客直言挺訴卡員大怒隨責舟人二百板責客一百板以警將來噫客之操埽帚爲業者業賤而利薄既於他卡納捐而於此卡查騐亦有捐票可憑即有偷漏罪不過罰何至於受笞也還而詢之舟子曰彼舟與我舟同一舟也何嚴責於彼而不苟求於我舟子曰客未悉其始末也彼舟如渡舟也無貨可載所載者不過埽帚之類而已吾舟可以載客亦可以載貨此間往來時有所饋所以異耳余聞之頓悟古人所謂近海波濤壯當關僕隸尊之語爲不謬也 
[捲逃破案] ○寍城西門外桂花樹下有林姓女年及笄而未嫁與隣婦比屋而居婦有胞弟林桂生縫工也因無家室借寓婦家年方弱冠貌頗風流平日與女已有私約女父母不知也桂生挽姊向林母求婚礙同宗不允但兩人情深似海未免怨望上月念七日黎明女先潜至聖旨亭跟茶棧門首相待當被揀茶葉之老嫗撞見盤問女言語支吾嫗遂通知其家將女領歸越一日天尚未明林女已在城門外守侯適有一　揀茶葉之婦女亦在城門內迨門一開彼此出入又相撞見復送信至林家其母帶回痛毆一次前日終被捲逃四處尋訪不知下落女家即將前情赴縣投控陳邑尊飭差立提林桂生到案嚴究女之着落始供女在鼓樓前奎聚零剪店內邑尊又飭差提女到堂當給其父母收領飭將桂生責八百板取保釋放了案 
[寍郡辨志文會八月分課題] ○漢學　乾居西北說　東堂下西堂下解　席南鄉北鄉以西議書後方爲上東鄉西鄉以南方爲上解　宋學　氣質說　讀張子正蒙太和篇　述白沙學派　鴟史學夷子皮事田成子說　王僧　請以太社西空地爲第論　曾文正奏議書後　算學　歲述消長論　甲乙丙銳角二角形甲乙邊九十五丈甲丙邊七十六丈乙丙邊六十七丈求甲乙丙三角度分　有塔不知高數正方壇不知邊數但云以三丈乘塔高與塔邊數同以六十三丈乘塔高與壇面積等問塔高壇大幾何　　地　溱洧辨　問漢書條支國當今何地　讀漢書西域傳書後（）詞章　伏生使女傳旨教　　尚書賦以年九十餘不能正言爲韻　擬陸士衡答車茂安書　四明古蹟八詠七律不拘韵　賀秘監逸老堂　葛郎中高尚宅　錢太守衆樂亭　魏文節蓮花池　使君十州閣　樓宣献仰嵩楼　趙清敏紫清觀　楊孝子筍　徑 
[得銀充公　搜獲嗶嘰一案疊經列報昨係哲繙譯會審之期商之陳司馬判將左右興李桂寶張新洪張元興等四名發捕房各押一年所有元寶二只元絲錠六只碎銀五兩共合洋二百十七元連搜獲之現洋一百零九元總共三百二十六員發充二二同二三醫院各五十元又充棲流公所五十元又女醫院一百元又保安堂二十元并賞獎出力之包探巡捕洋六元完結恒源客棧夥請給左有興等之房飯資錢五千五百餘文司馬墊給洋五元俟將嗶嘰七疋變賣得價扣除餘則再行議充諸善舉行箱內之衣服及鋪蓋等仍存捕房俟左等管押期滿發還 
[查獲竊賊] ○同元棧夥吳五福至英公堂稱七月二十七夜被賊竊去住客之夏布長衫熟羅套褲紡紬短衫等共七件報由捕房包探陳阿九緝獲竊犯何阿保搜出押票吊齊原賊請究給領包探稟何係過犯今又竊衣押錢十千零六百文置辦紬洋傘一柄釘鞋一雙計價洋三元半一併起案何阿保惟求施恩司馬以該客棧失於照料應罰連三元連雙賊價買之傘鞋等一併償還押本竊賊給領哲繙譯謂何阿保怙惡不悛請判發捕房管押一年司馬允之 
[煙妓控夫] ○花烟舘婦人陳張氏帶同夥妓高愛林投訴法公堂稱於六月間經方正榮將高愛林薦來作夥借去洋八十元立有筆據其夫高雨霖同來簽押洋即當面收去現在日來索錢稍不遂意多方吵鬧是以請究高愛林供今年十九歲高郵州人十五歲時被高誘到上海初則傭工度日去年又領我出城先住大馬路今年六月間又領到陳張氏處爲妓取去洋八十元尚不滿意日來吵擾是實中人方正榮供亦略同高雨霖供稱高郵州人十四歲時與愛林訂姻十五歲完姻即來上海先在城內汪公館及海防廳署傭工愛林忽於五月初八日私逸及經尋訪知在虹口廣東街旋在英公堂涉訟蒙斷給領因需衙門費洋共十八元無從設措正在爲難時有李長興帶爲墊出將我妻質在花烟館我則不知也惟並未取過八十元至於筆據我不識字即十八元之借票亦由彼等寫就著我簽字頁孫明府得供着將高雨霖暫押待李長興到案再爲核辦 
[誣控判責] ○討債傷人一案昨由法包探過永發稱差得秦清淮向吉祥街上源館飯店收取會錢因守候太久遂肇口角陸傅氏之店夥復帮同喊駡秦被掌頰退出約友欲與理論當時確碎盌一隻該店見秦去後即將店中舊時破盌等及門口所掛之珠燈共裝兩籃適秦與陳子恩等數人復來兩造復相爭毆雖被捕送究孫明府隨調原告曰據爾前稟與現在所查情形不實不相符兵騐得碎碗俱有舊痕珠燈又分掛於店外豈能一起四盞行打落至所　夥友兩人受傷割辮今騐得受傷者並無傷痕辮亦斷離當衆驟割明係訛詐無疑陸桂全着押照誣控例責六十板趕將會項清　陸傅氏姑念女流斥　完案　 
 
 
] 

Page 3

 
 
[更正僧名] ○昨由一和尚來館年約六旬鬚髮微白名曰竹禪謂是四川人善書竹來滬未及一月現寓城內廣福寺曾被該寺禪堂當家僧汝安借去摺扇一柄前夜在大腳愛寶處被人捉獲之僧即汝安非竹禪也祗因扇頭有竹禪欵訪事人遂以竹禪當之耳本館既據來　合即更正以存其真 
[節錄桃花塢寓來函] ○啓者松江全節堂楊仁社又蒙顧夢熊先生助　凡草書四五六尺對聨堂幅每二三四百文條幅減半浙局鄒謂清觀察太夫人壽誕因慈意不收禮物同鄉戚友集洋一百五十六元助賑上海播威行紀君小亭以絲袋女工洋五十元助賑夫人宿疾頓愈常昭雨邑茶捐幸官紳認真勸諭日收十餘千文又承勿上腰包客函囑登明書畫社等因敝寓乞請舉助者僅有松江楊仁社常熟虞山社揚州　子與蒲香主人硤石胡肖寅無錫楊可園黎里張青士諸先生而已所取潤資早經登報另有湖田社中曾來潤資一元五角四千文據云設社已兩月云此外上海保嬰局經收者應請逕行函詢等語以上各節無非苦心籌賑分應照函登錄以資觀感因限篇幅節等是諒 
[七月下旬盆梅忽吐一花詩以誌異] 早秋忽訝放寒梅破格偏先　上開待春風香暗送料應欲聘海棠來[  龍湫舊稿]  
[浣溪紗二解] ○閨情　○雲母窓前梳洗遲春庭風悄落花飛閑愁那許上雙眉　慣替郎君勤洗硯時呼婢子共圍棋阿奴生性不娇痴　偃鬢犀梳月樣　釵頭裊裊顫雙鸞晚粧羅袂露珠寒　拜乞天孫輸巧思還邀始影助娇颜怯入朗手誤香肩[  吳郡腰奴未定草]  
[光緒六年七月念六日京報全錄]  
　　宮門抄　○戶部景等　奏爲遵　旨核議摺○七月二十六日兵部太常寺太僕寺八旂兩翼值日無引　見　寶中堂尚宗瑞額勒和布各假滿請　安○廣壽由○東陵回京請　安○文煜穆騰阿各謝放崇文門正副監督　恩○淮安關監督徵麟請○詢　穆隆阿請假十日○兵部奏派查齊之大臣○派出成章明瑤穆隆阿符珍清凱榮全扎拉豐阿花尚阿○太常寺奏派　慕東陵告祭之王公　派出肅王○又奏派致祭○白龍潭等處　泒　常興克勤啓泰○召見軍機　徵麟○○光緒六年七月分教職單　正諭四川合州高瀛舉　訓導陝西汧陽王潤舉褒城李坤舉福建閩清杜鴻章歲四川雷波廳張選清舉江油鄭之良挨雲南蒙自洪錫恩舉　復諭直隸望都李涵蕚副樂亭王秉怡拔廣平李世清拔安徽含山林壬　山東新泰王佐舉甘肅靈台胡少蘭舉廣東會同歐慶銓廪　複訓安徽亳州吳承源廪山東惠民李恩渥廪河南祥符耿方升歲雲南安寍州魏蕃昌廪　○○戶部尚書臣景廉等謹　奏爲遵　旨核議具奏事前任左翼監督鳥拉喜崇阿奏光緒六年分短收稅銀一摺光緒六年六月初八日奉　上諭鳥拉喜崇阿奏左翼關稅期滿正額無虧盈餘未能足額一摺着戶部核議具奏另片奏員外郎善佺漏未稅契已照章交納正稅並非有心隱漏等語　佺着免交罰項並免其議處餘依議欽此遵於六月初十日由內閣抄出到部據原奏內稱自光緒五年五月十三日起至六年五月十二日止計任一年期滿共收過牲畜稅銀一萬八千二十六兩九分五厘房地稅銀五千一百二十兩九錢七分除正額銀一萬零八兩又房地稅銀五千一百二十兩九錢七分下徵盈餘銀一千八百七十三兩七錢三分照向　動發各犧牲所草豆等費共用盈餘銀六千一百四十五兩二錢四分均係查照向例給發下存盈餘一千八百七十三兩七錢三分五厘查左翼定額盈餘銀一萬八千兩按現存盈餘銀兩數目少徵盈餘銀一萬六千一百二十六兩二錢四分五厘實緣左翼徵取稅課原以猪羊爲大宗惟因京内旗民生計維艱商販由口外販運猪羊來京難以銷售而京中銀價昂貴又與京外價值懸殊商販虧折貲本多有裹足不前又兼兵部奏准馬匹不准在京購買是以馬稅更形减少以致盈餘未能足額再接准各部院衙門知照辦買各處祭祀牲畜並戰馬免稅等項共用銀一萬五千二百一十五兩六錢四分五厘除將正額銀一萬零八兩暨房地稅銀五千一百二十兩九錢七分全行動用並用盈餘銀八十六兩六錢七分五厘下存盈餘銀一千七百八十七兩八分或照向例交納廣儲司抑或應交何處等語臣等伏查左翼原定正額銀一萬零八兩盈餘銀一萬八千兩又隨徵經費銀六千一百四十五兩二錢四分三共應徵三萬四千一百五十三兩二錢四分今該屬自光緒五　 
 
 

Page 4

 
 
年五月十三日起至六年五月十二日止共取過牲畜稅銀一萬八千二十六兩九錢九分五厘房地稅銀五千一百二十兩九錢七分除正額銀一萬零八兩又房地稅銀五千一百二十兩九錢七分內除例支犧牲所草豆曁本關經費等項共用盈餘銀六千一百四十五兩二錢四分實存盈餘銀一千八百七十三兩七錢五分五厘按額定盈餘銀數計少徵盈餘銀一萬六千一百二十六兩二錢四分五厘據稱因旂民生計維艱商販豬羊來京難以銷售而京中銀價又與京外懸殊虧折貲本多有裹足不前以致盈餘未能足額等語查該翼光緒三年分短收稅銀經臣部奏請减免三成五厘光緒四年分短取稅銀較之三年分多徵銀一百一十八兩零擬請減免四成光緒五年分短收稅銀較之上屆多徵銀四十一兩零擬請減免四成賠繳六成各在案查上年三月臣部片奏南北各省地方早就肅清設關處所商賈照常同各關稅課乃未見有起色現在停止捐輸无應竭力整頓以裕庫儲請　飭各管關督撫將軍監督等嗣後務宜實力稽徵按年徵足原額倘有短少即將短收之員分別正額盈餘照例議處仍將短收稅銀全數賠補等因奉　旨依議欽此又恭查咸豐三年八月奉　上論嗣後各關均宜設法整頓仍遵額定稅數照常徵收不准以儘徵儘解違例奏請如將來虧短實屬有因着俟一年期滿奏報時由戶部酌量情形分別奏明請旨核辦等因欽此欽遵各在案今該翼本屆短收盈餘銀一萬六千一百二十六兩二錢四分五厘本應遵照奏案照數賠惟據稱旗民生計維艱販來猪羊難以銷售京外銀價懸殊商販裹足不前盈餘未能足額是其虧短尚不爲無因且核所收稅數較之上屆亦微有加增尚非稽徵不力臣等公同商酌所有該翼短收稅銀一萬六千一百二十六兩二錢四分五釐擬請仍照上年成案減免四成銀六千四百五十兩零四錢九分八釐以示體恤其餘減賸六成銀九千六百七十五兩七錢四分七厘內有短取額內盈餘銀二千四百七十五兩七錢四分七厘核計在二分以上例應罰奉二年惟查核關短收稅銀屬有因可否仍照該關歷届有寬免處分之處出自　天恩至減賸銀九千六百七十五兩七錢四分七厘應著落該監督鳥拉喜崇阿　數賠繳遵照定例五千兩以上至二萬兩子限三年應令自奉　旨之日起按按限完繳以符定例至此次變通辦理係核據該翼所稱旂民生計維艱京外銀價懸殊商販多有裹足以致徵未足額尚屬實在情形是以仍照上年成案辦理應請　飭下左翼監督嗣後務宜遵照臣部奏案實力稽徵以期規複原額不得恃有寬免成案稍形疏懈致干叅處再所稱准各部院辦買祭祀牲畜並戰馬免稅等項共用銀一萬五千二百十五兩六錢四分五厘並用盈餘銀八十六兩六錢七分五厘應令該翼將辦買祭祀牲畜等欵西數另造清冊送部以憑核銷其下存盈餘銀一千七百八十七兩八分查錢任監督安德徵存盈餘銀兩經臣部奏奉　諭旨着交廣儲司欽此此次該監督奏交現存銀兩應否仍交廣儲司之處恭候　命下知照該翼遵辦又據該翼片奏准前任監督安德移交前任知縣聨凱養育兵玉山候補員外郎善佺等均因置買房間漏未稅契移交接辦等語查據善佺復赴翼呈稱無力認罰現謹湊納稅銀既據該翼奏稱委係實情自應准其照章繳納正稅請免追繳罰項至聨凱玉山屢經使傳仍未到翼應將聨凱玉山二案移交現任監督飭傳究辦倂令該監督將善佺交納稅銀照例入冊送部歸於該翼該年考核案內聲明核辦所有臣等核議緣由理合恭摺具陳伏乞　皇太后　皇上聖鑒　訓示遵行謹　奏請　旨奉　旨已錄 
[浙省事宜] 七月三十日　副程佐清稟知丁父憂　知縣程鐘瑞稟見辭赴　邑查荒　八月初一日署右營守備　　遊擊潘稟缷事署右營守備林　受事　 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
