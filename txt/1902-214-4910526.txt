# 1902 - 214 - 4910526

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[新印大字本正續資治通鑑目録出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目録三十卷國緯年經提綱挈領尤爲讀通鑑之秘鑰至國朝鎭洋畢秋帆尚書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記書局海内通碩有留心乙部學者請即臨購閱可也此啓 
[閱報紀藥庫飛災事率書於後]  
　　頻年以來中國各省火藥局之失事者屢矣其受禍之最重者如咸豐九年二月長沙城中火藥局失火二三里内居民無得免者是年秋山東火藥局失火田園震陷十餘里撫臣奏稱死傷姓名可查者四千餘人同治六年十月武昌城内二局同時被焚轟去火藥及硝磺數百萬斤居民死者數千光緒十年十一月廣東佛山鎭火藥局焚去火藥數十萬斤燒斃工匠一百九十餘名居民死傷甚衆十六年九月安徽太平府城内火藥局砰然一震駐局之營兵工匠皆不知所往居民罹害者數百家十九年五月廣東省會城外三元里之火藥局不戒於火附近鄉村均被其患此後十年中各省府縣城鎭之變生意外者又复不知凡幾黎民何辜遭此荼毒閒嘗觀各省大吏奏報失事之由不曰爲雷火所焚卽曰爲電氣所觸又或謂藴墊過甚致肇奇災官樣文章千篇一律殊不知各局之失事時非在一年地非在一省何以核其情事皆不約而同尤異者失事之後凡被禍之人非附近之鄉民卽在局之工役而委員及有管理之責者率皆事外逍遥鮮有與於斯難者曩嘗百思其故而不得及觀於近日福州西門外藥庫失事而知歷來藥局之肇禍殆不得盡委之於天災矣訪事人函述此次福州之災事在六月二十日是日督標水師協賴協戎望雲新奉上憲委令兼管西北兩火藥庫欲將西庫先行盤點管庫委員李少尹企曾爰卽前往伺候旋因體肥畏熱納凉大樹下未幾哨弁王仁山率同兵丁詣將軍山觀　庫中祗留丁役敷名不意猝遇斯災遂罹於難此外民人之傷亡者刻尚未知其數附近禾苗菽麥悉數化爲刦灰嗚呼慘哉彼從前管理斯事之員豈擢髮能數其罪哉夫以火藥之性之猛或儲藏旣久因燥烈而忽釀飛災或營運偶乖因擊動而忽然炸裂雖曰疎忽之咎亦尚情理可原乃兹則適於奉飭盤查之時不後不先肇此非常巨禍且委員則納凉樹下哨弁則觀劇廟中一若深知禍在目前故遷延以圖暫避是苟非有萬難稽查之積弊何至爲此至殘極慘之狡謀所謂司馬昭之心路人皆知者非耶雖然觀於此而吾益爲各省藥局危矣夫今之深思遠慮者往往謂藥局之建不宜在城巿之中而宜在荒僻之地於是或禀請大吏遷移或自行籌欵移置彼其懲前毖後未嘗不有深心然聞各省藥局大抵空虚者居多任其年復一年無人爲運稽核則非常運禍或尚不至遽見於當前設竟决意遷移則頻年之暗竊潛偷者必至圖窮而七首忽見彼急欲自弭其釁倒行逆施之事安知不即於此日見之吾恐欲遠禍而禍即乘問而來欲防患而患已應念而至迨至釀變以後雖將若輩嚴行懲辦而無數貲財無數民命已付之浩劫無可挽回况若輩掩飾甚工鑽營甚巧并未必能果加以懲儆耶涉筆及此吾爲已被禍者傷吾并爲未被禍者慮矣 
[本館接奉電音]  
　　昨日午刻京師飛電傳來上諭四道敬謹譯登○七月初三日内閣抄奉上諭御史攀桂等奏本月初一日恭祭太廟各衙門所派迎送各官竟無一人親到請飭查取職名交部嚴議等語祭祀犬典宜如何恪恭將事此次朕行禮時陪祀各官亦甚寥寥殊屬不成體制著各該衙門查取職名交部議處嗣後應行到班之各衙門堂司各官均著遵守典章不得僅遞職名虚應故事如有違誤仍著糾儀御史隨時查叅以儆玩泄而昭恭肅欽此同日奉上諭任道鎔奉在籍耆紳鄉舉重逢籲懇恩施以光盛典一摺已革翰林院編修俞樾訓迪後進碩望老成鄉舉重逢允屬儒林盛事俞樾著加恩開復原官准其重赴鹿鳴筵宴以惠耆儒欽此同日奉上諭善耆奏職官庇護娼寮咆哮公所請旨斥革一摺候補筆帖式宗室常祥著卽革職交該旗族長官長嚴加管束如有宗室不守本分恃符藐玩情事卽著該管衙門從嚴叅辦以儆效尤欽此同日奉上諭廂白旗護軍副都統德洪額由侍衛歷升今職出征直隷山東等省著有勞績兹聞溘逝軫惜殊深加恩著照副都統例賜卹任内一切處分悉予開復應得卹典該衙門查例具奏欽此 
[照譯原本華俄條約]  
　　中國與俄人所訂交還東　省約章前已登諸本報惟展轉傳譯詞意容有參差池兹有客自聖彼得羅堡回華行篋中携有俄交原本爰浼精於譯學者悉心譯出句斟字酌髮憾俱無登諸報端當亦有心人所先覩爲快也其文曰大清大　帝大俄國大皇帝願將華歷光緒二十六年即西歷一千九百年事起中華所傷鄰邦交好鄰國睦誼全行修固爲特各派全權大臣會商滿洲各事宜大清國大皇帝特派總理外務部事務和碩慶親王軍機大臣文淵閣大學士外務部會辦大臣王爲全權大臣便宜行事大俄國大皇帝特派内閣大臣駐華欽差全權大臣雷薩爾爲全權大臣便宜行事該大臣等所奉全權查核均麗敷足會同 
 
 

Page 2

 
 
議訂各條開列於後第一條大俄國大皇帝願與大清國大皇帝立念切承平心誠交好之新據故雖滿洲交界各處曾首先攻擊俄國安分良民而仍允中國國家於聯屬之滿洲省分規復權勢并歸中國主持治理與俄軍未佔以前無異第二條大清國國家收復　理滿洲之權承認將華歷光緒二十三年八月初二日卽俄歷一千八百九十六年八月一十七日與華俄銀行所立合同按照期限及各條欵切實遵行並按該合同第五條擔任盡力設法保護鐵路曁辦事人員並將所有在滿洲地方俄國人民以及該民人等所立事業一概保護平安大俄國國家以大清國國家擔任此項責任以後若别無變端並他國舉動亦無阻碍卽允將滿洲所有各兵隊逐漸撤退一合同畫押後六個月内撤退盛京省西南以迄遼河一帶地方俄軍並將鐵路交還中國二再六個月内撤退駐紥盛京吉林兩省之俄軍三再六個月内撤退其餘之黑龍江省所駐俄軍第三條華歷光緒二十六年卽俄歷一千九百年之變亂駐紥與俄國交界各省華軍亦預其間兹爲緊防將來復熾起見大清國大皇帝大俄國大皇帝承允諭飭各將軍及俄國各地方武官於俄軍未退之先會同商定滿洲華軍數目及駐紥處所而大清國國家並允於各將軍與俄國各地方武官商定兵數定不再添練軍隊惟所定兵數須敷剿辦賊匪綏靖地方之用俟俄軍退盡之後大清國國家可以自行酌核滿洲兵數其應添應减隨時知照大俄國國家因中國如在該省多養兵隊則俄國於鄰近各處亦不免增添徒使加增養兵各費於兩國均甚無益該省應辦巡防及彈壓地方等事除讓給東省鐵路公司地叚外各地方將軍可設立馬步巡捕隊專以中國人民充練第四條山海關營口以及新民廳等處鐵路自華歷光緒二十六年閏八月卽俄歷一千九百年九月底起被俄軍佔據保護現大俄國國家因此亦允各節如左一遇有應將以上鐵路保護平安情事由大清國國家自行經理勿請他國承辦或協助護守修養各事宜並不得准他國佔據俄國讓還之土地二以上所載鐵路竣工及養路應確照華歷光緒二十五年三月十九日卽俄歷一千八百九十九年四月十六日俄英約本及光緒二十四年閏八月二十五日卽俄歷一千八百九十八年九月二十八日與某私家公司所立建造該路借欵合同更宜遵守該公司合同内載承允不佔山海關營口新民廳鐵路亦不設法作何布置各節三如日後欲接修滿洲南鐵路或築枝路或建營口橋梁或遷移該鐵路盡頭處必先　中俄兩國國家商議之後再行辦理四所退還之山海關營口新民廳鐵路俄國因修路養路等費未經附入大賠欵内應由中國國家另行償還其應還之欵由兩國國家商定數目中俄兩國以前所訂各約章於現立條約未經更改者依舊照行現立條約自兩國全權大臣將約本畫押之日起實力頒行並於畫押之日起三個月期内將御筆批准之約本在俄京聖彼德羅堡互換兩國全權大臣將此約用華俄法三國文字繕寫兩分彼此畫押蓋印三國文字妥爲校對均屬相符遇有辯論之處以法文爲憑華歷年月日俄歷年月日繕寫兩分訏於北京 
[俄人之意]  
　　香港循環日報云俄國某報近著一論大旨謂滿洲一地交還中國與否在我俄原不足介意惟宜竭力保護旣得之種種利權而已 
[玉璽留關]  
　　香港循環日報云華歷五月某日美國運兵船名軒確者由華駛返舊金山關上人員在副將士哥化氏行篋中搜出中國　　皇上所用玉璽五方及玉牌十面旋赴隨營醫生夏士氏寓所搜出玉牌二面遂據情照會中國總理事何君二十一日何君照覆稅務司請一併暫留聽候查明定奪稅務司允之謂須禀諸户部請示遵行 
[日營火厄]  
　　日本報云駐紥福岡縣之日本憲兵第十二師團歸武員井上氏統帶將次遣赴臺灣東歷八月二日午前十下鐘時猝然火起巨霆一震黑烟冪天立時轟死四名并有九名負重傷三十一名負輕傷其中三名身體雖未摧殘手足早已異處翌日即殞其二未幾又殞九名刻已遴拔他兵補之改編爲第　十四聯隊矣 
[二志學生肇禍]  
　　中國游學日本之吳敬恒等人藉端向欽命駐日大臣蔡和甫量使滋擾情形昨已登諸本報兹又得日本友人手函云當日本叅謀本部長青木宣化氏函復星使時附一字條略謂成城學校現值歇伏之時一俟東歷九月初旬再行開課此時未便卽准進學云云若是則星使卽親送吳等入校校中亦未便容留也日本報則謂當吳等滋擾時吳摯甫京卿撫慰不從星使乃於七下鐘時出見京卿及日員小林氏立中間問汝輩必如何而後快然於心吳等以三事相要一星使必親立保證書二旣立保證書須將學生五人所具互結移送日本叅謀本部與之力爭必得叅謀枯部允從而後已　如不能盡使臣之職則卽解組回華小林氏謂第一第　我尚可從中斡旋至第三則無能轉述學生遂申申痛詈迨麴町警察官率部下至見衆學生暴亂已極有横臥長椅者有踞坐席上者有遣唾於地者以致激而忿怒將吳及孫揆均帶出此東歷七月二十九日事也又云是日闌入使署者係留學成城學校之華學生五十餘人守門巡役十餘人拒之若輩竟攻破玻璃門大踏步入内閱日星使率同叅隨各員恭祝皇上萬壽聖節深慮學生再來羅唣以致愆儀因囑日本巡查嚴行戒備吳驀率數人闌入警察官以手格之並聞成城學校長恐校中留學諸生悉入其黨爰將大門扃閉學生有伺隙踰垣而出結隊譁囂者噫何不知自愛竟至於此極耶不知學校長及星使將何以處之 
[奏留使節]  
　　天津大公報云伍秩庸星使出使美國將六載皇上因簡梁星使誠航海前往瓜代直督袁慰帥以伍星使在美所辦兩國交涉事務實於我中國裨益良多不宜遽易他人以致諸形隔閡因於上月某日奏請恩准暫行留任刻已奉旨俞允遂由外務部電告星使遵行矣 
[日人還地]  
　　天津大公報云華歷六月下旬某日日本駐津領事官某君備文照會津海關道唐少川觀察略謂自貴歷七月初三日起將敝國暫轄之地按叚陸續交還並儘本月内先將道署等處一律交與華官作爲辦公之所云云聞二十四日之晚觀察已將情電禀直督袁慰廷宮保矣 
[誅斬賊盜]  
　　姑蘇采訪友人云本月初二日臬轅接奉刑部釘封文卽由臬憲效述堂廉訪札飭長洲縣蘇靜菴大令由司府縣各獄提出斬犯十名會同某武弁帶兵數十名押赴北寺大校塲處决聞十犯均係江洋大盜云 
[捕獲叛亡]  
　　福州訪事友人云南日地方素爲盜賊淵藪往來商旅時有戒心近日兇燄益張甚至洋商亦遭其害閩浙總督許筠庵制軍聞而憂之札委黎伯卾太守督帶防營前往剿辦太守奉檄後不動聲色購覓線人將歷年著名要犯魏紅久卽紅狗及林大目余臬頭郭天相並賄庇之汛兵曾旺祿禽解臬轅禀請訊辦 
 
 

Page 3

 
 
[潯郡官塲紀事]  
　　九江訪事友人云月前江西省憲飭各屬行使官錢票以濟圜法之窮特委候補縣洪大令來潯開設宮銀分局以廣行銷○廣饒九南兵備道瑞莘儒觀察札委候補通判楊别駕錩焌趙别駕鵾業各解關餉銀五萬赴京交納六月十八日起行時由營縣撥派兵役護送出境 
[四明巷語]  
　　甯波訪事人云上月某日鄞縣黄菊友大令飭捕拿獲行刼上虞縣王紳家之盜犯高水英訊實口供通禀上憲隨於十九日斬决將首級解往犯事處示衆屍體則停放八角樓下至二十五夜始由家屬雇船載回○某日郡城西門外潮音堂前有一游僧肩負高擔貿貿然來向水果攤購西瓜解渴不料食後忽腹痛吐瀉見者急用藥施救不及而斃人生如朝露信然 
[金閶瑣事]  
　　蘇州訪事人云倉米巷徐姓子小字阿毛年二十餘專與無賴爲伍恒向寡母某氏索資揮霍不予則大肆咆哮甚且拳脚兼施漫無人理六月某日又向其母强索洋銀三十枚母無以應阿毛遂手持利刃躍躍欲試諸鄰右恐釀成弑逆之禍綑送吳縣署訴請田春亭大令重懲大令研訊之下氏泣訴前情阿毛一味圖賴大令問抱告何人阿毛答稱小的母舅大令問爾母舅是何姓名答稱自幼呼爲母舅並不知其姓名大令深滋疑竇飭將阿毛暫押刑房候飭差查明實在情形再行核奪○六月某夜醋庫巷某姓家被賊所算失去一千餘金事後開單投報元和縣署縣主我苕青大令准詞親臨勘騐飭將地甲重笞一千板著協同差捕赶緊嚴緝務獲人贓○江蘇卽用知縣郝大令守仁向當蘇州府署讞員上月二十三日忽染疫而亡經嗣君飭丁赴憲轅禀報擇於二十五日大殮在省各同寅咸往弔奠素車白馬爛其如雲○閶門外馬路旁某整容店夥徐某與城中飮馬橋畔某整容店夥陸某素有嫌隙六月二十四日晚糾同游勇某甲擁至飮馬橋向陸尋仇口角之餘大肆毆擊陸身受重傷徐與甲猶不肯釋手旋經旁人助陸扭至西路總巡局歷訴情由局員某明府研訊之下判將徐笞責三百板甲笞責五百板然後移送吳縣署請田春亭大令究辦 
[預備入學]  
　　本月初六日爲上海新進諸生入學之期縣主汪瑶庭大令特於昨日諭令辦差人役預備一切以便届時送入膠庠行謁聖典禮 
[推廣製造]  
　　邇者江南機器製造局總辦毛實君觀察以洋槍樓地方狹隘每日祇能製就洋槍五六桿未免不敷所用因添備機器一副申請兩江總督兼南洋通商大臣劉峴莊宮太保准就廠後隙地添建屋宇十餘椽以便廣爲製造大約俟宮太保批回卽可集欵興工經營締造矣 
[冒丁索詐]  
　　日前教民龍狗郎在滬上購得洋紗數十包携至浦東北蔡鎭雇車載運回家中途突遇土棍若干人冒稱貨捐局巡丁指爲漏捐擁龍至衛行勒出洋銀數元爲壽龍無以應不得已將洋紗作抵事後投近處教堂訴請司鐸某君函致駐紥龍王廟之某防營管帶某君某君立即飭勇拘獲趙和尚趙阿二二土棍正待解送上海縣署請懲爲貨捐局總辦文幼峯太守所聞申請松滬釐捐總局督辦朱詵伯觀察飭縣嚴究以儆文尤 
[拘人候核]  
　　包探劉阿炳解上海縣署公差莫友根唐掌全至英美租界公廨案禀稱伊等二人不照章程私提已革地保朱毛毛是以捕頭令小的拘送案下請懲莫供稱小的至朱毛毛家問其奉票拘拿賭棍瞿龍龍須先照會西官否朱僞約小的至中虹橋堍某酒肆忽有包探來拘叩求明察讞員張柄樞司馬飭仍帶回捕房聽候領袖總領事核奪 
[賭棍送縣]  
　　著名賭棍陳八及李少亭何松林等人設局誘賭向米登魁騙去銀六千兩致被控諸英美租界公廨讞員張柄樞司馬准詞簽提訊鞫等情已登前報前晚司馬提案復訊米訴稱去年臘月初十十一十一等日先後與何松林李軍門卽李少亭又卽陳八相識嗣由陳何邀至四馬路新清和里倡婦李巧林家賭博司馬問爾帶去賭本若干答稱所帶約有萬金詎料陳何用倒脫靴術騙去六千金事後向追置之不理是以情急控告司馬謂何棍係奉臬憲大人訪拿之犯應卽移送上海縣署禀請臬憲核辦米遂唯唯而退 
[上海巡局瑣案]  
　　前有彭錦　者貲購吳根大家房屋一所成交後吳屢往滋擾卽俗所謂加歎也彭忿甚投控二十三七鋪巡防局局員盛雨村二尹傳吳研訊著交地甲妥爲調處旋於前日帶案復訊斷彭再出洋銀一百元給吳領去○前者張茂金投二十三七鋪巡防局控馬松山積欠租屋錢十餘千文局員盛二尹斷令馬赶緊遷移前日杳得馬依然盤踞因飭提案復訊姑念貧困無聊令張給伊遷費洋銀十元限期遷去馬遵諭具結而退 
[英美租界公堂瑣案]  
　　包探張天林解周德興至案禀稱此人竊取某洋人家畫鏡兩面報由小的拘解請究讞員張柄樞司馬商之英總領事署迪繙譯官然後判責四百板○某洗衣作主蔡雲生向某洋人索取所欠洗衣工價洋銀四元數角洋人謂曾失去帶一條若不交還則須賠洋銀兩元蔡不允以致彼此互毆經人報知捕房捕頭令包探張天林拘解公堂請究司馬判責蔡三百板枷號一月○包探顧福其解王毛毛至案禀稱此人行竊李昌生家衣物報由小的拘解請究司馬判責五百板押捕房三月○包探陳洪德解奚仁新至案禀稱此人行竊朱阿毛等三家衣物報由小的拘解請究司馬判責五百板遞解回籍○包探竇如海解王壽康至案禀稱此人冒充某圖地保私刊翰香圖章鈐諸僞收條上向某洋人騙取銀三百兩兹奉牌提故由小的送案請究司馬判責二百板押捕房二年期滿移送上海縣署嚴加管束○包探劉光震解張阿大及馬林生至案稟稱伊等二人深夜撬毁某姓之門側身而入竊取衣服一件故由小的送案請追司馬判各責五百板管押捕房二年以示之儆 
[美租界捕房紀事]  
　　前日潮漲時裏虹口河内浮來棺木一具適爲某號巡街華捕所見投報捕房捕頭令地保雇人舁赴租界外荒僻處掩埋○昨晨甬人馮阿三提籃至篷路菜巿向小販秦長生購物不知因何起釁互相兇毆某號華捕見之一併拘入捕房捕頭詢知得各有不合令各押乞丐牢半天以儆○昨晨偷兒顧阿福潛入寄居唐家弄之甬人某姓家竊取衣服數件旋經失主追獲扭送捕房捕頭令押候轉解公堂禀請讞員張柄樞司馬訊辦 
[申報館恊振所經收順直江西長江振捐七月廿一日至七月三十日止第十七次清單]  
廿二日同和公洋一百元臨平全盛來陳鈿波保劬兒病體平安洋十元無名氏銅小洋十角榮陽氏求病卽愈洋四元○廿三日當湖張熙鴻求媳俞氏病速痊愈洋廿元○廿四日隱名氏洋二元○廿六日慶臻室主洋五十元○廿九日四明邱雨記求合家平安洋十元以上總共收洋一百九十六元銅小洋十角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[平糶文告]  
　　特授江西九江府正堂加一級紀録五次孫爲出示曉諭事照得九江地方産米本屬無多僅敷鄉民自食自開埠通商後五方雜處烟户日繁所有食米向賴外來米商運潯接濟上年東南各省大水成災德化秋收復形歉薄本年入春後因各處禁米出境九江來源稀少價值日漸昂貴五月初旬連朝陰雨米商中途阻隔竟有無米可購之勢以致民心惶惶經道憲及本府體　情形爰集寅僚公同商榷自非亟籌接濟不足以靖閭閻而足民食現已籌欵委員赴省採購米石運潯减價平糶以惠窮黎而濟民食除札飭德化縣曁保甲總局會同城内外保甲分局各委員督飭巡丁妥爲彈壓釐定出糶米石章程出示曉諭爲此示仰闔境貧户人等知悉務須照依所訂章程各備錢文先行交價起票後再領米不得恃强硬買以及擁擠喧譁滋生副端致干究懲其各凛遵毋違特示章程附後一此次運到之米核定每熟米一石糶九八大錢四千六百文一每人所買熟米至多不得過三斗一買米之人先至塔公祠前進交價起票後再持票至後進領米一定六月十九日交價起票開糶升斗較準大小一律照巿一米價隨時漲跌不一如續運之米於開糶前一日核定用印條大書數目實貼糶所曉諭周知一領米之人不得擁擠喧譁量付之人亦應公平和氣以免爭競 
[上海縣署瑣案]  
　　前日梅家弄巡防局員某君送徐瑞春控武生王克昌一案連地保李東來及徐茂春徐金虎等一千人至縣前晚縣主汪瑶庭大令升堂研訊李保禀稱上月二十八日王克昌向小的言圖内民人徐瑞春被人曳去乞偕至張家蕩找尋小的從之迨往彼處果見港口泊有一船正欲查問王稱不可徐瑞春係被其姪曳至此船須給以洋銀若干始可釋回不得造次小的無奈允從隨同登舟與瑞春晤彼等勒索洋銀四百元小的再三懇商許以六十元了事當因未帶現洋銀爰將小的爲質釋瑞春上岸借得洋銀交王過付王旋偕若輩開船而去次日遇王獨行爰扭至局中送案請究王供瑞春之姪紀生係武生之妹婿瑞春將伯父茂春逐出紀生心不甘服因糾人曳瑞春至舟中六月二十七日武生聞信往視瑞春卽浼武生理處故邀李同往酌給船上各人飯食洋銀三十三元並無六十元之多武生雖經手過付却無串詐情事叩求明察瑞春供稱今年伯父自願另居並非小的所逐紀生素與小的有隙以故借端尋釁上月二十五夜小的在家晚膳忽來多人將小的强曳入船閉置艙底至二十八日始由地保勸理給銀釋出茂春供小的無子與姪瑞春同居今因妻殁故欲另居不知紀生如何懷恨將瑞春曳去小的未知實情紀生之父金虎供稱兒子在外妄爲小的均不知情現亦不知避匿何處大令以李爲地保王係武生均不應干預此事喝令將李笞責一百板王掌頰一百下收押所中金虎取保釋出限五日内尋交紀生○前日張林林舁其母陸氏至縣訴請騐傷大令向之詰訊張供稱小的務農爲業祖遺房屋一所與堂兄子裕之屋隔一小弄各有出路亦各有水溝今子裕修砌水溝接至小的牆卜將牆挖成一洞穿過小的客堂母親喝阻不依因邀族長張芝山並地保勸止子裕佯諾迨伊等去後仍在原處開挖母親怒與之理論突被子裕推跌受傷求恩騐明提究陸氏所供大叚從同大令飭仵役騐得陸氏磕傷腰際遂諭令舁回醫治聽候飭差查明提訊 
[法租界公堂瑣案]  
　　前年五月無錫人榮錦芳向德裕號主王芬購定小麥七百五十餘石計價銀二千二百餘兩約運往天津銷售後照付旣而拳匪變起榮乘間逃回藉口圖賴後經王查明彼處貨欵早已收清遂於去年六月據情控請讞員杜枝園大令移文無錫提榮訊追榮挺押至今案懸未結昨日提案復　榮堅執如前大令諭以此案據榮子文等公禀皆稱爾有意吞没尚敢飾詞狡賴耶遂將原禀給予細閱榮仍狡展不承大令著押候嚴比○南巿某烟帋店學徒丁友發雇吳阿六所御東洋車載紙烟若干匣及自來火二箱至十六鋪轉雇他車裝運往南倉卒中失去帋烟九大匣遂將吳扭控公堂大令訊無贓證諭候飭探查明再核昨日包探投案禀稱此項帋烟實在車上被人竊去有三十五號華捕目擊其事吳雖非串竊亦屬漫不經心大令遂判責四百板以儆○船户湯永順顧揚福泊舟洋涇浜被偷兒李阿甯竊去棉被一條當塲扭獲送案請懲大令判枷一個月責五百板○偷兒彭福生潛入同和祥竊取生綢若干匹携至英界被包探拘獲解經讞員張柄樞司馬訊得失主賃居法界移送歸案昨日大令訊詰之餘失主羅洪生投案申訴前情大令判責彭三百板○偷兒張阿根潛至某輪船上行竊官紗女衫紡綢套褲鞋子等物隨經包探拘獲吊到原贓解案請辦大令判枷一個月責三百板然後遞回原籍○偷兒姜阿四在英界某姓家行竊象牙柄綢洋傘及衣服等件携至法界銷贓被包探拘獲送案請辦大令判枷半個月責三百板然後遞解回籍○偷兒王二觀潛入江天輪船上行竊當塲拘獲交與包探在身畔搜出質十餘張因於昨日吊到原贓解案請辦大令判責二百板 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十八年六月十十一日京報全録]  
　　宮門抄諭旨均録前○雲南巡撫林奏爲恭謝天恩遵旨北上摺○兩江總督劉奏爲保薦賢員片○直隷總督袁奏爲革員勸振鉅欵出力懇恩開復原官仍留原省補用片○黑龍江將軍　奏爲江省各軍剿賊異常出力請旨擇優保奬摺○又奏爲　員署理知州片○貴州巡撫鄧奏爲續行改練洋操並加餉緣由片 
新授雲南巡撫臣林紹年跪奏爲恭謝天恩仰祈聖鑒事竊臣前在雲南藩司任内蒙恩調補山西布政使當卽具摺恭謝天恩籲懇　見四月初一日交卸雲南藩司篆務料理起程初四日遞回原摺奉硃批著來見欽此二十九日行抵貴州省城五月初一日准雲貴　督臣魏光　咨開四月十二日接奉軍機大世電傳光緒二十八年四月初九日奉上諭雲南巡撫著林紹年補授等因欽此跪聆之下感　莫名當卽恭設香案望闕叩頭恭謝天恩訖伏念臣以菲才渥承知遇藩條頻綰方慚報稱之毫無疆奇驟膺益覺寵榮之逾分祝雲南地居邊要政務殿繁檮昧如臣深懼弗克勝任惟有謹遵前奉硃批仍卽前行北上入京陛見跪聆聖訓俾有遵循冀仰著高厚鴻慈於萬一所有微臣感激下忱並遵批入覲緣由謹具摺恭謝天恩伏乞皇太后皇上聖鑒再此摺係借用貴州巡撫關防印發合併陳明謹奏奉硃批知道了欽此 
劉坤一等片再安徽候補道席匯湘志趣遠大器識閎深家居績學能文講求實務絶無富貴陋習及來江南候補猶是恂恂儒生當差矢慎矢勤實事求是此次委辦湖南督銷鹽局正值部議加價之時湖南撫臣俞廉三以償欵無出另行加收口捐臣方慮捐重價昂私充引滯有礙兩淮課螫乃該道措　合宜得以如恒徵解湘撫臣以其和衷共濟電囑臣勿遽移動該道能事卽此可見一斑又江蘇候補道穆克登布氣局安詳才具　練遇事肯任勞怨而尤長於理財金陵釐捐從前至旺之年不過四十餘萬自該道接辦後認眞整頓日有起色近年收數增至一倍之多此其明效大　裨　度支不小現值時局多艱釐務諸形掣肘該道勸　商販改辦統捐預爲補苴之計辱焦舌敝漸就範圍亦可謂苦心孤詣矣又江蘇候補道郭道宜躁　矜平資深望重到省二十餘年退然自守從不干求歷當苦差均無遺誤現在辦理支應局務力任其難每遇入少出多輒形束手即須移觀就急權應燃眉該道智慮周詳情形熟習綜核名實以杜漏巵酌劑盈虚以資挹注兼籌並顧洵足幹濟時艱以上三員均堪勝方面之任亦各著有微勞可否仰懇天恩交軍機處存記以備間用而示鼓勵出自逾格鴻施謹撮叙事宜附片奏保伏乞 
聖鑒訓示謹奏奉硃批席匯湘等均著交軍機處存記欽此 
袁世凱片再據順直善後振捐局司道詳稱此次開辦善後賑捐勢成弩末全賴在事員紳竭力勸募方足以集鉅欵而濟災區查有本任候補知府江蘇通州直隷州知州裴大中經前督世李鴻章委派直粤分勸賑捐實心實力勸集鉅欵至三萬兩以上洵屬異常出力呈請照章核奬等情前來臣查裴大中係安徽霍邱縣人咸豐十年投効軍營　保以知縣留於江蘇補用歷任無錫上海各屬缺洊升通州直隷州實心任事吏畏民懷光緒二十七年七月經兩江總督臣劉坤一以上海任内陳將　一案違例偏斷奏叅革職嗣於十八年在直隷朝陽肅清案内經前督臣李鴻章奏請關復知府原銜花翎有案該員歷任繁劇卓著政聲此次籌勸賑　異常出力其勞績誠不可泯合無仰懇天恩俯准將前在任候補知府江蘇通州直隷州知州裴大中開復原官仍留原省補用以昭激勸出自逾格鴻慈謹附片具陳伏乞聖鑒訓示謹奏奉硃批覽欽此 
奴才　保跪奏爲江省亂後時艱勢促餉絀兵單各軍剿賊異常出力請旨澤優保奬以示鼓勵恭摺仰祈聖鑒事竊黑龍江省地處極邊幅員遼闊　山窮谷　賊出没無常從前各軍星羅綦猶且伺隙搶劫其剿賊出力員弁每届三年照章保奬一次如剿大股賊匪卽照異常勞　專案奏奬歷經　辦在案自庚子年兵燹以來潰勇難民半　流爲匪類燄至蠭起動輒數百人或一二千人不等並有武聖門逆教曁拳匪餘孽　漿山林一經　動勢即不可收拾此匪黨蔓延關繫緊要重於亂前十倍也往年育字營鎭邊軍分投填紥多者三十餘營少者十有餘營尚且不敷分布亂後餉項一空通省僅有制兵五六營槍砲子藥被俄人搜括殆盡兵力單薄器械不齊是艱苦更十倍於前也而各軍不以利　易心　　　　始終　有限之兵苦窳之器寒暑無間馳驅於幅員廣　　擊於盜賊紛紜之際計自前年八月亂後至本年三月閱時二十餘月竟能以少擊衆化險爲夷先後陣亡兵團二十餘名擒斬悍賊一千餘名俾著名惡匪隨起隨滅不至釀成巨患兵保全地方之效實非淺鮮且俄人在江日久更有　賊勾連通事倚作護符剿辦之時尤宜互用經權謀而後動其陷陣衝鋒之效先藉運籌决策之功較之承平時防剿情形難　　　嗣後鐵路　　　應力爲保護餘匪猾賊必須净絶根　録其前功正所以策其後效論獲賊五名以上准保一人章程則今擒斬一千有餘　　可保二百餘名　經奴才　尤祇保文職十一員武職二十七　以重名器謹繕清單恭呈御覽可否仰祈天恩俯念邊軍勤苦時勢艱難准照異常勞　奬勵之處出自聖裁除將陣亡　亡另案撫卹並咨吏部兵部刑部查照外所有江省時艱勢促餉絀兵單各軍剿賊　　出力請旨　光保奬以示鼓勵各緣由恭摺具陳伏乞皇太后皇上聖鑒訓示謹奏奉硃批該部核議具奏單二件併發欽此 
蔭保片再江省在　匪黨與在呼綏兩廳誅之不可勝誅且未滋事以前仍是朝廷赤子自無不教而誅之理迨其肆燬敎堂或擾及鐵路則雖　以兵威仍不免貽人口實所謂縱則難圖急則生變全在良有司寛猛相濟消患於無形也署綏化廳通判壽長因案撤委部選實缺未到地方緊要　有　江　　别部主事截取直隷州知州崇瀚瞻大心細才優幹濟以之署理綏化廳通判必堪勝任除由奴才檄飭往署並將該員在江　　堪以請補呼蘭廳同知情形另摺奏請外謹附片陳明伏乞聖鑒謹奏奉硃批知道了欽此 
鄧華熙片再臣　奉諭旨練習洋操查黔省洋　原有威遠一營一切營制餉數業郷撫臣奏明在案兹據將中路前後左右四營一併改練洋操並將威　　改爲　路中營合共五營派統領會統各一員及　選教習督飭操練練習旣期其精餉項自須加給以示體恤什長正兵按照中路原設餉　每　關加銀三錢操衣靴帽另行製發每營仍以三百人爲額通計員弁教習兵丁薪餉及操衣等項常年共需銀七萬六千一百五十三兩　錢除以裁改原營　餉銀六萬四千四百五十兩零三錢五分二釐抵支外尚應增銀一萬一千七百零二兩八錢四分八釐應請歸於正餉　支其餘各營仍俟隨時體察情形再行加練總期兵得　用餉不虚糜以仰副朝廷整飭戎行之至意除造册咨部外所有續行改練　　加餉　由謹附片具奏伏乞聖鑒勅部立案謹奏奉硃批覽欽此 
 
