# 1913 - 171 - 4914489

 

Page 1

 
 
要件 
[參議員唐瓊昌爲巴拿馬博覽會事上大總統書]  
　　大總統鈞鑒竊維國基欲求鞏固雖在修明内政尤在聨絡外交然外交聨絡要必當可乘之機急思進步不使他人獨先則感情自深而國基以固此天下公例而爲外交家所最注意者也瓊昌自慚淺陋無可贊助惟旅美最久於彼邦情形知之最詳故謹就管見所及敬爲大總統一詳陳之查美國金山正埠因巴拿馬運河造成擬於一千九百十五年卽民國四年在金山正埠創設巴拿馬太平洋萬國博覽會以爲紀念美國政府曾經照會各國敦請届期赴會以助慶典各國政府均經允許次第飭派代表到美聲明與會並親赴金山會場擇地建築樓房爲陳列之所藉伸慶助其首先允諾者則爲日本去年日本派代表馳赴美京已向美總統塔虎脫聲明　本國對於此舉極表同情在會場築一倍極華麗之樓園樓中之陳何園中之花木均其土物計其價龜　逹百萬圓之譜散會時即將樓園送與美政府俾留紀念美總統巳欣然允諾致謝瓊昌思其舉動深服其無形聨絡善固邦交也我國與日本同處東亞若視爲尋常賽會未免相形見拙我國去年雖曾派陳錦濤王景春二君赴美聲明與會曾至金山擇定地場以便陳列國貨經營組織未嘗掉以輕心惟思我國當創建伊始歐洲列邦對我中國態狀不一獨美無所顧慮首先承認則其傾心贊助可想而知况其平日最主張公道我國自改革以來輔助良多誠以國體旣同故交誼自厚乃日本尚能有 
 
 
 

Page 2

 
 
此舉動而我國獨無似非聨絡邦交者所宜出此我國旣在金山會場建築陳列所與其會畢拆撤徒擲款帑何如留爲紀念藉厚感情擬請預向美政府聲明於擇定處所略加擴充改建爲堅固樓宇特式花園將中國土物雜陳其中會畢致送俾得紀念久留勿使日本獨擅其美則較之原議所費無多而獲益邦交殊非淺鮮瓊昌旅居金山三十餘年與西商會常相往來故該埠情形知之之詳此次博覽會中會員均係西商會中巨商大賈名望素著者其對於華人遇有事實發生不憚煩難相助爲理其隆情厚誼有足多者如近年禁華工苛例該商會因其有礙禁外應得自由來往羣起反對卒使美政府將此例改良又如去年廣東學生由金山入美遊學者七十餘名扺埠兩日經管理外人入境事務委員以查勾虫症爲詞多方留難只准三十餘名登岸餘則覊留事爲瓊昌所聞　通知該商會集議舉直理五人與之交涉瓊昌與焉同列外人入境覊留候審所極力詰駁多方辯護始行釋放全數登岸此事之顯著彰彰在人耳目間者中領事亦曾聞之及中華民國成立後美國承認獨先不知者謂國體相同故覺親密而推其職此之由實因該商會迭次請求始收此效果此爲瓊昌所親見親聞者愈足見該商會能識大體及遇待之誠也兹當巴拿馬博覽會設於斯埠會員半皆該商會之人若將所建樓園會畢即行致送俾斯紀念垂諸久遠不惟上篤邦交下聨商情且東瀛島國亦不能獨詡其手段之雄奇用意之深遠想大總統講求外交洞悉中外必不惜此小費致失事機雖然機緣固不可失而經理人尤宜愼選監督一席更爲重要問題倘視爲尋常差委擇焉不詳恐其語言每多格閡動作易招譏誚萬國觀瞻所集國體隆污繫之事至繁任至重也尤宜遴選品學兼優廉潔自好精善外交者派爲該會監督庶幾見重友邦而欵不浪費瓊昌久居金山旣有見聞不安緘默謹就一得之愚伏希大總統採擇施行民國幸甚美國華僑代表參議院議員康瓊昌謹上五月二十二日 
時評 
[不解决能力（無名）]  
　　中國有一獨長之能力爲各國人所不及者其能力維何曰不解决能力是 
宋案不解决大借欵案不解决四督反抗案不解决中俄蒙約案不解决即小而至於票傳趙秉鈞不解决票傳洪述祖不解决票傳黄興不解决大學風潮不解决招商局改組不解决漢冶萍前途不解决更推而至於製定憲法不解决選舉總統不解决凡稍有關於重要之權利重要之人物者可云曾無一事之解决唯或一二關於外交之事則或不得已而解决者嗚呼中國人不解决之能力何若是之大耶 
　　或有以中國將來亡與不亡爲問者曰是亦不解决而巳矣曰不解决奈何曰日在若存若亡之間 
[命令]  
　　六月六日臨時大總統命令任命陳彭壽署甘肅高等審判廳長黄芝瑞署甘肅高等檢察廳檢察長此令 
領參謀總長事黎元洪呈請任命楊裕三爲熱河都統府參謀應照准此令 
　　代理國務總理段祺瑞呈稱國務院秘書但燾呈請辭職但燾准免本官此令 
　　代理國務總理段祺瑞呈請任命舒禮鑑爲秘書應照准此令 
　　交通總長朱啟鈐呈請任命高恩洪署秘書應照准此令 
　　代理國務總理段祺呈稱據署審計處總辦王　芳呈請任命吳鉞炳爲甘新兩省審計分處處長陸安清爲直隸審計分處處　蘇壽松爲江西審計分處處長劉次源署福建審計分處處長應照准此令 
司法總長許世英呈請任命許維錡署僉事應照准此令陸軍總長叚祺瑞呈請授胡叔麒爲陸軍步兵上校並加陸軍少將銜褚恩榮爲陸軍騎兵上校並加陸軍少將銜張鴻緒爲陸軍步兵上校沈雲驤湯羹　劉景元朱鼎勳景俊錢家駒裴建績爲陸軍步兵中校張時仁徐勝爲陸軍砲兵中校牛向辰爲陸軍輜重兵中校戴熙堂馬炳郁劉煜王健飛張鴝翔文琳榮梅劉敵垕文芳爲陸軍步兵少校董家俊張鎔齋臺大中爲陸軍砲兵少校應照准此令 
陸軍總長段祺瑞呈請授吳宗煌沈珍楊典欽李光漢劉元和張藻宸夏國頓爲陸軍步兵上校吳　文爲陸軍騎兵上校滿書紳爲陸軍砲兵上校劉宗僖房繼武謝良翰忠海汪浩爲陸軍步兵中校潘毅爲陸軍騎兵中校廉明爲陸軍砲兵中校開洵陳宏邁爲陸軍工兵中校朱驥爲陸軍憲兵少校趙祺安張堃鮑蘭芳爲陸軍步兵少校胡國楨爲陸軍騎兵少校李逢春爲陸軍砲兵少校李榮光爲陸軍工兵少校應照准此令 
　　陸軍總長段祺瑞呈請授仇俊愷爲陸軍工兵中校並加陸陸軍步兵上校銜柯左青爲陸軍工兵中校並加陸軍工兵上校銜潘耀珠爲陸軍步兵少校並加陸軍步兵中校銜應照准此令 
陸軍總長段祺瑞呈稱核覆正黄旗滿洲都統擬以德斌補印務參領治芳補公中佐令請准補予等語應照准此令 
專電 
[北京電]  
　　今日早晨總統府差弁在前門外香烟店購雪茄烟一匣於府内客室燃吸忽然射出炸彈毁穿衣鏡段司令即行派人至該烟店照購當店剝開内有危險物上印德文遂將店夥拿交檢廳追究來源 
[北京電]  
　　昨日衆議院秘密議會張耀曾主將俄約打消汪榮寳主將原案存院另將審查會修正案作爲建議案請政府再切實磋商表決得多數 
[北京電]  
　　岑春煊在滬電袁辭督辦並遣散衛隊袁覆電慰留謂即夫人有病不能駐漢可任意派人在漢禀承辦理衛隊准其遣散云 
[北京電]  
　陳　明以反對胡漢民著然近傳其初二電張謂粤出二師以餉助皖以債助贛此間並有將舉岑爲大元帥之說 
[北京電]  
　　中央决撤李督除黎兼領外或以歐陽武此爲裁都督與行省及劃定軍區之先聲 
[北京電]  
　　參議員姚華等提出質問議長書謂昨日參議院兩次兩告延長時間不足人數照議事細則當然散會何以延長至三次違法表决將政府借欵案咨回决難承認 
[北京電]  
　　警廳昨又通函各報館稱民主報及中央新聞揑登斷送蒙古之警告實屬違法 
[北京電]  
　　袁不日將派某兩著名人物遊歷日本 
[北京電]  
　　袁遣人請康有爲回國 
[南京電]  
　　前次捕獲九龍山匪首　　張標現經軍法處訊明實供昨在陸軍監獄斬决 
[南京電]  
　　江陰砲台官有委任譚道南肖息聞係吳紹璘力保 
[南京電]  
　　昨警察廳示禁秘密結社集會 
[南京電]  
　　程都督已於初八日赴蘇聞駐節一星期即行返甯 
特約路透電 
[香港電]  
　　據澳門消息上午五點三十分鐘巴拉角突起旋風延四分鐘之久内港海濱一帶均爲吹過中國船户大受損傷而彼等臨危之際紛燃爆炮祈神漁船舢板撞毁者甚多碎船飄滿全港水道爲阻港巡現正從事打撈屍首綜計死者約百餘人華商江東汽船之頭錨亦遭揭去該汽船則飄入中流甲板上活動之物均已毁壞英商汽船瑞安及某輪亦略受損傷德國炮船伊爾底斯下椗港内幸免受傷陸地之上以巴塘（譯音）一帶受殃最重 
[東京電]  
　　國民黨與政友會現聨合反對政府對華政策犬養毅及尾崎羣近曾謁見首相山本外相牧野力促政府須實力扶助中國南方黨人蓋該處有日本之重大利益故也各國務員皆不以爲然故彼等巳定期下星期開大會討論此事 
[東京電]  
　　加藤男爵近由華行抵大阪日者在銀行俱樂部演說謂中國大有日商經營之餘地惟無日本移民托足之處 
[東京電]  
　　加藤男爵殊不以日本從事建造中國鐵路爲然蓋無論何人建成日本商業均可沾利也 
[東京電]  
　　中國各處對於日本感情頗好蓋由今居高位者前皆留學日本中國大局之擾攘實由宋敎仁遇害之故目下雖未定局然兩方面皆願早見和平今觀情形北方似將設法保全南方之顏面互相讓步了事雖須經長久之談判始可得逹此點而彼之對於中國大局不具悲觀者亦賴有此希望耳末謂中國各政黨雖不乏高明之士列名其中惟具體而論實不足擁政黨之名云 
[蘭州府電]  
　　甘陜川三省都督已商定嚴禁鴉片出口及由甘省運入川陜兩省之辦法如查出鴉片立即焚燬並將違禁之人嚴加懲罪 
譯電 
[倫敦電]  
　　駐英美國大使裴巨者今夜在皮爾格里姆俱樂部赴宴由勞勃特貴族主席外相葛雷君奉觴祝壽之際謂英美兩國之友誼非僅以公共國利益爲根據而亦重在明白反對擾亂和平之舉動云云裴巨君答稱彼之使職乃以美國之民誠敬之友誼傳逹英民云 
[美京電]  
　　美國上議院已展緩討論公斷條約因上議院議員張伯蘭君聲明該約若仍賡續則巴拉瑪運河爭端將來亦必付諸公斷之故 
[倫敦電]  
　　特白林稅關在利物浦某汽船查獲家具車一輛内裝來福鎗蓋寄與法哈姆貴族者當道即電告該員旋接覆電謂不知車内裝有軍械故即抄没據利物浦各報載稱此項來福鎗乃一千八百八十六年意大利式與前在培爾法斯特稅關查出者相同總計共六萬枝此僅一部分餘在何處無從探悉惟信尚未由倫敦運出 
[哇太樺電]  
　　坎拿大下議院今日開會勞利安君質問政府對於上議院駁絶海軍議案一舉將如何對付首相巴丹君答稱政府不日擬提出建造議案内規定諸戰艦之意見書深望於報載英國海軍部擬卽興造之艦告成以前得以通告英政府吾人已能消队处議院多數黨人之阻力行所欲爲蓋卽認付諸艦之造費而歸英政府調遣以固國防也衆聞此說大爲歡呼 
[倫敦電]  
　　逹維森女士傷口已用刀圭狀殊可危 
[倫敦電]  
　　今日勃洛米斯堡地方著名末狄藏書院失愼聞書籍被毁者約三分之一 
[倫敦電]  
　　比國汽船寇倫今日駛入皮拉納斯港内觸及水雷受傷甚重並未傷人 
[布京電]  
　　據半官消息布國内閣已於五月三十日辭職 
要聞一 
[英人之中國財政論]  
　　三月七日倫敦泰晤士報有云大借欵以六馬連轡辦法本報原不贊成然以之與前事相比較各國資本家單獨運動喪盡道德不顧公益又覺此善於彼總之各國於大借欵倘能嚴重監查不許中國濫用於彼實有大益惟須不及政治問題且不干涉内政斯爲盡善雖然在六强政府及資本家果能得此已足不再求損中國之獨立乎彼中國者得此欵後果能整理財政漸脫困苦之境抑將更加沈淪陷於破產是又不可知也庚子賠款扼吭　胸血脈已將枯竭永爲附骨之疽而此次提出爲大借欵之用途者凡七毫無生利性質其前三項關於清理債務餘如賠償革命損失解散軍隊補助行政改良鹽稅就中惟末一項尚能望其生產此外均爲消費循此轍迹以求財政鞏固不其難歟有疑中國利用借欵將以經營蒙藏本報久關其妄但卽解散軍隊一條觀之益見此語之謬况此欵待用之處甚多萬無餘　以擴軍備新政府若欲振作尚須另求他項外債輸入始能挹注固非區區之二十五兆鎊所能爲役者也現在中國行政不能强固中央政府無力實爲無欵所限應在原恕之列倘此借欵成後中國仍不整頓彼時再評論之中國務當速示歐美以財政上之刷新以回復其信用則扶助者庶不失望幸勿以爲歐美外資容易輸入稍存依賴之心倘此次無進步後當無債可借刻下雖屬危險然尚未至絶地政治雖無振作商務則大興盛此就海關收入徵之巳可概見如出口之茶葉棉花均已日趨發逹政府眞能得力則國勢之勃起固可計日而待卽並駕於歐美亦非難事外人近頗譏笑袁政府能力薄弱甚望一雪此言雖然此當明示萬國以眞實之憑據决非口舌所能爲功者也按上論具有至理其希望吾國之心亦至純摯較之爲無關痛癢之譽詞者自有天壤之别願吾國人其熟察之 
[關於借欵案之質問書]  
　　大借欵一案關係極大一般不識大體之議員則藉端反對意圖破壞而擁護政府者則又一意贊同一切不問均非於國家利害切實研求者也惟議員蔣鳳梧范熙壬二君所提出之質問書一則質問用途一則研究合同之内容均爲極有價 
 
 
 

Page 3

 
 
值之舉兹將原書節錄於下 
[蔣議員之質問書]  
　　略云善後借欵合同第二欵第四項各省遣散兵隊其支出欵目之細數若干並軍師旅　等名目及裁遣之兵數又第二欵第六項整頓鹽政從何著手期以何年其詳細之計畫若何又第二欵第七項所謂他項行政費係何種性質又六個月以後政府對於整理財政有無確定政策如何著手進行以上各節事關國家財政大計本員特據約法提出質問希卽答覆云云 
[范議員之質問書]  
　　略云一政府須於一星期内提出甲乙丙三號附件之明細單也甲乙丙三號均係備償外僨之欵附單内雖有約估數目而債本若干利息若干用無複利在内係未聲叙應由政府提出實在應還之明細單不得絲毫含混至債票發售之後先以抵給此項舊欠耶抑先盡丁戊己三項之用耶或如何先後分配數目若干合同内均未明叙應請政府答覆 
　　一政府須於一星期内提出裁遣軍隊預算明細表也丁號所載某省裁兵需若干萬擬裁兵數若干每兵給以幾月之餉每官給以幾月之俸每月之俸餉若干另需裁遣費若干編一明細特别預算如期提出再開秘密會議研究至將來陸軍編制及現在裁遣期限及着手次第均應一併聲明一政府須於一星期内提出整頓鹽務明細預算也巳項四項均係約估之數究竟政府整頓鹽場產用何方法整理某場需費若干其理由安在政府擬買何項器具以爲製鹽之資需用經費若干銀行如何組織基本金如何籌集製鹽應需若干運鹽應需若干應編一明細預算整理之後每年可增收入若干是否另編一預算計表連同鹽務官制及鹽稅法案並鹽務計畫書一併交議 
　　一政府須於一星期内提出六個月行政費明細預算也戊號附件所用某某所管若干特别用欵若干各項均須明細開列而特别用欵如各項機器各項建　尤須擬具說明書一併提出 
　　一政府須於一星期提出會計法審計院法也查合同第十四欵載中國政府允將一千九百一十二年十一月十六號公報所載十五號之大總統令所公布審計處暫行規則　卽實行該規則之照錄並其所譯之洋文均作本合同之庚號附件定明以後如須將此項規則更改不得與本合同有所窒碍　情事又第二項載凡關於借欵欵項之領欵憑單均須由審計處所屬稽核外債室華洋稽核員會同僉押等語（其餘兩項略之）稽核外債室如何權限在於審計處中立於何等之位置　閱各報財政部又有外債綜核處北京英文報遂有北京兩個審計處之譏評此中權限如何關係如何應請政府明白答覆一面如期將會計法審計院法從速提出連同洋稽核員簽　之領欵憑單格式及其他附屬各件一併提出以供參考一政府須於一星期内提出二百萬磅之分配表也查墊欵合同第一欵載銀行承認於簽押本合同之日立卽墊付中國政府二百萬金磅等語第二欵載此項墊欵按照週年百分之七行息自簽押之日起算無論如何十二個月内償還於銀行等語立卽墊付云者簽字之日立卽可墊付也自簽押之日起行息是現在卽在付息中也此欵已否照付之後按照墊欵合同第四欵所載只限於丁戌兩號之用途丁卽裁遣軍隊戊卽行政費也究竟此二百萬金磅撥用於裁遣軍隊者若干撥用於行政費者若干應由政府提出分配表以供研究至行政費本係供給六個月之用欵不按期交付自簽押之日起一律行息是何理由應請政府一併答復 
[六月四日之參議院會]  
　　六月四日下午兩點廿分開會副議長王正廷代理主席議員出席者寥寥主席稱今日張議長因事請假一日又謂現因不足人數延長三十分鐘届時不足法定人數又延長三十分鐘届時仍不足法定人數議長謂現在時間巳延長兩次終不足法定人數可暫休息二十分鐘由秘書詳細調查未出席之人數現在在場諸君届時務仍出席以期開會若復不足法定人數止可宣告散會朱兆莘云今日簽到者一百四十一人若全體出席卽可開僵請議長催請凡未出席者届時務須出席休息畢後振鈴繼續開會議長謂旣仍不足法定人數再延長三十分鐘林森云現旣不足法定人數可宣告散會散會之後可宣告開談話會議長謂現因延長時間巳至三次終不足法定人數宣告散會散會之後休息十分鐘休息畢卽開談話會當屏退旁聽席時巳四點二十分鐘遂散會 
又云四日參議院因天雨議員出席不足法定人數議長宣告延會二次仍不足數乃不散會宣告休息是亦自有議會以來未曾有之怪事也惟該院雖開會不成而兩黨議場外之交涉頗有足記者 
[兩黨協商之復活]  
　　前次會議因關於咨文中字句之修改至於决裂又搗亂一次昨日聞進步黨議員仍欲以和平協商迅速解决免致國會停止進行故又提出前稿派人與國民黨議員協商 
[進步黨議員之愼重]  
　　進步黨議員以前次國民派主張認合同爲未經前參議院議决之决議與事實顯有牴牾而又逕咨政府致違法失效此次咨文返還政府能否再行提出及以何法提出並以何形式表决若不能貫徹到底國會必至喪失作用故雖讓步贊同國民黨退還咨文之主張而不能不附有一個之條件也 
[國民黨議員之理想]  
　　國民黨議員對借欵問題近巳表示贊成不敢輕言破壤惟其現持辦法（一）返還查照備案之咨文（二）仍將合同交議（三）彈劾政府仍偏於理想咨文卽能返還恐將來交議一層必更生無限困難彼今絶不慮及所謂不顧前後一味硬做者也但彼亦有不得已苦衷因最初唱調太高後至不能繼續故不能不以支離破碎之方法以維持前說敷衍體面也 
政府最近大事紀 
[提出預算案確數]  
　　國會開會兩月有餘議員日事搗亂意氣用事詎政府昨日忽提出預算案到衆議院聞其預算限度係自一月至六月止收入額爲五千一百三十三萬六千八百八十元支出額爲一萬萬六千八百八十二萬三千四百五十二元不敷者一萬萬一千七百四十八萬六千五百七十二元因不敷太鉅經國務院將支出額减去三千一百五十四萬二千五百一十七元其不敷者當爲八千五百九十四萬四千零五十五元乃減去後不知何故忽又增加出五千萬元於是最後實在不敷之數爲一萬萬三千七百七十五萬三千四百九十一元惟現在巳届六月過去各欵皆經支出及議會議决爲時當在七月將不知如何發生效力也 
[抄交幣制鑄金案]  
　　總統府秘書廳日昨奉大總統諭飭片交國務院飭將國務院前議定法制局審查之財政部提出电國國幣鑄金法案並限制行用規則及幣制法各草案一律抄交外交部先向已經正式承認中華民國之美墨等國提出新幣制與條約上之關係聲明修正辦另由該部提出國務會議等語聞該院秘書廳當卽轉交法制局將原議案抄錄一分送交外交部遵照辦理矣 
[擴充電線辦法]  
　　中國電線以欵項支絀尚未十分發逹邊地小邑每苦於消息之不通前經部議各省如有陳請設線者應先墊欵以便籌辦並附條件六則如下（一）各省臨時請設電線未及列入本部電政預算而欲提前辦理者應由各省將工料等費先行籌墊作爲本部借款（二）各省須將必要設線之理由及其辦法咨明本部核准後一面由各省認籌墊欵一面由本部派員勘估（三）該項線路工程應由本部派員興辦以歸畫一（四）工竣竣後所有線路電局管理權仍完全屬於本部其經費盈虧亦由本部籌畫分别挹注支配（五）借欵係爲便利該省交通之用應免計利息（六）此項借欵由本部量度財力分别列入電政預算案内隨時籌還 
雜評一（無名） 
[雪茄烟炸彈]  
　　古董可以殺人雪茄烟亦可以殺人好古董者人尚少嗜雪茄烟者人更多雪茄烟而有炸彈則人之自危者難數矣或曰此實勝於勸人不吸烟然則業烟者亦宜盡力以偵其來歷苟得主名可向之索損害賠償 
[康有爲回國]  
　　康有爲回國一尋常事耳康非現時代人物回國與不回國等耳然今旣有此政府請其回國之說於是必有一方面人極力鋪張一方面人又極力攻擊一若得一好題目者其矣今人之善想題目也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二大學校風潮近聞 
[請願國會質問]  
　　大學校風潮種種已誌前報近日該校學生生桂步驥等二百七十一人請願國會力求保障之舉日昨由参議院議員王湘等提出質問書云大學校爲全國敎育之冠冕學校之模範對外則各國觀瞻之所係對内則五族視線之所趨歲糜國帑竭民脂而國家不之惜者誠欲培植國脉增進富强以逹國利民福之目的也乃該校近日竟釀出絶大風潮據各報所載何燏時身爲校長與學生互相詈駡已屬管理無方敎育次長董鴻褘握敎育最高全權對於該校平日旣不能留心考察臨時又不能掬誠開導派兵派警如臨大敵致使學生露宿守候盡晝逹旦損部堂之威嚴淆外人之觀聽甚非所以尊重敎育培養人才之法也謹據約法第十九條四項及國會組織法第十四條二項提出質問書於國務員希卽明白答復提出者王湘連署者方聖徵饒應銘趙時欽金德　孫乃祥傳諧辛　吳丙臣朱甲昌張金鑑黄元操吳作棻　　賴　長調停大學生風潮愈愈閙愈烈其所以不　鬆勁者自謂有張繼湯化龍鐸爾孟王之瑞四人爲學生盡力必能將所要求諸件完全逹到殊不知湯早宣言不願預聞張繼經敎育部人員爲之解釋無言而去鐸爾孟乃預科敎習爲學生强迫不能不到敎育部其實鐸君爲總統府顧問朝朝無暇爲之盡力惟王之瑞一人係學生黨方陳振先署理敎充育總長時舉動悖謬京師諸高等學校校長起而反對之何燏時其一也迨後敎育部大閙風潮董次長亦不以陳氏之行爲爲然專門司長路孝植又以堅拒副署故辭職而以鄕人王之瑞充之今王某之黨學生蓋所以爲陳氏復仇也 
[侵害同學自由]  
　　敎育部連日指令使學生上課藉息風潮各學生迭日又發布告箝制學生使不能上課凡見學生有請假出堂者乃使數人把守敎務處門有人來請假則斥去之又把守大門許學生入不許學生出其侵人自由一至於此 
[反對校長黑幕]  
　　民國成立嚴復任命爲大學校長當時職敎諸員多出空額嚴氏徧覓所熟識者以承其乏故黨嚴氏者極多後分科分科學生不以嚴之舉動爲然報紙上又喧傳嚴氏有絶大嗜好嚴氏不安於位乃去大學校非出自本心也職敎員恐新校長來於自己位置不穩乃以危辭聳學生聽聞某科學長某君敎授極具熱心學生心悅識服然於嚴氏有若結有不解緣者當任命章行嚴爲校長時告學生曰嚴校長去吾必不能留學生乃大忿激反對分科學生後馬湘伯爲校長某君果宣告辭職敎育部以其有聳動學生之事准其所請又以其與學生有好感情仍使爲敎員學生遷怒校長乃有辱罵馬湘伯先生之舉何燏時到堂後胡仁源爲預科學長實日本留學生所聘敎員有一二入亦係曰本留學生前學長某君時對學生作鄙夷日本留學界之言學生因是反有藐視之意迨風潮起後八人革斥何氏使齋務員某令八人出堂該齋務員不惟不如何氏所令反告學生曰他不能辦敎我辦我又能敎誰辦蓋此人實嚴幾道所位置也又預科學生所以對嚴幾道有好感情者其故有三學生不願交學膳費以告嚴氏嚴氏謂學生曰予布告諸生速交學費不過公事上應如此其實諸生儘可緩辦云此其一考試時放縱學生題目預告任意携帶書籍因而無不及格之虞此其二夜無門禁可任意出入可不上班曠課亦不扣分此其三自何到校一反向之所爲學膳費不能不交納考試不能任意出入不能自由曠課又實行扣分於是學生大不能忍受乃要求嚴氏出爲校長故此次風潮半出於反對何氏半出於愛戴嚴氏反對何氏基於其曾爲日本學生愛戴嚴氏基於其放任也 
[兵工廠罷工風潮平息]  
　　漢陽兵工廠全體工匠因紙幣價值日落薪資暗受八折虧損羣相要求改發銅元錢票不遂致起罷工風潮擲石以擊總理當將爲首之陳某拘押該工人愈憤具禀都督府　訴困苦及該總理營私舞弊各情黎公以各公署軍營薪餉現概係紙幣與銅元對成搭發若徇該廠工人之請勢必紛起效尤特派本府顧問曹進赴該廠調停並查辦所控總理劉慶恩各欵乃該工人等團體甚堅自一號至三號竟無一人到廠作工且於罷工之前潛將各廠機器上要件拆卸收藏卽另招他工亦難着手曹顧問因與劉總理商議以刻值軍情緊急不可久任停工各工人薪資限吃虧不起本屬實情應將分成配搭紙幣辦法改訂所有工人薪資在念元以下者概發銅元官票不搭銀元紙幣其在二十元以上之工頭技師仍分成搭發總理總工師等則概領紙幣如此一移轉自無須加增經費現各工人已表滿意於四號照常開工矣聞黎公恐軍隊亦不滿意於紙幣特責成財政司長李欽官錢局總理朱國楨尅日將紙幣價值提高速籌整頓辦法該司局以非有現金收回紙幣終難增價巳呈請電催中央速將接濟鄂欵滙來以濟眉急 
[湖北政界之逐鹿觀]  
　　鄂省民政長夏壽康因輿論排斥過甚議會亦提起彈劾堅欲辭職歸隱林泉業經數次電陳政府稱疾求退任命賢員接任聞中央以正式政府行將成立不欲於臨時期内更動省長巳來電詢黎副總統意見一般政客逐鹿者紛紛運動聞黎公意中所屬惟現内務司長饒漢祥而饒亦亟欲得充斯職將來民政長一缺當歸于饒矣但代理敎育司長時象晉以渠無黨派其二子各居一黨（功玖進步黨功璧國民黨）頗佔勢力任彼爲民政長當不致受黨派攻擊極力運動夏壽康保彼自代夏氏深以爲然究不識此席終歸誰屬也又饒漢祥因有民政長消息所遺内務司長一缺預先經營者極夥高漢生牟鴻動等均竭力運動孰佔優勝尚難預知又敎育司長姚晉圻辭職之後遺缺老師宿儒皆不願爲聞已經黎夏二公保荐民政府敎育科主事蘇成章請政府任命蘇係兩湖師範學生并未卒業因有起義之功學界樂推戴之蓋鄂中敎育權現半操於兩湖學生之手排擠他人甚力也 
鄂省財政界舞弊紀聞 
[吕超伯果有三弊]  
　　鄂省官錢局總理吕超伯舞弊營私致紙幣價值日落信用日損近由省會彈劾咨請民政長將吕看管派委審計廳長朱樹烈財政司長李欽會查該局賬項兹已旬日果查出其弊端轱事呈報民政長核辦（一）兌換所停辦後紙幣賴以流通者全恃該局之購買暗爲操縱購入一張有一百六七十文盈入鄂省每月出入紙洋約二百萬張應盈入三十萬串共計五月應盈入百五十萬串該總理竟報繳盈入四十五萬串餘被侵呑（二）該局收入外面還欵約計百萬其中以公儲錢局存摺作抵者居大多數查實此摺多係該總理私以五六成購入（如存摺係銀一千兩僅賣五六百兩）作抵官欵已則將現欵抽出入囊此中侵創不下二十萬（三）局中管理武漢地皮房屋查前清底册概係紅契現在忽多變爲白契顯係串通押佃各户弄弊 
[潘祖裕竟出囹圄]  
　　前任財政司長潘祖裕侵呑公欵百萬金之巨釀成鄂省財政恐慌鄂中人士莫不欲甘心焉乃因其中别有牽涉不便窮究故入獄數月未聞提訊聞法庭方面藉口賬項不全難資清查幾成爲無証之案所以案懸莫定潘得一再肆其狡賴刋發冤單淆亂黑白識者多責鄂政府之　頇現夏民政長以此案証據難求牽涉甚大萬難認眞辦理昨趁潘呈稱染病甚重請出獄就醫時即准予暫行保出俟後應訊問時再隨傳隨到說者謂潘案將由此含糊了結矣 
[湘政府秘密借欵眞相]  
　　湘省密借日債一千萬元外問風傳巳久但未得其眞相昨省議會質問都督尚未答覆兹經詳細調查始知確有是事緣前財政司長陳炳煥以湘省金融困難支付浩繁羅掘巳窮難爲無米之炊特將實况瀝呈都督謂非借外債不足以資接濟譚都督頗然其說令飭該司長着手舉辦卽由該司長與日商隆興洋行磋商借日銀一千萬元後因擔保品過重再四商酌雙方尚未融洽以故借約迄今未成現聞此事大生變局昨日商接日本駐滬領事電云湘省借債中央各重要領袖均不贊成此事須從緩議云云聞駐湘日商領袖松山君接此電後大有廢約之勢大概此事將從此中止也 
湘省實業彚誌 
[開辦工業試騐場]  
　　湖南實業司劉君承烈以湘省製造物品素稱窳敗實緣株守舊法缺於考驗不能隨時改良所致現擬由公家撥給欵項開辦工業試騐場附設工業講習所以研究國產改良製造力圖學理之應用指導一般工業之技術爲宗旨業經訂定簡章呈由都督批准刻正部署一切所有該場執行業務如下（一）原料之調查及檢定（二）製造品之鑒定及試驗（三）天產品之分析及加工（四）外來品之分解及仿造（五）製造技術之研究及傳授（六）各種學理之試驗及應用（七）工業用材料之檢查及鑑識（八）機械器具之試驗及檢定（九）關於製造器具之諮詢應答（十）關於委託製造事件 
[撥借茶商用欵]  
　　湖南財政司昨接漢口湖南銀行來電以漢口湘茶公司代表徐石麟以各茶莊用欵向由漢口撥兌光復以後漢口市面不活曾向湘省借銀五 
萬兩由徐代借代還本年漢銀奇緊照各莊貨物地方出產必至銷售不完民間愈困今合莊特請向漢行借貸漢行未便專主特此電逹卽乞援照舊例借銀三萬兩期訂兩月息金照舊均由徐　負責任以濟急需而恤商艱云云 
[添辦工業學校]  
　　湖南敎育司長唐君聨璧以民國肇造各項工業亟待振興非多設學校造成專門人才不足以資發逹查湘省現僅公立中等工業學校一所卽辦理得法人才亦屬有限特與本司專門科會商擬於西南兩路開辦第二第三中等工業學校兩所惟所需經費尚須設法籌備云 
[派員調查茶務]  
　　湖南實業司劉司長以前據安化縣知事呈稱嗣後該縣茶市概作八九三兌十足不得於八九一再作九七折扣並據士紳陳璟賢等呈請整頓茶業收回浮收外用違章扣水等情復據旅安三幫茶商寳聚隆等呈稱此項折扣係照湘潭行例四十五日期限每串二分申息扣八六六兌現逐條辨論電請取消彼此情詞互相歧異非實地調查不能解决業經電飭縣知事轉飭該商幸勿妄動在案查安化爲湘省產茶最盛之區現值產茶時節雙方爭執障碍甚多是非趕速派員前往調查不足以維茶業而利進行昨特委任陳君建中擔任臨時技正携帶案卷馳赴安化調查折扣爭執究竟如何情形並考驗製茶方法實應如何改良之處隨時呈復核奪 
[擬設自來水公司]  
　　湘紳周敬廷等擬於省城設立自來水公司曾經呈請工商部轉咨湖南都督發交實業司查明於地方行政有無妨礙現經劉司長查悉以湘省人烟稠密飲料水極爲惡劣亟應設立自來水池取汲飲料水以重衛生周敬廷旣稱照章招集股本在湖南省城創辦自來水公司於衛生行政大有裨益自應力促進行惟查各省巳設之自來水道其安放水管大都借用义街溝渠恒多窒礙之處此次擬飭該創辦人另開新渠安放水管並俟將股欵總額四分之一呈候查驗屬實再行開辦以期合法而昭核實等因刻已呈復都督察核咨答施行 
[晉省會反對設置觀察使]  
　　山西省自添設北路中路兩觀察使其原有之河東歸綏二觀察使仍存不廢正式省議會開會後討論此事全體反對日前咨請參議院建議取消文云國家之盛衰關於政治之良窳而改良政治之樞紐卽視官制之得失先哲有云小官多者其世盛大官多者其世衰以治民之官不厭其多治官之官不厭其少也晚清之際倡言變法道府各官已成枝指第裁汰久見施行晉省自改革以來擬將府道各缺盡行裁撤以一空行政之障碍徒以政體初更萑苻未靜其距省運遠者若不置階級較崇之官使各縣知事有所禀承深恐有誤事機貽害地方此河東歸緩二道之觀察使所由留也乃本省行政長官不熟察地方情形冒然依據本年一月八日大總統敎令第四號設置北路中路觀察使各一缺業經任命專員組織公置本會細繹敎令意旨地方無必要情形原不須概行設置是於劃一官制之中仍寓變通辦理之意非責其絶對施行也當經提出質問請其將設置理由詳細答覆乃亦含糊其辭未得　要是該檢察使不特本會認爲無設置之必要卽行政長官亦不能將必須設置之理由條分縷晰當然在應裁之列也明矣兹謹就各方面之觀察爲貴院一詳陳之（一）行政上之不便及責任上之不明也夫行政宜疏通而不宜隔閡爲古今之通義一省行政區内旣有民政長以總其成復有各司專一責以分其任而各縣知事親民理事直接承宣命令制甚善也無端而壅一觀察使於其間對上旣無專責對下又不親民考其職司直一省縣間之收發文件員耳省一層手續使收靈通便捷之效詎不甚當何苦增一階級故使多費周折乎此對於行政責任上應行裁撤者也（二）經費之虚糜及事權之不一也軍興以來物力凋敝行政所需之經費何一非國民之脂膏少設一機關即可輕一分稅率多去一冗員卽可減一分担負雖曰官制關係重要不可惜一時之費用忽萬世之遠圖而統系亦當分明豈可使歧異百出紊亂秩序禁烟爲内務司之專責視學乃敎育司之權限今民政長之查煙委員甫經起程而觀察使所派者又踵其後也敎育司之視學員甫經就道而觀察使所委者又步其塵也統系不明事權不一淆亂甚矣此對於財政及事權上應行裁撤者也（三）地理歷史上之不適於存在也查北路觀察使卽雁平道之舊部中路觀察使卽冀寗道之變名前清時代早因其不適於存在而裁撤之值此百度維新之際並無發生他項事實竟可恢復其積弊而疏浚其末流乎此證之地理歷史應行裁撤者也綜觀以上各節毫無設置之必要且多各種之流弊而徒濫設機關使之尸位而無所事事殊非整齊劃一之道而大戾改革之初心矣務祈貴院俯察實情議决取消則全晉幸甚矣 
地方通信蘇州 
[查禁繭行分莊]  
　　蘇屬各鄕繭行成立以來各處本皆設有分莊今歲因謡言四起匪徒混跡鄕鎭深恐滋生事端故華洋各商公議將各分莊一律裁併近聞有商人呈請領給牙帖欲在虎邱一帶開設繭行及分莊等事業經紗緞業雲錦公所以生絲來源日少織品才料愈貴電請應省長出示查禁當奉電覆准卽照案查禁白拉小販以及繭行分莊等以維絲市 
[陸墓鎭之大刧案]  
　　齊門外陸墓鎭船底橋居民曹漢泉家於上月二十六夜十二句鐘突來身穿軍服外路口音之盜匪十餘人各持軍械蜂擁而至用刀劈破大門直入内室將曹姓男婦老幼盡行捆縛翻箱倒篋四處搜尋當被刧去現洋八百餘元金銀首飾衣服等共計值洋三千餘元曹姓前月新爲其子娶媳陳氏致被盜匪輪姦身受重傷不能行動卽漢泉之妻年巳半老亦被該匪污辱刻曹漢泉巳來城分赴各行政軍警各署報請勘檢捕緝矣 
杭州 
[愼重内地管轄權]  
　　杭垣上城花牌樓地方福緣庵尼串通里書將公產盜賣某敎會事爲官廳訪聞嚴行查究昨日杭知事投函警察廳謂花牌樓郭璞井福緣庵尼發成擅將庵產抵賣外人一節當時因解决無期看管與定章不符未便照辦當經令飭該管分署將該尼取具妥保聽候傳訊似此變通庶與法理事實兩無妨碍現此案已奉外交部特派浙江交涉員飭將該庵尼發成移送第一地方檢察廳照章究辦業已由縣傳到該尼卽日移送歸案外應請查照備檢云云 
[嚴禁彩票復活]  
　　浙省彩票禁自前清乃近來竟有一般票僧影戤洋商創設衛商彩票與從前之湖北副票一式在拱埠商場懸掛日旗大張曉諭並以重利誘致城廂雜貨店及錢攤流氓代爲分銷每打售洋兩元每條兩角得頭彩者約計一千八百餘元餘可類推無知商民展轉標榜營業異常發逹前經警察廳密飭妥員查辦現該票儈已將珠寳巷大井巷兩處秘密分售所撤銷欲買各户及分銷店均給一分郵券俾便隨時交易聞警廳巳密令各分署嚴行查拿矣 
安徽 
[縣議長加入匪黨之嫌疑]  
　　蒙城縣議長李殿珍日昨被該縣憲兵逮捕送縣拘留當由該縣議會電請省議會具咨質問民政長以該縣議長無辜被拘請速飭縣釋放以重大權并請答復理由當經柏民政長電令該縣迅速釋放具情詳復據稱李某有加入匪黨情事因是拘留旋經蒙城代表多人具結保釋李殿珍亦自具甘結業已釋放刻聞柏民政長已咨復省議會查照矣 
[桐城縣監犯全逃]  
　　皖屬桐城縣於五月二十四號因看守監獄夫役不知如何疏虞致使監犯三十餘名全行逃去聞其中要犯甚多云 
漢口 
[京漢鐵路火車停班之原因]  
　　本月三號京漢鐵路往來火車一概停班外間謡言滋多謂係南北戰端巳起此種駭人聽聞之消息商民無不惶恐萬狀兹確實調查係由黄孝内河暴發蛟水花園莊一帶鐵軌均被冲毁又有火車出軌之事以故停滯現南叚總理黄開文巳派人往該處調查一切矣 
[各國巡洋艦紛集漢口]  
　　湖北方面因省垣不時捕獲匪黨喧傳南北將有戰爭居民惶恐當道電調豫軍前來鎭攝大有風聲鶴唳之象駐漢各國領事爲保護商務起見於是各派巡洋艦　集漢口以備緩急之需兹調查現在所停泊者如下俄國兩艘柳述克雷斯（七號到）又特海奇瓦德（十一號到）日本一艘濟耀逹（二十三號到）英國一艘克德馬斯（二號到）德國三艘裴答爾南得（二號到）又啞特爾（十九號到）又盧契司（二十五號到）法國二艘門逹爾特又抵哪格雷（六號到）美國一艘誇諾司（十七號到） 
湖南 
[湘黔駐軍又起衝突]  
　　湖南麻陽小坡之鎭　軍隊與貴州仁讓土司及笙樓溪一帶之黔軍相離僅十餘里黔湘交界之牛股坪自去歲開場互市地雖屬湘管轄隔黔軍駐紥處僅半里許故一六場期黔軍多赴市散步即湘軍亦間有入市游覽者月前某日適值場期兩軍兵士相遇不知何故大起衝突互相毆擊然湘軍較爲强悍每毆繫輙勝故黔軍每遇場期多携槍彈以爲戒備湘軍亦携鎗彈防之隱隱有戰爭之勢近聞鎭　軍管帶田君笏山已與黔軍嚴重交涉嗣後凡屬湘地不准黔軍無故擅入如屬黔地亦不准湘軍無故擅入以免釀成禍亂 
[咨商今辦漢治萍公司]  
　　湖南譚都督昨准贛都督咨開准熊君希齡午密電尊處計已同時接到所稱漢冶萍公司應由湘鄂贛三省聨絡一致收回合辦敝省極表同情惟用三省名義另借外欵或辦租捐或加鹽價或以粤漢鐵路公司各股移辦解决公司舊債問題一面公查盛宣懷侵蝕欵項虚冐股票等弊查出責令賠繳鄙意查賬固屬緊要另借外欵同是辦法惟租捐鹽價粤漢路股三策關係中央財政國民生計似未便自爲風氣現將原電交敝省議會討論卓見如何仍祈示復等因當經譚都督咨交議會核議並令行内務財政案業三司知照 
[防營搗毁法庭之駭聞]  
　　沅州府駐防兵士與行政司法官素有惡感日前該府知事拿獲飄匪數名就地正法知事借用法警行刑防軍四營三連兵士因未獲執行糾數十軍人至地方法院 
 
 
 

Page 7

 
 
搗毁法庭再將兵刃加各推檢頸上任意威嚇合廳什物器具蹂躪幾無餘物該軍人等復持鎗擁至初級廳該廳聞信派兵保護始未加害次日復將該廳庭丁楊某捉至該營肆行兇毆現巳由地方審判廳長電呈省垣各上級官廳請急將四營調防以杜巨禍一而飭查首要嚴辦以張法權 
成都 
[焚燬大宗煙土]  
　　東鄕縣有鹽商冉玉甫者前清曾捐知縣後授山西某縣回籍後接辦太平縣鹽岸兼囤販烟土赴湘中沙市等處銷售連年以來積資百萬有零近因烟禁禁嚴土價奇昻竟敢私囤烟土數十担密藏家中前日被人偵悉密報駐紥該縣第五師軍隊及朱知事在伊住宅内起出五十七担之多將及二萬兩冉玉甫自知違禁次日願繳銀五萬兩贖罪又有王子羽者向來以囤積烟土起家頗稱小康致囤甚多亦在伊家搜出六擔罰銀六千兩至起出兩家之土當憑各界在署前焚燬一時毒焰薰天臭聞十餘里人民爲之一快聞所罰之欵各界紛紛請留辦公朱知事未敢擅專已詳請民政長批示核辦 
[查禁私造槍械]  
　　瀘縣境内私造鎗械者甚多探其原因由於前年川南軍政府成立時因鎗械無多覓匠自造於是省城機器局散出之工人源源而來始則川南軍政府開廠招鑄繼則私人團體亦設廠造槍所造皆單響毛瑟亦有造前膛者迄川南軍政府改總司令部以至取消廠事愈形發逹歷任縣知事權力薄弱欲加取締未果遂至所出槍砲輾轉發售不知凡幾裴觀察使蒞任後始派員實行檢查計瀘縣境内共有鎗砲廠十八處計城内三處各鄕十五處所存鎗支數目業巳實行查驗不日即將嚴加取締矣 
廣東 
[省議員公費亦須七萬有奇]  
　　都督兼民政長昨准省會咨以本會議長議員本年常會公費旅費前經議决咨會旅費業巳請領尚有公費未領計議長一員八百元副議長二員各七百元議員一百一十七員各六百元共應領銀七萬二千四百元請核明飭司支發已令行審計分處核明數目相符經函知財政司照發呈報矣 
[劃一女校服式]  
　　粤敎育司昨出佈告云自上年敎育部頒行學校制服規程各校多能切實遵行漸著整齊之效惟近來有一種女子佻　長襪猩紅袴不掩脛此在無知識者爲之尚不足責不謂人格尊貴之女學生身佩襟章亦有尤而效之者殊非自重之道本司爲維持學風扶植女界起見爲此特申告誡酌示範圍查部令女學生自中等學校以上着裙本司前訂發學生須知嘗於第二條申明此意惟女生着裙限於中學以上紬繹部令旨趣蓋以中學生年齡長藉以昭禮容之整肅非欲别學校之等差本省女學年來始漸發逹入學之始多未適合學齡時有巳届中學年齡尚習高等學業者此後除中學以上之女生必須着裙外其小學女生凡在十四歲以上巳届中學年齡者亦一律着裙裙用黑色絲織布製均無不可總須貧富能辦全堂一致以端容止而正風尚至一級之中如女生年長者少可祇令年長者着裙如年長者多則少數宜就多數自以一律着裙爲合此事由各校長酌量核定至各校女校長敎員更宜本身作則切實奉行公私各校一體辦理 
雜評二 
[廣東省議會之公費]  
　　江蘇省議員之公費每人常年需七百餘元以視前清諮議局之議員增加至占三分之二論者譁然而不謂廣東省議會議員公費全年在七萬元以上其數亦與江蘇相等也 
以現在之省議會與前清之諮議局相論人必曰省議會爲省之完全立法機關其地位决非諮議局之可比然而諮議局公費之撙節如彼省議會之浮濫如此人民負担前後驟差兩倍或曰不如此不足以昭省議會之尊貴（我） 
[觀察使之商榷]  
　　近日省議會往往反對道區域制若以謂駢拇枝指者然鄂省川省而外今日又見之於晋省矣竊以謂此不必反對也共和國之行政區域本與專制國行政區域不同專制之國軍事民政併爲一談故行政區域往往取其大而不務其小今則非其倫矣軍政統於中央民政重在自治統於中央者利用其大大則足以禦外侮而昭威信重在自治者利用其小小則利害相同痛癢相關議會議决後交行政官執行無南北杆格之虞無文牘稽滯之苦是故今日者與其合省道而一之似反不如離而二之之爲愈也 
　　然則爲今之計當如何曰都督主軍政以一省爲區域觀察使主民政以一道爲區域綜數道而爲一省綜數省而爲一國軍政民政釐然各當若是者庶有豸乎（萍） 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞徐匪破壞未成之尾聲 
[徐企文提京研訊]  
　　攻擊製造局匪首徐企文經陳督理派員押解於初五日到京交卸等情（已誌本報）兹悉徐匪於初五日押解抵京後卽經管解之許股長德芬崔委員昌武禀奉陸軍部諭飭交該部陸軍執法處嚴行禁錮次日即由該處長陸建章君提徐到案秘密研訊日昨陳督理巳奉陸軍部電令飭知矣 
[造局依舊戒嚴]  
　　製造局本擬早日撤防因奉陸軍部來電要匪尚未獲案暫行照常戒嚴昨李鼎新總司令將楚有兵艦派往龍華鎭浦江駐守並携帶大砲兩尊一尊向南一尊向吳淞口安置尚有鏡清楚泰應瑞三艦在局門前分别停泊云 
[機關槍調防製造局]  
　　陸軍六十一團陳團長近查製造局之内外所駐本團各營步兵足敷防範惟該局現正各廠開工赶造軍械尤恐匪類混入故又飭令前駐寳山之機關槍兵士一連業於前日調防製造局内以資保護 
[松滬路線炮兵營撤回]  
　　李旅長前以淞滬鐵路沿路屢有搶刧旅客案件派炮兵營撥兵二連駐紥該路防護在案兹李旅長以炮兵營有防範製造局之責故特於前日飭將駐紥　滬路線之炮兵營軍士二連一併調回營部以資防護而厚兵力 
[警巡分區領賞]  
　　程都督應省長以此次匪徒謀攻製造局上海警界警區頗爲出力發洋三千元電令犒賞在案兹悉廳長查得高昌廟第八區駐在製造局旁是晚匪徒進攻時該區長錢允祥力任防範甚爲勞　警備隊隊長周鳳岐督警竭力兜拿匪徒尤爲出力該兩處各長警派賞洋各一百五十圓城外之東南西三區各長警是役亦皆力任保護地方治安應各每名犒賞洋二元另有本廳所轄各暗探於是役發生先爲偵悉得以預爲防堵應提賞洋八百元以示鼓勵而城内四區各長警於是晚製造局匪攻之時深恐城内居民驚惶匪徒乘間竊發亦各出力防護應每區賞洋四十元以示薄賞其閘北浦東各分區之長警亦有保護地方之勞每區各賞洋十元以作酒肉之犒所有是役警察上級官長（卽區長區員）應各贈給金牌一地以酬其勞業巳議定卽日分别派撥矣 
[各商舖函逹謝忱]  
　　混成第三旅李旅長前日接據高昌廟滬杭車站並尚文門等處商民倪維德協昇祥壽義興雅會樓老天順瑞祥恒興信和等各商舖函稱本埠上月二十八夜有匪徒攻擊製造局擾亂治安實深驚駭惟商等尚文門一帶是晚賴有軍警維繫并貴部一營第四連官兵龔國英等嚴防甚密安靖如常商等不勝感激之至肅此鳴謝云 
宋案今日觀 
[審判廳長赴蘇]  
　　宋案公判時原告代訴人金泯瀾等要求趙程到庭再行開審被告律師楊景斌又惟法官未經正式任命當庭拒却地方審判廳長張清樾君認爲無理由分别决定兩造均巳提起抗告兹悉張廳長因對于此事頗費解决特于前日赴蘇晋謁高等廳長面商解决方法大約日内即可回滬 
[檢察廳配送抗告狀]  
　　地方檢察廳長蔡季平君現據應桂馨辯護人楊律師將抗告狀提出當卽備文移送蘇州高等檢察廳核辦昨已懸牌飭知矣 
[續催趙程到案]  
　　國務總理趙秉鈞秘書程經世於宋案上月三十日公判時經原告代訴人金泯瀾高朔兩律師請求傳案併究卽經蔡廳長電致京師地方檢察總廳轉致趙程限一星期來滬質訊昨日巳届期滿未據趙程依限遵傳投質京廳亦無切實辦法蔡廳長擬卽電催京廳請其速爲進行以便早日審理 
[徵收貨物稅之必要]  
　　上海貨物稅公所頃奉江蘇省行政公署訓令二則彚錄如左 
[檢繳截存副票]  
　　案照徵收釐稅單票均用四聨以一聨給納稅人爲納稅之證據一聨存根一聨繳核淍尚有一聨交由納稅人於經過第二徵收機關時呈由該機關騐明截存彚繳以憑核對原所以杜大頭小尾之弊關係至爲重要兹查各局所截繳副票缺漏甚鉅且有從未具繳者以致無憑核對似此玩違定章各局所難保不互相勾結通同舞弊合亟令催該局所趕將截存之副票刻日查明檢齊呈繳嗣後務須遵章隨時截留按旬具繳勿再遲延短缺致干查究切切此令 
[取締認稅運單]  
　　案查各業請辦認稅有產稅進稅銷稅之分所認產稅進稅兩種凡有貨物分運需用運單應報由徵收機關騐明填給不得發交認商自填自運致滋流弊其認完銷稅者貨旣指銷到地本無再行轉運他埠之理祇准分銷本機關所轄區域以内不得填發運單以示區别而杜混漏合亟通令該局所一體遵照辦理勿違此令 
[公布留日五校生學費標準]  
　　上海縣知事奉江蘇省行政公署訓令敎育司案呈查江蘇省費留日學生給費方法令昨經遵照部電修改公布在案兹復於五月三十日准敎育部艶電開查留日官費生學費數目早經規定電逹除帝大本科每月發給四十二元外其餘各校均給三十六元是五校生亦明明包括在内但五校因有特别契約故另給補助費其受業料巳在補助費内開支應卽扣除惟五校受業料或多或寡殊無一定標準本部現訂定折中之法凡五校各生於每月學費項下每人扣减三元均一律實發日幣三十三元以昭公允特電奉聞卽希轉飭經理員遵照辦理爲要等因所有本省留學日本學生給費方法令第一條乙欵後應再加列凡五校各生於每月學費項下每人减去三元均一律實發日幣三十三元一項合行訓令各該縣知事卽行查照公布此令 
[偉人傳标尚未簽字之原因]  
　　黄克强因京師破獲之女子暗殺團案案内牽涉業由北京檢察廳電致上海檢察廳函請陳交涉使令行公共公廨關讞員繕就公文送請值年領事簽字以便傳黄到廨預審一事已誌前報兹悉自此項傳單送往簽字後外間傳說紛紛或言領事團意見須令案證到滬預審以故不允簽字或言黄因公東渡實則領袖比總領事薛福德君以傳單上未將事實叙明故未簽字業巳函請公廨詳叙事實卽行核辦云 
[福字營函請緝拿逃軍]  
　　混成第三旅李旅長兹接駐甯福字全軍劉司令長移稱本軍第一營第一連司務長劉通海兹於六月三號挾帶公欵計洋七十八元六角有另突行潛逃殊屬大干軍律並有衛隊司書生丁鴻飛亦因私携公欵由營逃逸自應懸賞查緝除呈請蘇都督通飭各軍警一體協緝外相應開明賞格移請飭屬查拏解究云云計開在逃衛隊司書生丁鴻飛如能獲到者賞洋五十元在逃一連司務長劉通海如能獲到者賞洋三十元儲欵以待决不食言 
[英捕房升調紀聞]  
　　新閘捕房九號西探目非司戤潑昨奉卜總巡調赴虹口捕房專理火政事宜又虹口捕房十五號西探目依克亦奉卜君關往總巡捕房當差又老閘捕房二十一號西探目白羅斯脫亦奉飭赴新閘捕房承值又楊樹浦捕房八十六號西探奉調至老閘捕房辦公又老閘捕房華探顧樹聲昨奉五十號西探總目安姆斯脫郎諭與滙山捕房華探王竇生對調辦公又總巡捕房四百五十五號三道頭華捕與三百四十二號四百七十六號九百七十二號八百六十八號虹口捕房九百六十二號九百五十號等各華捕均在差獲賊有功均經該管捕頭查悉於昨禀奉代理華捕正巡官麥君諭着該捕等下級升期各提前三月以資激勸 
[失孩者注意]  
　　中國婦孺救濟會收養被拐小孩甚多除已由各孩家屬認領者外現在尚有男孩十七名女孩五口未經領去兹特調查該孩姓名年歲如下失孩者其注意焉計男孩劉小銀子年十三歲清河縣人張大　子年八歲江北口音張小蘭子年十二歲清江鄕里人彭三水年三歲江北口音王小三子年六歲清江人江式子年六歲廣東人上海口音房阿祺年六歲江南人宋學大年六歲江南人陳阿春年八歲寗波人郁有高年四歲江北口音陶雲芳年七歲江北口音龔姓年六歲清江人阿連年五歲本地口音明强年七歲本地口音錢楊潛年七歲清江人無名小孩年約三四歲無名小孩年約八歲女孩劉仁寳年十四歲蘇州横涇人朱蓮小年十三歲清江人李彩琴年十二歲廣東人李彩霞年八歲廣東人李新有年十歲常熟人 
城内 
[上海縣知事吳批示]  
　　（塘灣鄕議員張錫驥等呈批）來呈閱悉此案昨據該鄕董呈租借學田建築公所附設小學堂援何者爲的請核示遵行當以學田屬縣所有租借此項土地應查照前批由鄕董來署按照租借規則先行商妥協訂租據至建築問題前次旣經坍塌現在重建卽並非學校亦必審愼施行况有附設學校之議應繪詳圖並開明高度寬度工料細目及學校範圍地點呈候核奪施行業經批示在案仰卽知照 
[火災後想着埋水管]  
　　邑廟東園門口内青蓮室書畫店樓忽於前晚九時起火卽由崗巡報告警區用電話知照救火會鐘樓旋分二下四舖救火會近在咫尺首先到場施救迨各社皮帶車臨場巳經熄滅祇焚燬樓面兩間因自來水公司自盧家弄火災之後受地方商民輿論之攻擊現經該公司經理莫子經將水廠機力大加整頓故此次水力之足較前大相廻殊現聞萃秀堂董事張樂君因豫園未埋水管因此並無太平龍頭前經邀集各業公决每畝認捐銀五十兩若或不敷就地勸募曾函致公司卽日埋置水管以資保衛一面向各業先行收欵俾得早日成功云 
[檢察廳不管夫妻相打]  
　　婦人周錢氏控夫周蘭生行兇毆打請求離婚當奉地方檢察廳諭令赴地方審判廳控告各情己紀前報前日據周蘭生投地方檢察廳訴稱商民現住馬家廠七百廿六號門牌妻錢氏爲錢嚴氏之女現住陸家浜一百零七號内錢氏自幼童養在家迨及笄之年被伊母誘歸甯屬屢接不回曾於前清時在保甲局禀控涉訟奉判錢氏給商民領回完婚此次伊母又來勾引致有不端之事經商民略加訓斥錢氏聽人唆使來案朦控爲此據實陳請究辦蔡廳長以夫婦紏葛爲民事範圍仍命赴審判廳起訴 
[懸案難丁]  
　　楊樹生控薛桂堂薛丁氏夫婦誘匿伊妻並竊取田單盜賣田地等情一案迭經第一初級廳屢訊未結案懸一載有餘尚無眉目致使兩造受無窮之損害前日奉該廳將案中一干人證傳齊備文飭警押送地方檢察廳訊辦蔡廳長諭令分别收押候示 
[控詞難信]  
　　楊孟煇前日投地方檢察廳訴稱住在南市順德里被朱鶴亭欺詐取財逃匿無蹤兹已探悉朱避於奉賢縣分水鎭地方請求飭警往拘到案訊究又北五區虹口牛奶棚主張子良訴稱被西門外宰牛作主卜星元陳錫生等縱匪害人請求提案訊究追償被累損失以杜後患等語蔡廳長得禀以楊孟煇張子良所稱各節均一面之詞難以憑信姑候查明實在再行批示辦理 
[烟鬼一大串]  
　　近有汪某者投禁烟局報告略稱毛家弄口萬生泰米行内之蔡福林又開設北貨行住在萬裕碼頭之陳春暉又爲錢莊生意住在竹行弄内之田月舫等皆吸食不烟每向人言彼等與禁烟局有密切之關係所以公然設榻吃烟决無妨碍等語似此情形實爲禁烟障碍請爲查辦等情嚴局長派員分往調查屬實立命巡警等分投前往拿獲蔡福林有煙具十六件陳有四十八件田有十件一併拘解到局核辦諭送地方檢察廳訊辦午後由顧檢察官等提訊之下判令分别收押蔡一再苦求供稱舊曆節届端陽外面賬目頗多請求取保問官判蔡交保繳保證金洋五十元陳繳一百元田繳二百元均元興鼎盛協周涣慶保出聽候起訴審廳判决 
南市 
[檢察廳尊重舊俗]  
　　今日爲舊俗端陽節期南市第一初級審檢廳停辦公事一天凡一應案件統於星期二即明日開庭預審至檢察廳起訴各案亦待是日分别判决 
[電車開行前之預備]  
　　南市華商電車公司開工以來已將電軌鋪至外灘楊家渡不日卽須鋪至十六舖竣工在即業巳竪立電筒電桿分叚佈置聞於日内卽可開機試車試後再定日期正式行駛至外灘自董家渡迤北應設雙軌現將階石改拆收狹以符十二密逹之寬兹經淞滬警察廳長穆杼齋君查得此項電車巳將實行開駛卽有一切違礙警章妨害治安種種最後之危險不得不爲布置盡善以保地方公安應提前磋議是以向英法租界捕房抄取章程防備危險一面商請市政廳總董陸崧侯君籌辦臨時發生慈善事宜以保公益而爲市政之要點云 
[處長因細則不合辭職]  
　　南市商會商事公斷處處長已舉定郁屏翰君擔任職務曾紀前報兹聞郁君於被舉後調查商事公斷處細則大多未能合式是以重行謝絶前日該會又開第二次職員會邀評議各員詳加討論决將定章細則呈報吳知事核准後再行另舉處長 
閘北 
[第二初級檢察廳牌示]  
　　本廳自奉文裁併第六第八兩初級分廳以來訟案繁多在廳法警均能勤奮從公兹届第二次考績之期各法警應各記常功一次巡長嚴利仁督率有方應記大功一次奬銀隨發一面咨請湘滬警察廳存記以示鼓勵 
[第二初級審判廳批示]  
　　律師楊景斌呈請調閱案卷批狀悉該律師欲調查水業公所呈訴虞少堂等卷宗須親自來廳調閱一面定期訊判可也 
[烟犯一]  
　　警察廳司法科日前移送煙犯陳阿高孫龍海朱福生王阿堂張豪生等五名及私運煙土之馬阿美一名至檢察廳請辦業經許檢察官預審屬實起訴同級審判廳判决陳阿高處拘役三十天孫朱王張四名各處拘役四十天馬處拘役六十天以昭懲儆 
[煙犯二]  
　　陳阿龍私販煙土百餘兩前日被閘北水巡隊查獲解送司法科預審之下判遵新章逕送地方檢察廳核辦 
公共租界 
[查獲原物]  
　　江西路三十八號洋房因失竊值洋一萬元之影戲片大洋琴等物前日報請總巡捕房飭探在某拍賣行内查獲原物並詰悉係由合夥之某西人自行取出業已據情回禀捕頭核示矣 
[偵緝搶匪]  
　　住居六馬路二百九十六號婦人陳老三前晚行經西藏路被匪搶去值洋一百十元絞絲金鐲一副又北海路三十六號婦人周盛氏前晚在門首被匪攫去值洋十九元川土一包業已分别報請老閘捕房飭探前往偵緝 
[報查賊案]  
　　天津路三百元九十五號住户被竊衣物計值洋一百四十元於昨報請總巡捕房派探王潤甫協同西探前往查緝 
[畏債自盡]  
　　二洋涇橋生和銅錫店主李干城債台高築無可彌補前日李在廣西路俞翰香所設之正孚公司内忽遇債主趙仲弢又向索取借洋六百元語言譏刺李聞而氣憤潛呑洋煙圖盡旋經俞等察覺卽送請紅十字會醫治因受毒巳深不及醫治而斃報明捕房飭探將屍舁入虹口斐倫路騐屍所轉請公廨中西官於前日午後蒞所驗明呑煙斃命卽飭屍父棺殮 
[並非失火]  
　　前日午前泥城外西大路附近忽爾火光燭天烟冲霄漢捕房疑係火警卽飭皮帶車前往施救詎因該處修築馬路煎熬柏油火勢猛烈以致鍋内燃著迨皮帶車趕到巳息遂卽折回 
[竊取金洋]  
　　昨有某洋人至西華得路恒裕錢莊購兌金洋論價未成乘間竊取金洋兩枚而去破莊夥追獲搜出原贓鳴捕拘入捕房控請究辦 
[搶取時表]  
　　匪徒魏元滙因前晚在百老匯路搶取行人瞿杏生之時表被捕拘送捕房押候究辦 
[擊傷行人]  
　　前日下午泥水匠姜桂生在新記浜路口某姓家修屋墜下磚瓦繫傷行人王陳氏頭顱由印捕併送捕房氏送同仁院醫治 
[撞倒小車夫]  
　　水馬車夫委大郎昨日駕車至湯恩路撞倒小車夫陳其夫碾傷左足田捕併送捕房着季認償醫費了事 
法租界 
[辟除污穢]  
　　法工部局衛生處現在以時届夏令所有小浜陰溝之處穢氣薰蒸蚊蠅最易發生並易致疫亟須先事預防昨加派工人用小車藏載辟疫藥水澆在小浜陰溝之中以重衛生 
[汽車傷人]  
　　周白氏昨投公廨禀稱女兒年十三歲在人家帮傭出外泡水被王逸之汽車碾傷足骨現在醫院醫治巳成殘廢求恩撫恤見證男孩陸阿來稱目見白氏之女手提銅壺泡水因汽車並不放汽以致退避不及撞倒受傷咎在司機之人是實捕房禀稱醫生言不日可愈並不殘疾王遣司機人投案候示聶讞員判罰洋五元充公再出撫恤洋五元給白氏具領俟受傷人醫痊後所有醫費亦着王逸付給 
[改押一年]  
　　前清福建藩司尚其亨於上年六月間在法公堂控在立安棧内被同庽之薛秀庭唆使使女桃花行竊值洋三千元之首飾又將桃花誘出姦宿報捕拘獲求究奉判管押三年如能將贓交出減押一年在案迄令薛仍未將贓交出因又提訊薛供被控餘事屬實惟首飾實未行竊無物可交問官以原告久不到案禀追判從寬押滿一年開釋 
[責成保人]  
　　土行主戚鳳樓上年八月間控志大烟膏店主蔡志鈞前來購土值銀三千餘兩囑令將土送到該店取銀詎蔡誑稱向錢莊支銀交付携土逃支由捕拘獲判令將店拍賣作抵外尚少銀二千餘兩交保限交至今分文不理原告續求訊追蔡由伊妻某氏代到公廨禀稱家無餘資丈夫已因上出門向親措還俟回申後料理判傳諭原保人限十四天交蔡到案訊追如違惟保人是問 
[私設燈吸]  
　　捕房派人投廨禀稱居民陳福生密室内私設煙榻售賣燈吸有犯禁令起獲煙具解案請究陳供因無力營業希國餬口求宥判罰洋二十元充公煙具銷毁 
雜評三 
[敬告檢查行人者]  
　　自徐企文案發現以來滬上人心驚惶者累旬日今謡言已漸息矣當道者内部之防維雖未可或疏而外部之警備似宜稍息微聞沿滬杭車站一帶仍有檢查行人者此不可不早日取消不獨免張皇也抑且防騷擾耳（我） 
要件 
[工商部新訂公司註册暫行章程]  
　　第一條本章程係按照現行公司律規定公司註册辦法第二條凡依現行公司律組織之公司局廠均須呈報工商部核准註册方准開辦 
第三條凡設公司先行來部呈請立案者自立案之日起限六個月内須呈請核准註册如逾期不呈請時即行註銷第四條公司呈報註册時須按該公司性質依附列呈式將所應聲明各欵逐條填具並將合同章程呈部核奪股分公司並須將股票式樣呈核 
第五條公司呈請立案須開具營業概算書呈部核奪如先未立案逕請註册者亦同 
第六條合資公司須資本全數繳足方准呈請註册 
第七條股分公司須股分全數招足實收股本過半數以上方准呈請註册 
第八條凡公司局廠所集資本須經地方官廳及商會証明屬實方准呈請註册 
第九條各種公司註册費比照左列定額分别繳納一五萬元以内者繳銀五十元二十萬元以内者繳銀一百元三二十萬元以内者繳銀一百五十元四五十萬元以内者繳銀二百元五百萬元以内者繳銀二百五十元六百萬以上統繳銀三百元如巳報明資本數目經部核准註册嗣後續加資本應參照前列各項併合原繳之數計算註册費均按銀元計算如公司資本係銀兩者卽以兩數合作銀元核算 
第十條凡公司局廠經部核准註册當卽發給執照以資信守並通行該地方官廳保護 
第十一條工商部收到註册費時由收發處給發收條爲據第十二條巳經註册之公司局廠均分類登錄註册底簿存案凡有關係者得來部聲請閱看檢視某公司及行號閱看註册底簿者每人每次須繳銀一元鈔錄註册全案者每百字以内繳銀一元過百字遞加銀半元 
第十三條凡關於註册事項得隨時來部詢問 
第十四條各項行號店舖欲請註册准照本章辦理 
第十五條外國商人所設公司呈請註册須以華文爲憑執照亦用華文以歸一律 
第十六條凡在本章施行以前所有未經註册之公司局廠統限自施行日起六個月以内補報註册逾限不報按照公司律第一百二十六條查明懲罰 
第十七條本章自民國二年七月初一日施行舊有公司註册試辦章程卽行作廢 
第十八條本章係屬暫行章程有所修改以部令定之俟新商法頒布另訂施行細則後卽作廢 
[上海縣二年度地方費正式預算册]  
　　歲入二年七月一日起至次年六月底止歲入經常臨時兩門共銀圓十一萬二千六百十元八角歲入經常門銀圓十萬七千四百七十六元八角一分八厘第一類公欵公產之收入銀圓二萬二千四百七十一元八角九分三厘 
第一欵敎育費公欵公產之收入銀圓二萬二千八十一元八角九分三厘 
第一項公產之收入銀圓一萬七百八十八元六分九厘第一目豫園内房地租銀圓五千二百二十五元六角第二目舊學署田租銀圓二百八十九元四角三分九厘 
說明查學田二百八十九畝四分三厘九毫久未整理所收租銀參差不齊兹假定每畝租銀除完忙漕外實收一元合符前數登明 
第三目舊學署基地租銀圓四百六十二元四角八分說明署基三畝八分五厘四毫租價尚未定妥兹假定每畝年租銀圓一百二十元合符前數登明第四目舊學基房租銀圓八百七十六元 
第五目舊學基地租銀圓九百四十五元三角六分說明學基七畝八分七厘八毫租價尚未定妥兹假定每畝年租銀圓一百二十元合符前數登明 
第六目節孝祠房地租銀圓二百十元第七目小沙渡田租銀圓十元八角三分說明查小沙渡二十七保北十二圖有田十畝四厘七毫每畝收租錢一千四百文以錢一千三百文拆銀圓一元合符前數登明 
第八目尚文路公產餘地租銀圓二十元第九目聚奎街房租銀圓一千二百元第十目各圖地租銀圓三百元第十一目華豐布廠房地租銀圓三百元說明以上三目向係敬業學校收入登明第十二目洋涇地租銀圓三元說明前目向係震修學校收入登明 
第十三目文昌宫基地租銀圓九百四十五元三角六 
 
 
 

Page 11

 
 
分 
　　說明文昌宫基地七畝八分七厘八毫租價尚未定妥兹假定每畝年租銀圓一百二十元合符前數登明 
　　第二項敎育費公欵之收入銀圓三千一百九十三元八角二分四厘 
　　第一目各典存欵息銀圓一行六百八十元 
說明前欵分存各典銀圓二萬元按月七厘起息常年息銀合符前數登明 
　　第二目預園内租户頂息銀圓一百五十五元八角八厘 
　　說明查各租户頂首一千六百二十三元存内地自來水公司月息八厘年收息銀合符前數登明 
　　第三目舊學基租户頂息銀圓八十六元一分六厘說明查各租户頂首八百九十六元存内地自來水公司月息八厘年收息銀合符前數登明 
　　第四目第一高等小學校專欵存本生息銀圓七百六十八元 
　　說明前欵向係敬業學校經收計存水公司銀圓八千元按月八厘起息年收息銀合符前數登明 
　　第五目續存學務公欵典息銀圓五百四元 
　　說明右目係提回前道署發交水公司貧生存欵本一千元息一百八十七元一角九分九厘又提回各典洒掃公欵存本錢四千千文辦祭公費錢一千一百千文息錢五十三千九百二十文合銀圓四千四百四十三元三分五厘凑成六千元存典計月息七厘全年息銀合符前數登明（未完） 
[中華民國世界語會消息]  
紀元二年六月九日第三一號中央事務所在上海西門林蔭路 
[李匡復啟事]  
　　鄙人因病回里養疴凡各處往來公文信件概遲數日答覆特此佈告並希鑒原 
[會員題名（十三）]  
姓　　名　　通　　訊　　處　　號　數　 
葉　洪君　　洙州萍礦轉運局　　二○二鍾　炳君　　同　　　　　　上　二　三沈志峻君　　洙州萍礦轉運局警務處　二○四魏秉德君　　洙州萍礦轉運局　　二○五馮克振君　　洙州萍礦路站　　　二○六馮斅夔君　　洙州萍礦轉運局　　二○七沈家楷君　　洙州萍礦鐵路車站對門　二○八周德裕君　　洙州萍礦轉運局　　二○九 
本會紀事 
[五月八日]  
　　南洋北般島陳拜雄君霍持謙君曁福州等處入函授部計共二十七人 
　　又爪哇陳撫辰君滙銀十元擬卽介紹友人入函授部鎭江聶鑑清君續交函授費 
　　福建興化中學曁揚州阮叙九君等索閱章程函計二十四件吳淞吕桐蓀君函詢本會附設之世界語高等速成學校第二次招生日期 
[五月九日]  
　　青島柴云評君繳本年入會費並報名入函授部常熟潘濱蓀君等交函授考卷埭溪陸梅吾君等函答練習題建德革吾君函購世界語漢譯字典梧州陶金甫君等來函索取章程共三十一件 
[本會上海事務所啟事]  
　　各界男女同志无鑒本事務所現巳擇定南市紫霞殿路南洋高等監獄學校爲辦事機關各界男女同志如贊成本會宗旨者希卽到該處簽名接洽可也特白 
發起人張人傑等謹啟 
長沙阮冠球君鑒示悉乞示詳細地址以便照寄 
 
 
 

Page 12

 
 
   
 
 

Page 13

 
 
自由談 
游戲文章 
[王氏聲明假冐] [  鈍根]  
　　敬啟者敝族王氏世代以製造小兒爲業所造小兒肥白聰慧早爲全國所稱許今日乃有無恥之徒希圖冒牌影戤本身並非姓王而亦將其所製乾癟小兒額書王字游行街市此種小兒成本旣薄貨色又次以之冐充王氏小兒實于敝族名譽有礙除起訴法庭勒限明日將額書王氏一律洗去外合并登報聲明王氏合族鈍根等仝啟 
[競渡談] [  嘉定半我]  
　　吾邑每當五月端午有龍舟之戲名曰競渡不知競渡二字何所取義雖然競渡舊名詞也而適有合於新事實夫今日之時代一競爭過渡之時代也自辛亥革命而後中華民國居然出現於世界如大海之一帆若得順其潮流一瞬而登彼岸豈不甚善無如南北競爭黨界競爭風潮屢起掌舵者幾無所措手一波未平一波又起而造謡生事者復鼓其簧舌以激動推翻政府之惡潮又其甚者歐風美雨横暴頻來舟師旣欲進而不能又欲退而不得計惟有奮冒險之精神破浪乘風急流猛進力爭上游庶幾可立於不敗之地若必希望調停徘徊退縮一鬆懈卽傾覆矣故我偶觸於競渡之戲而不禁有感於競爭過渡之時代爲觀競渡者告（二） 
[記端陽節景] [  慧禪]  
　　榴紅似火蒲碧若油駒駛光陰又逢重午年年好景客裏銷磨思時事而增愁遇良辰而感舊弔屈大夫之幽魂孤懷欲哭拜鍾進士之遺像醉眼須揩撫時感事觸景生情因卽天中諸景拉雜書之紀韶華之不再願行樂之及時云爾 
龍船荆楚歲時記五月五日龍舟競渡以弔屈原又隋書地理志京口人習水戰俗以五日爲鬥力之戲事類講武今江浙一帶每至五日爭舉划龍船之戲有打招弔龍梢諸名目蘇州於前清道咸時最盛今已稍稍替矣申浦中亦尚此戲往年曾一見之 
雄黄酒俗以重午取雄黄浸酒飲之謂可除疫癘又以酒徧灑屋隅謂可避毒蟲小兒女又將雄黄書王字於額上形頗可笑粽子粽子一名角黍以　葉裏米爲之有秤鎚粽九子粽諸名目相傳屈原五月五日投汨羅江楚人哀之是日以竹筒貯米投水以祭之故至今午日人家俱食粽子此遺風焉 
符今僧道於午日畫各種符籙黏諸壁間謂可以避鬼魔按抱朴子午日朱書赤靈符著心前以避兵疫然今日俗所繪者不免有鬼畫符之誚 
綵結大蒜閩中兒女戲以大蒜用五綵線絡結成各種花樣光怪陸離亦頗可愛即風俗通所紀午日以綵絲繫臂名長命縷可避兵疫此其遺意今滬上青樓姊妹亦有以此相贈遺者又有剪絨老虎婦女亦多佩戴其繭虎釵符之遺意歟 
鍾馗圖午日掛鍾進士像謂進士善伏鬼故人皆信奉之其形狀不一朱髮藍面貌極猙獰俗云掛一月卽須收去否則要偷人家的飯亦淺視鍾進士矣 
　　蒲艾以蒲艾懸門首可以驅邪兒童以蒲裁成劍式其鋒頗利又以萍根紥成各種玩物頗玲瓏可愛 
　　蒼术白芷蚊烟午燒蒼术芷以避潮濕　魚骨和木屑以紙裹之謂之蚊烟是日焚之謂可避蚊 
　　黄魚黄魚滬地不甚貴重且終年有之他處於午日必食黄魚無論大家小户此饌不可缺亦不知所取何義也 
　　百草湯大戴禮午日蓄蘭爲沐浴今湘楚一帶各浴堂中是日貯各種藥草於水謂之百草湯浴之不生瘡疥（三） 
自由談話會 
　　麥家圈廣大祥發行之橡皮底緞鞋予樂購之以其輕便舒服也特綴底之綫顯於外易擦斷購用者往往有鞋面尚新而鞋底早已脫落者寄語該店欲求營業發逹須及早改良之不然購者必因之裹足也 
　　余素不喜吸烟故無論何種煙草一概謝絶且據醫家言凡煙葉必含有一種毒質吸之傷腦惟素嗜者殊難一朝戒絶或借以辟臭不無什一之効故勸戒者終未能施絶對强迫之手叚然以中國人而吸外國捲煙利權外溢不可勝數涓涓不塞終爲江河是以鄙意以爲不能戒者亦宜購吸國貨上海河南路廣新泰所出之捲烟敝處有人購吸謂煙味不劣價值亦廉（聞每匣五十支價一角）藉以塞漏巵當亦愛國者所樂聞也 
　　吾國商業之不振由於商業無專門之學校上焉者泥守繩墨不思競爭下焉者自暴自棄一敗塗地加以東西洋奇巧絶倫之貨紛紛輸入相形之下惟有漸汗無聊之極經銷外貨以取微利國貨乃致日落千丈也爲今之計必須廣設工商學校始克挽回然觀今日之時局紛紛擾擾人之方針咸趨集於政界故法政學堂也律師速成科也日見其多至於商業至於工藝幾無人提倡之充其極必至全國皆法官文官律師而無一工人商人所用皆外國貨金錢外溢且盡而不能以法官文官律師裝載出口以易外國人之錢也豈不痛哉[  丁悚]  
 
[投稿者金秉五] 金振錩字秉五號翼心年二十一歲安徽休寗人現庽上海 
小說 
哀情小說 
[玉田恨史（三）] [  天虚我生]  
　　瀕行之際予爲料理行裝凄戀之情固不能免然予乃有一譬譬之五百日後果如紫姑之言則以死别較之生離猶自可耳由此一念又復不免自傷薄命之涙輙弗自覺簌簌然滴滿箱笥恐爲澄郎所見怱怱扃鑰遂付僕夫肩舁而去比送澄郎出門則彼此轉爲笑容予翁恬不爲意予姑則與絮絮道珍重殊不知我兩人之爲笑容其傷心實有甚於哭泣强哭而爲笑天下事之至難堪者寗復有如於此故予當時僅能於最後之時道聲珍重卽不復能再忍不待其行巳先廻身掩袂歸房而哭他之日澄郎以詩寄我中有句云一肩行李太匆忙拜别高堂巳斷腸欲泣恐傷慈母意出别方灑涙千行嗟乎澄郎之爲是言者蓋知我於門離之後必不免於哭泣我如哭泣則必傷其慈母之心嗟嗟澄郎汝母即吾母也我豈弗能體汝之心而今而後我必弗泣然而枕邊衾角仍不免於涙熒熒也其奈之何 
　　時方春暮陌頭楊柳黯然濃綠映我窓户盡成愁慘之色遲遲之日正不知有幾千萬晷刻乃欲消遣此如年之日誠覺難乎其難每當亭陰轉午綠陰滿地雖不假寐亦復懨懨如夢偶憑珊枕則即懵然睡去徘徊於山紆水曲之間然而夢魂無主終不能於天涯地角一見我澄郎之面予姑見予晝寢則又疑我爲病我亦自知若不振作病魔勢必尋踵而至乃取繡床綳以素絹題若蘭之字拈靈芸之鍼聊以自遣予姑顧而樂之輙於窓次小坐與我絮絮話家常我則一鍼一縷心緒亦隨之而轉時而念及澄郎此時當巳換着單衣此衣在瀕行之際予爲檢疊曾沾涙顆不識亦如我之枕函竟有痕迹否如其有之則知澄郎見之必悄然以悲時而念及澄郎此時當巳罷課或登山或臨水聽杜宇之聲望樹雲之色假令以望遠鏡憑高跳遠其亦見此綠窓繡榻之旁白髮龍鍾紅顏憔悴之兩人否假令吳淞電話居然擴張其營業立杆掛綫接至我室則雖不覿面亦得爲娓娓之談以一傾其積愫然而明知其不能也我乃必爲是想以自亂我之心曲我嘗自斥其愚惟此等思想雖曰無益而於無聊之中得此一端妄念因而尋繹愈想愈遠至於渺邈而無涯岸亦足以忘我之憂故予每涉遐想亦復愈想愈奇嘗思果有離魂之病我若能患此病則我之靈魂可以托之飛鳥投止於澄郎所居之處繼而又思我乃不知所謂吳淞者乃在何處所謂復旦公學者又在吳淞之某方縱有雙翅隨風所向安知不飄没於無何有之鄕則飛鳥又不可托也繼而又思澄郎常以郵筒寄我越日而至則我寄與澄郎之郵筒度必有人持之而去付之澄郎之手我若爲離魂之倩女者我之靈魂當以附托於郵筒之内爲最宜凡此諸想日必數十百端久而久之諸想亦窮正苦　賴忽得一消愁之物直爲希世之珍予遂罷繡而賴此消愁之物以遺長日翳何物歟則澄郎自譯之英文小說是也（二） 
文字因緣 
[弔屈原文] [  嘉定半我]  
　　在昔國危主昏之秋必有忠憤敢諫之士故嫠緯傷心魯有漆室之女秦庭繭足楚有包胥之臣蓋忠臣義士維繫國家於苞桑而固寵藪賢放逐忠良於荒裔誠可惜也自古逋臣殉主其節高其行潔其志苦其爲文哀而怨未有甚於屈大夫者也夫屈賈誼於長沙非無聖主竄梁鴻於海曲豈乏明時覽賢人去國之詩及讀烈士殉名之作蓋可知國家之削弱良以邪曲之害忠方正之不容讒人高張瓦釜雷鳴稍有血氣無不痛讒諂蔽明大興黨獄置忠藎之士於死地而坐視朝局之糜爛土地之日削仍不肯悔過進賢罪己退位讀史而至離騷一什所爲慨古今亡國之罪罪在於蔽賢固寵之人也五月五日爲中國古忠臣屈原殉主之日千百世下感懷忠憤泊羅招愛國之魂俯仰歲時湘水灑逐臣之涙離憂悟主手徒握乎楚蘭厲鬼爲雄情信芳兮沅芷感千秋之遺恨弔萬古之忠魂精衛冤禽投滄溟而不返申屠下士赴清冷而不辭徒使越寇飛來子胥激濤神之怒巫陽大招楚些悲山鬼之啼耳余乃禮屈大夫之魂而招之曰 
　　魂兮歸來中國强些忠臣涕涙悟楚王些澤畔行吟憂國亡些三閭抱恨哀國殤些衆口鑠金蔽賢實不祥些朝右無人宵小其披猖些上書敢諫熱血滿腔些中原鼎沸政海蜩螗些抱璞自明卞和傷些　宏化碧零冤霜些殘殺忠良投八荒些大厦將傾徒張皇些賢而淪落誰贊襄些嘆亡國之一轍實漏脯之甘嘗些况强鄰之四迫如羣虎之搏羊些痛外交之失策誰起衰而作强些覽内治之窳敗又千孔而百創些嗟東亞之病國疇爲大醫王些讀救時之芻言千金方些不龜手之藥無爲洴僻統些乃沈迷之不悟災剝床些感端陽之芳節忠魂其歸故鄕些忽反顧而流涕哀國魂之日殭些復爲之辭曰魂兮歸來湘水其湯湯些明王在上蘭芷其不孤芳些漁父吟成角黍其荐香些美人香草佩繡　些迎神曲奏鼓樂靲　些普天同弔奠桂酒兮椒漿些 
 
 
 

Page 14

 
 
   
 
