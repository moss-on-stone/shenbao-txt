# 1901 - 218 - 4910240

 

Page 1

 
 
[開售九通股票] [  上海圖書集成局啟]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄕會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彥通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[嚴治親王奴僕毆辱職官論]  
　　八月二十四日我皇太后皇上自西安啟蹕廻京辦理要差之臨潼縣知縣夏良材卽被陜西巡撫升允所叅劾其被劾之由則以臨潼首丫夏良材於應備供應全未辦理也次日新豐中伙零口住站又俱極草率也侍從官員甚或枵腹竟日也夏良材則稱連日有冐充王公僕從結黨攫食所致升允則指爲藉口並不設法實屬披玩無能請卽行革職幸賴皇上聖恩改爲交部議處執筆人於前日曾著爲論以爲夏良材具有人心安有於如此大差全不備辦之理其殆實有攫食之人以致貽誤要差而並非藉詞飾卸升允不應漫不加察卽上彈章厥罪有三質之海内士大夫想不以斯言爲過刻乃曾不數日而知結黨攫食之事果非夏良材之飾詞用亦不出於冐充之人而實係王公之僕從夏良材之所稱說蓋猶避重就輕不欲投鼠忌器以顯著各王公之罪也於何知之仍於升允所奏知之升允所奏何事則糾參喀爾喀親王那彥圖縱容奴僕攫取什物毆辱職官李贊之也夫候補巡檢李贊之奉潼關廳同知趙乃普札委照料親王那彥圖行臺詎其隨從奴僕竟貿然攫取鋪墊等物使此時李竟隱忍不阻則必至供應不周蹈夏良材之覆轍及同理論則又被其綑縛毆辱幾不知爲朝廷命官事雖由趙乃普面禀經升允據實糾叅皇上已降旨將那彥圖交理藩院照例議處並命交出滋事之人嚴訊懲辦然亦可見王公僕從之恣意爲非肆無忌憚矣而愚以爲此事皆升允有以啟之也夫天潢貴胄雖亦間有一二循禮之人而養尊處優類多性情驕蹇其輿臺僕隸虎威狐假更視法紀若弁髦去歲拳匪擾亂京津大都係恣横王公釀成此禍今宜益加遏抑尚可稍息其狂悖之心乃升允於兩聖廻鑾臨潼首站卽有求媚諸王公之意而文致夏良材之非列之彈章使人側目於是諸王公之僕從奴隸乃愈横行無忌爲所欲爲故皇上雖迭經降旨諭令隨扈王公百官將隨從人等隨時嚴加管束不准滋擾並諭升允松壽認眞查明如遇有攫奪供給食物之人卽行嚴拿懲辦而若輩終聽之藐藐者明知九重高遠有升允以爲之庇護卽無惡不作亦何人敢以之上逹天聽耶那彥圖之被劾若非李贊之被綑被毆而僅僅攫取鋪墊什物恐升允亦未必遽以之上聞若輩逆知其未必上聞遂至毆辱職官而亦無所顧忌推原其始升允之罪又焉能辭雖然尚不難於晚蓋也查毆辱職官之罪律有明條以親王之奴僕而不知法紀若此宜較無知庶民加等治罪竟不妨將爲首滋事者予以駢首之刑而不知約束家人之那彥圖遣戍窮邊永遠圈禁使各爲五公者各知戒懼而不敢驕横爲非則所以保全之者甚大也嗚呼去年之亂所謂拳匪者皆此種奴僕之類也所謂拳匪之首者皆此種王公之類也不及此重懲之國家安能長保太平乎此僕所以願朝廷不稍姑息焉 
[蹕抵靈寳]  
　　昨日午後本館得河南靈寳縣行在所發專電云本月初七日申正皇上恭奉 
聖母鑾輿行抵靈寳縣城隨由内奏事處口傳諭旨明日駐蹕一日然後啟行攷之輿圖由閿鄕出東門行九里抵雷家營折而東北行六里抵楊家灣又五里抵大字營又二十里抵稠桑鎭又十八里出土峽口即古函谷關爲老子西游遇關令尹喜處由此下坡過宏農澗又二里抵靈寳計程共六十里按靈寳爲函谷關北境漢宏農郡宏農縣治後漢避靈帝諱改爲恒農後魏改置西恒農郡隨開皇中置桃林縣唐貞觀初移虢州於宏農縣而以桃林屬陜州天寳初得寳符於古關旁遂改名靈寳今置有桃林驛 
[部科歸併]  
　　京師友人函告云現在各部院及九卿衙門有裁併之說大約吏户禮兵刑工六部雖不致一律裁去然各司均須删汰至翰林院詹事府國子監則合爲一署而以太常寺欽天監鴻臚寺併入禮部此外大理寺光祿寺太醫院太僕寺通政司鑾儀衛如何措置政務處尚在互商 
[壇壝興修]  
　　京師友人函告云永定門内圜丘及先農壇自經英美兩國聨軍佔據大都毁壞由堪目下兩宫將次回京祀典不可或廢慶李兩全權大臣因商之英美駐使定於八月二十六日一併交還隨不承修大臣涓吉九月初二日督飭官商木廠興修 
[寡鵠何多]  
　　京師友人函告云滿洲蒙古八旗佐領固山逹防禦校等人身故後苟妻子無資凑贍例得支領恤銀由每月六七兩至三四兩不等或有祗得其半者年例由户部行文各旗佐領詳查丁口年貌及何時守節故夫係何項職官俟户部聲覆到來始行核奪兹經各旗查明去歲兵燹時殉難各官弁兵士造册咨部請卹多至二千餘口連原有之四千餘口每年統須三萬餘金 
[都察院示]  
　　京師友人函告云都察院爲風紀總司民人冤抑難伸例得入京聲訴邇者各省京控之案層疊如山揆厥情由未必悉皆確實因於上月某日出示曉諭曰查各省官民人等具呈訴冤理宜本人來院攔輿具呈如係婦人未遣抱告人具呈概不接收爲此出示曉諭各省官民人等一體知悉嗣後如係婦人實有冤抑須遣抱告之人冩明遣抱何姓何名如無抱告不准呈訴各宜凛遵毋違特示 
 
 

Page 2

 
 
[兵船計數]  
　　天津直報云九月初二日駐泊大沽口内外之各國兵艦運船計共一十七艘其中英國四艘美國一艘德國二艘法國二艘俄國二艘日本國二艘奧國一艘義國三艘 
[東渡有期]  
　　前報紀湖廣總督張香濤制軍電調宜昌電報局總辦黄小岑太守會同任少棠觀察及候補道沈觀察錫周撫署文案王大令萬震張虎臣叅戎陳慶門都戎赴日本閱視大操一事兹得漢口訪事人手書云太守諸公接奉札文卽訂期本月初三日起程大約日内須由滬江東渡矣 
[情肫語摯]  
　　南昌訪事友人云江西進賢縣知縣陳朗儕明府於今夏來省議結教案筆舌互用備極辛勞事竣卽刊刷告示數千張實貼各處城廂市鎭情肫語摯頗有因而感悟者其文曰維我國家深仁厚澤懷柔遠人超越古昔通商至今相教洋溢教堂如林教民踵接奉文保護攸關交涉深意苦衷今應共悉津京事起謡言不息閙教仇教層見疊出試看閙教於國何益試問仇教於已何得去秋之變實無知識况我進邑民貧地瘠民閙民賠無乃愚極民閙官賠罔知儆惕本縣在省焦唇敝舌力爲保全曲爲開脫幾費磋磨賠墊完結現在拿犯並非操切訊係無辜可期省釋諭爾士民大開茅塞民教相安是爲良策民教無猜庶可安業守分愛身何由波及百忍千讓孰能羅織切戒妄言言必有失切戒妄動動則生孽高爵顯官且遭不測爾等思之不寒而慄痛改前非毋陷覆轍誦此四言免千三尺 
[監臨出闈]  
　　東粤友人函告云本科廣東鄕試監臨德靜山中丞已於八月二十八日出闈兩主司玉尺評衡昕宵不懈大約重陽節後卽可定期揭曉千門走馬看開榜不禁拭目俟之 
[武童閙考]  
　　揚州訪事友人云江蘇提督學政李大宗師按試通州文事旣畢遵旨停考武塲各武童聞而大譁糾約多人擁入貢院滋閙宗師見來勢洶湧立飭扁門隨拿獲甲乙二人發交提調官研訊旋援照聚衆閙考之例判令荷校頭門而在外各武童依然躍躍欲試宗師恐釀成大禍電告兩江總督劉峴莊制軍未幾接制軍覆音大旨謂該武童等如敢不遵肆意滋閙即照違旨論宗師遂將電文脾示轅門不識赳赳者果能凛遵功令否也 
[開辦冬防]  
　　揚州訪事友人來函云揚城各當道以每届冬令江北小民必結黨成羣南來就食今歲濱江一帶均患水災就食飢民自必多於往歲加以各處游兵散勇絡繹而過此中良莠不齊難保無匪徒溷跡爰公同壽議提前開辦冬防其會哨總局仍設在大財神廟本月初一日爲開局之期保甲總辦章觀察揚州府鈺太守揚州營叅將袁叅戎曁江都縣湯大令甘泉縣謝大令次第鳴騶戾止商訂會哨章程並諭令各叚巡員勤愼辦公毋稍疏懈然後第輿赴各處巡歴一周旣而兩淮運憲程雨亭都轉亦遴委幹員會同巡察每晚上燈之後卽四出梭巡鉦柝之聲澈夜不絶似此防維周密居民當可高枕無憂矣 
[整頓保甲]  
　　杭州訪事友人云浙江巡撫任筱沅中丞以講求保甲爲除暴安良之要務特委候補道鄒觀察渭清設局宗陽宫總理一切觀察蒞局後即傳三城及湖墅江干各總巡及每叚分巡互商機要先令各分巡將户口清查造册呈報然後由總巡覆查確　給以門牌并於每巷中選擇公正之人充當牌長如有來歴不明及不安本分者准據實禀知立予驅逐扶同徇隱一并嚴懲客寓所設循環簿向章按旬一換兹改爲五日一換寓客須取具的實人保狀各烟館概於每晚二砲以前閉户不准容留外人仍復泒令巡員隨時稽察違　立時封閉并提烟館主重懲此外菴觀寺院亦不許將餘屋私賃與人每夜二更巷栅一律下鑰非有緊急公務不得擅開栅夫工食錢向由縣署發交地保轉給恐有尅扣及攙和小錢情弊改歸局員會同叚董每五日點名一次當堂給錢俾實惠均霑不致怠情廢弛 
[定限贖牛]  
　　南昌訪事人云月前江西大憲軫念民艱籌欵收當耕牛以蘇民困併商諸剛字營統領分撥勇丁長夫加意豢餋不一月已當至數百頭之多照料殊非易易統領爰於上月下旬某日諭令原主於五日内照當本八折贖回旋又展至十日而贖者仍屬寥寥亦可見農民之困苦矣 
[嚴懲蟻棍]  
　　松江訪事友人云前者華亭縣林　生大令訪悉城廂内外各蟻棍姓名次第派差拘獲旣而擇其尤爲稔惡者如西門外姚大阿姐東門外雌老虎小姐姐東門内已革武生陸柏生南門内木匠張關明及東北鄕某某等人分别笞臀械頸未幾先後以染病報乃加恩釋回厥後獲而未訊之人亦紛紛效尤揑報病劇大令燭知其僞批斥不准旋飭提姚大阿姐至案禁諸獄中並雇匠製就蘆枷於本月初五日枷號遊示四城以昭炯戒 
[直隸官塲紀事]  
　　有客自保定惠書云直隸總督李傅相欽奉上諭停發世職俸廉現已行文布政司通飭各屬一體遵照毋庸備文赴司道領銀○八月二十七日藩轅牌示試用州吏目限於八月二十九日自備空白履歴三扣來轅當堂面試開冩年貌籍貫出身並註明三代存殁存俟察核二十八日又牌示部選天津府知府凌守福彭領憑到省飭赴新任○吕軍門道生剿辦新河縣各處土匪之後卽馳回望都縣察看招降各匪編成新軍兩營擬於日内赴省垣與藩憲周方伯商辦迎鑾之事 
[浙省官塲紀事]  
　　杭州訪事友人云正任浙江杭嘉湖道王心齋觀察前因查勘塘工不力由撫憲任筱沅中丞撤任所遺篆務委防軍支應局總辦李幼梅觀察接署本月初一日李觀察親詣各塘詳細察視以便興修○牙釐局提調許南友太守現奉總局憲常仲黼觀察委辦江干南卡釐務所遺提調事宜另委葉茂如太守接辦○防軍支應局總辦李幼梅觀察自奉上憲委署杭嘉湖道篆所遺差務另委朱小笏觀察接辦○臬轅監印差現奉臬憲湍靜臣廉訪札委候補縣丞高二尹登瀛接辦○兩浙運轅監印差現由運司黄幼農都轉札委候補鹽大使徐鹺尹德立接辦○乍浦釐捐局總辦胡大令現届瓜期由總局憲常仲黼觀察委候補知縣吳樾庭大令接辦○上月某日署浙江提督余瑞廷軍門由寍波赴省與撫憲任大中丞面商軍務旣而定海鎭總兵余鼎臣鎭軍亦由任所來省謁見中丞至本月初二日先後起節回轅瀕行各營官恭送如禮 
[越郡官塲紀事]  
　　紹興訪事友人云正任浙江山陰縣寗琯香大令自去夏調簾赴省後遺缺由何黼庭大令代理旋以　期展緩暫留省垣上憲遂將何大令改爲署理刻下瓜期已及藩司誠果泉方伯查知寗大令方辦要差未便遽易生手遂檄調台州府同知姚子祁司馬署理已於上月二十四日接篆矣○近年洋藥銷塲日旺膏店烟館一望如林省憲議抽膏捐以資挹注札委卽用縣陳大令永昌爲紹屬總辦責成各土棧核報銷數然後酌抽刻下尚未將章程頒示也 
[鄂省官塲紀事]  
　　漢口訪事人云漢防營都司陳慶門都戎定期本月初三日啟程赴日所遺篆務業經上憲札委楊鶴亭都戎富昌署理已涓吉某日接篆任事矣○新補仁義司巡檢王者香二尹占鰲擇吉本月初九日接鈐視事至卸署是缺之莊心一二尹近由上憲另有差委矣 
[邗郡官塲紀事]  
　　揚州訪事友人云塲州府鈺太守循照向章於本月初三日命駕登舟前往高寳各屬查勘災情瀕行時屬下各員均至河干恭送○欽命出使日本大臣蔡和甫星使於上月某日蒞揚郡爲公子完姻兹已事畢遂於月杪登舟本月朔日黎明揚帆而去本郡 
 
 

Page 3

 
 
文武印委各官均恭送如禮 
[鑑湖霜信]  
　　紹興訪事友人云五六月間淫雨連綿江水泛溢田疇廬舍皆受損傷旣而天氣暢晴又將三月于是向之苦潦者至此而復苦旱猶幸日來稍稍得雨氣候漸凉民間雖喉症盛行然醫治得宜尚不難次第奏效也○每届秋成之後各處無賴藉社會爲名醵資演劇乘間誘人賭博貽害農民諸曁縣屬缸灶等處此風尤盛前經紹興府熊再青太守嚴行申禁若輩稍稍潛蹤近恐日久玩生重申前令誠除莠安良之善政也 
[沙渚瑣聞]  
　　沙市訪事友人云今春湖北大憲飭立官錢局開辦之初雖有臺票數萬紙深恐民間不能一律暢行乃出示通衢准用以完納稅釐錢漕於是持銀向兌者趨之若鶩不數月票已兌空近日續到十餘萬紙定價較以銀易錢帖約昻二三釐人咸便之不與校也○此同所產木棉冋皆運往重慶銷售今秋收成不甚豐稔而重慶市價轉不及漢口之昻因之個中人均載赴漢皋不復入　○觀音寺左近有某甲者年届八旬薄有產業近甫由其妾舉一男而族中人覬覦家資横生謡諑致甲氣忿而斃妾怨恨交集抱子赴江陵縣署鳴冤縣主楊大令飭差拘族人某乙到來申斥一番令妾抱子回家好爲撫養 
[茸城萸佩]  
　　松江訪事友人云國庫空虚賠欵浩大各省疆吏力籌挹注擬將世職俸銀停止二年已於日前行文到郡矣○前者西門外紳士周友翹孝廉以士子講求新學必先儲備經濟諸書深恐寒士不能家置一編未免向隅抱憾因聊合同志禀請府尊余石蓀太守　欵購置以便研求太守批示曰士子非博覽羣書融貫中外不足以蔚成通才而儲爲國用所禀提撥賓興計　購藏中西有用書籍用意可嘉推所購何書所藏何處管理何人如何備閱著札華婁兩縣照會書院紳董詳細查明覆奪○日前風雨交加時普照寺南首周公堂左逝民房八九　忽然坍下屋主宋某以城守營曾鏡亭遊戎賃居其内閱十餘年以致椽柱傾頽欲售不得一旦坍去所喪良多遂恃强向之饒舌遊戎怒飭麾下兵士押送華亭縣署請懲縣主林蔚生大令詰悉情由揮之使出諭令不准再往滋擾○前報載松郡七縣糧米一萬三千石由倉塲侍郎電催解赴通州兹悉松屬漕糧不止此數此一萬三千石係遵照新章改折銀兩申解其餘均需運解本色計華婁兩縣各折五千石尚有三千石由奉金上南青五縣分派意者此爲南漕改折之先聲乎 
[上海官塲紀事]  
　　江蘇溧陽縣知縣洪鷺汀大令及商務局委員查二尹應泰均於昨日至上海縣署拜會縣主汪瑶庭大令大令接見如儀○昨日午前兩江總督委赴日本觀兵之江蘇候補道陶榘林觀察森甲會同楊鏡巖軍門金龍及撫憲聶仲芳中丞所委丁　山杜雲秋二觀察龍瑞芝大令命駕至道轅拜會蘇松太兵備道袁海觀觀察隨卽辭行 
[使星照滬]  
　　出使日本大臣蔡和甫星使將次由揚郡來申上海縣主汪瑶庭大令探知卽飭辦差家人在馬頭上預備供張　星使擬仍假寓洋務局中 
[請封店業]  
　　本城東街啟成布莊虧欠巨欵無可彌縫前日大豐等八錢莊訪知執事人翁鼎瑞已潛行逃避遂同投上海縣禀請訊追縣主汪瑶庭大令准詞飭差拘提一面將店發封備抵聞翁弟鏡瑞向在湖北開設洋貨號邇亦因定購美商貨物無銀可付潛逃來滬昨由美總領事照會到縣請將其兄店業抵償大令以大豐等莊禀請封抵在前碍難應允已備函將情照覆矣 
[查拿火匪]  
　　上月某日之晚本邑南市陸家浜永泰質鋪不戒於火附近民人恐遭殃及紛紛搬運器物一時匪人之乘機劫掠者實繁有徒事經上海縣主汪瑶庭大令訪知以此風斷不可長特於前日飭某某諸捕役在南馬頭等處明查暗訪務將搶火各匪徒查獲解案以便重懲 
[上海縣署瑣案]  
　　錢阿毛前因被祝洪生誘姦伊妻遂揮刃將祝砍斃報經縣主汪瑶庭大令親蒞屍塲相騐將錢帶回研訊收禁獄中前晚飭提覆訉錢供稱是日小的訪明妻子與祝有私賃屋同住是以前往捉姦不料祝先懷刃而待遽向小的猛刺被小的奪刃回戳致傷肚腹而死求恩寛宥大令飭在供單上加蓋指模仍前收禁候備文解府勘訊○有何關全者投縣控張雲卿朱同生拐賣伊媳等情大令研訊之下何供小的之子名錫卿娶妻某氏今年五月忽然失去訪尋之下知被張朱誘至平湖售與楊姓求恩提究張朱同供小的等駕舟爲業五月某日有馬姓者携一婦人乘小的等船至平湖小的等祗得船錢一千二百文至伊等是否誘拐實不知情大令叱令退去將張朱押候再訊○前日浦東楊家渡巡防局員某君函送小竊張王泉徐阿寳至縣大令訊供之下判令荷校一月昨日捕役徐文續獲　梨阿三福建阿五鄭洪林趙掌生毛求木秦阿壽林毛郎解送到案大令向之研詰諸人均俯首求恩大令飭將阿五掌頰一百下與阿三一併收押鄭趙毛秦林五人均交人保去安分營生如再違犯定即從嚴懲辦 
[英美租界公堂會訊案]  
　　前者德商和濟彩票公司執事人控王亮卿積欠洋銀三千五百元迭經英美租界公堂讞員張柄司馬會同德總領事署佛繙譯官訊明諭令交人保出按照七折歸還嗣王浼人向原告婉商允還洋銀一千二百元原告首爲之肯不意王又欲將一千二百元作爲七折原告不允遂復於昨晨投案請追王供此案前蒙訊斷已浼人商妥願還洋銀一千二百元求恩鑒察司馬商之佛君著押候追繳 
[英美租界公堂瑣案]  
　　匪人張振恒前因串同熊錦堂邵子卿等人向某甲藉端訛詐由某包探在寓中搜出手槍等物解送公堂轉解上海縣署縣主汪瑶庭大令訊明口供判令遞解回籍兹復潛行來滬匿跡租界中經四十三號西包探拘獲昨晨解送至案讞員張柄樞司馬商之佛繙譯著仍解送縣署訊核○義泰小錢莊主姚梅生混用日本某銀行廢票經包探石錦榮拘獲并搜出天津通商銀行已廢鈔票三紙解案請究日商某甲投案聲稱去年拳匪作亂後天津各銀行鈔票均應作廢姚供此票係小的陸續收下不知已同廢物尚求恩宥司馬飭嗣後不得再行混用并著具呈切結從寛開釋廢票塗銷○車夫胡炳生竊取楊寳初家錢十一千三百文報經包探顧福其拘獲解案司馬判責五百板○陳小山串同韓慶芝竊取某姓家鐵管一條報經包探錢榮堂拘獲解案司馬判將陳責二百板韓責五十板○張阿王竊取周姓家錫壺及水烟袋等物報經包探陳金標拘獲解案司馬判責三百板遞回寗波原籍○積竊金慶松竊取施仁寳家衣物報經包探顧阿六拘獲解案司馬判責三百板逐出租界○鴇兒吳陳氏乾没珠寳掮客楊宗壽求售之珍珠八十顆報經包探趙銀河連贓解案司馬判責手心三百下交官媒管押二月 
[美租界捕房紀事]  
　　前晚北蘇州路第二十八號門票一紙及現洋銀數元疑車夫陳仁芝所竊投報捕房捕頭令包探石錦榮將陳拘獲押候查明實在情形然後解送公堂禀請讞員張柄樞司馬核斷○昨日清晨積竊陳東海潛入寓居武昌路之甬人奚杏來家竊取衣服若干件携之而出適爲包探石錦榮所見拘入捕房捕頭令押候解送公堂禀請訊辦○昨日午前偷兒王阿二不知在何處竊得銀質對時表一枚携至吳淞路某押鋪求質適爲包探劉阿炳所見拘入捕房捕頭令押候解送公堂禀請懲辦○前晚十點鐘時有一泰西水手醉態瞢騰在百老匯路中胡閙被某號印度捕拘入捕房捕頭令押候酒醒後釋出 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　昨日本邑南市二十三七鋪汛捕潘兆叩見局員盛雨村二尹二尹諭令赶緊將境内未破各案留心查察務獲贓賊解案嚴懲○前日南市蔡陽弄某姓女郎名英弟者因事行經王家嘴角突被匪徒攫去銀臂釧事後女父某甲投十六鋪巡防南局禀請緝查木識能返秦廷之璧否○前日南市集水街同源昇顏料店主某姓遣司帳人某甲投二十三七鋪巡防局控鄭子山積欠貨價洋銀二百元局員盛雨村二尹准詞飭傳研訊鄭願央周某具保出外按期拔還二尹准之 
[馬路工程局瑣案]  
　　前日夜半時有吕光友者貿貿然闖至浦濵某貨船上船主婦劉沈氏見而扭住交某號巡街捕解入捕房捕頭令轉解馬路工程局總辦翁子文太守倩襄讞委員余叅軍研訊吕供小的係江北某邑人僑寓浦東自食其力昨晚至親戚劉老子船上索取所欠洋銀二元突被甲乙丙三人兇毆指爲竊盜求恩鑒宥劉沈氏訴稱小婦人籍隸山東某邑流寓滬上以船爲家丈夫劉老子與女壻因事往瀏河祗留小婦人偕女兒守船昨晚此人忽來滋閙爲此指交巡捕拘送案下叅軍判將吕笞責一百板著具呈改過切結然後　出○前日午後南市老白渡永泰樹行主莊莘耕雇籮間夫舁樹至行行經馬路某號巡街捕見而喝阻莊不服致被拘入捕房轉解工程局叅軍研訊之下莊供小的原籍川沙在治下開設樹行已歴十餘年此事實被間夫所悞求恩寛宥叅軍判罰洋銀四元○前日趙仁發携船舵至某馬頭被巡街捕拘至捕房轉解工程局叅軍向之研詰趙供小的係無錫人來甫數日未知馬路章程求恩寛宥叅軍判罰洋銀二元 
[法租界公堂瑣案]  
　　上期直隸天津府屬某邑人郝靜之控祁玉清欠洋銀四百元昨日大令飭提研訊郝檢呈借票祁供郝向在天津開設妓院小的與之同業去年因避拳匪之亂來此寄居所借之欵已還過二百元餘擬將娼婦林黛玉所欠抵償並不圖賴訊至此忽有唐松泉者投案訴稱此事小的曾爲中保大令飭將祁押侯兩禮拜内歸楚○上期馬陌良控山東人張心齋借欠洋銀五百三十元昨日大令升堂研訊馬投案聲訴前情并檢呈往來信札張供小的與馬合股貿易此事由李明軒目擊調處不允延宕至今大令飭交的實人保出邀請原勸之人理明禀覆○西捕柴某控韓梅生以田單抵借洋銀六百元延宕數年近竟圖賴大令訊供押追在案嗣因韓在押患病送至仁濟醫館療治邇已告痊柴遂於昨日投案求追大令命提韓復訊韓供小的只欠洋銀七十元其餘均已還清由過永發繕付收清筆據大令謂柴曾將田單呈案稱此田在引翔港左近祇值洋銀一百五十元願以二百元抵下以便轉售與人尚欠四百元爾可赶緊措資歸楚○周王氏前控吳阿泉誘拐養媳等情迭奉大令訊供尚未了結昨日飭提到案准覓妥人具狀人銀並保限一月内措還洋銀八十元○丁阿高前控李開甫李長根在小東門外某酒肆攫去　夾一枚内儲洋銀七元大令飭將二李押候查明昨日包探禀稱小的查得丁阿高所控均係屬子虚大令判罰丁洋銀三元二李開釋○前晚義盛火腿店被賊張阿四陳阿狗王阿狗竊去火腿十二條報捕後經包探拘獲吊出原贓解案請訊大令判將張枷號一月責五百板送改過所監禁三月陳王各責五百板管押改過所二月○船户潘阿三投案訴稱小的承裝棉紗數十擔停泊太古馬頭船夥陳金狗王阿華潘阿掌恃醉口角誣指行竊叩請訊懲大令判罰陳王及潘阿掌各洋銀二元○包探禀稱劉桂芝竊取棉紗賣與新北門外缸　店蕭桂生竊取銅斤售與陸榮生經小的一併拘案請訊大令判罰陸洋銀二十元蕭責三百板劉責五百板 
[治癲狗咬傷方]  
　　癲狗噬人自古無善治法世所傳五虎符及加味人參敗毒散爲最妙然毒輕者或有效毒重者不足恃也此外單方不可勝計而禁忌甚多如百日内不可聞金鼓聲一年内不得食肉之類守之頗難皆法之未盡善者也歲已丑象邑多癲狗遭其害者十死八九諸方無效適有耕牛亦遭此患而斃剖其腹獲血塊大如斗色黧紫攪之蠕蠕然動一方驚傳異事張君者曉醫術者也聞之悟曰仲景云瘀熱在裏其人發狂又云其人如狂者血證諦也下血乃愈今犯此症者大都如癲如狂得非瘀血爲之乎不然牛腹中何以有此怪物耶吾今得其要矣於是用仲景下瘀血湯治之不論毒之輕重症之發與未發莫不應手　愈轉以告人百不失一用知此方實此症之要治也夫癲狗之患自古而有或谓冤孽所致或謂腹中生小犬蝕臟腑以死非藥所可挽回此皆苦於無法姑作此繆言以欺人耳張君旣洞悉其病原又濟之以此妙方天其憫斯人之無辜而假手於張君歟因慫恿其付梓以行倘仁人君子見而許可將此方廣爲轉布俾天下咸免斯患是又張君與予朝夕所祈禱者也藥方小人减半孕婦不忌生軍三錢桃仁去皮尖七粒地鼈蟲炒去足七隻右三味研末加白蜜三錢用酒一盌煎至七分連渣服之如不能飲酒者用水對和亦可一空心服此藥後别設糞桶一隻以騐大小便大便必有惡物如魚腸猪肝之類小便如蘇木汁數次後藥力盡大小便如常再服則惡物及又下不拘帖數總要大小便無纎毫惡物爲度不可趾留餘毒於腹中以致復發切切牢記一遇此患不論輕重急宜服藥以早爲貴倘因循毒發未過週時者尚可治然進藥要速可日服二三劑愼勿遲遲誤事一此症旣發切不可吃班毛等毒藥蓋此時腹中惡塊已積大如斗不化其瘀血而反以毒攻毒必至悶亂而死戒之戒之一患發之期大都四十九日爲多近則二三十日遠則六七十日百餘日不等蓋受毒有輕重故也一此症最毒不必肌膚骨肉受傷卽衣服鞋襪一被咬過雖毫無損傷其毒亦能傳染余曾遭此患不過棉鞋略有齒痕次日服藥下惡物無算三劑方凈可知其毒之厲也倘因害淺而忽之其後患可勝言哉一被咬者倘不明其狗之癲與非癲不妨服竊以騐之果是癲狗必下毒物若是好狗則大便略溏而已藥性和平決無妨礙一仁人貴弭患於無形倘有家犬被癲狗所咬卽以此藥灌之旣可救一物之命且能免數十人之患其陰德更大矣一此藥較他方爲靈便服者但忌房事數日而已如鑼聲等可一概不忌一倘疑此方有礙於孕婦是未知立方之意夫桃仁春生禀陽和之氣地鼈榖食得中和之性酒以養陽蜜以和陰大黄能推陳致新得蜜與酒化苦寒爲馴良共成去瘀生新之功則邪去正安於孕婦更爲有益况被癲犬咬者命垂頃刻豈可拘泥而自悞耶經云有故無損竊願智者深思之另附治紅白痢疾第一妙方椿芽樹枝外去黑皮斬斷一大盌砂仁兩粒陳皮兩片黄糖一盞老酒三杯井水三茶鐘共煎一茶鐘用河水亦可連服二三次卽愈小人减半孕婦不忌吸烟人亦可服[  甬江來]  
 
 
 

Page 10

 
 
[ 
[新印鉛板各種書籍照碼折扣出售　三馬路申報館申昌書書室發兌]  
聖武記六角○小五義三角五○分類尺牘五角○快心編五角○蟫史二角五○耳郵一角五○薈蕞編三角○東征集一角五○閩雜記二角五○澆愁集二角○東槎記一角五○春融堂二角○靑樓夢五角○小豆棚三角五○薑露菴一角五○香咳集二角○新增宦鄉要則一角八○曾侯日記一角○使琉球紀一角八○東池草堂八分○禀啓零紈一角五○瀚海尺牘四角○三岡識略三角○夢園叢說二角○文海披沙二角○饔牖餘談二角○四夢彚談二角○和約彚抄二角○中東和約五分○中俄和約五分○瀛寰瑣記三十○寰宇瑣紀三十○四溟瑣紀三十○紀載彚編一角五○訂譌雜錄一角五○藝林伐山二角○靈檀碎金三角○景船齋雜記一角五○正續水滸四角○雲間據目抄一角○讀史探驪錄二角○騙砭軒質吉一角○尊聞閣試帖二角○硯云甲乙編三角○螢窻異草初集二角二集二角三集二角○尊聞閣鄉會墨八分○有正味齋尺牘一角○六梅書屋尺牘一角五○詩句題解四集一角五五菴尺牘一角二○籌每初集二角○戊子直省闈墨一角○曾文正公家書四角又大事記一角五又求闕齋日記一角五又書札一元一角又白紙家書五種六角○海上羣芳譜一角○妙香室叢話四角○東藩紀要一角五○啓矇眞諦七分○紅樓夢補四角○名賢尺牘七分○歴下志游八分○西洋記四角○　軍紀略二角五○淞南夢影錄八分○息菴尺牘一角二○籌　初集二角○戊子直省闈墨八分○嘯亭雜錄四角五○道聽塗說二角○三異筆談八分○漫遊紀略七分○中西紀事四角○壺天錄二角五○蕉軒摭錄二角五○滇南雜志五角○夜雨秋燈錄初集四角五又二集四角五○續綏冦紀略七分○尺牘初桃二角○音註小倉山房尺牘二角○思益堂日札八分○三借廬贅譚三角五○瓜廬尺牘一角五○十粒金丹七角○醒睡錄三角五○欣賞齋尺牘二角五○風月夢三角○集錦尺牘一角○外科全生集八分○詳註知愧軒尺牘一角五○筆耕齋尺牘七分○粤屑一角五○篤素堂文集一角五○通問便集二角○廿五年諭旨每本三角 
[浙江江蘇兩省沿海圖]  
中國輿圖之學代有名家而注意於海圖者蓋鮮於是沿海一帶情形外人之所了然者中人間或茫然可恥孰甚焉往者津滬二局亦嘗依據洋圖譯印行世不知據音釋義謬悞已多而原本訛漏復何從正補朱稷臣州司馬於丁酉冬奉總署委令先辦江浙二省携帶洋圖出入風濤縋幽鑿險艱苦備嘗於是洋圖中之訛者正之闕者量爲補之更將海外各島别列爲表所有各島中情形分欵紀載此尤古今中西輿圖家所未經道及者也齎呈總署深蒙獎許除咨取送京外并飭發沿海水陸防營砲臺等處以資考鏡朱君猶慮未能徧及爰特自備紙工另印若干以公同好當此時事日棘留心經者應亦先覩爲快也每套計廿六張附圖說二册該洋八元加欲圖匣書板外加一元倘有翻刻或改頭換面射利者定行送官從重究罰上海古香閣文瑞樓同啓杭州問清和坊務本堂 
[上海三茅閣橋北首醉六堂發兌西學時務書籍○新印錢念劬祭中俄界約○中外交涉類要通商表○節本泰西新史攬要]  
西學大成郵　王君輯凡算學十種天學九種地學六種史學六種兵學六種化學四種礦學二種重學三種汽學三種電學三種光學二種聲學一種均用各省製造局及西人譯出原書付印開　朝廷頒行新政之始基卽爲學者請求經濟之實學每部十二本實洋一元二角○薛叔耘京卿全集庸菴文編四卷續編二卷外編四卷海外文編四卷籌　芻　一卷出使英法義比四國日記六卷先生爲近時使臣中傑出之才此書尤爲辦各國交涉切要之書每部十二本實洋一元六角○小學攷五十卷謝啓昆著列訓詁文字聲韻音義四類目今泰西語言文字之書日出而我華人自漢訖今文字源流或反不及考證未免類典忘祖是用石印問世以志同文之盛每部六本實洋一元四角○漢西域圖考七卷番禹李光廷著專考西域輿地繪圖列說至精且詳每部四本實洋八角○吉林外紀十卷吉林爲我朝發祥根本之地是書詳於險要阨塞兼及前代古蹟舊時　故亦稽輿地者所必資也每部四本實洋一元四角○湛然居士文集十四卷元耶律楚材著其書世少傳本袁太常校刊行世每部四本實洋一元四角如蒙賜顧請移玉本莊面議 
[大德國膠州皇家印捐彩票加額增彩]  
本公司寔備鉅資兼理各國匯兌銀兩其中式彩銀經交　膠督存儲銀行其票上刊明華洋文字盖有　皇家國章以顯鄭重自第一會票已於九月初四日經　膠督憲派委監督在青島開彩臺當衆開彩經此萬目共睹之下咸稱大公無我第二會票額仍八千張已定十月初九日開彩無如額張印定轉增爲難而各埠購定者益踴市流愈旺幾難應命殊失　貴商惠顧之情爰擬第三會票加增二千張共一萬張頭彩一萬元每張售洋三元仍分十則每則售洋三角准定十一月十四日開彩風雨不更當此額旣加增彩亦豐添以廣各埠　貴商之批運如欲領額發售者請郵寄本公司預定或就各埠經理處轉訂亦可此佈　外埠經理處上海南市寗泰内仁濟公司匯兌局山東濟南化刧堂仁濟分局杭州大并巷廣發財内仁濟分局　膠州青島仁濟公司謹啓 
[上海小東门内信成長絲線號新創真不二價]  
擇於初九日開張貨眞實價童叟無欺凡蒙賜顧敬請惠臨 
[奏辦順直義賑普濟公司大票頭彩壹萬元玖月拾玖日開彩]  
本公司奉　欽差商務大臣直隸爵閣督憲李　諭飭除奏辦順直義賑普濟公司票外其餘各種彩票概不准在内地銷售如有私售准由該公司就近禀請地方官查禁以杜抗違而保賑需等因奉此用特聲明至第三期票已於八月二十日在烟台大關碼頭當衆開彩所有得彩紅票均憑本公司對號單核對兌洋可也現在接售第四期票仍設一萬五千號每號售洋三元准于九月十九日如法開彩此佈　奏辦順直義賑普濟總公司謹白 
[上海鹹碼頭廣有利專批順直義賑票]  
本行經理逐月順直義賑大票及各種彩票零躉批發比衆格外克已紅票兌洋照數足兌倘蒙賜顧原班回件信力自給　廣有利啓 
[奏派駐辦南洋順直善後賑捐總局啟]  
本局奉　北洋大臣直隸爵閣督憲李　奏派駐辦南洋各埠順直善後賑捐事宜隨帶實官空白部照於通商各埠就地設局開辦在案現在外洋實官展限兩月爲日　促前次總局設在上海刻因各埠截數造報移至香港所有上海捐事已請　陸純伯觀察　辦各埠捐生與本局有事面議者請移　玉後馬路如意里順直善後賑捐局接洽特此告白 
[浙紹上虞崧厦氏修譜]  
吾族自宋遯庵公遷居虞邑崧厦桂林村後子孫繁衍守譜疊經纂修咸豐壬子修後今又五十年恐族大支繁年遠難以稽查自光緒廿七年起至癸卯年秋止凡我同宗倘有遷居異地者務望速將男女生卒嫁娶塋葬紳衿職銜詳細開明郵寄上虞崧厦鎭祝家街龔元利蓆店間壁怡壽堂夏宅查收如直寄不便或寄杭省珠寳巷衡源清河坊豫和兩錢莊轉交亦可惟希弗遲恐未週知謹此佈聞 
[美最時浦東張家浜碼頭告成]  
啓者本行在浦東張家浜建造碼頭及同春福棧房存儲煤之披屋均甚寛大可儲煤及各貨物約十五萬墩之多現已告成帆船輪船均可扺碼頭停泊所取各費格外從亷各商在本碼頭棧房存放貨物辦理極爲迅速周到并可以保火險保費照大衆一例欲知一切詳細者請至浦東本碼頭寫字房内與經理人存治先匿加面詢可也此佈　美最時洋行啓]  
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴署理浙江巡撫湖南布政使臣余聨沅跪奏爲恭報微臣交卸浙撫署篆日期仰祈聖鑒事竊臣接准吏部咨開光緒二十七年四月初六日奉上諭任道鎔著調補浙江巡撫余聨沅著囘湖南布政使本任等因欽此任道鎔現已抵省兹於光緒二十七年六月二十六日臣謹將浙江巡撫關防並鹽政印信及王命旗牌文卷等項委杭州府知府宗培撫標中軍叅將管定武一併齎交新任撫臣任道鎔接收臣卽於是日卸事訖所有微臣交卸浙撫署篆日期理合恭摺奏報伏乞皇太后皇上聖鑒再現因行在不進題本是以不另具題合併陳明謹奏七月十七日奉硃批知道了欽此 
　　頭品頂戴署理浙江巡撫湖南布政使臣余聨沅跪奏爲浙省勸辦鹽商捐輸由運司照章核給奬叙恭摺仰祈聖鑒事竊照浙江省前因餉源枯竭勸辦鹽商捐輸以資接濟經前撫臣惲祖翼奏請照海防例核給奬叙奉部議准行令將捐銀照各省成案一半解部一半留用並將捐册履歴隨時送部照章核辦等因到浙轉行去後兹據署鹽運司許貞幹詳稱兩浙鹽商認捐前項防餉銀十四萬兩仿照前辦晉捐運司衙門設局刊發實收派員經理查照各商捐數填給收單以便各商持單赴局請奬仍照籌防紳商各捐一例辦理現已具報開辦詳請大奏咨在案等情前來臣覆查無異除咨部查照外謹恭摺具陳伏乞皇太后皇上聖鑒謹奏七月十七日奉硃批吏部知道欽此 
　　余聨沅片再據署按察使許貞幹詳稱訪聞省城士棍有錢塘縣松木塲地方著名棍徒葉錦芳卽葉鼎臣係城守營收標騎都尉世職在鄕無惡不作聞拿逃避當經移營提到發交杭州府審訊該棍徒恃符狡展堅不吐實當此整頓營伍之際未便稍事姑容詳請奏明斥革以便嚴行審訊等情前來相應請旨將城守營收標騎都尉世職葉鼎臣即行斥革歸案審辦謹會同閩浙總督臣許應騤署浙江提督臣余宏亮附片陳明伏乞聖鑒訓示謹奏七月十七日奉硃批著照所請該部知道欽此 
　　陶模等片再上年廣東惠州會匪肅清經臣德壽將在事出力各員開單奏奬内有候補守備何國忠擬請俟補守備後以都司儘先補用奉硃批該部議奏單併發等因欽此欽遵轉行在案兹准水師提督何長清咨稱何國忠前在貴州軍營於攻拔興義府新城及全黔底定案内保奏光緒元年正月十六日奉上諭何國忠著免補守備以都司儘先補用欽此前摺誤開守備咨請更正改奬前來臣等覆查無異合無仰懇天恩俯准將儘先都司何國忠改奬俟補都司後以遊擊儘先補用出自逾格鴻施除取履歴咨部外謹會同附片陳明伏乞聖鑒訓示謹奏七月十七日奉硃批兵部議奏欽此 
　　陶模等片再廣東北海鎭總兵劉邦盛嗜好甚深辦事　　經臣奏請開缺送部引見應飭先行交卸所遺總兵篆務查有提督銜記名總兵廣州協副將李先義堪以署理李先義所遺廣州協副將事務查有統帶安勇記名提督鄭潤材堪以署理除分檄飭遵外謹附片具奏伏乞聖鑒謹奏七月十七日奉硃批兵部知道欽此 
　　陶模等片○再雷瓊道葉大遒調省所遺雷　道篆務查有候補知府秦炳直持躬謹恪振作有爲堪以護理除檄飭遵照外臣等謹合詞附片具陳伏乞聖鑒謹奏七月十七日奉硃批吏部知道欽此 
　　閩浙總督臣許應騤跪奏爲匯解鹽課京餉恭摺仰祈聖鑒事竊准部咨奉撥光緒二十七年福建鹽課京餉銀十五萬兩等因前經飭籌銀五萬兩作爲本年第一批京餉飭令號商匯解行在户部投納在案兹據福建鹽法道楊文鼎詳稱再籌第二批京餉銀五萬兩仍令號商匯解赴京部投納毋庸委員以歸簡易詳請奏咨前來除咨部查照外理合恭摺具陳伏乞皇太后皇上聖鑒敕部查照施行謹奏七月十八日奉硃批户部知道欽此 
李展林片再臣秋後出棚向章先按試江寗府及通州揚州府淮安府現據江寍府禀請江寗一屬上届科試今春甫經試畢其歲試之縣府考尚未一律舉辦懇請展緩臣體察情形科試旣晚歲試自宜從後應當酌量變通擬於秋後出棚按試通州揚州淮安府畢再行接試江寗府至優貢會考向章於鄕試緑科時同督臣會考此次鄕試展至明秋其上届優貢亦俟明年鄕試錄科時同督臣會考理合附片陳明伏乞聖鑒謹奏七月十八日奉硃批知道了欽此 
　　許應騤片再新授福建按察使吳重　現已到省應飭赴任以重職守又福建督糧道啟約前赴陜西呈進方物業已回閩併卽飭回本任供職除分檄飭遵併咨部外理合附片具陳伏乞聖鑒謹奏七月十八日奉硃批知道了欽此 
　　軍機大臣片再查軍機章京内閣侍讀學士甘大璋於本月十六日奉上諭毋庸在軍機章京上行走欽此所遺章京一缺應以額外行走之工部主事金蓉鏡充補謹奏七月十九日奉旨知道了欽此 
　　升允片再陜省此次辦理振務凡在事各司道均有微勞布政使李紹芬綜理經年勞勛尤著前在署糧道任内因念災兴欵絀慨助鉅資復一再撥購米糧源源接濟維時振務吃緊裨益良多論賑捐之名而有指囷之實不矜不伐庶幾近之迨升授藩司籌辦一切規畫精詳奴才深資　助未便壅于上聞應否量予恩施不敢擅請謹會同會辦振務大臣刑部尚書臣薛允升附片具陳伏乞聖鑒訓示謹奏七月十九日奉硃批李紹芬著賞給頭品頂戴欽此 
　　升允片再據籌振局司道詳據四川試用知縣楊增炳禀稱以陜災至重需欵浩繁于原籍地方變產湊集庫平銀一萬兩匯陜助振並聲稱　殷報効不敢仰邀奬叙等情由該　道等詳請核奬前來奴才查部定振章凡助振欵至一萬兩以上者准其專摺奏請優奬等因今該員　　鉅欵用濟振需洵屬好義急公足風末俗核與現章由知縣捐升　員銀數有贏無絀合無仰懇天恩俯准將四川試用知縣楊增炳以道　仍留原省補用以昭激勸之處出自逾格鴻施除分咨外謹會同　　振務大臣刑部尚書臣薛允升附片具陳伏乞聖鑒訓示謹奏七月十九日奉硃批著照所請吏部知道欽此 
　　升允片再據署邠州直隸州知州李嘉績署長武縣知縣高明　興平縣知縣楊宜瀚會禀稱義振紳士江蘇寳應縣學附生劉啟紳經　潁大泗道馮煦派赴陜省辦振今正偕其族姪鍾琳　欵來秦馳往邠州長武施放義振散錢查户事必躬親晝夜奔馳不辭勞瘁　理三月與論　　嗣因接辦興平振務竟以久勞致疾咯血而殁洵屬以死勤舉勞　可嘉未便　其湮没由籌振局司道詳懇奏請賜卹前來奴才報查　　辦理義振實力實心積勞捐軀殊堪憫惻合無仰懇天恩俯准援照軍營　勞病故例從優賜卹並准附祀邠州長武　　忠　　及原籍地方自行建坊以彰義行而勵來兹之處出自逾格鴻慈除分咨外謹會同會辦振務大臣刑部尚書臣薛允升附片具陳伏乞聖鑒訓示施行謹奏七月十九日奉硃批著照例賜　欽此 
 
