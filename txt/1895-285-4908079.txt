# 1895 - 285 - 4908079

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[珍待購] [  申報館恊振所拜啓]  
　　本館恊振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知者鹽賞特將各種珍玩羅列於下倘蒙仁人君子慨擲亷泉旣能廣積隂功且可增輝藝圃誠一舉而兩得也計開朱漁珊帖一部高詹游山水一幅米南宫字　卷一軸天靑緞馬褂料一件 
[新印賦學正鵠重印各書出售] [  圖書集成局代啓]  
　　賦學正鵠集釋係平江李次靑先生所選分顃十種淡妝濃抺各擅腃長誠爲初學之秘笈文瑞樓主人倩本局用鉛字排印眉批註釋悉依原本校　裝訂格外精良計每部四本價洋四角○曾惠敏公全集每部洋八角○彭剛直公奏疏每部洋七角○詳註八家四六文鈔每部洋一元二角讀向蘇州閶門綠蔭堂上海棋盤街文瑞樓兩書坊購取 
[閱本所載條陳時務試申論之續前稿]  
　　今歐洲各國重視郵政故特簡大臣總理其事凡屬鄉村鎭市居民聚集之所皆有分館無論公文私函一體傳遞惟商民函件例須用士担紙貼於信封之上士担紙者卽書信館出售之人頭也在本國每信一封重不過半兩者祗費辨士一枚合中國錢三十餘文若寄往他國祗費辨士二枚半所收信資卽以爲設館經費每年除支銷外所餘之欵有累鉅萬者仍可助國家度支正用今日本亦仿而行之誠利國便民之善舉也一開設民廠以造機器夫欲求製造之精者必先備極新之機器誠以機器之用不惟省工而加速幷可使人力不能成之物而用機器能成之人巧莫能施之事而用機器能施之中華自設輪船槍砲諸廠以來人皆知機器之妙用大可推廣其法而興絶大之利源然民間開設之廠至今寥寥罕　者何也此無他開設民廠以造機器不外乎工商並行之舉相因爲用相得益彰理固然也今中國於工務商務不但不能保護之或且從而遏抑之歧視之如有人能創新法製造民生利用之物國家並無准保利權之年限一人之苦心孤詣日就月將創造藝器以期名利兼收者不數年間已爲他人效法接踵而起必致盡奪具利而後已彼獨何心亦何苦作此徒勞無益之事哉此所以因人成事者之多也考西國近百年來自得機器新法各國民人之産業均繼長增高較昔多加數倍其最盛者莫如美國於八十年之内産業加多四十三倍英國於八十五年之内産業加多六倍法國於六十年之内産業亦多三倍葢美國用闢地開墾諸法故其收效速而程功多英國因得新機器製造並通商廣遠故亦日漸殷富然各國産業如是加增豈一手一足之力哉實工作辛勤機器繁盛之所致耳然則機器者生財之源致富之本有國家者詎可昧厥本源而不爲民提倡哉一創練陸軍以資控馭夫兵可百年不用不可一日不備我朝八旗兵制深合古時兵法緑營兵額五十餘萬果使將領得人固足以戰勝攻取揚威克敵矣乃因承平日久營務廢弛積成畏葸偷惰之習粤匪之亂流毒十餘省歴時十餘年全賴二三知兵文臣統以湘淮壯勇忠義奮發竭力驅馳方能掃蕩羣醜一律肅淸而緑營額兵幾如虛設當時言者有裁兵倂餉之議有以勇改兵之謀意非不善也然尚未能折衷至當而歸於一是也國家兵制動出萬全泥古者非背古者亦非處今之世欲創練陸軍以資控馭能師古而兼合今者其惟叅以泰西之法乎夫泰西各大國不獨寓兵於農且寓兵於士工商賈如美國民人除有殘疾者不計外其餘壯丁平居無不習學武藝一經有警則士皆敵愾人盡知兵德國章程惟學士及傳教人等不入兵籍此外舉國之民均隷於軍自二十歲起三年充戰兵四年充守兵再五年則入團練營操演或戰兵不足仍需隨時徵調至五十歲者則皆守禦本國不列戰兵然或遇時事危急戰守需人雖文人學士及傳教等人亦當出而教練守禦爲國宣勞保衞鄉里法國亦然凡部民應効力者悉入伍籍不准出資雇代其當兵年分則自二十歲至四十歲爲度有行兵戰兵留兵戍兵之分大概年將者充戰兵年長者充留兵若行戍之兵則隨時派駐也德法之軍情如此推之英俄諸國雖軍制稍有分别而觀其大綱兵之與民總未嘗歧而二之也故歐洲各邦兵可多集而費不妄糜近復精益求精高瞻遠矚旣雄峙於域中復虎視於海外豈偶然哉夫亦於練兵加之意焉耳按中朝於軍興之日各處堅壁淸野行團練保甲之法業已昭著成效今國家誠能諭飭各省大吏廣開武備學堂合中西文武之事而並習之數年之後風氣丕變從此士皆有勇人盡知方而知兵大臣再能留心擇其尤者量材器使以資鼓勵嗣後倘有宼警隨時隨地皆可檄調夫如是將作士氣士識將心轉移强弱在此一舉竊願當事心精力果審愼而圖之此稿未完 
[諭旨恭錄]  
　　八月十九日奉上諭步軍統領衙門奏拿獲鄰境結夥持械刃傷事主搶刦盜犯請交部審辦一摺所有拿獲之陳廷潰卽陳大漢馮二卽小穩子趙合卽趙四劉萬發卽劉五等四名著交刑部嚴行審訊按律懲辦未獲之片張卽張二格馮五卽小雨子韓六卽韓六指楊胎子張帮爾頭張傻子卽王矮子馮三等犯仍飭嚴緝務獲送部究辦該衙門知道欽此○二十一日奉上諭御史管廷獻奏東三省屯政宜及時舉行一摺著戸部議奏欽此同日太常寺題九月初三日致祭歴代帝王廟奉旨遣載勛行禮兩廡遣長萃溥善榮惠鳳鳴各分獻欽此又題十一日祭都城隍廟奉旨遣鍾秀行禮欽此 
[電傳臺信]  
　　昨日香港來電云頃接臺灣要信知日人勸劉淵亭大帥將臺南讓去劉大帥答以事無不可惟須依本帥數事日人不允想日内必鏖戰一塲矣至於作客安平之各西人恐被兵災一律至英兵船暫住本館按劉大帥謀勇兼優麾下健兒無不一以當百日人必欲與之抗拒恐不能免於棄甲曳兵也 
[軍信傳聞]  
　　天津友人來函云甘肅回匪聞已蹂躪十餘州縣董軍門福祥督兵往剿至今尚未交綏部下之兵多有未戰而潰者刻奉諭旨電飭軍門赶程前進痛剿克復城池務使膚功迅奏該逆聞已聚數十萬人分爲兩支其一支詐降受撫詎領軍裝後卽倒戈相向兩軍合而爲一賊氛愈熾敵燄彌張致使軍裝悉以資宼固原提督雷偉堂軍門正綰之獲咎職是故也刻聞軍門已飭人回川招勇重整旗鼓以贖前愆又聞雲南巡撫魏午莊中丞總統湘軍已嚴密防守免甘回竄突查陜甘兩省漢回雜處積不相能由來已久故剿非易易聞現在之回卽曩者白彦虎之餘孽云 
 
 

Page 2

 
 
[開埠紀聞]  
　　李傅相秉節往馬關與日相伊藤氏商訂和約准在蘇州杭州沙市重慶開埠通商南洋大臣張香濤制軍特派陸春江羅少耕黄公度三觀察前赴蘇垣辦理此事幷調鹽運司銜四川候補府前出使日本大臣參贊劉子貞都轉爲繙譯官日本亦派農商務省商事課長江口氏駒之助及有賀志村二氏會同商訂前日江口氏已偕日日新聞社記者川村氏　航海至申聞日内須偕彼國官商二十餘人取道赴蘇與三觀察熟籌一切云 
[白門火警]  
　　金陵訪事人云本月二十三日午刻旱西門外碼頭某甲家將進午膳遺火薪中霎時間烈焰轟天冐穿屋頂各水龍一聞警報咸掣電追風而至保甲局及文武員弁亦均彈壓火塲無如封家姨恣意顚狂相助爲虐以致吳回氏大張旗鼓逞厥淫威直待未初始得救熄約計焚去二十餘家噫亦慘矣○是日已牌初報篾街某乙家亦不戒於火濃烟密布毒焰上騰木壁屋梁相繼而熾幸比鄰某染坊工匠甚衆竭力澆灌僅焚去二屋椽洎保甲總局洋龍以及各水龍至時早已烟消火熄矣 
[大憲風規]  
　　江西訪事來信云客有自金陵至江右者爲言八月初三日爲香帥嶽降良辰同城可道偕各鹽局及現任府廳州縣共一禮單爲祝嘏之敬香帥批其後曰鄙人外任十四年從未受僚友饋送禮物想早爲諸君子所共知况轅門大堂懸有牌小衆目共睹此單想係相沿舊例然究未免近俗若不早爲革除將來難免無影射流弊彼此相見以誠不如幷此而去之庶可挽回習俗砥厲官方願與諸君子共勉之卽命巡捕李二尹炯鄒明府履和送回各衙門亮節淸風一時罕匹按同治初曾文正沈文肅訂定錢漕章程大小衙門皆增辦公經費嚴裁各官三節兩壽陋規香帥此舉不特可以貔美前賢抑亦可以媿世人之貪得無厭者 
[江寗試事三誌]  
　　金陵訪事人云龍大宗師按試江寗府屬諸事前已兩誌報端本月二十二日宗師考試高湻六合江浦句容溧水五縣生正塲高湻文題是猶弟子至莫若師文王六合是求無益于得也求在外者也江浦是求有益于得也求在我者也句容是貨之也焉有君子而可以貨取乎溧水是罔民也焉有仁人在位罔民而可爲也通塲經題無曠土無遊民食節事時詩題賦得濤聲夜落海門秋得秋字二十三日招覆驻防及江寍府學上元江寗二縣學生計駐防一等生善溥汝霖克仁江寍府學韓兆鴻仇埰　陳鰲　傅宗俊　賈治邦　上元　夏仁沂　孫啓椿　邱繼勳　竇畇　范宬　江寗　潘宗鼎　潘鈞　王友恭　葉樹楠　王恩綸童經古向無覆試之例今宗師愛才若渴特選錄十四名擬於二十五日面試計駐防　存秀　上元陳澤　雷培林　劉文儼　許家恒　江寗　葛傳勳　陶隆僎　張祖基　楊作舟　宛長鴻　婁國徵　溧水　章振瀛　李琦　六合　姜良臣二十四日考試高湻江浦溧水六合四縣童正塲　高湻首題　何其聲之似我君也　江浦　惡在其爲民父母也　溧水　爲指之不若人也　六合　惡在其敬叔父也　通塲次題　鼓琴　詩題　賦得酒醒孤館雁來初得來字至於宗師所定考期前經按日牌示轅門計十八日謁廟拈香放告十九日考生員經古二十日考駐防府學元寗生員二十一日考童生經古二十二日考句江六高溧生員二十三日覆生員經古二十四日考江六高溧童生二十五日覆童生經古兼文生補考二十六日考駐防元寗句童生二十七日提覆頭塲童二十八日覆生員兼考教官二十九日提覆二塲童生初一日覆文童初二日武外塲初三日步箭初四日技勇初五日武生内塲兼補歲考總覆文新生初六日總覆武新生初七日奬賞宗師牌示凡士子應試須聞號砲悉赴轅門齊集逢大開門則戍正頭砲亥初二砲亥正三砲小開門則均於亥刻點名二十五日出句容江浦高湻溧水六合五縣一等生員圖案示期二十八日覆試計案上列名者　句容　包貞福　紀蔚森　張恩溥　王振廷　潘金鑾　江浦　陳章　曾宗愷　吳家恒許克家　章恒元　高湻　楊慶鳳　邢輝棟　王嘉勳　陳縉觀　趙莊　溧水　錢利賓　黄在中　鄭謙　鄭鐘琪　劉重勳　六合　厲式金　田其田　陳祥鳳　朱逢咸　李發　祥 
[與圖解京]  
　　鄂省各州縣輿圖自開局以來各司事午夜勤勞始克厥功告竣本月某日局員將圖呈送各憲披閱畢封固專派候補典史張二尹杰華解赴京畿送部轉呈御覽 
[德員返申]  
　　德國欽派商務大臣施妥佛君上月至漢商議新闢租界以廣商務已記前報按該地與英租界毗連坐落通濟門外一片沙洲緑楊低垂地勢空闊不亞於黄歇浦灘近因各事業已就緒於月之十六日附輪返申再商舉辦云 
[鄂藩入覲]  
　　鄂藩龍仁孩方伯自下車已來整頓地方勤勞吏治近荷恩命開藩浙東擇期月之廿四日出署乘輪東下由滬遄赴天津其瀛眷則由申江先赴錢塘暫駐公館俟方伯返斾再行進署云 
[雲間鶴唳]  
　　松江訪事人云華邑縣屬葉謝鎭九圖人顧某與同姓不宗之鄰人某寡婦爭隙地尺許强項不屈致啓釁端婦被毆傷遂奔投華亭縣署控訴葛明府飭仵役騐得頭目均受傷夷兼及手臂隨於越日派出差役勒限拘提刻下顧亦已具詞覆禀琴堂矣○有渾名小辮子者王其姓不知其名鹽捕營中人也近在靑浦縣境方家窰賭塲作摇攤之戲白虎靑龍之暇時或命儔歗侣問柳尋花見花船上某游倡而艶之雨地雲天情投意洽旣而倡又與其戚串某甲有染王心滋不悅陡起酸風某日突袖手槍向甲扳機猛擊適中要害登時一命嗚呼事爲甲之黨類所聞意圖報復中途將王擒住並奪取所乘緝私船刻下營中人四出偵尋杳無音信正不知如何了局也○某日婁縣所屬大漊人楊某偕村民三四輩赴鳳凰山賭塲角勝負適有私梟在側涎其腰纒充牣糾衆刦入船艙勒索番物五百尊大有洶洶之勢村民有稍知機變者佯許以洋蚨三百翼爲壽而背地遣人向閔行鹽捕營某弁乞援某弁允之率領砲艇多艘前往圍捕楊始得脫離虎口安穩歸家 
[津沽寒汛]  
　　天津訪事人云總統湘軍陳舫仙廉訪奉檄西征回匪正擬成行忽又中止現有移兵駐守關外之說不知是否屬實○簡放温衢處道前駐高麗通商大臣袁慰亭觀察現在天津招勇據云欲帶往甘肅征回匪然並未啓行亦未招募足數殊不可解○江浙兩省漕糧向由海道運至天津若河運則除江安十帮外又有江蘇八帮計共一十八帮海運須加船資剥費以及局所支銷餘米耗羡較之商販價值懸殊然不至如河運之廢日需時事繁價鉅約計糧米每石運至京倉約需銀十兩以上而曠日持久入倉以後米多得變京員領米每不屑食售與老米碓房每石得銀不過一二兩之譜暗虧國帑不知凡幾現在部臣以庫欵支絀議欲開源節流所有海運河運悉擬暫停京城需用米石一律改章購辦然尚未奉明文也○順天學政徐大宗師於本月十七日按臨津郡當日卽謁聖講書放告十八日考童生十九日考生員經古旋復分日考試七屬文童天津府沈太守職司提調示禁搶冐等弊條教甚嚴○關外已撤之湘勇限八月杪册報支銷所有因公逗留以及醫傷甫愈者亦限於八月内領給川資卹賞俾回故里北洋醫院尚有醫而未愈之湘勇約五十人飯食資亦截至八月杪爲止以後須另籌欵項或由醫院開銷造報關道給領湘軍支應局當於報銷辦竣後裁撤以省糜費 
[鳳林樵語]  
　　杭州訪事人來函云今夏天時亢旱禾稻俱枯雖七月間疉沛甘霖而各屬之受偏災者仍復不少藩司連准報災文牘循例飭查刻已委定仁和錢塘海寗幷各衞所由蔣司馬程往勘餘杭臨安由何大令應福往勘當陽諸曁由潘大令駿往勘嘉興秀水嘉善由饒大令雲鵬往勘石門桐鄉由華大令松年往勘於潛新城昌化由葉大令慶熙往勘烏程歸安由胡司馬福保往勘長興武康孝豐由劉大令椿祺往勘德淸武康由劉大令沛往勘金華蘭谿由石大令治棠往勘東陽義烏由莊大令淦往勘浦江湯溪由格司馬忠額住勘建德湻安由胡大令培 
 
 

Page 3

 
 
元往勘遂安壽昌由羅大令銘勛往勘桐廬分水由陳大令敬修往勘衢州各屬由江司馬澄往勘均於三月二十一二等日禀辭○調補仁和塲大使沈鹺尹福祉經運司札飭赴任鹺尹遂涓吉本月二十日接篆○藩署現已修竣而書吏辦公之承發房簡房亦皆頽敗方伯命吳繼臯二尹接修○邇者鄉間刼案疉出保甲局憲派員抽查保甲俾匪徒無可溷迹防軍統領李總戎成林復撥出勇丁一隊駐紥下菩薩以衞閭閣中恊趙叅戎昌榮則另委沈守戎平和在周家埠靑溪一帶籌防○前報云聯橋某姓家失去一婢經寗波人華某報信得以尋獲回家聞此婢實被鄰童所誘當出門時竊取主母金簪及對時表各一交付鄰童鄰童得之卽將婢棄於半塗携物而遁刻已珠還合浦主人向童父詰責童父身家素裕恐致聲張乃再四負荆幷賠所失之物主人遂亦不復有後言 
[中丞北上]  
　　前任江西巡撫德曉峯中丞交卸來滬寓假泰來洋行暫駐驂幄等情已紀前報兹悉中丞移駐名利棧將附招商局海晏輪船北上矣 
[賽船志略]  
　　昨係秋季賽船第一日午後二點鐘各西人齊集黄家庫杉板廠側計共賽五次第一次二船共賽一船坐十三人一船坐五人紅旗勝第二次二船每坐九人白旗勝第三次三船海船祗一人藍旗勝第四次二船每坐五人湖色旗勝第五次亦二船每五人紅旗勝賽事旣畢則已暮色蒼茫炊烟四起矣是日觀賽者甚爲擁擠更有杉板一艘在彼渡人有一次船自北岸渡至南岸因人數過多比至馬頭一人竟跌落河中幸卽經篙師救起不至魂游水府然滿身已帶水拖泥矣 
[兵船僨事]  
　　有客自金陵來滬語及中東和議告成各處防營均經裁撤駐紥金山衞某營勇於前月杪由統領給以恩餉用南瑞兵輪船載往長江俾返湖南故里某日南瑞行至離金陵三四十里猝然絓於淺沙輪力難施損傷頗重南陞兵輪船統帶得悉其事急往援救不料力不能勝烟囪忽然炸裂烈燄四散旋卽沈没江心按金山衞防兵資遣回里業已多日未聞有中途失事情形金陵客之言恐不足據以爲實也 
[明府來滬]  
　　江蘇候補縣石餘琴明府克愼日前因公來滬假寓連升棧昨日命駕進城赴各衙門拜謁繼至縣署黄大令飭丁擋駕 
[舊令舉襄]  
　　寳山縣馬漁珊明府因病出缺靈柩尚在署中前日始盤運回家預期封就官舫數艘就吳淞口鴻源碼頭暫泊並在碼頭上支搭席棚黎明時差役齊集署前伺候鐘鳴八下由署中排齊儀仗緩緩而行前導除旗鑼傘扇外有銜牌數十對雜以萬民傘德政牌若干靈柩蓋上紅縀繡花罩舁以十二人紳士之執紼以送者濟濟於途及抵碼頭報時鐘嗚已一下設祭旣畢舁之上船昨晨用小輪船帶往寗波安葬 
[水火成災]  
　　昨晨七點鐘時有某拖船帶雙篷夾板船二艘在浦江中向北駛行行經虹口通運碼頭適與自來水公司第六號水船相磕舵工林阿處失足墮水蹤影杳然卽報知水巡捕頭以便設法撈起○㺯租界百老匯路湧昌鐵店烟囱無端炸裂致灼傷傅王英等三學徒隨將二人送請仁濟醫館療治其石永靑一名當時舁送同仁醫院醫生察得灼傷過重非藥石所能見效延至前晚三點鐘許卽一命嗚呼昨晨家屬到來爲之棺殮　 
[請禁淫書]  
　　刻賣淫書久干例禁近有住居本城北張家弄某甲之子年未及冠已患癆瘵初不知其因何致病現經幼子在病者箱篋中搜檢果報錄等淫書甚多甲方知其子之病之所由來也立命當塲焚化痛戒嗣後不許再閱查悉城中老學前木器店内及敬業書院租賃寗波人等專刻肉蒲團金屏梅等諸淫書銷售兾獲重利不顧害人當同治初年間丁雨生中　巡撫江蘇時嚴禁淫書如紅樓夢水滸傳等書尚亦奏請禁毁滬上善堂紳董亦體此意挨查藏板之店逐一吊出焚毁有案今乃堂皇翻刻售賣應乞查禁等詞投縣控呈矣 
[分遣散勇]  
　　前報臺灣散勇數十名來滬投縣請黄大令資遣回籍一則兹悉共計六十三名徐有等四十名往漢口張有才等十一名往南京羅光　等四名往鎭江羅廷法等二名往九江陳德生周玉堂秦長發姚得勝等分往各處黄大令業於前晚給發招商局船票並念該勇等鳩形鵠面情狀堪憐因按名給發零用洋一元飭差押送附江寛輪船到漢口分别遣歸鄉里 
[保充地甲]  
　　本邑廿五保二圖地保姚文彩現屆期滿禀退經該處董事謝某呈舉在圖臨捆地保陸朝江投縣接充已奉黄大令准保給諭接充飭令圖内刑名錢漕公事務加勤愼富差不得懈怠該保奉諭後於九月初二日接辦公事 
[法捕房瑣案]  
　　前日有無錫婦婆媳二人在途扭毆爲巡街捕拘入捕房克捕頭略訊情由命押候解堂訊問昨禮拜二堂期鄭大令會同祁繙譯升座包探將錢張氏錢朱氏并具保之朱阿根一幷解案請訊先據錢張氏供稱自廿二歲夫故之後卽入清節堂守節今已八年前年十二月廿八被婆婆騙領出外欲將小婦人鬻人花烟間内小婦人不願爲娼求恩明察大令謂爾係無錫人何不入本處淸節堂而入上海堂内供稱當時裴大老爺在上海縣任内由大少爺送入迨後婆婆求宣老爺轉求堂董僞稱小婦人生有痴病出堂後寄在伊寄子阿二家其實卽伊之姘夫處勒逼强姦小婦人訴知宣老爺復蒙送入普育堂内屢遭婆婆挫辱求死不得又令其次子將小婦人强姦曾被姦過三次蒙宣老爺送入普育堂之後適因翁死婆婆又來騙出聲稱此次不將爾蹧蹋如有異心天神共鑒此事宣老爺可當面質証曾冡薦入蘇州淸節堂内又被婆婆用假信騙出聲稱小兒病勢沈重小婦人以生死有命不肯出堂强被逼出六月廿四日復入蘇州淸節堂内至七月初二爲婆婆領出初三日至無錫逼令與夫叔通奸小婦人被奸受辱暗購烟膏背人吞服旋被知悉用藥嘔出將小婦人批頰無算其時死而復生只得任其所爲嗣因鄰居咸抱不平立脚不住復至蘇州欲賣入花烟間内議價不遂又至上海小婦人當往宣老爺處泣訴適老爺不在宣太太云以後不肯干涉小婦人屢次爲夫延一線之脈所生之兒爲婆婆處死後又撫養一孩住表叔朱阿根處朱稱求恩保出送回無錫錢朱氏卽小的之姑母向吃長素現在馬公館爲傭錢朱氏供稱媳婦在堂内領出有宣老爺爲証媳將頭髮剪下不知何意大令問阿二何人朱氏供稱卽小婦人寄子現住新閘張氏供稱小督名順和與阿二同住一處阿二原姓顧現在改爲錢姓大令得供與祁君會商著將孀婦錢張氏送入普育堂留養不論何人不能領出朱阿根供張氏前在堂内將髮剪去冩信與姑母定欲領出朱氏供稱曾經馬太太宣太太騐視小婦人不敢謊供大令謂送爾入普育堂願否張氏供人多嘈雜不便居住又問爾意若何供稱願在外間藉針指度日又問仍送淸節堂如何供稱願入大令謂爾旣願住何以走出供稱實被騙出非出己意大令著將保單擲還錢朱氏管押錢張氏候送入普育堂留養朱阿銀斥　　北三鋪地甲夥張海潮在楊樹弄開設烟問容留匪類將包探夥沈長林長壽任情毆打受傷爲四十九號華捕拘獲張及行兇之張叙發顧全全咋禮拜二堂期解請鄭大令祁繙譯會訊沈長林李長壽同供隨同郁探至新開河查緝見一人站立路傍上前問詢突被烟間主張海潮喝令多人將小的兩人拖入内室將門緊閉拳足交加共有二十餘人小的受傷尚輕長壽幾遭毆斃幸爲華捕帮同拘獲傷痕尚在請騐包探又禀六月間容大烟間夥吞烟身死被張索詐洋銀七十餘元張海潮等同供小的亦係當差决不敢知法犯法求請明察至容大一節並無其事大令得供與祁君會商著將張海潮張叙發顧全全三人押候各枷號一個月期滿各笞責一百板二夥受傷著自行醫冶○禹子蘭偕其姪蓮生投案禀稱在吉祥街某米店爲學徒本月初十日令姪喚成衣作工一去不回直至廿五日在垃圾橋尋獲詰問之下知係成衣匠褚寳慶浦銀桂顧錫錫三人糾賭輸洋十七元將衣服六件當洋作抵又加現洋三元因此不能向店正在盤問褚等三人來索工資一幷拘捉解案請訊褚寳慶等同供爲成衣匠向索工資屬實並不賭錢浦銀桂供向索工資反被拘入捕房小的等在怡昌順報關行門首設攤决不敢聚賭實遭誣指通事禀稱褚等初入捕房見穿高領頭衣服必非善類余連生供顧 
 
 

Page 4

 
 
錫錫賭錢時並不在塲惟糾同衆人毆打大令衡情酌斷著將褚等三人押候各笞一百板余連生身爲學徒不應聽從糾賭致將衣服質當著押捕房七天以儆○崔厚生禀稱在金利源棧房爲夥前遭竊去杏仁五十八斤已賠十一兩有奇兹續獲竊賊胡克生解請嚴訊質之胡克生供不敢行竊實遭探夥索賄不遂所致包探令該探夥當堂質對聲稱胡竊遣小六仔行賄小的不敢收受大令著押候提到小六仔再核杏仁交失主領回○前者陸錦廷陸錦秋王友松等控馬忠純騙去玉器值銀二十餘兩將其叔馬老四拘案經大令訊供交保出外限日將馬交案兹已逾限昨日陸等投縣求追大令著將馬老四交案馬供有病求寛陸等同供馬老四故意逞刁不肯交出馬忠純亦在家内大令著將馬老四還押候嚴提馬忠純等到案究追○名利棧茶房陳海峯暢雲來因文宦失竊報經大令提案禁押昨名利棧主孫明山投案呈繳罰欵洋二十元請將陳楊二人交保出外向文官商懇大令准其保出赶速理處明白禀覆○八月初十日堂期粤人王阿海控周子山捲逃衣服銀洋經大令訊供押候其姪周阿大投案具保昨原告王阿海投案求追大令著將周子山帶案供稱竊洋八元早已用盡並無别物王又禀尚被竊去珠子求追大令著補呈失單周子山還押候比○八月十三日堂期包探拘獲當手鐲之李三經大令訊押候飭探查明覆核昨據包探禀稱奉諭往李所住之烟間内查問並無遣伊當鐲之事質之李三供在臺灣帶來大令商諸祁繙譯著將手鐲變價作爲川貲飭探押送輪船回海州沭陽縣原籍○李餘慶許尚珍遣僕楊福投案呈具治愚弟名帖請將羅星衡控胡博如汪鳳生股開金子店虧本一案求銷大令准其銷案○袁茂才龔立成呈遞禀詞求保在押之兪海舟等男女七人送回湖北原籍大令著覓本租界的實保人准其保釋○包探禀稱張國安手持水烟袋一隻質當上前查問迅步奔逃追獲後身畔搜出水烟袋一隻當票十餘張一倂解案請訊質之張國安供向友人處借來大令著押七天以示薄懲 
[濟彼鴻嗷]  
　　頃奉到程守箴堂助賑洋二百元汪穉亭爲子驚風急症許願得愈助賑洋一百元涂紫巢仁翁交來金陵安命人祈免疾平安助洋五十元浙寍徐正鑰爲妻余氏小産血症求速愈洋五十元歸臨安鄒道明籌移壽器欵移振洋五十元趙希魏振洋三十元余惟孝求合家平安助振洋六十元一文願洋廿元劉福房求合家平安助本堂棉衣洋一百元復昌恒交來慶昌恒經募五十四戸合助一文願洋五十七元值此山東河南順直等省被災之慘轉瞬寒冬無食本難活命無衣何以爲生籌振之鞙焦灼萬狀乃蒙諸君子惠分鶴俸濟彼鴻嗷先後祗領莫名欽感想積厚流光福報自必無量善昌謹代災黎焚香頂祝特申謝悃[  上海六馬路仁濟善堂籌振公所施善昌等謹誌]  
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣案二則]  
　　八仙橋王阿榮家日前失火由巡防局查獲銅帽子王已遠避僅將同居陳姜氏送縣請訊一則已列前報前晚夏明府升坐花廳提訊陳姜氏供與王阿榮同居針黹度日前晚起火之由貴係王阿榮之女焚化錠帛燃著牀帳致肇禍端其女逃避不及當塲焚斃起案之銅帽藥彈等物實係丈夫去年冬間買來銷毁改打别物之故並非私藏丈夫本是銅鐵匠不料買此藥彈後旋卽病故是以放棄地下今蒙提訊叩乞施恩明府曰王阿榮現在何處答稱不知明府判曰據供軍火旣非私藏從寛交保釋放藥彈等物飭令儲庫完案○前報載法公堂移送哥考會匪劉寳連劉春泉李桂華到縣請究一則現據原告王中理投縣禀請候訊前晚亦經夏明府提案訊斷王中理至案長揖不跪明府喝令跪下王倔强不依明府飭退下候正堂黄大令親問旋訊劉寳連等同供共住萬安棧中並未行竊王之物件起案之衣箱内放碎銀摺子票布等物均不是小的之物其偷竊王之物者另有兩人現已遠逃此兩人王自認識小的等不與爲伍明府得供判飭分别收所聽候復訊 
[英界公堂瑣案]  
　　龜奴洪其三私姘傭婦陳倪氏已歴十餘年近日洪龜又與阿毛娘有私遂置陳倪氏於不顧氏惡其棄舊憐新不覺酸　人熾昨日向洪龜理　以致互扭不釋正紛擾間由包探顧阿六拘解公堂請訊陳倪氏遞禀訴稱小婦人與洪龜姘識已十餘年之久所積洋銀三百餘圓被洪龜陸紙用盡今見小婦人年老色衰私囊已罄遂另與阿毛娘相好叩求大老爺懲其薄倖之罪並追被騙洋銀洪龜供稱小的卽阿其三雖與陳倪氏私姘然並未用伊洋銀今見小的另有姘婦以致籍故尋仇屠别駕著一倂逐出不予准理○包探孔阿才禀稱日前傳信滎竊取劉承光烟節内洋銀三十四圓及烟槍二枝經小的拘獲詰知洋已用罄是以送請訊追劉遣人投案領贓傅始而抵賴繼前小的得贓　逃往鄉間已陸續將洋用盡祗存烟槍二枝矣别駕判令笞貴一百板○野雞淫倡王桂林在途拉客穢褻不堪經四十九號巡街華捕拘入捕房昨晨解至案下别駕令交人保去○積竊曹才良屢經懲辦昨又至廣仁昌烟館開燈過癮乘間竊取櫃内綢衣及烟槍等物經櫃上人所見扭　二百四十八號華捕解案請懲曹供稱小的係寍波人連次犯竊自知該死此次如仍寛免自當勉爲好人矣别駕判令笞責四百板管押一月期滿遞解回籍○包探沈金隆禀稱龔茂堂竊取王阿金家銀飾五件經小的拘獲人贓送請訊究王投案領贓龔供稱小的本不敢作此暗昧之事實緣貪心偶熾以致冐此賊名今旣訊明求全顔面别駕判令管押五日○流氓王福元向李錫春拆梢不遂竟將李頭顱擊破經三百五十號華捕拘入捕房昨晨解至案下别駕判令笞責一百板○包探張阿五解吳華軒至案禀稱此人騙取許德記洋銀十三元昨日中途相遇扭入捕房許訴稱吳自言能包摇大會八月初四日小的適遇會期倩伊作法伊索洋銀十二圓分寫地支各字另以洋銀十枚分冩天干各字加以符籙封固椀中比及往摇會仍不得回視此椀則洋銀早已無翼而飛昨在下海浦相逢是以交捕送究吳供稱小的行騙該死昨日曾被許褫去衣服多件别駕判令笞責四百板○包探張阿五解沈和法至案禀稱本年六月此人曾誘同龜子林阿金家倡婦往寍波今被林龜尋見扭送捕房林龜訴稱被誘之倡婦曾由小的共掮帶攩洋銀八百餘圓今旣尋見求卽訊追沈供稱小的前在德員漢納根大人處當差來滬後與伊家倡婦相識倡婦自願隨小的度日小的不依致欲尋死不得已領往寍波旋被彼處流氓刼去現聞已死祗遺當票二十八張别駕判令將當票充公至倡婦爲誰訪事人旣不報明惟有付之缺典而已 
[美捕房紀事]  
　　徐某家於裏虹口其妾凌氏所雇使婢年甫及笄與鄰近流氓小蘇州長壽有染色膽彌天略不顧忌某日遂糾集同類將婢刦至家中凌氏理論之餘經人解勸再三許以銀兩若干彌縫其事凌氏允之前日下午向之索銀長壽之母忽出而覇阻號召雌虎與氏爲難氏情急計生喚二百六十七號華捕到來將木工阿七之妻拘送捕房請及捕頭以錢財之事自有公堂訊理遂斥之使出不予深求○偷兒某甲在各碼頭竊得廢鐵若干售與朱家宅第七百二十五號門牌邵永興鐵店前晚經包探范進才查獲連鐵店主某姓昆季拘送捕房昨晨捕頭倩二十二號及八號兩西探恊同范探前往搜贓 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年八月十八日京報全錄]  
　　宫門抄○諭旨一道錄前○粤督譚等奏鄉民械鬥拒殺弁勇派營彈壓拿辦情形摺○又奏請暫停分發疏通仕途摺○御史易奏正途人員壅滯請裁减中額摺○又奏疏通中書補班片○又奏叅安徽英山縣知縣劣欵片○八月十八日理藩院鑾儀衞光祿寺鑲黄旗值日無引見○江西總兵宋朝儒到京請安○奉天府尹松林請訓○延侯請假十日○立山續假十日○召見軍機宋朝儒松林○○太子少保頭品頂戴兩廣總督臣譚鍾麟頭品頂戴廣東巡撫臣馬丕瑶跪奏爲鄉民械鬬拒殺弁勇派營彈壓拿辦情形恭摺會陳仰乞聖鑒事竊查廣東新會縣荷塘鄉地方有容李兩姓聚居族大人强彼此素有嫌隙光緒二十一年四月初間該兩姓因爭田水滋閙該署縣范宗瑩訪聞諭飭族紳調處息事容姓旋在通衢創建木閘李姓不服致又肇釁圖鬬范宗瑩嘗卽會營督帶兵役前往彈壓詎該兩姓私築土台潛招外匪勢甚洶洶該營縣兵役無多難以解散是月十七日早兩造各放槍砲互相轟擊容姓擁入李村燒燬房屋多間李姓忿極連日尋鬬亦攻入容姓村中焚屋九百餘間先後傷斃容亞安等八命李亞亨等六命另傷容亞照一名並容亞視等九命被李姓擄去兩姓村口各用木栅關閉水歸提臣鄭紹忠聞報先派委弁勇五十名前往未能進村時臣鍾麟尚未到任經臣丞瑶飛咨鄭紹忠派委遊擊顔金等管帶弁勇七百名先後抵村容姓當卽止鬬外匪亦逃散而李姓恃衆負嵎仍敢施放槍砲顔金慮用槍還擊傷殘人命嚴陣不動繼見李姓將新會右營外委莫如陵槍傷殞命並斃弁勇一名餘勇亦多受傷兇悍情形斷難理喻不得已督隊前進懾以兵威李姓始畏懼止息報經提臣鄭紹忠復派守備羅楊貴帶勇赴鄉臣等飭委補用知府蕭丙堃並飭署順德恊副將吉瑞署香山恊副將梁國權同往查辦李姓首要各犯不敢再抗與所招外匪四散逃逸蕭丙堃等督同營縣拆毁土台勘明被燒房屋分别酌斷賠修勒據兩姓共繳槍砲二百餘件容姓原建木閘業已訊斷拆除並驗明生死各傷購綫跟拿先後獲交匪犯李亞潰等多名訊供狡展地方現已安謐惟空被擄滅者查無下落虛實未明節次禀報前來臣等查此案聚衆械鬥實因容姓建閘起釁進村燒屋亦係容姓居先而李姓焚殺較多甚敢拒斃弁勇厥罪尤重雖經派隊彈壓解散印委各員查辦已有端緒惟兇要尚有在逃現獲各犯亦未審定地方出此重案非嚴加懲辦何以示儆將來除飭提現犯李亞潰等解省發交廣州府審辦並飭縣營查拿各首惡正兇悉獲解究被擄之人查起給領曁受害窮民先行撫卹外臣等謹合詞恭摺具陳伏乞皇上聖鑒訓示謹奏奉硃批知道了著卽嚴拿首要各犯訊明懲辦欽此○○太子少保頭品頂戴兩廣總督臣譚鍾麟頭品頂戴廣東巡撫臣馬丕瑤跪奏爲粤東需次人員過多擬請援案暫停分發逐漸疏通恭摺具陳仰祈聖鑒事竊據廣東布政使覺羅成允署按察使吳仲翔兩廣鹽運使英啓會詳稱粤省捐納勞績兩項地方鹽務官員前因人數太多於光緒六七年間先後詳奏經部議准停止分發各一年在案自是稍望疏通乃近年分發來粤者益衆幾於無日無之檢查官册候補試用兩項道府共六十餘員同通州縣共三百六十餘員佐雜共一千四百八十餘員鹽運同大使等官共三百六十餘員地方鹽務合共二千二百八十餘員而應補者道府只有三缺同通州縣只有一百零三缺佐雜只有二百九十缺鹽務只有一十八缺合共四百一十四缺人數缺數相去倍蓰擁擠不堪近又欽奉諭旨裁减營局各員差使愈見减少非特補署無期差委亦難輪速日久坐困流弊滋多擬請援照前案除正途卽用大挑及館班議叙京員截取等項例應籖分人員仍照舊辦理外所有報捐指省勞績保留凡未分發之道府以至未入流並鹽務等官一律暫請停止分發等因具詳請奏前來臣等伏查粤省人多缺少補署非易當此度支告匱裁汰冗費之際薪水旣减差委愈稀該司等所詳冗員坐困瀛弊滋多係屬實在情形且查粤省吏治窳惰流品溷雜以致奔競鑽營寖成風氣水積滯則腐物積則蠧今粤官積久矣求不腐不蠧非設法疏通不可合無仰懇天恩俯如臣等所請將捐納勞績兩項道府以下並鹽務官員停止分發三年其已經捐指保留尚未騐放騐看到省者一律停止至分發佐雜人員候補需時資斧不繼定章本准暫行告假回籍臣等亦擬申明定章諭飭遵照俾得自便而免向隅是否有當謹合詞恭摺具奏伏乞皇上聖鑒敕部施行謹奏奉硃批吏部議奏欽此○○掌浙江道監察御史臣易俊跪奏爲正途人員壅滯請裁滅中額以期逐漸疏通恭摺仰祈聖鑒事竊時至今日流品雜矣官方淆矣登進之閂濫矣筮仕者科甲而外有捐納有勞績捐納勞績兩項其擁擠不足言卽就科甲而論内而翰林非二十年不能開坊部屬中書非十餘年不能得缺外而知縣輪班序補亦非數年内所敢遽期其在壯歲優雋者循資按格或不至終老閒曹然坐困頻年精銳亦銷磨殆盡晚遇者年力就衰人壽幾何能久待乎其故固由於仁途冗雜而亦由於鄉會試中額太寛之所致也則欲遏其流何如淸其源之爲得耶夫朝廷設科之意原以愼於取而急於用爲本取而不用與不取同開國之初佐理需人故各省先後開科解額不嫌其多以備任使及夫承平旣久三年大比取士之數日增雖吏部屢更章程分途並用而員缺祗有此數終不免多所向隅乾隆九年甲子鄉試始十分减一以每科各省舉人共一千二百九十名爲定額迨咸豐以後因各省捐輪助餉復永遠加廣中額較原額幾多十分之二是以挑選各項人員爲數愈多銓補愈難進士之額向無定數自順治以迄道光時皆視補官遲速而爲之增减今則不問有無出路中額之多寡概以人數之多寡爲衡每屆會試取中者分别授官約在三百名以上之譜合十年而計除加科加廣外亦將近千人試思十年中得缺者能有幾乎上乏疏通之術下多觖望之心縱不盡係乎此亦未始不係乎此也臣思各省報効鉅欵非加廣中額誠不足以資激勸然已行之十數次矣嘉惠士林可謂至優極渥擬請嗣後各省鄉試咸豐以後所永廣中額全行裁减以復乾隆年間舊制會試則無論何省均按三十名取中一人如零數在二十名以上者亦取中一人某省人數若干應取中若干統由禮部覈明開列清單於未揭曉以前進呈御覽仍恭候欽定以昭愼重庶名器不至過濫而正途亦可逐漸疏通矣相應請旨飭下禮部妥議施行是否有當謹繕摺具陳伏乞皇上聖鑒謹奏奉旨已錄○○御史易俊片再部屬補缺班次進士出身人員較各項出身爲優惟内閣中書考班與捐班無大區别而進士考班又不如舉人考班每遇缺出一題一選考班相間輪補考班補題缺則用二考取一榜下近來榜下用中書者頗多甲午一科用至五十三人問癸未榜下中書尚有未補缺者以後人數愈多序補愈難京官淸苦内閣爲最此項榜下錄用人員題缺旣與捐班並用又倂入考取一班選缺則不及考取之班又爲大花樣人員所壓本班幾無選期是於清苦之中復有沈滯之慮視部屬未免向隅查舉人考試中書有數年一次有數十年一次者非鄉會試有一定年限可比己丑考取之員現己用過大半擬請於用竣後暫緩五年考試將此項考班應題應選之缺扣歸進士考班補授五年後仍照向章辦理如此一權宜間不過稍展考試之期於捐欵及已經考取之員全無妨礙而榜下中書庶可漸次疏通矣可否飭部議覆施行伏候睿裁謹奏奉旨已錄○○易俊片再州縣身膺民社關繫匪輕臣風聞安徽英山縣知縣尹允照係揚州富室一遊蕩子其尊長不能管束因爲捐納知縣自光緒十八年蒞任英山後積案至四百餘起不問曲直兩造並押令伊戚帳房夏心芝至押所索錢官得八成夏得二成如數者立釋否則不時提責出票則縱差肆擾訊案則堂費不貲下鄉相騐胥役動以百計苦主鄰證受累不堪有東鄉竇姓自縊一案索贓不遂重笞一千八百久押不問古山劉姓因挖石悞傷行人將劉姓押至年餘得銀七百餘兩始准釋放性嗜洋烟好賭與戚友丁幕呼虛喝雉之聲逹於署外又好馳馬一日馬被武姓民牛觸傷勒赔銀三十兩武姓未允卽行收押有外來女子能彈唱踏軟索招入署中流連多日此女遂住城倚官爲勢致釀彭姓命案邑人有尹不死民不生之謡實屬衣冠敗類貽害閭閻應請飭下安徽撫臣福潤查明叅革以除民患而肅官方謹附片具陳伏乞聖鑒謹奏奉旨已錄 
 
 

Page 13

 
 
[光緒二十一年八月十九日京報全錄]  
　　宫門抄○諭旨五道錄前○直督王奏杳覆知縣被叅各欵請旨降補摺○黔學政嚴奏報歲試上游各屬事竣摺○桂撫張奏請准免扣文武微員養廉摺○直督王奏道員丁憂開缺請旨簡放並委員護篆摺○八月十九日吏部翰林院正黄旂值日無引見○庫倫辦事大臣桂斌請訓○印啓謝授通政司副使恩○榮惠請假十日○吏部奏派考試漢廕生派出徐中堂徐郙汪鳴鑾○倉塲奏漕船五日回空○提督衙門奏拿獲盜犯陳廷潰等四名請交刑部○召見軍機桂斌長麟○○直隷總督臣王文韶跪奏爲遵查知縣被叅各欵據實覆陳請旨降補以飭官常恭摺仰祈聖鑒事竊臣承准軍機大臣字寄光緒二十一年四月二十六日奉上諭有人奏直隷蠡縣知縣馬慶麒藉詞軍興勒令莊農捐繳銀兩儻不如數立卽收押又苛派築堤工費遠近騷然盡入私囊所有大小案件無不積壓拖累縱差私押農民彭姓斃命請飭查辦等語著王文韶按照所叅各節確切查明據實覆奏毋稍徇隱原片着鈔給閱看將此諭令知之欽此欽遵當經密札藩臬兩司將馬慶麒先行撤任聽候查辦並委員前往訪查去後兹據布政使司陳寳箴按察使朱靖旬禀稱奉札後當卽檄委卽用知縣譚福泉接署該縣篆務並揀派候補知縣程恩中馳往蠡縣按照原叅各節次第密查嗣據委員訪查明確回省銷差並由該署縣調核案卷先後禀復查原叅蠡縣知縣馬慶麒藉詞軍興勒令幷農捐繳銀兩倘不如數立卽收押一節遵查光緒二十年九月間欽奉諭旨以需餉浩繁飭各省息借商欵由前督臣李鴻章行司通勸遵辦當經馬慶麒邀集紳董籌商辦法由縣城三益官鹽店兌收經理照章給票不假胥吏之手旋據城鄉富商陸續共借銀一萬八千七百五十兩均係自願遵借並無逼勒内惟村鎭公和花店永源錢店各允借銀三百兩始雖意欲抗違旋經紳董勸商亦卽願一體兌繳尚無帶案收押一之事馬慶麒因借有成數禀請示遵奉戸部奏准停止當蒙檄委候補知縣王開運前往蠡縣會同馬慶麒傳集允借各戸到案當堂宣布部文諭令毋庸呈繳並經王開運密詢各商富均稱並無逼勒旋卽禀覆在案合之譚福泉程恩中查覆各禀尚屬相符其無逼勒收押等情似屬可信原奏所叅或卽因村鎭公和永源兩店曾經紳董勸諭傳聞異詞此遵查原叅馬慶麒藉詞軍興逼勒捐銀等事之實在情形也原叅又稱馬慶麒苛派築堤工費遠近騷然盡入私囊一節遵查蠡縣瀦龍河南北兩堤長七十餘里每年春間例修一次由業堤村莊派夫不出夫之村莊按照差徭舊章每應供車一分者攤錢八千文購買樁料約共京錢三千餘串由縣出票差催概交隄工局紳董經收辦理近年河身淤高每遇伏秋大汛該隄决口常三四處七八處不等應出樁料者仍按章攤捐自八千起至十六千止不能再增如有不敷禀請司庫發欵以工代賑此係向來舊章光緒十九年馬慶麒任内决口過多民情困苦均係請發工賑銀堵築並未攤派民間情事二十年漫口適值東征庫欵支絀始按車分攤每車一分派捐京錢十六千文亦係照章交隄工局紳董收辦不敷之欵仍係禀請給發實無向莊農苛派入囊之事亦無久押未釋之人此遵查原叅馬慶麒苛派隄工公欵等事之實在情形也原叅又稱所有大小案件無不積壓拖累縱差私押農民彭姓斃命一節遵查光緒十九年六月間瀦龍河南岸西孟嘗村漫口馬慶麒照章飭派業隄各戸出夫堵築尚有中稔村保長彭慶元抗工不辦以致附近各村效尤比將該保長傳案申飭始帶領數夫赴工搪塞兩日旋各散去復經差拘聚衆毆奪幾釀巨案嗣馬慶麒設法將該保長彭慶元拘案追究主使不認比經管押旋揑造文生齊宗尚等多名赴府呈控查傳並無其人至二十年四月初七日彭慶元在押患病醫治無效旋於初八日因病身故馬慶麒正在扃門考試禀請札委隣封安平縣知縣王錦陽過境騐訊並無别故當塲塡格取結經屍父彭王奇領埋錄供通報有案原奏所稱私押致斃或　此事而傳者指爲私押此外别無押斃彭姓之案馬慶麒於光緒十八年十二月到任至本年五月交缺查其移交後任新舊案件共十餘起或因票傳未至或人證未齊傳訊未結均與月報相符似尚不致過於積壓此遵查原叅馬慶麒大小案件積壓拖累及私押彭姓斃命等事之實在情形也竊查馬慶麒爲人頗知自愛博訪人言其在任時尚無貪汚苛酷情事惟當官辦事時有因循怠緩之失民間以該令聽訟時少結案綦難常相率不復控訴故移交雖止十餘案而譚福泉到任三月斷結之訟幾爲馬慶麒在任兩年之所不及是其積壓於無形而小民因之怨謗者誠恐不免又其所辦隄工雖無侵蝕入已情弊類不能督飭考核瀦龍河岸社公甲隄一叚係該縣最要之工本年四月馬慶麒於隄前作護水埽壩河水消漲卽盡行衝刷無存朱家墳漫口一處計長五十丈已經馬慶麒修築未及兩月卽塌陷低與水平此外南五夫龎各莊等處工程雖費欵或已報竣而有名無實之事不一而足州縣於民事至爲切要苟任其因循廢弛墮壞於冥冥之中後將不可挽救馬慶麒被叅各節雖有未符然於所辦隄工等事實少振作等情禀請察核具奏前來臣覆查馬慶麒在蠡縣任内辦事因循辦工敷衍實不勝州縣之任雖查無貪汚苛酷劣迹亦難稍事姑容相應請旨將同知銜蠡縣知縣馬慶麒開缺以府經歴縣丞降補用示懲儆而觀後效所有遵旨查明知縣被叅各節擬議覆奏緣由是否有當理合恭摺具陳伏乞皇上聖鑒訓示再所遺蠡縣知縣係屬選缺直隷現有應捕人員應請留歸外補又馬慶祺實係馬慶麒原叅麒字誤作祺字合倂聲明謹奏奉硃批另有旨欽此○○貴州學政臣嚴修跪奏爲恭報貴州上游歲試事竣仰祈聖鑒事竊臣荷蒙恩命視學黔中於上年十一月二十九日到任當經奏報在案旋於今年二月初四日出省按試先安順府次興義府附考普安廳次大定府次遵義府附考仁懷廳閏五月十八日回省接試貴陽業經告竣查各屬文風以貴陽大定爲優遵義安順次之興義又次之武則普安廳最爲出色大定遵義技勇較勝餘亦能取進如額臣惟考試之弊莫大於槍替因於童塲嚴誡廪保認眞稽查安順大定兩棚各獲槍替一名發交提調官按例懲辦其餘各棚皆安靜無事貴州承平旣久文教漸開有志之士頗知嚮學惟地處邊瘠士多患貧嗜利偷安在所不免臣於蒞任之初卽頒發告示朂以敦品勵學講求實用各學舉報優行生員量予提升等第以示鼓勵其尤劣者亦卽由學申詳批准褫革臣才識庸陋於作興培養之方未得要領惟有勤加勸導不憚煩言氣質未化者先誘之以讀書根柢較深者卽勉之以致用但冀士子信從或有薄效可期以仰副聖主作人之至意臣本擬七月間出省按試據平越直隸州知州裵良崑禀稱該州地方得雨太遲糧價昂貴各屬士子以艱於旅費公懇轉禀緩至秋成後再行按臨臣以所禀係屬實情當經批准擬俟八九月間卽驰赴下游歲科倂試所有上游歲試情形理合恭摺具陳伏乞皇上聖鑒謹奏奉硃批知道了欽此○○頭品頂戴廣西巡撫臣張聯桂跪奏爲援案懇恩免扣文武微員養廉以示體恤仰祈聖鑒事竊臣前准戸部咨籌餉緊要奏准將光緒二十一年外省文武大小官員養廉核扣三成歸軍餉動用因咨行到粤臣惟時艱財匱籌欵極難部臣議扣養廉實不得已而爲節省之計文職州縣以上武職叅游以上養廉較厚自應遵照核扣至微員末秩祿糈所入事蓄兼資廣西爲邊徼之區僻境窮荒著名瘠苦舟車升斗取給彌窘養廉數本無多辦公已形竭蹶若再核扣三成國帑所省幾何而微員愈形困乏粤地宦况實與内地各省逈别據藩司詳請奏明援案免扣前來臣查係屬實在情形現在陜甘新疆各省先後奏准免扣廣西事同一律所有文職藩臬兩司各首領並各屬佐貳雜職武職都司以下各官三成養廉銀兩懇恩准免核扣以示體恤出片鴻施除咨部外謹會同兩廣總督臣譚鍾麟恭摺具陳伏乞皇上聖鑒訓示謹奏奉硃批着照所請戸部知道欽此○○直隷總督臣王文韶跪奏爲道員丁憂開缺請旨簡放並委員瘘護篆務恭摺仰祈聖鑒事竊據口北道吉順禀稱該道之母庫雅勒氏迎養在署於光緒二十一年七月初六日病故該道係屬親子例應丁憂等情臣查口北道控制邊關統轄一府三廳員缺緊要未便久懸相應請旨簡放以重職守所遺口北道篆務查有宣化府知府李肇南敏練精詳堪以委令暫行兼護除檄飭遵照並飭取吉順丁憂親供另咨部旗外理合恭摺具奏伏乞皇上聖鑒訓示謹奏奉硃批知道了欽此 
 
 

Page 14

 
 
[光緒二十一年八月二十日京報全錄]  
　　宫門抄○諭旨一道錄前○皖撫福奏查覆知縣被叅各欵摺○兼署雲督崧奏擬飭陞任藩臬各員在任候旨摺○又奏請將署縣交部議處片○又奏署補府縣各缺片○八月二十日戸部通政司詹事府正白旗值日無引見○徐中堂等考試漢廕生覆命○廣東總兵申道發到京請安○連印請假十日○兵部奏派武舉覆試之王大臣派出莊王熙敬汪鳴鑾張蔭桓溥善阿克丹文琳鳳鳴○召見軍機敬信申道發○○尚書銜安徽巡撫奴才福潤跪奏爲遵旨查明知縣被叅各欵據實覆陳恭摺仰祈聖鑒事竊奴才承准軍機大臣字寄光緒二十一年閏五月初九日奉上諭有人奏英山縣知縣尹允照莅任後積案至四百餘起兩造倂押令伊戚尤心芷至押所索錢又東鄉竇姓自縊一案濫刑索贓古山劉姓因挖石誤傷行人押至年餘得銀釋放招彈唱女子入署任令倚官爲勢致釀命案請飭查辦等語著福潤按照所叅各節確切查明據實具奏毋稍徇隱原片著鈔給閱看將此諭令知之欽此遵旨寄信前來遵經恭錄行司查照將該縣尹允照先行撤任派員接署一面由司遴委候補知府龔鎭湘馳往密查去後兹據布政使王廉會同署按察使丁峻詳據委員龔鎭湘覆稱奉委後遵卽馳抵該縣不動聲色照被叅各欵逐一嚴密訪查如原叅該員自莅任後積案至肆百餘起不問曲直兩造並押一節查英山民情好訟每屆告期收呈詞多至三四十張少亦一二十張大抵砌詞架控圖告不圖審者居多該員尹允照審理詞訟尚能隨到隨斷隨結惟遇刃告之案控情離奇未免胸無把握間有訊問數堂枝節叢生因而未能斷結或因抗傳不到或有斷後反控統計該員任内似此未結各案約有一百餘起大半積壓有因調核押犯號簿每月收押人犯新收開除自十餘名至五六名不等註載明晣多係被控之人因須傳證覆訊暫行押候亦有審係情虛將原告收押以待質訊者尚無不分曲直兩造幷押之事又原叅令伊戚帳房尤心芷至押所索錢如數者立釋否則不時提責一節尤心芷係揚州人向在尹允照署中管理帳目幷無戚誼且其人尚安詳頗知自愛亦不時常出署業於上年告假回籍旋經尹允照派令伊戚吳姓者經理其事所稱至押所索錢或係傳聞之訛又原叅出票縱差滋擾訊案則堂費不資下鄉相騐胥役動以百計苦主隣證受累不堪一節查該縣每遇命案動輒聚衆閧閙屍廠誣執傷痕挾制官長甚至聳令婦女出頭拚閙尹允照到任之初下鄉相騐隨帶刑仵皂役僅四五人因被屍親人等藉端阻撓逞刁潑賴尹允照呼應不靈幾至不能畢事故以致赴鄉驗屍加派差役數名藉資彈壓連同轎夫挑夫亦不過二十人而止惟所至鄉村聚觀者衆往往百十成群驚擾在所不免該縣差役半多疲玩且畏紳士每遇出票傳案終難依限帶到尹允照比責極嚴逾限不到卽行提案重責若查有需索情弊亦必從嚴革究尚無縱差滋擾情事又原叅東鄉竇姓自縊一案索贓不遂重笞一千八百久押不問一節訪查該縣東鄉並無竇姓其人亦未聞有自縊命案所稱索贓不遂更無證據又原叅古山劉姓因挖石誤傷行人將劉姓押至年餘得銀始准釋放一節查光緒十九年二月間有該縣古磉地地方民人劉潔玉雇工張老蘇等在附近山上挖石堆放山邊因被大雨衝動泥土致石滾落山下將過路之張履本砸傷身死屍親張光崇等投保報經該縣詣騐張光崇等先則倚恃屍親藉命圖賴迨經集證訊明始各俯首無辭分别議擬於是年四月間通詳經前撫臣沈秉成批結完案劉潔玉當時曾經看管旋卽保釋並未押至年餘所稱尹允照得銀釋放查無其事原奏古山山字似係磉字之誤又原叅性嗜洋烟好賭博好馳馬一日馬被伍姓民牛觸傷勒賠未允卽行收押一節查尹允照氣體孱弱素有肝病舊症每遇病發卽吸食洋烟用以療治尚不至因之誤公其署中戚友丁幕本屬無多時逢年節相聚飲博間或有之該員遇有鄉間被盜搶刦或有匪徒潛匿境内一經訪聞立卽騎馬馳往不少停留是以署中蓄養馬匹因牧放在外適與伍姓牛隻相值致被角傷馬匹伍姓自願備價呈繳將馬領回醫治並無勒賠收押一事又原奏有外來女子能彈唱踩輭索招入署内流連多日此女住城倚官爲勢致釀彭姓命案一節該縣地近湖北時有外來客民携帶幼女以繩伎戲術賣藝營生十九年六月間有邵鳳亭來自湖北攜一幼女在英山縣城鄉地方以賣藝逗遛多日尹允照並未招入署内亦未驅逐出境至彭姓命案係彭添恩爲邵鳳亭僱工邵鳳亭因以錢換銀銀色過低不肯退換控縣究追經武舉徐正江調處息事彭添恩疑徐正江有侵蝕情事往向查問彼此口角爭毆彭添氣忿服毒身死案經報縣騐訊通詳批飭六安州提訊按擬詳辦有卷可查核其起釁根由實因銀色低潮所致服毒身死者爲邵鳳亭雇工其非女子倚官爲勢致釀命案尚屬可信該縣民情夙稱難治尹允照平日尚留心吏事大端未有貽誤惟習染未能盡除間有疎忽之處以致人言藉藉以上各欵均經詳細確查採諸輿論衆口一詞似無疑義理合據實禀覆等情由該司等核明轉詳前來奴才密加訪察均與委員所禀大略相同伏查該員尹允照被叅各欵或傳聞異辭查無實據或言過其實事出有因惟州縣職可民牧訟獄爲民命所關乃於詞訟一道不知加意愼重設法淸釐致連年積案多至百有餘起雖係壓擱有因究屬有乖職守相應請旨將英山縣知縣尹允照卽行革職以肅官方除行司嚴飭接署縣將未結各案赶緊審斷分别究結詳銷外所有查明知縣被叅各欵緣由謹恭摺據實覆陳伏乞皇上聖鑒訓示冉叅革遺缺向係分别咨留前次當塗縣知縣葉大烜叅革出缺業經扣留外補今英山縣一缺照章應歸部選合倂聲明謹奏奉硃批另有旨欽此○○雲南巡撫兼署雲貴總督奴才崧蕃跪奏爲擬飭陞任藩臬各員在任候旨恭摺陳明仰祈聖鑒事竊奴才准吏部咨開内閣奉上諭貴州布政使著岑毓寳補授愓壽銘著補授雲南按察使欽此又准咨開奉上諭臨安開廣道員缺著鄒馨蘭補授欽此當經欽遵分别恭錄行知在案查新授貴州布政使岑毓寳雲南按察使　壽銘接奉行知均已循例專摺謝恩籲懇陛見上以備朝廷詢事考言之用下以伸臣子戀主請訓之誠惟嗣接電傳六月初二日奉上諭廣西巡撫著史念袓補授又初三日奉上諭雲南布政使著岑毓寳調補等因欽此現均未接到部文因恩史念祖俟奉部文卽應交卸藩司具摺迎旨北上所遺藩司曁遞遺臬司均需委員署理奴才查岑毓寳湯壽銘均係本省司道陞補本省藩臬擬請先飭各赴陞任在任候旨俾免多一交接轉折查湯壽銘陞補臬司鄒馨蘭陞補臨安開廣道部文現已先後到省自應飭令各赴陞任其調補藩司岑毓寳俟接到部文亦卽先飭赴任除咨部查照外所有擬飭升補藩臬各員在任候旨緣由理合恭摺具陳伏乞皇上聖鑒訓示再雲貴總督係奴才兼署毋庸會銜合倂陳明謹奏奉硃批著照所請欽此○○崧蕃片再州縣爲親民之官人命重案一經據報例應立卽詣驗訊明通報庶幾民無冤抑且免稽延滋弊兹查有補用知州鄧宗裕於前署永平縣任内據縣民王德隆具控弟媳王陳氏因姦毒斃本夫一案並不親詣相騐輒派刑仵往驗迨案經府控猶以兩造供情支離毫無証據屍埋已久未便開檢等情具禀搪塞實屬玩視命案未便姑容現據該管道府揭由藩臬兩司會詳請叅前來奴才覆核無異相應請旨將前署永平縣事補用知州鄧宗裕敕部照例議處以肅吏治而重民命除咨吏部查照外謹附片具陳伏乞聖鑒訓示再雲貴總督係奴才兼署毋庸列銜合倂陳明謹奏奉硃批著照所請該部知道欽此○○崧藩片再署臨安府知府周瑞璧調省遺缺查有實缺東川府知府舒之翹堪以調署又署恩安縣知縣張鴻裔調省遺缺查有卽用知縣花銘才識穩練永平縣知縣李馥撒任遺缺查有補用知縣王福訓年强才裕均堪以署理署河西縣知縣鄭崇敬調省遺缺飭實缺該縣知縣謝懷宣赴任署永善縣知縣丁澤化調省遺缺飭實缺該縣知縣安寳宸回任署定遠縣事准調寍洱縣知縣姜鵬程奉文迴避開缺所遺定遠縣缺查有現署祿勸縣事准補該縣知縣張銓遞遺祿勸縣缺查有准補該縣知縣鄭崇敬均飭赴任據藩臬兩司先後會詳前來除分檄飭遵並寗洱縣缺另行揀員調補外謹附片具陳伏乞聖鑒再雲貴總督係奴才兼署毋庸會銜合倂陳明謹奏奉硃批吏部知道欽此 
 
