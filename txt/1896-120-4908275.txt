# 1896 - 120 - 4908275

 

Page 1

 
 
[珍物待購] [  申報館協振所拜啓]  
　　本舘恊振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲亷泉旣能廣積陰功且可增輝藝圃誠一舉而兩得也　開朱漁珊帖一部高澹游山水一幅天靑緞馬褂料一件 
[治病不可悞信俗說論]  
　　嗟乎病豈易治者哉治病而可輕信俗說乎哉古之名醫殫畢世之研求始敢出而問世製一方劑必使斟酌盡善髮憾無遺用能著手成春沈疴立起然西醫猶多所訾議謂華人不明臟腑之部位氣血之流行以致訛悞良多治病殊嫌隔膜蓋西醫每以剖割屍骸爲要務華人則但憑推測故不及西醫之體騐精詳也然使華人而旣習爲醫果肯研究古書　通融會窮年矹矹推測及於隠微久而久之亦自能識廣見多十不失一奈休今之以醫術餬口者竟一味粗心浮氣不思攻苦埋頭略讀數種淺近之書卽欲懸壺市上亦何怪其專喜敷衍俗說不知探源溯流乎鄙人每見操歧黃業者遇有傷寒之症必紛紛論說自作聰明見兩肋酸痛者謂之揷肋傷寒熱極發狂者謂之走頭傷寒面上浮腫者謂之抱頭傷寒少年貪色者謂之夾陰傷寒殊不知傷寒係熱氣留滯大腸西醫以寒温汁測之其熱由漸而升多至法倫海表一百零六七度苟能熱退病卽霍然何有於揷肋何有於走頭更何有於抱頭夾陰築室道謀誠可謂視人命爲兒戲矣尤可笑者胃中脹悶飲食不進時時噯氣漸致頭暈不寍俗謂之麻皮纒輙以針刺胸間血流襟袖小孩腹脹如鼓糞色靑白此爲胃腸失其功用大約因多食有嬲激性之物而來苟能清理胃腸當不致劇俗謂之曰胡白每就腹上以針挑之呼號之聲慘如屠豕嗟乎治病而可若此鹵莽哉若此鹵莽而謂病有不因之加劇者哉顧此種治法雖病或因之加劇猶未至於害人性命也其有立刻害人性命者則爲今之幼科每見人家新生之孩口中或有白點則謂之曰黃或有腫脹則謂之曰螳螂子必挑之刺之割之以致於死嘗讀吳江徐靈胎先生愼疾芻言曰有造爲螳螂子之說者割開頤肉取出血塊此說起於明末海濱妖婦騙財之法惟蘇松二處盛行割死者甚衆蓋小兒有痰火者吮乳數日必有一二日頤腫厭食名曰妬乳用薄荷朴硝爲末搽一二次卽愈卽不治亦愈所割出之塊或大或小人固信之不知頤肉空虚之處人人有此並非病也不然何以普天下小兒從未有患螳螂子而死者獨蘇松有之耶其說甚明毫無疑義鄙人則以爲西醫謂人口中有六核爲生出口津之用二核在耳後名耳後核二核在頷下名頷下核二核在舌底名舌底核人苟胃中有熱則核必脹大今之螳螂子大抵因小孩襁褓過煖以致積熱上升苟令稍冷卽可告痊誠何必悞信醫言致使掌珠頓失乎至於黃之生在口内者西醫名曰口炎有用　錪三厘甘油二地廉玫瑰水一安士調匀敷之者然亦有簡便之方祗須用硼砂粉一分蜂蜜四分和而敷之其效甚捷想華醫亦必有良方以治此而烏用割爲試思我輩稍或割傷刺損尙覺痛澈心脾小孩柔嫩肌膚烏可經劣醫之刺割忍心害理莫此爲尤矣若夫赤游丹其病因冷熱嬲激而成西醫名曰輕紫皮亦曰玫瑰紅但使時其冷熱而以金粉鋅養等尋常藥粉掺之不難退去乃華人又創爲刀割之說光明七首　劙其膚奏刀未完孩氣已絶嗟乎嗟乎凡在有心人所爲目不忍覩耳不忍聞而爲之痛哭流涕者奈何爲之父母者竟一任此輩無知妄作白白將無辜赤子送入枉死城中耶總之華醫雖極精明尙不及西醫之處處脚踏實地令其治疾猶恐或失之偏若此種僞造俗說之劣醫不特西醫視爲我道中之罪人卽軒歧復生當亦鳴鼓而攻擯之門牆之外者也寄語諸君愼毋悞信 
[本館接奉電音]  
　　昨日午後京師飛電傳來上諭三道敬謹譯登○三月十九日奉上諭廣東高州府知府員缺著惠昌補授欽此同日奉上諭廣東北海鎭總兵員缺著劉邦盛補授欽此同日奉上諭恩祥現巳補授琿春副都統仍著隨同長順帮辦吉林邊務一切事宜欽此 
[郵政奏藁]  
　　光緒二十二年二月初七日戶部謹奏爲遵旨議辦郵政請由海關現設郵遞推廣並與各國聨會以便商民而收利權恭摺仰祈聖鑒事竊臣衙門准署南洋大臣張之洞咨抄擬請設立郵政請飭議章程一片光緒二十一年十二月初三日欽奉電傳諭旨郵政一節業經總署籌議粗有頭緒矣欽此欽遵仰見聖主周卹商旅通志類情之至意查原奏内稱泰西各國郵政重同鐵路特設大臣綜理取資甚微獲利甚鉅權有統一商民並利近來英法美德日本在上海及各口設局實背萬國通例曾經前南洋大臣曾國荃據道員薛福成委員李圭稅務司葛顯禮等往復條議咨由總理衙門飭總稅務司赫德詳議謂此舉裕國便民爲辦得到之事至稅關所辦郵遞因與國家所設體制不同故推廣每多窒碍現復與葛顯禮面加籌議知其情形熟悉各關稅務司熟諳辦法者當亦不乏請飭總理衙門轉飭赫德妥議章程開辦卽推行沿江沿海各省及内地水陸各路務令各國將所設信局全撤並與各國聨會彼此傳遞文函等語臣等查光緒二年間赫德因議滇案請設送信官局爲郵政發端之始經臣衙門函商北洋大臣李鴻章於四年間覆稱擬開設京城天津烟臺牛莊上海五處略仿泰西郵政辦法交赫德管理嗣因各國紛紛在上海曁各口設立郵局慮佔華民生計九年間德國使臣巴蘭德來請派員赴會十一年曾國荃咨稱州同李圭條陳郵政利益各節並據寗海關稅務司葛顯禮申稱香港英監督有願將上海英局攺歸華關自辦之語經臣衙門先後飭據江海關道總稅務司籌議咨行南北洋大臣查核十六年三月劄行赫德以所擬辦法旣於民局無損卽就通商各口推廣辦理擬俟辦有規模再行請旨定設此該大臣張之洞所稱各稅關試辦郵遞之權輿也臣等復查寍海江海各關道來禀每謂稅關郵局未經奏定外人得以藉口十八年冬赫德亦以數年來創辦艱難若再不奏請設立官郵政局恐將另生枝節十九年五月迭接李鴻章劉坤一咨據江海關道聶緝槼禀稱上海英美工部局現議增設各口信局異日中國再議推廣必更維難各等語是原奏所稱體制不同推廣每虞窒碍誠爲洞見癥結之論至各國通行歲收鉅帑一節考泰西郵政自乾隆初年普國始議代民經理統以大臣位齊卿貳各國以爲上下交便仿而效之光緒十九年葛顯禮呈送萬國郵政條例聨約者六十餘國大端以先購圖記紙黏貼信面送局以抵信資其費每封口信重五錢者取銀四分道遠酌加其取資旣微又有定期而無遺拆百貨騰跌萬里起居隨時徑達至有事時並可查禁敵國私函誠如原奏所稱權有統一爲利商利民卽以利國之要政也又查十八年以來美國一國郵局清單一歲所收銀圓至六二四兆二十萬 
 
 

Page 2

 
 
九千四百九十圓之多張之洞所舉英國收數當中銀三四千萬兩尙係約略之辭利侔鐵路誠爲不虚且西國郵政與電局相輔以火車輪船爲遞送近年法國設立公司輪船十艘通名曰信船遇口停泊信包未到不得開碇其鄭重如此中國工商旅居新舊金山檀香山新加坡檳榔嶼古巴秘魯者不下數百萬人據李圭禀稱該工等有一紙家書十年不達者緣郵會有扣阻無約國文函之例也中國郵政若行卽以獲資置備輪船出洋藉遞信以流通商貨其挽回利權所關尤鉅臣等博訪周諮知爲當務之急爰於十九年劄飭赫德詳加討論是否確於小民生計無碍上年六月至十二月復與該總稅務司面商屢屢先後據其遞到四項章程計四十四欵臣等詳加披閱大致厘然自應及時開辦應請旨勅下臣衙門轉飭總稅務司赫德專司其事仍由臣衙門總其成略如各口新關規制卽照赫德現擬章程定期開辦應製單紙亦由赫德一手經理遇有應行酌攺增添之處隨時呈由臣衙門核定務期有利無弊至赫德呈内稱萬國聨約郵政公會係在端士國應備照會寄由出使大臣轉交該國執政大臣爲入會之據自可援萬國通例轉告各國將在華所設信局一律撤回按咸豐八年俄約光緒十三年法約本載明兩國公文信件互相遞送中國旣經入會各國當無從藉口以上所議如蒙兪允卽由臣衙門欽遵分别咨照劄飭辦理俟辦有頭緒卽推行内地水陸各路尅期興辦一面咨行沿江沿海及内地各直省將軍督撫知照屆期卽將簡要辦法飭地方州縣曉諭商民咸知利便凡有民局仍舊開設不奪小民之利並准赴官局報明領單照章帮同遞送期與各電局相爲表裏其江海輪船及將來鐵路所通處所應如何交寄文信由該總稅務司與各該局員會商辦理官郵政局歲入曁開支欵目由總稅務司按結申報臣衙門彚核奏報所有遵議推廣海關郵遞開設官局並與各國聨會各緣由理合專摺具陳赫德所擬章程數欵另具單恭呈御覆伏乞皇上聖鑒訓示謹奏 
[火藥被竊]  
　　姑蘇訪事人來書云太湖水師後營向在葑門外陳墓鎭駐紥卽前留防新質營也有火藥數百桶寄存於本鎭某道院之後殿近忽失去百數十桶營官劉守戎查得係本營親兵所竊大半售於用直鎭餘皆銷在本鎭某某等鋪本月初九日已將各鋪主拘到訊究吊回二三十桶餘外尙無著落 
[五馬遙臨]  
　　松江采訪友人云新任松江府陳太守將次接篆履新本月十六日清晨華婁兩縣宰乘官舫至得勝港東抵閔行迎迓至晚太守泊舟大張涇翌晨排道登岸繞出四牌樓等處迤邐進東門暫假試院爲行館至午刻命駕至府署望闕行三跪九叩禮謝恩任事其銜片有癸酉科優貢癸酉科舉人大挑二等丙戌科進士朝考一等賜進士出身翰林院庶吉士己丑散館一等翰林院編修咸安宫教習本衙門撰文江蘇特用府正堂署理松江府正堂之類 
[華婁縣試告蕆]  
　　松江采訪友人云華婁縣試事宜前已迭登於報本月十五日兩邑尊各傳前列二十名入署特覆十六日頒發正案榜示照墻計華亭共取二百七十六名婁縣三百四十七名兹將前列諸君姓氏照錄左方華亭周紹康張廷荃蔡樹蘐孫家相王淇顧永澂雷瑊宋樹藩胡毓臺廖傳書莊驥黃嘉脩施開文馬駿姜保華顧增耀耿善勛趙駿昌楊煦春張端瀛婁縣侯功偉褚士謙嚴天貴胡昶陸祥雯金郁蓀馬寳瑩唐維賢余人鏡葉宗蘢唐文鰲陳醉經王開甲張錫鬯姚膺福龔銘德吳爾壽陸文鑑宋文兪廷堯 
[靑浦縣試紀事]  
　　昨有友人致函本館云靑邑尊舉行縣試正塲首題百官之富得其門者未冠則以學文子夏曰賢賢通塲次題賢者而後樂此詩題賦得一看郊原浩蕩春得春字初覆四書題今日之受是至孟子曰皆是也經題吉甫作誦穆如清風詩題遺未抄錄二覆文題可知也至周因於殷禮賦題魚苗初上細如鍼賦以題爲韵試帖題遺未抄錄雜作題曾子三省顔淵四勿七律二首終覆題末也財者句覆之可也貧而無謟節取之各作一講首塲案前列十名沈培源郭慶鏞沈鵬振許復道李家驥高藴輝吳有聲張純慈茅承基姚文江初覆沈鵬振吳有聲諸侯光孔慶齡沈培源郭慶鏞戴保仁李春粲許藻才熊宗佑二覆沈鵬振孔慶齡沈培源李春粲吳有聲熊宗佑諸侯光郭慶鏞高藴輝許藻才終覆孔慶齡沈培源沈鵬振諸侯光郭慶鏞熊宗佑吳有聲高藴輝許藻才李春粲 
[北通州近聞]  
　　據訪事友魚箋云城北三十里孤山廟於三月初一日大闢寺門屆期行香辦會者不遠數十里而來山下並演戲一臺任人觀望殊覺熱閙○城南大辛莊某姓父女二人耕種過活女已及笄尙未字人前夜有賊數人破門入室欲汚女女捨命不從賊怒將女兩腿劈爲兩半女父欲持物擊賊又被鎗斃父女同時遇害眞罕聞也○經紀頭役由倉庫領出布價銀兩前往馬莊採買袋布刻下頭批二批陸續到齊一俟倉憲巡回卽請查騐發縫○倉塲特郎廖仲帥擇於三月十七日出巡祥仁帥三月十九日出巡○裏河五閘排造弔船十五隻刻下一律造齊聽候查騐下河以備轉運漕糧 
[巴山話雨]  
　　重慶訪事人函云法國領事官哈君早到渝城卽在船上船泊太平門外現就城内五福宫側租得卓家花園作爲公寓一俟修理完竣卽行喬遷○官塲擬設紡紗公司現由省委前署成都府唐太守承烈總辦局中事務業已來渝在白象街招商局側賃得一院作爲該公司辦公之所三月初一日業已開張現擬招商集股氣局堂皇各官咸往道賀○十八梯有甲乙互毆甲拳足齊施乙被踢而倒登時殞命甲卽潛逃不知去向經縣尊諸騐明確飭差嚴拿並將在側附和之人一并拘案惟正犯尙在法網之外也○日本珍田總領事來渝已閱二月與地方官辯論一切尙未就緒惟將王家沱租界指定闊八十丈長四百丈暫時不買不修俟將來人多冉行定奪是租界雖定如未定也珍田君因難久待乃勉强畫押於二月下浣由渝起程東下回上海本任聞日本已已另派有駐渝領事矣 
[棲霞山色]  
　　金陵訪事人函云六合人某甲以販牛爲業日前由省販牛一頭遄返六邑翌晨忽傳噩耗悉是日甲行至六合縣距城不遠之某村落間時天色向　意欲趲程叱牛速行牛若解其置之死地也者却步不肯前鞭之亦忍顧甲廼效介葛盧會牛以意牛知不殺遂聽驅走如故愈走愈近計距宰坊僅五六里甲喝言孽畜作怪爾爾兹已到此地寢皮食肉頃刻間事耳牛聞聲立卽怒躍而前奮其兩角之武横衝直撞中奔牛亦奔倉猝之闋竟被撞倒於土牆邊以角觸其腹腸胃溢出牛復往返踐踏肢體糜爛牛見甲已死亦以頭向枯樹上撞擊腦裂而斃地甲聞此事入城禀請邑尊親臨相騐鄉人聚觀者如堵牆騐明實係因牛傷命邑尊判令屍屬領回棺殮牛亦著交地甲埋瘞不准貨其皮角因念天地有好生之德故凡在血氣之偷無不貪生而惡死况牛猶人性又誰肯甘心飲刃視死如歸而無絲毫觳觫哉甲之販牛久已視砧上肉爲利藪矣而不知冥冥中已有以奪其魄也罪惡貫盈於牛乎何尤○金陵省城五方雜處人類不齊目下拐匪又潛來溷跡其間以致失落幼孩之事日有所聞全福巷某姓家一孩年約八九齡前日偶立門首嬉耍頃刻間喚之已失所在詢諸鄰右戚黨蹤跡杳然隨鳴鑼四下尋訪遍寫招帖粘貼通衢書明身穿靑布棉袍黑布背心面白耳墜金鐘一只等語擾攘三日音信全無孩家中晝夜哀哭無以爲計因禀官叩請緝獲拐匪官亦允准飭役跴緝然鴻飛冥冥究未識果能弋獲否耳 
[瓊花艶影]  
　　前報紀江都縣葛大令於某日赴蘇垣公幹兹得揚州采訪友人來書云大令此行緣淮安府屬清河縣有要案一起訊結後過府解司勘轉定擬不料犯人當臬署過堂時忽爾翻供吳廣涵廉訪查此案係大令署清河任内訊取供招未結移交原審官例不能置身事外故特調往覆訊大令至省連訊數次犯人仍狡展不承廉訪遂飭天令先回將此案交長解差役解回原縣並遴委某大令前往會訂印官推鞫　令因於本月初八日回揚州洎犯人過境大令復加派差役小心護解○前兩廣總督李小荃制軍行抵揚州遍拜本城紳宦各紳亦以禮報謁 
 
 

Page 3

 
 
本月初五日兩淮運司江都轉設筵小金山請制軍赴宴簉座者爲張丹叔中丞何子巖觀察賓主東南極爲歡洽初九日中丞又於本宅設筵招讌制軍欣然命駕而往肴芬酒冽雄辯高談直至四下鐘時始盡歡而散○新授淮南監掣同知金司馬福新躬往白門謁見督鹽憲劉峴帥旋卽回至揚州本月初五日赴運轅禀辭赴十二圩涓吉初七日接篆任事 
[糜臺春眺]  
　　姑蘇采訪友人云本月十四日江蘇臬司吳廣涵廉訪提訊各案内有女尼一口身帶刑具連姦夫某甲押解過堂聞之解差云此尼係寳山縣人自幼披薙爲某菴住持雖蓮座久皈時覺花心暗動燈前月下每與同里某甲結歡喜緣海誓山盟情逾膠漆近竟商略偕遁匿跡甲家居然伉儷其母某氏自女遁入空門後恒至菴中探望一日忽失女之所在偵騎四出音信杳然旣而訪悉情由忿火中燒親往尋覔尼一見母至卽入密室深藏甲非但不承反作山膏之罵甲母又從而附和之勢將用武氏愈思愈忿自盡甲家鄰人以人命關天報知地甲地甲不敢隠匿投縣禀陳縣主詣騐之餘飭將甲及尼帶回收禁旋備文解省請勘經蘇州府發審局迭次研訊供詞符合及廉訪親加推鞫知案無遁飾喝令當堂畫押仍飭分别監禁以待擬辦○海州人繆某假寓三多巷某客棧同棧有金陵人馬文卿者年甫二十餘專以招搖撞騙爲事偵知繆因案投臬轅控告遂向之自媒謂僕與臬署幕友王姓爲莫逆交今與君萍水相逢若有所求當爲關說繆喜出望外諄托再三馬卽大搖大擺而去移時返曰王姓初猶見却弟掉三寸不爛舌諄諄說項始得允從惟須以銀蚨六百枚爲壽若祗圖批准則二十圓足矣繆信以爲眞先付八圓餘約批准後再奉不料越日批語懸出大加駁斥繆駭甚急向馬理說馬無詞以對只得如數歸還事爲臬司吳廣涵謙訪所聞大發雷霆立飭差役將馬拘案親自升堂提訊喝令笞臀二百下掌頰八十下發吳縣刑房管押此本月十四日事也○省垣遵李傅相所訂馬關之約開埠通商大吏以利源外溢爲憂先就盤門外靑陽地起造商務公司及機器繅絲等局是役也所需工匠皆招自寗波目下水木二項工人約計己有五六百名之數本月十四日午後木工某甲閒行至城根保甲局前適有營勇某乙迎面而來不知因何啓釁始則唇鎗舌劍繼竟拳往脚來毆鬥逾時甲勢將敗北乙更號召黨羽助之揮拳甲大受厥虧雞肋幾爲之折旋匍匐至吳門橋上舉手狂呼霎時間水木工人七八十名蜂擁而來乙見勢不佳飛步向城中逃逸甫及闉已被甲黨追上扭住髮辮按倒塵埃中拳如雨下旋又曳過吳門橋俄見司事二人極力赶上諒必爲之排難解紛也 
[上海官塲紀事]  
　　本城保甲總巡前由黃幼農觀察暫委南關委員鍾明府辦理現聞江蘇藩司鄧小赤方伯札委候補縣張明府來申接辦意者鍾明府其另有差委乎○英界讞員屠興之别駕奉道憲札委兼辦洋務局提調差昨晨十點鐘時上海縣黃愛棠大令命駕出城至英公廨道賀别駕殷勤欵接茗話移時○昨日江海關道轅牌示定於本月二十二日換戴凉帽 
[書院課題彚紀]  
　　前日浦東三林書院開課生文題曾子曰君子以文會友以友輔仁童文題得天下英才而教育之詩題賦得别開芳墅隔塵凡得芳字同日龍門書院續甄别投考文生題爲中外各教異同得失辨 
[輪船失事餘聞]  
　　安和輪船被牛莊輪船撞沈前已兩登於報兹悉安徽某州尊之公子近在七十二沽間納名妓徐文仙爲妾文仙以父母在滬泥公子偕來一别僑住四馬路會香里十七日帶同家丁乘安和回省竟罹是厄家丁遇救得生屢欲投繯自盡經人勸阻迄今尙涕泗交頤有徐某者向居法界是日欲至金陵已將行李運至安和後見人數過多攺附鴻安公司某輪船前去寄居山家園之某甲近患瘋癱不能生理因率其眷口乘安和回籍失事時男女五口均漂没無存惟申適抱住衣包得遇某輪船救起然已無家可歸矣慘哉 
[醉人自刎]  
　　本城道前街居民阿祥輿夫也素喜杯中物每飲必醉昨晨正在醉鄉深處突取尖刀向喉間自刎以致鮮血迸流施救不及而斃旋由其兄爲之棺殮嘻異哉是何故也 
[英界公堂瑣案]  
　　前日積竊張玉亭在某處行竊得贓携至租界中某押店質錢適爲包探孔阿才所見查詢失主支吾以對昨晨解案請訊張供稱小的係浦東人不敢在大老爺治下行竊所有贓物竊自城中及南市失主已記憶不清矣正在訊問間汛捕魏德之夥役某甲持巡防局員孫鼐名片請將張帶回辦理屠别駕將情商諸單繙譯官然後將張及贓物交該捕夥役帶去○包探顧阿六禀稱積竊孫阿茂前曾犯案送請大老爺懲辦昨又在某茶肆竊得銅面盆三具適經小的所見拘請究懲孫供稱小的係本邑人失業無聊不得巳而作此暗昧之事别駕判令笞責二百板○包探石金榮禀稱小的查得邵阿林王星敖二人私造燮昌自來火廠發給工值之籌意圖混用業已吊到一百餘枝中有一半未加髹漆今特送案請究燮昌主人葉成忠遣夥某甲投案請將邵王嚴加懲辦以儆效尤邵供稱此籌係王所製與小的並不相干王供稱邵阿林起意僞製錢籌小的惟爲之蓋印略得工資而巳昨日包探拘獲時邵囑小的承認俾彼脫身事外石探又禀稱小的查得此種私籌實是邵王二人同製其中邵係爲首之人别駕判令各笞責二百板邵枷號一月王枷號半月發往爕昌自來火廠前示衆○包探張阿五禀稱趙茂乾在裕晉紡紗廠當小工昨日竊取廠中鐵鎖一具由小的緝獲人贓送究趙供稱小的係本邑人見鐵鎖遺棄於地因之拾取别駕判令笞責五十板○包探石金榮禀稱粤東人陸阿福竊取同鄉人黃阿茂家綢衣二件質錢使用兹經小的緝獲吊出原贓送請究辦黃投案領贓陸供稱小的與黃爲友借錢不還無奈竊衣别駕判令笞責一百板贓給還失主○包探張阿五禀稱賊犯程玉生屢經大老爺懲辦昨又竊取陸仁生家錫燭臺一對棉夾衣數件兹由小的拘獲送請究懲陸投案領贓程供稱小的係浦東人行竊該死惟乞施恩别駕判令笞責一百板管押兩月○包探范進才禀稱劉阿四張阿大二小工串竊怡和馬頭所泊某輪船上棉紗十六捆分售與顧桂堂劉阿關何阿分等家顧前曾收賀賊贓經大老爺判罰今特一倂拘送請究劉張同供稱小的二人係江北某某等縣人自知不合尙祈法網稍寛顧劉何同求恩典别駕判令將劉張各笞責一百板管押兩禮拜顧罰洋銀二圓劉何各罰一圓○十號西捕解柯和尙至案禀稱此人於夜深時潛入洋人尊姓家竊取花盆兩枚經細崽范阿生拘獲送請究懲范訴稱柯本在鄰居某洋人家當園丁不知如何至小的主人家竊物柯供稱有人向小的借花盆是以暫時取用别駕判令管押三日 
[法公堂瑣案]  
　　法領事公署役人王隆金在廣大酒店與流氓蔡阿毛等爭毆擊破頭顱經鄭大令提訊枷示責懲嗣經捕房查得尙有流氓翻水海大亦在塲毆擊適因犯案禁押城内保甲總局當經大令函致鍾守伯明府請將海大歸案訊辦旋因王隆金執定爲首行兇係探夥沈長林上前扭其髮辮喝令衆流氓毆擊前日法領事由漢口回滬卽飭捕頭將沈長林拘押捕房翌日命將在押之蔡阿毛翻沙海大及廣大酒保熊寳英並探夥沈長林等八人一并帶至公署由領事繙譯隔别研訊仍令帶回捕房昨禮拜六堂期解請鄭大令祁繙譯會訊王隆金傷未痊由醫院投案聲稱餘人均不認識惟沈長林首先動手將小的髮辮扭住喝令衆人毆擊打破頭顱求請重辦海大供當時與蔡阿毛等六人在廣大酒店與王口角爭毆惟陸榮泉張金生並未動手餘人皆當下始認識亦不知姓名大令問熊寳英陸張二人究竟是否在塲熊供實不在塲大令謂爾前後供詞不合顯見不實不盡蔡阿毛供與海大四人共飲尙有二人亦不認識陸張同供並不動手沈供見伊等打破頭顱喚捕帮同拘拿王隆金執定沈首先動手拉住髮辮大令與祁繙譯會判謂沈長林身充探夥不應與流氓聚飲滋事著押候枷號兩月重笞四百板海大枷號一月責二百板熊寳英枷號一月責一百板期滿再行發落王隆金仍回醫院養傷王叩謝而退○車寓主陳羅君借車夫劉明祥禀稱本月十七日有車客遺失皮夾内有洋銀一元二角送入捕房待失主認領洪福林陳寳明以此意外之財硬欲分用在新北門外城河浜拉住兇毆同黨有 
 
 

Page 4

 
 
五六人幸爲巡街捕將洪陳拘住送案洪福林稱向在南市糖捐局執役現開車寓並未向伊分用陳寳明供打架之人當卽逃散小的並不動手大令謂遺失之物送入捕房並無不合著將硬欲分用之洪福林陳寳明押候各責二百板原告斥退○包探禀稱丁　卿卽金長卿前因竊某茶館錢六千餘文當塲捉獲解經大老爺責懲從寛斥釋前日又至李潘氏殷陳氏兩家竊取脚爐衣服傳同失主解案請訊大令以該竊怙惡不焌著押候枷號一月責一百板期滿送縣遞回山陰原籍○顧尙星控車夫陸阿狗誘領弟媳孀婦顧朱氏藏匿十六鋪陸桂廷家經大令飭陸具限二日内將陸阿狗顧朱氏陸雪村等交案阿狗昨已到案供稱顧朱氏由陸雪村領出由陸桂廷家轉至小的家内現在不肯來滬大令謂爾不應誘領孀婦家住何處供川沙頭甲地名陸家宅地保名楊裕卿大令著押候移提陸又供雪村等現自投案明日可到大令命押候到時再核○丁丹陽控縫工王阿三竊物潛逃一案經大令訊供押候提到莫阿有再核兹王在押日久昨日堂期丁偕莊清杏投案遞禀聲稱王已挽人調處求准銷案大令以兩造現已講明准其銷案王阿三候帶案開釋○包探禀稱竊賊姜來富在江天輪船竊搭客衣包物件當塲拘獲贓已交還將姜解案請辦姜來富供向在杭州當勇因母親病故告假來滬擬回安徽歙縣本籍大令著押候笞責一百板送縣遞解○中和棧茶房顧友廷持林啓翔禀帖投求銷案大令謂原告不到爾何得冒昧率請顧稱小的在福來棧爲茶房由客人命爲代遞大令斥退著原告自行投案候示○竊犯李富廷經大令訊供枷責兹已滿期昨日命帶案送縣遞回湖南長沙縣原籍 
[美界捕房瑣事]  
　　好捕頭於西歴五月一號調至虹口辦公已登昨報昨晨傳通班探捕齊集寫字房諭話大旨謂虹口素多流氓拆梢打架無日無之爾等須嚴行查緝至於安分良民不得恃勢欺凌各探捕均唯唯而退○前日有年约诂址歲左右之男屍一具隨潮浮至浦江經某杉板船帶至虹口新記浜抛露於同文書局後面岸側已閱一週無人認領經四百三十七號走街捕報知捕房想須傳地保料理也○積竊麻皮丁屢次犯竊經英廨判令遞解鎭江原籍黎副捕頭卽派包探押上安和輪船致遭是刼並有丁夥劉光裕同行亦赴海窟刻聞丁之家屬已到雇人打撈屍身矣○積竊周和尙由蘇州河某木輪船上竊取棉被一案經包探石金榮查獲原贓尙未付質窩藏在天后宫後面莫阿寳屋内石據情告知捕頭前往將原贓起出復搜得當票一百餘紙遂將莫一倂拿解捕房押候送英公堂究辦○粤人彭阿炳賃居天潼路靑雲里第一百十二號屋内前晚被梁上君子撬門直入臥室將所有金銀手飾捲取一空彭於昨晨開繕失單投報捕房○百老匯路第四十八號門牌金姓家前晚失於閉門迨一家都入睡鄉卽有妙手空空兒溷入竊取報時鐘錫燭臺衣服等物亦於昨晨投告捕房 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者本邑浦東人王子香偕同妻父沈鴻源探蟻棍沈益謙誘拐伊已故妻　沈德榮之妻沈孫氏藏匿英租界泥城橋畔向領不放反糾同川沙二圖地保沈學書毆傷並搜去洋銀糧串田單等物黃大令騐視傷痕屬實諭候提齊人証訊理兹王復投案催提大令　如所請飭差分别往英公廨並川沙廳兩處移提兩沈並孫氏訊究○孀婦周王氏探夫弟婦朱氏掯贖所抵房屋黃大令准詞飭提人証於前晚倩帮審委員曹明府升坐花廳提訊周王氏訴稱小婦人年六十有一光緒十年兒子達生適有急需將住屋三間抵與朱氏計錢一百千文至光緒十六年兒子病故小婦人度日艱難又向朱氏借錢一百千文並未立據上年四月小婦人備齊本錢邀同夫族弟周志雲地保徐良波往贖朱氏一味推諉掯留經從叔周子情調勸貼洋銀二十圓囑小婦人出一百三十圓向之贖取朱氏仍不允從不得已呈求訊斷朱氏供稱小婦人年四十有四丈夫周小洲已於光緒十七年病故所抵之屋計地九分八厘本應各分一半此次周王氏强欲照原價贖回小婦人因利息未清是以不允其子周嘉嘉供詞相同徐保禀稱千年前伊等抵借之事小的不知底細志雲所供情節與兩造符合明府判令朱氏遵照周子情所勸如數放贖不可固執兩　遵斷具　而退 
[英廨晚堂瑣案]  
　　邵馥階扭控黃浩如借銀不還向索圖賴屠别駕於前日晚堂提訊邵訴稱小的向在治下開設恊生昌綢莊黃開設廣順祥竹布莊光緒十九年以銀禀二紙抵借現銀三千兩除陸續收過外尙欠六百餘兩迭經催取始終延約邇來黃心存叵測將廣順祥牌號攺爲廣德祥囑其胞弟黃甲經理意欲收拾行李遄返廣東是以扭案求究訴畢又呈往來清帳一本黃供稱小的係粤東海陽縣人前開廣順祥竹布莊曾以銀票二紙向邵抵借現銀三千兩旣而邵糾令小的在新閘股開怡元洋廣貨號邵用虧銀二千餘兩連小的陸續付過數百兩照算早已還清向索銀票據稱已因失愼焚燬如果將來檢出作爲廢紙小的深信其言不與計較詎料邵忽借端誣控且小的與邵往來帳目尙未結算明白别駕諭令將黃交的實人保出著兩造各倩公正人將帳目核算明白禀候核斷並諭黃曰爾交保出外後須赶緊向邵料理倘私自回去　著爾胞弟還銀○鴇兒陳楊氏扭成衣匠韓阿松至公堂訴稱小婦人家有寄女秀珍婢女寳珍俱被韓誘藏向之根追支吾以對不得已邀同見証人吳沈氏扭請　究前晚别駕研訊之下楊陳氏訴艢小婦人原籍揚州江都縣隨丈夫來滬開設京貨店邇來丈夫患病臥牀小婦人因依女婿王裕三度日秀珍寳珍均年已及笄上年秋間雇韓在家縫製衣服韓暗與秀珍有私其時小婦人尙未察及至今年正月十五日又雇韓在家工作二十五日清晨七點鐘許秀珍寳珍突然失去詢之傭婦吳沈氏言秀珍與韓私通已久此次實被韓誘藏小婦人急向韓根追韓竟一味支吾因偕吳沈氏扭求追究韓供稱小的係長洲縣人年二十有九上年七月寳和里野鷄倡館鴇兒陳楊氏招小的至家縫衣未及數日卽完工辭歇今正又來招往做工二十五日清晨七點鐘時伊家失去所買倡婦二口卽誣指小的誘騙藏匿小的與之力辯竟不由分說暗唆吳沈氏硬作見証平空誣指求大老爺明察吳沈氏稱小婦人係蘇州人前在寳和里陳楊氏野鷄偪館爲傭確見韓與秀珍寳珍有私此次走失是否伊拐小婦人並不知情别駕以所控無憑不予准理 
[上海北市絲業會館籌賑公所施少欽經收順直河南山東湖南賑捐二月廿五至三十第四千五百三十九至一百五十二次清單]  
　　廿五日杭州萬承志堂百不能齋主人祈合家老幼平安居者行皆大吉祥洋五十元婁塘鎭蔣求四季平安劉河鎭陸求母病愈各一元新塘市周求母平安二角○電報局來靈寳縣王印庶香汴平銀八十兩汪梅奚何葆生各汴平銀五十兩長葛縣汴平銀三十一兩郾城縣汴平銀二十七兩知許州劉汴平銀二十四兩願學西印齋汴平銀二十三兩鹿邑各集鹽店汴平銀二十兩鹿邑分局慶昌店各汴平銀十六兩臨頴絲魯汴平銀十四兩宿州營千把外額兵丁共汴平銀十四兩滋德堂王春曉堂彭溥泰興陳庚白四戶各汴平銀十二兩端本堂冠恕堂張臨頴縣　店朱㬅伯王遵周五戶各汴平銀十兩許州訓導李平遠堂鄭三祝堂鹿邑隆盛典夏枬生周子紱六戶各汴平銀八兩張鶴亭馬仁卿許幼笙善守齋四戶各汴平銀六兩分許州候補知縣王藍朗亭陳見三　坦原譚慶懐五戶各汴平銀四兩靈寳縣王又勸蘭蕙堂吳清泰文天保堂顧蔚盛長藍蘭翁馬愼齋大德恆晋益恆于綬宸同心堂鄭子固李小坪朗允臣王叔　緯善甫劉午峯吳雲山十八戶各汴平銀二兩咸泰恆義豐永蘇杏堂曉安帳房衆捐申平屠宜吉七戶各汴平銀一兩龔淡人濟平銀四十兩恩縣潘印民表庫平銀十兩濟寗電報局楊印樂庭湘平銀二十兩統帶濟靖等營陳印勛臣湘平銀十兩帮帶親軍馬隊何印得勝帮帶濟字後營李印榮枝帮帶靖字營葛印國春帮帶濟康中營米印耀山　戶各湘平銀二兩親軍馬隊左翼哨官王印殿元濟字後營中哨哨官劉印廣興濟字後營左哨喧官陳印孝全濟字後營右哨哨官李印奉珍濟字後營後哨哨官王印長星靖字營左哨哨官許印振海靖字營右硝哨官李印奉選靖字營後哨哨官畢印成全濟康中營前哨哨官國印萬清濟康中營後哨哨官趙印廣勝濟康中營左哨哨官宋印清泰濟康中營右哨哨官常印玉清十二戶各湘平銀一兩袞繡齋曹縣電局洋二元張鴻鼎李文治潘錦一三戶各洋一元九思堂大錢二千文合洋二元台莊電局徐秋軒大錢一千文合洋一元厚啓堂傅錢十千文福慶相鹽總局錢五千文謙益豫錢四千文阿城電局大錢三千文杜象五秦季和姜鐵臣趙潤餘堂寳讓堂吳五戶各大錢二千文　口鹽局臨渙鹽局五鋪鹽局弓鹽局新興鹽局龍山鹽局曹市鹽局南坪鹽局湖溝鹽局大店鹽局蒿溝鹽局時村鹽局夾溝鹽局符難鹽局績學堂胡種德堂王素心堂葉思敬堂元永豐合聚星堂十戶各錢一千文慶德堂德祥錢恆泰昌三略堂黃四戶各錢五百文愼思堂牛四知堂楊三槐堂王福善堂孫藜照堂劉敬畏姚敬止堂朱三義堂汪述古堂錢厚稙堂沈天水堂趙九思堂李楊永元姚清賢司延齡高歧山趙連元張光宗王彦焦學三于近海張敬軒劉登峯孫貽謀穆蓉梧劉守訓武繩祖李復周姬守周岳齋吳毅亭葛伯春韓仰愈邵師弼德順店福盛允萬寳樓裕豐永隆會和公信永天和號人和號文聚號廣成恊四十四戶各錢三百文劉厚培錢二百五十文劉長修陳德長福盛糧店雙盛號四戶各錢二百文同德昌復興號三合成三戶各錢一百文濟寗衞姚子鈞李宛民各京錢二十千文曹經之京錢二千文公和漆店永聚漆店振興漆店三戶各京錢一千文共一百七十九戶合元八百十一兩二錢四分二厘○廿六日浙西悟因氏六旬初度追薦先嚴慈禮懺　移助洋一百元松江懐德堂顧因去歲家中病愈完願四十元揚州朱桂馨二十元南屏葉十元無錫達源莊不書名五元太倉繆季豐募無名姓洋一元又不得名錢六百文知遇生錢五百文無名姓錢一百文○廿七日黎陳氏洋三十元無名氏銅洋十七元無名氏洋二十元徐宣記保産平安四元又保身四元槐蔭主士求産婦平安四元○廿九日太倉童馥堂募恆記求肝氣速愈洋二元○三十日無名氏一元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
