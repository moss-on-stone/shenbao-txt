# 1900 - 343 - 4909940

 

Page 1

 
 
[售書濟急] [  申報館協振所啓]  
鹽城陳惕菴孝廉玉樹文章品詣冠絶時流生平著述極富其毛詩異文箋十卷已由前國子監祭酒王益吾先生刊入南菁書院叢書中海内士林莫不珍若球璧兹又刊成所著詩古文辭十卷爲後樂堂集其識見則聛聣古今其議論則融洽中外誠當世之通儒近今之傑士也日前特寄來百部囑售資捐入濟急善會每部五册取値六角凡在儒林諒必以先覩爲快也 
[氣球爲行軍要物諭]  
　　古之軍器用金今之軍器用火自火器興而疆塲之上不專尙力之勇惟恃乎器之精槍則有前門後門單響連響之異砲則有前膛後膛銅鐵純鋼之殊火藥則有炸藥棉藥餅藥栗藥之别新奇疉出當之者血肉爲之横飛屍骸化於烏有從古慘烈之事誠未有甚於此者至於防口之砲臺則有明式暗式泥士三合土鐵鑄之不同水師戰艦則有蚊船雷船碰船快船鐵甲船之異製其餘伏雷行雷桿雷魚雷體製又極不一要惟視乎器之精斯戰可　勝而守可以固蓋泰西各强國未有不講製造之學日求乎槍之靈砲之猛臺之堅艦之精而能雄視於海外者也然槍靈矣砲猛矣臺堅矣艦精矣行軍者豈遂無事乎猶未也嘗聞泰西各國又有一種行軍利器名曰氣球氣球之製灌輕氣於球升之萬丈之上流行於空虚之中其式不一英則有雙帶氣球德則有風筝氣球大要球制直圓周圍有網網繫一籃人坐籃内旣可用以察探敵情俯瞰險要且可抛擲炸彈毁壞敵人之砲臺轟炸敵人之藥庫擊沈敵人之戰艦攻破敵人之堅城兵械被其損軍隊不能撲陸師水師無不宜用苟有此種利器則槍不將失其爲靈砲不將失其爲猛臺不將失其爲堅艦不將失其爲精乎然而製未極其善則尙不足以利用也蓋氣球非升至極高則槍砲之子皆所能及非行之極速則槍砲之子亦皆能中嘗有人攷察氣球謂新式來福槍之可以擊中但孔小而放出之氣少故球仍浮而不墜未足以爲大害也惟開花子能擊破氣球嘗試騐之球離地六百五十尺俄國槍手放開花子三十個隔一萬四千尺擊中二十五個球離地八百十二尺有奇德國槍手放開花子二十六個隔一萬二百五十尺擊中二十個球升至二千六百尺隔一萬六千二百五十尺放開花子六十五個僅中兩個放八十個僅中三個乃知用氣球之法必升　離敵兵一萬六千二百五十尺以外又高至二千六百尺以外庶可免開花子擊中之患而爲行軍之利器也然行之不極迅疾進退不能自如則仍未爲合用蓋歴來氣球升之空際往往被風所吹不能自主或飄流於他處或旋轉於空中非特貽誤事機甚且爲敵所算故或有乘氣球而携照片以照軍壘地形者或有乘氣球而用德律風與本營通言語者至此皆無所施其技然則欲氣球之合用必期升至極高之度而行迅速進止可以自專主今者法人不惜殫精竭慮刻意經營精製氣球數具皆可行止自如禀知法廷試騐其器初由法京巴黎至俄國基府地方相隔一千三百英里而球行祗三十六點鐘之久卽可御風而回其餘或赴俄京或往德國皆比往日球行其速數倍法政府深爲嘉奬已收而錄之備軍中之用矣嗚呼氣球至此殆極完善之製而破之遂無其法乎昔者西人寳和爾嘗曰氣球之精足爲戰時利器國中苟有此利器雖廢水陸各軍亦可有恃無恐夫有氣球而至水陸各軍可廢則亦可見其爲行軍之要物矣宜乎各國之不惜鑽研考索而有此精益日精之妙製也 
[本館接奉電音]  
　　昨日午後西安行在飛電傳來旨二道上諭二道敬謹譯登○十月二十三日行在内閣抄奉旨杭州織造著錫麟去欽此同日奉旨蘇州織造仍著景恩接管欽此同日奉上諭奉宸苑卿著莊山補授莊山現在出差著都慶署理欽此同日奉上諭新疆伊犁鎭總兵員缺著馬安室補授欽此 
[集思廣益]  
　　金陵訪事友人云邇日欽命議和全權大臣慶親王李傅相以議和之事略有端倪除將所擬草約由六百里馳奏兩宫請旨遵辦外一面抄稿照會東南各省督撫逐條斟酌以定從違兩江督憲劉峴帥奉命協商并加便宜行事字樣尤屬責無旁貸接閱之下兢惕良深連日傳集司道及熟諳條約之各官悉心釐訂務臻美善以便電復京師似此集思廣益必能力持大局以收日後彌縫補救之功也 
[俄迫遷民]  
　　日本來電云近接牛莊電報悉俄人自將吉林佔據後卽出示驅令鐵路附近村民一律挈家他適聞之俄統帶謂此舉係奉政府之命限兩禮拜内遵行否則卽以軍械從事 
[俄人之言]  
　　英國路透電報云英京太唔士日報謂近日俄國政府照會中朝内開本國陸軍所踞奉直各處鐵路倘征收運費儘敷路上開銷則願將山海關一帶鐵路交還貴國云云信如此言則俄人已視各路爲已有矣噫吁嘻 
[德軍他往]  
　　天津華字直報云本月初十日淸晨駐津德軍統領某君督率馬步兩隊約共四五百人携帶軍裝糧餉百餘車由閘口出南門至大街往南而去有謂開往懷鹿縣境者有謂開往南鄉某村者殆用以剿除拳匪餘孽乎 
[東光被兵]  
　　一昨午後本邑協濟善會得德州電信云近日駐京洋統帥忽麾令兵士前赴東光以致民人之逃赴濟南者相屬於道按東光係直隷河間府所轄距府治東南一百六十里之遙 
[聨軍分駐]  
　　西字報云目下京津兩處尙有聨軍五萬五千名至俄法德三國之兵有分駐張家口及正定府境者蓋以防拳匪之潛窺也 
[拳匪絶跡]  
　　西字報云日前駐京聨軍統帥檄調意法兵士約三百人赴寳抵縣境搜剿拳匪及至則拳匪已無蹤影爰卽返斾楊村 
[演放汽毬]  
　　京師友人來信云邇者每日午後有西人在南海乘輕汽毬升高瞭望經數時之久始翩然而下都人莫不詫爲奇觀 
[美增軍額]  
　　叻報云頃接倫郭來電言美國政府議將常年軍額增至十萬名蓋新得飛獵邊羣島防衛所需不得不酌增軍實也 
 
 

Page 2

 
 
[鋤奸電語]  
　　南洋新加坡叻報云坡中中國總領事署於上月十五日接英京使署官碼電札内開准兩湖總督張電文康黨唐才常一案搜出單列邱菽園正龍頭又唐才中供此次邱捐洋五六萬元云云查邱係閩舉人在坡經商家殷實豈眞甘附逆覆宗必因在外年久不知中國實在情形誤信康黨造謠以爲康黨眞爲保皇上保中國起見是以慨助貲財豈知此次作亂勾結會匪妄覬非常擾壞商務其往來逆信中於皇上蒙塵西幸目爲西竄有此次事機萬不可失云云又洋文規條有指東南各省爲獨立國不認滿洲國家之語各國領事人人共見此密信又有欲圖獨立宜先從借尊皇權始之語借字可惡明說是借保皇爲名以作亂矣悖逆詐僞何嘗有絲毫爲皇上爲中國之心今詐謀敗露逆蹟昭彰中外皆知現又在惠州作亂供係康黨諒邱亦有所聞望飭坡領事立傳邱告以康黨狡詐欺人剴切開導曉諭萬勿爲其所愚若以公忠之心反誤爲助逆之事殊爲可惜並令領事轉告諸華商嗣後勿得容留康黨接濟巨資擾亂中國萬要萬禱洞文望迅照辦豐寒按電末洞文以上係香帥之電洞者香帥名文者十二日也其下望迅照辦四字乃羅稷硻星使轉電駐坡總領事羅君之語豐爲星使名寒係十四日所發也 
[振捐局示]  
　　秦中亢旱成災飢黎載道大吏奏設籌振局准民間納粟得官奉旨兪允兹由陝西省垣訪事友人抄來局示一道爰卽照錄左方其文曰爲出示曉諭事照得本局案准藩司咨開案奉護理陝西巡撫部院端抄案案照本護部院於本年八月初四日會列署理陝廿總督部堂魏台銜具奏陝西西安等府屬亢旱成災籌振維艱懇請仿照順直湖北等省成案開辦振捐以資接濟一摺旋於本月二十四日奉旨著照所請該部知道欽此並添派候補道會銜設立籌振總局先行開辦振捐以濟急需等因到司移局准此查陝省本年夏秋亢旱西安等府屬災情甚重飢黎遍野待振孔殷現在奉旨允准開辦振捐應自開辦之日起予限一年准捐銜封貢監及二品頂戴等項歸入陝省振捐案内一體收捐兹已於本年閏八月初六日由局開辦除通飭各屬遵照外合行出示曉諭爲此示仰闔省軍民人等及外省紳商士庶一體知悉如有情殷報効願捐何項銜封貢監等項者卽趁新捐期内前赴本局呈明報捐以便隨時塡發陝省振捐實收彚案轉詳咨部核奬頒發執照務各踴躍輸捐毋稍觀望切切特示 
[校閱水操]  
　　鎭江訪事友人云此間所駐水師各營經瓜洲鎭總兵高藎臣鎭軍定期本月二十日閱操是日淸晨鎭軍排導詣江干水營各官恭迎如禮迨升座卽傳令開操各水師奮勇爭先獻技於驚濤駭浪中頗極五花八門之妙鎭軍顧而色喜犒賞有差迨回轅時已鐘鳴四下矣 
[幾成教案]  
　　廣州安雅書局世說編云粤省匪人閙教前經地方官竭力弭平無如愍不畏法之徒依舊蠢然思動上月二十七日博羅縣黄塘教民陳姓等家三十餘人被鄰村歹人擄去勒贖後爲天主堂教士所悉報知陸路提標後營營主丁游戎急派令弁勇馳往將教民救出不致釀成禍端幸哉 
[票匪正法]  
　　漢口訪事友人云湖南某邑匪人楊桂林匿蹟鄂中私造臺票案發被獲大憲訊悉起意者尙有臬署丁役陳海山及在逃之孫玉亭爰卽委員將陳拘獲收禁旣而捕役在黄陂縣境獲孫解省本月十七日大憲飭武昌府余堯衢太守會同發審委員某君升座研鞫楊陳孫三犯自知罪無可逭直認不辭太守備錄供詞禀明督憲張香帥翌晨香帥批飭就地正法以昭炯戒尙有從犯數名從寛略子懲治以儆其餘 
[鉛礦待勘]  
　　廣州安雅書局世說編云中國欲興大利以講求礦務爲先然必無碍於民始可開采兹有廣州職員李兆森等遞禀省垣善後局請承辦曲江縣境大𤁋山鉛礦局憲以是處是否悉屬民業鉛苗是否暢旺田園廬墓有無干碍附近紳民果否悅服候札縣查勘明確禀覆核示 
[示期縣試]  
　　昨日蘇州訪事友人致書本館云日前江蘇提督學政瞿子玖大宗師行文蘇州府屬定期本年十一月初二日舉行縣試十二月初二日舉行府試長元吳三縣主奉文後卽示期本月三十日取齊十一月初二日開考日内各邑童子軍已莫不磨礪以須預備文塲鏖戰矣 
[吳江命案]  
　　蘇州訪事友人云距吳江縣治七八里之某鄉近有鹽梟黨羽多人麕集其間支廠聚賭本月中旬某日附近鄉人某甲懷洋銀三四十枚入塲博簺滿擬時來運轉出手得盧不料五木無靈盡數輸去旋以靑蚨五百枚作孤注之一擲梟黨不允致與鬥毆突出手槍向之開放悞中袖手旁觀之某乙胸際登時斃命屍屬聞之急偕地甲奔赴吳江縣署報請伸寃縣主宗大令准詞臨塲相騐飭捕緝兇特未知能弋 
獲否也 
[邗上天時]  
　　揚州訪事友人云此間入冬以來天時和煦迨至本月十五日之晚雨師稅駕氣候漸寒入夜錯落雪珠紛墜於鴛鴦瓦上比至天明忽北風怒吼天氣驟寒十七日風勢更劇硯池茗碗時有氷花十八淸晨舊城府西街凍斃一男子形似卑田院中人說者謂節令甫交大雪而已奇冷如是誠爲數年來所未有也 
[蜃江雪浪]  
　　温州訪事友人來函云新委温處鹽釐總辦候補道程少舟觀察恩培於本月十四日乘永定小火輪船蒞甌賃竇婦橋陳姓家暫駐襜帷擬於本月下旬接辦局務旋以前總辦黄子畬觀察瓜期未逮大約須俟十二月朔方可到差也○永嘉縣境石匣地方某姓家兄弟鬩墻自相仇殺以致出有命案縣主秦鹿坪大令聞之立卽帶同刑仵等人親往相騐併順道履勘芙蓉山塲以便斷結金陳巨案○本月十五日西溪崑陽頑民潘樹侯擅在甌海新關門外窺探閽者揮之不去一味强項乃拘送縣署請懲縣主秦大令判令枷號一月發洋關前示衆以儆其餘 
[示禁勒捐]  
　　前者耆民王桂生以淮揚公所董事劉子音收捐入已等詞投蘇松太兵備道轅呈控道憲余晉珊觀察倩同仁輔元堂董事曹寄耘往查旋查得所收之捐充施醫給藥購地葬棺各善舉並無歛錢肥已之處旣而觀察查悉其欵均出自食力之輩深恐無力捐輸因卽飭令將公所裁撤迄今爲日未久復有人托名善舉巧立名目依舊收捐事爲觀察所聞爰於前日札飭上海縣汪瑤庭大令出示曉諭嚴行禁止毋許違犯 
[諭禁燒香]  
　　欽加同知銜特授松江府上海縣正堂汪爲出示曉諭事照得婦女入廟燒香本干例禁而男女混雜尤於風化攸關本縣前奉道憲以西鄉龍華寺時有男婦人等入廟燒香以及拜懴誦經絡繹不絶其中良莠不齊誠恐滋生事端除將廟門暫行封閉外合行出示曉諭爲此示仰該處附近居民人等知悉自示之後爾等務各安分守業勿得再行入廟燒香一俟該處惡習稍轉再行啓封其各知照切切特示 
[會勘河道]  
　　虹口穿虹浜係上海寳山縣交界之區向有界河一道邇者工部局議欲塡平上海縣汪瑤庭大令爰於昨日一點鐘時帶同亭耆書差前往會同寳山縣金大令詳細履勘 
 
 

Page 3

 
 
[敬業補課]  
　　日昨上海縣汪瑤庭大令牌示敬業書院定期本月二十六日補試九月分月課想届時與課各生又當各獻所長一角文章之高下矣 
[恩免究誣]  
　　監生游文錦卽游敏章投英美租界公廨控稱采風報館司帳人徐琴叔在法界公堂誣控欠銀務求訊究前晚讞員張柄樞司馬升堂研訊游供監生向在浙之杭台等處貿易與徐素有往來早已陸續淸楚近徐在采風報館司帳與監生略有口角厥後日往監生股開之萬華茶樓吸烟被欠烟帳洋銀三十餘元向之索取伊卽聽人唆使揑造借伊洋銀五百元之字據投控法界公堂致法界包探將濫生拘禁捕房幸蒙杜老公祖查明斥退不理伊遂妄登各報將監生多方汚衊叩求明鑒徐供職員雖欠游烟帳洋銀三十元然游亦欠職員洋銀五百元立有票據除抵還欠欵外餘乞究追司馬謂徐曰爾旣認欠烟資理應付還無可抵賴至所稱游借爾五百元之票據如果屬實何以法界公堂將票存案斥逐不理其爲假造誣控不問可知如再逞刁本分府當送請上海縣從嚴訊究治以値造借票之罪徐一再崩角求恩司馬謂憫其苦求斷令折還烟帳洋銀十元兩造具結遵斷而退 
[德兵肇事]  
　　前晚十二點鐘時有德國甲乙二陸兵醉態酕醄闖至美租界斐倫路第三百六十號門牌某姓粤妓家借端胡閙旋卽攫取木質報時鐘一架飛奔而逸適爲二百十二號及二百十四號兩印度捕所見飛步追獲送入捕房捕頭令押候解送本管領事署禀請領事官訊辦 
[英界火警]  
　　前夜一點鐘時山東路帶鈎橋下第十三號門牌復興押鋪不戒於火瞭望臺上鳴鐘告警各救火會西人飛馳赴救移時得熄計焚去屋兩幢延及隔鄰某姓小錢莊 
[稽查失火]  
　　前晚七點鐘逾四十分時美租界南潯路第一百四十四號門牌甬人王金寳家潑翻燈内煤油霎時烟霧迷温幾肇燎原之禍幸經鄰人汲水救熄祗焚去蚊帳及樓板數方事爲藍副捕頭所聞恐其中别有狡謀令五百八十二號華捕將王拘獲詰知未保火險事出無心遂釋之使出不予深求 
[上海縣署瑣案]  
　　木作頭凌晉奎前控周蓮溪不肯交出所售之屋縣主汪瑤庭大令訊取口供飭將周收押著速邀中証到案當堂立契一面斷令凌晉奎補繳應找之價以便限令將屋照交前晚凌投案繳呈找價求恩將房屋斷給大令提周至案諭令立契周供此屋現已抵與某人求恩交保出外方可設法料理大令惡其刁狡判責二百板仍回押所立卽遵斷理楚如違定予血比○前日徐寳生扭徐梧生陳萬生到縣訴稱小的妻子被梧生誘藏欲向領回陳出塲霸阻大令研訊之下寳生供小的係本地人向爲小貿易今年四月妻子忽濳逃嗣訪悉實被梧生誘至洞庭山家中與伊弟成親小的前往訪尋見妻子在伊家中梧生知事發逃回上海小的隨之而回向伊理論陳在旁饒舌故一併扭案求究梧生供小的原籍洞庭山向在上海某茶食店爲夥今夏因店閉歇失業回家並未誘拐寶生之妻求察陳供小的與梧生素識因見寳生向之滋擾是以解勸至梧生有無誘拐之事實不知情大令將陳省釋梧生暫交的實人保出候飭差查明核奪○前日馬志義投縣訴稱小的突被蔣錫卿毆傷求卽騐明訊究縣主汪瑤庭大令訊供之下馬稱小的在張啓壎處爲家丁前有朱竹亭者將田單向小的主人抵押銀兩後小的主人屢向催贖朱浼蔣錫卿擔保言明如此欵朱不付還由蔣代付現在朱避匿不見故主人令小的尋蔣理算及小的親至蔣家蔣忽稱所欠朱之銀兩與伊無涉小的向之理論反被毆傷求卽提案追究大令著回去醫傷俟提蔣等到案訊明核辦 
[馬路工程局瑣案]  
　　日前南市永興染坊中人胡阿四范德法等在太平馬頭漂布與近處通如小客棧傭人劉金林口角互毆劉受有傷痕遂控諸馬路工程局總辦程雨村大令升堂研訊將帮兇人王仁德居掌安裘二坤笞責枷號胡阿四陳阿龍李阿仁管押捕房前日坊主張秉鈞投工程局求將各人釋回大令飭提王等至案諭以此後不得再滋事端隨命疏枷具結交人保釋○前日前署松江府知府張子虞太守由某處買舟來滬停泊蘇州河畔旋命移泊南市豐記馬頭船夥周大全恃强不允太守遂命家丁持名片押送至馬路工程局請究總辦程大令研訊之下周供小的係常州府屬無錫縣人足踝已被軋傷尙求寛宥大令命交人保出自行醫治○前日車夫盧之順與常大在馬路中口角某號巡街捕見之一併拘至捕房捕頭押解工程局禀請程大令研訊盧供小的係南通州呂泗塲人有一東洋車寄與利川馬頭栅夫常大不料被常私售與周子堯故向理論求恩訊斷常供前由盧倩小的將車出售今已售與周子堯得洋銀一元三角周供此車已由小的轉售與人所得之價因曾欠租車資是以未付求鑒大令命傳二十三七鋪地甲及車寓主張文學到來覆訊○日前駁船户林阿華承裝萃豐馬頭順昌煤油莊煤油數百箱駛至浦中突被龔阿毛所駕駁船撞沈漂失煤油一百五十箱控經工程局總辦程大令迭次研訊管押候查前晚務提覆訊順昌夥顧駿　 
發投案供稱行主查得所失煤油値洋銀四百元求卽追償林供實因龔駕舟不愼致肇此禍求恩明斷龔供此事與小的無涉實被寃誣大令怒其刁狡嚴加申斥命顧商之行主如肯認虧卽可斷償否則移請上海縣主汪大老爺訊核 
[英美租界公堂會訊案]  
　　有隷籍西洋之商人李逸希者投該管領事署控其夥潘舜鏞將銀付與齊汝綢余奠初程坤元等辦茶致被虧欠等情總領事華君函請英美租界公廨讞員張柄樞司馬提訊追給司馬准之訂於前日午後三點鐘時會同繙譯官畢禮納君升座研訊李訴稱商人開設友興茶棧倩潘經理棧務嗣由潘付與程同茂信記虎臣銀二千零四兩潘芝瑞源記三千零三十六兩永豐和號程坤元一千二百八十八兩振馨昌一千零三十兩共計七千三百五十餘兩迄今尙未料理此外另有齊汝綢欠一千二百兩除將貨抵劃並已收若干外尙欠三百六十二兩今潘由商人帶案程余均逃回徽州叩求關提訊追至齊所欠三百餘兩商人願讓去一百餘兩求斷還銀二百兩足矣潘供原籍安徽徽州府屬婺源縣曾在友興茶棧爲夥本年茶市大壞致被各户虧欠七千餘金求派差同往收取齊供與潘同鄉所欠之欵曾向李情商已允讓去一百餘兩惟今年茶業虧耗甚鉅可否寛限至明年四月如數還淸司馬商之畢繙譯著將齊還押覓人保出所有應還之二百兩分期立票限本年臘杪繳呈一百兩明年二月再繳一百兩潘所放之欵候備文派　協同原告押回徽州逐一收淸兩造均遵諭而退 
[美租界捕房紀事]  
　　昨晨某號東洋車夫王阿羣拉車至南潯路與向業人陳惟生爭攬坐客互相兇毆陳力不能敵傷及額角血湧如泉一百五十五號巡街印捕見之一併拘入捕房捕頭見陳受傷屬實令送同仁醫院求治王押候解送公堂禀請讞員張柄樞司馬究辦○昨晨妙手空空兒趙阿貴混入靶子路某姓洗衣作竊取衣服若干件携之而去旋經包探張阿五拘獲連原贓解入捕房捕頭令押候解送公堂禀請訊究 
[小孩待領]  
　　昨有洪姓者投書本館云本月二十三日午後四五點鐘時在虹口白大橋畔仁智里口見有女孩一口年約數齡因忘歸路悵悵無之恐入匪人之手暫爲收養如有親屬能將孩身上所著衣服及姓名年歲言之相符並邀的實保人至仁智里第十三弄二百六十六號門牌洪宅當可領取云云是亦好行其德之一端也用特誌之以告保赤之家 
[領柩須知]  
　　富平輪船於本月二十四日由津抵滬裝來敝善會運出靈柩一百三十六具已派友到開平礦務局馬頭照料分别送寄各省會館暫厝以便親屬來領乞登報告知爲禱[  上海慶順里救濟善會總局謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　楊春榮楊榮生翁協奎王金榮等在寳善街愛吾廬茶肆向關春志索欠口角經包探竇如海拘案請訊關供小的開設德生號代銷咪吔洋行火油前有松江船户周秀榮來定火油若干箱付過洋銀一百元及小的催令出貨據云已轉售與楊春榮正欲向楊理論詎料楊忽於昨日糾集多人將小的拽至茶肆强欲索回所付洋銀叩求公斷楊春榮供小的家住松江前由船户周秀榮持火油定單向小的押去洋銀一百元日前來滬向索周約小的至愛吾廬啜茗旋卽逃去小的並未向關定購火油亦無索還所付洋銀之事見証祝少巖關瑞甫甫供時小的等同在是處品茶目擊楊等向關索還所付洋銀讞員張柄樞司馬商之佛繙譯謂楊春榮不應糾衆在茶肆滋閙判罰洋銀三十元至關春志所控定貨不出及楊春榮所訴抵借不還等情著各向原主理明○鎭江人朱沈氏在某繅絲棧工作先私議邵阿連繼又與陳阿福結不解之緣賃屋同宿前夜被邵偵知糾集無賴多人破扉直入陳大怒與邵扭毆喧譁之聲達於户外適包探林福生路過一併拘入捕房昨晨解送公堂請訊邵供朱沈氏先與小的私識陳不應强佔求恩究辦司馬謂兩造均無恥之徒惟邵不應深夜糾衆滋閙判罰洋銀十元○王阿才張福林竊取盛姓家銅香爐一枚經包探石錦榮拘獲解案請究司馬判令各責二百板贓給還失主○嚴毛毛竊取印度兵營所豢山羊一頭經包探張阿五拘解請究司馬判責一百板贓給還失主○積竊陸才生徐福生竊取趙關全家衣服七件經包探邵潤初拘解請究司馬判令各責三百板贓給還失主○竊犯陳阿法積案纍纍昨日不知又在何處竊得布被一條經包探陳根寳拘獲解案請究司馬判責三百板管押捕房二月○西婦潘史治疑王阿金陳阿福竊取刀又四柄投訴捕頭由包探倪順泉拘解請究司馬以疑竊無憑卽予開釋○日前長裕里流娼蘇阿寳控車夫王阿三竊取皮襖一件王堅不承認司馬著包探胡瑞隆帶回捕房查明覆訊昨晨胡控復將王解案禀稱小的查無實據司馬以控竊無憑卽予開釋 
[法租界公堂瑣案]  
　　著名流氓李祥卽殺猪祥祥盤踞南市十六鋪高巷頭一帶糾同羽黨藉訛詐前日向法界某肉莊主曹阿桐攫去票銀曹投控法界公廨讞員杜枝園大令飭提訊窛趙毛毛徐桂堂聞之以曾受李害邀集十餘人聨名禀請大令嚴究大令准之昨日會同費繙譯提李研訊各原告投案伸訴前情大令謂李曰爾膽敢勒派捐資恣情訛詐無惡不爲業經本委查明實爲可惡李堅求送縣大令謂本委訪知爾與縣差通同一氣恃爲護符今敢以送縣妄瀆豈本委權力不能辦爾乎隨商之費繙譯著先責五百板禁押捕房一年罰作苦工期滿再核○法商良濟藥房主偕司帳人王某控南市二十三七鋪人喩寳元欠銀圖賴大令飭提研訊良濟西人投案伸訴前情喩供前者母親代周貞德向良濟借得洋銀三百五十元除還過一百十元外尙欠二百四十元西人稱尙有利息五十元大令飭將喩交妥人人銀並保限三禮拜内一并歸楚○四圖地保林少卿控已革地保成毛毛串同袁錫三私刊戳記朦轉道契竪立界石等情杜大令准詞飭提訊究諭令押候補提人證蔣鶴年宓友根再核此已見諸前日報章矣昨日大令命提袁成復訊袁供認不諱成一味游移大令判罰袁洋銀一百元交的實人保出成押候嚴辦○前者西人寳納及利喴洋行主控蔣文明蔣文達等積欠洋銀四千餘元大令提訊之下著將文達禁押捕房其夥金建平保出收帳以便淸理文明另案被人控諸英美租界公廨俟移提歸案訊追昨日英美租界公廨讞員張柄樞司馬派差將文明解案金建平呈繳所收帳欸洋銀一百三十五元蔣供刻下外間各帳約尙可收洋銀五百餘元求飭金赶緊收取繳案所有生材底貨共値洋銀一千四百元今有人許出一千元購取尙未定局裕源恒之貨已抵歸利喴求鑒大令將繳案之洋銀先給寳納具領蔣文明仍交英美租界公廨差役帶回限一禮拜内將底貨作價歸還金交原保人保去文達還押再核○呂義泰烟袋店主呂瀛洲控店夥蕩修榮侵呑洋銀一千五百餘元大令提訊之下因湯所供欠數不符令原告檢呈帳簿昨日呂遣夥張長春呈遞各帳訴稱湯現倩其戚某甲向店主商懇料理可否求大老爺准其交保大令許之○前者陸瑞鄉控楊德寳積欠貨欵洋銀三百八十餘元大令訊明口供著還洋銀二百元楊挺押日久依舊不還昨復經大令研訊楊供此欸小的曾向原告情商願還洋銀一百六十元已蒙首肯傳訊原告則稱並未允詐大令乃飭將楊所繳之一百元給領仍令還押著遵前斷限月内再繳一百元延干未便○小東門外寄園烟館夥張元賓訴稱前晚張發發行竊某烟客脫下之皮馬褂一件人贓並獲送案請辦大令判責二百板贓給還失主○包探禀稱偷兒王阿桂竊取棉被燭臺等物失主報捕後經小的緝獲人贓今特連窩贓之陳金榮解案請辦大令判罰陳洋銀十元責王三百板贓給失主具領 
[移緩就急]  
　　泰屬同人寄到漕寶銀八十兩託卽彚解陝西振濟飢民媵以函曰時惟八月出差泰屬會勘潮災續奉公牘例致程儀釣渭數目辭受兩難不願入槖禀奉憲示等於較獵官廳五間濕氣蒸溽擬鋪地平是營是度忽聞長安奇荒慘酷野無靑草人食人肉翠華所在關係大局秦俗强悍深虞變作玉音勸振起諸溝壑四方風動仁漿義粟敬將斯欵寄往滬　移緩就急彚解函谷雖無小補盡此心曲敬告諸公代爲造福上海北市絲業會籌振公所施則敬等謹誌 
[法良意美]  
　　時交冬令雨雪載途小民食力維艱仰事俯畜概付闕如是以敝堂每届秀冬散給米票略爲補助之謀兹承徐君文明捐助洋銀一百元何君林泉捐助一百元曹君雨泉捐助五十元之三君者皆爲哲嗣完姻移賓朋筵讌之資延飢餓餘生之命挹彼注兹法良意美行見康强逢吉食報無窮賢主嘉賓相與共之矣乞附報章以當左劵滬北天后宮前廣益善堂司董嚴信厚施則敬朱佩珍唐榮俊葉貽鑑等廑誌 
 
 
 

Page 10

 
 
   
 
