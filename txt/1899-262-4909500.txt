# 1899 - 262 - 4909500

 

Page 1

 
 
[售報杜弊加蓋戳記告白] [  申報館主人啓]  
　　本館前因漢口等處貪利之徒收買上海閱過之殘報私售與人甚有塗改年月日期及附張不符等弊閱報諸君受其欺朦告知本館因卽禀明漢領事署照會江漢關道札縣拿禁貪利之徒業己悔悟歛跡本館忠厚待人姑不深究今於七月初一日起漢口一埠本館正報另印橢圓戳記邊用洋文中刊華文此後如無此印卽係殘報倘再有人私販致害本館聲名立卽禀請提究不貸一 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繒圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○和作氏十三種醫書碼洋一元六角○大清典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繒芳錄碼洋一元二角○中東戰紀本未一元五角○續中東戰紀七角○文學興國策二角○正續中東戰紀興國策合一部二元○時事新論六角○中國度支考一角五分○新學彚編洋八角○英興記三角半○諸君欲購者請移玉至三馬路申昌書畫室或申報館帳房可也此佈 
[禁止佐貳收受民詞說]  
　　顧氏炎武之言曰大官多者其世衰小官多者其世盛馮氏林一之言曰治天下者宜合治亦宜分治不合治則不能齊億萬以統於一而天下爭不分治則不能推一以及乎億萬而天下亂由是觀之欲閭閻之安謐盜賊之慴伏獄訟爭鬥之消弭於無形非府縣以下多設佐貳各員斷不足以厚風俗而資治理今攷定制府以下有同知通判縣以下有縣丞主簿巡檢典史或同處一城或分駐鎭市其秩雖稍卑而要皆有治民之責膺其任者宜如何潔己奉公勉爲良吏乃昨讀本報所紀江蘇布政使聶仲芳方伯札文而不禁深爲異焉札中略謂據鎭江府詳據鎭江西城保甲總局候補縣劉令照青禀稱邇聞各處佐雜衙門有等不自愛惜之員無論是非曲直祗須原告備洋銀數元連禀投送愈豐愈妙且有不必禀詞教令扭赴喊控立子杖枷看管苟被告之人願以倍蓰賄求不難轉屈爲伸情同兒戯况豺狼差役一處不下二三十名此輩不給工食還須入卯重規安得不見人思噬飽其慾壑收其本錢上下搜羅擅作威福等　功令如弁髦視堂官如聾瞶欺子民如魚肉結差保爲腹心小民何堪祗得飲泣吞聲誰敢上訴後刁詐糾商益加狐假虎威　　鄉曲似此擅受民詞之害較諸私受陋規不啻慘同剥膚請一面行查嚴行禁革一面恩賜通詳飭各屬查照辦理庀各佐雜衙門概不准擅受民詞分防尤甚仍檄行各縣將該衙門白役斥退是則法行一方而一方受福法行天下而天下受福等情到府理合據情通詳仰祈憲核批示立案等情到司據此查佐雜衙門擅受民詞大干例禁當經前撫憲丁明定章程凡佐雜到任出具不敢私受民詞切結由正印官加結申送立法未嘗不嚴旋因奉行日久漸形縱弛各屬分防佐雜安分供職者固不乏人而距城稍逺之處則仍不免有擅受民詞私行拘押之事甚至協防汛弁亦復夜郎自大擅受擅提復經前撫憲張札飭通行各屬出示曉諭並於每年開篆以後照案出示一次仍由正印官隨時訪察在案兹核来詳該令所禀雖未指明何處何官自必有所見而云然亟應申明定例由各州縣嚴行示禁務使城鄉市鎭一律周知况州縣爲親民之官耳目較爲切近嗣後應由各州縣按季將所屬佐雜各員並協防汛弁有無擅受民詞情事分别開摺送司查核云云其於佐貳干預民事之害盡情顯揭餘地不遺不得不謂之留意民瘼關心治體矣雖然僕於此竊不能無說焉夫一縣之地版圖百里烟火萬家錢糧之待核詞訟之待斷嘈雜紛紜日不知其數十起而又有上官之送迎同寅之酬應自朝至於日中昃幾無須臾之閒故繁劇之區往往案牘塵封經旬不暇清理卽偶或高坐堂皇傳集兩造而書吏之婪索差役之把持曲直未分原被告之糜費己不知其凡幾故時至今日縣令之體制愈尊而閭閻之寃抑亦愈難申訴倘得佐貳各官之與民相習者凡遇民間意氣相激爲之一言解紛雀角鼠牙不難因之消弭蓋位卑則情易浹事分則察易周揆之周代之黨正族師漢時之嗇夫三老具用意未必不合也惟其中闒茸不堪及志趣卑鄙者隨時察訪予以嚴叅若輩自顧聲名或亦有爭自濯磨之意若徒矯枉過正謂佐貳皆不肖詞訟之事一概不許與聞甚至大張示諭懸爲厲禁則若輩旣自知爲朝廷不甚愛惜之官必至愈趨下流而寡廉鮮恥之事恐益無所忌憚矣是則揆諸國家設此官之本旨不亦有所未合乎 
[諭旨恭錄]  
　　八月十三日奉旨陜西道監察御史員缺著麟緒補授山東道監察御史員缺著劉家模補授分發奉天道徐鏡第陜西道徐慤立廣西知府席廷薦陜陜同知劉錫光浙江同知黄曾益雲南同知周之瑞浙江同知胡輔之山西直隸州知州丁錫祜山東直隸州知州朱式泉湖北知州李寳洤伍蓉浙江通判李震陜西通判謝庭鳳浙江能判王世昌黄融恩廣東通判端木藩吉昌得壽廣西通判鄭潤樑直隸知縣劉蔭熙蔡濟清山東知縣祀重喆陜西知縣張世恩福建知縣楊葆初湖北知縣趙永请四川知縣余景喆山東知縣黄毓同山東知縣陳鴻吉陜西知縣鄧樹枬浙江知縣戈石麟羅文槐江西知縣蔣殿甲湖北知縣賴汝驥雷元芬朱寅湖南知縣顧永鑑雲南知縣周沆貴州知縣儲世錱山東直隸州州同李光榮程丹桂兩淮鹽大使康基昌楊定斌浙江鹽大使郭煥之趙恩纓兩浙鹽大使胡善仁福建鹽大使杜宗翰俱照例發往截取内閣中書任于正著照例用保舉山東補用知縣王家驤著照例用卓異俸滿浙江寗紹台道誠勳著回任准其卓異加一級仍註册候升理藩院員外郎員缺著增齡補授盛京工部主事員缺著鍾齡補授開復知府銜候選同知嚴金清著准其開復原官照例用擬補内閣中書趙士駿蘇守慶俱准其補授欽此同日軍機大臣面奉諭旨本日引見之直隸天津府知府榮銓山西汾陽縣知縣沈士林著於二十二十一日預備召見欽此 
[籌開商路]  
　　倫敦太晤士報登印度來信云我英國商務之在中國回部者宜另覓新市塲以振興之按之目前以通商西藏爲最妙嘗考中國甘肅四川山西等省較爲富庶若由此處運貨入藏必有厚利可圖邇者西藏土人與 
 
 

Page 2

 
 
印度人往来漸洽所望政府開通此路直達中國南方俾將来可成熱閙市集也 
[鐵路利益]  
　　西文捷報云日後俄人所築西伯利亞鐵路告成由英至上海祗須遄行十一二日所有貨物向由輪船附載者皆可改用火車其利可勝言哉 
[俄人戒備]  
　　廣州博聞報云上月杪俄人在奉天貔子窩添設砲兵二隊步兵一隊又於普蘭增設步兵砲兵各若干守備甚爲嚴整誠不知其意何居也 
[節相名言]  
　　廣州博聞報却欽命查辦事件大臣剛子良節相秉節来粤接見僚屬常將十六字宗旨明白宣示略謂此次来粤籌欵上不病國下不厲民嚴絶中飽裁節浮費取之己足無事他求云云果爾不誠粤東數百萬人民之幸哉 
[擬裁釐卡]  
　　廣州訪事友人云欽命查辦廣東事件大臣剛子良中堂秉節抵省後檄調候補知府多與三太守齡前南韶連鎭總兵黄和廷鎭軍金福至行轅差遣本月初九日釐務總局憲奉諭籌裕餉源擬將各處釐卡一律裁撤概歸七十二行彚抽坐釐解局以節經費而塞漏巵當傳廣濟醫院各紳董籌商辦法各紳董允與各行會議停妥禀覆核奪　 
[移軍剿賊]  
　　天津訪事人云楚軍左右兩營奉督憲裕壽帥札調赴熱河剿匪左營統帶陳副戎維熊於本月十二日由正定帶隊来津禀見壽帥次日卽拔隊赴熱河剿辦馬賊 
[大閱有期]  
　　天津訪事人云今年直屬各營輪應大閱天津鎭羅鎭軍禀請督憲裕壽帥示期九月某日舉行因卽傳示所屬一體預備以免臨事張皇 
[會閱練軍]  
　　天津訪事友人致書本館云武衞全軍翼長新疆提督調署甘肅提督張傑三軍門俊欽奉皇太后懿旨前往小站閱看袁慰亭侍郎所練隊伍本月十二日之晚抵津十三日清晨七點鐘由津前往蘇子熙宮保亦欽奉皇太后懿旨順便赴小站閱操是日偕張軍門就道直隸總督裕壽山制軍率屬恭送小站各軍由小站列隊直至北大橋軍門及宮保到後即傳諭全軍于十六日清晨七點鐘操演 
[盜刼渡船]  
　　廣州訪事友人云本月初二日番愚縣屬高增鄉某姓渡船載貨客至省垣行抵石馬村左近不意船中預伏盜匪七人各出槍械謂衆客曰汝等如愛惜身軀宜將阿堵物當塲獻出否則莫怪彈子無情也船中人皆畏其兇悍不敢聲張任其飽掠而逸初九日江村墟有某甲者携帶金沙附渡船至省被盜偵悉先令數匪尾隨於後迨駛至南江口盜黨馬長龍艇飛駛而来一聲暗號船中伏匪齊出將舵工水手嚇禁一隅大加搜索盡其所有鼓浪而去同日花縣范湖渡船由省垣回中途被盜傾箱公篋暢所欲爲似此地棘天荆幾至不成世界有地方之責者其亦思設法以禁之哉 
[委員接帶]  
　　天津訪事人云天津練軍左翼中營管帶出缺由督憲裕壽帥札委耿岐山總戎鳳鳴接帶本月十二日總戎趨赴督轅謝委並禀知十三日入營任事 
[監司被訐續聞]  
　　武昌訪事友人云湖北牙釐局總辦某觀察前被某委員以索賄不遂挾私撤差爲詞向撫憲于次棠中丞控告中丞飭署藩司瞿賡甫方伯秉公查辦旋經方伯據情禀覆大旨謂詳細查明並無索賄實據某委員實以收數不足照章撤差亦非挾嫌所致旣而督憲張香濤制軍念觀察辦理是局己閱多年綜核精詳深資臂助因商諸中丞仍予留辦以觀後效惟總局政務殷繁應循向例添委會辦一員中丞韙之己檄飭徐稚生觀察會同辦理矣至觀察爲誰訪事人旣曲意隱瞞本館實無從揣測云 
[保定官塲紀事]  
　　八月初六日直隸臬轅牌示柏鄉縣典史夏貽銘定於本月初十日當堂騐看雄縣人接襲恩騎尉世職王恩齡定於本月初十日當堂騐看保定府人新選盧龍縣訓導崔琳定於本月初十日當堂出題考騐○八月初七日藩轅牌不咨補深州直隸州州判文俊奉吏部覆准自應飭赴新任現署是缺之候補直隸州州判陳建章著回省另候差委○提督順天學政張振卿大宗師於本月初二日自京師起節屈指初六日可抵保定先是初四日文旌行抵定興縣北河鎭稍沾清恙小住一天因之於初七日午刻始到省司道以下各員出城恭迓在北關外跪請聖安 
[天津官塲紀事]  
　　日前蘇宮保元春張軍門俊由京師行抵天津卽赴督轅謁見裕壽帥十三日清晨壽帥鳴騶至行轅答拜未幾宮保卽會同軍門前往小站閱操○天津鎭標河北汛兪把戎長齡因病出缺遺缺經鎭憲擬將沙河橋經制張把戎振標拔補先委李把戎得勝署理○督辦鐵路大臣盛杏蓀京卿航海北上閱視保定鐵路天津招商局旣接烟臺来電卽飭預備小輪船在大沽同候蓋恐大船因水淺不能駛入也并聞京卿須先往唐山及山海關一行 
[陜省官塲紀事]  
　　前者湖廣總督張香濤制軍曾奏請將歴年奉差不銷及久假不歸之各員咨部註銷奉旨通飭各省遵照辦理陜西巡撫魏午莊中丞刻己查明本省此項人員多至三十三人一併奏明裁汰不准再来候補○歴年陜省黄河自積石南趨漸由苹村入朝邑東境現在河流西齧偪近邑城當道會勘情形以建壩築隄需欵太鉅因擬將城之西北隅大寨二座合爲一城鳩欵興修俾民遷避並將被水各地一律豁免錢糧 
[甬上官塲紀事]  
　　寗波訪事友人云鄞江司巡檢徐少尹璧華現經藩憲惲菘耘方伯調署鎭海穿山司巡檢所遺鄞江司一缺卽以穿山司巡檢鄒少尹梅卿接署均己接鈐任事矣○前者浙江提督學政文叔平大宗師定期本月二十日由杭起程按臨寗波舉行科試十六日府尊莊太守接到省垣来信知宗師改期九月初二日起節當卽行文各縣學傳知各生童先期齊集郡城聽候示期開考○府尊莊太守以學憲將次按臨查照向例札飭象山縣出示曉諭各文童俾於本月十九日先行取齊以便示期府試蓋象山孤懸海外文童赴郡應試往返殊勞故於院試時先期舉行以示體恤也 
[越州官塲紀事]  
　　紹興訪事友來函云本月初十日爲南塘通判過筱竹司馬六十壽辰郡城文武各同寅以及紳耆士庶均命駕登堂稱觴祝嘏司馬特設筵欵之盡歡而散○本月初八日山隂縣寗琯香大令因有要公特赴省垣面謁大憲聞中秋節後卽可遄返越中也○柯鎭巡檢金小祝少尹光煦籍隸皖南蒞任有年今春忽動歸興請假省墓其遺缺經紹興府熊太守委尹德卿少尹庖代現金少尹己省墓事畢来紹禀到大約日内當可飭回本任矣 
[蜀樓雲痕]  
　　重慶訪事友來函云郵政局英人鈕滿現在渝城兩路口建廠開設自來火公司並擬招致華股每股計銀一百兩○巴縣差役向有三里糧班捕班書樓各項名目其中以書樓最爲兇横平日魚肉良民無惡不作現聞各差役擬禀請縣主將書樓一班撤去歸併三里名班因之彼此挾恨日前差頭蘇三麻子與楊步雲等互相鬥毆致傷數人縣主張大令聞之勃然震怒立提蘇楊二差頭到案著各笞責一千板以儆 
 
 

Page 3

 
 
[三峽江聲]  
　　宜昌訪事友来函云近日江水盛漲滔滔滾滾幾如箭激星流凡自岸渡至輪船者每人須渡錢四五百文然非熟於駕駛者尚不敢率爾問津也某日有某甲者駕一小划船由輪船載一西人及華人上岸駛至江邊浪湧舟欹勢將傾覆西人墮入水中由水底行過數船方得他船救起華人上身己將入水幸舟子眼明手快急將雙足按住始免墜人深淵惟隨身衣包己被龍王攫入水晶宮裏矣翌日午刻西壩川主宮内演劇好事者相約往觀有兩划船共載四十餘人行至小河口兩船皆覆人盡落水祗救起三四人慘哉○前者美國商人美孚欲在宜昌開設火油行棧購得三角樹地基一方己成交矣附近之人以爲有碍風水赴地方宫署控告本月初六日美國駐漢口領事官魏君来宜拜會地方官商議此事不知如何定奪也○本月某日有某局挂旗船載官棉紗四五百件由宜上駛行至黄顙洞忽觸於礁致鷁首成一孔棉紗均被浸濕是處離宜祗九十里行船者可不戒哉○本月初九日午刻正值江水盛漲之時福和輪船泊於江中忽有一柏木船順流而下水勢太急舟子支持不住互撞之下栢木船竟劃然中斷立即沈没時福和輪船適有駁船運貨被半截柏木船所撞致船頭損壞其有無傷損人口失落貨物一時尚未查知也 
[鶴樓秋月]  
　　武昌訪事友人云鄂省大堤口堤工告竣後督憲張香濤制軍諭令堤上徧植楊柳以資蔭庇並於岸旁遍鋪芳草隔江遥望一碧如茵點綴湖山眞江城勝景也○黄陂縣屬木蘭山上有眞武廟焉每届中秋節前後數日進香者趾錯於途府尊余堯衢太守恐人衆滋事派員馳往彈壓○中秋佳節民間小兒女相率采荷葉爲盤燃燭於中周行街市相傳爲吊賀文忠公而設文忠以勝國名臣見危授命殉難於保安門内之墩子湖今之舉動殆亦　黍投江端陽吊屈之遺意與泚筆紀之可補荆楚歳時紀之闕○鄂省紡紗局所出棉紗銷塲甚旺前因酷暑暫停夜工現在節届中秋天氣凉爽總辦王雪岑觀察諭令仍添夜工以資衣被而利民用○武昌黄州等府素產木棉爲鄂省出產大宗本年暘雨應時吐花茂盛不意入秋以来隂雨連綿鈴多霉爛恐將来收成不免大歉矣○私宰耕牛久干例禁然官憲耳目難周屠户陽奉隂違所在多有鄂省城外宰牛作多處皆爲各署差役所開若輩恃有護符益無忌憚事爲江夏縣陳大令所聞特頒封條一律封禁保物命而重農工其功豈淺鮮哉○入秋以来錢價驟昻每銀一兩僅易制錢一千二百七八十文現值州縣征糧之際所折銀兩大半徵收現錢宜乎孔方兄身價日增月盛也 
[上海官塲紀事]  
　　新任江蘇巡撫鹿芝圃大中丞前赴金陵佐兩江總督劉峴師面商要公刻將事畢仍繞道滬江上海縣王大令聞之飭差整備迎接惟聞鹿芝帥此次抵滬後並不勾留大約卽當換舟赴蘇履任也○新任蘇松太道江海關監督余晉珊觀察日前由滬赴金陵晉謁兩江督憲劉峴帥兹聞觀察己將公畢日内卽須附輪船返滬然後赴蘇叩賀江蘇巡撫鹿芝帥任禧并謁各大憲大約回滬履任當在本月下旬矣 
[粤撫起節續聞]  
　　調任廣東撫憲德靜山中丞本擬前日乘廣利輪船赴粤履新嗣因此船裝卸各貨未能竣事故於昨日始秉節起行本埠文武各官咸詣垃圾馬頭行轅恭送撫標滬軍營更派標下健兒沿途護送 
[移請查核]  
　　前者川沙人馬雲山偕其子馬阿二在上海開設野雞妓院中有某妓由崇明人王阿順娶去曾欠身價洋銀數元嗣王挈之赴川沙卜居九圑馬尋蹤而往向索所欠洋銀王匿不出見浼鄰居薛貴山出勸馬遽將薛捆縛拽至船中載来滬上薛之家屬懼倩地保張根山來此將馬父子尋獲扭送上海縣請追此本年六月初事也縣主王欣甫大令倩帮審委員馬明府研訊馬供薛貴山現在虹口某姓家遂飭將馬父子收押著交薛到案核辦至今兩月有餘尚未交案張亦不投案禀催大令察核案情疑薛貴山己回家因特備文派差將馬父子押解川沙廳請陳桓士司馬就近查明核辦 
[移請恊緝]  
　　本月初五日浦東白蓮涇口浦江中浮来一屍赤體無衣而頸項有繩索地保報經上海縣主王大令騐明實係被人防斃後抛入浦中惟無屍屬來認因飭差保查明并緝拿凶犯嚴究距今多日尚未破案昨日大令專差持文至金山衞柘林營投遞請朱遊戎立派兵役恊同躧緝是亦愼重民命之一端也 
[官鹽難售]  
　　本邑租界中向無專售官鹽之處居民大都購用私鹽近日忽有上南經商陸寳珩擬設鹽公堂公棧以廣銷塲而便民用業經禀准上憲札飭英美租界讞員翁笠漁直刺出示曉諭直刺遵飭繕就告示送請租界領袖西洋領事華德師君簽字華君以此事攸關大局若果允行示免與工部局章程多所窒碍因於領事公會時互相商議僉謂界内所收各捐早經議定不能另行添設今華官欲辦此事必將界内居民至要之物設法抽捐設竟應允深恐紊亂舊章應請明白轉告華官將鹽公堂公棧設在租界之外刻己由華君照會江海關道憲曾經郛觀察轉飭直刺遵照辦理矣 
[函賀鶯遷]  
　　新建英美租界公廨落成之後讞員翁笠漁直刺曾將遷移日期照會各國駐滬領事昨日和國領事汪仁君遣丁齎呈尺書籍伸慶賀禮也 
[批查烟業]  
　　前日本邑旱烟業裘乾豐等號主投貨捐局禀稱商人等前次包認之捐欵現以時勢變遷各烟作中間有閉歇遷移及停鑤等事以致不能如數籌繳求恩設法裁減等情總辦王太守批示曰據禀該烟作閉歇遷移是否屬實著將停鑤數目閉歇遷移各牌號及現存烟作若干家用鑤若干明晣聲叙禀候察核 
[上控候訊]  
　　前者陸生記軋花廠主陸晴卿卽文童陸樹梅與二十三鋪地甲夥役槍花阿四因賭起釁投上海縣署控告縣主王欣甫大令姑念斯文中人從寛不予深究旣而陸赴松江府署上控府尊濮紫泉太守札發上海縣澈底訊究大令奉札後卽於昨日飭差提集原被告及當時與賭之顧福章繩索全英等到案聽候訊供 
[售又有糾葛]  
　　山東人王湖投上海縣署控湯養眞人參號執事葉錦如霸吞銀欵葉亦控王以廢票圖詐縣主王欣甫大令於前晚升堂親訊王供監生向以興販人參爲業前年冬急欲回籍將人參四百四十兩售與鹹瓜街湯養眞參號計價銀一萬三千二百兩當時監生因與執事沈經甫交好且不久卽欲來申故僅收銀二百兩餘仍存在號中由號主出立成單至去春二月杪來此索取存銀僅收到六千餘兩尚有六千餘兩延約未付迨今年二月沈病故號中事務由葉錦如接管葉設心不良朦控監生圖詐今將成單呈閱求卽究追葉供寗波人前年冬王曾有人參四百四十兩寄存湯養眞號内取去洋銀二百元至去春又取去銀六千餘兩其售剩之參二百十餘兩於去年七月初三日由前在號中執事之沈經甫同出店張坤全送交王收王卽將此參向裕成號押銀二千兩去臘王又將此參托本號代銷所欠裕成押欵卽由本號劃還餘銀當時我清向索成單王稱遺在本籍今春二月十一日沈病故後王卽執單来號意圖訛詐今將王向裕成抵銀筆據呈求察閱大令將據給王觀王稱此係僞繕監生並未出有抵據大令詳核兩造供詞各有不實諭候示期再訊 
[押候訊供]  
　　日前浦左茂生紡紗廠失去洋五十包管廠人查知後開單投報爛泥渡巡防局旋由汛捕某甲拘獲竊犯姚某帶回局中禀請李蘭史二尹提訊姚認　不諱惟稱贓己售諸洋涇鎭某鋪二尹飭捕押同往弔行至某姓小茶肆門前姚卽指茶客某甲爲收贓之人捕 
 
 

Page 4

 
 
遂將甲拘回押候禀請二尹訊明核辦 
[覆舟彚志]  
　　南市新馬路祥記馬頭左近威士輪船局設有小輪船往来崇明川沙等處前日午後行抵滬上下椗浦中用駁船將客渡至馬頭以便誕登彼岸時適潮漲白浪如山舟子力不能支船遂傾覆諸搭客紛紛入水當由鄰船駛往援救僅將舟子及搭客數人救起聞尚有十餘人杳無蹤跡想己入鮵宮深處矣同時餘杭船户徐掌全由南市某米行執事人陳某雇裝南貨油餅等物適遇浦潮湍急覆入波心所載貨物盡付東流想不免有一番賠累矣又招商局江裕輪船抵埠時船未泊定波波湍急有代各客棧駁運搭客行李之駁船一艘不及避謬横擱錨練登時覆没船中貨物漂泊無存當經救生局援起四人某餘二十四人悉與波臣爲伍事後查悉永安棧萬安樓接客夥浦雲山黄坤山二人同占滅頂餘人尚無下落容俟查明續錄 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[命案離奇]  
　　天津訪事人云紫竹林下海大道牌坊外路東某小雜貨鋪係山左人某姓所開上有小樓一椽同鄉某甲僑寓其中本月十四日午後掌櫃因中秋節屇擬備節筵磨礪尉刀置之砧上是晚七點鐘後正在櫃内料理鋪務甲則登樓飲酒忽有一身長秃首之人深入醉鄉驀從樓上登登而下順手取㕑刀將掌櫃猛砍一下致左臂筋斷骨折惟皮肉微連掌櫃雖被砍傷尚思逃避兇手自後狂追適有巡街捕在旁上前攔阻兇手卽用刀砍捕之臂捕不敢阻兇手乃沿街追赶掌櫃正在捨命狂奔忽迎面來一擔盒之人致被盒擔撞倒其時兇手己赶至遂用刀亂砍致脇下傷兩處腦後傷一處辮髮己連皮而下其餘渾身鱗傷無數旋由地保等人圍住不使脫逃以木板擡受傷人赴縣署報案縣主飭仵作騐得傷勢甚重性命難保卽令赶緊擡回兇手則先笞責三百板收禁候懲至究竟因何行兇一時不得而知惟其追赶之時聲稱爾不教我好死我亦不教爾好生云 
[膏店罷市]  
　　廣州訪事友人云廣東烟膏捐自改歸永安堂商人承辦後卽於省垣及佛山鎭等處設立公所釐訂章程定期本月初六日開徵不意各烟膏店堅執不允是日佛山卽一律罷市初九日省垣各鋪繼之人情洶洶譁然而起西關蓬萊里大昌隆烟膏鋪雙扉扃閉被購烟之人大肆滋擾河南尾某烟館藏有陳膏數兩居爲奇貨至夜被人排闥而入搜括一空並失去衣物甚夥此外被累者尤不可勝計未知當事者别有轉圜之術否 
[山隂攬勝]  
　　紹興訪事友人來函云紹郡大江橋相公殿老嶽廟一帶近來賭攤林立愚民之受其害者不知凡幾某日圑練局統帶郭弁督率圑丁八名前往拘拿各賭徒膽敢拒捕將圑勇任情兇毆旋卽飛奔而逸郭弁無可如何仍率圑丁而回翌日南和坊演戯若輩又復呼朋引類幾如蟻聚蜂屯圑丁往拿亦遭敗北賭徒如此猖獗有地方之責者安可不設法懲創之耶○去歳郡城建有錫箔公所規模頗爲宏敞本月某日某錫箔莊特雇大春臺京徽班在公所演戲酬神山隂縣幕鄭某與莊主人爲莫逆交主人特邀赴公所觀劇至則盾樓己被捐局中人佔去莊主人欲令讓開以位置鄭等而捐局中人不允幸有魯連其人者出爲排解强拽以去捐局中人心仍不服少頃遣差役三四輩前来察看見觀劇者俱係縣署中人遂各匿跡銷聲而返 
[輕薄宜懲]  
　　前晚有流氓麕聚泥城浜左近適某姓女郎珊珊而来遂蜂擁而前任情調戲女郎駭極狂呼左近居人聞聲出視流氓始鳥獸散說者謂彼處現己劃入各國公共租界所望捕頭多派巡捕嚴查俾若輩不敢肆無忌憚是亦保衞居民之道也 
[疑竊被拘]  
　　前日源豐泰報關行某客失去杭縀二十餘疋值價洋銀九百元疑係司帳人朱若愚串同陳鳴臯所竊因卽投報捕房捕頭派包探竇四海將朱等拘獲押候解送公堂訊辦 
[上海縣署紀事]  
　　僞造中國通商銀行鈔票之劉明山厲雨亭兩犯頃由大憲飭解省訊辦縣主王欣甫大令因於昨日飭差押解赴松江申請松江府濮紫泉太守過堂然後解赴省垣勘轉○七月三十日通逺小輪船行駛浦江中將楊阿二所駕貨船撞沈致貨物漂没事後楊投縣求准追賠昨日楊又禀稱現己查得通逺舵工係金小毛船主係杜良仁買辦名王雲山請卽照會英領事署並英公堂按名移提斷令賠補王大令諭候查核辦理 
[英美租界公廨紀事]  
　　野鷄流倡方周氏卽方素卿向在英界麥家圈平和里作賣笑生涯前晚十二點鐘後徘徊歧路强曳途人之袂俾令眞箇銷魂二百二十四號巡街華捕見之拘入捕房捕頭令轉送公廨讞員翁笠漁直刺著押候訊核○二百四十三號巡街華捕解迷路女孩到廨請爲安揷值日差向詢情由孩稱年七歳名阿菊隨人出外購物偶然相失不識歸途問其家住何處茫然莫答遂據情禀知直刺暫交官媒留養候家屬前来認領○前晚甲乙二流氓行至三馬路左近不知何故與張王氏爭閙不休由五百五十號華捕一併拘入捕房捕頭令將甲乙暫押王氏解送公廨直刺飭押候訊究○粤妓陳阿滿洪阿根蘇阿五蘇阿三在武昌路兠攬某洋人止宿經五百零九號及五百六十八號巡街捕瞥見一併拘入捕房捕頭令送公廨請究值日差禀知直刺著暫交官媒看管候訊○王鄭氏串同女郎朱阿三至某碼頭竊得舊鐵數十磅又王陳氏行竊水烟袋一枚由四百九十二號華捕一併拘送至廨值日差禀知直刺著交官媒看管候訊○寡婦張楊氏控被薛老裕沿途調戲攫去衣物等情直刺准詞派差將薛提案押候訊辦 
[法租界捕房紀事]  
　　前晚後新街某新衣店被賊撬門而入竊去絨衫及綢布衣服昨日店主開明失單投報捕房請爲查緝捕頭允之○偷兒某甲竊得洋傘一頂被包探夥所見解入捕房捕頭命押候堂期解請讞員朱森庭明府訊辦 
[美界捕房紀事]  
　　昨晨小竊李桂芳混入北河南路某姓家竊取布衣數件旋爲某包探查獲拘入捕房捕頭令押候解送公堂禀請讞員翁笠漁直刺訊辦○昨午賭徒孫三仔在北河南路天后宮前設攤誘賭經某號巡街華捕拘獲連賭具解入捕房捕頭令押候解送公堂禀請訊辦○昨日相士田國揚在北河南路天后宮内與同業某甲爭奪攤基致相扭毆旋互扭至捕房聲訴捕頭以事起細微斥出不理○昨午無賴楊阿二至西華德路某飯館内果腹迨食畢不名一錢揚長而出飯館主某甲向之理論反敢行兇爰卽扭至捕房聲訴捕頭令將楊押入乞丐牢一天以儆 
 
 
 

Page 10

 
 
   
 
 

Page 11

 
 
   
 
 

Page 12

 
 
寄往何處輪船名某日截止收信時刻 
吳淞火車八月廿一日上午八點鐘上午十一點下午一點半下午四點鐘 
寗波北京又下午三點蘇州杭州又下午四點 
膠州平度台兒莊濰縣青州府麥推而又芻平濟南沂州下午六點晚刻八點至八點半 
烟台威海衛旅順大連灣黄縣萊州府萊陽登州府大沽北戴河塘山天津通州北京下午六點晚八點至九點 
鎭江揚州淮安清江浦宿遷台兒莊南京蕪湖大通九江孤嶺沙市宜昌重慶江裕又又 
掛號信件應於所限時刻前一點鐘送郵政局郵票每日上午八點售至下午四點又晚刻八點至九點鐘止 
 
 

Page 13

 
 
[光緒二十五年八月十二日京報全錄]  
宮門抄○諭旨六道錄前○盛京將軍增奏爲特叅發弛砲隊前後管帶各官摺○都察院奏爲據情矣聞摺○滇督崧奏爲滇省振捐遞形减色請旨展緩一年摺○又奏爲創設圑營己著成效摺○八月十二日刑部都察院大理寺廂紅旗值日吏部引見六十二名户部八名○朱侯致祭明陵請訓○英煦謝賞戴花翎恩○李國和謝交軍機處存記恩○英侯彭壽各請假十日○曾侯請假五日○丁鏜胡建樞預備召見○火器營奏派蘆溝橋演放砲位派出端王○掌儀司奏十五日祭奉先殿恭王行禮○召見軍機丁鏜胡建樞○○奴才增祺跪奏爲特叅廢弛砲隊前後管帶各官分别請旨革職摘頂追欵以肅軍紀而儆效尤恭摺仰祈聖鑒事竊奴才自孾關以来察看沿途駐紥馬步各隊多不整齊然猶可諉之於分布巡緝不能專事事操練若督標親軍砲隊駐省城常川演練以備緩急當經迭次查點營伍不整砲車馬匹皆疲瘦口老不堪長駕逺馭其中瞎馬尤多各種砲彈狼藉於地詰諸該營官李玉瑛據稱接管爲日不久前管帶該營者吉林卽補恊領驍騎校恩海去年曾向糧餉處借過銀一千五百兩以爲備辦糧草之需禀明自本年正月起按月由餉乾内扣銀一百五十兩歸欵詎恩海旋於二月辭差委伊接帶僅有草三萬斤稗子七十一石高梁二十石現己喂養無存而餉乾尚須數月以後方能扣還清楚等語查奉天通省只此砲隊一營所關甚要詢問恩海前帶親軍砲隊並不勤操於砲彈等項亦不加意收儲又復藉購糧芻支借餉項圖飽私囊以致營伍敗壞至於此極當兹整軍經武之際若不據實參辦何以肅軍紀而儆效尤自未便因其己經辭差置之不問相應請旨將前管帶督標親軍砲隊吉林花翎卽補恊領記名佐領驍騎校恩海卽行革職六品官李玉瑛雖接帶該營爲日無多亦難辭咎應請先行摘去頂戴勒限卽將馬匹賠換一律臕壯否則定行嚴叅至恩海前由糧餉處預借餉乾分晰追繳以便按月支發用資鮑騰除將各營隊伍挨次查點並添派教習另定章程認眞操練外謹恭摺具奏伏乞皇太后皇上聖鑒訓示謹奏奉硃批另有旨欽此○○都察院左都御史臣懷塔布等跪奏爲據情奏聞事據湖南民人彭永傳遣抱彭淋以故殺毒拖連斃四命等詞赴臣衙門呈訴懇請代奏臣等公同查閱據原呈稱民人彭永傳年四十一歳長沙府湘鄉縣人生有三子長玉峯九歳次春峯七歳三嗣峯週歳去年四月十三日玉峯春峯入山檢柴忽有江錦高来家報稱有江南九奔告江純齋之子以南箎八與江倫一之子六十在下新塘下踹田玉峯拾取灰鰍以南六十忿怒兇毆玉峯登時斃命春峯號奔以南赶上以茅鐮斫傷額角足踢腎部同時殞命均抛屍塘内民奔往慘見地鄰撈屍報圑保地鄰等憑騐註單玉峯左耳根紫黯身青腫肛出春峯左額角鐮傷皮捲門牙脫落下部囊破子出詎江純齋聽外甥陳洪恩主擺誘南九至倫一家其父倫四又貧無賴啗以重金買南九替兇給以减報年歳例可免抵先令解縣迨民報縣知縣高聯璧並不踏勘迫民扛騐謬以自溺無傷勒結民繳傷單呈血衣僅註次男左額角一傷民求追正兇受刑五百收押江敦八不忍其姪南九無罪死欲赴縣禀訴江純齋邀敦八至倫一家酒食毒殺之倫四悔悟爲兄敦八子南九訟寃縣收禀不批民妻聶氏控省縣預朦詳幸前臬司李經羲疉加駁斥委員會訊奈高縣令百端廻護經臬提案發府不意臬陞雲南寃障復萌等語臣等查人命案件全在檢騐精細訊供確鑿方足以免寃抑而定案情如該民人所呈並鈔黏全案呈批該縣於此案並未親往踏勘究竟彭玉峯屍身有無傷痕春峯所受之傷是鐮是石江敦八之死是毒是縊供詞前後支離雖經前臬司疉次批駁該縣委均未能詳細聲覆種種疑竇亟應澈究擬請旨飭下湖南巡撫提案研鞫務得確情以成信讞而無枉縱謹鈔錄原呈恭呈御覽伏乞皇太后皇上聖鑒訓示再據該抱告結稱在本府控告三次臬司衙門控告二次藩司總督衙門各控告一次均未親提合併聲明謹奏奉旨欽此○○雲貴總督臣崧蕃跪奏爲滇省振捐遞形减色體察情形仍難停止請再接展一年以資接濟恭摺仰祈聖鑒事竊查滇省兹因連歳被災貧民待振綦切奏准自光緒二十年三月起倣照順直振捐章程開辦滇振捐輸一年嗣後因限滿收數無多復經奏請展限一年光緒二十一年順天直隸大水爲災又經直隸督臣王文韶奏請開辦順直推廣振捐咨滇廣爲勸辦等因核因滇省振捐早成弩末若再開辦順直新捐則愈多愈少滇直兩無裨益亦經奏請將順直振捐卽在振捐内按卯劃撥四成解直恊振并因滇省各屬連歳災歉歴次奏准展辦各在案兹據署雲南布政使林紹年會同善後局司道詳稱滇省振捐計自光緒二十四年六月初一日展辦起除去封印日期扣至二十五年七月初一日展限又己届滿本應依限停止惟核計收數愈形减色除撥解直隸四成並協振被災各省外滇省所得甚微且上年迭據馬龍南寍建水各州縣詳報被水被火成災均經派員前往分别賑撫是此項捐欵雖渐無多究可稍資挹注擬請將滇賑捐輸自本年七月初一日限滿後再行接展一年一切收捐章程悉照前案辦理所收捐項照案仍劃撥西成解直恊助餘銀留備本省災荒工賑急需俾資接濟等情詳請具奏前来奴才覆加查核係屬實在情形合無仰懇天恩俯准將現辦滇賑捐輸再行接展一年以資接濟出自逾格鴻慈除咨部查照外謹恭摺具陳伏乞皇太后皇上聖鑒訓示謹奏奉硃批著照所請該部知道欽此○○雲貴總督臣崧蕃跪奏爲滇省舉辦圑練己著成效現擬由省設立圑營以便督飭認眞操練而備擴充恭摺仰祈聖鑒事竊查滇省舉辦圑練情形前經奴才專摺具奏於光緒二十四年十二月十八日奉硃批知道了仍著督飭各屬認眞辦理毋得日久懈生虚應故事欽此本年三月内又經奴才奏請酌給經費以期經久又奉硃批知道了擬辦各節尚屬切實仍著隨時認眞督察以期經久無弊欽此節經轉飭各屬欽遵辦理在案查滇省幅𢄙遼闊所設防營本不敷分佈現計省防各營除調往剿辦土捻各匪外如現與洋員會勘地叚應派兵弁隨同保護彈壓其洋人分往各寓所亦須兵保護至各國游歴洋人往来絡繹沿途均須派兵護送年餘以来核計派兵弁日益加增己有數營人數而護送洋人又何敢委紳圑前往且省城爲根本重地必須有重兵鎭攝現在庫欵支絀何能再募多營審時度勢不能不借助紳團以爲聲援更不能不思患預防責令認眞操練並爲各屬之倡奴才督同司道反覆商酌擬將省城所挑圑丁先行設一圑營酌給口糧分班調練其法以六千人爲統頭每月五百人爲一班其五百八中以三百人爲徵調圑二百人爲守禦圑一年十二月分作十二班此班練軍彼班接替周而復始計以五百人餉額可得六千人戰守之用每班五百設一營官五百人分作五哨每哨卽省城附近扼要之地五路駐紥與防軍一律結實操練並委署雲南按察使全楙績會同署雲貴督標中軍副將掄元隨時認眞督飭俾期日有起色該圑丁等生同里閈各有身家無事則守望相助有事則禦侮折衝又雇募防軍保衞地方必用爲得力一俟省城辦有頭緒卽當推行各屬次第舉辦將来成二十營或三十營分别扼要駐紥巖疆僻地將見雄視一方屹然成爲重鎭此次所需經費每年約銀二萬餘兩擬請仍　滇省鹽務溢課項下如數撥給以期名實相符據署雲南按察使全楙績會同善後局營務處可道林紹年等詳請具奏前来奴才覆查無異除咨户兵二部查照外理合恭摺具陳伏乞皇太后皇上聖鑒訓示謹奏奉硃批創設圑營辦理甚是卽著督飭認眞操練次第擴充以資保衞欽此 
 
 

Page 14

 
 
[光緒二十五年八月十三日京報全錄]  
　　宮門抄○諭旨三道錄前○荆州將軍祥奏爲遵旨挑選閒散酌倣鄂省護軍營制餉章摺○閩督許奏爲閩地貧瘠委難起解實銀摺○湘撫兪奏爲勳臣後裔籲恩兼襲男爵片○八月十三日工部鴻臚寺正藍旗值日無引見○慶王錫恒等得賞謝恩○克公假滿請安○直隸副將史濟源謝恩○雲南叅將崇恩謝恩○翰林院代奏楊佩璋謝授侍講恩○海公漙侗各續假十日○方占鰲預備召見○召見軍機方占鰲史濟源崇恩○○奴才宗室祥亨瑞興德祿謹跪奏爲遵旨挑選閒散酌仿鄂省護軍營制餉章擇地立營教練以資捍衞恭摺覆陳仰祈聖鑒事竊奴才等於光緒二十五年正月二十三日恭奉諭旨各省駐防生齒日繁閒散中不乏精壯之士並著該將軍等各就本處情形挑選若干教練成營以資捍衞所需餉項應與該省督撫藩司妥籌恊撥奏明辦理用副朝廷講求武備諄諄誥誡之意等因欽此欽遵奴才跪聆之下仰見朝廷整軍經武豢養教育至意欽佩莫名查荆州旗營閑散精壯頗多因限於餉項難籌未能及時挑練當此時局日艱亟應妥籌防餉立營教練俾成精銳遵與督撫藩司妥議商辦原擬挑練千名咨商往返以多餉難籌擬在奏定鹽斤加價内撥銀四萬兩爲此項新軍練餉暫行挑練閑散五百名一俟續有欵項再行添練業經湖廣總督臣張之洞湖北巡湖臣于蔭霖會同奴才祥亨恭摺具奏奉硃批著照所請仍設法寛籌餉項隨時擴充添練以備不虞欽此欽遵在案奴才現在挑選精壯閑散五百名酌防鄂省護軍營制教練洋操名爲振威新軍旗色仍照旗營舊制分左右兩翼擬派恊領一員爲督帶佐領二員爲管帶防禦驍騎校八員充當隊官擇於旗營附近石首縣馬廠沙溝兩岸曠地建修營壘駐紥由湖廣督臣於護軍營中揀派營哨二員来荆教習認眞教練所有新軍閑散一律挑選二十歳以下强壯每悟者由該旗恊領佐領等官選擇保送奴才等公同挑選所有督帶協領管帶佐領及充當隊官之防禦驍騎校揀派品行端方管轄嚴明任勞任怨之員以期得力兵丁月餉衣袴靴帽等項概照護軍營奏定章程辦理教習營弁二員每月應支薪銀照章支給至旗營統帶恊領等官現食本任俸糈分應供操惟係逺駐行營朝夕操練與在城有間擬請仿照護軍營官弁薪水章程核减二成按八成支給督帶恊領公費亦核减二成按八成支給以示撙節而資津貼隨營辦理文件巡查經理軍裝曁醫藥等項仍照護軍定章支發計振威新軍一營薪餉衣褲靴帽等項每月需銀二千八百六十四兩一年需銀三萬四千三百六十八兩加每年需用軍火二千五百兩教習薪銀九百六十兩共計一年需銀三萬七千八百二十八兩以薪餉四萬兩核計餘銀二千一百七十二兩留作補發閏月薪餉曁各項不敷之用應修營壘兵房講堂操塲曁軍裝各項卽由會同督撫臣前奏籌餉摺内所請應支前兩月餉項撥用業經揀員前赴石首縣馬廠建修營壘並札行該地方官妥爲照料現在振威新軍官兵均己派定挑齊暫令該恊領等先行帶操一俟兵房講堂操塲建修完竣教習来荆卽飭該協領等督帶全營前往駐紥官兵應支薪餉等項咨請督撫臣自七月初一日起撥解来荆以便修築營壘並請由南洋大臣酌撥大口九響毛瑟快槍一千桿配齊藥彈以備新軍操練旣隨時添練之用當經函商兩江總督臣劉坤一兹准覆稱如數照撥現由奴才等派員前赴南洋領取常年所需樂彈由荆備價咨請造辦嗣後續有應行變通增减之處卽隨時咨商督撫臣會同奏明辦理此次遵旨挑選閒散立營教練之始奴才等隨時校閱考核嚴定賞罰實事求是收發餉項稽查操練督飭該恊領等認眞經理不敢稍涉粉飾致滋弊端務使兵有實用餉不虚糜無事足資震懾有事堪備戰守以仰副朝廷整軍經武有備無虞至意除將官兵薪餉曁教習薪費等項詳細開單呈覽並咨部外所有遵旨逃選閑散酌仿鄂省護軍營制餉章擇地立營教練緣由奴才等謹會同湖廣總督臣張之洞湖北巡撫臣于蔭霖合詞恭摺具奏伏乞皇太后皇上聖鑒謹奏奉硃批覽奏己悉卽著督飭認眞訓練毋得虚糜餉項俾成勁旅以資震懾欽此○○閩浙總督兼署福州將軍臣許應騤跪奏爲閩地貧瘠與他省不同委難起解實銀謹據實瀝陳恭摺仰祈聖鑒事竊臣前將閩省銀錢缺乏撥解京餉擬仍由號商匯兌緣由奏奉硃批覽奏己悉京師根本重地全賴各省籌解實銀以資周轉若外省各自爲計概從匯兌必致商民交困有誤大局著凛遵前旨仍解實銀不准稽延欽此當卽轉行欽遵兹據署福州藩司余聯沅會同鹽法道稅釐善後兩局司道詳稱閩省僻處海隅從前並無解京之欵自同治四年抽稅奉撥各項京餉概由號商匯解未能提解現銀屢經奏咨有案是銀根匱乏由来己久當此庫儲告匱京餉籌措維艱照常匯兌己虞支絀提解現銀誠竭蹶萬分伏思湖廣江浙等省類皆地大物博財物富饒自能籌解實銀京餉銀錢立見流通閩省區區之銀似無足輕重惟有再行詳請奏懇將奉撥各欵京餉仍由號商匯兌等語會詳前来查閩省自通商以来洋圓盛行紋銀遂日形缺乏常年祗此數十萬兩出入於藩鹽及閩關各庫民間罕得見之其銀色低潮並京化松江之不若與他省足紋相較懸殊以解部庫非盡行改鑄不可雖市廛行使純是爛板番銀一越閩境卽不適用歸爐鎔化虧耗尤多約計番銀百兩不過祗紋银八十兩左右比者茶市日敝洋圓亦稀輔以銀票僅敷周轉卽各卡所徵厘課亦期票爲多否則商賈不前厘務緣是减色此現銀短絀逈異他省之情形也現京餉之由匯兌者福建而外惟廣東四川兩省然川廣雖不解部庫尚間有流入他處之紋銀閩則從末出省成色低潮是共明證前臣左宗棠督閩遇事皆綜核名實惟京餉尚仍匯兌蓋亦深悉其難及臣閻敬銘官户部時首議通行各省概以實銀解部臣適遇同事爲縷述曩年典試福建所見所聞後遂准其匯兌若當時事無窒礙業早行之矣今閩省物力愈艱餉源愈涸現銀之難於措集更倍昔日若必責其起解微特火耗過鉅運費驟增枯竭之餘無從彌補卽或勉行遵辦而每年數十萬京餉胥傾鎔城鄉有限之洋圓不三四年搜括殆盡銀根一絀則商賈貿遷農民輸納湊集均難地方愈形困苦且近年庫儲屢空歴解京餉由商墊者居多一改現銀卽須待欵倘因此動逾期限貽誤度支關繫實非淺鮮臣素性迂直隨時隨事皆力戒因循從不敢輕信屬員扶同欺飾惟經再三體察該司道所禀委屬實情不得不披瀝上聞冀邀聖納如以臣言爲不實則大臣中之曾官閩省及閩人之現任京秩者乞賜垂詢當悉底藴倘荷聖慈優逮准免現銀起解以節財力而裕商民全閩幸甚臣爲愼顧閩省大局起見是否有當謹恭摺具陳伏乞皇太后皇上聖鑒訓示謹奏奉硃批著照所請該部知道欽此○○兪廉三片再原任湖北巡撫臣胡林翼之嗣子胡子勛原襲騎都尉一等輕車都尉改并三等男爵因病辭退請以伊嫡長子候補郎中胡祖蔭承襲經前撫臣陳寳箴援例具奏光緒二十四年二月十九日奉硃批該部議奏欽此復經陳寳箴會同湖廣總督臣張之洞以胡林翼翼勤盡瘁功在天下縷叙生平勳績合詞恭摺奏明奉旨留中欽此在案兹准部咨將胡林翼嗣孫請兼襲三等男爵候選郎中胡祖蔭送部引見據益陽縣造册詳送前來臣查該員志趣端正克紹家風理明通堪資器使除咨部外謹會同湖廣總督臣張之洞附片具奏伏乞聖鑒謹奏奉硃批該部知道欽此 
 
