# 1908 - 73 - 4912620

 

Page 1

 
 
   
 
 

Page 2

 
 
[上諭]  
　　二月十七日奉 
　　上諭直隸天津道員缺著齊耀琳調補呂珮芬著補授永定河道欽此 
　　上諭楊士驤奏按察使因病呈請開缺一摺直隸按察使陸嘉榖著准其開缺欽此 
　　上諭吉林巡撫著朱家寳補授欽此 
　　上諭黑龍江巡撫著周樹模署理欽此 
　　上諭程德全奏因病懇請開去署缺一摺暫署黑龍江巡撫程德全著准其開去署缺欽此 
　　上諭直隸按察使著何彦昇補授徐撫辰著補授山東登萊靑膠道欽此 
[宮門抄]  
　　二月十七日召見軍機凌福彭 
論說 
[政府對内對外之兩手叚（續）]  
　　夫二辰丸之問題。旣不忍言矣。而方經憲政館之議復者則有嚴定之報館律會社律。自東西學術之輸入。而自由平等權利義務之觀念。印入於人人腦筋之中。故屢經列强之凌辱。若西江緝捕問題。若澳門辰丸問題。若蘇杭甬鐵路問題。而一般國民。懷公憤。灑熱血。開會議。發函電。出死力以相抗爭。因是以犯專制政府之忌諱。而遂有結社開會嚴定報律之舉。夫預備立憲庶政公諸輿論之諭。旣昭告天下。而又宣布束握輿之規則以取消之。推其用心所在。無非欲禁人自由言論。而止禁人開會結社而止。故報律初定四十二條。而今則增至四十五條矣。結社則以一百人爲限。開會則二百人爲限。則無團體之能結矣。又若詆誹宮廷。除科罰停報外。若情節重大。得按刑律辦理。報樣限前一日十二點鐘。送巡局核正再排。無論何種會社。官吏有解散之權。無非逹於專制之極地而止。實做到人人牛马人人奴隸之資格而止。夫報館者不第爲上下監督導引機關。而當預備立憲議院尚未成立之際。亦爲政府與人民之意思機關。若政府而果有立憲之意念。必以溝通上下之情誼爲亟。則今日之所最當保護而維持者莫有如阖館若。若開會結社無非聨合團體之情誼。維持公益之機。關發布忠愛之意見。竊觀中國之所以萎糜不整腐敗不可收拾 
 
 
 

Page 3

 
 
之故。實原因於人人無公德思想。無團體結集。無愛國熱誠。而製造之不精。武備之不講。其緩焉者也。然則今日之當保持而護惜者。又莫如會社若矣。而政府則束握之又束握。限制之又限制。抑知國民者國家之主體。束握限制國民即所以束握限制一已之手足。而犧牲於人也。且上愈束握。則下愈反對。上愈限制。則下愈破壞。自是而倒行逆施之行作矣。 
　　歷察政府之手段其對於外交也其柔順如彼。其對於國内也其强横若此。夫出則畏市人如虎豹。而入則肆其畏福於妻子婢僕。則其人必不足齒數。况政府束握其四肢制限其軀體而市恩於敵人。更可笑而不足道。總之政府所。抱之主義。是消極的而非積極的。是自弱的而非。圖强的。是逆行的而非順施的。是錯謬的而非秩序的。故列國之於外交也。以堅持爲主。而我國則以退讓爲主。列國之於外交也。以民氣爲後盾。而我國則以削剥民氣爲後盾。列强之於國民也。以保養爲主義。而我國則以仇視爲主義。列强之於國民也。以尊重爲主義。而我國則以侮弄。凌虐爲主義。如是而欲求國之强是猶緣木而求魚。不特此也。政府之對於外交。權利則喪失矣。國體則。侮辱矣。彼之所忍尤含垢者。何日得有洗发之一日。而其限制輿論束握自由。國民雖隱忍於一時。其終必有潰敗决裂。不可收拾之一日。我不知政府何。德於外人何。怨於國民。而出此自殘自削之手段也。噫傎矣。 
專電 
[電一（北京）]  
　　十六日晚七時商部陳列所大火燬商品無算值價數十萬 
[電二（北京）]  
　　奉撫唐紹儀來京後確有授外部尚書消息 
[電三（北京）]  
　　桂撫張鳴岐有調用之說 
[電四（北京）]  
　　皖路總理郵部於今日奏派 
[電五（北京）]  
　　郵部奏四川電局總辦陳恩霖奉旨依議 
[電六（蘇州）]  
　　梟首余孟亭就擒 
[電七（蘇州）]  
　　巨梟余孟亭經蘇捕營拿獲解省 
　　此電係另一訪員所發 
[電八（開封）]  
　新臬李經邁將到左孝同約二十後交缷赴蘇臬新任 
[電九（貴陽）]  
　　新簡鄂督陳夔龍定月初由黔起節四月中旬蒞鄂接印 
[電十（安慶）]  
　　巡警總參事候補知府岑德復十六晚服毒自盡聞因黨案牽涉 
緊要新聞 
[嚴懲通梟營員電旨南京]  
　　江浙督撫奏請嚴懲通梟營員原電曾錄前報聞初十日已奉諭旨由軍機處電寄前來照錄如下奉旨端方陳啓泰馮汝騤會電奏悉營員通匪大干例禁淞南營遊擊孔德陞升用遊擊王士志均著即行革職並按照軍法從嚴懲辦以昭炯戒欽此 
[十八墺鄉民閙事情形寗波]  
　　鄞西十八墺鄉民聚衆至黄墺市閙事已記前報專電茲悉此事因該處牙户周少木壟斷把持勒收行用所有翁岩十八墺等處貨物出墺無論竹木柴炭及食鹽等項均須歸周少木一人經賣抽收捐用鄉民不願屢次糾轕日前各鄉民具禀呈控鄞縣黄大令將禀擲還置之不理鄉民無奈遂于十四日在十八墺地方聚衆數千人齊至黄墺市横街頭周少木家滋閙周卽赶報鄞縣經鄞邑尊立委捕廳徐其璜前往彈壓衆鄉民將徐典史圍住逼令示諭明白徐典史見勢不佳意欲退後廻避衆即赶上將典史髮辮倒拖而去差役親兵均被攢毆復將周少木住房拆毁用火焚燒街舖一律罷市縣署差役飛報邑尊當由黄大令派差多名並巡防營勇四十名親自帶領前往及至半途由署差禀報衆鄉民業已解散回墺而各街舖亦已開市徐典史衣帽均雖已撕碎即經鄉約護衛出險大令遂帶領差勇遄回衙署一面飭差訪拿爲首滋閙之人懲辦 
 
 

Page 4

 
 
蘇浙防匪彚聞 
[又獲通梟營弁]  
　　督轅中軍米占元遊戎奉端午帥令來蘇緝匪後十三日又奉午帥電飭速將接濟梟匪之軍火前浙江某營哨官王麻子及朱得勝二名嚴緝務獲十四日遊戎在閶門馬路將王麻子拘獲解赴淸鄉局禀請瑞方伯核辦 
[梟匪認供]  
　　飛划右營前領哨趙廷玉在洋湘涇地方緝獲之梟匪張根福即朱根福一名解經淸鄉局審判所於十二三四三日迭次研訊供認隨同夏竹林行刦某某等當舖四家并刼内河輪船不諱問官得供即據情禀請瑞方伯核辦大約不日即當正法也 
[梟戚將釋]  
　　偵探員方壽山緝獲夏小辮子之姊施夏氏夫兄施承瀛姪媳施戴氏等一事已兩紀前報現經淸鄉局審判所提訊後氏供婦人於九歲時到施家作童養媳迄今未嘗回過母家至兄弟等所作何事均未得悉去年因夫故無依來蘇至紗廠工作現由長兄施承瀛領回安徽原籍並無他故問官命差役查檢箱籠行李僅有破衣數件亦無禁物遂飭暫押縣署候禀明瑞方伯交保開釋 
[更正]  
　　前紀飛划統領徐遊戎至寗質訊一節今得另一訪員來函知已釋放前言當係訛傳合行更正 
[外部議覆孫使條陳消息北京]  
　　昨外務部代遞駐德欽使孫寳琦條陳四則（一）多派使臣各國之事日有變遷使臣在外無殊偵探實以多遣爲是有約各國從速遣派未約各國從速議約添派（一）增改頭等使臣各國於使臣之體制極其鄭重如德國惟頭等使臣躬親答拜元旦朝賀惟頭等始得入覲二等已不與所辦各事全賴與各使相周旋而頭二等之界限本分致多隔膜臣渥荷隔恩歷使各國何敢妄兾殊榮（一）添派出洋官員學習語言臣學習已遲故遇事不便擬請飭下外務部挑選在京閣部院衙門官員學有根柢年在四十歲以上者四十人分赴英法德美學習語文以六年爲期陸續添派庶使署需材不患缺乏一更改服制各國外交官均有一定服式如大禮服半禮服常服中國於入覲時向以蟒袍爲禮服如遇弔唁蟒袍殊覺不合行裝又覺不恭且以衣服異宜令人訕笑一舉一動輙招指目尚何密事之可探且使臣向例行裝原與軍官同一服制臣前使法意美國外交官尚未更改服制現已一律改定可見事隨時變也現在陸軍衣服旣改可否飭下外務部參酌各國外交官服制按照官階一律更改回華後仍不准穿用云云此摺入奏後硃批外務部議奏現在部中會議數次主駁者居其多數 
[京師近信]  
　　孫寳琦署順天府後府署與慶王府相去不及數武皮此眷屬常相往來孫之妻女更不時進府去年秋間慶王府宴請德法兩國使臣夫婦曾邀女公子三人作陪藉充舌人之職孫女固深通英法文字者也慶王之九姨最得寵愛搜二爺即其所出每欲得一學通中外者以爲之配至門第之高下在所不計自見孫女刻思委禽孫寳琦迄未應允旋即携眷出洋九姨尚託人致意而孫仍以淸議難堪未肯即允嗣有莊太太者出爲作伐往返電商多至三四十次彼此遂允已於去臘過禮并聞九姨之意本欲得孫氏第三女而此女又爲孫氏老姨所鍾愛將留以贅婿故以第二女與之云 
 
 

Page 5

 
 
　　聞自降詔以郵傳部右侍郎予盛宣懷後某某二樞堂甚爲反對初九日與慶邸商量謂盛向來辦事一意媚外若使留京種種不便當時慶邸雖爲之動惟盛之得缺係向兩宮前力保而來一時頗難轉圜遂以商約重要盛某辦理有年較易就範等詞藉朦天聽初十日乃特頒明詔派盛出京矣塞翁失馬安知非福人爲盛某惜我爲盛某幸也 
　　近來京外各官捐納鉅貲報効學堂經費頗不乏人惟所請奬勵未能劃一辦法經吏部各堂提議以後如遇此項阖効概以遇缺先按照海防班次分别正途異途出身挨次選用不得另立一班以示限制業於日前奏定通咨各省遵照辦理 
　　郵部參議蔡乃煌外放後論資應以李稷勳推升乃特旨忽簡李經楚李稷勳頗爲向隅此次右丞出差（那晋赴寗商議滬寗貨捐）陳尚書遂以李稷勳請署失之東隅收之桑榆未爲晚也 
　　署魯撫吳廷斌因東撫一缺已簡袁大化署理意頗怏怏聞其致某樞臣電有擬稍緩即乞休之語惟政府之意以其所辦河工大不爲然本擬列之計典此次令其回任正所以保全之乃吳撫猶不足耶 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
畫史要摺 
[喀喇沁王奏陳整頓蒙古摺（續）（初）（九）（日）]  
　　一農工商宜速加整頓也地方之繁盛在乎工商工商之根本在乎農業百工居肆蒙旂向所未聞農業一項則有力之家動輒種地數十頃而傭工難雇肥料亦少是以收穫遠遜内地雖因地寒雨少亦由人工未盡所致至大宗土産則羊毛駝毛皮張實爲上等工料各洋商以賤價購之出口製成洋貨又以貴價售之中國吃虧甚鉅擬請旨飭下農工商部揀派曾學專門之員數人前往提倡規畫分置農場工廠商局更由勸業銀行借以資本各責成效或再仿外洋托辣斯辦法集合鉅資任以專員立極大織呢製革之廠内可供本國軍隊之需外可杜别國漏巵之患至於化樸陋而臻富饒自有不期然而然者一外交宜亟預備也各國游歷蒙旗者歲不乏人而通飭保護之公文有見文不見人者或已入境而始見文者且各旗不第通曉外交者了無其人雖充繙譯者亦無其人即欲延聘又苦經費難籌加之地方遼闊盜賊出没保護少疏動成交涉而英法各敎士日俄各士商隨在皆有更恐蒙民智識未開時形鑿柄此則國際攸關非札薩克及數蒙員所能勝任擬請旨飭下外務部籌議將來如外人游歷各蒙旗可否分畫地段設立外交繙譯等官以弭隱患一敎育宜普及也蒙古除喇嘛外無所謂敎以致人多樸魯不諳事理通漢文者固百無一二即通蒙文者亦甚寥寥况值强鄰窺伺多方誘惑内地東南各省日本猶有爭傳佛敎之事蒙旂迷信黄敎倘外人巧爲嘗試後患何可勝言則開濬智識實爲今日握要之圖擬請旨飭下學部理藩部先就東蒙籌議責成各旂王公扎薩克廣興敎育並令其子弟入學以爲倡率應先立師範學堂數處由部員派考收明白識字之人學習敎授管理之法學成分歸本旗多開小學漸次遞升即漸次推廣所有經費統由各旂自籌並聽其勸捐集事舉平日無名之費悉令裁减凈盡惟極力擴張學務並請簡派專員總理其事不數年後人材漸出而外侮外誘自然消釋矣一新軍宜趕緊練也從前哲里木卓索圖昭烏逹三盟經原任管理神機營事務御前大臣科爾沁親王伯彦諾謨祜奏准每盟練軍一千名所用器械由神機營發給無如原奏並無餉乾器皆弓箭長予鳥槍等項時世推移火器載術日益精密照原案實不足以言練軍查蒙旂丁壯向稱樸勇開國以來屢著奇功今强鄰人人思奮聽其閒散尤爲可惜擬請旨飭下陸軍部將蒙旂通盤計畫分立鎭恊其將領揀派通曉兵學老成威重將官統率訓練俾成勁旅以資備禦而固邊防一巡警即宜創辦也巡警爲内務之要首在保衛民生勸之以藝業捍之以威武糾之以法律濟之以醫藥千頭萬緖無一事不關繫民政卽無一事不注重治安近來因京師巡警成效漸昭熱河一帶蒙旂興州縣雜者亦仿照設立惟率皆委之鄉董而鄉董率皆不曉事體之人爲多其有鄉黨自好者皆以避事爲高其出應官事者又不解警察之宗旨不但不能保衛治安且能擾害鄉民擬請旨飭下民政部揀派通曉警務者數人量以品秩較崇閱歷較深之員綜理其事庶行政之規模可立邊徼之呼應可靈（下略） 
分類新聞政界 
[電復借運垣鹽之爲難南京]  
　　浙撫馮夢帥電商江督擬借改良板晒各鹽藉濟浙銷曾紀前報現悉江督已復電拒絶略云接准庚電當即電商趙運司去後旋據復稱謹查呂四改良板晒各鹽迭經本司飭塲開報正額不足即應歸入額内計窘現正擬南借鄰鹽若以此項鹽引轉借於浙省當此産不敷銷之時殊覺舍已從人難於遵辦本司之於同仁泰垣産並未另存偏抑之見祗以鹽法正在整頓萬不敢通融辦理致妨 
 
 

Page 11

 
 
大局等語查核所云亦係實情敬以奉復方文印 
[皖省警界之近况安慶]  
　　皖省警察自去年八月第二次改良後當由皖撫馮中丞札委岑德復太守爲總叅事詎岑接辦以來惟以敷衍爲事敎練所庶務長汪叔平日前在狀元府挾妓飲酒被人勒詐洋六十元當時第一區區官吳春暉亦在其内旋有人將此事繪成插畵投入撫署收詞桶内馮中丞閱後即札發巡警總局先將汪撤去差缺吳亦有不安其位之說又支應股股長胡作賓近亦被人臚列劣跡十餘欵赴撫署具控馮中丞已批飭臬司將胡撤差再行查辦又敎練所區隊長范于兩君現由岑參事札委范專司訓練于管理學生又高等科官學生及留學警務生已於十三四兩日由皖撫在巡警處面試分派各屬充當巡官（孔） 
[札委調查局員南京]  
　　寗垣調查局業經開辦疉紀前報茲江督又札委知府饒士端充統計科科長知縣彭方陶師範畢業生陶緖貞充副股員章心培充法制科股員直州判趙祖銘海門同知梁孝熊充副股員程桂南充調查科科員（十） 
[催造鎭屬改良監獄圖鎭江]  
　　鎭關道近奉江督札開准法部咨監獄改良事關要政請將各屬監獄現在已未改造習藝所如何建造大小若何罪犯若干名口糧多少造價若干詳細造册繪圖彚送以憑查核等因准此合亟札飭遵照云云現鎭道劉觀察已轉飭各屬迅速造報矣 
[更變巡警名稱武昌]  
　　鄂省警察北局於去臘初一日改派警察畢業生站崗改名巡士其原有巡勇卽送入敎練所學習現該巡勇等已屆畢業仍分派站崗亦以巡士名之至原派之各巡士酌留十六人名爲巡正各巡勇均歸統率（音） 
交涉 
[德國觀操員之接待九江]  
　　陸軍部據駐京德使館石隨員往贛參觀陸軍曾咨行贛撫在案現石隨員定於本月二十左右先行赴省轉至九江察看陸軍操練日昨贛撫札飭九江道俟該員到潯宜派委員隨陪叅觀惟砲台係機密之處不許外人輕視文觀察奉札後已照會二標林統帶遵照辦理并委江防同知倉爾楨爲接待員（工） 
[委查徐州敎案南京]  
　　徐州敎案久未議結刻由江督派委吳丞憲奎前往撤查飭財政局給發川資五十兩吳丞已於昨日起程（口） 
軍界 
[詳誌姜軍馬隊騷擾情形安徽]  
　　姜幂馬隊在皖省和滁交界大肆騷擾已誌前報專電茲悉初八日姜軍馬隊開往浦口經過和滁交界之香淸鎭暫行駐紮翌晨有馬兵數人在某飯館因爭論食物價值遂肆野蠻手段該館主出門喊救闔鎭疑是兵變或又疑爲土匪起事遂各閉市挈眷逃避沿途哭聲震耳扶老携幼約萬餘人並有將幼孩抛棄河濱者其毗連之濮家集等鎭亦均罷市逃難蕪湖對岸之雍家集到有難民數百人其餘在和州暫避者居多當日和州陳直牧即出示安民並派兵前往彈壓該隊官亦嚴申紀律曉諭居民准被害者來營呈控至初十日風波稍息各鄉民婦逐漸旋里是役也民間生命財産損失不少現地方官已電禀省台請與姜軍門交涉矣（森） 
[密禀查緝私運軍火辦法温州]  
　　温州府啓太守密禀省憲云奉撫憲電開接兩廣張制台電據探報匪所定鎗均日本十八年式共三船一船六百枝已到浙江未知匿在何處飭即嚴密緝究等因奉此知府伏思是項匪運洋槍設或運匿境内必致大礙治安甌郡爲通商口岸查緝尤當認眞自應懸立重賞嚴密稽查奉電後遵卽移知巡道憲照會稅務司隨時稽查並由府備函懸賞密請温州鎭曁防軍督帶轉飭各營防實力查緝一面分布各廳縣及釐卡一體認眞嚴查遇有前項匪運洋鎗立即設法起獲馳報察辦無論兵役司巡人等如能整船起繳者每船由府賞洋五百元其通風報信因而起獲者亦予半賞在事督同出力員弁並許禀請給奬用示鼓勵仍諄飭務須格外愼密以免别生枝節（比） 
[偵探梟匪近情安慶]  
　　皖撫日前札委隨轅差遣王少卿赴寗廣一帶偵探梟匪近情即歸張守廷鑾調遣務即隨時詳報以遏亂萌而重防務（度） 
學務 
[催辦留東學生經費浙江]  
　　浙撫馮中丞准欽差出使日本大臣兼管游學生總監督李咨開按照各省所屬州縣以公費選派學生來東留學旣經選派必早籌定的欵自應按期匯解學費俾得安心嚮學乃該公費生往往因欵未滙到急不可待前來禀請電催查現在公費學生甚多此項公費大半不由本處轉給並有未經咨明在案本處實無從查核應請貴部院札飭各屬凡該州縣派有公費學生所有學費尚未解淸者應由選派之月起核算淸楚一律迅籌補解嗣後每年應解學費務須分季先期匯解萬勿延誤致令爲難相應咨請查照等因當即轉札藩司嚴催各屬一體遵照（斤） 
[勉籌歐洲留學監督經費浙江]  
　　前日浙撫馮中丞上學部電云學部鈞鑒微電敬悉浙省本無歐洲留學官費生近始有兩人私費亦少且財政困難萬分監督經費祗能勉認歲千兩容即匯交（斤） 
實業 
[請補鐵路公費學生杭州]  
　　日前留東嚴州同鄉會函禀提學司略稱嚴郡風氣素樸學界尚未進步而資遣海外留學者尤屬寥寥去秋奉飭地方派送鐵路學生咨送來東肄業本年七月間因肄業大阪高等工業預備學校鐵路學生姜孚暑假返國迄今未曾東來敝會函催數次據云被聘爲敎員此缺碍難久懸應照案另補查前同派之嚴州鐵路學生洪鋒遺缺由同鄉會就在東本省自費生内推選資學相當者請補今姜孚遺缺事同一律應請照辦茲查有嚴郡自費生包宗經於去歲春季東來現已在宏文學院畢業苦心向學尚思研究實業請予即將該生頂補姜孚遺缺以全其志當奉支提學擬准照辦并札飭府縣遵照（木） 
 
 

Page 12

 
 
[粤路購地局支銷之鉅費廣東]  
　　粤路公司自開辦以來迭起風潮大率因財政問題爲人藉口茲查公司鐵路報所載購地局支銷數目如左十一月一個月僅購得田地五畝一分四釐六毫支地價銀四百四十五兩六錢二分六釐而是月總結開支薪工費用地價共銀二萬一千八百一十六兩一錢七分六釐是除地價四百四十餘兩外實支去薪工費用二萬一千三百六十九兩五錢五分十二月一個月購得田地三十二畝八分三釐六毫支地價銀一千五百九十六兩七錢七分七釐而是月總結開支薪工費用地價共銀二萬八千一百九十四兩八錢二分八釐是除地價一千五百九十餘兩外實支去薪工費用二萬六千五百九十八兩零五分一釐合兩月總計所購田地不過三十餘畝所支地價不過二千兩左右而薪工費用已開銷至四萬七千餘兩有奇祗此購地一局其每月鉅費已至於此得不令人駭絶（如） 
[購機委員過漢漢口]  
　　陝西延長石油公司現因惟廣辦法派委鄭觀察思賢赴滬添辦機件業已購辦完備由滬運漢轉赴陝省（今） 
雜記 
[拿獲革命黨後之恐慌安慶]  
　　皖省二區巡官拿獲巡士畢任二姓並搜出票據業已發交懷寗縣暫禁等情已迭誌前報茲悉被供攀之第一標二營管帶曹敏勳業由上憲派員搜查並無實據亦已暫交督練處看管現聞軍界員弁等擬聨名保釋至放票之徐本固兵士在逃未獲遂即行文舒城縣密拿近日城門鎖閉極早盤詰亦嚴而居民人等驚恐如故業由督辦處曁首府縣曉諭通衢以靖民心現在馮夢帥以此種革命風潮旣見於軍警兩界更宜澈底淸查傳諭常備各軍定期分别操演親蒞操場查閱藉以鎭定（友） 
[通飭遵辦游民勸學所蘇州]  
　　松江府戚太守以各處游民甚多特擬章程二十條禀請上憲設立游民勸學所當經各憲批准業已通飭各州廳縣一律遵辦聞所需經費均由各牧令就本地籌用（禾） 
[隄工亦有保險漢口]  
　　漢口都司陳士恒都戎前年承修後湖外隄工用欵至十六萬金之鉅其中不無侵融情弊當經鄂督飭將帳目呈核聽候查辦在案現陳已運動某觀察前往說項免予嚴究祗令將此隄保險二年如二年内有損壞之處即責成該員賠修（生） 
[鄂督嚴禁假公濟私武昌]  
　　鄂督趙次帥通飭各署局工廠學堂此後如有建築修理工程估價在五十串文以上者必由該管官先期詳報俟批准後再行請欵派員監修以免侵蝕（生） 
[委查私設班館蘇州]  
　　蘇臬陸申甫廉訪以各屬私設班舘屢飭嚴禁在案近查得各州縣仍前陽奉隱違並不遵禁因特通飭六十三州縣一律查禁復札委按經歷劉敬煥赴江淮揚通四屬按司獄劉叅軍赴松泰徐海四屬臬署監印陳二尹赴蘇常鎭海門四屬認眞稽查（禾） 
路股報告 
[漢口河街信義分行報告蘇路公司路股單]  
　　余滋翁二十股張炳翁十股范甲翁六十股郭文彪二十股郭紳三二十股黄仲堂九股劉世昌一股黄記八股朱元記一股朱寳翁十股李硯翁二股李筱翁五十股蔣君一股王耀堂十股伍福堂一百股始亭堂一百股圖書室一百股快雪時晴一百股順興昌五百股蘇德卿二十股公成十股周璧翁二十股劉廷椿二十股劉廷衍二十股劉廷秀二十股劉廷瓛二十股俞海珊五股以上全交一百四十九股分交一百二十八股共繳到公司一千七百九十八元五角 
[漢口大董家巷代招股處報告蘇路公司路股單]  
　　周璧記二股胡云軒二股王馨房二股鄭兆祥五十股朱淮身一股舒勤儉堂二股敏記百股安記百股永記百股和記二十股傳有兆二股（以上全繳）哈靄靑十股鮑祥記二十股杏記十股胡祥興二十股程孝承二十股黄美昭二股潘承瑞五股俞鴻逹五股顔景生五股林本禧五股陳福生五股潘承頴五股馬文鈞五股潘承憲五股潘承慧五股金長康五股和記十股師儉堂葉五十股招寳堂二十股（以上分繳）共繳到公司一千九百三十陸元五角 
[武昌信義分行報告蘇路公司路股單]  
　　李伯明一股讀經堂一股世淸堂一股崇德堂二股龔佑虞二股居易堂白記十股馮珏一股殷靜記一股文林楨二十五股滋德書屋五十股藍偉吾一股高惠村六股舞鶴堂一股程鶴年二股以上全交一百零五股分交九股共繳到公司四百八十一元五角 
淸談 
[公敵]  
　　個人不修私德。貪利忘義。謂之小人。誠不齒於人類。然其害祗及一身。而於他人之名譽無與也。若夫假托社會一部分之名義。以陰圖個人之私利則其害及於一部分。而一部分之名譽以喪。是爲一部分之公敵。假托社會全部分之名義。以陰謀個人之私利。則其害及於全部分。而全部分之名譽以喪。是爲全部分之公敵。試以近事証之。 
　　一部分之公敵滬上素號開通。紳士之講究公德者誠不少。然其間亦往往有慣托社會一部分之名義。以暗肆其賣友之手叚者。如前日之禁止賣空買空案。某米店案。近日之某處縱火案。頗聞有人假托他人名義以作此不名譽之舉動者。 
　　全部分之公敵江浙進化素早。紳士之熱心公益者固不少。然其間亦往往有慣托社會全部分之名義。以隱行其賣路之手叚者。如江浙路事。竟有僅憑三數人意見。而輒曰兩省士紳意見相合者。兩省紳士全體承認者。（完） 
[短篇小說豪賭（續）]  
　　貴紳曰。吾前日負千四百金。昨日貨六千金。吾今日携此萬金而往。一决两日之勝負。 
　　少年大詫曰。公博負如是之多。乃江浙之路股。公僅簽認若干股。何不以今日之萬金。悉充江浙之路股乎。且公亦國民之一份子。應盡一份子之義務。持此有用之金錢。擲於無謂之博場此胡可者。 
　　此貴紳者。不待少年之言畢。忿然疾視。立變其色。謂之曰。江浙之造路。何與我事。吾安能以血汗之資本。供此無用之路股。先生休矣。貴紳語竟。不顧少年之怒。一躍登車。揮御者曰。驅之驅之。至某處之博場。御者舉鞭一掣。馬絶塵而馳。風發颷逝。瞬息已逸出少年之視線。 
　　車至一處之門外。立止。貴紳倐焉下車。昻然入室。約兩小時許。復出。捫其空虚之腰槖。仰首長嘯烈烈然如鴟梟之鳴。 
　　所謂彼處之少年者。方目送此貴紳之去。力頓其足。口中喃喃自語曰。凉血之動物凉血之動物。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[哀情小說情海波瀾記（四十四）]  
　　惠靈吞街之意科第公邸。某日開絶大之跳舞會。廳事中電火之光線。耀如白晝。映射簾幕之上。摇摇作白色。簾幕皆東方絶精之繡錦。五光十色。華彩照人。入其中者。目光之視線。閃爍不定。惟聞披霞諾之聲浪。或緩或急。或抑或揚。靡靡之音調。直入聽者之耳膜。旋轉不已。諸少年之紳士。與夫妙年之女子。或附耳密語。或携手緩步。或坐或立。或言或笑。最後。乃見一七十許之老年紳士。鬚髮蒼白。携一二十許之女子。歘然遽至。斯時諸人之視線。皆叢集於紳士及女子之一身。以爲此女子者。必老年紳士之女。而此紳士者。必女子之父。方諸人集視之頃。忽有。極細之聲浪。出於人叢之中曰。此克蘭夫子爵夫人。子爵已於美洲物故。今將與此老年之伯爵弗利森結婚矣。此語一出。衆人乃大駭異。而此子爵夫人。亦似略聞此語。立舉其首。以睨視衆人之面。而頰輔之紅色。已隱然而起。似有不懌之狀。忽又立俯其首。隨此老年之伯爵。遽入休息室中。如飛燕之一瞥。翩然立逝。衆人俟其他往之後。乃大譁論。此少年之女子。以爲不應與伯爵結。婚。伯爵之年事。已在七十之外。而此子爵夫人。年僅二十許。胡爲乃與伯爵結婚爵結婚。殆爲覬覦此老人之財産。故忍而出此。不然詎有如此婉妙無倫之女子。乃與鬚髮皆白之伯爵結婚。此胡可者。論此少年之女子。約十分鐘許。已屆第二次跳舞之時刻。衆遂歘然散去。 
　　噫。克蘭夫子爵夫人。非即華特恩爲彼辯護之子爵夫人乎。胡爲而忽與弗利森伯爵結婚。此理乃至不可解。吾書至此。不得不述此弗利森伯爵。與子爵夫人會合之原因矣。蓋此老年之伯爵。旣先屏華特恩。又斥逐勃恩士於門外。乃驟發一不可思議之思想。欲覓一中年之嫠婦。與之結婚。於是驅車出門赴。此意科第公爵之夜會意。科第者與弗利森最。稔交至莫逆。伯爵告以結婚之一事。意科第大笑不信。以爲此伯爵者。殆發狂易之疾矣。伯爵正色力辨。至再至三。且詢意科第有無相識之嫠婦。而欲與人結婚者。意科第微哂。謂之曰。吾相識之女子。雖有一人。然年至幼稚。非君之匹。君必欲嘗試者。吾當爲君介紹於克蘭夫子夫人之前。 
本埠新聞要事 
[拒煙總會呈上海縣文] [  （爲調查鄉鎭膏店事）]  
　　竊敝會奉發膏照陸續憑保散給城鄉共計二百七十三張各户領照後是否照章挑售殊難懸揣公議推舉調查二員周歷城鄉以通聲息現奉撥定提費三成除書記薪水飯食外若照原議推舉二人一切夫馬薪水不敷甚鉅惟有減舉一人先行試辦查有虹橋區董顧紳鏡淸公正諳鍊且當年富力强不嫌營瘁由敝會面訂該紳願爲其難應請准予照會以專責成除設有警察之處應由警察擔其責任外其未設警察之各鄉各鎭責令一人切實調查並由敝會擬就報告單式呈候核准發回刷印多張加蓋圖記交調查員賚發四鄉如有開燈私售許各區董塡單密報敝會轉呈鈞案嚴提懲辦庶幾事有關鍵不至散漫無稽是否有當呈請鑒核施行 
[附密報單式]  
　　爲密報事兹有向開烟間現開膏店某鎭某保某圖某某人自禁閉烟間後陽奉陰違售賣燈吃業經調查確實合行密報貴總會派員覆查無異呈縣飭提重懲以儆須至報告者年月日某學區報 
[又附章程四則]  
　　一烟間改設膏店將烟舖一律撤去餘房退還只留店面一間設櫃貿易并不准自已燈吃查出議罰即將膏照吊銷 
　　一已閉烟間如有死灰復燃深夜密室或有售私責成調查暗查密報由總會轉呈請究 
　　一各鄉鎭駐防司營曁巡防局員應請札飭分汎梭巡庶已閉者不敢復開 
　　一拿到烟犯無論私售私吃一體科罰倘不願罰者發交改過所拘留分别情節輕重以定期限 
[那丞堂抵滬]  
　　商訂滬寗鐵路釐捐委員那丞堂晋已於昨日由津來滬假滬北洋務局爲行轅 
[製造局函送僞造堂諭]  
　　甬人仇金水前控顧道林顧榮生覇佔基地不肯拆屋遷讓一案曾奉本縣李大令斷令顧道林交施鳳儀保出限拆在案旋由製造局函送莫前縣堂諭一紙請將該地斷歸局用李大令即於前晚提顧榮生顧道林及保人施鳳儀到案倩帮審李明府訊究仇供光緖十一年買得張姓之地過户承糧被租地造屋之顧道林等覇佔不讓曾經控究蒙莫前縣斷限顧等拆屋還地抗違至今仍未遷讓茲顧等聽劉世昌串唆私揑前縣堂諭朦禀製造局硬買求鑒谞之顧榮生供詞遊移施鳳儀求請寛限勸理明府檢閱舊卷並局中所送之堂諭實係僞造判將顧榮生及保人施鳳儀一併收押赶即將屋拆讓再核 
[限緝拆屋閙事首要]  
　　南滙縣紳董錢子英控張秋揚等拆毁房屋一案經滬道札縣飭提迄未就獲前日錢董又至道署禀催梁觀察即札縣諭飭原差的限三日内務將張秋揚等獲解訊辦 
[盜賣公産案近聞]  
　　銅鐵機器公所基地前被商人杜緝庭私賣 
 
 

Page 19

 
 
於法國商人惟勒司經同業查知即由廣紹寗蘇及本幫禀請滬道照請德領事諭飭德商切勿價買公産旋據德領覆稱此項公所地契已經轉賣英商註入英册請逕向英領磋商等情又經滬道據情照請英領去後茲據覆稱前接來文内開據銅鐵機器商人廣幫李餘筠等禀控杜怡昌主杜緝庭將鐵業道契公産盗賣與德人惟勒司得價逃匿一事等因本總領事查此事已有華商來署在地契房禀明有案接奉前因故將此事交付地契房查核辦理一俟擬定辦法即由地契房照會貴道查照辦理可也 
[公益研究會開會紀事]  
　　城内公益研究會於十六日下午開第二年四次常會請沈縵雲先生講演大旨謂公益分營業慈善兩種華人所未明者慈善公益耳所以募捐甚難辦事者常形棘手講畢提議城廂内外河道淤塞有碍衛生擬函請總工程局設法將護城河及肇家濱一律開濬又闢門築路籌欵捐册業已分送各會友勸募并舉定郁君屏翰葉君鴻英管理銀欵其代收捐欵之處即擬登報廣告云 
[公廨實行淸理積案]  
　　公共公廨積壓華人訟案已兩誌本報昨讞員寳大令又發出牌示一道云照得本廨華務案件前經飭承將舊案新詞開呈淸單茲定於十七日起挨次傳訊次日訊理之案先一日牌示仰原被見証人等屆時來廨聽候集訊特諭 
[誤拿盜犯]  
　　昨日四路一區警局將緝獲之盜犯楊惠人等解至總局經孫裁判提同在案之李正寳質訊詰知李正寳實係悞拿判交保候示餘犯一併還押 
[命案續誌]  
　　靜安寺十二圖地方荒址上前日午後有男尸一具由捕車送斐倫路驗尸所報縣請驗已紀昨報昨日午前上海縣李大令蒞所騐明尸身被鐵器擊傷足骨上有刀傷多處委係因傷斃命即飭保報堂棺殮一面飭令差役地保密爲查辦 
𤨏事 
[城内]  
　　迎接新官○本縣書差人等昨日乘舟至靑浦迎接新任上海縣趙豹文大令來滬履新 
　　奬勵巡士○城内一路一區游正巡官昨出牌示云茲有本區巡士郭淸泉在崗拾獲鈔票洋十元不自隱匿如數具報居心淸潔殊堪嘉尚已禀請總局憲從優給奬自後各巡士如在途拾獲銀洋重物及破獲贓物者亦當從優給賞云 
　　彼美何往○蘇人夏阿奇同子阿珍扭阿珍之妻兄吳阿二到縣控被將媳婦夏吳氏藏匿請爲究辦經帮審李明府提訊夏阿奇供二十八年分爲子阿珍娶吳阿二之妹爲媳於三十一年七月初五日被吳領至上洋屢欲接回吳一昧延約求究訊之吳阿二稱並未領妹來滬實被誣控判吳交差帮同夏阿珍將妹尋回禀復核奪 
　　軍犯過站○南滙縣昨日派差押解判定軍罪之劇賊倪加林來滬至上海縣署過站本縣李大令即備文解至嘉定縣上站然後遞充至甘肅省界 
　　鄰封騐屍○搶刦高郵州典當之盜犯李德勝在押病斃由李大令禀請滬道札委寳山縣胡大令蒞騐等情已誌昨報昨日胡大令帶同刑件差役人等來滬檢騐委係因病身死事畢進署與李大令晤談旋至道署禀辭回任 
　　提比竊賊○轎班江二前竊法廨讞員聶司馬洋五十元由縣押追尚未交案前晚提比限一天交出如違血比 
　　官事○吉林採辦桑秧委員前安徽南陵縣知縣傅毓湘候選通判凌企曾鹽大使夏榮荃二路一區三排巡長周叔瑾等昨均到道禀見滬軍營哨長王錫鈞請假五天派往美國飛列濱調查歡迎會委員岳昭燏事畢返滬已於昨日禀辭回寗 
[南市]  
　　領回竊贓○太平碼頭德茂棧失竊銀洋一百五十八元業已查獲昨至總工程局具結領回 
　　限交帳簿○乾茂印花坊執事沈元祥控司帳蕭子卿串同股東盛顯章將賬簿藏匿經工程局孫明府提訊判交保限將簿據交出 
　　孤兒迷路○崇明男孩高秀發年十二歲向住法界德仁里茲因父故無依將次回藉忽在南市迷路由巡士送至工程局飭送同鄉會收留 
　　流氓剥衣○鮑復興王蓮生沈阿金周阿狗沈了頭向金德勝圖詐剥衣由西區解至工程局請究判鮑戒責二百下與王等一併交保 
　　吞没彩洋○陳福康去年在萬倍利票店買湖北票半張適中三彩店主王郎卿僅付洋四千一百七十元餘被吞没昨日控由工程局提訊判陳自投簽捐局理論 
　　掉換銅角○張國林向朱福弟水菓攤上購買橘子不知如何被掉進銅角洋十角由朱扭至南區轉解工程局訊判戒責一百下押改過局六月 
　　縱妻滋擾○譚長盛鷄行股東胥如賢梁貴淸揚寳生等扭控譚貴榮拆股後時使伊妻踞擾經工程局孫明府訊判交保不許再擾 
[閘北]  
　　誣控○楊惠惠控楊木木不還石砶一案昨由警局警法科長聶司馬復訊楊木木投供此案係楊惠惠向小的借去石砶向索被毆反遭誣控是實司馬諭候查明再核 
　　拐匪○王少卿徐仁炳拐八歲男孩王松林子匿居閘北由偵探查獲一併解入總局請辦 
[英租界]  
　　縱火案已了○芝罘路戴日盛火腿店縱火一案昨由中西探將店主戴成志夥友王阿香解廨請訊先由西探馬克濤投供該店存貨約值二百餘元而保險有七百兩情節可疑應請嚴辦戴成志供由樓上房客起火求宥訊之王阿香供與戴同旋據見証鄰人胡阿林劉胡氏徐周氏等同供戴於前月失火經鄰人帮同灌息此次又肇火災顯有縱火圖賠情事請爲訊辦中西官以戴雖無縱火實據究屬自不小心判罰洋一百元充公再賠被害鄰人洋三百元完案 
　　縱火案將了○廣東路東興昌洋貨店縱火一案昨晨由探張寳榮將該店經理林子棠解廨復訊先由保險行所延愛禮司律師譯稱該號確係縱火請將股東查明澈究林延禮明律師到堂代辯稱此案已經堂上勘明應請將案註銷中西官判林罰銀五百兩押捕房兩禮拜帳簿存候查核 
　　縱火案未了○曹寳康控王連生串令學徒潘昌仁用自燃藥水紙縱火一案昨由公廨復訊判潘押改良所半年王交保於下禮拜二再訊 
　　險被封閉○河南路懋昌號主劉瀚甫前向德商惠大順利等洋行定貨不出控奉公廨判限十天自向原告料理在案詎劉延不理楚茲又經各原告禀知公廨於昨日飭差協探前往發封劉乃情急自向各原告理明得免封閉 
　　因案牽涉○英商威厘洋行控義和永號主錢原生定貨不出案内之莊仁淸昨由差探解廨請究諭令交保訂期會訊 
　　奇貨可居○陸一祥探楊阿寳林少卿霸女爲娼昨由差探將楊林二人解廨請訊判過堂候核 
　　見証投案○前美租界吳家弄民人何鼎臣之妻陳氏用刀自勒身死由廨將何送縣訊究在案昨由縣移傳見証王文君王自投案中西官諭王自行投縣候質 
　　探捕勢力○九江路八號洋房係公共捕房西捕頭與西捕賃居之所昨有侍者劉三元陸桂金把持各工人停工當經探捕禀知總巡飭將劉陸二人押候訊究 
 
 

Page 20

 
 
　　惡鴇虐婢○昨晨濟良所解逃婢梁東彩梁仁彩到廨兩婢同供主婦開設妓院因時遭凌虐是以逃出叩求作主旋由粤婦梁鄧氏投案認領判交氏領回完案 
　　串賣婦女○蟻媒丁寳寳金發甫金阿根金明仙等串賣句容某氏婦由探金立生查獲於昨日傳同見証王彩香解廨請究金等互相推諉寳讞員商之美白副領事判一併押候查明於下禮拜二再訊 
　　用空巨欵○日商三井洋行控吳秀生俞紀堂馬子仁用空巨欵一萬餘金昨由公廨復訊判馬交妥保出外尋交吳秀生到案訊奪 
　　押犯病斃○李生林前因竊取管子城衣服由公廨判押捕房三月在案前日該犯患病送至仁濟醫院醫治無効旋即斃命昨捕房將屍車入虹口裴倫路騐尸所飭保投請上海縣李大令蒞驗委係因病身死遂飭善堂收殮 
　　棧客自盡○劉壽昌年約三十許住上林里趙春榮所開客棧内邇因貧病交迫於前晚吞烟自盡昨由上海縣李大令蒞騐委係服毒身死其所遺竹箱内有一信書有畢記字樣因將竹箱帶回備案候認屍身由堂棺殮 
　　流氓○流氓善阿榮紏黨持刀在西大路搶取行人衣物由捕拿獲解廨訊究判押西牢九月 
　　翻戲○同協祥海味號主吳冠祥控被翻戲陳德仁誘至南京路口連元客棧四號房内騙去洋一千五百元由公廨提訊判吳交保陳押候查明補提同黨到案再究 
　　公堂瑣案○吳小和子竊某輪船西人衣箱押西牢半年期滿逐出租界沈阿大竊趙子田衣服押三月陳桃生竊洋人絨毯押二月過犯陸阿六即王阿二潛入租界押三月逐出 
[美租界]  
　　汽車肇事○王阿龍李阿根等昨駕汽車在百老滙路將周阿順人力車撞壞由捕拘入捕房飭令給還修費洋七角了事 
　　馬車傷人○昨有某號馬車駛至公平路將東洋車夫王阿寳撞跌受傷由捕送入醫院騐治候核 
　　拐匪京獲○陳忠咸誘拐某船户之女名阿招昨在某烟間内被中西探查獲解入捕房押候吊到女孩送究 
　　西人胡閙○前晚有一酒醉西人在百老滙路沿途閙由捕拘入捕房押候酒醒再核 
　　均非善類○李阿二張興順計友根王阿成等昨在西華得路口角互擊由捕拘入各存洋保釋候訊 
[法租界]  
　　第六次會訊洋棧縱火案○鈞昌洋棧縱火一案昨晨公廨中西官又傳貨主由兆記陳子懇徐金生等到案與一干人証質訊聶司馬察閱保險單所有汪秀甫上棧之軍帽保銀二千兩又有錢方洲上棧之雜貨保銀七千兩均由俞祥記出而因問俞祥記主徐金生曰如何伊等自己之貨須爾出面徐金生供小的祇有洋酒三十箱並藥材藥水二千箱寄於該棧保有火險六千兩並無軍帽各貨寄棧汪秀甫供軍帽是小的之物先向徐金生兜售小的以徐旣欲購去故以俞祥記出名詎徐後來不願交易以致有此週折求鑒朱世恩稱錢方洲有雜貨托陳子懇保險陳因不諳保險章程轉托小的向中和洋行保銀七千兩貨由錢方洲自行上棧如何用俞祥記出名小的並不知悉李宏炳供貨由朱世恩上棧所有棧單於三天後始書就交與鄭子云是實鄭供小的每禮拜祗到棧一次各號上棧之貨均由李宏炳一人經理李並不將棧單交與小的繼又由各律師互相伸辯麥總巡曰徐金生上棧燒剩之各貨俱是冒牌值價無多與保險之貨大相懸殊應請澈究訊至此時已過午遂退堂訂禮拜二再訊 
　　欠房租○小東門外永愼莊主王金成控仁安客棧主羅仁安欠房租洋一百十四元二角經公廨訊判交保限兩禮拜理楚 
　　竊脚車○細　王培德竊徐奎全脚踏車昨被尋獲送廨訊究判押一月贓給失主 
國外新聞 
[海啻國内亂三誌]  
　　十六日倫敦電云海啻政府查悉有人欲謀害總統與諸大臣此計即西正月間圖謀起事之佛明大將所釀成現渠避匿於岡乃武埠法領事署云紐約報得海啻京城電謂星期日被疑爲革命黨而被殺者二十七人皆係黑人監獄中囚徒充塞均係因疑被拘者海啻大總統宣告力任保護地方秩序與治安 
[美艦司令官更易]  
　　十六日紐約電云美國巡游太平洋之艦隊總司令官衣文斯將於西五月八號退息屆時當由海軍少將斯貝萊接任 
[法國總督蒙贈寳星]  
　　十六日東京電云法屬越南總督巴君蒙日皇召見後贈旭日勳章一座 
[俄海軍重建問題]  
　　十六日倫敦電云據聖彼得堡電信稱國家防護委員與議院預算委員會議時均贊成不納建造新艦之策以待海軍部重行組織後再定云 
[海摩激戰情形]  
　　十六日倫敦電云本月八號摩洛哥法兵與摩人攻戰摩人被法軍逼至崖巖之間不可攀登致被殺死者不下百餘人其後法軍以保全人道之故即停止開砲以上譯字林報 
[德俄最近關係]  
　　十六日栢林電云俄國某報曾晤德相蒲路親王德相深斥俄報攻擊德國之非并誡其勿復如是云 
[英皇將次出游]  
　　十六日栢林電云英皇愛德華于西四月中旬可至皮哀治地方歸京後將偕皇后游瑞典那威兩國都城約西五月初方回倫敦 
[海啻亂事平請]  
　　十六日柏林電云海啻國目下已形安靖各國之舉動均爲保護外人起見十七日倫敦電云海啻政府答覆各國代表官之文准許避匿之黨徒離去國境惟堅稱各國領事署不得爲罪人之逃逋藪云 
[波斯銀行總理]  
　　十七日倫敦電云前匯豐銀行總理耶克森現爲波斯銀行之總理 
[俄國敗將决鬬]  
　　十七日倫敦電云旅順失这案内有福克及斯米瑙甫二將因爭論降將司徒塞爾之罪證相約決鬬斯來瑙甫受創甚劇以上譯文匯報 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
請願書 
[湖南全體人民選議院請願書]  
　　（前略）去年十一月二十日上諭有曰必須上有完備之法度下知應盡之義務方可宣布立憲定期施行竊維國家之所以組織與社會之所以生存非有法律以爲之綱紀則無以保治安而維秩序文明各國事無鉅細時無常變政無廢舉皆一軌之於法其甲布之繁連篇累牘而政府與議會又皆歲有提案以濟其窮而馭其變故國家之權能作用社會之安寗靜謐人民之生命財産皆立於法律之下而受其保護此其所以康庶政而成法治也中國法律之簡略爲各國所僅見且多前代舊制而人種之複雜與習慣之紛歧又爲世界所未有非有完美之法律無以示信守而昭統一猝爾立憲徒滋流弊誠有如聖諭所云者然今日操立法之權者不過修律大臣數人開辦數載而所成之法典寥寥無幾且編纂僅出於數人五方之風俗旣所不盡悉民志之從違又所不暇顧頒布以後不獨人民不能通行即督撫部寺亦皆反對何則法律者與天下共守之物也非守法之人不能爲立法之事政府非但不可專擅抑所不能獨主文明各國無不以人民之代表者爲立法機關此非三權分立之意實事勢上不能不爾也今惟有使立法關機急早成立庶乎民情可以同見風俗可以周知不獨羣力易舉編纂較速而綜合天下慣習以折衷損益規定自宜遵行尤易此湖南士民對於法度完備之明諭而懇請開設民選議院以爲實行預備立憲之管見也國家者由人民集合而成國家之强弱恒與人民之義務心爲比例斷未有人民不負責任而國家可以生存亦未有人民不負責任而國家尚可立憲者也中國人民數千年來屈伏於專制政體之下幾不知國家爲何物政治爲何事即其當兵納稅亦純出於强力之壓迫併不知人民對於國家之職務應如是也東西各國人思自効舉國一心其忠君愛國之忱我國人民實多遜色然彼何以至此而我獨不然者則純以民選議院之有無爲之關鍵也蓋有民選議院則國家對於人民旣付以参政之權利故政治之得失上下同負其責而彼此無復隔膜且利害與共意志自通關係旣深觀念自切西哲有言惟立憲國家始有國民此其感召之機亦已微矣夫急公好義之心本民彝所同具惟必有感通之道然後可以動其報効之心斷未有行政則曰朝廷自有權衡臨事則曰爾等當負責任而可以掩飾天下之耳目收拾天下之人心者也今惟有利用代議制度使人民與國家發生關係以培養其國家觀念而喚起其政治思想俾上下一心君臣一德然後憲政之基礎確立富强之功效可期否則政府獨裁於上人民漠視於下國家成爲孤立君民視若路人雖日言立憲亦安有濟乎况欲以之與舉國一致之列强相對抗其危險之情形實有爲臣民所不忍言者此湖南士民對於下知應盡之義務之明諭而懇請開設民選議院以爲實行預備立憲之管見也十一月二十日上諭又曰當視國民程度之高下以爲實行之遲速竊維立憲政體人人皆有政治上之責任非有相當之道德才能徒以啟傾軋之風而長囂陵之習明諭以國民程度爲遲速之標準誠不易之論也惟人民程度有自然發逹者如美法各共和國及含有民主性質之英比兩國是也有助長而使之增高者如普魯士意大利日本諸君主國是也蓋自然發逹者其人民富於自由之思想國家之變動其主動力常出於下故一經革命之後遂廢君主而爲共和助長而使之增高者其人民之程度若患不及而加家之變動其主動力常出於上故一經開設民選議院之後人民程度因之增長國家根本因之鞏固而君主仍保基固有之權力榮顯歷史具在往跡昭然往後之中國必仍爲君主國體此天經地義凡食茅踐土之倫皆所同認今惟有趁人民程度尚未發逹之際開設民選議院俾國家之改革其原動力純出於朝廷而人民皆處於受動之地位則操持旣易而行動悉可自由且可以發逹人民之國家思想訓練其政治能力凡屬臣庶各有天良孰不感我皇太后皇上提携卵翼之恩而力圖報効乎上以鞏固君權下以增進民度而又可以使立憲政體及早成立以與日本意澳諸國收同一之効果計蓋無便於此得此湖南士民對於以國民程度之高下爲實行之遲速之明諭而懇請開設民選議院以爲實行預備立憲之管見也十一月二十日上諭又曰朝廷預備立憲期望甚殷乃近來各省紳士庶其安分逹禮者同不乏人其間亦頗有浮躁蒙昧不曉事體者遇有内外政事輒藉口立憲相率干預竊維各國統治之道莫要乎綱紀中國立國之本專恃乎名分斷未有破壞綱紀毁棄名分而尚可以爲治者况立憲國家最重權限最守秩序中國自甲午以後外侮日亟民智漸開憂時之士與好事之徒淆雜不淸聨袂而起不揣本未不識治體藉端干預遇事生風非獨不能恢張國力反致自蹙生機以釀成凌雜無序之今日其輕舉暴動之惡習不獨爲歷史所絶無亦且爲各國所罕見其辜負我皇太后皇上孤詣苦心倣行憲政之美意殊堪痛憾惟風氣已開藩籬已破動機已兆慣習已成强爲抑制恐適以長其暴戾之氣而促其崩潰之患誠不如順其性之所至而施之以覊勒就其勢之所趨而軌之以制度反可以納民於軌物弭患於未萌也故爲今之計惟有開設民選議院地方旣有一定之代表則職有專司庶不致人人干預以紊秩序而擾和平輿情旣有統一之機關則國議一玫庶不致事事掣肘以褻國威而壞紀律况平時旣可以爲政府之監督政令之布施亦不至大逆乎民志後又可爲政府之保證喜事之亂徒亦何所藉爲口實夫公道旣伸流言自息物情旣靜綱紀自張此其因應之術與操縱之方非我皇太后皇上神靈首出洞悉幽微孰能喻之此湖南士民對於維持綱紀敦崇名分之明諭而懇請開設民選議院以爲實行預備立憲之管見也未完 
 
 
 

Page 27

 
 
   
 
 

Page 28

 
 
   
 
