# 1902 - 325 - 4910637

 

Page 1

 
 
[雙璞齋四書五經義增價啓] [  圖書集成局白]  
　　自八股攺試經義承學之士驟遇更張輒以師承無自爲慮此次各省榜發所刊第三塲闈作頗因體裁有乘致爲有識者所訾議况現在各省歲科試經義列爲首塲苟非出色當行尤未易破壁飛去雙璞齋主人嘗謂作經義之法疏解聖經當用說義正義之例徵引史鑑兼及時事當用衍義講義之例爰取古今名儒碩産經義諸作彚而選之題有未備則敦請通材博雅分任操觚搜採富而抉擇精迥非市上所售者可比現由本局用新鑄鉛字排印成書都計五十六卷爲文三千篇裝釘二十四本原定洋銀二元四角現因所剩無多每部酌加四角欲購者請速臨申報館購取可也 
[續錄婁縣瞿岑茂才俄屬西伯利亞及滿洲鐵路經行道里圖說]  
　　由司特力田斯克夏乘汽船冬駕耙犁註又名撬順黑龍江東下經雅克薩城南註俄名阿勒巴沁東南經海蘭泡省即布拉郭威什臣斯克大城註與我黑龍江省之愛琿城卽黑龍江城夾江南北對峙折東南順流至伯力即東海濱省又名哈巴羅甫斯克大城註扼黑河口卽烏蘇里江匯入黑龍江之稍偏東處由揑爾臣斯克至伯力水程四日由此折而南登岸復乘火車沿烏蘇里江東岸傍山西面行經興凱湖東岸又南微西經雙城子順綏芬河東岸南行復折西南抵海參崴卽乏港又名務拉的倭斯托克亦名鹽浦斯德蓋一地而異名也註海參崴至伯力亦於一千八百九十八年八月竣工計長四百七十五英里由施特力田斯克至海參崴爲阿穆爾路卽黑龍江計二千一百七十五俄里一枝擬由海參崴豆滿江上游經長白山北麓沿鴨緑江而西出大連灣計五百二十五俄里其一枝由雙城子分路折西北也沿大小綏芬河源之北穆稜河源之間廟山之北掖河之南渡牡丹江大橋經寗古塔城北境折西北經賓州南境阿勒楚喀城北而至哈拉濱大城註哈拉濱在雙城廳東北阿勒楚喀城西北濱松花江南岸北與呼蘭河口相對卽昔之瑪托哈濱也初鐵路之至揑爾臣斯克也註卽尼布楚城不由黑龍江水路仍乘火車折而南渡敖嫩河大橋註自此以下爲黑龍江省境又東南渡額爾古訥河橋經呼倫貝爾城東北境十數里過謨爾根河橋經哈克查兒里哈拉呼集額克額兒們都克哈爾克伊勒克的都哈圖穿内興安嶺過雅爾河橋經伊蘭鄂博巴里木東南經噶齊克臺湯爾特臺南境胡拉爾吉北經齊齊哈爾城西南十餘里渡諾尼江大橋經梅倫站之北温托昏泊及察漢泊这南蘇爾特城林家店小廟子之南經呼蘭城西南十餘里渡松花江大橋註自此以下爲吉林省境而至哈拉濱城由哈拉濱折西南過拉林河橋經雙城廳北境伯都　城東境過松花江橋折西南經農安縣城東長春府之西註卽俗名寛城子自此以下爲盛京省境懷德奉化二縣及昌圖府之東開原鐵嶺一縣而至奉天府又南稍西經遼陽州海城蓋平熊岳城瓦房站酏官屯復州東境又南經孛蘭店金州廳南關嶺三十里鋪由此分二路其一枝南至大連灣註俄攺名帶尼譯卽遠東一枝折西南經木廠靑泥窪而至旅順口註由海參崴至旅順口計一千一百俄里自哈爾濱至旅順口計二日由海城縣南大石橋鋪榦路分枝折西經營口卽牛莊註哈拉濱至牛莊鐵路一千五百里渡大遼河橋又西北過南沙東沙西沙三小水渡大陵河橋經錦州府城高橋連山寗遠州望海店中后所前屯衞而至山海關又西稍南經臨榆撫寍二縣永平府城渡滐河橋經開平營蘆臺北塘折西經新城軍糧城而至天津府城折西北經北倉楊村而抵北京矣圖甚長繪畫亦細未能列入報紙爰付闕如[  本館附識]  
[本館接奉電音]  
　　昨日午前京師飛電傳來上諭一道旨二道敬謹譯登○本月二十六日内閣抄奉上諭張之洞端方奏叅道員請旨懲辦等語湖北試用道任子齡由刑幕捐納指分湖北廣通聲氣變亂是非舞文玩法此等劣員若不嚴加懲辦必致有壞風氣該督等僅請勒令回籍尙屬輕縱任子齡著卽行革職驅逐回籍交地方官嚴加管朿以肅吏治欽此同日奉旨兵丁等借支庫銀内應扣本年十二月次年正月庫銀利息著加恩展限兩個月欽此同日奉旨著派魁斌綽哈布敬信繼祿看視奬賞欽此 
[宮門抄]  
　　十月十二日理藩院鑾儀衛光祿寺正藍旗値日無引見掌儀司奏十五日祭奉先殿洵貝勒行禮召見軍機○十三日外務部廂藍旗値日無引見召見軍機○十四日吏部翰林院八旗兩翼値日禮部引見三員太常寺十員國子監三員廂黃滿十四員廂黃蒙十員圓明園二十九員江寗將軍信恪請訓景禐周克寛由河南到京請安甘肅正考官饒士端到京請安錫公假滿請安福春文貴預備召見莊王請假十日崑中堂續假二十日堃公續假十日召見軍機及福春文貴信恪○十五日户部侍衛處値日無引見出使大臣梁誠請訓並請假一個月恩佑假滿請安陸寳忠由河南回京請安玉祥連魁預備召見召見軍機及玉祥連魁梁誠○十六日禮部宗人府欽天監廂黃旗値日無引見熱河都統錫良到京請安橚貝子假滿請安李緩藻等因伊子中舉谢恩貴恒續假一個月並謝署缺醕王請假十日植公續假十日陸寳忠饒士端奎岱恒順預備召見召見軍機及錫良陸寳忠饒士端○十七日珍部太常寺太僕寺正黃旗値日無引見博公謝署正紅旗漢軍都統恩景禐周克寛奎岱恒順預備召見召見軍機及景禐周克寛奎岱恒順 
[韓貸俄金]  
　　日本東京某日報登高麗來電云華俄銀行總理人幾痕司薄路苦氏與韓臣李容　氏議立合同貸與俄幣一千萬盧卜以慶尙道礦山爲質并准永久販售人參其利常年七釐 
[英添海線]  
　　日本大阪某日報云英國太平洋海線公司議將由坎拿大達新金山之電線於中間夫矮良　痕餓島添設枝線繞出火奴魯魯之化諾路海面以備尋常所用海線或有窒礙則可由此迤邐達電音刻下已與美人 
 
 

Page 2

 
 
議定一切規制矣 
[刺客讞詞]  
　　比王遇刺已紀報端兹日本東京某日報登英國倫敦來電云事後刺客路氣諾投案自首詰之稱係王之同族搜其身畔藏有比王御像一纸供詞並不牽累旁人惟稱甘領弑逆之罪蓋其事前已與倫敦無政府匪黨密爲計畫亦可見其膽大如天矣翌日又得一電云目下方搜捕逆黨嚴密非常至行弑所用之小手槍刻已供明購自倫敦市上 
[振興學]  
　　聞之天津友人云護理直隷總督直隸藩司吳方伯擬在北洋水師營舊址設立行營軍醫學堂遴選聰頴子弟延師教授日前札飭天津府凌太守總理其事太守以水師營房舍未經修葺暫假浙江海運局開堂肄業并出示曉諭曰爲招募事案奉護督憲吳札以北洋創設行營軍醫學堂係專治瘟疫而設東醫長于治時症須延東醫教習所用書籍亦由東洋購辦今由府招募資質聰頴學生四十名造册備文送考以便留堂肄業等因蒙此查軍醫學堂擬在河北水師營基址建造然建蓋房屋尙須時日現就浙江海運局開辦所有學堂應用書籍火食均由學堂自備惟應募之學生務須資質聰頴年在十五歲以上二十五歲以下華文通達略諳英文並算學者方能選充入堂肄業三個月後察看如有不堪造就者隨時開除叧募以收寔效合亟出示招募爲此示仰合郡紳商人等知悉自示之後爾等如有子弟願充行軍醫學堂學生者取具妥寔鋪保准由該父兄親送來府以憑騐明送考學堂開辦伊始毋得因循觀望致貽後悔各宜遵照毋違特示 
[柔遠有經]  
　　有客來自湘中出示湖南巡撫兪　軒中丞札文一道其言曰爲通飭事照得傳教遊歴洋人疉奉上諭認眞保護本部院恭錄札行並以嚴札手函隨時告戒何啻三令五申近日湘省教堂逐漸加增游歴洋人絡繹道路而民間成見未化訛言日作誠恐或因細故釀成事端是以再行條列通飭以期共保平安一平時留意各該地方文武時時留心設遇稍有齟齬之事務速持平了結使各釋然偶有謠言亦多方解釋務令平息萬勿聽其自然致釀巨案一先事預防凡地方閙教等事必先有謠言務須登時遏絶匪徒閙教尤必恃人乃敢妄爲而聚人亦非頃刻所能齊集地方文武平日耳目靈通見聞必速起事之初解散自易若必待匪徒充塞街巷情勢洶洶然後出而彈壓雖有兵勇難爲力矣一臨時變通平日於洋人居住處所及教堂附近密爲梭巡倘或禍機猝發不及防防以致事勢萬緊可將洋人教士等預先救出延入衙署以免意外之虞以上三端皆須早爲籌辦卽如辰州地方謠言已起多日設早能如此辦理何至出此重案該府縣等須知時局艱危萬不可再生枝節合行札飭札到該府縣宜立卽遵章辦理毋違此札 
[皖撫將行]  
　　安慶訪事人云安徽撫憲聶仲芳大中丞自奉調補浙江巡撫之　　命部署一切擬於本月二十日交卸馳赴淛中傳聞所遺篆奉諭旨以藩司聨星樵方伯護理遞遺藩篆以署臬司某廉訪護理遞遺臬篆以徽寍池太廣兵備道吳季卿觀察署理而以馮鏡人觀察署理徽寍池太廣兵備道 
[續錄南昌墾務章程]  
　　一墾務宜給業據也擬由縣刊立雙聨騎縫印照編列字號凡墾户領田畝數號數均於照内塡明發給墾户永爲業據存根留縣備查一領墾宜禁需索也凡佃户領墾執照由縣當堂發給不假書役之手以免弊延倘有藉端需索以及地方棍徒從中把持准該墾户隨時指禀立提究懲一墾田宜禁頂賣也凡承領之後即須認眞墾種無論已未成熟不准私賣私頂其有因事故棄業乾應赴縣報明繳照叧招墾民承領不准私自召人頂受一水利宜均灌　也查該山田畝全賴泉水　注山上水源係由北崖而下流入溝渠自應公其灌　凡居上游各佃户不准藉端壅遏利已損人又山中陂𡊿之水亦應公共取用不得因𡊿居某户所墾田中卽據爲某户私有倘有抗違一經告發卽拘嚴究一陞科宜遵例限也定例水田六年陞科旱田十年陞科現開該山田畝應照旱田例限俟届十年再請委員復勘按則科糧其有實在墾未成熟及墾不能熟者應分别展緩開除一墳墓宜加防護也查該山有涂趙各姓墳墓俱葬多年現惟涂姓之墳已有裔孫涂獻章等報認定例墾荒値有古塚周圍四丈以内不得開墾自應將各墳周圍餘地照例留出四丈釘立界碑不准領墾以免有傷墳墓别滋事端一佃户宜杜滋事也同治八年上饒廣豐兩縣境内封禁之銅坑山奏准弛禁開墾曾調員弁分防因承墾者多係浙閩兩省棚民兼以地方較廣今洪屏山祇准本地土著承領並須取具的保不致匪類混雜自無須員弁駐紥第該山途徑甚深距城較遠現在事屬創始佃户相處口角微嫌亦易肇釁更恐因親及親因友及友容留駐宿難保無獷猂之徒滋生事端俱不可不預爲防及兹擬以十號爲一甲每甲擇一老成農户爲甲長並派撥可靠勇丁三名由縣捐給油米搭蓋草房駐宿山内專司稽察如各號佃户有容留形跡可疑之人立卽恊同甲長驅令出山違則禀縣查辦設遇佃户口角爭論亦卽秉公排解倘復恃强不理禀縣拘案嚴究仍請保甲委員常川往來巡查夫馬等費由縣備辦不累墾户一俟規模大定再將壯丁撤回叧立地保以代一田糧宜杜影射也查該山雖荒而應完錢糧或指爲派散下八都完納並有云派及大　都者今議開墾伊始前次委員陳令克愼赴縣查勘勸紳籌辦該紳稱於議覆開墾禀内已筆及之卽涂獻章等禀請給還原業亦曰伊祖將該山田地稅糧散派各裔户内完納查該山雖無封禁原案第縣志旣曰雍正六年異地民欲私墾則該山已經封禁可知賦役全書内載靖安縣於雍正二年請减浮糧之後又於乾隆二年再减浮糧一次在本户應完成熟田糧尙迭次請减豈有派受荒山之賦轉肯甘心賠完此情理所必無者也但鄉人以訛傳訛一似信有其事現將開墾該山不無藉口賠糧接踵開報自應援引縣志全書逐層駁斥以杜覬覦 
[委查沙案]  
　　松江訪事人云海門廳屬民人爭奪沙田釀成命案當原任兩江總督劉忠誠公在位時曾會同江蘇撫憲恩藝棠中丞專摺入告請就蘇省實缺知府中遴委廉能明幹之員馳往勘訊現已遴行松江府許子原太守堪勝其任日來府署接奉札文果爾則行期當在指顧間矣 
[西艦過潤]  
　　鎮江訪事人云本月十六日有一英國兵艦由漢口順流而下駛抵京江下椗後統帶某君拜會駐鎮各西官旣復赴租界一帶閒遊常鎭通海道長久山觀察飭租界總巡周錦堂遊戎丹徒縣洪鷺汀大令妥爲保護次日又有英法兩國兵艦各一艘日本兵艦兩艘由上游駛至小泊片刻卽開赴滬江二十日復有一德國兵艦由申江鼓輪而至一椗後管帶某君命駕登岸拜會駐鎭各西官小住數日即須駛赴漢皋 
[九江决囚]  
　　九江訪事人云本月二十日江西德化縣汪屺孫大令接奉上憲轉行刑部釘封文立卽命獄中提出兇犯李金玉喝令如法綑綁會同汛弁押赴西關外老馬渡斬决有知其事者謂李前曾躍馬從戎及裁撤回潯與某氏婦私識曾向布客某甲賒取夏布久不付値甲索之甚急李啣之某日誘至城外揮刃殺之以洩其恨此光緒二十六年事也至此始伏其罪彼逞一時之忿者可不戒哉 
 
 

Page 3

 
 
[上海官塲紀事]  
　　新任金山縣蔣蘭江大令於昨日來申趨詣道轅謁見蘇松太兵備道袁海觀觀察旋又至上海縣署拜會縣主汪瑤庭大令大令延入花廳茗談良久然後興辭○兩浙鹽運司兼署浙江藩司黃幼農方伯委候補知縣白雪濤明府管解京餉入都昨日道經滬上命駕赴各署拜會至縣署時縣主汪大令飭丁擋駕並派民壯前往舟次照料○上海縣汪大令探悉直隸總督袁慰廷宮保將次由珂里來申航海北上因於昨日飭辦差丁役預備供帳 
[孩屍保來]  
　　昨日滬南小九華西首路上遺有孩屍一具栅夫見之訴知十六鋪地甲裘鎭旋由裘甲查得並無屍屬因之投報某善堂領棺收殮厝諸義塚 
[西儒講學]  
　　美國李佳白先生博學多才久爲華人所佩前定每禮拜四在英界六馬路格致書院宣講各國政治之同異今晚又届是期聞先生擬將法德兩國政事貫通論之寄語滬人士有欲博知經世之務者盍往一聆宏論乎 
[日興鈔票]  
　　銀行中行用鈔票最稱利便日本正金銀行自分設上海以來已歴年所兹者造成紙幣若干每紙或値一元或値五元或値十元定於東歴十二月一日發行市上以便商民 
[蹟近拐帶]  
　　昨日廣利輪船將起椗時法界包探在船上緝得廣東人陳阿四王阿五鄧徐氏帶有男孩三口女孩兩口因一併拘入捕房捕頭令解請讞員孫建臣大令訊究鄧徐氏供小婦人因無子嗣特買得男妇孩各一領回家内承繼宗祧陳阿四供小的實因膝下無人買一男孩爲子尙有男女二孩爲胞兄代買均有身契爲憑並非誘拐大令著一併禁押捕房候函送廣肇公所請董事查明所供是否屬實然後覆訊核奪 
[上海縣署瑣案]  
　　前者車夫谷木泉被莫炳春毆斃報經縣主汪瑤庭大令騐明飭緝莫逃逸無踨遂將所私蕩婦姚小妹訊押在案兹者屍母谷談氏投案泣請聲寃大令訊供之下公差將莫弟杏春見証人周慶郎解案谷談氏供小婦人係海門人只生木泉一子年三十五歲今被莫毆斃務求伸雪周供小的與莫同居是日將晚驀聞街上爭閙聲出而視之莫及小妹方與谷扭毆迨莫等去時谷已仆地旋卽身死小妹供小婦人與莫由提籃橋雇車回楊樹浦莫確與谷扭毆小婦人並未帮兇杏春供小的向爲砌街匠與兄分居刻下兄逃往何處實不知情大令飭交人保出限十日内尋交莫到案小妹仍發官媒管押周與谷談氏叱退○楊毛囝孫金寶前因竊取錢毛毛駁船上棉花被獲解縣大令訊責後飭荷雙連枷示衆兹楊孫將花價照償由毛毛具禀請釋大令飭差帶楊孫到案略訊數語判各責二百板交人保釋○滬南馬路工程局總辦翁子文太守函送王順卿丁海山馮靄孫宋褚氏四人到縣大令升堂研訊馮供隆昌福鷄鴨行主宋石秋於七月内令小的出股本洋銀二百元在行中司理帳目詎知行中資本早已耗盡並欠客帳洋銀三百餘元至九月小的欲將股本索回宋卽逃逸因往吳淞尋中保人理論一面央母舅王順卿在行中看守鋪陳等物不料王竟被宋妾褚氏兇毆是以扭至工程局今旣解案叩乞究懲王所供相同丁供小的係宋之妻弟九月某日由通州來滬借宿行中及褚氏扭王到局馮亦扭小的來此此事實與小的無干褚氏供小婦人係宋之側室馮有股本洋銀二百元陸續支用四十餘元並由中保人朱晉喬倪桂山勸令付還五十元實祇欠百元之譜候將生財變價卽當料理大令問宋現往何處供小婦人並不知情大令飭掌頰十下交人保去歸還馮洋銀一百五十元並令交宋到案訊究王丁無干省釋 
[浦東總巡局瑣案]  
　　前日唐宗信之婦朱氏被其姑張氏凌虐體無完膚奔赴浦東保甲總巡局泣訴總巡謝岳松明府飭傳張氏研訊判鞭背四百下交人保出限期將媳傷痕醫愈然後訊核○日前鄉人沈鴻海之子玩弄自來火遺火積薪以致烈𦦨熊熊幾肇燎原之禍雖經竭力救熄已延及比鄰沈金發家金發忿甚將孩抱去藏匿無蹤鴻海情急投控總巡局總巡謝明府飭傳金發到案責令將孩交還一面飭鴻海出洋銀七元賠修房屋○日前汛捕王松拘獲賊犯沈曉春解經總巡謝明府研訊判令枷號三日昨已期滿明府令帶案疏枷飾捕帶往鄉民陸兆桂家吊獲棉花數包將陸提案復訊判罰洋銀三十元沈押候再辦○日前浦東爛泥渡左近王發元家被賊竊去衣服洋銀方單等物因卽投報總巡局兹經總巡謝明府查得王被竊時賊有挾刃恐嚇情事因限令汛捕赴緊緝拿務獲贓賊盡法究辦 
[英美租界晚堂案]  
　　廉毓蔭丁阿有許啓有許晉華等十五人聯名投英美租界公廨控孫鳴周串同司帳人朱少卿夏春榮呑沒晏樂園酒館股本等情讞員張柄樞司馬准詞簽差提到孫朱夏三人前日之晚升堂質訊廉等同供稱上年八月小的等人各出資本洋銀二百元計共二十股開設晏樂園酒館生涯頗盛不料總理人孫鳴周串同司帳之朱夏兩人呑没股本妄稱虧折因之檢當日所訂呈合同叩求訊究孫供廉之股本早經頂與兪正元旣而俞又頂與他人館中各帳不難交出朱夏均俯首無詞司馬飭將孫夏押候交人保出派差督同將帳算明禀復候斷 
[法租界捕房瑣案]  
　　利喴洋行主控梅記鐘表店主閻金泉執事人李文星積欠鐘表價銀五百兩讞員孫建臣大令訊取口供押候追比旣而閻將珍珠一串作抵估見値洋銀一百數十元尙少五百元延宕日久昨日大令飭提復訊閻求交保出外理處大令准交的實人保出赶緊理楚○朱鏞前因阻撓售田致洋商不能請換道契被伊嫂朱秦氏所探大令飭交人保出理處朱玩延不理因飭押候嚴追昨日伊妻某氏投案訴稱丈夫在押患病求交保出外醫治大令著俟過堂核斷○李紀芳前因竊取家中皮箱質錢浪費被其父李阿明扭案請辦大令判責一百板押捕房半年昨日阿明投案訴稱兒子蒙恩訓責頗知愧悔現在身患毒瘡求准領回醫治大令准之○積竊張天生迭次犯案怙惡不悛經包探解奉大令訊供著重責一千板押攺過所三個月○偷兒陳阿三張桂生徐順甫沈奎仲均經包探解奉大令訊供著將陳枷一個月張枷半個月期滿責釋徐責三百板沈責一百板 
[美租界捕房紀事]  
　　甬人陳阿名僑居吳淞路某號屋内曾將後樓半間轉租與不知姓之阿虎昨晨向索租金致相毆擊陳忿甚投訴捕房捕頭令某包探前往查察○昨晨積竊陳金全不知在何處竊得衣服數件携至西華德路某押鋪質錢包探陳洪得見其形跡可疑帶入捕房捕頭令押候解送公堂禀請讞員張柄樞司馬訊辦 
[申報館協振所經收順直江西長江振捐十月十一日至十月二十日止第二十七次清單]  
　　十月十四日山西岳信行堂　病速愈洋二元○十五日全昌仁來京口合記龍洋一元○十六日洪益珊洋五元○十九日蚊西子洋廿元　川氏洋五元吳宅洋一元以上　　收洋三十四元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　包探竇如海解施阿毛至案禀稱伊前充二百八十四號華捕前日四川路三井洋行被火時人多擁擠車夫余阿四在路拾得銀質對時表及銀練一條交施帶入捕房施匿不交出現經余請某洋人函致捕頭因將施及表送案請究施俯首求恩讞員張柄樞司馬以其知法犯法未便輕縱商之英總領事署繙譯官迪比南君判責三百板押捕房三月表存候失主具領○包探關阿六解湯阿富至案禀稱伊以香烟盒𫏎糞穢擲於三百八十七號華捕身上是以送案請究湯供稱事出無心求恩赦宥司馬判責一百板枷號半月○包探錢榮堂解王阿五至案禀稱伊屢次犯竊遞解回籍兹又濳來圖竊經小的拿獲送懲司馬判責五百板押捕房一年○包探倪順泉解積賊彭阿德至案禀稱此人已屢次懲辦今又行竊王陳氏等家衣物由小的先後吊出送案請究司馬判責五百板枷號一月期滿押捕房二年○某包探解顧華堂至案禀稱伊被某洋人控定貨不出小的奉脾往提解請核示司馬飭交人保出訂期會訊核奪○包探張全林解陳倫相至案禀稱伊竊取德國某弁所佩金質對時表等物由小的獲案請究司馬飭押候禮拜六會訊○包探張全林解某　地保張月香至案禀稱公安洋行界石被人拔去經行主控告故由小的解案請究張保供小的並不知情叩求鑒宥司馬限七日内仍將界石竪好違干重責○包探竇如海解王洪三至案禀稱伊竊取某店絲絨等物報由小的拿獲吊贓送究王認竊不諱司馬判責三百板押捕房三月○包探倪順泉解余文海至案禀稱伊先後行竊東洋人及某西人等家金對時表自來火梗等物報由小的拿獲送究司馬判責五百板枷示二月期滿押捕房一年○包探方長華解流妓王大寶李小寳至案禀稱伊等二妓屢次因拉客受罰今三百零五號華捕又見伊等强曳狎客因卽拘入捕房捕頭命小的解案請究司馬判罰洋銀一百元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年十月十一日京報全錄]  
　　宮門抄諭旨均已錄前○會辦商務大臣盛奏招商局輪船承運漕糧遵飭核减水脚據情瀝陳摺○湖廣總督張奏籌解英德洋欵並加撥磅價銀兩摺○江蘇巡撫恩奏義紳捐田贍族請旨飭部立案片○江西巡撫柯奏留員辦理農工商局片 
太子少保會辦商務大臣工部左侍郎臣盛宣懷跪奏爲招商局輪船承運漕糧遵飭核減水脚據情瀝陳恭摺仰祈聖鑒事竊臣前准户部咨本年江浙漕糧統歸招商局輪船承運費應力從减省等因卽轉飭招商總局前福建臺灣道顧肇熙前直隸通永道沈能虎儘先候選道鄭官應等會同各商董悉心核議去後兹據該局員董聨銜禀稱輪船運漕費用繁重自停給修艌一項每届墊支修費甚鉅又一成免稅一項亦經奏明全數報效每届史無可彌補統計運漕水脚並保險等費在内每石已减爲三錢八分八釐一毫開銷各項實屬不敷逮庚子猝遭匪亂天津塘沽局棧均爲洋兵佔住員董等不能辦事祗得由英商仁記洋行代辦一切駁船扛力比較平時所費尤鉅現今天津交遠用項能否酌裁尙無把握奉飭後遵與在局各商董籌議再三力求撙節惟本届火車因造岔路遲至五月始行開運漕糧存滬日久折耗人工裝卸雇價又昻其運費實屬無從核减擬請光緒二十八年冬漕起於向章每石輪船水脚保險等項曹平銀三錢八分八釐一毫内减去五分計每石漕平銀三錢三分八釐一毫永爲定章不再核减並懇奏咨立案等情前來臣查上海低窪之地漕米向係冬收春運近兩年因事擔擱滬局輪運太遲棧耗旣鉅及運至塘沽又因洋兵示退費用倍于尋常二十六年二十七年兩届招商局所領不脚不敷所出係屬實情本届蘇漕開兌太古洋行遽肯减價攬運爲攘奪權利起見是以英國日本議訂商約均欲將漕運列入約章臣等與外務部江鄂督臣電商未允所請查洋公司所收尋常商民運米水脚自滬至津每石銀三錢七分零或增或减隨時漲落該洋行何以獨於漕米願减水脚可見别有隱衷招商局爲中國公司經前大學士李鴻章屢次奏准漕米軍米悉歸該局承運亦有深意臣此次察中外情形官商兼顧按照招商局員董公同禀復自光緒二十八年冬漕爲始每石運費核減五分比較裝運商米價已輕减尙屬急公合無仰懇天恩飭下户部立案施行除分咨江蘇浙江督撫臣查照外所有招商局輪船承運漕糧遵飭核减水脚各緣由謹繕摺具陳伏乞皇太后皇上聖鑒訓示謹奏奉硃批户部知道欽此 
太子少保頭品頂戴湖廣總督臣張之洞跪奏爲湖北省籌還光緒二十八年五月第二期英德洋欵並加撥磅價銀兩委解江海關騐收恭摺具陳仰祈聖鑒事竊照前准部咨每年應還俄法英德兩欵本息數鉅期迫擬由部庫各省關分别認還一摺光緒二十二年五月初八日具奏奉旨依議欽此原奏内稱各省除常年應解京餉東北邊防經費甘肅新餉籌備餉需加放俸餉加復俸餉旗兵加餉固本兵餉備荒經費及内務府經費稅務司經費本關經費出使經費等項仍照常分别批解留支外其餘無論何欵准酌量劃提各照分認數目按期解交江海關彚總付還俄法英德兩欵本息又清單内開英德一欵應還本息每年約銀六百九十萬兩由鹽斤加價項下指撥湖北川鹽六萬兩西徵洋欵攺爲加放俸餉項下指撥湖北五萬兩各省地丁鹽課鹽釐雜稅等欵項下指撥湖北二十二萬兩各海關洋稅洋藥稅釐項下攤派江漢關二十四萬兩宜昌關十二萬兩每年匀分四次於二五八冬四個月解赴江海關交納等因又准户部咨俄法英德借欵佛郎磅價昻貴原撥銀數不敷請照案酌量加撥一摺光緒二十五年九月十一日具奏奉旨依議欽此原奏内稱原撥俄法英德兩項借欵以近來佛郎磅價計之每年不敷銀二百四十萬兩自應酌量加撥除原撥案内鹽斤加價加放俸餉仍准照原撥數目報解勿庸加撥外其餘均查照原案按二成五加撥又清單内開英德洋欵項下湖北省加撥銀五萬五千兩江漢關加撥銀六萬兩宜昌關加撥銀三萬兩均自光緒二十六年起隨同原撥銀數及原定限期分别匯解江海闢道兌收等因業經將光緒二十二年起至二十八年二月一期止應還原撥英德本息銀兩按期照數委解江漢關交收並經藩司江漢宜昌關道將光緒二十六年起至二十八年二月一期止加撥磅價銀兩隨同撥解恭摺具奏在案兹經藩司曁善後局在於部文指撥及奏請劃提各欵内籌撥銀二萬七千五百兩又動撥藩庫留協銀一萬兩關東鐵路經費攺還洋欵銀一萬兩糧庫帮津銀五千兩兌費銀五千兩共庫平銀六萬七千五百兩並加撥磅價銀一萬三千七百五十兩鹽道在於川鹽加價項下籌撥庫平銀一萬五千兩江漢關在於四成洋稅項下籌撥庫平銀六萬兩並加撥磅價銀一萬五千兩宜昌關在於徵存稅銀項下籌撥庫平銀二萬兩並加撥磅價銀七千五百兩以上應解之原撥二十八年五月英德本息並加撥磅價銀兩均經分别委員限期於五月二十日紧前解赴江海關道兌收所有動撥藩庫銀兩應請就欵開除據湖北布政使瞿廷韶會同善後局悮道曁鹽法武昌道凌卿雲漢黃德道江漢關監督岑春𦶺荆宜施道宜昌關監督濮子潼分别詳請奏咨前來臣覆核無異除咨户部外理合會同湖北巡撫臣端方恭摺具陳伏乞皇太后皇上聖鑒謹奏奉硃批户部知道欽此恩壽片再據靑神縣州同銜監生張宗藝禀稱職故父五品銜贈職張祖慶秉性好義敦睦情殷每思置産贍族以家業無幾有志未逮臨殁遺言諄諄在耳職仰承遺命敢不勉完先志當經陸續契買本邑不等則田五百三十二畝九分七釐八毫五絲准値價銀七千八百八十四兩二錢六分捐作義田以贍貧族併於本邑購地一方以備建造莊房名曰張氏景周義莊所有歲收租息除完賦祭修等用外餘悉貼助族中孤寡貧乏俾資贍養職勉紹遺言纘承父志不敢仰邀旌典惟事關闔族資賴誠恐日久廢弛呈請奏咨立案並將義田印單呈繳存檔等情前來奴才查該職員張宗藝仰承先志贍寒族以篤本宗效法前賢置義莊而殷任卹洵屬善光先德孝義可風旣據聲稱不敢邀奬相應請旨敕部立案施行除飭縣查取田號莊規各册結詳送核咨曁先咨明禮部查照外理合附片具陳伏乞聖鑒訓示謹奏奉硃批該部知道欽此 
柯逢時片再江西遵奉諭旨創設農工商局附設礦務公司派委司道各員次第籌辦並以現辦上海製造局奏留江蘇補用道毛慶蕃籍隷江西委令在滬照料招商集股事宜經調任撫臣李興銳附片陳明光緒二十八年七月初四日奉硃批知道了欽此恭錄轉行欽遵在案旋據江蘇補用道毛慶蕃以製造局事極繁重不能兼顧具禀固辭未便相强惟查農工商局及礦務公司實爲目前與利要圖臣現擬開墾荒田興修水利種植果木拓充工藝試辦煤鐵各礦所辦事件與地方紳民處處相關必得本籍大員聨絡維持庶無隔閡查有新選甘肅慶陽府知府華煇品誼深純素　鄉望經世之學尤取究心前在河南道監察御史任内所上講求務本至計十疏當時傳誦以爲名言江西形勢利弊瞭如指掌鄉邦人士翕然景從該員現因請假在籍臣與往還商榷裨益尤多合無仰懇天恩俯准該員華渾暫緩前赴新任留籍和充會辦農工商局並礦務公司事務俾收實效而順輿情俟辦理稍有端緖再行給咨赴任如蒙俞允所有該員原領赴任文憑由臣先行送部查銷俾免遲逾是否有當除分咨吏部户部外謹會同兩江總督臣劉坤一附片具陳伏乞聖鑒訓示遵行謹奏奉硃批著照所請該部知道欽此 
 
