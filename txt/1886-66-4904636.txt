# 1886 - 66 - 4904636

 

Page 1

 
 
[石印縮本說文解字注出書] [  點石齋啓]  
　　讀書必先說字說字必通訓詁許氏之學行於世者一千七百年國朝叚若膺先生爲之注反覆推勘大暢厥旨因字義以究字原此書最爲推重　友人携善本交本齋石印已竣工方今各省學使者崇尙實學者爲多博通之士舍此無由入門所願人　一編由說字以詣極夫通經本齋深懼始　來學故於校對一層不感精審而筆畫之清　紙張之潔白天地頭之寛長猶屬此書餘事分裝八本定價三元准於二月初五日出書售處在英租界集賢里天保棧内長順晉號發兌 
[江左校士錄出售] [  申報舘主人啓]  
　　黄漱蘭宗師玉尺高懸冰壺朗抱程才江左士論翕然去冬彙刋各屬所取文賦詩詞經解策論名曰江左校士錄本舘取而讀之見其根經据史　古茹今詞華則庾鮑兼長考訂則許鄭是式有體皆備無美不臻泃近科試讀中不可多得之本亟思公諸海内同好以備伏案揣摩因命手民以五號鉛字排印圈點則悉照原書校對無訛裝潢盡美准于本月二十一日出售分裝六本收回工料洋五角諸君子有願奇文共賞者乎請向本埠申昌及各外埠分售處購取可也 
[六十九號畫報出售]  
　　行船之法外洋最備其船上救生之術亦惟外洋爲最多有比利時國帆船一艘往紐約將抵埠遭風擱淺船將失事岸上有人望見用火箭納入炮　尾繫長繩射上帆船船上二十餘人盡數獲救俱慶更生此眞奇想天開不可思議特繪兩圖以供衆覽准於初六日出售後仍附松隱漫錄圖說一則此佈 
[與客論中西勤惰]  
　　有客爲紫陽後裔與武林游子同舟共濟帆行無事相與談上海風俗因慨然曰中國之商務其所以不能與泰西相頡頏者非關乎西人之多財　賈而寔由於勤惰之不同也生財之道曰生之者衆食之者寡爲之者疾用之者舒四者缺一焉而有所不可食之者寡則儉之謂也爲之者疾則勤之謂也華人之儉或不難比於西人而勤則不及西人遠甚武林游子曰是亦未見其盡然也西人每七日一禮拜凡值禮拜之期則雖有要事亦不辦理以此爲休沐期約計一月之中有休息之期四間或有五一年之中有休沐之期約五十則西人一年之中其休息者已有五十日又加以大伏期内往往赴鄉間避暑則又當曠廢三四十日華人則皆無之爲官者或尙有一月封印可以休養而工商之輩則并此而無之統計一年三百六十日無日不孜孜矻矻而爲之是其勤且較西人爲過之子乃以爲西人勤于華人不亦異乎紫陽後裔曰嘻子悮矣夫古人讀書亦曰藏焉修焉息焉遊焉四字之中修居其一而藏息遊居其三而古人之學初未聞其因此而曠者蓋以一人之才力有時而用之卽當有時而養之如專務於用而不之養則才力會有竭時此正古人之善用其才力也西人七日一禮拜以是爲休養之期意亦原本於古不得謂此一年之四五十日皆西人之怠廢時也華人則不然終年作事絶無閒暇之時而一日之中身雖不休而心則屢休不一休事則不息而力則屢息不一息是尙得謂之勤也乎哉卽就上海而論南市店家其起也尙早猶未開遊惰之風漸而北焉則卽漸而晏矣法界各店開市略早至英界各馬路之店舖則雖其落排門設店面亦不甚後於法界而較之南市則已遲至一點鐘且店面雖已舖設停妥而其起身者則大都三四肩夥計居多其大夥則施施然遲眠晏起不啻日高三丈猶戀重衾猶憶去年　底有蘇垣匯寄之銀票持向某錢莊收銀上午九點鐘至該莊推門而入僅有棧司及學徒一二人在客堂見客至詢係收銀則曰當於下午來客曰何故則云先生均未起身其銀箱匙鑰皆壓於繡衾底不能付也客曰然則我往他處略轉一轉再來取何如學徒首頷之旣而客復至則已十一點半而該庄經手尙寒戀重衾直至第三次再至時已一點鐘而後照票取去客色作怒然亦無可如何如此者恐不止該庄一處而已以視外國銀行上午開門有定時門一開則持票取銀者絡繹而至卽不難隨到隨付從無推阻遲滯之時直至下午四點鐘閉門然後停止收與給均有定時不差晷刻卽此一端可知西人之作事與華人有大不相同者子將謂華人之終年無休息者爲勤乎抑西人之定期休息者爲勤乎且西人無論開行居家從未聞有晏起之人卽無事者每早亦必携棒出遊浦灘名曰收清氣汲汲然周行一轉而歸亦未見有若華人之負手徐行者卽其往來信札莫不隨來隨答從未聞若華人之久置若忘竟不裁覆者其有不覆之信則必其不必覆或不能覆者也華人宴客或從六七點鐘入席直飲至九十點鐘而猶未散語刺刺不得休西人則無之極多不過二點鐘用酒用菜寂然不作間答但聞刀叉之聲故華人有以飲宴而廢時失業者西人則斷乎無之卽此可見西人之作事無一而不認眞工則認眞於製作商則認眞於營運兵則認眞於操演官則認眞於聽斷以至出而作則認眞於其所作入而息則認眞於其所息無往而不認眞卽無往而不勤此西人之所以勝于華人也武林遊子聞而嘿然不語爲間憮然而興曰子之言誠切中華人之弊然華人之所以安於昏惰者亦非其性使然積習爲之也昔大禹聖人嘗惜寸陰陶士行則更惜分陰勤于士行者每夜所積一月得四十五日若而人者其勤當更勝於西人十倍又安肯使一年之中有四五十日之怠廢也哉子愼勿以西人相驕吾知華人中亦未嘗無克勤之人焉耳余時與同舟備聞其語覺其所言亦各有理因掇拾而存之 
[諭旨恭錄]  
　　正月廿二日奉旨宗佑德壽承蔭良沐均着加恩賞給委散秩大臣欽此○廿三日奉上諭巡視東城御史恩燾等奏特叅疎防之坊官一摺署東城副指揮宋侍曾於該管地面命盜要犯日久未獲實屬緝捕疏懈宋侍曾着交部議處欽此同日奉上諭巡視南城給事中國秀等奏特叅疏防盜案之坊官一摺南城副指揮白荃於該管地面搶劫重案迄今兩月贓賊尙無弋獲白荃着先行摘去頂戴交部照例議處仍勒限嚴拿倘限滿無獲卽行從嚴叅辦欽此○廿八日奉上諭廂紅旗滿洲副都統富統渾泰於道光年間出師打仗嗣在江蘇安徽等省軍管迭著戰功由護軍洊升副都統前因患病賞假調理兹聞溘逝軫惜殊深加恩着照副都統例賜卹任内一切處分悉予　復應得卹典該衙門察例具奏欽此同日奉上諭謙禧奏神靈顯應請頒匾額一摺承德府郡街城隍廟龍王廟素著靈應上年秋間兩澤缺少入冬以後未獲大雪疫癘流行經謙禧率屬虔禱旋卽渥沛祥霙四野霑足實深寅感者 
 
 

Page 2

 
 
南書房翰林恭書匾額各一方交謙禧祗領敬謹懸挂以答神庥欽此同日軍機大臣面奉諭旨御史殷李堯奏請旌表貞烈婦女等語王陳氏李儲氏吕費氏劉魏氏馬趙氏管殷氏朱吳氏陸俞氏吳劉氏吳陳氏均着准其旌表禮部知道欽此 
[本館接奉電音]  
　　昨日下午兩點鐘逾三十五分時本舘派駐京師訪事友人由電飛傳本月初七日諭旨一道敬謹譯登○二月初七日奉旨李文田補授翰林院侍讀學士欽此 
[索賠物産]  
　　從前美國油拉夾土人凌虐華人毁壞物産不少現有華人黄姓等赴舊金山衙門控告欲索油拉夾人賠償洋銀十三萬二千元不知能允准否也 
[越南消息]  
　　香港西字報云傳聞法兵之在越南者現擬酌留五千名駐守地方其餘則盡行調回法國越地刻已平越官之避亂他去者亦已陸續回來矣 
[輪船至港]  
　　大英公司退姆摩司輪船在筲箕灣因霧失事前已譯登兹閱西字報云該船刻已駛至香港託船廠修理察得船首之底共壞三處約長數丈大約修理一月方可竣工並聞英國官場尙須逮船主至案訊其因何失事云 
[兵船失事]  
　　香港西字報云有一中國兵船行至距海口若干里之海面忽然失事緣是日大霧迷漫不辨海道以致誤觸於礁船底脫落幸是處水淺船上人得以放下艇子各自逃生少頃有一輪船駛來遥見艇中有人泛泛急駛上救起詢明情節送至海口地方事後查得並無一人溺斃亦云幸矣 
[帆船失事]  
　　法公司輪船名矮物駛抵本埠據聞該船初由西貢赴香港將近香港海面天適大霧晦冥與中國帆船相遇該帆船並不點燈黑暗之中兩船遂致相碰該輪船趕卽退輪而帆船已漸沉下乃急放小艇救起帆船上人十八名此次失事實緣該帆船不點燈所致卽使控官亦無詞以自解也 
[法將告示]  
　　法國越南將軍華列已抵東京出有新示布告云海賊嘯聚爲地方害若自西二月起歸順法國將罪赦宥作良民一律看待恐遠處弗及週知故立限三月准三月内投降者不問又云凡在東京有置買槍砲火藥等軍器亦自西二月起立限三月盡數繳出不得隱匿如過三月不繳或爲人告發或由差查出卽行嚴辦不貸并將搜得軍器之處所有物産一概充公 
[缅甸近音]  
　　仰光函報云英二月十二號卽華正月初九仰光接到缅京英將發出告捷電音一通云缅甸京東相距三十英里有古城一座名曰的蘭渺其處有缅之王子名孟末者聚衆抗英有戰將名納武者勇猛善戰擁衆爲亂勢頗洶洶英帥恐其滋曼乃命將選師於英正月三十一號自缅京進兵往勦而所經之路皆萬山叢疊極其崎嶇日行十餘西里三日方逹其境先是英軍在途中捉獲敵人哨探之細作以故彼軍無備乍覩英軍之至驚爲將軍自天而下人無門志加之英兵砲火連天奮力攻擊缅軍勢不能支棄城而逃傷亡不計其數英兵入城卽將其所築大兵房數百間付之一炬并獲其大砲一門及戰象軍械等件甚夥留兵駐守餘皆撤退而回此缅京東路英軍戰勝之消息也又函報西二月一號英兵曾進剿缅京西境去滿立浦二十英里波立打地方之亂黨因其處有缅之悍民高徣缅甸國旗聚衆抗英是以往戰兩亂黨部伍整齊頗稱勁敵前路英軍竟不能戰勝迨第四隊印度兵接應馳至方克告捷英木商名冒眼看亦率衆助戰十分勇敢賊始敗北遁入内山行滯者被英軍擒斬多人而英兵官名然生者身受重傷印度砲隊中亦有陣亡之士而亂黨雖勁究因烏合之衆故不能始終相抗此英軍在缅甸西路之近情也說本華洋新報 
[星軺載筆]  
　　出使美日秘大臣張樵野星使暫緩出洋一事前已錄登兹悉星使初因張制軍欲與會商機務遂由電奏請稍緩行期嗣又接到美國來文歴陳舊金山華人被害情形隨於正月二十四日乘海東雄兵輪回省與各大僚熟商保衛之方俾海外覊人咸得出水火而登袵席俟籌商妥洽然後馳赴香江旋於本月初八日握節前往云 
[黎匪餘聞]  
　　瓊州一隅孤懸海外黎民雜處土地磽瘠上年澄邁縣屬各匪勾串黎人滋擾去冬大憲委有員弁督飭兵勇協同瓊州鎭道剿撫兼施巳將爲首匪犯擄獲就地正法皆經迭錄前報兹有是處局紳至粤備陳辦理條欵赴撫轅呈請該核辦二十三日倪大中丞批云昨據瓊州鎭道曁各該縣禀報竄擾澄邁黎客等匪現經毅軍等分路進擊迭獲勝仗已將澄屬之金江楓樹等處全行收復并擒獲首夥多名訊明正法洵足以彰顯戮而快人心當批令乘此兵威催兵進剿並解散脅從各在案兹據呈各情仰按察司移會該鎭道查照禀批督率在案文武相度機官乘勝進勦務期犁穴擒渠膚功迅奏以安閭里而靖邊陲其有舉措張皇臨事怯懦者卽從嚴叅處用肅戎行該生等亦當激勵鄕團扼要防堵藉輔兵力之不逮設遇器械缺乏亦卽禀由該管文武妥籌給領俾資捍衛可也黏抄保領並發 
[粤臬憲示]  
　　欽命廣東提刑按察使司兼辦全省驛務于爲諭遵事照得粤省民情好訟加以訟棍從中教唆擇肥而噬是以越控之件大半海市蜃樓濫收投告勢必紛紛妄控滋累無窮當開篆放告之時亟應嚴辦條約以杜刁告而戢澆風所有條約開列於左計開一紳士聨名公呈無論是何事件前列十名理應親到極少亦須三名親自來轅備訊如呈遞之後本司提間雖有抱告而列名之人不到者不收並不准混用禀封遣人投遞一貢監捐職來轅具呈須將部照隨呈繳驗以憑註明何年月日何案繳騐一次卽行發還以杜借照朦混等弊提訊本人不到並不繳照者不收如查係不干已事而照内騐註多次者印係積慣扛訟定行嚴究一凡公呈粘單必有聨蓋店名者須將該店司事或店主姓名註明以便傳訊一凡告劣欵必須指實且須聽傳如訪係藉端訛詐及傳訊時匿不到案者除原呈擲還外定照誣告究治一年在七十以上及婦女非爲已身與夫子孫或翁姑親夫寃抑混告者不收雖婦女及年老之人例得用抱告所遺齎告之人須親房子姪熟知所告情節提問悉能詳言方准作抱告家有壯丁託名出洋遣年老及婦女出頭及抱告不知情節者概不收例得用抱告其保狀内務須蓋印在城殷實店鋪圖記以便提訊如係假冐後被指控或查出卽責成蓋印圖記之舖店將原抱交出嚴究一平民及商人雖有職銜概不得用抱告一攔輿呈詞不註寫詞人姓名以備提問但云拆字或路遇不識人代寫者不收本司令出法行向不爲空言誡誥違諭者嚴懲毋輕嘗試也光緒十二年正月二十一日示 
[閩督啓行]  
　　楊石泉制軍三日親臨澎厦閱兵一事前已據厦門記事人來信綴諸簡端兹又經閩垣友人郵示在省啓行情節爰再錄之據云制軍於本月初三日出轅由馬尾乘美富輪船赴澎厦巡閱隨帶中軍副將林副戎傳榜文案張大令景祁文巡捕鄒遠武巡捕瞿從龍林振泰親兵從箭道中左右三營及親軍營各抽五十名以資差遣 
[啓鑾恭紀]  
　　聞禮部奏皇上皇太后於二月二十七日啓鑾是日燕郊住宿二十八日白澗住宿二十九日桃花寺住宿三月初一日隆福寺住宿初二日祗謁昭西孝孝東景裕定定東惠各陵仍住隆福寺行宫並謁定東陵行敷土禮惠陵行大變禮 
 
 

Page 3

 
 
初三日仍住隆福寺行宫初四日桃花寺住宿初五日白澗住宿初六日燕郊住宿初七日還宫等語奉旨依議欽此行文各衙門照例預備 
[叅戎接篆]  
　　新任揚州營叅將曾叅戎玉勝於本月初三晚節抵碼頭先是城守營徐守府卞千戎督率本營弁勇至南門外官廳迎迓遥見憲舟駛近遂於岸旁鵠立燃砲數門繼放排鎗三次各勇隨跪唱花名叅戎旋登岸入城於翌日已時接篆闔城文武官紳咸往道賀惟署中前任眷屬尙未遷開馬神廟行轅又多不便刻遂遷至南柳巷某宅暫駐節麾云 
[甯郡試事要聞]  
　　浙江學憲瞿子玖宗師已于初六日下午到甯波定于初九日開考前報謂初十日取齊者乃傳聞失實也宗師此次按臨甯郡遵照各省通行新章凡童生正塲先行掛牌提覆再出正案如文理不符者扣除另補已仰提調官傳諭各學廪保知照所有整剔考試積弊牌示照錄於下浙江提學部院示本院訪聞寗屬考試積弊最多頂名之外復有場内槍替之習或場外說合或臨時關照亂號傳遞無所不有此等伎俩終將敗露今特明示爾等如有蹈前　弊端者一經查出惟有執法嚴懲斷不寛貸其各懍遵勿求榮而反辱也特示又示照得生童考試懐挾之弊功令綦嚴片紙隻字皆于例禁原以剔除倖進乃得眞才固亦有志功名者所同願也乃近來積習夾帶滋多抄本之外坊刻纍纍甚至洋印大小文本幾于無題不備是以爾等多爲所惑殊不知夾帶秘册廣收充數佳作無多卽有佳篇安知不人人鈔襲但錄數語使犯雷同况文人思路往往爲成作所縛便至枯窘異常必遭擯棄是夾帶之無益有害亦甚明矣文章之道所見各有淺深而不外乎理法果使自出心裁雖初學亦有可取之處何必蹈此陋習終歸自誤乎本院憐爾等陷于不知是用苦口先行勸導此次從嚴搜檢所有差役買放及先行寄藏號内之弊一概掃除務各懔遵毋稍玩忽家存窗稿與一切刻本均勿携帶入場致貽後悔特示 
[談僧二則]  
　　前報載金陵某寺住持僧因索加租值出首聚賭一事旋經賭徒調停過去仍聽其明目張膽喝雉呼盧事經廳役訪知當塲捉獲甲乙二人送交本官略加訊問各笞四十以儆從此山門草没無復牌骰之聲而該僧少此陋規未免大失所望矣○旱西門寳甯寺僧某年四十許雖已四大皆空未必六根俱淨適城北盧妃巷旁陋室中有一女菩薩新從平山堂畔買棹過江母女相依專以女紅餬口瓜字初分琴心暗逗僧誘以利遂結善緣久之爲隣里所聞咸欲得而甘心焉顧僧一嘗甘露味欣欣亟如登極樂世界不忍分離大言曰吹縐一池春水干卿甚事卒坦然無疑慮正月二十四日夜又潛往參歡喜禪棍徒尾之以行俟其旣入糾集多人守於戶外天將曙僧自内出衆擁上拘住拳如雨下圓頂光滑作栗爆聲女聞喧呶倚門探望海棠睡起紅暈嫣然見僧爲衆紛拿幾如小鹿兒在心頭撞然亦無可如何隱其名所以冀僧之洗心懴悔也 
[觀察蒞滬]  
　　湯小秋觀察由蘇回滬巳於前晚抵新閘昨晨移至大東門外大碼頭停泊松海防劉司馬上海縣莫邑尊英法會審員羅翁兩太守及洋務委員等均往謁見觀察卽乘輿登岸在求志書院暫駐襜帷云 
[輪行甚速]  
　　怡和洋行之順和輪船由天津開回本埠前已列報兹聞該輪船已於昨日抵埠據稱一路風和浪靜是以駛行最爲神速此次由津裝來銀五十一萬九千三百四十三兩及雜物等一面卸出赶卽裝貨今早又當展輪赴津矣 
[律師外出]  
　　初八日晚英國担文律師偕同羅君附泰和輪船因公往鎭江大抵十日内可返申至緣何要公總不離乎中外交涉事也 
[法員告示]  
　　昨日本埠法總領事出有告示畧云查悉公董局一千八百八十六年二月二十六日會議並據首董三月初二日來函查明租界定章第九第十兩條所有前給界内轎役扛夫人等各據現定以三月三十一日爲止概不爲憑 
[團操註略]  
　　滬上西商團練兵於昨午後三點鐘時齊集老巡捕房空場馬隊砲隊鎗隊先行操演俄而奏樂起行同至泥城外跑馬廳演習諸陣薄暮始回其時細雨如絲頗覺沽衣欲濕也 
[照章給槥]  
　　三圖地保以同仁醫院有病故之人並無親屬者報請保安善堂給發棺木該堂不允因欲禀明羅太守諭令照常給發等因曾列前報兹悉該地保業已投禀奉太守批同仁醫院旣有病斃之人而無家屬者該地保應循向章辦理毋庸率請諭飭 
[罪不在髮]  
　　本邑人某甲住裏虹口地方其妻某氏與某乙有染甲欲擒之以洩宿忿而未得其隙前夜回家撞見姦夫在内甲卽大聲呼喊經人帮助將姦夫姦婦綑送捕房捕頭以甲與乙均非安分之人置諸不理甲始退出又將乙之髮辮剪去交與該處地保并囑知照妻之父母欲將妻休退云云昔有人犯奸被縛送官官命笞之其人宛轉呼曰罪不在臀甲之處乙將無同 
[坍屋傷人]  
　　本城西門内西淘沙塲凌姓宗祠年久失修棟宇凋敝夙有一老嫗住居其内籍免風霜前日砉然一聲祠忽坍下媪未及逃出致受重傷不知可免性命之虞否也 
[盜犯解松]  
　　行劫三洋涇橋潤康錢莊案内之田和一犯又名田五由莫邑尊訊供收禁等情節次列諸本報前日邑尊移委許捕廉將該犯騐明面貌旋於昨日備文批差裝入囚籠解赴松江矣 
[因賭兇毆]  
　　滬南十六舖連順雜貨店係閩人所開每晚店中招聚流氓抽頭聚賭前日有潮人某甲入局與賭興高采烈之餘所有腰纏盡歸烏有時夜已深腹中餒甚意欲購食點心遂向店主貸錢二百店主不允甲卽含憤而出糾集同鄕十餘人破扉直入將店中貨物擊毁一空並拖店主出外攅毆旋鳥獸散 
[失主認贓]  
　　昨報列縣捕獲贓一節兹據失主由蘇來滬認明珠圈的係原贓因將失單交捕頭柴樛詰問陳阿本又認竊金荷花板金茉莉簪等件卽當禀請莫邑尊給諭分别吊贓矣 
[遵斷具結]  
　　匿簿一案前期已經訊結昨日法公堂訊期公和囤各股東投案呈遵斷切結侯秋江呈不再生事依舊爲夥切結翁太守閱竟謂侯秋江曰伊等呈遵斷結載明若有盈餘作十六股派各股議單均已註明但爾所具結載有佔奪匿帳並無其事等語佔尊雖無痕跡匿帳則八本不認三十四本且巳燬去經人調處何得謂並無其事本分府前期諭爾不可聽人唆使今何尙敢使刁着將結換過下期呈案侯遵　換結再呈衆人叩謝而去 
[限日交人]  
　　初七日報登捉土訊供一則兹悉管押者實係朱阿才非吳多富也昨日捕房將朱解案翁太守詰其土是何人之貨答稱我在江孚船上傭工度日土是裕盛行東廣東人鄭姓不知名名字寄我處太守謂前日爾供土共四十件何祗五塊旣稱是鄭姓之貨爾將鄭交出卽可無事卽如吳多富是送土之人無關緊要故卽交保爾今若不將鄭交出卽是爾爲首當送道署究辦朱阿才供願尋鄭交案太守准將朱交保出外限三日交人 
[嚴究私押]  
　　勒賠身價一節捕房昨將管押之花煙舘鴇婦張王氏卽張小七仔張壻紀小東悅客棧主徐阿松棧夥馮祥林四人解案法包探將押票兩張銅鎖一把呈案原告牛行主丁金福帶同牛客文阿三投案候示翁太守先問文阿三何處人載牛幾頭到滬因何起釁被 
 
 

Page 4

 
 
伊私押答稱江北人載牛三頭賣洋四十八元尙未收取前月三十日偶在該花烟舘門首經過見其將妓痛打停足觀看妓呌我進去找不肯被伊等拖入吸烟畢欲出伊等又將我鞋帽藏過不得已在别榻權宿一宵初一日回行至初三日有一人到中八仙橋行中約我去吸烟飲酒及　伊出外至花烟舘門首伊云我是新衙門内辦公事人爾認識我否烟妓金寳爲爾而死等語我聞言茫然伊等卽將我關閉家内初四日雇車拉我到新衙門西首茶館内索洋一百五十元我不允伊卽剥我馬褂質錢會茶鈔後又拉到北誠信吸烟又將長衫馬甲剥去副錢會烟鈔後又到芳園吸烟然後送到悅來棧中着我睡下尙恐逃走將我衣褲取去初五六兩日曾到茶店酒店夜間住該棧將門鎖閉翁太守詰之紀小東據供是揚州人本在馬公舘内爲家丁去年回揚州今來滬尋生意住在岳母張王氏家内並未向文阿三索洋况與伊素不相識太守詰之徐阿松　稱是日我不在棧係夥馮祥林經手馮稱第一日不曾鎖第二日領伊來之紀小東稱有物件恐有走失囑將房門鎖著餘不知情太守謂爾等客棧作此種事諒非一次又謂張王氏紀小東爾等所爲竟同强盜比拆梢更很紀小東等稱不敢張王氏供文阿三與一沈姓人來住宿總要十二點鐘起身三十晚伊來住下初一日早去後傭婦掇便桶見金寳有異向我說知上樓問金寳則云吃洋烟問其何來稱是文阿三所給太守謂爾自己將人凌辱致死又欲以人命誣詐鄕人眞乃狼心狗肺定當重辦又謂紀小東何以剥伊衣服鎖閉客棧中答稱在芳園時恐伊逃走是以看着張王氏又稱事須明白太守謂明日到捕房日卽可明白又謂紀小東卽使文阿三有事當送捕房何得私押勒贖實屬可惡着將紀小東張王氏徐阿祥馮祥林四人交捕帶回分别管押 
[人洋並保]  
　　前報列高俞氏誣控李瀛洲一案訊明後着將高俞氏押追酬洋三十元而高俞氏尙欠倪孔氏經手洋一百元因併　究高俞氏之弟俞金和屢投公堂請保翁太守謂須人洋並保昨日堂期俞又尋得天仙茶園内之劉姓作保翁太守詰其可知此案情由劉稱不知太守謂爾在該戲園月得工資若干答稱六元光景太守謂然則爾保高俞氏洋一百三十元竟要二年工資着自去斟酌並須法租界店戶具保狀盖有圖章方可保出 
[英廨停訊]  
　　英會審員羅少耕太守昨因迎接湯觀察照會夏正領事并飭差知照捕房停解公事上海三馬路陳與昌解沙州第四批賑欵啓○啓者敝處現解沙州江靖賑洋五百元高淳賑洋五百元同文報局一總彚解前日接嚴佑之廣文報山東何王莊漫口電音已登報章際此潘振翁甫經報災之後續得是信更形支絀想敝處募册曁申字單仰蒙寄回者不過十之一二拜祈各省大善士垂念災區需欵孔亟鼎力勸募曲賜矜全災民幸甚謹九叩望雲以竢[  二月初八日竹坪陳煦元謹啓]  
[江督轅門抄]  
　　二月初一日候補道龔家馴禀知到厘總局差辦湖北督銷局候補道張銘堅禀到○初二日寳應厘捐知縣徐樹釗到見○初三日沐陽縣張鐄赴任委辦姜泰厘捐楊文照赴局　　 
[蘇省撫轅抄]  
　　初七日候補直隷州吳葆俊太倉鎭洋嘉定等州縣守提海塘工費回 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十二年正月十六十七日京報全錄]  
　　宫門抄○尙書崇奏請議處摺子○粤督張奏請量予奬勵夾片○神機營奏請奬勵片○將軍希奏二次恭進魚尾摺子○川督丁奏爲循例奏請摺子○浙撫劉奏請頒匾額摺子○將軍希奏爲恭進魚尾摺子○湘臬但奏報接印日期摺子○正月十六日○定公等東黄寺聽經覆命○嵩山假滿請安○豐陞阿請假十日○召見機軍○皇上明日用膳辦事後至南海等處拈香○十七日○絪貝勒由西陵回京請安○孫家鼐托倫布奎煥各假滿請安○尙宗瑞請假數日○岳林續假五日○海英續假十日○召見軍機○皇上明日用膳辦事至南海等處○○吏部尙書公臣崇綺等謹奏爲議處具奏事内閣抄出光緒十一年十二月十七日欽奉慈禧端佑康頤昭豫莊誠皇太后懿旨侍郎黄體芳奏大臣會辦海軍恐多貽悮請電諭便臣遄歸練師一摺本年創立海軍事關重大特泒醇親王奕譞總理一切事宜李鴻章卓著戰功閱歴已深諭令會局辦理又恐操練巡閱諸事李鴻章一人未能兼顧遴派曾紀澤帮辦所有一切機官均由海軍衙門隨時奏聞請旨辦理朝廷於此事審思熟慮業經全局通籌况黜陟大權操之自上豈臣下所能意爲進退海軍開辦伊始該侍郎輒請開去李鴻章會辦差使並諭飭曾紀澤遄歸練師妄議更張迹近亂政黄體芳着交部議處欽此欽遵抄出到部查定例官員妄行條奏者降一級調用公罪等語此案兵部左侍郎黄體芳於海軍開辦伊始輙請開去李鴻章會辦差使並請飭曾紀澤遄歸練師欽奉懿旨該侍郎妄議更張迹近亂政着交部議處等因應請將兵部左侍郎黄體芳照妄行條奏降一級調用公罪例議以降一級調用係公罪例准抵銷可否准其抵銷之處恭候欽定所有臣等議處緣由理合恭摺具奏伏乞聖鑒訓示謹奏奉旨已錄○○頭品頂戴湖南巡撫臣卞寳第跪奏爲鹽法長寳道因病出缺請旨簡放並委員接署臬司印務恭摺仰祈聖鑒事竊據長沙府善化縣申報據署按察使本任鹽法長寳道郭從矩家丁劉廾呈稱家長郭從矩染患時症延醫調治時增時減兹於十一月二十九日戌時因病出缺禀請轉報前來查鹽法長寳道總理鹺綱兼轄兩府事務殷繁係冲煩要缺應行請旨簡放所遺署臬司印務查有候補道但湘良明白穩練在湘年久歴署辰永沅靖道曁糧道等缺熟悉地方情形堪以委令署理除檄飭遵照外理合會同湖廣督臣裕祿恭摺具奏伏乞皇太后皇上聖鑒謹奏奉旨已錄○○張之洞等片再據原任兩廣總督張樹聲之子前戶部候補員外郎張華奎呈稱竊司員故父前任兩廣總督張樹聲上年夏間在任因海防需餉孔急介捐銀一萬兩解充海防經費奏明不敢仰邀奬叙在案嗣准部咨奉旨飭部核給奬叙咨行查明各捐員願得何項奬叙按照常例請奬虚銜封典並准其移奬子弟造册咨部核辦等因故父旋以積勞在廣東防營病故未及咨覆司員世受國恩倖叨一第不敢以先人報效之　爲嗣子梯榮藉次弟附生張雲森三弟童生張雲鵠均欲仰承先志不敢仰邀恩奬等情呈懇據情轉奏前來伏查該故督張樹聲勳勤卓著前以勞瘁殁於軍中疊蒙恩旨寵卹有加兹其子張華奎於故父前捐海防銀兩復能仰承先志𤁋辭奬叙尙屬深明大義應否俯如所請俾遂其報効之沉抑或特沛恩施將該故督之次子張雲森三子張雲鵠量予墏勵出自聖主逾裕鴻慈旣據具呈請奏未便壅於上聞謹附片具陳伏乞聖鑒謹奏軍機大臣奉旨戶部核議具奏欽此○○神機營片再據頭品頂戴降二級調用前步軍統領榮祿呈稱神機營威遠各隊所用來福步槍曾經戰陣素稱得力現　東三省練兵之際需用軍械孔急謹擬報捐前膛來福步槍一千桿隨槍銅帽一百萬粒合值庫平紋銀四千兩照數備價呈交以濟要需榮祿世受國恩萬不敢仰邀獎叙等情查該員前與臣弈譞等同管營務於創練洋槍隧最爲著意今獲咎家居仍復念切時務報効急公臣等公同商酌援案擬請賞收溯查神機營曾經代奏前任粤海關監督崇光及都統長善各捐製備軍械銀兩均邀聖恩優奬今榮祿所捐銀兩若照數置辦槍枝千桿實屬有盈無絀雖據呈稱不敢仰邀議敘亦未便　其報効微　應如何獎勵之處出自皇太后逾格鴻施謹附片具奏請旨奉旨已錄○○奴才希元雲生跪奏爲恭進二次鱘鰉等魚仰祈聖鑒事竊據烏拉總管雲生督飭丁壯續捕鐞鰉魚十尾各色魚四百九尾於十一月十四日親送來省奴才詳加查勘謹用布蓆包固飭交驍騎校富海等於十一月十五日啓程恭進所有續獲魚尾數目理合敬繕清單呈覽爲此謹奏軍機大臣奉旨知道了欽此○○太子少保頭品頂戴降三級留任四川總督臣丁寳楨跪奏爲查明乙酉科鄕試未中年老諸生循例開單恭　仰祈聖鑒事竊照鄕試未中年老諸生例准查明年歲具奏前准禮部咨嗣後年老諸生恩賞比照損納貢監已滿十科之例重爲變通必須入學年分查係三科以前者方准入單具奏其甫經入學並入學在三科以内者雖年例己符概不准開列以杜浮冐而昭核實等因光緒五年二月十四日奉旨依議欽此欽遵咨行在案本年四川省舉行乙酉科鄕試所有應試年老諸生凡年未合例及入學在三科以内者均照章扣除外惟查有萬縣恩副榜陳世英等七名均各三塲完竣未經中式調閱原卷文理均尚明順經學政臣核對入學册籍年歲合例並與新章相符據布政使易佩紳開單詳請具奏前來臣查陳世英等幸際熙時欣逢盛典青毡勵志均深蛾術之功皓首窮經更奮鵬程之路旣耋年而勤學隨多士以觀光洵爲盛世祥徵實本作人雅化已符年例宜沐恩施除造册咨送禮部外理合繕具清單恭呈御覽伏乞皇太后皇上聖鑒敕部核覆施行謹奏軍機大臣奉旨禮部議奏單併發欽此○○頭品頂戴浙江巡撫臣劉秉璋跪奏爲廟神迭著靈異應懇恩賜匾額以酬靈貺恭摺仰祈聖鑒事竊　嘉興府屬之海鹽縣東門海塘上前明洪武間建有勅海廟供奉觀音大士像素著靈異凡遇海患無不迭顯神功是以遠近咸極敬感光緒九年秋間兩次風潮大作石塘散裂土俻塘冲决巨口舉邑驚惶無措官吏紳士均詣勅海廟叩禱仰賴靈顯當卽風平浪息轉危爲安其禦災捍患功德及　實有隨感斯應之兆兹據紳耆人等呈請該府造具事實册結由潘司許應鑅核明詳請具奏前來臣查廟祀正神實能禦災捍患功德及民例應奏請賜頒匾額今海鹽縣勅海廟供奉觀音大士迭著靈異保衛蒼黎核　定例相符合無仰懇天恩俯賜頒發匾額一方以答神府而順輿情除咨禮部查照外謹恭摺具奏伏乞皇太后皇上聖鑒訓示謹奏奉旨已錄○○奴才希元跪奏爲恭進鱘鰉等魚仰祈聖鑒事竊查打甡烏拉每年冬季捕打鱘鰉等魚分二次呈進本年河冰凍結該總管雲牛親督牲丁前往邊外産魚處所捕獲鱘鰉魚十尾各色魚四百九尾於十一月十一日派員呈送前來奴才布元詳加查看謹用布蓆包固飭交六品頂戴驍騎校連喜等卽於十一月十三日啓程恭進除將魚尾數目另緒清單呈覽外所有二次應進鱘鰉等魚容俟捕齊再行呈進謹奏軍機大臣奉旨知道了欽此○○二品銜署湖南按察使候補道臣但湘艮跪奏爲恭報微臣接署臬篆日期叩謝天恩仰祈聖鑒事竊臣於光緒十一年十一月三十日奉撫臣卞寳第行知署按察使本任鹽法長寳道郭從矩因病出缺所遺臬司篆務委臣署理遵於十二月初一日恭設香案望闕叩頭謝恩接印任事伏念臣楚北下士知識庸愚於咸豐年間經原任湖北撫臣胡林翼檄調赴營隨同効力洊保今職分發湖南迭署糧儲及辰永沅靖兵俻道涓埃　報慚惕方深兹復臬事權陳益覺材輇任重查湘省苗猺雜處臬司總匯刑名現在伏莽雖清猶恐外來之勾結海防甫撤更值散之遄歸必須刑教兼施寛猛互用如臣檮昧深懼弗勝惟有矢愼矢勤實心實力隨時禀承撫臣妥爲辦理不敢以暫時攝篆稍涉因循用答高厚鴻慈於萬一所有微臣接署臬篆日期並感激下忱謹繕摺叩謝天恩伏乞皇太后皇上聖鑒謹奏軍機大臣奉旨知道了欽此 
 
 

Page 10

 
 
[伊凉官報]  
　　豫軍統領蔣軍門東才補授甘肅凉州鎭總兵去臘已前往履新想青岩白嶺之間令肅貔貅定有一番新氣象矣 
[通州官報]  
　　通永道薛觀察於正月初二日赴津謁見李傅相初八日回通初十日入都謁見尹憲十二日回通○通州張剌史於正月初三日赴津謁見李傅相十一日回通十四日入都謁見尹憲十七日回通 
[廣州官報]  
　　藩轅牌示調補高州府楊霽飭赴新任雷州府缺委廣州遺缺府成治署惠州府缺委候補府夏獻銘署德慶州吏目缺委從九品胡元慶署崖州永甯司缺以合浦永平司甘澤周調補永安馴雉里司缺委間用巡檢堵煦署 
[上海三馬路與昌絲棧陳竹坪經募兩廣山東江寧沙洲賑捐二月初六七日第二伯三十九至四十次清戰]  
　　積成子續助山東洋念元脫難了愿氏洋十元益記銅洋五 
元隱名氏三戶合洋一元五角隱名氏四戶合洋一元五角悅昌文錢二千文○鄭先生交來申字單祈母堦壽康健子洋五元程福茲戴梁氏金爐軒程玉寳秋卿氏戴楚材李宜齋琴氏八戶各洋二元愛萄軒敬素齋孫承基稱驥中程潤生五戶各洋一元寗佐勤洋半元以上　五戶共來洋廿六元五角○無錫寳順局來進士第顧靜儀翁助　錢五百五十二文○泰州億大信局寄來吳陵銖積寸累人求兒讀書聰明學圖上進洋四元○張綠初先生書潤移助洋一元○本宅第十五次桶捐散銅洋五元散吉洋一元白帋包銅洋二元黄帋包銅洋一元紅紙包武林吕具銅洋一元紅紙包銅洋一元散大白錢四百文紅紙包小洋一角○兩日共收英洋六十五元銅洋十四元五角小洋六角大錢二千九百五十二文合併聲明 
 
 
 

Page 11

 
 
   
 
 

Page 12

 
 
[光緒十二年正月十八十九日京報全錄]  
宫門抄○御史慶奏請飭勒取書吏保結摺○東撫陳奏叅革故員勒追摺○將軍慶奏請查抄各員摺○大臣懷奏病請開缺摺○豫撫孫奏起解綢縐日期片○又奏續解綢縐片○黔撫潘奏請留員暫緩赴部片○陜督譚奏請免武員騎射片○東撫陳奏知縣暫委讞局閱歴片○正月十八日○八額駙善慶各請假十日○掌儀司奏二十一日祭奉先殿惇王行禮○召見軍機○皇上明日用膳辦事後至北海等處未正至紫光閣看煙火○十九日○富勒渾泰續假數日○召見軍機○○山東道監察御史奴才慶祥跪奏爲部院書吏朦混當差請飭勒取保結以便稽察而儆蠧吏恭摺仰祈聖鑒事竊維各部院招募書吏所以檢册檔供役使也而書吏之名有二下曰貼寫一曰經承貼寫者學習例案之謂經承則一司文移案件俱出其手故于充役時必取具保結並姓名年歲籍貫立册備核俟五年役滿卽由各衙門移咨都察院令五城司坊押令回籍毋許逗留立法不爲不嚴防弊不爲不密也乃書吏巧於無弊視保結爲具文直有充役十數年而不用替者甚至盤踞京師揑造僞籍以成其欺飾之私實屬不成事體查各部院設立司務等官專司管轄吏役果能剔奸厘弊某也有結某也無結某也役滿不難條分縷晰予以重懲而書吏以朦混當之亦遂以朦混應之無怪乎書吏之愍不畏法也相應請旨飭下各部院堂官認眞整頓並責成司務等官於書吏已取有保結者按照役滿日期押令回籍未取有保結者卽取具切實保結並姓名姓年歲貫曁充役日期彚爲清册移咨都察院按委查核倘仍前朦混一經發覺卽將該書吏照蠧吏治罪並將該管官照失於覺察之例議處庶弊端爲之一清矣奴才爲整頓吏治起見是否有當伏乞皇太后皇上聖鑒謹奏奉旨已錄○○降三級留任山東巡撫臣陳士杰跪奏爲已故知州交代案内虧短銀兩延不完解請旨革職查抄嚴追恭摺仰祈聖鑒事竊查高唐州知州張錫綸于上年二月在任聞訃丁憂旋卽病故扫任之員核算交代該故員在任年久積歲拖欠司道各庫正欵據報共銀一萬三千餘兩雜欵銀二萬二千餘兩臣以爲數甚鉅當卽嚴追該家屬完繳並由藩司委員守提旋據先後解到銀五千五百兩下餘之項復經節次勒追該家屬懇求寛限臣以其尙非有心延抗從寛允准期於帑項有著乃迄今日久尙未續解清楚值此功令森嚴未便稍事姑容據藩臬兩司轉據該管府道揭報除解實尙欠司庫正欵銀二千八十三兩五錢五分八厘雜欵銀二萬五百六十三兩八錢三分四厘捐項銀六千九百兩二錢三分三厘又糧道庫正款銀五千六百十四兩一錢二分四厘雜欵銀一千九百七十七兩五錢九分七厘捐欵銀六百八十六兩七錢一分二厘除捐欵例不計罪外所虧正雜各欵爲數均鉅相應請旨將已故高唐州知州張錫綸卽行革職由臣嚴密查抄任所寓所資財衣物分别備抵仍將該家屬嚴行押追一面提集經手書吏人等到案訊明所虧是侵　挪按律擬辦查該故員係直隷安肅縣人並請飭下直隷督臣轉飭將該故員原籍家産一併查封估變覆東備抵除咨部查照外謹恭摺具奏伏乞皇太后皇上聖鑒訓示謹奏奉旨已錄○○奴才慶裕裕長跪奏爲奉省舊案交代事故離省人員虧項屢催未完照章叅辦恭摺仰祈聖鑒事竊查前奉部章嚴提交代案内未清銀兩當經奴才等查明曾經叅革勒限追繳曁事故離省咨追各員欠數開單咨部一面咨部一面咨行各旂籍勒催並行道飭局訊追其有應行照例豁免革追查抄或有領欵可以備抵分别辦理嗣因勒催並無完解屢經分咨飭催各在案兹查離省叅追各員已有遠道來省先繳一半及二三成者又有在部呈交豁免者亦有查己人亡産絶家僅婦稚無力完交取結請豁並有查無家屬下落無憑着追欵目糾轕尙須調奉覆算者均應分案另行核辦外惟查有已故前任寗遠州劉杞等五員或現有家屬在奉迭經嚴催延　完繳或係離省人員咨查旗籍未准具覆實屬任意玩延據驛巡道興陞轉據交代局員查開虧欠各數清摺詳請叅辦前來奴才等覆核無異相應請旨將已故前任甯遠州知州劉杞前任盖平縣知縣杜芬前任義州知州雅爾杭阿候補知縣全祿錦縣知縣王德榮等五員卽行革職分别查提該員家屬嚴訊勒追飭查歴過任所寓所有無寄頓資財查封備抵復查劉杞順天府宛平縣人杜芬順天府通州人雅爾杭阿滿洲鑲黄旗錫麟泰佐領下人全祿滿洲正紅旗特賀布佐領下人王德樂浙江錢塘縣人並請飭下各巡撫都統府尹飭將各該員旗藉家産一併查封備抵迅提該員家屬解奉訊追以重庫欵除開具各員虧欠銀錢數目清單分咨戶部各省查照外理合恭摺具奏伏乞皇太后皇上聖鑒訓示謹奏奉旨已錄○○奴才懷塔布跪奏爲總管患病一時難以速痊應請開缺另行揀補恭摺奏聞仰祈聖鑒事竊據黄新莊總管明安呈報前因骽疾忽作不能着地乞假一月現在四宫工程緊要骽疾一時恐難速痊呈請派員署理以重要工等情呈報前來恭查行宫工程先據該總管禀報内務府派員查勘開工興修並據稱患骽疾請假一個月各在案今復據稱一時恐難速痊呈請泒員署理當此工程緊要之際該總管不敢以病軀從事恐悮要工自係實在情形相應請旨飭將黄新莊總管明安開缺將來病痊時由該旗照例辦理並請勅下總管内務府迅卽揀員請補以重職守理合恭摺奏聞伏乞皇太后皇上聖鑒謹奏軍機大臣奉旨着照所請該衙門知道欽此○○孫鳳翔片再前准總管内務府咨光緒十年奏泒豫省各色汴縐三百疋汴綢三百疋汴綾三百疋本色棉綢三百疋大布三千疋行令迅速辦解等因當飭司委員先採辦得各色汴縐汴綢汴綾及本色棉綢各一百疋本色大布一千疋於本年十一月間奏明委解在案兹又據署布政使許振褘飭催承辦之員續辦得各色汴縐一百疋汴綢一百疋汴綾一百疋本色棉綢一百疋大布一千疋定於十二月十六日委員管解起和前赴總管内務府衙門交納並開具色樣價欵清摺呈送前來除清摺咨送總管内務府查照仍催令藩司轉飭赶緊辦齊全數報解外所有起解二批縐綾布疋數日期理合附片陳明伏乞聖鑒謹奏軍機大臣奉旨該衙門知道欽此○○孫鳳翔片再光緒十年正月十五日准戶部咨奏派豫省辦解汴綢一千疋南陽縐一千疋限於次年春間解庫交納以供需用等因當經行司委員先採辦得汴綢南陽縐各五百疋於本年正月間解交部庫在案兹又據署布政使許振褘將下餘汴綢南陽縐各五百疋催辦齊全定於十二月十六日委員管解起程赴部交納並開具色樣價值清摺呈送前來除清摺咨部外所有續辦縐綢疋數起解日期理合附片陳明伏乞聖鑒謹奏軍機大臣奉旨戶部知道欽此○○潘霨片再准部咨飭催保荐卓異未經赴部之台拱同知周慶芝照例請咨引見等因自應遵照辦理惟查該員調署清鎭縣知縣該處係煩要之區爲省垣門戶現在滇邊撤勇來者絡繹深恐游練外匪隨處逗遛巡查不容稍弛時值冬防尤關緊要且該員辦理挿花親歴各鄕查勘甫有端倪未便遽易生手據藩司曾紀鳳具詳前來合無仰懇天恩俯准該員周慶芝暫緩赴部引見以以重地方之處出自鴻慈除咨部查照外謹附片具陳伏乞聖鑒訓示謹奏軍機大臣奉旨着照所請該部知道缺此○○譚鍾麟片再臣准甘肅提臣周逹武咨稱花瓴留陜甘升用總兵甘肅提標前營遊擊黄德懿於同治四年隨同官軍攻打階州城池右膊受槍傷甚重雖經隨時醫愈然筋骨被損每逢節序時作痛楚難以挽强咨請奏免騎射遵照新章操演槍砲等因前來臣覆查該員黄德懿寔係受傷　重未能得力合無仰懇天恩俯准免其騎射照例操演槍砲以示體恤除該員履歴送部外謹附片具陳伏乞聖鑒訓示謹奏軍機大臣奉旨着照所請兵部知道欽此○陳士杰片再新選青城縣知縣李仿蓮齊東縣知縣王福增現已先後到省臣接見該二員詢以公事均尙明白本應卽飭赴任惟查青城齊東二縣濵臨黄河有修防堤埝之責地方水患頻仍撫綏尤關緊要該員等甫經到東恐于一切情形未能熟悉應先委赴讞局帮審案件稍資閱歴再飭赴任據藩臬兩司會詳前來除將文憑送部查銷外理合附片陳明伏乞聖鑒謹奏軍機大臣奉旨吏部知道欽此 
 
