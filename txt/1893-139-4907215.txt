# 1893 - 139 - 4907215

 

Page 1

 
 
[新印四史告成] [  圖書集成局啓]  
　　四史者何史記前漢書後漢書三國志是也自汲古閣板燬失後惟官書局刊以行世然取值過巨非寒士所能購致本局以新鑄聚珍活字板排印眉目清楚精雅絶倫亥豕辛羊一掃而盡紙用雪白連史分釘六十本卽日出售僅取實洋四元諸君子有欲爲柔口之讀者請認明本局所印與蠅頭細字者有天壤之别售處在申報館帳房及各處申昌書室 
[論文武之輕重]  
　　治世以文戡亂以武故有國家者文武並用而不可偏廢也然凡事有輕必有重有有餘必有不足左乎此則右乎彼軒　　　　　　　　　　　　 
乎彼則輊乎此試假物以騐之今夫權至平且準者也以物承之五雀六燕銖兩悉均則權不失其平稍不合度則忽焉此低彼昻矣又忽焉彼絀此贏矣非掌權者之有所私固不期然而然卽此可騐消長乘除之理盛衰倚伏之機矣當世文武之用豈有異哉太平無事之秋寰宇敉定人民暇豫不知有兵則朝野相安自必廣興學校崇尚禮樂君臣雍容以臻上理當其時赳赳桓桓之夫大抵釋甲歸田名姓湮没酒酣耳熱俯仰局促亦徒歎英雄無用武之地耳若變端猝起時事孔棘强鄰宼於境外内患訌於國中則必有方叔圻父戮力同心授之以斧鉞委之以心腹領將率帥稱干比戈而後可易危爲安轉禍爲福健兒壯夫雖目不識一丁字者亦得乘時效命以奏膚功此古人所以聞鼓鼙之聲而思介胃之士也斯時則峨冠博帶搢笏垂紳者雖未必皆無一籌之展一策之畫顧往往不諳戎務徒托空言致僨事者多成事者少此古今文武各殊其用而卽因之爲輕重者也夫文武本不宜偏重而無如時勢爲之也又武並重之局每於開創時見之盖其號召義兵逐鹿中原籍風雲龍虎之勢以相期策建國之勳故凡豪傑勇敢之士必當羅而致之兼收並　量才驅使俾各奏爾能以爲我指臂之助如漢高祖之得天下也有張子房運籌帷幄之内决勝千里之外而又有蕭何陳平之輩以佐之英布彭越等亦復率兵來會以蹙項羽於垓下卒成帝業且廓然有大志者尤不可以一敗之辱一　之恥遂以碌碌無奇者輕蔑國士故魯有曹沬齊有管仲終返汝陽之田而稱伯業皆知此意者也而韓信初不禮於漢王亦無尺寸之効是雖知其名猶未知其才及其亡去蕭相國追而返之以言於帝謂爲無雙而後漢王信之築擅拜將一軍皆驚由是韓信乃得爲之馳驅卒助滅楚之功顯名當世故夫立業開基之始用才至廣而見功極難較諸尋常削平禍亂匡助休明者不同雖以箕踞好駡輕謾儒術之王而陸賈叔孫通輩或工詞辯或習朝儀亦得邀優禮殊遇蓋非獨倚於淮陰九江而已焉至於守成之世無事之時則人主崇儒文學之臣自必日進其好大喜功而有不能已於征伐者自當委任武臣此際權衡之理欲其適相持平殆亦鮮矣然古語有曰馬上得之不可以馬上守之又曰兵可百年不用不可一日不備然則文武兩途又豈可過分輕重也乎無如逢時者隆背時者替得勢者升失勢者降文者升則武者降矣武者隆則文者替矣且二者相視尤有鄙薄之心傾軋之意又者曰彼武夫不識詩書僅知執干戈臨陣相鬥殺勇而無謀與人爭死命問以禮義而不識叩以學問而不知蠢如鹿豕然奚若我筆鋒之犀利足以驚人安坐而取榮名躋顯位哉故凡領封疆掌軍政者每輕藐其所轄將弁驅策呵譴類奴隷焉武者則又謂吾輩披堅執銳殺敵致果以忠報國所授之一階一級皆血戰功也不則亦必有挽强命中膂力邁衆之能奈何彼書生者天下未寍則束之高閣天下旣寍則居然加我之上設焉遇變非迂疎僨事卽望風遁逃耳大丈夫固安用毛錐爲而於是膺閫寄歴戎行者雖節制於文員鞠跽庭參遭其傲慢而斯心亦多憤懣而不平文武之不相下在平日且如此况其當時藉勢有不迭爲爭長乎故不待人主輕重之彼已先自爲輕重也往古之世文武不區因材器使出而爲將入而爲相所謂有文事者必有武備作中軍謀元帥必求說禮樂而敦詩書者則武不廢文文不廢武此法最爲盡善春夏讀書秋冬講武古之爲教如此故其所出之人材亦多兼文武而不容自爲輕重人亦孰敢輕重之哉 
[太液波光]  
　　莊靜皇貴妃等位金棺奉移陵寢迭經恭紀兹經侍衛處開列清單於三月二十六日具奏請派散秩大臣恭送奉硃筆圈出委散秩大臣英誠公連印散秩大臣襄勇公定昌散秩大臣承恩公恩輝散秩大臣承恩公德壽散秩大臣勤勇公銘勛委散秩大臣果勇公豫隰欽此○吉林烏拉打牲總管雲生爲咨送引見事查打牲烏拉懸有本處石翼正黄旗驍騎校一缺揀得該翼旗七品委驍騎校當隆　擬正七品筆帖式富森泰擬陪相應造具出身履歴清册咨送都城内務府查照○吏部爲出示曉諭事查定例盛京刑部司庫人數較多如遇欽派大臣内有祖孫父子伯叔兄弟母之父及兄弟妻之父及兄弟已之女壻嫡甥應令官小者於臨揀時呈明扣除又六部漢軍堂主事盛京户部司庫例應先儘京察一等人員人數較少如有應行廻避者應令派出王大臣自行廻避由毋庸廻避之大臣揀選倘有徇隱照例分别議處各等語相應出示曉諭○吏部揀選各缺已紀前報兹經吏部開列各部院堂銜請派奉硃筆圈出禮部尚書李鴻藻户部左侍郎張蔭桓禮部左侍郎長麟都察院左都御史懷塔布欽此宣旨後李蘭蓀大宗伯等由内廷趨赴天安門外東朝房内會同廖仲山少冡宰入座揀選計應揀户部漢軍堂主事一缺工部漢軍堂主事一缺盛京户部司庫一缺盛京刑部司庫一缺都察院揀發正指揮三缺副指揮三缺吏目三缺四川總督衙門筆帖式一缺廣西萬承土州州同一缺奉天康平縣知縣一缺黑龍江呼蘭廳巡檢一缺　南邱北縣典史一缺共十八缺列揀者百數十人○禮部尚書臣宗室崑岡等謹奏爲奏聞事恭照四月初八日係佛誕日自大内以下至民間不報祭不還愿不宰牲不理刑名除照例出示曉諭外是日輪應贊祀覺羅清安之妻浴佛謹此奏聞請旨三月二十八日奉旨知道了欽此○刑部爲咨報事本部現有題升滿郎中一缺二人滿員外郎一缺二人滿主事一缺一人漢員外郎一缺漢主事一缺一人共五缺人八名於三月二十九日帶領引見相應　寫排單滿漢各二分預行咨報軍機處查照 
[軍政續紀]  
　　本年軍政所有京城内八旗護軍營兩翼前鋒營内滿洲八旗火器營内務府三旗護軍營除各項站役出差穿孝患病空缺不計外寔入看者一萬九千數百名内馬步六枝全中者記雙圈二千一百八十餘名或步射五枝全中者或馬箭中的步射中在二三矢以上而記單圈者四千九百數十名記　　僅日三人其三　各營軍政 
 
 

Page 2

 
 
尙未開棚容後再將雙單圈數續錄按例記雙圈者給銀六兩記單圈者給銀五兩今則由部折放每名僅得四成之一若記直者照例分别革換該管堂司各官皆有應得處分 
[估脩輦路]  
　　明歲恭逢皇太后六旬萬壽查自西直門以迄海淀一帶石路爲金輦經行之處自應修補平坦以昭鄭重近由海部委員率同廠商勘騐擇要興修庶於節省經費之中仍寓尊崇慶典之意此路長十二里有奇其中應修若干叚湊長若干丈是否以原石翻用抑添備新料數成估算錢糧若干俟經原勘官擬定再行錄報 
[船已出險]  
　　太古公司黄埔輪船在烟臺洋面失事本報已三記情形前日本埠接得電音悉已撈起貨物三千包船亦可以出險口内卽須帶至上海入塢興修矣 
[江撫過津]  
　　江西巡撫德曉峯中丞請旨入都陛見於三月二十九日抵天津隨於本月初一日北上李傳相親赴三岔河舟次拜送並寄請聖安 
[文星朗照]  
　　新　簡福建學政王大宗師於三月二十七日節蒞省垣譚制軍希爵軍帥曁所屬各官均赴南門外茶亭跪請聖安宗師旣入城卽示期四月初三日卯時接印視事大約望後須按試福寍府生童也 
[鳩江紀要]  
　　黄昌岐爵軍門定於三月二十八日由曰下起節出巡是日可抵太郡校閲提中蕪裕三營俟閲畢卽當展輪來蕪便道與楊子通京卿唱驪話别部下將弁潔治瓊筵假湖南會館鵠候旌旄並雇　部一班爲二公歌一曲陽關藉作江天佳話○三月廿六日蕪湖縣試　塲是日與考者共八十人清晨點名入塲題爲無他技可以止公事畢他日歸各作起講不須破承亭午諸童繳卷邑尊卽命大敝華筵殷勤勸釂直至花梢影動始各散歸傍晚發貼長案錄取二百八十餘名○蕪湖英領事署建於吉祥寺後之雨耕山頂樓臺突兀花木繽紛頗擅平原緑野之勝兹因日久未修粉壁銀墻半多苔蝕領事福君遂於三月廿八日挈眷移駐驛磯山福音教堂内以便雇工修葺約在榴紅　緑時始可竣工也○蕪湖鈔關裕溪口稅務王叔畬捕廉春初到差矢勤矢愼頗蒙上游垂青兹接竹報驚悉封翁在籍作古遵例禀報丁憂奔喪回里所遺之差道憲札飭便商委員蔡子文少尹前往兼辦將來另委與否俟有續聞再錄 
[記英人格琳瑯事]  
　　有英人名格琳瑯者前在虹口西華德路賃屋而居爲人釘馬脚鐵雖曰自食其力亦覺窘迫難堪邇忽異想天開出入意外上禮拜四改其姓氏向法租界大昌洋行賃一游船并賒取食用諸物詭言係某報館訪事人欲往長江游歴大昌西人固不疑其有他也格琳瑯乃雇用中國水手掉船至虹口遇德國失業水手名格靈允格者告以我將出外發財爾意如何格靈允格願隨行乃相將至吳淞口中國水手懼辭歇登岸格琳瑯乃在河泊所處誘得一關上西人名亞力山打者同至口外浪大船小不克自持以致格靈允格堕海而死船則湧至岸上格琳瑯遂偕亞力山打回滬偶閲文匯報見歴紀此事卽奔至館中吵閙正在紛爭擾嚷而大昌西人亦聞信而至於是格琳瑯吵閙益甚突日巡捕歴階而入一併拿送捕房捕頭詰究之餘大昌西人請將格琳瑯管押捕頭對以不能方欲開釋出門而虹口捕頭坌息而至謂已斃之格靈允格係德國人須格琳瑯送交德總領事署旣送至領事向之查問供稱我係英國人生於新金山父親經理某大銀行垂二十二年家中富有貨財與禮查洋行不相上下上禮拜五四下鐘時由上海動身赴日本長崎港及禮拜六晚十點一刻時忽然肇禍格靈允格於禮拜五上午十點鐘時遇諸虹口書房我敬以美酒一杯伊却而不飲言有心事忽忽不樂及出而復回約同游玩我告以現欲他往能立致巨當否則寍蹈東海以死耳隨别去至下午復遇言願同往及至吳淞又與亞力山打遇領事問汝遇亞力山打時曾告以何往答稱我卽將此事告知且引伊　船之大小問是否告以往長崎港答稱是問汝眞欲往東洋乎答稱我實欲往長崎購食物後航海至太平洋問汝曾說明此意否答稱已向伊說明問伊應允同往否答稱伊願同往及將出吳淞口中國水手不願前往乃祗與格靈克格亞力山打同行旋於禮拜五出口行近燈船問格靈允格上船時携有物件否答稱一無所有卽衣服亦由我給伊當入海淹斃時身上穿我之小衣及亞力山打之油衣問爾曾許格靈允格工資否答稱未許惟約以發財之後三人按股瓜分問汝擬以何術發財答稱我擬掉小舟由東洋至太平海成一亘古禾有之奇然後入美國芝加高博覽會中以相炫耀問曾與亞力山打商量此事否答稱未也惟在吳淞相遇卽結伴同行耳問汝從前曾識亞力山打否答稱我與伊素無一面之緣問格靈允格入海時天色昏暗否答稱天甚昏暗且有細雨我將船泊定候潮格靈允格本抱恙九下二刻時我與亞力山打入艙安睡令格靈允格在外看守其時船之首尾均有明燈格靈允格坐船面凳上雖小飲數杯然尚未醉其人素有暈船之病閲片時驀聞咕時一響我急山視之人已不見惟聞水中有聲適船上有空箱赶卽抛下冀其抱而泅起乃候久寂然船上燈亦熄滅黑暗無光遂無可設法矣供至此領事令諸人暫退想須按律懲辦也俟有所聞再行譯錄 
[聚議志略]  
　　上海通商迄今垂五十年西人議舉行慶賀之禮本館已錄登其事更著爲論說冠諸報章旣而工部局派出董事二十人推英刑司爲首集議三次有欲築一大花園供人遊覽者有欲開一大學堂訓迪華人子弟者有欲建一大醫院容留中外人之出痘及染疫者有欲興修西童書院以擴規模者有欲啓造廠房養贍流民丐子者有欲張燈結彩共樂良宵者獨阿加臘銀行某君謂宜備銀二萬五千兩諸以爲日後各種公用之需刑司深以爲然刻已紀錄諸人所陳說之詞送諸工部局須俟華歴本月二十三日工部局董總議事時酌定准行　說也 
[虹口火警]  
　　昨晚九下三刻時虹口武昌路電氣燈公司斜對面洋房内樓上不知如何失火頃刻上炎某號巡街華捕見之急卽報知美捕房鳴鐘告警迨救火會中人整理皮帶車而出則已火滅烟消矣 
[水手釀禍續述]  
　　德國兵船水手酗酒刃傷鄉民已列昨報兹悉汛官將水手七名解送寳山縣馬漁珊明府飭差看管見該水手等飢餓異常給以饅自俾資果腹旋由蔡太守函致明府　捕房麥捕頭亦派中西捕前去請將水手帶回明府諭以少待當送至英公廨卽於當晚飭差雇馬車七輛每水手一名坐車一輛派差三人同坐左右以管束之及抵滬天甫黎明卽至英公廨禀明蔡太守飭差協同來差將水手轉發英巡捕房麥捕頭擬卽移解德國領事署旋知受傷之楊阿林潘慶紀在虹口同仁醫院療治楊阿林傷勢頗重業已斃命遂將水手發虹口捕房管押一面傳三圖地保石茂卿頭圖地保曹錦棠偕屍兄楊阿順投縣請騐黄大令著預辦屍塲伺候又由楊阿順函致川沙河塘地方惟阿林之父母來滬昨晨十一點鐘時有西醫三人偕一華人乘坐馬車至江灣鎭張瑞香家爲張療治旋倩鄉人舁至同仁醫院療治至下午四點鐘時上海縣黄大令帶同書役刑仵人等鳴騶蒞至地保等半跪迎接少頃聶觀察委繙譯徐蘭齋司馬乘轎而至與大令坐談片晷遂升公　三圖地保禀訴前情大令傳頭圖地保曹錦棠至案問爾知楊於何時被水手刃傷昨日因何不報供當時小的並未知悉至今晨九點鐘時始知其事遂卽投報至其如何被水手刃傷實不知情楊阿順供係死者之堂兄素爲水作生意死者在小的處習業謂當時爾知其事否供未知至九點鐘時有人報知小的趨至醫院看視問醫生言三禮拜可愈今晨地保來言已因傷身死小的卽遺人往鄉間請伯父來滬約明晨可到請將屍身暫停收殮大令得供飭仵作檢騐良久喝報左肩下刀傷一處約長寸餘深二寸餘實因傷斃命大令離座親視無悞遂諭楊阿順將屍身好爲看守　英明 
 
 

Page 3

 
 
晨覆騐遂至病房騐明潘慶記張瑞香二人傷勢旋至德領事衙門晤商良久然後辭出乘轎式馬車至鐵馬路肇事處勘視迨鳴騶返　時已鐘鳴七下矣 
[諭董梭巡] 　　 
　　本邑城廂内外河道按叚開濬迭紀本報兹聞上海縣黄大令恐有無賴匪徒藉端滋閙諭令各叚董分叚梭巡免　釁端 
[茶肆尋仇]  
　　十六鋪南首有南園茶館結構精雅有玉川子之癖者咸於此品茗昨日午後忽有　父數十輩緣梯而上見有某甲獨在啜茗卽欲上前攢毆甲眼明手快見來者係猪作帮中人向已尋仇知衆寡不敵卽從樓窓一躍而下來者亦紛紛下樓兠抄未獲至大碼頭糾集同類數十人飛奔而去務欲與之一决雌雄事爲巡防局所知立卽飭勇丁前往拘拿兩下始各鳥獸散 
[禪參歡喜]  
　　離滬城十八里之龍華寺香火之盛甲於一方自月朔開廟後瓊闔伴侣不遠數百里而來陸則雕輪如織水則桂楫疑梭盡日喧闐惟見寳鼎香濃瑤臺燭燦有王某者坐擁多資家稱豪富其妻某氏娶自平康性喜佞佛初二日赴龍華佛會遂下榻寺中顧有阿芙蓉避遂於前日遣人添取王聞而怒甚謂婦女住宿寺院成何體統著來人催氏回家如至晚不歸明日當親來尋覓勿怪老漢無情也俄而落日催人疏鐘敲暝明璫翠羽消息杳然王一夜焦思未免心頭鹿撞至昨晨雇車獨往登大殿至方丈佛像莊嚴梵聲隱約無可詢問者欲再入則旣無曲徑安識禪房徘徊良久悵然而返琳宫貝闕中固有極樂世界耶噫異矣 
[女犯發回]  
　　女犯六麻仔卽何陸氏因誘拐范張氏之女秀寳收禁上海縣監此次赴蘇秋審於前晚發回解差禀報黄大令飭卽收禁 
[解犯過滬]  
　　施瞿氏與喬老虎犯姦商通謀斃伊夫施錫春未成案發經南匯縣拘獲訊實解府轉解蘇省已紀前報前晚此兩犯由省發回經過上卽赴上海縣投文過站 
[圖奸反噬]  
　　寗波人金阿寳昆季二人在滬北爲木匠携其妯娌陳氏潘氏同居虹口伯敦路東華里第六百六十號屋内尚有後樓轉租與同業人鄔金元何朝恒王信禮等三人棲止日前金昆季二人往無錫購絲家中祗有婦女看守前晚十點鐘時鄔頓起淫心闖入陳氏室中强欲圖奸氏駭極大呼被潘氏及何王等所聞疾趨下樓鄔飛步遁逃旋將衣物押得洋銀二元八角贈與何王二人謂一昨醉後僨事今已知悔戔戔之物聊以爲謝何等不知其詐欣然受之鄔卽至美捕房控被何等拆梢捕頭立卽飭捕將二人拘至訊問之下始知顚末飭包探江阿三將鄔拘獲押候解案訊辦 
[嫖客作賊]  
　　校書金筱娟籍隷琴川來游滬凟在滬北清河坊高張艷幟珠喉一串足令聽者銷魂凡相識者皆係揮金豪客有徐某者向在豆行爲夥慕筱娟之名翩然過訪一見傾心筱娟亦待爲上客不料徐固衣冠其貎鬼蜮其行者乘筱娟始出卽時四顧無人竊去衣服約值洋一百餘元旋由筱娟報捕查緝適包探何瑞福見徐乘坐馬車尾諸其後瞥見所給馬車洋均有恒德當圖記密向筱娟說明至晚在某妓院筵間將徐擒獲搜出當票十餘張悉係所竊之物昨晨由何瑞福押至法界恒德發大兩典吊取原贓以待解案發落不意翩翩裙屐中竟有　篋探囊手叚當夫華筵未撤黑索飛來不特徐上天無路入地無門恐同座者亦不免相顧失色矣 
[溝中有屍]  
　　虹口鐵馬路北靶子廠東頭圖地方有冰廠所前面有水溝淺碧淪漣時蒙荇藻昨日午後四點鐘時忽有一男屍一具植立其中頭髮微露水面豈因落魄窮途出此下策歟俟有續聞再錄 
[縣案彚錄]  
　　同文書局在滬城道前街水仙宫内開設分局雇穆桐君及葉朱吳陳等描字穆常酗酒滋事前日又在水仙宫糾同葉等胡閙不已局中經事者卽將穆拘獲葉等已乘間逃逸遂送穆至巡防南局請訊吳二尹備函送縣前晚黄大令升堂研訊穆供係本邑人有該局描字不敢酗酒大令著枷號穆　情願受責求恩免枷大令不准仍著枷號發水仙宫示衆枷上標明酗酒滋事不守局規匪匠枷號示衆○拾荒人凌耀彩持刃刺傷王阿金王陳氏母子一案由英公堂送縣黄大令提訊之下將凌枷號近日凌忽患病由原差禀報大令於前晚提訓凌供係通州吕泗塲人年五十六歲刻患氣喘病叩求開恩大令著開枷聽候片送善堂醫治○吳金寳行竊廣福寺物件被英捕拘送公堂轉解到縣黄大令判令枷號前日枷期已滿大令著開枷補笞二百板押候解回長洲原籍 
[英界公堂瑣案]  
　　包探李錦堂禀稱崑山人張阿二曾因犯竊事發送請大老爺遞解回籍今又來此改作剪綹生涯近日竊得不知姓名人之眼鏡騐時表及洋銀八元旋將表倩王雲生質錢使用兹經小的查獲連贓送案請懲張稱小的行竊是實尚求大老爺開一綫之恩王供稱小的係廣東人不知張是竊賊故與同住某客棧一日倩小的將表質錢惟求曲恕蔡太守判令將張笞責一百五十板押候備又遞解回籍請地方官嚴加約束王交人保釋如無保人亦須遞解贓留存捕房以待失主認領○包探顧阿六禀稱娼婦金小娟厭倦風塵頗有從良之意因先購置披風及罩衫夾襖等衣所值甚鉅一日有狎客趙仁山到過旋忽失衣所在小的拘趙詰問自認竊衣付質現祇吊到罩衫夾襖不知披風質在何處查趙前曾犯事奉大老爺訊明判發捕房管押四月押至一月因患病哀求交保今又犯竊請卽重懲金娼遣女傭投案訴稱某夜趙大少爺醉態瞢騰來同我家小姊住宿次晨卽披衣而去旋查知失去衣服如此體體面面之大少爺安知其竟有三隻手耶趙供稱小的與金娼素來相識是日倩小的偕大姐持衣往質小的安敢行竊娼家乎女傭又稱小婦人並未偕趙大少爺持衣付質蔡太守判將趙管押半年期滿笞責二百板以爲狎妓行竊者儆贓給女傭領去○三百二十五號華捕禀稱朱德玉王大風子二犯奉大老爺判發捕房管押昨日王不知因何事故將朱肆毆是以送案請辦朱供稱王雖遭縲　之災依舊童心未泯昨令小的以布遮兩目爲迷藏之戱小的却之卽遭毆擊王言語支吾不能　錄蔡太守判令笞責一百板仍交捕帶回與朱分别管押免致再肇釁端○陳根寳拉東洋車至某處適張巧兒駕馬車飛駛而來以致車被撞壞人亦碰傷旣由巡捕解送公堂蔡太守卽飭將張管押俟陳傷痊再訊此已列入報章矣昨日陳投案訴稱小的傷已醫痊惟修整車輛須費洋銀一元數角張供稱小的自知有過只求在老爺恩斷蔡太守判罰洋銀五元給陳爲醫傷及修車之費嘻張旣以巧命名何其駕車之不巧若此耶或曰是實巧甚使竟將陳撞斃斯眞不巧矣執筆人則笑應之曰凡事寍拙毋巧○二百零二號華捕禀稱昨日小的巡路時見陳福來所駕馬車停歇路旁蜷臥車中呼之鼾睡有違工部局定例是以拘請罰鍰陳供稱小的停車待客偶然神倦假寐片時事出無心籲恩免罰蔡太守判罰洋銀二元如數充某西醫院經費 
[法界公堂瑣案]  
　　前報列方阿庸之子阿煕控彭逹順爭奪碼頭生意一案葛同轉命方檢點帳目彭則押候下期覆訊昨日方邀同中記方阿南馮雲昌陳阿喜王金余遞禀聲訴前情同轉問簿據可曾檢點爾等操此業者幾何年矣此事究竟底情若何馮陳王同供稱小的等不知細底問可有司帳人供稱司帳爲方洪太同轉著於明日邀方至八仙橋捕房覆訊○大昌洋行某西人偕新關某西人向魯繙譯官訴稱二人約件雇船遊玩登岸後被船上人竊取物件是以投案請追船户杜桂全供稱小的家在浦東新碼頭本月初五夜二鼓時洋人雇杉板船出遊小的並不竊物二西人同稱船上尚有一人目睹此事葛同轉命傳到此人覆訊核辦○陳阿大訴稱小的在新北門外設舊貨攤五日前失去約指三枚昨又失一枚旋在馬鑑山身畔搜獲是以送案請追馬供稱小的並未竊物葛同轉問爾往攤上作何事故供稱小的欲買零物同轉謂　旣 
 
 

Page 4

 
 
欲買物爲何不帶錢文隨問原告曰可有見証否答稱對門楊祥生目覩此事同轉命傳楊覆核馬暫行管押○鴇兒俞倪氏訴稱小婦人在治下小東門外開設花烟館陳金福屢來住夜積欠夜度資洋銀四元向索不還反將火油燈擊碎並失去手釧一枚值洋銀五元葛同轉謂陳曰爾旣是生意中人不應到此滋閙隨交其友蔡阿陶帶出理償嘻嫖債也而竟可令堂堂賢父母訊追哉同轉之令蔡理償眞所謂汪洋大度矣女閭三百尚其鑄金事之十二號華捕解送許阿大至案訴稱小的巡街時被許扯破號衣許供稱小的挑剃頭擔度日昨與興聖街口地栗攤上人口角巡捕卽來拘押　的不敢行兇葛同轉著押候責釋號衣給捕領去○包探孫錦榮禀稱江裕輪船到埠有客附之而至借寓小東門外仁發客棧失去衣服投報捕房捕頭命小的往查知被同寓之黎志元朱照齋串竊先將衣服質於晉隆押店旋卽贖出轉質於恒德當今贓已吊齊呈請騐視失主李雲亭訴稱原籍安徽廬州府來申探戚與黎朱並不相識不料竟被竊衣黎供稱物由朱竊朱則諉之於黎　同轉傳棧夥王阿大研訊供稱四人同來借寓同住一房竊衣之事小的初未得知後李率領多人來棧吵閙並云所失之物約值洋銀百餘元同轉問黎朱曰爾等二人旣係同伴何必推諉乎隨卽傳李上堂令將衣服認明卽予給領又傳恒德富夥某甲諭以今所弔出者除領去之外尚餘衣服數件交爾帶回爾當另出當票存案之洋銀給償當本又將李所帶之僕申斥一番叱令退出黎押候責釋○包探王榮培禀稱小竊胡德勝在江天輪船竊取洋傘一柄是以送案請辦胡稱小的不敢行竊洋傘在地下拾得葛同轉命押候責釋贓存捕房待失主認領前報紀蘇趙氏控王桂珠借去洋銀五十元本利不還求恩追給葛同轉飭提桂珠質訊蘇趙氏申訴前情並呈借據桂珠供稱小婦人因有急需央胡王氏爲中向蘇趙氏借洋銀五十元時在八月十五日至歲杪卽將本利算結交胡王氏轉交同轉傳訊胡王氏曰爾曾否爲中桂珠之洋銀可是還在爾手供稱此項已由桂珠還清實因小婦人有急需暫時借用同轉謂爾欲借用應向蘇趙氏言明今已閲五十三月本利積至百餘元爾果如何料理胡王氏供稱實因生意清寥求恩寛限同轉限於半月内還楚不得任意延宕借據給還胡趙氏及桂珠交人保出○王子卿訴稱本月初二日家中失去金押髮簪茶壺水烟袋詢問傭婦據云適有乞兒來此諒是被伊竊去因卽投報捕房旋由包探在傭婦箱中搜出原贓惟金押髮簪已當去祗餘當票矣求請追給傭婦某氏供稱小婦人初次犯竊求恩寛宥明日當邀姨表姊來案保出贖還葛同轉准之搜出之贓給失主領去○錢耀根將屋轉租與沈炳之積欠房租二月控請訊追沈供稱小的祗少一月房租計洋銀六元五角今特呈案葛同轉問爾等租屋必有租契不得誣控他人隨飭包探帶出查詢明白再行核奪所呈帳簿給還○包探郁庭湘禀稱小的奉諭估王大令林之布疋見兩造數目均有不符陳殿卿訴明布數與王所呈者差五十二疋價亦不合葛同轉申斥郁探辦事不勤又斥陳曰前堂令爾等各邀公正人協同清理爲何至今尚未了結本公堂事務殷繁豈能專管爾一家之事乎卽將簿據給還叱令退出候邀集中人於下期再核○前者俞云堂控李子全悔議吞銀一案兹已由中証人理明給俞洋銀洋六十六元俞稱挑擔之各工人索之甚急叩請速追葛同轉謂俞曰爾應給挑力若干可出一字條飭挑夫向李領取兩造均遵斷而退 
[恩同再造]  
　　本館協振所昨承姜忠堂善長以鷹銀五十元指助山西急振又承勉力子善長以小錠十五枚申規元十四兩八錢一分六厘指振山西並惠手簡云昨讀貴館報登李太史家言述及山西災荒甚慘以致賣男鬻女妻離子散樹皮馬糞羅掘殆盡不禁爲之心酸僕在滬服賈鮮有餘資兹特搜括囊中歴年所積祈貴報賑所速解災區聊盡棉力云云盥薇三復銘篆五中除分掣收條外謹列報章以昭激勸當世不乏善士當必有聞風興起者矣 
[江浙同人振晉記二]  
　　三月二十九日戴王彭陳金吳徐宋諸同人上蘇藩憲鄧公禀云竊聞山西邊關兩府七廳旱荒爲光緒三四年以後各省災區所未見義賑紳士藩民表嚴作霖先後赴賑長蘆津關曁上海賑所合解銀十萬兩不敷散放憲台曁各大憲義重卹　籌欵協濟士民嚮風慕義咸知爲國保民某等承諸善士募交捐欵第一批化見規銀五千兩因圖便捷交輪船招商局匯解津關轉發藩嚴兩紳散放前項捐欵皆由閭閻父老鄉曲婦穉仰體朝廷曁仁憲德意從數十百文所湊集不合核奬之例且經事者轉輾勸募人數頗多亦無可擇尤開保合無仰懇咨奏立案實爲公便旋於三十日奉至批諭山西上年被災甚重蘇省已撥釐捐銀一萬兩匯往濟賑在案今該紳士等募集第一批捐欵規平銀五千兩除詳請撫憲分别奏咨立案外希仍分投勸募接續解濟隨時具報又奉諭函云晋饑編如刊成請交敝署若干册以便酌發各屬代爲勸募等因草偃仁風倍形鼓舞○瀘州電報局王君柳堂泉州電報局章君蔚齋皆桃隖舊侣也同人馳電告災土君自先復電云晉省奇荒合局先捐三百元捐册當儘力報命章君聞災前夕適購英四月吕宋大票兩股盟於心曰明日得頭標當助賑翌午電至果得頭標遂如數解津　畀　君外史氏曰中國得頭標者夥助賑自蔚齋始蔚齋得頭標助賑柳堂助賑得頭標異已　 
 
 
 

Page 5

 
 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[破鏡難圓]  
　　南碼頭養心堂塾師劉夢花之子劉玉卿勾引薙髮匠張秀春之女張阿銀私產小孩張將錯就錯遂以女嫁之繼因玉卿向妻母宋氏逼索妝奩致宋氏吞烟身死此已詳列前報前晚二鼓時黄大令升坐花廳研訊張秀春訴稱係本邑人今年五十六歲在南碼頭開設薙髮鋪共有新老二店女兒阿銀與妻同在老店小的或住老店或住新店阿銀年廿一歲尚未字人被鄰人劉夢花之子玉卿暗與往來小的並未知覺至七月初八日私產一孩向女查問始稱與玉卿往來小的向妻商議遂以阿銀字與玉卿不收茶禮並無庚帖媒証於是月十二日成婚言明不贈妝奩上月間始悉玉卿在南匯鄉間早已娶妻女兒反於上月初八日回家向母索取銀飾牀帳等物妻無以應情急服毒現求究辦大令問爾女究竟願隨劉玉卿否答稱初意願隨今知已有大婦是以不願大令又問爾之意見若何答稱惟求將女提案責懲如往劉家求恩判定妻妾大令傳張子阿金至案供稱母親實因胞妹起見服毒自盡求請將妹提案轉發清節堂免致日後多事大令問秀春曰究竟如何供稱求請發堂大令著退下命提劉夢花劉玉卿劉瑞春至案研詰劉夢花金頂上堂口稱公祖大令問是何功名答稱是監生係南匯人在養心堂訓蒙大令謂爾在養心堂訓讀如遇他人有不端事爾應隨時開導不應縱子妄爲夢花供監生聘定此媳曾出財禮且有庚帖媒証大令怒曰本縣查明此案並無庚帖媒証爾言有媒証可能指出答稱男媒是伊家娘娘大令拍案大怒謂本縣善言開導爾反圖狡展乎喝令差役將大帽取下戒責二百下夢花父子及兄瑞春等伏地苦求始行免責大令謂曰别件命案本縣並不如此若此案則以一案分爲兩案夢花俯首不語大令問曰阿銀現在何處供稱前日忽患寒熱監生已送回醫治劉瑞春供稱夢花係小的之弟今日小的下鄉往領媳婦因病未痊不能投案大令曰日前本縣傳諭爾等不准一人遠離爾竟膽大如此擅將阿銀送回爾欲領媳須出茶禮不願領媳須將阿銀交案夢花供稱茶禮業經出過現由公祖判斷監生情願再出惟素來訓蒙拮据異常尚求酌减大令曰須出銀二百兩夢花祗肯出十元在後以次遞加至四十元再延羽士爲宋氏超度大令命張秀春至案謂曰爾女阿銀已與玉卿完姻不如將就了事本縣爲爾斷令玉卿出茶禮洋四十元且雇羽士爲爾妻超度爾願否供稱妻年五十一歲實爲阿銀而死且劉家窮苦萬分若再收伊禮洋日後必生釁隙小的之命亦難保矣小的願自行超度求將女提案大令曰茶禮一節爾雖不言本縣好意爲爾等成全至慮日後釁隙本縣可令夢花父子具結呈案秀春堅執不允夢花與玉卿向秀春一再叩頭秀春置之不理大令復謂夢花曰斷出茶禮本縣無非爲好然原告不允此亦無可如何大令問秀春曰爾妻宋氏之柩厝在何處供稱在養心堂問何時可出供稱明日擡回鄉間大令曰爾等明日出棺本縣亦令劉夢花將阿銀於本月初八日交到張秀春同子阿金叩謝而退大令遂判將劉夢花劉玉卿父子分别收所劉瑞春赶緊下鄉將阿銀於次日交案夢花等稱同泰米莊願保監生大令曰伊等願保本縣不信仍著收所 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年四月初一日京報全錄]  
　　宫門抄○諭旨一道錄前○閩督譚奏購備外洋軍火動用銀數摺○又奏叅革已故前署峽陽縣丞勒追短交銀兩片○皖撫沈奏蕪湖關洋藥稅釐收支數目摺○又奏查明各屬徴解地丁正耗錢糧各數摺○又奏蕪湖新關徵收洋稅數目摺○河督許奏黄河桃汛已過防守無虞摺○又奏查明本年二月分各湖存水尺寸摺○四月初一日工部鴻臚寺八旗兩翼值日無引見○澍貝勒續假五日○銘公齡公奎秀各續假十日○吏部呈進月官卷○召見軍機皇上明日卯初二刻升中和殿看版已初進壇入齋宫○○頭品頂戴閩浙總督臣譚鍾麟跪奏爲閩省購備外洋軍火動用銀數開單具陳恭摺仰祈聖鑒事竊照閩省水陸各軍練兵防勇及海口砲台光緒十八年操防需用銅帽皮紙硝磺火藥水呢帆布繩索油漆並炮台配用器械鑄造炮彈需用洋生鐵器具等項先經前兼署督臣希元查照新章將應購數目開單奏咨承准總理海軍事務衙門會同户部覈覆照准在案兹查前項軍火已由局委員並由船政衙門派員向上海香港福州各洋商照數採購陸續運閩騐收撥用所需價脚銀數現據承辦各員開報計共需銀一萬九千五百五十二兩二錢九分六厘五毫均照外洋時價核實開　並無絲毫浮冐卽在局存餉内照數動支給領彚入善後案内造銷據閩省善後局司道詳請奏咨立案前來除咨呈總理海軍事務衙門曁分咨户兵工三部察照外合將應購外洋各項軍火動用銀數謹繕清單恭摺具陳伏乞皇上聖鑒謹奏奉硃批該衙門知道單併發欽此○○譚鍾麟片再已故前署峽陽縣丞黄昌石短交光緒十八年地丁銀六百一十一兩零又糧米二百九十六石零未據完解實屬玩延據福建藩司潘駿文臬司張國正糧道陳鳴志會詳呈請叅追前來相應請旨將已故前署峽陽縣丞本任南日縣丞黄昌石暫行革職提屬勒限追繳倘再宕延從嚴懲辦除咨部查照外臣謹附片具陳伏乞聖鑒訓示謹奏奉硃批著照所請該部知道欽此○○頭品頂戴安徽巡撫臣沈秉成跪奏爲蕪湖關洋藥稅厘　徵自第一百二十五結起至第一百二十八結止一年期滿謹將收支數目開單奏銷恭摺仰祈聖鑒事竊據委管蕪湖關稅務署徽寍池太廣道李壽蓉詳稱案奉札行承准總理各國事務衙門咨會同户部具奏洋藥稅厘併徴由各關與稅司合力開辦一摺鈔錄原奏内開每箱併徴之數照約以一百一十兩爲度於進口時按照新章封存海關准設具有保結之棧房躉船等處必俟每箱向海關完納正稅三十兩並納厘金八十兩始准搬出拆改包裝請領運貨憑單運往内地又奉行准户部咨核准南洋大臣咨例支鎔工折耗銀兩照章開支又奏行准户部咨會同總理各國事務衙門奏各關洋稅奏銷辦理未能畫一等因一摺行令將蕪湖關洋稅仍從第一百五結起至一百八結止依限奏銷各等因奉經遵辦並將第一百二十五二十六二十七二十八各結按結開造收支數目册摺先後詳奉奏咨在案兹查自光緒十七年八月二十九日第一百二十五結起至十八年八月初十日第一百二十八結止一年期滿所有徴收華洋商船裝運進口洋藥正稅並專條厘金銀兩曁匯解户部海軍衙門江海關湊還東海洋本不敷磅價等欵及支銷稅司鎔耗等項銀兩同實存數目彚造四柱册摺詳請奏咨前來臣覆核無異除册分送總理各國事務衙門曁户部科查照外謹繕清單會同南洋大臣兩江總督臣劉坤一恭摺具陳伏乞皇上聖鑒勅部核銷施行謹奏奉硃批該衙門知道單併發欽此○○頭品頂戴安徽巡撫臣沈秉成跪奏爲查明安徽省光緒十八年分各屬徴解地丁正耗錢糧截至歲底比較上屇完解各數繕具清單恭摺具陳仰祈聖鑒事竊查同治八年二月初五日奉上諭户部奏請飭各直省整頓丁漕按限奏報並著自同治八年爲始督飭藩司將全省一年上下兩忙徴收丁漕各實數及上屇徴收總數開具比較清單統限各該年年底出奏等因欽此當經恭錄行司遵辦嗣於同治十一年二月户部奏准通行展至次年正月辦理二月出奏以歸畫一亦經遵照在案兹據布政使德壽將司庫經收各屬完解光緒十八年分地丁正耗收數開具比較清摺具詳請奏併據聲明各屬應完光緒十八年分地丁正耗錢糧各數比較十七年增完銀一萬四千餘兩等情前來臣覆核無異謹繕清單會同兩江總督臣劉坤一恭摺具陳伏乞皇上聖鑒謹奏奉硃批户部知道單併發欽此○○頭品頂戴安徽巡撫臣沈秉成跪奏爲蕪湖新關徵收洋稅自第一百二十五結起至一百二十八結止按照四結開單奏銷恭摺仰祈聖鑒事竊據督理蕪湖新關署徽寍池太廣道李壽蓉詳稱蕪湖添開通商口岸所收正半各稅應按三個月爲一結按結奏咨仍按四結奏銷一次又於光緒十三年十一月奉准户部咨會同總理各國事務衙門奏各海關洋稅奏銷辦理未能畫一應令將結數起止改歸一律以便考覈一摺奉旨依議欽此遵將光緒十六年八月十八日第一百二十一結起至十七年八月二十八日第一百二十四結止分别造册開單詳奉奏咨在案今查蕪湖新關自光緒十七年八月二十九日第一百二十五結起至十八年八月初十日第一百二十八結止一年期滿按照四結通共徴收華洋正半子口船鈔各稅曁遵章文提出使等欵經費並辦公薪水各項銀兩曁實存數目彚造四柱總册及支銷經費清册開單詳請奏咨等情前來臣覆覈無異除册分送總理各國事務衙門曁户部科查照外謹繕清單會同南洋大臣兩江總督臣劉坤一恭摺具奏伏乞皇上聖鑒勅部覈銷施行謹奏奉硃批該衙門知道單併發欽此○○頭品頂戴河東河道總督臣許振褘跪奏爲黄河桃汛已過防守無虞恭摺上陳仰祈聖鑒事臣惟黄河雖分三汛而出險不論四時故有以盛夏之滔滔而晏然無以春流之瀰瀰而險不勝防者事失於先幾患中於所忽也諉爲天意亦豈盡然臣至陋極愚不敢循例沿習舊套以飾耳目惟有勸率僚屬日存戒愼恐懼之心平時之修防如此卽各汛之修防亦如此以爲稍盡人事而後可騐天事也比年幸託聖主洪福河流順軌每當伏秋大汛亦慶安瀾此自仁慈感格非臣等庸劣儒生所能爲力臣於去歲一年未停一日之工於霜後尤屬加意趁去秋餘潦未退石船得以駛下於是運石萬方分布各廳以爲准備而積料之多爲數十年所未有臣旣掃除積弊奏明每垛以三萬五千斤爲率而今歲委員拆垛抽查就中如上南同知吕福泰下南同知何保榮每垛竟至四萬七八斤不等合之風乾日炙所耗原辦亦何减五萬斤其餘亦皆秤足四萬有餘此由工員之激發天良不惜工費臣誠不敢掠人之美者也業已切實加奬俟本年霜後彚案再乞鴻施至於各廳隨時布置當去冬大雪奇凍冰凌排出而下兩岸並未出險今春二三月間疉報河流長落而逐處愼守河流仍歸中洪現在各廳辦理春廂培隄日有三四萬人從事將埽之近蟄者全行改作埽之漸矮者卽行加增至於旁溜將近則速抛石垛遏之使不得前兢兢防守或者一交大汛可望平安臣思有去歲隆冬之奇冷河源萬里凝蓄冰雪不問可知今年水勢之盛暴漲之出當在意中惟有力爭幾先謹防所忽盡其所當爲者而已臣不日卽馳赴兩岸工次諄飭修防以仰副聖主愼重河防至意所有桃汛安瀾理合恭摺上陳伏乞皇上聖鑒謹奏奉硃批知道了欽此○○頭品頂戴河東河道總督臣許振褘跪奏爲查明本年二月分各湖存水尺寸謹繕清單恭摺仰祈聖鑒事案查嘉慶十九年六月内欽奉上諭湖水所收尺寸每月查開清單具奏一次等因欽此所有正月分湖水尺寸業經臣繕單具奏在案兹據山東運河道耆安將本年二月分各湖存水尺寸查明禀報前來臣查微山湖定誌收水在一丈四尺以内因豐工漫水灌注量騐湖底積受新淤不敷濟運奏准加收一尺以誌樁存水一丈五尺爲度本年正月分存水一丈三尺伍寸二月内消水三寸實存水一丈三尺二寸較上年二月水小一寸此外除馬踏一湖長水一寸南旺蜀山二湖水無消長昭陽南陽獨山馬塲四湖消水二寸及六寸外計昭陽湖存水五尺八寸南陽湖存水六尺南旺湖存水四尺三寸獨山湖存水六尺四寸馬塲湖存水二尺九寸蜀山湖存水八尺八寸馬踏湖存水七尺三寸以上各湖存水均比上年二月水大自一寸至一尺一寸不等查二月間天旱源弱加以日曬風颺水面見消甚有長消相敵者亦有略見增長者刻下節逾榖雨往後雨澤應時山泉暢旺湖水定見增長臣惟有督飭運河道廳等嚴飭司湖各汛閘文武員弁廣籌收蓄嚴閉出水諸閘不令涓滴旁洩竭力收蓄備濟新漕斷不敢稍涉疏懈以仰副聖主愼重湖瀦利濟漕運之至意所有查明本年二月分各湖存水尺寸謹繕清單緣由理合恭摺具陳伏乞皇上聖鑒謹奏奉硃批工部知道單併發欽此 
 
