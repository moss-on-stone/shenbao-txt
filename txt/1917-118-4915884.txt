# 1917 - 118 - 4915884

 

Page 1

 
 
   
 
 

Page 2

 
 
時評 
[最不可者）冷）]  
　　今外交要點集於議會矣議會通過與否即外交進行與否之關鍵也不特外交議會通過外交案與否即議會與政府安否之所係也 
　　然則今之議會中人將如之何哉無他本其良心之是非以表示其贊成反對而已苟能如是不問其結果何若以後之禍福何若均可對於國家而無慚也最不可者視爲政爭上之策略以贊成反對爲其策略之利用而巳何則此乃國家問題非政爭問題不容於國家外復含他種意思也 
[命令]  
　　五月四日大總統令任命鄒序彦爲暫編湘南陸軍第一師參謀長張滉爲第二師參謀長此令 
　　又令陸軍總長段祺瑞呈稱陸軍第二十七師步兵五十三旅旅長湯玉麟擬請免職湯玉麟著即免去本職此令 
又令任命張景惠爲陸軍第二十七師步兵第五十三旅旅長此令 
　　又令陸軍總長段祺瑞呈准正白旗滿洲都統貢桑諾爾布咨請以海芳補副參領額什恒額補印務章京應照准此令 
　　又令陸軍總長段祺瑞呈准正白旗滿洲都統貢桑諾爾布咨請以保成承襲世管佐領應照准此令 
　　又令李右文給予二等文虎章劉建藩朱澤黄給予三等文虎章林修梅陳嘉祐卿衡鄒序彦晏孝廉給予四等文虎章此令 
[專電]  
　　北京電元首昨宴各國公使並銀圑代表對於外交問題有所表明以免外人誤會 
　　北京電聞宣戰案段總理對某要人言下星期二或三提出於國會惟國會方面有主張先付審查以延緩時日之說恐内閣將先須改組 
　　北京電宣戰案因各派贊否不一致故今日未提出 
　　北京電益友會政學社對宣戰正式表示反對並張谷辭職 
　　北京電京直商會否認滬發一千三百餘人促戰之來電詞旨極憤激 
　　北京電五日國際評議會開會（一）研究捕獲所章程細則（二）限制現金出口辦法以金融之權半在外國銀行擬无與各國交涉再布條例餘外議宣戰後待遇德人辦法 
　　北京電收用德艦條例昨經評議會通過由海部分電各督及海軍司令接洽俟宣戰令下着手遵辦 
　　北京電許世英未就逮前先由張陸兩檢官率區官至宅内檢查許父陪入各室搜畢僅携書信一包令許父親具並無騷擾甘結始出 
　　北京電昨許　逮係由高檢廳訓令地檢廳執行有報紙喧傳議會質問本廳認爲有受賄嫌疑等語一時半被逮晚權量往保未釋出王黻煒逃匿大連輿論以前後兩案次長均先出走爲不公平 
　　北京電許經多人請保不准聞案關賄賣差缺起有證舉 
　　北京電許世英昨由高檢廳發到地檢廳押看所優待室將解津廳歸案訊辦許被捕在公園新造水榭係郭則澐爲餞行由高廳檢察官張汝霖陸澄宇命法警出示拘票乃相偕至廳有見其票上載明案由（一）津浦租車查辦涉及（一）參院彈案列欵在據（一）訪得三月三四等日津浦路出納科柴科長車銀至行轅交童益臨手許亦在寓與本案有重大關係 
　　北京電許世英事今日閣議特提出討論伍程張三總長均以無證據捕人爲不當且跡近挾嫌特同司法部嚴令總檢廳飭地檢　准其取保四時許巳釋出 
　　北京電財賄案公訴内容列被告十一人除陳虞吳陳犯刑律百四十及三百八十六條外有商人部員七名各犯百四十二三百八十六條均併案起訴殷俟緝獲另辦地審廳已配分刑二庭主任推事李文翥　審商明王審廳長擬借大理院法庭公開 
　　北京電盛文頤在津被捕王家儉昨由京高檢廳搜查某醫院未獲現巳派警訪緝 
　　北京電楊壽枬調查財部情形計十九項開具手摺明日（六日）親自赴津與李面商一切 
　　北京電内交兩長繼任案擬俟外交决定後提出權量昨已到部代理 
　　北京電内部連日會議自治章程昨已告竣計分縣與市鄉兩級以市鄉爲單位現正修飾章程俟總長閱後即提出閣議 
　　北京電風傳日内將有大元帥特别命令發布内容係對外交徵集各省省會商會意見多數政客恐引起府院重大爭議正在密謀力阻 
　　北京電大元帥命令探係對督軍而發所傳徵集全國省會商會意見擬用箇人名義 
　　北京電段總理昨宴警務會議代表演說主旨抱定漸進主義將警察行政逐步擴充基礎旣固乃謀軍隊之收束 
[外電]  
　　北京電憲法研究會開會到者三百人討論政府宣戰政策衆皆贊成今日午後當局在外交部新屋招待國會議員以期得其對於政府宣戰政策之同意各政圑之態度傳說不一宣戰案能在國會通過與否目前殊難逆料據　 
 
 
 

Page 3

 
 
第三段者云此案在衆院可望安然通過惟在勢力較大之參院則不無可疑今此問題已展緩提交國會矣（四日）路透電 
　　北京電對德宣戰之問題大約將由兩院分别討論衆院中政府黨與討論會及研究會佔大多數而參院中則國民黨政友會益友會之勢力較大（五日） 
　　北京電許世英昨在公園宴會時忽被逮捕國務院雖設法營救然黎總統堅欲將許世英送交法庭辦理（五日） 
　　華盛頓電衆院通過美德開戰第一年戰費美金二千八百三十兆元（三日） 
　　以上德文電 
　　東京電美國今後當供給英國及他協約國食料之任食料之價值恐難盡如現在維持之勢故有力者問有此際農業動員之議論或且見其實現亦未可知（五日） 
　　東京電日本汽船泰山丸五月二日在愛爾蘭近海爲敵潛水艇砲擊沈没士官九員船員三十四人於三日由庫英士他温上陸（五日） 
　　北京電據國務院方面消息宣戰案可於下星期二或星期三日提出國會（五日） 
　　北京電對德宣戰問題就議會方面目下之形勢而觀衆議院似可通過至參議院能否通過尙屬疑問政府黨及反對黨現均作如是觀測也參議院一唯政學會全體之向背如何决其勝敗故政府黨反對黨現均竭其死力拉攏該會惟迄今晨之形勢政府方面尙在不利之狀况因此政府尙未正式提出議會（五日） 
　　漢口電四川查辦使王人文副使張習於四日午後二時三十分行抵漢口即赴武昌一兩日内率同衞隊近畿第二師兵若干入蜀（五日） 
　　北京電外交伍總長昨與和蘭公使會見協議將來中國對德宣戰之際擬由駐京和蘭公使轉致德國一面經駐丹麥德國大使之手通牒德國之手續（五日） 
　　東京電中國政府决定參戰之報到日日本朝野均以滿足之意以迎新聞紙之輿論亦無不滿足尤以中國雖於關稅問題及交涉未有具體之進步然仍信賴協約國斷行參戰故一般尤表滿足之意咸謂中國參戰之後必有以酬之云（五日）　　奉天電省議會及商工農學各界代表本月三日在省議會開會討議對德宣戰之可否商務總會代表者舉不可對德宣戰之點四條大要如左（一）戰爭因關國家存亡之際不得已而出於戰今歐洲之戰爭與我國無何等之關係（二）旣無財力而兵備又不足究無可戰之國力（三）若果開戰物價騰貴商業不振人民疲憊國民究不能作政府之後盾（四）政府所謂與協約國交換條件云云我國果能收多大之利益與否尙屬疑問極力主張反對宣戰工務總會總理亦演說以贊成之滿場一致决議反對立即電呈大總統副總統及兩議院請止宣戰（五日）以上東方通信社電 
[戰電]  
　　倫敦電海格將軍報稱昨晚德軍猛力回攻英軍所佔佛萊斯洛瓦村及該村南北之陣地英軍堅守未退布勒柯爾附近有激戰昨晚敵軍在村東猛力回攻昨晨英軍所佔興登堡陣線之一部分未獲效果反受重創歇里細附近及跨亞拉至坎白萊路夜有戰事英軍已棄日間所占前鋒陣地英軍在聖康丹西北及哈吉柯爾東北續得進步佔據瑪拉柯夫田莊（四日） 
　　倫敦電德國公報云近數日内英炮隊猛轟不巳今復在斯加泊河兩岸廣闊之陣線大舉進攻敵軍失飛機八架繫留汽球一具（三日）　　倫敦電海軍部宣稱英國運船亞開狄安號（八九三九噸）載兵兵出發於四月十五日駛至地中海東部爲敵潛艇以魚雷擊中於五分鐘内沉没兵兵士二百七十九人失蹤想已溺斃（三日） 
　　倫敦電麥里爵士今日在下承認有某船載糧食一千五百噸開往某處中途爲適潛艇擊沉六星期前亦有一船載糧食二各五百噸被沉管理糧食大員甚注意此事云（三日）宇米登電荷蘭漁船一艘未受警告遽被擊沉船中之人均已登岸（三日） 
　　倫敦電美船羅金漢號星期二日爲二潛艇所攻設法避之但卒爲以魚雷擊沉潛艇不允援助船中之人逃生今已有二人爲巡船救起三十三人在愛爾蘭登岸尙有一小艇載十四人不知下落（四日） 
　　倫敦電瑙威現正豫備實行强迫發給口糧瑞典巳禁止各種食品出口猪肉菜蔬等皆在内歐洲糧食之缺乏可見一斑（三日） 
　　俄京電米留柯夫氏致牒協約國政府聲明俄國决不與敵單獨媾和堅抱最後勝利之决心並否認俄國對於公共戰爭有懈怠情事該牒文昨巳在俄京公布旣而各部之前集人甚衆由農務總長興加里夫氏下院議長羅翔柯氏向衆演說歡呼之聲不絶於耳但反對政府者亦有其人是日各工廠散工後工人紛紛開會表示反對要求臨時政府辭職且有各聨隊之兵參與其間工軍代表會提議與政府開聨合會議討論大局（四日） 
　　亞姆斯特丹電柏林來電謂智利公使已宣布智利與德國斷絶外交關係並請德政府予以出境護照（三日） 
　　巴西京城電巴西外交總長强勒博士已辭職政府因聞駐德本國公使巳被覊留故命覊　德使卜里氏（三日） 
　　阿眞廷京城電德國已向阿眞廷政府申達擊沉泊洛特吉杜號之歉意並允賠償損失異日德艦隊遇機且將向阿眞廷國旗行禮（三日） 
要聞一 
[北京特别通信（六十九）（萍）]  
　　（五月三日） 
　　外交决定之困難 
　　一盤散沙之政派 
　　不倫不類之省長督軍 
　　星期二之閣議旣將對德宣戰問題决定提出於國會依少數人之理想以爲國會方面經一兩次疎通加以軍人之威力與宴會二日可完星期五决保以提出矣誰知實在情形乃竟大謬不然以張谷兩總長爲之首領之政學會其首領親列席於國務會議相與議决宣戰問題該會會員且多數表示反對之意見則其餘如丙辰俱樂部如益友社如韜園分子贊否參半形勢混沌自不待言其中旗幟最鮮明者僅梁湯派之研究會與其他一二小圑體耳營營逐逐如一盤散沙各圖其利慾各尋其恩仇至可歎也 
　　外交解决之困難豈僅對各政派爲然京外各處商民與在野政治家之意見固全未有所疎通昨日乃有自上海發來請速宣戰之電報曰一千六百七十一人公叩是何物耶有效歟抑不但無效歟有其人歟抑不但無其人歟 
　　今日（三日）下午三時迎賓館之茶話會也數百議員少長咸集極一時之盛矣段總理報告外交經過其要點有三（一）述美國國家行動之活潑迅速且如古巴等亦已加入戰圑（二）俄國並無單獨講和之意前兩日駐京法使曾接其本國政府電報言俄國曾對彼政府聲明也（三）尙有無形之一點則始終未提及條件問題耳王君家襄起立致詞曰兩院同人謹當本諸良心以國家爲前提討論此事云云良心乎國家乎能實行之乎 
　　吾曾述政學會之反對矣下午七時微雨初散舊凉未已余以此時略暇乃步行至中央公園則遇政學會會員不少言段總理所邀請至於其地以商量外交問題者也是夕段君未親蒞派陸軍部員丁某等二人前往招待所述殆與段總理在迎賓館同政學會則由李肇甫者起立致詞言本會非但無惡意的反對且有好意的協助之傾向惟目下尙未開會討論故不能有具之表示焉如是而已 
　　當宣戰問題閣議决定之翌日研究派及交通系報紙均言星期五必可提出而交通系報紙尤時時希望各督軍之活動做有無數文章吾不知其是何用意也吾曾電告宣戰問題提出尙需時日當在下星期之三四今日之國務例會時間匆促（以閣員須赴迎賓館茶會）曾將提交國會之咨文稿共同審議且以之送府蓋印餘無所議而政府昨旣請王寵惠赴滬一行今日又擬定發電由段總理署名請孫（中山）唐（少川）到京焉山川之意今果如何至今而念及此何如當初及早開誠布公之爲得然孫唐此際吾以爲不可不來 
　　明日之夕爲各督軍宴請議員當督軍省長等之初入京日訪林日使日與各國公使宴會赳赳武夫周旋於外交界動輒貽人以笑柄然至今仍未稍悟而倪嗣冲之狀態尤爲得意倪嗣冲何如人以省長而與於軍事會議以軍事會議與會之人而欲包攬外交其用意所在非他人所能知吾曾屢屢正告政府如不能約束此輩横行妄欲干涉政事其結果必相反明日之一番酬酢其果有效也乎殆疑問也吾爲之計早結束軍事會議相將出京聲明國家政務非軍人所可干預或者其效力勝於數十檯英法大菜耳 
　　當此外交危急存亡呼吸之秋兩方各去私心或有可以商榷餘地耳不然者禍在目前矣遑論内政遑論外交 
[議員與政圑之宣戰問題觀]  
　　昨日午後段總理柬邀兩院全體議員在石大人胡同外交大樓開茶話會關於外交問題爲融洽意見之計届時議員到者四百餘人三時許總理偕伍程張谷諸總長同到先在樓下與兩院正副議長略談四時半入席段總理演說謂前次與德絶交雖得兩院諸君之同意今外交形勢日迫日緊如南美巴西阿根庭各國已與德宣戰似德國已不能得世界之同情至謡傳俄德媾和則全係不確我國前此抗議及絶交全爲人道公理計爲維持國際法計今自宜貫澈主張與德宣戰而日俄英法四國亦甚希望我國以種種方面有不能宣戰之勢今巳得總統允可不日提出宣戰案諸君皆深明世界大勢者諒以爲然云云參議院議長王家襄代表致答辭略謂總理憂國之心兩院同人所深感今日非正式會議不能說到反對贊成但將來提交之後兩院同人必能本良心之主張行法定之職權云云是晚六時又特柬邀政學會議員在中央公園來今雨軒設宴招待段總理以事未至命陸軍部參事丁錦代表作主政學會議員到者百餘人由丁君述總理之意略稱政府有兩種不得已之理由第一中國抗議絶交維持公法屢經向各國宣言且曾聲明與美國一致行動今若長此不决是爲失信第二中國旣巳絶德而未加入協商戰時戰後將陷孤立政府爲避此二者故不得已而主張宣戰至於普通所懷疑者不外俄德議和與供給人工材料兩事俄德媾和據形勢推斷萬難成爲事實且即假定實現第一德軍萬無東來之理第二則俄德議和我益有求友之必要若夫供給人工材料政府自當定一適當之程度凡此皆似於可慮而實不必慮也云云李君肇甫代表全體起致答詞略謂政學會同人依數月來對於政府外交進行之協助及政學會對於時局的見解此次宣戰事件自應以極好意的考慮認爲黨派政潮以外的問題一致努力惟事屬倉卒未及開會討論其具體的意見此時無從陳述而全會同人所最希望政府者惟此次宣戰爲自有中國以來第一重大事件關係國家興衰存亡不提出則已提出則必須盼其順暢進行苟尙無把握無寗暫緩提出决不可稍涉忽略現在國會内同人及國會外一般輿論除始終反對者外近因國際形勢俄國政變突然發生其影響於將來戰局如何及政府原日所希望之條件尙未十分進步因此兩點而懷疑者不在少數甚望總理稍假時日就其反對或懷疑之點有充分的理由明瞭的解釋以釋國人之惑庶幾國會可多數通過通過後亦易於實施斯爲立憲的政府應盡之責任而亦總理忠實　政之道務請丁君將上述意見轉違總理云云 
前日上午時憲法研究會在石駙馬大街事務所開全體大會討論對德宣戰問題到會者近二百人公推湯化龍主席報告開會宗旨後王敬芳劉崇佑林長民藍公武等先後發言大意略謂爲國家國際地位及前途利害計均認對德宣戰爲必要而林長民於目今歐戰之趨勢及俄德絶無能以單獨媾和之理由言之尤詳最後凌文淵陳銘鑑提議以此問題付表决主席遂以贊成對德宣戰問題付表决全體起立贊成休息後復於十一時二十分開歡迎各省督軍軍事代表及新自歐洲歸國之王揖唐氏大會公推王家襄主席首由湯化龍致歡迎詞並歷述憲法研究會對於國家對於憲法對於外交問題之主張次由安徽省長倪嗣冲代表各督軍及軍事代表致答辭再次王揖唐演說十二時三十分攝影紀念而散 
　　近日京中發現上海軍政商學界吕一志等一千餘人致政府一電主張贊成宣戰與從前上海商會等電態度過異昨日兩院蘇籍滬議員姚文枬秦錫圭等以此電列名者均非知名殊不足以代表輿論因致函上海南北商會省敎育會欵産處詢問函云五月三號北京各報登有上海政商軍學各界同人吕一志等一千六百七十一東電係請大總統總理兩院軍事會議各報主張對德宣戰公言報並以南方輿論之傾向標題閱之頗滋疑惑查上海輿論向屬南北商會敎育會欵産處曁市鄉董爲之樞紐軍人應守服從主義本無參預之必要而領袖諸君子何未列名吕一志等素未知名不知在何時何地開會何以能代表我邑各界事關國家存亡問題應請諸公確查實在迅即偕同各界領袖聲时認否以爲眞正民意之表示大局是賴不特我邑並希速賜示復至盼至禱云云 
[軍事會議與各督軍]  
　　軍事會議原定星期一三五開會現聞巳改定以二四六爲會期與閣議同日上午開軍事會議閣議則在下午舉行昨爲軍事會議改定會期之第一日各督軍到者四人其餘皆派代表列席續議常案未及外交問題惟聞皖省長倪嗣冲直督曹錕魯督張懷芝於昨日午後三時相偕往謁總統聞總統責倪不應以省長資格加入軍人尤不應干涉外交大政又責張曹不應離職遠來意氣甚爲激昂各督均不懌而退厥後吉督孟恩遠　單獨入見聞頗爲諸人有所解釋各督來京後先後晋謁總統不止一次總統並無責言昨日之所以如此蓋由於前日四督軍之赴國務院陳述意見總統大不謂然故也另一消息謂連日以來各督軍之在京者紛紛進謁元首倪嗣冲曾數次往謁初次係隨各督軍及代表請議黎總統傳諭多人不見單見則可次日倪氏又偕張懷芝孟恩遠進謁黎總統仍傳諭單見於是張孟兩氏散歸而倪遂得謁見聞倪氏報告總統謂某某等國公使皆贊成中國加入戰圑總統謂汝爲省長應留心管理地方上事外交圑不必與之接洽倪君謂爲軍事會議而來故偶然與之接洽總統謂汝爲省長何必參與軍事會議且汝此番來京並未請假倪君謂臨行時曾電請總統示總統謂並未回電汝卽啓程又接續言曰此等情節原不甚要緊但外省長官時時電詰議會搗亂則本身應謹守秩序爲好又云君在外省不知中央情形或有誤信浮言以爲有府院問題者其實全非眞相叚芝泉爲吾所任命公誼私交俱至肫摯且府院全照法律行事各守職權其間有何問題至於此次外交余個人始終並無成見余以責任内閣制之元首若國會通過之笔惟有董率全國一致進行若萬一國會否决而倡解散國會此則謀叛之舉萬不可行云云並聞倪氏當時答稱軍人惟以服從命令爲天職云云暢談良久始興辭而退 
[西報論中國對外貿易問題]  
　　字林報昨論中國之對外貿易略云中國各種實業發達之佳象與國貨競爭漸爲進口貨商人所感覺之事實迭見於稅關所發一九一六年中國對外貿易之報告書中夫以地大物博之中國其天然利源之發展何僅此數乃徒以智識庸陋眼光短淺之故致使絶大之天然利源未能發展至其應有之程度不亦大可悲歟其最爲對外貿易之阻力者首爲各種之重稅全國官場上下相結莫不用重稅以阻遏實業之生機焉中國産棉國也日本雖勢不能不購棉於中國然能造成一緯大之棉業而産棉之中國竟未能與之相競其故何耶殆亦重稅有以致之耳中國稅旣煩重又無財政統系彼出産家雖欲不受外人重大之競爭不可得也中政府嘗亟亟欲圖改革矣但其目所亟亟者是否用之適當則尙屬疑問若增加稅鈔不加區别視同一律則其爲害當較不予保護任其自然者爲尤甚編定稅則其事匪易所最不可少者爲市價所定之稅則惟欲定此稅則必須學識透澈經驗富足而後可今中國苟能蠲除各省無窮之苛稅則中國之棉業及他種實業已大受有價值之提倡矣至於華商一方面亦有不明大勢之處據稅關報告云茶敝明歐洲市况之變遷以爲一九一六年尙可再得一九一五年所得之利益遂在産茶地自相競爭重價收買以致成本太重茶到漢口時未能銷脫此即爲華商對於外界尙須多所研究之一證然此重要學識之敎育乃一極大問題非一時所能　　爲力也嗟乎世界所有者中國莫不有之而中國所有者間爲他國所無中國有此種種優點乃其在世界各出産國中所居之地位竟不若天然利源遠在其下之國長夜漫漫中國政府及其人民果何時而始奮起知其祖宗所傳不可思議之財産之重要及其可以發展之機會乎 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[關於川事之各方要電]  
　　川局情形據昨日北京方面所得各電觀之則川省糜爛已極矣至劉存厚雖云遵命出城辦交代然昨電又有誓同各師驅此大蠧謹先電聞等語則似將來又有一番血戰也茲將各電錄下 
　　成都劉存厚電云前奉電今所有遵辯情形經具馬電呈鑒現在存厚所部軍隊除酌留兩營守衞師部外餘均於今日辰刻一律退出省城至存厚所部第二師經手交代現正星夜趕造巳迭催新任接替俟交代後再行電呈 
　　四川省議會電云刻下滇川兩軍漸次開出省城但兩軍惡感巳深勢難相容若再衝突川局糜爛且兩軍同係首義有功精銳之師亦應曲爲保全懇大總統迅飭滇軍離出川境並嚴飭兩軍勿再挑釁全川幸甚 
　　成都馬紹鶴等電云四月十八夜羅督襲攻川軍釀成戰事皇城内外砲聲隆隆滇軍自城上抛磚擊石擣毁民房無算更以洋油氈薦之屬延燒數千餘家不許施救皇城附近糜爛無遺腥臭滿街途人絶跡民等流離失所露宿啼饑痛苦萬分莫知所計除泣請劉軍長戴省長拯濟外仰懇伸民寃抑救民水火不勝迫切待命之至 
　　成都吳慶熙電云竊羅督禍川匪伊朝夕此次收束軍隊裁川增滇致釀巨變竟致倒行逆施肆行燒殺意圖嫁禍現尙於附城一帶種種設施周圍廣作戰坑民房踞爲兵舍亦地數十里誅戮殆盡人民危懼後患方長川人何辜遭此慘毒茲謹將羅督禍川事實爲我大總統痛切陳之羅督入川之初原抱西南政策乃竟肆其殘民手叚直欲以滇併川待遇川滇軍隊顯分厚薄刮盡吾川槍彈全數運歸雲南舊儲新造支顆無存心懷叵測衆目共睹以致軍民切齒咸抱不平是爲胎禍之遠因也爾者收束軍隊原爲減輕人民負擔當事者初無異議乃羅督用其鬼蜮伎倆並不發付命令於先期突然圍攻脅迫於臨事操之太切激而生變是爲釀亂之近因也滇軍新募多屬遊民迭次譁變未獲大逞實爲川軍所牽制而二師之力居多忌忿之心亦由敗而起巧日夜羅督派隊四面放火乘勢燒殺藉以挾制川軍早抱將來嫁禍之主義而滇軍各街搶刧恰遂其夙日之野心其駐紥區域半成焦土尸滿街衢慘無人道此戰爭時之情形也嗣因省長和解羅督出省乃不長馳就道日夜挑戰砲聲不絶盤踞兵工廠内派隊掩伏田間飛調援兵計畫作戰懸旗招募似無去心此出城後之情形也慶熙不肖尙具良心睹茲浩刧誠千古未有之奇歷代不遭之慘言之髮指聞而痛心倘不從速解决後患何堪設想情急勢迫用敢瀆陳泣懇我大總統關懷民命嚴飭羅督尅日就道以弭兵禍而解川民於倒懸不勝急切待命之至理懋番屯殖總辦吳慶熙泣叩 
　　成都高樹森等電云羅佩金梟獍成性自任川督以來日惟吸烟狎妓擁兵自雄擄掠川省鎗枝數千枚輸入滇省供用此次因裁撤軍隊竟敢在署内開放大砲轟弊平民四千餘人並於四月十九二十兩夜督令滇軍將督署前後一帶民房燒燬千家災民等無家可歸有涙難忍似此凶暴殘酷國法奚容伏懇大總統將該督羅佩金盡法懲辦以儆兇頑 
　　成都徐炯等電云羅督派兵混入少城襲攻川師至於激戰羅督懼川軍攻擊將督署附近民房滿潑洋油縱火焚燒至數千家之衆幸賴川軍救入少城得延殘喘嗣後戴省長出任調停滇軍移駐城東川軍移駐城北黔軍居中各不踰越乃東城各處又被滇軍燒殺擄掠黔軍坐視不理現在被火被刦難民庇護於川軍宇下者不下數千户不意日來川軍逐漸撤退公民等深爲惶惑此次滇軍燒殺擄掠戴省長袖手旁觀滇軍現猶盤踞城東未聞一言干涉乃獨於吾民人倚仗之川軍先令撤退倘川軍退而滇軍進恐吾民靡有孑遺仰懇立予主持不勝急切屏營之至以上各電均五月一日到 
[成都羅劉開戰續紀]  
　　（十八日）（成都通信） 
　　川省羅督軍與劉軍長意見愈深勢將衝突其情形迭詳前函近自四月十六號以來愈演愈烈每日午後未及六鐘各街即安放步哨及大排哨至近各宿營地點晝間已有此種戒備成都省會儼然如羅劉分據也但以以表面觀之劉軍之宿營較多約佔全城之大半而西北南三門内外均係川軍勢力範圍往來必經之各要路皆設有機關鎗少城東勝街口爲皇城進少城之通道甫入夜亦即安設機關鎗少城以内全係劉軍範圍北較場係第一軍軍司令部守衞尤嚴其大排哨遠放至文殊北門火神廟一帶至劉軍勢力範圍内之各城門夜間皆派重兵防守十七號夜西門一處多至兩連至外北鳳凰山之劉軍共係一旅每夜派大排游動哨巡至西門通惠門一帶約達十餘里之遥川軍每夜均有臨時口號及特别記號其防禦線上每夜均有長官督率遊動哨巡邏七鐘後即盤詰行人八鐘後則不許往來故近來市央蕭條大有路斷人稀之槪羅督方面之防範亦嚴督軍署及東較場等處戒備一如川軍不俟晚即放步哨初更後皇城外之三礄即設機關鎗督軍署内檢查甚嚴數日以來預備沙囊甚夥說者謂係一有變故即以堵塞皇城門者近似羅督除防範外並派出便衣偵探多人每日至川軍各宿營地偵察一切自十五號以來爲川軍拿獲者不下二十名現皆看管在第一軍司令部内至夜間梭巡各不能逾防禦線十七號夜北門方面滇軍一排誤巡入川軍範圍頃刻間川軍突然增加當即退去蓋兩方隱然以敵人相待矣十七號夜督軍署警衞圑第三營竇營長自温江回省抵省已關城矣竇氏在城下向川軍說許多好話請其開城放入自八時開始交涉至十一時始准開城納入竇軍散開入城後深恐遇敵又要求川軍派人護送至舊將軍署及東勝街口兩處均經川軍大排哨攔阻經竇一一說明且由護送之川軍作證始回督軍署滇軍以一營之衆經過川軍防禦區域猶如此困難其他少數者更不能稍越雷池一步戰事發生卽在目前據目前情形觀察恐此函達到時川民已無噍類矣痛何如之 
[憲法中尊孔問題又無結果]  
　　憲法中之信敎自由問題業經上次審議會决定將條文改爲中華民國人民有尊崇孔子及信仰其他宗敎之自由昨日審議會遂接續審議第十九條第二項（即國民敎育以孔子之道爲修身大本）開議後首由湯漪登臺發言主張逕將此項付大會表决審議會中不必再行討論國敎派大譁聲勢汹汹將起爭毆湯見情勢不佳急自行取消前說遂付討論有主張删去者有主張保留者討論結果以删去原案付表决起立者不足三分二遂有人大呼有疑義請用反證表决起立人數不足三分一證明前次表决巳在三分二以上於是主張保留者又提起疑義請用投票表决由主席聲明贊成原案者投白票反對原案者投藍票投票後即宣告休息中議員陸續散去休息後遂不足法定人數投票結果未能報告惟聞當時在場人數共四百九十一人三分二應爲三百三十六而白票僅有二百零一藍票亦只二百八十九俱不足三分二之法定數此問題遂無結果矣 
[衆議員反對烟酒公賣辦法]  
　　烟酒公賣辦法在衆議院審查會時議員羅綸李積芳等以其流弊甚多曾主張裁撤嗣由財政部提出全國烟酒事務應設獨立機關理由書羅李等詳細披閱覺其所具理由毫無實據仍不足以釋其反對之意見昨復提出理由書略云内國烟酒各稅負擔之總額大半已達值百抽五十之譜而外來煙酒僅納海關稅伍分或再納子口稅仁分五不過内國煙酒稅額十分之一内外貨巳大失均衡乃更加增徵公賣費是不啻恐國産摧殘之不速洋貨保護之未周也（烟酒爲奢侈品適於重徵本員亦承認此說但不重徵外來烟酒只重徵内國煙酒言國民經濟者豈宜出此自殺之策耶）此應裁撤者一各省公賣分棧支棧均招商承辦就國稅徵收手續言雖屬簡便但承辦商人視爲一種營利事業必竭力刮削烟酒製造業者上虧國帑下苦小民此應裁撤者二公賣乃烟酒加稅之變相政府縱欲加稅儘可責各省財政廳辦理乃必另設機關不惟大增國稅徵收經費而多一財政徵收機關徒供當局者結納位置之用愈助長奔競夤緣之惡風此應裁撤者三本員據以上理由所以始終不敢贊成烟酒公賣辦法也况據浙江四川各省議會中國商會聨合會中國煙酒聨合會桐鄉商會等均向本院請願所陳事實至爲詳晰所舉理由亦甚充分可見爲全國共感痛苦之事非出於本員等少數人之私至於救濟之法惟有編一内國煙酒稅則以省苛擾加重外來烟酒稅以求平均俟清釐就緒再謀發展若設立製煙廠諸問題與公賣署之存在與否無涉固然容於此　入也區區之見敬請公决 
[鄂省陳時案已提出上訴]  
　　鄂省參議員選舉人趙光弼等指控陳時當選年齡不合業經高等廳判决陳時當選無效判决書已於上月二十七日送達陳時心不甘服即於是日電達大理院聲明上訴並將不服理由作成上訴狀向原審判衙門呈遞其措詞略謂時於四月二十七日接收判詞正本主文載被告陳時於本届湖北改選參議院議員當選無效時不服除已感電大理院聲明上告外茲將不服理由具狀聲明查本案兩造所提出證據不外公私證書兩種原告提出公文書爲清鄉冊私文書爲輓詞訃書被告提出公文書爲選舉冊光華學報在内部立案文稿私證書爲族譜輓詞訃書原判對於原告提出之私文書認爲眞實被告人提出之私文書皆有瑕疵而訴訟法例所謂私證書須有眞實證明之法理竟置本諭所須鑑定人鑑定其眞僞者亦未經過一種手續僅憑裁判官以自由採證之權而認定已屬違法更足奇者原判根據輓詞訃書内載三男映寰一語認定時係朱氏之第三子而時代理律師主張原告提出清鄉册載映寰出嗣伯母喻氏適與輓詞訃書相衝突判决正本旣採輓詞等爲時即映寰之證又據清鄉冊認爲喘寰即時且不滿三十歲之證以兩相衝突之證據物爲裁判上之確切證明而於衝突之點全不理會其偏袒孰甚焉至原告提出之清鄉冊其錯誤之點有關於時本人者如未出嗣伯母喻氏有民國四年請奬公文書爲證有關於伯母喻氏者據族譜較清鄉冊載年齡相差一歲有關於時族人者除惠愷有硃卷證明年齡不符外其他族人照譜對勘有五十七人就時提出原告代理律師向天鍾年齡對照單清鄉冊與畢業文憑相去六歲之多而原判於時本人錯誤之點謂與本案無關於伯母喻氏及向律師年齡不符之處則置不評判其最偏袒之判定則謂他户偶有錯誤不能推翻全部幾乎無論全部有苦干錯誤而陳映寰之年齡則確不可移矣似此判决得爲良心上之判决乎時提出公文書二種一爲選舉冊一爲光華學報内務部備案文稿原判於選舉冊因草冊有名而正冊無之遂臆斷當年因年齡不合未列入而於同冊中未列入正冊由時代理人指名如童序壎劉鼎芬等皆因當時與知事有隙知事爲初選監督故意不載入之點則置若罔聞亦不核對以之推翻選舉冊可謂無理之極光華學報備案文稿則謂與選舉同時發生選册不能爲憑此項公文君亦不能爲憑此等認定的爲唯一之理由查訴訟法例官吏公吏依法定程式所製定之證書除提出反證外有完全證據效力原判以推定爲反證破壞公文之效力信口雌黄不問法律詎能折服當事人耶總之本案要點不能認定時即映寰清鄉册非愼重手續所製造不能較選舉册有强大效力查選舉訴訟不能提起上訴案已於本月二十五日公布但按照修正政府公報條例湖北省城須遞到最高行政官署之日起五日乃生一體遵守之效力理合出具不服理由提起上告云云說者謂此案有一先决問題即選舉訴訟不適用普通上訴程序在湖北省城雖公報尙未到達而大理院一面則早巳發生效力則此案陳時雖提出上訴而大理院於此種上訴案件旣爲議會法案所束縛能否受理要亦一問題也 
[皖省之鹽觔加價問題]  
　　皖省紳學界陳起劉廷鳳劉瀛濱邵國霖陳建中何煐舒景衡張裕文胡遠勛陳謙黄赤暹姜冕魯伯龍潘承烈丁景炎李炘楊繼誠何毓琪徐鼎臣何錦儀等爲倪省長擬加鹽價開辦銀行事請願省議會文云竊聞省長倪公擬加鹽價開設銀行興辦實業輔助敎育期以十年欵爲三千數百萬救死圖存法良意美起等何說之辭惟茲事體大利與害俱起等愚願舉其害而先言之近時鹽價數倍於昔民間已有淡食之虞若每觔加價二十八文貧苦小民雖不至淡食而死減省鹽量因而致疾者必不乏人其害一南北偏災無歲蔑有方賑卹之不暇此議一行雖屬災區亦所不免若區分之弊又滋甚其害二從前鹽觔加價加一二文三四文不等未有一次加至二十八文者當日從事諸公愼之又愼且不免罷市暴動之舉我皖瘠苦較他省爲甚現值人心浮動之時設有人藉端利用煽惑鄉愚羣起滋閙雖大兵所指不難立立除而幸福未來禍巳先見其害三皖省距産鹽之區爲近鹽價之長落原以道路之遠近爲衡此天然淘汰私販之理也一旦皖域以内鹽價暴長揆之隣省相去天津販利用時機必至私鹽充斥皖引滯銷於國家正稅轉多妨礙其害四世界之大治亂無常後顧茫茫孰能逆料今爲用兵之時代固人人知之者設當禍亂相侵之日對於此項保守完全之責誰能任乎若事後追呼雖殺數十人於此欵終無補也其害五天下事言之百難行之爲難立治非難得人爲難近來世風不古人心叵測以歲入數百萬巨欵懸諸一二人之手剥蝕侵漁之弊能免之乎此猶小也設或囊括席卷飽載而逃徒使外洋多一二長脛善走華籍之富人吾皖多無數痛苦呻吟輭疲之貧人而已其害六夫事必愼始乃可圖終兒公吾皖之英偉抗爽人也愛皖之念深故謀皖之念切起等敬之愛之不忍不詳言之天下事之結果往往與始念大相反者安石之行新法原以利國利民也而民因以病國因以亂貴會有代表人民之責凡閭閻之疾苦世道之艱難人心之危險必所洞悉起等均皖人也旣有所知亦不敢不告務望詳細審查否决此議爲要 
[浙省會會期之爭點]  
　　内務部亦不認臨時會 
　　浙省議會本届開會在行政官援據部電認爲第三届常會而省議會則以爲此與議員任期有關認爲第二届之臨時會雙方頗有爭執是以該會閉會日期依臨時會期辦理而省行政官一方則除電部請示之外省議會之舉行閉會式並不照例出席以示否認　聞内務部覆電已於昨日（三日）到浙亦不認爲臨時會未知浙議會將如何處置也内務部之電文云杭州齊省長鑒前准三月皓日徑日及本月皓日漾日各電均悉浙省議會對於本部冬電持有異議擬請將業經召集之常年會改爲臨時並稱多數主張省議會暫行法第二十二條常年會每年一次應以週年爲一年而週年十二個月中不應開兩次常會等語查省議會之開會日期應以預算年度爲標準現在會計年度業經明令改爲每年七月一日開始依預算案應於年度前議决之通例本年度常會自應在上半年召集以便議决六年度預算至去年十月一日之召集常會乃係中斷後權宜辦法不得據以爲例該省議會所主張十二個月中不應開兩次常會殊屬誤會且臨時會之召集依法以特别緊要事件發生爲限該省並未據稱有特别緊要事件自無召集臨時會之必要且常會旣巳召集亦無改爲臨時會之理由應請轉知該省該會仍遵照本部冬電辦理特復内務部江印 
[杭州快信]  
　　敎育部派江浙兩省視學員錢家治周開鋆昨已由滬來浙先抵嘉興次吳興事竣由杭折赴東南各屬抽查 
　　實業學校會議齊省長已准部咨委派農工商三校校長周清許炳堃周錫經遵照部令定本年十月間赴京與會 
　　警備隊第五區月造餉册迭次不符齊省長嚴飭將會計書記繕校各員一併記過撤換統帶劉鳳威亦自請議處 
　　高等廳訓令各縣知事限期將裁撤審檢所後關於民刑案件列表呈核 
　　陸軍部諮議官吳祐貞昨巳來杭 
財政廳又委陳炳華（菱湖）蔣冶（新市）董宗彝（紹興）爲各縣統捐局長 
　　第二師張師長派潘國綱爲餘姚羊山湖開闢營地主任官 
　　寗台鎭守使顧乃斌有准十號晉省之說 
[宿遷苦旱與查烟]  
　　字林報四月三十日宿遷通訊云此　人士所談論者無非爲天氣之久旱沙塵迷漫日光映作黄色小麥出地僅數寸榖荳則多未下種非立沛甘霖將無以善其後但目下非降雨之時季故民心惶慮糧價因以驟漲與荒年無異柴薪亦奇昂較諸從前最高之價尙超過十分之五盜盜風乃大熾此誠非人事所能爲力也英國查煙委員本星期内可望抵此沿途各處皆揷有板片上書鄰近場地業經調查字樣宿遷境内未聞有種煙情事故調查手續無甚困難睢甯縣知事爲招待英員起見特向南京購取乳油咖啡等物以盡地主之情云 
[蘇州人請願查辦警廳長]  
　　吳縣公民蔣廷章等請議查辦蘇州警廳長崔鳳舞溺職殃民一案由議員宋銘勳等介紹省議會其請願書云蘇州警察廳長崔鳳舞任事以來溺職殃民劣跡昭著謹將其顯者大者臚列六欵爲貴會陳之一日所用非人警官須具有學識熟諳地方風俗民情方足以勝任愉崔廳長所爲薦委之人類多未自警官學堂畢業者且不以人才爲前提而以統系爲標準故蘇地警官舊存者僅十之一二其餘均非其同鄉即其親戚氣燄薰人不明事理小民之受其苛罰者指不勝屈崔廳長置之不問於是若輩貪心益熾去年有南區第四分駐所劉巡官演出携欵潛逃之怪劇本年三月又有保安隊長楊德明廳差劉玉堂等釀成捉賭搶洋之巨案此間人士致有警卽盜盜即警之論調可畏哉蘇州之警察二曰縱容屬官閶胥盤署長劉承恩不學無術常用棍責欺虐小民慘無人道南區署長張竹坪不識文字濫厠警界署中公務專任左右終日以嫖賭爲能事不出金閶冶游即往富仁坊巷私娼孫姓家呼朋引類叙賭作樂該處係屬南區域中該署長不爲騙逐莊經包庇復再藉此娱樂成何事體其品行人格卑不足道外間謂伊恃勢逐妻以姘婦作正室警察畢業生之資格係出錢購來（眞僞一試便知）觀其舉動頗堪足信崔廳長人非聾瞶何縱令若輩肆無忌憚至於如斯殊堪浩歎三日盜賊横行此間警政腐敗不堪言狀崗位幾同虛設巡警徒壯觀瞻竊盜案層出不窮破獲者十無一二甚至警廳附近善長巷竟有白日搶洋案發生閶門外三六灣又有刀傷事主之駭聞地方歲費十餘萬金豢養警察有何益哉四曰查烟騷擾此間烟案辦理素寛往往因索詐不遂方始舉發及至檢查勢必翻箱倒籠若輩人類不齊見物起意順手竊取時有所聞小民畏彼勢力類皆忍氣吞聲本月梅家橋汪素卿家亦因查烟失物致外人干涉可爲寒心五曰虛糜入欵警廳收入如籐轎茶館旅館糞肉妓車驢馬等各種捐欵聞一年有六七萬元之譜此種捐欵專歸警廳任意支銷路政置之不顧街上之垃圾桶及小巷中之路燈尙令民間自辦且因捐欵特設收捐處消納私人每年耗費達六千元其中人員如孫譽清等飽暖無事日以嫖賭爲消遣至於罰欵統 
 
 
 

Page 7

 
 
　　年計算爲數亦屬不貲又歸該廳支銷並不照章按月榜示此中用意可想而知當此民窮財盡之時小民生計何等艱苦若輩無厭誅求不稍憐恤取之若錙銖用之如泥沙未免可惜六曰縱情賭博此問賭風本不甚熾自崔廳長由滬調任後常與同城僚友作撲克戲孤注一擲動輒千金道路傳聞人所共知於是上行下效上之所好下必有甚期年以内各界無不相率效尤可稱盛極一時崔廳長負有禁賭之專責而反沉湎於此殊屬有玷官箴他如幽蘭巷捉賭搶洋一案尤足駭人聽聞崔廳長事前失於覺察事後不知秉公澈究物議沸騰無可諱飾公民等詳細調查此案發生南區署長張竹坪實爲禍首警官與民同賭先在夏侯橋十梓街醋庫巷一帶（均屬南區）相聚巳經月餘南區署近在咫尺該署長豈無聞見若不包庇必早舉發賭局即散何至遷到幽蘭巷黄宅内發生如此巨案推原禍首雖由張竹坪釀成之實皆崔廳長督率無方有以致此公民爲地方治安起見應請省議會鑒核迅賜公决咨送省長查辦以儆官邪庶我蘇警政可望起色無任企禱之至 
[蘇省會第二日議事紀]  
　　昨日（四日）午後一時開第二次會議到會人數九十人沈惟賢等提出緊急動議請願國會將漕南特稅劃歸省有先由議長以應否變更議事日程付表决贊成者多數即由提議人沈惟賢說明提議意旨略謂現在國家行將劃分國地兩稅則數年爭執之未决問題行將解决非請願國會不可陸家鼒動議派員到京陳述意見方可達此目的但以一紙空文恐無效力有附議者議長以應否派員付表决贊成者少數否决遂開議第一件係續議加征省附稅兩角五分案王景常季通陸家鼒等主張不付審查即行否决董允成王鳳誅朱紹文陸伯盟等主張付審查舌戰一點餘鐘迄無解决究之此案决無更付審查之理若付審查即認爲合法認爲不合法卽不應付審查而省長交議追認其不合已無從辯護寗屬人心理非不明晰無如懷疑過甚恐有增加畝捐之事必欲强使成立結果由張嘉行提議省長答覆戴思恭質問季議員等認爲不明瞭有使行政委員出席答覆之說應請委員說明意旨詎委員出席季議員一一質問均茫然無知不得已請其退席遂决議此案暫從緩議於是接議第二件修正易知由單方式案第三件下關商埠局補助費案第四件省會警察廳捐務處經費案第五件實業視察員規程案第六上海建築衣周塘路如何籌築抵借案均表决付審查第七件修正議事細則案由提議人陸家鼒陳述提議意見季通等主張付審查而董允成陳件　等則主張不須修正該案無成立必要主張以成立不成立付表决無結果而散 
　　附沈　賢等請願將漕南特稅劃歸省有緊急動議案查本　第二届常會議决五年度預算仍照二年度成案將漕南特稅到入地方歲入項下旋准省公署咨復准財政部元電該省漕南特稅及水警　　隊經費均巳列入國家預算送請國務院提交國會審議應否一併劃歸地方應俟國會决定等語查漕南爲額外加征之土貢久　提議革除祗以地方要政待理仍由我民忍　輸將現在國會審查預算方議劃分國地方稅漕南性質不辦　明包有漕省分不止江浙議者或相提並論不知他省丁漕并計每畝少者數十文多亦不及二百文獨江浙兩省將舊有之漕項漕截等欵納入丁銀絞稱地丁每畝完銀一錢數分至八九分不等平均在銀圓二角以上此其擔負已超過於安徽山東等有漕諸省而復責以漕南貢米每畝多至一斗約銀圓五角以上又加於　銀二倍而盈實爲不平不均之重歛本會以省欵竭蹶百端坐廢不得巳而將此項特稅存在除省支出外更以有餘暫行補助國家經費計銀洋三百萬元不可謂非力顧中央但當國會議决劃分之際不能不由本會具書請願陳述理由必期將此項特稅完全劃歸省有再由本會審議支配庶他項苛歛悉可革除而地方庶政因之具舉並能以本省之有餘補國家之不足此乃目前刻不容緩之要圖應提出緊急動議候大會公决 
[北北近事]  
　　五月一日爲陸軍第一混成旅成立紀念日旅司令部懸燈結綵在浦軍隊高奏軍樂遊行街市圑營連均停止辦公一日以示慶祝 
　　如臯縣雙甸市發蝻子省公署特電江北各知事切實查勘搜挖倘敢敷衍因循釀成蝗患定即撤任懲戒 
　　浦人黄鏡清因清江市場復興等錢莊發行便條漫無制禀請淮陰縣示禁趙知事已批由縣商會隨時查察取締 
　　駐防武進縣復溪鎭警備隊第一圑排長趙炳兆携餉潛逃由統帶于有富呈報督軍省長分别訓令江北軍隊曁各道縣一體協緝 
　　清江豐濟倉平糶貧民爭購擠傷多人由四月二十九日起由縣知事派警備隊多人在道尹公署扼要散籌魚貫入倉購米一日間往購者已踰五千人以上倉中存米無多刻已停售 
淮安縣涇河鎭戴生昌輪局經理張秀夫以某某等妨害航線禀經淮揚道尹批縣查復 
[地方通信]  
[松江]  
　　行銷印花近狀防止私販混售僞印花在印花稅法第八條已有規定無論何縣發行印花均須由印稅處長蓋印某縣發行圖記惟印花稅法未實行以前售出之票勢難收回送處蓋戳故由財部暫定變通方法准由各縣自行收回蓋戳惟鄉僻之地未易周知故仍有混售僞票者前日亭林市官中沈守敬竟於契稅繳狀上貼用與縣戳不符之印花四分現縣署除委令壽永昌前往澈查外並出示布告凡以前售出之票速送縣署蓋戳以免混售一面並令商會設法勸銷故前日商會長鄭子松曾召集各商家在商會勸令認銷聞各商家仍多規避故今日該會又遍發通告略謂經此次忠告後嗣後如有因漏貼印花敗露被罰等情本會决不能代求寛免云云未知各商家能確實照貼否也 
[無錫]  
　　密雲不雨開春以來久不見雨亢旱已久河水涸淺船隻不通田中新麥因旱而萎者比比皆是近日天氣屢次作變獨有狂風而仍不雨昨日下午忽雷聲隆隆烏雲密佈意爲必有陣雨驟降詎俄缅依然皎晴如故惟於陽光中有零零落落之雨點灑下街道亦未見濕昨夜狂風怒號終宵不止黎明細雨濛濛及晨則巳雲收雨歇金烏高懸矣似此屢變不雨恐成旱荒景象殊非農民之福也 
[鎭江]  
　　新稅司蒞鎭鎭江關稅務司威君近奉總稅務司之命調任上海關稅務司遺缺以厦門關稅務司梅君調充現梅稅務司已由厦交卸起程乘輪至滬改坐火車於四號午後蒞鎭定於五號進關視事 
　　總司令查勘砲臺寗鎭澄淞四路要塞總司令王廷楨以現值防務吃緊之際各砲臺尤應特别注意特呈准副總統親至各路查勘聞日内卽將來鎭現楊師長已預令各守臺官預備一切　　推廣花邊廠自浙江吳張兩君在西門外組織花邊公司後鎭地各界知此項花邊專銷美國獲利尙豐於是城内大市口王姓宅内亦組織花邊公司一所已招雇女工學習挑　城内夏君以花邊製作不易並開一花邊學校聘請女敎員數人專事敎導聞將即日開辦 
　　資遣難民江北一帶連年荒歉故該處居民多有離鄉覔食者日前又有難民數十人由丹陽縣資遣來鎭當由倪知事派警至車站彈壓並給川資雇用民船裝回江北 
[杭州]  
　　酒類産銷情形酒爲浙省出産大宗而以紹興爲尤多全省釀酒作坊經省公署調查共一千五百六十四户男職工三萬零六百五十二人女職工一百零九人合計三萬零七百六十一人黄酒數量一萬六千八百六十五萬五千五百斤價額一百八十一萬三千一百五十六元燒酒數量六百五十五萬五千四百一十斤價額九十八萬三千六百三十一元高粱酒數量五千二百五十斤價額八百七十五元果子酒數量一千五百斤價額六百元藥酒數量四十萬零五千九百八十二斤價額四萬八千八百零五元其他數量一千零三十九萬四千六百七十二斤價額二十三萬八千五百三十三元總計酒類數量一萬八千六百零一萬八千三百十六斤價額三百十八萬五千六百元 
　　狂風倒屋折樹昨（三日）夜八時許杭地忽然狂風怒號飛沙走石房屋均爲振動聞此風起自西北西湖鄉龍井天竺靈隱南北高峰一帶茅屋均被吹倒樹木亦吹折不少四鄉一帶風勢更大麥莖吹折甚多雖經鄉人設法救護損失已鉅並據老於農事者云春夏之交時起狂風於農田大有妨碍云 
[嘉興]  
　　開鎗兇手未獲嘉興北門外迎燈肇禍一案經省中派員澈查並將該縣官吏分别處分仍令嚴查兇手茲悉高檢廳又於前日派委曾某蒞禾視察監獄並澈查該案情形齊省長又委劉國楨來禾調查而縣公署前日所獲道士阿全等五名經知事訊問多次仍未供認惟云當肇事時於人叢中開槍之人彼能認辨於是張兼所長卽於三號傳諭城區各警佐率領所屬長警一體赴縣以便彼等辯認據稱全班警干均屬非是不知此案將若何了結也 
　　崇德縣署火警崇德縣公署於前日上午三四點鐘時天尙未明厨房内不知因何起火頓時火光燭天該署中人咸由夢中驚起各坊救火隊馳至竭力施救始得撲滅共延燒住房廠廳等數間幸各項卷宗文件均無損失現李知事已將失愼情形電報省署矣 
[安慶]  
　　請辦朱家珂之質問前皖省警察廳長朱家珂違法吞欵去歲曾經省議會咨請省長查辦在案現省議會以事隔數月尙未依法查辦當即備書質問聞省長昨已答復略云朱定珂種種違法業經法庭提起公訴并行文通緝一俟緝獲即行從嚴究辦 
　　礦權案審查之結果皖省議員徐傳友等昨日復開特别審查會對於取消繁昌霍守華礦權辦法一案謂根據法律旣極明確所持理由亦頗充足應請省長迅予咨部取消並按照礦業條例第九十四條處罰云云惟省長現尙在京擬將此議案快函抄寄請先就近向農商部面商務達目的以保礦權 
　　提欵充振之部覆前次省議會擬提驗契酬勞金十九萬五千元撥充皖振一案早經省長咨部昨得覆電謂皖省上年災情尤重誠非尋常可比該省議會爲人民代表旣經有所陳請應准特别由驗契費存欵項下酌撥二萬元以資撫卹他省概不得援以爲例相應咨復云云 
雜評一 
[陳許案（一子）]  
　　財交兩部之賄案據傳各有確實之證據乃一則風厲究追一則敷衍漠視此議員之所以紛紛質問而示其不平之意也今許世英亦已被逮矣則此兩案之能一律嚴辦與否祇視以後法庭之進行若何夫以全國政治策源之中央政府而總長因案逮捕一再發現國家體面已爲喪失無存然苟能不枉法徇情一掃從前積弊亦未始不可重建國家之威信况自陳案發生後外間對於政府巳有厭棄新人物之懷疑許旣爲舊官僚今果能一律辦理者亦可稍彌新舊間之嫌隙也政府其母忽視 
[潘辛案]  
　　蘇選舉之潘辛案省會一部分議員力攻地審廳意果專在保障議會尊嚴否抑不免兼爲被告辨護記者固不敢置論惟議員旣以守法責法官則法官益不敢不守其法而認眞辦理况原告方面近以被告屢傳不到擬請求缺席判决使果允其所請則國會方議决公布選舉訴訟不得援用普通上訴程序提起上訴如湖北陳時之判决當選無效雖已提出上訴而人皆料大理院必不受理則潘辛不益危歟 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[職業敎育社開成立大會]  
　　吾國今日之惟一重要問題厥惟生計欲求根本解决厥惟提倡職業敎育伍廷芳唐紹儀張謇范源廉王正廷黄炎培沈恩孚郭秉文諸君有鑑於此爰於本年夏發起中華職業敎育社其宣言書與組織大綱等巳迭載本報茲定五月六號午後二時假西門外林蔭路江蘇省敎育會開成立大會探得豫定秩序如下請薩鼎銘銘君鎭氷爲主席交涉使朱鼎青君兆莘道尹王正颺君賡廷演說並由社員郭秉文博士演講外國職業敎育之設施（朱兆莘君郭秉文君皆留美實習職業敎育科者）黄炎培君演講敎育界與實業界聨絡之必要會場中又陳列新運到非立賓學校工藝成績品以資參考想届時工商界與敎育界赴會者必多定有一番熱閙也 
[小麥免稅之阻力]  
　　吾國實業中最稱興旺之機器麵粉廠原爲挽回利源杜塞漏巵起見所以麵粉運輸各口岸及内地等埠均屬使用和海關之運單槪免稅釐近年粉廠日多原料不敷以致大受折耗推原其故實因各處小麥困於層層捐稅不能流通於是原料旣昂成本深重上機製粉無利可獲即如近日以小麥來源日見枯寥存底毫無小麥價格提至每石將近六元麵粉每包不過售二元四角底面不符且爲來貨不足將有停機之虞别埠小麥固有存積限於苛捐不克運來各廠商有鑒於此曾向政府呼籲蒙財政部及稅務處批准豁免小麥捐稅一年以蘇商困定五月一號一律實行不料届期未見實行各卡索捐如故尙以爲官場習氣或將公文延擱詎實情並不因此乃爲財政廳所阻茲覓得財政廳令文如下查機製麵粉向准免完稅釐所出麩皮迭奉部令亦准免捐損失數已不少今原料用麥又奉核准暫免稅釐一年公家所虧甚鉅礙難照辦現巳呈請財政部收回成命俟奉指令另再行知等云未知財政部對於此呈文如何批示能否不失信於廠商也 
[劃一棉貨稅率之暫行辦法]  
　　布廠機織之棉紗布疋（即愛國布洋線布等）年來銷行甚廣内地各省及南洋各屬華僑無不樂爲購用惟稅釐重徵成本甚大不無阻碍銷路茲由北京稅務處特訂新章令行各關一律遵辦覔得稅務處訓令如下查國内華洋商廠機製各種洋式棉如棉紗布疋及其他棉織品凡曾經核准僅完正稅一道沿途稅釐免予重徵者其運貨出口時所完正稅稅率輕重尙未劃一即如上海湖北兩處各廠機製洋式棉貨有舊則徵收出口稅者亦有按切實值百抽五估價徵稅者至於他處機廠則又皆按拓價徵稅同一貨物而稅率不同實非所以昭公允亟應改歸一律總稅務司亦曾撥議及此現經本處體察情形參以總稅務司所陳意見詳爲籌酌以爲貨爲人生日用之需其稅率自以改輕爲宜應即定爲此後凡國内華洋機廠所出各種洋式棉貨槪按舊則徵稅其貨品爲舊則所無者得按新則徵稅新則所無者始按估價徵稅其用新式手機仿造各種洋式棉化者亦准比照辦理以示持平此外尙有舊式土布爲織户生計攸關並應量予維持除仍照土布減稅成案每百斤徵收出口正稅銀一兩及運往内地照納沿途稅釐外其由此口運至彼口應即免徵復進口半稅但此項土布以符左列之標凖爲限　一其織法必須與向來之土布織法相同二須由舊式人工手機織出三寛不得過二十英寸四所用之紗或土紗或洋紗均可其粗細不得過二十號五經緯紗俱用單線在未織成布疋之先確係未經煉過六顔色或本色未染或以晒白或先染後織惟不得織成後加染如有織法新異不能視爲舊式土布者須按照稅則及向章徵稅至於他種機製洋式貨物照歷來成案均係按切實值百抽五徵稅一道沿途稅釐免予重徵原爲奬勵實業起見惟現在貨價昂貴估價徵稅即較之新則或且加之一倍遂致成本過重行銷甚難殊與奬勵之初意相反亦非量予變通不可應改爲此後槪按新則徵稅其爲新則所無者始按估價抽稅以上各節統自本年五月十六日起各關一律實行除舊式土布略於稅則稍有變更外其餘則僅係減輕稅率所有一切辦法仍應槪照歷來成案辦理並以各廠曾經核準得有特别稅法之利益者爲限仍作爲暫行稅法此令等因現江海關施監督已接奉明文函致海關稅務司遵照辦理矣 
[星期六之金融調查]  
　　連日安徽蘇州杭州曁烟台天津等埠均有零星三萬五萬之現銀到滬故銀拆稍平昨係星期六調查各銀行及南北錢莊存數如下交通存銀十三萬洋七十七萬中國存銀九十六萬洋四百五十八萬通商存銀三十萬洋三十五萬麥加利存銀三百八十七萬洋一百八十八萬滙豐存銀七百四十七萬洋三百七十二萬大條二條德華存銀五十萬洋八十萬正金存銀二百四十三萬洋一百二十四萬道勝存銀二百六十二萬洋四十七萬東方存銀一百三十七萬洋六十三萬花旗存銀一百十一萬洋九十萬大條三十二條華比存銀三十一萬洋四十二萬和蘭存銀六十七萬洋一百四十萬台灣存銀一百零七萬洋八十四萬住友存銀五萬洋十四萬南北各莊存銀三十萬洋四十五萬有利存銀三十八洋九萬中法存銀四十四萬洋五萬總計存銀二千三百九十八萬兩洋一千九百十八萬元其中華商方面存銀一百六十九萬洋六百十五萬元鎊價較上星期六長二五大條長半辦士銀拆不相上下墨洋增七釐半龍洋漲一釐七五蓋因繭市在即各莊均須預備故龍洋較墨洋爲高云 
[一星其間之市况]  
　　銀市銀市又有漲起之象本星期内已由三十七本士又十六分之一漲至三十八本士又八分之一倫敦存銀聞僅有二百五十萬盎士（每盎士約合庫平七錢六分）有奇較之平時僅得三分之一美政府於本星期内曾收買若干而印度亦仍陸續購入銀之缺少今漸顯著矣 
　　疋頭疋頭存貨不多來源又少此種情形爲内地辦疋頭貨者所共悉乃本星期疋頭貿易仍未見十分起色元芳公平怪和三家呌莊情形與上星期無甚出入進貨者大半爲長江各口岸商人北方竟無交易大約因北方諸省天氣乾旱恐成荒歲故耳據路透電云以後英國裝運疋頭貨來華槪用包裹不用木箱果爾則購者將喪失鉛皮木箱之利益不知亦歡迎之否惟舍此無從購買亦惟有順受之而已 
　　棉花本星期内本地花市頗有活動價格較一星期前爲高求逾於供購者爭先進貨内地存花無多天氣若再乾旱則花價將有增無減 
　　棉紗花價旣高棉紗價格亦因之而起本地棉紗之市狀本星期内甚爲活動交易不小價格騰漲印度紗於本星期内售出三千五百包價亦漲起二三兩惜因財政上與航業上之困難印度紗未能多到耳日本紗交易亦大價亦昂貴平均計之已較上星期漲高五兩上下 
　　絲市大宗中國絲近曾裝往歐洲此後絲市遂沈寂日本絲市前因預料美國將增收粗絲百分之二十之入口稅故爭相購入以致絲價極今則已有退步且將愈趨愈下美國絲市沈寂而滯蓋在國家備戰之際固無怪其然也 
[洪述祖在滬被控七誌]  
　　暗殺前農林總長宋敎仁案内之兇犯武士英應桂馨兩人曾經上海地方審檢廳訊明後即飭緝拿敎唆犯前國務總理趙秉鈞前秘書長洪述祖迄已日久趙已毒斃洪則在申由宋君之子宋振吕等拘送公共公堂訊供判押經地方檢察廳函致公堂請將洪述祖訊明引渡去後茲又由法庭於昨午將全案卷宗抄錄一份移送公堂再請將洪述祖迅速引渡歸本廳按律訊究以伸國法而慰魂云 
　　又一訪函云據與洪相識者述告近狀甚詳謂洪年巳六十有餘自青島到申後卽庽該處往來常滬間平日喜穿僧衣寓中有妾七人惟大婦不與同居巳在常州某廟清修不復顧問家申寓由第二妾獨操大權去歲新娶之第七妾入門未久不合其意遂令日間燒飯夜間臥於地板上盡情虐等彼於日間從不出外一步若有事須晚上方出惟被獲之前一日晨間曾往某書局購書經人察悉隨回寓所得以認明門牌號數翌日即遭拘捕家中諸妾得悉後卽由第二妾出爲央人設法取保並托知友至旅滬皖紳李某處懇爲往保李不應允該妾情急願將天津房産向李暫抵數千金備理債務李亦推却該妾無奈至翌日奔往原告處允繳現欵二千五百金餘俟所抵青島房産限期拍賣歸償若無人承受願將天津業産拍賣抵補原告見事甚爲難故即允許由律師赴廨請保不料事已披露宋振吕早巳伺候卒難兎脫嗣該妾等因所繳之欵均將金器當洋拼凑無力再籌業於前日電告常州擬囑大婦籌欵預備律費等項詎電去後大婦並無復電祗致函巳嫁蘇垣丁姓之生女囑令到滬丁洪氏得悉後卽於昨晨乘滬寗火車到申返家詳詢一切即於午後會同第二妾乘車至某律師處磋商一切擬再加請該律師於開審時帮同辯護不令引渡而某律師因此案證據甚多大有難色故所需律費等項未經詳定云 
[存土問題之近訊]  
　　本埠烟禁逾期後各土商每將大小王粘貼新印花設法私運内地而内地烟民知滬上尙有私運亦紛紛購買存儲故銷路甚佳價愈昂貴查逾期後一二日整個大土售洋三百元左右現巳漲至四百七八十元日前棋盤街某土行將小土數十斤裝於什貨箱中希圖朦混運往内地經滬寗車站檢驗員察破當將人贓解送四區警署移送總廳發交司法科詢詰後將公司出店及送土人二名拘留備解司法官廳訊懲後經該行得悉托人設法將人保釋一面赴洋商處述明原委並謂新印花旣已無效應將所黏印花揭下繳還退銀該洋商謂當時機關中曾允黏貼印花仍可有效現政府收買問題旣未决　定而印花土運出又被没收殊欠公道遂函商公司立派土商四人帶同譯員乘滬寗火車晉省赴某公處詰問不料抵甯後連謁三次均被拒絶以致無法可施祗得於前日返滬重赴北京向財政部要求滬上各土行聞悉後知難挽救故於昨日起土價又跌 
　　洋藥公司與政府所訂收買存土合同因兩院不能通過曾經中央二次派員赴寗磋商撤銷手續並至滬上向該公司實行取銷聞洋商一方面以按照中英條約本以本年年底爲限存土銷路不患阻斷故取銷合同一節亦無不可應允云 
　　滬寗杭甬兩路局江局長昨奉江縣馮督軍齊省長會飭略謂上海租界烟禁業已逾期財部所設三省禁烟機關亦經撤銷停止黏貼印花早已呈報在案惟查得近來内地各屬時有發現粘貼印花烟土破獲研鞫均稱由滬地私運而來是以各屬拘獲烟土之案反比未逾禁期前增多若不飭令嚴密偵查實與烟禁爲害非淺自應分飭所屬各站嚴加搜查務獲懲究等因江局長奉飭後除飭知路警長轉諭路警嚴查外即分飭滬寗杭兩路總站長轉令各分站巡丁員役對於裝運貨件行李務須嚴密檢查母稍疎懈並轉知各轉運公司一體遵照 
[三誌可驚可怖之大氷雹]  
　　本月本日晚天雨冰雹勢甚劇烈詳情已兩誌前報昨據閘北附近各鄉人云本年春熟因去冬天氣奇冷麥豆根株巳遭冰爛幸交春以來雨水調匀漸有生意務農者不致十分絶望惟近來又呈旱象故木棉尙未下種今旣得雨猶及補種而蠶豆小麥則顆粒無收矣又聞此次雹災區域尙不甚廣昨有自蘇州來者謂是夜蘇城僅有微雨未見冰雹蘇鄉以種稻爲主倘亦遭此奇刧則更不堪設想矣 
[搬運德文醫工學校之儀器]  
　　大陸報云朱交涉員已與法總領事韋爾登氏議定行將以法租界德文醫工學校實驗室之儀器運往吳淞交新校收管該校自敎育部改組後學生回校肄業者已五百餘人宿舍課室藏書室工場實驗室發動力機械及自來水等皆由新校修理完畢一俟　器收到後功課即可照常進行目下該校校長爲柏林大學工科畢業生阮尙介 
[同行醫院防疫之鄭重]  
　　同仁醫院日前發現紅痧當有胡吳兩醫士受傳染旋即就診工部局醫院此症爲最劇烈之時症醫者頗爲棘手而傳染甚速故又極爲危險是以兩醫士即行移住他院該院不得已除門診照常施診外住院病人暫行停收二星期蓋恐一有傳染患極堪虞故不得不嚴爲預防也聞該院對於二星期内未曾接收之病人深爲抱歉三日晚大雹之後天氣已轉該院更將病室大加冲洗清潔已於前日開院欲住院之病人照常接收吳胡兩醫士亦已就痊將於今日回院云 
[安南副捕頭被匪傷害三誌]  
　　法新租界嵩山路捕房一道頭金線二十五號越南副捕頭於三日上午四時巡至班路文德里口見有匪徒數人逃竄緊隨追拿被匪開鎗擊傷要害殞命旋將該捕屍身車送廣慈醫院等情已兩誌前報昨日午後五時收殮法總領事韋爾登君親往視殮各捕房中西越探捕等曁公共捕房印捕先後列隊往送華探目黄金榮等公送花圈紥成因公被害四字前往該院會齊步送至盧家灣外國墳山安葬聞該捕係於一千九百零七年第一班越捕來華服務瞬巳十載今遭不測遺有子女六人情極可憫現經法捕房正副總巡施石兩君禀准法總領事韋君在工部局公費項下撥給洋一千元以資撫恤其家屬則俟覔船送回原籍 
[保護陳其美靈柩]  
　　松滬護軍使署昨日傳水陸軍警各營隊云頃准督署參謀處函開奉副座交下陳諮議其采函稱先兄其美五月十三日由上海法租界蘇州集公所出殯至南市碼頭上小火輪拖船十四日開行經閔行蘆溪平望震澤等處入浙江界過南潯潯舊館十五日抵湖州東門外二里橋停泊十六日上午登岸發引入東門經府學前五昌里本宅門前舉行家奠即出南門至峴山墳地十八日行安葬禮請飭沿途軍警一體保護等情相應函達貴使通飭沿途軍警妥爲保護等因准此除飭派營隊護送外合亟通傳仰各一體妥爲保護此傳 
[調查死難烈士之部文]  
　　松　護軍使署昨奉陸軍部令開奉大總統令准衆議院咨開辛亥以後凡確因政治問題蒙一切罪名者業與解除其受苦致死者並請頒布明令槪予昭雪等語辛亥以後被難諸人因改革政治擁護共和以致慘罹法網殊堪矜憫着即解除一切罪名用示昭雪而慰幽潛此令等因奉經轉行在案查此項　因政治革命擁護共和而受害致死者各省所在都有合亟令行查照轉飭所屬查明有無此項應行昭雪之人詳列事實造冊二份應於文到一月内報部以憑彙案辦理勿再逾延爲要 
[路局員司被裁之芥蒂]  
 
 
 

Page 11

 
 
　　滬寗滬杭甬兩路員司自經江局長改組後被裁十之五六茲聞各該員司以異地覊留資斧告罄援照滬寗酬勞離職人員酌給奬金辦法紛紛函請局長核辦又有被裁員司中以無端裁撤心不甘服擬依照路員保障法提出理由公禀交通部查辦聞已在某處開會集議全體贊成擬稿電呈交通部核示云 
[川商請定川亂之電稿]  
　　北京大總統國務院鈞鑒羅劉交鬨川亂日亟同室操戈生靈塗炭業於有卅兩電先後陳明懇中央一面飭滇軍離川一面簡賢員定亂現滇軍仍然戰踞勢將糜爛不堪滇督復派兵援且戴督又迭電辭職人心惶駭不知所之商等痛切股膚泣懇俯准前電立籌奠定不勝迫切待命之至旅滬華商協義公會川商王宗培等公叩微 
[勘估建築依周塘路工費]  
　　上寳兩縣交界之依周塘路迭經兩縣官紳籌議興築因工費無着請省會設法籌措經該會咨齊省長詳請中央撥欵旋奉批示因國庫支絀仍須當地籌欵又經省公署咨請省議會公决在案茲聞此項工程經浚浦局催促謂該處地點關係淞滬商埠交通於商業上大有利益亟宜迅行撥欵動工前曾訂期六個月如不興工由浚浦局代爲興築轉瞬期間即届萬難再緩云云故由齊省長委派劉鍾璘來滬於調查工巡捐局各項帳目事宜外順會同上寳兩縣知事及工巡捐局長詣勘一面由省署令知滬海道尹交涉員護軍使等各派委員訂期於前日午後會同淞滬地方紳士偕至該處詳細測勘估計工費實需價銀若干並商議減省工資辦法以便從速興建 
[第四批華工亦將赴法]  
　　道信洋行所招第三批赴法華工定於十號發給安家費十三日趁奥大利郵船放洋赴法已誌前報茲悉道信洋行昨又接法國來電謂法公司郵船巴羅加號可於十五日抵滬所招第四批華工准十八日放洋云云故由華經理梁耀卿知照各代理人傳知各工匠定於十六號發給安家費十八號七時齊集道信洋行以便派員送登巴羅加號郵船放洋赴法 
[寳應又創烟稅新章之反響]  
　　中國煙酒聨合會昨接江北寳應縣烟商公函云敬啓者竊自四年烟酒公賣發生以來我煙業同人公議推舉杜霈之充任寳應支棧經理並由各店凑集押金繳送分棧彙繳准充兩年之間商等雖知公賣痛苦然對於杜辦支棧之持平亦忍痛茹苔勉盡納稅義務今聞揚州分棧疊函支棧每歲包繳公賣費欵計數甚鉅支棧每於分棧來函後即知照各號照認數按店分派商等一再聚議僉謂有貨自應報費按派實無把握現支棧又佈通告略謂奉省局來文由五月一號起凡商店赴外省採辦烟葉須先向局領三聨單先約塡數目至産省騐單塡明實數蓋章完費若無此單貨抵首至之地即照應完之費五倍加罰等語種種窒碍實難遵行前悉貴會有請願取消公賣統一稅法之舉商等不勝欣幸乃延盼至今議會雖巳通過政府尙無定見而京中烟酒事務署仍函電交馳積極進行省中公賣局更以加厲助虐迫令各棧包數又創新章窘我自由蔑視國會不恤商艱實出情理之外更失法理之平伏念寳應年來煙業苦况已到十分若允認繳比較預塡領單則窒碍艱窘之處其苦更無底止辦公賣者毫無擔負僅知取媚京局發行新章辦支棧者雖覺爲難亦不敢照文奉行苦我商業前日敞業魯文伯具函貴會對煙公賣情形及今煙酒京署之計劃非求改良統一不足以卹商艱諒蒙察入用特聨袂公叩貴會長極力維持速催駐京代表向政府要求取消公賣統一稅法以免苛虐而安商業不勝企禱之至再預領三聨局單凡江北煙商赴外省採辦煙葉者皆形不便動輙加罰政府屢以提倡國貨爲本而該局長高先生乃成一反比例眞不知是何居心也云云 
[魯業反對加稅]  
　　新任上海稅務總公所長高子勛以現值黄花魯汛上市之際向章魚業繳納産銷兩稅每魚一筐定爲三百觔繳稅洋六角按之稅章尙未符合故定每筐作五百觔應納稅洋一元諭令該業照數繳納該業聞此消息以昔年每筐作二百觔計算僅納四角迨吳所長到差後加至六角商家已多隱虧若再增繳勢難擔負當向高所長禀懇免予加徵以恤商艱未奉照准昨日該業邀集同行會議對付方法暫行停止提貨並公函縣商會請轉商高所長予以變通辦法以維魚業 
[保護英員會勘烟苗之預備]  
　　水警第一專署前奉第三廳令飭派遣師船保護英員會勘烟苗沈專署長爰於昨日令飭各分署長各撥師船四艘由一等巡官率領駛赴各縣駐泊靜候英員抵境時隨同保護除松江金山兩縣由兼轄之第一分署派撥外青浦縣着第二分署南滙奉賢着第四分署川沙上海着第三分署太倉嘉定着第五分署各派師船分往駐泊並飭將派船保護英員情形具報以憑呈報第二廳查核一面並咨各縣知事查照 
[汽船公司辭退德員之催促]  
　　中華汽船公司因華泰華盛兩船雇有德員曾奉華官令飭照章辭退該公司以該兩輪正在行駛請俟到滬即行令其辭職商請交涉署核辦在案現交涉署復准海軍司令處來函囑催該公司於該兩輪到滬時務將德籍船主辭退不得託故稽延朱交涉員昨已嚴飭該公司照辦並飭將辭退日期覆署以便轉復海軍司令處查照云 
[德員候船回國]  
　　駐廣東海口德領事納爾氏於四月十九日乘呶喊船抵滬現寓德國領軍舊署又駐鎭德領魏司氏偕其眷屬於本月四日乘寗紹輪船抵滬現寓靜安寺路滄洲旅館均在此候船回國由外交部特派員公署附設之臨時检查所照章妥爲保護并代向各國駐滬領事署索取安全通行證劵俾利遄行 
[飭驗軍艦上無線電機]  
　　海軍薩總司令以海圻海容海琛海籌四巡洋艦及應瑞肇和通濟等練習艦同安建康豫章等三魯雷艇均巳裝置無線電機現值海防緊要應由各該艦長將所置電機及桅桿上發電與吸電針詳愼試驗如有不靈或損壞者即行報告總司令部以便派令電學工師從速修整免致貽悮昨特通令海圻等艦長一體遵照辦理 
[堆放木植問題之函稿]  
　　南市木商會館以浚浦局在南市浦灘留寛五丈尙示能堆放木植曾函致交涉員祈爲轉商浚浦局詳情已見前報茲悉浚浦局近又會議由局長公同商議已擬就辦法二端囑該局洋文案函商朱交涉員原函照譯如下　接奉四月三十日大函據木商會館呈稱南市堆木困難情形已悉一切茲本局越昨會議特擬木商辦法二則（甲）海工程師於四月十日在南市會勘時曾聲言各木商在南市浦灘堆放木植不得擅自取决須候局長察核定奪（乙）本局局長囑鄙人照四月二十三日之函再爲聲明各木商欲將木植常堆於南市浦江或浦灘本局萬難照准然擬一臨時辦法准各木商可將運卸堆棧之木植在南市駁岸線六丈以内（卽前所請五丈）暫爲停泊俾木商得有時間籌一較妙之辦法堆放木植庶於浦江無所妨碍至留出六丈之處當立水門汀椿以爲標記以上所云祈尊處轉致各木商遵照施行三月四日 
[請發紅綠花賽會奬牌]  
　　上海總商會呈農商部文云爲據情呈請頒發賽會出品奬牌事案據上海茶業會館函開上年美國巴拿馬賽會由敝會館蒐集各種紅綠花遵奉部定賽會章程將各種出品文由駐滬籌辦巴拿馬賽會監督處運美赴賽經該會委員評判結果敝會館出品計得金奬牌九枚銀奬牌一枚並承監督陳函知前來以此項奬牌須俟美國政府寄到後呈由農商部轉發各出品人收領等因茲聞該起奬牌前一月間已經達部而上海賽會監督事務所早經撤銷所有敝會館出品應得金奬牌九枚銀奬牌一枚亟應開具清單函懇貴會代呈農商部鑒核並請將敝會館應得金奬牌九枚銀奬牌一枚迅賜發交貴會轉頒敝會館祗領俾分發各出品人不勝企切等情查巴拿馬賽會得奬出品盼望奬牌爲日巳久據函前情理合抄單呈請伏祈太部迅賜核發不勝盼禱謹呈計開土上海茶業會館地球牌花上海茶業會館金星牌茶上海茶業會館水星牌茶上海茶業會館紅綠茶上海裕生華茶公司綠茶上海益芳公司娥眉雨前茶上海忠信昌祁門紅茶上海茶業協會紅綠茶上海茶業協會祁門紅茶以上九起各得金牌一面上海忠信昌綠茶以上一起得銀牌一面 
[西報記落魄奥人之奇妄舉動]  
　　大陸報云四日晚間七時評南京路R字二號西人所開之康茂玩物舖門前窓上大玻璃四面相繼墜地都成粉虀路上行人及間壁滙中西餐館之客聞此劈拍聲以爲三日晚間之冰雹又復惠臨莫不大驚旋知碎此大玻璃者非氷雹而爲一奥人此人名歇佁特自稱流落貧乏乞助無門故以枚打破玻璃以引動衆人對其窘狀之注意迨巡捕馳至時西面大玻璃已無一存留矣估計該舖損失約在千兩左右據其自述彼前曾受雇於彙嘉電氣公司今已賦閒月餘晨間曾往奥領署乞助未得效果復至美領署請求安揷謂有奥領事作保美領署發電話詢奥領始知其言不確彼乃出美領署直至南京路行此破壞手叚蓋彼以爲肇禍後即可有人出而照洋也此人爲巡捕拘捕後猶大聲曰余特藉此示警耳苟釋余出外余將再爲之 
[松江旅滬同人常會預誌]  
　　本月八號即陰曆三月十八日松江旅滬同人假四馬路晝錦里謙吉旅館開懇親常會其通告已由幹事部於三號發出茲以前開大會時在勸業場遺失同人姓氏錄一册雖經登報招尋仍無着落此次開會通告恐有遺漏故入會者如未接得此次通告可將姓氏住址開明送交南洋公學吳叔釐君收取又聞大會時全體照片業已印就該費由會中支付凡會與攝影者皆得分贈一張云 
[清心學校將開懇親會]  
　　上海清心實業學校定於陽曆五月十一號即星期五下午二時舉行懇親會聨絡學生家族由全體學生表演各種學藝如音藥唱歌中西文演講等並陳列工商科及自助部學生之出品並有種種新奇遊戲以佐餘興想届時必有一番盛况也 
[演講人身之清潔]  
　　四川路中華青年會定於今日（六號）七時四十五分敦請中華青年恊會學生志願佈道圑幹事丁立美氏演講（人身清潔）此題於吾人品行言語種種動靜皆有密切關係凡呈少年立身社會不可不知且丁君道德高尙才學兼優願吾滬上少年届時咸往聽講並聞無須證券皆可入座云 
[女子演藝會第一日之盛况]  
　　昨爲女子演藝會開演之第一日雖值天雨來賓極衆而以女賓爲尤多會場秩序亦頗整齊首由發起人薛芳黄振坤女士等演說創辦貧民女子習藝所之原由及貧民苦狀衆皆鼓掌贊成次同男女來賓相繼演說再由一般女士演奏各種音樂唱演舊劇及日本女藝員演試西洋講舞聞十六十七尙須接演兩日想到會者必更踴躍也 
[横財不賦命窮人]  
　　向在安徽杭州紹興等處開設金舖之韓春泉於去年舊曆八月間在滬城老北門雇乘陳長銀之人力車往滬杭車站迨車抵站時韓急欲搭乘火車在車墊上遺失手巾包一個内有金條五根金葉五兩及碎金珍殊等值價約三四千金陳得此意外之財立返鹽城原藉改造房屋添購業産該處土豪見陳驟然致富不無可疑商通駐防軍隊先後向陳長銀恐嚇索詐陳所得之物悉爲若輩取去瓜分陳自知原籍難以逗留復同母陳王氏族兄陳仲德等來滬仍爲車夫度日旋爲警廳偵探訪悉前情將陳長銀等拘送警廳移送檢察廳一再研訊陳供明原籍某紳某董取金若干某軍隊分潤若干等語遂諭令收押候究陳王氏陳仲德無干開釋茲失主韓春泉亦巳得悉遣派外甥蔣鑑堂爲代表到廳具禀聲明遺失情形並稱此項原贓旣在鹽城請求堂上備文派警押同陳長銀偕商人同赴該處吊贓所有往返川資商人自願擔任等語林檢察長准如所請特爲備文派警兩名押解陳長銀協同失主代表蔣鑑堂前赴鹽城知事署禀請協吊各贓再行核辦 
[家屬不服判决]  
　　前洋藥公所調查人龔志祥曾向日本人阿培抹殺斯及脫爾生定購假鈔票洋一千元交付定洋三百元後因延不交票龔以騙洋等詞控請捕房將該兩日人拘解日本領事署訊知龔前曾糾同阿培抹殺斯等串攫日本人效麥紅土五包肥皂兩箱即經日領知照捕房將龔拘解公共公廨帶同阿培抹殺斯等迭經中西官質訊屬實判龔押西牢二年在案茲悉龔之家屬不服判决昨晨特延代表律師投廨聲明不服理由要求復訊經俞襄讞商之日副領事林君諭候日領事署將阿培抺殺斯等案訊結後再行磋商核奪 
[期票蓋印爲憑]  
　　任書記延賚美律師代表投法公堂控任前與陳茂柯股開福泰興牛皮廠當出股本洋二千元現已拆出向索股本延不交還請追等情准予飭傳候訊在案昨日賚律師聲稱陳托人向原告情商拆還洋一千元出立期票四紙分四個月拔付雙方允洽今將期票呈案請堂上蓋印以作憑證中西讞員准如所請完案 
[存欵無憑欠洋是實]  
　　戴樹庭投法公堂控稱前出資本一百八十元與彭幹元股開新協成酒店歷有多載每年均有盈餘後來言明無論店中盈餘多寡商人每年應得紅利等洋一百零二元數年不分共被欠洋四百八十元向索不理求追等情彭供現今训已歸併於戴樹庭開設商人前有洋四百五十元存在店中未取可以劃抵此欵求斷判存洋無憑不准反訴欠洋着交保限一月繳洋 
[詐欺重婚案證據不足]  
　　甯波婦人石三妹（即柴三妹又即裘柴氏）控告伊夫裘錫舟詐欺重婚並被夫與大婦裘王氏虐待一案昨經地方廳檢察官將裘傳案預審之下以裘柴氏所控各節證據並不充分判令裘錫舟當堂領回惟諭裘錫舟以後不准將該氏虐待如違干咎 
[拐匪請求上訴]  
　　拐匪江阿四串黨姜潘陳朱氏等誘拐五歲男孩王毛三歲男孩金寳由救濟會拘送地方廳訊明判江阿四姜潘各監禁五年陳朱氏監禁一年六個月在案茲江奉判不服於昨日聲請上訴該廳諭着提出理由准其上訴 
[勿再凌虐養媳]  
　　女孩高愛琴因在虹口嘉興路徘徊由捕查見帶入捕房解奉公共公廨訊據女供年十二歲崇明人由父賣於引翔港鄉婦周氏家爲養媳遭姑虐待走出等語奉判暫留濟良所候傳周氏到堂再核在案昨由捕房將女姑周氏傳案據供女足上傷痕係在紗廠工作與同伴爭執所致並不凌虐請予領回經關讞員商之意副領事羅君判周氏存洋五十元准予將女領回如二年内再有將女凌虐除將存洋充公外並提案嚴辦 
[行賄與賣烟之懲罰]  
　　新閘愛文義路一千五百八十六號門牌居人張紀之因私售燈吃被捕查獲而烟客金冠林向捕行賄洋二元求釋當被一併帶入捕房解送公共公廨訊押在案昨晨復由捕房將張金兩人連同烟具併解公廨經中西官研訊明白判金押兩禮拜張紀之私賣洋烟故違禁令着罰洋六十元充公烟具銷燬 
[廚司行竊之狡謀]  
　　漢口路廣昇祥號飯司李阿泉竊取鈔票洋二百六十九元潛將大門開啓誑稱失竊報告捕房由探察出破綻曹即逃匿乍浦路四百七十五號屋内復經包探查獲昨解公共公廨經中西官訊供屬實判李押西牢三月示儆 
[再誌不許借宿之反抗]  
　　虹口克能海路一百三十一號門牌居人楊裕德控已歇傭婦朱氏强欲借宿不允任意辱駡等情昨由捕房將朱氏拘解公共公廨請究經中西官訊知被告已兩次至原告處吵閙曾經由廨訊辦尙不悔悟着押女所一月期滿函送上海縣遞回安徽原籍 
[銅沙鐙船之移動]  
　　中國各口巡工司戴君通告航商云查江海關稅務司所屬界内長江南口銅沙地方所設鐙船現自原處移開三百六丈有餘在朔望潮落時水深一丈五尺之處停泊自原處視該鐙船爲南三十五度半西自南滙望台視該鐙船爲南七十二度四十五分西相距二十四里各處船隻務宜留心詳記以免疎虞 
[淞滬警廳招領女孩之傳單]  
　　爲招領事案據四區一分駐所呈稱竊於本月一日上午十二點時據警吕愼言報稱見有二女孩在蒙古路一帶徘徊形似迷路帶所請核詢據該女孩等聲稱一名生梅年十一歲身穿舊黑色布棉袄外罩藍布褂藍布褲老藍布圍裙頭梳小辫圓面黄色赤足手提白鐵水壺一把一名貴鶴年十歲身穿紫色舊棉袄外罩舊花褂舊藍布褲舊藍布圍裙頭梳小辫圓面白色赤足均江北口音問其何姓住址均稱不知等語除送閘北慈善圑留養并佈告招領外理合具文呈請鑒核俯賜通傳招領仰該迷路女孩生梅等家屬迅即前往慈善圑認領可也此傳 
[雜評二]  
[淞滬警察之責任（庸）]  
　　自租界勒閉土行膏店而後處分存土問題尙在停頓之中即中國當局對於收買毁約亦未有切實解决而烟土之價格乃突於此時增漲且内地近來私運之破獲其數旣較從前爲多而訊其來源則又皆輸自上海證以督軍省長之會飭則上海警察官署之玩視禁運不能認眞查緝致令私土源源輸入内地要已無可諱飾夫上海旣爲烟土策源之地而上海之警察又素以模範自居但使稍能如地痞流氓之跟蹤私販留心偵察則拔本塞源何至印花土期滿以後粘有印花之私土尙纍纍發現於内地從來緝私當緝之於要隘故蘇省而爲禁運計者於責成兩路稽查轉運以外其唯一之責任要惟淞滬警察廳是問也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[賀某地審廳長納妾書] [  罪我]  
　　一派韶華十分旑旄當好雨潤花之候正香風試馬之天春色滿園慣聽狸奴之呌芳魂何處料知蝶夢之酣人孰無情物猶如此况貴廳長玉田待種還爲膝下之謀金屋深藏許飽眼前之福選得美人第一共羡嬌娃祗因不孝有三久虛嗣息不是將軍興到倩琴客以彈絲原非太史風流命周媽而投刺誰憐伯道四十年老去無兒人說香君三百串買來有價憑得往來媒妁非同紅拂之私奔結成大好姻緣不是相如之誘引取雙方之同意締到絲蘿何兩造之紛爭纒來糾葛賣身有契印花之稅未黏所願難償造孽之錢頻索向法庭而涉訟案是風流更輿論之喧傳刋諸日報纔會巫山之雲雨遽興平地之風波偶然畫到蛾眉張京兆於焉被謗倘令點來鴛譜喬太守定許原情不同啞女之被姦踰牆而摟莫效名公之處室引鏡驕人料知我見猶憐不啓河東之狂吼所願人來獻媚爭誇城北之清標喜抱衾裯相安枕席莫使張郎之姜向邗水面潛逃漫敎楊子之姬游申江而私去癡龜勿作廳長何必加銜小鳥依人愛妾常承眷注從此香添紅袖應分案牘之勞種到藍田不怕耕耘之苦艶羡春風得意荳蔲初開應知夜雨瞞人名花分潤惟春華而秋實漫疑帶子之魚謹墨舞而肇歌聊作賀禧之燕（四） 
家庭常識 
　　免夢魘夢魘必因仰臥以手壓胸所致凡側臥將下手墊住上手置背後即無此患倦伏側臥且不致遺精 
　　火患須知凡遭火災烟氣迷漫時可屈身匍匐而出以免氣閉之患若樓上梯斷難下可取被褥或毛氈裹身尋窗躍下雖少傷而命得保[  玉球]  
　　墨色光潤用臘梅樹皮浸於水中數小時俟水發碧綠色用此水磨墨墨汁易濃而色發光澤 
　　煑藥凡煑中國藥料用桑木爲柴卽藥有毒氣亦消歸烏有 
　　鵝口白小兒口中每生白腐俗名鵝口白用橄欖核數枚鳳凰衣（孵雞蛋内之薄衣）若干煆灰研爲細末加氷片等分調和取而敷之立見奇效[  大俠]  
　　花瓶水花瓶水中夏日投入煨磚一片則不臭冬日投入硫磺一塊則不氷 
　　水缸露天水缸中冬日置稻柴一把則不致氷碎 
　　起銹釘鐵釘銹牢木器土上不易拔去若將釘敲入些微然後拔之無不起矣 
　　洗洋磁面盆以絲瓜絡帶水擦之污膩盡去勝於海綿 
　　除米蟲米桶中置蟛蜞殻及大蒜頭數枚則螞蟻及一切米蟲均不發見 
　　劃玻璃舊時打火之燧石將其利口按住玻璃用力劃三四下玻面有痕折之立闢 
　　治凍瘡潰爛剪貂皮毛覆之一夜即結痂而愈又杮子皮煨灰存性熟菜油調敷一星期卽愈極效[  山安]  
　　盆景麥取水仙花盆貯砂令滿（離口約分許）再覆以草紙然將麥匀散其上灌水少許（水以能潤麥爲止多則易腐臭）越一星期即成碧青之盆景供於案頭頗幽雅可觀 
　　斃鼠取燐（可以紅火柴頭研末代之）與麵粉糖拌匀置糕餅等物中鼠食之則斃且内含防腐之性故雖死而其體不腐 
　　去墨漬以稻榖菖蒲根等量研末以水調塗漬處俟乾搓去即影跡全無此法余曾試之頗有效 
　　禦雨紙溶解蒟蒻粉於水煑熱以塗紙乾後復浸以石灰水再乾之用以包裹物品雖大雨不濡 
　　草帽刷新以輕養化鈣（即熟石灰）溶解於微温水内將刷蘸水徐徐刷之俟潔白更入清水中洗之懸於通風之處（忌曝日下）俟乾則潔白似新製[  一帆]  
消閒集 
[畫謎之九揭曉] [  天虛我生]  
　　此次佳作甚多惟注意於畫中人之衣服者實居少數用特以○標出列於甲等其五句連貫一氣呵成者列爲乙等中有泛句者則以○標出列爲丙等各贈拙著小說一種（甲值半元乙值三角丙值角半即檢手頭所有寄贈恕不指定書名）請示住址並附郵票二分半卽當寄奉所有被選佳作彙錄於左 
　　謝南無云你看淡雲籠月華顫巍巍竹影走龍蛇打扮得身子兒窄竚立閒階休猜做路柳牆花潤章云風弄竹聲雲鎖陽臺竚立閒階咍怎不回過臉兒來一飛云偌大個宅堂且將這盼行雲眼睛打當穿一套縞素衣裳風弄竹聲只道是金佩響張醒堯云慘離離雲際穿窗月顫巍巍竹影走龍蛇方纔還是一處來如今竟是獨自歸尋思怎不傷嗟嚼蛆云顫巍巍竹影走龍蛇晚風寒峭透窻紗只是他女孩兒家穿一套縞素衣裳他今背立湖山下心俠云打扮得身子兒乍竚立閒階門闌凝暮靄樓閣抺殘霞顫巍巍竹影走龍蛇浩然云佇立空庭側着耳朶兒聽淅冷冷是風透疏櫺羅袂生寒芳心自警張玉鍮云佇立閒階夜深香靄横金界竹梢風擺咍怎不回過臉兒來方爾端云佇立閒階你看淡雲籠月華竹稍風擺羞答答不肯把頭擡怎不回過臉兒來朱子超云玉宇無塵銀河瀉影風弄竹聲側着耳朶兒聽躡着脚步兒行休那居士云竚立空庭我獨在窓兒外側着耳朶兒聽銀河潟影風弄竹聲彬云門闌凝暮靄竹稍風擺恰尋歸路佇立閒階怎不回過臉兒來（未完） 
工業須知 
[育蠶簡法（五）] [  經常]  
　　（十八）眠起眠中注意事項凡五（一）不失催眠凡見蠶身青光將去而帶淡黄且頭部昂腫時再給葉二三次除沙一次以待其眠（二）不誤止桑約在眠除後給桑三次時爲適（三）當保靜肅有聲則蠶驚脫皮不易（四）當調温度以華氏六十九度爲適（五）定開葉時約自脫皮齊後再亦十二三時爲適按土法育蠶每稱眠頭非所宜也蓋蠶眠時必固定其位庶易脫皮一經移動脫皮卽難也（十九）害物烟葉食鹽白粉韮菜以及有香氣之物爲蠶兒害物宜遠避也按土法育蠶時無論親朋斷絶往來或亦此意耳（二十）上山當取熟蠶凡見蠶已絶食頭部縮小向上摇動其色微黄其軟如綿而全體明亮惟尾端三節暗不透明者爲最適當按上山時可將熟蠶稱量以測收繭多少大約熟蠶一斤將來收繭九兩左右 
（二十一）採繭春蠶上山後七八日夏秋蠶五六日可以採繭惟採時可分繭爲上中下三等庶賣時可得良好結果也（完） 
長篇小說 
[寫情小說柳暗花明錄] [  常覺小蝶天虛我生合譯]  
　　第一章（三） 
　　言次乃顧牧師而笑曰阿父以爲如何牧師不答但仍展其笑容茜雪曰然則此男子果爲何如人哉薏德笑曰此吾焉能知之蓋彼餐已即他去至船抵港彼始復來爲我提携行篋送登火車致予車資亦未及付茜雪此時雖不言而意良不以爲然薏德乃微嗔曰其時火車已馳吾終不能以吾手囊擲之月台之上令彼自取予所歉者則彼亦貧窶爲我償此車值殊無以對彼耳牧師至此乃現憂色曰薏德此則汝誠鹵莽茜雪曰汝何以知其貧雖然天下豈有受人之助而不一問其名姓者薏德聞語則微聳其肩爲狀乃類法人牧師不禁失笑薏德曰如姊意則吾尤當登一廣告招其來耶然而如何措詞有之矣但言有一少年曾陪一女郎於哈孚船上後又送之登車代付車值此人見報可即將地址寄女郎之父以便報德如何茜雪曰汝母戲言但此人態度如何薏德曰態度乎言時以目視壁此時眸子又作深黑之色旣曰此吾不能辨其老耶抑爲少年牧師笑曰傻哉汝知如何者乃爲老薏德曰人過四十即老然以吾意度之其人當未四十衣服亦修整身頎美似上流人肌膚潔凈目光作黑色髮短但已有數莖作灰色故吾莫能辨其年齡大抵凡人一逾四十之年則恒不修邊幅而是人能雅潔故吾又疑其未老也茜雪曰薏德汝誠憨人世固有二十以上髮即蒼然者矣薏德笑曰然乎然必不止二十或在三十之間則庶幾近之牧師曰但汝何以知其窮困薏德曰其人舉動遲滯不甚多語似有愁緒未釋者故吾與言十不答一吾父思之苟非窮困何致抑鬱乃爾牧師曰或者以渡海之故薏德立曰否决非暈船蓋彼自言世界各國十中已歷其九茜雪曰如其固窮則彼又何能作汗漫游哉薏德語塞則以粉腕掩唇而笑旣曰必窮蓋彼吸烟尙用木斗而非雪茄非窮者又何屑或者彼前富饒而今窮耳渠乃爲吾付車值且一鎊甯非使之愈窮言次止其笑顔若眞歉仄不自安者然不一稍鐘間即又忘之蓋門外足音薏然卜蓓至矣薏德立掩匿於窓幕之背且呼曰父汝仍作字姊自觀書母告卜蓓謂我歸吾當出其不意駭之言時已有一十四五齡之孺子入釣竿尙負其肩乃與帘幕相觸則倚竿於壁隅牧師曰卜蓓今日得魚多乎卜蓓忸怩曰吾竿未下魚固甚多及垂餌而下則竟匿不見其一尾然而魚腹必餒而我亦倦而思飯矣茜雪餐已具乎飯後尙須往迓薏德可厭者彼何不於明日歸庶我尙可續釣彼一歸者吾家中又無一刻寗矣卜蓓語猶未畢薏德已跳躍而出直挾卜蓓於胸次曰汝無良之孺子乃不欲我歸耶言次力親其額而卜蓓轉縮其身直至於地曰祖母汝赦我言次力自薏德臂中掙脫薏德笑嗔曰兩年不見汝姊乃猶作此倔强之態噫無良之孺子汝身奈何皆濕淋漓有同水鷄然汝必不料我乃於帷影之後竊聽汝也卜蓓嗤聲曰戇奴恁響喉嚨以爲我尙未聞乎我進卽已聞汝之聲言次亟退匿牆角曰謝汝吾最畏人抱我薏德曰汝畏耶然則我必抑汝因張臂益前卜蓓大窘則舉釣竿以擊薏德立返身而逃薏德追之繞室三匣桌椅盡倒奔出室門登樓其迅乃如旋風茜雪乃微笑曰卜蓓之語洵非誣也薏德歸莫再望平安矣牧師笑點其首微嘆此嘆聲之中實滿貯愛憐上帝知之蓋此兩年來之平安在牧師心中殊不以爲福也（第一章完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
[四十年前之游戲文章]  
錢裝賦（仿杜牧阿房宫賦體）（憂月仙子） 
　　（見本報壬申年十一月十六日） 
　　各莊集錢行設交易作行情出一開五十餘家再有新入住址南種而北達直近大橋十年怱怱到於今朝半載一開三載一歇來往無情專顧利息若逢倒賬存心對折勞勞焉碌碌焉票根賬簿實不知其幾千萬頁出進兌換不刻何兇接授迎送不諂何工上落之間不認弟兄花言巧語東家捧捧耀武揚威小夥欺欺一行之内一業之間而良莠不齊趙錢孫李周吳鄭王上下三等均欲開莊老店摩訶新店輝煌耀目熒熒翻洋錢也烏雲擾擾打圖書也黑流漲膩棄墨水也烟塵鬭亂攙小錢也霹靂乍驚串繩斷也靜靜遠聽竟不知其所爲也買進賣出各看俏賤穩坐安享而望利焉有大銀拆者一兩五錢早晚之來往前後之經營高低之分明挖出挖進剥削别人堆積如山一旦倒賬有統虧其間餘平貼水破錢銀屑總數捲去莊人視之甚爲可惜嗟夫一日之積千萬日之積也莊有公所人皆聚其中視其交易盡銀洋减之皆釐毫數各人之指多於街上之車夫頭上之帽多於池中之烏龜眼睛閃閃多於在天之星粒進出參差多於巖洞之螞蟻東坐西立多於義塜之棺槨京調二簧多於田中之蛙鼓做買賣之人不見赢而見輸早已存心日落走路本錢少經手懼同行一忌可憐閉户嗚呼作輸贏者輸贏也卽莊也開莊者莊也即東家也嗟夫若輸贏俱可得利則皆可開莊莊藉輸贏之利則自三年可至百年而勿關何得而閉歇也莊人不暇自嘆而外人嘆之外人嘆之而不戒之亦使外人而復嘆外人也 
　　酣暢淋漓形容盡致讀之足引人笑與前刋之村館賦可稱工力悉敵 
尊聞閣筆記 
[三手人五蹄牛（甲戌年二月二十二日）]  
　　金陵貢院前有一黄牛五蹄又一三十許男子登場脫衣露背另生一手長僅六七寸纎纎然指甲俱備試撫之則亦温暖但手與蹄俱綿軟無力不能運動耳同夥者好以三手五蹄居奇賣觀者之錢也 
文苑 
[和忠趙節公絶命辭原韻（龍湫舊隱）]  
　　（見本報壬申四年九月初四日） 
　　半壁堅城少彈丸獨力支毁家原不惜守土亦何辭祖　勤王日常山駡賊時孤忠留耿耿自有九重知 
　　兵孤糧復絶四面楚氛多豈爲一身戀其如萬姓何甘言雖欲誘堅節自無佗白刃相加處猶聞慷慨歌 
　　三年堅壁壘一死壯山河飲血盟軍士偷生笑儒頑書詞能懾敵心膽卒寒姦屈膝迎降者聞風亦靦顔 
從容赴柴市賊亦涙爭揮正氣騎鯨去忠魂化鶴歸報君心不愧滅虜志偏達萬古苕溪上常留姓氏輝 
神話 
[一睡七十年（見本報壬申年四月二十二日）]  
　　昔陳搏善睡每睡必數百年或千年不等又王質入山樵採遇二人對奕觀之忘返洎局終而所執之斧柯已爛此皆言神仙之事語殊荒誕不可考相傳有魏某者家僅中人世居於鄉依山爲屋頗具園亭池沼之勝魏少好讀書不求甚解洎長又習技擊之術稍通其藝輒棄之以爲皆無足學而獨嗜道家言有棄家遯世之想娶妻後生子女各一自此益無窒礙獨居園中冥心物外每見庭鳥翶翔池魚游泳花開花落雲去雲來覺觸境無非化機於是益洒然有悟一日獨行山中見一兎甚馴健因以火鎗逐之遂入山深處野花夾徑老樹參天迤邐行來却忘遠近忽遥見前由似有人影亟赴之乃廳眉皓首三老人也均席地坐而奕見魏來皆驚曰汝何得至此魏具以告一老人曰子來亦有前楊因罷奕起引魏至一洞口石門雙閉老人以手推之豁然洞開隨之入初極狹纔通人側身行數百步始見天日縱目四顧風景逈殊良田美疇綠槐修竹花紅似錦碧草似茵烟横遠山橋通小徑粼粼碧水環繞村前所謂别有天地非復人間世矣於是遵至一所屋宇精潔陳設雅麗魏至此身心俱適知老人非常人因叩以此爲何處老人但笑而不言須臾携酒一罇色紺碧嗅之香氣撲鼻與之飲魏量素豪滿飲而盡其味芳冽如飲瓊漿時已日夕魏欲求去甫起立便覺不支强行數武老人曰子醉矣曷在此下榻一宵乎魏諾之遂引入室魏隱几而臥及醒則日巳向午向之屋宇均不見身蓋臥山中老松下也魏大異之自思昨日之事歷歷在目豈夢中所爲耶即覔所携火鎗則繡花斑駁物固依然而一觸手間已腐爛不可持矣惘惘不解取道而歸歸則城市如故人民已非至家叩門一老者出啓户問客何來魏言我固某某此吾家也汝何人斯而在於此老者訝曰某爲吾祖於某年入山不返今巳七十餘年矣汝何人斯乃敢來假冒乎魏乃具言其故老人疑信參半時村中聞有此事咸來問訊魏視之皆非舊識隣村一老翁年八十餘兒時常來往魏家素識魏聞之杖而來見魏乃大驚曰幼時見君容色固如此今我已衰邁而君尙如故耶衆疑乃釋魏詳詢家事知其妻去世已久子亦於數年前卒孫年已五十餘矣因感歎久之居數日復入山不知所終 
雜錄 
[眼病預防法（二）（益欽陳滋）]  
　　我國人有一種極可怕之眼病俗名砂眼古書曰椒瘡粟瘡（西名Trachom）其性極惡一經沽染終身不愈卒至失明且其病極多十室之中必有數人患之貧民尤多鏞工婢僕十人之内必有一二患其症 
　　砂眼之病象先在胞臉裏面密生細粒因此白晴多紅筋或沙澁而畏光或多脂而昏花偶受外感卽發火眼（輕者一年一發重者一年數發）初發尙輕數日能瘥至後愈發愈重時日亦愈近每發必起星遷延不易愈愈則留翳目光漸減如此數年病機潛滋暗長日益進步卒至睫毛倒刺烏晴翳障遮滿瞳神則去盲不遠矣（此時患者自知痼疾已深遇醫輙求治上焉者謂病在臉用竹片夾治之挖肉醫瘡猶可濟目前之急下焉者謂病在翳誤用刀針烈藥剥治而失明者十居六七也）我故曰砂眼有十惡（一）病延長（治之而愈亦需數月不治則終身不愈）（二）病勢險惡（遲早必犯烏請生翳障而失明）（三）初起不覺（初得此症多不自知及知之則病已深）（四）後患無窮（星翳障殊努肉攀晴倒睫拳毛皆砂眼之餘毒）（五）蔓延甚廣（城市鄉野無處不有此病不潔之家尤多）（六）傳染甚易（到處皆有其病卽到處可以傳染）（七）預防甚難（就有病者言以數年數十年不愈之長病欲其完全隔離絶對不能就無病者言以到處皆是有觸必染之惡病求其絶不接觸亦屬萬難）（八）醫效甚緩（任用何法醫治非數月不全愈若醫非其法則時歇時發直與不醫無異）（九）除根不易（非耐久長治不能除根）（十）再發難防（未全愈者時發時歇無論已卽已全愈者偶受誘因亦往往再發皆因受病日久眼珠眼臉皆被影響而易病也）尤可惡者好侵貧民而絶其生計故各國對於砂眼咸用國力以除之我國政府今尙無暇及此惟使一般國民咸知砂眼之危險而各自嚴守預防法或可補救於萬一故述預防法如左 
　　（一）清潔爲防砂眼唯一之良法每日用清水肥皂大洗手面數　次可滅砂眼之來源 
　　（二）手巾臉盆爲砂眼傳染之媒宜各自備置不可能用如萬不得已之時必用肥皂沸水淨洗之 
　　（三）洗臉之水必須潔淨不潔之水不可洗眼尤不可數人共洗一水 
　　（四）常用之手拭每日宜用沸水肥皂淨洗之不潔之布類切不可拭目 
　　（五）手指終日作事不免染有污物眼不快時切不可用手指拭目 
　　（六）塵埃飛揚之時易染砂眼宜勉力避之 
　　（七）空氣不潔光線不足皆助砂眼之發生故居室宜開窗以通氣透光 
　　（八）發赤眼時易染砂眼宜速治愈之 
　　（九）患砂眼之人切不可與之同牀褥共盥沐 
　　（十）不得已之時如與砂眼病者相觸其手與物必用肥皂清水淨洗之 
　　（十一）婢僕入用時必檢其有無砂眼若生砂眼者切不可用　　（十二）家庭之内宜隨時延醫檢查見有砂眼者速付眼科專家治愈之且勿使與無砂眼者共盥沐同牀褥 
　　（十三）學校中宜令校醫隨時檢查學生有患砂眼皆宜令其退學就醫眼脂未凈不可入學以免傳染他學生如病未全治而入學宜别設几椅使坐於講堂前列 
　　（十四）軍營中宜令軍醫隨時檢查兵士有患砂眼者令其入院醫治未治愈勿使歸營以免傳染而蔓延 
　　巳患砂眼者之自身處置法第一宜力尙清潔第二宜就眼科專家耐心醫治未全愈不可中止如藥石無效須用手術不宜懼却以長病機此外更須牢記之事如左 
　　（一）宜多洗被服（二）宜常洗手面 
　　（三）宜時開窗户（四）宜常備硼酸水或淡鹽水 
　　洗眼 
　　（五）忌凝視細物過勞目力（六）忌夜勤燈火更深不眠　　（七）忌任繁劇（八）忌作苦工 
　　（九）忌伯怒愁泣（十）忌過度房勞 
　　（十一）忌飲酒（十二）忌啖辛辣 
　　（十三）忌吸鼻煙（十四）忌揩擦 
　　（十五）忌燻烟（十六）忌烤火 
　　（十七）忌冒暑（十八）习兜風 
　　（十九）忌涉長途風塵（二十）忌爆夏秋烈日 
 
 
 
 

Page 18

 
 
   
 
