# 1934 - 339 - 4908856

 

Page 1

 
 
[蘇城批發申報處] [  本館告白]  
　　本館近日銷售蘇州之報日增月盛并趕緊送蘇俾閲者皆能當日見報專請友人在蘇經理批發閲報者祈移玉蘇城包衙前鳳凰衖申昌分店購取不悮 
[珍物待購] [  申報館協振所拜啓]  
　　本舘協振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲亷泉旣能廣　陰功且可增輝藝圃誠一舉而兩得也計開朱漁珊帖一部高澹游山水一帽 
[王氏潛齋醫書五種○脉學四種] [  圖書集成局代啓]  
　　海寗王孟英先生所著濳齋醫書五種首醫案霍亂論等縱談古今之同異百家之得失滔滔滾滾折衷悉當一案一方發明病源莫不崇論　　縷晰條分久爲醫家寳笈前印五百部早經售罄今倩本局二次重印每部八本定價洋一元半○校印脉學四種每部四本洋六角寄上海三洋涇橋緯文閣發售 
[中國海關引用洋員論]  
　　人才爲國家之元氣故古之善治國者於盜賊之竊發水旱之相仍帑藏之空虚兵卒之疲弱或未嘗引爲深憂獨至朝無運謀决策之臣野無禦侮折衝之將老成凋謝英俊消沈則爲之扼腕興嗟撫髀太息蓋國家之强弱由乎人才之盛衰從未有人才不興而國家得以久安長治者也中朝與泰西各國立約通商當事諸公亦思搜羅奇傑以供奔走之用自京師設同文館而各省廣方言館武備學堂水師學堂接踵而起然其上者僅略諳語言文字備選舌人於彼國製造格致之精茫乎未有所覩其下者更呌囂浮僞行同無賴以故數十年來如駕駛輪船修建砲臺察勘礦苗興築鐵路諸事仍須聘請洋員以爲經理至海關税務中國目爲至大進款凡協餉京餉以及出使外國南北洋海防經費莫不取給於是每年入欵有二千數百萬之多而其出納財貨之權進退人才之柄實惟英人赫鷺賓一人總持之海關遇有興革損益之事中國官吏必須與之婉商甚且仰其鼻息不敢有違近年以來朝廷籌借洋欵創立郵政聘請教習凡有大事亦莫不使之與聞以萬里之遠人握中國之魁柄亦事之至奇者矣夫借才異地藉振國威考之古昔如吳用巫臣以覆楚秦用范睢以弱魏其功用昭昭可見然本國自有權衡不過參用其謀藉資輔助日本自明治維新效法歐美興辦各事大都引用客卿而不數年間凡遊歴泰西之人學成回國暫皆畀以事權以試能否而他國人之訂立合同者一至期滿卽逐漸辭退誠以權柄不可外操情形不宜外洩從未有堂奧之間而可常使他國之人得以盤踞把持者今中國神皐沃壤甲於五洲關税一項尤爲國家大利而總税務司之職若舍赫德而無可他委者則中國人才之衰不　足爲外人羞哉且不特此也利之所在人共覬覦中國土地肥沃物産豐盈外人垂涎已非一日而旣欲吞我膏腴之　必先握我財用之權今者地球各國鷹瞵鶚視各啓狡謀而威力之行於亞細亞洲者尤以俄羅斯爲稱首前者中日旣和高麗名爲自主而日人經營布置實欲倚爲外藩其政府内外類皆引用日人税務司一職則薦英人百郎總其成方以爲趾高氣揚俯視一切詎俄人出其權力令高廷辭去英人百郎易以俄人亞力軒夫專司槯政高皇畏俄之强卽行俞允日本於此事雖甚不懌於心而旣不能折之以理又不能懾之以威甘心隠忍莫可如何惟俄人旣得行其志凡高麗税關人員皆由其升隆且合同第八欵内載明若亞力軒夫辭職後亦須俄人接充則高麗之利權已爲俄人永遠占據乃猶貪心不足復出故智以徐試中國觀日前本報所紀俄員東來一則云英國馬沙坡郵船此次東來上等搭客中有俄員六人聞係取道中國充當税關人員夫前此俄德兩國曾有欲請中朝開除赫德之説今雖未得如願以償然中國海關漸已更用俄人矣夫赫德筦中國財政數十年其所得貲財不知幾千百萬卽拱手讓之他人亦不失爲歐西巨富獨是中國東三省鐵路胥歸俄人辦理又開設華俄銀行干預中國財政今若江海各關復用俄員則利權皆歸其掌握以中國内政而輒受制於他人今則招之而使來後恐揮之而難去開門揖盜夫誰之尤總而言之苟當國勢强盛人才振興則雖引用外人亦未始無益如唐太宗之駕馭蕃將何嘗不資其指臂之助若不克自振拔專恃他人則不特蓄有異心者藉以窺我虚實察我盈虧爲伺隙而動之計卽使推誠相與願盡腹心而我之人才日益衰彼之人才日益盛而猶欲思角逐富强於地球之上也不亦猶却行而欲前也哉 
[諭旨恭錄]  
　　十一月初八日太常寺題冬至大祀天於圜　視看牲隻奉旨遺隆懃視牲許應騤看牲欽此○初九日奉硃筆稽查正紅旗滿洲旗務著榮陞去欽此 
[本館接奉電音]  
　　昨日清晨京師采訪友人飛電傳來硃筆一道上諭一道敬謹譯登○十一月十五日奉硃筆李紱藻補授詹事府詹事欽此同日奉上諭連順奏漢山祭饗木亭將次傾圯請籌欵興修一摺庫倫迤南漢山神祗素著靈應祭饗木亭年久失修卽著連順籌集欵項選派妥員前往監修以重祀典餘著照所議辦理該衙門知道欽此 
[英報之言]  
　　日本報云上海及香港英文報皆謂德人占據膠州灣一事誠可謂心靈手敏矣歴來教士之被華人殺害者苟但責以就案了結實不足以儆其後來以故横暴之徒依然蜂起必如此次之加以全力始可稍戢兇鋒我意他日英國遇有教士之被戕者亦當同此辦理歴來英國於此等案件辦理一味寛容卽如成都府傳教諸人大遭虐殺揚子江一帶亦屢被匪人毁壞教堂在英國祗以適當之數責償甚至匪人事後逃形反以廉值買愚夫抵罪烏能使暴徒不敢妄作而此風可以稍停乎要之如再有意外之虞須責成政府擔保今兹德人此舉實恰合夫事機也日報譯英報之言如此嘻其爲公論乎抑瞰中國之積弱不振故思有以魚肉之乎譯而存之有心人當爲之拊膺浩歎 
[日本火警]  
　　日本友人云東歴十月二十五號清曉日本神户市葺合村吉野館製造自來火廠屋忽然失愼一霎時延及工作塲幸衆工人汲水潑之始得熄滅先是十九號北海道北見周利郡沓瀉村某姓家突遭回祿爲崇計焚去房屋一百二十餘家誠巨災也 
[日艦駛回]  
　　日本友人致書云日政府倩英國某鐵廠製造八島兵艦已於本年東歴十月三十號告成駛回横須賀艦上共裝十二寸砲四門十五珊速射砲十四門四七密速射砲二十四門水雷發射管五門艦身長一百二十五密篤路闊二十二密篤路入水十二密篤路五一七排水量一萬二千五百十七噸實馬力一萬三千六百八十七馬 
 
 

Page 2

 
 
力速力每一下鐘時行十九海里計船價及駛回之費共用日本銀錢一千九十一萬九百七十餘圓 
[臺事述聞]  
　　日本友人致書云日人得臺灣已逾兩載土民多不肯歸化時時擾攘紛更日人所派巡差不敷度遣臺灣總督遂别圖善策只招臺灣土人數百名派赴新竹宜蘭兩縣所屬各警察署中俾得保護地方免滋事故○前月迄今臺中縣及鹿港等處時疫流行患者日有十數人大抵無從施救日政府恐其蔓延内地因之電傳各處告以此後各輪船之來自臺灣者必派醫生檢查方准進口○臺中縣境太平頂所駐日本守備隊於東歴十月二十日之夜忽被土民來襲勞壘軍械一律焚燒 
[擬修砲臺]  
　　皖省東西梁山一名博望晉王濬伐吳王敦作亂及桓温專命皆因樓船東下先奪此山之險遂能直下建業一鼓成功迨唐輔公叛更置舟師聯鐵鎖斷江路亦隨帶厲河山蓋兩山夾峙大江如天開雙闕守之得法直可比丸泥之封函谷是以兩山向建極大砲臺中法搆兵之歲砲臺攺倣西式臺墻悉以石駁迨乎中東失和益添軍士防守甚嚴惟議和之後庫藏支絀遂置砲臺於不修雨淋日炙臺墻剝落日甚兼之江流攺趨東奔之浪易爲西激致西梁山砲臺墻脚所建護堤一道漸被衝刷坍至臺墻苟不及今堅築勢必全臺崩塌刻經精健營統領趙總戎並省城營務處潘觀察先後勘明擬請撥欵興修不容再緩刻已飛禀撫憲想講求武備之鄧帥必能固我金湯綢繆未雨也 
[少尹撤任]  
　　蕪湖河口巡檢吕仲光少尹蒞任數載兹經省憲撤任遺缺遴委試用巡檢胡少岩少尹森蔚署理不日卽當捧檄履任昔年旗人恩福庭少尹曾綰斯篆因不肯濫收民詞亮節清風幾至庖廚之中饔飱時虞不繼迨後宦况益窘而氷操如前遂至落寞以死越年吕少尹蒞任大略雄才幡然一變宦海中人嘗云缺分雖有優瘠而事則全在人爲以今觀之始信言中有物也 
[税司易人]  
　　蕪湖新關税務司自去夏班謨君因病回國以本關二等帮辦勞爾達君攝理一載以來諸臻妥恰兹因勞君另有升缺奉委以假滿回辦福州等處税司許妥瑪君接辦於上月某日蒞無接事勞君遂挈眷榮行聞許君前此亦曾司榷蕪關商情苦樂悉能洞鑒此次駕輕就熟想益能惠澤頻頒也 
[示减錢糧]  
　　嘉興采訪友人云浙江臬司惲方伯頒發告示分貼城鄉大略謂本省各府州縣徵收地丁錢糧每兩折收錢價以農民困苦仰各府憲詳察情形議核酌减旣而嘉興府屬經宗太守細加察核詳定章程計嘉興縣屬下每兩减收錢一百二十文秀水縣屬下每兩减收錢八十文外五縣尙未盡悉 
[  兇犯認供]  
　　蘇州小王家巷謀財害命一案經長州縣汪瑶庭大令先後緝獲凶犯尤錦泉季阿三二名一切訊供情形均紀前報兹悉正凶尤錦泉雖經大令迭次刑訊而一味熬刑狡不承認至初十午後大令復提研鞫尤遊供如前大令紿之曰汝好好供實祗須將贓洋交還沈夏氏媳沈周氏本縣於申詳上憲時可以代汝設法開釋倘汝洋已用去無力交還本縣憐汝受苦不起當爲汝代墊免得拖延時日如仍執迷不悟本縣當卽禀請上憲立將汝就地正法汝其三思之尤聞言卽崩角謝恩口稱願供大令命提季阿三到案令二犯詳細供質尤稱三月前季阿三借宿小的家中每月得租價錢三百文小的等皆係食力之人時常談及苦况一日季擬央小的代假洋蚨十翼小的答以一時無處可代容緩留意大令問季曰汝欲錢洋何用季稱欲還父親柩資問以後如何季稱至十月初四夜二鼓後尤謂小的曰汝欲借洋今夜可隨我去取小的卽隨之而往行至沈夏氏門首尤用鑿子撬開大門而入小的疑而問曰如此非借洋矣莫非行竊乎尤答應曰然於是尤在前小的在後同至樓上尤挖開沈夏氏臥房門而入令小的在房門外接贓大令問尤曰汝入房時有燈燭否尤稱並無燈光因小的時至彼處修飾房屋故皆熟諳其時沈夏氏已深入睡鄉小的正在摸索之際沈夏氏在牀上翻身小的慌甚急上前揭開牀帳用手叉住其喉沈夏氏兩足亂跳季阿三聞聲而入大令問季汝入若何季稱小的聞聲入視但聞尤連呼曰阿三阿三快快撳住其足小的不敢動手尤急促曰現己跳上虎背不得不爾矣小的見事已如此遂上前用雙手捺住沈夏氏之足未炊許卽己斃命尤卽令小的帮同將屍抬下以大皮箱二具壓置屍身作爲自行壓斃模樣於是檢取首飾箱一具用桌裙裹之而逸回至尤家尤卽開箱檢視見内有洋銀三百元餘物未知其細尤卽以一百元交小的令小的作速起身逃逸時已天色微明矣小的卽逃至雙林地方以洋數十元還某壽器鋪卽父親死後所欠之棺木資又以十元購買被褥及棉衣等件意欲遄返鎭江原籍不料行至雙林某處被是處土棍胡阿大等三人將小的毆倒並以利刃恐嚇小的不敢與較所有衣服一包及洋銀八十元盡被攫去小的非義之財仍歸烏有只得潛至吳江倩堂兄季阿五來蘇探望旋被公差拘來現蒙大老爺訊明是案實係尤錦泉爲首小的爲從惟念尤一家老小數口嗷嗷待哺皆恃伊一人賺錢養育可否求大老爺寛赦尤錦泉之罪將小的一人擬抵小的死亦瞑目矣供畢連連叩首痛哭不止大令謂之曰本縣當格外爲汝寛典可免死罪汝可放心復謂尤曰汝年己將五十犯此實惡不赦之罪猶敢熬刑狡賴實屬可惡之極飭收入内監季攺收外監一面飭書吏備文至雙林移請地方宫緝拿强刼季阿三財物之胡阿大及某某等三犯歸案究辦 
[供給報銷]  
　　金陵采訪友人云向例江南文闈供給每科費逾十餘萬今届江寗藩司松鶴齡方伯以經費支絀亟宜裁省特委江寗府劉嘉樹大守總辦一切太守仰體憲意清廉自矢奉札後卽將從前濫支中飽諸廠釐剔一空務使涓滴必歸實在故雖秋霖積潦闈中東西龍腮各號鋪墊磚板及因遺才錄取過多支搭席號費用較之往届尤繁而仲冬初二日撤所報銷時計僅用銀七萬一千餘兩識者咸稱方伯之明於知人太守之善於撙節云 
[西學漸興]  
　　金陵采訪友人云泰西學問門類雖繁約而言之不外乎算數星歴地輿律例以及格致中之電學聲學化學醫學之視全體學諸種而已然必明算學而後能鈎稽推測務極其精金陵自劉嘉樹太守創設時務書院兼試算學識時之士始稍稍於八股五言之暇求究九章兹者太守擬逐一擴充兼課聲光電化武備海防及一切時務業已擬立條欵禀詳督憲劉峴帥請示遵行謀國老成因材樂育南都人士從兹當不難駕美歐西矣 
[皖城錢價]  
　　安慶友人來函云近來制錢短缺到處皆然而皖城錢價較前猶爲居奇每銀一兩換九七錢一千三百二十文本洋一元換九五錢一千一百文英洋一元易九五錢九百二十文每百文攙和砂錢二三十文不等錢式兩頭尖較足制錢不過九折制錢日少砂錢日多居民以銀易錢又須折色禁用小錢而平錢價是所望於有地方之責者 
[招考供事]  
　　京師訪事友人云都中各館供事需人翰林院業於十月杪考試並無紅卷皆秉公選取惟取結價昻每供事小結一紙結費需十金八金不等至廉亦須五六金之數云 
[綢莊倒閉]  
　　重慶友人來函云渝城天瑞祥綢縀鋪久已空虚東挪西補已覺不支延至十月内索債者雲集無欵交兑竟至倒閉共欠銀一萬數千兩 
[樂極悲生]  
　　香港循環日報云順邑龍眼鄉邇因重修神廟禮慶落成特召梨園歌舞以盡神人之樂始則開演堯天樂菊部迨樂闋三終卽於十月二十五日繼演詠霓裳班戲棚搭蓋村前與民居相距匪遠詎料樂不可極樂極則悲生二十六晚正當氍毺貼地簪笏登塲看棚所懸火油燈九盞忽爾盡行傾跌火油洋溢火星分散座中男女蒼皇奔逃以致釵横珥墜履舃分飛呼爹喚娘尋子覓女之聲遍地皆然狼狽情形 
 
 

Page 3

 
 
不堪言狀幸開臺未幾座客維稀故失物傷人尙屬鮮少聞有某叟風燭餘年龍鍾老熊有戚居於此鄉叟到探訪因作憑軾之觀迨聞火警急欲下棚走避不料步履艱辛被人推仆於地致受踐踏其傷孔多比戚屬聞報趨往掖救則氣如游絲奄奄待斃立雇快艇送之言歸未入家門卽已早登仙界又有某婦居近戲塲隨同隣媼往觀倐覩火光遍地急欲歸家由棚躍下以致折傷手足臥地不起其子聞而往救則傷勢綦重不能行動舁歸醫治未及敷　卽已魂散九墟尙幸巡邏丁壯撲救迅速並未延燒处棚否則更不堪設想矣據鄉人言此次之災實由鄉中無賴串合外匪欲圖搶刦故乘機謀無本生涯潛將燈繩割斷俾衆驚逃以便於中取事如果屬實匪徒之肉其足食乎 
[集議章程]  
　　昨日午後上海縣黄愛棠大令偕同工程局委員朱森庭明府排導至南市馬路善後局拜謁總辦陳季同都戎蓋議開辦自來水章程也 
[縣試初誌]  
　　昨日爲本邑縣試正塲黎明時上海縣黄愛棠大令會同學師宣琴山廣文由縣署排導至敬業書院當卽降輿入内與廣文在頭門口分坐公案點名給卷其頭門之外則由東廳劉耀庭二尹水利廳孫立山少尹各帶差役往來梭巡彈壓應試各文童共計二百六十五名魚貫而入肅靜無譁及大令等逐一點畢卽命扃門命題考試 
[錢店逃遁]  
　　法大馬路三元錢店開設多年素昭信實邇因盛行貼票爲同鄉人借出空票貼現届期票根不付以致轉運不靈昨日黎明時舉家逃遁不知所之迨至日高三丈未見啓門叩之不應房主遣人以竹梯從樓窓扒入見二學徒酣夢未醒其物件帳簿等早已不知去向將二學徒送入捕房捕頭著交人保出聽候查辦 
[交保清理]  
　　錦源錢莊主楊四借出空票至四萬餘金轉運不靈莊卽倒閉經某姓向索不理拘送捕房楊知事不得了先付現洋六百元倩大興茶食店擔保洋一千元保出之後妥爲清理捕頭准之 
[研訊空票案]  
　　韓國良張松濤同投英界公堂呈控德豐小錢莊主已革包探孔阿才不付空票洋銀讞員張賡三直刺飭差將孔革探拘獲孔革探又遣人將吳洪泉扭案前晚直刺提集訊供韓訴稱小的賃屋治下開設老虎灶友人貼下德豐莊票洋銀二百圓到期往收不付叩請究追張訴稱小的在治下開設縫衣店有德豐莊票一千圓向收不付呈請訊追孔革探供稱小的開設德豐小錢莊曾出空票紙洋銀五萬圓實被衆人拖累計吳借出之票共萬餘圓不得已遣人扭案叩求追繳吳供稱小的向爲玉器掮客借孔之票確有萬餘圓均有會欵可抵約計本月内可先料理三千圓其餘容緩設法直刺著交的實人保出逐一清理孔革探還押候示○已革包探何瑞福及洪香齋扭控金際堂及已革包探沈金隆不付空票洋銀前晚直刺提案質訊何訴稱小的所有錦康恒康兩小錢莊之票共二千零六十圓故特扭案求追洪遣司帳人錢金治投案訴稱主人有錦康莊票一千四百圓向收不付是以遣小的訴請究追金沈同供稱目下各小錢莊公議未定是以小的等不能照付洋銀有姓湯者出爲經理已略有端倪矣只須瑞福到塲卽能議妥直刺諭令瑞福帮同經理金沈仍還押所 
[押追空票]  
　　唐禮椿汪老四二人曾向英界已革包探孔阿才所開德豐小錢莊借用空票前晚知孔革探管押會審署班房因之前往探望孔革探以唐借去空票九千餘圓汪四千餘圖日久延不清理遂告知管押差役禀明讞員張賡三直刺押候訊追 
[訛詐不成]  
　　滬南老太平弄左近有某甲者以賣水果爲生前日在某行購得福橘一桶雇車載回甫至中途突有自稱貨捐局巡丁之楊某串同朱某指甲爲漏税上前攔住將貨扣留若欲了事須洋四元否則將貨充公甲謂此係向行中買來烏得報税知楊等平空訛詐當卽扭至貨捐局前楊等恐事敗露急卽脱逃甲廼將貨載回然已費盡周折矣 
[附追被責]  
　　前者黄榮投英界會審公廨控安吉衣莊主葉春山吞没已故家主朱上泮寄存之衣箱一口其時翁笠漁刺史方操讞政斥不准理前日又有朱燦如得往安吉衣莊搬取衣物葉遣其夥李蓮生指交巡捕帶入捕房捕頭令解送至案晚間讞員張賡三直刺飭提訊究黄具詞投案禀稱家主朱上泮生時有衣箱四口寄存安吉衣莊内有一口係家主戚串黄昭之物旣而將三口取回尙留一口由黄昭遣小的向取被葉吞没曾抄單投翁大老爺案下呈控未蒙訊理今知葉又被控求准究追李供稱朱上泮寄箱取箱之際黄榮均不在塲今忽與朱燦如串通强索衣箱攫取貨物是以扭控案下求卽究懲朱供稱生員係安徽某邑人向在朱上泮朱大人處當文案此次因事來滬行經安吉衣莊門外突被莊主邀進勒寫收取箱籠字條生員不依致被糾衆毆擊直刺判令將黄榮掌頰一百下連朱燦如押候核示 
[不認行竊]  
　　趙長春在滬南洞庭山馬頭順興小客棧内竊取棉被一條私行携出假住王家馬頭聚順棧中嗣被順興棧夥趙子雲查知控知十六鋪巡防中局潘仲泉二尹飭地甲至聚順客棧將趙拘獲押候訊究此已紀諸前日報章前晚二尹升堂研訊趙供本邑人年三十有六向習整容業刻因失業故暫寓順興棧中並不犯竊事緣同宿是棧之翁某有棉被質票一紙賣與小的備價贖出不料卽是該棧之物或者係翁竊取亦未可知惟求超害免陷竊名二尹以一面之詞殊難憑信須翁對簿方可水落石出廼命押候覆訊並著趙子雲將翁交案否則卽作窩頓匪類論 
[管束元和]  
　　本埠城廂内外向多乞兒每當月黑星稀之候棲息街頭曾由江海關道在大南門外設立粥廠一所每至十月初一日張貼示諭命將鄭元和一流人一律押入廠中不得露宿居民簷下以免藉作不端無如有等游兵散勇形同乞丐蹀　長街仍復不一而足前日之晚魚更三躍南市二十三七鋪巡防局委員姚殿卿二尹率勇巡查比至大南門外桑園街西首忽有一衣衫藍縷者匿跡硝皮弄内二尹見之立命勇丁拘拿則已飛步逸去俄而巡至高昌廟前焚化字帋庫内又見有一人枕肱而臥二尹命提出訊問知周其姓操楚音向在某營爲帳下健兒刻以遣撤流落不能歸以致吹簫乞食並未嘗爲非作歹詰其是否頃在硝皮弄中逃出周稱是二尹謂爾旣流爲乞丐粥廠近在咫尺何不入内安居棲息街坊是何意見周語塞二尹怒其有心爲不法事喝就街心重笞二百板押往粥廠着丐頭管束不得私行逸出嗣後如再查獲定十嚴究不貸 
[多言惹事]  
　　崇明人沈韋郎駕舟爲業前日裝灰至滬帶有黄荳二擔泊舟小南門薛家浜橋堍將荳價賣與沈桂棠所開之小貨行内雇曹和尙爲之挑往索挑錢一千六百文沈以無此鉅價却之曹稱桂棠所開之行並不領帖故挑價須鉅正爭論間適有曹之同業高步雲在此經過詢知緣由責曹索價過奢曹聞言大怒謂吹騶一池春水干卿何事且爾係同業何得在此多言尤爲不合口角之下互相扭毆高氣力不加被曹在額角上擊成一孔血液淋漓濕透衣袂高憤甚欲扭赴二十三七鋪巡防局中控請究辦沈韋郎恐被拖累願出洋蚨一元五角懇商寢事適又有黄雲牛者邂逅其間詢知一切卽以魯仲連自任令高免赴公庭給以洋蚨一元爲養傷費餘五角給曹爲挑力兩造均各應允遂免雀風之爭 
[騙洋圖遁]  
　　小東門外開花烟館之龜子董如江包光行二人前向錦源錢莊借出空票貼取現洋届期不付票根致累莊主倒閉拘入捕房董如江等知事不了　舟裝運衣箱物件潛逃至新庘地方繫纜候潮爲巡防局偵知將人贓一并移送法界公廨昨禮拜四堂期包探將一干人證解請鄭大令何繙譯會訊許孔氏投案禀稱董如江倩四老作保貼去現洋一百廿元又包光行名下六百五十元二人串同雇舟逃遁幸 
 
 

Page 4

 
 
爲新閘巡防局拘獲移送來案求請究追大令問可有憑據供稱卽以莊票爲憑質之董如江供因家眷有病雇舟送回原籍並非逃遁此欵係包光行所欠與小的無干大令研詰再三董一味含糊著將董如江及婦劉氏伊女小丫頭烟妓李劉氏一併押候復核 
[均非善類]  
　　薙髮匠高德華扭同業叚扣仔及賈長三仔至縣喊稱糾衆攫物等情當經黄大令諭交值日差收管候訊前晚由蔣刺史升坐研訊高供鎭江人來滬已久向爲待詔生理現於治下大東門外大馬頭左近開設剃頭店兼當公所司年前日有事出外行過新會館塲忽來同業叚扣仔等多人將小的扭入茶館中硬借英洋五十元小的不允伊等卽將手摺四個大錢二百文攫去小的一時情急只得將叚及賈長三仔扭案請究叚買同供句容人向在久大馬頭謝姓剃髮店中習業去年師父故後師母謝胡氏在店郷理忽被十六鋪著名流氓高德華勾引成姦師父遺資盡被騙去又唆使房主出塲押令遷屋小的等因此不服向之理論並無取物之事求鑒刺史得供以叚等膽敢以曖昧之事揑控殊屬可惡惟高德華亦非善類飭責二百板叚買各責二百板一併驅逐出境 
[催柩安葬]  
　　本局殯房寄柩日積日多致有久停多年不來轉票者甚夥且有粤東旋吉公所來局暫停水柩尙未運回者亦復不少目下殯房擁擠不能再停除禀請縣憲曉諭外望寄柩各户務於冬至節前至局搬回自行安葬否則代爲一例掩埋特恐寄柩之家未及周知先爲佈聞[  滬南放生局司董謹啓]  
﻿ 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[赶印京報] [  申報館主人啓]  
　　本館京報悉照邸抄原本赶緊排印並不抽去各摺以省紙幅且隨到隨登免積壓之弊凡在官塲早所深信　　格外赶緊印出俾人皆先覩爲快閲者鑒之 
[告示照登]  
　　欽命頭品頂戴提督軍門鎭守江西九江總鎭統領選鋒新勁砲隊等營法克精阿巴圖　　　剴切曉諭嚴拿究辦事照得規條整肅乃講求營伍之常巡緝愼勤實保衛地方之要本鎭自去秋蒞任以來曾將各營兵勇　　　　不啻三令五申差幸衆志相安轄境尙稱靜謐惟現在制兵練勇均已陸續裁汰九江地屬衝繁居楚皖之中極人烟之盛往來行旅絡繹於途誠恐良莠不齊奸匪因而混跡值此時交冬令本鎭業已通飭所屬員弁分投設卡晝夜梭巡所有查獲不安本分之已革勇丁吕廣先一名現經送縣懲辦遞解回籍嚴加管束此外倘有不肖之徒無故滋生事端以及已裁已革兵勇膽敢逗留境内勾結外來痞棍乘機煽惑或藉陰謀一經查覺或被告發定按軍法從事除派委幹弁嚴密查拿外合行出示曉諭爲此示仰所屬各營兵勇一體知悉爾等務各恪遵紀律愼重操防其旣經裁革兵勇亦須知城廂内外俱已編查保甲設立栅欄飯店烟館不時查禁愼毋以身試法至俟破案之日逃不及逃匿無可匿幾於屍首異處不將悔悟已遲乎自今以後如有農可歸者速卽歸農安業有籍可回者卽速回籍謀生倘仍遊手好閒不知自愛本鎭言出法隨决不爲爾寛貸也其各凛遵毋貽伊戚切切特示 
[巨紳失竊]  
　　紹興采訪友人云郡紳某甲富有貲財開設典肆某日之夕典中失去小銀圓一箱旋卽捕獲賊人送縣訊究賊供稱大老爺署中捕役向小人多端勒索是以小大不得不竊以應之縣主得悉情由立將捕役收禁獄中以待從　追究 
[僞銀難用]  
　　歹人王河亭慣持銅質僞洋銀向各店鋪混用昨日至虹口西華德路某烟店購取紙卷烟付以銀蚨二翼店主　敠之下知爲米元章之𧸛本河豚欲向調換以致紛爭適爲四百九十二號華捕所見問知　末將王拘入美界捕房捕頭令押候解送公堂禀請懲辦 
[誣控受責]  
　　金魯川金正榮前投上海縣禀控浦東陸家行流氓王寳寳糾衆滋詐以致合鎭罷市求請提究黄大令當飭　役柴樛將王獲案押候訊究前晚倩帮審委員蔣壽林刺史提訊金魯川供浦東人耕耘度日素來安分王寳寳乃著名惡棍迭次在陸家行一帶遇事生風人皆畏之如虎此次因向金正榮拆梢不遂膽敢聚衆逞凶以致大小店鋪一律罷市舉人謝源琛等共抱不平爰具公禀來案控訴今奉提訊叩求重究金正榮供本邑人務農度日屢遭王寳寳硬借錢文此次未允竟被毆打無奈來案禀求提究王寳寳供陸家行人耕種爲生向來安分並不犯事前有金正榮被金魯川詐去方單數張并將田内稻麥割取事爲小的所知將魯川申斥因此懷恨畯使王榮來案誣控並冒揑謝舉人及地保顧建剛等公禀來案朦訴求恩查察刺史得供一再向正榮駁詰始稱實受魯川唆使刺史以魯川揑名朦禀判責四百板王亦非安分之徒判責三百板押候具結交保正榮首先實供從寛免責一併斥退 
[控欠工價]  
　　梓人張東興前投公堂控錢阿巧圖賴造屋工價等情鄭大令准詞出票提到錢阿巧昨禮拜四堂期包探傳同原告解案請訊張東興禀稱錢阿巧在八仙橋西首長浜地方建造平房八間講定　　八十元立有承攬筆據除收到外尙欠一白廿六元屢索不還希圖吞没是以赴案求請追究錢阿巧供本年七月雇張造屋當時講定料係全新嗣張以舊料唐塞是以不付大令著將錢阿巧交人保出張東興著下期檢呈承攬筆據候核 
[情節支離]  
　　英租界六馬路相近德泰小錢莊主徐太增前投上海縣控稱曾有友人囑出期票兩張一係十一月廿三期一係十二月初二期共計英洋三百二十元至昨日忽有女棍華周氏同現開順昌　間之張炳鑑來店收取當時告其票未到期碍難預支不料該氏等忽至城中老北門内吳泰楚家盤踞滋詐口稱吳亦是德泰股東必須付給洋銀吳力辯並未與股彼等不信一味胡閙吳卽來店聲訴身以此事不能波累他人因此來案喊控叩求提究值日差禀明後經黄大令飭差同往查明此事根由禀覆核辦詎該氏等知徐已經赴縣喊控亦卽投北局禀陳請派局勇地甲同赴吳家坐索及縣差到後當將兩造帶至局中局員黄二尹研訊之下判將徐交地甲收管押交所出期票洋元再行訊斷徐求送縣辦理二尹未准至前日縣差奉諭赴局提解人証局中忽稱德泰開在英界此事英公堂已經有案刻經本局將此案送歸公廨辦理矣該差不得已回縣禀報未知如何辦理也 
[無端被撞]  
　　前晚二鼓時有紹興人阿二在外鹹瓜街地方肩挑餛飩擔沿途呌賣忽來多人將阿二撞倒比及撑起則諸人已無蹤影乃赴十六鋪巡防北局喊控局員楊聘侯二尹於昨日傳諭地甲前往查明旋據禀稱係楊家渡鐵工何阿六所爲二尹遂諭將何拘案再行訊辦 
[發落積竊]  
　　積竊陳子山張阿大兩犯由浦獲案經黄愛棠大令訊責枷號在案刻己期滿前日經原差解請發落由蔣刺史飭提至案略略研詰着卽疎枷阿大押候備文遞解崇明原籍子山收所候補提同黨張桂泉到案再訊 
[不准交保]  
　　胡承廉日前遞禀法公堂控秦寳生借洋一千零三十元圖賴不還鄭大令准詞提秦到案於昨日訊究秦供此欵代人經手求准交保出外理處大令謂爾專做串騙不准交保着押候十日内將洋交案原告飭退 
[拘獲小竊]  
　　王毛人至法公堂禀稱在招商局金利源棧房爲出店小工楊月堂掩入内室竊去狼皮二張當塲拘獲人贓送案請究質之楊月堂俯首求恩鄭大令判責二百板贓交王毛人領去 
[英界公堂瑣案]  
　　包探秦少卿解賊犯李阿九至案禀稱此人專竊各客棧中客人携帶之物前經破獲解經前任某大老爺懲辦此次又連竊春源及通聚泰兩家綢布衣物報捕後捕頭遣小的緝獲人贓解請訊究春源等兩棧主各遺棧夥投案領贓李供稱小的係浙江寍波府屬某邑人飢寒難忍致蹈愆尤求發鴻慈以全蟻命襄理讞政之邵虎伯大令商諸衛繙譯官然後判令笞責二百板贓物分别給失主具領○包探竇如海解賊犯王阿寳至案禀稱此人前曾犯竊此次又竊取不知姓名人家松板適經小的拘獲連贓解請究懲王供稱小的確曾行竊惟求大老爺開恩大令判令笞責二百板贓暫存捕房待失主具領○包探倪順泉禀稱賊犯張坤全犯案已不止一次矣近日不知在何處竊得綢布衣服適經小的拘獲詢以失主名姓堅不承招今已告知捕頭解請訊究張供稱小的係本地人棲枝久失落魄無聊欲療斯飢以致犯法尙求大老爺憐而宥之大令判令笞責三百板然後管押一個月○包探黄阿虎解賊犯沈實林至案禀稱此人竊取王正全家布衣布被等物報捕後捕頭遣小的緝獲弔出原贓并查得伊前因犯竊曾解請前任某大老爺訊懲王投案領贓沈供稱小的係浦東人貧不聊生冒死犯竊叩求恩典曲予矜全大令判令笞責三百板然後管押兩禮拜○陶金標著名流氓也日逍遥於法租界中專以魚肉懦艮爲事所犯之案幾於罄竹難書旋忽謀充某包探夥 
 
 

Page 10

 
 
役依然怙惡不悛經前任某讞員獲案嚴懲遞解回藉邇日又至滬上英租界由包探顧阿六查獲帶入捕房昨日捕頭令解送案下陶供稱小的係江寗府屬某邑人前雖犯事兹已攺過自新矣大令著驅逐出境不准再來 
[美界捕房紀事]  
　　前日江北某邑歹人徐阿福潛至西人放槍打靶處第十三號洋房德人某甲家乘人不備竊取衣　上金針一枚繼又入某細崽臥房竊取綢褲一條然後蛇行而出失主報捕後捕頭令王包探查獲押候解送英界公堂禀請讞員張賡三直刺懲治○昨日粤東某邑人王阿桂行至西華德路適與粤婦某氏相逢一言不合輙肆兇毆旣而王力不能支奔至協興木行躱避由洋行中人曳出交程包探解入捕房捕頭令押候解送公堂禀請訊究○昨日有某甲者拉第三千零六十二號東洋車行經百老匯路不知規矩横衝直撞適某西人駕馬車而至與之相碰致碎車上玻璃燈二百二十二號華捕見之拘甲入捕房捕頭令傳到車寓主某乙責令將燈照值賠償 
[金陵官報]  
　　十一月十一日　安輪船黄友勝到吳淞放餉回並　銀圓銅鉛來准補安東縣李知縣徐樹鍔孫友蕚莊　堮游毅之吕承瀚陳崇煌張壯彩祿　均禀知在糧道署閲卷畢委署蕪釆營守備鳳山恆辭赴任○十二日工部主事喻兆蕃辭行首府劉禀知今日考吏治丁堰鹽厘通判王頤辭　大使席信芳到由揚來 
[蘇省官報]  
　　十一月十一日正任武進縣吳炳請假赴孟河就醫同知鄧文堉禀知奉藩憲委赴上海公　卽辭知縣蔣一桂由上海布捐局來又陳官慶由木瀆厘局來遊擊銜補用都司徐發祥禀知奉委帮帶留防太湖水師正前營○十二日四品銜江蘇補用知府徐瑞昌湖南人由金陵來同知　述祖由震澤絲捐局專丁來省謝飭知二年期滿此較有盈蒙給予記大功一次又方蓀由淞滬局解餉來省理問周紹涑禀知奉首府委考試執事差調署吳縣縣丞善啓禀知交缷長洲縣縣丞事從九金祖先禀謝奉委葑門水關差又張嘉謨禀知服滿回省並謝飭知前在松滬貨捐局連獲大宗偷漏蒙記功二次 
[邗江官報]  
　　十一月初五日張鹺尹克勛委姜埝卡　鹺尹觐光委鄂岸聽差○初六日陳分轉維瀚禀知賑捐案内加四品銜單鹺尹庭蘭委伊湖口卡分發巡檢蔣鹺尉忠熙大興人禀到任分轉文瀾辭直永豐壩○初七日候補道羅觀察嘉杰公幹過揚徐鹺尹讓立委儀棧聽差宫鹺尉殿春辭解南京餉 
[中國女學堂樂助銜名捐數第二單]  
　　二品頂戴道員用留直補用知府錢塘施則敬之妻誥封夫人歸安畢氏捐助開辦經費洋銀二百元常年二十元○二品頂戴儘先選用道香山鄭官應之妻誥封夫人香山葉氏捐助開辦經費洋銀二百元常年二十元○二品頂戴遇缺卽選道慈谿嚴信厚奉故母誥封一品夫人費氏遺命令妾王氏捐助學　傢具洋五百元常年經費另籌○　選州判恩貢生上海王維泰之妻例封安人甘氏捐助開辦經費洋銀二十元常年十元○五品頂戴候選訓導德化　藥之妻勅封孺人劉氏捐助關辦經費洋銀十元常年十元○江蘇侯補道沈敦和之母誥封恭人晉封大人清　張氏捐助開辦經費洋銀三十元○花翎五品銜候選知縣沈敦元之妻誥封　人西蜀王氏皖江尹氏合助開辦經費洋銀二十元○賞戴花翎江蘇候補道沈敦和之妻誥封恭人明州　氏皖江章氏合助開辦經費洋銀五十元○上海法租界會審委員同知銜　補知縣侯官鄭清濓之妻誥封宜人侯官原氏捐助開辦經費洋銀十元○上海　務委員兼管理圖書集成帮辦美日秘文報雲騎尉理問銜　用縣丞廩貢生寍化伊立勳之妻誥封宜人朱氏妾嚴氏合助開辦經費洋銀十元○鹽大使銜附貢生上元朱德坤之女捐助洋銀二元○前浙江浦江縣訓導錢塘凌賡颺之母誥封宜人震澤徐氏捐助开辦經費洋銀十元○管帶登瀛州兵船荏翎副將銜留閩儘先補用叅將吳心用之妻誥封夫人葛氏捐助開辦經費洋銀五十元○五品頂戴候選縣丞寳山周萬鵬之妻誥封宜人上虞袁氏捐助開辦經費洋銀二十元常年十元○四等寳星中國電報局洋總管麥拉之妹麥氏捐助開辦經費洋銀四十元常年二十元 
 
 
 

Page 11

 
 
[光緒二十三年十一月初五日京報全錄]  
　　宮門抄○諭旨兩道錄前○東撫李奏爲開復知縣懇恩送部引見片○又奏爲徵收廣濟民駁輪船在常關照例完税錫　　○　片○陜撫魏奏報安定膚施二縣被雹打傷秋禾片浙撫廖奏爲調員辦理通商交涉事務片○又奏爲蓶解接船經費銀兩片　　軍鍾奏爲查明部駁振武軍收支欵目據實覆陳摺○浙撫廖奏恭報奉撥地丁京餉現已掃數解清摺○浙撫廖奏匯解北洋海　經費銀兩摺○十一月初五日刑部都察院大理寺廂藍旗值日提督衙門引見二十八名嚮導處八名○橚貝子假滿請安○承蔭福珠　白　　滿請安○明惠因伊孔得保奬謝恩○良培續假五日○提督衙門奏拿獲搶刦盜犯陳大卽陳名奎等十一　請交刑部○召見軍機　　壽恒阿克丹○○李秉衡片再臣准吏部咨開查定例各省督撫於降革獲咎人員調往軍營應令出具切實考語送部引見仍於摺内將該員獲譴原案詳細聲叙候旨遵行其邊防海防及黄河大工等處請留請調人員亦應照此一律辦理等因光緒二十三年三月初一日具奏奉旨依議欽此欽遵咨行到臣兹查有開復原銜己革候補知縣吳兆鑅自光緒二十年投効河工上年堵合趙家菜園吕家窪漫口該革員皆在事出力已於上年十二月將銜名咨部在安查該革員皆被議原案因前署利津縣任内被叅辦理遷民不免操切惟地方被災之時其母生辰開筵宴客致招物議經直隷督臣李鴻章復奏革職是年十月赴京隨班祝嘏賞還原銜臣查吳兆鑅於光緒十五年以大挑知縣分發來東其履歴旣注明父母俱殁字樣部册及東省官册均可查考該員委係無母原叅謂其爲母生辰開筵宴客實屬傳聞之訛臣近年駐工利津徧詢該縣紳耆皆稱其在任時官聲甚好復查該革員勤愼從公趨向不苟歴年隨辦河工頗資得力實屬有用之才惟係獲咎人員旣經吏部申明定章不准輙留差委自應遵照部章出具切實考語奏請送部引見如蒙俞允其應否留工差委之處俟引見之日恭候諭旨遵行謹附片具奏伏乞聖鑒訓示謹奏奉硃批吳兆鑅著送部引見欽此○○李秉衡片再招商局派撥大小輪船赴萊州等處往來裝貨咨准總理各國事務衙門覈覆作爲内地民駁輪船在常關照例完税所收銀兩先經撥抵泰安輪船不敷經費嗣准部咨令卽解交部庫等因所有光緒十五年開辦起截至二十年六月初九調赴天津之日止徵收銀數均經分起奏報並聲明自六月間調赴天津運送征調各營器械糧餉並未回東迨至是年十一月十三日道經烟臺海口業已攺名馬加釐換懸奧國旗號由新關徵税列入洋税册報應俟軍務平定再行更正在案兹據東海關監督登萊靑道錫桐詳稱該輪船仍更名廣濟爲民駁輪在常關照例完税自光緒二十二年正月起至六月初三前任關道李興鋭交卸前一日止又自六月初三該關道到任接徵起至十二月底止綜計福山縣之烟臺口黄縣之龍口掖縣之太平灣口共徵收廣濟民駁輪船進出各貨税銀三千九百三十兩三錢七分一釐遵飭如數專欵批解隨徵一分耗銀三百九十三兩三分七釐一毫除開支各項經費銀四百五十九兩六錢計不敷銀六十六兩五錢六分二厘九毫照章由該關道自行籌補以清欵目等情造册呈請奏咨前來臣覆核無異除清册咨部查照核銷外謹附片陳明伏乞聖鑒謹奏奉硃批該部知道欽此○○魏光燾片再據安定縣禀報該縣東南鄉高家溝並西北鄉西溝各等處共五十八村莊於八月二十八日午後同時天降冰雹打傷田禾經該縣親往勘騐通計成　七八分不等所有災户應完本年下忙錢糧業已遵章出示停徵懇請籌欵賑撫以資接濟又據膚施縣禀報該縣東鄉望瑶堡等六村莊於八月二十八日午後忽降冰雹打傷田禾經該縣親往勘騐各色秋禾盡成枯莖惟魯家屯一村粟榖糜黍檢收得有三成餘皆成災十分所有應完本年兵糧亦已出示停徵請將賑餘粟米分别貧民大小丁口均匀散給各等情前來當經臣批司移行該管道府遵章覆勘究竟被雹打傷秋禾實有若干畝成災實有幾分錢糧應如何蠲緩據實會銜結報膚施縣災民已准動用賑餘糧石先行撫恤安定縣飭司籌欵賑撫俾資接濟統俟查辦完竣另行奏報謹附片具奏伏乞聖鑒謹奏奉硃批知道了安定膚施二縣被雹村莊著飭屬勘明分别辦理欽此○○廖壽豐片再杭州開埠通商交涉事件日漸繁多非得熟諳洋務之員不足以資差遣兹查有候選道吳宗濓由同文館學生經前出使大臣劉瑞芬奏帶出洋並經薛福成龔照瑗先後奏留在洋派充繙譯歴有年所該員精通法文於中外交涉事宜亦尙諳習現已差滿回華由臣函招來浙當此省垣開設學堂講求西學及辦理交涉需員之際可否仰懇天恩俯准將候選道吳宗濓留浙由臣差遣委用之處出自聖裁除分咨總理衙門並吏部及江蘇撫臣外理合附片陳請伏乞聖鑒訓示謹奏奉硃批著照所請吏部知道欽此○○廖壽豐片再准户部電開訂購快船回華需用接船經費甚巨擬在浙江漕項欵内撥銀十五萬兩等因遵經飭據糧道鄭嵩齡以漕項收不敷用先認力籌五萬兩旋准部電不敷尙巨飭仍照解復經臣與該道一再籌商深以誤漕爲懼勉於前認五萬兩外再添籌五萬兩聲明實係竭力挹注嗣准户部電復漕項十萬速卽匯解北洋又經轉飭各在案兹據該道將先後認籌前項接船經費庫平銀十萬兩在於漕欵項下照數動支發交裕源號商匯解北洋大臣直隷總督衙門投收等情詳請具奏前來臣復核無異除咨部查照並飭取號商領匯日期咨報外理合附片具陳伏乞聖鑒謹奏奉硃批户部知道欽此○○奴才宗室鍾泰跪奏爲户部駁查振威軍收支欵目現在查明謹繕清單逐欵分晰據實覆陳仰祈聖鑒事竊奴才接准户部咨開所有核銷寗夏將軍奴才鍾泰造報振威軍馬步十營收支軍餉等因一摺清單一件具奏奉旨依議欽此抄錄原奏咨行前來查户部清單内開删除滿營馬隊口分删减遣散勇丁恩餉曁駁查各欵奴才檢齊案據覆加查核如滿營馬隊曾經奴才奏明挑選奉旨允准已經照赴通協防成案分别開支口分在案遣散勇丁恩餉曾於奏報遣散完竣摺内聲明照陜甘督臣陶模奏准成案略加變通酌中發給其餘駁查各欵或從前漏未聲叙或實與案據相符已經開支委無絲毫浮冒謹另繕逐欵詳細清單恭呈御覽懇恩飭部仍照原册核銷以清案牘理合恭摺具陳伏乞皇上聖鑒謹奏請旨奉硃批户部議奏單併發欽此○○頭品頂戴浙江巡撫臣廖壽豐跪奏爲委解浙江省地丁京餉查明本年奉撥銀兩現已掃數解清恭摺具奏仰祈聖鑒事竊承准軍機大臣字寄欽奉上諭户部奏撥光緒二十三年京餉限五月前解到一半十二月初間全數解清不准截留攺撥藉詞延誤等因欽此並抄單内開撥浙江省地丁銀四十萬兩業經先後七批共籌解銀三十五萬兩奏咨在案兹據布政使惲祖翼詳稱第八批京餉儘動光緒二十三年秋撥　存各欵銀四萬四千八百七十六兩零并湊支光緒二十三年地丁銀五千一百二十三兩零共合銀五萬兩派委候補同知　懋采管解至滬由滬附搭輪船運津解京交納等情詳請奏咨前來臣覆核無異除分咨查照撥護並　起程日期咨報外所有浙江省光緒二十三年分奉撥地丁京餉銀四十萬兩全數解清緣由理合恭摺具奏伏乞皇上聖鑒謹奏奉硃批户部知道欽此○○頭品頂戴浙江巡撫臣廖壽豐跪奏爲匯解本年第三批北洋海防經費銀兩恭摺仰祈聖鑒事竊准户部咨海軍經費援案劃撥截留提解藉供來年要需一摺單一分光緒二十二年十一月二十七日具奏奉旨依議欽此並抄單内開浙江厘金銀四十萬兩撥給北洋經費按八成解足等因業經籌撥解銀十一萬兩奏咨在案兹據布政使惲祖翼詳稱移准厘捐總局籌動厘金銀五萬兩解司應卽發交開泰等號匯解北洋大臣直隷總督衙門投納守　掣　回　作爲浙江省籌解光緒二十三年第三批北洋防費等情詳請奏咨前　臣覆核無異除分咨查照並取領匯日期咨報外理合恭摺具陳伏乞皇上聖鑒謹奏奉硃批户部知道欽此 
 
 

Page 12

 
 
[光緒二十三年十一月初六日京報全錄]  
　　宫門抄○諭旨六道錄前○雲督崧奏爲遴員請補副將要缺摺○豫撫劉奏爲扣除京控案俟訊明後再行辦理片○又奏爲報明裁營的欵並豫正等營抵食節餉緣由摺○將軍長奏爲副都統赴京陛見日期摺○粤督譚等奏爲廣東迤西海面陡起颶風水災傷斃人口懇恩撫卹片○十一月初六日工部鴻臚寺八旗兩翼值日無引見○甘肅道王會英謝恩○河南城守尉志明謝恩○廣西道黄宗炎謝恩○睿王文治各續假五日○鍾公椿壽景澧各請假十日○工部奏派勘估天壇等處工程派出懷塔布梁伸衡○又奏派勘估大通橋工程派出徐會澧○又奏派點騐火藥派出克王瀾公○召見軍機志明王會英黄宗炎○皇上明日辦事後至頤和園皇太后請安畢還宫○○頭品　戴雲貴總督奴才崧蕃跪奏爲副將員缺緊要仍請以儘先副將黄呈祥補授恭摺仰祈聖鑒事竊准兵部咨雲南順雲協副將員缺係題補第三輪第二缺應用儘先人員該督請以儘先補用副將黄呈祥補授查黄呈祥儘先名次在後其在前各員雖據按名聲叙惟查部中官册在黄呈祥之前者尙有陸鳴皋王家彬張紹芳周彪崔廷樑等五員摺内　未聲叙至劉全忠雖有展叅例應降留之案惟儘先人員如係公罪處分例准帶於新任不在開除之例應令該督一并查明聲覆再行覈辦等因奴才查雲南順雲協副將駐紥緬寍接制夷猓本爲極邊要缺加以緊接緬甸時有交涉事件邊防洋務尤爲重要前於通省儘先副將内逐加遴選惟有儘先補用副將黄呈祥克勝其任故請以該員補授兹准前因復查部中所指之王家彬崔廷樑業已病故陸鳴臯周彪籍隷本省例應廻避張紹芳劉全忠俱於此缺人地不宜實未便稍涉遷就應仍以儘先補用副將黄呈祥請補該員雖儘先名次在後而聲叙人地不宜並未過二十員核與例章相符合無仰懇天恩俯念員缺緊要仍准以黄呈祥補授雲南順雲協副將實於營伍地方兩有裨益如蒙俞允俟接准部覆卽行給咨該員送部引見以符定制所有副將黄呈祥補授緣由謹會同雲南巡撫臣黄槐森雲南提督臣馮子材恭摺覆陳伏乞皇上聖鑒敕部覈覆施行謹奏奉硃批兵部議奏欽此○○劉樹堂片再祥符縣客民周喜妮扎傷黄布袋並張巨妮扎傷陸小貨張守敬各身死一案前據該縣訊明將周喜妮張巨妮均依鬭殺絞律擬絞監候解由臣覆勘具題接准部覆歸入本年秋審内分别擬以實絞彚案具題在案兹屍兄張昆山以伊弟張守敬被張鐵妮誘殺身死張巨妮頂案問抵等情赴京在都察院衙門具控訊供取結咨解回豫經臣行司飭發開封府審辦查該原告張昆山所控各情是否屬實非提同犯證人等澈底根究難期水落石出所有已入秋審之犯自應暫行扣除據按察使長祿祥請具奏前來合無仰懇天恩俯准飭部將該犯張巨妮周喜妮於本年秋審案内暫行扣除俟京控案訊明再行分别辦理以昭覈實除咨部外理合附片具陳伏乞聖鑒訓示謹奏奉硃批刑部知道欽此○○頭品頂戴河南巡撫臣劉樹棠跪奏爲謹將遵旨節存七營餉項報明的欵照章存儲並聲明豫正等營抵食已裁之豫泰嵩武等營節餉以清欵目而免糾紛籲懇恩准立案恭摺仰祈聖鑒事竊臣伏讀光緒二十三年三月二十九日寄諭令將豫正豫捷等營裁汰節出餉項以備歸還洋欵之用欽此查豫正豫捷等營月餉上年由臣奏准在於鹽斤加價項下開支諭旨指裁該營自應遵將此項月餉節出備用惟臣當辦理此案之時以豫正等營較爲得力因酌裁豫泰豫定以及嵩武等軍减彼抵此但期牽合七營之餉數無誤歸還洋欵之要需第各營裁餉之期在四五六等月不等所節之餉參差不齊勢難豫抵豫正等營之用是以鹽斤加價一項未能先期騰出乃臣於九月二十二十三二十七等日先後接准户部電咨擬由潞淮東三綱鹽斤加價擬用銀十四萬兩續電攺撥鹽斤加價四萬兩三成養廉十萬兩餘存養廉同七營節餉仍存儲候撥又續電開潞准東三綱本年新收鹽斤加價應儘數存儲候撥豫正等營月餉本省應行自籌不得再動部籌之欵有誤指撥各等因細繹部臣之意前所擬撥鹽斤加價十四萬兩蓋本臣所奏　正七營月餉數目是仍認鹽斤加價爲七營裁節之項續電所開七營節餉仍存儲候撥一節殆卽第三電所指本年潞淮東三綱新收加價專以支應豫正　　月餉者而言臣查鹽斤加價一項原爲本省自行籌餉而設歴經奏明有案現以裁營騰出欵屬部籌未便再行動用惟豫正等營餉雖截而　　　　軍食不能無著自應恃此項節餉以爲挹注若部臣旣撥加價復提節餉是豫省以裁節七營之實而始存儲十四營之餉又將别籌他項　　豫正在部臣深悉豫省艱難萬不出此特電咨簡略名目屢變或指爲鹽斤加價或指爲七營節餉一欵二名誠恐或有舛訛致誤指撥現查豫泰嵩武等軍餉項一律節清擬請自本年十一月分爲始將豫正等營所食之鹽斤加價月餉騰出專欵存儲候撥卽將豫正四營砲隊一營親軍一營移食豫泰嵩武等營之餉攺歸司庫支發查豫正六營月餉　年需銀十二萬六千餘兩以之移食前項節餉内除豫捷一營本食鹽斤加價之餉不計外以六營而抵六營核其餉數無甚出入至七營節餉内豫捷一營自本年五月分裁營之日起六七八三個月均由鹽斤加價項下提存作爲節餉現旣以加價抵作節餉嗣後無須提存約計七營節存數目自本年五六七等月起至十二月底止照章核計約存銀六萬兩之譜而本年鹽斤加價新收項下現據糧鹽道詳稱已存銀八萬兩有零其數已不甚懸殊而鹽斤加價所收若截至年底更屬有贏無絀以之作抵節餉實於部庫有益擬卽請以此項鹽斤加價新收存欵作本年五六七等月至十二月底止節存之項並嗣後所收加價一律專案存儲前項七營節存之餉卽以抵正供豫正等營常年月餉之用免其指撥似此一爲劃定案牘旣免糾紛欵項亦歸劃一並請自此次奏報爲始將七營節餉與鹽斤加價兩項名目歸併爲一仍從鹽斤加價本欵之名作爲裁營的欵以便指撥造報而免貽悮除咨部查照外所有報明裁營的欵並豫正等營抵食節餉各緣由謹恭摺具陳伏乞皇上聖鑒敕部立案施行謹奏奉硃批該部知道欽此○○奴才長庚跪奏爲伊犁副都統鍾亮遵旨入都陛見謹將起程日期恭摺具陳仰祈聖鑒事竊查伊犁副都統鍾亮前以在任已逾三年咨由奴才代奏陳請陛見奉硃批著來見欽此奴才遵卽恭錄行知在案伏查本年正值舉行軍政之期伊犂自同治三年經兵燹之後迄今三十餘年未經舉辦軍政諸多未諳奴才因副者統鍾亮諳練旗務辦事細心當卽咨留暫緩起程以便帮同辦理軍政現將各營官員考查完竣所有各官考語奴才均與鍾亮會商定擬專摺具奏伊犁副都統鍾亮已於本年九月初七日由伊犂起程理合恭摺具奏伏乞皇上聖鑒謹奏奉硃批知道了欽此○○譚鍾麟等片再本年八月二十一日廣東迤西海面陡起颶風拔木揚沙海潮驟漲雷州瓊州高州三府屬多罹其災據雷州府海康縣禀濱海田畝全被鹹潮衝刷不能補種倒塌房　傷斃男婦一百數十人瓊州府瓊山縣禀城廂衙署廟宇及各村市房屋多被吹壞海口地方平地水深數尺傷斃男婦十餘人覆舟溺斃五人高州府吳川電白兩縣禀沿海地方被風潮　没人口數百　洲四面環海貨船漁船百餘艘均被吹壞水艇漂没數十號傷斃人口甚多電茂博茂兩塲鹽田衝壞鹽觔鎔化淹斃曬丁二十餘人臣等開　後卽　　司派　　帶銀兩分赴各屬會同地方官察看災情速籌撫卹母使失所除俟有續禀再行酌核妥辦外謹將雷瓊高三屬遭風大概情形合詞附片陳明伏乞聖鑒謹硃批海康等縣災情均重卽著速籌撫卹以拯窮黎欽此 
 
