# 1893 - 277 - 4907353

 

Page 1

 
 
[赶印京報放大附張啓] [  申報舘主人謹白]  
　　臣工章奏薄海願聆偶一濡遲無不延頸跂足是以本舘特倩妥友每日在内城赶緊抄寄印入報章卽凡邸抄及摺報中所偶遣者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以饜觀者之心至於各處新聞益復旁搜博訪遠而海外近則目前上逮官場下迄閭巷瑣聞　事纖悉靡遺綴錄報端多至倍蓰是以將公堂案　及一切巷語街談酌量列入附張以冀多多益善敬告閱報諸君尚其俯賜鑒察爲幸此啓 
[珍物助賑] [  申報館恊賑所謹啓]  
　　本館恊賑所承遠近善士擲下珍物囑爲變價以充賑欵今將各物臚列於下文徵明山水人物册頁五十元草虫花卉册頁二十元伽楠香朝珠佛頭記念全五十元花翎三元藍翎二元古銅大香爐二十元米南宫手卷高澹游山水一幅朱漁珊帖一部董其昌帖一部木板四庫全書總目一部計一百二十本戴醇士西溪松薩圖手卷一軸珍珠扎寳挖耳一支翠玉鐲一雙合計洋八元羅將希世之珍與火齊木難而鬥異藉作拯災之舉俾困鱗嗷雁以同蘇當亦諸君子所踴躍歡欣解囊不吝者乎如蒙購取請移玉本館帳房爲盼 
[闈後餘談]  
　　執筆人文戰旣畢襥被而歸激水輪飛頃刻數百里閱一日夜已抵滬江有客見而問焉曰先生之文得意乎轉咰重陽節近蕊榜高懸淡墨書名泥金報捷此亦男兒快意事也僕敬爲先生預賀執筆人笑應之曰僕何敢望倖獲哉僕亦惟藉以遣興偷閒數十日聊抒筆墨之勞而已猶憶垂髫舞象時搦管學作文塾師約束之甚嚴無一刻半時敢荒於嬉戲者甚至夢回角枕猶時時朗誦小題正鵠八銘塾鈔諸時文及學使按臨逐隊觀塲卽邀賞拔斯時父母固喜形於色塾師亦譽不絶口向之嚴於約束者至此得以稍稍自如然猶不敢暇逸自耽日仍從事於八股之中伏案埋頭數經寒暑竊以爲取青紫當如拾芥矣庸詎知文章憎命刖足時傷鶚荐頻邀未衣未點今者年甫不惑而齒已脫矣鬢已斑矣壓綫依人勞勞卒歲芸窗舊業漸至荒蕪咿唔矮屋中竟日幾不能完卷而尚何望中哉兹之應試亦惟借此以覽六朝名勝渡尋桃葉井訪燕支憑眺雨花之岡徘徊烏衣之巷以稍洗紅塵萬斛豈欲於風簷寸晷爭一日之短長哉且卽使倖而得中亦甚無謂也其素不安分者自恃孝廉之名貴把持公事出入官衙名爲一邑之書香實係四民之敗類甚且搶孀偪醮武斷横行貽祖宗之羞短士林之氣至於奉公守法者則仍藉硯田以餬其口筆耕墨耨歲獲無多啼飢號寒勢所不免然則得之固無所益不得亦庸何傷僕惟有安分聽天守儒生之寒素而已矣况乎今之科塲其流弊正無所底止其接卷而入也短衣盤辮擁擠喧譁呼譟之聲如臨大敵號官則任情詬詈號軍則肆意扭毆索飯索茶無異强丐之街頭行乞石印書籍累篋盈箱號舍魚鱗如開書肆大都以賴供抄撮備繙查者其士品之卑汚有如此者而宦家公子富室嬌兒則更買薦雇槍鑽營備至夫科塲作弊律法森嚴駢首之刑在所難免昔年柏中堂一案一經發覺犯大辟者數人　聖諭煌煌令人讀之股慄而儒林無賴偏喜爲人捉刀百計千方蠅營狗苟竭九日之辛苦博數百之金貲一或事發到官輕則烟瘴充軍重則藁街懸首噫士風之壞一至於斯卽幸而榜上有名亦且羞與爲伍而况不可必得哉僕嘗見今之功名心熱者矣一過題餻佳節卽日日探聽發榜之期每當夜靜人稀出塲作朗吟至得意時輒拍案狂呼不顧妻孥之矜駭偶或見有疵累則長吁短歎廢寢忘餐及至龍虎高懸他處皆紛紛報喜而蓬門陋巷依然車馬無聞則又痛哭高歌牢騷滿腹或詈主司之瞎眼或嗔房考之糊塗竟欲焚棄儒冠入山披薙此種如醉如癡之光景在當局者幾不自知而旁觀摹擬之餘直欲令人噴飯滿桌則何若僕之行雲流水不甚關心省得他時掛肚牽腸受盡無量苦趣乎客笑曰子之言可謂逹矣然試思自幼至長受父母之栽培經師傳之訓誨所屬望者在何事而竟若是之漫不關心則保若刻意經營不稍疏懈庶無負父母師傳之屬望而得成爲名教之完人乎執筆人舌橋不能答迨客去卽書此語以列諸報端 
[襄垣隨筆]  
　　蕪湖東門外倉前八都保甲巡員張禮之少尉因病請假調理所遺之差經道憲遴委巡檢蔣穀生少尹接辦於十八日到差○皖南北各屬士子之賦槐黄者三塲完竣得意言旋大半趁搭輪船取道鳩江故邇日輪船抵埠無不人多似鯽其雇民船上駛者十中不過一二督鹽憲循例派撥砲船十艘來蕪汨於救生局前緝查考船夾私之弊然功令森嚴究不聞有輕於嘗試者○青皮魚肉良民其鴟張狼突全視在上者之寛猛爲進退去冬吳春農太守總辦保甲之初若輩氣焰方張太守擇其尤者拘獲數名從重辦理並令遊街數次議者頗病其執法太過而若輩卽銷聲滅跡甚至小青皮亦聞風股慄議者始翕然歎服近以日久玩生若輩又作下車之馮婦七月間廣東會館啓建盂蘭會青皮竟敢於人叢中攫取婦女簪環近日街後又有剝取妓衣事爲袁觀察所聞以青皮肆無忌憚至於此極嚴檄保甲局務在必獲河南江口鋪陳少尹又訪得著名小青皮十二名開單呈請總局出示訪拿今若輩將無藏身之所矣○中秋節後潮水逐漸退落約有尺餘南門外及二街等處已露出一片乾淨土惟潮水雖退而霪雨不止一片秋光斷送於雨絲風片中殊覺孤負雅懷云○議叙班候補典史陰聿脩少尉需次蕪關職司查船去冬蒙省憲題補石埭縣典史部文覆准適值少尉蕪關差滿卽禀辭道憲遍别寅僚於十六日買舟赴任送人作郡者人亦送之作郡足爲聽鼓諸公吐氣○日前有一異言異服之人下榻旅館自稱爲襲封嗣漢留侯正一張天師所帶法官能遣狐捉鬼並遍張招貼謂奉天師差遣過此苟有妖魅滋擾之家可以開明住址具疏呈報當爲永除禍根等語雖未見有人招請然觀其招貼已知爲招謠撞騙一流妖由人興人苟無釁妖不自作愼毋墮彼彀中哉○某甲在南岸泗關左近開設烟寮家有三女緑潤紅嫣臨風徙倚足爲活招牌之用有某乙者往來尤暱一夕黑暗中從門外悄視不遽叩扉適間壁某丙啓門潑水黑暗中覩人影閃爍疑是梁上君子大呼捉賊左右鄰人俱秉燭而至蹤跡良久獲乙於屋後破船中燭之似曾相識甲亦列炬而至乃笑曰此我至好也諸君莫驚謊於是邀入寮中殷勤欵待三女亦更相慰問乙呼吸之餘忽以丙有意揶揄揚聲大駡丙初置之乙駡益甚且呼其名内不能耐因出户理論角口之餘繼以角手兩下扭結正在難解難分適巡員陳少尉查夜過此一併拘獲擬於次晨解送總局懲辦是夜經鄰右一再央懇始得釋出此亦烟窟中之别開生面者也 
 
 

Page 2

 
 
[蘇撫回轅]  
　　江蘇巡撫奎大中丞由金陵啓行已列前報蘇省文武各員知憲節將臨卽在胥門外官碼頭預備迎接二十七日黄昏後憲舟行抵闔閭城畔以時已夜深不便登岸遂在舟中暫宿迨廿八天明各官紛紛出城齊集接官廳投遞手版中丞接見之餘旋卽乘輿登岸由胥門而入迤邐回轅各官亦次第遄返時已鐘鳴十下矣 
[赤鸚煽燄]  
　　本月二十三日之晚湖北漢陽府城東門外鸚鵡洲某烟館聚衆賭錢至十二點鐘時炊飯以果枵腹火延棚壁以致上炎時適北風怒號助之爲虐東飛西竄勢若燎原有頃城内城外各員弁齊集火塲悉心彈壓水龍亦竭力灌救約歴一點鐘許火始就衰事後訪之知居民十四家已悉成灰燼亦慘矣哉 
[招集學生]  
　　傳相設立施醫院於海大道登吾民於仁壽起斯世之瘡痍其功不在岐黄以下院中正醫官係西人伊爾文副醫官係林君麗棠前曾出洋肄業督辦津海關道盛杏蓀觀察水師營務處羅稷臣觀察以醫院有功於世恐數十年後或竟失傳以致前徽難繼爰具禀傳相設立西醫學堂於該院之旁起建中西房屋於去冬興工近始落成擬就章程四條於七月間復禀傳相議募中學清通曾讀西書四五年或二三年年在二十以内之聰頴子弟各十名分作頭二班學生到堂習業津郡人材難得擬派醫官金巨卿大令赴滬招募傳相初擬頭班募於滬上二班卽在津郡美國人丁君家立之兩學塾及鐵路學堂未派事之學生内遴選嗣以該生等非學業未就卽志趣不同殊難勉强回禀傳相始准一律募於滬上旋由督辦盛羅兩觀察於八月十四日札飭金巨卿大令由支應局給發盤川回滬辦理擬於廿一日附新裕輪船就道按大令係上海人前以幼童赴美讀書回華後趨赴北洋派習醫業有成委在機器局及武備學堂充當醫官蓋邃於西學而又於西國醫道升堂入室者其始募學生頭班擬月給膏火銀十兩二班四兩除供膳外每年並給四季衣服每屆五年附入海軍保舉是亦終南捷徑也滬上不乏聰頴子弟幸毋交臂失之 
[太守履新]  
　　新簡揚州府沈太守錫晋將次蒞揚並擇吉本月廿二日接印等情前已登報兹悉太守於廿一晚行抵馬頭屬下各員均呈遞手版禀安廿二日清晨太守用全副儀仗命輿登岸入城拜客然後入署至申刻吉時已屆太守朝服而出至正中香案前望闕謝恩以次行拜門拜印等禮旋升公座屬員堂叅書吏叩賀肅恭將事然後退堂時堂下觀者蜂屯蟻聚熱閙非常本郡官紳躬往道賀者亦相屬於途輿馬冠裳極一時之盛 
[會審要案]  
　　十七年秋揚屬眞武廟地方有緝私砲船格斃淮安府屬赴試武生顧海鰲一案禀經兩江督鹽憲先後檄委已故前署淮揚海道劉觀察佐禹曁蓮憲江都轉前署揚州府許太守等提集人証審訊確情禀由督鹽憲劉峴帥附奏擬結爲前報所已詳嗣因顧姓族人不服赴京控告當蒙發回原省交兩江總督秉公訊擬劉峴帥遵卽札委淮運司江都轉前署揚州府許太守公同會訊本月廿一日江都轉會同許太守升坐内堂提集原被人証虚衷研鞫閱兩時之久關防嚴密供詞無從探悉僅據傳聞顧族曁載私之船户經都轉太守一再開導俱各甘服情願領柩回家安葬分别畫供定案想日内卽可錄供申詳解省覆勘矣 
[示禁拖累]  
　　署揚州府許太守抵任迄今無時不以徐暴安良興利革弊爲念而又勤求民隠博訪周諮任勞任怨始終不懈洵今之良二千石也兹又出示一道切中時弊亟錄之以供衆覽其大旨謂出示嚴禁以杜拖累事照得途中倒斃浮屍不准拖累地鄰地主曾奉大憲飭禁盖以此等無名屍身或因病身亡或失足落水溺斃係屬死由天命與人無尤坊保查見卽應禀報善堂隨同察看並無别故立卽發棺殮埋標誌待認方爲正辦乃訪聞揚屬以及裏下河一帶遇有此等無主屍身坊保卽視爲奇貨並不報堂任意擇肥而噬拖累地主地鄰甚至勾串土棍蠹差將屍移置良懦地内冐認屍親搭台索詐一訛再訛不遂其欲不休小民無辜何堪受此拖累惡習刁風實堪痛恨除通飭所屬各邑一體示禁外合亟諭禁爲此示仰諸色人等知悉嗣後凡遇有無主男婦屍身該坊地保卽隨時稟報就近善堂隨同逐細查看果無傷痕别故卽隨時發棺殮埋標誌以待屍屬認領歸葬如有傷痕立卽禀官相騐辦理倘敢拖累無辜以及串同冐認訛詐等情一經扭禀或另訪聞定卽悉數拘提訊明反坐加等嚴辦等語一時見者咸謂太守此諭無殊燃牛渚之犀使魑魅眞形畢露然非明察秋毫平時諮訪又何能道隻字如見其肺肝然賢太守造福地方誠匪淺哉 
[乞兒義舉]  
　　某甲淮南人携老母少妻寓金陵東牌樓設舊貨肆以餬口入不敷出窘迫異常妻頗具丰姿不耐清貧漸染倚門之習與某錢莊小主人有割臂盟似漆投膠萬難分解遂於夜間啓扉潛遁甲頓失錢樹子罔知所措尋消問息一月有餘始知一對野鴛鴦飛入緑楊城郭中賞二分明月矣中得信不暇安頓萱堂抽身便去媪龍鍾獨處苦况備嘗始爲有米之炊繼成啼飢之勢倚閭盼望蹤跡渺然加以貧病交加漸難出户與其坐以待斃何若决意輕生遂於夜間往東關頭投河自盡東關頭一帶衆乞兄所居也日出則沿門托鉢日暮則買醉高謌忽微月矇矓時見黑影奮然一躍激水有聲亟起視之則一人沉浮於波際丐解衣直下援臂而登媪尚有氣灌以熱湯漸能言語歴訴斫以投河之故哭泣未終鶉衣百結之徒咸欷嘘不已於是耳語良久各探敗絮中出青蚨二三百翼或五六百翼不等轉盼之間纍纍然巳盈十千之數呼媪持歸少購衣服餘資若干赴邗江尋爾寗馨兒可也媪叩謝將肩錢而去力不能勝頗形倀倀一丐以麻布袋提資以一手扶媪緩步大聲云送爾歸去羣丐聞言鼓掌稱善此八月十九日事也嘗見鐘鳴鼎食之家　席重茵之子而欲其拔一毛以利人也彼必不肯遽舍嗚呼若而人者誠乞兒之不若矣 
[朝鮮近事]  
　　美國人往晉州傳教又施醫捨藥正值其地時疫大作美人醫之一藥卽愈感其德者皆歸其教而村里喧傳美人投毒井中使人得此疾彼因之以售其術也於是鳩集村人數百各挾柴薪夜至美人寓舍暗地舉火欲爲崑崗之炎美人聞風夜遁而後之染疫者死者纍纍矣○李某漢城巨室也近來家計浸衰會有急需遣老僕以衣物往巿中質錢值僕有小恙遣其子代之子得錢携赴博塲一夜未歸李知之縶之歸第而錢已亡去八九矣怒而撻之其僕舐犢情深是夜服嬰粟膏以死○七月十九日有某甲偕友數人往某妓家而妓已留他客不肯出見而數人大肆威風傷損什物若干鴇鳴於官役往捉獲大受笞楚矣○二十日華人船户徐老甫由仁川載貨赴京爲風浪所逼行經巨海而舟覆焉際此秋雨連綿江水泛漲貨已順流去矣幸不至傷人也○有日人以小船往外道販賣被鮮人所刼其領事官照會漢城府著其賠補索洋銀二千五百元○利川縣拿獲刦盜二十人解之赴京途中又被盜刼差役逃竄不知所終○閔姓被賊所竊其鄰某甲素無行衆皆疑之官捕甲訊拷身無完膚終無供狀越數日奄奄垂斃官憐而釋之居下流者惡皆歸之誠哉此言也○廿四日湖洞李姓被災時夜將半黄梁正熟比醒而火已成勢一家六口止逃三人○廿五日國王生辰鮮人商巿結彩懸燈以慶千秋云○廿六日伊勢丸輪船來仁○廿七日漢城府監斬刦盜六名在西門外正法○華商同順泰購來小輪船名漢陽由漢江裝連京仁客貨○國王將鑄銀錢以充國用○八月初一日薩摩丸輪船到港○初二日下午七點鐘時大風驟起龍山民船傷者甚衆○初三日某甲夜有盜入其室甲僞睡以覘之盜至榻前驟起捉之盜急以刃劃之手始釋而盜亦逃去矣○國王由平陽運來銅錢五十萬千銀洋因之增價○初五日鎭東輪船來港 
 
 

Page 3

 
 
[預定吉]  
　　年例禮部將欽天監選擇本年封印次年開印吉期繕具題本於八月初間具題得旨後通行京外各衙門一體遵行兹經禮部照依欽天監咨開謹擇於光緒十九年十二月二十一日已已辰刻封印吉光緒二十年正月十九日丁酉卯時開印吉等因具疏題奏奉旨依議欽此欽遵由科發出到部現已分京外各直省等衙門查照一體遵行云 
[醫生鈔胥]  
　　太醫院堂官曁御醫吏目醫士等輪日入内值宿現因駐蹕西苑太醫院卽在西苑門輪班值宿近奉聖上諭以太醫院官生入内值班無所事事著令其將大清一統志照本鈔錄一部備呈御覽等因交出該院官生人等凡入值西苑班期皆執事而司鈔胥之役也 
[東藩召對]  
　　前任山東布政使王方伯毓藻丁艱服滿由籍起復來京業於十二日進城暫假東安門賢良禪寺小住襜帷敬具服滿跪請聖安摺二扣緑頭繕牌一隻令内廷蘇拉齎至西苑門於十五日夜内由奏事處遞入王方伯卽於十六日寅刻趨詣西苑門暫在奏事處假坐候旨嗣由軍機處發出傳單王毓藻第一起召見上御勤政殿詢以曾任何職到過何省幾語王方伯敬爲奏對畢退出南海回寓具餐以便往謁諸當路處禀安云 
[司空祝嘏]  
　　工部尚書松壽泉大司空溎於西單牌樓西磨盤院胡同本宅花園内於十五日雇得同春菊部演劇一晝夜十六日雇换三慶菊部演戲一晝夜延請在廷王大臣及戚友僚屬往聆劇曲並肆筵設席曲致欵洽誠冠裳薈萃佳客如雲也係爲壽泉大司空懸弧壽節賀祝純嘏云 
[閩闈續述]  
　　閩中闈塲向多弊端今科能弊絶風清爲數十年來所未有提調龍仁陔觀察素性精明遇事認眞於入闈之後自首塲迄終塲九晝夜加意巡防目無交睫飭丁在二門口鋪設床鋪不過略爲假寐之地事無論大小必親自口授指畫以致聲音幾啞屬員嚴憚丰采仰體憲意奔走恐後咸樂爲之用有鹽塲沙鹺尹世昌上條陳請將預派之號夫臨塲時更爲調動以防傳遞之弊觀察素重其爲人深爲許可札令隨塲差委迨初七士子入塲之夕鹺尹竟不記及對調號夫之事其時已將開門點名實難兼顧遂作罷論觀察查知大怒立傳鹺尹申斥再三當卽撤委出闈時屬僚莫不凛然益加惕勵對讀官原委馮大令彬蔚等五員觀察恐卷帙繁多或有疎懈之處至十三日札令收掌官十員並酌調小委員五員相助校閱如此則謄錄倩改硃墨不符之弊可以杜絶少一倖獲卽拔一眞才也闈中須健夫百數十名以供驅䇿皆由夫頭包雇觀察因臨點時有名無人將縣差總某甲責辦外並將夫頭某乙飭令楚勇笞責二百下詎勇丁手執籐條從重敲打甫數十下已皮破血流臂無完膚各夫深啣恨之十五日管帶哨官劉尚義督令水夫挑水該夫十五人爲一帮均已奔走不遑内有趙文彬正待煮飯不與同作劉哨官性頗苛刻喜以鞭撻從事又不通言語反指趙有意懶惰正在勒令挑水間勇丁某内在旁卽以木器亂打之中其頭上血流如注趙大聲喊救時士子因係末塲多有不遵約束混出號外者見而不平齊聲助喊兩道文光化作一團殺氣由明遠樓前後擁到至公堂下不下四五千人勢甚洶湧提調監試恐激大變傳諭委員善爲彈壓一面飭令劉哨官將丙拖出明遠樓前笞責數百下以快公憤時士子已紛紛投卷監臨官卽飭令開門各士始陸續出闈其未完卷者無不退入號舍好事之輩孤掌莫鳴始相率解散者誠解忿之上䇿否則人衆口多意外之禍誠有不堪設想者然閩中士習之壞每况愈下興言及此曷禁慨然第三塲䇿問題目字被手民刻錯一字幸經檢出傳諭更正供給所人役不得壇自出入闈中人役亦不得進供給所提調派有委員在門口防守亦杜絶弊竇一法是科首二三塲患病者不過六七人重病垂斃一二人並無從墻吊出者衆咸頌監臨之存心仁厚也謄錄所人役安謐前報落井斃命兹聞並無其事闈中關節重重傳聞易誤合并更正現各郡縣士子出塲後均整束行裝而作歸計一時挑夫輿夫比往時獲利數倍貢院前街巷一帶赶考各鋪生意比前科尤爲冷淡所售之貨亦極便宜殆亦時景使之然歟 
[烟巿嵐光]  
　　輪船入口舢板人等紛紛爭上屢禁不悛日前有西人傾穢水以阻之仍不能却又執梃以毆之誤傷搭船之客若輩卽挾此與西人爲難賴有共濟諸人爲之解釋不至肇事按若輩多屬無業貧民雖毆之辱之或經官府痛懲之而終難禁止者惟利是趨也彼蟻之附羶蠅之逐臭而欲以力制之勢固有所不能也○烟臺迤西四十里有甲河焉每屆伏汛源流浩大過客來往多被駕渡人勒索甚至有冐險輕涉付諸東流者屢經地方官嚴懲示禁立碑定價依然弁髦視之今當深秋淫潦天寒水冷行人病涉益甚若輩之勒索尤苛所望父母斯民者重申禁令俾行人蒙恩不將口碑載道乎○有抽簽誘賭藉以售貨者類皆無業游民爲之日前同業中因爭攬生意互相用武甲將乙之頭顱擊破血如泉湧尚未悉性命如何好勇鬥狠若輩之積習然也○等小押而上之謂之押當皆潮陽人爲之月利五分半年變價不兌國課代銷賊贓近有數家門首各帖止當候贖字樣不知何故惟少一押當鋪卽保全許多押當之人所望關心民瘼者速招當商以紓民力而裕國帑民情政事兩有裨益矣○月之十三日各國西人在西沙旺地方賽馬觀者甚衆當此深秋氣爽擊電追風誠樂事也亦豪舉也○中秋節民間製作月餅供奉月華相沿已久海内風行故官民人等食用饋遺在所必需而賣者亦日多一日甚有挨鋪寄賣如打抽風然近來烟街各鋪皆於門首貼一月餅仿帖聲明寄售蓋碍於情面借辭推諉以謝賣者但見巿廛林立幾於家家畫餅亦買賣塲中之罕見者也○行使錢帖多用石印冀無作僞之弊乃近復有以石印假票沿街行使令人防不勝防昨有被錢店看出破綻者諒不免送官究辦也○關道憲擬赴威海口騐視工程於二十日八點鐘乘輪前往 
[祖帳開筵]  
　　江西巡撫德曉峰中丞由京南下在滬小駐迭紀本報昨日本埠官場公請中丞在滬北錢汪會館飮宴藉以餞行樽俎衣冠一時稱盛 
[換季續述]  
　　關道憲聶觀察牌示定於昨日換戴暖帽已列昨報兹悉文武各衙門上自官員下自書役已於昨晨一律換季矣 
[末路可憐]  
　　本邑大南門外有張子山者年近花甲祇生一子失業無聊仰屋徒嗟勢不能爲無米之炊英會審署差役某甲見而憐之將張留養在家無如命宫磨蝎抱病淹纒甲急知照其子前來服侍病已漸愈前晚小便後忽跌仆不起立時氣絶其子兩手空空徒喚奈何諸差役湊集資斧於昨晨置辦衣棺成殮下塲若此亦可哀已 
[法員北上]  
　　駐滬法總領事吕班奉文升任駐京欽使葛蕃甫同轉誼屬同寅殊添别緒於前日肆筵祖餞臨歧折柳倍覺依依昨晨七點鐘時吕君乘怡和洋行怡生輪船北上克捕頭預飭通班西捕戎服佩刀擎鎗致敬謝副捕頭及三道頭巡捕法工部局總董則分乘馬車恭至舟次握手脫帽以表敬忱蓋西禮如是也 
[騐視人犯]  
　　捕夥吳妙林與吳桂華曹德標馬阿二等串謀阮阿狗致斃一案由縣迭次研各情詳紀前報兹由黄大令將此案解府過堂昨日委代理捕廳林二尹將吳　林吳桂華馬阿二曹德標阮張氏五犯提案騐明面貌箕斗飭卽還禁聽候起解 
[滬南瑣綴]  
　　有李義和者在滬南佛閣附近開設小烟館行同無賴人皆耻與爲儔前日因欲出外向素識之許杏莊借衣數件許不允李呌駡不休竟將許扭毆衆人見而不平扭送廿三七鋪巡防局黄衡堂二尹訉悉情由判李罰洋二元充仁濟堂善舉并令向許服禮以釋其忿 
 
 

Page 4

 
 
○無賴之徒每於深晚將牛私宰肉則煮熟設攤而賣其皮骨等類則售於邵永興洋毛行内前日有僞充差役以該行私收牛皮牛骨有違禁令欲將行主捉將官裏去行主懼遂出洋銀若干爲差役茶酒資其人始相率他去迨行主知其詐立卽追尋已不知去向矣○大南門外某烟館昨日來一口操卾音之某甲一燈相對其樂陶然俄而烟客畢集擁擠異常甲乃俯身捧腹呼痛不止將烟資交於櫃上出門而去堂倌見甲已去欲往收槍而槍已不見知被竊去出外尋之已無蹤跡始知頃來之客固多生一手者也 
[墮馬受傷]  
　　昨日午前有年約十二三齡之童子騎一劣馬加鞭飛駛由鐵馬路向北至天后宫畔童控勒不住在馬上跌下被馬踏傷昏翬在地馬則向北而去適有某醫士見而憫之遂取藥末爲童敷治由相識雇車送回其家不知能保全性命否 
[快婿吞烟]  
　　蘇鄉婦周黄氏者早喪所天生二子年已成立長子名阿狗在虹口三元宫後某馬車行爲馬夫振䇿揚塵素工駕駛曾憑冰上人撮合寍人施某之女秀英爲室於去年十月間成婚伉儷之間相安無異邇來阿狗挈妻同住岳家黄氏由次子阿炳養贍兩地分居不相聞問前晚阿狗不知何故吞服洋烟臥至夜半毒發其妻始行知覺施救無效延至天明身死施卽知照周黄氏前來備棺收殮施亦貼洋數十元料理後事老涙頻揮當不免黯然神傷已 
[賴債凶毆]  
　　有名小德喜者產自江北僑居裏虹口楊家灣地方日在各碼頭充野鷄扛夫性素蠻横動輙毆人去歲欲娶某氏爲妻苦無資財遂向各親友約集一會以濟一時之急邇來各親友向索會錢無以應付反以老拳從事以爲他人莫余侮也昨日有同鄉人胡福元之妻某氏復向索洋三元有奇不但不還反將氏髮鬢揪住亂毆胡見之亦上前助陣小德喜力大如牛胡夫婦爲之大挫旁觀代抱不平告知巡捕將小德喜拘送美捕房管押 
[逃婦尋獲]  
　　醫生王清泰近患痰迷症其妾王楊氏悉心服侍並無怨言而繼室王黄氏則不安於室竟作私奔之舉前日王楊氏與親戚某氏出外求仙丹行過坭城橋附近見王黄氏在顧錦壽所開薙髮店内上前呼喚王黄氏乘間遁去王楊氏回來告知前妻之弟鄧少卿投報捕房捕頭派包探何瑞福拘拿顧錦壽不肯承認王黄氏下落尚有薙髮匠李炳之願爲見証該包探卽將顧錦壽及見証李炳之帶至捕房捕頭飭送英公廨蔡太守將顧錦壽暫押着王楊氏及鄧少卿明白具呈候訊 
[押解軍犯]  
　　南匯縣押解軍犯王阿中過滬前晚投縣寄禁昨午奉黄大令飭差押解起程按跕前往山西 
[勿藥可占]  
　　延醫服藥有效有不效惟捐資助振無不如響斯應徵諸往籍之所載證以近日之所聞誠有歴歴不爽者本館協振所昨承種善堂益求病痊助洋廿元踐言子求父病速愈助洋二十元卽此一念之仁慈自卜千祥之薈萃轉瞬病魔退舍努力加餐固有不難預决者尚其靜以俟之又承常州汪幼安助山西洋二十元好行其德在遠弗遺故樂得而類誌之 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[寒士歡顔]  
　　七月初二日鍾山尊經二書院輪應督憲考試業經評定甲乙列榜曉示向例大比之年督憲於官課外擇期另考謂之决科今秋因公務怱忙未暇及此塲前有人具禀請將官課之案兼抵决科發給雙分課銀以資鼓勵近蒙峴帥批准飭江寍府照超特等數目發給大約本月下旬可以出示給銀凡列前茅者咸頌憲恩於不置 
[錢店倒閉]  
　　天津河北大街立源成換錢局因帖欠太多中秋節後難以支持遂於十七日倒閉掌櫃劉某及諸夥伴全行逃逸取帖者見日高三丈鋪門未闢心知有異剝啄數下寂無應者撬門而入不特帖張全無卽現錢亦所存無幾器具更復寥寥諸人爭先搶取以抵帖　後至者以取償無物竟至拆毁門窓地保聞之恐釀事故亟投縣署禀請發封俄見一道官符從空飛下衆人始鳥獸散聞官府已飭差緝訪劉某以便追償各欠 
[縣案彚錄]  
　　今春有范佳林在法公堂控伶人陳鳳仙並姘婦王葛氏串同范寳林等將妻方氏誘拐經葛同轉訊供送縣嗣因男女挺押日久王葛氏反在女押所中毁鎖脫逃幸經官媒派人尋緝先後拘獲候究前晚由黄大令提訊王葛氏供年三十一歲係西鄉閔行人本嫁王良才爲室因丈夫不顧家用故與陳姘識范寳林之妻與小婦人同居今春二月間小婦人與陳赴蘇遊玩方氏與范寳林同船往蘇及至蘇州方氏患病於三月初一日病故當卽棺殮埋葬於姑蘇葑門外小婦人此次實被同押婦女喬文仙哄誘以致同逃實非小婦人起意叩求開恩陳　仙供係鎭江西門人自幼學習唱戲因無家室與葛姘識伊家翁夫皆知之每月由小的出資養贍范方氏係范寳林之姘頭今春隨小的等赴蘇范將方氏抛在我處於三月初一日病故伊夫范佳林到蘇尋緝小的直告前情伊無川貲由小的借給不敢誘拐叩求恩典范寳林供係蘇州人向爲成衣因陳鳳仙欠小的工洋七元二角今春向索陳與姘婦葛氏及傭婦范方氏雇舟往蘇小的追至新閘正欲開行因卽同赴蘇州以後范方氏如何下落小的不知惟據陳言業已病故大令問王葛氏曰爾家尚有何人答稱丈夫在桂陽輪船營生現往香港家中有翁阿乾及三歲之子住在虹口地方大令得供以陳鳳仙等串拐有夫之婦胆敢以空言搪塞殊屬不法判令分别笞責五百板枷號頭門著交范方氏到案王葛氏無恥已極著責籐條一百六十下交官媒候傳伊翁來案具領○銅匠夏福興向作主劉桂華把持工作扭縣收所前晚有夏太福投案具禀求將夏福興交保大令升堂提訊太福供係湖北人福興是小的之弟在滬爲銅作生意因年輕不知世務悞犯到案現求恩典交小的保回夏福興供以後不敢再向劉處滋擾情愿隨兄回里大令謂本應究辦今姑從寛將夏福興交夏太福具保並飭分别具各分保結送查○楊樹浦大花園屢次失竊邇被周大林竊去木板等料窩藏王壽全家禀縣飭提王周到案前晚由大令升堂提訊王壽全供係崇明人今在楊樹浦地方佃寳源祥糧田耕種有同鄉人周大林亦在該處種田此次與大花園更夫羅海海挾怨被誣所有木板等料小的從原籍帶來不敢窩贓周大林供亦係崇明人在滬耕種租田素來安分不敢私　實遭更夫羅海海誣指大令以原告未到判將王周收所候傳該處地保並更夫到案質訊 
[法捕房記事]  
　　有某甲者僑寓大自鳴鐘工部局對門老德記小客棧以修補油紙扇爲業昨日乘間竊取棧中夾被一條持向護城河畔義元押店質得六百五十文用以購舊洋布長衫一件旋爲棧主所知將甲拘送捕房請辦捕頭研問之下甲直認不諱遂飭某包探帶至義元將該贓弔出搜甲身畔尚餘小洋銀一角五分連所購長衫給償押本尚少錢二百餘文由棧主添上四開小洋銀一枚甲則管押一宵以爲之儆○鴇兒横涇阿三賃得小東門外戲館街第六十九號門牌房屋開設花烟館雜置淫葩妖草以博賣笑資日來以狎客漸稀爲燒路頭之舉誤將燈籠燃着延及蚊帳烈燄飛騰幸鄰居汲水以澆立時救熄事爲五號巡捕所見據實報知捕房捕頭飭提烟鴇到案再三申斥諭以此後須小心謹愼如違立予重懲○東山同樂縷開設小東門外爲衆流氓聚集之處拆梢打架無日無之前日衆流氓正當瀹茗談心話不投機干戈遽起擊毁盌盞不少諸茶客亦皆驚駭而逃樓主急投報捕房捕頭飭將肇事之一干人等一并拘押昨日尚未解送以堂請訊或曰克捕頭斷令寢事矣○甲乙二挑夫爭挑客物以致互毆傷及頭顱血流被面旋扭至大巡捕房控訴捕頭以各有不是之處麾之出門 
[晉賑餘記五十三]  
　　八月十八日藩憲鄧公發到鎭江王郡伯募第三次洋一千九十元奇陽湖葉俟募八九十次洋六百八十元奇武進吳侯四次崇明黄侯三次金匱王侯吳淞局傳侯錫金局劉侯上海貨捐局朱郡伯五庫局蔡侯均二次綢捐局朱侯家壤南渡局王侯石麟同里局許侯之祐上游局李侯玉方均初次合募洋一千六百二十元奇當卽移交宋君湊足規銀三千兩匯解天津褚敦伯諸君助賑直隸以副德意至是而藩憲發欵八次共得洋二萬一千三百九十一元八分七厘順直東賑凡解九千金云○四月中旬代收朱明翁募交嚴佑翁銀五百兩内有明翁墊欵五十六兩四錢四分已於八月廿三日如數撥還附識備考○頃接都門函復宋君所解順屬規銀三千兩合計京足銀二千八百八十兩當分交王少農水部八百金專賑通州夏厚庵連驄肅兩君八百金專賑東安等縣偏僻之處張君揖琴六百八十金專賑寳坻潘君少南六百金專賑武清皆被災至重之地云[  桃塢散人述]  
[卾省官報]  
　　八月十七日藩憲牌示漢陽縣新灘巡檢員缺詳請以鄭工遇缺先補用巡檢施允深咨補蘄州大同巡檢員缺詳請以麻城縣鵝籠巡檢殷廷瑜麻城縣鵝籠巡檢員缺詳請以　州大同巡檢李德悅俱調補○十八日荆沙電報局試用府黄邦俊禀辭赴天津署理德安府同知羅金壽見辭候補縣史賡雲採購湘煤禀知到差蔡國楨赴蔡甸厘局公幹禀知辭○十九日候補縣虞汝霖奉委赴嘉魚縣公幹禀知○二十日大挑縣司徒袞在任侯補縣漢陽縣縣丞黄新鍔俱管解六批京餉禀辭 
[金陵官報]  
　　八月二十一日准補如皐縣主簿馬聲駿叩謝飭知○二十二日正紅旗協領文瀛到由京口交卸都統印務回○二十三日正任阜寗縣武麟到交卸回○二十四日江西候補遊擊袁錫霖辭○二十五日通判孫廷騵禀知典史方大猷於本月二十日病故 
[蘇省官報]  
　　八月廿三日准補川沙同知陳家態赴常郡會算交代卽辭○廿四日縣丞陳毓楠銷察看自蘇至無錫驛路回　廿五日林維謙由雪鴈橋厘卡專丁來省禀知問訃丁母　 
[江西官報]  
　　八月初三日從九陳宏丁照料南安府劉慶槐照料建昌府俱士子入闈孫貽穀湛精俱東南文場巡綽韓經衡貢院外四所圍牆顔冠賢西路巡紳胡鏻督令中路士子劉啓元東文塲巡綽章森督押水夫准補新城極高司陳詩飭赴新任永豐層山司吳應甲飭赴准調廬陵永陽司新任所遺層山司以羅仲謨署理○初五日通判陳希曾　辨城外厘卡經訓書院掌敎皮錫瑞回湖南原籍新選南安同知胡耀斗禀到係浙江監生補用府謝若潮銷七門城外保甲進關防陸錫康接查七門城外保甲布經連級代理清江縣交代清結馮際春看送供應○初六日府經湯樹銘照料寗都州王錫疇照料南康府楊其興照料瑞州府姚春融照料贑州府曹允之照料南昌府俱士子入闈通判邵循名稽查接談換卷府照李繼臨西路栅欄縣丞趙煥勳東路栅欄劉春溶督押水夫劉宗鍪督令東路士子童振貽東南文場巡綽何延年葛芝齡東北文塲巡綽朱煒回九江張錫鋆卸辦横江渡卡海防遇缺先縣丞程雲讓浙江來省禀到係江蘇監生署龍泉北鄉司方學謐禀謝委永豐沙溪司何家謨請假回省就醫以試用巡檢黄兆棠署理德興縣丞王峻據報丁憂以府經李熙徵署理營帶紫電輪船林志誠禀往九江右營守備劉雙耀充當監臨武巡捕童德海頭門内巡緝○初七日副將徐景川由清江浦來江候補縣李華芬由萍鄉緝私回楊銳年王官駿劉樹奎楊增德俱查閉謄錄書手○初九日王祖蔭由瑞昌公幹回中路二點更替縣丞劉瑞林起服來江○初十日補用縣許實蓮甄官保李克鑅劉均馮永年童必江俱銷秋祭禮樂局○十二日李光表解京餉進京並領解銅帽回豐城縣丞張儴曾禀謝保薦代布經劉祖培另候差委以正任斯缺經歴連級回任 
[上海六馬路仁濟善堂籌賑公所施少欽經收山西山東賑捐五月廿八至六月初二日清單]  
　　金陵恊賑公所大善士經募募七批洋一千二百元又募第六批洋六百元凌問樵代墊一百二十元邳學隠名氏吳鍾氏二户各洋一百元南瑞快船大管輪王洋八十元高淳保嬰總局公捐代墊嘉興耕亩散人宋貞順船三户各洋五十元招商局金利源三號棧房諸位修竹居張二户各洋四十元王梅槎吳莪生樂善堂蒲上無名氏八位無名合助五户各洋三十元趙馥疇求孫病愈孫福慶祈病愈劉榮生陳韞玉張澂五户各洋二十元秣陵遊幕人得子祈順遂同福和號立盛號均祈平安問心　完願隠名氏服符完願隠名氏爲父求貲冥福山陰謝文智綴助求病愈費念椿弟病求愈仁和陳李祥張若芬吳清臣石玉林戴芝五順泰昌復泰來永興當吳劉氏蔣陳不書名衆平安人祝慈壽人二十户各洋十元柳蔭山房朱九元銅洋一元金泰熙隠名氏江右無名氏三户各八元曹汝康母腰痛求愈豫豐求平安秣陵遊幕人慈親冥誕懺資江夏無力子求妻康健江西水北司胡有名氏六户各六元　心子求母康健胡學荆求病愈并子求易長蔡裕德堂求病愈譚理堂罰欵求合室平安人孫錫金鄭梅溪郭龍川福昌通華常州汪姓蔣不書名朱不書名周隠名十四户各五元王瑞生父求冥福毛瑞生盧啓盛吳冠之禮耕氏舊松堂不書名無名氏七十四歲嬬婦十五齡童子合助九户各四元山東胡延吉阮貫通王岐昌謝龍伍郭逹夫小營前吳宅仁義信記不書名張不書名陳不書名不書名不書名翁留名無名氏有名氏誠心氏不留名十七户各三元老福興邱二元銅洋二元印溪包大鍾孫媳病祈愈盡心子祈病愈胡藍男弟病求愈孫源清禮懺移助求母康健泉記子祈免災易養織簾外史省醫藥江緝昭汪以衡錢海淳唐瑞封唐瑞暹陳康永洪西甫程殿實殷潤珊誠懋齋東廂生同裕號恆書堂存恕堂胡情善　劉謙吉堂鎰記分羹氏林周氏江右無名氏無名氏陳不書名張不書名廿九户各二元不書名一元錢三百四十文朱培堂許鏡三華斗南華純臣　瑞　强步州倪念兹李壽齋萬福堂解定邦王清和萬人福僧普潤離相方聲樹劉文璋王衡甫鮑孫杜余森茂戴明甫江肅昭戴有萬鮑振宛張伯澄何翰臣潘玉書何姓照隣東明南榮北集西爽雲樂齋　俟齋德興泰留餘軒程蔭棣軒戴敦義堂錢時述堂北岸吳宅久大常三太太張丁善夫氏植卿氏頌南氏三美氏立福氏庚居氏有名氏有名氏有名氏無名氏無名氏汪不書名吳不書名管不書名陳不書名陳不書名劉不書名劉不書名劉不書名劉不書名劉不書名劉不書名不書名不許名不許名有心無力人無名氏七十户各一元許子安趙錫周許仲康陳紹中裕茂恆范順昌三占錄同人五張徐氏就綠氏不書名不書名不書名仁壽堂十四户各五角徐施源仙潭書院二户各銅洋二元見花室銅洋一元絶善堂銀一百五十兩田祉善堂一百四十兩裕善堂十兩隠名氏六兩八錢五分何翔記寗陳氏二户各一千八百文操成美吳子卿各一千四百四十文張佐周一千二百念文春暉堂一千五十文汪不　名一千文四位不書名八百文隠名氏七百六十文午臣七百念文定太平人程不書名夏不書名不書名不書名求平安人六户文王百文戴不　名不書名不書名不書名翰南五户各四百文四知堂三百五十文拾遺氏三百文宣次蘭胡壽德柏開華汪不書名陸不書名何不書名不書名十二户統十八户各二百文吳不言名一百廿三文湯不書名黄濟時吳不書名吳不書名不書名不書名七户各一百文以上共收洋三千二百四十七元銅洋八元銀三百六兩八錢五分錢廿二千四百四十三文 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年八月二十一日京報全錄]  
　　　　抄○分缺單○湖督張奏抽收應城竹山二縣鹽課錢文數目摺○又奏江漢關籌解本年第三批籌備餉需摺○又奏湖　省籌解第三批甘肅新餉摺○又奏籌解第三批京餉及東北邊防經費片○閩督譚　　漳浦縣請開缺回籍修墓片○又奏委署漳浦縣缺片○湘撫吳奏提解本年夏季分節省銀兩片○臺撫邵奏海防限滿保奬出力員弁摺○八月二十一日兵部太常寺太僕寺正白旗值日無引見○福中堂榮公各假滿請安○松溎謝專　大臣恩○李端棻前往西陵請訓○肅王載瀛巴克坦布各請假十日○英信續假十日○太常寺奏派致祭顯忠祠派出德壽○又奏派致祭紅衣砲位派　桂公果勒敏壽蔭灃深花尚阿文瑞色普徵額崇年○提督衙門奏拿獲販運私錢人犯柴務增等八名請交刑部○召見軍機崑岡敬信○光緒十九年八月分缺單員外郎吏部騐封司王嘉善升刑部直隸司唐炳麟故小京官内閣典籍查劯綏　知州四川蓬州楊昶開缺另補知縣四川蓬溪王本坫近安徽祁門金士翹河南新蔡宋嘉炳俱丁州吏目甘肅涇州周澤故直隸冀州莫炳南逾限　巡檢湖南平江孫汝瀚故廣東陸豐羅福康故典史河南孟津王楨革○○頭品頂戴湖廣總督臣張之洞跪奏爲光緒十八年分抽收應城竹山二縣鹽課錢文數目恭摺具陳仰祈聖鑒事竊照湖北竹山縣抽收川鹽課錢及應城縣井課錢又前經奏明每年彚報一次所有光緒十七年抽收前項鹽課錢文數目業經恭摺具奏在案兹據湖北布政使王之春鹽法武昌道瞿廷韶將光緒十八年分征收應城竹山兩縣鹽課錢文數目開報前來臣覆加查核光緒十八年應城井鹽課梲春李分計共徵收錢二千六百三十二串五百七十七文夏季分計共徵收錢四千五百一十九串三百一十九文秋季分計共徵收錢三千三百四十八串五百文冬季分計共徵收錢三千一百二十八串文又是年竹山縣川鹽陸課計共徵收錢二百六十串文總共通年徵收應城縣井鹽課稅並竹山縣川鹽陸課兩項錢一萬三千八百八十八串三百九十六文均經隨時移解善後局湊充軍餉除收支細數彚案造報外所有光緒十八年分抽收應城竹山二縣鹽課錢文數目理合恭摺具陳伏乞皇上聖鑒謹奏奉硃批户部知道欽此○○頭品頂戴湖廣總督臣張之洞跪奏爲江漢關籌解本年第三批籌備餉需恭摺奏報仰祈聖鑒事竊照前准户部咨奏撥癸已年籌備餉需案内撥江漢關四成洋稅銀十二萬兩六成洋稅銀十六萬兩行令遵照辦理等因業經撥解本年第一二兩批籌備餉需四成洋稅銀五萬兩六成洋稅銀八萬兩委解赴京交納奏報在案兹據湖北漢黄德道監督江漢關稅務惲祖翼詳稱在於第一百三十一結所徵四成洋稅項下動支庫平足色銀三萬兩六成洋稅項下動支庫平足色銀四萬兩共銀七萬兩作爲本年第三批籌備餉需飭委大挑知縣司徒袞在任候補知縣漢陽縣縣丞黄新鍔管解赴京交納等情詳請奏咨前來臣覆核無異除分咨外謹會同湖北巡撫臣譚繼洵恭摺具陳伏乞皇上聖鑒謹奏奉硃批户部知道欽此○○頭品頂戴湖廣總督臣張之洞跪奏爲湖北省籌解光緒十九年第三批甘肅新餉恭摺具陳仰祈聖鑒事竊照承准軍機大臣字寄光緒十八年八月初六日奉上諭户部奏籌撥甘肅新餉一摺甘肅關内外各軍餉銀關擊緊要現經該部將光緒十九年新餉指撥湖北省銀三十三萬兩著該督撫等嚴飭司道按照部撥數目於本年十二月底止赶解三成至來年四月底止再解三成其餘四成統限九月底止掃數解清等因欽此業經欽遵籌　第一二兩批共銀十八萬兩恭摺奏報在案兹據湖北布政使王之春會同善後局司道詳稱現復在於鹽厘貨釐項下籌撥銀八萬兩作爲光緒十九年第　批甘肅新餉飭委補用通判洗廷瑜解赴甘肅藩庫交收等情詳請具奏前來臣覆核無異除分咨查照外謹會同湖北巡撫臣譚繼洵恭摺具陳伏乞皇上聖鑒謹奏奉硃批户部知道欽此○○張之洞片再前准户部咨豫撥光緒十九年京餉奏撥江漢關洋稅銀十五萬兩又光緒十九年分東北邊防經費奏撥江漢關六成洋稅銀十萬兩各等因均經轉飭遵照辦理所有江漢關奉撥前項銀兩業經委員管解第一二兩批京餉銀八萬兩東北邊防經費銀五萬兩赴京交納均經奏咨在案兹據湖北漢黄德道監督江漢關稅務惲祖翼詳稱在於所徵洋稅項下動支庫平足色銀四萬兩作爲本年第三批京餉又在於第一百三十一結所徴六成洋稅　下動支庫平足色銀二萬兩作爲本年第三批東北邊防經費銀兩飭委候補知縣袁鐦惲元復分别管解赴京交納等情詳請　　前來臣覆核無異除分别咨給管解外謹會同湖北巡撫臣譚繼洵附片具陳伏祈聖鑒謹奏奉硃批該衙門知道欽此○○譚鍾麟片再福建漳浦縣知縣施錫衛江蘇嘉定縣進士卽用知縣簽掣福建同治十三年十二月十六日到閩歴署平和新竹等縣光緒八年補授漳浦縣九年四月到任十五年三月調署甯德縣十七年十二月飭回本任兹據該員禀稱接到家信知祖墓被風雨摧殘亟須修理請援案開缺回籍修墓由署藩司張國正署臬司陳鳴志會詳聲明飭令該員迅將各任内經手事件交代清楚備具親供呈請給咨回籍等情前來覈與成安相符除咨部外謹附片具陳伏乞聖鑒敕部開缺其所遺漳浦縣知縣係調缺俟准到部覆另行揀員調補合併陳明謹奏奉硃批吏部知道欽此○○譚鍾麟片再漳浦縣知縣施錫衛請回籍修墓　缺應卽遴員接署以專責成查有選平縣知縣張茂貴堪以委署據福建藩司會詳前來除咨部外謹附片具陳伏乞聖鑒謹奏奉硃批吏部知道欽此○○吳大澂片再據總理湖南善後局務布政使何樞等詳稱光緒十二年九月欽奉懿旨裁節餉需當經遵議裁撤湖南陸勇三營水師一營並將留存陸營長夫水師船價油燭均裁减五城支發綜計每年可節省銀一十二萬餘兩　明自光緒十二年起專欸存儲分批提解赴部交納已解至本年春季分止歴經詳請奏報在案所有本年夏季分節省銀兩自應如數提解以濟要需現籌備湘平銀三萬兩折合部砝庫平銀二萬八千八百九十六兩一錢六分六厘四毫交給十九年三批京餉委員候補知縣卜容偉於以仁搭解赴部詳請奏咨前來臣覆查無異除咨户部外理合附片具陳伏乞聖鑒謹奏奉硃批户部　　欽此○○頭品頂戴福建臺灣巡撫臣邵友濓跪奏爲台灣海防五年限滿遵照海軍衙門奏定章程請將在事各營局出力　　　尤酌保分别開單　　恩給奬以示鼓勵恭摺仰祈聖鑒事竊准海軍衙門咨行酌議保奬章程聲明部章窒礙情形量爲變　　　時局一摺内開沿海省分應保營局各員尋常保奬以五年爲限所保不得優於常格其非沿海省分操防機器皆爲固邊要務並令比照海軍保奬年限章程擇優酌保以免向隅等因光緒十二年七月十四日奉懿旨依議欽此又臣奏報剿平恒春滋事社番聲明其餘在事出力員弁容臣彚入海防五年保奬案内核保光緒十八年十二月十三日奉上諭邵友濓奏剿平滋事番社拿獲首要各犯正法在事出力各員開單請奬一摺餘著照所議辦理該部知道等因欽此查海軍衙門保奬章程應以光緒十二年七月十四奏准之日起扣至十七年七月十四日五年限滿前經通飭各營局查明在事出力人員照章酌保去後兹據各該統將等將先後咨送營務處彚開請奬前來臣查台灣外顧海防内綏番社前撫臣劉銘傳經管布置於海口要隘一體建築新式砲台督飭勇營練習操防講求設伏攻守戰陣之法環台不下二千里依山負海壁畾一新表裏謹嚴聲勢聨絡計自法事敉平十年之間各軍將土臥　嘗膽安不忘危今迄海不揚波地方靜謐在事員弁不無微勞足錄至製造軍械轉運糧餉各局所人員辦事始終勤奮按照海軍章程准其一律給奬臣仍嚴加查核將勞績稍次之員量　删减擇其尤爲出力者遵照海軍衙門奏定章程分别酌擬奬叙未敢優於常格其各營駐紥處所何員現隸何營均於列保單内分晰註明並將應奬各員先期咨部立案以符定章理合分别彚繕清單恭呈御覽　無　　　天恩俯念海防將士勤苦多年准子照章給奬以示鼓勵出自鴻施除干總以下各弁奬勵咨部註册並飭取各員弁詩　復　分送查核外所有台灣海防五年限滿遵保營局員弁緣由謹會同閩浙總督臣譚鍾麟恭摺具陳伏乞皇上聖鑒訓　　　奏　　　批該部議奏單二件併發欽此 
 
 

Page 13

 
 
[光緒十九年八月二十二日京報全錄]  
　　宫門抄○御史文等奏籌辦五城冬賑請飭撥鉅欵摺○給諫余奏豫籌大賑摺○又奏請賞給米石片○　督　　　奏夏季分委署代理州縣各缺摺○又奏委署知縣片○閩督譚奏新海防第十一次收捐請奬摺○　兵鄧奏　出　　　日期摺○江督劉奏揀補陸路都司摺○又奏揀補内洋水師遊擊摺○又奏保留叅將遊擊二員歸水師補用片○又奏　免騎射片○東撫福奏查覆河工保案請分别改奬摺○蘇撫奎奏審明盜犯按律懲辦片○浙撫松奏查明六月分　　沙水情形摺○總兵滕奏報出洋巡緝日期摺○八月二十二日刑部都察院大理寺正紅旗值日無引見○克王德隆各假滿請　安○翁同龢等塲内專摺請安○湖北宜昌鎭總兵傅廷臣到京請安○河南藩司廖壽豐請訓○鍾公請假十日○容貴請假五日○召見軍機傅廷臣廖壽豐阿克丹皇上明日卯正至壽皇殿行禮○○巡視中城山東道監察御史臣文博等跪奏爲五城災民甚衆亟應接辦冬賑請旨飭撥鉅欵以廣皇仁而全民命恭摺仰祈聖鑒事竊臣等前因六月大雨爲災業將近畿實在情形奏明在案仰蒙天恩發給帑銀五千兩倉米二千五百石赶辦急賑臣等當卽親赴災區督同司坊糾董分投清查户口按名核實散放災民於奄奄待盡之餘得蒙全活無不歌詠聖恩同聲感戴惟是目前雖屬稍稍安輯而嗷嗷待哺之狀仍復目不忍都耳不忍聞房屋早經坍塌舉家同住窩棚田畝又復淤墊一時難以補種轉瞬秋盡冬來飢寒交迫若不及早籌辦冬撫竊恐謀食飢民槜男挈女擁入城中則宵小易於溷迹防範更覺難周臣等再四籌商惟有於城外多設粥廠妥爲安置庶不致有流離轉徙之虞現已分派司坊坤董就地勸募富商殷户量力捐　無如集欵無多杯水車薪僅可以顧目前不足以資冬撫聞光緒十七年順天府賑務告竣餘賑欵銀十四萬兩寄存户部本年又電奇各省集賑欵銀二十餘萬兩五城地面本順天府管轄之區所有賑銀原備拯救災黎之用相應請旨飭下户部順天府撥銀數萬兩交臣等採買米糧接辦冬撫擇地分設粥廠按日計口授食以輯飢鴻總期實惠及民以仰副聖天子愛育黎元之至意臣等爲近畿重地民命攸關起見謹將籌辦冬撫請飭撥欵緣由恭摺具陳是否有當伏乞皇上聖鑒訓示施行謹奏○○巡視北城禮科給事中臣余聨沅跪奏爲近畿水災饑民衆多亟宜豫籌大賑以廣皇仁恭摺仰祈聖鑒事竊臣維本年順直水災情形最重仰蒙聖恩截漕發帑鴻施溥被薄海同欽惟查順天所屬東安武清等縣連年水淹民不聊生而通州香河本年被災尤重當其時展轉於洪濤巨浪之中百姓隨波臣以去者不知凡幾昌平順義亦有村莊被洗十室九空者而大興宛平環京四郊災象之輕重不一嗷嗷之待哺尤多雖經辦理急賑可以救目前之溝瘠而秋成絶望直至雪虐風饕凍餒交縈勢必盡索於枯魚之肆矣我皇上仁德如天顧此飿黎必不忍令其瘡痍至此也惟災區旣廣籌賑不易非集有巨欵不能濟衆而博施非經理得人不能均霑夫實惠伏查嘉慶六年六月永定河决口附近京城西南各州縣被水東北一帶田禾亦多淹浸欽奉上諭特派台費蔭等八員分赴四路查勘又派熊枚查辦天津一帶散賑情形仰見聖仁軫念民依謀畫周詳允爲萬世之法查辦理賑務本係順天府府尹專責又聞各省來電已籌欵二十餘萬之多兹值順天鄉試府尹入闈監臨勢恐不能兼顧可否援照成例請旨特簡大員督辦順天賑務或居中調度或周歴災區於所屬各州縣分别重輕妥爲籌畫務令實惠及民不致一夫失所拯億萬姓阽危之急卽以宏皇上怙冐之恩將見弭隠患於無形而蒸太平於有象矣臣爲振救災黎豫爲籌備起見是否有當伏乞皇上聖鑒謹奏○○御史余聨沅片再臣前於六月大雨被災之後卽與臣恩漙飭令正指揮陳文熙會同安平水局紳董牛英等分赴大宛兩縣各村莊籌辦急賑又經恊辦大學士徐桐户部尚書翁同龢等撥給銀米源源接濟遂由該紳等查明户口分别災區廣爲散放現在急賑一律告竣核計南路西黄村等處二百九十四村采育等處七十二營北路雷家橋等處一百二十五村共有三十餘萬口似此災黎衆多急賑所放暫救目前之患若不先事綢繆豫籌長賑恐老弱轉乎溝壑而强黠將入於萑苻卽不至此而負襁托缽呼籲求生萬一麕集京城防不勝防散不易散爲患伊於胡底再四籌思勢難中止卽就此所放四百九十一村而論自九月起至明年三月止每日需米五石以七個月計之共需米十萬石有零爲數太鉅籌捐不易該紳等雖情殷爲善踴躍從公值此欵項支絀力不從心無米之炊實難爲計查此各村莊皆係大宛所屬應請旨飭令順天府府尹早爲籌畫認眞辦理抑或因府尹現在入闈仰蒙聖明俯念臣　已經飭派該紳等籌辦急賑仍令一手經理始終其事合無仰懇天恩賞給米石俾資散效以活飢黎出自逾格生成如蒙聖慈俞允臣等惟有懍遵諭旨督同該紳等仍照前查户口核實賑濟務期渥澤均霑以無負皇上子惠元元之至意謹將辦過急賑地方續請長賑緣由附片具陳是否有當伏乞聖鑒謹奏○○頭品頂戴兩廣總督臣李瀚章頭品頂戴廣東巡撫臣剛毅跪奏爲光緒十九年夏季分廣東省委署代理州縣各缺遵照章程恭摺具奏仰祈聖鑒事竊照各省州縣無論奏調委署代理欽奉上諭著每屆三月彚奏一次等因欽此由部轉行欽遵辦理在案兹據廣東布政使覺羅成允詳稱光緒十九年夏季分出有署遂溪縣知縣蘇昕調省差委遺缺以新選龍川縣知縣楊森署理又署新興縣知縣謝師元聞訃丁父憂遺缺以候補知縣陳慶箎署理又署儋州知州冋東森撤省祭看遺缺以候補知縣馮灼孝署理又海陽縣知縣杜友白調簾遺缺以新海防試用知縣裴克寛代理又普甯縣知縣崔增瑞調簾遺缺以候補知縣顧永楙代理又豐順縣知縣鄧衍憙調簾遺缺以候補知縣王壽民代理又封川縣知縣趙家琦調簾遺缺以大挑試用知縣唐盛松代理又高明縣知縣蔡逢恩調簾遺缺以試用通判鍾昌世代理遵照定章詳請具奏前來臣等覆查無異理合會同恭摺具陳伏乞皇上聖鑒謹奏奉硃批吏部知道欽此○○李瀚章等片　再東安縣知縣蔣模因案撤任所遺東安縣知縣篆務應行委員接署以專責成該縣地方盜賊繁多非講求緝捕熟悉情形之員不足以資治理查有卸署陽山縣原選平遠縣知縣辛元燡甫經交代清楚尚未赴平遠本任該員辦事認眞緝捕勤能且前署陽山與東安地界相近情形熟悉堪以酌委署理據布政使覺羅成允按察使額勒精額會詳請奏前來除檄飭遵照外臣等謹循例合詞附片陳明伏乞聖鑒謹奏奉硃批吏部知道欽此○○頭品頂戴閩浙總督臣譚鍾麟跪奏爲閩省新海防捐輸第十一次收捐銀數懇恩奬叙以昭激勸恭摺仰祈聖鑒事竊閩省新海防捐自光緒十六年二月十一日開辦起截至十八年十月底止報捐官職貢監共收實銀五萬九千三百三十六兩八錢分案編列八次先後奏奬所收捐項遵照部行分别解赴海軍衙門及直隸省察收嗣因厦門購砲築臺援案奏准留新海防捐欵動用截至十九年四月底止收捐銀五萬二千一百二十八兩三錢二分照案編列第九第十兩次奏奬在案兹自光緒十九年五月初一日起至月底止據傳政等七十一員名報捐各項實職翎枝共收銀四萬三千一百四十兩八錢先塡司印實收給領俟部頒執照發換所收銀兩留閩備用據福建善後局司道編作第十一次造册詳請具奏前來臣覆覈無異合無仰懇天恩俯准奬叙以昭激勸除造具細册報部查覈外謹繕摺具陳伏乞皇上聖鑒勅部議覆施行謹　奏奉硃批户部議奏欽此○○頭品頂戴記名提督廣東碣石鎭水師總兵奴才鄧萬林跪奏爲恭報出洋督巡日期仰祈聖鑒事案奉上諭嗣後沿海水師提鎭着於每歲出洋時具奏一次俟出洋往返事畢卽將洋面如何情形據實具奏欽此欽遵在案伏查廣東碣石鎭屬洋巡向分上下兩班每年自正月初一日起至六月底止輪值奴才轄屬平海營叅將上班統巡自七月初一日起至十二月底止輪值奴才下班統巡兹下班洋巡期屆奴才遵於光緒十九年七月初一日赴洋接管兵船督率中左右平海四營值巡將　兵民船隻在於上不交界洋面往來梭巡認眞緝捕務期海洋綏靖商賈乂安以仰副聖主愼重海疆之至意除將出洋督巡日期呈報兩廣督臣查核仍俟洋巡班滿另將歴過洋面情形據實奏報外所有奴才出洋督巡日期理合恭摺具奏伏乞皇上聖鑒謹奏奉硃批知道了欽此○○頭品頂戴兩江總督臣劉坤一跪奏爲揀員升補陸路都司員缺恭摺仰祈聖鑒事竊江寗西蓮花營都司劉光瀛病故遺缺接准 
 
 

Page 14

 
 
部咨係陸路題調之缺應卽照例揀員升調等因臣查定例蛒省題調之缺儘先現任人員題請調補如通省内或缺居緊要或人地未宜或例應廻避實無堪調者准於現任合例應升人員内保題升用又陸路守備歴俸三年始准保題各等語該營都司駐紥永新縣城界連湖南爲江楚咽喉要地非精明强幹熟悉地方情形之員難期勝任臣於通省現行都司内逐加遴選非缺居緊要卽人地未宜實無堪調之員復在應升人員内詳加揀選查有撫標右營中軍守備劉雙曜年五十歲安徽桐城縣人由軍功遞保花翎遊擊銜儘先推補都司光緒十年借補江西撫標右營守備十一年請咨赴部蒙欽派王大臣騐放准其借補是年十二月到任　獲會匪鄧榮華案内保請免補都司以遊擊儘先補用十八年九月初十日奉硃批著照所請該部知道欽此欽遵各在案該員劉雙曜年力正强營務熟悉歴俸已滿三年任内並無違礙事故以之升補蓮花營都司員缺洵堪勝任與例亦屬相符合無仰懇天恩俯准以江西撫標右營守備劉雙曜升補蓮花營都司員缺實於營伍地方均有裨益如蒙俞允俟部覆至日再行給咨赴部引見恭候欽定除將該員履歴咨移部科外謹會同護理江西巡撫臣方汝翼恭摺具陳伏乞皇上聖鑒訓示再所遺江西撫標右營中軍守備員缺係陸路部推之缺兩江現有應補人員應請扣留由臣揀員請補合併陳明謹奏奉硃批兵部議奏欽此○○頭品頂戴兩江總督臣劉坤一跪奏爲揀員請補内洋水師遊擊員缺恭摺仰祈聖鑒事竊蘇松鎭標内洋水師右營　擊廖得勝升補遺缺接准部咨係題補第一　第五缺應用儘先人員行令揀員請補等因伏查是缺遊擊駐紥商洋外通大海内接長江汛地遼闊巡緝極關緊要非久歴該處洋面熟悉風濤沙線情形之員難期勝任臣於内洋水師實任候補中逐加遴選僅查有儘先遊擊蘇松鎭標左營守備謝克明年五十七歲湖南長沙縣人由行伍於咸豐十年投効外江水師隨剿出力洊保以遊擊儘先選用並加叅將銜歴拔江南狼山鎭標通州營把總千總光緒十五年請補蘇松鎭標左營守備員缺經部覆准各在案該員年力强健訓練勤明於該處洋面情形素稱熟悉本係内洋水師候補之員其儘先名次在該員之前者戴天福高祥發二員業已病故陳良彪一員前經叅劾休致先後咨部開除現在内洋水師儘先遊擊名次惟該員謝克明爲最先以之請補是缺遊擊人地旣屬相宜核與例章亦復相符合無仰懇天恩俯准以儘先遊擊蘇松鎭標左營守備謝克明補授内洋水師蘇松鎭標右營遊擊員缺實於營伍地方均有裨益如蒙俞允俟部覆至日卽行給咨送部引見以符定制除飭取該員履歴送部查核外謹會同江南提督臣譚碧理恭摺具陳伏乞皇上聖鑒訓示再所遺蘇松鎭標左營守備員缺江南現有應補人員請扣留由臣另行揀員請補合併聲明謹奏奉硃批兵部議奏欽此○○劉坤一片再江蘇水師各營經前督臣曾國藩訂立章程分爲外海内洋裏河三大支按叚梭巡所有管帶師船各員必須熟諳水師情形方堪勝任兹查有總兵銜副將用儘先叅將張熙卽補遊擊胡德成歴任安徽江蘇等省隨剿出力洊保今職張熙雖係陸路出身前帶輪船凱撤到標歴經委署内洋裏河遊擊都司各缺胡德成係由水師出身均於風濤沙線實力講求極稱熟習堪勝内洋外海之任合無仰懇天恩俯准將叅將張熙以原官改留江蘇内洋水師補用遊擊胡德成以原官留於外海内洋水師補用以收人地相宜之效除飭取該員等履歴咨部查核外謹附片具陳伏乞聖鑒訓示再胡德成前保遊擊案内德字誤書得字呈請勅部查照更正註册謹奏奉硃批著照所請兵部知道欽此○○劉坤一片再軍營打仗受傷人員如實不能練習弓馬例准免其騎射疉經奏奉諭旨允准在案兹查有兩江儘先副將准補揚州營叅將袁大升被賊槍傷左骽刀傷左手儘先副將黎州鎭　蕭營都司龔錦標搶傷頭額矛傷右肩膊等處儘先遊擊淮揚鎭標佃湖營都司郭金魁槍傷右骽准補鹽捕營都司趙楚材槍傷左手左骽等處儘先都司徐州鎭標中營中軍守備張耀刀矛傷左膀槍傷左骽等處宿州營中軍守備吳天祥矛傷左眼角槍傷左膀葦蕩左營守備謝鵬槍傷右骽暑提標前營中軍守備汪友仁槍傷右骽矛傷左肋儘先守備李雲太矛傷左膀槍傷右骽署江寗城守左營守備張延壽炮子擊傷左骽揚州營左軍守備陳兆連槍傷右足矛傷左骽江寗城守左營左哨千總劉定魁槍傷左骽矛傷右背江寗城守左營右哨千總孫紹貴刃傷右脚面矛傷右膀揚州營前哨千總李大春槍傷左骽矛傷左肩揚州營便北汛把總周松茂矛傷左膀江寗城守右營右哨把總蕭崇林刀傷右膀矛傷右骽浦口營滁州汛把總施占元槍傷右骽矛傷左膀以上各員均係受傷深重不便弓馬合無仰懇天恩俯准將袁大升等免予騎射照章改習槍炮以示體恤除將該員等受傷部位册結送部查覈外謹附片陳請伏乞聖鑒訓示謹奏奉硃批著照所請兵部知道欽此○○尚書銜山東巡撫奴才福潤跪奏爲河工保案部駁行查各員分别聲覆改奬恭摺具陳仰祈聖鑒事竊奴才請奬光緒十七八兩年搶護險工並堵合胡家岸等處漫口出力人員各一案先後奉硃批交部議奏迭准吏部咨稱吏部覆奏清單内開知府徐金綬等或捐案聲叙未清或所保官階重複或原請與例不符奏令分别查明聲覆並另行核奬等因於光緒十九年三月初十五月初二等日奉旨依議欽此欽遵咨行到東當經轉行遵照去後兹據各該員先後具禀並由河防局司道彚詳請　奏前來奴才查知府徐金綬等均係在工出力之員旣據詳晰聲覆自應分别給予奬叙以免向隅謹繕具清單恭呈御覽仰懇天恩勅部核議給奬以昭激勸除將府經歴何濟元等捐照咨部查核外理合恭摺具陳伏乞皇上聖鑒訓示謹奏奉硃批吏部議奏單併發欽此○○奎俊片再據暑沛縣知縣許炳常詳報拿獲因行刦事主趙光第家騾馬銀錢等物拒傷工人張殿喜等平復案内匪犯田菁一名並起獲原贓馬騾衣服等物同盜械洋槍到案訊據該犯供認於光緒十八年閏六月二十六日夜聽從在逃之鞏立得夥同王廣痣等同夥十九人各執洋槍等械行刼事主趙光第家騾馬銀錢衣布等物拒傷事主代人平復不諱將該犯田菁審依强刦之案但有一人執持洋槍在塲者不論曾否傷人不分首從均擬斬立决梟示通行擬斬立濯梟示又據署邳州知州楊激雲詳執拿獲因行刼事主陳克善家糧食衣服等物拒傷事主之妻劉氏身死案内匪犯陳憬山一名到案訊據該犯供認於光緒十七年十二月二十六日夜聽從在逃之馬萬三夥同李小二等同夥六人各執洋槍等械行刼事主陳克善家糧食衣服等物目擊李小二放槍拒傷事主之妻劉氏身死不諱將該犯陳憬山審依强盜殺人斬立決梟示例擬斬立决梟示先後解由徐州道親審明確咨經臬司陳湜復核備招詳請將該犯田菁陳憬山批飭照章先行正法核奏前來奴才復核無異除將該犯田菁陳憬山二名遵照刑部通行批飭先行正法梟示並飭嚴緝各逸犯務獲究報曁各案供招咨部外謹會同兩江總督臣劉坤一彚案附片具陳伏乞聖鑒敕部核覆施行謹奏奉硃批刑部知道欽此○○頭品頂戴浙江巡撫奴才崧駿跪奏爲查明本年六月分海塘沙水情形恭摺具奏仰祈聖鑒事竊照浙江省仁和海甯二州縣海塘沙水情形向係按月繪圖具奏兹據布政使劉樹堂署杭嘉湖道任錫汾會禀稱六月朔望兩汛時屆季夏潮勢較旺勘得東塘尖山護壩併西塘范公塘兩處沙塗及南岸各山之外新舊漲沙誌樁丈尺曁東塘念尖兩汛海中新漲陰沙逐細查量均無升刷與上月相同等情禀報前來奴才復查無異謹繕單繪圖恭摺具奏伏乞皇上聖鑒謹奏奉硃批工部知道單圖併發欽此○○記名提督廣東瓊州鎭總兵奴才滕嗣林跪奏爲恭報奴才出洋巡緝日期恭摺具奏仰祈聖鑒事竊照道光二十三年十一月初七日欽奉上諭嗣後沿海水師各鎭著於每歲出洋時具奏一次等因欽此伏查凉州洋面每年分上下兩班統巡上班自正月初一日起至六月底止輪值海口營叅將出洋統巡下班自七月初一日起至十二月底止輪值總兵出洋統巡光緒十九年七月初一日屆當奴才下班統巡之期據上班統巡署海口營叅將陳良傑將拖民各船禀交前來奴才卽日出洋督率值巡員弁管駕拖民各船在於所屬洋面遍歴梭巡嚴密查緝總期有盜必獲以仰副聖　綏靖海疆之至意除將出洋日期禀報督臣查核容俟洋巡班滿再將巡過洋面情形據實陳奏外所有奴才出洋巡緝日期理合　　具奏伏乞皇上聖鑒再奴才奉到硃批三件合併恭繳謹奏奉硃批知道了欽此 
 
