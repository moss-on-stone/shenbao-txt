# 1903 - 320 - 4910991

 

Page 1

 
 
[重印正續時務通考出售] [  圖書集成局啓]  
　　時務通考一書正集編自京津諸名士其時朝廷上下多以不逹時務相詬病迨是書出至戊戌年果有變法之事人皆許爲能得風氣之先且體例謹嚴抉擇精當自中外通商以後一切政教號令以及聲光化電各種格致之學無不蒐羅富有原原本本朗若列眉以故海内風行揣摩家咸奉爲圭臬續集則由吳下通儒采輯近三十年來時事與前編相爲表裏閱者必參觀互證庶於今昔時勢洞澈無遺兹經本局用潔白連史紙印成墨色精瑩字跡明朗業已出書正集每部實價洋銀六元四角續集四元八角合購兩集共計十元批發克已此佈 
[出售廣東闈墨] [  圖書集成局啓]  
　　本届癸卯恩科廣東闈墨鴻篇鉅製佳作如林本局倩粤友將闈中刻本迅速遞來用新鑄鉛字潔曰紙張詳加校讐印成巾箱本卽於今日發售每本定價洋銀一角二分海内士林請臨申報館及各書坊擇便購取可也 
[廣興樹藝說]  
　　教民稼穡樹藝五榖足以盡地利乎曰未也稻梁麥黍稷祇以盡畎畞之利而山林墳衍川澤原隰無與焉使僅易其田疇勤於穡事而於山林川澤墳衍原隰之耕無可耕種無可種者咸棄之不顧是小民腹可果矣興築製造將何所賴以爲功此周禮大司徒所以以土會之法辨五地之物生而衛風歌樹之榛栗椅桐梓漆乎列聖知其然以故康熙朝聖祖仁皇帝欽定授時通考於詳攷穡事外舉凡樹木果㼌瓜壺菽苴罔不辨别土宜導之樹藝迨雍正二年特降上諭朕維撫養元元之道足用爲先朕自臨御以來無刻不厪念民依重農務本業已三令五申矣但我國家休養生息數十年來户口日繁而土地祇有此數非率天下農民竭力耕耘兼收倍穫欲家室甯盈必不可得周官所載巡稼之官不一而足又有保介田畯日在田間皆爲課農而設今課農雖無專官然自督撫以下孰不兼此任者其各督率有司悉心相勸並不時諮訪疾苦有絲毫妨於農業者必爲除去仍於每鄕中擇一二老農之勤勞作苦者優其奬賞以示鼓勵如此則農民知勸而惰者可化爲勤矣再舍旁田畔以及荒山不可耕種之處度量土宜種植樹木桑柘可以飼蠶棗粟可以佐食　桐可以資用卽秦梏雜木亦足以供炊爨其令有司督率指畫課令種植仍嚴禁非持之斧斤牛羊之踐踏奸徒之盜竊亦爲民利不小至孶養牲畜如北方之羊南方之彘牧養如法乳食以時於生計不無裨益總之小民至愚衣食經營非不迫切而於目前自然之利反多忽略所賴親民之官委曲周詳多方勸導庶使踴躍爭先人力無遺而地利始盡不惟民生可厚風俗亦可還淳也等因欽此草野小臣不禁拜手稽首曰我國家軫念民依其其慮周藻密哉夫今之言理財者必曰興商僕以爲興商是已顧商之本在工而工之本在農非工則製造無以興而販運何從藉其手非農則樹藝無由盛而製作何以施其工聖王知之深是以詔下重農而田間襏襫之夫且上勞宫廷之厪念然僅曰重農而已在五榖固勤於播種矣彼所謂山林川澤墳衍原隰不將任其污萊廢棄而地盡不毛乎此所以先王必物土之宜而樹藝之貴於推廣也抑僕嘗觀於泰西之近政矣人皆謂泰西皆以商立國僕則以爲研求植物之學實足爲理財始基泰西於農部設有專官與商部相輔而行以圖阜物産而興工作日本博覽會更將農林特開一館專事講求近日俄人之圖高麗亦志惟在於入馬山浦伐木從可知園林之利實不亞於田疇而桑柘枲麻桐梓漆　棗栗瓜果凡見之周官禹貢豳詩者無在不足以開利藪樹藝之爲利誠大矣哉或曰今者泰西之於農業皆以化學爲之如養輕淡弗諸氣炭矽硫磷緑鉀鈉鈣鉛鐵錳碘諸質要皆足使田疇化瘠爲肥誠令農人加意研窮樹藝當更有起色曰是正不必中國無識字之農安在其能通化學今特病農政失傳已久耳粤稽古者法度之美萃於周官稼穡之經教自后稷但使因地辨物因物辨人各按其宜因勢利導無棄地年游民則不第山林川澤墳衍原隰之胥得長養滋生卽沙漠無垠田皆爲石一經開闢亦何患五榖草木不漸漸暢茂敷榮哉觀昨報記江南派辦處司道以省中田地荒蕪隨在皆是通行所屬諭令招集游民爲之開懇并勸諭鄕農講求蠶桑之政旋又查得城鄕僻處山原荒廢者多而肥磽不同未必皆宜榖麥爰分委候補人員次第查勘有不堪闢作阡陌者一律繪圖造册限期廣興樹藝以期上裨國課下裕民生云云因推廣言之通商惠工悉基於此更曷憂三代之政不可復而舍近圖遠詡詡然侈言效法泰西哉於是作廣興樹藝說以羾諸勞民勸相之大人 
[本館接奉電音]  
　　昨日午後一點鐘越三十分時京師飛電傳來諭旨一道敬謹譯登○十月初三日軍機大臣面奉諭旨本月初九初十十一日俱著推班欽此 
[電傳宫門抄]  
　　昨日午後一點鐘越三十分時京師友人專電告知本館云十月初三日皇上召見軍機大臣及樊增祥本日皇上換穿羊灰褂 
[力保主權]  
　　土耳其國京都君士但丁來函云某日土國首相奏請土廷切勿承認俄奥所擬整頓末境之策緣此係我士内政外人不應干涉致礙主權也疏入不報 
[詔開國會]  
　　日本官報登日皇諭旨云朕依帝國憲法第一條及第四十一條擇於本年十二月五日在東京特開帝國議會將此通諭官民一體知悉 
[滇路將興]  
　　京師來電云近日法國駐京使臣與中國外務部王大臣互議雲南廣西興築鐵路之事旋經議定由中法兩國公同建造大約一經勘定地址卽須鳩工庀材矣 
[廣開商埠]  
　　香港循環日　云前者伍秩庸侍郎奏請將沿江沿海廣闢通商口岸以杜外人覬觎要求等情 
 
 

Page 2

 
 
奉旨飭外部商部公同酌議兩部議得事屬可行因卽請旨電飭各省將軍督撫及所轄地方官詳細查勘如有形勢扼要商粟薈萃可以自開口岸之處隨時咨報以便奏請施行 
[署粤督岑制軍奏更定廣西軍制摺]  
　　奏爲廣西主客各軍營名繁雜章制紛歧現飭酌量更定以昭劃一恭摺繕單具陳仰祈聖鑒事竊查廣西自用兵以來或增募營勇或徵調客軍統計各路防軍不下四五十營營名旣已紛繁營制餉章尤爲雜亂同在一處剿匪也而弁兵薪餉有厚薄之殊同爲一員統率也而各營人數有多寡之異又有名雖一營而除去假革逃亡實存人數不過一二百名者若非另定劃一章程不足以資考核而期得力臣到潯以後卽詳加體察除現無軍務各屬駐營無多應暫無庸議外其柳州慶遠思恩南甯四府正值剿捕吃緊營勇雲集柳州府屬則有克勇左營定勇營中字營又新招有裕字營紹字先鋒營慶遠府屬則有威字營盛字營實字營業字營忠字營克勇申字營克勇前後兩營安勇後營楚軍副左營南寗思恩兩府則有綏遠軍五營虎軍正副二營各營營制餉章有未經奏咨者有已經奏咨而時有更變者現臣飭將柳州府所駐各營改併爲紹字中左右三營委現署柳州府知府祖繩武統領慶遠府所駐各營除威字營仍歸柳慶鎭總兵楊發貴兼帶外餘均改併爲綏靖中左右三營委現署慶遠府知府汪聲玲統領南甯思恩兩府所駐各營改併爲綏遠左右前後正中副中先鋒左右八營委代理思恩府知府和廷彪統領至各營人數多少無定現皆令按照廣西邊防各營奏定章程每營均以四百七十二員名爲准並給長夫一百二十名及帳棚鑼鍋等項以免軍行時妄拉民夫占住民房致滋擾累其弁兵薪餉内惟綏遠虎勇等營係東省調來尚爲優厚其餘各營所支薪餉甚薄實未能收飽騰之效亦一律改照湘軍行糧章程計每月支薪餉夫價約需銀二千五六百兩又廣西邊防二十餘營驕悍敝窳前經臣詳細奏陳現調湖北武建軍八營赴龍州換防俟到防時所有邊防各營應卽大加裁併以新耳目而資整頓現查得原充邊防各營分統參將張得貴千總陸榮廷於蘇元春種種弊混該分統等均能皭然不滓且其平日治軍極爲認眞應令張得貴將原統邊防親兵左右及新設副中前右等五營汰併另募改爲貴字五營專任南寗思恩兩屬防剿陸榮廷原統邊防健字春字等五營汰併另募改爲榮字五營專任太平鎭西兩屬防剿已革總兵陳桂林所統春字前左右毅軍新副左後五營補用副將黃雲高所統毅新正中左前後五營均極窳敗咨由署理廣西提督丁槐一併汰改另成衡字軍五營親兵一營營制餉章統照紹字綏靖等軍辦理此外尚有調署右江鎭總兵黃忠立所統邊防熙字四營現在泗城等處搜剿餘匪尚爲得力應仍其舊惟將月支薪餉與新改各營一律照加此臣到西省後更改營名釐定章制之情形也至桂省本係瘠區軍興以來餉項奇窘尤有岌岌不可終日之勢現在新改各營一律由臣在前此奏准協撥各欵内按月支給以免延誤其各營底餉除邊防各營均有的欵應令撥歸督辦邊防鄭孝胥作爲武建軍餉及充一切邊防經費應用外其餘各營原支底餉現雖飭令廣西善後局司道逐欵另儲而處此兵荒交迫商販斷絶之時各營底餉恐已大半無著如將來臣奏准協撥各欵支發罄盡各該營應如何支餉應由廣西撫臣察看地方情形或裁或併或另行籌欵隨時酌核辦理除飭各統領營官將營務嚴加整頓認眞防勦並分咨查照外所有裁改西省各路防營酌定章制以昭劃一緣由理合恭摺繕單具陳伏乞皇太后皇上聖鑒訓示謹奏奉硃批該部知道單併發欽此○附廣西現改各營營制餉章清單恭呈營官一員月支薪水銀五十兩公費銀一百五十兩帮帶一員月支薪水銀三十六兩文案一員月支薪水銀二十兩監旗一名月支四兩八錢親兵什長六名每名月支四兩八錢共銀二十八兩八錢大旗九名每名月支四兩五錢共銀四十兩零五錢親兵四十五名每名月支四兩五錢共銀二百二兩五錢四哨正弁四員每員月支十八兩共銀七十二兩四哨副弁四員每員月支十一兩共銀四十四兩四哨大旗護兵二十四名每名月支四兩五錢共銀一百零八兩四哨什長三十二名每名月支四兩八錢共銀一百五十三兩六錢四哨正勇二百八十八名每名月支四兩二錢共銀一千二百九兩六錢五哨火勇五十六名每名月支三兩三錢共銀一百八十四兩八錢長夫一百二十二名每名月支三兩共銀三百六十六兩　共五百九十四員名大建月支銀二千六百七十兩六錢小建月支銀二千五百九十三兩九錢八分 
[防患未然]  
　　天津直報云上月某日兩江總督兼南洋通商大臣魏午帥通飭所轄各要隘營汛及所屬各郡縣有司大旨謂東事頗急無論有無戰事均應一律戒嚴所有駐防水陸各軍營著嚴密妥籌以資鎭攝各地方官力行保甲清查内匪尤須加意保護教堂切勿疎懈防患未然固宜爾也 
[工師勘路]  
　　金陵訪事人云江北浦口爲蘆漢鐵路必由之處邇者漢鎮軌路興工已久漸將逹於兩江工程師因約同怡和公司執事粤人吳姓由漢東來查勘沿江經行之路九月下旬某日行抵白門卽相將渡江赴浦口 
[文星分照]  
　　金陵訪事人云每科正副兩主試於撤闈後回京覆命必聯轡而行或其一請假還鄕始揚鑣分道然出省之際從無有先後參差者本屆癸卯恩科旣揭曉楊紹兩主試同日出闈暫居公所翌日紹大主考卽趨詣督轅辭行北上楊副主試因攷察白門鳳景仍勾留秦淮莊阜間未知何日始首途也 
[維持錢巿]  
　　漢口訪事人云署湖北漢黃德兵備道兼江漢關監督陳心復觀察目擊漢巿銀根日迫以致數錢店忽然倒閉深恐江河日下貽患巿廛因於上月下旬某日出示曉諭曰照得漢鎭錢店前於原定百家之外准予推廣十家牌上只准書銀號銀莊不准寫錢號錢莊兌換制錢字樣如有私出花票錢條及櫃上兌換銀錢立卽查封罰辦原所以肅巿廛而杜絶塌乃近日漢鎭錢店忽然倒閉數家推原其故固由銀根緊迫亦難保非係奸商賣空紥台外欠帳項甚多乘機閉歇以遂其侵蝕之計於巿面大局殊有關繫除札飭夏口廳分别查拿追辦外合行出示曉諭爲此示仰各錢鋪商民人等知悉爾等將本就利務須照常謹愼貿易不得因銀根稍緊輙萌奸計率行倒閉希圖講振折還致受追比之累身家不保其地方痞棍亦不准妄造謡言以致摇惑衆心於各錢鋪貿易有碍自示之後倘敢故違禁令一經查拿立卽飭令地方官嚴懲追辦决不姑寛其各凛遵毋違特示 
[增城大火]  
　　香港循環報云九月二十三日廣東增城縣境新塘墟東興街某店忽然火起時適朔風猛烈火勢飛揚墟中所置水龍救護不甚得力未幾火燄西射到處延燒統計墟中店户千餘家被燬六七百户直至二十四日近午火始漸衰中有數人葬身火窟迨二十六日午後餘燼復燃燬去二十餘户以致瓦礫成阜滿目荒凉墟中人民多在街頭露宿其慘甚矣 
[鄂省官塲紀事]  
　　武昌訪事人云湖北臬司岑堯階方伯交卸藩篆後請假一月藉資休憩上月二十二日假期旣滿卽接受關防署臬 
 
 

Page 3

 
 
司繼觀察隨於二十四日回鹽法道本任惟署鹽法道梁集菴太守雖由藩司飭回武昌府本任尚未識何日重蒞黃堂也○奏調湖北差遣之廣東候補道王雪岑觀察向充兩湖文高等學堂提調兹奉粤督岑雲帥奏請署理廣東臬司所遺提調一差由湖北巡撫兼湖廣總督端午帥遴委奏留湖北補用知府楊太守鍾羲接辦 
[鎭郡官場紀事]  
　　鎮江訪事人云九月二十五日辦理蘇浙鐵路事宜之沈期仲觀察乘某輪船至鎭江就洋浮橋畔總巡局小駐旋卽拜會當道各員至二十七日前赴金陵謁見制憲○江蘇候補道陶榘林觀察近奉兩江總督兼南洋通商大臣魏午莊制軍檄飭會辦兩江營務處到差後目擊時事多艱防務不容稍懈馳往江隂吳淞上海等處校閱各營九月二十五日乘某輪船抵鎭江各防營官弁均詣江干迎迓旋卽鼓浪而東 
[蠡城霜柝]  
　　紹興訪事人云邇來郡城竊案迭出民間幾於寢處不安山隂縣主趙佑之大令訪知有著名巨竊王阿小者匿跡峽山窩因卽飭役前往獲自捕夥雙喜家起出贓物甚多惟鞫之餘王歴供與捕夥通同得贓瓜分等情略不諱飾大令飭笞臀一千板發交遷善所收禁未及旬日忽於深夜扭斷銷練登屋逾墻而遁并逸去同號收禁之賭竊等犯三名大令聞之勃然震奴立飭差役嚴行跴緝一面將看役發押以便澈底根求○郡中同善堂公欵甚絀挹注殊難因之各紳董皆不肯承管日前由縣主歸仲陶大令設席華嚴寺邀請徐紳商令接任并派某紳爲之襄理以便舉行冬季施粥施衣諸事○嚴州府中學堂現已由黃峙青太守出示招考並訂聘教習若干人中西並課一面派人采辦中外各種書籍報章俾諸生稍知時務○越城延良酒坊因裝運出境之酒墰上粘貼僞印花由酒捐局憲趙太守飭拘坊主王某研訊王稱此項印花向省中某紙鋪購來迨解杭質訊並無私造之據上憲因將王及紙鋪主解回越郡以便澈底根求○紹城徧門外陳姓家家貲殷實上月二十六日之夜突被盜匪破扉直入劫去衣飾洋銀約值二千餘金鄕農聞警窮追擒獲盜夥二名翌日解送到縣縣宰飭押候刑訊 
[四明山色]  
　　寗波訪事人云冬令已屆宵小繁興浙江提督吕道生軍鬥思患預防特派勇丁若于分赴城鄕扼要駐紥以資鎮懾而安閭閻鄞縣周少軒大令亦派令護勇日夜梭巡○前者江東立生號長盛船駛至洋山遭風沈没所失貨物值價不貲現由號中執事人雇得深諳水性者設法打撈然亦所得無幾矣○甯郡郊原所厝棺木年久不葬雨淋日炙不免屍骸暴露之虞仁安公所董事某君見而傷之約集同志醵資購地俾貧民之無力營葬者但輸青蚨一千翼卽可將棺瘞埋死者有知能無銜感 
[耆宿韜光]  
　　本邑紳士前江西廬陵縣知縣李蘭墅明府於昨日因病仙逝擇於今日在城内西倉橋府第大殮滬瀆耆英又弱一个矣吁可慨哉 
[爭充地保]  
　　本邑虹口二十三保二圖地保向章按年輪替充當日内舊保王心山已屆滿期應輪朱益陞承乏突有范全楨者爭充此役訐控不休縣主汪瑶庭大令正在查核間范忽因暴疾而斃旣而又有朱瑞生者亦投案禀請承充昨日大令標發硃諭云保役有催辦錢糧之責應歸本圖圖董具呈保結方足以昭愼重該圖保役前據朱益陞投充取有該圖董王學源保結復有總董周樹蓮遵批加具保結迨范全楨病故又有朱瑞生卽刁狡好訟之朱鳴鳳頓生覬觎插身爭充殊屬不成事體現當催糧吃緊之際未便再任混爭貽悮要公所有本届保役卽傳朱益陞驗充以重糧務而專責成此諭一出卽有朱毛毛等人聯名公禀昨奉大令批示云黜陟保役係本縣自主之權無論何人不准干預况案已批定豈能因爾等干瀆將案註銷朝令夕更無此政體斷不准行一面諭飭朱益陞赶緊措齊下忙錢糧赴櫃清繳領串承辦以杜爭端嘻地保一賤役耳而利之所在人皆趨之幸大令公正清廉胸有主宰否則紛紛擾咸思捷足先得而不免賄賂公行矣尚復成何政體哉 
[團丁梗令]  
　　本邑浦東各圖董創興團練以衛閭閻所募團丁往往不遵約束迭經保甲總巡謝岳松明府傳諭董保從嚴整頓以儆刁頑前日二十五保地保諸茂祥等聯名投局禀稱團民唐理時等十餘人有意違章請爲提究明府飭提到案研詰之下唐等一味求恩聲稱嗣後情願遵諭當差不再梗令明府乃飭具取切結備查 
[上海官場紀事]  
　　昨日本邑籌防局員朱霞林明府因有要公乘輿詣上海縣署與縣主汪瑶庭大令晤商良久然後興辭○江蘇候補同知關炯之司馬蘇防後營副將易佐棠副戎均於昨日來滬趨赴道轅晉謁蘇松太兵備道憲袁海觀觀察○昨日丙戌科狀元趙鶴仙殿撰以炯因公過滬命駕赴道轅拜會道憲袁觀察繼至縣署投剌縣主汪大令飭丁擋駕○奉委巡防南局冬防委員周子和二尹於昨日親詣縣署謁見縣主汪大令禀陳到差○昨日工部郎中蘇慕東部郎因事至滬江命駕赴道縣各署拜會 
[上海縣署瑣案]  
　　王子香前將徐文彩之田單一紙向葉澂生抵借洋銀若于刻因本利無著投控西門外巡局局員某君詰訊之下斷令王還葉洋銀一百五十元王抗不遵繳及飭地保王成章往促反被兇毆旣而王又投縣矇控前晚縣主汪瑶庭大令升堂研訊判令掌頰一十下交人保出限十日内繳欵贖單○家居本城清節堂附近之孫俞氏前被張德泉陳伯生二匪徒拐賣於青浦縣境某甲家旋伺隙奔投青浦縣署聲訴青邑宰田大令派差解回上海經縣主汪大令訊得張陳二匪　跡華亭縣境爰移請華邑宰陳仲陶明府拘解來申前晚升堂研究張供孫俞氏實被王琴生徐金桃拐至華上青三邑交界之某鄕後轉賣與青浦人朱蘭亭得洋銀一百餘元雇令小的與陳備輿送往小的與陳各得輿金兩元所有身價洋銀並不分用陳初尚抵賴大令喝責二百板始供吐實情大令飭均收押候究 
[法租界捕房紀事]  
　　菜巿街某老虎灶主夏某之夥某甲拾取比鄰某姓家所失之金約指一枚兌得洋銀十餘元分給夏三元事爲某姓查悉向索不認因之投報捕房捕令派令包探將甲與夏一併拘獲盤詰之下直認不諱遂將夏交人保出甲押候解送公堂禀請讞員魏蒓塢大令訊核○菜巿街某鞋店主姚某向某綢莊購取漳絨鞋面八十雙令莊夥某甲送往取價及至令再送八十雙然後將價併付不意翌日甲送貨至彼處姚已避匿不知所之甲計無所出遂將姚夥某乙扭入捕房據情聲訴捕頭著押令將姚交出以便解送公堂禀請訊辦○積竊　甲眇目人皆以瞎子呼之前晚偕其某乙至某處棧房扭鎖行竊適爲邏者所獲一併送入捕房捕頭令押候解送公堂禀請訊辦 
[施當其厄]  
　　隱名氏求母消災增壽百病消除捐洋銀三百元許守臣爲令孫彌月捐湯餅資二十元許敬五捐十元鮑宏森遵父遺命捐三百元又奉慈命捐一百元四明東海居士爲夫人懷孕求保母子平安捐一百元武林太原子求增妻壽合家平安捐五十元潘星聯求病愈捐三十元陸厚翁來長洲懷德堂完願二百元現在山東被災甚重遍地鴻嗷值此天氣漸寒呼吸存亡之際承蒙諸大善士慨施鉅欵祗領之下謹代災黎九頓百叩以答鴻慈請登報章藉伸鄙悃[  上海六馬路仁濟善堂籌振公所施則敬等廑誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[續錄日本勅定報紙例]  
　　十七曲庇私罪論說概不準記載如有被告或犯罪者旁人爲之救護憫恤寄稿囑託概不準記載十八凡官衙秘密文件未經公布於外者不拘詳略不得預爲記載官署協議與法律所禁隨聽之公會協議等件不拘詳略不凖記載十九作廢二十作廢二十一於國外出售新報如有妨礙治安或敗壤風俗等情事先與辯論不聽則内務大臣應得禁止該新報在國内流布二十二凡係外交軍務最秘密最重要事項與外務海陸軍各大臣特令均不得遽行記載二十三凡干犯第二十二條及後之三十二三十三條所定禁例以致涉入訟獄之時内務大臣得以禁止該報發售凡干犯如上三條所定禁例裁判官亦得按犯罪情形將該報禁止二十四　新報如涉訟獄告發人以爲報上記名秉筆人失實不當而實際更有主任秉筆擔當編輯者當證明之時裁判官應將二人均受處罰之責二十五凡係新報所載事項如因　毁人而涉訴訟時除干預人之私事以外其主意均能認爲不在欺人而在公益者則裁判所須令被告者證明事實果能確切卽免其妄誣之罪若涉損失賠償之訟亦然二十六凡訟獄判斷之後七日以内如不完納裁判費及罰銀賠銀等項則以保證銀充補倘仍不足則按照刑法律例徵收處辦凡以保銀代充裁判費及償銀罰銀等項則館主得該管轄廳告知後七日以内卽須按數補足如不聽則地方官應於未經完納以前禁止出報二十七凡不按照第一第三第四條報明或不遵第六第七第十一第十二條律例或遇有應納保銀而不納遽行出報者均罰館主金數在五圓以外百圓以内如遇犯詐稱之罪者則定罰之數與館主同或館主雖已陳詞於上而查有禀報不實等事卽應　館主金五圓以上百圓以下屬於第八條末項之新聞紙而有登記例外之事者則罰秉筆人與前例同二十八凡干犯第十三十四十五條所定之例須處秉筆者之罰金數在五圓以外百圓以内二十九凡于犯第十六十七十八條所定之例亦須處秉筆者之罰金二十圓以上二百圓以下三十凡不遵第二十一條禁例發　頒布者罰與前同三十一凡不遵第二十二條禁例則應罰館主及秉筆人金二十圓以上三百圓以下三十二凡遇記載詞說非關公論紊亂朝憲變壞政體者則館主秉筆印報三項人須罰金五十圓以外三百圓以内並處以輕禁錮刑二月或二年三十三凡記載猥褻有害風俗者則應罰館主與秉筆人金二十圓以上三百圓以内三十四凡有于犯第十三條而僅關係一已之私者則須此人自向官府告訴官府方判報館以一定之律三十五凡以上各條如一犯再犯數罪俱發者機器入官報紙禁止三十六凡在以上干犯之條如已逾六個月卽行免議三十七凡發售雜誌之類除依出版條例者之外皆照此例 
[上海巡局紀事]  
　　法文書館繙譯張文彬前被浦東二十二圖地保錢玉祥借去洋銀四百餘元慺索不還遂於前日投控保甲總巡局總巡謝岳松明府飭提錢保到案子限半月還清○前晚浦東爛泥渡鴻源紡紗廠中被甲乙二歹人竊去銀箱一具當塲　獲奪獲原贓昨日保甲總巡謝岳松明府訪知派令捕役查問情由以便將甲乙帶局訊究○前日本邑城廂内外保甲總巡朱森庭明府親率勇役巡至南巿太平礪見弄内某姓家門外圍以竹笆有碍行人爰諭地甲傳知赶緊拆去 
[英美租界公廨晚堂瑣案]  
　　迎春坊二弄妓女魯九香奔投公廨控鴇兒凌虐等情前晚讞員鄧鳴謙司馬升堂研訊九香供稱小婦人籍隸蘇州府屬某縣年一十有九當八歲時卽至鴇兒魯大阿姐所開妓院作賣笑生涯所得纒頭不可勝計邇因懷孚已閱七月魯鴇日肆毒毆爲此投案剖陳叩求超豁司馬飭發棲流女所留養俟分娩後擇良婚配○英商高林洋行主前控唐長壽定貨不交經司馬訊供押在案前晚提案復訊吳子浩投案訴稱此事現由小的向原告緩頰折還洋銀七百五十元求恩將唐交小的保出唐供詞與吳相同司馬著押候另覓妥人具保○張陳氏探俞周氏拐　女孩等情司馬提案研訊張陳氏供小婦人籍隸海門丈夫在家耕作七月二十六日不婦人被比鄰徐姓誘令至滬託名傭工悮受伊愚卽挈同九齡女孩至此賃居朱家橋左近前日女忽不見向俞查問俞誘爲不知情急控陳求恩追究俞周氏供張陳氏實被名金扣者所拐小婦人不知底細　地被誣司馬著押候補提金扣訊核○楊正寶偕甥女瑞寶扭控傭婦吳趙氏吞没寄存之物司馬詰訊之下楊正寶供小的係蘇州府屬某邑人甥女瑞寶母故無人照顧將珠花三支及衣物寄存傭婦吳趙氏處不料吳趙氏串出畢姓意圖吞没反至家中吵閙不休叩求究辦瑞寶供母故無依不得已習學髦兒戲餘供與楊相同吳趙氏供畢係女之外祖如何吵閙小婦人實不知情司馬著押候再核 
[英租界捕房紀事]  
　　偷兒張阿九掩入某姓家竊取衣物適爲包探徐阿華所見連臟解入捕房捕頭令押候解送公堂禀請讞員鄧鳴謙司馬訊辦○仁濟醫館主遣人投捕房報稱前日有一年逾而立之人身穿元色布棉襖元色布夾褲足登元色布鞋　戴元青毡帽來館求醫忽爾倒地視之業已氣絶身亡捕頭派人傳令地保投報某善堂領棺收殮 
[美租界捕房紀事]  
　　昨日東洋車夫陸宜甫拉車至西華德路七百零七號巡街捕見其車破舊不堪意欲曳至捕房科罰陸賄以小銀錢數枚捕不受拘陸以去捕頭令押候轉解公堂禀請讞員鄧鳴謙司馬訊辦○甬人袁德表在虹口日人某甲所開玻峯整容店司帳昨因侵用帳欵被甲查悉報知捕房捕頭令包探顧福其投公廨禀請司馬出牌拘獲押候解送公堂禀請訊究○昨晨積竊趙國增不知在何處竊得布被一條携至虹口某押鋪質錢適爲包探朱桂生所見連贓帶入捕房捕頭令押候解送公堂禀請懲辦○昨晨偷兒顧大喜混入松江路河内所泊某姓船上竊取鐵練一條携至虹口求售適爲包探倪順泉所見拘入捕房捕頭令押候解送公堂禀請訊辦 
 
 
 

Page 10

 
 
   
 
 

Page 11

 
 
[江督魏蘇撫恩奏請飭部核銷陜運漕白糧米運費摺十一日]  
　　頭品頂戴兩江總督臣魏光燾頭品頂戴江蘇巡撫臣恩壽跪奏爲查明陜運漕白糧米用過運費懇恩敕部核銷恭摺仰祈聖鑒事竊照光緒二十六年天津兵事兩宫幸陜蘇省遵辦陜運計撥二十五年存滬漕糧五萬石商輪船耗米四千石内兌交行在户部騐收米七千六百一十一石照章支給商輪船耗米四千石又運存龍駒寨等處加復又遵飭退回漢口運蘇發振米四萬一千九十石各局交倉斛耗添包加秤折回輾轉蝕耗米一千二百九十九石又提前預辦二十六年分白糧米一萬召商輪船耗及經剥食耗等米一千二百九十七石七升内兌交行在户部騐收米五千六百一十九石運汴兌交米五百石照章支給商輪船耗米一千石各局交倉斛耗添包加秤折回輾轉蝕耗米四百四十四石七斗九升卽就樊城糶變米三千三百九十五石五斗賖旗店糶變米三百三十七石七斗八升統計水陸兩運水脚車價及往返折回等項水脚共支庫平銀一十六萬一千四百六十六兩零又委員薪水盤費雜支等項實支庫平銀七萬二千一百六十二兩零二共支銷庫平銀二十三萬三千六百三十一兩零統於道庫漕項項下動支據蘇松督糧道羅嘉杰會同署蘇州藩司效曾查明所支各欵均係撙節動用實用實銷並無浮冐並據聲明樊城賖旗店糶變白糧米置計樊平合庫平銀八千六百二十五兩零提存道庫聽候撥用其折耗漕白共米一千七百四十三石七斗九升應請援照招商局承運二十五年除漕儲棧虧蝕米石准豁之案懇恩准予一體豁免等情查造用欵清册會詳請奏前來臣等復加確查此項運陜漕白二糧水陸舟車沿途盤剥復又輾轉折回因之運費愈增支用益鉅統計水脚薪水等項共用庫平銀二十三萬三千餘兩臣等按册考核均係實用實銷並無浮冐其折耗漕白糧米一千七百餘石委因水陸盤運因公虧蝕所致合無仰懇天恩勅部將用過經費按欵核銷並將折耗米石援案豁免以示體恤除清册咨部查照外謹合詞恭摺具奏伏乞皇太后皇上聖鑒訓示謹奏奉硃批户部知道欽此 
[江督魏等奏已故紳士急公好義請旨旌奬片十一日]  
　　魏光燾等片再據署蘇州布政使效曾詳稱光緒二十七年蘇常等屬江潮爲災節經奏請截漕振恤兼勸捐解濟查有靖江縣人鹽提舉銜候選縣丞周士秀以該縣災情較廣遵其故叔父鹽提舉銜候選布理問周萬里遺命捐助庫平銀一千兩又募捐洋五百元先後撥濟災區洵屬善承先志加惠梓鄕捐數已及千兩未便没其好善之忱詳稱循案奏旌前來臣等覆核無異相應請旨將已故鹽提舉銜候選布理問周萬里照例旌奬給予樂善好施字樣以示繳勸理合附片具陳伏乞聖鑒訓示謹奏奉硃批著照所請禮部知道欽此 
[直督袁奏遴員襄理京旗營務片十一日]  
　　袁世凱片再訓練京旗常備軍事務殷繁亟須通曉武備之員相助爲理查有五品京堂那晉才識明通有爲有守前在天津辦理武備學堂嗣隨副都統廕昌出使德國並曾游歴日本於東西各國兵制操法講求有素洵爲不可多得之才合無仰懇天恩俯准發往京旗常備軍襄理營務籍資臂助謹會同會辦京旗練兵事宜户部右侍郎臣鐵良附片具陳伏乞聖鑒訓示謹奏奉硃批著照所請欽此 
[江督魏等奏揀員請補徐州道員缺摺十二日]  
　　頭品頂戴兩江總督臣魏光燾署理漕運總督臣陸元鼎江蘇巡撫臣恩壽跪奏爲揀員請補徐州道要缺恭摺仰祈聖鑒事竊徐州河務兵備道桂嵩慶開缺缺部引見接准部咨光緒二十九年五月十二日奉上諭應以第五日行文按限減半計算扣至二十九年閏五月十二日作爲開缺日期歸閏五月分截缺所遺員缺例應由外揀員請補查定例徐州河務兵備道應行揀選諸練河務者補授是缺道員駐紥徐州府城該處界連三省爲南北衝衢控馭地方整飭吏治在在均關緊要非明幹有爲熟諳河務之員不足以資治理臣等於通省各項道員詳加遴選查有江蘇特旨遇缺卽補道李經楚年三十五歲安徽合肥縣廪頁生於光緒二十六年在廣東新海防捐輸案内報捐道員選用嗣於順直振捐案内以道員報捐不論雙單月指分江蘇試用經前督臣劉坤一以該員器宇清華志趨遠大奏請送部引見奉硃批李經楚等均著交吏部帶領引見欽此四月二十四日赴部騐　五月十三日由吏部帶領引見奉旨著照例發往欽此九月十六日到省一年期滿甄别堪以繁缺留省補用二十五年三月請假回籍省親八月初七日丁父憂九月初五日上諭江蘇候補道李經楚俟服闋到省後著以道員遇缺卽補等因欽此二十六年調京隨辦議約二十七年委充會辦京畿營務處差使十一月初七日服滿起復吏部核准給照銷差一十八年三月十一日回省經欽差頭等專使大臣固山貝子銜鎭國將軍臣載振奏調赴英派充參贊隨同出洋於善後營務案内奏保仍以道員請交軍機處記名簡放奉旨依議欽此十月初二日經鎭國將軍載振於出洋案内奏保以海關道記名簡放並闌江蘇遇缺卽補奉旨著照所請欽此二十九年六月回省該道才猷練逹器識宏深於河務情形亦甚熟習以之請補是缺人地實在相宜臣等往返函商意見相同合無仰懇天恩俯俞員缺緊要准以李經楚補授徐州河務兵備道員缺實於河工地方均有神益如蒙俞允仍照河工道員例試署一年期滿再請實授謹合詞恭摺具陳伏乞皇太后皇上聖鑒訓示謹奏奉硃批吏部議奏欽此 
[江督魏等奏揀員請補淮揚道員缺摺十二日]  
　　頭品頂戴兩江總督臣魏光燾署理漕運總督臣陸元鼎江蘇巡撫臣恩壽跪奏爲江蘇淮揚道要缺揀員請補以重職守恭摺仰祈聖鑒事竊准部咨光緒二十九年閏五月十五日奉上諭湖南按察使著沈瑜慶補授欽此以奉旨後第五日行文按江蘇省程限减半計算扣至六月十五日作爲開缺日期歸六月分截缺所遺員缺例應由外揀員請補查淮揚海河務兵備道一 
 
 

Page 12

 
 
缺經管河湖工程與分巡淮揚海州等處地方最爲繁劇必須精明幹練熟諳河務之員方足以資治理臣等於通省各項候補道員内逐加遴選查有江蘇遇缺儘先題奏道楊鴻度現年四十九歲湖南湘鄕縣附貢生光緒五年報捐同知不論雙單用選用嗣在甘肅老湘營襄辦營務於五次剿平邊宼案内出力保准免選本班以知府分省歸候補班卽補赴部騐看簽掣雲南到省經前伊犁將軍臣金順於歴年剿匪防戍案内保准免補本班以道員遇缺儘先題奏並賞戴花翎於越南攻克宣光臨洮後路差餉在事出力案内奏保加二品頂戴旋在浙江海防捐輸捐離原省改指江蘇補用十四年五月十六日由吏部帶領引見奉旨著照例發往欽此繳照到省期滿甄别堪以繁缺留省補用在案該員才識穩練樸實篤誠到省十五年歴當要差於吏治河務情形均能考求相符臣等往返函商意見相同合無仰懇天恩俯念員缺緊要准以江蘇遇缺先題奏道楊鴻度補授淮揚海河務兵備道員缺實於地方河工均有裨益如蒙俞允仍照河工道員例試署一年期滿再請實授謹合詞恭摺具陳伏乞皇太后皇上聖鑒訓示謹奏奉硃批吏部議奏欽此 
[江督魏奏請飭部核給奬叙片十二日]  
　　魏光燾片再查前准部咨核覆光緒二十五年分江安河運漕糧在事出力各員請奬案内江蘇試用知縣張學緒在任候選布政司經歴江安糧道庫大使王錫珍不論雙單月候選按司經歴李兆鳳江蘇試用巡檢諸坦或因捐册無名或因預保加銜或因並非江蘇人員或因到省在後行令查復各等因當經轉行去後兹據江甯布政使黃建筦江安糧道胡延詳稱飭據各該員先後查明聲復仍照原奬改奬等情分别開摺詳請具奏前來臣覆核無異除將清摺咨部查核外合無仰懇天恩勅部分别核議給奬以昭激勸理合會同署漕運總督臣陸元鼎江蘇巡撫臣恩壽附片具陳伏乞聖鑒訓示謹奏奉硃批該部知道欽此 
[江督魏奏請保奬辦理籌餉捐輸出力各員摺十二日]  
　　頭品頂戴兩江總督臣魏光燾跪奏爲江寗籌餉捐輸辦竣在事出力各員擬懇天恩准予分别保奬遵章先請立案恭摺仰祈聖鑒事竊查光緒二十六年北軍需餉孔殷江蘇同時需辦防務添募勇營亦需欵浩繁無可羅掘經前署督臣劉坤一奏明遵旨開辦江寗籌餉捐輸所收捐欵一半留備部撥一半留作本省添軍辦防之需旋因捐輸無多江寧猝被水災振撫需資請將應行解部一半捐銀截留濟用並請展辦一年藉裨餉需災振先後奏蒙恩允欽遵辦理在案計自開辦起經司道等設局督飭籌勸遴派安員分途設法廣爲勸募至展限期滿止共收捐輸庫平銀一百三十餘萬兩分别解撥湊濟業將收支各數奏咨核銷伏查此項捐輸當開辦之初時值防務戒嚴人情惶惑鄰省餉源同匱各捐减成招徠幾有喧賓奪主之勢旋奉停止實官僅捐虚銜貢監等項勸募尤屬爲難今幸展辦期滿各員不遺餘力勸集巨欵餉力災區賴以接濟不無微勞足錄查部章勸辦振捐人員准照　常勞績請奬江寗前辦餉振各捐均奉准給奬有案可否仰懇天恩俯准將江寧勸辦籌餉捐輸在事出力各人員由臣分别保奬以示鼓勵出自鴻慈理合會同江蘇巡撫臣恩壽恭摺陳請伏乞皇太后皇上聖鑒訓示謹奏奉硃批著照所請該部知道欽此 
[江督魏奏核銷金陵洋火藥局收支經費摺十二日]  
　　頭品頂戴兩江總督臣魏光燾跪奏爲金陵製造洋火藥局支用經費第十八案造册報銷恭摺具陳仰祈聖鑒事竊據辦理金陵製造洋火藥局道員楊慕璿詳稱金陵設局製造洋火藥截至光緒二十六年十二月底止支用經費業經列爲第十七案分晰造册詳請奏銷在案兹自光緒二十七年四月起至是年十二月底止舊管上屇實存庫平銀二百五兩有奇新收金陵防營支應局湘平折合庫平銀四萬八千五百八十兩有奇開除各欵遵照部議報銷章程各歸各部核銷計應歸户部核銷庫平銀一萬一千五百一十八兩零兵部核銷庫平銀二千七百三十四兩零工部核銷庫平銀三萬四千三百四十一兩零統共請銷庫平銀四萬八千六百兩零實存庫平銀一百八十一兩零歸於下屇滾接造報詳請奏咨等情前來臣覆核無異除將細數清册咨送外務部曁户部兵部工部核銷外理合會同江蘇撫臣恩壽恭摺具陳伏乞皇太后皇上聖鑒敕部查照施行謹奏奉硃批該部知道欽此 
[江督魏奏請採購米石片十二日]  
　　魏光燾片再光緒二十九年分江北節省米價運費存銀十餘萬兩先擬採購秈米十萬石由海運京嗣因米價大昻存銀不敷採買請暫從緩立理經前督臣劉坤一張之洞先後奏明在案兹據江安糧道胡延詳稱本年秋收尚稱中稔米價雖未大平當此新榖登塲若不派員前赴産米之區及早購辦誠恐洋商及廣寗各帮廣爲收買米價必致驟騰且近年錢洋各銀俱貴米價亦因之遞漲現經該道督飭廉潔委員分投採購核實給價等情詳請具奏前來臣覆核無異除咨户部查照外理合會同署漕運總督臣陸元鼎江蘇巡撫臣恩壽附片陳明伏乞聖鑒謹奏奉硃批户部知道欽此 
[江督魏奏分别舉劾屬員摺十三日]  
　　頭品頂戴兩江總督臣魏光燾跪奏爲查明所屬各員分别舉劾恭摺仰祈聖鑒事竊維自强之道必推本於吏治誠以吏治清則内政興吏治窳則内政壞未有不購内政而能言禦外侮者此旌别淑慝所以爲當務之急也臣到任以來於接見僚屬細心考核稽諸政　察以輿論並證之各該管密考旣有所知不敢不據實臚陳以仰副朝廷澈濁揚清澄叙官方之至意查有江寧府知府羅章才優識卓所至有聲現任首郡理繁治劇游刃有餘並提調派辦處事務條理井然深資得力前徐州府知府張湏學優才裕立品端方勤政愛民循聲卓著現任籌辦學務處苦心維持深得本體前署江寗府知府事候補知府朱其昌才具優長性情樸實前於处府任内正值創辦各項新政該員條理明詳現經理官銀錢局籌畫妥濟候補知府署通州直隸州知州王仁東志慮清純通 
 
