# 1899 - 239 - 4909477

 

Page 1

 
 
[售報杜弊加蓋戳記告白] [  申報館主人啓]  
　　本館前因漢口等處貪利之徒收買上海閱過之殘報私售與人甚有塗改年月日期及附張不符等弊閱報諮昏受其欺朦告知本館因卽禀明漢領事署照會江漢關道札縣拿禁貪利之徒業已悔悟歛跡本館忠厚待人姑不深究今於七月初一日起漢口一埠本館正報另印椭圓戮記邊用洋文中刊華文此後如無此印卽係殘報倘再有人私販致害本館聲名立卽禀請提究不貸 
[重印三顧志出售] [  圖書集成局啓]  
　　三國演義一書意主忠義旨歸勸懲雖近裨官小說之所爲而語皆有本足與正史叅觀其筆墨之快心思之靈久已膾炙人口本局現用新編鉛字重爲排印校警機密紙墨精良每部仍訂十二本定價碼洋一元六角卽日在申報館帳房及申昌朝室發售賜順署請卽購取可也此佈 
[新印大字古文維正告成] [  圖書集成局代啓]  
　　是督乃澄補蔡關之先生　蜀及前賢均皆遷懹可爲獨正矣　鴻圍　林倩本獨代爲排印出而問世其中自漢唐宋明潘又二百　餘　歷代名臣奏議　之各家亥象廿一史者以及女逝文棒文苑文鑑無不畢備非異錦夾　可語乃士林中之圭璧每部計洋七　上洋三茅　　飛鴻閣發兌此佈 
[書本報紀縣示後]  
　　昨日本報錄上海縣示一道略云據問仁公濟堂紳董等禀稱王政莫先於四窮而匹窮莫苦於鷄　高昌釋一　地鋪荒僻瘠苦較多往往靑年寡鵠或因饔飱莫繼或因困弱無依輒被淫嫗蟻媒計誘喪節地痞梘徒强　冉　外甚　有阿叔接嫂坐產招夫等名目尤屬偷常乖舛全不知羞殊堪痛憫緝等爰議旣設善堂不能久　此等緊要　　不辦先在高昌鄉附近以東至黄浦南西至龍華日暉港北至望達港浜爲界酌給貧孀口糧分别三十歲内守節者爲　字號每月卹錢六百文三十歲外守節者爲霜字號每月卹錢四百文有子女者每口加給二百文先各定額四十號並　時訪查淫嫗蟻棍送案嚴懲採訪貞孝節烈彚册請旌執筆人閱之不禁爲之欣喜無已現當風偷俗薄之時倫紀之乖舛極矣倫紀乖舛之原半由於夫婦之道苦人婦之道苦半由於婦女之不知自愛婦女之不知自愛但求温飽逃榮　　人盡可以爲夫而傷風敗俗之事遂任意而爲之不知名節爲何事此種風氣以滬上爲尤甚語云物必自　而後　生婦女一存此心則舉勤自必改常而淫嫗蟻媒之輩遂得乘聞而入以施其技倆婦女之心不過爲温爾　　及至雙志未必皆得温飽名節一失悔莫可追是貧婦孀嫠宜有以撫卹之使得以自贍不至敗節固莫大陰功也然安得　　萬間而庇之哉現善堂旣有此舉雖限有定額並限有地界而僅就一方而論已可保全如許孀婦眞不愧爲善舉較之施衣施樂又加一等惟竊又有說者撫卹孀嫠嚴辦蟻媒以挽回薄俗固爲地方之美舉然以今日時勢而論尚非正本淸源之法大抵中國婦女大都仰食於男子故西人嘗言中國四百餘兆人無用者奚止一半此中國之所以弱也使婦女皆有執業其有夫者能自食其力則男子少累不致困窮其無夫者能自撫子女何至變志欲使中國婦女盡爲有用之人務必使之讀書識字各有一業之可執則此種弊端自少而風氣自可挽回昔有友人自外洋歸者談及美國婦女讀書識字者最多卽就德律風一項其中皆用閨女執事無一男子雜其中每人每月薪水亦頗可觀其他工藝用婦女者又不可勝計中國婦女除中饋女紅之外一無知者亦殊可憐并有女紅中饋而不知者全賴男子養贍而存活一失所天非氷霜其性寗餓死而不失節者鮮不變其初志雖其中非無水性楊花之輩然萬不得已者亦十居六七非無執業之故耶或者謂現在滬上婦女執業者未嘗不多而風俗因之尤壞子言似不盡然自紗廠絲廠迭興其中工作多用婦女雖良莠不齊而因以失節　名者所在皆有滬北一帶幾同濮上桑間雖不盡此輩爲之而此輩竟居大半刻鵠不成反類爲鳶中國婦女尚以守不出閨門之戒則風俗可以挽回若倣西法男女平權之例則恐將來風俗更有不堪商者矣曰是仿西法而未得西法之精耳此種婦女因但謀餬口而並未讀書識字也故一旦出門任情縱恣若自幼入塾義理明白則斷不爲此故整頓風俗須從婦女各能自贍始欲婦女各能自贍須從讀書識字始然習慣成自然挽回匪伊朝夕苟得各處善堂均仿此法則於挽回風俗之道亦未始無小補云爾故樂得而書其後 
[本館接奉電音]  
　　昨日上午十一點鐘時京師飛電傳來旨一道上諭一道敬謹譯登○七月二十六日奉旨熱河圍塲總管德洪額著留京當差所遺圍塲總管著頭等侍衛霍榮泰補授欽此同日奉上諭榮祿奏查明已故總兵子嗣職名一摺已故福建漳州鎭總兵宋得勝之子廕生通判宋燮衡加恩著以直隷州知州選用欽此 
[京電譯登]  
　　昨日上午接京師友人來電云本月廿四日奉旨派剛毅往粤東又命蘇元春移舊部並練萬人駐紥淸江查此電京師友人於二十六日上午十點鐘發遞而滬局始於昨日上午十點鐘送至本館似此遲延微特有碍電局總辦聲名且於商家亦多貽悮如以後再有遲延定當禀請究辦也 
[榮相閱兵]  
　　京師訪事友人云七月十三日榮仲華中堂親赴南苑查閱練軍先由親兵二百名在永定門外半里許之四合號茶館左近排列隊伍鵠候淸晨六點鐘時中堂乘緑呢大轎而出轎前一戈什哈策蹇而行背負王命旗牌上罩黄縀雙龍韜左右四戈什各執黄色方旗一面係恭奉皇太后特恩賞賜者及至則由統領張軍門俊督率馬步全軍迎於南苑大門内遂將各軍逐一點名威儀肅穆儼然節制之師事畢仍循原路入城相節經過之處觀者夾道皆羡中堂寵遇之優云 
[觀察北上]  
　　武昌訪事友來函云江蘇候補道程雨亭觀察才猷練達爲守兼優夙爲張香濤制軍所器重前經奏調來鄂委辦商務局及農務工藝各學堂規畫井然成效卓著張制軍特專摺密保奉旨交吏部帶領引見嗣袁爽秋京卿臚舉人才又以觀察首列薦牘聞者榮之現聞觀察具禀督轅請將經手各差委員代辦以便請咨北上入覲天顔想圭璋特達簡在帝心豸節眞除卽在指顧間矣 
[俄人招工]  
　　烟臺訪事友人云俄人興築東三省鐵路昕夕孜孜惟恐不及近復遺人至烟招募工人惟各工頭須自備荆筐及各種器具所作之工能填土三尺半者每方給庫平銀二錢多則以次遞加未知食力者流能踴躍從 
 
 

Page 2

 
 
事否也 
[巨砲抵寍]  
　　金陵采訪友人云兩江督憲劉峴帥前以外侮紛乘防務日急沿江沿海各要隘均須預籌佈置曾託北洋機器局代向某國名廠購辦大砲八尊以備分撥各處緊要口岸嚴密設防近日已由北洋機器局總辦派同知龍司馬炳麟押解至省禀請峴帥派員騐收聞司馬熟知此砲裝配之法故捧檄而來以便督匠安設云 
[接印有期]  
　　蘇州訪事人云江蘇撫憲德中丞調任廣東巡撫初以鹿中丞來蘇尚需時日德中丞急欲交卸赴廣因特奏請藩司聶方伯暫行護理旋於本月二十三日得廣東電信知鹿中丞准期八月初六日由廣啓節來蘇履任聶方伯得悉此信卽請德中丞暫緩交卸俟鹿中丞來蘇接印然後啓節兹悉德中丞接電後卽電詢鹿中丞途次有無躭擱旋得回電略謂道經上海尚有查辦事件須稽留數日云云德中丞因與聶方伯一再會商方伯遂筮吉八月初一日接印所遺藩篆由督憲劉峴帥札委臬司陸春江廉訪代理遞遺臬司篆務則委江蘇督糧道羅少耕觀察兼理各憲均定期八月初一日接篆已於二十六日頒發紅諭矣 
[觀察墮江]  
　　武昌訪事友來函云總辦湖北工藝局張江靑觀察煜林於本月二十二日乘坐紅船度江拜客歸時忽値颶風舵工偶不經心遽爾傾覆救生船爭先援救僅救起轎役親兵等五人餘皆杳無蹤跡觀察爲前兩廣總督張振軒制軍之哲嗣家屬聞信悲痛異常急倩某觀察回明督憲飭派兵輪前往援拯是夜風狂浪猛徧覓無蹤僉謂必無生理矣詎次早忽有人送信來省謂觀察在下游六十里爲漁船救　竟得無恙現在寄居某漁户家兵船某管帶立卽啓椗往迎此次觀察隨從人等溺斃甚多獨觀察出死入生安然無恙殆眞有鬼神呵護者與噫異矣 
[叅奏風聞]  
　　漢口訪事人寓書本館云近日官塲紛紛傳說某鹽總確有行賄實據爲某御史奏叅云云衆口一詞諒非無因俟有續聞再錄 
[裁併釐局]  
　　金陵訪事友人云前者欽差大臣剛子良中堂駐節省垣時曾與兩江總督劉峴帥議將厘捐各局斟酌裁併旋由江寍藩憲恩方伯與釐捐總局憲妥商辦理以邵伯鎭厘局收數無多入不敷出擬卽飭令裁去併歸灣頭釐局接辦以節經費現在局員徐大令承練已遵飭回省銷差矣 
[廣開馬路]  
　　金陵采訪友人云江寍省垣自鄂督張香帥權任兩江時創議自督轅東畔至碑亭巷口開築馬路迨劉峴帥回任後復山碑亭巷接至通濟門九龍橋下一面由鼓樓接至下關江口繼又從定湘王廟添築至廣藝街王道平平業已四通八達矣近日又擬由督署西轅門外接築至前明東華門俾得暢行無阻人皆願出其塗聞已飭商務局委員某君丈量劃界不日卽可興工矣 
[查辦會匪]  
　　武昌訪事友來函云新堤鎭居武漢上游爲沔陽州所轄與湖南各屬犬牙相錯時有游勇會匪出没其間前經張香濤　軍訪聞紅燈會匪易春亭聚衆結盟謀爲不軌當卽派營緝獲立正典刑反側之徒遂各銷聲匿跡近聞易匪餘黨尚多又思乘機蠢動制軍以除惡務盡不容姑息養奸立卽檄飭升字營統領周軍門選撥弁兵星夜馳往查辦想軍威所指自能弭患無形也 
[會匪成擒]  
　　漢口訪事人云紅燈會匪某甲匿跡漢渚潛謀不軌經都閫府陳慶門閫戎所聞督率勇丁在沙家巷某妓院中拿獲移解漢陽府署請府尊審訊想一經訊實定當立正典刑也 
[匪黨仇殺]  
　　温州訪事友魚書云有周老七者土匪毛炳之羽翼也上年毛匪案發懸賞購拿並捕阿七七因毛匪素與伊妹有染乃與妹設計誘獲獻於營官將功抵罪劉軍門以其尚知反正撥歸廖碧堂司馬右旗差遣廖管帶見七作事勤奮派總巡差每遇緝犯均遣七往頗得其臂助之力近因搶孀案件派勇押回七與是役不料毛黨久圖報復某日瞰七與地保在某烟室一榻横陳遂從窓隙開槍轟擊彈貫於胸登時斃命地保雖相對咫尺竟得安然無恙眞險矣哉 
[神京氣候]  
　　京師訪事友人云自六月以來天氣甚覺凉爽初伏中伏頗似新秋景象雨澤亦未能應時本月初七日午後暴風忽起雷電交作急雨隨之城東南隅兼雜以雹厚積寸許幸在城中鄉間禾苗得免傷損十一日申酉之交大雨傾盆閱一時許始止十四五六等日氣候倐熱鬱悶異常說者謂秋行夏令恐將來不免有疾疫之虞是則攝生者所宜加愼也當初七日風雹時拔木壤屋者不一而足天橋迤北某茶肆門首支搭凉棚爲茶客憇息之所是日被風將棚揭起飛出數十步外始墮地適一媪携孫過此同遭覆壓媪竭力挣扎得出於險孫則年甫七八齡已玉折蘭摧返魂無術媪遂歸告其子其控中正司署司官蒞騐後轉報城憲飭某茶肆出資市棺妥爲收殮并償朱提十金俾作葬費訟乃息是眞所謂旡妄之災也 
[京師火警]  
　　京師訪事友人云本月十一夜四鼓時前門外糧食街某姓乾果店儲貨房忽爾火起各水會聞警馳至竭力灌救火鴉軍不敢耀武揚威祗延燒左鄰某客店房屋數椽餘免殃及 
[武林官塲紀事]  
　　杭州訪事友來函云浙省應解京餉現由藩憲惲方伯撥銀五萬兩於本月十九日開庫兌銀委候補縣劉大令永安管解大令於是日赴庫眼同釘鞘寄存别庫以便擇期起程○烏程縣徐容齋大令國柱前奉藩憲詳請調補鄞縣遺缺請以現署浦江縣之李大令光燕補授均已奉部核准本月二十日惲方伯札飭徐李二大令各赴新任所遺浦江縣缺委分缺先候補縣郭大令沛棠署理○准補杭州府東路同知劉司馬頌年前奉上游札委辦理通商事宜日前又奉憲札飭令卽赴新任司馬遂赶將一切公事料理淸楚以便交卸履新○原任仁和縣學訓導朱麗川廣文在署仙逝其家屬擇於本月二十二日開弔二十三日辰刻發引扶柩回里○學憲文叔平大宗師回轅後辦理奏報事宜約月杪可以竣事擇於八月初八日由省起節赴甬江舉行科試○二十一日藩轅牌示嘉善縣知縣缺委試用知州蘇嘉淦署理海鹽縣知縣缺委候補知縣楊葆彝署理 
[温郡官塲紀事]  
　　温州訪事友致書云永嘉縣秦鹿苹大令因有要公於本月十二日附招商局普濟輪船晉省聞新任查大令請假兩月延未到任秦大令擬禀請上游早日交卸○新委洋廣局員何大令黻章於本月二十日附招商局普濟輪船抵甌筮吉二十一日進局視事並局員郭外峯司馬鍾岳交卸後禀辭銷差於二十二日附輪船赴定海廳新任○新委平陽土藥局候補府照磨潘少尹蔭椿已於本月十一日　局視事前辦是局之鄭紹平少尹承晟當卽交卸詣憲銷差○正任永嘉西溪司巡檢邱玉生少尹嘉澍奉藩憲飭回原任大約桂花香裏定可　甌回任矣○瑞安縣華筠如大令松年奉潘太尊札委至鄰縣相騐本月十七日淸晨晉郡詣府署禀見太守隨於是晚帶同刑仵至樟溪茅竹　相騐槍斃周老七屍身迨十九日公畢言旋路經谿坑釘步適有隨從庖丁偶爾失足身葬鮫宫當將屍身撈獲隨船帶回在東門安瀾亭棺殮樂淸縣盛宇堂大令鴻燾之夫人在任仙逝兹擇於十四日發引開弔寅僚紳士咸往吊唁素車白馬趾錯于途○黄潄蘭大銀臺體芳於日前歸道山兹筮十三四五三日開吊文自王心齋觀察武自劉吉園軍門以下均往弔奠其門生故吏之特具一束生芻者尤指不勝屈大銀臺　才　學風骨崚嶒當世士大夫皆仰之如泰山北斗一旦羽化莫不痛失典型云 
 
 

Page 3

 
 
[四明山色]  
　　寗波訪事人云管帶鎭海砲臺吳吉人軍門設筵於鄞縣署中邀請畢大令赴讌蓋以大令將去聊伸同寅之誼也簉座者爲營務處鐘觀察曁新任鄞縣李穉曰大令○日前鄞縣畢大令將拿獲開設花會罪犯名芹波孫光甫王振玉陳才悌史金發等五名提案略訊命各疎枷飭差發遷善公所嚴行管押 
[楚江秋笛]  
　　武昌訪事友來函云兩湖書院新建體操學堂規模極爲宏敞詎完工未久忽爾傾頽院後石橋亦於前數日無端坍圯一時占騐者流爭言凶吉實則工程草率風雨漂摇人事不臧回無關天心之休咎也○紅關至靑山堤工早經告竣是處爲粤漢鐵路發軔之所經張香帥釐定章程將沿江一帶地畝概歸善後局給價收買嗣後鐵路公司需用地叚向官局議購業經通飭遵照在案近有無知愚民將地畝私售於洋商執業意圖多得價値事爲香帥所聞已飭縣嚴切查禁矣○入秋以來天氣乍寒乍煖居人感患時症以瘧痢爲最多岐黄家無不利市三倍○鄂省所鑄銀圓最爲精美近聞户部擬將各省銀元局概行裁撤歸併粤鄂兩局辦理張制軍以鄂局規模稍狹機器無多所鑄銀圓恐不足供各省之用擬將地址量加擴充以便添裝機器已委員估工核辦矣 
[漢樹秋聲]  
　　漢口訪事人來函云近日漢鎭英租界江干泊有輪船三艘均因購米而來上憲任其購運惟須加抽捐釐有一輪船已經滿載而去聞此項米石係運往潮州等處云○漢口六度橋後有灌園叟某甲者日與某雜貨店主某乙訪烟霞之樂某日甲妻阻止致觸甲怒以老拳奉敬鄰右咸抱不平責以大義甲無地自容吞烟而斃其妻以甲之死由乙而起欲將屍身擡至乙處乙懼浼人調處願出資若干以寢其事聞甲妻尚未允許也○本月二十日爲江漢書院師課之期由山長楊致存太師命題文題雖存乎人者至可以爲美乎詩題四時可愛是新凉得時字五言八韻○本月某日道憲發出浙江上虞縣職員陳虔禀批云查德華銀行控元和錢莊倒欠估平銀一萬兩前准德副領事照請將元和二紙移文轉給等因卽經前署監督飭據該前縣申齎移還在案所有前項銀票元和錢莊是否欠該職員之欵仰漢陽縣卽提黄惠卿仵勉之訊明追核具覆○近聞山東大憲派某武弁在汴鄂交界之處招募勇丁至招募若干募就與否則尚未深悉也○日前有湘鄉縣人左子衡者冐充左文襄公之四公子在漢行騙現經漢陽府某太守訪聞飭差拿獲押候訊辦矣○本月十九日爲漢陽縣試之期是日與試者約一千九百餘名○惡棍丁銀孫前在漢口專以私販人口爲事近聞在宜昌府屬某邑又犯拐案被縣主某大令飭差拘獲研訊之下丁將歷年所犯之案供認不諱遂成信讞想不能倖邀寛典矣○鄂省工藝學堂學生歇夏告假後遂大興工役擴充齋舍故開學之期須遲至桂月朔日云○漢陽府屬之漢川縣地勢低窪冋稱澤國所有攔堤雖經各縣令修築無奈屢築屢潰故水災無歲不有自傅大令光弼宰是邑興工修築并叅用西法始得奏厥大功兩歲以來民生安奠闔邑人士無不頌大令之德現就隄境創建生祠以誌不忘 
[上海官塲紀事]  
　　新署寳山縣尹輔卿大令佑湯昨日因公至滬命駕入城詣道轅禀見道憲曾經郛觀察並赴各衙門拜謁如儀○揭州府沈碧香太守錫晉昨日由蘇過滬命駕入城赴各衙門投刺拜謁至縣署時王大令飭丁擋駕○上海縣學教諭邱贊恩廣文昨日命駕至縣署拜會王大令大令迎入花廳茗談片刻而别 
[備迎撫憲]  
　　上海縣王欣甫大令探悉調任廣東巡撫德靜山中丞在江蘇巡撫任内定於本月底交卸篆務由蘇起節取道申江赴羊城任所當飭辦差人役前往新閘大王廟碼頭預備供張以便迎迓蓋官塲之體例宜然也 
[示期秋祭]  
　　昨日上海縣主王欣甫大令發出秋祭單示期八月初一日祭吳公應公祠初二日祭文廟黄㜑祠初三日祭社稷壇周太僕廟風神郡忠土地各祠初四百祭呂祖初六日祭文昌陳袁吉劉愍忠各祠初八日祭關聖帝君天后十七日祭龍神已飭禮房届期敬謹預備一切矣 
[會勘新廨]  
　　新建英美會審公廨業已落成昨日午後讞員翁笠漁直刺與英領事會同往勘以便擇日鶯遷 
[查驗包車]  
　　南市目開築新馬路以來凡往來之東洋車均須一律報捐領照無如匪類取巧舞弊防不勝防往往冐充包車私行載客以圖漏捐近爲捕頭查悉密令探捕將各包車一概拘獲俟查騐後暗加標識以免弊混 
[勒緝逸犯]  
　　著名巨棍范毛毛之黨卜小毛董巧福小蟹仙進成德經前經探捕拘獲解送英界公堂經讞員翁笠漁直刺迭次訊供分别懲責交捕房押候提到爲首之范毛毛覆訊旋有傅道生者控被卜小毛用槍擊傷一目當因卜小毛覊押捕房由直刺照會柏總巡將卜送廨飭役凌振看管一面傳傅道生質對嗣據凌振禀稱卜小毛並未持槍行了或係同名同姓者之所爲亦未可知直刺以未與傅道生面質且卜係范姓羽黨亦未便草率了事飭仍管押詎至前日忽然脫逃看役鳳鳴葉奎禀知直刺直刺大怒立傳凌振及鳳葉兩看役於前日之晚倩襄讞委員張司馬研詰凌振禀稱卜小毛於今日天未黎明乘人熟睡時在樓上挖洞而逸所幸此人並非槍傷傅道生之凶手求請恩宥鳳鳴葉奎供小的等防範未週致被兎脫自知該死求請開恩司馬以凌振言語支離難保無弊遂諭凌振予限十日將卜拘獲著鳳鳴葉奎帮同查緝如不能提獲定係得賄故縱卽將凌振等三人從重嚴辦决不姑寛諸役唯唯而退 
[持刃先兇]  
　　泥水匠名桂卿者專與流氓爲伍藉端訛詐爲八仙橋巡防局員訪拿到案從重懲辦旋經伊姊壻慶元保出昨日上午十點鐘時桂卿在褚家橋某茶館又與同業名阿俊者因事口角一言不合拔出利刃連戳兩下阿俊昏暈倒地血流如注桂卿知事不了潛行逃逸該圖地保將受傷之阿俊舁至局内請局員騐明傷痕送院醫治一面將保人拘至局中押交桂卿到案究辦 
[互訐案結]  
　　趙光才姚旺畢互扭至英界公廨控稱强質棉被經襄讞委員張柄樞司馬訊得供詞各執飭差將趙姚二人管押於前日晚堂復訊趙供鹽城縣人向爲小工度日姚旺畢借宿於小的處上月間糾合小的同往蘇州欲謀生理未得成就被借去小洋銀六角並代付川資錢二千三百餘文均約於到滬後歸還現已一月屢索無著是以將其布被質洋一元六角作抵正在押鋪姚卽追赶而來小的令質鋪夥付給洋銀携之而出姚在石路中扭住小的不放遂爲巡捕解送案下求請訊斷質之姚供與趙同往蘇州來去盤費趙自認獨出小的並無借欠求著趙光才將布被贖還司馬訊得姚旺畢欠洋屬實趙光才旣將布被質錢抵扣著將當票檢還以後不准多事一併斥釋 
[虐婢被控]  
　　英租界四馬路盤記棧主袁瀛洲曾於去年購買婢友一口命名留香始甚鍾愛後竟時加鞭撻體無完膚雖經人再三勸免終不允從近爲律師哈華託所知惡其殘忍函致捕房請爲拘送英廨禀官究辦並願到堂作証昨晨捕房將袁傳案並將留香解訊哈律師投案聲稱袁虐待婢女私刑吊打遍體鱗傷呼號之聲常澈户外本律師聞之實深不忍故代爲作證留香供年十一歲時被主人毒打求爲騐傷小婢以後亦不願再回主人家服役袁瀛洲供開盤記棧去的上四月間出洋四十元購留香爲婢因時竊物第一次竊傭婦衣傭第二次　嵌寳金戒及翠飾等物近更縱火圖害故加鞭責求爲明鑒讞翁笠漁直刺商之梅繙譯飭將留香送往徐家匯騐明傷痕送棲流所醫治然後核斷 
[押犯患病]  
　　已歇裕和錢莊執事人周績瑾前因虧欠鉅欵經莊主將長康投控上海縣署提案訊明押令追繳迄今日久依然　緒毫無而周在押所患病沈重經管所家丁禀明縣主王欣甫大令大令查核案卷知周欠有數萬金之多未便准令交保因命送交普育善堂起緊醫治 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[隋堤秋柳]  
　　揚州訪事友來函云本年郡治西北鄉一帶前因天時不正疫癘盛行迨交秋令始漸次平安不料邇日北鄉陡患牛瘟甚至耕作如常猝然倒斃有某姓家一日中竟倒斃至五頭之多鄉人惶急異常立藉　醫診視投以藥餌皆未能應手見效僉曰是牛瘟也實由天數非人力所能挽回嗚呼其然耶其不然耶○本年揚屬四境收成中稔雖刈穫有先後而大致不甚懸殊日内仙女鎭邵伯等處載來新米已堆積如山本月十三日開盤次者每石値錢二千一百文至一千九百文上白米每石値錢二千七八百文回溯去歲此時米價翔貴何啻天淵窮苦小民無不額手歡呼頌蒼蒼者之惠澤普遍云 
[上海縣署瑣案]  
　　單幼山控程春泉吞没產業前晚縣主王大令倩馬明府提訊單供堂叔振榮去世後因乏嗣續由小的兼祧上年四月初嗣母徐氏病故時小的適往無錫收繭由嗣母之姪婿現充會丈局亭耆之程春泉代爲棺殮匿不報喪將嗣母所遺平屋兩間及一切雜物悉數吞没求恩究追單小蘭供小的係族長現在仁濟善堂司事堂嫂徐氏病故後程春泉並不知照族人擅將產業吞没迨經幼山控告又敢私揑小的姓名冐遞呈詞矇請銷案種種情形殊不合理叩求嚴究程供單徐氏是小的之叔岳母伊患病時由小的延醫調治曁死後棺殮之費立有帳目共計洋銀二百餘元徐氏願將房產等物交與小的至單小蘭之呈詞由倪文瀚央代書繕就事後曾向小蘭言明明府以程旣吞房產又敢揑詞朦混情實可惡判令掌頰二十下具結交保開釋限三日内將房契交出邀得倪文瀚到案訊核○去年三月間本邑小東門某店失火鄰近啓泰綢莊恐遭殃及將各種貨物運出被錢書華搬去皮箱一口内儲洋銀三百餘元事後查無下落將錢送案押令限期淸理迄今日久依然置若罔聞前晚馬明府提案復訊錢供當日小的所搬之箱並未揭開竊取洋銀求恩鑒宥明府責其刁狡判令還押再限五日赶緊理明 
[南市捕房紀事]  
　　船户張成五查知舵工蔡子香私取船上雜物因邀同原薦人季金生向蔡理論互相爭閙爲工程局水巡丁所見將一干人拘入捕房捕頭令押候解送馬路工程局禀請會辦委員司徒貽芬司馬訊究○前日某號砲艇巡勇楊德勝扭陳玉泉至捕房聲稱此人與其岳母某氏在船旁爭閙不休擾人淸夢喝阻不依是以送請轉解馬路工程局訊究捕頭以事甚細微令管押片時從寛開釋○前日午後鄉人劉聚昌在新馬路旁小遺適被三十七號巡街捕所見拘入捕房捕頭照章令罰小洋銀一角劉不能繳因令禁押兩點鐘時麾之使去○掮客吳榮泰結欠南市協盛柴炭行洋銀八元屢索不付昨日淸晨行夥畢榮堂魏鴻運遇諸新馬路遂扭交四十二號巡街捕拘入捕房捕頭詰問之下各執一詞因令一併押候解送馬路工程　　請會辦委員司徒司馬訊究 
[英界公堂瑣案]  
　　法商某甲失去鈔票洋一千三百元規銀四十兩現洋三元金四開十四枚金八開十枚金鈕扣四枚報捕後由包探倪順泉徐榮珊查係馬夫蔡和尚所竊得贓後避匿蘇州因禀請讞員翁笠漁直刺備文關提前日提到並贓洋三百元昨晨解案請究甲投案訴稱所失各贓共値洋銀一千八百九十元今旣獲案請卽訊追蔡和尚供在洋人處當馬夫所竊洋銀除在蘇州購得馬車一輛外祗剩三百元餘在虹口胡家木橋賭博輸去無力繳案叩乞施恩直刺判令管押二年○包探劉森堂禀稱奚阿榮之妻奚夏氏與龜奴王少卿私識昨晚在德仁里姦宿被阿榮偵知遂於今晨六點鐘時邀入捉獲將王之髮辮翦去扭送捕房捕頭令解案請訊奚阿榮訴稱妻子夏氏淫蕩性成與王私識今在姦所捉獲故將王之髮辮剪去求恩訊斷王少卿供詞支吾奚夏氏供並無姦情實被誣指直刺判將王責二百板夏氏掌頰一百下○包探顧阿六禀稱趙阿松竊取林阿望家烟槍一枝布衣二件查獲人贓送請訊究林投案請領失贓趙供揚州人失業已久不能度日無奈出此下策以後不敢再犯求恩寛宥直刺判責二百板遞解回籍贓給還失主○包探金阿三禀稱童子蔣維元竊取陳根山家金約指銀練等物緝獲人贓送案請辦陳訴稱蔣係棲流所董事薦來以供使令今旣行竊請爲核斷蔣供年十四歲行竊該死叩求恩宥直刺著仍送交棲流所○牛奶棚主張榮興以水攙入牛奶中在市售賣昨被包探張阿五查知拘案請罰直刺以牛奶攙水食之足以致病判罰洋銀五十元以儆 
[法界捕房瑣案]  
　　蘇鄉婦人顧王氏賃居四馬路胡家宅向在某姓處帮傭度日生有一子名金榮年甫五齡去臘被同居之縫工朱朗軒誘拐出外轉輾售賣與吳淞管帶緝私砲艇之潘姓爲子帶回廣東原籍顧王氏情急將朱扭控法廨經讞員朱森庭明府訊明移文寳山縣署派差恊提蟻媒陳錫金等到案訊供押追嗣潘姓將氏子金榮交案明府判給氏領回以全骨肉朱則判薙去髮辮一半枷號三月游街示衆期滿責放兹枷期已滿昨日明府蒞捕房發落時命提朱到案疏枷謂此案拖延半年之久連累多人若非本分府實心辦理則顧姓宗祧幾致斷絶實屬罪無可逭著從重笞責一千板責畢兩腿血流如注復申斥一番驅之使出○金合順魚行控魚販趙大奎結欠錢一百七十六千圖賴不還將其子趙竹山拘案請追經朱明府訊供押交在案昨日命提案責比趙求免責請交包探帶出覓保限期歸楚明府准其人銀並保限十日内理楚○劉洪星控史幼彬承辦牛皮定貨不交欠銀一千三百餘兩經明府訊供押追在案昨命提案復訊史供承辦牛皮均有帳目爲憑明府判准其交保出外檢呈帳簿候傳原告到堂復訊核奪○季咸春控畢福壽積欠會項洋銀四百餘元經明府訊供判與會總沈文彩等各交洋九十一元沈不肯遵斷明府著押候嚴追昨日命提到案復訊沈猶唁唁爭辯明府謂爾有親立收條爲憑尚敢强詞狡展實屬刁玩著從重掌頰四十下沈叩首求免明府著還押候過堂傳原告到案復核○流氓許勤堂錢阿六冐充探夥藉端索詐經明府訊供昨日命提到案著照原斷先行枷號一月期滿責放○薙髮匠華書生戳傷同業俞立榮送仁濟醫館醫治控奉明府訊供著照原斷重責三百板還押覓保○王榮春以僞銀首飾質當爲恒德當執事人扭案請辦經明府訊供著照原斷重責二百板釋出 
[美界捕房紀事]  
　　上月初間本埠紅帮成衣匠互相議定允准外帮中人入行工作時有外虹口百老匯路順益泰西衣店主鄭泉牛霸恃不服屢欲與該行董事王水金爲難王恐遭毒手知照同行聨名投捕房禀控捕頭立飭中西各包探馳往拘拿豈知消息靈通王早聞風遠逸捕頭爰令各包探嚴行拘拿以便解案從重懲辦○昨晨小竊張阿寳混入西華德路某弄内行竊某姓家衣服等物爲事主當塲拘獲扭送捕房押候解送英界公堂請翁笠漁直刺究辦○美捕房藍副捕頭諭令落差各華捕於下午二點鐘時至裏虹口小菜塲操演步伐至四點半鐘始畢 
[光緒二十五年七月分缺單]  
　　小京官國子監監丞黄曾益呈請分發道江蘇江寗鹽法胡家楨降知府江西南康蔡世俊故同知四川石砫廳吳之洞丁知縣雲南河陽江贊綸四川彰明陳元弼俱近福建古田胡慶榮不謹福建政和胡經一四川鹽源毆陽銜俱不謹安徽涇縣閻恩培丁廣東鎭平朱懐新陜西略陽劉錕俱修墓直隷博野戴世文丁府經四川順慶蕭廷珍不謹縣丞福建侯官薛振鈞浮躁廣東合浦蔣蔭方丁巡檢福建惠安王文炳有疾典史江西彭澤王志灝近福建福安陳慶霖福建泰寗李崇鏗俱不及直隷欒城周汝梅革 
 
 

Page 10

 
 
[皖省官報]  
　　七月十七日牌示試用訓導許琳委署望江縣敎諭委署來安縣李維源辭並銷發審差繁昌縣熊瑞生辭知縣伍芳榛辭赴江西購造救生紅船陳瑞麟知奉委赴天長訉案通判沈策名謝解京餉超委一次○十八日恩賜員外郎附貢劉盛芾到六安人由籍來赴京候補知縣呂林鍾辭奉臬憲委赴定還訉案李長郁到奉臬憲委赴無爲訉案回府經張慶孝辭赴廬州府差遣吏目施際昌謝超委一次○十九日湖北候補道孫廷林到浙江人號詞臣翰林院庶吉士吳震春辭行委辦屯溪釐卡安慶府同知承厚缷辦穀米局候補縣兪炳章知接辦穀米局蔡錫元趙儀年均面試陳守先帮審王家賓學習均奉委發審局周德興辭赴六安帮審朱郁荃辭赴蕪湖差遣陳其瑗謝奉行知蒙給儘先提前拔委優缺州縣一次通判王承洛奉委赴淸江提餉府經張春鑑赴皖北帮運賑米回直隷州判丁何裔辭赴上海探磺價○二十日湖北候補道孫廷林辭池州府文太守明到同知王壽堃赴皖北淸理經手事件回通判王承洛辭赴淸江提餉知縣張文灝赴阜陽提案回曾希文奉委辦支應局報銷文案陳麟瑞奉臬憲委赴五河訉案 
[江西官報]  
　　知縣張慶霖缷辦三曲灘卡回韓經衡往辦高門卡沈秉權由義武陳善垣由奉新張仁荃由進賢陳履貞由宜春俱查積穀回署廬陵縣崇泰缷事淸理交代回邱承榮往會昌公幹府照馬聲烈往上高辦保甲知縣林向滋禀謝拔委厘卡一次行知白士元由義武應衷由鄱陽俱查積穀回全官濬往安義公幹兵部主事徐廣思由京回湖南籍來江親拜王濬道接解九江關餉進京胡宗亷由鉛山守催范故令征收銀回永鎭營世職楊衍嶽由京解春貢回籤分敎習班試用知縣王褘第繳照何濬先委解地丁進京王純武接辦撫院文案永新縣羅大冕缷事淸理交代回史廣善往九江措資李毓璠馮元亮俱長江催運回從九史瀾缷辦峽江保甲回委辦候審公所都昌典史兪承志由贛解票簿來省候補同知郭調元委解南字營餉往金陵補用縣方恆委秋祭彈壓吳孝愷饒宗羲俱委解捐輸銀進京署新喻典史劉福謙缷事回典史施伊慈禀謝奬五品頂戴並謝酌委優缺一次行知署九江後營守備熊鍾秀缷事回廖蘭生禀謝札委駐守永平藥庫署瑞金湖陂司董振貽期滿更替以正任斯缺劉蔭福回任知縣林丙禀期服假王濬道委往安徽接解九江關餉進京張紹良委解贛州關餉進京評金策沈秉權王萬育童炳森俱委辦秋祭禮樂局李寳權由崇仁公幹回 
[邗江官報]  
　　七月十七日韓鹺尹秉忠由省公幹回○十八日朱鹺尹蘭禀奉隄工局委防汛差曾少尉維燮保甲局委城内六叚巡查○十九日單鹺尹耀南由湘岸差次來揚○二十日戴鹺尹韶辭赴周莊卡蘆鹺尉登雲禀奉府委儀征查小錢陳鹺尹熙奉委城外二叚巡查 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年七月十八日京報全錄]  
　　宫門抄○諭旨五道錄前○欽差大臣剛奏爲條陳籌餉事宜摺○又奏爲整頓稅契章程片○江督劉奏爲瀝陳徐州土藥被災情形片○將軍延奏爲委充練軍翼長片○將軍增奏爲道員留營差遣片○七月十八日刑部都察院大理寺正黄旗値日無引見○瀅貝勒徐琪各假滿請安○溥良德魁各續假五日○福森布續假二十日○善聨請假十五日○奭良預備召見○步軍統領衙門奏拿獲白晝結夥持械槍傷事主搶刦行人盗犯蘇得考等二名請交刑部○召見軍機奭良○○奴才剛毅跪奏爲條陳籌餉事宜恭摺仰祈聖鑒事竊惟自强之道首在練兵尤以籌餉爲要務然而今之餉源亦幾竭矣無論前明之加練餉秕政固不足道卽言利之臣或搜求瑣屑或創關新奇均屬無關本計奴才至愚極陋竊意欲下不病民生上不失政體全在杜中飽節糜費奉國家原有自然之利仍以還之司農知已此次奉命南來籌餉日兢兢以不病民生不失政體爲主計在寗所籌各項得銀六十一萬餘兩在蘇淸賦約得銀米各二十萬合銀約六十萬兩兩共銀約一百二十萬兩均經具疏陳明在案而其所以取之者釐金也關稅鹽務盈餘也淸查揑荒也裁併局所也皆不外乎杜中飽節糜貿雖區區之數何裨度支然就各行省之大均此辦理爲數實已不貲請得而詳陳之釐金弊竇多端久邀聖明洞鑒顧其弊尤莫重於中飽外省曰釐金爲優差辦捐之員無不捆載而歸有捐升過班者有擁貲歸作富家翁者今之金陵歲增比較二十萬兩非能額外苛取商民也不過分委員之貪櫜而已聞釐務侵蝕之弊金陵之外浙皖最甚他省亦無不然如令各加比較不難歲得數百萬兩此可籌者其一也關道内署名夫缺所入之豐萬衆皆知其盈餘之可提無論矣所徵稅項報解亦多不實不盡各關又有外銷之欵糜費尤鉅卽如江海一關歲支南洋隨員及掛名洋務薪水一項耗銀三萬五千兩是各關冗費之宜裁節其可類推如津海關東海關浙海關缺分尤優或予一律酌提並將稅項加意整頓亦可湊集鉅資此可籌者又其一也兩淮鹽務素稱饒沃鄂皖湘西四岸督銷歲贏數萬少亦萬金其盈餘之可提不必言已　鹺綱積壓引銷疲滯虧課餉不知凡幾聞浙鹽壓綱尤甚此外各省亦多未能年淸論者動藉口於廢岸多未規復私販尚形充斥竊計肅淸壓綱以來逾三十年滋生丁口不少鹽爲日用必需何以引銷仍未暢旺誠令有鹽務省分疏通壓綱籌增引數並議酌提盈餘於餉需殊有裨益此可籌者又其一也各省兵燹之後田多荒蕪其中揑熟作荒實屬不少卽如浙西杭嘉湖三府短徵銀米甚鉅該處匿報之弊一由於官吏因弱爲奸改田糧爲地稅避重就輕一由於湘楚客民佔地墾種喧賓奪主去來無定抗不升科至紳户包攬抗欠迥不若蘇省之甚誠能實力淸查嚴禁隱匿止供了潛不難漸復原額此可簾者又其一也局所者疆臣所以位置冗員者也屢奉明詔飭令裁併然外省局所名目林立其可裁撤歸解尚多卽如設有善後局又有籌防支應等局旣有水利局又有塘工隄工等局政出多門殊犯疉床架屋之病虚糜餉項不知撙節誠能破除情面認眞裁併省一分之浮費卽多得一分之正項此可籌者又其一也以上各條總以杜中飽節糜費爲本奴才平時每如此立論區區一得之思但期下無病夫民生上無失夫政體而已可否請旨飭下各省督撫就奴才所陳各條認眞舉辦似於籌餉之道尚爲確有把握不滋流弊惟帑藏日絀籌畫良難並請飭下户部權衡緩急愼重放欵庶有的饟以濟練軍之用而自强之圖基此矣所有籌餉事宜謹恭摺具陳伏乞皇太后皇上聖鑒謹奏奉硃批另有旨欽此○○剛毅等片再稅契一項名爲雜欵實同正供臣剛毅前將整頓江蘇稅契大略情形於本年五月初十日附片陳請聖鑒在案當經與臣坤一臣德壽熟商辦法一面札派蘇州布政使聶緝槼候補道朱之榛妥擬章程呈候核辦兹據該司道詳稱蘇省四府一州風俗契買田房等產往往匿不投稅其無印單執業者間或納稅世家舊族尚存百年前置田白契積習相沿莫覺其非究其不稅之由州縣羡餘悉係條漕稅契多寡無關考成官旣弗趣辦稅書可高下其手業户樂得從緩且苦稅價之外尚多浮費又有善堂等捐例載契銀一兩稅銀三分各縣縣以三分銀數折收錢八十至百餘文不等欲矯其弊非定劃一規模無以鼓舞衆心應請嗣後稅銀照地丁定價三分凖錢六十文所有浮費一概革除從前逾限未稅各户格外從寛予限六個月補稅倘再自悞照例追價人官其在限内者不在展限之列並擬具章程四條詳復前來臣等察核所議辦法尚屬妥善當經飭令尅日舉辦地方官奉行不力卽予隨時詳撤毋稍徇隱除俟辦有成效實能收數若干應由撫臣陳明隨正報解外謹附片會陳伏乞聖鑒謹奏奉硃批户部知道欽此○○劉坤一片再據辦理徐州土藥統捐局署江寗布政使胡家楨徐州道桂嵩慶祥稱徐屬連遭水患田土被淹災黎紛紛南下未能復業上年新植鶯粟本較往年爲少不過得半之數又以雨澤甚稀去冬全無雪澤根荄未得滋培本年春間苗葉敷布生機漸轉復被災民相率掘食藉以充飢不可禁止又去其半迨至節届小滿揚花結實天氣亢旱異常略無潤澤之氣以致柯莖萎弱漿包癟瘦收割之時甚至竟畝無漿可刮自來收成之薄無有逾於此者嗣後雖得透雨而收漿之期已過於鶯粟毫無裨益據各州縣及各局員先後會禀豐碭沛三縣尚可牽計三四分收成其餘銅蕭等縣幾至通屬無收經該道履畝親勘用諮博訪與該印委所禀略同查土藥統捐徵自買客收數之盈絀以出產爲來源本年歉收如此現當新土上币之初鄉民貨買絶不踴躍並聞南路川土價廉雖有客商挾資而來因貨少價昻收買不易頗形觀望甚至有改販他貨而去者似此情形捐數實無把握焦灼萬分疉經嚴飭各局員多方設法廣爲招徠能否日有起色殊難豫必臣竊思徐州界連三　地屬平陽舉步卽入鄰境本年安徽河南山東三省鶯粟亦復歉收而捐數較輕於徐商販唯利是圖難保不暗中偷漏是巡緝愈關緊要業於新土入市之先酌添局卡局巡預爲防範無如地方過寛周圍千有餘里勢難徧布經費又支絀異常惟有擇要酌添馬步隊伍不時派委幹員前往認眞稽查以期維持捐務裨益餉需等情詳請具奏前來臣詳加體察委屬實情除飭嚴督各局員認眞巡緝實力稽徵以保捐務而裕餉源外謹會同江蘇巡撫臣德壽附片陳明伏乞聖鑒謹奏奉硃批該部知道欽此○○延茂等片再查吉林練軍全營龔長明順奉旨補授金州副都統所遺練軍全營翼長一差統轄全軍訓練勦捕在在均關重要現當講求練兵之際尤非曉暢戎機不染積習爲衆所畏信之員不足以資統攝而致精實查有花翎靖邊親軍統領軍機處存記三等子爵文福善持大體深得軍心堪以委充俾資管轄而專責成除檄飭遵照並咨部查核外理合附片具陳伏乞聖鑒謹奏奉硃批兵部知道欽此○○增祺片再查奉天交涉事務倍極殷繁在在需人襄理查有花翎二品銜分省候補班前先補用道朱樑濟通達事理才識亦優曾在總理衙門充當章京有年條約本熟此次由吉林措資回京道經奉省來署　見面陳交涉辦法頗識機宜合無仰懇天恩俯准將分省候補道朱樑濟留營差遣籍資臂助之處出自逾俗鴻　除將該員履歷送部並咨行總理各國事務衙門查照外謹附片具陳伏乞聖鑒訓示謹奏奉硃批著照所請該衙門知道欽此 
 
 

Page 14

 
 
[光緒二十五年七月十九日京報全錄]  
　　宫門抄○皖撫鄧奏爲審明知縣辦振草率分别擬議摺○又奏爲稽核折徵丁漕銀米之法摺○齊撫毓奏爲督同道員出省勘河摺○七月十九日工部鴻臚寺正白旗値日無引見○莊王等由東陵回京請安肅王等由西陵回京請安○信公請假十日○徐郙溥顧各請假五日○黄立鰲預備召見○召見軍機黄立鰲○○頭品頂戴安徽巡撫臣鄧華熙跪奏爲審明知縣辦賑草率情形分别擬議恭摺復陳仰祈聖鑒事竊查前因調補懐寍縣靈璧縣知縣鄭葆淸辦賑草率信用家丁劣紳並千總王用和尅扣侵漁經臣會同兩江督臣劉坤一恭摺奏叅欽奉上諭鄧華熙奏特叅辦賑草率劣員請旨革職訊辦一摺安徽調補懐寍縣靈璧縣知縣鄭葆淸查賑草率信用家丁蘭松亭程道民與前代理靈璧縣城守千總王用和劣紳張朝綱等串同一氣查户不實圖利尅扣靈璧被災甚重該員身任地方宜如何認眞撫恤乃敢漫不經心玩視民瘼實屬庸闇不職調補懐寗縣靈璧縣知縣鄭葆淸千總王用和一併革職該撫迅卽提集該家丁蘭松亭程道民與劣紳張朝綱等嚴行審訊如有侵蝕實據卽著逐欵追繳按律分别懲辦毋得稍涉寛縱以儆效尤餘著照所擬辦理該部知道欽此等因遵卽轉飭鳳頴道欽遵集訊究追懲辦去後兹據署鳳頴六泗道童祥熊集審明確擬議咨司核轉前來臣覆加查核緣王用和係候補千總委署靈璧縣城守千總父卸後留住靈璧縣張朝綱卽張鴻修係捐貢充當圩董土道成係報捐五品銜州同職銜充當倉董沈朝傑係捐貢充書院董事欒寳卽蘭松亭充當縣署家丁光緒二十四年靈璧縣被災甚重該縣知縣鄭葆淸請領賑欵銀一萬兩辦理冬撫内提銀六千兩購買雜糧二千餘石存倉待放鄭葆淸央令王用和帮辦游集賑務發交雜糧二百四十石銀元二千角錢四百千並派該縣家丁兪銘卽兪老銘跟隨散放玉用和卽帶兪銘並派餘丁馬占宏赴鄉查户放票收票按給雜糧龍元錢文兪銘串同馬占宏私扣串底並將收回之票偷出復勾同無賴冐混重領錢二十餘千王用和當時未經細查經鄭葆淸核對户册查出當卽飭拿兪銘馬占宏先己逃逸張朝綱已經鄭葆淸派委發交雜糧三百石赴張家汪劉家汪各莊散放張朝綱隨帶雇工人等押運赴鄉按照鄭葆淸查明户口核定升數分别散給嗣經鄭葆淸核對户册計短少雜糧十六石詰據張朝綱稱係隨帶雇工人等弊混所致鄭葆淸於城内設立粥廠派王道成住廠經理並差家丁欒寳專司騐票蓋戳王道成因年老不能親自查放轉派工人往辦欒寳等因人衆票多辦理不善多有錯漏以致怨聲載道經該管鳳陽府馮煦親履災區密查訪悉前情禀由該道童祥熊查訪相同禀經臣將鄭寳淸王用和一併奏叅革職一面轉飭鳳頴道集訊究追兹據該道提集訊明分别擬議咨司核轉前來臣覆查此案已革靈璧縣知縣鄭葆淸身任地方於辦賑重事並不親自實心經理輒派千總王用和劣紳張朝綱分往散放以致隨帶家丁雇工人等串同竊票重領尅扣卽其所派家丁欒寳同董事王道成辦理粥廠亦多不善實屬玩視民瘼庸闇不職業已奏叅革職應毋庸議已革千總士用知承領錢洋糧食赴鄉散放並不認眞辦理致家丁兪銘等將已放錢票竊取重領未能當時查出任令脫逃雖據訊無侵蝕情弊惟旁無質証難保非有心狡避應交徐州鎭發營看管俟緝獲逃犯兪銘等再行質訊辦理貢生張朝綱領米散放短少至十六石之多據稱係工人弊混亦難保非有意諉卸該生另有被控各案情節較重現在由府提審應先斥革貢生發交鳳陽府勒令交出雇工人等質訊從重究辦五品銜州同職銜王道成委辦粥廠並不親自查放輒派工人辦理不善致招物議亦應革去職銜以示懲儆欒寳卽蘭松亭騐票蓋戳多有錯漏亦屬不合業已發交鳳陽縣責懲遞解回籍應毋庸議沈朝傑訊未經辦振務惟充書院董事有年輿情不洽諸多物議應革去董事免其置議短少錢文糧食已據該革弁王用和等照數追賠繳補因病未到之程道民並無經辦賑務及出入銀錢情事應免提質除供招咨部查核並飭勒緝逸犯兪銘等獲辦外謹會同兩江總督臣劉坤一恭摺復陳伏乞皇太后皇上聖鑒敕部核覆施行謹奏奉硃批該部知道欽此○○頭品頂戴安徽巡撫臣鄧華熙跪奏爲安徽省丁漕銀米折徵錢文向係各按地方時價現復申嚴稽核之法恭摺仰祈聖鑒事竊臣接准户部咨光緒二十四年十二月十六日奉上諭軍機大臣會同户部遵旨議覆各省丁漕錢糧折合銀兩酌中定價一摺各省地丁漕糧例准折錢交納原爲便民起見惟近來銀價日落錢價日漲在民照常交納在官已多盈餘以致正供所餘悉歸中飽殊非體恤民艱之意著各將軍督撫嚴飭藩司糧道查照本省銀錢通行市價將丁漕銀米按照時價折錢若干以錢合銀均按庫平庫色爲斷每月酌中奏定數目徵收以歸畫一如有不肖州縣巧立名目藉端浮收卽著從嚴叅辦將此通諭知之欽此抄錄原奏咨行赶緊登覆等因當卽行知潘司糧道欽遵妥速議詳去後兹據布政使湯壽銘詳稱安省各州縣地丁錢糧定章本係徵銀間有無銀可換及零星小户以錢折納者各就地方情形按照時價折收辦理尚爲平允漕糧一項兵燹後改徵折色經司詳定價値一律折錢徵收由州縣易銀批解其傾工火耗解費以及州縣辦公平餘書吏紙飯等項亦按各該州縣向辦章程以額徵之多寡分别裁减酌定隨正徵完迄今三十餘年官民稱便近年銀賤錢貴漕糧之折錢者先飭减敷核收嗣又與漕糧折徵錢價平餘分别减徵提解均經奏咨有案現在欽遵諭旨體察情形悉心籌議通省銀錢價値市面漲落參差非惟南北相隔之區高下不等卽一屬之内亦復早晚不齊如果按年酌中限以一定數目在銀價較昻之處錢價見輕民間固樂輸將州縣必稱賠累倘該處銀價平賤又恐不便于民完納不前轉致徵收有礙擬請由嚴稽核之法飭令各州縣每年于上下兩忙啓懲時除向來徵銀各屬外其餘將是否銀錢並徵及折徵錢文仍各按地方時價折算先行詳明立案並隨時牌示櫃前不准多收錢文曁將以錢折銀各數按旬專案通根以便稽查而杜含混如有不肖州縣高抬價値額外浮收一經查明卽詳請從嚴參辦以此考察嚴密銀錢隨時價爲定衡州縣無從多收小民亦不致苦累等情覆請奏咨前來臣覆加查核所議辦法尚屬核實相應請旨俯准照擬辦理以杜弊混而恤輿情除咨户部查照外理合恭摺覆陳伏乞皇太后皇上聖鑒訓示謹奏奉硃批著照所請户部知道欽此○○山東巡撫奴才毓賢跪奏爲督同常川駐工道員出省勘河恭摺仰祈聖鑒事竊照山東黄河工程緊要本年奉旨集議興修事體尤爲重大前經派委糧道尚其亨常川駐工奴才擬地方公事稍爲淸釐卽行赴工週歷查勘緣奴才自抵任後籌辦春撫整頓營務已三月有餘大致粗爲就緒至所有工次培隄一切事宜隨時籌辦各員用命尚稱平穩現定於六月十二日督同尚其亨出省先赴上游巡視兩岸隄埝冉順流下駛赴利津海口一帶周覽形勢並閱視通工險要所有本年預支大治項下培隄經費除用下剩銀四十萬兩霜淸後應如何修築與疏濬海口遷民購地各事宜均可預先勘明飭令尚其亨督率在工各員分投舉辦一切情形均俟勘畢再行詳細奏報至奴才出省後署中日行公事循例檄委藩司代拆代行遇有緊要事件仍封送工覈辦以昭愼重所有督同道員出省勘河日期理合恭摺具陳伏乞皇太后皇上聖鑒謹奏奉硃批知道了卽著詳細履勘據實奏報欽此 
 
 

Page 15

 
 
[光緒二十五年七月二十日京報全錄]  
　　宫門抄○諭旨一道錄前○蜀督奎奏揀員請補極邊要缺同知摺○又奏整頓廻避各員片○又奏甄别各員留省補用片○皖撫鄧奏甄别同知留省補用片○又奏爲遴員署理知縣片○豫撫裕奏爲委員購買戰馬片○七月二十日内務府國子監正紅旗値日上諭事件處引見二名兵部三十一名廂黄滿十一名兩翼十三名内務府二十一名○惲毓鼎請假三個月回籍○掌儀司奏二十五日祭奉先殿澤公行禮○召見軍機徐用儀○○頭品頂戴四川總督奴才奎俊跪奏爲揀員請補極邊要缺同知以資治理恭摺具陳仰祈聖鑒事竊查前准吏部咨調補靖西同知吳震由保舉儘先前補用知府遵新海防例捐離同知任准其開缺坐二月十九日行文按照限减半計算應扣至三月二十九日作爲開缺日期在案兹據布政使王之春署按察使張元普會詳查例載烟瘴苗疆正佐各缺三年俸滿照例於内地人員内揀選互相對調俟接任之員協辦半年後再回内地之任其未到任之前内地員缺揀員署理如果才守兼優送部引見候旨升用如循分供職卽將邊俸註銷儻年力就衰始勤終怠隨時叅處又知縣以上各缺無論歷俸年限是否久任知縣本缺中簡繁要但得人地相宜悉准調補等語又例載各省同知直隷州知州如係奉旨命往及督撫題明留於該省候補者無論應題應調應選之缺令該督撫酌量才具擇其人地相宜者悉准先儘補用又題調要缺酌量以候補人員請補時先儘記名分發人員酌量補用又各項開報令各省於每月截缺一次自初一日起至三十日止俱作爲本月之缺如有缺項相同者簽掣缺之先後按班序補係應歸酌量者仍由該省酌量補用各等因查光緒二十五年三月分僅出靖西同知一缺係極邊要缺歸酌量毋庸掣簽業已報缺詳咨自應照例揀員請補查靖西關同知管理漢番事務并管軍糧關務通商事宜作爲邊俸調要缺三年俸滿應於通省實缺同知内揀選對調兹於通省現任實缺同知内逐加遴選非現居緊要卽人地未宜實無堪調之員惟查有曾任京職截取保送分發候補同知羅香豫年三十八歲係福建連城縣人由優廪生遵海防報捐貢生加捐訓導雙月選用復捐教諭不論雙單月歸新防新班先選用選授甯德縣教諭光緒十六年十一月到任二十二年四月復遵新海防例報捐疗寺司務請咨赴部投供候選奉選兵部司兼車駕司行走二十三年八月捐免試歷俸截取保奏奉旨著以同知用欽此遵例呈請分發四川歸截取候補班補用是年十月十九日經吏部帶領引見奉旨著准其分發欽此十月二十日經吏部給發執照承領起程於二十四年四月二十八日到省該員係曾任京職截取分發候補同知照例毋庸甄别核計到省在先缺出在後例准序補該署臬司到任未及三月例不准考該藩司查該員年力正强練達時務且於洋務番情均能熟習曉暢秉賦健强以之請補靖西極邊要缺同知實堪勝任該員向未在川先行流寓寄籍置買田産與本身父子胞兄弟胞伯叔姪開設典鋪貿易曁在各衙門襄辦刑錢等件亦無例應廻避之人及捐免廻避情事與例相符等情詳請奏咨前來奴才覆查該員羅香豫明愼耐勞以之請補靖西同知實堪勝任合無仰懇天恩俯念邊地需員准以截取同知羅香豫補授靖西極邊要缺同知實於番漢糧關通商各事均有裨益如蒙兪允該員係截取同知請補同知銜缺相當毋庸送部引見亦毋庸另請實授再查此案毋庸查叙叅罰應以光緒二十五年三月三十日截缺之日起限按照酌改題缺定限章程四川限七十日除小建一日應扣至六月十一日限滿該司等於五月十二日詳具請補係在限内合併陳明除咨部外理合會同駐藏大臣臣文海恭摺具陳伏乞皇太后皇上聖鑒飭部核覆施行謹奏奉硃批吏部議奏欽此○○奎俊片再官員及督撫藩臬首道首府刑錢幕友其祖孫父子兄弟伯叔人等不准同官一省土著及貿易之人均令廻避定例綦嚴川省官幕親族違例指省來川候補者實不乏人援引日多盤踞日久同官避嫌莫肯舉發前督臣鹿傳霖洞悉情弊飭司遴委同鄉官認眞淸查列册詳明照例廻避始各吾請改省措資紛紛引去乃自鹿傳霖卸任後又復陸續回川禀報已有數十人之多似此取巧難免夤緣嗟委情弊若不切實整飭將何以淸仕途而肅吏治奴才現開單行司飭再淸查其從前列册有名例應廻避及前次查明後新來川省禀到者一概遴委同鄉官認眞詳查不准遺漏俟查明實有若干員再行奏明飭令廻避改省並將銜名咨部備案此次查辦期在必行飭司破除情面斷不准含糊朦混如敢挾同徇隱仍前取巧不遵卽行據實奏叅不敢稍避嫌怨奴才爲疏通仕途澄叙官方起見謹先附片具奏伏乞聖鑒謹奏奉硃批知道了著卽認眞稽查以淸仕途如再敢違例取巧卽行從嚴叅辦欽此○○奎俊片再查通行内開道府丞倅州縣等官無論何項勞績保歸候補班補用人員以到省之日起予限一年詳加察看認眞考核出具切實考語分别繁簡補用又嘉慶十六年八月十五日奉上諭嗣後各直省督撫遇有分發試用期滿人員務須嚴加甄别如實係才具明晰辦事勤能者准予保留等因歷經遵辦在案兹查有候補知府嚴書麟試用直隷州知州儲世鈞候補班前補用知縣謝文藻教習知縣雷登門均試看一年期滿例應甄别據藩臬兩司造具各該員履歷淸册填註考語會詳請奏前來奴才覆查該員候補知府嚴書麟老成穩練試用直隷州知州儲世鈞明白謹飭候補班前補用知縣謝文藻才具明愼教習知縣雷登門年强才練均堪留省照例補用除咨部查照外理合附片具陳伏乞聖鑒謹奏奉硃批吏部知道欽此○○鄧華熙片再勞績保歸候補知府應於到省一年後察看考核奏明分别繁簡補用歷經循辦在案今查有候補知府准補廬州府同知石鎭應以光緒二十三年七月二十二日准補奉旨後五日行文按安省照限减半計算扣至八月二十五日接到准補部文之日作爲候補知府過班到省之日起連閏扣至二十四年七月二十五日止試看一年期滿例應甄别據藩臬兩司會詳請奏前來臣覆查得該員石鎭精明敏練辦事勤能堪以繁缺留省補用除咨部查照外謹會同兩江總督臣劉坤一附片具陳伏乞聖鑒謹奏奉硃批吏部知道欽此○○鄧華熙片再黟縣知縣周憲章因案撤任所遺員缺應卽委員往署以專責成查有蕪湖縣知縣吳雲翔持重老成關心民瘼堪以調署遞遺蕪湖縣缺濵臨大江現在交涉事繁必須精明幹練之員方足以資治理查有候補知縣張振鋆才具開展辦事勤能堪以署理據藩臬兩司會詳前來除分檄飭遵外謹會同兩江總督臣劉坤一附片具陳伏乞聖鑒冉該員吳雲翔本任内並無盗刼已起四參案件合併陳明謹奏奉硃批吏部知道欽此○○裕長片再豫省練軍各營馬隊所有馬匹多屬疲瘦難以乘騎亟應另購換補以資操練而壯軍容現派試用知縣蔣命煕千總王金有前赴張家口一帶選購高大臕壯戰馬三百四十九匹解營應用等情由總理營務處司道詳請具奏前來除分咨兵部察哈爾都統查照並咨　經過地方官照章餧養接遞護送外理合附片陳明伏乞聖鑒勅部給票並由部知照張家口監督照例免稅放行謹奏奉硃批兵部知道欽此 
 
 

Page 16

 
 
[光緒二十五年七月二十一日京報全錄]  
　　宫門抄○諭旨二道錄道○豫撫裕奏爲都司縱勇殃民請旨革職審辦片○江督劉奏爲瀝陳兩淮鹽價礙難再加摺○又奏鹽釐充餉片○又奏爲抽收徐州土藥捐數片○御史熙奏爲請旨整飭官方摺○又奏爲請旨疏通仕途片○七月二十一日理藩院鑾儀衛光祿寺廂白旗値日無引見○溥僎由東陵回京請安○圍塲總管德洪額到京請安○召見軍機德洪額慶王○○裕長片再藍翎遊擊銜儘先都司王得者管帶保甲局練勇宜如何約束勇丁循分當差兹因局勇張鏡明賒欠飯帳與民人王金山口角糾人將王金山並弟兄王鳳山王魁山一並扭帶至局揑詞禀經該都司未容分訴擅將王金山等各重責馬棒二三百及六百下不等復親自用刑據王金山赴縣呈控詣騐王魁山右骽受有紅腫重傷串及右胯腎囊等情由祥符縣禀請核辦曁該管官揭報前來除批飭將受傷之王金山等騐明醫調並照例取具保辜限狀詳報外相應請旨將藍翎遊擊銜儘先都司王得著革職以便飭司會同營務處嚴切審究按律擬辨以昭懲儆謹附片具陳伏乞聖鑒訓示遵行謹奏奉硃批著照所請該部知道欽此○○頭品頂戴兩江總督管理兩淮鹽政臣劉坤一跪奏爲兩淮鹽價碍難再加恭摺仰祈聖鑒事竊臣准户部咨遵議體蔡鹽務加價情形通籌具奏聲請飭令切實籌畫查明覆奏等因當經分飭查議並將淮鹽碍難再行加價大概情形電覆户部在案兹據兩淮運司曁各督銷局分别詳禀前來臣覆加查核准鹺以鄂岸爲大宗鄂岸淮鹽加價已非一次自江防海防兩次加價後又經商人禀因錢昻本虧請加岸價分作三次議加然川淮並銷之處尚有加未足數者或全未議加者特以川淮相敵加之陸有北私潞私水有浙私岱私腹私又有應私四面環攻淮銷幾成孤立現又經湖廣督臣張之洞等奏准加價民間貪賤食私淮銷已恐短絀其次皖岸離江較近浸灌堪虞且和尚港一帶私梟甚熾拒捕傷勇之案層見疉出若再議加則釐收勢必短缺所得殊不償所失也若湘岸則江防又籌餉案内前後已每斤共加價四文現在湘省奉旨練兵籌備軍需奏准加價二文淮價愈重則川粤西私勢必因之侵銷於課金已多妨礙西岸則自光緒二十一年以來已三次加價况西岸引地處處與粤浙閩毗連當禾加之先鄰私每斤已賤至十餘文二十餘文不等加價之後私價愈賤官價愈昻官不敵私舉步卽虞闌入現已岌岌可危萬難再加此外淮南各倉岸逼近塲竈爲私販出没之區前因海防加價出於萬不獲已奉文遵行而各食岸幾至片引不行不得已請减價一文稍資補救前事可鑒似難再加此淮南不能再加鹽價之實情也淮北有壩銷關銷之别霸銷者西霸銷市也關銷者正陽關銷市也又有所謂岸銷者邳宿唯桃四食岸也若論霸銷係售之於湘販自有一定章程若論岸銷近年徐海等屬疊被水災小民蕩析離居不堪困苦疉蒙恩旨發帑截漕並廣集輸捐以資賑撫現雖流民漸集而災祲之後似宜堷養元氣未便言加且該四岸爲淮北藩籬以敵山東私鹽是以前議加價祗令由商籌欵未敢加之於民以期减價敵私保全淮北大局若論關銷大半毗連衛鹽引界衛鹽價本賤於淮鹽平日已有不敵衛鹽之慮前於光緒二十年飭令加價先因窒碍難行銷數疲滯延至次年九月間始行開辦前去兩年銷數短絀亦因於此上年渦陽土匪滋擾窮民無所依賴不免販運衛私以餬其口此次加價一事似較他處爲尤難此不能再加鹽價之實情也合無仰懇天恩俯准淮鹽課餉攸關免予再行加價以示體恤而廣皇仁除咨户部外理合恭摺具陳伏乞皇太后皇上聖鑒訓示施行謹奏奉硃批户部議奏欽此○○劉坤一片再臣查兩淮鹽政向有養廉銀兩自歸兩江總督兼管後卽經裁解部庫於稅課經費内每引提銀四分以作鹽政公費現在餉項艱難經恊辦大學士兵部尚書臣剛毅奉命來寗籌欵臣有表率之責應於前項内實力撙節每年尚可餘銀一萬兩發交江寗藩司彚儲候撥理合附片具陳伏乞聖鑒敕部查照謹奏奉硃批户部知道欽此○○劉坤一片再徐州府屬設局抽收土藥釐捐業將光緒二十四年九月底以前所收捐欵按批分解先後奏報在案兹據辦理徐州土藥統捐局署江寗布政使胡家楨徐州道桂嵩慶詳稱徐州各屬地屬平陽無要可扼且界連三省舉步卽入鄰境各省土藥捐數均較徐州爲輕故徐局徵收之難較他省爲尤甚上年該處暘雨愆期所植鸒粟長發未能暢茂又被災民剜食根苗勢難禁止復於揚花割漿之際連遭陰雨大霧以致收成大减當新土入市之初鄉民貨賣卽不甚踴躍節經督飭各局勸諭鄉民將所收土藥儘數出售轉購糧食變賣略盡鄉間存土稀少市面冷落土價倍增客商咸因價昻貨少均皆收莊南下是以捐數頓减復經設法招徠力杜繞越以保正捐計自光緒二十四年十月初一日起至二十五年三月底北各局共收銀二萬六千五百五十兩有奇連同前半年所收銀兩自二十四年閏三月初一日起至二十五年三月底一年截數之日止統共收銀一十一萬六千二百四十六兩有奇内除照案開支各項費用外所有應解捐項均已掃數解赴户部兌收淸欵至出省加捐一項雖經開辦報捐之户仍屬寥寥等情詳請具奏前來臣覆核無異除飭令覈實稽徵以保捐務外理合會同江蘇巡撫臣德壽附片陳明聖　謹奏奉硃批户部知道欽此○○江西道監察御史奴才熙麟跪奏爲以禮去官之散館知縣服闋仍回原省候補人員請飭部議准其與雜職捐升知縣人員一律繁簡統補恭摺仰祈聖鑒事竊正途出身人員一甲進士外非朝考高等不得改庶吉士故庶吉士散館雖以知縣卽選猶得統壓各班先選詳稽例意蓋重之也顧知縣繁缺皆由外補故部選無繁缺非其人本不勝繁也而部例於此項初任未經調繁人員雖以禮去官之散館知縣服闋仍回原省亦不得繁簡統補詳稽例意蓋又愼之也惟服闋之散館知縣不得繁簡統補而由縣丞巡檢雜職捐升之知縣則准繁簡統補詳稽例意亦非輕正途而重捐班也蓋以捐升人員究與甫入仕途初任實缺者不同也獨是部選捐班出身之知縣謂之甫入仕途則可若庶吉士出身之知縣究當與捐班有間矧已任實缺又係以禮去官非有涉規避之事故乃不得與雜職捐升人員一律繁簡統補似不足以資鼓勵查散館知縣以禮去官人員曾經部議准其服闋呈請仍回原省而他項未議及者誠以其爲以禮去官之散館知縣而稍示優異也然祗以曾任實缺轉遜於未經曾任實缺納資捐升之候補人員矣可否飭下部議將以禮去官服闋仍回原省之散館知縣准其與捐升人員一律繁簡統補其非以禮去官有涉規避之事故及各項捐班凡由部選之簡缺知縣概不得援以爲例以重正途而資鼓勵愚昧之見是否有當伏乞皇太后皇上聖鑒謹奏奉旨一道○○御史熙麟片再六部漢司員外轉之階舊例郎中截取知府其主事保送直隷州知州係光緒七年經御史秦鍾簡奏請吏部議准惟員外郎一項　　議及查此項人員非當差十餘年及二十餘年資格不能題補一官株守已嗟遲暮補缺之後卽無俄取外輔之　　　　　　个　之駐　　　因循坐廢以較郎中主事同一部屬未免向隅可否將實缺漢員外郎飭下部議或援照郎中截取知府舊例而但准保送或仿照主事保送直隷州知州新章而並准截取似此分别酌中定制庶於疏通之中仍不矢澄叙之意是否有當謹附片再陳伏乞聖鑒謹奏奉旨欽此 
 
