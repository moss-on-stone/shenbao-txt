# 1883 - 320 - 4903795

 

Page 1

 
 
[新刻歴下志游出售] [  申報舘主人啓]  
　　來陽游尋中原之　之路好游年甫三十足跡巳半天下其五言詩亦嶔崎入古前年至山左句留一載餘所交接者皆名下士客於旅舘無事時著有　下志游一書凡八　分爲内外編疆域風俗閒情方言靡不備載亦一時興到語也本舘索其稿而代爲排印問世茲巳工竣每部釘成二冊收回工料港一角一分　於十月初二日發賣有欲詳稷下古今事者盍取觀乎本外埠售處照舊 
[本齋告白] [  點石齋主人啓]  
　　古今圖言　　　經購到惟日後開印就現在之屋舍機器均不敷用是以本齋於隣近處新近購得曠地將卽另建印書館並信致外洋速購機器多副一俟屋宇造成機器運到立卽開工有願附股者務祈迅來預定此布 
[再論保護商屬]  
　　泰西國俗官商一體國有大事興廢舉止商人可以持權而平時官之所爲亦大都保護商人蓋官商旣屬一體則商務之興衰實與國家相維繫不得不爲保護也歐洲各國盛於有明中葉西班牙首尋亞墨利加之地諸國踵趾相接名擇廣土建埠海濱爲商務大盛之始迨後荷葡諸國又駕東向之舟覓得南洋諸島英人更新闢印度而阿非利加沿海三面無不有歐人埠市於是商務已臻極盛漸而窺踞澳門覬觎中國四洲之上惟歐最富且强充其所至直不難盡享地球之利說者謂越海統馭乃其國勢使然非他洲人可及顧國勢亦何常之有地球之上大海回環無論何洲地盡處留汪洋大水舟楫之利何洲不有雖四洲形勢惟歐羅巴海水包舉有吞囓之象異於他洲塊然平直故地大不及他洲之半而且列國分并時局數變卒未有能大一統者而諸國勵精求治並致富强控馭之遠軼乎古今盡地中海波羅的海南北灌注諸國無不近海其民習於波濤善駕舟楫心思靈敏製作新奇視航海如一葦之便是以縱游於球體之上而他洲曠土可以居他洲大利可以取也然非國俗重商則越海經營者亦未必遽收其效民間藏富多不過百十萬或爲祖宗所貽或爲辛苦所致娱老之資子孫之業殷勤布置孰非人情西人亦無大異也越海險途也謀海外之利又不可知之事也設如中國之商自爲商誰肯舍近而圖遠者可知事出於商而使之能尋新地能發利源者國家實維持而襄助之土人容有不服則發兵剿逐鄰國且多嫉忌則不惜尋仇試觀道光季年粤東之役及今歳去越之戰乃知西俗之重商其不遺餘力如此然則何疑乎西商之大獲利哉今之中國汲汲焉以效法泰西爲事意謂不尚西法不能富强將來貧弱益甚不足以爲國氣之漸移物窮思變故器必西器船必西船資其力也開館以學西文遣徒以就西師習其法也事無不舉宜若可以富可以强而有識者從旁揣之以爲西國所以富强之本則中國未嘗操之也曰重商保商卽其本歟目前由商而官者不勝枚舉某局某總辦家資數十萬其官則候補候選道也而其出身固不失爲生意中人上游明知商務之重故信任之而尊貴之且有在官而商者通爵顯秩歳俸萬金頭銜一二品包苴賄賂坐而受之其子弟挾資經商附本店號所在皆是此亦重商之意故袞袞諸公皆屑爲之似乎風氣一轉官商儼然齊體矣而不知非也重商而使商爲官官亦爲商非惟無益而有大弊但使國家之視商人以其財力之盈虛爲時局之消長而兢兢焉謀所以保護之則雖官自爲官商自爲商而精神脉絡有息息相通者矣夫商局之有總辦猶之一店之當手也苟其人明見遠慮經營闊大可收效於將來雖布衣亦堪勝任如其小心謹愼廉潔以持已公平以處事局可久可大利可近可遠卽布衣而并無家財又無慮其僨事今必榮之以爵顯之以官精明正直者固不乏人而或居移養移漸染豪華之習聲色貨利恣爲揮霍排塲能保其不啓弊竇而貽誤大局耶至於弊巳滋深大局敗壞而國家猶實有所以保護之者挽回不爲太晚而無如保護商局之道初未嘗籌之於後也然則今日之閧閧然創公司仿西法者果何者爲可恃耶上海百業薈萃資本之流通全恃錢莊而今錢莊之積弊竟不可挽坐使銀根日緊而生意日衰豈終無善法者盖未有勝任之人故也卽此一端可見近日保護商局之難而益以知近日保護商局之急噫嘻時不可失苟由此而每下愈况將來必有作前車之鑒者而中國永無富强之日矣 
[諭旨恭錄]  
　　九月三十日奉上諭劉錦棠等奏請將籌解西餉足數之布政使懇恩奬叙一摺西征餉需關 
係緊要所有竭力解濟之員自應量加奬叙江寧布政使梁肇煌歴年籌解均足十成着賞加頭品頂戴以示鼓勵餘依議欽此同日奉旨這所叅疏防監犯越獄之管獄官江蘇按察司司獄李焜着卽行革職拿問交衞榮光提同刑禁人等嚴訊有無鬆刑賄縱情弊按律定擬具奏有獄官江蘇按察使許應鑅未能先事預防着交部照例議處仍將逃犯王二等嚴飭查拿務獲究辦餘着照所議辦理欽此同日奉上諭錫珍着調補倉塲侍郎吏部左侍郎着景廉補授欽此同日奉旨熱河都統着繼格補授未到任以前着富華暫行護理欽此 
[横議愈甚]  
　　前報曾載電音言法國各報館皆有疑及中國之意兹閱字林西字報載有倫敦本月初一日發 
來電音謂法報館之疑及中國紛紛議論者較前尤甚然則本報所謂嫁禍直防者防之正不容不亟矣 
[朝鮮公使至美國情形]  
　　日本報載駐紥朝鮮美國福惑公使前因朝鮮遣使赴美卽由横濱致書於舊金山 
各縉紳故舊言該使節至日沿途請妥爲照料等語九月初四日朝鮮兩公使行抵金山美國耗東新聞帋卽將福惑公使郵去之信登列於報今照譯於下一千八百八十三年七月十四日朝鮮正副兩公使及隨員人等由横濱搭坐美國公司畝羅加輪船携帶國書渡海出使我國蓋欲親歴外洋情形察勘文明之法以備日後回國開導國人之用但兩公使俱係貴胃一爲國王之甥一爲執政之子如使節行抵我國之時諸事仰祈列公妥爲照應無使有所阻滯而我國貿易商情亦希指引使彼實見有所領會至於朝鮮農業礦山出産百物俱備其富庶亦不讓於加利合魯里亞一洲人口約有一千五百萬之譜此次使師隨帶繙譯官二員一能通中國語一能通日本語此兩人均係初次出洋到時全仗諸公逾格優待是所厚託焉美國派駐朝鮮公使福惑再拜聞該處地方官接閱此信以爲朝鮮國遣使西來實爲亘古所無之事故兩公使抵境後待之頗優蓋因美國素知朝鮮向來拘於成見閉關自守不與各國通好其所通者惟中國 
 
 

Page 2

 
 
日本而巳除此外别無知己今者破除積習傾慕海外政治情形是以聞者實有喜不自勝之槪查朝鮮志趨向上究心文明者頗不乏人比之欵美人民行爲仿彿而其中學識兼優者亦不少也兩公使自到金山後暇時或研究外洋一切政治或探討美邦格致等學或游於機器廠以考察製造之法或訪於貿易塲而博採經營之道其識見之高留心之勤亦足令人起敬其於一切製造以及貿易之法以爲見所未見聞所未聞莫不喜形於色惟是朝鮮語言不同故兩公使在美語尋皆由譯官傳達至文字本與中國日本相同三國之間雖可互通惟言語則各異也九月初四日上午十點鐘金山巡理府官偕同貿易董事謁朝鮮公使于旅館巡理府官曰子以閣下降臨我國特來道賀閣下此來不但可親歴我國市井形勢且亦修我兩邦之好從此兩國人民友誼益敦交際彌篤以我平等之國利益共沾實所希望但我政府恊和萬邦務臻親睦國民亦與朝廷同意永遠維持今貴國政府寄閣下以外交之任自必我兩國交誼益親似無可疑惟願閣下週知敝邦民情風俗則兩國日後交情永不替矣此子之厚望焉言畢兩公使深爲喜悅亦着譯官代述謝詞曰此次子奉命來聘貴國蓋爲通兩國親睦起見以後諸凡交涉務求妥恊近接貴國公使來使敝邦後我政府稔知貴國政府舉動公正我政府大爲感佩而國下不待登堂卽來探訪垂言兩國交誼實深感謝言讀之間又有該處設商數名請巡理官介紹謁見兩公使亦樂於接見就坐後公使卽以紙卷烟敬客巡理官素不吸烟亦勉與接受傾談至十一點鐘始去復有美國兩武員及商務委員地方等官前來拜訪陸續不斷公使皆以禮相接言談之間彼此極其親密翌日午間兩公使應商務委員之招午前有美國武員蕭孚爾前來拜訪午膳後至街市及公家花園各各勝之處遊覽順道至製造精工廠而主人特將各種機器運動以供觀覽遊畢回至旅館擬定禮拜日啓節前赴華盛頓京城焉 
[縣令撤任]  
　　蓋平縣因周哨官緝盜與差役小隊互鬥一案經軍督憲札提蓋平大籖頭役及朱外委等至省交發審局嚴訊徐明府晉 
省剖辯等情均已列諸前報兹聞徐明府到省之日卽掛牌撤任札委前署海城縣丁母憂起復之賀公筱泉暫署蓋平篆賀明府亦由軍功保升斯職前在海城頗有政聲也 
[節會志盛]  
　　下元令節俗呼爲十月朝是日蘇垣各廟土榖神祗咸盛導舁巡不下數十起通城士女若狂就河下而言則畫船燈舫招 
摇而下虎邸者無慮百十艘益以大艦艨艟小舟魚鯽合計之數不止十倍然是日之擾事亦不一而足在陸路聞有某縣進省轎至閶門擁擠竟將轎頂擠落春申君茶箱衣箱各一亦被人踏碎當因人衆無從查考厥後拉得一人强使賠洋一元半而罷若水路則更有甚焉聞有逆水船一艘御舟如馬其行若飛詎至轉船之際風勢較緊扳櫓太猛船因略側船中人趁勢滚在一邊撐頭篙者力不能支竟致全船傾覆舟中上下人等共有二十餘幸四面小船畢集或救人或撈物止溺斃五歳一孩餘皆救起在他船借衣被而回其女管船當撈起時人已凍僵卽用姜湯灌救始甦又有出局之雛姬首飾約值數百金盡付東流想柔肌弱質驟浸凉波將來醫藥之資不知又費幾何也 
[寃報甚速]  
　　報應之說儒者不道然借是以警覺世人亦未始非聖人以神道設教之意也有浙友傳述杭垣軍督司巷内有差役某甲 
者本著名之幹役也娶婦某氏年僅三九微有姿首一時無賴子弟輕薄少年無不樂與之遊婦性旣淫妬且尤兇悍稍拂其意卽以拳掌從事是以兇潑之名遠近皆畏不惟爲河東之獅且可作鄉鄰之虎皆以母大虫名之今年六月間其對門有賣粉食之阿棟者與鄰婦口角業已了事不料爲婦得知天加辱罵且誣以污衊之言不可辨証阿棟年只念六不可爲人因卽羞忿自盡聞僅服烟膏錢許卽已殞命死後其鬼夜夜爲厲敲臺拍桌聲聞四鄰至有遷避他去者其同居之某姓亦不堪其擾而遠徙他處前月念一日該婦以某甲與一少婦對楊吸烟情甚親密一時醋海風波不禁大作初則將少婦盡力毒打旣拔其髮又以爪傷其面繼而與其夫扭打不放披髮拚命其夫不惟飽其毒拳辫髮亦被拖散形極狼狽幸旁人盡力解散始得乘間逸出至茶店洗面梳髮然而婦之氣固猶未洩怒亦尚未平也檢奩具内藏有烟灰八九分遂取而吞之婦於此中本三折肱以爲區區者斷不致死不過藉以嚇詐其夫且爲挾制之具也不期入腹逾時烟毒大發某甲聞信急歸忙雇人舁往天主堂救治西人尚謂不妨姑以些須藥末與吞之令其舁歸乃回家許久仍不吐出又急取木棉蘆花服之亦不見効某甲心始慌急婦則問之不答惟點首微笑而首則垂不能舉身軟如綿幾與徐熙之没骨化相似無法可施乃復舁至馬市街之洋房内請西人療救西人略加審視卽令其速歸謂無事再加灌救也回家後亦無他異延　三更遂卽絶命婦自服毒至死絶無一言其鄰近左右之目覩者咸謂其死時情形與阿棟宛然無二且其面目亦若酷肖故皆知爲阿棟索命也而阿棟之鬼亦自此而絶無影響矣計兩人之死相去者僅及百日知其事者無不謂爲眼前報應云 
[醋海難塡]  
　　千家養女先教曲十里栽花當種田此揚州風俗所以日趨日下也嘗見勾欄中有所謂楊帮者其秀而俏者則鋪金裹繡 
百計妮人非初受女兒身者所能學步降而下之則粗而黝者亦且棄家雞愛野鶩舉人間伉儷之重悉属之漠不相干之人酒闌人散一榻横陳雖草屋三間不啻紅羅半帳此之謂女班子女班子者必有男班子以爲對揚州有某甲娶妻而媚小家碧玉自有一種不堪刻畫之豔態初猶視甲爲可度帳底春宵者纔浹旬便告了消乏婦大失所望幸隣有某乙健而桿甲以其齒稚常以弟　之詎弟如陳平之盜嫂也非一日矣竹籬茒舍甲終爲眼中釘婦遂託舊相識者先在金陵釣魚巷爲乙謀一男班子差使已則渡江倚乙爲藁砧人不知其李代桃僵也詎婦隨某校書執巾櫛能得主客歡卽閨中事有甚於書眉者亦不爲引避婦讀宫中祕戯圖情益蕩往者不追來者不拒不覺至再至三竟須爲甲乙帳簿如醫生先掛號而後就診者一般至此雖欲賦遂初不得也無奈何祇得暫避迹於上新河乃未幾而爲滕薛之爭長前日黑夜因丙妒姦而剚刃於丁腹婦心久有所屬而苦於無從假手今果如天之福可以出脫結髮之小寃家便欣欣然詣上元縣以親夫被殺喊禀值日差役廉知係龜將軍麾下　哈可以索珠求寶格之於大門以外相持不爲通詎婦前所歡之某乙恐失婦星夜走邀甲來甲旣至便以婦被奸拐今奸夫已死願領婦歸等詞跪江寧縣門而訴之九月十八日賈明府已傳過堂矣婦雖不及中人之姿然口齒伶俐宜窮措大非其偶也然使問官卽准合浦珠還其能以紙閣蘆廉　孟光乎則甲之不惜　顔汗頰以匐伏於公庭者豈眞不捨此一頂綠頭巾耶抑或思割蕩婦之肉以備將來臣朔之飢死耶人心之不同如其面鳴呼此其所以能曳尾於塗也 
[糊塗烏龜]  
　　上元縣署前一某甲聲口似下路人年四十許虬髯若戟殊無丈夫氣眉以上髮種種幾覆額拂之何止三斛塵聆其言語 
大半支離始知一褦襶子也初入署門卽越登聞鼓下撾甚急閽者問其何爲則稱妻隨人逸閽者動色亟問歴幾何時則稱五六年又問爾已得其蹤跡否則笑而不答固問之始稱在釣魚巷做娘姨又問爾何以得知則稱我依彼過活巳三年矣於是聞者哄然一笑閽者又問爾何以今來喊禀則稱昨晚某大爺不容我在爨下宿我妻又不給我晚飯吃我在簷下伏聽終宵始知緣故心實不甘故來求大老爺伸寃耳閽者曰若然則亦須先受縱妻賣奸之責而後提奸夫奸婦究辦爾禁得起三百板子否甲從容撫其臀曰聽人說生來尚未打過不知道能禁得否可容我回去問我老婆打得打不得閽者見其蠢然一物也揮而出之甲亦掉首去若忘其爲何所聞而來何所見而去也者豈世間眞有此種不知不識之人 
 
 

Page 3

 
 
耶葛天氏之民興無懷氏之民與吾見亦罕矣 
[鄂垣决囚]  
　　鄂省處决囚犯發綁後護衞者向惟城守營統計不過百十人耳獨上月十九日早撫署前齊集撫標城守兵丁將弁亦皆 
來伺候一時旗幟如雲矛戟似雪俄而撫憲恭請王命由江夏縣陸邑尊在撫署西首剥皮廳將帶來之犯就廳發綁判標班内人將犯裝入竹筐舁之而行前導者爲城守千總楊松林守備方利帆守戎常彤翰參戎後卽撫標守備楊殿元守戎恭捧王命督隊護令者爲撫標中衡樊瑞臣參戎再後者江夏縣陸邑尊武昌府王太守臬憲黄廉訪皆有旗傘皂快執事人等分班徐行由撫署西行至横街朝北折而向東從北門大街出武勝門而去捧令官帶隊立候俟江夏縣陸邑尊轎至廠口已聞槍砲聲將該囚凌遲處決矣斯時臬憲方至吊橋太守亦在廠口爰卽紆折而回仍至撫署繳令方散此次各官所穿之紅一口鐘共有八襲兵弁差役約在五六百人查該犯案情卽前年正月房縣地方雷姓雇陳天慶傭工主人一日偶謂陳曰汝好生作工將來我當以女妻之此不過口頭語原不可爲據乃嗣後雷見陳不能勤奮且多外好延至年底令陳别就陳於是懷恨反家後次年正月探聽得雷將女另配陡起殺心乘夜懷刃擢開雷門殺死男女老幼八人獨剩雷女名梅花以布袋裹之負歸而婚焉在後破案被獲到縣擬結出詳已久現因該犯病危撫憲恐其倖逃顯戮用特請令處決云 
[鎭法市面]  
　　聞得京口有某洋行及某錢莊均於上月底先後倒閉該錢莊成本甚鉅素稱殷實乃亦知難而退隨波逐流人心之不同 
有如其面信哉 
[讞員交卸]  
　　法界會審委員翁子文太守請假回籍所有法公堂會訊事宜由關道憲檄委王雁臣别駕接辦均列前報昨晨十點鐘時 
　太守偕葛蕃甫明府會同王别駕拜會法總領事聚談片刻想今日公堂案件卽由王别駕會審也按翁太守自奉委以來凡遇華洋交涉事件一秉至公中外無不欽佩卽華人與華人控案亦皆聽斷神明毫無蒙蔽是以租界人民咸頌太守之德於勿置也 
[秋郊縱轡]  
　　本埠旅居之西商年例於春秋兩季有賽馬之舉觀者載塗聞者動色顧往往天不作美馳驟於風雨之中角逐於濘泥之 
路豈無良馬惜錦障而不前欲着先鞭望青雲而已失中西人均爲之掃興乃前昨兩日則白日朗照紅塵不揚朔風起而金勒飛赭汗生而玉花動四方彼美東海名姝或邀姊妹以偕來或挈賓朋而共賞或綵幰七香停輪陌上或畫樓百尺凝睇簾前成拍后而歡呼或並肩而笑語所謂　心樂事美景良時誠非虛度矣今日爲衆騎跳浜如河鯉登龍門勝者燒尾而去負者將貽點頭暴顋之誚凡在局中局外人必更興會颷舉逾於平時至於賭賽輸贏統俟蕆事彙述 
[西樂迭奏]  
　　中國水師樂班來滬奏技曾列於報該樂班自奏技後分單集貲以濟賑欵本埠賽馬之第一日該樂班亦在跑馬廳與滬 
地西樂班東唱迭奏相續不絶頗足悅耳水師樂班本定於禮拜六仍在公家花園開奏今以適值跑馬之第三日故亦移至跑馬廳以便聽客之娱耳者又得悅目也 
[石船傾覆]  
　　昨日午後二點鐘有石船一艘乘潮駛至西新橋西首某石作交卸泊岸時挑夫等下船扛石上岸詎石重船輕船邊一側 
立時傾覆石皆沈於水底一人竟被壓扁面目不能辨認但見下頦而已遂將其尸扛在空屋中又有一人壓折脚骨不致殞命亦從水中撈出者或云尚少一人恐亦被石壓在河底須待潮退方知究竟耳 
[根究原委]  
　　前月二十九日報列騐屍一節當經黎邑尊　李邵氏及扛夫錢阿三帶回縣署研訊因當時驗得陳阿龍即陳保才雖係 
服毒斃命但面頰頸項肩膀等處均有傷痕因詰其如何打架現在李小金生亦須到案據李邵氏供稱因曾借陳保才錢文索錢起釁在老虎灶上爭毆陳之傷處實被李小金生之友亦是挑餛飩担者及某木匠之兄兩人打傷等情因之邑尊將扛夫錢阿三釋放外已將所稱李之友人及該木匠兩人拘到管押木匠雖與無涉須俟拘到其兄再釋并飭將李小金生拘案再行核辦 
[捉狗餘聞]  
　　各捕房捉狗一事前已屢登於報兹悉英租界所捉無牌之狗均用車載至虹口捕房以鎗斃之倘有原主往認須於當日 
給付小工錢一百文卽能領囘俾卽結牌於項以免再捉但遲至詰早則不及矣 
[英界公堂瑣案]  
　　婦人譚顧氏在本年五月間趁金阿銀之航船囘蘇開行未久失竊首飾匣一隻價值千金因卽折回控該航船户金 
阿銀率竊當時扭案經陳太守提審先無實據而譚顧氏則堅指其爲串竊隨復送縣復訊相同酌賠無力現以管押日久因病保釋不意保未數日竟有鈕春保划船在停泊航船之原處擺渡因有水菓行起貨失落鮮蟹一簍囑令划船打撈豈知蟹未撈獲忽將所失之飾匣連梳頭藍撈起開見金珠飾物一時圍看人多時爲巡捕房包探所知盡行獲解捕房記及前案知照原主認明實係原物照單查點不過缺少洋銀三十餘元珠數粒而已昨解公堂陳太守與英國賈副領事會訊太守諭以原贓旣獲竊案亦明或略有缺少未便再令撈獲因將所撈洋銀内提出二十元賞划船再提八元賞我探餘令譚顧氏具領完結○又有沙遜洋行租地因被人挖竊坭土報由巡捕緝獲竊坭之張小裕父子兩人解案訊之張小裕等則稱伊等之坭係由張春生在别處買來因裝船行過沙遜租地致被悮獲並由張春生投案聲明實係在近處買來而巡捕房包探等總稱實係見其挖竊且行一日往查曾被毆辱是以太守諭飭張春生將曾被挖動之處塡好了事 
[上海陳家木橋賑局來往電報]  
　　九月初十日金苕翁天津來報順欵以一萬五千兩賑武清一萬兩賑文安新到三千分撥又大直欵 
五千到後擬賑獻縣紫卿赴武清霽堂赴又安紫屏統籌各處弟昨回津廣仁堂不放謝君乞電致○同日復苕翁報五千於今日解已電致廣仁○同日發廣仁堂報請借謝嘯谷赴苕翁處查賑○九月三十日嚴佑翁齊東來報直災極重霖擬前往請先墊五萬兩救命如救火迫不及待　公忠義素著當此外憂内患之時不出死力報効朝廷更待何時如肯分作十股認墊弟認勸兩股○復嚴佑翁報滬市大壞賑董皆累及無人能墊賑捐所收甚微只能儘收儘解東僅能再解二千以備惠民不敷之用○初二日接嚴佑翁齊東來報四號信到惠民災如文安窪曾約振翁合辦齊東利津不日均竣直省之行霖願前往但不能空手五萬之說成否速復○復嚴佑翁報可否請振翁獨辦惠民佑翁速赴順直此間雖不能墊總有解欵順直災重倍甚往年祈速電復○發天津籌賑局報今日解上順賑二千兩直賑一千兩到後卽復○初二日接金苕翁天津來報直省災重而廣賑欵實難爲繼請廣爲籌勸 
　　　附啓者順天直隷災區之廣更甚山東已電請嚴佑翁迅速往救惟巧婦難爲無米之炊敝賦已成悉索之勢伏求閩粤等省大善士大　薩廣爲籌募迅速解囊同人等敬代災民百叩九頓以請命如需捐册來函索取立卽寄奉也[  同人附啓]  
[王冶梅待詔歸自東瀛余將之官白下滬上相逢賦此誌喜錄就曼壽新儂少泉吟定]  
　　三神山外倦游還邂逅申江忽破顔久别應添 
詩稿富細看各話鬢毛斑雲萍聚散原前定鴻雪因緣豈等閒鄭重今宵同剪燭明朝便欲唱陽關[  鴛湖信緣生葉松石未是稿]  
 
 

Page 4

 
 
[蘇省撫轅抄]  
　　十月初一日候補府袁恭宏候補同知孔昭芬均禀辭赴松滬釐局差委陸家櫰陽湖勘荒回並奉委咨送松滬厘局差委卽辭赴滬劉敦義禀知換蘇差委分發江蘇試用通判李西銘山東人禀到趙啓封卸署華亭縣縣丞事回指發江蘇試用縣丞梁毅仁河南人儘先補用典中王杓均禀到從九謝承遠毛書琛曲侃陳元愷均禀知辭奉委赴江北緝捕差新選太倉州州同鄧雲驤辭赴任分發江蘇分缺間補用巡檢王廷耀順天人到省 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒九年九月二十三日京報全錄]  
　　宫門抄○旨一道錄前○發抄旨三道○江督左奏撥欵撫恤災區情形摺子○河督慶奏搶辦險工平穩摺子○副都統謙奏特叅佐領協領各官摘頂摺子○九月二十三日户部通政司詹事府正白旂值日無引見○福錕耀年各假滿請安○任道鎔謝以道員選用恩○内閣呈進勾到本○召見軍機任道鎔○現換羊皮冠黑絨領珍珠毛褂白袖頭○發抄何璟等奏琉球遭風難人比嘉等在洋遇賊被刼奉旨知道了卽着迅速查明係何處洋面滋事督飭該管各官認眞捕拿懲辦欽此○又解山東河工銀兩奉旨知道了欽此○又試用同知襲超等期滿甄别奉旨吏部知道欽此○○太子太保大學士兩江總督二等恪靖侯加一等輕車都尉臣左宗棠跪奏爲各屬積澇爲災之後繼以風災先將撥欵撫恤情形恭摺馳陳仰祈聖鑒事竊上年夏水甚大各屬圩岸間被冲决當經隨時撥欵撫恤事後分派營勇大興工作修壩建閘種樹栽桑濬積淤開溝洫農田水利已有微効可覩詎本年入夏大雨時行臣率屬步禱雖旋見晴霽而已苦積潦爲災據清江浦揚州禀報今年湖水運河泛溢爲患較上年水勢盛漲時更高數尺至碼頭誌樁水比上年尚增二尺有餘雖江水尚低並無頂托之患堤壩旣固水尚安流而洪澤湖及南運河水有漲無消伏汎又異常洶湧照向來水誌應開車邏壩疏消積水而下河禾黍彌望青葱收穫當在旬後農民惟恐啓壩期促盻如上年故事暫仍極力守護得搶割遲禾而上游寶應縣高郵州各處則急請啓壩以資宣洩運河堤工局兩淮運司孫翼謀署淮揚海道徐文達署常鎭道黄祖絡駐堤防護晝夜冐雨巡行會議啓壩則下河各縣晚稻無收守壩則高寶田廬胥付洪流且恐沿河災民性命莫保因一面通禀清示一面請漕臣楊昌濬就近親臨履勘迅速定議楊昌濬見水勢浩大洄漩冲擊形勢危險異常檢閱成案自同治六年以後未有水勢盛張至一丈六尺外者若不急籌宣洩恐將釀成巨患咨商到臣因决計先啓車邏壩以殺水勢上月二十日啓車邏壩而消水仍不見連　游水勢則仍有增無减人情恟愳十六日復啓南關壩水乃漸定至七月二十四日始消水一尺九寸較啓壩定誌尚大一尺有餘舊堤均被水漫過幸上年新修堤工堅固屹立衆流中尚未坍卸而堤脚則漸有剥蝕徐文達等曉夜巡護冐雨盤旋泥淖中督諸員弁効勇下土抛石急爲搶護幸保無虞下河農民得乘機併力搶護遲稻登塲固遠出望外而高寶一帶雖被此巨浸高田尚獲豐收卽低田　收遺禾滯穗亦有成數猶爲不幸中之幸乃七月二十二日暴雨烈風連宵達旦發屋拔木平地成渠沿江圩岸風潮所過吸溜當中各處廬舍家具槪付波臣人民困苦流離且有淹陷壓斃一家僅存數口者實堪憫惻臣與藩司梁肇煌鹽巡道德壽等熟商　俟各州縣禀報到日方辦賑務猶覺具遲於災務鮮濟應先由司動撥款銀三千兩派員帶赴下流沿江一帶會同地方官隨宜散賑去後旋據常州府紳士直隷候補道盛宣懷等禀稱江南北如江都儀徵六合泰興丹徒等縣洲圩南以受冲而破北以受漫而潰籲睛派員散賑臣核所禀情形以泰興縣爲最重復飭司委員帶銀二千兩前赴撫恤並令分别飛飭各地方官迅速辦賑復由撫臣飭司動銀五千兩派員帶赴丹陽等縣漕臣亦派員帶銀前往宿遷等處分投撫恤現據各州縣先後禀報者通州所屬之泰興縣冲决圩岸多處淹斃七十餘人常州府屬之靖江縣冲漫堤岸八十餘里淹没田禾三十餘圖大小男婦淹斃者八十餘口武進縣冲塌圩岸數十處中倒廬舍二百餘間災黎約計數千人淹斃共二十餘口鎭江府屬之丹陽縣冲倒江岸八九十丈淹没田畝二十餘村人畜淹斃不少丹徒縣沿江圩岸冲破者亦不下數十處此外則淮安府屬山陽阜寧清河安東鹽城桃源及海州之沐陽各縣被災輕重不同徐州府屬以碣山邳州宿遷爲重揚州府屬之江都縣亦據報田廬被淹太倉州屬之鎭洋縣棉稻損傷甚重此外各屬有無被水成災應需賑恤之處先後飭司分查舉辦其撫恤章程大約存者衣食亡者棺殮病者醫藥爲先一面搭蓋草棚暫資棲止一面赶繄修築堤岸以工代賑或藉保晚稻或補種雜糧兼防秋汛總期不令一夫失所上慰朝廷視民如傷之意臣來自田間素親穡事窮檐苦况知之頗深受患尚輕而婦孺之生命已盡放賑僅緩一兩日而溝渠之餓莩遂多者蓋水災較旱災尤酷被害之處不但田廬漂没無存卽日食亦因之頓盡親族同時被水乞貸無門鍋炊亦付洪流炊食無具中人之家尚且枵腹待盡况極貧户口之不宿飽者乎若非委員携帶銀米就地放賑實有難於設想者幸漕臣撫臣所見正同均於聞災後同時派員分途携銀散賑先濟災民口食一面飭被災州縣動放積谷錢欵或准截留解司之欵先行按户散放然後再由司陸續撥欵接濟計被災雖酷所全尚所各屬遭風日期與省城同僉稱爲近數十年所未有地方官吏間有拘牽例案心存玩視藉詞委勘禀報稽延者業經嚴加訓飭限令刻日勘報如敢稍涉諱匿不能實心實力辦賑致災民不沾實患者謹當擇尤叅處以示懲儆庶幾因循之吏治澆薄之人心因此而一振也除放賑情形及司庫動撥欵項應用撫臣彙同具奏外所有各屬積澇爲災之後繼以風災先行撥欵撫恤緣由理合會同漕運總督臣楊昌濬江蘇巡撫臣衞榮光恭摺馳陳伏乞皇太后皇上聖鑒訓示謹奏軍機大臣奉旨覽奏各屬被災情形深堪憫惻卽着左宗棠等飭令各該地方官迅速勘報妥籌撫恤毋任災黎失所欽此○○河東河道總督奴才慶裕跪奏爲陰雨連綿汛水迭漲兩岸險工層出一律搶辦平穩現屇秋分仍督飭加愼防護恭摺仰祈聖鑒事竊奴才前將節交白露各廳水勢鑲工情形陳奏後續據該州呈報萬錦難黄河於八月初八日亥時陡長水三尺黄沁廳呈報武陟沁河於八月初三初八初十等日十次共長水一丈三尺七寸前水未消後漲踵至兼以節次疾風驟雨接連數晝夜不止添波助溜勢益汹湧各廳水流有數時之間陡長至三四尺者且秋水搜底淘根其力倍勁致兩岸工程復多危險尤以南岸上南廳滎鄭汛中河廳二三堡北岸黄沁廳攔黄埝沁河汎蓮花池祥河廰十五六堡爲最急下南衞糧下北次之各該工全河側注悍溜趨刷或水上　面掀揭埽眉或河底淘深徒蟄入水甚有舊埽匯塌潰及隄帮之處事機對見幾至策應不遑目覩艱危不寒而慄經開歸河北兩道不避風雨泥淖督率廳營汛委各員併力分投搶護一面添購物料寛儲夫工並於頃衝扼要處所相機酌抛磚石　垛上下挑蓋始克保護無虞刻幸天已放晴長水漸落雖工作未能停輟而大局已臻底定堪以仰慰聖懷勘明續廂埽工現已盤壓堅穩者係南岸上南河廳屬鄭州上汛頭堡胡家屯順隄十六埽至二十四埽下汛九堡順堤十七埽下首十八埽至二十七埽均係光緒八年停修底料朽腐水長溜注各舊底匯　凈盡補還新埽十九叚中河廳屬中牟下汛三堡順隄五埽至二十掃埽工十六段係光緒九年停修舊工固秋水迭長大溜趨刷各朽底先後脫胎赶卽按段補還下南河廳屬祥符上汎二十堡挑水頭壩埽工六叚係光緒七年緩修舊底捫朽水長溜逼各該埽陸續匯盡按叚補還以上各工奴才逐一詣騐辦理悉合機宜捍禦河溜得力時距霜清尚有一月來源旺弱難知仍當督率道廳營汎委員等常川駐工晝夜小心防範不任稍有疏忽所有節交秋分兩岸險工搶護平隱緣由理合恭摺具陳伏乞　皇太后　皇上聖鑒謹奏軍大臣奉旨知道了欽此○○署理青州副都統奴才宗室謙禧跪奏爲特叅素行不謹之佐領並請將未能束約兵丁之恊佐等官摘去頂戴恭摺仰祈聖鑒事竊奴才於本年八月十七日二更後聽聞待巷人衆聲雜遂卽派人查詢回稱現有八旗恊佐等在公衙門彈壓　導兵丁旋卽各散復於十八日早奴才署外聚衆多人聞之不勝駭異旋據八旗恊領等面禀言語多有支離當飭該恊領等出署開導復據回稱該兵等意欲求見奴才面訴下情奴才遂卽當堂傳詢兵丁等跪列堂下僉稱有署廂白正藍旗恊領廂藍旗佐領貴文在前署副都統載良　内逐日便服進署把持公事並在敎塲私種地畝以致多招物議該兵丁所禀各節俱係面訴並無呈詞事關兵丁控告職官而前署副都統載良巳經病故無從查究相應請旨將貴文暫行革職聽候查詢有無尅扣私開官地情形查明後奴才再行請旨從嚴懲辦其正黄正紅旗協領塔興阿兵丁僉稱該恊領亦不是好官所管鳥鎗營亦有不實不盡奴才當將鳥鎗營另行委員管理由奴才查詢該恊領所管各項有無虧短情形能否勝任再行奏叅其兵丁等聚衆多人控訴職官奴才遂飭令各散歸旂無不懍遵該兵丁等雖屬無知而此風斷不可長抑且有干例禁自此以後徜再有此等情形奴才從嚴懲辦以儆刁風至該管之恊佐等官臨時未能約束請旨將該管之佐領塔興阿等三員並佐領保連等十二員先行摘去頂戴倘再不能認眞約束奴才據實叅辦所有特叅素行不謹之佐領並請將未能約束兵丁之恊佐等官摘去頂戴各緣由理合恭摺具奏伏乞皇太后皇上聖鑒謹奏請旨軍機大臣奉旨着照所請該部知道欽此 
 
