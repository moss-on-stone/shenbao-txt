# 1909 - 333 - 4913235

 

Page 1

 
 
[南洋物產會審查廣告]  
南洋勸業會本年先就各屬開物產會須用玻璃瓶甚多特屬耀徐公司精製大小各式計有數而以備各屬物產會之需種挽區區利權之購者請開式至上海南市鹽碼頭耀徐帳房接洽 
[宋拓淳化閣帖出版]  
係臨川李氏家藏付諸石印以存國粹此帖筆勢飛動恣態璜生賞鑒家詫爲無上墨寳非坊間曆刻所可及此擬分訂十册紙墨精良裝訂華美定售價洋八元劉文清公金剛經訂一本售洋二元錢南園先生墨蹟訂一本售洋一元寄售上海商務印書館掃葉山房江左書林及各書坊均有新馬路梅福里蜚英書局代啓 
[恕訃不週]  
誥授奉政大夫晉封朝議大夫　欽加五品銜賞戴花翖知縣用候選州判國學生陳杏汀府君于九月念四日寓時壽终正寢謹筮於十月念七日題主念八日領帖恐訃不週特此奉聞陳劉耕堂帳房謹啓 
[新屋工竣召租]  
該新屋坐落法界永安街太安里内有兩樓兩底一廂並三樓三底兩廂房子數拾幢高爽堅固住眷行號均宜合意者請至本帳房面訂可也太古公司啓 
 
 

Page 2

 
 
[上諭]  
　　監國攝政王鈐章十月二十四日監國攝政王面奉 
　　隆裕皇太后懿旨現據總管内務府大臣奏稱慈寗宫工程爲期較近修理不及等語十一月初三日崇上徽號王大臣均著在養心殿行禮三品以下文武官員仍在午門外行禮欽此軍機大臣署名奕劻世續鹿傳霖那桐戴鴻慈 
　　宫門抄十月二十四日召見軍機張勳 
[交旨]  
　　十月十五日經内閣奏派王大臣驗放分發河南補用同知武承志直隷試用同知王麟厚河南試用同知何琇安徽試用同知楊汶直隷補用直隷州知州李瑞聯山東補用直隷州知州侯奎山東試用直隷州知州杏格直隷試用知州何焕典山東試用通判徐家旴湖北試用通判談文熙四川試用通判晉和廣東試用通判黄梓爵施闡源廣西試用通判張存誥郭元貞雲南試用通判許寳根兩浙試用鹽運判李湛經山東試用直隷州州同金鈺四川試用直隷州州同丁樹銘廣東試用直隷州州同陳憲弼直隷補用知縣奎英山西補用知縣于永泰河南補用知縣倪漢章潘守廉陜西補用知縣靳偉湖北補用知縣許家培四川補用知縣吳德惠直隷試用知縣王聿望熊先疇胡英王能濟臧理臣江蘇試用知縣魏允治張鳴珂王篤基梁冠勳河南試用知縣陳以豫桑魁卯陜西試用知縣楊振綱樊紹甫甘肅試用知縣曾應騏浙江試用知縣陳慶夀張肇璜江西試用知縣梁錫祥吳亮勳湖北試用知縣田鴻勳任桐四川試用知縣吕啓瀛楊汝楫濮良封廣東試用知縣劉煌然龍志澤兪文麟廣東改選班補用知縣蕭景瑞安徽試用布庫大使冀相伊長蘆試用鹽運庫大使李瑞圖兩浙試用鹽運庫大使盛德水福建試用鹽大使潘元鼎廣東試用鹽大使姚志樂雲南試用鹽大使何乾生均堪以照例發往保送直隷州知州陸軍部主事溎春堪以交部記名以直隷州知州用保送分發理事同知三陵賛禮郎富陞阿堪以理事同知分發省分補用截取内閣中書季維楨保舉山東　補知縣胡炳蔚焦應庚均堪以照例用卓異山東齊河縣知縣繆潤紱四川清溪縣知縣武丕文均堪以准其卓異加一級仍註册回任候升奏留吏部學習主事文燦堪以准其留部十六日覆奏奉 
　　旨依議欽此 
　　十月十七日軍機大臣欽奉 
　　諭旨都察院代奏候選道前署江西廣豐縣知縣王萬育條陳一件著會議政務處知道欽此 
　　十月十八日軍機大臣欽奉 
　　諭旨陸潤庠等奏閱看汪宗沂所著經學書四種潛研古訓篤守師承洵屬經學卓越等語已故五品卿銜山西即用知縣汪宗沂著宣付史館立傳欽此 
　　旨廕生魁昌著以侍衛用文瑞著以旗員用秦曾誥著内用周棠著外用協理遼瀋道滿監察御史員缺著德夀補授月選泰陵禮部郎中立堃借選翰林院孔自朱之翰擬補内閣中書趙英兩淮餘西場鹽大使祝華封俱著准其補授分發湖北補用道劉錫祺直隷試用道費毓桂四川試用道李油廣東試用道王梁山東補用知府白堉江蘇試用知府趙會蕃福建試用知府裴汝欽江西試用知府張樹森湖北試用知府瞿兆奎許增祿貴州試用知府石恭俱著照例發往欽此又軍機處交出本日引見之卓異官在任儘先補用道山東德州知州楊學淵奉 
　　旨著交軍機處存記欽此 
論說 
[論封疆大吏不宜輕於更動（續）（醒）]  
　　督撫主持全省之政事。其所藉以爲左右手者。内爲幕僚。外爲藩司。藩司於全省之政事。雖無獨裁之權。僅有贊襄之責。然任用屬員。執掌財政兩大端。爲其專握之大權。凡懦弱無能者。事事固惟督撫之命是聽。而其剛强不屈者。則每因督撫之挾制。以致互生意見。不能和衷辦事。而督撫藩司之意見。最易生於督撫更調之際。蓋一省之藩司。苟其任事稍久。則於全省政事之情弊。必能周悉無遺。一旦新督撫來臨是省。茫無所知。無從措手。藩司之位望。雖不足與之比倫。必隱然以前輩自居。凡遇商議政事。亦必自矜其經驗。不肯見下於上峯。而新督撫又必因位望之隆崇。以施其挾制之手段。兩不相下。意見遂由此而生矣。殆至督撫藩司互生意見。則一省之政事。因此而受無形之障害。亦勞所必至者也。但此猶就官一方面而言。至於施行地方政事。欲求其令出維行。毫無阻格。又必與全省之巨紳互通聲氣。庶可得一臂之助而收上下呼應之效。但欲與本省之巨紳和衷共濟。情意相孚。亦非一朝一夕所能如願以償者。舊督撫交 
 
 
 

Page 3

 
 
代以去。新督撫連續而來。與本省之巨紳全行隔膜。又非從事酬應不可。而兩方之愜洽與否。實未可預决。其以一二件政事之施行不得其道。偶觸當地巨紳之怒。遂致遇事阻撓。無從措手者。又比比然也。 
　　一省之政事。頭緒紛繁。措置殊非易易。一切利弊。之所出入。尤覺紛紜錯雜。莫可究詰。即使久任其事。猶恐不能盡悉其隱。如錢漕税釐刑法財政諸大端。關係均頗重要。新任之督撫。遇事考覈。必經一年半載。始可洞悉其中詳情。而期措置之裕如。乃任事未久。遽行遷調。則前此一番之經營。盡付諸東流。及更履他省之新任。則情勢逈異。勢不能以前此行政之方針遽。施於本省。於是旁皇廻顧。無所適從。非倚重幕僚。言聽計從。以圖目前之敷衍。卽剛愎自用。不顧行事之是否有當。此皆新任督撫必經之階級也。殆至全省政事。瞭如指掌。措施不虞隔膜者。蓋先後亦已有年矣。但此猶言舊日政事之可照例而行者耳。然其扞格不入已如此。况當此籌備立憲之際乎。凡九年籌備之事項。關係均頗重大。斷非草率將就所可期其成功者。雖籌備之次序及年限。均劃然有成規。不容稍涉紊亂。辦事者不難按其成規而依次籌備。然一省有一省之特别情形。未可一例相視。如籌備地方自治。籌辦各級審判廳。清理財政。舉辦警察等。事實雖同。而其辦法則不得不異。且其施行方針之宜於此省者未必適於彼省。一旦督撫更動。則事實之進行。必爲之中輟。凡承辦其事者。亦必相率觀望。以徐探新任者之意旨如何而定行政之趨向。蓋督撫蒞任之初。一般屬吏非特執掌之職務有所變動。即其所任之差委。亦不免有所更調。又何能望其盡心職守。照常辦公哉。故督撫之屢屢更調。於一省之舊政新政。均有無形之障害者也。 
　　要而言之。各省之督撫每經一番更動。則全省之屬員。必起一番恐慌。而全省之政事。亦必有一番紛擾。蓋督撫下車之始。例有一番改革。以新通屬之耳目者。然欲其較勝於前。未敢必也。求其無所軒輊。已屬甚難。第恐每况愈下耳。且遷調頻繁。凡一省政事之興廢。轉無人擔其責任。蓋人人存暫時經理其事之心。一省政事之興廢。均前後任。分任其責。興則非一人受其譽。廢則非一人受其毁。人非至愚。亦何甘竭力盡心而勉爲其難也哉。是故現任之督撫。均以敷衍目前。遮飾塲面爲得計。無大善亦無大惡。但求安然混過數年。以取人生富貴之樂耳。當此籌備憲政之際。凡身任疆吏者。苟非實力實心。黽勉從事。則於憲政之前途。胡能有濟。今欲圖國事之起色。宜將各省督撫定久任之制。責成統籌全省政事。將來比較各省政事之成績。以爲大行賞罰之計。則各疆吏觀感興起。互存競爭之心。决其必能振刷精神。以圖建功立業者。較諸遷調頻繁。人人不負責任。均以塘塞爲事者。固不可同日語矣。自今而後。各省督撫苟非因病出缺及有不得不更動之事故。竊願朝廷持以堅定而不復輕於更動也。 
專電 
[電一（北京）]  
　　政府决議經營蒙藏在内在外兩政策一准卽設立蒙藏交涉使二飭理藩部與外部速商設立蒙藏事務處 
[電二（北京）]  
　　禮學館將添顧問官因調查各省習慣之故 
[電三（北京）]  
　　鹿中堂奉攝政王諭禁烟關繫重要大員中應再細查 
[電四（北京）]  
　　美使昨又催議粤川漢鐵路借欵 
[電五（北京）]  
　　外部梁尚書以交涉繁難確有退意 
[電六（北京）]  
　　奏派出洋考察電政專員連甲因患病仍未成行 
[公電（福州）]  
　　各報館鑒天安寺案外部咨督派臬今晨（二十四）履勘界地確與租地無涉允力爭閩各社會 
緊要新聞一 
[政府預籌抵制外人監督財政北京]  
　　自駐義錢使奏陳海牙平和會提出監督我國財政之議案政府甚爲焦慮日前政務處調取春間唐侍郎紹怡調查之萬國財政制度曁美國新定地方歳費之制度兩項檔案云將以備叅考徐圖抵制監督財政之策 
　　攝政王前日召見樞臣面詢世那澤三大臣對於外人監督財政一案有無抵制之策那澤兩公皆謂清理歳出入改正税則固爲整頓財政之大要然兹事體大非仗民力負担别無良策近年民氣日振國家思想逐漸發達此問題發生後已有數省紳民籌議償還外債辦法若能因勢利導必易集事擬請俯從民望縮短國會年限定期召集以期統籌分認云云攝政王頗嘉其議 
[孫相國薨逝後之朝議北京]  
　　夀州相國孫文正公業於十八日早入殮是日朗貝勒奉旨帶領侍衞前往奠輟不覺凄然下涙聞相邸准十九日下午五鐘接三 
　　聞孫相國薨逝後朝廷以數月之内兩失輔弼頗爲震悼攝政王尚擬親 
 
 

Page 4

 
 
臨賜奠並聞陸鳳石協揆可正揆席所遺協辦一席張安圃制府戴少懷軍機皆有可望查張係戊辰科進士科分較戴早三科但近來科舉已罷宣麻重典多兼任樞垣故戴軍機尤爲近之 
　　又聞陸協揆如果大拜吏部尚書一缺李殿林最有希望因李今春署理郵尚係奉攝政王特簡到部以來並無隕越朝廷素加倚畀故於此缺爲最近又有一說則謂學部榮尚書慶將補授大學士張總憲英麟有補授協辦大學士消息 
[津浦總會辦到差之躊躇北京]  
　　津浦鐵路北叚總辦派定朱廳丞啟鈐曾記前報兹悉南叚總辦已派劉觀察樹屏會辦已派黄觀察仲良十七日午後徐尚書沈侍郎請總會辦宴飮朱廳丞力辭總辦一差徐沈二公不允並謂將奏派在丞叅上行走諸君專無路事朱丞堂稱該路事權不一實在無從下手言下有請撤去洋總辦之意徐尚書謂總可商量朱始無語旋劉觀察亦稱現當整頓之際用人一道不能不破除情面而交來名條已數十起甚難位置徐尚書答以一切儘可斟酌辦理朱劉遂於十八日出京 
　　又聞朱廳丞到差後查視該路用人購料等事無一不落外人之手且皆由李德順訂成條約外人執爲鐵案一時不能挽回聞該廳丞到差時祗隨帶通德文者二人此外雖有熟悉路政人才無可插足總辦亦幾同素餐廳丞見此情形大爲不悦聞擬辦理二三月卽將辭去差事 
[陸軍專科大學訂定辦法北京]  
　　北洋籌設陸軍專科大學已由陸軍部通咨各省考選合格軍官保送肄業聞一切辦法亦由陸軍部與北洋大臣訂妥其資格學術均加陸軍中學一級年齡及修業見習學期則與陸軍中學相等并另訂詳細章程二十四條學科分步兵騎兵砲兵工程輜重等科惟飛艇專科暫從緩辦此項學堂由北洋大臣就近管理陸軍部軍諮處均有隨時稽查之責 
[郵部重訂海陸軍官乘車辦法北京]  
　　郵傳部前次會同陸軍部奏定海陸軍鐵路輸運詳細章程第十八條内開各路帶有寢室之列車海陸軍將領官員遇有緊急事項必須乘坐亦可照章減收半價惟輸運軍隊及大批軍需物品不在此例等語兹據京漢鐵路局禀稱直達快車舖墊華美成本甚巨係爲乘客安適而設凡執持免價半價車票人員向來不得乘坐快車藉以顧全成本若海陸軍將領官員遇有緊急事項無論人數多寡均許搭坐快車深恐漫無限制勢必侵佔客位不敷分坐殊失鐵路營業之旨擬請咨商海陸軍部凡海陸軍將領官員遇有緊急事項必須附搭快車如係人數衆多快車不敷乘坐不妨另開專車惟須於四十八點鐘以前飭知職局以便備車倘坐客無幾人數不過五六員必須乘坐快車應請於二十四點鐘以前預先咨明憲部或逕飭局開明某日搭坐快車人數若干員由職局預留坐位並塡具憑單呈送陸軍部應用其執持陸軍部執照者祗得乘坐尋常票車等語聞巳據情咨商陸軍部通行各營遵照 
[郵部奏銷大差用費北京]  
　　郵傳部奏查此次恭備皇差責任綦重車輛之配置軌道之平陂關係行車安危均須修整堅實御車曁各等車輛陳設鋪墊皆屬臨時備置又豐台添設岔道西直門修墊地基工程尤極煩瑣綜計備辦陳設鋪墊簾幔器具項下共銀元一萬七千九百六十九元五角五分修整軌道車輛項下共銀元一萬七千三百五十六元二角四分津貼差費工資項下共銀元七千七百六十四元零三分各衙門員司來往應用車票紙張曁一切雜欵項下共銀元二千九百六十元零四角以上四欵共用銀元四萬六千五十元二角二分臣等復加查覈均係實用實支尚無浮冒自應遵旨准其在京漢鐵路行車項下作正開銷以昭覈實 
[湯提學在京紀事北京]  
　　湯蟄仙提學昨又上一封奏約萬餘言語極沈痛并言雖不做官亦爲國家辦事臣之所以報國不在做官如能用臣之言則以身許國誠所至願臣本有欲面奏之事故特籲請來京陛見騐臣言之用否即以决仕止之進退等語故其見監國攝政王時亦謂不爲爵祿而來云 
　　又聞湯提學現住東城成夀寺隨役僅二名自造飯食有某君荐一長隨伺候出門拜客該長隨見湯公儉樸自勵便請辭役而去 
　　聞湯此次來京祇帶五百金故一切儉約異常前日遞請開缺摺子極蒙温諭摺中復言如不用臣言臣雖做官亦無以對浙中父老等語 
[豫省煤礦可望備欵贖回河南]  
　　汴省福公司煤礦案交涉已久兹聞汴撫吳中丞與福公司議商由本省紳商備欵四十五萬元作爲贖回該省煤礦之欵聞福公司已有允意故該省爭持礦産一案不日可以了結 
[電告桂越邊界將有劇戰廣西]  
　　桂邊法越亂事屢誌本報兹得桂省訪函法兵日内又將於越南邊界與革黨大戰據龍提台繼克電告桂撫云越邊安布探報由曹華至柳谷一帶見法營張貼命令凡兵勇均須束裝整齊以備警急是匪勢披猖不問可知非實力可範不可合將前情肅電布聞 
　　法人近日屢由越南調兵逼近桂境現桂撫已有電到京力言邊事困急之情狀 
[日人經營東省之現狀奉天]  
　　日本特派倉知氏偕同外務大臣小村氏之壻多分利氏等人人游歷滿洲以繼伊藤之志已誌本報兹聞倉知氏自上月杪至神户與白仁氏會合後已於本月一號乘大阪商船海城丸赴大連灣現定十八日搭輪行抵滿洲察看一切情形 
 
 

Page 5

 
 
後再乘東清鐵路往哈爾濱與俄國領事面商某項要政大約月杪可以晋京覲見 
　　日本在安奉鐵路左右購地甚多草河口一帶沿路標椿路綫廣者八九百丈狹者亦二三十丈其停車塲圈用地更廣且石橋子以南溝渠山谷居多平地旣爲日人劃去居民皇皇失所有遷移他避之勢刻聞本省紳士有起而爭議者惟交涉司僉事袁良則以日人所繪地圖爲憑不置一詞安奉路購地事前經中日兩國委員分派測繪員十二班分投丈量現除石橋子至陳相屯間未經丈量外其餘各班丈量已畢約陽歷明年正月間可望一律告竣又預計購地價值約達一百餘萬元之譜 
[憲政館與各省往來要電]  
　　廣州將軍致憲政館電憲政編查館資政院鈞鑒粤省東門外有駐防操塲據各協領禀就演武廳舊墻基築樓三間以資看守兼爲將來擴充旗丁生計現准袁署督咨據籌辦處禀稱諮議局爲通省採取輿論之所若形式稍形局促卽無以饜衆望而壯觀瞻現有旗人在局前意圖建樓致碍局中眼界應飭該旗人即日拆毁務令圍墻外餘地四十丈不得再有營造致爲局外之缺點等因當飭復查建樓之處距諮議局外圍墻八丈九尺距局門十七丈局在道北此在道南確在教塲界内未越雷池一步於交通並無妨礙與議長易學清等面商如何遷改據云昨見報紙載有此事均好商量等語惟局前留地四十丈不准蓋房各節查奏定諮議局章程並無此等明文考立憲國無不尊重人民權利苟非有違法律斷無强行禁制人民權利之自由者從前駐防操塲舊地凡有關公益者無不通融讓與上年現任高雷陽道王秉恩復欲就操塲建蓋局房前將軍以觀操所需卽時函阻而省紳亦以地勢低下僉願改移此次勒令拆房旣非議員本意其主動力謂非該道而誰中國憲政方在萌芽全賴大吏審愼維持乃無流弊貴飽議覆于大臣摺内於局員職任權限防微杜漸不憚反覆剖明不圖踰越之舉並不出於局員乃竟出於已歸消滅之籌辦處以爲輘轢之先導實屬出人意表况迭奉諭旨融洽旗漢莫不目覩而耳聞是否假此機關搆造釁隙是未可知其事雖微而所關於國家大計憲政前途者實大故不得不據實聲明究竟諮議局前留地四十丈不准建房曾否爲法律上所規定現在行政裁判所尚未建設特請核示遵行再因電文過長故改郵寄合併陳明增祺等叩 
　　憲政館覆廣州將軍電廣州將軍鑒郵電悉查粤防所築樓房旣係在教塲界内業距局門十有七丈且爲看守教塲起見自應准其建築至諮議局前留地四十丈不准建房一節並無規定明文除電粤督飭遵外希查照憲政編查館眞 
　　憲政館致粤督電廣州制台鑒准廣州將軍電稱准貴咨據籌辦處禀稱粤防在教塲界内新建樓房有碍諮議局眼界應飭行拆毁務令該局圍墻外餘地四十丈等因特將詳情呈候本館核奪前來查該防所築樓房係在教塲界内業距局門十有七丈且爲看守教塲起見自應准其建築至諮議局前留地四十丈不准建房一節並無規定明文希轉飭遵憲政編查館眞 
　　閩督致憲政館電憲政編查館鈞鑑據諮議局呈稱各省諮議局互選資政院議員章程本局尚未接到但互選期迫關於互選詳細規則應由本局擬訂呈由互選監督核定施行不得已先就官報所載憲政編查館擬定各省諮議局互選資政院議員章程依爲本據該章程第十三條互選充資政院議員者如不願應選得於榜示後三日以内呈明互選監督辭退互選監督遇有前項情事應依次將本届當選人及候補當選人覆加選定補充按依次二字若作爲將本届當選人及候補當選人全數依次開列解釋則與該章程所定互選當選人按照本省資政院議員額數二倍呈送監督覆加選定之條文相違例如缺額一人而本届當選人有四人候補當選人亦有四人全數開列是互選監督應就八人中選定一人與所謂二倍之加不合若作爲以辭退所缺之額依次加倍開列解釋則有損本届當選人之權利例如缺額一人而本届當選人有四人加倍開列是僅開列二人尚有二人前此旣經開列因缺額之故轉不得開列亦與所謂按照本省資政院議員額數二倍之加不合該條應作如何解釋請電示覆等因合行電請示遵夀庚 
　　憲政館覆閩督電福州制台鑒庚電悉官報所載各省諮議局互選資政院議員章程係由資政院奏定先後電咨通行各省查定章此項議員福建定額四人其互選當選人數應有八人通謂之當選人再由監督就前列人覆加選定以四人送院謂之議員其餘四人仍謂之當選人如選充議員者不願應選則照第十三條辦理先儘本届當選人依次選補無須開列至所謂候補當選人者原指第十條之得票及格額滿見遺者而言此次候補當選人或有或無或多或寡均無一定其次序亦列當選人之後與　十條所謂加倍開列再行投票者乃指當選人不足八名之時而言純爲兩事未便牽合希查照飭遵憲政編查館文 
[京師近事]  
　　度支部近致浙江巡撫要電一道探其内容因接浙江正副監理官電告親赴織署逐細調驗查有南北兩關一欵自兵燹以後迄未開徵而一切書吏開支如薪工紙札等類依然如故織署匠食一欵工匠久放虚設而按月工糧亦復照舊支放顯係歸於中飽其餘各欵亦多不實不盡等 
 
 

Page 6

 
 
語部中接電以該署進出欵項無論何欵皆屬國家正供未便絲毫含混爰於前日逕電浙撫請速查明補造表册隨卽送部以憑查核 
　　聞濤朗兩貝勒因軍諮處爲全國海陸軍最高機關亟宜力求完善擬再增設陸海軍參謀總部各一各置參謀總副長二缺遴選有閱歷之大員奏充并不拘文武官職不久即將具奏 
　　陸軍部鐵尚書連日會議西藏練兵事宜預擬練兵六鎭現先練成二鎭駐紥前後藏其餘四鎭逐年編定限宣統五年一律練成惟此項餉欵須由本部與度支部酌量籌辦 
　　學部新派督學局局長蒯光典於十七日到差即與各科科員大開談話會謂近年京城學務毫無起色皆以因循之故並議定新章數條擬即大加整頓 
　　昨聞政府迭接駐各國欽使要電數通皆係各國近日對於某省之情形并聞駐德　使電文尤長但皆異常秘密未能詳悉内容 
　　前聞直督端午帥尚有應行奏報直省緊要件四五起以諮議局議案及灤礦交涉爲最要摺稿已經繕就因恭備陸差未及呈遞近聞護督崔方伯仍繼續辦理日内已經入告 
　　粤漢路借欵問題刻聞徐尚書已將張文襄與銀公司擬訂之草約及關於此事之一切文卷檢閱清晰并與那中堂等商定大略辦法定於一二日内照會英美德法各駐使提議此事 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[皖諮議局互選常駐議員安慶]  
　　本月念一日爲安徽諮議局互選常駐議員之其下午一時全體議員齊蒞會塲當用連記法選舉照章皖省應選出十七人又候補九人兹將當選姓名票數開列於下（初次當選者）黄厚裕四十九票高炳麟四十三票黄家駒四十二票范錫恩四十二票嚴道治三十九票魏咀華三十九票不足額重選（二次當選者）産紹泗四十七票寗繼恭四十六票陶鎔四十四票王善達四十三票王慶雲三十七票朱曾蔭三十七票丁葆光三十六票蕭文英三十六票作其增三十六票趙繼椿三十六票鄭燦章三十四票（候補當選人）方式榖再選三十四票同時姜冕亦得三十四票因内有一票誤書姜字作江應廢照章以姜君納入三選同票數者之前候補仍不足額復三選（三次當選者）杜樹榮三選五十三票董献章三選三十六票梅爕元三選三十五票姜冕三選三十三票孫錦城三選三十三票孔廣煜三選三十二票鮑文鑣三選三十二票仍缺一名四選（四次當選者）張仲煊五十八票選舉旣畢至夜間十二點鐘散會 
[直隸諮議局閉會紀事天津]  
　　前日順直諮議局選舉資政院議員護督憲崔方伯曁學運兩司關道府縣及督轅幕府金邦平太史等均蒞會由正議長閻君鳳閣報告此次選舉用記名投票法每人一票舉十八人正副議長均有選舉權及被選舉權兹將舉定九人銜名錄下劉春霖肅寗縣翰林院修撰齊樹楷蠡縣舉人王法勤高陽生員李榘束鹿翰林院庶吉士于邦華棗强廩生籍忠寅任邱舉人張銘勳霸州生員陳樹楷大興貢生吳德鎭新城翰林院編修又聞諮議局已於二十日閉會護督憲曁闔屬司道以下各官到局行閉會禮常駐議員則定於二十三日選舉因二十一二十二兩日乃孝欽顯皇后德宗景皇帝忌日也各議員以會期短促不能盡議而常駐議員旣無議决權則與官家局所之冗員乾修相等預備立憲時代不應出此特請閻議長向憲政編查館委來之叅觀員沈君請其轉商該館予常駐議員以議决權不知能否辦到現聞各議員議定倘憲政館不能允許亦必由各議員委託常駐議員以議决權云 
[永七鹽務風潮再誌天津]  
　　直隷撫寗縣永七官鹽局鹽勇鎗斃鄉民致起風潮一節已誌本報兹復探得詳情如下北口外人孔廣盛有騾駝十餘匹被鹽局攫用飭由雙仙子運鹽至該局交卸乃運到時鹽斤略有缺少該局責令包賠除應給脚力扣盡外尚欠若干勒令補足孔某跪求釋免不允即用鞭棍捶打孔某復哭求賣騾如數抵補仍不釋放命其運鹽贖罪經孔某沿途逢人哭訴鄉民大動公忿羣起圍鬨該局而風潮於是成矣迨撫寗縣耿大令聞報率兵前來彈壓鹽勇已開鎗轟擊有二小時之久鄉民傷者七十餘名前後斃命二十七名（聞該局呈報上憲死一人傷六人）鄉民因此愈憤驟增至萬餘人哭聲喊聲震天動地時直督方辦陵差雷鎭軍竟飭三營官兵出隊混用鞭棒亂打鄉民遂紛紛潰散現已將孔某及鄉民爲首者七人帶縣擬治以搶鹽之罪雖用嚴刑尚無一人招認刻仍收押縣監中 
[江蘇大吏奏請截留京餉濟賑南京]  
　　江督張蘇撫瑞署江北提督王會奏略云臣人駿先以海屬被水最深揚屬亦復米貴擬向上海度支部銀行借銀六十萬兩照章計息兩年歸還以三十萬兩派員前赴奉天一帶購運雜糧濟海州三屬之民以三十萬兩派員前赴蕪湖一帶購運米石濟興化等縣之民即經會同臣瑞澂等電請軍機處代奏請將所購平糶糧米免納税釐仰蒙兪允當飭江寗藩司樊增祥派員前往借撥惟銀行僅允借三十萬兩未能如原訂之數察看此次被水揚屬之高郵寳應興化淮屬之安東阜寗桃源等州縣均係一隅之地其高阜田禾幸無傷損現據各牧令禀報統計收成尚有六分先已發銀一萬四千兩補助貧民舉辦平糶足資接濟似可毋庸再行散賑惟海州沭陽贛榆三屬被淹較廣災民較衆非專恃糶糧所能拯濟江北民情强悍搶刦時聞深恐迫於饑寒流爲盜賊不得不妥籌安撫現在該三屬急賑雖放錢十萬餘串而冬春兩賑來日方長加以隄埂冲坍河道淤墊尤須設法修理工賑並舉需欵浩繁江南財政困難已非一日况值前歳鉅災之後羅掘更窮雖經調任直隷督臣端方憫念災區慨發賑銀三萬兩海州紳士道員許鼎霖亦認捐萬兩惟車薪杯水勢有難支此外紳商義捐一時亦未易募集約計尚需三十餘萬兩方能蕆事臣等救災乏術焦灼彌深伏查光緒三十二年大江南北被水仰蒙聖慈撥帑截漕賑務賴以告成災民得免失所今歳災區雖不若丙午之廣而災民困苦情形實無二致合無仰懇天恩俯准將本年江寗應解鎭邊軍餉及籌辦餉需除已解外尚未解銀二十萬兩照數截留撥充災賑之用並准將因災動支欵項一併作正開銷出自逾格鴻慈再江寗府屬之上元江寗高淳 
 
 

Page 11

 
 
句容溧水徐州府屬之宿遷等縣因夏間雨水過多亦間有决隄淹田或溺斃人命情事惟被災尚輕容俟查看情形應否量予補助分别酌辦又蘇屬之金壇漂陽荆溪宜興四縣被水先經臣瑞澂撥欵撫恤擬俟冬令一併舉辦工賑合併陳明奉硃批度支部議奏 
[西報譯要]  
　　德獲滿洲製糖權烟台晨報載北方消息云德國資本家已在滿洲獲得製糖專利權十年 
　　西訪員辭任風說據某日報載稱倫敦泰晤士報北京訪事馬禮遜君業已辭任聞前充上海工部局之書記員白蘭特君熟悉中國情形且與泰晤士報素有往來將繼馬君之任 
分類新聞政界 
[會商委署藩學篆務蘇州]  
　　蘇撫瑞中丞升授兩湖總督遺缺先以蘇藩陸升甫方伯護理等情已記前報兹悉瑞升撫已與江督張制軍往返函商擬以蘇提學樊稼軒文宗署理藩篆所遺提學司缺則以候補道夏觀察敬觀署理日内即當分别下札委署均定於本月二十九日接印任事 
[詳定編緝調查表式蘇州]  
　　蘇省調查局詳撫院文云竊照奏定調查局章程分法制統計兩科專任本省調查事件以備憲政館修訂法律及編纂統計年鑑之用則職局應辦事件條目既煩責任尤重如統計科所應調查者分外交民政財政教育司法軍政實業交通八門現雖奉憲政館奏准先從民政財政入手而俟兩項調查告竣即當接辦他項事務自宜程功尅日不容稍懈仔肩現已遵照館頒表格删繁補漏通飭各屬塡報轉詳憲核至法制科所應調查者如第一股調查民情風俗地方紳士辦事及民事商事訴訟事各習慣第二股調查督撫權限内之各項單行法及行政規章第三股調查行政上之沿習及其利弊等類悉屬考訂民刑商各法及訴訟行政法時參考中必不可少之資料現職局督同本科職員將各項事例先行解釋次分類次分欵次分目詳細編纂務求明晰俾得任調查者易於從事惟法制科曾奉通行館章令各省自編樣本無有一定格式緣各省民風士俗各有不同即單行法令亦多歧異故不得不由局擬定表式以期洞悉靡遺將來考核各種法案時亦得有所依據頃第一股編緝事竣謹繕謄表式三册呈候憲鑒仍請批示發還再行刷印通飭各屬塡送當奉升撫瑞制軍批云察核所據法制第一股調查司項分析欵目尚屬詳細惟此種編制當隨時隨事遇有應行增改之處卽行增改以期密合應准先行刷印通飭各屬一體遵照 
[頒示矜恤罪犯辦法蘇州]  
　　蘇垣各路巡警分局從前未撤裁判權時審訊案件凡係枷犯發圖示衆後任其自行買食或由地保供給甚有朝夕不能一飽者兹悉警務公所爲矜恤罪犯起見凡該所裁判廳審判罰作苦工曁枷號等犯由所備飯兩餐每晨由拘留所巡員點交清潔科員發給點心錢二十文此項經費即在警欵項下開支其餘案情較重之犯隨時移縣辦理昨已曉諭一體週知矣 
交涉 
[咨商保護僑商辦法廣州]  
　　袁督昨准出使英國大臣李咨稱查英屬坎拿大去英數萬里歷來華商之赴該埠貿易者雖於接准咨會後立即知照保護然相距遼遠時恐鞭長莫及按該地自本年經外務部奏派總領事官駐阿達瓦正領事官駐温哥埠兩處保護僑民該領事等早已先後蒞任嗣後商民之赴該埠貿易者應請逕將相片札交該領事官等妥爲保護庶免文牘輾轉致有稽延時日之虞本大臣爲愼重保護僑商起見爲此備文咨請貴督部堂查照備案施行 
[電請飭放德商採購豆麥安慶]  
　　駐滬德領事頃電皖撫文云德商在皖北一帶收買豆麥現爲正陽關扣留請電飭驗放中丞准電後當卽電飭皖北毓道查驗放行矣 
[東沙島擬設無綫電信之陳請廣州]  
　　英國駐京朱使面請外務部速將粤省東沙島設立無綫電機與香港通信於各國航業大有裨益旣便來往船隻並可藉示該島爲中國領土此舉所費不過四千兩之譜等語現外部已咨會郵傳部轉咨粤督核辦矣 
學務 
[臨海學界兩黨爭持之劇烈浙江]  
　　臨海縣紳士禀提學司電云杭州提學憲台州府鈞鑒黄象羲等發起開會雜流紛入縣示禁後因公出鄉仍定明晨違禁開會勢汹甚合城惶急乞速電協防勒禁免釀巨禍臨海度支部主事余光啓副貢洪錫禧等八人公叩又教育會會員電禀云提學憲鈞鑒臨海教育會勸學所植黨相爭學務廢弛請准地方官開會人齊期定忽奉縣解散衆心不服乞電飭縣即停辦教育會勸學所請速派員再選安衆心免激變禀另詳發起黄象羲及到塲會員二百餘人公叩臨海縣杜令閱信後左右爲難日前亦禀提學司電云提學憲鈞鑒臨海學界兩黨相持原因複雜請飭台府速回並派賢員監視黄紳等原議開會已解散俟府並委員到縣另期開會想電復宣布臨海縣杜光佑叩省台先後得電遂由李署學司電復臨海縣云臨海杜令鑒來電悉已飭啟守速歸遵照院諭辦理提學李印 
[縣視學推諉之眞相常州]  
　　武陽縣視學員推定陳伍兩君提學使札委已到曾誌前報惟兩君均不在里日内以各校明年事函須布置特由兩邑令函催伍某先回料理伍以旣有二人可待陳商同辦理且所事不能脱身辭不允回聞兩縣以各校事亟復行專函往催矣 
實業 
 
 

Page 12

 
 
[物産會審查科之忙碌南京]  
　　南洋勸業會定於明春開會先期各屬設一物産會預備來年赴會陳賽兹悉太倉州通州徐州廣德州均於十月十五開會頴州鎭江淮安各府均於十一月朔日開會勸業會事務所均須派人前往審查而廬州府又來電請以十一月初十爲審查期審查科以各屬路程遠近不一審查事宜又非可草率將事連日編訂路程表及各種審查方法籌派人員異常忙碌云 
[發起全省商團會紀聞蘇州]  
　　蘇商體育會前因接到南京勸業會事務所函請組織全省商團並開大會等情兹悉洪會長等以組織全省商團聯絡一氣實爲商業界上當今之急務將來設有緩急可資自衞惟敝會能力薄弱不足以樹全省之風聲自以滬上商團公會發起爲宜敝會步趨其後并請通知武陽錫金等處以便合力組織而底於成兹已函復該會事務所察核辦理 
雜記 
[匪黨白晝攫洋詳誌蘇州]  
　　蘇垣閶門外萃昌祥洋貨號日前遣徒馮阿龍赴中市永豫錢莊前付洋一百五十元曁鈔票洋六十六元距行至中途猝遇不知姓名之匪黨二人百計哄騙至廟橋下塘混堂弄荒野之地强行攫去當時哭喊追赶該匪等即將洋包調换鉛餅一包擲還并遺下小皮包而去路人等見之不平帮同赶追拘獲一人搜出鈔票洋三十四元當即扭交北路警局訊悉同黨住在樂榮坊新長泰客棧由巡長往查拘獲連同鉛餅贓証解送警務公所發縣究辦兹由吳邑陳大令審訊一次惟尚少洋一百三十二元已由該號徐姓具禀請縣嚴行追究 
[堂長屈充堂倌之異聞嘉興]  
　　平湖新溪兩等小學欲抽茶捐八成以致茶店罷市市面清淡由張大令函達該地糧廳徐伯綬君紳士陸嘯琴君協力勸諭務期速開以維市面奈堂長高達卿君不待和勸竟怱怱開設茶館三處（名公司館）與教員兪肖龍李光弼及甲班學生楊某等暫充該館執事往來奔走唱價收錢正在興高采烈之際堂内學生尋到詢問本日功課如何兪教員大喝曰今天有事只好停課不是買茶休來胡纒餘響未絕忽有無賴數十擁入僉謂茶店罷市爾輩之罪尚敢絕吾儕生機以自利乎今日特來分啖汝肉兪見勢不佳踰垣飛逃於是教員堂長一齊奔走狀極狼狽合市笑呼如雷云 
[烟台陸海匪徒之猖獗山東]  
　　烟台自上月以來賊匪異常猖獗日前德源棧與順成治俱係晚七時左右即有胡匪多名手執快鎗闖人該號大肆搶刦現各商號均一律戒嚴每晚七時卽停止貿易情狀幾同罷市最異者上月下句福山縣捕班於芝罘山上拿獲胡匪十餘名并有無烟鎗十餘枝及審判廳訊時其首領二名均係日本人審判員等乃面禀徐觀察請示辦法徐道亦無可如何祇送交該領事即爲了結自兹以後搶刦案件愈夥赴署報案者幾于無日無之海道中近來亦多胡匪出没前有庶信風船由沙河子開往煙台上載柞繭約值三萬餘行至青山頭之西突來匪船一艘將該風船刦掠淨盡並傷水手一名又一風船自鐵嶺來載豆子若干駛至中途亦被胡匪刦去故現在各民船航行東三省各埠者亦均有戒心焉 
[婁境賭棍兇横松江]  
　　婁縣西鄉六弔灣地方有賭棍黄皮阿小素來兇横前經松府戚太守訪拿尚未獲案懲辦兹悉該賭棍與同黨王榮等數人在六弔灣北青婁交界之上園地方開塲聚賭晝夜不絕且復串同黨羽欺詐良懦農民受害不少有地方之責者不知亦有所聞否 
清談 
[哀農民結論（東吳）]  
　　公道自在人間。是非决諸輿論。天下事若囿於一偏。以汕象的眼光。取一二便於已說者以爲之敷證。則又何事不可指鹿以爲馬。堊白而名黑也。 
　　夫一問題有一問題之主腦。本問題旣爲年歳荒歉而發生。則欲解决此問題。但當問年歳是否荒歉。即可知佃户應否加以憐憫。若以豐稔之年。有刁頑之佃户。而謂荒歉之歳之佃户。亦不宜少加憐憫。此即所謂一偏之論也。今論者旣執其一偏之見。深入岐途。則雖反覆譬之。至於墨乾筆秃而不能化。記者又何必爲此不得已之好辨也哉。因舉本問題之最易解决者。懸三說於後。以待一般讀報者之評論。天下自有公論。固非我輩一意一口之所得私焉。若論者别有所注意而必欲爲業主作辨護士。則記者非但不屑辯。亦不欲觀之矣。 
　　一說今年之年歳固荒歉乎抑豐收乎 
　　二說今年佃户之欠租固因荒歉而無力全繳乎抑爲天災所逼而人人化爲刁頑乎 
　　三說今年荒歉之情狀業主固應高抬折價未俟限滿而即禀縣押追乎抑應少恤佃力之艱難乎 
　　右三說旣解决。則業主之應否多取。佃户之應否憐憫。即可迎刃而解。更無俟記者之嘵嘵矣。 
[嗚呼今日之人心]  
　　欲固一已之事業。而出其隂險之手段。以破壞他人之事業者。個人之蟊賊也。破壞一團體之事業者。一團體之蠡賊也。匿已之短以忌他人之長。逞已之私以害團體之公。而納揚揚自得。商界中往往有此蟊賊。記者則不願覩此現象。 
評事 
[哀哉宜春之鄉民]  
　　宜春鄉民閙事案。自七月二十後閉糶八月初三日攻城以來。民間猶未安枕。近又因紳耆匿犯不交。派兵逼勒。而鄉民更驚惶無措矣。夫此事之曲直。據官場言。則咎在民而不在官。據學界言。則咎在官而不在民。外間至今未悉其眞相。竊謂此次閙事。即使咎在民而不在官。然鄉民亦僅迫於憤激。一時愚無知識而出此。究非匪徒之比。今旣畏罪四散。匿不敢出。則爲上者荀有可以設法寬宥之處。似宜稍稍矜憐。而從輕赦免。倘必操之過蹙。威以兵力。則非激而成亂。即驚逃遠竄。　爛不堪矣。國家之元氣。全在民間。多一次兹擾。即多一次損傷。地方大吏。宜思所以調和而培養之。 
[微哉威埠之償欵]  
　　以損失六百餘萬之鉅。而商同核减。僅僅暗得五十萬盧布。平均計之。每分僅發得一成九分二厘一絲二毫六微之數。而猶靦然　損失之賠償。而猶曰是李太守隨戴軍機　俄再三力爭而得之者。 
　　嗚呼。其果足以償吾人之損失歟。設以吾申國海通而後。壬寅甲午庚子三大役之賠償。比較衡量。其果在超過數幾成之幾歟。抑亦在核减數蔑成之幾歟。則非吾人所敢知　。記者曰。是亦可以覘國力之一斑。 
 
 

Page 13

 
 
 [G大清欽命駐剳新嘉玻總領理左公秉隆表揚韋廉士大醫生紅色補丸之奇功 
謹告我國四萬萬同胞　大清欽命駐剳新嘉坡總領事特表韋廉士大醫生紅色補丸之奇功並自述其獲益之缘由　韋廉士大醫生紅色補丸近在天下文明各國各等社會莫不明　是丸爲名著大陸之聖藥實有使失力復原之奇功也屈指二十餘年以來有無數感恩之人或貧或富或男或女紛紛遺書致謝登報讚揚以申明其由韋廉士大醫生紅色補丸之妙用有得身體康强精力復原之實益在所刊布之保證書中有出自各國富貴大員者有出自著名醫士者上自政府樞臣下至府廳州縣以及各國宗敎師格致家富紳臣商各國大醫院之優等看護婦莫不嘖嘖　賞此丸有起死回生之妙補天浴日之功也茲承大清駐剳新嘉坡兼轄海門等處總領事左公秉隆遺書表揚恭鑲如下云韋廉士大醫生所製之紅色補丸親經試驗特予表揚蓋余嘗聞此丸名馳久矣數月前偶試服之果覺脾胃强健氣體充盈種種奇功筆離盡述因思此丸創製多年衛生家莫不奉爲至寳早已風行海内凡我内地諸省倘知寳貴廣爲鎖售俾我四萬萬同胞共登壽域豈不猗歟爰爲之書以徵實驗　大清駐剳新嘉坡總領事左秉隆具　韋廉士大醫生紅色補丸所以治疾之功有如此之妙者因是丸爲醫學家所素知乃使血潔淨使血有力並造新血之聖藥也大抵不潔輭弱之血皆爲臻疾之根由血苟潔凈有力則疾病自能驅除凈盡矣茲將是丸所能療治各疾列後血薄氣衰　諸虚百損　腦筋衰殘　少年斵喪　陽萎不舉　胃不消化　　經各病　頭目暈眩　左癱右瘓　跳舞瘋病　脚氣衝心　山林瘴氣　風溼骨痛　臂骫痠痛　腰酸背疼　胸膈疼痛　乾溼癬癲　瘰癧疔疹　皮膚諸症　以及婦女經水不調肝鬱氣悶等症無不藥到春回　韋廉士大醫生紅色補丸中國各處商店藥局凡經售西藥之處均有出售或直向上海九江路Ｂ字第八號韋廉士醫生藥局總發行處或向四川重慶白象街分局購買亦可價銀每六瓶大洋八元每一瓶大洋一元五角　遠近郵費一律不取謹告購藥諸君請細認能療疾病者係眞正韋廉士大醫生紅色補丸並非若市上所售影戤漁利之紅血紅衣等丸也謹防假冒勿爲所悮　上海九江路Ｂ字第八號韋廉士大醫生藥局啓 
[治氣急病天下無雙]  
崔氏瓣香廬發行所在上海盆湯弄新橋南堍見香舖轉灣約二十家根德里内每瓶一元每料五元附近假冒格外小心 
崔氏瓣香廬藥室驥雲先生有道敬啓者僕自幼善病由壯及老恆在疾病中討生活誠不愧東亞病夫然凡百疾病莫苦於哮喘氣急前者受風寒必發値勞苦必發今者不風不寒不勞不苦其發尤劇推原其故良由年紀愈老元氣愈漓所致五年前發時僅三五日即愈自前歲起竟窮年累月無時間斷此中苦况非身受者不能道隻字也曾經試服各藥初起時維洋金花畧驗後亦毫無功勳矣近者支離病榻寢食不安甚且言語不能出口僅能以手示形今春三月間其發愈覺利害竟至五晝夜無片晌安臥水漿不克下咽但睜目喘吼而已盼望　貴廬之藥如望雲霓度日如年終不見至直至第六日午後始得郵局遞來覩之如獲珍寳當由侍者平整三錢約費三小時之久乃得勉强下咽是夜稍覺安靜自此連日大便中皆帶腥膩之痰氣息日見順遂飲食日見加增連服兩料居然起而能行半世緾綿不解之疾賴貴主人拔出苦海至今步行里許未嘗氣喘晨起未嘗咳痰究不知　　貴藥室所用何藥能救如此九死一生之危疾實屬天下無雙可否宣示一二以慰仰慕之忱茲寄上郵票一千分乞將此信代登申新兩報權當啣環結草之酬倘或數年假我定來瞻種杏之園如其後會無緣誓永貯投針之艾書不盡言言不達意草此數行藉請德安萬福附近假冐須認明瓣香廬牌號在根德里内切記切記杭州撫署東蓮花巷大夫第陳雲龍拜誌 
[止咳定喘捷効化痰糖]  
一切肺疾○一切痰病○一切咳嗽○一切哮喘○一切感冒○一粒入口立刻平安當面見功 
此糖新由外洋運到甘美絶倫小兒喜食而且製煉最精功效最捷能於片刻之内將極利害之咳嗽哮喘立時平定如欲試驗可由患者親自來申當咳嗽大作喘促異常之時大人祇服一粒小兒祇服半粒入口卽化立覺喉中滋潤養痛全消氣順痰寛哮平喘定妙在不論早咳晚咳寒咳熱咳男婦大小新咳久咳嗽哮喘晨起服之終日不發臨臥服之安寐達旦多年癆咳服後定可除根大盒二元中盒一元小盒六角美界仁智里十三衖括打藥房發售 
[三星牌滋補鹿肉汁]  
鹿生深山食能别良草臥則口朝尾閭爲最善衛生之獸其肉甘濕無毒主治補中益氣力强五臓生者能療中風調血脉養血潤顏治產後風虚邪僻一切其角其茸其頭足筋骨等亦俱各有效用考之本草等書實爲大補血肉之品並無鹿性過熱不可多食及少年忌食說本藥房因派友購來關東肥鹿用西醫提汁之法生製成汁以備衛生家購取其汁味鹹而鮮較牛肉汁尤爲適口且亦久藏不變每瓶洋二元五角每打洋念五元○總發行處上海三馬路中法大藥房○分發行處各埠中法大藥房○分銷處各埠著名大藥房另有黄雌童鷄汁詳另幅廣告 
[瓣香廬藥室萬病回春虎骨熊油膏]  
此膏通三十六處血脉鎖二十四道骨丹專治風寒濕熱手足拘攣骨節酸痛久年痞塊女了血瘕以及腰疼心痛痰核疼痛胸膈脹滿小腸疝氣夢遺滑精陽事不舉心胃氣痛脾胃虚寒負重傷力遍體作痛楊梅毒風赤白帶下五勞七傷月經不調一切跌打損傷等症此膏一得人身煖氣藥力即從毛孔中透入功能通經活血止痛驅風凡百疾病應手奏效雙料每張洋一元用舊後送到本廬作洋三角單料七角不靈包退包還附近假冐格外小心須認明瓣香廬牌號在根德里内方是的眞切記切記上海盆湯衖新橋南首見香舖朝西轉灣約二 
十家根德里内瓣香廬藥室白 
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局議决案 
[江蘇諮議局議决撫台交議整頓税契方法案]  
　　查原案指出民間積習一爲隱漏正税一爲縮短契價且謂部頒新章收税較重則隱匿取巧之弊必更甚於前誠爲洞燭事理之論夫至弊甚於前勢將查無可查罰不勝罰則與其税則增而收數反减豈若税則減而收數反增况部頒試辦新章税則係照四川湖廣奏案從其多數推行各省但各省情形不同江蘇田房價昻耕種居住營業不易極費較量故四川湖廣舊則最重之契税不能施之江蘇猶江蘇最重之田賦不能施之四川湖廣此節若由督部堂撫部院特奏緩加則用損上益下之美名收以與爲取之實效實與籌欵本意非但不背而且有裨惟試辦業已開始應俟體察情形再定此時未便懸擬但就原案發問範圍内研究方法如下 
　　一原案發問如何定稽查之法本局以爲稽查之責官紳共擔其任然無論由官稽查由紳稽查勢必寄耳目於他人本局反復研究與其寄耳目於少數人煩擾而斷難周徧何如寄耳目於地方全體周徧而毫不煩擾寄耳目於地方全體其方法奈何則寬定地方公益附捐是也部章第三條第十三條本有附收欵目分别撥還之文以直隷學費起例自可核實遵辦查寗蘇各邑帶收地方公益捐如育嬰義渡善堂學務之類種種不一而近年尤以學費爲多或以中費爲名或以銀價爲名統計各種捐數各邑多寡不等雖亦有超過正税三分之數者而究以二分外三分内者居多今爲全體稽查起見亦擬從其多數推行全省定爲本省單行法專條其文曰田房買契税銀試辦九分内撥作地方公益捐三分以一分爲廳州縣自治費二分爲城鎭鄉自治費如此則置産業者一經完納契税即於得有地方行政官保證之外又得本廳州縣全體及本城鎭鄉全體之兩重保證且旣盡地方公益之義務亦即得地方全體之保護而免産業上之擾累有此利益或可稍忘税則之加重而有踴躍輸將之希望地方全體亦必因公益關係互个勸誡自行設法稽查隱匿取巧之弊勢必漸無所容所謂周徧而毫不煩擾者如此 
　　一原案發問如何定懲罰之條本局以爲懲罰本有國家之法令在然欲以懲罰驅之於後必以利便導之於前前撫部院聶在蘇藩司任内詳又有云平心而論前此漏税厥咎不盡在業户果使昭示大公猶懷觀望可决其必不然此誠探本之論今以討論所得方法條具如下 
　　一曰劃一折價以便民也通用銀元之處宜查照浙省辦法每税銀一兩折一元五角通用錢文之處宜查照向章每税銀一兩折二千文惟契價載錢數者亦應以每二千文折作價銀一兩契價載元數者亦應以每一元五角折作價銀一兩以示大公寗蘇一律辦理如此則鍼孔相符毫無浮溢方與部章絲毫不准多收之文相符 
　　一曰撤除不適用之舊例以免阻碍也現行事例契價滿千兩者須申送本管府直隷州查騐周折旣多需索亦倍納税者視爲畏途查此例載於會典係乾隆三十一年議准爾時銀貴物賤田房價逾千兩者殆不多覯今則數千兩之契價尋常皆是情形大非昔比極當因時變通且會典所載議准之案專指直隷一省何時通行各省會典未載應請查明撤除 
（未完） 
本埠新聞 
[上海道札吳淞司巡檢嚴善圻文（爲飭知派員代理事）]  
　　照得該巡檢有人具控縱容差保誣人拐騙勒索情事當經本道札查去後兹據上海縣禀以查該巡檢雖無得賄實據惟聞與該處民情不甚浹洽旣被控告可見人地不宜應請撤换派員代理等情並奉撫憲面諭即日由道撤任查麥燊徽堪以派委代理除札飭該員赴任代理外合行札飭札到該員即便遵照交卸仍將卸事日期具報 
　　按本報念三日本埠新聞内所刋吳淞巡檢撤任候訊一則内有蘇撫飭令撤任歸案訊辦等語兹查滬道札文並無是語當係傳聞之誤 
[關於信義銀行倒閉案之批詞]  
　　滬道蔡觀察批王靜莊禀云此案現准商會移復前代信義抵押嗬囒之欵均已逾期斷不能於抵欵未還之前遽許將軋出之現洋珠飾等變價撥償儲蓄存項等因業已行縣飭令紙廠股東將原抵銀行押欵刻日設法清繳否則照案將廠拍賣歸還商會抵借並分攤儲蓄存欵以爲早資結束之計一面詳報兩院憲在案據呈前情仰上海縣速遵前札辦理黏單並發 
[招摇撞騙案發覺]  
　　法租界通商客棧主梅金行昨被蘇德慶扭至公廨控稱上年在九江地方與梅遇見言及九江鐵路總辦李某之姪李鳳山與伊相識現有石駁岸工程招人承包伊可介紹小的信以爲眞同往李公館會面梅云須交押櫃洋一千二百元此項工程計價洋一萬二千元小的先後共付莊票現洋一千二百元約定於十二月廿八日訂立承攬詎小的到期前往梅已逃去李公館亦已閉門無人在内直至今日始得尋見所有收條呈請察核梅供前據李鳳山李庭棟朱浩元等言有石駁岸工程出包故小的代蘇介紹付洋時因李不肯出面故由小的代出收條其實所交票洋均由李等收去上年十二月間小的因李等騙洋已控奉德化縣懲辦有案至通商客棧係由蔡善春等合股開設小的係是司帳並非棧主求請關提李等到案再行追究判梅管押候查明該棧究係何人開設再核 
[電車撞斃婦人續誌]  
　　紹興婦人曹沈氏被電車撞傷身死已誌昨報兹悉肇事者係三十二號電車該氏在仁濟醫院斃命後即由屍子曹喬喬投訴捕房派探將駛車不愼之司機人田開裕拘入昨解公堂請究電車公司延律師哈華托到堂辯護寳讞員商之英廓繙譯官以事關人命務須詳訊判田還押候禮拜三訊核 
[印人控告探捕越權四誌]  
　　西捕捉賭行兇被控一案昨報載判 
 
 

Page 19

 
 
押一天開釋今聞當時堂諭尚罰該探捕等合出賠欵洋五百元俾資遣該印人回國因該印人目光業已受損不能再任役務之故其代表之犯仍行押禁俟罰欵繳後釋放 
[輪船拖船互撞續聞]  
　　前與寗紹輪船互撞沉没之拖船已於日前撈起昨日已拖至上海安置浦東岸邊該船撈起之時船長赫維爾之屍首由船側浮起已於昨日舉葬其中國水手三名屍身尚未撈獲 
[釐局司事吞欵案近聞]  
　　侵用淞滬釐捐總局公欵之司事趙巨川挺押不理昨日由縣提訊趙供現將家産變賣月底定可清償判仍還押如届期不理定須監追 
[城内]  
　　調查盜案○本縣田大令訪聞近有谷姓家因嫁女雇船載送妝奩等物赴嘉善該船駛至三林塘地方突被盜匪搶刦並拒傷多人惟爲日已久未據失主地保具禀報緝殊堪詫異因於前日派差調查禀復核辦 
　　不認行兇○王阿二丁榮桂毆打貨捐局巡丁王紫春等一案昨日由縣提訊王紫春供查見輪船上運起沙布八件由十六舖車往北市布上有魏長山名字向之查問王阿二抗拒不服小的喊司事到來囑令報捐王即喊同丁榮桂將小的拔到船上行兇毆打路人張姓喝阻亦受毆辱求究王丁二人供由東家給予提貨單囑往輪船提貨不知已否報捐小的等不敢行兇求宥判交的保候查明再訊 
　　一味推諉○前年承包麥貨捐之王乃揚短交捐欵迄未措繳昨日由縣提訊王稱職員係公所董事認捐盈虧由朱吳二人及行家擔當判仍還押飭速清理 
　　私賣姪孫○寡婦戴王氏控夫叔戴得元私賣幼子一案昨日由縣審訊戴供此孩實由楊子卿陳金生與小的三人賣于滿庭芳街土行内廣東人判還禁究追 
　　飽受虚驚○彩衣街奚森泰鐵釘店前日因店夥某甲病斃正擬收殮詎廚房中忽然失火大爲驚駭幸其時人手衆多得即撲滅 
　　仍照縣批○滬道蔡觀察批姚雨仁等禀云該民人等欲接佃恤嫠公蕩亟應遵照縣批向局董情訴乃輒來轅越凟殊屬非是來呈疊寫違式并斥抄黏姑附 
　　城汎接印○新任城汎王春福昨在長夀庵公館接印屬下水陸各弁兵均往道賀 
　　縣令宴客○本縣田大令定於二十六日下午假垃圾橋北首帮審委員德勝臣明府公館邀請英廨讞員寳子觀大令襄讞王肇之大令押所委員謝樹伯明府法廨讞員聶榕卿司馬道署英文譯員陳震東二尹飮讌 
　　斥革房書○本縣田大令查得本署房書張某迭次悮公即於昨日繕書革條將張斥革招人承充 
　　官事○江蘇試用縣丞章庚陽昨日到道禀見江蘇警務學員查耀禀謝委辦巡警三路三區副巡官差救生局管理小輪委員陶鳳威禀知由蘇回滬候補典史薩景賢禀謝委辦小南門盤查差並禀即日到差 
[南市]  
　　劃分權限○閘北巡警總局汪總辦昨日照會總工程局略謂現在添設水上巡警凡在水面查獲竊匪人証在浦西地叚者歸工程局裁判如在浦東仍歸該叚巡警分局隨時審判 
　　人車俱傷○北市方鎭記經租人方某前晚乘坐自行車至南市大達碼頭被該處營造碼頭所用之鉛絲絆住損壞車蓬坡璃等物並傷及方之頭面方即奔至總工程局訴明前由諭令自向作頭理論一面由局傳知該公司湏於晚間在途燃燈以免肇禍 
　　奸計百出○龍華婦人劉孫氏之媳張氏前在南市小普陀橋蔡姓家帮傭嗣被該處某姓家之庖丁陳三和陳榮榮兄弟二人誘出勾串蟻媒唐老太販至蘇故廣福鎭賣於某鄉民爲妻因張氏不願事未成交陳又囑令伊弟在彼看守已則返滬謊報孫氏勒索尋費洋二十餘元肆行胡閙致被氏扭控南區移送總工程局訊明前由判戒責二百下押候補提人証澈訊嚴究 
　　盜賣貨物○東益厚記煤炭號前雇蔣興才代配烏山船三艘承裝燥炭三千一百五十包運往蕪錫常州交卸不料中途忽被盜賣以致短交貨物一百餘包欠價洋百餘元約期歸還嗣忽避不見面昨日遇見扭控工程局判令交保出外赶緊埋楚 
　　吞没彩洋○船户錢吟泉於去年六月間倩蕩婦高楊氏代爲摇會氏將所得彩洋二百零三元如數吞用延約不理昨被扭至南區移解工程局訊明屬實判氏交保出外限本年十一月底及年底兩期歸楚具結斥退 
[閘北]  
　　形跡可疑○住居英界六馬路鳳林里之吳少堂前晚與范小弟帶同蘇州口音之王陸氏在鐵路上行走四路三區巡士以其形跡可疑拘解一區經黄巡官研訊吳等供詞均極支離判分别還押候查 
　　均非善類○銅匠邵阿三昨與邵阿根因賭起釁扭至四路一區黄巡官以兩造均非善類判各責二百板具結斥釋 
　　巡警獲賊○積竊陳阿三竊得衣服二十餘件被鐵路巡警查獲解入四路一區昨經黄巡官提訊據供在南市某衣莊竊來判責五百板枷號半月贓物存局候失主認領 
　　延不料理○木作頭葉幼甘控前在公陽里開設妓院之王增祥（即阿貞）圖賴造價銀一千五百餘兩奉黄正巡官批示著王赶緊清理在案昨葉復投禀訴稱王仍抗違延宕不理黄巡官諭候傳王到案質訊核斷 
　　追還借欵○管筱亭控孫長緒欠洋十二元屢索不還昨經四路一區黄正巡官訊明判先繳洋八元餘著交保拔還 
[新租界]  
　　火警○前晚十點三刻靜安寺路一百九十號老佛生牛奶棚内失火由救火會西人到場救熄未成巨災 
[英租界]  
　　並非誑騙○信源祥皮貨店夥吳子清與錦成綢莊夥葉雲嘉偕見証李雲清控告金順利即金岱雲冐頂九江路慶豐厚牌號騙取皮貨綢緞一案昨由老閘捕房解廨請究金延律師辨稱慶豐厚係顧李江何等姓合股開設皮貨綢緞由何姓囑令往取並非行騙判金交保候補傳人証再訊 
　　行騙無憑○李南堂控王直剛騙洋四十元昨由捕房解廨經中西官訊明並無實據判王交保候查 
　　混用銅洋○朱雲生控曹阿達混用銅洋昨由捕房解廨訊不承認判曹押候查辦　 
　　男女和姦○蘇州鄉人吳永春與弟年春控無賴張三林奸佔伊女阿招一案昨日由廨提訊吳供阿招被張姦佔出外二年今始尋獲求究張供在西門外某洋貨店爲夥與女姘識數月胡亦知情前晚竟被剪去髮辮求鑒判張與女各押三天期滿交其父領回 
　　不認拐匿○湖北江陵縣人賀開柱控談華堂拐匿伊女潤年昨經公堂集訊談供此女係出洋買來並非拐匿賀供已在江陵縣控告有案判談覓保將女領回候移請該縣查明復到再核 
　　調戲女子○江北女子傅小六子控小工劉新岐肆行調戲昨由捕房解廨請爲究辦傅女偕見証傅張氏張傅氏投案求究判劉押滿五天始准開釋 
　　違背合同○英商愛汾師控干四海違背合同昨由包探將干傳至公廨交保候訊 
　　措不放贖○周嘉林控周掌林楊開泰等措贖田單昨由差探將周楊兩被告傳至公廨一併過堂候訊 
　　枝枝節節○虹口昌昇泰經理人周文信控王梅史誑定洋酒串騙銀兩昨由公堂集訊周延哈華託律師聲明被騙情形王延博文律師上堂代辨中西官以此案枝節甚多 
 
 

Page 20

 
 
判王交一千兩人銀並保訂於禮拜五午後二時半會訊 
　　不應誣竊○嚴根發控殷三三竊取臘腸原料昨由包探解廨經中西官訊明係因錢債紏葛且兩造係屬表親判即將案註銷勿再興訟 
　　移提被告○葛木甫因案被控昨由上海縣令移請公廨將葛提案交保候訊 
　　小孩流落○男孩黄小百子在途啼哭由捕帶入捕房昨送公廨盤詰孩供家住合肥判留候派差送往該處尋交家屬認領 
　　原被合賠○成衣匠楊亭山楊惠生弟兄控同業王謨記與顧成于勒索洋十元昨由包探解廨經中西官訊明係因爭奪生意起釁打毁萬祥春茶館内物件及包探緞帽判原被合賠洋七元將六元給茶館賠償毁物一元賠給包探王顧各押四天以儆 
　　遺火積薪○管少山陶祥榮兩家因多積稻艸失火昨由包探將二人傳至公廨判管罰洋十元充公陶押兩天 
　　又圖偷竊○過犯王阿三復至租界圖竊由探查獲昨解公堂訊實判押三月期滿驅逐出境 
[美租界]  
　　各有不是○徐阿寳昨向日本人某甲索欠洋六元無著遂將該日人衣服携去該日人立即投報捕房飭探將徐拘案詢得兩造各有不合斥釋不理 
　　無心之過○陳慶和昨日行至西華得路朱張氏家門前適氏在樓窗上晒衣竹竿忽然墮下致傷陳之頭面由捕將氏拘入捕房經捕頭驗得傷勢甚輕從寬斥釋 
　　失竊金表○閃行路四號門牌某西人家失竊金表一只昨報捕房請爲查緝 
　　沿街互毆○昨有陳桂華周阿生二人在華記路互毆由捕一併拘入捕房押候查辦 
　　燙傷肚腹○蔡惠堂昨至捕房投稱日前在百老匯路七百七十三號浴堂内洗澡被堂倌王阿才因冲茶燙傷肚腹現已潰爛捕頭飭赴公廨控告 
[法租界]  
　　學生不端○李瑞方昨至公堂控稱兒子李連生向在學堂讀書近被唐順生引誘私逃取去存洋摺子及洋銀金飾等物迨將唐尋見據言兒子已往蘇州商人同往找尋並無蹤跡現在𢉮處抄出原摺及代兒子書寫寄於商人之信證據鑿鑿求請究追唐供小的同連生往蘇游玩事實有之後連生言欲往漢口或往東京小的遂即回申現在連生究往何處實不知情判唐交保限交李連生到案訊辦 
　　控追房租○新瑞和收租人控房客蔡同福熊堂楊州銀戎小狗唐氏陳毛毛王桂生等各欠房租數月向收延約昨日由廨傳訊蔡等同求寬限判准欠一月餘欠交保限十四天交清 
　　又被拘拿○過犯金德法金金生朱小卿周春山在英界西牢開釋未久兹又在法界行竊朱新言王永興徐炳生等皮衣各物串令小孩顧阿六分批付質昨爲包探拘獲吊出各贓解廨請訊金等三人均認竊不諱周供實是同黨顧供小的並不串竊判金朱等三人各枷一月押兩年周枷一月押一年顧押一月期滿一併驅逐出境 
　　强搶金飾○應陳氏控被流氓吳阿金强搶金圈昨日由廨提訊吳供認不諱判枷號一月管押六月 
　　更正○昨報紀浦東爛泥渡鎭近由紳商集資建造菜場禀准總巡局定於下月初十日興工一則兹查並無其事實係傳聞之誤合亟更正以昭核實 
來函 
[留日四川女學生布告學界之敗類]  
大主筆先生執事詩罪萬死敬請先生費最珍貴之時間一讀詩最悲慘之事略詩於光緒三十年五月隨夫周擇來日留學夫進法政大學速成科詩入實踐女學校去年夫先卒業詩因實踐卒業期在今年七月不甘中途廢學夫遂命詩撫幼女暫留先歸求費以遂詩志詩因舊識同學潘世瑛謂詩夫歸後照應無人嘱移住渠寓其夫張武陸軍測量部學生也詩自思女子未便隻身卜寓且夫歸時曾以詩託張武夫婦照料其寓又係夫婦同居自無他慮遂率幼女日婢遷入其寓前在豐多摩郡百四十番地後於五月遷於青山北町七丁目四十番地詩與一女一婢同住樓上六疊室中張武夫婦居樓下張自帶使女一人日婢二人亦在樓下樓梯在玄關口昇降不經張室詩素寡交遊張平素行爲皆無從得知也不意本月七日（日曜）張武夫婦云須往青山農科大學看運動會邀詩同往詩以翌日學校有書取及算術之試驗故辭之彼夫婦兩人遂率其子及小女日婢與張婢三人全數於午後一時赴會惟詩一人在樓上習算術俄頃忽聞後門有聲詩下樓驚問之則張武一人中途折回矣而現據其妻云張武在中途藉詞至友人處并未云歸家也張武歸後詩即依舊上樓用功未刻許張忽由樓下問詩學算學否因張常以算學教其妻詩亦在旁聽故藉詞相問詩云待其妻歸後再學張不語俄頃張武持一算書上樓指書中一題曰試演之遂坐椅上不去詩始生疑遂閉書云即須外出歸後再演起覔日服因平素家居皆中服也張急取書下樓去詩甫欲取衣張又倉卒上樓云吾病甚有藥否詩以彼乃同居者旣云有病自不能不與之藥遂取清心丹一包置於案上詩仍欲往取衣張復問曰欲外出乎即應之曰然張忽由詩背後用兩手猛力撲抱詩駭極神志昏迷問欲何爲張曰汝云何爲詩知事急左手稍鬆遂急取桌上剪刀反刺之張格以手而并束之於是左右兩手均不能自由詩本一弱女子張係陸軍學生强弱差以千里汚辱且在目前遂全身以死力撲赴樓口室小樓口近兩人遂順樓梯墜下而張猶不釋手見玄關門預加鎖矣詩情急遂用日語大呼有賊無應者又大呼火事者再有賣豆腐者適過後門前欲排門入張乃釋手詩急覔鞋子未及著手携之蓬頭垢服赤足逃出神志驚喪日語中語不能道一字鄰居觀者如堵急不知所往狂奔至青山電車道上始想及張之婦在運動塲呼車奔赴駭極語言不清車夫良久始悟爲運動會至則無劵不能入塲詩立塲口狂叫其妻姓氏絕無應者觀者又如堵警官向車夫問來處又問詩因驚駭之餘口不能發一字良久始有農科大學獸醫科湖北學生二人來問情形詩始得以中語略告之兩人驚絕謂事關重大當徐爲辦理問詩友人處詩告以有女友住小石川兩人遂將車錢墊付呼車送至小石川又先將車錢付楚至小石川時已午後五時許矣詩女子無識經此奇禍身受墜傷病臥愧忿不知所措現進杏雲堂療治且當日情形有鄰居警察賣豆腐者及農科大學獸醫科湖北學生二人可證（斷不忍揑詞以非禮自汚）詩本欲隱忍不發然恐無以對萬里外之丈夫無以對膝下兩歳之弱女更無以對神聖學界之男女同胞也特此敬懇大主筆俯賜矜察詳錄報端嚴加筆伐以懲學界敗類則不獨詩一人之幸也惶恐贅陳不知所云順叩著安留日四川女學生王詩謹啟 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要件 
[湖北湖南兩省境内粤漢鐵路鄂境川漢鐵路借欵合同（二續）]  
　　第十三欵 
　　此借欵全數一次出售匱票俟此合同簽字後將此借欵全數從速出售不得延過十二個月外其價值係按照虚數九五折（即每百磅實交九十五磅）交付中國國家銀行等在歐洲及在中國招人購買中國人與歐洲人一律照章辦理若中國國家定購自應儘先照給但須於未發出借欵招帖至少四日以前定購出借欵招帖日期由銀行等先七日告知中國國家 
　　第十四欵 
　　借欵進項或在中國或在德國或在英國或在法國交付德華滙豐滙理各銀行收存歸入湖南湖北官鐵路項下至交付此欵係按照購票章程内所載購票人交付銀兩之日期辦理其在倫敦在柏林在巴黎所存之鐵路欵項按常年三釐給發利息在中國所存之鐵路欵項作爲隨時交易其利息嗣後酌定借欵進項曁生發之利息除照本合同第二欵第三欵所載應先交付各欵外所有未經提用之欵銀行等將欵存放聽候督辦大臣提用在中國所需欵項按照造路一切開支費用實在應需若干可由督辦大臣自定向滙豐德華滙理各銀行滙至中國督辦大臣提用欵項若過二萬磅之數應於用欵十日前知照該行所滙之欵存放該銀行聽候爲鐵路事提用由督辦大臣自便將銀行等在中國所存放欵内撥用凡係用於湖廣境内粤漢鐵路修路項下者存在滙豐銀行凡係用於鄂境川漢鐵路修路項下者存在德華銀行此修路項下按照建造鐵路工程所需隨時提用由各該鐵路總辦或其代辦出支取憑單向德華銀行或滙豐銀行取支並須將所提用之欵先兩日另出兩單聲明緣由一單交該銀行一單交該查帳員各該鐵路帳目用中文及英文或德文登記按照妥善新法辦理並佐以收支單爲據於造鐵路期内該帳目並收支應單隨時任由銀行等自給薪水雇用之粤漢川漢各查帳員查看該查帳員之職專爲公司查察此項借欵是否按照本合同第三欵所載提用開支並查明按照第十八欵内載鐵路總局每月所購外洋材料帳目鐵路總局每年年終結帳後將鐵路收支帳目及行車進欵用中英文刋印以便任人取閱 
　　第十五欵 
　　設若建造鐵路時借欵餘銀並生發之利息除付第二欵内載贖回比國金元小票所需用欵及付借欵利息外不敷修造鐵路以及裝配所需其不敷之數先由中國欵項　付以免延誤建造工程如仍有不敷之數則向銀行等續借洋欵其利息並條欵仍照現時之合同辦理其值價將來係按照售出之實數交付中國國家銀行等於每百分扣留用銀五分半（即每百磅債票扣留用銀五磅平）若鐵路造成後鐵路項下尚有存欵將此未用之欵移入後詳第二十欵内載借欵利息公債項下以備中國國家撥還此合同承認應還之欵 
　　第十六欵 
　　此借欵出售債票招帖未發之先如有關係大局或銀市格外之事致中國國家現在市面之債票價值有礙以致此次借欵未能按期辦理銀行等准展期緩辦惟所展之期由立此合同之日起不得過十八個月　　限内債票仍未售出將此合同作廢所有第三欵内載銀行等付過之欵並其利息由中國國家付還但概不給别項酬金（未完） 
專件 
[江蘇諮議局議塲速記錄]  
　　十月十七日記 
[宣布審查清查公欵公産案結果]  
　　四十七號言此議案應分三層第一爲答覆撫台業已公决尚有提　之意見書須公决應否作爲建議案及寗屬撤銷地契一案 
　　十九號言應作爲建議案 
　　議長請贊成作爲建議案者起立表决全體贊成 
　　九十九號又說明修正案仿照四川經征局辦法由自治公所經征之理由 
　　十七號言旣歸自治會經征則恐仍不能盡除其弊則反多一擾累 
　　四十七號言此下兩件一爲契税可由地方自治會經征實根據部　行省可仿照四川經征局酌量辦理今日當决是否當報督撫 
　　議長卽請公决是否准仿四川經征局辦法贊成者起立表决多數起立　　四十七號言九十九號曾提此案結果先從淮北各州縣辦起云云當攺正是否可以删去 
　　九十九號擬改爲寗屬先辦以次推行蘇屬 
　　九十一號言通飭遵辦下不必分淮南北及寗蘇 
　　十三號十九號皆言不如將末數語删去衆皆贊成 
　　七十號言末條議案（江南財政總局詳改寗属章程）可以删除 
　　十三號九十九號均言此五條極應呈請撤銷衆皆贊成 
　　十七號又言五條外尚有一條須請撤銷者四十八號原報告本有此條後因歸入征收方法中故删去 
　　議長言前日自治經費案内尚漏去徐州湖灘一案須公决 
　　審查會員四十七號補述此案係張君伯英胡君伯言所提出一係清查公欵公産性質一爲清查荒地性質但徐州情形實有不同地旣甚廣而爲徐州道所經管欲清查荒地甚非易事故並未包在自治費案内現亦如揚州酒捐例由原提議人請另立議案由諮議局設法提出以助地方自治會之所不及 
　　一百七號胡君即述徐州湖灘墾查之辦法 
　　四十八號言此案須經討論當作爲補議案 
　　九十九號言此事易决終須呈報督撫似可卽日公决 
　　議長即請起立表决衆贊成（未完） 
 
 

Page 27

 
 
小說 
[社會小說自由女（二十二）]  
　　第六回眞解意有心聽秘密暗驚心無意洩機關 
　　江鏡波和左瑶瑟並肩同坐。好像有千言萬語說不盡的一般。喁喁切切的談個不住。就是袁直齋和趙碧秋也在那裡並肩附耳的低聲軟語。許星彩見了他們這般恩愛纒綿。看著好不眼熱。坐在那裡。長長的歎了一口。氣打了一個呵欠。伸了一個懶腰。等了一回。只見趙碧秋先立起身來要走。握著袁直齋的手問道。你明天出來不出來。袁直齋摇一摇頭道。明天只怕不得出來。只好隔幾天再見的了。趙碧秋道。你下次出來交换戒指的事情。不要忘了。袁直齋點一點頭。趙碧秋聽了。便放了袁直齋的手。對著袁直齋和江許兩個鞠一鞠躬許星彩也鞠躬還禮。只有江鏡波正在那裡和左瑶瑟深談談得十分高興。那裡還有工夫來理會别人。頭也不回。禮也不還。趙碧秋也不理會。飄然去了。許星彩和袁直齋兩個人。見江鏡波和左瑶瑟說話說了半天。說得個無了無休。兩個人心焦起來。便走過去把江鏡波推了一把道。你們的講話。講完没有。江鏡波吃一驚。回過頭來。許星彩道。你可知道如今已經什麽時候。差不多將要上燈。你還不打算回去。難道想住在這裡過夜麽。江鏡波聽了。摸出表來一看。見果然已有六點多鐘。便匆匆的叮囑了左瑶瑟幾句話兒。兩個人覺得彼此凄然。依依不舍。左瑶瑟正要開口。不由得眼圈兒早紅了。停了一停。方才說道。和你講的話兒。不要忘了。江鏡波聽了。點一點頭。口中說道。這個自然。我是没有什麽的。只不知你在家裡頭。有自由權没有。左瑶瑟道。這個用不着你多慮。我平日之間。尚且有自由舉動的權力。何况這個事情。豈有不得自由的道理。說著面上又不覺一紅。立起身來。也不和江鏡波握手。只朝著三個人點一點頭。姗姗的走了出去。眞個是翩若驚鴻。輕同飛燕。江鏡波見了不覺悵然不樂。袁直齋見左瑶瑟去了。便按鈴呌進侍者來。侍者手中拿著三張賬單。分給三人。三個人接著略略的一看。袁直齋要搶着付錢。江鏡波笑道。别的地方。可以讓你出錢。只有今天這件事兒。斷没有要你出錢的道理。還是大家不必客氣罷。袁直齋聽了。不好再說。大家各在身上取出幾張鈔票。付過了帳。走到江邊。正要叫個小艇。渡過江去。忽見一個談粧素服的少婦。同著一個獐頭鼠目的男子。立在一起低低的不知在那裡說些什麽。一面說着話兒。一面賊頭賊腦。左右張望。好像怕人聽見的一般。 
國外新聞 
[日本官塲之讆言]  
　　二十三日東京電云東京官塲聞俄國商務大臣擬至東京以了財政大臣柯科塞夫未辦各務之宿願並聲言柯科塞夫之至遠東實與日本無干 
[日韓合併問題之爭議]  
　　二十二日東京電云高麗某政黨會頗占勢力昨日下午開會集議時有會員三百餘人當時决議聯名上書請實行日韓合併之策該會員等已發宣布書願以死力達此目的尚有他會亦贊助此議日本各報聞此消息咸相慶賀二十三日東京電云高麗統監大臣及高麗首相均未將某政黨會所上日韓合併請願書送交日皇或韓皇審斷因有某會决議反對此策云 
[英國大風之損失]  
　　二十二日倫敦電云近今英國大風損失　巨有汽船一艘載重三百八十噸爲風力所捲觸礁沉没淹斃搭客十二人船役二十五人汽船西斯脱爾摩載重二千五百七十九噸開赴開浦唐亦在克納佛萊附近觸礁大約溺斃者約有三十五人 
[日本汽船游弋俄海]  
　　二十二日柏靈電云俄國内閣宣稱日本汽船宇野號經俄員特别許可現在開姆歇卡一帶游弋並准其船　登岸以便購辦糧食 
[美國財政界近聞]  
　　二十二日倫敦電云美國紐約永安人保險公司之資産共值英金九十兆磅已由大資本家馬干君掌握此舉足爲美國銀行組合謀利之先兆 
[英民求廢上議院]  
　　二十三日倫敦電云據官塲宣告國會將定於西歷明年正月八號解散並定期正月十三號開始選舉議員昨　萊番爾茄十字路口有羣人麕集設臺演說者共有六處此次大會决議上議院拒絕通過財政議案之舉動實屬有危國　之自由並要將上議院所有駁退議案之權全行撤去二十二日倫敦電云聯合黨已在潑萊茅斯開始運動選舉演說者爲藍思唐君及張伯倫君兩員商大臣屈其爾君亦在潑萊斯登演說運動藍思唐君在潑萊茅斯演說謂選舉議員之爭點係在預算案或改革税則及獨一議院或兩議院一藍君並謂上議院之制殊不完全惟政府曾抵制組織委員會討論改革上議院問題蓋恐下次議院因以鞏固故也屈其爾君演說謂自預算上呈入議院後入口及出口貨均有增加賦閑者數亦減少（以上譯字報） 
[英國政界之大變局]  
　　二十四日倫敦電云選舉議員之將起極擾攘之爭鬭外務部大臣葛雷工部首司哈考脱商部大臣　爾演說之詞均頗激烈哈考脱宣稱此次變局大於克洛姆威爾之時並大於法國之革命屈萊番爾干之會演說者共有五十人自由黨議員白　爾斯聲言彼已扼上議院之咽喉而彼等尚思抵拒云 
[德國亦有風災]  
　　二十三日栢靈電云歐洲大風德國蒙　頗巨 
[美國大火續聞]  
　　二十二日栢靈電云培爾的摩之火損失並無預料之甚 
[探險家之遺響]  
　　二十三日柏靈電云據坎拿大北部之上民愛斯其摩斯報稱數年前有汽球一枚落於該處上乘白人兩名旣而相繼殁世此顯係安特萊之蹤跡云 
[土爾其歡迎埃及總督]  
　　二十三日栢靈電云土爾其現已預備供張禮迎埃及總督阿培司（以上譯文滙報） 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
