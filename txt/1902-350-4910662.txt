# 1902 - 350 - 4910662

 

Page 1

 
 
[新印各書籍發售] [  圖書集成局啓]  
　　十朝東華錄實價洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕賸義碼洋三角○瘍醫大全碼洋三元○臨證指南碼洋一元五角○花月痕碼洋四角○日本國志碼洋二元五角○徐氏十三種醫書碼洋一元六角○大清會典碼洋一元六角○六科準繩六套賓洋六元○醫門法律碼洋一元○諸君欲購者請移玉至三馬路申昌書畫室或申報舘帳房可也此佈 
[匯報對]  
　　有客問於申報執筆人曰子亦見本月十八日匯報登有論報館宗旨萹乎曰見之曰見之則亦知彼所謂抵制康梁者殆指貴報而言之乎則正襟以對曰惡是豈抵制云乎哉亦惟是據理以爭耳當康梁之逆跡未萌也譽之者有人尊之者有人信崇而效法之者又有人僕則窺之於微　識其中藏叵測每於議論之際微嘲隱刺時寓抨彈及至謀圍頤和園事敗而遁遂白其罪狀筆伐口誅義正詞嚴不稍寛假沿至目下凡遇非康梁而竊附於康梁之黨時以平權自由革命流血諸謬説煽惑愚民者仍不憚大聲疾呼暴其謬妄蓋邪與正不相合公與私不相謀順與逆又適相反僕惟知斥其邪破其私誅其逆而已抵制云乎哉又彼報謂抵制者以議論相左在前不肯以己矛刺盾且報牌已老紙貴洛陽卽使守舊不新亦能自立一幟按報牌字未識見於何書以僕咫聞烏足以知典要特以尸子矛盾語指本報是直謂僕遂非文過矣僕雖無狀其何能任受無辭夫天下惟地義天經不可一日或廢耳康梁而果忠君愛國則僕之盡情指斥是侮慢君子矣是詆　正人矣奚其可康梁而竟作亂犯上則亂臣賊子人人得而誅之僕既爲聖清食毛踐土之人迸之斥之亦固其分前旣議論未嘗相左後亦何曾自掩其矛盾之詞乎若謂本報守舊不新則不特匯報言之卽匯報所謂左袒康梁之報已先匯報言之雖然僕固未肯以守舊自居也夫陳陳相因之謂舊落落難合硜硜不變之謂舊試問申報有一於此乎僕主申報筆政垂二十年望朝廷之變法自强則進之以新政欲士人之成見胥融則導之以新學思君民上下之日瑧富足則曉之以新術新藝新理新機凡兹苦口危言胥冀謀新舍舊惟如康梁之托稱新法冀亂朝網者罔惜瘏口曉音時加駁斥前報閲匯報答問語謂惟以尊君親上爲心並不知平權革命爲何物鄙人方驩呼深幸引爲同心而謂肯謬托維新陰附詭誕支離之逆説耶抑僕更有説者匯報謂維新之輩可恃而不可恃斯言是也若謂報章之言可信而不可信則正有辦泰西各報之所以能風行寰海上自王公卿相下逮草野齊民無一不視爲切要之物者實綠記載之實事求是議論之大公無私用能人盡信崇奉爲圭臬耳若竟胸無主宰隨風而靡今日以爲是明日忽以爲非今日信爲眞明日又自正其悞則閲者方猜疑不定安得信爲臧否之得中如僕菲才見聞　陋雖不敢謬附作者之林惟此耿耿之心决不敢是素非緇任情好惡用能使海內外通儒碩士不以葑菲見遺所柄鑿不相容者惟此康梁黨徒與夫侈口談平權自由革命流血之輩耳曩承匯報主綈袍誼重又與執筆者有樽酒之雅故敢自忘弇鄙貢其區區至謂此報銷行近已鋭减則惟操會計者知之僕且不暇過問豈局外所得而知寄語匯報執筆人愼毋效仲連之蹈東海尙其展消寒之褥圍黨氏之爐美酒羊羔狂歌自樂則他日壓綫餘暇或尙可歡聯舊雨一證鄙人之素懐乎 
[本館接奉電音]  
　　昨日午刻京師飛電傳來上諭一道敬謹譯登○十月二十一日內閣抄奉上諭 
順天府奏請賞給粥米一摺通州清眞寺粥廠收養回民甚衆著賞給粥米二百石以惠窮黎欽此 
[危事益亟]  
　　危地馬拉卽委內瑞拉國與英德失和前已迭登本報兹得西歴十二月十一號英京倫敦所發 
電信云本日英德海軍發砲擊沈危國軍艦三號隨分派諸艦游弋沿海各處搜索敵軍并遣水師五百名攻入危國獄中將所禁英人釋出一時危國人民大爲忿怒先將英德二使署所揭國微焚毁旋又攻破德國使署大門沿途惟聞羣呼殺德人殺德人經巡員力阻始止斯時危國大百里璽天德卡司託洛氏猶厖然自大召集通國軍民并釋出獄中罪犯誓死與英德抵拒凡有在危之英德人民悉數拘向覊禁英德工人手製之貨不准由鐵路運至遠方迨培内是賢辣軍隊馳抵危之辣夫辣埠危人益復羣相鼓譟聚衆襲駐危領事署英德各外交官遂相約赴英屬托利尼逹之獨島暫避兇鋒某日英國外部侍郎他辣痕化痕子爵在下議院宣言曰危人如恐兵連禍結自願行成則我英當以數事相詰責一危人不應以非理干涉我練習艦之事二危人不應將我英無罪民人下之於獄三我英在危所置財產危人不應或籍没或傷壞四我英所築火車鐵路危人不應陡然毁去迨十二號美國駐危使臣卡烏賢痕氏出爲調停令危政府將所擄英德民人一律開釋以便從中轉圜尙未悉果能言歸于好否也 
[暹拒索償]  
　　昨報紀暹京濱角各銀行以暹廷攺用金幣多所耗折列欵向之索償兹閲日本某日報云此事暹廷不允所求已向各銀行峻詞拒絶矣 
[韓製軍艦續聞]  
　　高麗政府倩日本川崎造船廠製一軍艦前已譯列報章兹閲日本某日報云韓國向祗小輪船四艘未得編成軍隊此次所製者係巡洋艦有事時用以運送軍人轉輸器械平時則巡視燈臺税　艦上中板以鋼鐵爲之排水力一千八百墩載重一千二百五十墩每一下鐘時行海程十四里訂定船身及機器共日銀三十三萬八千八百圓先付五萬圓一切砲火亦由川崎置備合之約五十萬圓合同由所延度　顧問官拘娕烏痕氏繕立期以十八閲月竣工聞韓王久欲購一軍艦遇有大事援西禮嗚祝砲此艦告成之後當可遂厥初心矣 
 
 

Page 2

 
 
[美設新電]  
　　日本某日報云邇者美國磨路誇痕電報公司擬由桑港繞道矮氣司卡以逹太平洋之濱創設新法無線電報俾傳消遞息靈捷如晤談刻已籌備一切矣 
[俄國洊饑]  
　　日本某日報云東歴十二月十日英京倫敦電逹上海轉致東京大略謂俄屬芬蘭部邇來飢饉洊臻加以時疫叢興民人多患傷寒重症本國西南部高加索省尤奇慘非常天災流行誠非國家之福也 
[法工輟業]  
　　英京倫敦來電云法國馬舍省船塢工人因執事人不允加給工資相約同時輟業刻下尙未調停妥洽而所有在馬舍之漁夫木工製麫人屠牛人亦皆舍其本業把臂譁囂眞惡習也 
[暹游阪]  
　　日本某日報云暹邏世子旣抵東京定於日內往游大阪觀覽勸業博覽會情形自言將來招致國人羣起入會當於日暹商務獲益非輕大阪士民聞之擬卽設會歡迎刻已禀請事務官某君允准矣 
[兵艦防冬] 　　 
　　北地苦寒冰凌易結各國兵艦皆須豫爲之備以免膠滯之虞兹閲日本某日報云日前駐牛莊日領事某君申詳政府大旨謂此閲船塢已成我日大島艦及俄之薄捕路艦相約於東歴十二月十八日駛入塢中擇地下椗迨十九日潮漲時英國波那路獨艦亦當鼓輪而入蓋已准備於此過冬矣 
[豫推日蝕]  
　　徐家匯匯報云本匯天文臺教士某君測得明年華歴三月初一日爲日蝕之期滿洲齊齊哈爾一帶能見全蝕中國他省及高麗日本等處惟見偏蝕中國日本見日輪蝕過半西藏及中國迤西蝕於日出時上海於七下鐘越三十三分五十九秒時始虧至八下鐘越四十八分五十九秒時蝕甚十下鐘越十七分二十九秒時蝕畢京師於七下鐘越二十三分二十五秒時始蝕至八下鐘越三十六分時蝕甚九下鐘越五十八分十八秒時蝕畢西歴九月二十一日又全蝕亞洲人不見 
[豫推月蝕]  
　　徐家匯匯報云旣推日蝕之後復測得明年華歴三月十五日之夜月蝕上海於五下鐘越三十二分時見月輪入淡影六下鐘越四十分時入黑影正蝕在八下鐘越十九分時至九下鐘越五十八分時出黑影十一下鐘越五分時出淡影八月十六日之夜月又偏蝕上海於八下鐘越三十三分時見月入淡影九下鐘越四十六分時入黑影十一下鐘越二十三分時蝕甚一下鐘越一分時出黑影二下鐘越十四分時出淡影 
[遣將西征]  
　　香港循環日報云日前兩廣總督德靜山制軍以粤西匪亂未平檄調前碣石鎮總兵劉淵亭鎮軍統率所部福軍前往鵰剿嗣以鎭軍别有要公未克尅期就道因攺委辦理欽廉防務之潘觀察培楷就近督帶勇丁星馳而往並札飭欽州知州李芷香直刺派出所帶卓勇擇要設防 
[擬裁兵艦]  
　　松江采訪友人云中國兵艦之隷南洋者向有開濟南琛南瑞保民四鐵甲船鏡清寰泰兩巡船飛霆策電龍驤虎威四蚊船統歸江南提督李壽亭軍門督帶兹聞細柳營中人述及署兩江總督張香濤宮保以開濟一船已燬於火所存南琛南瑞保民飛霆策電龍驤虎威擬卽一律裁撤僅留鏡清寰泰以資策遣然尙未見明文也 
[有志壯游]  
　　漢口訪事友人云署理湖廣總督端午帥之公子年將及冠於中西文字靡不精通兹者遠涉重洋携資赴歐美諸邦游學誠貴介中有志者矣 
[攺築碼頭]  
　　漢口訪事人云德人向在漢口通濟門外設立輪船碼頭兹因遠隔市廛諸形不便禀請駐漢德領事商諸中國地方官擬就河街馬王廟左近另築馬頭以便輪船停泊聞已會同勘定將次開工矣 
[吳令新猷]  
　　蘇州訪事友人云新任吳縣知縣林蔚生大令於本月初十日接篆後示斯十三日招考代書是日到者四人題爲嚴禁流氓告示嚴禁賭博告示各一道 
[永嘉試事]  
　　温州訪事人云浙江永嘉縣秦鹿坪大令於本月初八日舉行縣試天未黎明卽點名給卷扃門命題是日首題爲謹權量審法度義次題爲惟德動天無遠弗届義與試者九百餘人至十一晚揭曉示期十三日初覆 
[輦轂瑣聞] 　 
　　京師訪事友人云前門外香廠所設清泉公司定於本月初八日售水旣而公司中人又在虎坊橋迤東及前門外東南蘆草園兩處各倔一并以資綆汲面利居民○本年九月前門外甘井胡同富室某姓娶某氏女爲室金張門第奩贈頗豐至十月杪丙城親戚某姓家有慶賀事演劇娛賓新婦隨諸眷屬往觀斗轉叅橫始歌陌上花開之句騾車七輛魚貫而行道經玉河橋迤北皇城轉角處突有數匪身穿洋服一擁而前將新婦所乘之輿劫去僕從皆畏其兇橫倉皇遁歸旣而諸匪推新婦下車攫取金珠及華艷衣服揚長而逸時新婦僅穿褻衣夜寒瑟縮哀泣路旁幸附近貧嫗某氏詢得其情暂留矮屋中俟天明送之使返富室厚謝之現已報案緝拿尙未弋獲○近日步軍統領衙門派某木廠工人製枷二十面工人不譩舊制質厚且粗司員某君騐收時飭令攺作工人不允某君怒謂爾旣强項若斯當卽請公入甕遂以所製之枷枷之限以五日限滿復枷五日工人懼自願攺作併將應領之價充公乃釋之使去 
[漢臬冬旭]  
　　漢口訪事人云此間仁義司巡檢許鑫齊少尹近由藩司瞿賡甫方伯調任他處遺缺札委吳端夫少尹署理已於本月初八日接鈐視事矣○黄陂縣屬木蘭山一帶近有猛虎出没村落間居民偶不經心輙爲所噬近已廣招獵戶設法驅除未知果有卡莊子其人否○前者紫坊某姓家被盜行劫報經江夏縣陳介菴大令飭捕嚴緝近日始由某役拘獲三犯解經大令研訊直認不諱並供出某營勇丁有同謀情事大令遂移提營勇到案收禁候懲○雲夢縣境向未有人設堂傳教近已時局敉平於是瑞典會倫敦會未士理會各擇地叚建設講堂幸彼處民情樸愿頗能彼此相安 
[秣陵歸雁]  
　　金陵訪事友人云本届省垣課吏館冬季課期由藩憲李薌垣方伯主政題目五道錄下近郊十一遠郊二十而三甸稍縣都皆無過十二解宋金交綏　史所載勝負各異攷泰西文字均以羅馬臘丁文字爲宗而埃及文字實爲鼻祈説徐州駱馬微山兩湖地宜如何定爲民業繳價升科不滋騷擾策擬班定遠平定西域紀功碑五藝全作者聽至少以兩藝爲完卷凡在省城候補府廳州縣及佐貳雜職各員無論有差無差一律應考定於本月十五日各開銜名赴課吏館領卷限本月二十日交卷逾限不收○本月十一日出使美國大臣 
 
 

Page 3

 
 
梁震東星使日本留學生監督汪調卿京卿同蒞白門命輿詣節轅拜會署理兩江總督南洋大臣張香濤宮保未幾宮保命駕至兩星使行轅報謁 
[蘇垣近事]  
　　蘇州訪事友人云九月某夜元和縣境谷巷鎭某姓家被盜行劫報經縣主金苕青大令勘明飭捕嚴緝旋經捕役某甲查獲乙丙丁三盜犯中途乙丙乘機逸逃僅將丁解案大令疑甲捕有賄縱情弊因飭釘鐐收禁限期緝獲迨提丁研訊供認不諱翌日事主到堂見而大駭蓋卽附近某營砲船上勇丁固素所相識者刻已由大令訊實于本月十二日解府過堂矣○本月十三日夜半時天氣驟寒朔風凛冽有卑田院中人偃臥盤門內禦寒無具僵斃途間吁慘矣 
[淞水寒漪]  
　　松江訪事人云西門外秀野橋迤北曾由某巨梟賃屋開賭董保不敢過問事爲婁縣主屈吉士大令訪聞飭差前往驅逐閲時未久有又某梟來此重整旗鼓雇某某兩皖人照管賭檯附近鄉農喪失資財不知幾千百貫某晚突有叧股梟匪持械入賭塲將桌上洋銀四五十元攫之而去諸賭徒見來勢洶洶爭先奔避一時人聲鼎沸幾釀事端現雖排解了事深恐此後忿爭正未有艾也○東門外某鄉人在野田草露間獲雉一頭適城守營差弁因事過此指所携洋槍爲營中失贓扭至城中禀明營主曾遊戎解送華亭縣署禀請陳仲陶大令收押候訊○日前郡中風傳由柘林駛來私鹽兩船係某處同知某别駕所運鹽捕中營管帶姚游戎立派弁兵緝獲照例充公旣而某鹺尹一再爲之緩頰遊戎告以緝私乃營中公務理不容干以私惟不事根求已屬厚幸説者謂事經决裂恐不易轉圜矣○華亭縣署對河某木工之子年僅志學某日在戚串家傭工不知因何於晚膳後吞服阿芙蓉膏意圖自盡家人急卽施救始得一吐而愈華亭縣陳仲陶大令念及本年疫癘盛行四鄉無力之家勢必停棺不葬風雨侵蝕穢氣上蒸恐於明年復蹈覆轍爰撰六言韻示刊發各圖飭地保掮牌勸諭其文曰今年夏秋之交死於瘟疫不少貧戶所有薄棺往往暴露於道來歲春氣發動屍穢最易薰擾誠恐沾染生病必至性命不保現在飭差查催係爲百姓照料有錢自行安葬無錢報堂代理勒限今冬葬完不准延宕爲要倘有阻葬勒索准予隨時控告立卽提案嚴辦决不稍事寛饒 
[上海官塲紀事]  
　　南市馬路工程局推廣馬路委員沈伯初二尹近奉江蘇藩憲陸春江方伯札飭調辦某處釐局事已於前日捧檄赴差次矣○昨日浙江海運滬局總辦林少筠太守現已乘舟來滬昨日命駕至馬路工程局拜會總辦翁子文太守互談良久而别○浙江候補道朱幼鴻觀察江蘇候補知縣吳倉碩明府均於昨日命駕至上海縣署拜會縣主汪瑶庭大令 
[撤兵延緩]  
　　戍滬法兵訂於華歴本月十六日撤回本國等情已紀前報兹悉法營管帶某君因諸事尙未部署停妥已攺於西歴十二月二十五號起程矣 
[馬路工程局瑣案]  
　　歹人王阿二濳入本城梅家弄劉長發所開鞋店內竊取鞋料及錫燭臺等物携至馬路中被巡街捕拘獲帶入捕房轉解馬路工程局總辦翁子文太守倩襄讞委員黄衡堂二尹研訊王認竊不諱二尹判責八十板贓給失主具領○日前某荳腐店主人韓阿根錢阿茂因算帳不符與店主在途爭執由某號巡街捕拘入捕房轉解工程局黄二尹研訊之下申斥一番一并開釋○昨日馬路工程局翁子文太守查悉局差曾貴辦公疲玩爰命帶案研訊立將卯名革去不准復充 
[英美租界公堂會訊案]  
　　德商海利行主人投本管總領事署控徐錦齊擔保寳大錢莊許吉雲往來所出期票延不付銀等情讞員張柄樞司馬接准德總領事照會飭差將徐許提到訂於前日午後會同德繙譯官麥令豪君研訊海利洋人訴稱徐擔保寳大莊許吉雲所出期票銀一千七百兩迨寳大閉歇商人願讓去五百兩許仍然推諉請卽訊追許供此項期票係徐情商借出今寳大已歇應令歸還徐求寛限料理司馬與麥君會商之下飭將徐許押繳銀一千三百兩違干未便 
[英美租界晚堂案]  
　　前者楊雨亭投英美租界公廨控趙發茂藐諭抗斷等情前晚讞員張柄樞司馬著保人將趙交案復訊楊投案訴稱前者趙盜賣小的之地控奉飭趙交人保出貼償銀兩乃趙抗不遵斷玩延至今求恩送縣追給趙供小的並未盜賣實遭誣指司馬謂前經判令爾貼楊銀兩爾具呈甘結在案今仍玩延顯見恣情刁狡查此案已歴十餘年本分府未便縣斷遂飭將楊趙一併押送上海縣署請縣主业瑶庭大令訊明判决 
[法租界捕房紀事]  
　　前晚公館馬路寳興里口傅順興鞋店忽然火起延及隣家事後包探拘獲學徒某甲送入捕房捕頭詰問之下知店主於二十餘日前與借居樓上之張氏婦倩某公司合保火險銀一千兩並聞被災各戶咸噴有煩言因令於解送公堂時聨名控訴○甬人陳某賃居褚家僑左近前晚粦人某甲由樓後越窗而入竊去衣物因之投報捕房捕頭遣包探前往拘拿至則甲已逃逸隨在同居之某姓處搜出原贓遂將某姓夫婦及甲母一併拘入捕房捕頭令將某姓夫婦禁押限令甲母交出其子 
[尙賢堂之功課章程]  
　　此堂係美國名儒李佳白先生前甲午年與總署王公大臣會議創立於京師者旋遭庚子之變事遽中止近因昇平復睹李公曁堂董復獻議於外務部僉以上海爲四逹之區好學之士多聚於斯旋卽南來布置一切李公助華之苦心薄海同人所共諒者也今將其開學章程抄錄於下以供衆覽一本堂宗旨原爲培植人才講求實學窮古今政治學術之奥祛中外分門别戶之私務使卒業者處可以覺世出可以匡時絶非純盜虚聲者可比學者鑒之一功課分兩大綱曰經濟學如萬國公法憲法律例政治興衰之比較富國策中外交涉中外條約大清律例爲一門萬國通鑑各國地理中國綱鑑英美德法俄日史書爲一門約以三年畢業一曰超等英文學如文法特課爲一門互相繙譯爲一門約以三年畢業一學者如願專業英文聽其自擇功課面議一修金每月每人定收洋銀八元若逾十人之數則每人收洋七元逾二十人之數則每人收洋六元視從學之多寡定修金之輕重惟學生必須身家清白品質醇謹並另覓殷實紳商保薦一每月考試策論兩課由監院命題其課卷延請中國名儒碩彥評定甲乙以覘所學一按日上午九點鐘至十二點鐘下午二點鐘至四點鐘爲授課時刻餘時自修禮拜六曁禮拜日停課一文理粗通年齒幼穉者亦可來學一學生應用書籍筆硯槪由自備此外本堂藏書亦右借閲一遠方來學者多或以道途跋涉爲未便由本堂另備膳宿之所月費照派一本堂首次開學爲壬寅十月初四日二次開學爲癸卯正月二十日一樂善捐資者本堂卽撥爲義學生之經費尤望同人踴躍資助宏此樂育有願學者請在上海虹口靶子路三十六號洋房尙賢堂監院李佳白處報名可也[  門人楚環海峯謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　顧唐氏控陳阿石霸佔房屋等情前晚縣主汪瑶庭大令升堂研訊顧唐氏供小婦人有房屋三間坐落浦東係母屬所遺前者陳擅自遷入控蒙恩斷押遷閲時未久陳又挈妻盤踞查陳祖踓係唐姓然自陳父贅於陳姓之後卽與唐姓無干叩求究治陳供父親出自唐姓今唐姓無後所遺產業小的似可分潤前蒙判斷當卽遵諭移家後因無屋可居無奈暫行借用刻已叧蓋艸屋工竣卽遷求恩寛限大令判責二百板交人保出限三日內遷出如再逞刁定予究治○徐文銓控姚毛郎强佔祖墳等情大令訊悉是地係姚與朱毛毛合貲向徐價買因之不予准理近復有人赴清丈局朦請升科局員陳明府移請大令飭提徐姚朱訊核姚供是地向由小的與朱向徐合買今徐忽以售價太賤央親友來勸小的等念伊貧苦允給洋銀五百元徐供小的自將墳地出售無力遷棺友人勸姚再給洋銀三百元朱給二百元已蒙應允今不知何人投清丈局朦報升科朱所供與姚相同大令諭俟向清丈局查明究由何人朦報升科然核斷飭兩造先行具結存案○朱阿大前控范桂生抵屋不贖等情大令限令范備本贖回今已逾限朱又投案呈催前晚大令提范訊究范供是屋由故兄抵押與人旋由小的備資贖回後有急需抵與朱姓得洋銀一百二十五元前奉訊斷著姪兒榮牛貼小的洋銀二十元惟尙有一百零五元小的無力湊齊求再著姪兒津貼若干方可了事大令諭候傳諭榮生再貼洋銀五十元限十日內回贖延干未便 
[英租界捕房紀事]  
　　前有某西人函致黄家原捕房稱華人沈金芳狙伏新聞路迤西德營之後搶人所佩對時表及銀練請卽追查捕頭派包探張全林陳雲忠前往查得實係園丁牛皮阿也至沈家冐稱探捕行兇并以洋東出名函致捕房誣沈行劫捕頭令拿獲牛皮阿也解送公堂禀請讞員張柄樞司馬訊辦○前日有楊順來者掩入日商田邊洋行竊取絨衫香水等物報由捕頭派令包探徐阿華將人贓緝獲解入捕房押候解送公堂禀請訊辦○偷兒朱仁全掩入無錫路陳姓家竊取金銀首飾旋爲包探劉光震查獲解入捕房捕頭令押候解送公堂禀請訊究○偷兒沈子卿掩入福州路某姓家竊取衣物隨由包探張寳成查獲解入捕房捕頭令押候解送公堂禀請訊治 
[美租界捕房紀事]  
　　昨晨江北小工李金堂張阿六混入揚子路碼头某號棧房內竊取洋紗數包旋由包探沈阿岳拘獲連贓帶入捕房捕頭令押候轉解公堂禀請讞員張柄樞司馬訊辦○昨日午前小竊羅阿榮手持衣服至西華德路某押鋪求質適爲包探陳洪海所見向之盤詰自言竊自浦東某機器廠內遂連贓帶入捕房捕頭令押候解送公堂禀請懲辦○昨日黎明時偷兒李阿四潛入伯頓路某姓家竊取衣服若干件携之而出不虞爲包探倪順全所見拘入捕房捕頭令押候解送公堂禀請訊辦 
[蘇省官報]  
　　十一月十二日知府田庚禀知奉撫憲委今日考試課吏館監塲差知縣王毓江禀知奉撫憲札發武備學堂關防府經歴飽乘忠禀知奉藩憲飭知部覆核淮州同廖福鑫禀知奉府委赴木瀆光福各郷鎮追租差卽辭並謝利奉飭押解秋審案內給予勞績班儘先酌委署事一次巡檢姚鴻聲禀謝奉委中路一叚冬防差三日吳縣林禀知赴横經相騐知縣頼豐熙禀知奉藩憲委赴江陰會縣勘佑河工差十四日道庫大使羅鼎禀謝飭知押解秋審人犯案內給予勞績班儘先酌委署事一次十五日候補道松峻通知兼管武備學堂陳遹聲由甯回通知到善後局會辦差知府江雲龍由甯專丁來省禀謝奉江藩憲牌示署理徐州府知府事孫毓　由甯回同知莫葆辰禀謝飭知以丹徒縣任內辦理江防籌餉等案蒙保補缺後以知府用加三品銜王秉璋禀知到銅元官兑局照料吳縣林禀知下郷回通判王希禹由黄渡保甲差次來候選通判趙福圻禀謝奉撫憲札委撫署文案差府經歴吳樹謨禀辭赴滬又劉頌清從九章瑾均禀知由甯回縣丞王文炳禀知由滬見道憲回並謝奉部核准註册巡檢龍光湛禀謝奉委南路冬防查差典史張勤禀防謝委署太湖廳東山司巡檢事十六日知府莫枚禀謝飭知記功一次知縣賴豐熙禀辭赴江陰勘估河工差十七日三品京堂李經邁由安徽籍來知府禀知奉撫憲委赴江枚甯公幹卽辭巡檢龍光湛禀知到南路四段冬防巡查差金冕禀知奉部核准註册管趙駕靖鯨輪船補用千總浦永新禀知赴平湖十八日督辦中西學候補道張鼎祐通知今日考試招補學生三首縣均禀知本日扃門考試中學堂肄業生丁憂福廣定候補知府蔡匯滄禀辭赴天津通判丁方瑴禀知隨同續備全軍統領兼營務台巡閲各營卽辭花翖同知銜新選揚州府儀徴縣知縣胡希林安徽人由甯來知縣劉歌州府士由常州禀官到物各屬分幹回銷差文煥禀知蒙撫憲給照回旗措資請咨赴像州同樊恭壽禀銷上海貨捐北卡謝委調辦同里厘局差卽辭並禀知順直賑捐案內奉禀到縣部核准過班知州仍留原省歸候補班補用縣丞洪毓　謝委金壇縣保甲差卽辭由滬專丁來省禀銷撫署文案差差謝奉委松滬局營庫卽到差 
[皖省官報]  
　　初十日調署欽縣劉慶光來安縣萬琅均辭缷辦山茶釐同知張雷到卽用知縣王元　禀知奉委辦籌議公所銀庫候補知州譚祖綸知代首縣下鄉丈洲知縣胡登崧辭回淮北牙厘局差遣平成知奉委發審局行　嚴國林知奉委發審局帮審王在欽錢元稿張學鵠張善均均知奉委發審局學習巡檢陳肅溥面試邵瑞齡到由鳳陽關解餉來省十一二日查辦和含牙帖准補安慶府經歴劉士林到由蕪湖就醫回並銷牙捐差指分安徽試用典史於洪章到浙江人候補直隸州胡元孚辭赴上海探磺價邰寳琛辭赴江蘇探磺價知縣舒恭岐謝超委二次畢登知奉委發審局副委朱祖圻頼家偉均知奉朱發審局學習巡檢黄緖德辭赴皖南措資簽分安徽議叙試用通判劉正江到湖北人號琅山來安縣萬烺辭並銷籌議銀庫賑捐文案　審差新選直隸平山縣洪子店巡檢胡良謙到棱溪縣人候補知府何彬衡知縣龔化龍辭赴皖北探磺價 
[江西官報]  
　　署吉安府沈次慶銅鼓營同知周錦成俱缷事回宋廷榤辦城外兼生米厘卡知縣史枝蕃接辦牙厘局票根所沈廷鑑解餉京回戴濟清清查厘金欵項劉芳接辦收發公文所府照邰慶釗缷宜黄保甲回湖北監生楊晨大學堂委司賑知府何師呂總查城外保甲李士彥謝咨進京赴引從九饒棟元禀丁父憂回籍守制羅以炯解前督憲養廉往金陵許國頲常備軍委隨營赴贑差遣署玉山縣丞正任餘干縣丞樹芬飭回本任該玉山丞事以委署餘干縣丞尙未赴任之程志道署理代新喩縣邱承榮缷事回李啓煃接管教務公所州判胡宗衡辦樂平卡湖南候補道周聯慶謝咨進京候補府趙椿年兼辦清賦局提調知縣兪訓方徐孝泰俱解餉進京指分試用縣張觀宸議叙知縣陸仁基俱禀到趙汝爲接查惠民門委署樂平縣張瓊現已在省病故以現署萍鄉縣敦曾准調署所遣萍鄉縣現以篆署武甯縣准補萍鄉縣繼昆飭赴新任　遺武甯縣缺以試用縣童炳森酌委署理 
[上海六馬路仁濟善堂籌賬公所施子英經收山東四川等處賬捐十月初一至三十日第九十次清單]  
　　初一日夏旬伯善士洋五十元壽萱室求母病速愈徐棣華求肝胃速愈各十元留青一元○初五日陶韻桐求病愈洋二十元廖元生應夢無名氏各十元不求名醫藥資洋四元盡心室荐樽節錢鼎漢病痊無名氏三戶各二元恆孚銀樓桶捐另戶洋五角○初六日汪遺德堂汪自勳洋十五元求慈親精神强健兩子免災易養人洋十元蕭孔瑞堂洋五元○十二日青運氏規銀四百兩○十三日東海散人戚求保合家平安自身順吉洋十元石門信女徐氏積綉工資移振求病愈四元無名氏二元○十六日盧殷氏資眞福人各洋十元吳淞顧隠名求消災乳核速愈洋二元○十七日方金氏求病愈洋十元楊第二元○十八日浙紹鍾福焱洋一百元求慈親身體强健兩子免災易飬人榮陽靜子求慈親壽長康健自病速愈升克尅妻各洋廿元陳濟元求病速愈二元○廿二日丁子欣洋一百元○廿九日路平子洋二元○十月份共收規銀四百兩又洋四百四十五元五角扯七四五二五申元三百三十二兩零零九厘以上共收七百三十二兩零零九厘連前共收元十四萬零三百七十五兩五錢三分一釐除解各處振欵不敷銀凈墊解元七百三十三兩八錢二分三釐存銅洋一百廿二元二角 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緖二十八年十月初五日京報全錄]  
　　宮門抄諭旨均已錄前○楚督張奏遵旨查明知州被叅各欵確切情形摺○又奏叅劣跡素著之道員片○護江督李奏請留水師人員片○又奏知府廻避出省緣由片○署川督岑奏銷燬木質關防片 
　　太子少保頭品頂戴湖廣總督臣張之洞頭品頂戴湖北巡撫臣端方跪奏爲遵旨查明知州被叅各欵確切情形恭摺復陳仰祈聖鑒事竊臣等承准軍機大臣字寄光緖二十八年五月十八日奏上諭有人奏湖北蘄州知州凌兆熊疏懶糊塗信任丁役積壓公事縱盜弛刑以致持械搶劫之案層見疊出請飭查叅等語著張之洞端方按照所指各節確切查明據實叅奏毋稍徇縱原片著抄給閲看將此通諭知之欽此遵旨寄諭前來臣等當卽札飭布按兩司確查密訪一面遴委湖北候補道趙濱彥馳赴蘄州按照原叅所指各節切實查明禀復兹據湖北布政使瞿廷韶湖北按察使　岷琛會查覆稱按照原叅各節核明案據覆加訪查如原叅蘄州知州凌兆熊歴官之處士民皆呼之爲凌糊塗嗜好最深俾晝作夜信用家丁賄賂公行一節查凌兆熊於光緖十九年到任二十六年調省二十七年回任先後在任十年於地方公事遇考試必親自衡文每至夜深不寐所稱嗜好最深俾晝作夜者或卽此傳聞之誤又該員操守謹飭素知自愛前在州任時有家丁江靜庵性好游蕩該員當卽驅逐此外實無信用丁役賄賂公行之事又如原叅州署背水面山向稱勝境該員復搆園亭專以遊宴自娛一節查該員到任以來曾於州署後院造樓一座南門外搆亭一椽均就原有基址自行捐廉修葺無關政事得失此外别無營造訪之本地土民僉謂偶一登臨亦未見其常往遊宴又原叅兩造爭訟聽斷不明輒推案曰不管每年上控之案多至七八十起一節查凌兆熊此次回任審斷頗勤上控案件每月均有報册可稽檢查尙不甚多至推案不管等語訪之曾經涉訟到官者據云並無所聞又原叅州紳江樹芳繆樹人陳沛霖王金英及民人吳姓張姓等十餘家皆被匪持械搶刼巨贓雖經報案獲犯並不懲辦一人以致盜風日熾一節查該州於光緖二十四年十月十一日據永福郷職員江樹芳二十三年十二月初三日據永平郷責生陳沛霖二十四年四月初十日據高山郷孀婦繆洪氏二十四年九月初六日據安平郷監生王金華先後呈報被盜强劫均經勘騐通詳繆樹人當係繆洪氏之誤王金英當係王金華之誤惟陳沛霖一案尙未獲犯其餘三案均經獲盜供詞忽認忽翻致未定讞現仍勒緝逃盜質審究辦並非獲犯不行懲辦此外查無吳姓張姓十數家被劫呈報之案又原叅今年三月州紳許以唐家被盜匪陳鳳林陳爲普疉次偷竊後復糾衆劈門搜刮一空並將綼媪輪姦幾至斃命委騐獲犯該牧仍欲釋放一節查光緖二十八年三月二十日據監生許棣華遣抱許藻卿呈報本月十六日夜被陳鳳林陳爲普等持械避門入室先將門客許藻卿雇工許賢佑等繩縛置地珠玉金銀衣服罄搶一空等情許以唐當卽許棣華之誤原呈並未叙及輪姦婢媪情節凌兆熊親詣勘騐拿獲陳爲普張許氏並據陳鳳林投案提訊前後供詞各執張許氏係許棣華家已嫁之婢先據供稱與其夫在逃未獲之張耀德串通勾搶嗣經獲犯孫發枝柴四爾賈宜元華中元等訊明持械夥劫許棣華家得贓不諱並起獲原贓給主認領續又拿獲艾癙　素天佑李宜元李容元等犯雖據艾癙　供有華桂元李容元輪姦婢媪等語尙未質訊明確然僉稱并無陳鳳林糾刼情事查陳鳳林因陳爲普屢竊許姓許姓向其理論積有微嫌此次被搶之事主本不在家但據抱告許藻卿擬議之詞率行指控未可盡信臣等以案關重大節經批飭臬司將全案提省審辦以昭詳愼一面嚴飭務緝張耀德等到案質訊凌兆熊并無獲犯後仍欲釋放之事以上各節案卷具在委無掩飾等語並據道員趙濱彥禀復前情核與司詳大致相符臣等覆加體訪該牧凌兆熊兩任蘄州尙熊謹愼從公不失爲安靜之吏被叅各節尙屬有因或並無其事均可毋庸置議惟查蘄州地方濱江近年長江輪船日增扒手游匪附搭往來每多滋事以故在今日沿江緝捕尤爲吃重凌兆熊性情和緩於該州不甚相宜相應請旨將蘄州知州凌兆熊開缺叧補以重地方除飭司督飭宜昌漢陽兩府將許棣華呈控被劫案內已獲解省盜犯研訊確情另行擬結懲辦並各案在逃夥盜仍飭勒拿分别究治外所有遵查知州被叅各欵並擬議辦理緣由謹合詞恭摺具陳伏乞皇太后皇上聖鑒訓示再所遺蘄州知州係衝煩難三字要缺例應由外揀員請補合併聲明奏奉硃批著照所請該部知道欽此 
　　張之洞片再湖北試用道任子齡向在湖南充當刑幕以臬司幕友兼充長沙府讞局幕友廣通聲氣冠蓋盈門通省州縣幕友大半皆薦舉其徒爲之非出其門下者公事辄加桃駁是以通省官塲長之趨承恐後聲名素劣曾經被人叅劾列欵多端經前任湖南撫臣查復幸免深究嗣捐納道員指分湖北試用初到之時尙屬安靜一年之後其狡悍情形日漸發露語言謬妄變亂是非通省要政無一不加梗阻該員若久在湖北必致官塲習染敗壞風氣致蹈他省候補道把持全省公事之惡習方屢奉明旨掃除書吏積弊查劣幕之頑謬自是事事以因循搪塞爲宗旨專舞空文不辦實事與蠢吏同而其悍點則又過之故欲除蠢吏必先自除劣幕始相應請旨將湖北試用道任子齡勒令卽回江蘇原籍敕下吏部將該員分發湖北省分註銷不准在湖北逗留免致敗羣生事以肅官常臣等謹合詞附片具陳伏乞聖鑒訓示謹奏奉硃批另有旨欽此 
　　李有棻片再江蘇水師各營經前督臣曾國藩訂立章程分爲外海內洋裏河三大支按叚巡緝所有管駕師船各員必須熟悉水師情形方堪勝任兹查有總兵銜補用副將江蘇撫標儘先叅將徐錦堂叅將銜儘先補用遊擊孔德陞副將銜陞用遊擊兩江儘先補用都司黄一桂或曾任水師實缺或歴在水師差遣於江蘇外海內洋情形均稱熟悉合無仰懇天恩俯准將都司黄一桂以原官攺留江蘇內洋外海水師補用叅將徐錦堂遊擊孔德陞以原官留於江蘇內洋水師補用以資得力除飭取履歴咨部查核外謹附片陳請伏乞聖鑒訓示謹奏奉硃批著照所請兵部知道欽此 
　　查例載現任外官如督撫兩司有本旗及至親應廻避者俱令廻避鄰省補用等語今該員恩　卽係撫臣恩壽同祖堂兄自應迴避出省除咨部照例於兩江兼轄省分掣定一省攺發補用以符定制外理合附片具陳伏乞聖鑒敕部查照核覆謹奏奉硃批吏部知道欽此 
岑春煊片再臣前自太原帶隊赴川當經奏明刊刻署理四川總督行營木質關防一願啓用在案前臣已於八月二十六日抵川接　任事所有前刊木質關防即於是日銷燬除分咨查照外謹附片陳明伏乞聖鑒謹奏奉硃批知道了欽此 
 
