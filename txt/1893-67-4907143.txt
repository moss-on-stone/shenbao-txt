# 1893 - 67 - 4907143

 

Page 1

 
 
[張香濤制軍恭祝李傅相七十壽序石印告成] [  點石齋啓]  
　　李傅相功名事業彪炳寰區去年正月初五日爲七旬嶽降之辰南皮張香濤制軍撰文祝嘏闕深富麗包括麋遣洋洋數千言爲世間有數文字本齋今將原文照印成書字畫工楷印以潔白聨史紙外用粉紅箋封面裝潢精雅每本價洋一角二分卽日由本分局申晶及各書坊發售此佈 
[難得糊塗說]  
　　昔鄭板橋先生出宰某邑自書難得糊塗四字勒之於石人皆笑以爲狂不謂事有無獨而有偶者昨報紀某處賽燈有一人扮作縣官前導銜牌大書糊塗縣正堂五字游行各處任意呼地保而笞之嘻縣官也而可以糊塗了事乎今之親民者莫縣官若今之治劇理繁者亦莫縣官若晨起披案牘高至尺許若者刁奸而健訟若者良懦而含寃若者因田土而起波瀾若者以户婚而致轇轕以及大而命盜細而錢債無一不宜悉心研究燭照無遺洎夫高坐堂皇吏役列於旁原被跪於下稍一疏忽狡獪者卽乘間而試之稍一精嚴又有受屈而不敢申辯者至於勘盜迹騐死屍仵作馬快之流其舞弊尤非意想所及料察察者猶或受其蒙蔽苟昏昏也其弊益將不可勝言嘻縣官也而可出以糊塗天下亦安用此民之父母哉雖然莫謂糊塗竟不可以辦事也相傳西蜀張船山太守治某郡日惟縱情詩酒不理民事撫軍將以白麻壞之方伯素重其才爲之排解適外縣解巨盜至屢訊不承乃檄令太守至藩署訊供戒之曰三日内如不得情莫怨如陽城之書下下考也太守曰謹遵命然願得火腿二酒一石俾沈醉以壯其膽可乎方伯允之第一日太守升座命吏人取巨觥至豪飲如長鯨之吸川旣酣問盜曰汝係何處人操何業家中尚有人否盜一一答之刑房吏卽一一書之翌日飲如前問亦如前吏仍一一書諸牘至第三日限已屆人皆爲太守慄慄危而太守飲如故甕旣罄仍以前所問之語問之方伯竊自屏後聽跌足曰殆矣殆矣恐白簡不能再緩矣及盜供畢太守忽大窓鬚髯戟張喝吏取大刑至戟指謂盜曰爾眞緑林之渠魁哉本府三日訊爾而爾三日所對各有不同可見爾刁狡性成不以三木加爾身爾終不肯帖然而服也盜知不得遁飾直認無諱事上撫軍掀髯而笑曰今而知張某非眞不了漢向特假作顓頇耳乃爲之舉卓異由是以觀惟糊塗乃可以成大事如太守者眞所謂難得糊塗者哉乃今之爲官者則不然其有自矜明察者以武健嚴酷爲精能以煆煉周内爲得計不顧人之性命惟逞已之威風刀鋸陳於前桁楊載於道宜若可使人皆讋慄無敢作奸犯科矣殊不知民不聊生必致盜賊蜂起四境之内刼掠頻仍過事精明有較之糊塗而更不若者而上官之糾劾隨之矣亦有自命風流過矜豪舉評花醉月讀畫弦詩官衙之中無異文壇酒社青油幕下狎客如雲日在黄綢被裏放衙累月不理民事偶或因公他出則流連於花天酒地逃迷不返顚倒晨昏甚且菊部梨園冶游殆遍餘桃斷袖韵事流傳問以錢榖而不知叩以刑名而莫對昏昏鄧鄧幾若泥塑紙糊噫吁嘻曾是父母斯民者而可糊塗若此耶竊以爲主文譎諫最易感人新年迎賽花燈惟是藉以娱樂然如采茶歌鳳陽花鼓之類非特一無關係抑且近於誨淫曷若此裝扮縣官隱存諷刺言者無罪聞者足戒彼二聖環置之腦後昔人已有先我言之者而烏在不可爲後塵之步乎或曰子之言是矣然君子居是邦不非其大夫似此狎侮長官安得免於罪戾則又不然諺有之曰宫清民樂惟地方官能整率百姓煦嫗噢咻是以民樂清平得以乘令節芳辰迎燈賽會使官果如所扮之糊塗知縣則茅檐蔀屋方將蹙額咨嗟安而其能采烈興高共尋樂趣乎抑又聞之板橋之爲宰官也寛猛兼施恩威互用勤求民隱無殊婦子家人及乎瓜代有人作畫以留别士庶猶有衙齋臥聽蕭蕭竹疑是民間疾苦聲些小我曹州縣吏一枝一葉總關情之句人但見其耽於翰墨縱酒佯狂而不知愷惻慈祥有迥異於尋常俗吏者然則其書此四字也亦惟借以諷當世並非自喜糊塗彼今之爲官者其亦知之否耶奈何非明察自矜卽風流自命也 
[本館接奉電音]  
　　昨由京友電傳上諭一道敬謹譯登○正月二十四日奉上諭邵友濂奏考察屬員賢否分别舉劾一摺據稱臺灣請補嘉義縣知縣鄧嘉縝明體達權沈毅有爲署鳳山縣事淡水縣知縣李淦心精力果守潔才長堪備循良之選均著傅旨嘉奬仍飭令該員等益加奮勉毋得始勤終怠福建候補通判王培莆罔利營私肆無忌憚選用直隷州知州陳長慶譸張爲幻物議沸騰均著革職驅逐回籍以肅官方該部知道欽此 
[鳳闕祥光]  
　　内閣侍讀奎華謹禀中堂爲禀聞事准侍衞處掌儀司送到清漢諭旨十二月三十日奉旨朕於元旦丑初請駕凈面冠服畢詣寅字桌前拈香圑圓桌前拈香詣明殿神脾前拈香詣天地前拈香次拈斗香詣西佛堂東佛堂拈香放砲𤍤至東煖閣明窗開筆看時憲書畢由吉祥門乘轎由瓊苑西門至天一門拈斗香次詣欽安殿拈香放砲𤍤乘轎至天穹寶殿拈香放砲𤍤乘轎由基化門端則門進吉祥門還養心殿送焚化放砲𤍤步行至東暖閣稍坐丑正二刻由乾清宫檐前乘禮轎出乾清門由景運門至奉先殿拈香行禮畢乘禮轎仍由景運門進乾清門至聖人前藥王前拈香畢至乾清宫檐前下轎步行升乾清宫寶座進奶茶畢步行至弘德殿進吉祥餑餑畢乘轎出鳳彩門進吉祥門還養心殿寅正由吉祥門乘轎放砲𤍤進鳳彩門由乾清宫檐前乘禮轎東西丹墀放砲𤍤出乾清門由景運門協和門午門端門天安門出東長安門至堂子行禮畢乘禮轎仍由東長安門天安門端門午門協和門景運門進乾清門至乾清宫檐前下禮轎步行由西暖閣乘轎出鳳彩門由瓊苑西門至千秋亭拈香詣斗壇拈香放砲𤍤乘轎出殿後至萬春亭拈香乘轎由瓊苑東門至承乾宫詣孝全成皇后御容前拈香行禮畢由景和門至坤寗宫詣西案北案竈君前拈香次詣東暖閣詣佛前拈香畢東西丹墀放砲𤍤乘轎仍由景和門進祥旭門至毓慶宫詣孝靜成皇后御容前拈香行禮畢乘轎出祥旭門進龍光門至乾清宫東暖閣詣神牌前拈香詣佛前拈香次詣文宗顯皇帝聖容前拈香行禮詣穆宗毅皇帝聖容前拈香行禮畢步行由後槅扇乘轎由隆福門百子門至建福宫詣孝德顯皇后神牌前拈香行禮詣孝貞顯皇后神牌前拈香行禮畢乘轎仍由百子門進吉祥門還養心殿詣太陽供前拈香畢至東暖閣辦事召見大臣畢辰初三刻由吉祥門乘轎進鳳綵門由乾清宫檐前乘禮轎東西丹墀放砲𤍤出乾清門由隆宗門至永康左門外下禮轎步行至慈寧門外幄次等候皇太后升慈寧宫寶座至拜褥前率諸　大臣等行禮畢步行至永康左門外乘禮轎由隆宗門進乾清門至乾清宫擔前下禮轎步行由西暖閣乘轎出鳳彩門 
 
 

Page 2

 
 
進吉祥門還養心殿稍坐由吉祥門乘轎至翊坤宫等候率皇后瑾嬪珍嬪跪接皇太后還翊坤宫升寶座詣皇太后前遞萬年如意畢乘轎進吉祥門還養心殿進早膳畢辰正三刻由吉祥門乘轎走鳳彩門由乾清宫檐前乘禮轎東西丹墀放砲𤍤出乾清門由保和殿後槅扇御史和殿受禮次至太和殿升寶座受賀畢乘禮轎由後左門進乾清門至乾清宫檐前下禮轎步行由西暖閣乘轎出鳳彩門進吉祥門還養心殿已正三刻由吉祥門乘轎放砲𤍤由瓊苑西門出順貞門神武門進北上門由西栅欄門至大高殿拈香畢乘轎出東隨墻門進景山西門至壽皇殿拈香行禮畢乘轎由西山道出北上門進神武門順貞門由瓊苑西門進吉祥門還養心殿午正由吉祥門乘轎走鳳彩門至乾清宫升寶座賜近支王貝勒貝子公等宴畢由鳳彩門吉祥門還養心殿欽此○本裕倉滿監督大理寺寺丞伊勒東阿現已調補儲濟倉監督所遺之缺經祥許兩倉帥遴得倉塲委用監督内閣中書慶瑞堪以充補除飭該員迅卽抵任外已分咨吏户二部曁内閣查照矣○奏事處爲傳旨事十二月三十日奉旨明年正月初一日元旦内廷行走王等至坤寧宫磕頭夘初二刻内廷行走王御前大臣御前侍衞軍機大臣隨　　壽皇殿行禮己正二刻欽此相應傳知侍衞處轉行遵照○張家口監督户部員外郎宗室溥惟使頲現屆一年期滿應行咨取内閣侍讀宗人府正　理事官各部院郎中員外郎帶領引見請旨簡放經户部行文各衙門先儘一等人員出具切實考語保送一員如一等不得其人或有經手未完事件准以二等人員出考保送務於三日内開送過部以憑辦理幸勿遲延○欽天監繕具黄摺奏聞光緒十九年正月初一日元旦占騐得風自東北方艮地起主人壽年豐之象奉硃筆知道了欽此○管理户部三庫事務協辦大學士吏部尚書宗室麟書現已差滿例應另行奏派管理經户部三庫咨取各部院堂銜繕單請旨簡充奉硃筆圈出工部左侍郎裕德欽此○禮部爲知照事所有本部具奏本年正月初十日皇后千秋應行禮儀摺件於光緒十九年正月初四日具奏爲此知照各衙門如有應行廻避事件勿與同日呈遞○侍衞處爲知會事初二日奉旨朕於明日辦事畢乘轎出順貞門神武門進北上門由西山道至壽皇殿行禮内廷行走王等隨同行禮畢乘轎仍由西山道　北上門進神武門順貞門還宫用膳召見大臣夘正二刻伺候欽此○管理太常寺事務禮部尚書臣宗室崑岡等謹奏爲題請欽遣事恭照光緒十九年正月二十一日孝穆成皇后忌辰應行遣員恭詣慕陵讀文致祭謹案臣寺祀則内開應由陵上守護公等中題遣一人就近前往主祭准宗人府將守護公載遷載卓銜名開送前來臣寺繕入題本進呈恭候欽遣一人俟命下之日再由臣寺知照屇期恭往將事謹此題奏請旨光緒十八年十二月十八日奉旨遣奉恩鎭國公載遷行禮欽此○正月初一日在京各國使署均懸本國綵旗臨風飄颭各公使率叅贊繙譯以紅柬投遞總署並約期親往譯署拜賀新禧總著堂司各員亦以名片相答中外輯睦於此可見○步軍統領衙門爲咨取事本衙門現懸學習筆帖式一缺應行咨取各部院筆帖式考試充補相應咨取貴部卽於滿洲筆帖式中擇其人品端方又理通順者保送一二員務於卽日開送本衙門以便傳期考試 
[通濟庫失銀]  
　　坐糧廳署内通濟庫設在大堂之旁凡山東及南數省所解正雜各項銀兩均儲庫内每遇開放封鎖責成庫官莊濠專司其事由倉憲坐糧廳當當監視平時派人看守分晝夜二班日間由庫房長班杜某銀匠郭某看視夜間撥庫兵十二名另撥河兵十二名坐糧廳裏班四名在庫墻外巡邏庫門設一桌上置一燈有四人對庫門而坐天明始散似此看守其法不可謂不嚴嘉平二十二日庫兵見庫門封條忽已撕破其撕破之處另墊一紙赶卽禀報庫官由庫官轉禀坐糧廳憲廳憲騐得封條果有撕破形迹當卽備文星夜專差進京請倉憲來通查騐次早九點鐘祥許二倉憲先後抵通升坐大堂會同兩坐糧廳及陳司馬孫直刺莊庫官開庫查騐失去銀袋一個計銀一千兩訊問監守者僉供不知倉憲將庫兵等三十二名面交陳司馬孫直刺嚴刑審訊卽日進京具摺奏聞陳司馬孫直刺連夜拷審尚無確供按此事　見邸抄兹以所述較詳故再錄之 
[潞水春鱗]  
　　去年底通屬各當鋪奉大憲檄諭大减利息以惠貧民持物赴質者聞此消息踴躍偕來户限幾爲之穿除夕尤甚至正月初一日十點鐘來者漸稀雙扉始閉○除夕某善士饋送貧民麫票一紙令於初一日赴東關菜關廟取麫似此好行其德眞不愧古之遺愛也○去歳鄉民被盜行刦者時有所聞恐多擾累不敢報官噫設官以爲民也官民隔閡欲求上理也得乎○東關衆糧行於初六日開市特雇通州人和班演戲四日以答神庥觀者如雲亦極賞心樂事矣○近日裏河五閘業巳提板水勢向東直下由西門城角護城河直達南關八蜡前平地水深數尺惟爲時不久卽見消退○楊筱傳觀察於初三日赴津恭祝李傅相壽辰 
[皖省官塲紀事]  
　　湖口鎭丁燕山軍門因病出缺經當道奏達九重旋奉恩綸以統領安慶水師澄清等營之柳馥堂軍門補授斯缺文琥各員聞信之餘咸往叩賀車馬喧闐遞遺澄清統領一差尚未知委何人接管也○署理皖南道李篁仙觀察由鳩江乘江裕輪船於十四日行抵省城旋卽入城叩賀沈仲帥並拜會兩司及各同寅各官小住南門外招商躉船梁君處各官亦以禮答拜○委辦揚州轉運局江蘇候補同知丁司馬祖德現已捐升道員分發安徽補用頭銜焜耀可以一殿長才矣○安徽候補知府楊太守綜清現奉大憲札赴滁州查辦事件不日束裝就道 
[花封校藝]  
　　十六日丹徒縣王伯芳大令甄别培風書院生童在考棚内封門考試計應考生童約有三百餘名童生較多緣縣試之期伊邇諸童志切觀光故皆躍躍欲試冀博良工賞識也題目列後生題有人此有土有士此有財童題必使學者卽凡天下之物詩题曉尋花柳村村同得尋字大令旋於十八日赴麋臺鹿苑間謁見大憲叩賀新禧簿書叢裏抽身雲水光中洗眼髯蘇佳句可以移贈 
[武弁云殂]  
　　揚城保甲總局派武弁蕭某巡查街巷蕭狀貌魁梧身軀肥壯雖不能如巨無霸之横行一世然置之行伍已覺罕有其倫本月十七夜巡街畢至大財神廟局會哨行至盛世嚴關忽覺頭暈目眩連呼不妙從者正欲扶掖陡聞砉然一聲玉山頽矣近前撫視口沬直流氣息僅屬急赴局中招呼巡丁相與舁回未及家門已游泉壤人生如朝露觀此益信 
[示期甄别]  
　　揚州安定梅花兩書院規模宏敞肄業其中者不乏淹通博雅之儒向例於新正月由運憲定期甄别兹聞江都轉擇於本月二十六日舉行先期出示曉諭所有在院舉貢生監等均於是日黎明衣冠齊集聽候點名扃試其名不在院者以及外省外府生監亦准投考惟試卷均須自備想擔簦負笈而來者自當門角鈎心以博宗工知遇也 
[噬臍何及]  
　　元宵後某縣解重犯甲乙二人赴蘇垣二人年未逾三十身材短小形容黄纓不似兇惡之輩據解差云二人係中表親素住鄉間藉耕種以餬口去秋甲與隣人某丙因奪種田畝啓釁奮臂相毆止在扭結不解之際乙疾趨而前同仇禦係突飛一脚正中丙之小腹登時倒地旋卽斃命當經屍屬控告邑尊騐得果係因傷斃命飭屍屬自行棺殮一面提甲乙收禁研訊數堂供認不諱當卽備文申詳兹特解至省垣聽候上憲核奪當解差細述案情時二人涙眼盈盈似覺愧悔無地然已莫能挽回矣使當日稍忍須臾何至一發難收釀成重案哉故處世以能忍爲第一義 
[吳中宦轍]  
　　江蘇昭文縣係繁難要缺非精明幹練者不能勝任現經上憲牌示以舊海防卽補知縣沈熙廷請補又震澤縣缺亦經上 
 
 

Page 3

 
 
憲牌示以舊海防先知縣費鴻年請補○上海縣主簿鄢二尹金階現已撤任遺缺經省憲於十八日牌示以現署震澤司林韶貽調署所遺震澤司以現署金壇縣典史姚祖詒調署○本任金壇縣典史金捕廉履乾前蒙上憲調署金山縣典史現經上憲牌示飭回本任所遺金山縣典史以候補從九薄公輔署理 
[禾中人語]  
　　十九日爲開印之期各官咸赴府轅叩賀秀水縣劉邑尊赴省賀年亦於十八日回署至十九日開印是夕六房書吏燃放烟火銀花火樹滿目光明紅男緑女結隊往觀人山人海擁擠不堪詎料天公不做美一霎時大雨傾盆凡鮮衣華服而來者無不拖泥帶水而去○十九日午前有湖南帮三十餘人迎賽龍燈前導用鼓吹一部摐金伐鼓聲徹雲霄由塘灣街進北門向各店鋪投帖領賞下午仍出北門由原路而回 
[潯陽雜錄]  
　　十八日有三十餘歳之婦人抱一歳餘之嬰孩沿街求乞聲稱係直隷南皮縣人丈夫張鳳如因去年被災同赴湖北某署投親時適雨雪載途丈夫感受風寒疾病大作十分沈重囊資缺乏欲求仁人君子大發慈悲量予矜恤俾免異鄉淪落葬骨江邊聞者莫不憐之○城内都天巷人吕澤蘭於新正十六夜十二點鐘見街上一歳餘之男孩頭戴紅呢風帽上戴福壽雙全銀錢四枚身穿紅湖縐襖紅嗶嘰褲足蹬花鞋不解言語惟知啼哭遂抱回家中給以飲食出帖招認尚無過問者旣非從天而降穴地而出必有屬毛離裏者而顧棄之如遺也曷故 
[江右武試]  
　　江西學憲盛宗師回考南昌文試告竣按辦武試前已錄報兹於初十日試步箭一排三靶三有同射其未中一矢及僅中一矢者皆扣除不試技勇往年重名頂冐者甚多或一人而應考七八名或代射五六次本屆查照新章將各童全行點入歸號封門然後校閱以杜積弊計三日而射畢接試技勇及丙塲上元之夜卽行出圖學院前售報條者擺列多攤利市三倍當金吾不禁之時忽有泮藻流芳之信今而後喜可知已 
[出人頭地]  
　　金陵風俗每年正月十六日傾城士女聨袂登城名曰走百病意蓋借此芳辰袪除二豎也是日烏衣子弟緑鬢女郎彼駕香車此騎寶馬桃枝扇小傳來眼角微波杏子衫輕兠起眉梢幽怨盈盈笑淺叩叩心通彼洛陽萬花輿曲水湔裙會雖同此勝日未必有此芳游忽有機匠七八人行至南門遥望木栅外有數女郎姗姗來遲指點城外某水某山燕語鶯聲足令人魂消心醉所恨上官不解事設此數重鹿角致令天孫璿室阻隔銀河乃相約猱升其顚踰之而過若得一親香澤死亦甘心甫踰過三四人忽聞騞然一聲遽爾折壞隨有勇丁聞聲而至拘四人以去送交城守營署每人笞責三百板令荷校游行甫押上城頭突與前所見之女郎遇嘲之曰嘻君其爲前度劉郎耶何竟爾出人頭地也四人齊戟指詈之曰促狹鬼 
[蜀東春浪]  
　　正月初二日四川巴縣令耿邑宰邀集各同寅假齊安公所行圑拜禮一時衣冠濟楚聨鷺序以言歡笙管悠揚慶龍躔而作頌維兹雅集殆卽周禮所謂公酒秩酒歟○重慶關監督黎蒓齋觀察於新正初四日赴省賀年屬下各員紛紛趨送○重慶府城蓮花坊人某甲縫工也性嗜酒長鯨一吸玉山遽頽一日酣飲而歸與父尋釁手持菜刀亂舞幾致傷及高堂後經圑保綑送縣庭懲責示警麴生麴生味香而清沈湎於此厥害匪輕世有耽牛飲者其亦鑒及於兹乎○今春天氣晴和燈市較爲熱閙每值氷輪初上鳳蠟齊明十色五光交相輝映傾城士女聨袂出游眞昇平之景象也 
[北壩委員銜名單]  
　　倉帥札調海運通壩收米委員兹將銜名備錄於左知縣古銘猷周文陞吳貽孫留紹傳王玉珂州判頴誠王鴻翔李瀚教授周之德廣平府府經歴臧良圻縣丞孫壽恩殷詵磁州學正程垕開州學正恩順學正李德鈞阜城縣教諭張蓉鏡青縣教諭鹿學蓴武清縣教諭魏樹梓唐山教諭傅掄秀教諭嚴秉楨鄭杰靳寶忠麟趾王玉麒華鋆趙鳳章陳葉桐李崇瑞李洪張致熙劉鳴文張振奎梁宇安鍾英何其敬周鳳標孫世芬祁彭年林萬濤劉永修吳福麟遲肇修延慶州訓導唐俊賢訓導張學鵠韓應趾祝壽春解延慶土柱邰景春郭錦城張兆鈞牛繡儒蕭士麟周星雋戴鳳池劉芝丁延齡巡檢施元泰史目郭念清張聨笏 
[使星南下]  
　　前出使日本大臣李伯行星使將由天津乘坐豐順輪船來滬業已兩紀前報昨日下午兩點鐘豐順輪船行抵浦江本邑道營廳縣以及文武各員咸往江干迎迓脚靴手版絡繹於途星使因偶爾違和不能見客一概擋賀旋於薄暮時換坐招商局江孚輪船前往蕪湖小作勾留再回珂里爲太夫人奉安窀穸 
[大令行期]  
　　上海縣黄大令定於今日赴蘇省謁見各大憲拜賀新年禮也 
[札道徵租]  
　　本邑各洋商所租之地向由年租地保收取年租前上海縣裴將此項地保革除貢令總書收取兹傳聞兩江總督劉制軍以此項年租全歸蘇松太兵備道辦理業已札飭遵行矣 
[小工偷米]  
　　小工小阿生者在法租界金利源碼頭以扛挑度日司伴數人年强力壯每乘他人不備攫取物件旅客往來受其害者實非淺鮮前日有粤東米客某甲在滬購得白米甚多雇小阿生等數人挑運下船轉瞬間忽失米一擔再三根究知被該小工等所竊遂將小阿生送交捕房昨晨經克捕頭訊問小阿生稱係小阿仁小松江小長生劉官子阿狗等所竊已售與新北門内萃昌米店米一擔約可售洋二元三角小阿仁等數人均住新開河對岸城根長子家中可請查究捕頭以小阿生等專竊客商物件殊堪痛恨著押候送案請究 
[會審案略]  
　　上年之冬意大利國人伽皮那投領事署控稱商人曾娶華婦王氏之女覺望爲妻王氏故後遺有祥和順南貨店同居人惠瑞卿欺其子少孤意圖吞没請照會華官提訊俾得追還領事准之卽函致會審公廨蔡太守查悉王氏亦嫁西人與子女同人西籍立卽提惠研訊據稱店已併與小的太守以人證未齊未及逐層查訊兹領事計君查明前案訂定前日禮拜六下午兩點鐘時集訊伽皮那邀元亨保險行某西人至案聲明祥和順定係覺望之母王氏所開當時曾倩元亨保險請先與證明其事然後令覺望供訴前情覺望卽供稱母親開設祥和順時惠孑然一身並旣資本悮信其爲誠實留住店中後雖稱合股開張然實祗十分之二不料母親故後伊竟欺弟幼穉居然揑造帳目吞没本資惠延博易狀師到堂經理呈出前與黄永均等五人合股後來分出新店之股單並推絶與惠獨開之據稱店已得價推併豈容藉端誣詐且有列名見議中証等人現均來此候質蔡太守查閱各據核算推絶據所載歸還本錢一百六十千之數目與據稱每股原本四十千及應得贏餘之數均不相符復加查訊則彼此均指斥出身不良負心反噬云云並無証據時己傍晚太守商諸計君請傳當日在股之黄永均等到來訂於下禮拜三卽二十七日二點鐘時再訊 
[添設巡船]  
　　本邑南市集水街外浦中向有貨捐籌防兩局水巡船來往梭巡糖捐局中向未設船倩籌防局巡船兼轄邇來糖捐局總辦查得漏捐之貨充牣市中非在浦中專設巡船終苦漏巵難塞因於前日專派一船巡緝并隨置三板數艘 
[水夫肇禍]  
　　前晚南市倉橋左近某茶肆出店人某甲汲水而回横衝直撞中途遇一老者年近花甲兩目昏花辭讓不逞以致撞仆於地頭額傷損一息奄奄甲並不救援揚長而去旁人不服欲扶老者至甲肆理論老者不欲多事緩步而歸 
 
 

Page 4

 
 
[局員懲賭]  
　　前晚有鄧安生者在南市十六鋪橋南首聚賭抽頭呼么喝六之聲通宵達旦賭徒小麻仔福壽探悉情事携洋銀數元入局决一雌雄無如時運不來三戰三北以致悉數輸盡尚虧負數元約以明日歸還决不有悮鄧謂賭欵例不准過夜爾豈未之知乎搜其身邊分文無着遂協同三小娘晋生阿月等地棍將所穿衣服一併褫下抵償福壽心不能甘奔至十六鋪保甲北局喊控局員祝翼雲二尹怒謂清平世界豈容匪類若此横行立飭地甲局勇前往將鄧拘到提訊之下鄧供認不諱俯首求恩二尹判令笞責二百板押候提三小娘晉生阿月等人到案再訊旋有陳某者投案籲求意欲將鄧保出二尹准之○本邑小南門外城根有甲乙等棍徒糾集多人開塲聚賭凡有來者無不罄其腰纒事爲巡防局員所聞派勇前往察看至則若輩已偃旗息鼓聲息俱無矣 
[上海縣署紀事]  
　　劉蓬山投英公堂控詹濟堂舞弊營私侵吞銀兩蔡太守提訊之下著詹措銀繳案詹一味刁狡挺押班房太守遂飭解送縣署訊辦黄大令諭令收入所中閱日劉投案候示此已詳列報端矣昨日午後大令出城迎迓李伯行觀察回署時詹妻某氏在大堂上攔輿遞禀聲稱小婦人原籍寗波丈夫經蔡大老爺送案收所爲時已久叩求傳同原告訊供大令著卽退去○陳阿四洪餘山兩人溷蹟英租界中串拐人口經捕役拘獲解送公堂蔡太守飭差移送到縣黄大令諭令分别收所候訊○前日下午法讞員葛蕃甫同轉飭勇解送竊犯孫桂生楊和尚至縣請遞解回籍黄大令著分别收所候核○前日有徐藝齋者奔至招商局百般吵閙局中人驅之不去無奈禀知總辦備函解送至縣請懲黄大令飭收所候訊○英大馬路豐泰小客寓爲胡毛頭卽胡泰生所開其妻葉氏不守閨箴私與已歇夥徐阿生相識胡前往捉姦氏羞忿交加吞烟斃命徐情急自刎傷及咽喉地保聞之卽禀請黄大令騐明訊辦迨徐傷痊帶案大令飭收入所中此皆已登前報者也日内大令以案未了結照會讞員蔡太守請傳案中要證解送縣署歸案訊供太守卽將胡母張氏飭差押解入城大令飭看管候訊 
[英界公堂紀事]  
　　陳阿二向何裕福索取欠錢以致毆鬥適某號巡街捕到此一併拘至捕房移送公廨當有人出爲調處兩造均願罷訟請蔡太守將案註銷太守准之卽令一併開釋○有朱阿桂者旣貧且病露宿街旁由某號巡捕舁至捕房轉送公廨蔡太守飭送請棲流公所留養俟醫痊後再籌安置之方 
[法捕房瑣事]  
　　東洋車不領工部局照會混充包車沿途載客俗所謂野雞包車也前日有某甲拉野雞車一輛在法界行走被巡街華捕所見上前盤詰某倔强不依竟欲乘間遁去經華捕扣住送押捕房候解公堂請究○洋人亨特生控萬泰炒貨店主虧欠租洋法公堂准將店發封限期拍賣己列前報昨據收租人赴捕房稱萬泰主人今得在途尋見送案請追捕頭將該店主傳進訊問之餘據稱邇因生涯剥落無力開張向收租人言明將店暫歇數日待向友人處籌措資本再行開張捕頭謂若非逃逸何以店中無人看管此時不論如何須將租金理還著押交○車夫某甲欠車租錢數百文被車主捆縛卽欲私刑吊打適爲巡街華捕所見以該車主違犯定章拘入捕房管押一宵昨晨請究捕頭訊明當將某甲釋放車主押至下午始縱之去○錦名洋行管屋人某甲失去窓上玻璃十餘塊疑被乙所竊前日將乙送交捕房捕頭訊以毫無憑證斥退不理 
[鎭海乞賑啓]  
　　敬啓者竊敝鄉地方居鎭邑之東隅自南至北約二十餘里東至西六十餘里烟村雖廣山島居多户口雖繁蓋藏絶少本土瘠民貧之地也去年自六月不雨歴七八月九旬亢旱秋禾雜糧顆粒不登重以十一月下旬連天大雪一月不霽氷凍異常山野果蔬枯稿一人饑而且饉爲百年未有之災各村飢民日不舉火者不知凡幾而且間多餓斃雖經設法籌濟而爲數無多災區甚廣杯水輿薪實難徧及新春以後爲日方長當此野無青草藜藿難充輾轉溝壑勢所必至務望仁人君子解囊慨助俾得集腋成裘拯此哀鴻則生死肉骨恩同再造矣光緒十九年正月浙江寗波府鎭海縣海晏鄉曹惠錫胡宋駿胡克畬胡克惠葉兆榮虞景璜范多玠鍾燮胡廷昌鄭增釗公啓 
一附啓者僕於日前來滬將該處票歉餓死情形面告同仁已蒙施少欽大善士撥銀五百兩葉成忠大善士慨捐洋五百元嚴筱舫大善士集捐一洋五百元此外仍望諸同鄉犬善士解囊捐助分投勸捐以救倒懸而濟眉急幸甚盼甚虞景璜再啓 
[再謝册捐]  
　　謹啓者敝堂叩募常年施　給藥經費分送咸有一德捐册荷蒙遠近各大善士慨解仁囊源源樂助自十八日至二十二日五天計收回捐册八十七扣奉到英洋一百八十五元三角三分銅洋四十一元錢十二千二百五十六仰見大善士洞鑒蔀屋茅檐平時餬口維艱貧病相困醫藥更難措置功歸實濟助良　著手成春德本好生願斯民同登壽宇天佑善人福報無量除附呈鎭宅靈符續神童詩修函奉復外叩謝鴻施再祈公鑒上海六馬路仁濟善堂董事施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鷺江紀要]  
　　妙手空空大都藉差保馬快爲蔭芘而快保又須仰仗廳中五總頭役爲護符始能安穩無事狼狽爲奸由來己久今則道署差役且開張布莊字號暗地銷贓知法犯法略不顧忌無怪竊案之多也日前保甲局緝獲竊犯供出銷証據當經起獲原贓卽將該店標封從此社鼠城狐無所施其伎倆矣○輪船裝載貨物遠涉重洋行如飛馬來往之期可以計日而待於是帆船生意遂爲所奪厦門寶記洋行代客承雇輪帆各船素稱長袖善舞兹有帆船名體禮司者因船身過舊未能駕駛遂於元宵拍賣旋爲福順號所得計價洋二千二百餘元日後拆卸木料以充别用說者謂近年以來帆船祗有拆毁並無置造再閱數年不幾同廣陵散耶○初九日俗以爲玉皇誕辰又謂之天公生日各街設立天公堂一所以備酬神演戲往年自元旦起天公堂前笙簫嗚咽袍笏鮮明不數北地胭脂南都金粉近來市面寥寥闤闠中人不復揮霍黄金遠招菊部而官音大班又爲四鄉所雇應接不暇厦門一帶雖欲招雇而無從外街天公堂遂冷落異常此爲數年來所僅見○泉州南安惠安同安各縣鄉民多有信奉耶穌教者去冬惠安鄉某社迎神經首事赴鄉募貲教民不肯捐助遂致口角忿爭教民於受傷後病斃指蔡茂才爲兇首禀經領事照會道轅委派通商局員前往會同地方官審辦該縣童生因此罷考委員於十五日赴惠安未知卽能解紛息事否○臺灣中路向本産米由鹿港笨港出口運至泉州厦門一帶銷售近年臺地出米無多又改郡縣爲行省人數較多於昔本地之米僅敷本地之用臺地官憲遂禁止運米出口泉州米價昂貴厦門尤甚每洋一元僅糴米二十七八斤至三十斤數米而炊者頗有居大不易之歎幸尚有安南西貢吕宋等處運米接濟否則米價日昂貧民欲求一飽亦不易也○前署石碼分府楊煦齋别駕萬清有銀五六千兩寄放石皮巷内福義福泰號内生息兹因福泰停歇弟兄搆訟分析家産楊别駕恐寄款無歸特至厦門坐索○馬儀廷太守調辦厦門稅釐總局擇於本月二十五日接辦想巡丁司事當有一番調動也 
[邗江官報]  
　　十六日海分司徐分轉十七日泰壩任分轉均禀知回署汪鹺尹秉端由甘肅回銷解餉差十八日歡陽觀察霖抵揚公幹陳鹺尹憲銷新城查騐差江西項都戎世雄解餉來揚 
[法公堂西歴一千八百九十二年正月至六月底收付罰欵清單]  
　　收鼎和莊錯付鈔票罰洋六元九角蕭尚志定火油奪磅秤罰洋五元張玉甫收贓罰洋一元徐駕雲駡洋東罰洋一元李阿林等犯賭等搜洋十一元五角又罰洋四十元趙金寶犯賭搜洋四元吳阿生收贓罰洋五元趙金寶犯賭罰洋二元鄧桂林匿贓罰洋二元胡永江違章馳馬罰洋一元李齋公犯賭罰洋二元章阿大等犯賭搜洋五角罰洋十元張鳳山毆人罰洋五角張徐氏違禁入烟舘罰洋五十元義泰違章留女吃烟罰洋六十元方起平扳折樹枝罰洋五角以上共收洋二百零二元九角○付彙成煤松柴洋四元六角掃箒洋一角六分徐海工食洋三元五角公堂用拖布洋四角公堂捉漏灰瓦工料洋一元六角徐海工食洋三元五角天盛印案由車洋二元五角利泰印罰欵簿子洋二元八角徐海工食洋四元徐海工食洋四元仁濟醫院治施文達等傷飯資洋一元四角六分徐海工洋四元彙成煤價洋四元一角二分徐海工食洋四元周秋生拉風半月工洋三元籐椅洋一元六角以上共付洋四十五元二角四分除付餘洋一百五十七元六角六分 
 
 
 

Page 10

 
 
   
 
 

Page 11

 
 
[光緒十九年正月初十十一日京報全錄]  
　　宫門抄○諭旨三道錄前○護晉撫胡奏揀員調補知縣摺○又奏保奬知縣片○川臬文奏恭報接篆日期摺○皖撫沈奏請准故員附祀已故大臣專祠片○又奏捐建善堂請飭立案片○正月初十日○阿克丹等各謝調授缺恩○召見軍機○正月十一日○黄永安請假十五日○召見軍機崇禮張蔭桓○○護理山西巡撫布政使臣胡聘之跪奏爲揀員調補要缺知縣以裨地方恭摺仰祈聖鑒事竊照臨汾縣艾紹濂前經臣奏叅開缺留省另補業經奉准部覆截缺咨報在案所遺係衝繁難兼三要缺例應在外揀選題補該縣爲平陽府附郭首邑地當衝要差繁政劇且時有發審案件非老成諳練之員弗克勝任查定例應題缺出如候補應升無人准於現任内揀選湖補等語晉省雖有曾任實缺及進士卽用知縣非初登仕版卽人地未宜佐貳中亦無堪升斯缺之員未便稍涉遷就兹於現任知縣内逐加遴選查有絳縣知縣賀滎驥現年五十一歳湖北蒲圻縣舉人光緒六年庚辰科會試後大挑一等奉旨以知縣用欽此簽分直隷五月到省八年十二月題補高邑縣知縣九年三月奉委先行署理四月到任十年調補慶雲縣知縣十二年七月到任十三年因與長蘆鹽運使賀良楨同籍同族呈請廻避改掣山西十一月卸事十四年二月領咨到晉題補沁源縣知縣十六年調補絳縣知縣十八年調署臨汾縣知縣四月到任該員精明幹練通達治理現署斯缺一切措置裕如且歴俸已滿三年任内並無積案及欠解錢糧承緝未獲盜案以之調補臨汾縣知縣洵堪勝任惟題缺請調與例稍有未符第人地實在相需例得專摺奏請據潘臬兩司會詳請奏前來合無仰懇天恩俯念員缺緊要准以絳縣知縣賀榮驥調補臨汾縣知縣實於地方有裨如蒙俞允該員係現任知縣請調知縣銜缺相當毋庸送部引見再該員係再調人員應完罰俸銀兩飭令依限完繳所遺絳縣知縣係屬選缺晉省現有應補人員應請扣留外補合併聲明所有揀員調補要缺知縣以裨地方緣由理合恭摺具奏伏乞皇上聖鑒勅部核覆施行謹奏奉硃批吏部議奏欽此○○胡聘之片再據署布政使張汝梅詳稱現署介休縣本任安邑縣知縣萬啓鈞前於光緒七年調補夏縣是年二月到任十一年調補安邑縣十一月初一日交卸夏縣接安邑縣篆夏縣每年額徵起運地丁銀五萬四千七百八十餘兩安邑縣每年額徵起運地丁銀五萬七千一百四十餘兩以上兩任除安邑縣光緒十五年並非該該一手經徵應行扣除不計外所有夏縣任内經徵過光緒七八九十十一等五年安邑縣任内經徵過光緒十二十三十四十六等四年先後接算共計九年錢糧每年均於奏銷前全完節經申報在案查例載直省州縣一官經徵本年錢糧全完該督撫以催科勤奮奏請給予虛銜頂戴奉旨允准者欽遵註册又一官經徵錢糧分數能每年於奏銷前全完應於照常議叙之外量加優奬數在三萬兩以上九年全完准其指定應升官階保奏免其送部引見各等語今該員一手經徵夏縣安邑兩縣錢糧均數在三萬兩以上共計九年全完核與保奬之例相符懇請俟知府到省後加三品銜等情請奏前來臣查該員萬啓鈞於夏縣安邑縣兩任内每年經徵錢糧均數在三萬兩以上先後九載皆能於奏銷前掃數全完毫無蒂欠洵屬催科勤奮核與指定官階保奏之例相符惟該員已另案保至知府用在任候補直隷州未能層遞預保升階請俟知府到省後加三品銜與例章尚無不合合無仰懇天恩俯准將安邑縣知縣萬啓鈞俟知府到省後加三品銜用昭激勸除咨部查照外理合附片陳請伏乞聖鑒謹奏奉硃批吏部議奏欽此○○二品頂戴四川按察使奴才文光跪奏爲恭報奴才到川接管臬篆日期叩謝天恩仰祈聖鑒事竊奴才於光緒十八年五月在陜西潼商道任内恭奉恩命補授四川按察使祗卽具摺籲請陛見奉硃批著來見欽此本年七月初二日到京初三日跪請聖安蒙恩召見一次二十八日請訓蒙恩召見一次聖訓周詳莫名欽感遵卽束裝起程於十月初十日行抵四川省城奉督臣行知飭令赴任十六日恭設香案望闕叩頭祗領任事伏念奴才滿洲世僕部署備員潼谷分巡封圻暫攝愧涓埃之未報正惕厲之方深迺荷特沛恩綸俾令時陳臬事查州省爲邊要之區臬司匯刑名之總安民在於察吏首儆官邪執法尤貴準情期孚衆志奴才自維檮昧懼弗克勝惟有殫竭血誠隨時隨事稟承督臣認眞經理以期仰答高厚鴻慈於萬一所有奴才接印日期並感激下忱謹繕摺叩謝天恩伏乞皇上聖鑒再奴才經過地方雨水調匀民情安謐堪以上慰宸厪合併陳明謹奏奉硃批知道了欽此○○沈秉成片再據懷寗縣紳士王志行等禀稱已故布政使銜前署安徽安廬滁和道候補道陸迺普籍隷江西城澤縣咸豐年間由府經歴投効安徽軍營剿賊皖豫兩省攻克廬州六安收復滁州來安等城曁克正陽關等處要隘西解固始縣圍躬在行間果敢得力荐保知府分發河南同治元年署陜州直隷州事因公被議經前撫臣喬松年調赴皖營隨剿髮捻各逆擊退麻城股匪力解雉河重圍開復知府原官留於安徽補用嗣經前撫臣英翰委辦營務從征皖豫直東等省運籌决勝所向有功保升道員加布政使銜軍務旣平委署安廬滁和道兼理捐輸軍需事務皖省被兵最久餉絀民艱該故員竭力勸捐廣事招徠綜核精密自此軍餉充裕防營援軍曁京協各餉胥賴供支地方善後事宜亦得隨時興舉無論巨細躬自度裁其大要在撫輯瘡痍深入民隱英翰以其經畫庶務精當周詳倚之如左右手旋因積勞過甚咯血失視引疾退歸至光緒十四年感發舊疾殁於本籍該紳士等追懷功績久而不忘援案懇請附祀省城英翰專祠以伸報饗又據阜陽縣紳士密大經等禀稱已故運同銜安徽候補直隷州知州前署阜陽縣事尹沛清籍隷江西永新縣咸豐年間由縣丞來皖投營効力委帶練勇隨同官軍歴解懷遠鳳陽等圍規復定遠縣城攻毁澮北湖溝等處賊圩制勝出奇戰功屢著荐保運同銜直隷州知州留於安徽補用同治二年前升藩司馬新貽知其才具委署阜陽縣事是時巨捻張總愚擁衆數萬勾同苗霈霖逆黨窺伺頴州府城竄擾四境民不聊生親生僧格林沁大軍南下攻破賊巢元惡授首該故員力供芻糧接濟軍食乘勢搜查餘孽剿撫兼施設計擒斬苗逆亂黨王金奎等多名拆毁匪圩移修考棚復將逆産變價分發書院膏火其時境内圩　不下千餘良莠不等前兩江督臣曾國藩檄委清查分别去留處置公允良民感頌至今其後歴權宿州亳州無爲等州篆務亦皆有政績可稱卒以積勞成疾於光緒元年病殁該紳士等衆情愛戴出於至誠援案懇請附祀頴州府城馬新貽專祠以彰崇報各等情經臣先後批飭藩司轉行該府縣覆查明確詳由署布政使嵩崑核議具詳請奏前來臣查安徽省立功行陳施德地方之故員如任蘭生張保慈均經奏准附祀英翰專祠有案該故員陸迺晋尹沛清奮跡戎行助除羣宼勞績昭著有統兵大員奏牘可稽至其入仕攝官皆當兵燹之後盡心民事尤識要圖迹其遺愛在民均有實在事績該紳士瀝情籲請實出於感戴之誠合無仰懇天恩俯准已故安徽候補道陸迺普附祀安慶省城前安徽撫臣英翰專祠已故安徽候補直隷州知縣尹沛清附祀頴州府城前兩江總督臣馬新貽專祠以彰藎績而順輿情之處出自鴻慈逾格是否有當謹會同兩江總督臣劉坤一附片具奏伏乞聖鑒謹奏奉硃批着照所請禮部知道欽此○○沈秉成片再據安慶府屬紳士江縣候補道汪福安等聨名禀稱安徽省被兵最久無養窮民以嫠婦爲尤苦地方風化攸關前經該紳等具禀升任撫臣裕祿批准將省城馬王廟三清殿前作僞王府之遺屋基址撥爲清節堂曁節孝祠宇嗣於光緒六年大學士直隷督臣李鴻章倡捐鉅欵勸諭本省紳民量力助捐集右成數卽以捐銀改建堂屋置産生息爲該堂經費所訂章程及逐年收支欵項刊刻徵信錄呈送查核有案安慶省城向多善舉兵燹以後蕩然無存皆由從前未經奏咨無從稽考以致前功盡棄殊爲可惜現在清節堂辦有成效該紳等以事屬創舉集資太難深恐日久廢弛開具捐置房屋田産清單禀請奏咨立案前來臣查該紳等爲保全善舉以期久遠起見除檄飭該地方官督同紳董妥爲經理冀垂永久並將房産清單咨部備查外理合附片具奏伏乞聖鑒飭部查照立案謹奏奉硃批該部知道欽此 
 
 

Page 12

 
 
[光緒十九年正月初十二十三日京報全錄]  
　　宫門抄○將軍長奏查明吉林長春會商阻撓厘捐緣由摺○又奏剿捕賊匪情形片○御史文奏各衙門彙核秋審朝審招册爲時太促請飭刑部先期分送摺○又奏請變通銓選章程片○東撫福奏洋面船隻遭風情形片○正月十二日長萃假滿請安○阿克丹等各謝調授缺恩○掌儀司奏十五日早晚祭奉先殿載瀛載津行禮○召見軍機克們泰○正月十三日○八額駙假滿請安○良培請假二十日○召見軍機志顔皇上明日卯正二刻至奉先殿壽皇殿行禮○○奴才長順富爾丹跪奏爲吉林長春府城厘捐向爲商會把持遵旨查明積弊派員經徵復敢恃衆阻撓緣由恭摺具陳仰祈聖鑒事竊查光緒十六年間奴才等奉旨整頓通省厘捐當經派員分往各處稽查弊竇嗣因省城雜貨行立有自辦貨名全行漏捐出示曉諭復爲奸商阻撓當於本年七月間據實具奏在案查吉林厘捐一項以省城與長春兩處爲通省暢旺之區向來歸商包納以致遞年虧短自非專員經徵不足以資整頓當派恊領富通山總理省城厘捐以吉林府爲會辦佐領慶安總理長春厘捐以長春府爲會辦現在省會商人頗知前非遵章納厘較有起色獨長春各鋪商意在把持迭經長春府開導終置不理復據慶安禀報該城紳商串通一氣牢不可破並有如果歸官收捐卽行罷市之說察訪市面知抗捐者僅止闔城大會首商二十餘人其他則隨聲附和等情前來奴才等查長春自光緒四年停辦日厘改爲貨厘按市錢一千抽收一分每年定額十萬千五年仿照奉天章程將一分减去三厘改爲七厘稍有虧額七年卽改爲積徵均經奏明有案近則遞年虧短幾將及額之半推求其故實由衆商效從前省城漏捐之尤將自辦貨不歸棧店報捐而會商亦因厘無定額任意侵吞以致該會代抽貨厘預留細帳兩本數目各不相符上年曾派恊領吉陞阿委用知州吳瞻菁前往會同該府調查厘捐帳目僅據呈出一本以致未能盡抉其弊迨帶查一年土稅斗稅各存盈餘至一萬數千之多經奴才等飭將此項餘錢易銀解省交司存庫此卽會商侵吞捐欵之實據也商會有二曰大會曰二會以資本之厚薄分差等而實則統謂之公議會此項名目無非商人私立其始不過會議善舉其後遂至於把持行市包攬捐稅近則地方公事凡有涉於商者亦待酌議幾至會有權而官無權蓋劣紳奸商往往借會地爲壟斷以侵權而罔利此次派員經徵厘捐該會無利可圖遂散布流言煽惑紳商恃衆挾制揣其意以從此中止仍歸商包納則每年數萬公欵出自衆商仍可由我染指而衆商亦得執儘徵儘解之說任意匿報各有私圖相率阻抗風俗之壞一至於此且該會之所藉口者無非向歸包納今日派員經徵但欲袪除積弊並未於定章外另有加增卽亽原捐輕重論内省厘捐值銀一兩約收二分吉林獨烏拉伯都訥兩處則收一分餘收七厘長春本照省章並無獨重之說且吉林章程報捐僅止一次各外城間有來省販貨者運至該城不能不與自辦貨一體抽厘以杜影射長春貨自外至並不來省販貨絶無重捐之累是吉林厘捐較内省爲輕而長春厘捐則較本省各屬尤輕以捐欵獨輕之區而爲恃衆抗捐之舉若不嚴加懲創實無以袪惡習而儆效尤奴才等現派熟悉該處情形之靖邊親軍統領明順前往長春會同總會辦善爲開導曉以大義如果始終抗違惟有將爲首紳商按例懲辦至大會名目各屬皆有均不免把持情弊容俟奴才等再行察訪確實一體禁革以挽頽風所有長春會商阻撓厘捐緣由理合專摺具奏伏乞皇上聖鑒冉烏拉伯都訥兩處厘捐向收一分似嫌過重奴才等現均已入收七厘以歸一律合併聲明謹奏奉硃批知道了欽此○○長順片再本年九月二十日奴才在省時據伯都訥廳同知雙全禀稱本月初九日夜三更時分新立屯德增當被賊四五十繼攻入刦去各屋富貨錢情等物並用槍放傷櫃夥一人身死等清據此正在飭緝間卽據靖邊後路左營營官周寶麟禀報在北五官屯追及該賊接仗獲勝斃賊八名奪獲擡槍洋炮共六杆騾馬十餘匹生擒聶守爲一犯餘賊乘昏夜逃走並據督捕司拿獲是案正盜張幅山一名起獲原贓先後解經奴才飭交發審局訊明懲辦在案迨二十四日奴才因赴三姓校閱防軍出省二十九日行抵伯都設新立屯勘明德增當被賊情形旋據驍勇營統領丁春喜拿獲是案正盜張荒子劉有李雲剛任幅楊占山夏澤湖等六名擊斃首盜羅鍋子王四海並夥匪二十餘名截得馬三十八匹槍械十餘件仍獲原贓首飾三百七十餘兩解經奴才將獲盜劉有等交行營發審委員訊取各供就地正法原贓傳該當事主認領十月初四日行抵五常廰界探知東山于家塋一帶有賊藏匿該處山路崎嶇頭頭是道非厚集兵力不足制其死命當飛調統領丁春喜帶隊由東山南面小山子地方後路營官全榮由東山西面紅石蠟子地方左路營官訥蔭由東山之東南角商西講地方分路前進合力兠剿以期盡行殲除不留餘孽兹值奴才回省卽據該統領營官等將進山會哨擊斃賊首莊姓夥匪多名生擒陳順一名餘賊竄逃無蹤等情禀報前來現在東山一帶尚稱靜謐至新立屯德增當被刦案内當時附近駐扎隊官不能先事防範本應叅辦姑念其事後會同各營於兼旬内獲盜過半兼獲盜首辦理尚屬迅速應請免其叅處謹附片陳明伏乞聖鑒謹奏奉硃批着照所請刑部知道欽此○○掌陜西道監察御史奴才文郁跪奏爲各衙門會核秋審朝審招册爲時太促請飭刑部先期分送以憑詳核而重人命恭摺仰祈聖鑒事竊查刑部例載各省秋審到部刑部將原案及法司督撫勘語刊刷招册送九卿翰詹科道各一册八月内在金水橋會同詳核分别具題請旨各等語至刑部現監重犯朝審刑部查議後卽奏請欽派大臣覆核具奏其刊議招册會同審擬與秋審無異原以實緩爲人命出入所關不厭求詳故招册徧送各衙門會同審擬朝廷所以重人命者誠愼之又愼也但分别實緩須以招册爲憑而招册非詳細推求無由得其要領乃近來無論秋審朝審皆本日上班時方得披閱招册俱係刑部於前一二日始行分送秋審多至一千七八百起朝審亦不下數十起卽精力過人而於半日之間能貫通數千百頁之多斷無此理是以皇上矜恤庶獄之大典而反視爲具文矣卽如葆環誘賣永氏一案經給事中洪良品奏叅雖覆訊後仍照刑部原擬具奏而葆環刑部原擬絞監候入實並無聲叙之說至覆訊則謂其與憑空誘騙有間情尚可原應由刑部於呈進黄册時聲明請旨此案若非覆訊葆環早已環首市曹矣是秋審朝審之關繫人命甚重不可視爲具文應請旨飭下刑部無論秋審朝審均於上班前十日務將招册送到各衙門俾得從容披閱細心推求始足上副我聖主矜恤庶獄之至意奴才爲愼重人命起見是否有當恭摺具陳伏乞聖鑒謹奏奉旨已錄○○文郁片再户部開捐旣久則吏部銓選之例必准諸公平嚴防取巧始可暢捐數而除弊端前四川總督劉秉璋奏請凡遇缺先班次於報捐後扣足六個月再行叙補已議准通行在案其分缺先分缺間花樣到班亦速各省人員見有優缺將出往往電致京號赶捐藉此得補而知州知縣兩班如此取巧者尤多應將分缺先分缺間之州縣班亦照遇缺先例凡報捐到省人員已見缺及未見缺者俱扣足六個月再行准補以嚴杜報捐取巧之弊又查正途班壓各項班原屬定例然旣加捐花樣卽宜核其捐納之銀數以示均平如分缺行分缺間花樣前乃六成實銀今改四成實銀以四成花樣正途班壓四成花樣各項班極爲平允乃並壓及六成各項當年之報捐六成者未免向隅且捐欵較巨補缺轉遲無以昭公允而示鼓勵應將分缺先分缺間之各項班凡捐納六成者惟六成正途班可以壓班先補若四成正途班卽不得壓班先補以示持平而免偏枯相應請旨飭下吏部議覆施行則銓法美備而仕途營營取巧之端庶可盡除奴才爲杜弊暢捐起見理合附片具陳伏乞皇上聖鑒謹奏奉旨已錄○○福潤片再奴才於十月間訪聞海潮大長沿海各屬間有被災損傷人口洋面船隻亦多遭風情事正在飭查撫恤間據壽光樂安昌邑濰縣利津等五縣禀報十月初五日東北風大作暴雨驟至海潮陡長二丈餘附近村莊率多淹没小民猝不及避損傷十餘口及數十口不等過往船隻遭風被沉一時尚難確查等語民間罹此奇災情形殊堪憫惻奴才當卽飭局撥發賑銀棉衣委員解往會同地方官查明户口赶緊散放壽光樂安二縣並由直隷津海關道盛宣懷籌撥義賑銀兩交南紳嚴作霖查放各該莊如有未完錢糧亦已飭令停徵另行具禀調劑諒可不致失所除仍督飭加意撫綏外理合附片陳明伏乞聖鑒謹奏奉硃批知道了卽着飭屬妥爲撫恤毋任失所欽此 
 
