# 1905 - 280 - 4911673

 

Page 1

 
 
[論各州縣亟宜分設學務公所]  
　　松郡華婁學務公所將成立記者松人也將爲祝詞以祝我松郡學界之前途客曰母祝與其祝也 
 
 
 

Page 2

 
 
　　寗勸子其勸我蘇省各州縣仿我華婁之法而設立學務公所子其勸我各行省各州縣仿我華婁之法而設立學務所所則子之詞爲不費矣記者於是退而作此 
　　州縣一小國也一小行省也國則有總學務處以辦理一國之學務省則有省學務處以辦理一省之學務獨一州一縣而無辦理學務之所則京師與省學務處雖欲調查一州一縣之學務而一州一縣先無調查之處與調查之法（學務處頒發表格有所調查地方官往往敷衍塞責良由無學務公所之故）雖欲整頓一州一縣之學務而一州一縣先無整頓之地與整頓之人則京師與省學務處之設爲駢枝爲綴旒若是乎各州縣學務公所之設誠爲京師與省學務處之根本而地方興學之機關也今試觀一州一縣之中爲地方官者辦一高等小學則自謂義務已盡其他則紳商士民之責任矣爲紳商士民者有力則各開學堂各存意見無事時旣無互助之策有事時又無公决之處城鄉村鎭蒙小學堂各自爲理散而無紀則日見其衰退而已夫百業之興莫不由於有圑體有圑體則相統屬相聯絡相扶助而傾軋之心不起又莫不由於有比較有比較則生研究生觀感生競爭而退諉之心不起凡此者豈非以公所爲關鍵乎自科舉停後學堂驟興事務殷繁百端待理故學務公所之設尤不容緩今請先舉公所之利數端如下 
一爲普興學校之基礎學堂之設其内容爲課程及一切規則外容則以經費爲第一要義曩者學堂之所以不興其阻力一由於辦理規章之不善二由於經濟之困乏自立學務公所則課程之優劣規則之利弊可以聚而研攷互相參酌庶幾漸臻於完善若經濟問題則尤稽學務公所之力蓋合羣力以籌集經費則易舉獨力以謀之則難而無效故學校之勃興其根源全在乎此 
二爲消弭辦事之意見科舉旣罷學堂必興然興學必先籌欵近見各州縣士紳紛紛指撥公欵如書院膏火賓興公車孝廉課卷燭費之類互相爭奪得者喜而失者怨積怨生忿積忿而生種種反對之思想破壞公益無所不爲深足爲學界卜之隱憂者自立學務公所則有幹事以調查何處應設學堂何處應支公欵則爭攘之端可以消泯於前有議員以公斷何者爲直何者爲曲則爭攘之端可以補救於後（松郡陳菊生先生宣布設立學務公所宗旨先有此議）如此則辦理學務者之意見不平而自平矣至調查各項公欵後如何用法或謂宜分撥各處已立將立之小學堂或謂宜聚於一處專辦一小學堂記者之意則擬以開辦一師範學堂直督袁宮保飭各府分設師範學堂其旨蓋謂師範學堂爲興學根本之根本記者卽用此意然此爲别一問題故不詳論 
三爲省學務處之輔助省學務處之責任祇總持一省學務之大綱而已祇以公文頒行各州縣而已祇憑各州縣之報告而已至於各地方官私立公立各學堂之實在情形與夫辦理學務一切章程之善否學務處亦安能一一親自考察乎故各州縣無學務公所則雖欲竭力整理省學務處而勢有所不能自有學務公所以稽查一縣之學務學務處乃始有所藉手然則學務公所之足爲學務處之補助豈淺鮮耶 
四爲地方自治之先導學務公所之規則自總理以及幹事職員各人均用投票公舉之法有事則可以公决與立憲國地方自治之規制相同吾國向來辦理學堂舉用經董等事鮮用此制故今日學務公所公舉公决之法誠足爲地方自治之先導而他事可以仿行者矣 
[本館接到日軍回國專電十六日亥刻到]  
　　東京發來專電云日本滿洲各軍業於十六日開始凱旋回國 
[本館接到日俄和約批准專電十六日亥刻到]  
　　東京發來專電云日俄講和條約業已於十六日批准日本政府託駐俄美使通告俄國至俄國之通告日本約今晚與明日間可到 
[駐滿日兵定期撤退]  
　　十五日横濱電云日政政府已定在六個月内將駐滿日兵全行撤退護營及第一隊首先撤回護衛營定於西十月抄乘逹爾男兵船起程其餘陸續回國譯文匯報 
[香港總督議備出借鐵路用款]  
　　五日香港電云此處法律院已批准籌集英金二百萬磅供開築九龍廣州鐵路在香港一部份之用並　與鄂督張香帥備贖粤漢鐵路譯字林報 
[山東又起亂事]  
　　十五日北京電云德公使面告外務部山東曹州府鄆城縣境内有土匪數百備有軍械仇視外人須速令山東巡撫派兵鎭壓譯字林報 
[提議美人議約改期後不用美貨問題]  
　　本城小南門内俞家弄商學會定於九月十七日午後二時准開例會并提議美人議約改期後不用美貨問題（外） 
[德人敷設張滬電線辦法吳淞]  
　　德國由膠至申之海底電綫及張華浜機棧綫房等項業已工竣其由張華浜至上海之陸上桿綫德人另仿海底電綫之法埋於淞滬鐵路右旁深及三尺左右此項工程德人託大北公司承造日昨已雇用工匠數十人中張華浜起開濠埋裝設至五百英尺用一鐵櫃使各綫轉圈一次爲往來之樞紐且聞由張華浜展長至寳山城東門外再設一水陸交接之機綫房其海綫卽從該處逕出佘山口無須經南口大戢山矣（右） 
[電綫移傍鐵路吳淞]  
　　上海至蘇州電綫兹由寗滬鐵路公司與電報總局議訂合辦章程將前設之各綫桿改竪鐵路之旁以　巡察修理近電報總局已派電生督同工匠數十人從上海車站東首電房起造至吳淞昨已開工矣（右） 
[勘地擬建南北洋海軍相會衙門吳淞]  
 
 

Page 3

 
 
政府重整南北洋海軍先擬擇立南北洋軍港前日滬道袁觀察蒞淞察勘馬路後偕寳山縣王緯辰大令察看地勢擇一寛暢之處建築南北洋海軍相會衙署聞已擇定張華浜南即從前之南洋兵輪練軍廠周圍約千餘畝正合海軍之用觀察卽諭大令赶緊丈量繪圖送轅俾據復政府以憑核奪（通） 
[京津擬設無線電北京]  
　　武昌江寗擬設無線電報免洩漏機密已誌昨報現聞中央政府與北洋會議極多秘要之件亦擬安設此種無線電直通京津俾免漏師多魚之患（月） 
[密電條陳速辦地方自治政北京]  
　　政府人云某督前有密電奏請速辦地方自法以備立憲基礎并保直隸候補道趙秉鈞才識宏深堪資重用及陳緝獲炸彈匪黨大概情形惟未能詳悉原文（龍） 
[奎學士密陳要政北京]  
　　日前内閣侍讀學士奎善呈遞封奏一件大旨謂國家欲圖自强當首重練兵興學并條陳東三省開埠辦法及舉劾各員摺上留中（皇） 
[兩宮速期還海之原因北京]  
　　兩宮駕幸頤和園駐蹕原定於九月二十六日還宮嗣因炸彈之亂外間屢有謡言日前那相國召見時曾經面奏懇請兩宮還宮正在猶疑之間接到直督袁宮保電奏略謂現因炸彈匪犯黨羽甚多應請聖駕早日還宮遂於初九日軍機大臣面奉諭旨飭傳各衙門預備初十日還海事宜又聞此次蹕路經由之處尤爲加意防範諭飭八旗綠步各營及姜營各軍由頤和園列隊直至西華門絡繹不得間斷兵隊排列森密嚴肅異（鳥） 
[奏請調駐南苑軍保護禁廷北京]  
　　自經車站炸彈　變内廷加意戒嚴口昨軍機大臣面奏請飭速調駐紥南苑姜軍七千名以四千名隨從護駕並守衞内廷其餘保護頤和園每於園墻垛口每孔紥兵一名務須内外貫通一氣晝夜巡察以免疎虞（帝） 
[欽賞慶邸護衞兵丁北京]  
　　内廷人云日前召見慶邸時兩宮垂詢近日施放炸彈匪徒有何消息並諭邇來内廷如此戒嚴汝等亦須加意防範慶即奏稱自此變之後出入未免疑恐殊覺不安皇太后遂諭格外加賞護衞兵丁五十名飭令隨從保護以防不測聖眷之擾隆概可見也（官） 
[端中丞屢移寢室北京]  
　　端午帥自經匪徒上屋頗爲自危前寓乃弟宅今又將寢室移於他處以防意外（月） 
[擬裁學政先聲北京]  
　　順天學政陸侍郎寳忠自奉廢科舉之命即停考回京請訓召見時陸奏對科舉已停將來學堂卒業考試有學務處專責似無庸另簡學政皇太后深以爲然現侍郎已臚列十餘條不日出奏（成） 
[會議改定學堂出身章程北京]  
　　日昨學務大臣會議御史陳曾佑奏請變通奬勵畢業生出身一摺頗多可取自應量爲變通張大司農召見時又蒙皇太后垂詢至再因之連日會議學生出身章程以期斟酌妥善早日覆奏云（師） 
[安徽京官投票舉賢北京]  
　　聞安徽同鄉京官爲皖事定於初十日在省會舘聚齊投票公舉學堂總理監督校長各一員按此事與蘇省京官會議蘇學請用投票選舉辦事而陸總憲極不以爲然者大有文野之别（月） 
[俞廉三充仕學院監督武昌]  
　　前湘撫俞廙軒中丞罷官後久覊鄂省張宮保因仕學院監督一席自史繩之統制去後頗難其人惟中丞信望似尚相將特囑藩司李方伯一再　請中丞已允接辦擬於月初到院月薪三百金（制） 
[舉貢出洋首塗武昌]  
　　鄂督張宮保因停止科舉特飭學務處傳知五科以内已舉貢如願出洋學習師範者卽至學務處報名並寫立願書由官費派往兹聞第一次造册咨送者二百一十餘名均於日内乘大陂輪船赴東（文） 
[贛省招考實業之私見江西]  
　　實業學堂招考學生贛撫札務處定於八月三十日已誌前報兹悉是日應考者二三百人守候至本月初七日尚未開考其故因該堂定額二十名計官幕子弟八名本省子第十二名而本省有勢力之紳士聞已送至十餘名學額已滿定計將待考之寒畯子弟二三百人不再考騐更可異者紳士所送之學生十二名已將實業學堂齋舍貼定紅條矣（可） 
[文職不換服制述聞北京]  
　　前日政務處會議改定服制本擬一律變易及兩宮召見軍機時某大臣奏稱改換服制武職取其訓操靈便文官則無所取益請准勿庸改換以存體制兩宮頗爲許可聞古玩商人言及自從傳說改變服制後翎管朝珠官塲久無問津者近各王大臣又復台前紛紛購買或因此也（火） 
[條陳裁併緞疋庫北京]  
　　聞某侍御於日前條陳政府謂方今萬端待舉籌欵艱難各處局所事同名異者則以裁併爲是如内務府緞庫戶部縀疋庫工部綵紬庫三庫所司本無甚分别如去二留一則可以省糜費而傳鉅次聞政府深以爲然去（昃） 
[襄陽道加給津貼武昌]  
　　湖北安襄鄖荆道所轄地勢極其遼闊而各州縣大半瘠苦故道缺出息每年連養廉公費祇有七八千金刻張宮保因梁星海觀察揮霍甚大不敷用特飭藩司李方伯按年籌撥一萬兩爲該道缺津貼永著爲例（字） 
[俄領事請禁茶商後勿先發小様九江]  
　　○駐漢俄領事官敖君照會九江關監督瑞道内開據本國商人禀稱向在中國内地各府州縣辦茶有各處華商其茶未到之時先一二禮拜將茶小様寄往上海漢口等處作様定價俟交茶之時貨不符様是以往往轇轕兩造喫虧不小似此情形不得不懇請照會九江關道飭令江西省各府州縣一律禁此産茶商人嗣後勿須先發小 
 
 

Page 4

 
 
様一俟茶船到埠發様定價以免轇轕而重交涉等情前來據此本領事查荼務交涉關係重大相應照會爲此照會查照希即飭令江西省各府州縣一律示諭産茶商家嗣後不得先發小様鄭重交涉而杜轇轕是爲至要等因計附禀稿一紙到關准此當即移會派辦政事處并仰府轉飭所屬一體遵照本省近年茶務遠不如前蓋商情渙散小利是爭製法不精權目外操應如何講求採製言行相符保我利益今如洋商所禀様貨不符非惟自敗名譽必致貶價虧折自應酌定劃一辦法俟貨齊發様交易以示大信云云（名） 
[楚報館涉訟原因]  
　　楚報館因初七日論說被拘昨已據電登錄兹覓得初七楚報一紙論說爲五大臣出洋被轟篇中詆諆欽使崇拜匪徒并云不如於其未行之先駢而斃之免他日追悔莫及之憾據此立論奇而詭於正矣取禍之道或在是歟（望） 
[檢交淞滬鐵路地契]  
　　當淞滬鐵路由盛督辦抵於銀公司後卽將淞滬全路地契等件移交銀公司祇以契地不符由銀公司退還　　年春間事也兹聞盛督辦以鐵路一事屢被人顯揭其私亟與銀公司接洽停妥遂於昨日由英領事曁銀公司代理人同至滬寗鐵路總管理處由沈仲禮王閣臣兩觀察將各契當面檢齊交銀公司代理人收執（古） 
[豫省奏設協捐彩票]  
　　豫省大憲近日奏准設立協捐彩票由藩司端方伯撥存商號庫銀十二萬兩以爲領彩之需河南總局由粮道胡海帆儲憲總理另委幹員來申辦理滬局分銷事宜局設南施家弄第一會額設三萬號十月初出票十一月底開彩聞所訂章程其善中彩甚多得彩之巨亦較各票爲優（宜） 
[商部北洋大臣會奏議覆辦理展造鐵路及設學堂片]  
　　再本年八月初九日准軍機處抄文盛宣懷奏委員辦理展造等路片又設鐵路法文速成學堂派員辦理片均奉旨著商部會同袁世凱妥議具奏欽此傳知前來查原奏内稱汴洛鐵路現在先辦鄭州至開封府一叚所有工程及購地事宜查有河南候補道丁道源堪以派委又福公司河南懷慶府道口鎭至清化鎭一叚現經奏准借欵收囘所有行車監督事宜查有福建存記補用道程祖福堪以派委均經臣會同河南撫臣陳夔龍札飭尅日到差認眞經理原奏又稱蘆漢路員（原奏已見本報故略）各等領臣等伏查汴洛之購地興工消清之行車各事以及籌辦鐵路法文學堂各節皆與路政之成敗利鈍大有關係所有盛宣懷現派各員能否勝任愉快及平時植品如何臣等尚未深悉惟汴路道清兩路均係蘆漢之分枝至籌設法文學堂尤爲各該路需才孔亟起見應請俟簡派會辦蘆漢鐵路大臣後由該大臣察酌情形統籌一切再行報部奏明辦理臣等往返籌商竟見相同是否有當謹附片具陳伏乞聖鑒謹奏九月初七日奉旨依議欽此（光） 
[江蘇京官奏請滬甯鐵路减輕成本冀早贖路摺]  
　　奉爲滬寗鐵路糜費太鉅請减輕成本尅期完工冀早贖路而保公益恭摺具陳仰祈聖鑒事竊中國各省鐵路每里以銀萬兩上下爲斷平地設軌最省者每里六七千兩高山大河則値或倍之然按里計値總不逾萬兩左右近查滬寗鐵路成本有大相倍蓰者臣等詳閱合同旁證他路參核估戰統計利害竊念成本過鉅贖路爲難有不得不再求核實者請舉大概爲皇太后皇上陳之一滬寗鐵路獲利較他路倍難也是路與長江運河並行輪船到處皆有以輪船較鐵軌滬寗來往行程遲速祗相去半日而水行路費所省實多懸計路成而後舟車並進車利必不如舟查滬至寗二百零一英里合五百八十八中里以每里萬兩計之需費不出六百萬乃合同所列英國銀公司代借者英金三百五十萬磅論目前時價每磅値十銀元約需銀三千五百英元合銀數已二千四百萬餘兩　而此外餘利憑票照借欵五分之一又英金七十萬磅是數浮　當價者四倍不可不再核實者一也一英欵三百五十萬磅此虛數耳其中九扣除三　二萬五千磅又五年息欵五釐六釐兩項除八十八萬七千五百磅是中國所借英金實數僅二百二十八萬七千五百磅耳此實數外雖有存本回息一項而入不抵出據英領事璧利南聲稱中國借英金實數連回息計有二百七十萬七千五百磅其開支者路工車輛二百萬磅又軌道先用地價淞滬鐵路銀公司酬勞等費三項共三十一萬磅又多籌二十萬七千五百磅此外則購地二十五萬磅現在銀公司小票已借之欵爲二百五十萬磅尚有未借者一百萬磅及購地二十五萬磅綜計爲三百五十萬磅夫以二百零一英里之路備價三百五十萬磅并餘利憑票爲四百二十萬磅以視蘆漢路九百三十餘英里價英金四百五十萬磅正太路一百六十餘英里價四千萬佛郎克合英金一百六十萬磅彼此相形爲數過遠不可不再核實者二也一查工程司格林森估單謂每一英里統扯至多不逾六千六百五十磅又有說帖謂滬至寗雖云二百零一英里然未爲積長實在數因自滬至蘇五十四英里先安單軌仍備雙軌工程雙軌較單軌工價維倍雙軌五十四英里卽單軌一百八里加以蘇至寗單軌一百四十七英里又車站旁道及别處旁道四十五英里共積長三百英里按四國雙軌鐵道凡造成者費較單軌多半或半倍加半從無多至一倍者今祗雙軌土工單軌鋪設則鋼軌枕木魚板　費俱不應照雙軌計算至車站及别處旁道河路蔑有如萍醴蘆保諸路每中里合銀一萬數千兩乃就幹綫之長計算而旁路之價卽均攤入幹綫中並非積長計算者寗滬一路何獨異是不可不再核實者三也未完 
[斐利賓總督擬將告退]  
　　十六日倫敦路透電云得紐約消息謂斐利賓總督黎德君因與現行各政意見不合擬於西十二月一號將辭退斐利賓總督之職 
[普魯士商務大臣現己易人]  
　　十六日柏林 
 
 

Page 5

 
 
電云普魯士商務大臣馬婁君辭職後將以西普魯士總統台爾不魯克君繼之 
[土耳其將開兵端]  
　　十二日柏林電云土廷與墨賽唐尼亞内國稅務委員極力抗辨故各國擬將聯合水師以攻土耳其譯文匯報 
[德屬亂事]  
　　十五日倫敦電云好滕篤匪目馬倫葛已在乾路愛圍攻　營德副將一名及其他六人被殺傷者八人又有被擒者數人均奪去軍械而後釋放好滕篤匪並無傷亡德國店鋪貨物被刧一空且告其俘虜謂好滕篤匪現已專事干犯雖有大戰亦所不顧云馬倫葛現駐於各立不拉地至駐紥該處之營兵則已焚煆其砲營而潰譯字林報 
[日皇定期閱英水師操演]  
　　十五日東京電云英提督諾爾君將於禮拜日往芝宮日皇定於本月二十五日在東京灣閱英師操演譯字林報 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鄂督張向英國香港政府借欵贖回粤漢鐵路合同]  
　　此合同係大清國太子少保湖廣總督部堂張官保與大英國香港政府訂立 
張宮保欽奉特旨籌辦收回粤漢鐵路事宜此項借欵奏奉中國皇上諭旨允准爲湖北湖南廣東三省督撫現任後任訂立查粤漢鐵路一切事宜案件均歸張宮保辦理因需欵項將前給美國公司代爲修造之權利贖回兹經張宫保商請英國國家借助其欵發給該美國公司買回股分以完張宮保之專責英國政府乃託令香港總督允許照籌借助所需之欵項現訂合同如左 
一香港政府應允借與湖北湖南廣東三省共一百一十萬金磅其交給辦法聲明於下第七條至三省如何分派擬認其確數俟議定再行知會 
二此項借欵以十年爲期自光緒三十一年九月初八日起算此項借欵本銀分作十期歸還每一年一期每期一十一萬金磅以第一年尾卽丙午年八月十九日爲第一期但自第五期本分還清之後如三省欵將下餘未還本銀一時全還只須六個月之先預爲知會方可將該本及至還日之應給利銀同時交清而自其本利全還之日後此合同則作爲廢紙 
三此項借欵利息係按每百金磅四磅半合算每半年按照隨時下餘未還本銀核算利息一次 
四所有歸還本利數目日期均照本合同附開清畢隨時在香港交其度支院吏磅　照兌票若干磅數查收或聽香港政府於各期照當時磅單折合現銀收兌其項 
五此項借欵以湖北湖南廣東三省烟土之稅捐作保作爲抵押此項烟土稅捐總以此次借欵本利儘先償還此欵或全未還或未還清均不得再有用此項稅捐借抵他欵用時本利一切事宜將來若再有訂立或專或兼抵三省烟土之稅捐之借欵總不得訂明在此次借欵之前亦不得訂明於此次借款平行辦理務必於合同内載明所有付還本利等事俱在此次借欵之後辦理倘將來三省烟土之稅捐不敷應付湖廣督部堂司商明湖南廣東核明係　省還欵不敷卽由何省添撥他項稅釐歸還此欵倘仍不能應付各期不利英國國家可請湖廣督部堂商明湘粤核明係何省還欵不敷卽由何省另撥他項妥當稅厘歸海關管理以保此次借欵 
六此項借欵尚須交存漢口英總領事處金磅釐金票作保此票銀數合與此項借欵本利總數　同其上蓋用湖廣總督部堂關防漢口稅務司簽字倘每期應還借欵本利届時在香港不交香港度支　使卽可此票在於湖北湖南廣東境内作爲完厘之用所有三省官員有關此事者卽須一體飭知遵照 
七此項借訂明由香港政府於西歴本年十月六號一面將英金四十萬磅寄至漢口匯豐轉交張宫保名下收用一面將英金七十萬磅　至紐約交中國駐美欽差梁大臣查收香港政府仍可託駐漢口英領事隨時請張宮保給予憑據以見此次借欵確係爲以上所議諸事之用即係確爲買回粤漢鐵路權利之用 
八此次奉合同畫押之前已由張宮保奏明欵奉上諭允准此次借欵合同應即由外務部備文照會英國駐京大臣 
九本合同内應提及鄺烟土之稅並兼作保抵此次借欵經張宮保電商廣東已經兩廣總督復允情願將該烟土之稅捐作保曁 
本合同干涉廣　各條將來必無異辭 
十此合同用華文英文繕成六分一　湖廣總督衙門一交兩廣總督衙門一交湖南巡撫衙門一交香港督一交京薩大臣一交漢英總領事有案此合同將來倘有疑義即以英文爲証 
[蘇撫批斥徐統領捕梟畏葸蘇州]  
　　撫　陸春帥以陽湖縣王大令念祖禀報縣境禀匪充斥請兵剿捕因即調派徐輔臣統領督率飛划副左旗及蘇捕等營馳往勦辦曾紀報端兹復　王大令續禀謂是股梟匪係魏家元爲首此次在湖州擊敗而　約有二百餘人共駕匪船十二艘每至各鄉鎭啜茗吃烟身懷槍械致各店鋪閉門罷市擾害閭閻實非淺鮮應請續勁旅四面兠拿以靖　方云云春帥因即批示云查魏家元爲臬帮中著名巨匪經前部院及本部院迭飭營縣嚴拿該匪聞拿緊急避入浙境復經本部院咨請浙撫部院飭令浙中各營協力剿捕並一再向諭飛划等營統領徐副將前往會勦該副將藉詞先願巡防遷延觀望坐誤事機今浙中業已將匪擊敗該副將即不及會同截剿而蘇浙接壤之處節節皆有師　駐紥但使該副將自顧前言認眞巡防匪徒身非插翅豈能飛越何至復竄入蘇由蘇而　而鎭任意横行如入無人之地該副將之畏葸祗能督捕不力實堪痛恨昨已嚴檄切青勒　設法勦捕在案旣據該縣派撥勇役探明匪蹤候嚴飭徐副將親督弁勇截其去路斷其接濟迎頭痛剿務將　吺游匪掃除凈盡以杜後患而靖地方仰按察司即飭該縣及蘇當鎭所屬各縣一體會同營汛選派勇役協力兠拿毋稍疏縱（首） 
[禀開蒙學清江]  
　　清江浦廩生孫湛恩等請公車賓興等欵改爲添設蒙學堂經費提憲劉批示云查閱禀詞現在科舉旣停請以公車賓興添設蒙學不爲無見惟該兩欵每年計　三十金請設蒙學三十所核計每所僅該百金每月計算不足十金教習朿修學堂茶水以及學舍房租實無　等辦法兼之各種教科書籍需費正鉅本部堂到任以來各學堂未能添設改良寔因江北籌欵不易該生等率然禀請亦屬人情之常無足怪者今科舉旣停各省督撫自必妥議章程通行遵守該生等其靜侯之（松） 
[教育會開運動大會杭州]  
　　浙省製造局前之教育會體操塲現已落成卽由發起人刊發　單訂期舉行祝典　聯合各學堂學生及各軍人開乙己運動大會定於九月初八日舉行一切規則組織完善殊足振起學界之精神而促發自强之進步云兹特撮錄當日運動各科目於下徒步競走二人三足競走記憶競走抽籖競走障礙競走跳馬競走武裝競走點燈競走 
軍艦競走奪旗送旗柔軟體操器械體操兵式體操 
來賓競走各校遷手競走各校職員競走角力踢球拉繩劍術自轉車（知） 
[高郵學務兩記揚州]  
　　城内賛化宮前經賈君繼宗等禀請學務處改爲學堂當卽批准於九月初七日始行招考○又致用學堂日益腐敗現學界大動公憤擬逐總教吳玉　另聘師範畢業生於本月初三刊發傳單一面由王某至兩江學務處禀請改良（外） 
[盗匪搶劫巨案寗波]  
　　鄞縣東南鄉陳某家頗富饒匪人垂涎已久本月初六夜糾合黨羽三四十人持械擁入將陳姓十餘臥房内金銀首飾衣服等件悉數劫去并砍傷男女二人當卽開單赴縣報案高大令往後即簽差分緝（惟） 
 
 

Page 10

 
 
[飭令賠修營房蘇州]  
　　蘇城常備南北兩營營房由張令學鴻承修甫及八月即行倒坍由督練公所兵備處禀詳蘇撫以限内倒坍必該城工減料所致已批飭該令如式賠修停委一年（育） 
[釐卡不收銅元之謬鎭江]  
　　現在銅元市價每銀一圓可兌一百零一枚而大盤猶不止此數至各當鋪洋價則作九百六十文贖取者往往欲全用銅元當中不收因此口角者不一而足至於各釐卡洋價尤屬無　僅作九百十文銅元亦均不收以官局所鑄之銅元而官局反不收用殊堪駭異（身） 
[常鎭道飭縣打撈沉船鎭江]  
　　前有英國兵輪駛抵鎭江管帶官侯坐小輪船内　察看經過丹陽界内突爲沉船阻塞幾致撞損當面告鎭關稅司義里邇君函由監督轉飭丹陽縣派人打撈免碍航路（思） 
[蘇省官報]  
　　十四日轅牌示八月十五日各廟行香文廟藩憲武廟撫憲文昌太陽風龍神均諸憲大后風雲雷雨神均沈道火神猛將均首府呂祖總捕都城隍長洲府城隍元和都土地吳縣同知吳琪禀知到發審局幇審差袁世顯赴松屬知縣孫寳瑞直州判張鈞均赴鎭　均禀辭勸辦江南賑捐婁縣屈專丁來省禀知交代初限算結縣丞楊秉衡禀知服滿由京領照到省正任元和縣典史龔承德禀知接印任事 
[又告重災]  
　　敬啓者敝會自八月初開辦即派幹事員先後赴鴨窩鼎眞石頭横沙漫洋等沙散放米鹽竹蓆藥茶等物又裝去舊棉衣兩批計四千三百餘件均已酌量散給隨後再錄清單登報八月二十日由本會查賑會員李君承鈞馮君雲焦陳君啓宇鄭君金福何君簡夫載米四百七十餘石蘆蓆二千張藥茶竹捆等僱船前往先至崇屬之漫洋紗補給米一百三十餘石及竹席等復於廿三日駛抵崇明之北沙該沙距崇邑海程約八十里距淞口約五百餘里有南北永興永隆日盈惠安揚家小黑連珠　背等名總稱之曰北沙昆連日有餘里寛五十餘里村鎭三十餘處人民除淹斃不計外尚存七萬餘口均係極貧者多災况較横紗尤甚而災民則十倍之鳴呼慘已因人多米少除就近散給米百餘石及竹蓆等外尚餘米二百餘石交惠安鎭江浙協賑公所沈君寅谷代放趕即回淞共商接賑竊維諸大善長同辦賑務分道並馳因已實力實心不辭勞瘁北沙僻遠大都未悉其詳豈料災况如此之重使非沈君等携洋數萬元捷足先登照此七萬餘之災黎早俱餓斃而且地經鹹潮浸没不但今年出未顆粒無收明歳春耕亦難下種災區已廣計日方長旣非一手足力所能支亦非數十萬金所可了查北沙口糧以山芋乾包米爲大宗敬祈辦賑諸君趕速購往較辦米可溢數倍即可多救人命爲敢迫求海内外仁人義士附念同胞多方佽助或節一筵之費或省無益之需或搜箱底之破衣或括倉中之餘粒轉於勸募共沛宏恩俾溝壑餘生得延殘喘此功此德較之范文正富鄭公何多讓焉行大善者獲大福食報豈有涯哉是爲啓[  上寳義務善會謹啓]  
[經資助振]  
　　松江楊至文廣文月初因劉夫人痢疾助振洋一百元今夫人仙逝廣文念夫人二十年孝親敬夫勤儉自勵手償宿逋三千金誓不續膠僅於誦經三日另備經費一百元仍托本館恊振所撥允急振以竟夫人樂善之志而資冥福廣文之用情摯而用心亦良苦矣 
[上寳義務善會經收崇寳山南沿海水災急賑第七批清單]  
　　隱名氏海濱不留名涇邑來以上各助洋廿元殷靜山助白米廿五石又保安堂分會經收一百三十六元九角銅洋一元當十錢六百文又德發洋行分會經收舊棉衣四百件初六日起初十日上共收英洋一百九十六元九角又銅洋一元當十錢六百文又白米廿五石又舊棉衣四百件 
[廣東彭堂治勞丹立刻功]  
包愈哮喘立止咳嗽吐血斷根膏 
吐血咳嗽哮喘諸症皆由身體虚損憂思怒鬱酒色過度感受風寒所至若不早治血海枯而癆瘵成然此症延醫凋治往往不起盖多用寒凉諸藥故也惟本堂家傳秘方精製藥膏救活多人效若仙丹凡逺年吐血近日咳嗽哮喘雖諸醫束手命在旦夕速服此膏立奏奇功輕服一料全愈重者二三料斷根藥性和平最益臟腑化痰止咳平哮順氣潤肺滋隂眞有起死回生之功每料四元小二元鋪分上海二馬路石路西首興隆里内彭壽堂 
[天下馳名廣東陳恒德堂秘製奇效耳聾丸○不靈還洋○假冒甚多購者認明]  
包愈耳聾天下第一奇方 
耳聾一症皆因腎水下虧相火上炎或鬱火傷肝以致耳聾目昏視聽不靈總因心腎不交隂虧陽僭而其病原尤在氣虚血脈不能流通呼吸不能靈捷氣逆則虚火向上故有耳鳴耳聾耳脹耳痛言語不聞等症本堂存心利濟得祖傳奇方不惜工本秘製此丸專治一切耳内之症無論男女老少兩耳重聽雖二十年三十年老症服之立見奇功轉聾爲聰補眞隂生津液攝納浮陽退除虚熱重者二大盒斷根輕者一大匣包愈妙在神清氣爽身體强健永無復發之患眞治耳聾之天下第一奇藥也虚言欺人罪我惟天每大匣四元中匣二元小匣一元均無折扣○各埠函購原局回件信力自給　○分設上海英大馬路萬康醬園對門德仁里内石庫門廣東陳恆德堂謹啓 
[ＡＥＭＬＤＧＲＪ　　ＡＩＤＮＩ]  
印度新到亞彌蓮花你們鴉片不要吃了 
我這個亞彌蓮花　生在印度亞彌蓮山上　其花異樣　得天地之靈氣　受日月之精華　四季不枯　八節長春　去年我將此花　拿到博物醫院裏　當用化學試騐　此花善能尅鴉片煙　去烟癮　清肺火　消火毒　又能壯體補髓　又能滋隂活血起初我印度人　每天吃鴉片烟　或吃一兩的　或吃一兩的　　個個人都服我亞彌蓮花　當日斷癮　七天除根　此刻我印度國　有數萬人　不吃鴉片烟了　這是可稱天下獨一無雙　所以我此刻運到上海來　替大家戒烟　你們每天吃烟　不論吃一兩的　或吃一錢的　服了我們亞彌蓮花　當日斷癮　七天包可除根　這是天生一物一尅的　妙在不吐不瀉　精神加倍　如每天吃一錢　只取藥本洋一元　每天吃二錢　加洋一元　再多一錢再多一錢　再加一元　如若不信　當面包戒　不加分文　倘個個人服我亞彌蓮花　你們中國四百兆人個個身體强壯了　個個銅錢也有了上海盆湯衖新生陽南貨店後天保棧印度哥耳末醫生廣告 
[華隆藥房照原方配足秘製參茸狗腎汁將陽還童種子丸天馳名]  
獨得奇方真人參鹿茸之靈芝野术海狗腎壯陽生精種子丸 
本藥房自得將陽種子奇方發售各省蒙　　　譽爲極品奇藥市上售此藥者甚衆皆稱將陽種子之名然　雖同而功實異如不信者將本藥　之　與别家之丸常塲比試功效虚實　免真僞立分以此聲明遠播　省鳴謝之書案盈尺許可見其功力之大不言　知因内用北冰洋海狗腎煉其精汁再　老山人參鹿茸　术佐以補血鐵酒及各種王　滋補妙品熬膏去渣取其精液製煉成丸無論陽痿不　精衰臥冷諸虚百損五勞七傷或見色流精未父即泄夢遺耳鳴頭暈眼花腰酸腿軟專症祗須　服少許立刻精神充足血脈調和雖極衰極弱之體皆可轉弱爲强少年之人日服一次陽　立刻雄壯房　任意暢樂至欲能不能之久常服則補命門益氣血暖丹田堅筋骨開胃健脾去濕追風滋隂助精况藥性大而不　速而不燥非市上覇烈宣淫之品可比真水火旣濟之良方却病延年之奇藥每瓶雙料二元單料一元每料廿兩三十六元單料減半人　鹿　海狗腎生精還童種子酒每瓶四元小瓶二元雙料加倍　套鐵盒可寄　里郵　原局回件上海盆湯衖新橋北德安里　衖大街華隆藥房啓 
[私塾改良會總會廣告]  
一本會設事務所於上海南泥城橋德慶里蒙養院内　二各省各城各鄉鎭願仿照本會辦法者可函致本會索取章程原班寄還信資自給　三各城各鄉函請本會會友親到該處面商辦法開設分會並於暑假年假時查課者計路程遠近酌貼川資俟本會經費充足後當自備資斧不煩供給　四分會欲購備各種圖書儀噐可由總會代爲介紹於各書局請其發送摺子照同行批發現錢交易若有欠項仍由該分會自行擔任與總會不涉倘遠地分會遇不易自購之物儘可函致總會代爲購寄惟須先付現銀及郵費　五本會志在游歷各城各鄉廣行勸學海内高明之士或而賜敎言或函示謹論匡其不逮不勝欣幸　六本會願與各省學界中人聯絡如與本會表同情者請函示住址以便能信　七本會現已設立分會二十餘處尙須逐漸推廣經費浩繁如有紳商士富慨捐欵項或小學校應用品者請寄上海南泥城橋德慶里蒙養院本總會事務所發給收條爲憑並每月將收支清單登報一次　八各省各府應各自籌費設立私塾改良總會多聘幹事員勸導各城各鄉之私塾俾得一律改良本會同人跂予望之　曾鑄嚴信厚李厚祐魏允恭李鍾珏張美翊王震席裕福王豐镐沈亮棨同啓 
 
 

Page 11

 
 
   
 
 

Page 12

 
 
   
 
 

Page 13

 
 
 
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
[丹徒縣仍擬改蒙學爲習藝所鎭江]  
　　丹徒縣郭大令疉奉省憲催興工藝苦無相宜之地方擬以現有之城南蒙學堂改造該蒙學本爲化莠工　所之奮地令移入考棚接辦詎料紳釐咸不賛成一再具禀寗蘇兩學務處求飭府縣保護蒙學另行捍地建營習藝以免破壞學務而郭大令則謂遷入考棚乃以擴充非以破壞欲欲設法以逹其目的已雇工匠於蒙學堂估計工費聞各紳董尚終出而爭執也（安） 
[揚郡設立育才小學堂揚州]  
　揚郡某紳邀集同志在蔣家橋南金魚巷創設育才小學堂一所分初等高等兩班學額各二十名一切規制悉遵欽定章程禀蒙督撫憲學務處批准高等班畢業與官設高等小學堂畢業生一體中送中學堂肄業（化） 
[飭屬開示荒田畝數鎭江]  
　　蘇省設立農務總局清查荒田招民認墾惟各縣荒田究有若干並　何處均未由縣出示開明故自願承種者無從指領現由某紳等禀請農務局總辦轉飭蘇屬各州縣各將縣屬荒田列表出示以便領種丹徒縣郭大令奉文後已遵照辦理矣（身） 
[商部咨文京師]  
　　商部爲咨行事據候選道夏瑞芳禀稱職道於光緒二十三年在上海開辦商務印書舘延聘通才編輯有用圖書除前已呈經管學大臣審定外尚有新出圖書若干種亦已謹呈學務處審閱查上海科學儀器舘前經禀請鑒騐仿造各器咨行飭圑購用仰蒙允准有案竊思儀器爲科學所必需圖書爲學堂所必備其關繫教育事同一律可否請援案分别咨行一體采購並禁止翻印之處仰祈鑒核示遵等語前來查現在各省學堂需用圖籍甚殷該館編輯各種圖書禀請援案分咨飭購事屬可行應卽照准除咨明學務處並將該舘呈到各册批示立案禁止翻印外相應咨行貴□□查照請煩轉飭各學堂如需用該舘圖籍即可逕向分别訂購可也須至咨者（南） 
[江督札飭推廣土貨鎭江]  
　　近日兩江總督周玉山制軍以各屬自製土貨　多亟應加意經營設法推廣當經札飭各關道轉飭各商務局迅速整頓俾挽利源日昨鎭郡商務扃已奉文遵辦矣（蓋） 
[常鎭道委勘礦山鎭江]  
　　常鎭道郭道郭觀察札委候補知縣陶式泉大令馳赴高資龍潭句容等處勘察礦山事務大令業已禀辭起程（髮） 
[美艦分别寄泊吳淞]  
　　美國水師提督某君前往金陵拜會江督周玉帥旋乘原船下駛回淞現其所帶魚雷艦五艘已駛赴小呂宋埠而使令艦亞海容戰鬥艦亞力根均泊在三夾水其他巡洋艦數艘則分泊於上海張華浜兩處（通） 
[貢士拜會]  
　　丙戌進士鮑川如貢士心增前日由丹徒珂里來滬昨日到縣署拜會汪大令因係同年立即延見（近） 
[示期入學]  
　　上海縣汪大令定期於十月初四日送新進諸生入學（近） 
[出洋考察製造之李觀察已由英赴奥]  
　　製造局總辦魏蕃實觀察近接出洋考察製造之李叔倫觀察來函知八月二十七日已抵英京赴各名廠考察一切現在已啓程赴奥（欣） 
[製造局試騐歴年所製槍彈]  
　　滬南製造局歴年所製鎗彈自光緒二十三年起至本年止近由總辦魏觀察札飭砲隊營幫帶張千戎逐一試騐以便改良新法（欽） 
[控母謀産被斥]  
　　某學堂肄業學生胡兆熙前日具詞縣署控告　母謀産驅逐等情兹奉汪大令批示照錄於下爾母旣不以爾爲子而爾已娶妻成家在學堂讀書男兒貴自立應　發憤力圖上進不必因區區財産聽人教唆一再以暗昧難憑之詞嘵嘵訟瀆徒乖倫理與爾無益（近） 
[跡近聚賭]  
　　近有無順長脚朱三等串通總巡局差役在浦東爛泥渡開設鬥蟋蟀場抽頭漁利聞輸贏頗巨以致時有滋閙情事跡近聚賭在上者急宜禁止也（欣） 
[准予納娶]  
　　妓女陸琴仙投縣喊請從良奉汪大令訊押在案兹有歐陽鏡秋投案禀請願娶該妓爲室昨由大令批示著捐助振濟沙災洋二百元准予娶去（近） 
[撈經浮屍]  
　　昨有男屍一具年約三十餘歳身穿白洋布短衫褲浮至法界招商局金科源十二號棧房門首爲巡街捕查見報知捕房飭探往查委係墮河身死報請同仁輔元堂殮埋（居） 
[上海縣案]  
　　眼線方老五報探拿獲與李金標散放票布之魏亦生前日由英公堂解縣當晚汪大令提訊供因方老五借洋不遂挾嫌指拿李金標素不相識大令判押候再訊○戳斃高洪文之凶犯湯金根前晚亦奉復供禍因戯謔而起小的兩手執住伊手向刺倒地大令判仍收禁候核○袁德勝竊男女釘鞋五雙由捕拿獲訊供在南市某釘鞋店竊來大令判責五十板因無保人再掌頰一百下斥釋（近） 
[各局瑣志]  
　　張子甫投二十三七鋪巡局禀稱在十二圖南京街翻造房屋忽有婦人張陳氏盤踞滋閙請爲飭甲驅逐等情朱二尹諭令查明核辦○十六鋪顔楊錢等各家日前被竊各物現經汛捕查係積賊王阿二所竊由縣捕拘獲收押在縣故卽告知各失主禀請汪大令訊究○胡阿福投十六鋪中局控房客岳耕庠不立租契等情經陳二尹諭飭地甲妥爲調處理覆核辦（欣） 
[會審公廨晚堂案]  
　　粤東生和泰號東周敦裕吳述曾等控上海分號執事李季儀舞弊吞銀奉訊押追在案前晚關司馬覆訊周供申地分店由李經管歴年帳目　底寄粤去年尚未交來職等來申查察店務廢弛已極且被吞没帳銀三萬零五百四十一兩之鉅求請嚴追質之李供經理該號二十七年所有帳欵均被往來閩粤各商歴年積欠所致現求展限清理司馬得供判李仍還押限半箇月内赶緊清理違干比究○蘇婦徐王氏控無錫人高壽根之弟連根姦拐伊女阿四一案日前由廨差提到連根禀請研訊徐王氏投案求追質之高連根一味游移盤詰至再堅不吐實判押限七天内赶速交出阿四到案違干血比○四馬路源昌衣莊學徒　益和被庖人顧阿根之主人以僞票騙衣在法界扭獲由法公堂移送英廨於前晚研訊方供前月杪有自稱王姓之人來店購衣六十九元囑送至法界昇平里取洋此人喚顧持僞莊票一同往取人卽逃逸爲此將顧扭案求追質之顧供前月由友阿榮薦至該處充當庖人未知主人姓名蹤跡實　被愚求宥司馬判順交保俟補傳阿榮到案再訊（見） 
[會審公廨早堂案]  
　　德商裕豐洋行主控廨投稱用孫曉蜂經理行中帳目已歴四年今查被孫盗用帳銀一萬餘金請追孫曉峯延穆安素律師投稱在行多年並未舞弊原控况祇欠洋五百零九元刻下質訊添加萬元均係歴年被人積欠目下無帳可查應請先將盗用兩字註銷並令交保司馬得供之下商諸德副領事麥君判孫帶回捕房於下禮拜三覆訊○日商室崎洋行主控繆維森以僞莊票七紙計洋七百九十餘元來行騙取毛巾洋傘銅瓶等物値 
 
 

Page 18

 
 
洋九百元請追昨早由探顧福其解案司馬判押候禮拜一訊奪○徐王氏控著名地販馮振揚盗賣地畝由廨差協探方長華提案請究判仍交原保候訊○李萬福控徐蔴子爭奪工頭行兇推墮徐子入井奉訊將徐重責五百板押西牢一年在案昨由包探孫阿炳補拘帮兇之向榮才孫鴻濤陳少泉三人至案問供均不承認司馬以見証鑿鑿判各押捕房七天○德商謙信洋行控戴禮生收買磁盆失贜由探何阿春解訊判交保訂訊○老公茂紗廠洋人控工頭苗全桂及茅四壽任意以鐵條置入機器致毁機内輪軸各件全機無用報控解辦司馬細鞫之下判苗枷示七天押捕房半年茅無干省釋○日　百老匯路某洋貨店夥王壽堂控范阿福混用天津匯豐之五元僞鈔票被洋東察出鳴捕拘辦范供票係友人還下託該店估看司馬判從寛開釋○馬夫王彩泉拉僵不愼撞損某洋婦馬車由印捕拘辦判償原告修費洋十元○孟阿毛竊蔣福生王金生衣物由探解辦判責二百板枷七天期滿驅逐出界○過犯袁中元竊陳金榮綢布衣服由探解辦判責二百板枷二禮拜期滿再責三百板驅逐出界○沈潤生控杜阿榮竊衣由探解辦判責三百板押捕房兩月○張阿桂在火塲竊錫器張阿高竊毛雲樓綢衣由探解辦判張責三百板押兩月陸責二百板開釋○德律風公司控工人湯阿才竊電線繩十餘磅由探解辦判責一百板管押三天（見） 
[法租界捕房發落]  
　　李昌侯前以僞點銅錫抵銀七千兩爲押主查悉扭控到案奉訊交黃成坤保出理處詎即避匿原告迭次求追致累保人拘案押追迄今日久未結昨日李於陳大令發落之時自行投案大令因判將黃釋出李押候嚴追○蔡竹山潛入秦來洋行圖竊爲司門人拘獲送究蔡供住王家庫來此訪友誤拘大令判押捕房三天○張阿連王阿三洪阿三在太古棧房竊胡椒三包白糖二包爲巡丁拘獲請辦大令判各責二百板贜交失主○趙阿大陳寳林顧瑞元竊掛鐘一架水烟袋一支及男女衣服失主報捕查獲弔到原贜解訊大令判各責三百板贜候失主認領（居） 
[美租界捕房事]  
　　朱金生持綢衣三件至西華德路被包探劉阿丙撞見以其形跡可疑拘入捕房捕頭詢係已物著卽釋出○某侍者前失衣服四件查至北四川路三百九十六號押捕有人往押卽同西婦至該押鋪查看持去押店主周啓石向索押本竟置不理因卽報捕請追捕頭著自赴該管領事署控告○張阿維陳財法在漢璧禮路互毆張被陳傷及眼角由捕一併帶入捕房捕頭騐得僅受微傷將陳押乞丐牢一天以儆○胡阿三在百老匯路闖入徐四福家圖竊爲徐撞見扭入捕房押候查辦（古） 
 
 
