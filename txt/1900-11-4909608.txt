# 1900 - 11 - 4909608

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同塡溝壑此則籌振者所九頓首以祝者也振欵乞交電報局源通官銀號仁濟善堂及本館恊振所均可代爲彚解肅此佈求㐲維德鑒 
[廣學會譯著新學彚編中國度支考英興記正續中東戰紀本末文學興國策時事新論出售翻刻重罰]  
　　明詔迭下實學浡興吏治儒脩乘時交奮不蒐新籍曷豁靈襟上海廣學會諸君洞燭外情周知華故著書十載信足端風敎而杜窕言天下大同此其左劵合括宏旨藉貽通才○新學彚編四卷裒西瀛旅客名篇開東土導師先路理明法備言簡意賅八角○中國度支考二卷詳稽奏報臚舉出納言外深其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財賦持較中國支度主善爲師有德則樂興華秘鑰敬告司徒三角半○中東戰紀本末一圓半續編七角文學興國策二角三書併售二圓均與先譯之泰西新史攬要時事新論等書傳誦士林無勞述讃○時事新論六角○上海廣學會總局申報舘及各書坊出售外埠書坊及敎士售書處亦可向購[  圖書集成局啓]  
[懲辦梟匪議]  
　　梟匪者何興販私鹽之徒也興販私鹽者曷爲目之曰梟曰售鹽以官不以私違則卽以犯法論而此輩又不肯束手就縛於是結羽黨備軍火顯然與官相抗目無君國如鳥中有食父之梟故以是名之也夫國家愼重鹽政初設巡鹽御史未幾而歸併於督撫而其下則有鹽運司運同運判如無運司省分則有鹽法道鹽庫大使以及知事也經歴也自出鹽之地以至分銷督銷口岸莫不有官以領之猶恐耳目之未周巡邏之難徧也則又創設緝私局鹽捕營巡勇鹽快佈置周詳巡鹽之船槍砲如林分布要隘設官如是之多防範如是之密宜乎鹽梟聞風知懼潛蹤匿跡不復敢貪此微利致蹈不測之誅矣乃何以若輩挺而走險愍不畏法化日光天之下横行無忌營兵捕役皆付之無可如何以致拒捕傷人事所恒有近更在鄉村鎭市刦人勒贖無惡不爲其最駭人聽聞者莫如湖州烏程縣境原任江蘇臬司吳廣涵亷訪第宅被梟匪蹂躪一案是案匪黨甚多刼掠之兇受害之慘有非楮墨所忍言者臨去謂家人曰你家大人在任時殘戮吾輩不遺餘力故今特來報復云云跡其種種兇暴情形非得盡法痛懲何以快人心而伸國法乃閱時良久卒未聞緝獲一匪而縣主某大令適調任鄞縣將賦鶯遷妄將某起審實盜犯偪令供認此案以圖卸責夫廉訪雖已歸道山固猶是搢紳巨室也其介弟嗣君於當道鉅公豈無二三寅親世誼似此重大事情夫安肯默爾而息乃縣官猶敢爲此接木移花之計則其他窮檐小户苦無可訴者更可想而知蓋眞正梟匪聲威甚壯出没不常搜捕誠非易易或竟與營兵捕役通同一氣故營兵捕役一見梟匪或先遠避或於事後佯爲追捕從未有當塲緝獲一人者其甚者恐干上憲責問無以自明乃拘街上肩挑背負之小販以鹽數十斤爲佐證指之爲梟聊以塞責而不肖武弁更或畏强凌弱誣陷平民爲冐功邀賞之地府縣各官一不加察誤信其言三木之下何求不得而覆盆之寃無望昭雪矣嗚呼天下之大私販之衆若此類者何可勝道豈不大可慨哉善夫松江府濮紫泉太守之詳審梟匪王大法等五犯也五犯由鹽捕中營胡豐齋都戎先後擒獲聲稱若輩曾在泖港中竭力拒捕乃不獲之於拒捕之時而於掩獲後指之爲拒捕此中情節惟都戎見之亦惟都戎知之旁觀固不敢臆斷太守恐有寃抑不敢狗都戎之請貿然繩之以法特調金山縣武大令會同華亭縣王大令婁縣屈大令再三推鞫務得眞情旣已履勘拒捕之地復令騐視俘獲之船飭將各節逐細繪圖反覆審愼然後申請上憲按律定罪彼王大法等五犯或得倖邀寛典非皆出自賢太守之賜哉夫定例緝捕私鹽格殺弗論拘獲販私立决弗赦法律森嚴如此果何惡於此輩哉夫亦冀其懼而相戒不敢犯也乃以予所聞近日眞正梟匪無敢往捕而一二鄉間愚懦偶然負販輒致身受其殃恐非聖朝立法之初意所願地方官遇有此等案件勿信武弁一面之言細心推問愼重民命卽以培植福田而上憲於州縣詳報之案尤當加意查察無枉無縱以副朝廷欽恤庶獄之至意彼夫盜案猶分别首從斟酌罪之重輕而謂梟匪轉可無所區别輒以殺戮示威乎吾故於濮太守不勝佩服而尤願治梟匪者皆以太守爲法也 
[諭旨恭錄]  
　　十一月二十七日奉旨廕生興源著以文職用國子監司業員缺著周克寛補授户科給事中員缺著松齡補授山西綏遠城理事同知員缺著吉泰補授山西道監察御史員缺著陳璧補授内閣中書二缺著文懋慶祿補授擬補唐古忒學中書麟祥著准其補授奏留吏部學習主事德堪著准其留部截取國子監助教戚朝勳年滿伊犁駝馬章京恩全俱照例用唐古忒學筆帖式員缺著文海補授擬補荆州將軍衙門筆帖式盛霖著准其補授盛京刑部本處郎中員缺著奎齡補授擬補盛京户部筆帖式伊明阿著准其補授保舉陜西候補知縣席德恒著照例用欽此○十二月初二日太常寺題歲暮先期告祭太廟奉旨後殿遣溥靜行禮中殿遣訥勒赫行禮欽此同日題歲暮祫祭太廟奉旨遣載勛恭代東廡遣鍾秀西廡遣英俊各分獻欽此同日題十二月二十九日歲暮祭太歲擅奉旨遣凱泰行禮兩廡遣桂春袁昶各分獻欽此 
[本館接奉電音]  
　　昨日午前十一下二刻時京師飛電傳來上諭一道旨一道敬謹譯登○十二月初九日奉上諭陶模奏副都統因病出缺一摺凉州副都統依楞額於咸豐年間投効軍營旋隨僧格林沁剿賊迭著戰功補授領隊大臣升任副都統整頓旗務克勤厥職兹聞溘逝軫惜殊深加恩著照副都統例賜卹任内一切處分悉予開復應得卹典該衙門查例具奏欽此同日奉旨凉州副都統著明惠調補鑲白旗蒙古副都統著桂斌補授欽此 
[氣毬探敵]  
　　廣州中西報云英人每與他國搆兵雄師所至必有氣毬隊相隨其毬可升至一千尺受重七百磅如欲察探敵人營壘砲臺則令二人乘之而上携帶地圖鉛筆及應用各物毬下用一銅線繫之收放可以自主若戰 
 
 

Page 2

 
 
期未定則以照相法影照全圖軍事緊急則以德律風由銅線傳信並將敵軍屯紥處所及砲位若何布置險要若何扼守塡注所携圖上隨銅線放下務使敵人之進退虚實一一詳明如運諸掌俾主將藉以謀畫誠行軍之要務也敵人倘欲以開花彈擊之甚不易易卽或偶中小彈亦無大損傷蓋毬中所受輕氣升於上半而受擊處則在下半故未易驟致顚墜云 
[傅相行期]  
　　天津訪事友人云合肥相國自拜兩廣總督之命於十一月二十八日請訓十二月初八日由京乘火車抵天津在水師營務處小駐電飭招商局總辦酌派新裕或海晏輪船在北帶河伺候所有奏帶文武各員計開復直隸候補道袁觀察大化已革廣東高雷廉瓊道楊觀察文俊舊時淮軍統領鄭軍門崇義盛字營管帶郭鎭戎學海前北洋管駕吕遊戎文經其札調者爲通永鎭練軍翼長叚鎭戎有恒并聞有奏調廣東已革道員王存善之說則尙未知確否也初南洋各埠商民遙聞聖躬不豫迭次由電請安並電禀總理衙門代乞皇太后歸政總署初尙不敢上聞嗣以迭次籲求始由剛中堂據情代奏皇太后隨以商務大臣屬之傅相使之順道馳赴南洋宣布德意俾知聖母慈和天子純孝深宫和好並無閒言傅相請發關防擬於春初就道適廣州灣事起土民不肯改隷異國版圖與法人竭力抗拒法人不能取勝轉向政府要求於拓地卹銀而外復請褫粤督之職而粤督譚文卿制軍已先以年老倦勤耳目不聰迭求解組值此時艱孔亟非得斵輪老手終難安反側而免覬覦乃命傅相重蒞是邦蓋以東粤與南洋一水盈盈傅相旣爲商務大臣赴粤後當能聯絡商情傳宣聖德也 
[改駐楚師]  
　　廣州中西報云廣東韶州府屬毗連湘省爲楚粤往來大道向有安勇一營駐守現經大憲檄令管帶官魏守戎尅日率同回省辦理緝捕事宜所有韶州一帶地方另派胡守戎有勝管帶永字營勇五百名馳往駐紥並由鎭道府各官督飭訓練使之認眞巡緝保衛地方 
[籌備江防]  
　　鎭江訪事友來函云兩江督憲南洋大臣劉峴帥以時事多艱江防最爲緊要爰特檄委江蘇候補縣劉芝軒大令赴鎭江測量水勢以便施放水雷本月初二日大令由省至鎭謁見長江水師提督黃芍巖宫保禀商一切宫保旋飭瓜洲營游擊胡游戎會同大令由焦山江面勘量至圖山至初四日大令公畢遄返白下未幾常鎭通海道長久山觀察接奉峴帥羽檄飭卽籌辦江防因會商宫保及統領新湘全軍陳宇山軍門將江勝新湘各營擇江濵扼要之區分布駐紥復調集長江水師砲船百餘號分泊南岸鮎魚套北岸瓜洲口以資防守而壯聲威亦詩人未雨徹桑之意也 
[懷柔遠人]  
　　松江訪事人云自中外通商以後泰西各國時有商人教士來我内地遊歴所至之處經該管領事函請大吏轉飭地方官援照約章一體保護此通例也邇日華亭縣王緯辰大令婁縣屈吉士大令先後傳諭差役略謂奉上憲行知隹西洋德英等國領事函稱德商梁科英商裴禮司西洋商畢保培義國人阿戈斯的咯來江蘇省遊歴又准上憲札開接西洋各國公使函開英礦員摩賡甲開號羅伯沙克禮甲開號羅根海意莫立師木爾鐸布化來江蘇四川等省遊歴一俟到境著隨時保護毋稍怠忽 
[京師火警]  
　　京師訪事友人云十一月初五日之夜忽見西南隅火光燭大恍似赤城霞起水會中人急遣人往探消息比至右安門内見火在城外時已深夜城門扃鐍惟嚴徘徊久之終苦阻不得往次日始偵知距城二十里許之豐臺鐵路馬頭附近村民積薪遺火延燒民舍數椽馬頭幸無恙十三日之夜二鼓後又見紅光上騰霄漢度其地約在正陽門内迤東旋問街市喧傳兵部被災城外水會中人爭舁激桶洋龍馳至會集正陽門外以待開城至十二點鐘時地方兵弁告以失火者係東長安門外隆聚木廠廠之後屋距兵部車駕司甚近賴内城水會竭力撲救已將熄矣諸水會遂分途散歸獨三善水會總董王君俟門啓揮令入城協救直至烟消火滅始返聞是晚廠中車夫睡熟衣衾墜火爐内燃及窓櫺勢遂蔓延無際頃刻間將木廠房屋二十餘間樓屋一所付之一炬比隣義成車轎鋪積資甚富雖未遭殃及而屋宇已拆毁殆盡搬出諸物被匪攫去若干事後據情報官緝獲匪犯數人現已解赴步軍統領衙門定讞矣十四日午後前門外冰窖胡同某姓小户復兆焚如有一九齡女孩未及逃出葬身火窟之中洎水會聞信而來火已熄滅祇燬樓屋一椽三善水會總董王君鑒於十三夜隆聚木廠之火禀明兵工兩部堂憲請在内城設立分局租定兵部街已閉茶館雇長夫十數名晝夜駐宿將水龍及一切應用器械移置於此以備不虞王本工部都水司河防科書吏素性急公好義工部堂憲嘉其志許由本署常年水利項下分撥銀二成作爲經費現已將屋宇修葺不日安排妥貼卽可如議施行矣迨二十夜初鼓後前門外迤東興隆街某紙鋪復以失火告一霎時已燒去房屋四楹財貨被燬一空是鋪於十月十二日開市甫及一月卽肇是災所失約值千金之譜事後掌櫃人某甲走不知所之地方官役拘一學徒禁諸囹圄尙未知如何發落也又聞十三夜隆聚木廠火災時兵部某司員一聞警耗急乘輿入署票傳正陽門門官大啓重闉放水會中人入城援救門官不敢擅主遣人赴大司馬第宅請命而行往返稽遲以致延燒官廨大司馬察知其事將門官大加申斥門官俯首不敢措一詞 
[夢溪筆談]  
　　鎭江訪事友人云常鎭通海道長久山觀察以城廂各烟館藏垢納污最爲閭閻之害雖已飭縣稽查户口取具連環保結仍恐陽奉陰違因於日前面諭水陸總巡周都戎德標保甲總局楊大令紹時分叚密查如有形跡可疑者卽移縣重懲立予封禁是亦除莠安良之善政也○海防理事同知恒月波司馬奉道憲長觀察札委冬防總巡差已於本月初五日詣轅謝委矣○邇來雨雪疉降泥濘載塗行人偶不經心輒致傾跌本月初六日上午有年近花甲之某甲行至小街路滑於油失足仆地頭觸石上血湧如泉經人告知其家急舁歸敷療甫入門已魂赴泉臺矣○某姓嫗向居城内小市口其夫早逝膝下一女年將及笄許字南門某姓子閨訓未嫻春心暗逗與鄰人某甲有染某姓微有所聞倩冰人訂期迎娶嫗託詞拒之某姓不得已於月之某日集邀戚族十餘人作搶親之舉及抵嫗家蜂擁而入時女與甲棠睡方濃某姓子見而大怒將甲飽以老拳然後擁女入輿中如飛而去是時嫗適外出及回始知掌珠已失次日糾集娘子軍前往問罪將婿痛毆受傷甚重旋竟吐血而亡某姓痛子情深已具禀控縣想須百里侯騐屍提究矣 
[茸城雪景]  
　　松江訪事人云西門外秀野橋迤東樂恩教堂係美國步惠廉教士所創傳教之外復以刀圭療人疾病求醫者踵相接邇者步君調至滬上繼其後者爲西醫孔柏全君求治者亦無不應手而愈杏林橘井譽滿茸城○自上月二十九日大沛祥霙之後本月初二日午後起連日仍雪花如掌飛舞漫天三農謂爲瑞兆豐年互相慶幸惟沿門托鉢者街頭露宿殊瑟縮堪憐耳○城守營游擊楊克明遊戎以時届隆冬宵小易於溷跡遂不風憚雪每至三鼓後必向小街僻巷各烟館梭巡見有深夜開燈者嚴斥不貸○舟人乘夜行駛每致被盜所劫前經水利廳馮少尹出示禁止各船户戒於覆轍相率遵行刧掠之風或可稍戢歟 
[遠迎相節]  
　　代理上海縣戴子邁明府探悉簡署兩廣總督李傅相將抵吳淞恐順道至滬因於昨日飭辦差人等整備恭迎蘇松太道余晉珊觀察則於午後赴吳淞迎迓 
[豸冠嶽嶽]  
　　昨日湖南臬司胡廉訪廷幹道經滬上命駕赴道轅拜會余晉珊觀察觀察迎入花廳茗談片刻及辭出復赴廳縣各衙門投刺如禮 
 
 

Page 3

 
 
[道憲慮囚]  
　　日前太倉州蔣直刺派差押解冐認屍親犯人林寳之楊芝林兩名至道轅請道憲余晉珊觀察勘訊觀察發上海縣獄監禁至昨日午前十點鐘時升坐二堂飭提研訊兩犯同供小的等皆鎭洋縣人向來小本營生某日有乞丐向某姓家行乞被某姓曳至門外跌仆於地旋卽氣絶身亡小的等不合乘機冐認屍親向某姓家訛詐某姓報官臨騐小的等堅執屍有傷痕而屍已由地甲棺殮縣主大老爺飭小的等具結開棺俄眞屍親投案領屍始知小的等係假冐觀察核得所供　太倉州詳文脗合應定以流罪爰飭兩犯在供單上畫押蓋印指模仍發縣獄收禁聽候備文解省 
[漕米定價]  
　　本届冬漕前經代理上海縣主戴子邁明府飭傳南市米業司年司月各人至縣署諭令秉公定價以便採運近由各行主議定此項漕米每石需洋銀三元九角業已據情禀覆矣 
[考試代書]  
　　昨日午前十點鐘時代理上海縣戴子邁明府在本城敬業書院公館傳齊縣署書差捕役地甲人等以次查點卯名諭令一切公事務必勤愼辦理不得吸烟貪懶以致貽悮要公各人唯唯遵諭而退至午刻傳集報考代書之人命題考試題爲清訟恤民論應考者僅七人 
[逃妓發堂]  
　　前日烟妓孫菊仙隨同沈西根沈西良等乘車至滬南新馬路二十九號巡街捕見而疑之拘入捕房由捕頭解送工程局禀請局員程雨村大令研訊孫妓供稱小婦人年二十一歲原籍寗波府屬鄞縣被匪人誘至滬上鬻入英租界盆湯弄顧姓家時遭凌虐苦不堪言大令詰以顧姓作何事業孫妓供稱顧係鴇婦逼令小婦人接客稍不遂意輒用烟籖亂刺致面部及口角等處時有傷痕小婦人屢欲從良苦被霸阻無奈乘間逃出冀覓生機叩求大老爺矜而宥之大令問爾與二沈相識否答稱並無一面緣小婦人以彼允爲先路之導是以從之沈西根供小的係海門廳人年二十四歲充當英租界五百十一號巡捕族弟西良囑携此妓往浦東行至治下馬路中遽被巡捕查獲沈西良供小的在盆湯弄南首張姓家當車夫主人家有餘屋租與顧鴇開設野雞妓院因得與孫妓相稔伊不願作賣笑生涯倩小的爲覔有情人謂有能出洋銀二百元者卽可與之偕老是以小的通知族兄西根挈往浦東爲之擇配大令謂然則爾等意將串同拐賣乎本應重辦姑念孫氏係平康中人從寛免究諭令一併管押候交人保釋孫妓不願爲娼其志可嘉候函送善堂擇良婚配 
[上海縣署瑣案]  
　　前晚十六鋪巡防北局委員楊聘侯二尹行經某處見栅棚内有一婦人因將栅夫羅阿祥及婦人孫陳氏一併解送敬業書院代理上海縣戴子邁明府公館明府立卽升座提訊孫陳氏供小婦人年十八歲家在松江貧苦不堪意欲傭工度日近被某砲船舵工侯炳南騙出價賣情急逃避無處容身時已夜深暫借栅棚棲止羅阿祥供小的在許公館當差時與孫陳氏相識今氏情急逃出小的一時糊塗留宿栅棚中求恩原宥明府判責二百板驅逐出境栅棚另派妥人看守孫陳氏姑發普育堂留養○前者王富泉控妻弟毛雪榮串賣伊妻王毛氏經王欣甫大令訊明將毛收押著繳洋銀二十元毛挺押至今分文未繳前晚戴明府提訊毛供小的收押所中無從措辦務求取保出外與人商量明府准之著交的實人保出赶緊措繳不得遲延 
[英美租界公堂瑣案]  
　　包探秦少卿解送賈恒成卽賈介惠到案稟稱此人曾於本月初一日在天寳客棧與友人周棣生同宿後周失去洋銀衣服疑賈所竊投報捕房小的向之盤詰因無贓証未便拘覊詎料賈竟投新巡捕房誣指小的之夥役搶去洋銀三十元因之送請究辦周投案供稱小的先住天寶棧至本月初一夜賈亦來借宿因與素識故允其同宿一房次晨失去洋銀十四元八角綢衣兩件報捕後並未查出眞贓賈供稱小的並未行竊驀被探夥詐去洋銀三十元讞員翁笠漁直刺商之梅繙譯謂勒詐無憑顯係誣指發交捕房管押半年○包探倪順泉解送流氓朱福林到案禀稱此人持刃逞兇攫取鄉人徐阿狗所佩銀對時表一枚經小的拘獲起到原贓送請究辦徐投案供稱朱向小的强借洋銀小的不允卽拔刀恐嚇攫去銀對時表一枚今旣獲案求恩懲辦朱供稱小的實向商借不敢攫物直刺判令笞責三百板枷號一月○包探石金榮解送陸周氏及伊子陸金華到案禀稱本年八月某日陸金華誘拐黃陸氏卽黃月香藏匿伊母周氏處歴三月之久强逼成姦近始由小的查獲黃月香供小婦人被伊所匿欲歸不得致被姦污今幸得賭青天叩求作主陸周氏供稱小婦人在外傭工不知家中情事求鑒陸供稱月香自隨小的回家小的不敢誘拐直刺判責陸五百板枷號一月餘人斥釋○包探倪順泉解送福利公司木匠王山弟到案禀稱此人竊取公司中空木箱四口報捕後經小的查獲福利洋人投案請辦王認竊求恩直刺判令笞責一百板管押半月○包探洪阿寳解送匪入吳福生到案禀稱此人前曾犯案受懲今又竊取洋人司德家千里鏡玻璃杯等物經小的拘獲送案請訊司德投案領贓吳認竊求恩直刺判令笞責二百板管押半月○包探洪阿寳解送張和尙到案禀稱此人係醫生張榮清之胞姪前日向榮清借錢不遂縱火圖害報捕後經小的拘獲送請究懲張榮清投案供逆姪和尙不務正業專與匪人爲伍前日來家借錢纒擾不休并欲放火圖害幸急撲救得未成災叩求訊辦張和尙供小的頻年落魄不得已向叔父商借錢文並未縱火叩求明鑒直刺飭送棲流公所留養○包探陸阿九解送賊犯蔡榮生到案禀稱此人竊取洋人某姓家寫字房内洋銀二百元經小的查獲起出原贓已少去二十五元今特送請究辦洋人投案聲訴情由蔡供認行竊并稱餘贓業已用去無力補繳自知不合尙求寛宥直刺判令管押半年起案之贓給失主具領 
[美租界捕房紀事]  
　　昨日清晨跑灘賊羅阿福濳至蘇州河某姓航船上竊取布帆適爲包探石金榮所見拘入捕房捕頭令押候解送公堂禀請讞員翁笠漁直刺訊辦○昨日午前小竊趙阿土混入外虹口某碼頭畔貨棧内竊取所儲舊鐵被管門之印度人拘送捕房捕頭令押候解送公堂禀請訊究○昨日吳淞路粤人某甲家失去洋銀數十元告知包探劉阿炳查係婢女所竊已被鄰近江北人某乙騙去因將乙拘入捕房捕頭令押候解送公堂禀請究辦 
[有舉無廢]  
　　前報曾紀中西書院遷至蘇州而將虹口院基改建民房收租金以充經費云云兹悉其中曲折細微尙多悮會蓋以教會中堅守有舉無廢之例而此報一出或恐阻有志者負笈來學之心爰卽聲明於此并登蘇州大學堂公啓於左閱者鑒之竊維世運盛衰關乎國勢國勢强弱視乎人材人材隆替由乎學校此乃中外通情古今同軌者也貴國地居温帶物產沃饒胄本神明性極聰頴歴年華人之赴各國大學堂肄業者考試專門之學屢列前茅時有所聞是其明騐第以一統相承顧視清高華洋交涉致多隔膜動遭外侮易啓戎心頻年海疆多事賢士大夫關心世道總以開設學堂洞逹外情爲務而圖始爲難輙生疑阻事廢半途每用悼歎某等旅華已久毛土恩深蒿目時艱亟思報稱不揣譾陋擬在蘇垣創設大學堂仿照美國大學堂章程分列天文學地理學法律學格致學醫學礦學電學算學各門旣爲華人學堂華文尤所首重凡經義史論經濟時務等書尤必兼肄並習以固根本庶集學堂之成卽作自强之基惟經費浩繁籌措匪易幸吾監理會向有天賜莊空地數十畝助作學堂基址上海地租每年所入一萬五千元助作學堂常年經費其開辦經費建造房屋購置圖書儀器動用什物約計需用洋銀十萬元現由惠禮生監督藍華德醫生同在美國本公會曁諸善富籌募捐欵惟爲數太鉅總望貴國逹官富紳捐助鉅資集成裘腋共襄盛舉十年樹木百年樹人區區苦心當蒙矜諒謹撮大要敢佈聰聞惠解囊金鵠俟季諾光緒二十五年孟冬二十六日卽西歴一千八百九十九年十一月二十六號大美國林樂知孫樂文柏樂文同啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示拿匪棍]  
　　鎭江訪事友來函云鎭郡爲水陸通衢游勇流氓到處充斥恣行刼奪有害閭閻近爲常鎭通海道長久山觀察所知頒出四言告示曰諭爾鄉人生計艱辛胼胝卒歲瑣屑經營誠恐游勇倡誘飢民在鄉肆擾搶奪横行柴薪蔬菜硬取强爭小民柔弱何以聊生兹諭爾等毋畏兇横倘敢不法捆送來城立予懲辦保衛農民本處執法决不容情 
[誘姦送縣]  
　　前晚南市太平弄栅夫某甲不知由何處誘得一婦留宿栅棚被汛捕查獲一併扭送十六鋪巡防北局局員楊聘侯二尹提訊之下著移送上海縣署請代理縣主戴子邁明府訊究 
[斷令折償]  
　　閬園烟間執事人王菊泉投英　租界公廨呈控惠連生卽大阿連串同鴇婦陶娘娘卽王氏圖賴所借洋銀讞員翁笠漁直刺准之飭提一干人前晚倩襄讞委員張柄樞司馬研鞫王菊泉投案供稱惠連生於前年冬倩陶娘娘卽連生之胞姊王氏介紹寫立筆據借去洋銀五百元迄今時延兩載僅收利息九十五元索之堅仍串令陶王氏圖賴不得已黏據控請究追惠連生供小的係無錫人所欠者半係貼票之欵半係會欵並不圖賴求恩公斷陶王氏供詞與惠略同司馬斷令折還洋銀三百二十四元限年内先繳二百元餘俟明年二月内如數清償 
[法租界捕房瑣案]  
　　法商利喴烏利文兩洋行先後控華人錢子山結欠代銷鐘表各貨欵共計洋銀八百餘元讞員朱森庭明府訊供之下諭令押候交保出外勒限清理昨日明府以錢無人具保命提案復訊錢供小的携各貨至蘇州常熟等處代銷放出帳欵約共千餘金以抵所欠有盈無絀惟須西人偕往收取方不至再被拖延叩求鑒核明府謂西人不能與爾同往内地爾旣有如此帳欵在外未收候本分府備文派包探押同前往投地方官署稟請派差協同收取可也諭畢著押候過堂商請何繙譯核辦○陳順德泰西食物店夥錢宣元私收某兵艦貨銀逃逸無蹤店主陳斐才將其母錢袁氏扭案朱明府訊供之下諭令押候交保出外限交其子到案以憑究追此已見諸前報矣錢袁氏被押至今無人具保昨日明府提案詰問錢袁氏供兒子逃往何處小婦人實不知情叩求明察明府著押候過堂傳到原告復訊核奪○湯瑞祥控夏德明吞没股本銀三百兩明府訊供之下諭令押追昨日復飭提至案諭以年關伊邇爾須赶緊清理隨飭包探帶出交妥人擔保限日理楚○同信昌陸稿荐太和萬順等鋪主環控劉少卿盤頂飯店侵吞各欵朱明府訊供之下准予交保出外清理一面將介紹盤店之值堂人蔣啓元押交前店主高金寳此皆前曾登報者昨日明府提蔣研詰蔣堅求交保出外理償明府著押候傳同原告復訊核辦○流氓吳福生前因强搶義豐押店首飾控經朱明府訊實口供判令枷號兩個月昨已期滿命帶案開枷重責四百板押候過堂送縣遞回海鹽縣原籍請本管地方官嚴加管束毋任出外爲非○積竊錢阿大前經包探解請明府訊供判枷一個月昨已期滿命帶案開枷笞責四百板然後開釋○前者陳德生王阿四混用銅質僞洋銀經包探所請明府訊供昨日命提案覆訊判令各責三百板○小偷張阿五王阿金前經明府訊明昨日著照原斷責張四百板王一百板從寛開釋 
[仁心爲質]  
　　黃君佐卿今届六旬晉一開七榮慶之辰兼有弄孫之喜特將宴客資洋一百元移助施粥經費又天水花甲餘生爲肋疽得保痊愈助施粥銀一百五十兩鎭海葉樹德堂助洋三百元吳邑沈昻青求母病愈助洋五十元顧蔡氏求母楊太夫人喉症速愈助洋十六元無名氏助白米二十三石五斗又無名氏助白米二石鼎新糖行來南通州佑安氏助洋四十元瀚善氏助洋十二元拜登嘉惠權忭殊深查敝堂自煮粥以來每日米數增至五六石不等良以天氣奇寒雜糧騰貴故就食者益覺擁擠兼以時值隆冬又須赶備米票以爲貧民卒歲之需所望遠近諸善長互解仁囊量爲周濟其功德實難言喻請登報章冀結善緣[  上海六馬路仁濟善堂董事嚴信厚楊廷杲黃宗憲朱佩珍施則敬等謹誌]  
[躊躇滿志]  
　　孫君順齋大善士也平生利濟爲懷凡屬善舉無不竭力贊勷邇者歲聿云暮俯恤窮黎饔飱不繼爰出其囊金慨助敝堂米捐洋二百元特孫君素患伯皮之疾步履維艱今好施樂善不致初心將來天鑒其忱必使之健步如常而有以躊躇滿志也易曰履道坦坦幽人之貞請書此以作左劵之操如何乞附報章藉伸謝悃[  滬北天后宫前廣益善堂司董嚴信厚施則敬朱佩珍唐榮俊等謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年十一月二十一日京報全錄]  
　　宫門抄○諭旨二道錄前○燕督裕奏爲揀員請補沿河知州摺○織造海奏委員管解已亥大運活計摺○大臣瑞奏瀝陳下情懇恩賞假摺○燕督裕奏甄别道員留省補用片○十一月二十一日兵部太常寺太僕寺廂黃旗值日内閣引見二名兵部二十六名國子監四名值年旗三名正黃漢二名正藍滿十名兩翼九名○慶王等因伊子賞翎縀謝恩○壽耆假滿請安○王文韶謝賞壽物恩○盛京刑部侍郎溥頲請訓○陸潤庠前往東陵請訓○貴州總兵楊玉書請訓○蓋州城守尉載碠請訓○信勤謝授廣東遣缺道恩○山東叅將劉振威謝恩○易順鼎預備召見○召見軍機信勤易順鼎溥頲楊玉書○○頭品頂戴直隷總督奴才裕祿跪奏爲揀員請補沿河知州要缺恭摺仰祈聖鑒事竊查通州知州榮恒開缺以知府用應卽以光緒二十五年七月二十四日接到部文之日作爲開缺日期歸七月分截缺所遺通州知州一缺旗民雜處命盜案多漕艘雲集水陸交衝政繁事劇係衝繁疲難四項相兼最要之缺例應在外揀選因缺關緊要一時未能遴選得人咨部展限在案查定例各省道府同知直隸州知州通判知州如係奉旨命往或督撫題明留於該省候補均無論應調應選之缺令該督撫酌量才具擇其人地相宜者悉准先儘補用又順屬州縣題調缺出由該府尹於所屬各員内揀選題補如順屬一時無可保題再由直隷通省人員内揀選保題又通行内開嗣後州縣以上應題應調缺出如係題缺請升調缺請補或題缺請調調缺請升俱令於摺内聲明方准升調又州縣應調缺出於現任人員内遴選調補如現任人員内實無合例堪調之員准以候補正途人員題補又部章道府直隷州知州遇應候補時先儘科甲出身人員請補各等語奴才督同藩臬兩司在於順直兩屬選缺知州内逐加遴選非歴俸未滿卽人地未宜一時實乏合例堪調之員自應在於科甲出身候補人員内揀選查有科甲出身候補知州孫壽臣堪以請補由藩司廷杰臬司覺羅延雍會詳前來奴才查孫壽臣年四十九歲山東歴城縣人由舉人大挑一等以河工知縣簽掣北河於光緒六年到省八年調辦海運差竣保俟補缺後以知州用九年二月丁母憂十一年十一月服滿起復到省十三年借補故城縣管河縣丞十四年四月到任辦潮白河大工合龍出力保奏開缺以知州補用十五年因差赴京留順差委十六年題補通州知州十八年二月二十七日到任是年海運告竣奏保以直隷州知州在任升用十九年二月在任聞訃丁父憂交卸二十一年服滿起復回省二十二年辦理海運出力奏保補缺後以直隷州知州用該員老成歴練實事實心以之請補通州知州實堪勝沿河要缺之任與例亦屬相符合無仰懇天恩俯准孫壽臣補授通州知州於地方大有裨益如蒙俞允該員係候補知州請補繁缺知州銜缺相當毋庸送部引見所有請補沿河知州要缺緣由理合會同兼管順天府府尹臣孫家鼐順天府府尹臣何乃瑩恭摺具奏伏乞皇太后皇上聖鑒勅部核覆謹奏奉硃批吏部議奏欽此○○二品頂戴蘇州織造奴才海豐跪奏爲本年已亥大運活計謹遵舊章先行赶運一半委員解京交納恭摺仰祈聖鑒事竊查奴才衙門每年奉内務府户部派辦運務分爲大運赶運兩批辦解所有本年已亥運奉派縀綢綾縐羅紡手帕線絲等項當經奴才咨請蘇州藩司江海關道先將例定工需銀兩籌撥一半旋准陸續解到卽飭承辦書吏採購經緯絨絲加工練染查照奏派單開各件敬謹織辦現已告成計赶運内庫花絞一百匹花春綢一百匹花素紡絲六百匹杭綢三百匹春羅五十匹湖縐三百匹彩綢四百匹小手帕五百個衣線八百九十斤絲線二千斤白絲八百斤又外庫縀綾紡絲等項一千二百二十匹分别裝箱封固遴委筆帖式舒齡督同承差於九月二十八日自蘇護解進京交納仍援前案由海道附輪北上以期妥速除呈明内務府户部查照外所有報解本年己亥赶運縀綢等項緣由理合恭摺具陳伏乞皇太后皇上聖鑒謹奏奉硃批該衙門知道欽此○○奴才瑞洵跪奏爲瀝陳下情籲懇天恩賞給假期俾資料理一切請俟明正起程冀可努力邊陲專心圖報仰祈聖鑒事竊奴才前承恩命賞給副都統銜作爲科布多叅贊大臣續奉批旨兼總理各國事務大臣銜旬月之間疉叨殊遇至渥極優嗣謁車機大臣大學士臣榮祿復蒙祇述皇太后懿訓敬委奴才過蒙天語褒嘉慈懷體諒荷聖恩之逾格值時事之多艱尤臣子竭誠効力之秋能勿感激馳驅亟圖報稱於萬一惟奴才此次蒙簡邊缺未能早日起程者一由於整裝之不易一由於清累之尤難加以嚴冬馳逐蒙情所憚亦有不得不量加體恤者緣奴才雖係動門世胄累代將相並無恒產積蓄先臣恭鏜歴任又多邊漠之區清操直節身後蕭條奴才頻歲供職翰林惟仗典質借貸用資敷衍自以世受國恩幼承家訓清白自矢亦從不妄使一錢以致奴才長年賠累積欠商家質庫曁親友銀項已在萬兩之外京師人情習於凉薄今見奴才外任邊遠缺分皆來商索欠欵奴才四處張羅迄無以應至馳驛赴任雖荷恩施要不過僅資人馬之力究須寛備盤川至今亦未籌出又奴才尙擬携眷兩子一女皆須隨任長途艱遠科地早寒均須多備皮衣舉凡製辦服用衣物以及跟役僕婦等安家治裝等項無不需費直已無從設措債累一日不了一日不能脫身衣裝一日不齊一日不能就道凡此種種艱窘皆足以亂心曲而阻行期日夜焦憂莫可名狀竊維奴才以庸虚之質膺特逹之知擢自詞垣授以邊寄奴才竟不克迅速就道馳赴新任早慰宸厪上負聖慈委寄之殷下辜邊氓仰望之切撫躬循省内疚殊深再四思維刻下口外早已大雪封山台站亦多遷徙禦冬卽使奴才勉强前往車馬烏拉需用較多當此墮指裂膚之時似亦難强令支應致失蒙心仍須在張家口駐候度歲則又不如稍緩行期猶得近侍闕廷少伸犬馬依戀之誠矣用是萬不得已據實上陳合無仰懇天恩賞給奴才假期兩個月裨資料理一切一俟明正卽當請訓起程加站前進仍期於限内到任就此賞假期内一則奴才可將家務私事通盤料簡清楚無憂内顧從此卽可努力邊陲專心辦事勉圖績效略副古人盡瘁之義不敢顧惜微軀無論年分久暫公事難易奴才祗供驅策决不稍有規避一則奴才尙有籌備邊務請練蒙兵條陳擬俟呈請軍機大臣大學士臣榮祿代奏如奉恩旨准辦則籲催餉欵籌定營章商調人員安設局處在在皆宜有所秉承奴才並可在京與樞部諸臣面商布置請示機宜其重大之件仍當隨時奏請諭旨定專奴才不敢藉耽安逸至奴才如蒙賞假未到任以前應否請派大員署理均出自高厚鴻施奴才以上所陳皆係實在情形惟以臣子苦衷上求諒於君父冐瀆至此歉悚難安第聖明旣已特鑒愚誠而臣子何敢稍存欺罔奴才粗明大義遇事直言豈移任邊方頓易初志疇躇往復與其沿襲舊套蹈揑飾之愆不如披瀝實陳受冐昧之罪謹將縷縷下情繕摺敬陳不勝感愧恐懼待命之至再奴才現在請假此後遇有應行奏請之事仍擬隨時具摺請旨自行呈遞合併聲明伏乞皇太后皇上聖鑒訓示謹奏奉旨欽此○○裕祿片再道府州縣無論候補試用人員應自到省之日起予限一年詳加察看出具切實考語奏明補用兹查有候補道顧元勳到省一年期滿例應甄别據該道禀請核辦前來奴才查顧元勳才具精明辦事穩練堪以留省補用俟有應補缺出照例請補除履歴咨部外謹附片具陳伏乞聖鑒謹奏奉硃批吏部知道欽此 
 
 

Page 13

 
 
[光緒二十五年十一月二十二日京報全錄]  
　　宫門抄○諭旨二道錄前○中堂榮奏爲總統因病懇請開去差缺據情代陳摺○江督劉奏兩淮鹺員認眞疏緝請旨奬叙片○皖撫鄧奏爲已革知府捐振鉅欵懇恩開復翎枝原官摺○燕督裕奏甄别知縣照例序補片○十一月二十二日刑部都察院大理寺正黃旗值日無引見○富隆額謝仍以副都統記名恩○興伯續假十日○載碠劉振威預備召見○順天府奏京師得雪二寸有餘○召見軍機富隆額載碠劉振威○○奴才榮祿跪奏爲總統因病懇請開去差缺恭摺代陳仰祈聖鑒事竊據總統武衛左軍四川提督宋慶呈稱本年六月間慶因病難速痊陳請奏派提督馬玉崑代統左軍仍由慶駐關查察兹據馬玉崑自京回防面述召見時仰蒙皇太后垂詢病狀並傳懿旨令宋慶安心調理不必著急等因欽此跪聆之下感激涕零自問何人而得仰邀恩眷如此之隆頂踵捐摩難報萬一焉敢再事瀆陳惟是殘年暮齒衰病侵尋倘有貽誤獲咎滋深近日察看馬玉崑接統以來諸事頗能認眞前次剿辦錦匪亦尙措置裕如可期勝任用敢仰懇代奏開去總統差使准將武衛左軍派令浙江提督馬玉崑接統以專責成並懇將宋慶四川提督一缺一併開去俾得盡心調養如能醫治稍痊遇有事機仍當勉効馳驅萬不敢稍耽安逸自外生成等情呈請代奏前來奴才查宋慶早立戰功久膺閫寄老成宿望中外交推同時罕有倫匹現當整軍經武之際正賴該總統綏輯鎭撫爲諸將先惟據瀝陳衰病亦係實情自未敢壅於上聞應否准予開去差缺俾得安心調理之處伏候聖裁所有總統懇請開去差缺緣由謹據情代奏伏乞皇太后皇上聖鑒訓示謹奏奉旨○○劉坤一片再兩淮鹽釐以鄂岸爲大宗湘岸次之近來用繁欵絀全賴各岸局悉心規畫督飭分銷局員認眞疏緝以裕餉源兹據署湖南鹽法長寳道陳璚辦理湖南督銷局河南候補道易順鼎等詳稱查常德分銷委員候選通判劉能峘江西試用府經歴譚信壎湖南試用縣丞張昌祺聯絡地方和衷共濟認眞疏拓竭力招徠上年連閏計銷鹽一萬七千八百引比較光緒二十一年有閏旺銷之年多銷七千五百餘引向來銷引暢旺亦不過多銷千餘引玆竟長銷七八千引之多實爲從來所未有湘潭分銷委員湖南候補直隷州秋壽南委紳舉人揀選知縣梁昌駿會同營縣竭力疏拓籌設子店力敵粤私上年連閏計銷鹽一萬七千七百五十七引有奇比轅有閏旺銷之年多銷三千二百餘引湘鄉分銷委員鹽提舉銜湖南候補通判王遐齡委紳增生黃燾聯絡地方兼籌疏緝該處永豐一岸廢棄已久片引不行經該員紳嚴緝私梟招徠商販與該處紳圑聯成一氣實力開導設法收復備極經營上年連閏計銷鹽五千八百六十五引比較有閏旺銷之年竟能多銷二千五百餘引醴陵分銷委員湖南候補通判陶福增會同營縣竭力拓銷該處向爲粤私侵佔官引不能暢行上年連閏計銷鹽三千七百六十五引有奇比較有閏旺銷之年竟能多銷一千五百餘引岳州分銷兼轉運委員兩淮鹽大使瞿鴻勛安徽候補直隸州州同李乘時認眞講求疏銷辦理轉運掣騐妥立章程接濟岸銷毫無貽悮上年連閏計銷鹽三千四百九十引比較有閏旺銷之年多銷一千五百餘引臨湘分銷委員江蘇候補從九品楊名樹開辦提熬力敵川私該處爲川鹽佔銷之地向來歲銷不過數十引上年竟銷至六百餘引幾至十倍之多以上各員紳均屬異常出力等情詳請援案奏奬前來臣查鄂岸疏緝出力人員歴經臣等奏請奬叙欽奉硃批著照所請吏部知道欽此欽遵在案湘岸事同一律合無仰懇天恩俯准將候補通判劉能峘加鹽提舉銜江西試用府經歴譚信壎俟補缺後以知縣用湖南試用縣丞張昌祺俟補缺後以知縣用湖南候補直隷州知州秋壽南加知府銜湖南舉人揀選知縣梁昌駿加同知銜鹽提舉銜湖南候補通判王遐齡俟補缺後加同知銜增生黃燾以訓導儘先選用湖南候補通判陶福增俟補缺後以同知用五品銜補用通判兩淮候補鹽大使瞿鴻勛俟離大使任歸運判班後加四品銜安徽候補直隸州知州李乘時加五品銜江蘇候補從九品楊名樹俟補缺後以主簿仍留原省補用以昭鼓勵至辦理該局道員易順鼎規復廢岸籌畫疏銷不遺餘力上年全岸銷數計十五萬四千四百九十九引較往年多銷三四萬引爲開局以來所未有業經臣另案奏保奉旨來京豫備召見等因欽此現據該員易順鼎請咨北上應如何量予擢用之處伏候聖裁謹會同湖廣督臣張之洞護理湖南撫臣錫良合詞附片具陳伏乞聖鑒訓示謹奏奉硃批著照所請該部知道欽此○○頭品頂戴安徽巡撫臣鄧華熙跪奏爲已革知府捐輸賑撫鉅欵照章請旨優奬恭摺仰祈聖鑒事竊查安徽省前因鳳潁泗等屬連歲災荒奉旨開辦賑捐經臣奏援照湖北等省推廣章程核奬並多派委員分投勸辦收到捐欵分别奏咨奬叙在案兹據督辦賑捐局布政使湯壽銘按察使聯魁會詳稱花翎已革湖北補用知府彭廣心在奉天鐵嶺縣本籍聞知皖北各屬災情較重兼遭匪擾待賑孔殷竭力變產措集銀一萬六千兩交勸捐委員禀請兌收充賑並取其履歴呈送核辦查該員彭廣心由拔貢就職直隸州州判考充盛京宗室官學教習期滿以知縣用選授湖北廣濟縣知縣在任籌振出力奬敘花翎光緒十八年報効直隷振需鉅欵奏奉特旨以知府留省補用十九年三月經湖北撫臣譚繼洵以該員居心巧詐遇事欺蒙奏叅革職二十年十月恭逢皇太后六旬萬壽隨班祝嘏奉旨賞還銜頂該司等以該員被叅原案有無實在劣迹詳經臣咨查湖北接准湖廣督臣張之洞湖北撫臣于蔭霖覆稱卷查該員前在廣濟縣任内勸辦育嬰譚繼洵以其並無成效空言欺飾記過勒限辦理是所謂巧詐欺蒙自係指育嬰一事而言此事該員遵札勸捐先後議就該縣各項商貨抽捐均經委員查覆實事可徵一時收欵無多又經該員在稅契欵内每年籌定錢數百串文並在該縣城市曁武穴鎭舊有頽廢兩善堂捐廉籌欵修葺收養嬰孩實與一味空言有心欺飾者大有區别且值武穴匪徒焚堂閙教之後該員募勇緝匪嚴辦保甲尤爲緊要籌集常年經費爲數不少育嬰地方善舉只可量力經營常欵得有成效民力已屬無餘似未便强令勒派更責其育嬰捐項之不多該員於地方洋務要案尙能認眞籌辦頗資得力並無他項劣迹等因轉行該司等查明核議詳請奏奬等情前來臣查安省援辦振捐凡捐銀一萬二千兩以上者專摺奏請優奬兹有已革廣東知府李祖榮報捐銀一萬六千兩經臣奏懇開復翎枝原官仍留原省補用仰蒙俞允有案今該員捐輸銀數相符事同一律且已查明原叅案據僅止勸辦育嬰查無成效一端而於地方洋務要案辦理得力并無他項劣迹合無仰懇天恩俯准將已革花翎湖北補用知府彭廣心開復翎枝原官原班仍留原省補用以示鼓勵出自鴻慈逾格除將履歴咨部查照外謹繕摺具陳伏乞皇太后皇上聖鑒訓示謹奏奉硃批著照所請該部知道欽此○○裕祿片再道府州縣無論候補試用人員應自到省之日起予限一年詳加察看出具切實考語奏明補用等因兹查順天差委之候補知縣吳以琳到省一年期滿例應甄别准順天府尹臣查得該員年富才敏辦事穩練堪勝繁缺咨請核辦前來奴才覆核無異俟有應補缺出照例序補除履歴册咨部外理合會同兼管順天府府尹臣孫家鼐順天府府尹臣何乃瑩附片具陳伏乞聖鑒謹奏奉硃批吏部知道欽此 
 
 

Page 14

 
 
[光緒二十五年十一月二十三日京報全錄]  
　　宫門抄○諭旨二道錄前○○都統色奏爲報添練兵丁成軍日期摺○滇撫丁奏報嵩明等屬被水被雹成災委勘振撫情形摺○兼鎭浙將軍玉奏查閱官兵操演技藝緣由摺○署晉臬馮奏卸署藩篆接署臬篆日期摺○十一月二十三日工部鴻臚寺正白旗值日無引見○鄭王恭王等由東西陵回京請安○徐郙假滿請安○連兆謝批本官行走恩○察哈爾總管多普欽多爾濟謝恩○易順鼎謝交軍機處存記恩○廣西副將松秀謝恩○江西叅將奎旺謝恩○信公請假十五日○溥顧請假五日○召見軍機易順鼎松秀○○奴才色楞額跪奏爲恭報添練駐防兵丁成軍日期並酌擬營制餇項章程恭摺仰祈聖鑒事竊奴才前奉諭旨訓練額兵並挑選精壯餘丁隨同訓練等因欽此欽遵當將酌擬添練兵丁數目及籌撥餉項情形恭摺奏報在案嗣因福州協餉未能如數恊解復經奴才奏請將不敷餉銀二萬餘兩請由直隷藩庫籌撥其常年閩海關應恊餉銀三萬五千兩仍由該關按年如數解齊不得絲毫延欠致誤要需此外不敷銀七千餘兩由熱河煤課抽分欵内提撥以備支放按年造册報部核銷業經户部議准覆奏奉旨依議欽此欽遵行知在案自應赶緊成軍以資訓練奴才於奉文後卽由各旗佐馬甲内挑選年力精壯熟習技藝者二百名歸入後設馬隊五十名内共計二百五十名合爲一營復由各旂閒散内挑選二百五十名歸入原練壯丁二百五十名内共計五百名合爲一營又將砲兵一百名撥入鳥槍馬甲五百名内合爲一營原設馬隊二百五十名爲一營駐圍馬隊二百名爲一營其新添各營官兵均定於本年十一月初一日成軍入營訓練以上統共馬步五營擬將勇丁一營改名曰强勝步隊中營鳥槍馬甲一營名曰强勝步隊前營原設駐防馬隊一營名曰强勝馬隊左營後設及現添馬隊一營名曰强勝馬隊右營駐圍馬隊一營名曰强勝馬隊後營除各營原設管帶營哨各官仍令照舊管帶訓練毋庸更換其續添各隊卽照原營數目加添以便管帶訓練至各營前發鈐記關防均行撤銷另按現定名目刊給關防以昭信守嗣後駐防練軍各營遇有官兵缺出各該旗佐挑選送由營務處騐放管帶營隊哨官缺出由印房開單呈由奴才酌派充補其駐圍馬隊二百名原由緑營抽練并招募步隊改練馬隊嗣後遇有兵丁缺出擬由該營管帶隨時招募充補營哨官弁缺出由營挑選呈送營務處騐補均於季底造册報部各營應需餉乾向均按照庫平支放嗣於光緒二十三年自七月起遵照部章每兩扣减六分原設駐圍練軍一百名應需餉乾原由直隷練餉總局請領支放迨至本年正月因直隷裁併淮練各軍將此項餉乾扣發復經奴才奏請由直隸每年恊撥銀一萬二千兩歸併熱河報銷此項銀兩直隷所撥係屬湘平遂按湘平開放熱河駐防練軍仍按减平支放查現在熱河駐防兵餉已經奏蒙恩准免扣六分减平直隷准練各軍已改按湘平支放可否仰懇天恩將熱河駐防挑練馬步各隊兵丁及圍塲續添練軍應支餉乾公費等項均請免扣六分减平自本年十一月初一日起一律按照湘平支放出自鴻慈逾格如蒙俞允不特各營兵丁感荷鴻恩而餉項數目亦均歸畫一奴才謬握兵符忝膺邊寄惟有公勤自矢隨時督飭各營將領認眞訓練俾成有用之兵以期仰副朝廷經武綏邊之至意除將所添各營官弁兵丁名册及餉乾數目分行造册報部外所有添練駐防兵丁成軍日期並酌扣營制餉項章程緣由是否有當理合恭摺具奏伏乞皇太后皇上聖鑒訓示謹奏奉硃批著照所請該部知道欽此○○雲南巡撫臣丁振鐸跪奏爲嵩明姚州呈貢恩安等州縣被水被雹成災委勘振撫情形仰祈聖鑒事竊查本年永北新興昆陽宣威邱北昆明宜良等廳州縣被水成災業經督臣崧蕃將辦理情形恭摺馳奏在案兹據嵩明州知州曾楫禀報八月下旬大雨時行衝决河隄河水泛漲將月豐嘉鹿澤等處田禾槪被淹没又據姚州知州蔡之模禀報八月二十二日東界大龍口等村忽被水雹打壞田禾又據呈貢縣知縣方榮騄稟報九月初旬海水漫溢將大梅子等村沿海田禾淹壞又據署恩安縣知縣張錦春稟報該縣入秋以來陰雨連綿積水不消西鄉低窪各田禾均被淹没東南各鄉高阜田榖多不成熟秋收均屬無望各請委員勘賑等情臣據報後卽飭司局籌欵遴員馳往責成該管道府督飭各印委逐一履勘妥爲撫卹勿任失所並令督飭該農民等赶緊設法修築河隄疏消積水補種雜糧以資接濟被災錢糧分别村莊區圖成災輕重應蠲應緩造册詳辦據署布政使林紹年會同署糧儲道全楙績詳請奏報前來臣覆查無異除咨部查照外所有嵩明姚州呈貢恩安等屬被災委勘賑撫大槪情形謹會同雲貴督臣崧蕃恭摺具奏伏乞皇太后皇上聖鑒謹奏奉硃批知道了卽著督飭印委各員確查被災輕重情形分别妥爲撫恤毋任失所欽此○○兼署杭州將軍杭州副都統奴才玉書跪奏爲奴才署任查閱官兵操演技藝緣由恭摺奏聞仰祈聖鑒事竊維值此時世多艱海防戒嚴之際練兵爲第一要義奴才受恩深重不敢以暫權軍符稍涉疏懈一切練兵操演尤當加意講求認眞校閱以期有備無患而固守防奴才於九月初一初二等日前往教塲校閱杭州駐防八旗經制各官馬步箭十四日赴砲山閱看格林洋砲並大砲臺砲二十一二十二日校閱左右兩翼世職官員馬步箭二十五二十六十月初二等日校閱操演原設大陣並陳新洋槍隊各陣式以及抬砲隊洋槍打準過堂槍各弁兵步箭騎射刀矛雜技逐一考騐均屬合式可觀其中洋槍隊操演各式陣圖前進後殿分合走陣步伐整齊變化靈捷槍聲聯絡其砲位洋槍打準計有八九成不等至官兵馬步箭尙稱優嫻當卽分别奬勵間有步箭生疏者勒限補閱仍飭該管恊佐等官分督按月分期操演至洋槍隊及洋槍打準新練擡砲隊最爲軍中利器目前要操尤宜精熟應飭令該統領洋槍隊陳新練軍砲營兼統頭品頂戴副都統銜卓異掌杭州左司關防恊領柏梁督率營隊各官照章逐日認眞操練不准稍鬆務期精益求精悉成勁旅仰副聖主整飭戎行之至意謹將奴才校閱官兵各項操演緣由理合恭摺具陳伏乞皇太后皇上聖鑒訓示謹奏請旨奉硃批知道了欽此○○署山西按察使冀寍道臣馮鍾岱跪奏爲恭報微臣卸署藩篆接署臬篆日期叩謝天恩仰祈聖鑒事竊臣於光緒二十五年十月二十日在署藩司任内接奉護撫臣何樞飭知以新授山西按察使李廷簫現己抵晋應委接署藩司其臬司篆務仍奏明委臣署理等因臣遵於二十六日將布政使印信文卷移交李廷簫接收同日准現署按察使遇缺題奏道恩銘委員將按察使印信文卷齎送到臣當卽恭設香案望闕叩頭謝恩祇領任事伏念臣江南下士冀北備員曾領郡符愧無建樹旋邀鸞綍晋擢豸章未履新而臬事先陳更賁寵而藩條暫綰責任愈重報稱愈難兹復殊眷渥叨廉車重懾遭逢逾分感愧交縈查山西爲畿右要區臬司乃刑名總匯安民必先察吏執法尤貴持平恐五聽之失宜務求明允效八條之按俗勿昧激揚雖舊轍堪循敢謂駕輕而就熟况輇材無補尤　綆知而汲深值兹時局孔艱尤當力圖整頓舉凡清查保甲聯輯民圑及地方一切應辦事宜在在胥關緊要如臣擣昧深懼弗勝惟有殫竭血誠倍加勤愼督率僚屬共勵清廉遇事禀承護撫臣認眞講求實心經理斷不敢以暫時攝篆稍涉因循以冀仰答高厚鴻慈於萬一所有微臣卸署藩篆接署臬篆日期並感激下忱理合恭摺叩謝天恩伏乞皇太后皇上聖鑒謹奏奉硃批知道了欽此 
 
