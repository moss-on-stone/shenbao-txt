# 1934 - 203 - 4908720

 

Page 1

 
 
[王氏潛齋醫書五種○脉學四種] [  圖書集成局代啓]  
　　海寗王孟英先生所著潛齋醫書五種首醫案霍亂論等縱談古今之同異百家之得失滔滔滾滾折衷悉當一案一方發明病源莫不崇論閎議縷晰條分久爲醫家寳笈前印五百部早經售罄今倩本局二次重印每部八本定價洋一元半○校印肪學四種每部四本洋六角寄上海三洋涇橋緯文閣發售 
[出售中東戰紀本末○又續編○文學興國策○續編有李中堂籌商和戰密電七萬字] [  圖書集成局代啓]  
　　廣學會著中東戰紀本末八卷本忠愛之忱獻治安之策除售罄重印價仍一圓五角外林蔡二君重輯續編四卷取價七角内如東征電報京外諸公密摺俄日各國條約西報叢說等類皆萬金不换之秘本百思不到之眞詮同在申報館申昌書畫室格致書室美華書館四馬路大吉樓古香閣廟園五鳳樓出售書中於中國重大新政東洋搆釁實蹟歐洲交涉近情臚列無遺今禮部議准鄉會試策問歲科試經古皆兼時務題目此二編與泰西新史攬要時事新論文學興國策同爲考据所必需凡連戰紀初續編文學策同購者每套二圓專購文學興國策二角時事新論六角 
[論嫁娶之禮宜崇節儉]  
　　民情至今日可謂浮薄極矣風俗至今日可謂奢侈極矣人非不知奢侈之足以敗家浮薄之足以傷德也而迫於勢之無可如何或出於情之不能自已遂至靡靡成風積重難返有心者心竊憂之然究無法以挽回亦祗付諸無可如何之一歎耳乃閱本報紀示崇節儉一節不禁實獲予心也寗波府程太守出有示諭據鄞縣候選訓導張錫藩舉人鄒宸笙厲紹庚生員馬遂良耆民李三槐等禀稱鄞邑地近海濵民俗浮動婚嫁之事從前以四十八千爲全聘二十四千爲半聘邇來誇多鬥靡年甚一年紳富之家本可聽其從豐而産僅中人及並無産業之家亦惟知競尙奢華不顧家資厚薄聘定一女動需巨欵聘禮以外名色多端曰小禮曰折槓曰酒餅曰雁紅已須現洋百數十元更須外索簪珥首飾珠玉金器等項至少而論亦非百數十洋不辦娶期之先更加開面槓利市錢之類方可迎娶貧寒之户力不能辦以致男女婚姻愆期卽使勉强而爲非廢産卽稱貸有因此蕩産傾家生意生歇業者不一而足請照前黄巖縣詳請前中丞批准飭司勒石禁革奢侈成案就本地情形推廣施行具禀諸君欲挽回風俗可謂具一片婆心矣夫風俗之奢侈在起居日用之事至煩且瑣固不獨婚嫁之禮爲然而無不由婚嫁之禮開其漸故先定婚嫁之禮可以握其大綱而條目無不畢舉矣論語所謂禮與其奢也寗儉朱柏廬先生曰娶媳求淑女勿計厚奩嫁女擇佳婿母索重聘可謂洞悉積弊賅括禮經後人盡返其說以致民力日窮民情日薄而世風致不可問現在各處婚嫁之禮耳之所聞日之所見其奢侈之習不但寗波如此卽各省各郡各邑亦無不如此卽就松郡而論婚嫁之禮較前奚止倍徙且自上海通商以後無一不踵事增華其奢侈之習竟有出於情理之外者以致近方各處風氣日開一衣也必數金數十金一飾也且數十金數百金近來珠玉綢縀之貴悉係乎此詎料價值愈昻銷塲愈大不知者以爲民間之富厚而有識者早知民力之更窮矣向者中人之家一嫁一娶費亦不過百千而今則合會也稱貸也誠如禀中所云非三四百千不可鄉民受聘無不索現洋金飾而婚娶時之費更無論矣說者謂現在人家之對親猶之現在官員之到任夫官員之赴任者宜先究民情之若何風俗之若何一邑之中宜猛宜寛若何而治理相得若何而措施妥當乃不此之間而惟探聽陋規之多寡平餘之豐歉官習之所以日卑也對親者本祗求門户相當聲家淸白子弟聰秀閨女賢淑而已而今則等威可不辨門户可不計故每有士夫而下婚於皂隷者大抵皆但計粧奩之厚薄婚禮之奢侈耳降至貧苦之家往往因索聘過重禮節大煩致爲搶親之舉風俗之壞至於此極現在松郡城中有鑒於此對親之時必先開和合帖一紙以爲將來娶時憑據衣飾若干茶禮若干粧犒若干門儀若干彼此應允始能受聘稍有不合卽作罷論以爲文定時定當以省將來口舌不知子女在十五六歲以後對親嫁娶之期爲時無幾彼此量力自能照帖辦事若在幼年則一二十年之中滄條易變貧富無常恐口舌更多於未經開帖者法雖善而仍未善者也且天緣湊合石上証盟而於貨財之間如此斤斤教量亦殊不成體統現在程太守准如所請定章出示寗郡奢侈之風或可挽回一二江浙爲南省積富之區奢侈之習亦將相埓安得賢有司仿照辦法俾富者不至靡無益之錢貧者不至無家室之歎不可謂非整頓風俗之一大綱目也不禁拽目俟之 
[本館接奉電音]  
　　昨日午後京師飛電傳來上諭一道敬謹譯登○六月廿八日奉上諭浙江温處道員缺著陳允頤補授欽此 
[聖眷有加]  
　　廣州博聞報云粤督譚宮保久持節鉞歴任封圻帷幄運籌老成持重受累朝之知遇作兩粤之屏藩抵任以來百廢具舉興利除弊暇逸不遑前因二豎偶侵曾聞具摺乞辭歸里旋奉硃批賞假兩月迨假期已滿病有未痊宮保又瀝情入告再乞歸休頃聞齎摺差官奉回批摺再賞假兩個月毋庸開缺可見天恩廣厚倚畀獨深而宮保亦當天相吉人定占勿藥也 
[文星過境]  
　　鎭江訪事友人來函云福建正考官葛星使寳華副考官黄太史紹第由京南下憲舟於六月二十六日午刻行抵京口停泊皇華亭碼頭斯時此處由縣署辦差人等搭蓋綵棚陳設一新迨文旌遙臨驛卒飛往各衙署報信闔城文武各官紛紛出城詣碼頭迎迓旋卽登舟投剌晉謁兩星使接見之下互叙寒暄興辭而出傍晚憲舟解維岸上鼓吹大作所站水陸各營隊伍亦鳴槍升砲以伸敬忱聞憲舟由内河取道姑蘇然後向閩省進發 
[姦殺破案]  
　　天津訪事友來函云丁字沽某姓婦與同村之李某有姦雙宿雙飛已非一日終嫌藁砧有礙耳目遂商同謀斃將屍身掩蓋於柴棚之内挈同十三齡幼子亡之他處村中鄰右並無知者後以屍身腐爛臭氣薰蒸更被犬將屍扒出經村人告知地保投縣報案由地方官帶同刑仵詣騐塡明屍格飭暫掩埋緝兇究辦此五月初旬事也事越一月有餘按卯比緝未得端倪不意天網恢恢疏而不漏竟於日前將姦夫淫婦一併拿獲解案研訊緣姦夫旣將其夫殺死携同淫婦逃至某處住於店中因在外日久餬口無資爰令淫婦作皮肉生涯藉謀果腹適有本處客某甲者嘗鼎一臠情同膠漆婦亦以甲爲可兒待之甚厚姦夫見之以婦爲不情不勝憤恨遂將婦及子喚至村外用刀戳傷客聞知喚人解救遂將謀殺拐逃等事對衆揚言蓋婦與甲兩情甚熾早將前事傾吐於甲姦夫聞之故恨之切齒也衆人以事關姦殺報縣飭差前往拘拿聞初訊時淫婦猶稱係自令人將兇首捉獲云云噫婦雖欲飾詞避罪然何不卽行禀報而從之偕遁耶吾知南面者必不爲其所蒙而令淫婦得倖逃法網也 
[借欵傳聞]  
　　香港循環日報譯倫敦中國報云中國借銀之事目下傳說紛紛日本借欵纔成忽路透又於本 
 
 

Page 2

 
 
月十三日自京師傳電謂有一英公司借與中國金十六兆磅草合同已經簽字而數日前此間亦有一人謂渠已議成一借欵合同惟銀行與大衆所欲知者係此等借欵以何擔保其關稅已經相抵無餘中國必須另外設法否則倫敦無人再肯出借所傳有一草合同已經簽字亦係意中事惟此間有名行家之力能經手此等鉅欵者則絶無所聞有數家曾有人與譚及而不願與聞故以勢揣之未必能成中國應賠日本兵費到期者已交西十一月内應交者亦已預備現在何以又欲借此鉅欵殊不可解倫敦有一日報論及借欵所見甚是其說曰倫敦銀市不甚願借鉅欵與中國而凡曾經與中國有交涉者皆欲成之蓋謂華人若與開誠布公實可深信無欵其貿易中人不若東方有幾國人之不可靠此幾國人者固自負品行與教化在中國之上者也華人之貿易者倘爲人所欺蒙渠惟與之絶交而已若與誠信相孚辦事華人實甚直爽也 
[三韓夏汛]  
　　香港循環日報云朝鮮自通商迄今十有餘年生意之盛每年仁川進口各貨共約洋銀三百萬圓之數早經設立會館按貨價四厘抽捐以爲公積舊有義塚一區年來葬埋殆滿而旅京華人數倍仁川向無義地每遇病故亦送仁川葬埋歴届董事未有倡辦及此者今年有唐領事之族兄棣封忽發善念倡率衆商擬辦義塚已經募得南廣二帮洋銀七百餘圓北帮商家倍之將來所辦有成唐君之澤及枯骨其功德豈淺鮮哉○朝鮮國王擬設漢文學堂聘請海關胡君爲教習於四月十五日開學以四十人爲限教習薪水每月洋銀七十圓其學堂名曰漢語學校異日所造有成或不乏遠到才也○山東人程某在貞洞街開設烟館有前住中國衙署之朝鮮人頗通華語一日醉後到烟館中吸烟因不允賒欠將程頭打破皮綻血流經中韓兩國巡捕帶至警務廳質審奉飭將韓人鎖押華人回寓養傷所有傷費由韓人承納俟痊再核○朝鮮上年大獲豐收新白米上市每百斤價在洋銀二圓七八角之數今春始漸漲刻下每百斤約需洋四圓二角之譜聞因有日本人販運出口之故 
[日本水災二志]  
　　日本報云北陸道所屬富山縣境自東歴七月初六日以後連降大雨因之神通川水高丈餘市西被水所浸武生福井間鐵道則因福井縣境足羽川盛漲以致火車不克通行自杉濟以達今莊之鐵道亦有四處破損董其事者急鳩工修繕暫停火車三日福井縣境則自初六日之夜二點鐘時降雨至翌日午後一點鐘時雨益大九頭龍川水高一丈五尺足羽川亦高七尺福井民人四百餘户水及臥牀其餘低漥處皆宛在水中由敦賀以達福井之火車已暫止至初八日電達東京云福井市中被水浸灌者計共四千三百餘家阪井郡一百六十家足羽郡漂失房屋一半大野郡溺死男子七人其他房屋堤防道路被害甚多現在地方官方設法查勘也 
[憲示錄登]  
　　湖北訪事友人函寄鄂藩王芍棠方伯告示一通爰照錄之爲出示勸諭廣修塘堰以防旱荒而資灌溉事照得鄂省於九州屬荆川曰江漢寖曰頴湛本澤國也自夏書溝洫之制久湮周官潴蓄之法復廢近來種田之家惟視天之晴雨爲田之燥潤偶逢陰雨連綿則苦於積雨之太多而消納無處或值天氣乾旱又苦於蓄水之不足而灌溉無從致歲收往往歉薄推原其故皆由于水道之淤塞與塘堰之不修其爲害于農民者遂至此而已極小民生計幾何何能堪此洊飢也現在施宜鄖各郡哀鴻載道聞之傷心覩之慘目在已被災者固當急爲補牢之方在未被災者尤當引爲覆轍之鑒若不通力合作力圖補救何以弭後患而重民生除水道淤塞各處民力所難疏濬者報經本司札飭地方官隋時察勘妥籌辦理外合行出示勸諭爲此示仰闔省紳耆軍民業户人等知悉自示之後凡有田各户務期各就各區會同妥商酌定田若干畝分修塘堰幾處一律挑築深廣多爲積水并宜一律堅固以免滲漏其應需費用或由田主獨出或令佃户分認各就地方情形商酌匀派次第舉行冀昭平允雖創行之初未免勞費而多一蓄水之方卽少一旱荒之苦所費少而所償實多各人自爲身家何所庸其推諉紳耆本一鄉之望更宜督率業佃人等赶緊舉辦以爲之倡如果辦有成效各地方官就近察訪許其擇尤禀請奬勵以示激勸訪聞此邦舊俗春祈秋報迎神賽會演戲打醮踵事增華大衆醵貲不吝千金一擲倘移此巨費爲之權輿則不勞而事集尤可化無益爲有益之事力事盡則天變自弭地利興則民生日富康樂之庥早爲吾民慶之其各轉相傳諭尅期舉行以毋負本司之厚望焉切切特示 
[坍屋傷人]  
　　蘇州訪事友人來函云連日大雨傾盆不舍晝夜護龍街中祥符寺巷内某姓家於二十二日昧爽時忽被狂風猛雨摧毁房屋數椽時某姓婦正在黑甜鄉中未及逃避竟遭壓斃又一九齡女孩忽被壓於瓦礫堆中迨經人扒出已遍體損傷僅存一息當卽舁送天師莊請洋醫看治未識能保性命之憂否 
[銀蒜延凉]  
　　鎭江訪事友人來函云划船婦某氏浮家泛宅覓生涯於烟水中月白風淸櫓聲欵乃甚自得也邇年曾與某甲有染現復與某乙通置甲不顧甲於某日鼉更初起驀至婦船見婦方與乙促膝談心不覺波生醋海婦畏其盛氣瑟縮如蝟乙見勢不佳乘間躍入江中泅至怡和碼頭蹲於䠢船上甲覓得乙及婦交巡捕管押捕因將甲一併拽去送至洋務局局憲研訊之下以乙鳬水潛逃必非善類飭責二百板婦則掌頰二十下一併釋出旣出甲又欲賠償失欵婦忿極奔至怡和䠢船左近躍入江中幸人手衆多得以登時救起未知後事如何耳○鎭江對岸瓜州口瘟疫流行日甚一日各善士觸目傷心莫不慷慨解囊製合各種丸散出帖施送好事者更醵貲建醮終日祈禳而患疫之人依然層見疉出街頭巷尾日有倒斃或三四起五六起不等醫生藥肆寢饋不遑棺木鋪尤爲忙碌 
[二分月色]  
　　揚州訪事友人來函云天寗門外觀音山香烟極盛俗傳本月十九爲大士誕辰每年由月之中旬起居民之上山進香者相屬於道今年因天久不雨禾苗乾萎鄉農皆愁眉雙鎖朝山之會甚屬寥寥各處香客亦不及往年之盛向例十八夜最爲熱閙今届是日適逢大雨如注河中畫舫堤上騅鞍遂皆相阻不前各項小本生涯爲之减色○日前有某官赴任過揚因時辰表停擺飭僕某持往市中修理行至舊城倉巷内忽來一少年阻住去路向之曰别來數載所欠之欵今當見還僕茫無所對曰君毋誤認廬山爾謂吾負欠能知吾名姓乎少年笑曰爾某姓某名焉得不知言畢遂不由分說硬將其表攫去僕目瞪口呆不知所錯繼經人告知少年乃某衙差頭之子僕立卽回禀主人主人大怒飭僕至某署申訴兹聞某大令得悉原委已將少年之父卯名革除一面勒令交出其子以便訊辦 
[批示報灾]  
　　江西采訪友人云各屬水災前已郵登報紙兹幸水已漸退民皆補種晚稻以冀秋收所有翁筱山方伯批示報災禀詞特分别摘錄如左據呈五月初四由陳姓圩堤冲决致令禮修義修圩内之禾被淹是否屬實仰府飭縣查勘禀覆並飭查明如果尚有積水未退飭令赶緊設法疏消補種以冀有秋據呈該處圩堤被水冲决禾苗被淹是否屬實仰府飭縣分别查勘禀覆據呈該上蘿蔔圩下叚圩堤被水冲决田被沙石壅塞是否屬實仰府飭縣迅卽查勘明確據實禀覆查張牙瀝圩前據來司具呈當經批府飭縣督紳妥籌詳辦在案兹據呈稱三四月間水漲圩脚冲爲大澤是否屬實仰府卽飭縣查勘明確據實禀覆一面仍妥籌詳辦據呈上蘿蔔圩仁字叚圩堤僅存一線尙未倒决該職等自應赶緊培修防護所稱非遷不可現在庫藏萬分支絀無欵可籌仰府速飭縣查勘明確飭令赶緊集費毋任延悮查此案前據該圩長等來司具呈當經批府轉行遵照現據呈奉撫憲批司又經另札轉行各在案兹據續呈前情仰府速飭遵照院批赶緊分别查勘嚴飭該圩長等認眞防護務期堅固無虞據實禀覆察奪據呈該四十五都右二圖新增圩水漫堤决是否屬實仰府飭縣迅卽查勘明確禀覆毋延據呈該進賢縣三十四都四圖五甲被水田禾被淹是否屬實仰府飭縣查勘禀覆 
[西湖漁唱]  
　　杭州訪事人函云去年大井巷開設聚豐園京菜館兼售西殽裝修甚爲華美洞房邃室可以選妓徵歌今年三元坊又開 
 
 

Page 3

 
 
一品香京館其房屋較聚豐尤寛廠生意亦頗繁盛上憲以每有婦女雜坐其間殊傷風化因卽出示禁止是以各酒館均榜貼紅箋於門凡婦女來館飲宴一概辭謝○天時亢陽河水枯涸各埠航船均不能進城咸在大關外金家弄一帶停泊行李往來頗爲不便也○世經絲廠所出之絲頗爲匀淨色亦精潔銷路漸廣惟工作乏人本地婦女之往學者寥寥無幾故出貨不多未知在事者將何以善其後也 
[寗郡辨志文會丁酉春季課案]  
　　漢學超等陳漢章施世杰許渠釿胡炳耀余宏淦戴康俞鑒許文蔚梅鼎恩唐繼盛特等錢文虎王亨兆項藻恩于鬯胡玉縉費昌容黄德照金偉度王恭壽鄭鈺○宋學超等陳漢章秦鍾濠李師濓樊繼述胡培元李鳳翔陳錫周王福瑗葉慧業吳仁綸特等王亨兆蘇象賢王亨彦戴鴻鈞王崇瑛張德容張振翰王達黼張宏綱虞沃臣○史學超等吳佐淸李鳳翔江起鯤吳兆祺李瑤夏啓瑞吳同周王福瑗李寳鑄蘇象義特等吳仁綸徐方同胡培元沈錫康林鳳鏘張樵張文彬周世棠阮鳳飛洪允祥○算學超等王汝成陳賢佑盧葆宸鍾丙華程之駿宣挺芳蔡翊淸陳其龍李藩李堶濓特等陳漢章王恭壽秦偉棫俞以程陳其虎程宗伊袁丙熊桂一山鄔珍李炳緯○輿地超等陳漢章周震隆江起鯤戴康王紹洙孫康駿費廷璜江起鵬汪關祉王紹翰特等趙天衢吳兆麒孫冕王序賓許文蔚許渠釿張汝蘅秦鍾濠吳廷採○詞章超等張景翰俞鑑何昌巽陸炳竟楊志　　登泰毛雍祥費有容張守惠葉焜瑤特等黄憲儒葉和聲楊鳳威陳祖恭惲福麟陳漢章毛雍康江賢修梁孝逵 
[北通漕務]  
　　北通州采訪友人云六月十一日倉憲提騐浙江第二十五起漕糧十二日提騐江蘇第四十七起漕糧十三日提騐江蘇第四十八起漕糧及浙江第二十六起漕糧十四日提騐江蘇第四十九起第五十起漕糧十五日提騐浙江第二十七八起漕糧十六日提騐江蘇第五十一二起漕糧十七日因雨停騐十八日提騐江蘇第五十三起漕糧及浙江第二十九起漕糧十九日提騐浙江第三十起及三十一起漕糧二十日提騐江蘇第五十四起漕糧○本届江蘇浙江山東河運海運漕米到壩之後倉憲嚴諭各糧道各總辦各總運須一律兌交乾圓潔淨之米如有潮濕者定予駁退山東糧道桂觀察督率帮官呈交粟米均能合式倉憲大爲稱許江蘇浙江前二十餘起均係沙船所裝未免潮熱甚至每起多至五十船經倉憲駁退者過半近來沙船之米早經兌竣諸剥船遂改裝招商局輪船所運之米每日到壩交兌乾潔非常倉憲隨驗隨起並不風颺奬以弊絶風淸實爲近今所未有然糧道格外犒賞船户所費已不貲矣 
[京口官塲紀事]  
　　鎭江訪事友人來函云鎭江關道曾經郛觀察日前接到京電悉新簡出使德兩國大臣呂鏡宇星使海寰陛辭出都定於六月二十三日由七十二沽間乘輪船至滬然後携眷出洋想旌麾蒞止宦海中又多懇迓之勞矣○官塲接到電信悉實缺鎭江府彦詠之太守秀於今春告假四月回旗省親現已於六月二十二日由天津乘輪船南下大約七月初旬當可蒞鎭矣 
[憲札照登]  
　　江南蘇松太兵備道兼江南製造機器局總辦劉康侯觀察於本月初二日接奉蘇撫憲趙展如中丞來札准江南提督軍門譚咨竊照近來通商開埠設立報館名目不一惟申報最爲持正其餘所稱華報蘇報滬報新聞報指南報蘇海彚報等所載各事並不核實而該報館所派探訪之人得有規費任意褒揚倘不遂欲卽顚倒是非登列報上無論官塲國政信口雌黄毫無忌諱若不請飭查禁殊屬不成事體相應咨請查禁以懲刁風望切施行等因到本部院准此查華蘇等報信口雌黄毫無顧忌自應一律查禁以戢刁風札道飭縣查禁等因到道奉此合行轉飭扎到該縣卽便遵照毋違特札○蘇松太兵備道兼江南機器製造局總辦劉康侯觀察於本月初五日接得兩江總督劉峴莊制軍來札内開光緒二十三年五月二十六日准江南提督軍門譚咨竊照近來通商開埠設立報館名目不一惟申報最爲持正其餘所稱華報蘇報滬報新聞報指南報蘇海彚報等所載各事並不核實而該報館所派探訪之人得有規費任意褒揚倘不遂欲卽顚倒是非登列報上無論官塲國政信口雌黄毫無忌諱若不請飭查禁殊屬不成事體相應咨請查禁以懲刁風望切施行等因到本大臣准此查滬上各報館雖爲貿易而設亦欲藉此以開風氣俾閱者得以增廣見聞周知時務若意存私見妄自詆毁殊失設館本意今譚軍門來文所指究係何館報載何事應卽由道查明飭令嗣後務須愼選探訪之人並將登報之事詳愼選擇以保該館聲名兹准前因札道遵照辦理等因奉此查此案先奉蘇撫憲札飭當卽轉行在案奉札前因合再札飭札到該縣卽便遵照此札 
[讞員拜客]  
　　新任英美租界會審讞員翁笠漁明府接篆後定於今日午後二點鐘往拜英美德三國駐滬領事官二十九日拜俄羅斯日本大西洋意大利日斯巴尼亞瑞典奥國丹國比國和國等各領事官七月初一日拜會海關及造册處各稅務司然後再往各教堂拜會主教循向例也 
[仍攝洋務]  
　　本埠洋務局委員向在道轅内辦公係由英界會審委員屠興之别駕兼充兹因别駕交卸讞務回南京南捕通判本任遺下洋務差事奉關道憲劉觀察札委翁笠漁明府接辦昨已札知上海縣著卽一體知照矣 
[諭勘交界]  
　　新閙巡防局委員張二尹日前禀請關道憲劉觀察略謂新閘一帶係華洋交界之區淸理街道天燈向由巡局管轄前日英工部局越界干預將本局所派巡役人等逐退以致該處居民鋪户不肯踴躍輸捐並稱工部局囑該處鋪户由伊工部局前來收捐禀請核示劉觀察卽委上海縣黄大令保甲總巡鍾明府訂期往勘務使將界勘明何處屬英何處屬華明白禀明核辦 
[掃除垃圾]  
　　本城大東門内火神廟西首有空地一方向堆垃圾現由地主售於某姓管業鳩工庇材建造房屋前日投報總巡據稱是處垃圾堆積如山可否撥打掃夫數名將垃圾另擇隙地堆置明府府准如所請遂撥夫役數名爲之打掃潔淨矣 
[病民送所]  
　　二百十二號二百六十四號兩華捕同送病民蔣順安陸阿生至英界公廨請爲安插翁明府著卽片送棲流公所留養醫治 
[死殉芙蓉]  
　　楊丫頭僑寓南市大東門外小九華左近見有以野雞及花衣求售者卽爲之權輕重藉博繩頭俗謂之背小秤實卽白拉之流亞也其子阿新在附近開設紙紥店娶小南門内同業李姓之女爲妻生有兩孩前日有親串前來探望阿新以麫欵之適一五齡之孩嬌啼索食阿新責婦不善撫慰其姑知之亦大加呵責李氏愈思愈忿潛購紫霞膏服之步入臥房和衣而睡俄而烟毒大發宛轉呻吟其姑聞聲心知有異急往告知其子設法救治無如受毒過深業已返魂無術楊至此始知事不得了倩人訃知屍屬一面浼友人向屍母熟商從豐棺殮並延僧道超度亡魂其母允之遂得寢事 
[英廨紀聞]  
　　寡婦陳章氏生有一女小字金林年華嬌小婉娩動人偶至王小寳家忽一去不返章氏向領無著遂投上海縣控稱女兒金林被王小寳誘匿向領反遭楊阿大兇毆黄大令准詞以王住居英租界當卽備文移提昨晨縣差協同英廨差役將王拘獲禀明新讞員翁明府著卽送縣歸案辦理○小孩張沛金迷失歸途在路啼哭由五百十四號華捕拘入捕房轉送英公堂旋由沛金之叔張必華至廨認領值日差禀知翁明府著准其取保具領 
[英界捕房紀事]  
　　浦東人某甲以駕船爲生浮家泛宅殊足樂也嗣因犯案經公堂懲辦後遂在船爲夥度日前有某西人欲往西鄉購買貨物雇船一艘携帶洋一千餘元是船適甲在焉舟行至閔行左近時已將晚西人遂命停泊過夜再行詎至破曉忽見鐵箱已經開啓迨查點 
 
 

Page 4

 
 
洋銀已失去一百三十餘元甲亦不知所往當卽追尋已無蹤跡前日甲忽來滬身穿綢衣在路大搖大擺適爲包探趙銀河查見以其形跡可疑當卽拘住盤詰至再始行承認惟洋已用罄乃帶入捕房捕頭著押候解送英界公堂請辦○有印度婦人僑居牛莊路洋房内新産麟兒適值彌月昨晨印婦洗刷樓板將水傾倒於後弄之晉興里中濺及陳氏婦人之身以致互相爭閙陳氏紏集歹人欲打入印婦之室勢甚洶洶印婦遂以驚嚇小孩喚捕將陳氏拘入捕房捕頭遂命送至英界公堂押候會審 
[法界捕房紀事]  
　　小東門外某花烟館鴇兒凌虐烟倡鱗傷遍體事爲捕頭訪悉密令包探查拿○同春樓茶肆後街某車寓中車夫某甲積欠比鄰某烟館烟資數百文向索不還反敢行兇毆辱致被烟館主扭送捕房捕頭詢悉情由令押候交還烟資始准開釋 
[美界捕房紀事]  
　　本邑人陶阿炳在蘇州地方竊取朱姓家之首飾潛逃至滬經包探孔阿才查獲解至英界公堂訊問據稱贓物皆在姑蘇兹經竇包探倪洪三查知贓物均在滬上因請將陶帶至虹口稽查各贓有金臂釧等數事皆寄於陶之姊處俟吊齊原贓然後解回公廨訊辦○九江人張施田專在租界中混用銅洋以爲餬口昨日午後又持銅洋至華記路某雜貨店調换小洋店中祗婦人掌櫃因遣學徒往他店估看知係銅質爭閙之餘旋卽扭送捕房請辦捕頭准之○張阿四以撑駕駁船爲業前日裝載煤油停泊公平碼頭被浪衝去煤油二百箱報捕後經包探竇如海查知甲乙二人曾撈取若干箱因於昨日拘入捕房押候解訊○昨日午後鄉人某甲至西華德路順和飯店果腹大嚼多時又欲添豆芽菜一碟值堂人以其有意遲延不之應鄉人遂與爭閙詎料店中夥伴衆多羣起攢毆旁人代抱不平喚巡街華捕將乙丙二夥拘送捕房捕頭飭禁押片時釋放○漆工顧阿榮在百老匯路耶松船廠做工乘間竊取紫銅管若干爲西人所見喚交二百零九號華捕拘送捕房押候送廨訊究○前日係西人禮拜每有西國水手成羣結隊在百老匯路藉端滋事見者皆望風遠避詎彼等遂操同室之戈各出利刀互相格鬥經三十二號四十一號五十一號各西捕拿獲水手十名送至捕房禁押昨晨捕咨飭將十人一併解往英領事署禀請訊核○昨日午後某馬車行中忽有佚馬之駭東衝西撞奔至北河南路經八十號印度捕設法扣獲解入捕房旋傳馬主到案判罰洋銀三元令之牽回 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣案彚錄]  
　　前有十三保十二圖地保楊　　　稱程三喜被高梅林嚇詐自盡經黄大令騐訊前晚蔣剌史又提案復訊高供揚　　都縣人在楊樹浦紗廠替做巡丁有廠中小工劉四失去衣服疑係程三喜所竊經小的理勸了事五月初八日程在某處拾得金約指一枚　　洋銀八元小的適有急需因向借貸並無威逼情事求恩鑒核程殷氏供江北人年廿二歲去年十月隨丈夫三喜來申在紗廠做工五月初　日在花籃内拾著金約指一枚賣與小工頭目得洋八元各友索飲福酒用去二元高用五元八角丈夫賣得之洋已屬無存高意不滿足尙欲　洋一元聲稱若不付給定令包探拘拿丈夫被逼不過又恐惹事因服鴉片烟斃命先不明言臨死說出叩求恩斷程彩茂供是死者堂兄在新　販賣玉器程松松供兒子三喜死於非命叩求照例嚴辦剌史判將高梅林收押候辦屍屬人等飭退候示○前據地保吳仲偕報稱貝阿二落河身死經黄大令騐明屬實前日由蔣剌史升堂提訊屍弟貝阿七供與兄阿二由震澤裝運鮮繭至滬在觀音閣碼頭卸貨後開往新閘爲石子船所撞胞兄立足不住以致落河詎伊等見兄落河非但不救反將竹篙下撳因此溺斃小的貧苦無能依兄爲活務求恩斷撫卹周福興供寗波人撑駕石子船度日船係向人租來共有夥友七人貝阿二之船在潭子地方與小的之船相撞當卽藩河急以竹篙救之已經身死惟小的亦係貧苦中人且出無心叩求恩斷沈順發葉香裘張錦成周阿福四人同供在周福興船上爲夥每月所得工資甚微求恩鑒奪剌史謂貝阿二旣經騐明委係失足落河身死兩造雖均不小心姑念貝阿二貧苦斷令周福興給洋四十元各船夥各出洋廿四元卽日繳案著貝阿七具領完案○鄉人賈雲貴等控被王桂生打毁物件前日經蔣剌史升座訊問賈雲貴供年邁耳聾求恩寛宥賈九思供父親雲貴前買李姓田二畝有餘計價銀五十兩現在欲造水橋詎爲王桂生等所阻今年將水橋造成伊等又糾人前來拆毁並於正月間率同數十人蜂擁至家打毁什物不少王所稱請董事來勸寫立合同均係揑詞實則並無其事質之地保莊達祖供賈雲貴確買李姓之田建造水橋王桂生屢將水橋拆毁小的查得此處儘可排車造橋不碍其云趙董事經勸亦無其事求察王桂生供圖董趙淸源有函一封呈閱内有地圖並寫立合同均呈案下求鑒剌史謂爾打毁賈雲貴之物件有此事否答稱並無其事王春全王虎春二人均與桂生所供略同剌史判曰查閱所呈合同注明水橋應雜開三尺建造著各遵合同王桂生打毁賈雲貴物件咎無可辭姑念年老免責王春全王虎春著各責二百板具結了案 
[上海巡局紀事]  
　　流氓唐松泉卽唐雲卿前日午後在引翔港某茶肆中與楊湘湘相遇唐見其懦弱可欺僞與交語旋卽强行拆梢洋銀十元詎楊頗有勢力立喚十二圖地保姚旭升黄曉山將唐拿獲縛送楊樹浦巡防局請爲懲辦楊亦投案訴稱唐係改過所逃犯積惡多端務求懲治唐供川沙人年二十有九向業漆工並未向楊拆梢求請明鑒二尹曰爾未拆梢何致被送尙欲圖賴耶是否改過所逃犯須查明核辦刻因萬壽聖節未便將爾懲責飭差役看管候訊○楊樹浦二十三保八圖地方鄉人楊全桂雇鋸匠龔海泉建造房屋木工蔡阿喜以龔越俎兠攬有違行規因硬取其器具而去龔偕房主楊全桂投控巡防局李二尹傳齊人証於前晚升座訊問龔稱包造楊姓房屋被蔡到塲吵擾攫去鐵斧等具求請追給蔡供向業木工楊姓一應鎖碎物件向來均由小的修整工資不與爭論冀其日後常有交易也豈知此次翻造房屋忽被　　　攬去况龔係鋸工照是業規例不能越俎承攬是以與之理論二尹謂爾所供殊屬荒謬目下兠攬生意卽非業中人亦可承攬呵斥至再　令不准吵擾具遵斷切結釋放○本埠流氓之多甲於他處屢經有司查訪奈若輩頗具神通終如魚之漏網南市有長脚誠慶者流氓中之巨　也　梢打降無所不爲現奉保甲總巡鍾明府以誠慶係著名流氓未便寛縱飭南市巡防局緝拿務獲究辦○南市裏鹹瓜街王長元　　店屋十六鋪橋南首行仁弄口叚姓薙髮店先後將垃圾傾棄路旁巡街勇丁見之拘送至十六鋪巡防北局局員楊二尹飭各罰小洋銀兩角○兩市　鹹瓜街永義昶信局夥洪慶雲之妻弟張順生不習正業游蕩性成囊槖旣空則向洪索借洪以顔面攸關每暗令人爲之介紹數次給之前日張又硬借洋銀一枚洪不予張竟大肆咆哮洪不得已控諸十六鋪巡防中局局員蔡蓉卿二尹飭地甲調處禀覆○蔑竹街薙髮匠謝時林之徒某甲負擔至潮惠會館前奏技有江湖流丐沈阿三者囑令薙髮不给一錢甲向索沈大言曰爾在此設攤分文不舍反欲向乃公索錢耶甲忿甚訴知其師赴十鋪巡防中局控請究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
