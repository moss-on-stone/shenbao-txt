# 1884 - 35 - 4903888

 

Page 1

 
 
[奉送越南地圖] [  申報館主人謹啓]  
　　法越搆兵中外諸人爭欲知越南地勢以爲快本館不惜工本特由點石齋用潔白外國帋印成越南地圖雖細如牛毛而朗若列眉置之座右不但便於披閱而且足供清玩兹定於本月十六日卽禮拜二隨報奉送不取分文倘賣報人有漏分之處閱報諸君儘可向之索取在本館效此芹獻祗以饜閱報諸君之心區區微忱幸垂鑒諒 
[點石齋各書籍出售價目]  
　點石齋石印各書均在上海三馬路大禮拜堂南首申報舘間壁申昌書畵室出售今將每種價目列左 
康　熙　字　典　　　　前後漢書四元五角　耕織圖實洋五角　水流雲在軒試帖洋三角　華英尺牘二角五　叢畵每部連夾板洋一元每部四本實洋一元八角　史記實洋二元五角　華英字典洋五角　竹紙晚笑堂畵傳二角八　帝鑑圖說洋六角　綢面明狀元圖考一角　又　每部一本一元六角　臨文便覽三角五分　聖諭像解洋五角　國朝詩别裁洋一元六角　子史精華洋二元　薛氏鐘鼎欵識連板一元又　每部二本一元七角　廣陵名勝一角五分　簡明目錄七角五　毓秀堂畵傳實價洋一元　佩文韻府十六元　寄售四書味根錄一元半外國裝訂每部一元八角　三國志演義二元四　廣治平略洋五角　於越先賢圖傳二角五分　篆文四書七角五　刧火紀焚實價洋一角五大號外國訂一本洋三元　縮本字彚二角五分　萬壽盛典洋五角　華英文字合璧二角五分　泛槎圖價洋一元　思痛紀每部實價洋二角大號中國裝訂二元五角　綢面攷正字彚三角　汁簡實洋二角五　黑蠻風土記洋二角五分　夢迹圖三角五分　淵鑑類函實價洋十一元華文譯英文字典洋八角　英字入門一角五分　詩畵舫洋六角五　百孝圖每部實價洋三角　紉齋畵牘洋六角　小題文藪每部價洋四元華英說部撮要實洋四角　南巡盛典四元五角　紅樓夢圖詠八角　無師自通英語錄洋五角　牧牛圖實洋八分 
[論餉源]  
　　中國京營及外省經制之兵向來編支地丁作正開鎖滿洲蒙古漢軍兵額制與緑營不同而食餉亦動正欵部中儲銀卽外省錢粮起運者也惟禁軍及口外駐防凡遇賞給則由内府動支而内府之所充積者則爲各處關稅照額微解之銀然賞賜出自特恩歲時罕遇口糧永爲定例支放實多要之以國家正賦養兵統計禁旅各軍九門轄制之兵滿蒙部落留戌與各省駐防之兵數實與緑營相　而無一不食地丁地丁徵足歲得二千五六百萬編支兵餉合部庫與各省藩庫不下一千萬兵之數可謂多矣餉之數亦云大矣地球之上歐洲不過亞細亞四分之一而錯處其間者凡二十餘國立國皆古雖分并不常然二千年來竟無開一統之業者中國占亞洲三分之一當歐洲全土而强三代以來局勢混一至本朝而地更外拓有如許之餉可以養如許之兵故泰西諸國卽甚富强而兵數餉數斷不能及中國俄之土地兼跨兩洲巍然據球之頂有如切瓜得其小半縱横比較實大過中國而地多荒寒不能墾治財賦之出僅在近歐之數千里國俗素尚强武而無中國之兵數者亦勢所限也故就地球今局觀之四海之内直無更如中國之大者宜乎雄視諸國常爲之長矣而抑知轉啓他國之侵侮也中國從無越海控制之法緣境内尚有不及治者不暇他圖泰西諸國囿於本境無可開拓俗尚繁華財用不給恃其輪機之利遨遊荒遠通其商旅取其地利以贍國中之不足各國相效頓成本務略近圖遠本末倒置如中國之重農桑敦風俗者一若不屑經營於是地丁之賦轉微於貨稅兵之所費無有常額平時以商養兵有事則以兵衛商乃成貴精不貴多之勢而兵之數不能如中國之衆養兵之資或反浮於中國幸而諸國相維保全大局無有如中國之兵之多而兵餉之易者伺於其後故得壹志經商以重國本也雖然中國兵多餉足盛時定制量人爲出綽乎有餘積久弊生固亦有不能不變者雍乾之際兵額猶是歲餉寛餘而部庫存積輙至千萬各省盈餘亦無慮數百萬自川湖教匪起首尾七年始底平定所喪車資實耗元氣夫額兵額餉歲皆此數有事之時加以征調則耗於路費者倍之山深林密賊蹤潛伏難以搜剔創堅壁清野之計兵民合力始蕆厥功則耗於團練者又倍之滿蒙將帥氣象豪華擁衆而居供張煩費則耗於揮霍侵蝕者又不知其幾倍其時地丁之外無他欵項比事告竣而存儲爲之一空厥後兵餉遂至不敷放給乃不得不爲减兵增餉之法然餉雖略加兵轉無用迄於道光之季粤匪猝起數十年積弱之勢一旦瓦解兵不能戰而餉亦無出東南淪陷財源又復枯竭岌岌可危矣猶幸彼時海氛已靖五口通商中外輯睦無有今日之法人蹈瑕伺隙尚可别籌補救否則内亂方甚外侮迭乘其禍豈可設想耶咸豐庚申之變幾至播遷卽其騐也中興將帥奮然出山力扶殘局創行厘捐以補地丁之不足而兵餉於是有着又知額兵不克濟事招募勇營費加數倍而餉源充足賴以成功肅清之後勇丁裁撤兵歸原額厘金歴久不改於是於常賦之外頓增此一宗大款不特兵餉卽凡編支地丁之項咸同以來賦額不足無可支給亦取給於厘金海關旣設稅厘並舉以洋人爲稅務司實事求是一洗關差之陋習每歲又增至數百萬總之目下情形除額兵仍支錢糧外未撤勇營則藉厘金爲挹注而一切地丁之缺　者厘金尤能彌補大省有餘更可協撥邊省轉移調劑利賴無窮皆中興諸公之澤也至整頓海防購船造器請教習收學徒從前未有之事無定例編支之欵則自有洋關稅項足以提用設有不繼則又可以借貸他國指抵洋關如曩年因西征善後經費曾借匯豐銀行之欵數百萬不難立致故論事勢則今日與全盛之世異其張弛而觀餉源則今日實與全盛之世同其富足有人有財自操勝算彼法人添兵籌餉左支右絀其亦通盤計算而知我中國之地大物博也哉 
[紅船討賞]  
　　去歲大除日有南京人金明軒至鎭江收帳所搭之船係赴維揚者須至瓜州口門金遂另搭划船南來連船主共三人詎該划主只顧收取船資致將篷索攪亂未曾理　駛至金山江心陡遇大風該船主急欲轉篷無如繩索爲物絆住不能轉動　遂傾覆人俱墮入江心幸有一邵伯划船經過赶急駛近撈救豈京口之四號救生紅船早已看見赶來見客舟救人紅船乃大喊勿得多事江中救船乃我等責任須候我等來救生死與爾船無干也但紅船離溺者尚有兩箭之遙邵伯划見落水者載沉載浮命在呼吸亦不之理竟近前將三人一併撈起得俱無恙俄而四 
 
 

Page 2

 
 
號紅船趕　繼有一號紅船亦來四號　船遂與邵伯划船相爭幾致用武嗣經一號船與划船商懇方將金某等三人率領過船出棉襖衣褲與之更換開冋到局報功四號紅船并將已覆之船扶正帶回局中領賞由二船匀分是時見者莫不歎息均謂四號紅船但知邀功領賞喝阻别船救人不知死生在呼吸之間少緩須臾何從援救不此之圖而祇圖賞犒此固善堂紳董宜力爲戒飭也 
[剝削乳媪]  
　　九江設有育嬰堂專爲收養女孩免致無力者喪良溺斃前因經費不足經劉峴庄中丞捐廉銀一萬兩交地方官紳生息飭委員實心承辦優加乳撫具堂規有乳嫗來堂領養女孩者出具保結載明住處每月二日帶女來堂領大錢一千文經委員司事看過把壯者優奬黄瘦者申斥領錢以十二個丹爲度以後憑乳嫗或撫作幼媳或養爲已女不干堂中之事歴年以來救活女孩無算乃聞前年該堂委員擅改舊章每月給乳媪大錢九百文搭新沙錢一百文至去秋又故給大錢八百文搭新沙錢二百文據傳此新沙錢約值三百文一千故每發千文委員可賺錢一百四十文堂内現有女孩五百餘名每月委員除薪資銀外可賺錢六七十千文乳女孩者意雖不願而不敢張聲然似此侵漁不特刻剝貧媪抑且孤負憲恩此種造孽錢可長享乎 
[愛鳥失職]  
　　曲端點軍縱鴿簡文告警放鳶前人之制後人之師久已膾炙談天者之口矣潤州防營有某哨官好爲公冶長之辨鳥聲雖不能如鸚鵡之能言然亦可爲秦吉了矣庭前翠忌霜翎大汴殆以百數每當天朗氣清惠風和暢鳴聲上下儼若簫韶九轉足以移情京口雖當軍旅之衝然承平日久刁斗幾成虚設幕府自專閫以至千夫百夫之長莫不輕裘煖帶以爲美觀財多者則買田間舍身率欹童舞女就鈴閣爲俳優以爲樂若某之僅僅於擕柑聽鸝圍欄射鴨猶爲與物無競與世無爭也乃近來海防星馳電布而天塹之措置尤周且密李觀察者奉委專制南徐千里者也前日到銀蒜防所各營皆以軍禮見某哨官獨不得謁旣而知罪長跽轅門者三日始號令革去軍功職銜另委他人管其哨哨中人莫知其獲譴之由有知其事者云該哨官昔在七濠某茶室内與一人爭一百舌其人不勝而去心以爲恥今其人已非昔比故擠之又下石焉因嘆天下事可以維厲之階者正不祗婦有長舌也 
[米店失火]  
　　江西省城内楊家廠洪昇米店於十二月十八日四更後因鬥牌失愼店屋盡付一炬隣未延燒而店主竟被焚死云 
[輪船續開]  
　　聞得招商局接到津沽電報云北河雖略見冰凌並未全凍不碍舟行故拱北輪船又於今日繼普濟而北上矣 
[教練水師]  
　　近有中國兵船三艘停泊製造局前招人至船學習水師兵法船中有前英國水師兵官朗君爲中國所聘爲教習者又有外國兵官三人爲之指授凡漁團中人咸往執業想有此名師教授中國水師必有日新月盛者已 
[不願操演]  
　　本埠英工部局整頓捕務明定章程巡捕皆須按期　演兵法乃前數日操演之期有新巡捕十人不肯與操由何君理代議罰每名洋十元而十人者心不廿服往見英領事請爲作主領事告以無可作主章程旣有應操之條自宜照章操演爾等當照常執役或請工部局董於議罰十洋稍爲酌减可也十人者出又欲往見何君内有謂往見無益者而其中有一人往見何君請爲减罰何君答以議罰旣定不能酌减且必須照章操演如有不願請行可也其人遂辭職而退按巡捕而令知兵法原屬美事今乃號令不行所願董事諸君早籌良法以處之也 
[令節停公]  
　　今日係元宵令節各衙門均停辦公事英會審公廨亦循例停訊所有捕房公事均歸於明日解訊云 
[預備接差]  
　　兩江總瞀左侯相行抵瓜州已列前報兹聞侯相憲節將抵吳淞上海縣黎邑尊飭差在法租界之招商局金利源碼頭及南巿製造局碼頭各紥彩棚預備迎接并飭諸地保承辦差使惟侯相到吳淞後臨滬與否尚難預定也 
[創築馬路]  
　　虹口巡捕房相近吳淞路中間向有馬路通至美公舘碼頭近又向西新築馬路一道直通鐵路計有三丈餘闊所有該處房屋現已一律編籬動工拆卸矣 
[思患預防]  
　　本埠各店舖存儲火油例以五箱爲限不准多積此爲愼防火燭起見屢經捕房查察兹聞虹口捕頭恐各舖户日久玩生已派三道頭西捕及包探挨户清查亦未雨綢繆之意　 
[法公堂瑣案]  
　　昨報列拐孩被獲一案翁太守臨法捕房時將在押之福建人鄭阿興卽阿新提出詰問阿新仍執定出洋二十四元買來由八仙橋薙頭店張老二爲中保等語太守謂九歲小孩與爾何仇指定是爾所拐並不說有兩人鄭又答稱此係小兒說謊諒是其母所教張老二是洞庭山人賣兒之人亦洞庭山人張老二稱是本家翁太守謂不比焉肯實招隨喝笞責四十板仍不認及再責二十板始認拐孩後又翻供仍執定該孩在薙頭店中係張老二所拐領到茶館内太守謂爾將張阿二拉定想欲其帮同說是别人領來便可脫卸情殊可惡看再責四十板鄭阿新又認與張老二同拐在老北門見孩在路領到茶館太守又詰其身畔有洋三元是否收人定洋答稱自已太守仍着將鄭阿新管押再訊○去冬曾據魏紀元扭解徐炳生到案因徐本洋人處爲夥虧空洋東洋二千元停歇後該洋東曾云如有人擔保仍可雇用等語是以徐炳生託魏紀元作保將自已名下原藉田地十五畆作爲抵欵因田單遠在甯波祗書四址畝分字圩交執爲憑豈料旣保之後復被虧空人亦避去該洋人持保單向魏追銀魏無奈賠出銀一千四百三十兩後徐到申魏向索所抵之田單徐炳生則云爲尚欠仝宗徐介眉之銀故田單已被徐介眉取去魏紀元一無所得因之扭案訊詰之下着將徐炳生押追在案昨晨翁太守臨捕房時據魏紀元訴稱英公堂有傳單一紙到來係徐介眉原呈欲提我前去質訊翁太守將傳單閱看見有硃標着公堂差傳提於十七日午堂訊理太守卽問原差何在魏答稱此乃託人遞來並無原差在此公太守謂此事法公堂早經有案應歸法公堂訊理着魏紀元赴英公堂呈明 
[接錄容純甫觀察請戒鴉片烟章程]  
　　一每年未交烟土以前並未照定價付銀之先中國所所駐五印度帮辦大員必先帶同各員將所交之土逐細騐看花式數目　兩一一相符卽按定價付銀然後每包或每個貼中國印花每百觔裝箱後再用中國所駐五印度大員圖書印封口另用封條貼在箱外且印花封條如何格式再行另議刊發該烟土均由中國旗號船隻裝運出口至華别國船隻不准轉運有印花有封條則爲官土如無印花無封條之烟土販運到中國各埠不論何國商船一例　獲充公覈辦一五印度所産烟土向來販運中國者此次定章後全數歸中國自行銷售將全數運至香港爲總屯之所不得運至别港口通商碼頭所有各通商碼頭每年所銷因土地方均由香港上海兩處發售以免走私漏稅之弊庶權操於已方有考覈一烟土在五印度出口船主務各領攬運官土照一張註明包箱數目以便到香港憑提貨單起貨方免私攬等弊一駐紥五印度大員每月轉運烟土至香港須禀明大土若干小土箱數若干係何輪船裝運並將月結經費烟土價值銀兩逐一開具清單同該烟土之保險單一併附入禀内均隨每月烟土寄至駐紥香港上海欽差大臣存案欽差大臣每月亦逐細照數咨明南北洋通商大臣並總理衙門以便查考至每月所增收烟土之稅應如何安置調度以後另議一每月所到之烟土先在香港爲總屯後卽將土分運至上海北總局至南北總局各應領箱數若干照每年南北等處消路攤派一烟土旣按年遞减一成厘稅亦每年遞加一成如今年每箱抽一百 
 
 

Page 3

 
 
兩正稅第二年卽加十兩每箱卽抽一百一十兩第三年抽一百二十兩逐年遞加倣此一每年所增之烟土稅均由欽差大臣一手經理至收存之欵仍聽總理衙門曁南北洋大臣奏咨調撥何處不得遲悞一每箱烟土初年擬抽五兩以作薪水局費土則按年遞减而此項則按年遞加如此辦法卽各項薪水局費一切由始至終不至短缺一五印度拍賣章程絶無壠斷包攬等弊其法甚善已行有十餘年商賈無不稱便今南北局總辦收烟土後亦卽仿照拍賣每月定期自上午九下鐘起拍至下午四下鐘止每票出賣時不得過五箱爲額價高者卽得一拍賣之起價若干總辦務將烟土成本到香港算清然後加上正稅一百五十兩商本之息一分半薪水局費每箱五兩水脚　險運費棧租等費若干卽照此數拍賣方無銷悞此乃第一年之數目次年烟土減一成而正稅商息及種種費用仍應照十成加算補足以後均倣此一三處總局總辦副辦及司事人等薪水全歸欽差大臣另行酌議再附查五印度産烟土地方並成本價值稅餉出息以及不歸英國屬所産烟土經由英國抽稅數目列後一查五印度産烟土之處有二一名裴暇一名裴剌時乃孟加剌所轄牛烟改製孰烟全數歸官攬辦該處農人照合同承種每兩磅生烟合中國司碼平一觔半價約五路畢每路畢約四角五分合中國銀三錢三分三厘此爲種生烟之成本一查生烟收成時繳到幾士巴八拿等處烟廠停乾製造成後卽行裝箱每箱以一百三十三磅爲額合中國約一百觔每箱成本合磅銀三十五兩七個仙令合英洋一百七十六元四角三分裝就卽運至加剌吉打口岸在該口岸拍賣每月初旬拍賣一次買主卽運出口拍賣之價每箱約一千一百七十路畢連出口稅在内合英洋五百八十四元除去成本外淨得利四百零七元五角七分此在加剌吉打拍賣之價也英屬所産之烟土名爲公班又名大土一查光緒五年二月至六年二月計十二个月五印度所産烟土在加剌吉打口岸拍賣者竟有五萬九千一百箱約得銀六百九十一萬零零二十四磅每磅合英洋五元合共英洋三千四百五十七萬一千一百二十九元除去成本二百零六萬五千四百九十磅外淨得利四百八十四萬八千七百三十四磅除出口入中國者五萬九千餘箱外另有烟土在彼處内地鎖售者約得銀二十六萬三千五百九十一磅一查英屬之孟加剌所出烟土外另有印度内地不歸英國管轄者該處所産烟土每年約得四萬四千八百餘箱必由英屬之望迷口岸出口此種烟土名爲小土又名剌土該烟土運至望迷時經過英屬地界每箱抽七十磅稅銀合英洋約三百五十元光緒五年二月至六年二月計十二個月英屬抽得稅銀三百十四萬一千三百四十七磅每年兩項烟土共計約有　萬箱左右英屬共得餉稅約在八百二十五萬磅合英洋四千二百二十五萬元之數所有烟土運至中國銷售者十有八九以上數條略就管見妄爲擬議未知當否但其中實在情形皆係確有見聞不敢稍涉含混至應如何開辦次第舉行之處伏祈鈞裁謹畧 
[贈小樓主人並希正和]  
　　吐哺高風廢寢餐曾于友道示心肝汗青已定千年業坦白全傾一寸丹幾度頻敲詩律細何時相與酒杯寛臨流願祝神交永極目江樓　雨寒[  藹堂沈庭瑞未是草]  
[新歲寄呈小樓主人卽索玉和]  
　　幾度思君不見君登樓望斷滬江雲詩壇人共推盟主酒國羣爭拜冠軍磊落襟期中外仰等身著作海天聞瞻韓未遂趨堂願俚語聊呈賀歲文[  武林西山樵子拜稿]  
[王松年司馬招飮醉歸偶吟]  
　　英姿颯爽意纒綿夏屋渠渠集衆賢佳士香薰憑結契高朋座滿樂開筵堂前風日迎偏煖畫裏雲山着更妍昨夜圍櫨同暢飮遣懷詩酒可忘年[  中山醉侯甫稿]  
[詠雪四絶錄呈霧裏看花客大吟壇敲政]  
　　幾日春寒徑不開天公玉戯忽成堆柴門料有尋詩屐特地呼童埽一回爾室都教虚白生詩心眼界豁雙清簷頭瞥訝風吹墮一片堦前　玉聲不羡丹青亦冩眞樓臺高下見精神泥鴻莫便怱怱去自有梅花作主人漫論春後與春先佳兆分明　自天贏得大家齊快意今年都道是豐年[  天香深處客雲逵朱家驊草]  
[戯製舖家接財神樂歌]  
　　銀世界兮玉樓臺寳炬輝兮銅漏催神之降兮同寅回後利巿兮前招財迎神○金盤薦列兮玉盌成行嘉果甘復兮旨酒芬芳大夥虔肅兮小夥趨蹌神嗜飮食兮利源普洋初獻○普洋兮絡繹銀和錢兮海流山積百寳溢兮舖門窄答神貺兮永無極再獻○神之來兮遠勞曷多酌兮酌酌操豚蹄兮炰羔吾儕戴神兮如戴天高天獻○迎神兮爆竹酌神兮螘緑瞻金面兮覩袨服靈旗葳蕤兮駕促祝年年兮降神福送神[  天香深處客呵凍草]  
[鎭江電局十二月下旬代收順直山東賑捐清單]  
　　附浙振金陵厘局憲朱發江寍縣募厘字四十九號劉義隆主客四元余振泰何順興張豐盛梁宏發四户各二元德昌祥晋泰豐木　馬頭孫正順郭仁記字乾記宏昌福程才記王金記孫同盛劉德記喬順記興記廠十三户各一元又四十八號册黄永泰豫豐泰顧祥興裴天和共十元慶陞佩玉齋大和齋聯陞恆升忠信陳雲章王允和唐煒東復泰天源開泰升王順興王萬源杜吉升夏朝升松雲齋松華齋鄭恆元十九户各一元夏恆興范聯興兩户各半元湯永興元和泰二户各一千文開泰九華齋萬記紀復興復元隆錦源葉順興錦華齋于恆和正泰祥泰和乾盛　盛源盛永和人和泰曹祥泰十七户各五百文隆盛吉祥二户各四百文祥和聚和堂萬隆裕大四户各三百此摺合洋四十元又寧三號魏復興裕行任永順昌行吕東鑫茂行趙致和中行張泰昌行王泰興行周人和行任怡泰客八户各二元汪銓昌高合記　永興黄土順姜漢記槐蔭堂絳帳堂新安堂全城堂九户各一元黄四美沈長發葛起泰張升記任復興谷德豐六户各半元太隆典商一百千文又厘四十六號漆店本洋十五元鞋店六十元無名氏四元洪興發洪新發二户各三元孫隆盛隆鑫發信和號程同泰四户各二元黄泰昌張萬春同生號三户各一元井元泰張元泰楊義和三户各半元泰隆典一百千文又厘四十二　仙鎭厘局募吳王堂二十四元張芝卿四元無名氏三元徐代農趙忠勤堂二户各一元又江九號江寗縣募五世同堂務本堂周二户各湘紋十兩冬榮堂十元勤愼堂李八元實翰堂羅章柏川二户各六元四箴堂程四元李德菴補樹山房徐梁五莊　學智義順成綠蔭堂張斌宜堂李七户各二元桂泊棠傳琛岸退思堂唐葉鑑堂李澍卿樹德堂姚經餘堂周吳銘甫正誼堂劉求志堂林景牧堂林江夏堂羅齊正堂高傳習陳希皋懿古堂廣德堂戴仁壽堂丁世顯堂邵耕讀堂李延壽堂　濮桐樓二十二户各一元鴻盛合恆升明研精室三户各五百文以上六摺共來二七寳五十九兩八錢一分湘紋二十兩本洋十五元英洋三百十四元泰州程募泰七號册扣　齋一千六百文靜省之居一千文無名氏洪石齋一廫各四百文沈老爺天和元盛益大洪沛然洪伯雲洪崐甫七户各二百文無名氏二户各一百文此册原來洋四元錢四百三十二文吉盈豐來無名氏十元無名氏五元南京涂宜記一元黄　興募東不列號册無名氏十四户共洋十元柳來　門包氏洋二十四元金簪一支金環二只金戒指一個鍍金銀簪二支銀竹葉環圈二只銀荷别二支如意一支戒指一個法藍何别二支指甲套二個茉莉針一支花扦一支耳挖一支共售洋二十七元六角陳來無名氏直賑馬裘一個仇十洲手卷一册以上各物售價再行登報無名氏酒席移助三元祝同心富貴源頭册同字三千六百六十一號潼陽無名氏八元甘泉周煥文祈父母冥福直賑二元東一元陳朗西直六元又祝同心册二千九百十二號四元如皐洋藥局查八元又募春暉堂張六元焦東補過氏直四元槐昔無力叟聊盡心四元下游局募東不列號李如盤黄鑄陳斌鑾陳進富陳蓉坡陳進貴陳義俞鍾　季保楨胡應林秋茅吉卿嚴墩甲柯漁生林山里彭　官林愰官方雲亭徐寳田馮惠亭胡　才嚴篤誠　萬連鄭桃康烈洪聚泉廿六户各一百文○共收二七寳五十九兩八錢一分湘紋二十兩合二七寳十八兩八錢五分英洋四百十七元六角六六八合二七寳二百七十八兩九錢五分七厘本洋十五元七三四令二七寳十一兩一分錢三千三十二文六零一合二七寳一兩八錢二分二厘○大共收二七寳三百七十兩四錢四分九厘○浙賑○馬漁　募馬裕瀚四十元任見南山舘十元黄幼雲來張孟黄募金　青十元愈敬生項菊年許子鶴錢鴻士章紫記五户各八元許從如六元王蒓生陳保初除雲帆宋紹棠楊翼雲周則夫熊鐵卿劉靜應屠新之葉子平陳鎔　十一户各四元黄幼雲募不留名三元居敬堂　德堂王敬德堂陸願學堂宋燕翼堂李徐蘭貞六户各二元仁壽堂許敏愼堂王醒醉軒李隠名人本經學堂邵蘋魚舘朱青蓮堂李七户各一元○共洋一百七十二元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒九年十二月二十念一日京報全錄]  
　　宫門抄○上諭兩道錄前○分缺單○豫撫鹿奏查明叅欵請將降選摺○閩督何等奏命盜各犯擬請變通辦結摺○廣西撫倪奏委署知縣片○將軍希奏京控查辦得實擬結緣由摺○大臣色奏巡閱營伍邊界情形摺○廣西撫倪奏請頒匾額摺○十二月二十日工部鴻臚寺值日無引見○惇王等謝賞綢縀恩○成惠假滿請安○明桂等各謝授缺恩○文煜請假五日○張家驤岳林各請假十日○張緒楷續假十五日○周家楣續假五日○長有續假十日○召見軍機○皇上明日夘正二刻至大高殿拈香○十二月二十一日○掌儀司奏二十五二十九日祭奉先殿恭王醇王行禮○關防衙門奏初一日大高殿大光明殿拜表惠王醇王行禮○召見軍機○光緒九年十二月分缺單知府江西南安林載亨降雲南楚雄榮思故同知貴州郎岱蕭榮椿革知縣直隸撫寍張翔舉丁四川夾江王運鈞丁縣丞江西龍泉張天民丁巡檢安徽無爲劉慶清查無其人廣東靈山黄國祿丁鶴山黄蔚南故典史河南商邱賀曜文永寍沈埏洛陽馬金銘氾水萬福同俱查無其人中牟包楨故○○河南巡撫臣鹿傳霖跪奏爲查明知府被叅貪狡各情尚無實據而人言未必無因請將該員開缺降選恭摺仰祈聖鑒事竊臣於光緒九年六月二十二日欽奉上諭御史丁振鐸奏河南地方積弊過深請飭實力整頓一摺等因欽此查原奏内指叅衛輝府李德均狡詐貪婪爲人所指目自應澈查叅辦當經檄飭潘司先將該員撤省並札彰衛懷道許振褘就近密查去後兹據布政使覺羅成孚署按察使賈致思會詳准彰衛懷道移稱該道奉札後當卽檄委東河候補同知孫長燾前赴該府所屬各縣詳細周查並調取各處帳簿核對除解公費外並無餽送節壽季規等項向均出有甘結備案再查該府平日辦公尚屬認眞而才具明敏遇事生風屬吏頗畏其吹求浮議怨言則所不免原叅狡詐貪婪之語委無實迹可尋惟人地究屬未宜請將該員開缺另補等情詳請具奉前來臣查往年前撫臣涂宗瀛裁革陋規明定公費用意良善惟仍由各州縣易滋弊混立法仍疏在稍知自愛者或可恪遵而習氣太深者難免巧取大都私相授受諱莫如深難得其實據除由臣現將公費章程重加厘訂務絶弊端另行詳陳外臣覆查李德均才雖可用操守難信且於豫省情弊過於熟習此次被叅各節人言未必無因應請將該員開缺以同知歸部選用如蒙俞允所遺衛輝府選缺豫省現有應補人員應請照章扣留外補是否有當理合恭摺具陳伏乞皇太后皇上聖鑒謹奏奉旨已錄○○閩浙總督臣何璟福建巡撫臣張兆棟跪奏爲閩省清厘積弊請將逾限未結命盜各犯免扣審限飭令逐案辦結以清庶獄恭摺具奏仰祈聖鑒事竊閩省州縣積案甚多已飭司委員分往各屬會同地方官清厘辦結多起惟積案中有應擬罪名者事關題咨必須逐案查扣審限據署臬司解煜詳稱未結命盜各犯或因供詞狡展贓跡未明或因訨佐遠出傳質無期或因屍親事主不重在償命獲盜而意在索財圖産刁告不休甚有慾壑已盈率聽兇盜買囑無業游惰之人到官頂認而得賄頂替者甘心認罪承讞稍或不愼深虞枉縱種種難結情形其弊悉由於此承審接審各員因審限久逾瞻顧處分因循延擱迨上司責問輒以犯供屢翻審限難扣爲詞積久相沿幾成錮習臣等督同臬司悉心商酌擬將各屬逾限各案稍爲變通查前任撫臣丁日昌清理積案請免扣計限期會同前署督臣文煜奏陳經部議准在案合無仰懇天恩准將光緒九年九月以前未結之案實係遲延有因免其計扣審限勒令逐案設法辦結倘再仍前因循積壓由臣等擇尤等摺奏叅以儆玩愒至九月以後命盜各犯仍令依限審辦如有實在難結者隨時詳請咨屐若不先請展限一經逾違卽照例　處斷不寛貸是否有當臣等謹合詞恭摺具陳伏乞皇太后皇上聖鑒訓示謹奏軍機大臣奉旨着照所請該部知道欽此○○倪文蔚片再容縣知縣文星照調省另有差委所遺員缺查有准補永甯州知州龔嘉相聽斷公明才具開展堪以署理據兼理藩司臬司國英具詳前來除檄飭遵照外謹循例附片陳明伏乞聖鑒謹奏軍機大臣奉旨知道了欽此○○奴才希元跪奏爲職婦京控案件審辦得實先行分别擬結緣由恭摺仰祈聖鑒事竊奴才查接管卷内有職婦趙關氏京控一案事隔數年尚未訊結當經飭令巡道督飭清訟局迅速審結去後兹據該道顧肇熙詳據該局總辦委員委用知府同勳將審辦情形禀經詳請核示前來奴才伏查緣趙關氏係吉林阿勒楚喀正白旗哈豐阿佐領下已故協領喜貴之妻於光緒三年五月以接伊故夫本城協領後任蘇勒通阿因伊夫故將委審處查辦之被控虧欵一萬一千七百三十二千零移至伊故夫名下及徐廣發供稱在伊故夫手買充鄉約等情未查虚實被叅追賠冤實難堪等詞控經都察院奏奉諭旨此案着交銘安親提人証卷宗秉公研訊確情按律定擬具奏原告職婦趙關氏該部照例解往備質欽此由院洛行並將職婦趙關氏解交到前任將軍銘安欽遵提發清訟局審訊因調查光緒元年前任所派委審處委員范友琦原辦案卷與屢次行查阿勒楚喀副都統衙門聲覆咨交及提訊蘇勒通阿所供核之趙關氏原呈情節𠀕有出入欵數亦皆不符供詞各執碍難擬結先後咨明都察院展限在案蘇勒通阿旋卽病故銘安任内未經審結移交前來復經飭局提審並將應查各欵移　阿勒楚喀副都統衙門再行詳細聲覆去後兹據覆稱已故協領喜貴任内由租厘項下撥發黑背剿賊及演練官兵勇役二項係奉文開銷與喜貴無干惟查同治十三年年終報存庫　按册應存實錢二萬六千三百二十六千一百九十九文經蘇勒通阿挪移無存由委審處查辦之後奉文派各該員共賠錢三萬七千四百五十四千三在二十六文除喜貴提撥各欵業已奉文報銷外核計蘇勒通阿等所賠錢數與十三年年終庫存數目尚虧錢六百四十八千五百七十三文此項因何爲喜貴虧歀及錢數虧少之處係委審處查辦該衙門無憑稽核等因查此案情節叅差欵數凌亂卽照此來文核對仍屬未能脗合惟旣無喜貴虧欵在内卽屬趙關氏所控得實原叅錯誤自應先行擬結喜貴被叅各節應亟請旨更正查銷趙關氏卽飭回旗安度原呈所稱徐廣發買充鄉約一節徧查案卷並無其事應毋庸議至此項虧欵原辦因何錯悞現查委員范友琦久已因案叅革不知下落蘇勒通阿業經病故無從實訊容冉派員設法勾查其所虧之數皆阿勒楚喀本衙門人員經手之欵無論多寡應由該衙門自行籌補以重　儲除佞查明另行擬結並咨明都察院外所有京控案件業已查辦得實應卽先行擬結緣由理合專摺具陳伏乞皇太后皇上聖鑒謹奏請旨軍機大臣奉旨着照所請欽此○○奴才色楞額奴才崇綱跪　爲巡閱後藏三汛營伍邊界情形及回藏日期恭摺具陳仰祈聖鑒事竊奴才崇綱於八月初一日自前藏起程巡閱曾經會同奏明在案拜摺後卽由羊八井小路馳抵後藏先赴札什倫布山叩謁聖容畢遂校閱漢番官弁兵丁等各項技藝隨卽起程至定日汎閱操兼察聶拉木等處邊隘均屬安靜該管營官等呈遞輿圖切結當經諭令嚴防重加賞賚無不鼓舞歡欣復折回後藏由大路馳赴江攷校閱營伍查三汎漢番官弁兵丁所演陣式以及行操攻山奪卡施放連環排槍籐牌刀矛雜技均尚整齊聨絡各官兵馬步騎射與鳥鎗中　之數雖强弱不等牽計亦尚合式擇其技藝嫺熟者優賞記名拔補次者賞給綢縀荷包小刀茶葉等物間有技藝生疎者當塲責處以示勸懲並嚴飭各汎都司守備戴琫待認眞操練務期一律精强咸成勁旅以副聖主愼重邊郵修明武備之至意奴才崇綱事竣後由江孜起程途遇委赴濟嚨邊界酌斷巴勒布商民失物償欵漢番委員西藏糧員劉鈞駐藏委員趙咸中噶布倫公爵伊喜沿布汪曲噶布倫拉旺奪吉等復面加飭諭令將此案秉公妥速辦結總期折服外番之心勿致另起衅端以安邊圉等語卽於九月二十六日馳回前藏經過沿途地方均皆雨暘時若青稞豐稔番民樂業安堵如常堪以上紓宸厪所有奴才崇綱校閱後藏三汎營伍邊界及回藏日期理合恭摺具奏伏乞皇太后皇上聖鑒謹奏軍機大臣奉旨知道了欽此○○廣西巡撫調任廣東巡撫臣倪文蔚跪奏爲神靈顯應籲懇天恩頒賜匾額恭摺仰祈聖鑒事竊據兼理藩司國英詳准署右江道劉作循移據署馬平縣知縣顧思仁轉據該縣紳士舉人王茂中等呈稱柳州府城南大龍潭雷山廟歴祀龍雷二神名區得地靈應常昭前代唐宋間禱雨輒應　慶二十三年邑令高攀桂因大旱率同紳民致禱立沛甘霖遂修葺廟宇刻石以紀其事兹光緒八年春冬苦旱禾麥漸枯積熱炎蒸致成時疫官紳士民赴廖虔禱大沛甘霖遂消疹　九年夏間青黄不接之時一月不雨田苗半槁農民望澤孔殷設壇齋肅步禱龍潭山上當獲大雨經旬田苗復秀斯民不致飢饉流離皆神默佑所致爲此公請轉詳奏懇欽頒匾額一方以答靈貺等情前來臣查各審廟祀正神靈跡昭著例得奏請宸翰褒揚今馬平縣屬雷山廟龍雷二神屢著靈應合無仰懇天恩頒賜祠廟匾額以答神庥而順輿情出自聖裁謹會同兩廣總督臣張樹聲恭摺具奏伏乞皇太后皇上聖鑒施行謹奏奉旨已錄 
 
