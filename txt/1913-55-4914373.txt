# 1913 - 55 - 4914373

 

Page 1

 
 
   
 
 

Page 2

 
 
社説 
[河東抗命始末記（六））無名（]  
　（四）政府致太原閻都督運城河東張士秀李鳴鳳電太原閻都督運城河東張士秀李鳴鳳奉大總統令張士秀等感電悉南桂馨黃國樑果有煽惑軍隊情形應由閻都督派員將一干人証提解省城歸案辦理一面由中央特派大員會同閻都督訊明曲直再定罪案該觀察使及該旅長旣以國家地方爲前提萬不可私行處置妨統一之大局而蹈違令之重咎也等因合電遵照國務院（元年十二月三十一號） 
　（五）政府致太原閻都督電太原閻都督晋密奉大總統令電悉頃據張士秀李鳴鳳電稱南桂馨煽惑軍隊有致黃國樑密函可証因交執法處審訊判罪等語業經另電該督派員提省訊辦如該員遵令辦理尙可和平解决若竟整旅回省形同仇敵該督卽以土匪相待痛加剿辦可也所請特派大員一節俟董崇仁到京面商定奪等因特逹國務院（十二月三十一號） 
　（六）政府致運城河東張士秀李鳴鳳電運城河東張士秀李鳴鳳奉大總統令南桂馨等一案已於三十一號電飭閻都督派員提解至省歸案辦理該員旣以國家地方爲前提即應懍遵前電聽候提省訊辦萬不准私行治罪致違命令而蹈重咎南桂馨等倘有絲毫損害定惟該旅長是問法律所在斷難優容也等因特逹（一月三號）　（七）政府致山西閻都督電太原閻都督晋密奉大總統令南桂馨一案業已於卅一號電飭該督派員提省訊辦李鳴鳳等果能遵令辦理自可曲予寛免若竟違抗命令整旅回省即以土匪相待痛加剿辦迄今已數日未據電復不知南桂馨等已未派員守提倘張等不候中央查辦竟將南桂馨等私行處治法律所在斷難姑容仰該督卽遵前電俟其藉詞交替整隊來省卽准備迎勦以肅軍紀而保治安並將近日河東情形迅先電復等因特逹（一月三號） 
　（八）政府致保定王師長電保定王師長洪密奉大總統令據晉都督電稱省城兵力單薄不敷分布請飭撥混成一團歸其節制指揮等語着該師長派王𢡟賞率其步兵一團砲六尊機關槍六桿馬四連迅赴太原歸該督指揮此令遇有軍情要事由該團長逕報中央務嚴明約束以固軍聲等因特逹遵照）一月十六號（ 
　（九）政府致太原閻都督陜州趙中將電太原閻都督晉陜州趙中將陽密奉大總統令河東張士秀李鳴鳳不遵命令自由行動殊屬大干法紀所有由陜州洛陽發電應監視一律中途扣留以免惑亂人心等因特電遵照（一月十六號） 
　（十）政府致太原閻都督電太原閻都督鑒晉密奉大總統令删電悉張士秀等胆敢派隊北來實屬顯違命令大干法紀萬難再事姑容除飭趙中將倜督率所部由陜州渡河相機辦理外着第二師長派王團長懋賞帶步兵一團砲六尊機關槍六桿馬隊兩連迅赴太原歸該督節制指揮等因特逹（一月十六號） 
　（十一）政府致陜州趙倜電陜州趙中將倜陽密奉大總統令據閻都督電稱河東張士秀李鳴鳳等不遵命令自由行動殊屬大干法紀除派第二師混成一團馳赴太原歸閻都督指揮外仰該中將酌率數營由陜渡河勒令交出南局長桂馨、 
並解散該處軍隊倘敢抵抗卽行剿辦並時與晉督電相通告務嚴明約束萬勿稍有滋擾此令特逹遵照（一月十六號） 
[命令]  
　　二月二十一日臨時大總統命令國務總理趙秉鈞呈據臨時稽勳局局長馮自由呈稱本局調查員楊玉如張公民擬請准予辭職楊玉如張公民均准免調查員本官此令 
國務總理内務總長趙秉鈞呈稱據浙江都督兼署民政長朱瑞呈請任命葉煥華爲浙江水上警察籌備處長應照准此令 
國務總理趙秉鈞呈稱據臨時稽勳局局長馮自由呈請任命王延禀爲審議員黃希純爲調查員應照准此令 
　　國務總理内務總長趙秉鈞呈稱據湖南都督兼署民政長譚延闓呈請任命林支宇爲湖南省城警察廳長應照准此令 
　　國務總理内務總長趙秉鈞呈稱護理四川都督兼署民政長胡景伊呈請任命戴鴻疇爲四川省城警察廳長張經綸爲重慶警察廳長應照准此令 
專電 
[北京電]  
　　官中消息謂英藏已訂約英能干涉藏政駐兵且有郵電權承認獨立之保護又謂俄日去歲密約中訂洮南以南蒙旗隷日以北隷俄其界限以哲索木盟之南半及卓索圖盟之全部昭烏逹盟之東西札魯特東西翁牛特東西巴林阿魯科爾沁敖汗奈曼各旗權利均屬日至内外蒙北半部權利屬俄 
[哈爾濱電]  
　　外蒙活佛近有長電到京呈總統略云予甚願贊助中華民國成立予亦願君贊助蒙古獨立政府予甚望君爲中華國總統亦望君勿阻予爲蒙古皇帝云云 
[北京電]  
　　此間蒙古王公數人迭議將歸化綏遠等屬併合建　一省派官分治軍民各政已交參議院核議 
[迪化電]  
　　回部中已有數部落統兵向庫倫進發以攻活佛取消蒙古獨立 
[北京電]  
　　淸后隆裕昨日午后二時半因鼓脹病逝世載澧入宮料理今日起各署下半旗 
[北京電]  
　　兩三日來謠稱此間駐軍不穏秘密槍斃數十人乃因元宵鄉人演放鳥槍誤會 
[北京電]  
　　鄂省亂機甚急以有人煽動孫武蔡濟民等部下已設法鎭撫 
[北京電]  
　　公使團昨日會議借欵事洋員宜用六國人或以局外人美日使默然他四使意見各異 
[北京電]  
　　非國民黨報以該黨報已設北京新聞團另立報界同志俱進會並附俱樂部昨日會議辦法 
[杭州電]  
　　今日續選參議院議員國民黨臨時變更舉出王正廷陳其美童杭時鄭際年共和黨舉出王家襄張曹六人當選候補陳洪道陳時夏沈鈞儒王文慶尙缺六人國民黨又散仍延會 
[南京電]  
　　捕獲之九龍山匪徒二十餘人現經軍法會審判决爲首數人槍斃其餘徒流 
[南京電]  
　　程都督前推舉陳陶怡王竉惠爲研究憲法員刻因陳王均有事不克赴京昨另改推宋敎仁秦瑞玠赴京辦理 
[南京電]  
　　江蘇省議會參議院議員選舉於明日（二十四）開始舉行 
[南京電]  
　　警察廳長應省長已保薦劉煥沈恩福蔣國斌三人 
[南京電]  
　　程都督昨接徐寳山電兩淮緝私十八營槪已撥歸米占元統領管轄 
[南京電]  
　　江寗縣知事辛漢因病辭職昨經省長暫准另委該縣第一科長鍾洪聲暫行署理 
[南京電]  
　　閘北市民公會會長黃贊熙今日（念二）晚車抵寗將晉謁省長面陳閘北界務區域各問題 
特約路透電 
[北京電]  
　　現有蒙王多人呈請政府要求列入憲法起草委員會聞政府頗以爲然將來當增添該會員額 
[北京電]  
　　萬國改良會接興化電稱現在官軍仍在追擊違抗煙禁之叛民並剷除烟苗現已剷盡多處袁總統接興化官軍與叛民復行交綏之報告已覆電嚴令兵隊務令煙苗剷盡 
[福州電]  
　　福建都督現請各敎士離開興化各領事亦均有此告誡敎士抵此者已有數人聞叛民近與官軍大戰大爲官兵挫敗 
[北京電]  
　　淸后隆裕患病未久已於今晨（廿二）二時半逝世其致死實在原因不得而知惟知其病症似類膨脹當時診治者祗一用舊法之華醫而已 
[北京電]  
　　駐京美使嘉樂恒夫人曾於本月十七日應隆裕后之請入宮見之隆裕聞嘉君夫婦不日將離北京曾向作别當時病已沉重似患臌脹惟頗不覺痛苦僅體力衰弱而已徐世昌進京之實在原因似爲淸后隆裕病篤政府恐引起重大事端之故昨日（廿一）淸帝師傅世續與徐世昌以及滿族王公均在宮内彼時均料淸后不致卽死現知淸后所患之病時發時愈已有數月之久初發時病狀類於小腹内炎沈重時又類臌脹昨晨舊恙復發頗沉重惟前此病發數小時後必能安痊昨日竟失常度晚問更劇外問遂傳淸后已死某華字報今晨（二十二）亦登載之其實淸后於夜半時始發囈語約一句鐘時已不省人事迨今晨（二十二）二句鐘半始溘然長逝淸室原擬於今日移居禁城東部故外間遂謠傳淸后乃自盡而死惟據各方面之情形觀之此説實屬子虚蓋移居之舉全出淸后主見因樂於爲之也淸后之死是否因患雜症牽動臌脹或因全身浮腫之故西醫亦爲莫決淸后噩耗北京實攖重憂蓋淸后嘗願盡力扶助中華民國已有實徵故淸后不獨翊贊共和消釋種族黨派之意見且遇滿人有所計畫而足以引起重大之事端者輙加遏制弭禍於無形之中駐京各使館及各外人對於淸后之死一致表示悼歎蓋淸后爲人頗稱賢淑遭際不順非彼之過現在滿人尤表哀悼政府亦深爲惋惜淸帝溥儀現已回至生母處 
[北京電]  
　　世續徐世昌今日下午正式以淸后噩耗報告政府及請示處置淸帝辦法滿洲各親貴今晨乃入宮内後均未外出溥倫於今晨三時得淸后噩耗深爲驚愕立卽赴宮據謂昨晚原料淸后之病尚可支延數日决不意如此迅疾也今晨有多數閹宦思竊宮内珍藏品物溥倫遂遣使請袁總統派員入宮看護當卽照准一面復派兵駐紮各城門以便拘捕竊物之人 
[北京電]  
　　甘肅都督辭職政府並未照准 
[吉林電]  
　　省議會已於今日開會舉劉文德（譯音） 
爲議長按劉近曾彈劾都督未有效果 
[廣州電]  
　　今日（二十二日）胡督致書省議會將廣州城市重行興造此舉如果實行則須需金錢數百兆及須經營數年始能竣工 
[廣州電]  
　　廣東政府已經重行組織以都督爲軍民行政長 
譯電 
[北京電]  
　　據倫敦電稱中國已在該處訂成小借欵業已簽定合同以五釐半起息按中國前曾聲明可以自由向他處借債故此事大約必確實可信支配顧問員條件英法美俄日五國均已承認惟德國猶持梗議耳 
[北京電]  
　　借欵問題日下正在籌畫方法八日之内可望解决 
[北京電]  
　　英使朱邇典今日下午（二十一日）偕維爾登君及華文書記官赴外交部謁見外交總長陸徵祥君暢談鴉片問題 
[北京電]  
　　淸隆裕太后今晨（二十二日）二時因氣喘痰塞逝世聞近數日來宮中之擾攘卽爲此故溥倫因聞后病危篤曾於深夜入宮遺骸現厝長春宮外間皆料隆裕臨終必託孤於溥倫載濤曾於今晨往謁其兄載澧滿洲各王公現在載澧邸中集議治喪事宜 
[北京電]  
　　淸室各王公會議後主張迎載澧福晉入宮居住外間謠傳隆裕太后係服毒身死人多不信此説 
[北京電]  
　　北京現極安謐不致發生擾亂治安之事惟滿洲之大局則頗可慮 
[北京電]  
　　國會議員現已紛紛抵京袁總統擬於議員到齊全數三分之二後即召集國會其期約在四月初旬云 
[汕頭電]  
　　饒平鄉民近日殺斃㧞除煙苗之兵士十四名 
[天津電]  
　　梁士詒今晨（二十二日）九點十分鐘由津乘津浦火車赴滬下星期内將由滬乘輪赴粤 
[巴黎電]  
　　法總統卜橫卡爾君曾草書一通致與國會書中辭旨壯决絶倫略謂法國之生活力近復呈露實徵今後國會當殫精竭智以求維持國家之財力保全國體之尊崇俾海外和平遙受其福夫國家必於承平之時備戰勿懈則始能逹和平之目的法國今必勿惜犧牲勿愛氣力以求鞏固海陸兩軍云 
[倫敦電]  
　　内務部已將班克赫斯特夫人演説自認負炸毁喬治君别墅之責任等語交皇家法律官核奪 
[倫敦電]  
　　英相愛斯奎士君通告曼約貴族謂政府議撥國帑贍養斯考特君與其隊友四人之親屬使彼等處境一若該隊未遭禍厄者然 
[墨京電]  
　　狄愛士將軍已率大軍奏凱入城烏曷太總統曾迎之於宮門彼此相賀極形歡樂烏曷太總統　已命將政事犯全行開釋國内他處已有來電承認烏曷太總統者 
[倫敦電]  
　　巴爾幹戰事勝負未决加以近日天時嚴寒土耳其與聯盟各邦兵力財力悉有乏竭之虞故列强實行調和之主義已漸有勢力土國已願息爭今料各邦旦夕亦必有舉動云 
 
 
 

Page 3

 
 
[俄京電]  
　　據確實消息布爾茄利亞與羅馬尼亞兩國已承認列强之調停辦法 
[倫敦電]  
　　芒國代表帕帕維區君昨（二十日）至英國外務部謂奉本國政府訓令聲明芒台里格洛寧冒險以受滅亡之禍不願放棄斯克太里一地以議和云 
[柏林電]  
　　羅馬尼亞與布爾茄利亞兩國已願承認列强調停之議布國且願訂明條件割讓西里斯特里亞地方歐洲各報皆謂兩國興戎之危險業已消釋 
要聞一 
[千創百孔之民國近况（北京特約訪員一葉子）]  
　　自中華民國宣布共和政體以來旣經一年十二日舉行一周年之紀念式滿都懸旗結彩以祝共和總統府勳章燦爛之文武百官舉香萍酒而交慶表面之現象與春光共其和藹然裏面之眞相實有甚可寒心者回顧民國於此一年間其創設事業而施設之者果有若干三百六十五日之光陰非短而其間傾新政府之全力與全腦者對内則爲南北統一問題中央集權問題對外則爲借欵問題爲蒙藏問題今南北統一形式雖成而實際依然不有撥亂反正之狀况中央集權僅由大總統之命令宣布然以爲空文而地方多不從令借欵問題幾經離合卒以將行簽字而風波驟起一年間之繼續交涉陷於半多潰裂之悲境而不易挽回蒙藏問題注全力而事態卒呈惡果五族共和將有有名無實之恐一年之經過如此而對於將來之正式國會則見有上海國會歡迎團將倡爲開會北京甚有危險説以阻遏新議員之晉京對於制定憲法則關於其起草機關而新舊異其所見對於大總統之選舉則各政黨固執其見而相持不下由此觀之則開正式國會而定共和之基礎討論國利民福相距僅數旬尙恐不免有許多之波折也 
　　然求之目下之情况則過去一年間爲内憂外患所狎至而疲勞殊甚此殆如負痛苦之病者於轉輾呻吟之餘欲昏沈睡去内政與外交闃其無聞果因過去之痛苦而倦疲抑但欲於將來之國會一振焉而先執休養之態然無論如何今日政界小康的現象决非因擯除病根而沈靜之徵也所謂疲勞之沈靜不能長此情態而已矣且恐内憂引起外患外患激動内亂循環往復相尋而未已也 
[輿論之變機]  
　　蒙古獨立傳來則征蒙之論盛行俄蒙密約報到則瓜分之兆在卽以爲戰亡不戰亦亡寧以勝敗歸之天定而試與俄國决一戰以之呼號奔走者矣西藏問題起則有所謂親美論親日論謀求援於世界之同情親美親日之論更一轉爲親法論并移爲親德論掬其可憫之情態以求援於列强而列强之態度不爲之動或者哀求之態度於根底上無確定之方針時而託於甲時而依於乙時而藉於丙時而從於丁不足以動其顧盻而適以害其感情以至無一人出表同情者其或以此卽自宣布共和建設民國積一年以至今日而國際上尙不决爲承認民國之事借欵問題以有有害主權之苛酷條件尙輕輕不肯訂約簽字至外交問題則環球各國惟出於袖手旁觀而不輕予以一臂之援助至是而廟堂與民間漸自覺悟知優勝劣敗之今日在無實力之國家但執理論而抗爭亦屬無益矣 
　　夫政府旣以蒙古問題與西藏問題終不可不承認英俄之要求顧民間之輿論則有不能與世界之大勢本國之實力相應而多爲放言高論者若政府屈伏於外來之要求直責難政府齗齗以爭致使基礎不固之政府有顚覆之恐往往不能隨其所見以爲解决而常有躊躇卽蒙古問題與西藏問題自政府之眼光見之决非對俄外交對英外交乃對於國民務 
以避輿論囂囂之難題也然自世界之大勢與國家之實力上論之則苟非確固之輿論國民亦不能長此囂囂今果倦態畢露或者將以蒙藏置之五族共和範圍之外也而其機已動矣 
[蒙藏中立論]  
　　對於蒙古問題倡征庫論征俄論實 
　　爲輿論最强硬之時代有主張組織决死隊而自爲先鋒者黎副總統亦倡言欲爲征蒙司令官及乎西藏問題發生强硬論遽减其度欲由國民外交以謀解决焉然政府之外交與國民之外交皆不能得良果政府不得已編成對蒙對藏對回部條例藉以繫蒙藏回之民心并以察國民之所見如何然國民對之頗爲冷淡不聞有反對之聲政府亦由是以國民之囂囂爲不足恐且以爲不足持今且有稱五族共和之不利者此種言論雖不足代表民意而民意則已稍稍衰歇矣本月十六日有中國日報題爲蒙藏問題之解决分三段論之如左 
　（一）五族共和之不可能　（二）殖民政策之不適用　(三）永遠認爲中立國　　（中略）此論出後多有不喜讀者然亦有以爲草此文者視持征庫征俄之論毫無定見者較爲可取或有以爲持此對於以放言高論誤國者爲當頭之棒喝大足以導國民從事於實際利害爲之比較考量焉則又一説也當此之時政府方陷於無可如何之境聞此必大喜然國民則如之何 
[日本官民之大激戰（三）東京特約訪員星斗生]  
　火攻之始火攻初自銀座之交番室其時一羣之衆旣襲擊大和新聞社然該社爲憲兵巡查所巡衞終不可近至午後九時頃有一團之衆約五百餘人聲稱自是當火攻交番室云云此時銀座四丁目之交番室已半破壞而倒遂移置於電車線路之交叉點而焚之火勢炎炎喊聲愈震羣衆於此亦遂四散 
　橋上之白兵戰午後九時數寄屋橋上七八十名之巡查悉拔劍以阻遏燒毁交番室者之進行遂致警官與羣衆之衝突無何而橋上乃開始白兵戰矣羣衆中有二三人因奪取警官之劍復有數組之格鬥起有三松六藏者負傷長約一寸五分深逹於骨巡查二人興人民四人自橋上墜於水中騒擾殆不可以名狀該衆遂突破此警戒線向日比谷方面燒電車交叉點之交番室更以迫消防本署焉 
[襲警視廳]  
　　午後九時約有五六百人襲擊日比谷電 
車交叉點派出所旣破壞之而更進包圍警視廳該廳急閉正門及其他諸門以其中有數名壯漢迫正門闖入於門内直投留置場乃以消防本部蒸氣抽水機驅逐攻入之羣衆 
　上野署被燒襲擊二六新聞者約有三千名午後九時道出上野破黑門町之交番室更進壞上野公園前及停車場之大交番室十一時二十分襲上野署旣破壞該署大部分署員等怖而不敢出羣衆欲去適遠見署員二三人自署樓探首而出羣衆乃還擊署内有巡查二十餘名挾必死之心出而應戰以竹刀佩劍迎立羣衆以瓦礫投之警官雖奮鬥然衆寡不敵巡查悉負傷遂退却羣衆乘勝闖入署内先放火焚刑事部屋火勢炎炎該區北稻荷町第五消防署亂打警鐘卽曳蒸氣抽水機而出馳赴該地着手消防該羣衆對於民家雖許以消防之便然在警察署一方則奪其蒸汽抽水機與水管而不許其援救其時皆言警署拘留所有受拘束者宜救出遂施令於炎炎火中救出二十餘名之受拘束者該署除演武場與拘留所外悉成爲一片瓦礫之場衆乃呼萬歲而去及應援巡警二百名馳至已遲亦無何等之效力 
　吾妻橋上之防戰旣燒淺草雷門之交番室於十二時頃欲入於本所服職於吾妻橋之警官雖欲遏守之然羣衆依然呼號而過吾妻橋遂入本所區内時則尙未及十一日午前之一時也 
　　全市電車中止羣衆旣如火如荼以銀座街爲中心亘於數寄屋橋日比谷京橋須田町如驚濤怒浪喧騒已極除大塜線與巢鴨線外自午後七時三十分電車之運轉全然中止更有爲該羣衆所壞之電車讀賣新聞社前共二輛須田町前共四輛數寄屋橋前共四輛 
　拘引者一次騒擾之起配置各地之龜神巡查於羣衆間奔走各處不問其爲誰凡有舉動不愼或不穏之舉者悉引致之過午後十時爲警視廳所拘引者逹二百餘名警視廳調所鑑識課索引係各室皆滿且有續續引至之勢是等被拘引者大半皆爲學生派之靑年當襲擊報知新聞之際在該地之日本新聞記者森田美郎氏亦爲警視廳所拘 
　　以上爲東京全市之風潮至十一日大阪亦受影響而風潮遂勃發焉 
雜評一（無名） 
[哀淸太后]  
　　淸太后者滿人所謂亡國而民國所謂贊成 
共和者也半生厄厄不見重於帝后退位之後卽匆促以死未睹民國之强嗚呼亦可哀矣 
[哀蒙古]  
　　一俄已足呑蒙而况又有一日爲之分噬耶俄 
日分割内蒙之密約而果確蒙事愈不可爲矣雖然中國無力與俄爭蒙日爲權利亦勢之所必然出特以此南彼北而中國何堪焉他日蒙人有知更何堪焉嗚呼 
[哀中國]  
　　鄂省爲起義之區北京爲國都之地然而屢有亂機屢聞警信前之革命者革專制爲共和今復倡亂是豈以共和爲不善耶不然是恐外患之不足以危中國而復加之厲也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[關於贛事之報告]  
　　李督自表之茶話會　　　護李者之質問　　　　攻李者之通電　李都督之目言贛省李都督爲反對民政長及扣留槍械等事於十四號在浙江會館開談話會已紀前報茲得訪函較爲詳盡特照錄之是日十二鐘時李督便服乘輿蒞會因來賓不多延至一點鐘始行開會男女各界到者近三百人李督登台演説略謂近日本省因軍民分治自汪民政長去後外間謠言日興人民非常不安烈鈞良深抱歉不得不力疾一談茲將最關緊要者約分三種（一）民政長問題（二）扣留鎗械問題（三）本省因冬防吃緊派兵出防理由因此三者發現種種謠言夫軍民分治因各省情形不同故不無先後之異但均以國利民福爲前提當亦爲各界所贊成烈鈞自蒞贛以來總攬軍民兩政幸有各統將各司長以及各界之贊助言論之鼓吹得以維持就緒地方亦賴以安靜故擬趁此分治以輕擔負惟迴思分治之議倡自湖北彼時烈鈞以時事上關係曾力爲反對而各界亦不以烈鈞爲不肖謂烈鈞具有政治知識相助爲理得以幸免愆尤嗣以病勢日增自顧無兼任能力於是毅然電請分治然竊以爲分治一節關係重要中央必當派員來贛詳爲考查徵求人民之同意而後定分治之手續不料中央竟貿然簡放汪瑞闓來贛推其原因想係因烈鈞忝爲贛督以爲分治之電出自烈鈞自是人心一致故出此獨斷任命此咎誠在烈鈞一人蓋烈鈞電請時失於怱促不曾公諸輿論徵求衆意以烈鈞之獨斷致引起中央之獨斷故咎無可辭也然汪氏與烈鈞係屬舊交其來贛時雖有一部分人反對而亦有一部分人歡迎是非與全部反對者可比於此亦足見汪氏之爲人雖不十分過好亦不十分大壞至於汪氏之去係屬因病請假其應否再爲歡迎姑不具垂惟近聞中央又擬另行簡放如此則汪不果再來矣蓋以汪氏才華中央借重有地亦决不斤斤於來贛也若槍械問題本係前督馬毓寶購定一萬枝當時交過三千枝其餘七千枝經内務司於烈鈞到任時具文來府請欵十二萬續滙滬上彼時烈鈞以地方安寧無事多械本不欲再購以增人民擔負祇以從前已經交過十二萬元棄之未免可惜不得已與財政軍務兩司勉力措此巨欵交由俞應麓至滬續辦當於上年四月間滙解到滬經俞司長驗收以此項鎗械間有窳敗者遂與交涉起訴得以折扣爭回四萬金由是輾轉遷延遂於上月由滬起運惟運輸軍械前淸曾有定章須陸軍部許可給予護照方可起運然此乃專制時代之手續光復後黃留守府曾發過特别護照迨留守府取銷後陸軍部遂有通令謂嗣後各省購辦軍裝須歸中央收納因各省槪不贊成於是因而取銷不謂取銷之後中央又拍一電謂留守府現已取銷其所發護照亦隨而取銷夫南京政府爲中華民國根本政府所頒命令未便不遵故於此項軍械起運時曾以此意電商中央當承許可故烈鈞又電海軍部請派魚雷艇一艘沿途護送詎料甫經到潯戈鎭守使即有電來省謂奉軍參兩部電令飭其扣留請烈鈞另電中央申明等語烈鈞閲電不勝詫異然猶以爲中央或有誤會也遂將扣留一節擱置不提惟以婉語拍電詳陳前項理由而陸軍部叚總長復電竟謂烈鈞驅逐民政長又派兵分駐湖口及水巡總監移駐湖口顯有抵抗中央之意此項鎗械應卽扣留發給軍艦應用殊不知民政長係人民反對烈鈞等不能以私交而强爲挽留也至於水巡總監移駐湖口係揣測内地情形審察地利湖口爲贛省衝要地點以之移駐自是軍政上關係卽軍隊出防亦係此意與民政長問題兩不相　於是烈鈞又以此項理由通電解釋此扣留軍械案之詳情也至派兵一層係因軍隊聚居省城雖各統將約束有方軍紀嚴明各兵士亦深明大義講求有素然終恐或有齟齬反多窒礙即上年年終校閲時回思當初裁併改遣諸事尙稱平穏不致貽誤故能收機動演習之成績亟思再以舉行藉以練習爲將來對外之預備此烈鈞遣佈各軍出發南康湖口建昌景鎭等處之本旨也乃人或不諒致滋誤會而起謠言謂中央派鎭撫使矣汪氏帶兵來贛矣九江打仗矣總觀以上三端民政長問題烈鈞已請賀國昌彭程萬二人爲代表入京會同俞應麓吳介璋向大總統國務院等處詳細陳明聞四人日間業已接洽并陳説江西對於中央如何之擁護如何之服從現時大總統已澈底通明遂派委王上將芝祥來贛調查以便雙方解釋兩免猜嫌由此看來以上三問題稍延日期當不難明白解决也現時共和時代以人民爲主體如政府苟有不合不妨開會討論直接反對烈鈞因病不復多言請以簡淺兩語括之烈鈞蒞事之始即抱定犧牲性命保全有民財產爲宗旨現終不敢變異初心惟今日設身處地亦非敢貪圖安樂况與諸君曾同患難斷不致在内地有開戰舉動又况外患日急卽開戰亦須至西伯利亞庫倫兩處然對外雖靠兵力而對同尤靠民氣諸君散會後可釋疑慮或由商會開會宣佈以釋羣疑遂搖鈴散會 
　爲李辯護者之言河南參議員孫鐘等以贛事故大不直政府所爲特按約法提出質問書云臨時政府期將告終正式國會行將成立政府之一舉一動中外環視實爲列强汪目之要點况中央地方關係密切稍有隔膜大患立生乃自江西軍民分治問題發生以來外間謠傳甚多國人誤解亦復不少本員實有大惑不解者數欵謹臚於左按照約法提出質問請即明白答覆扣留軍械爲此次江西問題發生之原因然此次軍械實前馬督於民國元年二月間與上海亞土洋行所續訂購者南京陸軍部南京留守府北京陸軍部均有存案事實猶在歷歷可查李督通電言之尤詳而陸軍參謀兩部遽行電飭鎭守使及税關扣留之究爲何故如謂恐係私運藉此查騐旣有部案可查復有購械合同爲憑事經月餘陸軍參謀兩部早應電飭放過何以至今仍復扣留不還究何所用心此大惑大解者一也軍械爲前馬督所訂購旣有存案自非私運事實明瞭有如睹火而政府尤復電派軍艦八艘前往湖口現尙有六艘停泊其間此項軍械旣非私運自無圖謀不軌之可言九江爲通商要衝平時無停放戰艦中外環瞻成何景象政府此種舉動究爲何故此大惑不解者二也國務院艶電更覺奇怪共和政治尊重民意汪民政長旣爲贛人所不歡迎政府早應收回成命乃國務院艶電反强迫李督議會公派代表往迎汪民政長蒞職民政長位於都督之下豈有都督派人往迎之理况議會之一舉一動公意之所决旣非都所能命令亦非政府所能强迫况迎迓出自情願政府何得加以强迫此大惑不解者三也江西平穏無事爲有目者所共觀有耳者所共聞乃有一二奸徒由漢口揑電中央謂江西將有大亂非派鎭撫使不可及贛省議會議長副議長商務敎育及其他各團體來電聲明並無此電乃愈知此電確爲一二挾私怨者所爲盜用法團名義揑電造謠非特關係地方治亂倘中央不查爲其蒙蔽大局危險更不堪設想而政府對於此事反毫不加追究此大惑不解者四也（未完） 
[皖人反抗柏都督之血淚]  
　　皖人因反對柏都督公舉代表哭訴國務院等情已見昨報專電茲得京友函稱柏都督以私售皖米一案迭經該省人民公呈大總統請將合同撤銷然終無效果議定各派代表晉京呈訴其僑居各省同鄉會全體一致大抱公憤亦以桑梓關係一律各舉代表晋謁大總統請示辦法計本省紳商代表王浩如儲乙然旅潯皖人代表程光棨旅贛皖人代表阮貞瑞蕪廬人民代表張知章旅鄂皖人代表黃邦俊鄧寳仁方元庚旅滬皖人代表胡慶培旅蘇皖人代表江紹杰旅直皖人代表許復胡寄聞旅黑皖人代表光雲錦旅浙皖人代表潘孝堯先後晋京上書國務院置之不復王等十四人連日自朝至暮在國務院哭訴皖督專橫人民塗炭等情趙總理派奧書但壽勸進飲食親自撫慰許以日内設法解决矣 
[浙議會選舉議員之悲觀]  
　　浙議會二十日選舉參議員延會各情已見本報茲悉此次選舉各政黨運動劇烈國民共和兩黨並於先一日决定應選黨員銜名共和黨所定者張烈陸鍾輿王家襄張嘈陳洪道等五人候補當選五名陳時夏王文慶徐文　孫江東葉景僖國民黨預定者十名如金兆棪許燊張翅韋以黼童杭時鄭際平沈鈞儒余名震呂東升等候補者五人詎第一幕發表兩黨各獲二人國民黨議員卽於休息時全體缺席念一號上午八時朱監督偕同監察管理各員如期先蒞守候數時共和黨議員先後報到而國民黨中除正副議長外竟無一人出席核計總數仍止六十人監督不得已復宣告第三次之延會當議員散入休憇室時張議員廷霖厲聲責備莫議長以爲該黨領袖今又忝爲省議長卽當爲議員表率以國家爲前提何得徇一黨之私破壞大局顯存界域視國家安危如兒戲貽我全浙父老之羞等語並由到所之選舉人公推沈劍候）即沈定一（莫伯恒倪子安三君爲代表至國民黨支部剴切規勸且詰問不到投票之故該支部長褚慧僧君謂本黨議員所以不到者因陸宗輿一當選大家不贊成所以不願投票沈君謂陸宗輿如 
果無當選資格貴黨何不提起訴訟今旣當選試問何法可以取消之國會重要萬難一再遷延褚君謂明日一定可以到所投票沈君頷之旋回所告知監督遂即宣告再行展期一天定於次日上午八時續行投票云 
[全粤鐵路大計畫]  
　　粤督胡漢民自接中國鐵路公司孫中山函開調查粤省已辦待辦各支路以便統籌全局代爲切實擔任情形當經轉行地方交通管理處查復後茲據呈稱查本省鐵路已開築通車者曰廣九鐵路曰三省粤漢枝路曰潮汕鐵路已開築通車全線尙未竣工者日粤漢幹路日新寧鐵路以上五路本司俱已調查列表將各表抄錄呈覧其餘已經規畫而未開辦者一日佛江枝路由佛山至江門路線長一百二十四里係由粤漢鐵路公司承辦預算需銀五百六十萬元二日粤漢廣九接軌枝路線長一十三里係由粤漢鐵路公司承辦約需銀三十萬元三日廣澳鐵路前淸時批准中葡合辦後廢約由中國自辦惟轇轕未淸現聞梁雲逵等呈部批准先由廣州築至香山縣城路線長一百七十餘里現正集股有無把握尙難預揣四日惠潮鐵路自惠州博羅縣屬石灣起築至潮州饒平縣屬黃岡止路線約長九百里由陳護軍使籌辦此外尙有應行規畵者日廣欽鐵路由九江接築至欽縣另築枝路三線一由合浦至北海一由石城至海安一由欽縣至東興幹枝路線共長一千五百八十里約需銀四千萬元一由三水至廣西梧州一由欽縣至廣西南寧一由韶州至江西贛州一由潮州至福建漳州以上各路於軍事實業上均有關係似應及早籌築以便交通等因日昨已由胡都督備文函復該公司矣 
[鄂軍裁遣計畫種種]  
　　改定鄂軍駐地鄂軍現僅編制三師兩獨立旅不編第四師十五號副總統特將各軍駐紮地點從行改定通飭各師旅知照第三師分駐荊襄鄖荊宜施施府屬各地師司令部駐荊州第五旅司令部駐襄陽第六旅司令部駐施南第二師全師駐省第一師分駐漢安德府屬各地師司令部駐德安第一旅司令部駐漢陽第二旅司令部駐安陸府城第七獨立旅駐黃陂縣第八獨立旅駐孝感縣 
　規定官佐慰勞金鄂省陸軍改編後除上級軍官另有位置外所有中下級軍官及軍佐應行取消者甚夥十五號黎副總統特與各參議議定解職軍官軍佐各給以慰勞金數目通飭各師官佐知照甲軍官團長二千元團副（卽敎練官）一千六百元營長一千二百元連長八百元排長六百元參謀長照團副例參謀照營長例副官均照連長例乙軍佐各照原薪給以六個月餉銀見習官亦同 
　解散參謀司都督府辦事職員計三百餘人現黎副總統因將來定須遵照部例改編現有職員自應預先陸續取銷免生意外風潮十六號特與各參議等决定先將參謀司名義取銷僅留參謀長一人參議官八人其餘人員各給慰營金解散計各科長各給二千元參謀一千六百元當特飭令吳參謀長知照分别去留造册呈報以便加札給金云　薦任高等顧問官黎副總統以鄂軍裁併解職之各師長都督府人浮於事無處位置且俱係民軍起義之功勳又不能任其閒散十六號特將杜秉鈞季雨霖吳兆麟三君俱電薦大總統任爲高等軍事顧問以資諮詢一切至都督府參謀長一席有任姚金鏞消息　　優給自願退伍三大隊鄂省軍備司之護衛巡查保護三隊兵士以省垣秩序平靖一體情願退伍特請督帶官任文煥呈請司長發給恩餉四年以示體恤吳司長以該隊兵士於起義時陽夏戰爭及迭次風潮維持秩序均卓著功勞自應略示優異以勵前功亦於十六日呈請副總統核示矣 
　　取消傳逹隊官長鄂省軍備司之傳逹隊前曾解散惟所有官長留司候補茲司長吳醒漢以各軍隊現均歸併退伍縮小範圍何得有缺可補是以特擬定給恩餉五月川資二十圓獎狀一紙十六日已傳集發給解散矣 
地方通信 
[蘇州]  
　　搜查私煙之訴訟蘇垣西善長巷中前開松記膏店之傳生營業獲利爲該業中首屈一指歇業後不營他業終日賭博與近鄰朱飯歇家聯絡一氣日則麻雀夜則牌九男女混雜幾無虚日以故外問嘖有煩言屢有人致函警廳言傳生家私行挑膏即經石廳長特派調查員會同西路警局區員率同警士至傳生家查察時傳生等正在雀叙調查員等謂我等查煙而來不問賭事遂入内室四處查抄並無煙跡又至同門鄰居之某老嫗家搜查獲到舊煙燈一只戒煙膏半盃又至前開松記之房屋内搜查獲到籠頭渣一籃籠頭水一小缸調查員等又至傳生家再搜仍無煙跡卽向傳生盤詰以爾家中旣不私賣何以有多人迭次報告傳生云想是有人與我有仇調查員又問爾旣曉得仇人是誰傳生云現充警廳科員之李某曾同我借錢不遂想是他揑報卽經警局區員飭將傳生及老嫗並松記店夥喜寶三人帶廳李科員得悉以傳生信口誣攀特請廳長解赴法庭起訴現經石廳長飭將全案移送吳縣地方檢察廳收審矣 
　　盜匪圖刧未成前日陳墓鎭董事於本月十五日其眷屬因事買棹赴蘇路經澄河時正午刻突有盜船三艘蜂擁上前意圖搶刦幸適有太湖水歸第二營營長駕划船巡哨至此遠見該船勢將被追遭害當卽鼓棹趕上開鎗遙擊始將盜船擊退因該盜所駕純係鄉間小船行駛輕捷致被脱逃其實澄河兩岸本有内河水師舢舨分駐乃該舢舨僅於船上開槍助威並不開船會拿其腐敗情形可想見云 
　　副社長幸災樂禍日前胥門内養育巷太平橋堍謝濟生堂藥舗失愼鄰近鳴鑼呼救因該處市廛　比衙署林立經各機關水龍聞警馳往極力施救不料道養市民公社副社長開杜良濟堂藥舗之杜少坡反喝阻該公社水龍不准往救幸警察廳消防隊近在咫尺得以救滅事後經道養市民公社社員葉柳生等致函質問並於初十日在公社特開會議公决以杜少坡同行嫉妒幸災樂禍當然與衆同棄後經某某等調停始從寛將副長名義暫免取消云 
[鎭江]  
　　輿夫械鬥風潮已息鎭郡城内外各轎行因不許野雞轎夫亂兜生意大起衝突一事現經丹徒縣于知事飭警局出場調處取締轎行一面由縣出示飭令野雞轎夫速赴總所報名分别支配一槪不取押金所有轎輛均歸公估値給價與轎行章程一律故風潮現已平靜矣 
　大賭窟曷爲不禁鎭郡賭風素熾每届新正紳富恃有深房密室假春酒爲名設局賭博牌九麻雀一擲千金今春以來非惟不改舊習且有更甚者查城内有警區附近三元街某紳家邇日盛推牌九輸贏頗巨人聲洋聲逹於户外一若有恃無恐者眞可異也 
　嚴防散兵滋事駐紮東台縣之某營兵士於前日因索餉不遂棄械散去八十餘人該營營官恐該兵士等散後有意外舉動特飭嚴密查察以防不虞 
[南京]  
　　電話局之近狀南京於前淸庚子年創辦電話局初僅數十號以爲各衙署傳逹之用旣而擴充辦理改爲官營業之一事糜費數萬元以藩司爲督辦另派道府班充總辦會辦全局上下人員百餘人大抵不明電學不問局事致機件損壞諸事廢弛用户嘖有煩言蓋局中有百號話機之具而每百號中已壞者占十之四五裝話之家納費每月多至六元全城三百餘户所入尙不敷所出近且負債三千餘元應省長察悉情形飭實業司改委莊中希前往接辦並令嚴行整頓莊係孟德斐電科大學畢業生已於十六日到局接收以房屋狹隘前後左右均不便設桿掛線機件毁損亦難應用業已廣發傳單力圖進行以冀實行改良矣 
[湖南]  
　國會省會議員名單國會省會第一區當選人錄下（國會當選十名（郭人漳湘潭劉彦醴陵李琦岳州　石潤金益陽陳家鼎寧鄉李積芳平江陳嘉會湘陰　黃贊元長沙周大烈湘潭彭允彝長沙候補當選三名　羅上霓湘鄕何陶醴陵方表長沙（省會當選　三十八名）王毓琨攸縣曹佐熙益陽蕭翼鯤醴陵　方永元臨湘相鳴盛攸縣吳宗寛湘陰何斌平江　彭兆璜湘陰羅良幹瀏陽夏書益陽周震鱗寗鄉　譚柄鑑湘鄉李元植平江廖秉衡寗鄉段莪華蓉　陶懋頤寗鄉吳橫啓湘陰唐支厦湘鄉王英維瀏陽　程希洛湘鄉丁先道長沙李海安化羅正緯湘潭　張漢彝長沙周維漢茶陵周廷翰瀏陽彭永念岳州　劉善澤瀏陽齊璜密鄉吳性芳岳州易湘淸湘潭　徐如諤益陽文國陶長沙彭熙治湘陰易應崐長沙　郭仲鱗湘潭陳景賢安化羅烈益陽 
　留學案又起風潮前此留學問題發生後南路學生多未選送向隅甚多茲聞衡永　桂各屬士紳特於日昨遍發傳單通告南路各界定於陽曆二月十五號假座種福源王船山祠開全體研究大會以便提出理由公同質問 
雜評二（默） 
[何怪蜚語之來也]  
　　外人因中國内部不靖統一無望而有干涉政體之説此雖虚言然而外人對於民國之信任日薄則可揣測而知也 
　　奈何我人猶夢夢爭憲法起草爭國會地點今又爭正式總統而暗潮愈烈河東反對中央江西反凿省長今安徽又反對都督而意興亦豪人謂政府方移其對外之心理以對國民我謂國民亦已移其對蒙藏之觀念以對政府交相對而民國之大禍至矣夫豈僅滋外人以口實也哉 
[抑何所見之不廣也]  
　　今日之時局爲全國同心對外之 
日而非意氣競爭之時參議院選舉國本攸關苟其足以福國而利民者何人不可膺參議員之選亦胡爲齗齗於畛域之私黨籍之爭必欲盡出於一黨而後快耶 
異哉浙議員僅僅以爭執議員多少之故相約不到延會二日抑何所見之不廣也然而此種爭執正不　浙江爲然吾不禁睪然有望於開始選舉之江蘇 
[留守府可稱根本政府耶] 　 
　　鎗械案之内容勿問也陸軍 
部撤銷護照之是否不問也第問李督留守府果可稱爲根本政府否 
　　我聞人稱孫總統時代爲南京政府矣未聞稱留守府爲南京政府也我聞人稱南京政府爲根本政府矣未聞稱留守府爲根本政府也 
 
 
 

Page 7

 
 
本埠新聞 
[取消刑訊之抵當]  
　　駐滬領事團議令會審公堂復用刑訊一事曾由江蘇都督電請外交部轉商駐京英使飭令取消尙無確實回覆茲悉公堂正會審官關烱之君以領事團之擬復刑訊實爲租界内流氓橫行搶竊等案層見疊出欲使匪類畏刑歛跡亦是急則治標之道惟停止刑訊早有明文且與中國新刑律不符委難遷就爰與陳交涉使屢次磋商擬卽要求領事團决意取消嗣後如有要犯先行枷示數月然後再定禁錮西牢之期限若此則與前案不致抵觸而匪類亦庶可畏懼業已向領事團提出意見重行磋議想各領事本以維持法律尊重人道爲前提旣有此通融辦法亦必樂爲贊同也 
[招搖撞騙之謬舉]  
　　前當光復軍兵士之萬國樑又名萬賢忠近與著名蟻棍蔡兆華）卽蔡華（等在外招搖撞騙自稱爲大同民黨共和總領事辦理南方各處田欵調查員候選水軍都督等名稱引誘無知愚民結黨拜盟受其惑者已有多人前日下午在二區公益里租賃房屋集衆開會選舉會長及各執事經二區藍區長查悉密報巡警局長派偵探隊長警前往掩捕當將爲首之萬國樑及書記員劉得新又被誘入黨之陳占魁張慕堯顧琢章陸忠祥四名拘住惟蟻棍蔡兆華仍未就獲解至巡警局經龔局長提訊據陳等供稱已被騙去入會費每人洋三五十元不等實係受愚求請究追質之萬劉二人供詞支吾當在其身畔搜出秘密書信等件判令還押候補提同黨再行核辦 
[閔行巡警之罪惡]  
　　閔行鄉議會昨日致函上海商埠巡警廳略云敝鎭自去年由貴廳派警以來與地方事實未見效力而民間違法者反日見其多推原其故因巡警在敝鎭私吸鴉片者實繁有徒姘識婦女者亦復不少且敢大開賭場明目張胆誘人賭博以致一般賭徒乘間響應正是鼠猫同眠也十六號晚有巡長馬雲龍與已革巡士混號小寗波者率領巡士六七人在張姓房内聚賭抽頭是晚馬巡長抽得頭洋三十餘元嗣因招搖過甚深恐發覺於翌日設備酒席招請同賭各人飲宴希圖自護素仰貴廳長約束嚴明威震五族乃該巡長竟敢如此妄爲殊與敝鎭治安頗有關係爲此函請查究治該巡長以應得之罪以示懲儆地方幸甚 
[搜緝九龍山匪黨]  
　　江蘇程都督曁應民政長近以滬寧等處發現九龍山匪黨現雖機關已破匪首成擒猶恐餘孽未淸蔓延爲患除分飭所屬軍警嚴查外並以滬北五方雜處匪類尤易匿跡故復移請陳交涉使令行英法分廨照會捕房通飭中西探捕嚴密偵緝以杜後患 
[扶助黃海林後人]  
　　救火聯合會會員黃海林君因舊校場地方失愼勇往施救跌傷身死由會中設奠公祭並定二月廿三號下午一時舉殯已迭紀本報茲悉九舗衆安社日昨邀集舊校場一帶商民在沉香閣東廳開會到者爲鄭雲舫程心伯姚伯鴻顧益之胡少耕楊誠之等一百餘人先由顧益之報告開會宗旨次由衆安社各救火會員公推陸錦麟代述黃君行狀略謂黃君入衆安社十有六年凡遇火警無役不從此次之死實爲地方救災奮不顧身所致但黃君旣爲我地方死吾地方上人自當設法扶助其後以爲報酬云云後由顧益之姚伯鴻等相繼演説僉以維持黃君後事爲第一要義聽者感動到會諸君當卽先行認定洋一千元尙有未到者公推顧益之楊誠之胡少耕鄭雲芳等登門勸募茲將認定之數列後　萬源昌　陳坤記　程心伯各一百元晋泰典　萬元醬園　鄭雲舫各五十元　程平三　成錦章施祥林各三十元　郁屏翰　陳志方　秉一堂　吳少堂　大昌祥　成源號　程炳奎　吳順昌　同昇祥各廿元　楊弘聖　陳麗生　協和號　張福煃　沈春芳　夏應堂　華成興愼益　張季華　周慶記　金澤榮　金鼎齋　顧益之　胡鹿湘　姚伯鴻　金秋心　謝成安　殷受田　寶善堂　仲慶堂　朱啓莘　張瑞生　三德堂　陳毓生　程子帆各十元　余乾泰　彭永順　顧卓夫　倪悦如　陸梅生　徐菊卿各五元　附救火聯合會致各團體函敬啓者本　月二十三號爲敝會會員黃君海林舉殯之期適値天雨未便　發引如明日天晴則於下午一時舉行如仍天雨則仍在敝會　設奠公祭其舉殯日期展緩七天屆時再行通告惟恐各團體　諸君賁臨殊抱不安特先奉佈統希察照（二月二十二號（ 
[改良風俗之主張]  
　　西鄉馬橋鄉董事王廷奎等呈上海縣吳知事云竊維民國肇造民生之凋敝由於風俗之不良欲厚人民生計當先改不良風俗本邑舊例每屆淸明凡在鄉間無論貧富往往變古昔掃墓之眞相互以錠帛相往來酒肉爭逐所費不貲現在物力維艱宜如何撙節自愛去年雖經鈞署出示禁止而習俗相沿仍未能除盡刻下時交春令淸明時節屈指非遙環顧鄉間又作淸明種種之預備若非先期出示禁止曉以撙節厚生之道凡此不良風俗未知何日能革廷奎爲改良風俗提倡民生主義起見相應呈請重申前令撰發簡明告示遍貼各鄉並希照會各市鄉公所協力勸導以挽澆風而裕生計等語吳知事除批答外業已照會市政廳並附發簡示張貼申禁矣 
　　附縣知事简示照得淸明時節俗尙焚燒錠帛家家　酬酢爲勞　同把金錢虚擲　敬祖貴乎誠心　草庫草甏無　益　親友往來常禮　尤應黜華崇實　民國肇造維新　陋　俗亟宜屏絶　爲再諄諄勸導　幸勿相沿舊習 
[朦領發堂女子]  
　　温州女子鄭鳳珠被人拐賣於海門爲娼旋忽逃至滬上經商埠巡警廳查獲訊明判發普育堂擇配近由顔壽卿陳子成昌領出外押入英租界三馬路公陽里某妓院賣娼事爲總巡捕房探目李星福查悉禀明捕頭將顔陳二人與女一併拘獲昨解公堂由關讞員會同德領裴君訊悉前情巡警廳亦派偵探持文投案聲請提回中西官以此案在租界破獲應由公堂先行訊辦遂判顔押三月陳押兩月期滿再行解送警廳訊究鄭女暫留濟良所准其家屬認領 
　　月一訪函云女子鄭鳳珠去冬由海門逃來當由巡警廳於舊曆十二月二十三日發交普育堂留候查明家屬認領在案嗣經穆警長訪聞鄭鳳珠已被人到堂朦領出外爲娼因即委派司法巡官俞幼伯確切調查得悉該女實由顔壽卿私托陳子成於舊曆正月十二日到堂領出押入妓院改名陳桂寶爲娼俞君當卽將陳尋獲詢問實情據陳答稱是日將鄭女領出時賄送堂中司事洋三十元又送夫役洋十元兩次送禀亦用去洋四元連同堂内一切開銷及外間往返車力共洋五十七元俞君遂即知照總巡捕房探目李星福將陳顔二人及鄭鳳珠一併拘送公堂訊辦一面報告穆廳長請爲澈究 
[分贜不匀之衝突]  
　　大通轉運公司前在火車上失竊現洋三千餘元該竊因爲數過多携帶不盡抛入沿鐵路小浜内被江北客民撈取一空已詳前報茲悉當時有李洪源之子小羊與朱小三子等數人撈得洋九百餘元言明在場諸人照數匀分不料李居心貪狠事後僅以洋七元分給朱等衆俱不服致起衝突前日被偵探沈坤標查悉將李洪源拘局收押即着朱小三子邀集在場各人到案候質 
[海軍部電飭騐收新艦]  
　　海軍部曾向英國訂造軍艦二艘一名應瑞一名共和旣均工竣下水惟應瑞一艦突因鍋爐損壞重行修理共和新艦則已於二月十三號由英起程來華昨駐滬海軍司令部已奉部電着俟該艦到滬卽行驗收報告 
[調遣軍艦赴烟防堵]  
　　駐滬海軍司令部前日接海軍部來電以煙台一帶防務加嚴應速派遣軍艦數艘駛往防堵等因徐右司令遵於昨日調派永豐保民二運船曁海籌巡洋艦駛往駐防 
[籌解海軍薪餉]  
　　海軍司令部徐右司令因查現駐煙台之海圻巡洋艦及煙台海軍學堂陽曆一月分薪餉尙未核發特於昨日籌銀三萬餘兩派令湖鷹魚雷艇載往散放 
[通令查緝竊賊]  
　　混成第三旅李旅長昨奉都督通令略謂去年冬月二十九夜三更時搶刧金陵南門外王義有鄉民家之盜犯侯得勝一名業經軍法科訊明贜証確實按照新刑律處以一等有期徒刑監禁十年惟在逃之首犯曹小斗子張鳳山小胖子三名查緝未獲茲據軍務司呈請通緝前來除通令嚴緝外令仰該旅長即便轉飭所屬一體嚴緝又一通令略云吉林陸軍學堂畢業生秦海川卽秦仲元因吉林夥刦案内獲賊訊供牽涉業已潛逃深恐混入軍隊自應查緝除由吉林陳都督咨請陸軍學堂將秦海川畢業名册註銷外爲此令仰該旅長飭屬一體協緝務獲解究 
[駐法代表起程]  
　　新任駐法代表胡維德挈眷來申前日下午已由公司碼頭乘坐黃浦小輪至吳淞口外換乘法公司郵船赴法接任本埠法總領事及各領事均至碼頭送别捕房亦派安南捕二十名荷鎗恭送 
[國貨維持會宣講部今夜開會]  
　　今晚（廿三號）八時中華國貨維持會宣講部假二馬路老介福間壁寗波同鄉會樓上開第廿九次宣講會備有女賓席無論何人均可入座 
[城内]  
　　發封房屋○彭韓氏在地方審判廳控告丁子可私售抵產以致本利損失頗鉅等情由廳迭次訊供限丁料理在案嗣丁抗延日久並不淸理因於前日强制執行飭派承發吏片請檢察廳協同法警赴大東門外新碼頭將該房發封備抵 
　無憑無據○江有元前至地方檢察廳訴稱胞弟江喜林在鴻源紗廠後面無端被緝私營巡勇冷成英開鎗擊斃曾由廳長移請該營將冷成英胡志勝江先伯送案預審起訴審判廳迭次辯論冷等堅不供認判令收押候查在案茲悉此案迭經檢察廳派員調查並無實証昨日午後由汪推事將冷成英等三人提案略詰以江有元所控毫無確據遂將冷等三人開除鐐銬一併省釋　設局串騙○華商逹平已入英國籍昨至地方檢察廳控被馬湘生吳國卿等設局串騙銀一千餘兩逃逸無蹤呈請提究陳廳長諭候批示 
　盜賣墳地○姚寶安控被廿七保十一圖地保姚徐祥串通地販胡兆龍等將祖墳掘毁盜賣棄棺無蹤呈請勘明提究陳廳長諭候批示辦理 
　相騐屍身○地方檢察廳第一看守所押犯吳阿生因病送往普育堂醫治無效身死禀請該廳派員詣騐已誌前報茲悉該犯之原告係西鄉三十保五圖華涇鎭圖董諸修棟因吳阿生掘燬祖墳控奉收押昨午該廳檢察官等蒞堂驗明吳阿生委係病斃因無家屬卽由善堂收殮發封厝壇 
[南市]  
　警界會議○商埠巡警廳長穆杼齋君以本月廿四日即陰曆十九日爲各區常會之期昨特通告各區長區員等務於是日午後一時到局齊集會議 
　施種牛痘○位中善堂董事以時交春令天花流行特定於本月廿四日卽陰曆十九日開局施種牛痘仍延倪鑫南君於單日上午開種 
[閘北]  
　控追學費○王堯臣在發祥里開設蒙學堂前日至一區控告住居西街之張根虎拖欠學費洋兩元屢討無着請究張區長諭令退去候查 
[公共租界]  
　不允交保○無錫人蔣菊芬向在日信洋行爲司帳因於舊曆去臘底底捲取帳洋六千四百餘元逃匿經該行東日本報由捕房查緝在案嗣緣蔡尙結欠南市慶泰錢莊往來銀兩被該莊扭控地方審判廳訊供管押嗣由捕房偵知禀奉公廨移提到案於前晚會訊先由原告日人偕買辦投案供稱被告捲呑之欵實與慶泰錢莊張永泰丁伯鈞馬鳳臯串通因欲掩人耳目故意指被告欠銀扭控審判廳以爲推卸地步且今被告之保人趙子義亦已挈眷避匿應求訊究質之蔡供稱此欵實係歷年虧空並非有意捲呑現愿設法向原告料理求鑒並延中國辯護士到堂代辯並稱據被告所供愿向原告料理顯非居心捲呑且被告此次出外原擬向親友商借彌補因被慶泰錢莊扭控審判廳訊押是以不能回來則與有心逃避自有分别應請將刑事案註銷准予交保理處關讞員商之日領西田君以案關刑事未便遽准交保判令還押捕房候傳提人證再訊 
　須待調查○潘松生因已閉榖香村茶食店主陳裕忠不理结欠貨欵控奉公廨於前晚傳訊據被告供稱前在法租界開設榖香村閉歇之後已經法公堂斷結將所欠各欵攤償了結原告亦在其内應求明察聶襄讞以所供是否屬實須待調查判陳交原保候函致法公堂查復再核 
　限期贖還○鄉婦喬張氏因顧全卿抵單不贖控奉公廨於前晚傳訊據顧全卿供認屬實求請寛限理贖判顧交原保限一月本利淸還逾期即由原告將所抵之地照單管業 
　婦人索債○孫楊氏控錢伯仁不還借洋四百六十元前晚由廨傳訊被告認欠不諱判錢交四百六十元人洋並保限一月連原告所繳堂費一併淸繳 
　押店收贜○山西路成豐晉盛浙江路錦源合盛合大等各押店均因收押英國公司失竊之厚呢被捕房查悉昨將各店主吳阿木洪孟泉陳桂記鄭子榮陸培記等併傳到廨經中西官訊明屬實判陳鄭各罰洋廿五元陸吳各罰十元洪罰五元一併充公贜給原主領回 
　指使捲逃○伶人麒麟童之包車夫花紹卿因與王阿五指使雲南路嚴開泰家婢女阿二竊取珠飾圖逃經嚴查悉報捕將二人與婢一併查獲昨解公堂質訊屬實判花與嚴婢分别各押六禮拜王押三禮拜 
　夫也不良○銀匠桑瑞蓮前疑其妻張氏不端用刀將氏戳傷控經公廨訊實判桑押西牢半年業已期滿奉諭交保候傳張氏到堂再核在案昨晨由探將桑夫婦傳案桑求給領氏則以桑兇惡不愿隨回並由氏父張榮光上堂禀明伊婿蠻橫情形中西官會商之下判氏暫交其父領回俟桑悔悟後再行給領 
　敎習發痴○虹口兆豐路麥倫書院敎習唐仁連近患神經病前日在院吵鬧昨由該院西人將唐車送公廨請示據唐供稱家住南市篾作街父名更新判唐留候函送南市市政廳安插如無家屬請即轉送上海醫院醫治 
　婦女受騙○賭徒顧桂榮因用僞賭術騙取王張氏銀洋被控昨由包探將顧拘解公堂訊明判罰洋五元充公 
　逐出復來○陸明佐前因攫取行人財物經公堂訊明逐出租界有案前日又潛入租界被探查獲昨解公堂訊實判押西牢半年期滿再行逐出 
　錢債糾葛○席雲如控席星源等不理欠銀一萬三千餘兩又葉際唐控任鑑齋不理抵欵洋一千餘元昨由捕房將被告兩人傳至公堂分别交保候訊 
　日人圖竊○前日下午有日本人某甲闖入吳淞路日人某乙家圖竊被乙捉獲交日探中井解入捕房押候究辦 
　請緝逃妻○西華得路二千八百三十二號住户陳金標昨至捕房報告伊妻某氏於前晚私逃捕頭允爲查緝 
　窮兇極惡○北河南路四百九號日興押店主翁阿紀昨至捕房報稱有某甲來店質衣爭價口角致被擊碎洋燈而逃捕頭允爲查辦 
　船户爭鬥船户徐子亭唐利久二人昨在斐倫路浜内爭排船擋口角扭毆由捕併送捕房分别斥釋 
　推跌小孩○孩童許生福昨在海寧路向小販沈金壽買物起衅被沈推跌受傷由捕一併送入捕房候核 
[法租界]  
　責有攸歸○大昌洋行與同茂盛蛋公司糾葛涉訟昨經公堂審訊原告洋人稱日前定購該公司蛋黃其中污壞甚多損失不少曾向理論由陳春權來行與買辦調停詎去後竟置之不睬請向陳訊追陳供僅管外埠往來一切大昌事係經理人高吟伯經手現已更易方竹山經管此事須向高方兩人追問與我無涉旋據該行買辦稱與該公司交易確是高姓經手惟陳春權前來勸過求察判候下期傳到方高二人再訊 
　老羞成怒○張元通張元朋前日相約至沈阿囡花煙間尋歡僅給小洋兩角留戀不去後因催促老羞成怒吵閙不已故即鳴捕送廨訊究判各罰洋一元示儆 
　進退維谷○甬人任阿昌向在吳淞鎭堂兄阿元所開之源利南貨店爲夥近因來申尋妻日久不見以致川資告罄投浦圖盡由捕救起送廨請示判送閘北審判廳轉送吳淞交其堂兄收領　舉目無親○薛王氏控瞿瑞生不贖田單抵借洋一百元曾經公堂判每月拔洋十元交保料理嗣因無保昨爲提訊供租界内無一熟人求恩開釋遵諭拔付判押候傳原告到案核奪 
雜評三訥 
[嗚呼閔行之巡警]  
　　巡警負有禁煙之責者也而私吸鴉 
片巡警負有禁賭之責者也而大開賭場巡警負有維持風化之責者也而姘識婦女是閔行之巡警直擾亂地方之巡警耳穆廳長素以整頓警務爲懷種種成績見於警務叢報吾知必有以懲戒於其後 
　　雖然穆廳長亦祇有整頓巡警之職耳若曰威震五族則難言之矣 
[普育堂司事之舞弊]  
　　普育堂司事前此爲兜搭女子言 
語已起有扭毆之風潮今又有串賣女子爲娼之司事夫普育堂之設所以普渡一切苦難之女子也爲婢爲妾爲娼例禁最嚴娼尤爲女子所苦而該司事乃躬自犯之忍心害理至此已極婦孺救濟會宜起而干涉之 
[又有冒充大同民黨者]  
　　九龍山匪黨甫破獲而又發現 
光復軍冒充大同民黨結會拜盟之事何上海匪黨之多也此種匪黨雖不過志在騙錢然地方已實受其害光復軍名目早由李司令通告取銷則此等軍士不必再以光復軍名目加之直目之爲會黨可已 
要件 
[實業殖邊急進會通告書]  
　　緣起 
　　共和宣布民國告成慈等自愧無能於破壞竊願效忠於建設故謀公共之利益同胞之幸福不遺餘力焉曠觀全球民國之富且强者莫美國若其富之原因由於民無虚業其所以致强者蓋由於寓兵於農於工於商更由於有信有守故爾至我中華民國成立雖屆一年内訌外患之聲時逹耳鼓饑民流氓之衆時觸眼簾而資本家與行政家雖有維持之心仍不免舊時習慣對於庫亂曰鎭靜俟之對於饑饉曰籌賑撫之究之皆不過揚湯止沸均非釜底抽薪之法也慈等有見於此知非實業殖邊不足以救亡用是聯合同志發起斯會振興實業以籌人民生計抽丁練壯以固中華邊疆設敎興學糾正中國人心敢獻蒭蕘逐條列後冀各省同志奮然興起俾中華民國並駕美洲是所至願 
　　攷自前淸時外蒙土地喪失於無形蓋由於無知識無學術無道德無信守無定力無生計之所釀成而强隣因之有隙可乘竟以少數之金錢示惠易我至寶之土地更由於中國不講求實業殖邊外蒙之人貧無生計致起貪財讓地之心然往不可諫來猶可追亡羊補牢猶未爲晚 
　　攷内外蒙東西延長萬餘里生荒熟荒不可勝計近年奉天蒙古雖經設局屯墾而當事者腦筋依舊何能有良好效果必也毋固我大公無私之人主持其事廣設分局以專責成編練民壯以資保護務使地無曠土人無游惰方可期國利民福 
　　攷洮南府迤北老北山於前淸時張作霖曾逐匪首陶什陶於此山後去俄之聖彼德堡無幾陶匪因是漏網目下宜亟防範若守以重兵餉需浩繁果能持殖邊主義三五年間全邊皆兵無事則相安各有生計 
　　攷邊地能生財者又不僅墾務一端如鴨綠江三江口架婁墨河等處鹽堿繁殖魚亦可以爲業冷口蔚洲金礦煤炭礦頗多若用土法做均可養數十萬人資本家尙獲勝利民國之富强可期同胞之幸福可享否則惟賴借債卽源源而來亦恐償還無期特恐十數年後雖無强隣覬覦以債累故則中國各省必至爲外人所拍賣 
　　攷天道循環之理土能生財惟賴天產財本流通要貴正用以有用之金錢發現有用之物產而養天生之人民可以肥已可以利人更可以富國强兵否則積富自豐天必奪之積物於土人必爭之此不易之理也 
　　攷歐美之共和國也有事則全國皆兵無事則各有本業蓋因人民均有納税之義務卽均有充兵之權利我中華民國卒然成立固非由根本之研究欲圖富强舍實業殖邊别無善法 
　　如謂民國國民程度不齊恐滋騒擾是不知兵並不知中國人心者謂然攷中國歷史以及前淸軍旅善將兵者不可勝計要貴師長得人自能萬衆一心 
　以上數條略言殖邊主義願各省熱心愛國諸同志無論身居　何界務望以個人名義投函簽名並請將所辦公益事項及住　址書明以便開會報告 
[簡章]  
　　一宗旨　以殖邊練壯振興實業裕國便民保固邊疆爲宗旨　　一地址　暫設天津西門内啓民演説會事務所）天津通信處榮福里八條一號） 
　　一辦法　擬從農礦魚堿入手移民興辦每千人内抽五十人編練一團六個月退伍更換另行編練務使邊無曠土人無窮弱每十團公舉團長一人必須有新學知識道德思想及軍事學者爲合格民團另有詳章設校興學立堂宣講 
　　一職員（總務部）正會長一人　副會長二人　正副書記各一人　正副會計各一人（實業部）農務股長　農務股員　礦務股長　礦務股員　魚業股長　魚業股員　堿業股長　堿業股員（團練部）正副總團長各一人（演説部）演説員若干人須有道德實行者任之（交際部）交際股長　交際員　（調查部）調查股長　調查員（評議部）評議員　以上各職開會公選 
　　一資格　有新學知識者　有軍學知識者　正當宗敎家　資本家　敎育家　演説家　專門實業經驗家　經濟家　凡具有以上資格之一者均得入會 
　　一年齡　二十以上八十以下 
　　一聲明　本簡章自公布日實行 
　　一附則　本簡章如有未盡事宜候本會成立後公議增删 
發起人　楊寶慈楊玉璞張玉書翟鳳臣郭秉鎔賴榮軒劉錫九曾國法賈恩桂趙振昌等同啓 
來函 
[廣益善堂來函]  
　　施醫給藥　滬北廣益善堂定於陰歷正月廿一日起施醫給藥内科薛文元岑仲良沈復初吳少候馬永年外科侯鶴亭顧省山兒科陳楨廷推拿女醫朱姑太各於單日來堂施診照方給藥另興内外專科丁甘仁巢仰峰馬鏡淸馬子徵兒科蔣雲洲外科華正輔傷科徐宗揚眼科周維淸諸君訂定遇有疑難重症令病人持該堂號票踵門求治不取醫金其藥仍由該堂給發 
　定期開學　本堂爲培植人材起見特設華英義塾歷有年所今已推廣學額每日上午九點鐘起課中文下午一點鐘起課英文算學測量等定陰歷正月二十開學如願入塾者來堂報名修金不取特此佈告　滬北廣益堂司董啓 
[蔣隆俊等函]  
　　貴報廿一日登來函爲徐敬庵剖白一則該匠旣犯廠規自應開除出局何得多言第其文後載有同鄉會友蔣隆俊賀時淸唐爕等三名殊深訛異雖同在製造局任事而與龍華相隔有十里實不知其中情節應請貴報卽行更正除名爲禱 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[送不中選舉者歸第序] [  太白]  
　　金銀古稱具回天通神之力足下爭選舉乃不得做議員空費精神鬱鬱歸其家吾知其必怨命也足下苦乎哉夫以子之不得志苟運動不得者皆可哭焉矧議員之心出乎其性乎哉然吾嘗聞數稔之後再舉吾烏知其後不異於今所舉耶聊以吾子之命卜之也足下苦乎哉吾因之有感矣爲吾弔望污吏之墓而觀於其鄉復有想做議員者乎爲吾謝曰共和國在上可以匿而死矣（三） 
[春夜宴勾欄院序] [  太白]  
　　夫生死者萬物之歸寄功名者百代之幻泡而駒光過隙爲歡幾何古人流連烟花良有以也况陽春召我以淸景明月勾我以詩文會天香之玉院叙温柔之樂事羣妓競秀皆爲西嬙吾人閲史獨慚叔寶歌唱未已舞袖留風開瓊宴以抱雲飛羽觴而醉雨不有佳作何伸雅懷如詩不成罰以宜春酒數（三） 
劇談[  玄郎]  
[紀第一臺之武陵蘇小]  
　　該台於廿一夜特演新排之武陵蘇小頗能號召一時座客至十時後尙紛至沓來賣座極豐然編輯新戲須注重表情一方面唱工次之佈景又次之小孟七短於學識編新戲仍狃於積習其心目中先存一燈彩點綴脚色熱鬧之觀念專務東套西摘硬拉雜湊至於情節之宜如何鬥筍表情之宜如何圓美首尾之宜如何呼應俱未顧及徒事皮毛毫無精采宜其不能壓座也此爲才子名妓之戲小如意舉止粗俗語氣生硬去蘇小已不稱而文采風流之朱素雲又不登檯陳嘉祥代去陸才子呆木粗笨竟演成一蠢漢表情處遂致不堪屬目四公子徵蘇小遊西湖以著名才妓而遊名勝之湖何等風韻正宜弄瑟調琴輕歌緩舞賞心行樂極才人之韻事乃不此之務徒襲取洛陽橋中之陳套突然揷入木人戲串御碑亭春秋配以打諢取樂蘇小等枯坐呆望竟如夏德海之在水晶宮兩旁用電燈紮成玉蘭花從檯下直聳而上點綴頗佳惜舍本逐末無補戲情欲揷入武行以博熱鬧則於艶陽樓中套出竇用强强搶蘇小有馬羅俠丐等英雄大打抱不平仍是一篇刻板文章不過改換名稱而已至陸某入院訂約而出卽閉幕又無結束此等新戲除新舞臺外終難以出色當行該台名角多長於舊劇乃舍所長而就所短計何左也 
自由談話會 
　　正式政府成立在卽聚全國政法名家於一堂精研民國憲法草案以俟兩院之參考豈不快哉 
　　世界各國國民平均擔負之國税如英德兩國有多至三十餘元者今日民國税法雖未頒佈然就目前而論匀計每人不足一元猶不失藏富於民之遺意使我國富民而能仰體時艱相率提倡輸資以之整頓民國海陸軍不亦快哉 
　　蒙藏危急已逹燒點我國而有成吉思拿破倫其有以征服此不庭之邊鄙豈不快哉 
　　以金錢億萬遍灑孤窮豈不快哉 
　　貔貅百萬操縱自如有非我族類而爲民國之仇敵者立卽剷除之豈不快哉 
　　全國人民一致服御國貨且人人有普通知識豈不快哉 
　　發見林礦數十處得以自製煤油鋼鐵足敷全國之用豈不快哉通商各國業已一致承諾收回治外法權並領事裁判權豈不快哉 
　　醫學大昌從此全國同胞不死於庸醫之手豈不快哉 
　　全國編輯家以軍事知識加入各種敎科書以啓發兒童之心理豈不快哉 
　　内國司法署各種罰欵此後不充别用即以移作改良監獄費豈不快哉 
　　由國家特别費資送有民國國籍精通本國文之聰頴子弟分投各先進國著名各種學校肄業每年度五百人著以爲例豈不快哉 
　　民國法律凡養女之家年滿二十歲而不遣嫁者科其父母又嫁女之奩資滿百元者附加二成提充地方慈善費豈不快哉 
　　民國税法附帶之條件無論各機關各團體各社會凡遇宴會酬酢筵資滿三元者附加三成提充地方公益費豈不快哉 
　　頒定法律凡民國男女有精通詩古文而兼能音樂書畫者經考驗合格由國家贈與相當之學位豈不快哉 
今後全國煙民已一律戒絶豈不快哉 
　　於民訴法特設條件凡兄弟叔姪夫婦因爭產而涉訟者取扱其曲直後兩造之訟費須視原產二分之一不足則由法庭競賣之不亦快哉 
　　安得廣招軍隊以容納綠林梟匪土痞等一律練成勁旅且多設隨營學堂以感化敎育感化之不亦快哉 
　　凡前淸昏庸衰駑之官吏一律由國家賜以罷斥豈不快哉 
　　各省小足之婦女令其一律開放無使我偉大之民國弱種流傳豈不快哉[  問海]  
[輓息影廬主陳梅卿先生聯] [  癸子]  
　　塵世歎滄桑文字空餘紅淚影珠江冷風月才人已往白雲鄉 
小説 
[愛情小説嬌櫻記（十二）] [  漱馨女士筆述天虚我生潤文]  
　　天乎此非瀛海日報之記聞乎彼所謂美少年者非我櫻郎而誰名譽爲第二生命是速我櫻郎之死又不待夫明年今日也嗟乎吾不圖郁嬌乃爲櫻郎之崇一致於此今吾决赴海上以面櫻郎今何時也錚錚之鐘聲乃報四下汽車已開駛多時吾其乘輪往矣而吾姊則謂輪舶到逹之時乃在翌晚轉不若乘翌日早車爲速然吾心中直急如火安復能耐彼花外之斜陽乃復有意遲遲不移寸晷而當日之報紙又不送至吾姊知予之急乃遣僕人赴車站以候今日之報吾心遂切注於報紙盼之旣久始見僕人姗姗而歸亟取展視則不着一字反復再四終於無有予此時之恚恨直無可以言語形容 
　　僕人旣退忽復持一函至接視之則櫻郎手筆也驚喜相參致予手顫不能開拆比拆視則心急目遲殊恨一時不能讀竟旣讀之竟則又悔未細讀心中固未了了也乃復讀之讀吾書者要當亦以先覩爲快請錄其文於左 
　郁嬌來甚非予願乃有前日之事揭載報端度　已見之今已冰釋知勞卿念特爲函述顚末莫　愛門素諗郁嬌而予此來適向告貸莫則以予　爲索逋陽與我善而陰賊我郁嬌之來歷予固　未嘗前知第知爲吾友之女弟也不圖莫愛門　乃深知之利用此機足以賊我並可得其家之　報酬乃一面馳書以告其父一面即使偵探報　告警署逮我兩人而去幸郁嬌之父初因無辭　以對壻家僞爲郁嬌已死設棺而窆今遂不復　承認郁嬌爲女郁嬌亦不置辯案遂釋結惟予　惡郁嬌益深業已隨案聲明勒令離我而去渠　有女師現爲聖約翰書院長名梅令亞者已允　挈之仍赴歐洲故已襆被而去惟梅令亞偵知　予有死志竟以白洛河而洛河君固慈祥慷慨　之人也慨然曰予以文字愛重櫻郎初不以金　錢爲重今若此直不啻我殺之矣請息是念此　間雖不可緩當先質我恒產爲之彌縫姑俟來　年再圖贖我之產可耳予感洛河之誼直覺雲　海無以喻其高深唯恐明歲無償終無以對洛　河又復加負梅令亞其人故續納保費之舉仍　不可少莫愛門已可置諸弗論之列現向他友　設法特先告慰幸勿憂傷以俟予歸（二） 
[政治小説鐵血男兒（五十七）] [  常覺獨鶴]  
　　白白異鄉岑寂顧影自隣盛會幸逢笑言誰共因之觸目生感忽覩······忽覩烏王與姑娘携手同行恩情美滿自念鯫生福薄乃不得時近芳澤遂不暇擇言遽作斯語幸勿見責梅嫣然笑曰君之憂樂乃系於吾身乎若然則必能如願相償可毋慮也白曰覊旅之臣獲蒙憐惜銘感無已梅曰儂覺曩日交遊無如君善者甚願與君相處君且語我能再留西奥司若干時白曰是難預定須視敝社經理之命以定行止度不出一月必當遄返梅疾曰君盍久居敝國俾得長此聚首亟賦歸去來殊非儂所樂聞也白曰僕異國人安能樂不思蜀長作㝢公梅曰君在貴國操業新聞殊未足展施驥足倘吾西奥司國事未定需材孔亟以君大才倘就此間創立事業一展生平抱負不較愈乎 
　　白搖首曰僕初履貴國舉凡政事民情俱未深悉安能越俎代謀梅曰然則今上年幼出亡今茲海外歸來遽登大寳豈嘗熟察民生國計較之他國人有以異乎白曰是又不然王本天潢貴胄衆心愛戴自可撫字羣黎且其英才毅力有非常人所能及者梅作鄙夷態微哂曰若與今上相友善自應有此語以儂觀之年少而性愎其不僨事也幾希白訝然曰姑娘乃有所不足於烏王乎此誠非人所及料僕意萊司兄妹必爲君王心腹况道路喧傳謂······語至此復躊躇不肯畢其説梅促之曰請續言毋呑吐其詞白乃囁嚅曰此本無與我事且不應向姑娘道及蓋人言藉藉謂新王好逑之詠已自有人西奥司國民行將歌麟趾詠螽斯頌姑娘美德矣（二） 
[哀艶小説慘情記] [  浮塵客譯]  
　　日俄戰爭時日本全國朝野上下莫不驚心時則有中將某名門後裔也獨散步海濱仰天長嘆一似重有憂者移時始去上野公國東京之名勝也春秋佳日士女如雲或借此以談心或至此以消遣某日晨園之東南隅有亭翼然内有男女二人對坐談心移時女忽起立謂男子曰郎乎曷歸乎其爲國效力乎母徒費可貴之光陰作兒女語也男子深然其説乃脱帽向女鞠躬道别噫男子何人卽散步海濱之中將也女子何人乃中將之膩友也二人訂交有年是役也中將爲上官所派特來園與女作别後數日中將在營中忽接一信拆而視之面無人色手足顫動但曰吾負卿卿何負於我言畢大哭閲者思之是爲何人之信乎乃公園中女子所發也其辭曰 
　　愛友鑒君其爲國效命毋念妾因此書逹左右時妾骨殆已寒矣自君從戎後妾爲某紳子所迫强欲納妾爲小星妾不願嫁此傖父以此身早屬於君也妾父母憚其勢不得已允之妾一弱女子耳明知勢無可挽惟有一死而已庶幾白圭無玷待君於極樂世界中也臨頴不知所云妾某上言 
　　書到之日中將不食不語狀若中魔是夜軍士𨺗聞槍聲轟然咸驚惶失措急至後帳查視見中將倒臥血泊中彈煙猶未散也撫之已氣絶搜其身畔有書一其辭甚長半叙生平事蹟中略云卿已死矣吾何生爲卽苟延殘喘亦了無生趣曷若隨卿後之爲樂乎云云此事爲上官所聞嘉其功績憫其遭遇乃今中將屍與某女郎合葬一墓 
 
 
 

Page 11

 
 
   
 
 

Page 12

 
 
   
 
