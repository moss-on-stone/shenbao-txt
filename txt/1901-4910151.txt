# 1901 - 196 - 4910151

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○稱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大淸會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[論報紀兩教相殘事]  
　　泰西天主耶穌兩教本出一源自路德創新教而門戸遂分迄今不過四五百年而其入中國也則以天主教爲先明時華人已有崇信之者耶穌教則通商以後始來中國故向來傳教於中國者耶穌不及天主之盛乃自數十年來中國門戸洞開華洋雜處耶穌教亦幾徧於中國華人各就其心之所服者信崇之究之中國之人信教者少不信教者多不逞之徒遂編造謠言煽惑匪類以致教案迭起小則賠欵大則興師數十年來幾於無歲無之無省無之其得以事後彌縫者已屬幸事至去歲拳匪事起以仇教滅洋爲名酿成内外交閧之禍現雖和議將成中外可重敦輯睦而人心痛定思痛尚無不惴惴焉以教案爲憂大抵泰西傳教之士無論天主耶穌在中國幾至無地蔑有而信教者亦無地蔑有民教一有齟齬難保無匪類從而鼓惑故朝廷迭頒保護之詔而地方官亦以保護教堂爲第一要務似此詳審精密以後當可免閙教之憂矣不知細故紛爭斷非一時耳目之所及其或涉訟公堂則地方官秉公理斷或可化大爲小化小爲無或置官於不問逞私忿以成械鬥官而從速彈壓解散猶屬幸事若至不可收拾則教案成矣故愚謂地方官不必憂教案之難理而以私相鬥毆爲慮然官苟能秉公理斷以平兩造之心則民教一有齟齬當無不質之於官何致逞忿私鬥余前謂欲弭教禍地方官不得偏護平民以助奸民之燄亦不得偏護教民致平民積忿成仇職是故也乃不謂平民初未嘗滋生事端而教民與教民竟有互相殘殺者不誠大可異之事耶昨報載南昌訪事友人來函云距江西省城六十里有地名茌巷者人民多崇信天主耶穌兩教邇因細故以致紛爭毆傷數人舁請南昌縣陳伯調明府察騐明府訊知一切飭各延醫調治兩教人民見南面者未分曲直遂復各糾黨類格鬥不休天主教民爲數甚多且皆執有槍械耶穌教民不能抵敵傷斃十餘人又被驅入水中淹斃二十人左右明府聞之急會同委員許君稚麟及剛字營管官蔣君雲卿親臨彈壓刻尚不知若何辦理云云在明府以爲兩教相爭當可模棱了事而不知後來之禍卽由此釀成明府至此當亦有自悔者矣或有爲之解者謂兩教之人氣勢各盛當時明府卽秉公理斷直者之心固可平矣萬一曲者不自以爲曲則出而私鬥仍不能免且或當塲辱及官長將奈何是明府之模棱了事正明府之見機也不知凡事須脚踏實地而聽訟尤不可苟且教民耶屬勢盛究非不可情勸理喻或互延兩教傳教士到堂商榷西人素以文明自待教士尤以勸人爲善爲懷斷不肯左袒本教之人使問官難於判斷乃明府計不出此吾知弄巧必致成拙也以後教案繁多願南面者以此爲鑒毋畏難苟安毋師心自用則弭禍之道其在此乎 
[美人圖利]  
　　西字報云近日俄廷何法國稱貸英金十六兆磅歐洲各國聞之均願貸以巨欵美商尤采烈興高其意以爲目前將欵貸與俄人則將來俄建火車鐵路時材料必購自美國也 
[俄路工程]  
　　英京倫敦來電云俄國西伯利亞鐵路現已築至丹士碧加連埠從此由俄國舊都木司科附火車往士地利添地忌埠祇須閱十一日有半頭等坐客每人收盧卜一百十三枚 
[瀛眷言旋]  
　　香港循環日報云出使美日秘三國大臣伍秩庸星使之夫人於本月初一日由美附加力輪船到港聞不久星使亦將受代言旋矣 
[漁閧已平]  
　　前者阿美利加洲英國屬地名萬古佛者土著漁人忽與日本漁人交閧本館已將情節譯列報端迨華歴五月初五日得英就倫敦來電云刻下英人已將此事設法敉平倂盡力保護日本漁人之在埠者當不至再起風波矣 
[書吏將裁]  
　　保定友人來信云裁汰書吏之詔早已見諸報章而部文遲至上月始到省邇來各衙門書吏依然逐日從公尚未見有如何動靜也 
[兵船計數]  
　　天津直報云邇日駐泊大沽口内外之各國兵艦運船忽又减少就六月初一日計之祗共二十三艘其中英國七艘美國一艘德國六艘法國二艘俄國一艘日本國五艘義國一艘 
[歡聯中外]  
　　金陵訪事人云江寗下關初開商埠海外各國先後遣員往見兩江總督兼南洋通商大臣劉峴帥五月某日德國水師提督偏德滿君乘某兵艦至白下詣洋務局掛號旋由總辦汪叔芾觀察導謁峴帥倩舌人傳述來意峴帥命譯員答之咨白良久始握手而出假洋務局小駐行旌二十八日峴帥設席德領事公館柬請偏德滿君曁某兵艦管帶以下各西官宴飲簉坐者爲德領事爾增君江寗藩司恩藝棠方伯金陸關監督徐叔鴻觀察曁洋務總辦汪觀察酒半峴帥親自執爵爲諸賓壽諸西員亦起與峴帥把盞主賓酬酢中外騰歡迨至酒闌人散之時則已萬家燈火矣 
[東甌試事]  
　　温州訪事人云浙江永嘉縣秦鹿苹大令示期五月十九日舉行縣試赴考童生計一千餘人已冠首題子游爲武城宰未冠首題君子和而不同通塲次題徒善不足以爲政詩題賦得鵲聲穿樹雨初晴得晴字二十二日之晚案出招覆六百二十名批首葉鄭良二十四日初覆四書文題若伊尹萊朱經文題我倉旣盈我庾維億詩題賦得緑槐風遠紫蕉衫得衫字同日樂淸縣縣試已冠首題修已以安人至修已以安百姓次題有宋存焉詩題賦得安排狀元宰相得排字未冠諸題皆未詳二十日接考性理孝經赴考童生六百餘人二十二日發正塲案批首趙璧此外如瑞安縣縣試正塲已冠首題恂恂如也其在宗廟朝廷便便言平陽縣試正塲已冠首題工欲善其事必先利其器居 
 
 

Page 2

 
 
是邦也飶提齟齬均未詳 
[盜魁已獲]  
　　蕪湖訪事友人云前者行劫安徽宣城縣境劉姓家之盜犯陳老小劉濬義任三雨干費黄汪老九等五人事發後遁至蕪湖事爲縣主陳雲湘大令訪知急選幹役擒回派勇解赴宣城歸案訊辦 
[學官被盜]  
　　蘇州采訪友人云吳江縣學僻居城外地極荒凉半郭半村頗愜廣文先生冷趣五月二十五日之夜三鼓時突來盜匪若干人桀石毁門蠭擁入學師錢廣文上房肆行刼掠門斗某甲上前攔阻竟被刃傷餘人遂蝟縮一隅不敢聲張一任若輩恣意窮搜携贓而去事後廣文查得所失約值洋銀二三千元因卽開明失單飭家丁投縣署禀報縣主宗介眉大令履勘屬實比捕嚴緝務獲正盜眞贓一面移文鄰近各營縣一體恊緝 
[再志襄江水患]  
　　蕪湖水患前已略誌報端兹又接本館訪事友人手函云上月二十三日忽聞西北鄉警鉦四起喧聲如雷詢知三街後圩隄忽被江水衝破先是沿江居民見江水有增無已相率運土塡築幷以木楗實之詎料工程未竣江潮已滔滔而至霎時水漲四五尺圩中居民急趨避高阜田廬牲畜盡付東流旣而江水倒灌入内河滾滾洪濤恍似建瓴而下縣城内外各街巷無不宛在中央由米市局寳塔根至横街水勢尤汪洋浩瀚民人非乘船不能往來道署前後皆築短圩然駭浪驚濤仍復不時灌入江北雞窩地勢本低至是茅屋如鱗盡成澤國居民悉至法國天主堂左右架竹編茅暫謀棲息餐風宿露憔悴可憐此外如圓澤橋圩百杞塘圩馬埠圩鳳林圩一線危隄勢尤岌岌幸蕪湖縣陳雲湘大令保衞營饒翼鄉游戎及武衞軍統帶王君分撥公役營勇晝夜保護得免意外之虞當勢急時大令飭購廣潮兩帮所用米包實以磚石泥沙以資壅遏故各圩雖時或衝塌得以旋塌旋修至二十九日忽有鄉民數百人洶洶然至長街湖南會館報災蓋因會館向有田在蕪湖當塗二縣之間而湖口水師營所置之田亦由會館經收租值鄉人故羣往領取麻包藉以備水首事者懼深藏不敢出鄉人忿甚將館中器物擊毁一空旋復擁至縣署大令見人數衆多難以理喻飭差持名片至會館首事處請撥木二百株以備築堤之用首事如數照給衆始紛紛散歸其江北和州無爲含山三州縣向恃黄家灘隄爲保障駐有哨弁一員頗能認眞辦事且捐銀數百兩購辦草席麻袋等物以供緩急之需當二十七八等日水盛時晝夜巡圩不稍休息勤於民事如此亦可謂鐵中錚錚者矣 
[白門水患]  
　　金陵訪事友人云此間隂雨經旬山洪下注江水逐日增漲高原下隰一片汪洋城中初惟文廟前官街水深没踝無何水又汎溢秦淮畫舫竟可越河畔石欄石壩街鈔庫街信府河東牌樓淮清橋諸處幾於斷絶行人近水人家大都架屋疉牀雞棲其上花牌樓門帘橋郵政局以及鍾山文正二書院地處窪下亦均宛在中央都人士皆翹盼晴暉而雨師意興甚豪曾無去志五月晦日兩江督憲劉峴帥爲民請命薰沐求晴幷飭省垣各營勇丁用槍向空轟發以振陽氣而破隂霾隆隆之聲連日不絶無如屏翳君不肯返駕依然采烈興高而市肆無賴之徒更肆口造謠駭人聞聽峴帥深慮訛言四起淆亂人心特頒示勸民勿聽未知小能不爲所惑否 
[邗人苦雨]  
　　揚州采訪友人云此間自五月中浣以來淫雨涔涔歴兼旬之久河水因之盛漲鴨頭緑膩拍岸平堤迨二十九日雨勢益狂萬斛銀濤從空倒瀉閱三晝夜未止至本月朔新舊城各處無不一片汪洋凡轅門橋教塲多子街左衞街向之轂擊肩摩者至此而荇藻交縈魚蝦雜處北皮市板井巷興教寺諸處更水與腰齊婦孺咸支搭板臺雞棲其上井灶類皆淹没雖有薪米亦苦斷炊初二日濺玉跳珠依舊終朝淅瀝城濠之水漫溢上岸江潮更倒灌入河支東隅頭橋一帶地勢低窪陡成澤國南鄉各洲地被水衝刷田廬林木悉在蒼茫巨浸中人口亦有淹斃者鄉民遭兹浩刼扶老携幼紛紛至本管地方官署報災郡城各紳士聞之急煮餅餌粥糜派人駕舟散放不知蒼蒼者天何日始晴光大放也 
[浙省官塲紀事]  
　　杭州訪事友人云署浙江錢塘縣正任德清縣黄鞠友大令瓜期已屆藩憲誠果泉方伯檄令調署鄞縣所遺錢塘縣篆務委正任分水縣調補平湖縣金大令廷棟署理遞遺分水縣篆務委候補知縣李大令續祜接署已於本月初二日牌示轅門旋卽分别下札矣 
[温郡官塲紀事]  
　　温州訪事人云五月二十七日爲温州鎭總兵劉吉泉鎭軍之夫人設帨良辰標下將弁咸登堂祝嘏戟門之外車騎雲屯○磐石營守備黄岐山守戎因攤扣軍餉被劉鎭軍撤任遺缺委本營千總姚瑞堂千戎升署遞遺千總缺委周千戎正陞署理○定字中營管帶廖碧堂太守因政躬不豫請假調治所遺營勇由統領劉吉園鎭軍攺委李少城都戎兼帶○前署温州衞守備陳冠玉守戎侵吞屯糧事發被紳董上控大約不得免於撤差矣 
[蕪邑官塲紀事]  
　　蕪湖訪事友人云五月十六日安徽徽寗池太廣兵備道兼蕪湖關監督吳季卿觀察乘招商局江寛輪船赴省謁見撫憲王芍棠中丞面禀公務至二十三日事畢返蕪○舒城縣萬方卿大令前綰宣城縣篆時開墾荒田爲數甚鉅今因濱江各處大水爲災星夜馳往宣城相機堵禦○蕪湖蕪采營叅將楊叅戎前因嗣君在通衢馳馬誤傷多人被人赴省訐告以致撤差刻下新任某叅戎已蒞鳩江涓吉五月某日接篆任事○安徽巡撫王芍棠中丞札委候補知府許太守鼎霖來蕪辦理振捐大約不日卽可戾止矣○梁述之二尹籍隷嶺南服官皖省近日報捐花翎候補郎中喜電傳來凡在寅僚均往道賀○安徽提督學政綿達齋大宗師擬於徽寗試事告竣後回至太平節署度夏五月十八日行抵鳩江文武各官咸至江干迎迓憲舟小泊一宵習晨卽向采石磯進發 
[吳郡官塲紀事]  
　　蘇州采訪友人云本月初四日江蘇藩司陸春江方伯牌示武進縣小河司巡檢蔡延熙調補周莊司巡檢遺缺前以候補從九品黄貴請補業經牌示在案兹辦該員已由江寗藩憲酌補海門廳照磨自應將此缺另行更補查有太湖東山司巡檢瞿傳墫堪以詳請調補 
[京師近事]  
　　京師訪事友人云吏部堂憲擇吉五月二十七日回署辦公是日署前懸掛綵綢大堂恭設香案堂官到署拜印後闔署司員叅見如儀書吏差役亦以次叩賀署前輿馬喧闐至晚始散○德人因正陽門月城内外石路坎坷興工修補凡塌陷不平之處卽將石片掀起塡土合石鋪以四門丁泥俾車馬往來暢行無滯○英人暫管界内久弛烟禁凡開設烟館者皆捐資請領護照自英軍撤退將地交還慶邸仍申舊例諭令地方官嚴禁賭局烟館娼寮俾奸宄無從容隱日内已飭巡捕勇丁挨戸稽查將前從各烟館所領之牌作爲廢紙矣○四恒錢店久經歇業兹者恒利已於五月二十七日鳩工修葺涓吉開張幷禀請步軍統領衙門就門首張貼告泉略謂前存有該號銀錢票未曾來取者均俟開市後按照五成發付不得擁擠滋擾 
[滬令求晴]  
　　淫雨連綿棉禾俱壞鄉間董保先後投上海縣署報災昨日午前縣主汪瑤庭大令率同縣丞劉二尹主簿孫少尹典史趙少尉虔詣邑廟求晴聞蘇松太兵備道兼江海關監督袁海觀觀察之意如日内再不晴霽則當親詣沈香閣薰沐虔祈矣 
[邑宰催科]  
　　上海縣上忙錢糧於三月十九日設櫃徵收兹已三限屆期例應截止所有積欠玩戸由地保往催昨日縣主汪瑤庭大令諭令各糧差遵照冋章傳諭各圖地保赶緊催收不得延玩 
 
 

Page 3

 
 
[觀風案發]  
　　江蘇提督學政李大示師蒞任之始循例觀風所命諸題早登前報兹已悉心殿最將案札行上海縣學計取生八名童七名兹特照登於下生　曾　鈞　李維淸　吳寶地　沈悅向　陳鋐勳　賈豐臻　諸　翔　金潤章　童　張魯修　王爕功　楊嘉椿　王銓運　楊正心　楊書緘　唐祖涵　 
[兇手入獄]  
　　上月初旬本邑周虎臣筆店夥王耀先在法界興聖街淸風閣茶肆中與丹徒人王少卿因借棋口角馴致互毆少卿力不能支受傷身死報經上海縣汪瑤庭大令迭次研訊開棺覆騐屍身傷痕顯然因將王耀先釘鐐收押前日復諭令原差將王改收外監聽候通詳上憲核辦 
[惡姑難恕]  
　　本邑大南門外有王姓者娶一童養媳年甫十餘齡其姑暴戾性成時加鞭撻前日其媳正在廚下作炊不知因何又觸姑怒將鍋中開水向媳頭上猛澆媳痛極踣地皮肉腐爛不堪鄰右見之羣抱不平事聞於媳之親屬陳八兒盛氣而來向之詰責不虞王反糾同衆無賴將陳攢毆受傷二十三七鋪局員邱友林聞之特於昨日傳地甲到局詰問 
[駁船傾覆]  
　　前日本邑南市恒生馬頭洽順米行報事人某甲雇王春泉所駕駁船至虹口機器舂米公司裝回白米一百三十石駛至公和祥碼頭時已傍晚潮水湍急異常適有載貨船迎面而來與之互撞王力不能支船卽欹側所有米石大半傾入浦中刻已由行中人前往雇人入水打撈矣 
[輪船遇險]  
　　本月初四日德國公司輪船名倍陽者下碇吳淞滬上公司中人派百賴門小輪船載送書函搭客前往繫纜船旁其時潮水方湍急非常忽有一日本輪船滿載礦煤鼓浪而至不知因何將百賴門左舷猛觸以致大受損傷日本輪船見肇禍端急倒輪而退不虞有一中國帆船在後驀遭碰撞破壞不堪日本輪船亦傷及船首惟倍陽不甚損壞祗稍受虛驚而已事後百賴門駛至淺灘隨雇令兩小輪船在旁夾持得以緩緩回至滬江入耶松船隖修整日内公司中人另雇三生小輪船供送信載客之用說者謂我國醇親王奉命乘倍陽赴德斯時幸未登船否則天驚石破之餘有不駭心怵目者哉 
[南市捕房紀事]  
　　昨日英商老公茂紡紗廠某西人行經南市萬裕碼頭見鄉人王坤發所挑棉花似有水跡因卽扭送捕房捕頭令押候查明然後解送馬路工程局禀請總辦葉孟紀司馬核辦○日前南馬頭張姓家被賊濳入内室竊去零星衣服次日開具失單投報捕房請爲查緝捕頭允之 
[江西萍鄉縣顧勴堂明府課士說略]  
　　歲戊戌余嘗箸勸士質言一書因科舉旋復舊制遂未脫稿嗣欲仿上海求志書院寍波辨志精舍章程於書院常課外另設定志文課專考實學分經學小學理學史學掌故輿地政治交涉詞章藝學諸門擬自已亥舉行會奉督憲劉札飭士子不得僅就制蕶用功書院須兼課經史掌故時務不得僅以八股試帖塞責竊念設於常課之外士子猶謂無關功令誠不若列於常課之中方可視爲分内之事况另外考課經費無出亦難持久爰恪遵督憲之諭議定已亥鰲洲書院以八股試帖及經史掌故時務算學相間命題遇考課經史掌故時務算學時仍各就所長自占一門或有兼試二三門者應分卷繕寫以便評閱業經通禀各憲及出示曉諭在案兹擬定章程並將士子讀書用功入手之處略爲指示爲說如左一曰經學兼小學十三經注疏監本五經欽定七經並頒在學官苟爲鄉會試二塲計則此數部已足無庸再讀他書若論經學則注疏尚係一家之言仍須博考遺文兼採衆說大抵漢儒經說確有師承而西漢尤勝於東漢國朝大儒輩出於漢儒遺說搜輯靡遺且旁推交通以暢其旨故經學稱最盛有志治經者當購古經解彚函皇淸經解正續編則經學之書大致已備其唐宋元明之空談臆說僞書等諸自鄶可矣治經固以明義理爲主而義理非訓詁不明且古人用字有假借經文傳本有異同則訓詁未易遽定夫讀書必先識字故文字訓詁之學謂之小學小學乃治經之利器是以近人刊小學彚函卽附於古經解之後也且爾雅已列爲經本朝人所註說文諸書皇淸經解正續編多已收入故小學學經學事屬相因不能分析學政按臨經古塲例試經解經解自以考證經文辨析異義爲主然亦有考證事實者則有關經義之事實也亦有考證典制者則三肛以上之典制也能爲經解者其卿會試二塲經文三塲策問必能制勝通經所以致用非欲人終身沈溺於考據訓詁之中也本朝康熙以至嘉慶經學最盛而乾隆尤爲極盛良以世宙承平民生富庶士人殫其聰明才力用以考古固自得其樂耳道光以後内亂外侮紛起迭乘遂變而講求經世之務今日世變益亟以救時而論實無暇再效昔人之所爲故經濟科六門並無經學而張制軍勸學編特列守約一篇蓋以致用當務爲貴不以殫見洽聞爲賢也然果有篤志好古之士不求用世而願爲專門之學步國朝先正後塵者亦任其自爲况書院考課不過偶發一題略見一班在稍事涉獵者亦能爲之故仍遵督憲諭飭以經學爲首要之此乃博古之學非通今之學也一曰史學兼西史凡古史掌故輿地入此門讀史以二十四史爲主而板本多價值昂不易購置同治中興各省書局合刻之本每部售銀一百五十兩已稱易得乃光緒初年上海嘯園刊本及同文書局石印本復减至百兩迨圖書集成局鉛字排印本出止售五十元而杭州竹簡齋石印本出减至三十二元可稱極賤士生今日稍有力者若不購全史可謂無識矣第卷帙浩繁勢難全閱如資治通鑑正續御批通鑑輯覽各種紀事本末皆所必讀李芾生廣文遼金紀事本末亦必傳之作宜叅觀也若正續三通亦考掌故者必備之書特不易購置耳其餘應讀之書按書目答問求之自得以古爲鑑可知得失所貴乎讀史者欲知治亂興亡之局盛衰消長之原政治變革之大端國體民生之大勢而已國朝人爲史學者其肆力於古不减經學而更難於經學然以之致用則不甚切要守約篇言之詳矣史學之書倍蓰於經爲今日計但須照守約篇所言行之更不必高談專門考古之史學矣自秦以後中國爲大一統之國其間分崩割據多不足道三國南北朝及宋遼金元亦不過鼎足之勢對待之形故除以古爲鑑更無别法但古今時勢遞變不同援史事以證今時代愈近則愈切蓋近則情形尚有相似處遠則全不相涉也孔子周人也删書斷自唐虞則周以前止取唐虞夏商四代爲時不過千年而其考列國國史乃備取百二十國寳書豈不以並世而生其政治得失尤足以資借鏡乎今日五洲通道泰西各國富强具有本原日本以蕞爾島國一朝發憤自雄遂成維新之治眞他山攻錯之資也士生今日斷不可不讀西史如泰西新史攬要萬國史記日本國志等書必應觀覽但國名地名遠近方位尤須先知大概則瀛環志略海國圖志及地球全圖更在所宜失矣掌故者歴代禮樂刑政典章制度是也輿地者古今郡邑山川建制離合是也此各爲典學中之一門若各國之政法域外之形勢則兼時務矣史學有考求義例評論書法者此爲修史之用有訂正事實異同文字歧誤者兼可爲對策之用至掌故輿地之沿革尤畢生考之不窮惟史論或止論一人一事或通論歴代得失初學可勉而幾而宿儒有莫能盡且可融會古今參合中西以立論所謂上下五千年縱横九萬里也現定考課應以史論爲正而間叅以考辨此博古而兼通今之學也此稿未畢明日續登 
[澤鴻待拯]  
　　敝郡江北洲圩决口昨已乞登報末詳述災情諒爲仁人君子所共鑒兹敝公所同人因念災民日在昏墊之中縱有義粟仁漿惟恐緩不濟急先由王錫五劉愼之陳厚齋許炳奎周榮亭楊履祥倪錫疇顧紫霞尹惠安盧少山高仰之韓仲萬夏毓芝焦樂山各捐已資共助洋銀三千元卽日解往災區設法援救尚祈各大善士慨解囊金源源接濟除送交敝公所代收外或就近交後馬路泰記弄厚大莊代收亦可謹此奉布無任企禱上海西門外京江公所司董公啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[嚴懲巨騙]  
　　著名騙子謝靜卿不知何許人去夏曾向本邑英界大馬路方九骰銀樓騙取金臂　　　也等物約值洋銀一千餘元及控諸英美租界公堂讞員張柄樞司馬飭提未獲兹又濳來滬上至楊慶和銀樓施其故技適被九霞夥所見報知捕房捕頭遣包探沈阿華恊同十五號西捕前往拘獲在衣箱内搜出僞洋銀三封及銅錫臂釧之類昨晨解送至案九霞夥投案聲稱去年謝來購金銀首飾計值洋銀一千零二十五元由學徒送至某客棧見房中置有洋銀十餘封後因零找不敷託言向帳房暫借卽被乘間脫逃現又至楊慶和行騙經小的所見報捕拘案叩乞究追楊慶和夥供詞大略相同謝直認不諱泥首求恩司馬商之梅副領事判令笞臀五百板管押捕房三年如家屬肯賠繳洋銀准隨時察核交保 
[上海縣署瑣案]  
　　前日上海縣捕役在浦東某處拘獲强攫鄉婦康楊氏銀臂釧金耳環之土匪揚海大連氏解送至縣入夜縣主汪瑤庭大令升堂研訊氏訴稱小婦人家住浦東洋涇鎭上月二十六日往賀戚串家喜事行至鎭西楊突將小婦人推倒攫去銀臂釧金耳環今幸獲案叩乞究追楊供稱小的係洋涇鎭人向爲脚夫上月二十六日午後行至鎭西見康楊氏伶仃細步頭上金銀燦然向借不依是以攫取今已將臂釧售與鎭上某銀樓得洋銀六元耳環携至上海小東門外某花烟館烟鴇兌去一枚其一寄在親戚家大令謂尚有銀釧一對從何處攫來供由不識姓名人托小的賣與同鎭之唐月山得洋銀四元並非攫得大令喝令重責一千板釘鐐收所飭氏先將臂釧領回耳環候再追究○前由徐家匯巡弁陳君解送捉姦攫物之顧阿二沈阿毛等人到縣屢經汪大令研訊咸供吳阿妹爲首大令飭將顧沈荷雙連枷發犯事處示衆一面飭差將吳阿妹緝獲前晚向之研訊吳一味含糊抵賴大令怒謂此事本縣訪查確實該婦臂釧由汝命汝媳捋取翌日汝又向詐洋銀二十元且在案諸人皆供是汝起意汝尚欲抵賴不承乎喝令重責四百板釘上脚鐐枷號一個月發犯事處示衆並飭將臂釧洋銀速卽繳案如違提比 
[英美租界公堂瑣案]  
　　日前某小錢莊學徒楊文泰出外買得小銀錢一千六百零八角由二馬路雇坐東洋車回莊行至河南路同芳茶居轉角處天忽大雨車夫王福其停車著油衣一轉瞬小銀錢卽不翼而飛疑王行竊扭入捕房昨晨捕頭令包探竇如海解案禀請訊奪讞員張柄樞司馬訊無行竊實據卽行開釋諭令楊聽候緝賊究辦○積賊李榮泉行竊大亨新椿記同春等五客棧中烟槍衣物報經包探李四春拘獲解案請辦司馬判責四百板管押捕房半年期滿遞解松江原籍○流氓陳福全在福建路搶得李向寳所携洋銀六枚牙骨扇一柄報經包探金立生拘解請訊司馬判責三百板枷號一月發犯事地方示衆○徐桂堂姚阿福攫取王友生所携衣服皮夾等物報經包探張寳成拘獲解案禀請訊懲司馬判責徐三百板荷校半月姚責三百板遞解回籍○陸承海在胡家宅與陸紀發口角遽將紀發毆傷報經包探趙銀河拘獲解案司馬判令笞責二百板○日前丁祥根卽楊長根竊取某西人家酒數瓶報經包探沈阿岳拘解請辦西人遣人投案訴請免追司馬卽將楊交來人帶去○積賊楊阿三竊得洋人蘭僕兒家鐵管四枚報經包探劉阿炳拘獲解案司馬判令笞責三百板管押捕房二年以示之儆 
[法租界捕房紀事]  
　　去年十一月某日法界某洋行細崽嚴金生至洋人房内灑掃悞碰一洋槍仆地藥彈飛出擊中其腰以致斃命事後洋人將同事張友甫扭送捕房捕頭令某包探報請上海縣主汪　庭大令蒞騐迄今案懸未結張仍禁押捕房邇日忽爲病魔所擾日漸沈重一息奄奄管牢西人告知捕頭捕頭令送至仁濟醫館療治並派包探輪流看守○前晚新闢租界羅家灣附近有甲乙二人因賭起釁互相扭毆適爲包探所見拘入彼處新巡捕房捕頭轉解大自鳴鐘捕房總捕頭令押候堂期解請讞員杜枝園大令訊究○甲乙二小工竊得某處所儲煤數十斤沿途求售適爲包探所見將人贓一倂解入捕房捕頭命押候解送公堂禀請訊辦○前晚新北門外西興聖街寳記小　賤被賊濳入臥房　去衣服等物不虞携之而出卽被棧主所見扭送捕房捕頭命押候堂期解請訊辦 
[美租界捕房紀事]  
　　前晚有一駐滬英兵乘脚踏車至百老匯路適小孩葉愛寳迎面而來不及退讓致被撞仆於地磕破頭顱血流不止巡街西捕見之一倂拘送捕房捕頭察得孩傷勢尚輕令英兵出養傷洋銀一元不復深究○前晚無賴王和尚糾同羽黨六七人擁至西華德路新築菜市左近欲與細崽張阿利爲難張喚令五百八十三號巡街捕拘入捕房捕頭令各押乞丐牢一宵以儆○甬人楊桂法王阿友吕文陶張金桂楊益二陳福堂同在益利輪船工作昨晨串竊同夥戴理堂之小皮箱一口内儲小洋銀一千四百枚事爲戴所知搜出原贓扭交四百八十二號五百七十六號二華捕解入捕房捕頭令押候轉解公堂禀請讞員張柄樞司馬訊辦 
[金陵官報]  
　　五月二十一日候補道楊鴻度九江營遊擊徐文科到廣東直隸州宋治基海州來均見調署安東縣吳大照到交缷六合縣事回二十二日知縣張振聲奉委管理劉家岡火藥局禀謝州判王元輔知過知縣班仍留原省知府勞元弼謝委湖口船厰差二十三日知縣陳壎到發給前辦四川賑捐部照回省並叩謝籖分刑部主事李希聖到親拜湖南來進京巡檢李慶熙謝委下關通商塲巡查彈壓差二十四日藩憲牌示沐陽縣典史陳錫蘭告病遺缺查有遇缺先典史劉銘薪又宿遷縣典史張沅辰病故遺缺查有鄭工試用典史李綺章又睢寗縣典史費開先查無下落遺缺查有遇缺先補用典史鄭濟唐均堪以請補新授湖南岳常澧道韓慶雲辭赴蘇二十五日知縣丁經三禀謝加札接辦儀鳳觀音門外保甲總巡差調署江甯城守左營守備張延壽交缷常州左軍守備回叩謝調署常州左軍守備金作鼎江隂回均到二十六日藩轅牌示江都縣典史吳志敏病故遺缺查有遇缺先補用典史李倬英又山陽縣典史孫元履病故遺缺查有分缺間補用典史熊鴻均堪以請補德國水師提督遍得滿布撤兵輪船主巴錫偉飛祿司單士馬船主糜六計巴哈滿渾得唎又兵官路得必西飛利陸師學堂教習特屯相恩均會洋務局候補道汪見新授江甯府遺缺知府鈺斌禀謝飭知准補揚州府直隸州彭治河奉委勸辦秦晉賑捐辭赴淮揚新選寳應縣朱士俊叩謝飭知赴任 
[吳門官報]  
　　五月二十五日知縣陳鳳蔚禀知奉委勸辦順直秦晉賑捐差府照磨金殿元由滬專丁來省禀知奉委勸辦順直賑捐差管帶撫標中營水師揀發叅將許國祥通知出巡各處管帶巡緝快船補用都司莊長勝禀知赴蠡口黄棣一帶巡緝二十六日知府田庚禀辭赴甯見制憲胡念修禀謝奉委勸辦順直秦晉賑捐差二十七日三首縣均禀知在郡　默禱求晴同知許鑫謝委勸辦順直賑捐差知縣胡保聯禀謝奉委代辦下游厘局差府經歴徐可範禀謝奉委官醫局稽查差二十八日前任杭州織造誠全由杭州來辭行赴陜西知縣胡保聯禀辭赴鎭江代辦下游厘局差江隂縣縣丞劉葆懿委署婁縣小徵司巡檢吳恩福均禀辭赴任縣丞周祖揆禀辭赴昭文縣保甲差巡檢高元鑑禀謝奉委靖江縣典史事二十九日藩轅牌示照得吳縣主簿沈餘慶修墓開缺奉部覆准所遺員缺查有候補班主蒲葉煒又武進縣小河司巡檢蔡延熙奉准調補周莊司巡檢遺缺查有候補班從九品黄貴均堪以　補知縣翁有成由江隂公幹回並謝奉委勸辦順直賑捐照會實官等捐差趙樹楷由常昭催提淸賦公費回藍 
[皖省官報]  
　　五月十五日牌示阜陽縣缺以蕭仁丙調補試用訓導崔元勳委署鳳陽縣教諭支應局提調石謝奉行知知縣畢登禀知奉委辦理發審局副辦行走董玉璋知奉委發審局學習十六日牌示舒城縣蕭仁丙調補埠陽縣候補知縣李壽宸知奉委查懷甯境内敬敷書院田租梁昌駿知奉委發審局學習縣丞勞洪章知奉接查西門内街道十七日請補池州府杜恩榮謝奉撫憲行知　補通判蔣乃賡知奉臬憲委赴英山公幹十八日牌示候補州吏目傅程遠委署歙縣黄山司委辦東門渡厘卡兼保甲知縣王懋淸辭十九日府經王槐森辭奉委解學憲養亷銀赴太平二十日委辦和州厘卡直隸州鄧兆南辭巡檢李鑽武知奉委解水師月餉赴金陵二十一二十二日知縣楊學海辭奉洋務局委赴桐城公幹通判梁文啓到由蕪湖回縣丞劉經全到江蘇人吏目徐兆麟辭赴鳳陽府差遣 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　閩浙總督臣許應騤跪奏爲遵旨揀員調補要缺知府以重職守恭摺仰祈聖鑒事竊准史部咨光緒二十六年十月初六日奉上諭福建福州府知府員缺緊要著該督於通省知府内揀員調補所遺員缺著萬本敦補授欽此當卽恭錄轉行欽遵查福州府知府係省會首府衝繁疲難要缺通商以來時有中外交涉事件非精明幹練之員弗克勝任查定例各省首府缺出於通省正途人員内揀員調補無論缺項是否相同及歴俸己未滿年限俱准調補等語臣督同藩臬兩司於通省知府内逐加遴選惟查有泉州府知府鹿學良年四十六歲直隷定興縣附生同治癸酉科順天鄉試副貢光緒元年乙亥恩科舉人六年庚辰科進士奉旨以部屬用簽分刑部學習期滿奏留十二年充秋審處兼行十五年補授提牢主事十六年充看减等提牢期滿議叙以水部主事卽補隨同來閩查辦事件題補陜西司主事十七年差竣回京題升福建司員外郎充秋審處坐辦十八年充律例館提調題升廣東司郎中二十年京察一等奉旨記名以道府用欽此十一月經刑部保送堪勝繁缺知府引見奉旨著照例用欽此二十二年二月十一日奉旨補授廣東瓊州府知府七月初五日到任九月二十六日丁母憂開缺服滿起復奉旨補授福建泉州府遺缺知府于二十五年十月十六日到省委署泉州府知府十一月二十一日到任二十六年六月二十六日奉文准補泉州府缺該員講求吏治練達勤能于省會風俗民情俱能熟悉以之調補洵堪勝任合無仰懇天恩俯准以泉州府知府鹿學良調補福州府知府俾要缺得人藉資表率如蒙兪允該員係正途出身現任知府請調省會知府銜缺相當毋庸送部引見並免核計叅罰所遺泉州府知府員缺卽以遺缺知府萬本敦補授據福建藩臬兩司會詳前來除咨部查照外謹恭摺具陳伏乞皇太后皇上聖鑒敕部議覆施行謹奏四月十七日奉硃批吏部議奏欽此 
閩浙總督臣許應騤跪奏爲遴員請補陸路叅將以裨營伍恭摺仰祈聖鑒事竊照浙江提標中軍叅將萬禮彬升補紹興恊副將於上年四月領咨北上因道梗折回適紹屬匪徒滋事隨經先飭赴任督率巡防勢難依阻晉引經臣援案附片奏請先給署劄俟防務稍鬆再行領咨赴部所遺叅將底缺聲明揀員請補在案按照定章浙江提標中軍叅將係陸路題補第二輪第二缺輪用儘先人員查定例陸路武職各官奉旨以應升之缺卽行升用幷遇缺卽補儘先升用者行文該督撫遇有該省題推缺出卽行題補以部定章程儘先各官均按奉旨先後挨次補用各等語臣隨于浙江省已收標陸路儘先叅將内詳加遴選查有浙江儘先叅將周友勝年五十四歲浙江鄞縣人由投効隨軍征剿遞保遊擊光緒九年六月内收入浙江提標前營候補續于鎭海獲勝出力案内保以叅將儘先補用十一年十一月二十二日奉旨允准咨部覆准註册歸班序補該員操防勤愼歴委差務曾署叅將遊擊各缺措置裕如以之補授斯缺洵堪勝任雖該員籍隷本省例應廻避惟核其儘先名次最前例得聲明請補另行揀選對調合無仰懇天恩俯准以該員周友勝補授浙江提標中軍叅將于營伍地方均有裨益仍照章改爲試署如蒙兪允俟部覆到日再行揀員對調給咨送部引見以符定制除飭取履歴另咨外臣謹會同署浙江巡撫臣余聯沅署浙江提督臣余宏亮合詞恭摺具陳伏乞皇太后皇上聖鑒敕部立案議覆施行謹奏四月十七日奉硃批兵部議奏欽此 
許應騤片再浙江温州鎭標中軍遊擊胡顧功革職遺缺係外海水師題補之缺當經咨部扣留由外揀員請補在案查是缺遊擊按照輪缺挨次過班章程係第七輪第一缺應用儘先人員又部章儘先各官均按奉旨先後挨次補用如不得其人或員缺緊要亦必須將名次在先之員指實於此缺何項不宜方准將名次在後之員聲明請補等語臣隨於己收標閩浙外海水師儘先各遊擊内逐加遴選如名次在前之陳文英赴甘差遣久未回浙未便請補惟查有閩浙外海水師儘先補用遊擊黄國棟年五十五歲湖北恩施縣人由水勇隨軍剿匪著績遞保儘先都司續於剿辦張總愚捻逆肅淸案内保奬同治八年七月初七日奉上諭著以遊擊儘先補用欽此光緒十八年來閩投効嗣經奏請保留閩浙水師補用二十五年三月二十二日奉旨允准是年正月收入督標水師營候補咨部覆准註册歸班序補該員水務諳習以之補授斯缺洵堪勝任核與例章相符合無仰懇天恩俯念外海水師員缺緊要准以該員黄國棟補授温州鎭標中軍遊擊於營伍洋伍均有裨益仍照章改爲試署如蒙兪允俟部覆到日再行給咨送部引見恭候欽定除飭取履歴咨部外謹會同署浙江巡撫臣余聯沅署浙江提督臣余宏亮附片具陳伏乞聖鑒勅部立案議覆施行謹奏四月十七日奉硃批兵議奏欽此 
閩浙總督臣許應騤跪奏爲閩省新案交代已結各案恭繕淸單仰祈聖鑒事竊照閩省新案交代業經造報至光緒二十六年六月底止兹據福建藩司周蓮詳稱二十六年七月起至十二月止半年屇滿所有二叅限内已結各案交代照章分晰開單請奏前來臣覆查無異除咨都查照外理合開單繕摺具陳伏乞皇太后皇上聖鑒謹奏四月十七日奉硃批珠部知道單倂發欽此 
署理閩粤南澳鎭總兵奴才陳尚新跪奏爲恭報出洋督巡日期仰祈聖鑒事案奉上諭嗣後沿海水師提鎭著於每歲出洋　具奏一次俟出洋往返事畢卽將洋面如何情形據實具奏等因欽此欽遵在案伏查南澳鎭總兵每年出洋督巡爲上下兩班自正月初一日起至六月底止統巡粤屬本標右營澄海海門達濠各營洋面班滿劄交澄海營叅將接巡下班自六月初一日起至九月底止總巡閩屬本標左營銅山營各洋面班滿劄交銅山營叅將接巡光緒二十七年正月初一日期屆統巡粤洋奴才遵例卽日督帶舟師並值巡員弁赴洋實力巡緝務其洋面肅淸地方安靜以仰副聖主緩靖海疆至意除呈報閩粤督臣查核仍俟洋巡滿日再將歴過洋面情形據實奏報外理合將出洋督巡日期恭摺具奏伏乞皇上聖鑒謹奏四月十七日奉硃批知道了欽此 
許應騤片再浙江衢州鎭標左營遊擊陸嗣愷革職所遺係陸路推補之缺專用儘先人員當經咨部扣留外補在案查定例陸路武職各官奉旨以應升之缺卽行升用並遇缺卽補儘先升用者該督撫遇有該省題推缺出卽行題補又部定章程儘先各官均按奉旨先後挨次補用如不得其人或員缺緊要亦必須將名次在先各員指實於此缺何項不宜方准將名次在後之員聲明請補各等語臣隨於浙江省已收標陸路及保留閩浙儘先各遊擊内逐加遴選如名次在前之員春華徐勝榮徐富春均與是缺人地未宜周國忠陳仁壽均未據呈請歸標張廷彪已請補處標左營遊擊楊春蘭因病請假回籍就醫俱未便遷就請補查有閩浙儘先補用遊擊江子焱年四十九歲原籍湖北郧縣寄籍江夏縣由騎都尉兼一雲騎尉在於基滬打仗獲勝出力保請免補都司以遊擊儘先補用光緒十二年十二月十二日奉旨允准嗣經奏留閩浙補用十四年四月初十日奉硃批著照所請欽此歸入閩浙督標候補咨部覆准註册歸班序補該員操防勤愼現署連江營遊擊篆務辦理裕如以之補授斯缺洵堪勝任合無仰懇天恩俯准以該員江子燄補授浙江衢州鎭標左營遊擊員缺於營伍地方均有裨益仍照章改爲試署如蒙兪允仍俟部覆到日再行給咨送部引見恭候欽定除飭取履歴另咨外臣謹會同署浙江巡撫臣余聯沅署浙江提督臣余宏亮附片具陳伏乞聖鑒敕部立案議覆施行謹奏四月十七奉硃批兵部議奏欽此 
 
