# 1918 - 17 - 4916140

 

Page 1

 
 
   
 
 

Page 2

 
 
時評 
[最後議案（冷）]  
　　主戰派代表。馳回省區。聲言將執行最後議案。又名最後非常舉動。嗚呼最後云者。其果若何解釋耶。 
　　袁世凱之稱帝。袁氏之最後也。張勳之復辟。張氏之最後也。蓋最後二字之意義。一方面爲劇烈舉動之表示。一方面即爲勢盡力窮之表示也。何則最後云者。乃無更後以繼續之也。 
　　嗚呼。我中國人民之身受最後試驗者。亦不止一次矣。故最後議案。非能脅服人也。特主戰派。正在此縱横自在之時。而遽出此最後之言。胡亦有心灰意懶之兆歟。 
[命令]  
　　一月十六日大總統令何海鳴授爲陸軍少將徐世良何國華加陸軍少將銜馬國棟授爲陸軍憲兵上校吳春康張淑伸任煥章白鶴鳴王通郭經相均授爲陸軍步兵上校孟廣潤劉汝霖均授爲陸軍騎兵上校徐家彦授爲陸軍砲兵上校齊長林授爲陸軍輜重兵上校此令 
　　又令任命唐天喜兼署兗州錢守債此令 
　　又令任命龍驤爲察哈爾實業廳廳長此令 
　　又令陸軍總長段芝貴呈請授劉祖濬爲陸軍步兵中校並加陸軍步兵上校銜田文基劉渤劉鴻恩金壽良爲陸軍步兵中校魏連茹爲陸軍騎兵中校王昌文爲陸軍憲兵少校並加陸軍憲兵中校銜于澤世李士奎董國琦爲陸軍步兵少校齊聞渠祖兆麟爲陸軍砲兵少校均照准此令 
　　又令陸軍總長段芝貴呈准新疆省長兼署督軍楊增新咨請以李策勝補哈寅協副將應照准此令 
　　又令參謀總長蔭昌呈請任命戈寶珍爲陸軍第二十一混成旅參謀長應照准此令 
　　又令敎育總長傅增湘呈請任命錢克讓爲僉事陸懋德趙憲曾爲視學均照准此令 
　　又令常耀奎董玉　均晉給二等嘉禾章春壽樂逹義景林均給予二等嘉禾章汪鴻翰焦鼐炳鄧宇安陳寵錫瑞靈石玉芝均晋給四等嘉禾章此令 
　　又令劉文煜陳德芾白承頤張丙炎均晉給三等嘉禾章陳常王執中均晋給四等嘉禾章此令 
　　又令茲制定檢疫委員設置規則公布之此令 
專電 
[北京電]  
　　天津會議昨已閉幕各省區代表馳回將於兩星期内執行最後議案（十七日下午二鐘） 
[北京電]  
　　另一訪員電天津會議消滅主戰派言已定有最後非常舉動兩星期内實行（十七日下午四鐘） 
[北京電]  
　　和議已有轉機馮總統約岑西林出任調人王士珍電陸榮廷請犧牲復舊國會主張如能照辦某願任疏通北派之責（十七日下午二鐘） 
[北京電]  
　　王廷楨來京爲馮祝壽報告浦口情形甚詳證明彼處現確無事（十七日下午四鐘） 
[北京電]  
　　盧永祥電請解除李純調人責任馮覆電勸以北派勿自相攻擊且不認有所謂調人即無所謂解除云一說馮已允（十七日下午四鐘） 
[北京電]  
　　王士珍昨專員赴津謁黎商决時局不得要領（十七日下午二鐘） 
[北京電]  
　　王克敏南行聞與借欵四萬萬元之事有關王今明即由滬回京（十七日下午四鐘） 
[北京電]  
　　劉冠雄辭海軍總長職薩鎭冰有望（十七日下午二鐘） 
[北京電]  
　　外部施秘書赴魯調查魯民反對日民政情形日本政友會已反對民政署（十七日下午四鐘） 
[北京電]  
　　前電言吉林鑛隊解散　　某派謂係宗社黨蠢動之徵（十七日下午四鐘） 
[北京電]  
　　昨爲馮五十七壽辰文武赴府慶宴楊小樓梅蘭芳劉喜奎均演劇並宴蒙古王公喇麻等（十七日下午四鐘） 
外電 
[北京電]  
　　中國出兵赴歐參戰之事中法兩國間 
 
 
 

Page 3

 
 
大致已經議妥唯供給兵器問題法國方面主張華兵抵法國後即行發給要求華兵從速出發中國方面主張兵器備齊後出發因此出兵期尚未决定（十七日） 
[北京電]  
　　臨時參議院擬在十日之内議决國會法案法至此後之措置議員中有主張即代行國會權者多數意見主張暫停會議俟有時機再决進行方針（十七日） 
[奉天電]  
　　奉天軍界與司法界之積不相能至近日而逹極點軍界中人自張督軍以下多數皆藐視法律純以感情用事釋罪犯陷無辜視爲尋常之事因是司法官中之稍有氣概者或去或無故被罪罰人民側目敢怒而不敢言（十七日） 
[南京電]  
　　兩浙緝私總領蔡和林已歸任與之同路之總統府特派員何宗蓮已抵寗謁見李督軍面陳中央對於李督軍絶無誤會之處請仍賡續進行調停之任務（十七日） 
[南京電]  
　　中央對於李督軍之辭職已切實慰留故李督軍已决計留任但爲避嫌疑起見欲斷然解除調停之責任已再三電致中央聲請矣（十七日） 
[漢口電]  
　　王督軍因討伐荆襄需軍費二百四十萬湖北財政廳能支出者祇五十萬元已急電北京要求速撥一百九十萬元（十七日） 
[漢口電]  
　　在宜昌之吳光新目下有絶糧之憂現在情形不能再支持至二十日之久因此特電王督軍請從速討伐荆州期早除上下游交通之障碍（十七日） 
[南京電]  
　　日前李督軍派往奉天與張作霖疏通意見之田寳榮於昨日回寗復命（十七日） 
[南京電]  
　　本日江蘇全省師旅長朱熙等十餘人聨名電致中央挽留李督軍略謂李督軍之心事在爲國利民福計希望和平解决然爲一部分人士所排擠而將去職實可爲邦家悲政府宜慰留李督軍使繼續盡力於平和解决之事云云（十七日） 
[東京電]  
　　坂本飛行中尉本日晨在所澤飛行之際從五十米突之空中墜落立卽身死（十七日） 
　　以上東方通信社電 
戰電 
[俄京電]  
　　過激黨已拘捕羅使署辦事人員禁之於彼得保魯砲台協約國與美國代表開會後謁見過激黨領袖里林氏嚴詞抗議拘捕羅使署辦事人員指爲破壞外交習慣要求開釋里林氏商諸過激黨委員後再覆（十五日） 
[倫敦電]  
　　俄國無線電報發出公鑒之乞助文内謂陸軍需助甚急今糧源已絶坐以待斃又曰有數聨隊兵無麵包馬無芻秣俄國人民應各盡責施救該文並請國民委員會軍工代表會竭力保全軍食雖施强迫手段亦無不可凡鐵路人等圖截留軍糧者宜加重懲云（十六日） 
[拉斯巴爾瑪斯電]  
　　荷蘭商船亞特拉斯號（一八一三嚬）在離福倫特凡土拉島二十五英里處中魚雷沉没救起二十人（十五日） 
[倫敦電]  
　　工業聨合便大會國會議員會及工黨總幹事部致書俄國人民謂英國人民承認帝國無兼併主義且不欲施於近東等處惟彼等之意戰後巴力斯坦改造事宜應由媾和大會辦理彼等對於斐洲熱帶承認自决前途主義印度及其他屬地亦均列其内英國於此數地之成績當不致引人非難曲人嗣後擬使加速發展自治俾各屬地得臻傾地之地位云云（十五日） 
[倫敦電]  
　　外交大臣貝爾福氏今日在下院宣稱英國須俟俄國人民表示意見再行承認芬蘭民國英國人民對於芬蘭固表同情云（十五日） 
[巴黎電]  
　　雅典電稱希皇允任法國委員團領袖波爾杜將軍爲希臘將軍授以陸軍監督之職該團法軍官均擢陞高職（十五日） 
[亞姆斯特丹電]  
　　汽船韋斯特波爾杜號由羅特丹駛往英倫中途沉没是否中魚雷抑中水雷未悉船中共載十八人已有十二人在某地登陸（十五日） 
[巴黎電]  
　　阿眞廷與英法意三國訂定條約允以小麥及其他糧食二百五十萬嚬接濟協約國（十五日） 
[紐約電]  
　　加拿大探險家斯台非森氏謂彼於一九一六年在間在北極洋所發見之數新大島尚屬加拿大云（十五日） 
要聞一 
[西報論時局之因果]  
　　字林報二十三日北京通訊云今日政局之難言視一星期前無稍差異雖無顯明之變遷惟别有作用已成造謡專家之北京報紙其所言者足以惑人聽聞使人悞生督軍團行將大舉北京反對派勢力將亡之觀念其實若督軍團果佔優勢反對派果歸失敗則必由反對派之愚鈍無能而非由督軍團之優越能力也排斥異黨汙其面目此爲督軍團報紙之故技自湘事發作而後蘇督李純即爲有作用報紙所集矢毁謗詆責無所不至最近紀載且謂李純發癲雖僚屬亦不接見若李純與國民黨聨絡等語則已屢見不鮮十日前有舊國會議員約三十人已抵南京與李接洽之紀載逾數日人數驟增由三十人而爲九十人且謂此九十人者將開特别會議選舉李純爲副總統星期六日英文北京日報稱前議員之集於南京者已逾二百餘人行將舉李純爲臨時大總統消息之奇愈趨愈甚可謂逹極點矣使李純而果有謀取大位之心思也則何以欲迂曲其途借重於舊國會之特别會議此誠令人索解無從記者頃確悉前議員某於一星期前致書京友謂前議員十五人抵寗欲見李督但未果函中並縷陳廣東旅館派人追索賬欵聲言苟不繳付即變賣個人行李之種種爲難情形據此以觀南京確有若干前議員但玩來函語氣並非李純招之使來亦無二百人集議之說第北京報紙所載之詳情固逈異於來函所言也推北京報紙之目的殆欲置李純於孫文等不負責任者之列而使全國穩健派盡蔑視之耳至於何者爲李純之政策則雖李純或亦不能自知之薑李純必俟確有把握獲充分之後援時始可有脫離中央政府之行動也惟其志趣則較明顯李已明白表示不贊成威嚇南方之政策換言之即李並不反對南方領袖之所求也在李純觀之渠不難與南方融洽第必先知蘇省兵士之可恃與贛督之提携然後始敢力助南方若鄂督之扶助亦復與李純大有關係茲查蘇省兵力南京有第二師浦口有第十六旅與第十六師之一部揚州有一十三營鎭江有十八營此項軍隊想可服從李純之指揮松滬有第十師統之者爲利於督軍團之人物但此師苟遇某種情形未必能擁護其長官耳故實在反對李純者爲駐滁州之魯兵兩旅駐蚌埠之皖兵張敬堯部下駐徐州之剿匪兵及蘇省北境之一旅與若干營若蘇贛之兵果皆可恃則李純之地位固甚堅固北軍如無大批援兵未必敢輕視江蘇至於援兵將從何來則亦屬疑問再李純治兵非懦弱無能者可比九一一年漢口一役擊敗革軍逐之過江者即李純所統之一師是以李純與國民黨並非一系以事實言李乃眞正北洋派之舊式軍人惟李純頗主張軍人不干涉政治無論李純是否懷抱野心抑純粹愛國第反對督軍團之用兵政策主張南北和解者固李純也李鎭守江蘇誠時局中之有力份子惟時局非李獨力所可解决尤賴有其他份子焉贛督當屬可恃而鄂督態度則似不堅定岳漢之間北軍三師鄂督處此不易支持故從前王占元與李純陳光遠同爲主和之人嗣見南軍據湘勢將入鄂又見所屬軍隊傾向南方自身則困處於北軍之中間遂稍稍變其態度北京報紙前斥王爲奸侫者今則稱譽備至謂已棄絶南方願與陸榮廷决戰實則王之眞正心思究竟何若今尚不能明晰但事有可注意者鄂省之兵獨立過半王之權力已不復及於全省矣南軍方面刻無新鮮消息可述不過聞南軍集中以窺湖北而已但至今日南軍未攻岳州亦未深入豫境川閩兩省亦未有新發展之消息三方面南軍同時沉寂察時局者遂有南方領袖政策是否一致之詰問以意度之唐繼堯與陸榮廷或進退一致惟粤省黨派分歧陸榮廷能否約束之不無可疑陸榮廷所求之目的與李純所宣布之政策能否契合此亦爲極堪注意之點使兩者相合而李純又有後援則陸李二人宜可支配時局南軍之利實長江督軍之獨立有以致之今南軍方面旣得勝利兩月於茲猶未與長江諸督融洽一切而李純等似猶未能與陸等協定進行之策此則使人失望者也督軍團所希望者所運動者即爲陸李等之不接洽今無論離間陸李之計畫成功與否督軍　猶抱持其用兵政策保存黨同伐異之報紙近日十五省督軍省長之電文紛紛披露咸以罷免李純重開戰局爲要求此項電文以及報中美滿消息大半在京造成今報紙載稱總統厭棄南方已取銷和議宣布戰爭而始終主和之王士珍已知無可爲力屢請辭職又稱直魯皖三省督軍因政府無　撥下故决定停解京餉截留應用以備自向南方開戰云云前後新聞互相矛盾徒見其爲報紙妙計已耳 
[時局與主戰派]  
自馮總統庚日通電發出後主戰派督長曾陸續有電到京茲據公府消息直魯等省區督軍都統又於元日（十三）聨名致電中央力陳和局之難成務懇中央速頒宣戰明令措詞極爲激烈馮披閱後諭秘書顧擬就覆電一件大意謂元電敬悉諸公熱忱爲國欽佩異常就南北兩方面實力比較軍政財政均能操勝算惟恐此次戰釁一開决非一二月所能了事姑不問將來勝負如何國家元氣必因此大傷將愈陷人民於水深火熱之中故和局如有一線之希望則宣戰明令不忍輕發尚望諸公共體此意靜待機宜如西南能曲諒中央苦衷自知悔禍則非獨某一人之幸亦全國人民之幸等語但聞電文擬就之後馮意欲再加審愼故日昨下午三時以前此電尚未拍發 
　　前此主戰派之省區聨銜電請以臨時參議院代行國會職權政府殊不謂然茲得政府覆電其文云卅一電列舉舊國會不可恢復者三端事眞理當至爲敬佩至請令參議院依據約法行使職權原屬以權宜之道爲濟變之方但該院召集之始旣以命令限制職權若過擴充範圍則出爾反爾益滋口實現在惟有催促參議院將應行修改諸法早日完全然後依法召集新國會庶與前大總統促成憲正之宗旨相符尊論復辟以後不啻民國再造從前法令不妨改變惟民國成立幾經艱難始得外交界正式承認若以復辟而謂政府已中斷似可由臨時參議院代行國會職權則欲行破壞者益得藉口其對外界不無危險似不可不詳思審慮者也卓見如何尚祈惠敎王士珍元印 
　　現在和戰之局仍未有確定之表示主戰派之聲浪依然高入雲霄如楊善德亦有電來京主戰其電大意謂各省對於中央本應服從乃今日各省旣有背叛中央者中央不能申罪致討反自行下令停戰媾和試問以後中央威信安在尚有何法可以命令各省故今日之言戰係維持中央威信謀中國之統一起見末謂予年六十尚何所求且尤非少年意氣之見云云 
[杭州快信]  
　　甬事平靖童師長開呈出力官佐應予給奬者計逹三百餘員之多督署尚未核定 
　　陸軍部咨復前五團一營二連連長步兵上尉簡英傑附和甬變准予褫奪實官革除軍籍已通令各機關永不錄用 
　　魯省議會代表孔祥柯等業已離杭 
　　二師張師長呈請以師附尉官焦忠祖調充七團額外團附八團額外團附吳觀瀾調充師附校官師附尉官傅典藩調充八團額外團附奉督令照准 
　　省會警廳昨委俞三堯爲本廳差遣員林宗標爲消防第一隊隊員 
　　蕭山匪犯朱阿三孟敬才朱觀濤在義橋臨浦一帶冒充偵探詐害善良經省長密飭三區二營管帶拿獲昨押解總司令部訊辦小學敎員檢定委員會會長張廷霖常住委員沈鏡蓉昨准該部咨復資格尚符已予備案省令敎育廳查照 
　　孝豐敎育會長王立三電呈縣立高小學校校長沈雨林因賭被捕請飭縣嚴究並遴員接替省令敎育廳切實查辦 
　　日前拱埠大火被燬房四十餘幢昨由官産淸理處招匠投標尅日築復 
[南京快信]  
　　馮總統派赴江西接洽之代表崔承熾已於昨日由贛乘輪抵寗卽謁李督晤商一切聞贛督陳光遠對於魯軍赴贛態度似不如前之强硬崔准今日午車回京 
　　谷鍾秀前日赴滬晤岑西林昨來電准今日（十七）今車來寗面晤李督副官處已派趙副官乘汽車赴車站迎接聞譚浩明來電詰責李督謂荆襄係西南友軍今政府進攻荆襄先自破壞和局誰任其咎調人應負責云云 
　　馮總統又派何宗蓮來寗面晤李督接洽一切聞已出京南下 
　　馮玉祥旅長昨渡江入城晋謁李督面商軍事 
　　李督派往北京之王直淸已於昨日回寗面謂李督禀復一切聞韓德銘因在津躭擱明後日亦即回寗 
　　兩浙緝私統領蔡和林入京係祝馮總統壽辰報傳李督派赴北京接洽要政代表實不確　已於昨日出京回寗卽轉車回蘇 
　　測量局局長高松庭前銜齊省長命入京回陳要公已於昨日事畢回寗 
　　王克敏昨日下午二時乘滬寧車抵寗未入城卽由煤炭港渡江轉乘津浦車北上警廳派軍樂隊在車站歡送 
　　調查粤國會議員祇温世霖一人在寗聞温亦擬卽日乘車赴滬以息謡言 
　　齊省長電京請假尚未得中央復電 
　　徐紳段書雲昨來省晉謁軍民兩長聞爲請求振濟徐海兵災 
　　駐寗美國領事昨入謁李督晤談二小時即留在署便餐 
　　財廳委張鑄赴東海朱光瑩赴漣水密查控案 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[戰機四伏之京訊彚誌]  
　　江蘇督軍李純前晚（十三）有電逹政府請辭江蘇督軍之職該電内容略謂南方所執理由甚堅北方又欲進戰進退維谷兵心又驕惟有懇請罷職以謝兩方之執事者等語聞馮已覆電慰留電中有成大事者不計小忿之語并請其勿辭調停之責以免益陷大局於不可收拾又聞李昨特派兩淮鹽運侃張季煜來京張於昨午三時晋府謁見馮總統略述李督軍對馮迭次所去之勸導函電感激異常李嘗自言余亦北洋派督軍之一决無甘倡異議自陷孤立之理但爲國家打算似不應同室操戈以傷國家之元氣故不惜犧牲一切出任調停因此不得不與西南要人稍加接洽遂致各方面疑竇叢生謡言四起明如元首當能洞悉此中委曲特囑面陳等語馮爲首肯者再並告以李督軍調停時局苦心余毫無隔閡之處業已去電安慰彼此當煥然冰釋 
　　江西督軍陳光遠與寗督李純取同一態度早已喧傳人口茲聞陳督軍昨日電致中央謂討伐石黎恐破壞停戰布告引起西南質問等語聞馮當即去電解釋略謂此次下令討伐石黎皆由若輩形同土匪擾害地方迭次告誡置若罔聞日來屢據王督軍電稱石軍進攻宜昌黎軍侵犯豫南到處焚刦擄掠商民受其蹂躙者慘不忍聞故一再請剿中央爲保衛商民起見始允其請况討伐石黎與西南情形逈不相同何能藉口茲特明白聲明幸勿再滋誤會云云 
　　安徽督軍倪嗣冲前曾電請罷免李純倪氏日昨又有致中央密電一件力言當此時局紛糾之際北洋同派督軍萬不可操戈同室貽笑西南江蘇督軍李純江西督軍陳光遠對於解决時局主張旣持異議尚望中央迅速設法疏通使其一致以使進行等語馮披閱後即覆電嘉慰並以業已派員疏通蘇贛兩督意見矣 
　　日内政府接得五占元王金鏡報告岳防情形其最詳者則爲王占元之文電大意謂敵人三路進攻岳州其一路爲正攻係程潛由湘陰攻岳其二路爲助攻係王正雅由澧州攻岳其第三路爲夾攻係石星川由荆沙窺岳政府以爲旣有此報乃於昨日（十四）參陸辦公處舉行例會討論結果以吳光新軍專事攻擊石星川以王懋賞所領之十八師軍隊及李奎元所領之十一師抵禦王正雅以張敬堯之吳旅及閻相文之一旅並第二十師八師之殘兵抵擋程潛遂於午後拍發前敵各路司令遵照又據中華通信社消息則公府昨又接魯省張懷芝十三晚所發之電詢問岳防吃緊兵力如何若軍力不十分充足魯省兵力有餘可出一混成旅協防聞參陸辦公處以岳防原爲第一路特先將原電轉詢曹直督矣但據新民通信社消息云政府昨接鄂督報告岳州日内將有大戰現先派大隊攻取岳州側面之監利縣免腹背受敵惟南軍聞訊竟派一團往援監利雙方已逼近即將啓戰則是是戰端之開仍不在南而在北也 
　　上年杪李厚基曾三電告急並謂方聲濤已攻取箭竹向永定前進又有一電報告陳炯明軍已到閩境距詔安三十里於本月十三日李厚基又來電告急仍云敵軍前隊已到箭竹查箭竹在永定南而去年電告已到永定今日才到箭竹則前次所報之不實不難推知昨日王總理言閩督告急電恐無價值中央已司空見憤矣可見閩督無事自擾也又府院消息蘇督李純元電迭據李督電告方聲濤陳炯明攻閩基急當經去電詰問方陳據復息爭布告頒布後粤軍未進寸地事實俱在不難確查等語是粤軍尚無攻閩之舉特電聞請轉告李督云云聞參陸處昨日將此電轉告李督今後或可以放心矣又聞陸榮廷最近有一靑電直接致馮因馮先日曾發一麻電以閩鄂受攻詢陸意見陸特發電答復首言自奉布告前敵早已停兵閩鄂無故自驚湘桂初無他意云云次言某疾病侵尋萬念都灰旣無職權可以指揮亦非空言所能敷衍云云末乃以繫鈴解鈴一語勸當局先自釋嫌明疑 
　　譚浩明之顧問金永炎（前總統府秘書）聞於近日致電鄂省當局有謂與王金鏡者略謂石黎原我友軍北方竟先攻討湘桂豈能坐視不予救應從此全局牽動咎不在我云云金永炎並於電末申明譚總司令屬問等語王督已據以報告參陸辦公處參陸辦公處昨特開會密商因湘桂旣自承認與荆襄一氣若進攻荆襄勢必牽及全局故於一切布置及軍事上行動亟須妥愼籌商方能定奪 
　　魯督張懷芝前曾請中央協濟軍餉旣未蒙允准後又請截留稅欵又被批駁茲聞張魯督刻又致電政府略謂魯省財政支絀應付萬分爲難前曾請協欵綏解悉未仰邀核准點金乏術軍需堪虞今不得已惟有暫借外債藉以支餉購械云云中央能否允准尚未可知也 
[防疫聲中之醫士與官場]  
　　防疫委員張江朝宗氏昨日（十四）午後二時赴公府謁見總統請示防疫意見三時出府又至警察廳訪吳總監討論防疫事宜聞曾議及無論有無疫症擬於都會地方先辦衛生警察漸以推廣於各屬 
　　大同發見鼠疫之訊到京内務部卽致電山西閻督軍云防疫事宜交通最宜注重本部迭據伍委員連德電稱有由綏遠來豐鎭大同並由綏遠至太原搭正太京漢鐵路南下之旅客絡繹不絶恐有疫症傳染之虞等語查疫症流行爲害最烈應於交通衝要地點如雁門關偏關神池等處擇要預防先和禁阻病人入境迅速設所檢疫以免蔓延至所需醫士即由尊處酌派支配並希電部備案至西醫之可資協助者查有太原倫敦敎會愛德華醫士天主敎堂皮安器利醫士均可就近接洽皮利克琴醫士係石家莊正太鐵路局醫生於該路預防事宜尤爲便利該西醫等學譽素優爲使館醫士所重希飭地方文武官吏及現辦防疫人員協商該醫士等辦理爲荷内務部文印 
　　防疫委員何守仁自豐鎭來電云黄醫士報告謂伍連德所認爲之患肺百斯脫者二人當伍醫士及其一行人等面前由黄醫士用顯微鏡試驗其痰及脾臟其第一患者之痰中雖有多數徽函但求正式特别現象百斯脫黴菌無雙極染色其第二患者之脚臟中無披斯的菌僅有紅血球且第一患者所有之黴菌與伊在一千一○年所驗由東三省傳染至天津之鼠疫之情形頗不相同當時伊爲管理黴菌化驗室之人如上所說之第一患者之菌培養於七十二小時後尚無特别現象發生尋浞们三十六小時至四十八小時即有變化而伍連德與易開弗爾脫醫士在細菌學上觀察無論如何亦不能表明有百斯脫菌故依其所見則上所云患病之二人謂爲患肺百斯脫實屬可疑余亦將此二病人所有之唾液及脾用顯微鏡試驗而證明黄醫士之報告爲正確第一患者係從大同府來與此間並無相接觸者第二患者有與接觸者五人皆尚康健云云内務部致何委員電云平鎭縣轉何委員據京綏路局鈔送路易期約弗雷易克弗爾脫伍連德自平鎭致英公使電内開按使館來電不勝驚異君等對於余等之移至他站竟不信任余等避居車中不出入且因居民恐嚇不能於患疫者死後作一部分人剖解若移至他站當能辦事余等在此頗不滿意恐徒費時機而又有生命上之危請速設法載余等至大同此間有四輛機關車守候等語查伍委員現因病不能赴綏辦理防疫事務可回大同俟留驗後再回京已商咨交通部飭局備車由豐開回大同望卽轉告伍委員遵照至路易期諸醫士學驗均優此次不避危險熱心預防亟盼留豐相助請與協商電部内務部元印 
　　豐鎭喬建才來電云内務部鈞鑒眞電敬悉查豐屬並未發生疫症日前由綏回豐一人病死經伍醫官剖腹試驗事前並未知會地方官預行開導再施手術致該家屬誤會經向該醫官衝突建才聞信立派軍警馳往彈壓當即了結承示各節自應遵辦豐鎭昨晚降雪寸餘深知注附聞喬建才叩文 
　　外交團近有健康委員會之組織並派醫赴有疫區域檢查昨日健康委員會又開會一次研究進行之法聞談及田都統請京綏車照開一事以防疫症之傳播首在交通之斷絶頗不以田之主張爲然日本醫學博士鶴見氏爲研究疫症之專門家業於前午行抵北京據鶴見博士語人云鼠疫有兩種以肺鼠疫爲最烈此次講求防止先須確實考察是否肺鼠疫云云聞鼠疫兩種一名肺百斯脫一名腺百斯脫肺百斯脫發生於寒地腺百斯脫發生於熱地而治法及危險程度亦各不同今發見於關外三區之寒地其係爲肺百斯脫無疑也聞鶴見博士現擬約同江宇澄委員長日内先往查驗交通部昨已特令路局豫備車輛開行日期由江氏自定時間由路局擬定因須視每日通車時間核算免致中途交軌處不便也有人昨晤外交團健康委員會會員數人據云會中昨接報告大同方面確已延及患者係軍隊中人及謂防疫一節卽在外國行之亦甚困難中國今已特派委員長專任其事益易進行云云 
[外人不滿於防疫之别報]  
　　京津泰晤士報論瘟疫蔓延之消息愈趨愈惡外國及曾在外國留學之醫士前往山西省内者其所事匪獨不受人歡迎且爲該處人民所疾視而有生命之危軍警人員秉承長官意旨卽不實際鼓動而亦故意縱容此輩對於各醫士爲示威舉動上星期五日駐在豐鎭之醫士四人電告伊等之勾留彼間徒足激怒人民軍隊不但不爲之用且甚危險故伊等現今實不啻身陷囹圄之中旣無補於事亦不能回京也今者瘟疫依然蔓延不已上星期五日從歸化城傳來之報告謂旅舍之中大路之上均有垂斃之人云本月五日有疫症五起發見於朔平府朔平距太原府僅六百里目下太原府或已受其傳染而有脅迫京漢路線漢口及長江流域之勢迨至星期五夜山西北部官吏仍然蔑視醫生之緊急警告而不停止自歸化城東向及南向之商貨輸運焉據中國報紙載稱察哈爾都統電致交通部極力抗議京綏鐵路停止開車以勢測之似彼及其沿該路各同僚盡攬諸事於已之掌握中除是政府此後採取較前更穩固之態度恐彼輩將不予正當之預告而重行開車矣讀者當東三省瘟疫盛行時苟曾身居中國北方者則於吾人聲言因受病地方各官吏阻礙朦昧以致京津兩地重爲疫癘之所驚嚇岌岌不可終日當不以吾人爲不當之恐慌家也蓋山西北部出産之大部分由京綏鐵路運至京津販賣及出口而本埠華洋各大商家多數派有代理人在直隸西北及山西北部各大城鎭此輩皆天津人照例返津過中國新年矧有瘟疫發生則彼輩更有詞可託告假言旋如火車依然不開彼輩將乘騾車或轎至北京是則火車停開僅能影響於瘟疫蔓延之速度而已到如現所傳聞大同及朔平已發生瘟疫則停開火車之令似嫌頒布太晚矣吾人所樂聞者即諸醫士在豐鎭所受之仇視待遇已經英美法各國公使嚴詞抗議然吾人猶有所疑者卽總統是否尚有駕馭直隸北部及山西各軍官之權力迄於今日此等軍官對於總統預防瘟疫之命令輒置諸不理似乎非派遣一可恃之軍隊馳往綏遠沿路一帶不足以使此等官吏憬然而悟也據聞本埠中國人中不甚注重瘟疫之事以其相離尚遠也夫欲使普通之中國人知道途鐵路之商旅往來不加阻遏則距離遠近不足以資保障此着殊非易易然若以天津周圍二百英里以内未見有一人染患疫疾遂可採取袖手旁觀之政策則不得謂之爲合理吾聞直隸督軍曹錕已派定防疫委員會從事研究方法如果瘟疫傳至京津以便對付但欲速止瘟疫之傳播其惟最妙之法即將發生瘟疫地方一切商旅全行停止苟不及今圖之則此次瘟疫將於何時何地如何以禁絶之蓋無人能預言之也 
　　字林報十六日北京電云外國醫士均已移寓大同監查疫症並協助華員進行防疫事務伍連德君現因心疾回京由陳醫士代之政府與外交團疫務委員會會商後已由馮總統致電直隸山西督軍綏遠張家口都統順天道尹略謂疫患烈於兵禍歸化附近發生肺炎疫症傳染頗速茲應内務總長之請宣布綏屬五原薩拉齊等處爲防疫施行區域其東路之豐鎭亦應照此辦理俾各部得以協同早施防疫計畫際此冬令如不速淸疫氛則蔓延必速數年前滿洲曾遭此患因防杜稍遲喪人無數耗財至巨可爲殷鑒駐京外使今對於防疫頗爲盡力良可感謝内務總長會請派防疫委員會會長率同檢疫委員醫士赴疫區調查閻將軍應電命各屬凡疫症發生之處或附近一帶地方官於防疫委員抵境時應任其按照防杜傳染規則自由調查如人民不解所爲或散播謡言則應向釋明防疫計畫爲重民生必須施行不早絶此患必致不可收拾云云防疫委員會會長江朝宗日内即將赴晋查視當道是曾遵行政府命令今日外人之意見政府辦理防疫事務尚屬近情現特别注重疫患由太原商旅孔道傳至京漢鐵路肺炎疫症至爲兇險傳染亦甚迅速當其發生之際顯當加意注重故外交團於警告中政府及促請竭力防疫一事不稍姑息今者疫患傳至發生地點以外未遠尚不難限制其範圍最要者爲定簡當防疫規則嚴加遵守現信必要之諸務均將次第施行不稍延緩故目前似無恐慌歸化以西現狀如何未得消息敎會之報告謂薩拉齊包頭鎭及附近各村莊疫氛甚熾但皆泛言並未紀明罹疫之人數 
　　路透社十六日北京電云大同電稱歸德疫氛頗熾已死多人地方官於防疫事宜寂無舉動大同已有數人患可疑之症而死但未能决斷其爲疫症防疫委員無充分之權力當地施行之計畫又不足杜絶傳染故防疫委員已電請中央政府輔助施行切實之計畫 
[武穴激戰與廣濟刦獄詳情]  
　　鄂省自荆襄相繼自主後民軍紛紛起事茲武穴又有蔡濟民部下圖謀獨立而廣濟亦發生刼獄之事茲得武穴通信紀其詳情如下 
　　十一號夜半蔡夜濟民部下擁至武穴勾通水警圖謀獨立聚衆數十人至商會總理黄文植所開之義成錢莊力擊其門大聲呼曰武穴已被我等光復司令蔡濟民業已親到水師全體附和祇求會長出而維持其他自有吾輩完全負責等語黄會長從夢中驚醒勉出支持斯時蔡濟民本人果到左携合劍右帶手鎗伴同黄會長前往商會要求黄君往與陸軍接洽黄君答以地方生命務乞保全方可勉往云云詎此時蔡部及水警業已與陸軍交戰水警用砲轟擊陸軍營房未能得手當卽敗北所剩槍砲概爲陸軍所奪蔡部及水警乃四散潛逃天亦於此時放白而護法司令猶昻坐商會候報佳音旋陸軍即有隊到圍攻商會緝拿黨人當場獲二十餘人惟蔡得逃脫事後調查知水警雖已附和而水警長彭得勝尚不在内倉卒間由後門出逃匿隔壁洋關中翌午即作函懇求陸軍營長吕森林代求免究至所獲之人均於翌日下午鎗决計斃二十一名内有三人因臨刑時鎗未傷及要處得慶更生陸軍收隊之後該三人亦已杳如黄鶴合鎭商舖雖閉市一日秩序尚未擾亂現已照常開市先是武地本駐陸軍三連因九號廣濟刦監警到故於十號派隊兩排開去駐防至廣邑刦監原由聞有黨人希圖在該處起事因事機不密被探偵悉報縣派隊緝獲數人訊供收監於是演出九號刼監之事當刦監之時黨軍與廣濟知事衛兵交轟頗烈自晚二句鐘起戰至五句鐘止衛軍不敵四散敗逃黨軍乘勝入衙打破牢獄搶出十三人集合而去縣庫商民分毫未擾是役雙方互有死傷衛軍死一人傷數人黨軍死傷人數則自抬荒郊掩埋故無從證實至黨軍退走之路線卽由廣濟旱道抄出龍坪於十一號早經過黨人數約二百餘當時駐龍之水師砲船意欲追緝後被龍坪商人勸阻以其由此經過尚未驚動恐追後反生枝節故止詎是日下午龍坪即發見黨軍布告遍貼滿街該處水師亦已在個中矣其布告之署銜爲鄂東總司令蔡布告原文尚未得見蔡濟民卽於是夜八句鐘由龍到武致有此夜之役 
[湘省最近軍訊]  
　　駐在岳陽一帶北軍其的實人數殊難查悉現據聨軍總司令部偵探報告共有四師内外詳數如下一王金鏡所部之第二部惟騎兵團及步兵第八團均不在此二李奎元所部之第十一師第二十二旅全部三張敬堯所部之第七師第十四旅全部四范國璋所部之第二十師全部前在長沙被南軍扣留者其缺額業已補足五直隸第二混成旅全部 
　　湘軍第一師師長趙恒惕前以湘省戰事已移至長沙下游湘陰岳州間地勢極爲平坦平地戰鬬全恃砲隊馬隊因卽呈由湘軍總司令核准加練砲隊馬隊各一營以利戎機其砲兵營業已編制完竣早經開赴前方馬兵營自着手編制後已將各處所收馬匹彚齊所有目兵即在本師内挑選善於馬術者充之應需馬刀馬鎗及鞍轡等件亦已置備齊全頃已報告成立其營部設在小吳門外陸軍學校 
　　駐省各軍隊現已紛紛調動如湘軍第一師之第四團及廣西第一軍全部湖南護國軍游擊隊等均已開赴湘陰廣東武衛軍則已先後開赴 
 
 
 

Page 7

 
 
醴陵株州一帶省城現有兵數雖屬不少究竟尚嫌單薄故聨軍總司令譚浩明特電調第一區守備隊來省以資防衛昨該隊之第一第二兩營已開行到省分駐湖北會館及陳少保祠等處 
　　湖南獨立第三旅軍隊早已開赴前方惟前以後方軍隊不多未敢逼近敵營駐紥現因聨軍已紛紛開赴前敵而新牆一帶北軍又有亟圖前進之勢故該旅陳旅長卽飭令所部之第六團前進駐紥目下南北兩軍相距僅四十餘里第一綫之軍正在勘測地形準備戰事又據湘陰方面傳來消息謂駐岳北軍雖日有加兵之說現尚無動靜惟其間某某兩軍頗有嫌隙兩方部下均思復仇故各軍之内部防範情形較之對付聨軍尤爲嚴密云 
[時局緊急中之贛訊]  
近聞和議决裂第二路軍隊將行實開拔來贛陳督軍除電張懷芝張敬堯婉却並迭電李秀山督軍請代致意二張毋勞重兵入贛外茲又急電李督重申前請務欲逹到阻止之目的乃聞李督昨日最後覆贛督一電略謂張軍入贛此間實無阻其假道之權力將來該軍經過浦口事實上殊難拒抗如贛省必欲阻擋即希逕電張總司令直接交涉云云又一消息陳督軍接南京李督軍來電知張軍出發萬難中止特派董平甫代表赴徐謁見張敬堯師長陳述和戰利害並便道赴滁與施從濱師長接洽因施師長與陳督有蘭譜誼萬一中央須派兵入贛協防即請以張易施庶入贛後易於融洽云 
地方通信松江 
[懸賞購緝拐匪]  
　　城内謝姓有一三歲小兒昨爲新來女傭拐帶逃去謝姓僅此一子自被拐後家人悲戚異常除報由警所通令各區協緝外另懸重賞購緝如有人將小兒女傭并獲送案者賞洋四百元獲一人者賞二百元知風報訊因而拿獲者賞百元 
[服辣克丸斃命]  
辣克丸爲市上新流行之戒烟藥然服之過多亦足致命昨晚（十四號）住南城之謝同文因與家人口角負氣吞服辣克丸七十餘料半夜毒發急延西醫救治已屬不及延至今晨氣絶身死 
靑浦 
[工人打毁警局]  
　　靑浦珠家角鎭井亭港蔡姓油車工人於上月某日集人雀戰被該鎭警所訪聞飭警將工人捕押油車中學徒某甲因作場内需人工作前往押所招呼被押工人混說將要動手不連工作兩字守衛警誤認動手爲毆打警局當將學生拘住送審不由辯白判責掌心二十下與犯賭工人一併收押候辦因此激成各油車多數工人之怒即齊至警所將門窗器皿一併打毁被押人犯亦被全數釋放警所中所儲鎗械亦皆折毁無遺惟巡官長警先事避匿未受侮辱事後經巡官面訴知事請懲始由縣署呈請省長核示遵辦現不知如局了局也 
蘇州 
[謀斃親夫案開棺相驗情形]  
　　黄埭鄕烏家塘鄕民顧根虎被妻楊氏與姦夫顧小梅謀斃經屍屬告發由吳縣署王裁判員提犯審供情形已記前報茲悉高等檢察廳王廳長以案關逆倫情罪重大亟應開棺檢驗以成信讞等情令縣遵辦吳秀芝知事乃派裁判員楊受之帶同檢驗吏錄事署警人等於十五號淸晨乘坐汽油船並偵緝隊師船一艘駛往該鄕相驗所有是案一干人證及地保等均齊集屍場經楊裁判員命將屍棺移至屍場飭令踏底將屍身移放平地諭檢驗吏依法相驗該屍尚未腐爛驗得喉間有痕喉管已斷確係被人用巴斗壓斃下部腿上又受有靑腫傷痕遂卽塡明屍格驗畢仍將屍身移置原棺加封標記惟兇器巴斗與繩索查起無獲當場又提犯證屍親逐一審訊錄取供詞後仍將犯證押帶回署面陳吳知事查核並詳報高等檢察廳核示 
[發現疫症]  
　　近日天氣亢旱本城東南一帶發生天花喉痧一經傳染頗難醫治 
鎭江 
[支棧反對稽徵局]  
　　烟類稽徵局設立以來丹徒烟酒公賣支棧各認商以此項機關對於辦事上許多窒碍勢難承認現已聨合他處有關係之各支棧電禀財政部請飭撤銷未知如何解决 
[刀傷失主之刦案]  
　　南門外張王廟左近畢福祿窰昨日娶媳喜事忙碌人多惰倦夜半睡靜之際突來匪徒二十餘人冲門而進翻箱倒篋搶去衣飾等物約值數百金並刀傷失主之婦畢李氏及某某二人飛颺而去茲由失主赴縣鳴報經吕承審員赴鄕勘驗屬實飭捕跴緝矣 
[冷代表回籍省親]  
　　岑西林代表冷遹日前赴寗面謁李督軍嗣又赴滬茲已事畢於十五日乘晚班車來鎭回籍探親 
[半月間迭告火警]  
　　鎭郡不雨已有三月四境苦旱淺井都涸河港亦乾此半月間城中已告火警二十餘次皆因風乾物燥易釀火患之故詎昨晚九時北門外戚姓家又報火警延燒鄰右草屋十餘家當火起時水不易得因太平缸中之水亦皆成氷也 
揚州 
[創設友基學校]  
　　揚州友基社主任董選靑現爲普及敎育起見創設友基學校即以左衛街本社爲校址一俟籌備完竣即行授課 
[調瓜防軍中止]  
　　江蘇李督軍前以布置防務曾令駐揚巡緝隊抽調兩連分駐瓜洲嗣以揚州兵力單薄不敷分配山劉統領陳明遂行中止 
嘉興 
[給濬河經費]  
　　嘉興西門至城内西霆橋一帶河道於夏間由陳寶聚等發起開竣除就地等集欵項並於濬河經費項下撥洋外尚不敷一百九十餘元現在兩岸泥沙已雇工出淸各工人結算工資需用甚急陳等特於日前具呈縣署請將所需之欵如數撥給張知事已於日昨批令該公司向自治辦公處於城區公益費項下領洋五十元城區水利存欵利息項下領洋一百元其餘不敷之欵由該公民自行籌措並將收支實數具報以全公益而昭核實 
[兩處發現盜案]  
　　嘉興縣屬顧家浜顧志祥家前晚三鼓時突來盜匪三十餘人明火執械破扉闖入内室翻箱倒篋刦掠歷三時之久始呼嘯而去事後檢點失物計刼去蠶絲金銀物件等約值三千餘金由事主顧某開具失單報知就近警所履勘並請轉呈縣署飭屬嚴緝同日梅湖鄕南墟圩史家村農民黄某家亦來口操湘音之盜匪十餘人刼去衣物等約值四百餘金已由黄某報縣飭緝矣 
北京 
[京畿水災善後處紀事]  
　　海軍部同人以本届陽曆新年議會費中鈔洋五百元移充助賑送交京畿水災善後處核收轉發當經熊督辦覆函致謝倘各官署均能如此撙節浮費悉充賑濟不獨普濟災黎且可提倡儉德至可風也京畿水災善後處前在天津籌辦防疫事宜借水産學校餘屋爲防疫病院現在五原薩拉齊一帶疫症發生當道已分别派員設法檢查預杜蔓延熊督辦以災民聚處尤宜預防該項醫院業已尅日組織成立 
雜評一 
[天津會議閉幕] [  （步陶）]  
　　天津會議。爲北洋主戰軍人之唯一利器。故一議而兩路總司令來。再議而若干萬軍餉撥。議愈多。而難解之問題愈衆。會愈密。而時局之變化愈不可推測。今據京電。此會議居然自行閉幕。其殆天心已有悔禍之朕兆與。然而正自難知也。吾人試觀北方軍人之自相號召者。豈眞以戰之主義爲其目標乎。亦惟曰北洋派三字而已。天津會議。爲此派中作用之一種。於形式上有開而有閉。於實際上。乃益演而益奇。征討之聲浪。雖覺頻囂而塵上。而握符之將領。儘自河上以逍遥。第三者見而生心。乃有利用之以令其自相攻擊之種種幻象焉。嗚呼。此時局之所以常摇摇不定也。 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[外部詢問衛生防疫之措置]  
　　駐滬交涉公署海關監督公所昨奉外交部銑電開各國政府防疫衛生向極嚴愼凡外國運來貨物非經各國政府衛生局發有無疫憑照者皆禁止入口並調查中國貨物出口有無經衛生局檢驗希即將各口衛生防疫事務及辦理人員姓氏尅日開送以憑轉知駐京各該國公使爲要 
[省敎育會將開防疫講演會]  
　　山西省發見鼠疫未幾時而蔓延區域已極廣大蓋鼠疫之傳染甚速若事前無相當之預防方法一經發見蔓延堪虞前數年在津上海發生鼠疫設所防範廢時半載始克消滅雖當時防範得宜未至死亡枕藉而消耗金錢束縛行動亦已受累無窮茲悉江蘇省敎育會定於本月十九日即星期六下午七時半特開講演會請留美畢業醫學博士公衆衛生博士俞鳳賓君講演鼠疫之預防法醫學博士胡子美君講演防止鼠疫之經驗以期喚起一般人之注意想注重衛生諸君届時必樂往聽講也 
[江蘇軍警電留李督軍]  
　　江蘇全省師旅長朱熙楊春普陳調元馬玉仁張鏡湖白寶山蘇謙張亞威及水陸警廳長趙會鵬崔鳳舞等於十七日電中央挽留李秀山督軍詞旨頗爲激切大致謂李督本救國愛民之心爲息事甯人之舉乃奸人搆煽横肆推擠萬祈總統總理勿任去職以救危局云云 
[愼防塗改鈔票]  
　　本埠市上近來發現一種塗改北京中國交通兩銀行鈔票自洪憲遺毒停兌以來此項不兌換劵在京津一帶約有六千餘萬元現因開兌無期市價每元已跌至對折於是作僞之徒有將鈔票上華洋文北京兩宇另貼没改作江蘇浙江上海等字樣並聞某國人用藥水將原字洗改其衛尤精在市混用爲數甚巨近日商店受害者業已不少凡小錢莊及經紀人受害最烈因此項鈔票一經塗改卽對折作價亦難行用如十元鈔票偶不留心收進一張卽須損失七八元小夥學生終歲勤勞所得辛俸不敷賠償一票甚至無力賠補被責歇業短見輕生時有所聞言之傷心聞之酸鼻惟此種鈔票無論貼改洗改均甚易辨其貼改之處紙痕較厚一摸便知至用藥水洗改者但觀後面西文地名每字母之中間有許多小字西文均被揩損者且所改之墨色亦復不同即可知其爲實鼎矣寄語各商界店夥凡遇此種鈔票務須格外注意幸勿大意致受無窮之害也 
[鐵路減免運幣車價之展限]  
　　滬甯滬杭甬路局奉交通部令開准財政部咨開查各路運輸中交兩行生銀新舊各幣分别減免車價案前經本部咨商貴部並提交國務會議議决准續展期三個月當經分别轉飭遵照在案茲據中國銀行函稱查此項展期至本年十一月十五日又已届滿各行號所紛紛函電仍請續展以維金融等情前來查燬舊鑄新關係統一幣制自應繼續積極進行况時局未靖調劑金融供給需要實屬維持各省市面之要事倘不續行推展不特前功頓棄致大部整飭幣制之政策有碍進行即各處以運現艱難幣價未能劃一貼水折扣等幣勢難盡除關係金融大局尤爲密切再四思維情非獲已惟有據情仍請大部咨商交通部繼續推展以資維持等情查該行所稱該項減免車價辦法現因時局未靖關係金融大局尤爲密切若不續行推展未免前功盡棄各節自係實情相應咨請貴部查照准將該項減免車價辦法續予寛展期限以維金融轉飭各路局遵辦並希從速見復以便轉飭該行遵照等因到部查此案業經展限數次惟現在時局未靖金融關係大局自應酌予展期以維市面凡中交兩銀行運赴各遣幣廠鼓鑄之生銀舊幣及鑄出之新幣或因市面非常需要經財政部調撥各廠庫之現金自本年十一月十六日起至民國七年二月十五日止此三個月内仍照前案分别減免車價共一切手續及限制均照前案辦理除咨復財政部曁分行各路外合卽令行查照等因業經任局長轉行車務處遵照矣 
[聨運火車裝缷時刻之限制]  
　　滬寗滬杭甬路局奉交通部令開查國有鐵路第五次聨運會議記事錄所載第十三議决案内稱各關係鐵路之裝缷時刻均限於工作時期内裝缷各六小時完畢等語各路車輛均形缺乏於貨運旺盛時尤不敷用此項辦法自係限制車輛之虚糜起見應卽准如所議辦理卽定於七年二月一日實行除京漢京綏等路對於本路改訂裝缷時刻業經呈由本部核准定期實行外合亟令行各路仰即遵照辦理一律實行並登報通告俾衆周知此令附件等因業經任局長查照轉飭遵辦矣 
[修改稅則委員會續開會議]  
　　修改進口稅則委員會曾李賴正副各主任柬邀各國代表定於本月十七號仍假滬北總商會續行會議已誌前報昨日届期先由曾主任等就總商會三層樓常會議事廳内佈置會場延請交涉公署譯員楊小堂爲招待員並請繙繹四員同在會場擔任繙譯午後二點半時各國代表各總領事先後至會即由曾主任將印就之洋文修改辦法逐一分送惟所議各節事關秘密未便披露茲將蒞會各國代表員名列後比總領事薛福德華比分行總辦德麥賜英國商務參贊傳夏禮委員卜樂特美秘書傳爾屯法總領事韋禮德遠東商務委員柯乃德日本總領事有吉明日本副領事岸倉松稅關監查官早川繁雄農商務技師大山淸一郎俄總領事格羅思丹麥總領事樂斯考委員葛南錫和總領事雷斯委員克恩義總領事德樂時絲蠶業委員德乃驥瑞典總領事何德門日斯巴尼亞總領事柏郎西瑙威代理總領事納恩葡萄牙總領事奥利維拉（未到各員）澳門輔政司羅嘉海參威海關監督拉脫金工商部駐滬兼日本商務委員孫爾柏上海法商會總理馬鐵美國主任委員安立得委員賽格 
　　又一訪函云日昨續開會議由曾述棨君主席首先說明上次正式開會後此是第一次會議荷承各國會員踴躍蒞會實爲快愉并謂本主任現擬就議事大綱十二條并譯就英文送請各國會員閱看云云會場中有云應本日討論議决者有云俟下次開會再决者有云應報告政府者有云毋庸報告政府可徑由本會議决者卒議定於下次會議時决定毋庸報告政府次又由曾主任交出修改稅則未决定以前暫擬通融辦法先期實行提議案亦分繕漢英文交與各國會員閱看議定俟下次開會時决議後由曾主任與各國會員面訂下星期三（卽本月二十三日）下午二時續議毋庸再行具函通知 
　　昨據政界中人云修改進口稅則委員會正主任本由國務會議議决經外交財政農商三部曁稅務處聨銜會呈請大總統以明令派委此時如會辦會員等由各機關派出或二人或四五人不等茲曾主任等以會事紛繁每事必呈報三部一處旣慮參差紛歧又恐輾轉需時殊覺爲難嗣得京信有云已由財政部組織一修改稅則辦事處部處各派承辦人員到處接洽俾與駐滬委員會直接商辦是亦劃一簡便之法也 
　　此次中政府派正副主任來滬修改現行進口稅則與各協約國總正領事委員等會議進口稅則其主要目的係爲值百抽五切實辦理與稅章並不全行變更所以外交團頗願贊助至外間有裁釐加稅同時舉行之說實爲誤會當茲歐戰未終之際恐難實行裁釐至加增關稅問題現時亦尚未提議及此云 
[敵船租約業已簽定]  
　　文滙報云聞中國没收之敵船支那號與叙里西亞號其租約已在美領事署簽定該二船擬用於美國太平洋濱惟擬先赴小呂宋 
[内地敎會女辦事員遇害]  
　　文滙報云中國内地敎會上海會所昨夜接西安來電謂該會女辦事員維拉特森女士在三水爲盜所殺詳情未悉　女士爲瑙威籍現年三十於一九一三年來華進行會務甚爲熱心云 
[依周塘路工不能再緩]  
　　依周塘開闢馬路一事曾由前工巡捐局局長朱壽丞議向濬浦局借欵興築嗣爲地方紳董反對取銷自行籌築詳情已迭誌前報茲經滬北工巡捐局局長曹履氷於前日帶同工程科主任王彬彦親赴該處勘察一遇以此項工程不能再緩惟限於經費擬先從平涼路起至滬江大學爲止之一段尅日招工投標以便定期開築云 
[沙船遇救出險]  
　　本埠福昌號之萬恒盛沙船此次由山東泊兒口裝貨來滬中途遭風直飄至南洋寗波所屬之岱山高亭地方勢頗危險該船舵工人等均係北人不諳南洋水道旣虞盜刼又極饑寒故由船夥顧乃俊繞道至滬報信求救當由該號主劉煥廷偕同該船夥具呈鈞和游巡艦長請求轉呈水警廳長派船救護以解倒懸旋經董艦長據情呈報並將鈞和在前淸時代歷經拖救各商船情形面禀水警第二廳長請爲核示當經趙雲生廳長批准遂卽駛往救護業將該沙船拖救出險於昨日抵滬聞該船此次共裝鹹猪生油粉乾花生仁等貨物約值銀萬餘元全船人貨幸均無恙刻已由董艦長將赴浙拖救情形呈報趙廳長查核矣 
[再誌寓客召妓侑酒之毒計]  
　　新旅社寓客召妓侑酒謀財圖害前夜據友人來言已錄載昨日本報茲又由訪員報告特再錄下寓居公共租界九江路湖北路轉角三百三十號門牌新旅社一百零四號房間内之閩人李永全於前晚箋召小花園妓女韻蘭閣到寓侑酒李即串同某某兩人用强硬手段捋取該妓臂上金鐲及金表等物計值洋二百七十元與該兩人一同逃出當經該妓與妓傭嚴老四尾追喊捕由該旅館所雇之看門華捕帮同追至馬路經二百五十四號印捕與包探汪開富將李永全攔獲尚有兩人被逃金鐲等亦被取去遂將李拘入老閘捕房禀明捕頭諭令將李收押昨晨解送公共公廨請究由中西包探禀明前情並請展期開審俟提到同黨併究韻蘭閣亦偕跟局之嚴老四投案備質經王崧生襄讞商之美博副領事判李還押候補提同黨到案於下禮拜四開審 
　　又一訪函云新旅社一百零四號樓下房間内有匪徒三人揑稱閩人湯雲生偕宿於内前晚八時許該匪等向菜館喚得菜餚數事佯爲聚飲箋召小花園妓女花韻蘭前往侑酒該妓不知其詐偕同妓傭至該旅社侑酒迨入房後因該號房間係是雙進故該妓走入裏面房間中甫經坐定喚局之匪僞爲所輸拳酒難以飲完旁坐一匪謂汝若不飲可托貴相知代之是以匪卽將杯酒令妓代飲妓有難色故由妓傭接取飲之飥畢頓覺昏迷倒於旁側椅子上該妓心知有異急欲起身向外該匪等遂用强硬手段將妓所戴金鋼鑽戒子二只金表珠練各一事攫捋而去聞捋取時該妓尚與該匪等相搏究係女流力不能支卒被奪門而出該妓卽自後追喊捉盜爲管門華捕所聞急行窮追至大馬路石路口始拘捕一匪該匪逃出時因不及戴帽故爲該捕認明得以拘獲惟所有贓物已無着落是否該匪情急抛去抑在被逃二匪之手尚未得悉此事發生後租界各妓院咸有戒心昨在某茶樓會議嗣後對於客棧旅社及遠處公館箋召出局概不應召並提議出局侑酒一切貴重裝飾均勸戒剔除以杜覬覦而免危險現素負盛名各妓女已於即日起將貴重飾品缷去矣 
[貨船被盜搶刦]  
　　船户崇明人施甫庭此次由原籍裝載黄芽菜來滬販賣停泊浦東陸家嘴隆茂棧外灘於前夜八時許忽來盜匪二十餘人口操本地音蜂擁上船假搜查煙土爲由各出利刃嚇禁聲張當被刦去白米三石五斗鹹猪頭三只豆油一箋紅糖五六元被褥一床並將施甫庭及船夥某甲衣服剥奪而去昨晨由事主開具失單投報水巡捕房及淞滬警察第三區請求飭緝務獲追究 
[破獲長浜路盜案續誌]  
　　湖南人劉春福經新閘捕房捕頭查與長浜路五十二號門牌魏陳氏家被刦值洋一百七十五元之現洋衣飾一案有關派令中西包探將劉拘獲詢有同黨譚俊等匿居南市復令該探等將譚等拘獲寄押淞滬警察廳並將劉解送公共公廨諭看押候移提人證再核在案茲悉捕房已禀廨備文於前日送往警廳將譚俊提同押至昨晨解送公廨請究並禀明前情中西官判譚押候與劉春福併案訊究 
[旅館司賬私賣兇器]  
　　公共總巡捕房三十二號西探目祁文司前日午後據線人王德標報告謂山東路六十二號門牌申江旅館司賬張玉林私販軍火遂偕該線人至申江旅館内搜獲勃郎林手鎗一支子彈二十四粒及煙具等物即將張與手鎗子彈烟具帶入捕房昨解公共公廨請究即由該西探目上堂禀明前情並將手槍子彈等物呈案請察又據王德標投訴張玉林向我兜售手鎗議價洋四十五元故知其私販軍裝報告捕房是實訊之張玉林供稱該手槍係王之友人紀牛敬托爲代售並非自己私販乞鑒中西官以證據鑿鑿未便推諉判張押西牢三月槍彈充公烟具銷燬 
[監禁私售彩票之善棍]  
　　新閘山海關路一百十一號門牌同仁濟善堂董事王寳衡假名辦理善舉私售彩票因向住居四川路之周姓圖騙被周報告捕房將王拘獲搜出假彩票等證據多種一併解送公共公廨訊供管押在案昨晨由廨復訊據中西包探上堂禀明前情並將假彩票等各種證據呈案請察訊之王供此種彩票實係李家驥所爲請求成全中西讞員姑念被告年近七十從寛判押西牢二月假彩票等燬去 
[解脫因賭殺人之嫌疑]  
　　捕房聞悉陳萬鵬即小辮子福生曾於陽曆去年正月十六號在新閘肇慶里四十三號屋内因賭起釁串黨持刀戳斃同類林嘉康案發逃逸嗣又潛來租界故即拘解公共公廨訊供管押在案昨由捕房將押在西牢之陳順和提出與陳萬鵬一併解廨質究據陳順才供稱與陳萬鵬並不相識訊之被告供稱小辮子福生係另有其人與我並無關係經中西官核供詞因無實在證據遂判陳萬　即行開釋 
[敵僑酒醉閙事]  
　　僑居虹口百老滙路五十號門牌之德國人羅茄四及搿羅立克兩人前晚同在北四川路水手總會内沽飲酩酊在途胡閙將電車公司所懸修路之紅色標燈擊毁當被美捕房西探司密司查見將該兩德人一併拘入捕房昨解公共公廨請究先由捕房代表牛門律師上堂譯訴被告等身穿軍衣在途閙事違背處置敵國人民條規請爲核辦繼由西探司密司投訴當時至水手總會内據云羅茄四帶有手鎗向之搜檢彼即將物遞與搿羅立克迨至捕房向搿羅立克搜查已被抛棄途中搜查無着等語又由電車公司小工陳柄會吳寳春投案證明被被告等擊碎標燈情形卽經俞襄讞與美柯副領事會商之下復由柯君向該兩被告研詰良久（未譯）乃由俞柯兩君會同簽判云羅茄四罰洋三十元如無力認罰改押兩禮拜搿羅立克罰洋十元無力改押五天分别示儆該被告等所穿軍衣暫留捕房候備文詢問護軍使應否照刑律一百十一條第五欵辦理俟復到再行核奪此判 
[地方檢察廳失竊烟土七誌]  
　　上海地方檢察廳贓物庫失竊烟土八百九十六兩林檢察長除派警四出偵查外並詳報蘇州高等廳請示辦理詳情迭紀前報茲悉高等廳王檢察長已委派本廳江忠章檢察官來滬偵查昨午至地方廳由林廳長迎入會客室面述本月十號夜半失竊烟土各節江君卽往贓物庫内外察勘一周又傳是夜值班之門崗及其他公役數人到來逐一詰問均稱不知竊賊從何而來江君復將贓物庫内外損毁之處並失竊地點繪圖貼說以便回復高等廳長請示辦理江君事畢乃與林君握手面别 
[普濟輪船失事十三誌]  
　　普濟撞沉被難搭客雖經陸續撈獲載運來滬惟查核總數相差尚遠昨又由江海關水巡小輪撈獲男女屍體十餘具當卽載送至新閘碼頭起岸飭扛夫運至九畝地息影公所内候屬認領無主者由同仁輔元堂拍照代殮暫行厝壇並將照片懸掛輔元分堂以俟日後各家屬前往指認惟此項尸體因入水多日其面目衣服均已糢糊是以所拍之照亦難淸晰矣 
　　財政部官産處總辦虞君廷愷被難後探撈尸體迄今未獲凡屬知交戚友焦急萬分浙官産處會辦林佐新君特爲此事來申停留數日因未獲虞君尸身不得已電部請假在滬照料頃得部復如下浙江林會辦假期照准已電飭江海關馮設法撈尋閣下在滬照料更好財政部徐楨祥 
[警廳長派定防疫員]  
　　山西省發生肺炎疫勢頗劇烈傳染甚速上海中國紅十字會特請淞滬警廳先期防衛已紀前報茲徐廳長已派劉某爲防疫員先從閘北開辦不日即須着手進行 
[米價漲落之原因]  
　　本埠米市自上月二十間以來粳米市價每石已漲五六角蓋因天氣奇冷水道氷凍來貨缺乏之故而一般囤户見此米價疉增即大事收羅打包上棧者爲數頗多並有某官向南市各行購辦米糧運往天津北京販賣爲數亦巨計自上月二十至今運往者逹十餘萬石聞天津市價每擔可售十元與滬上市價核算獲利甚豐幸津浦火車因裝儎兵士停止運貨故販運者已不敢再事收買近日米價遂稍平定云 
[豆油價值飛漲]  
　　滬南油市近因年關將屆各油坊購辦年貨者頗見漢旺内地浙嘉各路訂購者亦甚不少調查上星期所到各種荳油約計四千餘件開出者計牛莊豆油一千三百五十件各種少麥豆油三千八百件總核入不敷出因此價亦隨漲牛莊豆油昨日開盤每擔竟漲至十三兩八錢較前又漲八錢據號家云近接魯省電告底貨有限雖有運滬者年内至多不過三四千件似此情形今冬油價勢必再漲云 
[商團隊長之命令]  
　　上海萬國商團中華隊正隊長葛君於一月十六日分發各同志命令兩則照錄於後 
　　第九號命令（操練）第一次團操（日期）一月十九日星期六（排隊）二時三十分（聚集）愚園空地（服裝）操練服（鎗械）一時後領取七時前歸庫（注意）團操共計八次每次必到未滿六次不能稱職 
　　第十號命令（操練）第十一次隊操（日期）一月二十日星期日（排隊）九時三十分（聚集）議事廳（服裝）操練服 
[南洋路礦學校畢業式]  
　　北四川路南洋路礦學校前日（十五）土木科第三届畢業學生十三人行授憑禮於下午二時開會首由主席滬寧滬杭甬鐵路局長任筱珊君演說以自重負責忍耐六字相勗全場鼓掌次由校長朱貢三君報告本校歷史及學生成績復有美國歇卡各大學物理主任李耀卿君交通部上海工業專門學校士本科長萬特克君相繼以西語演說後上海地方審判廳廳長陸逹權君亦蒞至以京語演說場中鼓掌聲相續不絶演說畢由主席依次授憑來賓及校中人員二百餘人會集茶點并攝影乃散時已燈火齊明矣畢業生名單附後曾猛瞵烏定汪良才徐元壽戎昌　汪崧祝紀安溪沈惠吕詩德盛銘世宛開甲徐渭功薛慶麟 
[英文專門學校之擴充]  
　　愷自邇路中華英文專門學校係華僑謝周諸君所發起請滬上敎育家程萇碧君擔任校長遠道來學者頗不乏人聞該校於明歲大加擴充添聘留美畢業生朱子英君曁約翰大學敎員都孟高博士擔任敎務凡由正科畢業者由該校資送美國留學或介紹相當位置是以近日報名者異常踴躍云 
[河海工程學校之借鏡]  
　　河海工程專門學校前日函致交涉署擬於陽曆一月底或二月初乘寒假之暇由本校職敎員率同學生二十人左右赴浚浦局並擬同時前赴工部局所轄之煤氣廠及電燈廠自來水廠參觀各項工程以爲借鏡之資聞薩交涉員業已分函浚浦局及領袖領事英法各領事請即轉知以便接洽云 
[婦女靑年會之紀念大會]  
　　婦女靑年會定於本月十九日（禮拜六）下午三時在崑山路會所開週年紀念大會用最新之法表演歷年成績共分五幕（第一幕全國總會）有中英美澳瑞士坎拿大等處之女界偉人各言其盡力於中國婦女靑年會之事業（第二幕董事會及委員會）此幕爲上海各部長宣布各部之事業（第三幕敎育部）此部所設之敎育事項分下列四班（甲）縫紉（乙）圖畫（丙）烹飪（丁）體育此外尚有衛生講演及半日學校等每班皆有一人演說（第四幕道學會）由各聖經班講其最要之學術（第五幕書記部）有中西書記各將其計畫及經過之事項一一宣布以上五幕之外尚有經濟報告及音樂等等聞該會成立以來對於女子敎育及公益事項竭力提倡共成績當必大有可觀也 
[土布業對於完稅標準之議覆]  
　　上海土布業代表汪寛也函覆總商會略謂前奉貴總商會來函内開准江海關監督函錄稅務處令另定土布完稅標準抄錄原呈各件請速議復等因其時適聞財政部呈准暫免土布稅釐因未知内地釐金與關稅如何分别辦理是以未能議復今又奉貴總商會轉到江海關監督函催前來竊查敝業營業均是舊式人工手製之土布一種别無兼辦新式機織布品者所以對於新織品未曾明晰總稅務司擬定現行土布完稅標準六則現經敝業公同討論以其中尚有未能相符者一第三條内其他各布不得過二下英寸一句現因土布狹短不能振興正在整頓闊度至三十英寸者可否請其酌除二第五條内未織成布疋之先確係未經煉過按煉紗練布均用老法以水蒸煉其染色無從分别若經拘限恐征稅關員反增疑慮應請删除三第六條内特别煉光或加粉之布不在其内但舊式土布間有將元寶石人力踏光之布或用槳粉拷光或做膠水總之應以確係舊式人工手製之土布爲限庶不致混淆四向章顔色布與原白布同一稅率今減稅以後原白布征出口正稅一兩免復進口半稅顔色布征出口正稅一兩復進口仍征半稅可否再請減免復進口之半稅以上四端懇請貴總商會核准轉復施行不勝待命之至 
[花邊公會呈請立案之批詞]  
　　上海縣公署批浦東花邊公會謝源深等呈云據呈創設花邊公 
 
 
 

Page 11

 
 
會固爲維持女界工業起見惟迭奉道尹公署轉行省令接准部咨各省設有公會立案暫緩辦理俟另訂細則頒行後再行核辦所呈碍難照准應毋庸議仰即知照 
[市公債悉數發還]  
　　前市政廳移交工巡捐局繼續進行之市公債迭經該局履行按次籌還在案今届應發之末次公債本息杜代局長本擬先籌洋三千元移交新任姚局長於到差後籌齊給發茲因據各債權紛紛函詢故將此項應還本息籌措齊全訂於本月二十四日起於一星期内知照各債權持票來局呈騐悉數發還以全信用云 
[審判廳招考承發吏]  
　　上海地方審判廳陸廳長昨日發出布告云照得本廳現有缺額承發吏數名准於陽曆一月二十七日上午十二時借本城蓬萊路梅溪學校地點招考如有後開資格者仰迅赴本廳收發處報名並帶四寸照片二張以杜假冒而昭愼重特此布告一年在二十五歲以上四十歲以下者一身家淸白者一文理通順者一品行端謹並無嗜好者一家計殷實有確實舖保者一報名期限自本月十八日起二十三日止 
[再紀合買跑馬票之糾葛]  
　　羅傑律師與王肇林爲合買去年秋季跑馬票糾葛在公共公廨涉訟迭次訊供屢誌本報前日午後又由李襄讞會同美博副領事升座復訊據王肇林之代表葛福來律師上堂譯稱此案王肇林方面之見證將齊俟尚有一人到堂證明後即可辯護云云繼由羅傑律師將英美兩國之律法向堂上陳述良久中西官判候復訊再核 
[銅匠店命案研訊終結]  
　　虹口克能海路胡隆泰銅匠店主婦胡施氏因用鐵錘將學徒劉根福擊破後腦身死業經捕房將施氏與其夫胡士扶拘解公共公廨訊供分别收押在案昨晨復訊據胡士夫供稱死者於今年四月間來店出事日之淸晨由妻喚伊起身不應故至店堂内察看見伊被内藏有橘皮疑係竊錢買來卽持竹尺略爲責打其時我尚未起身妻子亦非有意求恩寛宥訊之胡施氏供與其夫相同並稱死者頭上血跡係在泗𠵘叮上磕傷並非用鐵錘擊破求察俞襄讞商之美柯副領事判胡夫婦分别還押候會商堂諭於下禮拜二宣佈 
[婦人代運烟土]  
　　江北婦人李姜氏因在楊樹浦黄浦碼頭代人私運紅土三包被印人某甲瞥見告知包探程明德將氏拘獲抄出私土帶入捕房禀明捕頭卽將該氏送往公廨押候訊究 
[破獲兩處私烟間]  
　　陸秦焜在靜遠街三號門睡私開烟間供人購吸茲被捕房查悉於前日派令中西包探協同前往搜獲烟膏即將陸與烟客陳榮林張阿四張老二等連同煙具帶入捕房昨解公共公廨經中西官訊明判陸罰洋三百元或抑西牢三月陳等各罰洋十元一併充公又楊阿唐張阿光同在孟納拉路三百四十三號屋内秘密賣烟亦經捕房查獲昨將兩人併解公廨訊實判楊罰洋二百元張罰洋五十元烟具銷燬烟膏送往海關存候焚燒 
[捉獲一羣賭客]  
　　賭徒沈順生吳阿明唐瑞忠余榮生周亦英邵廷生蔡籠生應成根趙耀久等二十餘人前晚在北山西路一千五百二十四號屋内賭博被滙司捕房華探目馬阿美包探奚德安陸連奎偵知禀明捕頭協同九十八號西探前往將沈等一併拘獲連同賭具賭洋帶入捕房經捕頭略詰一過飭各存五元保出聽候公堂傳訊又浦東十八間地方共和園浴池樓上近有革警王某開設茶館聚集小工大開賭場摇灘牌九輸贏甚鉅事爲該管三區二分駐所王警佐得悉以值此冬防吃緊之際小工聚賭難保無匪類混跡其間擾害治安故於昨日密傳游巡四隊第一派駐所長警前往拘獲傅雲生傅來生于德國蔣長淸沈錢生陳永生劉海申王海等二十四名連同賭具五種一併解所經王警佐略詰之下判各罰洋五元無洋改押五天賭具銷燬 
[領回被拐小孩]  
　　法新租界吕班路文德里六號門牌顧坤榮家之五歲男孩根發日前被人拐去立即報捕請爲訪緝茲於前日由隣店孫姓在長浜路遇見該孩與拐匪周林生同行當即鳴捕帶入捕房昨日傳同顧坤榮將周解送法公堂先由顧申訴小孩被拐情形請爲究辦詰之周供認拐孩後由顧榮桂代至閘北覔得主顧故擬將孩領去售賣行經長浜路被人遇見扭入捕房求恩寛宥中西官判周押西牢一年孩交失主領去 
[拐賣小孩續紀]  
　　拐匪孫洪堯俞海林邵學序楊孫氏前日不知在何處拐得四歲男孩花弟子一口領至楊樹浦路圖賣被包探蔣阿林查見向之詰問不能指明來歷遂將各人一併拘入捕房昨解公共公廨請究判分别押候查明核辦 
[探夥乘隙竊物之拖累]  
　　英租界某探目之夥計李善子前曾糾合數人隨同該探目至法新租界白爾路拘拿黨人尹神武詎李等乘隙竊取與尹同居之鄭渭江家銀筷金表等物後由事主報告法捕房即經探目沈德福將李及同黨李長子張玉亭陳新寳等拘獲弔出銀筷各贓惟手表已無從查弔旋將李等解送法公堂訊據李等承認偷竊不諱並稱金手表係在逃之丁洪章所竊判李長子張玉亭陳新寶三人押候懲辦李善子交保限尋丁洪章到案併究詎李保出後逾限不到故傳保人陳開江至法公堂訊追陳供民人亦已四出找尋不知李逃匿何處求宥中西官判陳罰洋二十元充公並着賠償原告手表價洋五十元方准缷責 
[懲治串攫珠花之匪徒]  
　　匪徒張干生欽春生徐阿元（卽小阿毛）曾在愛多亞路串攫周凌氏值洋四百元之珠花一朶逃匿業經派駐老閘捕房專查特别事件之中西包探將張等先後拘解公共公廨訊供收押在案昨晨由探送案復訊並將吊到原贓解安請示經中西官訊知張欽二人均係過犯判各押西牢年半徐押一年期滿逐出租界 
[原告證據不足]  
　　錦麗公司夥友至法公党控稱前被劉照租去黄包車一輛詎竟一去不返直至前日始被民人遇見扭至捕房業由包探曹福昌吊出原贓請求訊究詰之劉供民人並未向該公司租過黄包車吊案之車實係民人之物租於别人因該公司夥友與民人素有仇隙故被誣指求察中西官問原告曰劉來租車時是否有人擔保答稱無人擔保問官以原告所控證據不足遂判將案註銷劉開釋 
[謊騙押櫃之敗露]  
　　紹興人杜某寓居閘北長安路怡興里内近在某處租賃房屋虚設烟草公司日前有本地人葉全根葉杏春兄弟二人願充該公司跑街被杜騙去押櫃洋二十元派往寗波分公司辦事詎二葉往甬查詢毫無影響始知受愚當卽歸滬向杜理論房屋早已退租嗣聞受騙者已有多人或爲司帳或爲式拉夫所出押櫃二百元或數十元不等昨由二葉尋至閘北將杜扭入四區警署經姚署長訊明屬實判解司法科究辦 
[婦人喜聽讒言]  
　　無錫人張羽鳴向爲敎員家住閘北庫倫路六十八號門牌曾於辛亥六月間憑媒趙維忠孫頌權等聘娶奉賢婦人徐薛氏之女徐雅文爲室成婚之後該氏由張供養不料邇來該氏聽人唆使與張不時衝突前日該氏又至地方廳控婿與女行兇等情卽經該廳將張夫婦傳案預審不認判候派警查明實情再行核奪茲已查明徐薛氏實係受人之愚且所控被毆受傷驗明不實昨日午後已由沈檢察官提案申斥將案註銷 
[將傷圖詐之懲處]  
　　江北人邵三控被隣居穆長桂用刀砍傷胸部經四區姚署長質訊據穆供因日前邵三竊取鄰家棉被由伊解勸賠洋二元了事今向索　賠欵邵將小刀自戳傷及胸部希圖訛詐各節已誌前報茲悉此案已解司法科經段科員訊得邵三確係裝傷圖詐情殊可惡判處拘留半月期滿再核 
[生鐵牛皮來路不明]  
　　駐紥浦東陸家嘴淞滬游巡第四隊巡長王廼昌前夜巡經墳山碼頭附近查獲宗阿根携帶生鐵十五塊詢據聲稱此項生鐵係張美林囑託搬運張已逃去等語該巡長卽將宗連同生鐵併解三區警署訊辦又三區崗警吕鳳台在爛泥渡口查獲鎭海人王阿狗將水牛皮一張藏匿蔴袋内向詰支吾卽將人證併解至署經解警正詢據王供牛皮係船主毛阿高囑我送至船上餘不知情判着交到毛阿高再行訊奪 
[刑事改爲民事]  
　　屠春湘控皖人金國興以股關押店爲山騙去股本洋二百元由捕將金拘解公共公廨訊供管押在案昨晨復訊由見證胡曹氏上堂證明兩造銀錢往來各節中西官判將刑事註銷金交二百元人洋並保候原告於七天内另行具禀改歸民事訊理 
[無賴搶取糖食]  
　　無賴王昌有王三至楊樹浦路七百五十五號門牌某雜貨店攫取外國糖一瓶圖逃經店主李成祥喚到二百零七號一千一百七十二號兩華捕帮同追獲連贓帶入捕房經捕頭詰悉前情飭兩王押候解送公堂訊究 
[滬南工巡捐局批示二則]  
　　朱全福呈張雨春恃勢佔地請止給照由呈悉查張雨春於本月十一日來局呈驗審判廳判决證明訴訟終結請領砌牆執照當經照發如再有地址關係應仍向審判廳具訴可也 
　　車永寶呈沈丹仁阻礙建築請飭照章拆退由呈及圖樣均悉已諭地甲傳知沈丹仁照章拆讓矣着併遵照 
[紹介新刊]  
　　近世醫術昌明新著日出而於毒物一學尚少專書茲有浙江鄭君錦淸醫學士也公餘之暇迻譯美國譚義耳醫學博士所著毒物學一書舉凡毒物之種類中毒之原因及救治之方法均言之綦詳是書業已出版由上海協和書局發行布面金字每册五角紙面每册三角昨承惠贈一册特書誌謝並紹介於講求衛生諸君子 
來件 
[浙省紡織同業呈財政農商兩部曁浙江省長財政廳文]  
　　寗波和豐紡織股分有限公司杭州鼎新紡織股分有限公司紹蕭通惠公紡織股分有限公司講呈爲浙省花紗捐重商困環懇咨查蘇省捐章援照核減事竊商民納稅完捐固係應盡之義務而官廳恤商裕課似宜並顧而兼籌浙省釐捐向稱獨重近年加捐之外又增附加稅而附加稅之外更增浙西水利經費他省則無此繁苛焉即如浙之與蘇地最接近物産商業大略相同試就紡紗一業而論蘇省紗廠近來多至二十六家現復添廠添機方興未艾乃返觀浙省除寗波通久源一廠現已失愼停歇久二十餘年來全省統計僅僅廠商等寗紹杭三廠而已且廠商等又大半屢起屢蹶無一不岌岌可危是豈人事地利之不逮乎蓋浙省捐稅之繁重旣種其因則浙商廠業之蕭條當食其果商人對於捐稅之觀念固患其重而尤患其不均廠商等請以蘇浙花捐紗捐輕重之不均謹爲鈞口陳之查蘇省皮花每一百斤捐銀三角七分以三百五十斤紡紗一包共花捐銀一元二角九分五釐乃浙省皮花每一百斤連附加稅需捐銀九角六分以三百五十斤紡紗一包共花捐銀三元三角六分而浙西水利經費尚不在内是浙省花捐已較蘇省重二元六分五釐也又查蘇省棉紗每包重三百斤捐銀一兩四錢約合銀一元九角六分乃浙省棉紗每包重三百斤需捐銀三元二角四分而浙西水利經費亦未在内是浙省紗捐已較蘇省重一元二角八分也以上花紗并計每紗一包蘇省祇捐銀三元二角五分五釐而浙省則需捐銀六元六角之多雖曰捐加於客然客家錙銖必較明明同此一紗蘇浙紗價原屬各有比較而浙捐較蘇捐重一倍有餘勢必趨蘇而避浙於是蘇紗因捐輕而暢銷暢銷則廠家日增月盛而捐稅自積少成多浙紗因捐重而滯銷滯銷則廠家力竭聲嘶而捐稅亦求贏反絀此中因果無待蓍龜廠商等機器製造卽爲國家塞漏巵並爲貧民謀生計本非平常百貨經商所得比例日本廠家原料之進口及製品之出口國家概予免稅該國商人故能來華購花回國製紗仍運來華以與華紗相競爭現在浙省紗廠僅廠商等三廠即連已閉之通久源一紗一併停之亦祇寥寥四廠如蒙官廳實心提倡將花捐紗捐酌量變通良非平常百貨商人所得藉口廠商等明知官廳政費支絀苟可勉力輸將何敢冒昧干瀆乃體察連年狀况捐率則有加無已廠業則虧負頻仍苟非環求力予成全誠恐廠商等惟坐以待亡捐稅更何從取給迫不得已聨名具呈仰懇鈞口俯賜鑒察咨行蘇省官廳查取花紗兩項捐章援照減征俾廠商等喘息稍舒而捐稅亦無虞涸竭是否有當理合呈請鈞口查核施行 
雜評二 
[劉李督軍] [  （步陶）]  
　　李督之辭職。爲和議行將决裂之見端。亦即爲和戰兩派决鬬之最後五分鐘也。試觀馮覆主戰派之文電。猶再四以北洋派一致爲詞。蓋可略窺其個中之情概矣。然而表面文章。則無人不有爲民爲國之官話焉。 
　　中國官場習慣。每值長官有更調消息時。屬吏或士紳之感情素洽者。常起而以文電攙留。今蘇省軍警之留李督。其意殆亦類是。特時方和戰聚訟。李又久作調人。故措詞不免較尋常爲激切耳。在李督箇人。所抱主義旣不獲伸。於同派中又感無限難言之隱。在相對方之主戰派。其進行雖未即乘此機會。以一洩千里。而對於李督。則仍有欲解除其調人之傳說。是故李督憤而求去。乃亦人情事理之所當然。惟是默察實際。南京地位。於時局所關至要。馮李情愫。於同派中尤非一般所可比擬。倘非兩派果至决裂不可收拾之地步。吾知李督之終不抛蘇而逕去也。 
[本館啟事一]  
　　本館本埠訪員王佑之自陽曆一月一日起業已辭退恐未周知特此告白 
[本館啟事二]  
　　各界投和高本館素極歡迎此後各機關各團體如有應需發表之件務請逕送本館無須托由訪事人轉交 
 
 
 

Page 12

 
 
   
 
 

Page 13

 
 
自由談 
游戲文章 
[老龍訴冤文] [  自疆]  
　　照得莫須有一言。詎是獄官之信讞。將毋同三字。信爲誤國之淸談。是以離婁辨魚。恃明察深淵之目。張湯磔鼠。必先具斷獄之文。乃明明具有鹿形。偏指爲馬之變相。人人知爲桃事。猶欲使李以代僵。天下之冤抑不平。莫甚於廣州軍艦啓釁事奚。夫老龍雖利爲人用。而取欲乘機。然第向伏波廟（在瓊雷毗連處）而進兵。並未當觀音山而舉事。曩者萬砲震耳。向羊城督署而直轟。雙艦失蹤。掠虎門砲台而遠遁。卽其情形之發露。不難主使之究明。乃莫伯虚恐禍生肘腋。倡爲了以不了之言程不識知變起腹心。竟有疑以傳疑之舉。遂使居中山者安無後患。在外海者横被惡名。是眞事之至不公。而言之不能已者矣。夫以孫供奉之行爲。指爲龍伯君之舉動。固不免張李易冠。卽疑猶龍氏之陰謀。（或疑二李所爲）出於拳龍氏之暗唆。亦錯認王黄通譜。而况張路斯之諸兒具在。初未嘗執殳以前驅。歐陽紇之猶子雖亡。固尚有爰書之在牘。乃竟以捕風捉影之談。作指桑駡槐之舉。是何異楚國亡緩山木爲之被燼。城門失火。池魚因以及殃乎。雖現在田。飛在天。有老龍之術與神通。斷不至鴻罹魚網。而受人拳。爲人禍。彼猴子之恩將仇執。得無類人面獸心。非被誣者之怕被人誣。恐冤賊者之轉爲賊笑。因以滑稽游嬉之訴牘。呈諸昏頭瞎腦之法官焉。四 
家庭常識 
[預防鼠疫] [  天琪] 　　 
近來漢口已發現鼠疫數起。滬上允宜預防。特告個人之預防法如下。一他人之物件。切勿動用。如有取與之件。卽須用火酒潔手。二勿入人叢。以及茶肆酒樓浴池等公共處所。三相見毋行握手之禮。言語毋相對過近。蓋身體之接近。口津之細點胥爲傳染之媒介。四捕鼠及焚滅後。手須用火酒洗淨。器械尤須消毒。五愼毋對人咳嗽。及隨地痰唾。六臥室宜潔凈。地板及痰盂均須用避疫藥水酒布。並宜用細密之帳。藉防微虫侵入。七皮膚常宜保護。毋使損傷。有則急用碘酒塗擦。八食器匀須在沸水中煑過。或用火酒洗擦後。方可動用。九郵票勿用口沬黏貼。（十）凡食物。均須百沸後方可入口。十一手指勿入口鼻。十二在人對中。宜用潔净手巾。掩鼻呼吸。十三勿張口跑路。十四衣服及臥具。須勤洗換。身體及手面。須勤揩洗。十五口宜頻漱。以上各條。所用之火酒。及避疫藥水。碘酒等。各西藥店匀有出售。價並不昻。（却酬） 
[足球打結法] [  辛陽] 　　 
將線打兩環。環之大小須同。將線之一端。穿過第一環下。執其兩端。用力抽緊即得。此結又可用諸米袋之上。及其他處。 
事物閒評[  徐相宸]  
　　時疫乃天地之厲氣。故其病最急而最險。投以尋常外感方法。每多無效。良以此病古人猶未發明完善治法。無所遵循也。憶上海二次獨立時。天方盛署。吳淞戰事旣開。中國救濟歸孺會。留養婦孺。咸避至紗業公所。有穆穆氏者。忽患疫。自午後起病。至夜十一時已氣色大變。人事不知。呼吸之狀。亦與臨危無異。時不侫尚擔任義務。得信馳往診之。脈象已亂。因思病勢如此之急。心係悶疫。非大開門户不可。疏方用牛黄麻黄石菖蒲生大黄芒硝蘇合丸皆重用。佐以石膏川連羚羊車前木通等稱。是急煎灌之。至翌日。藥盡而人醒矣。改用輕劑淸理。漸以向愈。凡疫症告危最逹。而見效亦速。然非有大力之藥。斬關奪門。必無濟於事。自問此法獨出手眼。前賢亦無此魄力。然盡義務則可。施之出資相請者。則鮮有不畏其重矣。抑知重病則非重藥莫救。畏首畏尾。病能待我不變乎。疫症類此者甚多。凡一時流行病狀相同。病一二日即斃。其症爲人所不識者。皆此類也。鼠疫肺瘟。即其一種。又此種疫症發生。不拘四季時令。非痧脹。非霍亂。非喉痧。痧脹霍亂喉痧。占有治法人尚易識。唯此種悶疫。人皆不識。病人亦不自覺其苦。然不發則已。發則難救。以大家不知有大開門之急治法也。即有見及此者。亦多不敢逕用。不用則無從實驗。而此症遂氷無治法。患者遂有九死而無一生矣。可勝憫哉。比年疫症。各地常有發生。中西俱無切實治法。今者薩拉齊疫癘又見告矣。是否燎原。抑易撲滅。皆難預料。以無人識其症也。當此西醫雄長時代。防疫之權。又操於西醫之手。更無我華醫置隊之餘地。然病而死者。明明我同胞也。坐視其死而不之援手。又非我人所忍出。唯有貢其一得之愚。供當事者之採擇而已。所謂各盡其道。非有絲毫競爭之意存乎其中。事非臆造。敢請登入自由談中。以告發生此疫之處。倘果能見效。未始非生命之新保障。醫學之新發明也。又案此種悶疫。不必拘其一二端之見症。如吐血加血藥之類。須知病由疫毒而來。但使毒有出路。便可得生。在表在裏。在氣在血。皆非所急。以疫症傳變無定。且不能拘泥時日。凡拘泥時日。分别表裏氣血。皆治普通六氣法。非治疫法也。至要至囑 
集益錄 
[答七十三問（四續）]  
　　（附註）向種子之産地瞵種時。必於陽曆七八月。因彼時種子尚未收穫。未貯藏於土中也。如購已藏於土之種子。則須陽曆十一月。但取出輸送。在途中感受寒熱。恐有損失發芽力。至此項種子之産地。朝鮮以開城松都二地爲佳。日本以出雲會津爲勝。朝鮮近有人參組合之設。對於是項種子。禁止輸出。余去年曾托朝鮮友人代購。迄不見寄。卽此原因。日本之種子。固可向日本東京興農園及西个園種苗店瞵買。（每合日金一元）然發芽者絶少。余之希望。國人能於吉林方面。覔得佳種。按法試種。如得廣爲傳播。國家實利賴焉。（未完） 
長篇小說 
[二城風雨錄] [  英國卻而司迭更斯原著常覺小蝶天虚我生合譯]  
　　卷中第十四章（四） 
　　渴訥旣去。侯爵亦自返其寢室。顧心緖潮起。不能即睡。則負手蝶陵於室中。恍惚憶及日間之事。覺車後之人。簷前之影。殊非偶然。不禁毛髮悚戴。則力自排這。冀淡忘之。轉念及於嘉生。則覺此子固執。其入迷途已深。異日必爲吾族之害。吾將何術以預防之。思極而倦。姑試就寢。而紞如之鼓。已轉三更。萬籟旣寂。惟聞廐中斑馬之聲。與簷鶚時時相應。庭前石像。努目向空。涼　拂其面。冷然似含佯笑。其時月色西斜。自爵邸照入嶺较荒墳。但見漫漫一白。不辨其爲草爲烟。而窮村之人則方人人作其好夢。貧者逸而富者勞。適與平日成爲反比。蓋若輩愁苦終朝。亦惟此一刻間。是其快樂時耳。獨溪水淙淙。長流不息。似人生之奔向墟墓間。恰與邸中噴泉之聲。遥遥相和。旣而睹色漸開。谿流已顯灰色。頃之。朝墩已自荒塜之背。射入爵邸。穿樹葉而下。噴泉映日。乃如屍血。即石像之面。亦含血滬。蓋朝露猶未晞也。林鳥驚鳴。啁啾似催朝起。時有小鳥。飛集侯爵寢室之簾幙間。嚶鳴得意。若不知人間有愁慘之事。而窮村中人。亦侵曉而起。拓其矮窗。以迎朝日。單衣受風。莫不𣫅觫作寒噤。今日之勞苦。又開始矣。若邸中人。則養尊處優。睡起較遲。惟廳中兵器。受日而明。如人張其倦眼。廐中宿馬。亦廻身以望熹光。其狀正如演活動寫眞。日日循環而無變。然則堡中警鐘。何爲獨於此時亂鳴。而樓梯步履。尤復雜遝。廐中馬亦亂嘶。雜以犬吠。即窮村中人亦羣集於溪流之次。人人有驚詫之容。邸中驛騎分馳。盛列兵械。如搜大盜。而羣情皇皇。又不知盜在何處。獨有昨日淸道之。夫揮其藍冠。向衆而言頗末。則知堡中又多添一石像矣。此像非他蓋卽侯爵之身。時方偃臥於睡榻之上。似高根大神候於門外。二百年來。而侯爵亦爲所相。故其面色如石。口哆而目張。握拳透爪。全體俱僵。七首一柄。直貫其胸如筆立。血液亦且凝結爲石。其中插以卡紙。有小字曰。送而車以往墳墓。下署名曰夾克。（第十四章完） 
 
 
 

Page 14

 
 
   
 
