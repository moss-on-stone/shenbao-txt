# 1902 - 183 - 4910495

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[開雕新編九通序目啓] [  圖書集成局謹白]  
　　本局校刊九通工已逾半深知全書卷帙浩繁披閱不易皇朝三通條目尤多而又爲當今政治家所宜融會貫通方能言之有本有末本局爰不惜鉅資禮延通才博學將是書條分件繫編成九通序目一書事無滲漏語節繁蕪挈領提綱鈎元扼要不徒購有九通全書者先閱序目可便檢查卽未購買九通但取序目觀之凡九通中所載之事亦已瞭如指掌是誠不可不家置一編者也業已開印不日出書特此布知諸維雅鑒 
[論俄索金礦]  
　　中國礦産冠絶五洲當華人閉關自守之時固皆未之知也直至西人來華遍歴中國内地考察礦苗互相比較羣震驚於中國之富莫可與京而華人亦因之而始知礦産之富然西人雖考察詳盡而非其權利不過作紙上之空談徒垂涎於局外耳而華人固爲自有之權不難予取予求以之足民以之富國無如知之而不能行行之而不能善徒使天地自然之利藴積而不能洩然當初卽不能開採終爲我有之物斷不能爲外人所攫今則事變日亟脂膏日竭利權日溢向恃爲固有之物者從此恐不能終保矣觀於昨報紀俄索金礦不禁爲之嘆息不置報云俄人前向黑龍江將軍薩軍帥要求開礦利權并圖據有漠河金礦軍帥告以呼倫貝爾及黑龍江兩處礦産向歸北洋大臣主政未便允從嗣俄人復聲稱黑龍江右岸金匪麕聚多至萬人日以私控金砂爲事如許俄人開挖則願爲驅除所得礦金每百兩當報効中國國家十五兩軍帥遂唯唯許之現俄人已分立五公司極力經營一切夫外人覬觎中國礦産要求利權固不獨一俄誠不能責俄人之貪求無厭所不解者薩軍帥之輕以許之也夫刻下中外强弱懸殊外人要挾之處固不能以情理喻然旣以北洋主政却之於前忽又唯唯許之於後豈俄不爲驅除金匪且未有十五兩之報効軍帥不能主政迨許以驅除報効軍帥卽能主政耶或者會商北洋亦以驅除報効爲利故軍帥得以許之耶果如此則不獨軍帥受俄人之愚且并愚及北洋矣然北洋雖有主政之權而彼處情形軍帥較爲親切苟軍帥實有阻之之意北洋未必不從是則礦産雖主政於北洋而許之之權實不啻軍帥操之矣說者謂軍帥見華人開辦礦務大半有始無終非但國家未得其利卽開辦者亦大都耗費不堪俄人旣許報効以收自然之利且許驅逐金匪以免私挖之弊一舉兩得許之亦不爲無見不知軍帥尚未通盤籌算所得者小而所失者大也私挖雖干例禁而此種人旣無恒産恃此爲生已匪伊朝夕一旦驟予驅逐則絶其生路勢必不爲亂不止竊意中國脂膏已竭所冀礦産尚多猶可以爲善國私挖之人何一非中國子民卽經挖取其利仍在中國况現在各處無業之民多於恒河沙數苟皆能恃此謀生免爲匪盜計非不善是則非但不宜驅逐且宜大開其禁俾窮民皆可得所亦戢亂之一法也至於每百報効十五兩當國庫奇絀之時誠不無小補然我所得者不過十分中之一五外人則得十分中之八五卽除去費用尚多贏餘礦産固中國自有之産也以自有之産而僅收此區區亦未免太自菲薄矣况各國均行金幣中國之金已搜括殆盡現在賠欵之受虧者何可勝計爲今之計宜廣開金礦行金幣以冀收回利權乃復不自愛惜授之他人計之左莫左於此矣說者又謂中外强弱旣殊而俄人之凌中國當尤甚軍帥卽不之許俄人亦决不能舍去意軍帥亦不得已而許之耳然鄙人則就事論事猜度臆逆之見所不敢存質之有識之士以爲如何 
[電傳官門抄]  
　　昨日薄暮京師友人專電告知本館云六月初三日皇上召見軍機大臣及陳慶滋王振聲是日並無明發上諭 
[籌還國債]  
　　天津直報云馬關和約旣定中國應償日本兵費二萬三千萬金當時向英德稱貸金磅俄法稱貸佛郎湊付訂定連子息分四百三十二個月清償每年應償英德本息共九十六萬六千九百五十二磅俄法本息共二千一百十五萬四千七百五十二佛郎其中俄法一項夏季償六成冬季償四成往年夏季祗付本銀四百萬兩左右近因金價過昻須加至銀五百萬兩之譜刻下户部已飭知江海關監督如數照償矣 
[還津近議]  
　　天津日日新聞云各國交還天津一事經都統訂定條約二十九條各使目爲太嚴業已兩次議攺各國統帥堅執不依各使遂無能相强然尚未將條議移交中國大吏也事爲署直督袁慰帥所聞謂事在人爲目前卽爭攺一二條亦無濟于事竊意能攺固妙如不能攺不妨聽客所爲何必托詞磋磨徒延時日哉 
[滇省防匪]  
　　香港循環日報云廣西亂匪近漸擾及雲南上月下旬某日兩廣總督陶芷芳制軍接雲貴總督及雲南巡撫咨文略言滇省屢被粤匪擾害迭奉諭旨三省會剿久無成效去年五六月間有粤人百餘雖半有生理而貨物寥寥日事賭博且帶有快槍數十杆配帶槍子形跡甚爲可疑又有師宗烟商曾被粤人九名行劫是游匪之得以肆逞者悉由粤人暗中勾結有以致之也擬仿照外洋游歴章程轉飭地方官出示曉諭嗣後凡係經商來滇之粤客即取具殷實巨商認識妥保查明實係善良由地方官塡發護照蓋用印信按旬咨報來滇並移會入滇經過首站地 
 
 

Page 2

 
 
方官於到境時騐明護票始准入境貿易惟粤滇邊界伏莽堪虞客商挾資運貨不能不結帮携槍請轉飭粤邊各地方官於塡發護照時查明同行人數貨物及携帶洋槍數目分晰註明沿途經過地方必須騐明人數槍枝均屬相符方准放行及到省城由地方官盤查槍械多者先行繳官給憑俟起行日發還若敢抗違不服則照土匪拿辦其現在滇省貿易之粤商責成首事其由越來滇者卽飭河口副督辦黄河源查明取結認保其無人肯出保結者由安平廳遞籍管束 
[粤西捷報]  
　　香港循環日報云上月下旬某日奉委督剿粤西匪黨之顧太守電禀督轅略謂四月十一夜接黄鎭忠立函稱百旺墟土匪退據郎甲寨擊散後該匪竄至落麥驛適思恩杜守商令派哨弁黄文藻同上林縣勇練先在此處設伏槍砲齊施擊沈匪船數艘獲匪五名陣斬十餘名奪獲器物二十四艘約值銀三萬餘匪黨旋竄至遷江縣朔河勾結土匪韋八黎雅愉糾黨拒敵五月初二黄鎭督勇圍剿鏖戰多時初三匪黨冐死衝出砲斃弁目一員傷勇若干名黄鎭揮軍混戰獲匪七名陣斬五名餘黨敗竄官兵從後蹙之入水淹斃者約五六十名旋以山路紛歧未敢窮追現駐朔河搜捕餘匪並據杜守商稱所獲器物擬變價募勇巡緝紅河 
[船中患疫]  
　　天津大公報云上月下旬某日有一輪船由天津運來鐵路工人五百餘名中途猝發時疫以致死於船中者四名其餘亦多伏枕呻吟奄奄欲絶船旣灣泊俄人卽將死者掩埋病者則悉數送入醫院療治 
[農工設學]  
　　天津大公報云順天府府尹陳玉蒼大京兆創辦工藝學堂前已購定民房延師教授兹擬兼課農學遂攺其名曰農工學堂一切規模大約須日漸推廣矣 
[匪眷解省]  
　　天津直報登保定來函云頃聞自强軍某管帶率勇至直隷鉅鹿縣境將匪首景廷賓之眷口悉行拿獲上月下旬某日派弁押解省垣尚未悉督憲袁慰庭宫保若何訊辦也 
[鐵路行車]  
　　南昌訪事友人云萍醴鐵路自江西萍鄉縣達湘東刻已安設軌道開駛火車上月某日總局憲會同縣主出有簡明告示曰鐵路火車現已開行往來軌道電掣雷奔諸色人等各自小心只可遠立萬勿近臨車前速避車後勿跟人在車後防打倒輪倘或悮撞立卽傷身爲此誥誡不憚諄諄 
[海洋獲盜]  
　　温州訪事人云上月某日永靖兵輪船管駕郭眉齋千戎奉上憲札飭護送温郡二帮白底漁船回籍駛經石塘外拿獲盜船二艘盜匪九人起出洋槍十桿藥袋九個中有三盜見勢不敵鳧水脱逃千戎飭放杉板窮追得在海中禽獲其二尚有一盜用槍擊斃旋又救回難民林加法項道土老三項國良王宏仙楊善才如福鄭金敖等八名拿獲洋匪兪仁標徐昌金米得元董良夫陳大鳳吳冠鳳兪丙虎畢邦有黄茂仁李夏桂林凈明等十一名翌日逐一訊明大約卽須盡法懲治矣 
[窮治會匪]  
　　温州訪事人云瓦市殿巷有包寅階者近在菰溪一帶勾結地痞散放票布誘人入逆會爲非事經永嘉縣秦鹿坪大令訪聞飭差密拿到案再三訊鞫狡展不承刻已搜獲實據判笞一千板管押候懲矣 
[蠶桑文告]  
　　提調江西蠶桑局事務南昌府正堂江爲剴切曉諭勸辦蠶桑以興民利事案奉藩憲柯札開江西省城建局舉辦蠶桑歴有年所本司履任以後親到局中考察始知經理非人無怪風氣不開徒糜經費兹由本司在於浙江湖州延訂募雇種桑養蠶司事工人來江該守前在瑞州府任内經理蠶桑事宜頗著成效仰卽接充省城蠶桑局提調認眞整頓以開風氣俾民間樂於從事等因奉此仰見上憲衣被羣生風聲廣樹本府忝膺郡守教養相資現又兼充提調自應實力講求爲閭閻興無窮之利考江西爲禹貢揚州之域桑土宜蠶且查荒地甚多棄置可惜而里巷無知動以土性不宜藉爲口實不知本府前在瑞州任内初辦蠶桑時紳民亦多疑阻迨經捐廉辦有成效百姓欣然樂從然後集股派人前赴湖州一帶購買桑秧如法栽種復教以種桑子接湖桑之法一二年後桑葉大如蒲扇蔚然成林並令民間學織生熟絲綢棉綢被面等料於是遠近詫爲奇觀羣相效法至今瑞州一帶蠶事年盛一年是其明證瑞　距省不遠想亦紳民所深知至省局内現查永和門内外官園共有湖桑八千餘株皆由一二尺桑秧培植而成葉厚且大局中所出之絲織造各種時花摹本縀及紡綢寍綢之類已於上年進呈方物時敬謹選擇多端上供御用此誠國朝三百年來江西未有之事而爲今日紳民所共見共聞者也因思省城土宜與瑞州相同而通省十四府州土宜應與省城瑞州無不盡同民間風氣所以不開良由未經勸導之故現在省局應辦蠶桑一切事宜已由本府督同新延司事人等妥爲整頓惟官民勢分隔絶聨絡較難獨紳士居乎官民之間開通風氣非紳士不能爲力奉札前因除將局章重加釐訂並延紳士四人住局與各鄉紳士聯絡勸導外合行出示曉諭爲此示仰闔屬紳士諸色人等一體知悉上憲不惜經費興辦蠶桑小則爲萬民謀衣食之資大則爲全省立富强之本蓋江西土産本屬無多自海禁大弛本省所出磁布茶紙竹木等物銷路盡爲外商侵佔利權坐失内地空虚兼之水旱頻年元氣　復若不講求樹藝力辦蠶桑以補農事之不足恐此後江西大局有不堪設想者目示之後務將本府所撰蠶桑說一書由紳士與鄉民共相講究多集股本購買湖桑廣覓閒曠土地及時種植並於四月間佈種桑子八月間分栽一二年後用湖桑接换以爲養蠶地步至於紳士身爲民望表率一鄉尤宜苦口良言使百姓家喻户曉作桑梓之矜式貽美利於子孫倘能風氣大開家給人足自不難轉貧爲富轉弱爲强爲江西永遠之利本府有厚望焉其各懍遵毋違特示[  尚有章程明日續錄]  
[戎旌蒞浙]  
　　杭州訪事友人云五月二十五日新任浙江衢州鎭總兵方翰卿總戎友升行抵省垣杭中二恊及城守撫標各營防軍練勇俱排隊下馬頭迎迓迨節麾抵埠杭協郭協戎中協管協戎率同四營都守登舟禀見總戎概命擋駕旋於申刻排道入城暫駐湖南會館隨命家丁持手版赴撫轅禀到次日謁見撫憲任筱沅大中丞茗談至半點鐘時始告退聞擬在省小住數日卽赴三衢履新 
[安置閒曹]  
　　南昌訪事友人云江西候補人員多若鯽魚往往終年不得一差委邇者分發到省者尤極擁擠上憲爰札知各釐卡攺司事爲司員自擇妥當之人禀請派委是亦安置閒曹之一策也 
[浙省官塲紀事]  
　　杭州訪事友人云五月二十六日藩轅牌示海鹽縣縣丞缺現飭新選是缺之吳燮梅赴任○部選浦大使李鹺尹鼎奉兩浙運憲黄幼農都轉飭赴新任○上月二十六日中城保甲總巡李大令龍元接到家書知太夫人在籍仙逝立卽遣丁禀報上憲交卸差事以便匍匐奔喪 
[鄂省官塲紀事]  
　　武昌訪事人云新選湖北歸州知州江刺史鍾珩奉藩憲瞿賡甫方伯飭赴本任○候補知縣潘大令誦捷歴充撫藩 
 
 

Page 3

 
 
臬各轅及江漢關文案頗爲上峯倚重兹奉藩憲瞿方伯委署利川縣知縣大約不日卽當履新矣○試用巡檢董少尹鑒衡試用典史葛少尉傳第均奉善後局憲委赴襄陽一帶偵探榖價○候補府經歴康叅軍俊聲熟習洋文向在鐵路局當繙譯兹奉督憲張宫保電調來省委充督院洋務文案日來叅軍已奉札禀謝大約不日當可到差矣 
[都門紀要]  
　　聞之京師友人云京營兵丁向歸步軍統領八旗都統管轄餉銀按四季開支五月十九日爲夏季關餉之期應先期編造花名清册具呈中營轉詳提憲稽核自肅邸蒞任以來恐各營兵丁或有缺額以故攺定新章每逢發餉日期各兵須齊集大堂聽候按名點給○户部貴州司議定各省關税解京不准稍有蒂欠上月某日奏請飭下各關監督務將税銀從速解部以備急需○自春徂夏糧價陡昻雖當道迭次示禁囤積居奇而市價仍有增無减頃間衆糧行聨名遞禀謂此事非由囤積所致實係某某數口皆有奸商包運出洋請飭各關認眞盤查以固根本上憲准之刻已照會外務部奏明辦理矣 
[保陽客述]  
　　聞之保定友人云署直隷總督袁慰庭宫保在省城設立直隸籌捐局札委奏調來直之山東候補道陸觀察嘉榖爲總辦而令直隷候補府夏太守人傑充提調○袁宫保就保定省垣募集右軍十有一營一切步伐業已訓練有成五月十九日由軍裝局發給藥彈洋槍以便操演行軍各陣 
[上海官塲紀事]  
　　昨日江蘇海運滬局會辦沈荇香明府鳳藻乘舟赴蘇垣謁見各大憲小作勾留即當返滬○南市籌餉貨捐局總辦勞厚菴太守現奉江蘇巡撫恩大中丞札飭調充蘇省牙釐局提調新委貨捐局總辦文太守擇吉本月初六日蒞局視事○昨日午後江蘇海運局會辦馬船西明府命駕至馬路工程局謁見總辦翁子文太守太守延入廳事中暢談良久而别 
[賢守騎箕]  
　　日前正任江寗府知府沈碧香太守乘舟來滬就大南門外江蘇海運局暫駐行旌日來忽染霍亂之症延至前日傍晚遽爾仙逝當由家丁飛電訃知廣東原籍請家屬前來料理喪務 
[大令騐屍]  
　　昨晨上海二十五保十三圖地保談士魁投縣報稱圖内西門外斜橋左近有一無名男屍身上受傷數處頸間套有繩索委係被人謀害等情縣主汪瑶庭大令飭即預備屍塲隨於午刻帶同刑仵書役鳴騶前往旣升座談保禀稱今日黎明時奇兵營勇查見此屍報知小的及小的往視地上並無血跡係從别處移來大令飭仵役騐得死者年約三十餘身穿藍布短衫白布單褲衣袋中有福建陸路提督某軍門所給五品功牌一紙空白未塡名字喉左及左肋各有刀傷一處所入甚深委係致命項間有麻繩一條似在他處被人戳斃曳至此間遂飭吏塡明屍格請某善堂給棺收殮厝諸義阡隨諭令差保查訪屍親跴緝兇犯然後排導回衙 
[派捕定期]  
　　滬南馬路工程局總辦翁子文太守招募各捕派往裏街巡綽禀准蘇松太兵備道袁海觀觀察定於本月初六日爲經始之期 
[辱侮局員]  
　　前日本邑二十三七鋪巡防局員盛雨村二尹至小南門外海潮寺平糶局彈壓行至東鈎玉弄見沈桂亭成衣店門外晾有衵衣喝令收進陳置之不理二尹怒正欲回局遣勇往拘而附近衆鄰人羣相詬詈二尹不甘受辱立卽函致上海縣署縣主汪瑶庭大令飭二十三鋪地甲錢德速往查明禀候核奪 
[信船被刼]  
　　上月二十九日本邑全盛永泰豐林仁記正源四信局由浙之湖州府屬南潯鎭雇船載洋銀貨物來申行抵盛澤停泊一宵至本月初一日黎明時開行甫過東栅外興隆橋突遇盜匪十餘人將船攔住蜂擁而上劫掠一空内有鹽引一封估計銀八百兩其餘各物共值二千餘金當卽投盛澤分防廳報請踏勘旋又赴吳江縣署禀陳昨日舟子已回至滬江尚未悉曾否破案也 
[移提地保]  
　　信孚洋行西人前投法總領事署控寳山縣頭圖居民徐關榮租田悔議等情由總領事照請讞員杜枝園大令出票提徐會訊供稱此田被兒子廷卿售與别姓願將住宅抵償無奈地保姚晉從中撓阻大令飭包探齎文投寳山縣署請派差役協提昨日包探將姚保帶回捕房捕頭令押候解送公堂禀請訊究 
[美租界捕房紀事]  
　　昨日清晨虹口武昌路第二百八十五號門牌甬人王阿惠家被偷兒王阿狗撬開後門側身入内竊得衣服三件携之而出適爲包探劉阿炳所見連贓帶入捕房捕頭令押候轉送公堂禀請讞員張柄樞司馬訊辦○前晚妙手空空兒李阿大混入虹口某姓家竊取衣服數件旋被包探陳洪德查獲解入捕房捕頭令押候解送公堂禀請懲辦○前日傍晚時某馬車行馬夫某甲駕四輪車至北蘇州路偶不留心將駁船户王某撞仆於地輪從足上碾過踝爲之傷某號華捕見之將甲拘獲連王送入捕房捕頭令送王至同仁醫院求治甲則押候解赴公堂禀請懲辦 
[貺我靈丹]  
　　天災流行時疫大作非有妙藥曷以回生昨承滬北棲流公所總董瞿君梧生以紅靈丹痧氣丸午時茶媵函見貺丹砂拜賜良多除代爲施濟外特綴蕪詞藉明葵向 
[觀音救急丹]  
　　耑治男婦老幼癟螺痧以及隂陽反錯寒熱交爭四時不正之氣鬱悶成痧猝然腸腹絞痛吐瀉交作或欲吐不吐欲瀉不瀉急用隂陽水將此丹點眼角並臍眼鼻孔令其仰睡卽可痛止病痊如遇極重之症用此丹二分放舌尖上隂陽湯送下此藥功用極大雖死至一時之久亦可回生方用眞硃砂六兩原麝二錢五分腰黄六兩明礬一兩上梅片二錢五分月石二兩畢撥二錢牙硝四兩神金二百張共研細末每瓶二分孕婦忌服現方託杭城胡慶餘堂製送不取分文照方每料洋銀二十餘元半料十餘元所費甚微救人甚多如有好善君子出資製就施送則富貴夀考未可量焉敦裕堂白此方由浙垣善士寄來媵以手椾曰力薄志奢厥有三策一懇將是方商請報館常川登報使閱者聞風興起一勸各處樂鋪均製是藥出售以便患者購求一乞各省各縣各鄉善士廣製此藥救人紬繹久之足徵目擊時艱異常憫惻奉勸世之有力者廣行其德消沴戾而拯危疴仁夀同登克副善士之殷望豈不懿歟上海英租界盆湯弄絲業會館籌振公所施則敬謹誌 
[樂善不倦]  
　　啓者前蒙英美租界會審憲張撥助敝堂經費業蒙刊報揄揚矣一昨又承張憲撥助罰欵項下洋銀一百四十元并脚踏車一輛除俟將車輛變價再請登報外先將所收欵項塡據掣交似此有加無已如渴逢泉能不令人翹首慈雲傾心向日哉又承仁濟堂助板棺十五具一併聲謝肅懇登報以頌仁風[  英界大馬路保安堂司董謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　日前英美租界公廨讞員張柄樞司馬移送肅朝陽控張羊坤誘匿兒子一案至縣經縣主汪瑶庭大令訊供收押前晚飭提覆訊徐紀仁稱小的在新閘某槽坊執事上月十三日午後蕭因失去兒子來坊詢問小的告以頃間門外有一小孩踣地悲啼由不知姓名之小車夫抱起旋來問是否爾家之孩坊主答以非是後卽不知所之蕭聞之卽投報捕房并邀小的作證後經包探拘獲小車夫詰知姓張名羊坤因即解送公堂張大老爺訊鞫時曾傳小的質對緣張狡賴移送案下王菊生供小的與徐同在某槽坊執業餘語亦相同蕭稱兒子失去後小的即向槽坊查問各執事人齊稱被小車夫抱去嗣由包探獲張叩求嚴究張稱小的係崇明人向御小車往來南翔一帶是日在槽坊門前見有多人爭毆碰倒一小孩啼哭不止是以爲之扶起然並未抱回大令惡其刁賴飭鞭背九十下張大呼寃杜大令察得徐王兩人之語與蕭補次所供不符諭令退出將張還押候再查明核辦○金月卿姚子高前將田單抵與某洋商逾期不贖洋商遂禀請本管領事照會大令訊供收押在案昨又帶案比追金供稱光緒二十三年小的將田單一紙向洋商抵銀七百兩按月二分利息以一年爲期逾限變價作抵屇期小的無力向贖自願永遠租與洋商詎知洋商業已回國以致延緩至今刻因貧苦無力措銀叩求鑒察姚供小的亦有田單抵與洋商得銀五百兩無力贖回自願杜絶大令飭仍還押限半月内理明○山東某邑人朱祖思前因戳傷同鄉人李某控經大令訊懲發收攺過局今已期滿由局員某二尹押送至縣大令研訊之下朱一味苦求大令飭卽釋出 
[英美租界公堂瑣案]  
　　包探方長華禀稱陳國昌曾在捕房教讀以故門户甚爲熟悉昨從虹口雇坐王阿三所拉東洋車入捕房旋從後門逸去刻經車夫途遇扭請送懲捕頭令小的在伊身畔搜出銅質僞洋銀是以解案請究陳俯首求恩讞員張柄樞司馬商之英總領事署迪繙譯官判責手心二百下枷示一月罰洋銀一元給王領去○包探張寳成禀稱著名流氓王長生江阿生在新闢公界馬路中强搶王炳生所携鳥籠由小的拘解請究司馬判各責三百板○包探何阿春解向善臣到案禀稱此人潛入長發客棧被棧中人扭至捕房今者捕頭令小的解請究治向供小的現在寳善街天元棧行醫到棧訪友驀地被誣叩求鑒宥司馬飭遞解湖南原籍○包探方長華禀稱張杏生手持捐簿以建醮爲名挨户勒捐請即訊究張供小的不過帮忙而已叩求赦宥司馬查得張前曾犯案未便輕縱判令重責五百板枷號一月期滿遞解寍波原籍○包探徐榮財解徐榮福到案禀稱此人竊取周四寳家銀練及衣物請卽究追司馬判責二百下○水巡捕解朱茂生張四金到案禀稱伊等二人串竊某小輪船上木板請卽究懲司馬判各責二百板枷號一月期滿管押捕房一年○積賊王德勝行竊朱毛等姓家衣物由某探獲解到案司馬判責五百板押捕房一年期滿遞解回籍○小竊胡金標行竊徐阿福等家衣服由某包探解案請究司馬判責五百板發押捕房一年期滿遞解回籍○周云金行竊石阿二家東洋車一輛由某包探拘解請究司馬判責三百板枷號一月○包探陳洪德解陸金堂到案禀稱此人向陳阿四之子竊取銀練報由小的拘解請究司馬判責四百板○包探王長林禀稱前晚鄭家木橋左近被火時火匪王阿福攫取某姓家象牙骨摺扇是以拘解請懲王稱扇由小的在途拾得司馬判責一百板扇存待失主具領 
[法租界捕房紀事]  
　　張濟廷前控忻寳元股開鴻順公報關行私收客帳盜賣生財共被乾没洋銀三百三十餘元讞員杜枝園大令訊取口供交人保出旣而有王阿全者以忻冐名海關人役騙取洋銀八十元訴求追給大令准之著將忻押候嚴訊昨日張投案訴稱忻已央人商懇先付洋銀若干其餘陸續歸還大令因王控案未了著即覓人人銀並保始准出外理處○某飯启主楊錫林因店夥謝秀華收買竊贓牽涉到案大令飭押交謝在案昨日楊求交保出外找尋大令著覓人人銀並保始准出外限三日内將謝交案○水萬慶鐘表店主水沈氏控鄭勝才薦其友陳阿寳爲夥竊去對時表十九枚除追到原贓外尚少五枚值洋銀百餘元大令飭將鄭押追在案昨日命提復訊鄭供小的在押患病求交保出外向表兄商借洋銀三十元先行繳案大令飭包探帶出追繳洋銀再行核奪○積竊劉長春陳世昌王長根迭次犯案經包探獲送大令訊懲照取小影然後驅逐出境兹又至某姓家圖竊被包探拘案大令著各枷號一個月發碼頭示衆期滿責釋○偷兒焦其珠徐桂生金阿海均經包探解奉大令訊供押候懲治昨日命提到案著將金枷號一個月期滿責釋焦徐各責三百板卽行釋去 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
