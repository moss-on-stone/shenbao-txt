# 1904 - 337 - 4911366

 

Page 1

 
 
[皇朝政典類纂全書告成] [  圖書集成局啓]  
　　是書搜采官私諸書多至八百三十餘種延請江浙名士編纂時逾兩年計成書五百卷國政朝章燦焉畢備以本局新鑄大號鉛字排印先成二百卷計訂四十八本已陸續發交與股諸君前因秋試赶印後三百卷於是全書告成共訂一百二十册實價洋銀二十八元購票諸君請於七月朔起至申報館繳票取書所有各外埠經售處請將二批股洋匯　當卽照發不誤 
[四書五經義大全] [  圖書集成局啓]  
　　坊間四書五經義汪牛充棟日互相　襲十九雷同本局有見於此特請名夙廣收古今名人經義之作彙爲一編題有未備埃次擬補共五十七卷爲文五千餘篇類皆獨運匠心詞嚴義正本屆鄕會試各題無一脫漏科塲利器無有過於此者訂十六厚本價洋兩元八角欲購者請至上洋三馬路申報館申昌書室及各書坊均有代售 
[論道憲飭阻租界中新設女獄事]  
　　或有問於執筆人曰西人就租界中創設女獄禀之會審公廨凡婦女之犯事訊押者一律移禁其中禁暴懲奸甚善政也乃聞蘇松太兵備道袁海觀觀察札飭讞員黄耀宿司馬與之力爭豈將任婦女作奸犯科歟抑欲使犯事者依然禁押公廨女班房聽公役官媒恣行索詐歟是何以故請道其詳執筆人曰道憲夙以安良去莠爲心詎不欲使雌虎牝雞濳移默化特中國内政不得任外人干預其間故命讞員據理以爭仍歸中國有司官懲治耳獨不觀公廨創設之始所訂一切章程乎一遴委同知一員專駐洋涇浜管理各國租界内錢債鬥毆竊盜詞訟等案立一公館置備枷杖以下刑具並設飯歇凡有華民控告華民及洋商控告華民者均准提訊定斷並照中國常例審訊准將華民刑訊管押及發落枷杖以下罪名一凡遇案件有牽涉洋人必應到案者必須領事官會同委員審問或派洋官會審若案情只係中國人並無洋人在内卽聽中國委員自行訊斷各國領事官無庸干預夫旣曰准設飯歇則凡理應管押者不必發入西獄可知旣曰案情只係中國人者聽中國官員自行訊斷則無庸西人代爲設獄可知彼男犯之發交西獄幽囚原係章程所未載然猶曰遇有無賴之窮兇極惡者非枷杖所得蔽其辜覊留飯歇之中難免吏役任情婪索以故禁諸西獄使之徐徐改過自新也若婦女所犯罪名非姦淫卽潑悍無所謂窮兇極惡類於男犯之法不容寛者以故或掌其頰或罰之金已足示懲儆而使悔悟必欲下之於獄法令未免過嚴此觀察所以於男獄則姑任西人設之而女獄必力與爭持毋使西人得行其權致與公廨章程有背乎或曰我聞租界中有西獄酷虐已甚入此者大都九死一生信有其事乎則應之曰惡有是哉泰西之於監獄視之最爲鄭重而其體恤罪犯則又格外周詳嘗閱繆氏俄游彚編記俄獄之在都城大海街者凡定罪後禁錮一年至十年始押入其内男女隔别女獄凡事皆以老婦司之獄中設各作場分製鐵器木器績麻織布縫衣釘書紉皮靴糊紙匣以及製戱具捲烟葉之類又將各兵船廢纜解入獄中使罪犯劈之擇可用者搓以爲繩蓋勞之使柔其氣而化其疵倂自食其力以省官帑也其罪之尤重者閉諸暗室餘則衾枕被褥衣履庖榻必具必潔日食三次晨給茗餘給油餅人各一殽庭中雜植花木下列長杌使工畢後風乎其間以散幽鬱郭氏使西記程則謂香港西獄凡三層重犯居最上三人一房餘在其下人各一房外設鐵栅房有小木榻衾褥毡毯巾帚盤盂畢具臥起則疉毡毯榻上不如式者减其食收禁久者或七年或五年少者五日有錮閉者有課以織毡毯者有運石及鐵彈者皆以兵法部勒禁錮者房設一鐵軸令以手運之日萬四千轉食每日兩次飯一盂小魚四頭收禁久者有肉食飯亦精鑿别有一女獄人各一房獄外設浴堂准諸犯日一就浴其規制雖與俄獄小異而體恤周至則大略相同蓋迴異中國罪囚之雜亂喧囂牢獄之齷齪蕪穢焉上海西獄訾之者多余友金君曾浼工部局董修函持往周覽歸而述其章程規範與香港略無所殊惟飯則用米豆麥三者煮成每七日中三日蔬食兩日給以魚兩日給以肉能工作者作之不能者敦之室中潔凈無繊塵惟坐臥皆席地以故犯人久覊其内多患足腫爲可虞耳今者女獄規模當亦不相上下犯法婦女入此室處諒與中國禁所天壤相懸而觀察甯使發交官媒或送棲流女所禁押而斷不欲禁諸女獄之中者謂非以西官素無懲治中華罪犯之權故杜漸防微堅不許婦女之犯事到官者露面抛頭禁入外人狴犴乎雖然僕以爲爭之是己然亦非徒事爭之之謂也必也力除中國向日監獄翼房之弊旣不使房舍狹小穢惡致犯人疫癘叢生更當嚴禁禁卒獄書官媒伴嫗百般凌虐偪獻金貲庶於囹圄之中稍得逍遙自在而免使西人藉爲口實至欲别設牢獄以覊之哉猶憶前年梁集菴太守初任湖北武昌府篆時卽飭所屬各縣仿照泰西各國定章將獄舍大加更改去歲北洋大臣袁蔚帥復派員赴日本攷求教育罪犯整治獄舍規條凡此愷惻慈祥恩周縲絏正不必縱囚以博美譽自能頌起圜扉觀察苟有志仿行乎毋徒以租界中女獄將成而與西人齗齗爭論也 
[本館接奉電音]  
　　昨晚八點鐘時京師飛電傳來上諭一道敬謹譯登○十月二十九日内閣抄奉 
上諭溥倬著加恩賞給散秩大臣欽此 
[俄援將到]  
　　華歴十月二十八日中國京師來電云頃得吉林電報知近日有俄國援兵五千名已馳抵吉林 
省内大約休息數日卽當拔隊赴奉天矣 
[俄攻日壘]  
　　華歴十月二十七日日本東京來電駢頃由大山元帥電傳軍報大旨謂於上禮拜四清晨俄軍 
來攻馬川子營壘翌晨又攻黄店及北臺子兩處均被我軍發砲擊退 
[俄謀海權]  
　　華歴十月二十八日英京倫敦路透電局來電云俄國某報今復竭力請政府遣第三艦隊東來以資呼應其意蓋謂我俄堅握屬地海上之權實爲要事若全恃波羅的海艦隊則勢力未免太弱以與敵國軍力相較 
 
 

Page 2

 
 
殊覺膛乎在後矣 
[俄人意見]  
　　日本大阪某日報登德京柏林來電云近日法京巴黎斯各日報咸謂俄人之意須俟戰事旣畢始入美國所開平和會中又俄國駐法使臣内利獨夫氏向人言及目下我俄並不願與日人議和 
[俄弁論英]  
　　華歴十月二十七日英京倫敦來電云俄國某報登有論說爲北海肇事之某軍艦管帶克雷度所撰大旨謂我艦倘欲經由達達内爾斯海腰無須懼英國出而阻止蓋英國凡事祗好爲高論實則無所作爲也但以一千八百七十年及一千八百八十五年及近日北海之事觀之可以比例矣 
[日詰友邦]  
　　華歴十月二十八日英京倫敦路透電局來電云駐西班牙京瑪德利特之日本公使貽書責問班外部略謂俄國波羅的海艦隊寄泊維果時貴國何以供給糧食煤炭等物外部大臣答以敝邦嚴守局外中立條規無所謂供給也又電云日本今仍詰責各國爲何於中立國口岸供應俄國波羅的艦隊所需 
[日購飛船]  
　　英京倫敦某日報登美國聖路易來電云邇者桑港工學博士啞額司脫岳列司創製空際飛行船迭經試騐頗甚精良日本政府聞之派人前往攷察若果十分可恃則卽議價購取運赴東瀛俾交戰之時得就船中以炸藥擲入俄之軍艦及街市防營等處使之一炬無遺 
[旅順軍情]  
　　華歴十月二十七日日本東京來電云日軍所據之某山已於本月二十七日布置兵防竭力固守近日俄軍之分駐東北各砲臺者俱向二百零三米突之山源源進發恐不日復有一塲惡戰也 
[請通海腰]  
　　華歴十月二十七日英京倫敦路透電局來電云刻下俄國各報均著爲論說竭力鼓舞政府令開通達達内爾斯海腰　在地中海舉黑海之間俾俄之黑海艦隊得以出入其間某報且云此事須勸包德允從最爲要著 
[瘡痍滿目]  
　　日本大阪某日報登本國東京來電云自與俄人開戰迄今兵士之在東京豫備病院留醫者計近衞師團及第一師團之陣上受傷者九千八百八十四人其中全愈者三千二百八十二人死者九人内有六人兼患内症銷除兵籍者二十七人因事回家者九百一十四人刻尙留住院中者五千六百五十二人連兩師團額外兵計之共負傷者一萬三千人全愈者五千八百六十人死者四十二人刻尙留住院中者五千五百五十人 
[美减陸軍]  
　　日本大阪某日報云邇者美國政府豫擬將海軍極意擴張而於陸軍反酌减其額西歴十一月某號得華盛頓來電知美國議院中人刻已計定明歲全國陸軍所需費用計美金一千三百六十八萬六千七百八十圓較上年减去二千二百二十四萬二千六百一十二圓 
[會期展緩]  
　　華歴十月二十七日德京柏林來電云荷京亥革重開萬國平和會一事今已議定待至俄日戰務旣了依舊言和然後訂期會議矣 
[英棉豐稔]  
　　華歴十月二十八日英京倫敦來電云頃間政府預算今年棉花收數計有一千二百十六萬二千包其數之巨殊覺出人意外因之美國紐均克市面大爲驚恐明年西歴正月棉花價値恐將减去八分矣 
[山西巡撫張奏裁鹽務各官摺]  
　　山西巡撫臣張曾敭跪奏爲尊旨議裁晉省地方鹽務各官缺謹繕清單恭摺仰祈聖鑒事竊准吏部咨光緒三十年正月二十七日奉上諭朕欽奉慈禧端佑康頤昭豫莊誠壽恭欽獻崇熙皇太后懿旨現在物力艱難自應力除冗濫用資整頓前已迭降諭旨飭裁冗員浮費而内外因循瞻顧未能實力奉行兹特嚴申告誡凡京外各項差缺有應行裁汰歸倂者著各部院堂官及各省將軍督撫破除情面認眞釐剔奏明裁倂等因欽此仰見聖明綜核名實力戒冗濫之至意跪誦之下欽悚莫名當經欽遵轉飭司道查明晉省各項官缺情形切實辦理兹督同司道核議除道府州縣各官均有地方之責無可議裁外計佐貳雜職冗濫可裁之員凡同知通判直隷州州判布照磨縣丞主簿巡檢驛丞鹽巡檢等共二十九缺另開清單恭呈御覽臣維設官所以治事今地方政事一切責成州縣每一州縣佐雜或至三四官多祿簿反仰給州縣津貼其不肖者更不免需索地方州縣旣須潔已奉公兼須周卹僚屬晉省缺分瘠苦實覺竭蹶不遑將令砥礪廉隅必先裁减糜費臣到任後卽飭所屬各官不得收受門包等項現又將州縣向有致送上官幕友節敬餽遺一切通行禁革伏讀諭旨所謂裁汰冗員浮費蓋有相因而適相成者况今欵絀時艱晉省奉派練兵經費解銀十萬兩之外幾至莫展一籌佐貳雜職等缺撙節雖屬無多而集腋成裘内如太義同知及鹽巡檢三缺缺分較優挹彼注兹於餉需不無小補且地方少一冗官則凡有不肖之員及藉官婪索之弊不禁自除休養民生亦不外此臣愚尤有進者今日之患在官多而才乏蓋人知得官之易急於謀生者甘小就而昧遠圖祇以官爲身家之謀而不知職守所在誠能汰除閒冗使知得官較難而爲官又復不易舍勵志嚮學之外無可進身庶幾爭自濯磨於造就人才裨益尤非淺觧至裁缺各員應請照例歸裁缺卽用班有升階者准其呈明歸升階補用布照磨應以對品之缺補用鹽巡檢無缺可補准歸地方一體補用同通祇裁三缺尙有地方鹽務同通十四缺仍於候補人員不致向隅所有議裁晉省地方鹽務各官缺緣由除咨政務處吏部查照外理合恭摺繕單具陳伏乞皇太后皇上聖鑒訓示勅部施行再各項局差臣於到任後業經裁倂無可再减合倂聲明謹奏奉硃批政務處吏部議奏單倂發欽此謹將晉省所屬佐貳雜職及鹽務各缺酌擬裁撤繕具清單恭呈御覽計開擬裁同知一缺潞安府太義同知擬裁通判二缺平陽府通判汾州府磧口通判擬裁州判二缺代州直隷州州判絳州直隷州州判擬裁照磨一缺布政司照磨擬裁縣丞三缺陽曲縣縣丞大同縣縣丞長治縣西火縣丞擬裁主簿一缺陽曲縣蘭村主簿擬裁巡檢十二缺汾陽縣冀村巡檢永寗州柳林巡檢應州安東衛巡檢渾源州王莊堡巡檢山陰縣岱岳巡檢右玉縣威遠堡巡檢右玉縣殺虎口巡檢沁水縣端氏巡檢和順縣八賦嶺巡檢靜樂縣婁煩巡檢河曲縣河邑巡檢隰州廣武巡檢擬裁驛丞四缺太平縣史村驛驛丞鳳臺縣星軺譯驛丞平定州柏井驛驛丞壽陽縣太安驛驛丞擬裁鹽巡檢三缺長樂司鹽巡檢聖惠司鹽巡檢鹽池司鹽巡檢以上統計共裁佐貳雜職及鹽務各缺二十九缺奉硃批覽欽此 
[粤西匪蹤]  
　　廣州訪事人云邇聞廣西諸匪盤踞四十八洞者多至六七千人最稱兇悍餘皆零星小股或百餘名或數十名大都晝伏 
 
 

Page 3

 
 
夜動剽掠鄕村使人不得安枕刻下各處營勇陸續雲集當不難一鼓殲除若四十八洞之匪衣食充足所用者係毛瑟槍無烟火藥類皆精利無匹加以山高嶺峻箐密林深冐險進攻每爲所衂以故各營往往不能得力祗得四面駐紥以免蔓延然此匪一日不平則西省一日不能肅清欲竟全功宜先注意於此幷聞日前廣西右江道余壽平觀察誠格函致某觀察論及勦匪之事謂前者每股僅數百人現已增至二千餘人如欲盪平頗非易易匪之猖獗可想而知矣 
[東粤匪情]  
　　廣州訪事人云粤東增城縣會匪恃其山險地僻負嵎固守自去年四月間匪首梁某廣爲煽惑一時從而入會者約七十人旋被紳士告知徐千戎遺勇驅散至八九月後臘埔鄕賴姓招聚東江會匪百數十人灣下墟羅黄兩姓復窩聚東江龍門會匪數十人四出刼掠今年匪勢益熾附和者已多至二三千人近竟在派潭開堂脅人入會有力者勒索洋銀十餘元貧者二元彚交香港三點會公司本年九月玉枕村某姓家被劫當塲獲匪三名送官究辦匪黨登時號召數百人白晝持械要截於途又某日甘洞村擒獲刦匪一名是晚匪黨持燈入村逼令將所獲之匪送還鄕人不允匪竟糾集數百人四面圍攻彼處紳士畏其兇燄莫敢禀控地方官亦置之不理近日匪衆屯匿增城龍門兩縣交界處藍糞山之低山坑緣此地形勢最險大山縱橫斷十里故也 
[獲匪待鞫]  
　　金陵訪事人云署兩江總督端午帥邇准鄂督張香濤宮保湘撫陸春江中丞電開長江上游現有匪徒開堂放票名曰華興會發源於日本東京下游各郡邑中保無若輩蹤跡請飭屬一體嚴密查拿等因爰卽通飭所屬文武各官曁各營統帶趕緊從嚴查緝未幾新勝軍統領徐寳山都戎在鎭江會同地方官拿獲匪徒黄鳳山等九名押解來省午帥飭發江寗縣訊供詳辦縣主梁咏甫大令卽一倂釘鐐收禁聽候嚴鞫情由 
[輪船失火]  
　　安慶采訪友人云本月二十一日之晚六下鐘越二刻時　商局江孚輪船由漢口順流而下靠泊躉船不隄防附船之警察委員某君悞碎吸烟所用洋燈火延器物一時人多於蟻擾擾紛紛船主急命斫斷纜繩展輪離岸維時送行者接客者挑物者訪友者如鼎之沸呼救聲喧或踏傷或墮水適當黑夜船中人計無可施未幾火勢漸衰船仍如故而傷者已有數人淹斃者則多至五六人之譜矣誡哉災生无妄也 
[急足遇盜]  
　　昨有人自嘉定縣境南翔鎮寓書本館云本月二十一日清晨鎮上全盛正大兩信局雇令急足挑送洋銀信件赴黄渡甫至西市突遇盜黨十餘人持械行刧幷將全盛挑夫龔茂生頸際刃傷所失銀錢爲數甚巨乃於次日報請嘉邑宰某大令親臨勘騐勒捕緝拿光天化日之中兼之地離巡局不遠而若輩竟𢚓不畏法恣意橫行誠地方之隱患也 
[贑省官塲紀事]  
　　九江訪事人云此間官塲接南昌電音略謂某日贛藩牌示署江西安福縣戴濟清現因清查庫欵到任需時所有印務以試用知縣馮政賢代理○藩憲周瀚如方伯札委張明府奇成馬明府維翰管解練兵京餉銀十萬兩於十月十六日過潯營縣各官均撥兵護送出境○江西臬憲陳鶴雲廉訪札委候補縣劉雨生明府查察九江府屬政治禁獄 
[白下官場紀事]  
　　金陵訪事人云護理兩江總督端午帥前由欽差大臣鐵寳臣侍郎告以銀圓局積弊甚多因將總辦張觀察廷杰撤差另委寗滬鐵路金陵軍械所總辦潘芸蓀觀察兼理局務觀察到差後查知從前各項司員人等一槪不能得力爰將文案曁物料庫銀銅庫錢模廠稽核監工各員次第更易以期弊絶風清○寗滬鐵路總辦潘芸蓀觀察前奉兩江總督端午帥札飭兼辦江南銀銅圓局曁軍械所公務繁冗不免顧此失彼爰禀請午帥及鐵路大臣盛杏蓀宮保銷去鐵路一差宮保准如所請與午帥往復電商改委吳淞工程兼會丈局總辦江觀察忠沆承乏所遺工程會丈二差另委趙緗浦觀察接辦 
[上海官場紀事]  
　　昨日欽命督辦電政大臣吳仲懌侍郎及某省候補道劉雨三觀察恩霖先後至上海縣署投刺拜會縣主汪瑤庭大令以禮欵之○南洋水師學堂畢業生黄家聲於昨日午前詣上海縣拜謁○花翎通判彭我山别駕峩士帮辦總巡江蘇候補州判袁舜卿别駕照夔試用知縣吳品蔭明府邦彦均於昨日趨詣蘇松太兵備道轅晉謁 
[札禁劣油]  
　　前日松江府田紹白太守札行上海縣署内開奉署臬憲朱札開近查各屬每有收嬰粟花子擇地播種以備收子軋油私售油坊攙入菜荳油内以圖漁利居民悞買一經煮食致患喉風喉痺等症殊屬貪利妄爲亟應查禁等因到府奉此合亟札飭札到該縣立查各該油坊有無私雜僞油並嚴禁各鄕民私種嬰粟花子以杜售賣貽害無窮等因刻已飭差遵諭訪查矣 
[禀陳惡迹]  
　　梟黨陸中堂自經南匯縣主陳苕民大令拘獲訊供收押尙未解送道轅日前蘇松太兵備道袁海觀觀察訪悉陸惡迹昭彰未便輕縱札飭查明情節禀候核定罪名大令遵卽飭吏備文申報略稱陸犯經前縣令張飭緝到案訊押迄今歴訊九堂將前次供詞頓然翻改以圖卸罪查陸黨羽甚衆犯案重重尤敢狡賴不承逞刁己極可否將其惡迹轉詳上憲擬定辦法一面仍解道請勘 
[禀陳命案]  
　　昨日本邑二十五保頭圖地保周錦春解兇手楊天財至英美等國租界公堂禀稱昨有葉清官者在老閘北首唐家弄楊天財爭挑河水口角互毆楊失手將葉毆斃叩求鑒核讞員黄耀宿司馬以事關人命非公堂所應訊斷著速投上海縣報請相騐楊則飭發捕房曹行管押 
[解犯赴松]  
　　前者本邑浦東張家橋孀婦朱張氏奔投縣署控夫堂兄朱順卽朱榮桂及寄子唐春泉卽唐國祥糾同包寄生曹五寳曹海生沈妙金借故行兇等情經縣主汪瑤庭大令訊明屬實申詳上憲將唐春泉卽唐國祥及曹五寳科以流罪朱順卽朱榮桂及曹海生包寄生沈妙金科以徒罪兹已奉到回文飭卽解府勘訊因飭差帶案驗明面貌箕斗備齊文牘特於昨日解往松江 
[英界火警]  
　　昨日傍晚五點鐘逾三十分時英界福州路迤西福臨里第二弄某姓家無端火起警鐘旣報救火會西人馳集援救久之始火滅烟消至十點三刻鐘時福建路三馬路轉角處某店鋪又肇火災旋由各洋龍馳往救熄如何起火明日探明續登 
[施粥届期]  
　　啓者敝堂定於十一月初一日爲始開廠煮粥業已整備一切登報奉聞矣惟查年來世道艱難謀生不易日後赴廠領粥者勢必蟻聚蜂屯有加無已又不能偶有缺乏必俟其鼓腹而後已照此情形非寛籌經費不爲功爲此叩求遠近諸善士或追指囷之風或運粲花之舌及時施惠同種福田是所切禱敝堂每晨八點鐘開廠九點半止倂此附聞伏希公鑒上海六馬路仁濟善堂董事嚴信厚楊廷杲縣作霖朱佩珍煮發昱施則敬張韋承等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[機工改業]  
　　金陵訪事人云江寗織造各官局隷名工籍者以數千計自奉旨裁徹各織匠無可謀生爰議集貲仿照蘇垣織造絨縀所有織成之貨出售於市頗能暢行惜乎貲本不充未能大加推廣耳 
[楓橋血案]  
　　蘇州訪事人云十月二十三日閶門外楓橋附近河中忽來男屍一具頭上套一蒲包屍身裹以夏布蚊帳適爲某漁戶所見用篙鈎至船旁迨見血蹟淋漓始警報地甲地甲見係血案立卽投元和縣署向縣主郭大令禀陳少頃大令呵殿臨場驗得死者年約三十餘身上受有刀傷十七處委係刃傷斃命後抛棄河中遂飭吏塡明屍格知照某善堂備棺收殮一面飭差嚴緝兇手務獲究懲 
[鄂垣雜志]  
　　武昌訪事人云本月初十日恭逢皇太后萬壽聖節江夏縣知縣鄒大令履和購到東瀛烟火數架及本國新式烟火數十架在萬壽宮前施放銀花火樹璀璨陸離督憲張香濤宮保及藩臬各憲列坐縱觀同聲稱贊○武昌興辦警察一切經費均在房捐欵内開支城廂内外各貧民每無力按期照繳督憲張宮保因諭令凡月捐三百文以下者槪行蠲免以恤民艱○武昌城外下新河周沚一帶江灘空闊絶少居人江中所泊各國兵船時令兵隊登岸打靶每至日暮始相率回船 
[潯上叩舷]  
　　九江訪事人云本月初十日恭逢皇太后七旬萬壽江西德化縣賀大令先期諭令城廂内外店鋪居民自初九至十一日止懸燈結綵共效嵩呼一時白叟黄童歡欣鼓舞互賽智巧以抒祝誠届期銀飾店以銀鑄成龍翔鳳舞燈錫器店以錫鎔成鰲山燈及混天氣球普天同慶燈雜貨店穿成瓜子燈麫館將憗塑成獅象燈洋貨皮貨藥材等店亦各將所業之貨裝潢新巧炫異矜奇誠足見市廛之中萬民歡躍矣○廣饒九南兵備道瑞莘儒觀察辦理樂平縣教案頗臻妥洽不惟當道深爲奬許卽以縣屬八鄕紳士亦靡不稱頌弗諼爭製縀匾德政牌献諸行轅藉申曝敬觀察諸事旣畢己於本月初十日鐘鳴十下遄返潯江矣 
[吳中近事]  
　　蘇州訪事人云省垣高等學堂畢業生秦炳漢胡宗模吳肇麟孫嘉彦陶國樑胡宗楷六人經上憲咨送京師大學堂肄業已於本月十五日禀辭就道矣○撫標續備中營管帶赫君於十五日率領全營弁勇至操塲排列隊伍演習日操令甲乙二隊勇丁作互相格鬥之狀逾時乙隊敗北而奔甲隊乘勝追逐正在飛步狂奔之際乙隊某勇不知因何仆地不起上前撫之已氣絲不續矣異哉○有名瑞生者不詳其姓向在西善長巷開設烟館鶉衣百結之輩咸集其門本月十四夜忽被梁上君子暗算將櫃上所睡之夥移至地下然後竊去櫃中所諸烟膏烟灰烟槍及洋銀等物翌日甲醒見而駭異急起視之始知其故檢查所失約値靑蚨百餘千嘻甲之善睡誠可謂高人一等哉 
[醫院將成]  
　　去年英美等國租界工部局董在虹口司考脫路後購地數畝建造醫院現已將次竣工將來租界各西人之患病者均可入内就醫矣 
[保甲總巡局紀事]  
　　歴年城廂内外諸栅夫一届隆冬卽由保甲總巡朱森庭明府禀請蘇松太兵備道籌欵製成棉衣褲按名給發藉禦寒威明府飭地甲造具花名清册呈局稽查以便按名給領○保甲總巡朱森庭明府自兼理清道局事後查得十六鋪北叚打掃夫劉大性或疲玩垃圾堆積特於昨日清晨飭提到案笞責二百板限令掃除○大東門外泰興里醫生姚某家失去衣服洋銀投報保甲巡防局總巡朱森庭明府特於昨日率同差捕前往勘明飭傳汛捕地甲更栅夫至輿前各責四百板勒限查緝 
[英美等國租界公堂瑣案]  
　　萬源祥珠寳店主某申訴稱上年正月二十三日之晚被賊竊去珠寳等物約値洋銀一萬五千元後陵續查出原贓計値一萬餘元尙少五千元之譜日前有高鶴年者手持珍珠十三粒至鄰右春源祥珠寳店倩櫃夥估看櫃夥知係本店失贜著人告知因卽前往認明詢以何處得來高言語閃爍是以扭入捕房訴請管押兹奉解案求賜訊追高延担文律師處雪門律師投案聲辯讞員黄耀宿司馬研詰之下高供稱在鎭江西門大街開設震泰銀樓上年某月有過客携珠求售由夥朱少谷收下計出洋銀七十六元兹者來滬購金因將此珠倩人估看並不知爲竊贓雪門稱此珠據原告云値洋銀四百元在不識者觀之並非重價之物高以七十六元購之並無不合甲稱此係賊贓務請追還捕頭禀稱高之供詞不能憑信雪門稱原告旣無高由贓確據且事隔兩載斷難以竊贜論須請堂上斷還司馬與英總領事署繙譯官德爲門君一再籌商著甲償高原價七十六元始准將珠收回一面飭高覓申鎭二處妥人具保○日前巨匪馬德芳經捕頭拿獲後由寳善街恒餘昌執事人周梅泉保出未幾馬卽脫逃捕因將周解案請訊司馬判令管押二年迄今數月周忽患病經西醫調治無效因由家人求工部局總辦及英總領事另派醫生察騐隨於昨日解送至案司馬准交妥人保出旋由恒源祥許文源具狀保去○謙和洋行主人愛文司控買辦陳　飛取去金鋼鑽鑲戒指及耳環等情昨日司馬飭傳研訊陳延律師博文至案聲稱陳之所以取洋人戒指者實因洋人欠伊貨銀司馬著於禮拜五傳同原告復訊核辦○浙江路某錢莊主羅雲龍控其夥朱吉軒行竊洋銀二百八十五元八角等情司馬詰究之下羅稱朱於五月十二日至莊上至八月某日止計行竊及借欠别莊共洋銀二百八十五元八角叩請訊追朱供稱小的行竊是實一時無力歸還叩求鑒宥司馬判責二百板管押捕房六月○包探倪順泉禀稱前日徐阿二陳好兒葛阿二胡富兒四人曳車載貨行經某處將喻王氏之子佛星撞仆碾傷腿際闊約三寸長約七寸當卽送入捕房由捕頭轉送同仁醫院療治醫生謂性命雖可保全肢體已成殘廢爲特將徐等解宁請究司馬飭押候查明佛星傷勢如何定於禮拜五訊斷○粤人楊維鴻訴稱小的繼室陳氏不守婦道屢將前妻之子女恣意兇毆不給飲食求准離異等情司馬研訊之下陳氏嚶嚶飲泣語不成聲司馬憐之勸令楊依舊領回完聚楊執意不允司馬無奈發交棲流女所暫爲留養○黄寅祥與某洋人曁瑞興洋行主投靜安寺捕房訴稱邇被朱光亭朱安亭陳阿裕串竊物件捕頭派包探陳雲忠至二朱及陳住處搜出皮箱一口中係竊贓又於陳箱内搜得六門手槍一枝中實五彈另有彈一盒一倂解案請究陳供洋槍於去年竊自瑞興洋行司馬判責二百板管押六個月二朱各責一百板管押三月各贓分别給領○前者關絅之大令公館中失去金對時表一枚報請捕房查緝昨由包探竇如海查係陳阿狗所竊因卽弔贓送案禀稱另有無失主之銀表四枚大令遣家丁投案領贜司馬將金表給該家丁認明領去其餘暫存捕房 
[法租界公堂瑣案]  
　　顧紹先訴稱小的有一女孩生捕四齡被蟻媒錢應甫蔣金寳唐阿金唐南桃李少卿誘去托虔婆張謝氏賣與虹口廣東人某姓家得洋銀三十五元報捕查獲解請訊追張謝氏供稱女孩賣與某姓爲童養媳小婦人只得洋銀一元五角錢等人供認各分一元五角讞員陳楚生大令判令將錢枷號三月責五百板蔣等四人各枷六月責四百板張謝氏管押捕房一月期滿之後掌頰二百下女孩經顧領回○張陳氏訴稱九月二十七日之夜被賊竊去衣服首飾報經包探查獲竊賊王阿慶吊到衣服尙有餘贓未經交出求請嚴追大令判令將王枷二十日責四百板贓給氏領去○王阿四訴稱上月十五夜小的附某輪船來此被賊竊去衣箱一口當卽告知帳房中人拘獲竊賊沈阿四 
 
 

Page 10

 
 
搜出報時鐘一架衣服數件今已送案求卽嚴追大令利令將沈押捕房半年期滿責六百板贓給王具領○女郎姚秀娟家周浦開設麫功與坊夥某甲有私其母查知逃至滬上被包探緝獲解入捕房昨日解案請訊旋有柘林營甲乙二勇投案呈驗文憑請將秀娟帶回發落大令叱令退去著下期來案候核○船戶周榮生朱永來同訴稱小的裝運猪油數十桶至某輪船被三十六個黨竊賊姚大毛王金桂花金海串竊數十斤當塲拘獲尙敢行兇是以喚令巡捕解案請辦大令判各枷一禮拜發碼頭示衆期滿各責三百板○王秀榮訴小的在聚興飯館爲夥前日沈阿四張阿三聞阿三前來果腹與値堂人口角爭毆擊毁碗蓋毆傷夥計二人鳴捕拘案請辦大令著押候查明訊核○徐大元訴稱小的在某店爲夥去年王雲章來購拷綢計銀三百三十七兩延宕一年尙未了結被店主辭歇將王送案請追大令飭王覓的實人保去限一禮拜内理楚○流氓陸東福李勝才傅長林酒醉行兇巡捕喝阻不理拘入捕房昨日解案大令判各責二百板 
[美租界捕房紀事]  
　　昨日午前包探倪順泉拘獲竊取海寗路徐福仁家衣服之李榮昌帶入捕房捕頭令押候解送公堂禀請讞員黄耀宿司馬懲辦○昨晨小竊張阿二掩入唐家弄某姓家行竊衣物携至虹口吳淞路某押鋪典質錢文適爲顧包探所見連原贓解送捕房捕頭令押候解送公堂禀請訊辦 
[蘇省官報]  
　　十月十八日知府葛德潤禀知護送法政師範兩科學生赴日本留學事事回省銷差同知左念慈禀謝奉委署川沙同知事並銷上海貨捐局差新陽縣慮禀到辦理黄渡保甲知縣詹樹梅禀知奉護撫憲傳考覆試直州判高鴻飛禀銷山陽清河桃源各屬抽查保甲團練差回辦理上海北綢捐局府照磨汪紫瀾由瀘專丁來省禀謝一年比較有盈奉飭照章留辦知縣王邦　由常熟秋勘回周南禀知由京引見回省理間沈明燨禀銷吳江縣保甲差十九日辦理宜荆釐捐總局候補同知陳世　　　回局元和縣郭禀知下鄕相驗知縣鍾鴻鈞禀謝調帶飛划右營並禀知十七日交缷太湖水師副中營差回省辦理奔牛釐捐總局知縣畢培先由局專丁來省禀知本月十一日接辦到差孫光衍禀知由蘇屬公幹回籖掣江蘇卽用知縣尙崇基由京領憑來省禀到署太湖協副將節制太湖水師營務處徐錦堂由太湖無錫常昭專　巡緝回　翎三品銜試用知府紹舒由京領照來省知縣陸清臣長元吳太湖直州判章震福通如秦均禀銷赴各屬抽查保甲團練差回巡檢察濟慶禀謝奉　荆溪縣保甲差卽辭二十日學務　提調知府應德閎禀銷善後局代辦提調差辦理上海　捐總局知府李厚礽禀辭回局辦理上海貨捐局知府袁世輔山滬專丁來省禀知十六日接辦到差蘇海防問知陞額　禀到元和縣郭禀知下鄕相騐回並赴　播騐屍卽回知縣鍾鴻鈞禀知接帶飛划右營事務馬枚華婁金靑直州判沈聞喜太鎭嘉寳均禀銷赴各屬抽查保甲團練差回婁縣　簿馮步安禀知交缷任事回省 
[邗江官報]  
　　十月十一日林分轉之蓀由焦山梁分轉世禮由孔涵均到揚於分轉蔚先辭趙省沈鹺尹福年辭赴洪湖催儧差十二日許鹺尹善風委北鹽童薛尉士成銷北鹽十三日范分轉慶錫辭回通屬差次張鹺尹景棠由省公幹回揚十四日丁分轉乃鎔辭赴孔涵卡府學潘廣文文炁禀知任專十五日淩鹺尹沆辭赴通局差次聞鹺尉庚雲淮北來孫分轉多灝銷廟灣公收差林分轉之蓀辭回焦山葛鹺尹培源官鹺尹桂均委北鹽○十六日蕭鹺尹敕中丁鹺尉炎委北鹽 
 
 
 

Page 11

 
 
   
 
 

Page 12

 
 
查該員胡義和壯年隨同湘軍轉戰各省煩著勤勞在新疆歴任各缺亦無貽誤現因年力就衰喘時發呈請回籍就醫係屬實在情形合無仰懇天恩俯准開去該員莎車恊副將本缺並令交卸巴里坤鎮總兵署篆以便回籍就醫之處出自逾格鴻慈除將所遺各缺另行揀員分别奏請補署並咨部外理合會同陝甘總督臣崧蕃喀什噶爾提督臣焦大聚恭摺具奏伏乞 
皇太后皇上聖鑒訓示謹奏奉硃批著照所請兵部知道欽此 
[江蘇巡撫端奏爲壽婦年登耄耋五世同堂循例懇恩旌表以彰人瑞摺十四日]  
　　頭品頂戴調署江蘇巡撫湖北巡撫奴才端方跪奏爲壽婦年登耄耋五世同堂循例懇恩旌表以彰人瑞恭摺仰祈聖鑒事竊據蘇藩司詳轉據丹徒縣詳稱該邑民婦李王氏生於嘉慶二十二年現年八十八歲有子四人孫十四人曾孫十一人元孫一人該氏逮奉重闈夙昭閫範温和成性家室咸宜淑愼持躬孝慈兼盡親見七代五世同堂現在年登耄耋精力聰强取具族鄰甘結並事實宗圖詳請代奏懇恩旌表等情前來奴才查該婦李王氏克敦懿行久洽令聞柔嘉守彤史之箴謹愼協榖梁之義螽斯集慶蔚爲累葉之光華鮯齒引年汰自列朝之雨露允符人瑞宜被隆施合無仰懇天恩俯准勅部照例旌表以示嘉祥除宗圖册結咨送部科查照外理合恭摺具陳伏乞皇太后皇上聖鑒訓示謹奏奉硃批著照所請禮部知道欽此 
[江蘇巡撫端奏爲壽婦年逾八秩五世同堂籲懇旌揚以符慶瑞摺十四日]  
　　頭品頂戴調署江蘇巡撫湖北巡撫奴才端方跪奏爲壽婦年逾八秩五世同堂籲懇旌揚以符慶瑞恭摺仰祈聖鑒事竊據江寗鹽巡道徐樹鈞等禀稱湖南湘陰縣人直隷州用江蘇補用知縣李輔燡之生祖母李衛氏現年八十三歲生於道光二年係原任兩江總督李星沅側室生子榛等二人孫輕燡等四人曾孫相釗等四人元孫運瑞一人實係親生並無過繼旣屬壽逾八秩亦復五世同堂該道等同官蘇省誼切梓鄕見聞共確循例造具糸圖册結禀請查照新章改題爲奏懇恩旌表等情前來奴才伏查該壽婦李衞氏淑閑早稱貞儀克著簉名門之箕帚德播柔嘉却服御之鉛華志存清儉溯自巾車陪侍卽能贊協瑟琴洎乎緯室深居惟見貽謀詩禮允合算綿錦牒疉呈麟趾之徴矧當慶洽璇闈跂荷鸞銜之詔躬遊壽宇宜沐隆施合無仰懇天恩俯准勅部照例旌表以示嘉祥除將糸圖册結咨送部科查照外理合恭摺具奏伏乞皇太后皇上聖鑒訓示謹奏奉硃批著照所請禮部知道欽此 
[陝西巡撫升奏爲具報光緒三十年八月分雨水禾苗情形摺十四日]  
　　頭品頂戴尙書銜陝西巡撫臣升允跪奏爲具報光緒三十年八月分雨水禾苗情形恭摺仰祈聖鑒事竊維地方雨水禾苗例應按月奏報兹據西安同州鳳翔興安漢中延安榆林商州乾州邠州鄜州綏德等府州屬具報光緒三十年八月分雨水禾苗各情形奴才覆加查核西安十五屬同州七屬鳳翔五屬興安六屬漢中六屬延安六屬榆林三屬商州州境曁二屬綏德州州境曁二屬邠州州境曁二屬鄜州州境曁二屬綏德州州境均於是月内先後得雨入土三四寸至深透不等當此二麥播種榖豆成熟之際得斯雨澤大有裨益農民欣慰惟據臨潼縣禀報七月三十八月初一等日大雨河漲衝崩六家莊等村地畝懇請緩徴錢糧二年並據安塞清澗二縣禀報於是月初十十一等日被霜打傷秋禾輕重不等應完本年下忙地丁銀兩兵糧等項懇請緩徴等情均經行司委勘辦理至省城糧價大米每倉石價銀三兩一錢五分小米每倉石價銀一兩七錢三分大麥每倉石價銀七錢三分小麥每倉石價銀一兩三錢五分豌豆每倉石價銀一兩二錢五分較上月有减無增紋銀市庫平一兩易銅錢一千七百九十九文所有光緒三十年八月分雨水禾苗情形曁省城銀糧價値除分咨外謹繕摺具陳伏乞皇太后皇上聖鑒謹奏奉硃批戶部知道欽此 
[甘肅巡撫潘奏爲揀員借補副將要缺以實營伍摺十四日]  
　　甘肅新疆巡撫西林巴圖魯臣潘效蘇跪奏爲揀員借補副將要缺以實營伍恭摺仰祈聖鑒事竊照新疆阿克蘇鎭屬烏什協副將湯詠山已奉諭旨補授阿克蘇鎭總兵所遺副將員缺亟應揀員請補兹查有留新疆儘先補用提督借補撫標左營遊擊納淸額巴圖魯吳首懷性情樸訥智勇深沈向隨湘軍轉戰陝西甘肅新疆等省久歴戎行光緒二十五年綏來回匪之變該員帶隊剿賊以少擊衆踔厲無前受傷不却竄匪就殲實賴該員奮往之力現統練軍左翼馬隊於訓練巡防事事均能認眞整頓洵爲將領中不可多得之員以之借補烏什恊副將銜缺旣屬合例人地亦極相宜合無仰懇天恩俯准以該員吳首懷借補烏什協副將實於營務邊防大有裨益如蒙俞允並懇飭部先給劄付俟防務大定再行給咨送部引見以符定制除飭取履歴清册咨部外謹會同陝甘總督臣崧蕃喀什噶爾提督臣焦大聚恭摺具陳伏乞皇太后皇上聖鑒訓示至所遺撫標左營遊擊係屬題缺新疆現有應補人員應請由外另行揀員請補合倂聲明謹奏奉硃批兵部議奏欽此 
[兼署江蘇布政使陸奏爲恭報兼署藩司日期叩謝天恩摺十四日]  
　　兼署江蘇布政使江蘇糧儲道臣陸鍾琦跪奏爲恭報兼署藩司日期叩謝天恩仰祈聖鑒事竊照光緒三十年九月二十四日接奉署江蘇巡撫臣端方行知江蘇藩司篆務委臣兼署旋於二十八日准升護巡撫本任藩司臣效曾將江蘇布政使印信文卷委員齎送前來臣當卽恭設香案望闕叩頭謝恩祗領任事伏念臣備員詞館渥蒙簡拔之知竊位監司忝任糈儲之寄兹復暫權藩篆猥進菲材自揣迂疏懼難稱職涓埃答聖愧無承流宣化之才黽勉從公益懍履薄臨深之戒惟有隨時隨事禀商督撫臣認眞辦理以冀仰答高厚生成於萬一所有感激下忱曁兼署藩司日期理合恭摺具陳叩謝天恩伏乞 
皇太后皇上聖鑒謹奏奉硃批知道了欽此 
 
