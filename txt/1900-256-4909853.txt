# 1900 - 256 - 4909853

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾感豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[論駐滬印度兵宜嚴加約束]  
　　自英國水師提督西摩氏來滬查察商情後以滬上爲各國商人財産薈萃之區雖有西商圑練兵及浦江中所泊各兵艦猶恐兵力單薄或未足以戢土匪覬覦之心爰電致香港總督請調印度孟買及谷爾甲兵三千名來滬以資保護初時滬人士慮有他變心甚驚惶及兵艦抵吳淞口時蘇松太兵備道余晉珊觀察一再商請撤退德法美日各國領事亦起而阻之謂英旣調兵我等豈可相形見絀嗣經英政府聲明此項兵士專爲保護租界商民並無他意旋令陸續登岸分駐下海浦提籃橋一帶本館嘗以若輩賦性蠢野且鑒於平時印度巡捕之變横著爲論說勸令統帶官嚴加約束防患未然旣而法國調兵八百餘名德國調兵五百餘名日本調兵六百餘名先後航海而來或駐法租界工部局棧房或駐八仙橋捕房或駐法文書館或駐張氏味蒓園西首新建營房或駐楊樹浦恊隆紡紗廠棧房除按期操演外平日皆恪守營規肅然不敢違犯故雖商務繁盛之地驟增此如火如荼之衆而居民仍安堵無驚豈各軍士之有勇知方哉殆由督師者號令森嚴故若輩有所忌憚而不敢横行耳然兵數旣多良莠不一况此次北方之戰凡久經訓練之勁旅已盡赴前敵其至滬上完善之區者難保無濫竽充數之人未必深嫻軍法在上者縱嚴加防範耳目恐亦難周證以本報所紀情形如日前提籃橋左近所駐印度兵伺某紡紗廠放工時麕聚廠門外適爲經理廠務之某西人所見遂據情禀知統帶官統帶官懲前毖後卽下令每日傍晚六點鐘後緊閉營門不准各兵出外軍律可謂嚴矣乃前日又有印度兵與東洋車夫胡阿元滋閙擊毁其車西人海士勸解不從印度兵已一哄散歸胡反責令海士賠償致被扭押捕房越日解送公堂笞責一百板說者謂英將鴿理氏治軍甚嚴不稍廻護一聞某紡紗廠西人告以調戯女工之事卽防範彌嚴今誠采及芻蕘使各兵日在營中無事時一律不准出外如有犯者聽人投訴立予重懲庶幾若輩知軍令之宜遵秋毫不敢有犯如此則軍民可相安於無事保全之策於是乎在吾爲印度兵望吾尤願德法日本三國駐滬兵士共勉之也或曰各兵未必與市人一無齟齬祿故叚時入市購物所用多印度銅圓市人以滬上不克通行向之掉換兵士旣無洋錢　給又苦言語不通一　　　　曰卽不免多生枝節執筆人正告之曰此則租界工部局早經出示通衢矣其意若謂此間所駐印度兵固當恪守軍律苟或有所滋擾准爾等赴營中禀訴或將情訴知工部局移送營中若是則西人固深望兵民相安斷不欲兵士向民間擾累亦不肯袒護兵士抑制民人倘民間受兵之欺不爲聲訴是自悮也於工部局何尤更於統兵者何尤寄語受廛租界中者愼毋甘受侵凌曲爲隱忍致負工部局及統兵者一片誠心哉 
[英人之言]  
　　南洋新加坡叻報登香港電信云某日英廷宣諭臣民大旨謂俄法兩國邦交甚篤如能將中國情形向之歴訴則俄旣首唱議和之策法必從之且中國此次亂萌並非出自朝廷之意各國宜凖情酌理不可過於要求以聨交情以昭公道特未知各國能同此心否耶 
[德國軍報]  
　　南洋新加坡叻報登德京來信云德國下令招軍赴中國一時報名註册者將弁多至三千六百五十員兵丁多至十二萬名其所以能踴躍從公者因知此次赴華斷無戰事實不異於出外浪遊故咸願隸名軍籍也至於德帥華爾德西氏所授之權僅任直隸一省過此一步卽非所司矣 
[法帥行期]  
　　前日香港來電云德國簡派華爾德西伯爵來華視師定於上月某日乘郵政輪船名白有恩者就道本日已鼓輪過香港屈計華歴本月二十八日行抵滬上小憩一日卽須馳赴津沽蓋因各國聨軍深恐統率無人難免陡生變故公舉伯爵爲大元帥總握軍符以故行程如是其亟亟也 
[英將行程]  
　　西字報云英國派駐中日各處海口之大小兵船計共五十餘號皆歸水師提督西摩氏統率昨晨西摩氏由滬乘水師遞信艦名亞拉克利的者詣吳淞口外俟英國郵政公司船過此接到政府文牘卽駛往威海衛小泊數日然後鼓浪赴津沽究不知有何公幹也 
[滇中近狀]  
　　南洋新加坡叻報登滇中來信云西人之在雲南思茅作客者本極寥寥目下祗共三人一爲法國醫士其二卽思茅關辦事英員英法兩國領事官業經過返目下政府未必續派領事前來其地氣候頗佳醫士幾於無所事事關上第一季祗收稅銀二千七百七十二兩日來謡言百出致寄居蒙自及雲南府之法國教士曁領事工程師均經遷避然思茅民皆安堵並不惑於浮言地方官亦與西人甚爲親密所慮者其地距通商各埠甚遠卽最近處亦有十五六日程途萬一匪亂猝興殊難爲脫身之計也 
[人言難信]  
　　昨報曾譯登羅馬教皇以來華傳教士多被匪人戕害倩法廷索償弗郎克六千萬枚云云兹者西字報登有某人來信云目下中國各處天主教傅教士所損身家性命皆未核實開陳且將來教皇亦未必有索償之事可見前言之未足深信不疑也 
[擬興製造]  
　　漢口訪事友人云邇者湖南巡撫俞廙軒中丞目擊時艱講求軍政知製造器械實爲目今不容稍緩之圖爰於日前札委候補道馮觀察光元至鄂垣謁見督憲張香帥撫憲于中丞商請就漢陽鐵政局翻砂廠製造一切機器以便運回湘省設局興工如中丞者其眞知所先務者哉 
[湘匪已平]  
　　客有自三湘七澤間渡洞庭抵漢皋訪鄭交甫遇神女解珮處暇則敂本館訪事友之門告以邇來逆犯康有爲在揚子江上下游分布黨徒濳售富有匪票漢皋事發之後毒燄復延至湘中幸經上憲燭破奸謀密飭 
 
 

Page 2

 
 
營中將匪首拘獲數名訊明口供就地正法一時人心爲之大定特未知此後能免死灰復然否 
[蜀督量移]  
　　廣州訪事人云日來粤省官塲傳聞朝廷有簡畀四川總督奎樂峯制軍總制兩粤之意惟尚未奉　　綸音不敢信以爲確也 
[英艦到粤]  
　　廣州訪事人云本月十六日有英國兵艦三艘駛抵粤垣在河干灣泊船上某統帶登岸進城拜會各大憲想亦來此保衛地方也 
[漢皋防務]  
　　漢口訪事友人云日前漢黃德道江漢關監督岑馥莊觀察訪聞湖北孝感縣與漢口毗連之處近有會匪蠢然思動因卽遴派大軍前往彈壓至本月十五日之晚復札移圑防漢防漢靖各營官請將勇丁派駐城上以壯聲威越宿迄無動靜始各整隊而回至刻下彼處已安靖如常矣 
[願作線人]  
　　漢口訪事友人云前某營弁勇由新隄解到所獲會匪多名大憲派員研訊之下除將情罪重大法無可寛者批飭就地正法外内有三名自稱誤遭匪誘入其黨中今願充當線人協勇緝拿匪首俾立功自贖稍蓋前愆大憲允之立卽札飭某武弁率勇隨行以冀殲厥渠魁永除後患 
[招軍守隘]  
　　廣州訪事人云高州鎭總兵馬鎭軍雄騏韜略素優久爲上游器重前經上憲調赴省中總理水陸防務并募勇八營分紥各要隘兹已招募成軍矣 
[江西全省圑練營制]  
　　一營之制營官親兵六十名親兵什長六名分立前後左右四哨哨弁四員哨長四名護勇二十名什長三十二名正勇三百三十六名火勇四十二名一營共五百人營官一員哨弁四員在外營官親兵之制親兵六隊一隊劈山砲二隊刀矛三隊劈山砲四隊刀矛五隊小槍六隊刀矛每隊什長一名親兵十名火勇一名計六隊共七十二名一哨之制前後左右四哨每哨哨弁一員哨長一名護勇五名火勇一名每哨八隊一隊擡槍二隊刀矛三隊小槍四隊刀矛五隊擡槍六隊刀矛七隊小槍八隊刀矛每隊什長一名火勇一名其擡槍隊正勇十二名合什長火勇爲十四名其刀矛小槍隊正勇十名合什長火勇爲十二名每哨一百零八人計四哨共勇丁四百三十二人昨由南昌采訪友人云采訪友人郵示贛省大吏手定圑練營制爰照登之 
[愼防誨盗]  
　　漢口訪事友人云有客自黃州來言及彼處士民目擊近來各處匪徒蠭起皆有擇肥而噬之心深恐各埠富紳相約移家來此黃白充牣未免啓人覬覦之心爰集衆商量不許將屋賃與異鄉人寄跡蓋深鑒大易慢藏誨盗之言也然而迂矣 
[决犯餘談]  
　　前報紀揚州江都縣宰湯明府於本月十四日之晚接奉上憲公文隨於翼日黎明飭就獄内提出斬犯二名會同營汛綁赴市曹處斬云云兹得揚州訪事人手書云是日正法者並非濳藏軍火陰謀反獄之首要各犯實係上年在東鄉劫奪某姓家洋銀事發被拘定以斬監候之罪此次與濳藏軍火諸犯暗地同謀是以上憲飭先正法也 
[記邗江血案]  
　　揚州訪事友人云有某甲者突於本月十六日清晨闖入郡城南河沿某姓家庖丁見而喝問則曰適有秘密事須與爾主晤談庖丁答以主人尚未晨興稍緩須臾方可覿面甲不允齟齬之下相與揎袂掄拳甲順手掣桌上菜刀向庖丁猛砍額破血溢負痛狂呼迨主人聞聲披衣而起甲被庖丁扭住急切不得脫身遂將刀亂舞庖丁傷重仆地甲乃乘隙遠颺主人急倩人窮追未數武卽追獲縛交地保收管一面舁庖丁赴縣署禀請騐傷聞甲係主人小妻之弟屢來滋擾庖丁惡之此次憤無可宣故肇此禍其然豈其然乎 
[龜奴釀命]  
　　廣州訪事人云中秋令節城中各店鋪皆大開筵讌以慶良宵城西下陳塘永利茶箱店正在賓朋滿座時有瞽者欲如厠主人命店夥扶至對街厠所適某娼寮龜奴送妓往某酒樓侑觸瞽者悮踐妓足龜奴怒與之爲難店夥告以無目之人爾當原諒龜奴卽拔槍相向店夥見勢不佳奔回店中躱避龜奴追至連放數響傷及數人有二人中要害而斃店主隨卽據實禀官翌日南海縣委員蒞騐飭差將肇事之某娼寮并附近娼寮五十九家一併查封一時燕燕鶯鶯不啻如喪家之犬亦花叢大劫也聞擊斃者一條店主之少子與局紳朱孝廉爲戚串行一係某太史之至親此案恐未易了結也 
[珠江鯉簡]  
　　廣州訪事人云安勇營規向稱整肅一或犯事法不稍寛日前甲乙丙三勇丁盗取營中餉項并剽掠店鋪貨物營弁拘獲訊實口供卽於本月十七日在醫靈廟畔商岡正法○本月十七日天始黎明城西觀瀾街内觀賢塲某宅忽兆焚如附近水龍馳往救熄僅焚去樓面二間○南海陳孝廉廷驤博學多才富家巨室爭延主皋比所得修羊惟以買書爲事本月中旬偶患採薪遽赴玉樓之召雖滿屋琳琅而棺殮幾至無著幸由各友賻贈得以置備棺衾生有丈夫子二人年尚幼穉不知將來能讀父書否也 
[漢水明珠]  
　　漢口訪事友人云上月初十日漢鎭横堤左近襪工張納殺斃賣餳人譚某報經地方官飭差嚴拿迄未弋獲僅將其父及兄拘案押追旣而張納以父兄何辜寃遭刑責遂於目前自行投案直認前情夏口廳陳少石司馬訊悉緣由卽飭釘鐐收禁一面申詳上憲聽候核示遵行○孝感縣境與汴省某縣犬牙相錯常有匪徒出没爲害閭閻邇以時勢日艱若輩更蠢蠢欲動幸紳商思患預防早已募集壯丁嚴爲之備若輩知不能逞四散奔逃傳曰備豫不虞洵保衛梓桑之善策哉 
[潯郡瑣談]  
　　九江訪事友人云本月某日德化縣應莘臣明府會同發審委員沙珠垣明府庭訊匪徒有張某者頭戴某差役所遺纓帽在堂下竊聽明府見之飭卽拖下重責一千板收禁候懲○中秋夜保甲總巡史明府炳南巡至城内塔公祠左近聞董石匠家有骨牌聲飭差拿下笞責若干板旋將門封閉送縣訊懲是夜城内保甲分巡委員金少卿叅軍薛葭生少尹巡至八角市時已二更見某烟館尚未熄燈爰飭將館主笞責若干板以儆○九江府孫景裴太守示期本月十三日課試濂溪書院肄業生童生員文題管仲相桓公霸諸侯一匡天下民到於今受其賜童生文題勿欺也而犯之子曰君子上逹通塲詩題賦得月到中秋分外明得秋字 
[上海官塲紀事]  
　　本城敬業書院山長陳太史昌紳謝世後經蘇松太兵備道余晉珊觀察敦聘吳門汪太史主講昨日太史由吳來滬觀察及上海縣汪瑶庭大令先後至書院拜會○昨日蘇松太兵備道兼江海關監督余晉珊觀察命駕至淞滬釐捐總局拜會督辦錢怡甫觀察觀察殷勤延入茗談良久而則○昨日午後閔行顓橋北新涇各董事以上海縣汪瑶庭大令驅逐私梟閭閻安謐相約至縣署禀謝大令延入花廳晤談片時而出 
[夜巡嚴密]  
　　前晚法界公廳讞員兼帮辦總巡朱森庭明府親率差丁遍巡轄境行抵南市與二十三七鋪巡防局員晤談片刻然後赴徐家匯等處教堂左近巡察一周 
[諭緝流氓]  
　　蘇松太兵備道余晉珊觀察以城廂内外流氓充斥因於前日諭令保甲總巡傅星厓明府率同各巡員嚴密查拿務使根株盡絶明府奉諭後卽遴派差甲四出查拿務獲懲辦 
[控案離奇]  
　　本邑西南鄉龍華寺方丈某僧投保甲總巡局控稱日前有寄居西新橋畔素不相識之某姓男婦數人浼香粉弄五臺山 
 
 

Page 3

 
 
佛店住持僧延僧人至家啓建水陸道塲僧人卽帶同香工前往及入門見其家並無男子僅有年輕婦女兩人心焉疑之婉辭而出次日卽有甲乙丙三男子乘馬車來寺誣指僧人與甲妻犯姦拐騙首飾僧人投訴龍華保甲局迨局員飭勇拘拿而若輩已乘間逸去閱數日又有婦女前來泣稱伊夫疑與僧人犯姦務欲置之死地囑僧人善爲設法拯彼殘生僧人揮之使去恐有後累禀請查提究辦等情傅星崖刺史告以事在租界須照會英美租界公廨提訊核奪 
[竊案可疑]  
　　鄉民陳心田投上海縣控稱本年七月二十八日親串家有事合家前往僅留老母應門旋被人上樓將首飾箱内田單竊去請准備案并求飭緝原贓縣主汪瑶庭大令察核呈詞殊多疑竇姑准飭捕役查緝一面傳該圖地保陳月廷來案訊問實情再行核奪 
[竊犯發縣]  
　　昨日江海新關稅務司移送竊取船上各物之小工嚴仁富朱定木朱定理潘連生四人至蘇松太兵備道轅道憲余晉珊觀察飭發交上海縣汪瑶庭大令分别收押候究 
[西兵演陣]  
　　昨晨七點鐘時各國駐滬兵士約共數千名先後排隊至泥城外操演事畢由英界大馬路魚貫而回步伐整齊軍容嚴肅如荼如火洵足以壯聲威 
[德弁清游]  
　　昨日午前九點鐘時駐滬德國兵弁三員命駕至英美租界公廨游覽一周旋倩人導至男女各押所遍加察閱始興辭而出 
[坍屋傷人]  
　　昨日清晨八點鐘時英界福建路四十號至四十一號門牌新德元館後進房屋兩間忽然坍塌壓傷四人經人舁送醫館調治聞此屋係公平洋行之産年久失修突遭風雨漂摇遂有此變居家者可不愼哉 
[捕頭查犯]  
　　昨日午前本埠英界老巡捕房栢總捕頭至美界捕房查看各押犯旋又至虹口司考脫路病房查看各病犯亦愼重公務之事也 
[南市捕房紀事]  
　　昨日有自稱南匯縣署捕役之趙松泉行至南市新馬路瞥見素識之杜家行人吳阿囝指爲犯案脫逃上前扭住吳不服致相爭執二十六號巡街捕見之召集二十二三十五號兩號巡捕拘入捕房捕頭詰其有無縣憲公文趙不能對因命押候解送馬路工程局禀請總辦程雨村大令訊究○江北某邑人彭銘勲賃居南市陸家浜顧家廳左近前由族姪彭妙龍彭錫慶之母張氏借去洋銀十七元繕立興隆票一紙言明俟妙龍成丁後如數歸還迄今已閱七年銘勲向之索償妙龍苦無以應遂被扭訴捕房捕頭令將妙龍押候解送工程局禀請程大令研訊○昨晨鄉人顧朝時携菜蔬至新馬路設攤求售四十七號巡街捕見之惡其作踐馬路向之喝阻顧不服致被拘入捕房捕頭以釁起細微命管押片時麾之使去 
[英美租界公廨會訊案]  
　　日商中桐洋行主投本管領事署控華人傳樵舟冐倣牌號私造機器並摹刻圖章日領事函致公廨讞員翁笠漁直刺立卽飭差傳傅到案訂於前日午後三點鐘會訊届時日副領事松村君命駕詣廨會同直刺升座中桐行經理人投案訴稱光緒二十四年華商假冐本行牌號私造軋花機器者多至十六家曾禀請前江海關道憲蔡大人出示諭禁此風稍息兹者中東機器廠主傅樵舟復倩毛上藝刻字店私刻中桐圖章嗣以刻字匠誤送本行并有中東發票爲憑是以控請訊究傅供小的在蘇州河畔開設中東機器廠已閱六年生涯甚盛並無冐牌情事此項圖章不知何人所刻求鑒被告律師候魯公聲稱此事本律師已至刻字店詢悉由中桐繕就發票底稿囑伊照寫顯係同行嫉妒揑情誣控請傳刻字店主到案質訊可也直刺商之松村君以兩造供詞各執碍難定斷著傳到刻字店主定於禮拜五覆訊核奪○日商巖田熊吉控華人楊二川欠銀不還迭經直刺會同日領事訊供限繳尙短洋銀四百元前日直刺提案比追楊堅求寛限直刺商之松村君著先繳洋銀一百元餘俟赶緊清理違干重比 
[駐清江糧臺督辦惲莘耘觀察致浙江藩憲電]  
　　藩憲覧藩赤文義舉陶銓毫不願做已回復山東糧道尚會臣好義樂施解囊救援江浙人不少電求主持慨然應允得赤文兄派友來最妥速告赤文兄爲要祁個又致附純伯正郎電昨奉同仁源轉電頃○又奉來電籌辦銀五千兩彚入赤文兄三千兩携救北路回南遭難同鄉丙公存心如此宜乎江蘇安如磐石好善之報也敬佩兹赤文兄信到後請派一妥當人赴德會商糧道尚觀察同鄉楊藝翁辦理吾兄來電在濟寗亦應設一局請亦選一人前來弟准於在濟同鄉中懇同會辦想大善士必以爲然救災至急前已電請尚觀察墊辦矣祖祁經 
[承辦濟急善局章程]  
　　一議同人等自申赴鎭卽請招商局給發免票由鎭至清江或坐小輪或雇船隻前往照給價値到清江後往拜惲心耘觀察詳詢情形并懇設法保護前進一面卽由滬局同人電禀袁中丞通飭沿途經過各屬先於大道上出示曉諭屆時一體照料以期週知而免意外一議惲觀察在清江督辦轉運局必雇備長車不時往返卽由同人商明遇有回空車輛酌給價値附送回南以期撙節一議自清江起旱沿途查探核辦至德州沿河一帶爲止德州以上至津京一帶另延妥友分頭舉辦一議滬局刊有兩聨册卽交同人帶往遇有被難官商查明代雇舟車發價若干另給川貲若干卽由同人分别辦理仍請承收之人親筆填寫收條存根簽字畫押爲憑存根上註明何人經付以便將來查核一議册子騎縫應蓋印信如在某州縣應用時卽可就近送請某州縣地方官借印并乞會同核辦以昭信實一議同人等於接濟官商川資之後卽函知滬局聲明官商姓名原籍何處人數若干代雇舟車資若干交現銀錢若干分别開示以便鈔登日報設有不符惟經手人是問蓋經手銀錢必須處處可查方足取信於人同人高明必蒙鑒宥一議此項濟急經費同人等只能每車約帶銀四五百兩餘存惲觀察轉運局中或由滬局同人分别電匯濟南濟寗州等處聽候隨時撥用至德州一處只有電局并無票號擬請電報滬局電知局員如遇急需可向電局撥用仍分電知照滬局就近照數劃還一議此次承辦同人仍延歴屆助振諸君以期得力而歸實濟一議同人等前往清江以上等處設局開辦一切經費由滬局經辦人分别捐助不得動支正項分文一議鎭江爲官商南旋必由之路卽請招商局朱煦庭先生妥爲照料并按名給發免票卽以收條所書人數爲憑一議沿途經過處所用人等必須隨時隨處查詢有無被難官商流落本地者以便設法往晤商辦一議遇有抱病官商急切不能南旋者卽送就近州縣城中延醫調治一切經費彚總核實支銷仍由官商家屬填寫收條俟痊愈後再行起程如本人情願速歸能雇騾轎船隻最妙否則仍用車輛以期穩妥一議遇官商眷屬有身孕者設將臨盆勢難就道亦只能安頓就近靠處所卽由官商自行保護經費由局酌給仍取官商收條爲憑俟分娩後再行送回一議沿途醫藥難求卽由滬局配購正氣丸辟瘟丹等携帶前往以期利人和已一議被難官商當時倉猝就道難免有衣服單薄不足禦寒者卽由同人查明實在就近酌購棉衣免致因寒成疾一議設有被難官商不幸中途病故靈櫬寄停沿途廟宇客店者一律查明代雇車輛派人押送清江轉運回南一議滬上各局所收捐欵均各按旬鈔乞登報仍隨時會同轉解以清經手一議沿途被難官商不過偶缺川資經同人等酌量接濟回南後擬請照數繳還以便續辦否則移助振需同襄善舉無力者聽以上十八條係公議大致辦法中有每車酌帶銀四五百兩一條尚須斟酌蓋不帶則不便分帶又恐遭意外也其餘未盡事宜容再隨時酌議仍祈閱報諸君詳細指示藉匡不逮爲幸濟急善局同人啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[售圖獲譴]  
　　武昌訪事友人云鄂省民情浮動每喜播散謡言自京畿戰釁初開巷議街談皆謂義和拳匪神通廣大一唱百和宛如目擊身親近更有好事之徒刊刻畫圖詳繪拳匪勝捷西人復敗情形沿街求售事爲武昌府余堯懼太守所聞飭將其人拘案重責并查吊畫板銷燬是亦綏靖人心之道也 
[上海縣署瑣案]  
　　前者法租界公堂讞員朱森庭明府移送會匪頭目金龍所私蕩婦雷氏到縣縣主汪瑶庭大令訊取口供諭令管押在案前晚提案復訊雷氏供稱小婦人向住法租界中王金龍轉租餘屋一椽暫居一月並不知爲會匪叩乞施恩大令姑念婦女無知從寛釋去○某圖地保龔玉田投縣控被經管凈土菴佛店之許高祥毆辱前晚汪大令飭提訊究許供凈土菴自祖父經管以迄小的已五十餘年堂弟松舟在菴學習經懴後伊母招朱祥舟來菴朱又糾合龔玉田同住旣而龔竟欲奪管菴産時時滋閙不休今又來案誣控求恩明鑒龔供小的辦公之暇兼爲道士是以借住庵中某日被許高祥所毆失去糧串求恩究追大令謂該庵係各戶捐資公建許已三代盤踞尤嚴招留外人在庵滋閙甚屬不成事體本應懲辦今姑從寛著原差將庵内之人盡行逐出然後標封扃閉諭令董事另招戒僧住持○汪大令訪悉戴阿補前在顓橋與梟匪爲伍誘人賭博飭差拘到前晚升堂訊究戴供小的向業箍桶梟匪在鎭開賭時雖招小的帮忙因言語不通卽辭歇大令喝責一百五十板收押再訊又提爲梟目張得勝管賭帳之許洪章略詰數語飭發改過局覊押兩年○何恒祥控陸介眉延不贖取押欵前晚汪大令提齊人証升坐二堂訊鞫何增祥供前年陸介眉將陸姓戶名田單一紙抵押銀四百兩至今延不取贖查悉此單並非介眉之物叩求飭贖以免押欵虛懸陸介眉供小的係本邑人向在朱義齋所開永泰烟館爲夥朱欲販運洋紗糾合小的入股需付洋銀五百元小的與陸子雲同姓不宗十年前子雲之弟婦陸高氏將田單三紙向小的抵借洋銀二百四十元迄今尚未贖回一時股本難籌遂將田單轉押與何曾有一會被何劃收洋銀一百五十元餘欠應俟陸高氏備價來贖時料理陸子雲供弟婦陸高氏因病不能到案此項田單係介眉之父借去後弟婦曾向介眉借洋銀一百五十元連利息應還二百四十元小的前已兩次付過洋銀六十元尚少一百八十元願卽借繳收回田單大令准之飭將介眉交妥實人保出借銀清理何照數收足後卽將田單呈案給子雲具領 
[英美租界公堂瑣案]  
　　包探孫阿星禀稱賊犯張阿田潛至漢璧禮路張阿炳家竊取布褲一條經小的拘獲送案請懲讞員翁笠漁直刺商之梅繙譯判責五十板贓給還失主○一百五十五號印捕解唐瑞正陳瑞生到案禀稱此二人推獨輪車飛行馬路中以致碰壞西人士辦立所乘馬車爲此送案請究唐陳同供小的事出無心且無力賠償修費尚求恩宥直刺詰悉所損無多姑念貧苦諭令嗣後加意行駛從寛開釋○包探孫阿星禀稱王子卿至吉利輪船行竊趙大川所携烟槍一枝經小的拘獲解案請究烟槍因大川急欲他往已經領去求鑒直刺判令遞解回籍○包探秦少卿禀稱周生徐阿仁串竊福利公司所儲洋縀二十一碼報捕後由小的查獲解案請究徐供小的在匯中西客館供使令之役前數日周將貨一包暫存小的處不知竊贓故敢收受叩求鑒宥周供詞狡賴直利飭包探帶回捕房各押兩月○新聞報館西人訴稱東洋車夫康二鮑財來在江西路圖竊酒醉西人身畔之物由七十九號印捕拘獲今已解案請卽訊懲鮑康同供小的等並無圖竊情事叩乞施恩直刺判令將鮑遞解回籍康從寛開釋○二百三十八號華捕禀稱陳仁記潛至江西路二百三十八號門牌李時記家圖竊適爲小的所見拘案請究直刺判令遞回通州原籍○四百七十九號華捕禀稱陳阿明至江西路楊雨亭家竊取玻璃四塊經小的拘案請究直刺判責二百板枷號半月○一百七十六號華捕禀稱朱阿海至江西路王阿四家竊取板箱一口是以拘請究懲直刺判責二百板○包探趙銀河禀稱去年十二月某日王蔣氏家失去女孩阿順報捕後查緝未獲現由小的獲諸李吳氏家向之詰問聲稱購自萬正成家爲此一併解案請訊王蔣氏投案供訴前情李吳氏供本年二月某日向萬購得此女曾出身價洋銀六十元萬供此女向舊主人購得賣據呈騐至是否被人拐出請傳伊主質訊職員實不知情直刺著一併帶出候覆訊核奪 
[法租界捕房瑣案]  
　　歹人陸友樵串同其黨曹新如鄭兆榮邱子香騙取八仙橋西首鄉人褚金金等九戶應領法界工部局遷費洋餘五百餘元扣去四成褚等控之公廨讞員朱森庭明府訊供屬實遂於昨日飭將曹鄭邱三人提案喝令各枷號一個月發犯事地方示衆其滿各責二百板○沈福生徐阿六冐稱泥水匠向各店鋪修理房屋乘間竊物被包探拘解公堂明府訊明一切著各責三百板○竊取烟槍之陳阿三竊取木板之姚桂林竊取報時鐘洋傘之陳阿金均於日前經明府訊明昨日著責阿三三百板姚一百板阿金二百板○潘耀金竊取黃魚十斤被包探拘解到案明府著責二百板○王仁甫誤將盆水潑法國某兵官身上被控到案明府著枷號半個月期滿再核○積竊劉桂林王阿毛錢阿炳陳阿方張小香竊取葉萬雲家香烟等物明府著各責四百板○楊炳春僞造工部局領錢票向小工頭目冐領工資被控到案明府訊供屬實著枷號半個月發新築馬路示衆期滿責二百板○前者西人伊麽田控德昌錢莊執事人王性之虧欠莊票銀一千四百七十四兩明府移文英美租界公堂提案訊供著押候人銀兩保昨日某漆店主某甲投案求保明府諭令在保單上書明須俟王性之繳清欠欵然後移歸英美租界公堂方准保出 
[美租界捕房紀事]  
　　甬人沈仰芝向在英界巡捕房當細崽今春至鷄鴨弄某花烟館持刃行兇經巡街捕拘入捕房捕頭令解送公堂讞員翁笠漁直刺判令管押捕房半年前月陡患腫病捕頭令舁送虹口司考脫路工部局醫院醫治豈知藥石無靈延至前日因病身死藍副捕頭查得其人並無家屬在滬因令三圖地保投報善堂備棺收殮舁往義塚掩埋○昨日無賴童記春糾同羽黨多人至虹口武昌路某作塲内向木匠某甲訛詐洋銀甲投報捕房捕頭令包探將童拘押候解送公堂禀情讞員翁笠漁直刺究辦○昨日江北小工葛阿才在外虹口公和祥馬頭貨棧中行竊舊鐵被管門西人察出連贓解送捕房捕頭令押候解送公堂禀請究辦 
 
 
