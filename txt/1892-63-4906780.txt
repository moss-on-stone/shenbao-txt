# 1892 - 63 - 4906780

 

Page 1

 
 
[諭旨恭印] [  申報館謹識]  
　　光緒十七年冬季諭旨本舘現已敬謹彚印成編卽日出書計每本碼洋四分購處仍遵曩例 
[琵琶考]  
　　琵琶胡樂也三代以前無之考古今樂錄云琵琶出於絃鞉杜摯以爲興於秦末盖以長城之役百姓絃鞉而鼓之其　長三尺五寸象三才五行四絃象四時近來添出二絃乃得六絃大失古意然所添二絃仍無别者不過取其以兩絃合爲一聲其聲較響耳非若琴之由五絃而七絃所謂變宫變徵者殊不同也所以謂之琵琶者推手爲琵引手爲琶取其鼓時之手法以爲之名其字琵从珡比音琶从珡巴音是謂意兼聲蓋以此爲馬上絃索推手前曰琵引手後曰琶有從手作批把者唐書言自下逆鼓爲琵自上順鼓　琶傅元琵琶序云漢送舄孫公主念其道遠思慕故國使知音者於馬上作之然所謂作者作其音調非謂此器於此時始作也唐時琵琶二字琵字讀作入聲如四絃不是琵琶聲忽聞水上琵琶聲皆讀若弼然則屠赤水嘲誤書枇杷爲琵琶者云若使琵琶能結果滿城簫管盡開花猶但言其字不言其音也此器出於胡人故又名胡琴然非今之所謂胡琴也又名鼙婆盖卽絃鞉而鼓之義漢昭君以琵琶稱杜少陵有千載琵琶作胡語之句此非言其音言其調也昭君嫁於胡人以琵琶寫其悲憤幽恨之意卽今之昭君怨一曲然究不知是否昭君之原本恐係後人託名若昭君自製則其名不應曰昭君怨矣昭君旣在胡琵琶忽壞使人重造造成而形小笑曰渾不似後人遂名琵琶爲渾不似俗又訛爲渾撥四可笑之至夫琵琶之聲抓分擘托摘打埽輪凡左右手法數十種豈可以渾四絃而亂撥之者先時彈琵琶者用撥後以撥不便於用易之以手而手法揩法其道甚繁學之者頗不甚易自朱生阮咸孫放孔偉諸人而外本朝則以王秋蘋爲第一近來此事講求者亦頗不多矣前遇姚飛泉茂才聞其擅此請其一彈適以無佳器僅鼓一二聲約他日携其所藏琵琶來旣而彼此有事中阻逾半年而姚君歸道山聞其所藏琵琶手自刻銘頗極寳貴惜不得一見之五六年前於泰和館爲倉山舊主祝壽時曾聞同鄉四明周君永綱快彈一曲然爾時人多聲雜不能盡其所長聽者亦不得其妙前數載西園有琵琶會然彈者止陳君子俊一人陳君彈雖妙而所學者爲北派有埽而無輪曾聞其彈將軍令一套作斷續聲不能全輪而無間斷意故未滿今陳君亦墓木拱矣滬上之以此技擅長者惟周君一人日前承其過訪余以琵琶進爲撫三數曲曰此器亦佳但須小加琢磨耳明日携其琵琶來視之器舊而音洪以余之琵琶比之天淵矣爲彈夕陽簫鼓一闋余曰此其中何以有哀怨聲周君曰此曲卽潯陽江上商婦所彈之調樂天謂其絃絃掩抑聲聲思似訴平生不得志則其聲安得而不凄楚子亦可謂深於音者矣因又彈玉樹後庭花此張麗華所製飄忽輕盈别開生面者也復彈十面誠有鐵騎突出刀槍鳴之致旣而調絃轉軸更彈普安咒梵唱法音忽緩忽急其中有鐘聲有鼓聲有鐘鼓齊鳴聲有搖鈴聲不啻口技之齊奏而周君從容揮灑動中自然余不覺擊節歎觀止周君曰僕生平無他好所好者此耳有以重聘相招者輒峻拒之惟遇知音人則彼此可以入耳故樂献其技子聆僕之琵琶僕亦願聆子之琴矣余曰余之琴則初學耳安能敵吾子之精妙哉無已爲鼓平沙一曲周君曰琵琶有可與琴合者今人皆不知其理海上琵琶不可以僂指計子曷弗爲僕一考其義乎余曰諾遂書之 
[獲匪詳述]  
　　會匪頭目以龍爲號者大江上下計有四人曾見於上海縣訊鞫匪黨供詞中自鄭金龍正法後上海捕役又在杭州附近山中拿獲王金龍解歸訊辦此皆已見報章者也昨報又錄安慶訪事人信言近日又獲王金龍一名方訝若輩豈有分身術耶何以一人而兩處並獲也兹接蕪湖來信始知所獲者實係黃金龍平日匿跡南陵縣深山中結黨稱尊盜刼商客斷路殺人之案高積如山惟從未被羽黨供出姓名耳近經其妻出首大約謂黃年約四十餘口操湖北音生平多權謀能手造木牛流馬一日見漢口某待詔之婦年方花信風嬝娜多姿因屢向待詔繩江南之富麗繁華勸之挈妻南下中途將待詔殺斃抛屍江中遂據婦爲已有然婦雖靦顏事仇頗不忘故夫寃抑　　　報已非一朝今正黃因賭博到官押諸班館婦遂乘機赴縣歴訴其夫被害始末並黃糾黨爲非歴次搶刼各案年歲月日纎悉靡遺高坐堂皇者始知臥治之内尙有偌大强暴潛伏山林當卽提黃研鞫一堂釘鐐收禁一面通詳各大憲沈仲帥據禀卽委轅下乜中軍帶領兵丁星夜乘福安官輪船駛抵蕪湖上游十二里瀂港鎭下椗復帶兵乘礮船由内河行抵南陵一面請蕪湖道楊觀察派某弁率兵前往幫同護解本月初四日道經瀂港押上輪船啓椗回省至婦曾否帶省傳者未道其詳說者謂黃旣有如許不軌而猶得潛居山野行所無事則其機謀深邃不言可知苟非婦不忘藁砧奔赴公庭出首則他時毛羽豐滿爲禍必不堪矣又聞同時並獲其黨鄧海清年約二十餘現亦解赴皖垣辦理云 
[鳩水春寒]  
　　本任蕪湖道成端甫觀察聞訃丁憂已詳前報本月初三四兩日在署開吊地方文武紳士子民莫不以一束生芻躬申叩奠至二月初七日復延高僧誦經禮懴初八日事畢卽料理行裝回旂守制○委署皖南鎭徐叔平副戎由皖省乘某輪船赴金陵謁見劉峴帥事畢於初四日抵蕪拜會各官然後換船揚帆下駛由太平府内河前赴寍國府諏吉初十日接篆履新○王邑尊於本月初二日開征本年上忙地丁錢糧及蘆課馬政各項雜稅面諭胥吏圖差不得藉口催科下鄉恣横犯則重懲胥差皆叩頭唯唯而退○沿江一帶素稱澤國全賴堤岸鞏固庶免民歎其魚蕪湖例於新春由值年圩董督率民夫分叚增築日前有某雜貨鋪夥下鄉收帳持傘而行鄉例修堤時素不准人持傘謂傘與散同音見之不祥至是遂羣起而攻老拳飽受無奈匍匐而歸○和州濵臨大江歴年堤岸驚險百出本届署州尊周翊庭直刺捐廉數百金派人至蕪湖購買樁木於本月初六日紥簰運去以備不虞 
[府試三覆題]  
　　松江府恩太守於初九日三覆闔屬文童題目錄左通塲文題宰我曰以子觀於夫子兩節詩題賦得拜孔揖顏得顏字五言八韵性理文所以載道也孝經忠順不失以事其上前報經古案其第六名係陸志鴻十一名係張端翼合行附正 
[吳市讕言]  
　　姑蘇訪事人云本月初三日午後長元吳三首縣會同至下河迎接學憲是晚同泊滸墅關有偷 
 
 

Page 2

 
 
兒撬開吳邑尊之船竊取狐皮褂皮袍各一襲皮領一條翌日著地保嚴行查緝併飭捕役四處緝拿○婁門内北街石皮弄有一老嫗獨居矮屋中茹齋念佛一日有一遊方僧化齋至此與嫗結佛緣嫗遂合十皈依自稱弟子去春嫗逝世遺有空地及小屋一椽囑僧起建寺宇僧卽就空地上支搭茅屋三椽塑一偶像一時四方哄動求籖問卜者趾錯於途僧得飽腰纒時時出外酗酒肇事隣里畏之如虎莫可如何某夜忽聞人聲鼎沸隣右起視見僧與數人兇毆旋有一女自茅屋中向外飛奔有知者謂僧誘藏婦女是夜被人覷破遂糾合數人一擁而進僧在香衾中躍出手執木棍狠力拒敵人不能遊其身迨天明時一總巡差貿貿然入寺逾時僧卽隨之而去或曰事爲局員訪悉拘案嚴懲也不知然否 
[溥玉岑宗師考試蘇州生經古案]  
　　正取經學八名裴熙琳長洲陸錦燧長洲夏時成吳縣范褘元和程鑣元和楊光烈長洲王鳳藻元和孫同康昭文次取經學十二名韓雲駿長洲余宏淦崑山周霖長洲費　同吳縣錢寳鎔吳縣汪家玉新陽陳宣祥新陽李永齡吳縣費祖芬吳縣王有德吳縣施兆麒吳江算學一名朱祖保長洲算學正取古學四名曹元忠吳縣金祖澤吳江蔣元慶常熟胡士榖吳縣次取古學十四名王肇釗元和王家賓吳縣趙宗麟元和潘昌煦元和吳震元長洲王宗保吳江程基裕吳縣吕叔賓昭文蔣楙翰府學吳銘丹吳縣盧豫府學潘誦華長洲黃廷璧吳江徐騏震元和 
[蘇臺試事]  
　　本月初七日溥大宗師考試蘇州府屬童經古前報尙遺二題一爲擬蘇文忠月夜與客飲杏花詠不拘韵一爲泛百花洲五古初八日蘇州府及長元吳四學生員正塲府學文題寓稷顏回同道五句長洲若夫潤澤之至有爲神農之言者許行元和故沛然德教至小賢役大賢吳縣夫志至焉氣次焉至旣曰志至焉通塲詩題賦得上臣事君以人得臣字○初九日生補考文題吾何以助一游一豫覆生經古題桃李成蹊賦以桃李無言下自成蹊爲韵賦得水開水便緑得開字○牌示十一日覆首塲生兼考教十二日考江震童十三日覆二塲生十四日考常昭童十五日提覆江震童十六日考吳崑新童十七日提覆常昭童十八日考長元童十九日提覆吳崑新童二十日覆試一二三塲童廿一日提覆長元童廿二日覆四塲童廿三日外塲馬箭廿四日步箭技勇廿五日武生歲考内塲兼武生補考廿六日覆試武童廿七日奬賞廿八日起馬 
[揚城火警]  
　　本月初五日天將曙時揚城教塲街北牌樓程德泰茶葉店失愼火光四射烟燄迷漫赶急鳴鈺呼集衆隣汲水澆灌幸人手衆多得卽撲滅僅燬臨街店房一間至起火之由聞因臨臥時水烟灰誤落茶葉寠内致肇此禍按該處係通衢閙市店鋪櫛比當火熾時幸無封姨助虐火甫熄卽起狂風走石飛沙聲同虎嘯設非撲救迅速當不堪設想矣 
[丁簾花韵]  
　　金陵　信云上元縣陳仰山大令謨升署海州知州高湻縣陶仲彝大令在銘調署上元縣現署江寗縣趙小帆大令受璋與現署銅山縣藍雲峯大令采錦互調此皆已見金陵官報者也江寗府又以藍大令距省甚遙到任尙需時日禀請方伯委員暫代遂委江寍縣帮審委員候補縣王秀山明府端啓先攝篆務初二日憲札旣下卽有書吏差役至信府河公館中排班叩賀同僚亦有徃拜者聞刺史有初十日接篆之信然尙未見明文云○南捕通判鄧裕生别駕心茂前署淮安府軍捕通判交卸回省方伯懸牌飭回本任遂擇吉初二日接印視事○劉省三爵帥僑寓金陵已有年所惟爵夫人仍住原籍料理家政今春爵帥興懷梓里買棹遄回想畫錦堂開當有一番得意也○内閣侍讀端木子疇先生埰京師供職年逾古稀忽於正月二十一日赴修文之召梅花驛路噩耗傳來家中卽設位哭奠如儀一時桑梓之邦曰衣冠而弔者約數百人聞今歲先生膺河督許仙帥之聘主講河南信陵書院乃未溥春風之化忽如朝露之稀道範無存典型徒在言之黯然 
[蘇省官報]  
　　正月廿九日淮揚道劉佐禹到蘇知府魯巽禀知奉委蘇屬水利局提調差同知鄭本誠禀辭回上海布捐局通判林步瀛禀知奉委松滬局解餉差姚壽春禀辭回孔涵釐局知縣魏士鴻禀知奉委解金陵餉差宿遷縣蕭仁暉禀辭按司獄林守廉禀知解淮餉赴揚州卽辭留江記名提督朱德明統領慶軍等營江南狼山鎭曹德慶均辭行二月初一日督轅隨員題奏提督趙三元由江寗來江安道馬鹽巡道馮候補道倪又英均辭行會辦金陵機器局候選道徐建寅由江寗來卽辭赴滬管帶留防太湖水師正前營李松榮禀知由寗見制憲回知府袁恭宏禀辭赴松滬局巡卡差並銷水利局差上海縣袁禀辭通判林步瀛禀辭赴松滬局解餉差知縣劉葆源禀辭赴代辦車坊釐局差魏士鴻禀辭解餉赴寗鄧復興禀辭赴滬提運洋硝楊嶽方由金陵來縣丞范景賢起服回省禀到方燕謀馮詠芝主簿李渤府經歴高松如四位禀辭赴津局差准補丹陽縣主簿陳以恭解供布由京回省指分江蘇試用縣丞張夢瓛廣東人由京領照來省禀到家人禀報江蘇候補知府徐致和於正月二十九日午刻在吉田巷公館病故於初三日已時大殮初二日淮揚道劉佐禹辭行江陰協鎭鍾明亮到蘇卽辭提標左營遊擊吳炳辰由松江來刑部主事葉士荃常熟人由籍　赴都户科給事中殷李堯昭文人由京來知府魯巽禀知到水利局差震澤縣蔣禀辭藩轅牌示照得崑山縣石浦司巡檢胡受年病故當經詳委分缺間用巡檢周炳琪署理在案兹據太倉州詳報該員業已在太倉病故自應另行改委查有試用巡檢沈恩藻堪以署理初三日候補道沈玉麒辭行赴金陵公幹同知張亦賢禀辭回滬知縣沈熙廷禀知前署震澤任内交代算結施沛霖禀知奉委赴新陽公幹委署太倉州州同宋韻初禀辭赴任直州同王伯乾禀知奉委報銷局文案卽日到差縣丞黃熾康禀辭赴津局差巡檢晁貽澤禀謝奉委閶門旱關盤查差從九夏之棠禀知換蘇差委謝鈞由江陰接學憲回初四日管帶撫標副前營前江陰協鎭田明山由黃渡來直隷州胡傳由上海來禀銷松滬局巡卡差卽辭赴臺灣知縣梅崇誥禀辭赴海門公幹府經何慶墀巡檢李善邦均禀辭赴海運津局差初五日督轅隨員題奏提督趙三元辭行回金陵刑部主事葉士荃辭行赴都同知張辰禀知奉委發審局差知縣章寅禀知奉委赴上海婁縣公幹馮譽騏由高郵釐局來縣丞王希禹巡檢桐彬均禀辭赴海運津局差從九張鳳五禀知換蘇差委 
[鄂垣官報]  
　　正月二十日調署武昌府李禀見赴兩院禀謝保舉加鹽運司銜接奉行知候補縣湛福春禀到赴招賢里保甲查私鑄候補州俞　瑛給予酌委一次禀謝開復前大冶縣林佐自興國釐局候補州判徐文紹解河口釐金俱來省各赴兩院禀到候補縣楊湘雲奉臬憲委帮審漢陽縣案件赴兩院禀知候補按經歴張應曦赴兩院禀稱赴宜昌川鹽局務差廿二日調署漢陽縣陳赴兩院禀知本日開考候補府經歴劉綬青遵海防新報捐過班知縣禀知由荆州回省赴兩院禀到方藻奉善後局委赴黃州府屬公幹江陵縣龍兆霖保舉以知府用在任候補 
[穗石新談]  
　　粤垣晉源街有匪徒勾引無賴少年作牧猪奴戲被某營兵丁所知糾集多人向索規費賭徒靳而不與口角之餘繼以毆鬥火槍轟發儼如大敵當前適有某甲行經是處不及走避爲槍擊傷鮮血淋漓倒斃在地街隣見釀成命案不敢袖手旁觀奮勇向前將放槍之人拘獲解交縣署審辦夫聚衆賭博已違禁令况復持槍傷人殺人者抵王法具在當不能稍從末减也惟甲行過此地猝罹凶鋒斯爲无妄之災耳○有陳某由省雇船往佛山行至五义口地方突遇盜匪多人一躍過船肆行搶刼傾箱倒篋搜括靡遺陳恃其勇力與盜相爭被盜刃傷其手當卽折回省城赴縣報案未知卽能破獲否也○正月二十三日有畫船一艘容與中流内有婦女數人緑鬢紅顏掩映於風檣水檻間聞欲往官窰叅神者駛至白鵝潭海面爲風浪所撼立時沈没救生船急來援救救起數人尙有婦女二口則已隨波逐流杳無蹤跡矣吁慘哉 
 
 

Page 3

 
 
[詳文照錄]  
　　去歲所報漢陽縣陳大令整頓倒塌申詳上憲一事兹聞陳大令實與江夏縣會詳所有詳文照錄於左江夏縣漢陽縣爲會詳請批立案遵辦事竊國家名器本極尊崇乃自咸豐年間軍興後籌餉例開祇須家道優裕雖下至販夫亦均可以報捐故近年來凡市井之徒無論坐賈行商均皆捐有頂戴在束身自愛謹愼貿易者尙不過以此榮耀鄉里其素性刁猾形同無賴者以爲捐有功名縱或塌帳被控亦遽難刑及其身竟敢恃作護符動輒侵欺客帳倒塌自肥此等情弊所在皆有卑職等武漢地方乃濵江馬頭市面旣較外邑繁盛商賈又多客籍之人有事到官非自稱爲職員卽謂係屬貢監究竟曾否報捐無從查知底藴目下人情日益奸險物力日益艱窘各色買賣恒有開不數月遽然倒塌者所欠帳項竟至盈千累萬貽害於人其中固人因遭水火盜賊實在虧折而起者但蓄心昧騙人財以圖自肥者亦復不少凡此等倒塌帳項一經涉訟傳訊被告雖皆據實供認情愿措還但後來無不屢限屢違任聽日久收押始終不繳分文是徒有押追虚名並有繳錢實事轉使原告反受訟累不堪在被告之敢於日久拖抗無非恃其到官時自稱捐有功名彼旣一時不肯繳照官又無從察其虚實卽未便輕率嚴比因此任其狡延莫能究結實屬惡習相沿不成政體卑職等屢次會商亟欲挽此頽風以安市廛伏思籌餉例開名器斯濫此後凡遇倒塌　訟傳到被告如其稱有功名無論是否有心肥騙總先訊明係在何省何案報捐追繳原領執照附卷以便隨時詳辦倘敢匿不繳照亦卽據供詳革一面嚴行比追仍俟追出捐照再請逹部俾狡猾市儈知其雖有功名亦不足恃爲護符以搪比追之辱並可杜除假冐頂戴情弊如此辦理庶幾以後奸商不敢動輒倒塌而錢債詞訟亦可易於究追完結矣卑職等因整頓倒塌拖訟惡習起見是否有當理合具文會詳憲台俯賜查核批示立案以便遵辦實爲公便除詳督部堂撫部院曁藩臬鹽巡憲並武昌府漢陽府憲外爲此備由申乞照詳施行須至册者 
[日員瓜代]  
　　日本駐滬總領事官鶴原君定吉蒞任已近二年前日乞假東旋乘神户丸至横濵上京述職所遺總領事一缺由副領事内田君兼攝 
[蟻鴇宜懲]  
　　姑蘇人某甲耕夫也其妻某氏年甫及笄碧玉小家頗有姿色去年十月被蟻媒唆弄僞稱上海某公館欲雇女傭甲允之遂被挈來滬上送入法租界小東門外一枝春附近惡鴇阿大花烟館内令塗脂抹粉作倚門賣笑生涯每至月終以洋銀數枚寄中託爲所得工資某日有某乙邀甲來申黃昏時同至新街及小東門外一帶花烟館前品足評頭互相笑樂驀見有臨風障袖者似曾相識近視之妻也不覺忿無可說呆若木雞婦知事難隱瞞遂婉勸甲入室甲大怒堅欲扭入捕房阿大及蟻媒等聞之從旁力勸强拽甲至樓上許以五日内定有好音後不知其究竟竊謂鄉邨少婦定性全無一惑於蟻鴇之蜜語甜言鮮有不敗名失節者然則婦固無足責而蟻鴇之惡實足令人怒髮衝冠矣捕房近在咫尺間奈何尙無聞見哉 
[報請騐屍]  
　　昨日午後浦東二十二保三十四圖地保顧元興投上海縣禀稱今日圖中井亭地方有無名男屍一具年約三十左右查無親屬爲此來案禀報袁大令諭令聽候詣騐 
[上海縣署瑣案]  
　　吳熙良控徐子章陳芳水欠銀一案由法公堂送縣訊供已登前報昨日午後帮審委員宋二尹升堂研訊吳訴稱職員係本邑人向操鹹貨業現開萬寳樓茶肆徐子章央陳芳水擔保借去銀二千兩至去年起本利全無屢索不還不得已控經公堂轉送到案二尹問楊裕亭爲誰答稱係中人陳供稱原籍紹興徐供稱現在兆豐洋行當買辦前年吳央令將寳善街戲園拆去翻造市房開設萬寳樓茶肆拆造時由吳償銀一千兩然是屋未翻造之前每月可收租洋二百四十元迨造成只收二百元從中亦有虧折吳稱徐借去之銀立有借據並將保火險之保單抵押且非職員之欵實向他處挪來二尹判令徐於三日内將楊交案再行訊究○法界彩視街鴻發小客棧主劉光輝卽劉坤山被隣人陳春山卽陳元球王少堂卽王世璜毆傷頭顱遂扭陳王至捕房已則投縣訴請騐傷次日捕房將王陳解至公堂朱明府以劉旣在縣控告飭卽移縣訊辦種種情節前報已詳言之前日帮審委員宋莘樂二尹升堂研訊劉並未投質王供稱小的係湖北人與陳劉均同鄉向在治下小本營生借住劉家樓上日前劉令小的他徙小的告以一時頗難覔屋旣而劉無端尋釁致將玻璃擊碎劃破頭顱小的等並未行兇求老爺查訪可也陳稱小的亦湖北人素來安分不敢行凶二尹曰劉之所傷並無緊要然爾等不安本分可想而知遂喝令略加責懲以儆將來王陳伏地求恩二尹謂姑念苦求各從寛宥著具改過切結然後覓妥實人來案具保○葉順昌被錢阿貴唆使林金心萬惠如夏云祥兇毆斃命迭見報章昨日午後三點鐘時帮審委員宋二尹升堂研訊屍兄葉福元未到錢供稱小的係高橋人去年被順昌欠工錢六千七百文冬至節收過洋銀二元其餘屢索無著旋由林萬等三人願爲小的包索至十二月小的有事回家不知伊等如何行兇叩求明鑒萬供稱小的係寳山縣人與錢林均不相識去秋被順昌欠二十八工工資每工錢二百文計共五千六百文約十二月二十四日準付届期往索順昌尙未歸家忽有林等到來亦向順昌索欠由寓主張發領林等出外找尋小的則住張家中守候一夜未出並不行兇林供稱小的高橋人與萬夏並不認識去年順昌欠阿貴工錢旋由小的擔保至十二月二十四日小的並未前去實被寃誣張發供稱去年十二月二十四日晚間林萬夏到來扭順昌至渭園啜茗復出城外攅毆小的並不誣指二　一再研詰林萬堅執如前遂喝令各跪大練並上挺棍約歴一點之久林萬依然堅執因令分别還所聽候訊辦 
[英界公堂瑣案]  
　　新沙遜洋行控益豫土行一案已紀報章昨日行主訴稱益豫所定小土三箱並無限期已賠去保險利息等銀三百兩現在祗能每箱照前斷讓銀三十兩保人郭本瑞尙圖再讓三十兩不能允許蔡太守商諸梁副領事准每月出貨一箱照原斷讓去三十兩再延定干押追○三百三十六號巡捕禀稱昨日下午有曹錫齋者自稱米業中人醉鄉深入雇張阿喜馬車自執韁繩碰損車上羊角查工部局定例不許馬夫任坐客拉韁曹旣酒醉且不諳罄控之法更不應任其自拉及碰壞羊角時張反扭曹勒賠以致吵閙適經小的所見一併帶至捕房曹存洋銀五元得以釋出今未來案祗將張送請訊懲張供稱小的係寍波人曹强欲自已拉韁是以索其賠物蔡太守謂曹旣存洋銀五元今未到案應將原物歸捕房撥充某西醫院經費張本應究罰姑念已受虧折從寛免議并諭以出外後不得再向曹索賠○包探顧阿六禀稱工部局議定租界内不准婦女入烟館吸烟大老爺亦曾告示煌煌遍行曉諭不料昨日小的巡至泰隆烟館見許寍氏横臥烟榻呼吸有聲惡其視大老爺禁令如弁髦特傳開烟館之王睦明及許寍氏請訊許寍氏供稱小婦人家在蘇州丈夫現當五雲日昇樓茶博士適因患病故往吸烟尙乞施恩願祝公侯萬代王遞禀聲稱小的係潮州府潮陽縣人現在治下開泰隆烟館此婦聲言腹痛急欲吸烟小的因准其開燈以後不敢再違禁令矣蔡太守謂許寗氏本應懲辦姑念病容可掬格外從寛交伊夫具結領去王罰洋銀五元充某西醫院經費烟鎗充公○包探顧福亭禀稱昨日莊寳昌在公和祥碼頭起貨失去箱内洋醋三瓶經小的查明邵平座所竊周阿三亦知情今將人贓送案毛娘子訴稱小的在公和祥碼頭當更夫目見邵竊醋因之獲交包探邵周同供稱小的等俱江北人在治下公和祥碼頭當小工蔡太守判令將邵管押兩禮拜周管押三日贓存捕房給還失主○三百七十四號華捕禀稱昨日下午五點鐘時小的巡經河南路卽棋盤街見馬夫與東洋車夫鳩聚多人扭結碍路向之喝阻置若罔聞急吹號呌始有他捕奔來夥同拿獲兩造九人查得起事之由東洋車夫李阿四在路結襪帶馬夫包順金等駕車前來喝令讓路李不依以致聚衆打架孫德祥供稱小的係金陵人以貨玉爲生昨日下午路過此處適馬夫與包車夫扭毆誤被獲案李供稱小的係江北人正在結襪帶 
 
 

Page 4

 
 
時馬夫偪令讓路小的避讓稍遲卽被掌頰適某茶肆内有馬夫車夫若干人圑坐啜茗聞聲而出各分黨類互角雌雄包及王阿二周連生周阿六周　慶朱長卿陳長卿同供稱小的等或駕馬車或拉東洋車見有人與李口角紛爭因之解勸叩求開釋感德無垠蔡太守謂孫已訊明無十卽可開釋其餘八人各押三日○包探徐雲香稟稱陳阿榮竊取東洋婦人面巾花巾經小的查獲人贜解送至案韓阿大供稱小的在東洋婦人客老客處當管事之役陳係車夫乘間行竊面巾二條花巾四條旣由包探查獲請准領贓陳供稱小的係江北人初次犯竊尙乞施恩蔡太守判令管押一禮拜贓給失主領去○包探秦少卿禀稱前月十七日牛莊路四學堂中失去黑石對時鐘一架現經小的查獲前經疉次犯案之張阿法詰以鐘在何處伊不承認反以小的平空誣竊欲肆兇毆爲此送案請訊張供稱小的係寍波人前曾犯竊早已改過自新實不知黑石對時鐘之事亦不敢向包探逞蠻蔡太守飭交包探帶回查明究竟行竊與否俟下禮拜三解候發落 
[法界捕房瑣案]  
　　犯姦受責已列報章昨晨朱森庭明府蒞捕房時命將奸夫朱和慶提訊朱供稱小的由黃華氏誘往實未强姦現在手臂受傷反被誣控此種蕩婦謂非禍水而何明府謂人若犯姦須砍腦袋爾今稍受刀傷何足爲異乎遂喝令笞責二百板押候交的實人保出嗣後不准再往黃家○陳榮福典質銀杯經某包探拿獲朱明府庭訊之下供稱杯由主人崔定山囑質等情已詳昨報昨晨崔定山卽崔承剛投案訴稱職員奉道憲札委經辦河工所得薪水不敷用度且素喜杯中物現因買酒無錢故飭家丁持銀杯付質請卽將陳開釋明府飭提陳至案謂主僕非外人可比爾主拮据如此爾身畔尙有餘錢祗須解囊借給洋銀一枚爾主卽不必將銀杯付質矣爾何不義如此乎著將銀杯給崔領去陳開釋○昨報記乞丐張阿三陳阿男串竊唐增興麫粉店衣服拘獲人贓送案訊押昨晨朱明府傳到丐頭鄭春問邇來城廂内外及租界中每於深夜時有乞丐成羣結隊强索行人爾爲何不另派夥役隨時驅逐鄭禀稱小的業已派夥役向各處經管嗣後定保無乞丐碍路事情明府飭將張陳二丐帶案判令笞責一百板交鄭帶往南市　廠中安插○前者糧船户王德甫王以福控小工林點桂行兇攫去洋銀五枚朱明府著押候查核昨　著將三人帶案謂二王曰本委業已訪明林惟爭當小工並無攫取洋銀之事爾等揑詞誣控尙有天良乎旋有楊某者飭家丁持名片投案禀稱二王失去洋銀是實務請究追明府謂無用爾主插身其内著卽退去旋諭德甫曰誣控搶物本當究辦姑念漕糧緊要從寛開釋復諭林曰嗣後爾不准再向二王滋擾林唯唯而退○錦昌京貨店嚴阿發虧欠房租洋銀二十七元六角控經朱明府押繳昨晨提案覆訊諭令交保出外先還一半限五日内付楚○恒泰燭店主朱金林虧欠閉逃經黃宏義等具控朱明府著將店内生財拍賣旋有方鑑樓者願出洋銀五十元盤頂此已見諸報章矣昨晨包探王榮培禀稱小的奉諭之下業將生財倩拍賣人估得實值錢二十二千内有存貨照價八扣約值二十八千三百七十方卽繳洋銀五十元當堂盤頂明府著暫存捕房諭令王知照房主王雲亭赶緊將朱尋到以便公派洋銀復諭令黃退去候示 
[福壽綿長]  
　　謹啓者今接奉陳宗浩大善士五十壽辰筵資洋一百元移助敝堂經費來函以初度知非承親友齒及本思略備粗肴相欵爰聞仁濟善堂經費浩繁謹將席資洋一百元移作善舉爲諸公納福倘蒙頒賜禮物槪不敢登祗有敬銘心版永感盛德望請登報以舒忱悃云云祗領之餘仰見好施樂善見義勇爲知命功深延年德邵廣善緣於親友種福澤於兒孫海屋添籌期頤操劵請登報牘用誌心儀請俟花甲之稱觴再播春申之佳話[  上海六馬路仁濟善堂董事施善昌等謹誌]  
[助賑摭要]  
　　天非無災人非無德人能種德以回天天亦播德以報人天人相應理無或爽耳不書名汪助洋一百二十元靜觀室仁丈洋一百元靜安室仁丈洋一百元雙桂書屋善士洋五十元聯輝書屋善士洋四十元懷德堂仁丈洋二十元守拙軒洋十元以上六户由無名氏交來津衛怡怡堂天水氏銀一百兩津衛能容氏助熱河洋五十元補拙氏丁求症速愈洋四十九元銅洋一元委解瘠區以資散給氣象怡怡羡仁慈於相濟彌縫汲汲覘度量於有容系出平陽善虞共曉懷縈枯壤德乃樂脩瞻棣鄂之聯輝胥根忠厚睹桂花之並發不外栽培靜觀靜安除非救困守拙補拙總是匡災用特表彰藉增感奮[  上海北市絲業會館籌賑公所施善昌謹誌]  
[補捐聲明]  
　　啓者昨不合時氏捐助票洋一百元向收不付卽將原票退還並請登申報俾清欵項現奉不合時氏來函已將前捐之欵照數另捐業經出具收條專函奉覆改列入二月十一日清單以便稽查至前次退回之票係龍游正泰號支安孚莊照發並非安孚本票乞併聲明[  上海北市絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
