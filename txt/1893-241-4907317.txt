# 1893 - 241 - 4907317

 

Page 1

 
 
[珍物助賑] [  申報館恊賑所謹啓]  
　　本館恊賑所承遠近善士擲下珍物囑爲變價以充賑欵今將各物列於下文徵明山水人物册頁五十元草虫花卉册頁二十元伽楠杳朝珠佛頭記念全五十元花翎三元藍翎二元古銅大香爐二十元翠鐲一對四元十三經註疏三元二角米南宫手卷高澹游山水一幅朱漁珊帖二部董其昌帖一部羅將希世之珍與火齊木難而鬥異藉作拯災之舉俾困鱗嗷雁以同蘇當亦諸君子所踴躍歡欣解囊不吝者乎如蒙購取請移玉本館帳房爲盼 
[新印咸豐朝續東華錄告成] [  圖書集成局啓]  
　　九朝東華錄恭紀歴聖成憲原原本本洽見殫聞本局曾取而印之早已寰海風行爭先快覩矣兹又有咸豐朝續錄備紀征討赭宼及與泰西諸國通商互市事宜尤爲賅括詳明足資稽考亟用鉛板排就印以雪白連四紙校　裝釘罔不精良刻已告成分爲一十六册外加紅木夾板每部碼洋兩元五角欲悉我朝掌故者請臨申報館帳房及各處申昌書室購取可也 
[善堂宜仿西法以臻美善論]  
　　王制天民之窮而無告者皆有常餼禮運大道之行也鰥寡孤獨廢疾者皆有所養周官肺石以達路鼓以聞蓋自古帝王莫不以振貧窮賜之絶爲仁政之先務歴代以來賢聖之君所以布德行惠者載在方策昭昭可考無待贅言我朝以忠厚開基愛民如子議蠲議振史不絶書列聖之高厚鴻慈更非草野儒生所得妄贊一詞也各省紳士體皇上好生之德慨捐欵項倡立善堂若育嬰養老諸堂無縣不設所以惠鮮困窮者至深且厚然每觀各省無告之民依然重足而立與之衣而號寒者接踵與之食而啼飢者比肩此其故何哉卽以上海一隅而論城廂内外若果育普育清節仁濟元濟等堂不一而足夫上海爲通商總埠冠蓋會萃商賈輻輳之區故善堂之設較他縣爲多是宜蒙澤者衆而沿門托缽之徒可以絶跡於道路然而有所不能者則以規畫措置旣未盡善而又經費短絀力有未逮無以爲擴充振興之地也按泰西諸國皆設有善堂以處貧民無養老清節諸名目而堂中育嬰養老濟貧諸善舉無不畢備規模宏遠實勝中國遠甚蓋所以立法定規者旣慮周藻密而又經費充裕有以維持而整頓之也今中國誠能攺絃更張斟酌古今貫串中西於每縣各立一大善堂妥定規條詳訂章程務使垂之永久使貧民咸沾實惠似亦仁政所先務而惻隠君子所（ 
樂聞者也用敢聊申管見以當土壤細流之助一宜厚集鉅欵以宏規模中國善堂每苦於經費之不足故應有者不能盡有今設此堂宜厚集鉅欵廣購基址凡育嬰養老諸善舉靡不興辦堂中屋宇軒敞分設諸堂有條有理使他人之來堂觀聽者咸知爲可大可久之圖則誠心向善者自肯樂助其經費泰西各國善堂其經費皆捐自巨紳富商更以國帑補助其不足蓋以君民一體互相維繫故不可使一夫有失所之憂豈以中國之大而見不及此吾有以知其必不然矣一育嬰宜加意講求中國向有嬰堂之設所以重民命也然所受嬰孩護持不謹大抵見其入而不見其出得保嬰之名而有戕嬰之實深爲可嘆今宜妥定條規務使來堂者咸克成立則實惠均沾矣凡新收小孩之應乳哺以及斷乳小孩之能飲食者宜分别雇用乳母保母以管領之尤宜選擇老成持重之輩俾得細心護持堂中司事更須隨時巡察以免蒙蔽男女嬰孩自七八歲以上卽須分别居處或工作或讀書概由堂中總董按時考核因材酌定一堂中宜分設男女工院以興工作逸居無教聖人憂之人之宜勞而不宜逸也有自來矣泰西善堂中設有工廠凡在堂中男婦自食物日用器具之屬百工技藝之事皆自其幼時就其性之所近使人人各專一藝至所出各貨由堂中代爲出售所得價值堂中得六成本人得四成法良意㺯亟宜倣效於堂中分建男女工院兩所凡百工之事需乎男子爲之者令入男工院分别學習凡織絍縫級刺繡之事需乎女子爲之者令入女工院分别學習明動晦休出作入息數年之後皆有所成就則人人各有恒業可守自無所生其邪僻之心而堂中得此輩以爲經營於經費亦不無小補且自是以後可以輾轉相傳後來者卽由先來者爲之教授而不假乎外人之力蓋一舉而數善備焉一堂中宜别設義塾以大裁成夫質地魯鈍者旣使之分别工作矣然十室之邑必有忠信十步之内豈無芳草苟材質英敏亦使之下就工作則澊琐人才深爲可惜是宜就中擇其頴悟之子别爲一部另設義塾延師傅悉心教授審其資質精其課程心思　敏或使探奇於格致筆致風華或使致力於詞章舉凡算學輿地及一切有用之學皆可因其性之所近而裁成之則所造就者豈有限量哉 
[天亶聰明]  
　　側聞皇上於稽考經史之暇留心西國語言文字近由總理衙門保奏繙譯官二名派充侍讀輪班入内一爲花翎二品銜候補道張遂初觀察德遺係漢軍一爲鹽運使銜候補府沈振之太守鐸係廣東駐防　 
[破格奏保]  
　　同文館學生慶長者籍隷漢軍充當出使英法隨員十餘年來官階已保至三品銜候補郎中無可再保現由薛叔耘星使奏保仍以郎中遇缺卽補向例出洋保案京官不得保遇缺卽補而薛星使爲國家預儲使材起見請旨破格優奬以後不得援以爲例且聞出使德俄星使近亦上疏奏保擬調充德俄隨員蓋慶君夙裕長才故能見重公卿交相汲引也 
[起節有期]  
　　四川藩憲龔仰蘧方伯奉命出使例應入京陛見本擬七月交卸八月登程旋奉廷寄催促爰於六月初八交卸本月初旬遵陸入都聞八月二十左右卽可税駕都門矣 
[神京清話]  
　　總理衙門於六月初八日招考供事由方略國史各館保送計共二百餘名各錄繙就之公文一頁限時四刻查各項供事俱無辛俸凡充當供事者皆須自備車錢飯錢惟總署供事每月例有飯食銀四兩且有優保故人皆趨之若騖各於考前夤緣大力者以期入選但必須名列前茅方可望傳到也○六月初旬大雨民房官舍坍毁甚多人亦奛斃不少最慘者有京員某坐車赴某處經過西城適遇一墻倒下京員及車夫俱被壓斃此次大雨道路之間一片汪洋順治門竟至關閉我朝定鼎以來僅再見耳○西直門至頤和園一路彩殿年久失修明年恭祝萬壽急須興工修理已由工部估工卽日點派各木廠承修此項工程實爲一大利藪承修者不止一二木廠由滿漢堂官各派一半各廠已轉輾相託冀得點派也○貴午樵大司宼五月中因病奏請開缺蒙恩賞假二月無庸開缺迄今假期已滿而政躬尙未痊愈故又續假二十日聞此次續假後當可銷假到任也○浙江京官於七月初八日在全浙會館團拜午刻開臺演劇冠盖縱横極一時之盛○有浙江蘭谿縣丁孝廉者館於半截胡同某部郎家忽於七月初九日吞烟 
 
 

Page 2

 
 
灰少許自盡救治不及某部郎祗得報兵馬司檢騐請同鄉官出結一面發電信通知孝廉家屬他時旅櫬歸來當有同深哀悼者矣○順天鄉試另編算學生字號每二十人中式一名由各省學政及各處廣方言館咨送譯署錄科亦係一文一詩惟文題必須關涉算學者第一次咨送有三十餘人中式一名上科則不滿二十人故仍歸入散號此次赴譯署報名者雖已有十九人而錄科時未必全到咸慮不能滿額至錄科之期係七月二十五日云 
[東瀛近事]  
　　現任神奈川縣知事中野君健明前任長崎縣時頗有遺愛在民故旅崎華商有公贈匾額銀盃之舉前由駐崎清理事代衆商備函併物遞送至横濵中野君雖喜而收之然不敢遽爲懸掛因受外國官商之物例須請旨發落目今中野君已禀請内務大臣奏明日皇尙在候旨也按自來日本遣往各國使臣及特派赴泰西辦事與游歴文武人員凡遇各國皇帝賜有官職及寳星等類均不便卽用俟回國奏准日皇有准其帶用之諭乃公然遇事帶用議者謂此事揆之情理不獨日本爲然各國皆當如是所以明人臣之潔之奉公也○此次來遊日本之澳地利國皇姪大蘭志親王進東京之後日皇於一切欵洽之外十七號特下旨叙澳親王大勳位贈菊花大綬章并賜隨員瑞寳章又傳旨十九日駕幸靑山練兵塲請澳親王閲兵○宫城縣栗原郡玉澤村村中有地名砂子者數年前村民言有大蛇二條棲息於此本月十三號午後四點鐘蛇身忽現圍有尺七八寸惟首尾不俱見其長若干馳走於叢林繁茂之處村民等覩之大恐怖議探其巢穴爲用鎗銃擊殺地步回告當地所轄警察署署内巡查永野斗之輔偕同僚數人并約打獵技師同往砂子崎周廻搜索獵者瞥見蛇形卽燃槍一發不中蛇反遁入穴中巡查等敗興而歸村民詢知其故各携利器奔往山邊細視穴中已無形跡不知逃往何處惟恐出而害人十七日早又集衆議捕治之方云○本年夏間日本各地皆報旱災兵庫縣屬人民因米價騰貴生計日艱已頻購南京米卽中國米至立秋後横濵近處得雨未深及本月十七八九三日大雨與狂風偕來甚至東海道鐵道頓壞電信中斷十九正午横濵又地震房屋雜物皆摇撼有聲幸逾刻卽止風亦漸微遠近各縣亦皆報得雨尺餘云○仙臺縣第二假團步兵第四聯隊及第十一中隊本月十號在同縣深沼練習射擊事畢出海濵一試游泳之技時適浪高卽精於水技者亦恐難於破浪而出乃有二等卒善方留五郎素稱善泅至此忽進退不自由勢將占滅頂之凶上等兵渡邊甲子郎見之一躍而前以爲趨前卽可抱上豈知亦被高浪一浴雖已抓住留五郎二人牽扯反難自主霎時共葬於魚腹同隊人目覩情形徒喚奈何而已○十九號東京永田町建築會社長長鄉泰輔家内小溝偶出一動物其形如守宫四足五指茶褐色背自花紋尾似鯰眼特小而凸出户外獲而質之水産會諸學士皆莫知其名魚耶蟲耶尙須訪之博物君子 
[槍手荷校]  
　　杭垣仁和縣民籍童正塲槍手張某經學憲陳六舟宗師獲案提訊已列報端兹悉張某優於八股無如命途蹇塞屢試不售兼之不善營謀以致家無宿舂債如山積不得已而出此下策聊爲事畜之資朱某者家本富有希得一衿以爲宗族交遊光寵因思藉孔方兄力與張密約迨正塲接卷均在東文塲不但同廠且得連號並坐不料塲中查察者係宗師親信家丁致被識破機關將張朱二人提至大堂宗師謂張曰汝何人敢作槍手乎張答稱童生本籍仁和寄籍富陽與朱素相認識因同號碍於情面不過屬童生代酌一二字耳非敢作槍手也朱則默不一語旣而宗師謂朱曰念爾年幼姑從寛典釋之使去張則枷號學院頭門以示炯戒蓋張較朱年實僅大三歲噫張不幸而荷校頭門則朱之所費諒亦不小矣 
[責成廪保續述]  
　　杭垣旗仁錢商四籍提覆童生憑廪保搜檢不准片紙隻字携帶入塲已列報章兹悉如有未經搜出帶入考棚一經察覺認保記大過二次挨保記大過一次該童提覆塲卷不憑書差給發由廪保給卷大約使廪保自知有弊者不敢給卷亦絶弊之一法也至於提覆日童生須當堂默寫起講并府縣考塲卷提至學院較對筆跡如有不符及錯悮者一概扣除于默寫又各不同有默府考首塲起講者有默縣考首塲起講者有中比者有後比者甚至有默府縣考覆試經文中比者更有默三代籍貫者但府縣考相去已隔數月一時記憶不清稍有錯悮均遭　斥商籍因此扣去十餘人筆跡不符者廿餘人民籍各童均未當堂默寫故僅有筆跡不符而扣除者旗籍則未有扣除也何有幸有不幸若是耶 
[中元盛會]  
　　九江招商局每年邀集同人於七月間醵金盛設盂蘭勝會以拯幽魂今年黄梅西史習之兩總辦曁躉船廖君鶴軒等捐貲招集釋迦弟子高搭彩臺朝夕誦經兩旁紥成十殿閻羅鬼卒刑具及地藏王社令諸神并地方無常紙像十分狰獰高可丈許其餘擺設古玩故事光華奪目自十二日起于中元夜止大放河燈燄口火樹銀花異常煊爛捐錢之家門首掛燈籠數個或十數個又高立桅杆一架上扯燈籠數十個觀者人山人海楫形熱閙云 
[補闕拾遺]  
　　湖北學憲孔少霑宗師於本月十二日牌示闔省積欠歲考各生定於十五日在貢院補考並諭各學申册中務須注明係欠何届並共欠幾次又牌示十六日考試武昌漢陽生員遺才十九日考試黄州德安宜昌生員遺才二十二日考試安陸荆州襄陽施南鄖陽荆門州荆州駐防生員遺才並諭各生有志觀光者務須早赴各學報名以便申册考試又牌示武漢黄德荆襄安荆門七府一州歲試所取一二等並三等前十名生員一體准作科值免錄遺才其新進生員前五名俱准一體作爲科值宜昌鄖陽施南三府取准歲試一二等至三等前三名及新生前三名俱准一體作爲科舉所考恩歲貢雖已出貢而歲試名在正案仍准免其錄遺仍帶貢單赴轅呈騐 
[蕪江秋嘯]  
　　皖南牙厘局督辦許小巖觀察月之十二日乘一葉扁舟由内河溯流上駛前往烏溪灣沚及寍國徽州等屬水陸各局卡次第按臨稽查緣皖南厘務疲憊有年自觀察客冬蒞差以來悉心整頓興利去弊並訪察司巡中敢有舞弊虐商者懲革嚴譴是以邇來出入商賈無不頌聲大作來暮興歌今觀察又親自巡歴一周舉一切當因當革而損益之想厘務當益有起色矣○前月二十六日由元和輪船拿獲之扒匪六名經王啊尊疉次會同保甲總局訊出各匪眞實姓名及所犯案情已兩列報章兹聞六匪中除宋老五卽汪鳳朝羅漢章卽李金山二名供認會匪照例詳辦外其王春元卽王相保張阿四卽徐四二名均係輪船積竊且王春元面上已刺有扒手二字依然不知悛攺因命復將右頰添刺扒匪二字並外加一大圈使滿面靑藍厥狀如鬼俾人一見了然於十三日各荷巨枷發至躉船示衆一月俟期滿再行核辦連日輪船商旅望見無不鼓掌稱快○某甲幼隨母氏再醮湖北人某乙撫視鞠育以長以成迄今已能負販自營其生惟性情揮霍誓不稍留一文看囊其母時時加以絮聒某夕又復絮絮叨叨久而不休甲勃然怒起遽掀母顚撲户外致母頭觸石階额破血流夤夜奔至保甲總局喊冤梁太守飭勇拘甲到案將以三尺法從事甲惶懼急向母哀懇乞命遂得以一紙甘結叩謝而退君子曰是寛其旣往予以自新之厚意也○待詔一流人向奉羅祖爲神七月十三日相傳爲神誕辰操刀作頂上功夫者咸輟業一天共相賽會或集赭山之頂或萃市井之中莫不有酒如淮有肉如陵狂歌痛飲坐起喧嘩直至夕陽在山人影散亂始各扶醉歸來亦若輩之一年勝會也○石橋港後存仁庵内舊有浙紹會館一所紅羊刦後華屋山坵過其地者每多欷歔憑吊兹由鈔關各書吏公舉前税務廳吳少齋别駕爲領袖集議重建攺爲全浙會館並撰捐啓廣爲勸募刻聞捐欵已有成數惟九仞之山終虧一簣落成之後猶缺經費就四明葉君澄衷所開之南順記洋行竭誠勸捐兹聞葉君已允捐巨欵並允於蕪湖所銷之洋油按箱 
 
 

Page 3

 
 
略抽厘頭以供會館常年經費故首其事者已鳩工庀材大興土木將來落成之後高樓傑閣綺幕文窓歲時伏臘賓從如雲楚水吳山共忘此身在客矣○月初某日曙色朦朧有梁上君子撬開道署西首陳公館之後門竊得衣物一包正在背負行出適本宅主人巡夜歸來驀地撞見卽命跟丁扭獲搜其身畔有鐵鑿鐵絲等件盖穴壁脱局之利器也隨卽禀送保甲總局轉解蕪湖縣懲辦黄鶴旣飛而復獲趙璧欲碎而終存不可謂非幸事也○秋來疫癘大作比户傳染隔簾人面無不瘦比黄花聞之知醫者云今年寒水司天暑風濕雨醖酿　裏一交秋凉卽皆變故疉出輕則瘧痢纒綿重則傷寒不起是以叅三指禪及以葫蘆壽世者無不臣門如市甚至銅龍漏盡好夢驚回猶有敲門乞藥者二豎子一何猖狂乃爾 
[行船須知]  
　　前報紀揚屬運河水勢洶湧開放金灣河等壩云云連日上游來源仍未稍减滔滔滾滾依然繼長增高堤工總辦歐陽觀察檄飭各防汛委員親駐工次會同河營員弁晝夜巡防查看倘有滲漏之處立卽設法堵築毋稍疎懈并商請運憲江都轉將灣頭之璧虎大壩啓放以資宣洩藉保堤工聞壩口水勢刻下非常湍急水下又有木石等樁無論上下水船隻皆須雇縴挽行或用小船載錨在前拖帶方妥舟行至此者所不可不知也 
[催繳尾欵]  
　　兩淮商捐部庫餉銀一百萬兩原定分作八限繳清各商急公好義依限呈繳者頗不乏人運憲江都轉隨收解間有不足之處亦必設法籌墊先行批解刻聞已解過十八批尙有兩比卽掃數解清經淮南總局諭催各商大旨謂限期届滿計收至本月中旬尙少十一萬兩立等掃解云云想各商深明大義定能踴躍輸將也 
[廣仁惠廣]  
　　津城西廣仁堂續設戒烟公所凡入堂戒烟每人需繳飯食津錢二千文隨帶入排親繳帳房代辦供給曾經曉諭在案督辦盛觀察等深恐貧民力有未逮特擬攺章於七月後如貧苦之人到堂戒烟住堂五日者减繳津錢一千文如已過期及未過期而飯食須從豐腆者仍繳津錢二千文不敷則由堂内貼補刻已出示曉諭矣 
[四明秋雁]  
　　寍波近有城守營兵丁某甲挾同空手人某乙等到後天王廟跟某妓家索擾不知某妓現已從良婉言却之甲等不信遂將妓家所有物件肆行搗毁某妓心不能甘赴縣喊控經楊大令飭差提甲等到案分别責枷示衆以儆將來○僞造假寳本干例禁兹聞北門外胡枝標以紫銅僞造金元寳欺騙鄉愚已非一次日前胡又在甬江持以欺人適被捕役撞見扭送縣署當經楊大令提案重責數百板枷號頭門示衆○寍波信船被搶日久迄未破案經捕役四路跴緝購線密拿在案兹聞前日甬江濠河頭某茶館有春奉化洞蛟楊姓三人聞係是案搶犯綫投跟蹤至此知照捕役拿獲送縣當經楊大令升座鞫問該三犯均攺姓名詭稱將往某處墾種堅不吐實大令另有要公暫發差役管押再行覆訊○十二夜有竊賊以竹梯扒上馬眼漕胡姓墻上將進内行竊胡姓驚覺追赶該賊情争失足從高墮下逾時斃命當召地保報縣遂由地保備棺收殮○前任温州鎭總兵張軍門其光將晉京引見由粤到甬寓於章耆巷公館提憲憑軍門道憲吳觀察於十五日邀請張軍門在南門外廣東會館餞行以盡東道之情云 
[无妄之災]  
　　穗石城内馬鞍街有番攤赌館一間係南署差役所開設明目張膽顧忌毫無初九日突來强盜數輩手持槍械向之搶掠賭館黨羽齊出追捕槍砲互施如臨大敵有旗人某甲乘轎往孕通街李姓醫館診脉行經是處走避不及彈子飛入轎内竟傷其要害旋卽斃命當經報官騐明緝兇究辦噫如某甲眞可謂无妄之災矣 
[花下開樽]  
　　前山東布政使王方伯毓藻及新簡福州藩憲黄方伯先後來滬在太方長發兩棧暫駐襜帷已紀本報昨日關道憲聶觀察提右營廖叅戎松海防劉司馬上海縣黄大令及印委各員假滬北味蒓園請兩方伯飲讌亭午時觀察及大令命駕出小東門換坐馬車而去俄而兩方伯次第蒞止華筵開處笑語喧闐豈徒美盡東南卽園林亦當爲生色也 
[因瘋自刎]  
　　某姓者現住西門地方聽鼓應官歴有年所前曾委署冬防差使現已撤差不知何故忽患瘋癲時發時愈前日舊病復發口中喃喃不絶時而笑語則聲振四壁時而痛哭則哀動旁人家人視爲固然並未防範午後忽奔入厨房取菜刀一柄自刎傷及喉管鮮血直噴立時倒地家人聞聲奔視急倩人舁送仁濟醫院求治聞傷勢頗重未知能保無碍否宦海浮沈忽遘此疾豈氣運所厄耶抑人事所致耶 
[船夥猝斃]  
　　有某甲者在陸長利沙船爲夥年約四十餘體素强健力能扛鼎同舟之人皆歎弗如昨日正在扛繩上岸扛至十餘肩毫無怯容比回船上足爲他物所絆甲卽頽然倒地不省人事赶卽設法施救早已氣息不屬體冷於冰矣語云人生如朝露信然 
[遞回故里]  
　　湖南人鄧關照去年在滬南高昌廟地方聚賭被製造局總辦劉觀察查明拘送上海縣訊供從寛保釋鄧仍至該處搭蓋草棚棲息其中其子則在局中洋槍廠爲工匠鄧以總辦去年不應將伊送縣每日在局門前胡閙觀察聞之飭將鄧之草棚拆去鄧覩此情形於前日奔至道署伺聶觀察拜客回轅時攔輿遞禀觀察飭發上海縣訊供晚間黄大令升堂提訊謂鄧曰去年爾在局前犯賭本應嚴辦當念苦求從寛保釋何以出外之後迭往局中滋擾况爾子在局作工現亦因爾停歇爾究竟有何主見鄧供稱小的衣食不繼欲回故里苦乏川資大令曰爾欲回籍本縣卽行遞解可乎鄧供可大令著收所候備文遞解 
[飭提兇手]  
　　捉姦訴縣一則其詳已紀昨報前日午後縣差丁全將受傷之張香寳解案請訊二鼓時黄大令升坐花廳研訊張訴稱係屈港人向以耕種爲生後住西門外徐家匯地方攺業雕花仡素信天主教憑媒娶楊小妹爲室成婚之後時返母家小的迭次訓斥置若罔聞經堂中神父管教稍知攺悔不料今春二月間又一去不返小的來滬催促妻母言如欲爾妻回家須移居滬上小的不得已同母來滬在南市董家渡地方賃屋一幢小妹歸家後經伊母贈以划船一艘日間出外以操舟爲名夜則回家如是者約有數月後至晚間亦不回家小的緝訪之餘始悉小妹與船户王金祥姘識賃屋於公義碼頭某姓成衣店樓上小的於前晚探明飛馳而往大呼捉姦王聞聲赵越窗而逃去不多時糾合浦東著名流氓計木林破天阿發及小船帮數十人蜂擁而來不分皂白將小的攢毆直至徧體受傷始一哄而散小的心不能甘爲此來案喊控求請騐究大令飭仵騐明張香寳頭上受有微傷並無緊要惟右肋下確受拳傷一處大令離坐親視無悮阒回去自行醫傷候飭提凶手到案訊究 
[凶毆待究]  
　　昨報登船户凶横一則前晚由黄大令升堂提訊李陸氏扶受傷之李阿大上堂訴稱小婦人今年六十八歲係太湖廳人來滬已久兒子阿大向以駕舟爲生在老北門外裝載河泥昨日小婦人行經董家渡碼頭見船户周阿四與婦人名小毛者爭奪裝米生理互相扭毆小婦人見而不平在旁揷嘴小毛卽與我爲難掌頰數十當經旁人勸散今日小毛之婿三囝唆使起釁奔至家中將兒子毆擊受傷小婦人前往解勸亦被凶毆因此情急來案喊控阿大供詞與母略同大令飭仵騐明李阿大右脇旁實受脚踢傷二處李陸氏並無傷痕大令親騐之下卽蓍赶緊醫治聽候提行凶人到案究辦 
[縣案彚錄]  
　　地保胡良弼虧欠漕糧四十千有奇延不交清前日由差解案晚間經帮審委員葉司馬研詰胡供稱欠漕是實叩求寛限司馬著收所比追○前日午後十六鋪巡防局解送購買蘆粟之李阿五潘阿福經勸之除德裕三人至縣晚堂由葉司馬提訊潘訴稱以賣蘆粟爲生李阿五向小的購買論價未成李反將小的毆打扭局後李忽稱受傷是以送案徐供稱伊等爭閙小的曾爲排解李供稱係湖北人向潘買 
 
 

Page 4

 
 
蘆粟嫌小的還價太少持凳擲來傷及足背司馬騐明李並無傷痕且係素不安分之人判令收所候備文遞解潘徐訊無干涉當堂斥釋○洪喬氏控寡媳胡氏遭武生胡蒙谷紏衆搶去醮與金如金爲室一案黄大令判將金胡收所限交胡氏到案再訊已紀本報前日期限已逾經葉司馬提金研訊金供稱小的娶胡氏爲妻由圖董林曉岩丁谷和二人送來現已涉訟小的卽將胡氏仍交林丁二圖董之手求提林等到案訊問司馬著還所候提林等再核 
[英界公堂瑣案]  
　　孔包探禀張順榮失竊洋傘一把查係陳桂元行竊質之陳桂元俯首無詞蔡太守判責一百板贓給失主○顧包探禀林阿鳳失竊短衫等物查係張小三所竊太守判令遞解回籍○陳阿友稱被高金發將菜刀背擊破頭額鳴捕送究太守判將高管押廿一日期滿交保○包探陳阿九禀東洋車夫張泉春將未捐照會之車拖入租界載客違章請究太守判罰洋兩元五角○一家春番菜館夥孟源昌稱被出店徐來發竊去綢衣三件逃往漢口現又來滬得以拘獲在身畔搜出漢口當票確係原贓徐供認不諱太守判管押一月○八十二號印捕禀往虹口捉賭祗獲朱肇源一人並起到賭具送案朱供由蘇來滬至同文書局尋友適見多人哄閙前往觀看致被悮拿太守姑念初犯判令交保賭具銷毁○戲園管門華捕禀周桂云金三子來園强看白戲喝阻不服是以送案周金供詞游移太守判令交保○包探禀沈周氏失去哈叭狗查係屢次犯案之王阿照所竊送案請懲太守判管押二月 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[灰泥肥田]  
　　日本福島縣屬吾妻山噴火之際泥灰憑空散布近山數千里皆如自天降下當時附近村落其泥灰甚多盡流入畊田之内農人頗爲憂慮盖恐有害稻田一時集衆協議排去泥水之方迄無良法祗有任其自然邇來禾苗移植之處凡浸入泥灰者比往年倍見茂盛是泥灰不啻肥田之具較他家以豆餅等肥田者尤佳於是有登山採取泥灰者一唱百和行將禀請農商務省派員試騐乃得其實此眞因禍而得福也 
[不知肉味]  
　　邗上自立秋後晴雨不時凉暖不一患瘧痢者較前愈多藥肆醫生無不利市三倍城外北鄉一帶時疫流行災及剛鬣往往於飽食酣眠之際忽見其兩耳略一招動卽聲息俱無一日倒斃三四十頭邇來善珍攝者咸相戒寍使三月不知肉味勿過屠門而大嚼卽老饕之饞垂吻外者亦不也冒險嘗試云 
[嬸誣其姪]  
　　有周乾順者年二十餘父母俱亡上事八旬祖母極盡孝道在漢口熊家巷開設周和興烘糕鋪生意雖小頗沾微利數年來漸有興家創業之勢周嬸母王氏析居歴有年所子雖弱冠游手好閒以致家漸隕落見姪興已衰常懷妒忌之心久欲破姪之囊充已之槖苦於無隙可乘本月初九日周因父滿七七兼之節届中元虔備冥金紙錢沽酒市脯一則近祭考妣一則遠追高曾祀畢周見有飲有食接嬸就享王氏歡顔而至式飲式食之後向周借貸周以太多爲難氏遂怒起欣欣然而來者竟悻悻然而去將乃夫木主抱來置於姪家謂夫在遺有厚資於胞姪處徧告途人擾攘一番徑向沙家巷吳竹山委員處喊冤吳君方將坐廳審訊其祖母亦復赶來進则禀曰此吾養老孝孫大老爺莫信吾媳詐禀吳君聞之先斥其嬸後斥其姪喝令皆歸憑戚族調和勿興訟端 
[芙蓉城赴召]  
　　杭垣某童談者隠其姓氏年已弱冠向隨族叔在温州游幕因文理清通命其回籍赴試至院考提覆喜出望外謂功名可操劵而得也不料默寫起講竟將中聯四六忘却第二句出塲後竟落孫山旣恨且悔潛購阿芙蓉膏吞服及家人知覺已施救不及延至十四日斃命嗚呼慘矣 
[法界公堂瑣案]  
　　吳叙興船局夥蔡和生扭胡寳金至案訴稱胡向爲掮客五月間有煤四百五十墩運往南京由本局承包水脚每墩洋一元共計四百五十元言明先付七成嗣後洋元不敷以六成付下尙欠英洋四十五元約回滬付清小的雇船六艘裝載至月底始回小的卽向胡索欠彼以須向洋人收下付給爲辭至六月初七日在清園烟館遇見向之索取胡云結算共缺煤二墩半被舟子阮某竊取須在此洋照扣小的允之約後日歸洋至期前往又云缺十墩小的以爲數甚鉅向船埠説明找尋阮姓舟子同往胡處詎又匿不見面明係有意吞洋昨日在途相遇扭案請追胡供欠洋有之因缺少之煤尙未照賠以致延宕至今同轉謂缺煤可有憑証答稱有遂將一紙呈上同轉閲竟謂蔡曰爾見過此據否答稱未見又未説過缺十墩至六月初九日始言缺煤同轉謂舟子可在否答稱阮往南京同轉商之祁繙譯著將胡管押捕房令蔡將舟子阮某尋交來案以便質訊○蔡迎漢訴稱在英界開張紫陽觀茶乾鋪雇徽州人陳天平爲夥緣陳作事不端業已辭歇暫居樓上前晚小的摇得會洋四十七元藏於枕旁昨被陳竊去經包探拘獲投案請追郁包探禀陳竊洋後逃至法界在新北門外小弄中被老閘北唐家弄某茶乾作夥俞元發謝金富杜吉才邵金山等所悉將陳軋住人贓俱獲解案請訊並搜獲洋銀四十元零六角呈案陳供係徽州人向在廣東謀生今春來滬在紫陽觀爲夥無端停歇小的因老母臥病急欲回家不得已竊取店主洋銀至大通輪船因須夜半開行遂卽折回被同業之俞元發等四人軋住洋銀被其搜去祗以五元付與小的正在爭論被包探拘案問洋有四十七元如今祗有四十元六角餘洋何在供以三元七角贖取當物餘則用去俞元發等同供不敢取洋因相遇時陳欲逃遁遂卽扭回交其店主問何人囑爾找尋供係把作所囑蔡又稱俞等乃老閘北首茶乾作中人非小的之夥安有令其尋人之理同轉著將陳責一百板俞元發及謝杜邵等各掌四十下贓給蔡領○包探解朱阿三至案禀稱朱携漆一桶在途行走情有可疑盤問之下言向永平輪船漆匠小金林處取來立卽帶至該船查問據西人云並無小金林其人今將朱解案請訊並在朱身畔搜出洋銀十二元一角半鈔票一元表一枚一併呈案朱供漆係小金林送與小的洋銀係同鄉人囑帶回家表是已物同轉以小金林未到著朱交保俟小金林來滬再核○包探都庭湘禀胡金生手持古銅香爐一隻烟槍一枝拘獲盤問供認竊自胡明德王少慶等家今特解案王胡二人求請領贓胡供係紹興人初次來滬至醬園弄見胡姓正有喜事小的偶起貪心行竊各物同轉判管押三日○裴雲生訴稱生小東門協成祥烟館爲堂倌前日有朱進亮前來開燈乘小的有事卽將銅盤竊去幸得追獲送案朱供係丹陽人由蘇州來滬尋父不遇欲歸不得出此下策同轉謂此等生涯作過幾次供前此並未犯過同轉判管押三日送上丹陽航船遞回原籍○肇泰公司收租人孫厚卿控汪祥林欠租一案葛同轉飭將生財拍賣迭詳前報昨據保人劉毛毛卽錫卿及欠租之汪祥林投案禀稱奉諭將生財拍賣共得洋廿八元二角半今特呈案同轉謂餘洋如何料理供有天花板等作抵孫厚卿稱請追七月分租洋並令將所壞墻壁扶梯等物修好同轉謂墻壁等項均須酌價以天花板等作抵如有不敷再行核算惟爾於六月間將伊扭入捕房七月分房租豈容向索孫堅執不從同轉一再解勸又諭汪找尋中人王其相於次日至捕房再核 
[上海北市絲業會館籌辦順直新災賑捐滬局瑣記十]  
　　十九日嚴筱舫觀察出示津海關道盛杏憲手函另附三單内開本年奏報被災各縣順屬以大興宛平良鄉涿州武清香河寳坻東安霸州寗河順義爲最重房山保定文安薊州永清固安次之直屬以天津靜海新城雄縣蠡縣安州　州高陽玉田爲最重博野定興任邱肅寍献縣靑縣饒陽次之現擬請黄愼之殿撰嚴佑之廣文潘振聲刺史經佩卿司馬褚敦伯廣文周少逸太守史賡雲刺史分作六路馳赴武清東安霸州寗河寳坻靜海等縣經辦義賑附近各縣分别帶查所需欵項計黄殿撰一路議由筱舫觀察接濟嚴廣文　刺史兩路由蘇州協賑公所接濟經司馬褚廣文兩路由上海協賑公所接濟周太守一路由備賑項下接濟史刺史一路由前通永道楊藝舫觀察接濟等因查經司馬早經抵滬因查户同人未到不克迅速起程現准廿四日携欵萬金乘輪北上褚廣文亦已由晉抵京不日折赴天津便當分頭籌解周太史學源與寳瑞臣太史張少原給陳諸公在通屬張家灣一帶設廠留養亦應及時撥助謹代災黎請命并以告天下之及時行善者[  七月二十日錢塘施則敬子英甫謹啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
