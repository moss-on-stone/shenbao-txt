# 1900 - 286 - 4909883

 

Page 1

 
 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[書兩湖總督張香帥通飭緝匪札示後]  
　　嗚呼世變至今日可謂已極矣義和拳匪不過如奸民之惑衆亂民之搶劫耳而政府惑之疆吏容之致成内外交鬨之局宮寢震驚翠華西幸和議至今未成干戈至今未息調兵籌餉疆吏昕夕不遑鶴唳風聲草野人心不定海内有識之士無不歎息痛恨於前山東巡撫毓賢縱容拳匪釀成大禍夫拳匪始起於山左使毓賢訪悉後立卽嚴禁則爾時匪勢未張不難水消瓦解乃非徒不禁而且視爲義民遂致星火燎原涓流成海噫吁嘻毓賢之罪尙可逭耶然猶幸匪勢猖獗時各省疆吏鎭靜民心嚴防匪類東南半壁得保安全苟似毓賢之繆戾昏庸必至各省亂民揭竿蜂起時局岌岌更覺可虞而疆吏中識力之堅定者東省則袁慰庭中丞當拳匪竄入順直中丞能使山東全省無一拳匪蹤跡非有過人之才過人之智曷克臻此乃東省愚民今尙怨恨中丞以爲喑助洋人阻遏團匪之勢殊不知東省之得免蹂躪鋒鏑者皆中丞有以保全之也而竟尙爲此暗無天日之言是眞愚之又愚者矣然在稍有知識者則無不知中丞之顧全大局而深佩中丞之才中丞之智也南省則有兩江總督劉峴帥與兩湖總督張香帥扼長江之鎖鑰拳匪事　卽以輯睦西人保護長江爲宗旨當時非無議之者以爲二帥但顧一面若置北事於不問忠君愛國者恐未必若是而二帥不爲浮議所動於是南省得獲安全不僅人民受其福卽現在兩宮西幸凡一切籌餉調兵及供奉 
上方服物得以陸續濟解者大半皆藉東南財力使二帥　　鹵莽之見一任當時政府之轉移恐沿江各省一如順直之亂矣北省兵氛未必能熄而南省干戈一起地方必致糜爛雖尙有邊省供應豈能如南省之充裕乎是知二帥之顧全大局非庸愚一流所能窺測也而鄙人尤佩服者則在此次香帥辦理票匪之明决或謂票匪大半皆文學之士不過舞文弄墨簧鼓羣愚斷不能成大事然以拳匪之蠢愚猶且擾亂於北省若票匪中不少知名之士其蓄謀較拳匪爲深設計較拳匪爲毒佈置較拳匪爲密勾結較拳匪爲廣雖觀其票中之詞不經可笑若與拳匪無異者不知其欲勾引匪類爲下等人說法不得不爲此鄙俚之語也幸天綱恢恢羽翼未成卽爲香帥訪悉如風馳電製頃刻成擒而又通飭嚴緝去惡務盡俾漏網之匪無可藏匿剪除亂端之道不當如是耶說者謂匪首已得香帥未免苛求不知香帥所通飭拘拿者皆有實據初非任意株連况札文已明白曉諭如誤領匪票者准予投票免究可知此次訪拿諸逆黨亦香帥不得已之所爲也故人咸謂香帥此舉不無傷殘吾士類而吾則謂香師正所以保全士類蓋不予嚴究恐識見謬妄之士尙將執迷不悞揚康梁二逆之餘波是他日之攖顯戮者奚止今日飭緝之數耶烏得以疑其株累而以法重訾之 
[英艦蒞宜]  
　　宜昌訪事友人云本月初五日英國愛司克兵船由漢抵宜小泊江滸聞因現泊宜昌之五德捺克兵船須赴上海修理故派愛司克兵船來宜保護也 
[新昌閙署]  
　　江西訪事人云新昌縣土人閙署搶掠銀兩兹得其起事之由緣新昌向有牛墟牛墟者卽牛集也一年一次鄉民𢋵聚於此買賣牛羊及農器等物前届聚墟之日農民不下萬人賭棍卽於其間開設賭塲引誘鄉愚入博事爲差勇所知密往捉賭賭徒遂造作蜚語鬨動閒人將差勇綑縛解入縣署聚而觀者數千人迨某明府升堂訊問人衆口雜遽被擠倒公座毁懷印架歹人謂已肇禍端不如起事遂一擁入内搶去銀五千八百五十兩幕友某君見而喝阻遂被辱毆後不知如何謂有副舉生監數人隨衆肇事卽經地方官逮捕兩生到案收押省憲委洪禹山太守前往查辦想一經訊問必能水落石出也 
[土匪已靖]  
　　宜昌訪事友人來函云施南府利川巴東長楊等縣土匪滋事宜昌鎭傅鎭軍卽派防營勇丁前往彈壓拿獲匪徒十餘人或卽正法或卽押解至宜前日又拘獲匪首七名解至宜昌聽候嚴辦匪徒知事不得逞潛卽解散營勇見地方安靖遂於閏八月初一日整隊回宜 
[要犯解省]  
　　杭州訪事友人云前者衢州土匪肇亂西安縣主吳大令德潚被匪戕害兇手日久未獲近日始由地方官購線會營拘獲匪徒三名署理衢州府趙太守略加研訊遂命釘鐐裝入木籠派委候補縣丞萬二尹方潤督同縣署所派差役四名民壯八名押解前往鎭憲敖總戎亦飭巡江水師管帶劉都戎文蔚偕述武前營管帶周都戎春林帶領中哨勇丁沿途擁護本月十九日行抵省垣送入臬署禀知臬司榮廉訪發交錢塘縣署收禁再行訊辦 
[札緝要犯]  
　　宜昌訪事友人云本月初一日夜某輪船至宜帶來省憲札一道地方官卽派差役密往城内外拘獲要犯前有杜姓者渾名雙龍頭大哥已被羅明府獲案笞責數千板押候再訊後不知如何忽得釋出兹接省憲札文令將杜某解省而杜已逃逸無蹤想仍須派差嚴緝也 
[統制過烟]  
　　烟臺訪事友人云本月某日某省都統某統制由西路來烟就廣仁堂小駐聞奉慶邸調赴京師差委大約日内卽當秉節起程也 
[江省歲歉]  
　　南昌訪事友人來函云天氣亢旱雨澤愆期本月十三十五兩日雖得大雨然晚禾已遭風損壞落花生番薯等物一律歉收兹雖渥沛甘霖已覺桑榆莫補不能書大有之年矣 
[乞免鹽捐]  
　　揚州訪事友人云兩淮運司柯遜𤲅都轉接奉兩江總督南洋通商大臣劉峴莊制軍電諭略謂北省軍需浩大奉旨籌飭淮商捐銀百萬兩准照新海防捐銀數奬給實官云云都轉遵卽轉飭淮南局員邀商籌勸正在議覆又奉劉峴帥電檄飭催淮商捐銀百萬速議詳候覆奏都轉隨又嚴催局員迅速籌議局員奉諭邀集各商 
 
 

Page 2

 
 
剴切勸諭至再至三幾於唇焦舌敞乃各商始終均以時事艱難銷路疲滯商力實有未逮爲詞旋經運商領袖邀同吉昌等二十商𤁋情遞禀公求轉詳代爲乞恩邀免局員不得已遂據實呈請都轉察奪聞都轉已俯如所請允爲轉詳第不知峴帥若何批示也 
[准免半釐]  
　　揚州訪事友人云運憲柯遜𤲅都轉奉到兩江總督南洋通商大臣劉峴莊制軍札文略謂據江西督銷局禀稱運商永貞吉承運西鹽鹽船淹消可否免完半釐毋庸補運等因到本部堂除批此案淹消旣據吳城分局勘騐屬實加結呈送姑准免完半釐毋庸補運印發外合亟札飭札司遵照都轉接閱之下已飭淮南總局轉諭永貞吉矣 
[彝陵火警]  
　　宜昌訪事友人云本月初四日夜九點鐘時龍王廟附近某姓家不戒於火一時紅光燭天其焰甚熾幸水龍畢集汲水狂噴不一時得卽烟消火滅又南門外某姓茅屋亦遭失愼惟祗焚去一家並未殃及鄰右是誠如天之福也 
[洪都火警]  
　　江西訪事人云上月某日之夜廣内書街某筆店晚炊失愼烈𦦨飛騰幸牆垣高峻祗焚燬後進屋一間其前進鋪面及左右街鄰均得無恙本月初八日下午廣外蓼洲河街某姓家又占離明之卦轟轟烈烈祝融氏勢甚披猖延燒數十家上至君子巷口下至圓覺寺亭盡成焦土猶幸各水龍極力澆灌得以保全正街不致成咸陽一炬然亦險矣 
[浙省官塲紀事]  
　　杭州訪事友人云杭嘉湖道時蓬仙觀察因邇來序入深秋潮汛甚大深恐中防一帶塘工或有損傷爰於本月十六日命駕出轅親往勘騐事畢順道往嘉興騐收新建杭海分關公廨房屋○省城内河各防營哨現因冬令將届操防格外加嚴撫憲劉景韓大中丞特委本標都司孫梅春都戎文彬親赴杭嘉湖一帶逐一查察并校閱水操都戎奉札後卽於本月十六日由下馬頭起程○新前軍右營管帶王副戎立堂前奉撫憲札委統領新右軍全營遺差委候補叅將劉叅戎忠樑庖代湘軍水師前營委候補副將馬協戎福興管帶○上城保甲總巡現奉臬憲札委候補通判郭别駕維銘辦理别駕奉委後卽於本月十九日到差任事○本月十八日藩憲惲菘耘方伯牌示烏程縣南潯巡檢委新市巡檢汪丙熙調署德淸縣新市巡檢缺委南潯巡檢蘇應培調署 
[荆沙人語]  
　　沙市訪事友人云前者四川總督奎樂峯制軍以北省兵氛甚惡時事可危委丁雁廷軍門統帶威遠全軍北上道經沙市小駐數日正擬按隊登程忽聞皇上已恭奉皇太后西幸太原遂改道由襄樊進發○統領沙防全軍朱惠之觀察抵沙後由江陵縣張芸生明府賃正街七里廟民房爲公館觀察以地近塵囂且無操演之處擬另假章華寺暫作行轅○此間各鋪户每喜支竹爲棚高出簷端以免雨淋日炙然偶値火警最易蔓廷邇來天氣亢陽火災迭告江陵縣張芸生明府心焉憂之爰飭地保傅諭各鋪速將竹棚撤去并於各要隘排設水缸滿貯淸水以備不虞 
[彝陵雜爼]  
　　宜昌訪事友人來函云陳副戎迎祥統領水師巡查長江一帶頗極認眞兹於八月杪逝世由其家屬扶柩回安徽原籍至接統水師者刻尙未知何人也○前月間宜地米價每石須洋銀五元有餘近日米船麕集價値已跌至四元左右貧民之數米而炊者無不欣然色喜也 
[漢水波紋]  
　　漢口訪事友人云上月某日義和巷巨災之後夏口廳陳少石司馬懲前毖後念及卡房左近板屋如林最易肇禍因擬酌給地價俾卽遷移○本月十三日之夜鄂垣愷字營勇丁某甲偶至沙家巷李四寳妓院尋芳不知如何與護軍營什長某乙齟齬以致大啓爭端甲憤不能平製手槍擊傷乙左腿乙黨見已釀成巨禍遂將甲扭送陳慶門都戎公館請治以應得之罪乙則舁送仁濟醫館求治○日前大智門外劉家廟左近富户劉繩子家被盜行劫報案後經俞把戎俊芳購線至灄口等處拿獲甲乙丙丁四盜解送夏口廳署廳尊陳少石司馬委帮審委員劉蔭餘明府訊取口供以便申詳上憲 
[翼軫星光]  
　　江西訪事友人云署臬司春會東廉訪於查夜緝匪等事頗爲認眞某日之夜有巡弁拿獲竊犯送交保甲分局訊辦委員命笞數十板釋之使出事爲廉訪所聞以懲辦太輕將局員申飭勒限補拿送縣以便盡法嚴懲俾安閭里○民教相仇之案循生迭起雖由地方官保護不力然亦由民間頑固之性疾視教民所致也近聞各郡邑奉有省憲禁造謡言禁閙教堂各示諭張貼通衢而士農工商皆視若無睹甚有謂告示明禁而暗縱之者一二胆理之士勸以不可違犯若輩非指爲入教卽笑爲漢奸務箝其日而後已人心之茫昧謬戾非口舌筆墨所能爭也可奈何 
[潯江秋色]  
　　九江訪事友人云日前中衡遊擊管帶選鋒左營胡遊戎後營遊擊管帶選鋒右營李遊戎會銜發出六言簡明告示一道文曰近奉上憲分諭會匪出没靡常城上安設砲位原爲思患預防添棚派兵看守居民不必驚惶來往須由大道毋許繞越城墻附近老幼男女勿謂行走無妨現已挑掃潔凈齷齪務須遠颺本府不時巡察各自檢點莫忘倘敢言諄聽藐送縣定予王章○九江鎭道憲示期本月十一日換戴暖帽亦須時布政之意也○江防同知恩司馬近奉上憲飭知赴任隨於本月十一日接印視事○十二日十二點鐘時租界内看街巡丁與某營兵細故齟齬幾肇事端幸督辦團練之孫詞臣觀察立飭城外所駐定字營勇丁竭力彈壓德化縣應莘臣明府亦卽馳至始得瓦解冰消○德化縣主應莘臣明府衷現届瓜期行將去任屬下紳商士庶感懷舊澤不忍湮滅不彰爰於十二日就西門口公上德政碑一方上鐫官淸民安四大字說者謂近三十年來自前縣宰鍾公體志楊公焜有德於民立碑以志去思後今始鼎足而三向非善政入人之深何以至此○自夏徂秋晴多雨少農民皆望切雲霓幸好雨知時自本月十三日大沛某霖三日始止於是向之憂旱乾者今皆霑足同歌矣○本月十三日府尊孫景裴太守課試濓溪書院生題見利思義見危授命久要不忘平生之言童題仁人也詩題安得猛士兮守四方得方字○德化縣通遠驛丞孫屏山少尹近以俸滿晉省由府憲孫太守札委謝雨村少尹前往代理 
[鳩兹塗說]  
　　蕪湖訪事友人云此間保甲分局向祇勇丁四名總局倍之兹者徽寗池太廣兵備道吳季卿觀察因防務綦嚴檄令各委員自七月十五日起每叚添募局勇四名總局則添募八名以資巡緝其總巡一差爲各叚員領袖向由袁澤民二尹辦理今値宼氛四起事務殷繁加委現辦機器橋工局之景松耘叅軍會辦俾得分投稽察以免疏虞○蕪湖城廂内外現皆創辦團防城内由崔惠人宮詹南岸由崔庶常及各巨紳招集壯丁悉心保衛其餘各鋪亦皆分設團防局徹夜巡行本月十六日齊集縣署禀請張筱珊大令校閱約歴兩點鐘之久始各回局○米市甚形寥落雖潮帮照常購買然出口無多幸各省採辦軍糧尙足以資挹注日前鄂省大憲委員來蕪採辦軍米二萬石現已開斛兌交米市爲之一振 
[白門殘照]  
　　金陵訪事人云兩江總督南洋大臣劉峴帥邇因時艱日亟防務戒嚴消息旣貴靈通軍機尤需愼密曾飭就督轅籖押房安設德律風通至司道府縣兩協各署以便遇有要事隨時可以報知兹督轅德律風已先告成文武各署亦均次第安置試用數次均能如響斯應無殊覿面談心峴帥頗深喜悅惟念下關洋務分局雖向曾設有德律風每遇西國官員來寍隨時傳聲於總局中人轉達督署現在自宜一體修整俾得機線逕達文武衙門以免輾轉傳宣稽延時刻○標防各營兵勇或因事乞身或節餉奉撤均需呈繳軍裝不獨槍械必應繳納卽號衣戰裙亦不准私自携出又如每値更換軍裝之年亦必繳出舊物始能請領新物立法本極嚴重乃邇來水西門犂頭尖街忽開衣店一家專賣半 
 
 

Page 3

 
 
舊號衣旗幟亦不知其從何處得來前月某日有原籍白門行商湖北之某甲回寗展墓見該店出賣半舊號衣價値甚廉遂購數件携至鄂渚令家人洗凈將改製衣襦詎料大通亂後失去軍衣甚多鄂垣官塲准皖省大吏移請查緝見甲新從長江下游而來携有號衣疑爲匪類卽將甲捉入官裏去甲極口剖辯稱購自江甯某衣店聽者疑爲狡展飭禁囹圄幸甲在鄂有年品行端正素爲鄂人士所深悉爰由紳士數人聨名代爲剖陳始得釋出但甯垣有此專賣號衣之鋪有司官自宜一詢來歴也 
[儲憲過申]  
　　昨日江蘇督糧道羅少耕觀察乘舟抵滬暫泊虹口戴生昌船局馬頭本埠印委各官均往迎迓憲駕並不句留當晚卽命解維駛赴白門禀見兩江督憲劉峴帥面陳要事 
[五馬將臨]  
　　日前上海縣主汪瑤庭大令探悉松江府知府張子虞太守刻有要公定於本月二十六日由松來滬爰飭辦差人役在馬頭預備恭迎 
[德兵來滬]  
　　昨日有德國運兵艦一艘載德兵四百餘名駛至浦江下椗聞係保衛西商故須令軍士登岸駐紥惟現尙未定安營之址也 
[印兵續至]  
　　前日英國某兵船又載運印度兵五百名至滬并軍械糧食甚多昨日各軍士整隊登岸由英租界大馬路向西至泥城橋外某處安營駐紥 
[勸諭捐輸]  
　　日昨上海縣汪瑤庭大令奉到兩江總督劉峴帥札飭勸諭紳富之家量力捐輸以便解往長安接濟大令遂於昨日東請同仁輔元堂董事曹君寄耘並邀齊各紳富至縣籌勸未識坐擁厚貲者果能效卜式之毁家抒難否 
[查明禀覆]  
　　前者法工部局在八仙橋迤西新闢租界一帶開築馬路凡民間房屋墳墓之當衝要者分别酌給遷費於是鄉民胡利寳等倩自稱候補縣丞之陸友樵代向工部局董處領得遷費洋銀若干陸私扣四成旋經捕房查悉將陸拘獲訊押禀知道憲余晉珊觀察旋經觀察札飭上海縣汪瑤庭大令查明禀覆大令查得陸確係有職人員遂據情禀覆觀察核示矣 
[賞格照登]  
　　日昨上海縣汪瑤庭大令接到崇明縣沈大令來文並賞格一道其文曰軍機處存記同知銜補用直隸州署理江蘇太倉州崇明縣正堂沈爲懸賞飭緝事本年閏八月初三日據縣屬事主監生施榮堂汪耀庭等呈報本月初二日之夜二鼓時分伊等在油車橋合開宋正豐聚記花布莊被賊用刀撬窓進内伊等驚起喊捕賊卽持刀嚇禁聲張劫去寳洋角子乘船而逸當經喊同團練汛保人等追捕無蹤理合叩賜勘緝等情到縣當經會營詣勘飭緝禀報在案兹查贓盜迄無弋獲誠恐遠颺他處合行懸賞飭緝爲此格仰諸色軍民人等一體知悉爾等能將此案贓盜全行拿獲者賞洋二百元僅獲夥犯者賞洋一百元知風報信因而拿獲者賞洋六十元此係本縣捐廉儲庫以待審實照數給發决不食言 
[栅夫造册]  
　　昨日本邑城廂内外保甲總巡傅星厓明府傳諭各鋪地甲令將各處栅夫造具花名淸册呈候察閱以便隨時稽查各地甲唯唯遵諭而退 
[諭候查核]  
　　上海縣差役葉阿二因公赴英美租界公廨行經二馬路被流氓毛桂松團扇春春等四五人拆梢洋銀一元八角葉遂回縣禀知汪瑤庭大令稱毛等拽小的至某烟館謂前因訪案受小的之欺今日相遇當以白刃相加小的畏其兇橫只得餽以洋銀一元八角今求拘案訊辦大令諭候查明提訊 
[控究乾没]  
　　英租界棋盤街雙彩須堂妓女金桂卿於本年七月間隨狎客濳逃龜奴林某及女傭阿根疑係新協成烟館値堂人吳巧生所指使蓋以金妓曾借吳洋銀七十元也時吳適旋里遂將其妻某氏拽去旋在南市十六鋪將妓尋獲扭交馬路工程局經局員訊明諭令狎客代還所借洋銀交林具領轉交與吳迨吳來滬屢向索取林仍以吳誘妓濳逃希圖乾没吳心不甘服昨特具禀公堂請爲提訊襄讞委員杜大令諭候核辦 
[加惠行人]  
　　前日本邑淸道局委員訪悉南市各街道穢積如山行人殊多不便爰飭十六鋪地甲傳諭各船户每日勤加灑掃務將垃圾載至浦東傾棄不准違延 
[上海縣署瑣案]  
　　前日改過局委員陳二尹以押犯張長根黃增福在押所行兇毆傷看役吳松爰特備函送縣請究前晚縣主汪瑤庭大令得訊吳松供兩犯意欲脫逃爲小的所見向之喝阻張等遂乘勢兇毆以致受傷求爲究辦張供小的在所倩看役吳松代送一信至友人處吳索洋銀三角小的不允因之爭閙並未圖逃黃供吳松向張長根索取送信資彼此滋閙小的在旁勸解並未行兇求鑒大令以所供不實喝將張重責一千板黃責五百板仍著吳松帶回收押如再滋鬧定當收禁○日前鄉民胡阿江將叔母胡周氏之棉花七包强行取去控經縣主汪大令訊供屬實判枷號鄉間著將棉花交還帶案訊釋前日胡周氏帶同阿江投案供稱阿江已將棉花交還惟每包缺少六七十斤求追補足胡阿江供花已交還求恩開釋大令判疎枷交保將所短之花交足禀覆候核○湖北人汪品山誘娶江西黃姓女爲妻旋卽押入娼寮黃氏函知其父瑞堂來滬將汪扭控巡防東局轉解縣署訊供收押前晚汪大令提汪至案覆訊汪供初娶余氏二年後押入碭裕淸妓院爲娼繼娶林氏數月後亦押入王金珠娼院内均先後逝世今娶黃瑞堂之女玉貞又令作賣笑生涯自知不合惟求恩宥大令以其罪大惡極判仍還押候通禀各大憲嚴定罪名 
[英美租界公堂會訊案]  
　　英商天祥等洋行控盛稷生虧欠鉅欵並盛稷生轉控族叔盛梧岡分産糾葛疉經讞員翁笠漁直刺會同英領事研訊以要證夏雲卿未到無從斷結前日傳夏到案午後三點鐘英總領事班德瑞君蒞廨卽偕直刺升座原告所延律師哈華托被告盛稷生所延律師担文之帮辦費律師及盛梧岡所延之瑷律師均到案夏供監生向在甬江咸和錢莊執事與盛氏族中人均係相識素有往來光緖十二年盛稷生之祖母盛董氏言及梧岡尙有須成公號資財未經分晰囑監生轉致欲與核算帳目梧岡卽付洋銀一千元由監生莊内匯劃並囑暫緩結算監生因此知須成公號尙未剖分餘事則概不知悉費律師聲稱此案已蒙會訊數堂被告盛梧岡並無已分憑據可呈所有未分情節已由夏供明請爲公斷璦律師聲稱夏所稱光緖十二年曾付洋銀一千元實則並非是年已不符合且此欵係盛杏林所借有借據爲憑並有道光二十二年析産時所立分書四本詳載明晣今特一并呈請電閱直刺查得分書第六欵所載有須成公號俟年底止揭帳盈餘若干亦照四股分派字樣因謂璦律師曰此分書上旣載二十二年止尙未結帳二十三年必有分晰的憑可卽呈騐璦律師答稱此帳實因年遠無從查考直刺因商之班君以分書上旣無的實分晰字樣其中情弊顯然姑念體面中人不予深究惟盛稷生現因虧欠洋人欵項糾葛梧岡誼關一本未便膜視著將梧岡交保協同兩律師持平理明完案○英商通和洋行控鍾洪南盜賣基地霸阻升科經翁直刺傳集業主張省吾地保徐子良等一再訊明鍾洪南實無基地且無方單因斷令鍾不得私自升科前日午後復傳鍾到案略詰數語商之班君著令具呈切結所有七分二釐之地應歸通和執業 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[積竊成擒]  
　　杭州訪事友人云竊賊吳阿長本係紹興府屬諸曁縣人前年曽在省垣犯竊破案被獲遞解回籍近復濳蹤來此本月初旬某日至洋壩頭某公館竊去衣物約値五十餘千文事主開列失單報局查緝十八日在拱宸橋某質鋪經捕役拘獲送入保甲局訊係積竊判令重責一千板枷號示衆期滿擬發遷善所拘禁 
[馬路工程局瑣案]  
　　前晚划船婦張周氏與夫張發在馬路中互相扭毆五十號巡街捕見之拘入捕房解送馬路工程局禀請總辦程雨村大令研訊氏供稱小婦人每日操舟所得渡資皆供丈夫烟霞之費稍不遂意呵斥隨之是晚故熊復萌小婦人略與爭辯不敢逞兇叩求恩宥張供小的因妻深夜在外恐有不端情事略加禁阻致啓爭端大令以張夫婦各有不合判各掌頰四十下以示薄懲○前日偷兒張炳炳潛至浦灘某姓貨船上圖竊適爲某號巡街捕所見拘入捕房轉解馬路工程局總辦程大令研訊判責四十板驅逐出境不准逗留○日前　　榮投馬路工程局控被松江西門外第一號航船户嚴阿木掯匿衣服一包迭經總辦程雨村大令提到船夥倪阿二訊供責押一面令譚交出傭婦某氏然後將一干人証移送婁縣署請究旣而嚴等挽人向譚緩頰情願賠償洋銀四十元禀請大令核示大令許之卽予開釋 
[英美租界公堂瑣案]  
　　昨晨讞員翁笠漁直刺赴招商局碼頭公幹因將訊案倩襄讞委員張柄樞司馬代問二百八十七號巡街華捕禀稱某洋人處傭人王阿林曹阿巧私匿小洋銀一枚於二十四日解蒙翁大老爺諭令帶回捕房押候復訊今已覊押四天請核王曹同供小洋銀一角業已賠償因洋東欠小的等工資四十五天有意圖賴故以藏匿洋銀投案呈控今已被押四天尙求追究工資洋銀俾資度日司馬商之嘉繙譯以所犯細微已押四天似可開釋嘉君以王曹所犯較重堅欲重責司馬商酌良久判各責手心一百下○包探趙銀河禀稱馬旺餘行竊趙友堂綢一疋請究司馬判責一百板○包探石錦榮禀稱陳阿寳竊取楊翁氏袋内金戒指三枚售與開茶館之馮阿三經小的起出金戒指一枚解請研究楊翁氏投案求追餘贓陳阿寳供認不諱馮則一味抵賴司馬判陳責二百板遞籍馮賠洋銀二十元○包探顧阿六禀稱杭慶慶行竊金生布衣數件經小的拘獲解案請究司馬判責二百板○包探沈阿岳禀稱姚文郡張金堂行竊西人何達鐵板三塊售與張友須經小的拘解請究司馬判姚張各責二百板張友須不應收贓著罰洋銀十元再賠洋銀十元○二百二十三號巡街華捕禀稱陳阿金行竊會德豐洋行鐵螺絲兩只請究司馬判責一百板管押捕房半月○四百三十八號華捕禀稱王阿福行竊某馬頭硬木板四塊經小的拘獲請爲究懲司馬判責一百板○二百六十六號巡街華捕禀稱石金榮在洋人愛文士處吵閙是以拘解究辦司馬判枷示兩天○六百二十九號華捕禀稱張榮富在西人士藍門地内偷拆籬笆爲小的所見拘獲解案請究司馬判責五十板 
[法租界捕房紀事]  
　　陸友樵冐充道憲委員串同曹新如邱子香將各鄉人應領工部局遷墳費私扣四成控奉前讞員朱森庭明府訊供判將陸押候禀明道憲核辦曹邱各枷號一月兹枷期已滿新讞員杜大令命帶案疎枷照原斷各責二百板從寛釋出○竊犯胡茂和行竊教民金十字架及衣服書籍等物失主報捕查獲各贓尙少金十字架經杜大令訊供押候責比昨日命提覆訊胡一味狡展矢口不承大令著重責二百板還押再比○流氓錢錫林在途攫取行人衣包當塲拿獲大令著照原斷責五百板釋出○張海生劉阿敷李阿四犯竊拘獲訊供屬實大令著照原斷各責三百板一併斥釋 
[美租界捕房紀事]  
　　日前流氓錢開洪糾約同黨奔至元芳路向甬人俞寳海陳如金尋釁互相鬥毆錢突出利刃刺傷俞之肩背血湧如泉始一哄而散事後俞投訴捕房請爲查拿昨日捕頭令包探張阿五將錢拘獲押候解送公堂禀請讞員翁笠漁直刺訊辦○昨日舟子陳財星至外虹口百老匯路怡泰錢莊花言巧語騙得小銀錢三千五百枚携之而逸旋經店主投報捕房請爲查緝捕頭允之○前晚百老匯路第一千三百三十三號洋房寍波侍者鮑定生乘間竊取其主金銀首飾及洋銀鈔票等約値六百餘金逃逸無蹤當經其主開列失單投報捕房捕頭令各包探嚴行緝捕務獲懲辦○流氓小和尙及連海海岳等時在西華德路嘯聚同類柝稍打降經人控於捕房捕頭遂令包探劉光震立往查辦 
[救濟善會雜記]  
　　自滬上創設救濟善會一時解囊助欸者頗爲踴躍前任江海關道蔡和甫觀察因救濟會第一批派輪北上特變産捐洋六千元交入會中爲同官之倡誠莫大功德也按觀察亮節淸風久爲滬邦人士所欽服此欵係從變産而來尤爲不可多得古人毁家紓難無以過此願天下之名登仕版而位高祿厚者聞飃興起咸以觀察之心爲心則挽回天和可操左劵不獨被災者淪肌浹髓已也又劉鐵雲太守續募劉恒敏堂規元二百兩又定海王君修樞洋五十元瑞盛春記捐規元一百兩晉記絲號二十兩沈印瑜慶五十兩劉印怡三十兩林印文炳三十兩許印貞幹一百元張印厚琬二十兩前署意領事李閥君五元徐樹翁經募二十二兩吳寳儉堂二百兩凝晦堂五十元蘇州朱潤生翁棉衣褲二千零三十一件套褲十五件倪鍚疇尹渭安兩翁經募棉衣六十五件褲三十件風帽五頂又募晦隱居士爲子酬願棉衣褲一百件楊信之翁純陽辟疫丸一千服諸君子同傷浩劫共抱熱腸念涸轍之堪憐挹廉泉以分潤當仁不讓疉布鴻施作善降祥定占燕喜矣又正大莊交來浙紹保昌莊高雲卿翁經募第一批洋一千零二十八元五角加申息洋一元零九分又湖州陸叔桐翁募洋四百七十元棉衣褲二百五十件諸善士姓氏容詳細續登除函覆外先請登報代謝[  上海慶須里救濟善會陸樹藩炳南等誌]  
[粤東官報]  
　　題補高州府知府王嘉禾飭先赴任調補潮州府知府惠昌調補雷州府知府陳武繩調補韶州府知府郅馨均飭赴調任花縣知縣祝倫望因案撤省遺缺委試用知縣葛肇蘭署理署饒平縣知縣張經年調省遺缺委候補知縣何斌署理嘉應州州同翟炳堃飭回本任始興縣知縣陳文塽遺缺委試用知縣謝師元署理遂溪縣知縣崔廣元調省遺缺委候補知縣鄒翼淸署理欽州直隸州知州李光高暫行回任茂名縣知縣員缺請以候補知縣祺威署理崖州知州員缺請以候補知縣姚兆安祥補肇慶府知府文康飭回本任 
[南都官報]  
　　閏八月十三日江南提憲李軍門會解行統領忠毅等營劉辭赴山西帶元字中營劉文彪謝委統元字　　知府彭文明辭赴海門公幹知縣齊堯年奉示察看均見委查江西引地知縣海洪到廣東來赴江西水雷輪船馬超羣赴滬公幹江安輪船楊星田赴江陰崇安輪船劉德輝送劉統領官眷赴湖南均辭○十四日陸師學堂安徽候補道席由上遊公幹回調署淮左營叅將曾毓衢均到見新授蘇州府遺缺府准補松江府余九穀專丁來省叩謝飭知准補福安輪船黃友勝由湖南回威靖兵船王得標辭赴滬練船知縣松齡禀知奉委榖米局差又姚德鈞禀知赴淸江公幹卽辭○十五日辦理西安電報局直隸候補道孫寳琦到上海來知縣江孝詠叩謝賞准酌委州縣一次通判張景祜到淸江公幹回籌辦北洋救濟局候選州同包嚴到大通營左哨都司張玉山到來省領餉美國商務大臣務克義船主那禮士副管駕官管利華中軍柯粟大副嘉期文案施美孚領事馬敦繙譯温秉忠均見○十六日藩臺恩洋務局候補道汪揚屬運河提工局候補道范德培辭湖北督銷候補道李光瑜到均見辦理西安電報局直隸候補道孫寳琦辭赴西安水雷輪船馬超羣辭送張軍門赴鎭江湖北提臺張軍門會辭行○十七日督轅牌示正任徽州營叅將吳玉崑應飭回任供職其現署是缺叅將生書琴仍回皖左營遊擊本任藩轅牌示邳州訓導閔彤章病故遺缺查有候選敎職潘蘭嶲又邳州學正劉聨第期滿遺缺試用訓導朱麟祉均堪以署理藩臺恩洋務局候補道汪均見刑部郎中何葆麟到見上海來美國商務大臣柔克義船主那禮士副管駕魯利華中軍柯格叅贊司米德大副嘉斯文文案施美孚領事馬敦繙繹温秉忠均見遊擊朱有叩謝先鋒官○十八日知府凌家森由濟寗公幹回知縣黃應鼎奉示甄别又葉亢鋆叩謝奉委運北統領局卽辭赴差又左秋周州判王元輔均奉府委帮審差 
[蘇省官報]  
　　閏八月十四日知府羅道源由瀏河厘局來卽辭知縣朱秉禀辭赴寗見制憲州吏目丁忠蘭禀謝奉委接辦中路一叚夏防巡查差○十五日藩轅牌示照得署太湖同知何希曾年滿撒回遺缺查有准補斯缺之程良馭堪以飭令前赴新任署靖江縣知縣朱鏡淸年滿撤回遺缺查有准補斯缺之董觀瀛堪以飭令前赴新任署嘉定縣諸翟司巡檢王桂墀年撤回遺缺查有准補斯缺之陳維樞堪以飭令赴任蘇糧道庫大　員缺前經酌委沈恩湛代理在案兹　有　補　察使可獄楊老直堪以酌委署理 
 
 

Page 10

 
 
   
 
