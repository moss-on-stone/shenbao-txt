# 1889 - 33 - 4905675

 

Page 1

 
 
[定期隨報分送月分牌] [  申報館主人啓]  
　　本舘每年循例印成中西合璧月分牌隨報分贈不特清疏醒目抑且文采斐然海内士商早經洞鑒去年臘月擇期開印本思早日告成祗以張數過多抑且精益求精務令毫釐無憾是以印至日内始得竣工兹定於本月初九日分贈同人屆時請向派報人索取並不加收分文肅此布告并頌新禧 
[新印欣賞齋尺牘告成] [  申報館主人啓]  
　　欣賞齋尺牘爲龍沙司花史曹仲甫先生所著大約皆貿易場中通用信札自慶賀弔信以及問候起居短簡長箋門分類别四　六儷領異標新洵尺牘中别開生面者也析疑齋主人讀而愛之謂足供操奇計　者饋貧之糧益智之禝爰託本舘以新式鉛字印成計書六卷分釘四本刻己告成每部售洋二角半由本埠申昌書畫室及各處申昌出售賜顧者請就近移玉購取可也 
[畫報後幅改送臥游集勝告白] [  點石齋啓]  
　　昔宗少文畫天下佳山水懸之室中號曰臥游雅人深致洵足慕焉本齋蒙海内賞鑒家以所藏名人畫稿見示擇其規驀眞景者照原本仿臨積久成帙題曰臥游集勝試約舉其家數若元之王黄倪吳明之唐沈文董以及國朝之四王皆爲藝林所寳貴不敢自秘准自正月初六日起陸續排印附入晝報以公同好某水某山按圖可索有向平之癖者無煩蠟阮孚之屐矣○再此圖幅式或方或圓或横或直或六角或　面式悉依原本布局庶不失廬山眞面目每積至十二頁可裱成合景琴條亦臥游者所稱便焉 
[滬北燈舫議]  
　　歐公云醉翁之樂在乎山水之間誠以良辰美景賞心樂事必有山與水以爲之助而極其娱而後仰觀俯察游目騁懷信可樂也顧從來通都大邑勝地名區因世運爲推移隨地道爲遷變又安得移山倒海驅赴眼前以供我輩之樂其樂耶試觀滬北一隅通商總埠不獨兩京四鎭十八省無此壯麗無此繁華卽英之倫敦法之巴黎美之紐約日之東京均與之相埒焉然而節屆重陽欲登高而無所時維五月欲競渡而無由若夫香車寳馬駕言出遊十丈軟紅沾衣撲面至於徐氏之墅張氏之園纍石爲山一卷石之多掘地爲池一勺之多幾何不糠爲之輿而芥爲之舟也嘗　游觀之樂名勝之區不必有山不可無水蓋登山則竹節蠟屐跋陟爲勞臨水則桂棹蘭橈溯洄較逸惡勞喜逸人情之常古之人馮虚御風不知所止遣世獨立羽化登仙良有以也請徵之隋之維揚以雷塘勝緑揚城郭月色三分簫鼓龍舟夜深燈火所謂二十四橋明月夜玉人何處教吹簫是也唐之長安以曲江勝進士探花暮春大會傾城士女　珥遺釵所謂三月三日天氣新長安水邊多麗人是也宋之臨安以西湖勝雨絲風片烟波畫船燕子樓臺青旗楊柳時人號之曰銷金鍋明之金陵以秦淮勝月出潮生木蘭舟放珠簾十里倒影波心時人爲之譜桃花扇至於今之姑蘇商賈之雲屯貨財之麕聚雖不及滬上之萬一而燈舫一事獨擅勝塲從姑蘇游者莫不嘖嘖於裝潢之美陳設之華飮饌之精器具之雅使滬上師其法仿其式不獨助游人之興壯洋塲之色且將以粉飾盛治點綴昇平又可不亟講也哉然滬上支河皆匯源於吳淞江吳淞入海遙對長江口長江滾滾黄流一瀉千里横亘海面吳淞口當其衝海潮逼之以入故吳淞江獨受長江水而不受海水當海潮漲盛之時亦間有海水溢入之患是以滬北水性具急如箭其濁如漿黄浦患遼闊洋涇浜惠窄㹧實有不宜於燈舫者屈指計之惟大橋新閘一帶流雖急而尙堪駕御湍雖激而時見瀠洄令兩岸居民毋許垃圾汚穢傾棄河干破浪乘風無須用楫則遼闊之患可免帆檣林立不礙港汊則窄狹之患可免議燈舫者惟此間最良况乎卜之於世運度之於地道當通商開埠之初巿廛稠密車馬輻輳惟大馬路爲最盛久之而漸盛於石路又久之而漸盛於寳善街至今日而稱盛者又在四馬路安知將來不漸趨而北乎誠使好事者效姑蘇燈舫之製爲之開其始導其先則凡酒樓茶室戯園烟間書塲妓院皆將薈萃於大橋新閘一帶且較四馬路而加盛焉廣宅則臨流最樂高樓惟近水偏宜　板金撙逍遙前渡舞衫歌扇蕩漾中流從此酒地花天别開眼界不亦可乎惟是燈舫之製昉自姑蘇七里山塘往來如織欵乃相聞至於駐泊之所岸闊波平舟集如蟻有舟師執篙而立於船唇旋轉中央左宜右有俗謂之打遭或謂之串月洎乎酒闌燈炧緩緩言歸隔水笙歌若遠若近此情此景令人不忘若夫滬北新閘以西荒烟蔓草一望無際無可以爲駐泊者是宜擇無名野蕩積潦低窪濬之爲潭築之爲堤務令極深且廣雖有百十燈舫並駕齊驅不相撞磕别開一港通於新閘以專供燈舫駐泊之所然非駐泊於荒烟蔓草間也當於名園勝景之側以依倚而附麗之俾舫中人借景於園而園中景混合於舫吾知滬北之燈舫旣行日新月盛方將駕姑蘇而上之矣且今姑蘇以外西湖秦淮亦皆有燈舫至浙之錢唐有江船粤之珠江有蛋船雖非燈舫而招妓侑酒以供游覽然則燈舫旣興於滬北必有各式游船從而繼起者豈特燈舫一事爲賞心樂事也哉 
[諭旨恭錄]  
　　十二月十六日奉上諭巡視南城御史鳳英等奏拿獲結夥迭刦槍傷事主盜犯請交部審辦一摺盜犯曹山林卽曹遇春馬道安卽馬道顯張全卽張五曹方山均着交刑部嚴行審訊按律懲辦其拿獲盜犯出力各員弁着刑部於定案時聲明請旨欽此○十七日奉上諭慶裕等奏敬查永陸應修各工請派員勘估一摺永陵啓運殿等處應修各工均關緊要着派綿宜敬謹勘估欽此同日奉上諭倉塲衙門順天府奏援案請續撥粥廠賑米一摺通州王恕園等處粥廠本年十月間業經加恩賞　栗米八百石現在該處飢民衆多存米不敷開放加恩着再賞給粟米一千六百石卽由通倉支給分撥土恕園等處散放以資接濟餘着照所議辦理該部知道欽此○十八日奉硃律稽查正白旗蒙古旗務着舒普去欽此同日奉硃筆稽查正紅旗滿洲旗務着托佛歡去欽此同日奉硃筆順齡文綱祥佑隆恩專司稽查一年旗務欽此 
[本館接奉電音]  
　　昨接在京友人發來電音有本月初七日上諭一道敬謹譯登○正月初七日奉上諭喀什噶爾提督着譚上達補授阿克蘇鎭總兵着董福祥補授欽此 
[詳述鎭江閙事情形]  
　　鎭江租界閙事昨報已據電音登錄兹接鎭江訪事人來函詳述始末情形合亟照登以供衆覽據云本月初六日下午三點鐘時有楚北人康麻子在大馬路口租界擺設鄭蛋攤紅頭捕見而膛之康因般 
 
 

Page 2

 
 
讓少緩紅頭捕卽以木棍亂扑復舉足踢之事有湊巧適踢康之腎囊遂暈倒在地該捕以康詐死將康拖往華界該處居人謂捕將人踢死何能嫁禍於人甚爲不服該捕見犯衆怒旋亦回入租界於是見者愈聚愈衆頃刻間不下數萬人七嘴八舌謂吾等當一同前去捉該捕方洩此忿於是人如潮湧俱至捕房捕等因見來勢凶湧料難理論急向江干奔跪衆人尾隨於後取磚亂擲及見捕等躱入裕康洋行衆遂譁噪謂裕康護庇取亂磚向裕康洋行抛擲裕康行恐肇大禍遂將紅頭捕推出閉門不納該捕急向鎭江關躱避衆人方稍安靜無如京口五方雜處良莠不齊其中匪徒甚衆大聲言曰吾等華人爲捕打死此仇不可不報吾等前去拆毁捕之窩巢亦可稍舒吾忿一人倡之衆人和之遂復至捕房將牆打倒將捕房拆毁一空所有器皿盡行毁碎飛擲半空嗣經英領事聞知飭人至中國衙門請來彈壓適楊道憲福太守晉省賀節未回而薛邑尊保甲委員孫君及文武各員赶急奔至彈壓無如人多口雜不遵官法竟用亂碍向孫委員抛擲有如雨點轎上玻璃窓致被擊碎仍要捉住攅毆孫委員欲退不能只得於就近某客棧暫避衆人不由分說打入棧中遂將棧内裝修全行打毁直至十點餘鐘經保甲局差及親兵等拚命保護奪門而出將孫委員擁護而回衆人不肯罷手又打三層樓先將什物打毁不料洋油燈經衆人打墜樓板之上霎時火起烈燄冲霄遂將三層樓洋房化爲灰燼衆人仍不滿意欲向英領事索人英領事見衆如此逞凶卽燃空槍以嚇之詎知衆人非但毫不驚懼胆敢打入英領事署中斯時雖有寳蓋山親兵一二百名在領事署保護無如滋擾之人爲數過多且飛擲亂磚勢甚凶猛親兵阻禁不住被衆鬨入署内七手八脚縱火焚之英領事無法急挈夫人從後院打倒一墻方由雲臺山取徑至太古躉船以避其鋒霎時紅光燭天照耀如晝凡洋水各龍前來撲救者均爲衆人阻止聽其自焚自滅繼又延燒浸會堂及住宅洋樓均成灰燼至於福音堂僅焚北首一角卽經衆人救熄因該堂附近俱係貧户草房恐其延累是以得免惟堂内傢伏亦己化爲烏有焚至是夜兩點餘鐘火方熄滅共計焚去洋房約有數間所失銀洋衣物無算附近鄰舍亦多波累此鎭江訪事人初七日所發信也昨日午後三點鐘時太古公司安慶輪船抵埠詢諸船友所述滋擾情形大致相同當夜閙至天明始略安靜衆人尙不肯散至初七日午刻十二點鐘時經各營官及縣尊分别開導始各散去安慶輪船由鎭江開行時己安堵如常有西國婦女二十名小孩三十名卽乘該輪船來滬至被踢之康蔴子當時並未斃命嗣聞已斃於街頭用蘆席遮盖未曾收殮所有印捕六人昨亦附安慶輪船回滬惟聞一英捕尙無下落後事如何容俟續錄 
[鳳池柳色]  
　　去臘初旬有崇文門稅課司巡役多名擁人前門外白衣菴旋由菴内鎖帶一人出外後隨數役肩負哈喇呢置於車中共有兩車之多經諸役一併押往稅司處是時觀者如堵據聞凡哈喇呢入京稅課最重每一板報稅約需銀五六兩想被拿之人必係私販哈喇呢者也○前門外迤東小石興胡同有某甲以染患時疫醫藥無效而卒上無父母下無子嗣惟一妻年甚輕殯葬後越三日改醮附近某乙中家甚寒微蕭然四壁本難强少婦以守節然　醮如此之速殊令人意想不到甲之親朋隣右聞之無不共憤其爲很心人也詎婦自入乙家夜夜見甲立於牀頭怒目而視婦因驚懼驟得瘋癲之症語無倫次逢人或駡或打雖延醫巫診治百無一效刻聞該婦頸項屢見指痕儼然青紫色乙大懼晝夜焚香祝告甫得稍安此亦可爲忘恩負義者戒矣○去臘十二日午後有兵役數十人身著號衣手持刀矛擁護四車由永定門向北飛行直入前門外打磨廠投交南城坊署聞四車内各坐一人皆有鐐銬乃京南潘家廟馬駒橋等處行刦巨盜由引線通信經該坊官役協同南城練通獲住想當由城憲解交刑部審訊也○前門外珠寳巿某爐房於臘月初間遣學徒某甲送銀至城内某錢鋪甲以簸籮捧銀纍纍向車中置放忽一妙手空空兒潛於身後伸手攫去十兩重小元寳一枚將欲轉身向北飛逃適被該爐房諸夥瞭見當卽分往追尋賊見追者甚衆恐難兎脫將所攫小元寳忽向諸夥抛去諸夥爭先拾銀忘却追拿賊遂乘隙飛行遠遁所謂賊有賊智也○京師銀錢價値自前年以來忽漲忽落總未平穩推原其故或謂因前奉更換制錢之諭而起也去臘每銀一兩換老票十吊上下換現錢票十一吊上下換大個錢十三吊上下換原串錢十五吊上下其老票如向錢攤換錢每一吊加錢三百六十文現錢票每一吊加錢二百四十文又聞内城有數家錢鋪以現錢票幾與老票價値相似因會商另立名目蓋以近日所開之票上印有不換外票專換現錢此票卽作原半現錢數語聞此票每銀一兩可換十五吊上下然此票一出各錢攤皆不加錢矣說者謂京師銀錢行情紛歧不一非更換制錢難於妥帖也○内務府收到吉林將軍派委藍翎驍騎校慶綬恭齎上品大枝山參八苗中枝山參十六苗盛以二黄綾匣黏封將軍印花當由内務府進交内廷呈覽後交内庫存儲○吏部示傳所有十二月分在部投供候補漢謄錄金國恩馬伯英王景松謝汝霖何占魁顧汝梅等限五日内取具六品以上同鄉京官印結塡寫履歴親供親身赴部騐到如領有執照携帶呈騐以備咨送各館勿違○去臘初五日將晚時有一四套大敞車售糧畢在宣武門内大街魚巿向南馳騁欲出宣武門適一六旬老嫗步履蹒跚携竹藍過街東車夫喊令稍退嫗未之聞也車正行駛如飛不易收勒以致軸頭將嫗撞倒街心車夫知勢不佳揚鞭以遁看街兵望見急將車揪住車夫始下車將嫗扶至興隆茶社前席地而坐有好事者至皮庫胡同嫗家送信嫗女急至欲揪車夫涉訟旋有人出爲調停舁嫗回家延醫調養資用悉出自車夫倘有不虞棺郭衣衾亦由車夫備具車夫允從覓鋪作保遂同嫗女至宣武門外大街某草鋪對明說者謂嫗所傷不甚沈重云○正藍旗滿洲印務叅領等在内廷禀知本管都統慶邸有本旗弁兵應領本月甲米經部劄由儲濟倉支領請訂期赴倉騐視慶邸擬定十二月初七日已刻前往該倉遂經該旗行知該倉監督屆期開倉以備支領○户部行知各旗營等處所有次年正月分應領八旗各營兵丁餉銀曁各項官兵馬乾等銀按照歴年成案預於年前提放以示體恤相應咨行各旗營將應領光緒十五年正月兵餉數目滿漢花名細册及應領官兵馬乾等銀數目詳細造册統限於本年十二月初十日以前咨送到部以憑稽核相符劄庫訂期提前開放○盛京省城設建宗室營房俾原居是處及因案由京移居盛京之各宗室棲止一切欵項例應由官籌給近因營房年久失修牆垣屋宇曁公廨等處率形頽壞若一律興修完善則現値辦賑孔急何　籌此閒錢因擬將宗室營房中無論住房公廨先擇其萬難延緩之工撙節勘估核實興修務期工堅料實由官籌欵動支己由慶軍憲裕附奏陳明矣○禮部爲知照事祠祭司案稱本部具奏光緒十四年十二月二十五日孝莊文皇后忌辰是日應行素服不報祭不還願不作樂不宴會不理刑名照常辦事奉硃筆知道了欽此欽遵到部相應知照各衙門飭屬一體遵照 
[宜昌瑣語]  
　　候補府裕太守庚向辦荆州沙巿總局事宜近奉上憲差委來宜與領事官商辦固陵輪船入川之事日前乘江通船蒞止小住鎭轅一俟川中派委來時卽須會同商辦矣○河西某甲年約二十餘一日忽在家斃命其岳家赴官控愬以爲雉經而死甲之族人則謂被女家謀斃及地方官往爲勘騐隨以自縊申詳後甲族不服控諸上諭經府尊提案研訊定爲岳家謀斃異日此案不知若何結局也○江通輪船由宜開往漢口時曾在頂心洲擱淺回宜後令水手前往宜都縣上下游探看水之深淺以便駛行聞固陵須往滬脩理不復來宜云○鹽價飛漲每斤須錢八十文麻油自八月後逐漸從廉往年每斤或百文或八九十文現在祗售六十八文食米尙不昻貴烟土價亦平平本地南土約每兩三百數十文川土則祗須二百數十文云○天氣嚴寒道途泥濘崖洞中所棲丐子不能出而求食幸各善堂日煮雙弓米挑送各處濟之否則地非首陽並無薇蕨又將類墨胎昆季槁餓而亡矣○河西人家多環山而居山中素出山彪卽豺　也某姓家喂養肥猪數頭不半月盡被山彪所噬一夜有小孩躺睡牀上合家在塲上收榖山彪潛由屋後竹籬入將孩拖出幸門外孩母聞啼聲急將山彪赶去小孩始得保性命然已噞矣○ 
 
 

Page 3

 
 
北鄉某姓婦懷胎年餘去歲杪始腹痛臨盆産下二孩其一雄也則四肢俱全惟兩手兩足並無指甲未三日而殤○川客某甲由荆沙裝棉花一艘逆水上行行至黄陵廟上羊背灘轉帆之際長年略不經心到致船身欹側棉花隨流而泛若浮　然經人撈救些微并將船户人援起大約所失已不資矣○近日川鹽之來宜者不甚暢旺是以每斤向售錢六十四文者現已增至六十八文間有船户駕長私帶包鹽每包約祗二三十斤暗地賣於散户每斤祗三四十文但不甚多耳 
[北通築路]  
　　去臘十有六日天津鐵路公司委員楊谷山觀察王雲舫刺史會同道府州各員在通州南關王恕園寳通寺二處傳集地户呈交契紙公平給價擇日開工隨卽鳩工庀材昕宵赶築約計今歲黄花時節當可告厥成功矣至於築路工人俱由天津鎭撥派勇丁爲之彈壓云 
[北通雜記]  
　　去冬某日通州城南七十里熬硝營報有命案趙松峯直剌親臨相騐次晨城北鄧家窰又以刼案呈報隨又前往騐勘事後訪知被劫之由綠某甲囊貯青蚨一千翼以長耳公代步往劉家店探親行至鄧家窰迷失道路彳亍中途適有一人迎面而來甲卽下驢問訊其人云雖不類識途老馬然此刻亦因事往劉家店盍携手同行乎甲喜甚隨其人至坆後是處先已暗伏七人至此羣起攻之鎗傷甲左臂其人遂將驢並錢袋外衣全行刼去現聞此案人犯已由京汛拿獲矣○去臘初八晚三更時文昌閣下劉家園劉姓失火霎時水龍畢集各員亦呵殿而來督人汲水噴澆并令分投彈壓焚至兩點鐘之久始戰　祝融計燒去蘆葦三垛灰房二椽當火起時有匪徒攫取人家銀錢衣物事後卽不知去向無可查拿矣○近日刼案頻出兼有種火匪徒以致居民一夕數驚寢不安枕許觀察惄焉憂之自去臘初十日起札委現任文武官員分班巡夜每夜二員每員帶兵巡守二城觀察更不時便服抽查冐雪衝風披星戴月不辭勞瘁可見一班矣○小寒以後陰凍連朝至臘月十四夜狂風怒號雪花如掌下至次日始止計得雪二寸許農夫咸額首稱慶曰是爲來歲麥秋豐稔之徵○張璞君直剌調署東路廳同知因廳署失修磚木彫敗殊不足以壯觀贍遂慨捐廉俸雇匠重修至臘月始慶落成遂詹吉十三日排齊儀仗進署趙松峯直剌前借白馬關帝廟爲公館亦於十五日進署辦公○新簡通協副將茂協戎林由頭等侍衞外放年逾六旬精神矍鑠聞俟新正開印後卽行履任云○通協左營俞幹臣都戎調任石門聞紳士有聯名禀劉者蓋其恩德之入人者深也○近有京中人收買舊磁古銅諸物優給價値聞係運往泰西置之博物院以擴游人眼界云○城内一帶街衢凹凸遇有雨雪泥濘難行刻已出示嚴禁如有偷挖糞土者定行枷責云 
[憲示照登]  
　　二品頂戴奏署江南鹽法道分巡江寗兼管水利事務蔡爲出示曉諭事據在藉四品銜前直隸保安州知州韓印等禀稱竊維勵貞敦品實爲王化攸關表德揚徽尤屬儒林所重謹按同治初元江南肅清前督憲曾文正公就省城奏設採訪忠義局彚案請旌以安幽魂而彰潛德一時人心咸知向善惟忠義專就忠義而言孝貞節烈概不與聞現在承平日久懿行日昭設使湮没不彰未免向隅者衆况金陵爲五方萃處旅居之家或暗遇貧苦支族凋零或地處僻隅人非顯宦尤不得不一體爲之闡揚職等確有見聞願爲推廣因查蘇城現有黔撫潘申丞捐設採訪忠孝節烈局在婁門周急局内一切經費概由紳董量力樂輸不請公欵凡屬土著流寓採有確鑿事實皆准彚案請旌辦理有年法良意美織等公同　酌擬照蘇章舉行已函商蘇局董事曹紳澐在金陵設立一局種種條目悉照該局章程所需正用亦由各紳集助旣不同民間募捐亦不灘裔屬分文每年秋間彚送蘇局總詳題奏局名卽用江蘇採訪分局字樣該董事覆函應允惟須妥擇承辦之人兹訪有施藥救治吞烟善局董事徐聞韶善士在金陵專以救治吞烟爲事凡遇地方善舉無不潔巴利人　等公同商請董理局務以襄善舉當允開局試辦且愿自備火食不取薪水似此勇於爲善誠爲難得用特縷陳採該章程普保請徐董事經理局務緣由公呈立案除禀爵督藩憲外理合聯名陳請給示張掛局中以垂久遠等情到道據此除批示外合亟出示曉諭爲此示仰士民人等一體知悉凡有貞烈節孝婦女及孝子順孫悌弟義夫義僕實係生前行事堪維風教者不論世代遠近但能里黨知其事實准其邀同里鄰親族臚陳結報該局聽候局董徐聞韶採訪明確於每年秋間彚册送往蘇局併案詳請旌表以免湮没該董尤宜破除情面悉心經理毋濫毋遺是爲至要切切毋違特示光緒十四年十二月初九日示 
[厦門臘鼓]  
　　去臘初六日爲西國一千八百八十九年正月七號寓厦西商舉行跑馬之戯各領事署及稅司公館銀行洋行均於十二點鐘時停止公事聞黄騮騄　多有來自他方者是以駭躍超驤益覺興高采烈云○署厦門廳張庚堂司馬於去臘初六日抵廈擇吉十三日搜印任事○島美街鄭某以青蚨起家銅有臭而難聞書無香之可繼近以秋元鄭君由南安來厦遂遍徵菊部欵以優觴水陸畢陳金絲並奏邀留數目務竭驩忱盖欲認爲同宗得以誇耀儕輩也○從前凡新孝廉之分贈硃卷者程儀務必從豐刻下各店鋪見有紅白虫到門必先視卷上所黏名片然後分别去留竟有效藺相如之原璧歸趙者人情輕薄可見一斑已○閩海關徵收稅項向由票局匯兌至省解交福州將軍衙門核收自悅來阜康兩銀號倒閉法人騷擾海疆遂改將現銀釘鞘派平櫃人員由同安一路解赴省垣經過地方均須撥兵護送住宿站店尤須徹夜巡更然歴歲解銀從無貽誤以致各處汛弁視若平常而禍變卽由此作矣去年十二月初八日閩海關發解稅銀十萬二千兩分裝一百二鞘行咨沿途地方文武派撥兵役保護一晚駐宿蟳尾鄉將鞘點交汛官照料次晨起行時查點數目不知如何少去一鞘是處係同安縣管轄想須照例賠賞矣 
[厦門走水]  
　　臘八之夜車　轆地方葉姓廚房不知如何遺火一時濃烟滿屋勢已炎炎幸人手衆多得以及時救熄迨招商局之洋龍馳至則已無待噴澆矣同夜中街某鞋鋪賣圭巷某棉花店均幾失愼有地方之責者所當先事曉諭不准火燭稍有疏虞其爲首起火之家尤當從重枷責庶幾火患可杜也歟 
[上海龔觀察課求志書院戊子夏季案]  
　　經學超等朱逢甲尤桐汪開礽特等楊譽龍汪開祉土廷鼎陳慶年潘彭齡土光熊壹等蔣以桐李瑩章麟策胡友芸○史學超等汪開祉朱逢甲王廷材簫鑾特等唐日乾○掌故超等朱逢甲王廷材汪開祉荨鑾李鼎頣于鬯特等黄錫恭季鴻焈○算學超等沈善蒸崔朝慶程之驥錢來青壹等孫紹甲○輿地超等王廷材汪開祉王廷鼎戴羲特等柳預生王夢薇張綬青許慶堯張壽卿壹等胡支芸陳光祖吳兆麒季鴻焈嚴祥森○詞章超等楊引傳王廷鼎土英冕特等唐日乾韋業培沈汝豹馬名驥楊應環顧學瀚壹等殷松年徐貴生吳榮森李鍾淦陸祖誥胡友芸 
[監司回滬]  
　　江海關道龔仰蘧觀察於新正初二日赴蘇省叩賀各大憲年禧並送崧振青中丞起節隨返原船帶以小火輪鼓浪回滬昨晨旣抵浦江道署書差齊往迎迓觀察卽排導回轅 
[巡捕操演]  
　　昨午後三點鐘時英總巡捕頭麥君傳齊各捕房英印華通班巡捕在總巡捕房空塲操演各陣 
[馬車撞人]  
　　昨日將晚時有西人所駕馬車駛至英租界石路口撞倒某甲及孩子以致受傷西人立卽停輪知照巡捕舁受傷人至西醫院醫治并言明自已姓名住址云 
[研訊屠夫]  
　　昨報列各猪作主抗諭不肯遷移一事前晚王雁臣司馬命駕至縣署將所押六人及各猪作主分别研訊同稱原議在新 
 
 

Page 4

 
 
北門外起造屠房小的等是以願各遷往今建在西門外城下一逢夏令勢必炎熱非常猪口蜷伏其間易於瘟斃所以未便遷移司馬謂爾等旣不願遷往則當建造時何不明白具禀及早聲明今已竣工尙欲飾詞抗諭耶諭畢飭將各猪行主交差候示 
[禀請委騐]  
　　昨報列有不識姓名人斃命于新春園浴室因卽報縣請示云云當以裴邑尊因公在省遂由捕廳錢少尉申請英界讞員蔡二源太守代爲相騐太守以未便覆之少尉乃禀請華亭縣來申檢騐 
[碰船轕轇]  
　　美商之領港船停泊吳淞口内前夜被進口之寍波釣船碰撞損壞當將釣船上之耆民周裕忠拘送虹口捕房一而邀發昌船廠西人估看修理之費需銀七十五兩禀請美領事照會華官追賞昨由包探張松樵將周裕忠解案易副領事將情告知蔡太守諭周曰爾船旣已碰壞彼船現須償銀七十五兩周稱時在深夜我船進口實未見有領港船致略碰其左邊稍有損傷卽爲修理亦不須費銀如許之多設要任意大修則難如數認償易副領事謂或者着周自邀伊船匠估修亦可太守諭周曰行舟碰撞停舟賠償修理一定之理旣因修費不合儘可自邀祥生及老船塢估修周又稱小的邀人代修恐不合式太守隨飭差帶同周裕忠前往看明碰壞之處再邀各船廠估明修理價目覆候核斷 
[英界公堂瑣案]  
　　孩子朱金福拾取江北人陳小郎散下之錢致被扭斷髮辫一節昨又覆訊騐傷朱金福之髮辫被拉斷一半蔡太守隨判陳小郎笞責一百板枷號一月發頭門示衆○方徐氏稱方晉德是我丈夫昨有秦阿二闖到我家據稱尋人然我從未與伊認識彼此爭執伊卽逞兇將我毆打無奈報捕指交捕房伊肆口混供其實小婦人從未與伊來往方晉德供方徐氏是我妻至秦阿二向不認識餘供與該氏同秦阿二供無　縣人向在晉隆洋行做廚司實因上年二月間曾與方徐氏來往至六月間分開存有衣物現往索取不認以致爭執並未毆打如今不敢再往滋閙蔡太守謂秦阿二無端擾釁本屬不應姑念尙無實在逞兇情節免予深究此後如再滋閙定于重處不貸○毛榮寳稱與陸榮生等向不認識混稱曾欠賭錢來家訛詐小的實未與伊等賭錢與論逞兇報捕拘案陸榮生陸榮亭同供在四馬路與伊賭錢被欠向索不還以致爭閙以後不敢再往索討蔡太守飭將陸榮生等交保毋再滋閙○二百四十三號華捕稱沈召元在廣東路與人打架間有一人受傷已送仁濟醫院今不能投案惟將沈召元解訊沈召元供江北人年十八歲因另有王炳元打人致傷小的同在一處誤被獲來蔡太守飭將沈召元押候受傷人投案再訊 
[法界公堂瑣案]  
　　昨日禮拜四爲本年第一次訊案之期捕房解送人犯二十名經新任讞員葛蕃甫同轉升堂訊理所有讞語彚錄左方○小東門外合記魚行金蘭玻訴稱有湖州販賣青魚船停泊浦江被楊阿炳撑至浦東將船主費德寳擄去痛毆身畔洋銀七元錢四百文并皮　一件一併攫去後幸遇小火輪船相救拘到同黨吳阿華送案請究吳供楊囑小的帮同搖船船祇一艘人則二三名惟見伊等將一人肆毆實不知爲何事葛同轉問楊在何處答稱在江天碼頭駕駁船同轉謂爾須將楊交出否則將爾懲辦遂飭將吳管押候核前日本報列興聖街賭檯打架失去對時表一案昨日捕房將范阿金王阿福陳春生王勝荃解案原告某洋行馬夫因行主有事未曾投到託人轉遞失單一紙葛同轉研詰四人范供小的駕煤船爲業王在客寓爲傭陳稱小的開小烟間王供小的在金利源碼頭當小工新年在興聖街設牌九檯馬夫偕人來做樁後因輸錢與人打架小的等並不相干亦不見有對時表且更未悉馬夫名字葛同轉飭將四人暫押候原告到時再行質訊○前報列有某甲自稱縣署捕夥在新街賭檯收取陋規去云昨日捕房將朱阿二張小弟兩人解案原告老虎灶主未經投案葛同轉詰訊之下兩人同供在彼處賭錢輸錢一千八百文將馬褂抵押後因贖取以致爭論誤碰物件卽被喚捕拘拿業已挽人賠償毁物事經寢息叩乞釋冋同轉以原告未到着將兩人帶回管押○郭王氏訴稱小婦人開設小烟館初三日洪傳方朱進發兩人來吸烟久坐不去嗣至比鄰門内聚賭互相打架扭至小婦人店中攫去烟鎗二支因呼巡捕均案洪稱小的係木匠朱在西門外巡防局當更夫並不攫取烟鎗葛同轉叱令郭王氏退去洪朱各押十四天○包探解沈阿大至案禀稱有多人在吉祥街空房一所内聚賭嗣又不知因何打架將門緊閉沈在門外東張西望巡街捕至拘入捕房沈供小的在小東門外擺菜攤以便與火輪船上交易前日有事往北經吉祥街聞有打架聲駐脚靜看不料悮被巡捕拘來葛同轉謂今日從寛免子深究着卽釋出○某日夜已深矣巡街西捕在途見一人手携洋布五疋拘入捕房昨日解案廣昌洋行夥胡兆溪投案訴稱其人串通支更人宋光英偷去洋布二十一疋及洋紗等物其人供稱小的姓曹名大奎本地人在老北門内開成衣店與宋自幼相識宋將洋布交與小的囑製蚊帳云是客人之物小的實不知是竊來曷同轉詰其所少共二十一疋今祗五疋餘藏何處供稱不知惟宋於去臘初二日携來洋布三疋十六日又携來二疋製就蚊帳短衫褲等陸續取去質錢同轉着將曹交保諭令原告找宋之薦保人將宋交案再核○小烟館主王緑葉訴稱陳蓮生來吸烟搶去烟鎗一支喚捕拘拿送案陳供小的實因賭輸暫假烟鎗押洋一元押票在鄭家本橋北堍無錫阿二店　得錢五十文葛同轉問爾現暫假烟鎗可曾與王說明爾究作何事答稱未與王說小的向爲髹工今則御車爲活同轉謂觀爾形景不做車夫實是賭塲中人着暫管押候吊到原贓再核○福來棧夥胡建華訴稱葛寳林住宿寓中乘間竊取隣家鞋子一雙獲到原贓送案包探禀稱去歲之杪此人曾犯案後傳伊弟保去葛同轉着將鞋給領葛仍押候傳伊弟店中人來　○巡捕解小東門外搶刼路人錢文之胡春生請辦胡供寍波人年十八歲在滬求乞見有人搶錢遺散在地是以拾取葛同轉問上海有無親戚供稱本家無人祗有外祖母及姨母在此同轉念其年幼着包探帶往查明是否有姨母在滬間明住址送下寗波輪船回籍所有川資准由公堂給發包探將胡帶出俄頃伊外祖母翁王氏投案問官研訊之下着於三點後寍波輪船開行時資遣回籍○包探土榮培解張阿三至案禀稱去歲伊混進同福棧寓客處竊鞋籃一隻内有翡翠物件現在原贓已交客領張供稱小的祗開門而入並未竊物同轉謂諒贓物未曾入手耳着責一百板○某棧夥陳秋根訴稱有俞　章混進棧中樓上扭斷某客房門鎖將紫羔皮馬褂穿在自已馬　之内嗣經帳房中人聞聲往看伊見人上　卽臥於客人榻上呼之起來釋令出去後見其竊穿皮褂因復送捕解案俞嘵嘵置辨葛同轉謂當塲捉獲　有何辭姑念體面人着押二禮拜○捕解竊取洪義園老虎灶水烟袋之江北人楊二葛同轉詰問之下供認不諱判押一禮拜○包探拘獲剪綹賊林長興搜出小皮袋一口内有押票一張洋一元小洋三枚一併呈案林供小的係清江人偶在城隍廟中見一人燒香後向洋貨攤買皮袋遺於攤上順手拾取同轉謂人家身畔之物爾能攫取實是竊賊中之老手本該重辦姑念在新年着責二十板○紹興人周德林私將周銀三之棉被質錢八百五十文　之送捕昨日解案原告稱現有伊親串張阿榮理勸願將被贖還叩求免究葛同轉允之將德林申斥一番釋之出外○董有法訴稱小的日在三茅閣橋賣魚前日至八仙橋某飯店見有兩人吃飯已畢正在給資小的先要　臉將籃内藍布袋一口内有錢四千一百七十文放下及洗臉後袋已被伊同黨攫去爲此將高三送案高供江北人是日同桌吃飯者並不相識况此時吃飯人甚多如何獨將小的拘押葛同轉再三研詰兩造各執一詞同轉着將高暫押飭包探往查并傳堂倌至捕房問話 
[上海恊助奉賑公所接營口朱督梧翁曉山阮星階諸君告災信]  
　　紹勸　忠九齡蕃甫葆三春瀾枝仙諸善長大人公鑒河水軫阻魚　鮮通自十月中旬放畢牛海於是月二十日赶到遼陽遂卽勘查遼城之西被災較重縱横百餘里見飢民啖根食葉目覩堪傷同人冐雪履冰忘其勞瘁弟可均及同人分路編查共放大小口三萬九千五百二十二名見其無屋者加卹號寒者施衣暴露屍棺給費掩埋當地粥廠撥資相 
 
 

Page 5

 
 
助於臘月初四日一律完竣雖知安東懷仁通化　京數州縣民皆蕩析野多餓殍無如滬上募欵維艱己經於中籌　三鼓而竭弟等雖有移栗之心難作無米之炊於是彦兄偕弟可均晉省禀辭軍尹各憲後彦兄已往吉林各友正擬由旅順口趁輪南旋弟福春接得上海來電南中各公所湊集萬金囑姚阮留賑安東等處忽然一電飛　不啻萬家生佛今姚旣赴吉軍尹憲電諭留阮往賑准於十八日偕同人卽赴安東其距營不過六百餘　年内赶到或可從速散放以救危命然東懷兩邑地廣災重若無來源接濟遍野鴻嗷難免向隅之泣塡壑蟻命全賴拯救之恩務望海内君子普發慈悲修大功德多助一金多活一命並非弟等爲災民作無厭之求惟願大善士造無量之福代爲哀鴻百叩切禱之至今盖州絲捐尙未議妥粥廠就食人多能無支絀之慮務懇紹翁向東帮設法周全爲要昨日疉接公函並公文三角俱已藉悉分遞矣附呈海城縣遼陽州牛莊防守尉印收五張至祈察收又由葉成翁處轉呈軍憲奏稿札文一道亦希收閱肅此敬請德安愚弟朱福春翁正修阮可均仝頓首十二月十七日附錄放遼賑欵清單○共查三百五十一屯計九千二百三十五户○大二萬二千六百零六口每四吊計東錢九萬零四百廿四吊小一萬六千九百十六口每二吊計東錢三萬三千八百三十二吊撫卹倒屋計東錢一千四百廿吊小北河粥廠東錢四千吊屍骨掩埋費東錢六十六吊棉衣二千零零六件花絮三千三百三十八斤○又接來電蓮翁轉致公所善長鑒十四五號函悉阮兄廿五到鳳卽查安東推災區地廣且重速籌接濟救數萬命餘函詳春新正五路日 
[跋小耕石齋圖譜]  
　　姑蘇金保三先生工於醫又工於畫夙所欽仰雖登大耋猶能爲青緑山本向欲求其尺幅輒因循未果近以手著山水十六幅付之石印名曰小耕石齋圖譜曲園先生爲題其簽并書六法金緘四字於簡端述及先生於道光年間陶文毅公撫吳時曾以其畫册進呈乙覽士林榮之亦足見先生繪事有所以傳者在矣先生年已八十不敢以筆墨相煩獲見此册不禁私心竊幸謹書數語以誌喜光緒十有五年太歲在屠維赤奮若陬月榖旦古越高昌寒食生桂笙何鏞識 
[贈牌鳴謝]  
　　月分牌之製近來愈出愈精昨蒙泰隆洋行以裱成者兩幅見惠陸離光怪悅目怡情中間以地球圖及各種洋布牌印鮮明奪目欲向購洋布者并可按圖而索不持於中西時日一覽了然而已也拜登之下敬書數語以鳴謝 
[戒烟及期]  
　　本局年終暫停收戒一期兹當歲務告終又可專心戒除以去痼疾仍照向章於本月初十日掛號十六日入局收戒如有願脫苦海者請屆期各持保單赴局掛號可也[  上洋平康里恒濟戒烟局啓]  
[自題到處平安意枕圖]  
　　瞢騰一枕小遊仙到處平安自在眠我比陳思才不及宓妃眞箇意纒綿藹然錦帳暖春風寳此鍼神剌繡功祇恐趾離猶好事相思送入夢魂中[  甬東聽濤居士已丑人日稿]  
[蘇省撫轅抄]  
　　十二月廿四日藩轅牌示照得長洲縣縣丞陳鳳崗病故遺缺查有分缺先用縣丞戴修璋堪以委署改指江蘇分缺問用巡檢王兆麒順天人禀到○二十五日候補縣余志仁禀銷蘇城河工差○廿六日錢學棨禀知派蘇差委○除夕日藩轅牌示照得長洲縣縣丞陳鳳崗病故遺缺查有候補縣丞單錦堂堪以請補○新正月元旦日候補縣何啓綬由金陵提賑欵回○初二日候補同知蔡國熊鎭江發審局來○初四日請補上海縣吳淞司巡檢麥榮徵謝謝飭知先行赴任○初五日調任浙江撫憲崧辭行赴任定於初六日　點鐘由胥門碼頭登舟起程選用敎諭汪兆曾辭行赴浙江新署藩憲田定於本月初六日丑刻公座接印 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十四年十二月十六日京報全錄]  
　　宫門抄○諭旨一道錄前○發抄硃批四道○江督曾奏請分别給奬摺○又奏留武員酌量補用片○又　奏請免武員騎射片○將軍慶等奏叅訓導片○將軍定等奏報練兵人數不敷援案挑練摺○又奏叅主事革職片○十二月十六日理藩院鑾儀衞光祿寺値日値年旗引　見七十七名○安興阿假滿請安○崇光謝管犧牲所恩○山西布政使豫山到京請○安○山西叅將張仕忠謝恩○甘肅叅將余成龍謝恩○召見軍機○發抄吳大澂奏請撥司庫銀兩採辦來年歲料奉硃批該部知道欽此○又候補通判不戒於火燒燬稭料照數賠繳開復奉硃批白曾煇着准其開復頂戴該部知道欽此○又開歸河北二道河庫錢糧無虧奉硃批户部知道欽此○譚鍾麟奏補用總兵何福泰等留甘補用奉硃批着照所請兵部知道欽此○○太子少保兩江總督臣曾國荃調補浙江巡撫江蘇巡撫臣崧駿跪奏爲查明蘇省光緒十二年河運漕糧在事出力員弁書吏開繕簡明履歴清單懇恩分别給奬恭摺仰祈聖鑒事竊照蘇松等屬光緒十二年分冬漕提撥米十萬石循辦河運飭由認運之長洲等九縣分赴寳應一帶採買秈米就近撥交民船管兌遴委候補知府潘學祖會督各員騐米兌裝於十三年二月二十九日兌竣開行六月二十九日全帮挽抵通壩經倉塲侍郎自七月初七日將河運漕糧正米一十萬石備帶餘米五千七百六十九石零一律騐收完竣計自寳應水次騐米兌裝分帮派運尙屬妥速第漕船開行後沿途河道節節淺阻挽抵十里鋪河水絶流屢經倒塘蓄水設法灌送已屬竭盡人力迨抵天津挽入北河適値水發决口逆流上泝起剥牽挽更費經營且蘇省派委運員較江北爲少而事務煩多每以一人兼理數事各該員弁協力同心不辭勞瘁始得穩速抵通交卸騐兌米色一律純潔洵屬急公奮勉著有微勞兹據署蘇松糧道韓慶雲會同蘇州布政使黄彭年查明在事出力員弁書吏遵照新章開造年貫履歴清册詳請奏咨給奬等情前來臣等伏查蘇省光緒十二年冬漕酌提河運米十萬石開行後沿途河道淤墊淺澀幸賴在事員弁不遺餘力設法灌輸牽挽過剥尙能妥速抵能交兌無誤不無微勞足錄除總辦委員候補知府潘學祖已經倉塲侍即彚同前任糧道成桂專摺奏蒙恩准給奬並將出力稍次者由臣崧駿分别給予外奬功牌頂戴外謹將尢爲出力員允書吏酌擬奬勵等差開繕簡明履歴清單恭呈御覽合無仰懇天恩俯准分别給奬以昭激勸除將詳細履歴清册分咨吏兵部查照外理合會同護理漕督臣徐文達恭摺具奏伏乞皇太后皇上聖鑒訓示謹奏奉硃批該部議奏單併發欽此○○曾國荃片再投標學習人員疉經前督臣等奏請留省補用欽奉諭旨允准在案兹查有副將銜儘先卽補叅將李文才副將銜儘先補用遊擊張景思儘先遊擊曾光武儘先補用都司黄一桂歴在江皖等省隨剿出力迭著戰功嗣經先後投標分别差遣於營伍地方均稱熟悉惟原保均未留省分現在兩江整頓營伍正値需材之際合無仰懇天恩俯准將叅將李文才遊擊張景思曾光武都司黄一桂四員各以原官留於兩江酌量補用以收人地相宜之效除飭履歴咨部查覈外謹附片陳請伏乞聖鑒訓示再黄一桂係由六品軍功保奬外委並未保過五品軍功續保千總案内坐銜誤書五品外委字樣應請一併勅部查照更正合併陳明謹奏奉硃批着照所請兵部知道欽此○○曾國荃片再軍營打仗受傷人員如實在不能練習弓馬例准免其騎射又准部咨嗣後請免騎射人員行令改抿槍砲等因在案兹查有記名提督余光德前在軍營被賊矛傷左腿刀傷肩頸手腕等處記名總兵張文琳刀傷左肩槍子傷左膝脛等處總兵銜儘先補用副將李日傾矛傷左腿槍子傷右拇指等處儘先叅將張德彪刀傷左膀矛傷左腿等處叅將用儘先補用遊擊程孔堯標傷右腿槍子傷左膀等處儘先守備王謙吉矛傷右膀左手槍子打穿左腿儘先干總謝照貴槍傷左脚等處儘先千總鄭延泰槍子打穿左膀矛傷右腿等處儘先把總李新勝刀傷左胯矛傷右手等處以上各員均係受傷深重不便弓馬經臣查騐屬實合無仰懇天恩俯念該員等受傷最重均准免其騎射以示體恤至張德彪未經保留省分並請以原官留於兩江酌量補用除飭各該員照章改習槍砲並取造受傷部位履歴送部查核外謹附片陳請伏乞聖鑒訓示謹奏奉硃批着照所請兵部知道欽此○○奴才慶裕裕長延茂謹片奏各州縣設立教官有訓迪諸生整飭學校之責必須人品端方精力强健方足以振興學校表率士林兹查有海　縣訓導劉亭芳年力就衰兩耳重聽康平縣訓導宋鳳池年老昏瞶董率無方均不勝司　之任未便稍事姑容致滋貽誤相應請旨將海城縣訓導劉亭芳康平縣訓導宋鳳池勒令休致以肅官方除咨照吏部查核另行銓選外理合附片具陳伏乞聖鑒謹奏奉硃批着照所請吏部知道欽此○○奴才定安恭鏜跪奏爲齊字營練兵又屆　年期滿輪應照章撤換人數仍不敷挑現復照上年成案挑練謹合詞恭摺具陳仰祈聖鑒事竊奴才定安前將吉林撤換事宜布置就緒因齊字營換練在卽奏明馳赴該省督辦當於拜摺後十月初七日卽行就道詎行至伯都訥松花江凌已結尙未堅厚車馬斷不能行守候半月始可履冰而過於十月初五日馳抵黑龍江省城會同奴才恭鏜閱看各軍合操均尙整齊所有撤換兵丹奴才定安先期咨由奴才恭鏜飭司傳調惟黑龍江通省地方昔年征調頻仍丁丹稀少不特不能與盛京之旗屯星羅人丁繁廣者可以同年而語卽較之吉林之有邊台驛站丁壯可調者亦多有未逮况該兩省於十二年初次挑練時曾由陳練馬步隊内撥選之四營齊軍則並無撥送已較之盛吉兩軍多挑二千名其餘茂興墨爾根等站近年政務較煩公文軍火糧餉絡繹不絶各丁僅敷往返應差亦不能挑合入隊充兵僅餘齊齊哈爾布特哈呼蘭等處可以傳備經督同該軍總統倭恒額帮統鈕愣額逐一遴選共挑披申四百三十八名西丹一千零六十二名足符上年奏准挑换一千五百人之額奴才等復會同騐看各該兵丹年力尙强並無老弱充數其上年撤回之一千五百人輪應調回入營操演者亦經傳送來營内有疾病事故六十一人隨卽補足與新排之兵一律飭交兩翼統領分撥各營認眞教練加演之刀矛雜技現經咨准海軍衙門由神機營撥籐牌二百面一俟領解來東由奴才定安分撥三省另行定冬演練總期一兵得一兵之用不敢徒託空言有負委任至本屆撤回西丹每月應給津貼銀一兩亦已照章飭發俾資養贍現値嚴章奴才定安手足麻木之症時行舉發本擬在黑龍江度歲調養可以就近督飭一切因盛字營練兵又當六個月調操之期奴才定安應親往督辦擬於十一月二十一日起程折回吉林將吉字營操演情形詳細閱看奏報後卽當馳回奉天辦理調換事宜伏思東三省興辦練兵原爲朝廷遠大之圖根本乂安之計奴才受恩深重雖當此冰夫雪地豈敢愛惜此身自應盡瘁馳驅以翼仰酬高厚至齊字一軍奴才定安巳面飭總統倭恒額等妥爲約束勤加訓練如有緊要事件就近禀由奴才恭鏜酌辦除飭造各該兵丹花名清册分别咨送外所有齊字營換練兵丹人數不敷援案撤換辦理完竣緣由理合會同恭摺具陳伏乞皇太后皇上聖鑒再此摺係奴才定安主稿合併陳明謹奏奉硃批該衙門知道欽此○○定安等片再京城正黄旗滿洲連陞佐領下工部候補主事潤芳於光緒十二年二月間由海軍衙門奏派隨同廂白旗護軍統領盛字營總統豐陞阿來營派充該營文案處總辦當差尙屬謹愼惟於本年春季偶得心悸之症入夏更甚精神恍惚勢類怔忡怱於六月初一日出外未歸尋訪無蹤據其家人沈鎭平由總統豐陞阿呈明前來查潤芳以部曹奉調來營當差雖稱因病迷走失究屬不合相應請旨將工部候補主事潤芳先行革職一俟尋訪獲日再行核辦除分咨計旗並通行飭緝曁將所遺差使另飭遴員接充外奴才定安謹附片具陳伏乞聖鑒謹奏奉硃批着照所請該衙門知道欽此 
 
 

Page 10

 
 
[光緒十四年十二月十七日京報全錄]  
　　宫門抄○諭旨五道錄前○發抄硃批四道○湘撫王奏查明年老諸生籲懇恩施摺○鄂撫奎奏辦理武闈情形片○大臣慶奏高糧粟米暫停販運摺○大臣長奏擬辦邊防情形片○又奏解犯脫逃摺○護漕督徐奏報洪湖運河水勢摺○晋撫剛奏請開復處分片○十二月十七日吏部翰林院値日値年旗引見七十七名○惇王恭王等謝賞福壽字恩○麟書假滿請安○記名總兵范永福謝恩○伯都訥副都統恩光到京請安○陜西叅將壽成謝恩○豫山預備召見○錫光請假十日○召見軍機豫山壽成恩光蒙古王公○發抄潘霨奏知府周開銘暫緩引見奉硃批着照所請吏部知道欽此○卞寳第奏賴萬補艋舺營叅將奉硃批兵部議奏欽此○剛毅奏工賑一律完竣收支各欵報銷奉硃批該部知道單併發欽此○岑毓英奏請將誆騙財物知情之守備楊茗革審奉硃批着照所請該部知道欽此○○湖南巡撫臣王文韶跪奏爲查明鄉試未經中式年老諸生循例奏祈聖鑒事竊照鄉試年老諸生三塲完竣未經中式者例准查明年歲奏請恩施諸生内有俊秀捐監者查明捐監係在十科以前曾經應試照生員例一體奏請又准禮部咨嗣後老生恩賞必須入學年分查係三科以前者方准入單具奏其有甫經入學在三科以内者雖年例已符概不准其開列各等因兹値光緒十四年戊子科鄉試湖南省應試年老諸生據提調道等查有年屆九十之寗鄉縣副貢賀華寔係同治十二年恩賜副榜又寗鄉縣副貢文炳暘係光緒二年恩賜副榜年屆八十之益陽縣附生唐壯猷湘鄉縣附生陳師尙寗鄉縣附生李益暘漵浦縣附生戴炳如桂陽縣附生何廷魁慈利縣附生張斗寅皆係三塲完竣揭曉未經中式經臣調閱該生等原卷均各字畫端楷文理明順復咨准學政臣陸寳忠查覆該生等入學年歲按册遞算俱與現年相符入學均在三科以前並據藩司孫翼謀查明具詳請奏前來臣查該副榜賀華實等奮志青雲窮經皓首黌穹注籍早搴頖璧之芹香鎖院觀光未聽笙簧於　野校劉　之經策寫蠅頭而眼尙無花偉洛社之衣冠附驥尾而心猶未艾俾勵桑榆晚節旣長依日月之光華重搜杞梓遣才庶廣被菁莪之化　核符成例籲沛恩施理合恭摺具奏並繕具各該生姓名年歲清單恭呈御覽伏乞皇太后皇上聖鑒勅部核覆施行謹奏奉硃批禮部議奏單併發欽此○○奎斌片再臣於本月初間感冒風寒不能躬親校閱武闈當經恭摺奏委布政使蒯德標代辦主考事宜在案計自十月初七日開考以來經該布政使蒯德標督同提調監試道員逐日校閱極其詳愼士子亦甚安靜臣現已調理就痊自應接辦考試以昭愼重除俟校閱内外塲完竣分别取定中額榜示另行恭疎題報外所有微臣感冒調理就痊入闈接辦武闈鄉試主考緣由理合附片具奏伏乞聖鑒謹奏奉硃批知道了欽此○○奴才慶裕濟祿裕長跪奏爲奉省災歉過重民間乏食懇請援案將高糧粟米二項暫停商運出口以資接濟民食恭摺仰祈聖鑒事竊查奉省素稱産糧之區向准直東等省商船販運出口雖近來連年收成歉薄民間乏食尙賴邊外所産糧石運赴邊内售賣價値平减民間購買尙可藉資餬口無如今歲邊外收成亦不甚豐而所産糧石運赴邊裏售賣者寥寥詎本年奉省所屬之承德縣牛莊海城縣岫巖州遼陽州廣寗縣盖平縣復州熊岳金州興東廳撫順鳳凰城安東縣通化縣新民廳海龍城寛旬縣懷仁縣巨流河白旗堡等處地方被水成災甚廣其未被災之處又因春夏亢旱收穫糧石亦均不豐現當災黎嗷嗷待哺困苦情形殊堪憫惻時下糧價日漸騰貴若不設法變通仍任由各省商販挽運出口奉省民食缺乏甚爲可慮奴才等身膺重寄歇敢稍涉輕忽惟有據情懇請援照同治十三年成案將本省高糧粟米二項暫停商運出口其餘各項雜糧仍准照常販運一俟明年六七月間秋收有望糧價平减卽當隨時奏明照常開運所有援案請將奉省高糧粟米二項暫停商販出口緣由理合恭摺具奏伏乞皇太后皇上聖鑒謹奏奉硃批着照所請户部知道欽此○○長順片再本年五月問前任將軍奏請將邊防馬隊兩營改爲砲隊兩營所有營制餉章不無變更其意實欲會合操習以便練成勁旅爲他日禦侮要需奴才到任後體察情形權量緩急查沿邊地勢宜於馬而不宜於車砲雖利器砲車略有阻滯卽動轉維艱邊荒一帶地廣人稀馬賊肆出滋擾實爲目前隱患時屆隆冬冰合路岐水陸處處可達尤屬防不勝防練軍馬隊不敷分布搜捕以致賊愈横行奴才籌思再四亟應因時制宜移緩就急仍將該砲隊改歸馬隊以資防剿而收實效其砲四十尊擬分撥邊防步隊十營每營四尊飭令照舊操練以備調用前此帮辦邊務奴才依克唐阿遵旨入覲道經省城亦曾言及此項砲隊不甚得力徒費帑金與奴才意見相同正在籌辦裁改間適准户部咨查前改炮隊所擬一切章程分别准駁行令逐欵聲覆前來伏思奴才方擬變通辦理冀於現時局勢稍有裨益至若餉章彼此無甚出入似應統俟裁改就緒通盤覈算再行分晰報部以清眉目所有擬辦情形是否有當謹附片具陳伏乞聖鑒訓示施行謹奏奉硃批着照所請該部知道欽此○○奴才長順恩澤跪奏爲押解駁審擬斬人犯中途乘間脫逃請旨將疎防之原解官先行革職恭摺仰祈聖鑒事竊照光緒十四年十月初四日據署理北路驛站監督協領慶雲呈據薩庫哩站筆帖式喜俊等報稱本年九月二十六日有三姓差官雲騎尉成順帶兵由省解回駁審擬斬人犯陳葆山流犯趙喜偵二名投站住宿一更餘時陳葆山乘解兵等帶外出恭之便扭脫刑具潛逃追捕未獲次日復在各處尋覔仍無蹤跡謹將趙喜偵一名並擰壞刑具解回三姓投交等情由該監督呈報前來奴才等查陳葆山係因銷燬制錢犯案經三姓副都統審依銷燬制錢爲首例擬以斬决與案内擬流之學徒趙喜偵一併解省覆勘因供詞翻異駁回另審之犯今該差官雲騎尉成順奉派由省接解駁審擬斬重犯宜如何督兵加意防範乃竟漫不經心以致中途乘間逃脫寔屬異常疎忽難保無鬆刑賄縱情弊相應請旨將雲騎尉成順先行革職以便提同解兵等研訊仍勒限一年緝拿俟限滿能否獲犯再行擬辦除咨報兵刑二部查照並飛咨鄰省曁咨札所屬一體嚴緝該逃犯務獲究辦外所有押解駁審擬斬人犯脫逃將原解官請叅緣由理合恭摺具陳伏乞皇太后皇上聖鑒訓示施行謹奏奉硃批成順着先行革職仍勒限緝拿逃犯務獲究辦餘依議該部知道欽此○○護理漕運總督布政使銜准揚海道𦣞徐文逹跪奏爲謹將洪湖運河水勢情形恭摺具陳仙祈聖鑒事竊查湖河續漲啓壩分消情形經前任漕運總督臣盧士杰於九月十四日具奏在案兹查九月十五日至十月十五日止洪澤湖落水一尺寸仍存水八尺五寸高郵至馬頭落水八寸仍存水一丈二尺七寸淮揚裏運河各落水數寸均較上年節令大一二寸或一尺餘寸不等惟邳汛運河僅存水尺餘現交冬令各工平穩但鄭工口門未合壽州淮水仍未歸槽臣惟有督率在工員弁加意嚴防固不敢稍涉因循亦不敢稍任虚糜理合繕摺具陳伏乞皇太后皇上聖鑒訓示謹奏奉硃批知道了欽此○○調補江蘇巡撫山西巡撫臣剛毅跪奏爲虧短交代人員限内完清懇 
恩准子問復原叅處分恭摺仰祈聖鑒事竊查降調懷仁縣知縣李長華虧短懷仁寗鄉兩任内正雜米豆倉榖各欵銀八千四百八十一兩五錢七分四厘經前署撫臣奎斌於晉省清查案内奏請設法追補嗣經户部議覆數在六千以上者照擬定章程暫行革職限一年半追繳全完開復奉旨依議欽此欽遵轉飭勒繳在案兹據署布政使嵩崑會同清源局司道詳稱該員李長華虧短懷仁寗鄉兩任内正雜米豆倉欵各欵銀八千四百八十一兩五錢七分四厘除旋經覆算明確係属原叅錯誤業已更正外實應虧短銀七千五百五十三兩五錢六分八厘已據該員陸續分别抵解清楚並造具欵目清册聲叙入册報撥等情呈懇奏請開復前來臣查該員李長華虧短懷仁寗鄉兩任内正雜銀兩被叅之後如數全完尙知愧奮相應請旨將另案降調懷仁縣知縣李長華原叅暫行革職處分准予開復以昭激勸除清册咨部查照外理合恭摺具奏伏乞皇太后皇上聖鑒謹奏奉硃批着照所請該部知道欽此 
 
 

Page 11

 
 
[光緒十四年十二月十八日京報全錄]  
　　宫門抄○諭旨兩道錄前○發抄硃批五道○陜督譚奏調補知縣摺○又奏知州虧欵解清懇請開復片○又奏請借補守備片○又奏揀補要缺守備摺○署甘臬饒奏恭報接篆日期摺○陜督譚奏委員接署片○大臣長奏整頓營伍片○大臣托等奏提撥俸餉銀兩摺○黔撫潘奏經徵地丁情形片○十二月十八日户部通政司詹事府値日値年旗引○見五十七名○福州將軍希元假滿請安並請訓○英信假滿請安○榮和由籍回京請安○兆珏請假十日○崇文門呈進銀魚○召見軍機希元○發抄李鴻章奏水定河合龍請將淮練各軍給奬奉硃批該部議奏單併發欽此○慶裕奏旗署應付兵差動用本價銀兩奉硃批該部知道欽此○又宗室營房請擇要興修奉硃批着照所請該部知道欽此○又官員兵丁被災苦累借支俸餉奉 
硃批着照所請户部知道欽此○柯逢時奏接任陜學日期謝恩奉硃批知道了欽此○○頭品頂戴陜甘總督臣譚鍾麟跪 
奏爲揀員調補知縣員缺以裨地方恭摺仰祈聖鑒事竊據藩臬兩司詳稱甘肅鎭番縣知縣汪榘調補西寗縣知縣所　鎭番縣缺業經扣留外補在案前奉部章甘肅升調補缺變通辦理部選各缺道府以至未入流亦照請補要缺章程無論何項缺出擇其人地相宜之員請補等語今鎭番縣缺查有正寗縣知縣黄銘鼎年五十八歲安徽黟縣舉人同治元年考取漢教習期滿以知縣用光緒五年二月選授甘肅正寗縣知縣六年三月到任查該員黄銘鼎悃幅無華實心任事在甘有年於該處地方情形最爲熟悉會詳請奏前來臣查黄銘鼎老成穩練辦事精勤仰懇天恩俯准以黄銘鼎調補鎭番縣知縣銜缺相當毋庸送部引見該員任内並無叅罰案件謹恭摺具陳伏乞皇太后皇上聖鑒訓示至所遺正寗縣知縣員缺應請扣留由甘揀補合併陳明謹奏奉硃批吏部議奏欽此○○譚鍾麟片再前署寗州知州崇瑞在任虧短耗羡俸工等項銀一千七百三十餘兩前因逾限未能清交經臣奏叅革職飭司勒限完交兹據藩司譚繼洵臬司方汝翼詳稱該革員虧短前項銀兩迭經勒令呈繳已陸續解交銀一千五百三十七兩三錢一分二厘歸入本年秋撥册内造報尙短銀一百九十餘兩於十月二十三日如數解司俟造入光緒十五年春撥案内彚報並飭現任知州胡仕賢迅速造册結報外相應會詳請奏前來臣覆核無異合撫仰懇天恩俯准將已革前署寗州知州候補知縣崇瑞開復原官以資觀感除將該革員解過虧短各項銀兩細數清摺咨部查核外謹附片具陳伏乞聖鑒訓示謹奏奉硃批着照所請該部知道欽此○○譚鍾麟片再陜西固原提標後營守備員缺前以趙彩鳳請補嗣准部咨以與定章未符議駁自應揀員請補兹查有花翎留陜甘儘先補用遊擊嚴朝興營務曉暢辦事精勤堪以借補合無仰懇天恩俯准以嚴朝興借補陜西固原提標後營守備以期得力如蒙俞允俟接准部覆卽行給咨送部引見以符定制除該員履歴清册咨送兵部外謹會同陜西固原提臣雷正綰合詞附片具陳伏乞聖鑒訓示謹奏奉硃批兵部議奏欽此○○頭品頂戴陜甘總督臣譚鍾麟跪奏爲揀員借補要缺守備以裨營伍恭摺仰祈聖鑒事竊照甘肅凉洲鎭屬水泉堡守備袁義龍久無下落業經附片奏請開缺自應揀員請補兹准甘肅提臣周達武揀選得遊擊銜儘先都司王恒年富力强營務諳練在甘多年情形最爲熟悉咨請核辦前來臣查王恒才具明晣其在千總倂内操防極爲認眞以之借補斯缺實于營伍有裨合無仰懇天恩俯念員缺緊要准以遊擊銜儘先都司王恒借補水泉堡守備以期得力如蒙俞允應請勅部先給署劄俟防務一律告竣卽行給咨赴部引見以符定制除該員履歴清册咨送兵部查照外謹會同甘肅提臣周達武合詞恭摺具陳伏乞皇太后皇上聖鑒訓示謹奏奉硃批兵部議奏欽此○○二品銜署甘肅按察使蘭州道臣饒應祺跪奏爲恭報微臣接署臬篆日期叩謝天恩仰祈聖鑒事竊臣接奉督臣譚鍾麟飭知甘肅按察使方汝翼卄授江西布政使所遺臬司篆務委臣署理遵卽交卸蘭州道篆於光緒十四年十一月初六日准前臬司臣方汝翼將印信文卷移交前來　當卽恭設香案望闕叩頭祗領伏念臣楚北庸材關西下吏一麾忝守寸効毫無疉邀簡擢之恩遂厠監司之任前此幸權臬篆未報涓埃兹復暫攝刑章彌深兢惕查甘肅地居邊徼臬司綜理憲章喘息甫平欲撫民必先察吏番回雜處非戢暴無以安良自顧庸愚何堪勝任臣惟有益加勤愼遇事禀商督臣切實講求以冀仰答高厚鴻慈於萬一所有微臣接署臬篆日期並感激下忱謹繕摺叩謝天恩伏乞皇太后皇上聖鑒謹奏奉硃批知道了欽此○○譚鍾麟片再甘肅按察使方汝翼升授江西布政使所遺按察使缺查有蘭州道饒應祺堪以委署遞遺蘭州道缺查有候補道常祥堪以委署又寗夏府知府黄自元丁憂遺缺查有准補平凉府知府胡孚駿堪以委署除分别檄飭遵照外理合附片陳明伏乞聖鑒謹奏奉硃批吏部知道欽此○○長順片再整頓營伍全在將弁得人奴才長順到任後查練防兩軍統領名實頗能相稱其營官中不無以革職防校及千把未入流等類充數而哨官之無職銜者更不乏人此輩多未歴練恐難稱職不免爲兵勇所輕輾轉籌思似應酌擬定章無斌滿漢言斌量其官階大小並視其功績多寡察其才具短長分别委用庶官皆勝任而兵自無不畏服於營伍洵有裨益謹擬章程繕具清單恭呈御鑒奴才爲愼選將弁以期得力而免冐濫起見是否有當謹附片陳明伏乞聖鑒謹奏奉硃批該部議奏單併發欽此○○奴才托倫布永德跪　 
爲提撥光緒十五年應放軍台官兵俸餉等項銀兩循案恭摺奏祈聖鑒事竊查阿勒泰軍台四十四站每年俸餉羊價馬價紙張等項應放銀二萬一千八百七十七兩五錢五分遇閏加銀一千六百二十四兩自乾隆五十四年奏准由張家口稅務監督每任解交銀二萬二千四兩零遇閏加銀二千兩歲有盈餘預備災荒之用仍限年扣還截至道光二十六年共積存銀三萬六千兩零是年十一月經户部奏准自二十七年爲始所有應解軍台俸餉每年改令解銀二萬兩其少解之數卽將前項餘存抵補一俟將次用完先期由該都統奏明按照每年實用數目撥解等語奉旨依議欽此欽遵辦理後截至咸豐十年分積存銀兩均已用竣曾經核明應行找領數目並聲明以後分别有無閏月先期奏明撥解倘遇災荒屆時另行酌辦奏奉硃批依議欽此欽遵各在案上年預調光緒十四年軍台官兵俸餉等項銀兩時奏奉硃批着照所請該衙門知道欽此欽遵亦在案兹當先期請撥之時查明年係屬無閏之年應放軍台官兵俸餉馬價紙張等項共需銀二萬二千八百七十七兩五錢五分奴才等循照成案奏請由張家口稅務監督照數解交奴才衙門以備明年二月間分别散放恭候命下再行移咨户部理藩院内務府張家口稅務監督遵照辦理所有提發光緒十五年應放軍台官兵俸餉等項銀兩緣由理合循案恭摺具奏伏乞皇太后皇上聖鑒訓示遵行爲此謹奏奉硃批着照所請該衙門知道欽此○○潘霨片再據布政使史念祖詳稱前奉行准部咨州縣等官經徵正耗錢糧悉照江蘇辦法以應徵起運存留銀數作爲十分計算如有未完按照分數查叅等因業將光緒十二年分徵解地丁數目於光緒十三年十二月應展緩截數止除已完解各數不計外尙有徵存未解之婺川印江興業畢節甕安等五縣共未完解地丁銀八百三十七兩八錢三分一厘三毫分别造具已完未完各數目清册與未完分數各職名詳請奏咨查議在案兹查丁憂試用知縣譚瑤林前署畢節縣任内經徵光緒十二年分原額地丁銀五百三十五兩五錢四分三厘内除坐留並起解共銀二百五十六兩一錢六分五厘一毫外尙有未完銀二百七十九兩三錢七分七厘九毫委因田荒經該員竭力招墾始能全徵足額至未完銀兩已於光緒十四年二月初五日完解清楚並無徵存未解情事核與他處早年足額實係徵存未解者不同所有前開徵存未解未完五分以上職名應行查銷理合詳請查核奏咨前來臣覆查無異除咨部查照外謹附片具陳伏乞聖鑒訓法再婺川等四縣仍未完解清楚合併聲明謹奏奉硃批該部知道欽此 
 
 

Page 12

 
 
[光緒十四年十二月十廿一廿二日京報全錄]  
　　官門抄○諭旨四道錄前○發抄硃批四道○東撫張奏捐建專祠告成摺○又奏籌解銀兩片○又奏陳明閱文幕友片○又奏懇恩優恤摺○又奏懇准建坊片○軍機大臣奏請補章京片○滇撫譚奏知縣揀調乏員仍以原補之員講補摺○十二月二十一日○肅王因伊子賞頭品頂戴謝恩○閻中堂專摺謝賞綢縀恩○明桂續假五日○英俊請假十五日○關防衙門奏初一日大高殿大光明殿拜表橚貝子濂公行禮○召見軍機敬信薛允升文秀漙顧○十二月二十二日○承綬假滿請安○豐公章耀廷各　假二十日○祁世長續假一月○掌儀司奏二十五二十八日祭奉先殿載濂載瀛行禮○召見軍機　橚貝子恩中堂福中堂玉衡皇上明日午初二刻出順貞門神武門進福華門至時應宫拈香畢紫光閣看貫跤畢仍由舊路還宫○光緒十四年十二月分缺單知州雲南南安栗國良故貴州廣順扎拉芬故知縣直隷欒城李琢丁湖北通山傅爲霖終養山西和順吳曾榮捐升廣東花縣慶祿故布經四川易家霖升直州判廣東連州李廷榮無下落○發抄劉錦棠奏同知張起宇委署吐魯番同知奉硃批吏部知道欽此○曾國荃奏補用令夏輔咸補丹徒令奉硃批吏部議奏欽此○弆糧道景星到省飭赴新任奉硃批知道了欽此○崧駿奏署鎭海衞守備凌宏森虧欵革職勒追奉硃批着照所請該部知道欽此○○頭品頂戴山東巡撫臣張曜跪奏爲捐建已故督臣專祠告成請列入祠典由地方官春秋致祭恭摺具奏仰祈聖鑒事竊前准禮部咨光緒十二年五月二十九日奉上諭陳士杰奏已故督臣功德在民懇准於山東建立專祠一摺已故四川總督丁寳楨前在山東帶勇剿賊勲勤懋著並於地方賑務河工及清理訟獄興建學校等事無不實心經理洵屬功德在民丁寳楨着准其於山東省城建立專祠以彰忠藎而順輿情欽此欽遵咨行到東當經臣行司轉飭遵辦凡屬士民無不歡欣鼓舞咸仰朝廷飾終之典至優極渥而斯民不忘之忱藉伸報享並據紳士前河南巡撫李慶翶等以城西關廂舊有尙志書院係丁寳楨任巡撫時所創立講堂後爲主講者住宅基址甚寛規模亦正公同商槯擬卽就此改建專祠其書院西偏尙有隙地另爲主講者添盖公所以備栖止禀經臣委員勘明尙屬相宜批令照辦現已據報一律工竣書院公所亦均盖造完整由署藩司福潤委員騐收實係工堅料實規模寛廣洵足以壯觀瞻而垂久遠詳請具奏前來相應籲懇天恩勅部列入祠典由地方官春秋致祭以彰忠藎其建修經費均由東省官民設法籌捐撙節辦理並未動用公欵請免造册報銷所有捐建巳故督臣丁寳楨專祠告竣緣由理合恭摺具奏伏乞皇太后皇上聖鑒謹奏奉硃批着照所請該部知道欽此○○張曜片再據藩司詳報籌措本年第六批京餉銀五萬兩委候補知縣趙爾猷等解赴户部交納又據鹽運使詳報籌措本年七部帑利銀六千二百五十兩加平銀一百五十六兩二錢五分抬費銀五十兩委候補鹽大使孔昭琛解赴工部交納又籌本年内務府帑利銀　十二百五十兩加平銀一百五十六兩二錢五分抬費銀五十兩委候補運庫大使吳保庸解赴内務府交納又據督糧道詳報籌措本年第二批邊防經費銀二萬兩委候補典史李宗瑞解赴户部交納又據東海關監督禀報在於洋稅及商局稅四成項下提撥天津機器局經費銀二萬兩委候補巡檢江開泰解赴津海關道衙門交納除分咨查照外謹附片陳明伏乞聖鑒謹奏奉硃批該衙門知道欽此○○張曜片再學政所延閱又幕友姓名籍貫例應由巡撫查明具奏兹准新任山東學政臣裕德咨稱所延閱文幕友石振鋆湖北黄梅縣舉人錢錫寳浙江仁和縣附貢生顧祥江蘇崇明縣優增生蔡寳　浙江桐鄉縣附監生王榮曾四川閬中縣附監生賈名甲順天宛平縣附貢生開單栘送前來臣覆查無異理合循例附片陳明伏乞聖鑒謹奏奉硃批知道了欽此○○頭品頂戴山東巡撫臣張曜跪奏　第三十三次查明東省陣亡團長勇丁籲懇天恩優卹恭摺仰祈聖鑒事竊照山東省前因迭經捻教土匪滋擾所有陣亡團長勇丁先後奏奉恩准議卹三十二次在案兹又據善後局司道查明歴城鄒平濰縣臨清安邱濟寍等州縣陣亡有職銜團長候選光祿寺署正謝寳琳等五員無職銜團丁王春亭等十四名造册詳請具奏前來臣覆核無異合無籲懇天恩勅部將陣亡有職銜團長候選光祿寺署正謝寳琳等無職銜團丁王春亭等一併從優議卹以廣 
皇　而勵忠義除將清册執照咨部並飭查此外如有遺漏另行辦理外謹恭摺具陳伏乞皇太后皇上聖鑒訓示謹奏奉硃批謝寳琳等均着照所請交部分别議卹欽此○○張曜片再據賑撫局司道詳稱署濟南府知府劉景宸因所屬沿河州縣迭被水災瘡痍未復現屆隆冬貧民啼飢號寒遵其故父三品封職劉金鑑故母三品命婦劉高氏遺命捐製棉衣一千件呈由該局轉發散放按照章程每件准作銀一兩共合銀一千兩與建坊之例相符懇請具奏前來相應仰懇天恩俯准署濟南府知府候補知府劉景宸爲其故父母在於本籍照例建坊給子樂善好施字樣以示旌奬謹附片具奏伏乞聖鑒訓示謹奏奉硃批着照所請禮部知道欽此○○軍機大臣片再軍機章京前太僕寺卿馮光勛現在病故所遺章京一缺應以服闋仍在軍機章京上行走之前大理寺卿沈源深充補謹奏奉旨知道了欽此○○頭品頂戴雲南巡撫臣譚鈞培跪奏爲要缺知縣揀調乏員仍請以原補之員請補以裨地方恭摺仰祈聖鑒事竊查雲南平　縣劉樹勲叅革遺缺歸本年三月底截缺前以該縣界連貫州爲入滇首站漢夷雜處兼辦鉛廠政事殷繁非精明幹練之員不足以資治理請以曾奉諭旨嘉勉之候補班前先補用知縣韓冉蘭請補兹准部咨以該員由試用直隷州州判捐陞知縣保歸候補班前用係屬初任人員按照定例不准請補要缺行令另行揀選等因查定例知縣應調缺出俱令於現任人員内揀選調補如無合例堪調之員准以候補並進士卽用人員酌補如無人准於應升人員内揀選題升等語今平彝縣知縣要缺臣督同兩司於通省應調應升並候補進士卽用應補各員内逐加遴選非現居要缺卽人地未宜在無奉旨命往人員仍查有事營出力保舉候補班前先補用知縣韓冉蘭年四十三歲廣西上思州人由拔貢就職候選直隷州州判在湖北協黔捐局報捐本　不論雙單月指分雲　試用光緒二年四月赴京騐看領照赴滇報捐鹽提舉升銜丁憂服滿仍回原省候補七年六月到省又在貴州遵例捐升知縣不論雙單月仍指分雲南試用八年五月經欽派王大臣騐放領照十月初五日到省委署蒙自縣知縣卸事試用期滿甄别留省補用克復越南宣光臨洮等處前敵出力保奏光緒十一年五月十五日奉上諭韓再蘭着仍以知縣歸候補班前先補用俟補缺後以同知直隸州知州補用並賞加四品銜賞戴花翎欽此十三年五月委署恩安縣知縣經臣以該員沈毅有爲心精力果臨機應變成竹在胸堪勝艱難之任奏奉諭旨嘉勉在案現署平彝縣知縣臣查該員韓再蘭胆識兼優寛猛相濟歴署各任均有政聲任内並無叅罰案什現署是缺　能振作有爲不避　怨以之請補平彝縣知縣實於地方有裨該員係勞績前先補用初任人員與例稍有未符惟人地實仕相需前經奉旨嘉勉實屬堪勝艱鉅之任據布政使曾紀鳳按祭使鄧華熙會詳請奏前來相應專摺籲懇天恩俯念員缺緊要人地實在相需准仍以候補班前先補　知縣韓再蘭補授平彝縣知縣如蒙俞允該員係保舉前先補用知縣請補知縣銜缺相當毋庸送部引見該員保舉俟補缺後以同知直隷州知州補用照例帶於新任除咨部查照外所有要缺知縣揀調乏員請仍以原補之員請補緣由謹會同雲貴總督臣岑毓英恭摺具陳伏乞皇太后皇上聖鑒訓示再此案應以光緒十四年八月二十九接准部咨之日起限扣至十一月三十日限滿兹於限内請補合併陳　謹奏奉硃批吏部議奏欽此 
昨日接到十六十七十八日一廿二等日京報合先擺印尙有十九二十日京報俟接到後再行補登本館附誌 
 
