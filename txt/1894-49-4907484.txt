# 1894 - 49 - 4907484

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[硃印合肥相國七十　賜夀圖夀言全集告成　每部實價洋一元單購　賜夀圖二角] [  圖書集成局代啓]  
　　合肥李傅相七旬夀辰　　皇太后　皇上宸翰頻頒珍物陳庭實爲非常之隆遇王公督撫以次陳言祝嘏序文聯額詩詞歌賦各體具備　京都同德堂藥局主人由都門覔得原稿照式繪圖付之硃印爲數十種冠於簡端復廣搜王侯公卿府道州縣撰述不下千餘首由本局用鉛字代印趼四驪六宋艶斑香色色俱足不特蔚爲大觀兼可增長學問無論士農工商皆當各置一編兹用潔白連史釘爲四本外加錦套裝潢精妙大堪悅目賞心每部收回工本洋一元不折不扣惟所印無多欲先覩爲快者請至上海五福衖口京都同德堂藥局三馬路申昌書畫室購取此佈○此書甫成多人購取錦套赶製不及百餘部買客未曾有套乞往添補可也 
[論辦理交涉]  
　　處事之方不外乎情理二者苟於情有未洽於理有未當則雖家人骨肉之間尚不能處之裕如何論其他苟能準之以情酌之以理則卽五洲之廣萬國之衆不難聯爲一氣夫然而中外交涉之事可得而言矣中國往時閉關自守未嘗知有交涉之事迨海禁大開各國之通道東方才絡繹而來駐使臣於京都設領事於通商各口岸交涉之事日以繁多於是内而總署王大臣外而南北洋大臣皆有交涉之事而各處海關道與西人同處一方近在咫尺西國領事官時有文牘往來雖關道以下尚有洋務委員會審委員然遇瑣屑事故委員足以了之其稍有關繫者必聽命於關道故關道一缺關繫正復鄭重必擇老成謹練熟悉洋務者充之乃可勝任而愉快當通商之始中國風氣未開辦理交涉者往往默守成法不肯稍示通融不免與西官動輒齟齬而矯其弊者則又以擔遲不擔錯一語爲定盤針遇有交涉事件不肯迅速了結藉端推諉托故遷延累月經年茫無頭緒迨至西官忍無可忍待無可待憤極而伸鬱極而發不得不聳以危詞加以冷語辦理交涉者恐致决裂遂唯唯承命之不暇倨於前者恭於後難於始者易於　積而久焉西官且洞悉華官之伎倆不過如此則且百出其計以爲嘗試之端故厲其詞以爲恫嚇之計此時辦理者若槪從其請勢旣有所不能若屢拂其意必致勢成枘鑿非所以敦睦誼而固邦交也直至辦理乖方而始瀝訴於大憲之前剖曰於同僚之座謂交涉事宜果然難辦嗚呼交涉豈眞難辦哉亦在乎斟酌情與理而已矣中國之與西國政教之繁簡不可同日語也刑法之輕重不能一例觀也重農務本之與貴商逐末又不可相提而並論也中國官府之權尊一張一弛蚩蚩者氓不敢稍參末議西國以經商爲立國之本商人所至之處派兵船以爲之保衛設領事以爲之倡率其所殷殷致意者惟在乎商故領事於交涉之事必以全力相維持期不拂乎商情兵法曰知彼知已百戰百勝辦理交涉不可不知已尤不可不知彼從前辦理交涉之不能得法正坐不悉外情苟能洞悉外情熟叅乎輕重緩急之間默寓乎操縱變通之術以此辦理交涉自能如屠牛坦終朝解十二牛而芒刃不頓旣悉其情而我之所以處置者彼或有挾而求得隴望蜀則當折之以理或取証於約章或折衷於公法但使理直氣壯自不難片語解紛收樽爼折衝之效此中關鍵大抵以不亢不卑四字爲金科玉律但使辦理一事足以折服其心此後便可措置裕如譬猶破竹數節之後迎刃而解矣至於平時聯絡之法每遇令節則鳴騶往賀藉以達其和好之情或擇勝地名園羅水陸之珍饈設中西之盛僎高朋滿座勝友如雲於以通欵洽而示歡欣彼此情意旣聯一旦有交涉事自不難和衷商榷西官之來中土者駐京使臣與總署王大臣相周旋駐紥通商各口領事官與關道及租界會審官相周旋無不講求外貌郁郁乎有文彬彬乎有理彼旣留意於此則我之所以與彼晉接者更不可不致意於此勿參虚憍勿涉怠玩勿事矜張勿蹈驕傲相處旣久自能怡然理釋渙然冰解往時不知此中奥窔羣以辦理交涉爲畏途比年以來風氣日開賦皇華而奉使者冠蓋相望後起之秀苟能留心時事講求西法咸以出洋爲終南之捷徑每當出使大臣瓜代之時　綸音甫下爭乞顯者尺一書爲之先容或爲叅贊或爲隨員或爲繙譯學生沓來紛至常恐祖生先我著鞭所以然者非特業其薪水之豐可爲贍家計轉瞬三年從優保奬頭銜焜耀直可操劵而待有此捷徑宜其趨之若鶩也若服官内地則以海關道爲美缺無怪得之者喜出望外不得者嘖有煩言也然苟守吾說而行之辦理交涉亦自易易何必以覆餗爲慮哉 
[諭旨恭錄]  
　　十二月二十六二十七日奉　旨朕欽奉　慈禧端佑康頤昭豫莊誠夀恭欽獻皇太后懿旨光緒二十年十月初三日申刻皇帝率領王公百官詣仁夀殿筵宴皇帝進爵初四日已刻皇后率領妃嬪等位公主福晉命婦等詣仁夀殿筵宴皇后進爵初五日辰刻還宫初六日午刻詣　夀皇殿行禮初八日午刻還頤和園初十日已刻御排雲殿受賀十二日卯刻皇帝率領近支王公等詣仁夀殿筵宴進舞十三日申刻皇后率領妃嬪等位公主福晉命婦等家宴十七日辰刻還宫皇帝在萬夀寺進膳欽此同日奉　旨朕欽奉　慈禧端佑康頤昭豫莊誠夀恭欽獻皇太后懿旨明年正月二十五日慈寍宫筵宴予入座時皇帝在納陛下東行三叩禮入座總管進奶茶賞皇帝奶茶時茶房侍衛等由殿門外捧進交總管遞與皇帝皇帝在陛下跪受行一叩禮飲畢復行一叩禮以次賞諸王大臣等俱由侍衛分賞派慶郡王奕劻進爵賞皇帝及王大臣等酒照前儀俟蒙古樂曲進殿時皇帝登納陛上總管遞與皇帝酒皇帝跪受行一叩禮飲畢復行一叩禮仍下納陛入座以次御前大臣晋祺奕劻那彦圖載漪軍機大臣世鐸額勒和布張之萬孫毓汶徐用儀睿親王魁斌鄭親王凱泰肅親王隆懃莊親王載勛怡親王溥靜蒙古親王色旺諾爾布桑保德木楚克多爾濟郡王旺都特那木濟勒那木濟勒旺楚克察克達爾札布達木臨達爾達克烏太布彦烏勒哲依多爾濟帕拉穆等分左右上納陛總管以次賞畢仍各入座俟舞獅子上總管太監撒宴桌畢皇帝在納陛下居中向上行三叩禮諸王大臣等隨行三叩禮欽此 
[帝里韶光]  
　　值年旗准禮部爲咨行事精膳司案呈恭照元旦令節　太和殿筵宴應用抬肉槽披甲管押章京相應移咨兵部值年旗轉行八旗照例按旗派撥章京一員披甲三十二名務於十二月二十六日以前造具花名滿漢清册送部於三十日未刻齊集赴部以備抬送事關　慶典萬勿遲悞○每届年終禮部滿堂官會同内務府大臣赴 
 
 

Page 2

 
 
堂子敬謹閱看將神桿整齊一次以備新正元日立桿大祀王貝勒子公等有無事故併挪移神桿隨時咨報註册統於年終整齊此奏定例章也去臘經禮部將宗人府送到王貝勒子公等座次抄單移咨内務府並定期於十二月二十八日辰刻赴堂子公同閱看將神桿整齊所有單開座次照錄於後　左翼睿親王魁斌豫親王本格肅親王隆懃怡親王溥靜醕親王載灃定郡王溥煦郡王銜貝勒載濂貝勒載㴻貝子溥倫鎭國公溥廉鎭國公榮毓鎭國公載洵輔國公載帛輔國公麟嘉輔國公載㷇輔國公意普　右翼禮親王世鐸鄭親王凱泰莊親王載勛恭親王奕訢親王銜克勤郡王晉祺順承郡王額勒賀慶郡王奕劻郡王銜貝勒載漪郡王銜貝勒載瀅貝勒載潤貝勒銜貝子奕謨貝子毓繡鎭國公載遷鎭國公溥芸鎭國公溥齡鎭國公全榮輔國公榮頤輔國公載卓輔國公載澤輔國公溥豐輔國公奎瑛輔國公光裕○刑部爲知照事所有本部漢郎中王鵬夀升任知府遺缺揀擬正陪於十二月十二日帶領引　見奉　旨刑部奉天司郎中員缺著于民新補授所遺湖廣司員外郎員缺著閻錫齡補授欽此欽遵到部相應知照吏户二部查照○已故福州將軍穆圖善業蒙　特旨准於立功省分建立專祠已見邸抄兹聞甘肅皋蘭縣紳士曹春生等以已故福州將軍穆圖善前在陜甘辦理軍務立功最多善政不可枚舉紳民追慕難忘遵　旨卽於省城東關外暢家巷購地捐建專祠現在祠宇落成呈請列入祀典每歳春秋由地方官致祭以彰忠藎而順輿情由該管府道禀司詳院經楊石泉制軍據情入　奏光緒十九年十二月十五日奉　硃批著照所請禮部知道欽此○年例於正月初十日　皇上御紫光閣筵宴外藩今年是日適在祈榖壇齋戒期内所有紫光閣筵宴外藩應否改期請　旨遵行一摺經禮臣於去年十二月二十二日具奏奉　旨着改於正月初九日欽此○庫倫辦事大臣安副都統德派委筆帖式那遜咱穆啉綽圖等恭齎光緒十九年分應進野猪　黄羊麅鹿封雞山猫等野味已抵京師由東華門扛入内廷共五十餘抬赴總管内務府堂上交納經堂郎中飭令暫存間房翌晨繕單入奏以備歳除分　賞之需○内閣學士愛廉所遺稽察右翼覺羅學一缺經吏部咨取三四品滿京堂銜名繕單請　派於光緒十九年十二月二十五日具奏奉　硃筆圈出通政使司通政使良培欽此○刑部尚書貴恒因病奏　開缺所出經筵講官一缺例於年終奏充經翰林院咨取各部院衙門堂銜繕單請　旨簡充光緒十九年十二月二十五日具奏奉　硃筆圈出工部尚書懷塔布著充經筵講官欽此又徐東甫王雲舫兩中書侍郎先後攉升侍郎所出文淵閣值閣事二缺經翰林院開列内閣學士詹事府詹事銜名清單請　旨簡充光緒十九年十二月二十五日具奏奉　硃筆圈出内閣學士兼禮部侍郎銜唐景榮簷事府少詹事梁仲衡欽此○署理浙江巡撫劉方伯樹堂差弁恭齎於潛天生野朮六十四兩分用黄綾錦囊綢匣盛貯四匣外盛黄箱黏貼印花於光緒十九年十二月二十五日報明東華門齎入大内至總管内務府堂上投文交納經坐辦堂郎中騐明禀堂進呈　御覽飭庫存收備用○御前大臣克慶那漪四邸面諭侍衛處額哲庫所有本年除夕次年元旦上元等日保和殿太和殿曁紫光閣各筵宴除照例派撥三旗侍衛前往備差外卽由廂黄正曰三旗再行加派親軍六十名前往管宴藉以彈壓如遇各項人役任意擁擠以及擅行搶宴卽令派出之親軍立卽嚴拿捆交刑部從重懲治以儆效尤而期嚴肅除咨管宴大臣查照外特此諭令知之此交○禮部爲知照事儀制司案呈本部具奏正月初十日　皇后千秋聖節所有王公文武大小官員均於是日服蟒袍補褂等因奉　旨知道了欽此欽遵到部相應知照各衙門一體遵照 
[論祭盛儀]  
　　嘉平二十有四日午刻爲　皇帝諭祭已故晉贈太子太保銜兵部尚書予諡恭愼許庚身之靈期主祭係禮部尚書李大宗伯鴻藻約於宣武門内吕祖閣會齊届時孝子許之榮雇備黄亭一座龍旂玉仗全部鼓樂赴廟迎接鴻臚寺官將翰林院撰擬祭文奉設亭内孝子所請導湖官四員蟒袍補褂乘馬前導李大宗伯乘轎率領執事各員迤邐走大街至臨清宫地方許大司馬宅孝子在門左跪迎鴻臚寺官捧祭文禮部筆政四人前引至月臺上主祭向靈几立祠祭司滿漢掌印左右侍祭禮部司員二人展祭文鴻臚寺官宣讀畢將祭文奉設黄案上執壺琖禮部司員二人遞酒於主祭主祭向靈立奠三爵畢鴻臚寺官捧祭文禮部筆政前引至燎爐焚化孝子向上行三跪九叩禮謝　恩畢主祭率執事各官以出孝子仍於門左跪送主祭升輿各員乘車散回私宅 
[又放炸藥]  
　　法國議院前有人施放炸藥業經拘獲正法本館已疉次登報兹接本月十六日倫敦發來電報言法國巴黎斯京城又有人施放炸藥傷人不少不知有何不平之事而設此毒計然亦可見亂黨之多矣 
[鳩江火警]  
　　蕪湖訪事人云獻歳以來回祿君枉駕鳩兹已經三次一爲初八日天明時遊擊衙門東首失愼焚去草舍三四家至黄昏後火又降於比隣某姓家焚去四五户十一日天方破曉南岸江口麥邊洋棚隔壁竹籬茅舍又無端兆現焚如迹其起火之由咸謂有某甲者孑然一身寄居於此是夜五鼓賭罷歸來腹内枵然自赴廚下作膳倦眼朦朧不知如何肇此飛災猶幸風力甚微取水良便未閱片刻卽經救熄然比鄰五家已望城門而號池魚之無罪矣祝融氏何不憚煩乃爾 
[揚州火警]  
　　元宵節届揚州新舊城家家燈火處處笙歌更有選事之徒每夕施放百子花筒藉作昇平點綴本月十四晚有人施放九龍不料作其鱗之而者竟約同炎帝子降臨於瓊花觀南安樂巷某姓草房茅龍夙喜聲應氣求遂烈烈轟轟大肆威福摧枯拉朽一捲而空幸鄰家人手衆多得將火龍戰退而敗殘鱗甲猶是亂迸火星茅舍三家頓成灰燼誠无妄之災也是日清晨興教寺東首裏雙巷口某姓家早炊遺火燃著積薪差幸水道非遙立時澆滅僅燬稻草兩束屋内椽柱微帶焦痕 
[防營失愼]  
　　正月十三日下午金陵鐘鼓樓營盤失愼其起火之由因本營玩耍龍燈隊伍齊出僅餘長夫在營看守午炊遺火遂致不可遏抑計燬草棚十餘座惟左哨移紥太平門未被祝融之禍所尤幸者火藥寄儲北極閣相距頗遠並未波及不然將有不堪設想者矣 
[維揚燈市]  
　　光隂彈指瞬又元宵揚州業燈者均於前數日製就各燈排列教塲街轅門橋向人求售爭奇鬥艶翻陳出新花鳥魚虫人物山水玲瓏剔透璀璨輝煌更有不遠數百里販運而來者如袁浦之絹璧燈泰州之金魚燈如皋之各種絹人及秋蟲燈精雅玲巧眞有鬼斧神工之妙一時見者無不齊聲喝采更幸天公做美鎭日銅鉦高掛日麗風和故業此者俱利市三倍游人亦采烈興高無處不蟻聚蜂屯綉幰香車錦韉王勒自晨至暮來往如梭洎乎日墜虞淵銀蟾初上但見明燈萬盞掩映於二分月色中風景益佳游人愈衆爲之誦李後主車如流水馬如龍花方正春風之詞覺緑楊城郭閒眞絶妙天然圖畫也 
[西泠燈市]  
　　杭垣於上元之夕賽青籠會游行街市是夕也皓月當路和風動塵張燈火於通宵慶昇平於佳節銀花燦爛疑開不夜之城玉　丁東莫作向晨之色則見亭開五采纛繡雙全鼓吹迎風笙簧咽雨龍之來也長髯披拂雙角峥嶸灼灼有光眼涵金鏡璫璫疉韵項擊銅鈴竹編九節之身若離若合花簇五紋之首或屈或伸導前則一顆明珠結尾則幾條長彩雲燈五色護鱗爪而盤旋星火雙毬向首尾而環繞别有花枝曬粉蝴蝶燈也采綢添絲蜘蛛燈也滾滾繡毬獅子燈也雙雙結慶魚兒燈也春水鬚長蝦燈之跳躍也秋霜螯健蟹燈之郭索也縮其頸而圓其身龜燈與鼈燈也三其足而兩其壳蟾燈與蚌燈也莫不光照通衢閙成夜市趁金吾之不禁向綺陌而來游粉膩花香不數璇閨少婦鞭絲帽影儘來芸館才人約妹呼姨爭先快覩扶老携幼縱目遐觀十里街長但聽吉祥之語千門路闢惟聞歡笑之聲何樂如之於斯爲盛矣 
[查辦事件]  
　　護理浙撫劉中丞接奉朝廷寄查辦要件中丞卽日會同藩司趙方伯札委候補道任觀察候補縣陳大令一往乍浦一往某局查辦大約因鹽務要案也 
 
 

Page 3

 
 
[定期起靈]  
　　原任浙撫崧振青中丞於十七日開弔早登報牘矣兹擇於二十四日起靈回旗由武林門外下碼頭登舟鼓輪北上想届時執紼而送者自必塡衢溢巷也 
[蕪湖近事]  
　　意大利亞國人必祿向在蕪湖充當巡役天涯作客綺思難除時與土娼陳小脚繾綣陳娼貌甚寢而兩瓣秋蓮獨纎瘦絶倫故人皆以小脚呼之顧必祿作嫁依人所入無幾以致纒頭之錦有時亦如杜甫之酒債尋常行處有焉臘杪陳娼竟賦丁六娘之十索適值必祿出當夜班陳娼遂撒嬌撒痴多方饒舌關中司更人某甲力爲勸阻並引至更舍言語温存未幾必祿歸來聞之疑被更夫攘去不覺醋意陡發立將更夫尋獲飽以老拳更夫心不能甘哭訴於稅務司稅務司立將必祿斥革說者謂戀此齷齪娼妓遂致落魄窮途如此空心大老官殊不值得○元旦怡和躉船西人偶因細故將所雇華傭某甲擊破頭顱幾如桃花着雨甲且泣且憤遂至洋務局呼寃適吳太守賀歳未歸家丁喚水地保暫行帶下水地保以事出偶然勸甲仍回躉船聽同事排解令西人償以洋蚨八翼爲養傷資西人首爲之肯及甲將血痕洗去西人見之謂甲並無大傷何得婪索因又自食其言甲無可如何只得含糊寢事○客臘廿九日爲立春節王邑尊循例於先一日率同捕廳有少尉河口司吕少尹訓導王廣文排齊儀仗赴東門外迎春入城前導除旂鑼牌傘各執事外有萬民傘二十五柄德政牌五十餘對萬民衣三襲紅男緑女夾道縱觀不待枝上黄鸝喚回春夢已覺千門萬户盡是春聲矣○新歳又來賭風大熾街頭巷尾迷龍陣密比如鱗以致口角鬥毆幾若司空見慣王邑尊患之特於人日高懸厲禁是夜江口某某小茶館正在聚賭抽頭因衙役向索陋規互相詬詈各賭徒攘臂而起將衙役扭至江濵衙役因衆寡勢殊黑暗中飽領老拳風味事後愈思愈忿哭訴於明府之前明府飭令重責二百板旋拘獲一賭徒笞亦如其數並枷號犯事地方爲牧猪奴現身說法 
[漢皋市價]  
　　今年漢口錢價紅盤每千青蚨值銀六錢七分半較之舊臘底已高三四厘矣○去年春夏之交外洋先令票减價由是自外洋運來各貨價目爲之頓昻嗣後日漲一日至歳晚時牽高扯低每值銀一兩者較春季加至一二錢去年業疋頭者無不利市三倍由春季屯貨甚多也今年紅盤較去臘舊價更增五六厘布帮中人不無顧後瞻前之慮 
[得不償失]  
　　揚州石牌樓某叟家道小康偶聞人言城外五臺山地當南北之衝來往行人日不知其凡幾倘在彼賃屋開店定可獲利無涯不覺其心怦然如其言在便益門外開設京雜貨店兼售生熟炒貨及日用零星歳暮時果生意興隆門常如市先是叟僅携夥而往至是遂將眷屬移居店後每日黎明卽起四鼓方眠歴盡辛勞不以爲苦小除夕日早起瞥見牆角有亮光披衣視之蓋已被妙手空空兒挖成一洞訝甚查檢各物則箱中新製皮衣等已不翼飛去估計約值數十千文一時聞者咸謂叟得不償失云 
[監司過滬]  
　　新任江海關道魯公甫觀察伯陽由金陵乘威靖兵輪船來滬卽赴蘇垣謁見各憲昨日午前八下鐘時由蘇垣乘官舫用小火輪船帶回滬上小泊垃圾碼頭松海防同知劉司馬上海縣黄大令代理英讞員宋通刺法讞員葛同轉江南提標右營叅將廖叅戎滬軍營統領蕭軍門先後登舟謁見觀察隨命家丁訂定招商局開往長江之某輪船卽附之至白下 
[豸節言旋]  
　　關道憲聶仲芳觀察赴蘇叩賀各大憲新禧已紀前報兹悉觀察由蘇雇船導以小火輪於昨午行抵滬凟停泊觀音閣碼頭署中執事差役人等均往迎接觀察回轅後本邑印委各員均遞手版請安觀察槪不接見 
[定期履任]  
　　上海縣典史調署長洲縣捕廳蔡延河少尉奉上憲飭回本任已紀前報兹悉少尉奉札後業已買棹來滬定於本月十九日接印昨日發出紅諭一道高懸頭門照錄於後　特授松江府上海縣右堂加一級蔡爲上任事照得本廳現奉藩憲札飭回任斯篆等因奉此兹擇於新正月十九日午時接鈐任事合行示知爲此示仰本衙門書役人等知悉届時一體謁見毋得自悞切切特示 
[衣業演戲]  
　　滬城東街地方向有衣莊十餘家每於正月中旬集議行規議畢演戲酬神以示歡抃本届定於昨今二日雇滬北天仙菊部在南市泉漳會館演戲昨日天氣晴和鳥衣子弟緑髩女郎結伴偕來爭欲一擴眼界小本貿易者設攤求售莫不利市三倍 
[滬城火警續述]  
　　昨報紀滬城火警一則兹悉起火之家係地甲楊姓之叔母楊陳氏該氏生有一女年未及笄居於滬城道前街天燈弄口共有樓房一幢披屋一間同居者連氏共有三家其一爲道轅護勇某甲一爲南貨店夥某乙十五日晚間該氏將火灰倒於柴旁以致延及積薪先將樓梯焚斷延及樓板立卽冐穿屋頂迨該氏知覺勢已不可收拾氏急欲奔逃無如樓梯已斷遂與其女從樓窗躍下母女均受重傷及十九鋪地甲聞信當卽鳴鑼報警並投文武各衙門禀報道轅洋龍近在咫尺首先馳到竭力灌救始得火滅烟消共毁樓房一幢披屋一間迨松滬厘捐局洋龍駛至火勢已殺其餘洋龍均未出救上海縣黄大令正欲往救卽據該地甲禀報火息遂不果出 
[火警餘聞]  
　　昨報界外火警一則兹悉起火之原實由仁茂酒店之房主川沙人某孀婦在屋後豢養母猪將柴灰塡入猪圈内不料死灰復然是處適與仁茂酒店房屋毘連以致殃及幸該店曾經保險失之東隅尚可收之桑榆否則無可取償止有不堪設想者矣 
[法界公堂瑣案]  
　　西人哈利生控包薛氏借洋圖賴一案經葛同轉提訊據包薛氏供此項借欵前由李德富爲中向西人阿三轉借與哈利生事在光緒十八年十二月迨後阿三逝世小婦人將本利一并還清並將借票取回嗣因哈利生欲看此票通事轉向小婦人索出去年曾將女兒傳至捕房禁押六日旋經保出今年奉提之下小婦人投案供明所有印子洋五百元作六百元打清於去年正月初六日付起每日五元業已一并付清同轉與祁繙譯檢查借據及印子經摺謂包薛氏曰摺上祗有五百五十元包薛氏供尚有小票四十九元卽是西人收條統共五百五十一元連小票四十九元適符六百之數另有三百元常利按月三分每月九元計八個月本利亦已還清總之小婦人所借之欵前後一并付清並無蒂欠通事亦知之同轉商之祈繙譯謂照此情形借項一定還清又謂包薛氏曰爾何故借此重利致生糾葛呈到借據存候備查包薛氏仍交原保候傳案再核○蔡雲卿訴稱賃屋於治下同春樓後街本年正月十三日完姻十四夜卽被偷兒所算所失衣服開單呈電現在起獲之元色縐紗手巾一方在醬色馬褂袋内呈請察騐據包探傳到開呌化客寓之張初卿李坤榮二人請訊張供客寓由李坤榮盤與小的開設二個月後仍歸李做小的現住英界此事與小的無干李供由拾荒阿四及阿大黄標三人合竊棧内共宿十五人樓上十人樓下五人包探禀稱小的已往查勘知賊從隔壁樓窓挖進失主報失後張卽避匿英界原告又稱往查時二人同宿樓上其時尚早約在六點三刻李供小的已往南翔等處尋過問何以知之李供據同寓之車夫云已往西北總在南翔一帶小的查無實跡旋亦回滬同轉謂原告報失均是新衣值洋五十餘元爾將如何料理包探又禀此棧素不安分通夜開門專宿鼠竊狗偷之輩同轉問在何處禀稱在同春樓後面第六十九七十一號房主係首善堂同轉著將張初卿押候覓保李坤榮限三日内找尋拾荒阿四阿大黄標三人到案嚴訊○朱正君投案訴稱船户朱信成販運茭菜來滬售與恒記水菓行收得寳銀一錠去年十二月廿五日同復亨莊兌換現洋倩船夥郭廷桂還帳豈知一去不回求籖問卜消息杳然直至正月十五日在小東門會館戲塲尋見據云兌見現洋七十四圓九角又找出錢十六文初至烟妓小紅處存洋四十三圓迨後用去八元凈存洋三十五元郭廷桂供稱才寳雙慶處各存洋兩元將十元寄回家中又置備衣服洋三元買各色洋布四元六角除用去外尚存洋三十五元寄存小紅處小的本欲逃逸被伊拖住小紅供稱郭來住三夜應給夜度資同轉得供之下飭將小紅押候王趙氏交到洋四十三元再核又問郭曰别處有存洋否供稱 
 
 

Page 4

 
 
雙慶才寳處各存洋兩元又在小東門外花費洋十三元同轉問洋銀如何歸還供稱小的現已知悔朱正君亦稱郭家中貧苦代求恩施同轉著朱將以上各情明白補詞候批又飭同船夥友擇一老成者另具禀詞求免遞解郭廷桂監守自盜咎有應得押候掌頰二百下趙王氏王小紅候交到洋四十三元過堂聽候發落○沈阿來投案訴稱葛廷如竊去板凳小的所居之弄並不通行顯見有意圖竊求請究辦葛廷如供往尋戚友凳在庭心小的被絆跌倒伊等誣指爲竊當被毆擊身受損傷同轉謂夤夜入人家非奸卽盜葛供表叔徐子表去年九月曾住此處同轉謂卽使尋人應向管門人詢問葛供家住周浦向以教讀爲事明日卽係開館日期求恩釋放通事禀此人供詞前後不符同轉著押候飭探查明禀覆又諭原告須詳細查明不得誣累明日投案候質○金阿小鄧寳生同投案下訴稱在公益馬車行隔壁時和里爲轎夫昨閱申報知華鄧氏拘押捕房是以投案具保鄧禀稱在小全洋行爲出店華鄧氏係小的之姊閱報知押捕房籲求保釋鄧氏家内尚有翁姑姊夫於去年三月病故鄧氏與翁姑時相勃谿因此出外現在求請保釋送回其家同轉問因何至公陽里妓院傭工鄧氏供由母舅代薦同轉謂旣欲守節何得擅入妓院前日拘爾至捕房者何人供稱華金榮及太叔公范阿根又問出外之時爾父母知否供稱母親亦在上海傭工小婦人自丈夫故後屢被翁姑逼醮慘遭凌虐當在施少卿家梳頭時曾與母親遇見一次同轉謂金曰爾旣投案具保應與其母說明送回夫家免致跋涉卽飭包探將保單照過華鄧氏還押著交金保出待伊翁姑來時再向時和里尋領○騙子馬繁苞向孫楊氏誑騙洋銀一百廿元訴稱係捕房通事包探開銷之費經法捕頭訪聞飭探拘拿解經葛同轉迭次研訊以馬繁苞狡展不承著先行掌頰一百下押候追比嗣因歳暮押候冉核昨日堂期孫楊氏遣抱楊升投案訴稱馬挽唐蓮伯及葉同齋出爲調處曾許還洋二百五十元今年又不提及求請究追同轉命提在押之馬繁包到案供稱所借珠花等件情願繳案餘求恩免同轉謂先須根究詐贓洋一百廿元究竟作何開消楊升又禀唐等出勸付洋二百五十元償還金表及詐贓洋一百廿元並詐稱備案洋四十元又借去十五元共計三百四十五元打去折頭只有二百元去年十二月廿八日先在同春樓茶館講過新正初二日又來先欲求銷然後付洋馬之姘婦陸阿大呈遞禀詞同轉閱視之下一味朦混希圖保釋遂將原禀擲還馬繁苞還押如三日内不理定提姘婦到案嚴比不貸抱呈斥退候投案備質○已革探夥姜阿土因朦保施良卿騙取洋銀廿四元詐稱捕房開銷之費經葛同轉訊明除來往外應交洋十八元五角去年十二月廿四日具禀交洋求請開釋因枷期未滿不准所請昨由孫順卿投案具保同轉卽將姜阿土提到略訊數語卽交孫保出○劉安懷訴稱竊賊李朝緒在三號陸姓房内圖竊被小的拘獲報捕解案請訊包探呈到鑰匙並當票數張李供在馬頭上爲扛夫鑰匙在地上拾來小的向爲酒店生意因賭錢輸負遂致落魄求請恩施同轉著押候掌頰四十下押下輪船送回寍波○包探禀張阿五屢次犯竊經公堂懲辦去年曾送廣肇公所安置現又在咸德里圖竊未成本擬釋放因原告尚失物件送案請究同轉問張曰爾在咸德里作何事答稱由吳淞來滬尋友悞被巡捕拘來同轉著押候掌頰八十下 
 
 
 

Page 5

 
 
   
 
 

Page 6

 
 
[重整舊規]  
吾業城内衣莊自甲戌年始重整舊規照碼七六劃一不二制錢通足銀洋照牌今於月之十七八兩日仍假泉漳會館薛敬神戲兩全檯凡吾同業務祈各守恆規倘有情讓分文私抬洋價察出罰戲全檯以昭誠允特此佈聞　城内同業福泰義興保太源泰大興德大新泰元亨仁記仁泰信昌大亨同啓 
[英三月份票出售]  
今售三月份吕宋票定拆公道兼兌紅票格外克巳零沽雙張十二元單張四開照算分條七角華二月十一開彩凡蒙函購原班回件此佈老廣豐新廣豐萬福來萬寳來仝啓 
[金箔再加]  
赤金昂貴歴古未聞吾業金箔去歲屢次增價尚難敷本今正價更飛漲若不再加勢必虧本更鉅爰集同行公議元宵邑廟敬献清音自新正初六始一例增價遠處恐未週知登報佈聞　同業公啓 
[白帶丸功効啓]  
余母身體素虚兼患白帶因服上海盆湯衖壽榮齋白帶丸全愈今家嫂又患白帶再購白帶丸一料洋一元服後卽愈喜以誌謝楊成昌啓 
[附送月份牌鴻發來]  
三月票雙單張照市分條六角信購立奉上海棋盤街 
[新到白木耳]  
本號自辦頂上白木耳零躉批發賜顧者請至法大馬路永興里二衖正和祥棧内劉集珍面議其價格外克己 
[躉批分條五角九分萬得利連連中]  
茲售三月份票雙張十二元分條六角信購申四馬路 
[白濁須知]  
久聞上海盆湯衖壽榮齋白濁丸極效余偶患是症服藥無靈後購丸一元服畢果效敢刋報端以鳴謝杭城周韻琴識 
[附送五彩金月份牌時運來]  
三月票雙張照市分條六角信購上海棋盤街 
[頭彩十萬元　一本萬利有　五福來]  
英三月票雙張十二元單張四開照算分條照市抛球塲　萬有利啓 
[杭州德記號]  
發兌外國藥水香水丸粉糖片各貨俱全照申批拆信購卽奉近多假冐賜顧認明大井巷元元銀樓間壁石庫門内 
[春季搢紳錄發兌]  
文武八角單文六角蔣氏心矩齋叢書六種五元薛叔耘出使日記八角籌洋芻議三角上海棋盤街醉六堂啓 
[保修鐘表]  
本行開設英界設江西路三十四號門牌五馬路相近保修一切鐘表及八音洋琴首飾等類修者其價格外公道並有表面玻璃出售前在亨達利修過數年至今自立特此奉告美德行啓 
[亦中首創附送彩票亦中]  
屢獲大彩各省馳名創送彩票遐邇咸知現售英三月票全張十二元附送彩票兩張分裁照算條頭六角半送彩票兩條兼兌紅票格外公道上海法馬路 
[見報速回]  
浙江候補同知阮諱祥藻號荔汀於光緒十九年九月十三日在海鹽厘局差次病故弟藕汀亦相繼去世長子汝昌游幕外省不知現覊何地難寄家書用特登報務乞赶速遄歸勿悞奉賢阮氏告白 
[上海中西大藥房　新到牛痘苗]  
牛痘苗最要新鮮陳者不靈茲因外國禁止出口以故久缺現在到貨不多祈速購可也 
[乘槎子禀]  
前求萬字文音同字異五言四韻詩二百五十首未成改求翰苑諸位先生集成光緒萬字文奏請頒行尊君利民叩是 
[産業出售]  
啓者今有産業一所坐落英租界黄浦灘内有行棧房茶樓寫字間等合意者請至本行面議可也此佈長利洋行啓 
 
 

Page 7

 
 
   
 
 

Page 8

 
 
   
 
 

Page 9

 
 
[芝罘淑景]  
　　烟臺迤西大路舊有南北之分其南路每届冬令卽由防營派設堆卞按叚巡查客冬北路一帶間有搶刦之案登榮水師統領傳恊戎爲保衛行旅計抽撥弁兵照南路一律辦理道途始覺安靜○立春以後日麗風和閒步芳郊草木萌動大有欣欣向榮之意惟麥田去冬未曾得雪農民望眼欲穿深盼滕六君　　駕焉○自入新正菜肉柴薪異常昻貴總由客冬天氣晴朗道路暢行鄉間出産日漸售罄物以少而見貴理固宜然惟存儲之家緩至今年得以抬價居奇焉○新正閒暇商民及時行樂除耍錢猜寳外别無所事自初五日起始有天后宫潮州會館二處開塲演戲檀板輕敲歌喉徐轉紅裙緑鬢逐隊偕來比平日增多數倍熙熙然咸有登臺之樂○栗蓬一物本非日用所必需惟遇年節則爲民間所不可少蓋烟俗以栗與利同音取一年之吉利也去年除日每斤售至大錢一百五六十文工部詩云錦里先生烏角巾園栽芋栗未全貧卽此言之正不獨渭川千畝竹成都千畝桑足以佐生計之不逮也○每值年關宵小必乘間竊發客臘巷犬不驚閭閻安枕總由巡夜兵役防範得力所致商民咸交口稱頌○歴年銀價甚賤自上年春間頗有起色每兩售錢一千五百有奇至客冬又减去日餘又因之存儲之家多候至年底出售蓋一届年關有力之家皆將現銀收還以故銀價必昻十餘年來幾如一轍至客臘銀價有跌無增誠　意料所不及老於商務者謂銀價無定章觀此益信 
[賭禍難弭]  
　　賭博之事莫盛於滬江滬江賭博之盛尤以今歳爲最由新正以迄元夜呼么喝六聲徹昕宵而扒竊兇毆㓾刃遺火種種禍患無日無之蓋以官吏故作癡聾故若輩益無忌憚也有某甲者在高昌廟後開設賭塲引誘狂且囊金入局因此而傾家蕩産者已非一人南市茅山殿後復來典東首泥墩亦有人設攤賭牌九高燒銀燭互角輸贏巡防局置若罔聞略不查禁遂致夜深時節每聞打架之聲更有棍徒設局吉祥弄西口某飯店樓上并沿街排列小賭攤行人幾見爲畏途每每繞道以避嘻欲弭賭禍不其難與雖然何難之有 
[滬南瑣綴]  
　　南市新碼頭徐同泰酒店前日有流氓陳三者欣然入座效長鯨之飲吸見旁座有江北船户周長泰愚懦可欺遂藉端訛詐周不甘受辱與之爭論竟以酒國作戰塲店主投十六鋪巡防中局禀報局員李蘭史二尹飭勇拘獲著將陳看管候示陳自知理屈央船户管帮馬步雲解勸馬遂投局將陳具保出外二尹准之周所受之傷飭令自行醫治○地棍陳阿妙於前日午後糾合同黨金狗等至大東門外聚興館飯店午膳狼吞虎嚼共計青銅一千二百文臨行時分文不給店主向之索取陳反誣以菜中有穢物一味吵閙堂倌蔡金全多方剖辯陳金等不問情由扭住便毆致蔡稍受損傷互扭至三勝樓評理相爭不决旋喚十六鋪地甲到塲排解令陳金二人惠去茶鈔並備香燭向聚興飯館服禮所欠菜錢由丁渭南擔保先將船櫓一枝抵押俟日後備錢取贖其事遂了○昨晨有松江人某甲肩挑糞擔行至南市新馬頭地方將擔停歇和記米行門首該行出店某乙不慣聞木樨香味喝令挑開甲不依致相口角乙將扁擔一根踏斷帶傷甲之左足甲不肯干休一味滋擾當由地甲到塲著和記出洋一元給甲爲養傷費甲始悻悻而去 
[虹口委譚]  
　　美租界北河南路西首寳慶里某姓釘書房夥李興卿聞錢業會館徵歌選舞曲奏霓裳不覺心焉慕之擠入人叢中思欲一恢眼界忽有人掺其衣袂回則顧剪綹賊方以手探其囊竊取洋蚨兩翼遂即用力扭住毆擊一番包探唐寳榮見之搜其衣袋中有洋刀一柄遂解赴捕房副捕頭向之窮究是賊稱定海人姓陳名阿寳前曾破案捕頭乃令押俟解送公堂請宋通刺判斷○本邑人陸關關小本經營銖積寸累去年與蕩婦某氏私識賃居裏虹口石橋即諺所謂小房子也邇有流氓某甲見其野鶩同羣向之敲詐陸知不得免爲之付給茶資一溜烟逃遁無蹤銷聲匿跡不復見面昨晚中又遇諸某處扭至分水廟褫其衣衫毆辱一番始行釋手陸遂垂頭喪氣悵惘而回飽受虚驚時有小鹿兒在心頭亂撞雖春濃錦帳不復能夢穩鴛鴦矣 
[英界公堂雜記]  
　　前日俄國總領事聶君鼎至公廨拜會代理讞員宋通刺約同遊覽博物院○昨爲美國節期美副領事易孟士君照會代理讞員宋通刺無暇到堂觀審適通刺迎迓新任江海關道魯觀察因飭知捕房暫停讞政并聞十九日爲開印吉期二十日又逢禮拜是以各案須至下禮拜一卽二十一日始行訊斷捕房押犯又須多受苦累數天矣○瘋子高寳生蹀街坊盡情胡閙一百五十五號華捕見之拘至捕房捕頭命移送公廨代理讞員宋通刺飭查有無家屬禀覆候核 
 
 
 

Page 10

 
 
   
 
 

Page 11

 
 
[光緒十九年十二月二十六二十七日京報全錄]  
　　宫門抄○諭旨四道錄前○教職單○尚書福等　奏保奬獲盜尤爲出力員弁摺○江撫德　奏揀員調補知縣摺○湖督張　奏撥解淮餉銀數片○又　奏協解滇餉銀數片○閩督譚等　奏彚報上年夏季分委署知縣員缺摺○十二月二十六日○瀅貝勒博公錢應溥謙光各假滿請　安○懷塔布謝充經筵講官　恩○唐景崇等謝充直閣事　恩○曹榕等同鄉官謝　恩○宗人府奏派初一日　太和殿遞酒之王公　派出禮王慶王克王睿王莊王鄭王怡王肅王漪貝勒瀅貝勒謨貝子倫貝子○侍衛處奏派入座次序　派出懷塔布在熙敬之次　椿夀在果勒敏之次　松溎在札拉豐阿之次○内務府奏派分賞麀鹿　派出容貴巴克坦布○召見軍機　立山錢應溥張蔭桓○二十七日○張中堂果勒敏各假滿請　安○松溎等謝入座次序　恩○貴賢謝署太常寺少卿　恩○慶福請假五日○承侯繼公色普徵額各請假十日○英侯椿夀阿克東阿齋續假十日○内務府奏派三十日　保和殿筵宴遞酒之王公　派出色旺諾爾布桑保○掌儀司奏初一日祭　奉先殿溥僎行禮○召見軍機　崑岡長麟　皇上明日卯初二刻升　中和殿看版已正二刻升　中正殿看跳步札○光緒十九年十二月分教職單　教授河南河南萬鈺南陽舉廣東廉州陳繼芳瓊州拔貴州石阡顧履均貴陽舉　正諭直隸曲周展榮春天津浙江德清陳其榮嘉興福建浦城林瑞年福州湖北江夏張兆椿漢陽奉天鳳凰王錫光順天俱舉山東莒州靳維熙東昌優　訓導陜西華隂趙玉樹興安歳江蘇唯寍丁義銘通州浙江浦江徐同壎嘉興江西廣豐陳浩瀚南昌安仁楊逢恩南昌湖南常寍羅榮甲長沙廣東高明梁宗榘高州定安黄騰驤嘉應俱舉江西萬載熊瞻雲南康南豐舒一薰南昌湖南安鄉譚資長沙廣西隆安譚邦清平樂俱歳廣西恭城吕端燕南寍優　復諭山西太原謝天恩絳州拔河南遂平常順之懷慶長葛賈錫疇衛輝福建政和許天芳龍岩山東陽榖李士芬濟南俱舉湖南辰谿卜琦長沙副廣西修仁李煚梧州恩容縣陳元士桂林恩四川灌縣陸聯芳忠州廪納溪季鍾白重慶拔　復訓江西安福王慶康饒州廪湖北武昌徐文淵安陸歳嘉魚徐溥正漢陽廪雲南楚雄劉光永東川舉雲南楊鴻才蒙化歳　○○奴才宗室福錕等謹　奏爲遵保獲盜尤爲出力員弁籲懇　恩施奬勵以昭激勸恭摺仰祈　聖鑒事竊前據左營叅將趙長春等督飭員弁會同南城副指揮曰荃西城紳士畢井田等拿獲疉次結夥刃傷事主搶刼盜犯王大卽白花王等一案傳同被刦事主解經奴才衙門研訊供招奏交刑部審辦嗣准刑部訊明各犯定擬罪名將王大卽白花王張升兒卽小二張劉付才均擬斬立决趙永幅等分别定擬軍徒各罪名並聲明獲盜員弁由該衙門酌覈請奬等因鈔錄原奏知照前來查該員弁等能將此等疉次搶刦刃傷事主之盜犯設法弋獲實屬緝捕得力似未便没其微勞自應擇優保奬以爲勤於緝捕皆勸除隨同獲盜各員弁擬請由奴才衙門存記各以應陞之階陞用至會同獲盜之司坊紳董各員應由奴才衙門移咨各該城自行附覈請奬外謹將首先尤爲出力之叅將趙長春擬請仍以副將陞用遊擊王漢池擬請仍以叅將陞用五品頂戴候補守備李濤擬請　賞換四品頂戴六品頂戴候補千總石永椿六品頂戴候補把總劉彭年均擬請　賞換五品頂戴以示鼓勵之處出自　逾格恩施爲此謹　奏奉　旨已錄　○○頭品頂戴江西巡撫臣德馨跪　奏爲揀員調補要缺知縣恭摺奏祈　聖鑒事竊照廣信府屬之上　縣知縣胡鴻澤在任病故經臣恭疏具　題所遺上饒縣知縣係衝繁疲難四項兼全最要之缺例應在外揀選調補必得精明幹練之員方足以資治理臣與藩臬兩司在於通省中簡知縣内逐加遴選實無人地相宜合例堪調之員正途人員内非現居要缺或人地　直亦賢無合例堪調之員例准詳細聲明於繁缺知縣各項出身内通融請調查有德化縣知縣朱錫祁年四十九歳廣西博白縣人　盡生議叙縣丞不論雙單月選用嗣赴黔省投効軍營隨同大軍征剿於同治十一年八月離營隨卽由黔省赴京在京銅局遵例報　外發捐省江西試用騐看領照到省因前投効黔營隨同大軍征勦出力克復杏黄等城並連拔監巢疏通驛路保奏十二年六月二十三日内閣奉　上諭江西試用縣丞朱　祁者免補本班以知縣仍留江西歸候補班前先補用欽此領咨到京經吏部帶領引　見奉　旨著照例用欽此領照回江　三年十一月丁母憂回籍服滿起復回省因親父慶鏞前在四川加定府知府任内捐廉議叙加同知銜嗣加捐候補班本班儘先補用並捐本班儘先前補用　題者星子縣知縣光緒九年正月十五日到任試署期滿准其實授　奏調樂平縣知縣光緒十二年四月二十六日到任十二年十二月聞訃丁生母憂回籍服滿起復赴京遵照新章呈請分發原省歸候補班補用經吏部帶領引　見奉　旨著照例發往欽此領照起程光緒十五年六月二十六日到江奏補德化縣知縣奉部核准於十七年七月十六日具奏奉　旨依議欽此十七年十二月在江西遵新海防例報捐同知雙月在任候選嗣因拿獲哥老會匪在事出力保俟同知得缺後以知府用又因拿獲來省探聽軍情之萍鄉縣會匪鄧榮華訊明懲辦在事出力保請免選同知以知府在任候補光緒十八年九月初十日奉　硃批著照所請該部知道欽此現在調署豐城縣事該員精明幹練辦事勤能以之調補上饒縣知縣實堪勝任其本任德化縣亦係繁缺惟上饒乃附郭兼四首邑較之德化縣更爲繁要該員任内一切因公處分例免核計亦無積案及欠解錢糧承緝未獲盜案已起降調革職叅限案件與調補之例相符據藩司方汝翼臬司福裕會詳請　奏前來合無仰懇　天恩俯念員缺緊要准以朱錫祁調補上饒縣知縣於地方實有裨益如蒙　俞允該員係現任知縣調補知縣銜缺相當毋庸送部引　見至該員係再調之員前任星子樂平等縣任内奉議各案罰俸銀兩例應完繳方能請調惟十五年六月十九日奉准吏部咨十五年三月十六日欽奉　恩詔内開一内外官員任内有革留降留罰俸住俸者或與開復其現議降革留任罰俸住俸者悉予豁免欽此所有該員前任星子樂平等縣任内奉議各案罰俸銀兩係在光緒十五年三月十六日欽奉　恩詔以前均在豁免之例自可免其完繳除另行咨部外謹會同兩江總督臣劉坤一恭摺具一奏伏乞　皇上聖鑒訓示再所遺德化縣知縣係衝繁難兼三要缺容俟接准部覆截缺後照例揀員另請調補此案藩司於光緒十九年十一月初九日出詳合併陳明謹　奏奉　硃批吏部議奏欽此　○○張之洞片　再前准户部咨議覆直隸督臣李鴻章奏淮軍月餉請將江漢關應解額欵於四六成洋稅項下通融勻撥案内議令江漢關應解淮餉如六成洋稅無欵即在四成洋稅及五成二厘招商局稅内按數提解等因奉　旨依議欽此咨行欽遵辦理查江漢關奉撥應解直隸督臣李鴻章淮軍月餉四成洋稅銀二萬兩六成洋稅銀三萬兩均解至光緒十九年九月分止隨時　奏報在案兹應解光緒十九年十月分四成淮餉卽在第一百三十三結所徵四成洋稅項下動支庫平銀二萬兩又應解本年十月分六成淮餉仍在是結六成洋稅項下動支庫平銀三萬兩作爲直隸督臣李鴻章及提督劉盛休所部淮軍月餉委解湖北淮軍收支轉運局交收轉解據湖北漢黄德道監督江漢關稅務惲祖翼詳請　奏咨前來臣覆核無異除分咨外謹曾同湖北巡撫臣譚繼洵附片具陳伏祈　聖鑒謹　奏奉　硃批户部知道欽此○○○張之洞片　再前准户部咨議令四川省恊滇月餉自光緒十五年起每月恊解銀二萬三千兩下剩銀七千兩改撥湖北按員　解光緒十五年二月二十一日具奏奉　旨依議欽此咨行欽遵辦理查前項改撥恊滇月餉業於光緒十五年至十八年共籌解銀二十六萬四千兩本年撥解銀三萬兩均經附片　奏明在案兹據湖北布政使王之春會同善後局司道詳稱現復籌撥長沙平銀二萬兩發交雲南催餉委員知縣吳本義轉發百川通商號領匯赴滇等情詳請　奏咨前來臣覆核無異除分咨外謹會同湖北巡撫臣譚繼洵附片具陳伏祈　聖鑒謹　奏奉　硃批户部知道欽此　○○頭品頂戴閩浙總督臣譚鍾麟頭品頂戴　建台灣巡撫臣邵友濂跪　奏爲光緒十九年夏季分台灣省委代知縣員缺恭摺具奏仰祈　聖鑒事竊案准部咨欽奉　上諭各　州縣無論奏調委署代理著每届三個月彚奏一次欽此奉經先後　奏報至光緒十九年春李分止在案兹查十九年夏季分出有代理台陳直隸州知州吕兆璜期滿遺缺請以　奏調來台江蘇候補直隸州知州胡傳代理詳請批准飭遵在案據台灣布政使唐　　詳請具　奏前來除咨部外臣等謹恭摺具陳伏乞　皇上聖鑒謹　奏奉　硃批吏部知道欽此 
 
 

Page 12

 
 
[光緒十九年十二月二十八二十九日京報全錄]  
　　宫門抄○禮部崑等　奏爲奏　聞摺○吏部張等　奏爲遵　旨議奏摺○東撫福　奏修培黄河堤埝一律完竣摺○十二月二十八日○大額駙假滿請　安○祥普請假五日○安興阿請假十日○嵩山請假十五日○内閣呈進賀表○理藩院奏派初一日　太和殿筵宴遞酒之蒙古王公　派出色旺諾爾布桑保那彦圖旺都特那木濟勒那木濟勒旺楚克察克達爾札布多爾濟帕拉穆貢桑珠爾默特德木楚克蘇隆○召見軍機　皇上明日寅正至　太廟行禮異還宫辦事召見大臣後至　皇太后前請安畢還宫○十二月二十九日○吏部呈進春季搢紳○禮部呈進春山寳座○順天府呈進春午圖○恭王等謝賞春紙　恩○那公假滿請　安○良培續假五日○召見軍機　皇上明日卯正升　保和殿筵宴蒙古王公　○○經筵講官禮部尚書臣宗室崑岡等謹　奏爲奏　聞事光緒十九年十二月初四日内閣奉　上諭明歳元旦令節禮部應以行筵宴禮儀具題請旨明歳恭逢　慈禧端佑康頤昭豫莊誠夀恭欽獻皇太后六旬萬夀所有應行筵宴自應照例舉行以光　盛典朕欽奉　懿旨元旦令節著照例行禮慈寗宫筵宴著於正月二十五日舉行其在外公主福晉命婦均著進内行禮欽此所有應行豫備事宜著禮部會同各該衙門查照例章先期敬謹辦理欽此欽遵到部臣等恭查例開　慈寍宫設宴尚膳監備　御筵親王郡王各進羊酒桌張如應進之數與應備定數不數禮部交光祿寺增備酒席劄兩翼稅務增備羊隻又應行入宴之公主福晉命婦等由各該衙門先期造册送部届期内務府排班入宴宴圖由内務府繕進又進爵命婦臣部查取内大臣命婦職名奏請　欽派各等語明歳恭逢　慈禧端佑康頤昭豫莊誠夀恭欽獻皇太后六旬萬夀欽奉　懿旨元旦令節照例行禮　慈寍宫筵宴於正月二十五日舉行臣等詳查例章自應先期備辦以昭愼重除應行禮節由臣部另行恭進筵宴事宜先行具摺奏　聞仍候　命下臣部行文各該衙門遵照辦理謹　奏　○○大學士管理吏部事務臣張之萬等謹　奏爲遵　旨議奏事軍機處交出出使大臣都察院左副都御史薛福成奏稱竊惟數十年來中外競修武備莫不講求火器火器藉火藥以致其用於是火藥隨火器而日精其類有餅藥炸藥棉藥之名未幾而爭用原色藥又未幾而漸尚無烟藥性愈變而愈猛術愈研而愈酷中國風氣初開往往儲藏不愼未收其用先受其害溯沓咸豐九年二月長河城中火藥局失愼二三里内居民無得免者溪河數處變爲平陸有一巨窖幸未引動否則其患更不可思議是年秋山東火藥局失愼周圍震陷十餘里撫臣奏稱死傷姓名可查者四千餘人曾奉　諭旨賑恤同治六年十月武昌城内有二局中隔一湖同時被焚火藥及硝磺數十百萬斤居民死者數千平地百餘丈陷爲巨浸光緒十年十一月廣東佛山鎭火藥局焚去火藥數十萬斤燒失工匠一百九十餘名轟聲震動省城居民死傷甚衆十六年九月安徽太平府城内火藥局訇在一震駐局之營兵工匠皆不知所往縣署學宫摧燬無遺知府吳潮被壓而殞罹害者數百家各處殘肢斷體令人目不忍覩今年五月廣東會城外三元里之火藥局不戒於火附近鄉村均被其患至今擇地營建尚未勘定凡此諸事久爲習見之端實非承平之福然臣不過約舉梗槪此外府縣城鎭之局廠林立變生意外者亦尚不可勝數羣黎何辜遭此荼毒臣嘗疑此雖繁天時亦由人事奉使以來留心考察始知西洋各國火藥局必避城市稠密之地多在空曠寥廓之區其議以爲如此危險之物難盡免危險之事所以偶逢危險而不致多傷民命者非審於度地不爲功中國各省會城府城皆官吏軍民所駢集倉庫市廛所薈萃萬無可置火藥之理其始蓋因標營弁兵操練舊式火器稍領火藥擇在存儲當時火藥質　而力輕數微而勢薄尚不致爲大患厥後踵事增華研製日精需用日繁當事者習焉不察方謂循舊章藏舊地並非無端創建而不知藥力已十倍於前藥數已百倍於前戒備稍疏輒釀巨厄前歳松江紳民禀請文武各官將火藥局移建城外曠地卒以經費無出而罷夫狃取　之使者未遑顧及生靈昧久遠之圖者鮮不安於玩惕臣嘗思其事而怵然慮之大抵斯民饑溺非無急救之具惟猝然震發其患有不及防勇士戰爭初無避險之心惟無故罹凶其事尤爲可憫或謂時逢刼運非人力所能挽回臣則以爲消弭刼運者惟在　震衷之惻怛或謂事關大局非仁術所能叅用臣則以爲保全大局者尚待　朝廷之轉移可否明降　諭旨通飭各省督撫臣自今以後文武各員不得在城市添建火藥局擇地築庫務求僻遠或在洲沚之上或在山嶺之間倘有商民願捐鉅費籲移舊局者均酌辦以順輿情如一時未能驟移不妨相機變通將尤爲猛烈之物分儲遠地徐徐妥爲經理其如同懲儆違玩之處可否　飭下吏兵二部嚴定處分章程以昭畫一而垂永久等因於光緒十九年十一月二十四日内閣奉　上諭薛福成奏各省建築火藥庫宜在空曠寥廓之區以昭愼重等語火藥爲操防要需儲藏宜格外愼密著各該督撫酌核情形相度地勢擇空廓僻靜之處妥爲存儲至所稱承辦各員倘有經理不書請飭吏兵二部嚴定處分一節著該部妥議具奏欽此欽遵到部吏部查定例各省存儲硝磺火藥該管官不加謹巡防以致失火被轟傷斃人命者該管官革職該管上司降三級留任俱公罪如僅止烘燃餘藥並無傷斃人命者該管官降二級留任該管上司罰俸一年俱公罪兵部查定例各省存儲火藥局該管各官若不加謹巡防以致被轟者將同城專管兼統各官俱革職留任不同城之兼統各官降一級留任平時防範不嚴之提督總兵罰俸一年俱公罪等語吏部查此案據出使大臣都察院左副都御史薛福成奏各省建築火藥庫宜在空曠寥廓之區並請嚴定處分欽奉　諭旨著該部妥議具奏等因欽此除由臣部另行恭錄　諭旨移咨各該督撫欽遵外臣恭查該副都御史所奏各節係爲愼重民命起見各省存儲火藥其如何相度地勢妥爲存儲之處各該督自應欽遵　諭旨酌覈情形變通辦理至所請嚴定處分一節臣等查各省存儲硝磺火藥該管官不加謹巡防便定處分本以傷斃人命爲重惟火藥失火被轟傷斃人命該管官例應革職處分已嚴無可再加應請毋庸再議其該管上司應得處分例止降三級留任公罪自應酌量加等擬請從嚴改爲革職留任公罪至烘燃餘藥並無傷斃人命該管各官應得處分應請仍照各舊例辦理兵部查各省火藥局被轟傷斃人命武職人員並無作何議處專條現據該副都御史所奏各節係爲愼重民命起見文職現經吏部從嚴定議武職亦應比照文職分别酌擬庶足以昭炯戒應請嗣後各省火藥局如烘燃餘藥並無傷斃人命武職各官仍照舊例辦理外其火藥失火被轟傷斃人命者武職專管官從嚴照文職該管官例議以革職同城之兼統各官一併照文職該管上司例議以革職留任俱公罪其不同城之兼統各官及平時防範不嚴之提督總兵仍應查照臣部舊例辦理至各省存儲火藥宜如何相度地勢擇空廓僻靜之處存儲應由各該督撫遵　旨酌核辦理俾昭愼事所有臣等遵　旨議奏緣由理合恭摺具　奏伏乞　皇上聖鑒訓示遵行再此摺係吏部主稿會同兵部辦理合併聲明謹　奏奉　旨已錄　○○尚書銜山東巡撫奴才福潤跪　奏爲修培黄河隄埝一律完竣恭摺仰祈　聖鑒事竊奴才前因黄河兩岸隄埝殘缺卑薄　奏請擇要修培估需銀五十六萬五千四百餘兩因部議庫欵支絀籌撥維艱復將收存海防捐輸砲臺經費暫行挪用欽奉　硃批著照所請該部知道欽此欽遵轉飭分定叚落派候選道員馬開玉承辦上游候補道員葉潤含承辦中游候補知府楊傅書承辦下游均於本年三月間先後興工督率人夫核實修理不准草率偷减嗣據禀報中游東河平隂肥城長清等四縣北岸大隄於四月初八五月十二等日完工中游齊河歴城下游濟陽惠民濵州利津等六州縣北岸民埝並利津縣民埝改隄於五月初八二十七等日完工上游荷澤縣南岸大隄並范縣夀張北岸臨黄隄於七月初十十二等日完工當經奴才派員騐收高寛丈尺均與原估相符夯硪亦甚堅實間有因地制宜量爲增减處所核計土方工價較原估尚有節省奴才因歴城南岸大隄自長清至河格格隄起至黄台山止計長四十里爲省城門户關繫緊要復於霜清後委知府楊傳書一併加培又委道員葉潤含將章邱南岸大隄擇要修培三十五里以昭愼重所需工價均在節省銀内動支現已一律竣事除用過經費銀兩造册報銷外謹繕摺具　奏伏乞　皇上聖鑒謹　奏奉　硃批該部知道欽此 
 
 

Page 13

 
 
[光緒十九年十二月三十日二十年正月初一初二初三日京報全錄]  
　　宫門抄○諭旨七道錄前○尚書福等　奏保奬獲盜出力員弁摺○川督劉　奏審明京控案件按例定擬摺○漕督松　奏謹陳十月分湖河水勢情形摺○湘撫吳　奏請准已故提督　勅部議卹片○川督劉　奏新海防四十一次收捐請奬摺○又　奏恊解滇餉銀數片○粤督李等　奏上年秋季分委補署州縣各缺摺○又　奏甄别知縣片○又　奏飭知縣各赴本任片○又　奏飭知縣赴任片○又　奏甄别通判片○又　奏委署知縣各缺片○豫撫裕　奏叅革知縣片○粤督李　奏解清内務府經費片○豫撫裕　奏彚報上年已未結交代起數片○十二月三十日○恭王等謝賞荷包　恩○懷塔布志顔裕德各假滿請　安○翁同龢等同鄉官謝　恩○召見軍機　皇上明日丑正至　奉先殿行禮寅初二刻至　堂子行禮卯正二刻正　慈寍宫行禮辰初二刻升　中和殿受禮　太和殿受賀已初至　大高殿　夀皇殿行禮午正升　太和殿筵宴○正月初一日○恭王等謝賞八寳荷包　恩○欽天監奏風從艮地起主人夀年豐○召見軍機　明日吃肉卯正二刻入座午正乾清宫筵宴○初二日○禮王等得賞謝　恩○慶福假滿請　安○召見軍機　皇上明日卯正二刻至　夀皇殿行禮○正月初三日○恭王謝賞神肉　恩○椿夀假滿請　安並謝入座次序　恩○成公明桂各續假五日○祥普假滿請　安○文照續假十五日○會章請假十五日○烏拉喜崇阿續假二十日○召見軍機　容貴○○奴才宗室福錕等謹　奏爲遵保獲盜尤爲出力文武員弁籲懇　恩施奬勵以昭激勸恭摺仰祈　聖鑒事竊前據奴才衙門派出之主事毓秀會同北管叅將鵬展督飭候補守備邢安等並會同東城差委副指揮沈銘新南城紳士何宗愈等拿獲結夥持械施放洋槍傷斃事主搶刦多贓鄰境盜犯項秃兒卽劉升兒等九名一案又據該營叅將鵬展督飭候補守備張得海等會同南城副指揮白荃西城紳士周本福等拿獲搶刦盜犯閻羣兒等一案又據該員弁等拿獲圖財謀殺一家二命盜犯薛和尚卽薛禾兒等一案又據該員弁等拿獲刨穵墳塚盜犯孫二卽孫山等一案傳同被刦各事主解經奴才衙門研訊供招先後奏交刑部審辦嗣准刑部訊明各案分别定擬罪名將項秃兒卽劉升兒王三卽三合郝榮卽耿郝榮又名郝大個子張成兒閻大卽閻羣兒均擬斬决臬示薛和尚卽薛禾兒擬以斬立决孫二卽孫山擬以絞立决李三關二卽孫升兒王大各擬絞監候秋後處决餘均分别辦理聲明獲盜文武員弁由各該衙門酌覈請奬等因鈔錄原奏知照前來查奴才衙門派出之主事毓秀會同營員購覓眼線在鄰境西山一帶地方將此等疉次結夥搶刦傷斃事主鄰境盜犯設法弋獲多名實屬緝捕得力似未便没其微勞自應擇優保奬以爲勤於緝捕者勸除隨同獲盜各員弁擬請由奴才衙門存記各以應陞之階陞用至會同獲盜之司坊紳董各員應由奴才衙門移咨各該城自行酌覈請奬外謹將首先尤爲出力之主事毓秀擬請　賞換四品頂戴叅將鵬展擬請仍以副將陞用候補守備張得海趙澤春均擬請以守備陞用陞用守備金廷祥擬請仍以守備補用把總邢厦源擬請以千總補用候補千總趙春宜擬請　賞換四品頂戴六品頂戴候補把總徐松齡馬振榮六品頂戴候補外委王全志王興順楊坤李春白泉明均擬請　賞換五品頂戴以示鼓勵之處出自　皇上逾格　恩施爲此謹　奏奉　旨已錄　○○頭品頂戴四川總督臣劉秉璋跪　奏爲京控案件按例定擬恭摺仰祈　聖鑒事竊准刑部咨據四川平武縣民張天榮主使羅本義以明火搶殺等情叩　閽京控史啓鳴等一案奉　旨交部審擬奏奉　諭旨將羅本義咨解四川飭訊確情按律定擬等因當經委提人卷來省發委審辦兹據成都府知府恩夀等審明定擬由署按察使張華奎解勘到臣隨親提研訊緣羅本義從前在張天榮家幫過零工光緒十六年七月十六日夜三更時張天榮家被毁門入室行刦伊父張福得等起捕被賊拒傷刼去銀錢衣物逃逸張天榮開單報經該縣會營勘騐明確簽差劉貴等嚴緝並具文詳請通緝因府叅曁二叅限滿贓賊無獲當將承緝不力土官職名先後詳叅旋據緝役將正盜王三蠻子唐疤子王廷蕣拿獲在各犯名下起出原贓到案經該縣給張天榮認領提犯審訊供　聽從在逃之游老五等行刦張天榮家不諱王廷蕣隨卽病故該縣禀請委員詣縣會審明確錄供擬罪禀奉批飭將王三蠻子等照章就地正法張天榮聽聞人言王三蠻子等供有史啓鳴等係屬窩家又憶及史啓鳴王玉龍上年承充約保代趙朝寛禀報竊獲犯陳長娃妄供伊雇工羅老四係夥贓並王玉洪與何張氏買賣口角伊從中理論被斥偏袒之嫌赴縣控告該縣將張天榮押候飭差喚獲史啓鳴到案訊明實係安分良民並無不法隨據保文士舉等赴案具結保釋該縣以張天榮不應挾嫌空將其責押張天榮疑是史啓鳴等賄託文士舉等改供蒙保心懷不甘起意京控又恐情輕難准卽揑砌情詞並藉伊子張家琳病故改作被賊拒斃希圖聳聽卽教羅本義作抱重給盤費進京叩　閽羅本義貪利應允張天榮卽自作呈詞交羅本義携至京城聽聞人說八月十六日　聖駕出郊羅本義卽在道旁叩　閽奉　旨交由刑部審擬咨解四川委提人卷來省發委審辦兹據成都府審擬由司解勘前來臣隨提親訊據供前情不諱詰無起釁别故及另有教唆主使之人案無遁飾查例載　聖駕出郊衝突儀仗妄行奏訴者追究主使之人俱問罪各杖一百發近邊充軍等語此案張天榮因伊家被賊行刦報案獲犯訊明正法後誤聽人言挾嫌誤指史啓鳴等係屬窩家迨經該縣訊明保釋僅將其責押已屬從寛復又懷疑揑砌情詞至使羅本義作抱重給盤費進京叩　閽而羅本義從前不過僅在張天榮家幫做零工事非干已明知衝突儀仗罪有應得輒敢貪利聽從雖所控史啓鳴等窩匪文士舉等賄串各情非事出有因卽懷疑所致並非有心誣告無從反坐究屬膽大妄爲不知敬畏張天榮自應按例問擬羅本義亦應遵照部議均合依　聖駕出郊衝突儀仗妄行奏訴者追究主使之人俱問罪各杖一百發近邊充軍例擬發近邊充軍到配分别折責安置該犯張天榮據供父老丁單是否屬實俟飭訊取供結另詳核辦史啓鳴等訊無窩匪行刦情事應與究無賄串朦保之文士舉等均毋庸議張天榮家被刦之案現經該縣拿獲從犯王三蠻子等訊明正犯應歸入正案另行議擬詳辦逸盜游老五等飭緝獲日另結無干省釋未到免提省累所有審擬緣由除全案供招分咨外理合恭摺具　奏伏乞　皇上聖鑒勅部核覆施行謹　奏奉　硃批刑部議奏欽此　○○頭品頂戴漕運總督奴才松椿跪　奏爲謹將十月分湖河水勢恭摺具陳仰祈　聖鑒事竊照光緒十九年九月初一日起至二十九日止湖河水勢長落情形經奴才於十月三十日專摺具　奏在案兹查十月初一日起至三十日止洪澤湖落水一尺二寸仍存水三尺七寸高郵玉馬頭落水二尺三寸仍存水八尺淮揚裏運河及徐州邳運各汛均落水一二尺不等現已卽逾冬至雨雪稀少水勢日消劉老㵎滾壩亦經飭廳循案堵閉以資收蓄上下游隄掃工叚一律平穩除督率所屬文武各員隨時防護外所有十月分湖河水勢情形理合繕摺具陳伏乞　皇上聖鑒謹　奏奉　硃批知道了欽此　○○吳大澂片　再據河南卽補道兼襲二等子劉鼐等聯名禀稱已故提督齊朗巴圖魯俞勝榮係湖南湘鄉縣人咸豐四年由武童投効老湘營隨同各軍馳赴東安郴桂一帶擊賊獲勝六年赴援湖北克復通城浦圻通山等縣城七年馳援江西吉安敗賊水柬斬首沈悅盧三友大破寗都州援賊於沙溪斬逆首胡夀階旋敗賊永豐縣攻破寗都州賊連復廣昌樂安宜黄建昌安仁等城八年十一月乘雪破景德鎭賊巢九年六月復浮梁九月赴粤攻克廣東星子市禾洞賊壘十年復隨各軍攻破貴溪周坊賊畾十一月連復德興婺源同治元年克復浙江開化移攻遂安斬僞定天侯符天侯等立復城池隨克復績溪祁門二年二月賊由淳安竄撲該故提督由中路奮擊賊敗潰忽北路賊乘虚來犯該故提督率所部翻山而下賊衆披靡陣斬僞檢點黄德貴等奪獲木梯百餘架馬械無算賊又由東亭撲城該故提督由東路河邊横擊連破諸壘左脚脛受矛重傷積功遞保總兵蒙　恩記名簡放三年由江西良畬龍虎墟進攻廣東嘉應會師平伐鋪追抵城下斃賊四千餘擊斃僞康王汪海洋克復州城九年赴陜蕩平金積堡肅清寗录洊保提督補用十三年克復巴燕戎格肅清河州太子寺等處　賞給騰勇巴圖魯光緒元年關隴肅清換給齊朗阿巴圖魯三年十一月管　化平川防勇因請餉四個月未到譁潰之際登時平之經前陜甘總督左宗棠奏請以副將降補仍留營効力四年五月統領安西等營防勇駐防西寗五年閏三月署理西寗鎭海　副將湯　新疆南北兩路奏准開復原叅處分七年四月聞訃丁父憂 
 
 

Page 14

 
 
經前護陜甘總督楊昌濬奏請留防興修橋路等事積受潮濕觸發傷痕經前陜甘總督譚鍾麟附奏免予騎射八年六月工竣交卸回籍終制九年七月服闋因母病侍奉十年八月復丁母艱十二年十一月服闋卽擬赴甘投効積受傷勞咯血醫治不愈於十三年十月二十六日病故溯查該故提督以武童接營轉戰湖南湖北江西浙江安徽廣東陜西甘肅新疆等省二十餘年身經百戰迭克名城不避鋒刃忠勤瞻略爲曾國藩左宗棠所識拔戰功事蹟歴在諸臣奏牘回籍終制冀俟醫痊再圖報効詎因勞傷舉發病故身後蕭條所遺二子長繼搢次繼揚時俱幼穉職等亦從役在外未遑聲請見聞旣確宋忍聽其湮没請照軍營立功後病故例奏卹等情前來臣查已故提督喻勝榮轉戰楚皖等省身經百戰迭克名城洵屬勳勞卓著乃以積受勞傷創發身故殊堪悼惜相應據情奏懇　天恩賞准將已故提督齊朗阿巴圖魯喻勝榮　敕部照軍營立功後病故例議卹以彰勞勩而慰忠魂出自　逾格鴻慈除咨兵部外理合附片具陳伏乞　聖鑒訓示謹　奏奉　硃批喻勝榮著照軍營立功後病故例議卹該部知道欽此　　○頭品頂戴四川總督臣劉秉璋跪　奏爲展辦新海防四十一次收捐銀數造册請奬恭摺仰祈　聖鑒事竊查展辦新海防事例自光緒十六年正月二十一日起已將初次至四十次收捐銀數曁各捐生姓名年貌籍貫三代先後造册　奏咨在案兹據署理布政使文光詳稱今自十九年八月二十一日起至九月二十日止届滿一月計收實官二名共收庫平色銀三百三十九兩一錢飯食銀五兩八分八厘照費銀四錢國子監飯食銀一兩照費銀三錢除將收捐銀兩存儲備撥併將部監飯照銀兩存俟搭解外所有再接展新海防第四十一次收捐銀數造册各捐生姓名年貌籍貫三代清册詳請　奏咨前來臣覆查此次收捐銀數覈與新海防事例相符合無仰懇　天恩勅部迅予覈議給奬頒發執照來川以便給發有昭激勸除副實收清册分咨外所有再接展新海防收捐銀數理合恭摺具　奏伏乞　皇上聖鑒謹　奏奉　硃批户部議奏欽此　○○劉秉璋片　再查官運局每年認解雲南省抵捐銀二萬五千兩又准部議原奏解部之餉每年分撥雲南恊餉銀六萬兩又奉撥雲南練餉銀每年二十萬兩所有光緒十九年春夏兩季分應解恊餉抵捐練餉業已報解　奏咨在案兹據滇黔鹽務局候補道夏峕文天駿會同署理布政使文光鹽茶道延煜詳稱在於徵存鹽引稅羡項下撥出抵捐銀六千二百五十兩恊餉銀一萬五千兩二共銀二萬一千二百五十兩作爲十九年秋季分應解雲南抵捐恊餉之項又於徵存鹽引稅羡項下撥出庫平色銀五萬兩作爲十九年三批滇省練餉均於十月初三日發交駐防催餉委員楊輝承領轉解雲南藩庫上納等情詳請　奏咨前來臣覆核無異除分咨查照外謹附片具陳伏乞　聖鑒謹　奏奉　硃批批部知道欽此　○○頭品頂戴兩廣總督臣李瀚章頭品頂戴廣東巡撫臣剛毅跪　奏爲光緒十九年秋季分廣東省委補署州縣各缺遵兼章程恭摺具　奏仰祈　聖鑒事竊照各省州縣無論奏調委署代理欽奉　上諭著每届三月彚奏一次等因欽此由部轉行欽遵在案兹廣東布政使覺羅成允詳稱光緒十九年秋季分出有署崖州知州許耀撤省遺缺以試用通判尚昌錡署理又東安縣知縣蔣模因案撤任遺缺以新選平遠縣知縣辛元燡署理又署東莞縣知縣沈麟書另有差委遺缺以分缺先補用知縣錢溯灝署理又潮陽縣知縣何福海撤任察看遺缺以試用知縣丁墉署理又博羅縣知縣志爕病故遺缺以候補通判宗振署理遵照定章詳請具　奏前來臣等覆查無異理合會同恭摺具陳伏乞　皇上聖鑒謹　奏奉　硃批吏部知道欽此　○○李瀚章等片　再勞績候補知縣到省一年期滿例應考察甄别具　奏歴經遵辦在案兹查分發廣東候補知縣劉樸年富才明留心吏治業經詳加考察堪以本班序補據藩臬兩司會詳前來除將該員詳細履歴開單咨明吏部查照外臣等謹附片具陳伏乞　聖鑒謹　奏奉　硃批吏部知道欽此　○○李瀚章等片　再部選海康縣知縣王星齋遂溪縣知縣嚴崇德先後到省繳憑均經飭委充當文闈簾差現在簾差事竣應卽飭令王星齋前赴海康縣嚴崇德前赴遂溪縣各本任以專責成據廣東布政使覺羅成允具詳前來除咨明吏部外臣等謹附片具　奏伏乞　聖鑒謹　奏奉　硃批吏部知道欽此　○○李瀚章等片　再部選饒平縣知縣趙士桐先經到省繳憑委署吳川縣知縣篆務經臣李瀚章前在兼署巡撫任内附片　奏明在案嗣調該員充當簾差現巽事竣應卽飭令前赴饒平縣本任以專責成據廣東布政使覺羅成允具詳前來除咨明吏部外臣等謹附片具陳伏乞　聖鑒謹　奏奉　硃批吏部知道欽此　○○李瀚章等片　再捐納試用通判到省一年期滿例應考察面試甄别具　奏歴經遵辦在案兹查有試用通判朱慶桂文理清順識論通達業經詳加考察照章考試堪以本班序補據藩臬兩司會詳前來除將該員詳細履歴開單咨明吏部查照外臣等謹附片具陳伏乞　聖鑒謹　奏奉　硃批吏部知道欽此　○○李瀚章片　再准部咨疏通正途案内嗣後各省州縣缺出令將輪委班次出缺日期每届三月奏報等因自應遵照辦理兹光緒十九年秋季分出有東安縣知縣蔣模因案撤任遺缺以新選平遠縣知縣辛元燡署理又博羅縣知縣志燮病故遺缺以候補通判宗振署理以上二缺俱係挨委簡缺例應按班輪委因各該縣地方緊要酌委辛元燡等署理均不入班次積缺計算據廣東布政使覺羅成允具詳請　奏前來臣等謹附片具陳伏乞　聖鑒謹　奏奉　硃批吏部知道欽此　○○裕寛片　再奴才承准軍機大臣字寄光緒十九年七月十一日奉　上諭前因有人奏叅河南前署桐柏縣知縣徐肇鎗濫用非刑致斃前署桐柏縣典史盧正溥之子盧紹棠一案當諭令裕寛確查尚未覆奏兹復據都察院奏江西民婦盧李氏遣抱以濫刑洩忿等詞呈訴與前叅各節大略相同等因欽此伏查此案前奉　諭旨查辦當經札委候補知府王煥台馳往確查兹欽奉前因遵復行司逐一飭查一面督同臬司並委員將盧紹棠案内差役何義順地保樂大才原告盧李氏提案查訊供詞各執自應提同前署桐柏縣知縣徐肇鎗質明審辦查徐肇鎗當地保樂大才禀報盧紹棠扒其父墓如勘訊並無其事本不應刑責倘所禀非虚似此扒墓重案亦應將騐訊情形錄供通報各上司照例詳辦何得將盧紹棠率行杖責遞籍實屬辦事謬妄兹據藩臬兩司會詳請叅前來除查明各欵訊辦外相應請　旨將前署桐柏縣事候補知縣徐肇鎗革職歸案審辦以成信讞理合附片具陳伏乞　聖鑒訓示謹　奏奉　硃批徐肇鎗著卽行革職歸案嚴訊該撫當懔遵疉次諭旨嚴切根究不准稍涉瞻徇致干咎戾欽此　○○李瀚章片　再准户部咨添撥内務府光緒十九年經費案内指撥廣東太平關常稅銀十萬兩聲明以五萬兩批解部庫歸墊以五萬兩徑解内務府應用等因經臣飭據藩司將應行徑解内務府經費銀五萬兩隨解加平擡費銀一千六百五十兩先向商號借墊匯解派委試用同知章廷倫等領齎匯單赴内務府投納附片　奏報在案尚有劃撥部庫歸墊銀五萬兩續准内務府以欵項奇絀奏准緩扣墊欵行令仍解内務府應用並准户部咨照前來應卽遵照辦理兹據廣東布政使覺羅成允詳稱照案先向殷實銀號日昇昌百川通蔚泰厚蔚長厚新泰厚借墊銀五萬兩隨解加平擡費銀一千六百五十兩作爲起解太平關常稅劃撥部庫歸墊内務府經費銀兩卽飭委試用知縣杜鹿鳴等領齎匯單於光緒十九年十月初三日起程由海道進京解赴内務府投納所有太平關常稅劃撥光緒十九年部庫歸墊仍解内務府經費銀五萬兩現已如數解清等情具詳前來臣等覆核無異除分咨户部内務府查照外理合附片具陳伏乞　聖鑒謹　奏奉　硃批該衙門知道欽此　○○頭品頂戴河南巡撫奴才裕寛跪　奏爲查明光緒十九年上半年豫省各屬已未結交代起數繕單彚報恭摺仰祈　聖鑒事竊查豫省各州縣交代遵守二叅限期勒限清算每届半年彚報一次歴經遵循辦理在案兹自光緒十九年正月初一日起至六月三十日止又届半年期滿據藩臬兩司造册詳報前來奴才覆加查核此次結報交代二十四起欵項一律清楚尚無逾違二叅之限除將未滿初叅尚未算結各案飭司嚴催依限算明結報提清欠欵如有逾違照例叅辦並將已結各案催造册結分案咨部外所有光緒十九年上半年彚報已未結交代起數緣由理合敬繕清單恭呈　御覽爲此專摺具陳伏乞　皇上聖鑒謹　奏奉　硃批户部知道單併發欽此 
 
