# 1902 - 50 - 4910362

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○繼鑑易知錄白紙價洋一元五角竹紙一元二角○潘頤福咸豐朝東華錄寳洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繒圖三國演義碼洋一元六角○駁案彙編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彙碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[論變法宜求其實]  
　　自和議告成兩宫返蹕中國朝野皆有振興之機氣象一新力圖改革凡西國自强之法無不一一倣行中國自弊之政無不一一裁汰如廢八股改科舉停捐納汰冗員裁書吏沿習數百年之弊政而能一旦擴清如撥雲　而覩青天非特中國人民耳目爲之一新外人亦無不以爲中國太平之象從此可覩矣而再加倣行西法改書院爲學堂以育人才改總署爲外務部以重交涉種種舉行猶之酣睡終宵昏夢初醒當懲創之時無不以外人之逼人太甚而自今觀之外人直不啻暮鼓晨鐘深幸其提撕而警覺也惟竊有慮者變法宜求其實若徒務其名則雖變猶之不變耳何以言之立國以人才爲本中國人才向誠汩没於時文小楷以致所習非所用今改論說以崇實學法非不善然僅恃考試非有實騐人才亦何可恃當時雖專習八股而亦未嘗無策論空疎敷衍者固不乏人而原原本本殫見洽聞之輩夫豈少哉何以言皆不能顧行耶今雖改爲論說亦猶是耳是宜實驗於用才之際不能以所取之才之皆爲有用也此宜求其實者一也捐納濫進仕途冗雜固妨國政然捐納雖停而不以捐納進身者果皆有用乎冗員雖汰而其未汰者果能無害乎且捐納一停保舉之途必盛在上者不能破除情面在下者依然習於夤緣安能必所保之人皆能如昔人之内舉不避親外舉不避仇乎捐納雖停無形之捐納不可不慮也是宜求其實者二也書吏把持舞文弄法此害固不可不除然衙署辦公斷不能無書吏要知書吏之害非書吏之罪在不能善用書吏之過耳裁之汰之爲節省起見計非不善而謂裁汰之後遂使書吏無弊誰信之耶卽使盡易其人改更名目而在上者不能釐剔則改其名奚　掩耳盜鈴易其人奚啻前門拒虎後門進狼是宜求其實者三也至於仿行西法遍設學堂誠爲求才之根本惟學堂之設當籌經費經費充足方能推廣若僅爲官樣文章每省每府每縣僅設一處一處之額僅數十人則學校人才安望其曰增月盛况現在各府縣尙未必皆能設立設立之處未必皆能認眞旣詔改書院爲學堂則凡有書院經費自當悉充學堂之用乃閱報章所紀一處有數書院者改者雖改留者仍留不顧學堂經費之不足又安能鼓舞人才耶西國人才皆出於學校幅員之大人民之衆儘有不反中國數倍數十倍者而學校林立非經費皆有餘於中國也皆朝廷能竭力助之地方官能竭力辦之故能如此之盛耳中國現雖度支不足然苟上下能注意於此殫精竭慮無有不能擴充不能振興者是宜求其實者四也辦理交涉向歸總署今雖改名外務部其實所辦之事猶之總署耳乃更優加薪水每員每年多至數千金而别項京官未聞有所增益未免肥瘠懸殊如謂辦事可省之員則不妨裁汰如必不可少則同爲朝廷辦事卽不能如外務部之優亦當鼓舞而奬勸之一循舊例則何怪泄沓之風難絶耶是宜求其實者五也若不求變法之實僅務變法之名終難望實效之覘及至無效人又將藉口於變法之未必盡善而阻撓之輩又將出矣可不懼哉 
[諭旨恭錄]  
　　正月初四日奉上諭上年山東被災分州縣業經分别蠲緩錢漕小民諒可不至失失惟念今春青黃不接之時民力未免拮据加恩著將被災之濟寗歴城鄒平長山新城禹城德州平原東平東阿樂陵蒲臺鄒縣壽張荷澤曹縣定陶博平荏平高唐恩縣博興高苑壽光濰縣嘉祥等二十六州縣所屬各村莊併衛所塲皂坐落各該州縣境内地畝應徵本年上忙錢糧漕倉河銀學租民佃皂課等項均著照勘明頃畝分數緩至本年麥後起徵其濟寗歴城禹城德州平原東阿鄒縣博平高唐恩縣博興濰縣嘉祥等處坐落境内衛地寄莊塲皂地畝錢糧同德州濟寗臨清三衛之衛地屯莊永阜塲竈課錢糧均著隨同坐落各該州縣民田一律辦理又被災之濟寗歴城章邱鄒平長山齊河齊東濟陽禹城臨邑長清肥城東平東阿平陰惠民青城陽信海豐商河濱州利津沾化蒲臺滋陽汶上陽榖壽張菏澤鉅野濮州范縣朝城聊城館陶高唐恩縣臨淄博興高苑樂安昌邑濰縣魚臺等四十四州縣所屬各村莊併衛所塲皂坐落各該州縣境内地畝應徵本年上忙錢糧漕倉地租河銀學租民佃皂地鹽課皂課倉項等項同歴城齊河長清肥城等處併衛所應徵上忙錢糧均著照勘明頃畝分數緩至本年秋後啓徵其濟寗禹城東平肥城東阿惠民青城海豐商河濱州利津沾化汶上鉅野濮州范縣聊城高唐恩縣博興樂安昌維縣魚臺等處坐落各州縣境内衛地屯莊屯田民佃竈課竈地寄莊錢糧同德州東昌二衛及東平所衛地屯莊並永利永阜王家岡官臺等塲竈地均著隨同坐落各該州縣民田一律辦理以紓民力該撫卽刊刻謄黃徧行曉諭務使實惠均沾毋任吏胥舞弊用副朝廷始和布澤惠愛元元之至意該部卽遵諭行欽此 
[本館接奉電音]  
　　昨日上午京師飛電傳來上諭二道敬謹譯登○正月十六日内閣抄奉上諭現在會議商約事宜著派吕海寰會同盛宣懷悉心籌議隨時具奏欽此同日奉上諭中國地大物博礦產無窮實天地自然之利十餘年來屢經降旨通飭開採而各省舉辦迄今尙無成效亟應切實講求著派張翼總辦路礦事宜仍著 
 
 

Page 2

 
 
王文韶瞿鴻禨查勘並籌欵擇人及應如何招商集股之處著卽責成張翼認眞經理妥議隨時具奏務當悉心籌辦以闢利源不准敷衍因循空言塞責欽此 
[宫門抄]  
　　光緒二十八年正月初一日欽天監奏風從艮地起主人壽年豐皇上明日卯正二刻入座吃肉○初二日禮王代奏漢侍衛得賞謝恩崑中堂因伊子得賞保奬謝恩王垿謝賞戴花翎恩富克錦謝賞額駙品級恩召見軍機皇上明日卯正二刻至壽皇殿行禮畢還宫○初三日海公德洪額各續假十日克公玉璋各請假十日銘公請假十五日召見軍機○初四日王中堂鹿傳霖等同鄉官謝恩貴恒因伊子得保奬謝恩廣西學政吳敬修請訓王培佑續假五日恩公假滿請安召見軍機及慶王吳敬修○初五日桂春因伊子得保奬謝恩召見軍機○初六日睿王肅王謝管理行營恩醕王謝賞壽物恩英瑞恭送壽物覆命錫公普公各請假十日大額駙續假十日梁仲衡續假二十日敬信假滿請安徐會灃等同鄉官謝恩漙良因伊子得保奬謝恩浙江學政張亨嘉請訓湖北學政胡鼎彛請訓召見軍機及張亨嘉胡鼎彛○初七日意公啓侯慶福各請假十日桂公英侯各續假十日張仁黼請假五日英信續假五日掌儀司奏十一日祭奉先殿澤公行禮關防衙門奏十五日大高殿拜表醕王行禮召見軍機世續皇上明日卯初二刻升中和殿看版 
[召見西人]  
　　昨日上午京師飛電傳來告諸本館云本月十六日未刻皇上於軍機處召見總稅務司赫德總主教樊國樑曁主教林懋德同時入覲 
[英日約章]  
　　英日聨盟互保中韓國土一事前己譯登本報且于昨日箸論以發明之兹者天津七日報館郵示傳單備錄所訂約章六則云係得之英京路透電報爰亟照譯於下以饜閱者先覩爲怏之心一大英國大日本互使中韓兩國有自主之權并聲明英日訂約毫無侵割中韓土地之念英國所有專利大抵係在中國而日本除在中國所沾利益外於政治通商製貨之類其格外著意者卽在韓國也英日兩國俱認將來苟他國侵割中韓兩國土地或中韓兩國内土匪擾亂有礙英日兩國利益則英日互相阻遏以保護英日商人性命家產二或英或日若將來爲保護本國之利益因之與别國爭戰則他國應守局外中立公法并設法不使他人助訂約友邦之敵國三如有他國或數國與伊訂約友邦之敵國聨絡助戰則伊須來相助戰事不分彼我待互相商議後方可講和四英日互相議定或英或日若與别國另行立約必須先行通告後方可准行庶不至有礙約内條欵五或英或日不論何時查出于伊等利益有礙或有損傷之處兩國不訪詳細通告六此約以五年爲限自簽字之日起或英或日若欲廢此約必須一年前照會自照會日起若遇或英或日與别國交戰英日仍須聨絡和局定後方可再議廢約之事 
[翟茀蒙恩]  
　　天津七日報云頃得京師來信敬悉皇太后定於西歴二月二十七號卽華歴正月二十日宣召各國使臣命婦入宫欵以茶宴 
[祈榖上儀]  
　　聞之宦游京師者云正月初十日大祀祈榖壇皇上親詣行禮先是初六日步軍統領督飭八旗兵丁自午門至大清門正陽門大街以迄天壇門外按叚用黃土鋪平御路迨初九日禮部太常寺堂司各員曁讀祝官贊禮郎齊赴壇内朝房敬謹伺候御膳房首領太監預飭廚役造辦御膳并催令順天府府尹進呈上用玉米初九日膳後時屆己正二刻御前領侍衛内大臣鑾儀衛堂官恭請聖駕詣齋宫初十日子正御前太監恭請聖駕盥洗進茶更衣寅刻上祭太常寺堂官率讀祝官恭讀表文　贊郎排班宣贊導引皇上至祈年殿拈香行三跪九叩首禮禮畢回齋宫更衣小坐進吉祥餑餑奶茶然後乘輦由舊路還宫肅肅雍雍蹌蹌濟濟誠聖世之上儀也 
[整飭銓衡]  
　　聞之宦游京師者云吏部歴年積弊經陳大京兆奏請剔除一時書吏畏憚丰裁咸知斂跡惟所存案卷尙多至九萬餘件將來援引比照恐仍不免爲舞文弄法之資迨張大蒙宰移掌銓衡亦深知銓部弊如山積乃於新正初二日偕如侍御及大京兆在吏部大堂會議剔除之法似此公忠體國守正不阿弊絶風清不難操劵而俟矣 
[直督入京]  
　　聞之保定友人云去臘署直隸總督袁慰庭宫保遄回省會料理大差保奬及地方善後事宜本擬於今歲二月入京旋因政務處有要公須與宫保商定因於日内啓行北上王事靡監不遑啓處其宫保之謂乎 
[保陽興學]  
　　聞之保定友人云去冬署直隸總督袁慰庭宫保諭令藩司周玉山方伯從速創設學堂并釐定課程以資遵守方伯議將蓮池書院每月加課卷歸畿輔學堂校閱餘俟妥爲籌議然後禀覆節轅 
[張冶秋尙書奏籌辦大學堂大槪情形摺]  
　　臣張百熙跪奏爲籌辦大學堂大槪情形恭摺仰祈聖鑒事竊臣於上年十二月初一日奉上諭興學育才實爲當今急務京師首善之區尤宜加意作養前所建大學堂應卽切實舉辦著派張百熙爲管學大臣將學堂一切事宜責成經理務期端正趨向造就通才應如何裁定章程並著悉心妥議隨時具奏等因欽此奉命以來臣當即悉心考察夙夜搆思一面查勘現在情形一面豫籌將來辦法計惟有欽遵諭旨端正趣向造就通才以仰副朝廷興學育才之至意惟是從前所辦大學堂原係草創本未詳備且其時各省學堂未立大學堂雖設不過略存體制仍多未盡事宜今值朝廷銳意變法百度更新大學堂理應法制詳盡規模宏遠不特爲學術人心極大關係亦卽爲五洲萬國所共觀瞻天下於是審治亂騐興衰辨强弱人才之出出於此文明之係係於此是今日而再議舉辦大學堂非徒整頓所能見功實賴開拓以爲要務斷非因仍舊制敷衍外觀所能收效者也惟念臣本無學問粗識事情當國家圖治之時正臣子致身之日固不敢安於簡陋亦何至稍涉鋪張誠深悉唐虞三代古世所以致太平極治之規又親見歐美日本諸邦所以變通興盛之故確有憑據諒不虛誣今日中國若議救敗圖存舍此竟無辦法如使成規坐隘收效無從臣一身不足惜所恐上無以對聖明下無以塞羣望見輕外人更傷國體成敗之故罔不隨之臣旣見及於此敢不直陳用特粗擬推廣辦法五條敬爲我皇太后皇上縷析言之一辦法宜豫定也查各國學堂之制大抵取幼童於蒙學畢業之後先入小學堂三年畢業乃升入中學堂如是又三年乃升入高等學堂如是又三年乃升入大學堂以中國准之小學堂卽縣學堂也中學堂卽府學堂也高等學堂即省學堂也今雖奉明諭令各省府州縣徧設學堂至 
 
 

Page 3

 
 
今奏報開辦者尙無幾處是目前並無應入大學肄業之學生而各省開辦需時又不知何年而學堂方可一律辦齊又何年而學生方能次第畢業通融辦法惟有暫且不設專門先立一高等學堂功課略倣日本之意以此項學堂造就學生爲大學之豫備科一面由臣請旨催辦各省學堂三年之後豫備科所造就人才與各省省學堂畢業學生一併由大學堂考取升入專門肄業所有豫備科功課謹遵繹本年變通科舉普設學堂歴次上諭分爲二科一曰政科二曰藝科以經史政治法律通商理財等事隸政科以聲光電化農工醫算等事隸藝科惟取入豫備科肄業學生亦須平日在中學堂畢業方能從事查京外所設學堂己歴數年辦有成效者以湖北自强學堂上海南洋公學爲最此外則京師同文館上海廣方言館廣東時敏學堂浙江求是學堂開辦皆在數年以上餘若天津高等學堂之己散學生出洋遊歴學生外洋華商子弟亦多合格之才再由各省督撫學政就地考取各府州縣高才生咨送來京由管學大臣覆試如格方准送入學堂肄業其外省考試之法由大學堂擬定格式頒發各省照格考取以免歧異學生人學之後俟三年畢業由管學大臣擇及格者升入大學正科有不及格者分别留學撤退恭查本年上諭己有各省選派出洋學生學成回華由督撫外務部考騐之後候旨分别賞給舉人進士明文大學堂豫備科畢業學生與各省省學堂卒業學生功課相同應請由管學大臣考騐如格擇尤帶領引見候旨賞給舉人升入正科又三年畢業再由管學大臣考騐如格帶領引見候旨賞給進士如此辦法十年之後所造就者定多可用之材以之綜理庶務當無不足富强之基必立於此矣此摺未畢容俟明後排日續登 
[保教驅邪]  
　　金陵訪事友人云客臘封印以後江南鹽巡道兼金陵新關監督徐叔鴻觀察接奉兩江督憲劉峴莊宫太保江蘇撫憲恩藝棠大中丞抄寄諭旨著各省將軍督撫責成地方官妥保在華之各國教士曉諭百姓不得造謡生事妄與教士爲難遇有民教訟端有司秉公訊理並密拿白蓮八卦諸邪教以遏亂萌等因遵卽札縣遵行除夕前二日己由上元縣戴子和江寗縣孫鼎甫兩大令出示曉諭俾衆咸知矣 
[示定銀價]  
　　京師訪事友人云去歲臘月之杪巿中銀價忽貶每兩僅值當十京錢十弔有奇五城察院慮巿儈龍斷其間必致有碍小民生計因卽大張告示核定官價每銀一兩易錢十二弔五百文上下不准過事低昻自是之後銀巿略有起色每兩可換錢十一弔數百文然終不及官定之價焉 
[北固春光]  
　　鎭江訪事友人云去歲嘉平月二十一日英國駐泊鎭江之二來土沙兵艦統帶某君傳諭起碇赴金陵恭祝兩江總督兼南洋通商大臣劉峴帥壽誕勾留數日仍返京江○鎭郡係通商口岸五方雜處良莠不齊每屆年終向有稽查烟館之舉去臘常鎭通海道長久山觀察循照向章札飭保甲巡防各局員詣各烟館認眞稽核以戢宵小而安善良○邇來城廂内外以及四鄉各處將次開辦房捐署丹徒縣洪鷺汀明府及房捐委員任别駕汝霖派出書差司事等人隨會同各紳董分赴各處稽查以便開造清册 
[上海官塲紀事]  
　　嘉定縣章菡亭大令於昨日命駕來滬叩賀道憲袁海觀觀察年禧○昨日江蘇候補道郭仲詒觀察因公過滬命駕赴道轅拜會袁海觀觀察觀察延入客廳晤談移時然後握别○鈞和兵船管帶馬鎔軒千戎山東候補典史朱少尉慶彛均於昨日詣道轅晉謁袁海觀觀察○前出使德國大臣吕鏡宇星使在滬度歲後泝江至金陵拜會兩江總督劉峴莊宫太保前日附某輪船回滬昨赴蘇松太兵備道轅拜會袁海觀觀察觀察迎入花廳茗談甚洽○江西審司特委候補縣王星垣明府督解京餉繞道滬江昨日赴道縣各署投剌聞小作勾留卽當航海北上○昨日蘇松鎭總兵徐印波鎭軍因公到滬赴道轅拜會○日前淞滬釐捐總局督辦朱詵伯觀察乘舟赴蘇恭賀各大憲年禧昨己回滬矣○江南提督李壽亭軍門將次來滬右營叅將廖楚材叅戎特於昨日飭標下弁兵整備迎迓 
[示期春祭]  
　　昨日道轅牌示春祭日期計二月初一日祭吳應二公祠初三日祭文昌初四日祭吕祖仙師及陳吉袁劉諸公祠初六日祭文廟及黃婆祠初七日祭社稷壇海神風神周太僕廟羣忠土地等祠初八日祭武廟十二日祭天后宫十三日祭龍神十五日祭文昌三月初三日祭先農壇 
[示期開工]  
　　去年臘杪本邑江南機器製造局總辦毛實君觀察諭令各廠工人一律停工俾得回家度歲昨日牌示局前定期本月十九日起照常工作 
[滬城火警]  
　　前晚本城西門内二十二鋪夢花樓附近張姓家不戒於火致兆焚如幸鄰人襄同撲救始得熄滅僅焚去披屋二間然己險矣 
[銀行獲利]  
　　昨由匯豐銀行函贈去年西歴下半年貿易清單一紙内開自七月一號至十二月三十一號止共瀛餘洋銀二百三十九萬三千三百七十四圓七角八分連上半年滾存一百四十八萬五千七百十五圓九角九分合共三百八十七萬九千零九十圓七角七分就其中提出洋銀五十萬圓歸入公積銀欵計公積銀至此己積至四百二十五萬圓另將各處銀行房屋逐漸折輕應除去洋銀二十萬圓并開支董事花紅之類尙存洋銀三百十六萬四千零九十圓七角七分議定分給各股友每股三十先令每洋銀一圓作四先令六辦士應付出五十三萬三千三十三圓三角三分此外更送給每股十先令折作洋銀其價與上欵相同計十七萬七千七百七十七圓七角八分又以目前先令行情與前不符再找付各股友洋銀一百零一萬四千七百三十一圓五角九分以上各項一應付出外尙存洋銀一百四十三萬八千二百四十八圓零七分歸入今年帳内觀此知匯豐生意大有蒸蒸日上情形不禁爲各股友額手以賀焉 
[上海巡局紀事]  
　　前日南巿王家馬頭純記醃貨行執事人吳國卿扭虔婆唐李氏至二十三七鋪巡防局控稱妾姜氏被伊句誘出門作無恥之事今得察出求卽嚴懲局員盛雨村二尹研訊之下判令將氏掌頰三百下以儆○前晚係二十三七鋪巡防局會哨之期局員盛雨村二尹預備茗點以俟旣而十六鋪南北中三局員次第戾止暢談良久始各遄回 
[南巿捕房紀事]  
　　湖北人龔友發由原籍運麥來滬泊舟南巿竹行馬頭昨日馬路工程局司事陸某向收船捐龔抗阻不依致被拘解捕房捕頭令押候轉解馬路工程局禀請總辦翁子文太守研訊○前日傍晚陸阿八潛至南巿萬裕馬頭某貨船上竊取繩索一條被十五號巡街捕所見拘至捕房捕頭令押候解送工程局禀請究辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署訟案]  
　　前日保護徐家匯教堂之武弁某君函送周福卿控周福雲欠銀行兇一案至縣時縣主汪瑶庭大令方在省垣由縣丞劉耀庭二尹升堂研訊周福卿供稱小的係崑山縣人駕駛駁船爲業父己去世母親再醮與同宗周某生有一子名曰福雲前年福雲完姻時向小的商借洋銀小的念係同母各父之昆弟行故向友人借取洋銀十四元七角付之迄今不還因向索取詎料福雲竟敢逞兇肆毆福雲供稱小的所欠洋銀無力措還商緩不允不敢行兇二尹飭仵役騐得福卿傷勢甚微惟福雲不應行兇喝令笞責福雲崩角苦求二尹姑念新年格外寛免著向福卿叩頭服禮將欠欵按月拔還 
[英美租界公堂瑣案]  
　　陸金全潛入吉昇棧竊取寓客金秋犀陳阿四行篋中洋銀六十三元及烟槍衣服經包探竇如海拘獲解案請究讞員張柄樞司馬商之偉繙譯判責五百板押捕房四個月○積賊陳阿三行竊趙香林家衣物經某包探拘解請究司馬判責五百板押捕房一年○顧大寳被流氓徐阿木訛詐不遂用刀戳傷經包探石錦榮拘解請究司馬判責三百板押捕房半年○吳陳氏之女名小妹者向在某繅絲廠做工日前被某洋人家細崽鄭阿增卽林阿增誘入洋房禁閉兩夜事爲陳氏查知向之理論林串同其叔鄭仁裕及王士國等將氏毆傷報捕後經包探邊槐州將鄭王拘獲解請究懲氏挈小妹投案備訴前情司馬判罰鄭王各洋銀五元提出五元給氏爲養傷資並飭嚴緝阿增究辦○江寗府沈太守之嗣君於日前來滬借居全安客棧失去皮衣數襲疑茶房金子才所竊報知捕房捕頭令包探葉盈堂將金拘解請究金供稱沈住四十二號房内其外由家丁居住門上鎖匙未經交出實不干小的之事司馬著從寛開釋○流氓張培芳攫取王惠良家小孩所戴之帽經二百九十七號巡捕拘解請究司馬判責二百板枷示半月期滿遞解回籍 
[法租界捕房紀事]  
　　法商拔維晏洋行主投法總領事署控華人張蘭生定貨不出致虧耗銀一千餘兩請卽究追等情法總領事准之備文咨照讞員杜枝園大令大令立卽出票飭提昨己將張提至捕房押候解送公堂訊究矣○積竊楊小坡串同麻皮阿五竊取陳廣昌號中竹布一百五十餘疋報捕後經包探查獲詰知贓己售與護城河畔榮大衣莊因卽解入捕房捕頭令押候將贓吊齊然後解請讞員杜枝園大令究辦○俞王氏與夫兄俞阿勝無端口角扭入捕房捕頭命押候查明然後解送公堂禀請讞員杜枝園大令核辦 
[美租界捕房紀事]  
　　昨日午前甬婦某氏投捕房訴稱僑居下海浦路第三百四十號房屋被比鄰張姓子無端用石擊傷捕頭允派包探查明起釁緣由以便解送公堂禀請讞員張柄樞司馬訊辦○前晚小竊陳阿森掩入外虹口某甬人家行竊水烟袋等物携至某押鋪質錢被某包探查獲帶入捕房捕頭令押候解送公堂禀請訊辦○昨午無賴方阿記沈阿良等數人在篷路某小茶肆中因賭錢起釁互相兇毆適爲某號巡街華捕所見一并拘入捕房捕頭令押乞丐牢半天以儆 
[法公堂自一千九百一年七月起至十二月底止罰欵收付清單]  
　　七月二日收周月金收贓罰洋五元又收施加六收贓罰洋三元六日收朱金金收棉花贓罰洋三十元九日收楊吳氏窩留拐犯罰洋三十元又收王一祥誣告罰洋二元又元王桂生放火罰洋十元十八日收李日生收贓罰洋三十元又收沈福林又罰洋十元二十二日周家鴻又罰洋三十元二十五日收張友林收贓酒罰洋五元又收周嘉恆收贓糖罰洋二十元三十日收宋得元收贓罰洋十元又收陳仁生改押保釋罰洋二十元又收李生擅拉堂門響鈴罰洋五元八月一日收張阿九毆打罰洋五元又收王阿香爭奪擺渡罰洋五元六日收許少蘭誣竊罰洋二十元十七日收李祥祥因病减押罰洋二百元二十七日收高林收存兇刀免辦罰洋十元又收郭阿二繳戒指價充公洋七元七角二十九日收黃掌林失火罰洋二百元九月初三日收袁阿桂收贓罰洋十元五日收葛方氏賣女爲娼罰洋十元七日收王張氏行賄探夥充公洋十元十二日收楊渭减押罰洋四十元又收許阿二收贓傘罰洋五元十七日收金成發收贓花罰洋五元又收翁雲青收贓川貝罰洋二十元又收王慶南誣告罰洋二元又收法屬人毛實斯打車夫罰洋十元十月五日收莊鼎勲汚衊罰洋二十元八日收左子祥原告不到罰洋五元又收錢楚卿姦佔罰洋二十元十日收王阿二原告不到罰洋一元又收陳阿愛收贜檀香罰洋二十元又收王徐氏收贓洋紗罰洋三元十二日收戴開五毆打罰洋十元又收林阿福收贜蝦米罰洋三元十五日收朱勝林等收贓罰洋二十元又收王經發等竊贓充公洋四元五角又收吳振記等收贓罰洋四十元十九日收陳金福等誣竊罰洋六元又收陸友生收贓罰洋二十元又收張阿寳借用賊洋四十四元又收許姜氏蟻媒罰洋二十元又收吳映梅買拐孩罰洋十六元二十二日收唐小弟收贓罰洋八元又收林阿四銷贓罰洋十元又收陳太基又罰洋二元又收韓紹興收贓罰洋二十元又收曹裕興又罰洋五元又收丁阿高誣竊罰洋三元又收張景春收贓罰洋十元又收張寳成又罰洋十元二十四日收吳阿福又罰洋五元二十九日收裕成失火罰洋二百元又收王阿大收贓罰洋二十元三十一日收朱老炳私行吊打罰洋十元又收朱生發收贓罰洋四十元又收董明發又罰洋二十元又收周茂堂奪牛罰洋五元又收周梅氏收贓罰洋十元又收藩茂甫又罰洋二十元又收石金泰又罰洋十元又收葉廷記又罰洋十元又收吳阿元又罰洋二十元又收楊湧泉又罰洋二十元十一月五日收邰招福竊車誣告罰洋五十元又收楊小狗收贓罰洋三十元又收孫妙發撈牛油不還失主罰洋五元又收藩桂喜又罰洋五元七日收林阿桂收贓罰洋二十元又收李春山收贓香爐罰洋五元又收陳阿愛收贓檀香罰洋五元又收袁曉村收贓罰洋二元十六日收俞正芳吊打罰洋十五元又收韓趙氏收贓罰洋二十元又收胡福生又罰洋八元二十一日收樓金海用銅洋罰洋五十元又收楊桂枝買拐孩罰洋三十元又收朱文炳收贓罰洋八元二十三日收沈王氏收贓罰洋十元二十六日收吳必友收贜罰洋五元又收李阿生等相打罰洋四　二十八日收楚阿雪收藏罰洋二十元又收顧阿毛醉打罰洋二元三十日收郭春甫毆傷人罰洋一元又收朱有信又罰洋五元十二月三十日收王長泰收贓罰洋二十元五日收朱文彬又罰洋十元十二日收陳阿生又罰洋三十元又收王日增又罰洋五元又收沈朗亭誘姦罰洋八元又收郁桂章楊少卿合繳賣孩身價洋二十元十四日收顧芝溪收留拐女罰洋二十元又收唐廣夫收贓車輪罰洋五元十九日收李根生聚賭罰洋五十元又收唐炳節收贓生油罰洋二十元二十一日收陳小寳犯賭罰洋五十元又收田阿英竊牛油罰洋四元又收王安甫收贓罰洋二十元二十四日收陳金堂犯賭罰洋五十元又收李文卿收贓鹹肉罰洋五元又收葉杏林行兇罰洋五元又收王廷生收贓罰洋五十元又收俞老四又罰洋三十元又收唐毛毛又罰洋十元二十八日收王遠記又罰洋二十元又收楊金山又罰洋四十元又收李　甫犯賄罰洋二十元以上共收洋二千二百八十二元二角○開支項下七月四日付周功成川資洋二元十五日付陸桂泉拉風工洋三元二十日付顧順堂工食洋七元二十二日付陳王氏川資洋二元二十四日付聚寳齋刻洋文卽條洋四角三十一日付阿金工洋七元八月三日付正大椅塾洋三元二角五分六日付巡捕房充公洋一百七元五角八日付探夥解案川資洋一元六角十三日付陸桂泉拉風工洋三元十七日付仁濟醫館治王阿六等飯資洋四元一角十八日付顧順堂工食洋七元二十三日付公堂用拖布洋四角又付公堂痰盂洋六角三十一日付阿金工洋七元九月五日付巡捕房充公洋二百二十元七角五分九日付昇大丈地馬車洋三元十日付祥泰半桌圓杌洋八元七角十一日付新龍飛丈地馬車洋三元十七日付仁濟醫館治李正帆等飯資洋四元二角五分又付顧順堂工食祥七元十月二日付阿金工洋七元又付公堂用拖布毛箒洋四角五日付仁濟醫館治韓梅生等飯資洋七元八角十日付又治張福南飯資洋一元五角五分十二日付錢兆昌川資洋二元十五日付顧順堂工食洋七元二十九日付仁濟醫館治施阿四飯資洋一元一角又付又治林錦如等飯資洋一元二角三分十一月二日付武興記做押犯棉被袄褲工料洋二百七十五元五角又付阿金工洋七元七日付巡捕房充公洋三百十三元五角十五日付顧順堂工食洋七元十七日付楊祥記配花玻璃洋二元六角三十日付送陳季同信車力洋三角十二月二日付阿金工洋七元三日付劉順才釘公堂風縫洋二元五日付巡捕房充公洋一百十元十二日付彙成煤木紫洋二十七元又公堂拖布掃箒洋三角十四日付還顧阿毛罰洋二元又付正大做發落處紅呢墊洋一元二角十五日付顧順堂工食洋七元二十四日付楊祥記配玻璃洋二元一角五分又付元泰換公堂窗帘洋二十九元五角二十八日付何仲甫川資洋二元三十一日付阿金工洋七元又付朱隆興修公堂揑手插銷洋七角又付楊祥記配玻璃洋七角又付彙成煤木柴洋十四元又付文案張下半年六個月添冩修金洋八十二元五角又付巡捕房充公洋一百六十三角五角又付仁濟醫館治祝阿金等飯資洋七角又付費繙譯車捐洋二元又付普育堂善舉洋二百元又付仁濟醫館善舉洋一百五十五元又付轉元分局善舉洋四百三十四元四角二分以上共付洋二千二百八十二元二角 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年正月初一日京報全錄]  
　　宫門抄諭旨均錄前○贑撫李奏爲九江關短收額外盈餘銀兩懇恩照案免賠摺○蘇撫聶奏爲道員聚賭抽頭請旨革職審辦摺○又奏爲審明職官罔控佔妻分别叅革片 
　　江西巡撫李興銳跪奏爲九江關一年期滿短收額外盈餘銀兩實因商貨滯銷洋稅侵佔籲懇天恩照案免賠恭摺仰祈聖鑒事竊照九江關稅每年應徵額銀十七萬二千二百八十一兩三錢六釐盈餘銀三十六萬七千兩共銀五十三萬九千二百八十一兩三錢六釐自咸豐三年賊擾長江關稅停徵同治元年接准戸部咨飭照接到部文之日作爲開關日期設法整頓扣足一年由該撫據實奏報如有虧短切實聲明由部酌量情形核辦又於同治三年接准戸部咨該關常稅應從同治二年開徵起截至一年關滿止將洋商所運土貨另册登記查明實被侵佔若干於關滿時造册送部以憑查核等因具奏奉旨依議欽此又九江關應徵各國風篷夾板等船船料銀兩光緒十九年戸部奏准自光緒十六年十二月至十七年十二月關期屆滿爲始每年准其寛免銀二萬兩以示體卹又江西等省解京額木過關歴奉奏准免稅放行由關另册開報又被災各省採辦振濟米榖與夫商賈運赴災區平糶米石船隻過關行文免征稅料均經騐明放行又各省營調遣裁撤兵勇運解軍需餉銀採辦軍糧煤炭以及被災難民等項船隻過關免征稅料節奉奏經戸部議准作正開除各在案兹據九江關監督明徵詳稱九漢兩關稅務該關道自光緒二十五年九月十二日接徵起連閏至光緒二十六年閏八月十一日關滿止計收正銀二十二萬八百二十八兩八錢三分又藩司撥抵兵餉代還二十四年閏三月十一日起至二十五年十二月底止卾岸應解鹽稅銀三萬兩共收正銀二十五萬八百二十八兩八錢三分耗銀一萬七千九十三兩一錢八分三釐共徵正耗銀二十六萬七千九百二十二兩一分三釐各國風篷夾板等船共過四百十五隻按關例核稅應徵船料銀二萬一百二十七兩五錢請照章寛免二萬兩又各省入衛援軍及添募防勇共免裝勇船隻應完船料銀二萬七千二百五十八兩一錢又免徵各省營運解軍需餉銀採辦軍糧煤炭以及振濟平糶米榖與夫被災難民等項船料銀九萬九千九百四十兩六錢又二十六年分湖北督銷局應解鹽稅銀一萬五千兩未准解到應请作正開除以上寛免免徵抵額各數連徵存正耗共銀四十三萬一百二十四兩七錢一分三釐除耗銀一萬七千九十三兩一錢八分三釐不入比較外實存短收額外盈餘銀十二萬六千二百五十三兩七錢七分六釐伏查九江關例徵稅課僅抵船料鹽木茶竹五項盈餘原額多至三十八萬七千兩本係從前商貨旺時所定道光年間卽徵不足額兵燹後情形旣迥不如前又復添設新關分徵洋銳而盈餘定額並未减輕且所徵稅課向以船料鹽木爲大宗長江通商後輪船暢行向之貨物轉運行旅往來皆須雇用民船今則往來輪船日有數隻不惟商賈附搭貨物亦多被攬載光緒初年過關輪船每年尙止四五百隻近來竟增至八九百隻輪船大逾民船十數倍侵佔常稅何止十數萬金祇爲定章所格未能請抵盈餘虧額此外風蓬夾板等船亦大逾民船數倍按照關例核稅暗虧數目不少光緒二十年以前江省内河尙無小輪行駛商旅往來内地尙須雇坐民船報完船料自定内港小輪新章内河民船亦日見稀少是以現徵船料止及旺時十之一二木植一項從前悉係紥排下駛完納常稅邇來川楚木植均被夾板等船跨帶在江漢關完納洋稅經過九江僅止騐票放行鹽稅自改歸各省督銷局徵解每年本不過解到銀三四萬兩現在鄂岸鹽稅旣經停解而湖南江西兩省亦均截留一成湊解洋欵其餘茶竹兩項本非常稅大宗中外互巿後洋商購茶較多所收稅課較從前差勝近年則錫蘭印度等處均自栽種茶樹用機器焙製販運各洋中國茶葉消路遂致漸滯稅收亦因之衰减竹稅向本無幾通年不過數十兩照本屇六七月以後各省匯兌不通商賈裘足各關稅收均皆短絀該關一年期滿共徵正耗銀二十六萬七千九百數十兩實己不遺餘力涓滴歸公其盈餘原額未能徵足委係洋稅侵佔日甚北方不靖商貨停　所致所有本年短收額外盈餘十二萬六千二百五十餘兩詳請奏懇准免賠繳等情前來臣查該監督明徵經徵關稅尙屬認眞惟該關盈餘額數較他處爲重本屆一年期滿徵收未能足額實因上年北方多事商販裹足來源不旺實屬時勢使然並非稽徵不力合無仰懇天恩俯准將短征盈餘銀兩免其賠繳以示體恤出自逾格鴻慈除咨戸部外理合恭摺具陳伏乞皇太后皇上聖鑒訓示再據該監督聲稱此案因上年籌辦防務本年復辦饒建等處教案是以出詳稍稽合併陳明謹奏奉硃批戸部議奏欽此 
調補安徽巡撫江蘇巡撫臣聶緝槼跪奏爲道員聚賭抽頭請旨革職審辦恭摺仰祈聖鑒事竊據長洲縣知縣蘇品仁禀准中路總巡移據紳士何煒面　伊家於光緒二十七年五月初七日夜有流氓手持官銜燈籠蜂擁進内口稱捉賭攫去古玩衣服等物當時獲住謝升陳淦卿二名請究追懲辦等情隨訊據謝升等供認聽從在逃之許林同往何煒家捉賭並未攫物隨拘獲許林一併移送到縣卽訊據許林供稱伊前在廣東候補道官名培慶别號俞竹書家服役俞竹書與何煒陳芷泉等摇攤賭博二十六年冬間伊因歇出貧苦難度起意假充宫役捉賭訛詐卽邀同謝升等前往何煒家走入書房見俞竹書正在摇攤伊喊捉賭俞竹書熄燈走出喝令轎夫人等將謝升陳淦卿獲住伊卽逃逸並無搶物之事質之謝升等供亦無異復經飭差將俞竹書陳芷泉提案訊認聚賭抽頭屬實禀請核示等情當經批飭提府審辦一面咨准廣東撫臣查明俞竹書卽俞培慶履歴咨蘇行據署江蘇按察使朱之榛會同蘇州布政使陸元鼎詳請奏叅前來臣查俞竹書卽俞培慶係如皋縣附貢生祖籍安徽婺源縣由光祿寺署正遵籌餉例捐升道員分發陜西試用同治十年九月初六日到陜續捐離原省改指廣東試用由陜領咨於光緒五年十一月初九日到省七年八月委赴江西清查引地十一年九月二十八日行抵江西浮梁縣聞訃丁母憂回籍守制服滿赴部就近起復十四年十二月初七日奉准部咨准其起復乃該道並未回粤亦未請假卽逗留蘇省輒與陳芷泉等聚賭抽頭實屬不守官箴相應請旨將廣東試用道俞培慶卽行革職以肅官方除咨部查照並批司飭府照例審辦外理合會同兩江總督臣劉坤一恭摺具　奏伏乞皇太后皇上聖鑒謹奏奉硃批著照所請該部知道欽此 
　　聶緝槼片再據署元和縣知縣王得庚禀稱職員桑永清控告試用通判俞鳳琴卽俞犧桐姦佔伊妻桑張氏捆缚送究一案提訊供詞互異禀經批飭蘇州府集證訊辦嗣據該府訊明俞鳳琴與桑張氏並無曖昧情事惟俞鳳琴身爲職官藉與桑張氏誼屬中表同居一宅飲食與共實屬不知遠嫌桑永清係浙江試用府經歴乃納妓棄妻懷疑妄控甚將俞鳳琴等捆縳送官亦屬不顧聲名有玷官箴應請一併叅革查明俞鳳琴卽俞犧桐年四十五歲係江西廣豐縣人由附生報捐監生加捐通判指分江蘇試用光緒九年九月到省嗣於河運案内奬加四品銜詳由藩臬兩司會同詳請奏咨前來臣復查無異除將桑永清另行咨部斥革外相應請旨將四品銜江蘇試用通判俞鳳琴卽行革職以肅官方謹會同兩江督臣劉坤一附片具陳伏乞聖鑒謹奏奉硃批著照所請該部知道欽此 
 
