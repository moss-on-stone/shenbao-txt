# 1881 - 51 - 4902809

 

Page 1

 
 
[重印皇朝直省地輿全圖出售] [  點石齋主人啓]  
　　本齋前有直省地圖排印出售係照漢鎭輿圖局原本照印久已蒙海内珍賞亦旣消售將盡矣而購者源源仍復不絶玆又將銅板一統輿地全圖逐省分印益加縮小以便舟車携帶而每省各府州縣則又詳晰標明毫無遺漏校對更精裝訂更工裝成一本悉甲綢面刻已告竣定於下禮　一卽二月初一日出售每部收回工本洋八角正售處仍照原例諸君幸卽賜顧爲盼 
[新印各種書籍出售售價目] [  本舘發售]  
　　啓者本舘所排印書籍俱各精雅可喜餘在上海發售外其餘各外埠卽由資申報人經手如蒙諸君子欲購閲者祈惠顧可也所有售外埠之書價與在上海一律如經手人或有私自加價等情祈買客信知本舘以便查究兹特將各書實價附列如左 
 
[書禁刊藥籖告示後]  
　　藥籖之誤人甚矣哉微特藥不對症卽使至誠感通神果有靈能施起死回生之術而藥品不過一二味輕重不過二三錢安能傳注經絡流行腠理以驅其病而使之愈耶如謂以一片至誠感格明神特借藥以爲之引其所以能愈疾者並不在藥之功效然則神以靈感治人又何妨并此而無之而隂爲保佑耶夫神亦有類焉神農岐伯華陀知醫者也其能以藥濟人理或有之然盧醫扁鵲生而有術死則未必有知凡此數人業醫與藥材者追其所自始而供奉之以爲祖耳豈眞有靈跡昭著爲愚夫愚婦之所能感格乎其他諸神生前並不知醫者均可勿論矣或謂旣爲神明則神固無所不知過去未來之事皆於七言絶句中明示端兆何况醫藥爲人所虔禱而默訴病原者但使求者誠至則應者自能如響總之以誠遇誠其靈應有捷於形影彼謂關聖是漢魏人不解七言詩者眞妄人耳顧以誠遇誠其理自在然吾見求籖者矣捧籖筒而亂搖之必有一籖出於地上而後止彼其意之誠不誠固未可知也如誠而籖落於地不誠而籖不出則猶可説也今求籖者乃無有不得一籖而去將謂誠則神治之不誠而神亦治之乎無所求而戲搖其籖其籖之出也亦若是然則以誠遇誠之説又不可憑矣人非疾病斷無入廟而戯求藥者然人病而求藥亦儘有假手於人不盡由其父母妻妾子女者夫假手於人其誠不誠又可知也故乞靈於神乃乞靈於醫之轉念至於萬不得已而後爲之所謂盡人事以聽天命者非曰神有方藥百病皆可治也乃自神有藥籖而惑者滋甚竟至不求醫生而專恃神方嗚呼愚矣嘗有鄉曲小村無醫可診而社廟中藥籖羅列有病卽祈或愈或否此限於地之偏僻而又病不致命不醫亦愈不禱亦愈也然而誤飲神方而死者亦有之又有病者非其家之尊長親人主人不甚關心礙於延醫調理多費銀錢則聽僕婦女婢等爲之以神方塞責愈則信爲神之靈不愈則諉諸其人之命此限於其人所處之境則然也然而風俗相沿父母有疾而不延醫而求神方以爲刲肝割股之誠可以上邀神眷因而蹉跎誤事者有之矣總之神非無靈神靈而謂人刻之方神能持以愈疾則不足信也求神非無應求神而謂可以生死寄諸神則事之大謬也蓋方自人爲非神口授一也誠止自見神不盡靈二也搖籖必出無病亦醫三也醫不良而殺人猶有諉罪之處神方誤事孰任其過四也病關生死聽命於神與聽命於天并神方而不求者何異五也有此五弊而謂顧惑之甚焉殊可哀也且神方不對證而施或可乞靈於萬一不至悮服殞命假令錯中之錯方有訛字而藥鋪隨手掇取又將奈何前年僕婦中有祈神方者自廟中出卽赴店買藥持紙包而歸將煎服矣室人見其籖疑之以示余則紙上並無一字可識葢籖板舊甚字跡漫漶僅有黑影二行不能見字不知藥鋪以何術識之余急命將藥諦視則連翹山查 
 
 

Page 2

 
 
第二章 
　　炭也越日又往祈方亦買藥歸籖字稍可辨認其前二句曰無病兒童髮一團燒灰和蠟做成丸余曰此須自製藥鋪不預備也視其絍包則霍香正氣丸錢許耳諸如此類則神方之誤人豈淺鮮哉顧人情風土不能驟更欲絶藥籖勢必并絶詩籖而後可欲絶詩籖又必嚴禁燒香而後可轉移之權固不可以一旦操也如但欲除悮人之弊使爲病求神者不至恃神而速禍則惟有以香灰代神方庶乎其弊稍殺也 
[殺婦異聞]  
　　日本三菱公司希魯西　魯輪船由横濵開行來滬船上有司火之日人某引一婦至船該婦係某舊識因貧爲妓忽又爲某挈去故同居者報捕緝訪巡捕跟尋至該船該婦匿於藏煤處尋之不獲然猶竭力搜捕司火人驚惶無措至婦匿處與之言謂恐被捕獲兩俱不便不如偕死爲妙婦允之乃持刀向婦喉間一抺立卽斃命司火人轉懼與死者俱匿約六點鐘時船已開行始出而自言船主因閉之鐵櫺中於昨日早抵滬卽將該司火人解送日本領事公廨以憑究辦云 
[輪船往歐]  
　　招商局海琛輪船將往歐州已列前報前日江海關赫税務司與數西人坐威靖官輪船前往吳淞復加查看該船所載兵弁水手等共計二百五十二人定於今晚或明早卽當開行矣 
[拐逃自縊]  
　　前報述杭州上天竺之後山去臘底有一無名男子縊死山徑一時該處鄉民爭先奔視而地保亦聞信隨到未敢　行收殮擬姑報官相騐嗣有數鄉老聞而止之曰觀死者面目豐滿衣服整齊斷非因落魄窮途及年債逼迫而死且身畔遺有包袱及頸上繩索痕跡明係生前自縊非遭謀害可知意此人係少年重臉之人其中必另有不可告人之隱迫而爲此若一經檢騐則萬目環視屍身顚倒誠有目不忍覩者且一切屍塲費用書差開銷皆須地保一人承值兼之拘集里隣責訊　保未免大驚小怪累及多人今吾等願各出錢文爲之備棺成殮其包内所有衣服可卽當衆開看卽以助棺殮之用其料一理切皆須該保在塲眼同帮助免日後另有干係該保唯唯從命十分感謝當卽央人將屍身放下解去頸繩檢其身畔不意腰包内藏有現洋三元票洋三十元年内爲期係石門鎭之某號錢莊所出外有親筆遺書一封其書内自叙姓名詳明原委兹姑隱其名而述其語書云某石門人父某向開某莊某號家頗殷實某自幼在家貿易從未出門秋間與同里婦某氏私相往來兩情契合婦家本素封因恨家有管束約與偕遁遂將所有金珠首飾及現存銀洋約共五六千金席埢同逃不料事機不密婦家已稔知蹤跡遂領多人乘夜追赶幸某先得知携一小包避匿他處而婦則人贓並獲押解回里某身雖漏網遁跡杭州奈携資無多漸次用盡而杭城又乏親友無處棲身且聞某婦家以拐逃事指名控告累及父兄現官已飭差四路緝拿意在必獲某自得此信後欲逃避而乏盤川欲歸去而實無面目倘一經捉獲求死不能當此進退兩難除自盡别無他路爰此投繯畢命於此此係咎由自取一槪與人無涉倘有仁人君子拾得此書懇卽專人至石門鎭某姓家中寄一實信俾家中人絶望其雖在九泉定圖結草矣衆得書爭觀方悉其事有爲三歎惜者於是衆人公議一面將死者暫行收殮權厝山巓一面卽令地保親至石門到其家中報知死信并可至某號錢莊收取票洋也聞該保於收殮後卽日動身趁石門航船而去其後事更不知有無枝節矣 
[杭垣燈市]  
　　杭友來信謂該處自新正以來風和日麗韶景頗佳自元旦至今惟初四五日雨雪兩天初六日仍晴旭東升依然豔陽天氣杭城之城隍山梅花碑等處終日遊人擁擠轂擊肩摩卽上城之望月樓萬雲閣山毓樓等著名茶館亦無不自朝至暮座客滿堂至清河坊大街一直則更有紅顔緑鬢結隊成羣緩步遊春花枝招展十三日起爲上燈節直至十八日落燈此數日俗謂燈夜尤賴天晴今歲則皓月連宵人情歡溢流星花砲直如火樹琪葩上城之水師營下城之城守營各製雲龍燈一條并各色燈景數十桿鑼鼓喧天徧向各憲署賀禧受賞而居民之興高采烈者亦爭爲兔兒燈走馬燈及船燈魚燈之戯亦以鼓吹引道燈火前驅環游街市傾動滿城三元坊則又高搭露臺施放煙火觀者爲之塞路故城中各處燈店花炮店以及耍貨戯具茶館酒鑪及一切江湖雜技彈詞評話等無不獲利聞杭城燈市自兵燹後當以今年爲最盛云 
[都門瑣記]  
　　北京去冬雪澤稀少未能沾潤田疇入正以來依然晴爽近畿一帶所種之麥均枯萎矣惟正月初三四日寒氣崚嶒羣謂城外山上必降大雪然城内並未見六出花飛也都中瘟疫盛行自因久旱所致聞沈經笙中堂亦因感受時症而没也○都中市面之熱閙者城内以東四牌樓燈市口爲最城外以琉璃廠爲最今正天氣甚佳游人如織東四牌樓御路旁有售各式燈彩並流沙人等觀玩之人擁擠不開最易肇事且牌樓南有搭盖席棚售各種花炮盒子燈者不下數十家更易致患故自初六日起是處地方官卽派勇丁十餘名到彼彈壓云琉璃廠每屇新正商賈雲集廠中火神廟内珠玉錦繡紛然雜陳令人目不暇給廟之西爲廠甸賣食物者在焉其食物有稱糖葫蘆者用數十枚山查果貫於樹枝外黏糖餳并芝蔴有長至三四尺者都人當遊騎返轡恒購一串歸以餉兒童故路人見之皆知歸自廠肆也十一日晨忽狂風怒吼塵沙飛楊游者寥寥各貨攤多未擺列云○都中新年請春酒之風最盛讌飲觀劇互相酬酢凡紳宧巨商觀劇須先期向各酒棲定座甚至有下月請客前月卽訂定者如臨期商定位置則無及矣故各戲園每逢歲首座上客常滿無一隙地然正二兩月並不肯　出色名齣未知何故○本月初六日京都南城某胡同内有某姓小孩在門前買物手帶包金條脱爲匪人窺見疑是赤金乘隙突向小孩臂上搶取不意鐲口頗緊急切未能捋下而孩已大啼領孩之媼亦大聲呼救匪人情急用力搶奪仍未捋下遂飛奔兔脱而小孩之右臂已被扭傷家有孩提者尙隨在提防哉○都門庽客某君素喜遊蕩流連忘返京師向例新正客至妓家諸妓同來賀禧賞貲甚巨且須擺酒一檯酒罷妓每邀客賭錢或看牌或擲骰以賺客資因此腰纒不豐者年初俱不往也某君則不然正月初九日至相識妓家照例拜節所費已屬不貲某君囊金本不甚裕復與妓家姊妹六七人擲骰屢次敗北輸去京大錢一千五百餘千將四季衣服盡行典質尙未足數現聞妓家恐其逃遁日遣人至庽中催取妓與鴇亦不時往索某則告貸無門欲逃無路遂吞阿芙蓉没於客寓嗚呼秦樓遣興鬼籙書名鈎闌中本不顧人生死也機穽當前願 
 
 

Page 3

 
 
第三章 
以告尋花問柳者 
[斷路遇救]  
　　蘇胥門外某舖夥於月之二十四日二鼓時分獨行歸家經小日暉橋北首該處地多曠僻又兼夜靜昏黑頗自怯懼突有三人自後追趕而來一人將衣帶緊扣其頸兩人探懷摸索一番並無所得順手將某夥皮馬褂剥下某咽喉被扣口不能言正在危急幸有人携燈向前三人始各釋手挾其馬褂飛奔竄逸某夥命在呼吸若携燈人遲到片時必至氣塞不救矣按日來蘇城賭博大盛斷路剪徑之流半由於此然則賭風不絶盜風恐亦難靖也 
[棄屍疉見]  
　　前報蘇州府新學宫前有石壓屍首一具當經地保報由元和縣陽邑尊親往相騐騐得尸身並無傷痕亦無屍親認領邑尊自爲捐廉飭地保備棺殮埋云又城中北寺前教塲中亦有一屍臥地衣上隱約如有血痕未識是否遭人謀害當由該處禀報長洲縣前往相驗矣 
[拾遺還主]  
　　匯城泥水匠應某者日前清晨出外見路遺錢囊一個檢視之内有信一緘洋三元外有　蚨數百文信面書明湖西大巷弄某姓字樣因卽尋至該處詢間失物情節相符便將原件交還某姓某欲酬謝不受而去嗟乎人心不古爭奪時聞及有拾得遺　仍還原主如斯行誼求諸衣冠中人且不多得况手藝流乎是可以風世矣 
[甯波近事]  
　　代理鄞縣石邑尊近因縣署宅門内所有各處之窻櫺門檻盡被前任陳邑尊之家眷拆毁每間地板以及擱栅等類亦被挖掘一空不堪寓目是以石邑尊仍在察院暫住未曾進署云○新任鄞縣以現任蘭溪縣秦大令調補玆聞二十四日已有紅諭到寗擇于二月十二日接印云○寍波關道瑞黼侯觀察于二十六日因公晉省云 
[公帳私收]  
　　漢上有某字號計虧各票號錢莊銀不下十餘萬因於去歲上年停業收帳還帳外尚欠各家四萬餘金金陵有木植約值銀五六萬兩兩抵之下贏虧有限各欠户以某典之執事胡君被該號所虧最鉅約有二萬五六千之數故一切外欠公推胡君清收俟收回多寡隨時按股分攤不料胡已收得二萬二三千悉歸已帳各欠户不得分文於是各户不允扭禀縣署經漢陽李邑尊諭胡仍歸原議趕緊分還胡供尙欠已帳三四千之多此銀不得繳出邑尊大怒飭令押繳云 
[賺錢妙想]  
　　漢口風俗每届新年各處之踏索緣竿以及珍禽異獸俱於後湖一帶招人遊覽以月盡爲止令正有中州人以木籠裝一黄班虎至繫以鐵索虎身大如駒齒牙已盡拔去而威猛之形望之尚足生畏有人以錢十二文交豢虎者卽輸納諸虎口逾片刻取出還交一錢以爲將此錢與小孩佩之可以壓驚于是人各傳述婦女童孩集觀如蟻而中州人乃大獲其利云 
[復訊縱火]  
　　前報所述西人縱火一節於前日在英按察司署復訊陪審者五人狀師担文到案訴説前由被青並未延請狀師惟自言無罪担文狀師將前後各供及票據等一一指出言其放火確有實據官乃復將衆証略詢一過陪審者退入裏間共相商酌意見相同復出堂皆云縱火之罪無可推諉惟尙須俟按察司定罪大約必須照例辦理矣 
[照會作獘案結]  
　　照會作弊案拘訊情形疉經列報法捕房又將初獲彼釋之車夫趙元元羅寳生兩名拘到昨復傳原作見証之陸阿四及曾買改照之徐吉甫并在押之張兆來卽兆眉私改照會之洪阿寳等一併解案候訊其舊照會兩紫并外國筆墨水亦皆帶到經間官分别研究先訊趙元元羅寳生據供我等推車度日其車由鹿鶴春茶舘相近之小煙館内租出每天繳錢二百二十文至改照二事全無于涉請賜明鑒徐吉甫供住居法界西寍興街有車四乘今一車已被拘進捕房此車租出後車夫落去照會卽由該車夫另行購備不知有弊問官詢其是否從洪阿寳處買到則稱是車夫所買實不知情况與阿寳素不相識白繙譯官謂旣屬不知何以向巡捕頭説是向阿定購得可從直説不與爾相干徐吉甫仍執前供據法包探稟稱朝晨徐在捕房已認今忽翻供諒在押所受洪叮囑又據見証人陸阿四供稱外邊改照約共有六十餘張彼等聞信俱將法捕房照會扯碎棄去祗有單面英照會在英界行走此弊還是去年三月間起及訊張兆眉洪阿寳則仍係不認明府謂眞贓垷獲不必再與駮詰今日可卽斷結白繙譯官亦以爲然隨斷將爲首之洪阿寳重責三百板枷號三個月示衆所有巡捕房已獲到改照之東洋車十輛於禮拜一下午二點鐘卽在捕房拍賣悉數充公以作善舉張兆眉知情買照行用責一百板徐吉甫亦然買照本係罪與張同因其臨審翻供着責一百五十板如日後訪得洪阿寳再有車輛亦須拿解公堂仍行拍賣充公案結衆皆退出乃洪阿寳之妻突來投禀稱求將洪阿寳交何出外以便緝獲别車問官謂案已斷定毋庸多瀆將禀擲還該氏着交保再釋 
[宕欠毆捕]  
　　禮拜四法公堂據英界三茅閣橋北首德豐衣莊夥胡心齋投禀控稱去年十月二十五日有人來店購買皮衣稱伊主人庽法界福照樓客棧當將衣服取出任憑揀選該僕揀定皮袍褂十三件計值洋二百零二員有餘將亦服送至福照縷經其主人名德芸青者看過稱俟晚間説話本擬將衣暫行帶回因福照樓棧主謂此人帶有内眷並家丁數輩在此决無他慮是以將衣留下晚問前往却稱明日來取洋明日去則又展期就此被躭延下去忽一日稱因公幹他往須俟回來時清帳而店東則惟經手是問祇得逐日往催直至十一月底方得其内眷交還原衣三件稱所購十件之價洋務須俟主人回滬付給計算尙欠洋一百六十六員六角五分然到此地步只得姑待本月探悉德芸青已來上海卽向討索詎彼云若要還錢須同到杭州不然俟我去而復來似此情形不得不控求追究云當經朱明府准詞飭提質訊於昨晨西捕同原告往拘而德芸青尚在睡鄉嗔其早去驚動隨喚僕人將西捕毆打包探上前亦被揪住髮辫當時西捕等　德芸青及其僕楊三洪祥兩人拘進捕房解歸法公堂訊辦原告胡心齋供訴前由西捕亦禀知被打情形朱明府質之德芸青據供名德雲係滿洲廂白旗人在侍衞處當差欠彼衣價屬實但杭州我有銀兩爲因涉訟一時未便取來彼若要錢可隨我到杭算結明府謂實屬糊説現今説是杭州路途尙 
 
 

Page 4

 
 
第四章 
近若説雲南貴州難道也令同往詢及兩僕稱俱是貴州人旋據包探禀謂該三人拘到捕房後搜其身畔見楊三在懷中取字紙一團置口内嚼下不知是何物件明府問之楊三供稱此乃我母年庚八字故取出嚼下又據福照樓茶房劉雪卿禀稱是湖北人此德老爺在去年八月到申來時有轎有馬并馬夫上下共計五人後將馬賣去馬夫辭歇因此剩主僕四人歴欠房飯資計洋一百九十元光景明府　如何到爾棧内答稱由漢口接到德芸青又供家丁洪祥與劉認識故到該棧躭擱白繙譯官詢其因何來滬據稱路過白公駁詰謂路過此地竟能躭延半年尚赴杭州打官司眞乃從容但因何毆打西捕德芸青稱並未肆毆明府謂西捕面訴西官富面質對爾亦不用狡賴白繙譯官謂原告控欠自當究追所有毆捕一節先爲懲辦請將德雲責六十板楊三責五十板洪祥責四十板明府亦以爲然飭將三人管押福照樓茶房劉雪卿亦令交保諭原告於禮拜二再行投案候訊 
[具結釋放]  
　　從良被控一案昨日法捕房又將姚萬朋解案經中外官再詰其情願具結與否姚稱情願問官卽着當堂具結存案備查姚隨遵照具不再向同鄉嚴氏纒擾切結畫押呈案朱明府復加申飭釋放完案 
[雲在樓卽事錄寄賦秋生]  
　　百尺樓頭塵俗無客中歲月儘堪娱美人名士足歡笑冶翁近携東姬來與同庽近水遠山如畫圖日煖臨池朝弄筆天寒欲雪夜圍爐平生行樂斯爲最不負迢迢萬里途[  秀水陳鴻誥曼壽稿]  
　　庚辰歲莫客居浪華雲在樓拉雜書懷得詩四律錄寄隱耕翔甫南湖賦秋曁同社諸君子○浪遊不管歲時侵襆被山樓託興深白戰未消名士習黄金權買美人心劇談往事千秋鑑博採羣言百衲岑殘臘蕭閒無俗况客中風味耐咀尋○海天長嘯快平生况復冬來日日晴訪勝遠拖芒屩健負暄暖就紙窗明侍兒學把鳥絲界居士親將鹿尾烹昨於市卜購得鹿肉數片歸與冶翁對嚼大快一醉瞢騰讀騷選每忘廉外月三更○無端一夜朔風號冷氣森嚴逼緼袍咏絮遙思謝庭樂謂兒女輩炰羔終讓黨家豪老漁江上浮孤艇倦鳥林間刷涷毛咫尺天王山崪嵂拚富踏玉賦翔翺○萬里孤懸一客星此行轉覺太勞形到門間字車常滿入座求書筆罕停薄有虚名留海國愧無好句咏旂亭明春重擬山城去島水東西泛酒舲[  壽道人未是稿]  
[臘月十一日與冶梅庽樓宴雪有懷茂苑賦秋生卽寄]  
　　風帚狂驅大地廣樓臺頃刻盡裝銀敲詩茂苑思才子高臥嵐山憶故人密 
[壓竹枝齊俯首冷欺梅萼占先春小樓宴賞歡無極况有雛姫共笑嚬] [  味梅花舘主客日本稿]  
　　曼壽自日本郵寄所刊味梅華舘詩鈔二册并附庽樓宴雪詩索和卽步元韵奉答○頓　煩襟洗浴塵一編入手爛於銀中朝才士 
[蕭夫子東國詩名白舍人芒履踏殘千嶂雪梅花吟破萬家春酒酣我欲從君去笑向紅樓覔翠嚬] [  茂苑賦秋生甫脱稿]  
[微雲閣卽事]  
　　玉樓筵罷篆烟微一曲吳娘識者稀墨竹枝如人影瘦紅梅花似酒顔肥昏鐙悄語情何眤急雨催宵夢欲飛二十華年彈指去樽前莫説妓成圍辛已正月下旬茂苑賦秋生漫稿 
[光緒七年正月初八初九日京報全錄]  
[宫門抄]  
　　陜督左奏恭報交缷督篆由省起程日期摺○又奏請奬勵片○又癸請訓示施行片○又奏請補守備片○大臣崇奏飭部照例辦理摺○陜督左奏請令會辦事宜片○大臣崇奏爲循例附陳片○雲督劉等奏甄劾各員片○陜督左奏請優奬片○正月初八日○富勒渾泰假滿請安○濂公請假五日○熙拉布續假五日○召見軍機○皇上明日卯正二刻至太廟行禮○正月初九日○瑞公松溎各請假十日○召見軍機○○太子少保大學士陜甘總督二等恪靖侯加一等輕車都尉臣左宗棠跪奏爲恭報微臣交缷督篆由省起程日期恭摺仰祈聖鑒事竊臣前於十月十二日在哈密交缷欽差大臣關防卽於是日起程入關業經馳奏在案兹於十一月十二日行次凉州府城接奉上諭左宗棠奏交缷起程並酌帶馬步隊入關各摺等因欽此臣捧讀之下按站䟎行於十一月二十一日抵蘭州省城連日會商一切事宜均已清晣謹於十二月初三日派委蘭州府知府恩霖督標中軍副將陶世貴恭賚咸字第九號陜甘總督銀印關防一顆並王命旂牌等件交楊昌濬祇領臣卽於初四日由蘭州起程北上趨詣闕廷跪聆聖訓所有交缷督篆中省起程日期理合恭摺具奏伏乞皇太后皇上聖鑒訓示施行謹奏軍機大臣奉旨知道了欽此○○左宗棠片再臣此次由哈密入關徑抵蘭州辛免停滯沿途察看民物安阜較五年以前大有起色耕墾日廣民食漸充　麵一斤值錢十文雜糧市價遞減窖藏甚多鶯粟旣禁以其腴地改種草棉向之衣不蔽體者亦免號寒之苦近更廣植柘桑關内外設立蠶織局收買桑葉蠶繭俾民之不知飼蠶繰絲者均可獲利蘭州織呢局結搆宏敞安設機器二十具現開織者尚只十具所成之呢益見精緻中外師匠及本地藝徒率作興事日起有功途中所見溝洫橋梁靡不整飭水利興焉道旁所種榆柳業已成林自嘉峪關至省除鹻地砂磧外浜把之樹接續不斷行過學塾時聞誦聲士庶僉稱承平時所未有也竊念窮邊兵燹之後氣象更新嗣乃復得同心之侣將來其續而恢張之邊氓獲福豈有涯量是皇仁廣被西隆與夫無極也臣此次去隴較去閩時無回顧之虞尢爲私幸按察使銜安福道王必逹甘凉道鐵珊於禁種鶯粟一事極爲認眞捕治游勇興修水利平治道絡栽植樹株均能盡心勸督鐵珊散布羊種孳生蕃息尤覩成効肅州知州保昌勤恤民隱有利必興均爲難得王必逹可否賞給二品頂戴鐵珊可否賞加按察使銜保昌可否賞加知府銜以償前勞而策後効出自天恩此外蠶絲織呢等局雇用中外師匠及辦理局務華洋各員弁有實在出力著有成効者應由劉錦棠楊昌濬隨時彚案奏請奬叙以示激勸庶幾人心競奮利無不興矣謹據實附陳伏乞聖鑒訓示施行謹奏軍機大臣奉旨王必逹看賞給二品頂戴鐵珊着賞加按察使銜保昌着賞加知府銜以示奬勵該部知道欽此○○左宗棠片再臣督陜甘兼辦新疆軍務有總督養廉堪資辦公之用兹劉錦棠由通政使奉旨署理欽差大臣本任京秩無廉項可支頗形拮据應懇 
 
 

Page 5

 
 
天恩飭部查明向例欽差大臣應得辦公銀兩一律准其支銷以示體恤伏候聖裁謹附片具陳伏乞訓示施行謹奏軍機大臣奉旨着照所請户部知道欽此○○左宗棠片再由部擬補肅州鎭屬平川堡守備任錫齡迄今十年之久尚未到任亦未造送履歴查無實在下落現值整飭營伍未便虚懸久待自應照依部章奏明請旨開缺另行揀員請補以實營伍隨卽轉飭遵照挨補三缺得一章程揀選去後兹據陜甘督標中軍副將陶世貴詳稱遵卽在於合例人員内逐加愼選查有標營守俻用武進士張全信年九富强弓馬嫻熟堪以請補平川堡守備員缺呈請鑒奪核辦等情前來臣等查肅州凋敝之區營伍廢弛現當整頓之際自應體察情形變通辦理必須騎射嫻熟歴練有爲之員方足以資訓練而收實効所有標營守備用武進士張全信原係兵生在標學習年久核與分發定例挨補章程符合該員年力富强營伍嫻熟以之請補守備實屬人地相宜臣等爲鼓勵武營因時制宜得人起見合無仰懇天恩俯念員缺緊要准以該員請補前項守備員缺以重差操而資治理如蒙俞允應請勅部先給署札俟防務告蕆再行給咨赴部引見以符定制除將該員履歴清册隨摺送部外謹會同甘肅提臣周逹武合詞附片陳明伏乞聖鑒訓示施行謹奏軍機大臣奉旨兵部議奏欽此○○奴才崇綺跪奏爲隨同辦事司員因病出缺請旨飭部照例辦理恭摺具陳仰祈聖鑒事竊據奴才衙門隨同辦事漢司員刑部員外郎史致澐家屬呈稱該員於光緒六年十一月二十九日因病山缺具報前來查奴才衙門案牘紛煩需員孔亟相應請旨飭下刑部於實缺漢郎中員外郎内揀選正途出身熟悉刑名之員照例辦理候旨簡派一員前來熱河以資辦公除咨部外理合恭摺具奏伏乞皇太后皇上聖鑒謹奏軍機大臣奉旨刑部知道欽此○○左宗棠片再關内外事體同條共貫本無畛域可分非彼此均以大局爲重呼吸相通則事多不舉必致貽悮劉錦棠前未知榻昌濬欽奉護理督篆諭旨曾緘請會奏留其帮辦甘肅新疆善後事宜盖深知楊昌濬之爲人兾獲同心之助也比欽奉諭旨楊昌濬護理督篆彼此私衷同深慶幸懷陜甘總督與新疆交涉事件極多應請旨令楊昌濬會辦新疆善後事宜俾各有遵循出自聖裁謹附片陳明伏乞訓示施竹謹奏軍機大臣奉旨楊昌濬着會辦新疆善後事宜欽此○○崇綺片再查熱河地方蒙古礦廠向由奴才衙門司員内派委總辦一員帮辦二員經理文案一切事宜今刑部候補主事辛孚德經奴才派充總辦羅圈溝銀礦事務以專責成除飭遵外理合附陳謹奏軍機大臣奉旨知道了欽此○○雲貴總督臣劉長佑雲南巡撫臣杜瑞聯跪奏爲甄則庸劣不職及人地未宜各員請旨分别勒休降革開缺以肅官方恭摺仰祈聖鑒事竊惟安民之道查吏爲先方今時事多艱亟宜講求治理臣等忝膺疆寄識愧之人凡接見屬僚閲公牘無不留心體查其有才不勝任劣跡昭彰者節經據實奏叅在案兹復督同兩司詳加考核並據該管道府詳揭前來查有雲南袖用知府屈紹培年力就衰難期振作應請勒令休致儘先補用通判任樾森年少氣浮辦事輕率署寍洱縣知縣儘先癍用知縣鄧發聲才識平庸難膺民社以上二員應請以府經歴縣丞降歸部選鎭沅廳教授張保岐狡詐好事士論譁然元江州因遠巡檢劉繼陶貪鄙性成不堪造就南寍縣典史劉松森心地糊塗罔知檢束以上三員聲請一併革職永化廳舊衙坪經歴王懋元才欠開展於分防邊劇之缺不甚相宜應請開缺另補此外如查有庸劣之員卽當隨時叅劾斷不敢有心徇隱至蹈愆尤所遺鎭沅廳教授舊衙坪經歴因遠巡檢各員缺例應由外揀員咨調南寍縣典史員缺滇省現有應補人員應請扣留外補合併聲明所有甄别庸劣不職及人地未宜各員緣由謹合詞恭摺具奏伏乞皇太后皇上聖鑒訓示謹奏奉旨已錄○○左宗棠片再據總理後路營務處兼帶剛毅副中營劉残禀知府用候選同知楊昌淦勦辦階州瓜子溝番匪不避艱險擒斬要逆及首匪多名嗣查辦賑撫善後事宜悉臻妥洽漢番軍名同深感畏懇子優奬前來臣查該丞心地光明辦事切實相應請旨將知府用候選同知楊昌淦准免選同知以知府分省補用並賞戴花翎出自鴻慈謹附片陳明伏乞聖鑒訓示謹奏軍機大臣奉旨着照所請該部知道欽此 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
