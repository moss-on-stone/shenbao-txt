# 1903 - 50 - 4910721

 

Page 1

 
 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議部都八百三十二種其大惜自　開國以迄嘉慶二十四年以食典事例皇朝三通六部則例彚案爲主而叅之聖訓諭旨及欽定專門諸書自嘉慶季年至光緒二十八年以聖訓諭　則例東華續錄爲主而叅之邸鈔奏案各部通行私家雅記凡爲總自二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦　陳終始備舉靡遺方今崇尙實學朝野上下咸究心經世之務官書卷帙　重購黨匪易私集事有龐雜抉摘尤難是編總衷諸　采緝精要而交煩冗每條注明原書出處無敢增易一字讀者執偏見全引端振緒不　舉八百餘書之冓英彚爲一編　凡五百卷千餘萬言可謂體大思博政典之淵海矣兹用本局大號　字鑄印裝訂一百厚本分三月五月出書俟全書告成後當敬糧進呈御覽原擬每都洋銀二十八元兹徇同人之請酌設股票一千號每號減　十六元印有序例總目一卷及編目二卷引用書目一卷有欲先覩爲快者諸至申報館索閱　本可知全書之厓略矣外埠各書坊均有出售此啓 
[讀吳文宗誥誡蜀士文引申其義]  
　　不侒蓋觀於蜀學吳蔚若文宗誥誡多士文而不禁有所感觸焉粤自上古聖人觀島　之蹟制爲文字以代結繩由是而孳乳益繁風氣屢變爲　爲篆爲隷爲草爲揩體旣日趨便易字亦日見繁多然旁行斜上之文貝葉羊皮之簡猶未流入我華雖有舌人亦惟備淮雨别風梯航輸　者以時入覲傳達語言耳迨五口通商肇自道光之季海外列國于于而來爭以新理新機新藝新政孜孜矻矻餉我學人於是化學則新定各原質之名藝學則新定各機器之名醫學則新定各藥品之名商學則新定各洋貨之名而且槍砲有新名焉臺疉有新名焉舟車有新名焉宫室有新名焉衣服有新名焉飲饌有新名焉離離奇奇瑣瑣屑屑筆之簡册有非籕篆隷草楷所能全者然必中國素所無是物無是名者始撰一新名名之俾人得以識别從未有合中國所固有專務拾人牙後慧用以立異矯同者有之則自今之自命爲維新黨中人始夫今之自命爲維新黨中人者未必有新理之貫通也未必有新機之闡發也未必能使新藝之出人頭地也未必能使新政之頓改舊觀也當其勝衣就傳之時華文原未盡通驟令和文是習略識日本四十八字母稍讀數卷普通學校教科書卽侈言譯書日從事於舌人之業因之國民列史代表反對團體改良方針目的起點極點正比例反比例之類種種取憎於人之字面塡塞滿紙幾不成文夫使此種意義而爲我華所本無借和文發明之猶之可也乃我華本有正文人皆自幼誦習而必舍近求遠故拾取和文中庸陋惡劣之語炫異矜奇不亦無謂之甚哉抑和文者卽日本之方言也向惟農工商賈中人用之學士文人則仍惟漢文是習觀於彼國之以文學鳴於世者如賴襄如土井格如中村正直如重野安繹如岡本監輔如矢土勝之如岡千例輩文集具在其上也者大抵　息秦漢次亦不失韓　　　　王諸大家格律有用國民列史代表反對團體改良方針目的起點極點正比例反比例諸字句令人讀之諸屈　牙者乎惟報章及小說之類用之使農工商賈之流易於通曉彼其之子奈何不學士文人之傚而反傚農工商　之流乎矧和文中每有新頴語用之頗雅馴者曰榴彈卽中國所謂開花砲也曰笙銃卽中國所謂格林砲也曰氣笛則言輪船機器之鳴氣筒也曰藥雲彈霰則言交戰時烟燄漫天也曰柳燧則　所謂自來火也曰塗　師則　所謂泥水匠也曰淡芭菇則統我人所吸之水烟旱烟及雪茄紙捲諸烟也或諧其聲或會以意或象其形借而用之亦頗大雅乃舍其大雅者而偏喜獵取庸陋惡劣之語以作詞頭則日本方言儘有支離怪誕者曷弗謂襪爲足袋乎曷弗謂屐爲傘下馱乎曷弗謂信函爲狀袋乎曷弗謂雞卵爲玉子乎曷弗謂　魚爲蒲燒乎曷弗謂薙髮爲登女牀乎曷弗謂妓院爲貸座敷乎曷弗謂酒肆爲料理屋乎曷弗謂綢綾鋪爲吳服廛乎曷弗謂巨肆爲大問屋乎曷弗謂零星小販爲買捌所乎一知半解不中不東夫亦可笑之甚矣平心而論凡新黨中人所謂新名者用之於淺顯通俗之文字俾下等人一覽而知猶尙未爲不可今乃塲屋程才之地亦復濡墨摇筆滿紙鋪排宜乎文宗之疾首痛心諄諄誥誡也寄語誦習和文者尚其先通我中國文詞愼毋徒識彼中四十八字母稍讀普通學校教科書數卷卽詡詡然自命爲譯才哉 
[宫門抄]  
　　正月十八日慶王假滿請安溥伺續假十日克公續假十五日恩公續假五日琦璋伺候召見訥欽奏請開缺曾廣漢請假兩個月回籍掌儀司奏正月二十一日二十三日祭奉先殿恭王醕王行禮 
召見軍機大臣及慶王琦璋皇上於明日午初至紫光閣筵宴蒙古王公○十九日訥欽謝准其開缺 
恩榮中堂請假五日興伯請假十日承侯續假十日召見軍機大臣○二十日外務部侍衛處値日侍衛處引 
見二員蒙古王公回籍請安曾廣漢謝賞假回籍恩世續請假五日宗人府呈進星源吉慶召見軍機及大臣聨芳 
[美製新砲]  
　　羊城日報云近日美利堅國有一格致士擬製新式巨砲口徑二十寸所用炸彈中引藥之信適準彈力穿過鐵甲十二寸約在鐵甲中間轟然炸發使全船因之盡毁緣從前炸藥之力或著物卽轟或洞穿鐵甲而後轟太過與不及其弊相同皆未能一彈得一彈之用也 
[墨難用金]  
　　羊城日報云美洲墨西哥國近以銀價低昻不定遺累匪輕財政大臣急籌維持調護之法前月某日美國非律打理非報館訪事人摳衣入謁詢以貴國是否欲仿照日本新例改用金磅財政大臣答稱敝國情事與日本不同日本素不產銀我墨則爲天下第一產銀之國其出口貨每百分中銀占四十分之多合全毬各國所用之銀約占三分之一日本之所以能改用金幣者以甲午一役戰勝中國所得賠欵甚多也我墨通國中無一金圓百姓所有之金不過用以爲首飾苟欲改行金幣必由外國購歸然購歸之金日後仍必流出外國蓋以我墨出口貨不敵進口貨之多故也烏得一朝改而用金幣哉 
[瑞儲攝政]  
　　日本某日報云瑞典腦威國王　司卡路近忽不豫勢頗危篤一切國政統由儲君攝行按西歴 
 
 

Page 2

 
 
一千百零一年瑞王曾因政躬不豫令儲君負戾臨朝國人不悅於心頗　　之意此次重復攝政尙未悉國人意向如何也 
[俄修支路]  
　　日本某日報云亞東鐵路局議由南車站修築支路經寛城子以達吉林已於去冬十一月派人逐叚測量核定今春經始按此路綿長一百俄里俗呼滿洲米廪素號富饒以故工程如是之汲汲也 
[韓使啓行]  
　　日本某日報云高麗自禁用日本第一銀行楮幣之後日人大爲騒動高廷急簡高永富氏爲駐日大臣星夜馳赴東京調停其事高君躊躇再四奏請以病免官韓王不依遂於東歴二月十七日乘立神丸赴任 
[韓人道歉]  
　　高麗漢城來電云韓人禁用日本銀行楮幣日人列欵要求東歴二月十三日晚間日本駐韓使臣接韓政府來文深爲道歉大約可望和好如初矣 
[日韓瑣志]  
　　高麗漢城來電云東歴二月十七日日俄兩國駐韓使臣同謁韓王移時始出所有日廷遣赴韓國之逐水雷船名夕霧者已於是晚駛抵釜山十七日淸晨卽向馬山浦進發 
[海軍分域]  
　　日本内閣官報云我日海軍所轄疆域向分五區第一横須賀第二吳第三佐世保第四舞鶴第五室蘭本年一月某日朝廷降旨撤去室蘭軍港改爲四區而將室蘭所駐海軍歸入横須賀由是北海道一帶改屬第一海軍區臺澎列島則屬第三海軍區新訂章程計共四則　全國海岸海洋劃分四區其疆域如下第一海軍區由羽後陸奥國境出東海岸南海岸經伊紀國南牟吕東牟吕郡以抵海岸海洋及小笠原島海岸海洋北海道海岸海洋第二海軍區由伊紀國南牟吕郡界經長門國大津豐浦郡又沿筑前國遠賀宗像郡界經九州東海岸沿大隅國界以達海岸海洋及四國海岸海洋兼轄内海各處第三海軍區由筑前國遠賀宗像郡界抵九州西海岸南海岸又由日向大隅國界抵海岸海洋及壹岐對馬冲繩海岸海洋臺灣澎湖羣島海岸海洋第四海軍區由長門國大津豐浦郡界出本境之西以達羽後陸奥國界海岸海洋及隱岐佐渡海岸海洋　各海軍所定軍港臚列如下第一海軍以相模國三浦郡横須賀爲軍港第二海軍以安藝國安藝郡吳爲軍港第三海軍以肥前國東彼杵郡佐世保爲軍港第四海軍以丹後國加佐郡舞鶴爲軍港　所有　要港口另行核定四各海軍區内所置軍港統歸鎭守府管轄 
[日議海軍再志]  
　　日本議員杉田氏在議政院中與山本大臣辯論擴張海軍之事前已備錄其詞兹又得長崎訪事友人來函知是日杉田氏尙有所間山本答之曰前者英日聨盟約章雖有兩國海軍互相援助之語然惟各自保衛商民總之海陸二軍斷不得全賴他國今觀列邦大勢凡海軍之力全在戰艦其次教育將校而本年學生之卒業者不過八十餘名且武藏八重山敷島諸艦動致觸礁實緣未嫻駕駛之術所致當事者乃委諸天災不亦誣乎此次擴張海軍之後至明治六十八年每年須增經費六百五十萬元欲籌立國之計萬不可視爲緩圖者也至所需經費半出本國卽於增賦項下籌之半出他國當另行設法籌之今擬先造軍艦八艘其中五艘由本國自造三艘倩他國名廠造成旣而政府委員坂谷氏起而問曰此次擴張海軍之費若出自增賦其如輿情不洽何正互辯間石黑涵一郎亟止之曰如此恣肆尚知有法律否　并駿復詰之曰此次擴張海軍定於明治三十七年之後開辦所需經費如何籌畫究於國家有何關係至所需經費須先籌二百六十萬元將以何法彌補則答之曰此二百六十明萬元先由存項中支出後卽將軍艦補充費歸還所缺軍艦補充之額則以增賦所入償之問增賦之欵何時可償大藏大臣曾禰氏答曰須遲至治三十七年方可議及 
[太史東游]  
　　日本某日報云中國翰林院編修江南高等師範學堂總教習繆太史蓀荃携同學生七名乘西京丸赴日本旣抵長崎卽於東歴二月某日由文學士白川君導游門司旋於十七日午前往神户客有登舟相訪者知太史係江蘇江陰縣人年六十有一幼與皖中吳摯甫京卿同學談及京卿仙逝之信痛悼逾恒又言擬游歴東京大阪西京約以一月爲期游畢之後尙須歴覽九州各處同船另有武備學生二十有九名 
[外務部王大臣會奏出洋學生宜防偏重以杜流弊摺]  
　　總理外務部事務和碩慶親王奕劻等跪奏爲遵旨妥議具奏仰祈聖鑒事竊光緒二十七年十一月二十三日准軍機大臣字寄十八日奉上諭吕海寰奏出洋肄業學生宜防偏重以杜流弊一摺學生出洋肄業原爲儲才起見豈容濫竽充數若如所奏近來學生出洋沾染習氣流弊滋多殊非愼重名器之意著外務部按照所陳防弊及考課保送各節詳晣妥議並將該大臣原奏分咨出使各國大臣核議具奏請旨辦理原摺著抄給閱看將此諭令知之欽此欽遵寄信前來臣等遵卽恭錄諭旨抄錄原奏分咨出使各國大臣核議咨覆以憑妥議具奏去後兹准前任出使英義比國大臣羅豐祿會同出使德和國大臣蔭昌出使法國大臣裕庚出使美日秘國大臣伍廷芳出使俄國大臣胡惟德出使英義比國大義張德彝等咨稱近年出洋學生各省各派各定各章學生旣未考究根底所派監督之員又外不習外國語言學問辦理未能一律廢時糜費莫此爲甚今欲叅酌中西政要擇善而從宜於未派出洋之前先通中學將派出洋之時務畢溥通之學旣派出洋之後精求專門之學夫後中西可以貫通成就可期遠在其到洋後自禀到報名以至送學定課稽察調考覆試訖出考咨送回華統由使館照章辦理至名目應分三項一曰貴胄學生凡王公大臣子弟皆是各國均有一定優待之例執業時與同班學生一體肄習迨出學堂之門換去號衣則仍待以貴胄之禮中國如有此項學生應仿照日本暹羅王子辦法送入高等學堂如英國伊敦夏魯學堂之類恪守堂規隨班受課不得有挾貴挾賢之意一切稽察調考仍歸出使大臣辦理如不安本分閙事過犯者責成出使大臣破除情面切實註劣咨遣回華現暹羅世子由該國駐法大臣照料管朿視同子弟是其明證至學堂教習教授全班或數十人或數百人限晷講書解說恒慮不周最好自延教習一二人卽賃寓於其家每日由堂回寓卽將學堂所授功課詳細講解尤易精進一曰官派學生如京師大學堂及各省督撫學政曁各大臣所送者皆是應於各學堂中擇其已畢溥通學之業而又中學優長器宇純粹年在三十歲以下者略照同文館奏派諸生辦法先期將該生銜中年籍派學何項專門逐一咨會使館俟該生到洋面加查考後即派叅贊一人爲之監督安置住所尋覓學堂禀商咨送所有學堂經費由原派大臣先期咨送使館卽派該監督妥愼經理年終造册報由出使大臣覆覈出咨學生功課行爲由該監督隨時稽察切實禀報每年大考一次由使臣親自考校其季考三次卽委令該監督代考并面加訓迪朂以忠孝廉節要指曉以綱常倫紀大經俟專門畢業呈騐文憑報由使臣定期面試如果相符卽將該生人品學問數年中有無過犯出具切實考語咨覆原送大臣並報明外務部轉咨管學大臣存案隨飭監督爲之預備歸裝賃購艙位送歸中國聴候覆試至服色一節仍宜示以限制如水師陸軍學生准用該船該管一色號衣以便操演學 
 
 

Page 3

 
 
習礦路製造諸生亦准便服以利工作惟概不准剪薙髮辮該項繡金號衣爲價不貲非學生所能自備應照船政成案官爲製備隨時給發其餘諸學生不得更換服色以昭制度其有原送大臣業將所送學生指在某屬埠肄習專門者與使館相距太遠稽察考課使臣斷辦不到應由使臣札飭該埠領事充當監督照前辦理報由使臣分别給咨如附學之埠並無中國領事官應飭該生等於給假游歴期内親赴都城謁見使臣面呈功課以憑考察[  此摺甚長明日賡續]  
[惠亂紀聞]  
　　香港循環日報云邇者廣東惠州匪人倡亂大憲調兵往平道路傳聞衷一是兹得確　信息言彼黨所招大半皆椎理少年绝不知文明理想爲何事日嘯聚平山三多祝白芒花一帶以剽掠爲生安分良民不堪其擾去臘時在各墟倚勢强買匪首知之絶不之禁尤可笑者每遇婦女携牲醴祀神必要而奪之以供一飽此則乞人之所不屑爲者也當數日前若輩仍在惠州揚言定於月之十八二十兩日起事今已期過聲息杳然然惠屬地方其黨尙盛恐匪燄鴟張非一朝夕所能寢息也至於惠州城内劫掠頻仍中有金帶街者商務最爲繁盛殺人越貨之事幾於無日無之官兵見之從不過問城市如此村落可知宜乎亂黨横行久而愈熾惟去臘博羅縣主緝獲匪犯羅亞玉等七名立卽就地正法地方遂略爲平安此則差强人意耳 
[浙省官塲紀事]  
　　杭州訪事友人云浙江應貢黃茶由署藩司黃幼農方伯札委杭州理事同知黃司馬管解入都○武備新軍統領聨太守豫定於本月二十日督率第二第四兩隊軍士前往安吉孝豐一帶操演行軍○台州府徐乳羔太守因公來省本月二十一日命駕赴撫轅禀見誠果泉大中丞 
[西湖挹爽]  
　　杭州訪事友人云此間各營自恭迎喜神後照常操演外埠防營亦大加整頓嚴定操防日期○撫憲誠果泉大中丞於開即日札委吳副戎世泰前赴德淸餘杭等處查哨次日卽禀辭啓行○省城武備學堂肄業諸生自去冬給假回里後定於本月十五日開學至十八日總辦伍蘭蓀太守會同教習命題考試計策論各一篇並測量算法○自冬至春雖得雪數次而久旱之後燥烈異常刻下喉症頗多并有天花流行業歧黃者咸利市三倍 
[漢水明珠]  
　　漢口訪事友人云湖北沙湖一帶素多牛販每歲所售之牛約在一萬頭左右近日某大令擬徴此項輸以濟國用已訂定章程禀請當道斟酌施行矣○由漢口至河南信陽州鐵路行駛火車業經數月無奈車價過昻人多不願附坐邇經鐵路局憲變通成酌减車價以廣招徠 
[上海官塲紀事]  
　　昨日駐紥吳淞之盛字營統領班福齋軍門命駕來申遍赴文武各署拜會至上海縣署時縣主汪瑶庭大令延入花廰茗談良久而别○昨日鎭江府祥遂安太守因公來滬先詣道轅拜會蘇松太兵備道袁海觀觀察互談片刻繼至上海縣署縣主汪大令飭丁擋駕○昨日淞滬釐捐總局督辦朱　伯觀察出口貨捐局委員李明府炳前樹木捐局委員吳明府敬常先後命駕至上海縣署拜會縣主汪大令晤談良久而别 
[示防火患]  
　　昨日本邑保甲總巡朱森庭明府出示曉諭曰照得新北門内東需根去臘失愼廷燒數百家之多推原其故於該處街道狹窄各叚洋龍無從安放以致難於施救今於創鉅痛深之後作亡羊補牢之計惟有將街道放闊庶臨事不致於擁擠平時亦便於行人且街道一寛市面亦易於興旺本總巡籌思至再總期有益於爾民現酌擬統一丈寛爲度無論營地民地均須讓出業經帶同亭耆地甲人等前往勘得北城根往東財神堂止舊有街道計寛七尺現擬兩面各讓進一尺五寸合成一丈盧家弄横街舊有街道計寛七尺五寸現擬兩面各讓進一尺二寸五分合成一丈盧家弄舊有街道計寛六尺現擬兩面各讓進　尺合成一丈均有樣椿灰印其盧家弄内及横街現有之房屋將來如欲翻造亦須來局報明照章讓進以歸一律除飭甲傳諭遵照外合行出示曉諭爲此示仰各業户人等知悉所有該處房层務各遵照樣椿灰印起造所讓有限受益良多須知此事爲思患預防起見關係公衆利益毋得故違致干查究切切特示 
[鵲報遥傳]  
　　前蘇松太兵備道轅英文繙譯官徐蘭齋直刺奉北洋大臣札委駐滬偵探洋情已歴年所近由袁慰庭宫保奏保免補本班以知府仍留原省補用並賞加鹽運使銜喜電傳來親朋趨賀衣冠濟充溢門庭 
[滬南瑣志]  
　　前者本邑保甲總巡朱森庭明府見處太平水缸大半破漏因諭令地甲造册呈報旋查得十六鋪中局門前向有水缸十餘口爰令局員黃衡堂二尹滿儲淸水以備不虞○流氓邱良和在荷花池前誘人聚賭經十六鋪巡防南局委員賈叅軍訪悉提案訊明判罰洋銀三元以儆○前晚南市十六鋪巡防北局委員陳仲賢二尹之家丁朱錫卿在鐵錨弄徐姓家開塲聚賭事爲上海縣役偵知率同夥役前往擒獲賭徒三十餘名連朱帶回禀請縣主汪瑶庭大令訊究 
[南市捕房紀事]  
　　江北某邑人老張者傳者佚其名向在浦江中駕一扁舟覓蠅頭以資餬口昨忽倒斃於生義馬頭之畔經巡街捕報知捕房捕頭令十六鋪地甲裘鎭往傳屍屬旋有某甲者投捕房訴稱向與老張相稔願醵資爲之棺殮捕頭允之○江北划船户老劉之女近忽逃避無蹤憶及吳連喜前曾爲姜阿德執柯疑有别情向之理論吳諉卸不承旋由劉得諸浦東姜姓家遂將吳扭入捕房捕頭令押候解送工程局禀請總辦翁子文太守訊究○駁船户某乙應萬成米行之僱運米至浦江中某船交納中途竊取二石被水巡捕頭陳向榮所見連贓帶入捕房捕頭令押候轉解工程局禀請訊究 
[美租界捕房紀事]  
　　前日傍晚某號華捕巡至北蘇州路見一不識姓名人頭上受傷勢甚沈重向之盤詰口不能言因即雇車送入捕房捕頭令轉送同仁醫院求治未幾卽因傷身死事爲捕頭所聞令地保報請某善堂備棺收殮○前晚海州人王扣子投捕房訴稱賃屋西華德路開設黃鶴樓烟館同鄉梁寳來之妻胡氏卽著名女棍二阿姐前來開燈値堂人告以租界定章不准婦女吸烟氏旋糾集諸潑婦前來滋擾値堂人向之喝阻被伊等扭住髮辮併力兇毆並將烟槍烟膏等物擊毁無數捕頭令包探劉阿炳將氏拘入捕房押候轉解公堂禀請讞員張柄樞司馬訊辦○昨日淸晨有偷兒王阿全者混入下海廟左近某姓家行竊衣服數件甫携出門卽爲某號華捕所見連贓帶入捕房捕頭令押候解送公堂禀請懲辦 
[正名]  
　　昨報登日本商船公司之事悞衍大阪二字緣商船公司係日人借用華商所築馬頭停泊輪船以興商業與大阪會社各不相謀者也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　包探孫阿星解梁胡氏到案禀稱前日此婦奔至王扣子卽大雄子所開烟館恣情胡閙擊毁器物及烟膏四缸約値洋銀二百元報由小的拘獲送請究懲　供前日氏來開燈小的恐干禁令婉言却之致觸其怒兩久糾約二十餘人肆意逞兇並將檅物擲入烟館叩乞究懲梁胡氏供小婦人戚串行吳雙喜前與王在胡家木橋合開賭塲及吳病故王允每日就頭錢中提洋銀五角給其妻爲養瞻費現忽翻悔不給吳妻無以度日因約同小婦人前往理論並未毁物叩求明鑒吳妻供詞大略相同讞員張柄樞司馬商之英總領事署繙譯官迪比南君飭將梁胡氏暫行管押限一禮拜内賠王洋銀一百五十元然後復訊核辦○包探倪順泉解王金林張芝榮到案禀稱伊等二人掩入法界龍江路某英商花園内焚毁草棚由法界包探顧紀生獲交小的送案請究顧探禀稱伊等二人本係小偷是日不知如何遣火致兆焚如因原告係英商是以送案請究司馬判令各責五百板枷號一月期滿將王發押西獄一年張半年然後分别遞解回籍○包探陳金標解張順甫到案禀稱此人前因犯案遞解回籍今又潛入租界中經小的拘獲送請訊懲司馬判責三百板枷號二月期滿之後管押一年然後遞解回籍○包探張全林解混名茂生皮皂及王長生陳連生三流氓到案禀稱伊等向大英牛奶棚工人方小阿福訛詐控經大老爺簽提兹由小的拘獲請卽究懲司馬判各責五百板將茂生皮皂枷號二月押二年王陳各枷號一月押一年期滿之後分别遞解回籍○包探方長華解龜奴尤雲福及某浴堂主顧海全到案禀稱伊等在同慶里某妓院賭錢口角互扭入捕房捕頭令小的送請訊究司馬判各罰洋銀一百元○包探石錦榮解倫兒周寶生到案禀稱此人行竊桂芳里龜奴胡連慶之皮背甲水烟袋等物報由小的緝獲送請究懲司馬判責三百板枷號一月管押一年期滿之後遞解回籍 
[法租界捕房瑣案]  
　　某洋貨店夥楊瑞林私刻圖章鈐於字條持向仁昌等布店冐取布疋店主葉仁伯查悉扭送捕房昨日捕頭令解請讞員孫建臣大令訊究楊供繕取貨字條並非小的所繕葉供稱昨經各布店主面質今忽圖賴求卽嚴懲楊叩首求恩請准交人保出措資淸理大令著押候追繳○上期顧王氏遞禀聲稱家有四歲男孩被匪人誘出賣仕廣東人某姓家求提追究大令准之昨日氏又投案求追包探禀稱小的查得此孩係氏夫賣出立有筆據大令著邀同其夫來案訊明核奪○錢加大控徐咸林唐阿四串同竊賊收買所竊木料等情大令訊係所雇小工行竊遂著徐唐自行料理○積竊彭漢卿潛入某輪船行竊被包探拘解至案大令著重責五百板枷號兩個月期滿再責五百板○倫兒王阿炳王阿生楊德生均由包探抱解至案大令著將阿炳枷號兩個月阿生德生各枷號一個月期滿責釋○小竊陳阿四陳梅大均經包探拘解至案大令著將阿四責手心一百下梅子笞臀三百板 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十九年正月十七十八曰報全錄]  
　　宫門抄　諭旨均已錄　○陜撫升奏遵旨籌辦水利擬懇劃留部欵以濟工需摺○吏部　奏遵旨議覆優生謀通關節大員私函囑託案摺○雲督魏奏爲舉劾賢否各員摺 
頭品頂戴尙書銜陜西巡撫奴才升允跪奏爲遵旨籌辦陜省水利擬懇劃留部欵以齊工需恭摺具陳仰祈聖鑒事竊奴才於光緒二十七年七月初三日准軍機大臣片交本日面奉諭旨薛允升奏預籌弭災之法請飭陜西巡撫於積義榖興水利二事切實舉行等語著即督飭各屬認眞籌辦仍將辦理情形據實覆奏不得以空言塞責等因欽此當卽欽遵分飭司局議辦去後旋由前護撫臣李紹芬將勸辦積榖情形奏明在案竊維關中古稱沃壤厥田上上近則動輒苦旱歲有偏災庚辛奇荒較丁戊爲尤甚推原其故皆由溝洫阻滯以致飢歉頻仍現際痛定思痛之時宜爲恐後懲前之計水利一事烏容缓圖奴才回任以來詳稽志乘博攷輿圖復與司道等一再熟商籌定辦法計利源之所在者有三曰河道曰渠流曰井碓工程之所重者有三曰開創曰擴充曰疏濬西安鳳翔兩郡舊渠極多終南太白二山峪水不竭擬將大渠之名在而實漸捐者使之復其故步小渠之名微而實尙存者使之分注峪洩旱澇無憂此渠流之宜疏濬者也各屬地勢燥濕不一下隰平原並資井養平原穿井不過一二丈下隰則鑿數尺即可得水用力少而成功多雍正年間撫臣陳宏謀勸民開井咸陽興平一帶添井萬餘至今猶食其利至於沿河之地或用桔橰灌田急流之灘或運筒車取水要皆因利乘便隨地制宜向之所有者固宜仿行向之所無者不妨試辦此井碓之宜擴充者也同州所屬河北各縣地勢高亢尤畏旱乾引渠則難於激之使上掘井則苦於深不及泉故興水利於高原畏難措手然通志載漢書武帝穿渠自徴引洛水至商顏下注謂徴卽今之澄城商顏一名商原卽今之府治也雖漢渠故址湮廢無存而引洛之說則昭然可信考之洛水自鄜州宜君入同州之白水縣境經澄城蒲城大茘朝邑華陰而入渭第就洛水經流之處觀之似乎處處地高而河下而溯其上游澄城之北白水宜君之交則其河底之高於下游諸田不知其幾何尋丈就此疏導其勢順而易行擬擇高處狹處築壩以蓄之治山鑿渠以引之於河之正流無所雍遏而分其支流以灌漑全郡水利之大無逾於此此河道之宜開創者也現已遴委幹員周歴履　並令博訪鄉耆詳測地勢兹將三事詳晣覆陳一俟勘覆卽分别缓急次第修治能否如願尙無把握省城外舊有通濟龍首二渠奴才與司道等輕騎親往查勘其通濟渠自南碌碡堰以下迤邐三十餘里至西門插孔入城直達運花池故道具仔無難修復擬卽一律加高培厚推廣開深外以環繞城埂内以周行衢巷下資民飲上護宫牆水利全功　從此處入手自來大工大役率資兵力良以民夫散漫不如勇隊整齊而兵餉工資爲費亦頗相等陜省現有之常續備各軍或事操防或事屯懇實苦無從調撥不得不另招募現已募勇兩旗名曰水利新軍趁此地未封凍之先卽先將通濟渠迅速興工修築將來各屬工務亦卽以勇力爲倡而雇民夫輔之通力合作較易集事惟工程浩大需用浩煩非有的欵可資無以覩成功而開厚利陜省度支奇絀籌欵維艱查有第二次咨部籌還賑欵銀四十一萬五百餘兩現儲司庫候撥擬請在於此欵項下劃留銀十萬兩以作開辦水利之用仍俟事竣查照舊例作正開銷據水利局司道會詳請奏前來奴才伏查三輔水利從前屢議興修迄以工鉅費煩因循中輟此次興辦乃仰體慈恩浩蕩軫念民依事在必行不敢敷衍現在工作聿興動支頗鉅司庫旣無欵可發又未便籌自民捐查近年鄂修隄工閩淸河道有撥用賑欵之奏陜省修明水利事屬一律自應援照辦理合無仰懇天恩俯准將陜庫現存第二次報部待撥賑欵銀四十一萬餘兩内劃留銀十萬兩经資應用出自 
[逾格鴻慈如蒙]  
　　兪允奴才當督飭在事各員撙節開支核實造報如或不敷仍應隨時奏明辦理所有籌辦陜省水利情及懇留部欵以濟工需緣由除咨部查照外謹會同陜甘總督臣崧蕃恭摺具陳 
二十萬兩作爲鐵路經費實止存銀二十一萬餘兩合併聲明謹奏奉硃批著照所請户部知道　此 
吏部尙書臣宗室敬信等謹奏爲遵旨議處具奏事内閣鈔出光緒二十八年十一月十七日奉上諭山東學政尹銘綬奏優生謀通關節大員私函請託據實纠叅一摺據稱去年七月補考優貢有高唐州優廪生郝祖修持協辦大學士禮部尙書徐郙私函于謁等語考試關防嚴密徐郙竟爲該廪生私函囑託著交部議處尹銘綬事隔年餘始行舉發迹近報復著一併交部議處郝祖修著撤罪舉人郎中以爲營私舞弊者戒該部知道欽此欽遵到部除郝祖修撤銷舉人郎中臣部另行辦理知照外查定例學政同僚屬員京官鄉宦及該省州縣宫投遞私書者革職私罪又凡公罪私罪俱按照本例議處定議其例無正條者方准引律又律載凡不應得爲而爲之事理重者杖八十係私罪降三級調用等語此案協辦大學士　部尙書徐郙爲廪生郝祖修私函囑託經山東學政尹銘綬奏參欽奉諭旨交臣部議處臣等自應照例辦理應請將協辦大學士禮部尙書徐郙照學政同僚屬員京官鄉宦投遞私書革職私罪例議以革職尹銘綬旣稱去年七月該廪生持該大學士私函干謁卽應立時舉發乃事隔年餘經禮部以考選優貢有違定例參處始行舉發殊屬不應今奉諭旨以跡近報復一併交部　處臣等核其情節較重例無專條自應引律辦理應請將山東學政翰林翰編修尹銘綬照不應爲而爲之事理重者杖八十律降三級調用私罪例議以降三級調用係私罪無庸查級議抵所有臣等遵旨議處緣由理合恭摺具陳伏乞皇太后皇上聖鑒再管理臣部事務大學士孫家　與恊辦大學士禮部尚書徐郙係兒女婣親應行廻避是以未經列銜合並聲明謹奏奉旨另有旨欽此 
魏光壽跪奏爲查明滇省賢否各員分别舉劾恭摺仰祈聖鑒事竊以天下之治亂　乎吏治之隆汅吏治之隆污視乎人才之升降夫惟舉直斯能錯枉激濁乃可揚淸臣上年到任後每於接見僚屬披閱公牘時認眞考核除不職各員前已隨時會同撫臣甄别外兹查有雲南府知府胡泰福有守有爲堪膺艱鉅署普洱府事蒙化直隷同知胡璧辦事勤能才識穩練署開化府事廣西直隷州知州黃隱學有淵源任事謹愼調署永北同知准升緬甯通判江藴深爲守兼優治邊有術署昆陽州知州賀宗章才優識卓政績歴著順寗縣知縣桂福實心愛民才明守潔署蒙自縣事恩安縣知縣孫家祥久著勤勞深諳交涉署寳甯縣事補用知縣雷元㴻幹練有爲性情勤樸署巧家同知請補昆明縣知縣黎元熙精明練達才具優長以上各員均有政績可採堪備循良之選擬請傳旨嘉奬以示鼓勵其貪詐不職庸懦無能者查有道員用候補知府現署黑鹽井提舉安平同知江海淸居心狡詐行同市儈試用知縣李允貢聽斷糊塗　　有據准補羅次縣知縣王樹槐縱差需索玩視民命前署甯州吏目試用府司獄賀建勳監守不愼試用從九品丁元福縱子爲惡有玷官箴應請一併革職署鄧川州事南　同知張恩洪年老多病應請勒令休致補用知縣李德垣流品不淸應請勒令回籍署呈貢縣事甯州知州馬堃榮性情疏懶辦團草率應請開缺另補以肅官方其餘如有不職之員仍與撫臣會查據實究叅外所有查明滇省賢否各員分别舉劾以示勸懲緣由謹會同雲南撫臣林紹年恭摺具陳伏乞皇太后皇上聖鑒訓示再安平同知甯州知州各缺滇省現有應補人員應請扣留外補合併聲明謹奏奉硃批另有旨欽此 
 
