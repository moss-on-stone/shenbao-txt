# 1893 - 250 - 4907326

 

Page 1

 
 
[彚解第四批順直振銀] [  申報館協振所席裕祺謹啓]  
　　順直一帶猝被水災嗟我黎民流離道路扶老携幼宿露餐風其悽慘情形較十六年有過之無不及也倒　之困未蘇乞糴之書屢至苟非迅籌振撫其何以慰災民之望今以規元一千兩會同絲業會館仁濟善堂解往散放振欵早到一日庶飢黎早活一日惟被災之地叚緜長待振之人民尤衆所望諸大善士救人救徹善始善終俾呼天籲地之儔仍有食德飲和之樂畿輔幸甚大局幸甚臨頴神馳惟希　德鑒 
[新印增注七家詩出售] [  圖書集成局代啓]  
　　試帖發源於唐而盛於我　朝七家詩尤爲選本中之最善者前有石注少韻注今王注增韻注可謂無美不臻由本局以新鉛字代印紙色潔凈装釘精工每部四本碼洋八角有欲揣摩帖括者請至逢源里熙記書荘及各書坊購取可也 
[辨制篇]  
　　余爲服妖篇言民間衣服之逾制也然近來逾制之物正不獨衣服爲然且逾制者更不僅庶民爲然卽士大夫家亦多有不讀會典不識通禮者矣卽如房屋之制本有等差而今之造屋者則惟稱家之有無富有千倉卽僭逾一品并不自知其僭越而以爲分應爾也親友爲之慶落成者則無不嘖嘖稱羡謂非此不足以壮觀瞻非此不足以　富厚古人所謂高其閈閎厚其墻垣猶覺有寒儉氣而不知越分逾制其獲戾也滋甚卽使近來法網　宏然按之於禮揆之於制清夜捫心當亦有泚然汗下者獨奈何知禮與制者之少也查會典載房屋之制公侯以下至三品官房屋基高二尺門柱皆飾以黝堊中梁飾金旁繪五采雑花　二品以上房脊得立望　公門鐵釘縱横皆七　以下遞减至五四品以下官及士民房屋基高一尺凡房屋並不得施用重簷　房不在重簷之限職官一品二品廳房七間九架屋脊許用花樣　吻梁楝斗棋簷桷彩色繪飾正門三間五架門用緑油獸面銅鐶三品至五品廳房五間七架許用獸吻梁楝斗栰　　青碧繪飾正門三間三架門用黑池獸面攔錫鐶六品至九品廳房三間七架梁揀止用土　刷飾正門一間三架羅用素油鐵鐶庶民所屆堂舍不過三間五架不用斗棋彩色雕飾又曰房舍車馬衣　等物上可以兼下下不可以　　　員任滿致仕與現任同其父祖有官身殁曾經斷罪者除房舍仍許子孫居住其車馬衣服等物父祖旣要無非者有　則子孫槪不得用至於權量之制則會典載之尤　權之屬曰法馬曰秤曰　製權之法審其體積黄銅方寸重六兩八錢紅銅方寸重七兩五鐵倭鉛方寸重六兩黑鉛方寸重九兩九錢二分生鐵方寸重六兩七錢熟鐵方寸重六兩七錢三分權之輕重或凈銅或配鉛或生熟鐵　以各體多寡　形方圓大小可以入算法馬有正有副一百兩之法馬每兩自一分至一百兩共二十八件一千兩法馬每副自一分至五百兩共三十二件一千六百兩法馬每副四圓每圓四百兩大秤百斤至五百斤小秤十斤至五十斤大　五十兩至百兩小　十兩至三十兩量之屬曰斛曰斗曰升製量之法準以工部營造尺審其容積一倉可容積三千一百六十寸隨器方圓大小可以入算斛内口方六寸六分内底方一尺六寸内高一尺一寸七分斗内口内底方八寸内高四寸九分三厘七毫五絲升内口内底方四寸内高一寸九分七厘五毫其所謂營造尺者並繪有圖式並以工部製營造尺式頒直省布政使司通行所屬營造尺卽縱黍尺以與民用栽衣尺比例營造尺一尺爲栽衣尺九寸營造尺一尺一寸一分一厘一毫爲栽衣尺一尺夫民用裁衣尺旣載入會典圖説自可通行不在禁例若製造官物則仍以部尺爲準且旣與營造尺比例則民用栽衣之尺雖不在禁例而其尺寸總不得過營造尺一尺一寸一分一厘一毫之數以會典之所載如此其詳且盡焉爲問近來各處所用之尺其果合於會典所載圖説乎爲問斗斛之制果與部定之大小一律乎爲問權之輕重其果無踰於部庫之法馬者乎爲問官紳士民所居之房舍其果與定制無所踰乎以吾所見例以會典所定覺僭侈紊亂者殊不可以僂指計天下滔滔亦孰則能挽狂　於旣倒然詩有之曰雖無老成人尚有典型典型之所留遺人雖未必皆能遵而奉之然告朔餼羊究亦足以動人之感或者爲之大聲而呼而千百人之中偶有一二警覺者則自此或能歛戢以軌於正而會典等書未必人人寓目也爰擇其要者錄出以供衆覽若以爲鈔胥也而誚之或以爲迂闊也而訕之則聽之悠悠之口而己非余所敢知也　 
[太液清波]  
　　軍機處片交吏部光緒十九年七月初三日軍機大臣面奉　諭旨本日引　見截取道兵科給事中王會英禮科給事中余聨沅等二員於本月十五日預備召見欽此欽遵爲此片交吏部查照轉飭預備可也○積察欽奉　上諭事件處爲咨行事所有八旗各營接奉　諭旨以及奏咨事件例於辦結後移會本處按月由本處訂期将各旗所辦　特旨奏咨各件與該旂所派之員将辦結文册擋案逐一覈對以憑奏結歴經循辦在案今本年六月分各旗辦結事件訂期覈對相應覈對日期黏單咨行各旗營派員照期赴本處覈對册案可也計開七月十七日廂黄正黄滿蒙漢十八日正白廂曰滿蒙漢十九日正紅廂紅滿蒙漢二十日正藍廂藍滿蒙漢○侍衛處爲知照事十四日奉　旨朕於明日辦事後出德昌門西苑門進西華門隆宗門出景運門至　奉先殿拈香行禮畢進景運門内左門御　侍衛等隨同走長街出順貞門神武門進北上門由西山路至壽皇殿拈香行禮内廷行走王等隨同行禮畢仍由西山道出北上門神武門順貞門至建福宫行禮畢出内右門隆宗門西華門進西苑門德昌門運　　用膳召見大臣卯初預備欽此○兵部爲傳知事所有選補廣西桂林營游擊陳世林貴州普安營游擊游萬見陜　　州城守營都司嚴廷中貴州安南營都司潘從福等本部現定於七月十八日卯刻在東長安門外堂考馬步箭相應傳知各該員務於是日黎明各備弓馬跨帶腰刀赴該處伺候本部右堂徐大人考試馬步騎射以憑註考帶領引　見莫悞可也○内閣漢侍讀王鵬運現已升擢江西道監察御史所出内閣漢侍讀一缺經諸相國擬令内閣漢典籍查恩綏應行奏補已行查吏部俟核覆到日卽可奏補毋庸帶領引　見矣○前紀大金吾三堂憲揀選官缺一節北悉巡捕北營東直汛守備一缺已将南營右哨千總惠春揀補擬於月之念一日帶領引見矣○廣東廣州滿副都統興統制存三年任滿遵旨入都　陛見應卽交卸北上經繼述堂軍帥奏令廣州漢軍副都統伊克坦兼署廣州滿副都統事務專摺入京已於今日奏奉硃旨知道了欽此○王雲舫中書侍郎文錦現署工部右侍郎所有會典館漢提調自未便仍充經會典館　 
 
 

Page 2

 
 
單奏請派充會典館漢提調一摺於本年七月十五日具奏本日奉　硃筆圈出鴻臚寺卿劉恩漙著充會典館漢提調欽此○江蘇巡撫委員管解京餉銀五萬兩分装木鞘已於今日午後抵部惟爲時已晚當月司官已散值未得立爲挂號故将餉鞘寄堆部之大門下原解丁役於彼坐守一夜次晨始持號将餉鞘扛入後庫院中堆存鎖繫以俟銀庫騐收 
[豫藩入覲]  
　　河南布政使廖方伯壽豐任滿請覲旨令來見方伯遵　旨晉京陛見請由豫撫派員接署藩篆以便廖方伯交卸入都聞裕澤生中丞奏委河南按察使長廉訪祿接署藩篆遞遺按察使篆務奏委開歸陳許道桂觀察霖署理遞遺開歸陳許道篆飭委河南候補道薛福年署理一面分别行知飭遵廖方伯已於乞巧後一日由汴首途矣 
[榮任理事]  
　　前晚本埠曹潤甫同轉接到徐厚餘太守由美京發來電報知太守已由楊星使派爲駐劄紐約理事官按太守爲原任福建臬臺徐仁山廉訪之長公子平日講求洋務今膺此任将見辦理交涉事件必能得心應手也 
[電報獲利]  
　　暹法兩國因爭美江之地致生齟齬事經數月各項生意多所損傷獨暹羅電報局反覺獲利倍蓰計自起事以來法人電信之來往法京及濵角者約費十萬佛郎卽西七八兩月巳用去四萬佛郎其縻費如此或曰以此核計若得再多數月則該局入息足抵法人所索之欵矣 
[暹人賠欵]  
　　暹羉消息言暹國所賠法人之欵於上月十一日上午十點鐘用大貨艇三艘分装銀一萬六千斤運至法國亞律砲船交納沿途有兵士護押法官将銀核點相符卽盡數盤運上船欣欣然有喜色按暹銀一萬六千斤以英磅折之約重四萬二千磅當時砲船水手操作數點鐘之久始能将銀盤盡聞有銀則一紙值銀五十萬佛郎亦經暹國寄往西貢交法官收入矣 
[接見法使]  
　　暹國自允給法人所索賠欵已敦和好而釋兵爭法國旋派全權使臣威剌士赴暹與暹官商議一切事宜威使旣抵濵角卽在法使署下榻上月初九日暹王特遣人以禮相迎威使遂隨來使入宫謁見暹王道逹奉總統之命與暹講信修睦之意暹王亦就其來意婉言答之彼此禮成而退 
[監臨啓節]  
　　江蘇巡撫奎中丞定於上月廿七日啓節赴金陵監臨鄉闈已紀前報兹悉中丞於是日辰刻偕文巡捕李二尹武巡捕徐蔣兩都閫及汪大令瑞曾楊大令炳奎等排導至胥門外官碼頭藩憲鄧方伯以下各官均已齊集接官廳中丞降輿接見後旋卽作别登舟望金陵進發各營兵丁列隊恭送一時鎗砲聲響若連珠長元吳三縣宰及總捕總巡等直送至滸墅關始行言旋 
[蘇守接印]  
　　調署蘇州府王太守於七月廿五日傍晚舟抵閶門太子碼頭各官恭遞手版太守傳諭翌日接見云云己登昨報兹悉太守於廿六日清晨坐舟繞至靈官廟長元和三邑尊以及印委官員咸往迎迓太守接見之後旋卽登岸乘輿入葑門至通和坊湖南會館公館時已鐘鳴十下太守以吉時已屆遂朝服而出排列香案望闕行三跪九叩禮接印畢府署各書差依次叩見各官紛紛道賀太守旋卽上轅詣大憲衙門謁見午刻至府署投剌拜會魁太守當卽欵留午宴藉伸地主之誼宴罷作别始呵殿而回 
[攔輿遞信]  
　　蘇省各官恭送奎中丞起節後分道回署有年逾而立口操外路音之陶某頭戴秃頂大帽足穿薄底快靴手持信函貿貿然至首府王可荘太守輿前遞呈太守将信閲視一周勃然大怒飭将陶拘獲發吳縣訊究外間傳言信中所云皆係府試慯内弊端信尾爲某大員具名是否不得而知也 
[蘇鄉失愼]  
　　聞蘇鄉横塘附近於七月廿五夜大火延燒三十餘户焚斃男女孩各一至其如何起火俟訪明續錄 
[守戎公旋]  
　　署理鎭江營守府何開元守戎赴金陵公幹於七月廿五日乘長安輪船抵鎭隨卽登岸入城遄回守署聞交卸之期約在桂花香裏云 
[西人被剌]  
　　天津英工部局有西人管理巡捕者津人謂之四道又稱之曰四老爺向兼理有喴洋行事務現在專就工部局經營矣上月十九日天近黄昏散步於小營門外突遇一人服短後衣迎面而來甫近身旁卽問四老爺好西人駐足頷之驀出犀利小洋刀向脇下直剌西人亟避傷及腎囊左近勢頗不輕而奏刀者從歧途逸去西人裹傷回局諭飭巡捕具禀領事照會海關道飭縣派捕一體緝拿兇手未獲二十一日適有東洋車夫兩人在英租界鬥毆其一猝出洋刀便剌爲某西人瞥覩謂身爲御者胡爲帶刃行兇四道之傷旣乏端倪當卽此根究以憑核抵亟喚巡捕将該兩人拘去現已禁諸黑獄矣 
[五茸秋雨]  
　　松郡於上月廿二大雨滂沱竟日不息入夜東南風大作飛揚跋扈山岳爲之摇撼鄉間早禾幸已結實雖爲風雨所飄摇尚不至有傷害而晚稻與木棉正當吐華垂穗之時驟罹此一番摧折未免大爲减色至廿五六兩日雨師又至簷溜如繩刻屆白露四野老農咸愁鎖雙眉引領而望蒼蒼者之早放晴曦焉 
[緝獲竊匪]  
　　茸城西門外景家堰有三官堂焉野處荒凉炊烟落寞空空妙手兒藏匿其中久已據爲淵藪嶽廟巡防局弁吳君查悉情形咨請婁縣捕廉姚少尹各率差勇前往緝拿果見有賊匪三人偃臥其間當卽拘獲研訊之下供認有船一艘泊於宋家橋畔隨将贓物一併解送婁縣署收入所中想不日卽須訊懲矣 
[聨檣赴試]  
　　今逢慶榜宏開塲期伊邇士林中莫不欣然有喜色志切觀光鎭江裏河一帶爲蘇常壇溧各處必由之路近來裏河鄉試諸生陸續過鎭皆出大閘口溯江而上數里之間舳艣銜尾一帆風順秦淮百里半日可到破浪乘風眞堪爲孝廉船預賀也 
[入覲言旋]  
　　湖北候補道裕朗西觀察自三月初八日交卸漢鎭牙厘總局事務於四月初間北上引見奉旨回省已於七月二十一日坐江寛輪船抵漢旋卽登岸仍至英租界一碼頭舊公館寄寓想不久卽當補用也 
[風雨覆舟]  
　　禾地秋雨聨綿後得放晴至七月二十二日清晨忽又風雨大作急雨狂風吼聲如雷屋宇皆震鎭日不休直至次日始　航船划船暫泊途中以避風浪因而悞班遲到有西塘航船由鎭來禾午後行經秋涇橋突遇狂風船夥轉舵不及遂被吹翻搭客船夥以及一切信件貨物盡入河内幸卽經往來諸船帮同撈救得将搭客如數救起内有一老婦已不省人事赶急設法施救乃得漸漸醒轉餘皆得慶更生惟失貨物而已亦不幸中之大幸也 
[餞儀誌盛]  
　　許秋槎觀察分巡興泉永三府蒞任十八閲月於地方興利除弊民瘼關心開辦砲捐添置大砲安設砲臺以固海疆保障泉漳門户出示泐碑永禁浮收等弊購置園地開設桑棉局購種桑秧以興蠶桑之利善堂董事包攬詞訟立卽驅逐劣紳畏法不敢公然武斷魚肉小民民間得安袵席市儈奸商不敢藉倒帳吞没人財種種德政入人者深七月十三日卸事地方紳商軍民公製萬民衣傘十一柄德政匾大方德政牌旗數十對迎送署中懸掛十六日坐琛航官輪晉省一路擺設香案餞送者十餘處提道憲以及所屬廳縣間厦文武印委大小官員紳商均至輪舟叩送親兵練車各營均列隊江干跪送一路觀者塞途熱閙非常要非觀察公正廉明何能有此 
 
 

Page 3

 
 
[讞員回滬]  
　　上海縣帮審委員葉司馬赴蘇謁見各大憲已列前報兹悉司馬在蘇事畢當卽禀辭乘坐官舫於昨日上午抵滬乘輿往道轅晉謁 
[科房失竊]  
　　前晚有小竊混入道署科房内乘人出外席捲所有而去迨各書辦回房已無蹤影檢點失去各物約值錢二三十千遂開明失單報捕緝查 
[白蹢涉波]  
　　昨有小車數輛推剛　公數頭至滬南某處行經薛家浜小木橋有四十餘歲之車夫力不能支連人帶車翻入河中車夫僅受微傷尚無大碍旋雇他人打撈并令将猪赶起給以錢二百文爲茶酒資惟巨猪四隻業已帶不拖泥河伯見之不免饞涎欲滴矣 
[撞傷幼童]  
　　鋼絲東洋車行走如飛每易肇禍昨有某姓童子年甫十三四在百老匯路購物被趙阿三所拉之鋼絲車横衝将童碰倒在地磕傷額角適有巡捕至将趙拘入捕房命童回家醫治俟解訊持投案候質 
[身世蜉蝣]  
　　胡樹興者不知何許人流落無聊於三月廿六日在金利源碼頭投河覓死經收捐之某乙所見立卽援手送入捕房由葛同轉片送果育堂留養邇來胡在堂患疾醫藥無靈於前日五點鐘時斃命遂由堂中知照法捕房飭探往查並無親屬由堂備棺成殮發壇待認 
[厠中有屍]  
　　昨晨黎明時本邑小東門外坑厠内倒斃無名乞丐一名年約四十左右當經地甲報明善堂給棺收殮 
[諭禁私宰]  
　　欽加運同銜補用直隷州調補松江府上海縣正堂黄爲查案嚴禁事照得私宰耕牛律有明條若開設圈店盜取宰剝厥罪尤重禁令煌煌豈容輕犯查本邑有等無賴棍徒設盆私宰列肆售賣且有赴浦東販買偷渡牽至租界及虹口八仙橋一帶銷賣宰殺渡船亦復貪利装載實屬顯違禁令有害農功迭經各前縣曁本縣示諭禁辦在案兹屆秋令農作将罷之時訪聞該棍徒復萌故智仍有販牛偷渡情事並據同仁輔元堂紳董函請諭禁前來合行查案出示嚴禁爲此示仰城鄉合邑軍民保甲及渡船人等知悉爾等須知農民耕種全賴牛力牛旣有功於人何忍殘殺自示之後務各另謀正業勿以宰牛爲事倘再有販牛偷渡設盆私宰一經訪實定卽提案照例科罪地保容隱包庇渡船貪利装載察出一併重辦並将該渡充公决勿稍寛其各凛遵毋違特示 
[押候移縣]  
　　前報載著名賭棍瞿桂寳主使毆傷華捕由蔡太守飭差密提到案仍交捕房管押瞿在捕房押所因烟癮難熬将飯碗自行劃傷頸項當時飭送醫院療治昨據麥捕頭飭包探孔阿才将瞿解案瞿供奉押捕房烟癮猝發萬分苦楚致欲自盡叩求格外施恩太守商之英副領事薩君俟瞿七日後傷勢平復備文移縣核辦 
[私姘不究]  
　　蘇州人陳張氏自喪所天難供衣食遂於去年來滬傭工旋與顧榮卿姘識賃居滬南大東門外有此間樂不思蜀之意前日由夫弟陳大毛夫姊宗陳氏來滬找尋春光已泄躱避無門竟被尋獲顧見勢不佳乘間逃逸大毛将該氏扭至巡防北局喊控祝二尹訊供之下判将陳張氏交大毛領回管束顧旣未到案從寛不究 
[訛詐受笞]  
　　江北人楊四七子邇在十六鋪一帶招摇撞騙訛詐良民被該處汛捕陳金查知立時拘獲並有竊賊徐阿林願與質對　将楊解至北局祝二尹訊供之下判将楊笞責一百板從寛具結交張阿二保去 
[會商案情]  
　　捕夥徐雲泉謝阿二在法界提人被捕房查有拆梢情事拘押捕房徐氣忿身死經道憲札委鄰封相騐及上海縣黄大令由蘇回滬捕房将謝解送到案經大令親提研訊此已詳紀本報兹悉大令於昨晨在花廳上陳設西式茶點特請法繙譯官祁理恒君到署會商此案十點鐘祁君乘坐四人大轎輿前有三道頭西捕一名戎服佩刀率同華捕四名擁護入城大令預請道轅繙譯徐蘭齋司馬作陪及祁君抵縣同至二堂上迎入花廳相見之下大令請将容留賊贓之王三寳阿招生阿龍及探夥等歸案訊辦祁君曰我不能專主須禀明領事核奪會商良久至鐘鳴十一下祁君始興辭而出 
[限追身價]  
　　包探郁庭湘禀蟻媒案内保釋之胡子香周桂發著令由原保交案請究旋有浦東廿七保陳家巷地保顧雲亭投案候示葛同轉令立一旁問秦長法之事爾知否答稱秦向業成衣不安本分去年十二月三十日由滬携帶葛氏回鄉與其母同住小的未曾知覺至正月底小的在彼收取錢糧始悉情由問爾如何於四月間将秦逐出究竟秦家與胡子香家相隔多少路供稱秦母係胡这姘頭故同居陳家巷地方因秦屢次竊物故将伊逐出又以洋四角給與該氏作爲盤川令其同來滬上問周娶該氏爲室無人爲媒費去洋若干元答稱不知此事在廿四保方二圖與小的處相隔七八里之遥實不知情問爾不必隱諱須将實情供明答稱此事初係胡秦串合謂四月間秦等被爾逐至滬上復又回家住居何處答稱住南匯縣境問胡素來安分否答稱大老爺明鑒胡係著名蟻媒此事本不干涉小的之事因奉堂諭來案候示同轉得供命将戴葛氏提案問爾當時究與王阿順先認識抑與秦長法認識供稱小婦人家有老翁因丈夫失業在滬傭工由王荐至虹口羅姓磨坊每月工資一千五百文至十二月廿八日向東家取工洋三元六角本欲寄回家中嗣有王阿順前來欲代小婦人半洋帶回小婦人信以爲眞請伊代寫家信問爾如何将生理辭歇供欲向東家預借一月工資不遂所欲據王言其友秦長法之兄欲雇傭婦每月可得洋二元小婦人不知是計至廿九日五點鐘同王至大碼頭蘆蓆店借宿有頃秦亦至二人做成圈套説是薦生理至明日王将小婦人送到船中秦帶至伊家問住於何處供住在秦處問斯時胡子香在否供胡在况與秦母同臥令小婦人呼之爲伯伯謂以後如何供小婦人見勢不佳欲回滬上秦不允謂何不向其母言明供曾經言明致被将竹梢兇毆受苦難堪至四月十一日由地保給洋四角将小婦人及秦逐出及至船中洋又被其奪去問來滬後住在何處供住城内客棧中謂旣已來滬爲何又隨伊回去供欲至中八仙橋妹子處秦不從勸令小婦人仍回浦東問住在何處供住在周尚欽處三十三天至五月廿四日欲将小婦人售去抵死不從秦欲抛入浦中小婦人因此恐懼不得已而隨伊問秦曾説過何語供曾向其母云出洋十六元賈小婦人此皆實供求恩作主同轉命提秦長法詰問供張氏却由王阿順交與小的言該氏家中乏人衣食難繼囑帶至鄉間代薦生意至蘆席店言明至二十日由王送回船中並給洋三角爲飯食資又云正月間可以來鄉取回小的遂将氏携回至二月間因王不來小的卽於二月十三日來滬尋王不見欲送氏回滬氏又不從日與小的爲難至被地保逐出問旣來滬上不應又携回鄉間供送回蘆席店緣氏不肯只得仍携回家同轉得供著帶王阿順詰問一味抵賴同轉令與葛氏及秦長法質對仍含糊以對問葛氏之洋三元六角爾帶在何處爲何仍将彼交秦喝令重責三百板仍矢口不移又向秦詰訊執定前詞同轉命笞二百下始供此事皆胡子香指使緣胡乃母之姘夫我呼伊爲晚父将氏售與周桂發由胡唆使我祗用洋十元其一元又係銅質問王阿順斯時可曾來過答稱五月初二曾來一次正欲将氏交彼轉瞬已不知所在問氏之東家在虹口爾曾去過否笞未去問據上手印是爾打否答亦由胡交我打印問爾如何言出洋十六元買來答均係胡所爲致受其愚如今惟求恩典周桂發供稱向以駕舟爲事在外日多至五月二十左右回家據母云由胡爲媒娶萬氏爲室此是巧貨只出洋五十元媒洋三十元我母當以十一元付胡至六月問将洋如數付訖均交胡手問付洋時有人見否答合宅人均見現求将洋追還同轉又問胡子香曰筆據何人所寫上寫陳氏衣食不周自願嫁人等語係何人意見身價亦不書明究竟若干胡供祗洋四十二元同轉謂周供是四十元爾何言四十二元據秦長法稱祗用十元尚 
 
 

Page 4

 
 
餘七十元何在胡供稱業已分散問分與何人供不能指實問爾須從直供明供李阿薛得七元康新裕得九元周玉全四元地保顧雲亭三元五角辦衣服轎子等項數元小的實未用過分文謂爾乃老白螞蟻誰人不知一切均由爾主使尚敢强辯實屬不法胡泥首求恩同轉謂限爾三日将洋八十元交案如違比追胡仍嘵嘵分辯稱地保亦曾用洋同轉判将王阿順秦長法戴葛氏還押胡子香周桂發交原保又諭顧雲亭於禮拜四至公堂候訊顧遵諭而退訊至此已三點三刻鐘矣 
[飢溺厪懷]  
　　本館協振所昨接泉唐知過子惠函云僕忽患食滯腹脹之症上及於胸勢甚不舒因念順直災黎待賑孔殷謹於灶神前虔誠祈禱願助賑洋五十元求病速愈云云順直一帶猝罹奇災嗟我黎民莫解倒懸之困得此兼金遠餽則飢黎之困可蘇而善士之獲報自不難翹足而俟謂余不信請覘異日 
[金陵籌賑記]  
　　金陵協賑設在承恩寺大街春和錢荘内前已籌解山西義賑十批尚有末批候經手尾册收齊卽行掃數清解現奉施子英太守寄到順直災圖六百張並蒙詳示被災情形披讀之餘慘難名状夫京師爲首善要區畿輔乃根本重地比以陽侯律虐波及都門聖主憂勞不遑暇食我輩皆食毛踐土之氓豈可涓埃罔效現仍就原協振所處改爲金陵勸捐順直義振所明知籌振之艱早成弩末然前次勸募晉振尚蒙諸大君子慷慨解囊源源接濟今以畿疆之重待振孔殷其緩急重輕又逈與前事有别諒諸大君子必不笑爲馮婦之愚而有以復爲發棠之請也至此間晉振各册連日尚有續蒙募繳者如懋興鎭厘捐恩楚香司馬經募廿九户第二次寄交洋三十七元錢四百八十文泰州宫石卿陳一峰汪養泉高石城錢希範解雲翁鄭春舫沙子珊諸仁翁經募各大善士英洋八十五元錢一千六百四十五文姜堰王記五元雲溪釋子三元飛濤山館三十元江雲翁六元袁少甫一元金陵務本堂蒋吳厚卿過幼清胡絜修四户各十元石岩六元以上統計鷹洋二百十三元錢二千一百二十五文均已先後祗領彚解訖伏惟籌捐重鎭無異廉泉讓水之頒乞糴雄州迭有義粟仁漿之沛以至慈祥善士福慧沙門普發愿心同襄善舉所謂如來説法萬萬恒沙菩薩廻輪生生世界災民託命盛戴宏源理合謹誌報章用彰盛德[  金陵恊振同人謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[屋上有馬]  
　　九江西門外王榮興鐵匠店緊靠城墻上月廿三日辰刻有馬一匹在城上放草失脚跌在該店屋瓦上屋桷瓦片爲之壓碎進退維谷勢如羝羊觸藩欲上欲下均非以人上屋用繩繫吊不可且馬勢奔騰瓦上如何用力旁觀者議論紛紜幾如築室道旁云 
[一言致命]  
　　命案以謀故鬥三者爲最烈其威逼者次之戲殺悞殺又次之然其釀命不加手足之烈卽因口角之嫌從未有周旋揖讓之間言者無心聽者有意因而自尋短見者有之自析津大王庄之甲乙始甲乙生同里閈居近比鄰甲不占家食隨宦遠遊在外現在言歸邦族乙往叩起居隨在茶攤上接風談及異鄉風景乙問聞長安道上多月中搗藥之人是否眞有其事甲以爲有心譏誚姑以不理理之然中心藏之固鬱鬱不樂也隨語鄉中故舊謂與乙少相狎長相優今日邂逅言歡何得作此齷齪語鄉人慰甲咎乙乙妻插嘴謂無論是語漫無所指卽使有所指豈得爲莫須有耶甲聞愈思愈忿遂服洋烟畢命屍親投保報騐聞已将乙夫婦兩人捉将官裏去矣因此寥寥數語一尋自盡一肇訟藤亦殊不值得也周廟金人之所以三緘其口也 
[失而復得]  
　　有某姓夫婦祗生一女卜居於滬南南馬頭附近上月間令女出門買水女僅八齡竟至一去不歸某姓偵騎四出信息杳然某姓以爲一個明珠已入他人之手不復能重歸合浦矣昨日其隣人適有事至浦東於矮屋中見一女孩垂髫覆額頗似某姓女近前諦視毫無欵義遂奔回告知某姓糾人同往破扉直入拐匪見勢不佳從後户逸出某姓遂将女領回欲赴地方衙門控告請拘拐匪懲辦未知果否自來拐販幼孩客籍爲多而此則出自本地人涓涓不塞将成江河此而不懲鳥乎用吾懲 
[縣捕吊贓]  
　　楊阿林在施家弄行竊物件被捕拘送十六鋪中局轉送到縣黄大令飭令收所聽候吊贓再核已紀前報昨日大令飭捕柴樛帶同竊犯及各當票先至十六鋪地方義茂質店吊取皮馬褂一件計質本五千二百繼至恒泰吊出釘鞋一雙烟槍一枝計押本錢九百文又至明興押店因所押之貨業已滿期未便吊取該捕等復至益昌當弔取皮衣二件計當本十一千四百五十文該當中人因所當皮衣並無失主承認不肯吊贓該捕遂回縣禀覆 
[英界公堂瑣案]  
　　某鞋店夥周蘭亭訴稱粤人王宗軒買鞋不成乘間竊去鞋子一雙當塲獲住鳴捕送究顧包探禀王在捕房供認在香港地方犯事責過籐條現有斑痕王俯首求恩太守判管押七日交保○顧包探禀陸阿毛失竊夾襖一件查係沈小弟所竊太守判押五日○黄包探禀公和永絲棧被揀絲頭女工瞿某氏陸續竊去絲一包在家中搜出今傳伊夫瞿福元請究公和永絲棧遣司事到堂聲訴前情請爲懲辦瞿供詞游移太守判押二十一天○怡和洋棧司事楊坤訴稱被張連生行竊白鉛一塊送究張默無一語太守判押七日○沈包探禀高陞棧客人李木香失竊衣服三件查被同房客徐慶岩所竊吊到原贓請究徐供安徽太平縣人一時貪小叩求恩宥太守判押六禮拜期滿遞回原籍贓交失主○陳包探禀黄長發行竊鄧廷才衣服一件送究黄供詞支吾太守判押七日○李包探禀錢仁才失竊報時鐘一隻錢六千文查被徐如榮所竊起到原贓送究徐供初次誤犯太守判押二十一天○翁阿興訴稱在小菜塲買物被盛阿生扒竊錢一百文當塲拘住送究太守判令遞解回籍○包探黄四福禀查獲前曾遞解之寳山縣徐正卿復來圖竊請究太守判責一百板再遞○瑞馨齋香作夥張文文訴稱與同店作工之黄長福偶爾口角被伊将剌刀戳傷小的唇頦等處伊自已碰傷鼻間求請騐究黄供詞支吾太守飭令兩造各赴醫院療治俟七日後再核○十七號西捕禀馬夫徐阿榮将無捐照之車在路載客請究徐供因英界捐照原已捐就坐客欲往法界故将英界捐照撬下太守以該馬夫有意取巧判罰洋銀五元○馮芝元訴稱陸有祥串同流氓阿二阿順向小的索詐洋銀二元不遂其欲動輙行兇爲此鳴捕送究陸供不敢串詐惟與之介紹而已太守判将陸仍交捕房帶回候查明後於禮拜五再核 
[法捕房瑣事]  
　　有名羊毛金生者不詳其姓喜作狎邪遊與小東門外某烟妓繾綣情深妓有一子纔三齡呼阿金爲乾爺阿金亦愛若掌珠前日携至同生太酒店飲酒旁有野雞小工小龍子阿四等二十餘人喧呶暢飲見小龜貎美偶與玩弄轉瞬間忽失聲啼哭阿金以阿四等有意欺侮與之相論繼以用武扭結不解旋有羊毛阿二上前排解亦被攢毆受傷頗重適巡街捕至拘獲阿四某甲二人管押小捕房一宵昨晨解至大自鳴鐘捕房克捕頭著押候解案究辦○前日有一八九齡之女孩失路在公館馬路啼哭經巡捕帶至捕房詢問之下女孩住居虹口餘則茫然莫對捕頭着暫存捕房候失主認領○寍人某甲扭某乙至大自鳴鐘捕房聲稱乙係外甥被借洋五十元已歴多年屢索不還爲此扭入捕房請爲追究捕頭以甲乙旣有親誼無庸肇訟麾之出外自行料理 
[賑欵彚登]  
　　謹啓者順直被災慘切萬状敝堂一再彚解協濟官賑畿輔根本之地待欵尤亟今蒙程蓮蓀大善士求父舊恙速愈樂助紋銀一千兩申規元一千七十一兩四錢三分又奉徐州協賑所劉震奎張卓党王晴嵐李朗亭賴藴山五大善士經募四十三户大善士樂助錢八百千文申規元五百三十六兩八錢四分由鎭江乾泰豐號范淦泉仁翁轉托本埠義生祥號交來又奉華陽釐卡交來童鎭東廣文大善士樂助紋銀一百六十八兩申規元一百七十九兩八錢七分二釐又張唐氏大善士樂助洋一元又蕪湖大成祥號交來節省氏大善士求家外平安樂助洋二百元又代親友完符愿洋廿元又湖南常德友人經募五十四户大善士樂助錢五十千文洋二元湘東徐可園仁翁經募無名氏大善士求保慈幃妻室病速愈樂助洋一百元大通利和荘交來古黟環山氏大善士樂助洋一百元眉壽堂許大善士樂助洋一百元臨浦趙介人仁翁經募心信堂大善士求孫兒發熱瀉痢速愈并求闔家平安樂助洋一百元百川通票號交來自退思軒大善士經募五十二户大善士樂助洋二百元電報局楊大善士交來無名氏善士樂助洋一百元湖南永州府署菊隱廬大善士樂助花洋十五元赤金葉八錢兑換洋廿九元三角五分又代募補過主人大善士樂助花洋五十元常熟張守忍常經募七位大善士樂助洋五十九元仁浦無名氏大善士樂助洋五十元盛澤張少琴仁翁募隱名氏大善士子病求速愈樂助洋四十元彤康荘交來南陵無名氏大善士樂助銀廿七兩一錢七分或解仁囊或倡義舉同屬濟時之功德無非救命之銀錢求仁得仁種豆穫豆敬爲諸君頌并爲斯民幸上海六馬路仁濟善堂籌賑公所施善昌等謹誌 
[澤被嗷鴻]  
　　謹啓者敝堂接奉江西二套口釐卡朗垣氏大善士祈保小孩長齡消除災厄易養成人樂助直賑洋三十元趙宜璋閨女針黹移助祈平安增福壽樂助紋銀十兩盛朗卿仁翁交來鎭江綢業大善士樂助洋一百四十五元楊子萱仁翁交來豐潤張大善士樂助洋一百元又奉張大善士交來廿二户洋八十元先後祇領同深感謝順直被災慘状莫名待賑情形刻不及緩秣陵将冠子泮芹氏素具善心隨父於安慶差次勸募見圖心惻賦成一律寄示其詞云順直天何不厭災圖開慘状費徘徊波濤澎湃連城繞人畜漂流遍地埋剩有鴻嗷何處集都成鵠面實堪哀諸公速請仁囊解福報蒼蒼不爽來情眞語摯大聲疾呼薄海仁人諒亦同深悲憫也上海六馬路仁濟善堂籌賑公所施善昌等謹誌 
[桃塢同人彚報蘇藩署及濾州重慶杭公信晉義紹興鎭江滬信昌蘇復昌賑局電局電寓各公所六月下旬清單]  
　　蘇藩署經收婁縣夏印書紳二次解二百四十元布捐局鄭印本誠解一百元武進縣吳印炳二次解二百四十元三角五分七厘金匱縣王印念祖解二百元閩廣貨捐局高印彦冲解一百四十五元鎭江府王印仁堪二次解三百元上海縣黄印承暄解三百元鎭洋縣吳印鏡沆解二百元常昭海口厘局曹印日新解二百零六元陽湖縣葉印懷善五次解三百零二元七角三分盛澤厘局陳印德喆三次解四十二元木瀆厘局陳印叔謙解一百二十四元崇明縣黄印傳祁二次解二百元南匯縣汪印以誠解四百元金山縣劉印元誠解四百七十五元奉賢縣金印元烺二次解一百四十一元六角絲茶北卡陳印香祖解一百元靖江縣張印嘉言二次解二百元宜興縣萬印立鈞二次解三百七十五元吳江縣李印汾解二百七十四元以上共收洋四千五百六十元陸角八分七厘共合規銀三千三百五十兩零三錢七分二厘○重慶電報局張君應六經收川東道重府憲發到第五批渝平合規銀一千零五十兩第六批渝平合規銀一千零五十兩兩共規銀二千一百兩○瀘州電報局王君柳堂經收來電云富順縣陳洛君大令募自流井廠商四千兩夔州徐一翔兄募三百兩同江縣黄海春大令資陽沈子潘大令隆昌樂智軒大令各捐募一百數十兩資州高怡翁直刺續墊三百兩叙州府王大尊續捐二百兩長寗縣鄧純峰大令來一百兩慶筠縣唐蔭亭大令來三百兩宜賓縣國子逹大令續來一千兩等因實收到八批九批渝平合規銀三千一百六十兩○杭州湖墅公信紙彭君菊亭經收亭字册張春發謝法大兩户各三角吳壽洪吳阿三吳增大王正芳王根芳巢盤玉吳阿大七户各五角張定山貽德堂張三槐堂玉秀庵堂鄭步揚慶善堂顧錦心堂瑋谷堂王徐復增堂五山老海映雪堂金芝壽質記十四户各一元潤餘堂退思老人鄭華三桂德堂存性堂梓源書屋六户各二元巨州瑞春荘四元無名氏四元九角符中船帮兩户各五元古虞羅固本堂兩户各六元烏程洗心居士烏程馮于氏吳興始平氏三户各十元以上三十八户共收洋九十一元共合規銀六十六兩九錢一分二厘○杭州焦旗杆晉義錢荘周君渭泉經收無名氏一元譚韻笙三元以上兩户共收洋四元共合規銀二兩九錢四分○紹興水澄巷徐君經收紹字册細數零報來第三次洋三百元合規銀二百二十兩零零五分○蘇州天庫前電報局王君經收報字册掦誦蘐張存仁啓秀齋侯景記四户各一元養儉和養雲軒兩户各二元楊睫庵三元周光復四元無名氏成根福兩户各八元○又代收鋭字册陳禮方聲樹陳明德三户各一元張東明陳恆豐方湯氏三户各二元吳亦禹兩元銅洋一元方徐氏吳煒庭兩户各十元以上十九户共收洋六十二元銅洋一元共合規銀四十五兩七錢五分三厘○蘇州中市復昌錢荘徐君乾齋經收復字册單蓉記一元吳增壽求保女病一元六百文張蘭芬吳改修堂欽記三户各二元王星南三元和豐錢荘揚州泰生銀號補過氏登瀛堂于尹敦本堂五户各五元　友堂八元恆裕和錢　求病愈兩户各十元汪筱安二百元○又代收永字册有心無力一元孫雲顧卿顧心田潘所宜同泰恆少記馬路張公館五户各二元泰源油坊三元王 
 
 

Page 10

 
 
平秋袁吳氏兩户各四元袁文記十八元○又代收理字册黄梅村黄懷謹兩户各二百文董駿人張世遠兩户各三百文馮桂庭蔡恆茂楊子卿三户各五百文黄慶社劉廷照蘇百生三户各兩角陳家恩沈錫九無名氏三户各三角謝元鈿薛逸卿金裕生袁六記泰來德茂昌祥六户各五角永源泰陸石卿李惠卿萬成同浦泰隆涂萬順遜之孫疁溪碗成士孫菊山袁四本堂俞銀記錢廷鈞葆元延生守分居十四户各一元緒成瑞福祥瑞兩户各一元五角倪兆祺立成祥一陽子袁少蘭黄仲梅王繼廷俞疁溪居時泰錢畹記九户各二元薛叙鳳五元薛杏初蔡門郁氏兩户各十元不書名不書名兩户各二十元退子銅洋五元以上七十五户共收洋四百零八元五角錢三千一百文銅洋五元共合規銀三百零二兩八錢一分五厘[  此稿未完]  
 
 
 

Page 11

 
 
   
 
 

Page 12

 
 
   
 
