# 1920 - 111 - 4916948

 

Page 1

 
 
   
 
 

Page 2

 
 
   
 
 

Page 3

 
 
時評 
[鬥喻（冷）]  
　　每見鄉曲之豎固事而鬥必互捕其胸固結不解氣竭聲嘶歷若干時勝負不分經旁人解勸猶負氣不服悻悻且走而散以爲鬥之能事畢也又見能拳角者之鬥則不如是進退批擊着體者無幾下勝負之數不數分時而定其所以如是相異者無他一則任意氣一則有學術一則盡其力於妄費一則用其力於實際故也 
　　我因思之中國近年以來之内爭其情狀無一不如鄉曲之豎之相鬭者深可憐也 
[命令]  
　　四月二十五日大總統令國務總理靳雲鵬呈據銓叙局遵擬舉行文官普通考試時期請示辦理等語着定於本年九月舉行文官普通考試所有依照文官普通考試令合格與考各生均着自本年八月一日起赴銓叙局照章報名聽候考試其一切應辦事宜即由該局查照成案妥愼辦理此令 
[專電一]  
　　北京電日使署照會昨晚送到外部大意謂德人山東權利移轉已得完全證據只爲中日友誼計不得不催請開議原文極長言外有不議亦可自由行動意 
（二十七日下午七鐘） 
　　北京電日政府訓電外尚有致我照會昨已送達（二十七日下午二鐘） 
　　北京電昨日申刻學生代表六人謁靳未見（二十七日下午二鐘） 
　　北京電學生代表六人今日申刻又往謁靳并聞學界决一日開勞動紀念會（二十七日下午六鐘） 
　　北京電政府對京學生擬由教部托校長開導無他擧動决不干涉昨校長團開會决一面開導學生一面請政府答復要求 
　　北京電盧電報告滬潮有政黨秘密參加運動（二十七日下午五鐘） 
　　北京電某要人談蘇李仍主新舊停會各省會改選擧法說前紛傳各督條件定限復六年憲會實因李懷疑未發表（二十七日下午二鐘） 
　　北京電昨日靳謁徐商和局 
（二十七日下午二鐘） 
　　北京電院願電各省一律覆齊僅空文無主張當局據以告段及滬王並無十一省聯盟事謡方息 
（二十七日下午五鐘） 
　　北京電交部以交通公債押日債五百萬條件用途均不明 
　　北京電中行風潮尚未息商股電政府維持（二十七日下午五鐘） 
　　北京電京中新開小銀行又有十家（二十七日下午五鐘） 
　　北京電國院通電去年據軍約與日軍同赴西比利亞之中國軍隊現已單獨撤回（二十七日下午五鐘） 
　　北京電傅良佐訪東乙彦聲明將撤回俄境華兵（二十七日下午二鐘） 
　　北京電擬定顔惠慶使奥陸徵祥使法莊璟珂使日同提新國會 
（二十七日下午二鐘） 
 
 

Page 4

 
 
   
 
 

Page 5

 
 
   
 
 

Page 6

 
 
專電二 
　　北京電日謀攫哈爾濱至長春路迫崴埠俄攝政宣言讓日攝政未允現又擁謝米諾夫謀卽獨立繼崴埠俄攝政爲遠東俄政府日首承認並代謝運動各國同認又謝事成允將中俄蒙約及邊境俄已得中國權利悉讓日本事態危急李家鏊等一日數電告急院部處本日開第二次聯席會議又本日閣議專商此事（二十七日下午五鐘） 
　　北京電邵恒濬電告崴埠盛傳日將迎俄皇弟至崴組政府與訂滿蒙旣得權讓與條件（二十七日下午二鐘） 
　　北京電擬加許蘭洲會辦軍務並給餉勸勿駐華隂對吳佩孚仍託直曹勸慰（二十七日下午二鐘） 
　　北京電陜西陳劉合電謂許軍擅自移防鎭嵩軍向阻致起衝突鎭嵩軍斃營長一人（二十七日下午六鐘） 
　　北京電劉鎭華電許蘭洲移防未决兩營先開南渡張營長出阻立被擊斃（二十七日下午五鐘） 
　　北京電張廣建電謂葉荃盧占魁軍奪甘軍防地向阻不聽互戰一日請電詰軍府（二十七日下午六鐘） 
　　北京電旅京粤人將開會反對欽廉屬桂（二十七日下午二鐘） 
　　北京電捷克軍千餘由綏芬撤退至哈（二十七日下午二鐘） 
　　北京電鮑貴卿今日來京 
　　北京電管金聚有任川省軍務會辦說（二十七日下午二鐘） 
　　北京電豫趙宥電詢信陽吳軍究何時撤退（二十七日下午二鐘） 
　　北京電孫烈臣催發呼倫善後經費（二十七日下午三鐘） 
　　香港電意飛機團定今日赴福州 
　　香港電政務會宥日通電聲明唐繼堯寒電是誤會謂軍府大綱無出席人數規定政會條例過半數是合指總裁部長言伍私人離職政府豈能隨私人遷移唐以個人名義對已經免職外財長仍責成主持依法不生效力（二十七日下午三鐘） 
　　香港電昨兩院談話會到七十餘人推楊福洲傳諶朱溥雲陳堙赴滬招議員返粤又决除小黨組大政團（二十七日下午三鐘） 
　　香港電翟汪將赴滬温宗堯陳錦濤昨抵港卽往省（二十七日下午三鐘） 
　　香港電建設會議無形打散辦事員已改任别職（二十七日下午三鐘） 
[各通信社電]  
　　北京電張廣建電葉荃盧占魁無故侵我防線阻止不服抗拒猛攻已血戰三晝夜 
　　北京電院復張廣建電蔡成勳等電葉盧兩軍查非護法部落侵犯界線應請會剿以靖地方 
　　北京電楊晟電滬上商户於二十五日一律開市秩序漸復晟親赴法領署磋商協同取締學潮 
　　北京電將由税司撥交關餘規元四百萬兩 
　　北京電今日元首傳見陳代部垂詢魯閩兩案 
　　北京電土耳其和約協商國定五月十日在巴黎提交土代表接收中國仍由顧維鈞出席（以上二十七日）　　以上中華通信社電 
　　北京電傳聞同盟各省解决時局已改妥俟院二次促和電出卽發表 
　　北京電新國會議員以舊會謀在滬開會政府若允許不啻承認舊會存在擬通電反對 
　　北京電湘訊李烈鈞率所部滇軍移向湘南有乘吳佩孚撤防進規衡湘之計畫 
　　北京電日使昨已正式咨外部催議魯案外部亦向日使催議閩案 
　　北京電政府以此次滬學生傳單有推翻政府字樣認爲含有過激主義决取嚴厲辦法并電各省勸工商界勿響應學生 
　　北京電五四紀念期近教部向學界爲先事之勸諭内部令警廳届時防範 
　　北京電王占元電工程營火藥庫爆烈傷守衛兵二名秩序安謐（以上二十七日）以上中孚通訊社電 
[公電]  
　　廣東衆議院來電（略銜）自林森吳景濂褚輔成等擅離職守後參議院業於麻日開會舉定孫議員光庭爲主席代行參議院議長職權迭經通電宣言諒邀鑒察兹衆議院復於本日開會舉定陳議員鴻鈞爲主席代行衆議院議長職權特此電聞衆議院漾印 
　　熊克武辭職通電克武隨諸公之後興師護法謬總川軍於今三載雖仰託軍府威靈境内粗定而救敝起衰終非其任重以大局糾紛解决無日旣乏戡亂之方復鮮斡旋之力長此因循尸位不特遺誤地方實乃無裨國事撫躬内省負疚良多兹巳電請軍府辭去四川督軍一職冀得别簡賢良藉補克武未盡之責惟念數年以來與諸公并力一心共赴國難提挈擁護感荷殊深當此内憂未寗外患交迫遺大投艱實維諸公是賴苟有團結精神俾西南局勢日增鞏固進而解决大局克武身雖在野亦得優游林下終爲幸民則受嘉惠於無旣矣謹佈區區尚希鑒察熊克武叩 
世界路透電 
[桑里摩之和局會議進行記]  
　　二十三日桑里摩電英相喬治氏今日與新聞記者談話否認議以經濟壓力施於德國之說並謂德國如違背和約則協約國必籌厲行條約之方法惟此項計畫之程度須視違背之性質而定經濟壓力含有停止運輸糧食德國業巳患饑何堪更受此逼故彼殊不願施之然無論如何和約必須厲行也喬治氏謂彼不信任何協約國將單獨行事協約國必須團結一致蓋德國將來或有復强之日至於德國今日爲協約國之大害之說實屬過慮德國各處英軍官傳來之消息皆謂德國百事不振卽此可以爲證也魯爾問題尚能得滿意之解决目下之困難乃在巴代里亞不遵柏林命令惟占據魯爾區域與普魯士之一部分並非壓迫巴代里亞之最後方法喬治氏又謂彼舉德國過激主義之恐慌並非張大其詞但以德人之性質而論未必傾向過激主義開浦革命之滑稽劇足徵德人不欲贊成軍人行動喬治氏繼述及德國最後牒文謂目下眞正問題爲十萬人足以維持秩序與否如果已足則德國之請求實爲無理否則必須加以考慮福煦上將亦嘗主張德軍應滅至二十萬當時以爲美國必加入對法之擔保旣而時局因美國之態度而更變諸陸軍顧問維時猶主張許德國養兵二十萬人惟福煦上將建議許置强迫制之陸軍二十萬人旋以照此辦法德國每十年可得受訓練之戰士二百萬人事太危險乃改爲長期志願軍又經福煦上將減爲十萬人喬治氏並竭力否認彼議修正和約之說 
　　二十四日桑里摩電大會將貝爾福之宣言列入對土和約規定巴力斯坦爲猶太民族之衆開亞德里亞海將以阜姆問題爲基礎而解决之以伏洛斯加與基爾索島爲獨立緩衝國其組織法現尚未完全擬定又聞此國與意國邊界無土地毘連之處聞意國取銷其對於達爾瑪希亞之要求但薩拉將爲自由城自有其外交權而意國對於阿爾巴尼亞全部將有委託代管權 
　　二十四日桑里摩電今晨英相喬治與法總理米勒蘭晤談兩小時後議定德國解除武裝與德國賠欵及協約國一致行動之事項協約國决計從事估計向德國索取之賠欵數額並請德國派代表赴比京俾可直接談判此事法國各界頗以今日會議結果爲滿意此項議定事件將於明日提交高等議會 
　　二十四日桑里摩電今日午後英相喬治宣稱英法將合擬宣言聲明英法咸欲實行和約中解除武裝之條欵並否認法國有占領來因河右岸與魯爾煤區之意此爲英相與法總理米勒蘭會商之結果巴黎美使署之隨員一人今日午後抵此奉有華盛頓之訓令駐意美國大使因此立卽赴發長邸參與大會 
　　二十六日桑里摩電今晨大會散後英相喬治氏接見法國報界代表力稱大會所議定之解决凡原則問題無不顧及喬治又稱渠從不主張用兵力爲厲行和約之具德人應有恢復秩序之自由喬治一再申說英法團結之必要謂英法國雖有爲難之處然意見並不參差並勸人民勿遇事誇張化小爲大英法人民宜各原諒彼此性情之差異此後如遇困難宜接近而聚談之勿遥立而抨擊之 
　　二十五日桑里摩電今晚意相尼蒂氏向新聞記者發言謂戰事旣了歐洲果欲保全則扶植德俄使處於恢復元氣之地位實有絕對之必要意國甚願與德俄恢復通商之關係協約國當有以表示俄國使其曉然協約國之無惡意但俄國必須擔保不得於邦交恢復時干涉協約國之内政意相又謂德國負開釁之責故重修和約之說實屬無益而和約必以誠意實施之協約國宜使德國有經營之力蓋德國若果崩裂則歐洲全部亦將崩裂也協約國所打敗者爲日耳曼帝國主義故德國不可不解除軍備 
　　二十六日桑里摩電昨日大會討論擬即發表說明喬治與米勒蘭議定事項之宣言書所討論各點皆已美滿解决意代表亦贊成此宣言書 
　　二十四日桑里摩電路透特别訪員謁見法總理米勒蘭氏據稱法英邦交甚固大會之討論進行極爲滿意彼信其結局協約國必完全一致 
　　二十三日桑里摩電高等議會昨日復討論對土和約中之土地條欵畫定歐洲土耳其之疆界 
　　二十四日桑里摩電高等議會今日討論阿米尼亞代管權及軍事顧問之報告並决議士麥拿應居土耳其宗主權下而由希臘管理 
　　二十五日桑里摩電大會决定以美索波大米亞與巴力斯坦之代管權授諸英國叙利亞之代管權授法大會現因阿米尼亞邊界事致牒威爾遜總統請其仲裁蓋以大會意見不一也探悉土國對於士麥拿之宗主權將受限制該地人民雖不許派代表加入希臘國會但在五年後該地議會有權自决願否於希臘合併如果贊成則土國即不復有宗主權土國在歐之主權將限於查太爾傑界線内之區域 
　　二十六日桑里摩電大會昨日討論下列諸問題阿米尼亞與俄通商亞德里亞厲行凡爾塞和約 
　　二十六日桑里摩電泰晤士報云協約國宣言書主張德國解除軍備但許其增多警察而法國則於書中否認帝國主義或黷武目的 
　　二十六日倫敦電每日捷報載稱協約國擬要求德國賠償戰費五萬兆馬克法國欲要求更巨之數其確數將在比京大會定之德總理亦將與會 
　　二十六日巴黎電協約國决議會同發表對德政策此項宣言今日將由桑里摩高等議會核准將宣布（一）協約國拒絕德國增兵至二十萬人之要求（二）今應規定德國應付賠欵之總數（三）德國必須履行和約否則協約國不得不施行强迫計畫占地亦其一也 
[各國近事記]  
　　二十四日倫敦電泰晤士報得悉英政府以嚴厲之牒文致俄政府謂台尼金將軍之大軍業已潰敗英國必須得確實之質言聲明南俄戰爭業已告終 
　　二十四日君士坦丁電英國基葉斯將軍在塞巴斯士波爾與蘭格爾將軍會商後巳由克里米亞遄赴倫敦聞日後將赴莫斯科討論休戰問題 
　　二十五日巴黎電鐵路聯合會大會今日以十七萬一千票對十四萬七千票議决主張全體罷工路工之要求内有鐵路應歸國有一條 
　　二十六日巴黎電亞爾薩斯與勞蘭兩處罷工業已終止僱主與工人昨日開會兩次由工部總長主席商妥參與罷工各業之合同今晨各業均已開工 
　　二十三日倫敦電對奥對布和約議案今日在上議院開三讀會 
　　二十四日倫敦電德國無畏式戰艦波森號與哇爾登堡號今日駛抵福斯灣蓋以抵償斯加巴佛洛德人自沉諸艦之損失 
　　二十三日亞拉斯加州諾姆電探險家亞孟特森氏巳抵西比利亞亞拉狄爾足徵氏今已作歸計探險之舉或巳作罷 
　　二十三日維區太電威爾遜總統致書民主黨全國大會康薩斯州代表哈何斯氏豫料國際聯盟將爲選舉總統運動主要之爭點其言曰吾人與投票者責當引起之爭點志唯在保全美國之榮譽履行對大戰中同志及對人類所負最莊嚴之義務吾人昔嘗有極明白之質言聲明美國之參戰非僅欲以武力博勝且欲於戰勝之後建成一國際團體而擔保以公道爲基礎之和局云云 
[太平洋路透電]  
　　二十六日東京電自昨夜起全市電車停駛聞罷工原因乃由摩達車夫與售票人聯合會會員數人受主事者不公道之待遇所致當道宣稱擬用嚴峻計畫對付罷工人各聯合會領袖幾全爲警察所拘尚有多人恐將不免罷工者志甚堅毅準備長久罷之計 
　　二十七日北京電日使小幡昨告外交部謂日政府已接到德政府依照和約送來關於膠州之文件日政府欲獲永久和平故以中日間猶沬解决此問題爲憾 
　　二十六日北京電意使署宣述中政府拒絕天津中意銀行註册事宜謂中意銀行以意人之營業於三月十九日在天津領事署註册中政府可以承認其註册今旣加拒絕則該銀行將以意人之營業經營一切意人因華乙輪船案故不促迫中政府承認該銀行許世英之謁見段祺瑞並非請段干涉政府拒絕承認事其資本巳由雙方存儲行中外間所傳雙方彼此觀望希望一方面交出所需之資本一節實屬不確 
　　二十六日廣州電天氣適宜則意飛行家二人將於二十七日清晨飛出取道福州而往上海 
　　二十六日廣州電林葆懌降北之說廣州從無所聞艦隊今仍泊於黄埔與珠港 
　　二十六日廣州電粤政府現擬出賣廣東水泥廠價二百萬元准承買者有五十年專賣權聞香港華人會同洋商參與承買事粤人對於專賣權及洋商入股反對甚力 
　　二十六日廣州電西江水落現無危象 
　　二十六日廣州電廣西學生現討論罷課藉以對北政府蹂躪上海學生行爲表示抗議之問題 
國外要聞 
[美人鼓吹統一中國鐵路]  
　　中美新聞社譯格立斯頓氏文云中國之工業經濟其發展頗爲其鐵路問題所阻礙此殆爲吾美國人所不知也中國土地肥沃疆域廣大與吾美相仿佛而國内鐵路尚甚稀少中國爲發展工業之理想國然需鐵路以爲之運輸其每省皆有煤礦據中國地理調查會會長丁君計算中國之煤藏足供世界每年用十億噸延長一千年之用又據一德國地質學家計算中國某一省之煤照現在世界之銷煤率已足供世界數百年之用中國藴藏之鐵又甚富據美國礦務局副局長邊恩氏計算現在可用之鐵共有七百億噸中國旣有如許之煤鐵極有成一大工業國之資格據美國駐華商務委員安瑙爾氏言中國在理應有工廠工人二千萬人而今日則祇有十萬人耳至於農産之富徧於全國滿洲蒙古可耕之地尤多然多荒棄亦因缺乏交通之故也中國人口之數四倍於美國而土地祇大於美國六分之一因腹地交通不便之故其全人口七分之六皆謀生於東部及東南部各省其他西部北部肥沃之區則人口稀少亟待移民發展中國之商務在理可以徧達世界各地而祇因鐵路太少此機會遂無從發展矣不但此也此等地方之人民政府亦因交通困難難以控制遂爲盜賊野心家及亡命者之淵藪凡此種種莫非鐵路之少有以致之某統計家云『倘中國之鐵路線能在土地上與美國路線成比例則共有三十二萬五千哩若在人口上與美國成比例則應共有一百萬英里』而據中國交通部所發表之一九一九年報告則全國路線祗有六千六百五十七哩耳然此六·六五七哩之中尚有四·八九七哩純爲外資築造其一·一九二哩則爲中國與英國合資其純由中國資本造成者祗有六百○一哩耳此六百○一哩之路線内分爲八路其最長者二九二哩爲京綏路其最短者祇八英里爲寧省鐵路此八路雖由自造然因與外資所造之路相接故實際上亦受外國之轄制譬如有一桶之糖欲由豐鎭運至沿海必須從北京起經過英國或英法合管之鐵路也至於中外合資之一·一九二英哩之路則何如據中國外交委員會於一九一九年一月二日上總統之呈文中云『合辦之鐵路於土地管轄權極有關係因外國旣握路權即以一土地爲根據如俄人於中東路以旅順爲根據德人於膠濟路以青島爲根據皆藉根據地以發展其勢力英法在某某處亦同一計畫惟其根據地尚不强固且離華較遠故尚遲遲擴其勢力耳』今再論純以外資築造之四·八九二哩之路據沃佛拉區氏所著「外國在華之經濟控制」一書中云此等鐵路合同中皆有廣大之「監督條件」其中且有完全剥奪中國之管理權及利益因而侵及主權者此等鐵路上所行之政策爲外國主持更不待言所有材料則均須購諸訂約之國因之一切路材均不統一在此等造路國中日本之利用『讓與權』尤甚於他國彼自接管膠濟鐵路後立將中國守兵解散以日兵代之外國貨物欲在該路運輸者輒受阻撓此不但日人爲然他國管理之路亦如此美國商貨恒受其影響美國或其他未有勢力範圍之國欲在中國投資造路輒爲已得勢力範圍之國所阻礙謂有損其合同中之優先權利然而中國需要交通方法極急之處此等握權之外國又不肯助其造路則因須經過山地工程浩大且不能立得鉅利也夫在中國造鐵路將來必得十倍之利可以斷言然此等國之資本家欲立時獲利旣不肯自造又阻他人之造而中國苦矣拉韜來脱氏近著「中國之發展」一書其中有云『除非中國現時之問題迅得滿意之解决則中國國家及人民之經濟社會精神等生活勢必暫時或且永遠破裂也』中國今日之政治問題祇有兩途一則完全失其獨立愛日本或數國之控制一則將國家改造完全恢復獨立欲後者成功則必先解决鐵路問題關於此項解决曾有數種計畫其要點如下（一）取消各國在借欵合同中所享有之讓予權以阻外國勢力之過分增長（二）中國現有之路債改爲各國共有（三）中國將來之路債改爲國際共有（四）中國政府應有監管各路之權至少應監管有政治性質之路（五）全國鐵路統歸國有並統一其制度（六）鐵路材料應在公共市場投標購買（此於美國製造家似特别有利）以上救濟法之中祇有一條須加以討論卽路債歸各國共有是也此法實則無所謂救濟惟中國旣不能舉大宗内債以造路又不能不以損害主權之條件借外債是以美政府於塔孚脱總統時代曾請美國銀團參加於湖廣鐵路借欵其用意卽爲此也四國合造一路由湖廣路始美國旣參加在内他國有所牽制自不至再爲損害中國之事且爲保全自己利益起見反須保全中國之利益倘此項國際協同投資之方法能擴充於現在未來之一切中國路債則中國之將來可得一較穩之根據矣吾人尚有一最後注意之點卽此種投資是否於各債權者皆有利益是也則答之曰斷然有利無疑中國北部之各鐵路雖在人造的不順情形之中而無一不獲利據一九一九年一月十八日美國商業報告云『中國有數路獲利甚豐假使在一有力的中央統一管理之下大可以將此等路之鸁利添造未開通區域如西南各省中之鐵路使其農産物益得發展』總之開發中國之天産以供世界之用並鞏固其政治固中國之利亦爲美國之利中國不能獨自解决此問題而其他各國均爲彼所不信彼獨信美國然則吾人不應助其爭持解脱其頸上之重壓也哉 
國内要聞 
[北京通信（吹萬）]  
　　北京學潮之新形勢 
　　北京學生會之主要部分爲幹事會及代表會議代表會議　聯合會爲各校推二代表所組成但議而不自行議定則移交幹事會學生聯合會之幹事會設於北大理科其初本爲北京大學幹事會其後由各學校加入數人以成聯合會幹事會然其中分子仍以北大學生居十之九且因便利計開會時每有完全爲北大學生者聯合會旣以北大爲重心所在故聯合會所欲爲卽北大所欲爲二會之行動如臂之與指完全運用自如而其行事亦甚敏捷此次罷課北大在幹事會之重要分子多半不表同情其在學生會之代亦但表示服從多數 
 
 

Page 7

 
 
而其初則固反對甚力者北大二十四日之全體會卽决定採保守態度爲方針吾於前函已略記之北京多數學生之心理以爲此次罷課純爲響應上海學生起見非發動於理性實發動於感情者故於旣巳罷課而後亦不復思有動作但靜待各地好消息而已游行與演說以北京軍警之密布與市民腦經之麻木實不易生何種效果其結果終不出於使最熱心之分子入獄而使幹事會之力量反形減少此皆北京多數學生證諸往事而莫逆於心者加以警廳偵探之密布學生會有所謀各校學生尚未及知而警廳巳先知之而預爲之防知彼知己警廳常操必勝之權此亦北京學潮所以少發展之一大原因出席聯合會之代表泰半較爲激昻而今次代表爲尤反對罷課之代表如俄文專修館之瞿爽北京大學之康白情羅家倫等皆以意見不合故辭代表弗爲繼其後者皆爲主張罷課者故聯合會議方面猶有雄心特環境之壓迫促成多數之消極使幹事會方面迺不得不對於積極進行表示不可能之態度學生會勇往直前之態度至此迺銷磨殆盡矣 
　　二十四日學生聯合會本有擬於二十五在先農壇召集國民大會之議當時一致贊成而惟慮時間怱促籌備不及二十五日晨即於北大理科召集幹事會籌備進行方法迺因爲星期日之故到者寥寥遂不得不由籌備會而變爲談話會衆皆以爲星期日爲同學多半出外分散在各處之日而欲以數小時之暇籌備一布置完備之國民大會在事實上爲不可能縱使竭全力以籌備至下午果能各事齊全則同學可知警廳亦必先知之開彩之處軍警密布或且如前次之國民大會徒勞而無成空令少數熱心者爲軍警所拘繫而使學生會之活動力反形減色故與其在此短時間怱促籌備開一必難有成之會不如延長籌備時間先足乎己以求或能有成遂决以籌備不及答復代表會議一齣大戲遂從此權時不唱矣 
　　晚七時聯合會代表續開議於北大理科到者二十四校代表三十二人先報告幹事會方面之主張及情形謂北京學生會之任務不在自己有一時激烈之舉動而在靜察形勢竭全力與各地學生會以援助如上書法使以免滬會有受法領干涉之虞等五四以後惟北京爲首創外省多未興起故不得不自努力今則外省皆巳罷課風潮擴大處政治中心地之京都之學生當然不得不採别種手段以求事之能速即於成云云各代表雖略有討論大半皆承認此說不無片面之理由一方感於各方之暮氣亦似惟有採用此法最爲適宜於是迺戢其示威之雄心而從事於和平進行之討論對於日使要求從速直接交涉一舉又議上書府院請萬勿輕允繼復討論復組新聞股仍由股中擬稿發重要報紙登載如去年五四後之所爲以免報章所載有不合實情者其後聯合會副主任燕京大學代表瞿世英提出辭職衆皆慰留之據瞿君自云因身體不佳恐難勝勞而其實則鑑於此次大衆不能鼓舞精神一意進行故不免灰心耳 
[北京通信（野雲）]  
　　京學界罷課後情况 
　　北京中等以上各學校自二十一日晚經學生聯合會議决罷課之後次日起即實行停課當晚草就宣言書於二十三日發表二十三日一日間各校鈴聲雖依時而作但已不見有一人挾書上課矣此次學界空氣驟然轉變原出一般人士意料之外當二十二日早有人至教育部向部内要人述及昨晚學生議决罷課情形彼等猶不之信迨下午事旣徵實該部次長傅氏卽在部内傳集普通專門兩司長及參事秘書等會議一次决定責成各校長妥爲勸導當晚遂由普通司主稿擬成訓令一道隨即印發訓令並不十分嚴厲其中較嚴厲者僅「尅期上課」一語耳次日（二十三日）該部並用電話召集各校校長及學務局長到部開會一次討論許久亦未有何等具體辦法各校長回校後有數校曾傳各班長略略訓話亦有並此而無者蓋青年學子正在熱血上湧之頃斷非僅恃口舌所能平其意氣况且事關羣衆更非少數人所能代表據各校執事人言擬再過一二日俟其氣稍平再爲設法疏通惟朝陽大學校長汪有齡則極力抑止罷課當二十三日大早卽勒令學生上課有不上課卽關門之語（停辦之意）但因學生中不願上課之人居其多數其結果雖勉强授課一兩堂卒以學生星期教員不耐空坐而罷聞今日（二十四）各校長又在某處開會討論議决嗣後各事須一致行動至於如何消弭學潮尚未聞有妥善辦法至軍警方面如衛戍司令部警察廳步軍統領衙門自此次罷課消息傳出後曾於二十三日上午開聯合會議一次當時議决辦法數條（一）加派軍警嚴密防範（二）不容學生游行講演（三）檢查郵電而前在天安門内巳經撤退之駐兵日内仍須調回駐紥原地總之此次學潮今日尚在混沌無辦法之中不特教育當局無辦法各校當局無辦法即學生自身亦未必有辦法發展與收束均非目前所可言耳 
[催議中之魯閩兩案]  
　　日本催魯案中國催閩案 
　　駐京日使館奉外務省訓電催議魯案巳誌昨報聞政府方面已先得消息現正籌議應付方法内容秘密無由詳悉微聞大致仍取延宕主義將由外部向日使聲明中日關係素稱密切就中國現狀言之一經開始交涉必益陷於騷擾而潮流所至即日本方面亦將蒙不利益之影響希爲詳察等語並聞小幡公使預定今日到外部會談此事 
　　關於福州事件外交部已照會日使駁覆日使之要求其照會約有三要點（一）福州事件與日使所謂抵制日貨純然爲兩件事應分别在北京與東京解决（二）福州事件據兩國專員會同調查之報告係先由日人方面開槍襲擊致傷害中國人民此事由日人肇禍故日本應向中國謝罪（三）據所得之確鑿證據此事旣由日人發難故日本對於被害之中國人民應予以相當賠償並懲辦滋事之人云聞日人對於此案仍不肯再開談判外交部次長陳籙前日曾往訪日使小幡一次催促早日解决但日人之意擬利用福州與蘇州事件以爲直接交涉之要挾並擬如中國對於直接交涉之答覆長此不决將採用相當辦法以爲對付云 
[政府最近對俄方針]  
　　自勞農政府致我國通牒與協約國改變對俄方針後我國政府迭電駐外各使訪求協約國對俄問題聞政府已决定除日本外一意跟隨協約國步伐並擬依照下列五項辦法進行（一）訓令駐外各使訪查協約國對俄態度報告本國（二）我國對俄方針應卽依據協約國方針編定（三）對於勞農政府最近致我國之通牒速行答覆並述明中國將來對俄所採之方針（四）速派專員赴俄考查實在情形及勞農政府之是否穩固（五）對於日俄在西比利亞戰爭嚴守中立 
　　俄自内亂發生以來影響我國甚大統計公私方面各項損失爲數不資昨聞交通當局關於此事已擬具辦法提出閣議以俄國自政變以來不但公家所受損失甚巨即地方人民及駐俄之僑民因戰事影響所受直接之損失及因羗帖價落所受間接之損失爲數亦屬不資將來均應向俄國索償或以庚子賠欵劃抵或東路由我收回亦可抵作贖路之欵所有公家及人民所受直接間接損失似應由各主管機關預先行知所屬各機關凡屬公家之損失應即確切查明分列欵目隨時報告各該主管機關其屬人民之損失卽由各該人民自行開具報告書發誓證明無假造之弊呈報地方官以俟俄亂粗平該國正式政府成立時由我提出交涉庶幾較有把握云云業經閣議議决准如所擬辦理並分函各部轉行各機關遵照 
[拉門德定期歸國政府借欵無望]  
　　美國資本家代表拉門德來京後與各方面接洽之結果意態頗爲冷靜且有不日取道日本歸國之說惟拉氏來華目的頗爲偉大近忽趨於寂寞實屬出人意外據政界消息云拉氏在京兩星期於各方面情况頗爲洞澈對於我國之時局已認爲非投資之適當時機巳有中止新銀團談判之意業於前日致電本國述明其事烟酒借欵一節拉氏業經表示拒絕前日某某等復晤拉氏再三催促拉當答謂本人此來原負考察中國之責任投資與否本不在急而局部借欵尤非本人之最初意旨云云據以上情形觀之則新銀團成立之計畫業復陷於停頓狀態並聞拉氏已定二十八日出京返國 
[中行股東會風潮之因果]  
　　仍是安福作祟 
　　北京中行股東開會風潮已誌昨報兹悉此事大有内幕當中行則例問題發生之後安福懾於時勢之變遷商民之反對未能達其攫奪之目的一變而爲對人問題遂有查辦案之通過仍未能達其目的至此次股東開會前一日（即二十三日）早間安福某總長突訪財政當局謂中行開會安福部有四條件請轉達中國銀行方面促其遵守（一）修改章程（二）選舉起草委員五人（三）不許增加股本（四）由股東直接清查賬目財政當局即復以第一條該股東會已有人提出第三條現今未有此意第二條可以商量若第四條則我先不能認可某當局即告以午後三時安福部因此問題開會屆時務到會一商財政當局即以此說語於銀行方面銀行則謂起草之事可付諸董事會爲妥至午後安福部果開會財政當局亦出席矣會議之情形甚有步驟第一步該派議員要求財政部官股不必派財部部員統委托於該派議員代表到場財政當局拒之第二步該派議員要求在財政部秘書處及參事廳行走人員指派之財政當局仍拒之第三步該派議員要求參事中之凌文淵黄贊元范治焕三人不能派仍照去年所派項驤王世澄二人外加一參事上行走之洪鑄但議决票須交與洪鑄執掌財政當局允之又預定選舉修改章程起草委員五人董事李士偉虞和德二人其三人則解某黄某向某財政當局袖之而去急達中國銀行此事爲各地到京股東所知大憤不依及二十四日午後開會安福部議員解樹强黄雲鵬向乃祺王澤攽及參院秘書廳職員鄭江灝等以解漸六黄季默王孟璧鄭沛如等户名義到會在會把守票匭演出怪劇以致無結果散會聞散會之後各地股東代表聯名邀集各地股東將當時會場情形分電各省股東另謀相當對付矣 
[武鳴會議之閉幕]  
　　粤省軍政府自國會議員離散後西南各省督軍代表即聯袂赴邕轉入武鳴開各省代表聯合會議川省熊督軍亦派曾道爲代表來邕赴會曾氏於日前（十三）抵邕時即偕同桂督譚浩明乘座汽車轉入武鳴與各省代表會商一切聞曾抵武鳴時各省代表本擬於是日致電北方反對西林眞日之通電嗣因陸榮廷適接駐津要人（聞係丁乃揚）來電謂北方各省當局對於岑之眞電第一項省會聯合會修改新選法一層多未表示承認段氏除對第二項全國電賀大總統一節外第一第三第四第五各項辦法均多疑慮且謂北方巳洞悉軍府之内容及系黨之伎倆故近來趨勢似仍偏重於上海和會等語各代表見此電後又以唐督蓂賡曾於敬日將眞電逐條反駁今已無重行揭出之必要故將此議作罷國會問題桂省方面謂議員巳多數離粤非常國會之設顯屬政黨一派所爲勢難贊助并擬電致莫督謂軍府處理國會諸多失當祇能聽其自行繼續辦理不可左袒云云至和議辦法多主張對人不成問題倘北方能開誠布公將外交事件公開即可由唐總代表與北方直接磋商其餘所議事件多關於各省要政皆由各省代表互相接洽外間因此種會議極守秘密不能悉其詳情惟滇川粤各代表已於日昨由武鳴來邕各自分途回省想此場重要會議已經閉幕矣 
 
 

Page 8

 
 
   
 
 

Page 9

 
 
   
 
 

Page 10

 
 
國内要聞二 
[京華短簡]  
　　對德通商問題前曾屢經顔公使等與政府往復電商迄未允准政府現擬與奥國先行通商俟中奥國交恢復再行察看形勢以定對德之方針此種步驟現巳决定故我國前簽奥約全文巳由外部譯就送呈公府對奥通商手續亦已籌備就緒但聞對於奥約批准問題現尚聚訟未决巳分爲二派（甲）主張暫行不批准者以此時協約各國對於奥約均未批准中國不宜單獨行動外交次長陳籙卽持此議（乙）主張卽行批准者以吾國對於德約因山東問題旣拒絕簽字應首先批准奥約以便取得列入國際聯盟之資格當局對此正在討論中 
　　石德鐵路借欵近經各省軍民長官極力反對已由交通部登報否認關於該路建築用欵仍照原定計畫專俟最近發行之三千萬元實業公債募集足數之後就中劃撥一千萬元以資挹注惟此項公債自開募迄今所募不及一百萬元其前途殊未易樂觀日前交通當局曾將困難情形在公府特别會議席上提出研究其用意仍在借欵蓋實際上除外欵之外確無别種進行方策但討論結果僉以關於交通方面凡屬築路借欵此時因有種種關係不便單獨進行應歸納於將來大借欵之内辦理經此决議之後石德鐵路借欵遂完全停頓 
　　去歳十月下旬意商與湖南張敬堯所訂軍械合同載明六個月以内雙方履行該約銀貨兩清過期則擔任三賠之罰金現在本月二十七日已届六個月期滿雖軍械尚在天津而張氏所付者僅全額四分之一故意國商人巳向張催促如至二十七日不付四分之三之尾欵當履行合同内罰金三倍之條件 
　　新華有奬儲蓄票昨日在先農壇舉行第六次開籖一切仍照往年辦法辦理該場布置頗爲齊整於開奬台之左有音樂隊普通席男參觀席右有女參觀席開奬台上有代表席優待席此外更有臨時違警裁判所消防隊軍警大令處是日到壇參觀人數達數萬人頗稱一時之盛並公府特派之審計官曁財政部特派員並商會會長等到場監視自上午六時半開始至下午四時三刻各奬全行摇出遂散會聞第一奬係由廣州利商公司售出第二奬由上海溥利公司售出第三奬由北京富源公司售出第四奬由廣東財政廳售出第五奬由江西福利公司售出當由該行發出通電報告各省 
[東三省通訊（國奴）]  
　　日軍在滿之近態 
　　日本軍隊自在海參崴交綏以後躍躍之勢咄咄偪人最近在我境内種種行動各國人士見之無一謂其是者現觀日軍所持之態度大有認直不錯之概兹將日軍在中東鐵路界内逮捕俄人及槍斃各情紀之如左（一）同賓縣屬之一面坡地方原有日兵一名在俄國醫院養病時有日本官兵前往探視其養病也本爲借以偵探俄人不知如何被日兵採得俄人某種消息遂於某晚先將日本病夫扛出旋即將俄夫役一名及俄病人一人用槍槍斃該兩俄人究竟犯何罪過日人始終未宣布據旁觀猜測謂該俄役與俄病人必平日對於日病夫有不滿日人之言詞入於其耳中耳（一）海拉爾地方日軍逮捕俄員八人經我迭與交涉日軍僅釋一人在海之美國鐵路技術員及捷克軍羣向日軍要求將該俄人等釋放日軍置之不理並欲將該俄人等押上火車北行經我軍隊出而阻止十一日晚日軍又將所捕俄人用火車押送至俄兵房内不知如何處置據外間傳說有將該俄人槍斃之說因此激動俄人公憤男女老少圍繞擁擠悲號之聲不絕於耳日軍復向人叢中放槍恫嚇斯時忽轟然一聲立斃日軍一並傷日軍數人蓋炸彈也日軍大忿遽向人叢中開槍轟擊同時並向捷克軍開槍捷軍不備被斃軍官二兵大傷十餘日軍亦有死傷該處美軍營房亦受日人槍擊一時槍擊隆隆至九鐘時方止至日人所捕之俄人共七除一人被殺外餘則乘隙逃去旋經我國軍官向各方接洽和衷討論我居仲裁地位議將在海捷軍由我催俄站速運赴崴我方之損害捷日均稱爲流彈所及極爲抱歉本可即此解决矣詎日軍忽於十三日晨由滿站開來之石川隊聯長帶兵而至頓翻前議佔據山隘分布作戰砲火將開危在眉睫我國軍官冒險前往與石川交涉始允延長時間卒與捷日各方官吏復開談判日軍提出條件三端（甲）鐵甲車炸彈交割（乙）具謝罪書（丙）不得再助新黨捷克代表一一承認此次美代表要求列席日人不允至我國軍隊始終立於第三者地位故日軍亦無從藉口也（一）滿洲里地方之日軍逮捕地包俄工五名電燈廠俄工一名其措詞謂此因海參崴地方之關係該工人有政治嫌疑實亦毫無憑證焉要之現在駐滿之日軍近頗不顧列邦之輿論逞所欲爲而在我軍隊爲顧全大局計不得不隱忍對之但長此不變恐人心益憤激而不可遏也 
[武昌學生遊行紀]  
　　武漢學生聯合會日前召集各校代表會議决於二十二日實行愛國運動繼續進行演講二十一日官廳探得消息後即嚴爲防範聞學生原擬是日午後一時全體出發至閱馬廠黄鶴樓等處演講警務處於上午即派保安隊在閱馬廠等處駐守閱馬廠方面約六七十人佩劍携槍者各半均鵠立於省議會兩側面前隙地並有軍隊一營在此操練蓋藉以示威也黄鶴樓方面情形亦復如是軍省兩署轅門軍警布置尤嚴各學校門首或有加派警隊者或有掩閉大門者無非欲阻止學生出校耳是日上午學生各在校内會議預備出發校長則在旁苦口勸阻其中學生趨向分爲三派（甲）激烈派此派爲鼓動學潮之中堅份子極力主張游行演講且有激烈之預備但其人數甚少約佔全體中十分之一（乙）穩健派此派主張和緩非至不得巳時决不游行演講及同盟罷課暫時按北京辦法以文字表示其人數約佔十分之七（丙）觀望派此派宗旨未定以多數之意思爲意思其人數約佔十分之二依以上份子比較之結果故學生之游行演講僅有一部分之出發其出發學生係文華與聖約瑟兩校共約三百餘人均着制服（文華白色聖約瑟黄色）所執旗幟與前游行同一時許由曇華林出發經得勝橋糧道街折而向武昌路至閱馬廠遂在閱馬廠休息片時並未演講至二時餘由閱馬廠出百夀巷至王府口遇三一學校學生約數十人均着便服即與會合往督軍署復由督軍署折轉直穿長街在省署前亦未躭延逕由察院坡回校沿途整肅秩序井然軍警亦未干涉散發傳單兩紙内多警語該學生等回至校門整齊隊伍共攝一影遂各歸校時巳四鐘矣其所分送傳單原文如下其一一工商兩界趕緊注意呀日人實行吞併我國中國危在旦夕政府甘心賣國私訂亡國條約學生游行警告其二「工商各界同胞速起一致救國同胞呀你們還没有醒嗎中國要亡了你們可知道嗎山東和福州不公道的交涉還没有解决中日軍事的亡國條約還没有廢除蘇州福州日人殺華人的事又發生了日人想亡中國的心一天甚一天對待中國的手段一天烈一天我們的政府還是不覺悟反拘禁學生解散學生會阻止名樣愛國擧動你們也就能夠忍心去不管他們嗎願意做人家的牛馬嗎若是不能請快快醒來同我們一齊救國吧」 
　　三數日來游講罷課風潮積極醖釀教育廳長巳召各校長會議兩次各校長均擔任力爲勸解且有某校長言近日武漢學生團勢已消極可保無他種舉動故昨日出隊游行之事殊爲教育當局意料所不及至下午六時何省長派委教育科長會同路廳長再召各校長密議良久以事旣未能彌縫於先亟應力謀善後於後當議定辦法兩端第一步即派本廳三科長及省視學等於本晚輪往各校切實勸止再有游講之事第二步責令校長管教設法將暫緩罷課之議根本打消當晚依此進行未知能立時消弭否也 
[魯學潮醖釀之所聞]  
　　自京滬學界罷課後連日政府迭頒密電責成當道妥爲防範勿得隨同附和屈省長巳令教育廳對於學生之行動務須妥爲監視並飭省警廳對於學生秘密結合或開會演說均須立予解散至學生方面前日已有定於星期三日作一致行動之傳聞但已經逾期仍未實現者係因某校忽持反對故行打消昨日聞又召開特别會議已有所表决惟須至下星期内始有分曉究竟眞相若何尚難懸揣惟以吾人測之届時如各省之學潮稍有轉機則吾魯學生之罷課當亦不至成爲事實也 
[湘省之國庫券與烟禁]  
　　湘省以財政奇絀去歳曾照國庫券成例發行一種金庫券並訂立推行方法通令遵照長沙地方除長沙知事攤銷十萬元外並派長沙總商會銷售四十萬元限去歳夏曆年終掃數繳解當經紳商會議以銀根奇緊商業凋殘如許巨欵無論如何萬難籌出遂議將此項金庫券向民間抵押房捐一月旋以年盡歳暮遂經省署准其展緩兹聞公家以財政困難仍欲實行此項借欵决計改借全月房租一月已經紳商復行會議商定抵借辦法公條如下（一）此次抵借房租以一月爲限向佃户直接收取佃户卽以所得金庫券繳房東一月租金若係自業即向房東收取（一）應收房租數目即以房捐局捐册爲底本以租金上五元者爲起碼不滿五元者免收如該屋孫一房東或歸一人總佃分佃數户者卽每户租金不及五元仍應向總佃及佃户收取（一）鰥寡孤獨貧户營業租金不及十元而又無他生活者免收房屋空閉未佃人者免收（一）如佃户租金尾數至八角以上者令補繳一元不及八角者免收以便换給金庫券（一）所收房捐租金如係銅元則照銀行價格折算（一收借房租以現在佃户爲主如恰遇舊交替則以新佃户爲主（一）收捐手續由房捐局財政廳長沙知事公署長沙總商會會同警察辦理（一）收捐處地點及開收之期尚未决定 
　　湘省烟政自禁烟清查局成立後外間卽謂其賄賂公行並謂各屬分局局長缺每處須數百元或千餘元不等即區區鎭鄉分所所長缺亦須二三百元云云初以外間謡傳必不足信乃近來各屬人民之具控局長所長栽誣詐索者日必數起且能指出憑證並願出具反坐甘結是各分局分所長之不法已無可諱省署迭據控告以設局禁烟徒爲若輩發財捷徑添設分所更爲宵小縱惡護符爰嚴令清查總局以後永不准添設分所其已設者亦應概予裁汰倘再有呈控所長不法者卽惟該局長是問至所有各分局被控各案并飭該局迅速查明秉公究辦 
[皖省學潮之近訊]  
　　皖省官廳方面對於此次罷課學潮已連日在教廳召集各校校長會議並令勸導各生卽日上課以免虚擲光隂惟學生方面以商人鳳岐山唆使西路商團捕毆同學致傷害十餘人現傷均未愈此案雖送交法庭而法庭巳將主要犯鳳岐山交保未押故各生多憤憤不服欲候此案解决始允上課今聶省長以各生罷課爲無益舉動特訓令勸告各生照常上課兹錄訓令如下本省長昔年亦一學生也蒞任之初即思與諸生相見因值寒假之内未申勸勉之懷今者春誦有時負笈畢至眷言黌舍屬望良深略有數言爲諸生告吾國至今日阽危之勢已無可諱言矣旣强鄰之逼處又内亂之迭生如處漏舟飄摇風雨瞻顧前途罔知所届自非振興教育期民德民智以演進將不足以圖存庶世界之潮流挽中華之刼運皆將爲學生是賴學生所負之責固不重哉諸生勉之哉學問無窮光隂有限分隂是惜古訓昭垂十駕以追猶恐不及今者省垣蕪湖各校因外交問題爲滬上潮流所激盪數日來均未上課諸生激於愛國之誠有不暇反顧之概揆之本省長長養愛護之心亦復何忍深責惟迭准院部電稱近日滬杭各校紛紛罷課無非藉口外交事項中央對於膠濟問題審愼籌維並無直接交涉之議閩案亦在進行何可遽然廢學爲人利用致自誤以誤國希以此意曉諭周知俾袪誤會如實不遵約束敢有逾軌行爲即查照前電依法制止以遏亂萌等因業經公布俾衆週知在政府旣俯從民意迭電申明在諸生宜即此收帆專心向學况監督　府者有法定之民意機關代表輿論者有法定之公共團體環觀各國極至有市民之請願不聞有學生之示威是求學之期决無干政之理試思國家興立學校費若干之財力皆公共之負擔社會之屬望旣殷父兄之期許尤切諸生自視不能不重則自治愈不能不嚴又安忍犧牲其寳貴之光隂爲無益之舉動於國家無所補助於社會徒召恐慌於自身之損失更爲顯著深爲諸生惜之日前與商界衝突致受毆傷此案已付法庭自有正當解决惟念受傷諸生之父兄卷屬對此感想其痛惜爲何如本省長身爲長吏有監督教育之權誼屬梓桑有感化子弟之責其欺惋之懷亦與諸生之父兄何異不得不剴切誥誡嚴重制裁諸生當自尊人格盡求學之天職保教育之莊嚴卽日上課勿爲逾越範圍之舉以重貽父老之憂是所切望若言者諄聽者藐藐本省長惟有以長吏之權兼行父兄之教嚴加取締以挽學風兹令教育廳曁各校長分往開導務各遵從諸生各本良知熟審得失當能共體斯意本省長尚多未盡之言俟諸生上課後當親往各校與諸生共話也另一消息此次西路商團團長鳳岐山唆使一般販運日貨之商店吳廣源方元春程恒泰等毆捕學生一案已由學生會正式向法庭起訴昨地檢廳已將主犯鳳岐山提案審訊聞該廳偵察此案以事前開會主動者即本案之主要人犯惟當日商會對於檢查之舉特召集董事開會討論辦法正副會長派職員請鳳岐山到會與議詎鳳亦在該路商團内開會且聲稱同人已决定以武力對待學生取消檢查所不達目的不止至查獲之貨姑且不問聽憑處置卽送到本團亦不收納等語故昨日該廳卽傳商會長派往之職員汪小圃包耀堂到庭質問包君即照當日情形陳述於是鳳岐山無可遁飾該廳證明事實確鑿即將該犯鳳岐山收押一時各界無不稱快昨蕪湖商會亦與學生衝突聞其被動原因亦爲鳳岐山當省垣捕毆學生事發生後卽派該團書記雍玉書赴蕪運動商會反對而雍且自稱爲省商會所派代表晉見馬鎭守使馬即拒絕雍遂於該埠商會聯絡與彼等取一致行動以致演成與省垣同樣之風潮今省商會已函致各機關謂雍某非本會代表並登報申明矣 
[杜威在中國科學社之演講（續）]  
　　（二）物種不變說物種不變說由古相傳直至一千八百五十九年達爾文物種由來一書出始反對之其所反對者不僅在物種由來與宗教之創造說相異蓋並物種之本身亦反對之物種不變之哲學謂宇宙爲不變長存之物凡物一經創造即不復變易言之宇宙乃由階級種類與制度而成動物與人各爲一種苟依此理而引伸之則種類各異不相變通個體雖有異點而其類終不變此種學說實與德謨克拉西大相違反施之社會則階級與教派即等於物種貴族與羅馬教徒在社會佔重要位置者因其屬於特殊之類也新科學出舉物種不變之說而推翻之天文物理化學諸科學均由個體而進求原子於是自然個體之地位增高吾非謂有人由科學而推得個人主義特謂此種科學變更之勢力實與德謨克拉西有互相發明與協助之功耳 
　　（三）動與變希臘思想凡動者皆爲劣等之物希臘人言有某物即謂此物始終不變新科學謂宇宙爲動的而非靜的實與思想界以大助加里雷倭疑地球非靜的而反對亞里士多德心理上協助自由主義不少 
　　以上爲兩者之心理的或偶然之關係今更言兩者之實在關係科學之應用於工商業者實爲促成德謨克拉西之利器十六十七世紀爲科學革命世紀至十八世紀而有汽機等物發明利用煤力製造鋼鐵遂成工業革命其來實源於科學革命之成績繼之而有法蘭西革命盡廢封建制度請分述應用科學之功用（一）純粹科學以「動」貢諸思想應用科學遂使「動」成爲事實試以美洲發達史證之其人由英至美遂成獨立思想而趨重平等自由（二）科學使人類接近破壞家族制度其害雖不少然實足爲德謨克拉西之助蓋農業使人分工業使人合也（三）工業革命以資本與勞働代替地主與佃户中流社會之勢力因而增加故政治之勢力亦由上流社會而移至中流社會今則更進而趨向勞働社會（四）消息流通物質進步如印刷及交通業等均足助思想傳播古代之區域限於一國今則思想流行極遠 
　　總之（一）古人之科學重階級思想今之實騐科學則爲德謨克拉西之助（二）應用科學增物質進步使德謨克拉西可實現今此業尚未竟於此流行之德謨克拉西聲中或將有新專制與新德謨克拉西出現特去本題太遠非今日所欲言耳 
　　教授講畢主席翊君代該社致謝並謂教授未叚所言大可研究吾國人於德謨克拉西之眞義不甚了解者頗多有以「均有」爲德謨克拉西者不知德謨克拉西主張機會平等不主張均産也又有謂多數制即德謨克拉西者不知多數專制與德謨克拉西有别也甚願教授他日能抽閒更爲同人演講德謨克拉西之限制則同人幸甚矣 
[南京快信]  
　　軍署諮議馬孟驤昨由滬回寗　李督報告滬學生連日與軍警衝突情形並謂何代使遵盧督電取嚴厲辦法自昨日起軍警特别戒嚴學生會長黄曝寰恐外出演講被軍警干涉勸阻同人暫勿游行演講目下商工界秩序尚安學生雖經各方面勸導仍無上課消息 
　　院電李督派員赴滬阻止舊國會議員在滬開會李督擬請林吳褚三議長來寗商榷辦法 
　　蔡廷幹奉東海命來甯與李督接洽和議今晚赴滬 
　　唐繼堯代表由雲龍二十五日由寗北上 
　　警務行政會議昨開議（一）統一警政案無結果（二）推廣四鄉警察分所案决定待經費有着逐漸推廣（三）警餉從厚資格從嚴案否决（四）更换槍械案無結果（五）發行警務叢報案决籌辦 
　　奉直旅寗公學定五月一日開學胡教廳長兼校長巨匪盛典史長清張泰青三名在泗陽被獲李督電令賈知事解送海州白使訊實槍决 
[杭州快信]  
　　杭州學生代表仍照常開會集議惟甚秘密刻因據某校學生報告該校校長阻撓學生一致行動且欲解散學生分會並開除評議員聞已决議預防各校提前放假並向該校疏通 
　　學生部份日來四出檢查日貨極形嚴厲 
　　財廳張厚璟現請病假聞病勢頗重業由滬延某西醫抵杭診治齊省長昨派沈秘書長赴該署慰問 
　　樂清教育會呈省以經費支絀辦理困難請酌予補助已令教育廳查核覆奪 
　　桐鄉縣屬盜匪王阿四張癩頭兩名昨奉令執行槍斃私立監獄學校昨舉行第四次畢業高檢廳派書記官長康次田文牘科主任書記官胡玉書蒞校監試 
　　京師法律法政財政旅杭同學會由陳某發起設事務所於中板兒巷現定五月九日假省教育會開成立大會 
地方通信 
[蘇州]  
　　日人槍殺蘇軍案交涉近狀代理蘇州關監督兼交涉員謝傳安任事後即於前日往盤門日領事署拜會日領大久和義郎并談判角問孝二槍殺兵士胡宗漢一案交涉結果已漸接近兹探錄如下（一）兇手角間孝二照日本刑法處以最重之過失殺人罪（二）撫恤胡宗漢家屬四千元「合華幣二千一百元左右」（三）用照會道歉（四）允以後從嚴取締 
[揚州]  
　　旅揚鄂同鄉對於胡案之公憤湖北旅揚同鄉會於二十五日下午開會討議同鄉周宗漢無故爲日人角問孝二槍斃事與會者甚衆主席吳秉勛報告畢經衆公同議决四項辦法（一）日人角間孝二償命（二）撫胡萬元以上之恤金（三）駐蘇日領至二師各營道歉駐寗日領至軍民兩署道歉（四）虎邱山立碑不許外人携槍游行内地分陳軍省兩署向該領事嚴重交涉設不生效力則再電中央要求云 
[嘉興]  
　　學生繼續罷課浙江省立各校學生於十四日罷課連日分組出發至平湖嘉善及縣屬各鎭講演惟罷課期限届滿又於前日議决繼續罷課並定於日内出發大演講官廳方面遵奉省令於二十六日由嘉屬戒嚴司令官夏兆麟出示佈布勸令各學生即日上課一面責成職教員設法勸導恐仍無效也 
[杭州]  
　　之江學生近訊之江大學全體學生自十九日全體離校分駐城内各處從事於愛國運動外該校曾發出通告書三次勸令學生回校全體學生乃於二十五日向學校交涉結果仍繼續罷課云 
　　浙教育會請懲行兇軍警浙江省致育會昨函軍民兩長文云敬啓者杭垣各校多數學生因力爭外交輟課已歷旬日官廳表面宣言旣深鑒其愛國熱誠曲予原諒乃又防其演講遍布軍警如臨大敵敝會同人正深疑惑不請四月二十一日竟發生軍警在公衆運動塲打傷學生之事夫以持有利刃快槍之軍警摧殘手無寸鐵之學生不獨不能表示官廳之威嚴反足以貽人民對於官廳之惡感頃據各學校學生報告當時被刺傷流血及被擊吐血等重傷者二十五人被槍柄擊傷及擊落湖水中者共五十九人雖向不同情於學生罷課者聞此報告亦覺學生之可矜可憫我公同屬國民亦有子弟當亦痛心於軍警之奉行不善過於操切也爲今之計應請我公會同查明當日辦事操切之軍警加以懲罰一而先行撤去各處軍警使各學生確知我公有愛護之誠意無仇視之嫌疑庶以後各事易於解决敝會同人本諸良心不敢作門面語是以不用呈文謹以專函奉達務乞俯賜採納吾浙幸甚全國幸甚再公衆運動塲本爲各界人士執務餘暇雖球等用近日忽有軍人以機關槍在彼操演妨害公衆運動並請飭令請軍移駐其間有操場操演云 
[甯波]  
　　甬學生援救滬杭學生電北京國務院鈞鑒滬杭學生無故受軍警蹂躪死傷多人凡屬國民無不憤駭請貢院伸張公理懲辦不法軍警撫恤傷殘學子否則國旣不國學生等誓與公等同盡寗波學生聯合會叩徑 
[武昌]  
　　工程營火藥燦發鄂垣紫陽橋老工程營房駐紮之第二師工兵營第三連空營房内所存火藥二十二日夜十時因天氣炕燥突然炸爆轟然一聲如鳴巨砲一時火光冲霄烟霧彌空幸該營房空無居人且離民居甚遠故未傷人僅將營房屋頂轟壞餘無損失王督軍聞警當分派各駐防軍特别戒倫加緊保安并派副官前往該管檢查情形以便核辦另一消息則謂中和門内舊督練公所後老工程營現爲第二師工程第二營駐紮二十二日晚九時許該營軍械房忽然炸烈一聲火光冲天當由營連長率兵撲減一面電禀王督軍一面電請警務處派消防隊前往灌救王督據報當即電令駐紮附近講武堂第二旅派兵一連前往彈壓消防隊及各善堂水龍趕至則火已爲兵士撲滅聞此次失愼係因近日天氣乾燥所致云 
[濟南]  
　　第一監獄罪犯反獄情形濟垣山東第一監獄收容罪犯計達八百餘名内有無期徒刑及判處死刑之犯約二百餘名均由軍事發審處判定送監執行者大抵桿匪居多該監創設習藝工場共計十四所據聞本年春間有第十工場作工罪犯王湘洲袁永平張海峯等糾合各工塲罪犯約於隂暦三月初一日暴動該監職員數日前已有所聞是日午前即經查見第二第四第十各工塲犯人已有數人私開脚鐐者當即不動聲色密告典獄長魯士貞魯即令將私開脚鐐之各犯提回監房拘禁一面派員至司令部請派陸軍一連密佈全監帮同各看守嚴加防範各監犯尚不知風聲己洩是日午後四句半鐘當有第五工塲習藝犯趙中玉先行暴動將不肯附和之短期罪犯數人用斧砍傷當時各工塲秩序大亂間有已知消息走漏者未敢響應而請來陸軍是時均已齊集於各工塲門外始稍鎭定被砍罪犯内有二名傷勢最重恐難醫治即由檢察廳委派檢察官蒞監檢騐由檢察官諭令暫行調治聽候訊辦聞數日前該監收發員盛廷樑收受由青島寄與該監罪犯之洋文信函一件由第一科潘科員譯出語多不明似云有某某等在膠濟站備迎等語並無發信人姓名住址由魯典獄長閱後即予没收次日即經魯典獄長將各該爲首罪犯按名提訊據所供附和者只百數十人此事幸早察覺得以及時消弭未成鉅變否則不堪設想兹將魯典獄長示諭錄後本月十九日查得在監人有隂謀越獄情事本典獄長業經將首倡越獄之王湘洲袁永平及附和劉善省郭福成傅百朋郭省三李海三李寳仁陳掌仔李秀陳屏元辛剛慶季學勤張得順范筱坡王文忠張海峯孔二王吉春等分别嚴行懲罰其餘被脅以及知情未舉各犯一律從寬免究合行諭知該在監人遵照云云 
來函 
[寧波警察廳來函]  
　　逕啓者頃閱四月二十四日貴報杭州快信欄内載有寗波中學以上全體學生罷課已一星期警廳王廳長已電呈省署請撥軍隊遏止學潮恐將擴大等語查寗波各校雖有罷課之事並未出外游行本廳有維持治安之黄即有意外風潮寗波自有軍隊何必舍近謀遠情理似屬不符惟恐各界不察致生誤會爰請更正爲荷浙江寗波警察廳啓四月二十五日 
雜評一 
[危機所在（訥）]  
　　國内小小風潮之起落不足引爲憂也所可憂者凡事鬧一次國家之弱點益暴露一次而愈陷於無辦法之途和議活動一次而統一益難一次借債活動一次而財政益窘一次外交活動一次而收東益棘手一次今日之和議借債外交皆在活動之時期也當局亟亟焉欲於此解决種種難題然而結果無辦法也此之無辦法乃眞無辦法何也當局不能毅然一變其辦法而仍以從前之目光從前之手腕應付之則惟有益入於窮境焉耳嗚呼斯眞中國最大之危機小小風潮之暫時解决豈遂可以有辦法自喜哉 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
本埠新聞 
[商界開會討論時局問題紀]  
　　程學愉報告學生愛國運動之經過 
　　决議電致政府要求四欵 
　　上海商業公團聯合會與各路商界聯合會因時局問題定二十七日下午三時開聯席會議巳誌昨報昨日赴會與議者甚衆廣肇公所寗波同鄉會山東同鄉會等亦均有代表出席開會後由陳則民主席先請上海學生聯合會會長程學愉君報告學生愛國運動經過情形及内容程君之報告頗足以表示學生之眞意且釋各界之誤會程君謂此次學生愛國運動之目的卽在取消軍事協定及反對中日直接交涉由本會評議部提議經全國學生聯合會評議部通過並由各地學生聯合會電告本會謂上海一隅較爲自由愛國運動應由上海開始疊次催促故决議於本月十四日實行罷課此次運動事前未先與各界接洽商議遽爾發難操切鹵莽亦學生所自認者北京學生罷課較遲外間遂有種種揣測謂此次係受某方某方之運動不知學生救國純出於個人之良心决無私利之念也最可笑者如關餘一事有疑其與本會有關係者自廣肇公所主張交無政治關係者暫管本會僅表示贊同本會果受人運動耶至謂本會有圖推翻政府之舉則本會中之幾份子容或有此言論但在本會名義内從未有此等表示故外間種種推測殊難取信也愛國運動旣巳進行學生之在今日祇知有良心祇知有國家奮鬭犧牲唯力是視無所謂成敗更無所謂面子如此次得有幾分效果固國家之福也抑亦學生之幸也如其不然學生聲嘶力竭當然仍舊上課蓄精養銳爲捲土重來之計耳今日學生傷者傷矣所希望商界者能爲時局稍稍盡力至如何辦法當然由商界自决學生固不能與聞也云云遂由列席代表開會討論如何援助學生辦法各團代表提議大意均謂愛國思想人所共有商界亦應肩斯責任不可使青年學生獨任其難但罷市罷工關係重大未可貿然出之遂决議電致北京要求取消軍事協定駁回日本通牒並取消戒嚴命令釋放全國被拘學生四欵電文公推應季審沈卓吾朱賡石包世傑起草議畢散會已七時矣兹錄其電稿如次北京總統府國務院鑒魯案通牒與軍事協定關係存亡全國各界屢次力爭終未得當軸表示具體辦法致學生罷課商人罷市當軸尚不覺悟又復縱軍士蹂躪學生宣布戒嚴以示壓制全國工商莫不痛恨巨變之來卽在目前本日各團會議議决電請立將軍事協約宣布無效日本通牒駁回並卽日取消上海戒嚴釋放被拘各地學生以消困難而維商業立盼電復上海商業公團廣肇公所寗波同鄉會商帮協會上海各路商界總聯合會等團體商民沁 
[商界總聯合會請懲毁旗軍警]  
　　各馬路商界聯合會因本埠軍警毆擊學生前晚曾經會議當即致函盧兼使兹錄其原函如下盧兼使鈞鑒敬啓者此次學商各界因愛國行動致被軍警毆辱本會據百老滙天潼福德武昌漢口四川崇明五馬路滬西等路稱各商人所持國旗於本月二十四日行至西門附近被軍警撕破查五色國旗爲代表中華民國之徽章　特本國官吏軍民對之理應尊重即外國之官吏軍民對於他國之徽章亦莫不重視如有侮辱者雖至開戰亦所不惜豈有以本國軍警擅辱本國徽章之理貴軍使治軍素嚴又明達治理對於此擅辱國徽之軍警苟不處以相當之懲罰不但無以對我商界且更何以對我全國國民以兼使之明當毋俟𣈽𣈽也至應如何懲辦務祈尅日示復以維國體而平衆憤專肅敬頌勛綏 
[戒嚴中各方之困苦]  
　　本埠華界城廂内外大小各商號於前日一體恢復原狀開市貿易學界高小國民學校均巳開學中等以上各學校聞卽日亦將上課而軍警方面所頒之戒嚴令並未取消警界中各區所派出站崗之巡警每晚九時以後卽阻止行人斷絕交通以故由北市回南及入城之各商民大爲不便民人與警爭執之事時有所聞前晚上海縣沈知事乘坐汽車出外回署時巳九時半車經西門爲該處雙崗巡警攔住汽車夫向之聲明該警不信等候良久由巡長到來證明始得放行返署又向在北市爲洋貨掮客之魏某家居本城唐家弄前晚十一時許由北市回家行至新開河民國路附近意欲取道入城駐防軍警以其可疑將魏驅逐魏不服與爭因言語不通即遭毆辱不得巳往北市暫住昨午往投淞滬警廳禀控守衛門崗答以果有傷痕可赴法庭起訴魏乃退去 
　　又函云本埠戒嚴以來昨已第三天商界方面對於每晚十時半以後斷絕交通深感不便是以均請商會轉請淞滬察廳及護軍使署頒給通行證徐廳長已頒定月白色布之通行證於昨通傳所屬各區署所隊一體查照届時注意查騐放行華商電車公司各電車每晚進廠時間均已提早一小時惟隨各電車保護之憲兵自昨日爲始已不復隨護各區警署對於每夜口令甚爲注重傍晚六時起沿途俱派雙崗警察站巡並派便衣警察出外偵查一切 
　　另函云前晚（二十六號）滬杭甬鐵路由杭開滬之夜快車到滬時已在夜間十一時乘客離站後因軍隊阻止行走紛紛返站向站長詰問當經該站長復以事出臨時實不知情嗣准該搭客人等在待車室内暫息一夜計有二十餘人之多昨（二十七）該路車務總管得悉前情即行通電各站凡夜客車來滬搭客均令其購上海北站車票並將情形告知其不願者聽故昨夜杭來夜客車之乘客多由上海北車站落車云 
[戒嚴期内停止集會之布告]  
　　松滬護軍使署昨日布告云爲布告事據報有自稱工業協會名目散布傳單以陽曆五月一日爲世界勞働紀念日議定於是日午後一時集合各界工人同往西門體育場開勞働紀念大會等情並檢呈傳單一紙前來查集會結社本屬人民自由惟現值戒嚴期内自應依照戒嚴法第十四條第一欵之規定停止集會除飭軍警依法查禁外合行布告仰各界人等一體知悉倘有不逞之徒仍敢集合顯違法紀定卽從嚴拿辦其各懍遵切切 
[盧永祥報告罷工之兩電]  
　　盧永祥電京報告上海罷工情形原文如下漾一電（銜略）昨日下午五時許正值高昌廟兵工廠散工之際忽有省立第二師範學校學生十餘人在廠門外附近露天演說意圖煽惑罷工當經駐廠十六團軍隊制止不服小有齟齬該生等旋即糾合各校學生蜂擁前往該廠門首言多不遜意在挑釁該團官長等恐辦理操切致釀事端遂仍相機妥爲制止並婉言開導始各散去當時並無將學生毆打拘捕情事惟該生等自兵工廠散後復游行街市散布傳單揑稱學生受傷被逮工人被電車軋斃危詞聳聽冀圖號召罷市罷工所幸地方尚稱安靜除飭軍警妥爲嚴防外誠恐傳聞失實謹先電聞盧永祥何豐林代漾印漾二電（銜略）漾電計已達覽罷謀學生昨夜自兵工廠散後當欲鼓動罷工罷市今日竟有學生多人結合無業流氓數百人分投華界各市場脅迫各商店罷市各商店以血本所關初尚未允只因畏其强暴不得不暫將店門半掩但並未停止營業該學生及流氓等復欲斷絕交通將電車打毁數輛阻止通行華商軍車業已停駛查閱各日學生會所出傳單日刋内有推翻政府另建民國罷工罷市抗捐抗税等字樣形同内亂現已鼓動工人一致罷工學生流氓徧布街市秩序頗形騷亂商民極爲驚惶並聞學生等擬於五月一號開俄國勞動紀念會乘機大舉英法兩界均巳戒備華界形勢尤爲吃緊（下略） 
[解釋外交事件之官電]  
　　松滬護軍使署昨接國務院沁電云閩魯各案事關國權民命亟應嚴重交涉迭由外交部提出抗議并電莊代使一致辦理日來又迭據外省各界來電力持爭議用意正同惟中央對於外交事件極爲愼重正在積極進行中外間或未深悉希即傳知各界靜候交涉解决切勿别生枝節致貽彼方口實是爲至要等因軍署當即分别函行曁通傳一體知照矣 
[山東交涉之别聞]  
　　日本人疏通美政府 
　　頃得外交界消息云最近日本當道鑒於吾國國民對於山東交涉之問題爭持異常堅决似非貫澈舊時之主張所能和平了結刻已略異方針聞該國之當道已向華盛頓有所申訴惟美政府對於此事尚未表示若何之態度我國政府得此消息已電囑駐美容代辦就近探詢美政府之意旨藉此足證日本最近外交之一斑 
[學生總會慰問受傷學生書]  
　　全國學生會於前日軍警毆傷學生後已一再派人前往慰問兹將該會之慰問書錄下我們欽敬的兄弟姊妹呵前日因開國民大會諸君不惜以赤手空拳與携槍持械之軍警相格血肉横飛堅不退讓在諸君固力爭外交之故早具犧牲决心求仁得仁亦復何怨惟念中國爲中國人所公有救國事業理應共任仔肩乃於平民與軍閥短兵相接之第一步却讓諸君獨爲君子實屬慚愧無地現在直接交涉之聲浪日迫同人等對於所抱主張自當力求貫澈苟一息猶存此志不稍懈不論金錢食物諸君子病中苟有所需請即隨時見告自當如命奉上也臨頴不勝神馳諸祈爲國自衛中華民國學生聯合會總會同人謹言 
[旅滬福建學生會消息]  
　　宣言書外交緊急國勢危迫譬之漏舟風雨之中非急操舵勢必至於胥溺全國學生會有鑒於斯故電懇北庭駁回日本通牒因不得覆而罷課各省爲尊重我中華民國學生總會之議决故京津申甯蘇皖魯浙湘豫等處咸聞風而起相繼罷課罷工罷市而吾滬各校同學罷課後即逐日出外演講傳單以冀國民之覺悟詎知軍士無知卒以愛國同學目爲流氓棍徒擊扑毆打而成流血慘劇受傷無數工商人傷者數亦不少本會原以聯絡鄉誼救國救民爲旨兹國危矣本會焉敢坐睹我愛國同學之受辱而無所表示爰於四月二十六日起追隨全國之後實行犧牲奮鬭之精神誓以本會七百三十四人全體犧牲作各界互助救亡之運動特此宣言 
　　致旅京福建同鄉會函旅京福建同鄉會鈞鑒敬肅者閩案交涉迄無結束兹乃臺籍僑民擊斃江貞兵艦水手劉鎭東國人同深憤激事兹國權桑梓懇卽促北庭嚴重交涉勿稍遲延乞爲死爭本會誓爲後盾旅滬福建學生會叩 
[商界聯合會消息彙紀]  
　　福建路福建路商界聯合會昨日七時開第十九次常會到者十七人已過半數首由鄔志豪主席報告總會開會之經過情形復討論時局問題由主席發言謂本席以爲空言無補須從實際其目的分爲四項一南北統一和平二退回魯案通牒三取消軍事協定四催促閩案交涉到會諸君同是國民務請協同研究云云復由各職員某某等先後發言大旨不外愛國之語其間最重之條件（一）要求總會通電乞當局順從民意（二）各路商店懸旗以表示國民愛國精神（三）本路義務學校已於前星期停課請通告義務教員必待時局稍定再行上課最後由主席發言時局危急各人應本良心主張羣策羣力挽救危局故擬函請總會邀集各團體如商業公團寗波同鄉會廣肇公所山東會館等公共研究採取公意以解危局如何大衆多數贊成表决繼續進行比時已晏主席遂宣告散會 
　　四川崇明兩路四川崇明兩路商界聯合會昨日上午十時開職員會到者二十餘人公推副會長陸文中爲主席報告此次上海學生罷課其最初宗旨爲力爭外交問題但其間爭端終不出乎國權二字居心正潔衆所共諒當政治混濁之會而一班青年學子犧牲重大光隂促當道之覺悟其心良苦詎二十二二十四等日有軍警蹂躪男女學生情事以致牽動一部分商家之輟業但值此商業凋零之際凡百舉動自應審愼周詳統盤計畫出而維護民權保障國體此鄙人之良心主張至於晚近學潮激盪旁及民生現由總聯合會董事會議决通電各省徵諸輿論再行定奪云云次張鱣堂提議本會對於各處發來無署名之通告應咨照本路各商號愼重將事免致誤會最後又由主席提議數條（一）天潼路德福路商界聯合會代表陳廣海屢次商之於本會願將該會事務所併合於本會事務所之内其有應用生財器皿平均認照數津貼（一）本所組織之義務夜校定學生五十名現已聘定國文英文教員惟校章再行議訂（一）收會費手續議分南中北三段按月擔任彙交會計（一）第二次選舉會假本路青年會爲會場現應具函並遣代表與青年會面洽待妥洽後再行擇日開會經衆議决一致贊成散會時已鐘鳴十二下矣 
　　海寗路海寗路商界聯合會於前日（二十六）晚七時開職員會楊枕溪主席宋誠彰記錄主席謂二十四日西門外軍警蹂躪學生工商人等愛國良民遭此痛苦何能忍受况自去年至今各處學生被軍警兇毆拘捕何可勝數鄙人目覩慘劇言之心痛次由余仰聖提議謂宜佈告全國說出天理良心四字來究竟工商學界軍警官界錯在那一邊可以平情準理言之衆贊成又宋誠彰謂工商界皆有義務夜校鄙意當增設立一義務星期日校專爲補充工商界智識其科學讀本另聘博識通學編輯以便捷於進境聯絡工商團體請其星期停工者來校肄業工與商不分界限藉以研究實業之進步蓋卵育英年即以培國家元氣也當由王永昌張茂生陸祺生金鼎榮互有討論主席付表决通過迨散會巳十時矣 
　　河南路河南路商界聯合會早思開辦義務夜校因一時難覔相當房屋延未舉行兹由紹興旅滬同鄉會董事及該會所辦旅滬公學各校董慨允將該公學校舍假與該會開辦夜校現已佈置就緒即將所擬簡章印刷分送該路各商號即日起開始報名定期五月十日開學並組織一夜校委員會舉定陸費伯鴻邵仲輝黄警頑三君爲該校主任共同支持一切 
[關餘案展期一日開審]  
　　章士釗以軍府代表名義控保管關税餘欵之伍老博士一案訂昨日開審已誌各報嗣公堂臨時改期展至今日（二十八）下午二時半在第四民庭開審華官爲李萼仙襄讞陪審者係英副領事包克本君 
[湘人對於和議條件之抗爭]  
　　不撤張敬堯湘人誓死不承認 
　　湖南善後協會及旅滬湖南各界聯合會昨發出兩電對於和議不撤張督之條件力事抗爭兹紀於下 
　　致南寗陸總裁雲南唐總裁電頃據報載南北議和條件閱之不勝駭悸溯自和會續開提出八條後此談判自應以此爲基礎即云互讓亦應依法解决若乃抛却滬會苟且私和旣乖正誼主張安望和平久違前途危險固已不寒而慄况第四條並稱湘督不撤尤爲背道而馳綜張敬堯禍湘罪惡滔天擢髮難數湘人迫於救死久擬孤注一擲祇以渴想和平忍痛待决今果反任元兇稔毒湘省以全省供其犧牲爲個人交换權利湘人誓死不認苟存三户决與偕亡萬懇諸公仍以救災恤鄰之心貫澈護法救國之旨統籌全局拯湘水火否則人心一去根本瓦解湘固不幸抑豈西南之福揮涕陳詞迫希亮察 
　　致廣州軍政府岑總裁電頃報載北政府非正式向公及陸總裁提出議和條件内有湘張不動一節閱之駭然雖言居片面事尚無徵然道路喧傳南北要人私自接洽内幕重重物腐蟲生不無疑慮查湘省首義以來人民生命財産犧牲且遠踰閩陜而張敬堯禍湘亦實較閩李陜陳慘毒倍加今苟和聲中副座列爲專條湘督任其戀棧果有此事是直舉湘人頻年慘怛呼籲之狀若罔聞知而專爲要人權利交换謂匪明勢位而昧是非其誰能信在北廷久已不畏民碞顧民隱其貿然提出固無足責惟副座非北廷所私授智者應識其詐欺湘省爲護法受奇災仁人應加以憫恤且湘爲西南門户苟聽不法武人如張敬堯者盤踞其間則川滇桂粤在在可危自救不遑奚言救國此間湘人終以我公領袖護法體兼仁智必不棄湘弗顧敢請力持羣衆逐張之主張勿反和會已成之定案爲湘除害即爲國勝殘不獨全湘三千萬人民引領望賜將西南大局國家前途實利賴之臨電惶悚無任禱盼 
　　致章行嚴彭靜仁兩代表公函頃閱報載北政府以非正式提出之條件與西南接洽詞雖片面事匪無根外間喧傳黑幕重重尤爲不寒而慄查該條件除分配借欵及各要人權位外實無一適中乎民隱而救國家之急尤可怪者湘督張敬堯爲禍最深湘民從事驅逐已有不共戴天之勢而該條件與陜陳閩李同爲仍留現狀吾湘何辜必水受其荼毒湘難未已和寗可恃矧前此和會巳經專案審查最後之八條亦列爲要欵今一概抹煞祗循南方二三私人之權利而犧牲三千萬生民以爲之交换湘民有死誓不能從公等誼切桑梓諒蒙矜察亦旣以爭逐張爲續和開始條件乞仍本初旨貫澈主張否則吾湘以生死相持不獨大局糜爛卽公等亦恐無以對湘人也臨頴揮涕急不擇音 
　　附載章彭二代表覆函章函云大示誦悉報載條件以釗所知全然無根内有維持張敬堯一欵尤堪噴飯張敬堯爲吾湘公敵亦爲西南全體公敵苟非病狂何至尚以留張爲言來示囑貫澈初旨爲吾湘爭此一着敬謹聞命希告同人等語彭函云大札誦悉非正式條件軍府無此通知鄙人亦絕無聞見張敬堯禍湘至深務必令其去職不獨和會已有專案審查最後八條已列爲要欵鄙人及譚督亦曾疊陳軍府定爲必要條件如和會能賡續開議定當仍本初旨貫澈主張决不致絲毫放棄有負殷望云云 
[意飛機尚未有離粤消息]  
　　方滙報云二十七日午後上海尚未接到關於意飛行家由廣州飛出之消息預料天氣晴好意飛機當可於二十八日午後或二十九日午前到滬 
[中行管理處電告股東會情形]  
　　北京中行股東會被安福股東搗亂詳情已紀昨報國内要聞欄兹將本埠中國銀行所接北京總管理處二十四日來電錄下上海中國銀行轉各股東均鑒本行今日遵章在江西會館開股東大會照歷屆辦法分送報告乃内有一部份股東謂報告不甚詳細主張延會其餘股東則謂本屆報告比較上屆爲詳各股東遠道到會未便延會久待且一經延會恐與中行大局市面金融有關主張從速解决二說紛爭莫衷一是主席卽以二說請各股東投票表决甫經投票之際忽有主張延會之股東四五人爭起守住票匭不准投票且有毆人舉動各股東大憤一鬨而散人數不足以致分配案未能表决發息不免遲延本行對於各股東異常抱歉謹將詳情先行報告乞公鑒爲幸並登當地日報轉各支行總管理處敬 
[萬國洋鎗大會之先聲]  
　　本埠萬國賽鎗會第十九週年大會已由董事部議决擇定五月（八日）（九日）（十五）（十六）四天爲競賽之期業已將賽射章程及時間表分發各國會員聞正式比賽共分九種每種贈奬五名又總揭分數每班贈奬五名（香賓彩）每班奬一名（愛混班）（愛字班）（皮字班）一墩中有射足分數者（即三十五分）奬銀匙一只（西字班）（地字班）一墩中能射至三十四分者亦奬銀匙一只每班着中心靶最多者各贈奬品一名價值十五元合五班中着中心靶最多者奬一名價值二十五元另設慰勉奬二名以備大會中未得正式奬品者名次在一二兩名者得之（婦女彩）備旅滬中西婦女購買每券洋一元將所買號碼與賽員對摇摇出何人即以此人所射分數爲勝負着彩幾名及奬品之價值以視購買彩券之多寡爲定賽員報各限本月三十號下午截止每人繳費洋三元過期報名費洋五元值日督察長由該會董事輪流充任業已派定如下八日下午英董羅司君九日上午英董白色瓜多君九日下午日董伊籐一郎君十五日下午華董陳景塘君十六日上午美董蘭遜君十六日下午英董脱雷而君星期六上午九時以前葡董高拉沙君擔任日來中西各員報名者頗形踴躍云 
[美人觀察中國實業之意見]  
　　大陸報云美國惠斯丁電器公司總董赫爾氏現來東方游歷道出上海日内卽赴北京經朝鮮日本而返美國頃述其在滬觀察之意見略謂中國沿實業方面之進步發展頗速該公司近有大批電機供給電燈電力者輸入中國而工廠所需之他項電器刻由美國運出者爲數亦多此卽爲中國實業膨脹之一證惠斯丁公司於一年前在紐約組織新公司專注意出口貿易其總理近曾來滬考察其營業漸在東方增多惠斯丁公司今尚無在華立即擴張營業之計畫上海電氣部之擴張與電車之發達頗爲渠所注意他日到京後將與中國政府當道談論關於推廣中國鐵路之事但此審初次來華原爲游歷不過藉此稍考察情形耳云 
[中國航海機員公會近况]  
　　中國航海機員公會卽中國航業協會内三公會之一係朱君寳華等所組織各輪機員入會者甚爲踴躍團結力亦極堅固兹因原有房屋不敷辦公特遷在金利源碼頭後面第三十六七號並請陳巢鷹君指導一切云 
[中美間往來船隻之定期]  
　　大陸報云花旗輪船公司委内瑞拉號將於星期五日由舊金山火奴魯奴日本口岸等處到滬星期六日又有中國郵船公司尼羅號由美抵滬中國號約五月十日可由美到滬至於由滬赴美者五月六日爲高麗丸八日爲昌興公司之俄后號雖俄后號遲開兩日然於五月二十四日即可到温哥武故從上海發出之郵件大都將由俄后號載去俄后號係於星期日到滬次日清晨開往馬尼刺星期日又到貨船兩艘故美郵局於一日之内共接到郵包一千七百二十四件云 
[錢能訓辭太湖督辦電]  
　　因經費無着故 
　　王陶兩會辦鑒太湖水利事宜辱承鄉邦推舉惟因經費無着以致不能進行客歳丹兄在京同與贊侯總長所商由部墊撥一節亦復懸宕未决時届夏令要工礙難再延不得已呈請飭部提交國務會議期速解决此項墊撥辦法本爲地方欵項籌集需時但蘄中央先予挹注俾濟急需起見頃國務院函開兹經國務會議議决現在中央財政支絀無可籌墊應查照原案由兩省設法速籌等因是政府方面已無磋商餘地竊爲此項工程關係蘇浙農田利害數月以來經費一節迄無辦法深用焦灼能訓責任所在斷難坐視故於請欵呈内業經表示引退之决心以期稍免愆尤於萬一頃已具呈辭職卽希諸公矜諒下情另舉賢能早爲接辦特此電聞並希轉達水利聯合會曁各屬紳耆鑒察爲幸能訓梗 
[美商會覆烟酒聯合會函]  
 
 

Page 15

 
 
中國烟酒聯合會接美國商會復函云前接一月七號大札經於上次敝會幹事會議時提出尊函所謂貴國人莫不以發展國力爲懷敝會極表同情在具有道德之敝國人無不竭誠力爲贊助貴會對於此次烟酒借欵無庸恐懼敝國資本家借欵之用意亦無庸慮此敝敝所敢深信也兹附上一千九百二十年正月三號大陸報所載卜魯士明白耿直之宣言書請細閱之其中情狀卽可明瞭又正月十號密勒報亦曾將該宣言書登出兹亦附上一份該報第二百四十九號至二百五十四號所有評論請貴會格外注意逆料貴會閱後所有惶恐疑慮之處當可頓時冰釋此敝會之所切禱者也因承來示故特專誠作答附譯密勒報評論大略謂此次烟酒借欵外間揑造謡言以爲有不利於中國且有烟酒專利之語此皆日人所言但美國上級裁判權無論國内國外皆本諸人民而中美感情素相融洽果有窒碍難行之處必不任其所爲如謂美國欲在亞細亞實行侵略政策試觀美國在菲列濱所有之成績卽知其說之謬曾憶美國數年前欲將自治之權交還菲列濱人民自理中國居留民首倡反對之議請求美國可見中國人對於美人素深親愛而美人之意亦無非欲拓展中美人營業以期中國得於列國中爲一完全獨立自由之國耳云云 
[證券物品交易所雜糧部消息]  
　　上海證券物品交易所内設立之雜糧部已在南市仁穀公所開會選定正副部長議董等情已誌昨報現悉雜糧部經紀人選定三十家每家需納交易所保證金五千兩共計十五萬兩昨日該經紀人等將保證金籌繳到所以便開幕時到所營業 
[寗垣扣留無照米糧]  
　　閘北新閘橋堍合興公司由合記行主徐某等組設專裝白米由火車運赴浦口轉往北省前日有打成包子白米兩車運至南京被江寗關卡查出無照扣留徐接電後已於昨晨乘滬寗火車赴甯設法請釋矣 
[南火車站對於繭市之預備]  
　　本年繭市因節氣較早故蠶汛亦較往年爲快滬杭甬鐵路貨運營業以乾繭爲大宗上海南車站往年繭子上市杭來繭車極爲擁擠南站原有貨棧不敷存卸該路本擬在該站後門空地添建貨棧一所兹因繭市爲期已迫恐來不及故特由車務處咨請工程處於該空地上暫搭蘆蓬棧房二所一在第三月台一在月台後空地專爲存卸乾繭之用自昨日（二十七）起巳由工程處派工興建矣 
[絲市報告]  
　　中美新聞社譯二十七日錦昌華絲出口公司一星期報告云「中國機器絲」市面仍沉寂有跌價之傾向特號及中號爲尤甚計特别大號價銀一·三五○兩特號一·二五○兩小號一·一四○兩「土色絲」市况極軟弱小包頗有售出但價恐須再跌計土色最優價銀四八○兩市號四六○兩「普通絲」因法國滙價高昻暫時與里昻無交易 
[銀市報告]  
　　中美新聞社譯友華銀行二十七日報告云昨日倫敦當地銀價不動遠期漲一先令半便士倫敦紐約間滙價跌至三元八角二分此間開市時金鎊金圓價皆不動日金漲至三十七元又四分之一後金鎊售出價較定價高一便士金圓日金市况皆軟弱買進方面金圓價低一分日金價較定價高約四分之三據最近日本消息該國情形現在略有進步金融旣如此之緊故近期日金之要求極銳利紐約銀價不動目下似祇有印度買銀中國毫不買銀故暫時銀價似不至高漲也 
[北蔡附近將設紗廠]  
　　浙紳湯某等近擬集股創設紗廠在浦東北蔡附近典當橋一帶購置田畝爲建築廠屋之需現已購就五十餘畝尚須陸續購買該廠經理爲束某將由北京來滬着手開辦云 
[擬請省欵興築浦東馬路]  
　　浦東奉賢縣官紳發起興築馬路曾誌前報兹悉此事現經南滙上海兩縣紳士表示贊成加入聯合迭次開會籌議規定路線奉境由南橋北至蕭塘後計長一千餘丈南境至浦灘止計三百餘丈上境自閔行起繞道漕河涇以達龍華闊約三丈工程甚鉅須預籌經費方可實行目下先以浦南之十八里着手興築設籌備所於南橋以促進行至全路經費問題聞有議員陸仲仁黄譜蘅等主張以此事關係三邑交通按照内務交通兩部規定築路章程市鄉之路應用縣欵縣與縣之路應用省欵今該路爲三邑交通要道應請省欵興築此次省會臨時會議已提出意見書交議贊成附署者已達五十餘人如能通過卽可實行云 
[戲園中之槍聲俄人擊俄人未中]  
　　大陸報云二十六夜九時二十分愛普廬劇園方在開始演劇時忽有俄人開槍兩響向座中又一俄人轟擊衆雖驚愕但未傷人據目覩者云放槍者爲俄國著名律師索細志納氏而被擊未中者爲施志曼氏施向在哈爾濱因其妻在滬數月近爲索細志納所謗譭故特來滬向索理論是晚施夫婦在園中與索相遇施乃擊索之面索遂取五響手槍擊之當由西探奪下手槍將索拘往捕房嗣由俄領署請求釋放故於夜間十一時放出此案定於二十七日在俄領署審訊云 
[應受試騐教員之名單]  
　　上海縣知事署接江蘇教育廳訓令云案查第三届小學教員試騐檢定定於本年七月各校暑假期舉行前經令行該知事知照在案查該縣第一屆曁第二屆應受試騐教員汪春鑑等九十五人均臨試規避不到殊屬玩視法令現在賡續辦理第三屆檢定轉瞬試期又屆合將該縣應受試騐各教員姓名另單鈔發仰該縣知事分别傳知各該教員於本届定期試騐時一體前往與試毋再任其規避致礙教育進行其有確巳改就他業無須再受試騐檢定者亦應由該知事於五月三十一日以前具報以免多費手續至未經呈請檢定各教員並仰該知事分别查明務飭遵照前令規定期限將書表等件 
分别塡送到廳以憑審查資格事關檢定要政切勿遲延貽誤此令 
　　計抄發應受試騐教員姓名單（上海縣第一屆）汪春鑑李蓮村盧頌虔洪疇曹頌棠鄒仁立徐世達劉濤袁鶴文杜階平葉學純諸宗瀾諸修枚居古奚鋆金象春朱榮仁顧之佑孫之堅兪達丁建章楊春膏謝時英吳民望李英陳霆錫凌紀勛陶耕霖王章郭慶鏞周同德許師愼姚明球張春祺楊晴吳志本丁光弼倪瀾倪鍾俊潘鎬錢瑞堃胡承禧朱錦文孫雨蔾顧範楊我潤張世雄趙天鐸黄熾高俊英王遵善張銓楊樹濂蔡霖杜戌徐孝曾黄立民姚祖恩陸頴明李學能周承德周鏡清董章瑞孫全勛周翰王曾灝朱家桂金榮祖錢誠昭張國華孫爾康火銑娟趙承憲金顧佩玉王浣青顧寳璇吳式謙周雲鳳楊汝麒凌儀良吳文英（第二屆）楊光照郁恒培張鵬侯奇章兪元爵葉伍錢桂馨朱允誠唐志鵬顧傳熙張士衡賈豐棨高激雲陳海清以上共計九十五人 
[寧波同鄉會徵求會消息（十八）]  
　　寗波同鄉徵求會開幕後第八日辦事處會計董事樓恂如馮芝汀報告各隊競爭繳到分數如下寗遠隊三千四百零四分寗裕隊三千零二十分寗機联二千八百分寗興隊二千七百零四分寗銳隊二千七百分寗康隊二千七百分寗茂隊二千六百十七分寗明隊二千五百十分寗利隊二千五百分寗祥隊二千五百分寗德隊二千五百分寗福隊一千七百五十九分寗昌隊一千六百八十四分寗懷隊一千五百十五分寗泰隊一千五百分寗運隊一千二百十九分寗亨隊一千二百三十二分寗華隊一千一百七十分寗雲隊一千零三十一分寗兆隊一千一百分寗商隊一千分寗北隊八百三十三分寗樂隊八百二十二分寗榮隊七百八十七分寗瑞隊七百五十分寗勇隊六百十五分寗順隊五百七十七分寗耀隊五百五十五分寗紹隊五百分寗雄隊五百分寗時隊四百七十九分寗旅隊二百八十二分寗吉隊一百七十二分寗安隊七十分寗才隊三十三分寗中隊二百四十三分共計五萬零四百二十六分 
[寰球學生會介紹部消息]  
　　靜安寺路五十一號寰球中國學生會介紹部頃接吉林某農工業學校來函託聘應川化學主任教員一人月薪八十元每週授課二十小時以能授定量分析電氣化學特别應川化學有機製造工業衛生等科並能操北方言語者爲合格如有自問能應斯聘者請即投函（述明出身經歷等）該會介紹部接洽可也 
[青年會今晚之演說]  
　　青年會交際科演講會於昨日發出通告云四月二十八號（今日）星期三晚八時敦請張君謀博士演說「毒物利用」張君畢業於英國倫敦大學瑞士國及乃芙大學得理科博士學位又被舉爲瑞士國家化學會會員於理化學研究功深發明新理頗多兹回國帶有各種化學儀器准於是晚蒞會講演並逐項試騐云 
[鐵華學校校董會紀]  
　　法租界巨籟達路鐵華兩等義務學校於二十四日午後四時假元芳洋行大班間第三次校董會議列席者陸鐵華校長外爲董事主席元芳大班倍恩君財政主任英工部局員李爲模君交際主任英租界救火會長丕梯君書記通和洋行大班弗埃脱君並代表現在回國之喴哩泰隆二洋行大班倍利赫敦君華人佘伯才君英瑞煉乳公司華總理陸子蕚君等議决事件如下（甲）亟速進行籌備建築校舍基金（乙）由主席倍恩董事掣立證書俾陸鐵華女士親自携往協商方面募欵以資信用并登中外各報廣告以聲明之（丙）現仍有遠道報名求學者應即停取俟暑假推廣後再行招生（丁）氣候漸熱寄宿生多屬高等而國民幼稚二科大都新生宜注意衛生以防傳染時疫以上各條一致議决乃散會 
[普育堂在閘北設施診分所]  
　　上海普育善堂總董陸伯鴻君因見閘北地方年來户口日繁各警署所受理鬭毆創傷案件日必數起雖有慈善團等醫院數所猶慮不及因暫在共和路租賃房屋數幢爲該堂施診分所刻正覔購相當地基擬建造醫院聘請各專科名醫以濟貧病 
[上海新場間已有小輪通行]  
　　本埠裕大輪船公司向有濟大桐益兩小輪分别單雙日航行上海大團之間行旅稱便兹爲謀交通上益加便捷起見又增設新飛霞小輪一艘行駛上海新場之間經過杭頭魯滙閘港杜行塘口王家渡等六鎭逐日來回上海碼頭仍設南市董家渡該輪已於前日開行矣 
[實業儲蓄會複選職員]  
　　本埠實業儲蓄會前曾在南市縣商會開成立大會選舉辦事職員已紀前報兹聞該會現於已舉出之會員中復訂隂曆本月初七日開複選舉大會俾得分任辦事各專責任内容計分總務調查徵集文牘會計五部（總務）專事管理該會一切情形已舉王再鶴莊深聚爲正副會長並佐以稽查者已舉定張泉生王夀松（會計）黄釗奎（調查）專事興業製造國貨利益舉定馬伯申陸文彬程履吉戚金蟾楊仁甫（徵集）專介紹會員已舉徐怡雷邵芸卿王杏生李福昌許國英顧昔孟經天生宋瑞甫談錦棠周永清兪俊熊朱永康林秉彝魏善甫徐金生馬志良曹祥甫馮運堂陳椿源顧茂棠（文牘）現因事務尚簡由會計兼任按部各負責任刻聞該會會友已多至三百餘人 
[綏遠工賑正劵第二期開奬紀]  
　　綏遠工賑善後有奬券昨日第二期正券開奬仍在南市久大碼頭利濟公司舊址舉行於上午九時起至下午一時止所有開出之五大奬唬瑪及承銷票號照錄如下頭奬第一萬二千一百六十二號（本埠廣萬源經銷）二奬一萬八千二百七十一號（本埠葉宏茂經銷）三奬一萬三千八百四十六號（本埠大運來經銷）四奬一千○十九號（本埠善利全經銷）又一萬一千三百九十一號（本埠萬利公司經銷）五奬二萬三千三百九十九號（本埠萬利公司經銷）又二萬五千八百十二號（本埠大運來經銷）又二萬七千○三十六號（本埠有利源經銷） 
[施材會收殮路斃]  
　　虹口梧州路上海聯益施材會昨據虹口滙山捕房報稱楊樹浦美興街弄内有女屍一具囑令當地地保來會報告給材殮埋等情該會當飭扛夫舁材往殮以免暴露該材葬於引翔鄉該會義塚 
[病犯送堂醫治]  
　　松滬護軍使署陸軍監獄内之罪犯徐鴻賓及女犯潘段氏朱裘氏陳謝氏等四人因均在獄患病業經該獄長呈報軍法課核准發堂調治已於昨日令將男女四犯派兵雇車押送大南門新曹育堂醫治矣 
[昨日公共公廨訊案紀]  
　　昨日上午公共公廨第四民庭由兪襄讞會同英卓副領事續審「婦人胡崇禮（即孫胡氏）請求給諭管理故父胡二梅遺産案」請求人係死者之次女先是胡二梅臨終時遺囑長女胡崇德爲遺産管理人胡崇德自與某學校教員李松濤結婚後遂亦病故其管理遺産資格乃屬於其妹李以其妻病故岳家所有妝奩及胡二梅生前所贈財産一無所得故對於胡崇禮之請求頗不滿意延代表林百克律師具稟要求將妝奩等物交還李所供各節已紀本報兹由兩造代表律師到堂各陳數語詞未譯出「結果」李之請求註銷 
　　午後第四民庭由兪襄讞會同英包副領事升座審訊各案如次（一）「婦人盛莊氏爲其故夫盛宣懷遺産請求分派案」盛氏親族會本已舉李經方爲析産監督人因子嗣中之盛毓常對於李所擬之分産辦法不予同意是以莊氏請求以法律解决前次審訊結果候詳細研究該分産辦法會商堂諭宣佈兹據李經方之律師到堂譯明應分之産内有各種股票亦經擬就處置辦法已有五房承認簽字獨毓常不簽請爲核示而莊氏亦由代表律師到堂聲明毓常如此舉動殊屬違背三月十一號之堂諭今天彼及其律師又均不到敝律師之意請堂上即派李經方爲全權分産人云云「結果」以盛毓常延不簽字殊屬不解限於三天内照簽否則着李經方代簽（一）「協慶公等二十九户環訴九江路福建路口同德泰號主邵芾棠突遭回祿後不理貨欵案」前次審訊結果被告還押給諭華興等保險公司將應賠該號保險銀兩交案再核兹據華興公司代表律師到堂譯稱該公司應賠被告銀七百餘兩因被告迄未將保險單交還是以險銀未便照付如必欲付欵請堂上着本案債權人出立保單云云並據各債權人之律師譯稱查該號營業種類有三（皮貨呢絨股票）被告所呈之請求准予破産稟内祗列皮貨欠人人欠之賬目一種其餘兩項概付闕如豈呢絨股票之營業毫無賬目進出耶恐有隱瞞情事再敝律師得有證據可以證明該號非邵獨開尚有其他股東至其請求破産則請派吳林昆爲理賬員云云質之邵供該號從前尚有股東後已併而爲一等語並延律師到堂要求减輕文保「結果」着華興公司將保險欵交存檢察處保單交還並准給諭吳林昆爲本案理賬員將賬目理清報告公堂再核邵芾棠交一千兩尋常舖保出外除以上各案外尚有婦人干蔡氏與干周氏爭奪財産應頴生訴胡裕生不理股本墊欵等案均因時間侷促未曾開審一併改期矣 
　　又昨日午後第三公堂由陸襄讞與義羅副領事會訊「義商臺錄洋行訴謝薇生不交定購絲吐五十七擔請追定銀及損失銀三千三百九十六元九錢案」因被告仍臨訊不到即據原告代表律師上堂譯訴案情並稱被告謝薇記自原告在貴公堂起訴後即行逃避今原告遵諭登報傳達亦已逾期仍不投案要求照章缺席判决云云「結果」被告無故不到應准原告律師請求缺席判决 
[拍賣生財抵債]  
　　滬城太平街與三牌樓新老日生炒貨店主夏小波因虧倒閉經各債權稟控於地方審判廳訊明判决將該兩店一併發封定期拍賣在案兹悉此案前日已經該廳飭派員吏前往老日生一店當衆拍賣得洋二百二十二元有零存案候攫派各債權具領一面仍嚴緝夏小波到案追究餘欠 
[假扣押債務人動産]  
　　凝河路三十六號門牌居民戴子卿虧欠租金五六十元爲朱孝峰等據情稟控地方審判廳訊明判决兹因戴延不履行該廳諭飭員吏前往將戴之動産假扣押候定期五月一日當衆拍賣 
[協源莊倒閉案之清理]  
　　法租界協源錢莊倒閉後人欠欠人之欵諭着傅寗福唐漁潤爲理賬員清理賬目現由兩理賬員查得德隆紙號神州藥房太生堂主周茂蘭等三户虧欠該莊銀洋頗巨昨由代表律師投廨求追並稱周已經如數付清德隆號共欠五百三十兩付過二百五十兩餘欠限期交付神州藥房分文未付仍求訊追被告等均不到繼據各債權所延之律師稱該莊虧欠若千因何倒閉股東究有幾人應請着理賬員詳細呈明等語中西官判周茂蘭案註銷德隆號限期七天交清神州藥房候提經理到案訊追外着理賬員於十四天内將該莊倒欠情形及股東幾人詳細稟復再行核奪 
[私用賬洋案註銷]  
　　虹口百老滙路一千二百八十四號門牌某店經理傅鳳和控店夥安徽人呂仲安私用賬洋三百八十元業由該管捕房華探侯松山將呂拘解公共公廨訊押在案昨經李襄讞會同美約副領事升座提審據原告上堂供稱被告巳央人商懇料理請將本案註銷問官核供判准將案註銷被告開釋 
[限期還清借欵]  
　　毛况記昨由賚美律師代表投法公堂　稱　由周正珊向原告借去洋三百元由唐順福擔保立有借據書明届期不付由保人料理届限往索周逃避無踪向保人追索置之不理故此投案請求向唐追償詰之唐供雖由商人擔保惟原告銀洋並非交與商人且周正珊並未逃逸今在堂可證質之周供原告前與商人合資開店此欵實係原告之股本因其時未立股單故此出立借據以昭信用嗣因商人出門辦貨被原告私將商人之店收歇以致商人亦受巨大之損失尚須向原告追償詰其旣被原告私收店舖何不具訴公堂周語塞中西官判唐毛兩人交三百元人銀並保限十四天還清 
[保租木器之限還]  
　　李贊庭前向沈　寳木器店内租賃紅木器具由范阿六擔保後李携物潛逃沈具控法公堂請向保人范阿六訊追判着交保限令如數賠償在案昨已届期原告律師稱現據被告向原告稱木器已經找到可以交還原告願意收回惟所欠租洋七十元須被告償還現木器尚未收到俟被告交還之後檢點有無缺少再行稟請堂上訊追租洋范由伊妻代到稱木器現存婦人家中租洋一節祗能償還一半中西官判着被告於七天内將木器交還原告有無缺少侯稟復到案再行核辦 
[婦人投繯殞命四誌]  
　　許筱甫之妻張氏在小南門外立昌祥煤炭店樓上自縊而死嗣經屍夫查得身死不明投廳稟請伸雪該廳諭飭傳該店主蔡益昌夫婦到案訊究兹悉此案許筱甫又赴地檢廳一再具狀請求澈究並牽涉吳子阿發等昨日午後檢廳諭着許靜候補傳吳子阿發等到案再審 
[誘姦行兇之訟案]  
　　販賣洋瓶之揚州人王旺發家居北市虬江橋其妻翟氏年二十三歳舊曆本月初一日携帶五歳女孩桂寳背夫私逃王四處找尋無踪至昨午在滬城天主堂街尋獲正欲將氏領回詎該氏姘夫華阿貴出場霸阻王與之爭論華袖出利刃行兇將王頭部砍傷由警到來將雙方一併拘送一區二分所轉送地方廳下午由檢察官提案審訊王稟稱誘姦罪請勿深究惟華不應逞兇請究傷害之罪問官得供判將翟氏交給伊夫領回管束華阿貴收押王傷着自醫俟傷愈後再行核辦 
[並無誘匿證據]  
　　陳家巷鄉人談東生控婦人徐顧氏誘匿伊妻徐氏等情由捕將顧氏拘解公共公廨訊押在案昨晨由廨復訊據中西包探稟稱查得原告因夫婦口角後致其妻走失且無見證到堂證明云云中西官得稟以旣無證佐遂判將案註銷被告開釋 
[調戲婦女押十四天]  
　　住居虹口武昌路一百四十七號屋内之天津人孫玉金前日在附近弄内調戲天潼路二百五十八號門牌粤人邱某之女金花經該女偕同伴楊秋妹談阿炳唤捕將孫拘押捕房昨解公共公廨經中西官訊悉前情判孫押十四天示儆 
[客棧違章之科罰]  
　　天津路四百二十二號門牌開泰客棧因私設烟具容留庽客吸鴉片烟被捕查獲曾將吸烟人朱友連劉奎元等十人傳至公共公堂經中西官訊明罰鍰開釋烟具銷燬並將該棧主朱鼎臣傳案諭交一百元人洋並保在案昨晨由廨復訊據西探奎爾華探陳阿根相繼投訴被告所設之開泰客棧不將工部局所給旅館執照懸掛公共處所又不將棧客姓名明白登載並容留庽客吃食鴉片烟殊違定章請爲訊究訊之朱鼎臣供詞推諉中西官核供以朱故違禁令判罰洋一百元充公以儆 
[擅開汽車押一月]  
　　甬人趙順甫前日午後在同孚路開駛一千七百二十五號汽車不愼將修理電綫工人張定奎兪阿毛丁正章等所佈馬路旁竹梯撞倒致張等跌仆鳴捕將趙與汽一併帶入捕房昨解公共公堂即據張定奎等上堂證明前情並據捕頭稟稱趙順甫並無開車執照應請併究訊之趙供詞支吾中西官核供以趙不應擅開汽車肇事判押西牢一月示儆 
[判還擅搬物件]  
　　住居七浦路五百十五號門牌之紹興人孟書林被其姘婦陳王氏在公共公廨刑事科呈訴擅搬臥床皮箱等物昨由捕房將孟提解公堂原告投訴前情據孟供氏夫死後由其出資安葬且與氏生有小孩詎氏近忽逃逸日前將氏尋獲後彼愿隨我回家所有物件乃氏囑我搬回云云中西官核供向原告之代表律師問答數語遂判被告開釋着將所搬物件交還 
[指控攫土]  
　　吳生琴前日身帶烟土一斤行經山西路被馬忠臣得悉糾同在逃三人上前將吳身畔烟土等物攫取逃逸經吳鳴由一百七十七號印捕將馬追獲拘入老閘捕房據吳稱尚有鈔票洋三百五十元亦被攫去奉飭將馬收押昨晨解送公共公堂經　讞員會同美丁副領事訊供一過判馬押候補提人證再訊 
[帶煙膏罰洋三元]  
　　林阿大前日携烟具烟膏在甘肅路被包探王桂生查見拘入捕房昨解公共公廨據林供居於華界因妻有病故往法界　買烟膏治疾等語中西官以其違章判罰洋三元充公烟具烟膏銷燬 
[攫金圈押三月]  
　　湖北婦人程陳氏前日在北四川路崇業里被廣東人張阿明攫去金圈一隻旋由包探徐阿華緝獲人贓帶回捕房押至昨晨解經公共公廨中西官訊實判張押西牢三月贓交原告領去 
[車夫原係過犯]  
　　日本人某指控人力車夫王金章於前日在虹口乍浦路攫取身畔日本銀洋九十五元等情昨由該管捕房將被告拘解公共公廨請究據王供實因原告不給車資向索即被鳴捕誣指搶洋等語中西官以王係過犯判押西牢半年期滿逐出租界 
[道尹公署批示兩則]  
　　南滙縣公民張純如等呈爲劣紳訐董謀董叩請迅予飭縣防杜以安地方由呈粘均悉查此案前據趙學文等來道呈訴當經指令南滙縣查明核辦具報迄未據復據呈前情仍仰南滙縣知事報案查明秉公核辦具報 
　　漁門縣民趙思齊等呈爲會議無緒恐有朦混講求吊卷核奪查碑定案由據呈已悉姑候海門縣知事呈復到日再行核辦 
來函 
[上海電話局來函]  
　　逕啓者閱各報載郵電不傳學生消息一節有話局概不代爲　消息等語查敝局對於各用户向無偏頗之見司機生但知按號接線　不問各用户之如何通話此係遵照部頒定章豈有干涉用户間通話之理又前日報載函請派兵保護一節敝局亦無此項公函應請貴報登入來函門以昭實在而免歧異爲荷交通部上海電話局啓四月二十七日 
[張蘋周來函]  
　　各工廠執事與教育家均鑒嘗聞國之强弱恒視其教育之興衰爲　教育普及則國强否則國弱此定理也今觀我國之教育年來雖有各大學中學及專門學校之創設五四以後義務學校亦多增添惟一般有職業之貧苦工匠猶未能受相當之教育是亦教育不普及之憾　耳邇來工界頗能加入愛國運動可知其智識亦漸進矣惟彼輩之舉動竊恐只知其當然而不知其所以然蓋尚少設施一種補助教育　川特敬告各工廠執事與教育家從事提倡在工人工事之暇授以一二時之課程以本廠通文字者教授藉以啓發民智發展教育以樹國家鞏固之基礎是所馨香企禱者也是否有當尚祈各界指正張蘋周謹啓 
雜評二 
[商界之表示（默）]  
　　在一般痛惡學生者以爲此次學生行動不能得多數商人之同情今而後學生之氣燄可稍殺矣在一般懷疑商人者以爲此次商人對學生運動之冷淡與向來一致行動之主張相反今而後恐失商學聯絡之感情矣斯二者之心理雖不同然而爲皮相之談則一也何也商學界並未失同情也今日商人之主張仍同於學生之主張不過行動稍有區别耳蓋此愛國之一念商學界早已融化凝結爲一而决不稍有離析則吾人可斷言者也試一觀今日商界各團體之表示則人之懷疑者不亦可釋然矣哉 
　　上海東方滙理銀行廣告 
　　本銀行基金四千八百萬佛郎貯金四千九百萬佛郎總行在法京巴黎專做各埠兌匯存項押欵如蒙賜顧請至本行面議可也 
 
 

Page 16

 
 
   
 
 

Page 17

 
 
   
 
 

Page 18

 
 
自由談 
閒話 
[歇浦閒話] [  君豪]  
　　上海一埠大公司甚多然華人所設立者大半皆僱用男店員記者嘗至惠羅公司見女店員頗多類皆爲西班牙女子其待人接物一以和靄爲主從未有以惡言相對或怒容相斥者吾嘗竊歎爲不可及焉返視我國商人無論其爲何種營業俱僱用男子若有妙齡女郎購物必報以眈眈之虎視卒使購者赧顔以去此誠商界之缺點吾以爲有幾種營業非女人任之不可今試述之其一爲綢緞店此種商店僱客以女子爲多門首車馬喧闐多大家女子或女校學生任其悉心選擇則購者售者俱有相互之利益其二爲化妝品店亦以用女子爲宜他若書肆菜館銀樓等亦均以用女子爲佳此蓋不僅於商人有益而亦於生活上有密切之關係也世人言社交公開吾以爲從此着手最佳滬人士盍討論之 
筆剳 
[荆溪女俠] [  永年]  
　　襪巾握劍日以殺人越貨爲業者多矣烏能以俠名之能以俠名者則惟道義是尚乃可荆溪周志菴先生有文武才下筆千言立就嘗辨論廣座聲發如洪鐘鬚髯盡張幼遇異人得工技擊力能挽五石弓年二十四魁鄉書明年成進士以對策言直出爲淮安教授道過曹州宿逆旅夜方午先生倦而睡朦朧間覺有人挈之起仰視見一紅衣女握劍立床前起與鬭女一舉手先生立仆女扶之起小語曰君殆周姓而字志菴者乎先生曰然言未巳女負先生破窗出躐屋數十重至柳隂下女曰少坐妾語君妾兄渠盜也膏其刃者無慮數百人性悍力勇難與敵今使妾來取君首妾固識君知君爲長者心良不忍故救君然君生而妾死矣言已欲自剄先生持之堅曰僕受卿深恩胡能不報請偕亡乃共赴任所暇輒以捕盜爲樂一時萑苻歛跡不敢入其境後偕歸侍先生大婦悍且妬日施鞭撻女柔順和婉無怨色先生卒女椎髻布衣操作如平時而婉麗不減當年年五十望之如三十許人一日諸子求觀其技嬲不已乃選大碌碡一置庭中女以兩足挾碌碡一躍出牆外復一躍入内仍立故處不爽毫末觀者歎絕家居禮佛操作不問他事尤不肯輕試其技嘗誡諸子曰習技適以賈禍寗以農老母以將終吾願諸子勉之一夕家人報門前來一舟絕巨離岸丈餘上繫巨綆人從綆上行其盜歟女卽令家人備米五斗菜一石挾之從其綆上行至舟前洗洗畢復挾菜米還舟中人見之大驚即解纜逅後女年八十餘卒其殆古之所謂俠歟 
劇談 
[梅訊（十四）] [  春醪]  
　　游園驚夢爲湯臨川神到之作但味其詞義如花美春似水流年似這般良辰美景都付與斷井頽垣已足哽絕千古矧畹華如初寫黄庭恰到好處好色不淫怨誹不亂離騷之後斯兼之矣 
　　昨日沈崑山　畹華於林宅畹華二時與玉芙妙香同往座中有王雪丞况夔笙王病三趙叔雍康長素諸君况君即介紹長素爲題香南雅集手卷長素尤裴點山林大架子謂一身素不赴劇場今或將乘興爲之並擬擇日邀過所居一談以慰家人等仰望之忱云云沈崑山即於昨晚北上矣 
　　畹華崑劇人但驚其三拉游園之妙而玉簪記折柳楊關亦有過之無不及排演純熟即可登場矣 
　　天女散花已定本星期日晚間啓演 
　　畹華五月必須回京據其自述漢口之行巳成約但南通或不暇去則留以待秋後重來矣 
　　香南雅集圖夔笙先生已允作清平樂二十闋鸚啼序一首爲跋云 
　　或有人告畹華以將來可之西洋一行覘其藝術畹華頗爲贊同 
　　畹華常日與人晤談言語惺忪一字三轉盡抑揚之妙而語中换頭處尤佳或舉清眞集二語曰惺忪言語勝聞歌何况舞婆婆此眞足以傳畹華之神矣 
　　烈士愛寳劍佳人愛紅粉畹華則珍重其歌喉日來天氣較暖出入猶携圍巾偶爾有風即不敢啓窗而坐酒亦未嘗沾脣也 
　　畹華人極謙抑有人譽其劇者俯首而已若有人謂願譜新詞以貽之者喜色立形矣 
笑林 
[槐心室諧話] [  ]  
　　九歳小女郎梅麗晨起入園中見淺草上零露點點驚而問其母曰媽昨夜必奇熱母曰何故曰汝不觀草上汗珠點點乎 
　　教員旣以銀幣之相對價值詳細解釋於學生之前復問其全班學生曰汝等願得一辨士歟抑兩個半辨士歟一小女郎立起答曰願得兩半辨士教員喘氣曰我不已告汝等十數次一辨士等於兩半辨士小女郎答曰先生然假使我有一辨士我今失去我無存焉矣若我有兩個半辨士我失去其一我不尚剩其一耶 
新聞拾遺 
　　昨日丁憂今取消鄂人張某係黄陂至親住居頭髮胡同曾在直省歷任要缺前月又新委爲平津縣知事除第二妾隨同赴任外其餘眷屬仍寓本宅其母年巳八十五前日忽病喘甚劇張恐老年人不堪病魔侵削特請病假旬日回京視疾定至二十二日太夫人忽氣絕張乃電省請告丁艱詎翌日已刻及入殮禮時忽眉目展動張口欲言繼復手足亂動大呼茶來乃晚竟康復如常喘亦大減張以事出意外特再電省報告請予取消前電云誠異聞也[  叔豪]  
　　寗爲不孝勿負義杭州旗營某公司經理黄某之子新在蕙蘭中學畢業素與表妹何女士暗訂良级誓相嫁娶兹經父母查悉以女家微特另聘某南貨店之女爲媳定隂曆本月初五迎娶乃其子聞耗竟於初三日逃去遺有辭别之書曰兒與霞妹誓共死生寗爲不孝之子勿作負義之男大人如念兒忱了兒心願即請於一月内在上海杭州各報聲明兒當自歸否則天涯海角恐無見期不孝之罪萬死難辭云云現黄某正在設法解决云[  聲]  
　　賣妻賭博溧陽西街有唐某者素無賴性嗜賭一擲千金略無吝惜致家産典盡仍然不悟乃告貸賭博久之債臺高築無法彌縫不得已將髮妻賣與人作妾得洋五百元除清宿逋外尚餘二百元復尋朋類作竹林游有問及賣妻事彼毫不知羞反自鳴得意云[  幻夢]  
　　經租人變了月下老人滬南某里之經租賬房某甲先是有女與之同居後因事遷出然感情頗好時相往還適值里中王某喪妻尚無續弦甲聞之卽從中撮合王某以其姿首極佳曩在里中曾數見之即慨允距前妻殁後僅二月即爲結婚之期車水馬龍極一時之盛夫婦二人情好頗篤甲年將就木老態龍鍾鬚眉皆白說者爲月下老人下凡云[  叙之]  
　　兩箱鼠子伴新娘華界寳興路馮某家昨爲其子完姻歌樂作聲彩輿繼至新娘施施出接新人者四名均係艷裝小姑聞有索落聲出自轎内遂搴幕尋之得兩小木箱則所置之白洋鼠也事傳於親朋新郎等互相笑詫旋詢新娘答謂自小愛玩之鼠因情不能捨故帶來供新房消遣云[  不倒翁]  
　　偷了去又送得來白克路某姓家有打字機一前因被竊失去衣服多件此物亦在其列詎昨日忽發現於廚屋中視之一無所損惟表面有磨擦痕或謂必此賊竊去不諳用法並不能知其名留之無用然不逕抛棄而居然送還其用意亦甚不可解云[  吳秉恬]  
短篇小說 
[諷世小說捕鼠機（十一）] [  宋春舫宋懷玉女士合譯]  
　　造麥（聽得有一羣人來了婢女已經開了門說道）「無論何人我不讓他進來須要：是了這是（他又聽了一聽）是了這是密勒與老倍密斯及觀文三位夫人我不料他們合夥兒來的：什麽爲碰得這樣巧呢况且密勒同觀文宗旨是大相反對的呀是了我知道了他們都是在蘭沙麥妻子家裏坐了一回那位密雪司蘭沙麥一定是把他自己畫的不堪入目的圖畫給他們瞧這眞是不要臉......到此地來想也是偶然的等他把他們的名片拿上來的時候我只好說我已經有的出門去了......不對......那不成必須說我病了纔興無論如何說法總覺得怠慢人家還是說我頭痛睡在床上（竭納進書房的時候見造麥跪在椅子上對他皺了皺眉頭摇了摇頭把指頭掩在脣上教他不作聲同他說道「是了竭納我知道了快轉去告訴他們說你忘了我頭昏目眩躺在床上不要教他們進來剛伯培爾先生見了一隻鼠子他若不找到了這東西我是不能下來的去罷」 
長篇小說 
[社會小說衆醉獨醒（二十五）] [  瞻廬]  
　　筱山得着當兒跟屁股跑到廚房裏忙問尤氏甚麽用意尤氏顚顚眉霎霎眼不慌不忙拖筱山到門角裏咬了一會子的耳朶傳授了女軍師的錦囊妙計（哈哈竟實做了門角裏的軍師）說得筱山心悦誠服深深的作了一個揖說道家有賢妻眞個是表壯不如裏壯說畢上樓就座那時尤老娘正同許氏談得起勁老娘本是積世的婆婆蜜做嘴脣糖做舌乾女兒長乾女兒短絮絮叨叨不曾停過嘴委實是一百個肉麻十二分親熱筱山也把别後的情形一樁一樁的動問不似方才冰冷的樣子廚下的尤氏搬着幾色新添的菜肴興匆匆的上樓那時席上五個人個個滿懷歡喜許氏心裏因他們一見如故都把眞心相待怎麽不歡喜尤氏娘女同着筱山通同設計見許氏果然　入圈套怎麽不歡喜六歳小孩憧不得甚麽大人歡喜他也陪着歡喜况且驀地裏又添出了一個媽媽怎麽不歡喜然而五個人以外還有不歡喜的還有老大失望的列位試猜是誰（還有誰呢）便是方才搶魚吃的這隻雪裏拖槍的猫兒（絕倒）他犯了攫物的罪名才受了兩點鐘的拘刑外面吃得饕天餮地碗響盆鳴他關閉在房内嗅得着吃不着只是『娘乎』『娘乎』的呌實做了魚兒掛臭貓兒呌瘦直到少頃席散推開房門他才恢復自由編書的一經交代便不再叙免把無關緊要的事多佔篇幅（然而篇幅已佔得夠了）且說酒闌席散時已不早尤氏讓出正房呌筱山同許氏安臥自己帶了孩子到老娘房裏去睡一宿無話再宿三宿仍没有話（省筆）到了第四天筱山一早便出門似有甚麽緊要事的許氏梳洗方畢尤氏在樓下高唤道姊姊快來有人在門前找你許氏急怱怱的走下問道誰來找我尤氏道你出門便知分曉許氏不知就裏跨出門前東西瞧望不見有甚麽熟人正自詫異冷不備尤氏從背後掩上來一把揪住髮髻高聲大喝道東鄰西舍快來看這没廉恥的賊婆這幾句話直嚇得許氏面如土色正是 
　　蛇兒之口蜂尾之針兩者不毒毒在婦心 
[自由談之自由談] [  鵑]  
　　吾人日奔逐於車輪馬蹄之間軟紅十丈俗塵可撲直令人悶損欲死二十世紀之今日巳駸駸乎成一飛機時代吾安得日夕以飛機翺翔空中摘繁星弄明月與雲霞相狎則雖不入仙府亦似换骨爲仙人矣 
 
 

Page 19

 
 
   
 
 

Page 20

 
 
   
 
