# 1890 - 230 - 4906230

 

Page 1

 
 
[勸募順直山左急振啓] [  申報館協振所同人拜手]  
　　順直山左洪水爲災自四月迄今一片汪洋數千里盡成澤國災民遍地轉徙死亡男女屍骸蔽江而下其幸而不死者當此炎威似火也　日　　氣薰蒸易于昏暈加以飢腸轆轆全無粗爄下咽有不視息難延漸將告斃者乎伏念本舘勸辦賑捐而後江浙福建諸省俱蒙大君子慷慨　　　兹畿輔嚴疆齊魯名境遭兹顚沛何忍不復解囊特肅短箋附陳苦狀如肯玉成美事巨欵慨施則作善降祥福報可操左券已 
[賑物求售] [  申報館協賑所啓]  
　　本舘開辦賑捐以來蒙海内諸同仁捐助各種貴物早已製成彩票售完矣兹又承陸續助下七俠五義卅部每部一元二角隷有五十部每部六角吳都法乘一部石印小耕石齋畫譜廿部疫痧草六十本每本洋八分倭刻和漢三才繪圖一部感應錄要廿本每本一角明聖經廿本每本五分和合大堂　一軸象牙柄冬靑扇一柄金免痴先生行書墨蘭扇面十張每張三角角麗生書畫扇頭十二頁每頁二角白玉墜一枚象牙朝版一方未及編入彩物之中是以另行求售諸君子有情殷匡救者請臨本舘選購庶幾裘成集腋飢民得早慶來蘇乎 
[讀西説釋疑再質所疑]  
　　又曰按諸行星繞日其軌道皆非平圓而爲撱圓云云則可信椭圓爲實象易曰象也者像也釋文曰擬也是象原非實也聖人言天具有深意故書曰歴象日月星辰易傳曰在天成象盖擬諸形容象其物宜成如是象耳曰極曰追曰樞曰機曰軕曰輪皆假象以明天行後世術家不明此意每執假象爲實夫成象不同成形見乃謂之象可見者猶不可遂信爲實况椭圓之象人孰登天而見之又烏得信爲實乎夫自古言天皆曰圓惟陸績造渾象形如鳥卵則天似爲長圓形土蕃作渾天説恐人誤會益以圓如彈丸句以申足之西入乃剿其説以爲獨得夫諸曜之動皆順大氣而氣生於理動生於靜規之圓也其内至中故其外至圓大理之靜也無不中故天氣之動也無不圓陰陽之氣行健而順無　不復如環無端乃氣之自然故風之旋也水之渦也無不圓者天之氣如是也此闔闢往來之所以變通不窮也撱　偏而不中其行必不能健而順大無此理亦無此氣也天體渾圓其氣之動豈能撱圓日體亦渾圓繞日之軌豈能撱圓西説以數力爲言不解日之攝地何故一面近一面遠而又攝使有周天之行且五星遠近又各不同皆有行度故僕有日體撱圓吸力四面不同之疑盖求其撱圓之理不得而云然非眞疑其然也許氏宗彥太陽行度解曾以渾圓之理駮之許謂若以黃道爲本天則惟中距時與赤道耳而二至時距赤道有内外聨其上下兩半周之距必不能爲圓象而較大於赤道新法所設撱圓天是已又謂日天爲大圓之氣所攝其卑於大圜之度四面皆等無忽升忽降之理渾圓之黃道必測視乃有高卑非其實體新説改爲地繞日尤不近理管窺子旣信爲實象則須指明何以必爲撱圓及其長徑每歲東行之理乃可自信使人共信今但　頇其詞歸之造物自然之妙又讚其理甚微問其妙與微之所以然則亦不言不過曰惟用其法推算始能密合而已姑不論其法久用未必無不合也卽倖能合亦數之當然耳豈理之所以然乎若推算能合卽可信爲實有其象則曩　諸輪之説亦何嘗不合亦可信爲實象矣何又指爲僞象乎舊説謂黃道心卽地心日大與黃道不同心新説又謂地行黃道以日爲心而不在中日過宮今仍以黃道度算而地行之黃道已非舊説日行之黃道矣果皆實象豈容人意移改蓋太空無際所謂某道某心本無實象可指但取推步便捷不妨隨意顚倒設象足見不可認眞也又曰惟信撱圓爲實象云云絶無關於冬夏撱圓之説并無實據不過因盈縮而起盈縮則因高卑而起高卑則仍因冬夏而起夫天以北極爲上南爲下赤道上近北極爲高下近南極爲卑此天地定位也日道發南其影彌長日道斂此其景彌短此陰陽常理也日行本當無盈縮而冬夏實似有疾遲故堯典言敬致而日分永短周禮言致日而時叙冬夏古書簡渾未詳言其理而北齊以來則皆以測景爲致日之準二至爲盈縮起算之端焉高卑之説出於西方謂日天不以地爲心夏至前後日在本天之高半故去黃道近而離地遠則見其度小而視行遲冬至前後日在本天之卑半則反是又謂二點有周天之行不專在二至立説以來二點適當冬夏於理於象尚合果如其説眞有行度行至二分猶可若高點當冬卑點當夏明明日行赤道下而曰高明明行赤道上而曰卑上下定位發斂常理皆不合矣此猶可諉爲言理空談也高點距地遠行度當遲而赤道下視象實似卑近卑點距地近行度當疾而赤道上視象實似高遠旣曰視行則不能實較遠近畢竟行疾乎遲乎測景愈卑愈長亦愈南愈長愈高愈短亦愈北愈短二點當二至則長短一律離二至已將叅差若二點冬夏互易長短亦難測量種種矛盾果如其説何以爲起算之端乎西人每以實測傲中法謂虚理不足憑獨此二點周天之行亦無實測何復欲以虚理武斷譏中法而自蹈之豈中法虚理不足憑西法虚理則足憑耶天遠人邇豈能鍥舟求劍黃赤大距日輸半徑古今皆有變更論者謂二差出常理外非法所能馭是西人之數亦有窮時古西土測最高在申宮五度餘至今仍相距不遠旣無守測而斷以虚理二點周天理實多難通安知不亦同二差出常理外只在二至前後東行而復西轉乎謂二點不專在二至猶可謂其絶無關於冬夏二千年來固未離冬夏也周天不過想當然耳詎可臆决其必然哉况冬疾夏遲之理亦未必果如西説由於視行日高固度似小而夏至黃道亦高其度亦當似小豈能日行一度在黃道不能占一度日卑固度似大而冬至黃道亦卑其度亦當似大豈能日行一度在黃道占一度有餘且黃道在星大不論何處總高於日天日天度視象總似大於星天不在高卑也况日之度數實無所謂視行日之所在孰能見星天度數若以月與中星測之日行高月豈必亦行高日行卑月豈必亦行卑設高卑相反以月之視行測日之行能必如西説乎中星距日冬夏自有定數以中星測日之行豈有視行疾遲乎由是觀之日度大小之説亦西人求盈縮之理不行而漫爲之辭耳恐所以盈縮之理尚不在此也 
[九天雨露]  
　　兵部爲咨行事盛京復州城守尉出缺例應由宗室頭等侍衛人員揀選請補相應咨行侍衛處於廂黃正黃正白三旗宗室頭等侍衛中各保送一二員開具履歴卽日送部以憑訂期會揀○御前侍衛正藍滿副都統左驍馬隊專操希副都統朗阿以祖墓被雨水冲刷應卽修理援案借支銀兩等情咨報神機營總理營務處照案 
 
 

Page 2

 
 
禀堂借支銀三百兩由專操月支口分内按月酌扣以清欵目核與本營官員因事借支銀兩成案相符應俟批准後移付支發處在存公項下照數借支至按月扣還若干由堂憲酌定旋奉慶邸批示着准借給卽由該員月支專操口分中按月扣還銀二兩○吏部爲批示事據分發行走内閣中書王緒祖呈稱山東諸城縣人由已揀舉人遵新海防例報捐内閣中書雙單月分發行走取具同鄉京官印結呈請騐看分發並呈騐執照到部查該員於五月十八日呈請揀選本部於二十四日過堂其捐案於五月十九日經户部核准給照核計係出未揀選過堂之先應由未揀舉人報捐俟補銀兩户部核准後再行列入騐看○六月二十八日恭逢皇上萬壽辰刻大駕出德昌門西苑門進西華門隆宗門内右門還宮少坐辰初二刻升乾清宮受賀畢仍由舊路還南海辰正三刻至純一齋率王大臣入座聽戲執事各項人員均穿花衣預備○造辦處司員帶役恭齎萬壽仙山一座八仙一堂入西苑門排設海内此山高逾七八尺長約丈許斑斕凹凸怪石嵯峨俱用綾紙木植製成誠如一幅好畫圖也○兵部爲知照事武選司案呈現有江南溧陽營都司一缺應歸部選照章應以漢侍衛擬選查有郭鍾秀現年三十八歲雲南寍州人由庚辰科武進士漢三等侍衛行走四年期滿經王大臣騐看奉旨以都司用欽此應將該員選補此缺相應知照侍衛處傳知該員於六月二十五日晨赴天安門外朝房預備掣簽勿悞○駐藏大臣長壽伯星使奏稱西藏達賴喇嘛近由亦不喇山移居洛嶺改桑頗章廟宇經臣飭派漢番官弁前往照料沿途僧俗頂禮懽呼現已抵廟等情亦足見我朝保護緇徒之至意也○雨水爲災房屋坍倒巡視五城侍御商擬定章凡五城地面遇有壓斃人口者一經報案立由指揮詣騐訊無别情將屍親帶城取結備案每人給子銀三兩稍資舁埋之費不准胥役人等需索違者加等重懲○六月二十六日皇上率王大臣在純一齋聽戲南府優伶演唱富貴長春蟠桃會百壽圖水晶宮金山寺等戲至申正始散○西四牌樓石老娘胡同洋藥局打雜夫胡某深州人積有銀二兩大雨後告假回家掌櫃者贈以制錢一串作爲川資甫出阜成門行至下關見前面駱駝上遺下一名鏗然有聲卽俯身拾之而走後一人謂此銀須平分否則决不干休胡揣布包頗重約有二十餘兩喜謂乙曰可乙謂事不宜遲若失主找來卽不便矣胡遂打開行李將包内銀二兩錢一千付乙乙怏怏而去行數里知無人來找拆開視之見包内皆石已知被騙喪氣而回 
[皖南考信]  
　　安徽學憲錢穉奄文宗今春按臨皖北各府州縣舉行科試除安廬兩屬未及考試外餘俱一律考竣遂於五月下浣秉節回轅此已列報兹悉文宗行文皖南甯國府諏吉於本月二十日自太平府節署起馬按臨甯國事畢接試廣德池州徽州及安廬等屬玉尺所量眞才自出濟濟多士有不爭自濯磨以邀宗工之賞識哉 
[太守履新] 調署太平府本在寗國府吳蓮雪太守交卸寗國府篆後因病請假在郡調理兹已漸就康强銷假赴任當去寗時父老攀轅臥轍遮道挽留依依不捨兹聞太守已蒞太郡諏吉於初五日接篆春太守岫交卸郡篆後擬晉省一行再回徽州府本任云 
[赭塔秋光] 　　 
　　蕪湖河口分司一缺官卑俸薄素等匏懸現任恩福庚少尹麟乃正紅旗人到任數載廉介自持本月初二日因病出缺宦囊如洗無以爲殮且尚有七旬餘之太夫人在署伶仃無依關道憲成端甫觀察聞而惻然贈以數十金置備棺衾並允向僚屬設法勸募俾得集腋成裘　扶櫬回旗之費在生者固當銜環在死者能無結草○辦理蕪湖電報局龔佐臣大令急病逝世已紀報端兹悉於本月初四日在局開吊地方文武各官自成端甫觀察以下均往吊奠靈柩仍停局後緩期發靷所遺電報局差經督辦盛杏蓀觀察委滬局差委之王君前來接辦不日抵蕪聞王君亦係孝廉出身於電務爲老斵輪手云○蕪湖道成端甫觀察爲二公子聘定在京某姓之女公子擇吉今秋完娶觀察夫人及長公子特於本月初八日乘輪回京整備一切僚屬中有藉此餽送賀禮者觀察一槪璧返亮節高風於此可見○太平府吳春兩太守新舊交換蕪湖縣王明府特於本月初五日赴郡叅　並錢春太守重回徽州府本任○連日天高氣爽炎暑漸消已凉天氣禾寒時正好對猩巴屏風消受龍鬚錦褥四鄉新稻咸在刈割農人辛苦三時至此無不含哺鼓腹大慰篝車之望惟低窪之田日内疉遭暴雨稻浸水中未免收成减色耳○蕪湖挑脚夫役俗稱籮班遇人家婚喪等事卽肆意覇抬勒索力資種種兇橫情形殊足令人髮指兹經土邑尊訪聞立拘若輩頭目數人當堂懲辦其桀驁之氣一面明定章程出示永禁謂富者需用脚夫每石給錢四百文中等三百貧户二百路在十里外者准按人加錢一百此外不得再有婪索更不准强自覇抬如敢不遵准受害者速卽具禀來　毋稍隱忍此示一出城廂居民咸欣欣相告謂此後百姓又去一切膚之災矣第不識能持之以久否○初三日清晨某輪船抵埠江干各划船蜂屯蟻聚爭先覆載時牙厘局守卡砲艇因局中有委員由省公旋特先放櫂　接繫旁躉船忽上游有一船載客飛駛而來風狂浪驟勢將碰撞一兵急起撑禦不意篙未撑實失足墮江初尚冒起待救無如江心浪險遂與三閭大夫游砲艇急將舟子拘獲送縣一面雇人打撈未知屍骸何日撈得也 
[擒獲梟匪]  
　　梟匪巨魁王均恩强刼厘卡截搶官鹽曾在太湖拒捕傷亡官兵數十人之多至於逼醮搶孀刼商聚賭種種罪狀不勝枚舉設非智勇兼全之將弁斷不能擒拿前經黃方伯破格懸賞尚未弋獲近經龍軍門奮力緝捕追襲至皖北地界於六月二十七日始將該犯擒獲於七月初三日由撫標水師飛划營將該犯解赴臬憲嚴訊重辦從此大憝旣除不惟鹽務之幸抑且商民之福故日來頌聲載道無不歸美於龍軍門云 
[盜黨抛贓]  
　　前報六月二十九夜蘇州婁門外外跨塘橋地方盜刼赴甲信船一案其中貨物以各繡莊爲最鉅約計規元六七百兩之譜前日該盜見貨難變賣將繡包抛在外跨塘村農門首該農等見而駭然卽報明地保由地保解赴元和縣中刻已諭令各繡庄開明失單認領物件各庄之貨旣遭盜刼已不作珠還合浦之想今則楚弓旣失而復得趙璧欲碎而終完亦不幸中之幸也揆度情形盜匪匿跡不遠若留心緝捕何難悉獲就擒鋤暴衛民是所賴於爲民上者 
[四明談屑]  
　　寗波近來時症又見泄瀉間作急痧亦時有聞見倉猝氣閉逾刻卽魂歸泉下目瞑口噤多不及救瀉症則淹纒床褥急切未能痊愈醫藥兩項頗覺利市三倍○上月得雨後嫩凉一味恍似新秋不啻於熱閙塲中現出清凉世界避暑之臺可以不築矣入秋以來乍凉乍熱近日陡覺炎熱異常轉似三伏天氣寒暑表升至九十餘度酷吏重逢故人未至婕妤團扇或不因秋捐棄也○近來到有外來難民百有餘人男女成羣散處西門外高橋一帶該處居民被其騷擾者甚至鷄大爲之不安前數日難民　至西門外張姓家東奔西竄穿户入房倐忽而去去後查檢箱籠果失金銀首飾等物約值洋六百餘元張姓報縣請追鄞縣徐邑尊卽派頭役會同巡城兵勇前往高橋地方因其人口衆多難以下手只得以計誘頭目二名到縣未知徐邑尊作何究辦也 
[遼陽雁字]  
　　營口之小米元豆兩宗來源全恃通江一帶冬令收聚月前通江一帶發水各粮棧房屯積之貨盡被冲刷漂失豆米百數十萬石皆屬營號寄存之貨該棧理應賠償日前在營議定結價賠繳通江各棧不少殷實之家然亦有幾家力不能支者若能免於荒閉則幸矣○奉天將軍裕軍憲聞順直被水極　籌措銀一萬兩糧一千石首先解往以資賑濟免致災黎枵腹啼飢一百在省設局勸捐以便源源接濟裕軍憲之好善急公眞不愧萬家生佛也○奎觀察訓於六月二十九日接驛巡道篆理之景太守尚住署中一俟擇定公館再行喬遷云 
 
 

Page 3

 
 
[相騐吞烟]  
　　英租界四馬路中尚仁里内昌記客棧係紹興人周世昌所開向由茶房喚里口溧水人謝德榮所開薙髮店夥伴到棧薙髮周又兼開土棧茶房又向謝言土棧内共有五人按月包定薙髮梳辮給洋一元謝允之至本月周另雇同鄉人李小弟在棧薙髮不再喚謝店夥伴謝夥秦某聞之以昌記棧生理經該店包定豈容擅被李小弟接做立時赶去將李之薙髮傢伙扣住李將情告周以爲薙髮憑人雇喚豈容把持隨令茶房到謝店喚人謝店之夥不知原委貿貿然前去亦被將薙髮包扣住謝知之人不以爲然遂尋李小弟軋至景福樓茶館邀同業人評理罰李小弟用去烟酒茶資共約四元有零李無力典質衣物始得了事議定嗣後李謝均不做該棧生理聽憑該棧另雇他人此初五日事也及至初六清晨該棧茶房到桂芳閣茶館底下喚薙髮之某甲前去被謝偵知同妻某氏在該棧門口守候見甲到來謝告以包定生理被李奪去現在尚未定議爾不能奪做甲聞言廢然而返周聞斯事以謝如此覇阻將令人永不薙髮卽到謝處理論口角之下經人勸散謝又尋李扭到茶館謂以後爾若做該棧生理須罰酒五席李不得已允之俟商借銀洋再行回覆李住法租界小木橋堍回寓後氣忿交加至初七日清晨購吞洋烟及其妻知覺急送至仁濟醫院請爲救治無效而斃由李侄阿福知照三圖地保將謝德榮拘獲一面赴縣報案上海縣陸邑尊於昨晨十一點鐘臨院騐屍李阿福申訴前因並稱我叔被謝毆打逼令罰酒有忿莫伸以致吞烟尋死務求伸寃並稱自願備棺成殮求請免封棧　周世昌亦投案申訴謝德榮把持糾同流氓逞兇打李請　懲辦謝德榮供承包該棧生理被李奪去有違同業章程向論口角並未行兇惟棧主周世昌曾到我店毁壞傢伙邑尊命仵作騐明屍身毫無傷痕用銀針從口中探入騐得的係吞烟身死並無别故邑尊離坐親騐無誤准李阿福自行棺殮免封着具領棺切結備查邑尊順道至該棧詳問棧夥及各客均稱祗見伊等口角爭執不知曾否毆打邑尊飭將謝德榮帶回縣署訊辦當騐屍時巡捕頭派包探唐寳榮沈金隆及中西捕在塲彈甚爲周到云 
[停棺宜葬]  
　　昨日上海西字報云西門外四明公所停有屍棺約一千八百具雖皆堅固難保不臭穢薰蒸又虹口西華德路之北有屍棺十餘橫抛地上有係東洋薄板所釘者一經日炙板縫裂開奇臭難聞幾欲嘔惡當此天時不正疫癘盛行偶　觸之卽易致疾所望中西官會商良法應葬者葬應遷者遷庶不致釀在瘟㾮以致流傳遠近誠盛德事也 
[榜示棍徒]  
　　上海縣陸春江大令蒞任以來首以除惡爲務業已出示嚴禁蟻媒拐匪臺基局賭等項現復查得城廂内外無賴充斥爲害地方因特將惡跡尤著之陶關通等百餘名書明姓名混號標列通衢使若輩見之知所儆懼若再不知悛改定予提懲不貸 
[懸懲兇鴇]  
　　粤婦王氏卽王阿二戳傷同鄉人楊阿恒控經英公堂送縣訊供將楊發堂醫治阿二則交官媒收管現在楊已告痊帮審委員竇明府飭提研訊供稱阿二本係鴇兒一日小的至伊家妓院閒遊驀被持刃戳傷今雖痊愈尚乞究懲阿二供稱小婦人原籍廣東東莞縣現在英界開設妓院楊屢來借擾日前復持刀恐嚇旁人不服將伊砍傷明府以阿二開設倡寮本應嚴辦刃傷狎客尤屬兇頑按例罪應徒流婦女例得收贖今姑從寛宥着鞭背二百下掌頰一百下仍交官媒押候遞解回籍楊亦有不是旣已受傷不再科罪遂交楊阿譜保出赶緊回籍不准逗遛夫粤鴇之待幼倡苛虐凶殘竟無人理誰爲民牧鮮有發其罪狀而予以嚴刑者今阿二竟㓾刃於楊以致控請究辦亦可謂報應昭彰矣孰謂天道或有爽歟 
[英界公堂瑣案]  
　　包探江阿三禀稱虹口西北下海廟義塚棺木暴露者甚多邇日天氣炎蒸臭穢不堪聞之最易染疾麥捕頭令傳該圖地保奚坤寳送案請諭令赶緊設法掩埋奚禀稱小的充當上海縣二十七保二圖地保夥義塚上素來任人安放棺木設有無力埋葬者每届冬至節由莊源大槽坊主捐資瘞之捕頭稱願雇工代瘞蔡太守諭該保夥曰停棺不葬例禁森嚴况逢炎熱之時觸之勢必致疾今着爾立卽查明如有親屬者　去掩埋否則商諸莊源大槽坊主赶緊埋入土中揷標待認該地保遵諭叩頭而退○三百號華捕陶阿三禀稱昨日小的巡至元芳路見朱蘭亭何大發等簸錢爲戲有碍行人驅之不依反作行兇之狀後經吳阿林帮同拘案　供稱小的見巡捕驅逐簸錢碍路之人其人意欲毆捕爲此帮同拘拿朱何同供稱小的等皆甯波人以縫工餬口安敢毆辱巡捕蔡太守謂姑念手藝中人從寛不究各予交保不得再與華捕爲難○開木作之樂錦發訴稱顧阿林來奪去店中斧一柄鋸四把鑤二具追獲交捕送案請訊顧供稱小的係寗波人向業木工樂夥某甲欠小的錢數百文向索不還是以取伊器具樂稱店夥有無欠錢之事小的不得而知總之不應擅取小的之物蔡太守判令將顧管押五天器具交樂領去○加拿輪船西人達回四訴稱昨有縫窮婆無端携去房中衣服顯係行竊因將人贓交捕送案張王氏供稱小婦人家在江北藉縫窮度日昨在碼頭有西人將衣托小婦人修補疑此西人亦欲修衣故卽携至岸上蔡太守判發官媒管押七天衣交達回四領去○洪瑞生訴稱暫住某客棧因無跟丁令茶房楊瑞林同臥房中以供使喚昨日出外被楊將鎖扭壞竊去絨單夾被套褲油靴烟槍及尋見已被質錢本思備本贖回不與計較豈知楊反嘵嘵不休只得交捕送案楊供稱小的在棧中當茶房因有急需向之商借並非行竊尚乞施恩蔡太守判令管押一月 
[法界公堂瑣案]  
　　日前孀婦徐馬氏訴稱逆子桂卿欲將小婦人逐出求提訊究宋二尹問明原委諭令投縣控告昨日該氏仍將桂卿扭入捕房轉送公廨二尹問本委曾令爾赴縣控告爲何復來瀆訴該氏訴稱前日小婦人忽爾發痧桂卿不許醫治且欲攆逐出門是以送請從嚴究辦問爾家在何處桂卿是否親生子答稱小婦人嫁徐係第三娶桂卿爲前妻所生之子本年五月丈夫因病逝世遺下吉祥街善善館飯鋪一切均由桂卿經手二尹詰桂卿曰爾爲何被母控告桂卿雙淚汪汪供稱實因家門不幸之故問何謂家門不幸是否爾母與人有私答稱人子不能言母過况家醜何可外揚二尹一再詰問始供稱母親已將房中衣物搬運出門問爲何爾母發痧爾不准延醫療治答稱母親並未有病復問該氏爾言嫁徐有無憑証答稱曾於光緒十三年十二月十三日在縣備案問桂卿曰家中除飯店外尚有產業否答稱家中有田十四畝父親逝世後費用浩繁不得已將田單押去二尹謂其中情節稍有不符今姑一併還押下期再行究辦○烟鴇趙富寳訴稱有某氏嫗挈婦人愛寳至家暫宿一宵被捕役王關寳將愛寳拉去旋令夥錢多福來硬索洋銀一百元聲言如無洋銀卽須送究無可如何祗得呼巡捕至將錢扭案請懲錢供稱小的本在王處爲夥此事由王指使小的不知其詳通事禀稱王係著名流氓前已屢次送懲此次務求重辦宋二尹謂王在縣署當差俟查得實情後再行核辦可也備捕頭稱王所犯之案祁繙譯官均知詳細可否押候禮拜二會同核辦二尹允之着將錢暫行管押○包探王榮培禀稱前晚有向在某輪船碼頭當小工之潮州人王阿四陳元黃阿大繆阿多陳阿小黃阿松金阿大陳阿陽林阿九周阿大陳阿采十一人羣聚小東門外小屋内賭牌九經某號巡捕查悉立卽悉數拘解前來請爲究辦宋二尹問爾等旣當工匠終日辛苦晚應安寢爲何在彼賭錢供稱近日因無船到埠所以歇工二尹謂犯賭本應重辦姑念有業之人格外寛宥各責一百板以儆將來小工頭目陳阿六投案訴稱該小工等一日不作工卽一日乏食若受笞責恐數日中不能挑負還求大老爺改爲罰鍰二尹遂判令各罰鷹洋二元陳卽代繳二十二元將十一人一併保去○包探王榮培禀稱積竊陳火金竊得麻繩兩條經巡捕拘押今特送案請究陳供稱小的出錢三十二文買得此繩備挑担之用宋二尹曰爾犯竊有案豈容抵賴不承着押候笞責四十板○包探李雲發禀稱馮中和每遇輪船到埠必持蓆鋪在艙面佔住地方待客來求讓强索資財前日至海晏輪船乘間竊人物件爲此拘案請懲宋二尹曰此種行爲有碍旅客着押候備函遞回寗波原籍○靑浦朱家角人張德成訴稱前日小的 
 
 

Page 4

 
 
由家附舟來滬至日暉港登岸行經大自鳴鐘前因不識路途向素未識面之馮阿金問訊承馮指示并送至某客棧躭擱將衣包被褥安放棧中馮見小的有鷹洋九元小洋數角言恐棧中人掉換堅囑藏在身邊隨同行至小弄中伊突將小的髮辮扭住攫取洋銀幸巡捕到來將馮拘住當挣紥時喉嚨被伊又傷宋二尹詰馮曰爾竟能爲此種生意耶究竟曾做過幾次馮供稱小的向爲水果生意今在閔行鎭開小烟館來此不數　不敢攫洋二尹謂見財起意本當嚴辦姑念有業之人格外寛宥着押候笞責三百板遞解至嘉興原籍請地方官管束○王李郁三包探同禀稱黎明時小的見諸琴生身穿夏衣三件湖色女紗衫一件及湖色熟羅套褲足穿京鞋手持千里鏡鵰翎扇並洋刀一柄東張西望欲尋押店因其情節可疑旋向之查問當在身畔搜出押票三十餘紙據云衣衫等物均在英界四馬路周公館内竊來今持送案請究諸伊稱小的向在周公館當家丁於兩月前歇出今已兩日不食矣昨晚潛入竊得各件所有女衫在周老爺之姨太太處竊取宋二尹　其押票甚多着押候查核○長豐綢縀庄夥周昌祺訴稱十九號門牌房客馬阿元欠租洋十元二十號楊榮記欠十元二十二號吳成祥欠十四元向索游約送　請究宋二尹問爾等向操何業如何不付房租馬供稱小的爲玉器生理願於望日拔付兩元月杪再付兩元楊供稱小的有洋兩元當先行交付待月杪再付四元吳供稱小的爲羊行生意求限至月中付四元周稱伊等時時游約務請究追二尹謂業已限期拔付至期再行核定可也遂着將馬等押候交保○續竊袁渭長王阿狗前因犯案枷責昨日期滿宋二尹着送縣遞回湖北原籍○范阿世將妻顧氏押在花烟館賣娼取去帶擋洋二十元後旣成訟宋二尹諭令范父漢玉賠繳原洋始得將媳領去昨日漢玉繳到鷹洋十二元餘求酌减二尹謂念爾力薄給還兩元以作回蘇之資其餘十洋充入公欵 
[惠藥鳴謝]  
　　養仁善堂自光緒八年夏六月與諸同志創議設立於新閘西首夏施醫藥冬給米衣屈指於今已逾八年辦有成效今夏仍照舊章自六月初一日至三十日止施醫給藥昨蒙以純陽正氣丸萬應靈丹各一匣見惠拜領之餘謹當遵照代爲分送以揚仁風並誌數語以謝 
[慈悲爲本]  
　　周浦夏琴鶴堂主人見閨中布施金資裝塑万廣庵羅漢因勸令移洋八元交本館協賑所彚八順直山東振欵又率同小阮仲則庚溪二君捐洋兩元湊足十元之數佛法原歸平等何須現丈六之身仁人屢沛宏施當遍拯大千之衆我知百千萬被災黎庶必合十和南而唪曰南無大慈大悲救苦救難靈感廣濟大菩薩 
[集義救災]  
　　徐幼甫先生俯憫災户困苦流離莫可言喻勸募維艱特創集義社長生願每願三百六十文現募得善士三十三户計一百願合洋三十六元止容解災區際此萬難集欵而立法圓通俾修德者易於斡旋可謂煞費苦心矣别開生面籌振良圖蓋深悉乎醵之不易而能期其靈且捷者[  上海北市絲業會館籌賑公所施善昌謹誌]  
[利物濟人]  
　　謹啓者本埠棋盤街並仁堂五月間以痧氣丸一千瓶囑敝堂代爲施送受惠病黎均稱神效異常莫不同聲感戴近來時疫盛行敝堂正需良藥施濟復蒙以八寳紅靈丹五百瓶痧氣丸五百瓶佳製午時茶一千服惠　而來足見具利人之妙藥存濟世之婆心可謂不愧普仁二字矣拜登之餘感佩靡已請登報續藉申謝悃[  上海六馬路仁濟善堂董事施善昌等謹誌]  
[浙省撫轅抄]  
　　六月廿一日候補同知余顯周禀知藩司委復催蕭山南沙公租差通判延康由清湖厘局專丁來省禀謝札飭留辦○廿二日楊鍾俊禀知厘捐局委王店厘局差禀見叩謝○廿三日蔣星瑞由海鹽厘局專丁來省禀謝札飭留辦 
[江督轅門抄]  
　　七月初二日縣丞喻榮琛缷署興化安豐司事回禀到○初三日巡檢阮樹棠銷甘泉興化查牙帖差回並禀知丁母憂 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[閩省官報]  
　　六月二十八日同知李鍾鯉委辦閩安海防税厘知縣羅德恩委辦三夾道茶税二十九日知縣李樹敏禀辭赴當　保甲局三十日連城縣馮興猷禀辭赴任七月初一日署南平縣恒秀禀辭赴任初二日閩安鎭巡檢孫德馨禀辭赴任初三日司道及營務處題奏道楊俱禀明往長門良嶠電光山勘視砲臺知縣高楓交卸建陽税釐局禀到 
[助賑摭要]  
　　直東告災孔亟所賴各處仁人傾資佽　俾各户得以甦困感何可言金陵林竟成堂善士奉尊堂命捐助由志成信號來湘平銀一百兩合規元一百零五兩二錢一分浙省萬承志堂馮聽五翁募福皆堂主人洋一百元甯波内關朱餘𤲅翁募南陽氏祈保兄葉文秉璜身體平安往　順利洋五十元永興土棧仁丈續助洋六十元委解瘠區有志必逮遵慈命以匡災降福孔皆恤時艱其種德步雁行而求順利救荒則同氣克敦恢駿業而頌永興拯急則連番相濟藉資觀感用特表彰[  上海北市絲業會館籌賑公所施善昌謹誌]  
[申報舘恊賑所經募順直山東賑捐七月初一至初五日第五十四次清單]  
　　七月初一日浙寗立盛號洋十元浙寗同福和號洋念元徐興裕求合家平安洋廿元乾發源兩元張善士兩元無名氏洋十元新麗如帳房乙元有恆心齋一元留蔭子求人口平安三元不留名求合店平安五元無名氏一元寡過未能二元知不足子乙元修省祈安子乙元黎弼賢兩角黎懋昭一元黎懋揚五角黎玉寳四角黎玉顏三角黎以昭一元黎龍氏八角黎金錫兩角黎金田兩角黎陳氏兩角黎張氏兩角黎以銘一元黎以輝一元黎曾氏一元廣利和銅洋六　仁壽堂朱十元陳恊成五角陳燧榮五角義和樓八角於阿文三角韋步雲爲母壽酬筵移振洋三十元陳仁茂五元小助軒一元芳洲氏銅洋三元阜昌求平安三元王桂林五元高松軒爲患痧症速愈醫金移賑一元雷誦芬堂十元無名氏一元安定五元孤寒子二元蘇獻臣兩角龔漢卿一元瞿子兼二角陳川茂二角周侶笙二角趙敦二五角張榮森一元申福銘半元申元銘半元不留名八元七角劉寓一元阿大阿二二角求一家均安氏一角心餘無力人一角汪志佑求合家平安兩元周門葛氏福松求長子大寳四季平安兩元陳祿星堂十元陳安氏十元汪和森一元○初二日勉力人一元無名五角朱省氏五角裕生一元慶元虚對洋一個無名氏一元杭山人二元莫釐客二角顧仁傑一角何立泉一角徐種笙五分何占鰲五分王厚存一角俞燕臣一角隨心所欲子一角趙淑明一角洪俠卿一角潤記六元楊蘭洲六元韋陳氏五角吳李氏五角唐李氏一元劉梁氏半元韋花女一元唐鄭氏二角智卿女史二角黃氏一元珠紅逸史一元華記二元綿力子一角德記二元衆善姓一元許安記二元許平記　元許敦誼一元朱太太一元雲間補愆子虚對洋一個知非子一元泛日軒一元和善堂銅洋一元譚水子二角鴈門堂三角無名氏二角無名氏二角洪元昌一元朱裕順一元榴蔭書舍主人求保内子及小兒病症速愈洋五元鳳祥樓無名氏洋一元蔡李氏一元蔡芹記一元馮廣福堂四元梁日三二元唐敬芝一元唐偉生一元唐子林二元唐子康一元永利公一元馮養庭一元鄭星池一元唐泮卿洋一元梁蔚村　一元棣華主人洋四元金陵張善記　元馬仁記三角胡星記二角　序記洋二角　會記二角盛　記三角胡福記三角沈榮記象牙柄鸚毛扇一把裕春棕行洋一元力不足一元量不能五角弭過生求合宅平安十元無名氏二元謝張氏十元康委氏求保人口平安半元聚源號一元蔡子源五角蔡義田五角乾豐號五角李子盛五角愼興號五角張廉齋二角黃良元一角童保生洋一角邵金培一角蔡慶儒半元德隆五角宋元祥一元俞順　一元陳英善一元汪忠有一元張蓮笙一元黃安寗一元李福壽乙元張增壽一元唐華九一元莊吉甫一元莊仁本堂一元周成鶴一元無名氏二元○初三日恨無能爲五角　和堂銅洋乙元菩提心半元吟香書屋半元桱梧仙吏五角再夢花生半元夢花生半元王俊卿五角懶樵居士五角再菩提心半元錢培之錢五百零二奉署蘭　一元張長發洋二元墨餘子一元無名氏一元道大生二元無名氏二角戴育材四角還愿代賑一元心記四角靑爭氏四角南陽子一元不書名二角無名七角同仁氏四角程記王記半元海陽氏二角平陽氏二角不書名二角頴川氏四角子昭氏四角不名四角五福堂姚五元受書堂張二元無名氏铜洋兩元消災免難四元勉力　捐人五元積德堂王乙元蔣順發一元李家焯一元馬愼發洋乙元方舉才乙元王步蟾洋七角無名氏二角李永濤乙元林元晋一元張祥華二元銅洋兩元宣文彩半元林子高一元三角曹振聲一元林雲坡五角銅洋一元王香泉一元雙揀山房二元槐茂堂一元養德堂小姐一元隱名氏銅洋三元無名氏五角平江覊人五角求免灾氏五角呂兆記一角陶馥記二角馮季記一角閏記六角樂安壽記五角有心無力人一元適菴無力人二元王子羲二元售去翡翠班指一支八元○初四日朱駿熊二角太原氏二角許傳記二角程　裕堂二角　記一角王同和一元張小亭一元趙汝客一元胡聨壽半元顧立朝半元藕湖書舍嚴一元袁溶水五角胡兆葵五角王厚齋一元鮑荇沚一元張嘉芬一元董祥河一元鄭希伯一元李彩琴一元王宇春一元無名氏銅洋廿四元夏瑞甫銅洋五元義茂善銅洋一元省食物氏二角泰來號銅洋一元方品華一元銅洋一元李門　　求產平安五元乍回心子洋十元隱名氏一元李敦厚一元燧善士洋一元銅洋二元馥善士半元凌善士二角林善士一角林善士一元朱善士二角林善士半元葉善士半元素心居十元存仁堂一元敬業堂一元求安氏一元十九載主人洋兩元萱蔭室半元不留名洋三角谷陽子二角壽議室主人三角高不留名三角壽椿萱室二角海陽旅人洋一元四角陸夑祥一元葉文源一角沈存　二角心愿女史洋一元無名女史求佑三女病速愈一元可憐人求佑心要順心一元繳册氏五元東山書屋一元益壽子求父平安洋十元力不足氏一元平安舘主爲妻尹氏百病消災除四季平安二元姚德興半元蔣壽卿半元戴巧生半元徐鳳山半元隱名氏求家宅平安四元志遠堂二元零西居一元無名氏五角吳興氏五角三多堂洋一元蟻粒主人二　思義堂洋十元汪應甲求却病延年一元無名氏洋五元勿以善小而不爲洋一角無名氏洋一角從井　人一角小補齋一角强爲善人一角杯水居士一角舍己從人一角聊勝與無一角力不足一角俞鵠臣五元無名氏錢五十餘記友一元一角元豐友一元趙萬興五角陳望生二角謝家祥二角不留名二元六角　亨源衆善士二元前丹陽學李十元怡盛衆友洋一元二角錢五十費訪　二元吳興子二元虚對一個壽記虚對一個○初五天津不留名一元　名氏一元魯義昌八元九角徐氏潤筆一元一角奉化鄔氏求妻病速愈洋五元勤縣縣氏洋一元開泰莊十元秦明軒十元立生莊同人求免災十元求平安一元不留名求平安四元萬通號二元雙桂軒主二元幸安子一元代爲三角居祥記一元無名氏一元敬記二角吳愼記一角隱名氏三角吳求愈子二角貫生子四角云夢生四角方根記一角張寛記一角太原生一角韓隱氏二角浴佛子一元無名子五元補過子祈合家平安消災二元汪福幼三元琴心劍勝廬一元錢仙友二元卓星河四元胡松記一角沈殿記一角金少記二角柳晉記二角汪冬記一角無名氏一角失名氏二角許如生三角丁生大二角無名氏四角餘間軒五角無名氏四角無名氏二角蔡雲川十元兩存堂一元耳鳴氏一元王仲眉一元王若虚五角徐朝舉五角儲英臣五角徐大川五角王賓寅五角蒙勸氏一元獅麟氏五角求保平安三角章鴻三二角王順高二角免病氏三角王德豐日本花洋一元梅白山房鄭二元惠記二角芷記一元汝南太原女史一元堃琴葉章四角水高記健記淑記一元存記虚對一個朱小姐一角求病愈四元售出文獻通考一部三十元官沙短衫一件莨綢背心一件洋二元以上總共收洋六百六十四元銅洋五十四元虚對洋五個象牙柄英毛扇一把日本花洋一元錢六百另二文○再六月三十日清單内所有世德堂錢四百杜建藩錢一百楊坪甫錢一百晉成莊姚洪成錢一百及無名氏錢二百俱作爲洋數應共收洋六百八十一元一角五分併合聲明 
 
 
 

Page 10

 
 
   
 
 

Page 11

 
 
   
 
 

Page 12

 
 
[光绪十六年六月廿八日京報全錄]  
　　宮門抄○發抄硃批六道○大臣麟奏陳明患病情形摺○大臣福等奏覆京城大雨塌倒房屋傷斃人口情形摺○直督李奏同知等仍照原保給奬片○東撫張奏道員仍請給奬翎枝片○又奏叅修隄各員片○粤督李等奏委署府縣缺片○滇撫譚奏委署同知州縣片○直督李奏請旨給奬押運米豆出力人員片○六月二十八日推班○召見軍機○發抄馬丕瑶奏盜犯正法奉硃批刑部知道單併發欽此○又委署知縣各缺奉硃批吏部知道單併發欽此○又知縣陳世銘革追奉硃批着照所請該部知道欽此○又知縣萬鑅署太平縣奉硃批吏部知道欽此○張之洞奏解貴州協餉奉硃批户部知道欽此○又奏撥雲南協餉奉硃批户部知道欽此○○奴才宗室麟書跪奏爲陳明奴才患病情形續請賞假調理事竊奴才於上月十三日陡感暑風喘暈心跳前後兩次請假俱蒙恩准嗣於二十九日眩暈增劇心悸發戰四肢麻木喘汗痰嗽醫者僉云心氣過虧風痰可慮奴才自揣亦萬不能支持不得已於初四日將病情據實聲明復蒙恩賞假五日當卽百方醫治數日以來眩暈稍减而手足麻木舉步艱難心跳恍惚時防傾跌據醫云必得專心靜養藥力始能奏功輾轉維思惟有仰懇聖恩再行賞假二十日俾得設法醫治以冀漸瘳奴才現在派有要差若因病躭延必致貽誤公事况二十日後能否就痊尚無把握卽便稍愈而勉强從事尤恐中道復發仍難前往晝夜焦思五中如沸至應否另行派員之處出自聖裁非奴才所敢擅請所有奴才患病情形謹據實瀝陳伏乞皇上聖鑒訓示遵行謹奏奉旨已錄○○奴才宗室福鈮等謹奏爲遵旨飭查京城内外倒塌房屋傷斃人口大槪情形先行覆陳恭摺仰祈聖鑒事六月初四日内閣抄出奉上諭京師自上月二十九日以後大雨滂沱連宵徹旦河流驟漲誠恐近畿一帶禾稼受傷朕心實深焦慮着直隸總督順天府府尹查明各屬地方有無被災之處迅卽馳奏近日京城内外倒塌房屋甚多有無傷斃人口並着步軍統領衙門順天府確切查明卽行奏聞以慰厪系欽此奴才等欽遵之下仰見聖主痌瘝在抱軫念地方之至意凡在臣民同深欽感伏查京師地面人烟稠密旗民所居房屋鱗次櫛比新舊不齊近因大雨連朝浸灌多日以致屋宇傾頽墻垣倒卸者通衢小巷處處皆有奴才等謹遵諭旨飭知旗營分别詳查去後兹據八旗地面呈報城内住户除倒塌牆垣房屋損壞處處皆然無從計算外其倒塌落架房屋兩翼各計均在一千數百餘間左翼壓斃人口三名右翼壓斃人口三名其城外五營地面水勢較大而中營迤西地方直至西直門一帶尤爲湍激現據呈報傷斃者共十名口倒塌房屋據報共計二千餘間其各汛所屬較遠地方雖據聲稱多爲水阻奴才等仍行嚴飭各營汛隨時詳查禀報至各地面呈報之大城墻垣間有坍塌處所外城角樓亦有倒塌情形並橋梁牌樓以及各地叚官廳堆撥五營官弁衙署均有坍卸倒落情形處所甚多應由奴才等詳細查勘再行分别奏明辦理所有遵旨飭查房間人口情形理合恭摺覆奏伏乞皇上聖鑒謹奏奉旨已錄○○李鴻章片再派赴朝鮮辦理通商交涉出力各員請奬案内准補直隷大名府同知李蔭梧請以知府補用並加鹽運使銜六品銜候選巡檢慕昌治請免選巡檢以府經歴不論雙單月遇缺儘先前選用並換五品頂戴東河試用縣丞張星源請免補縣丞以知縣仍留山東補用並加同知銜經部議覆李蔭梧係現任人員因何調赴朝鮮慕昌治履歴册内聲叙於河南黑堈搶險案内出力經河東河道總督保奏以巡檢歸部不論雙單月遇缺儘先前選用光緒二年五月初四日奉上諭着照所請欽此檢查並無此件案據是否聲敘舛錯抑係另案保舉均令查明聲覆核辦張星源改爲免補縣丞以知縣於山東河南掣定一省補用並加同知銜等因當經札飭道員袁世凱查覆兹據該道禀稱李蔭梧派赴朝鮮隨同辦理交涉通商事宜曾於光緒十一年九月三十日咨明總理衙門在案具請補大名府管河同知係於是年十月十八日具奏十二月十七日經部核准是該員派差在前准補在後核與定章有印之官不准調往差遣者不同慕昌治係由附生於關隴肅清案内保奬光緒二年二月初四日奉旨附生慕昌治着加六品銜欽此復於光緒五年河南黑堈搶險案内保以巡檢不論雙單月遇缺儘先前選用六年五月初四日奉上諭着照所請欽此該員前送履歴聲叙光緒二年保奬巡檢自屬抄錄錯誤應請更正張星源係河南澠池縣人例應廻避本省仍請專留山東補用以免掣簽等情前來臣覆核無異相應仰懇天恩俯准勅部將准補大名府同知李蔭梧六品銜候選巡檢慕昌治東河試用縣丞張星源仍照原保給奬以鼓勵理合附片陳明伏乞聖鑒訓示謹奏奉硃批吏部議奏欽此○○張曜片再臣於西紙坊等處合龍案内隨摺請奬三品銜道員用候補知府沈廷杞請免補本班以道員補用並戴藍翎奉旨允准嗣經吏部議覆河工搶險不准保舉翎枝請將該員免補知府以道員補用核准註册所請翎枝核與定章不符應令另核奏明請奬於二月二十五日具奏奉旨依議欽此欽遵咨行到東臣查河工軍營從前屢有保奬翎枝凡官　在五品以上動輒保奬花翎臣上年請奬知府沈廷杞係因其辦理堵口合龍異常出力請由道員賞戴藍翎實屬愼之又愼且係堵口出力合無仰懇天恩俯准將該員沈廷杞奬案飭部仍遵前奉諭旨賞戴藍翎核准註册以示鼓勵謹附片具陳伏乞聖鑒訓示謹奏奉硃批着照所請吏部知道欽此○○張曜片再查有在工委員候補知縣何慶安承修靑城堤工未能迅速集夫候補巡檢葉繼壽辦事未能認眞又辦理建閘委員候補知縣周厚仁未能迅速完工雖因椿石購運不易並不禀請加價採買究屬不知緩急管帶河成右營補用都司陳占魁做舊壩各工未能迅速且多委官相應請旨將候補知縣何慶安候補巡檢葉繼壽均卽革職留工充當苦差候補知縣周厚仁摘去頂戴限令六月初十日以前赶緊完工如再延緩由臣從嚴叅懲補用都司陳占魁卽行革職毋庸留工所帶勇夫已遴派候補副將陳長發前往接帶謹附片具奏伏乞聖鑒訓示謹奏奉硃批着照所請該部知道欽此○○李瀚章等片再署肇慶府事瓊州府知府謙貴丁母憂開缺所遺肇慶府知府篆務應行委員接署查有署高州府事羅定直隷州知州曾紀渠有胆有識爲守兼優堪以署理其所遺高州府知府篆務查有候補班儘先補用知府常穆才識穩練辦事精勤堪以署理又署東莞縣知縣張璿與准補新會縣知縣岑傳霖兒女姻親應行廻避所遺東莞縣知縣篆務查有西寗縣知縣田郅軒聽斷明晰才具優長堪以調署該員田郅軒任内並無盜刦已起四叅之案據署藩臬兩司會詳前來除分檄飭遵並將該府　貴丁母憂開缺緣由循例恭疏題報外所出瓊州府知府缺相應請旨迅賜簡放以重職守臣等謹附片具奏伏乞聖鑒謹奏奉硃批另有旨欽此○○譚鈞培片再委署中甸同知駱雲龍在省寓病故遺缺查有補用同知承保辦事穩練堪以署理署　寗通判周行鎭調省遺缺飭引見回滇之實缺通判廖葆棠回任雲州知州王培心因病請假遺缺查有現署寍州補用知縣陳傑士遞遺寗州缺查有現署江川縣試用知縣張慶和堪以署理江川縣缺飭准補該縣知縣甘棠茂赴任署恩安縣知縣皮爾梅撤省遺缺查有現署平彝縣補用知縣韓再蘭堪以署理該員未到任以前飭補用通判周鳳鳴暫行代理遞遺平　縣缺飭現任廣通縣准補該縣知縣鄧庭鑾廣通縣缺飭准署該縣知縣侯樹棠均各赴任據藩臬兩司先後曾詳前來除分檄飭遵外謹會同雲貴督臣王文韶附片具陳伏乞聖鑒謹奏奉硃批吏部知道欽此○○李鴻章片再光緒十五年奉天米豆仍改由天津道僱備輪船代運自奉省催提起剝過斛裝袋儲棧及管押輪船分批領運又由天津剝赴通州交兌本甚煩重在事各員往返重洋妥速運竣米豆一律乾潔遠勝從前實屬認眞出力自應照章酌奬十員直奉各保一半兹據天津道奉錦山海關道擇尤開保前來臣等覆核無異謹繕清單恭呈御覽仰懇天恩俯准照擬給奬以示鼓勵天津道胡燏棻奉錦山海關道誠勳籌辦得法有裨正供均請勅部從優議敘除將各員履歴咨部外理合會同盛京將軍臣裕祿奉天府府尹臣興陞附片具陳伏乞聖鑒訓示謹奏奉硃批着照所請該部知道單併發欽此 
 
 

Page 13

 
 
[光緒十六年六月廿九日京報全錄]  
　　宮門抄○發抄硃批五道○將軍裕等奏勘修陵寢配殿等處工程情形摺○東撫張奏放過春賑及賑欵銀數摺○又奏安揷瀕河被水村民片○又奏依限停止賑捐片○又奏購造鐵軌片○又奏分派河防片○六月二十九日内務府國子監廂藍旗值日無引見○四川按察使德壽請訓○掌儀司奏初一日祭奉先殿瀅貝勒行禮○召見軍機德壽皇上明日卯初二刻升中和殿看版○發抄李瀚章奏彚襲世職奉硃批兵部議奏單併發欽此○又丁鳴盛補香山守備奉硃批兵部議奏欽此○又運同江懋勳賣放漏税查無完據請免追繳奉硃批該部知道欽此○又員外郎熊方柏等改奬奉硃批吏部議奏欽此○譚鈞培奏建水縣上年被災田糧豁免奉硃批着照所請户部知道欽此○○奴才裕祿阿克丹跪奏爲敬謹查勘陵寢配殿等處工程情形較重實難延緩擬請興修並前修要工拆卸後勘明續有情形據實恭摺奏聞仰祈聖鑒事竊奴才等前准興京副都統咨據永陵掌關防胡通阿報稱永陵東配殿三間頭停滲漏瓦片脱節大脊岔脊歪閃飛簷脱落梁檩柱木門窓坎框間有𡮦朽南面金剛墻裂縫銅幪銹壞彩畫油飾爆落茶廚房五間頭停滲漏瓦隴脱節大脊岔脊歪閃山墻臌裂大梁沉陷内棚板片及椽望門窻木植均有𡮦朽炕皂堵塞烟筒倒頽各鋪地磚鹻爛油飾灰皮爆裂退色膳房三間頭停滲漏瓦隴脱節大脊岔脊歪閃山墻簷墻臌裂内棚板片及椽望門窻木植間有𡮦朽炕皂堵塞烟筒倒頽鋪地磚鹻爛油飾灰皮爆裂退色果房三間頭停滲漏瓦隴脱節大脊岔脊歪　山牆臌裂内棚板片及椽望門窓木植間有𡮦朽炕皂堵塞烟筒倒頽鋪地磚鹻爛油飾灰皮爆裂東西紅門二座頭停劈落又據福陵掌關防常陞報稱福陵方城牆西面裏口倒落長四丈五尺迤南接連臌閃長二丈五尺迤北臌閃長五丈接連海　馬沿磚劈落長八丈又據現修福陵東西配殿省牲廳等處工程司員等報稱該員等承修各工遵照欽天監選擇吉期敬謹開工興修督率匠夫將東西配殿處所拆卸照依前估僅止拆卸頭停添換木植重砌金剛牆兹於拆卸後詳細查看座台條石全行走錯多有損折襯磚鹻爛必須添換條石甎塊添補金章方足以壯觀瞻而資經久又省牲廳工程前估拆卸頭停添換飛簷椽望重砌金剛墻今拆卸後查看不露明處所梁檩柱木卯　均有𡮦朽座台以下襯磚全行臌閃必須添換磚塊其梁柱有損壞者亦須購料更換始能堅固各等情詳報前來奴才等當卽會派司員分往逐細覆勘均與所報情形相符恭查永陵東配殿茶廚房膳房果房東西紅門曁福陵方城牆西面裏口等處工程均逾保固年限情形較重勢難延緩核對成書本年方向相宜亟應赶緊修理其現修福陵東西配殿省牲廳等工原估時未露明處所今於拆卸後旣續有情形關係緊要亦應一律修整以昭愼重當經盛京工部詳細查丈永陵東配殿三間應拆卸頭停添換木植拆砌金剛墻座台條石歸安油飾彩畫見新修理照例核算共估需物料匠夫銀一千五百四十八兩零九分四厘茶廚房五間頭停坍塌山墻歪閃應拆卸頭停添換木植拆砌墻垣油飾彩畫見新修理照例核算共估需物料匠夫銀九百五十八兩六錢三分四厘膳房三間頭停坍塌應拆卸頭停添換木植拆砌墻垣油飾彩畫見新修理照例核算共估需物料匠夫銀九百五十四兩八錢五分一厘果房三間頭停坍塌應拆卸頭停添換木植拆砌墻垣修理照例核算共估需物料匠夫銀一千零五兩六錢零八厘東西紅門二座俱應拆𡧗頭停添換木植甎瓦拆砌墻垣修理照例核算共估需物料匠夫銀八十二兩七錢九分六厘福陵方城墻西面裏口倒壞長四丈五尺迤南接連臌閃長二丈五尺迤北接連臌閃長五丈接連海墁馬沿甎劈落長八丈共湊長二十丈應拆砌修理照例核算共估需物料匠夫銀一千五百五十二兩零九分二厘東配殿應添換木植拆砌座台修理照例核算共續估物料匠夫銀一千四百八十二兩六錢九分二厘西配殿應添換木植拆砌座台修理照例核算共續估物料匠夫銀一千一百六十二兩六錢六分一厘省牲廳應添換木植拆砌座台修理照例核算共續估物料匠夫銀一千一百五十一兩六錢四分九厘查同治十年正月二十四日内閣奉上諭嗣後着仍照舊章三陵應修各工估需銀數在萬兩以上者奏請派員承修如在萬兩以内者由盛京將軍會同工部侍郎辦理毋庸聲明請旨欽此欽遵在案今以上應修各工共估需物料匠夫銀九千八百九十九兩零七分七厘自應遵照舊章由盛京將軍會同工部侍郎敬謹辦理福陵東西配殿省甡廳等處工程前已遵照欽天監選擇吉期開工所有現請修理永陵東配殿茶廚房膳房果房東西紅門及福陵方城墻等工如蒙俞允請旨飭下欽天監於本年六月内選擇吉期奴才等遵俟行知到日再行飭令承修各工委員敬謹修理其應需琉璃料件由盛京工部飭令燒造運送所需工料銀兩按照奏定折减章程以一半制錢二成五實銀二成五票銀由盛京户部庫存項下動支除將估計清册咨送工部查核外理合會同恭摺具奏伏乞皇上聖鑒訓示謹奏奉硃批另有旨欽此○○太子少保頭品頂戴山東巡撫臣張曜跪奏爲本年放過春賑及賑欵銀數恭摺具陳仰祈聖鑒事竊查沿河下游南岸因廢修民埝瀕河村莊連年被水以及上年被淹較重各處雖水消以後而低窪之處尚多積潦涸出之地間被沙壓今歲雖麥收豐稔而被災村莊無地可耕仍屬待賑孔亟應卽發放春賑以濟窮黎本年二月以後由賑撫局司道遴選官紳分赴齊東等十八州縣按照户口核實散放上月二十八日一律完竣統計男婦大小七十六萬二千四百八十九口發過賑銀二十三萬一千二百九十五兩有奇前項賑欵銀有上年餘存賑欵並登萊靑道盛宣懷續籌賑捐其武定府霑化等縣有天津善紳分部郎中李士銘李士鈺等携帶銀兩自去年以至今春兩次加放賑濟其高苑博興樂安等縣係經南紳施則敬等查放賑濟凡災區有已種麥之户因賑撫局欵項無多未能徧行發給現當沿河堤防工作用夫不下二十餘萬人其中附近貧民藉傭刀工價以資贍家者十居七八今春二麥豐收民情安謐堪以仰慰宸　所有發放連年被水村莊春賑情形謹恭摺具奏伏乞皇上聖鑒謹奏奉硃批户部知道欽此○○張曜片再齊東以下南岸民埝因河身過窄連年廢修而五州縣瀕河村莊三百餘處終年被水前經南紳訓導嚴作霖等周歴各村莊勸令遷移大堤以外每户發給遷費銀十兩上年先後搬移二千餘户本年南紳施則敬　民表等於大堤以外高阜之處購買地畝以資安揷並賑撫局遴派候補知縣楊建烈駐彼彈壓會同經理現當汎漲之時已有陸續遷居者惜經費不繼未能同時辦理惟是初遷之户生業未安未遷之民仍屬被水均須及時賑濟藉資餬口已飭賑撫局妥爲辦理所有安揷瀕河被水村民情形謹附片具陳伏乞聖鑒謹奏奉硃批知道了欽此○○張曜片再山東賑捐前經臣奏請援照兩江成案加收翎枝部議覆准以光緒十五年十月初三奉又之日起予限半年卽行停止當經遵照開捐並移咨各省分投勸辦以廣招徠所有收捐人數銀數已分次造册資部給奬在案計自奉文之日起連閏扣至本年三月初三日半年期　自應依限停止除分别咨行查照並飭賑撫局將所收捐銀彚齊核實造報外謹附片陳明伏乞聖鑒謹奏奉硃批該部知道欽此○○張曜片再臣查鐵軌運土最爲迅速上年堵口壓土之時深資得力豫省原解鐵軌各處紛紛請領不敷應用本年二月復派會辦歴長等縣修防堤工兼管運土鐵軌候選知府李正榮在於天津購造並咨由直隸督臣添派管理海防軍械局道員張席珍就近會同辦理計購造鐵軌一千零八十丈建造鐵車在内統共工價銀一萬零四百兩於四月間解運到東此項鐵軌本係運土所用卽在培堤土方項下支銷不另籌欵凡取土較遠之處以及搶護險工卽以鐵軌運土可冀迅速謹附片具奏伏乞聖鑒謹奏奉硃批該部知道欽此○○張曜片再臣分派河防各員並將上游二百里河防撥歸兗沂曹濟道中衡管理業經具奏在案惟曹　　范至壽張東阿上游金隄爲直東二十餘州縣屏蔽最關緊要隄工增培未久尤須加意防守該處工程原係候補道張上督率辦理現雖由中衡承防遇有險要修守諸事已飭張上達仍應隨時商辦以重河防謹附片具陳伏乞聖鑒謹奏奉硃批知道了欽此 
 
 

Page 14

 
 
[光緒十六年六月三十日京報全錄]  
　　宮門抄○發抄硃批五道○浙撫崧奏本届採辦米石一律全齊統交招商局運津摺○粤督李等奏知縣解清銀米請旨開復原官摺○浙撫崧奏琉球國難番遇救到境循例撫恤摺○又奏解撥關税銀兩夾片○粤督李等奏解撥關税第一批銀兩夾片○黔撫潘奏調署知縣片○六月三十日理藩院鑾儀衛光祿寺八旗兩翼值日無引見○錫恒謝授奏事官恩○召見軍機○皇上明日寅正二刻至太廟行禮畢還海辰初入座聽戲○發抄王文韶奏徵收滇鹽雜欵不敷支放奉硃批户部知道欽此○又叅將譚美與李得良對調奉硃批兵部議奏欽此○馬丕瑶奏派員查閲防營分别賞罰奉硃批知道了馬盛詒等十三員均着傳旨嘉奬欽此○又叅將張朝貴接管防勇奉硃批兵部知道欽此○張之洞奏江西省還鄂省厘金奉硃批户部知道欽此○○浙江巡撫奴才崧駿跪奏爲浙江省本届採辦米石現已一律齊全仍請秈稉並納統交招商局輪船運津恭摺具奏仰祈聖鑒事竊浙江省上年杭嘉湖三府屬被災較重秋收無望仰蒙天恩逾格免徵糧米以紓民力因南漕爲倉儲要需是以督飭司道籌欵採買交倉米一十萬石商耗剝食等米九千九百五十石交招商局運赴津通交兌並在浙江實存通倉籌備餘米項下動撥米五萬石一併運赴京倉以供支放當經具奏在案兹據督糧道世春會同布政使許應鑅詳稱上年浙江江蘇兩省同被水災秋收歉薄兼之各路商民紛紛採購江蘇所產稉米無多不敷辦運歴届正漕本有秈稉並納之案不得已飭令原派員紳先就江蘇採買稉米五萬石一面分赴江西安徽等處採買秈米五萬九千九百五十石嗣據具報一律採辦齊全先後剝運至滬由該道督飭騐明米色均屬乾潔飭令兌交招商局輪船承運陸續挨次放洋該道卽於四月十六日附輪北上由津剝運赴通交兌等情具詳請奏前來奴才覆查無異除分咨查照外理合恭摺具陳伏乞皇上聖鑒勅部查照施行謹奏奉硃批户部知道欽此○○頭品頂戴兩廣總督臣李瀚章署理廣東巡撫布政使臣游智開跪奏爲知縣欠解交代銀米叅後全完請旨開復頂戴以昭激勸恭摺仰祈聖鑒事竊照前署東安縣知縣文博徵存正雜欵銀五千六百餘兩米一千四百餘石疉經嚴催未據完解經前撫臣吳大澂會同前督臣張之洞彚案奏請摘頂勒限嚴追欽奉諭旨恭錄轉行欽此遵查照去後兹據署布政使王之春署督糧道周炳勳詳稱查該員文博被叅後於光緒十五年六月十六日完解光緒十一十二等年分　榖價銀一十一兩五錢八分六毫已造入光緒十五年秋季册報又完解光緒九十十一等年分地丁正銀二千七百四十兩四錢三分一厘耗　銀四百七十一兩九錢一分三厘造入光緒十六年春季册報又完解光緒十二年分地丁正銀内應支役食銀五十一兩九錢七分業已補給清楚又移交後任代解光緒十二年分地丁正銀一千四十四兩四錢二分六厘耗羡銀一百七十六兩五錢八釐四毫均已造入光緒十三年分春季册報又完解光緒十二年分耗米變價銀一百七十兩八錢二分三釐一毫耗米盈餘銀一百六兩九錢四分五厘二毫糧道養廉銀六兩一分六釐七毫官地鋪租銀四兩一錢九分光緒十一年廢營地租銀一十一兩五錢七釐光緒十二年税科耗羡銀六百四十六兩五錢九分一厘四毫光緒十一年分劉三紅官租銀一錢七分四厘七毫光緒十一十二年分當餉正銀一百五兩耗羡銀一十兩五錢光緒八九十十一十二等年分山坡地租榖價銀一十七兩三錢六分五厘七毫光緒十一十二年分牧羊塘官租銀一十一兩七錢二分五厘光緒十二年支剩囚糧變價銀五兩九錢四分七厘均造入光緒十六年春季册報又完解光緒十二年分俸食扣平銀二十九兩三錢五分一釐四毫役食二成銀六十二兩五錢三分四厘七毫前項役食扣平其欵向不列入季册又光緒十五年十月三十日完解光緒十二年分省米一千二百三十一石七斗三合裁兵三成米一百一十一石八斗六升九合二勺又光緒十五年十一月二十日完解光緒十二年裁兵三成米八十二石四斗五升三合八勺均俟造入光緒十五年分奏銷册報以上完解各欵銀米查照原叅數目均屬相符請將原叅摘頂之案具　奏開復等情前來臣等伏查該員文博于被叅後卽將欠解銀米照數全完尚知愧奮相應請旨將前署東安縣知縣文博暫行摘頂處分准其開復以昭激勸所有知縣欠解銀米叅後全完請開復緣由謹合詞恭摺具陳伏乞皇上聖鑒謹奏奉硃批着照所請該部知道欽此　○○浙江巡撫奴才崧駿跪　奏爲琉球國難番遇救到境循例撫恤恭摺仰祈聖鑒事竊據玉環廳同知胡鍾駿禀據管駕玉環右營師船外委屠成華報稱本年閏二月二十八日在洋隨同巡哨駛至鷄冠山洋面遇有遭風番船一艘桅舵俱失隨風漂蕩將次沉没迅卽赶往救得難夷十一人將船拖帶進口船内並無貨物等情查騐船已碰损水已進内行裝皆濕桅舵逢索一應俱無該難夷共計十一人畜髮挽髻内有二人粗知文義授以紙筆據稱毛汝礪係琉球國官裔向思慮係國戚卽福州琉官德宏次子　隨二人舵水七名均往福州有幹閏二月十三日在本國乘船出洋行至米島遇風折桅損船碰礁隨風漂泊糧食斷絶衣物皆濕正在無計得生幸蒙相救恩同再造兹毛汝礪等二人曁跟隨二人願先從陸路赴閩求給川資如蒙修整船隻完備仍令該舵水駛到福州俾可乘坐回國等語當卽於教塲　地方租屋暫令居住雇覔夫役妥爲安頓給發柴米酒肉鹽　等項並將漫濕行李什物飭役搬岸攤曬傳匠修整船隻添配　具舵桅繩索風篷俟工竣候風放洋並將毛汝礪等優給行糧先行護送赴閩禀報到司由布政使許應鑅核明詳請具奏前來查琉球國遭風難番遇救到境自應循例撫恤復送放洋赴閩琉球國官自行遣令歸國以期仰副聖主懷柔遠人之至意據詳前情奴才飭將毛汝礪等二人曁跟隨二人優給行糧派撥兵役由陸逐程護送前進並飭赶緊修整船隻桅舵添配篷索槓具工竣卽交水手人等駕駛候風放洋護送赴閩轉遺歸國並咨部查照外所有琉球國難番遇救到境循例撫恤緣由理合恭摺具奏伏乞皇上聖鑒施行謹奏奉硃批該部知道欽此○○崧駿片再承准軍機大臣字寄欽奉上諭京餉關繫臣要現經部就各省關情形酌量動撥應照奏定數目源源報解以濟要需等因欽此並奉鈔單内開光緒十六年分京餉撥浙當關洋税銀十萬兩當經轉行遵照在案兹據護理浙海關寍紹台道吳引孫詳稱奉撥前項銀兩原限五月前先解一半當此部庫待餉孔殷自應趕解以供支用兹於徵存六成洋税項下動撥銀五萬兩照數兌足於光緒十六年四月二十二日發交號商楊源豐照案匯兌赴部投納聽候當堂掣給批回詳請奏咨等情前來奴才覆核無異除分咨查照外理合附片具陳伏乞聖鑒謹奏奉硃批户部知道欽此○○李瀚章等片再准户部咨添撥内務府光緒十六年經費案内指撥廣東太平關常税銀十萬兩當經轉飭遵照籌解兹據署廣東布政使王之春詳稱查太平關税向由南韶連道徵解現尚未准移解過司惟此項經費銀兩係供應内廷要需關繫緊要應請照案先由商號借墊匯解以期迅速兹向殷實銀號百川通日昇昌蔚泰厚蔚長厚新泰厚借墊銀四萬兩隨解扣平抬費銀一千三百二十兩作爲第一批太平關常税撥解内務府經費卽由該商號匯兌赴京仍俟太平關税解到發還歸欵飭委候補知府吳景萱領齎匯單於光緒十六年四月初三日起程由海道進京支取銀兩赴内務府投納等情具詳前來臣等覆核無異除咨户部内務府外理合附片具陳伏乞聖鑒謹奏奉硃批該衙門知道欽此○○潘霨片再龍里縣知縣何宗輪調補桐梓縣知縣所遺員缺查有黃平州知州瞿鴻錫謹愼安詳堪以調署據藩司史念祖署臬司黃元善會詳前來除札飭遵照外謹會同雲貴總督臣王文韶合詞附片陳明伏乞聖鑒謹奏奉硃批吏部知道欽此 
 
