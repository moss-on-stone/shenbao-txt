# 1918 - 154 - 4916277

 

Page 1

 
 
   
 
 

Page 2

 
 
時評 
[任其自然（冷）]  
　　徐世昌氏之對於時局之意見也曰任其自然歸宿於戰於和初不能有所主張也論任其自然之意義即隔岸觀火之謂也火即燎原於我無損火苟立熄我復何求火之如何我悉不問我僅以冷靜態度出之可也此即任其自然之解釋也 
　　雖然我有一言敢爲徐氏告者苟立心而不入政治之漩渦固守避囂之主義則任其自然可也苟或不然則隔岸之火終有燃眉之日也安能任其自然而不顧哉 
[命令]  
　　六月九日大總統令内務總長錢能訓呈准福建督軍兼省長李厚基咨請任命邱樹榕爲福建省會警察廳技正應照准此令又令陸軍總長段芝貴呈准新疆省長楊增新咨請以業車本陞補索倫營領隊應照准此令 
[專電]  
　　北京電張懷芝電十二到津慰問曹病十三晉京面請機宜　　（十日下午三鐘） 
　　北京電張懷芝庚日報告本晚八時由鄂起程取道濟南文日到津元日來京（十日下午五鐘） 
　　北京電主戰派以招撫名義待西南明知其必不受藉此維持戰局（十日下午五鐘） 
　　北京電援粤總司令張懷芝與曹錕互相推諉不願擔任張來津勸曹决無效張亦定回魯不復赴戰政府現正籌鉅欵惟賴龍恢復粤局（十日下午五鐘） 
　　北京電小徐及朱龍孫等均往豫祭袁（十日下午五鐘） 
　　北京電東海語張一麐主戰首領旣堅持原定計畫附和者又居多數時局至此祇好任其自然歸宿（十日下午三鐘） 
　　北京電馮致密電唐繼堯對時局有所商榷（十日下午三鐘） 
　　北京電政府聞蘇省初選當選人有請願停戰不赴覆選區投票之約密電齊盧注意　　（十日下午三鐘） 
　　北京電奉天至山海關之路局長舞弊均已被該管檢察官拿獲（十日十午五鐘） 
　　北京電童保暄電告捷已將張順壩一帶要隘完全佔領擬即進攻饒平移駐廟子前 
　　（十日下午三鐘） 
　　北京電藍建樞電巳命武裝完備之新炮艦永健赴閩協助 
　　（十日下午三鐘） 
　　北京電軍政兩界紛赴項城墓所致祭龍亦專車前往 
　　（十日下午三鐘） 
　　北京電奉省議會電該處殖行濫發紙幣商民紛求兌現紙幣在中外商民手者有六百餘萬請總行速滙五百萬否則惟有省長特别處置頃巳去電請張維持（十日下午五鐘） 
　　香港電廣海艦八日售與香港昌華（譯音）公司價一百二十萬一千元（十日下午二鐘） 
　　香港電非常國會定本月十二日開正式會議（十日下午二鐘） 
[外電]  
　　哈爾濱電謝米語夫公報云我軍攻擊佔據鐵路第七十七側線附近某陣地之敵主軍戰事仍在進行我軍參謀皆料是役得滿意之結果亞歷克山特羅夫斯基境之敵軍正在漸漸引退今已停止攻擊聞因德人與紅旗軍意見不洽之故 
　　（九日） 
　　哈爾濱電格羅特柯伐之烏蘇里鐵路辦事員聨合會委員發出通電謂格羅特柯伐與波格拉尼區拉間現有戰事客車貨車均難照當通行故尼柯爾斯克與波格拉尼區拉間全停開車僅供軍用云停車之期限未定哈埠郵局出示聲明所收郵件以寄至伊庫資克爲止自哈埠開出之華船一艘已安抵薩哈蘭途中並未受擾預料不日尙有華船數艘開往黑龍江口岸（八日） 
　　哈爾濱電海參崴領事圑因西比利亞鐵路自尼柯爾斯克至波格拉尼區拉之一段停止開車已提出抗議尼柯爾斯克鎭之勞兵會已宣布戒嚴現正召集居民派紅旗衞隊軍火砲隊赴格羅特柯伐鎭設防而守平民有力者均已離鎭霍爾瓦特將軍已赴齊齊哈爾日本齋藤將軍巳抵哈埠另有日 
 
 

Page 3

 
 
將一員已赴滿洲里（九日） 
　　北京電俄軍官與兵士一隊由尼柯爾斯克行抵吉林擬於往加入謝米諾夫之軍（八日） 
　　以上路透電 
　　北京電徐世昌雖懷調停時局之目的來京但因主戰派之跋扈知調停尙非其時故持極端冷靜之態度關於時局之意見毫無所表示　　（十日） 
　　北京電孫寳琦朱啓鈐龍濟光等於昨日晨赴河南參列袁世凱兩周年祭典各省代表因此前往河南都亦復陸續不絶徐世昌亦擬於明日偕張一麐赴河南道路喧傳如許入物一時薈萃於河南其結果將帶有政治的意味云云（十日） 
　　北京電八日鍾體道電政府云現在川省北軍形勢日益不振又繼續退却危險萬狀如再不派兵赴援供給子彈火藥則該處亦將難以支持（九日） 
　　漢口電日本衆議院議員視察圑十三人於今日抵漢口訪謁王督軍將於明日由京漢火車進京（十日） 
　　奉天電徐樹錚於昨晨（九日）十時乘特别快車到奉天聞係專與張作霖面商對南方針而來（十日） 
　　東京電憲兵司令官陸軍中將小池安之氏今日被日皇親補爲第六師圑長中國駐屯埠司令官陸軍少將石光眞臣氏調任憲兵司令官　　（十日） 
　　東京電聞聨合會間又盛唱日本宜出兵西伯利亞之說但政府未接有何等之交涉　　（十日） 
　　以上東方通信社電 
[戰電]  
　　巴黎電今日下午公報云法軍在芒第第愛北面與洛瓦容西面突擊數次俘虜若干人法軍夜攻奪獲愛恩河北岸之卜爾村法軍且於愛恩河南岸擴張安白勒尼東南之陣地法軍在陸爾克河與瑪恩河間數處作戰獲勝佔據凡萊村及叢林一處美軍亦在南面土爾細·貝洛·波萊斯歇陣線得地法軍猛攻佔據二○四山英軍在瑪恩河與萊姆間克復白里尼村地若干並重創敵軍法軍於以上諸役俘虜百人今晚公報云法軍仍在哇爾克河與瑪恩河間各處作戰法美軍已將所得伏萊北面之地展至歇細並佔據佛葉拉波特里與波萊斯歇二村土爾細至波萊斯歇陣線一帶之陣地大有進步法軍已佔據白里尼全村俘虜二百人日間法飛機擊落敵飛機十三架又以炸彈二十七噸擲擊敵軍各要點獲有佳果（七日） 
　　巴黎電今日下午公報云愛恩河南岸陣線砲戰殊爲活動法軍繼續在哇爾克河南岸壓逼得新進步法軍已將丹瑪爾西邉之陣線移至歇細東及佛葉拉波特里北一基洛邁當法軍俘虜五十人南面敵軍兩次猛攻波萊斯歇至蒂哇萊陣線均遭挫衄夜間各處戰事殊形沉寂（八日） 
　　倫敦電德國公報云德軍向西進攻俘兵五十二人德軍佔據薩爾細東南安克河兩岸之陣線俘法兵三百人 
　（八日）　 
　　巴黎電福煦總司令在戰線地點利用敵軍暫止向巴黎進攻之機會克復重要陣地多處星期四夜英法美軍分路作戰均獲勝利其最重要者爲法軍克復夏陀蒂愛里正西之二○四山蓋得此地點則他日德軍再行大舉進攻時協約軍可於各地點大占便利也（八日） 
　　倫敦電戰線遼闊仍有突擊等舉動德軍未於愛恩河與瑪恩河間設防而守足徵不日仍將大舉進攻今通亞米安·加雷·巴黎之路均有協約軍堵塞敵將魯登杜夫或將擇彼所信以爲協約軍防敵最後之點加一打擊（八日） 
　　羅馬電意國公報云意軍攻入伐爾貝拉山前之戰壕俘虜五十人獲機關鎗六架法軍於細斯摩爾陣線突擊俘虜二十一人意軍轟炸土拉爾境敵軍子彈庫一所意飛機以炸彈五噸擲擊敵軍要點（七日） 
　　華盛顿電遊美墨西哥新聞記者圑曾由威爾遜總統在白宫接見當時威爾遜總統諄諄以修睦邦交勿信流言爲言並聲明美國以不干涉墨西哥内務爲對墨政策（八日） 
　　巴黎電星期三日有飛機一架自巴黎飛至倫敦繼復自倫敦飛回以爲天空郵務之試驗駕機者爲法人下午一時飛離巴黎下午三時四十五分飛抵倫敦旋於四時自倫敦出發於兩點三十五分鐘内告畢行程預料不久自巴黎發信至倫敦當日可以得覆（八日） 
　　華盛頓電參議院海軍委員會宣稱德潛艇被毁者占全數百分之六十故近來船舶損失巳減一半歐洲海面之美艦未因德潛艇襲擊大西洋海濱而撤回德潛艇之襲擊不足妨礙海外運輸亦不致釀重大損失云（八日） 
　　華盛頓電克勞和特將軍已將報名投効者重行分類擬選定五十萬人派至海外本月内將復驗視身體另有一機關將募美人五十餘萬人專在法國建造地鐵路司理車務（八日） 
　　華盛頓電航務部宣稱五月份船舶下水者共七十一艘合計載重三十四萬四千四百五十噸若照此率全年可成四百十三萬三千四百噸五月份下水之船舶噸位總數較一千零一年全年僅少五萬七千八百八十六噸美國於戰前所造船舶噸位之多以是年爲最（八日） 
要聞一 
[北京特别通信（一六八）（飄萍）]  
　　北京的總統問題 
　　段氏之外交談話 
　　東海來京與時局 
　　和平實現之時期 
　　今之南北兩方或從事於召集舊國會或從事於製造新國會此類舉動與總統問題有密切之關係乃國人之所共知者也以言北京選舉之能順手辦理與否尙屬問題何有於新國會旣無國會又何有於總統然若輩之所希望固以爲總統問題之必有結果也於是乎競爭起矣 
　　專就北方言之對於此項問題有競爭之資格者不過馮徐段之三老耳其本人之所聲明從未聞其言願就總統者而實際則馮之連任最具熱心徐段兩派亦各爲相當之活動若論資望自以東海爲適故馮之忌徐不亞於忌段所謂東海主張復辟或運動總統之種種流言蓋皆有所自出徐之前此不肯來京亦以此故至於馮派之手段頗爲普及有某某數方面之首領聞巳收受鉅資爲之盡力此皆東海方面所爲言者東海態度極形冷靜而其部下之運動亦殊强烈惟較馮稍遜耳然苟此老而聲明其願當選之意則馮段兩人皆有不能不爲之設法者此所以招馮之忌也若夫段派旣有此種凖備與馮之暗鬭尤烈惟部下尙不及馮之多能與馮派抵抗與否尙屬疑問此最近北京總統問題之現象也 
　　此次外交事起留東學生之在京者至今尙抱定請求宣布之旨昨日下午三時留學生之代表九人忽往府學胡同謁見總理叚乃延之面談余於晚間接學生代表之電話言談話約一時半之久其初段之措詞頗爲滑稽言協定之文已屢請諸君觀看究竟國巳賣去與否諸君聽報紙之謡言棄學歸國誠爲可惜云云學生代表乃鄭重聲明其來意段亦遂再對於斯案爲簡單之說明其中最要者言外間以外部爲不與聞此事實則該協定乃經外部刪改九次始行决定又對於協約國方面亦曾以協定條件送其觀看所謂協約國反對等說亦屬無稽之談云此爲學生代表電話中所傳播情容再詰之 
　　自徐東海倉卒來京頗引起各方之注意希望和平者或視此爲時局發展之機運焉雖然愚前函巳有報告徐决非肯毅然有所主張者前三日報載徐氏曾有電報到京詢諸東海親信之人知爲不確觀其來京以後又以患痢爲言杜門謝客絶不談及時局可以知其用意也惟徐之此來如梁士詒朱啟鈐等皆抱有推徐出任調人之希望今明梁朱諸子必尙對徐有所進言然馮段之不一致如此主戰派之氣燄未戢如此徐安肯有具體之表示乎故余謂東海雖來即視爲與時局無甚關係亦無不可 
　　更觀於徐樹錚龍濟光之言動居然謂主戰爲極有把握若無其他問題發生則此種相持之形勢欲求和平之曙光最早尙在月餘以後至和平實現之時期吾人更不敢妄下揣測矣 
[諸要人會祭袁墓之推測]  
　　英文滬報六日北京通信云五月八日爲袁世凱死日北洋派一般政客如徐世昌梁士詒朱啓鈐等行將往河南致祭馮總統派秘書長爲代表段總理亦派靳雲鵬前往聞將於端午節前一日啓程今内務部已從事預備祭禮矣此爲都人士所共知者惟以記者所聞諸要人齊集河南實有重大關係不僅會祭巳也近年北洋派自行分裂變爲數黨各自爭權互相視北洋派諸老前輩頗以本派前途爲憂然此輩舊人多未手握大權故未能有所作爲以阻同派之分離雖常出力運動但北京有一報紙爲現政府之機關報對於老前輩之行動察視頗嚴常破壞其謀於是老前輩不便公然活動今老前輩及其他諸人乃利用舊主人之紀念日以便集議彼政府機關報自不能因其致祭舊主而加攻擊彼老前輩今將有何爲乎若欲覓一良法以解决種種困難問題吾知非一次會議所能爲力所謂困難問題應行解决者果爲何事乎就其最重大者而言聞不外兩端第一爲總統選舉問題大約下届總統將爲北洋派首先同意之人物第二爲鞏固北洋派圑體問題凡曾自立於北洋派旗幟之下者無論爲帝制黨復辟黨文官武將質言之凡曾爲袁世凱在位時所信任之人皆當聨絡一氣一俟新總統决定後所有同派諸人量其身分酌予位置以杜將來之排擠此外尙有一事亦皆彼等所欲討論者卽爲南北調和之辦法以期符合國人之期望而恢復公共之信任至於對付南方有何方法有何態度則非集議後不能逆知由是觀之北洋派之老前輩所最關心者至少有三大問題記者聞竭力勸令同派贊成其意者爲北洋派中最有遠見之一人惟最有遠見之人其眼光所及僅以些三問題爲限豈非憾事使其人果有遠見則何不統籌全國而將南方所主張者列入其討論範圍乎 
[西報張勳之過去未來談]  
　　字林報五日北京通訊云張勳幽主荷使署不知者以爲張勳無聲無臭不復活動矣實則不然徐州王至今猶爲政治中之一要人焉使吾人所聞之言而果可信則張勳且將爲總理或爲總統或爲最合其所好之攝政王自袁世凱後總統統總理功業無聞張若置身局中亦未必視在其前者而有愧色惟勇往直前之張勳乃實行家且不變其主張彼以爲滿人乃中國之合法君主己當助之今張雖爲逋客赤手無權然仍爲政治舞台之脚色其故則以其黨羽頗衆不獨仍信任之且仍望其復出也近有中國著名新聞家唐某紀張勳事言幕後各事情形頗饒趣味憶數月前督軍中之最激烈者首推倪嗣冲彼主張掃蕩南方亦最出力其時包括總統與長江督軍之直隷派以爲不去倪嗣冲則和解政策不能實現然自己無縛獅之力故謀釋放張勳以得張勳與擁護張勳者之歡心俾可以武力推翻倪氏此計未嘗不善但爲倪黨所破倪黨游說某重要外交家以張曾與德人立約如張復出必助德人爲言於是此外交家在總統府拍案大閙誓不許赦免張勳此計因以不成未幾奉軍出關而倪嗣冲與安徽派之勢力遂獲保全直派受一打擊爲情勢所驅不得不附和段祺瑞輩征服南方之舉動今征南一舉徒勞無功其主因則以湘境諸司令漸不滿意於合肥且厭棄其政策而對於乘機自利獨出風頭之徐樹錚尤不甘心至是威嚇政策不能進行而總駐又爲主和派之領袖聞昔日主戰之將軍今已有數人改其方針贊成和議矣倪嗣冲與徐樹錚爲督軍方面之極端派今惶惶然以權力莫保爲慮謀所以自固固祿位之道乃有請赦張勳之舉其所持之理由謂去年七月復辟案中諸政犯多巳赦免惟張勳今猶向隅當時局多事之秋才如張勳竟被禁錮未免可惜云如張勳果蒙釋放則張勳與其黨羽對於倪徐輩自必不念舊惡並將感恩戴德而供其驅策但此次主和派從中作梗不願因政敵之請求而釋張勳是以張大人仍必覊身使館咄咄書空唾罵其友人不置也以上爲唐君所述然張勳事猶不止此兩月前北京警察曾拘獲日人三名依照條約送交日使署究辦傳聞此三日人謀暗殺總理事覺被捕又據消息靈捷者云張勳實爲主謀僱用日人以害破壞復辟之人此案後無所聞今日報載有關於此案之新聞據謂數日前有日人二名在長崎被控謀害中國總理段祺瑞之罪一日人在審訊時自認去年十二月在奉天遇一中國婦人此婦乃代張勳部下某員出面運動者囑其暗殺段總理如力有未逮則暗殺陸軍總長段芝貴亦可當以段總理爲北京軍黨之領袖如被除去而清廷復位一如張勳張所願則南北調和不難就緒故慨然以此自任殺死段總理可得日幣十萬圓殺死段芝貴可得五萬圓今年一月遂至北京屢次潛伏於總理私邸附近　隙行事但門外有衞兵五人而門又有兵約三百人無機可乘遂决計俟段出外再行襲擊並留心於總理汽車之號碼一日見一汽車自内駛出但坐在車中者僅爲婦女云云又一日人且稱張勳爲忠臣兩日人慷慨而談自命豪傑今此案尙未訊畢續聞若何殊堪注意焉 
[關於新約之北京學界近狀]  
　　江監督與留學生談話自前月二十六日江翊雲監督在法學會開茶話會招待留日學生後今已旬餘七日晨九時江監督復以電話招代表阮湘林逈羣兩君前往晤談先由監督發言七日有唐君成章來晤據稱諸君現對於協約已不進行惟望將日警侮辱事件交涉清楚即可返東云云余意諸君决議歸國在未受日警干涉之前但諸君對於協定旣然中止進行即可早籌善後之方解决返校問題爲佳阮君答云唐君稱於二月間歸國前雖報到但近已數日不晤故伊於歸國經過前後各情不熟所述未免失實望祈注意生等近日實仍抱定請政府宣布之宗旨進行至返校問題刻下時機未到容後籌商可也監督又云善後事情余亦未籌出良好辦法又日警侮辱事件槪俟到東後設法辦理再行電達諸君阮君又問監督九日赴東之事確否又七日各報載敎育部巳交經費若干與先生囑運動學生返校一節是否確實此事於學生人格名譽極有關係若果屬實請亟更正監督答云笿報所載各情確無其事但此應請敎育部更正爲合法最後監督又告代表云更正一事頃以電話商請於敎育部據稱從來敎育部對於報端所載之事並不更正依余所見不更正亦無大要緊阮君又云近據各報載日人假親善之名設立日華學會希圖籠絡學生此係仿日韓協會故事引誘我國一二賣國奴入内以爲將來發啓兩國合併問題之用據最近由東返國者云日人將乘先生抵東時卽請先生擔任斯會會長切望先生愼重勿輕允許爲禱監督答云此事决不承認諸君放心云云 
　　留學生又謁段總理七日午後三時半留學生代表阮湘王俊林逈羣危浩生李希賢金鐸何侃劉文藝趙繩先等九人赴府學胡同面謁段總理首由代表等陳述來意並懇求總理將此次中日協定正式公布以釋羣疑而籌抵制之法總理答稱該協定自日本提出後經外交部審查九次爲期兩月始行簽字於主權并無絲毫損失當民國四年日本提出二十一條要求之時余爲反對最激烈之人今余爲當局豈有賣國之理且該協定爲防敵密約若無出兵之必要時自不至發生效力即使出兵其效力亦僅限於歐戰終了並非永久性質現在國勢不振端由人材缺乏諸生努力求學他日自能肩艱任鉅愼勿干預此事言决即口誦孟子天之將降大任於是人也必先苦其心志一節以示警代表等復問此協定曾否通知協商各國公使今總理旣信無損主權何妨宣布國人以昭政府信用該約爲防敵之一種規定並非直接作戰方法即對敵亦無守秘密之必要現在國人驚駭異常深望總理宣布以釋疑竇總理答稱協商各國公使處巳非公式通知矣至宣布一層各國向無成例吾國亦不能獨異最後各代表力言生等遊學日本深悉彼國上下對於吾國咸抱併吞野心所謂維持東亞平和保全支那領土以及中日親善種種美名不過併吞之代名詞而巳大隈取强壓政策寺内用籠絡手段異趣同歸此次藉詞其同出兵實則項莊舞劍意在沛公願總理幸勿爲其所欺總理答云余决不爲人所欺且寺内内閣頗推誠相與最後總理談及借欵一層謂外債不足以亡國惟視其用途之得當與否而巳中國現雖有外債二十億若舉辦要政雖再借二十億何害焉余現正擬與日本磋商籌借一億以開發礦山振興工廠代表即詢日本之意如何總理答云有承認之傾嚮代表等見目的未達手呈第三次請願書一紙遂告辭而退時已五句鐘此外所談之事甚多不暇贅述 
　　北京學生界新態度京内各校學生自聨合請願經當道詳爲解釋疑慮漸釋但聞學生等關於鼓勵民氣提倡國貨二端仍欲有所表示徒以官廳干涉電報及印刷品均不得發行故七日復在某校開聨合會議决定暫時應持之態度對於國事僉以暑假迫近俟自歸里時分頭貫主張喚起國民之精神對於學業受了此次刺激各宜發奮淬勵云云 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[段總理訪謁劉徐]  
　　七日上午九時叚芝總理乘坐一號汽車由府學胡同馳赴麒麟碑胡同海軍總長劉冠雄宅内密談至一小時之久談話内容聞與六日參陸會議時所决定加派海軍援閩攻粤計劃有密切之關係十時左右段氏卽由劉宅馳赴五條胡同訪謁徐東海 
　　徐東海來京後即患腹疾故馮叚兩公處均未能晋謁叚芝泉總理因某項重要問題亟欲與東海面商七日上午十時一刻由麒麟碑胡同劉海軍總長宅内馳赴五條胡同訪謁東海東海比即力疾接待密談約四十分鐘之久并聞談話時東海僅略道寒暄對於時局問題未肯輕提一字惟段總理曾向徐徵詞意見徐亦僅答俟機轉圜亦佳之語其態度似極冷靜最後段總理復商以某項問題東海否認以身當之至十一時左右段即告辭回寓另一消息云徐東海前日來京後段總理本擬當晚宴之於府學胡同私邸昨聞東海以體中不適辭謝未赴故昨晨叚總理又親訪於五條胡同詢以時局上之意見聞東海尙未有所表示蓋東海之意於馮段意見未一致之前不願輕於建言昨且謂痢疾復發不願見客其態度之冷靜可見一斑外傳南北議和人物業經擬定及電令前敵停戰十日之說殆猶擬議之詞未易見　事實也惟據日人消息謂段總理昨曾以私人名義電詢前將士和戰意見此說如確則誠爲時局上可注意之消息也 
[徐樹錚大宴龍濟光時之趣聞]  
　　日前在徐又錚宅歡迎龍濟光並招妓侑酒極一時之盛（曾載本報）續聞是日偶然演一段喜劇情節新奇補誌如下先是龍濟光到京後各部總長欲聨名公宴徐又錚聞之致意各總長即設席於其邸宅總長中有躊躇者徐復託段合肥代約議始定至設宴之夜招南城名妓百餘人侑酒笙歌雜沓粉黛爭妍爲近來都下未曾有之盛會主人爲龍巡閱使薦數十妓令侍坐其側大抵因言語不通未接洽龍偶廻顧攀談而此妓正喃喃與他人閒話龍忽震怒以巨掌批其頰妓乃大哭而席上百餘妓女因驚懼之餘俱亦大哭於是各部總長於忙亂中紛紛退席妓女等遂亦狼狽而歸批頰之妓名小某遺其名矣按都中今日麻撲乃必要之游戲招妓爲公然之行爲當此滄海横流之日何敢以官常小節譏評權要况袞袞諸公皆志在東山之太傅區區游樂何損令聞不過一場盛會如斯而終未免稍覺遺憾而以滿都歡迎之百戰將軍竟有不樂與周旋之妓女此則不失爲一種逸話矣 
[兩日之中央政紀]  
　　七日之府院情形七日馮總統政躬已痊可於下午二時十分臨辦公室披閱鮑庭九慮子嘉諸要人拍來要電三時延見前充岑西林代表章士釗彼此茗談達一小時半章始退出五點後接見前財政總長王克敏長江巡閱使王廷楨接譚有頃兩王興辭後元首略閱各部院呈遞緊要文件數項於五時二十分即歸内宅又一消息章行嚴氏於七日下午三日赴公府晉見大總統據聞與元首談話多係關於維持時辦法并聞章氏不日仍須赴滬有所接洽至國務院方面則較爲清靜方立之秘書長上午九時到院首將八日閣議日程發布次披閱各處來電擇其中重要者封送合肥私宅以便隨時披閱三時後至法制局辦公一小時四時二十分入府五時回院將命令交局發表卽退回私寓 
　　七日之參陸辦公處參陸辦公處因六日會議中尙有未完事件故七日靳翼青段香岩等到處時間均較平時爲早十時後全體辦事人員到齊靳段諸人除對於某督所來之軍電曾加討論外並擬就重要電稿多起由陸軍部副官某君送合肥私宅披閱一道二時左右即交專電處拍發其電倪皖督李蘇督略云馬聨甲所部安武軍十六營撥歸張檢閱使節制楊春普所部江蘇暫編第一混成旅撥歸陳贛督節制以一軍令特希分飭遵照云云又致湘督張勛臣密電一件係令湘督轉飭前敵各軍積極作戰并示以各路作戰計劃又據政府某要人消息七日參陸兩部以各省發來軍事密電往往有漏洩之處以兩部名義發出通告誡各省以後對於軍事密電務須格外愼重不得稍有疏漏以免敵人偵索而重戎機云云 
　　八日之國務會議據國務院消息七日所頒布之閣議日程中實無重大案件并聞三分二屬於財政問題即某項借欵情形曹總長亦有提出報告之說此外關於於某項重要問題曁邊防情形各管部亦有詳細之報告又聞今日國務會議據院中某職員云本日會議之件最要者仍爲繼續討論對南改守爲攻計劃與電示贛南湘東各戰區行軍方針其次議案爲湘民要求政府賠償損失問題及分配數目接濟前敵各路軍費問題等議案三四件 
[清室之公債票消息]  
　　政府當局前向清室借公債票三百萬問題惹出外間種種謡傳據聞某當巽鑒於各界誤會日深故擬將該項債票悉數退還清室俾息浮言云云惟據某方面報告外間雖有决意退還之說但退還之事至七日止尙未見諸事實財政部曾根據不准落於第三人手中之約函詰清室内務府故清室方面亦甚盼總統早日歸還此時總統不退還清室而三百萬公債票無法抵押亦無異廢紙若竟因小小波折遂行退還則當初又何必有此一舉故總統目下對於此事極爲躊躇即王錖爲亦無善策也 
[關於戰事之近聞]  
　　曹錕之近况據由天津來京之某人消息曹仲三宣撫使歸津後靜養多日病勢巳漸減輕醫生謂病巳脫體惟精神不振尙須靜養故曹使對於中央邀請來京一節一時尙難實行曹錕之第二子曹世潽六日由漢結束司令部事回京據云漢口司令部巳改爲總兵站並聞當日即轉車赴津報告曹督軍 
　　第二路之移動第二路自株醴之役戰鬭力稍失幾至不能成軍第二路之主要軍隊爲山東暫編第一師而第一師乃係倉猝編成現第二路總司令張子志以撙節經費爲名擬將暫編第一師師部取消原第一師之第一旅取名陸軍第一混成旅仍以潘鴻鈞爲旅長原第一師之第二旅取名山東第一旅仍以張克瑶爲旅長連同張宗昌之第六混成旅共三旅之衆以爲第二路中堅而以張宗昌爲總司令張宗昌前因病赴漢口即欲來京請示機宜聞府院巳致電張旅長令其不必來京病愈即返前敵任事政府之意恐第一師改編之際前方更形空虛耳又據某交通機關所得之漢口電訊謂張子志司令擬日内北上但聞并不回魯係直赴天津與曹仲三宣撫使等磋商某項重要問題據張仲仁云亦曾聞張使有日内北上有思惟巳否起程則七日下午五時以前公府方面尙未接有正式報告 
　　徐樹錚之出京聞奉軍副司令徐樹錚君巳於七日下午四時三十分乘車赴津與曹仲三宣撫使磋商某項軍事問題并聞徐君此次赴津僅小有躭擱即逕由天津馳往奉天與張雨亭督軍磋商作戰計畫返京之期在一星期以内又謂徐君由京起行時并有奉軍參謀長楊宇霆同車偕行云　　難收拾之陜西陜省亂事日緊一日聞陳樹藩七日電致院部略謂現有大股匪夥攻擾同州王旅長以兵單匪衆迭電告急擬卽選派一大支隊馳往援助惟子彈異常缺乏務懇飭部迅予接濟至爲感禱又一消息陳樹藩現駐固市鎭所部約主客各軍號稱三十營而反對陳督之變軍土匪計共有六十營之多以致出剿多日不收絲毫效果陳現處地位極爲困難日來函電紛馳懇請中央派兵援助　　李耀漢之態度據龍濟光之隨員云李耀漢所部十八營軍隊所需軍費軍火完全倚賴莫榮新供給其態度固似與中央接近然望其響應則屬甚難更聞李氏確於本星期三（卽五日）已抵肇慶惟李耀漢省長於歌日電致國務略謂耀漢於本日抵肇北江西江潦勢增漲不巳沿口各屬一片汪洋無從堵截且基圍多被衝斷肇屬全境成災耀漢此行爲親自查勘災况關於救護事宜未便稍緩除已散放急賑外應請中央先撥十萬元以資賑恤云云 
[湖南最近之戰訊（長沙通信）]  
　　湘省戰事最近北軍並未大爲得手而張督則巳預備進攻廣西似對於湘南具有確實把握者其所定攻桂計劃係分兵兩路互一路由零陵進兵第二路由郴縣進兵其軍隊之支配則以第七師及十一師爲第一路第三師及第一二兩混成旅爲第二路昨已將詳細辦法電達中央請予察核示遵矣至前敵戰事情形仍以零陵正面及寳慶永興酃縣爲最激烈據北軍所傳消息謂聨軍總司令譚浩明已親臨零陸前敵督軍猛戰直軍第一旅旅長王承斌已佔領玉皇山逼近敵軍第二戰線第三旅旅長閻相文亦已由祁陽加入零陵戰線日來戰鬭甚爲激烈云云又在寳麆之北軍日來似仍舊未能得勝以該地南軍地勢旣極爲熟悉且能奮力戰鬭也至寳慶南軍之死戰不退以勝則可以進湘鄉逼湘潭以牽動衡山不勝亦可堵截右路北軍以免零陸三面受敵在北軍方面則非將寳慶南軍擊退不能會攻零陵更無由施行其攻桂計劃近以該處原有北軍日久未能取勝遂又加派奉軍第三支隊即日開往救援昨已由該支隊司令張景惠率軍前進矣永興方面現已三方被圍由安仁進攻者爲張宗昌所部之蘇軍由耒陽進攻者爲直軍之第五旅由常寗進攻者爲直軍第三師之一部分南軍之在永興者則爲馬濟所統之粤軍其兵力約有三十營上下目下正在距永興縣城百里之石盤高背蓮花港一帶激戰鬭縣方面則已由張福來旅長率部由攸縣出發會同進攻駐認湘軍（聞程潛現在此間督戰）頗能奮勇抵禦惡戰數日尙無勝負惟據軍界最近傳聞有張福來之軍已將酃縣攻陷刻正向桂東追擊之說此事是否確實雖不可知惟北軍近確注重於永興酃縣兩處以兩縣不得則不能進攻郴縣聞張督業巳懸有賞格有能攻克郴縣者賞洋十萬元 
[中央選舉近訊（續）]  
　　第三部互選人名 
　　倪遵煦安徽　倪道煊安徽　李汝梅安徽　李寳詵直隷 
李寳諴直隷　梁士詒廣東鍾文耀廣東蔡紹基廣東區　廣東梁知鑑廣東林振耀福建張朗軒直隷盧介若廣東羅文銓廣東朱集祥廣東卞蔭昌直隷紀蔚森江蘇李國杰安徽寗奎章直隷楊慶宸奉天張少棠廣東劉錦江廣東李涵清山東劉雲碧山東隋熙麟山東楊毓璜安徽喬映霞山西喬佑謙山西渠　湞山西渠晉卿山西曹克讓山西王景濟山西温廷詰山西曹中梁山西郝登五山西冀紹基山西羅可桓山西郭俊山西侯承化山西王金綬山西　彩藻山西董崇仁山西郜承廉山西王達治山西劉篤敬山西衞鴻恩山西裴益壽山西陳嘉言山西杜華亭山西李杜楨山西姚立風山西李樹嵉山西李道升山西王鳳岡山西狄麟仁山西李廷誥山西梁濟山西盧嘉謨山西張繼宗陜西李凌湖北劉紹泉直隷劉雲輔直隷劉義侯直隷高勝祥湖北高鴻濱湖北高端甫湖北管汝霖湖北周瑛湖北江文蔚湖北王德沃湖北李文瀚湖北陳文蔚湖北陳道嚴湖北陳士雯湖北宋煒臣浙江萬昭度湖北彭玉　湖北彭選青湖北張敬侯熱河王慶豐熱河郭縉之熱河楊承詔直隷陳文均湖北葉昌　江蘇鍾枚浙江孫總江蘇宋肇熊江蘇鮑星槎江蘇張爵圭江蘇葉其松江蘇祝大椿江蘇姚繩武浙江嚴兆　江蘇郁葆青江蘇沈照江蘇朱開甲江蘇嚴椿麐江蘇朱榜生江蘇吳少茨江蘇簡寅初廣東黄伯平廣東瞿泰鈺江蘇姚錫舟江蘇黄季植廣東簡玉階廣東劉耦耕廣東劉愼餘廣東王澤永江蘇曹豫立安徽施杏初江蘇簣延芳浙江王祖訓江蘇屠振初江蘇沈祖燕浙江潘澄波廣東胡耀庭廣東周熾詔江蘇戴曙舫浙江董裕珍浙江孫德全浙江金紹基浙江徐家涗江蘇江頤江蘇管復初江蘇蔣汝荃浙江劉鑑江蘇蔣汝藻浙江蔣伯蔭江蘇胡森林安徽黄國昌江蘇方啓新浙江裘景恂浙江何瑞江蘇黄承恩江蘇葉逵江蘇楊德鈞江蘇李方照江蘇李兆年福建李祖謨京兆張繼隆安徽劉朝望安徽劉朝剛安徽劉朝欽安徽陳邦燮湖北王郅隆直隷王均熱河張振德安徽涂懋儒安徽王文瀾安徽吕祖植安徽吕紹庭安徽吳聨奎安徽黄光昌安徽江紹杰安徽江敬安徽姚景舜直隷姚光祖直隷姚薩祖直隷李恩錫江西徐嘉琳安徽黄家榖湖南羅德芳陜西俞國傑山東蔣定超山東羅家瑜山東陶欽河南李育文直隷張霖河南林昌綬福建林叔通福建徐惟良湖北徐惟賢湖北徐慶豐湖北程經邦廣東袁毓麐河南劉志堯山東戴雪航湖南李宗璠江西李宗琳江西楊煥文湖南李家亨江蘇（未完） 
[天津商會聨合會消息]  
　　全國商會聨合會開會組織評議會業將各省區評議員之推定者詳誌昨報惟湖南尙付闕如茲悉該評議會巳推定該省代表李國琳爲評議員 
　　中華全國商會聨合會舉定正副會長後函知各機關文云敬啓者查敝會本届大會曾經舉定卞蔭昌爲正會長張維鏞爲副會長已於六月二日就職曾經函達在案其尙有副會長一人在五月十四日選舉安迪生得八十四權三張興漢得八十一權六均未及額故於六月四日照章舉行决選開票結果張興漢得八十五權安迪生得二十權應以張興漢當選爲副會長即於是日當場就職除呈報並分行外相應函達請煩查照可也 
　　楚材軍艦撞沈商船事昨由全國商會會員聶家楷高崑提出議案云爲提議事竊查前此楚材軍艦撞沈江寛商輪損失商貨爲數甚鉅溺斃人口情狀可憫迭經各報登載言之傷心聞之酸鼻究竟政府對於江寛之船本商貨之損失應如何賠償對於溺斃人口應如何撫卹對於失事之眞相應如何審理事逾多日尙無正確之表示竊思長江爲商輪會萃之區且爲各國軍艦往來之地此次兵艦撞沈商輪實爲長江航行輪船以來未有之慘劇對於茲事之辦理亦爲將來之創例固不僅江寛船本商貨及溺斃人口不可輕視已也本會爲全國商會組織機關對於茲事未便漠視應即呈請政府撫卹溺斃之無辜貼償招商及商號之損失對於肇事之兵艦亦應請依法審理以慰現在之人心面敬將來之疎忽是否有當仍常公决業由卞會長將該案交由評議部討論辦法矣 
　　貴州督軍劉顯世覆全國商會聨合會電云全國商會聨合會鑒皓電悉剴切沈痛讀之即然戰禍經年病商實　况内訌不巳國何以堪稍有人心孰肯以救國之初衷釀亡國之惡果顯世心知有困夙愛和平但使不至相煎太急於法律上有可轉國之餘地無不樂於罷兵其濟艱危責會卽提議議和尙望設法疏通貫澈終始不特商民之幸國家實利賴之黔軍劉顯世東印 
[奉天殖邊銀行兌現風潮]  
　　殖邊銀行各埠早停營業惟奉天杭州兩分行獨立自營紙幣亦流用於市面近奉天殖邊又起風潮紀其大要如下自取銷限制兌現後張督對於中國交通兩行官銀號殖邊銀行龍江官銀號興業銀行等一一調查其資本及發出紙幣實數各行實力尙充惟殖邊行尙須詳細檢查張督特派俞沐潭營長於四日起赴殖邊銀行與岳行長接洽檢查其資本所檢查者（一）爲凖備金與發行紙幣相差數目（一）銀行存欵及貸出欵項及所負債額（一）有無私自分配僻縣發行紙幣（一）現在封存紙幣有無私自開行自經點檢之後非經争决不准自行擅動正當此檢查期間人民不察以爲殖邊銀行發生何項事故即對殖邊票拒絶商會因恐各商家蒙受損失亟通知暫行停用一面向官家詢問此四日晚事也至五日日間由當局面諭商會首領謂此係爲防弊起見究竟該行紙幣終須按照現在流行實數收回市面不可自擾當由工商兩會傳諭工商户照常通用然自風說一播一般兌換者接踵於殖邊行之門雖當場一一兌給但仍議先儘農民開付商家則暫仍流通一俟彙齊再作辦法並矣檢查完畢或盈或虧由當局及商會籌一相當辦法不問如何絶不使商民受絲毫擾累也乂一函云殖邊銀行調查帳目緣北省殖邊分行收買糧石甚巨發行紙幣自然增多當局恐與省行有關以致影響金融故派專員赴該行盤查帳目聞調查該行基金尙能與發行紙幣相抵不致有所牽動刻正籌畫善後辦法 
[袁帶香山獨立詳紀]  
　　事前之醖釀廣東禁衞軍袁帶平日與龍氏暗通消息固巳人言嘖嘖前月中旬袁更由石岐乘專輪直往某地謁某爲偵探所聞據情入告時適莫榮新擬調袁軍往北路袁始則抗不遵命繼則要挨清理積餉及發足子彈莫氏以其過於跋扈擬即將其扣留旋爲譚某勸止袁遂悻悻辭職并唆使所部謀拒新任藉端變亂軍署亦微有所聞故委任歐陽統領榮之前往接充蓋歐陽氏亦香山人現充衞沙統領袁部無所藉口遂借端向護沙林軍起釁開鎗轟擊而衞沙執事長梁某鄉人多惡之且與袁部有夙怨故兵變時卽乘機將梁屋毁搶衞沙軍往救因而衞沙軍亦牽入旋渦至袁帶此舉實係謀附龍氏故唆弄兵士起事也　　肇事之情形袁帶所部變後除將香山城佔據外并在附城之鳳棲嶺冰山員峰山等各築炮台於其上其隔河鎭隆鎭要隘及前山寨等處亦均築堡壘多座以爲抵抗肇事之始即焚搶商店數十家勢甚兇悍商民覩此經已電請當道派兵馳往剿辦至是役死傷兵士共三百餘名現尙未息戰 
　　魏軍之查辦軍　接到香山官商電報後即電邀魏邦平司令到署商議辦法隨令飭魏司令派軍前往先行查辦如仍膽敢抵抗不服從命令即行痛剿聞魏巳派統領鄭潤琦帶兵三營乘駕兵輪趕赴石岐查辦矣 
　　軍署之征討自魏邦平統領派鄭潤琦帮統前往初時以桑梓之情誼勸其歸順原欲消弭戰禍共衞地方惟聞鄭去之後未得滿意答復故奠督即巳令派陸軍砲兵圑長譚浩廷親率所部砲兵兩營及游擊第十一營等趕緊開往會同該屬護沙衞沙各營一致進討現譚圑長遵將隊伍分配民船數艘請由江防司令部撥江漢廣安兵艦拖帶掩護巳於昨晚出發矣又函云林警魂所部各軍及歐陽榮之各衞沙勇自開始攻擊後業將袁軍擊敗退守石岐至一日午後鄭潤琦所部三營先後抵步林統領以員峯岡頂俯　全城必須先佔優勝始能從事勸解特於是晚會同鄭統 
 
 

Page 7

 
 
　　領步砲各隊先將員峯鳳棲一帶岡佔據並派代表入城勸其雙方讓步以免糜爛地方惟袁希望過奢除索欠餉外斤以防務經費爲念現因所擬條件未洽仍未開城刻由林鄭兩統領歐陽榮之等一面會電莫督請示辦法一面趕將後軍漏夜開往前山以斷袁軍通澳之路抵步未幾卽在汛尾附近截獲新式軍械二箱子彈三千餘顆並拿獲扛運工役八名一併解返行轅訊辦查袁軍兵額數共七營按照警衞軍統制計之每營僅得三連綜核該軍人數除退汰外缺額外實數不滿二千又函云莫代督頃以袁帶擁兵獨立應卽撥兵進剿將令陸軍圑長盧炎山統兵三營會同魏邦平相機勦辦已飛電虎門潘司令立飭所部第三營拔隊來省集合又駐省大佛寺之吳營西關連元衞之譚營均奉指派赴香討袁即日開拔矣 
[粤政府布告招投廣海兵艦]  
　　廣東督軍省長署會銜布告云爲布告事照得中國銀行自貝行長棄職潛逃停止兌現紙幣低落致起恐慌市面商業影響甚鉅本督軍省長忝守粤疆治安有責刻已商籌鉅欵力予維持當茲軍務浩繁商業凋敝之秋仍恐銀行非多備現金市上金融難期活動茲本督軍省長商定將廣海練艦一艘招商承買即以所得船價存儲銀行專爲整頓金融維持紙幣之用維商業而利民生現定六月八號正午十二時在督軍署當衆開投以認價最多者爲合格所有一切辦法槪照後開章程辦理爲此布告仰各殷商知悉如願承買該項練艦者應即先交按票銀届期齊集軍署切實按價投承幸勿觀望特此布告計開廣海練艦一覽表船長三百一十尺舨寛三十七尺吃水頭十三尺尾十八尺機器三汽鼓立機鍋爐兩座每點化煤常行二千五百斤全力二千八百斤每點速率常行八英里全力九英里排水量三千六百噸船身鐵質投票章程（一）底價爲一百一十五萬元以廣東雙毫爲本位價高者得如投票不足底價之數改期再投（一）定期六月八號卽舊曆四月三十日十二點鐘在督軍署當衆開投（一）該船祇准本國人投票承買（一）投票者須先繳按票銀二十萬元於广投前一日提繳軍署發回收據開票之日如未投得者卽將原銀發回投得者該按票銀應由末次交付船價内扣除（一）投得者由開票之日起算限兩日内將船價四分之一繳納軍署如不依限繳納即將該按票銀充公（投）投得者由開票之日起兩星期内該船到省之日即須將船價全數繳清即日將該船點交由該承買人管業改易商輪自由行駛所有修葺工料槪由該承買人自理（一）船上除鎗砲無線電及船艙底所載生熟鐵一切軍用品由政府取回外所有船上一切物件均歸承買人所得（一）投票之日除由軍民兩署派嗣員管理外并預約省議會商會及各紳董蒞場監視 
[粤省又辦水災賑濟矣]  
　　日來西江潦水乘時暴漲南三肇慶各屬基圍紛紛崩决尙有續漲之勢情形極慘經由救災公所開會議决撥欵籌賑以拯災黎聞昨已撥出現欵二萬元購大宗餅干枚菜飯皮米石蔴包等物即行派出義務員分赴三水永安合安圍高明大沙圍南海鼎安茯州圍各災情最重之地先行散賑仍陸續由省籌備務祈普及莫代督以連日大雨滂沱各江河水大漲亟須　手防護昨特函致江防司令部即日派定四等巡艦兩艘以備各善堂救災之用並將派出艦名具報以便轉飭知照 
　　粤省水災巳成情形甚慘善商各圑體昨念哀鴻遍野特舉出代表多人於本月一日聨赴省長公署將實情面陳一切以期合力拯救該代表姓名并誌如下總商會正長陳勉余副長胡頌堂坐辦梁佩唐方便醫院陳香鄰陳景南廣濟醫院李芝畦愛育善堂潘棣甫崇正善堂明子遠潘錫藩李聘臣 
　　疏河督辦譚學衡自客歲赴京迄今尙未回粤堤岸之疎河督辦處祗有坐辦曹汝恒在此刻下各江潦水暴漲呼救函電絡繹於途疎河督辦處因譚不在進行諸多窒碍殊有一籌莫展之慨現聞某要人以各屬基圍經有崩决是則粤省水災巳成擬即致電京華催促譚督辦刻日南下以便勷助進行共圖挽救 
　　粤商圑軍第六分圑因鑒於乙卯水災前經組成救生船隊原定由舊曆五月至七月集合本部隊員出隊往茘枝灣練習駛船及救生各種新術以便實施拯救之法操練數載成績頗著茲該救生隊以　雨兼旬西北兩江水勢日漲深恐會趨省河復遭意外經即拾備各種救生器具照章從速召集操演以期嫻熟而資有備 
　　救災公所義務員出帮散賑詳情如下第一帮義務員陳景南陳景山黄儷炎李植波周植基徐芷鄉徐吉林等乘有明輪拖黄拱船載米六萬三各斤蔴包三千個餅干十四包梅菜三擔生鹽一包馳往南海茯洲三圍鼎安肚窩等圍散賑由瀾石小塘西南横岡西海一帶巡視圍基調查災情第二帮義務員韓翼樓何華樵何杏培楊祐等乘西亞輪拖禮錦船載賑米二萬斤蔴包五千個餅十八包枚葉二擔馳往三水洪福永寗等圍散賑由石門三江東海蘆苞西海一帶巡視圍基調查實情第三帮義務員潘錫蕃潘蔭庭馮熙廷等乘江輝輪拖黄珍船載蔴包一萬個餅干八包馳往鶴山古勞三洲峽口荷塘馬　回經南海桑園東西等圍一帶巡視圍基調查災情均於舊曆四月二十四日上午出發 
　　現因西北兩江潦水成災各圍紛報崩决救災公所籌辦急賑經於舊曆四月二十三會同九善堂總商會各善董往謁督軍省長財政廳長詳陳災情籌商撥欵辦法即蒙莫督軍李省長曾廳長各捐助水災賑欵銀一千元 
[省會聨合會移漢說續聞]  
　　省議會聨合會議移漢開會一節已紀前報茲聞各省議會代表先後到鄂者已有湖南江西江蘇浙江福建四川陜西山西八省其餘電鄂邀請及早開會請和者復有粤桂甘黔四省惟鄂省以有地主之誼故經省議會公决仍推屈佩蘭君代表籌備開會之一切手續一面先期聨合各省代表公電中央懇速俯准議和並請由政府派員來漢共同商榷解决時局之各種問題期免隔閡惟電京已逾一週間尙未接據中央電復恐和平終成泡影也 
[贛省之軍事消息]  
　　近日以來贛南方面戰事情形仍是停頓聞贛軍總指揮吳鴻昌日前致電陳督報告軍情大致謂粤軍計畫有分五路進窺消息業已調撥大隊馳往三南（龍南虔南定南）嚴密防禦其會昌信豐連粤要隘之區已由陳光逵之第三混成旅分途於險要之處加派軍隊截堵以厚防禦並報告張開儒前所屬之漢軍有一部分自願投誠歸順云云至蘇軍第十九師楊春普所部隊伍至省後本須進駐粤邊而遲遲未行者一則以船隻缺乏一時封僱不易齊備一因行軍計劃尙未决定故也刻聞陳督以贛南戰事緊急催令楊師長督師迅即赴援楊遂諭令第七十四圑先行開拔其七十六圑曁砲兵圑機關鎗連均准數日内齊向贛南出發限令三日内備齊民船二百隻不得違誤民船承僱處業已遣派多人分往上下游附近一帶從事封僱以備裝運所有第七十四圑巳於二日先後向贛南開拔但聞軍界人云陳督軍以攻粤贛軍有丁效蘭王慶餘陳光逵張之傑之四大混成旅並步兵二圑其兵力足敷攻粤故陳督近日業將攻粤計劃完全變更注重湘南日前密與參陸部聨電商榷欲以奇兵别出湘境以固贛圉并將蘇軍第十九師楊春普所部張金甌之七十四圑吳士棻之七十六圑楊立言砲兵之第十九圑曁機關鎗二連繞道贛南由上猶進攻湘南會合奉軍包圍郴縣以　粤軍之背所以楊師有突然向贛南開拔之舉也 
　　贛西修水曁萍鄉縣屬之太平山地方上月底有散兵勾結洪江會匪假借靖圑軍名義擾亂地方經贛西鎭守使方本仁派遣軍隊剿散後電告肅清來省陳督恐謡傳誤會昨特通電各省報告一切原電云各省督軍省長均鑒自湘戰發生以後湘省敵軍勾結洪江會匪乘機起事擾亂贛邊前據修水駐軍報告土匪金華袞等僞稱湖北靖國聨軍帶一支隊率同匪黨數千名分爲七股在贛鄂交界地方肆行擾亂當經派隊游擊並咨鄂省會剿先後擒獲盧洪皆等巨匪數十名格斃多名奪獲鎗械多件其最悍之金華袞胡伯俊兩股被擊潰散餘匪亦分竄各處正在搜剿餘孽期遏亂源復據贛西鎭守使電稱據報萍屬太平山有湘省潰散敵兵勾結湘贛洪江會匪數千人意圖大舉查該山週圍三十餘里形勢險峭匪等踞險負隅不速剿辦恐滋燎原等語爲經電令派隊嚴剿嗣據該使先後電稱奉令復派步一圑李圑長率隊進剿至二十四日早二時我軍抵火燒橋七時抵金魚石實行攻剿匪約二千餘名佔據山嶺頑强抵抗激戰至下午三時我軍以山勢險峻不易攀登且爲時已晚暫在原地監視次日午前三時復分路進剿抵太平山麓匪等扼據要隘射擊我軍我砲隊向匪猛擊步隊因仰擊無甚效力乃以稀薄散兵線奮勇攀登衝上第一山嶺匪稍却仍據山還擊該山高約十餘里我軍猱進肉薄猛烈格鬭午後三時攻至山頂匪勢不支紛紛逃竄嗣派隊進擊追出贛境擒斃匪黨甚多該山頂普提寺門首貼有僞總司令部標記寺内遺棄火藥用具食物等項不少二十六日早午時派隊搜索太平山一帶並出湘境十餘里匪已絶蹤只在附近山上搜得匪黨遺棄鎗枝刀矛等件繼至將軍石金魚石一帶搜索亦無藏匿匪徒各等情查太平山土匪旣已潰散剿穴亦經焚燬諒難再圖嘯聚除電飭該使會同本地紳士妥籌善後辦理清鄉外誡恐傳聞失實謹電奉聞陳光遠叩 
[九江通信]  
　　九江參院初選於四號投票選民到者寥寥蓋自指派之風聲傳出凡一般有被選資格者態度極爲沉寂惟鈕某之弟某運動甚力託由某提出指投選民均反對之鈕某計窮遂宣言人數過少不能投票於是大干衆怒立將鈕某逐出投票結果計共選出六人當選者爲張美玉李盛蝧羅綱紀張世畸許鴻模楊振鐸聞鈕某出投票所後氣尙未平已電選舉總監督謂本日參院投票人數過少不能成立純由數人迫脅知事强行投票云云 
　　九江衆院初選各區投票以德化東鄉風潮最烈是晚當事者將票匭抬至投票所附近之某禍堂内私行寫票投入黎明卽由管理員將票匭押送縣署全鄉選民無有知者厥後鄉人不服聨名訴之法庭並要求初選監督將此次投票作爲無效管理員至此亦只得將本日投票不能成立情形報告縣署而各鄉區要求開要其急初選監督進退維谷一面電省請示該鄉能否重選一面在塔公祠開票得票氏者爲張鴻翼許森萬和悅羅常彬張紹先簡襄伯徐霖泰歐陽華江光桐黄爲柏周斯孚羅裕枋吕君執張廷瓛蔣棋徐玉麟趙子俊李傳緯徐桂榮劉公簡黄進爵馮子州萬本生蔡立生廖洪箕吳照浦吳又藩陳文煥魏圑鈞羅增魏調元周泰瀛于文貞熊紹楚等三十四人但因德化東鄉之糾葛不能正式揭曉作爲當選且因票數有檢察未清之處已有人赴法庭起訴矣 
[杭州快信]  
　　童保暄昨來電報告戰勝粤軍情形斃五十餘人奪獲鎗械多件浙軍陣亡二名傷連長一員此爲援閩隊出征第一捷報閩省苦雨浙軍出征隊感受潮濕不服水土昨又由某差遣運送病兵二十餘名回省赴陸軍醫院調治 
　　杭縣牙帖委員王嗣昌向良渚等鄉各繭行越權需索陋規近日風潮愈　愈大上峯聞信已令財政廳委杭縣繭捐局長陸鍾　破除情而限日查覆呈報核奪 
　　任用知事凌鼎上年理蕭山繭捐虧短款項延不清繳現奉令先行停委並飭財政廳勒限派委守催 
　　此次辦理選舉舞弊獲咎之知事頗多著名大缺省長已密飭政務廳逐一存記俟復選完竣後將予以嚴重處處分 
　　司法人員廻避本籍現已奉部來咨准下月一號實行近日審檢各員之籍隷本省者大有五日京兆之槪 
　　上江一帶衢嚴等屬江流暴漲梅雨連朝已紛紛呈報水患各捐稅亦因之減色 
　　財政廳張道生君封翁曁太夏曆六月六日爲六旬雙慶擬訂本月下旬起程赴京 
[南京快信]  
　　省議會議員覆選監督均在各區設一事務所即折回省聞因經費財廳尙未撥發且寗蘇議員額數之爭甚烈抽查尙需時日初選非至七月不能舉行 
　　江寗參院日前舉行初選因舞弊被選民將票匭搶去等情已見本報茲於前日（八日）再行投票昨日（九日）開匭初選當選人姓名錄下陳祖貽徐堃錫濮宗柏張大衡張汝芹李國銓孫震趙耀亭袁廣生金先聲葉廷琦蔣元麆周啓祥楊壽亭王潤身魏紹全葉家書周東源常經文劉雨田陳桂生金根王希賢江蓬仙程金榜方鎭楊肇豫嚴必鏞駱崇恩瞿德文馬发基趙名璧甘　段儒矩周瀚鄭巽王恩綸章廣祺龔肇新李良燮謝潘蔭王廣文朱八驊嚴兆年王蔚文楊士彬陶懷德王幹臣韓潤祥趙豫生賀琅齋戴槐齡張恪廉王傑戴臣慶許坤德祝廷熙孫新笏戴經畬蔣培鑫李茂生郗大經葉可培段宏志黄廕保陳蔭槐徐文煃董光業顧良杰王棣山耿朝泰席祥芝劉啓瑞段永懷葉子祥徐正義李洪源命嘉仁郭如錦尉遲厚培徐渤嚴正彬郭寳時王長治梁秀珊王惟賢陶澤珪戴權劉國楨包瀛王大勳龐振乾 
　　省議會聨合會魯浙黔鄂等省代表昨均由滬來寗聞與軍民兩長磋商將仍在寗開會宣言書昨已發布 
　　日本甲組議員圑已抵寗昨日星期遊覽城内外各名勝晚華瀛俱樂部於秦淮花舫中備宴歡迎 
　　江蘇水利協會研究員祁慶墀於協會開會及閉會時均假金陵第一春邀請淮徐海三屬研究員開茶話會討論江北一切水利問題分别緩急從長計畫黄以霖副會長亦列席黄君尙發表許多意見云 
[地方通信]  
[蘇州]  
　　參院初選候補當選人名錄參院議員初選當選人業經兩次投票選舉足額於六七兩日先後宣示嗣於七日午後四時迄五時選出候補當選人五十二名爲李鳳宋銘仁朱祖培潘志逹施曾蔭周毓濤陳泌梅王采南包家楨吳大炳錢世璜潘祖芬毛士傑金樹芳金恩燮吳傳鼎馮世錦徐芬徐鳳來陸清翰范季良顧纘恪丁樹德潘起鳳陸廷璜周子敏李少蓮鄒宗淇顧維新顧則范沈鳳卿尤祖藩姚錦標陳祖述高涵卿潘立書張寅恭彭文傑徐駿烈蔡家駒楊履安侯鑿李曾綬金佑吉朱方傑金星伯費廷瑛俞武鼎陳祖基沈福增周鈺鄭再　 
　　警廳長銷假視事蘇州警察廳長崔怡廷君前因鹽山原籍被盜搶刦並毆傷封翁請假二星期北上省親茲因假期已　南旋銷假視事日前過寗時面謁督軍省長然後回任云 
[松江]  
　　城内大火城内普照寺下塘廖姓於九日黎明時忽然失愼比及覺察火勢已熾致被燬去房屋三十餘間所有珍飾古玩單契簿藉悉付一炬房東廖姓及房客徐姓僅以身免二姓均係著富故此次損失竞達數萬之鉅方火勢盛時大雨如注各區水龍復極力灌救故四鄰都未殃及云 
[鎭江]  
　　小學舉行游藝會縣視學徐君前經提議本邑十八市鄉國民小學每年各應舉行聨合游藝會一次三月八日爲高資鄉各小學開聨合游藝會而大港市之各小學則定期十號舉行至辛豐御隆寳埝丹徒諫壁焦東等鄉聞此消息亦擬於十三號舉行　　戲園復活消息鎭郡大街慶樂戲園自停演以來已逾三月隣近市場頓形冷落茲有高某重集股本行將改演坤劇一俟布置就緒即行開鑼云 
　　鄉鎭之禁賭鎭郡西南鄉高資寳埝各鎭茶社每乘蠶罷之際抽頭聚賭毫無顧忌無知愚民入其彀者不知凡幾公民王元等呈請縣知事出示諭禁業已照准辦理並通令各警區一體查禁矣 
[安慶]  
　　宿松土匪乘隙肆刦宿松縣屬之二郎河地方本駐有安武軍數營遊擊英霍一帶土匪嗣因開赴贛省樟樹鎭爲皖省援湘軍之後援以致該縣防務空虛日昨聞二郎河地方忽來土匪數十人大肆搶刦居民異常恐慌宿松縣知事聞警立即電省聞黄省長以太湖駐有安武軍一營即電令太湖縣知事黄中會同該縣軍隊馳往勦辦該匪聞風業經逃散矣 
　　婺源縣監犯脫逃婺源縣監獄忽逃去已决罪犯吳艦明等八名未决犯孫宜春等三名派警緝捕無獲呈請省長通緝省長以該縣監犯脫逃多名管獄員楊宗震臨時毫無覺察實屬異常疏忽該知事亦難卸責已飭屬一體通緝矣 
　　更正前報載漢陽鐵廠被竊炸藥案茲查尙係從前大冶鑛長楊華燕君任内之事當時亦僅失去炸藥兩箱次日即由縣警等人贓並獲訊判徒刑至坐辦徐介甫君已經病故與漢陽鐵廠廠長吳任之君更屬無涉特此更正 
[雜評一]  
[調和與分裂（默）]  
　　今日之調停南北者謂國家宜求統一不和即不能統一之根也然而今日不僅南北不和卽北之中各派亦不和而有諸要人調和直系之舉南之中各派亦不和而有莫督軍調和袁帶之舉然則南北各自調和之不暇奚暇調和南北哉今日之調和南北者又謂宜暫停國會進行以待解决否則恐陷國家於分裂也然而今日南北仍各行其是北旣急行參衆選舉南亦急召正式國會然則南北各自謀其分裂耳安得謂之謀南北統一哉 
　　嗚呼此亦時局中之一悲觀也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[政府收買存土之新交易]  
　　路透社八日北京電云聞鴉片合同昨已締結其條件係政府收買上海洋藥公所未售盡之存土每箱價銀六千二百兩付以十年付現之國債劵共爲一千五百萬元政府復將此存土轉售與上海鴉片公司每箱得價銀八千兩該公司先以五百萬元借與政府而得在蘇贛兩省依照某種限制條例銷售此項存土之權利 
　　英文滬報略云據洋藥公所伊慈拉言洋藥公所與鴉片公司將因此項新交易而起衝突渠意此項新交易今未實行且據北京來電亦稱尙未實行路透之電殆爲政府探試之舉動耳云云按所謂上海鴉片公司者並非洋藥公所之化名亦非上海公司但包羅中國南部之鉅富約二十人尤以在廣州者爲多此事由香港某律師經手辦理已有八個月之久矣 
[衆議院議員複選投票紀]  
　　昨日爲衆議院議員複選投票之期複選舉監督滬海道尹王賡廷並各執事員（名單已誌昨報）於上午八時先後至凝河路也是園内王監督即發布告二道（其一）照复國會選舉關係重大自應恪守法令以符法治國愼重選政之主義此次衆院複選投票方法業經通告在案各初選當選人到所投票務各依法辦理不得稍有逾違倘有犯及左列情事之一者應照本選舉法施行細則第二十六條之規定由管理員監察員令其退出計開（一）冒替者（二）在投票所内喧擾勸誘不服管理員及監察員或巡警之制止者（三）在投票所内窺視交換不服管理員及監察員或巡警之制止者（四）携帶兇器入投票所者（五）有犯刑律妨害選舉各罪之嫌疑者（六）在投票所内有其他不正行爲不服管理員及監察員或巡警之制止者（其二）查選舉法第七十五條規定複選當選人選出後應依該區議員名額選定同數之複選候補當選人茲本監督定於明日（十一號）午後一時起至六時止選舉候補當選人希各初選當選人一體知照云云至九時諭令滬海道屬各縣初選當選人（共二百名）開始投票各投票人入内投票由大門而進繞道假山然後至清遠堂並樓上設匭處所分别投票至下午三時四十分鐘始畢當經王監督將票匭封固帶回道署保存定於今日（十一號）上午八時至十二時仍在原處當衆開票至四時許王監督與各執事員遂分道而返 
　　又一函云滬海道屬衆議院議員覆選舉於昨日（十號）在也是園事務所舉行投票上午七時許王道尹率同各執事人員到所至八時投票人魚貫而入按照規定程序進行至午後四時爲止計上海到初選當人楊心正沈寳寅等二十四人青浦到孔慶珍等二十三人松江到朱慶咸等廿五人奉賢到宋智等七人金山到金兆芬等四人太倉到管太乙等十二人嘉定到趙文郁等十三人寳山到朱同福等九人崇明到宋傳家等十四人海門到陸永華等五十一人南滙到黄廷珍等十七人川沙到黄恩培一人共到二百人均照章投票依次而出 
　　又聞所投之票崇明陸家鼒海門陸某約各得四十一票鮑宗漢青浦金詠榴約各得四十票上海穆湘瑶約得三十八票按滬海道區應出議員四人如所聞之票數果確則兩陸與鮑金均已當選穆則爲候補當選人矣 
[揭明江北省會選民册之浮濫]  
　　本届江蘇省議會選民册浮濫之弊已喧騰衆口獨川沙以十餘萬人之人口每年六萬數千元之直接稅額造報選民總數僅八千餘名致不足選出議員一名茲將該邑士民電省長文錄下省長鈞鑒本屆省會選民冊江北浮報可騐駭而以淮揚道區爲尤甚揚屬七縣土届共計選民二十九萬八千零此次獨江都一縣增至二十九萬九千零淮屬六縣上届共十八萬零此次獨阜寗一縣增至二十五萬二千八百零尤奇者據本省内務行政報告書儀徵人口男子僅十萬四千零此次選民亦報十萬四百餘名豈呱呱墜地者即有選權耶本省稅額寗少於蘇今　造冊浮濫之故選民總數反多其倍致使核實造報各縣相形見絀隱受選權上之損害實未足以昭平允而示將來爲維持公道計應請省長鑒核嚴令趕速覆查改造準册母誤限期以肅選政川沙縣敎育會商會農會公叩魚 
[七誌滬上新流行之病症]  
　　旬日以來本埠發生時症迭誌本報茲悉此病業已漸次蔓延浦東一帶各市鎭患者不少各警區警士亦多有感受請假調治而沿浦各廠棧苦力小工患者尤多惟食力之人一日不做即一日不能存活故咸力疾工作其情形頗堪憐憫 
[華人購買英公債之結束]  
　　華人競募英國公債於昨日午後五時截止購買者除張籋雲所經募之鄭洪亭五百鎊及朱承德堂八百鎊二户外尙有萬豐火險公司五百鎊何積珊二百鎊金知笙五十鎊李日熙五十鎊愛記一百鎊賀其良一百鎊唐華九一百鎊張筱堂一百鎊傅德予一百五十鎊於康甫一百五十鎊莊海濤一百鎊乾源泰二百鎊史光廷五十鎊烏耀卿一百鎊某華商一千鎊協和恒二百鎊張辰仁五十鎊譚福秋五百鎊恒昌祥五百鎊此次徵募期限除去星期日祇十二天其結果則甚佳共售出總數達十一萬八千二百五十鎊之多不可謂不踴躍矣 
[茶業具陳萬難加捐之意見]  
已上海縣商會接茶行公所公函云逕啓者前日敝公所代表沈錦伯君詣前已承接洽所有加稅問題得悉就近在滬討論財廳巳派沈委員與高所長會商解說惟我茶業一項若照估價稅率巳逾百抽二之外萬難稍有增加如不見信各行歷年簿據可以吊查或將貨件提所察騐並無絲毫飾說蓋調查貨價不能詢諸茶葉店者以有人問價必以零星出售之價對决無以成躉買進之價對者是以相去甚遠耳試觀平常人家飲上等茶者百中僅有一二豈可懸爲價值之定評乎餘詳同業意見書伏望轉呈沈委員高所長察核爲禱專此敬請台安附呈意見書如下爲茶商困難萬難加捐爲將詳細情形瀝呈台鑒竊我茶行一業自歐戰影響洋莊不銷價目步跌有江湖日下之勢現因改釐爲稅調查物價擇其現今價目較前增高者酌加改訂稅率實行值百抽二之稅但市面物價較前增高者固未嘗不有而非所論於茶也夫茶價日跌盡人能知紅茶如安徽之祁門江西之寗州福建之武彝綠茶如安徽之婺源屯溪浙江之湖州此等名種從前祗銷外洋至中國内地所銷無非雨前龍井碧螺春之類巳爲無上上品出産不過十中之一且我茶行售出之貨報捐者名曰毛茶茶葉店舖成躉採買其價最高五十元至六十元乃十中之一三四十元者十中之二二十元至十七八元者十中之四八九元者十中之三通盤扯算每擔不過二十元零所有調查價格我茶行報捐賣出之貨乃係成躉批價不能向茶葉店討論價格蓋茶葉店辦去毛茶剔去茶梗篩盡茶末揀去黄片加以烘焙　花裝潢包紥一切開銷同一茶也其價格較毛茶何止倍蓰且辦去之茶論擔計價其售出之茶論斤論兩計價出入又復不同假如辦去之茶一擔其銷罄之日或以數年計或以數月計其停頓之民利亦加諸茶上所以不能相提而並論也若照值百抽二之例現捐毛茶每擔四角八分巳屬有過之無不及不求減捐而欲加捐何能擔任務懇貴會詳加討論轉達調查委員曁稅務所長主持仍照向章辦理弗稍加增以恤商艱謹呈 
[又有部員到滬]  
　　財政部前曾派員調查蘇省煙酒公賣情形及目前稅收狀况該部員到蘇之時適值前江蘇煙酒公賣局殷局長行將交卸故調查未能詳盡現曹兼總長又派部員熊炳琦南下復查昨已由寗到滬從事調查一俟竣事即行回部復命云 
[中國郵船公司紀事]  
　　六月十日英文滬報云中國郵船公司因九江路辦事所不敷辦公巳於今日遷至四川路九江路轉角處高大洋房内據其經理彼得塞里氏聲稱該公司新船南京號七月間可以抵滬營業旣日見發達故不得不擴充辦事所且須增添辦事員云該公司之郵船中國號已於今日下午抵滬船中滿載貨物惟在滬起卸者僅一千五百噸搭客中有由日回國之留學生五十九人留學生之欲乘該船者共有三百人因客位已滿故餘人擬乘山城丸起程 
[洪述祖解京後之牽涉]  
　　謀刺前農林總長宋敎仁案内之關係人洪述祖自經公共公廨遞解到就京後業經京師檢察廳開始預審聞洪供詞狡展並稱應夔臣之同黨蔣某與本案有重大關係且謂蔣現匿在滬等語故現由京師檢察廳電請松滬盧護軍使就近傳提解京質訊盧使接電後業已函轉淞滬警察廳飭探查提矣 
[美國農務探險家遺骸運滬]  
　　英文滬報云美國農學家邁爾氏之遺骸已於今日下午一時三十分鐘由太古公司之安慶輪船載至上海上星期四日駐南京美國代理領事沙克金氏接華盛頓國務部來電謂因邁爾氏失蹤囑令竭力查覓沙氏於星期五日晨前往蕪湖由該處美孚煤油公司之美大小輪中人告以距蕪湖上游三十英里處曾撈獲有鬚西人之屍身一具於是沙氏即乘美大船前往覔獲果爲邁爾氏之屍乃買棺收殮運送至滬據當地華人云屍身並無傷㾗顯係落水溺斃並據沙氏稱前在北京時曾與邁爾氏會唔故能辨認其屍又聞邁爾氏此次由漢起程擬俟抵滬後勾留一月再住烟台及山東海濱探究農産至其落水原因未能查悉今其遺骸將在滬地安葬云 
[美農部禁運含鉛蛋質之堅執]  
　　上海總商會前爲全國蛋廠業對於美政府禁運含鉛蛋質進口一案曾具呈北京農商部請照折衷辦法早日解决昨接田總長批示云呈悉查美禁含鉛蛋質進口一案前准外交部咨稱駐美公使電陳交涉情形業經本部批示在案復准咨稱駐美顧公使函開美禁含鉛蛋質進口事前奉二月六日鈞電卽照請美外部照所擬蛋質含鉛不得逾萬分一改爲千分一之折衷辦法與美農部磋商並一面託美商部協助業將商部所復各情於去月二十八日電陳在案茲准美外部復稱准二月十九日函爲含鉛蛋質事當經再三酌奪以現時農部所定蛋質含鉛不得逾萬之一爲人民衞生起見巳無可設法通融誠知華商受損較重然深望華商亟行設法改良以符定例等語查美外部及商部對於此事以華商受損過重甚願力爲協助乃農部藉口衞生堅持不肯通融亦屬無法可設據各復函所稱似屬情理函請轉達等因查此案前經本部電准顧公使復稱美國農部態度仍堅難望轉圜等語當經咨達在案茲又准函開前因咨請查照前來合行批示仰轉知蛋業各商遵照此批 
[慈善救濟劵開彩紀]  
　　慈善會救濟劵昨在城内新舞台開彩事前恐人多擁擠由二區一分駐所馬警佐遴派長警八人荷鎗在大門外彈壓其内則由憲兵十二人按序稽查到場者如護軍使代表熊烈曁參謀李鍾元蔣殿傑孫占元警察廳長代表趙殿英縣知事沈韞石商界則有陳潤夫莫子經張逸槎趙芹波姚紫若並慈善會主任陸伯鴻總理徐乾麟等先後與會即將派定執事員名軍揭布計總理徐乾麟蔡春芳理事謝琢堂報號碼趙喬木方潤生報奬號數余季生胡枝茂錄記謝維臧顧鴻逵顔藻生串子朱蘭英袁廷卿台上錄記　錦秋盧遠香張鏡笙校對號子袁廷卿朱蘭英校對號碼謝薇臧趙喬木蔡華堂顔藻星招待王亮卿庶務蔡華堂劉邦銓糾察顧公益紀事毛貞侯上午八時登台摇子喝數先後揭曉頭彩（三萬一千五百四十七號）係興華公司躉購餘退本埠三洋涇橋廣萬源售出二彩（一萬一千九百九十三號）漢口中國銀行經售三彩（二萬五千二百六十七號）滬軍使署購得四彩（三萬七千六百八十五號）上海金星公司得又四彩（二萬八千八百七十四號）紹興中國銀行售出餘彩甚夥俟全數揭曉再由會内印刷通告聞此届售出之票共四萬一千餘張尙餘未售之八千餘張由主任派員固封蓋章保存云 
　　又一函云昨爲本埠慈善救濟會所發行之救濟劵假城内九畝地新舞臺開奬之期中外官紳商學各界男女來賓蒞場監視參觀者頗衆上午八時台上已佈置周密正中爲總監視席前爲監視號珠席後爲監視錄號席新聞記者席於左偏右旁爲來賓代表監視席台之前部左架大銅球即儲號珠者右架小銅球卽儲彩珠者計號珠五萬顆彩珠九百四十顆均用銅絲貫串每串五十顆排掛兩旁長架迨鐘鳴九下各執事者將號珠彩珠按串卸入鐵絲網眼篰運儲左右兩銅球畢總務徐乾麟報告來賓請公舉代表二人登台監察十時奏軍樂鳴炮竹來賓公舉代表二人登臺總務徐乾麟令司球柄者將大小兩銅球竭力左右旋轉使内儲之號珠彩珠上下四周錯縱雜亂然後將大小銅球齊一旋轉號珠彩珠同時躍出左右執號者擎珠唱報揭示台前待錄號畢再將銅珠旋轉接聨開去台上會長朱葆三顧馨一總務徐乾麟監視錄號杜梅叔莫子經監視號珠者均係官廳代表副會長陸伯鴻董事陳潤夫王一亭朱志堯魏清濤趙芹波朱鑑堂陳震東錢達三張逸槎周銘初胡稑薌均在總監視席官界浙江楊督軍代表派張副官焯第四師派砲圑蔣圑附朝一江蘇齊省長代表派滬海道王道尹龍華盧護軍使代表派副官長孫占元副官李鍾元步兵三十八圑圑副王嘉溪京畿憲兵營第一連連長吳金亭並派憲兵七名淞滬警察廳徐廳長代表派勤務督察長張桂榮總務科長趙殿英游巡警察第一隊隊長王德鴻並派警察十二名交涉員代表派總務科長秦銘直上海縣沈知事代表派警佐熊烈滬南工巡捐局局長姚志祖咸先後蒞臨在台上監視正午十二時四十分開出頭彩軍樂陡作鳴炮歡迎表示慶賀爲第三萬一千五百四十七號下午一時出二彩爲第一萬一千九百九十三號上午十二時出三彩爲第二萬五千二百六十七號其餘彩號聞該會對號單今日已出茲不備載下午四時九百四十彩珠如數開出全場來賓監視不懈匪獨中彩者驟獲多金而北方春賑及滬上各善舉機關其欵項亦可分配矣 
[捕獲審檢廳第五次開庭紀要]  
　　昨日下午三時地方捕獲審檢廳長林少旭會同蕭敏等評事並張檢察官海軍蔡軍官等仍假上海地方審判廳樓上第二庭審理拘束德國商輪西江號一案由亨寳輪船公司大班鮑爾孫等到庭陳述一切迨訊畢退庭已鐘鳴四下矣 
[德僑報告住所]  
　　德國僑民夫爲地（譯音）昨日到滬住愛文義路一○二號遵章赴交涉公署報到註冊陳交涉員隨即電報外交部備案 
[李督軍派員調查軍械]  
　　江蘇李督軍現派參謀崔安啓調查滬海道屬軍警各機關軍械昨日崔已抵滬茲將李督軍通令軍警各機關文錄下案查蘇省各屬所存鎗械砲彈以及關於軍用銅鐵鋼鉛等項物件迭經令飭各要塞司令各局所各縣知事查明具報業經先後據復列表到署並經通令各軍事機關隨時查考愼重保存復會同省長通令各縣知事妥爲保儲按期呈報各在案茲准省長公署將前年通令飭查舊案檢送過署詳加核對與各縣所報者參差不齊錯綜互異自非文牘往返所能知其確數亟應遴委妥員前往各該地方實地調查以昭愼重而防流弊茲派委參謀崔安啓前往崇明南滙松江等縣會同查對該委員所經之地各軍警機關亦當留意訪訽而於委定地點更須澈底清查認眞考核另行列表呈復務宜悉心辦理母稍輕忽除令委並訓令外合行令仰各路要塞司令各局所各知事於該委員到境時派員會同查勘並添派軍警數名以資照料仰卽遵照 
[配運直隷請撥之快砲]  
　　直隷督軍近因省垣駐防各軍需用管退砲特請陸軍部給發護照令行上海兵工廠照給一面派錢參議携帶部照赴滬面領前日錢參議來滬晋謁謝總辦後當即配撥快砲十四尊於昨日裝車趕運北上 
[浦東警察嚴密防盜]  
　　浦東一帶邇來盜案迭出三區警正解恩桂特會同各分駐所警佐巡官督率長警嚴密梭巡塘橋鎭三分駐所警佐宋國瑞尤以所轄之境毗連南邑爲匪類出没之區防務更應愼重故於昨日起加派巡邏長警在上南交界之處輪流梭巡以保治安 
[路局偵探追獲逃犯之奬賞]  
　　新閘捕房前飭包探姚阿根押解盜犯劉得勝乘坐火車送往龍華中途劉犯躍車脫逃後由路局偵探金殿春等將該逃犯追獲代爲解送護軍使署收押茲經新閘捕房查得該偵探等竭力追捕實屬可嘉故特籌洋二十元於昨日送請南站路局警區轉給該偵探等具領以示奬勵 
[祛除塡給土布免稅單之弊竇]  
　　上海稅務公所昨接財政廳來電云土布免稅塡給免單之數列抵比較原爲核實起見乃竟糾葛不清互相爭執或因未塡免單無從抵比或由甲所已經列抵經過乙所重又開列甚有比較虧短濫塡土布免單取巧混抵情弊殊屬不成事體特令各該稅所長應從四月分卽就該稅所前開近年原收數目剔除比額以杜弊混而昭實在除彙案呈部外仰將逐月細數即日查明開摺送核母延 
[商校學生參觀交通銀行]  
　　昨日南洋商業專門學校專科生二十餘人由校長郭虞裳敎員倪兆春率領參觀交通銀行由該行各股主任吳顧陳倪四君詳綑指示各種簿記及辦事情形末由該行副行長錢新之致辭奬勉而散 
[誠正學校之十週紀念]  
　　昨日爲法租界宰牲所旁誠正學校開十週紀念會之期午後男女來賓學生家屬蒞會者約有三百餘人二時振鈴開會由主任張某報告略謂此次開會非爲慶祝實乃追念已故商董賈典三贊助本校創辦時之舊誼不欺故人聽者動容繼由學生表演各種藝術更有來賓試以科學游戲頗饒興趣及女生唱歌全體攝影閉幕已五時矣 
[紹酒公會常會記]  
　　昨日上午十時紹酒公會開第六次當會推朱樂平爲臨時主席宣布開會宗旨次由裘如邦朱祖仁提議修正放賑規則全體贊 
 
 

Page 11

 
 
　　成逐條修改通過繼由胡祥軒章長生到會聲明前日紹酒公賣棧爲土黄酒與紹酒徵稅問題曾邀我等前去預議當時謝局長曾有增稅之說我等因全體利害攸關並未承認恐同業未明原委故到會聲明以釋羣疑云云時已午刻遂即散會 
[新任稅所長改定接差日期]  
　　新任上海稅務所長陳竹甫本擬十一日接差已紀前報茲聞陳所長現因省中尙有未了事宜以故改訂十六日凖行到差視事 
[精勤染織工廠之特色]  
　　新閘北恒豐路精勤染織工廠邇因所出布疋供不敷求經總理朱節香添建廠屋加增布機現又出有一種花素席法布又名固特布光潔堅厚每疋三十碼約重九十兩至一百十餘兩南京路之先施公司以該廠出品實與外貨無異而取價則僅及三分之一故擬訂立合同爲之包銷以冀推廣國貨於海外云 
[禁止軍人假日遠出]  
　　前日（星期日）午後城内新舞台戲園有某圑兵士數十人入内觀劇有人報告軍署派員查復謂是日軍界適值星期休息因此偕往該舞台閒遊並不滋生事端觀畢仍各安分回營云云而盧護軍使深恐軍人結隊閑游易擾禍端爰於昨日分令所部各營嗣後凡遇給假之期應由該長官查禁不得遠出以重軍紀 
[搬取棧貨之糾葛]  
　　同興昌主趙蘭平前至法公堂禀稱商人前有山芋粉二百七十四包堆存小東門外洋行街捷興糖棧内邇因該棧主周玉友周實甫虧欠信成茂豐益豐寳豐等四莊欵項已於日前逃逸商人當時並不知悉不料信成等四莊擅往該棧將商人所存之山芋粉搬去請求發還當經中西官核准傳訊信成等四莊主供認搬取山芋糖現存英租界豐記棧内判將棧單存案候核在案昨又傳訊趙蘭平禀訴前情並稱捷興主人逃逸後信成莊往搬貨物時該棧老司務陳銀生曾向阻止詎竟置之不理後由信成莊主陳紀生書一字條與陳銀生爲憑呈請鑒核詰之信成主人供稱實由陳銀生囑令商人等往搬當時因周等逃逸並將賬簿一併帶去故是否爲同興昌之存貨無從查察云云中西官以兩造各執一詞諭令退去候傳陳銀生到再行核辦 
[電車機器損壞]  
　　昨日上午九時華商電氣公司駛行車站路至西門之電車在第三區救火聨合會門首其開關之機器被電燒損以致不能行駛旋由他車拖入廠内修理故通達車站之車又少一輛矣 
[寓客病斃續誌]  
　　在南市合興里通如泰客棧内病斃之寓客魏元生曾經十六舖地甲報請地方檢察廳派員蒞驗已紀昨日昨報午後由賀檢察官會同檢驗吏蒞該棧相驗得死者年五十歲委係因病身死並無家屬飭地甲報堂棺殮厝壇召認所隨之學徒何寳善候函追家屬來滬領回 
[木板來歷不明]  
　　客民馬金山顧朝榜楊小扣子陳月林朱承興趙生奎等肩負木板三捆行經陸家嘴爲游巡第四隊長警李得煜等查見上前詰問馬等出賄洋一元求免帶署該長警不受連同賄洋併解三區警署經解警正訊據馬某供稱此項木板係由祥生廠木匠送給並非竊來解警正判馬等暫行開釋賄洋充公木板存候查明核辦 
[碼頭匪徒搶劫烟膏]  
　　粤人某甲由香港夾帶罐頭烟膏六十餘盒繞道厦門搭太古公司海口輪船於前日抵滬停泊浦東華通碼頭某甲即將烟膏匿於草席内密運登岸不料被該處碼頭匪徒察破上前將某甲　倒烟膏悉數搶刦而去事後由海關水巡捕房梅捕頭得悉飭探查拿務獲解究 
[緝私統領之察勘]  
　　蘇屬緝私營統領宋明善於昨日上午九時率同第二營營長薛振中並第一隊隊長王廷珍第二隊隊長王錦濤等由滬杭車站附乘火車赴梅家弄等處察勘防地後往閔行塘口第五隊所轄各港口探察販私船隻之來蹤去跡至晚始行返滬聞宋統領因上海私鹽充斥故此次詳加研究俾便設法佈置堵截來源云 
[流氓攔刦銀洋]  
　　滬南大東門外胡悅來街篾竹店主陳和貴於陰曆四月三十日傍晚七時由北市收賬而歸行經大東門外吳家弄突遇流氓周正祥糾合同黨四五人將陳推跌路隅乘機搶去賬洋五址餘元携贓四散陳跌仆受謂旋由崗警到來巳追捕不及遂偕陳回報一區三分駐所焦署員聞報以事關攔路搶刦立即移請警廳偵緝隊長請派隊士分投緝拿 
[私售烟膏之科罰]  
　　潮洲人吳章在虹口密勒路二十八號門牌虛設烟紙店秘密出售烟膏被美捕房捕頭偵悉諭飭中西包探協同前往將吳拘押捕房昨晨解送公共公廨由西探司密司偕捕房出店王阿福證明曾由阿福前往購買烟膏並將烟膏呈案請驗訊之吳章供稱因父親年老多病故往法租界購得烟膏三盒供給老父吸食並非販賣因與王阿福素來相識故情讓一盒請爲明察張襄讞商之英白副領事以吳私售烟膏故違禁令判罰洋一百元充公烟膏銷燬 
[虛設商號之騙局]  
　　甬人吳有才陳阿炳吳培香焦阿善等在北京路一百五十七號門牌虛設萬興公茶棧及震源泰記字號先後騙取徐蘭生等湖絲白縐牛皮夏布等物值洋三千餘元圖逃經被騙各户控由哈爾濱捕房派令中西包探將吳等四人連同該號招牌及原贓各物帶入捕房昨解公共公廨由中西包探上堂禀明前情並將吊到原贓呈案請察中西官判被告四人一併帶回捕房候補提人證到案併究 
[經理控告司賬之撤銷]  
　　四川路三十九號門牌某號經理方漁山指控司賬黄士剛私收賬洋一千元前日由總巡捕房派探將黄拘押昨解公共公廨經王襄讞會同英卓副領事研訊由中西包控上堂禀明前情請爲察核中來官以原告臨訊不到遂判將案註銷被告開釋 
[追償往來貨欵]  
　　馮元培昨延愛倫律師代表至法公堂控被某店主曹國廷虧欠往來貨欵洋五百元由曹出立期票一紙届期向索延不歸還請求訊追期票呈鑒曹國廷由伊妻徐氏到案聲稱丈夫於昨日前往南京收賬一俟回申即行料理現請寛限中西官判令退去限七天由曹自行投案理楚 
[虧欠米價之聲訴]  
　　徐乃芳延賚美律師代表至法公堂控蔣家奎前向原告購米若干擔計洋八十元當時因無現洋故將方單一紙抵押迄今日久向索不理請求訊追詰之蔣供此米實係胞弟所賒與民人無涉不能負責中西官判蔣退去限七天内將弟交案再行核辦 
[承認私收客賬]  
　　長泰昌主瞿久臯昨至法公堂控被店夥吳冬友私收客賬及宕用賬欵共計洋三百二十一元私行逃逸今始尋見扭案求追詰之吳供認私收客賬不諱中西官判交三百二十一元人銀並保限七天如數還清 
[監犯病斃二人]  
　　匪徒傅長和前因犯意圖殺人等種種行爲由警拘送地方審檢廳訊實判處無期徒刑永遠監禁又拐賣小孩之趙郁文於案發後經地審廳判處監禁七年各送監獄執行禁錮在案邇來傅趙兩犯在監染病經該廳發新普育堂醫治無效延至昨晨先後身死該堂報告到廳午後一時由賀木荄檢察官毛耀堂檢驗員等蒞堂分别驗明均係因病而死並無别故均無家屬到來賀君諭飭由堂棺殮 
[裁縫大失信用]  
　　住居天津路二十七號門牌之周德明指控成衣匠劉記定將囑製之綢衣私自質洋化用等情昨由捕房將劉及吊出原贓併解公共公廨經中西官訊供不諱判劉押西牢二月以儆 
[窶人憤不欲生]  
　　徐阿根因貧不聊生遽於前日至外灘公家花園投浦圖盡經五百四十四號華捕查見設法救起帶入捕房昨解公共公廨經中西官訊供一過判徐留候查明於禮拜三帶案再核 
[澈查舊鐵來歷]  
　　江北婦人俞蔡氏前日携有舊鐵數十磅行至某處被捕查見向之詰問不能指明來歷當被帶入捕房轉送公共公廨拘留候訊昨經中西官訊供一過判氏押候查明再核 
[小孩偷竊肥皂]  
　　揚州小孩陳金生前日午後竊取北西藏路一百五十六號門牌某雜貨店内值洋七元之肥皂一箱圖逃被店夥趙福生追獲鳴捕將人贓帶入捕房昨解公共公廨經中西官訊實判陳孩發押改良所習藝五年冀能自立 
[婦人服毒圖盡]  
　　住居美租界開封路三百六十人號門牌之紹興婦人陳王氏前日與其夫雙才因家庭細故口角後忿不欲生潛將火些上之紅頭燐粉剪下背人吞服欲圖自盡幸經隣人覺察鳴捕將氏車送醫院醫愈轉送公廨候解公堂訊核 
[抄獲東有恒路之烟窟]  
　　紹興人余仁章在東有恒路一千一百三十九號屋内私設烟具容人吸烟被包探嚴阿慶查見將余連同煙具帶入捕房禀明捕頭候解公堂訊辦 
[絲商呈請保護之道批]  
　　絲商施則敬等因新絲上市運洋辦貨須請官廳保護爰特具呈滬海道署懇請咨飭保護昨經道署批示云呈悉准予通令各縣查照切實保護併咨蘇常道尹轉飭所屬一體照辦仍候督軍省長批示此批 
[尋獲逃女]  
　　住居閘北大通路甬人朱光發之女四角子年十九歲日前被鎭江人陳正和誘逃匿居胡家木橋由女母朱蕭氏尋獲鳴警拘入五區三分所昨解司法科訊辦 
[離間姑媳之扭控]  
　　住居閘北夏家弄吉慶里之泰州婦人韓張氏因被隣婦王馬氏在張氏之姑某氏前搬弄口舌以致婆媳時常吵閙前日韓張氏將王馬氏扭控四區警署余署長諭令暫押候核 
[兩親家母互控]  
　　住居閘北之常州婦人趙陳氏有女巳嫁無錫婦人陳王工爲媳前日兩氏互扭至四區警署據陳王氏供稱媳婦被伊母藏匿他處不肯交出欲圖賴婚質之趙陳氏則供女在夫家並未歸寧現在不知被匿何處反來索人圖詐余署長諭令分别暫押聽候偵查核辦 
[塌車頭目爭包運貨]  
　　北火車站運貨塌車向由崇明人陸阿四在滬甯鐵路局承包起卸已歷多年近有姜老三創立公義和塌車公司禀准鐵路局總管昨日起開始運貨舊頭目陸阿四以奪其營業邀集塌車夫數百人出而阻撓一時聲勢洶洶幾釀鬭毆嗣經車務總管傳諭仍准陸阿四繼續辦理始得和平解决 
[賣藝人徒勞起訴]  
　　前在英法交界愛多亞路東新橋附近空地上賣藝之山東人王德勝至老閘捕房控被閘北寳山路合記理髮店主揚州人管阿大（綽號藥水八開）於四月二十五號糾同在逃之小金子等數十人持械行兇用刀戳傷肩際等情昨晨由探顧阿根陳維坤協同一百八十四號西探將管拘解公共公廨請究原告王德勝偕證周長生上堂訴明伊在彼處賣藝時被告與在逃之小金子等多人向伊勒索陋規不遂卽被行兇持刀戳傷肩際等語訊之管阿大供稱被告於三年前在法租界毆打安南巡捕時與我相識此次被人刀傷並不知情前日在長樂茶館中啜茗忽被拘捕實遭誣指求察王襄讞商之英卓副領事以原告所控證據並不充分遂判將案註銷被告開釋 
[收買煤油獲咎]  
　　廣西路四百八十一號門牌某汽油燈店主嚴阿福因陸續收買陳根林驅取楊樹浦路德興隆等煙紙店内之煤油被探姚錫卿查悉昨日將嚴傳至公共公廨經中西官訊悉前情判嚴押西牢二月以儆 
[過犯又犯竊案]  
　　張炳生竊取西華德路一千六百九十八號門牌陳吳氏家檯子一隻由探查獲人贓昨解公共公廨經中西官訊知顷係過犯判押西牢年半期滿逐出租界 
[以後務須安分]  
　　毛友林前晚在海寗路高壽里内徘徊窺探被捕查見向詰支吾當即帶入捕房昨解公共公廨經中西官訊問毛供從未犯事可請查訪判從寛開釋並諭以後務須安分 
[貨棧失火即熄]  
　　前晚八句餘鐘公共租界泗涇路十二門牌某貨棧不知如何失火幸即撲滅迨救火會西人聞警驅車往救早巳烟消火滅祗焚去零物數事惟左右隣居已受虛驚矣 
[淞滬警察廳批示十一則]  
　　程企泉批據呈已悉查大東門大街爲崗警守望之區當該女工汪阿根等糾人滋擾之時何以不報警干涉顯見中多枝節未便率爾提究如果該女工再有引種行爲發生時即鳴崗拘辦可也 
　　張妙發批據呈爾妻陳氏爲沈晋生私誘捲逃如果屬實實屬不法巳極准即派探查緝並准隨時狃交崗警解究 
　　藍張氏批呈單均悉查該氏被竊衣物前據該管警所呈報後業經指令跴緝並發偵緝隊恊查在案追贓緝竊本警察天職所當然候再嚴令督促可也此批 
　　馮萼生批據呈已悉查葉星如不理負擔之欵復敢糾衆兇區殊屬不合仰候傳案訊奪 
　　毛祖根批據呈已悉候再從嚴訊追 
　　高顧氏批據呈爾子雲辰違忤各節如果非虛實屬行同梟獍惟言之過分難保含有别情仰候派探調查再行核奪所請備案之處暫母庸議 
　　陳楊氏批據呈各節尙是實情姑准交保暫釋仍候傳到陳有猷等再行集訊核辦 
　　吳衞氏批呈悉仰候傳案質訊以憑核辦 
　　張叔言批呈悉候飭保將吳阿長交案訊明核辦 
　　朱啓杭批續呈已悉查揷媒翟貴樓旣有暴行蠻霸行爲殊屬違犯警法第五十條一項之規定仰候傳訊核辦 
　　益鶴林批據呈已悉姑准傳訊核奪 
[來件]  
[中華蠶業改良會緣起（續）]  
　　第三章選舉及任期 
　　第八條本會各職員由會員用記名投票法選舉之但編輯研究二部之會員由該部主任延聘之 
　　第九條本會職員均以一年爲一任得連選連任 
　　第四章會期 
　　第十條本會會期分常會臨時會職員會三種 
一常會每年陽曆七月中舉行之須於開會前一月通告會員 
　　二臨時會遇有重要事件發生會長認爲必要時可臨時召集會員舉行之 
　　三職員會每月舉行一次 
　　第五章會費 
　　第十一條本會經費分左列之四項 
　　一會員入會金會員入會時應繳納入會金一元 
　　二會員常年捐會員每年應繳納常年捐二元（暫免） 
　　三特别募捐本會遇有特别事件發生時得向會員及非　　會員募捐 
　　四國帑補助 
　　第十二條本會會計年度每年陽曆七月一日起至翌年六月末日止其預算各案應在常會時通過之 
　　第十三條本會出入欵項賬目開常會時應公佈之 
　　第六章會務 
　　第十四條籌辦蠶桑試驗場 
　　第十五條籌辦蠶種改良所 
　　第十六條刋行蠶學書報 
　　第十七條研究蠶桑病理及救治方法 
　　第十八條調查報告各省縣蠶桑狀况 
　　第十九條巡回講演關於改良蠶桑事件 
　　第二十條凡有不利於蠶桑事件應請官廳令行禁止 
　　第二十一條凡關於改良蠶桑事件應得奬勵提倡 
　　第七章會員權利 
　　第二十二條會員入會後均有議决權選舉權及被選舉權 
　　第二十三條凡會員對於蠶事上有嫌問者得詢問本會 
　　第二十四條本會會員經營蠶桑事業於必要時得受本會之援助 
　　第八章附則 
　　第二十五條中華蠶業改良會分會章程由分會會員定之但須得總會之許可 
　　第二十六條各部辦事細則另定之 
　　第二十七條本章程如有未盡事宜由常會到會會員五分之四商定得修改之 
[來函]  
中華公義會來函 
　　近來流行時症各界患此病者不可勝數本會醫藥部主任徐錦裳醫生以此種時症尙無大碍惟天氣若再不發熱寒痧瀉痢等症又必繼起本會去年發出一種辟疫金丹係徐醫生秘製（專治時疫流行頭疼身熱腹痛脹悶霍亂轉筋嘔吐泄瀉傷寒傷暑瘧痢等症）應效如神茲徐君先製十料（約一萬服）並由會董黄輯虞捐助黄氏痧藥五千瓶以資施送又顧蘭洲特捐洋三十元黄楚九認大世界月捐洋十元鄔時俊月捐洋十元吕耀庭徐春榮黄輯虞趙雲台各認月捐洋二元以助開支 
[雜評二]  
[鴉片合同（訥）]  
　　政府收買存土之說經中西人士之抗爭而沉寂無聞也久矣今乃突然有締結合同轉售鴉片公司行銷蘇贛之舉路透電所傳而確是不啻變相之弛禁也中國人之合全力以禁烟幾告成功乃爲此區區之存土遺禍竟至如是之烈政府不收買銷燬以絶禍根而乃收買轉販以播流毒是誠何心然則陜西之種煙弛禁又何足責哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[新連珠] [  濟航]  
　　蓋聞國事非關民事訂約有秘密之自由帮交無碍私交委員尙投贈之雅誼是以赤血大字苦學生方斷指以書黑漆小瓶曲辮子可拱手而受 
　　蓋聞主戰原爲出氣氣餒則風鶴亦驚聨盟所以示威威盡則紙虎易破是以捲旗息鼓兩親使倦鳥知還棄甲曳兵衆將官息馬休戰 
　　蓋聞競武爭雄强權遠勝夫公理威尊命賤總理逈異於平民是以鎗械刧來軍糧城三軍得勝兵輪撞去丹水池百姓遭殃 
　　蓋聞國會重開總統勢將逐鹿議員當選逢人便可吹牛是以青蚨飛去萬元賣票圑大施運動烏龜能攤一票匃欄　亦覺光榮蓋聞師克在和不在衆反之則奏凱殊難人貴同德　　心背之則合羣非易是以軍非挾纊副司令亦鬱鬱北還勢　　沙大元帥終怏怏東去 
　　蓋聞否極泰來時運有轉圜之望禍因惡積强梁有倒竈之時是以巡閱兵　龍王之海藏一空特赦文頒燕子之香巢重築 
　　蓋聞論人不論事原視法律若弁髦有土斯有財豈必金錢爲寳藏是以張勛亦復辟功臣獨禁荷蘭之館秦地非特殊區域偏栽罌栗之花（一） 
詩囊 
[湘行紀事詩] [  劉韵芳女士]  
　　韻芳去歲往湖南衡陽第三女子師範學校擔任蒙養園主任今年春暮戰事發生該園駐紥軍隊校課遂停韻芳以一弱女子留旣不能歸又不得眞有羝羊觸籓之勢不得己偕女友二人冒險而行中途被刦行李蕩然奔至長沙適晤麗松姊述及避難苦况相哭失聲惟湘南情狀各報俱已詳紀有目共睹不必諱言茲痛定思痛拉雜成句以奉麗松姊非敢言詩亦述哀之意云爾 
　　連朝風鶴警居民酣戰人忘暮與晨拍拍鎗聲如爆竹錯疑除夕祀天神 
　　戰線延長百餘里居民十室九成空可憐幾處繁華地都付洪爐浩刦中 
　　旗桿高懸十字紅難民羼入不通融只緣千百成羣去救死扶傷術已窮 
　　狂風捲地浪波生雷雨天公也不平今夜鎗聲甫停歇明晨都說可長征 
　　一肩行李出衡陽横臥屍骸遍道旁癡想輪廻如確有好將寃抑訴冥王 
　　刺刀明亮往來忙一遇行人勒解囊有命還鄉眞是福匪徒功德已無量 
　　行裝被劫剩餘生露宿風餐數百程猶喜多情有良月連宵伴送到天明 
　　民國爲民謀幸福七年五次起爭端吾儕只解圖生活其奈曾無一日安 
　　鎗林彈雨已身親見見聞聞我較眞自恨丹青非鄭俠未能提筆繪流民 
　　天涯故我又歸來文字何辜付刦灰（文稿詩稿存放衣箱均被刦去）别有傷心人不解放懷偏借酒三杯 
工業須知 
[賽洋鐵瓶罐之新發廣] [  天虛我生]  
　　近來洋鐵價昂用製瓶罐每患裝璜之價恒二三億於内貯之物以致大批製造成本甚鉅顧又不能不用誠無奈何也　因印刷牙粉瓶罐當五彩套版製成打出小樣時因思印成一種明信片乃擬直接印於厚紙版上繼念紙板功用殊不亞　洋　試以紙板製爲瓶繼之身面仍配以　　之底　居然應手而成且印刷上尤較便宜不必用橡皮機印即印於銅版紙上而後黏貼於瓶罐之身外敷假漆一層直與洋鐵無異如用金色套以五彩不用假漆則尤華羡絶倫鮮艶細膩直類五彩畫磁價值乃較洋鐵大廉若用以裝餅乾及香烟則所省之費直不可以僂指計也且其優點尤有勝於洋鐵之處 
（一）防禦空氣及潮濕功用與洋鐵同而洋鐵受濕或鹹易於生銹此則無害即着水亦不遽壞 
（二）洋鐵瓶罐偶遇磕磁即致凹癟殊失雅觀此則任向桌角擊撞亦不致癟 
（三）洋鐵瓶罐質地頗重此則較輕過半無論小件大箱於寄運費上即可減輕過半 
（四）洋鐵須用橡皮機印海上備此機者僅有兩家故印工甚昂此則凡能用銅版翻石印者無不能印其價值之懸殊不啻什一且大批印存以便隨時製作於擱存之資本上尤得莫大之便益本需千元印一批者只二百元可矣本只可印一千者此則可印一萬（五）洋鐵係西洋輸入品此則應用紙料均爲財政部造紙廠所有不過爲美觀上之關係底蓋需用洋鐵然以較原用材料亦已減省十之九矣而鍍　鍍黄上海工匠亦多能之可以咄嗟立辦有此五點優勝正不獨減輕成本已也惟有當注意之點如左 
（一）罐蓋可用洋鐵製而瓶蓋必須銅製庶時時與手接觸不致遇汗生銹 
（二）底蓋與筒身之接合處務須嚴密則雖用貯糖果亦不致融化 
（三）印刷之紙必用最佳良之銅版紙庶幾美歡勿更貪廉而用劣紙致起紙毛且易吸濕 
（四）印刷之顔色如露白地或金地勿可再用假漆致白色變黄金色變晦 
（五）如用顔色祗二三套如紅藍黄等不露白露金則可加以假漆但不免俗耳 
（六）若貯糖果則裏面須用臘紙或錫紙爲襯其效用實勝於玻瓶鐵罐蓋玻璃與洋鐵均易傳熱如受日影卽致融化而紙版則否但一試用即知其妙預料此種瓶罐必將風行於一時洋鐵用途減少而製造家之成本減輕或亦塞漏生財之一道足爲工業界之一大紀念乎 
長篇小說 
[冰山奇俠傳] [  常覺小蝶合譯天虛我生潤文]  
　　（原名HAN　OF　ICELAND）法國囂俄著 
　　第七章竊亳（二） 
　　菲力見問始憶及决鬭之約則又自悔失言凝忍不語夫人亟曰菲力汝言之彼所愛者果爲誰耶菲力曰此乎則吾豈能知之意者必爲村傭耳麥冬鼓掌曰妙哉此女郎之睛固黑無怪其視界不高然其貌頗俊乃與一蠢蟲偶乎菲力曰蠢與不蠢吾焉得知綜言之則此男子必爲牧牛僮耳夫人聞語心始釋然知瓊仙所愛者必非雅谷貴人矣然雅谷匆匆赴堡又爲何故豈以婚期在卽特先往謁内兄首因展笑於頰以向菲力曰吾愛彼女之事吾且不論但昨夜實有貴人訪汝然乎此事汝雖未言而阿母果早知之矣汝謂而母偵探之術何如菲力不解曰然則阿母夢矣吾居堡經旬惟見囚犯安有貴人之影臨蒞吾許且國王與總督而外天下豈尙有貴於吾家而足稱爲貴人者或者吾昨夜曾見吾影耳夫人詫曰詎謂總督公子雅谷昨夜未至蒙貢耶菲力陡憶昨夜今晚兩遇其人亦名雅谷因曰噫雅谷旣念雅谷豈得如是村野殆因名同而傳誤耳然又格於决鬭成例不能舉其人以告人乃忍俊曰吾未之見夫人曰異矣昨晤瑟汶將軍明明謂雅谷已赴蒙貢豈中道又折返乎然至今日猶未入城則其人果何往者菲力此時狐疑滿腹又苦不能舉昨夜之事以告則㫿頻頻搔耳以聽夫人之言夫人曰吾聞雅谷恒有奇僻之行或係化裝而往特與汝爲戲亦未可知詎謂今昨兩日乃並未一遇陌生之人耶菲力頓足曰吾固言之矣捨吾影外殊未遇一人麥東曰然則彼女郎所歡者何名可得聞乎菲力此時窘無可言則曰已而巳而吾僅一言乃挑起若儕如許問難汝儕果有佳興不妨自相問答若我則無閒暇尙須返蒙貢也言次亦不俟答竟返身出門一躍上馬直指冬星海港其頑固之腦系中至今日始有一線之震動恨不立返蒙貢再得一見其人如果爲費氏之雅谷耶則苦吾妹矣如其不然則天下又豈有如此偶合之事然而否否雅谷者貴人也而此人衣服樸陋腰間雖有佩刀乃不鑛以一星寳石矧舒墨額者犯耳罪犯之女有何可貴彼乃肯捨冢宰之女而愛一貧賤之孤兒乎然則非費立戈之雅谷也必矣天下同名之人正多吾又何必岌岌爲杞人之憂思至此不禁失笑（第七章完） 
 
 

Page 15

 
 
   
 
 

Page 16

 
 
   
 
