# 1917 - 230 - 4915996

 

Page 1

 
 
   
 
 

Page 2

 
 
時評 
[出兵（冷）]  
　　對外方針旣定於前自必漸次實行於後旣抗議矣必絶交旣絶交矣必宣戰旣宣戰矣必出兵此自然之勢也 
　　特是抗議絶交尚屬空言至宣戰而將實行矣至出兵而眞實行矣出兵之後其實行之事更多空言易而實行難此人人所共知也然則出兵之舉我人烏可輕忽將事哉 
　　第一須愼選軍隊第二須整飭軍紀第三須深明戰術必於此以顯中國武士之精神勿因是以暴中國軍人之弱點是則我全國人所切望也 
專電 
　　北京電馮二十四日上午十時宴閣員席間談及軍民分治問題馮極主張速分至十二時散因值今日國務例會僅議一小時半（二十四日下午十鐘） 
　　北京電臨時參議院召集令本擬今日發表討論結果以唐督託某方面轉致之電有轉圜意故决定暫緩先由馮致唐一電詢意見俟回電再發表約須在三四日後（二十四日下午十鐘） 
　　北京電閣議决定先請馮致唐電詢參院意見恐先發表則難以轉圜唐如來電表示贊成則政府亦將對唐發表一種名義如巡閱等類並乘此解决雲南之其他問題（二十四日下午十鐘） 
　　北京電唐督又來電言如在川滇軍政府能處置得當則眞電即可取消以一致對外 
（二十四日下午三鐘） 
　　北京電廣東陳炳焜提出條件（一）傳良佐督湘收回成命（二）國會依法改選（三）黎不復職馮始終祇能用代理名義政府對於一二項斷難承認粤事解决無望（二十四日下午十鐘） 
　　北京電政府又嚴令劉存厚速將軍隊移交於第二師長劉雲峯接收（二十四日下午三鐘） 
　　北京電對於特别區之參議員選派問題因約法無根據內部提案主張特别區應出議員惟名額較少（二十四日下午十鐘） 
　　北京電二十四日閣議租借敵船問題决租與張季直所營之公司因其在實業與政治界皆有信用惟競租者衆政府仍欲表示無私之意决二十五會調關於此條之全部加以比較然後發表（二十四日下午十鐘） 
　　北京電中交兩行新訂協約中行所享國家權利此後應與交行平分（二十四日上午十二鐘） 
　　北京電外部特派秘書王廷璋充駐墨代使王景岐調意使館秘書遺缺以沈我鵠朱誦咸繼又以魏子京充澳洲總領事 
（二十四日上午十二鐘） 
　　北京電中央議編陸軍特别遠征隊人數以四師或八旅爲率（二十四日上午十二鐘） 
　　北京電外交團昨在荷館會議處分未解武裝奥兵事自三時至六時散聞决定限日移送否將助我强制執行（二十四日上午十二鐘） 
　　北京電俄使昨訪汪外長奉彼政储令作代表賀我宣戰即電劉使向俄道謝（二十四日上午十二鐘） 
　　北京電俄政府來電賀我宣戰（二十四日下午三鐘） 
　　北京電中日滙業銀行內容（一）中日合辦滙理事宜（二）資本一千萬中日各半而日本先納五百萬（三）北京設總行上海設支行（四）發行金銀兩種之即付匯票（五）設立依中國法律（六）總理爲陸宗輿再聘華人協理一名但實際事務皆日人充之 
（二十四日下午三鐘） 
　　北京電此間輿論反對滙業銀行甚烈（二十四日下午三鐘） 
　　北京電交通兩千萬借欵已有成議分半與中行另訂交換條件（二十四日上午十二鐘） 
　　北京電昨外交團會議關於處置德奥使館界方法决定聘各國駐兵隊長會議辦理又對於德奥兵解除武裝問題亦提出討論尚須續議（二十四日下午四鐘） 
　　北京電外內財交農五部擬合組國際經濟調查會 
（二十四日上午十二鐘） 
　　北京電外次長高而謙辭職擬劉崇傑繼任（二十四日上午十二鐘） 
　　北京電許世英爲殖邊行請欵百五十萬段或交農財兩部核議（二十四日上午十二鐘） 
　　北京電警廳前因商市董案放任妓家開賭聞內部已諭自收捐之日起嚴禁（二十四日下午三鐘） 
　　北京電馮昨傳見松坡弟蔡鍊將予相當任用（二十四日下午三鐘） 
　　北京電農部亦先裁員以爲添用新人地步（二十四日下午三鐘） 
　　下關電陳光進今日率第十二師一團抵浦口陳督明日可到（二十五日下午七鐘） 
　　東京電中國大借欵預付金一千萬元已决定以中國財政部證劵爲擔保由正金銀行交付 
　　東京電日本大隈侯病勢稍減惟仍危險山縣公亦患病又云大隈侯病勢漸減危 
 
 

Page 3

 
 
險期已過此後當無激變 
　　東京電日本政友會昨日（二十四日）會議議决（一）美國禁鐵輸出足阻害日本產業并不利於聯合國政府當定臨時國策務使美國了解以作解禁方法（二）俄國禁止輸入禁止滙兌日俄兩國均蒙不利政府當爲適當處置本日（二十五日）中橋總務横田幹事會晤寺內首相要求實行前項决議 
　　東京電日本田遞相謂關於船雙運用問題方自英美法三國提出重要交涉政府尚未答覆船隻運用問題與美鐵解禁問題雖事件全異然有關聯之處政府自信當能圓滿解决以副國民期望 
外電 
　　澳門電青山水泥廠之小舟多艘在澳門內港中挖泥時爲青山縣知事拘留二十三艘將解往青山謂其侵犯中國領海權而舟子則稱確在澳門區域以內此間當道已向粤省官場提出抗議（二十三日）路透電 
　　北京電中國政府要求外交團將海關稅餘欵二百萬兩交還大體已得外交團同意 
（二十三日） 
　　北京電據某公使館員談大借欵一千萬元之墊欵已經倫敦會議許可不久即可調印 
（二十三日） 
　　北京電傳聞中國銀行近與中法銀行之間交涉借欵五百萬元期限二年利息一分二釐付現欵二百五十萬元餘付中國紙幣等說惟張公權氏絶對否認此借欵之說（二十三日） 
　　北京電美國希姆司卡勤公司有近正向中國政府要求周（周家口）襄（襄陽）鐵路延長路線由襄陽荆門至宜昌鐵路布設權之說美國若得此路布設之權可與昔日獲得之宜昌重慶鐵道連絡查由襄陽經荆門至宜昌之鐵道事權原已許與德人今茲中國對德宣戰希姆司卡勤公司遂乘此機開始運動謀獲此權據美國公使館員言已調印云（二十三日） 
　　北京電自稱孫文孫洪伊之密使四人二十二日爲警察廳逮捕（二十三日） 
　　北京電據國務院方函消息謂臨時參議院問題有人主張由各省省議會中選舉議員馮總統亦表贊成之意惟段總理恐爲民黨利用　加反對主張該問題更須徵求各省意見故發表命令尚需時日云（二十五日） 
　　南京電近致成都並他四川各地電報均經劉軍長没收四川電報有全不通之勢 
（二十五日） 
　　南京電倪嗣冲薦舉洪道文以道尹存記已經核准（二十五日） 
　　南京電憲政討論會設於馬府衙舊進步黨支部由該支部長郝儒林監督（二十五日） 
　　南京電師景雲昨日啓行北上赴總統府軍事幕僚長之任因其隨行人員甚多故由津浦鐵路局特開專車（二十五日） 
　　以上東方通信社電 
戰電 
　　巴黎電今日下午公報云愛恩河北面敵軍砲火甚爲猛烈白萊伊赫特比斯境尤甚自本月二十日至今法軍共在凡爾登俘敵七千六百四十人內有軍官一百八十六員且尚俘有傷兵六百名共獲各種口徑之砲二十四尊機關鎗二百餘架及已毁之砲九尊今晚公報云日間戰事頗形沉寂惟末斯河兩岸雙方砲隊甚爲活動（二十三日） 
　　倫敦電海格將軍報稱蘭斯西南英軍之陣線已向前移英軍在蘭瑪克東面以機關槍擊敗進攻之敵軍敵軍襲擊洛巴齊特附近英軍哨營雙方終日激戰以爭蘭斯南面敵軍要防格林克拉細曷今晨英軍得一立足地逐退回攻之敵軍數次且加以重創戰事仍在進行英軍在伊泊爾至羅萊爾鐵路北面擊進攻之敵軍且在蘭桀瑪克東北稍進本星期內天空戰事幾無間晰其激烈過於前數星期昨日風嚮利於英飛機英飛機擊落敵飛機十二架又逐落六架英飛機自失兩架內有一架降落哇斯丹英飛機以炸彈五　擲擊敵軍陣線後之目的物（二十三日） 
　　倫敦電德軍現在土庫姆境逐退俄軍前鋒馬隊目下且由里加西二十英里之加爾維塞沿通里加之大路及在愛河與鐵拉爾澤地間進攻已在後一地佔據俄軍前鋒哨營俄軍北退一二英里德軍此次攻勢將否如近今俄軍統帥柯尼洛大將軍之豫料發展至絶大範圍今尚不能遽决（二十三日） 
　　俄京電十四日電傳莫斯科所擬召集之國民大會僅屬商榷性質由內閣總理克倫斯基氏主席其餘閣員均將與會提出關於陸軍財政實業農田現局之宣言書柯尼洛夫將軍復抵俄京哥塞克兵大會通過决議案不認軍工代表會有參與整頓軍政之權並表示信任柯尼洛夫將軍恢復陸軍戰鬭力之任非該將莫屬如去該將則哥塞克大會對於陣前陣後哥塞克兵之行動不復擔負責任云（二十三日） 
公電 
　　劉存厚通電大總統叚總理各部總次長各督軍省長各省議會各報館均鑒竊　大總統庾日電令飭與羅佩金均遵前令即日來京等因當卽覆電遵辦并蒙大總統特派吳光新爲四川查辦使川事曲直澈查自明待罪之身何事嘵瀆惟痛念桑梓之邦慘被羅戴之禍而唐劉野心不自悔省方將犧牲人道破壞國家實有不能已於言者敢爲　縷陳之竊存厚武人惟識服從不涉黨派歷年行逕具可考查原辛亥之役唐繼堯等即假西南政策爲併吞川省之謀厚間關返里力破其奸故雖六年以來四次肆擾僉以厚服從中央祇能鮑掠而去未敢割據自雄丙辰起義志期護國而唐繼堯乃敢覬覦大位　說存厚推彼以迤南總司令之名擴張軍院長虛聲以爲臨時總統捷徑厚拒之甚力彼銜之愈深嗣羅佩金繼蔡邵陽來督川軍西南政策一變而爲雲南政策併川之心於是决矣然欲併川必先去厚雖欲逃避實苦無從當羅氏咸刦之餘正中央政變之會厚遵副座命令保境息民而唐繼堯劉顧世等復假西南之說强令北伐行不由軌何敢盲從并通電抵制力謀統一免召分崩若輩隱恨由斯而極此存厚開罪於唐劉羅戴不自今日始也羅之督川無一善政而惟營私植黨强滇弱川之是務截留中央鹽欵六百餘萬不明用途而川軍欠餉勒不發給川省所造軍械盡行配發滇軍川軍未領一槍未發一彈中央額定軍費六百餘萬羅僅以二百餘萬配置軍餉即此　端直以藩屬視川實行雲南政策川軍五師乃有聯名糾劾之舉中央旣令羅入京滇軍　叫囂攀挽法令大防爲若輩瀆决盡矣而羅之必去存厚由是加甚旣以武力解散四師復以大兵襲攻厚部其焚掠之慘人民迭電泣陳業已昭聞海內事後檢查羅早密電中央　人謂厚軍外强中乾兵力薄弱恐以一鼓成擒故不惜肆其殘毒糜爛地方此難固厲行雲南政策攻擊存厚之鐵證也時戴兼任會辦手握重兵假使　自我開能不武力干涉乃戴知曲在羅氏勉作調停又復深忌厚軍義勇保衛鄉邦不畏强禦西南政策又化而爲滇黔政策而殺我無名復辟禍成遂一電某公而密計大定查黔軍混成旅密電黔督文曰本旅五號約七營兵力開始攻擊劉存厚頗占勝利云云又戰時搜查熊其勳雷飈等與滇軍函電多種尤足資印證况厚縱有罪人民何辜何以甫經襲擊厚軍先已肆行焚掠燒燬民舍至　萬家屠戮良民不計其數何物官軍兇淫至此厚准人民請求入城拯救而亂軍兇横尚激戰至十數日縱兵殃民之咎戴雖百喙難辭且檢查滇軍密電中有滇軍六號已將劉軍壓迫北門乃黔軍不助力殺敵各圖搶擄致被反攻且惹人民惡感等語戴之軍隊土匪不如更可想見此戴因力行滇黔政策攻擊存厚之鐵證也以上所陳厚之迭被攻擊事實昭然而其焚殺刦掠出於一省長官尤爲共和污點厚以川人總領川軍豈有坐待呼號不爲拯救而唐繼堯等或誣以反抗長官或誣以甘受僞職忽曰西上調解忽曰靖國平川肆口詆　尚不能自圓其說而已攫我仁壽襲我嘉城犍井青眉一任其蹴踏凌夷盡罹兵燹以致千里之內禾稼盡拔雞犬皆空百萬生靈幾無噍類中央命令置若罔聞道路流離婦孺無覩死傷相繼逹數千人始將舊日防地次第收復然羅戴等尚竊踞榮孚資井叙瀘陽言遵令停戰陰圖扼吭反攻滇省增兵五混成旅黔省地兵三　團均已陸續入川聲稱犧牲人道指日飲馬成都後患方長未知所届此唐劉羅戴合力攻川之實在情形也且中央前派王張宣告查辦而羅佩金阻過要　不令西上今中央又派吳光新司令查辦而羅佩金仍敢抗言阻止北兵苟非戎首罪魁何至深閉固拒懷慚自怯罪狀彌彰要之立國大綱惟法與力况當外交激烈之時尤凛內室操戈之戒自非力謀統一何以奠定國基似此目無政府日事欺凌當中央政局已定而擅立靖國名稱以隣省待罪閒官而奪取吾川土地且以吾川之財產供禍川之盜賊以吾川之械彈殺保川之軍人更於侵佔各縣冠以雲南二字并將仁壽縣屬之松峯場改爲縣治設置官員盤踞其間無法無天至堪駭怪而猶謂不足平滇黔之心恐中央領土可以任其紛更破碎河山不足供其宰割倘再優容遷就後患必有甚於今日者設不急言將中央補救之已遲誰復敢爲國家出死力守戍防以爲野心家所快意也存厚積誠不足未能曲突蓰薪擇衛無方致使防區被擾行將去此夫復何言惟乞我總統總理俯鑒沉冤大伸法紀各省諸公主持正誼仗義執言勿使厚與諸公百戰購回之共和爲若輩摧殘淨盡蜀省子遺庶有昭蘇之望此心大明没齒無怨涕泣上陳伏乞核示劉存厚叩 
要聞一 
[東京通信（三十六）（心危）]  
　　羅馬法王平和運勸之日紙觀 
　　美國陸軍方陸續送至歐陸中國對德奥宣戰布告未久方謂全世界之大戰役將啟一新局面乃忽而曙光一閃有羅馬法皇對於交戰國與中立國之講和勸告覺書其內容雖尚未經公布而據各方面消息如爲戰前狀態之恢復即比利時塞爾維亞羅馬尼亞之恢復與阿爾薩斯及波蘭諸問題之和平解决則與去歲德國對於聯合國所提出之講和條件無甚差異當時聯合國對於此種條件卽行拒絶可知聯合國之戰爭本意非但爲此區區舊狀恢復已也今聯合國之攻勢着着進步而爲之後援之美國又熱心於戰備則羅馬法皇此次之講和提議卒歸泡影可無疑義者也且去歲美總統威爾遜氏本諸人道與和平之大義曾對於交戰國與中立國有講和之提議乃當時之法皇反以爲時機未至終表不同意之態度今美亦忍無可忍一躍而登戰爭之舞臺矣則時機未至較昔爲甚而法皇乃反有此次講和之覺書何反對於前而提議於後耶其意果何在耶日本報紙謂爲有二原因焉（一）當俄國革命之　凡百改革信敎乃亦有自由之權利以自昔希臘敎跋巵之俄國而有此宗敎上之一大改革於是羅馬正敎（舊敎）之食指爲動思起而擴張之宗敎勢力於俄此法皇與俄國民之日益接近與自美國宣戰以來與法皇之關係日益親密爲事實之所不可諱者也故此次法皇之講和提議乃以俄國革命之元氣未復戰爭之士氣阻喪將以利俄而博俄人之歡心以伸張其勢力也（二）奥國政府近雖以軍隊稍稍得利於疆場然前途遼遠最後之勝利未知將歸誰手而長此以往則國將不國於是乃請求法皇爲講和之提議者以期休兵恤民恢復國家元氣此係美國傳來消息眞僞雖不可必而徵之奥皇之對於講和條件凡無關於國家體面者無不可應之言則奥之希望和平固非口實而已而法皇之背後有一奥皇焉亦事所或有者也雖然當此之時戰爭雖閱三載影響雖云甚大然時機未至我知羅馬法皇雖有此講和之提議而聯合國决不率爾應其請　也 
[中國派兵赴歐說之西訊]  
　　字林報二十一日北京通訊云近日傳說中國擬派定武軍赴歐作戰官場各方面則不承認此事但此說並非全出無固聞外交總長汪大燮頗主張派兵五萬助戰衆意此議當可得內閣之同意不久將與駐京各公使提議當中國與德絶交之初段總理曾發表意見若中國對德宣戰則必實行參與戰事華人之贊成此說者以爲派兵助戰雖爲數無多然可大增中國之聲望將來議和大會議及與中國極有關係之土地問題時中　之言論當可因此而得較尊重之埀聽且以中國所選出之精兵而受歐戰中之透澈訓練則其益亦屬匪淺云 
　　字林報社評云北京訪函言及湯化龍等有派兵赴歐之主張此事確有困難惟無論何事凡有可爲之價值者莫不含有困難中國派兵之有益於中國自無疑義然其有益於協約國亦正未可忽視中國軍隊先須特别訓練然後始可入戰與殖民地及美國軍隊同一辦法此固當然之事第中國所有之健兒就外國軍事家曾敎練華兵者之言察之頗稱完善極合軍人資格吾人以爲華人參與大戰以爭自由之思想定可使其國人發生發興之影響而外人之僑庽中國者定將以中國向歐洲表示其能戰爲榮矣 
[宣戰後之上海地位]  
　　字林報社論略云中國宣戰後上海地位若何議論廳雜莫裏一是欲取當地各要點而揭其眞相當可爲　者所注意也中國與中歐列强旣入於戰爭狀態公共租界乃處於前無成例之地位此次戰局非中日一役所可比故當時之政策不能適用於今日租界當道值此情勢乃應機對付方針不錯洵屬可賀當道知施行必要而非平時租界權力所及之舉動其唯一合法之權必出諸中政府蓋以宣戰者爲中國而非公共租界也若法租界則異是領事僅有一人且爲行政之長故法租界當道可以獨立行事至若干限度查公共租界有協約國領事九中立國領事七至於工部局在組織上今純爲協約國而在理論上則不然警察純由工部局管轄然僅可依據章程而指揮之租界章程固包括維持地方和平秩序之計畫然未籌及戰時辦法即領袖領事或全體領事團亦未可諭令工部局率警執行某種行爲尋常時日凡超越慣例之事件　由領事團與工部局雙方同意協定之今若依照此項手續而協定特别備戰方法則困難必多蓋戒備法非中立國領事所宜置議即在協約國領事間亦未易决定也今工部局旣以非常行動之權屬諸中國當道於是租界之大困難遂消滅矣中國當道不能在租界內獨立行動一層已成定章今工部局承認中國當道有非常行動之權並不與定章相牴觸蓋租界中應行之戒備法以對待德奥人者始可由中政府爲之然亦須會同工部局執行之如近日封閉德華銀行德人總會及德人報館是已中政府如欲在租界內有所行動當請領袖領事轉致工部局施行至於是否由工部局自已執行抑會同辦理則視情勢而定反而言之若工部局欲行非常之舉動爲維持治安所必需者亦當由領袖領事轉逹中國當道請其許可而後行之此種手續旣免困難且極適用苟雙方果抱實行協助之誠意則成功自不待言矣但遇緊要事發生時租　當道獨立行動之權固不因之而廢棄也 
[抱一通信（南洋第九號）]  
　　華工 
　　此亦同胞也 
　　前所述不自由之勞働者果何等景象乎新加坡爲勞　者經過之總機關所　猪仔販賣即在於是其來源則福建之厦門廣東之廣州汕頭然此不　出發之點其人皆來自鄰近各縣據　中人言惠州海豐陸豐等縣產最上其人强壯耐勞苦力作厦門次之潮梅又次之一若商品之以來路分良窳者旣至新加坡分别轉運之各地凡馬來半島蘇門答臘婆羅洲及其他各島苟需新闢土地與農產發逹地方皆運往之 
　　蘇門答臘之棉蘭亦暢銷之地點也凡公司所營之大農場皆稱園口棉蘭現有園口二百四十餘總理俗稱大頭家恊理稱小頭家督工者曰大工頭曰小工頭大工頭督三四百人小工頭分督三四十人工人　於大小工頭而大小工頭懾於小頭家若大頭家則不問此等事矣 
此種不自由之工人大都立約三年在約期以內每日作工上午自五時至十一時下午自一時至五時菸園作工規定每日以一萬八千株爲度如作工之株數加多則加給工資然土人之作工者僅能至一萬四千株而止無華人之敏捷也三年期滿恢復自由 
　　在約期以內之工資通常辦法每月除以四盾半扣抵食料外另給三盾三仙此四盾半約合華幣三元其物僅粗飯與蔬菜少許普通人之食費月須十盾此三盾三仙外益以額外作工之加給每月不難得五六盾其勤奮者每年亦可得百盾似無所苦矣不知此錢决無到家之望此身永無還家之望 
　　凡工人住所煙酒賭博以及種種銷耗金錢之事無一不備誰爲之設備周到乎所謂大小工頭是也苟其人稍稍蓄錢必誘之賭拉之飲不盡其錢不已食用百物均倍其值不患其不購錢盡矣工頭貸與之債額愈高去自由愈遠此等工人或一字且不識更安望有高尚之知識與毅力者每有三年期滿囊數十金滿擬還鄉寗其室家及期而甲拉之賭乙拉之飲金盡囊空而工頭則慷慨仗義苟有相當條件雖大借欵無吝色相當條件惟何則終身爲牛馬是也而所謂大借欵之用途亦惟烟酒賭博不轉瞬而粲粲者仍爲債主囊中之物矣 
　　工人之來也有艶南洋之富饒謂勞働可以致富者有窮途落魄爲饑所驅者亦自有一種專家到處兜攬誘騙對於文人許以介紹清高之職務對於浪子惑以南洋景物之奢華故新加坡雖經交涉之結果英政府設有專局凡契約工人必問其是否情願簽明爲證在若輩去時固無不　者間亦有不敢不願者旣入其中則終其身且不敢不願矣至新加坡由總機關選别精壯羸弱定價出售而各地公司則環而承買若棉蘭之大公司總織總會自置輪船以迎運通例每人給安家費十六元安家乎中間人勞苦功高無容多讓矣 
南洋錦繡之山海誰實闢之滿地之金錢誰實鑄之一寸黄金千行血汗此非人類乎此非吾同胞乎誰爲之作籲天錄者冷　生乎天笑生乎凡負盛名之小說大家安知無猪仔幽魂環哭諸君書几下也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[西南事又有調停消息]  
　　據國務院消息雲南雖宣言獨立對於中央之態度仍未偏於極端因之段總理意見現亦改變擬舍武力而專事調和前午特召某代表談話囑其致電唐繼堯督軍詳述中央並無成見亟思藉重且遙稔該督軍深明大義以忠愛國家爲前提如肯來京商榷一切中央當畀以參謀總長之重任等語但此項覊縻之策能否發生效力則未敢斷定又據另一報告雲南之宣告自立在政府仍不承認事實上仍難再掩而梧州會議關係兩廣大局至爲重要政府已連次去電調查近聞該處會議結果縱非完全贊同民黨亦無表示傾向政府是其與雲南爲一致之舉動似已明瞭日來政府已連開密議籌擬相當解决聞馮段兩氏之主持仍擬持和平辦法因現正對外宣戰决不宜再有國內戰事且南方各省之搖動（指湘閩浙等省）及財政上之窘迫（指大借欵未成言）亦實有未便作戰之處除已連次發電爲和平之商榷外並擬急物色相當人員赴滇桂粤等省設法疏通一切是則和平解决時局之希望仍未完全打消 
又據政界消息十八日政府得陸榮廷陳炳焜會銜來電云大總統國務院鈞鑒此次我與德奥宣戰消息傳來兩粤人士異常歡迎一致對外敢不勉力復奉院部頒到宣戰後一切取締德奥僑民定章應卽遵照辦理云云而羅佩金於宣戰後亦有一電來深表同仇敵愾自告奮勇請率所部靜候中央調遣馳赴歐洲爲國宣力云云唐繼堯昨又有一私電致政界某公對於某當局頗有不滿足之詞又在川滇軍顧品珍師長接中央對德奥宣戰之報當即覆中央一電言此後一致對外深願西赴歐洲戰場率兵征德云云 
　　又聞日昨政府接熊希齡來電一件對於調和西南之意見大意謂湖南西控川黔南扼桂粤舉足輕重關係尤深陸幹卿巡閱使本有擁護中央之心且極爲西南各省所推重宜急加派爲湘粤巡閱使以便互相控制再則譚組奄在湘日久頗有一部分之勢力宜暫挽其駐留長沙以保持湘省之秩序傅督軍到湘後可暫駐岳州以免權限上有所衝突如此則湘省無虞西南問題可以徐圖解决云云並聞馮總統已與段總理商酌簡派前庫倫辦事大員李隱塵至粤面見兩廣巡閱使陸幹卿詳述中央倚重之至意并請竭力調停各方面意見以解除南北之界限李氏受命後擬不日起程南下 
[臨時參議院將限期成立]  
　　召集臨時參議院命令不日可下已誌昨報茲聞在日昨國務會議多數閣員之主張以該院爲至短期之機關僅能就國會組織法選舉法等加以修改而兩院之制則仍希望其存在以寓調和之意至兩院之性質權限及人數必須減少此爲政府所毅然主持之要旨也又據報告昨日下午三時有全國商會聯合會分子五人往見內務部湯總長表示商界願占參議院一席之意湯君謂果欲當參議員之選商界諸君可自行爲正當之活動政府不便爲之規定若將來之參議院有特殊性質時則商界當然可以占院內之議席云云又聞政府對於此案將於本星期五國務會議例會爲最後之討論即正式發表限期成立俾新國會得以從速出現 
[農商部改組之辦法]  
　　今日各部均有從事改組消息除財政部等已發表外農商部改組亦於二十日發表其辦法係分三令發表其第一令云本部爲實業行政官署賴有專門學識人才儻用非所學學非所用甚非國家培植人才之本意且阻本部政策之進行茲特釐定本部曁附屬各機關用人辦法除現任各員或學資適合或經騐已深業由銓叙局審核相符任用者外其餘各員均應秉斯標準以爲進退所冀自茲以往徵求實學振導新機以專門之人才辦專門之事業內以舒國民之生計外以應世界經濟之競爭雖有親知非學不錄本無成見惟學是程願與我同僚共勉之云云其第二令所發表者爲該部薦委各職曁附屬各機關任用人員暫行辦法（甲）本部職員（一）薦任職第一次薦任缺出依照序補辦法由考試分部學習員中呈請任用第二次依照序補辦法由曾經保薦各員中呈請任用第三次依照序補辦法此類無確定人員可由各長官自由選擇惟本部旣注重專門人材此類出缺時仍擇其有專門畢業之資格者呈請任用（二）委任職現行法令未經規定委任辦法茲比照酌定分爲三類第一次委任缺出以留學生及高等考試及格曁畢業分部學習各員委用仍留其薦任資格第二次以普通考試及格分部人員委用第三次以本部任事專門畢業人員委用（乙）本部附屬各機關職員（一）礦業各機關須具有左列各科畢業之資格者採礦科地質科冶金科化學科機械科電工科（二）農業各機關須具有左列各科畢業之資格者農科農藝化學科理化科林科蠶絲科土木工科（三）林業各機關須具有左列各科畢業之資格者林科農科（四）工業各機關須具有左列各科畢業之資格者物理科化學科機械科電工科織染科建築科地質科冶金科（五）商業各機關須具有左列各科畢業之資格者經濟科商科銀行科（六）漁業各機關須具有左列各科畢業之資格者漁業科水產科（七）各牧場須具有左列各科畢業之資格者獸醫科農科除右列各本科外如相需他項科學時得互用之前項規定各場長局長所長及其科長科員技師技士等員均適用之所有附屬各機關組織應由各該主管司長另訂陳明辦理其第三令所發表者爲該部任事各員之非實缺者其辦法如左（一）凡曾在農工商專門學校或法政專門學校畢業其資格合於文官高等考試令第三條之規定者留部（二）非以上各項學校畢業而所習科目爲本部所需用者（如測繪學校之類）留部（三）非以上各項畢業而於農工商業確能證明其成績者留部（四）此外雖有專門學校畢業之資格而所習科目非本部所需用者（如警察師範監獄學校畢業之類）及非專門學校畢業者均開去職務咨商國務院分發相當各官署任用其原有知事資格准以原資咨請分發 
[京兆水災之原因]  
　　今年入秋以後永定河决口京兆各局受災極巨茲有辦理河工者某君言及其受禍之原因謂永定河工向稱難辦惟近年來受禍絶無如本年之甚且去年永定河决口今年又復决口照此下去明年後年京兆各屬受禍之事仍將不免前清時代永定河之患尚不至如此也推究其故並非辦理河工者不力行防禦亦並非永定河之水勢過於奔放其主要原因則事權不專經費難籌八字可以概之往年辦理永定河工直隸總督與順天府會同行事其界限並不甚清然順天府雖爲首府仍在直隸之制下河工之好壞直隸總督亦負極大之責任河工一有不穩之報告順天府即會同直隸當局因時應變迅赴機宜直隸總督局面較大事權較大籌欵亦極容易河工何處有警隨時可以籌欵隨時可以搶堵故往往可以弭害於事先今則不然永定河工幾爲京兆尹獨負之責任直隸省長事先可不過問事權分明雖可以專責成然京兆尹局面甚小力量薄弱不能隨時籌欵耗財費時其爲害遂無救矣譬如京兆尹聞河工有警之報告卽須派員詳細調查測量水勢估計工價然後由派員回報京兆尹據報尚須呈請內務部內務部若欲察明事實尚須派員詳查然後再咨請財政部撥欵或又以事情重大關係預算再提出國務會議即此人員文牘之往返已須費半月工夫水勢之來瞬息萬變頃刻不容緩圖迨京兆尹籌得欵項河工已全毁矣至此時已經籌來之欵項或以工程擴大已不敷用必須續行籌欵如此遷延焉能不誤事機故此事欲專責成於京兆尹須付以完全之事權尤須付以完全之財權或不付之京兆尹别設一專任大員亦無不可總求免去繁文縟節乃克有濟也云云 
[邊軍與打箭爐鎭守使]  
　　字林報八月一日打箭爐通訊云邊軍攻擊打箭爐之謀迄未實現殆已取消果爾則善矣爲邊軍所深惡之鎭守使近以糧食等物供給邊軍以博其歡再邊軍今方在北路剿辦湘鎭盜匪不暇與鎭守使爲難盜匪失利退至張德聞有大批已在該處被圍邊軍刻正從事逐匪記者甚望其消除仇視鎭守使之氣憤而使打箭爐安堵無驚上月此間表面上固甚安靖惟暗潮未息復辟消息頗起驚異但無何種舉動亦無贊成或反對之表示人民僅坐觀成敗耳外省政情久無所聞最後始知帝制取消衆乃釋慮成都情勢尤引人注意蓋打箭爐與成都有商務上之密切關係而兩處軍隊亦復有公同之利害也電線曾中斷郵寄雖照常惟此間軍界派人檢查信件成都消息概被截留迨民間旣知成都戰事乃大惶恐以此間軍隊不靖爲慮放火擄搶之禍民間曾飽嘗之今猶未忘懷故有力者多移置其貴重物件於安寗之地民間預料兵災將至往往終夜不眠紛紛自擾非出無因所幸迄今尚無亂事發生羅迷慶巨事態亦有可紀之價值該處從藏匪手中奪復後官場即派員前往安撫亂離之後人民求治甚殷苟得官場保護則人民受惠不淺故安撫員之出發未始非計詎鎭守使派員之意雖善而所派非人反成惡事不獨有負安撫之名且益增民困苦蓋其所派之安撫員曾爲巴塘知事後因貪墨罷職拘留打箭爐嗣以官場屢有變遷得免治罪乃猶不知歛跡悔過運動成熟乃得此差奉委後即垂涎知事一席託某軍官轉告鎭守使苟得羅迷慶巨知事缺當從地方羅掘兩萬銀以供軍用當此經濟支絀之秋此議當然見從未幾該安撫員遂奉命作宰巴丹縣（即羅迷慶巨）矣就任後即肆其括地皮之手段滇兵又助桀爲虐彼乃懋功附近之崇化人故於當地情形及富有之家知之有素藉從亂之題目行敲詐之事實藏匪退後地方本已枯竭乃彼横施壓力輔以苛刑必欲得資而後已民間窘極惟有供獻銀飾變賣玩物以供其貪續之慾而已近日該知事恐藏匪復至電請接兵滇兵於奪復羅迷慶巨後因他處有事旋即退出故防兵不多僅駐有大撫調來之邊兵一小隊藏匪失利於丹巴懋功其勢稍挫然未全潰其所謂皇帝者今仍存在聞在懋功附近養其勢力克復懋功者爲灌縣之姚司令姚不洽於懋功輿情率兵退駐他處懋功遂虛恐藏匪乘機將與當地匪類復奪懋功若然則羅迷慶巨必受影響知事旣不得民心防兵又復寥寥藏匪來攻勢難固守此所以有電致打箭爐請兵助防之舉也 
[川事調和說（成都通信）]  
　　川事糾紛已非一日中央旣無何種實力以解决之而川中一般候人政客又不能同心協力以圖治安致釀成一戰再戰三戰之慘禍川滇軍尚相持未已茲聞有省議員鍾山楊維參議員楊肇錫三人聯名電請羅佩金停戰議和聞鍾山楊肇錫均係共和黨員楊維係國民黨員今兩黨携手聯名調停川滇戰事其原因蓋以中央所派平川之客軍近將抵川對於羅劉兩方權利問題均將有所不利故出面擔任調和並聞雙方已擬有秘密條件（一）滇軍須即退駐川滇邊界之地（一）川軍電告中央川亂已平請母須再派客軍入川（一）此後督長宜設法運動中央仍用羅劉二人（一）羅如不獲督長任命此後川省宜確籌若干軍餉供給滇軍（一）此後南北如有戰爭時川省須守中立（一）羅劉宜各派一親信要人交換作證以堅信實聞此項條件近日正在交涉結局如何刻難期必蓋其間尚有兩大阻力一爲民意機關恐有反對一爲川軍第一師師長周道剛亦另有意見也此外又有國民黨派多人（皆係川人）主張排劉迎羅並於成都密設雲南靖國軍機關並代滇軍擔任偵探聞數日內省城警察及城防司令先後在總府街悅來旅館向陽街某宅破獲雲南靖國軍偵探機關部數處並抄出鎗支子彈及各種秘密信件此後川局之變化恐尚不易測度也 
[紀仁壽兩次戰役（成都通信）]  
　　蜀省仁壽爲川東到成都之别道全境皆山縣城卽在羣山之中并無城郭然其地位頗險要兵家所必爭者也當劉戴交閧之時劉曾派重兵防守該縣七月十六號以來滇軍田支隊猛攻各山川軍曹團長文龍與滇軍大戰因援兵不繼田氏敗亡滇軍遂據仁城進逼成都七月下旬以來川滇軍大戰於籍田舖一帶距省不百里夜間可聞砲聲故其時成都爲之震動人民紛紛遷避劉氏乃派重兵以禦之共有任團姜團廖團賴團四團之衆且附以特種數營滇軍兵力亦厚初據仁壽時已約有兩團後又告急於顧師長品珍顧氏以資中全力救仁血戰於清水舖視高舖楊柳場等處滇軍迭經挫折退出仁城川軍賴團遂於七月三十一號將仁城克復此一役也雙方死傷皆衆約在兩營左右其戰事之烈較之上年瀘納戰事實倍之也 
　　八月一號滇軍又復以重兵返攻仁城并調其駐分水嶺土地坎之軍援助有衆兩團以上分兩路抄圍仁城其抄隊之遠約百餘里賴支隊全部士兵又與滇軍大戰於仁城附近之大山望峨寺等處相持兩日賴團本川軍二師之精銳但以衆寡懸殊增援不至又復將仁城失守惟滇軍亦並無别種援兵馳來而由到資所必經之分水舖土地坎（兩處爲仁境最高之山）復無重兵防守川軍五六兩團乃遂乘虛將分水舖土地坎佔據滇軍孤懸被困五六兩團又分兵由右翼逼近仁城賴支隊亦由退駐之陳家店朱家撝等處進攻封門山跨鰲山此兩處爲仁城屏蔽山之得失卽城之得失也同時五六團又分兵進據平頂舖與賴支隊勢成犄角八月四號滇軍第二次退出仁城川軍於是又將仁收復乘勝追擊滇軍於六十里外之傅家場奪獲軍物甚多 
川軍二次克復仁壽後川軍第一軍司令部通報各師旅團營如下（一）三十一號我左縱隊猛攻楊柳場附近之敵我赖支隊由文公場封門山襲取仁壽業將縣城完全克復惟平頂舖分水舖土地坎等處之敵尚頑强抵抗又有敵之大部增援致賴支隊不得已退至封門山陳家店朱家橋之線（二）八月四日接左縱隊八月三日午後七時報告云我軍日昨（二日）拂曉開始攻擊敵以一部兵力扼守土地坎分水舖楊家大山各要地今日（三日）午前一時鄭團選敢死士兵二百餘人襲擊楊家山高地八時頃陳團廖團即將土地坎楊家大山完全克復午後一時頃即將分水舖平頂舖先後克復二時三十分遂將仁壽縣城完全克復又敵分向榮嘉潰退我軍刻正猛力追擊中此役連戰兩晝夜戰鬭之激烈較前 
 
 

Page 7

 
 
更甚攀山越嶺辛苦異常請軍長從優奬勵 
[吳光新查辦川事之近訊]  
　　四川查辦使吳光新之逗留漢上說者謂爲調兵籌餉未妥茲聞已由漢口中國銀行撥到三十萬元中央又特許其向漢口宜昌川淮鹽局各撥十萬元在鄂岳之吳軍又已有兩混成旅調往宜昌西上岳州已經湖北第三混成旅長廬金山及第十五混成旅長李炳之二軍塡防是此二項均已大有端倪然吳氏啟程確期現猶未定聞吳本極欲成行因馮大總統以旣經對外宣戰不宜再起內訌刻正向西南諸省有力者極力疏通特囑其暫緩前進現吳因重慶鎭守使熊克武有抗阻北軍之意爰乘暇派其副官趙某往渝與熊鎭守使及周代督軍接洽又聞吳因唐繼堯宣布自主劉存厚亦未願息兵此次入川對付兩方面均須有優厚兵力中央原派第二十師長范國璋駐岳本爲川湘兩省之援助茲湘省方面各將領對於傅新督似無積極反對意不過一般民黨從中梗阻傅良佐已密商譚兼督預將湘軍第一師長趙恒惕調防常德第二師長陳復初調守衡陽兵力旣經分散湘事自易收拾爰請中央命范國璋率該師同行入川以爲之助岳州防務卽完全畀之盧李兩旅長此事似已由中央核准故前日續開來漢之第二十師七十九團及八十團均由漢口乘輪往宜昌查先來之七十七八團均係開往岳州若范國璋果已奉調入川則到岳之兵必又移調往宜矣 
[奉天軍事之近訊]  
　　奉省近日軍事爲一般人注目者卽孫師長久不接任吳興權久不任命是也現孫師長已於十八號接印任事吳師長亦已於十六號明令發表矣惟其中經過確有蛛絲馬跡之可尋者據聞二十八師一部分意旨極不明瞭雖該師素隸督軍宇下因馮前師長係奉省軍務帮辦大有物莫兩大之勢後經若干周折隔閡始行化除全師軍官佐對於兼任師長表示服從孫贊堯乃於前日受事近日謠言又蠭起惟據官廳方面消息則謂京奉沿路錦寗廣義胡匪甚多率服軍人制服每夥數十百人假用二十八師名義以圖朦混阜新方面並有專以招撫名義勾結者迨胡匪聚成大股即來奉刦掠刻經張督電詰二十八師旅團長復電略云此事關係全師名譽實係未曾與聞該匪等因乘復辟之變全師遵電按兵不動以致該匪等得隙猖獗現已分兵節節進剿分爲四路黑山縣白土廠門方面由騎兵砲兵擔任防剿義縣新立屯方面由五十五六兩旅分兵防剿現已出發云云箇中眞相是否盡符則非我人所能逆測也 
[奉省檢查德奥商號]  
　　我國與德奥兩國立於戰爭之地位已奉中央明令宣布並有待遇敵國商民條例奉省公署先後接得此種公布文件當於星期三（十五日）行政例會之時會集財政高等四廳長警處長交涉署長秘書長曁軍界各要人提出會議聞已議定辦法其省垣敵國商號前與德國絶交時曾將德商舖檢查一次此次擬照條例再行將德商號詳細檢察如有自願出境者令其聲明塗徑由警廳給予護照依限起行至僑奉之奥商無多前經警廳調查謂並無奥商在奉開設行棧卽經馬署長派譯員訪查始知大西關外月牕胡同有茂生洋行係收買皮張營業行東係奥國人名衛生貝帶有妻一名勾斯旦該行主華語純熟故不用繙譯亦無行夥僅雇廚夫周俊英以供驅使平日往來者除皮貨客商外即係某領事館中人員警廳密令第四分署長前往覆查稱衛生貝係與某總領事合資計大洋兩萬元爲此營業自上年春季開設迄今呈報時稱爲美國商人今旣訪明與某總領事有關係故尚未前往檢查云云聞警廳長擬先會同憲兵營長各派人員於星期六（十九日）開始檢查德商俟茂生證明合資或獨自營業後核定辦法再往檢查 
[鮑貴卿接任後之黑龍江]  
　　黑龍江鮑督軍接任之日卽於下午召集許蘭洲任旅長張團長曁新參謀長各參謀副官課長開軍事會議首先提議和解政潮辦法許氏已將督軍省長各事交代十三日仍回師部辦事任旅長亦將師長事仍交於許自回旅部先是陸軍團長張奎武恐鮑督將軍界更動特要求仍以許蘭洲充任師長以下各軍官一律不動並要求待許氏萬勿苛求以便下台迨鮑督解决江省政潮辦法議妥後英巴兩旅長亦致電聲明順等始終服從命令俯順輿情絶不敢有違法行爲云云鮑督接任後卽於午後携同代理外交署王署長政務廳蔡廳長往謁日俄兩國領事並謝其迎迓又以軍務緊要特帶衛士親赴陸軍第一師第二旅兩司令檢閱一切並撫慰軍人次日傳諭每日午前十鐘赴至十二鐘傳見屬僚是日軍界人員先見次及行政法界警界均面諭其照常任職勿爲浮言所動鮑督之隨員直接者約有三十餘員間接者約有一百五六十人均於鮑督蒞任先後來江省城各旅館爲之一滿又聞叚總理以江省軍潮重大特派羅翽聲田梅石來江已將察查各節於鮑督未到以前調查完竣回京報告一切矣 
[蕪湖快信]  
　　新任江西督軍陳光遠氏之副官宫茂泉率護兵一排前日乘江裕輪過蕪赴贛布置一切聞陳氏所部第十二師軍隊將由津浦南下二十七八兩日當可由招商局裝運赴開 
　　當塗辫兵第五十營前日已開赴壽州駐采石鎭之第五營日內即可拔隊往蚌埠又聞營務處馬西林自帶之第四十九營亦奉令調赴皖北刻正預備起程手續 
　　采石自辫兵糜爛後闔鎭舖商迄今尚未開市聞須俟辫兵全數開離采石方可營業 
　　廣德毗連浙境刻有黨人圖謀倪嗣冲接該縣劉知事電禀已飭安武軍第一路駐宣城之第三營撥隊馳往防範 
　　皖北各屬近來缺乏食鹽日前合肥榷運分局存鹽無多子店紛往爭購一時因不敷分派幾釀風潮刻經皖岸榷運總局局長孫廷林商諸大通運商暫借淮鹽四票由蕪雇逍遙津小輪拖赴運漕三河合肥等處維持現狀中國海軍楚謙兵艦前日由上游來蕪在江干駐泊一宵次晨開赴寗垣 
　　蕪湖前兩日來西北風大作二十一日尤甚江浪汹湧損壞船隻甚夥是日新關洋員被風浪所阻亦不上各躉船辦公新關及各輪船公司均停公一日 
　　蕪湖內河各小輪公司因江潮陡漲風狂浪湧恐小輪行駛內港有碍圩堤是以於二十二日起停開宣城南陵等處三班惟南京大通仍照常開行 
[杭州快信]  
　　齊省長昨又上書三次辭職去志甚堅聞其原因係爲保薦鹽運司案齊有中央拒絶則可欺騙則不可等語 
　　督署參謀長范毓靈奉楊督軍委派赴蘇賀新任李督軍并磋商聯防事宜昨已公畢旋省 
　　武康縣汪曾保以縣治地方緊要且莫干山避暑僑民衆多防範更宜周密呈請省長撥兵兩棚塡駐業奉照准 
省公署司法秘書范之幹已委任淳安知事所遺員缺暫以警務秘書陸宗渭兼代 
　　楊督軍准滬盧護使來函以黨人往來甚多加派憲兵隨車檢查已飭營長包煥庚每日輪流派兵八名往來杭嘉咨由鐵路局特給免票 
　　警備隊調查員温縉臣昨奉齊省長委任爲司令部主任副官 
　　卸任五區警備隊統帶劉鳳威已奉委爲司令部諮議官昨因事請假半月再行到差 
　　楊督軍爲擴充署址起見推廣馬路業已工竣現擬將圈入署後隙地添築兩層樓高大洋房一座左右平屋兩間已將修造計算書繪圖說明呈准明後日招匠投標 
[江蘇敎育談]  
　　江蘇敎育夙稱甲於他省然降至今日則有不忍述者徐屬沛縣第一高等小學開辦歷有年所成績如何無從懸揣唯據該校校長張宗昭來省以該校學生封家燦等聽人挑撥罷課滋閙呈請省長派員查辦並謂有敎員胡某等酷好麻雀因責勸稍嚴積成惡感恐以後位置不保因而挑撥學生封家燦等任意滋閙等語及查該縣知事呈復到省亦謂敎員胡某等挾嫌贊助學生等釀成罷課風潮雖經省長批示易人並令新校長督率新敎員銳意整頓爭自濯磨吾恐亦不過官樣文章而已又蘇省各縣視學能實事求是者固不乏人而濫竽溺職者亦不少如泗陽漣水宜興句容阜寗銅山沛縣等歷來視學報告未見到省現齊省長已訓令各道尹各知事督令視學迅將上學年度視察狀况尅日報告儘九月三十日以前呈部否則撤懲云云未識該視學等又將如何敷衍也 
地方通信 
[松江]  
　　楓涇學務彚誌該鎭國民學校開設於松縣境內者較多在浙江嘉善境內者祗養正勵志兩校然浙界兩校開設較久成績甚優凡富家子弟求學者大都在該兩校肄業松縣各校成績雖亦優美學童亦甚擁擠然升學學生終不及浙境兩校之多故該鎭松縣第三高小之招收新生歷來以浙界兩校升入者居十中七八松縣各校升入者不過十中二三耳至該鎭高小祗有松縣一校而浙界之初等畢業生則全賴松縣高小爲升學之所故浙江嘉善楓涇區學董施君等有鑒於斯即指定該縣提撥建築高小校舍之經費二千元呈請該縣移開楓涇鎭第五高小之用俾本境學生得有升學之所再不致仰賴鄰境嘉善孔知事以所陳甚是故卽批准令行勸學所轉知趕辦一面即由施君請該鎭蔡匹志爲該校校長並勘定現設浙警所之聖堂內後　房屋爲校舍决定暫設一敎室學額四十名業已於本月二十三號行開校式聞此項學生純粹爲浙界勵志養正兩校畢業生升入當該高小未開之先該兩小校校長恐畢業學生仍入松縣第三高小肄業是以將畢業證書一律扣發直至該高小開學之前三日始行授給並指令轉入本境高小現已足額該鎭女學祗有高小一所初等一所俱設於松境柏古莊接嬰堂內自高小校長李漱泉犯事去職後本請沈步蟾繼其任並改代用爲縣立第二現沈校長又另就嘉善勸學所所員是以已由該鎭葉鏡清君接任爲該校校長其初等女校仍屬私立現由該鎭浦女士擔任校務至該兩校之成績亦俱優美歷經省道縣視學贊許 
[鎭江]  
　　財政廳通令財政廳胡廳長以驗契欵項爲中央直接收入之欵部令不得挪移乃近來各縣不但延欠劃撥甚至列入交案永久拖欠實屬玩忽已極昨特電令各縣嗣後甲月欵項限乙月十日繳清違干懲處云云聞鎭屬各縣知事均奉令遵照矣 
　　火車站獲犯駐鎭陸軍第十九師司令部顧稽查員昨在滬寗車站見有形跡可疑之人携帶包衷匆匆下車隨飭檢查軍隊攔截盤查當場搜出武器多件彈藥數十料詢其姓名一爲董開先一爲某姓當卽拘至師部轉解丹徒縣公署察核訊辦 
　　浙運司履新前鎭江關監督袁思永新任兩浙鹽運使職已紀前報茲悉袁司長及眷屬人等業由北京附乘津浦火車南下昨晚已行抵鎭埠暫駐江干萬全樓旅館大約勾留兩三日卽須赴浙鎭郡官紳各界之與有舊交者咸爲之祖餞焉 
　　馬鎭使過鎭淮揚鎭守使馬玉仁氏於二十三號由浦南下道經京口暫駐今晨乘早班火車赴寗晉竭新任李督軍禀陳江北防務事宜 
[南通]  
　　鎭守使去任通海鎭守使管雲臣日昨卸任赴阜寗接任墾務副辦紳商軍學界集通城與衆堂公宴餞行張季直君亦蒞會今晨管君瀛眷由城東長壩登舟沿途燃放鞭砲歡送頗極熱閙張叔儼商會長唐閘實業警衛團張團長盧縣長等六七十人均恭送管君至城西大碼頭而别 
　　稅所長視事南通貨物稅前所長郭文徹去任後省署特委任夏敬履接允斯職今日上午十時夏君特赴稅務總公所行受任禮接收公文檔件傳見屬員而駐外各分所之司事則奔走總所探聽消息尤形忙碌 
[杭州]  
　　襪業會議增價杭州襪業同行因原料昻貴成本不敷召集同行經理定於前日（二十三日）下午一時在元福巷會館會議增價是日到會者共有二十餘人議論紛紛莫衷一是有謂每打須增加四角者亦有謂三分及一角者嗣經莘隆廠經理張君公平評議增加一角遂付表决散會聞今日已遍發傳單通告本外埠各主顧矣 
　　湖州鎗斃黨人本月十七日由梅溪警備隊第二區新任統帶張善亭君破獲黨人三名解由嘉湖鎭守使署軍法科開庭審訊並將三人隔别訊供楊鳳翔（一名楊金山又名楊瑞山湖北人係受黨人營長之職）初不承認嗣與韓瑞林（卽韓玉峯係受黨人招撫使之職）質對證據確鑿始默默無言其一名馮占魁係受義民軍敎練官之職經王鎭守使判處死刑於昨（二十一日）詳奉督軍核准由吳興縣大監內提出押赴校場內執行鎗斃其同獲之藍卯坤玉炳森二名尚待復訊 
[安慶]  
　　靈璧縣辫兵之失敗皖北定遠池河鎭辫兵一股北潰搶刧五河城紳許愛亭村宅等情業誌本報當該紳被刦甫罷有僕丁小麻孜者化裝乞丐跟蹤窮追據該僕回稱該潰兵自杜家圩突圍北竄即入靈璧境行至於八月十四日尤家集盡被該縣警備隊隊長劉德申率隊擊散鎗械贓物大半抛棄該隊長遂囑該僕回報主人由五備正式公文赴靈領還矣查靈璧不過一彈丸黑子地耳何敢與畏之如虎之辫兵抗究厥由來緣於鄰封泗縣五河盡遭該軍騷擾前車旁鏡防範已周且該縣原有價領德國式鎗四百枝而楊知事光詒近又組織警備一營當該潰兵行至城東三十里之長直溝該知事已派隊沿途防範數次扼截均被突出比及城北百餘里之尤家集該潰兵以爲將入徐魯履險如夷遂大肆搶掠豈知該集劉隊長德申早會合雙溝王集各哨扼要設伏以待槍聲四起而該潰兵已在垓心矣且輜重力竭子彈將盡莫能抵抗只得棄輜擲械落荒而走焉 
[山東]  
　　日照漁業情形京部前曾令各關調察漁業茲聞石臼所東海常稅分關呈報日照漁業情形略云日照縣所屬海口水產稀少各種魚類不甚滋長推原其故蓋以海口沙多土少口門多被沙淤而口外則海水急流無處停蓄也每年過陰曆十月漁船即不下海直至來年三月清明節後始有下海捕魚之舉一過陰曆五月市上魚類又復斷絶至陰曆八九月漁市稍旺而十月又不下海矣統計一年以內無魚可捕者居多數各口窮民沿海雜處無田可種無業可歸家家置小舢板一艘希圖下海捕魚藉以餬口統計各口窮民不下數千家無一家不捕魚實無一處能成漁業所有漁户大抵各辦各事有如散沙出海捕魚旣不相顧逐日稍有所得上街兜售急不能擇易資度日大衆所得統計則不少各家所得分派則無多一年中半年閒居無魚可捕生計窮窘以至捕魚各種器具多不完備又拘於中國舊時漁家積習所用各器拙劣不適於用因此日益墮落實屬不成漁業云云 
　　滕縣又起大股土匪該縣地近兗曹自青紗障起土匪聚衆劫掠時有所聞自駐紥境內之陸軍調赴曹縣剿匪而四境土匪遂乘隙大肆猖獗境內富户之婦女幼兒被匪架去者須以二千元或數千元回贖否則污辱殺害去年夏間亦曾發現土匪擄掠案件前任知事劉榮綬每親自率隊往勦是以土匪歛跡而現任之王知事不第不率隊剿匪近日反將城門緊閉遇有人民出入均發給木質腰牌嚴查城內商户旅店惟恐土匪混入竟置四鄉人民於不顧矣 
[奉天]  
　　四鄭路預備開車四鄭鐵路中之由四平街至八面城間之工程於九月中旬完全竣工當擬先開該鐵路火車惟現在機關車客車貨車等尚無籌備到期不能開車故目下該鐵路虞局長愚及交通部技正俞人鳳等於十一日特由北京至大連向日本滿鐵會社提議將向滿鐵公司借入機關車五輛客車十輛貨車六七十輛以便至期開車 
雜評一 
[條件（一子）]  
　　我國對外之宣戰無條件而對內之爭則競以條件聞矣四川有議員等商停戰之條件也雲南則有唐督軍提出和平條件也廣東則有陳督軍提出要求條件也此外奔走南北盡力於疏通排解者亦莫不挾一條件爲進言之依據夫對外宣戰之所以議條件者以有交換權利之關係也然而猶以權利爲不可言故終出於無條件之宣戰若國內之爭祗有爭是非耳爭法律耳爭情理耳權利更非所言然則今日紛紛所傳之條件果何種之條件耶舍權利外别有所謂條件耶抑條件中仍含有權利之意耶某條件可勉從某條件不能讓步兩方意見果因何而復有商榷之餘地耶此誠我人所大惑不解者矣 
　　或曰中國之爭本爲權利則除權利外安有所謂條件除以權利爲條件外又安有商榷之餘地哉信歟否歟吾觀其後 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宣戰後之海上風雲（十一）]  
　　檢查郵件之辦法上海郵務管理局代理局長昨奉北京郵務總局頒發交通部通告云爲通告事我國政府現在業與德奥宣戰所有我國及各國往來郵件均應分别檢查以昭愼重除德奥以外各國在我國所設郵局由其自行派員檢查外茲將政府所定郵局檢查辦法列後特此通告計開（一）凡我國人民與敵國人民以及其他各國人民之往來郵件一律檢查（二）凡本國政府機關公文及各國公使館領事館之公文均免檢查（三）檢查機關附設於各重要地方及通商口岸之各郵務局內（四）檢查人員由各省區地方長官選派委員充任（五）驗訖之郵件須蓋有檢查員驗訖之華英文戮記爲憑（六）檢查手續務求迅速母使延誤時間愈少愈妙（七）檢查人員對於拆驗之郵件應負嚴守秘密之責任（下略） 
　　發還房屋之請求洋商哈同因有洋房數間在南京路租與德人居住現被中國官長封閉函請交涉公署將屋內所有器具遷移他處並將房屋發還等因聞交涉署接函後當查中國對德奥宣戰後所有德人開設之英文戰報係奉部電令行公廨飭封停閉函中所稱南京路房屋是否即指英文戰報發行所而言已飭公廨查復矣 
　　收管小輪之預備滬寗滬杭甬鐵路局長任筱珊奉交通部電開現派交通滬行長趙慶華爲駐滬没收德奥小輪辦事處處長所有該處每月經費約五千元飭由部存正金欵內照數撥支等因任局長已遵照辦理並聞趙君目下尚在南京昨奉部電飭簽免票由局寄送寗站交趙備用大約今日可以抵滬 
[德人被控後之不自由]  
　　僑居公共租界乍浦路一百零三號門牌之德國人桑姆斯向在江海關服務因於本年正月十一號起至六月十四號止陸續私用公欵洋一千七百九十五元被總稅務司查悉報由總巡捕房諭飭西探海明惠協同滙司捕房西探斐士等將該德人拘解公共公廨經中西官訊供管押嗣由桑姆斯延定某律師爲辯護士請廨訂期會審經承審是案之王崧生襄讞查得該律師係奥國籍現中國政府已與德奥兩國發表宣戰該律師似應停止職務不能出庭當於前日禀請薩交涉員電禀外交部請示去後旋得復電略謂本國政府已於本月十四號頒布與德奥兩國宣戰命令該律師旣係奥國籍自應停止職務等因薩君接電後卽令行公廨於昨日轉飭捕房將桑姆斯帶至公堂即經王崧生襄讞會同日副領事林君宜諭中國政府已與德奥兩國發表宣戰爾所延請之律師係隸奥籍應停止職務不能出庭辯護云云桑姆斯答稱該律師旣不能到堂代表被告在上海親友甚多應請准覓親友到堂擔保准予交保候訊等語旋由中政府代表律師上堂聲稱此案關係重要被告所請交保一層敝律師極端反對請爲展期研訊中西官判被告仍寄押滙司捕房候特别訂期研訊 
[吳淞無線電報生被拘]  
　　吳淞張華浜無線電報局收發電報生紀白兩生被人挾嫌指爲洩漏軍情於駐粤海軍第一艦隊經松滬盧護軍使飭令吳淞防守司令榮道一旅長就近拘解軍署訊押後經該局局長查得該兩生並無私電粤艦隊及洩漏軍報之憑證聞於前日具函盧護軍使代爲剖白並請求開釋盧護軍使以事關重大不允所請 
又一來函云吳淞無線電局自獨立後松滬護軍使即飭吳淞要塞司令部派員檢查電報將由上海至海圻軍艦等處之報扣留不發該局報生紀白二人照章發公電通知原局（上海局）請其轉知發報人詎有人挾嫌挑釁潛以匿名信郵告護軍使署誣稱電生紀白二人故洩軍密軍署飭提紀白二生交軍法課訊得除發公電外並無他項情節該署據此事實電呈國務院請示核辦交通部遂撤該局長沈某之差紀白二生由該署懲辦該二生之家族聞之惶急萬狀日夜哭泣不識能昭雪此冤否 
[福音堂牧師被疑]  
　　虹品全備福音堂牧師湖南人陳寳生日前至江灣某宅送喪被吳淞偵探以其形跡可疑拘解司令部指爲運動軍隊解送護軍使署押候訊辦後經會中同事得悉立卽代請監理會堂洋牧師某君於昨日禀請美國領事照會交涉員轉詢盧護軍使旋得復函允俟研究明確再核云 
[華界房客均須覔保]  
　　淞滬警察廳徐廳長日前奉盧護軍使面諭現值戒嚴期內恐有匪徒混跡內地擾亂地方治安對於所轄各區域之房主招住租户亟應嚴加取締無論新舊房客須一律覔取妥保繕具保單始可租屋居住如此則遇有事故不致漫無稽考等因昨已頒發示諭通令各區署所警正警佐飭傳各房主到案面諭限三天取齊各租户保單禀復該管區署廳候抽查如有陽奉陰違情事查出重辦並將房屋發封充公云 
[水路防務之布置]  
　　松滬盧護軍使以現值地方戒嚴水陸防範均應嚴寗所有陸路各要隘特飭三十八九團分别佈置水路防務亦已飭鈞和建康二艦擔任故於昨日起由董艦長飭派小輪在週圍各港口往來巡弋并於晚間抽派艦兵每組十二人登岸專在沿浦龍華灣一帶巡邏於六時起至天明止由建康鈞和輪流抽派上岸巡邏以補陸防之不足云 
[探報匪黨私購武器]  
　　巨匪管大肚子之羽黨莫照阿等向在江浙及太湖沿岸各鄉刦掠擾害迭經水陸軍警飭緝未獲茲悉松護護軍使署現據稽查員報告偵悉莫阿照等携帶巨欵來滬私購軍裝鎗彈希圖潛行裝船運往蘇浙內地以備劫奪財物時所用請飭水陸各防軍嚴密守緝等情昨聞軍署已分令蘇滬水陸各軍警機關轉飭駐防各要隘水陸各軍警凡遇船只經過務須詳細檢查以杜夾帶云 
[續招華工赴法]  
　　法國駐華招工總理吕的而（譯音）以此次普遂洋行所招第一批華工之工藝曾經工程師搿辣男考驗均列優等堪以送入造船廠工作惟當此法國缺少工人之際如能再招工藝精美之華工多人繼續送去江國必甚歡迎故昨又商請普遂洋行速招第二批工人以便送往法國工作 
[剌趙案嚴究誣攀]  
　　松滬護軍使署稽查員徐文德自由法公廨將誣扳李東郊孫權武爲剌趙正兇之證人蔡谷勳武學海帶回軍署後卽將誣扳情形報告軍法課由課長鄧振淦將蔡谷勳自白之與夏永生同謀暗殺趙參謀長及目覩夏永生狙擊之供狀檢出將武蔡兩人提案訊得武學海係蔡谷勳囑託爲證而蔡谷勳所供非惟圖賞誣扳實與剌趙案頗有重大關係按照蔡谷勳自白已爲共犯惟案關暗殺不得不詳加研訊以明眞相於是命將蔡谷勳武學海釘鐐收禁一面禀由盧護軍使電請浙江楊督軍迅派委員來滬會同審訊並將車夫寗波阿根帶滬以便指認 
[恐嚇圖詐之懲治]  
　　住居法租界之天津人王海峰南京人徐聲明蘇州人周紹堯（即周泉）因三次書寫恐嚇信函冒充民黨向滬西安南路六十九號門牌前清鹽運副使胡光國圖詐巨欵經胡控請靜安寺捕房派探陸桂山協同西探將王等三人移提至公共公廨經中西官訊供判押在案昨晨復訊先由中西包探投訴將被告等先後移提到案情形次由原告訴稱被告等於本月九號十四號十七號三次遞信嚇詐應請究辦訊之王等三人互相　諉中西官以供證確鑿豈容狡賴遂判被告三人各押西牢五年後再加押二年統共七年期滿後均逐出租界 
　　甬人戴阿長身帶手槍與在逃之某甲同至北四川路八百六十二號門牌浦樂洋行經租人康守錦家出示手槍利刃向康妻沈氏嚇詐洋五百元不遂行兇氏卽喚到二百另八號華捕與包探徐阿華將戴拘解公共公廨訊供收押在案昨晨復訊先由徐探投訴將被告拘獲情形並將抄出之手槍利刃呈案請察繼由原告康沈氏偕女秀金上堂訴明被告當時與在逃一人嚇詐不遂肆行兇毆求究訊之被告供詞支吾中西官判戴押西牢三年期滿逐出租界 
　　三十六個黨流氓湖北人楊阿三專在東洋公司碼頭拐攫中西旅客行李財物前日因向旅客王四喬及日本人沐君等嚇詐被王等報由捕房派探王金茂與八十四號西探目利扶司將楊拿獲拘押捕房昨解公共公廨請究先由中西包探上堂禀明前情次由原告兩人投案證明被告糾衆威嚇勒詐情形請爲嚴懲訊之楊阿三供詞狡賴中西官以楊糾衆擾害旅客殊爲可惡判押西牢三年期滿永遠逐出租界 
[携鎗圖刦案辯論終結]  
　　徐州人劉月計湖北人徐萬順揚州人張吉順山東人毛錦田曾於本月三號在西藏路徘徊窺探被總巡捕房包探張芝卿西探海明惠查見以其形跡可疑向之盤詰言語支吾當在劉身畔搜出勃朗林實彈手鎗一支一併帶入捕房解送公共公廨訊供收押在案昨晨由廨復訊據中西包探投訴將被告等拘獲後詢知徐萬順住居法租界即恊同法界包探在徐家內搜出子彈三十七粒五色旗一面軍帽一頂及徐在山東時爲營長連長之圖章並悉是日被告等擬至滬西火車站附近圖刦禀畢將手鎗子彈等呈案請察訊之劉月計供於本年三月間來滬意欲投軍手鎗係徐萬順所給約往火車站向人借洋等語張吉順供於六月初九日來申寄居徐萬順家做工度日並不爲匪毛錦田供於六月間到申向人索欠無着以致流落不得已以賣花生米爲生不敢爲匪徐萬順供來滬已有五年向在楊樹浦牛皮廠做工所有抄　之子彈等物係同居人彭星烈所有乞鑒陪審西官義羅副領事以劉等携鎗圖刦擾害租界治安不法已極即於西文案由單上簽判劉徐兩人各押西牢二十年張毛兩人各押十年分别示儆俞襄讞以會審公堂無判押西牢五年以上罪犯之權於華文案由單上簽判劉徐張毛四人各押西牢五年期滿帶堂再核手鎗子彈充公 
[星期六之金融調查]  
　　調查上一星期內外洋進口之現銀祇有正金花旗滙豐等行之大條銀九百餘條而出口者則有寳銀一百八十餘萬兩先令雖長二辦士半標金之價並不大跌此乃大借欵之影響至各銀行之存銀較上屆少一百餘萬兩存洋少十餘萬元大條則多一千條之譜茲將各銀行所存銀洋之數列下麥加利存銀二百另一萬洋一百八十一萬大條一千二百滙豐存銀三百七十六萬洋三百另九萬大條一千三百三十二德華存銀五十萬洋四十萬欵押在外正金存銀三百九十三萬洋六十三萬大條二百五十一道勝存銀二百二十八萬洋三十五萬通商存銀二十萬洋六十萬東方存銀一百四十五萬洋十一萬花旗存銀九十一萬洋一百另四萬大條四十二華比存銀四十一萬洋四十五萬和蘭存銀五十二萬洋一百五十一萬中國存銀一百十三萬洋二百九十萬臺灣存銀六十六萬洋七十二萬住友存銀五萬洋三萬南北各莊存銀二十萬洋一百二十一萬交通存銀二十萬洋一百萬有利存銀二十五萬洋十萬中法存銀四十三萬洋三十八萬總計存銀一千八百八十九萬洋一千六百三十二萬大條銀二千八百二十五條廣東小洋因廣帮仍繼續收進故漲至六錢五分另三七五銀拆二錢二分 
　　又據另一訪員調查近三日內進口金銀計有華比銀行從東洋公司船八幡丸由外洋載來銀條七十一條客帮從青島裝來墨洋四萬三千元又從九江裝來小洋三箱合洋一萬五千元又從香港裝來花啞雜洋二萬四千元又從日本裝來金洋十箱值銀二十四萬兩至出口者計有交通銀行裝往漢口寳銀七萬四千兩法蘭西銀行裝往法屬西貢銀二十萬兩廣東滙票號裝往廣東小洋十九箱合洋六萬元又津帮裝往天津金洋一箱值銀一萬八千兩 
[商界選派議員之希望]  
　　全國商會聯合會昨致各商會函云本會正會長吕逵先蒙大總統於本月十六日上午十時傳見埀詢各省商業狀况經吕會長歷陳近年商情困苦力請維持當承大總統言余在江蘇督軍任內對於提倡商業之政策無不積極進行上海總商會必知其詳此後關於扶助全國商業之計畫余自應盡力主張言次談及召集參議院事經吕會長陳述商政之不能改良皆由國會無通逹商情之議員去年八月國會回復全國商會特於此時召集各省商會代表開大會於北京滿擬議决請願之案國會必能贊成咨逹政府照辦詎意國會對於全國商會請願各件（如裁釐加稅改良印花稅取消菸酒公賣各請願書）一概擱置不議頗失全國商人之望此次召集參議院務懇主持於各地方選派參議員原額中各於商界選派一人庶可代表眞確之商情企圖實業之發逹等語大總統亦甚以所陳爲然並言余甚盼議院中多商界巨子於國家大有裨益可詳具理由書呈閱以便交院核辦吕會長退出後卽轉告聯合會各省評議員趕即詳述理由繕具呈文預備遞呈大總統備覽本會以大總統蒞任伊始百端待理能亟亟於考詢商業並允商界選派議員之請其注重商業之心昭然若揭中國實業前途洵未可限量除將情轉致各省總分商會一體查照外合應函逹貴商會轉知各商查照爲荷 
[鐵路旱橋尚須拆造]  
　　南火車站之旱橋改建鋼質橋樁竣工已久尚未通行嗣因乘客不便由任局長函請工程師從速騐收已紀前報茲由洋工程師摩托尼報稱業於昨日騐得該旱橋之工作與原圖不符亦不堅固而橋之中間較之兩面略低橋面不平照章須令工頭重復拆建請飭原工匠照式建築等情任局長除令飭該站長暫緩通行外一面催令工匠趕緊重建 
[電燈電車兩公司議决歸併]  
　　內地電燈公司與華商電車公司合併一事曾經雙方兩次開會集議並訂定昨日（二十五）開第三次臨時會已迭紀前報茲悉昨日午後三時在電燈公司三層樓上開會各股東到會者共有一萬二百十六股已與法定人數相符報告開會宗旨後即由總理陸伯鴻將兩公司合併以後之利便及雙方均能節省開支之效果向衆宣言次由各股東會議良久用投票法取决當即紛紛投票揭示後贊成斯舉者居十之八九全體舉手贊同歸併其種種手續尙須隨時磋商云 
[潮州人買土受騙案之辯論]  
　　潮州人黄逹川在總巡捕房控告常州人孫楚卿串同俄國人張得樂（譯音）以抖售老印花 
 
 

Page 11

 
 
煙土爲由在蓬路某西酒店內設計騙去土價洋三千七百五十元業由二十七號西探目彭山包探周志仁將俄人張得樂送往俄領事署請究並將孫楚卿拘解公共公廨訊供判交五千元人洋並保聽候訂訊各情已誌前報前日午後由捕傳集人證將孫解廨經王崧生襄讞會同美博副領事升座研訊先由原告代表律師上堂譯明被騙情形繼據原告黄逹川投案供稱前爲土行生意迨奉令禁售歇業後卽回原籍此次由籍來滬先由被告介紹向俄人購買烟土八隻每隻價洋三百五十元至本月八號被告又來抖銷老印花土十隻每隻價洋三百七十五元先付定洋二百元至出貨時將洋如數付孫轉交俄人當由孫囑我至白渡橋中國花園守候詎我候至三小時之久未見該俄人將土送來忽據孫來云烟土已被包探取去約我翌日還洋或仍交土旋因被告一味游約我至捕房調查並無搜去烟土之事方知被騙是以控究卽由被告代表律師向黄詰稱爾向來是否專在租界內私販烟土爾知販土犯罪否爾回廣東時箱內是否藏有烟土且此次爾向俄人所購之土並非老印花實係紅土否則無此賤價爾在中國花園守候是否恐被捕房知悉爾兩次所購之烟土十八隻轉售何人應卽據實陳明黄答稱我回籍時並未帶有烟士我在中途守候係孫所囑至第一次之烟土八隻係友人周祖卿托購此次所購之土係三泰弄鄭太太囑我代買並非由我販賣復由被告律師向堂上聲稱原告私販烟土亦犯中國刑律且原告聲稱前已買過大土八隻則係生意往來不交賣貨並無絲毫刑事性質原告不應以刑事起訴請爲將案註銷旋據西探目彭山上堂禀稱曾將帶至俄領事署質證惟其供詞與在捕房所供者不符請核中西官判孫仍交五千元人洋並保候再訂期研訊 
[匪徒不得其門而入]  
　　滬北長浜路公陞西里三十八號門牌於前晚（即二十三號）七時許突來匪徒七八人叩門甚急詢其何姓答稱姓方欲會爾家主人該居户知非善類堅不容入旋在樓上窗內急吹警笛數聲該匪等始各竄逸事後報請新閘捕房飭探查緝並設法保護以免再來肆擾 
[南滙市東鄉一日間之三案]  
　　浦東南滙縣境匪類横行動輒滋事前日市東鄉一日之間發生三案於風化治安頗有關係特錄於後望有地方之責者亟有以整頓之 
　　白晝污辱處女市東鄉農人倪連華因田中所種瓜菓將熟恐被偷竊令長幼二女（長女年方及笄）往田中守望詎被匪徒沈介初沈來富瞥見一擁上前竟將倪之長女按倒在地强行姦污幼女見勢不佳逃回報知家人前往援救該匪等業已逸去事後由倪投訴南滙縣公署請求拘究 
　　學徒幸保性命老港鎭久章雜貨店學徒施某前日携帶銀洋十餘元銅元二百枚入城批貨在途被匪多人將施之咽喉腎囊揑住登時暈倒於地所有銀洋銅元盡被刦去移時始醒惟不能言語行動臥於道旁後經路人告知該店主雇人畀歸詢其被刦情形因不能言語故舉筆寫出內有張姓一匪綽號獨眼龍者似頗認識等語當經該店主報告該管警局請飭查緝　　匪徒强索逞兇浦東某碼頭前日有匪徒湖北人葉銘生（混名小麻子）向搭客某甲强索規費不遂恃蠻行兇當經該碼頭巡丁查見上前禁止不服報告買辦劉觀文飭將該匪徒葉銘生拘送三區警署經解警正訊明前情以該匪徒膽敢白日在碼頭敲詐實屬不法判自昨日起發回犯事地方示衆五日再行核辦並牌示地方居民如有被該匪徒敲詐滋擾者准即來署據實聲訴以便併究 
[海關施監督作古]  
　　江海關監督施炳燮號理卿蒞職以來於茲五載平日整頓關務獲效甚多無如精血衰弱積勞成疾近日病更劇烈醫藥罔效遽於昨日（二十五日）下午二時許長逝惟身後之嗣祗有二妾六女卽經幕僚陳仲周應子守二君（施君於前清時爲兩江督幕陳應皆其同門）暫時主持關務電請政府派員接管一面通告親族舉喪 
[仿製洋貨之報關手續]  
　　海關稅務司通告云照得機器仿造洋貨曾由稅務處特准祇完正稅一道報運出口如紗布燭皂紙烟紙張等項貨物者除報運時將貨色件數斤量價值開明外並須將所製各該貨之廠名用英文及華文繕寫明白另將以下之英文登入報單由報關人簽名（按原註之英文即所製該貨之廠名及所運之貨色名目現在裝運出口請發給免重征執照等語）如報單內未將以上各項標記載明者則所報之仿製洋貨卽作爲平常貨物看待並喪失應有之利益 
[法公司船運去之土產]  
　　法國運銷華絲近頗暢旺前日法公司船亞門比克號從日本抵滬即日出口開往麥賽爾里昻城等埠各洋行裝出絲類甚多計百利洋行廠絲十包黄絲五包絲頭二十二包有餘洋行廠絲十包白絲十五包永興洋行黄絲三十包花生油二百八十八件大昌洋行白絲十包黄絲五包逹昌洋行廠絲十包白絲五包黄絲十包泰和洋行白絲十包黄絲五包祥利洋行白絲十五包通順洋行白絲十五包三井洋行白絲十五包沙咪洋行黄絲十五包怡和洋行廠絲五包信孚洋行廠絲十五包蠶繭十五包百多洋行白絲五包愼餘洋行白絲十包隆茂洋行狗皮三件羊皮二十六件通順洋行黄絲十五包新時昌洋行廠絲八包白絲五包公安洋行廠絲五包白絲十包義昌洋行黄絲十二包法昌洋行廠絲十包固益洋行廠絲十三包筆喇洋行亂絲頭十九包惇信洋行廠絲七包 
[警察所重訂偵探服務規則]  
　　上海縣警察所重訂偵探服務規則十三條照錄於下（一）各探每晨八時到所晚間七時散值（二）各探須輪流值日遇值日日須日夜在所聽候差遣不得片離（三）值日探目如有因公差遣出外深夜如可畢事者務須留夥探暫代（四）各探奉諭緝捕盜匪指提人犯不得鹵莽從事以黑作白誣累善良（五）諭派各探調查特别緊要事件及下鄉查案曁押解人犯至鄰縣者准其開支車站及食宿等費不准在外假公需索分文（六）各探及探夥非奉命令不得私自在外逮捕人犯搜查證據（七）不准受人私托借本所偵探名義在外處理事件招搖敲詐（八）諭派查傳及探訪事件務須切實探查不得延怠從事浮滑報告延誤要公如有誤報上次滬杭鐵路慢車到滬時刻之事立卽開除（九）諭派何人承辦事件卽應何人負責不得藉詞轉託他探辦理如實有不能承辦之處應將理由陳明核定另派（十）拘留人犯遇有收押提釋時由巡長承值不得直接交提其餘傳提飭查及承值訊案等事由探任之以免紊亂而專責成（十一）案犯交保由探通知家屬具結蓋戮至照對保單時由探協同巡長往對（十二）各探除辦案出力能獲贓盜者即時特别頒賞外此外勤惰每半年考核一次分别功過而定懲獎（十三）如有違背以上各條規則者輕則記過重則開除如犯刑事範圍者則送法庭處治 
[華人綱球競爭會之條規]  
　　上海華人綱球競爭會定於九月一號舉行茲將草擬條規錄後（缘起）綱球爲夏日最宜之運動文明諸邦男女老幼無不乘此時間約伴到場合隊賽拍旣可以强筋骨增興味且於交誼上又得藉以聯絡感情是舉對於人生實大有裨益本會因特聯絡滬上各華人綱球隊羣策羣力一致進行每至秋時集合各團體比賽一次俾由競爭而獲進步是華人網球隊競爭會設立之所由來焉（會董）蕭智吉張嘉甫曹雪賡史家修古逹程刁信德周錫三鄭讓于郝伯陽（會費）個人比賽每人繳費洋一元成對比賽二人合繳費洋兩元均於報名時預付否則無效（報名處）四川路中國青年會總事務所或體育部事務所均可報名時期至八月二十九號六時爲止逾時不候翌日十時定比賽先後之次序在四馬路五洲大藥房由會董以拈　法規定（比賽地點）開始與終結之兩次均在北四川路底右首中國青年會草地球場惟於中間數次得在他網球隊舉行但須由董事指定（奬品）個人比賽第一者除得奬小銀杯一只外並鐫其名於大銀杯上凡得三次第一者得奬此大銀杯第二者得奬閙鐘一架成對比賽第一者每人得奬鷄心銀牌一方第二者每人各得閙鐘一架（規則）（一）比賽規則一律按中國東方運動會之章程辦理（二）自九月一號起除星期日及陰雨外每日四點半鐘起賽至九月十五日止（三）預賽時以三局之中獲勝二局者爲勝至最後决賽以五局之中獲得三局者爲勝（四）比賽次序之先後由本會會董規定佈告比賽員不得爭先落後惟至時不到者即以負者論（五）比賽球場按定章須用章地（附則）如有不明之處請至四川路中國青年會向郝伯陽先生訽問可也 
[公共體育場增添器具]  
　　上海公共體育場成立半載該場主任吳懷疚對於體育一門加意講求現擬暑假後除添設網球二處籃球一處外並增設鞦躚架巨人部俱購自泰西名廠爲新式之器具云 
[小學校長聯合會之開會期]  
　　滬海道屬各縣高等小學校長聯合會每年舉行一次今屆會期定於本月二十七八兩日舉行以本城也是園爲會所經王道尹委定上海縣立女子第一高等小學校校長曾鈞爲主席 
[明强學校記事]  
　　威海衛路明强學校開辦迄今已歷六年成績頗佳現屆暑假期滿該校長史啓祥已通告各學生家屬定於本月二十七日（星期一）開學該校本學期內爲培植寒畯起見特添招半費生二十名並附設英文夜館額定四十名定陰曆七月十二日晚正式開學 
[商業中校添設夜課]  
　　新垃圾橋南公益里上海商業中學校爲便利已就職業者補習中西文起見特設夜課收費低廉初級每半年兩元中等三元五角高等六元中西一律兼讀減去四分之一時間中文每晚七時至八時西文八時至九時陽曆九月十號開課額定中西各三十名 
[上海公學大致楚楚]  
　　白克路上海公學自開辦以來報名者已逹二百餘人遠至南洋羣島亦有遣子弟負笈來學者該校定於本月二十七號行開學式校內布置一切悉將就緒如　化室應用各種儀器俱已配置全齊健身房刻正日夜工作聞不日亦可告竣云 
[派督郓軍署參謀長過滬]  
　　浙督軍署參謀長范毓靈奉楊督軍命赴寗垣謁賀李督軍並恊商蘇浙閩皖鄂五省聯防大計范君奉命卽乘火車道經滬埠晋謁盧護軍使晤商一切旋即興辭乘車赴寗 
[兵工廠委派統計主任]  
　　上海兵工廠謝廠長因奉陸軍部訓令以統計一項爲國家考核之大政查該廠軍需浩大亟宜迅速遵辦並着委派本廠熟悉人員爲調查主任專任其事等因當經委任夏壽年爲統計主任並先呈報軍部察照 
[護軍使飭騐鎗械]  
　　松滬盧護軍使以現值戒嚴之際所部全師各旅團營各項鎗械均應特别檢驗以昭愼重昨特令行所部師部由副官檢驗旅部由旅長指派檢驗團部由各團之副檢驗各營由營長檢驗並着隨時呈報 
[請禁冒牌洋燭之答復]  
　　交涉公署前准英總領事來函以蘇州高淳二處發現假冒英商白禮氏洋燭摹仿商標將白字改爲白子請爲轉移查抄示禁等因現經交涉署咨由蘇常道尹復稱已令行吳縣知事切實查明提究從重罰辦應俟查復到後再行咨會等語昨已將咨復情形函奉英領事查照矣 
[警佐注意工程]  
　　淞滬警察一區二分署警佐王金山因虹橋北首及太平街等處之房屋現正退建浜基放寛道路動工者已將次完竣未拆者亦不日退讓惟近來每有流氓藉端拆稍不遂其欲即硬搬門窗以爲挾制爰於昨日親自前往該處一帶巡察並查勘有無磚瓦等料侵佔道路碍及行旅聞此後尚須隨時往查云 
[焚燬方單證據後之手續]  
　　羅傑律師函呈交涉公署謂敝律師上年受禮泰洋行委任爲法律代表在公共公廨控追魏元珪抵押房產不贖一案一面由魏元珪赴上海地方審判廳具訴均經判决所有方單證據存在事務所於一九一六年十二月二十四號晚間不戒於火以致被燬請求行縣補給印諭等情薩交涉員以該律師所請是否可行已函致上海縣查核辦理矣 
[工人與電車爲難]  
　　昨日午後一時華商某號電車由十六舖向南駛至滬杭車站附近有山東人四五名係在車站上推運貨車者均空身行入電車軌道內由司機人急踏警鈴使之避開若輩自恃人多有意留難聲言此處非汝電車獨行之道路出言不遜齟齬而散旣而該電車回來往北駛行至滬軍營舊址又被糾同數十人阻止行車將車上第一號查票員周炳生司機頭目管寶成拖下兇毆幸由該處砲兵所聞率隊彈壓得以追獲行兇之劉振海竇振武兩名交由崗警帶至一分駐所押解警廳司法科訊究 
[拿辦剌花黨之效果]  
　　滬南第一區署警正董希賢因奉徐廳長而諭嚴拿剌花黨搶匪解訊重懲以安行旅即派王翟兩巡官專事查察業已獲到多名分别嚴辦故十六舖一帶各匪徒近來已稍稍歛跡矣 
[浴客一睡不醒]  
　　昨日下午四時十八分有年約三十七八身穿夏布長衫之某甲赴河南路Ｃ字二百六十五號奇園浴堂走入客房稱欲略睡片時詎竟斃命當由跑堂出外告知五百九十八號一千一百十五號兩華捕即由電話報告捕房立飭中西包探前往該浴堂查明情形再行核辦 
[何用出頭硬覇]  
　　寓居南市十六舖某號門牌甬人李阿生之妻陳氏近被高巷頭地方賣牛肉之王阿大引誘私識被李覺察昨日欲領該氏回寗波原籍氏不應允避往王家李跟蹤尋見向王理論王竟出而强覇因之互相格鬭爲崗警所知卽將兩造拘至一區三分駐所（水仙宫）由宋警佐問明起釁原因飭送地方檢察廳預審核辦 
[匪徒强搶手鐲]  
　　新北門內新街祥春義絲線店主殷志順之十二歲外甥女聶毛子向由殷家撫養前晚九時二十分鐘毛子手抱殷之二歲幼孩在門前戲嬉忽有匪徒李紹卿突將毛子臂上所帶銀鐲一雙强攫奔逃毛子被搶即大聲喊救殷立即出外狂追當由第九崗守望巡警劉鉅章趕上將李擒獲解入一區二分駐所抄出原贓由王警佐詰據李匪供稱南京人現因失就來申探友不遇思回原籍缺乏川資不得已出此下策求恩寛宥王君判令暫押於昨晨備文將李紹卿一犯連同原贓申送警察廳發交司法科訊究一面着令原告自投該廳候質領贓 
[拐子與女子失散]  
　　女孩羅阿金身穿藍布衫白洋布袴子頭梳髮辫上紥紅羢在法租界迷路被捕查見帶入捕房昨送法公堂請示詰其家中有無父母據稱湖北人年十五歲日前被人拐來上海在途失散餘詞含糊判送善堂留養候家族認領 
[拘獲倒欠鉅欵之關係人]  
　　愛多亞路大豐永雜糧號主南京人張禹門因倒欠華洋各商巨欵帶同眷屬棄店逃逸後經各原告控請公共公廨將其夥沈石庵逮案迭經訊供判沈等交保帮同原告找尋張禹門到堂訊追在案茲經查得住居九江路三百九十八號門牌之南京人李儒人曾助張禹門宛子瑜等將僞棧單及滬寧鐵路提貨單騙抵銀四萬七千餘兩報請總巡捕房派令中西包探將李拘獲昨解公廨請究先由原告代表律師上堂譯稱被告係張禹門之司帳一切單據賬目均係被告經手張禹門等雖已逃逸被告實係案內之要證且查尚有案證多人被逃請爲展期兩禮拜開審等語經俞襄讞商之義副領事羅君判李交五千兩人銀並保候展期一月再訊 
[私販烟土之敗露]  
　　向在新北門內開設照相館之吳渭軒原籍台州其家前住本城九畝地地方吳因兼販私土積資頗豐去年春間爲洋藥公所調查員某甲等查悉吳家中私藏烟土甚多報告二區一分駐所協同長警往查無着吳卽以甲等糾衆騷擾控經地方審檢廳訊明宣告甲等無罪不料吳仍操舊業昨晨八時許懷藏烟土三四十兩前往南車站擬乘滬杭火車往浙販售詎行至民國路小東門相近忽與流氓某乙等相遇將吳軋住索詐吳即奔入附近怡樂里寗波人爲柴炭生意之張友生家懇其切勿聲張將物暫寄張因與吳素昧生平且恐寄物內有危險物品遂喚崗巡前來將吳拘獲起出烟土連同張押送一區二分駐所轉解地方廳經檢察官預審之下判將吳渭軒收押烟土暫存張友生着即退去 
[押犯因賭吵閙]  
　　上海地方廳第一看守所前因脫逃要犯已將前所長車黄等諸員並所丁等一併撤換惟所中一切規則現尚未臻妥善昨午在所押犯又因賭博起釁大起衝突一時聲逹户外經楊所長所聞馳往喝阻嗣爲檢察廳林廳長得悉立傳楊所長到廳問話 
[究竟是否患病]  
　　台州人陳雲卿前在法租界開設同裕興烟膏店因私售料子烟膏爲探查悉往拘詎被店夥方炳華縱逃故將該夥拘解法公堂訊判罰洋後又被探偵知陳匿跡之處前往拘獲解廨訊間陳供私售料子不諱判罰洋一千元嗣據陳稱實因貧苦一時難以全繳祗在親戚處措得洋五百元餘洋求請寛限設法判令交保出外限三月內繳案昨已届限傳訊由陳妻某氏投案聲稱丈夫現因患病在家故不到案求請查察中西官判氏退去候查明是否患病再核 
[祇可代人受過]  
　　張欽漢家中藏有紅土六包爲法捕房包探偵悉當即前往將張拘解法公堂請究張供此項紅土係友人王慶賢持來民人家中暫寄詎一去不來求請釋出以便找尋判交五百兩人銀並保出外限交王慶賢到案再核昨因届限傳訊張供王慶賢現已避匿無蹤難以交案求宥中西官判罰洋七百元充公紅土銷燬 
[雉妓累及客棧]  
　　李長生昨至法公堂控稱商人日前由遊戲場出外在途遇一野鷄妓女被伊拖至法界華商客棧內租一房間住宿迨至黎明起身該妓女不知去向商人身畔所藏之大洋六十元亦已不翼而飛當向棧主王振湘詢問一味支吾似係串合故此報捕拘案求請訊追詰之王振湘供該妓女於何時出外民人並不知悉實無通同竊洋之事求察中西官以王不應容留妓女與人住宿判罰洋二十元充公以儆 
[參觀歐洲大戰影片]  
　　前日下午三時記者承英國紳士雷斯萊君柬招前往夏令配克觀歐戰影片戲中所演包括飛機潛艇戰車砲壘以及鉅砲大彈盡戰具中所有無異置身戰場加以兵士之勇敢沉毅動作之活潑有序大足以激尚武之氣憤敵愾之心且於軍事上知識得益非淺是日到者約數百人頗極一時之盛云 
雜評二 
[蔡武誣證之嚴究（步陶）]  
　　蔡谷勳武學海之誣證李孫等爲剌趙嫌欵人在未預審之前人縱逆料其或有貪功圖賞之惡意而固萬不謂其自身乃與此案有重大關係也茲以法公堂偵察審愼個中情形始借蔡口以自白焉可見線人之報告一切黨案其中黑幕重重正非尋常人情所能斷盡矣軍署今方從嚴究察趙案眞兇或將於此而得厥端倪也竊願審理是案者依法辦理母稍回護庶幾一般慣行誣陷良民之探線其亦觀此覆轍而稍知警惕也乎 
[吕逵先請派參議員]  
　　吕逵先近向當軸請派商界參議員其意蓋欲有人代表吾商界之眞正民意也然而商人之事惟商人能知之商人之個中人物亦惟商人能知之今乃不以吾商人自選代表爲當軸陳說而以官場選派參議員爲商人留一地位之主張請當軸允諾是在已已先重視官場而輕自待其商界矣猶望將來所選派者之果能代表眞正民意耶矧復今之所謂參議院者在政界所主張固僅爲暫時之機關其所有事乃制憲機關等重大問題而决非專以提議商界之請願爲主旨吕君於官場旣甚接近寗不早已聞知而奈之何猶以是爲請派之前提耶嗚呼異已 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
泰西名人傳 
[林肯傳] [  瘦鵑]  
　　林肯Ａ，ＬＩＮＣＣＬＮ爲美國第十六任大總統以誠厚篤實聞於世生於一千八百零九年二月家貧困甚僦居印地安那ＴＮＤＩＡＮＡ森林中初入小學獲益無多尋亦棄其所學服役田間迨十九歲　被赴紐奥連斯ＮＥＷＣＲＬＥＡＮＳ越兩載移家伊利拿ＩＬＬＩＮＣＪＳ傭於紐撒勒姆某店肆中爲書記已而自立一肆卒失敗負債甚鉅去而爲村間郵局長及測量員習法律文法一千八百三十四年得選入立法議會居八年爲共和黨首領一千八百四十二年與瑪麗都德ＭＡＲＹＴＯＤＤ結婚於春田鎭ＳＰＲＩＮＧＦＪＥＬＤ一千八百四十六年得入國會有民主黨議員道格拉司Ｓ，ＤＯＵＧＬＡＳ者提議蓄奴問題林肯力闢之飛辭騁辯驚其座人會伊利拿共和黨人有組織反對蓄奴會者推林肯爲之首林肯奔走號呼不辭勞瘁卒得放免黑奴聲聞全美伊利拿議會代表鳩合同志公選爲副總統一千八百六十年五月共和黨人舉之爲總統以一百八十六萬六千四百六十二票敗道格拉司之一百三十七萬五千一百五十七票旣就職南加路林那州ＳＯＵＴＨＣＡＲＯＬＩＮＡ忽脫離合衆國宣告獨立南部沿海六州亦結爲聯盟不受林肯統轄林肯出席國會痛切陳辭而南軍竟於一千八百六十一年四月進襲却爾司頓ＣＨＡＲＬＥＳＴＯＮ之塞姆砲台ＦＯＲＴＳＵＭＴＥＲ南北戰爭之局遂從此始林肯下令召集國民軍七萬五千人并常備軍六萬五千人封鎖南部港口與南軍戰血戰數年未决勝負卒以格蘭德ＣＲＡＮＴ米特ＭＥＡＤＥ二將之力大破南軍南北議和全國因得統一一千八百六十四年六月其和黨人復舉林肯繼任總統民主黨人則推舉麥克利萊將軍ＧＥＮＭＥＣＬELLEN林肯卒以二百二十萬六千票獲勝一千八百六十五年三月就任演說此次南北戰爭之旨趣語語驚人是年四月十四日被剌於華盛頓WASHJNGTON之福德劇場FORDSTHEATRE以翌日卒平昔深得民心爲國人所愛戴足與第一大總統喬治華盛頓後先輝映云 
家庭常識 
　　火漆製假漆法以碎廢火漆（即包件及瓶口所封固之物）和火酒以微火加熱待其溶化即成濃薄隨意製造大約一份碎火漆和二份火酒可也此法經僕親試成績頗佳所製出之品與眞漆無異其光亮比眞尤勝而乾燥甚速約五分鐘即能乾燥[  葉澤庭]  
　　素鷄普通皆以豆腐皮爲之今試以百頁爲之（有稱千張者）性質無如腐皮之軟裹紥易破可於未裹之前浸以碱水手製之時可以自如較腐皮製成者嫩而可口且價又廉多矣（栩按杭州素鷄本屬如此製法以腐皮製者則稱素燒鵝逈然不同） 
　　泡菜邇今市上有一種四川榨菜店家所賣之泡菜頗爲香脆可口僕與川友同居半載略知其法四川窑器中有一種特樣之罈其罈口外多一圈翻上作簷漏狀與罈口平任取何種蔬菜擦鹽放入（外加香料更好）略澆高粱酒於菜面（如菜多亦只可用五六十錢酒）然後用粗泥鉢覆於罈口上翻之簷內加水於圈遂勿透氣（水不可漏滴罈內又須三五日一加水）俟旬日可取食該罈大者價約一元（四川榨菜店內購即名泡菜罈）但小罈頗不易得大者盛菜太多恐人少之家有所不合也[  王立方] 猫犬足腫猫犬足腫乃觸毒所致非內病也喂以烏藥匪特無效且毒發必斃可覔足爪間腫勢最盛處厚塗雄黄任其吮舐半日即愈余家蓄有猫大多頭屢患是病每以此藥治之均獲效果取稻露夏日取稻露以竹竿揭新潔毛巾一條向稻穗攝取俟巾潤濕以兩手緊絞於器中飲之味某和中健胃消暑條煩誠佳品也惟攝取查於天將黎明時爲之否則陽光一見即被吸收 
漱口與洗齒漱口洗齒爲有益衛生人多以清晨洗面時爲之如能改其習慣以臨睡時爲之則獲益更多且晨興時無口膩口臭之弊[  武陵樂漁]  
詩囊 
[用寒厓韻寄吳稚暉廣州] [  南湖]  
　　幅巾據席倒歌樽那有家風付子孫贏得繁霜來　底且看人海轉萍根一庭花雨諸天現兩戒山河隱患存收泣新亭數羣彥誰憐佳俠在夷門 
[遣懷] [  千里]  
　　寄跡江村嬾唱酬疎慵天遣作詩囚書鈔古刻如求友樹帶秋聲欲上樓獨對空樽懷舊侣伹憑長笛訴新愁近來無事能排遣一卷黄庭且自修 
[夏夜]  
　　暑退凉生夜色輕蟬琴蛙鼓助吟情中庭地白花無影一樹風來月有聲閒院笙歌流碧落曲欄池沼發荷英籐床竹枕安排定消受南窻睡昩清 
工業須知 
[苛性鈉製法炭酸鈉製法（續）] [  梅花瘦客]  
　　欲製多量須備特别裝置深鍋一口其鍋於鍋之中部裝一龍頭於苛性鈉液製成時即去火淨置一刻開寵頭將其液放出則炭酸鈉留於鍋底絲毫不得上混 
　　近時用電離法製苛性鈉較之此法便宜倍蓰成本亦較輕副產品亦較重法以食鹽溶液過濾紙以去污垢然後注入電氣分解器中通以電流則綠氣發於陽極澱生於陰極遇水則與之化合而成苛性鈉其綠氣若設法使通於石灰內即成漂白粉一舉兩成允爲便利稻草造棉廠若用此法則原料可不仰給於人商務印書館麥費生化學中載有電離法特别裝置之鐵爐可檢閱之茲不復贅 
　　苛性鈉中通以炭酸氣即成炭酸鈉（用電離法製苛性鈉法甚輕便且電氣自製亦極易炭酸鈉銷路至廣卽以蕪湖一埠而論每年足銷二千餘包（兩擔一包）餘可概見我國人若能於產鹽之區設廠自製以塞此巨大之漏巵予當馨香祝之也）近者卜內門等廠因歐戰轉運不便正此我國取而代之之時也（完） 
長篇小說 
[社會小說貪嗔小史] [  常覺小蝶天虛我生合譯]  
　　第一章（二） 
　　女年不過十八而舉動輕矯直類俊少年旣下馬即自挽轡入廐卸鞍刷馬飼以芻豆然後獨自入門行過廚次則竚足呼曰瑪瑟吾父歸乎瑪瑟者爲中年之傭媪時方炊火聞聲答曰納蘭姑娘主人歸矣方在書室中噫姑娘奈何衣履盡濕趣往更衣否則水氣入骨矣納蘭微笑洒其裙上積水水點乃濺落如珠因曰無礙吾與馬蓋泅水而歸今晨渡河水漲已及馬踝歸時則竟及馬腹矣明日更漲者吾村殆將斷絶交通然吾能泅亦無礙今須往面吾父矣言次自去瑪瑟何言亦不復聞旣過廳事乃躡足而入書室伸臂以挽其父之頸父已入睡忽覺冷濕逼人遂警醒舉其困倦之眸子曰誰哉讀者須知李克之性情舉動實與其女適成反比納蘭則一言一動莫不侃爽過人而其父則優柔寡晣無一事不用其　躇年事猶壯而暮氣實深藍色之眼光倘恍若無所定唇厚而張嘴角時作憨笑父女相並直天壤矣說者謂納蘭體質殆得於其母爲多其母固蘇格蘭之美人也然下世已久吾書已不及叙李克之愚間實爲祖宗遺傳之性其先世亦爲貴胄傳至李克不洽生產田疇荒廢殆盡且復抵押與人今所留者不過什一佃牧之事惟納蘭任之其家所雇傭僕除執炊之瑪瑟外惟一豢馬之奈德及牧羊之鮑柏二人而已（未完） 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
　　四十年前之絲茶 
　　英國一年用茶數目 
　　（見本報癸酉年正月二十四日） 
　　英國曾查本國民人每年用茶數目知年盛一年矣其查法以國內丁口若干及每年入口茶葉若干兩兩相比即知其數據查七十年之前每人每年所用則一磅半也二十年之前則二磅矣十年之前則二磅七五上年直至四磅云所征稅銀大有上落每磅納一先令二先令甚至三先令四辨士不等乃今日之稅僅六辨士矣按四磅計當三斤十二辨士當一先令六先令當一兩英國一處所消中茶如此之多其歐洲諸國所用僅及美國三分之一耳然近年各國亦復年年增多中國之茶固不患無消場矣（５） 
[尊聞閣筆記]  
[粤人失妻案（見本報癸酉年六月二十四日）]  
　　從來運遘亂離痛破鴛紋之鏡身遭凶拆慘分鳳軫之絃未有世際清時而駭言失婦家非喪偶而遽痛成鰥者也若今會審粤人鄭松之事有足異焉查松也籍隸五羊命同二鳥負薪託業緝柳營生小住申江幾等定巢之燕每趨亥市時未逐隊之蚨爰積五銖遂謀金屋居然雙髻不亞珠娘蓋娶婦某氏者稚柳新花本屬小家之女搔頭弄眼乃爲賈客之妻賦等桃夭記同盟於鴛牒占餘繭夢認在握之蚌珠此則地久天長斷不至拆鰈鶼之隊豈料妻離子散竟中墮夫蛩驅之奸緣有錢阿清者冒充戚串向又同居易乘染指之機遂擲同心之結更深人靜請駕犢車衾抱宵寒偕携鳳褓此則入宫不見豈眞爲奔月之娥彼則居室爲倫仍是作行雲之女鄭則有婦而無婦誰尋氷上之媒錢則無妻而有妻遑識桑中之喜若非根查澈底某氏果兎窟誰營倘敎案定存疑錢某且鸞儔仍聚是烏足以懲奸宄正風俗哉乃錢阿清已入囹圖而陳司馬遽思保釋豈以捕風難着無頭案端讓龍圖忍令缺月不圓有心人終勞鰥泣耶鄭松後以給渠比翼豈我甘心無甯駐膝泥中勿令脫身事外當堂長跪嘖有煩言問官以風化攸關未便驅逐且以公論所在難以包涵遂諭鄭松曰千不好萬不好老夫得其少妻如何討好一不休二不休公堂再行移縣與爾干休遂備文將原被一併移送入城云嗚呼鄭松命厄妻宫陳公語同兒戲旁觀者咸稱爲好看煞人而不知私通拐誘相習成風固早已司空見慣矣榮陽君奈之何哉（５） 
　　張姑娘（見本報壬申年八月十一日） 
　　張姑娘者鄞邑范子眞孝廉妾也幼爲慈溪葉氏婢孝廉與葉有葭誼年逾强仕無子葉乃以女贈孝廉爲側室其大婦即姚江朱久香侍郎之妹也女姿容秀麗性度柔和素聰慧善針黹治饌尤精絶且孝義之誠出於天性故事姑以孝聞姑夙瘿風疾常在牀褥女親侍湯藥未嘗廢離服勞奉養歷數年如一日敬愛大婦奉命惟謹及姑卒痛哭悲號無異孝子之傷其親也歲已未孝廉病女焚香禱天求以身代竟不獲命而卒女昏暈數次淚盡繼之以血水漿粒米不入於口者三日至大殮日女麻衣編素服毒而殉自易簣至蓋棺面色猶如生也時四明徐柳泉中翰爲之傳朱久香侍郎表其墓云（２） 
[文苑]  
　　和閏六月初七夜月用原韻 
　　（見本報癸酉年閏六月三十三日） 
水樣韶華去若流月明又見下瓊鈎看星時節疑今夜待雨池塘釀早秋未把靈心通駕鵲可將佳會演牽牛民知七夕年年度欲占人先上庾樓（四不思齋主人） 
　　銀漢盈盈淡欲流蟾宫懸出月如鈎桐堦影冷偏宜夏荷榭香酣未到秋愧我守株同顧兎敎人隔水望牽牛遙知今夜陳瓜果未學穿針預上樓（鳳鳳橋畔客） 
　　洋涇浜漫興詩（寳隱遣人） 
（見本報壬申年八月十二日） 
　　曆徧波濤故國仍海天幽寄意難勝乍疑風景來鮫室共說人間有武陵赴壑魚龍爭曼衍嬉春歌管自喧騰夕陽多事鳴笳急正是城婢戌卒登 
　　蜃市崢嶸幻影新波斯曾不識烽塵天涯飛絮千家涙刦外圍棋一角春轉徙難尋乾凈土安恬暫忘亂離身寒林我是傷弓鳥草木兵驚入夢頻（4） 
[神話]  
　　湖口神（見本報癸酉年十二月十七日） 
　　夏秋之交客自漢江由荆州載貨賈於楚南之常德會船貨堆若山積湫隘無立足地因使其拌押貨先行而附於他舟尾之隨得一舟賃其中艙其外則有王姓客先在焉榜人呼之曰王先生廣顥豐頣虬髯如載終日危坐不笑不言稍與寒温一二語輒復默坐惟詢新堤之湖口灣在何處日凡數數問榜人家在湖口因爲道其詳則又詢何日可到狀甚急意其到彼訪友亦不之異也舟行數日將抵新堤榜人促之起搴帷相呼則見牛首人身者僵臥帳中睡興方濃屢呼不起相戒勿驚以覘其異比抵湖口則王姓客欠伸起豐頣廣顙面目如舊榜人知其異敬事之甫泊舟即聞金鼓喧圖聲因詢榜人榜人曰湖口龍王廟演戲報賽舊例也王先生盍往觀焉王怒形於色曰此何時尚觀劇自娛耶即束裝登岸使榜人導之至廟喃喃然怒容可掬甫入廟卽失所在榜人懼挈家遷庽於舟即於薄暮啓行是晚風雨大作蛟水陡發湖口灣千數百户悉没於水居民奔避倉皇之際如聞金戈鐵馬往來衝擊之聲二日始定水退後榜人歸自常德見里人興修龍王廟入廟締視則龍王神像儼然一王先生也因伏地頂禮而云（5） 
　　巧仙（同年十一月二十日） 
　　巧仙年三十一吳小文君早寡二十歲始落平康駒光易老馬齒漸加閱七年而嫁顧某股釵分燕破鏡離鸞又三年而顧卒時巧仙年三十顧卒仰屋而居不能自存琵琶再抱然花叢爲惡道擇人而事刻不忘懷自理舊業與瘦腰生暱而生齒甚雛以仙較之十年以長金屋之營生計不及此也仙飲芙蓉膏以死要生事始就堊壁清塵將作阿嬌之貯生在姬院陡發譫語曰我死未周年而妻爲汝有區區兩晝夜懺經不予畀耶與汝不兩立矣先是姬擬嫁生欲延僧禮懺兩日資顧冥福生吝值不與故鬼云云自是生神魂翕喪行動與鬼爲隣歷狀鬼之形貎與顧生前物合知是者三日生不勝其擾急買舟歸鬼始絶嗣又附巧仙曰我不幸中道物故汝不能守斯已矣曾幾何時遂謂他人夫哉此念不萌則已倘必春風别嫁誓將携汝同歸一路不甘使枕畔人别作糟糠也生去後姬又與趙暱委身以事一如瘦腰生鬼自是坐臥不離姬側姬終日喃喃與鬼對語未幾而二堅爲災矣藥爐茶灶未及月餘而姬竟卒病革曰顧五來矣顧某行五故云巧仙養病於一洞天樓房院中人咸知其事（5） 
[雜錄]  
　　汗班用鮮益母草搗汁於夏日洗澡後搽之一月後除淨坐板瘡鮮百合和白糖同搗融滿敷之雖極潰爛敷上立止痛痒三日即落痂全愈矣 
　　惡阻即孕婦嘔吐不食用白茶花瓣煎湯代茶靈效異常（李雲川）（5） 
　　來函照錄敬啓者有患水痼疾而兼氣逆者照貴編輯部所編第一期家庭常識中第八十七頁人體部腸胃類治氣逆一節如法將自已指甲塞在烟捲內嚥吸果有奇驗惟祗能收効一二時間若欲常治則自已指甲有限未知自已指甲與他人指甲究有何别設自已指甲不足時是否可將他人指甲代之務祈詳爲剖明實爲德便且水痼一疾醫藥無効久矣諸先生倘得良方而願相敎者尤爲幸甚（無錫楊墅園殷文友上） 
 
 

Page 18

 
 
   
 
