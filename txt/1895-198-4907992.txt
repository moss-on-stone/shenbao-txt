# 1895 - 198 - 4907992

 

Page 1

 
 
[新印隨園三十六種告成] [  圖書集成局啓]  
　　隨園太史全集本局覓得初印善本用新鑄大號鉛字排印風行寰海内外早巳不脛而走不翼而飛兹訪求太史遺像及隨園圖延畫師慕繪連太史遺囑冠諸卷首幷將湘痕閣詩稿瑶華閣詩草隨園瑣記談瀛錄諸書附印於後共成三十六種可謂盡善盡美髮撼無遺矣而又字蹟疎　紙墨精良讎校再三裝潢精雅以視蠅頭細字辨認模糊者眞有天壤之别工旣竣又精製㮿木箱盛之以便舟車携帶每部分釘五十本仍收寰洋五元並不增價諸君子有先覩爲快者請移玉上海三馬路申報館帳房申昌書室及各外埠申昌購取可也 
[籌臺篇]  
　　自李伯行公子將臺灣交與倭巡撫樺山資紀唐薇卿中丞棄臺内渡後劉淵亭大帥卽率同義勇戮力宣威喋肉沙塲誓不降服卽邱主政林觀察吳都戎等亦皆同心一志我武奮揚累月以來勝報迭至倭人心驚骨折幾不敢覬覦臺南雖數日前傳聞主政與觀察解釋兵權相率遄返而劉大帥益激勵士卒大奮神威計無不成戰無不克捷書絡繹薄海臚驩普天率土之民咸以爲海外有此長城倭人計無復之必將息鼓偃旗而返矣僕則以爲目前雖報勝仗日後更不可不加意防維何則倭人屢勝之師心雄瞻壯加之臺地素稱沃壤中朝旣已割棄彼豈肯拱手讓還今之不敢輕調兵船者以臺南時發颶風輪船艱於下碇卽泊定矣而欲以扁舟一葉渡兵士登岸其勢更難若登天是以暫斂兵威靜觀機會他日者風平浪靜海波不揚倭人本有兵船三十餘艘益以威海所獲豈不思連檣而進十盪十决互角雌雄至於陸路之軍臺北已入其掌中早有駐足之所長驅直入亦在意計之中惟是鐵路旣毁於土人徒步又諸多不便因之潛鱗戢羽不敢遽萌窺伺之心然其虎視鷹瞵固一日未嘗或息也在倭人豈不知劉大帥威名素著豈不知全臺百姓義憤同深而當李傅相在馬關議和時必以臺灣爲請者豈非性成堅忍必欲得此而後甘心哉豈不能逆料臺灣之必不肯低首下心臣服異類哉蓋其陰謀詭計早已藴蓄於胸中故敢侈曰以陳必欲迫令中朝割讓也聞諸客之由臺疆遄返者謂劉大帥賞功罰罪法律森嚴臺民敬畏交加幾至五體投地時或軍士因忿爭細故滋擾不休得大帥片言無不歛手而退甚至深山僻壤蔀屋茅檐亦無不簞食壺漿爭先犒勞似此民心固結斷不愁外侮之來所不能不躊躇者則以槍砲彈丸無人接濟雖有硝磺鉛煤等産而製造局遠在臺北已被倭人攘而有之萬一軍裝需用過多後難爲繼欲鼓鑄而苦無機器欲購買而中朝旣未便接濟各國則皆置身局外不肯通融恐民心雖固結不搖亦萬難徒手以搏今兹倭人之絶無動靜者安知其不故延時日待其軍裝漸罄然後一舉成功乎客之言如此僕則爲臺灣畫二策焉一曰迅攻臺北以掃倭氛臺灣全省精華皆萃於臺北一處省會之地氣象萬千歴年所備軍裝所儲糧餉大有用之不盡取之無竭之形自倭人豕突狼奔悉數據爲已有遂致用我之械攻我之師有心人疾自痛心幾致呼天無路劉大帥苟自問兵力雄壯則當乘倭師尙未雲集且更疫癘大作死亡枕藉之時先將臺南安平打狗風港瑯嬌龜壁岐紫頭港等處緊要地方愼派妥員層層設備然後親率敢死之士自南面北取道萬山之中使倭人猝不及防迅速攻擊將淡水基隆臺北省城諸地次第奪回俾倭人無　足之區而我則因彼之軍械糗糧依然用之不盡取之無竭苟或憂日後或致匱乏則仍就製造局用機器鼓鑄以應所需卽使委人心不能甘再以傾國兵船大舉來犯而我已有恃無恐倭人自不能得手應心此上策也其第二策則不用攻而用守凡各勇之爲倭人通綫者一律殲之各官之封殖自肥全無鬥志者一律籍没而驅逐之鼓勵土勇招致黑旗登臺誓帥激昻慷慨告以倭人之殘虐無道皇朝之恩澤汪洋務使上下一心攖城固守使倭人不敢越雷池一步其有冐死來犯者不必輕易抵拒待其偪近始用槍砲殪之使藥彈不致虛糜而强敵無能入境一面仿照古者塞外屯田之法將勇士分作二班以一班備禦敵人一班赴田間耕作或一月一輪替或二三月一輪替如是則兵力不致疲乏且可自耕自食不煩徴供億於民間依此法而行之支持至二三年兵力較目前加厚而後徐圖進取再將全省收回歸附皇朝恪守臣節此雖下策然亦穩妥可靠斷無　事之虞苟能擇於斯二者我知倭人雖暴於猛虎迅若長鯨當亦相顧咨嗟束手無策至於若何可以戰若何可以守則僕未嘗身親軍旅不能懸擬情形想劉大帥帷幄運籌胸中自有定見無須局外者越爼代謀焉 
[紀劉軍郤敵事]  
　　日本來信云日本有兵艦五艘運兵船五艘駛至臺南滿擬設法登岸因劉淵亭軍門防守嚴密無隙可乘頗有一夫當關萬夫莫開之勢日兵不能登岸日艦行駛稍近劉軍則開砲以拒之日艦退避出外則海浪甚大萬疉銀濤有翻江倒海之勢不能久泊相持數日日兵無計可施祇得折回基隆日兵官計窮力竭乃急繕禀函求救於日本兵部大臣奏知日主日主以臺島區區之地勞師動衆費盡如許心力尙不能稍圖尺寸之效不禁忿恨異常故急擬添兵以圖一逞又接續信云日兵在臺灣相持日久不能得手日廷又添兵一枝前往相助合觀以上所登消息則日本之不能逞志於臺灣固已歴歴如繪於此益服劉軍門之出奇制勝决策定謀誠有超出尋常者聞軍門待民以信民皆悅服所到之處爭以資糧衣履相饋獻軍門偶有調度祗書告條煌煌然張之通衢民間卽奉令惟謹無敢或違故不獨士卒用命卽民心之向慕愛戴尤爲他人之所萬不能致以軍門之偉略雄才本足以制日加以兵氣奮揚民心翕服洵可謂無敵之師而日兵之在臺者疫癘相尋死傷日衆此正天亡之時加以峭巖絶壑設伏用奇則彼之狼奔豕突無所用隘口深泓風濤險惡則彼之風輪火琯無所施地利人和在在皆有可恃日本不自量力屢敗之餘尙欲添兵再逞適足以自取敗衂而已矣謂余不信請聽捷音 
[日兵大敗]  
　　昨日香港來電云有輪船之自臺灣而抵香港者據言日本兵在淡水相近地才與臺軍戰日兵大敗緣日兵自負本領絶不提防一右莫予敢侮也者遂高曳彩旗徐吹畫角緩緩行來揚揚若無事者不虞臺灣義兵埋伏道旁至此忽一擁而出將日兵橫截亂殺不異疾風掃籜日兵猝不及防魂飛魄散轍亂旗靡相率亾命奔逃被義兵擊殺數百名日兵無可爲計乃持白旗以示不敢相敵之意披靡向北而遁日兵逃遁時途間遇有民人不論男女老幼悉被刦掠戕斃亦可見其忍心害理不顧物議矣臺軍得勝後勇氣百倍整隊而北緊追日兵不捨有此大勝日兵雖龐然自大當不敢藐視臺兵矣夫日兵之敢於藐視他人者豈非狃於牙山平壤諸役不意出其力以攻區區之臺灣水道旣不得逞陸路又遭大敗可見戰之勝負不繫乎兵之多寡惟視統兵者之將略何如耳勝仗頻聞凶鋒屢挫譯竟爲浮一太白 
 
 

Page 2

 
 
[渥荷恩綸]  
　　川東道黎蒓齋觀察於本月中旬觸暑泄瀉數日未理公事近已喜占勿藥漸次痊愈旋接京電奉來京陛見之旨觀察已預備一切一俟交代有人卽當起行北上 
[川中教案餘聞]  
　　川省教案前報已疉紀之矣昨又接川中訪事人函云閏五月初旬巴縣在某客店查獲匪徒五人供稱在成都一帶打毁教堂不諱又在行李中搜出洋鎗馬刀及金十字架等件今復來淪逗遛殊屬膽大妄爲邑尊飭令收禁禀明道府轉詳上憲批飭遵照辦理來函又云成都鬧教以後所有嘉定雅州叙州等處教堂業已查明不過稍有毁折失欵無多所有閙教之人當經各縣官解散不敢肆意妄行惟成都則失欵最多合英美法三國計之略有百萬之數近聞省城教士已全數東下而彼處猶有刻板無名帖徧貼通城其亦不可以已乎 
[川督接印]  
　　川督鹿制軍前擬閏五月初八日接印因在新都勾留數日暫改吉期近得電信知已於十五日午時接印視事矣 
[土匪漸平]  
　　川友信云永川大足一帶前有土匪嘯聚聲勢汹汹肆行搶刦經大憲酌撥兵勇數百名前往兠拿又飭永川各鄰村一律舉辦團練現在防衛得力已獲匪徒多名就地正法地方已較前安靜矣 
[豸旌過鎭]  
　　鎭法官塲接到白門電音悉署理江蘇臬憲黃幼農廉訪在省事畢於本月二十三日上午乘招商局江裕輪船順流而下各官接電後以憲節赴蘇必道經京口於是王邑尊飭辦差人等在招商碼頭搭蓋綵棚恭迎旌麾至鐘鳴二點寳蓋山新兵前營勇丁就江干站隊旗幟霞明戈矛雪亮旣而鎭郡文武各官紛紛命駕出城齊集躉船伺迓四下鐘時遙見一縷濃烟起自雲水光中岸旁咸呼曰憲旌至矣江干所站各隊槍砲齊鳴隆隆之聲撼搖山岳移時憲舟風馳電掣而來就躉船下椗後副都統吉統制登船拜會晤談片刻隨卽興辭次接見呂觀察彦太守鄭叅戎等其餘候補佐貳各官一槪擋駕有頃廉訪鳴騶入城答拜前導有頂馬一員江蘇按察使親兵八名曁護衛親兵四名先詣道轅拜會次往都統及府縣各衙直至蟾光照夜蠟炬揚輝始回舟次旋卽啓輪向申江進發然後由滬乘舟回蘇斯時岸上鼓吹大作槍砲若雷文武各官恭送如禮 
[京口火警]  
　　鎭江來信云本月二十五日日方正中忽聞警鑼亂鳴人語喧嚷登高望之惟見東南角黑烟突起赤燄狂飛後探悉火起於城内大市口糧捕分府署後一霎時城内外各善堂水龍聞信馳至旣而在城文武各官紛紛到塲指揮撲救並拘拿搶火匪徒維時糧捕府饒司馬因火逼近急命家丁等將署中物件移出乃封家姨善解人意不遂助虐祝融氏始不敢越雷池一步未幾道署洋龍到來吸水狂噴如萬斛源泉又得城守營兵用火鈎拆斷火路烟燄始息是役也計焚去房屋數椽餘皆無恙至起火之由聞因某姓家作午炊偶爾疏虞遺火積薪中致遭此禍云 
[旌節往來]  
　　委署興泉永道葉觀察於廿三日七點鐘附福靖官輪抵厦擇廿四日吉時接印聞英鶴皋觀察於廿六日偕楊西園軍門進省卽由省中前往上海挈同官眷晉京回旗修墓且奉養太夫人優游林下享盡淸福亦人生不可多得之遭也 
[羊城談藪]  
　　粤東信云將軍繼述堂留守騎箕西去後督憲譚文帥以新任保頤菴留守尙無到任日期遂電達總署請旨派員署理俾免貽悞旋接總署回電著譚文帥兼署文帥奉諭之下喜形於色而文武屬員亦紛紛詣轅禀賀旌旗夾道車馬如雲頗極一時之盛文帥旋發出紅示定期十九日未時接印兼署○督撫兩院憲以現當查禁賭博及遣散營勇之時游民益多盜風恐因而愈熾遂札飭各屬員舉辦保甲以絶盜蹤兹由署臬憲吳廉訪酌定章程派委幹員分叚辦理各街居民互相聨保如一家窩盜卽十家連坐至於庵堂寺院及烟館飯店不許留宿閒人責成各叚委員隨時入内稽察似此防範維嚴匪徒自無從托足盜刦之風或可少息也乎○順德縣文童某甲年少多才文名素著歴年應縣府試均得與前列人皆以大器期之詎料本屆府試甫考三塲卽遭擯斥甲由是鬱鬱不樂有勸其回鄕者甲以無面目見江東父老爲辭言笑無常性眞漸失竟於某夜以一盞紫霞膏吞服自盡迨毒發時人始知覺多方救治已無能爲力矣世俗虛名何關榮辱甲竟以身殉之夫亦未免太愚矣○西來初地關帝廟爲城西一隅之香火神靈迭著都人士奉祀維虔十三日爲神閏誕遂於十五日賽會巡游藉伸慶祝儀仗繁盛鼓樂喧闐彩色頂馬皆簇簇生新寓目之人莫不歎爲觀止所惜雨澤連綿竟日不絶賽會者與看會者皆帶水拖泥淋漓盡致云○西門外機坊中人前日不知何故又啓爭端稱干比戈如臨大敵附近鄰里恐遭其毒手各將閘門緊閉以避兇鋒迨營勇到來彈壓始各散去現聞仍相約往河南寳崗地方角鬥一次以决雌雄而洩忿恨想大憲聞之又須費一番調處矣○南海縣李大令以縣屬地方廣闊盜刦頻仍署中差役無多緝捕難期得力遂禀明大憲移請卓勇營添募勇丁百名爲專緝縣屬各鄕盜賊之用以助差役之不及卓營統帶李委員奉文後卽添募足額業已揀派幹弁帶赴各鄕巡緝想軍威所至盜賊潛蹤除暴安良可於該勇是賴矣○某晨有一人年約四十許行至潮音街倒地而斃未幾卽經其親屬訪聞將屍領回自行棺殮聞此人係在南關某號雇工是日早起尙覺精神甚健故擬回鋪辦事及出行未久竟死於路中人生如朝露觀此益信矣 
[消夏灣雜錄]  
　　蘇州訪事人來函云探悉新任撫憲趙大中丞於本月二十四日出都南下各地方官已飭辦差人等在胥門外官碼頭結彩懸燈預備迎接又在滄浪亭行轅洒掃供張以便憲旌戾止時暫駐襜惟也○閶門内倉橋下塘娼院林立素爲花柳之區凡喜作狹邪游者莫不約侶携朋偕往是處作探花蝶使有張桂蔭者著名校書也亦在該處開設妓寮所蓄名花三五枝皆品質艷麗名重一時故楷杷門巷車馬常盈本月廿二夜二鼓時突來匪徒二十餘人將前後門把住欲向校書索假洋銀數百元校書無以應若輩卽出利刃及手鎗置於桌上大喝曰如敢聲張卽以此二物爲汝殉身之地於是院中人皆蝟縮一團不敢少有聲息匪等卽各處搜擄倒篋翻箱任情攫取所有現洋數百元及衣飾等搶掠一空而心猶不足更將各妓腕上之金銀臂釧悉數捋下始呼哨一聲揚長而去計所失約有一千餘金翌日開明失單偕地甲報案地方官履勘屬實飭差捕赶緊查緝旋經捕盜局某勇等在閶門外北濠地方獲住一匪送總捕署劉司馬升堂研鞫該匪供稱姓羅曾在上海某戲園司管門之役兹因失業無聊從某某等行此不法之事尙求寛恕云云司馬訊以共有幾人供稱十餘人某某等七人皆係素識餘外不知姓名司馬得供飭將該匪移解吳縣署請凌大令收禁一面將其供出之七人飭捕恊緝現聞該匪已經凌大令研訊後釘鐐收監至其餘黨亦已績獲二人矣○前日臬憲黃廉訪拜客回轅時有一人手捧呈詞攔輿嗚寃廉訪閱禀之下飭差帶入升堂提訊供稱吳江人姓孫名掌財販售鮮魚爲業向在上海小東門外同順昌鮮魚行銷售十餘年來相安無事不料近年來行主孫連甫心懷不良屢次侵吞客欵以多報少弊竇叢生去年九月内經小的查出吞没魚價二次計錢五千三百文孫初不肯認繼乃自愿加倍受罰以充善舉然仍未果行也自此至别家銷售詎孫連甫因此懷恨糾合多人將小的十二月初一日載到之鮮魚二船硬行截留悉數售去該價若干迄今尙未得悉當與理論反誣小的滋擾喚巡捕將小的拘押捕房雖經公堂提訊然亦未蒙斷結小的受此大虧心實不甘投赴上海縣署控告雖蒙縣主大老爺提訊數堂而孫連甫並不到案旋由小的至松江府署嗚寃府尊大人批仰上海縣提集訊究而孫連甫仍逍遙事外掯不到案小的一家十餘口嗷嗷待哺全賴此數百金過活今一旦被孫連捕昧良吞没小的全家性命無以爲生矣叩求憲天大人俯念苦衷恩賜追給云云廉訪得供之下飭暫退候批孫叩謝而退 
[皖城得澤]  
　　安慶求雨屢紀報章雖得小雨兩次奈無濟於事是以屠宰未開求雨如故連日陰雲布陣而雨師不來榖婦黍翕望穿秋水至廿二日火傘當空異常酷熱携鋤隴畝者未免如灼如焚怨咨交作午後凉風驟起四野雲垂方謂旣渥旣優可以預頌不意金烏西躍又漏 
 
 

Page 3

 
 
雲陰不知已將雨師送往何處矣至晚八點鐘忽聞雷聲殷殷鴛瓦丁當霎時大雨傾盆幾如萬馬千軍排山而至直至次晨檐前尙有餘溜高原下隰彌望靑葱菜圃瓜畦咸欣潤澤三農額手相慶僉謂不啻雨金云 
[南徐近事]  
　　現屆夏令溽暑薰蒸囹圄中人其困苦更難言喻丹徒縣王伯芳明府體念獄囚諭令禁卒將獄室灑掃潔凈勿致穢氣侵人並每犯賞給凉蓆蒲扇凉茶等物俾資却暑足見官憲於嚴厲之中仍寓體卹之意也○邗江人某甲在新河口賃屋數椽開設整容店生涯不惡今夏鎭郡時疫流行凡患急痧者必倩剃匠爲之針治頗有應接不暇之勢附近某乙生一子視若掌珠前日子忽患㿜螺痧仰臥牀間不省人事乙卽延甲如法針治甲爲刺曲池少商兩穴皆有血而不流作紫黑色遂謝不復針迨三鼓時乙子已魂遊地府矣事後乙夫婦痛子情深竟向甲索償其子之命不由分辯强欲扭赴琴堂判斷曲直此處距縣署頗遠里人惡乙無理太甚遂約數人挽之於途乙見衆附甲而不附已益覺忿不可遏舍甲而與鄰里爲難正不知懵懵者果何所取義也○署理溧陽都司許筱菴都戎因有要公於閏月二十四日乘舟蒞鎭停泊皇華亭碼頭其時守備焦守戎詣碼頭迎迓都戎旋在六吉園棧暫駐襜帷次晨乘輿入城先詣道轅謁見觀察面禀事宜次往各當道投刺新湘前營趙管帶設筵於甘露寺以伸東道之情一時冠蓋雲屯珍錯山積聞都戎在鎭小作勾留卽回溧陽云○客有自句容而至鎭江述及彼處有某甲者武林産也喚賣鴨蛋以糊其口心粗而力猛日前行經太家巷有雜貨店夥某乙呼止之向購鴨蛋若干因價値高下互相爭論始則唇槍舌劍旣而奉以老拳乙知甲力大如牛手執長板凳作當頭之棒喝腦裂漿流血溢衣襟作胭脂色次日已命赴黃泉甲之族人某丙聞信不肯于休卽投句容縣署禀報沈邑尊親詣相騐飭令地保備棺收殮一面將兇手拿獲收禁候訊明究辦 
[彈壓散勇]  
　　本月二十三日愛仁輪船由申江裝到臺灣散勇一千名駛抵潤州在蒜山下椗其時關道憲呂鏡宇觀察爲未雨綢繆計誠恐各散勇登岸滋事特委水陸總巡周錦堂都戎前往彈壓並查得散勇内有三四百名均籍隷山東淸江等處二十四日都戎命此等兵丁上岸在薛家巷小營盤暫住其餘所載之勇大半係安徽及湘省人卽於是晚鼓輪上駛送歸原籍二十五日下午都戎親詣小營盤點名按照路途遠近計日給資雇舟送回鄕里務農安業是日招商碼頭有散勇三名因患急病倒斃當經地甲報知善堂給棺成殮此外患病者亦多仍留住小營盤俟病痊再行給資遣回俄而呂觀察又慮各散勇在烟館中匿跡滋擾閭閻當面諭各叚保甲委員嚴密查拿邇日各委員傳集各地甲諭令傳知境内各烟館一律於二砲後關歇不准容留撤勇及形跡可疑之人各員亦時出梭巡如有以上各情定行封閉並提違章之烟館主重究不貸從此弭患無形匪類潛消而地方咸受其福矣 
[美盡東南]  
　　陸春江觀察元鼎前奉江督張香帥檄往裏下河一帶創辦灶團漁團以資捍禦嗣因中日和議已成觀察遂詣省垣謁見香帥面陳一切並請示遵行當蒙憲諭復前往差次會同本處官紳相度機宜分别裁撤歸倂並將經手事件一一交代淸楚隨卽起程回省銷差於本月十九日晨經過維揚艤棹旣定登岸拜客運憲江都轉以觀察王事靡盬僕僕道途特於是午在本署設筵髦爎洗裝藉申主誼觀察本擬立時解纜再辭不獲遂命駕而來雄辯高談極盡東南之美直至月上花梢始判袂而别回舟後卽起椗出江上駛翌日本郡官塲傳說昨午觀察已得喜電已拜眞除惠潮嘉道之命是以急於解纜遄返寍省也 
[蜺旌蒞滬]  
　　新簡廣東惠潮嘉兵備道前上海縣陸春江觀察由江寍省垣起節附招商局江永輪船於昨日上午十二點鐘抵埠適値大雨滂沱約歴一點鐘時登岸乘坐馬車至英界長發棧駐節並聞在滬小駐行旌卽當附輪北上赴都陛見 
[方伯啓行]  
　　福建按察使升任山東布政使張笏臣方伯國正由閩起節道出滬江前晚十一點鐘時附新裕輪船望天津進發本埠文武各官咸往江干恭送 
[遷局續紀]  
　　楊樹浦効績西里駐紥之巡防局將次遷徙已紀前報兹聞程厚餘二尹擇吉前日遷至楊樹浦橋東堍其時各圖地保及巡勇局差等甚形忙碌聞此局由二尹集欵租地建造此處地叚扼要橋西有巡捕房可連絡一氣橋之迤東可由巡局專主矣 
[逸犯已獲]  
　　前在蔡公館行竊之陳榮根經保甲總巡夏芝蓀明府訊責後發交改過所收押某晚銼斷脚鐐乘間逃逸旋在英租界竊取某姓自鳴鐘等物經包探獲住解送公堂管理改過所委員呂蘭階二尹林珍虞少尹聞之繕函遣丁投公堂請將該犯帶回歸案辦理 
[繳銀了案]  
　　夾板船主洋人夫羅柯士地曾託紅帮裁縫王榮昌代做各種衣服昨因算帳口角洋人竟將王夫婦毆辱並扭赴捕房當時王卽備洋保廿昨晨解案王請律師卜易到堂申辯據稱該船主囑王代製衣服計價洋一百零九元昨往索取非但不付價値反將王榮昌毆打是以來案申辯夫羅柯士地則謂託王榮昌代製衣服共計洋六十一元曾付過洋廿一元揭欠四十元王有收條揭明數目今特呈閱土稱因不識西文彼時夫羅柯士地將此紙囑我簽字並不知上寫揭欠四十元之數屠興之别駕與單繙譯互商之下以旣有收條卽無疑義判令夫羅柯士地繳洋四十元給王具領完案 
[英界公堂瑣案]  
　　包探陳阿九禀稱旗人承志曾有金表一枚托某鐘表店修理不料被程朝忠私行取出質洋三十元以供浪用報捕後經小的將程拘獲吊到原贓爲此解請訊究承志遣人投案申訴情由並請領贓程供素與承志認識金表係小的代伊持往修理因有急需故暫行掉用屠興之别駕商之單繙譯官以程朝忠形同誑騙殊堪深惡著押候過堂訊斷贓物先行給領○陳包探又解王瑞生到案禀稱王係屢犯積竊曾經公堂懲辦今又竊取周順生家綢布衣服十餘件經小的拘獲爲此送請訊究周投案請領失贓王認竊不諱惟求恩典别駕訊得王瑞生係過犯行竊未便從寛判令交巡捕房管押一個月贓物給還失主○包探杜雲卿禀稱傅長壽在某輪船上竊取銀表銀練各一伴業經小的查獲失主尙未到案今特先將傅長壽解案請判别駕略加研詰姑念傅初次犯竊從寛判押一禮拜○包探黃四福禀稱周金金與女子馬阿五口角辱駡馬卽到捕房控告因向周索取借洋起見其實並無借洋事因戲謔口角周卽出口傷人爲此解請訊究馬阿五投案申訴前情周供居處與此女比鄰偶因嬉笑口角卽到捕房誣控借洋别駕得供以周金金不應與婦女口角著管押兩天以示薄懲○包探張阿五禀稱鍾毛毛拐騙盛如中之妻妹藏匿他處業經小的將鍾拘獲爲此送請訊究盛投案申訴妻妹被拐情由鍾供詞支吾别駕再三研詰堅執如前遂判令過堂覆訊○包探竇如海拘解積竊趙雲山到案禀稱趙專向孩子手腕强捋銀釧等件經小的拘獲爲此送案請究趙供浦東人所竊各孩子手釧業已記憶不淸惟求大老爺恩典定當改過自新决不敢再犯矣别駕判令笞責二百板遞解浦東○又解竊取王阿三布衣二件之王阿川到案請判别駕詰問之下以王阿三行竊屬實判令管押四天○華捕拘解過犯誘賭之王馮士及宋阿金到案請究王供前雖犯事現已改過誘賭則並無其事宋供不敢犯賭實被悞拘别駕訊得王馮士犯賭屬實且所犯不止一次判押兩天遞解寗波原籍宋管押兩天○洋人亞禮山杜控被華人王桂生無端扭住毆打自行送交捕房昨晨解案請訊亞禮山杜投案聲稱與王並不認識昨日不知何故竟將我扭住兇毆心有不甘故扭交捕房送請究辦王供惟與碰撞爭執並無毆打情事别駕得供之下判將王桂生管押一禮拜 
[虹口捕房紀事]  
　　鄕人某甲前日下午在美界北蘇州路購得西瓜一擔挑至吳淞路與寗波人某乙互相碰撞因將乙所穿之紡綢褲扯破乙尙携小孩一口幾被碰倒乙不肯甘休適一百七十二號華捕至一倂拘解捕房捕頭命罰甲出小洋數角給乙領去事遂寢息○本邑人 
 
 

Page 4

 
 
范瑞生賃居吳淞路第一百七十八號屋内與倪阿鑑同居日前范曾失衣服一包錫茶壺一把心疑未見外人入室何以失物然終不知倪所竊前日無意中見倪身畔有當票一帋視之卽茶壺押票也范怒甚將倪扭送捕房倪認竊茶壺不認竊衣服捕頭遺包探竇如海稽查尙無確據命押候查明再核○積竊梁阿友屢經究懲前已遞解回籍今又潛蹤滬上仍操三隻手生涯前晚至北河南路某姓屋内欲施妙手當被事主察悉梁知事不佳拔關奔逸事主在後追出適經包探倪順泉拿獲拘入捕房覊押昨晨倪探查知曾在靑雲里某姓家行竊衣服捕頭命押候解送英公廨究懲 
[告災公函]  
　　接徐君慶璋朱君集成文君杰葉君溶光楊君光第自遼陽來函云奉省西南十餘州縣適逢大戾民不聊生瀋遼海蓋牛莊錦州新民廣寗等州縣連歲旱澇秋穫歉收小民昏墊非止一年客秋復霪霖彌月暴漲山洪所有遼河渾河太資河同時泛溢一片汪洋袤延千餘里顆粒無遺遼陽新民田莊臺適當下注尾閭災祲尤重房廬汨没半付於洪濤巨浪之中現在遼河東西襟帶二百餘里積潦未消田中水漫今猶一二尺深不等東作不興秋成何望抑且倭奴入宼遷徙流離徧地干戈飢趨靡定間有力能自贍之戶早已逃亡邊外田畆到處荒蕪加以鋒燧驚惶窮苦小民傭工無主冬春以來餓莩載途嗷鴻遍野遼新一帶道饉更多已逃者每塡溝壑未逃者待斃荒村鵠面鳩形號飢啼苦不忍覩聞拆房屋爲炊掘草根而食婦孺藍縷則土窖棲遲疾病呻吟則蓬樞槁臥縱令鄭俠復生其慘狀亦難盡繪也慶璋承牧斯土撫輯無方溶光奉委在遼辦理東征轉運目擊難安去冬乃邀集紳富統帥將領勸募義賑萬餘金賑放遼屬災村聊資接濟今春軍督憲以關外災荒入告請發國帑銀十萬籌辦官賑無如災區甚廣杯水車薪實難徧及此後靑黃不接其困憊更有不堪設想者且久食柳葉菜蒿萬難苟延殘喘卽令和議終成皇仁浩蕩必籌善後以生全但恐鞭長莫及仍似望梅而止渴查光緒十五年敝省大災殿臣楊公携欵賑濟皆賴老太翁力籌鉅欵吾鄕人民全活甚衆至今口碑載道値此凶年莫不追思前惠盻澤孔殷尙希繼美博施以起死人而肉白骨如天之福曷罄跂翹子眉子萱蓮珊諸善長大人前同此奉懇恕不另函愚弟朱集成丈杰葉溶光楊光第徐慶璋仝頓首[  施則敬鈔登]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　英公廨移送吳松泉毆打族叔母吳浦氏及子錫香永林一案請訊黃大令於前晚倩帮審委員夏明府訊理錫香供稱小的係本邑人家住新閘乂袋角在某紡紗局當小工母親浦氏昨日忽患急痧不能到案永林是小的之弟有弟松泉者於去年歲暮　自繕借據向小的借洋銀一百圓小的以無力辭之再四熟商勉借八圓以後屢次欲加借小的均好言回覆本月十四日又浼遠房族弟吳阿虎介紹欲再借十二圓小的終以無力爲辭松泉忿怒向小的口角繼復揮拳將小的兄弟兩人毆傷母親喝阻亦被毆傷求恩懲治明府曰傷勢若何答稱現已醫治平復矣永林訴稱小的年十九歲耕田度日亦被松泉毆傷刻下雖已醫痊不時作痛松泉供稱小的與錫香是從弟兄素來交好去冬適有急需故寫就借據向借洋銀一百圓約期歸趙伊將借據收存僅付八圓嗣後屢次情商始終不允小的思洋雖祗收八圓而據上寫明一百圓落存伊手設或藉口索欠將奈之何因向說明旣不加借請將原據擲還錫香固執不依小的愈思愈忿以致彼此口角爭毆小的亦曾受傷尙未全愈顧某供稱小的與伊等素來相識當日見伊等互毆上前勸解致被獲解阿虎訴稱小的與伊等同族松泉供小的於本月十四日偶至錫香家婉商加借洋銀十二圓另立借據錫香不允小的卽回並不干預别事亦不帮毆官謂毆打叔母應照例嚴辦松泉叩首稱大老爺明鑒小的斷不敢爲此膽大之事實因小的與錫香永林互毆叔母前來喝散急行亂步自行跌仆致有微傷明府問錫香借據帶來否錫香當時呈出明府閱畢判曰借錢起釁以致滋生事端本應責究姑念同族誠恐日後仇隙更深無相安之日爰此格外從寛借據當堂塗銷兩造具結銷案顧與阿虎訊屬無干一倂飭釋○捕役巡至南市董家渡見李紀堂帶有私鹽七包並查得王阿長船上亦有私鹽當將李王解送至縣前晚夏明府提案訊究李供稱小的係南匯大團鎭人務農爲業鹽係土産此次到申探親順帶一包計重五十斤在董家渡登岸携送友人適被捕役查獲餘鹽七包是不相識之人放下非小的所携王供稱小的係浦東人在南匯航船上當篙師專帶各店貨物信件查獲之鹽七包係隣船上人所帶放在碼頭上其人見捕役前來潛行逃逸以致累及小的將船内食鹽四五斤盡行抄出與李素不相識且未趁過小的之船明府判令將李笞責一百板著具以後不敢再帶私鹽切結王從寛免究○浦東三林塘人計夏氏私奔張阿海卜居大東門左近儼如夫婦已五年矣去冬經本夫尋獲旋有人爲之排難解紛免於涉訟今春氏又潛逃經本夫投縣控究黃大令准詞飭提前晚夏明府訊究之下差役禀稱張曾經小的提案旋由代書全士廉保去求恩向全追究明府卽傳全到案嚴詰全供稱差役並未將張交與小的惟本月初七日曾代繕求銷禀詞一紙明府著全協差於五日内獲張交案如延干比 
[英廨晚堂瑣案]  
　　成和鐵廠主嚴長生卽嚴慶雲控工頭張明高羅阿良林昌來翁阿香金再生一案已登本月二十七日報章前晚屠别　　堂覆訊嚴訴稱前者江寍某大憲委某員來滬定擡鎗若干桿職員向委員承攬限日造成旣而深恐貽悞工程因之轉包與張羅二人分造五百桿張羅卽向職員借機器箝五副迄今日久僅交到一百五十餘桿但職員已陸續付去洋銀二百餘圓照算透支四十餘圓而張羅因欠林翁金諸工匠工資以致諸工匠向職員索擾幷將機器箝毁壞不得已控請公祖嚴追張羅同供稱小的實因欠諸工匠工貲以致肇釁今奉提訊明叩乞恩寛林翁金同供稱小的等共十餘人均在張羅鐵作中執役每人被欠工貲三四圓八九圓不等屢索不付是以忿爭至於所供機器箝實非小的等三人拆壞别駕判令將張羅各掌頰二十下著具切結存查赶緊將透支之四十餘圓設法料理林翁金亦各掌頰二十下並著具改過切結存案不得出外再肇釁端斷判後飭嚴具遵斷切結而退○一百九十一號巡捕解王勒氏葛陳氏至案别駕庭訊之下王勒氏供稱小婦人係寍波人丈夫王甲向與倡婦葛陳氏有私某日私購錫燭臺等物贈之小婦人聞而勸阻葛陳氏突至家中爭吵致被巡捕拘拿葛陳氏供稱小婦人曾在某龜所設花烟館内賣倡今已從良不復迎新送舊王甲確時至小婦人處閒坐然並不與之私姘别駕判令掌頰二十下大加申斥揮令出門王勒氏乃叩謝而去 
[法界公堂瑣案]  
　　禮拜四卽本月二十六日某號水巡捕偕水包探唐寳榮禀請將違章裝糞之船戶劉有維訊究鄭大令與祁繙譯官再三商議定於下期核辦昨日捕探投案禀訴並呈西子案由大令仍商諸祁君以此事尙未查明擬將劉交挑糞頭目朱全貞保出俟下禮拜二投案候示朱供稱大老爺若再不斷結恐小的田將蕪穢性命攸關非淺矣至於裝糞出口之船相屬於道何獨指小的爲違章且劉被拘時猛遭毆擊如果例應笞責自有公堂明斷非捕探所得施刑大令謂今將劉交爾保出且俟下禮拜二查明訊核可也○鎭海人賀生裕挈其妻江氏賃得新街第十號房屋開設烟館雇用某甲値堂某日忽至虹口日新洗衣公司竊取衣服二包經包探拘送捕房管押昨日日新經理人張維九偕其婦陳氏投案訴稱前晚一點鐘時有賊穴牆而入竊去衣服若干今知案已破獲是以開單呈電求准領贓包探禀稱此賊於五月來滬明爲開設烟館實則專爲無本生涯左近失物甚多昨始破獲之後旋在家内搜出贓物及竊具當票今特呈求電鑒查此賊尙有連手名阿順已乘間脫逃矣賀供認行竊不諱大令與祁君熟商良久始著將賀及江氏並某甲卽賀信華押候吊贓核辦起案之衣先給失主具領○包探禀稱賊犯唐阿榮在護城河内某船戶所泊船上竊取衣包當塲拘獲贓已交還兹特將唐解請訊辦唐供稱小的係浦東洋涇鎭人務農爲業專事犁雲鋤雨不知穿穴窬墻衣包拾自路旁並非竊取大令著押候查明核辦○包探禀稱陳發發在北京輪船上竊取茶葉若干當塲拘獲人贓解案請訊陳供稱小的向在某處碼頭上當小工偶然拾得茶葉尙乞恩施大令著押候枷號一月期滿責釋○伶人羊喜壽控其徒吳和尙習業未成背師逃脫大令訊供之下著將吳及其母謝氏押候繳還押契洋銀十五圓以後任憑改圖别業吳謝氏如數繳案後昨日羊伶具呈領狀並請將案註銷大令准之 
[慈航得舵]  
　　嘗謂助善舉之經費猶給帆舵於慈航敝所奉辦滬北棲流及留醫戒烟等善舉其一應經費大半得自滬上諸紳商慨助及公堂撥充始能源遠流長若留　因案婦女除公堂撥充及各娶主酌助外别無可靠之欵也兹又幸代理英會審宋憲飭撥公堂零星罰欵洋一百五元六角又李桂全控費月亭等誘賭案内僧惠堂罰洋一百元又袁阿冬控陳松亭串賴抵借案内陳松亭繳洋十八元又晋隆洋行控冐牌紙烟案内罰欵一半洋十元又公堂零星積存燬壞銅洋等件計燬壞銅洋五十三元藥水四開十二元藥水八開廿八元假銀押髮簪五只假銀絞絲籖十一只假銀鐲一副假銀圈十五副廢鐵一堆鐵尺四根東洋刀一把連壳套小刀等均俟鎔化若干再行申報兹特先將收到各項分别塡掣收據送案備查外合請貴舘錄入報尾以誌移罰作善之德此啓[  滬北棲流公所司董謹啓]  
[金陵官報]  
　　閏五月二十一日候補道陸元鼎到銷泰東鹽阜團練兼海防營務處差○二十二日刑部郎中記名御史總理衙門提調出使俄國勷辦楊宜昌到會由滬來蘇臬黃見辭江蘇補用道容閎營務處提調湖北府朱滋澤分省知府錢洵新選安豐塲大使章文傑均見指分江蘇試用縣鍾靈由京繳照到省○二十三日新授廣東惠潮嘉署道陸元鼎奉委赴上海公幹 
[邗江官報]  
　　十九日新署揚州衛盛守戎鴻藻禀知任事許分轉開文辭赴泰興差次陳鹺尹懷淸委南掣聽差○二十日汪鹺尹元釗銷淮北三湯緝私○廿一日張鹺　　　等禀辭押運北鹽 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
