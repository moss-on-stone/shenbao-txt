# 1888 - 113 - 4905397

 

Page 1

 
 
[新印曾文正公書札出售] [  申報舘啓]  
　　曾文正公勛業文章彪炳寰宇觥觥大集久付棗梨本舘前將向未刋出之家書一種印行海内鴻需爭先購致兹又經景賢書屋覓得公之書札以新鑄鉛字印成中皆致名公鉅卿之函或講戎機或闡理學或詳澧政或考鹺綱要皆確切精詳原原本本而校對之心細印釘之工良尤爲有美舉臻衆目共賞計二十七卷都二千八百四十一首又續鈔六卷都二百九十二首現已出售每部分裝二十本價洋一元六角諸君子有先覩爲快者至本埠申昌書畫室各書坊及外　各申昌購取可也如欲躉購則請至本舘帳房面議 
[新選大題文富告竣] [  點石齋代啓]  
　　近來所出石印大題文非將舊文亙相傳鈔卽將庸惡淺薄濫竿充數雖自稱幾萬篇而仍不能備題徒耗紙墨甚無謂也醉經室主人深知諸弊恥與人同廣延名宿專選時下罕見之窻稿擬作硃卷課藝凡已見于刻本石印者概屏勿録名之曰大題文富得文萬五千篇每題一文並無其二亟付石印以供揣摩至于字畫清晣校對精良較他書格外認眞刻已出書墨色紙張務臻美善裝訂二十本收回工料洋十二元諸君子有先覩爲快者向山西省城祁邑東昌府書業德記書坊蘇申掃葉山房江左書林文瑞樓醉六堂千頃堂著易堂文玉山房三蒼書局暢懷書屋讀未樓芸緗閣南北申昌以及各書坊發兌 
[事類統編出售] [  點石齋代啓]  
　　古尠類書故研京十年鍊覩一紀攟摭乎羣籍躭騖乎三上其結搆若斯之難也嗣唐歐陽詢藝文類聚後駢儷精赡者惟宋吳正儀事類賦百篇由明迄國朝或廣或廣廣或續廣或補遺至增補事類統編出而囊括古今至賾大備庶無滄海遺珠之憾本齋特購善本精書石印計三十五卷訂成十二册俾閱者瞭如指掌朗若列眉几案舟車取携良便洵人間第一有用書也刻已出書每部碼洋四元在三馬路逢源里慎記書莊發售此佈 
[類紀助賑獲報事] [  居安思危室主稿]  
　　昨讀貴報所登游梁舊客勸續賑篇備舉助賑獲報之人歷歷不爽信而有徵凡所輸資不啻今日寄之外府異日倍收於内府天下便宜利已之事當無過於斯矣其有不觀感而興起者乎余讀之怦怦然觸於懷而不能釋因就目擊而身受者述之爲當世勸前數年偶經嶺海棲身於　嵐疊嶂間蓋一山僻小鄉耳居民類多窮苦鮮殷實者烟户百餘家大率以耕爲業而喜結善緣聞有災祲經人勸助靡不樂輸或助青蚨百翼或助小洋一枚以巨欵較之何異塵埃之於泰山蹄涔之於河海然貧家小户能若此樂輸已屬非易勸者各給收據然後登姓字於報章以昭信實山鄉鬱熱暴病時聞鄉人以余外來疑爲操岐黄術而求售者適有老婦觸暑昏暈不省人事延余診視余雖帶有騐方新編一册而於醫理實未稍窥門徑祗得守宣聖不知爲不知之誡不敢以不知爲知貿然從事而老婦之子堅請不已余尋思無計乃紿之曰爾家中藏有賑捐收條乎曰有有則焚於杯中以温水冲服厥疾當瘳毋庸診視爲也鄉人歸信而試之母立蘇趨告曰騐矣敢問先生何以知賑捐收條能愈疾病也曰余偶爾來遊實非知醫求售者適間不得已設此策以應之耳曰然則先生能知愈疾之理否曷不見告曰其中未必無理然余實未能知容詢諸博雅者以奉告耳其後鄉人染恙皆用此法十愈七八鄉人謂余曰先生之法甚善我儕居此窮鄉拮据多而小康少卽使有錢服藥亦須走二三十里方有肆可購且服藥反無此靈騐奈振捐收條俱已因病冲服萬一有疾則如之何曰若遇災祲量力再助竭誠爲善自能却病延年可毋過慮也鄉人唯唯此一事也豈彼蒼憐此窮苦小民艱於覓藥特委曲以全之歟仰善心可以格天救人者卽以自救歟是皆未可知也然而奇矣某巨室之子文思滯鈍而極肯用功凝神苦思終日無就嘗語人曰做不出文章實覺氣悶恨不得抉肺腑向西江而一濯之又曰江淹之筆若肯相贈雖重酬不吝也同硯者戯之曰子固一無所求所缺者惟此耳聞助振有求必應盍破囊爲之乎巨室子恍然若有所悟援筆立書助振若干並書明但求文思進益字樣將私蓄悉數寄振未幾果覺文思漸進半年後與同硯者相埒一年後高出儕輩矣師疑其倩人捉刀密爲之防始知悉出心裁微特非他人所替且能不拾人牙慧者師爲之錯愕不已此又一事也今夫天下之人所祈者富貴壽考子孫蕃衍耳其他則有疾者祈疾愈無子者祈得子不如願者祈如願未聞有祈文思進益者文思進益談何容易彼同硯者祗一言之戯而巨室子不告於父兄不謀於長者毅然决然而爲之此其量固有足多者乃不過一年竟能如願以償　爲報之不奇可乎哉僕也大劫餘生一身出走筆耕墨耨餬其口於四方蓋一東西南北之人也病魔纒繞屬瀕於危旅館蕭條親關寥落蓋又一貧病無依之人也初亦不知助振有如此神效回憶曩者二豎頻侵一枝失寄援絶途窮形影相吊卽不病死亦且餓死輾轉牀蓐涕涙交流夜夢故父告曰汝箱中尚儲洋銀二枚何不出以助振可以救人之命事尚可爲徒悲胡益哉醒而異之因念并此予人何以度朝夕少頃復睡聞空中又語曰汝父之言是也明日聞逆旅主人言山西大祲不覺噤然祇得將存洋二枚捨去卽託主人投局匯振越數日有客來同寓乃熟讀金匱秘書者主人請爲余一診曰君疾危甚若再不治雖和緩亦難奏功幸早與吾遇君之福也乃爲開方囑主人購藥數劑而愈余謂客曰今病已愈其如貧不能堪何曰鄙人但能爲君醫病不能爲君醫貧相與軒然一日出門閒步遇一數年未見之友論交則並未投縞獻紵亦未具黍同餐蓋卽俗所謂泛泛之交也揖余而言曰子何憊甚余告以病不能興並潦倒狀曰君能爲人課子弟乎曰非曰能之願爲也於是友爲作介設帳於某宦之家某宦係晉産解組而寓於吳者頗承優待後某宦以丁憂回籍道路紆遠勢難偕往而余疾又作益不能行念前此絶處逢生數年來身爲上客視彼哀鴻奚殊霄壤時東災又告爰將衣服等摒檔若干聊資濟助旋承友人力任曹邱爲襄局務而疾亦旋愈迤今又三四年安然無恙故余於振災一事信之最深遇之巧未始非報之奇也奈力量太薄雖遇災必助而杯水車薪終虞無濟嗚呼天下之最難堪者孰有甚於飢餓疾病者乎疾病已苦疾病而加以飢餓則更苦飢餓已極苦飢餓而又加以疾病則苦之尤苦嗚呼天下之人飢餓疾病相兼者孰有甚於被災之窮民乎蓋一經飢餓未有不滋生疾病者一經疾病未有不益致飢餓者嗚呼人而至於飢餓疾病相兼其不死者幾希設身處地以思之當無有不動其心而亟欲爲之保全者余曾從飢餓疾病中來故能切實言之至今日而此身不致飢餓疾病者未必非積此小善之功若知而不言非公善之心也故不得不將已身受益及目擊他人之受益者略爲陳告其所以不得不告不敢不告者無他故也蓋欲稍安其心以冀終免獲譴於天地間耳 
 
 

Page 2

 
 
[日下紀聞]  
　　吏部示傳所有保舉山東候補道趙國華前任順天覇州知州邊祖恭升補雲南蒙自縣知縣姚鈺等三員於三月十一日帶領引見相應傳知該三員先於初九日午刻衣冠進署預備演習口奏履歷於初十日在内城左近歇宿十一日五鼓時前赴左翼門外本部朝房報到伺候帶領引見是日穿元青褂備帶天青褂補褂並佩帶對子荷包手巾再傳該員等是否原任現任一二品大員子孫及現任一二品大員兄弟立卽呈報註明勿悮○東直門外鐵塔人王某賣菜傭也娶妻吳氏生有一女家况赤貧衣食皆仰給於園圃刻因錢項剔挑生意清寥仰屋吁嗟一籌莫展一日其妻挈女往東直門角樓雙雙躍入護城河當卽淹斃經該處禀報東正司旋由正指揮率同仵役穩婆騐得並無傷痕訊無他故當令王具結備棺殮理○吏部示傳所有揀補内閣中書沈桐一員限三日内親身赴部騐到並携帶執照當堂呈騐倘逾限不到定行扣除毋得自悮○甘肅鞏昌府知府丁太守振鐸赴户部呈稱胞弟振德卽用知縣分發福建補授邵武縣虧短若干經閩浙總督奏叅追繳今職措銀一千兩願交補抵並於職歲支俸廉等銀扣抵職胞弟任内欠欵俟扣足再行請領户部查丁振德于邵武縣任内虧欠地丁銀六千六百四十六兩零耗羡銀四十三兩零米榖等銀二千一百四十二兩零該員呈請代補　之例載同居兄弟子侄如有食俸之人願請坐扣抵補虧空係屬親親之誼應准所請云云實屬相符除示令携銀卽日赴庫呈交外卽分咨閩浙陜甘兩省總督查照辦理○初九日慶邸曾候及福續孫廖許徐諸大臣先後抵總理各國事務衙門會議要件繕具封章恭候聖裁其所議何事尚未有聞也○興隆廣豐廠商馬得春等以海内各工奉催甚急已添工匠分投赶做俾早日報竣刻下工匠數倍於前日需工飯爲數甚多東挪西借羅掘已空遂禀請管工大臣無論何項先行借支以紓商困俾免停工待欵致誤限期管工大臣諭由奉宸院撥銀十二萬兩飭令興隆廣豐廠商於初十日午刻前往支領俾得赶做各工○内總管太監偕奉宸院司員等往南海將海内各處殿閣亭門應懸簾幙門帳雨搭窓櫺逐一察騐是否合符○禮部咨行八旗滿蒙漢所有順天學政於貢院科試八旗滿蒙漢軍文童例應奏派副都統一員塲内彈壓相應咨行貴旗卽將本旗副都統銜名務於文到十日内開送過部並聲明現在有無出差告假事故以憑繕單奏派至開送後如有出差告假等事亦卽隨時咨報○通政使司衙署建設於西長安街三座門前門對南海近經該司堂司等員以皇太后移幸有期該署門堂舊破逼近禁掖殊不足以壯觀瞻擬將修補完全一律粉刷其應行油飾之門窓簷柱全行刮鑤從新油飾刻已鳩工庀材矣○李傅相奏稱查得寳直鑄錢局採買洋銅洋鉛現已陸續解到其價錢請飭部迅籌以濟要欵奉旨交户部核議欽此旋經該部議得擬由天津關常稅項下如數發給○前門外各街巷每值三月間經工部會同街道侍御開挖地溝疏通水道以免黄梅水漲汛濫堪虞本歲自三月初一日起經侍御逐一查勘俾得卽日興挑又各街巷凡有開溝者歷經同仁堂藥鋪主人捐助燈籠懸褂溝旁以　夜行人往來無虞傾跌刻經該鋪將燈籠洋燭備辦齊全不日將飭人懸掛矣 
[閩臬履新]  
　　福建臬司解星垣廉訪煜患中風之症手足不能移動延醫診治迄尚未痊楊制軍札飭特授臬司奎樂峯廉訪俊携帶厦門關道印信于本月十二日抵省十三日子時接受臬司關防一面委候補道劉倬雲觀察于十三日卯時接受厦門道篆 
[吳中紀事]  
　　前報登法華司張道一毆斃開烟燈某甲奉經上憲發委首府訊究兹聞魁太尊督同局員研訊張巡檢已經供認喝令押發待質公所一面先行詳請咨部斥革再行訊究具奏恐張君尚不止於革職已也○新任藩憲黄子壽方伯亮節高風足以風厲未俗未到蘇藩任時外人卽傳說方伯嫉惡如讐烟賭妓三館在所必禁都人士望之若雲霓而托足於此三館者莫不戰兢恐懼現在到任未久各事均待整理方伯持已以儉接物以公爲邇今所罕見吾知所展布者必有可觀非徒申禁令頒條告而已也○蘇城閙巿地方騎馬之爲禍本報已書之屢矣無如一二游民及浮蕩子弟視官府禁令如弁髦手携百錢卽足供半日馳騁之樂選事肇禍時有所聞現在南路總巡高司馬出示通衢重申禁令苦口良言諄諄告誡不知愚民能體賢父母之苦心否也 
[冶城柳絮]  
　　柳絮入水卽化爲紫背青萍浮生水面飼鴨者爭掬之以喂鵝黄小鴨之不堪　喋水面者金陵人家喜畜鴨鴨必以塘城北某家塘内忽一女屍横陳岸次視之則赤其足狀類人家女傭上下衣雖敝而尚堪蔽體惟此塘在一宅後園内園有墻及肩究不知死者從何處踰垣而入又有人謂係某姓童養媳主中饋者待之虐終年囚首垢面不使一日有生人樂趣故竟以一死爲快或又謂實係某姓女因不安於室故其父以帶箝其口而沉之水紛紛議論莫衷一是時地保已報縣想相騐時當訊出實情也○新授江蘇布政使黄子壽方伯乘鈞和輪船來金陵謁見宮保照例衙叅三日後奉到飭知前赴本任○牛痘傳自泰西世人每以刀一割漿一滴爲盡人所能爲之事多不屑學卽學焉亦以爲個中底藴不過如此而已無復有再究其由粗而精由淺而深之學問者因此種法傳之已十數年而重視甯馨兒者多不敢輕於一試刻下各街巷黏有條示均道及由官設局之美意間有不取分文者可見風氣已開未始非保嬰之第一善策也○上月喧傳旱西門内某鐵鋪有五歲男孩被人竊取兩目一事親往詢之據稱舖内有一童養媳年方及笄兗産也孩乃媳之弟因父母雙亡寄食鋪内媳自念一家骨肉僅存一個相依爲命總不以謂他人父謂他人母爲嫌然恐鞭健餘生終難完遺卵於覆巢之下每於無人處抱弟相向痛哭鄰有哀之者教其以弟爲人螟蛉或可兩全媳因浼人爲之道地其夫兄素無賴聞其說卽託詞抱兒去媳不敢究踰浹旬則有石城橋下之熊姓嫗將兒負回且曰是孩病目今兩珠已陷人家不能嗣瞽子始詢悉乃其夫兄託熊嫗所售各得洋十元媳問洋何在嫗語塞置孩於地而遁後問孩孩又稱有人用刀割其腦下卽將眼珠取出因先有藥塗其割處故但麻而不痛割後各以紙貼住云七天當長珠還原究竟不知所割者爲何許人刻下是孩料無生理因念似此省會之中竟有此等無法無天之事尚復成何世界耶然本館終疑傳之非其眞也 
[甯郡决囚]  
　　十七日清晨甯波南門外法塲連决十一囚聞卽本年正月搶刦江東張斌橋某染坊之犯也監斬者爲鄞縣徐邑尊城守營松叅戎旣行刑卽將首級解往犯事地方懸竿示衆 
[粤東紀事]  
　　准補普甯縣崔大令增瑞在賑捐局報捐同知升銜日前由藩憲飭知轉換頂戴○補用縣丞向二尹式恭在善後局當差辦事勤能爲大憲所賞識委署新甯縣丞缺以示奬勵二尹奉委後卽將局務交卸清楚起程赴任○普濟堂收養貧民一切經費係由關稅項下動支前日海關長榷使湊足紋銀一萬兩交與糧道兌收以備支用○南海大崗墟鄉人不知因何起釁聚衆相鬥如臨大敵當塲刃傷三人邑宰訪聞卽日會同營官馳往騐明緝凶究辦○龍門縣地方近因久雨河流爲之盛漲平地水深數尺一望汪洋盡成澤國鄉人出無以謀食入無以寢處情殊可憫縣官雖欲設法宣洩無如雨勢日大水頭日長終難奏手其魚之嘆不知何日可免也○前日十二鋪某家有雷從地起穿屋而去當其將起之時聞屋内有硫磺氣各人方深詫異俄而電光滿屋霹靂聲隨之而發各人駭極無措盡倒於地事後皆幸無恙而瓦面則略有損傷云○督撫兩院憲同詣城隍廟祈晴連祈三日仍未晴霽定期初六日復赴關帝廟祈禱并頒發嚴諭禁止屠宰○撫憲吳清帥以久雨之故於初四日親臨南番兩縣監獄查察一遍卽飭下兩邑宰將所禁各犯擇其情節稍輕者赶緊訊明釋放毋稍拖累盖謂政刑無乖然後天和可召也清帥其亦猶行古之道歟 
[蕪巿茗談]  
　　蕪湖鈔關徵收户工稅課例於年終將收數造具四柱清册解呈大部核銷十三年分經徵稅數山擋及截存票根均由各 
 
 

Page 3

 
 
房書吏造辦清晰裝訂用印例須遴員管解惟是差責任綦重非賢能素著之員弗克勝任雙錫五觀察查有郭春岩二尹翊相堪以委令管解並督解本年頭批京餉已詳奉撫憲札發咨批飭令來蕪日内當可首途也○蕪湖新關公廨向赁民房爲辦公之所然恒苦其窄狹上年經稅務司李君議向天主堂新築洋房租赁一所將關署遷移其中現在洋房將次落成約計清和時候卽須遷入也○二月間粤商僱一輪船來蕪裝米本月十四日又駛到大輪船一艘寄泊江滸裝運米榖米業中又多一番貿易矣○榖雨初過涇太等處之售新茶者已紛紛裝運來蕪上棧沽賣龍團鳳眼羅列滿筐其行巿則較上年便宜一成聞各茶商因連年洋莊虧耗未有敢做绿茶者惟太邑只有紅茶莊一家云○邇日蕪湖内河外江水忽增漲幾欲拍岸平堤較之上年榖雨後水勢大至丈餘衆謂黄河決口處禾經合龍桃汛後繼長增高故來源如此其旺也 
[榕垣試事]  
　　福建學政陳桂生大宗師於初十日考試閩侯兩縣文童計共五千人 
[鴛湖雜紀]  
　　嘉興縣門橋陳某家住城中因中饋無人僱用傭婦有姨甥沈某常往來陳姓家陳姓以其是傭婦之戚弗禁止焉沈年尚輕在外游蕩所交結者皆係不務正業之人前日沈約同汛兵二名至一元樓小酌半醉而散同至陳姓家登樓入室毫不阻攔不料見財起意闖進内房竊取洋二百元汛兵二人各分五十元沈得百元一汛兵卽出外一汛兵尚伏床下後經陳之女孩入房向床下取物摸着人頭女孩並不驚喊潛出告知傭婦適陳之僕到家聞說情形卽向床下拖　汛兵盤問具述如何入内如何竊洋沈知事已敗露乘間遁去陳姓卽將汛兵送於陳都戎由都戎押送嘉興縣署旋由嘉興縣派差押該汎兵指拘沈某中途遇見當被拘搜其身畔尚存洋九十二元其逃去之汛兵尚須續提質訊觀於此事而知居家者不可不謹嚴門户也嘉善東門外某地保前日在路誤拘竊賊其人曹姓係嘉興人前在北門内恒豐錦綢縀莊爲學徒今在蘇省某縀莊生理至嘉善收帳衣服華麗年紀尚輕是日行至東門外該地保誤認爲賊上前拿住不由分辯押至城内某烟館又被數捕役逼勒迨吸烟畢勢將私刑吊打幸在城同業友見之詢悉情形以該地保膽敢誣良爲竊勃然大怒地保見勢不佳隨卽遁去次日由曹具禀嘉善縣經莊邑尊准詞拘拿該地保笞責小板二千革去地保永遠不准復充 
[潯江潮汛]  
　　九江訪事人云城外硤石地方邢某雖田舍翁而席豐履厚鄉之中皆以巨擘推之無賴輩見而垂涎久思踰其垣而胠其篋無如宅中奴僕甚多防守頗嚴雖有伎倆苦無所施月初某日其主婦因疾而終殯殮豐苌葬後某夜忽被匪徒將棺刨開衣履衾裯盡行盜去次日家人聞信趕列見赤條條一屍委諸路側遂入城詣德化縣署禀報十五日鍾明府帶同刑仵下廠相騐餫差緝拿究辦○仁　鄉胡某無賴之尤也平時游手好閒不務恒業且有烟霞癖一貧如洗衣食難周前數年曾將田園售與熊某爲業契價兩交厥後屢向索錢熊仍酌量给予三月初胡又向索熊惡其爲無厭之求靳而不給胡計無所出乃于某日吞服阿芙蓉膏至熊家喧閙逾時毒發倒地而亡熊見而駭異央人調處許以棺殮屍親不從無奈據情控縣德化縣鍾明府下鄉相騐果係服毒無疑飭熊爲之棺殮諭令屍親不許藉端圖許○捕役孔某行至大東門外平嶺地方遇一人背負包裹形跡可疑盤詰支吾喝令止步賊見勢不妙飛步狂奔孔隨後追趕高呼捉賊適有殷曹廖三農夫在秧田工作聞呼而起將賊攔住賊計窮力盡乃委包裹於路旁殷遂俯身拾取孔赶到奪取而歸閱日失主已赴縣報案孔惶急乃將包裹送往殷家希圖嫁禍後不知如何了結也 
[擇良婚配]  
　　粤妓秋桂投英會審公廨喊控遭鴇婦鄭阿有凌虐求請超害不願再爲娼妓經蔡太守准詞飭傳鄭阿有到案訊究不認凌虐太守以秋桂不願爲娼其志可嘉飭發城内普育善堂董事擇良婚配 
[遞解回蘇]  
　　陳某控汪蓮生誘妾賭博一案訊供情形已列前報兹悉此案已由蔡太守備文將汪移請上海縣遞解回蘇 
[西婦跌傷]  
　　西婦某其夫在招商局輪船　船主前日下午婦聞船已抵埠唤坐包車出外欲到船上迎接藁砧口突有西人所駕之馬車迎面飛駛而來其時包車夫亦極力奔馳以致兩相碰撞西婦從車中跌出磕傷頭顱鮮血淋漓馬車上之西人亦下車設法扶婦至某洋行洗净血汚延醫醫傷其夫聞信赶至殊覺悲傷俄卽送婦回家是其无妄之災也 
[上海縣署瑣案]  
　　張佛寳控奚秀秀硬搬門窓等物叩求提究裴邑尊飭提奚及地保張友林質訊張稱去年曾欠奚會錢廿二千至歲杪付洋十九元照算所欠無幾不應將物件强搬今蒙提訊已由地保理勸明白除稻草作價還欠外餘物一併歸還奚稱小的向索曾找張竟覇阻是以搬物刻已由地保理明叩求明察該保禀稱小的已向兩造理明邑尊謂圖中有此等事爾自應及早理明何致任其來案控訴實屬糊塗判令笞責枷號游示三天帶回候示奚將稻草歸張并具改過結張叱退○高某控稱胞弟朗山至萬和醬園收得洋三百餘元嫖賭逍遥以致用盡叩求究辦裴邑尊飭傳朗山訊究供稱收洋後一時昏迷到棋盤街某妓館玩耍升至某處賭塲博采以致將洋花費净盡邑尊令將誰家妓舘何處賭塲明白具呈候核○高家行賭徒徐勛勛瞿咸春復經裴邑尊訊明情節飭令笞責枷號俟知悔過然後開釋○前日河工局委員翁子文太守偕畢香如二尹帶同亭耆及地保陸道生清查蘇州河邊地基有陸叙功地二十四畆賣與洋商有恒洋行原契祇二十一畝有餘其浮賣者難保非河邊漲灘因傳陸并其子到來查訊忽前陳福堂在旁插嘴太守問爾旣多言宜知此地底細陳一時莫答太守飭地將保陳并陸子送案候訊地保故意遲延二尹怒大加申斥并令掌頰訪保懼將陸陳二人解到縣中　邑尊着暫行交差靜候訊供核辦 
[法廨停訊]  
　　禮拜二卽本月二十一日爲西國節期法公堂例應停訊所有各案統歸下期訊理 
[法界捕房瑣案]  
　　興聖西街烟鴇徐林氏扭王德順吳金榮陸金坤三人至捕房案已見報章昨晨王司馬着傳二十四號華捕訊供該捕禀稱是夜一點鐘後自來火燈已熄小的聞吵閙聲前往查察見有十數人在該花烟館中進出小的知其肇釁拘到二人復由探夥拘到一人司馬問可曾見有石灰包答稱未見司馬研詰三人均供路過此間聞閙閒觀誤被拘進司馬將三人研詰至再着暫押覓保○去年湖南人喬小祥毆傷潮州人蕭阿五王司馬斷喬給蕭養傷洋四十元昨晨司馬提喬詰問喬供信已寄出人尚未來旋由范吉生繳洋十元叩求寛宥司馬謂將人毆至如此卽照斷也不爲多着押令如數繳洋范稱實情貧苦打架時尚有别人非伊一人之事司馬謂旣不能繳着將喬笞二百板從寛釋出○前月之杪巡捕見桑楚根手携棉被濕衣菜刀等物形跡可疑訊問之餘供從羅家灣姚進家携出司馬着邀姚來保去業今多日姚未到來昨晨司馬着包探江德林將桑送交西門巡防局請傳姚核辦○前晚十點鐘時某甲向東狂奔後有某乙追來大呼捉賊將至新街口適有華捕到來將甲攔住時梭巡新街之華捕亦聞聲而至乙遂將甲扭住旋有某内到來謂彼等係東夥並非妙手空空且隨憎捕不情向之怒詈捕因拘甲及丙管押捕房有知者云乙開吃食店用甲爲夥疑與婦有暗昧事因之停歇前晚甲向算工資以致肇事云○前晚新街西二號民婦某氏携菜刀一柄呼捕扭某甲入捕房捕頭問因何事婦稱與甲姘識已有年矣邇來甲嫌我年老欲佔我姪女聲言爾若不允須將歷年用去之洋數百元交還否則卽以菜刀從事捕頭詰問某甲供稱並無此事實係寃誣捕頭謂此等龌龊事保必來此呶呶一併叱令退出 
[施種牛痘]  
　　醫士岑春華先生向在本埠體仁醫院後因體仁醫院經費不敷中道停止岑君遂由某大憲邀往金陵施診現聞西醫士哲君仍請岑君來滬在英租界會審署後設立牛痘局已於前日開局施種矣 
 
 

Page 4

 
 
[招認浮屍]  
　　同仁輔元堂來信云本月十八日船夫周長生在董家渡撈得男屍一具面模糊髮辮脫落身穿黑布小袖對襟短衫藍布小脚夾褲白襟黑布雙梁鞋當經本堂殮埋義塚如有親屬來堂認領可也 
[將有漢臯之行席間話别録呈玉蘭吟社諸吟壇斧政]  
　　亷纎細雨黯離愁將泛晴川閣下舟敢效抛磚引珠玉白頭海客話瀛洲驪 
歌燈下客愁新剛是江南值暮春屈指清和期不遠一尊江上會嘉賓[  海上賣藥翁岸吟香求删稿]  
[玉蘭吟社第二集送日本岸田吟香先生之夏口]  
　　纔約吟賓集鳳窠紅亭握别奈情何新詩麗射扶桑旭先生有留别諸社友詩遠道愁牽折柳歌神女弄珠仙夢冷大江横槊霸才多知君采罷深山藥先生兼精岐黄術覓句常應策蹇過戊子季春十有六日申左夢畹生求定稿 
[一葉落余行年僅四十有八而齒牙動摇者兩年矣戊子季春十八日一齒忽落余曰此一葉知秋之意也因譜此以自警]  
　　一齒落 
心驚愕似聞報道秋聲惡屠門日日過雞肋年年嚼年年嚼今日思量著[  高昌寒食生倚聲]  
[送岸田吟香先生游夏口]  
　　春風吹度漢陽城　遞關河放曉晴兩度看花留我醉幾人折柳送君行浦雲江樹他鄉夢藥籠詩囊旅客情此日分襟偶然耳高歌休帶别離聲[  蘭月樓主未是草]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[福州官報]  
　　藩轅牌示將樂縣汪保駒撤任察看遺缺以卽用知縣丁芳署理本任壽甯縣何如瑾由臺回省飭回本任供職本任閩縣楊大令鴻濂於十五日接印代理閩縣劉特舟大令當將任内一切事宜交代清楚 
[江官報]  
　　十三日海分司項分轉泰壩錢司馬均抵揚公幹徐分轉紹垣委運轅文案差十四日曾觀察廣照由下河騐收河工回隨卽旋省十五日魯分轉光圻起復回淮 
[石史仁丈以手畫墨蘭見貽爲賦長歌以當報李録塵夢畹生玫刊]  
　　國香只令生空谷品尊王者氣芬馥三湘九畹結前因豈與艾蕭同樸　徐君逸趣　瀟湘一枝斑管揚芬芳靈襟秀骨世無兩收藏爭購動遐方前有日本名士聞君名來滬倩畫百餘幅以去承以四幀來見惠筆花飛舞筆鋒銳書法蒼勁亦擅塲骨幹嶙峋態摇曳我愛蕭疎墨不多今時作者誰同科腕底烟雲迥超絶得此不禁三摩挲徐君與我交未久臭味相投意何厚自傷蒲柳易同秋披箋不覺傾心久珍重薰香拂笥留瓊瑶欲報無以酧一篇賦此聊爲謝慙愧巴人下里謳鶴沙斗酒聽鸝生郁周張文彬待正草 
[上海陳家木橋電報總局豫皖賑捐處三月上旬收解清單]  
　　高册高易賑所十四批規銀一萬兩○吉册吉林電局第一批規銀一千五百兩○琿册琿春電局江募第一批規銀一千一百五十三兩一錢八厘○粤册兩廣電局沈募第十批規銀一千兩○揚册揚州協賑公所第五批規銀一千兩揚州善士洋一元○潯册江右章門庽客第四批九三八銀五百兩申合規元五百三十二兩五錢○閩册林閣翁交來福建厦門葉清濤祝嚴親添壽康健規元三百兩○卾册宜昌電局第六批規元二百兩湖北公濟益來群玉堂主人洋二元江村恊賑公所第三批天門釐局金村二尹募沙平銀八兩八錢合規元八兩七錢五分半文洋二元○台册台北恊賑公所第一批爐胚洋一百五十四元○直册都門全芸軒募十四批十六元○湘册湖南衡陽縣正堂樊第二批湘紋七十五兩七錢二分合規元七十九兩九錢二分四厘湖南益和福交來昌江力不足者洋兩元爐胚洋五元○川册廬州電局王十三批渝平銀廿三兩另八分合規元廿四兩二錢三分細户另登○奉册營口電局第三批朱叔梧募洋二元○淮册清江電局第三批胡晴川三十元○通册如臯劉西銘募十五户十八元銅洋十二元錢七百謝綏翁送如臯劉和章兄湯餅移賑洋二元○救册太湖救生局廿五批延年堂賑洋十元仲紀三元○蘇册無錫青蓮道院孫雲溪二元免染鴉片人二十元盛澤黄慕庭募藍成記洋一元同里金小蘇募第四批洋十元錢九十二○凝册常昭凝善堂四十八批徐木翁募四户洋三元銅洋一元悟非子募廿户洋五元六百七十金聽鴻募七户洋十二元銅洋十四元錢八百五十八陸菴培心堂張募十一户洋十六元周韻清募五户洋三元盧錦海募四户七百程錦坤募三户洋六元徐善夫募十户洋十元會源大募廿户六元八十季葵卿募十二户十元孔憲模募廿六户洋十五元方坤厚募十三户二十元九如堂募九户二元銅洋四元錢五百六十席衡齋募三户洋四元五角超度高寶卿亡魂　廿元袁景鎬節省壽席移賑洋十元藕香書屋桶捐洋一元大吉祥正二月分抽洋厘減葷菜移賑十六元鐘樓頭張二百無名氏一百以上賓收洋一百六十一元爐胚洋一元銅洋二十元紋銀三錢九分○松册瀏河慕雲窩募隱名氏五十元小洋二十角大團鎭盛賡伯募八批廿四户十一一元二元五百七十四○常册武陽保嬰局廿二批使君受福册七元錢一千水災振捐册廿元普勸解囊歌一元○太册太倉繆季豐童馥堂五批三元三百四十二又陸長記五元○杭册杭城同善堂募八批一百六十八元銅洋三元一百又隱名求嗣八六批十元劉鑑銘募四十一户八元二角五十五養心軒李五十元嘉册平湖趙純嘏堂四百○湖册烏鎭姚德泰來袁花氏二元○申册存之氏三元林濟記三十元乃所願洋銅洋十七元知我者銅洋十七元非曰能銅洋十七元則吾從銅洋十八元黄春翁交來慶記五十元微力氏虚對開一個大豐洋貨來仁記規元十兩謝榕蔭堂六元湯復弼謝志遠眞人賜名恩五十員湯本奭奉捐翁道人命廿員疁城中季子爲室人求平安速産一百員景蘧庵主二員駢驪學人二員明月吠簫客三員重思面壁人三員和昌成募九户一百另三員無名氏五員紹興上邑梅蕚堂爲宋鎣往四川城都電局求水陸平安三十員古疁諸二員○救災圖單册平湖白沙司署募二十户五員杭城課商木業十員○保册烟台楊竹園募五户一員四百七十○本旬共收規銀一萬六千六百八十七兩八錢五分沙平文八兩八錢紋銀三錢九分合元九兩一錢四分半洋一千另四十四員四角虚對開一個爐胚洋一百六十員銅洋一百另四員合元七十六兩三錢一分又錢三千七百十三合元二兩六錢三分三厘八項共合規元一萬六千六百八十七兩八錢五分○連前共收規銀三十五萬六千九百五十五兩九分四厘○本旬共解出第十二批豫賑規銀一萬六千四百四十兩又解十二批皖賑合規銀一萬另九百八十兩連前共解至十二批止計規元三十四萬八千九百六十七兩七錢五分○實存規銀七千九百八十七兩三錢四分四厘擬於卽日續解第十三批以濟春賑之急需○上月下旬解交陳與昌賑所銅洋一百三十二員合併聲明 
 
 
