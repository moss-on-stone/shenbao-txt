# 1916 - 50 - 4915456

 

Page 1

 
 
   
 
 

Page 2

 
 
時評 
[暗戰（冷）]  
　　明戰之勝負人易知之暗戰之勝負人不易知之何謂明戰如今日南北軍之戰於四川戰於湖南等地者雖曰兩方各以勝傳而究之勝負之實自有眞確消息故曰易知也 
　　若暗戰則其道多矣非深得其中之原委者不能知也譬之歐戰一迎一拒之間多助寡助之數分焉多助在我則敵勢寡多助在敵則我勢弱不助我不助敵而中立則敵我之勢均是以歐戰之初僅有二三國而今日乃至十國以外也此暗戰之勝負當其發覺之前所以難知也 
　　然則今日中國之戰事於明戰外有何暗戰乎於暗戰内勝負之數果何如乎此則欲知中國前途者所宜深心體察者也 
[專電]  
　　北京電議普加鹽稅每斤二文　　北京電滇黔鹽稅月捐償額三十萬議就浙淮蘆各補十萬 
　　北京電總稅司提出關稅不得提撥軍餉飭梁稅長會商變通 
　　北京電張作霖部下所挑敢死隊昨已過京赴漢又調該部步一旅砲一團征黔張巳允從 
　　長沙電五旅因地形不熟在湘西全然失利馬繼增自請處分　　新民電二十師范師長奉中央令在奉招新兵一千五百人限三個月敎練成功 
　　保定電陳光遠巳將新練陸軍第二十一師完全開赴北京南苑　　綏遠電中央派前察哈爾都統何宗蓮來綏察看情形並會商剿匪事宜蕭良臣亦巳到綏連日與潘都統會商辦法 
　　北京電外蒙貢使車臣汗那旺那林及副貢使多羅郡王札木彥多爾濟擬陰曆正月底出京大元帥飭部預備就拱衛軍在西苑請該使看操巳由蒙藏院副總裁煕彥與該使接洽一是 
　　北京電川按使有簡胡景伊說　　北京電熊秉三電由常德奉母北來 
[譯電]  
　　北京電馮國璋段芝貴因數種原因均不肯任征西軍總司令政府尙在物色能員以任此職（二十二日） 
　　北京電有責任之華人否認政府擬請梁啟超等和平調停滇事之說目下上海漢陽廣州德州製造局每日能出鎗千枝砲五尊子彈五十萬粒政府且組織長江上游艦隊一面又增厚長江兩岸防務足徵政府已決議以武力解決滇事（二十二日）　　北京電政府擬於三個月内宣布憲法及將所擬召集之國民會議改爲國會以免他省續起變端新憲法將按君主立憲制編訂下星期起政事堂會議不復由被選皇帝主席改由國務卿主席且將請外國顧問參與會議（二十三日） 
　　北京電上届會計年度郵政所入盈餘二十五萬圓（二十二日） 
[戰電（英人路透電）]  
　　巴黎電今日下午公報謂德軍在羅克蘭柯爾轟發地雷一具法軍佔據陷穴凡爾登砲戰仍甚活動敵步軍在白拉班須末斯東面進攻在法軍前鋒戰壕得有立足地且進抵第二道陳線但被逐出法軍俘敵多人德軍在塞波瓦進攻兩次均未得利齊泊林飛船一艘以炸彈擲擊吕萊維勒所損甚微且曾爲法飛機追至美的今晚公　謂比境波桑桀東面敵軍戰壕會受砲轟亞土瓦有大雪法軍因以不能活動進攻法軍猛轟香巴業拉伐蘭西面敵軍防禦工程凡爾登北面之敵軍在末斯 
 
 
 

Page 3

 
 
河南岸猛轟後即在白拉班與赫白巴瓦問猛攻多次均未得利僅化芒森林及波芒北面之凸角二處敵軍曾犧牲多數將士佔據之敵軍圖在佛洛末齊西北進攻爲法軍砲火所阻班特蕯境及亞爾扣區西面砲戰大爲活動（二十二日） 
　　巴黎電今日下午公報謂凡爾登北面會見大戰德軍徹夜猛轟法軍回擊甚力自末斯河右岸起至赫白巴瓦東南止廣十五基洛邁當之陣線上步軍戰事進行甚烈法軍與敵力搏而重創之後由化芒村退出佔守郊外昨日德軍所佔森林中之凸角已爲法軍奪回大半赫白巴瓦有德軍出攻爲法軍砲火所制不能逞志據俘虜聲稱是役德兵喪失不少其他各地點之砲戰均在進行中勞蘭法砲隊殊爲活動法軍在亞土瓦松末河附近奪回所失奇凡希戰壕數段（二十三日）　　倫敦電英帥海格將軍報稱昨夜敵軍在奇凡希東面轟發地雷一具英軍無一死傷敵軍砲轟波泊蘭桀英軍於拂曉時在化漢索倫砲壘附近轟發地雷一具佔據陷穴近邊今日英砲隊轟擊瑪里柯爾村及伊泊爾至柯米萊運河附近之敵軍戰壕敵軍用引涙之砲彈轟擊伊泊爾西南之英軍陣地及比爾康路與伊泊爾運河間之戰壕英飛機一架爲砲彈擊中駕機人雖折一腿然仍安然飛抵停置所（二十二日） 
　　羅馬電意公報云意軍於九日起攻蘇格那境今已奪獲柯洛一帶山地意國亞爾泊兵霧中越雪地而進直抵柯洛山頭及其他高原逐退奥軍並擊敗回攻之敵兵於是意軍遂進據柯拉山方面之地（二十二日） 
　　海牙電英潛艇一艘在基夫芒尼古島擱淺今已浮起當由他船拖至紐威狄泊港（二十三日） 
　　雅典電各方面傳來消息皆謂協約國一潛艇駛過達峽於十五日行抵波斯博魯斯海峽以魚雷轟沉一拖船及六運送艦皆滿載軍火者土京聞此消息甚爲驚恐（二十日） 
　　倫敦電丹麥京城電稱荷蘭東亞公司之船邦登號前爲德艦扣留今已釋放（二十三日）　　圭貝克電坎拿大布福特境歷史上有名之天主敎堂爲火所燬損失約美金四十萬元堂中主敎事前曾接警告衆信此乃與布福克俘營中之德人有同情者縱火所致（二十二日） 
　　倫敦電奥國太洛爾山中積雪崩潰冲毁村舍死五十五人傷四十九人尙有二十人不知下落（二十二日） 
　　巴黎電英法兩國國會委員第一次集議時法委員詳言英法海軍之功績及商船之難題英委員亦宣告商船問題之大槪（二十二日） 
　　倫敦電今日首相愛士葵在下議院稱薛西爾氏已允接受新閣員之職辦理封鎖事宜（二十三日） 
　　倫敦電英國不日將續有限制輸入之辦法報章預料政府將聘用商業專家爲海軍顧問（二十三日） 
　　紐約電美人購買公司船愛斯巴尼號（一一一五五噸）之船票者皆接匿名警告信囑其勿乘此船因德國决計攻擊武裝商船故也（二十二日） 
　　巴黎電日本新大使松井氏在馬賽告人以日本各工廠皆爲俄國工作雖尙未至最高之度然在日人觀之各廠已供給各種物品大可扶助俄國以獲勝利（二十二日） 
　　巴黎電松井氏謂日本與其協約國之命運不可分離又謂將來勝利必屬協約國（二十三日） 
　　倫敦電每日電聞報云加增稅項爲將來預算案之要點其主要目的乃在重徵消耗品但此項新稅則將審慎擬定以期不損殖民地與協約國之利益（二十二日） 
　　海牙電荷蘭政府籌募二百十兆佛洛林（荷幣名）以作九月一日前特别經費之議案已交付國會（二十二日） 
[東方通信社電日本人組織]  
　　北京電廣東電云曩抵廣西省南寗之廣東征滇軍司令官龍覲光命其部下約一千人於十八日向百色方面進發惟現適在右江（西江上流）減水期内舟楫不便是以輸送兵隊軍械甚爲困難 
　　此間（廣東）前有聚集廣南府之雲南護國軍一旅團於本月上旬開始行動向廣西進軍之報惟其後之行動不明想不久廣西省境兩軍將見衝突云（二十四日） 
　　北京電雲貴軍旣侵入湖南而二十一日又有革命黨騷動等事湖南全省之形勢遂益不穩北京政府因此急急着手編制第二軍（二十四日）　　北京電據湖南省常德來電云寶慶方面日前已有不穩之傳茲又有十九日爲雲貴軍佔領之報但寶慶是否由雲貴軍攻取抑係駐在該處軍隊加入雲貴軍則尙未明（二十四日）　　東京電靑島戰役海軍之行賞計加藤中將以功二級授金鵄勳章勳一等旭日大綬章上村少將岡田少將功三級授金鵄勳章栃内中將授勳一等旭日大綬章（二十四日）　　東京電曩由衆議院通過之中日銀行滿洲銀行案貴族院以現在之時局及外交關係改善以前尙非時機有此理由故不開委員會此案或將爲貴族院所擱置云（二十四日） 
　　東京電對俄國關係於今日之議院秘密會由政府報告（二十四日） 
要聞一 
[東京外交界要聞（九（飄萍））]  
　　西南戰事與日本 
　　日本最近對我之態度依石井外相所答某議員質問之言似於决定方針以後仍持觀望兩方孰勝孰敗而取如何執行之手段又聞十四日臨時内閣閣議有所議决十五日則上奏於其天皇曾載於本報外交雜俎其内容如何外間未得悉也茲據東京重要報紙所披露者爲略述之 
　　日本首相大隈氏於十五日上午八時十五分自東京車站出發石井外相及田中參謀次長皆同行至葉山行宫（日皇方幸葉山）以各種重要外交事項詳細奏陳請天皇裁可 
　　其一俄國太公之使日關於兵器軍需品等要求日本 
之相助其後更有自俄國政府直接向日政府懇託之事皆須從速處置有經國皇裁可之必要者 
　　其二我國西南戰事之形勢日益擴大長江一帶皆有漸受影響之虞若至中部皆起動亂之日則因欲保護僑商似應派遣軍隊（記者按若我國軍隊並不擾及外人則亦何必派遣此層請我國軍隊注意）又對於雲貴軍隊如達必生直接交涉之時機則當交涉將開始時應有認雲貴軍處於何種地位之手續所謂欲派遣軍隊則不可不經中國政府承認撤廢中立地帶所謂欲與雲貴開始直接交涉則手續即爲認雲貴軍爲交戰團體凡此種種大體决定經其天皇之裁可則以後可臨機進行 
　　其三羅馬法皇之特使來日日本上下皆表好意茲由羅馬法皇致感謝之辭亦一併上奏此十五日首相外相參謀次長伏闕陳述之大槪情形也 
　　關於承認交戰團體一事我國各報多所論列但所以有承認交戰團體之必要者即在依賴被承認爲交戰團體者之保護如重慶之地有四十三萬方英里之面積有七千二百餘萬之人口各國居留之民身命財產爲數甚鉅此承認交戰團體之期所以以重慶爲標凖也然則此純爲事實問題實力問題也與感情交誼毫無　係有人言北京外交當局曾運動各國勿承認者記者謂此事兩方均無所用其運動惟解决之於事實而已 
[西南戰事之活動中心點]  
　　二十二日英文京報云黔省戰氛日亟今已成軍事活動之中心點試閱地圖黔省北爲東蜀南爲廣西東爲湖南西爲雲南東北一帶距湖北不遠僅隔蜀省之片土長江穿流四川南部與黔省北界成平行線相距不過百里至一百七十五里長江軍事上重要城邑視爲四川咽喉者爲重慶重慶南約一百三十里又有一要邑爲綦江即黔軍猛進以圖佔領而進窺重慶之地也東北方面黔省今又出兵攻陷彭水彭水乃介於黔鄂間蜀境中之一城黔軍得此行將進攻湖北而東面又有黔軍一枝侵佔湘省之晃州黔陽沅州麻陽等處同時黔省又集兵於南面以爲進取桂省之凖備觀於黔省之四路進兵謂爲軍事活動之中心點誰曰不宜 
　　以言北境戰事（即蜀境）則最重要者刻正在綦江進行其詳不得而聞記者雖不敢决綦江已失然其情勢已極危險殆可無疑以言東境（即湘境）則黔軍已得晃州黔陽近復佔領芷江官軍受挫向鳳凰廳方面而走退至麻陽帝制報前於晃州黔陽陷落之消息尙圖掩飾不敢直陳今於芷江失守之警耗乃不得不公然承認而晃州黔陽陷落之說轉可爲之徵實茲將亞細亞報自認芷江失守之文譯錄於下以供衆覧 
　　亞細亞報曰月初黔軍進擾芷江該處防軍本甚單薄又須分扼麻陽晃州故兵力更弱不足一營土匪附合敵勢益張黔軍乃從黔陽方面倐然來攻並欲斷官軍之後路官軍乃即棄城奮鬭力單兩小時殺敵百餘人敵軍不支紛紛四散官軍進追二十餘里但敵軍復聚又來猛攻官軍堅守七八日夜惜軍火糧食悉將告罄遂棄城沿河退走據守麻陽大批援軍不久可到馬將軍繼增之兵萬五千人日前由辰川出發刻已在途日内可抵晃州今芷江敵軍已如釜中魚不難一鼓而盡殲也云云 
　　官軍之退走不向寳慶而向辰州此爲大可研究之點夫黔軍由南進攻而辰州又有北兵若干則原守芷江之官軍向辰州退走亦固其宜但芷江防軍旣分兵以助晃州則寶慶戍軍何以不分兵以援芷江乎推想其理殆寶慶在間接上亦爲黔軍所擾及矣當戰事初起之時曹錕曾調重兵駐守寳慶以期由貴州攻入雲南嗣因貴州中立此軍乃撤至重慶北軍旣去一時斷難復回黔省旣公然反抗中央安得不乘虚而入以搗寳慶乎此固事勢上所必至者也芷江寶慶辰州三城形如犄角芷江旣陷則寶慶辰州勢必同時吃緊茲聞寶慶南面之永州業已陷落此說或屬不確但若滇黔軍隊聲勢果强則進取永州一舉直指顧間事耳戰於湘境之滇黔軍是否强盛是爲今日最重要之問題其力果足阻遏政府援軍之前進乎亦足使桂省受影響乎試進論之 
　　上舉之問題絶關重要蓋滇黔軍示威於湘固明明圖誘桂省附和或相機佔據以張聲勢耳湘省之將宣布獨立雖屢有此謠然徒爲懸揣之詞不能據以爲信滇黔軍苟非與湘省當道已有密約則佔據長沙以圖包括全省决非其志或謂取長沙正所以進逼岳州宜昌使北軍失其重要根據地是說也言之固能成理第滇黔軍兵力尙不足以及此然則滇黔軍之入湘其目的非圖桂而何耶記者至此又不得不論及謠言矣西南軍興之初外問即有桂滇秘密握手之謠桂省之步黔省後塵似巳在人意料之中今謂此言必成事實未免厚誣該省當道然桂省之態度確有令人大爲不安之處此則不能爲諱者也今就桂省地勢而言假使滇黔出兵攻桂而粤省又作壁上觀則桂省斷難獨力抵禦今粤省亦有不靖之象旣須以充分之軍隊留駐本省以保治安又須撥兵助桂以抗滇黔其力能否及此尙屬疑問粤軍之西發者雖前有佔據羅平蒙自之謠然今仍逗遛西江之上不入滇境此中眞相可以想見故今日蝍　謂滇黔軍將謀攻桂以助粤省之黨人亦非　說也 
　　吾人繙閱地圖即知滇黔軍在湘省之行動與圖取桂林實有密切關係桂林者桂省舊日之省會今鎭守使駐節地也滇　軍攻桂之前必先廓淸湘南北軍以免腹背受敵今之侵湘顯爲此故果爾則入湘之滇黔軍今後必進窺寶慶衡州以斷湘桂交通之路迨二城旣下湘軍無　入桂則滇黔軍乃可安然進攻桂林據面有之矣至桂省鎭守使或將軍將有何舉動今尙無從逆料惟無論如何桂林一旦陷落則全省必大爲震動决然無疑况桂省北部防兵寥寥乎據安南轉來滇省消息謂近赴貴陽之滇軍業巳出發不知何往又有一說謂革黨首領李烈鈞近十日内率大軍駐邊界俟籌備之計畫實行有效即將進攻今滇黔軍現在湘省獲勝則此軍將否活動當拭目以覘之也 
　　他如廣東鎭守使征滇軍司令龍覲光之態度亦與時局至有關係邇來屢傳龍曾自請西征剿平滇亂又稱龍軍已入滇佔據數城實則龍今仍在桂邊之百色龍氏不溯西江而上以取蒙自而乃逗遛百色果何爲乎豈奉命守此要險以監視桂省乎抑以桂省態度未明中央政府鑒於黔省之前轍欲立定脚跟而不願冒險以行乎今若遽謂桂省不忠於政府似未免失之過早但若龍覲光昧然溯江直上而陸將軍之軍隊竟阻之於前黔軍又攻之於側則龍氏不將處於進退維谷之地位乎或問假定桂省効忠中央而政府又深信不疑則時局又將何如果爾吾知龍鎭守使鑒於黔省之虎視耽耽勢將北取桂境必駐兵西江以防隣省之襲擊陸鎭東部龍守西陲桂省當可無被攻之虞矣由此言之桂省之眞態度不亦與時局大有關係哉試問桂省果傾心以向政府乎 
[叙瀘歸客之戰况談]  
　　字林報二月八日涪陵通訊云報章屢紀蜀省亂耗但吾人未得可恃消息則不敢遽信其必確蓋道聽塗說謠諑紛傳其翔實者固不多也日昨某君自亂地來記者得與之暢談茲撮其所言之梗槪略述於下想亦讀者所樂觀也熊克武刻在蜀省其司令部駐在點即爲叙府此說雖未便謂爲必確然在事實上似非虚妄熊率兵兼程而進越過蜀邊在老鴉灘遇蜀軍而擊敗之未幾在叙府西面一百二十里之某處又遇北兵及蜀兵若干聞北兵强令蜀兵當前攖攻軍之鋒鏑蜀兵敗績乃相率遁入叙府熊縱兵直入官兵棄城而逃挾地方官以俱去閱三十小時後革軍始入城秩序如常革軍出示安民令其照常營業居民從其言聞北兵將城中軍械移至河干凡不及轟毁者輒投諸河中然後退至瀘州瀘州爲北兵根據地已築障垣其高及胸並造浮橋以利軍行瀘城有兵駐守地方尙安紅十字會已首手進行叙府浸理會病院已改爲軍事醫院上月底曾療治傷兵約三十人瀘州亦有傷兵約二十人雅州巳響應但是否爲滇軍所據則不能詳知淺水小輪刻甚忙冗裝運兵士與軍械由下流向西進發惟北人不慣乘舟小輪又不合駛行川河之用揚子江上游水急礁多越此天險殊非易事蜀省收成頗佳泰半人民之心理在於求安若當軸之廢總統而爲皇帝則非人民所敢聞也盜匪仍時常竊發此外尙未聞騷動情事惟打箭爐巴塘等處或不免有亂云 
編輯餘談 
[神會錄（無名）]  
　　盡力以營於人有益之事如築堅壘築愈久　愈固將來得其保障者即爲自已盡力以營於人有害之事如按强弩按愈重而力愈大將來受反射者亦即自已故因果之說不必其鬼神也即一已之心思而已有明效大驗矣 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[西南戰局中之京訊]  
　　武力　　平二十日公内辦事室發出要封一件　　於滇黔講和上應行詳細研究必要之手　　飭集議所標列者一黨人方面如果否認　和或對於講和上施有種種爲難之條件應如何解决二如有反對者應如何對付三戰事結局舍此而外有無别項辦法四講和如能成立應用何種手續五講和如發生外交枝節應如何維持此外並將日前某要人密陳對黔和平與武力兼施對滇純用武力解决之條陳亦附交核議次日午前公府中懷仁堂又召開秘議所議仍爲雲貴戰事之解决政策外間傳說前議之調停一說巳取消並擬定極長申令一道將於日内宣布軍報此信而確是前項所標列之議題均無再事研究之必要矣惟據深悉近日政情者言政府内部刻下對於雲貴獨立問題原有武力和平二派其所主張自不相同而傳說亦遂各别當局者以此次動亂關係最重處理方針未易率定故對於兩派之主張亦尙未有决主何方之政見爲此問題昨特密電各省將軍巡按使等徵求關於解决西南問題之主張令各抒所抱之確切意見以便採用多數計出萬全並聞此項意見限一星期内電覆 
　　軍械與戰局據政界傳說二十日駐日本高等秘探拍致政府緊要密電核閱後即傳召各要人開臨時緊急密會一次經三刻餘鐘始行散議内容異常秘密於國際上頗有極重要之關係略聞該探之電係報告現有蔡鍔李烈鈞派黨人三人一劉耀武一范錚一包天一到日本購買魚雷艇四隻潛水艇一隻飛機十架機關砲六尊電氣鐵網八箱刻已議定簽字不日運往内地請政府急速設法嚴重交涉云云此爲偵探張大之詞事實有無尙難確定然南軍軍火之接濟有方則可於此藉見一端矣至於北軍軍火亦陸續輸運近尙未絶於途茲據陸軍部消息川省軍事日見擴張軍火一項需用更急日前該部飭軍械局發往前敵子彈四百箱過山砲八尊特委軍械官朱述曾由京漢路車解赴四川交各軍收領增云 
　　軍餉與財政自北軍入川以後每月軍用浩繁政府爲鼓舞前敵兵士起見所有餉項均一律發給現金今聞巳令中國交通兩銀行各派幹員前往宜昌長沙等處設立機關專司滙兌事宜每月餉項在北京發出鈔票至該處換取現銀其現銀則統歸兩銀行轉輸前往惟近來戰事日見發展川省而外湘省之城邑巳爲滇黔軍隊佔領多處當地黨人又乘勢蜂起軍事範圍因以益形擴張而軍費自較前更爲浩繁當局苦於籌措維艱有議請暫行規復捐納俾可立致鉅欵者政府對於此議業經核駁因捐納爲前淸秕政不得輕議規復惟現聞巳規定一種輸餉奬章將來商民如有輸財助餉者即行分别給予褒章以資奬勸然又慮此項捐輸未必能有若何把握爰又擬發行内國公債以資周轉梁督辦刻正與財政部會商此事　其債額爲二千萬元利息爲六釐償還期爲十年擔保品則爲國有各鐵路之收入至發行之期約在下月之初除令各省分配認募外并飭各官署搭放官俸 
　　防範與變通雲南戰事漸次蔓延同時革命黨員亦乘機思逞甚形活潑刻據某機關傳出消息該黨現今頗急激進行業已與豫省白狼餘孽魯省土匪奉省宗社黨暗地連絡且一面分派密員潛入各省運動軍隊以謀擾亂軍心政府有鑒於斯日前已分電各省將軍諭其嚴命轄下各軍隊倘察有以上之舉動務須加意防患於未然凡軍中有密告黨事者一律重賜賞金又以各省之中其與雲貴軍事相關尤切者實爲川湘桂粤四省故此四省之狀態於現在全國大局關係自更爲重要必須特予各該將軍巡按使以變通特權始足以維持秩序而免黨人之運動咋統率辦事處聞已議决四欵計大致於財政上地方上及查緝黨人奬懲軍警等均有隨時變通之特權此項議題批准後即電飭施行 
[戰局中之外交消息]  
　　陸使之急電日本對於中國西南戰局現聞將有軍事上之行動日來政府與駐日公使陸宗與無日不有密電往返内容甚密二十日政府於拍陸要電之際適陸又來緊要密電兩件據聞第一電大意堅請政府從速和解滇事萬勿以人言阻隔致召滅亡之慘禍甘步高麗之後塵語極沈痛淋漓並聞當局閱後對於報告事項頗露驚駭狀態其第二電究屬何事未易探悉必較第一電尤爲重要據聞係日本政府承認滇黔爲交戰團所向英法俄意四國宣佈理由之報告確否不得而知 
　　美使之忠告聞二十日駐京美國公使曾秘密提出正式公函於政府略以中國内亂與大局利害關繫匪輕須特别愼重審籌辦法否則恐於美國東亞商務政策頗有極大影響云云 
[雲南通信]  
　　滇省民軍先鋒已入川境曾與川軍劇戰此間於本月十八號接前敵鄧楊兩團長報告云是日行抵（黄泡耳）探聞川省派有漢北兩軍分紮要隘抗拒兩團即會商分兵進取不數小時鄧軍佔領鳳來場楊軍克復燕子坡北軍大潰我軍乘勝進逼叙府按燕子坡係入蜀第一險要地點我軍佔領成都不雜指日而下尙望轉飭各路軍隊火速前進會師成都以便北伐云云 
　　叙府來電云滇軍第一梯團鄧楊兩團長於一月十八日佔據四川要隘燕子坡鳳來場後於十九日晨開拔進取叙府沿途均有北軍抵禦互相大戰惟滇軍將士用命奮勇難當北軍一混成旅被擊大敗當時向瀘州方面潰逃滇軍即於一月二十日完全佔領叙府 
　　四川護國軍劉存厚來電云本軍劉支隊連日於江安納溪沿河截擊在李莊戰敗東退之北軍並聞有余成龍鄭經武張惠卿等已在榮隆獨立本軍協同董支隊今日開始攻瀘餘俟續報等語特聞存厚歌印又電云本軍協同滇軍已於六號午前八時攻克瀘州敵軍投降甚衆合併電聞 
　　雲南董支隊長會同四川劉師長於二月六日攻克瀘州城已完全佔領劉師長存厚現充四川護國軍總司令官 
　　李烈鈞近巳充第二軍軍統駐紥於忠烈祠内目下正在趕備一切不日即行出發黄毓成所統之挺進軍已於本月二十八號由滇出發是日各界出城歡送者甚多 
　　雲南護國第一軍總司令蔡率師出發後隨即在滇另行組織第二軍第三軍均將就緒現已公舉韓鳳樓爲第三軍參謀長亦已於本月二十日率師出發聞擬取道桂省按韓爲河南人先本在滇充當軍警督察長前年乃經中央調京充軍諮官近始由京來滇 
　　前巡按使任可澄先本傳聞仍充民政廳長現探悉民政廳長爲陳廷策充任任及戴戡均擔任軍都督府參贊戴并於日前由滇回黔日内當可到彼雲南中國銀行本二三月前經北京財部遴派蹇先陶前來創辦携有現金及紙幣三百餘萬正在布置預備開幕之際適滇省宣布獨立軍政府即與蹇某商議將該行收歸滇省自辦仍由該總理經理不料蹇某陽爲贊成陰將帶來中國銀行紙幣全數携逃現在尙未覔獲 
[貴州通信]  
　　貴州軍府頃據東路王司令文華電據吳團長傳聲報稱三號在瀘平礦山等處與北軍接戰擊斃北軍軍士十四名生擒數名繫傷連長一名兵士十餘名北軍殘部向黔陽方面潰退我軍並無傷亡等語特聞虞印又電云北軍於三號退據距晃州三十里之吳公關恃險抗拒力約六連我軍攻擊一晝夜至四號下午佔領吳公關擊斃軍官數員士兵八十餘人獲戰利器多件我軍傷亡軍士各二人正在追擊中詳情續報又電云上月宥日晃州北軍被我軍擊後本月二號該軍復以一混成團由沅州直上其前衛佔據晃州我軍於三號拂曉進攻北軍營長及鄉導官前鎭遠道尹林炳華據城抵抗激戰三小時擊斃敵軍三十餘人生擒十一人奪獲鎗支子彈甚多該軍本隊仍向沅州方面退却追擊二十餘里現已實行佔領晃州文華自晃州叩 
　　滇軍府通電各軍長云准劉都督電稱黔擬東北兩路出征軍隊編入護國第一軍名爲右翼軍即會委戴前巡按使爲該軍總司令已由世公行狀委并通告各軍隊請即電委以昭愼重右翼軍司令部組織法立即郵呈備核等因此舉係爲統一事權協合機宜起見應表贊同特電佈達云云 
　　黔省護國第一軍右翼總司令官戴戡隨帶三軍劉希陶（前滇政務廳）張雪盧陳智書等擬於三號出發黔省官紳各界當於一號晚假省垣九華宫設宴預祝至九句鐘始散戴戡已將允受右翼總司令職並定期出發事電覆滇省矣 
　　貴陽獨立以後一切軍事計劃與滇一致進行滇省擬行軍路線槪行設立兵站黔省自不能不照此辦法與滇境接壤之威寗畢節亦已着手組織第三第四兩兵站威寗第三站長即以該縣知事王百銳充任　節第四站長仍委該縣陳知事鴻爵兼充已由劉軍使分别電委遵辦矣 
黔省盤縣興義一帶原屬川鹽銷岸現在川鹽不濟擬准由普興一帶仍銷滇鹽即由黔邊局抽落地捐藉充軍用有無滯碍已經劉軍使電詢滇省矣 
[紀鄂省南湖暴動事]  
　　鄂省南湖某營暴動一事茲經調查原因係有鄂軍第一師之馬隊一營被黨人勾結於十八日夜十句多鐘突然起變臨時集合黨人共約一千餘人直撲駐紥該營附近之某師砲隊某轉欲得其砲攻城乃砲隊與駐紥南湖及其他各營官兵均預有準備聞變即起抵敵在砲隊營前大戰良久變兵與黨人數次猛攻砲營炸彈紛飛終未能得手其時天氣陰黑雨水連綿彼等預約城中接應原以舉火爲號詎數處放火皆爲雨淋息攻繫變兵之軍亦知其約有援廳不開砲攻擊故是夜城中寂然無聞惟各機關但知南湖有變而亦不知其詳該變兵尙有一隊欲圖攻城行至十这街被王將軍由城中調軍攔擊亦即敗退各變兵因久無接應知不能勝至二句鐘時已多逃散被擊斃者共有數十名捕獲解送軍署者亦有三十名左右當夜王將軍督同軍法處人員研訊十九日尙未聞定罪未知何故查該馬隊　雖名爲鄂軍而鄂人爲兵者不過半數其中多係由北方招來新　竟受運動亦可異也聞十六日將軍署在漢口破獲機關搜得黨人名册頗多王將軍舊部皆稱爲現今最可靠之軍隊故馬隊肇事以前十七十八等日全體軍官營長以上屢在軍署開會籌議消弭之策而十八晨即有北兵一旅由省調防他處行極匆促又此事出後當道恐民心驚惶不使人知是以漢口各報均隱其事實謂南湖有匪人持槍行刦經軍隊擊散又武漢各電局亦奉軍署傳諭關於此事所有中西各報新聞電報槪不拍發現省垣城門六點鐘後即閉將軍署仍極戒備聞有某軍須令繳出武器某砲隊亦須收回炮門王將軍因此深爲歎息所有十八夜擊平馬隊之各兵已蒙各給一月恩餉聽候奬叙矣 
　　自滇軍窺川叙府一帶戰端大開因之川邊軍事極爲緊迫目下中央之軍前往征討陸續由漢宜而上所有宜昌防務更爲重要日昨王將軍加派近畿第四旅全旅兵士乘輪上宜分區駐紥妥爲防守 
[山東陸軍編入征滇軍之預備]  
　　昨泰武將軍靳翼靑因接奉中央政府密電撥調山東軍隊預備編入征滇第二軍聽候調遣等因特即行咨令第五師張樹元師長將駐紥膠東方面之第五師第十旅第二十團步兵一團及砲五團第一營砲兵一營速即開回濟南聽候政府調遣至膠東防務則已令兗州巡防營調三營前往瓜代矣 
[張作霖仍有回奉說]  
　　奉天陸軍二十七師張雨亭師長日前奉中央急電召令入京外間所述原因言人人殊工商界所得消息則謂政府擬令升任熱河都統並將二十七師酌調一旅駐紥熱河是以該兩會連日開會公禀叚軍按請代挽留略謂張師長自辛亥冬駐紥奉省迄今數載商民賴以保衛中外無不景仰値此大局不靖之際正賴該師長從容鎭攝以保大局而該師軍隊亦不宜調動以免人心搖惑云云聞段軍按批云張師長晉京尙無若何之確訊俟靜聽後音再行該奪 
　　外報載張師長晋京後偕其參謀長同寓於段軍帥之私邸十一日覲見詢問雲南軍事張云作霖久在奉省深悉各種情形可保無　變發生故有仍令回奉之意 
[粤軍最後之出發]  
　　粤省征滇軍去臘出發之第一第二兩隊已抵南寗頃悉陸軍第三團本部所轄第一第二第三等營爲粤軍最後調遣之師該團團長龍文淵以餉糈軍備業已領齊　特傳令各營准月之十七日出發旋聞該軍此行所押運之軍械連同桂粤兩軍服裝糧食用品等據官中稱爲數不少預先僱定河頭船六十餘艘灣泊長堤天字碼頭將一切軍用品物於十六日全數搬運落船准備翌晨放碇詎因省河兵艦不敷須待各江調回故改期十八日出發 
[詳紀廣東各界議恤石湖鄉民事（廣州特另通信）]  
　　石湖鄉用兵其事已紀前報茲有慈善界中人親勘該鄉具述種種情形甚慘撫卹之舉誠不容稍緩矣 
　　石湖村屬禺之慕德里司慕德里民風强悍平昔習於械鬭望樓砲壘舉目皆是皆平日預備械鬭者也該鄉地甚高峻形勢尤爲奇險山路崎嶇須經一險窄之道然後可以入村此番起釁在官府謂其包庇黨人抗拒官兵在一部分之報章則謂其因與南村械鬭爲人誣告而起今且不必問其事之果爲如何矣當時官軍壓境臨其村口苦於無路可八且因爲其鄉人槍擊死傷多人當道乃再調某統領爲之引導始能入村某統領者出身綠林前淸時被武營偵緝曾藏匿是村故於該村路徑甚熟此番奉命剿村不得不實力奉行於是引導官軍由間道入一過間道即可勢如破竹乃得將該村剿平火炎崑岡玉石俱焚今入是村者但見屍骸枕藉一片血跡數目亦難縷計或謂死傷數百流離過千或謂死傷在千人以上目前尙未盡收殮故難得確數但鄰鄉人言該村人口原有數千今則屋宇焚燬流離滿目矣慈善界惄然憂之故於舊曆正月十四救災公所九善堂院自治研究社總會報界公會公安會商團等齊集會議調查石湖撫卹案各堂院會社均舉代表多人赴議略議查石湖此次肇事祗憑　張傳悉今議撫卹自應先事調查應如何舉派人員定期前往請公議衆議由九善堂院會社各　二員祗帶草帽名片及輕便行裝並携同醫生藥料前往以便隨時醫護傷民一面由本公所函致高塘十八社紳耆知照定期舊曆正月十六早八點鐘在第七甫明善堂集合僱啓程云云隨當堂舉定九人並函請各團體到會同往矣當慈善界集議之前一日曾各舉代表先行謁見龍將軍略述村中被兵受害之慘並謂前日之事旣往不咎今日撫卹不容稍已龍將軍允之並於十三日二時在行署設筵柬請商善各界到會計與會者有商會總理陳勉畬坐辦梁佩唐陳鑑持商團正長岑伯著副長黄鷺塘黄季明李戒欺救災公所總理全西岩陳廉伯方便醫院總理陳卿雲宋俊堂是日龍並宣布石湖攻剿情形聲明該村確爲包庇黨人自取其禍並提犯當堂訊供令商善界知此事之眞相而是日尤有一特别事並兼請南越報編輯李滙泉羊城報鄧子垣二人全城報界不與而所以特請該二報者則以二報登載皆謂石湖材之被剿由於械鬭而起與官府所宣布該村由於庇黨而起不同故也該二編輯到署時當道曾命其親閭被獲之人便可知其原委二人聞言噤不敢發聲震懾異常深慮或被拘留其後散席出府心始稍妥然每對人猶言今日廣州之報館編輯實不易當云 
[粤東黨人之最近行動]  
　　黨人諜粤之心終不稍已近聞憲兵某營連内兵目某某等七八人同受黨人運動任職業已領過該黨月餉若干現已暗約日期擬於某日在廣雅書院防地起事撲攻省城乃事機不密竟被捕獲昨日已解交軍署嚴訊直認不諱立即收押本署大監候研訊確供再行核辦 
　　日來各處軍警多有拿獲黨人之事頃悉憲兵一營長鄔遠謀咋又在東門地方拿獲黨人六名已詳解軍署訊辦各犯均年約二十餘歲者昨日槍斃黨人六名未布罪狀未知是否即此六人也 
　　靈山縣屬近有黨人活動欽廉鎭守使隆世儲昨詳當道略謂本月十日據探飛報靈山屬内上塜地方匿聚土匪約期起事當即派軍前往剿辦該匪千餘登山據險開鎗拒捕我軍分路園攻衝　痛擊劇戰一晝夜而各股匪首仍負嵎抗拒氣不少懈我軍再接再厲生擒首領數名餘均潰散云云 
　　瓊崖道尹日昨會同鎭守使會詳當道略以瓊屬各地　因滇事影響黨徒屢欲發難幸賴各營軍隊防緝得力故能消患未萌海口一役經將爲首 
 
 
 

Page 7

 
 
設立機關之符和潼等七名拿獲業經審訊明確請准批示就　正法云云 
[華富銀行發起人被捕誌聞]  
　　北京華富殖業銀行發生於去秋成立於今春額定資本爲六百萬元其發起人原爲姚錫光姜廷榮張廷魁馬吉符明澈五人各出其創辦股一萬元以爲組織之基礎然後從事招股於東三省設籌備處於打　廠禀准立案於財政部經營數月皆此五人共同爲之都中人無不知者迄至春間即陰曆年底　姜張兩氏由東省提得股欵一百五十萬元按　商辦銀行條例呈繳財政部驗明於是該行之開業亦行將有期矣乃忽然被軍政執法處將姜明兩氏逮捕入獄張馬二人亦同時失蹤今則該行之發起人五人中逃者逃拿者拿而安然無恙者僅存一姚錫光參政而已此案發生以來已經月餘而都中絶少有道及其事者茲據外間有一二知者則謂此數人皆與革命有嫌疑關係然又聞某方面人言即其間含有非常黑暗之奇情　之此中曲折離奇斷非小事容當探明再爲詳誌 
[修訂吉長路約之開議]  
　　中日修訂吉長鐵路條約一事經兩國政府特派員在京會議各節早誌報端茲聞此項修正條約事宜業經雙方特派員疊次開議巳將修訂條約大致擬定經交通部梁敦彥總長於二十一口公府會議時陳明定於二十二日下午一時在該部開正式會議審核預議各條件聞是日除該部總次長外陸國務卿駐京日本公使日置益均須蒞會並有本月内簽字之議 
[南京快信]  
　　張勳派秘書許嶽鍾來寗晋謁齊使會商要公皖探訪局已移駐蚌埠王志　局長昨率探員來寗偵查某案 
　　安武軍日前在蚌埠瑞泰恆轉運公司查獲違禁物件六箱内夾帶炸彈鐵壳八個炸藥六盒引火白藥一盒藥線八根當場將范榮拿獲據范供稱係陸得模委託來蚌提貨究竟箱内是何物件實不知情懇乞派警到南京下關將陸拿解到案自能追出來歷云云倪將軍遂派探員十餘人來寗捕拿詎陸早已逃匿無蹤昨倪又由蚌來電請軍民兩使迅飭軍警機關協緝 
　　馮將軍電淮揚劉洵海州白實山兩鎭守使防退伍軍人勾結淮海各屬饑民騷擾地方 
　　蘇皖交界之采石磯地勢險要馮將軍電倪丹忱將軍酌調軍隊防守 
　　政事堂電飭齊使停辦不急事項匀欵匯解接濟征滇軍費 
　　張　　使擬日内巡閱皖贛兩省沿江各砲台　使委曹雲鵬爲徐海鐵路稅務所長 
地方通信 
[蘇州]  
　　水警巡官嚇詐鄉民齋門外中六　地方農民林根生於上年冬底買得牛二頭用船儎送回家被無賴唐阿泉串同水警遊緝隊某巡官誣指林根生爲偷牛賊立將牛船鎖住拘林至巡船威嚇旋由唐阿泉爲調停人囑林出洋百元了事林無可如何遂凑集洋五十六元交唐轉付某巡官手始得釋放事後唐阿泉又向林索取酬欵林根生即禀請陸墓警區高所長派警將唐拘案押候訊究林根生又復赴吳縣知事署具禀孫知事已據禀飭行陸墓警區詳細查復 
　　巡官破獲賭窟蘇州賭風素熾雖經警廳嚴禁仍不稍戢本日（二十三號）下午四時南區大郎橋堍猛將堂内有亂毛阿松轎郎金生大丫頭復瑞祥米店學徒等三十餘人藉欵祝敬神爲名聚衆巨賭事爲南路五分駐所巡官游迪光所悉親率通班長警前往提賭悉數拿獲立將賭具人證備文送廳核移吳縣公署懲辦 
　　食品犒賞警士　區第五分駐所轄境三六灣朱家莊等處地方荒僻冬防期内由該所巡官張鴻源督率長警巡緝尙無巨案發生茲聞三六灣公民胡繡章等以該巡官防護得力特備猪一頭鮮魚四尾送往該區以犒各長警之勞并聞西區天官坊陸某於前日亦備有犒賞品送與西區長警云 
　　冒認贓物交涉蘇垣元妙觀恒孚金珠店及錢葭卿等富户珠飾被女騙范李氏拐騙潛逃一案經警廳偵探在滬緝獲該氏起獲贓物解蘇後曾由恒孚認領在案茲悉是案殊飾約値數萬元范李氏在申化去者全係恒孚之物錢等珠飾均經起獲恒孚主人竟將錢紳等珠飾冒領昨被錢查悉即與恒孚交涉未知如何結局也 
[無錫]  
　　駐錫軍警獲奬無錫揚名鄉南橋等處黨人起事未成一節迭誌本報茲悉省署長官以軍警能保衛地方殊堪奬勵除蘇軍先由陸軍第二師朱師長第四旅蘇旅長捐出俸銀二十元先行犒賞外近已電達中央核准發給奬金三千元以資鼓勵 
　　塾師定期考試無錫縣知事前奉省飭考試各市鄉私塾敎師業已由學務科會同縣視學調查就緒定期本月二十五六兩日到署考試 
　　洋貨市價暴漲日用洋貨近忽暴漲大通廠所製光華等牌肥皂每箱自三元數角漲至六元僧帽牌洋燭漲至四元八角美孚火油於舊曆年約祗四元八角至今增價二元有餘碱水每擔五元增至九元爕昌洋火每箱原價十二元漲至十五元皆由於戰事影響原料缺乏之故據業此者謂洋貨市面尙須加漲火油一項尤有斷當之虞云 
[鎭江]  
　　夏布桐油市况夏布產自江西運銷各省鎭埠銷路頗旺一交春令各客商即預備滙欵辦貨茲有夏布商人在鎭發明一種提花夏布係由江西販紗來鎭開機組織但所出之貨鎭地並不行銷反運至江西轉售銷路甚暢現聞出貨不少將來利源可期發達浜江桐油近因滇事發生來源斷絶以致油價騰漲故鎭郡業已有行無市　油籽產自雲貴經洪江客商榨没裝運各埠銷售故謂之洪江没 
　　禀請維持學校鎭屬揚中縣南街私立崇德國民學校係該區公民王靜南所創辦成績頗佳前次縣視學周委員蒞校視察曾將該校列入優等惟該校經費支出難以持久昨由校長成君禀請縣長撥欵維持以免中輟未知能准如所請否 
　　烟業公議加價　城烟商因捐稅重疊屢懇核減無效而鎭烟咸用宿松廣豐烟葉製造每擔須三十元左右利益本微若不加價出售實屬難以支持因公議於二十五號起每觔加價三分二釐以免虧耗 
　　火車碾斃人命二十二號上午十句鐘時南京二班火車過鎭行經實塔巷地方適有一年約五十餘歲之婦人因誤入軌道行走閃避不及竟被　仆全體碾傷立即殞命肢骸狠籍腦血塗地令人目不忍視 
[湖北]  
　　活埋案演成逼斃案武昌縣屬東鄉王家店梁姓長二兩房素不和睦去秋因婦女口角起釁聚衆鬭毆竟將長房婦女捉去三名挖坑活埋該二房報告地方廳派員起驗屬實拿獲首凶從凶各一尙有凶犯數十人逃匿未獲旋即判决處首犯以死刑（絞罪）從犯十年監禁兩造均不服上訴高等廳仍發還原審廳再審宋檢長以本案内尙有要犯四名必須獲到研訊方成信讞十一日簽派法警丁某等四人往拿詎該　主藉案磕詐因四犯均已逃遁即將家資稍豐之某甲捉住勒詐三百金方允釋放甲不允乃上鎖交法警帶案法警以禀上並無此名正詢問問甲婦見乃夫被捉頓尋短見從後門遁出至門口塘投水溺斃昨該法警回廳報告甲亦赴地方廳以勒詐逼命訴請勘驗矣 
　　漢陽新關更改名稱漢陽新關前淸時早經設置其收稅地點向在新堤所有稅務前淸時係漢陽府監督故名漢陽新關民國成立該關隷財政部直接管轄仍沿前淸舊名另委專員辦理現該關監督杜光佑以收稅地點與定名不符詳請財政部轉請更名爲新堤新關業已奉令批准日昨杜君奉諭後將更改名稱通知硌官署知照一面詳請財部頒給關防 
[山東]  
　　本年預算之槪略蔡巡按使以本省本年預算案業經政府核定自應從速公布以期實行特飭各機關一體　照並咨請泰武將軍轉飭遵辦所有預算大略聞歲入各欵經部剔歸增加共定爲一年一百五十二萬四千八百十五元比較三年總數列增一百五十四萬九千五百九十元歲出各欵經部删除核減共定爲九百二十五萬三千九百八十九元比較三年總數列增二百零六萬一千六百四十四元以東省歲入歲出相抵計盈餘二百二十七萬零八百二十六元云 
　　鎔化鎗彈之轟炸陰曆十六日夜十二鐘濟寗南門裏塘子街迤北路西某錫店内忽然霹靂一聲附近居民欵爲火災羣往搶救一時警士鳴笛水會亦倉皇而來市面秩序大亂詎至該店後並非火警乃鎔化槍彈因乎術拙劣以致炸轟房頂店夥均受炸傷門面亦全行倒塌被傷店夥當即與送醫院治 
雜評一 
[軍警與黨人（默）]  
　　防外人易防家人難是故黔滇軍之侵入地方黨人之活動尙可恃軍警以防之也至若防人之軍警而懷挾異心則可危甚矣十八日鄂黨人之襲擊南湖而馬隊應之二十一日湘黨人之襲擊兩署而警長附之今粤中又查出憲兵七八人將約同黨人起事此等軍警皆所謂親信之人如家人父子者也而亦心向於外防人者不可恃則爲之長官者又將奚恃嗚呼大勢可知矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[公共租界房捐房租之統計]  
　　公共租界工部局征收之房捐俗稱巡捕捐係按全年房租百分之十二征收收茲據工部局損務處之報告比較其最近三年十月十一月十二月份之征收總額如左 
　　民國二年冬洋式房屋十三萬八千一百二十一兩華式房屋二十五萬五千百九十四兩共三十九萬三千七百十五兩 
　　民國三年冬洋式房屋十三萬七千五百三十三兩華式房屋二十八萬一千八百二十七兩共四十一萬九千三百六十兩 
　　民國四年冬洋式房屋十四萬零三百五十九兩華式房屋二十九萬九千八百三十三兩共四十四萬零一百九十二兩 
　　據去年冬之調查洋式房屋共三千九百百二十九所計中區六百八十所北區一千零五十二所東區六百八十二所西區九百五十三所界外五百六十二所 
華式房屋共五萬七千一百十九所計中區一萬一千五百七十七所北區一萬五千六百九十二所 
　　東區一萬五千二百九十九所西區一萬三千三百七十一所界外一千一百八十所 
　　洋式房屋洋人居住者二千九百二十二所華人居住者七百二十八所空屋二百七十九所華式房屋洋人居住者一千五百八十三所華人居住者五萬三千六百六十九所空屋一千八百六十七所 
　　洋式房屋每年共收房租五百五百十五萬四千零七十六兩華式房屋每年共收房租一千零六十二萬五千七百五十八兩 
　　有住户之房屋三年來比較如左 
　　民國二年冬洋式房屋三千五百七十所華式房屋五萬三千七百十八所 
　　民國三年冬洋式房屋三千三百六十八所華式房屋五萬四千一百九十四所 
　　民國四年冬洋式房屋三千六百五十所華式房屋五萬五千二百五十二所 
[愛而近路烟紙店被刦]  
　　美租界愛而近路小菜場對面第五百五十一二號門牌永裕昌烟紙店於前晚八時許突來盜匪六人二盜執械在門外把風四盜躍入店堂各出手鎗利刃嚇禁聲張當被刦去大小銀洋銅元共三十餘元而逸事後由該店王倪仲候報請滙捕房立飭通班中西包探往拿未獲據情回禀捕頭轉禀麥總巡通飭各捕房中西探捕一體留心偵緝 
[酷刑逼供之辯護]  
　　虹口鄧鐵路三百五十三號門牌理髮店主湖南入蔣順臣（即蔣漢卿）因被伏誅黨人蕭美臣及在押護軍使署已革滙山捕房三百十九號華捕劉星球供詞牽涉謂蔣亦是黨人與亞細亞日報被擲炸彈案有關並私藏軍火故由捕房將蔣拘獲搜出福字一團二營三連連長之卡片圖章帶同劉捕一併解送公共公廨經中西官質訊之下判蔣與劉捕併解軍署如訊有關係乃送回公廨過堂後再行解送軍署懲辦茲悉已由軍法處訊知蔣有關係故於前日送回捕房昨晨押解公廨請示先由捕房代表牛門律師上堂譯明案情繼由蔣漢卿延羅禮士律師到堂代表聲稱被告奉堂上諭送軍署爲見證而軍署乃用極刑逼供現被告手指等處受傷不能活動應請工部局西醫驗治如果受傷所供不能作爲有效現被告旣已送回並請堂上諭令被告供明彼處如何看待即能知詳細即據被告蔣漢卿供稱當日解往軍署即奉升訊逼我供出同黨第一堂即責軍棍跪鐵練第二三堂均被用繩反縛吊起約有五六句鐘之久謂如不供出吊到天明亦不放下我因熬刑不過含糊供出二人實則並無此二人名姓供至此由牛門律師令譯員陸君權作被告給繩與蔣當堂試演當時反縛形式畢又據羅律師聲稱敝律師請求將被告交工部局西醫驗治一層牛門律師亦不反對應請照准惟被告在軍署所供各節現可不問而軍署如此酷刑將來辦事狠難請察並據軍署錄事張竹熙投訴被告所供第三堂用刑要知被告第一第二兩堂已經供認無須再用刑訊此案共訊四堂均我錄供始終並未用刑復由牛門律師向被告詰問爾被刑傷情形羅律師何由而知蔣答稱係由家屬轉告並由羅律師聲明由被告家屬延請到堂辯護要求准被告自延西醫驗治關讞員商之美博副領事會同簽判云據蔣順臣代表羅禮士律師聲稱被告口供係屬用刑手指受傷等情應押候捕房醫生驗明一面函詢護軍使署事法處究竟如何情形復廨查核 
[命盜案見證先行開釋]  
　　著匪戴如忠即伏誅巨匪戴如山之胞弟曾於前年十一月七號及去年一月十七號先後在阜寗原籍小毛莊唐家宅等處糾黨搶刦並拒捕開鎗轟擊傷斃該處商團團長陳如尹事主邱定江邱國順邱唐氏等多命逃匿滬北公共租界化名高荃國復糾黨搶刦業經總巡捕房探目李星福與二十七號西探目彭山將戴匪及其同黨數人與見證苗以忠一併拘解公共公廨訊判苗以忠暫留戴與同黨各人押候分案訊究並分别商請楊交涉員曁周道尹轉飭事主到廨質訊在案昨晨復由捕房將戴匪與苗以忠押解公廨先由中西包探上堂稟明前情繼由陳惠舉投訴伊叔陳如尹被戴匪與其兄戴如山復仇糾同大帮匪徒開鎗擊斃並被傷斃多命當時父親目覩情形已經函達到案作證現尙未到王襄讞商之美領郭君判戴匪帶回捕房見證苗以忠先行開釋着於下禮拜二自行來案質證 
[南通縣尙無復函]  
　　匪徒陳阿三（即張小川）因被淞滬警察廳偵探查與滬城紫金路陳維州家被刦金飾巨贓並被擊斃陳母陸氏一案有關報請捕房將陳與同黨張金和一併拘解公共公廨迭經訊供以張金和無干開釋陳匪押候會商核辦在案昨晨復由捕房解究淞滬警察廳偵探王愼卿偕原告陳維州及案證等上堂聲請引渡中西官以陳在通州亦犯刦案迭經函催未經南通縣知事切實函復判陳仍還押候會商判决 
[捕房移提盜犯]  
　　淞滬警察廳偵緝隊前在公共租界海寗路某茶館捕獲迭在浦東其昌棧及新閘浜北華界夥刧之盜匪毛海寳（綽號小山東）一名解由公共捕房訊明提回押候訊核在案茲經偵緝隊向毛盤詰同夥下落據稱有陳志祥等避匿閘北天通庵地方遂派隊士楊保庭等據照所指地點前往查獲陳志祥一名帶廳研詰供不承認咋由公共捕房派探到廳聲稱陳在租界犯有刦案請爲移提徐廳長准之遂將陳盜發交來探帶去歸案訊辦 
[建築橋梁之開工期]  
　　建築新閘橋一事協議多時始經就緒詳情迭誌前報茲聞此項橋工係由祥記廠包工承辦估價四千八百餘兩官商各半由工巡捐局與該廠訂定合同所需一切材料昨已由該廠運到訂期三月一日實行開工業由該廠函請工巡捐局淞滬警廳妥爲保護矣 
[携帶自衛械品之限制]  
　　海關施監督奉北京稅務處飭開據津海關詳稱前有陸軍少將陳蔚携帶軍刀兩柄手槍二支子彈九十二顆因無護照當經本關扣留嗣由陳蔚持興武將軍行署所發護照來關請領請示遵辦等情當經本處電詢浙將軍先後由該關准予通融放行嗣後凡携帶自衛械品無論何省派出辦公之人每人所持手鎗均不得逾一支軍刀不得逾一柄子彈不得逾一百粒須持用各本省長官大護照始可由關照驗放行如所携衛品逾於上開各數雖有長官護照而無本處知照仍不得通融放行以昭愼重除分行各關外合飭一體遵照 
[野禽獸出賣之禁令]  
　　公共租界工部局代理總辦麥金能君昨（二十四號）發禁令云 
山鷄自二月十六號始禁止出售鹿肉野兎竹鷄及其他小鳥自三月一號始一律禁止出售至沙錐鵪鶉野鴨則均不禁出賣 
[跑馬總會之春賽期]  
　　本埠西商跑馬總會今年春賽日期已選定陽曆五月八號九號十號三天即陰曆四月初七初八初九三日 
[學生會日夜校之發達]  
　　寰球中國學生會日校已於本月二十一日開學茲聞報名投考者尙接踵而至所有敎室已不敷用校長楊德鈞君現正飭匠添　課堂不日即可竣工至該會夜校係於正月二十晚開學前晚排班聞新學生報名投考者已達七十餘人而舊學生接續向學者約有百餘人准明日即正月二十五晚七時正式開課 
[米舖商請通融]  
　　上海米業仁榖公所本年得訂行規自舊曆正月起凡發米行家對於米舖買米一槪現交畸零尾找以大小月底結淸賣客行佣仍扣一角以三分爲米舖回佣七分則歸行家已將此項重訂行規通告各行號一體照辦惟南北市各米舖自接到仁榖堂通告後均以此項辦法於米舖方面殊多不便勢難照辦特由該業嘉榖堂公所董事奚賡餘等發起邀集南北　米舖商人在公共租界鐵馬路橋天后宫開會籌議對付方法經衆决定往來貨欵仍照曩例歸大小目底結淸放賬則聽雙方自願公所不得干涉行佣每石一角應彼此四六均分行家得六分四分歸米舖已由嘉榖堂公所董事向仁榖堂董事交涉商請通融矣 
[通飭督徵屠宰稅]  
　　上海縣沈知事昨奉江蘇財政廳飭開案奉財政部飭開案查徵收屠宰稅一項須按照民間風俗習慣以益徵收故每逢陰曆年節節令城鎭村市屠宰猪牛羊者必較平時增多預計此項稅欵爲數頗鉅何以未見起色現値陰曆春王正月定得大宗收入仰即飭　認眞督徵切實稽查毌任商民隱匿等因奉此除分行外合飭一體遵照毌違 
[加稅文告之筆誤]  
　　上海稅務公所吳所長以洋靛靑洋顏料兩種前奉蘇省財政廳長飭知以現時價値約增十倍有餘按照估本値百抽二之稅率已逈不相侔應將洋靛靑每桶百斤照臨時估本抽全稅銀六元洋顏料第箱大小扯算照臨時估本抽全稅銀十元仍俟歐戰停後時價低落再行按照値百抽二另定稅率稽徵等因吳所長已邀集各認商代表議定俟出運時洋靛靑每桶百斤補收半稅銀七角八分一釐仍按照現定稅率補徵銀四元四角三分七釐洋顏料每桶大小扯算補收半稅五角再照現定稅率加徵九元曾經出示佈告在案茲經吳所長查得原案洋顏料一項現定稅率加徵九元不意告示中被書記悞書五元核與事實不符爰　佈告一律收回重行曉諭並已函知該業代表聲明錯悞矣 
[華界電車之推廣]  
　　華商電車公司原擬自滬杭車站南首起接築軌道至高昌廟以便通行電車曾於去年秋間鄭前鎭守便任内禀奉核准嗣因鄭鎭守便遇害出缺又於去年陽曆十二月五號夜間肇和軍艦發生變端該處劃入戒嚴區域停止接鋪軌道茲電車公司總理陸伯鴻君以高昌廟地方居民猶多復禀准楊護軍使允予通行電車計須鋪設鋼軌四百密達業已决定即日開工鋪設 
　　又聞陸總理查得老西門至滬杭車站西口係爲行旅乘坐火車必由之道現無電車通行旅客往來諸多不便茲擬自車站西口起經黄家闕路務本女學堂由民國路以達西門鋪設軌道一千七百廿九密達所需鋼軌向美國廠家訂購亦已議决預備進行 
[保護軍廠之周密]  
　　松滬護軍使楊君以製造局爲軍廠重地該廠工匠住居浦東者爲多每於淸晨乘船渡浦至江邊碼頭登岸應由站崗兵士驗明通行證劵方准放行倘有短衣窄袖成羣結隊之人須由崗兵詰詢來往蹤跡如果言語支吾形跡可疑即行拘究以杜奸徒混雜昨已飭令駐局各營長諭飭各崗兵妥愼稽查矣 
[遣派小輪巡夜]  
　　南市浦江自南碼頭至龍華灣一帶現已由楊護軍使電調鈞和巡艦來滬防守故該艦長董仲發君特於前夜爲始派兵十名駕坐小輪一艘通宵在浦江往來梭巡並嚴禁各項船隻不得停泊製造局浦灘又禁阻民船夜行以資保護云 
[築壩工程之進行]  
　　南市沿浦推放岸線建築輪埠現已開工將駁岸改築石片斜坡上加石條先由承包工程之商人久記開築泥壩釘椿埋設瓦筒茲工巡捐局朱局長據該商報告沿浦等處船隻雖多遷移而各木行之木排仍未遷凈致與塡壩工程大有妨碍當即函致第一區警署及一分駐所請爲傳知各木行迅速遷凈董警正宋警佐接函後以建築輪埠工程關係重要爰特親至各木行婉商勸令從速將木排移泊盡凈各木行均已遵辦故關橋迤南之泥壩現已塡築至王家碼頭所有各船上落貨物及行人等均從所搭淨橋經過云 
[東溝非公共河道]  
　　江海關施監督昨復新　稅務司函云接展來函准日本總領事函據日商戴生昌輪船局有小輪通源丸擬由本口至東溝來往行駛搭客究應如何辦理請爲核復等因查内港通輪之處照章中外小輪均可往來營業此指公共之　路而言至於東溝港口向有攔門暗沙本非通商行輪地點前由浦東塘工善後局董事借欵雇機開挖又以營局事繁遂設輪渡本爲便公起見因公費無着附搭行人取資挹注而學紳員董及軍警各員辦公人等　來槪不收費郵局信差亦給免票奉准有案是該溝爲局董借欵開通旣與公共河道不同其設輪往來亦爲營局便於辦公軍警辦公人等以及郵差往來均不收費亦與專事營業者不同故前有德商支那輪船擬在該港口以内往來儎客經交涉使轉復德總領事阻止旋又有源源溪溪兩小輪亦擬行駛該港由上海民政長函准墨前稅務司飭傳該兩户到關面諭東溝一港並非小輪公共往來之地設有不遵擅自行駛地方官長即可立予扣留此外同興東溝各小輪先後行駛均經禁阻辦有成案今日商戴生昌通源小輪請往來東溝一節實與德商等事同一律蓋萬事當有公理不能以他人出資開通之河任人行駛貿利也合行奉復即請貴稅務司查照轉致爲荷 
[英國按察司離申]  
　　英國駐華按察司沙士麥雷爵士及其夫人前日（二十三號）離申前往厦門約三星期即返 
[王庭長赴蘇履新]  
　　上海地方審判廳民庭庭長兼推事官王黼裳現已升任江蘇高等審判廳推事官所遺地方廳民庭長一缺以該廳推事官張鞱君兼攝昨王君已將一切案牘移交淸楚赴蘇履新 
[撈獲溺斃屍身]  
　　昨日浦江水巡隊在浦東白蓮涇浦面查獲溺斃屍身一具年約三十餘歲面目已經腐爛脚無鞋襪上身穿白洋布短衫一件下穿靑灰色軍褲潘隊長因無人來認即報由救生局給棺收殮厝壇召認 
[賣菜傭跌傷昏暈]  
　　前晚七點餘鐘有賣菜傭某甲年逾花甲手携飯籃經過老北門口民國路適有電車由東往西甲不及避讓跌入軌道受傷昏暈當場由崗警將司機人扣住運同受傷人一併解至二區一分駐所飭將甲送往醫院救治司機人即送警廳司法科訊核 
[再誌迎賽龍燈之衝突]  
　　西北鄉曹家渡高家浪鄉民高阿北（即歪嘴阿弟）於新歲糾衆在鄉迎賽龍燈將周家橋鄉民顧丫頭用刀戳傷由顧控經地方檢察廳判令自醫候查明肇釁情形並嚴緝兇手到案訊辦在案昨午該廳林檢察長所派法警在曹家渡鎭西將爲首之歪嘴阿弟先行拘解到廳禀請訊究 
[汽車撞倒自由車]  
　　楊樹浦日商雲龍軋花廠侍者倪育章前晚　自由車外出被某西人之汽車撞倒頭部受傷當由乘車西人用原車送往同仁醫院醫治 
[同業口角爭鬭]  
　　徐六張子仁均以放租黄包車爲業前日在閘北共和路口角互毆張以門　擊破徐之頭顱並由張夥楊阿毛在場帮兇被四區崗警一併拘案據張供因徐竊伊車上墊子徐亦稱被張竊去橡皮輪胎判分别還押聽候查辦 
[汽車夫不任其咎]  
　　施少山之十三歲男孩被汽車撞倒受傷身死昨日由捕房傳到該汽車夫吳阿榮解送法公堂請訊施投稱商人祗生一子今被碾斃求恩伸雪吳供民人駕車至法馬路由西往東一路放汽行經布莊街口施孩從横街衝出撞在車上民人急即停機已經不及民人不任其咎旋傳在場之巡捕到案作證該捕禀稱吳照章放汽該孩從横街衝出汽車夫實難防備並無不合判吳無干斥釋着施自行棺殮了事 
[復訊欺侮糼女案]  
　　新閘大通路八百六十一號門牌甬婦袁丁氏控二房主鄭子棠將伊八歲女孩妙林欺侮受傷等情由捕將鄭拘解公共公廨訊供押候驗明袁女傷勢再核在案昨晨復訊先由袁女陳述一切次由袁丁氏投訴是晚被告妻子等均往嘉定家内無人將女欺侮請爲嚴究訊之鄭子棠供稱是晚在友人小毛家内飤酒寄宿伊家未回求察繼據中西包探禀稱袁女與被告均送請醫院醫治袁女確已受傷被告似亦有毒並將驗單呈案請察中西官判鄭仍還押候傳小毛到堂質證再核 
[同鄉人又被扭控]  
　　江北人吳子傑之妻某氏前年被同鄉郭有邦誘拐來滬由吳尋獲控經前閘北檢察分庭判吳領回管束在案近因該氏忽又潛逃無蹤前日吳在閘北大統路與郭遇見扭控四區警署押候訊核 
[拐婦供詞矛盾]  
　　前在某輪船上查獲之拐婦耿葛氏及被拐小孩眞兒又名四龍子昨午由地方審判廳堵李推檢兩官開庭研訊該氏供稱婦人所帶二孩一名小七一名眞兒皆是已出此次赴厦門因長子在彼開設餅店特往找尋是實問官得供曰爾在檢廳預審時已經供明小七爲　親生四龍子實由顧耀祥誘來托爾代帶等語此時何得抵賴該氏俯首不言一味乞恩問官即認爲辯論終結聽候宣判耿葛氏仍命還押小七眞兒二孩仍留押所聽候發落 
[招認迷路男孩]  
　　淞滬警廳　出牌示云男孩王德興年十四歲江　人現在上海學習打線工藝前日行經南陽橋迷路由二區警署崗警查見帶署經姚警正訊明解廳又男孩徐坤林年十四歲奉賢人前在松江孤兒院讀書現來上海尋兄森林因不識路徑前日在一區一分所境内三角街地方迷路由崗警帶入該所轉解到廳仰該孩家屬等投案認明取保具領 
[染業尙未開工]  
　　城内外各色染坊自去冬以來因顏料洋靛價目飛漲成本過重擬於今年一律加價迄未解决目下染業中做手尙未開工而洋貨與京貨各店需貨孔殷昨經邀到染坊中領袖在邑廟茶肆中會議解决但不知能即日開工否 
[藉端索詐之敗露]  
　　無類彭長德陳忠桂串通杉板船户張長壽張寶生等專在浦江中駕舟守候凡遇私販烟土者渡江登岸彼等即向之拆梢茲爲水巡捕房梅捕頭訪聞明確咋飭探目何阿春將彭長德等四人一并拘解捕房函送地方檢察廳請爲訊辦 
[工程司秉公勘估]  
　　顧六秀前至法公堂控作頭陳子琴支透造價不交房屋陳亦控顧不付加做工程價洋四百十三元中西讞員因兩造各執一詞故移請工部局工程司將工程勘明估價候核在案現由工程司前往勘得該房屋工程確係加高顧須添加造價洋二百元禀請公堂核示聶讞員判顧繳洋二百元給陳具領應出勘費堂費兩造各繳一半 
[尙須派人算賬]  
　　怡羅公司前至法公堂控李長弼虧欠車租並少去橡皮等物共計洋三百六十七元因訊供不認故着算賬禀復在案今又由原告禀稱除去橡皮等物免其賠償外核算結欠車租洋二百五十元請追李供内有八九兩號車租須當除去照民人核算該公司應找還洋若干元求察中西讞員以兩造各執一詞判由公堂派公正人協同兩造算賬稟復復候斷 
[被訴人終須到案]  
　　胡天元前控劉洪山虧欠煤價洋三十九元向收不付等情經法公堂傳訊劉未到案由夥劉竹卿代到判着洪山自行投質在案昨又傳訊仍由竹卿代稱虧欠之洋商人可以代還求請寬限七天繳案判准予七天繳洋仍着劉洪山自行投案如違究罰 
[私用車租之辯論]  
　　西洋商康德洋行在公共公廨呈控式拉夫高寳生私用賬洋由捕將高拘解公廨諭着押候照會該管領事到廨會訊在案前日午後由王襄讞會同西洋副領事升座研訊原告由經理西人萬恩偕代表聖文律師上堂譯稱被告在原告所設之飛星黄包車公司爲式拉夫陸續被用車租洋一千五百餘元請追訊之高延朱斯芾律師到堂辯稱所空之欵係放車各頭目所欠並非私用請察中西官判被告還押候再訊核 
[巡捕追獲流氓]  
　　流氓王連生前日在虹口小菜場攫取馮何氏金耳環圖逃由捕追獲昨解公共公廨經中西官訊實判押西牢三月示儆 
[公廨訊究竊案]  
　　南京路一百五十四號門牌某鞋店主顧伯卿醫生凌福生竊取値洋八十元之棉鞋等情昨由捕房將凌拘解公共公廨訊明判凌押兩月又山東人王章榮因串竊虹中某西人家値洋二百五十元之銀器具由捕查獲昨解公廨經中西官訊明判王押西牢一年期滿函送上海縣知事署遞回原籍王小五子前日在虹口小菜場摸竊日本婦人鈔票當被鳴捕拘獲昨解公廨請究中西官諭着押候照會日領訂期會訊 
[介紹良醫]  
 
 
 

Page 11

 
 
醫士潘　齋懸壺滬上於茲有年凡婦科各種病症一經診治無不霍然而於小兒推拿諸法尤有心得現庽英大馬路泥城橋西巴利飯店後二十號洋房内滬上病家盍往試之 
[誌謝]  
　　三馬路小花園轉角天外天屋頂花園現已開幕其大洋房亦正在裝設不久工竣昨承惠贈遊劵四紙書此誌謝 
[添招南市訪員]  
　　本館現需添招南市訪事一人以探事翔實文理淸順爲合格　承斯乏者無須托人介紹請先送訪稿三天註明住址姓氏以待函訂申報編輯部白 
[气候報告（上海徐家滙天文臺天氣測候報告）]  
　　已過者之報告二月二十三日有低度中心二一在中國西部一在北部二者均趨向日本各流域天陰海濱一帶凉風至無定向二十四日上海天陰而較温氣壓在累年平均之下涼風微弱取向西北西略有烟霧二十四日下午四時前二十四小時内上海氣候温度至高四八四至低三七·四去年同日至高五八·六至低四三 
　　未來者之推測二十四日下午四時三十分豫測南部之信風將在山東轉成狂風且將續向北進天氣漸有晴意 
雜評二 
[人心之觀察（訥）]  
　　自戰事起而益擾亂國人對於戰事宜有怨詞矣然徵之一般人之心理不怨戰釁之開而怨帝政之創議此其故可想見也 
　　戰事旣啓國人無不盼望戰事之結果然一般人之所盼望者不盼望帝政之成而盼望帝政之消滅則人心對於戰事之結果又可想見也 
　　徵諸過去驗諸未來人心旣如此則大局可知矣惟其盼望消滅之法或以平和消滅或以激烈消滅則其間之人心微有不同者耳 
來函 
[國貨維持會評議部來函]  
　　提倡中國顏料 
機織綢緞布疋爲吾國國貨之大宗顏料爲機織所必需自歐戰發生價格逐步騰貴超越至二三十倍不等致蘇浙兩省機織業受莫大之影響内地各綢布染坊因成本太重今正驟難開工染價之漲上年綢布業曾經忍痛加過染業數倍節經登報酌加貨盤卒因時局不靖時値殘冬未達目的孰意近來顏料忽又騰漲染坊又以成本過大增加較鉅咸抱停閉主義間有不停之家亦屬大肆要求照平時染價計算陡增十倍且尙無底止以綢緞論每尺須加至一角五分之譜洋元色尤大雖今正各綢業紛紛登報或加七釐鈿或加四分一尺然核與成本相差仍遠加以時局多故金融奇緊商業停滯即或加出亦不及成本十分之三勢難支持查吾國顏料天產豐足溯自盛行洋料以來致土料幾歸淘汰然土料雖不及舶來品之美觀其　久不變實還勝洋色且有許多時色均可拼合爲今之計惟有趕緊提倡改用土料俾得維持實業挽回利權並商勸各染坊趕將土料研究拼合染法從速試用以濟燃眉現値各綢布業以本　難加咸懷停止之心致影響及於工業實非淺鮮聞邇來内地機匠因生計將絶頗起恐慌若不設法趕緊提倡土料以維機織則依茲業之機户人等其數奚止百萬一旦生計艱窘必將碍及治安本會有維持國貨之天職故定於陰曆正月二十六晚八時特開臨時會議邀集蘇杭盛鎭湖各綢業及各布業等到曾討論一切共籌維持之策 
[錦章號來函]  
　　敬啓者可貴輪船於十九日晨三點鐘餘在離浙海門約五十里羊礁地方觸礁擱淺經敝處設法前往施救可望出險當時搭客船員均乘漁船安抵海門並無有傷人之事用特奉函祈請照登以免誤傳至荷德誼錦章號敬啓 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[爲財政當局代籌征滇費策] [  劍秋]  
　　帝制聲中滇變忽作財政當局於登極費外又須籌措軍費羅雀掘鼠無法可想遂厲行各種發極政策如内國公債也儲蓄彩票也皆將次第舉行以吾觀之此種政策皆迂緩而不適於用軍餉緊急豈能待至數月以後而况叙州失後政府方大懸三十萬恢復之賞以後如克一城復一邑者必將援此爲例非有大宗現欵可能濟事蒙亦帝國一份子義務所在不敢或辭謹竭心思籌得兩大策諸公如不嫌煩絮請爲詳細陳之 
　　一曰柝產策吾國古時有毁家紓難者有輸財助邊者歷史所載播爲美談其實何足奇人民之私財當然收歸國有今宜特派搜括能手馳赴各省挨家逐户調查其產業某家有現銀若干某家有不動產若干皆須從實報告不許隱匿調查旣畢乃將產業劈分爲二一半歸國家提用一半仍發還原主以示政府愛民如子格外體恤之至意人民食毛踐土具有天良當無不踴躍輪將也 
　　一曰減飯策上策旣行則當續行減飯政策不可稍緩蓋一國之中有產業者不及十分之半其餘力田之農夫食力之工人及游手無賴之光棍往往頭戴人地脚踏人屋一物無所有然同是百姓若輕輕放過匪特不公抑亦太便宜亦應特派專員實地調查有家室者責令賣妻鬻子無家室者責令將每日所吃之飯減去一頓而以其節省之飯錢歸入國家積少成多爲數一定可觀此即告化子打出三個冷飯團之意也 
　　以上二策如能實力做去必可立得鉅欵較之各種迂緩政策實勝萬倍抑更有進者政府於舉行之際當剴切曉諭小民如起而反抗則當而孔一板以對待商會之法對之蚩蚩者自不敢再有異言也區區之見諸公以爲何如 
筆記 
[歲尾年頭杭州遊記（四）] [  東埜]  
　　二月三日即丙辰元旦農八點起身八點半離城站旅館菊林隨行九點至旗營舊址水色山光西湖已在望矣至一酒食肆稍進晨餐直指湖邊而行計余不到西湖前後祗四稔耳而目之所見耳之所聞在在有滄桑之變城牆安在拆去之爲馬路爲公園草地矣滿洲之防營安在蕩爲平原改建　　旅館師西洋之成法復大漢之威儀矣夫當滿夷猾夏之始就東南各大都邑遍設防營其意以爲良將勁弩守要害之處信臣精卒陳利兵而誰何子孫帝王萬世之業也數傳而後宗社墟坵當時刧制庶氏之政策遂爲天下僇笑嗟乎嗣今以後欲遂其家天下之私見遍佈心腹爪牙於各行省鎭　之守衛之目以爲得計者亦可以知所鑑矣杭州旗營一處浙人蕩　其汚垢　爲商場用意甚盛所美中不足者就余耳目所及馬路非不寬廣也兩旁店肆非不輝煌奪目也而細爲逐一檢察其鋪張門面如火如茶者　不出乎茶坊酒肆戲園食物店之數者而眞正之商業杳乎不可得見城站附近新　之商場亦如之不揣其本而齊其末欲謀持久頗有戞戞其難之勢蘇州之靑陽地其前車也即就浙論浙杭州之拱宸橋商埠近來市面蕭條大有江河日下之勢矣夫旗營商場甫經開剏非有茶坊酒館戲園食物肆之數者誠不足以招徠商賈集中而爲市主持其事者經營草創亦有不得已之苦衷余何敢輕於訾議其所以責備賢者而不能已於言者蓋效芻蕘之獻願在事者有以善其後耳九點四十五分沿湖岸行因時尙早且在歲朝所遇游人極衡湖平如鏡水波不興對岸諸峯秀拔四圍樓閣多仿西式綜厥形狀大似西子試服西裝春朝倦而假寐也十點經錢塘門舊址入昭慶寺佛堂淸寂陸軍第六團團本部駐紥其間金剛努目乃煩戎裝荷鎗之軍士爲之守門事有類於滑稽惟念昨日火車經行各站心及今晨游蹤所到恒見此類黄衣黄袴者負鎗往來不絶而余四年前來遊杭州絶未見有此種現象有心人審察比較其間當慨然於時勢治亂之關係也 
小說 
[俠情小說經蘩蕗别傳] [  天虚我生]  
　　第十三章（續） 
　　方滿意間巳抵白浪琪門次遂亦不問他人尙在睡鄉與否則即以手推門門固未鍵立闢但聞有人斥曰孰則啓吾扃者其聲低弱似在被中亞猛知爲守門人語置不理立奔上樓則其寢室之門尙扃心念此身與白浪琪僅隔此一重板門矣方以手握門鈕而守門人已秉燭追至大呼曰國民止而手汝何爲哉亞猛初不回顧但曰吾將見白浪琪姑娘耳閽者聞語則嗤以鼻笑曰國民誤矣此間安有白浪琪者亞猛大駭亟返身捉其臂曰汝何言曰白浪琪捉將官裏去矣其老媪亦被逮亞猛亟曰是何故歟曰不知但知捕之者爲保安會人曰以何時被逮曰纔夜間耳國民汝今可趣行當知汝深夜來此擾人淸夢於共和法律實爲違犯我爲保安會派此守宅者力足以置汝於法姑憐爾爲孺子恕爾初犯但爾宜速退不則爾必無幸閽者語雖如此而亞猛直如不聞目光痴然注視壁上之影彷彿幻爲白浪琪之身僵立於斷頭台上長帛已繫其頸乃大怖立奔下樓兩足似失所主則仆但一轉瞬間已蹶起而去閽者目送之遠則自笑曰此人殆巳狂易以狀卜之度爲白浪琪所約惜吾未與一雅謔也言次即扃其門滅燭歸寢則曙色巳漸透微光亞猛此時惟覺遑急無措初擬奔敎堂大獄一探消息繼念又殊不妥乃即轉向原路直奔紅蘩蕗所在之地彼蓋心念白浪琪被此災害莫非因已而起豈能坐視不救果欲救之則舍紅蘩蕗外殆無其人故其足力　較來時迅捷瞬息已望見聖裘奶敎堂塔影天色亦漸黎明亞猛乃力奔白拉根内門次狂曳鈴繩時重衣巳爲雨濕透冷乃徹骨加以狂奔氣喘有如吳牛頭沉沉然不能再舉則不禁倚門而暈但覺有一穩定之手拍其肩上此後遂一無所知 
[剳記小說女俠（再續）] [  率]  
　　次日二叟返衆人均欲知其端倪伺於孫氏門而問訊者已不乏人鄒叟因喘息語孫娘子曰州尊獲有著名巨盜曰顧二屢犯巨案昨庭訊時顧二忽誣指孫相公爲同黨以故傳訊詎意對質後孫相公則謂與顧二並無一面而顧二則矢口不移州尊因命收禁内監不准親族探視事頗危險特虚實自有公論娘子但請無慮孫娘子如晴日當空忽遭霹靂暈倒於地後經衆人救醒急欲親詣州城自往一視而噩音又至則謂孫秀才已在獄中自裁傳聞之說將信將疑娘子决意赴城一覘眞假仍由鄒胡二叟伴往旣至四處探訪則昨晚確有監犯病斃已由鄰封相驗棺殮矣伹不知姓名爲誰徧詢秀才音耗人皆咋舌云州官治盜素嚴盜案率涉人犯誰敢大膽爲之通問不將自陷耶居住多日絶不得一些信息孫娘子焦急欲死屢圖輕生不得已乃返鎭秀才門祚衰薄家無期功伯叔之親娘子亦自幼喪母無兄弟姊妹僅一老父幕游江南亟馳函縷述一是並促早歸惟是秀才人本謹飭與顧二之絶無情傃合鎭皆知指爲同黨寗非奇寃好事者乃從各方面逐縐觀察始知爲尹某所害要人不知除非莫爲此語誠不虚也因思尹某對於秀才絶少惡感何竟不此毒手意必别有所謀特迹象未見不能信爲事實耳衆方揣測而尹某巳遣人求婚於孫娘子嫏子亦知尹某爲仇人拒絶之辭甚形决裂不曉何故忽又頓變初心夫亡未確父各未歸乃竟别抱琵琶重諧鴛偶使非惑於媒妁如簧之口斷不致此言訖扼腕太息始道晚安而出 
　　忻聞肆主人言目張拳奮怒髮上指忽而起立忽而返坐恨不能即捉尹某而痛毆之俟肆主人出即請命於僧曰此種兇逆何可久留於世弟子願往手刃其胸以除一方之害僧合掌曰善哉善哉微子言老衲亦豈能置諸度外姑與子偕何如乃各從窗户出反扃面行僧忽語忻曰子知尹某居何所忻愕然僧微笑曰老衲已早探知村南一帶居民叢雜中有高大樓房即其所居月黑無光村厖不吠時語時行未片刻面已至由宅後踰垣入見燈火熒熒由樓窗内射出急奔至其對面屋上向内窺視果爲洞房桌上酒肴羅列尹某和衣臥牀上孫娘子在窗右隅坐若有所思俄而蹀躞牀側　視尹某即又縮回如是者數次忽以手微撼尹某尹某不動亦不語孫娘子忽緊縐雙眉遽從襟下出巨剪猛刺其喉尹某二足亂撞身軀微微顫動少缅即又寂然孫娘子乃出其剪以用力過猛鮮血點點漬手腕退歸原坐涙花亂落如雨繼復攬鏡自照梨花面上頓呈慘淡之色慕地離坐持剪向咽喉突刺斯時僧與陸忻皆歷歷在目忻方喜孫娘子伶丁弱質乃身遇强暴而能復此大仇節烈過人足慰死者於地下不料其刹那問頓萌短見雖欲救援又以距離過遠無從爲力亟視其師忽不見再往内窺見燈光閃爍暗而復　剪不知於何時落地下孫娘子亦不知何時他適頓失蹤影而門　户牗則固扃閉依然疑係僧所爲因下而察視一無所見怏怏而返忽濃烟自樓中出刹時烈燄飛騰上燭霄滇風盛火熾惟聞摧枯拉朽之聲鎭人咸從睡夢中驚起爭往奔救忻乃雜於衆人中返店 
 
 
 

Page 15

 
 
   
 
 

Page 16

 
 
   
 
