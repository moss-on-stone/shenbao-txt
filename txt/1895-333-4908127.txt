# 1895 - 333 - 4908127

 

Page 1

 
 
[重印四百號全部畫報出售] [  點石齋主人啓]  
　　本齋畫報自創始迄今已歴十餘年四海風行早己不脛而走惟其間一再重印多寡不均不免有守缺抱殘之憾前年因徇諸君子之　曾將元號至三百號配齊百部荷蒙雅賞不久卽巳銷　迄今又益三年閱時旣久缺數更多卽歴年賜顧諸君有意珍藏亦往往有顧此失彼之慮欲窺全豹盖戞戞乎其難之本齋志在玉成是用不惜工本再將元號起至四百號止細查缺　逐一補齊其中如淞隱漫錄功臣圖風簽誤閨媛叢錄等有義皆臻無圖不備裝潢精雅釘成全套定價洋二十元正海内賞鑒家知必有以全璧爲幸者近來官塲不乏同好如購以持贈自必相宜仍由本埠分局及各省分局出售先來預定者價常格外克巳此佈 
[續印王肯堂六科準繩出售] [  圖書集成局啓]  
　　六科準繩一書醫科之大成係金壇王肯堂先生所輯其中論症無微不燭有義畢臻本局前出之書蒙識者爭購幾同帋貴洛陽今仍以　鑄鉛字續印行列井然紙色潔凈盛以錦套每部四十本仍售實洋五元五角卽日出書有欲探索枕秘者請移玉至三馬路申報舘帳房及申昌書室各書坊外埠則向申昌書室售報處購取爲盼 
[述客言中國宜廣設醫院]  
　　飯後茶餘筆墨稍暇正擬搆思作論以應報首之需適西友又枉顧庽齋見僕磨墨將濃謂僕曰君又欲作論乎余又爲君思得一題目矣閱前報論設瘋院以救瘋人之苦頗爲詳明劉切然余思瘋人誠苦也而病者之苦不獨瘋人也瘋院宜設也而宜設者亦不獨瘋院也君盍爲我申論之以達余之意何如試請爲君詳言之天地之生人爲貴人之生命爲貴天下一理也中西一體也余來華久見華人疾病之苦心常惻然而不能釋故不能不爲華人勸矣雖人之所病不同而受病之苦則無不相同雖醫之所治不同藥之所用不同人之調養不同而不能不醫不能不藥不能不調養則亦無不相同然竟有大不相同者富貴者之染病也醫必延數華雖未必醫皆和緩而究勝於不醫者多矣藥不嫌貴重雖未必盡起膏肓而究勝於不服者多矣伺候則奔走偕來起居則隨心所欲病雖苦而尚不至受病之至苦者也且便於請醫便於服藥受病旣輕易於療治若貧賤之人本不易病而病則必重旣苦於無力延醫無力服藥當初病之時必稽遲以冀其自愈及至無可如何而始延醫而始服藥亦何怪醫家之束手方藥之無靈乎人事有未盡似不能盡歸之天命矣此皆不設醫院之故也華人設立善堂非無施醫施藥之處然僅施治於夏秋之間不能爲久長之計且皆就診而不能住院患重病者卽有施治之處勢不能就診可知矣卽病之輕者亦斷不能日日奔走并有不能奔走之病醫者旣非一手施治其不能盡心竭力又可知矣則施醫而不設醫院與不施亦相去一間耳華人每諉於經費之無從籌措故不能如泰西各國之多立醫院不知西人非果富於華人也華人非果貧於西人也肯行與不肯行耳泰西在數百年前亦未有如是之盛也初設不過一二處嗣見有益於人樂於爲善者皆踴躍捐資自數元以致數十數百數千數萬甚至捐數十萬者解囊濟世不惜傾家所以病院則愈設愈多醫學則愈講愈精藥物則愈煉愈妙捐者多而經費不患其不敷醫者衆而活人幾至於無算現在西人非特救西人之病且欲救華人之病如同仁醫院仁濟醫館之類皆能實事求是前日同仁醫院發來去年西字清單所收捐欵若干所用公費若干皆朗若列眉所醫之人中國男人計有一萬六千五百八十三人外國男人一百二十三人皆逐日赴院看治者也至住院療治者計中國男人五百二十五人外國男人十三人小孩種痘一百七十四人婦女另設女醫院尚不在内同仁一院之中上海一隅之地華人不皆信西法而所治已如此之多若華人仿行西法舉而行之不更可代造化施仁而登斯民於袵席哉惟華人舉事總須官爲領袖如能創辦余素悉貴國之官富厚者多倘能當道富厚諸公或捐數百數千數萬以至數十萬仿行舉辦則樂善者必接踵而起將一邑有一邑之捐一郡有一郡之捐一省有一省之捐一官有一官之捐推之各省各郡各邑無不皆然亦何難與泰西頡頏哉且醫院之設有六利焉有易於沾染之症病者住院家人可免再病一利也住院之後俾醫者朝夕施治體察病情易於奏效二利也貧者省延醫服藥之費能安心住院三利也且起居較便於家房屋較潔於家爲病者所宜四利也家人不致忙亂仍可營生病者得以靜養五利也如瘋人及諸惡疾另設别院俾皆得所愈則固妙否亦可終其天年六利也華人如不能盡信西法則不妨中西兼治信中者就中信西者就西亦不必固執以拂人情也且中西醫生旣在一院亦可彼此討論而醫學亦可以日精余故曰瘋人誠苦也而病者之苦不獨瘋人也瘋院宜設也而宜設者亦不獨瘋院也客旣去爲之次序而登之亦不敢没客之苦心也耳 
[日官來坑續述]  
　　日本領事珍田君等初九日抵杭後連日與各憲商議通商事宜省城官憲極爲優待禮貌有加賓館係圓通寺新造花廳地旣清潔鋪陳一切尤爲華美其辦差人等呼應極靈伺候週到每日供給亦屬豐盛珍田君於十一日與洋務委員及江浙税務司西士梅君同往丈量租界基址微嫌去市稍遠欲由拱宸橋内金家弄地方劃起則基址較爲廣闊且與中國貿易市面相連將來商務庶易興旺至官憲之允否外人不得而知也又藩憲聶方伯以本署公事較繁現當開辦洋務之時深恐有兼顧不到之處禀請添設帮辦聞撫憲廖榖帥有委任達辛觀察襄理其事之說未知確否并聞領事珍田君博學能文好攻書史到杭後聞丁松生司馬家藏書甚富　請梅君滕更爲之先容適司馬患恙未痊深恐禮節不周攺爲遲日奉請珍田君復託梅君致意謂某生長東帮見聞淺陋聞丁君家藏萬卷欲借一觀以擴眼界彼此旣訂文字之交不必沾沾於禮節也 
[潯陽火警]  
　　九江采訪友人云西門内吉星樓酒館之後有周姓居焉本月十一日午後鐘鳴四下僕人入廚下作羹湯不隄防火星爆入茅柴以致火勢飛騰幾如風捲敗籜一霎時冐出屋頂紅燄燭天各官皆飛騎臨塲盡心彈壓又得各水龍爲之援救僅焚去住屋一所並未殃及池魚○某日西門口梅福隆號所掛火油燈無端炸裂火隨油發幾至燎原急經號中人如法罨之得以登時熄滅乃於次日演劇酬火神 
[揚州火警]  
　　揚州采訪友人云本月初十夜缺口門外對河南鹽廳左近某姓家忽然失愼火毬火箭四處狂飛拉朽摧枯無兹便易幸汲道甚近得各鄰人帮同澆灌得以轉危爲安僅燬某姓茅屋兩椽餘皆無恙 
[白門火警]  
　　金陵訪事人云初十黄昏後玉兎東升暮烟四起偶步空庭仰見黑氣迷濛十霄直上繼則紅光萬道輝映九天知爲火警急出詢問知南門外窰灣地方一帶草棚約數百家盡係客民搭蓋居住有張姓者正備晚炊黄粱甫熟怱促持酒缾出門沽飮不料遺火積薪值此天乾物燥一霎時蓬户甕牖相因燃著冒穿屋頂火勢蔓延莫可 
 
 

Page 2

 
 
抵禦幸城守袁恊戎率領營勇多人各持鐃鈎長竿將延燒之屋用力拖倒各水龍亦聞警馳至灌救歴二點鐘之久始得息滅計焚去草屋四十餘家 
[天語褒嘉]  
　　前報紀杭州候潮門外十里江塘年久失修閘口六和塔大半傾圯前兵部右侍郎錢塘朱敏生少司馬智捐助鉅款獨力興修於重九日開工禀請撫憲奏明飭部立案并聲稱不敢仰邀奬叙撫憲廖榖似中丞於八月間具摺奏聞現奉諭旨嘉奬并賞給御書匾額一方廖中丞欽奉上諭後恭錄派員齎送前去朱少司馬敬設香案接旨謝恩各官紳均親往賀喜至御賜之匾俟由部製成後再行派員恭送也 
[仁民愛物]  
　　安徽保甲總局自吳士青觀察接辦以來飭令各委梭巡毋分昕夕閭閻得以安靖至於私宰耕牛本干例禁而南城一帶售賣牛肉者幾如林立觀察聞而不忍特出示通衢重申禁令其示照錄於左欽加三品銜賞戴花翎督辦安徽全省保甲總局候補道吳爲曉示嚴禁私宰以恤物命事照得牛之爲物象應天星力興地利炎天叱犢汗則逆出流漿雪地負耕皮則烈之如綻迨五榖旣熟人民欣而衣食有資萬寳告成天府樂而倉廪充足是牛之有關於國計民生者厥功顧不大歟以故耕牛私宰例禁綦嚴兹本總局查得南門城廂内外及北門外之南莊嶺一帶私宰耕牛以及開設湯鍋之輩疉經各前局出示禁止取具切結不敢私宰在案乃竟愍不畏法日久玩生仍復私宰言念及此實堪痛恨本總愧乏仁民敢云愛物爲不忍其觳觫特再禁令重申除飭委員督同差保查拿外爲此出示曉諭仰城廂各宰户及開設湯鍋之輩一體知悉自示之後爾等務各洗心革面痛攺前非倘敢藐法不遵仍復私宰以及開設湯鍋一經訪查確實或被差保拿獲送案定卽按律懲辦以爲玩法者儆其各凛遵云 
[騙子疉出]  
　　杭城近多拐騙之流偶不經心無不墮其術中前月某日扇子巷黄某中途遇雨從友人處借得釘靴雨蓋而歸次早出外在大門前分付僕婦云昨日向某家借來兩具少頃可卽送還僕婦詢問地址明白卽閉門而入旋有一人前來叩門云某處某姓來取雨具一付因主人急於需用故也僕婦以住處姓氏符合當亦不疑持物交付而去乃數日後彼處又來索取始知前所取者係是撞騙之流蓋因黄出門時交代之語爲若輩聞知故也又后市街陳姓家於三十日清晨有人持信一件云由某公館交來陳處家人笞以東人未起信且留下其人云立候回音卽煩入禀家人入内呈信比及出來其人已不知去向而廳上之水烟袋燭臺化爲烏有矣 
[日本述聞]  
　　東歴十一月十五號東京電達各處言接臺北府參謀公報悉十七號淡水溪左近山口少將派出桑烟少佐所帶日兵一隊被土兵六百人兠圍鏖戰日兵捨命衝出計死傷三十名又云日兵在曾文溪之奥破一山寨臺兵不敵死傷二十名又得十八號函禀大本營言未開之地今後難免土人竊發雖稱平定全功尚未竟云○近衛師圍爲日本之羽林軍素以勁族稱今回自臺灣不特統將北白川親王身亡且檢點將校士卒之疫死戰死者更僕難數政府傷之二十五號在東京本願寺大啓法會追吊亡魂師團長野津氏率全部將士詣寺參禮○前月二十八號樺山高島二總督同入臺南城特詣小南門内鄭成功廟奉以瓣香以鄭生於神州其母田川氏係日本人故也○東三省歸附日本之叛民日人已陸續運至北海道安置所踞之野戰第四師團第六師團俟日歴十一月杪中國委員至海城鳳凰城交代畢隨卽撤回二十二號自九柹團始皆起程約於十二月十三四號集金州司令部定於二十七日去海城十二月十號達金州按船運返傳聞第四師團在神户宇品二處上陸第六師團在門司上陸○大藏省派主計官吉井宫澤勝田三氏帶一屬員不日赴臺灣查察財務日前派往總督府差用之收税屬員及會計屬員二十五人亦隨之而去○朝鮮宫中變起日廷將公使三浦氏召回免官收禁中央議員議得此事當責任内閣兼之三浦氏爲總理大臣伊藤氏保薦伊藤氏遂有辭官之意嗣又因病乞骸日皇傳諭并敕使至大磯邸第告以不必堅　儘司在官療養復下問政務數端伊藤氏辭官之意已决山縣侯爵亦無意結局日廷擬以黑田伯爵任總理大臣其他二三大臣亦多更迭 
[燕市讕言]  
　　京師采訪友人云某日前門内西交民巷某旗官乘車東去突有某甲者駕車西指後此猝不及防互相磕碰旗官怒甚將甲拘至西交民巷某車廠責令賠修甲情急竟於九月二十六日自縊於車廠中二十七日步軍統領衙門飭傳南城正指揮相騐未知如何訊辦也○前門大街有某甲者每日設攤賣縧帶向晚收攤時將貨儲諸櫃内寄留恒盛饅首鋪中明日仍檜出求售蠅頭利薄聊以療飢九月二十二日晚間在鋪談及明日乃土地廟市集之期倘得天氣清和當往經營一日固不虞屬垣之有耳也詎知無賴某乙巳聞此語翌晨乘甲他去急至鋪中聲言甲欲赴土地廟設攤令我前來取貨鋪中人漫不加察竟將貨付之乙遂肩挑而去少焉甲至始知被誑急往追緝已杳不知其所之矣○前門大街雲益錢店學徒某甲手持銀五兩出外疏於防範被乙丙丁三無賴攫之而去甲無顔回店慟哭失聲且哭且追追至大棚欄門框胡同同樂軒戲園前乙忽入内躱藏丙丁則携銀逃遁甲蹲伏戲園外候之少頃乙翩然而出經甲扭赴中城兵馬司東坊控訴想坊主須盡法以懲也 
[巴峽𤠔吟]  
　　重慶采訪友人云渝城加抽烟酒税現已議定章程　　　慈水菸各照舊章每兩一分二厘外加抽三成大麴酒每簍抽銀二錢四分燒酒每缸抽銀二錢四分花刁酒每罈抽錢一百零四文綱興　每罈抽錢二十二文老酒每罈抽錢十一文燒酒每挑抽錢四分此外各菸酒名目有未載入捐章者均照舊章外加抽三成○川東道　錢　觀察偶沾清恙告假延醫日内行止昏迷有類瘋癲之狀家人等日夜看守迄未告痊觀察於去歳中日失和平壤初敗卽上書言事慷慨　邱　而敗信迭聞以致忿恨成疾迨和議甫就教案旋興昕夕操勞時形鬱鬱維時帝心簡在諭令入都引見而各國公使諄諄然留資保護乃竟得此異疾何造化小兒不仁乃爾耶○秀山縣向有營兵駐紥兹者鹿制軍以省會謡言蜂起兼在裁撤營勇之時乃札調三百名入省於九月中　渝○鹿制軍之夫人挈同公子送女公子赴下河某處就婚行經重慶時各官均赴江干迎送 
[黄陵蘚蹟]  
　　宜昌采訪友人云數日前夜半宜都縣城内忽來暴客十餘人刼掠某錢鋪失去銀數十兩錢數十千事主當時噤不敢聲張次日黎明始據情報案經城守營歐陽千戎急帶領勇丁追至江口拿獲刦匪六名解歸訊辦○城内某麫鋪工人家在河西某日忽病故鋪中家屬聞訃嘖有煩言旋經人排解許以代爲裝殮並延僧超度其事始寢○宜昌鎭傳鎭軍回任後署鎭憲樊鎭軍交卸篆務於本月初三日乘官舫啓行聞赴荆沙統帶後營水師也○江水漸消坡岸多已涸出鎭川門外老岸地勢頗高已有人預搭席棚先招攬買賣矣○上月某日天氣驟寒河西深山中雪花亂灑一白如銀至本月初四日寒沍益甚雨中雜雪聞諸鄉農云日内得好雨二麥始可下田也○宜地各處榨坊皆榨香麻油以資日用今歳胡麻甚貴是以油中多攙雜落花生油每斤需錢一百零八文哀此小民何以焚膏繼晷乎 
[潯陽雜記]  
　　九江采訪友人云官塲閱天津電報悉利運輪船載李軍門夀廷所部果勝營頭批各勇來此遣散至初七夜九點鐘時利運抵埠下椗江心次晨用小划船渡四百餘人登岸利運船卽鼓輪上駛九江關道誠觀察親督營縣及保甲印委各員分投彈墨德化縣慶西垣明府則飭備船隻分别遣歸○時值隆冬宵小易於竊發加以過境散勇絡繹於途慶明府恐滋事端柬請紳董李史羅王諸孝廉酌議舉辦團練○初八日官塲接天津電報悉初六日張統領乘鎭東輪船運湘軍出大沽口赴鎭江金陵蕪湖九江漢口等處遣散○漕運總督松峻帥札委候 
 
 

Page 3

 
 
補縣王明府安東由湖南封雇民船十六艘載軍木炭東下初八日行抵潯陽電　峻帥祭後開行○特授瑞昌縣吳慕臣明府念慈奉檄回任擇旱本月十二日接印○保甲局員張伯芳二尹設局龍開河大馬頭蓋以此處爲各船聚泊之所兩岸火烟稠密良莠不齊故爲是以資彈壓也○西門外新壩頭爲陸路衝要有一石橋名曰福星近被急流衝塌德化縣呈請飭董建修於初四日興工○初八日慶明府親詣西門　龍池寺前甘棠湖側騐屍仵作喝報屍雖係溺死然頂門有木器致命傷聞死者姓孔因與趙某鬥毆斃命 
[京口濤聲]  
　　鎭江訪事人云咸豐十年馮萃亭宫保督辦鎭江軍務時有介弟某叅戎因隨張忠愍公在丹陽軍次陣亡斯時戎馬倥偬道途阻塞不能運柩回粤遂卜葬於鎭城南門外招隱寺黄鶴山枝該山係六朝勝地梁昭明太子在此讀書峯巒秀麗林壑廻環頗稱幽邃形家者因是謂此山有佳境焉計自軍務肅清迄今三十餘年宫保初未料復駐節於鎭江也上年日入犯北防務戒嚴宫保復奉命督辦江南防務今春統軍重到京口佈置粗定卽乘輿帶隊親詣該山躬自掃墓兹屆下元令節宫保又親赴該處祭奠對松楸而增慨剪荆棘以明虔楮帛椒漿臨風洒涙九原有知當亦毫無遺憾矣是日宫保之三公子相榮觀察曁營務處營官等咸隨宫保前去並設筵於聽鸝山房共誌今昔之感直至日墮崦嵫始各鳴騶而回觀者咸歎宫保手足關情老而彌篤宜各僚屬爲之觀感而興起也○京口副都統吉晉軒統制於月之初六日飭八旗各營齊集大校塲操演各種陣式鐘鳴十下統制乘輿排齊全副執事過拖板橋迤邐蒞至滿營健兒排列隊伍旌旗日耀劍戟霜凝迨棨戟旣臨鳴槍以迓聲若連珠有頃統制升座演武廳各營官兩旁鵠立帥字臺上升砲三聲中軍官手執紅旗傳令先閱三才陣螺螄陣梅花陣四方陣步伐整齊軍容嚴肅次閱演放後膛大砲皆能如法洋槍亦多命中再次閱馬上三槍三箭至於籐牌短刀矛戟跳躍靈健各擅所長統制顧而樂之賞賚有差演畢諸隊各退入布城一時鼓聲角聲互相應答擁簇大帥緩緩而歸時巳夕陽西下矣○初十日恭遇慈禧端佑康頤昭豫莊誠夀恭欽獻崇熙皇太后萬夀聖節普天率土共祝無疆是日五鼓文自吕觀察武自馮宫保各率所屬俱穿花衣齊集萬夀宫行祝嘏禮雍雍穆穆濟濟蹌蹌誠盛典也並召寳鳳茶園妙伶演戲一日江中所泊各國兵船亦扯五色彩旗以伸慶賀 
[冬防二則]  
　　本縣主簿林珍虞少尹飭城廂内外各鋪地甲傳齊各更夫携帶更鑼前日齊集署中伺候少焉林少尹升坐公案將更鑼逐一騐視如有破壞者概行换新亦愼重冬防之一端也○本縣黄大令以冬令乾燥火患更宜預防是以頒貼簡明告示其文曰時交冬令風高日燥鋪户居民留心廚灶柴房灰間加意照料洋油燈盞勿用最妙水缸多備河水早挑販售洋油收藏貴少五箱爲度違罰不饒鋪甲傳諭挨户遵照 
[火未成災]  
　　美租界武昌路第三百十號門牌有某縫工居焉昨晨家人均在樓下做工樓上尚有小孩高臥孩夢回由枕畔摸得自來火玩耍延及被褥立時燃著孩受痛狂號家人赶往撲滅不致成災然孩已受傷蚊帳被褥已焚燬無遺亦不幸中之大幸矣○又武昌路第三百三十號門牌跨街樓居人患病前晚夜半時炊茶失愼幸呼集鄰人當卽澆滅而梁柱已焦灼不堪鄰居飽受虚驚矣 
[英廨會審]  
　　英商平和洋行投該管領事署控稱曾向華商張守仁丁益記定購棉花到期不交等情當由英副領事薩君允格據情照會前來請爲傳案會訊屠别駕飭差將張丁二人傳案於昨晨會審先據平和洋東倩買辦朱葆三代供稱行中曾向張守仁定購棉花二萬七千餘擔丁益記定購一千擔今因花價日漲伊等延不交貨卽交亦以次貨混充故不能照收請爲究追張守仁供所有應交之棉花小的向鄉下定下今鄉人無貨交出小的亦屬無法近來三日内亦交過一千七百餘擔丁益記則供定棉花一千擔曾經交過十餘次行中均因貨潮不收無奈轉售與泰隆行等處現在鄉人以平和行周折太多不肯前往况市上之花均略帶潮濕亦屬無可如何前者小的曾在泰和洋行定去棉花四千擔後因貨樣不符托大豐洋布號主許姓說情貼銀二千兩了案今此項一千擔亦曾向買辦朱葆三商議可否亦照泰和辦法貼還平和洋行銀五百兩免交棉花朱又稱伊等辦法洋東不允現在因此貨業已轉售與别家故定須交貨不必貼銀中西官互商之下判令張守仁丁益記均於一個月中將貨交清不得延宕均交保 
[英廨早堂瑣案]  
　　顧阿六黄四福兩包探同拘形跡可疑之游勇鮑幼夫陳明良張仁堪張仁堪張寳生余小土沈阿東莊長林吳永寳陳阿根王少山楊芝銓等十一人到案禀稱鮑等身帶腰刀且有營中號褂又各有洋銀因其形跡可疑故拘送請究質之鮑幼夫等同供均是寗波人前在北邊當勇目下裁撤飭令回籍小的等由大沽口乘坐輪船來滬十一晚到埠十二日住棧本欲回籍銀洋係關來餉銀號褂上均有兩江督標字樣小的等本來急欲回里叩求恩典别駕據情商之薩副領事以鮑幼夫等係屬散勇未便逗留著一併押候移縣辦理○顧黄兩包探又禀稱妓女趙紅琴在路遺失金鋼鑽戒二只係妓女林文香轎夫陳阿虎陸阿全拾著後價賣與林妓得洋七元經小的查知取出原物則已被换去金鋼鑽一粒爲特拘送請判趙紅琴投案供稱戒指二只係向客人林姓處暫借一帶不料失落今在林妓處查出己被掉换水鑽求爲究追林文香供鑽戒二只出洋七元向轎夫陳阿虎陸阿金二人買得並未掉换水鑽求鑒質之陳陸供拾戒　賣與林文香得洋七元至金鋼鑽掉换與否小的等均不知曉求恩别駕著令留候過堂復訊○包探孔阿才禀稱柴安富前因犯事曾經遞解回籍今又潛來由小的拘獲送究柴供寗波人實因原籍無可謀生不得巳而復來求恩别駕判令笞責一百板仍舊遞解寗波○包探杜雲卿禀稱朱阿寳以假銀手鋦至各質鋪混質錢文匯源永源二質共被質入四對昨又前往當被扣住唤令小的拘送請判朱阿寳供寗波人銀鋦係友人託質不知是假求鑒别駕問能將托質之人交出答係初交不知住處别駕以旣不能交出此人判令笞責二百板押候遞解寧波○包探沈金隆禀稱陳小山竊取李榮桂之鐵練一條經小的拘獲人贓送究别駕訊得陳小山行竊屬實判令遞解鎭江○五十九號三道頭印捕拘解賭徒朱慶生鄒阿土到案禀稱此二人均係著名賭徒請判朱供開老虎灶度日鄒供放租東洋車度日素來安分不敢犯賭别駕著押候查明於禮拜三覆訊○管牛肉洋人鉛門控丁阿林販賣病牛一案昨晨由捕房將應訊之張記牛奶廠主傳案據供小的在租界開設牛肉廠已有十餘載用有牛醫生每日到廠看視並無病牛今鉛門忽指小的賣丁阿林之小牛爲有病况鉛門雖係管理牛奶其實牛之有病與否亦不得而知如此牛經醫視有病小的情願領罰領事因問鉛門究竟曾否命牛醫騐過答稱未騐因該牛牽到牛棚棚中之牛均皆害病故疑爲有病别駕遂著候牛醫騐視如無病則毋庸議否則須當罰洋二十元張記乃遵諭而退 
[法界捕房瑣案]  
　　昨日禮拜一鄭大令蒞八仙橋捕房發落各案旣升座命提賣饎飯人張仁宗控細崽賀家仁騙去其子阿迷之衣服質錢至虹口賭博一案著照原斷將賀枷號一月期滿責釋阿迷責手心五十下○王舟榮竊取某洋貨店報時鐘四架大令訊供之下著照原斷先行枷號半月期滿責釋○竊犯潘來發前已訊明昨日大令飭提至案著笞責一百板飭包探押至北京輪船載回寍波原籍不准再來○九大錢莊嚴瑞文混用銅質洋銀大令訊供之下判令笞責若干並照原斷先行枷號一月期滿責釋○積竊周阿三屢次犯案遞解回籍復來滬上行竊經包探拘送案前大令訊供之下著笞責二百板押候過堂送縣遞籍○招商局金利源馬頭六號巡丁拘送竊取蘇木之張友生請訊大令著笞責一百板勒令回湖北黄陂縣原籍○積竊莫阿福在途搶取某氏婦簪珥經包探拘獲解案大令判令枷號一月期滿笞責一百板○樂於氏偕張炎遞禀聲稱丈夫樂阿心卽陸阿心因胡錦昌竊衣捲逃悮被拘拿求恩開釋大令命提樂至案略加詰訊著樂於氏於明日赴公堂候訊○ 
 
 

Page 4

 
 
周新客混用銅質洋銀經包探拘獲解經大令訊供枷號半月昨已滿期命帶至案下開枷照原斷笞責一百板還押候覓人保釋○竊取玉蓯蓉之施阿順枷期己滿大令命帶案疎枷照原斷笞責一百板勒令回籍不准逗留 
[法界捕房雜紀]  
　　麻雀杉板船户甲乙二人刺舟太古碼頭忽將駁船户某丙肆行毆擊并欲抛入浦江内狂呼救命旋由會德豐駁船公司小火輪船水手某丁援救並將甲乙拘獲交巡捕送入捕房捕頭令帶杉板船至洋涇浜派包探夥役看守一面騐明丙之傷痕舁送仁濟醫館求療甲乙則押候解送公堂請讞員訊究○二十六號華捕休憇時將所領工貲及會項洋銀共十二圓三角藏箱内事爲出店人沈阿三所目覩及上差捕頭派司門禁並未見有閒人出入而箱中物忽不翼而飛因卽禀訴捕頭捕頭傳沈詰問沈矢口不承搜其身畔有洋銀三圓詰以從何得來所對頗多疑竇爰令押候解送公堂研訊○鹹瓜街鴻源通裕兩信局信班由上海赴蘇州共帶包封二十六枚到蘇檢點之下缺少一包計赤金十兩零八錢及回滬向船户高二十九查問高不承認遂誘至小東門外扭送捕房請辦 
[祿爾康]  
　　昨日本館恊振所得會稽蔭南氏惠書云送上卽期票洋銀五十圓至祈台檢拜懇彚解災區是所至託尚乞給回收條是感又王君梅輔書云小兒患瘡染病日久不愈服藥無效旅居他鄉無法可施只得叩求神天默佑如小兒身體復原瘡病卽痊當助奉直賑捐洋銀十圓今荷神庥已稍輕可謹交信局奉上乞收彚解又某君書云今交信局帶上捐助山左汴梁賑欵洋銀二百圓到日祈檢收撥解此欵係五十人合捐請登日報俾五十人共知也又駟記捐洋銀十四圓銅洋銀七圓頒來佛面之錢不愧慈同仙佛拯彼蒼生之厄自然福集穹蒼謹獻蕪詞伫瞻茀祿 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示諭照登]  
　　署江西藩憲翁小山方伯以冬防業已開辦誠恐未能一律嚴密因面諭保甲委員所有各叚務必認眞梭巡叚内各栅亦應核實關閉毋得視爲具文一面懸牌曉諭俾各凛遵今將示文刊列如左　欽命署理江西布政使司布政使翁爲曉諭事照得本署司職掌度支當此庫欵支絀之時所有保甲委員更夫薪工並未議减且特籌撥銀三百餘兩添修省城内外各街巷栅欄更棚加雇更夫原以弭盜賊而防火燭上體撫憲保衛閭閻至意所有各叚委員更夫勤惰應歸臬司衙門主政查察本署司未便越俎而支發薪費工食則悉由藩庫不得不覈實稽考爲此牌仰保甲委員及更夫人等知悉嗣後各栅更夫如有夜間不在更棚内住宿及不關閉棚門下鎖不認眞川巡支更者一經訪確按名扣發一月工食並將未能查察之該叚委員一併停發月薪以儆玩愒毋謂言之不預也特示 
[上海縣案]  
　　何陸氏卽陸麻子原籍鎭江光緒十六年間在申誘拐幼女范秀寳附輪帶至鎭江求售經秀寳之母在上海縣報案禀請移提究辦由前任上海縣裴行文丹徒縣拘獲移解來申歸案訊辦嗣經上憲提省勘訊屬實定擬發往陜西四千里充軍解過秋審仍發原縣監禁前月接奉部文以新例婦女犯拐幼孩概不准贖飭卽起解黄大令立飭承封備文派差押解等情俱詳前報前晚由嘉定縣派差押解該女犯發回本縣文開因陜甘𤞑菲作亂所阻是以按站發回俟賊勢退平再行復解黄大令卽飭仍收内監○林文禮控船户郭四福徐繼生遺失趁船行李郭且行兇求辦前晚經發審委員曹明府升坐花廳提訊林供安徽人向當釐卡幕友前月廿八日由申雇船赴嘉興在小東門祥記船行寫禀雇搭郭四福船職員因見該船廿八日不開登岸吃飯回船據云行李已换到徐繼生船上開行職員卽搭别船追至秀水將徐繼生拉住檢點行李缺少被褥物件將徐送至秀水縣轉解上海縣就近訊結卽有徐母來與職員懇情因念年老求商是以禀縣銷案此前事也前日在小東門與郭四福相遇問他爲何將行李私搬别船以致遺失物件郭竟不服挺撞行兇職員受有微傷求請嚴辦郭供寗波鄞縣人年五十六歳在江天馬頭撑駕紅頭船林客於廿八日下船適值趁客甚稀是以將行李搬至徐繼生船上伊自點過明白後上岸吃茶至後來遺失物件小的不知徐繼生供寍波人年三十四歳撑船度日廿八日郭四福因客少不開船廿九日是小的開船就將搭客三人搬趁我船林客行李午後二點鐘搬來伊自來點過上岸吃茶候至十二點鐘不來是以開行求明察明府以郭徐兩人不應擅行更换搭客致生事端判郭掌頰一百下　掌責五十下各覔人具保釋放 
[美捕房瑣事]  
　　蘇州人朱吟生曩者曾充美捕房包探因犯案斥革邇又冒充八號西探夥在外招摇撞騙無惡不爲與已革門差華　鄒阿土狼狽爲奸魚肉鄉愚日前在沈家灣地方拆梢賭徒胡妹郎之銀洋八元事爲捕房所聞黎捕頭惡其冒充西探夥攸關捕房聲名遂於昨晨七點鐘帶同五十九號印捕親往查拿當將朱鄒二人查獲解入捕房捕頭復詰問數語立即飭捕解送至英公廨請訊○偷兒徐小苟小無錫曾在蘇州河泊停之某木輪船上竊取衣服若干件昨晨經包探張阿五查獲拘入捕房捕頭令押候解送至英公堂究辦○北河南路合大馬車行有馬車一輛於前晚自吳淞載客駛回租界行至天后宫相近御者偶一不愼適將路傍之小車夫名郁五福者軋傷御者報知行主將郁送往同仁醫院療治另有車夫某甲並未被撞乘勢口稱受傷亦奔至醫院求醫並與行主饒舌繼復爭毆旋扭至捕房捕頭令將甲覊押候解英廨訊辦 
[金陵官報]  
　　十月十一日皖南茶釐候補道嚴翽昌蘇省洋務局候補道羅嘉杰沙漫洲緝私候補道于寳之萃字軍軍械局委員丁憂廣東知府陳文垿鎭江來均到分省知府李夀田四川知縣劉兆垣均見上元縣王禀知赴青凉山相騐江寗縣翁禀知赴西南鄉勘案兼查保甲鹽知事周資楨到由揚解餉來○十二日糧道馬禀知考吏治統　果勝長勝軍忠信等營安徽皖南鎭李占椿天津來中書科中書馬綰書由籍來裕溪營叅將王鴻年守備陳得勝蕪湖營遊擊彭源洽均由京引見回指分江蘇試用縣丞陳亮恭均到金陵營叅將楊福田禀知巡江查哨登瀛州兵船董全才辭赴滬裝軍裝候選府許珏謝委洋務文案江寗縣翁禀知勘案回轅下文巡捕兼發審委員知縣鄒履和謝委轅下校對並銷文巡捕差湖北試用未入慕昌濂謝委轅下文巡捕壹壺輪船周國祥禀知修理工竣把總饒懷文叩謝委帶列字張字漁雷艇船帶崇安輪船千總劉德輝辭赴揚接尊經山長 
[江西官報]  
　　九月十六日府經王言綸解督憲養廉往金陵巡檢鄭錫綸禀謝准補玉山大平司行知縣丞許聯桂查廣潤門署鄱陽縣丞周光弼卸事回分發試用從九鄧楷係四川人陳綬恆係浙江人府經沈源琛係浙江人俱禀到遊擊李家發代帶振武軍後營王國權卸帶振武軍後營禀辭回籍修墓都昌典史程鴻賓無力赴任以朱　　署理○十七日知縣張鳴珂守催前新建縣朱令征存銀張維城往萍鄉公幹賀煇玉禀謝題補金谿縣行知○十八日署萬載縣陳乃績卸辦萬安緝私卡回禀謝委禀知山東賑捐奬加同知銜藍翎知州銜候補縣李寳權起服來江李祥和解地丁進京周昌夀解九江關餉進京署永新縣蕭雲經卸事清理交代回縣丞曾世榮往鄱陽巡檢毛用賓往　　府經賀彦彬往宜春俱催税契劉承訓往義武催减平邵作賓往南康沈光訓往廣昌張介福往奉新俱催地丁譚悌雲往瀘溪催减平新建籍指分湖南巡檢林廷玉騐看來省署鄱陽石門司劉景勳卸事回指分縣丞張霆繳照係順天人○十九日補用縣雷樹人往袁州臨江吉安公幹分省知縣蔣佑啓往湖北指分府經邱紹繆禀到係順天人 
[邗江官報]  
　　初二日總局許分轉由圩來○初三日毛鹺尹赴十二圩公幹○初五日陳鹺尹炘委寳帶橋緝私周鹺尹資楨委解南京餉梁鹺尹建中銷仇湖口緝私差運轅紅示十月初十日萬夀聖節拜牌○初六日汪鹺尹聲濟銷姜埝卡周鹺尹資楨解南京餉起程分發新班經歴朱鹺尹蘭江西人黄鹺尹淦安徽人知事諸鹺尹世麐浙江人巡檢程鹺尉國治安徽人均禀到○初七日許鹺尹濬儒委巡庫差王分轉回高賓差次 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年十月初八日京報全錄]  
　　宫門抄○諭旨一道錄前○直督王奏彚報籌辦賑撫銀錢米衣各數摺○又奏叅追州縣虧短交項摺○黔撫嵩奏　　調補知府摺○直督王奏雄縣駐防兵丁被災窘迫懇恩撫恤摺○黔撫嵩奏調署知縣片○十月初八日吏部翰林院侍衛處值日無引見○溥侗明桂各假滿請安○薛允升得賞謝恩○印啓謝授太僕寺卿恩○福建提督程文炳請訓○意公崇年各續假十日○内務府呈進九九盒○召見軍機程文炳皇上明日辰正二刻入座聽戲○○直隷總督臣王文韶跪奏爲查明光緒十八年六月至十九年五月籌辦賑撫將銀錢米衣照案開單彚報恭摺仰祈聖鑒事竊查直屬歴年災歉辦理賑撫業將收支各欵數目截至光緒十九年五月止前督臣李鴻章於是年六月間開單彚報請免造册欽奉硃批著照所請户部知道單併發欽此轉行遵照在案伏查順直各屬自光緒十六年大災之後元氣未復十八年夏間又遭巨祲被災地方多至數十州縣工賑兼籌需欵其鉅經李鴻章奏蒙恩准截留漕米提撥藩運庫欵並於本省開辦推廣賑捐分投勸募陸續解濟所有辦理賑撫情形及疏築堤河工程已由李鴻章隨時陳奏在案應將收支銀錢米衣數目自光緒十八年六月起至十九年五月止照案核實開報飭據籌賑局司道詳稱上屆原存連此次新收各欵内有撥歸順天辦賑應由順天府府尹臣開報及業經專案奏銷之欵均行登除外實計收用銀二百五十一萬四千八百十六兩九錢六分七厘三毫九絲一忽二微津錢六十萬九千四十三串三百七十六文漕米十一萬四千九百十一石五斗一升九合二勺四抄大米一千九百三十六石四斗七升粟米三萬二千一百五十九石四斗四升五合商粟三百二十八石四斗棉衣三十七萬三千二百四十六件除支發外計尚存銀五十七萬八千五百三十兩二錢七分五厘七毫一忽二微津錢一千三百串七百二十八文粟米一千九百十石一斗四合五勺棉衣二萬一千五百三十二件以上所存各項因十九年又罹水患已隨時撥放應歸十九年後工撫用欵開報請核奏前來臣查十八年夏間直隷水患之重災區之廣實與十六年相等數百萬無依災民嗷嗷待哺各河紛紛漫决修堤堵口又皆刻不可緩之工直隷爲缺額之區庫儲極絀工撫並舉籌措綦難加以宣化各屬及張家口等處旱荒需欵更鉅所幸皇恩浩蕩截留發帑曠典頻頒各疆臣慷慨恤煼籌捐解濟俾工賑兩項得以放手搶辦尅期蕆事於大局有裨並匪淺鮮此次辦理賑撫仍係恪守定章凡有不急可省之費無不力加裁汰其應賑户口先由州縣查明災歉村莊分飭府廳督勘相符再派廉幹員紳確查散放雖荒村僻壤無稍遺漏委員薪水川資仍由司局籌給力杜擾累當被災之初飢民來津就食者衆均令擇地搭蓋蓆棚招集棲止並於天津及保定等處分設粥廠米廠計口授食夏施藥餌冬放棉衣以免失所迨水勢消退地畝涸復無力歸耕者又復按名酌給籽種口糧遣回原籍俾安生業至各處河工或堵築决口或加培坻身或疏濬積淤或修建橋壩均揀派道府員紳與賑局司道核實籌辦招集災民就地傭趁以工代賑間有向歸民辦之工甫被災祲民力未逮亦分别酌量津貼以示體恤所用各隷實皆涓滴歸公臣督同司道認眞察核詳細句稽工料價值較部定章程節省已多委係實用實銷並無絲毫浮冐查直隷每屆賑務報銷均係開具清單請免造册歴蒙恩准順屬賑務報銷經府尹臣開單具奏請免造册亦奉特旨兪允在案此次直屬報銷自應照案辦理謹將收支各數彚開清單恭呈御覽仰懇天恩俯准歴屆奏准成案免造以昭核實而省繁費理合恭摺具陳伏乞皇上聖鑒訓示謹奏奉硃批著照所請户部知道單併發欽此○○直隷總督臣王文韶跪奏爲州縣虧短交項照例叅追恭摺仰祈聖鑒事竊升任布政使陳寳箴詳稱前署三河縣陳澤醴虧欠三河縣任内交項銀一千九百九十三兩四錢二分九厘又已故前署撫寍縣知縣李兆梅虧欠撫寍縣任内交項銀三百七十二兩三錢四分一厘又巳革前署滄州知州宫昱虧短滄州任内屯豆四百二十石均經屢次催提延不完解二叅例限已逾現任無憑造册結報由該管府縣揭道咨司轉詳叅追前來應請旨將前署三河縣知縣陳澤醴已故前署撫寍縣知縣李兆梅暫行革職同已革前署滄州知州宫昱一併勒限兩個月在於該家屬名下照數追繳倘逾限不完或完不足數再行從嚴叅辦除咨户部外理合會同兼管順天府府尹臣孫家鼐順天府府尹臣陳彝恭摺具奏伏乞皇上聖鑒訓示謹奏奉硃批著照所請該部知道欽此○○頭品頂戴貴州巡撫奴才嵩崑跪奏爲遵旨揀員調補省會要缺知府以重地方恭摺仰祈聖鑒事竊奴才於光緒二十一年七月初三日准吏部咨開光緒二十一年六月初四日奉上諭雲南迤東道員缺著文海補授欽此六月初五日奉上諭貴州貴陽府知府員缺緊要著該撫於通省知府内揀員調補所遺員缺著嚴雋熙補授欽此應以光緒二十一年七月初三接到部文之日作爲開缺日期歸七月分截缺揀員請補查定例各省首府缺出於通省正途人員内揀選調補如實無合例堪調或人地不宜始准於摺内詳細聲明以各項出力人員内遴員調補無論缺項是否相同及歴俸已未滿年限俱准調補其有無員可調奏請卽以奉旨補授遺缺之員補奉旨於通省現任人員内調補之缺者准行等語今貴陽府係衝繁難省會要缺管轄一廳七州縣又有親轄地方及發審案件政事殷繁非閱歴深沈精明練達之員不足以資治理奴才督同藩司唐樹森署臬司黄元善於通省知府内逐加遴選雖有正途人員而到省未久歴練未深似難驟膺繁劇惟查有特旨簡放貴陽府遺缺及府嚴雋熙現年五十八歳江蘇蘇州府吳縣監生咸豐六年報捐從九品投効滇營因勦辦海口回匪出力保奏七年四月十四日奉旨著留滇補用並免赴部驗看欽此十年捐升通判十一年八月來黔投効因差遣出力保奏十一月初二日奉旨著留貴州差遣委用欽此同治二年保奏五月十二日奉旨著留黔遇缺補用俟補缺後再行送部引見欽此三年因勦辦大定賊匪生擒首逆出力保奏五月二十九日奉旨著賞戴花翎並加同知銜欽此九年克復平越州城出力保奏七月十五日奉旨著免補本班以同知用欽此十年克復都匀麻哈各城出力保奏九月初十日奉旨着賞加知府銜欽此又因全黔肅清案内出力保奏光緒元年正月十八日奉旨著免補本班以知府儘先補用欽此二年十二月請咨赴部引見四年四月二十八日蒙簡派大臣騐看堪以分發五月初十日蒙欽派王大臣騐放奏請發往十一日奉旨依議欽此二十一日領照起程於九月十九日到黔嗣因　平普安廳妖匪劉燕飛等出力保奏請加鹽運使銜光緒十九年十一月二十八日奉旨依議欽此該員精明穩練有守有爲在黔三十餘年全省風土民情無不洞悉稽其歴署貴定清平定番廣順普安平越遵義都匀鎭遠各府廳州縣著有政績深得民心在省充當各總局提調布置妥協以之請補貴陽府知府員缺人地實在相宜與例亦符合無仰懇天恩俯准將嚴雋熙補授貴陽府知府實於言郡要缺　裨該員係特旨簡放遺缺知府請補知府銜缺相當毋庸送部引見除履歴清册咨部查照外謹會同雲貴總督臣崧蕃合詞恭摺具陳伏乞皇上聖鑒訓示謹奏奉硃批吏部議奏欽此○○直隷總督臣王文韶跪奏爲雄縣駐防兵丁被災窘迫援案懇恩量予撫恤恭摺仰祈聖鑒事竊雄縣駐防旗營因本年四月初間風雨交作連宵達旦官署兵房冲塌甚多兵丁無處棲止兼以糧價昻貴糴食維艱窘迫　形殊屬可憫查光緒十六年水災經稽察采育粥廠升任太僕寺少卿胡聘之以左右兩翼駐防兵丁生計維艱奏請酌撫經户部議照光緒九年成案按現放章程加給一月錢糧在直境者由藩庫撥給在順境者由府尹撥給均在賑撫欵内動支十八十九兩年水災並本年固安東安霸州保定駐防被水亦經循辦在案今雄縣駐防兵丁被災困苦應請援照成案加給該兵丁等一月錢糧雄縣係在直屬境内應由藩司在於賑撫項下核明撥給以示體恤據升任藩司陳寳箴具詳請奏前來臣復查無異理合恭摺具陳伏乞皇上聖鑒訓示施行謹奏奉硃批著照所請户部知道欽此○○嵩崑片再署貴筑縣知縣李盛卿委署清江通判所遺員缺查有綏陽縣知縣韓興文識卓才長辦事勤幹堪以調署據藩司唐樹森署臬司黄元善會詳前來除飭檄遵照外謹會同雲貴總督臣崧蕃合詞附片具奏伏乞聖鑒謹奏奉硃批吏部知道欽此 
 
