# 1895 - 164 - 4907958

 

Page 1

 
 
[珍物待購] [  申報館協振所拜啓]  
本館協振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲廉泉旣能廣積陰功且可增輝藝圃誠一舉而兩得也計開古銅大香爐一只董其昌帖一部朱漁珊帖一部戴醇士西溪松蔭圖一軸高澹游山水一幅米南宮字手卷一軸四庫全書總目一部 
[論海軍不可廢要在得人]  
居今日而尙言海防尙重海軍未免見哂於外人貽譏於敵國矣雖然奚可因噎而廢食也我中國自古但有水師而無海軍但有江防而無海防自與泰西諸國通商海禁一開海防遂設而所以防海者莫如海軍當時議者以爲海軍旣創乃可戰於大洋之中海軍之所以衝鋒陷陣操必勝之劵而與兵輪互相聯絡恃以保疆而禦敵者莫如鐵甲戰艦若使鐵甲戰艦分駐南北兩洋控扼要隘以樹聲威以通聲氣先事以籌備先幾以應敵互爲救援有如身之使臂臂之使指兵威所曁無有不摧誠能如是敵國外患何自而來哉雖然此言其常也未言其變也昔者馬江之戰而片帆隻輪無返者威海之役盡爲敵人所虜適以藉宼兵而齎盜糧耳南北洋之所恃一旦幾於烟消火滅尙論兵事者幾欲併海軍而廢之以爲戰於大洋不如戰於沿海守外港不如守內河敵國之師長於水我國之兵長於陸以空海上之地爲甌脫誘之深入聚而殲之亦易易也奈何以我之所短而敵其所長宜其一蹶而莫振也然則海軍果可廢乎海防自此遂可不設乎此眞不揣其本而齊其末也從來講備邊者必先利器而旣有利器則必有用此利器之人器者末也人者本也駕駛船舶施放槍礮辨識風雲沙線測量經緯度數能縱橫馳驟於洪洋巨浸之中歴風濤颱颶而不驚當礮雨彈林而不懾火龍百道神志愈閒一舵在手操縱自如變化不測進退疾徐皆以敵船爲準占上風以求必勝俾敵船無所施其技而後其用乃全是皆人爲之也船堅礮利器械精固乃其次也今者欲求得人必先儲材是豈一朝一夕之所能致哉今必先於沿海口岸設立水師學堂武備書院延西師爲教導藝術旣精然後試之於船舶尤必精選年富力强性情明敏之人至各西國學習操舟之事學成而後歸卽令其訓練中國之人材務令南北洋所有兵輪鐵甲一切事務可以不專賴西人一旦緩急足以相抗則海防乃可恃矣蓋器爲末而人爲本器爲後而人爲先無利器不足以樹威無用利器之人不足以制變楚材晉用僅能暫而不能常僅能行之於平日而不能用之於臨時利器無人於成虛設適足以資敵耳此儲材之不可緩也至於製造鐵甲兵輪亦必精求其術毋以略有所知而卽自以爲足近如粵東福建上海天津均有船塢自造船舶然其價較之由外國船塢製造者費用浩繁且船中鐵鑊及一切精微器用悉購之於外國華匠不能從事焉是自造船舶有名而無實也况乎言其質之堅不及外國也言其行之速不及外國也言其式之新巧適用亦不及外國也欲求步其後塵且不能遑論其他前者南北洋所有兵輪亦不爲少矣而求其能衝涉波濤縱橫戰陣與敵國奮擊於大洋可用者要不過四五艘而已若其能操戰勝攻取之權則恐未也然則海軍之練海防之設若此其難哉竊以爲無難也是在得人而已當此創鉅痛深之後正宜興臥薪嘗膽之思枕戈待旦灑涕誓衆勵精圖治奮發有爲以中國之大豈無英雄智奇之士足佐中興天下不患無人才患所以求之者未至耳上以此求下以此應桴鼓感召捷於影響今也一切西學西法徒鶩其皮毛無當於實際各處雖設有西塾僅在乎語言文字之末其所見亦不過富貴利達而已兹當翻然一變其積習如有願學之士無論將弁無論候補人員俊秀子弟皆許其入塾肄業延聘外洋教習俾其悉心訓導凡水陸戰守及繙譯測量電學化學重學氣學光學礦學有關兵事者如火船火雷輪機駕駛臺壘工程及夫製造火藥電線强水各種因才量授分門講貫三年一爲甄別擇其技藝精嫺才識明通者優予獎勵咨送京師備用其學已成仍派之於沿海各口俾其練習忽懈以收實効日積月累安見人才之尙少哉此外遇有洞明政體諳習洋務人員或草野志士備陳時事非浮僞無據徼倖功名者卽使有一藝之長皆當隨時記錄期在破格用人以資鼓勵凡此皆爲得人計也天下無論何事未有不得人而能理者也今欲重加整頓治內而馭外威敵而防邊莫若由精練海軍始 
[本館接奉電音]  
　　昨日午前京師飛電傳來上諭硃筆二道敬謹譯登○五月二十二日奉上諭本日引見補行大考之翰林院編修豫泰著照舊供識並著於本月二十四日預備召見欽此○二十三日奉硃筆印啓補授鴻臚寺卿欽此 
[臺戰客述]  
　　客有自臺北來者談及戰事甚詳因筆之於報以供衆覽初五日倭人潛於基隆東三吊登岸是處只有汛兵百餘倭行四五十里汛兵始見卽潰報臺北比及調兵往堵倭已登三吊嶺立塞踞上游俯瞰之勢臺兵在對面獅球嶺札營互相攻擊初八尙獻馘臺北初十倭兵輪攻基隆入大口臺兵砲傷其一水雷裂其一正在得手天忽大雨白晝如暝對面不相識時倭船飛彈落入砲臺後營營中誤以爲前砲臺已失急於昏黑中施放巨砲彈及前臺前臺兵以爲倭已抄襲其後急紐轉砲門向內轟擊兩岸前後各營同時大亂比及天霽而倭船已退方知誤擊臺兵欲諱自相踐踏之跡堅執倭已登岸以致各臺被燬飛報臺北至十一日獅球嶺訛傳失守嶺後有八灶者爲臺北城屏障一聞此信八灶守軍譁潰退入臺北其實獅球嶺固無恙也時各大臣立勸總統駐軍獅球以定民心總統不從欲守滬尾口當卽乘輪向淡水進發而城中遂火發大亂矣以上皆十二日前事也 
[劉軍挫日]  
　　昨日接有消息云日人攻得臺北全境後移攻臺南劉淵亭軍門督帶舊部桂粵各軍奮力扼守日人攻之未能得手觀望不前軍門以淮軍不能用遂麾之使去而專用舊部與日兵相持氣奮風雲令嚴霜雪日兵似未能旦夕得志但使餉糈常繼軍械不乏則島國有人未嘗不可收斬馘擒渠之效十年前在越時戰績何不可於在臺時見之哉 
[臺厦述聞]  
　　厦門訪事人云本月十五日淸晨駕時輪船由淡水載到勇丁官幕及外省難民約計三四千人其𨽻粵東西兩省之勇均在船中不肯登岸有登岸買食物者仍卽下船以待載歸鄉里傳聞此項粵勇有搶得銀兩數千及萬金者其餘三江兩湖及浙臺各處勇丁官民均就厦門登岸各客棧不敢容納楊西園軍門恐滋事故親帶衛隊兩哨詣媽祖宮路頭碼頭口彈壓中軍叅軍劉毓仲叅戎復帶親兵在各碼頭梭巡厦門道英觀察亦飭厦防廳張司馬 
 
 

Page 2

 
 
帶差勇民壯巡邏幸各敗勇大半病容可掬不似從前之揚威耀武故得免騷擾民間耳○五月初七日倭兵由三貂嶺登岸臺軍卽奮勇接　連戰三日夜臺兵死傷千許倭兵死傷一二千人砲臺上更發砲擊沈倭兵船一艘倭人又自觸於礁沈去一艘基隆未見大敗勇丁忽地潰逃唐微卿總統親自督隊赴前敵交戰時一聞砲聲彼此皆血肉紛飛屍橫遍地營哨各弁尤皆奮勇上前前者受傷倒地後者又踴躍爭先斯時各營官死者八九人哨弁不知凡幾勇丁更不能以數計倭兵雖槍快而利死傷亦與臺軍相　十一日吳霽軒軍門揮軍掩至與倭人接仗其時獅球嶺先被倭人所占軍門與營務處督隊余君奮勇死鬥將倭兵殺退回紥基隆街至夜總統折回府城與府縣印委各文員互商一切各文員卽與駕時輪船約定預備展輪迨十二日夜半時總統帶各員上官船雇陳河順小火輪船拖帶由府城赴滬尾百姓察知其事大爲譁噪匪人卽乘機而動放火燒撫署肆行掠搶各局同時火起城中大亂大稻埕各洋行及領事府幸有英德兩國兵輪船派兵保護得以無恙迨次晨小火輪船已到滬尾各官擬渡登駕時輪船砲臺守弁及各營察知開槍阻止撫標衛隊兵駕小船將靠火輪船砲臺卽開大砲轟擊總統遂便服赴某洋行避之府縣各官更裝束若窮民紛紛逃難滬尾各軍營壘同時鼓譟惟本地民兵守護砲臺不動聲色開砲禁止科麼沙駕時兩船裝人出口斯時科麼沙已裝新茶葉等貨僅搭三十餘人鼓輪而出駕時方擬起椗砲臺上聲言若欲他往須將各勇所搶餉銀並砲械留下駕時上人無奈允付二萬五千金並傳諭勇丁速將槍砲軍械拋置是日勇丁之附船以去者約三千餘人張月樓軍門朱幼懋太守均在船上各官眷亦多有附之者及甫將輪機轉動而西岸上砲臺又開一砲彈傷船首艙面蟻附之人被傷而死者十餘輩繼又一砲彈入大官廳擊斃數人德國兵船見此情形立卽開砲將砲臺轟倒臺上土勇死者二三十人德兵船又接連開砲數門壞砲臺二座各砲臺始任駕時出口此乃駕時到厦時船中逃回之人口述至總統或云已離臺灣或云不知下落道塗傳述究竟未得其詳也 
[倭使行程]  
　　中倭和議已成倭國公使以及領事官將於十五日前後到津業經列報兹接津信云十六日督轅已派文巡捕廖紫垣直刺乘坐快馬小輪船前往大沽口外迎接至十八日尙未入津屈指行旌當稍稽數日也 
[問答節略接前稿]  
　　李云換約後方可定我無權管臺灣巡撫總理衙門方有此權應在總理衙門商議現議之約不過將臺灣讓與日本而已抑或俟互換本約時另立讓臺簡明章程伊云躭誤時日李云約不互換尙不算准臺灣仍係中國之地伊云是也李云可寫明至臺灣一省俟本約批准互換後兩國再行互議交接章程伊云我卽派兵前往臺灣好在停戰約內臺灣不在其內李云本約內可將臺灣刪去候貴國自取伊云交接之時何不限定李云此事我難專主伊云六月爲期太久換約後總理衙門可否卽定簡明章程蓋約一經互換臺灣卽交日本李云雖交日本交換之時應另議簡明章程伊云無須章程中國將駐臺之兵撤回而去李云如不要章程何以有此專條伊云專條之內不過數欵單讓撤兵之事惟延至六個月之後再行交接未免過遲李云何不云換約後兩國派員議定交接章程伊云應否限定日期李云不必伊云換約後卽行交接李云不議章程否伊云限一月足否李云可俟條約批准互換後一月內兩國派員妥議交接章程伊云一月內應卽交接不必議章程李云你說要派文官何不令文官與臺撫相商伊云令伊東寫出英文一俟換約後一月內兩國各派大員辦理臺灣交接李云一月之限過促總署與我遠隔臺灣不能深知情形最好中國派臺灣巡撫與日本大員卽在臺灣議明交接章程其時換約後兩國和好何事不可互商伊云一月足矣李云頭緒紛繁兩月方寛辦事較妥貴國何必急急臺灣已是口中之物伊云尙未下咽饑甚李云兩萬萬足可療飢換約後尙須請旨派員一月之期甚促伊云可寫一月內奉旨派員云云李云不必寫明奉旨等語伊云一月內可派員否李云月內卽可派員至交接一節應聽臺撫隨時酌定伊云當寫明兩月內交割淸楚李云月內各派大員妥議交割不必限定何時伊云當寫明兩月交割免生枝節李云但寫一月內兩國各派大員議定交割 
[漢皋火災]  
　　月之十三日漢口沈家廟河干某板廠失愼時已魚更二躍警鐘亂鳴居民夜睡好夢正酣突被警鑼警醒登高遠瞭遙見火光熊熊自西南隅紅光燭天高冲霄漢咸披衣往救一時水龍齊至汲水灌救約歴一㸃鐘久始得撲滅事後檢㸃計被焚去板廠數家民居十餘家致於失火之由係燈花遺燼於灰屑中一星之火以致燎原所謂水火無情居家者可不愼歟○月之十七日沈家廟河街仁和興藥材行內烘拌藥未致肇焚如約計本金共值一萬有奇該商勤儉起家一旦遭此巨刦內有江西人某乙販貨來漢發售將貨寄存該行同付咸陽一炬約值資本三千金云聞該乙資本半係張羅將來債主索取恐又多唇舌也 
[袁浦火災]  
　　淸江訪事人云朱公橋迤東北黃姓家一貧如洗屢斷炊烟近乃執戟行間賦同澤同袍之句其妻蓬門寂處藉十指作饔飱上月二十四日午牌時喚令小嬌生入廚下煮午膳不隄防悮遺星火延及茅檐頃刻間火勢飛揚無異兵鏖赤壁雖諸葛公神機悮運未經借得東風而鄰近十餘家已悉付周郎一炬矣洎火熄救者方回祝融氏忽復邀同封家十八姨稅駕於敗瓦頹垣之際黑烟一縷冐至層霄風助火威猝難抑遏致復焚燬鋪戶二十餘家其地與慈雲寺僅隔一牆牆內堆積亂柴燒及四五垛而寺中卽北洋轉運局是日黎明時節方運上軍裝糗糒約有車百輛之多得免焚燒實爲幸事事後淸河縣侯大令提訊黃妻歴訴一切并稱有一穉子焚斃其中大令憫之略不深求卽行釋出 
[詳述北地災狀]  
　　析津訪事人貽書云近畿一帶十歲九災民生困苦去夏倭人搆釁烽煙滿目民命尤屬難堪米麥雜糧日貴一日今春東八縣道殣相望幾與前歲七廳曩時三晉飢饉相同目下沈災未澹析津城市雖無此等情形然白麪每斤最貴時已至一百二十文雜糧大米稱是不特避難來津流離道路者無從覓食卽津人之自食其力者亦復餬口維艱迭經地方官憲示禁高擡糧價免妨民食無如市賈熟視無覩充耳不聞糧價之昂依然如故仰蒙皇上關心民瘼諭令署理直𨽻總督王虁帥多購糧米設局平糶復據津郡舉人陳孝廉桂監生梁上舍永淸等先後具禀督轅援案懇請購辦米糧酌定價值設局平糶以甦民困而督憲批行籌振總局司道妥商辦理現以山東河運到津截撥錦州放賑粟米路途遙遠運費浩繁不如變價就津平糶易錢解錦旣省運費復便津民似屬兩有裨益現已由局分委賢員酌定地叚在於西沽龍泉寺河東藥王廟城西廣仁堂設立平糶局三處將粟米定價平糶所有貧民至多以購五升爲額少者任便由籌賑局示諭通衢俾衆週知此乃惠而不費之善改也○津信又云北方大雨時行向在五六月間大田播種以後若三春雨水旣霑旣足卽爲難得之遭從未有時甫暮春而雨勢滂沱竟至三日兩夜者今年三月自初三日晨起雨師稅駕連宵達旦至初五日晚㸃滴始停河溢傷人雨霪害稼以致大小二麥多半被淹迄今低處尙一片汪洋大田多稼難以播種去冬雪澤深厚土膏滋潤滿謂今年牟麥可望豐收詎意至今不特麥秋無望卽雜糧亦難播種胼手胝足者將何以爲果腹計耶惟閒津屬鹽山以及滄州兩州縣高亢之區去冬得雪今春得雨麥乃大熟此處村民差堪慰藉然於大局仍無補萬一也津郡七屬向來麥食不敷惟賴河南接濟如果豫省麥能收穫析津卽可恃以無恐南望古汴不禁禱祀以求也 
[浚河紀事]  
　　奉境泰日橋開河工竣縣主楊鹿亭大令禀請憲委騐收當委員未到時鄰邑農民需水情殷先已環求開壩大令婉言勸緩民不肯聽擬於夜間將壩頭掘洞通水蓋因沿塘二十里田中需水灌苗故也幸大令露宿堤間竭力彈壓始免過激生變仍得辦理從容大令眞今之賢令尹哉 
[錢價又漲]  
　　漢口通商首以匯兌銀洋寳紋又其次之若零星出入除莊票通行均用現錢今歲漢上自採辦紅茶後現錢日見缺少錢 
 
 

Page 3

 
 
價時漲時趺典肆應質及黃緑苧蔴又須辦錢置貨他埠運錢來漢易銀者又形寥落益以湖南久旱未雨小河乾涸異常裝錢來漢者每漢水淺舟膠推移費力是以漢口各錢肆現錢愈缺而錢價日見風漲月之十五日錢價已漲七錢一分半數日之間每串連漲二分有奇亦生意中罕見之時也 
[湘臬赴任]  
　　新簡湖南臬憲兪廉三廉訪由京到鄂禀到已紀前報兹悉廉訪已於十五日前赴鄂督撫兩院禀辭赴湘乘坐官舫用小火輪拖帶而去 
[閩臬升藩]  
　　臬臺張笏臣廉訪現奉京電升調山東藩臺屬僚聞知咸赴臬轅道賀 
[冐官捉賭]  
　　杭城近來財風甚行每藉營弁旗丁爲護符開塲設局者向多聚集於上城現因束邑尊嚴行查禁密派親信之人私行察訪破案者已有數起故多遷至下城焉上皮市某姓家房屋深遠劉盤龍之流借此爲窩得以大張旗鼓事爲某差役所聞於本月初九日邀集同班十餘人私行往捉先以二人扮作賭客混入其中至三更時二人出外啓門將同黨放入燈籠火把照耀光明大聲疾呼云某老爺親來捉賭衆賭徒不辨眞僞紛紛逃避該差役等並不捉人竟將席上所有一捲而去局中人有知其僞者意欲上前追赶或止之曰彼雖冐託官長然皆係縣中差役倘或到官勢必弄假成眞且錢入彼手何能原璧歸還所幸席上銀洋不過數十元祗好各認晦氣而已惟事已敗露此地不可久居必須另覓隱僻地方以作久遠之計遂不敢追任其搜括而去云按該處本有旗丁營勇在彼護衛是晚因武童出圖營兵旗民均在學中代人塡册該差等亦乘其隙而攻之噫亦狡矣哉 
[邑尊回署]  
　　昨報本縣黃大令探悉馮萃亭宮保榮蒞吳淞隨同道憲劉觀察乘坐馬車前往恭迎兹悉宮保旌麾不進吳淞僅在口外察閱一週卽行旌旋劉觀察黃大令亦於前日將晚時返滬回署矣 
[傳諭娼寮]  
　　英租界四馬路寳善街一帶娼寮蟻聚游客蜂屯每至黃錯以後喧譁擾攘此處居家被累不堪幾至夜不安枕現由仁濟醫院等處告知捕房飭令各娼寮以夜間十二㸃鐘爲限禁止喧譁捕頭准如所請立飭包探何瑞福黃四福至東尙仁一帶挨戶傳諭不得逾限如敢故違定當傳案懲辦想從此夜靜無譁居民當受益良多也 
[吞烟自盡]  
　　法界得善里陳德和烟館係潮州人某甲所開雇用同鄉人某乙爲夥乙時常出外冶遊每至更深夜靜始歸店而寢前晚自外人密至帳檯將缸內所存紫霞膏背人吞服店中人未之知也至深晚時毒發而嘔店主誤認發痧赶卽倩薙髪匠挑治及至始知吞服洋烟急請善醫此毒者來店施救無如吞服過多且爲時已晚遜謝不敏而出延至天明時遽然長逝其叔某丙在小東門某烟館爲夥店主遣人咨照前來丙以其姪自尋短見與人無尤不欲與店主爲難店主感佩無旣遂從豐棺殮其中有無別情外人不得而知惟枉死城中又多一吞烟之新鬼矣 
[釘工把持]  
　　釘書一業同行者共有二百餘人現因各作主以天時炎熱將手藝略次者十分中裁汰四分而被汰之人心有不甘串合未汰者相率停工前日有作主潘森淸等六人投捕房控告稱有釘書工匠聚衆把持不肯工作我等無奈只得自行裝釘彼等卽恃强將書奪去聲言存在浜北文昌閣內其實取去之書存放數部外必私行賣去得錢分用捕頭聞言卽帶同潘森淸等至英廨禀訴宋通刺知此事曾經在縣涉訟著潘等投縣控告嗣知有恃强奪取等事遂飭包探何瑞福查拿各人旋由何包探偕同八號西探至文昌閣將僧悟空及釘書匠姚姓等十二人管押想今晨須解廨訊判也 
[縣案彚錄]  
　　南市某猪作前日午後作夥八人赶猪一羣自南而北行至大東門城河浜某剪店門前一豕奔進店內該店以爲不祥將豕扣住理論之餘兩下用武移時猪作帮第二羣繼到帮同打架共有十五六人大動干戈剪刀店寡不敵衆鄰佑缸　行硝皮坊旁觀不平奮拳相助互毆良久硝皮坊某學徒被打跌入河中又被兇毆受傷甚重經地甲局勇到來將爲首行兇之甲乙兩人並受傷之學徒解送十六鋪巡防中局委員李蘭史二尹以該學徒傷勢甚重卽派勇甲將一千人函送到縣值日差入禀內署黃大令赴吳淞迎迓憲節未回由門稿傳諭看管候核○佃戶謝三和承種松江府學所設閔行鎭之灑掃局內租田前因逞刁欠租經董事以謝住居閔行送請上海縣究辦前經黃大令訊究枷號局前示衆在案刻已枷期屆滿由差保禀明請示前晚經夏明府飭令帶案疎枷交保釋放○竊犯張阿三前在滬南高昌廟一帶屢次行竊并且犯賭經高昌廟巡防局委員魯介彭二尹飭捕獲案函送上海縣訊辦前晚經夏明府提訊張供原籍揚州自幼到申父母亡故向做小本經營現因久病難謀餬口不得已行此下䇿叩求開恩明府以張年紀尙經不務正業專以行竊犯賭擾累地方判令送交改過局請呂二尹將張永遠收禁到局後呂二尹循照成例始將張當堂釘鐐發收所中○本縣前准吳江縣移文內開文生曹某所開之坑沙棧前經被竊其贓甚鉅賊匪遠颺至今未獲滬上五方雜處良莠不齊匪徒易於溷跡移請代緝等由黃大令奉文後移知英法兩公堂協同跴緝旋經英公廨飭探緝獲吳阿四一名送縣請訊前晚經夏明府提訊吳供吳江縣人在家耕種度日父故母存現奉母命於上月廿三日來申購辦物件到大英大馬路某洋行買銀時表一隻又到某銀樓兌銀鐲一對壓髪一枝身尙餘洋十七元客棧內住過二夜後因走過四馬路祥春里弄口被野雞妓院傭婦拽入院內甫住兩宵就被包探查獲解案求鑒明府曰爾旣是農人何得置買銀表久住妓院揮霍銀錢此等行爲顯非善類必係此案要犯何必抵賴飭將銀表壓髪手鐲及洋十七元一併吊齊存案暫收自新所候備文連銀洋首飾一併解歸吳江縣訊明辦理○王長發沈洪秀到南市劉盛興買油紙扇論價不成店夥蔣二和忽稱失去一柄向王是問身畔搜檢無着王沈以該店誣良爲竊與之理論該店主劉三高奔赴十六鋪巡防中局控訴王沈打店雜亂之間失去貨物不少開具失單禀請究辦李蘭史二尹備函將原被人証送縣請辦已紀前報前晚亦經夏明府提案訊斷劉三高供是店主蔣二和供是店夥皆是廣東潮州府朝陽縣人蔣供其日王長發沈洪秀共有四人來店欲買油紙扇揀看多把因嫌價昂不合小的將扇收下檢㸃缺少一把問他不認亦不過置之勿論王等不服反行糾合多人來店行兇打毀物件且被閒人乘間攫取多物請大老爺查照失單飭令賠償小的實係吃虧不起王供江北人在南市做紙作生意沈洪秀供亦江北人充當南市打掃夫其日小的等兩人並無四人到劉店內買扇論價不合小的等走回行不數武店夥追及說稱缺少扇子一把小的等任他身畔搜檢無有到店問他誣良爲竊是何道理並未行兇打店劉等自知不合出此先發制人之計奔赴巡防局誣控失物訛詐賠償其實並無失物之事求靑天大老爺明察秋毫恩賜公斷明府謂劉曰搜人身畔並無贓物難怪王等心不甘服惟王等亦不應打店滋擾喝笞責一百板交保傳訊十六鋪地中裘鎭供稱王沈與店理論事實有之失物一層未　實據至其鄰佑人家皆是同邦言語亦難憑信明府諭令地甲到店從細查㸃究竟是否失物禀復核奪劉蔣飭退候示 
[英捕房瑣語]  
　　英界四馬路及棋盤街一帶流氓甚多雖經捕房查拿公堂懲辦若輩仍毫無顧忌日前棋盤街竟有流氓乘隙攫銀一事麥捕頭知之立飭包探秦少卿往查知流氓攫銀之下曾遺下洋鐵剪成之刀一柄至究竟何人攫取則無從查悉卽偕八號西探至棋盤街拘拿各流氓已聞信遠颺矣○雉妓王小寳偕傭婦尤張氏在途拖拉狎客適爲四百十八號華捕所見當卽拘入捕房捕頭略詰數語飭令轉送到　值日差禀知宋通刺著交官媒押候今日早堂訊判 
 
 

Page 4

 
 
[美捕房紀事]  
　　粵人翁初祁向在某輪船未知職司何事携妻賃居美界密勒路公益里第四弄第七十一號屋內居住粵俗䖍敬地主燃香燭與壁間翁居樓面以樓底轉租與某甲居焉翁刻隨輪他適前日下午六㸃半鐘翁妻因事外出家中祗有小孩數口守屋孩燃㸃香燭致將板壁燃著一霎時椅桌檯凳盡行焦灼轟轟上熾直至屋頂尙未冐穿屋頂故驚鐘未鳴幸捕房近在咫尺聞驚之下捕頭立遣六號三道英捕督帶中西印捕數十名赶至是處竭力撲救得以應手卽息惟屋內雜物盡付一炬事後捕頭飭包探倪順泉查明究若由何而致再行核奪○美界賣克司路公益里房屋係公平洋行之業里內管房役某甲安徽人常住里內前晚八下鐘有附近之某乙年將成丁其貌甚秀甲見之頓起不良將强行非理之理乙駭極狂呼經五十九號印捕聞聲疾至詢悉原委當將甲乙一併拿送捕房捕頭命將甲押候解送英廨訊辦乙當釋出令候堂期自投公堂質訊○偷兒江灣人周茂村前晚在北河南路某弄內意欲圖竊經走街華捕拿入捕房捕頭命押候遣包探江阿三查明所犯再核○天潼路靑雲里第一百零九號門牌譚雲卿屋內前晚被偷兒闖入竊去水烟袋二支及另物等件當於昨晨投報捕房捕頭允當查緝○百老匯路第一千一百二十號門牌柯錦昌前晚亦被梁上君子所算竊去蚊帳衣服等件昨晨奔告捕房求緝捕頭許以飭探查拿○江北人宏遠者未詳其姓亦不知其操何生業與同鄉人高蘭靑者有隙前晚相約在蓬路一心園茶肆譚理高先集流氓十餘輩伏與肆內迨宏遠至見衆擦掌而待遂不敢入卽奔捕房控告捕頭遣包探張阿五往拘衆始哄散 
[法捕房二則]  
　　法界城河浜沈永順凉鞋店夥蔣登發將店中凉鞋七十餘雙並洋四元五角竊出店主投捕房報請查緝前日蔣至英界某處野鷄妓院適與店主人沈阿寳相遇面詢失竊之事蔣以爲辱已將沈掌頰一下二人在妓院互相毆扭旋爲巡捕拘入捕房解送公堂訊究讞員宋通刺以事在法界飭探送歸法公堂辦理何包探卽將原被移送法捕房捕頭訊悉情由命將蔣押候解堂著原告屆期投案備質○小東門登樓萬里春堂倌某甲其副手某乙在英界持洋兩元雇車至小東門甲處交納行至城河浜途遇素識之某丙將乙拉住欲硬借洋一元乙不允遂致互相毆扭爲巡街捕拘入捕房捕頭訊問情由以丙不合硬借銀洋命押候堂期解訊○寗人某丁住同春樓街有形似瘋狀之某戊與丁家小孩相戲孩懼而狂呼丁出爲呵斥詎路過之某已以丁不應呵斥互相口角旋至扭毆巡街捕一并拘入捕房捕頭以某已不應揷身多事命押候解堂某戊似有瘋病卽予釋出 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[罰稅二則]  
　　中亭有甲家魚翅由前日因收買魚膠積成十五擔囤未出口未經報稅總局　哨丁查知指爲走漏厘金到局禀報督辦葉伯銘觀察以此風不可長因著罰三倍云○辦理洪山橋茶稅委員畢刺史大錯上月因鴻字管張哨弁拿獲私茶九擔解送來局刺史祗令　私販作四百零觔完報外再加三倍罰捕稅金以示簿懲督辦葉伯銘觀察訪聞之下卽令刺史詳報現觀察以刺史所獲私茶九擔之多應送總局照向章十倍示罰以儆效尤何得擅由該分局只作三倍示罰且九擔之多何以只有四百餘觔難保不無以多報少情弊立時批斥并通飭各處局卡此後如遇有走漏私茶不得擅自輕罰致滋弊端云云 
[英廨晚堂案]  
　　前有戴嘉金等呈控堃成興洋廣貨鋪股東朱潤標等欠銀倒閉一案宋通刺庭訊之下先據原差李元章稱此案前　戴嘉金等聯名請將堃成興發封戴等未及奉批已將店拍賣分攤今解全案人證請訊胡鋪滄卽吳興昌供小的係紹興人向爲洋廣貨生理曾有同鄉石維新與兩女東在四馬路股開堃成興洋廣貨號曾托朱潤標薦在該號爲司帳自開張以來資本無多生涯虧耗致難支持邇因石患病回籍囑小的暫爲經理前同業戴嘉金有洋廣零星貨物約值價洋一百四十餘元存店銷售作爲兩股資本繼而戴與石意見不合卽將貨物改爲代售陸續歸欵洋一百餘元尙有四十餘元約期歸楚無如戴催迫萬分刻不容緩某日因事出外戴竟將門市收下之錢洋盡行取去次日又來坐索被同業往來之全豐等各欠戶所知來店催逼欠欵小的不得已將店關閉斯時各欠戶紛紛擾擾由全豐等爲首將存貨生財等盡行拍賣除付房租外餘均分攤戴供小的係上虞人向爲洋廣貨業曾有洋廣貨物若干托別發洋行代售得一百四十餘元曾被堃成興主石維新如數借去立有票據言明卽可歸還已陸續收過一百餘元尙欠四十餘元屢索無著不料石托病回籍小的向經事吳興昌催追依然延約月前又向索吳早已避匿當由其店夥葛某付洋五元次日復往見同業各債戶在店坐索議論紛紛吳已不知去向後有法界小全洋人作主托別發洋行拍賣得洋二百數十元除付該店前次房租外餘洋秉公分攤朱仁標供亦紹興人現在法界同順昌氈毯鋪爲夥曾有同鄉人石維新糾開堃成興洋廣貨店以帮夥之人並無資本對後石屢來商酌因念情有難却曾代向親串某氏借洋銀二百元後改爲存項立有摺據現在此欵分文無著其實小的並無入夥股開情事包雲林供小的在全豐爲夥滋　堃成興欠往來貨銀二十五兩洋二元謝開潤供小的在升泰乾爲夥被堃成興欠貨銀二十九兩店主石維新避匿後曾向經事吳興昌催追無著此次將該店貨物托別發行拍賣實由小全洋人爲主除付該店所欠房租外照數均攤尙有不敷錢吉林周增榮等同稱小的等有洋銀九十元存與堃成興主石維新處今店已拍賣石已逃遁以致本利無著通刺謂錢周等曰店拍賣時爾等因何不到錢等始語塞通刺訊得被告石維新旣已回籍應候　請上虞縣關提石維新到案訊究錢吉林等控追存項一節毫無憑証應自向石料理並令全豐夥包雲林等候提到石維新來案質訊人証一併斥釋○去冬木作夏錫記等偕保人森大木行經事王明齋等控寳遠公司股東張介範曹昌猶等應找造屋價銀一案此已迭誌前報今此項房屋業已售去日前王明齋與張介範等在四馬路五層樓茶寮因算帳爭執兩不相讓復扭案請究宋通刺升堂提訊王供監生前奉大老爺訊諭先於上年底將房屋托人抵借銀兩因時在歲暮無從抵借所有張介範等該欠各欵均由監生擔保約緩現在已將此項房屋價賣得銀六千八百兩先曾收過銀六千二百兩尙有六百兩俟房屋交割後找淸所有價銀除歸還協記借欵三千兩及保險等費銀外夏與董兩木作各應均攤每人折償銀一千三百五十兩監生種種吃虧事已如此亦無如何惟張介範不知便宜反與生多方齟齬並應找價銀六百兩扣住不交使監生爲難向論逞蠻爲此扭案請訊張供所有找價銀六百兩現存協記石子行容小的卽日交出所有呈案各據求請發還或存案董仁昌供小的與夏將銀對派未免吃虧太甚但夏所造房屋六十餘幢合計價銀七千六百餘兩前已收過現銀四千六百兩今又派得一千三百五十兩共約六千兩照算約有八成小的雖包造四十幢計工料價四千七百兩前收現銀一千五百兩所有呂記毫之票銀二百五十兩業已折償了結今照派之銀一千餘兩小的實被張等欺騙太甚心實不甘通刺著張介範歸還王明齋銀六百兩並令王將銀收齊後投案具結王等均遵諭而退 
[蘇省官報]  
　　五月十四日知縣梁慶桂禀辭赴閔行釐局差又竇鎭山禀辭赴滬公幹又莫鎭疆禀知奉委催提江　漕項差卽解○十五日知縣宗能述稟知奉委赴揚屬會審案件揀選知縣姚霽稟知奉藩憲扎委書局襄校差雷鳴豫稟知丁母憂○十六日知縣田寳榮由金陵回稟辭赴嚴家橋釐局差州判倪善慶稟知交卸署吳江縣縣丞任事回省○十七日藩轅牌示照得本司理問廳張性淵因病請假遺缺查有候補按經歴孫毓棻堪以暫行代理鹽運使銜丁憂江蘇候補知府王仁東福建人由寗來郭寅階稟銷水路總巡差莫鎭疆稟知到水路總巡差並銷催提江震漕項差從九丁憲顏稟知丁母憂○十九日總捕劉稟知奉委騐收萬年橋工程差 
[江官報]  
　　十八日周鹺尉振倫辭赴南掣鹽秤○十九日周觀察家駒公幹過揚○廿日孔分轉廣杰由京回銷解餉差○許分轉之琦回焦山差次○王鹺　鍾貴銷豐掘稽收葛鹺尹培源銷淸江餉 
[上海六馬路仁濟醫堂籌賑公所施少欽經收山東順直賑捐四月初一至廿九日淸單]  
　　無錫隱名大善士京口求病全愈人　助洋一百元嘉定樂安室女史助洋六十元蘇城王恩仁四次洋四十元續助洋三十元武陵太原子洋四十元湯唐氏爲父病求速愈楊錫恩爲母病求速愈各助洋三十元無名氏洋廿四元甬江邱寳來病愈求延壽王寳生爲小孩彌月酒筵移盛瑞章子病求速愈連少山求病速愈同源號交來無名氏王隆茂交來菜根書屋六戶各洋二十元嘉定錢府貞記永記合助洋十六元劉保之仁翁交來鎭江帮糖業衆商敬神餘欵移賑洋十三元七角亦若是齋爲四月十七生辰放生移賑洋十元五角初四生辰放生移賑洋五元程許氏女產後病求愈王朱氏產後病求愈樂安磐石山房女史保產平安王仲蓮求父病愈郭王氏求父病愈王錢氏夫病求速愈許道煌茶隱九康隆茂十一戶各助洋十元隱名氏求資母冥福助洋八元慈谿　祥春　妻外症速愈安定氏保嬸母病愈方耘蘭保女病愈盛傳鑅子病求愈徐毓　保祖母康健又助保消灾降福董麗軒保長子强健又助保次子痘後消除諸恙好善居士　貽　堂十戶各助洋五元不留名洋五元銅洋一元丁慕臨爲子完愿巽記求病愈湘記顧錫桂景和春綿力子聚茂七戶各洋四元周　卿爲三女保產平安富耕餘堂沈氏保產平安無名氏保子種痘平安鎭江無名氏朱李氏盛啓元　五桂堂正修堂敦禮堂顧潤祥泰雷官葉官信記芷記十五戶各洋二元困守廬金鼎求祝親戚加禮增壽洋一元三角尤　產求病愈聞懷德堂求病愈五位無名保平安京口求聰明伶俐人樂圃保產平安隱名氏期禮移賑保平安子免非子兪東升過鵬程過懷先隱名氏汝南女氏太原女氏堃官琴宮章官畫宮十八戶各助洋一元金貴五角劉文葆文蔚文靖文頤各洋四角貝瑋貝龍珍劉階蓀韓　賢各二角梁隱名規銀二十兩貴州江子厚寳銀五兩嘉定序經　銅洋二百元京口除害遷　入銅洋一百元張芷翁銅洋三十一元無名藥行保生意順遂各友平安助銅洋七十元知止居周銅洋二十元隱名銅洋十三元黃薇記銅十二元計　　張　田各銅洋十元春記銅洋八元錦記銅三元去　養苗者銅洋二元王錫義銅洋一元以上共收銀廿五兩洋八百七十一元九角銅洋四百八十一元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
