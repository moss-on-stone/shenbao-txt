# 1902 - 197 - 4910509

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尚書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元海内通碩有留心乙部學者請即臨購閱可也此啓 
[中國亟宜大興礦務說]  
　　中國自通商後利權外溢庫儲支絀洋債纍纍已有不可終日之勢乃自庚子以来賠欵如是之大而又舉行新政在在需錢其支絀之狀尤甚於前朝廷不得已取之於民致民財亦日涸朝野交困計臣仰屋興嗟苦無善法以維持其後論中國地大物博是無不可以生財無如格致之學素未講求製造不易卽從此講求製造恐亦不能駕西人而上一時商務　難起色若僅以捐稅爲挹注無論加無可加增無可增卽有加增之處國多一分之利即民竭一分之財民財一竭將何所取恐不俟民亂而國勢已不可支矣爲今之計惟有開採礦苗上以濟國下以裕民之一法當時中國之人但知礦害不知礦利在上者以礦稅害民礦徒擾民在下者多惑於風水渺茫之說是以上下因循置天地自在之利於不問今者風氣己開民間已有躍躍欲動之勢惟苦於資本難籌且有多方掣肘之處原其故朝廷雖簡礦路大臣而究未有實在振興之意是以明詔屢頒而各省之開辦者仍如晨星之可數惟當日雖甚因循礦產終爲己物今則時局一變中國日弱西人日强要求之事日出不已且西人之覬覦中國者以礦務爲最猶憶數年前西報論滿洲蒙古西藏金銀各礦之根苗最爲豐旺其次湖北直隸兩廣多產煤鐵雲南四川銅礦更優煤油亦遍地皆有惜乎中國不能開採卽開採而不得其法亦必有始無終莫若令洋人入股用洋人管理庶有成效可覩當時以爲洋人欲分中國之利斷不能行而就今日之時勢而論若准洋人入股用洋人管理其權尚中國操之其利尚中國主之苟一旦權利屬之外人則非但我不能用彼而我且爲彼所用雖不無利之所入而所入已甚微矣前報紀呼倫貝爾及黑龍江礦產黑龍江將軍己允俄人所索昨報則謂法國某公司已向中朝請得雲南開礦之利以六十年爲限所開各礦計八十五處之多果如此則南北美產均爲外人所有無窮之利輕以授人不知政府是何計算雖中國礦產尚多然各國起而效尤借端婪索旣許俄法恐不能堅辭别國至是而中國利權之去乃眞去矣然亡羊補牢尚未爲晚見兎顧犬猶不爲遲欲絶外人覬覦之意要挾之謀莫若自行開採惟現在旣然公費勢不能不集民財然非切實提倡而勸諭之縱明諭煌煌而民間鑒於前車無不恐以有用之錢擲諸虚牝又誰肯踴躍從事者鄙意朝廷宜責成各省疆吏勸諭民間設立公司保護之督率之助理而奬勵之毋掣其肘毋脅以威限以年數或五年或三年各省有礦產之處限内不開採者或開採而無成效者惟疆吏是問疆吏旣有責成自不敢虚行故事當分責僚屬任其事僚屬旣有分責亦自不敢因循玩愒當與民人聯絡事在必成民人見上能切實振興亦自生踴躍之心動鼓舞之志聚沙成塔集腋成裘民財雖乏究易爲功卽不延請洋人而就礦開採未必竟無成效此誠急則治標之法若必俟礦學習有成效而後舉行恐時不我待矣管蠡之見不知當軸能俯采一二否也 
[電傳宮門抄]  
　　昨日午前京師友人專電告知本館云六月十六日皇上召見軍機大臣及敬信景恩是日並無明發上諭 
[使星耀采]  
　　昨由京友函告本館云本月初八日皇上簡放出使俄法英三國大臣俄爲胡馨吾觀察浙之湖州人現代理駐俄使臣法爲孫慕韓京卿浙之杭州人候補四品京堂英爲梁振東觀察粤之某邑人現隨振貝子使英 
[加冕有期]  
　　日本某日報云頃得英京来電悉英皇加冕之期己改定西歴八月九號大約屇期當依舊鋪張揚厲舉行一切盛儀也 
[美人占島]  
　　日本某日報云頃得紐約克来電悉美人近將日本小笠原羣島東南相距五百四里之每卡司島據而有之窺其意蓋欲於此編制逺征隊以恣域外之觀也 
[日藩歸信]  
　　日本某日報云日廷遣赴英京致賀英皇加冕大禮并順道游歴歐西各國之小松宮親王刻方留滯巴黎斯不日將折赴西班牙然後遍謁歐洲各國親藩繞道俄之西伯利亞航海回國大約東歴十月可以返斾扶桑矣 
[酌添員缺]  
　　聞之京師友人云外務部司員前經本衙門王大臣等議設郎中十二缺員外郎十二缺主事十二缺業於去年奏明請旨在案嗣由政務處大臣鹿滋圃大司農擬定外務部司員僅郎中四缺員外郎四缺主事二缺其餘均作爲額外學習行走人員現在外務部公事日益紛繁實在不敷辦理王大臣等爰公司商酌擬奏設郎中九缺員外郎九缺主事九缺通共二十七缺另添設筆帖式十二缺帮辦一切要公 
[示禁攬稅]  
　　京師訪事友人云月初某日京師崇文門監督肅親王會同宗室敬公出示曰爲曉諭事照得客商販軍貨物均係自行照章報稅無論何人概不准代客包稅以防影射偷漏取巧上月初六日有口稱美聚来報洋布四十件係由慶昌棧代軍来京當照章收稅給單放行乃同日查出功聚成功盛成通興成永元豐成聚和祥瑞成恒義信厚等七號卸有未稅之洋布四十件亦係慶昌棧代運顯有影射取巧情弊傳訊功聚成等七號堅不承認托人包稅 
 
 

Page 2

 
 
願按漏稅科罰訊據慶昌棧亦稱運卸功聚成等七號之洋布實非美聚所報各具切結將漏稅洋布入宮慶昌棧封閉棧商王福堂枷號各在案爲此示仰商賈人等知悉嗣後客商貨物均須自行報稅不得妄託他人包攬各行棧亦不得代客報稅倘有前項情弊一經查出除將全貨入官行棧封閉外仍當從重懲辦以重稅課而禁效尤各宜凛遵毋違切切特示 
[黄堂噩耗]  
　　聞之保定友人云本月初八日直隸保定府知府陳立齋太守不知患何急症遽爾云殂五馬宣猷事繁任重尚未識繼其後者係何人也 
[松江試事三誌]  
　　松江訪事人云本月十六日江蘇提督學政李蔭墀大宗師考試合屬童生史論時務算學史論題况鍾爲能吏趙豫爲循史論時務題輪船駛行洋面須精内外兩功策算學題中西算術攷今有句股其八分之五與絃和較等若以句絃和開平方加十四减絃與句等求句股絃各幾何人今有縱平各一方平方根與縱方闊等方積目乘則與兩方共積等只知縱方積二萬八千三百九十二尺求二邊方各幾何大小兩數相比如八與六其和比罩和如十四與二百求兩數各幾何至午放牌時發出生員史論時務算學案計正取十三名次取二十五名正取李宗鄴上海朱寳書松江張葆元婁徐蔭曾上海徐朋齡松江張葆馨華亭黄熙曾華亭算學陳錫桓松江算學劉世杰上海戴克寛青浦尹士龍婁閔檝華亭姚膺福松江次取徐世傑南匯顧葆康婁錢學乾靑浦閔瓛華亭李維青上海盛玉書南匯方仁裕青浦陳應祺松江馬文堯南匯金鍾英金山蔡光輝婁顧文淵松江周尚寛松江算學周佐時青浦算學顧樾上海張開圻婁張樹勳婁縣錢學謙青浦范熙瑞上海倪宗伊華亭瞿昻雲奉賢王慶福南匯王渭奉賢徐宗德青浦黄　良金山 
[邗江得雨]  
　　揚州訪事人云入夏以来久未得雨四鄉田父望澤情深本月十一日黎明時雲容潑墨雨師命駕而来簷溜聲喧約歴半炊許而止移時又小雨廉纎或斷或續直至十二日午後約共得雨二寸許四野禾苗頓覺生機勃發矣 
[紹郡官塲紀事]  
　　紹興訪事人云紹恊右營守備陳守戎清華現奉浙江撫憲任筱沅大中丞調署杭州城守營都司篆務交卸後遵卽束裝赴任所遺紹恊事宜由新任張守戎祖恩接任○紹釐總局編校各卡所領捐票向均派有專員現奉省憲委候補府經歴楊叅軍鴻藩来承其乏○蕭山紳士前降調山東城武縣知縣汪大令望庚議叙知縣韓大令肇西均在珂鄉辦理善舉日前相約赴省叩見各大憲聞因創設學堂苦乏經費禀請籌欵濟之然歟否歟請質之當軸者 
[鄂省官塲紀事]  
　　湖北訪事人云湖廣總督張香濤制軍以湖北護軍左旗營房屋朽腐太甚兵士不堪駐紥爰周大令鈞督工重行修建○湖北測海兵輪船機器微有損傷業己候理完竣上憲札委張大令南瑾騐收○圻州茅山巡檢藩憲瞿賡甫方伯以州吏目陳君嗣常代理荆門州建陽巡檢以試用典史余君三甲代理興由縣典史則飭本任邱永清回任○湖北候補府李正則太守昌洵兹因别有優差故將所辦各欵捐輪兼收支交代等事禀銷接辦者爲前漢陽縣馮小青明府本月上旬某日己上院禀謝奉札到差矣○遷善所委員葉大令壽彭因另有差使遺差歸顧叅軍恩慶接辦○新委武穴分銷淮鹽局員吳董卿大令定於本月十六日任事不日當束裝就道矣○漢口洋務局員董幼維明府引見返鄂上憲仍飭接辦局差代辦之鄭希杜明府則飭回保甲局辦事○湖北候補道任少棠觀察上憲委赴蒲圻查辦茶務日前己禀辭就道矣 
[宏我漢京]  
　　聞之京師友人云六月二十八日恭逢皇上萬壽聖節禮部儀制司查照歴年典禮行知各衙門曁王公大臣於二十六日在太和殿行朝賀禮五六品以下京官則均在天安門外行禮○禮部知照在京用刑各衙門略謂無論承審何項案件自六月十二日初伏起至七月初五日立秋止例應减刑以恤庶獄 
[保陽歸雁]  
　　聞之保定友人云直督袁慰庭宮保所統武衞右軍馬步砲各隊近己陸續開往近京一帶擇地駐防○省城所駐淮軍元字營于六月初八日點名有言將開往河間府一帶駐紥者未知是否○邇者保定營務處遴委精通醫學之候補官三員帶領針科醫土遍歴各街巷遇有患疫之人急爲醫治並雇募巡警夫役二十名身穿紫色布坎肩淮街查察見有病者即進以霍香正氣丸然後問明住址姓名用木板舁送回家妥爲安置○前報曾紀省城設立蒙養學堂九處兹悉實係一十三處所有各堂教習姓名羅列如下竈君廟二處教習張德俊孟照書南白衣菴二處教習王型儀王允德將軍廟　習陳升之大王廟二處教習劉崇本史翊經大慈閣教習常耀史家菴教習土桐功德菴教習梁兆瑞太山行宮教習劉春堂城守尉署旗民之堂教習松山清眞寺教習馬冠瀛○本月初一日直督袁宮保在課吏館考試候補人員應考者七十餘人政治題問陸清獻之宰靈壽課耕耨以盡地為與鄰縣更役以蘇民困革火耗絶私派以養民財試臚舉當日設施以對財賦題問永平七屬鹽引廢滯灤州官辦較有起色宜如何設法整頓以歸一律洋務題問收還天津以後華洋雜處宜如何使中外相安商民樂業河務題問唐河屢徙今出何道廣利渠分唐河之水以灌田其利甚大今圯廢己久尚能規復否 
[津門魚素]  
　　天津直報云代理俄國將軍聶君於本月初七日由旅順行抵秦皇島翌日卽乘火車至津○簡任雲南學政吳大宗師魯於本月十一日清晨由京乘火車赴塘沽隨卽附某輪船南下○本月十一日大沽口外所泊兵船祇存其五計英國一艘美國一艘俄國一艘奥國一艘義國一艘○西歴七月十四號卽華歴六月初十日在津德國官商營弁設筵某處公讌駐京德國使臣蓋餞送行旌也○前者駐京比國使臣乘火車赴山海關北帶河遊歴旋于本月十一日来津駐津比領事官在署設筵恭請赴讌至翼日卽乘火車回京○津河道張觀察蓮芬於本月某日来津駐節十一日清曉卽乘第一次火車入京未悉有何公幹也○前禮拜二日津門寒暑表升至一百十三度實數年来罕有之炎熱也 
[收捐糾葛]  
　　前者德商元亨洋行主人投本管領事署禀稱商人等在浦東張家浜馬頭運貨每有中國釐捐局中人爲難本月初三初四兩日行中黑爾曼門自利輪船靠上馬頭隨將紙二千零十六件從漢口裝洋式民船運来己在海關納稅及距張家浜不逺由駁船運上黑爾曼門自利突有釐捐局役收取釐金船中人未允致被將紙扣留一件後經行夥辯論始得給還而釐捐局小船又向駁船收船捐因未給付竟將駁船水手陳忠林陳茂弟扭送中國捕房每人責二百板查二水手並無違犯且由公和祥馬頭運發至張家浜馬頭仍在海口限内事與内地不同如不革除此弊恐以後均不願在張家浜運貨駁船亦不敢在被處攬載矣查張家浜係美最時洋行馬頭德商輪船多在彼處運貨若不禁止 
 
 

Page 3

 
 
於商務大有所碍請轉致上海道移知釐局以後不得越限收釐並勿與駁船爲難等情德總領事克君據情函致道轅蘇松太兵備道袁海觀觀察移行松滬釐捐總局旋准督辦朱駪伯觀察移復以據貨捐局復稱查函内所稱駁船帋被扣留旋卽給還一節據敝局帋業認捐公所禀稱四月初間該業巡船在浦江查得紙貨一船將紙扣留一件嗣知係裝輪之貨當卽給還又索取駁船之捐將水手送責一節船捐一項向不由敝局抽收應請飭經收之員查復查張家浜在浦東租界以外係釐局應行收捐處所洋棧林立進棧之貨均未收捐出棧裝輪敝局亦不過問惟運卸南市或裝船向南路運銷不能不照章收捐卽不能不令巡船查察乃係照章辦理並無不合所稱張家浜馬頭仍在海口限内敝局並未奉到此項明文仍應循食辦理等情隨札飭馬路工程局總辦翁子文太守略謂查函内所稱船捐一事是否係由該局經收飭卽查明禀復等因太守復稱查四月初間有張家浜船户陳長林陳阿毛抗不繳捐將夫頭毆打經包認船捐之陸元凱来局聲請究辦當由卑局將該船户二名帶案審訊旣未呈出工部局牌照亦未重責僅予枷號示衆嗣忽有向在美最時看棧之洋人薛立格行過十六鋪硬欲毁枷帶人經看役喝阻到局齟齬良久而去該船户二名亦於限滿釋放並將詳細情形開呈節略送呈憲鑒在案且所稱水手陳忠林陳阿弟等二名未知是否即係陳長林陳阿毛抑或另有其人查卑局有經收船捐之責成誠如貨捐局所云張家浜在浦東租界以外係卑局應收船捐處所照章辦理並無不合至據稱張家浜馬頭仍在海口限内卑局亦未奉有此項明文仍應循舊辦理奉札前因理合備文申復仰祈憲臺鑒賜核轉伏乞照騐施行須至申者 
[聲罪致討]  
　　滬城同仁輔元堂董事曹基善私賣保安堂義塚地一案己紀昨日報章兹悉保安堂董事瞿開桐等曾於日前柬邀本邑及僑居之各紳董至城隍廟萃秀堂互議到者多至百數十人均以曹董此舉爲不合議有七罪宣布同人其文曰查展放租界時曾訂章程八條禀報劉宮太保立案其第四條云凡築公路不能穿過義塚當時曹基善亦身經其事何以不將此專條禀明當道其罪一工部局與輔元堂訂有合同聲明經理該塚董事不允則工部局不得佔用以及築路穿過其地等語何以曹基善明有可以力爭之據置而弗問遽云每畝連遷費銀三千兩可以許售是該董毫無保護之意一似尚嫌出售己晚者然居心不堪設想其罪二該塚地旣歸保安堂經葬極應聲告保安堂斟酌辦理今乃一言不發直至成交後始来通知又似倠其言是從而莫子違者然膽大妄爲莫此爲甚其罪二保安堂於二月十八日禀縣憲十九日禀道憲奉批尚在查辦未經核准而曹基曹忽於三月二十六日收受價銀二萬兩入槖硬欲以洋商交涉爲挾制官長地步做成必售之勢蔑視同儕之咎小其侮弄官長之咎大其罪四近来洋人事事欺侮我官長欺侮我人民已有不可抵制之勢曹基善身爲董事不顧大局暗求美副領事函致官長官長墮其術中而不知覺是愈使洋人藐視我官長也其罪五惻隱之心人皆有之枯骨之當保護普天下有同情也前四明公所屢次與法人爭論塚地之事幾釀大禍今曹基善擅自出賣訂有合同不得佔用之義塚萬一法人心内不平起而詰問不特四明公所多一藉口之處卽各會館各公所滬上義塜林立若皆援此爲例以後許多交涉皆自曹基善開之也其罪六公產公欵均須會議蓋闔邑之事非一人之事也今曹基善不請之於官長不謀之於紳士擅捐二萬金於工部局學堂獨斷獨行所謂專欲難成者有如是夫其罪七 
[大令題主]  
　　昨日清晨上海縣主汪瑶庭大令排導赴公共租界中新閘平江公所爲原任江寗府知府沈碧香太守題主蓋狥其嗣君之請也 
[申報情形]  
　　南市馬路工程局總辦翁子文太守奉蘇松太兵備道袁海觀觀察札飭兼理裏街捕務遂招募華捕二十名派赴各處巡綽昨日將辦理情形及月需經費若干據情申報道憲 
[電飭回省]  
　　浙江海運滬局總辦傅少卿太守辦理上屇冬漕竣事後因有米石奏留充振未能回省銷差前日接奉浙江撫憲任筱沅大中丞電札飭速將未解米石撥交招商局尅日来省另候差委等因隨卽部署行裝大約不日卽當就道矣 
[接辦船捐]  
　　前日民人徐錦和投南市馬路工程局遞禀聲稱浦江船捐向由陸元凱禀准包收每月繳足洋銀一千元兹陸患急痧身死所有捐欵由身與陳愛華管理照常繳足求恩給諭等情總辦翁子文太守批示曰船捐一項仍照舊章暫令徐錦和陳愛華代爲試辦如辦有起色再行諭遵 
[補記騐屍]  
　　溜韁釀命昨己紀諸報端前日午後上海縣汪瑶庭大令縣帶同刑仵胥役呼殿臨塲四圖地保林少卿跪禀前情法界捕房麥副捕頭帶工部局灑永夫許開金投案倩舌人某甲禀稱是日許駕灑水車至寳興里口突有東洋車悞觸馬首致馬驚躍許扣勒不住自車轅踣地身受重傷肇禍之車夫卽乘間如飛逺遁迨馬奔至新街口適與己死之車夫相碰致被蹴破頭顱因傷身死查死者所御之車係虹崑山路三十四號門牌茂生洋行大寫畢姓所置大令將許推鞫許供小的踣地後昏暈不知致馬逸至黄浦灘始由巡街西捕扣住至新街口肇禍時小的並未目擊大令命發回捕房收押隨飭仵役騐得死者頭顱蹴破渾身血污委係輪軸在身上碾過以致傷重而死因離座親視一周命備棺收殮交地保厝諸荒阡一面飭查初次誤觸馬首之車夫以憑嚴辦 
[會鞫盜犯]  
　　連劫本邑北鄉引翔港鎭民人五家之盜犯陸文卿等經縣役會同探捕邏獲後昨日解送英美租界公堂請示讞員張柄樞司馬訊詰之下縣捕徐文禀稱起獲戳傷洪捕之兇刀及血衣因洪捕刻在醫院未便檢呈求准將諸盜及盜婦王李氏交小的帶歸上海縣刑訊司馬商之英總領事署迪繙譯官諭以盜犯未齊未便帶縣俟禮拜三解案訊實然後送縣辦理徐捕又禀稱公堂向無刑訊章程此盜刁狡異常恐不供認將若何司馬謂該盜業己拒捕傷人决不任其狡展遂飭仍發回捕房嚴行管押 
[来方照登]  
　　敬啓者近日時疫流行貴報首登返魂散一方又名飛龍奪命丹凡疫從寒化者服之立效具見貴館胞與爲懷活人無算惟是服藥旣愈之後多有一時不能復元者推厥由来殆因麝香略重香竄刼隂所致當將此方禀商素精醫理之上元縣戴大公祖斟酌變通旋經同人如法配製數料轉送服之其效尤速百無一失此方一料僅錢二十餘千文可裝四百八十瓶毫無病後流弊當此天災流行仁人君子樂善自有同情謹將方附呈伏乞登諸報章廣爲流傳羣生幸甚同人盼甚申報執筆諸善長仁翁鑒裁金陵仁育醫院集善堂董事公懇改正飛龍奪命丹專治霍亂吐瀉絞腸痧脹手足厥冷四肢麻木吐瀉不止牙關緊閉吹入鼻孔内再用凉水和服大人用一分重則二分小兒减半凡不吐不瀉人事不醒者亦可用此藥先吹鼻孔後照單用凉水和服孕婦忌之但藥性甚猛非極危之症不可輕試方用上屬黄一錢明雄精一兩飛砂硃一兩火硝一錢五分牙皂三錢蟾酥三錢麻黄四錢去節青黛五錢人中白八錢煆當門子一錢大梅片一錢赤金一百張月石三錢明礬五錢燈草灰一兩滑石五錢共研細末於寒熱兩症均宜 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蕺話雨]  
　　紹興訪事人云郡中米價昻貴民不聊生各處奸民肆行劫掠幸地方官恩威並用將糾衆行刦新厦弄胡紳家之唐周二犯斬决梟示一面開倉平糶省憲又撥給漕米一萬石以濟飢民巨紳徐君頌凡亦籌欵振卹閭閻具有天良當不致再滋事故矣○山隂縣爲越中首邑自正任寗琯香大令捐升道員後省憲委姚子祁司馬署理兹己期滿應回台州同知本任省憲遂調正任安吉縣汪夢黻大令前来署理大令奉札後己於五月十八日鳧舄飛来接篆視事矣○上虞縣各紳富籌集鉅欵禀准創設健行學堂所定課程曰經學曰史學曰理學曰文學曰圖算學曰方言學計分六門○紹屬鮮繭捐各局委員如會稽趙别駕廷幹新嵊江大令澄諸曁楊大令殿藩以繭市己過遂日前分别撤局回省銷差○端午節後銀根驟緊市面日疲貿易中人殊形拮据其中酒綢漿土等大守貿易成本旣重兼之捐欵驟增致業此者殊爲棘手恐非市廛之福也○紹興府熊再青太守辦理平糶被人指摘奉藩憲誠果泉方伯檄調至省所遺篆務札委候補知府趙漁衫太守惟崳署理○諸曁各鄉農之勤於耕作者每歳必藝禾兩次刻下初次所藝者己有新榖登塲聞之老農言如能中元節前風雨調和則二次所藝之禾亦不難慶大有也 
[上海縣署瑣案]  
　　本邑舉人鍾如琦前曾幕遊蜀中與陳郭氏之夫陳幼馨訂莫逆交嗣陳因事赴皖托鍾照料家務不意鍾頓昧天良設計將陳郭氏及陳之兩妹誘帶回来分别藏匿陳郭氏至此始知被騙乘間逸至西門外同鄉人林姓家鍾知之命家丁郁炳赴林家强索以致被控縣署縣主汪瑶庭大令訊供之下飭將氏發普育善堂留養一面派差提鍾並訪查陳妹下落兹者陳郭氏具呈到縣略稱母親在蜀患病急須侍奉求准暫回大令飭差帶案謂爾與二夫妹隨鍾来滬刻下二夫妹尚不知被鍾藏匿何處本縣方提鍾訊追照律嚴辦並移文安徽查明爾夫下落以故留爾在堂以待質訊爾可在堂靜候毋生異心氏唯唯而退○楊海榮吳桂山等人同控引翔港著名惡棍周錫卿唐福祿糾黨訛詐持械行兇大令准詞飭差往拘至則周唐均己逃逸遂將唐父永永及十九圖地保張咸千窩留周唐之金掌林一并解案大令研訊之下張保禀流棍周錫卿原住小的圖内肇禍後卽行逃逸叩求鑒原金供小的與周親戚周前在小的家止宿一宵後遂不知何往永永供兒子福祿初隨小的耕田近與流氓爲伍屢滋事端小的嚴戒不悛尚求鑒察大令飭將張金管押限十日内交周到案永永則限五日交唐○日前民人范雨樓舁其兄寳春到縣訴稱兄長突被王阿弟等人毆傷後推墮河中請卽騐明拘訊大令錄取口供著寳春回家醫治帮兇徐蘭生交人保出候緝拿王阿弟到案質訊隨由公差將王獲案前晚大令升堂研詰　供小的在八仙橋畔某木作塲做工本月初八日傍晚時並未出外實無毆傷寳春之事徐供小的素與寳春同習攻木本月初九日聞伊被毆墮河遂于翌日至伊家探望伊弟雨樓不問情由指小的帮兇扭控圖詐無辜拖累叩求明鑒大令向王究詰堅不供認飭笞二百板依然執定前供遂飭押候寳春傷痊質訊核辦 
[英美租界公堂瑣案]  
　　粤人葉澄溪行竊鴻昌外國首飾店中金銀首飾一案前己紀諸報端昨經包探竇如海解請復訊收贓之王維祥銀爐夥某甲延律師博易到案聲稱所收金釦九粒兌付洋銀八十三元照市債亦只百餘元並無不合請卽秉公判斷鴻昌店主稱被竊後曾登報聲明明係王有意收贓叩求嚴究甲供爐坊向不閱報每年鎔化金銀首飾計三十餘萬之多豈有貪小收贓之理當葉兌換時與資興押鋪主同来資興素有交易以故深信不疑讞員張柄樞司馬商之英總領事署迪繙譯官著甲退去候禮拜三復訊葉認竊不諱潘梁仍瀺博易及畢道立二律師聲辯司馬判將葉責三百板枷示二月管押捕房二年潘除措賠贓欵外罰洋銀五百元梁罰洋銀一千五百元○甬人張夢熊卽張綏之與人合股開設宏大衣莊己因虧本盤去有王鏞者向索六月底期票銀二千兩無著爰投公堂禀請訊追司馬准之昨由包探方長華解案司馬略詰數語飭押候傳王到案然後訊追 
[法租界捕房瑣案]  
　　前者邱子嘉控史幼彬不照合同擅自悔議圖賴資本洋銀一百五十元等情讞員杜枝園大令訊取口供飭押候如數繳案昨日大令蒞捕房發落各案時史婦某氏投案請將丈夫交人保出大令准覓本租界中的實之人人銀並保始得出外料理倘届期不繳惟保人是問○韓良生爲某西人修理皮鞋乘間竊去皮靴皮鞋各一雙控經大令訊供押令追賠物價韓延宕不繳昨日命提到案笞責一百板然後　出○王楚標行竊某姓家衣服李阿四行竊某貨棧白糖均由包探解案大令著各責二百板○無賴陳阿狗李阿妹前因犯事到案奉大令訊供判各枷號一個月兹己期滿命開去所荷之枷各責三百板 
[美租界捕房紀事]  
　　虹口捕房第六百四十號華捕借端向寄居穿虹浜左近之甬人張彩文索詐一節己紀報端昨經倍副捕頭查得確情禀知福州路老巡捕房鮑總捕頭立卽斥革以儆效尤○昨晨跑灘賊李阿蘭潛入蘇州河中某西人游船上竊取衣服數件向某押店質錢適爲包探朱桂生所見連贓帶入捕房捕頭令押候轉解公堂禀請讞員張柄樞司馬訊辦 
[蘇省官報]  
　　六月初八日知府沈鳳韶由海運滬局来通判陳德宣禀謝奉飭准留蘇註册委用花翎同知銜指分江蘇試用知縣范守佑河南人由京引見来省禀到從九虞從哲禀謝委署金匱縣典史事指分江蘇試用府經　朱鍾泝浙江人縣丞景霈漢軍鑲黄旗人均由京騐看来省禀到初九日知府揭傳淇由松滬局巡卡来卽辭通判曹蔭緯禀謝奉委北路總巡差知縣戴運寅禀謝奉委赴上海縣會同查勘任地差卽辭府經歴鄭先蔭由青　公幹回府照磨馬惟濬禀謝奉委北路一叚夏防巡查差巡檢李恩植禀謝奉江藩憲委署山陽縣典史事初十日知縣鍾鴻鈞由吳淞沙釣船捐局專丁来省禀謝一年期滿比較有盈奉飭留辦同知銜指分江蘇試用知縣孫澍稷浙江人由京領照不省禀到指分江蘇試用直隸州縣判章震福浙江人禀知奉撫憲騐看到省巡檢朱兆彭禀謝飭知二十六年分夏防記功五次冬防案内給予勞績班前先委署一次記功一次未入潘友成禀謝飭知二十六年分夏防記功五次案内給予勞績班前先委署一次記功三次 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年六月初四日京報全錄]  
　　宮門抄諭旨均錄前○直隸總督袁奏爲覆陳查明知州被叅各欵摺○又奏爲甄别同知知縣堪以補用片○漕運總督陳奏爲瀝陳請催各省撥解河餉緣由摺○陜甘總督崧奏爲委署知縣各缺片 
太子少保北洋大臣直隸總督臣袁世凱跪奏爲遵旨查明知州被叅各欵並無實據恭摺覆陳仰祈聖鑒事竊臣承准軍機大臣字寄光緒二十八年三月二十五日奉上諭有人奏叅署滄州知州正任安州知州商作霖貪鄙糊塗劣迹多端等語著袁世凱按照所叅各節查明覆奏毋稍回護原片著鈔給閱看等因欽此當經分飭天津道張蓮芬馳赴滄州保定府知府陳本就所屬安州按照所叅各即確切訪查兹據查明先後具覆前来臣覆加查覈如原叅商作霖前在安州任内侵吞振欵一節查光緒一十一二年商作霖在安州本任辦理賑撫六次領過庫平銀七萬六百九九兩有奇京錢九千五百六十餘千除禀挑大北頭村河工並歴次放振動用銀六萬九千六十九兩零京錢六千七百十七千零外餘京錢二千八百四十三千禀明移交後任接辦一十三年春振共餘銀一千六　三十餘兩禀明存庫備修倉廠之用所用各欵均與報銷相符並無侵吞情弊又原叅光緒二十六年商作霖在滄州聞亂所徵上忙錢糧未解遣官親私運回籍至臨清被匪搶劫傷其眷口一節查商作霖徵起一十六年滄州上忙地糧正耗銀九千七十餘兩先定五月十五日解司交納適接清苑縣知會以道路不靖所有遞解餉鞘銀兩暫行截留商作霖遂將前項銀兩禀經批准緩解嗣經前督臣李鴻章飭將徵存上下兩忙地糧就近撥充兵餉商作霖遵撥提督梅東益軍營銀一萬八千二百十餘兩滄州城守尉銀三百三十餘兩均取有印領附卷外無徵存未解之銀商作霖堂弟商子澤携眷回籍中途遭匪劫害原叅謂傷及眷口殆卽指此淮商作霖實無私運錢糧回籍之事又原叅拳匪盛時助匪仇教匪勢己去又藉剿匪爲名到處詐財在山呼莊得錢五干串海家馬頭得銀八百兩皆由錢文波李漢卿二人過付一節查滄州一十六年三月有李寨莊牛三等習練義和拳經該州讞拿監禁五月十六日突有不肖民旗句引青縣山呼莊匪首玉子臣等聲言欲焚滄州教堂殺害洋人商作霖當即禀商梅提督派令紳士會同弁兵備車赴城外耶穌堂將英教士牧大惠專載至營中連夜派隊送往祁口次晨該匪果至城外教堂焚燒搶掠復因該州放走洋人人城圍攻州署直至五月二十九日始經梅提督派兵解散各鄉圑匪騷擾商作霖屢拿首要懲辦均經禀報有案前次英公使因該州官紳保護教士代請保奬則非助匪仇教可知詐財一事經該道張蓮芬傳據山呼莊董事郭元楷等供認曾出錢二千四百五十串銀一千六百兩係因該莊匪首王之臣焚燬教堂搶掠財物深恐教民帶領洋兵前来情願湊銀一千六百兩託滄州招撫局代賠教堂失物並湊錢二千四百五十串私賠教民財產又據海蒙馬頭武生張玉峯供稱該村與山呼莊毗連洋兵到滄未被擾累特湊銀八百兩託同鄉繙譯錢文波轉託滄州招撫局代付教堂賠欵均與衙門無十招撫局紳士供亦相同查閱局册相符當令各具切結存案所稱藉剿匪爲名到處詐財自係傳聞之誤原叅又稱商作霖於城鄉各處藉練勇爲名捐過錢七八萬串大半入己一節查據該州紳士稱因一十六年五月官兵擊散拳匪　督梅東益調赴天津之後匪首王之臣屢有来滄報復之信紳等倡議捐銀招募練勇一營馬隊　隨同幫帶范天貴辦理防城劉元禧弟兄捐銀一萬兩在城紳商共捐銀一萬二千五百五十餘兩又動用積榖銀二千一百三十餘兩招撫局撥銀四千一百九十五兩共用銀二萬八千八百七十八兩皆劉元禧等自行支放未經該州之手各紳現均出具切結是商作霖並無藉練勇爲名捐錢入己情事尚屬可信至原叅該州責吏朱華甫控告旗兵傳姓引洋兵入家搜索該州未經訊明口供將傅姓正法一節查傅姓卽傅官滄州駐防旗人二十六年十月洋兵到滄傅官率領多人搜搶州署科房徵存地糧銀兩又搶蕭曹廟内寄存地糧錢文有户書李寳鑄之弟李玉珍目見李寳鑄與朱崇星卽朱華甫禀經傳案質訊傅官供認不諱又傅官乘亂刦搶民旗財物告者不止一家商作霖因案情重大卽行禀請正法現經該道張蓮芬傳集李玉珍等研訊供詞相符取具切結是傅官之死實屬情愼罪當並非商作霖草菅人命此查明商作霖叅欵具實之情形也臣忝司察更惟公乃服固不敢以法徇人尤不敢因人枉法現署滄州知州正任安州知州商作霖被叅各欵卽據該道府等查無實據應請毋庸置議所有遵旨查明緣由理合據實繕摺覆奏伏乞皇太后皇上聖鑒訓示謹奏奉硃批知道了欽此 
袁世凱片再道府州縣無論候補試用人員均自到省之日起予限一年詳加察看出具切實考語奏明補用兹查有候補同知陳汝預候補知縣朱端蔡濟清均到省一年期滿例應甄别據藩臬兩司具詳前来臣查候補同知陳汝預篤實耐勞才堪治劇候補知縣朱端謹飭詳明有爲有守蔡濟清才識明通辦事勤實均堪留省補用除履歴册咨部外理合附片具陳伏乞聖鑒訓示謹奏奉硃批吏部知道欽此 
漕運總督臣陳夔龍跪奏爲大汛將臨河防緊要籲懇飭下各省督撫臣照案速解河餉以資修守而衞民生恭摺具陳仰祈聖鑒事竊查江浙閩廣等省每年額解南河工需銀十萬兩有奇近年僅實解六萬餘兩工長餉絀己若不敷本年二月間臣援案奏請飭撥現在僅據江蘇藩司兩淮運司各解到額撥銀一萬兩又准兩廣總督電開現飭運司籌匯銀一千兩此外尚有應撥江寗藩庫銀一萬兩安徽藩庫銀一萬兩浙江藩庫銀一萬五百餘兩兩廣運庫銀三千兩山東兩浙運庫銀各一千兩福建鹽法道庫銀二千八百二十兩經臣咨行撥解函電頻催均未解到而大汛經臨餉需支絀正探焦慮適據福建鹽法道鹿學良禀稱上年楊前道因償欵鉅需以將南河協餉一欵詳請督臣奏明湊解新約賠　力難重複籌解等情前来伏查償欵重要各省同艱臣非不知之但部臣酌數分派未嘗舉各省應支應恊之欵悉令停止尤未嘗指停河餉况閩省額解河餉不足三千並非鉅欵該鹽道旣未先事詳報又未詳請改撥直待臣文牘催解始以空言搪塞　非顧全大局之道江北湖河工程屏蔽淮揚裏下河等處民生賴以保全財賦之所從出若各省皆以該道爲例視河餉爲無足重輕以致修防無力潰溢成災則堵築之費撫恤之需視平日工需奚止百倍而失業虧賦更不可以數計此不得不鰓鰓過慮者也河工虚糜久爲世所詬病從前工緊餉鉅則然而非所論於今日臣於各應辦之工發欵極愼查騐極嚴斷不敢稍任浮冐而實在必需之欵亦未便靳而不發坐令貽誤要工現在伏汛届臨正修守吃緊待用甚殷合無仰懇天恩飭下閩浙督臣督飭鹽法道將應解南河餉銀二千八百二十兩勿論如何爲難迅速批解倘鹽務一時無欵卽於别項如數改撥以濟工需並求飭下江浙廣東各省將本年應解河餉照章撥解庶得認眞修防以禦汛漲而免疏虞臣爲保衞江北民生財賦起見用特據實瀝陳所有請催各省撥解河餉緣由理合恭摺具奏伏乞皇太后皇上聖鑒訓示謹奏奉硃批户部知道欽此崧蕃片再肅　直隸州知州符瑞因病請假就醫遺缺委候補直隸州知州余承曾署理階州直隸州知州隆泰調省遺缺委在任候補直隸州正寗縣知縣張心鏡調署遞遺正寗縣知縣缺委候補知縣傅大愷署理碾伯縣知縣常孝義署事期滿遺缺委卽用知縣朱逺繕署理署環縣知縣宋大椿因病請假就醫遺缺委請補鎭番縣知縣張希孟署理署寍夏縣知縣朱進賢期滿遺缺委候補知縣林壽鈞署理據藩臬兩司會詳前来除批准分别給委外謹附片具陳伏乞聖鑒謹奏奉硃批吏部知道欽此 
 
