# 1899 - 250 - 4909488

 

Page 1

 
 
[附送勸捐册] [  申報館主人啓]  
　　本邑廣益善堂創設有年義聞仁聲風馳遐邇祗以素無恆產不得不設法勸募以濟行善之需兹又印成捐册一萬四千扣浼本館附於今日申報分送同仁所祈廣結善緣慨施赤仄俾裘成集腋善舉同襄誠本館所情殷鶴跂者爾肅此佈陳惟冀垂鑒 
[新印太字本讀史方輿紀要天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人歡付石印以公同好首自預定三百部原期工省成速嗣見印出　本字跡太小瀏覽刺目難以翻閱復商放大字體改托本局用大號新字排印廣延名齋悉心校對方輿紀要三月間早己成書郡國利病上月工竣用上等連泗紙印訂精緻准於八月初七日出書共釘六十本外加椐木箱每部售洋十二元賞鑒家認明封面後有二林齋校本庶不誤購仍存上海文瑞樓蘇州緣蔭堂蕪湖河南文苑山房均可購取二林齋售出股票請諸君憑票找洋向經售處取書 
[新印萬國新史大事表出售] [  圖書集成局代啟]  
　　是書於各國形勢政事沿革及一切交涉公法探源溯流搜羅宏富於西史中獨得窽要閱之可以通權變而廣見聞方今時事多艱有心世道者於外洋用人行政之道規時度勢之方皆當詳加考訂誠得是書而講求之何患不能窺其堂奥哉現由本局代爲刋印裝訂十六本每部洋二元由上海望平街紹先書局蘇州彚文軒發售 
[觀本報紀紡紗新法系之以論]  
　　縱觀五大洲富强之國首推泰西而其所以致富致强之道均不外乎商務大抵商務一興則國無不富國富則用兵有費置艦有費拓地有費并種種有益於國計民生者經費無不可籌於是國勢漸臻於强大此先富後强之策爲當今最急之務也旣爲當今最急之務則有國者其可不專致力於商務乎惟商務之原本乎工藝工藝精則出貨美出貨美則銷路旺銷路旺則商務不期其興而自興故西人於工藝皆專心致志精益加精新益求新初尚手工繼興機器迨機器興而不但出貨日多如江河之莫能禦且其精美匀凈亦有爲手工所萬不及者以故轉運来華華人無不爭先購致然初惟元好之物究非生民日用所必需雖曰巵漏宜防然外溢者尚屬有限未幾而洋布進口年盛一年歴觀稅關總册每年價值少則五六千萬金多則七八千萬金中國出欵如此之多商務安得不衰西國進欵如此之多商務安得不旺原華人之所以喜洋布者以其較土布爲細潔而價又便宜故皆樂於購用然土布究未盡廢故女工尚能藉此博饔飱自洋紗進口而鄉間所織之土布皆改用洋紗爲之既取其便復喜其廉而女工紡紗之活計於是書撥矣數年来中國官紳急思挽回利權設立紗廠購置機器仿照西法紡之出紗非不多銷塲非不旺無如中國地方產闊人民衆多雖紗廠昕夕從工仍不敷分售於各省以致外洋之貨仍源源而来所謂挽回者不過如九牛之一毛於事迄無所濟且卽使中國出紗日盛而不能仿織各種洋布則僅可遏紗之来源而不能遏布之来源所謂挽回者亦仍有限乃閱昨報所登新法紡紗一則而深喜中國之紗從此可以推廣矣昨報錄香港循環日報云閩省疆臣欽奉上諭出示通衢不論士商人等有能製造橷機器關繫民生日用者准其給奬並專利若干年旋有省紳龔季仁者獨出心裁製成紡紗水擁呈諸善後局局中司道騐得新巧合宜立卽批准專利年分並著自行籌欵與行龔紳乃集資萬餘金購地鼓嶺下建廠安設提吉上月某日興工其法就瀑布湍急處安設機輪繫以皮帶一輪轉動則各機卽隨之而轉事半工倍出紗甚多且紗質精良幾與洋紗無異云云攷中國本有以水舂米以水鋸木之法所惜向無機器不能靈便自如耳今機器而以水激之其靈便可知且集資不過萬餘金較之以煤火運機輪者易於舉辦特恐一廠所出爲數有限所望專利之期旣滿凡别省有山水之處次第仿而行之庶幾出紗可望其多而利源從此開漏巵卽從此塞豈非中國貿易中之絶大轉機乎是所望於多財善賈者 
[本館接奉電音]  
　　昨日午前七下十五分時京師飛電傳来旨一道上諭二道敬謹譯登○八月初七日奉旨稽查廂藍旗滿洲旗務著茹泰去欽此同日奉上諭本日召見之直隸候補道王仁寳著以道員仍發直隸儘先補用并交軍機處存記欽此同日奉上諭著派李秉衡馳驛前往奉天查辦事件准其秦調隨員一併馳驛欽此 
[意在拒俄]  
　　香港循環日報轉錄日本東亞時論云俄人虎視北方要求無厭此時中國政府如夢初查向之倡議聯俄者今皆漸漸力主抗拒矣微窺兆朕約有四端一朝廷在盛京吉林黑龍江三省廣徵滿人經武整軍不遺餘力一朝命長順節制吉林續兵事務以壯軍容一武衞新軍力除弊習以期練成勁旅一黑龍江通有河詔設都統以資警備攷通肯河地接阿勒楚喀俄人將于阿勒楚喀創設大都會其鐵道己綿長數十英里中國忽於此時特簡都統駐劄豈偶然哉 
[限制華人]  
　　廣州中西報云美國嚴禁華人入境之例迭經中國使臣據理與爭然終于無能補救者雖美國之恃强蔑理亦由中國之國勢疲弱加之歴任使臣胸無把握有以致之按美國之待華人也一入其境卽由政府給予執照將籍貫年貌姓名工業詳注册檔定以期限如欲返國須按册核准注銷有逾限而回者往往被其掯勒凡兹苦况使臣無不知之詳籌之稔矣顧知之而苦于無能爲力籌之而依然徒托空言幸伍秩庸星使辦理頗極認眞美國下議院議員麥見鳳君亦意見相合曾在議院倡議曰自一千八百七十五年三月三號起至一千八百九十九年止凡美廷所定華人進境之例或苛禁或寛限俱宜一律注銷另擬新例凡看街華人當與别國人一體從優其略有分别者則在乎華人必略識美國文字或中國文字通曉美國條例方許入境云云此議若成是所禁者專在不識文字之粗傭受益誠不少矣所惜出洋謀食之華人識字者十無一二彼粗傭仍不能利益均沾耳噫 
[議增船䲧]  
　　倫敦来電云英國海軍部武弁士騰乞泒林氏意欲大擴海軍諸艦以禦外侮之来某日在下議院中議設船澳多處一在喀達姆設大船澳二所二在麥路特島設大船澳一所三在色姆士灣設小鉛澳一所四在香港設長五百五十英尺廣九十五英尺之大船澳一所五在勃魯美特設小船澳一所 
[限停指省]  
　　香港循環日報云邇来各省仕途人多于鯽大部奏停分發俾得逐漸疎通兹又經京友抄示停捐指省期限單照錄左方以供衆覽直隸北河長蘆扣至本年十二月二十六日限滿東河扣至光緒二十六年二月初九日限滿江西扣至二十六年二月十九日限滿甘肅除起復到省各員不計外扣至本年十二月十九日限滿貴州扣 
 
 

Page 2

 
 
至本年十一月十七日限滿江蘇僅停道員一項扣至二十八年五月初六日限滿 
[示禁搶火]  
　　江西訪事友人云每遇民間失火匪徒必乘危搶刼或聲稱代爲搬運或竟中途攔截迹其種種强暴甚於盜賊誠有誅之不勝誅　南昌府江訒吾太守查悉情由深爲痛恨督同南昌新建兩縣出示嚴禁大致謂乘火搶奪大干例禁如有殺傷罪于繯首自示之後務各痛改前非毋再仍蹈故轍倘不知悛改則是愍不畏法一經當塲人贓並獲或事後訪查確實定卽籖拘到案立斃杕下决不稍寛等因不知若輩見之能觸目警心稍知歛跡否 
[花會宜懲]  
　　寗波訪事人云南鄉姜王山紅葉附近有葉来生者平日游手好閒爲里人所不齒近忽糾人開設花會族長阻之不依反敢恃强凌侮經族人捆送鄞縣署請懲縣主李大令准之 
[吉貝歉收]  
　　有客来自浦左語本館執筆人曰劃黄歇浦而東有縣治二曰奉賢曰南匯瀕海百餘里内鄉民多藝木棉販運出洋實爲利藪本年五月雨暘時若棉萁皆欣欣向榮竊意豐收可下矣不虞六月十三四五日海濱忽起颭颶龍吟處嘯歴數昕宵時木棉方吐花結鈴横被摧殘狼藉滿地自是而後又逢隂雨連綿以致高下田疇悉汪洋若巨浸刻雖晴曦時露而東隅旣失斷難望收效於桑榆鳩形鵠面之流連日手執炷香紛紛向縣庭告歉想賢父母痌瘝在抱必能議蠲議振有以慰我蒸民也 
[沙溪火警]  
　　沙市采訪友人云上月下旬某日文星樓附近某姓家因作午餐遺火積薪中以致烈燄飛騰直穿屋頂甫一眴息己延燒鄰近十餘家有唐姓婦稱未亡人者未久遺腹生子甫六閱月事起倉猝未及抱之出門意以爲必葬身火窟矣迨火熄檢視骸骨杳不知其所之正驚痛間有人云頃聞某巷有兒啼聲意者卽君家掌上珠乎盍往觀之婦疑信參半試覘之則呱呱者方宛轉於塵垢中果其子也不禁悲喜交集懷抱而歸 
[東粤官塲紀事]  
　　廣州訪事人云上月某日廣東藩司馮方伯牌示高明縣典史試用從九品唐慶春知悉據該員呈稱去年岑前憲張榜大堂輪委班次卑職己屬頂班之員連州吏目出缺禀報至省應歸烟瘴勞績一班查該班無人應以在省儘先記功人員抵委卑職向屬相符私心竊喜以爲獲此委署前覩牌示忽委從九品陳同爵不識此中如何氏藴是以懷疑莫釋兹蒙委署高明縣典史此缺著名清苦現欲籌畫履任無法可施懇求收回牌示或换派差使等情查各屬輪委之佐雜各缺向係按班委署兹據連州申報吏目为萬川病故出缺係於六月初一日報到按班應委補班人員並非烟瘴到班亦非五月報到之缺陳同爵係補班頂委之員自應照章委其署理現呈稱不識此中底藴懷疑莫釋等語似於本署司委署之缺未臻公允殊屬謬妄至於高明縣典史收回牌示或挨派差使亦屬冐瀆己極合就懸牌申斥爲此牌示該員卽便遵照尅日前赴高明縣典史之任毋得藉詞延宕致干未便○方桂東都戎統帶潮普選鋒營勇駐省有年前月某日由閩浙總督譚制軍札飭馳往高州辦理土匪刻忽電報到省都戎己在差次病殁超升在卽遽爾云亡聞者惜之 
[浙省官塲紀事]  
　　杭州采訪友人云省垣各善堂紳董前由撫憲劉景韓中丞請在籍紳士高白叔内翰經理内翰以公務紛仍一人不能兼顧諄請樊介軒楊雪漁二太史爲之贊襄中丞允之日来己據情照會二太史矣○省垣各書院官課向章每月初二日舉行本月是日適逢了祭之期爰改遲至初四日敷文由惲方伯主試文題法語之言六句詩題賦得樓生晴靄鳳盤雲得雲字崇文由鄭儲憲王試文題子之燕居至甚矣吾衰也詩題賦得小庭月色近中秋得庭字紫陽由世都轉主試文題舉直錯諸枉能使枉者直詩題賦得八月書空雁字斜得斜字○本月初二日浙江藩憲惲方伯牌示嘉興府司獄缺現飭部選之黄國瓊赴任○正任杭州將軍常鶴帥交卸後涓吉本月初六日入都陛見先期向各官紳處辭行初三日各官紳設席八旂會館公餞行旌 
[潯郡官塲紀事]  
　　九江訪事人云署饒州府通判首子任别駕成愷瓜期己屇藩憲札委翁少村别駕寳仁接署○奉新縣鍾澤生明府體志憂抱采薪延至上月二十四日寅時騎箕西去明府歴任德化瑞金等縣皆有政聲於其逝也人皆惜之 
[皖省官塲紀事]  
　　安慶訪事友来函云正任宿松縣張大令樹建前經上游調署蒙城縣事後復題補渦陽縣缺兹奉藩憲札飭先赴渦陽署理所遺蒙城縣篆卽以署渦陽縣李明府應珏調署○新選歙縣教諭朱廣文度成近奉憲札飭赴新任以專責成○懷逺縣洛河司巡檢高少尹其善在任病故遺缺經藩憲湯小秋方伯委候補巡檢慶少尹斌前往署理○太和縣典史屠少尉因病請假調理藩憲委候補巡檢汪少尹世杰前往庖代○徽州储春太守引見遺缺藩憲委支應局提調候補知府許太守以增署理太守奉札後卽將支應報銷兩局經手事件交代清楚本月初四日詣轅禀辭馳赴徽州府新任○候補知縣張大令文灝前奉上憲委辦昭信股票事宜次第赴各屬籌商頗著勞績兹奉上憲行知准其咨部給奬 
[金陵官塲紀事]  
　　金陵訪事友来函云署理江寍縣戴子和大令瓜期將届本月某日南城岡一帶鄉民公製德政匾一方德政牌數對萬民傘兩頂導以鼓籥獻之縣署以誌去思○駐滬文報局江蘇候補道常觀察牧近奉憲札另委要差所遺文報局務由督憲劉峴帥委前辦江南儲材學堂之楊誠之觀察兆鋆接辦 
[京口官塲紀事]  
　　鎭江采訪友人云調任江蘇巡撫鹿芝帥將次由粤蒞吳滬上爲帥節必經之地常鎭通海道長久山觀察因於本月初七日傍晚乘江裕輪船前往恭迎瀕行鎭江府許紹翯太守水陸總巡周錦堂都戎及周岐鳳别駕王履安大令咸詣江干送别禮也○督辦宜昌加釐鹽局何端甫觀察由滬上回宜行抵京口暫住江照菴因病而逝本月初四日其少君扶靈柩上江永輪船駛往漢臯以便換船回湘中珂里長鎭通海道長久山觀察委水陸總巡周都戎遴派差勇在招商局碼頭妥爲照料 
[松郡官塲紀事]  
　　松江訪事友人云今春署理華亭縣典史文少尉裕因病請假回省醫治所遺之缺由府尊濮紫泉太守札委留松委員陳二尹翰萱代理迄今瓜期届滿省憲委徐少尉兆澐前来接署己於上月杪接鈐視事矣○江南提標右營遊擊吳星甫遊戎炳辰蒞任以来十易寒暑近聞上憲將保升漕標恊鎭札催履歴遺缺擬將趙遊戎雲龍奏補然尚未見明文也○本月初二日華亭縣劉謙三大令傳齊合署書吏諭令舉辦田房賦稅限於年内將契價五十萬應稅一萬五千兩從速收清申繳入晚忽接省中来信知上月三十日藩憲己飭准補是缺之王大令卽赴本任果爾恐滿城風雨時大令將交卸回省矣 
[閩事談新]  
　　福州訪事人云福州下醴泉金記烟行開設有年有某甲者向行主劉某領欵購烟吞没二三百金被劉扭送保甲局事經委員丁司馬訊明移解閩署追給○閩俗喜佞神每遇夏秋之交疫癘盛行則舁神像游行城廂内外美其名曰請將硃可笑也○前報紀販羊客被棍徒張文三等毆擊刼財事經閩縣主某大令提案訊明刑責監禁嗣又獲到黄三妹供詞與張略同惟所刼洋銀二百元尚未認級間擬站　游示四城以昭炯戒○有楊綬者曾在阿郎所設妓院内領袖羣花居然一老元緒也邇来積有多金遂向族人楊甲頂冐庠名爲換藍衫之舉簪花之日策騎游街同考諸生大爲不平聯名赴學轅控告學憲飭候官縣訊問劉特舟大令令楊當堂獻藝意曳白不能成一語乃詳請褫革衣頂照例重懲并將廪保斥革 
 
 

Page 3

 
 
[珠海秋潮]  
　　廣州訪事人云南海縣境羅格鄉匪黨揭竿而起斃勇戕官紳士屢懇大憲作械鬥辦理上月某日經閩浙督憲譚制軍批示云此事現據劉鎭禀己明白批飭矣總之官兵死傷五十餘人豈能照械鬥辦理各營官到己旬餘首要尚未禽獲試問應得何咎殊堪痛恨仰廣東按察司立卽移行該縣營禀商劉鎭確查各匪實在何處迅速合力圍捕務將此起賊匪悉獲懲辦如再觀望一併嚴叅不貸○前月十九晚省垣打銅街榮興油店夥欲將電燈移掛樓上失足而仆致電線纒住其身他夥見而救援亦悞觸電氣神識昏沈旣而另一夥伴舉竹竿挑之電氣卽緣竹而上以致　受重傷翌日衆鄰集廟議事皆以事甚危險欲設法禁用電燈云 
[留守蒞申]  
　　杭州將軍常鶴卿留守奉旨入都陛見前日傍晚由戴生昌小輪船局景星輪船帶官舫来滬就英界某客棧暫駐行旌小作勾留卽當乘某輪船北上 
[預備行轅]  
　　上海縣王欣甫大令探悉特授江海關道愈晉珊觀察定於本月二十左右蒞申因令辦差丁役預備恭迎並將敬業書院灑掃潔清以備征驂小駐 
[循例致祭]  
　　昨爲秋祭關聖帝君之期江海關道憲曾經郛觀察提右營叅將廖杨材叅戎各率屬下文武官員詣西門内關帝廟恪恭致祭並赴天后宮祭天后聖母循曩例也 
[總戎謁客]  
　　昨日江南福山鎭總兵楊鏡巖鎭軍金龍因公来滬命駕進城遍赴文武各衙門投刺至上海縣署時縣主王欣甫大令　家丁而出捕駕 
[飭勘馬路]  
　　本邑南市開築馬路以来甫經三載所收捐欵不敷修墊之需以致大道康莊漸致崎嶇繭足事爲護理江蘇巡撫聶仲芳中丞訪知札行江海關道曾經郛觀察親往履勘以便設法估候觀察奉札後卽日當前往勘視矣 
[讞員返滬]  
　　英美租界公堂會審委員翁笠漁直刺前因公務乘舟赴蘇省稟謁各大憲面陳一切現己事畢昨晨返滬當卽命駕回睘照常視事 
[會訊竊案]  
　　前日日本郵船會社某輪船失去金銀各物及綢布皮衣服報捕後由洪阿寳費阿銀兩包探查係船上執役之趙阿川所竊因於昨晨解送英界公堂日本代理總領事松村君委繙譯官深澤君至公堂稱被竊者係本國商人吉和大晉計金約指兩枚銀約指一枚銀對時表一枚綢皮衣兩件布衣四件今除　獲各贓外所失尚多請爲追繳趙阿川供此事實與郭阿丙同謀小的所竊均己呈案餘贓在郭處叩求明察讞員翁笠漁直刺商之深澤君著押候補緝人贓復訊核辦 
[法界火警]  
　　昨晚六點二刻鐘時法大馬路西首同春樓街朝北門面之新開大成烟紙店樓上潑翻火油燈登時火勢上炎烈烈轟轟冐穿屋頂捕房鳴鐘報警法界皮帶車首先馳至急開自来水龍頭澆灌繼而英美各租界洋龍及救火會西人亦各風馳電掣而至帮同施救無如火勢猛烈延燒左右鄰居復竄至對門同春樓茶館盡付一炬約歴三刻鐘時火勢熄滅事後查得該店保有火險將起火之家循例拘入捕房押候解送公堂訊究至焚去房屋若干及一切詳細情形容俟訪明續錄 
[小孩壓斃]  
　　本邑裏虹口人朱長法素以耕田爲業生有一子名曰阿福年甫十齡鄰近某船廠邇有數船在内修理各工人用修木撐起火便從事斧斤昨午阿福手提竹籃前往廠中拾取木柴偶將撑木動摇船卽突然倒下阿福不及逃避致被壓破頭顱腦漿迸流立時斃命嗚呼慘哉 
[上海縣署瑣案]  
　　去年馬車夫陸美美姘識張愛雲卽玉金鳳賃屋英界博經里有阮長發者瞰知其事糾同張渭善陳三喜張興隆擁入捉姦互扭一圑持刃亂戳不知何人悞將阮長發戳斃屍母阮王氏報縣請騐王大令飭將一千人拘護訊鞫互相推諉屍母自稱與張興隆張渭善係戚串行願具保出外大令遂將陸美美陳三喜收押兹者阮王氏投縣呈稱現欲扶柩回寗波原籍求飭陳陸二人帮貼盤费免予深究大令倩襄讞委員馬清渠明府升坐花廳提訊陳陸同供小的等應貼盤柩費若干求恩酌斷明府判陸繳洋銀二十元陳繳十元均限五日繳到阮王氏又求將陳三喜保去自向索取洋銀明府准之惟陸仍還押所聽候繳到洋銀再核○張龔氏扭張金氏到縣喊控前晚馬明府提案訊究張龔氏之夫張殿臣供監生家住西門外張金氏之翁張銀樓現充圖董地保某姓因升科事舞弊張銀樓欲禀請局中究辦地保懼浼人勸息上月二十七日張銀樓逼令保人交出送辦監生理勸之下銀樓遷怒於監生使其子武生張笛生將監生猛擊兩下當時本欲投案求騐後經銀樓之弟調處允爲醫治久之並不見延醫到来因命妻龔氏往詢詎料銀樓之媳金氏又將妻詈駡是以由妻扭案求侒張龔氏供相同張金氏供翁夫在外張與殿臣爭閙時丈夫毆擊兩下是實餘不知情且小婦人亦並未辱駡明府飭仵役騐得張殿臣右助右目兩處均有拳傷諭令回家醫治候提張鈒樓張笛生父子訊辦 
[馬路工程局瑣案]  
　　船户薛四喜在無錫縣境承裝張姓荳麥来滬中途盜去十餘擔旋由保人徐子香報諸捕房旣而行英租界尋獲船夥姚玉生戎阿金送至捕房捕頭詢知贓己售與吳雲寳處爰倩包探提到雲寳及其子庚有解送馬路工程局會辦委員司徒貽芬司馬升堂研訊張投案供訴前情並請究追徐供寗波府屬鄞縣人向以販買石子爲業薛四喜之船向薛阿傳處租来由小的作保現在四喜盜賣客貨事發逃逸小的恐被累及是以先報捕房嗣在北市尋得船夥兩人解案請追姚玉生供稱小的係寗波人在薛處當駕長前次船主盜賣貨物小的曾分得洋銀三元四角戎分得洋銀三元有零日内船主己逃逸無蹤無從查獲求鑒吳雲寳供稱小的在鎭江銷售貨物於本月初三日来滬此事並不知情吳庚有供前由薛四喜托售豆八擔小麥四擔小的卽售與大馬頭裏街恒源荳麥行内曾分得洋銀二元司馬謂薛四喜在逃未獲碍難定讞爰限令徐子香於八天内將薛四喜查獲解案姚戎等人一併管押聽候覆訊二吳收受贓物著押候查明核辦○南市萬隆米行主雇錢聚生之駁船裝載小麥八十八包至小東門外金利源馬頭招商局新裕輪船交卸適往来寗波之江天輪船將次出口輪葉轉動之際被浪衝翻貨物盡行漂没江北人沈三乘機打撈小麥十四包萬隆行傭人陸雨田追至浦東彭家馬頭將沈扭獲解入工程局局員司徒司馬提訊之下沈供當時王小懷子亦在塲小的祗撈得一包司馬遂命管押候查昨日差役拘獲王小懷子解案司馬升堂覆訊沈三供稱小的當時撈得小麥一包己報明救生局王小懷子亦撈得一包餘不知底細王供淮安府屬鹽城縣人駕划船爲業前日有人喚渡撈得小麥一包放在浦東袁家馬頭尚有十二包不知下落司馬以其供詞狡展判責一百板押候派差探查明覆訊 
[美界捕房紀事]  
　　昨晨小竊胡阿義至伯頓路某甬人家竊取衣服首飾携之而出途遇巡街華捕拘送捕房捕頭令押候解送公堂禀請讞員翁笠漁直刺訊辦○昨晨偷兒陳福卿闖入蘇州河某姓駁船上乘間竊物適爲包探劉阿炳所見拘送捕房捕頭令押候解送公堂禀請懲辦 
[聲明更正]  
　　昨日本報新聞後第四頁之首登有更正存濟堂清單數語此係前途送来告白稿中有悞繕處卽由前途出貲登告白更正事與本館新聞無涉誠恐閱者不察合卽聲明 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　昨日清晨有妙手空空兒混入大南門外順裕染坊竊取棉布四十匹携至中途被十二圖汛捕戴五拘獲解至二十三七鋪巡防局旋由坊主錢裕興投局禀請究追局員諭候訊究○前者南市高昌廟後西栅附近鄉人陸姓家被賊竊去絲二十餘兩及衣服若干嗣經汛捕趙桂拘獲賊犯張川榮解至是處巡防局局員馬午橋叅軍提訊之下張供認行竊不諱叅軍判令笞責六百板鞭背一百下掌頰五十下枷號半月○日前英界公廨讞員翁笠漁直刺派差役包探協同上海縣署差役投二十三七鋪巡防局禀請協吊贓物局員邱友齡二尹卽飭勇甲協同差探至董家渡慶昌洋布莊内吊取洋布二十三匹半交失主認明然後帶回公廨禀請核辦 
[英界晚堂瑣案]  
　　王永恒控高耀山調拐妻子前晚讞員翁笠漁直刺倩襄讞委員張柄樞司馬提訊王供小的係順天府屬宛平縣人年五十有二向在天仙戲園執役賃居會香里高耀山之餘屋今春三月某日鄰右丁孝廉之妾李氏因家主赴蘇家用無著倩高妻楊氏說合令小的出洋銀二十元娶爲繼室旋卽租屋另居又以前妻所生之子年己成丁因撫一九齡女孩爲童養媳後見高常川至家與李氏調笑心焉疑之囑房主包德才代爲看守七月二十一日之晚高竟誘令李氏携同女孩席捲而逃小的四出找尋杳無蹤影不得己来案控陳高供小的係本邑人素習成衣業與丁孝廉爲戚串行王與丁妾李氏私識賃居會香里小的家在六馬路安有誘拐之事求恩明察司馬謂爾總不能置身事外著交人保出將妻楊氏交案並傳見證人包德才到案質訊核奪○蕭雲卿控凌孟調結欠往来銀兩讞員翁笠漁直刺提訊之下凌避匿未到因將具保之桐豐水果行主顧文標押交在案前晚倩襄讞委員張司馬研訊顧供職員與凌素不識面亦未作保實被凌竊取圖章私蓋保單之上叩求明察司馬著仍押候交到凌孟調覆訊核斷 
[英界公堂瑣案]  
　　寗波醫生李厚璋投捕房訴稱胞弟厚珪之妻周氏捲物逃逸反敢糾衆行兇捕頭派包探劉升堂將李周氏及親戚周安泰周葉氏陳周氏陳廷軒葉来福等一干人拘獲昨晨解案請究李厚珪投案供稱妻子周氏捲物潛回母家小的往尋突被妻兄周安泰等霸阻幸由胞兄代爲報捕今旣獲案叩求澈底究追李周氏供丈夫李厚珪前開中英藥房虧欠甚巨與倪仁甫涉訟案下至今未了避匿不敢回家小婦人向索家用非惟無著反欲將衣飾付質因此暫回母家及丈夫来喚時恐其恃强欺侮是以邀同親戚向之婉勸並無行兇之事周安泰等同供小的等誼屬親戚是以理勸不敢用强讞員翁笠漁直刺據情商之白繙譯謂此案情節支離且李厚珪係倪仁甫案内飭提未獲之人著一併押候過堂復訊○包探朱阿高禀稱道士陳蓽蘭唐阿榮冐取同業朱元士之道衣鐃鈸等件報捕後捕頭遣小的連贓物送案請究朱元士投案供稱小的素奉道教是日出外誦經迨事畢衣服器物己被陳等冐名取去求恩究追陳蓽蘭供小的被朱積欠會欵洋銀四十餘元向索無著不得己將其衣物暫抵並非冒取直刺著押發道紀司清理○包探朱阿高解王徐氏到案禀稱此婦在鄔文堂家帮傭乘間竊取翡翠班指一枚及金首飾若干件寄藏併夫郭阿二家經小的拘獲起出班指一枚送請訊究鄔投案請追失贓王徐氏供小婦人祗取班指一枚並無他物自知不合尚乞施恩郭供氏言班指在途拾得故敢受寄直刺著押候弔到餘贓再核○包探顧阿六解賊犯陳得福到案禀稱此人迭犯竊案解經歴任大老爺懲辦遞籍己不下十餘次今復来滬不知在何處竊得綢衣十一件經小的拘獲送請究懲陳認竊求恩直刺判押一年○包探竇如海解押犯張阿夫到案禀稱此人因案管押捕房時將同押各犯律意兇毆事經捕頭查知特倩小的送案請究張供不敢逞兇叩求恩典直刺著重責三百板 
[法界公堂瑣案]  
　　拔維宴洋行買辦沈子雲前控胡美齋陳漢珍等承辦五倍子數百擔屇期無貨可交另出重價購買補足請責令償銀數百兩讞員朱森庭明府會同西官迭次研訊諭令交保出外限二十天内邀公正人理楚兹逾限己久沈投案求追明府著保人將胡陳交案昨禮拜二升堂訊究沈子雲禀稱前堂奉諭限二十天内邀公正人理處據稱己托友人糾得一會每股出銀三十兩共成三百之數然至今徒托空言求卽嚴追胡美齋供實因陳漢珍患病初愈求恩寛限數日先繳銀三百兩其餘請緩至明年六月歸楚明府與何繙譯會商限一禮拜内先繳銀三百兩如延押追○王夏氏携子王光和投案遞禀稱光和與喬寳生口角被喬將利刃連刺五下血流如汪經巡街捕拘送捕房捕頭令送仁濟醫館療治惟肚小腹一刀傷勢最重求騐明傷痕照例懲辦喬寳生不肯實供明府命押候嚴辦王光和仍送醫院療治待傷痊復核○米錫榮禀稱在南市新馬路開設烟紙店另分一店在法界店夥陳少山私印圖章冒取洋銀貨物共值五十四元有奇送案請究陳供認不諱請寛限至節後收到會欵如數歸還明府以陳一味游言著押候枷號半個月責一百板○四圖地保田雙喜禀稱竊犯周俊生逃至租界經小的拘獲請帶回歸案訊辦明府准之交田帶去○王陸氏龔朱氏前控鴻婦王洪氏妓女李文卿虧欠帶擋洋銀二百二十五元明府著照借據還洋銀二百元昨日堂期王洪氏如數繳案王寳姐卽王陸氏又檢呈借據求追還洋銀五十元明府不准將借據擲還繳案之洋銀二百元餫具領狀卽予領回○劉洪星前控史初彬承辦牛皮欠銀一千三百餘兩迭經明府訊供交保出外邀人理處昨日劉投案求追明府著葆人將史幼彬交案諭令雨造於五日内各倩公正人理算明白禀復核奪如違一并押候嚴辦○范同　禀稱本月初三夜被賊撬門行竊當塲拿獲送案請辦明府判責二十板○徐朱　禀稱家住城内被賊竊去男女衣服共二十餘件報捕查獲竊賊王桂生並衣服六件請先給領明府判將王枷一個月期滿責四百板贓給氏領回○林記生禀稱在陳林豐烟館爲夥被王友生竊去烟槍一枝當塲追獲送案請辦明府判責五十板贓給還失主○包探禀稱積竊王和尚張阿米同竊鞋監一具由夥役拿獲王突將洋刀自刺其腹血流不止郎頭令送醫館療治兹特解案請訊明府判將張阿米責三百板王仍送醫館療治候傷痊核辦○包探禀稱偷兒周生林在江天輪船竊取鋪蓋一個當塲拿獲交還失主今特解案請辦明储判責二百板○包探禀稱積竊陳連生陳阿元屢次犯案前晚又在小東門外圖竊經夥役拘獲解案請辦明府判各責四百板○周文卿禀稱住法界永興里被自稱文生之沈伯英糾辦烟膏捐騙去洋銀四百元前日在途扭獲送案請追沈供周住南市郎家竊此項洋銀另有糾葛明府以原被均不住租界中一併斥逐不理○東園烟館股東劉省卿涉訟公廨經明府訊供交保出外昨日保人投案禀稱劉在小東門外協成祥烟館吸烟突被縣差拘入城内明府諭候函致縣署將劉交案解回訊理 
[美意延年]  
　　蛟川王調梅善士因六旬榮慶將筵資移助餘上等縣振欵藉爲諸親友種福計交到洋三十元并附交竹尹山莊洋一百元蘇垣恒孚銀樓經募省身主人洋二百五十元又三户十六元二角諸君子余繫災荒情殷振恤或撤羞而减膳或集腋以成裘緬兹推解之懷定獲康强之慶又同時奉到鋤雲草堂蔡求佑小姐蘇寳病愈助痛嬰經費洋四十元王珠樹堂洋一百元恩推赤子誠格蒼穹祗領之餘併此叩謝[  上海六馬路仁濟善堂籌振公所施則敬等謹誌]  
 
 

Page 10

 
 
[邗江官報]  
　　七月二十五日子鹺尹献廷沈鹺尹紹衢蕭議尹晁相閔鹺尹奉璋李鹺尹傳慶等二十四員遵　新章投考○二十六日李分轉以牧委解京餉王鹺尹與曾銷西鹽查艙李鹺尹恩藻辭赴丁溪閘○二十七日譚鹺尹道淵徐鹺尹瑞芬姚鹺尹晉罵共十二員均委北鹽差○二十八日徐鹺尉本勳辭回溱潼卡華鹺尉擒奉保甲屬委城内十叚巡查鍾鹺尹九臯辭回淮北差次○二十九日某科翰林何太史元泰過揚○三十日洪鹺尹鼎芬解海分司餉来陳鹺尹釗起復回淮鄭鹺尹貽泰委總局轅外鹺差 
[上海虹口元濟善堂經收己亥年七月份送堂愿並施醫欒清單]  
　　郭謙修六月分洋二元韋陳氏洋一元陳韋氏洋一元長和號銅洋三十八元又小銅洋合洋八元零五先不留名銅洋一元二角己上共收一文愿洋四元銅洋四十七元二角五分经不留名洋十元唐釋滋洋一元黄瑞記洋一元潘門黄氏洋五角蔚泰厚世八户厚記本平銀十兩合洋十四元二角八分廣東南韶連道張洋廿元杭州洋關黄洋二元梁氏勝成洋二元黄氏勝忠洋二元陳玉南洋五元張明之洋十元謝門陳氏洋四元己上共收兹魯樂洋七十一元七角八分 
 
 
 

Page 11

 
 
   
 
 

Page 12

 
 
   
 
