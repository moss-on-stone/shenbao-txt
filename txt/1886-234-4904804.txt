# 1886 - 234 - 4904804

 

Page 1

 
 
[招集股份石印佩文韻府告白] [  點石齋主人代啓]  
　　本齋代晉記招印佩文韻府一書行數改橫爲直字跡放小爲大卽日爲始集股印成每股計洋十六元正願搭股份者先惠洋四元本齋卽付股憂一紙樣本一張定於明年正月底出書憑股票找付洋十二元向本齋取書一部此籍係用上等連四帋分釘六十册釘工精雅邁倫藏以巾箱加以暗　日書一出吾知騷壇珍賞當必紙貴洛陽倘不附股份待明年出書後購求每部擬價洋三十元正如出書後與樣本不符儘可向晉記以及本齋齒　再薄海士林願附股分卽確送上洋垃圾碼頭點石齋南局帳房代收不必由申報舘轉交以歸簡捷揚州元亨利錢庄天津針巿街恆遠里源豐　匯票庄京都煤市街興隆店内源豐潤匯票庄漢口郭家巷復源盛紙號均可代售如欲躉買請至上洋大馬路集賢里天保棧内長順晉號面議此佈 
[石印歴代賦彙出售] [  點石齋主人啓]  
是書係康熙年間陳宫詹元龍奉旨編輯者上起周末下訖明季所有古賦律賦無不採入分正續補遺逸句一百八十二卷賦共五千餘首卷　浩繁兵燹後鮮存完璧茲雙梧書屋主人將家藏舊本並假到桐城方氏藏本託本齋石印是編搜羅極富選擇至精校對則絲毫不爽墨跡則濃　得中準於月杪出書分訂十六本價洋十元古學家亟宜家置一編如有躉售者請速臨本齋帳房面議價當格外從亷因工本甚大所印無多惠　者勿爲捷足先得也此佈 
[招請文人修字告白] [  點石齋主人啓]  
本齋現有大部書籍須人修潤其有願承是選者本齋另闢房屋置俻几椅以待惠臨晨集酉散筆硯點膳均須自備其修潤不合式者隨時辭　　設遇有事可暫告假惟不得擅自帶歸倩人頂替致有損壞彼此推諉等事准於卽日開修尚望不吝指敎爲幸修字處分設在輔仁里第五條弄　　該處有人承接卽請逕往可也 
[論長崎近事]  
　　昨有無名氏郵寄一稿論長崎近事其言曰觀長崎街卒戕我水兵事益信以東方爲兄弟之國者直自欺耳前臺灣傷害琉球難民日本不問越俎與否藉口興戎攻我臺灣經中國理喻以難民爲我琉球之難民生番爲我臺灣之生番牛爲我牛田爲我田我蹊我奪我自主之日本始俯首索恤欵五十萬兩而去難民爲我難民何庸日本代索其恤直謂之兵費可耳然師出無名費於何償直謂之償盜可耳日本艷其償遂並肇事之琉球而詧之遂並無事之朝鮮而擾之我國惑於兄弟之說一以如痴如聾之阿家翁處之夫以非中國向化之生番與非日本所屬之難民偶然蠻觸日本且公然奪其牛並奪其田曩使被害者非獨爲日本之難民日本之行商而爲日本海軍之兵與弁之又使加害者非中國之生番中國之鄉愚而爲中國口岸之吏與差則日本之乘釁抵隙更何如哉此而謂爲兄弟則琴朕弤朕之傲象謂爲　古未有之友于而無愧今日本之傷我者巡捕也非生番之蠢我中國之被害者兵弁也非難民之微或者謂事出偶然則巡捕之刀劍何自而來拳師之會擊何自而來且第一日已露端倪第二日日本官何以不先事預防或者謂中國兵弁素無紀律然數年來北洋水師巡哨於天津於烟臺於朝鮮近又於海參崴從未聞稍疎紀律稍啓爭端何以獨在長崎無端而噬此不可信之數也或謂中國水手登岸者幾三百人何以若此之多不知統計兵船六艘休沐登岸不及十分之二時值禮拜謂爲多乎且聞我軍兩甲艦俱在崎隖修理則兩艦之兵必居陸矣謂爲多乎我中國之往崎修理船也亦願聨兩國之聲氣耳而日本卽以此報之弟乎不弟乎巡捕皆在官者謂此事僅出於長崎之巡捕非出於日本之官長誰其信之聚衆數百人而官長慢無覺察誰其信之不知我國當道者經此番痛鉅創深之後猶兾其鬩牆禦係乎抑大興姬公東征之役乎以上來稿所言如此或亦不無過激之處然中國水師兵船從未前赴外洋此次駛抵日本乃初次出洋而卽有此一節似乎日本人有意如是無惑乎人言之藉藉也據此事始則本館在長崎訪事人飛電傳報電音簡略未得其詳旣而西報述之則其中語氣稍有軒輊然仍略而未詳至接到長崎訪事人來函詳述兵鬨請形而後知當下情事中國水師兵船統帶大員紀律森嚴斷不任兵丁滋事其十四日小有風波旋卽平息至十六日係禮　中國兵士登岸游覽本屬常事而統帶官猶恐滋生事端不許携帶軍械則是思患預防不可謂不至矣孰意日人乃早已生心號　拳師糾集無賴蓄心與華兵爲難彼水卒手無寸鐵陡被圍殺統帶官之所以防其滋事者不啻置兵士於死地變起倉猝眞如疾雷不及掩耳而死傷乃至於如是之衆不亦大可哀哉而西報中則尚不直華人以爲起釁之由在華兵彼其所言豈果　而有徵乎彼其意以爲中國之兵良莠不齊動輒恃衆滋事今此兵船在日安知不仍蹈前轍以致釀成大事故西報論說多右日而左中抑知中國之兵雖不免良莠不齊而軍中紀律則未嘗不嚴况北洋水師經李傅相竭力整頓丁禹廷軍門双向稱老於行陣卽其統帶水師亦旣有年教練向無遺誤其船中教習等人又多聘自外洋皆係歐西諸大國著名武弁安有縱容軍士滋事之理且中國水師初次出洋尤爲格外愼重觀於西報所言中國上岸之兵丁與日人相鬨其軍械等物或係在街上購得藉作玩器事急而卽用以捍衞或有在日本之華人付給者是則可見兵丁登岸之時統帶官不令携帶軍械之明徵而厥後之致死於華兵其咎有所在矣中日兩國同處亞洲境内原應輯睦庶足以禦歐洲之外侮此說也亦旣屢言及之幾於墨乾律秃中國則亦旣聽之矣此次修船不托之他國而托之日本意可知也而日本則終不能化其積習往往伺隙而動是不特足以爲中國憂實則爲亞洲大局之憂日本政府未嘗無人豈竟見不及此也哉因無名氏之論而聊附數語以告有心時事者 
[派員赴高]  
　　昨聞傅言俄國近欲令高麗背中而屬俄高王猶豫尚不能决總署聞此消息恐高麗有反側之意故特派大員前赴高國查辦此事大員陳姓其名號爵秩則未詳悉云東望藩封杞曷已 
[天津水患續聞]  
　　津郡水災已登前報兹又得訪事人信云是役也洋貨街關道前東新街天后宫之擺渡口北門外之旣濟閣西頭之灣子茶店等處沿途皆水一片汪洋河北河東水勢尤爲浩瀚離津十五里之秦唐庄二十里之灰堆相繼漫口廿三日晨天津道胡雲楣觀察命駕至下園營門外勘騐前年所决之河堤見又殆哉岌岌因卽駐紥其處尚未回轅俄城西之芥園又報搶險秦唐莊居民亦以决口大流湍急旋築旋滾群請道轅頒給蔴袋木料以便堵禦洪流時天已放晴河水更漲一尺五寸海河覆没小船二艘有登州船一艘裝載大木來津甫駛入大沽口一轉眴即被捲沈聞是處又壞一艘風帆片片若蝴蝶飛桅杆亦截而爲兩計各船傷斃之人不下十餘口亦慘矣哉又聞通州河 
 
 

Page 2

 
 
水灌注張家灣村中水深尺許河西務以下之霍園再下之磚廠河口陡决水流泛濫直灌蔡村由津至京計程二百四十里洪流奔放車不能通卽徒步者亦須迂道而前約　　　　餘里云 
[土行頒帖]  
　　前年户部所奏開源節流章程内有增添各行稅帖一條刻部中議定令銷售洋藥諸鋪添領稅帖不日將行文各省一律舉行矣 
[京師水溢]  
　　七月十五日至十七日大雨三晝夜街衢水溢陸路幾可行舟城外則一片汪洋尤覺水天相接米麵價值驟增猪羊更甚善因道途阻遏不能運入都城故也各巷房屋倒塌甚多被壓死者數人 
[日下紀言]  
　　神機營捷勝精銳四字威遠洋槍涉隊駿驤二字威遠馬隊震字開花馬砲隊各官兵於七月十七日晚赴該隊練兵廠内住宿以備五鼓時排隊分出安定德勝二門齊集兩黄旗教塲以備各專操管帶會同閱祝○前報紀拏獲偷竊銅佛之于二等清交刑部訊辦一　聞現經言官條奏風聞此項匪徒在直隷雄縣等處嘯聚設鑪私鑄銅錢偷毁銅佛是其慣技並有路刼傷斃人命案請飭刑部澈底根究務期水落石出嚴追銷案以儆凶頑云云諒惡貫已盈難逃三尺也○榕　在京之縉紳擬建福建合省會舘以備京官及來京會試諸孝廉戾止近在宣武門外大街南首購得文昌舘西院房一所車廠一所擬改建大小房屋百數十間並於東南角建魁星亭及花園戯　經商勘估約需銀二萬數千兩諒不日當諏吉開工矣○官場傳述國子監滿助教一項自同治年間考取後迄今將屆二十年記名人員將次補竣日卽由部咨取人員奏請考試然此考之難較殿試尤甚例於天安門外朝房考試清晨點名掩門前交卷試以清文繙譯一道漢文論一篇非平日下律如飛者不易宗卷次晨出榜取中者立時覆試非文進士繙譯舉人及正途出身之各部院實缺筆政不能登此選○十五善射大臣處行文各旗營現在各處兼充十五善射人員有無陞遷調轉以及事故之處務卽咨覆本處以憑核辦○七月初某日户部某堂官將入署突有湘人李某跪遞呈詞堂官停輿覽之則控户部主事倪姓詭騙資財堂官以户部不理詞訟當面擲還李遂持呈赴大興縣控告縣尊飭役赴前門外濕井胡同傳倪倪向役索官票役以倪係職官不敢不與洎倪接票返身入内役候之久不見倪出遂央家人代爲通禀倪忽自内厲駡而出向役索傳票役知倪意不良未敢計較回署禀知縣尊縣尊大怒　將此案詳禀順天府府尹尹憲咨文户部聲明倪私留差票之罪尚未聞該部如何辦理也○某甲在前門内棋盤街擺設錢攤七月十五日有一十數齡孩童持票數張向換現錢甲審係廬物呼夥飽以老拳經行人勸開移時童率數十人各持棍杖赶至甲攤攤夥見之懼而逸甲亦逡巡將遁驀被諸人揪翻於地杖落若雨點甲遍體傷痕宛轉地上幸爲地面官所見率兵役蜂擁而來弋獲羣兇解交步軍統領衙門訊辦 
[東藩雜記]  
　　航海者皆供奉天后神漢城中華商已建廟宇懸燈結綵藉答神庥惟仁川尚無廟貌現擬集資起建需銀甚巨恐非旦夕所能集事也○在仁川貿易者每苦捐欵過多現在除燈油捐巡捕捐外又將有抽由月捐之舉苛求已甚恐無以慰商情而安商業也○諸商聞有造作假銀之信擬立公約凡買賣銀兩皆須立有根據如遇假銀按根推求罪人可得法誠善也○六月初四夜二鼓後有一星大如拳赤如血自西而東其疾如矢萬丈光芒令人目眩不知何兆○有小兒探雀於檐瓦間一蛇突出墜於頭上纒繞不釋家人情急以刀斷蛇蛇死血水淋漓沾染殆徧片時頭腫如斗其疼異常呼號一日而斃○南城東偏最低處人可攀援上下雨後一人由雉堞扒越因磚石甚滑一釋手而墜地登時殞命腦破血流死狀最慘○有盜某被役擒獲詢知家有老母無以爲生迫而爲此其母聞知央求族隣力求保釋官亦惻然薄責而放之○孝子朴姓父病割肱肉和藥以進父病獲愈官啓於王旋爲孝子立木坊以誌其事○故家大族多藏書籍且有眞宋板中日各國爭相購買存者頗覺寥寥○猪肉價昂每斤須錢二百文至有數月不知其味者欲如蘇頴濵之十日一遇花猪肉亦不易也○某甲素暴戾凡見虫鳥必以火燒之俟其焦爛而後已一夕注火油於燈油忽燄起延及衣裾不可撲滅霎時肢體焦枯慘不忍覩人以爲殘忍之報○國人聞王將選取民女以充宫掖使令凡有女家急諏吉日送女至夫家蓋恐一入掖庭永無嫁娶之日也○王以練軍尚有老者下令重加選汰以振軍威○博文局所出報名曰周報一禮拜則出一本王派主事八九人分司其事而秉筆者則爲日人故于日事特詳而亦多偏袒之詞也○有學中國之種植蔬菜者春韭秋菘頗可人口居民斬染日久亦覺蔬品之佳爭相種植風氣爲之一變○海關小火船機器多缺損銹壞者現正倩匠修理尚未竣工○民例不執傘雨中惟戴油紙帽惟官出及娶親者方許持傘隨行於後式與雨蓋無異近則日中雨中均可持傘官亦不爲禁止亦民俗之一變也○大院君愛中國之物措銀數百金託人赴上海購買各件分贈於人内有水烟筒十數枝各式俱備國人現多嗜水烟與淡芭菰同○華商擬公請醫生開設藥局並赴滬購買藥品以備不時之需月終可寄到也○與俄接壤之地出烟土頗佳内地栽種旣廣而徒嚴於海禁亦何益乎○國中設立機器局亦　製造洋鎗及帽彈等物惟技藝生疏多不適用耳○仁川妓館九家屋宇湫隘令人望而却步然舍此更無佳境以致問津漁又相率來游一日有因睚眦微隙而致毆打者領事知之派人彈壓始紛紛散去○王下詔求賢破除門第資格之見然積習日深變更不易野有遺賢未必應召而至也○大路旁每有小樹一株上擊彩布下堆石塊行路之人過之必趨蓋以樹上有神祝禱有騐也某甲夜經於此遥見紅燈數盞摇曳不定趨前視之惟彩布萬縷懸於樹梢而巳喧傳之下幾至舉國若狂○四面之山雨後多有飛瀑注瀉望之如匹練遍處皆然眞奇觀也 
[潞河近聞]  
　　上次被水情形曾經列報現在通州所屬東南鄉河堤冲開大小口廿二處數丈數十丈不等被淹村庄二百餘張邑尊親往災區查察情形卽擬分别籌賑撫恤○楊村廳所屬黄庄河堤冲口三十餘丈通永道許觀察自愧督率不力禀請記過李傅相批准記大過一次觀察親赴堤工晝夜督率廳弁上緊修築不日合龍不料七月十五十六兩日大雨傾盆晝夜不止河水仍舊漲發漫過壩樓前新築長堤以致江廣海運停騐未審黄庄堤工若何容俟訪明再錄○石壩州判凌道增丁憂遺缺聞以大挑知縣高翰閣擬請借補但尚未見明文○城南十五里張家灣某氏老婦年逾七旬逢人怒駡孫媳不服管束時致勃谿一日晚因小事不睦孫媳濳服錠兒粉一椀夜半毒發狂呼救命撬門視之見椀内有粉跡急覓鵝血灌救始愈事後家人爲之規勸欲寢此事詎鄰里同赴巡政廳據情禀控須令媳之父兄出爲立字以免牽累該父兄已應允云○張家灣南吳村張氏父子擺渡爲生素稱强横一日某甲呼船過渡因船價不敷致相口角張父子恃兇逞强將甲毆打傷其要害登時斃命地保當將凶手二人拿獲送州報騐張邑尊飭幹捕周五鎖帶凶手親往騐屍行至張家灣一時不愼兩凶手全行逃去邑尊大怒回署後將捕頭周五重責五百板釘鐐收禁勒限嚴緝逾限不獲從嚴懲辦○七月十五日明協胡率同都守千把外委兵　恭祭大纛器械齊整旂幟鮮明如火如荼軍威甚赫○例年漕粮到壩倉憲札飭右營守戎率兵丁六十名巡視裏河稽察偷盜今曹守戎駐札高密店關帝廟内前夜忽有賊數人竊去衣服表物爲數甚鉅當報知該管營汛購線嚴緝○油坊炒麻需柴甚鉅近因柴價過昂改用紅煤價廉工省獲利數倍廣億興油坊倡之於前聞風興起者正不一而足○七月望日各處舉辦盂蘭盆會糊成神像法船等恭請城隍入壇赦孤諷經者有之演劇者有之四鄉婦女紛紛入城咸來觀劇詎午後大雨滂沱以致狼狽之形難以寓目○前月十四日倉憲提騐江廣第頭起漕糧五十船十五日提騐江廣第二起漕糧十六日提騐江廣第三起漕粮十七日因水停騐○江北河運業經報到尚未提騐○江蘇督糧道韓觀察由通赴津 
 
 

Page 3

 
 
[豫章雜紀]  
　　本年爲巡閱營伍之期江撫德曉峯大中丞本擬夏初出巡因藩臬無一實職出省殊不放心因奏請飭催實缺藩臬速赴新任日來臬司署藩司印務中丞擇於八月初二日出巡九江等標撫轅日行公事札委署任藩司代拆代行其緊要事件仍封遞行轅躬親核辦隨帶員弁僅文巡捕何二尹其坦武巡捕徐千戎廷弼管理賞號者爲城守備王君經綸其餘材官十六人現在赶緊清釐要務以便輕騎减從如期起程並聞先行札飭各標兼操舊日華陣與近時洋陣蓋欲並行不悖也○本年江省各屬本稱豐稔惜贑江之水一夜漲至丈餘將南昌之某圩堤頃刻衝破圩内二三十里頓成澤國觀音利稻數十萬石將近登塲化爲烏有是誠一方之偏灾也身處其境者室廬浸毁貲糧蕩盡哀此鄉農何以活命不知有大力者爲之援手否○近水州縣以漁爲業所謂漁村水作田也利之所在人爭趨之而禍卽伏於其中餘于縣上年二大姓初因爭漁湖起釁繼以奪牛馴至搜搶抗官焚殺愈閙愈兇官憲不得已始調兵剿辦燬屋百數十起鄉民逃散紛紜當卽拘住兩孝廉到案訊辦昨經吳委員忠謙專提到省想不難水落石出也惟二姓殺斃多命焚燬多屋兩造合族家破人亡兵亦有死者言之殊爲惻然○江省之堂子臺子不一而足前有傅家坡臺子經某衙門家丁始而滋閙繼而驅逐一時龜逃鴇匿燕去鶯飛不轉瞬間門前已形冷落人方幸脂粉淵藪變成清淨世界不料近已復營故壘重返舊巢豈箇中有護花鈴歟○高橋一帶鋪面近則古玩器皿滿目琳琅其生意之佳往往利市三倍昨聞某鐘表鋪初則獲利不少繼則漸至虧空力不能支黑夜逃走次早日上三竿街鄰見其大門未啓始查知情由旋經房東將鋪封閉 
[松江漁唱]  
　　考童閙教一案初擬將擾事各童罰鍰賠補思詩農太守以草草了結未免弊竇滋生因申明上憲飭青浦縣將案内諸童解府管押隨於前月二十八日升堂推鞫聞將解往上海道轅云○某待詔列肆於華署西奏刀　然光圓頂上生涯不惡座上常盈有子甫周歲近以病死將成殮矣子忽復甦父母喜出望外愛護逾恒據訪事人言是孩甦後臂上生符篆三字如蟲書然然理所必無識者自能知其誕妄也○某武舉拐賣之事已列報端兹悉該武舉受創之後號召十餘人持械往蟻媒家勒索蟻媒亦集衆拒之武舉以衆寡不敵身受重傷遂赴婁署申訴邑尊正欲澈底根查經華陽橋某董爲之排難解紛命出洋數十元爲武舉養傷事遂寢息 
[限日輸租]  
　　本邑廿五保十二圖人周松堂投縣控佃户王紀春短欠租錢七千九百有奇王湘林短欠租錢十一千一百廿六文湘林本擬歸還曹紀春把持以致掯勒不付莫邑尊准詞提集各人於前日下午請帮審委員李司馬集訊原告伸訴前因王供祗因連歲歉收以致陸續虧欠然並無七千九百有奇之多大約惟欠錢五千左右而已司馬間爾可有帳據答稱無司馬謂然則當照周帳清算湘林供稱曾欠周租錢十一千有奇情願照數清還惟求寛限司馬謂爾等須知糧從租出業户惟俟爾完租完納條漕銀兩爾乃疲玩若此應先懲責然後追租今姑從寛交保限半月内如數清還延土咎戾 
[生兒不肖]  
　　啞人曹錫寳持刀向妹索錢經鄰佑捆送總巡局請究等情已登前報次日馮刺史將曹移送上海縣署莫邑尊飭差看管至並日傳到曹母王氏升堂訊究王氏供稱兒子向爲鐵匠性情强横動輙逞兇此次向妹索取零用錢文不遂卽肆兇毆又敢操刀追逐爲特扭局請懲旋奉移送案下似此兇横日後恐肇禍端　請嚴行收禁邑尊謂爾子雖不肖然年紀尚輕姑暫將其管押視其改悔與否再行核奪可也 
[空言不准]  
　　王金榮投縣控稱妹早已字人邇被俞老文誘奸夫家聞之遂有退婚之說叩求提訊以判是非莫邑尊謂其所控係一面空言殊難憑信當將原禀擲還 
[陪閱機廠]  
　　昨日法會審員翁太守與法繙　官祁君陪同法國新任駐華欽差之叅賛官華來吉君曁使署繙譯等往滬南製造局閱看機嚴及製造各物翁太守因此知照捕房將案犯停解一期 
[圖劫烟妓]  
　　去年有某甲曾赴法公堂控烟妓金蘭欠洋四十元經官飭提到案後因有人爲之調處故未覆訊該妓初在三寳所開花烟館中倚吳淞巡船上之某武弁爲護身符遇事不肯讓人有胭脂虎之目近來該妓遷住新街五弄某花烟館中仍作皮肉生涯前夜十二點鐘時突有十餘人各持器械欲將該妓拔往吳　并欲得某甲而甘心其時某甲恰在新街見事不妙大聲喊救而法捕房因夜間每有流氓肇事多派巡捕在路梭巡聞甲呼救紛紛赶至若輩始行散去未經拘獲一人巡捕恐其復至烟館拔人故將該妓帶進捕房於昨晨放出 
[訂期會訊]  
　　前有周正在法公堂控放印子錢之范思金將伊關閉空屋中私刑吊打當經翁太守飭傳范思金管押嗣又有四人訴被范思金吵擾太守始斷將范重責二百板枷號兩个月周正交保此已詳紀前報前日忽有奥國人底特刺至奥領事署控告周正昨日奥領事夏士君函致法捕房請傳周質訊備捕頭因遣法包探往傳周之保人着其將周交案解送英公堂底特刺隨投案訴稱我所用華人范思金被周向法公廨控其私刑吊打經判責二百板管押二月但我尚被周欠洋二十六元禀明後奉飭投奥領事署聲訴一面移周到此請追周供小的係蘇州人前由張紀忠荐至洋東處經收錢洋范是同事我所欠洋東之欵實緣陸續收錢不無短串日積月累多至洋五元錢十六千三百文已被范逼令寫興隆票完結後又被范私刑吊打控經法公廨訊斷在案夏士君謂蔡太守曰是案經法公堂訊斷後底特刺復控追周之欠欵爲特移送前來俟本領事函致法副領事問明當時訊供判斷情形再行商辦請訂期下禮拜六會訊可乎太守曰諾隨飭將周暫押候示 
[英界公堂瑣案]  
　　楊雨亭控稱有田單抵與趙發茂已將本洋一百元劃向啞馬龍牛照付詎被勒單不還趙亦訴稱楊將田單抵洋後原言劃與啞馬龍生然尚未收到詎楊又唆使丁某邀包討債之德國人向啞馬龍生索銀以致劃欵落空啞馬龍生並無領事經管蔡太守因會同奥國領事疉次訊供以啞馬龍生所欠楊錢曾經折償惟事未妥協以致節外生枝姑着啞馬龍生及楊各繳前經折短之銀一半併歸趙發茂此皆見諸前報者也嗣啞馬龍生抗不繳銀太守又飭差協捕往傳昨經投案嘵嘵置辯夏領事駁斥之下商之太守限期下禮拜一繳鋞如延提究○楊香永訴稱前用童小容爲車夫有一衣包着童送至輪船被竊去縐紗夾襖一件並取綢洋傘一柄隨卽棄車遁逃報捕緝獲祗存洋傘請追夾襖童供衣已交與友人現在不知去向洋傘已經繳案蔡太守謂苟匪交出尚可從寛童堅稱友無尋處太守判管押七天洋傘先交楊領○朱德　沈子康訴稱我等失去衣物報捕後緝獲人贓請爲究辦竊犯曹阿龍認竊籲恩捕頭稱曹係積竊請爲重辦蔡太守商之夏正領匐判笞二百板管押二月贓交朱沈分别認領○賣菜傭王瑞祥訴稱王長發前來買菜論價未成持錢擊我以致左眼泡受傷叩請騐傷究辦王供向買青菜言定每觔十七文伊忽不肯是以作爲罷論不料伊又辱駡小的因與爭執不敢肆毆蔡太守騐得菜傭略受微傷判王押十四天以儆○耶松船廠西人歪倫姆訴稱昨見工人范裕奎竊藏舊鐵六塊拘獲人贓交捕送案范稱貪小拾取叩乞施恩蔡太守商之夏正領事判管押十四天贓交西人領去○花烟館鴇兒張陸氏扭妓王翠寳訴寃蔡太守庭訊之下該鴇供稱小婦人與翠寳相識被借洋二十五元向索圖賴扭請訊懲惟借洋並無憑據翠寳供稱小婦人家住城中出外時母親未經知曉向該氏借洋時曾言留在伊家爲妓然小婦人實不願作皮肉生涯現在無力還洋叩求恩斷太守謂爾豈非私出爲妓借取帶擋銀洋乎隨飭掌頰二十下暫發官媒俟其母投案具不再縱女爲娼切結始准領回至該鴇胆敢扭請究追帶檔殊屬荒謬本當懲辦惟念年老且洋已無着從寛免辦 
 
 

Page 4

 
 
[山東撫憲張朗帥復上海絲業會館籌賑公所書]  
　　少欽仁兄大人閣下枌榆社廟夙傳長者之風鴻鴈聲中屢拜仁人之賜忝膺疆寄惠枉瑶華自顧輇材彌慙瑑藻蒙解到本年第六批賑銀匯票三紙庫平一萬兩並藥丸七箱清單信件均已如數收交金觀察嚴紳分别領放矣敬維巨手布施苦心勸化飢羸是賴頻移秦伯之舟札厲兼防并餽季康之藥惠心孚衆和氣致祥仰盛德之耳鳴倍欽遲而頃禮弟奉命查河事畢馳赴烟臺察看海防旋承簡命移撫青齊規范濫之河流宣防任重念艱難之物力康濟才疏媿乏良謀幸賴匡助娓娓不倦源源而來感佩滋深名言曷罄爲百姓而請命謳歌已遍於醫桑活千人者有封茀祿定傳於來葉肅復鳴謝順請台安惟希荃察不戬鄉愚弟張曜頓首　附啓者七月二十七日五點鐘接到山東金茹人觀察三百里排單覆函致各公所賑務要信卽經轉送諸善長先生台閱二十九日義閱申滬報張已蒙文報局登報救灾心切功德無量敝公所恕不再瀆特此附陳以慰苕翁垂念[  施善昌拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[烟臺舟次和江湖載酒人寄懐津門諸友原韻錄呈郢政]  
　　芝罘烟景望中收此處曾經兩度留甲申乙酉兩過燕臺一夜長風來舊客半帆飛雨送新秋雲山接地添詩興波浪翻天動旅愁日暮月明方纜浮游海上等閑鷗[  羊城舊客華聽橋初稿]  
[嚴伯雅觀察徐茗香比部哲嗣虎臣冠南兩兄均賦采芹率和原韵恭賀大喜錄呈粲正]  
　　翰苑飛聲發　先清標宜壓衆芳鮮余客蘇垣時過虎臣書齋數瞻風采焉文光耀斗爭裁錦才思横雲并掞天泮水同時誇後進瓊林他日話前緣秋闈轉瞬春風早聨捷欣看姓氏傳苕溪張兆能遂生氏待定草 
[山窗養疴得讀胡銳彭先生挑痧論筆勢豪暢洞悉病情不禁有感於心謹步夢畹生义字韵倒疉贈之錄呈高昌寒食生指政]  
　　不辭遠道路三义爲愛青溪訪浣紗殘碣至今留勝跡名山都半山奇花得披大箸知高手猶憶沈疴悮食瓜自被庸流作痧冶頓教兩足步欹斜古歙宋景純甫草 
[題黄泥墻桃園]  
　　編茅作室土爲墻此地桃園味獨良聞說神仙偷下種二千年事溯東方猩紅點點最堪珍王母曾經供紫宸爲甚昔年齊晏子二桃三士殉無因[  海上種榆山人悅彭氏戯筆]  
 
 
 

Page 10

 
 
[光緒十二年七月十九日京報全錄]  
　　宫門抄○上諭一道錄前○發抄旨四道○大臣謙等奏爲郡街附近猝遭水患淹斃人口查勘大槪情形摺子○又奏爲淋坍宫牆設法保護片○東撫張奏解第三批京餉片○浙撫許奏報春花蠶絲收成分數摺○大臣謙奏爲深平縣被水情形片○東撫張奏請旌奬片○浙撫許奏爲遵章釁奏片○疆撫劉奏爲覆陳道員保案職銜片○大臣謙奏道員到省卽飭赴任片○七月十九日户部通政司詹事府廂紅旗值日無引見○睿王肅王等由東西陵回京請　安○麟書假滿請安○文興請假十日○召見軍機○皇上明日用膳辦事後至北海等處○發抄楊昌濬等候補守雷其達補台北守奉旨吏部議奏欽此○又另補水師遊擊陳宗凱補水師提標左營遊擊奉旨兵部議奏欽此○又泉州遺缺守李耀奎署泉州守奉旨吏部知道欽此○又卽用令楊鴻濓補閩縣令奉旨吏部議奏欽此○張之洞奏革令黄湘林欠解銀米勒限追繳奉旨着照所請該部知道欽此○○奴才謙禧毓秀兆慶跪奏爲郡街附近一帶猝遭水患民房營房旱河石壩間被冲刷淹斃人口謹將查勘大概情形恭摺馳陳仰祈聖鑒事竊照熱河地方自本年入夏以來連得澍雨田禾秀藏民氣亦極綏和陡於六月十八日戍時起大雨傾盆至十九日卯刻止各處山水暴發由郡西之廣仁嶺奔騰而下匯歸旱河宣洩不及汛濫横流冲决兩岸堤壩溢而出槽以致沿河大石橋二仙居草市街南營子等處並奴才謙禧衙門曁廂曰各旗營房一齊灌注又獅子園山水同時猝發由宫後旱河奔放亦將北岸石壩石橋同南岸沙壩一併冲刷奴才等探聞水勢洶湧當先督同理刑司員等馳赴查看大石橋二仙居草市街南營　廂白各旗等處一片洪濤澎激居民强壯者鳬水逃避老弱者呼籲待援當由奴才等面飭地方文武各員設法拯救全活甚多水勢稍退率同協領兼護熱河道承德府知府河屯協副將等勘得沿河兩岸石砌堤壩冲壞大半獅子溝旱河北岸石壩冲刷將塌石橋中折南岸沙壩冲開數叚復由大石橋查勘沿河鋪屋並草市街二仙居民房約坍塌一百餘間廂白各旗同南營子房人被水冲没十餘間僅被水淹四百餘間淹斃兵妻幻工共三名口淹斃民人大小男婦十餘名口此際目擊情形實堪憫惻卽終奴才謙禧捐銀六百兩面交該恊領並承德府知府分别妥爲賑恤現雖陰雨連綿惟體察民情尚覺安謐不致流離失所堪以上紓宸厪第查熱河旱河向爲各處山水匯流之所全賴兩岸堤壩捍衞水流順軌不致汛濫現在被雨冲壞若不迅速修補將來大雨時行貽患實非淺鮮除旱河石壩應如何興修並四鄉村鎭及各屬有無同被水患田禾曾否損傷之處業由奴才謙禧嚴飭熱河道逐一確查統俟禀報到日再行詳細覆陳外所有郡街附近一帶猝遭水患民廬營房旱河石壩間被冲刷淹斃人口查勘大概情形謹合詞先行馳奏伏乞皇太后皇上聖鑒謹奏軍機大臣奉旨覽奏該處被水情形深堪憫惻卽着飭屬妥爲賑恤俾免失所其宫墻坍榻處所並著先行設法保護餘依議該衙門知道片併發欽此○○謙禧等片再奴才等正在繕摺具奏間詎於本月二十日起陰雨綿迄未晴霽各河水勢漸漲二十六日未時雨勢驟急晝夜不止直至二十七日辰時武烈河水勢異常浩大將草壩冲開直逼宫牆遂將流盃亭泊岸並圍城堆撥及麗正門等處宫牆間被冲刷淋倒宫倉厫座多有坍塌滲漏情形又不勢溢出舊堤以致就近草市街復被冲注當經奴才等前往查勘因水勢未退碍難確查除將官牆坍塌處所先行設法保護一俟水退再由奴才等會勘明確詳細覆陳外理合附片馳陳伏乞聖鑒謹奏軍機大臣奉旨覽欽此○○張躍片再據鹽運司詳報本年第三批籌措京餉銀二萬兩加平銀三百兩飯食銀三百兩委候補鹽經歷龔國棠等解赴户部交納又據東海關監督禀報在於六成洋稅項下籌撥神機營息借洋欵第四期利銀全萬七千六百四十兩又補解第二第三兩期買磅不敷及第二期加利共銀五千三百四十二兩一分三毫六絲均委試用巡檢江開泰解赴江海關道衙門交納除分咨查照外謹附片陳明伏乞聖鑒謹奏軍機大臣奉旨户部知道欽此○○護理浙江巡撫布政臣許應鑅跪奏爲恭報光緒十二年春花蠶絲收成分數仰祈聖鑒事竊照春花蠶絲例應將收成分數查明奏報所有浙江省本年收成分數經臣於藩司任内飭據各府廳州縣先後册報禀請具奏升任撫臣劉秉璋未及核辦移交前來臣查本年各屬所報春花收成分數甯波温州二府屬各收成六分有餘台州府屬報收成六分杭州嘉興湖洲紹興金華衢州嚴州處州人府屬各報收成五分有餘又杭嘉湖三府屬蠶絲杭州府屬報收成四分有餘嘉湖二府屬各報收成五分有餘通省核計春花收成或五分有餘蠶絲收成五分有餘除照例具題外謹將春花蠶絲收成分數恭摺具奏伏乞皇太后皇上聖鑒謹奏軍機大臣奉旨知道了欽此○○謙禧　片再據灤平縣禀報本年六月十九子時起大雨傾盆至辰刻止欒河上游山水奔騰河身不及宣洩漫溢縣街冲倒龍王廟一所舖屋民房共五十二間監獄内墻籠房間有冲塌並無渰斃人口其被災各居民水退後卽由該縣捐廉撫恤民情安謐惟監獄重地事關緊要禀請委員勘估興修前來除飭熱河道委員勘估詳覆到日再行核辦外所有灤平縣被水冲刷情形理合附片陳明伏乞聖鑒謹奏軍機大臣奉旨知道了着卽飭該縣將被水灾民妥爲撫恤無任失所欽此○○張曜片再據揚州協賑紳士李培松禀稱知府銜浙江試用同知繆之溶之故母二品命婦余氏生前倫約樂於爲着臨殁時猶囑遇災施濟該員仰承先志捐銀千兩爲山東賑濟灾民之用業經匯兌解局轉交紳士嚴作霖等散放懇請奏奬前來臣查士民人等捐助地方善舉銀至千兩以上者例應請旨建坊今命婦繆余氏遣令救灾伊子慨捐鉅欵洵屬深明大義核其銀數與建坊之例相符相應仰懇天恩俯准浙江試用同知繆之溶爲其故母余氏在於本籍照例建坊給子樂善好施字樣出自逾格鴻慈謹附片具陳伏乞聖鑒訓示謹奏軍機大臣奉旨着照所請禮部知道欽此○○許應鑅片再奉吏部頒發章程各省州縣缺出分班輪署先委正途一人次委勞績一人再將各項委用試用人員輪用一人每屆三月彙奏一次等因遵辦在案兹查接管卷内臣在藩司任内具詳光緒十二年春季分浙省輪委州縣查有桐廬縣知縣沈懋嘉調省遺缺委試用班捐歸候補知縣楊保彝署理又西安縣知縣郭泰昇撤回遺缺委正途班截取進士知縣　廣署理又署武義縣知縣過仕昇調省遺缺委勞績班候補知縣羅嘉　署理又署分水縣知縣葉慶熙調省遺缺委試用班捐歸候補班前知縣史恩緯署理又署太平縣知縣袁來保調省遺缺委正途班教習之孫壽彭署理詳請奏咨在案升任撫臣劉秉璋未及核奏移交前來臣覆核無異理合附片陳明伏乞聖鑒謹奏軍機大臣奉旨吏部知道欽此○○劉錦棠片再臣前奏遵照新章請以二品頂戴鹽運使銜浙江儘先題奏道那爾琿巴圖魯袁垚齡補授阿克蘇兵備道員缺奉旨吏部議奏欽此經部議稱該員係二品頂戴留原省儘先題　道之案查光緒四年二月十二日左宗棠等奏克復南路西四城回疆一律肅清案内地無袁垚齡之名是否另案保奬係在何處出力於何年月日奉旨應令將該員保奬聲覆具奏再行核辦等因於光緒十二年二月十四日具奏奉旨依議欽此欽遵咨行到臣查該員袁垚齡於剿辦陜回金山股逆及兩次剿辦安集延魯特賊匪尤爲出力員弁隨摺開單請奬案内經左宗棠奏保單開花翎鹽運使銜浙江補用知府擬保二品頂戴留原省儘先題奏道袁垚齡請賞給清字勇號並請賞變二品封典等因於光緒五年十月初一日具奏並附此案請奬各員有於前次克復西四城南疆肅清案内已經擬保官階者均於單内聲明作爲各員底銜加保懇恩飭部一併註册臣於克復西四城南疆肅清案内卽便查照開除不致重複等因奉旨着照所請該部知道欽此旋奉是年十月十四日上　擬保二品頂戴留原省儘先題奏道袁堯齡　賞給那爾琿巴圖魯名號並賞給二品封典欽此均准部覆行知在案臣維克復南路西四城在事出力各員隨摺請奬在剿辦安集延各匪之前而彙案請奬在剿辦安集延各匪隨摺保奬之後凡於剿辦安集延各匪隨摺保奬之員其克復南路西四城彙保案内悉皆查照開除該員袁堯齡於克復南路西四城回疆一律肅清彙保案内擬保官階實已於剿辦安集延等匪隨摺保奬内經左宗棠奏明作爲底銜奉旨允准欽遵有案該員從役有年深資得力于邊地情表尤爲熟悉合無仰懇天恩勅部核准以該員袁堯齡補授阿克蘇兵備道員缺於地方實有裨益兹奉前因相應聲覆謹會同陜甘總督臣譚鍾麟附　具陳伏乞聖鑒訓示施行謹奏軍機大臣奉旨吏部知道欽此○○謙禧片再新任熱河道德克精額現已遵旨於本年六月二十二日馳抵熱河當卽飭赴新任並飭兼護熱河　篆務之承德　知府嵩林卽行交卸道篆各專責成除分檄飭遵外理合附片具奏伏乞聖鑒謹奏軍機大臣奉旨吏部知道欽此 
 
