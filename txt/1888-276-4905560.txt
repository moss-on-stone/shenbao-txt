# 1888 - 276 - 4905560

 

Page 1

 
 
[本館告白]  
　　啓者古今圖書集成第一次出書四百零八本第二次出書六百本裝釘旣竣卽經本舘詳加檢點本數無訛然後盛以木箱黏以封條及與股諸君付足第三次銀來舘取書本舘又必請其當面點過誠可謂滇之又愼詳益加詳矣不料邇來屢有人藉口於書本短缺函索補添不知此書係用活字印成並無零餘且難續印倘必齗齗索補勢必將所存整部者拆散不全不特本舘受虧卽與股諸君亦未免近於不諒爲此再行布告伏乞於取書時細加查檢免致事後嘖有煩言大雅諸君尚其俯鑒 
[重印廣治平略出售] [  點石齋主人啓]  
　　息關蔡九霞先生具三長器成一蒙言緝廣治平略三十六卷續集八卷綜天文地理人事五千年史鑑瞭如指掌凡方輿風俗利弊古今制度　革攷核詳明論斷精確誠昭代有用之書經世必需之學也今本齋亟爲石印每部四本價洋一元卽日發售此佈 
[江左校士錄减價出售]  
　　是書爲黄漱蘭宗師視學江左時所選高才生試塲之作由磨鐵硯齋主人託本舘接印行世者也宗假邃精經史學有根柢士林中仰望如斗山是錄所選時文濃淡清奇不名一格附以詩古文詞亦皆名貴高華迥異郊塞島瘦誠試牘中之善本也每部分裝六本兹將售　格外從亷祗收工料洋三角正諸君賜順者請至上洋及各外埠申昌福州復利洋行購取可也 
[書韶州府示後]  
　　大學云上有好者下必甚焉魯論云君子風行小人草偃在上者一言一動國之人皆屬耳目焉其環立而伺其間乘其隙者不知凡幾上以仁取人則必有摩頂放踵以應之者上以孝取人則必有剜肝刲股以應之者上以忠取人則必有殺妻啖子以應之者上以亷取人則必有辟兄離母以應之者而况據高有之位負果决之才又重之以能事之名好事之心必將炫已之長形人之短風行雷厲吹毛求疵而天下從此多事又豈徒紛紛者之上控越訴已哉善夫韶州府之曉諭也蓋有慨夫越縣控府之無益有害與夫批提委審之反擾地方因爲之再三開導委曲詳明凡差役之訛詐書吏之教唆親朋之被累訟棍之把持刁紳劣監之遇事風波勢惡土豪之藉端挾制以至情作呈詞投請干証提解需索往返開消衙門打點寓店日用一一摘其奸發其覆歴歴如指上螺紋而吾所爲心領神會想見丰采者則尤在能事非好事一言誠可謂救世之良謨臨民之要訣也已原夫閭閻之訟案本爲州縣之專司其所以准予上控者惟恐州縣官之欺朦賄袒狥庇偏私耳否則越訴治罪例有明條又誰敢以身試法也哉今則不然種種情弊府示已詳哉言之其所未及者土豪地棍以爲上控之案無論准與不准提與不提可以虚張聲勢恐嚇鄉里魚肉善良而此後訟師訟棍惟我獨尊明目張胆　無忌憚矣此風一開於今爲烈不獨府道司院上控越訴時有所聞卽京控叩閽邇年以來層見疉出推其故究具由非必皆冤抑之未伸也非必皆審斷之不公也其土豪地棍之尤奸猾者以爲事經叩閽則詞訟見諸奏章姓氏聞於天下不朽大名由此而得又何憚而不爲乎嗚呼將來一介小民可以挾制大府無知婦孺可以傾動　寰理有固然勢所必至矣吾謂叩閽之弊始於在下者上控越訴動輒混瀆之故而上控之弊始于在上者自矜才識輕易批提之故自矜才識者能事也輕易批提者好事也好事之爲害也豈獨詞訟一端而已哉位愈尊權愈重則好事之害亦愈烈昔有某大憲以查辦案件道經一巿鎭見某店鋪招帖之字有誤書俗體者欲令其改正因顧左右令呼某店主來其左右不知爲何事以爲卽查辦案件中之要証立帶差役虓如狼虎捷如風雨赴該店鋪鎖拿店主而去該店鋪妻號子哭不知所爲急托親友探聽鑽營打點使用其親友通賄於差役而差役不知通賄於左右而左右不知所爲何事毫無頭緒皆以爲拿人火速辦案秘密必有大禍而某大憲旣抵行臺晉接周旋日不暇給早已置之度外不復記憶矣其左右恐遭呵斥不敢率爾上禀因將某店主付該管縣官收禁縣獄及大憲事畢啓行縣官將某店主簽差解省該店鋪妻子親友皆隨之而去旣抵省垣靜候旬日寂無所聞其親友因爲通賄於大憲之幕友及乘間詢間大憲始恍然憶及急呼之來前則某店主銀鐺被體桎梏加身面目黧黑形容羸瘦髮種種如鬼歴訴以上情事且言身被鎖禁手足拘攣將成廢物衙門使費傾家蕩産無以謀生匍伏慟哭大憲喟然太息泣數行下曰吾過矣吾過矣因厚給貲斧俾仍理故業焉嘗舉此事以語屬員且戒之曰愼勿自負精能幹練辦事實心蓋謂能事者必易於好事也然使在上者皆遺棄一切靜鎭爲高則天下事誰與任之因好事之害而并不居能事之名猶非至當不易之論也此吾所以三復能事非好事之一言而爲之引申其說云 
[諭旨恭錄]  
　　八月二十六日太常寺題九月十二日祭歴代帝王廟奉旨遣凱泰行禮兩廡道崇禮文興寳昌文治各分献欽此同日又題九月十九日祭都城隍廟奉旨遣兆玨行禮欽此○二十七日奉上諭順天府奏請賞給普濟堂等處及廣仁堂米石各一摺近畿地方連年間有災歉本年京西山水爲患貧民生計維艱所有普濟堂功德林兩處恩賞小米三百石加賞小米五百石及廣仁堂恩賞小米三百石均着照例賞給仍照案先期一月開放另片奏請賞給資善堂煖廠米石等語加恩着照所請賞給粟米三百石以惠窮黎餘依議欽此○一十八日奉上諭巡視中城給事中文敬等奏援案酌保練勇局出力員弁開單請奬並請將副指揮李金章等改奬各摺片着該部議奏單併發欽此 
[覃恩事例]  
　　明年正月皇上舉行大婚典禮所有恩詔覃恩一切事宜經禮部備文知照各部敬謹按照舊章辦理凡京官加級請封級多者仍限以制七品以下不得逾五品五六品不得逾四品三四品不得逾二品外任官員有加級者例不論新舊不准照加級請封貤封兩子均仕其父母受封從其品大者婦人因子封贈而夫與子兩有官亦從其品大者又封贈母而父官高於子者如嫡母則從父官如生母則從子官或被出未改嫁者其子有官亦封命婦因子孫封者並加太字若已故或曾祖祖父父在不加貤封内外官員爲人後者已封贈祖父母父母者請以本身妻室若得封典貤封本生祖父母父母者亦准貤封又凡應封妻者止封正妻如正室未封已殁繼室當封者前妻亦准給封其再繼者不准給封又應封贈母者嫡母生母繼母皆准給封贈四品至七品應封一代有願將本身妻室封 
 
 

Page 2

 
 
典貤封祖父母者聽其八九品官貤封父母者亦准貤封三品以上貤封請旨定奪給封京官陞授在詔前者不分已未到任准給封贈又滿漢各官職銜以詔頒之日爲定給與封典係詔後身故者方准給封又有加級者均准以新加之級請封又詔後降調官員非犯貪酷者仍准以前任請封又告假患病候補等官不准給封又凡額外郎中員外郎主事並分部學習人員及内外署事各官員已經督撫保題部議奏准奉旨俞允或奉特旨署理及佐雜微員咨部署理已經部覆並現任之倉監督到任在恩詔以前者一例給與封典又凡初選及别補人員及詔後到任者不准請封其奉特旨陞授以及推升題升等官已離原任未到新任者仍照新任職銜准給封贈又陞銜留任者准以陞衡給封其在本任實授復借管别任者照本任實授品級請封其餘實授及署印各官旣在各現任應照各現任給封又丁憂守制者遇有恩詔加恩給與封典其養親回籍之員亦照原官品級一併給封 
[文闈餘話]  
　　江西文闈謄錄於八月二十三日告竣二十四日次第放出監臨德曉峯中丞則於二十五日出闈聞本屆謄錄所因病而殁者爲數甚多琢卷約四千本左右皆點畫清楚字句無訛卽差卷亦羅羅清疏不致十分潦草云 
[獲匪續聞]  
　　前紀江西瑞州府拿獲匪徒解到省垣一事兹悉所解八犯一係僞千總一係僞把總皆供詞確鑿矢口不栘又有一銀匠學徒年纔十四歲原在灰埠巿某銀樓習藝其師入哥老會脅令從之并給信一函刀一柄命回家告知父母婉言伊已入會不患無吃飯處惟天下將大亂家中須早自爲計云云中途被拘解省父母聞知奔赴省垣哭訴稱我家四代單傳僅遺此子悞遭誘脅出自無知又有一成衣匠在船上爲人縫紉亦被拿解並無謀逆眞憑衆犯亦各供不相認識南昌府崔春第太守察得俱係無辜被累擬卽禀請開釋餘六犯罪在不赦法應駢首就誅並聞瑞州府中秋前後風聲甚惡灰埠巿黏貼匪徒僞示語極狂悖當經拿獲三犯立卽正法以靖地方二十四日上高縣解到一犯聞係濛山某寺火夫先是上高營奉瑞州府札委入山搜捕甫至該寺頭陀卽四散奔逃僅遺一火夫擒而研究供稱主僧能日行千里專爲匪人通報消息各匪均在寺中夜聚曉散約計數百人我僅爲之執爨諸事皆不知情旋起出僞印二十四方黄旗數面二十五日瑞郡又解到八名據云濛山頭目姓謝刻已遠颺經瑞安府懸賞緝拿想稔惡之徒斷不能幸逃顯戮也 
[日本火災]  
　　八月二十五號漢堡發電至長崎云日本府南對岸民間失火勢甚猛烈延燒倉庫頃刻灰飛甚至附近所泊船艘亦竟次第焚去猶幸飛廉氏　十分爲虐兼有消防隊舍命救援纔得紅燄告衰不致蔓延無際事後在瓦礫中掘出屍骸六具渾身焦灼慘不忍觀 
[海東圜法]  
　　日本巿上所用之錢名曰天寳范青銅爲之式圓而長每文值洋八分又有名一仙二仙者形如制錢惟中心無肉係頂高紅銅所鑄紋作團龍亦有鑄國皇年號者每文值洋一发或二分此外尚有紙幣以皮紙印成自洋銀兩角始大至百圓巿廛行使不折不扣現在不敷行使復行添造邊用黑色中用樺色以别於舊所製成者不日工竣由内閣頒給各銀行云 
[鳩江秋影]  
　　蕪湖文廟大成殿漸就頽圮經紳耆募捐重建詹吉上月二十八日申刻上樑官紳士子咸衣冠整肅恪恭將事是日適逢至聖先師誕期洒掃會中各士子相約行慶祝禮衣衿濟楚磬筦嗷嘈頗極一時之盛○皖南總鎭史念修鎭軍派出練軍一哨駐紥江千就招商碼頭築成營壘兵丁日在西湖池後與所駐練軍會操軍容嚴肅步伐整齊赳赳桓桓足稱勁旅○蕪湖縣獄收有重犯錢孟超明府禀請鎭憲就江口所駐練軍内抽調一棚駐佰縣署儀門内以壯聲威而資防衛○蕪湖不雨者數月於兹矣非但田疇坼若龜紋卽塘井亦皆枯涸見底北鄉尤苦無涓滴田間生有小虫漫天飛舞時疫喉症比户叢生操岐黄術者莫不利巿三倍云 
[金陵多疫]  
　　中秋節前後天氣乍暖乍凉往往日中揮汗夜半襲綿以致披葛曳羅一晝夜竟遠不相及加以近貢院一帶五方雜處側足而立肉薄而坐人氣蒸鬱恍惚着雙裙在大甕中以故一人偶爾寒熱卽聯牀共榻之人次第傳染不啻種瓜得瓜種豆得豆節前如四福巷東牌樓左近往往有哭聲其症似霍亂非霍亂一吐一瀉便大汗如注甚至爲藥力所不及初起多老弱繼卽少者壯者亦都不免刻下通城皆是醫者莫名其爲何疫統指之曰麻脚瘟聞壽器店已將十數年積聚之貨脫去一空計城南北以材名店者有二百餘家無貨以應門下皆日夜以爭利巿三倍云 
[珠江秋雨]  
　　原任雷州府成太守治前因患病票請開缺回旂調理大憲准如所請早已委員瓜代太守交卸後起程來省行至香港途次旋卽仙逝按太守年逾不惑正當强仕之時乃天不假年不能竟其抱負故舊寅僚無不同深歎惜○潮糧廳潘叅軍志嘉没於任所遞遺斯缺大憲札委候補通判鄧别駕肇南前往代理○署高明縣蔡大令逢恩前在厘局當差有年循聲卓著現冡局憲存記准調優差一次并札調回省仍派厘局辦事以資熟手○黄埔水陸學堂係作育人材之所大憲以該堂規模淺狹不足以宏造就爰另購吉地一區重新建造當由番禺縣楊大令會同善後局委員勘定地址擇日鳩工○文闈三塲已畢諸務將次完竣監臨張制軍傳諭八月廿三日出闈回署辦公○繙譯生員八月十七日入閣考試十九日完場是日辰刻點名八旂佐領等官均衣冠整齊入闈彈壓其試卷解京由欽派王大臣鑒定聞廣東駐防例有四名中額云○番禺縣屬大塘尾地方海口紛歧盜賊恒於此潛蹤商旅卽因之裹足現在大憲札委記名提督黄軍門超羣帶領扒船數艘駛往該處巡緝以靖盜藪而安行人○謄錄書手某甲私將文字改削對讀官見硃墨卷兩不相符大爲詫異遂向監臨禀明將該書手審究處以應得之咎卽某生員亦恐干未便也○撫標練軍前日排隊在校塲操演有兵丁甲乙兩人因口角微嫌竟至相鬥各拔利刃勢甚洶洶統帶某都戎軍令素嚴聞而大怒下令各責軍棍數十以示懲儆 
[蓬萊青鳥]  
　　長崎來信云中國簡駐日本大臣黎星使署中乳媪某氏年將不惑籍隸江蘇八月下澣因病請假遄回二十五日道出長崎病勢危急同伴報知駐崎理事楊太守當派差捕舁赴三江興福寺内養疴行至半途早經氣絶事聞於三江董事朱張二姓派人爲之棺殮並將其行囊一切妥爲收存○中國理事本以大浦七番洋房爲衙署兹因是屋急須改建遂於八月二十八日移至上叚二番○日人以京師温疫盛行由電線傳至日本遂出示令民間施醫給藥扶危濟困固屬仁心特不知果有大力者肯造此無量功德否也 
[擬建石幢]  
　　金陵八府塘地方有兩廣會館爲總辦木釐謝觀察上年所營造高其閈閎厚其垣墻沼有三寸二寸之魚亭有千个萬个之竹織闌干以卍字籠水月而雙明遊斯園者望梅思雪倚檻聽泉拂蘚讀碑飮爻想篆俯仰其間知斯人胸中饒有一邱一壑故能具山水情無塵俗氣洵乎賓舘之有一無二者矣年來簪朋觴客爭借此爲嫏嬛福地好事者謂其不减拂水山莊而不及平山堂以是知觀察誠非第二流人物也去歲有馳馬於館左者循墻而走不知何故竟跌入塘内恐被主斥乃誣指馬驚而逸由是日落後過者往往有戒心上月二十四日有皮匠負擔經塘側恍睹兩男子裸而相逐度以爲當自館園後之耳門出稍凝視並無人影後門亦未啓不覺　髮悚然漸不成步向前欲仆未仆忽皮刀擲地聲鏗然神始清爽心知所遇急改道而歸歸卽昏睡睡中輙語剌剌不休乃延術士爲之醮禳一老者云該處向有佛幢三四座皆音人所建以鎮壓水怪者石高四尺幢八面面鐫佛像或佛號相傳大禹鎖支巫祁於龜山之麓問釋期禹誓之曰石孄柱折今立石乃其遺制大千世界非佛慧不足以照幽冥故援例借佛力以厭人耳目聞刻下該會館已擬建石幢云 
 
 

Page 3

 
 
[行兇荷校]  
　　昨報列情節較重一則昨日早堂經裴邑尊訊究劉舉端稱小的在四牌樓開設蘭花鋪素來安分營生孫兒年幼無知遭林洪高設計圖騙甚至挾刃行兇胆大已極叩求究辦鼎愼稱林於上月廿六日囑小的竊取銀洋欲同往蘇州做生意在正興客棧内躭擱三天到廿八日喚同小的行至潭子鎭地方伊忽行兇將洋措去小的倒在路旁溝内蒙該處鄉人送回家中林稱鼎愼竊洋逃避在外伊祖托小的四處找尋廿八日在潭子地方遇見伊忽將洋刀自戮倒地小的懼而奔回並無行兇措洋情事邑尊以林狡展喝令重笞二百板林仍執前供邑尊着釘鐐荷校發英租界示衆鼎愼送仁濟醫館醫治劉退去候鼎愼傷痊再行訊究 
[縣署瑣案]  
　　前日英公堂飭送沈陳氏并其子昭林到縣請爲騐傷昨經裴邑尊升堂略詰數語據稱昭林被房東毆傷邑尊騐得昭林受有微傷隨飭仍送英公堂訊辦○廿一保四十一圖地保李子琴因虧欠錢糧經裴邑尊提訊枷號限追在案昨有該處圖董李悅荃及洪林到案求請保釋邑尊不允所請令將所欠如數清繳方准釋放 
[英界公堂瑣案]  
　　包探康阿順緝獲私鑄銅質小洋人禀請蔡太守飭差趙錦張福協同至大塲鎭起到私鑄傢伙及銅質小洋押候移解上海縣各情已詳前報兹悉是項銅洋由張止卿帶來滬上輾轉售與陳毛毛至酒店混用以致口角忿爭該包探聞而拿獲詰得有人經售與現兌錢莊遂一并拘拿管押昨日將張正卿毛青福王賢清錢春富陳毛毛等解案禀稱尚有二處受買銅洋今日未經傳案蔡太守飭該包探將各人帶回捕房補提齊集解候併究○包探張松樵禀稱緝獲楨竊王榮桂詰得行竊王阿三之鋪蓋嚴阿福之衣服分别吊贓送案王嚴各訴失竊情由該竊供稱以後當改過自新决不再犯蔡太守判王笞責一百板發捕房管押兩月贓父失主分别認領○陳九寳訴稱小的治圃爲生目下荳方成莢被吳榮春串同岳兆奎竊取售人昨日守獲吳岳二人交捕送案吳供浦東人在陳處工作採取些微自食並非行竊售人岳供崇明人前曾傭於陳處昨日吳採荳莢被陳指竊紛爭之下小的爲之解勸詎被一併指交巡捕麥捕頭稱岳前曾犯竊蔡太守謂吳曰爾如係傭天如何與竊賊爲伍其不安本分可知現旣拘獲人贓豈容抵賴遂判笞責二百板岳管押十四天期滿遞回原籍贓交陳領去○鋸匠石來甫訴稱昨日做工時木工張阿葵指小的爲礙路與之爭論竟被毆傷張供因石鋸木佔路不能行走囑令移開竟被辱駡是以與之爭閙如今惟乞施恩蔡太守騐得石受傷屬實判罰張洋二元給石爲養傷之費○二百六十四號華捕禀稱昨見王阿和等許多人聚賭因拘王等三人起出賭具一併送案王等同供籍隸姑蘇皆在妓院爲傭偶在門首作葉子戯並非紏衆賭錢蔡太守判各罰洋五元撥充善舉賭具暫且仔堂以便銷毁○酒肆主洪年春訴稱昨日吳阿生張友甫同來沽飮醉後與夥友張文元尋釁驀肆毆擊略有傷痕且毁壞物上爲此報捕拘案張供與同被告同供偶然飮酒沈醉以致肇禍惟求恩斷可也蔡太守判罰洋二元爲養傷資兼賠所毁之物○捕房查得虹口有人聚賭禀明蔡太守派差偕包探唐青山拘獲瞿桂清解案瞿供係米業中人並不聚賭太守命帶回查明再訊旋又拘獲粤人郭阿根郭亦不認賭博太守命帶回俟提集案中人一併究辦 
[法界公堂瑣案]  
　　前報列密采里西國飯店包車夫向吉祥街口薰臘店因買醬肉肇事除去招牌一節昨日集訊洋東帶車夫胡阿大到案肉店主許恒叙投案遞禀土司馬詰之胡阿大據供在密采里管大菜傢伙之王阿旺處推包車東家囑我買醬肉四十文買回後以肉有臭味命我前去掉換互相口角肇據包探江德林禀稱是日東家命伊買肉四十文伊祗買三十文肉又不佳王司馬謂此等細微之事實不應紏集多人除去招牌詰之許恆叙招牌可有損處答稱已被擲損做好值洋七元二角王司馬詰胡阿大每月工資若干答稱每月兩元王司馬商之祁繙譯官謂胡阿大恃衆選事除去招牌實屬謬妄本應懲辦今姑從寛着罰工資洋六元作爲修理招牌費命許於下期投案具領許又稱除招牌之時路人共見今暗自掛上有礙聲名還求作主司馬謂公堂有案爾亦過得去着退出胡阿大卽交洋東帶去○西捕在法馬路一枝春茶肆對面見有沈阿金賭博因卽拘住在伊身畔搜出洋五元二角开竹牌骰子一併呈案沈阿金供在該處擺水果攤昨日天雨暫歇友人在彼接龍我不與分所有洋元擬去買貨王司馬着將沈阿金管押洋存捕房着寄信出外找隣居來案具保○陳仙文投案訴稱在前有開設元興錢莊王咸林者是我夥計前日取到厚昌票銀五十兩係十一日期至本店出去十二日期銀票三十兩豈料是假票昨日在惠園門首相遇伊反拉我髮辫爲此送捕王司馬謂爾且補禀到案再行核辦○蘇人居慶全以妻金氏與粤人王阿德私識避匿今得尋到一併送　王司馬詰爾妻生有男女否答稱生有男女均已長大金氏供認不諱今願隨夫回里王阿德低頭不語旋有王阿禮投案請將姪兒阿德帶回交伊父母嚴爲管束司馬着將奸夫奸婦帶回捕房分别管押着居慶全王阿禮均於今晨投捕房候　○前報薙髮匠鄧德桃控妻張氏賣去女兒一案昨將張氏解案據供女兒已三次嫁人今又不見以致我夫與我爭執王司馬詰其女兒現在何處答稱在城隍廟前周姓薙頭店内得財禮洋六十六元爲歸還夙帳之用王司馬着鄧德　同妻前去將壻及叔喚到捕房今日問話○前日法包探在浦難見有粤人挈領蘇州口音之小孩上輪船欲回廣東形跡可疑一併拘住昨解公堂據粤人供姓賴名湘全小孩在浙省硤石鎭買來出洋十八元係我弟賴思敬買爲嗣子託我帶回廣東我弟在硤石開土店今我從鮇州來滬住棋　街廣豐土棧該棧亦是本家賴止庭所開旋據賴海珊投案遞呈買兒筆據司馬詰其作何生意答稱開太豐土棧與湘全是叔姪司馬謂小孩不是爾買爲何契紙在爾身畔答稱原籍支族浩繁若無憑據不能收以爲嗣司馬問可知賣兒者爲何人答稱是其親父司馬謂何以見得匪人拐到小防向人兠賣莫不自認親人究竟如何何由而知難保不是拐來着將該孩名金全暫行寄堂賴湘全着海𡊢正庭保出赶將賣兒人交案問話○捕解寍波人陳榮生請訊原告王載生投案訴稱賦閒在家兒子在三洋涇橋南堍潤　錢莊生意妻弟陳榮生至莊中借錢不止一次昨日又去吵閙爲此鳴捕陳榮生供因欲回里向借船資洋一元一角並不吵閙土司馬謂爾等是至親向爾借錢作川資亦是人情之常何得遽爾鳴捕况捕房管押乃是犯法之人今伊並不犯法因何送捕着將陳榮生放出王載生押起着中洋一元一角繳　釋放俄頃卽經人將洋取到王隨釋出○前報列銅匠徐阿慶失妻一案將蔡修安卽蔡思安管押捕房徐妻何氏昨在英界尋見歸案訊辦徐之泰水何胡氏挈同外孫及外孫女徐金寳等投案各訴　由據徐何氏稱因夫婦口角故於八月初四日往蘇州向姊妹行索洋臨去時曾向女　金寳說知丈夫亦曉得土司馬詰之徐金寳據供年十四歲餘事不知王司馬着將蔡思安徐何氏帶回捕房分别管押候今日再訊 
[上海可熾順陳春記經辦四馬路奉省水災恊賑公所接到姚彦蓀諸君八月廿四發第五號信]  
　　紹勤成忠番甫九齡葆珊春瀾諸善長大人公鑒敬啓者十九日寄上四號公函内陳種切並附誠觀察咨文免單亮邀均鑒日昨接誦二號大札敬悉壹是現銀兩箱卽交陳春記營號收提承囑向營領事處詢取西商由滬匯豐匯營振欵曾去說過尚無回音又囑放粮不如放錢一節照得奉民貪瀨忘害一經錢票到手揮霍自如不計明日灶無餘　且圖眼前酒肉大嚼不第此也而嗜賭爲尤甚所以久居此土者皆謂放粮較有實濟衆論僉同質之　善長以爲何如官中户口册仍未發出據聞全憑各屯鄉約開報其間以輕　重以重爲輕及户口多寡上下其手者不一而足緣奉省鄉間離四五里一村屯每屯有數百户數十户不等各屯立一鄉約係鄉間自舉報名充役非由官派每逢遭災之後鄉約藉此斂錢索　間每户須若干錢不等每口索人錢五文否則不肯代報入册災民情極不敢不遂其慾拱辰歴過百餘屯耳聞鑿鑿雖已請海城縣及防守尉會銜出示如有此等鄉約許鄉民喊 
 
 

Page 4

 
 
禀立提究辦然不知能禁革　積重難返之習否弟等現在查户遵不得不緊手之示必躬歴親勘悉心審察除三四分輕災之屯及次貧之户不振外其極貧之户曁老弱殘疾之輩皆有給發若憑鄉約指言則不足恃矣但牛海一帶約有大小十萬口按來欵不過敷一月之賑牛庄之河西現正挨屯查户其間水勢尚未一律乾涸舟車難施駐足維艱諸同人無不帶水拖泥勿憚跋涉迨河西查畢迤邐至大道之西及台北田庄台等區幸高梁出新價仍照舊官賑尚無發動目下本所往賑一次僅堪暫時支持冬臘吃緊之際億萬災黎不免仍塡溝壑眼前一縣尚不克救人救澈推而之於别縣只好徒呼負負敢謝不每而已滬上各公所籌賑有年凡起死生而肉白骨者不啻恒河沙數此間數十萬之哀鴻若不趕速籌解何以卒歲目覩情形弟等不得爲奉省災黎懇切請命耳蓋平縣積潦難退田廬都付之洪流疉次來函乞賑弟等因欵項不足未免顧此失彼乃十七日蓋屬又值怪風大雨支搭蓆棚復行吹倒露佰風餐較之初災愈慘何期天心猶未悔禍一致於此本所前設粥廠不過暫時小施兹者災上加災不能不親歴災　查騐然肆　無䇿奈何奈何計惟有籲告諸善長大發慈悲速濟巨欵不勝盼禱之至棉花望早寄營以便赶彈東三省冷汎較早九月已凝薄冰旣放棉衣棉絮尤貴施當於厄軍憲頭枇公牘已投頃展覆諭用特附閱以便登報批禀尚未發卜或者逕遞上海亦未可定兹由營局收到各善士助捐五户列單附呈請照刊報其銀轉付營賑局帳可也餘待續陳肅此敬請德安竹坪少欽詠南心如諸位善長大人均此請安愚弟姚嶽松朱福春翁正修晚生李拱辰阮可均仝頓首○宣少雲兄募捐萬少卿翁營平銀廿兩陳子文翁營平銀五兩隠名氏營　銀二兩陳氏洋二元營口留名助生姜二百斤○諸位尊兄大人閣下久景光儀正殷馳溯適披惠函开滬上公函誦悉壹是奉省秋霖爲災實出意外皆由鄙人奉職　狀致此巨浸撫躬循省抱疚滋深旣煩倡集鉅欵復勞散放躬親俾得實惠均沾活找災黎似此功德無量無異造七級浮圖其徵饑溺關懷不分畛域望雲引領欽感莫名特此復璧台柬祗請均安日頌秋祺白益愚弟慶裕　首 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十四年八月廿六日京報全錄]  
　　宫門抄○懿旨一道太常寺題旨二道錄前○教職單○發抄硃批四道○江督曾奏爲臬司病故出缺委署司篆等摺子○將軍恭等　奏爲呼蘭等地方文風　盛擬請分别加定學額摺○大臣定奏爲新授副都統仍懇暫留行營指臂相助摺○又奏爲副都統起任夾片○又奏爲總統染患是請續假夾片○陜督譚奏爲都司因病開缺揀員請補片○又奏揀員調補知縣摺○八月二十六日理藩院鑾儀衛光祿寺正藍旗值日無引見○恩景謝授右庶子恩○截取知府吳兆泰王守堃各預備　召見○英侯請假二十日○許應騤請假十日○部奏派騐看月官派出麟書崑岡許應騤曾紀澤敬信徐郙崇澧奕林文敬劉　漙舒普李士琨慶綿李芳柳恩壽吳兆泰○侍衛處奏派盧溝橋演放砲位之大臣派出澤公大額駙温公載瀾德隆卓凌阿崇蘭倭立布○召見軍機續昌吳兆泰王守堃恩景○光緒十四年八月分孝職單教授河南彰德陳輯天開封廪正諭直隸萬全張嗣陶天津安徽全椒許國慶安慶陜西薄城李圻西安三原謝全興安福建順昌魏蘭士福州雲南劍州張宸臨安霑益吕嘉綸楚雄俱舉陜西邠州石雲峯西安歲訓導直隸南樂李湘錦易州山西潞成傳倬大同河南襄城鄭思賓開封陳留郭景熙彰德四川營山朱颺重慶俱舉山東樂安宋芳翥濟南山西屯留郭映奎大同陜西商南張　西安雒南王杞西安甘肅正寗張愼修蘭州福建閩清羅雲芝汀州湖北遠安徐義坡武昌四川羅江袁起鯤重慶清溪王仕縉重慶馬邊林卓然成都俱歲復諭江蘇豐縣陶黻昇常州恩安徽懷遠沈豐瑞池州廪蕪湖胡光碩徽州江西大庾華煒撫州湖北遠安張湛霖武昌湖南麻陽張釗岳州俱拔山東樂陵陳章五青州廪陜西郿縣仇元宗西安歲四川閬中　欣然雷波恩江西武定謝士鏞撫州舉復訓安徽安慶章定建徽州廪山東東平張風和臨清廪恩縣徐文燦齊南歲山西洪洞李蔭椿汾州廪山西大同賀鵬翀太原歲陜西坪薛善逹桂州廪江西廣信陳兆蓉撫州增袁州陳履安撫州增湖北漢陽楊文焌安陸廪○發抄德馨奏新喻縣刁民胡得洸等毆傷官役案審擬奉硃批刑部議奏欽此○沈秉成奏大挑知縣龔欽期滿甄别奉硃批吏部知道欽此○又同知楊學源留省補用奉硃批着照所請吏部知道欽此○又容縣令文星照等前叅虧欵摘頂處分開復奉硃批着照所請該部知道欽此○○太子少保兩江總督臣曾國荃江蘇巡撫臣崧駿跪奏爲臬司因病出缺循例由驛馳陳請旨迅賜簡放以重職守恭摺仰祈聖鑒事竊臬司張當年自本年五月間下河工次差竣回任治事精勤始終如一詎於本月二十七日染患時疫醫藥罔效卽於是日出缺伏念該故司自蒙恩簡授江蘇臬司以來戢暴安良清厘滯獄遇事力圖整頓臣等臂助攸資去冬奏委辦理下河工程熟悉情形頭頭是道河干衝冒勞瘁不辭兹旋任甫及兩月陡然溘逝悼惜殊深所遺臬司印務事極繁重自應遴員暫署查有鹽巡道田國俊才具開展明允愼勤堪以署臬司篆務遞遺鹽巡道缺查有候補道蔡世保老成穏練資格較深堪以委署臣等往返電商意見相同除分檄飭遵外所有江蘇臬司員缺緊要相應請旨迅賜簡放以重職守爲此循例由驛具奏乞皇太后皇上聖鑒謹奏奉硃批另有旨欽此○○黑龍江將軍奴才恭鏜奉天府府丞提督學政奴才延茂齊齊哈爾城副都統奴才托克湍跪奏爲呼蘭綏化二廳文風日盛擬請分别加定學額以廣進取而資鼓勵恭摺仰祈聖鑒事竊照黑龍江省呼　廳同知所屬額設學正一員氏籍文生員四名武生員二名嗣分要綏化廳通判將額設文武生員劃分兩屬進取仍歸呼蘭學正兼管迭經前任黑龍江將軍豐紳文緒奉天學政王家璧潘斯濓等先後會奏聲明俟人文蔚起再行添設學額等因並准禮部議覆在案兹據呼蘭同知璧良綏化廳通判毓衡呼蘭學正傳讓會詳稱據貢生劉允升等禀稱自蒙設呼蘭學額以來闔省士子皆知踴躍讀書以求進取民風士習賴以振興上年科考兩廳民籍文童各有一百五十名之多較　立學初年不啻加倍而進額仍合六名之數院試復有千里之遙有才者不免額少而見遺有志者且因遺多而自阻實恐無以仰副朝廷作人之化查將軍學政前奏本有人文蔚起時再行續奏等語而吉林添設五常雙城賓州各廳亦均另立學額不相劃撥事同一律所有呼蘭廳原設文武學額擬請援照舊案　准奏明賞還其綏化廳應設文武學額若干員名一併懇請奏准另設實爲公便各等情轉請具奏前來奴才等伏思學校之設治化之原額數絀盈例視人文盛衰以定經制溯查綏化一廳由呼蘭地方分設創始之初姑因舊立學額劃分爲二原以愼重名器毋啓倖心今兩廳應試文童日有增加就呼　廳屬而論已及光緒四年奏設學額之　而綏化廳屬大致相同揆諸聖世崇文溥教之意自應加定學額以廣寒畯登進之途奴才等往返咨商核與前奏舊案均屬相符合無仰懇天恩逾格准將呼蘭綏劃撥學額文生四名武生二名專歸呼蘭另設學額文生四名武生二名專歸綏化按科歲試分别進取仍統呼蘭學正兼理以免設官增費庶慰多士志學之誠益昭郅治文明之盛奴才等爲儲材得士起見是否有當伏候飭下禮部核議施行謹合詞恭摺具陳伏乞皇上聖鑒再　習係奴才恭鏜主稿合併聲明謹奏奉硃批禮部議奏欽此○○奴才定安跪奏爲新授副都統擬令暫緩赴任仍留行營　資臂助恭摺奏祈聖鑒事奴才前因盛字營帮統宗室溥偀調派總統吉字營練軍所遺盛字營帮統一差請以營務翼長博棟阿充補奉旨允准欽遵在案兹據博棟阿呈報准兵部咨開内閣奉上諭墨爾根城副都統着博棟阿補授欽此等因前來自應飭赴新任以　職守惟查三省練兵事件重大政務殷煩該副都統於創始之時卽經原任大臣穆圖善奏調夾營隨同規畫諸臻妥善一切情形尤爲熟悉合無仰懇天恩俯准新授墨爾根城副都統博棟阿仍留行營按管盛字營帮統　軍事務俾奴才得收指臂之効除分咨外理合恭摺具陳伏乞皇太后皇上聖鑒訓示謹奏奉硃批着照所請兵部知道欽此○○定安片再副都統銜記名副都統廂監旗護軍叅領蘇嚕岱前經奴才奏派辦理東三省練兵行營營務翼長兹於光緒十四年七月二十五日遵調到營自應飭令任差以專責成除檄飭遵照外理合附片陳明伏乞聖鑒謹奏奉硃批知道了欽此○○定安片再前齊字營練軍總統御前侍衛正白旗冡古副都統特爾慶阿因染患半身不遂之症奴才兩次奏請賞假調治均奉硃批　准轉行欽遵在　兹據該副都統以假限又滿病勢雖漸輕减步履仍屬艱滯驟難應差呈請再行續假兩個月前來理合附片奏請伏乞聖鑒謹奏奉硃批着再賞假兩個月欽此○○譚鍾麟片再西寗鎭標後營都司李清和因病禀請開缺業經奏明在案所遺具缺亟應揀員請補據寗夏鎭總兵馮南斌呈稱查有副將銜留甘儘先補用叅將現署寗夏後營都司梁東魁辦事勤能營務熟悉堪借補呈請核辦前來臣查梁東魁年力精强營務諳練以之請補實屬人地相宜合無仰懇天恩俯准以梁東魁借補西寗鎭標後營都司以期得力如蒙俞允應請飭部先給者劄防俟務一律告竣卽行給咨赴部引見以符定制除將該員履歴清册另咨送部外謹附片具陳伏乞聖鑒訓示謹奏奉硃批兵部議奏欽此○○頭品頂戴陜甘總督臣譚鍾麟跪奏爲揀員請補知縣員缺以裨地方恭摺仰祈聖鑒事竊據藩臬兩司會　稱甘肅安化縣知縣陳昌調補高台縣知縣業已奉部覆准所遺之缺曾經扣留外補前奉部章甘肅升調補缺變通辦理無論何項缺出擇其人地相宜之員請補等語今安化縣缺查有勞績留甘補用知縣玉昌年六十歲内務府正黄旗漢軍祥煜佐領下人由廕生補授筆帖式玉牒全書告成議敘以知縣選用選授湖北雲夢縣因案革職投効前西寗辦事大臣豫師軍營奏請開復知縣原官　甘補用西寗肅清案内保俟補缺後再行送部引　見同治十三年到省歴署清水海城等縣知縣辦理一切悉臻妥恊查該員穏練老成通逹治體在甘有年於東路風土民情最爲熟悉以之請補安化縣知縣實堪勝任人地亦極相宜會　請奏前來臣查玉昌老成練逹吏治講求仰懇天恩准以該員補授安化縣知縣實於地方有裨如蒙俞允俟准部覆照例給咨送部引見該員並無叅罰案件謹恭摺具陳伏乞皇太后皇上聖鑒訓示謹奏奉硃批吏部議奏欽此 
 
 

Page 11

 
 
[光緒十四年八月廿七日京報全錄]  
　　宫門抄○諭旨一道錄前○大臣彭奏爲謝恩摺○署河督李奏東省微山湖異常枯竭援案估築摺○大臣彭奏爲長江事須料理清楚方能起程片○大臣希奏爲吉林荒地現已勘辦完竣出力員弁擇尤奬勵摺○陜督譚奏爲都司病故揀員請補缺夾片○又　奏爲揀員借補遊擊要缺摺○大臣慶奏爲本年夏季統巡會哨緣由片○又奏爲奏聞片○八月二十七日吏部翰林院廂藍旗值日無引見○醇王專摺謝照常管理海軍衙門等處事務恩○湖廣副將蔣澤斌謝恩○直隸按察使周馥請訓並請假一月○奎潤請假五日○召見軍機麟書海緒周馥蔣澤斌○○欽差巡閱長江水師太子少保前兵部尚書臣彭玉麟跪奏爲微臣仰蒙宏恩准開兵部尚書實缺並暫免巡閱長江五省水師差事謹繕摺恭陳叩謝天恩仰祈聖鑒事竊臣於六月十一日拜發巡閱事竣病愈轉深仍乞准開實缺銷除巡江差事一摺昨於七月初六日兵部遞回原摺奉到上諭彭玉麟奏痼疾難痊懇請開缺並開去差使回籍調理一摺等因欽此欽遵臣跪讀之下天良未泯不禁涙如泉湧鏤骨銘心感激萬萬不獨微臣感泣於不盡卽臣子子孫孫亦没世不忘天恩高厚也竊臣一介魯夫深蒙累朝鴻慈高厚不擇臣資質瑕瑜不次裁成至有今日雖臣碎骨粉身涓埃未能圖報於一二而臣職未盡肺腑實深愧於萬千朽木逢春殭蠶欲活微臣有生之日實皇太后皇上恩賜之年不獨臣肝腦塗地報天恩於不盡卽臣子子孫孫亦肝腦塗地報天恩於不盡也倘臣痼疾稍痊日有起色隨卽謹遵上諭照舊巡閱長江以仰副皇太后皇上愼重長江五省江防之至意而上紓厪念臣斷不敢藉病推諉至繫聖懷謹將微臣感激下忱敬具摺由驛馳陳伏乞聖鑒謹奏奉硃批知道了欽此○○革職留任三品頂戴禮部尚書暫者河東河道總督臣李鴻藻跪奏爲東省微山湖迭次啓放共常枯竭援案估築攔河大壩以資收蓄而濟新漕恭摺仰祈聖鑒事竊照山東　河聽屬微山湖爲東境八閘及江省運河最要水櫃定誌收水以一丈五尺爲度如遇水小之年冋於朱姬閘下築做攔河大壩歴經辦理有效上微湖淺弱不敷濟運曾經照章奏蒙恩准築壩截水疏濬泉源咸使灌注入湖不任稍有旁洩去冬回空漕船過後因鄭工竹纜待用孔殷時值冬令水涸不得不放水接濟迨竹纜分起前來已及本年二月下旬該湖迭經宣放存水無多三月間築　以後詎天旱水枯兩月竟未報漲五月初旬卽值衍聖公府木料來東復經啓壩宣濟奈船行遲滯敞放多日以致湖底全行枯露伏汛内正值木料機船經行之際又不能及時下板兩月以來長消適敵伏念江省運道綿長全賴此水舖注刻交秋令若不赶緊設法收蓄則新漕行運設有貽誤關係非輕卽經嚴飭籌辦去後兹據該道廳等禀稱微湖收蓄向以坡水山泉爲大宗本年上游一帶雨澤稀少來源過形缺乏且自啓壩之後敞放日久水盡下注幾同斷流察核情形惟有仍於朱姬閘下估築大壩以資収蓄現擬七月内援案赶辦一面照章量予定限俾可截收秋汛之水灌注較旺一經收符定誌卽行啓壩俾通舟楫計衍聖公府木料築壩時當可依次北上應需工欵並照上屆及歴次估辦成案共需土方銀一千三百餘兩禀懇照章奏請飭辦等情前來臣復查微山湖水淺源微異常枯竭築壩　水實爲急切要圖所估攔河大壩委係亟應辦理之工銀數亦與上屆相符尚無浮多除批飭先由道庫籌墊發辦並興築啓放各日期均卽妥　辦理不准稍有延誤其來往差船應先咨明各省飭於築壩期内悉應繞道行走毋許滋擾一面出示張貼河干一體遵行外所有此案工程奉部飭歸飭歸該廳另案項下通融辦理不得另請錢糧惟查該道本年另案前奉批旨着毋庸議欽此此項壩工銀兩應由道先行籌墊俟另案准辦之日再行撥歸原欵彚入另案造報以符部章而昭撙節是否有當理合恭摺具陳伏乞皇太后皇上聖鑒訓示謹奏奉硃批該部知道欽此○○彭玉麟片再臣九死一生冡天恩開尚書實缺並暫除長江巡閱差　卽遺回籍恩至渥矣臣應聞命卽行無如臣在長江年久經手事多須料理清楚明春方能起程理合附片具奏伏乞聖鑒謹奏奉硃批知道了欽此　○○奴才希元恩澤跪奏爲吉林通省荒地現已勘辦完竣請將在事出力員弁擇尤奬勵恭摺仰祈　聖鑒事竊查吉林地方遼闊自咸豐年間軍興餉絀歴請放荒以收地利當時迫於籌餉急於得價原准攬頭彚總包領以其交價速而能濟急也迨經攢頭零星劈兌不論佃户之良莠地土之沃瘠惟利是圖其於畫分界址核扣晌數攤定租額率皆出自臆度甚有彼交價而此得荒此匿租而彼重納者獘竇多端指不勝屈以致各荒佃或因界址交錯頻年涉訟或因租重地薄抛棄潜逃數十年來未能澈底清厘相沿已久幾有積重難返之勢此次自光緒六年遵奉部文統行核勘當派委員數十起携帶繩弓分赴各荒履畝勘文並在省城設立荒務總局揀派精檢綜核之員專司核辦通省一切荒務事宜行丈之初勢豪則玩抗阻撓頑民則煽惑觀望辦理殊形棘手該委員等乃能勸懲兼施妥爲勘丈統令租地歸實抑富豪而加其浮荒拯貧民而减其空賦查辦九年之久始行一律完竣凡從前之套界浮地空租一切積獘無不澈底查明隨時結辦於是經界正租額公民困蘇訟端息將數十年紏纒莫解之轇輯至此爲之一清統計此次勘辦新陳巟地一百零一萬餘晌收得荒價錢一百一十餘萬干每年較前又能增收丈出浮地並新放各荒大租銀六萬餘兩之多按年添此進　實於餉源大有裨益雖由奴才等督飭辦理不准稍形鬆勁亦賴各委員等實心任事始獲觀成所有在事員弁或櫛風沐雨奔走荒郊履畝勘辦或綜核荒價賦額殫精竭慮不遺餘力均屬著有勞績奴才等謹擇其在事尤爲出力之文武員弁三十三員名籲懇天恩俯准分别奬勵以昭激勸出自鴻慈逾格謹將擬保各員弁銜名敬繕清單恭呈御覽所有請將勘辦通省荒地之在事出力員弁擇尤奬勵緣由是否有當理合恭摺具奏伏乞皇太后皇上聖鑒訓示謹奏奉硃批該部議奏單二件片一件併發欽此○○譚鍾麟片再據河州鎭總兵沈玉遂呈稱兆岷協中軍都司陶新知病故業經奏明開缺所遺都司員缺地處邊要亟應揀員請補兹查有留陜儘先補用遊擊陳福祥從戎多年辦事結實堪以借補呈請核辦前來臣查陳福祥才具穏練勤愼耐勞以之借補斯缺實於地方營伍有裨合無仰懇天恩俯准以陳福祥借補洮岷協營　司員缺以期得力如蒙俞允應俟接准部覆再行給咨赴部引見以符定制除該員履歴清册另咨送部外謹附片具陳伏乞聖鑒　示謹奏奉硃批兵部議奏欽此○○頭品頂戴陜甘總督臣譚鍾麟跪奏爲揀員借補　擊要缺以裨營伍恭摺仰祈聖鑒事　照陜西延綏鎭標中營遊擊余成龍業已升補花馬池營叅將所遺遊擊員缺係屬要缺自應揀員請補兹查有總兵銜留陜儘先補用副將梁鴻盛才具練逹任事勤奮在陜多年於北山情形尤爲熟悉以之借補斯缺實於營伍地方兩有裨益合無仰懇天恩俯准以梁鴻盛借補延綏鎭標中營遊擊員缺以期得力如蒙俞允俟接准部覆後卽行給咨送部引見以符定制除該員履歴清册另咨送部外謹會同陜西撫臣葉伯英陜西固原提督臣雷正綰合詞恭摺具陳伏乞皇太后皇上聖鑒訓示謹奏奉硃批兵部議奏欽此○○奴才慶裕濟祿跪奏爲本年夏季統巡協領與朝鮮會哨緣由恭摺奏祈聖鑒事竊查邊外游民佔墾地畝與朝　　一江之隔當經奏明循照舊章按四季派員出邊統巡夏秋二季與戟鮮國地方官公同會哨稽查等因在案本年四月季派金州　領佛爾精額作爲夏季統巡前往巡查　照章咨行盛京禮部先期知照朝鮮國王飭令該國地方官會哨去後兹據該員詳稱馳抵邊外巡查於五月初一日與朝鮮國官沈宜春公同會哨該使臣親遞邊境靜肅印結一紙由該協領呈遞前來除存查外奴才等復　飭秋季統巡之員認眞稽查以肅邊境所有夏季會哨緣由理合恭摺具奏伏乞皇太后皇上聖鑒謹奏奉硃批知道了欽此○○慶裕等片再新授吉林將軍長　而稱六月二十八日到奉當卽恭謁福陵昭陵本擬卽日束裝赴任因連日大雨河水漲發道路不通木能前進一俟河水退消卽行起程赴任等語理合附片奏聞伏乞聖鑒謹奏奉硃批知道了欽此 
 
 

Page 12

 
 
[光緒十四年八月廿八日京報全錄]  
　　宫門抄○諭旨二道錄前○發抄硃批四道○監督額奏爲崇文門稅務徵收情形摺○又奏爲關稅期滿徵收土藥稅數目奏聞摺○大臣希奏爲道員奬勵片○陜督譚奏爲知府丁憂調署片○又奏爲補授守備缺片○又奏爲知縣等調署夾片○新授台灣總兵萬奏爲接篆日期摺○陜督譚奏爲揀補遊擊員缺片○八月二十八日户部通政司詹事府八旗兩翼值日翰林院引見十五名都察院六名欽天監六名廂白漢三名○德銘稽查中左門覆命○吉林協領吉陞阿謝恩○召見軍機曰桓恩明志顔吉陞阿○派出閱卷徐桐麟書潘祖蔭○發抄裕祿等奏前降補府經歴章壽康完欵開復奉硃批着照所請該部知道欽此○文審明誣指平人爲盜之巳革公安縣孫汝言發往軍台並致斃二命案定擬奉硃批刑部議奏欽此○恭鏜奏請以卽補協領聶車布補巴彦蘇蘇荔領奉硃批着照所請兵部知道欽此○托倫布等奏廢員年滿釋回奉硃批何兆璋着准其釋回該部知道欽此○○奴才額勒和布巴克坦布跪奏爲蒙恩管理崇文門稅務一年期滿徵收稅課正額無虧盈餘未能足額謹將虧短情形據實具陳仰祈聖鑒事竊光緒十三年七月二十五日奉旨崇文門正監督着額　和布去副監督着巴克坦布去欽此欽遵奴才等於八月初三日到任卽飭委員認眞稽查計自接收之日起至光緒十四年八月初二日止一年期滿徵收正額無虧其盈餘銀兩較前數年雖有加增究於原額不敷緣各項貨物運京銷售大半以錢易銀自去歲銀價長落無定與外省大覺懸殊兼之食物昻貴諸貨滯銷以致商販營運率多虧折是以裹足不前且諸貨更以南省爲最盛自去歲黄水爲災南貨運京大爲减色入夏以來大雨時行道路泥淖商賈車駝大半畏難雖近道諸貨亦販運維艱再加以外國貨物例不　徵是以近年以來雖竭力設法整頓無如來源旣匱稅課實難望其充足此盈餘未能足額之實在情形也計一年之内盈餘銀兩雖有加增而較之足額年分仍多短絀查前　監督德木楚克札布等將短徵盈餘銀兩奏懇聖恩儘收解奉旨允准在案嗣因户部奏關稅請照常徵收不得援案辦理奉旨各關均宜設法整頓仍遵額定稅數照常徵收不准以儘收儘解違例奏請如將來虧短實屬有因着俟一年期滿奏報時由户部酌量情形分别奏明請旨核辦欽此欽遵各在案奴才等自光緒十三年八月初三日起至十四年八月初二日止一年期滿共徵收正額銀十萬二千一百八十七兩五錢六分二厘收盈餘銀七萬九百八十三兩八錢九分四厘七毫統計正額盈餘共實收銀十七萬三千一百七十一兩四錢五分六厘七毫比照歴年足額年分正額無虧計少收盈餘銀十四萬一千七百九十三兩一分五厘三毫除一切官用均照歴年核减章程開銷並前任監督延煦等奏添派稽查各門稽查海巡委　等飯食銀兩曁户部議添東壩等七處委員飯食銀兩亦照新章由盈餘項下作正開鎖嗣准户部咨光緒十三年十二月十八日欽奉諭旨着自明年爲始於年例恩賞太監銀兩外每年再加進銀一千兩欽此欽遵咨行前來奴才等遵將此項銀兩業由盈餘項下提撥解交又户部咨庶吉士飯食銀遵照部章按十成實銀支解亦經如數遵辦外其餘銀兩照例儘數解交户部再徵收海淀藥材燒酒錢糧除交正稅外餘銀五十一兩五錢二分六厘一併解交户部以上各欵謹另繕清單恭呈御覽一面咨行户部分别查核至罰欵一項前經户部議准俟任滿時咨部存案免其另册報銷等因歴經遵辦在案查奴才等任内罰欵除業經如數完繳共一百八案遵於清單内聲明其零星小販查係實在無力完繳者由奴才等酌量情形分别責懲釋放以免拖累所有奴才等一任期滿徵收正額無虧盈餘未能足額緣由謹據實陳明伏乞皇太后皇上聖鑒謹奏奉旨額勒和布等奏崇文門徵收稅課盈餘未能足額着户部議奏餘依議摺二件片一件單三件併發欽此○○奴才額勒和布巴克坦布跪奏爲關稅期滿所有徵收土藥稅銀數目據實奏聞仰祈聖鑒事竊查崇文門向來洋藥土藥一律徵收專欵解交部庫自光緒十三年二月間准户部咨送洋藥稅厘併徵新章原文内稱查洋藥完過併徵稅厘無論成箱成包凡貼有印花之洋藥各省關卡卽應查騐放行免其重徵等語奴才等到任以來凡遇洋藥到關卽按新章並前任監督等成案辦理查騐放行其餘惟有土藥一項歴任以來本屬無多曾經前任監督將歴辦情形奏明在案目下洋藥大爲暢銷土藥因之益形减色奴才等到任後督率司員並嚴飭書役竭力稽查不容復有偷漏計自光緒十三年八月初三日起至十四年八月初二日止共徵收土藥稅銀五百三十兩四錢八分正稅外例有隨解飯銀曁加平銀十六兩八分又罰項除照例充賞外共存公銀六兩四錢三分仍遵照咸豐九年奏定章程專摺解交部庫再崇文門徵收商稅例有加平銀兩惟此項課稅係專欵徵收且走私居多又須添派書役嚴密巡查此項加平銀兩除交部隨解飯銀曁加平外其餘作爲一切工食等項之用仍遵照咸豐九年定章無庸開銷報部謹將徵收土藥稅銀數目理合恭摺陳明伏乞聖鑒謹奏○○希元等片再前陜西鹽法道顧肇熙前在吉林曾當荒務局總辦差使嗣奏補吉林巡道仍兼理局務計在局五年有餘其於清查荒務稽核租賦等事均能不憚繁難盡心經辦該員現於署理陜西督糧道任内丁憂回籍守制此次請奬勘辦通省荒地在事出力各員似未便没其前勞合無仰懇天恩俟該員服闋後可否以道員卽選以示鼓勵　自鴻慈附片具陳伏乞聖鑒謹奏奉硃批覽欽此○○譚鍾麟片再甘州府知府吳協中因病呈請回省就醫曾委秦州直隸州知州余澤春前往署理余澤春現報丁憂查有鞏昌府知府丁振鐸精明穏練堪以委署所遺鞏昌府知府員缺查有儘先題奏知府胡宗溎堪以接署據藩臬兩司具詳前來除檄飭遵照外謹附片陳明伏乞聖鑒謹奏奉硃批吏部知道欽此○○譚鍾　片再臣接准兵部咨稱借補陜西固原提標後營守備匡文玉保案不符應另揀員請補兹據臣標中軍副將鄧全忠詳稱查有現署標下左營守備儘先守備趙彩鳳練逹營務馭兵有方堪以請補詳請核辦前來臣查趙彩鳳營務素嫻辦事結實歴署守備各缺辦理一切胥臻妥協以之請補斯缺實屬人地相宜亦於營伍操防大有裨益合無仰懇天恩俯准以趙彩鳳補授陜西固原提標後營守備員缺以期得力如蒙俞允應請飭部先給署札俟防務告竣卽行給咨送部引見以符定制所該員履歴清册另咨送部外謹會同陜西固原提督臣雷正綰合詞附片具陳伏乞聖鑒訓示謹奏奉硃批兵部議奏欽此○○譚鍾麟片再安定縣知縣李穀人調省遺缺查有試用通判曾麟綬堪以委署署鎭番縣知縣蘇重熙調省遺缺查有試用知縣廣澧堪以委署兩當縣知縣周兆璋呈請就教遺缺查有補用知縣龔炳奎堪以委署據藩臬兩司會詳前來除檄飭分别給委外謹附片具陳伏乞聖鑒謹奏奉硃批吏部知道欽此○○新授福建台灣鎭總兵奴才萬國本跪奏爲恭摺叩謝天恩仰祈聖鑒事竊奴才前奉督撫臣奏委署理台灣鎭篆當將接署日期恭疏題報在案兹於本年五月十八日奉福建台灣巡撫臣劉銘傳行知光緒十四年三月二十八日奉上諭福建台灣鎭總兵員缺着萬國本補授欽此謹卽恭設香案望闕叩頭謝恩訖伏念奴才皖北庸愚毫無知識由淮軍行伍　保副將借補江南清江城守營都司常州營遊擊奉調台灣辦理撫番事務督剿出力蒙恩以總兵記名簡放旋奉開缺留台差遣委署台灣鎭總兵到任以來涓埃未報兹復渥荷恩慈補授斯缺自天申命伏地增慙奴才惟有督飭營汛認眞操防所有全台軍政隨時禀商督撫臣實力整頓以期仰答高厚鴻慈於萬一所有奴才感激下忱理合恭摺叩謝天恩伏乞皇上聖鑒謹奏奉硃批知道了欽此○○譚鍾麟片再甘肅提屬山丹營遊擊李學海前請勒令休致所遺遊擊員缺設處冲途巡防熙要當經移行揀補去後兹准甘肅提督周逹武咨稱查有留陜甘補用總兵甘州城守營守備梁有才練逹營務辦事認　堪以借補咨請核辦前來臣查梁有才營務曉暢任事實心以之借補斯缺實堪勝任合無仰懇天恩俯念員缺緊要准以梁有才昔補山丹營游擊以裨營伍如蒙俞允應請飭部先給署劄俟防務告竣再行給咨赴部引見以符定制除該員履歴清册送部外謹會同甘肅提臣周逹武合　附片具陳伏乞聖鑒謹奏奉硃批兵部議奏欽此 
 
