# 1898 - 91 - 4908967

 

Page 1

 
 
[急求施振] [  申報館協振所謹啓]  
　　天災流行國家代有然未有甚於今日之江北者災區廣至數十州縣災民多至數百萬人不特室盡磬懸且更途盈餓殍若不急爲拯救勢必淮海徐郡日後靡有孑遺何天之酷待斯民竟致若此耶本館旣從事於籌振斷不敢以計窮力竭遽謝仔肩重以嚴佑之先生疉發電音諄諄催促讀未終帙已將雙淚涔涔所望海内仁人勉力佽助稍損一絲半粟卽可多活數人不特飢民戴德銘恩卽本館亦没齒懷仁劌心刻骨矣肅此布陳伏維垂鑒 
[新印直省闈墨告成] [  圖書集成局啓]  
　　去歲秋闈人才特盛合一十八行省賦鹿鳴者類皆一時知名士闈中時藝幾于户誦家絃郭君琴石讀而善之遴其尤者付諸剞劂氏名曰選　知言本局急倩在京友人覔得初印善本印以新鑄鉛字以期餉遺藝林刻已告成分裝四册每部收碼洋一角八分世有先覩爲快者請臨上海三馬路申報館申昌書畫室各書坊及外埠申昌或經售申報處選購可也 
[新輯自强學齋治平十議告成] [  圖書集成局代啓]  
　　近時風氣大開事事倣行西法喜談洋務者無不著書立說流播寰區顧或擇之不精或語多耳食不特無以資實用且更詒笑於通人是書采近人專作編成十種或則言利之可興或則言弊之當革或則言安内攘外之要圖但使謀國者簡練揣摩引而伸之觸類而長之漸漸收自强之堃其中鈔弊論一書歴陳錢鈔利弊當此銀賤錢荒之際尤爲關心國計民生者所不可不讀兹託本局用新字排印成書每部十二本盛以錦　價洋一元四角賜顧者向本埠棋盤街文瑞樓蘇州綠蔭堂察院塲文瑞樓漢口漁古山房長沙省富文書局均有寄售 
[昨報述客論圜法意猶未盡因推論之]  
　　昨報紀客論圜法以銀幣爲最亟宜整頓其次銅幣其次金幣仿照西法而變通之固爲當務之急然現當帑項支絀之時何來如許現銀大興鑄造西人之財聚之於上卽散處者亦無不可以稽核中國之財散之於下或謂皆歸中飽試問中國共有現銀若干則自來無有人能稽核者故國家欲舉一大事費數百千萬者雖曰國恩高厚不欲苛歛於民然亦無從苛歛卽欲整頓圜法重新鑄造談何容易不如廣行紙幣以濟金銀銅之不足然後逐漸鑄造彼此相濟流通自易或謂紙幣爲國家弊政斷不可興不知行之於不思整頓之時僅救目前固爲弊政若因整頓圜法起見以冀流通則爲美舉惟視立法如何耳且現在市上非不通行紙幣惟非國家所頒故不能行遠耳京中向有京錢票自一吊至數十吊數百吊東口有制錢票天津有津錢票南省長江上下亦皆有錢票如滬上之期票匯禀亦卽紙幣之類也惟不能隨便行使耳若興鈔票亦分金銀銅三品一如實存之數旣無成色之高下而取携又便國家製而行之便民之舉莫此若矣况西國銀行鈔票在中國通商口岸日漸通行華人多樂用之中國若不興辦西國鈔票日漸加增暗中受虧何可勝計或謂中國人情浮僞若興鈔票恐有奸民仿造魚目混珠其弊尤難查察竊謂鈔票若由國家所製則可無慮乎此亦宜延西人監製編列字號如一兩者分一千字每字或數千號數萬號五兩至十兩百兩者亦皆如此有條不紊易於稽查責成銀行及錢莊之大者以八成或七成現銀領取便民行使在銀行錢莊有二三成之利可圖亦必樂於從事或謂若興鈔票收取現銀使銀用去而市上轉運不靈必致擠軋若將現銀存儲不動則亦不必行鈔票矣曰是不然鈔票本濟現銀之不足變通辦理之法斷不能將現銀如數存儲不動然亦不能不儲數成以備領取如一兩者編一千字每字編一千號則已得銀一百萬兩如每字編一萬號則已得銀一千萬以八成現銀領取已可得銀八百萬卽以七成領取亦可得銀七百萬以二成存儲則五百萬現銀必可動用再加五兩十兩五十兩及百兩者照一兩者核算則五兩者可得二千五百萬十兩者五千萬五十兩者二萬五千萬一百兩者五萬萬就銀數紙幣而論已可得八萬萬餘若再加金銅之紙幣其數不更可觀乎現在國用雖屬浩繁尚無須八萬萬之多則存儲者可不止二成存儲能多則轉運愈靈更能取信倘能將存銀在各處大埠設立銀行則鈔票收發更有歸宿并須責成製票之人不惜工本務精務美用敝之後對號繳銷再領庶免錯亂遺誤鈔票一興除現匯之票外其餘各票一概禁不准行如此而民間銀錢依舊流通而國用可以舒國庫可以裕非圜法之至美者乎且中國之所以受虧者首在洋債一債未償一債又起週年利息日溢於外洋以厘稅作抵日積月累必至入不敷出苟行鈔票將所餘之銀還清洋債收回本有之利權語云百姓足　孰與不足目前救急之法似不能泥於聖經似宜先舒國用國用一舒自無累民之舉與其借之於民捐之於民易若行鈔票與民通財之爲愈乎在無識者以爲國家以紙幣歛民之錢不知通行之後銀非無著猶之現在滬上各銀行之鈔票人皆視如符劵西人之票尚可行於中國豈中國朝廷之票而反不能通行吾不信也 
[諭旨恭校]  
　　三月初六日奉硃筆遣孫家鼐爲正考官徐樹銘徐會澧文治爲副考官欽此同日奉硃筆這同考官著檀璣戴兆春朱祖謀吳士鑒趙士琛夏寅官張學華李家駒毓隆鄭沅李灼華夏孫桐駱成驤吳保齡伍兆鰲景禐劉瞻漢渠本翹去欽此同日奉硃筆内簾監試著榮陞蔣式芬去内塲監試著麟趾慶緜秀林德藩吳光奎聶恩溥張承纓徐士佳去欽此同日奉硃筆這塲内督理稽察著左翼副都綂舒存右翼副都綂恩普去欽此同日奉硃筆這收掌試卷等所官著孫培元吳海王元慶王之杰金鵬孫國楨李經野吳錫嶲任文燦王鳳文侯維鵬黄維翰　紹濂葛詠裳王之傑黄斗元孫文翰韋履潔王景濬陳應辰長紹趙湘洲王沛棻去欽此同日奉上諭孫家鼐現在入闈吏部尚書著翁同龢兼署欽此同日奉上諭徐樹銘現在入闈都察院左都御史著唐景崇署理欽此同日奉上諭徐會澧現在入闈吏部右侍郎著張蔭桓兼署其所署禮部左侍郎著趙舒翹暫行兼署欽此同日奉上諭文治　在入闈兵部右侍郎著阿克丹兼署欽此同日奉上諭溥良現在入闈户部右侍郎兼管錢法堂事務著溥頲兼署欽此 
本月初六日欽奉硃筆五道上諭五道被電報局延擱直至初九日始傳來而又電碼多訛艱於繙譯雖經列報缺悮尚多昨日接到邸抄用特敬謹校正如右閱報諸君子幸勿誚爲水覆山重也本館恭註 
[旅順近耗]  
　　益聞錄云俄國租賃旅順口大連灣爲泊舟屯兵之所已簡親王吳克氏爲代理旅順總督至水師之駐屯於此者共二千名 
[界務待商]  
　　廣州博聞報云中英兩國委員互勘滇緬邊疆其在緬甸一邊者尚易就緒惟勘至滇省南界　　中止緣兩國所訂之約内有一語似有兩歧之處頗費商量因此不能確爲遵守須禀候兩　批示也 
 
 

Page 2

 
 
[觀光上國]  
　　廣州博聞報云蘇祿國王蘇耳丹擬於本月初間由新加坡來游中國所帶隨員護衛不下六十餘人按蘇王此行志在觀光上國固非尋常游覽者可比也 
[籌疑艱難]  
　　北通州訪事人云沈觀察劉司馬許刺史連日在城隍廟勸城内鋪商領照信股票此推彼諉頗爲不易刻下傳言京　某大憲來信又須起辦房捐矣 
[米禁綦嚴]  
　　福建省垣出米無多全賴臺灣及各處販運接濟自臺地割畀日本農皆失業臺民反紛紛來閩購歸且有奸商私運出口者是以近日米價漸貴上白米每石約售錢四千七八百文次者亦需三千五六百文以致貧户小家大有度日惟艱之懼近經善後局憲札飭委員查禁并大張曉諭云現在省城米價日增民食維艱訪聞各屬之米惟連江縣出産爲最多然由東岱出口外運查江産米向惟運省售賣前議商販運米至省由縣給照限日到省將照呈繳福防廳騐明米數相符蓋印發回縣中繳銷原爲杜絶偷運起見惟由東岱出口運去之米亟應嚴飭連江縣東岱巡檢嚴行查禁不准外運出口如該巡檢查禁不力或敢得規包庇任聽外運一經發覺立卽詳請叅辦除分札飭遵外合行札飭爲此札仰該巡檢卽便遵札辦理凛之切切 
[暫攝篆務]  
　　昨報曾紀嘉興縣楊邑尊因病出缺兹得嘉興采訪友人來函云當日由典史禀報本府後宗郡守卽札委秀水縣金邑尊兼理嘉興縣篆務邑尊奉札之下趨赴府轅謝委及回署頒發紅諭定於本月十三日接印治事 
[宿松閙考]  
　　益聞錄云二月二十日宿松縣張大令舉行縣試應考者多至二千五百餘人大令以軍功起家待士過爲優厚是日頒給點心茶水以解飢渴迨案出有姓名顚倒者衆童見而譁然大令查知係禮房書吏塡寫之誤嚴加斥責迨二十六日初覆題爲水信無分於東西而信字誤寫作性衆童又脫巾譁噪大令力爲彈壓衆愈鴟張蜂擁上堂將首塲試卷千餘本舉火爇之是時塲中大亂毁壞房屋器物無算大令怒甚飭差拿獲肇禍之文童四名暫行管押旋復將當塲阿和之十名開單送交紳董請爲拘送其中有工部主事某主政之子前任川省臬司某廉訪之孫及某廪保之孫在内各鄉宦知事不得了會同進署籲請彌縫大令允令照償所毁之物復將試卷補謄送閱其事始了二十八日補行初覆聽點者祗五百餘名餘均回里想從此可浪靜波平矣 
[慘遭火刼]  
　　北通州訪事人云州城東南郊外相距三十五里之王家莊人王姓家道小康上月某夕三更時不戒於火致全家葬於火窟事經地保報官適值州考許刺史因倩帮審委員楊刺史前往相騐飭王姓族人備棺收殮聞者莫不爲之歎惜 
[北通州官塲紀事]  
　　北通州訪事人云新簡通州漢坐糧廳李穉臣部郎澐係吏部考功司正郎山東諸城縣人丁丑進士定於三月初九日到任視事○倉塲總督長李二憲定期三月初十日命駕赴通州行轅料理收漕事宜○二月二十三日倉憲委坐糧廳開通濟庫放袋布價銀○山東河運首帮於二月十五日由德州開行陸續北上末帮定於三月初二日開行大約三月望前首帮當可抵壩○山東糧道委徐君延祜押解席片到通收儲以備新漕到壩時鋪用○江蘇浙江糧道憲信致駐津通各局委員令將公廨修葺南員限三月初到差在津兌漕裝船運通交納 
[浙省官塲紀事]  
　　杭州訪事人云督辦江蘇鹽局萬觀察福康現届期滿例應交缷廖中丞札委現辦官書局之許觀察貞幹接辦所遺官書局一差委郭觀察集芬辦理○候補運副吳分轉鴻年經運憲委徽州鹽局帮辦差○西安厘局差經總局憲委候補通判龔别駕梓榮辦理○委署布政司理問楊叅軍光熙涓吉三月初六日辰時接篆所遺牙厘局收支文案差上憲委候補縣周大令接辦○候補副將施副戎玉章經撫憲札委管帶象石練軍當卽赴轅叩謝俟交缷省城武總巡差然後前赴防次 
[白下官塲紀事]  
　　金陵采訪友人云督憲劉峴帥檄令上海保甲總巡鍾受伯大令來省適大令因捉賭肇事辱及賈姓公子被紳衿列欵禀訐已解去總巡差奉檄後卽由上海附輪船來省月之初七日安抵省垣當卽趨詣督轅禀見○江南松江提督缺出督憲劉峴帥奏請以皖南鎭李壽亭軍門署理所遺鎭篆則委提督黄景山軍門署理李軍門時在吳淞防次就近先往松江接篆至月之初吉由松來省親　督轅謁見旋於初七日由省起節往寗國交缷皖南鎭篆峴帥飭派澄波輪船恭送黄軍門亦於是日親詣督轅禀辭赴任卽與李軍門同舟前往 
[神京麗日]  
　　京師訪事人云東四牌樓四條胡同有鄧二者係漢軍人年届古稀步履尚健其弟曰鄧三鄧四年皆已逾耳順分炊已久家道均稱小康昆季之間亦素和睦鄧二有舊房一所在北新橋附近某甲欲謀其地托其乙爲之關說祈爲情讓乙如命往求適鄧三鄧四在座乙乃致甲之意請玉成其事應需價值當如數奉繳二鄧慨然允諾商之其兄鄧二不願出售而乙屢次來催鄧四無法諉推遂帶領匠人往拆房屋鄧二聞之遣車夫某丙前往攔阻鄧四不服大聲喝駡某丙回訴鄧二親自往阻丙亦隨往鄧四見丙至拾短木棍擊之不料誤中鄧二太陽穴登時殞命地方官聞信馳往鄧三業已遠颺祗將鄧四鎖獲解送步軍綂領衙門錄供送交刑部治罪○某氏婦因染毒瘡延醫調治遣某甲持方買藥藥肆夥友某乙誤認斑毛七個爲七錢卽付與之甲持回並未細看婦恨疾病淹煎將藥一飲而盡移時腹中作痛命登鬼籙甲報經中城兵馬司衙門正指揮親詣相騐飭傳藥鋪夥某乙到案訊供究辦○趙某卜居前門外東河沿以小販爲生娶某氏婦爲室夫唱婦隨頗稱相得上月廿一日婦偶因細故潛吞阿芙蓉膏自盡趙卽喊報中城兵馬司衙門騐得頭顱皮破雙目被挖據仵作報係鼠所咬傷因同屍親察騐詳禀正指揮諭令先行備棺成殮將趙某帶回衙門覊禁獄中聽候究辦○本月朔日黄昏時雪花亂舞一白無垠直至將曙始止約有三寸許節近清明滕六君尚來惠顧亦邇年所罕覯者也○閣王廟前街有周某者不務正業酷嗜葉子戲屢戰屢北債負極多自思無力料理爰潛購紫霞膏吞服斃命賭之害人亦甚矣哉○光棍李某見某氏婦之甥女姿態動人垂涎已久遂先與婦私繼而及女後令女賣笑婦云須與其母商之其母不從李遂同無賴輩將其母輪姦因而忿極服毒自盡現被北城差役拿獲解送刑部審問眞所謂窮兇極惡者矣 
[潞河春漲]  
　　北通州訪事人云歴來開設錢鋪例取五家互保以杜誑騙而免欺詐去年冬間錢鋪相繼倒閉一日中有元泰蔚增裕源德通四號之多今正又有馬駒橋萬裕德錢鋪因虧欠逃逸刻下許刺史剴切示諭略謂例載錢鋪無論新開舊設均令五家聨名互保報明地方官存案如有逃逸者由互保之家代爲清理云云如此整頓錢業中當不敢效尤也○春寒料峭直至二月杪運河始開刻下帆檣往來如織想自此以後可暢行無阻矣○許東藩刺史於二月二十一日舉行州試首題如之何其徹也對曰百姓足次題亦將有以利吾國乎詩題賦得十日春冬不出門得寒字二十五日初覆四書題雖與之俱學經題遵彼微行爰求柔桑春日遲遲詩題賦得穆如清風得如字二十七日二覆四書題其設心以爲不若是詩題賦得二月春風似剪刀得風字 
[津門雜錄]  
　　天津訪事人云津郡城外向有圍墻以衛民居今需修理已將工程畫分四叚西北歸長蘆運憲東北歸天河道憲東南歸關道憲西南歸營務處分叚承修不日當動工興作矣○樂生錢鋪被刼一案前經保甲局總辦李少雲太守飭弁購綫拿獲眞贜實犯王塏一名業已列報兹局勇續　　大一名訊認夥同行刦不諱前獲王塏之弁已由太守犒賞此次又由關道賞錢五十千以爲緝捕勤能者勸○袁慰庭廉訪督練新建陸軍向係馬步七千人現以外患迭乘勢難禦敵擬募足一萬人爲干城之寄但籌餉維艱非得大部准行並無的欵可撥刻已晉 
 
 

Page 3

 
 
京禀商當道以便奏請施行矣 
[烟海春濤]  
　　烟臺訪事人云青沂一帶每當冬令地方官設立粥廠以廣好施流民扶老携幼咸往就食擇空閒處所搭蓋席棚爲棲身之地今值東皇命駕煖意漸回粥廠已停遂皆遄返故里矣○本届舉行春闈南籍之入都應試者皆由烟臺換搭輪船赴津北上連日各客棧中大有應接不暇之勢凡業此者無不利市三倍云○上月二十三日之晚某爐作爇火煆鐵火延席棚適值封姨肆虐只得聽其自焚自燼幸左右並無鄰居故回祿君旋卽返斾○近有流氓多人日伺海濱遇輪船進口卽紛紛躍上爭搬搭客行李一經雇用則任意勒索必滿其慾壑而後已屢經官府示禁而若輩視若弁髦亦行旅之累也○本月某日由膠州移來勇丁三營在烟臺之附近駐紥想此處居民可從此安謐矣○上月二十八日微雨淡雲頗似養花天氣午後忽風伯怒號砭肌透骨凌厲異常養生君子當謹愼起居加意調攝焉 
[漢皋近事]  
　　漢口訪事人云十里香者漢上梨園中名旦也色藝兼長有目共賞上月二十五日午前獨行至大火路口與鐵政局工匠某某相逢見其淺笑輕顰不减櫻桃丰韵遂任情調笑肆意輕狂香且怒且詈以致羣起而毆幸同輩行經其地遂得解圍不然則香消玉碎矣○上月二十五日午前漢口楊家河正街有一拉車者不自小心將道旁三歲之孩悮觸仆地受傷甚重旋卽殤斃孩父與車夫誓不干休聞須送官究辦也○蔡甸北鄉農民某甲某乙因購牛細故遂彼此挾嫌一日相遇於途竟致用武乙非甲敵致大受傷夷頓時斃命刻下甲已遠颺然事關人命恐終難逃法網耳○前署武昌府施鶴笙太守於二月十六日接辦漢口牙厘局事務所有局中一切事宜大爲整頓將來厘務定有起色也○漢上錢價之昻已歴三年矣刻下茶商將入山購茶一律改用銀元給價亦一時之權變也○前報紀漢口黄陂街某錢店不遵府定捐章私行交易等情兹悉余太守欲將該店管事人驅逐出境不准重理舊業以爲將來者儆聞其事者無不憚太守之威焉 
[潯陽雜俎]  
　　九江訪事人云九江府聨敷青太守於上月廿五日因公赴省屬下印委各員俱赴碼頭恭送○德安縣鄭月如明府於上月廿四日因公來潯謁見各當道大約小作勾留卽須遄返○瑞昌縣彭星階明府考試文童正塲已冠題爲臣不易如知爲君之難也未冠吾十有五而志於學通塲次題曰敢問其次曰言必信行必果詩題未詳○德化縣紳耆劉晉恩等聨名赴縣禀稱潯地米糧缺少皆因販運出境之故去歲收成尤歉逃荒外出者接踵於途近又有射利之施豐泰等用輪船販運出境以致米價頓貴民不聊生若不禁止於地方大有妨碍楊少遲明府閱禀之下卽傳諭施豐泰等不准販運并請稅務司馬根君一同禁止現在各米行皆願具甘結矣 
[玉鈎斜踏青記]  
　　揚州訪事友云日前江甘兩縣朱程兩邑宰至運轅衙叅江蓉航都轉面諭云頃奉督憲劉峴帥電諭略稱省内現已鼓鑄龍銀以補制錢之缺糶免以銀兌錢受奸商抑勒此後司署及總局儀棧月發公欵卽以此支放共計月須若干先行電覆以便鑄備具領日前已遵飭具領支發給誠恐到揚後市廛有意抑勒請煩預爲示諭兩邑宰回署後遵卽會銜示諭通衢大旨謂此後運轅及總局儀棧支發月欵均用省鑄大小龍銀各店鋪均應通行收用與洋銀價值一律倘敢有意抑勒一經訪聞或被告發定行提案嚴究不貸○前署南河運河同知江西萬少雲司馬青選年届八旬精神猶健某日忽患寒瀉之症醫治不效延至二月十二日騎箕西逝司馬公館本在袁浦河北大有巷隨由公子等擇期大殮各當道均往奠醊衣冠濟濟極盛一時○揚城　物昻貴白米每石漲至五元以外柴薪每擔亦須青錢三百文有奇且各篷皆已售罄蓋因飢民絡繹洲上買定之柴不敢捆運進口也本郡新舊兩城老虎灶多用柴薪現因價值太昻遂於上月杪邀集同行相率罷市公議漲價凡有陸盧之好者是日咸抱相如渴疾羣起鼓噪事爲某保甲局所聞立將首事某甲飭差傳至訊以何故閉門甲以薪值過昻公議漲價對局員怒謂爾等加價原無不可何膽敢糾衆齊行相率罷市殊屬不合隨令笞責若干並勒令卽刻開門各灶聞之遂於是午照常交易○揚城每届春令失孩之事時有所聞某晨三祝菴對面巷内某姓家一六歲男孩小名翠英在門前戲耍一轉瞬間忽失所在某姓祗此一子惶急非常急卽鳴鉦尋覓蹤跡毫無正在焦灼忽有素識之某甲將孩送回據稱行至舊城太傳街見此孩隨一男子行走初不疑爲誘拐也因上前呼其名問以何往孩呆若木鷄茫無以對轉詢男子則已乘隙逸去矣孩家悲喜交集感謝萬分聞者咸謂小孩遺失而能珠還者十不得一今此事誠出萬幸也 
[上海官塲紀事]  
　　國子監祭酒陸鳳石大司成潤庠由蘇來申前日命駕進城遍赴各衙門投刺至縣署黄大令迎入花廳清談良久而别○翰林院侍講學士文芸閣太史廷式休官後卽返豫章珂里邇日因事到申昨日命駕進城拜會各當道至縣署適黄大令公出由家丁擋駕○駐津海運總辦韓韶笙觀察紱前日道出滬江命駕入城遍赴各署投刺至上海縣署黄大令飭丁擋駕○江蘇按察使司吳廣涵廉訪由金陵抵滬已登昨報昨晚乘官舫回省在滬印委各員咸至江干恭送○江蘇按察使司吳廣涵廉訪以上海縣帮辦保甲委員候補巡檢俞少尹侃一年期滿例應瓜代因委候補縣丞俞二尹軾接辦奉賢縣帮辦保甲委員候補縣丞丁二尹日棟亦已期滿另委候補巡檢張少尹家溱接辦札飭松江府恩詩農太尊轉札上海縣黄大令知照 
[設局防疫]  
　　臺灣疫氣流行傳染殆遍駐臺洋員電致江海關雷稅務可請行防疫事宜遂據情照會江海關道蔡和甫觀察觀察札知上海縣黄大令備船兩艘停泊楊樹浦一面委候補縣丞許子春二尹融在楊樹浦設防疫局一所遇有臺灣來滬之輪船卽由洋醫生登船查騐如有患疫者移至所備之船載至局内醫治昨日大令又接臺灣電音知刻下疫氣已較前稍殺矣 
[大令騐屍]  
　　上海縣主黄愛棠大令於昨晨十點鐘時帶齊刑仵差役等人雇令小火輪船拖帶坐船赴浦東陸家行鎭相騐路斃屍骸至晚卽遄返 
[擬建公所]  
　　前日江海關道蔡和甫觀察乘馬車至利川馬頭南卡之外履勘地址擬於是處營造房屋數楹作爲辦公之所勘畢往善後局中小坐片時而返 
[銀號被焚]  
　　前晚鐘鳴十下英界江海新關之後源通官銀號忽然火起號中房屋數十幢盡付咸陽一炬事後訪之僉云其時有人目擊號之後屋廚房中濃烟四起急奔告某號巡街華捕迨此捕飛報捕房鳴鐘告警救火會中人驅皮帶車而往汲水狂噴而已勢若燎原無能爲力直至將號中房屋焚燬無遺祝融氏始興盡而返至新關與號屋銜接當火之熾也在關各西人竭力保護始得免于殃及池魚 
[水手墜水]  
　　法公司某輪船由外洋來滬停洎浦江前日潮漲時有一駁船滿載羊數十頭至公司船交納船中甲水手在旁檢點偶不經心墜入浦中適值風狂浪湧以致隨波逐流無從撈救船主報知捕房捕頭飭包探帶同夥役沿浦江尋覓務將屍身撈獲然未知果能如願否也 
[倒斃疉見]  
　　昨晨本邑南市十六鋪地甲裘鎭查知大東門外大馬頭曁江海南關馬頭兩處均有一人倒斃形似乞兒遂卽遵章報請某善堂給棺收殮 
[勸募山芋賑欵]  
　　啓者昨今兩接往辦海沭留養之宋培翁善士在揚州來函電略云揚州過境難民絡繹不絶詢悉海州沭陽被災甚重淹斃與餓死者不計其數宿遷安東戇榆邳州稍次流離出外輾轉塡溝壑者不可勝計聞之可慘揚地諸善士僉謂山芋乾一物味甘而耐飢此物眞乃救飢善策好得生熟能喫不出毛病今䢴上各善士已籌集山芋乾資六千擔匯申託辦並請滬上賑所加辦四千擔合成萬擔等因查 
 
 

Page 4

 
 
山芋係温州出産除託温州招商局廣爲購辦分解徐海各處災區散放外惟四千擔芋價爲數不少務求海内仁人君子迅賜解囊俾資集腋禱切盼切上海陳家木橋電報總局内籌賑公所謹啓 
[至誠感神]  
　　頃接勤餘堂童求目疾全愈助賑捐洋五十元茸城一軒洋五十元胡開文號來無名氏洋三十元恒孚銀樓由同豐永來丁汪氏求身健洋一百元又續來六户洋二十六元二角銅洋四元武林太原子爲妻求增壽保平安洋五十元松江隱名氏爲妻鄭氏求保却病延年洋二百元甬江認過推恩子規銀六十三兩分别祗領感篆靡涯查淮海被災甚重需欵正殷日昨海州發來急電有數十萬災民轉瞬卽成餓殍等語其搶地呼天存亡危迫情形不啻如聞其聲如見其人于此時而出資拯厄其功德豈復言思議擬所能盡哉泚筆記之曷禁禱祀求之矣[  上海六馬路仁濟善堂籌賑公所制施則敬等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[三竺梵音]  
　　杭州訪事人云浙省餉項支絀大憲擬辦房捐按月照租價收取十成之一屋主租户各輸其半聞下月卽　開辦矣○省中米價昻貴貧民困苦異常杭州府林太守查得光緒已丑年通省皆災每石尚不滿四千去歲雖有偏災而亦不乏　熟之區其中必有奸商販運出口市上因此高擡價值爰出示禁止略謂如有販運出口者訪聞後定行嚴辦各米鋪亦均　　　以紓民困故近日米價已略减矣○自本月初三日放晴後天氣驟暖初七夜三更時雷聲隱隱大雨如注次日雲濃似　　氣逼人不識碧翁翁果何日始晴光大放也 
[粵海春濤]  
　　廣東訪事人云清樂橋月華軒對聨店被火延燒店中雇匠修葺業已竣工開市不料經燒之　　不　　　日忽起大風將牆吹倒致壓斃數人○興隆街公善堂上年曾擬爲人承保火險日久無成今因大火之後經理人亟欲成此美　　將各欵印派各鋪户週知大致以拆斷火路爲要其規模皆照西人保險之法然於保費若干公司資本若干現尚未擬定也○　　遠硜口大山綿亘猛虎成羣左近村民被噬者甚衆江前有一娶婦者在此經過輿從人等見虎結隊而來皆棄輿逃遁新婦竟果成腹未訂鸞交卽逢虎厄亦云慘矣○上月十三日爲南海洪聖廣利王誕辰其廟離城有三十里之遙香火甚盛連日四鄉八鎭之　香者不絶於道○拐騙之術層出不窮某日有一輿夫隨一客到某轎房雇轎就醫只需輿夫一名適轎房亦祇有一人在彼遂同　來之輿夫舁轎出城事畢回至大新街口輿中人出小洋數角囑所雇之輿夫赴小市街買藥及至回來而轎與人已杳如黄鶴始知被騙蓋輿中人亦一輿夫也○粵垣米價稍定人心亦漸平靜上月某日東關外鬼基某米店糴米者擁擠不開不得已將門關閉　前買者銀貨交訖再開門放入過者見其閉門而門外人聲喧雜因疑爲搶掠云 
[蟂磯蘚跡]  
　　蕪湖訪事人云前報紀江口吳萬順木行主吳祗齋積欠本埠各莊及外埠往來三萬餘金突於去夏效高飛之黄鶴梅妻鶴子亦皆拔宅飛昇經各債主禀由前署蕪湖縣萬邑尊諭令江西會館木帮董事將行内所剩之貨估價　償一面行文江西原籍嚴密訪拿嗣經江西臬司張筱船廉訪將吳偕逃之夥某甲及其姊壻某乙拿獲甲乙向爲吳羽翼至此自知皮之不存毛將焉附祗得將本人和盤托出得以由縣拘押蕪湖被騙各莊聞信後卽相率乘輪船前往江省禀請追究○去年淮徐海洪水爲災飢民扶老挈幼轉徙流離其至皖南及浙西一帶苟延殘喘者尤不啻恒河沙數氷天雪地鬻子售妻一片哀聲雖　石人亦爲　下刻當春回大地東作將興災民咸遊倦思歸陸續取道鳩江賦歸去來兮之什自月初迄今所過已不下十有餘起一起皆十百成羣鳩形鵠面吳吉士大令恐其飢火中燒易滋事故每次特派差役截於東郊按名給予飯資一百文導入古寺蜷宿翌晨卽押送出境不准逗遛花朝左右所過尤絡繹不絶聞有災民五百餘名由蕪湖下游三十餘里之東梁山剪江西渡意將假道和州轉出浦口遄返鄉關適值風雪連天阻不得進止於西梁山　碧霞宮黄山寺等處啼飢號寒聲徹原野駐紥是處之精健營陸綂帶聞之急捐白米兩石派人給發始得飽餐而去○安徽學憲徐季和大宗師於二月初八日由姑孰秉節按臨寗國已紀報端兹悉寗國亦已試竣宗師諏吉於三月初二日由寗轉蒞徽州聞俟徽郡試畢卽循例按試池州遞考安慶爾時約已芭蕉漸綠梅子將黄卽由省會返斾回轅舉行本郡院試並就節轅避暑是以太郡當塗蕪湖繁昌三縣主均料理於月内開辦縣考惟尚未示定日期耳 
[上海巡局紀事]  
　　寗波銅匠董榮良賃居楊樹浦大純紡紗廠左近前日其子阿二與鄰居陳阿四之子口角嗣竟聚集多人如臨大敵阿二受傷甚重遂至巡防局控告姚殿卿二尹立飭勇丁將陳子拘獲升座研訊一味求饒二尹令償阿二養傷費洋數元交保斥釋○楊樹浦華盛紡紗廠碼頭扛夫分寍波江北兩帮昨日上午甬人某甲邀集數十人突將江北人王阿四毆擊王孤掌難鳴致被擊破頭額昏眩倒地及醒後至巡防局喊控局員姚殿卿二尹升座研訊以王傷勢甚重飭送虹口同仁醫院求治一面飭十二圖地保及勇丁四處查拿務將行兇之甬人拘獲究辦○本城虹橋南首江姓家前晚被賊行竊轎衣等件昨晨開單報明保甲總巡局戴子邁明府督帶捕役前往履勘嚴緝務獲○陸家浜陳豐記船廠前日因雇小車夫徐某裝運貨物彼此論價不合互相口角廠主將徐送至二十三七鋪巡防局中請究局員盛雨村二尹於前晚升堂研訊徐供稱自知不合叩請恩典二尹判笞一百板斥釋○前晚二十三七鋪巡防局委員盛雨村二尹率勇巡查至南市董家渡石街時已更魚三躍見是處栅門洞啓因勃然大怒次日飭地甲將栅夫甲乙兩名傳至局中提訊甲乙一味求恩二尹姑念初犯從寛斥釋○浦東　橋巡防局委員吳品山二尹前日拘獲竊犯吳阿松一名訊知竊取某烟館烟槍四枝質於南市某質鋪將質劵存寄小南門外黄皮阿六所開小烟館内因卽派勇將吳押往二十三七鋪巡防局中請爲吊贜歸案局員邵子怡二尹卽派令勇捕恊同往弔 
[英界瑣聞]  
　　山東某邑人某甲流落滬江頗年潦倒無門告貸凍餒交加前晚止宿于滿庭芳街某小客棧中迨夜深人靜時將鴉片和入高梁酒一吸而盡及至次晨棧主見其神色有異疑爲病也雇人舁送仁濟醫館求療醫生察知服毒急以精　散　之未幾胃中嬲激得將毒物嘔盡而蘇亦已險矣○昨日英界某號華捕舁送甲乙二病丐至公堂請爲安揷值日差未及禀明讞員張直刺擅自送往棲流公所所中事拒而不納差役遂舁往荒郊置之後遂不知其究竟 
[法界瑣聞]  
　　善鐘馬房主投公堂控英界燕慶里倡婦王雪香倩丁阿寳等作中借去洋四百元屢索不還求提追給鄭大令准詞出票至英界協提王倡友丁暫押捕房候堂期解訊○德大小錢莊主馬德芳去年因貼票虧欠各欵爲數甚鉅潛行避匿至本年正月各債主紛紛其控馬知事不得了自行投案迭經鄭大令訊供責比勒限嚴追迄今案懸日久分文不繳因飭西包探美　將往來帳簿檢點清楚存於捕房其餘生財擇期拍賣作抵 
[美界捕房紀事]  
　　江北人陳似英王阿六以喚賣草履爲生前日下午同至虹口百頓路口設攤求售忽有老張者冐稱探夥向之嚇詐謂租界中不能任意設攤倘欲無事須送碼洋二圓陳王見其兇横不敢與爭因無洋圓竟將草履六十雙攫去陳王因報知捕房捕頭立飭包探查緝究辦○寗波醫生楊朝宗懸壺於虹口漢璧禮路第一千一百四十一號門牌數日前鄉人張金友延醫妻病至今未愈前日午後張邀集多人擁至楊處任情毆擊并將招牌除去楊大怒立喚二百零八號華捕拘入捕房捕頭令押候解送公廨核辦○蘇州人楊慶春朱三繡昨日同至虹口西華德路第三百十三號陳安蘭所設之餅攤訛詐陳不之許致相口角將攤上雜物全行擊毁陳知勢不敵立喚五百二十一號華捕拘入捕房押候解送公堂核辦○東洋車夫張阿四昨日拉車至虹口百老匯路偶不經心撞壞某西人之衣西人責令賠償張不允被二十五號華捕拘入捕房押候解送公堂請究○小流氓陳和生專以聚賭抽頭爲生昨日至滬北天后宮内設攤聚賭正在呼盧喝雉采烈興高之際被四百八十八號華捕查見上前喝阻不肯聽從因卽拘入捕房押候解送公廨究辦○江北人徐阿郎前日傍晚時與同居之王順火口角嗣復互扭至捕房捕頭以兩造均有不合飭押乞丐牢中半天以儆 
 
 

Page 10

 
 
[申報館恊振所經收順直山東川東卾省江北賑捐三月初一日至初十日止第七次清單]  
　　三月初一日浙江山陰縣人周懋德懋功懋照求父母身體康健合家平安洋廿元德記洋一元○初二日維新草廬洋廿元天永力不從心人江北洋五元嘉定戌餘氏洋四元隱名氏洋二元章洪源求人貨平安洋十元沈樹倫完願洋四元全盛記　　　疉翠齋居士洋九元○初三日嘉興屠漱芳洋廿元○初四日惜花生洋二元隱名氏洋一元全盛局來松江韓寳稼保患速愈立願助江北振洋二百元夏志咸洋二元漢口森昌來龍江居士洋十四元退思軒主人預節餅洋十五元○初五日不留名還願洋四元正大局來游崑悔遲子洋二元○初六日全盛局來松江韓寳稼洋三百十元漢口老順豐來不留姓名人洋十元○初七日無名氏銅洋二元浴佛子江北洋五十元○初八日全陵勉力子節省遊申資移助洋廿元○初十日青村港日生盛來無名氏求家人病　愈洋十元隱憂子求次子一心向上洋十元古黟遺德堂汪洋十元東海氏此洋賣紙錠灰上來洋三元平安氏洋五元以上總共收洋七百六十三元銅洋兩元 
啓者吾行描金同業向有舊章緣年金本昻貴洋價日跌兼之米　薪桂工資暗耗實難敷本公議增價荷蒙　各寳號允加工價一成半恐未週知故特登報同業公啓 
 
 

Page 11

 
 
   
 
 

Page 12

 
 
[光緒二十四年三月初五日京報全錄]  
　　宮門抄○諭旨兩道錄前○將軍延等奏爲裁革機器局浮費摺○越撫廖奏爲歸還息借商欵片○又奏爲匯解北洋添購砲彈銀兩片○黔撫王奏爲黔省屬庫查無徵存未解銀兩摺○燕督王奏酌保拿獲著名巨盜出力文武員弁摺○晉撫胡奏劃解董軍行餉片○三月初五日刑部都察院大理寺正紅旗值日無引見○濂貝勒專摺謝放崇文門正監督恩○色楞額假滿請安並謝署缺恩○阿克丹謝署缺恩○山西臬司景星到京請安○禮王續假一個月○鄭王續假十日○召見軍機許應騤景星○皇上明日辦事後至頤和園皇太后前請安後駐蹕○○奴才延茂奴才恩澤跪奏爲吉林機器製造局兼造黑龍江軍火撥欵不敷　擬裁革浮費俾歸實濟恭摺奏陳仰祈聖鑒事竊查黑龍江鎭邊軍馬步水師各營常年需用軍火子藥經前黑龍江將軍依克唐阿會同前吉林將軍長順於光緒十七年六月二十五日奏請每歲由部撥發經費銀三萬兩飭令吉林機器局就近製造奉旨允准在案當經添設委員司事酌加薪水津貼銀兩並刊刻兼造黑龍江軍火木質關防一顆發交吉林機器局祗領歴年遵照辦理所需經費銀三萬兩仍由江省自行赴部請領按年報銷亦各在案二十二年六月奴才延茂到任後據改派機器局總辦前内閣中書容賢禀稱近年上海物料價值逐漸騰貴該局兼造江省應需軍火核實估計按照每年所領經費銀兩其不敷之數甚鉅若再開支員司薪津則軍火之數轉恐不敷應用擬將原添委員司事及薪津銀兩一併裁撤卽以所領之三萬兩盡數製造軍火庶江省可得實用等情禀由奴才延茂咨商奴才恩澤詳加查核該員禀稱各情洵屬核實之道亟應准如所請以期工歸實濟欵不虚糜惟此項軍火旣歸吉林機器局併案製造則每年應支銷銀三萬兩除二十二年五月底由前將軍長順截期造報之日止不計外自六月初一日起應歸入吉林報銷各欵案内照數開除至請領此項經費仍應由江省照舊自行赴部關領以清欵項但能節省一分浮費卽可多得一分軍火實大有裨益合無仰懇天恩飭部立案除原刊木質關防一顆咨交奴才恩澤查銷並咨明户兵工三部查照外所有吉林兼造江省軍火裁革浮費俾歸實濟緣由謹合詞繕摺奏陳伏乞皇上聖鑒再此摺係由奴才延茂主稿合併陳明謹奏奉硃批該部知道欽此○○廖壽豐片再浙江省寗波府屬息借商欵案内共借銀十萬兩由浙海關給票按月七厘起息前據寗紹台道請將息銀於該關半稅項下動支本銀於洋稅六成項下撥還並以是項借欵原定六個月爲一期分作五期本息清還卽將光緒二十一年三月初一日起至八月底止第一期及二十一年九月初一日起至二十二年二月底止第二期應行付還本息銀兩先後核明就欵動支給領詳經臣具奏在案兹據護理浙海關寗紹台道吳引孫詳稱計自光緒二十二年二月初一日起至八月底止第三期應還本銀二萬五千兩息銀三千一百五十兩共應還銀二萬八千一百五十兩又二十二年九月初一日起至二十三年二月底止第四期應還本銀二萬五千兩因原借各户洋元居多以銀易洋不敷銀七十九兩四錢九分一厘應給息銀二千一百兩易洋算給不敷銀六兩六錢七分七厘共應還二萬七千一百八十六兩一錢六分八厘又二十三年三月初一日起至八月底止第五期應還本銀二萬五千兩易錢洋算給不敷銀五百十一兩二錢七厘應给息銀一千五十兩易洋算給不敷銀二十一兩四錢七分一厘共應給還銀二萬六千五百八十二兩六錢七分八厘總計三期本息共銀八萬一千九百一十八兩八錢四分六厘先後在於洋關止半各稅項下分别動支按户清給收繳印票開摺詳請奏咨立案前來臣覆核無異除將清摺咨部外理合附片具奏伏乞聖鑒謹奏奉硃批户部知道欽此○○廖壽豐片再准部咨北洋添購砲彈擬由杭州新關徵存關稅項下先行撥給銀十萬兩解赴北洋並先接准部電令於杭州新關上年所收稅厘項下提銀十萬兩匯解等因當以杭關上年稅厘除已奏明撥抵寗關外僅可撥銀六萬兩遵令儘數先行匯解北洋餘俟收數若何再行籌動電覆去後一面札飭杭州關遵照動解兹據調署杭嘉湖道杭州關監督陳允頣詳稱遵於光緒二十三年所收稅厘項下動支銀六萬兩發交裕通官銀號匯解北洋大臣衙門投納詳請奏咨前來臣覆核無異除分咨查照外理合附片陳明伏乞聖鑒謹奏奉硃批户部知道欽此○○貴州巡撫臣王毓藻跪奏爲黔省屬庫查無徵存未解銀兩並交代各案依限結報遵照章程開具清單恭摺具陳仰祈聖鑒事竊查户部議奏各直省交代應令按限清楚一摺欽奉上諭各督撫嚴飭司道等各官悉心綜核並嚴提已徵銀兩綂歸司庫其各屬接收交代亦照山東省章程依限結報每年於歲終開單彚奏等因欽此又户部咨開各省交代除額設倉糧及應留屬庫坐支銀欵例由該管道府隨時盤查此外徵存應解之欵勒限兩個月掃數提解藩庫逾限不完卽行叅辦綂令於年終開單彚報一次明列交代幾案每案有無徵存限滿有無欠解曾否叅辦一一註明等因歴經遵辦在案臣查黔省額徵正耗錢糧爲數無多定例九月開徵以年底完半爲上忙次年三月全完爲下忙歴係儘收儘解年清年欵自咸豐四年以來因上下游逆匪滋事地方士庶或集圑堵勦或遷徙流離以致田土荒蕪錢糧未能及時完納且被擾之區民力拮据實難徵收前撫臣曾將被賊擾害地方節年應徵　糧秋米先後奏請分别全免減免在案兹查各屬已徵錢糧均係隨時解司實無徵存未解銀兩各屬交代自同治十二年肅清以後所有造册舛錯遲延職名限内結報者邀請免議有列結報者卽隨案開叅現據布政使邵積誠開單具詳前來除飭催各屬迅將光緒二十二年下忙未完錢糧掃數清欵並查明徵收二十三年上忙錢糧截至年底已未完解數目另行奏報外謹將黔省屬庫查無徵存未解銀兩曁交代按限清楚緣由繕具清單恭摺具陳伏乞皇上聖鑒謹奏奉硃批户部知道單併發欽此○○直隸總督臣王文韶跪奏爲遵旨酌保拿獲著名巨盜出力文武員弁恭摺仰祈聖鑒事竊查前因大名府各屬匪徒肆擾經臣飭令大名府督飭各州縣會同防練各營將著名巨盜單泳汰等擒獲訊明懲辦業將辦理情形具奏並請將出力文武員弁擇尤保奬奉硃批准其酌保毋許冐濫等因欽此轉行遵照在案兹據藩司員鳳林署臬司方恭釗會詳稱大名府各屬界連齊豫向稱盜藪其著名首要各匪動輒糾集黨羽騎馬持械白晝横行時值各營先後遣撤游兵散勇勾連匪黨肆行刦掠竟散仇殺捕役抗拒官兵兇暴情形幾有燎原之勢該府地廣兵單經臣派委管帶護衛親軍馬隊總兵銜儘先副將楊福同馳往開州東明長垣邊境專司防緝疉據大名府知府榮銓禀報督飭所屬會同防練各軍先後拿獲首要匪犯多名並恊同河南永城縣知縣沈傳義精銳左營前哨把總温憲章在安徽宿州地方將巨盜單泳汰父子一併擒獲該員弁等不避艱險奮勇圖功首要各犯先後就擒爲直東豫三省除一大害核其勞績實與戰功無異將在事尤爲出力各員由司開單詳請奏奬前來臣覆加查核並無冐濫謹繕清單恭呈御覽仰懇天恩俯准照擬給奬以示鼓勵除出力之千把以下武弁另行咨部核奬外理合恭摺具陳伏乞皇上聖鑒訓示施行謹奏奉硃批該部議奏單併發欽此○○胡聘之片再前准部咨董福祥一軍調扎大慶關平陽府一帶應需行餉令於山西省應解光緒二十四年分甘肅新餉内劃撥河東道銀四十萬兩山西省銀四十萬兩就近解交董軍行營糧台兌收等因分行遵照在案兹據布政使俞廉三詳稱在於司庫地丁等欵項内籌動庫平銀八萬兩作爲本年第一批劃解董軍行餉飭委試用巡檢黄世呈管解於二月初八日起程前赴董軍糧臺交纳等情請奏前來臣覆查無異除分咨查照外理合附片陳明伏乞聖鑒謹奏奉硃批户部知道欽此 
 
