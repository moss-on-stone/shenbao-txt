# 1882 - 273 - 4903388

 

Page 1

 
 
[增印新式字典] [  點石齋主人啓]  
　　本齋用石印照相法印成之康熙字典業巳不脛而馳購者踵接惟字樣太小在年輕人固喜其輕便老年人似費目力現故飭工重印將版口放大卽老花眼視之亦能一目瞭然每部仍訂成一本用采色綢面帷書樣放寛則紙張多費是以定價每部實洋三元並有用外國裝訂法者每部價洋三元五角若前所印之小樣康熙字典仍照前價但刻下亦有用外國裝訂者每部取價洋二元三角至是書紙色之潔白字跡之清晰裝潢之精工早爲藝林珍賞無待贅言如欲價購祈移玉至上海英界三馬路大禮拜堂南首申報舘間壁向申昌書畵室購取各外埠之經賣申報者亦有出售此布 
[論教官不知自愛]  
　　國家設立學校所以端士林之趨向爲合邑之儀型職雖小而典甚重官雖冷而品甚高膺斯任者宜如何安分守法砥礪廉隅庶幾不爲士論所鄙夷大憲所糾劾不謂世風日下教官亦不免霑染惡習有心世道者其可不急圖整頓哉今年四月間閩浙督憲何福建撫憲岑會奏營縣教官互相禀訐請旨先行一併革職審辦以肅官方鄙見曾論及之以爲官方之壞出自他途尚屬不足深責何儼然爲廣文先生而亦蹈此耶此次督撫大憲據實奏劾從嚴審辦竈以爲自此以後凡爲教官者皆當有所懲儆庶幾法令可伸紀綱可肅矣乃昨閱邸抄見謝侍御請申明例禁摺片竊歎世風日下正非旦夕所能驟挽也片中略言閩省教官勒索贄敬淋漓盡致又復藉端生　干預詞訟洵如所言則閩省教官習氣日深眞有不堪問者矣謹按國家定例凡地方巡檢等小官尚不准擅受民詞誠以招摇之風斷不可長　非嚴定限制不足以絶其弊而杜其端矧忝居教育之職而不安本分妄作妄爲揣其孳孳爲利之心苟可以肥已之私槖者無不百計營謀飽其欲壑而後已合境之清議有所不顧上司之糾彈有所本畏雖處冷官之地而有熱中之心其事上也夤緣奔競靡所不爲其接下也黷貨攬訟不以爲怪習染如此將何以爲儒林表率耶吾不知居是位者其亦顧名而思義否也且教官如此荒謬則地方不肖劣生卽不免受其愚弄供其役使卽如擅受詞訟等事教官有未盡熟悉者必　得劣生爲之引線爲之樶合而後有所藉手故劣生以教官爲護符教宫卽以劣生爲爪牙狼狽爲奸同惡相濟其有害於地方政教者實非淺鮮竊嘗聞諸父老言近時　官沾染惡習者閩省之外惟浙省爲尤甚在朝廷立法極詳教官不得干預地方公事然而養廉之俸曾有幾何豈足以供具用度所恃以爲生財之道者惟新進生員之贄敬而已然而所進之新生有貧富之不同卽所送之贄敬有多少之不同而教官以此爲利藪卽生員之貧乏者亦必儘力勒索不稍假借至若富厚之家挂名案上則該學教官欣然色喜如獲至寳或勒索百數者有之或勒索千數者亦有之倘不滿其意則於覆試送册時除去其名教官之所以肆行無忌者恃有此術而已是以新生之受其勒索者亦皆忍氣吞聲敢怒而不敢言近有友人談及浙省某學教官勒　番餅四枚不遂其意由此懷恨竟將新進某生之名匿不送考某生遂不得與覆試之列遐爾輿論莫不含憤以爲該教官因四尊番佛而致斥一領青衿此其居心卑陋行事猥鄙眞有不可問　用除新進生員例送贄敬外又有選派舉優等費可謂搜括凈盡矣間嘗平心論之閒曹冷署生計艱難不得不收受贄敬以供日用之需孔子曰自行束脩以上吾未嘗無誨也葢束脩者所以表其誠意致其敬恭而已弟子以此自獻於師則可師以此苛求於弟子則不可且亦思國家之於教官固視之甚重待之甚厚者乎郡縣佐雜等官皆可由他途進身而教官則必由廪貢候選他若進士出身之改就教職大挑舉人之列入二等率皆以科目進身始可充教育之選乃設官之意如此愼重而膺此任者竟猥瑣齷齪不顧譏評抑何不知自愛耶乾隆年間某孝廉爲教官時陶然自得不競名利自書楹聯云掃雪呼童錯認今朝點夘轟雷請客都知昨日逢丁雖語近諧謔而宦情之淡宦味之清已可想見一斑爲問雅人深致今日猶有存焉者乎 
[倫敦電音]  
　　倫敦十六日發來電報云土耳其國王現問英廷駐埃之兵應如何方能撤退也 
[譯錄西報]  
　　澳門新聞帋云該處七月二十八夜間有華人倫漏煙土者被厘卡查見開砲擊之斃一人傷五人駐澳之葡萄牙總督謂華兵不應在界内開砲傷人乃行文告知兩廣總督聞督轅即發兵往澳門駐紥葡官令人將營毁拆華兵乃移營於中國界上云 
[牛莊近聞]  
　　牛莊西人來信云中國現在該處建造大馬頭一座極其堅固因有巨砲一尊須從船上岸故也是砲重一千數百担其砲台卽築在牛莊洋人租界西邊十二里外地方近日牛莊之華兵皆調赴黑龍江留駐者甚少中外人民皆爲欣喜蓋崇將軍待兵雖甚嚴肅不准在外閙事中西人皆所悅服然兵民相處總有不便之處又云吉林現已設立製造局一所洋槍砲之運往者亦屬不少想爲防邊之用也又云牛莊連日大雨至十一日夜間雷電交作隆隆之聲有經一點餘鐘之久而未間斷者幸田上糧食均已收穫無所損失又云現有康洋人數名帶同高麗人在該處游歷狀似察看情形未知其意何居耳 
[白日見星]  
　　香港一日下午時忽然星現空中見者譁然衆人出視見有數星空中轉動惟一星則靜而不摇聞香港數年前曾有此異旋遭風災今復覯此居人咸慮飛廉之復肆也 
[福州近聞]  
　　福州新沙遜洋行前被巡丁滋事一案兹聞福建大憲罰令洋藥局委員賠還該洋行洋二千元未知其確否也 
[過節遭災]  
　　漢皋八月十五日黄昏時候通鎭鋪面行店字號及及皆慶賞中秋正當熱閙之際忽聞警報米廠之蘆蓆口失火當經水龍集救驟難撲滅延燒兩面待屋數十間被災之户共十三家兩磁店所失尤鉅鐵號土號油坊次之其餘係篾作扁担蒲包蘆蓆篓子等店其火所止之處南至寳泰衡鐵號北至轉角茂泰昌磁店背西至鳳林街各布店後東至厠屋有升字營守街卡房亦同遭斯厄傳說肇衅之家卽該處街口之篓子店因樓上抹牌燭火彈於篾片不能撲滅致成巨災按近來數日之間湘鄂間火災已四報矣而起於賭博者三以是知游戲之事非特喪財敗行其　禍爲尤酷也 
 
 

Page 2

 
 
[駁船溺貨]  
　　本月初五日太古行輪船由上海至漢皋裝運潮州帮糖棧結糖一百九十一件該棧照例飭駁船駁貨進棧駁船載貨後行至招商局躉船前因水流甚急駁船竟横騎於錨練之上立時傾側貨盡落水而駁船仍浮水面不稍損傷蓋漢口駁船鎗面統鋪以板倘各行棧雇令裝貨船户率將貨裝在艙面而艙底則空空如也以致上重下輕糖包又滑船身一側則滚滚入水聞駁船意圖卸禍揑稱失一夥伴打撈無着云云此可見漢皋駁船浮滑難信各行棧當專人督載不可授權於舟子也聞次日該棧另雇他船打撈餘貨只得十分之二三云 
[考市清淡]  
　　金陵東牌樓狀元境一帶每值鄉試之年無論大小房屋莫不高翔其價以考市所集彼此互有利益也今科赶考者較上屇愈盛向租十金之門面今且倍之倍之不足而又折一爲二擴三爲四隨其所宜而巧賃之凡歐洲之美器蘇杭之奇貨櫛比星羅如入五都之市耳目爲之一新詎知來源日多銷路日窄至入塲前數日各店竟有連夜作黄鶴者如東牌樓之某骨董店於初四夜搬逸某錢莊於初五夜濳走又有某筆墨店於初六夜暗遁凡此皆因房租太貴不能自立門户不得不作此伎俩以免房東之困鮒十涸轍也他如糧道署前之各煙膏店則皆進退維谷蓋因賒歟急切難收以致　賜也金陵一大都會而考市乃如是清淡此何故耶 
[匿卷查獲]  
　　科塲内簾除各房閱卷外其彌封膽錄兩項責任綦重彌對　一而易舉謄錄則放卷收卷晝夜不輟尤爲繁冗今屇江南塲内裕中丞事事認眞而頭塲發謄之卷已將告竣查核總數上江竟失一卷上江謄錄官爲前署南陵縣王質溪明府先飭總書手就上江十所搜索不得再懸賞格求之又不得乃禀明監臨嚴飭在闈執事處所各爲追查務獲果於木匠房内查得一人懷卷偃臥於是得卷者不勝欣慰而監臨大怒謂此風一開將來弊端更甚擬軍法從事以儆其後經王明府極力引咎始邀寛免竊謂此人挾卷而臥不知其意何居設始終不獲則在事諸公詎堪設想耶是不妨嚴辦而示懲也 
[理問出缺]  
　　江寧布理問潘蘭皋參軍去歳八月間方到是任計需次已二十有五年矣宦農羞澀不問可知今秋忽得痢疾於八月十八日黎明竟至不起聞已委縣丞查君印有銑者接署矣 
[戯舘將開]  
　　吳中京微戯館業已三峯鼎峙鉦鼓喧闐近復有人在普安橋東樂榮坊巷新造茶園一所特雇金玉名班擇吉關演名曰大觀園以兾後來居上壓倒羣流想爭奇鬥勝届時必有一番熱閙也 
[城門復舊]  
　　蘇城葑門經粤匪改造將舊門堙塞另開一門築以月城其中圍入民房基地甚多克復後因其地冷僻未遑改作兹因清理地基元和陽邑尊明府捐資修造俾仍其舊撫標前營竇鎭軍撥兵助修於七月間開工不及一月頓復舊觀并聞於十八日陽明府躬親祭城以祈闔境平安云 
[蘇臺碎錄]  
　　婁門内某氏婦臨睡卸妝金珠釵環散置桌上翼晨喚婢買糖鬆糕兩塊作點心亦置桌上嫌冷不可食使婢至鍋上蒸熱而復食之梳洗畢揷帶首飾缺金耳環一隻素知婢戇直使喚有年並無偷竊等事而房中又無他人疑爲鼠子啣去如十五貫故事矣摳牆挖壁披索終日竟不能得越三日其婢見廚房天井中黄色一圈如錢大趨視之則泥水之中金耳環固宛然在也喜極終不解其故遂呈諸主母始悟前日蒸糕時環已粘糕底及餻置鍋架蒸熱則環脫而墮於水中該處廚房甚暗洗釜時未及檢點幸水潑天井得有合浦還珠之喜倘主母暴悍勢必疑婢竊取百般凌虐以致釀成命案者有之居家者可不愼哉○本月十九日有常熟人桑某至蘇就醫年三十五有子一人已入泮某於去年忽得奇疾有米中蛀虫一條鑕入耳中破膜入腦當時竟不能取去漸至長大今已長二寸許以香物置耳邊則蠕　蠢動似欲破膜而出者徧延各醫皆以生平未見此症不敢施治現已奄奄一息聞蘇有書符咒治病者故來蘇求治且告人云如有能醫此症取出蛀虫者願酬洋二千元决不食言云云重賞之下必有勇夫未識世有華陀其人否○二十日人靜後吉利橋面小攤局不知因何爭論以至打架同時適有養育巷剃頭店内兩夥因失去短衫一件互相角口亦致打架兩處相隔數十武喧嘩之聲彼此相應時觀者如堵牆人聲鼎沸街衢塡塞又有助鬥者不分爾找混閙一塲忽見一人頭已打破血流如注當爲府差所見拉一人進府署 
[皖垣節景]  
　　皖垣去歳中秋節因淡雲籠月細雨溟濛不免阻游人之清興今屇中秋素月流輝明河瀉影良宵散步致足樂也城外之迎江寺寳塔七層翼然高聳登是塔者或卽景賦詩或揮毫作賦極登臨題咏之趣向晚寺僧於塔之四圍點紅燈數十盞望之如繁星城内之文昌宫亦懸琉璃燈數百盞月色燈光上下輝映故婦女輩咸結伴同行以賞此良辰美景也 
[皖省決囚]  
　　皖垣奉到部文由府獄提出囚犯一名年約三十許貌甚兇惡綁至市曹猶駡不絶口臨刑時伸頸就刑連砍兩次首始殊聞該犯係淮北盜刼案也 
[腹負將軍]  
　　皖垣有某甲者年三十餘居離城數里許之吳家嘴地方父殁母存務農爲業娶妻某氏小甲數歳夫婦雖終歳力作而家計甚窘甲遂出外謀生所得悉供烟酒之資而室人之交謫如故也甲遂往他處告貸蔞則居鄉奉姑甑中生塵釜底無羹好媳婦終不能作無米飯遂與姑熟商央人荐至某公館傭工按月傭資給姑鄉里聞之無不賛婦之賢而某公館主　　婦年輕略有姿色遂作援琴之挑婦不拒於是陽臺之暮雨朝雲無復休歇矣未幾而腹膨脝欲賦緑葉成隂子滿枝之旬而其姑未之覺也前月姑在鄉患病令族弟至城囑婦還鄉婦恐事露不肯行令族弟將錢物帶回而託弟婦代視姑疾前日族弟及夫叔又到城催婦速歸婦託詞遷延而終恐隆然之腹無以見鄉里密購洋烟吞之嗣經用藥灌醒族弟及夫叔遂雇轎送婦回家婦出公舘後經弟叔廉得細情欲至某公館詰問而主人匿避不見　託人央說出錢以了事云 
[大憲回籍]  
　　前漕憲周由浦南旋己列前報兹悉官船五號用小火輪船四艘拖帶徑囘湖北原籍並未卜居揚州云 
[淮揚近信]  
　　現任漕憲慶於初六日夘刻己由行台移進衙署矣○又淮揚海道憲桂於十七日因公晉省謁見左侯相云○漕轅書吏某自錢梅修司馬殁後所有工程尾欵一概不發並索費八十千文旋經司馬昆季面禀漕憲漕憲大怒卽發縣管押究辦旋有人爲代求於漕憲憲怒始霽然該書吏己狼狽不堪矣○浦上近有好善之士集資生息合成一會以備掩埋枯骨修理荒墳之費每逢初五十五愈五等三日巡行村郭隨處舉辦且慮有借名冒指等弊特行榜示會所凡有施助一概謝絶眞可謂實心行善矣 
[看燈殞命]  
　　揚城有所謂寳塔燈者爭奇鬥巧領異標新久爲觀者所欣賞當興高采烈時游人幾無駐足處今年中秋節午後值燈興將闌時有近城之數村婦携子挈女相約入城以爲此時不至擁擠可以姗姗而行不意是日天氣晴朗游人如織村婦中有一稍美者爲揚州營兵所見尾其後而調戲之衆婦驚呼此婦乃疾走步急路滑忽倒地登時暈絶婦之姑大號云我媳懷孕將足月此一跌性命休矣市中人勸嫗雇轎二乘扶送回家嫗從之衆婦亦相率奔回而所戴之簪環手鐲等皆爲營兵攫去矣聞孕婦回家因產不下而死其夫欲鳴官而力有未逮遂痛哭而罷 
 
 

Page 3

 
 
[幼童病顚]  
　　寧城有某童年約十三四日前出城至江東張斌橋探望親戚因留宿其家越晨入市買物歸至門首忽神志瞀亂形若顚狂大聲疾呼需索金銀若干戚家急買冥鏹如數焚之其病頓瘳是豈果有宿孽耶抑信鬼者之工於附會耶 
[日使抵申]  
　　昨日三菱公司來自東洋到埠時已垂暮聞日本新簡欽使卽乘此船至滬云 
[水手判罰]  
　　數日前本埠有巡捕獲住東洋人一名查係在英國帆船當水手者不知因何逃在岸上而該帆船於前禮拜六已開往長崎矣巡捕往拘時東洋人輒敢拒捕嗣經捕奮力拘住送諸英按察司并歴訴前由按察司以該帆船已開無從查問旣爲東洋人須送請東洋領事官究治及昨日巡捕送往而日宫於拒捕一節嚴加訓斥謂其不應如是妄爲至逃走一節以帆船爲英國之船故不問及經巡捕帶回莫按察司署訴明一切英按察司乃判罰拘禁七天再作苦工云 
[工頭滋事]  
　　公和祥碼頭所用小工頭忽於西歷十月初一日盡易新手昨日新舊頭目因爭執閙事經巡捕前往彈壓問其啓釁之由則以前工頭之工錢尚未付清故向接充者算取不允致閙巡捕乃令新充者酌量補付免生枝節也 
[公義堪嘉]  
　　小工李三前在怡和洋行之美利馬輪船做工失足落艙跌傷頭顱曾送虹口公義局醫治已列前報兹悉李三傷勢甚重醫生用藥無效於前日斃命由李之同鄉人李明有周子揚王萬立等轉求該局給棺成檢發壇標識該局議俟李三之家屬來滬領棺當冉給扶柩川資洋二十元局曰公義可謂名副其實矣 
[鬥雞角勝]  
　　西人暇日無事鬥雞以遣興蓋卽中國古時之遺風也虹口之鬥鷄塲其地四面有溝一面設木橋以便出入中盖草屋一間卽鬥雞之所乃西人行樂地也盖與華人之鬥蟋蟀鬥鵪鶉相彷彿平日赴鬥者寥寥惟禮拜日則各携雞以往其雞皆從江北購來身小而足青取其鬥時跳躍靈捷其鬥法亦有抽頭如兩造說合鬥銀若干則由抽頭人向鬥主取出小刀一柄各縳於雞足使之舞鬥必致腹破腸出而後已敗者輸銀贏者得来又與西人之跑馬相頡頏得采者衆皆賀之溝外聚觀者踵趾相錯惟不得近木橋耳 
[倒箱壓足]  
　　昨午浦東有三枝桅帆船落椗起貨無錫人錢阿東卽在該船扛貨被火油箱側倒壓斷右足當時昏暈已送同仁醫舘救治矣 
[誣良爲竊]  
　　虹口頭壩之小弄内有做挑坭工頭之朱得頭者前曾雇用車夫施龍海不給工資反誣搶錢扭解捕房經會審公堂斥釋不理乃前夜十點鐘時施又遇朱復被拉入捕房誣稱竊被捕房將施管押諒當再解公堂訊斷也 
[英界公堂瑣案]  
　　本邑人顧藝如至公堂訴稱昨夜與妻同在天仙戯園看戯回家時妻坐東洋東至松風閣茶舘門前有人將妻之右耳珠環捋去向北奔逸卽喊追經華捕在三馬路口拿獲人贓送案卽據彭阿和供係浦東大圑人向爲南貨店夥今來租界游玩昨夜見路上遺失珠環我卽拾取並未强捋華捕禀稱昨見彭在前奔逸顧在後喊追被我阻獲珠環尚在伊手中陳太守以彭阿和攫取珠環尚敢圖賴殊屬可惡判荷枷二月發頭門示衆珠環交顧領回○陳浩川扭李桂泉至捕房由捕頭將陳李二人一併送案於昨晨庭訊陳浩川禀在盈記號管事曾與李桂泉定買煤礦股分票付伊定銀五百兩立有收條伊至今未將股分交來且避匿不出今得路遇是以送案請追李供與陳素不相識况伊係盈　號中人何以現在同發馥號中爲夥顯係冐頂盈記與我涉訟至股分票係我父在南京函致囑我出售由周吉增經手買與盈記曾寫收銀五百兩之紙稿而銀則分毫未收陳太守問李現住何處答稱住大東門内彩衣　太守謂所控情節殊屬支離着自行調處否則當送縣核辦○惠捕頭禀稱致逺街地方常有無頼輩成羣結隊向各花烟舘索費倘不遂其意卽肆意滋擾兹有蘇婦張氏新開花煙舘若輩向索規費該舘不依有名小王者持石向樓窗抛擲以致火油燈玻璃窗均被擊碎又有吳阿金登樓尋釁適捕至拘案請究張氏申訴前因並將碎物呈閱吳供寍波人昨到伊煙舘尋友竟被誣指交捕我實不知尋釁之事陳大守隨判押吳阿金一月張氏又稱吳等羽黨甚多恐其再來尋釁太守謂倘再尋釁則可訴捕○袁阿生訴稱在江海新關充巡丁昨夜回家時過虹口鬥鷄塲左近之花烟舘門前突有人拉我入花烟館與論被毆致失銀表適捕至拘案請究據孫宜春供駕船餬口昨夜登岸路過該處花烟館門前突遇此人將我毆打當時見伊沈醉故不與較而伊反嘵嘵不休我友張阿福解勸亦被毆致我失銀洋二元張阿福供亦同陳太守謂袁阿生所控不實一併斥釋○昨報列酗酒賈禍一則據四十九號華捕申訴前因拉脫之鈕扣呈閱據錢子明供在德國總會爲細崽昨夜忽被人扭打以致落帽并失銀洋二元我亦有酒意致與巡捕爭執陳太守判罰錢子明洋一元橃充醫院經費完結 
[嚴估之先生八月初五日英山縣賑寓來函]  
　　啓者七月二十六日具上覆函諒蒙青及頃奉八號手示拜悉一一貴局四五批銀一萬兩業由前函奉復七號賜示并六批規銀五千兩亦先照收弟等於初二日抵英山縣大槪情形東西兩河被灾最重沿河有百六十七里之長當其衝者非死卽徙此外波及之地甫經官賑尚有生機惟冬春際恐亦不免飢寒交迫弟等祗好隨查隨放我盡我心承示工遲不如拙速所論極是惟山路崎嶇每日走五六十里祗查數十户並非求工欲速不得若不得户細查其何以副諸善士付託之重諸賢長信任之深故必須家家親到見其眞無粒粟至苦極貧之户方纔給發否則再來數萬金亦尚嫌少儗俟英山事竣蔡酌望江懷寧情形再行酌賑一處卽行回揚開辦海堤專此布復敬請台安嚴作霖頓首 
[孝孫傳]  
　　孝孫姓沈名振家硤石人父號椒莽在外傭食家中惟母及一妹兩弟孝孫居長生而敏慧週歳後卽隨祖母眠食跬步不離祖母愛之如掌上珠母撫兩弟不遑兼顧以故孝孫衣食皆仰給於祖母去年五月祖母忽患急症斯時孝孫適在塾中讀書聞信回家而祖母已口不能言見孝孫在前閣淚汪汪似不忍棄孝孫而去者長嘆一聲而逝孝孫之父餬口他鄉又無伯叔凡成殮舉哀等事皆孝孫一人任之雖年僅舞勺而頗有成人風孝孫念福母鞠育之恩號哭竟日親隣聞之無不墮淚父雖聞訃奔喪而以爲人作嫁不能在家守制祭奠之儀孝孫皆盡毁極哀代父襄事孝孫天性懇摯逈異常人有時念父逺客他鄉覔錢不易兹有祖母喪費不免更形拮据則爲之輾轉籌思若有不勝焦急者有時念祖母撫我育我昊天罔極重以臨終時之戀戀不舍不忍追億則爲之悽然以悲咷然而哭諸親長每每勸慰而孝孫之志終不爲之稍寛也至汲水淅米等事皆代母爲之又能友愛弟妹是時孝孫孝友之名已嘖嘖徧里黨祖母之柩浮厝桑地五月杪淫雨連旬水勢迅　而停柩盧地又低窪孝孫知之欲往視母阻之日夜哭泣每見門外行人輒遮問曰我祖母停柩處水已退否至六月十五日水已退盡而近村一帶泥淖難行孝孫又告母欲往母仍阻之孝孫不能久待私往視之不及取衣止著犢鼻袴行至祖母柩傍見地上水未退盡卽跪在泥中痛哭不止而家中人未之知也此時孝孫哀毁更切恩欲從祖母於地下哭至傍晚四顧無人遂聳身入水家人不見孝孫卽各處徧尋明晨忽聞鄉人云離鎭半里許水中見一幼孩約十三四歳家中聞之以爲此必孝孫也卽往認果是柩傍有足印歴歴可認其爲覔死無疑也夫以十三歳之童而一念眞忱固 
 
 

Page 4

 
 
結不解古之汪錡　國捐軀以死全忠今之孝孫恩斯永念以死全孝天盖篤生此兩人以闢忠孝之局而使上下數千年間遥遥相對不可謂非造物之巧已余與孝孫隣居咫尺目覩情形不忍使孝孫之名湮没不彰特誌其大概如此他日史館纂修或當下採芻蕘闡揚至行俾天良一片直可史册千秋不使汪錡得以專美於前是則孝孫之幸已[  硤石張韵梅稿]  
[鎭江電報局揚鎭同人代收沙洲賑捐八月中旬清單]  
　　蘇鎭電局募第四批英洋五百元陳綸閣募五百二十六號册同善堂積善堂徐求實堂徐三户各二元世德堂李德　堂時二户各一元存本堂二千文復禮堂高樸學齋林樹德堂楊孝友堂張如心氏五户各一千文留耕堂任世科第郭陸佐庭三户各五百文任向生募三百八號册謙益堂清　堂二户各十元敦業堂潜確齋岫雲齋無名氏四户各六元心培堂本五元鐵道人平恕堂本二户各三元力薄軒培元堂二户各二元雪香齋養拙堂本來紫堂不從心齋本無力齋無名氏無名氏七户各一元包星南募二百六十二號册欣蘭手銀拾兩無名氏四元○順自知拾元無名氏五元無名氏二户共四元無名氏七角○社册○王爵棠四千文任愼菴四百文紀喜亭六百文李儀卿二百文張瑞岩一千五伯文方子駿二伯文陳寅谷五千三伯文劉仁卿一千二伯文王乃亭二伯文張蕋湘二千文芥航二千二伯文六靜一千八伯文王杏畊二伯文陳哲人二千二伯文方友梅八伯文蔡守愚二千二伯文吳雲溪一千八百文李朗齋九伯文張廉泉四伯文孔弼卿一千四伯文金子箴六伯文歸梅生二伯文陸聽之二千四伯文蔡瑜卿八伯文○另有丁允卿王益齋兩先生樂助畫潤俟收齊再行登報○本旬共收英洋五伯八拾七元七角本洋拾元銀拾兩錢四拾二千文 
[茸城桃源僊仙舍楊伯堯小楷棣書助賑]  
　　小楷十六方　扇單行二百雙行三百六十泥金加半二十方單行二百八十文雙行四百念文泥金加半三十方單行四百念文泥金加半雙行不書紈扇金面四百念泥金七百文琴對每副二百文琴條四副七百文窗心及燈片册頁每件二角半棣篆一角半棣書紈扇每件二角泥金四角琴對每件二角隸書扇面每件一角半泥金二角半七八言對棣書四百廿文白紙二百八十以上寄在小東門内　牌樓松筠閣書坊南市在大東門外大馬頭南首鼎源海味行代收北市在寳善街中市　生泰南貨行代收七日取件筆資先惠以上卽充賑款八月二十日起九月二十日止○　沃洲沈孟華工六朝漢　仁和許鼎臣工行楷書愿以筆潤減價助賑紈槢扇二角泥金倍斗方册頁同名片每字一角家訓一元四尺楹聯半元四尺屏一元長則遞加齋額每字二角堂匾倍横披每尺一角後庭花主陳書飛工雜作壽祭文二元碑銘倍之題畵尺頁絶詩一角律詩塡詞二角古歌四角壽喜聯二角挽聯三角花間楹帖砌字者半元城内寄四牌坊松韵閣書坊域外寄四馬路南翕和齋古玩鋪代收筆資先惠五日取件各以一百號爲率收有成數託電局轉解灾區可也○又上虞徐渭泉善畵人物士女今願將紈摺扇册頁等五十件草潤以助淛每件暫取足洋兩角俟有成婁卽送交電報局彚解災　此不過聊表微忱而巳如有願畵者請送至大馬路邵萬生間壁裕盛祥京貨鋪十日取件不悞○又評花外史孫紹周寫件城外前託二馬路口錦芳齋帽鋪代收現因該店閉歇往來寫伯望交外國墳山對門葉裕隆帽鋪城丙仍交察院塲張同興帽鋪擬於九月二十日截止所得筆資彚交電報局移解灾區　侣桐外史賣文助賑定於本月底爲止倘有撰件望速交來城外仍寄仁濟醫　北首　　参行城内縣橋塊玉成煙店過恨交到怨不應命 
[浙省撫轅抄]  
　　八月十七日補用府李審言禀辭奉委湖州公幹銷文闈點名差方觀瀾禀知杭府委於新昌勘荒差叩辭王紹庭禀辭赴湖北查硝磺差同知朱文藻禀辭 
[回籍守制]  
　　十八日陽公幹叩辭黄森南服滿由籍領咨來省禀到正任慈雞縣　蕭楨由京騐放回省 
[蘇省撫轅抄]  
　　二十二日知州陶甄禀辭赴震澤橋工吳江縣汪銷假禀辭回署提舉銜浙江補用知縣程枚江西人浙江來龔寳琦禀知奉藩憲咨送松滬厘局差遣縣丞鍾國賢赴都騐看回 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年八月十三日京報全錄]  
　　宫門抄○發抄旨五道○廣西撫倪奏揀員請補知府摺○蘇撫衞奏請旌奬片○署直督張奏知府遺缺委員接署並請旨簡放摺○延恩侯誠奏請旨查究摺○大臣文奏查明改鑄關防緣由片○江撫李奏察看同知片○八月十三日工部鴻臚寺正藍旗值日無引見○志和假滿請安○周德潤謝授少詹事恩○絪貝勒續假十五日○穆隆阿托倫布壽昌各續假十日○火器管奏泒演放砲位之大臣派出肅正○幼官學奏派管學之大臣孤出棍公常星阿○召見軍機○發抄曾國荃奏接署兩廣督篆日期並謝恩奉旨知道了欽此○裕寛奏交卸兼署兩廣督篆日期奉旨知道了欽此○又入闈監臨奉旨知道了欽此○任道鎔奏核明軍需總局第三十八次收支銀數奉旨該部知道單併發欽此○又歴城等處黄水漫溢民堤被水各庄籌辦工撫大概情形奉旨知道了欽此○○廣西巡撫臣倪文蔚跪奏爲揀員請補知府恭摺仰祈聖鑒事竊照平樂府知府黄詠霓於光緒八年四月初五日在任病故應歸四月二十日截缺所遺員缺係内地腹俸選缺前請扣留外補是月並無缺項相同毋庸掣簽應卽遴員請補查廣西選缺知府一項上次已將潯州府知府缺照章歸部銓選嗣出有平樂府知府係第一缺照章應用候補班前人員請補查銀捐常捐候選班前無人勞績候補班前人員不合例經前撫臣請以儘先補用知府黄詠霓抵補奉部覆准在案今此一缺係第二次出缺仍歸外補按班應用新班遇缺先查新班遇缺先及新班遇缺均無人候補正班到班兹查有儘先補用知府熊壽山現年五十六歳江西南康府安義縣人由增貫生于咸豐七年在本省襄辦圑練捐輸軍餉八年二月奏准議叙以通判用是年七月遵辦餉例改捐知縣分缺間用十月掣選江蘇六合縣知縣十一月初二日引見本日奉旨熊壽山着調補廣西思恩縣知縣欽此九年七月到省適石逆竄圍省垣防守出力保奏奉　旨着以知州用欽此十年六月捐升同知離任歸部不論雙單月選用復墮管總理兵糧克復柳州案内保奏奉旨着賞加知府銜欽此十一年在桂林省城防勦出力復彚案保奉奉旨着仍以同知留粤補用欽此同治元年克復蓮塘隨營出力保奏奉旨着賞戴花翎欽此三年九月委署思恩府知府五年十月題補龍州同知六年三月聞訃丁母憂因前肅清思恩府案内出力保奏五月二十四日奉旨熊壽山着俟服闋後免補同知以知府儘先選用嗣准部咨查該員於未接到准補龍州同知部文先經丁憂應俟服闋後免補同知以　府仍歸原省儘先補用所請歸部選用之處應卽更正等因咨行遵照請咨回籍守制服闋起復咨留在籍勸辦四省協餉捐輸嗣該員親父鳳起於同治十三年八月十六日在籍病故報服丁憂光緒二年服滿呈報起復咨部在案先於光緒元年奉調金陵差遣委辦淮北督銷兼正陽鹽厘局務是年十月十六日到局接辦光緒二年遵例在皖捐局報捐三品升銜三年九月十一日銷差回里遵例請咨仍赴廣西原省補用四年五月領咨起程五年三月到省委辦善後局務旋經前任兩廣督臣劉坤一奏調赴東差委五年七月十一日内閣奉旨熊壽山着發往廣東差遣委用欽此因有經手事件未能起程赴東業經試看期滿甄别留省補用現署慶逺府知府該員老成練達辦事實心以之請補平樂府知府實屬人地相宜與例亦符據署藩司國英署臬司慶愛會詳前來相應籲懇天恩俯准以該員熊壽山補授平樂府知府俾收得人之効如蒙兪允俟廣西善後事竣再行照例給咨送部引見至該員係軍務出力保奏奉旨以知府補用之員今請補缺毋庸查叙叅罰合併陳明謹會同兼署兩　總督臣裕寛恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○衞榮光片再蘇省常州府属之陽湖縣地勢低窪全賴河道深通以資宣洩前任該縣知縣吳康壽在任五年將各鄉河道捐廉倡率興挑惟北塘河爲武進陽湖江隂三縣交界之幹河綿亘三十餘里其間橋梁大半坍倒只緣工鉅醫繁遽難修竣吳康壽之母胡氏年逾八旬樂於爲善因聞是河爲數十里農田攸賴爰出已資錢一千七百千文合銀一千兩有奇儘數助充開挑北塘河及修橋輕費以襄要工而成善舉由現任陽湖縣知縣祁兆庚查明與捐助地方工程銀至千兩以上應請建坊之例相符詳經蘇藩司譚鈞培臬司許應鑅取具事實清册會詳請奏建坊前來臣覆查無異除册結咨部外相應請旨將曾任陽湖縣知縣吳康壽之母胡氏照例建坊給予樂善好施字樣以示旌奬理合附片陳明伏乞聖鑒訓示謹奏軍機大臣奉旨着照所請該部知道欽此○○署理直隸總督兩廣總督臣張樹聲跪奏爲知府病故先行委員接署並將遺缺請旨簡放恭摺仰祈聖鑒事竊查河間府知府韋業祥廣西永寧州進士由編修京察一等以道府用光緒七年四月奉旨補授河間府知府六月到任近因感受暑熱轉成痰嗽醫藥罔效於本年六月二十八日在任病故據河間縣知縣張鵬齡報由藩司崧駿會同臬司剛毅具詳開缺並請以候補班儘先補用知府惲桂孫委署前來臣查河間府管轄十一州縣政務繁重訟獄甚多且於所屬献縣新開滹沱河並築河献一帶子牙堤工修防尤關緊要惲桂孫精勤幹練諳習吏治現在駐工督率印委修防熟悉情形堪以委署除檄飭遵照外相應奏明開缺並將遺缺請旨簡放以重職守理合恭摺具陳伏乞皇太后皇上聖鑒訓示謹奏軍機大臣奉旨知道了欽此○○奴才誠端跪奏爲請旨查究仰祈聖鑒事竊查昌平州明代陵寢奴才仰蒙恩賜侯爵以奉春秋祭祀向例屆期請旨前往致祭奴才伏讀光緒八年六月二十日奉上諭前據張樹聲等奏查明昌平州明陵附近民地並非私墾碍難一概封禁並衿民呈控誠端需索各節當令户部議奏兹據奏稱此項地畞旣據張樹聲等查明各地户均領有契紙議糧升科並無私墾朦混影射情弊自應准其變通辦理着直隸總督順天府府尹責成覇昌道督飭昌平州知州按照户部此次議定界限章程辦理界限以内墾種之地一律騰出封禁以資保護如再有越墾情事卽將該知州　行叅處餘着照所議辦理另片奏誠端屢向州民勒交私租任意訛索並自行革充陵户收地取租反以他人侵種等詞瀆奏殊屬不合請旨議處等語誠端着交部議處餘依議欽此仰蒙聖朝保護前代陵寢之至意惟據前云奴才革退陵户勒交私租皆屬知州宋文縱串役民誣控等情奴才相應請旨查明前因陵内饗殿失去楠木抱框樹株等項於光緒七年四月初九日飭查有案旋據拿獲偷砍樹株賊犯黄九等陵户均交州看押内有陵户五名各陵户養身地三十五畝每年陵户養身地租仍歸陵户收租養家至奴才所取地租由雍正二年遺留祭祀香火地十六頃二十二畝六分向歳由昌平州州官出具印文遺泒書役取租現有印文可証每年春秋二季值取十五頃有餘歸爲祭祀果品之費敬謹備辦不意知州藐視法紀疲玩公事視爲具文縱串役民朱藝等揑詞誣控勒交私租革退陵户等情而奴才雖愚身受重恩豈敢私收地租陵户五名前因有案交州看押奴才並無自行革退陵户今旣知有人誣控自應陳明請旨派員確切查明奴才如有勒交私租革退陵户此等情事卽將奴才從嚴治罪若果虚誣而宋文縱串役民誣控似有應得之咎所有奴才並無勒取私租及革退陵户緑由謹恭摺據實瀝陳下情是否派員查究之處出自聖裁奴才不勝屏管之至伏乞皇太后皇上聖鑒謹奏請旨奉旨已錄○○文緒等片再前經禮部會議呼倫貝爾改設副都統案内以左右兩司改鑄關防應令查明是否改設官缺奏明後再行辦理等因具奏奉旨依議欽此欽遵知照前來現經奴才等查據該處副都繞薩克愼咨報呼倫貝爾左右兩司係乾隆三十四年三月間經禮部鑄發圖記各一顆今旣改設副都統應請照副都統衙門左右司體制改鑄闔防各一顆擬請仍歸副都統兼掌毋庸另設官缺等因咨報前來奴才等覆核無異相應請旨飭下禮部　發未到以前仍請暫用圖記一俟新鑄關防頒發到日再行送部繳銷所有查明改鑄關防緣由理合附片具陳伏乞聖鑒謹秦軍機大臣奉旨禮部知道欽此○○李文敏片再准部咨嗣後道府州縣等官無論捐納勞績各項人員應於到省一年後察看考核分别補用等因兹查捐納試用同知崔芝嶺試看一年期滿據藩臬兩司詳請留省照例補用前來臣查捐納試用同知崔芝嶺歴練老成相應請旨留省照例補用謹會同大學士兩江督臣左宗棠附片具奏伏乞聖鑒謹奏軍機大臣奉　吏部知道欽此 
 
