# 1896 - 389 - 4908503

 

Page 1

 
 
[原底繪圖列國出書告白] [  點石齋啓]  
　　本齋繪圖列國風行海内不腫而走矣因原底繪寫精良每被人將原書翻印魚目混珠希圖射利惟本齋全書共五百二十八頁計繡像四十八個繪圖二百十六個如有缺數卽非原底兹復重印詳加校對無帝虎亥豕之訛於十一日出書封面加雙梧書屋鑒定紅章一方以爲記認再有歴象考成後編日知錄集釋原底正續尚友錄初二集原底巧搭網珊售處棋盤街本分局寳善分局文宜書局及各書坊均可購取也 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園肊草存案曰敖氏傷寒金鏡錄曰痎瘧論疏曰逹生編曰扁鵲心書曰本原崇原曰侶山堂類辨曰學古診則集前明及國朝諸名醫箸述彚輯成編誠董學之準繩後人所宜奉爲圭臬者也原板久已模糊兹本局承博文書局之囑排印成編賜購者請臨上海博文書局揚州點石裕記選取可也計書八册每部價洋一元六角 
[滬北新閘橋急宜改造說]  
　　前禮拜六爲休沐之期忽動歸思晨起卽雇東洋車迤邐至新閘行至半途卽有鄉間小車招攬卽換車而行鄉間小路旣不能如馬路之寛闊平坦且一里一橋半里一梁石級層層非雙軌者所能上下故往來運貨及旅客遄征皆喜小車之便船則有潮漲潮落之守候風順風逆之難易而車則尅期可到故自上海之鄉小車如織價至廉行尤穩焉余旣坐小車去新閘纔數十步車夫語余曰今日不能過橋矣余訪問之則曰橋木已壞恐有失事故已將橋吊起矣余曰然則奈何則應曰在閘旁喚渡可也乃至閘橋東首果見渡船雁排於岸側喚渡者皆趨之若鶩擁擠異常余急思登舟車夫曰客不見彼岸之渡舟方來馬頭僅此區區地步須待彼船之人盡登此岸則此岸之人方可登舟乃遲之久始登渡船幾無立足之地小車亦倩篙工相扶而上船尚不卽開行揣其意多一人卽多一人之錢待至實不能容而始開行中流蕩漾心頗惴惴雖對渡甚近而人足不能穩站其不失事亦幸也因思此橋之不能不修且不能緩修直至橋木朽壞而後修已爲臨渴掘井之舉若再遲緩則行旅之不便有不勝言者矣或者曰吳淞江中橋梁本少自閘橋以西直至黄渡鎭之千秋始有橋可渡其間數十里喚渡之處不知凡幾人皆習慣自然子何岌岌於此橋之修而爲此喚渡危哉不知常渡非暫渡可比常渡之處設有渡船艙深而穩隨來隨渡且在曠野無擁擠之患無守候之苦無勒索之弊此處係急就之章所謂渡船皆浦中之駁船代之艙旣淺而又須渡車故船板皆須鋪平載人一多自不免上重下輕易於欹側且係孔道無論自鄉而來者肩挑背負車載徒行卽本地往返者一日不知凡幾渡船十餘號挨次往返無一刻之能停無一船之不滿在渡船獲利固厚無不望橋之緩修一日可以獲利一日而喚渡者則無不望橋而興歎且當閘口急流之處潮汛往來篙工不易施篙現在小輪往來如織若在溜急之時一不及備卽遭碰撞更爲可險所以不能不望其急修也上海自通商以來西人設立租界橋梁道路一改舊觀自外大橋以迄垃圾大橋無不平坦堅固閘橋通行之時已不免相形見絀說者謂西人建橋以便車馬故取平坦而閘橋當時欲便檣帆故須收放然當時止有閘橋則欲便檣帆自須活動此時則已有各橋相阻帆檣已不能直駛至浦亦何必再仍舊貫豈帆檣之船必欲爭此一二里之鴻毛哉則曰現在檣帆之船多泊閘東若建平橋則必盡移於閘西坐客上下容有不便之處不知閘橋與垃圾橋相去幾何閘之南北則車馬可通况閘西之港闊於閘東停泊更便故蒙意當未壞而改造之籌費固非容易現旣朽壞勢不能不重修如欲重修則不如改造平橋之爲愈當通行之時小車上下已覺艱難東洋車馬車無論矣現在滬北市面日見擴充將來閘北必爲熱閙之區車馬往來必以閘橋爲孔道與其改之於將來不如改之於今日况閘墩漸見欹側皆收放搖動喫重之故若建平橋則閘墩可以永固固不獨行人之稱便也每見檣帆過時將收將放之時行人爭趨亦爲險事難免無從前天津鐵路之患若建平橋則此險可免豈非一舉而數善備哉蒙意非但宜改造而且宜從速此橋早成一日則人多受一日之便卽少受一日之險是所望於籌費之人及有工程之責者若存便民之心者諒不以斯言爲河漢也 
[諭旨恭錄]  
　　十一月初二日奉上諭吏部奏前任運同瑞誥百日孝滿應如何辦理請旨一摺瑞誥着俟服滿後仍以原官歸於應補班内照例選用欽此同日奉上諭翰林院奏侍講王榮商請將捐納海防先知縣永遠停止據呈代奏一摺著該部議奏欽此同日奉上諭御史崇蔭奏科塲謄錄積弊甚深請飭嚴定對讀官處分一摺著該部議奏欽此 
[本館接奉電音]  
　　昨日上午京師飛電傳來上諭一道敬謹譯登○本月十一日奉上諭前據御史孫賦謙奏叅密雲副都綂謙光貪劣各欵當派榮祿許應騤前往查辦兹據查明覆奏謙光於營員補缺兵丁挑甲支放兵米各節均無受賄確據惟任令業經驅逐之妾弟劉天榮仍出入衙署致招物議家丁許雲橋卽薛啓泰蔣載芝雖據該副都綂聲稱並無分肥情事乃並不防範任其辭去遠颺殊屬不合謙光著交部議處密雲縣知縣殷謙承放兵米攙雜潮濕前經該副都綂奏叅已照部議處調卽著毋庸置議餘著照所議辦理飲此 
[司農奏牘]  
　　户部謹奏爲部庫年内用項浩繁循例繕單請旨嚴飭各省關將欠解京餉迅速解清以供開放恭摺仰祈聖鑒事竊查本年京餉原撥續撥共銀八百萬兩綂限年内解齊並節次奏催各在案兹查截至九月底止除劃撥截留解到報解起程等欵外尚有未解共銀二百二十二萬兩現在部庫存項十分支絀例放一切正雜各欵並預放來年正月分錢糧綜計年内用項不下四百萬兩此外隨時奏准由部撥發之欵尚不在内卽使各省關將本年未解京餉依限全數解到仍慮不敷開放若再將應解之欵任意延宕則一切放欵更難保無貽悮之虞相應將原撥續撥京餉業經報解及劃撥截留各欵並各處已解未解銀數分晣繕具清單恭呈御覽請旨嚴飭各該省將軍督撫鹽政藩司運同鹽道監督等務須仰體時艱各將欠解銀兩迅卽照數依限提前解部倘敢諉缷拖欠貽悮開放臣部定行照章指名嚴叅謹將催解京餉緣由恭摺具陳伏乞皇上聖鑒謹奏 
[暴客横行]  
　　廣東訪事人云花縣土匪頭目張環在炭步地方被安勇槍斃至十月十五晚其黨復糾集千數百人來炭步與安勇爭鬥省憲聞報卽陸續派勇前往厚集兵力又二十日張環之婦膽敢携帶數十匪黨來炭步與某雜貨店討回銀三百兩云係伊夫寄存該賊婦打扮如戲塲之武旦一般腰纒紅縐帶窄脚褲快靴十分威武該店主見其意惡以婉詞却之賊婦大怒由身上拔出洋槍擬向店主轟擊斯時合店慌張無措恐遭焚掠祗得認還奈一時未能 
 
 

Page 2

 
 
湊足先繳若干餘約月内如數繳楚决不有悮賊婦始爲之首肯轉身到某酒樓暢飲多時適是日有安勇抵埠整隊登岸掌號嗚嗚賊先聞聲知已添有生力軍不敢迎鬥相率奔逃近日三水清遠地方賊黨四出刦掠三水縣尊已禀報請派勇剿辦大憲已委鄭潤材遊戎綂帶安勇五百李直刺家焯綂帶卓勇五百同往合剿聞刻下該匪已離獅嶺入内山駐紥山徑危險下臨萬仞巨壑靠山單路一條其險也若此然由清遠亦可前進惟中隔一大山有一日路程進剿者非攀木懸崖如鄧艾之入陰平出其不意恐難得手刻計匪黨有千餘人不易解散又前日有安勇卓勇各五百名拔隊馳往北邊古蓼鄉夏茅鄉圍村辦匪緣某日南海平地鄉輝記烟膏店被刦失贜甚巨該店資本豐厚常存烟土多箱以應門市是夜店内所存之貨被刼一空幸土庫有數十箱匪未搜及然店内所失之烟膏已數百斤該賊用桶挑回在左近鄉墟出售每洋一元售膏一兩二錢該店恐有後患急具禀督轅制憲閱禀震怒故有此調動所難者古蓼一鄉人口不滿千數而做賊者幾於無論貧富人人皆賊欲求一个清白人家迄不可得官兵此去捕其人火其居乎抑除惡務盡且鷄犬爲之不存乎近來刼掠之案層見迭出率皆隱忍不報卽報亦如司空見慣無人理會故賊膽包天盜風釀成不可收拾之勢得此一再痛剿不必盡人就戮諒已不敢輕視民命藐視　王章矣噫○近日白鴿票私收者所在俱有遂有假冐營勇結黨一二十人以捉拿查搜爲名到處騷擾者此等匪類竟敢肆行入屋搶掠坊人見有號衣燈籠疑係官役無敢攔阻過問屈計被其害者已不可勝數日前有人偵悉其僞且將其桂蘭里横巷聚集之窩家禀報營勇馳往捉拿當塲捉獲五名搜出僞造之號衣燈籠又在寗居里娼寮内捉獲六名俱解官訊辦云 
[日東火警]  
　　昨日日本長崎埠來函云東歴十二月三號和歌山縣東牟婁郡新宮町大火焚去房屋千餘家翌日秋田縣由利郡東瀧澤村某姓家亦遭火刼計自午前焚起歴數時之久延燒房屋一百五十餘家 
[赤嵌近况]  
　　日本鎭西日報云臺灣陰十連綿道途潮濕是以疫症蔓延每日患者數人檢疫委員幾致日無暇晷臺北府前街四丁目日人山川组商店計有八人同染時疫亦可憐也某日西門街三丁目日人福海源吉家掃除屋舍忽在地板下見有死鼠七頭意者卽粵人所謂鼠疫歟聞檢疫所查得自染時疫以來至東歴十二月三號止患此者多至一百五十三人死者七十一人愈者只十四名人○某日由基隆至臺北之火車正駛行時忽兩車相撞以致車中客死二人傷數人 
[廬阜晴雲]  
　　九江訪事人云長江水師提督彭紀南軍門交缷篆務卽回湘南珂里官舫用官輪拖帶於初二酉刻抵潯次日辰刻展輪上駛湖口鎭許步青總戎率領標下各將弁均在潯陽伺候潯城文武官員亦各迎送如儀○府尊尹西庚太守縣尊梁蔭南大令訪聞地方有一種惡習凡屬捕風捉影之事動輙遍貼匿名揭帖信口雌黄言之若歴歴可據陷人於危殊堪痛恨因各出示嚴拿謂嗣後如有此種帖子一經察獲其人定行按律治罪不貸○前報江防廳曾葆農司馬與缷任德化縣慶西垣明府因公赴廬山踏勘定界兹悉是日梁蔭南彭星階二明府與之同行奉新縣鍾澤生明府以城南歧峯書院年久失修正擬籌欵興復適里人劉某捐錢八百串並另助膏火費明府甚嘉之已允爲詳請立案矣 
[逡遒寒柝]  
　　近年蕪市因拓租界贸易中之爭捷足者無不如新燕之睇巢因此造房屋者日見其多惟蕪地江邊一彈丸黑子耳不禁砌牆塡地之家需用無數黄土乃工匠只顧包攬生意並不計及此土從何而來不得已日在崗嶺山凹中大擔小擔偷挖不已以致地多傾陷一望棺木大半暴露甚至枯骸抛棄遍野彼何人斯孰許爾如此忍心害理乎想賢有司必當有以審處之也○出蕪湖之金馬門東行二十餘里有萬頃湖焉不知何年已成一片荒灘每當春日嫩碧輕黄裙腰草淺卽有無數牝牡驪黄成羣就牧蓋此地爲江寍將軍牧馬之區也久矣邇日木落水枯霜風凛烈軍標騏驥又從白下驅來前爲放青此爲放枯各有不同無足怪也所以斜陽西下玉勒金韉嘶風耀日霜蹄蹴踏長楸短檰間顧視清高氣宇深穩如覩曹將軍一幅畫馬圖云○前日蕪湖縣萬文甫明府呵殿出門適當回署時有江北老叟攔輿呼寃明府接閱呈詞知係因子不肖缺奉晨昏遂命靜候籖提究懲叟旣出不知何故情深舐犢反不忍坐視其果罹官刑閱日復攔呈具結求請銷案明府問爾子肯奉養否叟答稱已經親屬出爲調處帖耳誠服矣明府一笑置之○高黏除膏藥店爲金陵人所開門市專售貼治瘡癤旁每張兩文此外又有風氣膏藥酒皆稱獨步本小利厚每日所售盡屬宫板制錢聞店主前自漢口擺攤以迄開張店主鋪分設各埠馬頭不下十數處今已百有餘年矣所獲利息亦不下數百萬居然一圑面翁蕪店有夥某甲爲店主人同鄉店主人倚之如左右手一切銀錢兌匯等事皆歸伊一手經理日前甲竟持摺至同和錢莊支取寳銀一千兩效黄鶴之高飛同事守候至晚見其一去不返卽派人四出偵探始知携銀而逃遂一面電致各埠本店一面派人至金陵找尋未審能效青蚨之飛復否然甲平昔樸實寡言不知如何想入非非竟作此神通手叚也 
[潤州魚素]  
　　鎭江訪事人函云山巷某甲生有一子年近八齡珍愛逾於拱璧一日甲携子入城行至南門内在人叢中忽失所在甲情急萬分四出找尋杳無蹤跡甲子自走失後卽在某處小弄内啼哭旋有某乙見之詢其住址挈之至甲家甲喜出望外稱謝再三酬以洋銀不受而去此誠好行方便者矣○千字橋附近有戚姓者向以烟館爲生膝下嬌兒已十餘歲一日有烟客張某僞持三元巷某姓女庚帖欲與戚結朱陳之好戚允之涓吉上月二十九日行文定禮顧某姓尚未之知也是日禮物到門某姓大爲詫異謂何物烟奴敢與乃公聨姻婭遂將一切果物盡行抛棄揮使者出諸大門之外各傭人遂鼠竄而回歴訴情節戚知爲張所騙急出尋覓而張已鴻飛冥冥不知去向矣有知張之顚末者謂將賺取聘金以供烟霞之費故特搆此海市蜃樓云○日前有鄉人數輩携青蚨入市買物爲妙手空空所見尾隨於後至窄巷遽將錢三千竊去轉付同伴比及知覺竊賊已向前狂奔矣鄉人隨後追之至某小巷内迎面突來數人追者急呼其阻止竊兒腹背受敵束手就擒願將錢三千完璧歸趙鄉人尚不釋手定欲扭控經行路者多方解勸始縱之使去○有揚州王二娘者性同夏姬之淫年比徐娘更老蓮船泛處盈尺難量花貌瞻來三分似鬼偏喜塗脂抹粉裝作妖嬈十餘年前曾在某花烟館爲妓賣笑所得積資頗豐近乃與某甲賃屋又新街購得敗柳殘花以開設花烟間爲業甲衣食飽暖邪念遽萌憎二娘鶴髮鷄皮不足以禁寒惜暖另營香窟與有情人共度良宵事爲二娘所聞潑翻醋罐大動酸風一鴇一龜幾如鷸蚌相爭攪成一塊旋同扭入水利廳署呶呶聲訴差役詢知原委謂兩下均無恥之輩一併攆逐出門○太古躉船碼頭現往下移日前由滬運來洋千觔一架並小木簰一個邇日工役多人羣在江干工作密下樁木工竣後將躉船移下怡和躉船卽可移在彼處讓出漲灘地叚以免上落貨物以及往來搭客等人多費周折也 
[茅龍更衣]  
　　鎭江訪事人云山巷南首某姓家茅屋數椽聊蔽風雨月之初七日午炊後有事他適扃扉而出不知何時遺火於室濃烟縷縷透出壁間及鄰人得知破扉而入已成燎原之勢撲滅無從少選各水龍聞警畢集汲水狂噴得以救滅幸居鄰相隔稍遠並非鱗比蟬聨故未受池魚之殃及然亦飽受虚驚矣 
[使星照滬]  
　　出使美國大臣伍秩庸星使廷芳陛見出京乘某輪船於昨日抵滬暫假滬北天后宮爲行轅署關道憲呂鏡宇觀察卽於下午出城拜見星使延入客廳茗談良久旋上海縣黄愛棠大令亦命駕至星使行轅謁見 
[上海官塲紀事]  
　　洋務委員候補知府李叔倫太守經叙因公來滬昨日乘輿進城赴署關道憲行轅拜謁呂鏡宇觀察延入花廳茗談 
 
 

Page 3

 
 
良久然後辭出○廣東潮州太平關委員候補知縣王稼民明府管解粵海關餉由都回粵道經滬江假寓滬北萬安棧昨日命駕入城赴敬業書院署關道行轅拜會呂鏡宇觀察然後往各衙門投刺○儘先補用縣丞陳寳樹二尹昨日至敬業書院署關道行轅拜見○升科局委員許朗軒太守寳書因有要公於昨日午後至縣署拜會適黄愛棠大令公出未修相見之禮旋至敬業書院署關道行轅晉謁 
[法員回滬]  
　　法總領事白藻泰君前因六安州敎案於本月初五日由滬乘法兵艦赴白門謁見兩江總督劉峴帥晤商一切峴帥亦命駕登舟答拜刻聞此事業已議妥白君已於昨日鼓輪回滬抵署任事矣 
[展期請奬]  
　　勸辦湖南賑捐松海防分府劉上海縣正堂黄爲展限示催事案奉憲行勸辦湖南賑捐業據各業户陸續書繳一面隨辦核奬在案查開辦請奬展限十日爲期迄今早已逾限而報奬者尚屬寥寥若一經截止未免向隅合亟展限示催爲此示仰滬上各業户知悉凡捐輸湖南賑欵執有捐票者務於本月二十以前開具三代履歴指請何項備齊公費赶緊赴局請奬時候核明塡給實收此次限滿卽行造册詳報萬難展期補奬所存捐票概作廢紙切弗遲延自誤毋違特示 
[大閙司署]  
　　淡水瀝河爲上婁青三邑交界之處現在奉上憲之諭疏濬開挑每日叙集挑夫千餘人前日有天字號夫頭蔣某與某字號夫頭馬某因奪挑工互相口角旣至用武詎馬力大如牛將天字號所揷之樣旗樣杆拔之而去反投閔行司控告陳二尹立飭兵役將蔣某拘案管押後天字號中各挑夫以蔣受此寃抑大抱不平叙集五六百人擁至閔行司衙門聲勢洶洶將司署頭門及兩廊恣意排擊並將覊押之蔣某刦之而出二尹見已釀成巨禍飭兵飛赴上海縣請卽派差彈壓黄愛棠大令聞報之下立飭差役多名前赴彈壓矣 
[南市街談]  
　　昨日朱森庭明府飭丁持片至各局員處以滬南内馬路所有各攤大概擺至街心行人殊多不便請飭勇將攤概行驅逐各局員現已飭勇驅逐故路上頓覺擴清矣○浦東唐橋鎭向爲流氓麕集之區柝梢打降時有所聞前經該鎭董至上憲處請設巡防局以資保護經上憲札飭戴二尹至該鎭巡防二尹已於昨日到鎭視事局設鎭之天竺菴内從此除暴安良該鎭人民可以高枕而臥矣 
[嚴懲種火]  
　　日前英界松江路隆泰肉店主許增棠控比鄰廣泰祥烟膏店主方延齡穴璧種火圖賠保險銀一案昨晨讞員屠别駕升堂覆訊瑞記保險洋人投案訴稱廣泰祥烟膏店曾倩商人行内保銀一千兩惟由柴姓來保並不知有方姓其人許歴訴起火情由方供稱是日小的聞鄰家失火故將墻壁掘成一孔以便救援别駕謂本分府曾往勘明方與許家旣隔一墻何以知許家火起且何以所掘之孔適在起火處其中顯有種火情形遂商諸薩副領事官判令將方管押一年期滿之日笞責五百板然後遞解回籍如願罰銀五百兩則免予重懲 
[會訊顏料案]  
　　小車夫張阿四竊取愛禮司順全隆兩洋行所儲顏料售與祥泰號嚴林芳嚴轉售與祥和漆店張錦泉控發後屠别駕定於昨晨傳張質訊張延律師小威金生申辯副巡捕頭禀稱西歴七月二十二號愛禮司洋行失顏料五箱據稱車夫張阿四中途逃失及西歴九月二十七號順全隆又報失顏料四箱亦張所爲因遣包探嚴行查緝今始獲張詰知嚴慣收賊贜購得此貨後卽售與張請將收贜人嚴辦愛禮司順全隆兩行主投案請追並稱顏料九箱約舉銀三百兩阿四供稱顏料九箱確由小的與曹阿三合取倩嚴售得洋銀一百三十六圓小的與嚴各用三十三圓曹獨得七十二圓嚴供稱阿四等囑小的代售顏料九箱小的因轉售與張當時曾向言明來歴張供稱所收顏料九箱憑嚴經手詢以來歴言係店中存貨故出銀一百十九兩五錢購下後卽售去得銀一百二十七兩八錢有帳可憑叩求電鑒威律師言此項顏料祥和係照存貨收下故只出銀一百十九兩有奇及售去只銀八兩三錢雖由阿四竊來然只能科及收贜人與張無涉况此物已輾轉售去今忽一併傳案恐無此辦法請堂上細思之别駕問祥泰究竟是否嚴所開包探秦少卿禀稱小的曾往查過實係嚴之親戚所開顏料確由阿四等人送至祥泰中西官互商之下以其中孰虚孰實難以遽明著包探查明於禮拜五再訊 
[傳提覆訊]  
　　楊樹浦棍徒張桂卿拿獲後經上海縣黄愛棠大令總巡鍾壽百明府研訊供詞一切已詳紀本報昨日下午署關道憲呂鏡宇觀察飭傳黄大令鍾明府至轅命將張桂卿蔣銀大提齊案下過堂覆訊對認供口以便懲辦故由差役等卽往傳喚原告顧松泉到案矣 
[法捕房瑣案]  
　　太古洋行吳淞輪船買辦張春發失去金表一枚千里鏡一個衣服二十四件報捕查緝翌日有人投書一函緘封甚固立卽拆視内儲當票一紙卽所失之物信係莊姓具名莊因前在該輪船爲司事業已停歇張將此信投報捕房捕頭飭探拘莊現已弋獲惟莊矢口不承聲稱茫無頭緒捕頭亦以莊旣行竊不應具名恐他人嫁禍亦未可知命押候解送公堂請問官研訊想一經到案不難水落石出也○某甲持衣包一個雇東洋車行經新開河畔突被十五六歲之小乞息攫去當卽拘獲衣包已歸烏有迨送捕房研訊據稱被同黨阿戇搶去捕頭命押候拘到阿戇一并解堂訊究○偷兒小裁縫向在十六鋪一帶行竊前日至江寛輪船竊取嗎啡爲該船水手弋獲解送捕房捕頭命押候堂期解訊○跑灘賊有合黨名目因刼奪小車夫劉小雨等所裝之皮綂子二件解經鄭大令研訊供出同黨諸人業經包探拘到五人捕頭命押候堂期解訊○八仙橋某飯店昨有甲乙二人果腹惠鈔硬用藥水小洋致與櫃夥口角爲捕拘入捕房捕頭命押候解堂訊問 
[美界捕房紀事]  
　　本邑人畢某携妻張氏賃居蜜勒路第七十七號房屋赴楊樹浦怡和紡紗廠當工所得小工資尚堪温飽妻弟張連金失業旣久衣食難周畢同往廠中做工張懶惰不堪經司事辭歇昨日上午手持刺刃奔赴畢處騷擾張氏惡之喚某號巡街華捕至令其拘送捕房捕頭令押候解送公廨禀請訊懲○浙江寗波府屬某邑人薛某在百頓路德大生燭店爲夥執事人嗔其操作不善因於日前辭歇昨晨薛往取鋪蓋行李並算取薪資執事人靳而不付薛遂據情投訴捕房捕頭令自投英界公堂控告○昨日江北某邑小工張阿四竊取怡和碼頭所置廢鐵若干途經包探石金榮拘解捕房捕頭令押候解送公廨禀請訊治○某甲不知何許人年約三十餘昨日上午行經百老匯路忽然倒地旋經三百七十五號華捕送至捕房捕頭令轉送英界公堂禀請讞員辦理○昨日午刻甲乙二寗波人相邀至某酒肆沾飲旣醉而出行經西華德路沿途嘔吐污穢不堪一百零七號印度捕見之意欲一併帶入捕房甲乙併力抵拒堅不肯行旣而仍被拘之以去旣入捕房捕頭令押至晚間開釋○昨日午後某號東洋車載客二人壘股駢肩甚不雅相行至天潼路二百六十七號華捕見之謂有違規制拘送捕房捕頭罰令出小銀洋數角免予送懲 
[分發人員騐看名單]  
　　新海防例掣籖分發郎中朱黻廷浙江宋壽徵浙江主事謝桂馨山東都察院都事陳文瀚順天都察院經歴李澤潤浙江内閣中書謝宸慈廣西詹事府主簿常蓮藻山西○籌餉例掣籖分發大理寺寺丞趙增恪江蘇○新海防例指省分發道王枚浙江河南通判吳源浙江東河戴以炯安徽北河知縣同知升銜胡錫銓奉天直隸范文華山西山東李伯舉山東直隸畢登湖北安徽張得儁河南湖北楊鼎福四川湖北雲騎尉世職石鑒藻河南陜西羅鳳密浙江福建鄭詩鎭福建湖北張沐慶直隸江蘇瞿光焯江蘇山西陳丹書山東安徽張良弼浙江湖北鄧寳仁安徽直隸徐常釗順天四川李聨珣江西廣西鹽大使時光順天雲南布理問李士芬安徽直隸州同鮑友恪安徽直隸王家豐浙江東河直州判臧垣臣山東直隸按經歴張兆棟安徽直隸府經歴蔣維垣順天甘肅龔承祖順天湖南張燮元雲南貴州黄淑麟江西湖南章維翰安徽直隸王選之四川直隸汪懋森浙江直隸張福保甘肅四川侯婣瀚河南安徽縣丞王承均直隸東河李友鑫湖北山東向爲鈞湖南湖北高嵩湖北福建馬斯良湖北福建孫開榘湖北四川 
 
 

Page 4

 
 
汪承修江蘇湖北吳毓枚安徽直隸汪星機安徽北河李文昇安徽直隸劉濟安徽直隸張文秀安徽北河趙雲濬江蘇北河吳玉璜江蘇北河吳永清安徽北河夏恒礽浙江直隸余耀祖浙江北河李幹浙江福建朱端河南直隸王廣益浙江北河孫廷恩四川北河邱廷榮浙江北河趙樞浙江北河單熙辰浙江陜西趙淇彥浙江北河黄重熙浙江山東劉至澤江蘇浙江張曾焯江蘇浙江陳作楫湖北福建齊治泰浙江直隸劉華源湖南陜西鹽知事鄭光錡安徽長蘆縣主簿饒昌齡江蘇北河邵珠元順天東河陳炳勳湖南貴州州吏目劉世昌湖南陜西章文華浙江山東鹽巡檢李瑞華雲南直隸孫林枝江蘇長蘆巡檢明廉廂黄旗湖北李有德順天湖北徐文瑩湖南湖北查鉅緒湖北陜西張武桐江蘇湖北潘祖鏞安徽雲南沈鵬安徽廣西陸飛鴻安徽雲南張景棠安徽北河張福恒安徽湖北查濟川江西湖南殷安仁浙江湖北王在欽浙江福建王正言浙江直隸王紹墉浙江湖北王長庚浙江陜西趙其璋甘肅四川張宗翰奉天直隸王文瑞山西湖北楊國柱江蘇北河從九品吳鳴鶴江蘇直隸馮芝河南東河鄭思周浙江湖南景樹德浙江直隸李恒毓山西陜西典史張家驄奉天直隸姜汝圻順天雲南楊載堃直隸安徽劉宗誠順天甘肅李大松順天雲南李鑑清山西陜西蔣光煦湖南甘肅龍雲藻湖南陜西王翔官江蘇福建張松舟江西廣西馬式雲安徽山東何森貴州四川汪熙光安徽直隸徐福昌浙江陜西顧泳慶浙江湖北王守謙四川貴州田其年浙江直隸柳士棻浙江直隸朱炳彪浙江直隸閘官竇鏞河南南河縣倉大使張兆虁江蘇直隸未入流陳翔藻廣東福建何琦安徽山東洪壽昌安徽直隸來德懋浙江山東陸爲儀浙江四川張鴻年直隸山東○籌餉例指省分發同知葉季泰安徽東河府經歴譚鳴盛湖南廣西○勞績掣籖分發知縣成鴻庥湖南鹽大使劉鈞鎔順天○勞績指省分發道花翎二品頂戴張雲路安徽直隸知府花翎奎格正黄漢山東知州張廷桂順天吉林通判童絢勳湖南湖北知縣馮巽山西湖北王順存河南奉天縣丞州同銜徐彞湖南湖北馬䔓安徽北河縣主簿羅房河南東河從九品全昌辰浙江雲南李成桂四川陜西○進士掣籖分發知縣黄天懷廣西鄭崧生江西○進士指省分發知縣楊文勳貴州湖北○敎習指省外發知縣孫蓉直隸湖北○議叙指省分發縣丞熊元璋湖北福建巡檢李文燾順天安徽從九品李澄安徽直隸未入流張極安徽直隸○應補呈請分發縣丞許恩銓河南山東州吏目蕭澤惠四川雲南黄樹棻四川雲南從九品張佳勳湖北廣東王錫疇廣東江蘇未入流龔文貴順天廣東毛漸鴻四川浙江 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[上海縣案紀聞]  
　　賭棍楊秀堂等在浦東曹家行地方開塲聚賭呼盧喝雉之聲通宵逹旦有劉盤龍癖者一唱百和蟻聚雲屯因此蕩産傾家者指不勝屈殊足爲地方之害現有人投松江府控告日前由府札飭上海縣嚴拿解案黄愛棠大令奉札之後立飭差捕於前日已將楊秀堂連如坤楊小麻子曹阿渭奚樓王西耕等一干人拘獲前晚倩蔣刺史集訊楊秀堂供稱年四十八歲曹家行人開設小烟館度日不敢犯賭刺史謂有圖董曹成公投松江府控告爾等於九月中在何松林家聚賭秀堂供稱九月中小的並未去過惟於六月間兒子和尚及連如坤楊小麻子等在何松林家門首納凉偶作葉子戲不過數百文輸赢小的探聞有鄉下捐纳功名之某甲前曾到小的所設烟館内圖吃白烟被小的扭住索鈔因此懷恨赴府誣控求察連如坤供年四十三歲亦曹家行人家有老母妻子向開飯店何松林家去過四五次皆在夏天合伴乘凉偶然鬥牌消遣並不敢大賭楊小麻子供與楊秀堂同鎭人帮工度日曹阿渭供稱曹家行人年三十歲曹成公是小的之叔向來公正惟此次小的並未犯賭何松林處亦不曾去過奚樓供稱年三十八歲王西耕供年二十八歲均以務農爲業小的等並不犯賭松林家亦未去過刺史謂無論是否犯賭案　府憲札拿本委未便訊究著將楊秀堂等一併收押俟備文解松江府究辦○吳登雲控裘恩興誘妻逃逸經蔣刺史訊問以所控無據當將吳裘交地保帶回訪緝明白再行核奪吳於前日將楊大扭案控稱妻子逃逸伊知底細刺史升堂提訊據楊大供稱小的係江北人推車度日年四十八歲家有妻兒八月間搬在吳之隔壁居住惟吳之爲人素性兇横將妻時加毆辱至因何逃逸小的實出不知求請明察裘恩興供稱前由大老爺訊斷蒙交地保帶回查明不料吳又將小的扭案其實不知吳妻如何逃走現在存身何處叩求鑒察旋有吳桂仁投案禀稱小的是地保楊大住在小的圖内請將楊大交小的帶回蔣刺史准之遂將楊大交吳桂仁詳細查明再行訊核○陸掌華李阿四羅阿二前因犯案收押改過所不意該犯身雖禁押依然怙惡不悛竟敢在所中滋事當被看所人據情禀明前晚黄大令倩蔣刺史將陸等提案訊問陸掌華供稱不敢滋事因前日李阿四向小的强欲借洋兩角不遂所欲被伊訊打是實李阿四供稱前日陸掌華硬向小的借錢四十文使用小的不允卽被扭住兇毆旣在案下反稱小的打伊求察羅阿二供稱小的並不干涉因伊等扭毆是以相勸刺史謂爾等皆因犯事收押在所尚敢如此不法可見在外間更不知如何兇横矣喝令將陸掌華重責三百板李阿四重責一百板羅阿二旣未干與從寛免責併著分别還押○趙俞氏控告地保徐景山誘拐寡媳錢氏價賣一案經蔣刺史訊斷著徐景山繳洋七十元到案前晚徐景山投案繳洋五十元刺史以照原斷尚少二十元著徐赶緊繳足以便從速發落 
[英界公堂瑣案]  
　　包探沈金隆禀稱王雲卿前因犯竊解請大老爺懲辦今又竊取隆茂洋行所儲羔皮綂四件報捕後捕頭遣小的緝獲吊出原贜解請究辦隆茂行主投案訴稱行中時時失物兹旣獲賊請爲嚴懲王供稱小的因貪小所致以後自當滌慮洗心矣屠别駕判令枷號一禮拜發犯事處示衆○包探韋阿友禀稱車夫朱狗郎拉車不愼撞壞某洋人所坐鋼輪東洋車車鋪中人估得須修理費銀十圓是以解案請訊朱供稱小的係太倉州屬崇明縣人窮苦異常叩求恩鑒别駕判令枷號五日○包探倪順泉禀稱王來生年未成童賊星照命連次竊取陳盛氏等家銅香爐綢布衣服報捕後捕頭遣小的緝獲吊出原贜今特送請訊究陳盛氏等失主投案領贜王供稱小的係浙江寗波府屬某邑人年甫十四所有衣物並非小的行竊叩乞施恩别駕判令管押一日○二百六十九號華捕禀稱昨日談阿二行經宋德招家門外宋適將穢水傾出悮濺其身談竟藉端訛詐堅索解穢洋二圓經小的所見獲送究懲宋投案申訴前情談供稱小的不敢拆梢别駕判令管押一禮拜○包探施奎江禀稱前晚楊樹浦人王子林家同居之戴登瑞不知如何失火幾致上炎適經小的查知送案請訊王投案訴稱小的與戴同居已歴年所此人向來誠實决無歹心戴供稱小的無心失火尚求大老爺開恩别駕着交原告保去 
 
 
 

Page 11

 
 
[光緒二十二年十一月初一日京報全錄]  
　　宮門抄○諭旨三道錄前○署陜督陶等奏官軍追剿竄回擒誅殆盡關外一律肅清摺○十一月初一日禮藩院鑾儀衛光祿寺鑲黄旗值日無引見○恩輝假滿請安○李中堂等各謝調授署缺恩○出使大臣羅豐祿請訓○文熙續假十日○吏部呈進月官卷○召見軍機羅豐祿○○頭品頂戴署理陜甘總督新疆巡撫臣陶模署理甘肅新疆巡撫布政使臣饒應祺跪奏爲官軍追勦竄回迭次獲勝首逆劉四伏就擒餘衆就撫大小逆目伏誅關外一律肅清恭摺馳陳仰祈聖鑒事竊官軍前在玉門安西等處獲勝業經臣等具摺會奏奉電旨劉四伏竄匿鹽池灣當及早埽除以防勾結牛允誠等保案俟擒獲首逆後再降諭旨欽此欽遵恭錄轉行遵照查劉四伏先匿鹽池灣在大小宮岔之西南山内臣應祺恐其四路紛竄擾害地方因與潘效蘇電商飭宋賢電范如松率步隊兩營馳赴敦煌與陶廷相楊光初馬隊扼守韐韃并千佛洞以防由水峽出竄之路焦大娶率馬步隊並砲隊駐安西瓜州口以防由撿泉出竄之路羅平安率馬步隊駐安西彭禮堂率馬隊駐趙家橋以防由石保城出竄之路牛允誠督率所部並營務處馬隊與謝典禮及肅標右旗馬隊吳志萬裹十日糧入山搜剿以期一鼓成擒乃五月十五日進至鹽池惟見餓殍盈溝沿山收撫飢民二百餘而劉逆已潛移安西之南二百餘里　　灘焦大聚羅平安彭禮堂率馬步隊追至蘑茹攤而賊又西竄敦煌之紅柳峽矣宋賢聲恐賊竄南湖率馬步裹五日糧至沙棗園派陶廷相楊光初進七十里一顆樹於五月十五日遇賊南湖卽行堵擊斃賊五六十名馬二三匹生擒六名獲鎗械三十餘件騾十餘匹跟追百六十里糧盡而還據擒賊供劉四伏尚踞黨城宋賢聲等復裹十二日糧於十七日進黨城而賊又他竄牛允誠與焦大聚羅平安等分一路進追十八日至紅柳峽已無賊蹤乃商焦羅兩步隊仍回原防令周得金彭禮堂徐春先周陞朝金蘭益馬隊分往探勦二十三日牛允誠自率各馬隊由滴水崖甜水壩搜尋百七十里齊集小峽溝地皆戈壁水草毫無不得已宰馬匹作食復走七十里黨河又八十里蘆草溝遇宋范各軍乃借糧千三百斤分一日糧作三日食暫回敦煌休息羅平安回軍七工聞賊在黄家口劫糧派隊跟追五月二十一日中哨至十保城斃賊十四名前哨追一百五十里斬賊十二名生擒四名先後奪獲乂子鎗二桿麵二十五袋驢馬騾四十三頭匹救回驢夫七名並與昌馬運糧回空驢八隻夫四名乃知劉逆餘匪尚有由紅柳峽東竄回巢者矣適冶八個有出竄玉門之信臣應祺恐兩路應敵兵多牽制也乃電商臣模飭潘道卽飭焦大聚羅平安留駐安玉將督標及肅標馬隊悉行調回專剿冶逆牛允誠留駐敦煌彭禮堂謝典禮及督標後營馬隊周德金均歸綂領合宋賢聲等馬步專勦劉逆布置甫定五月二十五日冶逆六七百人已出責頭山竄上赤金峽經肅標中軍遊擊楊德明率馬隊堵擊獲勝殺賊十餘人遂敗入山不敢復出臣應祺恐安西山内劉逆餘匪暗相勾結也非招之使出難於收拾適有撫回馬致和由安西解至哈密綂領新勝馬步各軍巴里坤鎭總兵張懷玉詳訊賊情多欲就撫無由自逹馬致和自請質其眷口扣留哈密前往招撫以報不殺之恩張懷玉察其誠心商派哨弁孔福堂率十數騎持臣剿撫兼施示進山招尋徧歴舊巢悉又西竄轉至安西潘效蘇電請飭赴玉門改招冶逆臣以山内糧運萬難路徑紛歧官軍追剿每難見賊冶逆不除仍爲關外之患遂卽照准潘效蘇復派哨弁韓詩學同往兼請臣加發印示以昭恩信旋於玉門挖搭山口疏勒川將冶八箇並男女三百餘人收撫解至玉門騐收其詳細情形容臣模另案奏陳牛允誠回敦後探聞劉四伏由草逹坂進雪山卽商各馬隊共挑健駒四百追至清水溝淖而賊已竄西海卽色爾勝也相距五站裹糧垂罄而還乃商催敦煌縣令嚴澤多備乾糧派楊光初馬隊留駐南湖以便偵探南湖古陽關也楊光初探至南山海子北六十里見驢馬跡甚多再二十里見賊　壘十餘處宰殺牛羊遺骨滿地詢已西竄安南壩牛允誠聞信隨商馬步各營旗各挑七成隊裹帶十日糧於六月十三日由南湖推莫兎葫蘆斯台高泉循就水莫䟎程前進十八日午刻至安南壩該賊已聞風先一日西走是夜拔隊尾追十九日辰刻至百十里之野馬泉劉四伏馬吉踞高山率悍黨千餘三面抵拒牛允誠飭幫辦謝澤龍率勇先登陶廷相隨之直衝中堅賊勢稍郤急飭周得金楊光初從山左抄上彭禮堂謝典禮從山右抄上宋賢聲范如松隨後接應賊施槍砲如雨各將士奮厲無前鏖戰四時之久自申至亥殺賊五百有奇目朶木匠馬玉春中槍死馬吉受傷而逃故賊供誤謂擊斃奪獲槍械數百件驢馬牛羊數百頭匹我軍陣亡馬勇十二名受傷四十餘人斃馬三十二匹傷六匹時已夜靜始收隊造飯泉水無多雖獲充飢未盡解渴擬待黎明再行搜追而劉四伏於五更時從山後滾逃二十日步隊留後搜山馬隊進追八十里之八龍溝又七十里之一碇泉賊方登山欲逃牛允誠身先士卒率謝澤龍進攻彭禮堂楊光初陶廷相接踵繼進派周得金謝典禮從山側赶上截賊去路無可逃遁見謝澤龍旗幟曾在昌馬辦撫遂皆跪地投誠查點賊目惟劉三劉五劉八合衆六百餘人而劉四伏已棄輜重與馬起潰率黨偷逃各將士忍飢一日二更始得蓐食因馬械未繳謝典禮謝澤龍嚴守山口黎明方押撫回下山所繳槍矛帳房皆破裂無用當卽碎毁所有撫回卽交謝典禮謝澤龍管束彭禮堂等上下山徑搜尋百餘里均不見賊糧料俱盡不能不敢隊折回而沿途戈壁天氣酷熱加以山瘴各勇戰馬並撫回牲畜渴斃數百軍士之殺其坐馬以肉爲食血爲飲者已數日矣方賊竄色爾騰海之時臣知其必竄羅布淖爾也飛飭駐羅各營旗分扼紅柳峽阿不旦阿武斯三要卡嚴密防範豫備戰守臣應祺復飭英吉沙爾叅將李金良派隊出紅柳峽迎擊相機勦撫營務處提督曾松明遵商撫標練軍前旗馬隊劉清和駐防阿不旦屯營巡檢施再萌派隊扼守阿武斯卡提標前營武隊鄧高魁並砲隊都司袁世和撫標左旗馬隊朱義勝駐防紅柳溝西口李金良偕阿克蘇鎭標中旗馬隊藍德清駐防卡克里克李金良派哨長童明才馬占科出紅柳峽東口八十里和爾罕古卡駐紥偵探七月初三日出卡五里有股賊從南岸西來童明才率隊進攻開槍轟斃十餘人賊潰執示前往開導均願投誠收撫男女一百三十餘名李金良聞信與藍德清帶隊馳往初九日抵和爾罕與朱義勝等會合相機進剿初十日探報有賊自安南壩來李金良等進兵六十里至雙泉子原名雅不冷遠見賊勢十分兇惡遂分馬隊爲兩翼朱義勝埋伏山左劉清和隊伍埋伏山右鄧高魁步隊從後接應李金良率隊由左進藍德清率隊由右進兩隊槍砲夾擊斃賊三十餘名男婦長跪哀號乞降收撫三百餘人劉四伏奔逃無路李金良當飭童明才將其擒獲復於撫回中查出僞副元帥馬吉賊目馬起潰冶正山駝毛番子茶根大小逆犯共五名派哨長安益元解省訊辦先後撫回共四百餘人交藍德清解英格可立撫局交喀喇沙爾同知江遇璞安揷劉四伏等押解到省先發兼按察使英林隔别研訊臣復親提審問劉四伏卽劉同春西寗蘇家堡人初與韓文秀謀叛殘殺漢民韓文秀伏誅遂接充僞元帥屢抗官軍窮兇極惡實爲回逆之魁馬吉西寍上五莊人駝毛茶根卽格爾及西海蒙古人馬起潰西寍蘇家堡人冶正山西寗縣人均皆充當匪目助逆拒戰兇狠勝常實屬同惡相濟臣於七月二十七日飭將劉四伏凌遲處死馬吉茶根馬起潰冶正山均斬梟示衆以伸　國法而快人心玉門安西敦煌及羅布淖爾山内徧搜俱無一賊關外一律肅清臣查湟回自二月初水峽出竄共七八萬人皆劉四伏兄弟領之劉三專主念經劉四伏最强悍主戰事馬吉等助之在青海復會合駝毛茶根二千餘人張成德冶八個朶木匠皆自爲一股悉聽劉四伏調遣由青海柴逹木竄王子營爲蒙兵所阻值三月大雪封山無處掠糧凍死餓死以數萬計四月初始竄出山尚存二萬餘人能戰者四五千人聞關外兵單賊氣頗盛直撲玉門滿欲飽掠西竄及四月初八日在昌馬爲牛允誠戰敗其氣先奪續到張成德一股人衆且强劉四伏深喜得助恃以無恐不意四月十七日扁博一戰卽與馬朶二鮑槍手均爲官軍槍斃並劉四伏之母亦爲飛子擊死氣燄更衰然除戰死收撫外悍党猶四千餘人也迨竄安西七正爲金蘭益徐春先等所敗竄敦煌南湖爲陶廷相楊光初等所敗竄安南　又爲生允誠謝典禮彭禮堂周得金等一敗之於野馬泉再敗之於一碗泉窮荒無路乃趨紅柳峽遇李金良攔頭迎擊而伏首就擒矣以桿賊二萬之衆豕突狼奔往來數千里我軍節節堵擊處處跟追俾不得佔一城破一堡勢孤力盡逃命無人之區甫入新境一網打盡居民無一擾害地方胥獲保全此皆由屢次得承聖訓回衆無使勾結首逆務早擒除此稿未完 
 
 

Page 12

 
 
[光緒二十二年十一月初二日京報全錄]  
　　宮門抄○諭旨三道錄前○接錄前稿○皖撫福奏查報京控各案已未結起數片○鄂撫譚奏甄以知縣片○又奏委署知縣片○將軍依奏請准調營人員照常序補片○又奏甄别知縣片○江撫德奏查明案件尚無逾限摺○十一月初二日吏部翰林院正黄旗值日吏部引見十九名户部八名都察院四名鑲白蒙九名正紅漢一名上駟院二名武備院四名值年旗二名咸安宮二名○麟中堂等各謝署缺恩○明桂假滿請安○出使大臣伍廷芳請訓並請假一個月○徐樹銘請假十日○内閣呈進勾到本○召見軍機阿克丹○伍廷芳○接錄前稿將士准加賞賚廟謨遠運有以致之而各馬步營旗裹糧荷戈忍飢耐渴馳驅於烈日炎風之下出入於戈壁瘴癘之中逐北追奔擒渠蕩宼實係異常出力所有前敵殺賊擒賊各將士理合隨案懇恩給奬以示鼓勵提督牛允誠前請遇有提鎭缺出開列在前並賞給頭品頂戴羅平安前請賞給頭品頂戴總兵彭禮堂前請以提督留新補用副將謝典禮前請以總兵留新補用嗣皆屢著戰功異常勞苦可否准如前請抑再加賞賚之處出自逾格鴻慈副將鄒玉春喻春福叅將羅福宏都司謝澤龍千總王廣山王朝清均懇仍如前請運使銜甘肅候補道潘效蘇總理營務調度有方與臣一心兼辦剿撫均著成效請以道員交軍機處存記並賞給二品頂戴綂帶督標新軍正中馬步等營總兵銜留新儘先補用副將焦大聚請免補副將以總兵遇缺儘先簡放督標管帶馬隊右旗補用叅將金蘭益左旗副將銜儘先補用叅將木壘河守備徐春先前營副將銜補用叅將周升朝後營補用叅將綏定城守營都司周得金均請免補叅將以副將儘先補用加總兵銜金蘭益並請賞給勇號綂帶提標中左右等旗節制鎭標右旗馬隊英吉沙爾叅將補用副將李金良請免補副將以總兵留新遇缺儘先簡放並加提督銜阿克蘇鎭標署右旗守備儘先補用遊擊藍德清請免補遊擊以叅將儘先補用加副將銜叅將童光才請免補叅將以副將儘先補用留新儘先補用提督哈密協副將宋賢聲補用提督范如松請交部從優議叙補用副將瑪納斯恊標左旗都司陶廷相請免補副將以總兵留新補用留新補用都司哈密協標右旗守備楊光初請免補都司以遊擊留新前先補用肅州鎭標中旗馬隊留甘補用總兵楊德明前旗馬隊留甘補用總兵吳志萬均請免補總兵以提督留甘補用千總銜候補把總韓詩學六品軍功拔補外委孔福堂均請免補千把以守備儘先補用並賞戴花翎其餘前敵出力營哨各官並陣亡弁勇容臣查明履歴再行分别奏請奬卹至各路防軍及在事出力文武員弁雖因前敵已將賊擊回未獲接仗而遠役邊戍日事操探豫備戰守俾後路得免疏虞不無微勞足錄合無仰懇天恩俯准擇尤保奬用昭激勸所有官軍追賊獲勝勦除逆回肅清邊境並請奬勵緣由謹會同伊犁將軍臣長庚喀什噶爾提督臣張俊合詞恭摺馳奏伏乞皇上聖鑒訓示再此摺係臣應祺主稿合併聲明謹奏奉旨已錄○○福潤片再京控奏咨交審各案每届半年例應分别已未完結彚奏一次今届光緒二十二年上半年循例奏報一次查咨交已結項下有壽州民人朱永和以糾轟二命等情京控一案又宿松縣民婦石唐氏遣抱唐田美京控陳六老等毆傷伊夫等情一案又桐城縣童生黄象弼遣抱黄德勝以被賊遭禍等情京控一案又歙縣民婦王方氏京控周成泰等拆毁房屋等情一案又亳州民婦趙蔣氏遣抱趙廷標以迫卽洗寃等情一案以上五案已據臬司訊詳先後咨報完案其咨交未結項下有涇縣孀婦徐吳氏以慾吞圖害等情赴京呈訴一案又鳳台縣民人周玟堂以匿榜吞賑等情京控一案又宿松縣職員虞質成遣抱虞在原及張柬美京控施定富等將伊堂妹搶走等情一案又阜陽縣監生于化鵬京控謝占標等率衆抄搶等情一案又鳳台縣民人陳家麟京控闞永昌等將伊表叔鄭長發害斃等情一案又靈璧縣民婦湯李氏遣抱以攢毆斃命等情京控一案又壽州民人高元靜京控高懷珍等將伊父高懷盛毆傷斃命等情一案又盱眙民人闞守齋等以委員查勘湖田縣官扣留不勘等情京控一案又靈璧縣童生張仲安京控張桂墀率衆轟殺賄飾理寃等情一案又鳳台縣民人蔡金寳等京控張金詔等兇毆兩命賄通朦詳等情一案又泰和縣武舉盧呈五等遣抱張有成以學官侵吞公欵揑禀朦覆等情京控一案以上十一案均經前撫臣曁奴才先後提審或因人證未齊或因犯供狡展致未審結除遵章摘錄案由註明交審月日及未結各案因何未能審結緣由詳細開單咨部並飭赶緊提訊詳辦分别督審咨報外謹循例附片具陳伏乞聖鑒謹奏奉硃批刑部知道欽此○○譚繼洵片再准部咨道府州縣無論何項勞績保奏歸於候補班人員令該督撫卽以此項人員到省之日起予限一年詳加察看認眞考核如係爲守兼優堪膺民社之員出具切實考語奏明分别繁簡補用等因兹查補用知縣朱祖蔭於光緒二十年七月十三日到省之日起連閏扣至二十一年六月十三日試看一年期滿據布政使王之春按察使惲祖翼取造該員履歴清册詳請甄别具奏前來臣隨考騐該員朱祖蔭才識練逹奮勉有爲堪以繁缺留省補用除清册咨送吏部查核外謹會同督臣張之洞附片具陳伏乞聖鑒敕部查照施行謹奏奉硃批吏部知道欽此○○譚繼洵片再監利縣知縣蕭雲調省所遺該縣印務應卽委員往署以重職守查有武昌府通判恒榮才具明晣辦事奮勤堪以署理據湖北布政使王之春按察使惲祖翼會詳前來除檄飭遵照外謹會同督臣張之洞附片具陳伏乞聖鑒謹奏奉硃批吏部知道欽此○○依克唐阿片再奴才上年精神支絀亟須親丁扶持查有胞姪都察院候補經歴富明額丁憂回旗守制奏請調營隨侍左右於光緒二十一年正月三十日奉旨著照所請吏部知道欽此欽遵旋准部咨富明額應仿照奏調差委人員章程辦理毋庸扣除離署日期俟服滿後遇有應補缺出仍照常序補等因行知在案今春天軍事完竣奴才已令胞姪富明額回京當差惟該員於服滿後捐升郎中尚未指何部且係奏調在營隨侍之員除咨部查照外謹附片陳明伏乞聖鑒謹奏奉硃批吏部知道欽此○○依克唐阿片再查吏部例載保舉選缺後以應升在任候補人員應俟選缺後到任之日作爲升階候補日期又初任人員保歸候補班次扣足一年甄别補用各等語兹查六品銜知縣用奉天府京府經歴于鏡璇年五十六歲直隸昌黎縣人由附貢生於光緒三年遵例報捐巡檢指分江蘇四年三月到省五年海運出力案内保加八品銜十三年請假回籍十四年投效奉天軍營咨部立案十五年遵例由巡檢改捐京府經歴遇缺先選用十七年剿辦朝陽敎匪出力案内保奏俟選缺後以知縣用經部核准二十年二月請咨離營赴部投供二十一年五月銓選奉天府京府經歴是月二十八日經欽派大臣騐看閏五月初九日引見奉旨奉天府京府經歴員缺著于鏡璇補授欽此在部領憑於七月十六日到省二十七日接印任事該員勦辦朝陽敎匪出力案内得保侯選缺後以知縣用應以光緒二十一年七月二十七日到任之日作爲知縣到省候補日期扣至二十二年七月二十七日試看一年期滿例應甄别奴才等察看該員人尚明白供差勤愼堪以留省照例補用除咨會吏部查照外理合附片具陳伏乞聖鑒謹奏奉硃批吏部知道欽此○○頭品頂戴江西巡撫臣德壽跪奏爲查明京控案件尚無逾限循例恭摺具奏仰祈聖鑒事竊准吏部咨道光十年九月初二日奉上諭嗣後各督撫將京控逾限未完結之案每届半年彚奏請旨交部議處一次欽此又准都察院咨咸豐元年閏八月十二日奉上諭嗣後奏交案件著與咨交各案一併將已結未結起數咨報都察院查核例限催叅以清案牘而儆廢弛其步軍綂領衙門逾限奏案亦著歸入都察院催叅案内辦理等因欽此兹届半年彚奏之期據署按察使裕昆查明具詳前來臣查江西省京控之案上次截至光緒二十一年十二月十九日封印之日止未結惕正泉一起並未逾限業經奏明在案今自光緒二十二年正月十九開印之日起至六月底止所有楊正泉一起已由審擬解勘咨結核計拘解承審日期並未逾限應免扣限開叅此外並無續准咨交京控案件除開具詳細清單咨送刑部稽核外理合恭摺具奏伏乞皇上聖鑒訓示謹奏奉硃批刑部知道欽此 
 
