# 1894 - 289 - 4907724

 

Page 1

 
 
[新科順天闈墨告成] [  圖書集成局啓]  
　　京師爲首善之區萃一十八省之英才各出所長以求合有司之繩尺每科闈墨多士咸奉以爲楷模焉今届甲午正科榜發後友人卽以闈墨見貽亟付手民以公同好首冠題名全錄後附五言八韵詩刻巳告成卽日出售每本價洋六分欲覩諸新貴佳搆者請向三馬路申昌外埠申昌及各處售申報人購取可也 
[新科浙江闈墨出售] [  圖書集成局啓]  
　　兩浙爲人文薈萃之區每科闈墨旣出士林爭相傳誦幾於紙貴洛陽本科闈墨清超拔俗力掃塵氛卞玉隋珠觸局皆是本局覔得聚奎堂原刻排以新鑄鉛字印以雪白連史紙首冠題名全錄後附試帖每本價洋六分欲覩絶時眉樣者請至三馬路申昌外埠申昌及各處售申報人購取可也此佈 
[新科江西闈墨出售] [  圖書集成局啓]  
　　詩泒衍自江西文泒亦然自有明之季以迄國初諸老宏篇鉅製率皆清　峭折駸駸乎上躋古作者之林近來風尚稍變然　　亦正多清　可傳之作新科闈墨旣出本局急印以新鑄鉛字刷以雪白連史紙每本價洋六分欲覘時尚請向三馬路申昌各埠申昌及售申報人購取爲盼此佈 
[說夢]  
　　有客歸自東瀛行裝甫卸忽忽若有不豫色　叩開而請見延之入叩以居東幾何年近日所見所聞有足以資談助否客曰天地一夢境也人生一夢影也以吾游於彼土昏昏焉如睡夢者十年於兹矣凡所聞所見之事無一不可作夢境觀卽無一不可作夢影觀日來彼國君臣爲高麗故忽作癡夢自以二十年來酷效西法急欲出而一試欲爲東方最强之國由是不顧公法不守和約强詞要挾逼脅多方使中國不得不出於戰彼旣調傾國之兵盡赴高麗作孤注之一擲且又散布謊言某日將以兵船窺某處砲臺某日將以陸兵登某處口岸使我時時策應處處隄防僅僅自守不暇攻人彼乃得以全力專注於高麗局外各國以兵凶戰危不忍坐視生靈之塗炭而彼終悍然不顧揆其夢想之所存不特將高麗永爲彼據且將索我兵費此後通商口岸與我貿易者東人日見其多西人日見其少東貨日見其銷西貨日形其滯而彼始快然於心試問五洲萬國往古來今曾有幾人作此癡夢哉當其入夢時練兵繕械惟恐弗遑其機巳伏於十年之前及今夏高麗東學黨作亂彼遂乘機猝發出全力以與我相搏屯兵韓京廢辱高王擅置官守酷害生民此夢中縱健時也牙山之陸戰鴨绿江外之海戰以衆敵寡尚不免披靡敗北但知諱敗爲勝冀淆遠近之聽聞此夢中囈語時也　更播散謡言謂欲以兵至北京一若不知登天之難也者顔之厚矣亦孔之醜此夢中妄想時也覬覦我盛京藏銀數千百萬津津焉涎垂吻外百計圖維以僥倖不可必得之數此夢中瘋顛時也彼非不知小之不可以敵大貧之不可以敵富然當兵數不敷調遣之時則有民爲兵幾於老稚爲空餉項不敷分給之時則勒捐及妓欲令捨身報國此其昏昏於睡夢中者殆無醒時近日又派并上韾赴高總理事務蓋謂高麗巳爲彼所有政教號令可以倒行而逆施之然則井上韾者亦夢中之惡黨也夢中之黨愈引而愈多則夢中之事亦愈出而愈幻彼方日處於夢中而不之覺欲引高麗之人同入於夢而不知高麗具有靈明具有識見彼雖欲出其計以引之入夢而高麗之人甘作夢外身不肯作夢中夢彼卽强欲遣魔相引高人斷不爲其所欺且亦思發聾振聵大聲一喝令人心膽俱裂痴夢立醒者中國固大有人哉我國財力當厚凡食毛踐土者皆以好義急公爲事一聞勸捐之令各處商人踴躍從事以一人而捐百萬五十萬者時有所聞約計每省可得捐欵五六百萬以二十一行省計之所集捐欵巳足供土飽馬騰之用况此外部庫之籌解源源而來其足以供軍餉之用者雖持至一二十年猶綽綽然有餘裕我國人數不下四百兆不必如彼國之三丁抽二疲民以逞但使選各省精壯之人練成百萬之兵於民數毫不見少而巳足横行海國踏破扶桑相持旣久彼必情見勢絀欲　餉則羅掘巳空欲募兵則民生巳盡空拳徒搏一策難籌此時睡夢中人卽無人喚之使醒亦必瞿然驚覺爽然自失矣且古來以爭戰爲事沈酩於睡夢中者豈少也哉法皇拿破崙第一在位時鷹瞵虎視駸駸乎有囊括六合席捲四海之志一旦夫舉伐俄長驅深入俄人深藏不出以待之迨至師勞餉絶俄始起而乘其敝擣瑕攻隙所向無前法兵死亡山積六十萬之兵其得遁回法國者僅六千人耳法國從此不振夫以拿破崙第一之偉略蓋世勇敢出羣大舉深入猶不免爲俄人所困喪師辱國飲恨無窮亦可見勞師襲遠之終屬危機而窮兵黷武之終無善報矣今日本之兵雖空壁以出斷無六十萬之衆日主酷好西法稍有一知半解便欲出而自炫斷不能仰望拿破崙之威名卓著而中國土地之廣人民之衆不下於俄兵力餉需大有取之無盡用之不竭之勢不必以俄之制法者制日但使統帥得人約束將土賞必明罰必信計出萬全發縱指示雖數十萬之衆進退離合皆惟統帥之命是聽一切機宜皆决於統帥朝中不爲遥制庶可免掣肘之虞陳師鞠旅鼓行而前旣復高麗復搗倭國必使其力竭計窮甘爲城下之盟而後巳日本於此卽欲昏昏長睡而不可得亦終有出夢時矣然則此一夢也謂非古今一創局哉於是乎作說夢 
[本館接奉電音]  
　　昨日京師飛電傳來硃筆一道内奏事口傳旨二道敬謹譯登○九月二十一日奉硃筆顧璜補授通政使司通政使欽此同日奉上諭福錕等奏革員呈請投効一摺巳革兵部委署主事筆帖式廷憲著發往依克唐阿軍營差遣委用欽此内奏事口傳奉旨著傳察哈爾副都統吉陞阿山西按察使張汝梅貴州按察使唐樹森攺於二十三日遞牌子錦州副都統崇善攺於二十五日遞牌子廣州將軍繼格湖南布政使何樞於二十六日遞牌子伺候召見欽此内奏事口傳奉旨所有應進皇太后六旬萬壽貢物之王大臣以及外省各大臣等均著於本月二十五日呈進其蒙古王公等於二十六日呈進俱入福華門欽此 
[閶闔宏開]  
　　吏部爲批示事據分發廣東補用知府華承澐呈稱係直隷廪貢由浙江試用縣丞因海運出力保俟補缺後以知縣用遵例捐免補本班離任歸知縣補用又因海運出力保俟得缺後以同知用遵例捐免補本班離任歸同知補用復遵新海防例報捐知府雙月選用復遵例報捐指省廣東分發補用旋經丁憂起復呈請騐看分發到部等因查該員前丁父憂起復業經回省今報捐知府指分廣東並未領交代咨文赴部本月分騐看應行扣除○新授駐藏幫辦大臣訥古香副都統欽由吉林入都陛見於八月二十日戾止暫假吕祖閣小駐襜惟繕具安摺膳牌於二十三日之夜子刻齎赴西苑門交奏事官遞入二十四日寅刻副都統至西苑門就刑部公所竢旨嗣經軍機處發出傳單訥欽三起入見上御勤政殿召詢　事副都統逐一明晰奏達宸衷步出西苑乘車回冩小憇卽赴諸　 
 
 

Page 2

 
 
　　　　○　什　　提督　軍門福　奉派隨班視　嘏於八月某日入都暫寓東安門外關　廟繕　安摺膳牌於二十四日夜子刻　弁齋赴西苑門呈奏事官遞入詰朝　正軍門趨詣西苑於九卿房候旨旋自樞垣發出傳單　福祥頭起入見軍門遵卽步人上於勤政殿中詢以新疆要務及戎事數喘軍門一一奏對畢退下步出西苑乘輿回寓午後乘騎遍謁諸當道○八月二十六日清晨總署翁李尚書先後進西苑在樞垣值廬與軍機王大臣晤商事件至午後兩點鐘方散大約所議者無非軍旅之事也○年例二五八十月下浣應派近臣二員會同兵部堂官揀選水師官弁各缺演放砲位本届仲　下浣兵部繕單請派八月二十五日奉硃筆圈出御前侍衛正藍滿副都統福森布乾清門侍衛　曰漢副都統玉書欽此得旨後卽由兵部司員請期福侍衛等訂於八月二十八日卯刻在東直門外褡褳坡會同兵部堂官閱看水師演袍　揀選水師官弁各缺○吏部爲示傳事現出有兩浙袁浦塲鹽大使一缺查有在部投供之勞績捐班後鹽大使郭咸中一員應行擬補相應示傅該員於三日内親身赴部騐到有執照者携帶呈騐毋違○户部山東司示傳所有吉林請領冬委防餉銀兩委員候補知縣胡承恩等知悉務於九月初四日親身赴部當堂報到毋違 
[倭行蹤]  
　　有輪船自北洋來據言見有倭兵艦八艘在威海衛口外往來游弋其中惟兩艘係兵艦其餘六艘係將商船改作兵船不知中國海軍何以遲延不出不然　銳以　之扼要以截之何難悉爲我擒哉 
[窺邊郤退]  
　　威海衛外面常有倭國兵艦游弋兩次放水雷船欲圖攻襲因中國防守得法無隙可乘卽行退出黔驢之找殆止此乎　 
[傳聞姑誌]  
　　外間傳言日人欲在天津牛莊烟臺三口阻截往來船隻使不得行駛自如此雖日人布散流言之故智然中國各商船不可不預爲之防也 
[不值一笑]  
　　日本西字報云中日戰事未巳日本各店鋪每日造出新樣各物婦女頭上所揷之簪其一端製成鎗砲兵輪及兩國兵丁形像小孩玩物亦製成爭戰狀兵丁馬匹歴歴如繪所食糖果點心亦造成各種花樣皆狀中敗而倭勝倭人爭相購買門常如巿按倭奴自與中國穿戰以來統計前後殺傷相當不知有何勝之可誇乃賣者倡之買者趨之紛然不以爲怪此誠所謂蠢如犬豕者矣 
[電音告捷]  
　　福州訪事人於十四日來函云今日西商得電信言初八日我軍在義州與倭奴接戰大獲勝仗殺斃倭兵一千三百名　人士　　咸稱快不置○同日接營口來書亦謂宋帥旣至東邊卽於初八日與倭人開仗倭人敗北而逃合觀兩處電音適相脗合然則勝倭之說　屬信而有徵從此乘勝長駈勢如破竹藐兹醜類當不難次第蕩平矣 
[詳述方伯正法事]  
　　客有自威海至天津者言及八月十八日海戰之事風雲變色山岳皆驚據云方伯謙名友謙福建人爲海軍右翼總兵管駕濟遠鋼用兵輪船七月二十三日倭奴擊我高陞輪船時方望風而遁廣乙兵輪船管駕林國祥迎頭　擊沉没敵船一艘及回方復與之爭功海軍提督丁禹廷軍門調詢濟　管旗兵目始悉潰逃各節猶以衆寡不敵恕之比八月十八日戰於大同江外兵輪旋轉如圜互相　砲從日中至五點鐘後倭船沈者沈　者壞餘各奔逃而方僅以濟遠環繞一週燃放兩砲卽轉輪回威海是日丁軍門與德員漢納根同在定遠兵輪船督戰軍門在吊橋上被火轟傷面部鬚髮稍熸吊橋被燬從高墮下兩腿受傷漢納根亦傷厥是戰罷軍門回威海醫傷漢納根亦回天津調治　將情歴禀李傅相時丁軍門請假十日未逞究辦比二十八日假期巳滿卽傳方至海軍衙門詰究謂七月二十三日爾猝不及防突與敵遇猶得以寡不敵衆保全船隻爲詞迨八月十八日兩軍船數相當殺敵致果全在各船互相効命乃身爲右翼總兵望敵而逃將何以報君父厚恩使士卒効死耶遂飭弁看管聽候發落時巳電達傅相奏請王命其部下知非佳兆有請其處分後事者彼昏不知謂朝廷仁厚安有殺總鎮刀耶如或苛求儘以革職了事雖一二品或難驟復而每月薪水數百兩固依然也何必驚惶無措耶夜半約十二點鐘丁軍門接奉回電　以軍法從事方始痛哭流涕求救於某軍門某軍門謂我恨無海軍生殺之權使權自我操則七月間巳在軍前正法尚復令爾重悮國家大事耶方知籲乞無門瞑目待死延至二十九日晨五點鐘時押赴海軍衙門後斬首海軍自創設以來未斬一兵一卒遑問總兵此次倉猝殺人卽以兵丁挈取倭刀從事比刃經三落身首始分離不復能袵席風濤眠藉花柳矣此方管駕之下塲也至於致遠兵輪船管駕鄧鎮戎世昌廣東人是日開戰時以死鼓勵士卒比船經受砲知將損壞乃乘危開足機器力撞倭國海軍大將坐船以致兩相沈没復援城存與存城亡與亡之例船没後不復逃生現巳蒙恩議卹于諡客言如此謂足以昭懲勸故錄之 
[佗城耳食]  
　　督憲李筱泉制軍籌辦海防不遺餘力又恐平日所購藥彈不適於用遂委軍械局委員細加查騐以兔臨時貽誤○調軍接得倭艦來犯之信卽請水師提督鄭軍門進省會議禦敵之策商議旣定軍門遂於初五日遄返虎門嚴爲整備現由善後局委員購辦大船多隻滿載石塊停泊於黄捕漁珠各海口設有宼警卽行沈下又有堅固渡船數十艘以備往來策應○南番兩邑宰接上憲札諭飭令舉辦團練以靖土匪而壯聲威兩邑宰巳議就章程發交地保轉給居民閱看每户各出一人置備號衣軍械無事則自爲保守有事則齊出救援在城在鄉一律辦理統限十月初一日成團禀請上憲示期簡閱酌給獎勵 
[黄牛峽磨崖記]  
　　重慶大火前巳紀諸報端兹經本館訪事人自錦江遠貽隻鯉云是日大德恒銀行火巳封門無路可出乃鑿穿比鄰大有當鋪磚墻得以奔逃出險不意火卽由墻隙穿入致大有所儲各物悉數被焚事後大有向大德恒理論大德恒願賠銀二萬兩○川東道　蒓齋觀察之夫人於七月二十六日壽終官舍觀察情深錦瑟傷悼逾恒旣巳營奠營齋旋擇於九月初五日令長公子扶柩回黔中安葬○　城官民鑒於前此之禍禁止煤油不准入城並不准城中鋪户居民購用嘻其亦因噎而廢食懲羹而吹虀者乎○中日開戰以來需餉孔急四川　督劉仲良制軍接奉電諭飭將鹽厘局存欵六十萬兩曁藩庫銀四十萬兩限十日内一律匯京備用制軍擬先將六十萬兩匯往俟二十日内續匯四十萬兩以濟餉需○巴縣耿大令士偉經鍾侍御德祥奏參提省嚴究堅不承認旋刑訊門丁梁月亭差役萬田及過付贓銀之吳思源　坤泉受害之傾銷銀鋪均供有得贓實據遂發交成都府收禁吳自知罪戾難逃於上月申旬吞烟斃命○耿大令任巴縣時添設里正六名及　樓信勇若干名現經紳士以里正武斷鄉曲信勇需索貪婪禀請撤革署縣篆陳大令俯如所請○江水漸消湍流愈急英商抬和洋行之雜貨船前在巴縣木洞沈溺兹又有一船滿載洋布行至長壽縣境遇險失事江行之險誠可畏哉 
[鷺島秋聲]  
　　厦門寮仔後街土娼家命案據屍親禀稱起釁者乃某紳商之次子某乙因與楊弁姻親同作狹邪游在流娼家與某甲爭風口角鬥毆而返旋糾集團勇前往報復悮入土娼家以致釀成命案屍親現巳來厦禀控道憲飭厦防分府傳集人誑移歸同安縣訊明詳辦并將帶團勇之楊弁撤退以便歸案訊究另選某姓管帶團勇云此案一經上詳恐某紳商之子亦不能置身事外也○刦盜與宵小横行離厦數里五通江頭吕厝等鄉各出搶案數起近日一交午後四五點鐘行商旅客均裹足不敢往來四鄉海上渡船尤爲危險日前有八槳六槳盜船泊於鹿耳　路頭盜黨膽敢在鼓浪嶼大宫前探訪某姓富翁錢財擬往搶刼似此盜賊横行地方文武未識如何設法也○寮仔後街居民傳染香港時症咫尺之地患疫而死者巳有四十餘人　街店鋪捐資設醮處求上蒼憐卹赦宥尸演戲數十臺以答神庥然近日天時炎熱寒暑表升至九十四五度夜間則凉風刺骨非禦棉被不可寒暑表降至七十餘度時疫尤不能止各街巷之恩熱症生硬核無可救藥　日有所聞恐非交冬令 
 
 

Page 3

 
 
小民難免此災云○後崎尾大王街地方好事者特出生財之計以誘愚民向店户居民派捐貲財製造小海船一隻約可載貨數百擔名曰王爺船謂請王爺收拿疫鬼裝入船中載送出洋待船製成卽迎神會名爲遊山探路繞境保平安以致舉國若狂贊助擡閣以及各樣會景儀仗旗　傘扇等件不知花費民間幾許金錢勞民傷財此之謂也當此海疆多事之秋地方官曷其奈何弗禁○前　善堂　事被道憲查出弊端甚多飭令告退另諭傅紳接辦旋經傅紳清查移交公欵生息項下被前董事私行借出洋三千六百元並無保家及房産抵押僅有白契或上下不承接之契據數紙作抵遂將情禀明道憲請飭厦防廳照追○泉漳兩府人民之往南洋各海島謀生者月以萬計前因香港時疫盛行各海口高懸　禁新加坡檳榔嶼吕宋等埠恐厦門與香港相近或有染疫者在内將厦門出洋之客一併禁止不准載往兹接外洋電報巳於八月廿五日開禁福昌鴻記振記及西商和記德記義和等各洋行輪船茶船均繞道厦門載客每人船價十元或八九元不等然較之未封口以前巳漲四五元矣八月廿六七日德記和記載茶船均有搭客出口九月初一日漳州福建輪船出口搭客更多數日之間往外洋者巳有數千名輪船獲利可想而知初一日下午漳州海澄又到多人船價因之稍减每人僅七八元矣 
[赭嶺秋光]  
　　自中日啓釁以來蕪湖電局卽奉南北洋嚴檄密碼各報一概禁遞近聞又疉奉續電卽明碼有文理稍涉費解者亦不准代傳隻字苟或玩忽嚴譴隋之是以邇日局員王直刺異常認眞收發電報皆親自過目不假手於學生苟他局皆能如此嚴密何致有多魚之漏哉○近日南北各省大憲派撥兵輪來蕪運載軍米輪聲帆影絡繹如梭幾與前此商米暢消時不相上下○中秋節後隂雨連綿迨交九月雨師更連番稅駕傾盆倒灌簷溜狂飛所幸天公做美特於初八日高懸銅鉦是以重九佳節文人墨客載酒登高效昔人題糕故事者鞭絲帽影絡繹於途所惜今年無腸公子尚未上巿至東籬菊綻仍罕呈半面故畢卓一流人未免意興蕭索耳○蕪湖近年救火各會推老湘營爲最今夏老湘營奉調他往換調練軍一營來此填紥管帶曾遊戎到蕪之始卽自捐置水斗數十擔以備聞警之下擔水赴救近日復蒙道憲袁觀察將保甲局現存南岸之大洋龍一具發交該營承領並捐洋蚨八十元以備每次出龍犒賞之用是以該管帶及各弁兵咸歡欣鼓舞每日會集營前曠地　法習練以期得力○太平府鳳太守寍國府楊太守及當塗南陵等縣宰咸於初五日先後來蕪迎謁福大中丞詎憲節過時鼓輪直上未能占利見大人之爻故於初八九等日次第回郡以重職守○蕪湖道袁爽秋觀察現因福少農中丞過境未獲謁見遂於十二日命駕乘坐招商局某輪船前赴皖江恭叩中丞任禧並與各憲籌商防務 
[增築砲臺]  
　　自中倭失利海氛不靖長江一帶各督撫籌辦江防不遺餘力卾督張香濤制軍在任時親歴省垣内外察看地勢以北　内之鳳凰山高過城頭距雉堞約一箭之地是處安設砲臺最爲扼要於七月間派中協營兵興工破土各健兒荷鋤執畚踴躍從事迄今巳將告竣又漢陽之大别山前禹功磯上亦築砲臺一座工程巳將過半又下游二百餘里之田家鎮口萬山重疉若龍蛇之蜿蜓與江石磯對峙可謂天然鎖鑰舊有砲臺一座並新築者業己修理完固派兵駐防近又在武勝門外之塘角地方添設砲臺一座工作甫興大水驟至此處内依湖岸外俯江濵取土不易祗得暫停工作俟氷勢略退再行興工 
[穗垣小火]  
　　初九日午候粤東新城五仙門内廣益飯店失慎火醈飛揚不可向邇遠近水龍皆來灌救約歴一點餘鐘始息燒去鋪户兩間當火起時匪徒乘機搶掠異常猖獗迨各營兵到來彈壓當塲捉獲二人解送縣署審辦 
[浙闈餘話]  
　　浙省主司梁秦兩星使於十三日揭曉後卽於十五日辰刻出闈仍在督憲行臺暫駐内簾各官隨之而出兩主司出闈後卽親至各署拜會各宫亦至大憲衙門銷差○浙省放榜後新中舉人例有領取鹿鳴筵宴旂匾之舉本科定於十八日巳刻在撫署舉行旋奉撫憲牌示仰所屬官員及新舉人一體遵照至期齊集本部院衙門排班望闕謝恩毋稍延誤 
[赶造軍械]  
　　浙省海防緊要所需鎗砲子彈各項軍械業由軍裝局設立四廠赶緊製造現因各軍請領紛紛藩憲恐接濟不及是以札飭該管委員添設二廠增雇匠工晝夜製造 
[營兵合操]  
　　海氛不靖乍浦寗波沿海各口岸均由省垣調撥營兵防堵而在城駐防各營時加操練統領李總戎成林擇於十四日調齊各隊至下城梅東高橋地方西校揚合操打靶三永日以期純熟 
[鮮人解省]  
　　寗波拘獲鮮人巳列前報兹由寗波府典史姚二尹維鎮護送晉省有見者謂其寛袍大袖面貌黧黑愁眉不展似類避難而來者 
[辦理冬防]  
　　杭垣每逢九月間循例辦理冬防各叚董估工將大街小巷栅門一律修整堅固添派栅夫以司啓閉近聞無業游民紛紛投叚黄處以謀是職甚有賄託巡丁代爲說項者噫其亦等於爲貧而仕也夫 
[科名佳話]  
　　近科鄉會試江省中式者皆年少翩翩英姿挺特而期艾登科者十無一二非風氣之重少輕老正袁簡齋所謂書到今生讀亦遲者也本科永新盧君贊元年甫十四卽巳高掇巍科洵屬一時獨出聞盧君於十二歲入學十三歲補廪舉優今年次取優貢尤爲通省所無萍鄉文君景清年二十二居然名列首選弁冕羣英其餘二旬左右者一榜中不勝枚舉三旬以外巳覺寥寥四旬五旬以外則絶無而僅有矣追溯上數科亦復如是卽本年春間會試中式者亦係新科少年居多舊科老舉人殊不多見此蓋風氣轉移之會國運振興之機也嗚呼可不勉哉 
[南闈放榜]  
　　江南鄉試於今日放榜電信本可早到祇以近日軍務孔殷官塲電報絡繹往來有應接不暇之勢以故商電未能迅速南闈榜電昨晚候至二點鐘時尚未遞到俟今日接電卽當刊入報章以供諸君子之青盼焉 
[上海求志書院癸巳秋季課案]  
　　經學超等楊譽龍彭述古蔣元慶于之鬲潘鴻鼎蔣卓奇特等韓珪丁同方姜定澂潘鴻均許克勤張藩一等吕　郭錫恩潘任金承熙潘儀王徵泰○史學超等王英冕汪開祉蔣元慶汪福森特等張天爵鄒元嘉張仁安王誦芬○掌故超等劉明祐藩敦先胡家鼎李鼎頤劉煌劉毅丁同方特等汪開祉陳祺壽汪福森吳燮森○算學超等支寳柟崔銘槃特等陳志堅○詞章超等凌貞祐錢淦吳賡廷特等宗嘉謨楊應環陳培壽一等陸祖誥戴姜福李寳鑄王英冕金篪楊芃棫 
[西人賽跑]  
　　昨日午後本埠各西商咸至大馬路泥城外跑馬塲内賭賽足力届時跑馬塲之内圈陳設西樂以佐雅興並列佳肴異點俾與賽之人得以在此小憇午後二點餘鐘起賽二次繼以十齡左右之西孩亦賽二次旋作跳柴架之舉架共十道高約三尺第一次四人共賽第二次五人共賽均能越架而過並無傾跌殿之以跳浜闊約四尺各西人身輕如燕略一騰驤巳登彼岸會中預備金銀各玩物以犒勝者一時拍掌之聲如春雷中西裙屐爛其如雲此亦角力之外篇尋秋之别調也 
[火油暢集]  
　　巿儈居奇巳詳前報兹聞魯麟洋行裝運火油約有十餘萬箱卽日可到此外尚有八九船陸續可到約計進口火油不下一百萬箱連本埠存油約有二百餘萬箱存貨旣多價值可大减益見前此奸儈所傳某夾板船擱淺之說之無稽也 
[江城入畫]  
　　昨午後有某西人持拍照器具在老北門外吊橋準對城門泊成一影喜事之人羣往觀看該西人從容不迫緩步而去 
 
 

Page 4

 
 
[會哨例志]  
　　前晚又逢團丁會哨之期上海縣黄大令稍有足疾不良於行各董事旣至縣堂未經接見聞下屇係十月初一日另辦各防是以月杪卽停止團勇巡邏之事是否屬實届時當有明文也 
[約束兵丁]  
　　撫標湘軍右營統帶董叅戎文華奉督撫憲檄調至上海駐紥龍華出示黏貼各城門大旨謂本統帶奉督撫憲檄飭率兵來申商請蘇松太道劉議擇龍華秦家村地方駐紥以資保衛火藥局所帶兵丁均紀律嚴明在外不准絲毫闖事至赴巿肆購買雜用糧食等項特派哨官督領現錢購買毫不拖欠毋許滋事仰商民人等知悉 
[貓狗被盜]  
　　猫　阿狗二人昆季也賃居美租界唐家弄第七百八十一號屋中開設鐵店有一弱妹年華二八窈窕幽嫺自幼由阿關作撮合山許字近隣老虎灶主施宏福爲室施年巳及壯思下玉臺之聘苦於金屋難營探知女日在綸華絲廠作工遂於昨晨五下鐘時預雇綵轎樂工　伏近處見女蓮步姗姗而至抱而按諸輿内樂聲大作蜂擁回家及猫狗聞之約集數十人追上奪取巳無及矣後經地保竭力排解令施負荆服禮貓狗遂不復有言 
[翻車墮水]  
　　昨晨有約二十餘歲之婦人手抱幼孩從小南門乘坐小車至小東門是處街道凸凹不平加以行人孔多未免有碰撞之虞行過大東門城脚迎面忽來一車將車撞倒婦與孩均跌入護城河幸潮水未漲當經糞船上人設法救起尚無大碍迨婦上岸欲尋原車早巳不知去向遂另喚他車乘之而返 
[法界停訊]  
　　昨禮拜六係法公廨訊案之期葛同轉以無應訊之人是以停訊一期 
[韓盧拜賜]  
　　王靜園善士交回救命功德簿册一本募助養狗經費洋一百元王子顯善士助洋五十元並助施衣粥洋二十元祗領之餘莫名感謝敝堂養狥所向捕房領出之狗每月約有二三百頭皆從死裏逃生積數愈多經費愈鉅伏望諸太善士接有敝堂救狗簿册者慨解仁囊廣集義腋多多益善功德無　百福千祥莫名頂祝[  上海六馬路仁濟善堂董事施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者船户朱洪大扭控丁惠南騙吞頂首洋銀二十元黄大令提訊之下朱訴稱小的託丁薦充公義碼頭夫頭之役付去頂首洋銀二十元現夫頭由薛某承充小的向丁索還所付洋銀丁意圖吞没及赴案前控訴又有張義方者紏衆來毆丁堅不承認大令謂朱賄買夫頭亦有不是之事所吞洋銀不予追理丁笞責四百板收入所候提張再訊後由差役將張獲案前晚葉司馬升堂集訊丁仍堅不承認并稱小的向爲磚瓦匠安分守法不敢爲非張供稱小的並未糾衆毆朱司馬查得前曾由保甲局董趙清源具詞求保遂飭兩人各具攺過切結交趙保釋○蘇州小弟卽張小弟及白毛囡兩人因不守本分經何甲控訴總巡局葉司馬訪拿至案於前晚在縣署提訊張母某氏具呈白稟司馬閱畢判令將張重責二百板責畢收入所中張一再苦求司馬大加申斥准交其母領回管束并諭十六鋪地甲裘鎮曰如張以後係復犯事許仍解案重懲白亦申斥一番收所候辦○前者二十三保十圖民人張巨松偕地保邢伯齡　縣控同居人張永錫因借錢不遂將兄屍抛入堂中意圖訛詐黄大令請葉司馬提訊後飭差協同邢保下鄉棺殮旋查得巨松與永錫同居之屋客堂重議公用是以永錫將兄屍舁在客堂成殮並非抛詐遂將情回禀了案 
[英界公堂瑣案]  
　　小竊聶歲明手持信函僞向周仲秋家送信乘人不備卽將客堂陳設之古銅鼎一隻竊取逃逸經周查知立卽投報捕房由包探顧阿六拘獲人贓解案請究周投案申託前情請領贓物聶歲明供金陵人因流落滬江藉收字紙度日現因無事偶然竊物以後不敢再犯宋通剌商諸佛繙譯以聶貧苦屬實著交捕房管押七天期滿中捕房送回原籍鼎還失主○包探孔阿才禀稱小竊張四蘭在舊貨攤竊取銅杓鏟刀等物拘獲人贓送究張四蘭供認行竊通刺得供判將張四蘭管押三天由捕房送回寍波　存捕房待領○管自來水人王益如扭控金福牛私取自來水向問遭毆求爲懲辦金供在老店門首之水管取水不知違章通刺判令金福生罰洋一元○田春林向住倪榮康所開小客棧内忽竊布衣四件質錢使用經　　何瑞福緝獲人贓送究倪中訴前情田春林供住在該各棧巳近二年現因失業向借衣服質錢欲做小本營生通剌判將田春林管押十五天贓給還失主○三百九十五號華捕拘解陳洪友張福卿孫阿三等到案禀稱伊稱在途吵閙喝阻不聽是以拘解來案請爲研究陳供在　餅攤爲移昨晚同友出外一時走散小的呼喚忽有素不相識之張福卿孫阿三二人將小的軋住藉端拆梢幸由巡捕拘入捕房轉解至案通剌謂流氓藉端拆梢最堪深惡判將爲首之張福卿交捕房管押二十一天期滿枷號十天發犯事處示衆其爲從之孫阿三著從寛管押五天期滿交保○王朗山家失竊衣服報由包探張阿五查非外人所竊當將車夫郭毛生解案請訊郭供江灣人在王家爲車夫日前有比鄰老虎灶内之張阿興商同竊取東家衣服小的不允繼又言只須小的開門彼持衣當去得洋分用小的一時受愚衣服實係張押張供本地人向爲竹匠借住老虎灶與郭並不相識安有串同竊物之事實被誣扳通刺再三研詰堅執如前遂判將張阿興交保候查其郭毛牛則串竊無欵著父捕房管押十五天以儆○包探張所五禀稱李法陽手携幼孩在街行走忽有費阿格費賢春二人上前經捋取女孩腕上之銀手鐲一枚飛步奔逸經一百十一號華捕拘獲送請究辦通剌判將二費各交捕房管押十天鐲給李領去○十九號西捕拘解與婦女調戲之林阿福到廨通剌略訊緣由判將林管押三天○二十九號西情及三百零六號華捕先後拘解病馬駕車之馬夫王福生不顧馬車之馬夫李阿林到案通刺以病馬駕車時有所聞若不罰鍰不足示儆著罰洋二元馬洋公一馬房醫治病愈自往領取可也李判罰洋一元 
[虹口捕房紀事]  
　　虹口蘇州路第三十九號屋内有名小江北者家有一妹經青雲里人沈某作伐許字甯波人某甲詹吉本月二十日行合巹禮旣而循江北俗例雇肩輿接回甲竟揮之出門堅不依允舁者敗興而返告諸小江北小江北大怒糾集馬夫十餘輩蜂擁至沈家沈孤掌難鳴致被將家具盡情搗毁旋經三百五十二號華捕一併拘入捕房前晚十一下　時捕頭詢問緣由令卽釋歸勿冉肇事○李宗良僦居天潼路第一百十三號屋内生有一女年甫六七齡前晚八下鐘時定立門前突被匪徒攫取臂上跳脫李聞聲追逐適小工韋姓及某甲行過其處疑卽匪徒搴其衣裾向之索追韋等大怒歸而訴諸小工頭目陳桂生聚集同事十餘人興師問罪適一百十一號華捕阿元巡行至此非但不爲喝阻反助肆毆包探張阿五至見之遂將陳韋及甲一併拘入捕房旋三道頭捕拘李等三人至捕房捕頭向之究問將韋及甲押候解送英公堂請究餘從寛一併開釋 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年九月十四日京報全錄]  
　　宫門抄○諭旨四道錄前○吏部張等奏據情代奏請旨摺○直督李等奏據情代奏請旨摺○東撫李奏臬司進京祝嘏委署各缺摺○又奏裁併局員情形片○禮親王等奏添傳章京二員片○御史恩等奏請賞粟米摺○又奏請賞粟米片○　撫張奏截留恩賞銀兩摺○新撫陶奏飭道員赴任片○閩督譚奏採購内地軍火等項價脚銀數摺○九月十四日工部鴻臚寺廂黄旗值日無引見○福建臬司張國正到京請安○盛京副都統濟祿到京請安○王文錦前往天津請訓○　鳴由東陵回京請安○記名提督謝詩才謝恩○記名總兵錢之福謝恩○昭陵總管裕理謝恩○惠陵總管祥安謉恩○松淞請假五日○召見軍機王文錦王懿榮張國正濟祿○○大學士管理吏部事務臣張之萬等謹奏爲據情代奏請旨事光緒二十年八月二十七日據候選員外　兼襲三等男程建勳呈稱竊司員故父記名提督江西南贑鎮總兵程學啓於同治元年從今大學士直隷總督李鴻章攻克蘇州肅清江蘇全境旋以浙省未復越境攻克嘉興府城受傷身故仰蒙穆宗毅皇帝憫念藎臣追贈太子太保賜諡建祠司員及歲引見時復蒙聖恩准襲三等男爵並賞員外郎歸部銓選天恩高厚自愧未報涓埃方今倭人起釁擾及東藩中外臣民無不同仇敵愾司員念先人之遺烈慚清秩之徒膺亟思投筆從戎仰報聖恩於萬一伏查光緒十年法夷滋事故江南提督國樑之子以員外郎呈請投効蒙恩發往廣東差遣委用又前將軍多隆阿之孫二等侍衛男爵壽長於本年七月呈請投効蒙旨發往軍營司員係在部投供人員呈懇鑒情代奏等因到部查程建勳安徽人因伊父記名提督江西南贑鎮總兵程學啓攻克嘉興府陣亡同治三年三月奉上諭伊子程建勳著及歲時帶領引見等因欽此旋因金陵克復賞給三等輕車都尉世職並襲三等男爵經兵部於光緒九年十一月初七日帶領引見奉旨著以員外郎用欽此現在部投供候選兹據該員呈請投効臣等未敢壅於上聞相應請旨可否將候選員外郎三等男程建勳發往軍營効力之處恭候欽定爲此據情代奏伏乞皇上聖鑒訓示遵行謹奏奉旨巳錄○○大學士臣李鴻章等謹奏爲據情代奏請旨事今據臣衙門候補侍讀中書復茂呈稱復茂係廂黄旗滿洲崇岳佐領下人世受國恩深重未能報答涓埃現值海疆多事情願從戎竭力報効等因呈請前來懇祈臣等代爲轉奏伏查候補侍讀所呈從戎報効臣等不敢壅於上聞相應請旨可否發交黑龍江將軍依克唐阿軍營差遣委用之處恭候聖裁爲此據情代奏伏乞皇上聖鑒謹奏請旨奉旨巳錄○○山東巡撫臣李秉衡跪奏爲臬司遵旨晉京祝嘏遴員委署各缺恭摺仰祈聖鑒事竊臣具奏擬赴登州一帶藩司赴京祝嘏省城地方諸事需人請旨辦理一摺八月二十四日奉上諭覽奏均悉卽著攺派松林來京慶祝湯聘珍著無庸前來等因欽此欽遵轉行去後兹據按察使松林詳請委員接署前來臣維臬司政務殷繁亟應遴員接署以便交卸起程查運司李希蓮堪以署理所遺運篆查濟東泰武臨道張上達堪以署理遞遺道篆查有候補道吉燦升堪以接署除分飭遵照外理合恭摺具陳伏乞皇上聖鑒謹奏奉硃批吏部知道欽此○○李秉衡片再東省籌辦海防以裁併局員節省糜費爲目前第一要義臣甫經到任又須出省布置防務先擇局費太繁委員太冗者與司道等悉心叅酌分别裁併餘工程局停撤外如厘金土藥軍械併入善後爲一局賑撫賑捐併爲一局書局通志併爲一局均委藩司湯聘珍總辦保甲械器兩局均委臬司松林總辦南北兩運併爲一局派委運司李希蓮總辦洋務河營及河防局均委濟東泰武臨道張上達總辦概無薪水其會辦提調收支文案必不可少者於候補道府州縣中每局遴委數員分局其事酌給薪水餘俱裁撤核計每月經費節省頗鉅此外如有應興應革事宜容臣查明次第舉行謹先附片陳明伏乞聖鑒謹奏奉硃批户部知道欽此○○禮親王等片臣等現因軍機處繕寫事件較繁擬請添傳漢章京二員當經臣等於召見時面奏仰蒙允准應卽添傳記名在前之兵部候補員外郎濮子潼内閣候補中書楊壽樞在額外行走謹奏奉旨知道了欽此○○巡視中城河南道監察御史臣恩順等跪奏爲京師貧民過多援案籲懇恩賞粟米散給外城各粥廠以資賑濟恭摺仰祈聖鑒事查同治六年七月二十五日上諭户部奏遵議外城粥廠酌給粟米一摺所有東城之臥佛寺南城之打磨廠西城之長椿寺法源寺北城之圓通觀梁家園各廠每月共需粟米二百七十石著照部議於八月初一日起由各該城按月咨户部劄倉照數給發該御史等務當督同紳士妥爲施放毋任侵漁用副軫念窮黎至意欽此嗣於光緒三年十月間前巡城御史臣訥隆阿等以近京各屬旱荒飢民日衆各廠經費不敷奏蒙恩准合中城之朝陽閣等八粥廠每月共賞粟米三百三十石分領支放迭經欽遵辦理在案伏查五城粥廠設立近二十年每届冬令貧民生計維艱待哺者仍復不少現飭各紳士等設法籌辦於十月初一日一律開放但所籌經費仍恐不敷散放惟有援案籲懇天恩俯准飭部照舊發給俾各廠得資接濟窮黎悉荷皇仁謹將各廠應需米石查照歴年成案另繕清單恭呈御覽伏乞皇上聖鑒施行謹奏○○恩順等片再南城清化寺街之崇善堂北城梁家園之百善堂南下窪太清觀之公善堂三處向設煖廠冬令後收養貧民俾資棲止並每月放粥一次所有經費向由官紳捐辦自光緒三年災歉後各廠所收貧民較多經費不敷迭經奏請每年冬　各賞給粟米三百石又西城教子胡同禮拜寺收養窮苦回民曾於五年奏請每年恩賞粟米三百石又東城朝陽門外南海會寺崇文門外玉清觀各粥廠及岡子上添設興善煖廠曾經奏請每年冬季三廠各賞粟米一百五十石又南城東便門外三忠祠粥廠曾於十三年奏請每年恩賞粟米一百五十石又十七年西城奏請宣武門外皮庫營西悅生堂請領粟米三百石先後奉旨允准歴經欽遵辦理在案查各城粥廠暖廠現均奉旨舉辦所有各廠應領米石合無仰懇天恩照數撥給俾得及早開廠由臣等飭令官練覈實煮放以廣皇仁理合附片陳明伏乞聖鑒施行謹奏○○頭品頂戴山西巡撫臣張煦跪奏爲山西省蒙恩賞給貧民銀二萬兩遵在應解十九年地丁京餉項下截留散放恭摺仰祈聖鑒事竊照本年恭逢慈禧端佑康頤昭豫莊誠壽恭欽獻崇熙皇太后六旬萬壽上年欽奉諭旨每省各賞銀二萬兩賑濟貧民仰見　恩周寰宇慶洽黎元嗣准部咨此項銀兩令在地丁京餉項下就近截留以資散放等因當卽轉行欽遵辦理去後兹據布政使胡聘之詳稱山西通省及口外共計一百八廳州縣自應分則轄境之大小户口之多寡酌定銀數飭令各屬查明實在鰥孤惸獨老弱無依貧民核實匀散俾得普被恩施惟各屬來省請領往返需時巳飭查照酌定銀數先於應解丁耗項下提動散放後再備文支領請撥歸欵俾貧民早沐皇仁仍責成該管道府州認眞查察不准稍有尅减冐濫以昭核實等情請奏前來臣查所籌辦法尚屬周妥遠近窮黎亦皆渥霑慈惠歡呼林舞禱祝同聲所有恩賞貧民銀兩欽遵辦理緣由理合繕具清單恭摺具陳伏乞皇上聖鑒謹奏奉硃批户部知道單併發欽此○○陶摸片再阿克蘇道員缺光緒十九年十一月十八日經臣奏請以新疆補用道李宗賓補授旋奉部覆准在案卽飭赴本任以專責成除檄飭遵照外謹會同陜甘總督臣楊昌濬附片具奏伏乞聖鑒謹奏奉硃批知道了欽此○○太子少保頭品頂戴閩浙總督臣譚鍾麟跪奏爲閩省採購内地軍火等項價脚銀數謹繕清單恭摺具陳仰祈聖鑒事竊查閩省光緒十九年分在内地購買製造火藥配用臺磺洋槍皮條小銅帽裝儲藥餅洋鐵筒鑄造砲彈應需物料及各砲臺防營需用火藥袋繩索器械等項統共支用價脚銀一千七百四十七兩七錢五分五厘八毫均係隨時就地採　覈實支給相應開單奏咨立案彚入善後案内造册報銷據閩省善後局司道具詳前來除分咨户兵工各部查照外合將十九年分採購内地軍火等項價脚銀數謹繕清單恭摺具陳伏乞皇上聖鑒謹奏奉硃批該部知道單併發欽此 
 
