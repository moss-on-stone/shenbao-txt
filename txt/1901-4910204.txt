# 1901 - 182 - 4910204

 

Page 1

 
 
[開開售九通股票] [  上海圖書集成局啓]  
自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸昔明廢八股鄉會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以　今因中以達外淺深本未次序秩然士人懐用世才非通知時事固不足以裕經世之猷而欲通知時事非博考昭代典章歴朝政術亦何以窮源意委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閱售票處上海在申報館申昌書局此外各處如鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局四川成都河南開封江西南昌廣東廣州廣西桂林福建福州均愼記書莊以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[論永停捐納事]  
古之時國家設官分職内外大小百執事非賢而才者不得邀登進之榮所以清仕途而重流品者其用意固深且遠也至秦商君急謀富强於是創爲賜民爵之說名器蓋稍稍輕矣迨漢鼉錯從而爲鬻爵其弊較商君爲尤甚然亦祇予以虚榮未嘗授以實職也至入貲補吏始於漢武濫於東漢及晉綿延於唐宋元明迄乎本朝而其風仍相沿不革蓋捐輸之濫而名爵之輕亦非一朝一夕之故矣然考我朝嘉慶道光咸豐御極之初皆曾首停捐例嗣以海宇多故旋停旋開至光緒四年奉詔永停捐納實官五年五月一律截止當時論者咸謂舉數百年之弊政一旦廓而清之從此當可吏治澄清官方整肅矣不意光緒九年法越變起沿海戒嚴海防捐例又開十三年河决鄭州攺歸鄭工踰年工竣仍歸海防名雖有一年限滿之說然逐年奏展實永無停止之時迄乎今日捐例廣行捐生益雜各省貲郎自道府以及州縣計不下數千人不必印若綬纍但得差委稍優略一侵吞卽踰捐數故人之趨之者如蛇赴壑如蟻附羶仕宦終南無踰於此其妨吏治害民生世之稍有知識者固類能言之即樞府疆臣抗疏請停止者亦指不勝屈徒以戶部每年可得捐銀三百萬兩因之審顧遲廻不肯停罷今者皇太后皇上鑒於積弊之不可不除官常之不可不肅乾斷獨申特頒綸綍略謂捐納職官本一時權宜之政近來捐輸益濫流弊滋多人員混淆仕路冗雜實爲吏治民生之害現在振興庶務亟應加意澄清嗣後無論何項事例均著不准報捐實官自降旨之日起卽行永遠停止通限一個月内截數報部毋得奏請展限其虚銜封典翎枝貢監及現行常例准捐各項究竟有無妨礙著該部核議奏明辦理欽此歴代弊政革於一朝薄海人士無不頌皇太后皇上之聖明謂將來庶政叢興其機皆肇端於此愚賤如鯫生更何敢妄叅末議雖然竊有不能已於言者夫永停捐納實官之諭曾頒於光緒四年乃不旋踵而邊氛告警部臣窘於籌餉仍請准開捐例以爲挹注之資在朝廷晨不知此事弊竇甚多然欲權顧目前不得爲此剜肉補瘡之計况今者庫儲益絀出欵愈繁順直之防務難疏秦晉之沈災未澹竭力推廣猶懼難以補苴而乃忽諭停捐驟然失此巨欵苟非有所抵制殊恐難以支持或曰每歲捐欵所入其數誠不爲不巨然從前閻敬銘相國在農曹時曾言總核每月捐欵入項出於封銜貢監者十之七出於實職官階者僅十之三以此例之今所停者祇實官而他項並未停止則所損亦屬無多况如鄂督張孝達制軍所奏於實職停捐後各項常捐除銜封翎枝貢監等項外如清班之銜章服之貴以及因公處分准其捐免遊幕省分准其服官寄籍捐准應試生員捐免歲考節孝旌表捐准年限從寛與賜匾建坊之類皆可酌加推廣以盈補絀諒不敷更屬無多不知時旣不同卽事難一致當閣相國在戶曹時風氣猶厚人心亦不致盡流汚下故但得虚榮下逮已不惜傾卜式之囊今則宦海諸公心計益臻工巧倘能輦金朝至仕版夕登或尙肯慳囊一解若祇虚與榮名無關實濟恐捐局雖林立報捐者必甚寥寥至張制軍所奏推廣諸條不特裨補無多且恐難免或滋流弊故停捐實官之說無論智愚賢不肖皆知爲今日切要之圖然苟非當事者全局統籌另謀所以相抵之策深恐不轉瞬而樞臣疆吏必有以籌欵維艱暫行試辦之說嘗試者斯時一經俯允不特於事非宜且恐啓中外臣民之姗笑惟冀謀國諸公採此芻言亟思維持經久之策俾將來鯫生有多慮之失而不致朝廷有反汗之嫌是則天下臣民之大幸也 
[記美人阻止伍星使演說事]  
　　美國舊金山克拉尼哥報云本年西歴七月四號美國東部飛勒的爾法城舉行自主典禮擬請中國駐美大臣伍秩庸星使當衆演說事爲在華傳教會中人所格據言此大爲教門起見祇以吾美國無論何敎均可上言惟不可延請伍星使緣渠乃中國欽使也中國與美歐各國開戰雖各國未下戰書各使臣亦照常辦事然彼此舉動實已兵戎相見矣中國爲吾美兵及各國兵所攻華兵雖嘗接戰然中國城垣則爲洋兵所奪砲臺則爲洋兵所拆京師則爲洋兵所佔乘輿西幸已入内地此非戰事而何哉當中外未經開戰之前各國以中國所爲多有不合本欲先行宣戰然後從事疆塲然宣戰則恐有碍商務故無宣戰之名而實則與宣戰無異也由此觀之中國爲吾美國之仇敵明矣今乃以敵國欽使演說未免貽羞再不應請伍公使演說之故因吾美國自主卽由此間而起伍欽使之國乃天下最不能自主者其政府又與文明爲仇如邀以演說不獨爲吾美之羞且亦爲中國所藐視矣按前閱西報嘗載伍星使在美演說之詞頗相推許今教會中人忽欲拒之此固中國所自取殊堪恥辱然美人亦失禮甚矣 
[俄拓海軍]  
　　俄京來信云俄國海軍大臣現欲在太平洋水師艦隊中添造戰船十一艘果爾則俄在東方戰船計有鐵甲大戰艦兩艘一等快船三艘安設水雷隊之快船兩艘安設水雷隊之戰船四艘其鐵甲戰船以及快船等聞於西歴上月首途前往觀此俄人註意東方水師則其馬首欲東也亦可想已 
[德皇著書]  
　　新加坡叻報得柏靈消息云德皇現著一書内言各國攻破大沽之事計共二百五十頁初次刷印分贈各國君相宗親及諸大將等繼發書肆任其刷印出售按德皇好武於此可見一斑獨是此等著述實非人主之所應爲德皇何輕率若此乎 
 
 

Page 2

 
 
[俄軍傷數]  
　　俄國軍報云俄軍之在中國者自去年至本年西歴四月杪爲止死傷之數計陣亡官弁二十員扶四百名受傷者官弁七十七員兵一千四百四十九名病死者官弁九員兵八十名失落者五十六名 
[德軍傷數]  
　　英京斯旦達報載德軍訪事人函云從事中國德軍死傷之數統計三百人其中陣亡者兵官一員隨營官六員兵三十一名重傷者兵官四員隨營官六員兵十九名微傷者兵官八員隨營官十三員兵十二名病死者兵官五員隨營官十二員兵一百二十一名不知下落者兵七名 
[朝鮮災象]  
　　日本訪事人致書本館云朝鮮國前因旱魃爲災禁米出口日本駐韓公使林君以本國漁民均賴接濟向韓王再三力阻韓王允之每漁船一艘許售米五石而林君意猶未慊韓王允俟十一月卽行開禁聞此次之災全羅道之臨岐咸悅龍安蠣山四郡秋收祇有五分龍潭茂米錦山珍山四郡如之全州府祗有四分惟益山高山兩郡則有七分所幸朝鮮向稱産米之區雖乏積儲尙易補救故人民尙安堵如常也 
[辦行新政]  
　　金陵訪事友人云兩江督憲贸峴帥欽奉上諭籌興新政旣會同湖廣總督張香濤制軍具摺呈奏近擬將各事次第施行爰設立派辦處一所委江寍藩司恩藝棠方伯爲督辦而以鹽巡道徐叔鴻糧道效述堂支應局郭月樓洋務局汪叔芾四觀察副之並派江甯府王鹿峯候補府朱子文兩太守爲坐辦特頒木質關防一顆專辦各項新政事宜已於七月二十二日開辦行見新猷丕煥善政流行富强之機當可拭目以俟矣 
[政躬不豫]  
　　金陵訪事友人云兩江總督兼南洋通商大臣劉峴帥目擊時艱憂心君國兼之各屬水災迭告籌欵施振倍切焦勞遂致政體違和飲食銳减日前電達西安行在請假醫治旋奉電諭賞假一月俾資調攝所有督轅公務暫委藩司恩藝棠方伯代拆代行想天相吉人不日定占弗藥也 
[農務招考]  
　　漢口訪事人云湖北農務學堂學生現在缺額三十六名兹經總其事者示期本月望日起至二十日止准官商子弟一律報名投考惟年須二十以内且必身體强壯暢曉華文者方能入選聞報名者有五六百名之多至開考之期刻下尙未經酌定也 
[閱操預志]  
　　漢口訪事人云湖廣總督張香濤制軍擬定八月下旬會同撫憲端午橋中丞就靑山地方閱各營操練日内愷字武健護軍工程各營勇丁咸振刷精神操演各技蓋將冀大帥一日之知也 
[催解革員]  
　　金陵訪事友人云已革海分司徐紹垣前經行在軍機處照會督轅催令解往西安以便鹿芝圃尙書親加研鞫旣而兩江總督劉峴帥以廻鑾有日不如暫緩起解乃近日又接政府照會異常敦促峴帥知勢無可緩遂委員押解登程 
[飭查仕籍]  
　　金陵訪事友人云此間爲東南一大都會凡投轅聽鼓者大而監司方面小而佐雜各員濟濟人才多若過江之　除一二夙邀憲眷外其餘手版脚靴旅進旅退雖日日瞻仰上臺顔色而聲望未著資格徒深每有閱數十年而不獲一邀靑盼者兩江總督劉峴帥目擊情形以當此需材孔亟之時深虞宦海浮沈英賢不能自拔爰飭江寗藩司恩藝棠方伯統查在省候補各員自道府以至佐貳各將籍貫年貌及何項出身並到省年分詳細造册呈候核奪方伯奉檄後卽轉飭候補各員呈遞履歴以憑彚造清册呈乞憲鑒大約必有一番整頓也 
[情節離奇]  
　　姑蘇訪事友人云江蘇候補知縣陳亦菴明府鳳蔚之公館向在省城馬坡巷南上月十六日午刻飭家丁胡小安送洋銀二百五十元至閶門某賑捐局交納甫行至富郎中巷突遇匪徒持刀行兇將洋銀悉數攫去胡受傷甚重伏地呼號經王裕通銀號夥某某等扶回公館當經明府飭是處地甲投吳縣署報案縣主田大令立卽臨塲勘騐騐得胡身受刀傷三處面部之傷略輕手背及三手指均傷腿際之傷約五分闊四分深大令騐明後許爲赶緊跴緝旋卽呵殿回署翌日復提胡研訊令將劃破之褲呈候復騐詎胡已將破處補好惟騐得劃傷約寬三四分由是深滋疑竇至二十四日忽有長洲縣差至胡處示以票名書胡淦胡以名字不符不肯隨往當卽禀知明府明府謂前日報案時曾將爾名書作胡淦今旣提汝汝可卽往胡遂隨差至署蘇大令升堂研訊謂汝在浙江與王阿三串同拐騙現已經人告發浙省移文來此關提汝可從直供明以免用刑胡茫然不知所對大令謂曰去年王阿三拐來之婦汝經手售於何處胡供稱小的在陳老爺處已十有八年從未離主人一日且未識王阿三其人大老爺得毋誤耶大令研詰再三知並無違法情事遂撫慰一番麾之使退現經明府繕就禀詞通禀各大憲求請緝兇追贓以上云云均係函中語然情節甚爲支離姑錄之以觀其後可也 
[粤垣火警]  
　　廣州訪事友人云七月十四日午前槳欄街梁麗川蠟九號不戒於火濃烟縷縷由瓦縫中冲出鄰人見之急卽汲水灌救得以熄滅然所儲各貨已殘毁不堪矣 
[珠海濤聲]  
　　廣州訪事友人云七月十三日爲廣東巡撫德靜山中丞課試各書院肄業諸生决科之期札委廣州府施太守點名諸生到者計廣雅七十六名端溪八十三名越華五十四名粤秀六十名羊城五十名共三百二十三名蓋是日適值廣東提督學政文叔平大宗師科試廣州府屬及旗籍遺才故多有未及與課者○七月十五日麥姓家婢女持綢料十餘件往龍津橋某成衣店行至荷溪附近突被二匪徒攫之而去婢大聲呼救適是處駐有安勇一營聞聲齊出迎頭截獲詰知一係劉亞彬一係陳亞爲當卽解送南海縣署禀請究辦○月前黃沙倡善大街梁姓家走失一婢偵騎四出蹤影杳然旋有賣糕鄉婦挈之而至詰知此婢因受拐匪迷藥以致昏不知覺隨之而行及至永慶街爲人相撞而醒幸與婦遇始得合浦珠還梁姓感之酬以洋銀二元○婦女入廟燒香本干例禁邇來番禺縣錢大令查知白雲寺此風素盛爰特出示嚴禁冀挽頽風無如閨閣中人性成佞佛依然濃妝艶裹呼姨挈妹約伴而往致被匪徒刼掠衣飾大受摧殘甚至七尺昻藏亦爲所算皆誤於求福之妄念也 
[鷺島延秋]  
　　厦門訪事人云厦防分府張司馬邇因政躬不豫禀請上憲委員接署省憲以不便遽易生手未允所請○厦門港儲藥庫前在磐石砲臺附　現在攺造砲臺擬將藥庫移建於内日前各營勇丁拆卸舊庫不意日久年深基址鬆動各勇失於覺察立時倒坍練兵左營勇丁奔避不及壓斃一名壓傷一名旋亦隕命提憲楊西園軍門以兩勇突遭慘斃賞給洋銀五十元以卹其家○同安屬丙州社有陳姓者巨族也孤懸海濱四面皆環以水某日之晚月明如水各人均閒坐納凉忽聞港面喊聲不絶乃卽糾集多人乘舟往捕擒獲盜船七艘盜匪十餘人解官懲辦 
[漢口夕陽]  
　　漢口訪事友人來函云上月十五日自來火廠左近有甲乙二人互相戲謔以致忿爭甲遽揮老拳將乙痛毆悞中要害而殞事後屍親赴夏口廳署報案廳尊張堯臣司馬倩讞員劉薩如司馬臨塲察騐將兇手帶回訊供懲辦○協辦長江緝捕事宜之馮少竹别駕前奉憲檄馳赴黄州黄石港圻州武穴等處緝獲匪類三名隨於上月十七日帶之回省○上月某日之晚陳慶門都戎督率勇丁赴大智循禮二坊密拿票匪餘孽某某等數名各匪消息靈通至則已先期逃逸矣○鄂垣農務學堂由大憲聘定中日教習各四人額設學生六十名亦已足數聞每年經費須銀三萬兩由鹽課内撥出○今歲夏秋之交江水漸漲京口一帶隄防幾至潰决幸督憲張香濤制軍未雨綢繆將隄身加高數尺得 
 
 

Page 3

 
 
免意外之虞日前特委胡司馬子功前往逐叚查勘并核算有無虚糜以昭核實○駐紥岳州之威字前後三營軍餉向由鄂中撥給日前管帶某君行抵武昌趨詣督撫轅請領○漢陽鸚鵡洲地棍鄧懐即鄧毛毛平時暴戾恣睢無惡不作邇經大憲訪聞札委馮少竹别駕拘解至鄂以便按例懲治 
[上海官塲紀事]  
　　昨日馬路工程局委員翁子文太守先詣道轅謁見道憲袁海觀觀察面禀要公繼至縣署拜會汪瑤庭大令大令延入花廳茗談良久而别○分省補用知府徐顯民太守昨日因公到申命駕至縣署拜會汪大令大令延入花廳清談良久始行辭别 
[局員接差]  
　　本邑西門外巡防局委員曾虚齋二尹經蘇松太兵備道袁海觀觀察撤差所遺局務委藍茂如二尹接辦藍二尹奉札後即詣道轅謝委昨日已蒞局視事矣 
[恭祝神誕]  
　　本邑南市小普陀橋附近江西會館内供奉許眞君偶像昨日相傳爲神誕之期預由董事徵召梨園子弟登臺演劇上午江南機器製造局總辦毛實君觀察江蘇撫標滬軍營管帶龍保珊遊戎均詣神前拈香行禮 
[示修河道]  
　　上月三十日滬南馬路工程局總辦翁子文太守發出告示一道文曰爲出示曉諭事照得滬南沿浦一帶開築馬路歴有年所南北相通行道稱便浦江停泊各船及各行木排竹篾等項亦有水巡常川保護以故水陸商民均得常沾利益若不隨時整頓何以持永固而保工程本府蒞事以來屢加勘閱察得馬路間多矬陷突兀不平車輛往來時虞顚蹶推馬路所以矬陷之故皆因木駁失修兼之浦面潮來水沙衝毁水退沙積視若無所損傷殊不知日積月深漸見傾壞木駁旣鬆馬路卽隨而矬卸是以欲修馬路必先修木駁欲修木駁必先去漲沙務須濬退無遺乃可從而藉手本府推詳已審業經飭傳工匠擇日興修所有沿駁各項船隻以及木排竹篾等層層浮泊實於工作有妨除已飭水巡差甲船埠等分别傳知移徙外合行出示曉諭爲此示仰各船戶曁該行人等知悉須知水沙陰漲木駁受傷倘一旦傾隳爾等亦皆受損自示之後務卽遵照移泊遠處庶得早日興工將來修濬旣成往來行泊自可得其便益毋得違抗致干未便倘敢遷延提究不貸切切特示 
[嚴防鹽販]  
　　日前上海縣汪瑤庭大令接奉兩江總督兼南洋通商大臣劉峴帥頒到示諭遵卽抄錄發貼通衢文曰爲申明定例出示嚴禁事照得定例凡兵民聚衆十人以上帶有軍器興販私鹽拒捕殺人及傷三人以上之案爲首并殺人之犯斬决傷人之犯斬監候未曾下手殺傷人者發極邊充軍傷二人者爲首斬下手者絞俱監候傷一人者爲首絞監候下手者發雲貴兩廣極邊烟瘴充軍爲從俱滿流又例載除行鹽地方大夥私販嚴加緝究外其貧難小民年六十歲以上十五歲以下及年雖少壯身有殘疾并婦女年老孤獨無依者於本州縣報明騐實註册每日赴塲買鹽四十斤挑賣只許陸路不許船裝並越境至别處地方及一日數次出入如有違犯仍分别治罪各等語定例何等森嚴豈容嘗試今華高地方竟有梟匪拒斃勇丁左靑疇等三名之案近來常鎭兩屬迭出巨案實屬不成事體深恐鄉民無知不忍不教而誅特亟申明定例嚴禁合行出示曉諭爲此示仰軍民人等一體知悉須知老少肩挑背負例所不禁其精壯男丁不論水陸船挑一律嚴拿懲辦聚衆拒斃人命尤干斬絞滿流自示之後務各安分守法痛攺前非倘敢仍蹈前轍定卽照律從嚴治罪决不姑寬後悔莫追勿貽伊戚切切特示 
[大令騐屍]  
　　前日英美租界公堂移送蕭金林周錫春趙阿三吳阿金至上海縣署縣主汪瑤庭大令研讯之下周供日前小的由吳　裝載草紙來申行經楊樹浦遇紙貨認捐巡船迎浪而來將小的之船用竹篙挽住定欲上船查貨小的以正在潮漲浪急之時懇其稍緩不允以致互撞船夥張阿海因之墮河身死巡船見已肇禂並不帮同援救揚帆逕去小的卽投救生局報請打撈一面駛至南市將貨卸去次早復至北市訪尋巡船理論行至中途適與相遇船主蕭金林反指小的揑稱船夥落水藉圖漏捐小的正在與之辯論被巡街捕一併拘入捕房轉解公堂送至案下求請公斷蕭供前日小的在浦江中梭巡並未將伊船挽住趙阿三供在蕭處爲夥餘語與蕭相同吳阿金供與蕭素來相識因在途同行被巡捕誤拘實與小的無涉大令判蕭吳交保帮同周錫春打撈張阿海屍身趙押候再訊至昨晨救生局將屍撈獲帶至浦東陸家渡由是處二十四保十六圖地保查良卿偕同屍弟張阿春投縣報請騐屍大令飭備屍塲聽候蒞騐旋於五點鐘帶同刑仵書差人等渡浦至陸家渡旣升座先據地保查良卿供該屍由救生局巡船從楊樓浦左近撈獲帶至小的圖内經屍弟張阿春認明是伊兄張阿海屍身是以報請相騐屍弟阿春供嘉定縣人餘供相同大令飭仵騐得屍身委係墮河身死旣而張阿春及船主周錫春禀稱自願備棺收殮免予發封大令准如所請　令當塲領棺理葬騐畢回署已六街三市燈火齊明矣 
[德兵操演]  
　　昨晨九點鐘時駐滬德國兵士約一百餘名肩荷洋槍由統帶官督率至楊樹浦左近操練各種陣法至亭午時始各整隊而返 
[捕頭回滬]  
　　前者英界老巡捕房好巡捕頭以鄉井久離請假回國所遺捕務由美界捕房十三號藍副捕頭代理日前好捕頭乘輪船回滬是以藍副捕頭仍回美界捕房辦理一切 
[失銀可疑]  
　　前日朱涇船戶某甲在滬收得某布莊所寄洋銀一百二十元停舟南市萬裕馬頭昨晨正欲開駛瞥見洋銀已不翼而飛因奔告莊主同赴捕房聲訴捕頭以情節可疑著自行查究揮之使去 
[馬車肇事]  
　　昨晨九點鐘時楊樹浦怡和絲廠某西人乘袁阿虎所駕之馬車行經美界百老匯路適英界福州路第十二號門牌利安洋行西人乘蘇阿春所駕之馬車迎面而來不及避讓致相碰撞袁所駕之馬驚逸不止致將沈阿二王阿元所御東洋車僮壞並撞仆鄉民孫寳春傷及頭顱血流如注後經八十七號印捕設法拘入捕房捕頭令俟失主到來再行核辦 
[刃傷事主]  
　　上月廿九夜本邑西南鄉漕河涇鎭陸子芳所開軋花塲突被强徒撬門而入竊去洋銀七百餘元事主聞聲而起當被砍傷頭頂其妻亦遭刃傷昨日協同地保楊渭連投上海縣署報案縣主汪瑤庭大令立飭捕役往勘飭令赶緊緝賊追贓 
[温處乞振書]  
　　緝庭方伯筱舫觀察子萱觀察子英太守大人閣下敬啓者本年四五月以來淫雨爲灾浙東諸郡上則山水驟發下則海潮陡漲甌郡一廳五縣介居海口首當其衝平時土瘠民貧本以編茅綯竹爲居捕魚種薯爲食生計艱苦萬分今復值此天災田廬牲畜漂没無算加以六月十八日曁七月初十日兩次颱颶大發爲十餘年來所未有玉環靈崑一帶風潮洶湧勢若排山倒海村莊堤岸悉遭衝决沿堤人口捲入波濤數千家茅屋數十號漁艇摧毁無遺事後查勘僅留數千口殘喘之民呼號於淤泥殘埂之上棲息於破廟枯樹之間目不忍覩耳不忍聞細察情形非先籌急振無以拯此災黎非赶築圍堤無以防其後患而甌郡素號瘠區籌欵萬難設法除一面倡率捐廉一面申請撫憲撥欵振濟外惟災重地廣杯水車薪終虞無補夙仰諸大善長胞與之量飢溺之懐義問仁聲布昭遐邇明知刻下振捐久成弩末况值秦晉開捐助振兼顧靡遑而迫於心力之俱窮災情之萬苦不能不同聲呼籲上乞仁施且聞桐廬富陽等處災振之需並蒙大君子不分畛域一體募捐具見願力宏大無有一夫之遺欽佩何極滬上商富浙籍爲多所望廣推桑梓之情普發慈悲之念仁漿義粟德水廉泉分一滴卽沾一滴之仁勸一人卽活一人之命謹代災黎九頓首以祝如蒙惠示卽請徑寄温處道署弟兆蓉經收當卽隨時掣奉收條不致有悞專以布懇敬請台安鵠候德音統維善照不具籌振諸公均此致意拜託之至劉祥勝童兆蓉程恩培玉琛林祖述吳蓉秦國均同頓首 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署案]  
　　日前徐春春投縣控被潘羊郎訛詐行兇當經縣主汪瑶庭大令飭差拘潘到案前晚升堂研訊之下先據地保丁冋榮供稱徐春春被毆時已在深晚小的至次晨始行知悉然尙不知因何起釁求鑒潘供向在南市生源米行駕駛駁船邇來久未回鄉實不知徐被何人戳傷叩求明察大令諭令潘交保著地甲丁向榮速卽查訪實在情形禀覆候核○徐阿生控葉小羊誘拐妻子一案前經縣主汪大令訊供判候補提無錫媽媽卽王李氏及王胡氏等質訊在案兹各犯已經提到前晚大令升堂覆訊徐阿生供小的雙目已盲前偕妻子在虹口轉借王胡氏之房屋居住與王李氏爲比鄰後遷至香粉弄與葉素來相識某日葉前來閒談適小的因事出外囑葉暫坐迨小的回家葉與妻均已他往明係葉誘去求爲追究葉小羊供徐妻聞係爲無錫媽媽誘去轉交與石福山事與小的無干無錫媽媽卽王李氏供稱小婦人向住虹口去年北方肇釁時暫回故鄉至今年四月復行來滬徐妻何時失去實不知情石福山供徐妻並不在小的處被葉誣攀王胡氏供寗波人前難與徐妻同居然彼此遷移已久今之因何走失實不知情大令以徐所控無憑判王胡氏釋出王李氏石福山葉小羊均交的保帮徐訪尋其妻到案再核 
[英美租界公堂瑣案]  
　　騙子曹文林前因僞設怡豐洋行向恊記木行及大昌木器店恒升米店竟成火腿店騙去各貨約值洋銀三百餘元解經讞員張柄樞司馬訊明判令押候限期將銀措繳迄今已逾一月依然置若罔聞昨晨原告投案求追包探張才寳禀稱小的查得曹行内所有生財尙不敷抵償屋值此外别無他欵叩求鑒核曹一味求恩司馬商之偉繙譯判押捕房半年期滿遞解回籍○賭棍張友才謝阿泉袁化平不知何故忽　張春福任意兇毆經包探倪順泉拘解請究司馬判各責五百板枷號兩月發犯事處示衆○前老公茂洋行主控細崽王錫文章裕本等竊去金鋼鑽等物價值三萬餘金經包探顧福其將王等拘獲解經司馬訊知原贓携赴杭州被彼處營勇鄭吉士藏匿因備文移請仁和縣查拿昨晨顧探將鄭解案請究鄭供小的僅藏鑽戒金環等件今已交出尙求恩宥王章認竊不諱司馬判將鄭責五百板遞解仁和縣核辦王章各責五百板管押捕房一年○游方僧岳垣在新閘左近向曾紳廣鑾强索川資不遂所求在門前滋擾曾不得已給與洋銀一元僧意　未足復將小指砍斷多方恐嚇經二百四十七號巡捕拘入捕房昨晨捕頭派包探張天林解案請訊向馬判令遞解湖南原籍○積竊沈福生陳阿三前因犯案解經司馬判令遞解回籍閱時未久復來租界經包探張寶成拘解請究司馬判沈管押捕房一年陳押半年期滿仍予遞籍○枝傭沈阿二徘徊福州路强拽塗人某甲之袂邀與歡會爭執間將甲衣撕破致相爭論適爲包探趙銀河所見遂拘沈阿二至案請究司馬判責手心四十下○積賊朱守生不知在何處竊得綢布衣服八件經包探倪順泉拘解請訊司馬判責三百板枷號一月○陳慶生竊取金玉山家　臺摺扇等物經包探張才寶拘解請究司馬判責三百板逐出租界○小孩陳阿根串同沈　惟阮祥金行竊鄒雙福等五家衣服經包探邊槐州拘解請訊司馬判將陳責手心二百下阮沈各笞臀二百板贓分别給還失主○崇明小孩王阿華年甫七齡隨父母乘舟來滬甫由楊樹浦登岸被衆擁擠遂致相失在塗嚶嚶泣經包探劉森堂帶案請示司馬飭交差役松亭暫爲留養一面懸牌招其家屬認領 
[法租界捕房瑣案]  
　　前者陳長壽偕弟阿六控孫新泉糾同台州無賴陳阿茂等訛詐洋銀經讞員杜枝園大令訊知陳阿六曾冋孫借洋銀四十元向索圖賴致啓爭端遂著押候查明覆核昨日提孫覆訊孫供小的由台州來此向阿六索還借欵非惟分文無著反遭誣控尙求明鑒大令著將孫還押候傳二陳到案訊核○前者陸子雲家被女傭竊去金練一條追尋無著控經大令飭提原薦人周蘭生到案訊供斷賠洋銀八十元昨日周妻某氏呈繳三十元尙少五十元邀人具保願限五日内繳案大令准之所繳洋銀候傳失主具領○張竹卿前因窩留竊賊爲失主具控經大令訊供判交的保限交竊犯到案迄今尙未保出昨日提案覆訊張不認窩賊大令著還押候過堂覆核○陳毛毛前控車夫陳阿金串騙白米二石經大令訊供押候嚴比昨日提案覆訊陳仍執前供矢口不承大令著還押候過堂覆核○林阿五持衣服至某押鋪求質包探見其形跡可疑解經大令訊供著覓妥人保出昨日提案飭探帶出交保開釋○偷兒陳阿三許阿二陸阿濤均經大令訊供押候分别責懲昨日提案著照原斷陳責五百板許陸各責三百板釋出○偷兒王阿富陳金生均經大令訊供昨日提案各責二日板釋出 
[美租界捕房紀事]  
　　昨日午前江北小工頭目姜五寳在密勒路某茶肆中散給工資忽被流氓順六及姚小六仔等蜂擁而至攫去錢十餘千文事後姜奔投捕房訴請追究捕頭卽令包探劉光震前往拘拿以例解送公堂禀請讞員張柄樞司馬訊辦○昨晨跑　賊胡阿二混入外虹口公和祥馬頭竊取舊鐵若干携之而出適爲管門人某甲所見連贓送入捕房捕頭令押候解送公堂禀請訊辦 
[蘭州官報]  
　　六月初一初二日督憲牌示指分甘肅試用縣丞炳均初三日驗看藩憲牌示打拉池縣丞朱世楷飭赴本任候補知縣林壽鈞叩謝記大功五次又委稽查修理貢院工匠並搜檢差候補知縣任紹輅委河北保甲差請補甘州府經歴鄒毓孟叩謝行知准補西甯顔標中營遊擊高慶委兼帶練軍左旗步隊差委署伏羌縣典史張書銘禀銷迎恩門保甲差初三初四日署安西恊副將張紹先調帶靖循前旗所遺副將員缺以卸署莊浪協副將穆振鐸調署未到任以前委沙州營叅將蘇得勝暫行代理督標右營叅將員缺查有揀發補用叅將張明舉堪以請補西寗鎭標中營遊擊高慶赴任初五日督憲牌示西甯鎭海恊副將員缺以正任延安營叅將札拉芬升補漢中鎭標中營遊擊員缺查有漢中鎭屬瓦石坪汛守備留陜甘儘先補用遊擊　志傑堪以請補藩憲牌示打拉池縣丞缺委本任毛目縣丞沈廷彦署理大挑知縣李鎭南委調　差補用守備周雲鏡叩謝留督標前營補用守備揚國英叩謝留督標後營候補從九張傳遠禀知赴甘涼聽差初六初七日涼州鎭標前營都司丁啓祥委署高家　都司冉　均禀辭赴任試用府經歴趙廷黻候補縣丞姚景燧均叩謝行知初八至初十日蘭州府經歴缺以試用府經歴劉宗　請署甯靈　敎授缺委就職舉人新班王儀乾署理　莊溪恊副將穆振鐸丁憂四川大挑知縣劉步瀛俱進省請補寗夏府經歴傅巖試用縣丞嚴甲第典史王承煦均叩謝行知十一十二日藩憲牌示請補靈州知州程敏達飾赴新任作爲試署署甯朔縣知縣袁範調省遺缺委本任伏羌縣知縣李瑞徵署理候補同知花金綬委查通遠門釐卡差候補知縣謝祖植委辦厘金總局收支差調署中衛恊副將　廷芝　任寗夏縣興史會善全俱進省　十三日督憲牌示儘　補用知縣李章錦拔貢試用知縣吳寳琛初次俸滿崇信縣典史方汝麟指分甘肅試用典史　亮均十五日騐看藩憲牌示署海城縣知縣主樹棠調省遺缺委候補知縣袁範署理鎭原縣典史缺以鄭工試用典史曾昭炳請署候補知州陸德鈞委辦　坪厘局差試用縣丞夏騰　叩謝　知委署打拉池縣丞沈廷彦禀辭赴任十四十五日　補廿州府經歴鄒毓孟赴東路措資委代理華亭縣知縣　圖禮禀銷通遠門厘卡差請署　州府經歴劉宗堯委署岷州吏目黄清愼均禀銷院考内外巡捕差試用縣丞黄廷梧叩謝行知 
[閩省官報]  
　　七月十四日同知李韶級禀辭赴南　稅厘分局差本任上杭縣資賀沅由上游就醫咽省禀到并禀明遵新海防例捐升知府到任候補知縣　　祜禀明赴福勝營勘視工程隊營差鹽大使徐作揖禀明邵武府屬勸辦本省賑捐回省禀到銷差十五日委署漳平縣彭大川禀謝委禀見丁憂候補縣劉永棠禀謝奉委南台稅厘久案差縣丞蕭國鎭禀明奉委南台勸辦茉莉　捐巡檢王德附禀明赴下游措資十六日知縣羅汝澤禀明代閩縣往南關外拱嶼鄉相騐典史程起　禀謝奉准　班遇缺先註　飭知帮帶福强軍左路右營本任興化協熊禀辭赴尙幹查哨十九日　補延建邵道徐專丁來省禀謝調補　建都道飭知委署連江縣朱關泰　　委禀見禀辭赴任縣丞吳朝棨禀明順直賑捐案内奬叙知縣仍分福建補用委署興化府學敎諭王瑩禀辭赴任藩憲牌示照得署長樂縣嚴慶祥調省另有差委遺缺應以本任　泰縣王秉籙委署特示掣二十日調署候官縣裴禀明往梅嶺鄉公幹並禀回城禀見調署尤　縣章光國禀謝委禀見巡檢沈業泰禀明奉委赴上海公幹二十一日鹽塲殷汝　禀明奉委辦水口示騐關　經羅炳蔚禀銷南台稅釐局文案差禀明調辦長樂厘局藩憲牌示照得署莆田縣平海縣丞楊泗濱因案撤任調省察看遺缺應令咨補斯缺之李斯盛先行赴署特 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
