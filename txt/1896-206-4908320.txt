# 1896 - 206 - 4908320

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[闢風水說]  
　　今使謂中國之政教風俗不及外邦則人將譁然以辯焉以爲中國帝王之美政至今存也中國聖賢之遺教無不遵也二千年來聲明文物之盛其風厚其俗醇尤非海外諸邦所可及也此其說是也然而中國今日竟有至愚極陋荒誕不經之習俗始焉倡於奸民繼焉和於儒者沿之數百年累代明君賢相不能禁止而重爲外邦所姗笑者莫如風水一說惡得不辭而闢之今夫人事之重莫過於五倫俾有夫婦而後有父子有父子而後有君臣旁推之則爲兄弟爲朋友此中外之所同也生而有親義别序信之五教死而不能恝然於其遺體於是有喪葬之事焉此又中外之所同也易稱古之葬者厚衣之以薪葬之中野不封不樹喪期無數後世聖人易之以棺槨蓋自三代之上以至於今人無智愚賢否貴賤富貧男婦老幼莫不有死喪卽莫不具棺槨而葬之於土孟子所謂孝子仁人之掩其親亦必有道者蓋親之遺體以入土爲安親體安而子心亦安也聞南洋暹羅緬甸諸國以人之生辰分隷地水火風隷水者以水葬則棄諸海隷火者以火葬則燔以薪隷風者以風葬則繫於木末俟其自化惟隷地者始理諸土此其俗與中國大異乃目中國風水之說興竟有人死數十年家停十餘柩而不得安葬於土者例以死欲速朽之義則中國雖皆以土葬反不若水葬火葬風葬之泯然無迹矣誰尸其咎厥惟宋儒考風水之說於古無徴古者天子七月而葬諸侯五月大夫三月士踰月其葬皆不擇地蓋人各有一定之地也周官墓大夫之職凡邦墓之地域爲之圖令國民族葬而掌其禁令又冡人以昭穆定位次而預爲之圖新死者則授之兆惟孝經有云卜其宅兆而安厝之是或族姓繁衍地不能容則須攺卜或遷於他國如成子謂慶遺日我死則擇不食之地而葬我焉是爲始遷别子墓旣卜定子孫卽可族葬也自秦攺周制封建罷宗法廢族葬之禮漸不遵行去聖久遠邪說紛起淫巫瞽史簧鼓其詞有所謂堪輿家者始自漢武帝時其堪輿金匱十四卷官宅地形二十卷均見班志五行形法各家是爲葬書作俑至東晉郭璞益以其術鳴後世託爲靑囊書於是尋龍捉脉之談其毒遂遍於天下唐太宗深惡其說懸爲厲禁顧其書仍傳於世宋司馬文正爲諫官請禁葬書張無垢治葬巫以左道惑衆律此輩在唐宋時其見惡於正人君子如此奈自宋儒出而偏信其說程朱大儒皆謂葬地不可不擇所謂擇者原不過擇取高明乾燥土厚水深可免後患之地以安親之體魄未始非仁人孝子之用心無如流弊所開竟欲以葬地爲子孫邀福之計承訛襲謬遂至於今今之操此業者自稱爲星家尊之曰地師其術益卑其計愈狡凡在富厚之家擇求吉地經年累月終無全璧此其罪猶在子孫若輩特逢迎其意耳若夫貧窶之家不求邀福但求免患似乎易於集事矣而若輩恐一家葬畢卽少一家邀請乃如左良玉之挾流宼以自重雖有稳地亦稱有疵其更可惡者甲所擇之地乙必指摘有喪之家坐是蹉跎每致停棺不葬若輩之罪實不勝誅伏讀大清律載凡有喪之家必須依　安葬若惑於風水及託故停柩在家經年暴露不葬者杖八十法令何等森嚴卽近時各省大吏曁地方官屢次諭禁無如言者諄諄聽者藐藐卽地方本有義園善舉奈其子孫顧惜顔面寗使親柩久淹反不及無子孫者可得入土竊謂當今之世旣不能復族葬之制又不能禁絶堪輿家言不若由地方官考試給照凡爲人家邀看一地必禀官註册歲終比其功過如爲十家擇地得以定穴安葬在五家以上者獎之葬五家者無獎不及五家者追照銷毁責令攺業并無一二家者治其罪庶幾業此者不致孟浪從事而停柩之惡俗可以漸革則風水之說不必闢而自無害於世矣其爲風俗人心計也豈特小補之哉 
[上相行程]  
　　前晚倫敦來電云出使俄國大臣李使相己行至德京柏靈德員中之素著名望者皆與之晉接同旋某日德皇見於某宫待以優禮國中各製造廠主人亦預備相節惠臨游觀一切并聞日本派往俄國道賀之副使山縣大臣名有朋者刻下亦巳赴柏靈矣 
[午門艾虎]  
　　京師采訪友人云邇者醕賢親王之福晉玉體違和四月二十一日皇上臨幸醕府就神殿前行禮蓋借以省視慈恙也是日巳刻皇上乘輦出地安門至德勝門内醕府沿途步營將弁照例扈從諸臣工各分班次執事至午後皇太后皇后亦各乘輦而往後門外迤北一帶應差官弁直待聖駕及懿駕還海始各散歸○四月二十一日義順和班在大栅欄慶樂戲園演劇午後觀者己充溢園中突聞樓頭砉然一聲墜下土甓一塊觀者大爲驚詫或謂地震或云梁折一時樓上樓下人山人海奔避不遑大栅欄街頭幾致不通車馬移時人定樓却無恙而臺上戲己暫停矣當慌亂時有某宅女公子雙舄稍鬆化鳬飛去不得己倩人扶掖而歸至於失物之人更不可以數計誠无妄之災也○江蘇巡撫趙展如中丞舒翹因蘇省目下開埠通商建造稅關開築馬頭發給田廬地價應需經費若干奏請由釐道各庫酌量籌湊俟關稅起色分别解還户部移咨兩江總督江蘇巡撫著將開支前項銀兩據實分别造具清册送部核辦并將應辦一切事宜及開辦日期迅速報部○粤海關監督委員循例齎解造辦處本年春季足色條金五百兩某日投户部交納户部因文榷使珮並未聲明切實價值亦無清册造送遂札行粤海關内開嗣後受辦條金價值務遵本部前次奏案隨時遞减并自光緖七年春季起至二十二年春季止所有價銀迅速造具清册送部核銷毋再延宕○順天府接奉新任府尹胡雲楣大京兆紅諭定於四月二十七日履任僚屬吏役爰卽預備恭迎大宛兩縣主更十分忙碌○某甲玉工也前在前門外王廣福斜靑樓中與某妓繾綣四月二十二日往續墜驩妓酬應稍疏甲勃然大怒與之忿爭旋有又桿某乙者自外而入手持白刃猛斫甲左臂臂爲之折右手亦傷甲負痛大駡乙復舉刃砍其頭顱以致立時殞命官役聞而獲乙送請究懲鴇與妓亦一同逮案日前偶過靑樓之門己十字封條牢牢黏貼矣○某甲吏人也期滿後循例投捐兵馬司吏目留京候補早年曾私一寡婦男懽女受慾海波深以致四十平頭未經受室今婦馬齒己加長矣昔之玉軟香温者漸變而爲雞皮鶴髮甲以色衰愛弛頓悔初心復涎其女丰姿雨逗雲挑潛與有染然登徒子　貪淫無度者客歳又自靑樓買一倡居於别院風聲所播婦及女時刺以冷言甲慮中冓之言傳入人耳乃 
 
 

Page 2

 
 
將女嫁與素識之某乙以掩醜聲迄今將一載矣乙稔知女素不貞潔因思脫去一頂緑頭巾今春忽迸之出門使其歸母族寡婦心益憤懑乃使據情控諸官署官傳女乙質對乙又指甲污行甲雖堅不承認而隠情巳露官乃將案移送刑部訊斷旣至秋曹自稱卑職問官大爲呵斥叱令脫去頂帽屈膝階前刑訊兩堂眞情盡吐刻甲己奏請革職案尚未讞成也 
[四述織工肇禍]  
　　上月二十七日姑蘇省垣衆織工聚衆滋事毁壞厘局擲傷各員業己三紀報章矣兹者本館采訪友人又致函云當日閧閙之際有流氓混入其中手持火把意圖縱火俾得乘機搶刦庫房幸總捕同知劉司馬冐險直入飭勇嚴守庫門極力捍禦城守營叅將曾叅戎更督兵彈壓流氓遂不敢肆意妄爲旣而司馬受傷後鮮血滿身僕役爰於人山人海中左右扶持突圍而出事後上憲卽將厘局總辦馬玉田太守撤去差使另委余澹湖太守慶祺接辦太守奉札後卽於本月初三日到差而衆織工己先於初二日一律開工各機户遵照三縣主所諭嗣後合認加機一千張捐數仍照曩例至所發工資初擬每洋銀一圓作爲一兩六錢合錢一千一百二十文後恐洋銀價值過短各織工受虧太甚是以亦經三縣主復諭以後洋銀出入悉照市價不准高擡是日上燈時有向作骨牌生意之流氓阿興及希法小狗三名在總捕同知署附近某茶肆啜茗指天劃地自逞己能謂是日若非我等到塲則督辦與總捕之頭不能擊破事經旁人報知司馬司馬大怒立飭差勇將三人拘案嚴訊之下供出羽黨共有七人由桃花塢某織工邀之同往希法可興素以磗石擲人百發百中是以乘此機會略獻小技將觀察及司馬頭顱擲破司馬得供卽飭釘上脚鐐發長洲縣收禁縣主王大令研訊一堂供詞符合大約須照例嚴懲矣 
[杭垣租界事宜]  
　　杭州采訪友人云浙省拱宸橋外新設租界所有應築馬路及營造新關捕房等事大吏委王大令朝俊丈量地址會同仁和縣伍明府相度形勢擇吉四月二十七日巳刻破土興工租界之内應設巡捕頭歸監督管理其正督捕由西人主持副督捕己經臬憲委張其昌充當矣 
[杭州試事五誌]  
　　杭州采訪友人云徐大宗師考試杭郡業將選拔以前各案及題目四誌報端四月二十八日招覆旗商等籍新進文童兼大覆恭默聖諭是日免作四書文經文題時則有若甘盤詩題賦得無食桑甚得桑字二十九日招覆仁錢海新進文童經文題殷尙醴周尚酒詩題賦得晝日三接得三字是日申刻發各學生員等第案所取二等甚多列入三等十名以後者不過數名而巳當科試正塲時各學生員卷中有犯廟諱御名者有不完卷者有策不及三百字及對非所問者共三十二名宗師將坐號標明牌示轅門仰該學教官將各生姓名開具清摺以便核辦又牌示塲中應避字樣業經本部院刊刻分給各生童務宜懔遵乃商童提覆日有王學詩一名塗攺聖諱實屬不敬之甚當卽戒飭驅逐嗣後各生童務當引以爲鑒至選拔放榜後復牌示云此次選拔塲中有杭州府學廪生孫逢辰仁和縣學附生陸景献錢塘縣學廪生祝震吳道升或文章華瞻或品行端方或才具優長或字畫工楷均爲學中出衆之才惜額定有限致抱遺珠之歎諸生宜勉益加勉弗自灰心將來雲路鵬程定可指日奮跡也勉之勉之 
[八閩小志]  
　　福州采訪友人云福建臬司張藴笙廉訪之眷口尙居鹺署邇者新鹽道余晉珊鹺憲巳到省接篆廉訪因筮吉四月二十三日八點鐘時將眷口遷入臬轅屬下官僚皆具職名叩賀○每届端陽前後時有洪水爲災四月二十四日上溪水忽驟漲較前高至丈餘居民見之同深戒懼○某日侯官縣轄六十份洲人某甲駛船至枇杷島適有寍波商船迎潮而至疑甲盜也開槍擊之甲躱避不遑突遭擊斃屍親聞耗奔投縣署報請雪冤縣主李大令准之卽委某員代往勘騐○四月二十日省垣大橋下流到浮屍一具面上有刀傷痕經救生船户撈得久無人認領乃報知地方官飭地保收殮埋葬○邇來米貴若　貧民終日辛勞幾致難謀一飽閩浙總督邊制軍開倉平糶高懸示諭不准米商包買以期事有實濟恩被飢黎無所不至矣○每歲端陽佳節閩人士喜赛鬥龍舟本月初旬大橋下桂楫蘭橈往來如織錦標奪處笑語聲喧而璿館幽姬玉樓麗質無不呼姨挈妹畫舫同乘扇影衣香頗饒佳趣南臺廣資樓四宜樓各酒館能覧全江之勝輕衫圑扇尤如蟻聚蜂屯眞一時之勝事也 
[奄豎行兇]  
　　京師采訪友人云四月十七日某匯兌莊夥在大栅欄慶和園戲館觀劇旋有太監數名結隊而來强佔坐位匯兌莊夥畏其强横拱手讓之次日太監復與曹侍御之公子同桌而坐少焉公子所速諸客次第到來遂呼賣座人屏逐太監太監因與公子口角欺其孱弱勢將用武經賣座人爲之解散太監悻悻而去顧謂公子日汝在此待我勿逃蓋不識其爲侍御之公子故有意欺凌之意將羣毆之也公子見勢不佳抽身出外移時太監回不見公子回戲園中索人賣座者託稱不知何往太監大怒將戲園中器物擊毁許多旋往鮮魚口天全茶館小憇公子見太監勢太兇惡遣人至中城附近勇局傳唤勇丁有四勇尾至茶館扭住太監七名七太監各出利刃猛砍四勇赤手而來皆受刃傷一勇傷甚沈重肋下被刃穿透踣於茶館前不能起立局中聞信飛飭局勇六十餘人各携兵械圍住七太監先獲三名尚餘三名及一車夫衝出重圍避入茶館院中意圖逃避比局勇追至則兩太監巳飛越屋脊數重鼠竄而逸餘兩名一併獲住聞諸太監皆南府伶人素習武藝故身體便捷如此一時品茶諸客紛紛擾擾失物者不可勝計茶館中茗壺茗碗摔毁無算局勇隨捆縛五太監回局次日傷重之勇丁己斃命二十日中城司官臨塲相騐甫至屍廠突有一人與一被獲之太監耳語番役指爲卽前日逃逸之犯追而獲之歸案訊辦官訊戲園中人供稱太監老爺與曹少爺爭賣一座小的因曹少爺定座在先不敢應承請太監老爺移坐他處太監老爺不依與曹少爺爭吵小的懼生事端見曹少爺勢孤勸之暫避後太監老爺向小的索人將園中物件摔毁一空至曹少爺傳唤局勇追太監老爺至天全茶館之事小的一槪不知官問茶館掌櫃供稱此事小的不知顚末官怒立笞四十下帶之回署以便與全案人証交刑部質訊閱日經刑部江蘇司嚴刑拷訊有三太監均巳招認畫供車夫姓畢熬刑不認帮兇至遇害之勇丁實係趙姓由戲園中人代購棺木盛殮掩埋當殯葬時同局勇丁多來步送鮮魚口地本狹隘幾無容足之區按此事經桂給諫年人奏後四月二十二日恭奉綸言著照康熙朝諭旨從嚴定擬本館己敬謹錄登本月初四日報章矣 
[川漲巴字]  
　　宜昌訪事入函云某甲豢一婢年不過十齡先由四川負來大約茶飯檢點常不及飽此婦女待婢之常情因此小孩每嗔嘴飯不無竊食該主母係下江一路人尤嫌婢偷嘴以爲壞伊聲名每每打駡小孩情性一時未知儆戒前日又以偷食竟用燒烟用鐵籖將該婢嘴唇亂戳竟致戳穿同鄕婦人有聞此說者不信親往探視果見小婢己無人形可憐之態令人不忽屬目私怪該主人係何心腸旣用丫頭何故如此虐待耶或日此心該婢前生虐此主母故今生受此惡報若然則該主母卽以其人之道還治其人之身原不爲過質之解人以爲何如○前日永昌信局包領得某號銀五六萬兩送往四川重慶己雇六十餘名信脚結伴挑送又隨行押送者十餘人格外小心并在操防營中請得防兵十數名護送前往一行約七八十人當此太平無事之日定必安然抵渝夫兵勇護送銀信亦從前數年失事後地方文武定此章程以便商旅云○昨有美國教士二男一女一路由美來華在路自乘獨輪鐵車行走甚覺辛苦衣服破碎面貌亦風塵憔悴到宜卽寓聖公會該會教士忙爲待欵聞不日須往川中游歴西人游興如此卽千萬里不辭跋涉艱難沿路卽購中國飲食度日並不似久旅中國者之自奉豐備非其食不食也○近日由川中來一班戲法共十餘人携有女子兩口會舞雙刀及各種武藝年約二十内外一時觀者如蟻每到一處登塲卽有高興少年隨之抛錢打采迭解慳囊獲利頗豐彼碌碌終日僅獲一飽者自愧不如○前任宜昌稅務司己與重慶稅司對調兩公各己到差交接宜稅司聞此後半 
 
 

Page 3

 
 
年駐荆沙半年駐宜昌有人見新司名片姓好曾經中朝賞給二品頂帶並寳星者久理中華稅務前因重慶新開碼頭故先蒞重慶近沙市又開碼頭故好君特來收遷地爲良之效豈止駕輕就熟而巳哉○前日午後有人在街後打獲野羊一隻先一夜卽有人看見因此羊見人卽跪尙不知其爲黄初平之石也前午忽以覓食竄入後街被多人四面兠圍奔落一黄土坑内當時經衆手打斃剥而分之究竟不知其適從何來 
[吳下官塲紀事]  
　　姑蘇采訪友人云吳縣知縣凌敬之大令焯因海運出力案内經上憲保請開缺歸直隷州知州候補所遺吳縣篆務藩憲鄧方伯於本月初三日傍晚牌示以候補知縣項大令兆驤酌委署理○嘉定縣知縣缺前經上憲以候補班前知縣章大令鴻森請補兹己奉到部覆准其補授鄧方伯因亦於本月初三日牌示飭大令前赴新任○江陰縣知縣劉明府有光於縣民閙教後經上憲調省另候委用遺缺由方泊牌示以華亭縣知縣葛大令培義調署遞遺華亭縣缺以缷署宿遷縣知縣葛明府祥熊委署 
[浙省官塲紀事]  
　　杭州采訪友人云龍仁陔方伯於本月初一日牌示開化縣金竹嶺巡檢缺委儘先補用未入流方祖培署理黄巖縣教諭缺委試用訓導郭道心署理山陰縣唐煦春調省差委遺缺委富陽縣劉能繼調署劉令未到任以前委肅山縣朱令暫行兼署富陽縣劉令調署山陰遺缺委候補知縣侯康田署理 
[私糴干罰]  
　　卾省設局平糶亦利民之一端也不謂市中竟有漁利之徒輪流私糴十擔五擔轉售於人敗露者巳數起矣乃邇有甘源興者省中最富之米店也該店主亦惟利是趨擅敢就該局後先糴米一十八擔現因洩露春光爲局中將店主拘去罰銀一千正措者快之 
[京口述聞]  
　　據訪事人夏諺云鎭江府彦詠之太守於四月初旬前赴金壇考試文童兹悉試事告竣憲駕遂於二十四日自壇起程乘坐官航由内河行駛翌午抵鎭舟泊皇華亭碼頭斯時丹徒縣宗大令以及保甲局員均往恭迓太守遂命駕回署○鎭郡水陸通衢輪舶往來各有躉船然各客棧接客夥往往於輪船抵埠尚隔數里卽乘小划冐險搶先招攬生意視性命爲兒戲大爲該行惡習嗣官憲一再示諭立有定章任客自投不准店棧强招奪攬行旅賴以稍安近年又相爭奪四月二十四日更魚二躍太古鄱陽輪船由滬行抵京口擬就躉船下椗未定有祥發棧夥某甲由躉船躍上立足不穏忽然墮水時當黑夜難以援救次辰棧主雇人撈起屍一面告知該家屬購棺收殮○鎭城有某甲者雖非陶朱猗頓之富然囊中稍有積蓄開門七件事不慮匱乏也常在漢皋負易其妻某氏結褵後倡隨相得生子女各一騎竹弄梅年均髫齔中以似續有人衷懷頓慰絶不以瑣屑關心阻遠遊之念也孰料氏竟與某乙結緣久之風聲漸洩其姑密爲伺察某夕譙鼓初敲瞥見有人入室其勢甚疾心知有異唤傭僕齊擁入房詎乙力大如牛乘機脫逃次晨姑以氏母族有人逼令大歸母家賭此情形亦不願收管仍遣人送歸其姑以清白家聲誓不容此人玷辱仍將氏驅逐云因念李東陽去婦詞一失足成千古恨再回頭己百年身當有潸然灑涕者矣○鎭江四鄕素重蠶織每届初夏鄕民負絲入城各絲行爭先購買惟恐不及多於越城堰頭街四牌樓一帶租賃門面以爲捷足先得之計今年三月以來天氣晴和頭蠶極好現在新絲業巳上市上白細絲價洋二十三四元肥絲二十元有零較去年頗昻貴養蠶之家無不喜溢眉梢矣○四月二十九日上午有某甲至小街某花烟館一榻横陳互相調笑旋竊取烟妓銀押髮銀耳環而逸妓極聲呼喊經鴇婦追上扭送保甲分局請官懲辦以尋花問柳之風雅肆胠篋探囊之本領殆亦有鑒於今之輕衫圑扇徴逐於酒地花天者固若輩一流人爲多耳第枇杷門巷初不料於空心大老官外又添此一流嫖客可笑也巳 
[滬濵冠盖]  
　　貴州臬奇李亦雲廉訪希蓮日前蒞滬己紀前報廉訪因有事欲與本縣黄大令面商昨日午刻乘坐緑呢大轎進城至縣署投刺黄大令初入内客廳茗談良久始别○江南鹽巡道胡芸台觀察家楨日前到滬後又辭行將次回寗俱紀前報兹悉胡觀察昨晚起節遄返白門本縣黄大令昨日午後四點鐘鳴騶出城赴天后宫恭送如儀 
[縣示照錄]  
　　欽加鹽運使銜特用府上海縣正堂黄爲出示曉諭事准華亭縣正堂葛移據廪職監生王承焜等禀稱毗連上邑之春申塘河年久淤塞屢奉諭飭開挑祇以工叚綿亘需費浩繁籌欵維艱因循未辦兹經董等一再商議擬照上届籌欵章程於長橋朱家行兩鎭從本年四月初一日起抽取店捐以資津貼惟該兩鎭捐數無多依然莫裨於事並請於莘莊鎭一體抽捐辦理將來開春申塘時仍將莘莊鎭市河及由市河文南横瀝河一叚同時帶濬庶經費易於湊集河流均得通暢一舉兩全商民咸皆允洽環求示諭等情據此除出示曉諭並照會經董王承焜等辦理外移煩查照希卽一體出示曉諭飭董照辦等因到縣准此除分諭朱家行長橋兩處董事一體觀辦店捐外合行出示曉諭爲此示仰該處店鋪商民保甲人等知悉爾等須知董事王承焜等請復該處河道議辦店捐係循照上届舊章辦理應從本年四月分起照議抽提店捐以濟工用宜各遵照毋違特示 
[設所騐病]  
　　江海關道黄幼農觀察因香港疫癘甚行恐有患疫之人來滬傳染特派委員許明府融前往下海浦設一騐病所遇有此等人留局醫治不得任其遊行傳染並照會英領事互商辦理 
[准釋理喪]  
　　前報紀虹口廿三保十三圖薛家浜地方無名男子被人刀傷身死一案當經黄大令驗明傷痕飭地保徐錫卿等限三日赶緊查緝並將地主徐慶華徐也泉父子帶縣復訊昨日徐之親族投縣禀稱徐慶華之妻本有疾病今出此案更加焦急病忽增劇延至次日斃命至今灘屍三日閒人未便代爲棺殮求恩准將徐慶華釋回了理喪事大令惻然憫之准如所請 
[撈獲溺屍]  
　　初四日本報所登慘遭水厄兹因屍屬屢向船主陳春甫饒舌陳祇得善言安慰允許從豐收殮一面雇人竭力打撈至前日下午經杉板船將殷斌全屍身撈獲帶至蘇州河吳淞路口由陳備棺殯殮另給洋銀十五枚以作撫卹其事遂罷 
[滬南巷語]  
　　楊廷鎭顧永記上年欠花衣街生泰米行米洋若干至今未還昨日顧適在行前經過被生泰瞥見當卽扭住向討遂致口角後扭至十六鋪局中經鍾偉臣二尹飭顧永記還洋十五元銷帳了事○昨晚萃豐馬頭流氓數人在街裝鬼呌適被十六鋪地甲巡查聞之立往拘拿當卽拿獲高咸林一名餘均走脫解至十六鋪局中經李蘭史二尹審訊供在黄隆盛洋鐵店内學業偶將洋鐵作呌子玩弄二尹姑念年幼判責手心四十下交店主黄裕三具保領回管束○昨日午後滬南楊家渡蘇州阿弟家因在樓上焚燒蒼术偶不經心延及牀帳一時濃烟直上幾致不可向邇該處地甲立往彈壓幸左近鴻春園浴堂中蓄水甚多用力灌救當卽撲滅未釀巨禍亦云幸矣○董家渡内街張秦氏之女年約十五六於前月内走失四出追尋杳無蹤跡昨日氏訪得在滬北東陞客棧内係鄰近羊毛店内小東領出昨日將該小東扭至二十三鋪局中請究經陶子衡二尹飭小東於三日内將氏女交案核辦 
[英界瑣事]  
　　美界新闢西華線路其地其非工部局所轄者均由洋人大拉斯承租其租賃每年發給一次計每畝洋銀五圓昨係給發租價之期午後三下鐘時英界讞員屠别駕飭差將各業户三十五家傳齊督同大拉斯逐一給發○老閘橋西首垃圾大橋年久失修橋面間有窳爛者近經工部局管理道路人杳悉情形雇匠修補以故行人均須繞道而行矣 
[慶叶九如]  
　　昨日鮑君庭桂偕其弟傳桂藻桂榮桂三君致書本館恊賑所云上月二十四日爲家慈花甲之期諸親友族厚貺隆儀並開筵演劇殊深感謝本宜肆筵設席酬答隆情因念各處被災特將筵貲洋銀一百圓移助賑捐爲諸君子造福區區之心乞登報章以供衆覽當 
 
 

Page 4

 
 
此靑黄不接之時西粤南湘告饑之函洊至本館悉心籌欵正在艱難得諸昆玉飢溺爲懷博施濟衆不特災民感再生之德卽本館得兹巨欵亦可消抒焦勞一念仁慈上蒼必格他日者萲幃日麗鳩杖引年天保九如壽臧可慶矣謹拜手稽首而頌之 
[江西宜興蠶桑說中]  
　　或日江西興蠶桑之利其意雖善但不知天時地利於蠶桑能否相宜則嘗攷諸禹貢揚州厥篚織貝荆州厥篚元　璣組攷江西爲禹貢揚州之域九江府則揚荆二州之地是江西之宜蠶徴諸古而巳然矣他如經史中所述則宜蠶之地所在皆有故文王善養老於西岐孟子策土政於齊魏俱以樹桑爲首務未嘗慮土性不宜其明證矣然則天下有土之地皆可種桑之地卽皆可養蠶之地但在爲民上者倡率勸導非獨江西宜興卽他省亦宜推廣創辦且古未言吳越有蠶桑而江浙至今日竟能衣被天下則蠶桑之宜與否亦視夫人力爲何如今更推而言之攷西洋各國自古無絲至羅馬時始有由波斯販往者彼時富家皆以中國之絲爲極上品價值兼金自濠鏡通商而後絲之出口日旺爲中國一大宗貿易西人羡之於是法人首仿中國之法聘中國蠶婦教以種桑育蠶諸法不數年凡意大利西班牙相繼以興至今法之里昻城爲絲蠶薈萃之所紡織機杼不下十萬家所織綢縀燦爛奪目遍銷於歐洲各國歐絲不足始買中國絲助之日本於蠶務近十餘年以來亦加意整頓不遺餘力曾將蠶蛾選擇佳者送至四國攷校又派人在法意二國學習養蠶諸事所以日本絲之出洋年盛一年上下獲利無算蓋各國俱知蠶務於國計民生關繫甚大故不憚煩苦悉心籌畫至今各國産絲之旺己數十倍於前其利之厚可知由是觀之距中國數千萬里之東西洋各國尙可將蠶務振興血謂中國各行省反不宜蠶桑者吾不信也查江西界線在地球東北距赤道二十餘度與蘇浙氣候相若蘇距赤道三十餘度浙距赤道三十度視他行省尤爲合宜况瑞州蠶桑局近也織成綢匹雖不及蘇浙之佳異日精益求精安見不駕而上之哉然則江西蠶桑之利固宜急興己[  南昌沈兆褘]  
[賑濟粤西]  
　　啓者廣西被災各縣待賑情形前奉香港東華醫院鈔示查賑友人來電業經錄登日報兹蒙申報館籌助銀二千兩仁濟善堂絲業會館各撥銀一千五百兩合成規元五千兩於本月初六日函請麥加利銀行韋文圃先生電匯香港交東華醫院諸善長彚解散放藉濟賑需至前項銀兩以七錢二分五釐合港洋一元計合港洋六千八百九十六元五角五分其電報匯費銀力等項卽蒙文圃先生捐助謹一併附登藉誌感忱[  上海六馬路仁濟善堂盆湯弄絲業會館恊賑公所棘人施則敬子英甫稽顙叩啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[解犯寄禁]  
　　昨日太倉州陳直刺派差押解徒犯孫阿順到申投道轅申請過堂勘訊黄觀察接獲申文判將來犯暫發上海縣寄禁内監聽候示期提勘到縣後黄大令出具印收呈道查核一面將犯收入禁中 
[英界公堂瑣案]  
　　端陽令節公堂停訊以致積案甚多昨日美領事因事不來是以美界巡捕房各案並未解訊○包探秦少卿廪稱　桂冨竊取申報館工人金貞祥之綢布皮衣持至南市某當鋪質得錢二十餘千有莊阿四者曾分用洋銀若干報捕後經小的查獲原贜送請究辦金投案領贜並稱伊等均係生意人可否求大老爺追還當本揚認竊求恩莊供稱小的與楊同事會用洋銀五圓實係楊所還欠欵並非俵分賊贜屠别駕判令將楊笞責一百板莊笞責五十板贜給還失主○一百三十二號華捕解嚴明有至案禀稱此人至大馬路怡順衣莊騙取綢衣二件囑逆秦楊氏所開鴻興坐墊店及向取值店中人不肯承認正吵閙間經小的一併拘請究辦怡順夥某甲投案申訴有情嚴供稱小的在某公館當家丁家主囑購綢衣因恐長短不合式故令暫放坐墊店中不料伊等竟指爲拐騙秦楊氏供稱小婦人在治下開鴻興坐墊店怡順曾欠坐墊洋銀故取衣作抵别駕著將嚴押候過堂覆訊秦楊氏交人保去○馬夫王阿大駕車不愼致將江北某邑人席光銓之小車撞地由三百五十六號華捕拘解公堂請判王供稱馬性不馴以致溜韁肇事别駕判罰洋銀三圓另賠席修車洋銀一圓○積竊楊立田前曾犯案遞解未久兹又潛來竊取王雲第家綢布衣五件經包探沈金隆緝獲人贜送請究辦王投案領贜楊供稱小的係鎭江人行竊該死惟乞施恩别駕判令笞責一百板管押一月期滿後遞解回籍○胡金福竊取從兄胡寳卿家布衣十一件布被一條肩負而行麻爲寳卿所知自後追獲扭交三百五十號巡街華捕解逆捕房轉解公堂請判寳卿投案甲訴前情請將失贜具領胡金福無可置辯一味求恩别駕判令笞責一百板○前晚俞周氏由捕東雇坐划船至虹口同船流氓林金壽向索洋銀六角氏不允以致口角互毆旣抵岸經三百九十八號華捕將林拘入捕房昨晨解案請辦俞周氏訴稱小婦人在船時伊多方囉唣險被毆辱叩乞究懲林供稱小的不敢拆稍尚求恩典别駕判令笞責四百板管押三月○積竊王光良前問竊取人家衣物至十餘户經包探查獲多起解請别駕責懲遞解回籍今又潛來滬上適爲一百七十九號華捕所見拘送公堂禀稱此人前巳遞　昨日又在途中東張西望是以小的拘請訊究王供稱小的係安徽某邑人因事來滬不敢逗留别駕判令笞責四百板再行遞解回籍○前者斯美輪船失去銅兩條緝查未獲昨日始由九十五號印度捕拘獲陳生元徐文奎二竊犯解送公堂禀稱此兩人曾在斯美船上當小工銅條疑卽伊等所竊兹由船中人指交故特送請訊究别駕著押候查明於禮拜五覆訊 
[法廨停訊]  
　　　　昨日禮拜二爲法公堂訊案之期中西問官各有他務因咨照捕房將各案停解一期一 
[法界捕房紀事]  
　　八仙橋巡捕房對門某襪店平日招各女工代爲縫製所有工值遇節開支前日正值端五節期各女工捷摺向店中支取店主苦無以應各女工忿不能平相向投捕房聲訴捕頭立遣某號巡街捕將店主拘押翌日解至大自鳴鐘捕房克捕頭著交人保出限卽日將所欠錢一併繳到聽候分給各女工如無保人則押候堂期解請鄭大令訊究○某號東棋盤街某娼寮龜子有一眠牀倩密采里細思某甲轉浼紫來街張某所開嫁妝店修理爲日巳久並未交還龜子遂邀甲向張索取張稱此牀朽壞己甚雨淋日炙久己爛盡無遺矣甲以其出言無狀投訴捕房捕頭傳張詰問則云此牀具在惟須先付修資洋銀四圓五角始得取回捕頭令赶緊修整交還並令龜子將修資如數付給○前報記周巧生至浦東南橋鎭竊取某鐵店布衣燭臺銅銚等携之來滬經包探拘入捕房周自言姑丈朱富生在新閘開缸　店捕頭因令包探傳至捕房詢問昨日包探稱朱以周不務正業不肯來此具保捕頭遂令帶案周至復　詰問從寛釋出各贜存待其兄具領 
[美界捕房紀事]  
　　小車夫陳六生前日下午載一婦至虹口行近新虹橋偶一失足將車翻倒婦亦仆地致傷頭顱鮮血淋漓經一百十七號印捕拘至捕房捕頭飭送婦至同仁醫院醫治車夫事出無心立予開釋○前日傍晚第一千三百廿二號東洋車中有大衣一襲並無坐客行至百老匯路經巡街捕拘入捕房捕頭詰其衣從何來答稱午後一西人由大馬路唤車坐至虹口華順碼頭西人他適衣存車中囑令等候詎守至今本擬送至捕房途遇巡捕拘來捕頭以其言尙有理當卽開釋大衣存候認領○西人某甲於前晚沽飲回行近西華德路悮至日本人家騷擾不休日本人往告捕房捕頭遺華捕將甲拘押至昨晨釋放○倫兒譚茂郎於昨日午後至元芳路六百二十一號房屋竊取衣服一包行至中途被包探范進才拘押捕房候解英公堂訊究○前晚有甲乙二人　打靶塲圖竊經一百十三號華捕獲送捕房捕頭詰問之下姑念尚未犯案從寛覊押一宵卽行開釋○甲乙二寍波人昨日上午在夫潼路不知何故互相扭毆經二百三十號巡街捕一併拘入捕房捕頭念其初犯當卽斥釋 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年四月二十六日京報全錄]  
　　宫門抄○諭旨五道錄前○教職單○豫撫劉奏查明各縣麥苗被蟲情形片○又奏校閱東南兩鎭營五倩形摺○東撫李奏籌解經書京餉各欵片○江撫德奏知府難膺卓異據實檢舉摺○卾撫譚奏委署知縣片○署新撫饒奏委署同知片○礦務大臣康奏收到各省恊解銅本銀數片○四月二十六日吏部翰林院鑲紅旗值日無引見○恭王等謝賞紗葛恩○　貝子假滿請安○八額駙等由南苑回京請安○麟中堂等各謝調授缺恩○順天府府尹胡燏棻到京請安○王文錦請假五日○澍貝勒請假十日○倉場奏漕船五日回空○吏部奏派騐看月官派出徐中堂長萃徐樹銘鳳鳴裕德楊頤薩廉張英麟謝雋杭富亮龐鴻書張仲炘李念兹胡蕙馨裴維侒王綽○召見軍機熙敬胡燏棻皇上明日辦事召見大臣後至醇賢親王府看視○光緒二十二年四月分教職單教授直隷保定洪兆麟正白旗漢軍甲廣東廣州曾蘇嘉應舉貴州黎平周文瀾石阡甲正華直隷開州吳指南河間歳順天固安王森廣平山東東平王漸鴻登州滋陽蔡曾源沂州浙江黄巖土爲幹杭州江西高安江獻琛建昌湖南耒陽曹昌蓮長沙廣東番禺梁廣軒高州四川茂州諶丕基潼川俱舉訓導直隷新樂劉遡本遵化安徽五河胡洪度徽州陜西略陽張傚銘同州孝義謝仁泳興安福建泰寗柯雍福州廣西義寗陳書平樂俱舉山東樂安王熙焞登州山西苪城喬天秩代州崞縣楊春第蒲州河南扶溝曹鎔開封陜西淳化安純粹同州陜西澄城霍金斗綏德甘肅清水王尚清平凉江西安仁歐陽運贑州四川懋功擾令昕成都俱挨山西沁水王光祖平陽歲陜西汧陽郭日章興安優廣東龍川范公詒廣州優復諭直隷盧龍趙銘正藍旗漢軍山東莘縣黨延封兗州河南靈寳賀作霖南陽江西靖安彭瞻淇瑞州湖北羅田張繼敭荆州湖南嘉禾李棻常德四川南部李紹南松潘卿溪史之良成都俱廪山東長清丁庭聞登州河南新蔡鄭於琮開封宜陽蘇毓溎開封俱舉山東濟腸姜述銘萊州附甘肅華亭劉兆鵬秦州副靈台王之臣秦州恩福建寍德廖以仁龍巖拔光澤王登琦泉州恩廣東開建李文松韶州增雲南呈貢吳鵬澂江副復訓直隷曲周官清正定江蘇甘泉崔朝慶通州安徽太平葛萃廷頴州山西汾州劉石玉代州貴州都匀許恩齡平越俱廪河南衛輝劉鳳來陳州歲江西宜春黄蘭芳南康舉廣西賓州周善元平樂附○○劉樹堂片再豫省上年冬雪未能霑足入春雨澤愆期至二月初四五日始得雪一次尚稱普徧藉獲滋培旬餘以後又微形乾燥天氣驟熱正恐麥苗受傷旋據太康扶溝西華淮寍杞縣通許鄢陵等縣各以境内麥苗間有生蟲其色靑黑依根附葉苗卽黄萎往籍無稽老農不識細如蟣蝨無術驅除等情禀報前來值臣閱伍在途光均批飭考求成法及早捕除比卽道經杞縣一帶隨在諮詢咸云向所未見揆厥由來大抵因亢熱鬰蒸所致幸近日己得透雨蟲患　可滌除不至蔓延爲害兼得乘時翻犁播種早秋人心亦皆安定至被蟲之處將來麥收大免减色内惟太康縣片叚較多情形較重扶溝西華杞縣次之均己由司委員前往查勘容俟覆到再行酌核辦理其餘各縣臣均飭令地方官詳加體察如有應須接濟之處酌動民捐積榖分别借放以恤民艱相應附片陳明伏乞聖鑒謹奏奉硃批知道了欽此○○頭品頂戴河南巡撫臣劉樹堂跪奏爲校閱東南兩鎭營伍事竣旋省謹將詳細情形恭摺具陳仰祈聖鍳事竊臣奉旨校閱三鎭管伍業於上年九十月間將河北鎭標各營先行校閱至本年應續閱南陽歸德兩鎭屬營伍前將起程日期奏報在案臣拜摺後於二月十八日出省由襄城而至南陽次第以至歸德各營一律閱竣巳於三月十六日回省統計此次所閱南陽鎭左右兩營襄城荆關新野鄧新盧氏固始信陽光州汝寗確山等營歸德鎭左右兩營陳州永城考城等營共十七營馬步官兵悉精壯足額並無老弱充數合擇大陣並速戰等陣步伐整齊施放槍砲聲勢聨絡長矛籐牌各技亦俱進退便捷馬步箭中靶統計九成有餘弓用六力至十力不等演放抬鎗中靶同在九成以上兩鎭馬步練軍亦將陣式技藝逐細校閱一體精熟健捷並將各州縣額設民壯隨塲調考所習刀不尚能如法點騐各營馬匹俱臕壯足額臣悉心比較以兩鎭練軍東左東右襄城等營爲最優南左南右信陽汝寗陳州等營次之荆關新野鄧新盧氏固始永城考城光州確山等營又次之遇兵丁技藝嫻熟者當塲分别奬賞記拔生疏者卽勒限學習以示勸懲各營將領備弁臣詳加察看儘有人材魁偉及弓馬嫻熟之員如署信陽恊撫標中軍叅將玉壽署永城營叅將韓立本襄城營都司龔從岱陳州營都司劉輯尤能整頓操防足資表率惟查有信陽恊營都司竇萬祥年力就衰應勒令休致考城營守備李得明聲名平常應以把總降補商城武廟集汛千總王金魁歸德左營千總韓殿甲歸德右營千總武繼賢均不知振作應以經制外委降補光州千總谷有兵正陽汛把總張元信歸　右營把總李德善汝陽汛把總蘇玉麟確山平頭垜經制外委杜桂林息縣汛經制外委方應詔三河尖汛額外外委房曾義騎射尙熟平日皆不能安分應卽行斥革此外弓馬稍生尙可造就之員分别勒限學習補行考騐伏思豫省爲中原重地當此伏莽未凈時事多艱武備不容稍弛臣嚴諭各將備等務當督率弁兵隨時勤加訓練以期技藝精熟緩急可資仰副聖土整軍經武之至意再臣經過地方許州南陽汝寗境内暘雨應時地方静謐惟陳州屬得雨較晚二麥間有受傷歸德屬永夏等縣因地連蕭陽土匪蠢動闌入可虞派出勇練會同鄰封兵役掩捕獲犯二十餘名正在訊辦該匪徒黨與日多聚散無定防範難以稍鬆合併陳明除此次所開之缺由臣照例揀弁拔補另行咨部外所有校閱過東南兩鎭營伍情形謹繕摺具奏伏乞皇上聖鑒訓示謹奏奉硃批兵部知道欽此○○李秉衡片再據藩司詳報籌借本年恊濟直隷東明黄河防汛經費銀二萬兩飭委候補從九品吳徴麒解赴大順廣道衙門交納又籌本年第一批地丁京餉銀五萬兩委候補知縣吕昱試用縣丞萬共靖管解又據運司詳報在於鹽課加價項下籌借本年第一批京餉銀二萬兩加平銀三百兩飯食銀三百兩飭委候補鹽大使邱泰來庫大使李清瑞管解又據東海關監督禀報在於常稅項下籌撥上年奉撥京餉銀一萬兩又在洋稅項下籌撥本年奉撥京餉銀二萬兩飭委直隷候補知縣江開泰管解以上京餉銀兩均解赴户部交納又在洋稅並招商局稅四成項下提撥天津機器局經費銀二萬兩亦委江開泰管解赴津海關道衙門交納除分咨查照外謹附片陳明伏乞聖鑒謹奏奉硃批該衙門知道欽此○○頭品頂戴江西巡撫臣德壽跪奏爲知府難膺卓異據實檢舉恭摺仰祈聖鑒事竊臣自上年八月到任率同司道察看南昌府知府倪恩齡才具開展審理命盜京控案件均皆妥愼速結地方公事亦能認眞講求毫無貽誤且查該員上届曾經薦舉有案故於是年冬間舉行大計將該員保薦卓異恭疏具題兹經臣覆查該員前與己革署南昌縣知縣何其坦等聨絡一氣迹近阿附雖無實在不職劣蹟究屬疏於立身大計係三載考績激揚巨典自應無濫無遺臣未敢因保薦在先稍涉廻護據署藩臬兩司轉據該管巡道揭報前來相應請旨勅部將南昌府知府倪恩齡卓異保案撤銷除再由臣隨時留心察看如有不職實在劣蹟立卽叅劾以肅官方所有知府難膺保薦據實檢舉緣由謹會同兩江總督臣劉坤一恭摺具奏伏乞皇上聖鑒訓示謹奏奉硃批吏部知道欽此○○譚繼洵片再署江夏縣事武昌府通判恒榮飭回本任所遺該縣印務亟應委員接署以重職守查有鍾祥縣知縣徐嘉禾識明才裕幹練有爲堪以調署遞遣鍾祥縣知縣印務查有本任江陵縣知縣劉秉彝才具明晰辦事奮勤堪以署理據布政使王之春按察使惲祖翼會詳前來除檄飭遵照外謹會同督臣張之洞附片具陳伏乞聖鑒謹奏奉硃批吏部知道欽此○○饒應祺片再署清河道直隷廳同知賀培榮卸署遺缺查有候補知州傅澤霖堪以委署據護理新疆布政使丁振鐸署鎭迪道兼按察使銜英林會詳前來除由臣批飭給委外謹會同伊犂將軍臣長庚陜甘總督臣楊昌濬附片具奏伏乞聖鑒謹奏奉硃批吏部知道欽此○○唐炯片再據署布政使湯壽銘詳稱天順祥商號匯解到厪東銅本銀十萬兩河南一萬兩湖北二萬兩於光緒二十一年十一月二十六十二月初六二十二年正月二十九等日飭庫騐收訖理合附片陳明伏乞聖鑒謹奏奉硃批户部知道欽此 
 
