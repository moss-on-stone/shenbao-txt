# 1899 - 19 - 4909257

 

Page 1

 
 
[閲報諸君惠覽] [  申報館主人啓] � 
　　邇者紙墨一切逐漸翔貴其價幾倍於往年若不稍事變通卽不免入不敷出是以本館釐定自明歲新正初五出報之日爲始每張收取工料錢十二文敬祈閲報諸君鑒此下忱照常賜購至於劈箋濡頴甄綜見聞自當詳益加詳愼之又愼以仰副諸大雅之盛情也肅此預陳諸維垂鑒 
[新印大字古文雅正告成] [  圖書集成局代啓]  
　　是雪乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百世餘篇歴代名臣奏議採之各家文集廿一史者以及文選文苑文粹文鑑無不畢備非異端來雜哥語乃士林中之圭璧每部計洋七角上洋三芽　橋飛鴻閣發兑此佈 
[醫書問世] [  醫書集成局代啓]  
　　六科準繩一書爲前明金壇王肯堂先生所箸遠宗古聖名著醫林前由書肆友人倩本局排印以廣流傳幾易星霜已空笸笥茲又續付手民較前益爲精美每部四十八本分裝六套實價洋銀六圓又景岳全書爲明張介賓先生所箸立論精卓醫者宗之每部二十四本分裝兩套碼洋三圓世有欲於杏林橘井中獨樹一幟者請臨三馬路申報館申昌書室及各書坊購取以廣　摩可也 
[論整興商務先宜培植人才]  
　　有客問於本館執筆人曰讀前日報首謹註上諭一篇言治國之要在乎富民富民之道不一端而處今之時勢則當以整頓商務爲第一義旨哉方乎在當日閉關自守國人域於見聞局面未能展拓貨物未能擴充謂爲商務尚未講求誰得置喙而强辯乃自五六洲通商以來闢古今未有之局百貨聚集雲蒸霞蔚人材薈萃蟻聚蜂屯向來未銷之貨今已徧於海外向來未有之貨今已徧於國中眼界廣開智識自長現在華人亦無一不知以商務爲重思欲振興竊料中國之商務宜若較勝於前何通商以來貿易雖繁銷塲雖廣交涉雖密而市面未見振興人心未見齊整所謂商務依然疲弱非但不能奪外洋之利且利皆流出外洋豈華人固不足以振興商務歟抑華人之心思材力眞西人之不若歟曰非華人之不足振興商務也亦非眞西人之不若也大抵華人之欲振興商務不過以西人之商務日旺而見獵心喜非於商務果有心得也故雖欲振興而究未得振興之道推原其故總由華人不知重商中國士農工商商居其末人之目商甚輕輙曰此貿易中人耳甚至輕之爲市儈且非但人之視商輕卽商之自視亦不甚重亦何怪人之不能精於經商而商務之不能振興哉客又曰現在不能振興商務固也而謂華人之皆不能精於經商則未之敢信華人貿易局面向雖不如西人之大且廣而各行各業皆人專司如業絲者方知絲之美惡業茶者方知茶之興衰無論何業學者亦必童而習之三年方可有成雖各執一業而一業中豈皆無專精之人何商務之尚不能振興眞有令人不可解者矣曰華人之於商業雖童而習之然所習者亦不過門面事耳且凡爲商者讀書必少無論於貿易中求一文通理顺之人不少概見其有略識數目而不能握管者於此而欲强其精通商務默會商情烏可得耶西人以商爲重無論何國皆有商務學校學必專精俟畢業然後可以出而肆應此西人商務所以加於中國也不見夫日本乎自維新以來事事倣效西人而於商務愈不肯稍讓西人故近來日本之貨非但廣銷於中國且亦廣銷於泰西無他不過習於商務之人精且多則商務不期振興而自振興矣前報紀日本商務學堂章程共分四等挨次　廾課桯則讀法書法作策論算學之類地理史鑑繪圖化學格致研究本性之理以及本國商務書信商務算法記帳程式商務地理志商務史鑑國家節儉之理律例英語市情武備操練并外國至要之事普地毬最新这法卽備取學生亦教以寫信之法寫公牘之法打包權大小量輕重代人經理郵政大小經紀拍賣銀行水師鐵路保險關税製造局等事又於室中三面假設各國最要海口列兩櫃於末一面設日晒海口列教習之案卽於其中嫻習闤闠事宜陳設假銀幣貨物輪船火車之類兼備各種書籍如寫公牘寫信示諭告報合同收付轉交買賣及市情一切由教習設難辯論以期純熟試問中國士人能如此專且勤乎更何論乎商人若欲講求商務而僅襲其皮毛恐商務終難望振興之日蒙意宜先設立學堂廣爲培植不十年則人才蔚起商務自旺若再因循則中國商務日衰一日無可挽回矣可勝慨哉 
[本館接奉電音]  
　　昨日上午京師飛電傳來硃筆一道上諭一道敬謹譯登○十二月初六日奉硃筆王福祥補授大理寺卿欽此同日奉上諭前據湖北巡撫曾鉌奏請變通成例當經降旨令該衙門議奏以覘衆論兹據翰林院侍講學士貽榖奏叅大臣擅請變法光祿寺少卿張伸炘奏叅疆臣莠言亂政各一摺曾鉌原奏語多紕繆於朝廷整頓庶務力圖自强之本意大相刺謬是爲亂法不得以變法藉口曾鉌著革職永不叙用以爲莠言亂政者戒原奏著毋庸置議該衙門知道欽此 
[力保中華]  
　　倫敦來信云美員巴列氏曾充駐紥暹羅公使兹於交卸後往遊燕京言及目下英美二邦宜合力保護中國務期維新之政蔚然而興切不可任其再租口岸與别國惟中國須將内地各處廣開通商口岸俾俄德法均沾其益不興鷄鶩之爭 
[水師增額]  
　　倫敦來信云英國現擬添設水師以固海埏防務計添提督十二員總兵四十八員管駕七十三員千總二百八十八員并由水師部大臣就洋面招募漁户編入軍籍充當後備兵及火夫水手諸役 
[美拓商務]  
　　英國某日報云聞美國紐約務現已就見聞所及繕具條陳擬伺英爵臣庇理士佛稽查中國商務返駕過美時陳説一切庶得週知亞東商情 
[英籌時局]  
　　香港循環日報云英國國會議員伯德列得氏發其偉議暢論英國東方政策略謂日本於一千八百九十四年觀兵於東亞割高麗半島及旅順曰以禦俄國南下之勢當是時我英國朝廷以羅斯伯雷爲相任俄法强奪日本所得之利於是中國北部忽爲俄國佔據貪婪無饜之求未知其所底止然英國苟出其智勇及今猶足制之使前數年羅斯伯雷加意於此則日本之利不爲俄法所奪而俄人亦不得振其雄威且我國艦隊以日本艦隊爲後　則東方之霸權自必常由我握乃政府不得其法坐使俄法跋扈飛揚豈非千載之恨事乎現在英國於北太平洋失其威勢未始不由於一千八百九十五年之失策也抑俄國久以侵略中國爲心目下方招練中國壯丁編成軍隊此其作用人所皆知雖然我英國如得日本爲奥援則尚足樹威於東方以制俄人之窺伺也 
 
 

Page 2

 
 
[長樂告警]  
　　　武昌采訪友人云本月初三日湖廣總督署接初二日宜昌鎭傅鎭軍所發密電略謂長樂縣城失守縣令蘇貽瑛被掳賊匪向綏亭擁衆數千聲勢洶湧意欲竄擾榆關已派兵赴榆防剿云云小醜跳梁一至於此側身西望殊切杞憂已 
[嚴緝刼匪]  
　　揚州訪事友人來函云郡城新盛街泰豐錢莊於十一月二十二日上燈時被匪人刼去洋蚨一千餘翼追緝無蹝甘泉縣周大令以案情重大懸賞緝拿揚州營叅將袁叅戎履勘後隨卽飛飭城鄉各汛曁標下弁兵赶緊邏緝嗣以事經數日尚無所獲不禁赫然震怒立將城守袁守戎記大過一次旋又出示營門懸賞緝捕有如能拿獲此案正犯者賞洋銀二百圓等語府尊沈太守江都縣朱大令又各加賞洋銀五百圓蓋以此匪大瞻已極必不欲使爲漏網之急也 
[盜案讞成]  
　　本年十月二十六日之夜吳縣所轄木瀆鎭惠姓家被盜情形已登前報兹得姑蘇采訪友人手函云是案現已定讞盜首馮子亭係湖南某邑人年三十有七曾在浙江某營當勇數年前被斥來蘇以畫符治病爲生涯人皆以馮先生呼之實哥老會中巨擘也所有行刼江浙兩省之案皆其黨羽所爲馮則坐地分贓得以不織而衣不耕而食此外曹玉堂邵國齋王文和及陶某四人皆係案中首犯亦已供認當經縣主申詳督撫憲批飭一併就地正法至沿途追奪之周某孫某二人現亦訊明周曾在水師飛划營當艙長生性兇橫動輒與人鬥毆經前管帶胡遊戎斥革孫前在浙江某營當勇丁因事斥逐來蘇一載於兹謀事未成以致江湖落魄其子現在鹽捕營統領杜雲秋觀察麾下當勇丁當肇事時觀察適有要公赴白下聞此消息卽飭家丁函致長洲縣汪大令略謂如有本營勇丁在内請照例加等治罪大令詳細查明擬將周孫照遊勇乘醉闖入衙署例詳請上憲核辦旋經臬司朱廉訪擬定徒罪本月初六日蘇州府彦太守飭提馮等五盜研鞫馮忽翻供曹等則照前供認太守飭當堂畫供一俟馮認供情由卽當請令正法矣 
[遠迓節麾]  
　　鎭江采訪友人云本月初一日京口副都統吉晉軒統制接得電音悉正任山東按察使升授湖南布政使毓方伯賢欽奉上諭署理江寍將軍遂交卸臬篆入都陛見上月某日已請訓南下因派佐領二員乘滿江紅船赴袁公浦迎迓 
[督辦蒞營]  
　　牛莊訪事友來函云欽命督辦鐵路大臣胡雲楣侍郎由天津起程沿途履勘鐵路基址自新民廳境折而南十一月十四日星軺安抵營口鐵路委員馬康二君及在營印委各員均往恭迓侍郎假宏順店爲行轅年内卽須租定房屋以便設立分局惟營地合式之房屋頗少以是殊費躊躇耳 
[創興工藝]  
　　武昌訪事友人云湖廣總督張香濤制軍以泰西致富之基首在工藝中國現當振興商務之際此事尤須刻意研究方足以濬利源而塞漏巵然此項人才求之目前尚不可多得爰於省城創設工藝學堂揀選聰頴子弟六十人入堂肄業并延良師勤加訓迪俾得蔚爲有用之才刻已出示招考一俟選定卽當筮期開辦矣 
[嚴禁販米]  
　　鎭江采訪友人云郡中米價翔貴民食維艱常鎭通海道長久山觀察關心民瘼惄焉憂之特於某日出示曰爲嚴禁私運事查大淸律例内開私運榖米出洋者絞立决僅止圖利並非濟匪者一百石以上發近邊充軍罪名甚重近來本道派員四處查緝爲此申明例章示諭商販人等知悉本道言出法隨眼線甚廣一經拿獲定卽通禀大憲照例予以繯首之刑不惟性命可虞更恐身家難保各宜猛省凛之切切特示似此雷厲風行彼猾儈奸商當不敢視禁令如兒戲矣 
[續運榖米]  
　　杭州訪事友來函云浙省前因舉辦積榖經藩憲札委於濳縣譚聘臣大令汝玉赴湖南採購分三批起運頭批業已登倉上月二十六日二批復抵埠由大令禀知藩憲卽日過壩裝運入城交永濟倉收儲已於三十日騐收淸訖其第三批大約本月初五六日亦可到杭矣 
[訪拿庫吏]  
　　紹興訪事友人來函云浙江藩憲惲菘耘方伯蒞任以來懲辦衙蠧奸胥不遺餘力訪聞山陰縣庫書張某有包攬詞訟等事其子更恃其勢力作福作威爰密飭山陰縣一併提案訊辦縣主任大令奉到憲文卽將張斥革一面具文申覆旋經方伯批飭紹興府親提訊究大令遂將張解送府轅經府尊熊太守研訊供詞仍發山陰縣看管蓋因卽日舉行府試正在淸釐積牘不遑兼顧一俟試事告竣尚須提案嚴懲也 
[沙市苦旱]  
　　沙市訪事友人來函云自中秋節至今已歴三月有餘雨澤愆期狂風時作雖經地方官設壇祈禱無如細雨廉纎不久卽止以致患冬温症者甚夥且有小孩因出痘而殨命者鄉間塘堰皆已枯涸恐將來春麥不免大受損傷也 
[粤東火警]  
　　廣州訪事友人云上月十八晚城西高基大街公安絲帶店遺火木屑中致兆焚如之禍幸鄰人帮同灌救得熄迨二十晚初更時大南門内雲走巷某姓家又不戒於火延燒左右鄰五家 
[沙市火警]  
　　沙市訪事友人來函云南潮鄉袁某者灌園爲業勤儉營生稍有儲蓄上有某日之晚吳回氏貿然税駕封家姨更跋扈鴟張相助爲虐袁夫婦從夢中驚醒業已無從撲救計焚去阿堵物千五百竿朱提數十流菸葉三百餘千迨上月二十一日下午瞥見西南角濃烟縷縷然起細加探訪知觀音機重慶輪船及巫山辰駁子忽然失火四圍所伯划船急汲水澆灌得卽熄滅事後訪聞辰駁子船承裝某號之糖重慶輪船載地黃均未上棧驀也付之一炬所失當不貲矣 
[神京珥筆]  
　　京師訪事友人云入冬以來錢價飛漲初時每銀一兩可易當十大錢十吊零五百文近則祗易十吊零一二百文以致店鋪之虧折倒閉者屢見疉出上月某日宣武門外菓子巷同豐錢店以所出各票無錢應付竟至人聲鼎沸騷擾異常不知有維持圜法之責者亦有以善其後否○畿輔重地禁令綦嚴是以納汚藏垢之區向不多見近日前門外王廣福斜街一帶有一種烟霞之窟暗藏春色招引狂蜂少年浮薄之徒趨之若鶩喪身失業時有所聞誠風俗人心之大患也安得賢長官早爲杜漸防微之計哉○雨澤罕見冬不藏陽居民多患胃病往往不及醫治卽登鬼籙上月十四日午刻兵部車駕司書吏范某正在署中辦公忽覺胃部疼痛旋卽昏迷不省人事經人舁送回寓醫藥無效遽賦仙游是以日來彼都人士皆有岌岌焉朝不保暮之勢 
[茘灣選勝]  
　　廣州訪事友人云自華商創設輪船往來省城佛山兩處近處船户妬之幾至勢不兩立月前某日廣濟輪船由省開行將抵佛山各渡船户聲勢洶洶欲與爲難幸南海縣某大令立卽到塲彈壓始得無事未幾均利輪船載客三四十人開赴佛山久之不見回省人皆驚疑不定嗣聞海關税務司有不准開行之説究未知其確否也○省垣賭風素熾除白鴿票廠三家大張旗鼓外各種賭館接踵而起日增月盛近經李孝廉廣綬據情禀請臬憲嚴行禁止臬憲批示云仰廣州府轉飭南海縣速將所禀各賭館及白鴿票廠一律查封具報一面嚴拘賭匪鄧士繼等獲案訊辦縣差潘宏劉俊如月串通情事并卽提訊革究毋再玩延未知賢有司果能實力奉行爲民除害否也 
[黃陵寒籟]  
　　宜昌訪事人云自秋稼登塲後宜地米價漸廉上熟之米每石祗售錢四千文中等者三千五六百文現在較前加漲四五百文雜糧魚蔬其價尚平惟烟土甚昂川土每兩計錢三是三四十文南土每兩四百八十文恐年底尚有增無减也○自外縣土匪滋閙後省中 
 
 

Page 3

 
 
大憲卽派勇三營來宜駐紥上月十一日之夜沙市昌和二輪船抵埠又來五百名由管帶吳軍門度地河西孝子巖小駐不日卽往巴東施南等處 
[鄂城郵簡]  
　　武昌訪事友來函云日本自維新以後農工商諸學詳加考究漸底精深且與中華唇齒相依倘能近取師資收效較爲便捷前由總署與日本使臣議定選派學生若干中赴日肄業邇由張香濤制軍在武備自强兩學堂内選取文理淸通材質聰穎迓學生二十名送往日本學堂并派侯補府徐稚生太守前往照料想諸生夙懷遠志必能互相策勵以無負香帥培植之殷也○川匪余蠻子因閘教起釁負嵎抗拒官軍莫敢如何邇者宜昌一帶匪徒又乘間而起與余匪遙爲聲援勢甚猖獗前由張香濤制軍檄委朱太守滋澤率帶愷字營勇丁前往剿辦并派護車中營助剿復恐兵力單薄不敷分布爰飭武功營弁勇星夜前往設防以免匪徒竄擾似此布置周密成竹在胸想最爾小醜必不至蔓延爲患矣 
[皖江寒浪]  
　　安慶訪事友人來函云皖北名屬亢旱成災哀鴻遍野以致穎毫壽一帶均有飢民聚衆滋閙爲害閭閻渦陽縣境勢更洶洶幾將釀成禍亂邑尊某大令專差飛禀到省本月初一日傍晚鄧大中丞閲禀後卽撥威靖營馬隊馳往一面委徐弁迅卽馳赴渦陽毫州奎弁馳赴壽州鳳陽查看情形以便调兵彈壓○日久不雨田疇龜坼農民盻澤維殷撫憲鄧小赤中丞關心民瘼特委員赴江西龜龍山請到神龍盛以磁盆供諸城北龍神祠内上月二十九日雨師果卽税駕夜來簷溜有聲本月初二日中丞命駕出轅詣龍神祠拈香拜謝仍委員將神龍送回龜山 
[桃渡寒潮]  
　　金陵訪事友來函云金陵南門外有綽號狗熊者橫行街市魚肉平民受其害者不知凡幾遠近憚之莫可如何今春因局賭率衆兇毆經里人公禀江寗縣署時某明府方綰縣篆審明情實按律問擬日前縣主戴子和明府接奉江寗府劉嘉樹太守公文飭將此犯永遠監禁以免貽害良民從此狴犴覊身當不能再肆兇頑擇肥而噬矣○日前下關義渡江船失事共溺斃大小男女二十三名口旋經救生船撈獲屍骸僅得其半其餘均已葬身魚腹中有某甲者由省回里完姻亦遭是厄父母聞信後奔至江干招魂設奠嗟乎紅鸞未照白馬同沈逝水滔滔此恨千古矣 
[竹西寒月]  
　　揚州訪事友來函云每届隆冬新舊二城循例開辦粥廠其查户給籌等事現已布置周妥原擬上月中旬開放祗以南來就食者愈聚愈多經費旣恐不敷且慮人衆易於滋事故暫行從緩不意邇來天氣驟冷寒威砭肌貧黎瑟縮如螿情殊堪憫爰於十一月二十八日開廠是日淸晨地方文武印委各官及本城紳士皆衣冠濟楚到廠彈壓此次人數雖多而廠中執事諸人布置得宜且更分途出入是以尚未聞有擁擠踐踏之患○上月中旬某日江都縣主朱紹先大令江買棹赴蘇州省垣晉謁各大憲面禀要公事畢後於二十五日午刻回揚照常視事 
[上海官塲紀事]  
　　鐵路委員潘芸蓀觀察赴寍波勘路事畢前日航洚回滬昨晨入城拜會各當道至縣署時王欣甫大令迎入花廳茗談良久而别○前署松江府張子虞太守交卸後經上憲委充海運局總辦昨日午刻命駕至縣署拜會王欣甫大令大令迎入花廳淸談良久始亂出 
[總巡赴省]  
　　辦理城廂内外保甲總巡戴子邁明府因有要公須向大憲面陳遂於前日午後雇坐官舫就道擬在省垣勾留數日因倩城内十五鋪巡防保甲中局委員王二尹永璣暫攝局務 
[局員到差]  
　　本邑南市二十三七鋪巡防局委員卲子怡二尹任事有年近經江海關道蔡和甫觀察量移而以邱友齡二尹承其乏昨日邱二尹捧檄到差先期由卲二尹將日行公牘部署一淸迨邱二尹命駕詣局書吏地甲勇捕人等咸來叩見各同僚之衣冠道賀者亦絡繹於途　 
[致祭猛將]  
　　昨爲致祭劉猛將軍之期上海縣王欣甫大令因有要公委典史蔡季淸少尉詣邑廟東首猛將堂恭代行禮肅肅雝雝恪叅將事猗歟休哉誠鉅典也 
[撥欵修橋]  
　　本邑大南門外大街向有一石橋人皆以馬路橋呼之南北往來人如梭織邇因年久失修漸漸頽廢由叚董聨名禀請江海關道蔡和甫觀察撥欵興修以便行旅觀察准之批飭該董雇匠估價筮吉本月初六日開工二十三七鋪巡防局委員聞之卽遴派勇丁隨時照料 
[美界火警]  
　　昨日三點半鐘時曙色未開曉星漸落忽聞捕房中警鐘怒吼旋分二下知美租界禍肇焚如天明訪之僉云火起於武昌路篷路轉角處獨占樓茶肆下乾大雜貨店英美兩租界救火會西人急驅皮帶車至吸取自來水竭力灌救約歴二點鐘之久始得熄滅是役也迤南延燒武昌路市房十八幢迤北篷路德華里口樓房十四幢毗連獨占樓一帶亦有二十餘幢悉化刼灰其中如華豐雜貨店某押店華上池藥店同康槽坊以及某醃貨店同順米店敦大槽坊某小烟館裁縫店煤炭店等數十家間有保火險者餘均小鋪一旦罹此巨災受虧不淺矣當火熾時獨占樓茶博士某甲從樓窓躍下身受重傷卽經旁人舁回家中延傷科醫治未知可保全性命否 
[毆辱斯文]  
　　文生汪煥明由浦左來滬至法租界吉祥街源發客棧訪友不知如何悞入同泰烟館旋與館主沈阿高口角被毆受傷並失去眼鏡洋銀歸而訴知三林書院紳董秦月汀封翁由封翁致書法界讞員朱森庭明府請飭探查明拘拿究辦 
[法界捕房瑣案]  
　　小東門外洋行街潮州會館司閽人王榮芳卽王龍三因聚賭捕頭以致爭毆事經捕頭訪聞飭包探拘解讞員朱森庭明府訊供昨日明府蒞捕房升座命提到案著照原斷枷號一月發會館門首示衆期滿責釋與賭之應瑞卿王根四及冐充包探勒索財賄之戎咸德楊阿寳著各責二百板一併從寛斥釋○前者西人伊麽田控李秋泉李炳泉弟兄承接棉花吞沒所付洋銀一千五百元迭經明府訊問勒限嚴追李秋泉應繳七百五十元將南市棧房生財抵五百元明府令交保出外迄今尚未了案炳泉屢次比責無人具保昨日明府命提到案略訊數語卽飭還押著保人將秋泉交案核辦○大有建茂鼎泰等各水果行控易文波積欠貨價洋銀一千餘元請提擔保之成億興店夥　少山究追昨日明府提王到案著交保出外限三日内帮同易文波理算明白禀覆核奪○天成昌烟館値堂人莊敬三前控施桂堂欠貼票洋銀二百元經明府訊供交保出外理償迄今案懸日久延不淸理原告投案請追明府飭保人將施桂堂交案限五日内理楚如延押追○周吉金前控張靑源欠銀二千餘兩經前讞員鄭大令訊供交保出外理處嗣因延不淸理將其弟張建堂押追在案昨日原告禀稱建堂非張之胞弟實係得賄代押請著保人將張靑源交案究追明府飭將張建堂帶案略訊數言卽予開釋張靑源著保人交案押追○萬安樓客棧執事人楊忻　圖吞棧客余光普之洋銀二百六十元明府迭次提訊責比一味挺押昨晨原告呈遞禀詞請提棧主黎輔臣及楊之姘婦阿寳研究明府准○　取洞庭春茶館値堂人快靴之張阿福前經訊明昨日昨日著照原斷笞責一百板釋出 
 
 

Page 4

 
 
[上海製造局東同仁公濟堂董事譚顯崑謹啓]  
　　滬南同仁公濟堂乃經太守蓮珊之創舉也太守夙稔崑曾辦仁濟善堂邀崑襄理以資熟手崑因有製造局差使朱便與聞太守函致局憲當卽應允囑崑帮辦遂往金陵楊軍門　購買地基房屋以爲建堂之所一切施濟代爲籌畫幸有端倪旋交經太守自行經理自光緖二十一年關辦至二十二年九月停止嚝閒數月此地房屋生財無人照料深恐損壤去歲諸君會議派崑承管崑復再三推辭衆俱不允維時堂另毫無經費難於佈置祇得勉强接手多方挪移不辭勞瘁創設義渡義墊施濟棺木醫藥等事各處設法勸捐甚不易易是年虧空三百餘元蒙製造局憲慨助如數彌補今年又已虧空約至四百元矣現在無處呼將惟有自行籌畫完結而已竊思崑自光緖二十三年正月初九日經理以來置買浦東地基建造房屋豎立石界募化月捐南北兩市各善姓等共有一百餘户合計原堂左右房租每年進欵并盛督辦義渡月捐三十金約有千餘元之譜稍敷堂中義渡義塾惜字曁人工伙食薪俸應用至施藥施衣施米等項尚須籌捐統算堂中新置房屋地叚按年常捐共有三千餘金所有創辦義渡一事原爲黃浦對江風波險惡而設共有益於製造届中工作人等不淺每日往來約有一百十餘人并不索取分文人人共知以上各種情形惟祈神人鑒察崑庸愚成性几遇善舉靡不實心實力任勞任怨挺身肩任不敢稍存私見今者勢成强努之末無力勉圖且遠離鄉井久客思歸擬明正携眷回湘决不稍事遲延邀請各大善士届期惠臨公議應如何接辦之處悉聽卓裁至崑前後經理情節有無私弊是非自有公論天道自有賞罰非崑所敢爭辯也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[索欠紏葛]  
　　本邑人張某向南市篾作街安徽人董子雨告貸洋銀五十元由江北人陳　兒過付近日董向催索張　　已付淸　　急控諸十六鋪巡防南局局員鍾偉臣二尹准詞提張研訊張供去年因有要需向董商借洋銀五十元旋於今夏如數交中人　姓轉交刻下　扶母柩回籍待伊來案質訊便明二尹頷之諭令迅卽函追陳來案覆訊核辦 
[投河遇救]  
　　寗波府鄞縣人李蓉初向爲鹹貨業前月某日來申覓就僑居裏虹口某客棧前日被銅匠宗阿法騙去洋銀找尋無著時當歲暮度日艱難遂獨行至大橋畔躍入河中適爲海關某西人所見倩人救起已氣息奄奄命在呼吸爰送至同仁醫院倩醫生如法施治得慶更生亦云幸矣 
[上海縣署瑣案]  
　　前者山瑞泉向本邑龍華鎭西長橋人徐純孝索加地價致啓釁端自縊於徐之柴屋内報經王大令騐明前晚倩帮審委員馬明府提訊屍子山渭元供父親瑞泉年五十一歲與徐隣居曾將田三畝活賣與徐得錢五十一千言明隨時回贖歴年來所有錢漕仍由父親完納前月二十日父親備價向贖徐蓄意謀佔欺父親目不識丁於契内私添杜絶字樣堅執不允二十七日傍晚時父親至徐處理論徐大言恐嚇聲稱事須控官致父親情急自盡叩乞伸寃徐供此田實由山瑞泉絶賣與武生前已將契呈案山瑞泉復思取贖武生不允上月二十三日武生出外瑞泉率子渭元將武生毆辱幸經叔母及馬阿木等勸散武生隨卽來申二十七日之晚瑞泉掩入武生家自縊身死時武生尚未回家安有恐嚇之事明府察閲契據謂徐曰雖係絶賣如無弊混死者何致以性命相拚今旣釀成命案爾豈能置身事外著卽邀解勸之馬阿木等來案覆訊核辦○徐金和扭岳母吳徐柢到縣控其將妻藏匿馬明府提訊之下徐供金匱縣人自幼聘定姑母吳徐氏之女爲室七歲時卽過門童養上年四月某日成親至冬間逃逸今聞表兄徐阿慶言及妻子匿跡岳母處因與表兄先後來申在秋月樓茶肆尋見岳母詢以妻在何處岳母稱願給小的洋銀二十元勸小的從此休棄小的不願求恩斷領回家吳徐氏供女兒許嫁内姪徐金和自幼爲童養媳近雖長成然並未行合巹之禮金和不務正業專事遊蕩女兒以飢寒交迫遂於上年私自來申先在某絲廠工作近又逃遁無蹝小婦人旣屬母女自應尋交如金和擇定吉期小婦人當將女兒交出惟求嚴諭金和不准將妻凌虐明府准之卽命金和擇日完姻不准虐待○朱桂泉控圖董吳玉盜賣抵押之田經馬明府提訊朱供本邑二十七保七圖人故父價買陳秀昌之田計田單兩紙共三畞五分後因需用將單向陳秋南轉抵錢六十千近向取贖陳稱單已轉抵與昔存今故之吳顯山處被顯山之弟吳玉盜賣與某洋人爲此情急控案求追吳玉供此項田單昔年由朱桂泉之父向陳秀昌買得後又轉賣與陳秋南秋南與秀昌同族例應仍歸故主已將賣契收回秋南復絶賣與亡兄顯山顯山無後以小的之長子爲嗣故由小的將田賣與洋人地保吳子餘供是吳玉之姪餘語與吳玉相同明府以吳玉之言不能憑信著邀同陳秋南檢呈單契再行訊斷 
[英界晚堂瑣案]  
　　姚德化扭控盛小林騙取洋銀前晚經帮審委員劉穆庭二尹提訊姚供寍波人在某烟館執役今年正月某日盛自稱鐵路公司總辦謂小的欲謀生意須付押櫃洋銀一百元小的信之隨向友人如數借貸交盛由盛出立筆據不料延約至今毫無動靜叩乞究追盛供今春錢觀察委職員創辦公司久而無成欠姚之欵已由錢觀察許俟明年付還祗須靜待不必肇訟二尹著盛覓人保出限十日内如數繳還延干提究○沈呂氏遣丁沈福控吳燦臣圖賴洋銀署理讞員鄭瀚生大令提訊之下沈供光緖十七年吳托同鄉人曹裕光向主婦借去洋銀二百四十元迄今數年延約不理求恩訊追吳供廣東人無力歸還並非圖賴今願分期拔付叩乞原情大令著交人保出予限六月將借欵還淸 
[英界公堂瑣案]  
　　日前丹桂戲園演唱湘軍平逆傳　　中西人士往觀者蟻聚蜂屯美界捕房藍副捕頭時亦在座見小丑何家聲扮演逆首呼吸淡芭菰遺火紅氍毺上雖卽撲滅幾致燎原惡其疎忽已甚遂于事後知照老閘捕房將何伶傳案請罰何伶供稱小的係揚州人戯中有吸烟關目小的扮演已非一次是晚不知如何遺火然並未蔓延叩求寛宥署理讞員鄭瀚生大令商之梅繙譯官判罰洋銀二百元撥充善舉以示懲儆○包探秦烽卿拘解竊賊方阿林到案禀稱此人前曾犯案今又闖入慶裕康洋貨號竊取洋刀十柄在外求售經小的緝獲人贓送案請究慶裕康主某甲遣人投案請領失贓方供寗波人自知不合尚乞施恩大令判責二百板管押三月贓給還失主○包探秦少卿解小竊沈廷發顧仁德到案禀稱伊等二人僞至靑蓮閣啜茗乘人不備竊取水烟袋二枝經小的緝獲送案請究沈顧同供初次誤犯求恩寛宥大令判令各責二百板○前日流氓馬進全楊全榮二人向龔信忠訛詐洋銀十元龔無以應遂被褫去皮馬褂一件質洋二元瓜分使用由包探顧阿六查獲送案請究龔投案申訴前情馬楊同供龔曾欠小的錢文故將衣典質並非訛詐叩乞開恩大令判令枷號一月○前晚粤人曹阿星陸仁丙蔡利生陳阿蘭李阿二等飮酒過醉沿途吵閙由五十號西探查見向之喝阻彼等不服喧譁益甚其中曹尤爲兇橫西探大怒遂一併拘入捕房昨晨解案請訊曹等同供實被麴生所誤後當痛攺前非叩求恩典大令判曹罰洋銀五元餘人各罰三元以儆○昨日王小全持銅洋銀一元向某洋人混用適被洋人看坡指交三百五十四號華捕送案請究某洋人投案申訴前情王供此項銅洋銀並非小的之物實被西人誣賴叩求明察大令再三研詰堅執如前遂著押候覆訊核奪 
[美界捕房紀事]  
　　北河南路天后宮前爲流氓聚集之區往往擺設賭攤誘人入局昨午有甲乙二人設攤聚賭適爲某號巡街捕所見連賭具解入捕房押候轉解公堂禀請讞員鄭瀚生大令嚴懲○昨晨跑灘賊王阿金混至怡和碼頭乘隙竊取舊鐵數十磅正欲逃逸適爲某號巡街捕所見拘送捕捕押候解至公堂禀請訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十四年十一月十九日京報全錄]  
　　宮門抄○諭旨三道錄前○湘撫俞奏陳撲滅盜匪情形並叅處疏防文武各員摺○鄂撫曾奏請陛見摺○江督劉奏請委員署理運判摺○浙撫劉奏請調員差遺片○十一月十九日内務府國子監鑲藍旗値日無引見○奕功服滿請○安○順天學政張英麟到京請安○盛京兵部侍郎溥顧到京請安○何乘鰲前往北洋差委請訓○錫公續假十日○普公續假十五日○達崇阿預備召見○召見軍機溥顧達崇阿○○頭品頂戴湖南巡撫臣俞廉三跪奏爲盜匪紏衆奪犯滋事焚縣燬署縱逃罪囚旋卽撲滅續派兵勇會拿並將疏防文武各員分别叅處恭摺仰祈聖鑒事竊查前撫臣陳寳箴接准督臣張之洞電知松滋縣兵役赴湖南安鄉縣緝犯匪徒聚衆殺差竪旗生事隨據署岳常澧道唐眞銓澧州直𨽻州知州鄭立誠及各營縣先後禀報光緖二十四年八月十一日松滋縣簽派家丁兵役在於安鄉縣屬之東保墝地方拿獲民人陳太和被搶案内逃犯王夢生等帶至對岸焦圻市團局正擬解回該犯等本係會匪渠魁隨有匪黨潘永懷劉竹亭等糾集匪徒三四百名赶至局内殺斃團丁一名松滋縣家丁陶福兵役余志明等十一名將王夢生刼去奪取團防軍器竪旗向各店鋪勒索錢米沿河擄掠商船聲言欲往松滋報讐署安鄉縣知縣胡鑑瑩聞警卽會同安鄉汛把總蘇俊灼帶領兵役移撥砲船二號赶往掩捕並諭令團紳召募丁壯至縣防範一面禀知灃州移調防勇來縣策應該處在縣北九十里港汊交織並無陸路可通適値北風迅厲舟行遲滯匪黨乘風揚帆順流直下中途焚燬大湖口厘卡遂撲縣治胡鑑瑩阻遏不及當卽折回跟蹝追捕十三日夜半匪船駛抵縣河捨舟登陸該縣典史周維屏率同家丁差役悉力抵禦被匪石傷額角力竭不支匪黨縱火焚燒民房延及縣署胡鑑瑩蘇俊灼偕水師哨弁張金標等並灃州移撥之管帶强字二旗副將高德華灃州營派往之千總王丙晴該縣團紳萬瀛賢各帶兵勇團丁先後赶到知會管帶選鋒水師右營副將趙榮輝帶勇前來會合夾擊匪勢窮蹙竄伏新鎭垸隄内兵勇併力圍攻格殺抗拒悍匪三十餘名禽獲匪首潘永懷卽潘錕劉定陽胡輝亭蔡九維楊老六等並匪黨八十餘名訊明分别懲辦内有被脅良民立予省釋查勘縣署被燬大半僅存房屋數間被殺更夫一名平民四名在監已入本年秋審絞犯羅樹堂張啓鳳被匪縱逃所有縣中倉庫與儒學典史衙署均無損失其餘商民亦幸未遭擾害所有大概情形業經前撫臣附奏在案臣接任後復准督臣電商以匪徒雖經撲滅而情形過悍夥黨甚繁匪首在逃根株未絶若任漏網稽誅恐貽後患派遊擊蔣聲耀帶勇百名砲船四號會同湖南兵勇團紳查緝祇在專拿匪首不在多殺亦不准藉以擾民由臣加派統帶選鋒水師綏靖鎭總兵陳海鵬親率師船並抽撥親軍中旗陸軍百名統交管帶前往安鄉縣會合搜捕務將首要匪犯弋獲懲治其被誘入會與協同拒捕之人准其繳飄首悔勿稍株連以安反側查安鄉縣地方本無城垣該署縣胡鑑瑩到任甫及月餘先未准松滋縣移知會緝猝聞匪警馳往捕拿詎値風勁水逆致被匪徒乘虚竄撲縣治旋卽赶回會營督團立將匪黨擊潰擒斬多名辦理尚非不力惟衙署被燬疎脱獄囚與管獄官典史周維屏均難辭咎據藩臬兩司曁該管道府州揭叅前來相應請旨將署安鄉縣知縣胡鑑瑩安鄉縣典史周維屏先行交部照例議處仍勒緝逃犯逸匪限滿有無弋獲再行開叅至副將趙榮輝管水師駐　縣河當胡鑑瑩知會防範之熑並不及早開赴上游悉力堵禦致令匪徒得以順流抵縣事後復敢鋪張功績爭先禀報希圖掩飾玩怯巧詐已難姑容且查其平日紀律不嚴彌罪民怒尤宜從嚴懲處相應一併請旨將補用副將趙榮輝卽行革職以肅戎行謹會同湖廣總督臣張之洞恭摺具奏伏乞皇太后皇上聖鑒謹奏奉硃批另有旨欽此○○頭品頂戴新授湖北巡撫奴才曾鉌跪奏爲叩謝天恩籲請陛見恭摺仰祈聖鑒事竊奴才奉到電傳光緖二十四年九月十八日欽奉慈禧端佑康頤昭豫莊誠壽恭欽獻崇熙皇太后懿旨所有湖北廣東雲南三省巡撫均著悉仍舊制湖北巡撫著曾鉌補授務當體念時艱實事求是毋負朝廷愼重設官之意等因欽此欽遵當卽恭設香案望關叩頭恭謝天恩訖伏思奴才滿洲世僕知識庸愚前因甘肅藩司任内三年届滿奏請陛見奉到硃批毋庸來見欽此感縈倍切依戀正深迺荷虎節榮頒龍光寵被畀荆襄之重寄荷綸綍之殊恩伏讀懿旨之訓誡勉勵實已至爲周詳而下懷之感激悚惶彌恐不堪負荷惟有籲懇聖慈俯准奴才入都陛見跪聆聖訓俾得實有遵循以冀仰答高厚鴻慈於萬一所有奴才感激下忱懇請陛見緣由謹恭摺叩謝天恩伏乞皇太后皇上聖鑒訓示再此摺仍用甘肅藩司印信拜發合併聲明謹奏奉硃批著來見欽此○○頭品頂戴兩江總督臣劉坤一跪奏爲分司要缺需員遵照部咨以名次在先之員更署恭摺仰祈聖鑒事竊兩淮泰州分司運判沈桂革職遺缺應歸光緖二十二年三月分截缺係題補要缺例應在外揀補當因該分司管轄十一塲鹽多灶廣督産稽煎責任綦重非熟悉情形之員難期整頓按照究班輪補章程經臣先後請以勞績捐納班先運判李以牧武元統署理均准部覆兩淮勞績試用班先運判班内尚有奉旨在先人員例應先行請署行令查照奏請更署等因兹勞績試用本班先運判班内名次在先者僅有宣兆熊一員年六十一歲浙江監生於同治四年在江北糧臺報捐運判並加鹽提舉銜復在皖省捐局捐指兩淮試用七年因辦理江北糧臺報銷完竣曁籌餉出力併案奏保二月初四日奉旨著歸勞績本班儘先補用八年四月赴部引見八月初二日繳照到淮嗣因辦理江南軍營糧臺支應報銷淸厘積欠尤爲出力案内保加四品銜九年二月二十七日奉旨著照所請奬勵該部知道欽此光緖元年四月丁親母憂回籍守制三年十月起服回淮部覆核准期滿甄别經臣以該員人尚穩練奏明留淮補用並遵新章考試取列二等在案覆查該員資格已深鹽務亦熟以之請署斯缺核與部指飭以奉旨在先人員奏請更署係屬相符據署江寗布政使胡家楨兩淮鹽運使江人鏡會詳請奏前來合無仰懇天恩俯念泰州分司運判員缺緊要准以勞績試用本班先補用運判宣兆熊試署期於鹽務有裨如蒙俞允該員係勞績保歸本班儘先補用運判請補運判銜缺相當毋庸送部引見惟該員係捐納之員例應試署一年再請實授謹會同江蘇巡撫臣德壽合詞恭摺具陳伏乞皇太后皇上聖鑒訓示謹奏奉硃批吏部　　　此○○劉樹堂片再查補用知府伍元芝先以内閣中書隨使出洋因不服水土請假回華光緖二十一年十月由江寗原籍來豫臣以正在講　　務該員究心有素足資商訂奏蒙恩淮暫行留豫差委該員遵例捐升知府復經臣以才識通敏雅志匡時奏保送部引見　　錄用欽奉硃批著照所請等因欽此給咨赴部於光緖二十三年六月二十日由吏部帶領引見奉旨著交軍機處存記欽此事竣回　當差年來歴練益深臣詳加查看該員治理通達體用兼賅將來畀以地方可備循良之選堪成遠大之才而其究習時務尤能切實不浮現臣仰蒙恩命調撫浙江正當開埠通商事務整頓合無仰懇天恩俯准將分省補用知府伍元芝發交臣隨帶赴浙江以資臂助出自逾格鴻慈爲此附片具陳伏乞聖鑒謹奏奉硃批著照所請吏部知道欽此 
 
