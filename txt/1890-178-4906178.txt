# 1890 - 178 - 4906178

 

Page 1

 
 
[賑物求售] [  申報館協振所啓]  
　　本舘開辦賑捐以來蒙海内諸同仁捐幼各種　　早已襄成彩票售完矣兹又承陸續助下七俠五義卅部每部一元二角隸有五十　　　六　吳都法乘一都石印小耕石齋畫譜廿部未改編入彩物之中是以另行求售諸君子有情殷匡救者請臨本舘還購庶幾裘成集腋飢民　早　　蘇乎 
[點石齋發售各種精本石印書籍]  
　　硃批雍正上諭　御纂五經　經策通纂　五經文準　經藝淵海　五經備旨　三層佩文韻府　三層淵鑑　皇朝各直省地圖　十三經廿四史策案　大題觀海初二集　小題觀海　大題文府　小題文府　試帖三萬選　試帖五鳳樓　試帖宗海　經餘必讀　八賢手札　元魁大成　增補角山樓　先正事略○齋經　繁多不及備載擇其尤者登報以供海内文人賞鑒價當槍外從亷卽希光顧爲盼售處一在三馬路由報舘東隔壁又設分局在二馬路横街三層樓紅墻洋房内此佈 
[論避暑之法]  
　　今年春間頗多雨水天氣輕寒絶無回温之候至入梅以後尤覺薄寒中人蒲葵不用乃甫逾端節而驟焉以熱酷暑逼人寒暑表遽升至九十七八度揮汗如雨羽扇無凉氣喘神昏竟有暍熇之勢說者謂今年夏至恰當端午故炎暑之來也早蒲　泛後日日與酷吏爲緣連日清晨已有手不停揮之意一到中午火繖撑空金蛇飛擊求其有一刻之清凉而不可得於是相與謀避暑之法問於余曰暑可避乎余曰可哉然暑有數種避有數等不可一例而論也昔虞舜揮五絃之琴以歌南風曰南風之薰兮可以解吾民之愠兮此舜之所以避暑也顧其避也非僅一人避之直欲使天下之人皆延之此其志何如乎湯有七年之旱彼時旱魃爲虐意必暑熱難當而湯剪髮剥爪禱於桑林此則湯之所以避暑也以身爲犧初不爲避暑計而天人感應遂召天和甘霖所沛暑氣全消其却暑之法神矣唐太宗避暑於九成宫醴泉出焉彼時已開頁諛之門以太宗當之後人猶不之議然不數傳而元宗避暑於驪山宫遂啓荒淫之漸可知同一避暑而其事有大不相同者矣至等而下之則公子調冰水佳人雪藕絲杜少陵之所以避暑也紉薜荔以爲衣製芰荷以爲裳屈大夫之所以避暑也劉褒披北風之圖而汗爲之反則讀書可以避暑也吳質浮碧瓜沈朱李徜徉於南皮是隱居可以避暑也或者招一二同志携杖頭錢沽飲於黃公壚畔竹葉青狀元紅一斗亦醉一石亦醉陶陶然其樂無極是醉鄕中有避暑之佳境也或者設榻於北牖所謂紙屏石枕竹方床手倦抛書午夢長則黑甜鄕中亦有避暑之善地也善博者與同人鈎心鬥角一手執牌一手待籌目注塲上心營手中當大寒時有以水鉢紿作火盆而不之覺則又何知人世間　有炎暑意者五木之訣不啻却暑之咒也一局楸枰互分勝負或知白　守黑則專其心於紐十字鎮神頭打刼尋刼嗒焉若喪斯時雖有汗出如漿旁人觀之若以爲不勝其苦者彼則自以爲樂也或據楚河或分漢界則壹其志於當頭　連環馬一將再將惟求勝人斯時雖亦口中嚷熱揮扇不停而孶孶不倦長日藉此而浸消酷暑藉此而坐忘所謂長夏惟消一局棋者今無論其爲一局兩局而借此可以忘暑則亦一避暑之法也嘗見海上諸年少日日茶圍夜夜花酒不知冬夏不顧冷熱際　炎氣逼人炙手可熱而猶復花枝圍繞酒池肉林中環以肉屏風數座而彼樂此不疲者猶以爲此間樂不思熱焉不亦可異之甚耶上海避暑之地何嘗無之如張氏之味蒓園徐氏之雙清别墅下海浦之大花園皆有花木亭臺之勝可以品茗可以賭酒每當炎熇可畏命駕往遊一滌煩襟頓忘溽暑可以使故人徐來口角生風心脾涼沁誠樂事也若靜安寺諸茗園則每當夕陽在山人影滿地車如流水馬如龍一路上惟輪蹄之聲鬢影衣香一時紛紜莫辨卽各園中雜坐其間亦復履舄交錯遺墜釵　則雖曰爲避暑計其實所志不在乎此固不足與於避暑之列者也而馬車馳驅足以招風此則人爭羡之然有因此貪凉深夜馳驅以至受寒得疾者是又尋樂而不得其所以尋樂之方者也今諸君子皆知暑之爲患而欲思所以避之則請於以上所列諸節擇而處之何如諸君子乃顚倒惝怳而卒不能自决轉以問余余笑而起曰上等者吾弗得爲下等者吾又不欲爲吾則爲吾之所能爲而已矣皋廡一楹因畏夏日搭棚　蔽之下午日斜取水澆地使有凉意移藤牀於棚下或坐或臥聽兒女輩哦詩彈琴或拍板歌崑曲一二闋心無俗事萬慮皆屏當斯時也頗覺此心灑然不復知紅塵中有煩惱境界此則吾之所以避署者或亦清心却熱之一法也乎 
[釋褐典禮]  
　　五月初一日狀元偕諸進士詣國子監太學行釋褐禮是日清晨諸進士至集賢門外下馬入持敬門指致齋所贊引導由東角門入詣階下通贊贊排班班齊贊就位行謁見禮贊跪叩興三跪九叩畢通贊贊行釋菜禮先師孔子位顔曾思孟四配位一甲第一名吳魯主獻左右十哲位一甲第二名第三名文廷式吳蔭培分獻東廡二甲弟一名分獻西廡三甲第一名分獻其餘諸進士俱隨班行禮畢由西角門出詣致齋所神庫前釋褐候祭酒司業朝服升堂諸進士由太學左門入至階下序立曾入監者升露臺四拜起立臺西未入監者露臺卜兩拜祭酒司業皆坐受禮畢一甲三名由堂東門人執事者設食案於座前祭酒司業下座南面立一甲三名面北立執事者花斟酒一甲三名向上揖飲酒三爵出祭酒司業送至堂門内諸進士由堂西門入本監屬官接待花飲酒悉如前儀畢送出堂檐下 
[都中雜述]  
　　吏部爲批示事所有府倉大使郭春霈由直隸監生遵新海防例捐府倉大使指分山西試用呈請註册騐看呈騐執照到部查向來辦理分發人員户咨印結呈騐執照俱於二十日赴部准其騐看如二十一日呈騐執照應卽扣除歸於下月分發歴經辦理在案今該員呈騐執照係二十二日應歸下月騐看分發云○兵部爲示傳事所有四月分在部投供之候補差官張煥斗林瑶光二員知悉限於五月初四日赴部騐照勿得違悮此傳○前山東學政季宗師芝昌視學山左時奬誘後進從事實學按臨各屬釐定課程舉凡有裨庠序者莫不竭力籌維振興士俗文風蒸然蔚起山左紳耆追慕遺功至今不忘誠爲遺愛任民而春秋報享尚付闕如合詞禀請東撫代奏請將季宗師芝昌 
 
 

Page 2

 
 
入祀山東省城名宦祠每歲春秋由地方官致祭以隆報享而順輿情等語經張朗齋中丞據情入奏已奉硃批禮部議奏欽此○内閣爲咨行事准廂藍滿都統行催保員送放公中佐領等因前來查有内閣侍讀奎　係廂藍旗滿洲全泰佐領下人今該旗出有公中佐領之缺照例應將奎華保送入放本旗公中佐領理合咨行貴都統查照○管理口外八溝稅務理藩院員外郎文成差滿預經理藩院遴擇司員帶領引見奉硃筆圈出八溝稅務着理藩院員外郎載作去欽此當經　照熱河都統去後刻經謙都統以文成差滿伊邇而新簡稅務司員載作尚未到熱已入奏請飭理藩院即催八溝稅　載作迅速赴任以便接替云○伊犁將軍色軍憲楞額於本年二月二十八日因舊傷舉發請假一月嗣因伊犁事務殷繁於閏二月十八日九疾銷假奏報任事不意於三月二十五日戌刻陡患痰壅氣逆不能語言醫治不及輙於亥刻仙逝除將將軍印信暫行封存軍署所有公事照例由富副都統勒銘額暫行核辦外並經該旗漢地方官將色軍憲身後一切妥爲料理已由魏署撫富副都統分行馳奏其飾終恩旨已見邸抄無煩贅述吳○京巡捕中管副將趙協戎清因故自盡所遺之缺經大金吾三堂憲札委中營叅將王叅戎殿魁先行署理并聞三堂憲以王叅戎緝捕勤能馭下有法已擬升補中營副將諒不日當帶領引見矣○宣武門内牛肉灣居住回民甲乙丙三人各持長槍單刀至新開路順某家尋覓棚匠張三未見而回行至賢孝牌地方相遇於途一言未交張卽詈駡甲等以械相毆張三頭顱右臂脅下腿上被刀槍剌傷數處並將右手小指砍落張三倒地而順某聞閙趨至力勸甲乙相繼以去丙携刀在彼與順數張之惡而本管地方官兵趨至當將丙連刀捉獲至廳往緝甲乙俱已逸去除於該處支搭蓆棚養傷外而廂藍漢廳已將丙解送提署訊辦云 
[甌海濤聲]  
　　瑞安縣屬丁田村因競渡而肇爭端本月初一日被周田村龍舟毆擊以致溺斃六人屍屬張姓遂糾人將周田村房屋拆毁無遺不知將來如何了結也○十一日府學義倉開糶告糴者蜂屯蟻聚擁擠不開致將圍墻木棚擠坍壓傷三局勇局員恐釀事端糶遂中止閱日　商局海昌輪船運到米一千七百石後又有鎭江米八千石裝載來甌合郡生靈當免呼庚呼癸矣○初六日五馬街公大典内獲一竊賊送交保甲局委員枷號典門首示衆○平陽江南一帶本爲産米之區自告歉收卽有飢民數千人擁至瑞安縣城社榖倉告糴倉中執事者辭以自顧不暇烏能接濟他人飢民遂擅向各米鋪乞施巿中人心惶惶爭先閉户閙至夜間鐘鳴十一下四城門尚不能鎖閉楊稚虹大令無奈據情詳禀道府不識作何辦理也○永嘉縣大沙巷某甲之女年甫乃笄贅葉某在家爲半子之倚初八日偶與鄰婦口角頻遭冷語剌之忿不欲生竟於初十日申刻濳夻鴉片烟膏自盡隨經隣右理勸令隣婦厚其棺殮得免省鼠之爭婦有長舌惟厲之階其信然歟 
[甬江泛月]  
　　前報紀寗波紅單船擒獲海盜解送道轅日前道憲札委發審委員訊取口供後卽解往定海廳明正典刑將首級懸竿示衆○奉化張姓婦年約二十餘貌頗姣好人以小嘴阿張呼之日前背夫潜逃迤邐至甬地棍某甲知其荏弱强留在家夫偵知前往索取反被甲所兇毆忿不能平雇人擁入甲家扭婦出外投諸江中○每逢五月江北岸好事者必奉關帝像出游今年定於本月十五六兩日夜巡游江北白沙諸處十女如雲又多一番執閙也 
[袁江雜錄]  
　　項分轉書巢交卸後卽須赴通州新任板浦士民愛戴難忘爰以牌傘扁聯爲贈分轉已於四月二十七日首途矣○今歲大閱本省各標鎭憲牌諭各營認眞操演技勇陣法不得因夏令稍涉鬆緩○淮郡東岳會定期五月初一日舉行近年與浦上爭勝亭臺傘扇光采耀人晚間燈會尤盛浦上人士趨之如騖淮北勝事當推此爲巨璧○右營右翼焉隊候補副將唐榮陞現奉漕憲委調管帶右營步隊其右營右翼馬隊委左營馬隊記名提督尹興茂兼帶○特邑尊政尚嚴肅民畏若神兹查案出示禁賣田雞甫經張貼而携筐負簍之徒竟自杳無蹤跡爲護榖計則得矣不顧老饕饞口耶 
[榕坦午景]  
　　福州信云端陽佳節紈扇風柔西門外西湖沿開化薩家祠及大愛山紗帽池各勝境無不游人如織含風葛細疉雪羅香掩映於榴紅滿緑閒宛似李　軍設色山水龍舟多至數十號錦禁奪得乘興飛馳掠水穿花輕靈夭矯岸旁觀者莫不拍手賀之而王謝名流金張右族更挈狎客招名倡一棹中流笙歌互奏誠炎天之勝事海國之雅游也然老言此次突值奇災已不及從前之繁盛矣○邇來巿中百物昻貴以致購者寥寥魚肉雞羊鮮有過而問價者盖甫遭水患民氣未能復原也○巿中帳項向例按三節歸清兹值水災以致節近端陽大有十叩柴扉九不開之勢有心時事者不禁感慨係之矣○前汀漳龍道胡觀察交卸回閩因病請假閱二十餘日尚未禀銷然天相吉人自能勿藥有喜也○有偷兒掩入木料店被店中人拿住扭至玉山澗處以私刑偷兒呌苦連天卒無人爲之解勸趙清獻云氣死莫告狀窮死莫做賊誠哉是言最宜三復○地主官拘獲士棍壽壽連訊數次狡不承招無奈交人具保出外想此後或當革面洗心也○增廣倉平糶局於節前暫停隨復示期本月初八日開糶辙中涸鮒當又銘沽溉之恩矣 
[石工告竣]  
　　揚州邵伯鎭東岸石駁及子嬰閘等工興辦日期已詳前報至上月之杪各工一律告竣上憲檄委于少湘觀察前往騐收聞此次工程極爲堅固緣去秋失經出險賴各員竭力搶護始得轉危爲安總辦有鑒前車故各事莫不格外認眞愼益加愼也 
[邗上官塲紀事]  
　　兩淮鹽運使江蓉舫都轉示期本月初十日午刻起節出轅前往姑蘇謁見剛大中丞禀商公務屬下員弁恭送如儀○前報紀正任兩淮板浦塲大使調署掘港塲大使葉潤齋鹺尹懹善升任江蘇常州府陽湖縣知縣等因兹悉鹺尹現已奉到大憲行知飭赴新任所遺掘港塲缺調丁溪塲大使瞿鹺尹鴻勛署理遞遺丁溪塲缺飭准補斯缺之洪鹺尹紹奎赴任已於本月初九日牌示矣至板浦塲例應開缺另補聞由部銓選新班大使翟子山鹺尹樂善補授大約木樨香裏卽可履新矣 
[九江官報]  
　　前德化縣金明府交卸後於月初携眷赴省禀見各大憲隨往廬陵縣履新連日縣署書差雇匠將署屋修飾一新以便新令尹戾止張玉珊大令旋擇吉初十日辰刻遷入署中同城文武各員無不衣冠往賀○城外保甲委員嚴少尹澐經金大合禀請九江府曹朗川太守調往廬陵差遣所遺差務由太守　委朱貳尹煒接辦已於本月初十日到局矣 
[五茸夏諺]  
　　本月十二三兩日提署雇班演劇譚青崖軍門諭令守門弁兵凡遇民人之來觀者一概不准攔阻推區男東女西不容紊亂誠與民同樂之意也○前紀鄱陽湖余姓巴斗船遭風翻覆淹斃松郡人三名云云兹悉有金菊人偕其親串邵亦搓往江西某卡員朱姓處謀一枝之借猝被飛廉肆虐以致葬身魚腹中誠可憫也事後撈獲一箱上黏淡香書屋四字乃門丁撤姓托帶之件云 
[東報譯略]  
　　華商黃姓眷長崎丸山町某妓盟心嚙臂形影不離無何寶瑟絃殭遽抱黃門之戚妓遂有終焉之志時求拔出火坑黃鑒其誠出貲爲之脫籍此前年事也現在已生兒女各一妓父干代次郎遂禀明裁判所願以女嫁黃黃亦自陳願娶黃之知交因勸且具禀理事楊星垣都轉請照會日官發給文憑准予婚配議者謂日本女子投身華人處爲婢爲妾無非圖利而已此妓竟能知大義黃復不背前盟想都轉慈愛素昭必能玉成美事也○叅謀本部總長陸軍大將有棲川熾仁親王奉命出巡出口及對馬等處海防事務月初由横濵乘常備艦隊高千穗旗艦赴山口巡視畢定於十號左右至對馬島島係長崎縣所轄故縣知事中野健明君特於二號乘平丸汽船前往迎迓朝鮮太王太妃於十 
 
 

Page 3

 
 
六號薨逝照例發喪營葬費用不貲大約需韓錢二十萬千目下府庫空虚殊難支應向例通國官民應用古色甲斐絹爲孝服現擬减省改用白洋布代之云 
[珠江消夏錄]  
　　廣州來信云去年張杳帥赴兩湖時將各項牙捐一律停止以抒民力而恤商情現李制軍以籌辦海防費無所出爰擬照舊開抽飭善後局出示曉諭商民皆樂於從事先後赴局禀請承抽好義急公輸將恐後誠足嘉矣○商人均裕堂禀請開設吕宋小票大憲允之當卽給諭開辦一時投買者沓來紛至户限幾穿而闈姓竟爲其所奪闈姓商公和瑞成兩堂據實禀諸大憲大憲以闈姓係籌餉要宗若任小票風行則餉項難籌貽累實非淺　遂飭下南番兩縣立將吕宋小票查禁不准復開○虎門沙角漁珠各砲臺以五月初一日爲始連日排隊操演不稍宴安統帶官禀請督憲親臨閱視督憲以公務繁冗未便出轅札委候補道劉少臣觀察代閱○中流砥柱砲臺及海珠砲臺均爲省河屏障大憲查得沙土尚未結實規模亦不盡合宜爰擬信照洋式改建日前已札委候補縣龍品多大令前往估計工程想鳩工庀材當在指顧間矣○黃埔船廠製就兵輪一艘迎名廣金擇吉本月初四日下水大憲札委候補道王觀察前往騐收○本屆府試李宫山太守示期於五月十一日舉行先試南海花縣次番禺龍門次東莞清遠次順德新寗次香山增城次新會三水新安童子軍紛紛齊集省垣巿面生涯頓形熱閙○端陽時節風雨連緜湖上龍舟頓形寥寂紅男緑女咸怨天公之不做美矣 
[蜃江宦蹟]  
　　温州府德峻臣太守接奉潘嶧琴文宗札開飭知七月十八日縣試八月十七日府試遂分行各邑一體遵口○初十日候補府薛玉墀太守從台州辦賑公旋仍辦平糶局事務○瑞安協彭和卿副戎惟貴丁艱日缺經周靜山鎭軍檄委章雲齊副戎洪發暫行代理一面禀請督轅揀員補署○候補鹽經歴吳君慶璠奉前運司檄委至甌江分局差遣並奉署運司委查醬缸 
[棧客猝斃]  
　　前晚有某甲挈婦至石路中悅來客寓借宿隨卽患病身亡旋由婦言家住城中因住某園觀劇夜深不及進城不料遽染急痧以致不起言已涙如雨下旋卽報知家屬棺殮舁回迨地保到寓查問原由則婦去已多時是以不克知其姓氏云 
[賭徒毆妓]  
　　唐菊亭卽唐竹亭曾在租界中屢犯局賭又有錢金壽者前年冬間經蔡忠義控欠洋銀由唐過付正在差提間由蘇臬憲札委吳縣馬明府備文至公堂移提局賭害人之蔣富亭及錢歸宋嚴究蔡太守遂飭差趙金協同往捕時蔣冒稱翰林院庶吉士錢冒稱河工局委員正與諸惡少在某妓院歡呼暢飲席散經該差拘拿解案太守先訊蔡控錢欠洋之案供詞各執一偏諭矣唐到來冉訊隨飭連蔣交吳縣差帶回訊辦邇來唐錢　又來滬日遨遊於秦樓楚館中或坐馬車遊衍盖藉比引誘良家子弟入其設中也一日唐與左榮生先至清和坊陳寶釵校書家邀坐馬車遊靜安寺校書婉語却之嗣與左同車而去唐知而忿甚立卽雇他車追往一見校書卽扭其髮而毆之頭上環盡行失落及經人勸散唐卽約錢至公陽里某妓院宿娼校書則偕左及何阿祖赴捕房申訴捕頭飭包探顧阿六及三道頭四捕前往叩門而入唐聞聲躱在床下句探見之扭至捕房問以所失環則稱不知問以衣服則稱在錢處該包探遂復往拘錢昨晨一併解送公堂該包探禀訴前情升稱陳妓報失之物一無着落惟翠環已碎由馬夫拾得今特呈案陳妓訴稱被毁各物共值洋銀二百四十元開單呈電左供稱家在蘇州與唐爲友是日唐因醋意致肇事端何供稱本係粤人與左及妓坐馬車遊靜安寺甫到唐卽來逞蠻劉阿根供稱身充馬未載妓及左何等至靜安寺後隨見唐來將妓扭擊小的因照顧馬車不能解勸嗣經他人勸散旋復拾得碎環唐供稱向爲鹹貨生理曾在陳妓處玩耍　過洋銀五十元是日邀坐馬車托故不去旋見與左同車是以忿而與之爭執錢供稱無錫人此事不相干涉唐有衣物寄下致被拘來捕頭命包探何瑞福禀稱唐錢二人皆著名賭棍屢經被控有案可稽祭太守問左曰爾旣　唐爲友可知其是何等人答稱新與相識不知其細又問爾操何業答稱現在無所事事太守謂足見爾等均非安分之流又問陳妓因何賣娼尚有何人可靠答稱祗有祖母賴小婦人度小婦人苦無依賴是以忍辱賣娼太守謂唐等專以局賭害人設或騙人洋銀花在爾處一經告發豈不同受株連乎爾當赶緊從良勿再浮沈苦海隨商諸梁副領事飭將唐錢交捕房帶回着繳賠陳妓金珠翡翠 
[上海縣署瑣案]  
　　趙胡氏前與奚玉堂在縣互控歴經訊理訟端迄未能平盖自雀鼠災生至今已延十載矣邇來奚已物故其妻何氏奔赴松江上控恩詩農太守批仰上海縣迅提斷結陸大令接准府札卽飭提兩造前晚升堂訊究趙胡氏供稱小婦人家中稍有積儲前由奚妻將住房一所抵去錢九百千旋因本利無着控經莫前憲斷令折償四百千小婦人以過於受虧尚未遵斷何氏遣夫弟奚根齋投案供稱亡兄借趙何氏之錢爲貲本開設烟寮由該氏保薦夥友某人欠錢二百千應由該氏賠補故莫前憲訊斷後亡兄卽將錢四百千如數繳案無如該氏屢次抗斷以致案懸至今大令察閱原卷諭兩造曰爾等頻年涉訟耗盡心力貲財殊爲本縣所不取今本縣銜情酌斷令恨齋　繳錢二百千給該氏具領其房由根齋收管兩造允之遂各具給而退○前報紀曹萬順控王狗觀賴租蠻横未幾復有曹雲山控王泉榮掯田攫物陸大令察閱兩案情節相符惟姓同而名字互異難保無訟棍從中播弄定須澈底根究因於前日飭差下鄕查明禀覆 
[英界公堂瑣案]  
　　包探張松樵禀稱沈氏卽阿囡投捕房訴稱被王阿明攫去銀三枝追赶脫逃將遞與李小狗因之一併拘獲送懲沈氏申訴前情王李二人均支吾其詞蔡太守判將土笞責二百板李笞責一百板交該氏領去○包探何瑞福禀稱石秀華投捕房訴稱僱坐楊阿狗東洋車至某妓院將對時表交妓卽乘馬車閒逛楊頓萌惡念至妓院言石囑來取表龜子遂交伊携去被質洋五元往虹口賭錢隨卽輸罄又至石所住客棧内冐取夾衫棧夥不肯取交得禾騙去現已獲楊吊贓送案請辦石訴稱偶在路上雇車見其貌尚樸誠遂與包定豈知其竟冐物而逃楊供稱　的商借質錢不敢冐取該包探又稱當客棧不肯交衣時楊又囑其送去棧中人遂派茶房持衣同走楊竟將茶房猛毆一下意圖攫物而逃蔡太守謂旣經冐物又敢行兇衆目昭彰豈容抵賴判令笞責一百五十板押鋪夥請追押本太守着石折償兩元并諭刁嗣後須謹愼小心勿由任意○福利公司買辦許如軒卽蘇士顯控司帳人顧咸道虧欠洋銀蔡太守訊供之下飭押候會同英副領事訊斷等因已詳前報昨日福利西人訴稱顧由買辦雇用共虧九百零四元請爲追繳許訴稱用顧多年由羅世華荐保初尚遵守規矩近來弊端百出往往隂戤洋東名號背地付洋但洋東欲用洋銀均簽字爲據現被虧空如許特邀保人到案請追顧供稱小的係紹興人歴年虧空積至如許之多現在無力繳償尚求恩鑒羅稱顧先由袁嘉堂保荐後央小的擔保現在早經辭　由許自用與小的實不相干許又稱的由羅保豈容推卸太守商諸梁副領事飭將顧管押諭令包探秦少卿查明洋銀因何虧空抑或匿吞覆候核辦升諭羅曰爾旣爲保人理合幫同料理○粤鴇土阿二控稱同鄕人楊阿海糾人尋釁擊碎火油燈并持刀將小婦人戳傷蔡太守訊供之下將楊移送上海縣王鴇自行投請騐傷嗣有楊之同鄕人施琴舫陶碧成楊靜明等具呈公禀訴稱的係王鴇糾人將楊毆擊盖其平日倚包探陸阿祥之聲勢欺壓平人心殊不甘是以來此申訴該包探聞之卽投案禀稱小的因奉諭拘楊致被挾嫌誣告太守飭靜候質訊此前日事也昨晨覆訊施等執定前詞該包探禀稱粤人楊阿寶因犯竊案暫押開房曾言楊邀人閙事各情今將阿寶解案請訊可也阿寶供與相同太守問施等曰爾等如何知王鴇糾人毆楊施等同稱是時見者甚　皆言如此情 
 
 

Page 4

 
 
形太守謂傳聞之詞殊難憑信該包探堅請究誣施等又稱此事可訪可有如有虚情願甘受罪太守商諸梁副領事飭將阿寶移解縣署請陸大令訊　核奪○倪陳氏訴稱兒子三仔　銅罐買熱水經張裕彩所碰致被熱水燙傷由捕送至醫院求醫言須兩禮拜方見效今蒙將張解案爲此投質張供稱小的係寗波人日藉挑水餬口彼此誤磁叩乞施恩蔡太守飭管押十四天視三仔能否傷痊再行核辦○某號巡捕見石刑坤張順順在路爭毆拘解請訊并禀稱小的見石甚兇横石口操粤語洪　父親係西洋人母親則爲粤産小的在某西人處執業昨日被張碰撞致起釁端被伊將拷綢衫拉破張供稱小的係蘇州人手持油紙扇　碰時將扇帶碎故與理論豈知伊竟將碰壞之扇盡行撕破蔡太守謂石被扯破衣裳張被撕毁油扇已足相抵無庸再議遂一併釋之使歸諭以如再紛爭定干究辦 
[法界捕房紀事]  
　　金利源碼頭野鷄扛夫臬甲竊取某輪船上所載二糖經營碼頭人所見將人贓獲送捕房○有某扛夫在碼頭上竊米管碼頭人見之立卽拘送捕房備捕頭看押待解送公堂請葛同轉究辦○有倫兒乘夜避匿深弄中欲試穿窬之技巡捕向之查間言語含糊遂拘入捕房押候解訊○某號捕見兩人在街巿扭毆喝阻不依因之拘押○有馬不進牛何之之流手持僞麝杳沿途求售包探郁庭湘知係騙局搜其身畔有麝香殻十餘枚内貯香灰全係河豚贋本遂卽拘送捕房備捕頭詢明原委着押待送案請懲 
[苜蓿分香]  
　　昨承瑞安學邵梅牛廣文惠函本館協振所云弟由申報中接閱滬上各振局捐册幾盈案几緣去冬奉浙垣　振局憲札飭辦捐冷齋客少萬不及縣署釐局收數之多然盡心竭力略湊成數現已彚解繳省聊卸仔肩矣尊處各册未暇兼顧心殊不安刻撿捐册共十二道每道奉繳一洋瑣瑣之歀自知無益於事幸蓿盤境况久在洞鑒中耳　以黌舍蕭閒青氈况冷而能損蓿盤之清供拯蔀屋之窮黎此其仁術仁心不尤足令人感佩哉謹志數言代嗷嗷者九叩首以謝 
[蘇省撫轅抄]  
　　初八日委署海州直隸州劉運吉飛辭赴任縣丞姚貴兹禀知奉松滬局札委糖捐局差○初九日候補縣陳俊康禀知奉飭派往江寗縣差委卽辭赴金陵○初十日知府用補用同知胡秉鈺起服回省禀到正任嘉定縣龍景曾交卸回省縣丞林啓瑞謝委署震澤縣丞○十一日藩轅牌示照得溧陽縣知縣李超瓊准調元和縣遺缺查有鄭工遇缺先知縣楊家騵甚以請補薛葆楹禀辭赴吳淞沙釣船捐局差正任嘉定縣龍景曾禀辭赴嘉定沈丛江寗來並謝委署昭文縣事從九毛恩濬禀知奉委錫金厘局分卡雪鴈橋司事委員差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
