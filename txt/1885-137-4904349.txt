# 1885 - 137 - 4904349

 

Page 1

 
 
[三十九號畫報出售] [  申報舘主人啓]  
　　名世之生輔佐王者往往數百年而一見山東掖縣田姓奇童爲大吏訪聞咨送進京以徵人瑞軍興以來行軍者必熟究輿圖藉形勢以爲戰守去秋台灣滬尾之戰法人敗北將該處海口内地山川營壘逐一鈎摹閱者不啻履其地而一遊焉兩　列入此次三十九號畫報准於初六日出售其畫　兩圖爲管君劬安所繒上女筆致輕倩可喜畫報仍然九圖後附淞隱漫錄圖說一則閱者鑒之此布 
[經藝淵海例言]  
　　邊孝先儲將腹笥江文通燦到筆花儒者握管屬文空疏寒儉爲世所譏而經藝爲尤甚試觀近科鄕會墨之中式者大都五光十色炳炳麟麟盡能　而蔚巨觀經藝之菁英乃大洩焉僕心好之而徧覽坊刻陋劣不堪寓目爰於客夏廣蒐佳著凡先輩房行名家課藝以及京邸直省諸友聞訉而投贈者積有卷軸嚴定去取又查各經中之可以命題而前人未經涉筆者出資倩名手題補作其除淘汰不計外其得文一萬篇交點石齋縮印成　將次竣工爲錄例言以告同志一名曰時文必尙入時經文尤非時不可是編所采雅合風會凡簡淡高古之文槪從割愛而坊刻之濫竽充數了然　昧者更無一字闌入求常於時而已一經藝所以覘才華沈博絕麗斯爲正宗是編專取考据精核據引宏通故字數有多至八九百者開拓心陶　者快之一佳文旣夥去取綦難是編一題至多不逾三四首然必各備一格或訓詁體或騒選體務取書卷詞華並擅其勝故無疉床架屋之弊一五經旣分選文亦必相稱畸輕畸重殊欠精當是編銖兩恐稱每經約二千萹多則酌删少則補作熊肥蛤瘦之譏吾知免矣一是選經飽學家反　校勘奇字奥句訂定無訛初不敢草率從事貽誤當世盡區區之心而已一是編專倩精於書法者工楷寫眞前後一律每頁八萹紙張潔白字跡通黑裝訂亦極精雅表裏統觀歎爲僅見以上例言從原書錄出先行佈告蓋恐壟斷之徒魚目碔砄雜投欺世購者辨别不精勢必重貽後悔所顯海内君子於購辨是書時詳加審視勿被所蒙訂於四月初出書如願躉售速來點石齋面議此佈 
[論洋藥加稅]  
　　洋藥之爲害於中國也久矣凡有烟霞之癖者人則奄奄一息在半生半死之間身敗名裂家產漡然廢時失業流毒遍十八省而外洋商人則以此土塊易中國銀洋捆載而去以是爲利源之一大宗嗚呼其禍烈矣因而中國之人多自種鶯粟自收烟漿以分外洋之利權而洋藥之價遂日益减爲拔本塞源之計者則以爲外洋之來尙屬有限中國自種則爲害更大且一經聽其自種則洋藥之價必賤食之者更多是不特受西人之害而直以之自尋也乃請嚴禁栽種鶯粟此議一出種烟之人固以有所顧忌而不敢公然栽種而外洋之烟土則反因此而得善價是不啻奪華人之利以予西人亦未見其策之善也欲求禁烟之善策必使中國之人無一吸烟者而後可然而烏可得哉其富家世胃則以此爲消閒遣興之具其文人墨士則以此爲抽思殫慮之助商賈經營之輩借此以談往來作交易食力謀生之侣藉此以提精神驅睡魔而公門中之幕友差胥以及游手無業之人嬉戲徵逐之地更無論矣嘗見有素來視鴉片烟如仇者不數年而亦以臥游爲得計詢之則先以病而稍稍吸食藉資補益不久卽已成癮而問其疾則依然也種種食烟之人大都終身以之其有能立志戒絶者百中不得一二如此而欲中國無吸烟之人能乎否乎有言此事非設厲禁不可援道光年間之例凡有吸食鴉片者獲則殺之誅其人而籍其家若是則有所畏而不敢執迷不悟殺一警百亦一法也然揆之於理此等吸烟之人謂之自作孽不可活則有之此外則别無死罪且誅之亦不可勝誅也國家旣開其禁收取烟稅以佐國用則此項烟稅出於何人大都皆吸烟之人所出也有吸烟之人乃有販烟之人販烟者不恤重稅以各國庫何爲也哉彼盖可以取償於吸食之人故爲之而無疑也若旣收其稅而復禁其吸則少一吸烟之人卽少一販烟之人而烟稅所收必將日漸减少卽不爲烟稅計要亦無此政體故此時而議禁烟者類多官享其名差役地中享其利而於禁烟之事二無所裨也且不特無裨而已變本也而又加厲然則如之何而後可哉竊以爲中國吸烟之人旣至於如此之多則禁之實無良法不如以不禁爲禁前者左侯相曾有請加洋藥稅厘之議其策最善盖不僅專爲裕國課起見實則陰以寓禁烟之妙用也凡吸烟之人莫不鄙吝無比此處多一口彼處少一口歴歴於心膏之一點一滴灰之一粒一屑皆不肯輕棄若洋藥加稅則烟膏之價必增昨報所登蕪湖一處士價已增每包兩元烟膏亦增價每兩一二百文不等從此有增無减而吸烟者較及錙銖必且有因增價而思戒烟者矣卽曰烟旣有癮何能驟戒但以彼旣耽此鴆毒則卽令每日多出數十百文亦不爲過查西洋酒稅極重竟有較諸資本而更多者彼亦以爲酒乃藉以陶情適性合歡成禮所用而非若粟菽布帛之爲日用所必需故稅則雖重而人亦無怨之又有雪茄烟其稅亦較他物爲重其所以重之者則亦與稅酒之意相同中國酒稅雖亦有之而尙未至若泰西之重今若重加鴉片之稅度亦必無人焉敢生他議此法旣行則國家可增數百萬一年之軍餉民間之吸食者必將逐漸見少是誠一舉而兩得者也近來部議開源節流章程亦有此一欵江西關憲與夫蕪湖關道均已出有示諭照原額所定之三十兩外每箱再加五十六兩視左侯相所定又增其數計大土一箱當輸稅銀八十六兩較之先時多至五十六兩吾知此示一出土價烟膏其加價可立而待然恐不止於此一次之增也盖每箱加價五十六兩合之則見多而每兩煙膏僅加價一二百文分之仍見少彼吸烟者每日不過二三錢多至五六錢若兩以外者則究無幾人則核計一錢之中止增一二十文於國課則不無裨益而於禁烟之法猶有未足恃者在也若一增再增至於每錢亦須加價一二百文則彼煙霞窟中勢將遍築債臺而一榻横陳對一燈而謬附知已者庶幾望而生畏幡然改圖矣故曰不禁之禁是謂妙於禁是謂認眞於禁至於辦理之法尤貴扼要請觀後論 
[淡水西信]  
　　淡水西人來信言一日有兩商船泊於口外因連日大風駁船不能駁運其日勉强裝茶葉駁上海龍輪船詎被風吹出口外隨放小輪船往救而一小輪亦被風吹至白沙地方赶卽下錨突有盜登舟搶掠一空又云現雖中法議和而防兵仍未撤退緣劉撫帥接有北京信息謂須俟法兵悉數退去始准撤兵也 
[法奪諒山]  
　　維新報言近聞省憲初三日接有龍州電音云三月十九日馮軍奉詔入關後旋於二十三日法分軍兩路一由福勝至牛墟一由谷积至諒山沿途戕殺百姓老弱無遺并用臣砲排鎗所向披靡諒山遂爲所奪現居民盡數逃入明寗州法人於各要隘安放開花砲數門以固巢穴聞此次被害者以忠義團爲最慘云嗚呼敵愾同仇未掃彌天烟霧妖氛復熾頓生遍地欃槍破敵心殷和戎計阻諒山得而復失此恨盖綿綿終古矣至華軍有無交仗及死傷多寡現未詳聞容俟續報法人不法至此尙可言和價事以重宵旰憂乎 
 
 

Page 2

 
 
[議和述聞]  
　　法公使巴特納前者在申與曾制軍會議詳約時言詞倔强借置乖方致二十餘年和好一朝决裂彼此各有所傷清夜捫心法廷不無後悔祗以斐禮仍執政權情深廻護故暫隱忍不發耳自斐禮削職而軍機大臣又復以次更張於是幡然變計和議重申恐復蹈前轍一切條欵如何議法並不假手巴使惟與金君登幹和衷商榷而折衷於京都總稅務司赫德君電報往還殆無虚日蓋萬里如同一室焉赫君隨接隨譯面呈總署公同商酌以冀計出萬全故日來慶郡王等自朝至於日中昃不遑他顧一意專營力籌和局至李傳相錫鄧二星使之在天津不過與巴使畫押已耳京友來信如此 
[法兵赴越]  
　　法人外與中國言和而救應之師源源不絶或臺或越疲於奔命此中深謀殊令人索解而不可得兹聞法國運兵船又至星架波接二連三循環不已新泒之元戎已抵新埠日前抵叻載兵之阿華輪船乃稅商船爲之者當由法京啓行去月廿四日抵星架波船上載有軍兵一千一百四十名暫泊購煤翌日展輪而往東京又聞諫拿打輪船亦商航改爲運兵船者同日到星架波採購煤斤然後開行是船載有法兵一千四百一十四人戰馬十有一匹其輔蘭士載兵船於去月廿五日到阞船上亦載有兵法一千五百名先後行抵星架波購煤而往東京以資戰守之用法人命意於此可見其一班矣 
[運漕新法]  
　　昔邱瓊山謂海運一路宜與河漕並行中腹者照舊河運瀕海者由海通漕使人習知海道不必專恃一途一旦漕渠稍有阻滯此不來而彼自來是亦思患預防之先計也云云可見古人識遠見微言皆中的自本朝陶文毅公總制兩江時創爲海運之舉後遂歴屇遵行相安無異而仍循故道以河運爲常者僅江北漕粮十萬石耳但運河年久失脩淤積日甚每歲河運之米抵通止不知延若干時費若許力方得全漕告竣也近自法人作梗海運不通欲改河運人力難施當道方惄焉憂之於是有獻曝書生條陳河運事宜上之醇邸請用挖河機器以疏濬之并藉淺水輪舟施以拖帶之力等語醇邸披覽之餘擊節嘆賞當命總署王大臣等悉心核議以期計出萬全永著爲例云 
[法船新例]  
　　法人雖有請和之議而澎湖等處駐紥之兵尙未撤退兹聞法國郵船公司向走横濵香港之輪船嗣後往來必須馳抵澎湖接遞書函不致音信梗塞著爲定例云 
[法船抵港]  
　　法國戰船刁連呢乃法水師提督連呢亞之座駕船也於去月二十八日由西貢啓程來中初四日抵港聞法弁此行已於日間當卽展輪而往澎湖公幹其中作何舉動則莫得而悉法人之謀誠叵測也 
[贈銀表德]  
　　英將戈登之死於埃及也英人哀之遂紏一會將紀績銘功使百世而下無忘該將軍之偉烈彭雪芹宫保張香濤制軍倪豹臣中丞聞之以英蚨二百翼託駐英星使曾襲侯轉交會中以示激勸盖以戈登從前爲中國宣力故也於以見三帥之懷柔遠人誠有無微不至者矣 
[銅鐵捐餉]  
　　穗垣銅鐵行因被别人承辦牙捐紛紛罷市兹聞該行衆商聨名稟請南海縣張邑侯撥回本行自抽自繳旋蒙張邑侯轉詳大憲察核經名大憲批准俯如所請衆商等急公慕義當卽遵批辦理不敢有違遂於前兩日通行開市照常貿易矣說者謂穗省舉辦牙捐一件實於無可如何之中常寓委曲周旋之意各憲固能體恤民情而衆商亦能恪遵官令此乃上下一德之郅治也但未知用此餉項者能不負穗省官民之苦心否耶 
[法士遠游]  
　　近有法國巧於機器人名蕭阿士者博學士也现奉廷命考察地圖博覽風土當於三月初六日由巴黎斯啓行先至金邊國邊疆隨赴東京等處探察地勢風俗人物明白具奏俾得興建火車鐵路以爲異日軍旅商務之便焉 
[學憲行程]  
　　聞浙江學憲劉叔濤宗師科試湖郡於十五日發落卽於十六日取齊嘉郡星軺所指山水增輝盼望旌旗者早已接跡於鴛鴦湖上矣 
[茶船續述]  
　　漢江外洋運茶船其已開之怡和行紅烟囱船名格楞加里業經行過吳淞此已列報兹悉協和行之白烟囱船名湖北亦於初八晨開放因今年並無快船該兩船每年來漢裝茶上年開放總係兩三船而今年則同日開放作爲頭船云 
[添築砲臺]  
　　江陰夙稱天險是處守禦得宜則敵人雖覬𧢢長江斷不能越雷池一步曾沅圃宫保恐所有砲臺尙未十分完密復深閻星槎明府前往相度地勢督工建築以資控制目下雖已議和而整頓邊防猶復不遺餘力敵人有知當亦聞而氣懾宫保識見不誠加人一等哉 
[京師紀事]  
　　通州知州經順天府檄委正任宛平縣知縣蔡壽臻署理所遺宛平縣缺委止任東安縣知縣王益壽署理蔡壽臻俟王益壽接篆後再赴通州○朝陽門外東嶽廟係皇上謁東陵時往來用膳之處年例於三月望至四月朔開廟半月各項經紀藉覓蠅頭微利而廟例綦嚴單日僅准男游雙日惟准女逛雖三尺幼童亦不許帶進三月廿八日爲東嶽大帝聖誔是日有撢塵攢花紙帳海燈檀香櫬供拜墊鮮菓等會進香男女霧聚雲屯誠都中第一熱閙塲也○初三日行常雩禮大祀天於圜丘皇上於初二日寅初升乾清宫寳座閱視祝版禮部堂官由内閣齎祝版至乾清宫階下交御前内監齎至座前御覽畢仍交該官齎出乾清門轉交太常寺官敬捧至午門前升黄亭内校尉八名抬亭前後有官弁二十餘員朝珠補褂騎馬恭送出端門天安門過金水橋走大清門正陽正門由石路經天橋進天壇門至拜臺前經太常寺讀祝官恭捧祝版於黄案上供奉以俻次晨上祭時開讀所經地面俱有官兵二名持鞭遞送廳官亦帶兵跨刀跕班誠煌煌乎巨典也○順天府八旗儒學出示云本年舉行乙酉拔貢之期經學憲牌飭本學將八旗滿蒙漢諸生核其與選拔之例相符者造册開報提調衙門以俻考試合行示知滿學諸牛情愿考試選拔者卽日取具佐領圖片送學俻查核其與例相符者造册送考限四月十五日呈報投卷五月二十五日截止恐爾諸生未能周知爲此出示毋得遲延觀望自悮功名云云查定例八旗拔貢定額八名每旗選拔一生例不分滿蒙漢俱按旗分取亦遼學之捷徑也○聞東陵各陵寢門上所陳弓張箭枝撤袋刀槍因年久　杇不足壯觀經馬蘭鎭總兵會同守陵寢之貝子公會銜咨請兵部奏請更換經兵部具奏奉旨交武備院將各陵所需武俻一律換新○聞每月初一日南府優伶例應進内演戯聽候傳唱本月初一日係常雩大祭前期齋戒例不應演戲齣改於次日寅刻進内俻演○神機營左右翼前鋒護軍營十處馬隊左翼驍騎馬隊火器營馬隊八漢自來火炮隊八驍抬槍排槍隊於初四日早在德勝門外教塲合操○前月謝侍御祖源奏稱時局多艱請廣收奇傑之士游歴外洋當奉皇太后懿旨令總署核讓具奏刻經總署議覆請旨飭下翰林院六部如果有制器通算測地知兵之選堅樸耐勞志節超邁可備出洋游歴者由該堂官核實保薦咨送總署確切考察奏明發往各國游歴由出使大臣就近照料應需經費薪水届期總署酌定數目在出使經費項下發給○禮部於四月初一張貼告示因初八日係誕佛之辰例應禁止屠宰不理刑名如不遵此諭定行究辦並聞大内派太監在東華門施捨鹽水煮熟青黄二豆名結緣豆京師居民亦多仿之者○三月二十六七日爲京中嫁娶吉日笙簫盈耳春意閙人有某省應試士子見近鄰旗人某甲家有喜事意圖一擴眼界當彩輿遄返新人入門時竟率數友闖入甲家但京中風俗素與南省有異一切拜堂合卺俱在内室竊窺新人行交拜禮者或翁姑或兄嫂耳此外無論男女賀客槪屏門外况其爲不相干之外人耶故該士子方入甲門卽遭呵逐士子自恃斯文不肯稍讓兼以言語不通彼此爭持兩不相下在旗人則以爲何物狂生擾入閨闥在士子則以爲如斯美事宜任衆觀始而角口繼且交拳士子等卒以寡不敵衆鼠竄而遁旋卽具控琴堂以期伸雪 
 
 

Page 3

 
 
官廉得其實申斥不理噫入境問禁入國問俗二語該士子何竟忘之○中法開戰以來京師士人漸購日報閱看方知時事艱難非徒以時文帖括爲足見長也於是風氣稍開習測算究輿地講機器學洋文者日益加多彼眼光如豆者乃以洋務爲不足道嗚呼洋務豈易言哉 
[雷殛誌異]  
　　温州南河葉某父子於上月廿六日牽一黄牛犂田是日下午倐見陰雲四合雷電交作倉卒不及回家俄聞震霆一聲將牛震死葉父子驚絶大呼蒼天語未畢而雷作又將父子震殺葉子年約三十左右面色衣有均無損傷惟左耳有微血其父年約六十左右背穿一孔衣服如火燒狀牛則項下一洞大可容指並聞是日瑞安東門外航船埠頭某甲之女年十三歲亦遭雷殛何阿香之不憚煩耶 
[雲間小誌]  
　　本月初六日平明李質堂軍門率領松五營馬隊至浦灘豆腐坪地方閱視水師試燃大砲一時鼓角喧天旌旂蔽日軍容之盛眞不愧如虎如羆云○時太守履新時灜眷尙寓滬上旋於初九日接入署中○時太守訪聞松郡諸善堂董事不能事事躬親以致内外作獘因於留松委員中每堂專派一人留心稽察以兾實心行善於地方稍有裨益云○北門外某甲不治生業日邀友人作牧豬奴戲呼么喝六達旦無休前夜正在手談遽爾祝融稅駕幸鄰近趕爲撲滅止焚去正屋三椽事後甲以火起無因疑係梁上君子所縱遂赴縣禀請勘視云 
[輪船被刼]  
　　昨有輪船進口據稱過大戢山洋面時見槐槐里輪船被法兵船刼去不知船中裝有何物也 
[嚴查客寓示]  
　　欽加五品銜江蘇太倉直隸州寳山縣河鹽廳吳爲出示嚴禁事照得吳淞爲江海門戶五方雜處良莠不齊奸宄混跡易滋事端乃查客寓爲商民寄頓之所尤宜稽察惟嚴不容稍懈歴飭各客寓按日造送循環兩簿以備查考在案兹查有不法棍徒名爲客寓實則窩藏流娼貽害商民大干例禁若不嚴行查禁勢必貽害無窮除飭地保嚴查禀覆外合亟出示嚴禁爲此示仰各客寓主知悉自示之後如敢仍前容留流娼土妓定卽提案究辦决不姑寛毋得自貽伊戚後悔莫及其各懍遵毋違特示 
[制憲拜客]  
　　湖廣總督裕壽山制軍蒞滬情形已登昨報兹悉制憲於昨晨九點鐘登岸拜客先乘長龍小火輪船傍岸旋坐元色布四人轎前有紅黑帽四人遮頭傘一頂其轎役係制憲帶來者卽進小東門至道縣各衙門及總局等處答拜一槪擋駕後出新北門過租界回船午後復登岸至製造局徽州會舘營中答拜隨又回船隨從人等並不登岸散駐聞制軍定於今晨起節前赴新任又聞曹肯堂軍門會同營務處朱 
星鑑觀察昨晨同坐小火輪由吳淞來滬到船謁見並陳防務情形云 
[流氓送縣]  
　　前報列倪美郎紏黨拆梢一案昨晨捕房將在押之倪美郎及潘小弟王載興范德昌等解案原告施金郎投案訴稱同夥馬姓家離劉河鎭三里馬因洋元被搶業已回家自縊翁太守卽諭倪等速將洋元交出尙可從寛倪仍稱洋元被張蓮福取去我實未得施金郎趁我在押到家取去竹箱一只洋二元錢六百文小車一輛染布票車皮車帶鞋子釘鞋馬甲康熙錢套褲烟管嘴等共十五件詰之施金即可曾取否答稱因乏用度故同張姓往取翁太守謂實屬不合但張蓮福現未拘到其人住在南市當由縣提究着將倪王潘范四人及銅洋六元一併送案好洋六元給施金郎先領并着自行赴縣投案 
[拿獲逃犯]  
　　前年駱基賢逼奸寄女一案當由原告張某控經兩江總督訊出有訟棍賴其勳從中唆使等因因卽提賴研訊定以軍罪至去冬十二月初六日批差起解行至中途驀被兎脫遂由大憲通飭各屬嚴密查拿前日上海縣莫邑尊訪聞賴潛匿本城登雲橋左近張姓家因於晚間八點鐘時飭差協同七舗地甲前往拘拿詎官差到時其子賴小鶴竟敢出塲抗拒幸差役衆多未被逃去因將賴父子一併帶歸禀明情節邑尊旋卽升堂提賴研鞫問爾知張駱涉訟曾否料理賴支吾不答俯首求恩研詰至再始供上年十二月初六日由金陵起解至十八日過鳳陽乘間逃脫扮作僧人旋於二月初二日來滬小鶴供其勳係小的之父官差來拘時小的惟向詢情形並不逞蠻抗拒邑尊卽命鎖押以儆逞强小鶴一再求恩邑尊從寛斥釋隨飭將賴當堂釘鐐收禁 
[戯園虧閉]  
　　英租界滿庭芳街之滿仙戯園係各伶人湊本台開者現已閉歇自房東以及茶房案目均被拖欠昨晨各欠戶將伶人薛大慶徐瑞生等扭至英會審公廨黄太守着明白具訴并飭薛徐交保候訊又有該園之管門華捕禀被積欠工資該園股東共有七人等語太守亦着暫退候訊 
[瘋子呼寃]  
　　瘋子王阿連持刀傷妻一事前已詳列報端前日上午王忽奔赴縣前喃喃不已適許捕謙占梅因公出署王卽攔住呼寃捕廉訊問之餘王仍語無倫次因命從人扶去旁人見其向西而去不知所終 
[罰鍰了事]  
　　鴇婦王氏至英公堂稱昨夜李阿福到我妓院無尋釁毁壞燈盞傢伙等件向之索賠事爭執間由捕拘案今將毁物呈閱李阿福供因酒醉所致今願賠償黄太守察閱被毁各件隨飭李阿福賠洋五元完結竊謂李阿福狎妓滋事固有應得之咎然開設妓院近經時太守飭屬示禁憲諭何等森嚴龜若鴇何敢以猥瑣之談喋喋於公堂之上乃今則挾所求而來者無不滿所欲以去豈不與時太守嚴禁之意大相剌謬耶抑明知其不能禁而故示恩於若輩耶是可異也 
[來信照登]  
　　啓者流雲輪船失事後歴經招領屍身及衣箱等物蒙貴館屢登報章心感無旣兹定期於本月二十三四日在龍土廟設醮超度該輪船被難幽魂所有敝局撈起各物除業經領去外尙存衣被零星等物雖非珍貴未便置之不問且當此天時潮熱勢將霉爛爲特限至二十日爲止望各戶見報速來認領如過期不來卽將各物一律變價購備紙錠於醮事内焚化請煩登報俾衆咸知爲荷輪船巡緝救生局謹具初十日 
[揚州嚴佑之先生致上海籌賑公所施封翁書]  
　　少欽先生大人閣下久疏修候時切懷思辰維籌祉吉羊善祺安燕定符私頌前見申報知令郎子英兄已赶赴山東春賑尊處迭次籌寄鉅欵全活災黎不知凡幾鄙人聞之不勝欣慰第以俗事覊身不克贊襄其事歉仄之至兹有隱名氏壽記匯上揚平二七寶一百零一兩三錢五分煩彚解東省爲禱昨接到潘振聲兄來函奈因春賑人衆仍以欵不敷放爲慮囑弟設法無如揚地市面清淡籌募爲難擬于月内截算倘能稍籌一二卽行匯至台端不過爲杯水車薪之助耳專此佈達卽請德安伏乞惠照不備愚小弟嚴作霖頓首 
右啓者今奉到本埠巨豐寳莊遞到台函并交來四月初十期九八規銀一百零一兩三錢五分當即塡奉收單仍交巨豐來友帶轉寄奉承示潘振聲兄來函請設法接濟弟處前批解欵亦俻信致振聲兄請將最苦縣分先行撥放子英四小兒處亦去關照知蒙垂念災黎專函登報奉聞後批集有成數再當接解弟處代籌春賑幸蒙各省大善士樂善不倦鉅欵雖不多然零星源源而來亦可集腋成裘承示同心大善士仁心仁術發出富貴源頭三萬册子陸續來捐亦復不少弟處發出萬善同登册二萬七千扣今春來捐全賴兩項勸捐册子募來方能撥解前日接到子英四小兒來禀山東又有决口之說但望神佑趕快合龍爲幸否則刻下籌捐强弩之末不堪設想耳專此奉復恭叩籌安愚弟施善昌頓首謹復四月初七日 
 
 

Page 4

 
 
[禮拜日與吳君仲山遊龍華賦此三絶耑索芙蓉館主梁溪逸史觀樂詞人玉和原韵錄塵高昌寒食生太癡生同政]  
　　辜負韶華又一年桃花落盡草芉綿風光别我吟身久楊柳絲絲客思牽正值遊人結隊忙嬉春仕女鬥春光龍華會裏尋芳客都是蜂痴與蝶狂陌上香塵染祫衣車聲緩趁馬蹄歸一雙蛺蝶多情甚故傍紅裙欵欵飛○有感柬嬌玲女史題橋意氣久消磨壯不如人可奈何落魄未應親友少知心還是美人多花因有恨隨流水萍豈無情戀逝波空羡終軍年少事請纓今已悔蹉跎○杏花時節留贈戴楚勝鄭雨泉兩譜兄錄呈大吟璮教政驪歌一曲漏初殘萬種憂愁淚未乾今日分離何日聚别時容易見時難途中冷暖憑誰衛海外風波苦我單催促行程無别語諸君勉刀勸加餐○寄内子侍奉高堂願久違天涯飄泊雨霏霏英雄只灑窮途涙無可修書遠寄歸[  慈水怡紅院惜花侍者葆青錢鋆稿]  
[浙省撫轅抄]  
　　四月初二日仁錢二縣俱禀安禀知奉札密拿課商金璋業已到案○初三日通判余紹僑禀知厘捐局委温州西門厘局禀謝候補縣錢廷珪禀銷嘉秀漕項差禀知臬委下城總巡保甲差府經歴周秉崧禀銷福建硝磺價目差○初四日翰林院曹福元自籍來省親拜呈硃卷 
[蘇省撫轅抄]  
　　初六日候補縣李慶誥常昭海口厘來縣丞林廷皆禀辭回松滬厘局聽候差委○初七日從九史久華禀知奉蘇松太道憲委帮辦吳淞關稅務卽辭縣丞宋天錫金陵來並禀知赴滬○初八日候補縣陳以垣錫金釐局來江蘇候補同知齊斐於四月初六日在省寓病故 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[難民到皖]  
　　近有湖北大台監利等處難民一百六十餘名搭船到皖在西門外大碼頭一帶上岸旋在大節祠鴨免塘赤帝祠等處結草爲廬暫焉棲宿或有寄人簷下聊避風雨者據云因該處去年被灾現值青黃不接之時無從覔食欲投皖南各屬爲人耕種以餬口也誰無田園誰無廬舍而彼獨奔走流難不遑安處造物何不仁也 
[爲花請命]  
　　揚州多子街十二灣内有士娼爛四子者老去徐娘尙多風韵借烟霞之邃窟勾風月之閒情小經紀人受其害者不一而足去年祀竃日買一貧家女以傳衣鉢言明十年爲滿共九十洋當付二十元蟻媒瓜分十四洋該女父祇得六洋而已女年祇十二知識未開不獨不能作賣笑生涯且髩際裙邊尙須修飾四子恨之遂於纒脚時將兩足後根用刀挖去而以碎石裏入女不能立便以繩繫兩大指强使起立指脫則繫腕且用火箸及炭烙腿及背或用烟簽燒紅穿通十指哭則用棉塞口絶則用水噴醒種種慘毒令人爰指女父聞信來揚□四子將女藏匿不令父見且言女不受管束可持二十洋贖女去女父係外鄕人而爛四子所與交者皆係土棍蠹差女父不敢與□行至犁頭街痛哭失聲適有某公子憐而詢之遂代訪女藏處潛搜三日始知女藏於倉巷販賣人口之余長華家某公子乃帶同十三灣地保周祥及女父等數人到余長華家將女帶出次日赴江都署禀請騐傷當經謝明府騐有傷痕三十餘處立飭差役到爛四子家將爛四子及其私人余長李烟夥黄魚大子二人又中証十人一并鎖拏到案詰訊數語判余長李籐條三百大板一百爛四子責籐條百五十余長華責大板一百枷示頭門余長李爛四子均鎖押候女百日傷愈再行重辦噫世閱小妮子爲母野又所虐者何啻恒河沙數安得盡如謝明府者現萬朶祥雲普照大千世界哉 
[輕於鴻毛]  
　　杭垣衆安橋河下有岳鄂王祠廟在焉後卽扁擔弄相傳卽王之原瘞處前經吳康甫大令尋識其地捐募巨金創造祠宇規模閎偉廟後枕城垣前臨河水隔河一帶空地盡係祠產是處爲臬轅出入要道亦旗營中進出必由之路有善賈者爭以善價租得其地而造屋放息焉一時酒壚茶灶餅肆餻坊羣萃於斯遂成小集有晉昌烟膏店者係臬署前某甲之所開也甲年祇及冠甫於去春授室以在家别無所事其父因創一小店交付之而令其經管俾之習勤苦而略知艱難甲性僻寡交權與對門賣饅頭之某乙最爲莫逆一日乙有急用需洋六元懇甲借店票一帋許以逐日湊錢歸繳甲諾之乃票期巳過洋已付出而所繳之錢寥寥無幾致帳上不能彌縫事遂爲父所覺大加訓斥甲面遭嚴訓以爲不可爲人遂於夜半潛自服毒就以待斃比及鄰店知覺爭先解救迄無一效逾時父母妻子赶來僅有一息十指發黑醫者料其决非烟毒但不知其所食何毒堅不肯吐延至黄昏遂卽絶命其妻年甫十八嫁僅期年纔賦新婚遽悲永訣呼天泣血痛不欲生旁觀之人無不代爲垂涙夫死有輕於鴻毛者此類是也人咸不爲死者惜而爲生者悲耳 
[瑣案彚登]  
　　誘騙西孩之王桂福昨解公堂核斷因教堂中謂所失之畫不必追究該孩實有獃性等語故翁太守僅將王桂福管押兩日以儆○前報列祥發棧張梅亭控子小六被人剝去馬甲一案當將獲到之李小松徐慶華究比在案前日西捕在打狗橋西捉賭獲到一人據供名嚴金元實緣路過並不犯賭管押一宵本擬釋放詎在押之李小松知照包探謂捉到者名杏園卽剝去馬甲之人是以包探禀明捕頭將李徐嚴三人一併解案李堅指嚴剝去馬甲嚴又不認翁太守着將李小松責二百板枷號一月徐慶華嚴金元各責二百板○昨報和尙打架一案其銅杓等物實從該和尙身畔搜出昨經扱房解案另有一和尙及陸和尙均未到案卽詰眞慧銅杓等物從何處偷來答稱前在嘉興太平寺中取來昨日之和尙前亦在太平寺曾取伊錢六百文翁太守以原告未到且再押一日候原告到後再核○昨日捕房復將王濟川解案詰其洋元方單究放何處王仍執前詞翁太守謂爾初次到堂一槪不認在後吊到鐘表方無遁飾羅起揚雖不安分但不能聽爾一面之詞遽爾傳提且縣案所控洋八十元乃爾用去不干羅事爾當實說省却周折王始供實係陸續用空洋八十元太守謂爾是監生監照總須呈案王叩頭稱實不是監生太守謂旣不是監生着卽當堂具結卽飭包探給紙筆令其親寫假冒監生切結并印右手大指印備查仍交捕帶回以憑核辦○義和棧司帳葉心梅交保出外後於昨日呈遞禀詞有被劉姓拆悄應着周客到案等語翁太守閱竟謂人住爾棧反要别人交人實屬荒謬此禀何人所寫答稱乃由棧中預先寫好交我投遞太守謂爾稱棧主到杭州何以將禀預先寫好明係通仝舞弊當爲押追葉乂稱棧主實到杭州禀帖是棧主婦交我翁太守謂前者爾到案本分府曾經開導着爾查緝現在别人查到爾等反置之不問殊堪詫異現須將劉姓交案訊明方可無事葉稱我惟在棧收錢其餘一槪不管且未見劉姓之面如何交出容將棧主交案太守隨着將葉心梅交保交人 
[英界公堂瑣案]  
　　包探顧阿六包探顧阿六稱昨夜十點鐘時據朱子蘭到捕房報稱二擺渡地方許姓家有聚賭情事當由捕頭派中西捕及我前往獲到許子琴等九名及賭具銀洋十餘元時辰表等件一併送案朱子蘭供知許姓家聚賭輸贏甚大賭處逐夜搬移昨夜探明報捕拿獲許子琴供生意中人偶然戯賭我並不在場王子勝許仁德朱吉生龔月山翁仁福張玉亭余正士余士仁等同供並不在塲聚賭黄太守商之夏領事判罰爲首之許之琴洋三十元王子勝等八名各罰洋二十元銀洋時辰表歸捕房充公賭具存銷○一百零八號華捕稱昨見莊生順在熱閙地方溜馬是以拘案莊前曾違章判罰莊生順供以後不敢違章黄太守商之夏領事以莊屢次違章判罰洋五元撥充醫院經費○張阿旺稱昨見小孩失路面貎似曾相識問到租界何事伊言恐父母責打私自出外等語旋有巡捕到來我代說緣由并囑送案請爲發落該孩楊福生供年十一歲本邑人家住南倉街向在學堂讀書父母以我不肯勤讀意欲責打因之私自走出黄太守隨飭值日差將孩收管再知照其父母來案具領○嚴杏春稱昨與張賢康同趁擺渡船爭奪坐位起見竟被毆傷眼皮由巡捕拘案張賢康供伊亦紏多人打我黄太守騐得嚴杏春右眼稍受微傷隨判張賢康笞責一百○徐張氏稱開客寓丈夫在日用吳永春爲夥早已辭歇兹因丈夫病故吳以帮忙爲名竊去寓客衣服鞋傘等件寓客要我賠償是以報捕緝獲人贓吳永春供因與寓客相識借錢無着暫將衣物付押黄太守隨判吳永春管押兩月贓交該氏領去○前晚華捕在大橋旁見劉士春投水立卽阻救帶回據劉言因向兄借錢無着反遭毆打故欲尋死由值日差禀明黄太守飭暫收管俟過堂發落 
[遊惠州西湖]  
　　鵝城關外是西湖圖畫天然雲水區中隔長堤分柳緑高藏古寺半林朱六橋波影侵濃淡廿里巒光近有無遊罷夕陽迎小艇風流猶共說髯蘇○紅棉水榭方軍門新建游人假此爲飲酒之所惠州尤多紅棉花樹無多水榭緑成圍有客登臨自啓屝窗外棉花紅似火半湖春色送晴暉○鏡芙軒卽落花榭舊址軒小偏多草木春落花舊榭已翻新臨湖柳色依依緑人鏡芙蓉兆有因○六如亭蘇文忠公侍妾王朝雲墓其亭聨云如夢如幻如泡如影如露如電不生不滅不垢不淨不增不减六如亭畔認苔痕日白朝雲墓色昏名與湖山共千古天教勝地駐芳魂○元妙觀形占西湖古觀探法門元妙道包函相傳泉水能延壽飲觀中水能壽故多期頤老道云清淨修爲靜裏參○永福寺樹木森森古寺藏峯光波影盡蒼蒼萬山第一留題句東坡書十里鐘聲送夕陽○豐湖書院惠有豐山自疆西迤邐而止於湖湖之利施民者普又名豐湖水中美利勝勤農院建豐湖靈秀鍾欲使硯田無惡歲更教魚躍化成龍○題合江樓在惠州東門城樓坡仙遺像合江樓塑東坡像有坡仙舊居額共說當年此地留有客往來知不少才人一住便千秋○飛鵝嶺惠城南門外飛鵝嶺恰對鵝城四面環江戲水生戶掛峯頭黄似染雲梳石翼白偏盈浴流小澗連朝雨撲向西湖十里晴近日依山堪作陣嶺上設營盤冲霄有志一鳴驚○白鶴峯在歸善縣西門外縣與府城相接壤該處係東坡之新居白鶴飛何去髯蘇此地留釣台高十丈汲并冷千秋俱東坡遺跡堂古遺風溯蘇九德有隣堂勒石在壁亭空夕照收至今呼爲東坡亭獨登峯遠望江闊水悠悠○懷友舊雨遥懷坐半宵棲高眺遠獨無聊故鄕惟有來明月偏自多情伴寂寥[  小園沈嵩齡時寓鵝城初稿] 　 
[贈秀英錄事]  
　　銷魂無奈爲多情蓮瓣雙鈎貼地輕西子笑颦多秀逸東王恩怨不分明春雲髻挽麻姑巧秋水眸澄玉女清何物可兒消受慣海棠花底訂香盟占盡申江十里春亭亭出衆不沾塵驚鴻半面疑曾識飛燕前身可是眞與玉同情仍縝密將花比艶趍精神水晶簾下頻來往那怕鸚哥解駡人[  山陰何子誠贈稿]  
[奉贈小樓主人卽用其贈沈君諫民韻]  
　　重譯共球闢混茫謫仙才調露殊方君精西學騒壇健筆誰能敵酒國雄名孰敢富交徧華洋負譽重圖留吟飲索詩忙君有吟飲圖詩一時和者甚夥何時得遂瞻韓願暢訴衷懷暢舉觴[  阮毓昌未是草]  
[承小樓主人卽席贈詩勉步原韵奉答卽乞郢政]  
　　西學偏能究渺茫抗時矯俗妙無方詩仙豪量毋多讓北海高風不愧富有志澄□應世用歴身中外爲才忙班荆歡笑情如昨一誦瑶章一舉觴[  山陰沈迺謙諫民氏拜稿]  
[奉和何庾香兄惠贈元韻卽乞郢政]  
　　當年話别籌頻數此日欣逢蓋共傾愧我無才徒挾剌羡君尙志不爲卿曠懷落輕千乘味道醰醰步二程且喜天涯重禊集莫言相見只平平[  山蔭沈迺謙拜稿]  
 
 

Page 10

 
 
   
 
