# 1888 - 116 - 4905400

 

Page 1

 
 
[新印曾文正公書札出售] [  申報舘啓]  
　　曾文正公勛業文章彪炳寰宇觥觥大集久付棗梨本舘前將向未刋出之家書一種印行海内鴻儒爭先購致兹又經景賢書屋覓得公之書札以新鑄鉛字印成中皆致名公鉅卿之函或講戎機或闡理學或詳漕政或考鹺綱要皆確切精詳原原本本面校對之心細印釘之工良尤爲有美舉臻衆目共賞計二十七卷都二千八百四十一首又續鈔六卷都二百九十二首現已出售每部分裝二十本價洋一元六角諸君子有先覩爲快者至本埠申昌書畫室各書坊及外埠各申昌購取可也如欲躉購則請至本舘帳房面議 
[新選大題文富告竣] [  點石齋代啓]  
　　近來所出石印大題文非將舊文亙相傳鈔卽將庸惡淺薄濫竿充數雖自稱幾萬篇而仍不能備題徒耗紙墨甚無謂也醉經室主人深知諸弊恥與人同廣延名宿專選時下罕見之窻稿擬作硃卷課藝凡已見于刻本石印者概屏勿録名之曰大題文富得文萬五千篇每題一文並無其二亟付石印以供揣摩至于字畫清晣校對精良較他書格外認眞刻已出書墨色紙張務臻美善裝訂二十本收回工料洋十二元諸君子有先覩爲快者向山西省城祁邑東昌府書業德記書坊蘇申掃葉山房江左書林文瑞樓醉六堂千頃堂著易堂文玉山房三蒼書局暢懷書屋讀未樓芸緗閣南北申昌以及各書坊發兌 
[觀西人賽馬有感而書]  
　　四人每富春秋佳日興高采烈鬭賽馬匹其勝負之數局外人不得而知聞先時輸贏頗鉅近年以來則亦漸殺然千百金决於一刻則猶視爲故常此固年常舊例無足異者而吾獨有不能已於言者則以西人之所爲猶有所裨者在也夫西人尚利利之所在羣焉趨之凡其所爲一似無非爲利起見卽如西商團練兵悉心操演香港將軍特派員弁來滬閱操各西商愈加奮勉而其所以踴躍如此者則不過爲名而已夫名利兩端原係在上者所以驅策人才之具而其實則各有殊途爲名之心往往不敵其爲利之心西人之於利尤較名爲重故當賽馬之日人人皆有奪得錦標之志連賽三日絶無倦容其意固以爲利也顧人之情凡利之所在未有不用其心者西人賽馬之舉雖曰勝負之攸分而藉此卽可以習馳驅將來可資武備之用所謂一舉而兩得者也然專心爲習馳驅備戎事則人或視爲不急之務而不甚經意必以利爲的而後爭先恐後之意油然自生是亦因勢利導之一法中國人往往指爲遊戯之事而慢焉置之則不知西人之作用者也中國之於武備何嘗不加意講求而其所以講求者則不過期操月操初無賭賽之一法竊以爲中國之操演者亦以西人賽馬之法行之則所益爲多矣古人用兵當平居無事之時有令軍士相撲爲戯或令比射桀石超乘等事勝者賞之負者罰之凡此皆所以激勵而鼓舞之也雖事屬游戯而可以習本領明賞罰夫是以軍行有紀而士卒用命降至今日此等事寂無所聞卽在平時月操則一月或數期季操則一季一操大操則一年一操卽至大帥大閱無葺虚應故事其有賞罰又不過狥情面遞條子且其所賞所罰者不過在員弁而不在兵丁彼入伍當兵者初無榮辱於其間當一日兵領一分糧如是焉而已故中國之視兵也輕甚至有好男不當兵之說然則欲求兵之足用士之用命其可　乎近來中國講求武備似較前時爲勝而其所重者則大都在水師夫水師所以備海氛之不靖刻下泰西各國紛紛通商被人眈眈於東北法人逐逐於西南國家所貴有備無患夫安得而不以水師爲當今之急務顧水師之講求者亦有年矣而其效卒亦不甚見鐵甲戰艦鎗礮器械色色備足而所以用之之人則亦不少概見甚有在兵船之中　　駕駛行船之法而茫然莫對者此其平時之所演習者盖可知矣時或駕兵船出口外會哨要不過冒風浪一次　　　曠洋面相與宴飮爲樂究其所以操演者何若則不過紙上空談全無目擊之人然則所謂講水師武備者又安在　　原其故不外乎粉飾因循四字苟有人焉援古人軍中戯具以爲笑樂卽於笑樂之中寓講求戎事之道而賞　行乎其　則彼貪賞者必且奮發有爲不甘坐廢懼罰者必且自知愧勉力求自新無論陸軍水師常使互相攻撲以爲戯卽　其戯時覘其力之大小氣之厚薄默爲記之蓋當戲時若輩志在邀賞必將全副精神全副氣力悉數顯露而其人之　劣顯有所分於是以求之百不失一或者叅以西法亦令其兩軍相對互决勝負而以利與名二者爲之的好名者卽策之以名好利者卽動之以利此所謂利者非必如孟子所言上下交征之利但以此驅策羣力激厲人才吾知不數年　而中國之兵莫不成爲勁旅或者謂若此是教之私鬥恐轉怯於公戰殊不知公私之界在乎平日有以教誨而提撕之兵法百里而趨利者蹶上將九十里者軍半至此言非所利而利之則敗之道也若平日訓練之時先有以示之的則臨陣卽不難以敵人爲的舉而措之裕如矣余因觀西人賽馬而有感於西人之雖游戯而不忘武備且卽於游戯之中决勝負之　　灼然於利之所在而發必中的以是見西人用兵之道故願中國之治兵者亦當以此法施之軍旅庶幾人人知奮戰無不勝備在平日用於一時其所以提撕而訓教之者無他道也於是心有所感書此以告天下之知兵者 
[鳳池珥筆]  
　　鴻臚寺爲咨行事本寺現辦啓疏奏請皇上陞殿所有陞遷調補加級紀録各項人員曁　復降調革職　免罰俸以及抵銷處分降級留任人員例應一體謝恩相應咨行貴衙門卽將應行謝恩人員造具銜名　册務於文到五日内咨送本寺事關鉅典勿漏勿遲○禮部示傳咸安宮候補教習能學頤限三日内親身赻　　到並備帶筆墨以備當堂填寫親供核對筆跡○兵部示傳所有三月分在部投供之候補差官董占魁虚鳳　等二員限本月十一日親身赴部騐到毋得自悮○三月初孫少司農詒經親赴銀庫騐收江蘇京餉餉鞘到庫　由庫中差　　同委員在管庫大臣面前以斧劈開然後歸庫兵收兌是日差役劈鞘時竊去每錠重十兩之銀錠一枚藏匿懷中經委員家丁瞥見密報主人當經委員面禀司農司農大怒令他役搜得之乃將該役解交中正司收禁○左翌監督　　山少司農自客歲三月至今爲一年關滿查得所收牲畜稅尚短贏餘銀八千餘兩乃奏請飭部援照上屆成案減成　繳奉旨交户部核議欽此刻聞該部以去歲雨水過多販運牲畜者因之稀少今之虧短亦係實在情形擬　免五　賠繳五成不日將具摺覆奏矣○三月初張家口監督咨呈户部内稱所有年例應解武備院寒羊毛六千觔曾經採買齊備已於二月間委員管解赴京交納查此項毛斤卽十四年分應解之欵兹又採買六千斤委員解京乃係客歲接奉該院咨傳添辦者刻經該部轉咨武備院至何日騐收尚未示定也○御前大臣諭知武備院所有皇上御用弓張箭 
 
 

Page 2

 
 
支尺寸觔力均應一律加長此次恭做御用弓箭卽照去歲所備弓張尺寸觔力均行加長箭之尺寸分兩亦須放長加重先行將式樣進呈試用是否合宜○惠郡王福晉薨逝後牛眠未卜暫安海淀園中兹已擇定西山崇古莊地方建修園寢涓吉本月二十八日奉移靈柩入安窀穸並延高僧就園寢中唪經設醮三天以資冥福云○宣武門内大街迤西上崗某甲之媳潛吞阿芙蓉膏迨翁姑夫壻得知灌救多方已無返魂之術矣此婦年甫十九過門三載尚未誕生因見憎於姑時時言語譏刺性又蠢笨丈夫亦未能瑟靜琴躭以故鬱鬱無聊遽萌短見媳母聞女凶耗率子弟興問罪之師幸經鄰人排難解紛棺木衣衾悉從豐美並令伊姑身穿孝衣座白圍車送殯夫亦穿孝扶柩而行始得息事○兵部咨催各旗管所有四川等省副叅游都守各缺應由各項旗員揀補前經本部咨取各項保送人員迄今多日未見保送未便再爲延宕應咨催各衙門赶將應行保送營官人員造册卽日咨部以憑彚齊奏請欽派揀選○興隆木廠在海做工之木匠某甲在宣武門内大街購梅花餻每餻一塊向售錢四十文甲食兩塊僅給六十文以致爭鬥經人勸散甲氣不能平奔回糾同七八十人前來尋釁適逢好事之某乙經此欲效魯仲連之排難解紛甲反與爲仇亂打一番盡將該攤搗毁攤主及乙悉受傷仆地衆木匠立時走散無一存者幸乙之妻妹來揪住數人交送本管官㕔押訊 
[德皇彌留記]  
　　德皇本紀前於其崩逝之明日已述於本報中至其彌留情形則猶未登報兹據歐洲郵耗所傳亟爲録登以供衆覽據言正月廿三日皇雖瀕劇然心地尚屬清醒聼報國内武備情形尚無異於平日至廿四日晡後忽然反其常度一時侍疾之人甚恐廿五日病轉劇精神已衰時皇長孫適由山　模定省父疾言旋皇尚能與之言談詢及太子病情及國内事宜廿六日皇之公主偕其額駙入宮問安皇尚能接待且寛慰公主夫婦再三因皇外孫新亡故也慰唁已因自道病情謂自知病魔日深諒已不起云云其心甚爲了了至午間語近臣曰朕甚欲見丞相一面左右聞諭登卽飛召卑士麥入宮趨謁旣至與皇談論甚久皇稱謝再三謂卑公能盡力劻勷一心王室至德國有於今之盛皆公之力云語未竟人事卽漸昏沉而精神亦漸不加其聲亦因之細小矣至下午五點鐘時左右之人見皇已瀕危卽立調宗室諸人至時丞相卑士麥大將軍毛奇及諸大臣等均侍疾於寢宮而皇似欲作起坐狀奈體倦甚力有不勝時侍醫卽掖皇起坐榻中皇乃親握其后之手并命公主及長孫等近前而精神忽又清醒宮内諸人均能認識卽呼毛奇何在毛聞語卽趨前聽命皇因并命皇長孫至前先論本國武備繼言德國與各國盟好之意旣又論及各國情形因謂各大國之行事朕未嘗不時刻留心日後某國必如何而起爭端某國必如何而生邊釁又言皇年少時戰功事蹟瑣瑣不休其語甚長奈精神不繼故語未久卽又稍歇移時始爲復言如是者數次至十點鐘時始經論畢因欹枕少睡约四點鐘之久至是夜二點鐘時則已睡起時疾更大漸左右見皇情形如此因復召諸人至時皇雖昏沉之際然平時所愛者及近侍之臣皆能認識并能與諸人握手訣别迨至辰正八點鐘時卽溘然崩逝矣然皇當彌留之際公主見皇久坐恐其過勞因問欲暫爲將息否皇言亦不甚覺有倦意時已漸就昏迷然瞀亂之中口猶時呼太子名想皇父子情深念念不能忘於太子也皇之后則自皇寢疾以至崩殂時刻均在榻前侍奉常握皇之手不忍一刻相離而皇將崩逝之時已僵臥床中氣息若有若無乃忽然舉手自捋其鬚雙目微張因問曰何多人至此諸人聞言卽近前趨視約逾一刻之久忽覺長歎一聲溘其逝矣至皇臨終所屬皇長孫之語有謂兵凶戰危爲人主者斷不宜於讀武大凡交涉之事若能言歸於好則究以和爲貴雖然事機難料或有不得不戰者則亦毅然出之不宜稍爲自怯今所最要者則係結俄之好勿得稍存疑忌於胸中此實爲善保太平之上策在俄皇素性汝亦早已知之在汝祖且不敢大抗逆之然則汝宜體此心敬事俄皇勿衰其禮可也言畢而瞑觀皇所言各事均係結束其生平之語大抵皇早已自知不起故有是言乃其臨崩之時尚能一一處置不紊絲毫則其平日之英明已可想而見矣皇崩後凶耗一傳而在京之王大臣及侍衛諸臣等均入而叩訣見皇屍在榻無不悽然墮涙者亦可見皇平日得人之處矣其尤有可異者皇之軀體素甚雄偉乃自崩後身驅竟暴縮小按皇之父當日亦以薨後縮小父子皆如一轍實爲未見未聞之異實不知其何故而然也皇崩諸人乃奉詔命召映相者入宮映照皇容并以灰粉開稠向皇之面而印之若盖模然此欲以印取皇容以便他日鑄像所用也皇崩後不過略如睡去面如生并無慘容想福壽全歸皇在九京當亦無遺憾矣是時諸人乃將皇所作分給家業字據開視知皇之家産約存一百兆墨之多云録叻報 
[善士脩橋]  
　　崑山沿塘七十二里直抵蘇州婁門石墈堅固大小橋梁多至三十有奇兵燹時均被髮匪拆毁石墈亦逐漸零落經流民盜賣一空每當夕照西沈臨流　亍不得不唤扁舟一葉渡過長河間遇風浪交加小舟殊多危險陳君竹坪好善士也會同崑山新陽長洲三縣宰籌集捐欵重建石墈橋梁日前親往稽查筮日開工動土從此歌興匏葉無須生揭厲之嗟遠近民人孰不頌萬家生佛哉 
[皖江山色]  
　　安慶來函云有邵長勝者具禀地方官稱先父在時因值髮匪之亂將銀二萬兩埋在窖中現擬挖開以數成充賑云云官准之鄧隨向各處張羅以作工費旋勾通潘某連夜脫逃被借之銀均歸烏有大盜不操戈矛其鄧之謂歟○方存之大令早年服官直隷素爲大憲所推重旋由棗强令予告歸田怡養林泉潜心典籍年逾七秩逢吉康强客秋經陳六舟中丞貴隖樵宗師恭摺奏聞奉硃批賞給五品卿銜近患半身不遂之症藥餌無功延至上月二十五日竟赴玉樓之召一時士論咸惋惜之○皖垣自光緒初年犯官李世忠開設戯園藉以牟利　毺展處履舄如雲後李以事敗棄市曹而梨園中響絶音沈無復霓裳一曲矣邇有某甲資雇諸名優在城内吕八街路東開　鴻慶茶園定於十四日開臺演唱一時丁歌甲舞翠煖珠香座客常盈位無虚設蓋亦鼓舞昇平之助也 
[春賽二志]  
　　前晚大雨傾盆徹夜不息苔新潤緑花老愁紅咸謂春賽至第二天跑馬塲中泥淖没踝雨師風伯阻我清游不特賽馬諸西人爭先於淋漓滴瀝中不復能興高采烈卽觀者亦恐沾衣欲濕未免裹足不前不料亭午光陰晴曦微露輕寒薄煖淑景清嘉以是團扇輕衫雕鞍寳馬佳人環燕右族金張無不徽逐嬉娱極游目騁懷之樂而一鞭芳艸十里斜陽彼躡雲逐日以爲豪者更不惜泥涴銀　盡情馳驟矣計第一次賽十二馬各跑英半里首到者得銀杯一具值銀一百兩與賽之人各出銀五兩其出人頭地之馬名曰阿德利第二次賽十馬各跑英一里半與賽之人各出銀十兩更由賽馬會中籌銀一百兩以十之七分半歸首到者次則酬以一分半又次則酬以一分馳騁片時戞然而止急視之則由馬名多羅里者爲冠軍孟得鉢拉温繼之谷太忒則居三焉第三次賽六馬各跑英一里餘四分之一與賽諸人各出銀五兩又由寓滬西婦出一口袋内儲金銀各錢以贈首先馳到者後由馬名蒲利恩之主人所得第四次賽九馬各跑英二里與賽之人各出銀五兩先到者更由賽馬會中贈一銀杯及賽畢則咸謂獨出冠時者其馬名斯歸色第五次賽十馬各跑英一里半與賽之人各出銀十兩首到者經德國彈子房贈銀盃一具所有彩銀僅得一半而以十分之四贈次到者十分之一贈又次到者此次由馬名梅博羅森者爲首名福楞纳者爲二名李白者爲三第六次賽十二馬各跑環馬塲一周與賽之人各出銀十兩首到者得銀盃一具值銀一百兩至所得彩銀須分五十兩與第二及繞塲跑遍則馬名梗吉斯者獨爭先着名孟得鉢拉温者銜轡而繼之云第七次賽十馬各跑英一里半凡與於春賽者除第一天第八次賽過者外無論此次賽與不賽皆須出銀五兩首到者得銀十分中之七分半第二得一分半第三得一分旣而飛步當先者名曰哈聘才繼之者名曰蘇斯雲又繼之者名曰比里格斯餘則皆如劉蕡之下第矣第八次賽六馬各跑英一里與賽之人各出銀五兩蘇松太道憲亦預製銀杯一具以贈鬥捷爭先者後歸馬名斯里根米忒者所得至是而賽務已畢各賦歸歟明日更須跳花萁架跳浜以角騰驤之技所望碧翁翁掃净陰霾莫令屏翳神顯弄狡獪哉 
 
 

Page 3

 
 
[滬北火警]  
　　昨晚九點一刻鐘時捕房忽鳴鐘報警旋分四下知英租界大馬路南首有失火情事英捕房麥捕頭督同中西包探巡捕往三馬路東將至浦灘向南新關後面長樂里内火焚處之四圍彈壓英法美洋龍絲業會館藥水龍齊集灌求得卽息滅計焚去房屋六七幢聞其間多係粤人所居至其如何起火俟探明再録 
[上海求志書院戊子春季題目]  
　　經學題絞衣解叢衣解叢衣解雕篡解角弓解○史學題讀新唐書房元齡杜如晦傳書後讀宋史富弼文彦博傳書後魏徵十思疏書後魏徵十漸疏書後○掌故題長白山發祥攷木蘭秋獮攷俞理初地丁原始書後龔定庵擬上今方言表書後○算學題取象限弧任分爲四命四弧正弦爲甲乙丙丁又命半徑爲一乃任取甲乙二正弦各求得餘弦次以甲乘乙餘弦乙乘甲餘弦相加命戊爲則丙丁戊三數連乘倍之復以三數各自加乘之必等於一試證之有高句股和卽合股或平句股和卽合句有平句股較卽斷句或高句股較卽斷股法以二數相乘各爲長方積以二數相减爲長闊和或相加爲長闊較各開平方得長爲合句或合股闊爲斷股或斷句又二數相乘倍之各爲長方積二數相加爲長闊和或相成爲長闊較各開平方得長均爲城徑蓋斷合二股相减二句相加俱爲城徑知此剔諸術易解以圖證之以三角立垛一層一二層三三層六逐層爲乘法自上而下與三角平垜相乘得三個三乘積與本形自乘得六個四乘積若除去一二三諸層不用以截積諸層與平立埰相乘所得之增二乘積仍爲三個及六个惟高與正負之數各不相同試詳言之今有人募工初日用六人次日比初日多四人三日比次日多五人四日以下又比前多六七八人以是遞多一人初日每人給銀一錢次日一錢三分三日一錢六分順是遞加三分共給銀二十三兩四錢五分别得三角立垜截積命上面爲甲截去之底面爲乙則截積内爲甲倍同高三角立垜内少甲加乙减一爲倍數之高減一之積復多乙倍高减二之積又三角平垜全積或截積順乘立垜所得三乘垜皆爲三個惟高與正負之數各不相同知此二理復命三减十爲夘則演得二十四倍共銀得五六二八零爲負實甲乘卯加一與乙乘卯加二相加十二之又以四卯加六减之得八六六爲上廉正甲乘卯加三以乙乘卯减之十二之又以九减之得四五九爲中廉正乙减甲二十四之加四卯又加六得一零六爲下廉正九正隅開三乘方得日數試依法演之○輿地題陰山考田蚡請停塞河論問治河有一勞永逸之策否前後藏設備議○詞章題今日并爲天下春賦以題爲韻擬白樂天把酒思閒事不拘首數仁和王丹麓更定文章九命一通顯二薦引三純全四寵遇五安樂六榮名七壽考八神仙九昌後各爲之贊海若賣河伯辭河伯答海若辭 
[示期换季]  
　　江海關道牌示本月二十四日換戴凉帽 
[上海縣署瑣案]  
　　南巿有顧海忠者日前擅母洋五十元出外花費净盡其母訪知有榮姓與之同用於是四處尋覓誤扭榮啓山後自知其非釋之使去榮以無端被扭不肯干休後有榮阿寳者勸令顧母以香燭陪禮顧母允之顧以陪禮爲恥乃於前日將榮扭赴縣署喊寃至晚裴邑尊訊究之下顧稱榮素不安分此次胆敢向母親索擾叩求究辦榮稱小的乃生意中人與顧素無往來伊母不問情由扭住小的髮辮後經阿寳理勸小的並不計較豈知顧反將小的扭控求恩明鑒阿寳稱小的確曾理勸　尊謂顧母無端扭榮自應陪禮顧不知自檢胆敢扭控平人情殊可惡喝令笞責一百板荷枷游示後再行帶案發落○前報列河工局委員翁子文太守將陸麟華陳福堂送請訊辦云云前晚裵邑尊升堂訊究陸稱此地係陸姓公産小的並不知其底細陳稱此地售與洋商爲日已多是否浮賣小的並不得知邑尊謂地雖公産必有底帳可查候檢呈查核可也陸稱並無帳據邑專飭將二人暫交地保務須呈出底帳母得朦混○嚴正甫因在茶館滋閙經裴邑尊訊明笞責鎖在二堂前晚邑尊飭提案發落嚴稱小的業已悔悟嗣後决不敢再蹈前轍叩求恩宥邑尊以嚴旣已知悔着卽開釋勒具改過切結備查○甯波人樂杏良前因混用銅質小洋由日本領事照會道憲札飭上海縣訊明管押樂一再籲求交保出外將鑄洋人張紅毛尋交裴邑尊准之昨有甯人林姓投案具保邑尊着候當堂訊明核辦 
[英界公堂瑣案]  
　　互益駁船公司西人控小工頭黄益生將煤抛擲浦江計少五墩之譜蔡太守研訊一切黄不肯承因諭令交保再訊此已見諸前報者也昨日該西人訴稱壳件洋行僱公司駁船裝運頂高之英煤二十八墩每墩值洋六元送交英兵艦駁船上兵官見小工將煤抛棄權之知少五墩因之向黄追究駁船舵工譚阿三供駁至兵艦時小的適在睡鄉曾聞小工將煤抛棄兵官稱曾見小工抛煤然我惟公司是問黄堅不認唆使小工抛煤太守謂此事應着稽查實在至兵船上可逕向公司理說也○毛忠忠控堂兄毛阿茅卽毛阿毛向瞿子賢索欠不還挾嫌唆使人將阿毛拉去不知蹤跡叩請飭差緝查蔡太守允之昨日包探王阿二禀稱阿毛實被拉至寳山縣境交地保郭小弟瞿向毛索洋十六元毛之妻父聞之央瞿美郎至地保處保出小的囑同投案查得瞿向毛所索實係賭欵阿毛供小的被瞿借洋二十元向之索取先還十三元欠找七元反唆使人在虹口拉至吳淞交與地保索洋十六元由妻父託瞿美郎保出美郎供與同太守問瞿居何處毛稱瞿是寳山人住在上海縣境太守飭候備文分别移提瞿郭到案再行投候質訊核辦○試辦包探姚景山禀稱顧桃桃唐福福報失棉被五條知被唐坤泉行竊訊之承認不諱今忽不承諒被老犯教唆請爲研究顧唐同供小的等皆爲鋸匠鎖門出外被坤泉借匙開門竊去棉被五條每條值洋二元坤泉不認行竊蔡太守謂坤泉旣已承認豈容翻供押令繳洋十元○華捕禀稱周阿全投捕房訴稱被張阿慶姚行全毆傷當送周至仁濟醫院今尚不能投質故祗將張姚二人解案張姚同供不敢行兇乞求恩恕蔡太守飭將張姚押候周到案再行質訊核斷○包探秦少卿戴金寳禀稱小的等緝獲竊犯顧月來搜出押票向各押鋪吊到自鳴鐘馬褂藥酒絨單綢洋傘等件係美最時延昌泰來三洋行及新關所失尚有洋傘一柄則竊自重慶輪船該船業已出口今將人贓送案各失主派傭人曹永海王永生楊阿仁投案請領該竊俯首求恩包探又禀顧已疉次犯竊送案懲押釋放不多時起案各贓惟美最時之自鳴鐘未經報過捕房計押本洋一元錢二百文押鋪叩請追給蔡太守判該竊發捕房管押三月期滿解候笞責二百板起案之贓父各失主分别認領美最時自鳴鐘旣未報捕房着還押本一半綢洋傘暫存捕房俟重慶船到滬知照來領○周楊氏訴稱家有丈夫已生男女窮苦無賴來滬傭工曾與何德春同處甫經數日卽索小婦人養贍資因與分離另至人家餬口何屢來纒擾主人借給洋二元立有過割據不料何又到來尋釁致被敺傷何供寍波人年已五十外向擺京貨攤與該氏同處三年曾經立據分離後伊復　攤上要錢今伊欲帮傭度日我不依故與理論蔡太守謂爾等均屬無恥之尤飭差一併攆出以後不許尋釁違干重辦○李阿榮訴稱胞弟李增炳竊取胞妹衣飾向之申斥反敢逞蠻爭閙之餘由捕拘案增炳供稱祗因細故口角並無行竊事情蔡太守謂爾等旣是同胞家常細故何致涉訟公庭阿榮堅稱被竊衣飾太守飭將增炳暫押再行覆訊 
[法界捕房瑣案]  
　　前日有甲乙等人聚集八仙橋某烟館吸烟評理卽俗所謂講烟也吐霧吞雲之際一言不合起而互毆烟斗烟缸大遭摧毁館主因唤巡捕至將甲拘押捕房○無業匪徒往往褫取小兒之衣質錢俵散此種惡習幾於日有所聞前日陳家木橋薙髮店中小孩被匪人將衣攫去幸得包探夥查到拘押捕房一面將衣服送還今日必須解訊也○前日捕役巡至西洋涇浜各賭徒慌忙收拾睹攤紛紛散去四川人某甲呆立如木雞經捕拘進捕房昨晨捕頭訊無干涉釋之使出○前日午後一點鐘時洋藥緝私局巡丁夥見招商局江孚輪船抵埠搭客 
 
 

Page 4

 
 
某甲携鋪蓋上岸上前盤詰客面有懼色巡丁疑而查看並無私土惟藏漏稅絲巾因卽釋去後復來數巡丁亦爲查問查過者代爲訴說後來者益起狐疑以致互相打架事聞於局員飭傳研詰不知如何判斷也 
[上海虹口元濟善堂施粥廠第四批清單啓]  
　　黄銓卿助洋三十元萬安公司菊朋氏每助洋二十元唐乾初助洋十五元佘暢生唐仲基每助洋十元同福昌黄敦義堂順大莊戴娣東梅黄子如每助洋二元梁　記助洋一元同發祥助洋生助白米十石榮昌助白米四石同吉泰助白米二石振豐月捐米六石瑞成月捐米六石連上三批共收洋一千二百九十四元九角收米四十二石○附啓者敝堂創自去秋所用經費皆賴諸善士及各同人解囊湊集祗堪勉爲支持未能推廣善舉良切愧慮惟有實事求是盡心辦理以冀無負助欵諸君子慈念卽如施粥一舉本年節令雖早天時尚未十分和暖本不欲停因擬接辦送診施藥一切章程經費皆當預籌且事較施粥更宜慎重必須同人會議屆期親自督理誠恐顧此失彼遂於三月初一日停止施粥鳩形鵠面之夫飽仁漿義粟之賜歡呼載道者四月有奇皆助欵諸君之恩德也謹登報章代伸叩謝[  元濟善堂司事謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
　 
　 
 
 

Page 8

 
 
   
 
 

Page 9

 
 
[上海三馬路與昌協賑公所陳竹坪經收順直山東河南皖北賑捐十二月十四日第八百九十三次清單]  
　　蜚英書局金祉湄交來吕泗場昇咸泰旗十五元無名氐五角 
蘇州恆孚銀樓顔子　　　經手桶捐無名氏十元吳陞柏二百張瑞高一百散錢四百另七文以上共十元錢七百另七文○另收河南賑○杭州申昌來無名氏四百文○杭州孫氏洋兩元銀二錢錢　　　移助求平安六百十六户各五十以上共二元銀二錢申二錢一分四厘錢一千六百○鎭江郭裕豐劉榮盛各一元郭子麟銅二元以上共二元銅二元○楊州紫陽氏四元知不足齋三元不忍軒三樂堂四友堂常樂軒就正書屋五户各二元知足齋無濟堂三畏軒三户各一元以上共廿元○漢口咸吉莊來禹航董氏合室八元吳竹軒二元不書名紫荆堂各一元東流書屋無名氏各半元以上共十三元○蘇州人和瑞號來敦素居士移醮十二元桐花舘貧民求無病問心書屋各一元南陽福記二角三户各二百以上共十四元八角錢三十○恊源莊來樂安堂七人李壽官各二元李弼臣三元瞿道人榮慶堂相封堂三户各一元李公舘二千梁氏二子八百葉手談四百又二户各二百十二户各一百共來十四元小洋五角錢六十九○諸曁新恆隆棧一百八十八慈北庄發一元孫東記銅洋兩元戎新堂六百又八户各二百以上共來五元銅洋二元○和生莊七角延陵氏五角又六户各三角以上共三元○常州無名氏來十四户共二元○漢口無力子來六户各五角共三元○吳春廷二元七角半楚蘭一元林附大夏小桂氏各二角半經寶生五角以上共五元○億泰隆來無名氏銅洋廿元○蘇州謙吉號十七户共五元○以上均本發水灾圖册○本埠來隆記鼎記合二元壽萱草堂留餘樹德堂合一元無名氏二户各四百又二户各三百共合來洋四元錢三百七十○如臯公寄來八户共六元銅洋兩元○杭州劉公舘内陳募未十户共四元虚對一個○達安氏四十元祈病愈五十元共來洋九十元内估出銅洋一元○敦和堂一元○鎭江蘭馨書屋來十户共六元○唐先生來五户合七元○無錫保康來三户一元二角實收洋一元一角半○海甯沈銀九銀申批八錢九分八厘○履泰洋行鮑先生來六户各一元又二户各二角共來六元四角○萬有利吳五角○共收洋二百十二元小洋二十三角半銅洋廿七元小洋二十八角半戯對洋一個銀一兩一錢一分二厘銅洋二十七元錢三千一百七十六合併聲明 
 
 
 

Page 10

 
 
   
 
 

Page 11

 
 
[光緒十四年三月十五日京報全録]  
　　宮門抄○湘撫卞奏爲互毆致斃多命重案審明照例定擬摺○三月十五日刑部都察院大理寺正黄旗值日無引　見○絪貝勒錫珍各假滿請安○紹祺專摺謝授正藍蒙都統恩○張家口協領景祺玉璞各謝恩○齊普森文綱各預備召見○寳昌請假十日○召見軍機景祺玉璞齊普森文綱○現換夾袍褂○○頭品頂戴湖南巡撫臣卞寳第跪奏爲互毆致斃多命重案審明照例定擬請旨卽行正法以儆獷悍而挽頽風恭摺仰祈聖鑒事竊照永州府屬新田縣謝胡兩姓因爭山互鬥致斃胡財果等及謝先伸等共二十七命一案前因該縣知縣李國鎭挪改月日分起詳報經臣專摺奏叅革職留於地方協緝在案伏查湖南永州一帶民情獷悍習俗囂凌每遇睚眦微嫌或田山爭利動輒糾衆互毆致釀多命同治十二年該府所屬甯遠縣西洞毆陽姓族痞恃强凌弱刼殺頻仍拒捕傷差幾同化外經前撫臣王文韶派委道員陳寳箴督勇搜捕將稔惡之歐陽華歐陽漢等二十餘名分别就地懲辦兇風爲之稍戢新田地狹人稠亦多聚族而居前有鄧陳兩姓互毆傷斃七命又陳朱兩姓互毆傷斃十二命皆因招解翻供案懸禾結頑民莫知儆畏致復有謝胡兩姓互鬥之案傷斃至二十七命之多此次若不從嚴懲辦將至相率效尤伊於胡底臣因檄飭管帶親軍營提督謝晋鈞酌帶哨隊會同永州府知府光熙馳赴該縣督同接署新田縣知縣汪沛勒令户族將爲首糾衆及兩造下手正兇按名拿交到案詳細研審確供按擬禀辦旋據禀報拿獲原謀文生謝智泉兇犯謝新新胡祁禮等並起獲鳥槍刀矛多件案犯謝先干謝先會謝先得謝閏果先後在監病故騐訊詳報批行分别革審嗣據該府光熙督同該縣汪沛提集犯証審録供詞照例議擬禀請核辦並以程途遥遠人犯衆多深虞疏失可否邀逸解省等情當經行司轉移衡永郴桂道吉慶馳赴永州府城提集各犯覆加研訊各供均與府縣原審相同備具供招咨司由臬司豫山覆擬具詳請奏前來臣覆加查核緣新田縣謝胡兩姓均聚族而居謝姓居下塘窩胡姓分居長冲洞心兩村彼此族大丁多勢力相埒謝姓族内文生謝智泉素性兇暴族衆均皆畏懼附近下塘窩有地名石壁寨山塲原係土民秦姓遺産嗣秦姓人乏户絶謝姓遂佔山之東南胡姓亦佔其西北該山樹木叢茂兩姓皆欲獨擅其利因之爭執不休光緒十一年十月二十六日謝姓族衆將胡姓所佔西北一面山塲樹木恣意砍伐胡族聞之心懷不服正起與之爭論謝姓族人謝土保復於十一月初十日紏人將胡姓族中與石壁寨毗連之大松山樹株一併砍倒胡姓投鳴團鄰宋長德胡瑞卿胡才苟羅生德等理處議將石壁寨山塲買作公産所有已砍樹株卽由團鄰公同變價其大松山被砍樹木仍歸胡姓自行運回兩造調已聽從惟謝智泉堅執不允起意紏毆當卽聲稱胡姓屢次爭山不若糾衆毆打使知畏懼不敢再爭則石壁寨全山可歸謝姓獨管經謝姓族長謝世烺勸阻不聽十四日謝智泉探聞胡姓族衆均赴大松山搬運樹木卽邀同族人謝土保謝新新謝細仔謝先瀾謝晚開謝世彬謝先佳謝瑶果謝財仔謝社仔謝共共謝賢彰謝先伸謝先誥謝世東謝先干謝先會謝先得謝閏果分携鳥槍刀矛謝先輔謝才才謝賢開謝明明謝賢盛謝大滿仔謝世能謝孝仔謝先誠謝賢孝謝一菖謝奉詳謝先佳謝意詳謝龍得謝世淮均各徒手一共三十六人同赴胡姓所居洞心村前齊聲喊殺維時胡祁禮等在山搬樹聽聞聲喊各自赶回分携刀槍從村後繞出抵禦胡祁禮將槍點放中傷謝先伸右後肋胡孝得亦放槍中傷謝世東鼻梁並砂子飛開中傷謝先誥右腰眼右骽後胡大雲復用刀戳傷謝先誥左骽後均各倒地謝姓族衆一擁上前胡姓族人不能抵敵向長冲一路跑走謝智泉站立山坡喝令分路包抄攔截謝新新謝細仔謝先瀾謝晚開謝土保謝世彬謝先干謝先會謝先得謝閏果謝先佳謝瑶果謝財仔謝共共謝賢彰等遂將胡姓族人圍逼田内槍械齊施致傷胡知果胡孝得胡秀仔胡細潰仔胡潤得胡秀誠胡大雲胡賜誠胡春隴胡喜潰胡雲仔胡祁才胡祁沅胡炷炷胡洸誠胡友誠胡隴誠胡添送均各倒地胡大苟仔胡財果胡祁樹胡春瑞胡金詳胡菊瑞奪路逃跑謝先佳謝瑶果舉槍趕向胡大苟仔胡財果攔截施放謝先佳中傷胡大苟仔左骽胸膛謝瑶果中傷胡財果右肩右血盆骨均各倒地謝財仔謝社仔追及胡祁樹謝財仔用　戳傷胡祁樹右手腆　胡祁樹亦用矛戳傷謝財仔左眼角謝財仔復用矛連戳致傷胡祁樹右乳右脇左骽右脚面右臂膊右肐肘左後脇右腰左臂左骽後倒地謝社仔用矛戳傷胡春瑞左後肋左骽後胡春瑞轉身奪矛謝社仔又用矛連戳致傷胡春瑞頂心胸膛臍肚左脚腕倒地謝共共謝賢彰趕到胡金詳胡菊瑞身後謝共共用矛柄戳傷胡金詳左右兩臂並用矛戳傷胡金詳右後肋胡金詳轉身撲奪謝共共又用矛連戳致傷胡金詳左肐膞胸膛倒地謝賢彰用木鈀鐵頭戳傷胡菊瑞右後肋左臀左骽後胡菊瑞回身撲毆謝賢彰又用木鈀鐵頭戳傷胡菊瑞左胯左骽右肩甲偏右臍肚下倒地先後殞命計謝姓共斃三命胡姓共斃二十四命此謝智衆因與胡姓爭佔山樹糾衆毆打致斃多命之實在情形也該府等提犯研訊除致斃謝先誥謝世東之正兇胡大雲胡孝得業已受傷身死又到案曾經供認下手行凶之謝先干謝先會謂先得謝閏果在監病故外訊據胡祁禮供認首先放槍致傷謝先伸身死謝先佳謝瑶果供認各自放槍中傷胡大苟仔胡財果致死謝財仔謝社仔謝共共謝賢彰供認各自將胡祁樹胡春瑞胡金詳胡菊瑞傷斃其謝新新謝細仔謝先瀾謝土保謝世彬各供當時與謝先干謝先會謝先得謝閏果將胡知果等圍逼田内各自施放鳥鎗並舉刀矛亂毆致將胡知果等十八人一併致死該犯等皆下手致死有人惟係倉猝亂毆人多手雜實不能記憶何人致傷何人並何人致死幾命及傷痕部位等情再三推鞫並無約期歛費械鬥情事此又該府縣等提訊並該管道覆訊已獲各犯之實在供情也查例載聚衆共毆原無必殺之心而毆死一家三命以上者將率先聚衆之人不問共毆與否擬斬立决爲從下手傷重至死者擬絞監候又因爭鬥擅將鳥槍施放殺人者以故殺論又律載故殺者斬監候各等請此案已革文生謝智泉因與胡知果等族人互爭山塲樹木起意紏衆往毆致謝新新等傷斃胡知果等二十四命胡祁禮等亦傷斃謝先伸等三命内胡知果胡財果胡雲仔胡添送均係胡隴誠小功服姪胡孝得係胡金譁緦麻服姪胡炷炷係胡大雲胡細潰仔緦麻服姪胡春隴胡憘潰係大功兄弟胡祁才胡祁沅係同胞兄弟胡秀仔胡賜誠係小功叔姪均係五服至親應以一家論謝智泉應依聚衆共毆原無必殺之心而致死一家三命以上例擬斬立决謝財仔戳傷胡祁樹謝社仔戳傷胡春瑞謝共共戳傷胡金詳謝賢章戳傷胡菊瑞謝新新謝細仔謝先瀾謝晚開謝土保謝世彬各毆戳致傷胡知果等身死均應照爲從下手致死例擬斬臣候謝先佳槍斃胡大苟仔謝瑶果槍斃胡財果胡祁禮槍斃謝先伸均應照故殺律擬斬監候該犯等或致斃多命或火器殺人按擬招解秋審亦皆應入情實該縣地處猺疆界連兩粤近年屢有聚衆毆斃多命之案幾視法令如弁髦該犯謝財仔　俟入秋審後再行處決輾轉需時似不足以彰顯戮而儆凶頑合無請旨謝將智泉謝財仔謝社仔謝共共謝賢彰謝新新謝細仔謝先瀾謝晚開謝土保謝世彬謝先佳謝瑶果胡祁禮十四犯一併卽行正法俾頑民咸知儆畏風氣或可挽回至謝先輔等均各徒手在塲助勢並未傷人亦未執持凶器仍各照共毆餘人本律擬杖一百兩造族長監生謝世烺增生胡源淮失於約束致釀巨案應各酌照不應重律杖八十革去衣頂免其發落該處山塲斷作官荒以杜後釁謝先干等在監病故刑禁人等訊無凌虐情事應毋庸議案内首從各犯業經弋獲審辦已革署新田縣知縣李國鎭原叅留緝之處應請查銷所有監斃絞犯謝先干等四名管獄官職名係新田縣典史熊傑相應開報該縣尚有命陳等姓多命之案並以後永州府屬再有似此紏衆互鬥傷斃多命案件擬於獲犯定　後覆審明確均照此一律請旨遵行俟一二年後互鬥之風漸息再行歸復舊例辦理臣爲整頓地方風氣辟以止辟起見是否有常勤恭習具陳伏乞皇太后皇上聖鑒勅部核覆施行謹奏奉硃批刑部速議具奏欽此 
 
 

Page 12

 
 
[光緒十四年三月十六日京報全録]  
　　宮門抄○發抄硃批五道○川督劉奏忠州民叩閽案審明定摺○江撫德奏樂平弋陽械鬥案照章懲辦片○三月十六日工部鴻臚寺正白旗值日無引見○直隷副將陳本榮謝恩○密雲協領玉和謝恩○瑞霖謝祖源各預備召見○載瀾請假十日○德隆請假五日○掌儀司奏十八日祭奉先殿載津行禮○召見軍機玉和陳本榮瑞霖謝祖源○發抄李鴻藻等奏鄭工續得埽占丈尺情形奉硃批知道了欽此○衛榮光奏查明光緒五年民欠錢糧豁免奉硃批着照所請户部知道單併發欽此○又上年徵收丁漕比較數目奉硃批户部知道單併發欽此○繼格等奏俸滿協領丁德源暫緩引見奉硃批着照所請兵部知道欽此○定案奏行抵黑龍江日期奉硃批知道了欽此○○頭品頂戴四川總督臣劉秉璋跪奏爲審明忠州民李濟全京控未准起意叩閽一案按例定擬恭摺具陳仰祈聖鑒事竊查忠州民李濟全自作抱告用吳雷氏出名以重賄叢審等詞赴京在道旁叩閽呈控朱開仕等一案奉旨發交刑部訊供擬罪將李濟全部解回川委提人卷來省發委審辦兹據署成都府朱其煊等審明由按察使游智開解勘前來臣親提人証研鞫緣李濟全籍隷該州向在吳燦蓮與妻吳雷氏家傭工光緒三年吳燦蓮歳考入學十二年三月間吳燦蓮與鄭光耀鄭光先弟兄因爭業界在州興訟四月初七日吳燦蓮胞弟吳燦芝與吳正明余黑二蔣營發冉正連在家吸食洋烟商量湊集會資欲開烟館嘗井塲鄉約鄭興發雷東昇牌首羅發旺查阻隨經前署州田秀栗訪聞集案訊供將吳燦芝等按照咸豐九年通行民人吸食洋藥數在五名以上者照賭博例各擬枷號兩個月杖一百分别枷責示懲五月間州屬米價昂貴贫民買食維艱經各鄉紳粮公議禀州詳准發碾各場積榖减價平糶嘗井塲首事朱開仕李文運鄭光耀等亦請將該塲積榖一百石糶濟民食吳燦蓮因有鄭光耀在内意圖阻撓約同樊純嘏揑控首事虧空積榖並用紅紙條書寫不准擅動字樣黏貼倉面李文運等禀經田秀栗飭令倉書陳學華前往盤查倉儲積榖無虧並揭吳燦蓮書貼字條回州禀繳間適吳燦蓮紏約樊純嘏攔詢口角用拳毆傷陳學華右肩甲胸膛控經田秀栗騐讯以吳燦蓮阻撓平糶事犯衆怒恐致激釀别端當卽會學將樊純嘏責懲並將吳燦蓮衣頂詳革管押聲明俟糶收事竣再行核辦時田秀栗因州屬地方遼闊移請州判張懿文協同查辦平糶事宜所有積榖糶錢由各首事易銀繳州約共易銀四千餘兩朱開仕等糶價亦在其内六月間吳燦蓮之父吳敬軒呈催鄭光耀等控案經田秀栗將所爭業界照契斷歸鄭光耀弟兄管業完案吳雷氏欲復吳燦蓮衣頂並望早日釋回卽赴司曁臣並學臣衙門先後呈控均批州訊覆維時田秀栗病故接署州劉廷植詳明俟將糶榖照數買補足數再予發落吳雷氏慮恐吳燦蓮議辦重罪卽照上控原情具詞遣雇工李濟全赴京在步軍統領並都察院衙門呈控以控情空虚未准當聞人言聖駕出郊李濟全一時念主情切起意央不知姓名人另寫呈詞仍用吳雷氏出名自已作抱並疑谷價係屬賄項隨意添砌勒索抄毁縱竊等情希圖聳准並將素有口角微嫌之朱開元牽告卽在道旁叩閽由刑部訊供李濟全未將自行起意供出致將原告吳雷氏擬罪聲明李濟全例不坐罪咨解回川委提人卷來省發委審辦兹據成都府等訊明擬由臬司解勘到臣當提人証親訊各供前情無異詰無起釁别故案無遁飾查此案李濟全因雇主文生吳燦蓮阻撓平糶經州訊供詳革其妻吳雷氏上控不候訊覆遣伊赴京呈控未准輙敢起意自作抱告仍用吳雷氏出名呈告在道旁叩閽殊干法紀所控朱開仕等湊銀求賄訊係懷疑所致其告書役勒搕各情詰因念主情切砌詞聳准於未經提到人証以前一經查訊卽據實供明俯首認咎與自首無異自應仍按本例問擬李濟全合依聖駕出郊冲突儀仗妄行奏訴者杖一百發近邊充軍例擬杖一百發近邊充軍據供父老丁單是否屬實應否留養俟飭州訊取族隣人等確切供結另詳核辦吳燦蓮阻撓平糶毆傷倉書應照不應重律擬杖八十並請開復衣頂照律取贖吳燦芝與吳正明等聚吸洋藥已經由州照例枷責應免重科吳雷氏遺抱京控未准例不科罪查核上控呈詞並未砌有賄求勒索等項情事無憑反坐李濟全當時起意叩閽吳雷氏並不知情應與訊無賄求縱竊之朱開仕鄭光耀等及無勒索之陳學華等均毋庸議案已訊明無干省釋未到人証免提省累除取具各結備案並將全案供招分咨外理合恭摺具陳伏乞皇太后皇上聖鑒勅部核覆施行謹奏奉硃批刑部議奏欽此○○德馨片再查光緒十三年七月間前護撫臣李嘉樂任内據弋陽樂平二縣並廣信饒州二府先後禀報弋陽縣邵姓與樂平縣馬姓因互爭坆山壩水挖毁墓牌起釁馬勝佶等致斃邵順普等六命邵樹梅糾同邵東興前赴馬姓山上放火燒燬馬姓松樹多株並茶亭一座馬矮子不服起意糾衆復約期械鬥邵昇秀卽細年聞知恐馬姓擾害亦起意紏衆互鬥各在村内鳴鑼紏人馬矮子糾允馬富麻子等三十九人邵昇秀糾允邵樹梅等三十五人各持鎗刀出村互鬥馬姓致斃邵仙登等二十六命邵姓致斃馬乾松等五命前護撫臣李嘉樂聞報後卽飭委候補道繆德棻並管帶親兵營宮周有才督帶所部弁勇馳往會督各該府縣嚴拿首要各犯照章懲辦旋據陸續禀報拿獲並據族房交到人犯多名臣於九月間回任迭次批催上緊勒拿爲首及殺人正兇按名弋獲究明確情録供禀辦兹據該委員繆德棻稟先後據弋陽樂平二縣將被殺各屍騐明填格勒據犯族交到凶犯馬進煥等十二名該道復會督營勇及各該縣先後拿獲馬富麻子等二十二名並邵樹梅等七名督縣審明並將互爭坆山壩水分别妥斷完結將各要犯開録供招禀請分别照章就地懲辦及解省審究等情前來臣逐加查核此案該犯馬矮子因邵樹梅等放火燒燬松樹茶亭心懷不服起意紏衆約期械鬥邵昇秀卽細年聞知恐馬姓進村擾害亦起意糾衆互毆馬矮子糾允馬富麻子等三十九人邵昇秀等糾允邵樹梅等三十五人各執刀統矛鎗出村互鬥馬矮子用刀戳傷邵如興身死馬富麻子用槍戳傷邵保議倒地馬金鸞用槍戳傷邵高三倒地馬郎古卽高遠用槍戳傷邵鍾賢倒地馬火焱卽火仔用槍戳傷邵金喜倒地馬連香卽聾子用槍戳傷邵年林倒地各因被辱駡頓起殺機割落邵保議邵高三邵鍾賢邵金喜邵年林頭顱並復逞忿各將其肚腹割開取臟擲棄邵樹梅卽梅駝用刀戳傷馬有開倒地亦因被辱駡將馬有開額顱割落復將其胸膛連肚腹割開取臓擲棄馬維相等二十犯與邵東興等四犯俱聽紏械鬥各自致斃一命馬勝保等六犯各自爭毆致斃邵順普等六命馬士興邵時治等各慫恿械鬥並在場助勢查該犯馬矮子起意紏衆約期械鬥致斃邵姓二十六命按例罪應斬梟邵昇秀亦起意紏衆互鬥致斃馬姓五命按例罪應斬决邵樹梅故殺馬有開身死馬富麻子馬金鸞馬郎古馬火焱馬連香各故殺邵保議邵高三邵鍾賢邵金喜邵年林身死均復挾忿剖腹取臓按例俱罪應斬候請旨卽行正法伏查光绪十一年間臣因廣饒等府民風好勇鬥很於奏覆樂平縣民程觀葆等械鬥案内議請嚴拿首從各犯訊取確供照例議定罪名將應斬絞立决各犯卽就地處决應梟示者仍行梟示經部議奏奉旨依議欽此轉行遵照在案今此案馬矮子邵昇秀紏衆械鬥邵樹梅馬富麻子聽糾互毆殺人復挾忿割頭剖腹均屬罪大惡極自應遵照奏定章程辦理臣於核明後卽飭臬司轉飭樂平弋陽二縣會同委員查明不停刑不齊戒日期親是斬犯馬矮子邵昇秀卽細年馬富麻子馬金鸞馬郎古卽高遠馬火焱卽火仔馬連香卽聾子邵樹梅卽梅駝分别騐明正身綑綁押赴巿曹處斬並將馬矮子梟首示衆其聽紏毆斃人命之馬維相等並邵東興等及兩姓在場助勢刃傷各餘犯與互爭毆致斃邵順普等三犯馬勝佶等六犯一併飭提解省發委審辦除俟審明分别按擬招解由臣覆勘另行辦理並餫勒拿各餘犯務獲究報外所有樂平弋陽二縣馬邵兩姓紏衆械鬥派委文武員弁督拿獲犯先將首從要犯按照新章懲辦緣由理合附片具奏伏乞聖鑒謹奏奉硃批刑部知道欽此 
 
