# 1912 - 20 - 4913985

 

Page 1

 
 
   
 
 

Page 2

 
 
評論 
[砭蒙篇]  
　　嗚呼何内蒙古六盟四十九旗外蒙古四部八十六旗各王公大愚不靈大惑不解之一至於此耶 
　　溯自滿洲崛興以來以韎　遺裔蠶食附近各部落掠内蒙古各部而强據之役使其君王驅策其子弟冒矢石擐甲胄開疆闢土僣竊中原論其爲虎作倀之功烈固不下於白山黑水之子弟也然至於今試問其所謂王公貝勒者莫不伈伈俔俔低首下心以奉令承敎於藩部之宇下貴躋極品而勢力且絀於微末之筆帖式身膺宿衞而誅求且遍及於典屬之下吏以視彼愛新覺羅之族姓乳臭小兒而遍列重要庸駑下駟而位膺上公其位置之高下果何如者况其所尤悖憾無理者鑒於成吉思汗之梟雄恐其子姓之死灰復燃也借宗喀思巴之黄敎而化其桀　鐃悍之天性弱蒙之策毒於時文愚蒙之心等於滅漢迄今讀邵陽魏氏之滿淸聖武記而往復其馭蒙之方略凡在蒙人當不禁眥裂而髮指矣 
　　若我民軍則抱大同之主義合五族於一爐促世界之共和進東亞以幸福寧獨於蒙民而有異者且其所謂共和云者匪獨漢族一姓之共和也即在蹂躙漢人之滿族苟能誠心降服亦無不引爲同調而一律以平等處之荆杭閩廣之己事前車可鑒而樂利同敦今試進其人而問之當亦醉心於共和之普及而悔不早日歸降而享平權者矣 
　　嗟爾蒙人何獨自甘於專制奴僕之苦戴九讐爲君父而不贊同共和兄弟之樂薄民軍以不與乎棄其當親當愛之同羣而比昵於覆我滅我之仇寇忘其累卵積薪之至危而自詡於釜魚巢燕之可樂此其間母亦有提擕之交媾之以使之不得歸命於共和耶寄語爾内蒙古六盟四十九旗之汗王及外蒙古四部八十六旗之族衆尚其速繹伍代表之言洗心革面同化共和母徒執迷示悟以自貽伊戚耳 
專電 
　　寓京南省商民時因被疑擾累昨日集議擬　求袁世凱力任保護 
　　暗殺袁世凱案續拘之十人連訊數次並由袁派人入監誘供均不吐實 
　　淸太后己允遜位因載澤等四人堅執梗阻至難解决今日（二十）又與袁世凱商議三小時淸太后大哭不止 
　　滿淸各親貴連日將現銀分存銀行爲數甚鉅並將眷屬遷入使館界内求請保護（以上北京） 
　　張勳近日因聞有部下兵士欲圖加害防衞頗嚴 
　　徐州淸軍聞民軍將至且因餉械缺乏勢將潰散張勳己電京告急（以上淸江浦） 
公電 
[南京敎育部電]  
　　上海各報館各省都督均鑒本部成立奉大總統令頒發印信一顆文曰中華民國敎育部之印己於元月十九日開始啓用以資信守辦公處暫設碑亭巷外務司除分行外謹此電聞敎育部總長蔡元培效印 
[江西都督電]  
　　上海陳都督及各報館鑒軍政府駐滬機關部業由吳鐵城君組織成立定名曰豫章公會滬上爲交通最便之區以資就近聯絡舉定陳勤生張無塵二君爲幹事員委任書後寄請查照贛都督馬皓 
[又電]  
　　上海陳都督鑒據吳鐵城君云閣下及民黨首領將同盟會改爲共和本黨宗旨在輔助及監督新政府之行政並推黨領在上議院出席佩甚此爲世界共和國所必要弟極贊成並擔任開辦經費除通電各省都督贊成外特此奉聞贛都督毓竇皓 
[江西吳鐵城君電]  
　　上海陳都督鑒接皖孫都督電極贊成共和本黨之組織馬都督極表同情並有同盟會會員蔡公時蔣口二君均表同情並擔任組織支部募勸經費之義務均請署名於發起人之列簡章乞早日擬定特此介紹鐵城皓 
[蜀軍都督電]  
　　申報時報民立神州天鐸中外時事各報與諸公鑒敝省旅外川人組織援川軍隊己十餘起其行軍計畫聞因頭緒過多時有意見今請登録貴報轉逹旅外川人聲明川中大局己定不日出師援陜北伐如組織援川軍隊當同旅滬蜀軍合辦一致進行有統屬而免紛岐特此電布蜀軍都督張培爵夏之時删 
[廣東都督電]  
　　南京大總統各省都督鑒中央參議院參議員粤前派王寵惠薛仙舟趙士北三人惟王君現任外交薛君任組織中央銀行於性質上均不能兼任參議茲特改委錢樹芬邱滄海兩君邱現旣在寗錢君新自美洲歸亦將首途赴任謹此通告粤代都督烱明效 
[徽州軍政處電]  
　　南京大總統陸軍部武昌副總統各省都督各軍政分府曁各報館均鑒齡承邦人不棄公推爲軍政總長固辭不獲勉爲其難己於十三號視事敬祈時賜敎言以匡不逮徽州軍政處胡孝齡叩號 
[黄秀伯致袁世凱電]  
　　北京袁宫保鈞鑒炸彈剌客罪自難逭但政體未定刑律將改宜暫監禁俟新政府成立再審判治罪蓋擊公不中實無死罪之理至於衞隊傷亡乃自盡其職應予卹典更無所謂抵償即以舊律言之過石殺犯亦無斬决之例况暗殺另一黨派非革命正宗其徒甚衆視死如歸有防不勝防誅不勝誅之勢然敢剌公者必係壯士人才難得國派攸關德量如公必加愛護若謂係滿人主使更宜矜其愚忠從寬發落漢滿嫌疑借此冰釋豈不大妙總之公受小驚未始非福公係解人定會此旨頃聞株連太衆用敢越俎一言慧有官不仕中外共和黨籍無名孫黄可證形跡雖近黨人心志純在救世慶邸父子當能保我無他前因張榕疑獄開罪於公今復瀆陳惶悚無地黄中慧叩 
譯電 
　　外間盛傳民軍己由南方進攻惟尚未知虚實 
　　美國兵艦洛干號己運美兵一隊行抵秦皇島 
　　通州美國敎會學堂因有學生暗藏炸彈經人查出現己閉門官場當將該學生斬首（以上北京） 
　　據俄國官塲聲稱並未借債與淸政府以易蒙古土地烏里雅蘇臺中國大員於事前先逃該處駐軍乃以軍械悉交蒙人 
　　據奉天俄國官電云内蒙古親王須俟淸朝滅亡始認外蒙古之獨立（以上柏林） 
　　昨日陸軍參謀副長福島將軍往謁前任首相桂太郎公爵及外務大臣珍田子爵旣而桂太郎公爵山縣公爵井上侯爵外務省次官石井男爵復在桂太郎公爵邸内會議今日日皇召見山縣公爵 
　　北方民軍統領藍天蔚己請關東都督對於民軍淸軍同等視待及維持南滿鐵路之中立（以上東京） 
要聞 
[淸皇族會議遜位之四面觀]  
　　大陸報載十九日北京電云今日下午淸皇族在宫廷會議遜位問題並未解决袁世凱亦不到會預議惟於散會後由親貴數人往謁袁世凱告以一切 
　　據確實消息會場之上意見不一有親貴數人竭力反對遜位大約明日續行開會始能决議 
　　聞滿親貴如不允遜位袁世凱卽將辭職離京現袁己將此情布告諸親貴 
　　皇族之中以恭親王及蒙古各親王反對最力自炸彈發現全城大爲震動陽曆十一月間恐慌之情形己復見於今日並有一般無知妄人署名維持君主會散發傳單請維持皇位眞可笑也 
　　保護外人之上諭說者謂專指北京而發皆視爲北京之兇兆 
　　外人因恐袁世凱離任漢滿互相衝突致肇劇禍今己紛紛離京 
　　捷報云今日北京電謂淸皇族會議遜位時因意見不一乃以此事詢問於唐紹怡據唐君云彼於晨間會接北京私電己較前益復有望旦夕即有和平之解决矣 
　　某領事署早晨得京電謂星期五日淸皇族之會議毫無結果而散袁世凱提出淸帝遜位及退居熱河之議未有確實之解决星期六日尚將續議 
　　字林報載同日北京電云淸皇族於今晨會議極久繼定展期續議領袖各親貴己贊成遜位惟少年諸親貴及鐵良等不允退至熱河然亦並未提出他項解决之策 
 
 

Page 3

 
 
　　下午載澧奕劻往訪袁世凱互談甚久 
　　淸廷近日所允付袁之帑金因遜位辦法一時殊難商定似己不願交出蓋滿人本不願戰故亦不願再籌款付漢兵之餉也 
　　京内中外人民恐滿人暴動終日爲之惶惶惟目下似尚不致有此舉動也 
　　文匯報載同日北京電云今晨滿洲諸親貴復在宫中與隆裕太后會議遜位問題仍無結果因毓朗載濤恭親王載澤等爲鐵良及良弼所煽惑竭力反對之故 
　　遜位之上諭業己擬定惟候署名而己 
　　大局甚不安定北京華人現復紛紛遷移袁世凱恐將辭職 
[臨時政府對於袁世凱之要求]  
　　字林報云據確實消息孫總統與内閣諸員於十八日集議因袁世凱所提出之條欵未能愜意故議决電致北京内有以上數欵之要求 
　　（一）淸帝必遜位及棄讓所有之大權 
　　（二）滿人不能豫問中國臨時政府政務 
　　（三）臨時都城不得設在北京 
　　（四）袁世凱非俟列强承認共和政府及民國建設完全之後不得豫問共和臨時政府政務 
[袁世凱欲爲第一任總統]  
　　民軍中人現皆度袁世凱注意於第一任總統故欲以孫總統辭任與否爲淸帝遜位之前提惟孫總統部下均謂總統履任之際曾發誓推翻滿州君主並宣言須俟中國建設鞏固之政府而後解職故皆請其力踐此言且聲言如袁世凱仍爲滿廷効力則必堅意反對之 
[新南京近事記]  
　　實業總長張季直君屢辭兩准鹽政大總統以現在財政關係重要張君乂於鹽務極有經騐促其兼辦 
　　柏文蔚所部現實有三鎭約可成爲一軍圑近向魯省東南境招募响馬千餘名極爲驍捷編爲特别前鋒己向鳳陽一帶進發 
　　參議院議院己陸續到都定於二十八號開正式大會 
　　寗城近日時有奸細發現總統府警衞軍昨晚特增鎗彈以備不虞 
　　李總司令爕和所部一混成協内部軍官職員重行編換並由大總統特撥護衞八員以資保護 
[普通敎育暫行法之通令]  
　　臨時政府敎育部普通敎育暫行辦法己於今日下午議决由總統府發電通令各省都督府文云民國旣立淸政府之學制有必須改革者各省都督府或省議會鑒于學校之急當恢復發臨時學校令以便推行具見維持學務之苦心本部深表同情惟是省自爲令不免互有異同將全國統一之敎育界俄焉分裂至爲可慮本部特擬普通敎育暫行辦法若干條（另録要件門閱者注意）爲各地方所不難通行者電告貴府望卽宣布施行至於完全新學制當徵集各地方敎育家意見折衷釐定正式宣布印文及普通敎育暫行課程表隨發 
[可憐可笑之京師]  
　　前日資政院議員　善崇方等十餘人謁見袁世凱請取消獨立速與民軍宣戰當時卑躬屈節低聲下氣所言皆係迎合袁世凱之詞及最終袁談及議和外交等事甚爲棘手且乏人才藉資臂助有某議員竟以毛遂自荐袁顧左右而言他該議員乃含羞而去 
　　禁衞軍中存有德國最新式之砲五十餘尊袁頗懼之現欲設法取爲己用未知能逹目的否 
　　淸政府之内閣本獨裁之内閣也聞近有某滑稽之侍御日前曾上陳請書於袁世凱洋洋萬餘言力陳時局甚晰内有謂召集臨時國會公决政體然非全體人民所公認勢必爭執恐開會公决發表之期卽召大亂之日倘是時有衝　官民兩軍保持秩序不能完全必釀成意外之交涉不若就勢公自獨裁等語諷之耶抑媚之耶願還問諸上書者 
　　袁世凱近向外人處購買之鎗砲多由陸軍部軍實司司長李盛和經手李湖北人自亂起後因此己得數十萬金近恐爲人暗算將其母等送往他方改易姓名其一分之家眷則現寓於天津榮華里 
[秦皇島葫蘆島戒嚴記]  
　　秦皇島因聞有民軍兵艦前來之說張懷芝己派軍隊萬餘人前往該島一帶駐紥并傳出命令飭該軍隊等凡遇商船抵岸所有上陸之人行李箱篋均須嚴密檢查茲有滿淸某部司員附輪至秦皇島登岸所帶箱籠盡須檢查衣物各件狼藉滿地不勝紛擾之苦該軍隊等怒目相視頤指氣使并令客人等自解繩索種種難堪之情形筆難罄述旅行者嘖有煩言 
　　葫蘆島亦因聞有民軍兵艦將至淸陸軍部命京奉鐵路局洋工程司前往調查并無民軍兵艦影蹤業經電覆茲聞淸内閣以該島旣有此種傳說不可不防己由東三省電局總辦潘睦先特於葫蘆委島設立臨時報房以備如有民軍兵艦前來即可傳遞消息通知各處軍隊 
[五誌江北籌欵電文]  
　　陶君芷泉鑒寒電悉江北財政賴君大力維持所請交代一議未便允許况兩月以來共支江北殘局今忽思引退縱不念雁行等隕越其如江北大局何乞勉力擔任共濟時艱不勝盼禱江北都督蔣參事會同叩寒 
　　陶芷泉部長鑒軍械司長張少石君襄助大局諸賴維持刻堅去志經佑等竭力挽留擬請照會爲財政顧問月支夫馬一百元以酬藎勞是否有當電復遵辦張佑潘名賡唐治元叩皓 
　　淸江蔣都督參事會同鑒澄病體示愈本思引退任事兩月無補時艱媿對同胞羞見父老承電力挽慚悚益增澄雖己宣布辭職然苟可盡力無不殫竭經營爲江北盡義務現仍扶病現事俟病少可再行赴浦惟時局變遷深恐才力不及伏乞原諒澄叩嘯 
　　淸江財政部張潘唐三公鑒電悉張君熱心任事素所欽佩應即照辦照會就近辦理澄皓 
　　淸江蔣都督鈞鑒欵事經澄力懇財政部允撥現款三萬此皆傅參謀小庵一人之力現準廿一交曾君先解萬元由火車至鎭約下午二三時到乞派隊官帶隊迎護以昭愼重澄叩皓 
[貴州誅戮巨匪]  
　　貴州巨匪羅魁日前私招黨羽混入省城希圖作亂於前日經黄總統密派哨官周饒兩君在四川會館捉獲立予正法並將其首級傳示通衢後懸於新川會館河岸示衆旋由都督總統及胡統帶各派軍隊在旅店次第拿獲餘黨百餘人交執法部訊問由部長藍君訊明概係無業洲民當派隊解送出城遣散惟其中有眞係難之健黨數人當軍隊查拿時尚敢持刀抵拒擬俟訊得確供後再予按法懲辦茲將黄總統及蔡都督告示録左 
　　大漢貴州各路巡防隊總統黄馬出示曉諭事照得省垣反正以來大局底定匕鬯無驚實爲我七百萬生靈幸福乃有久慣不法著名土匪羅魁近日混入城中借名投誠暗招黨羽或三五十人一羣或七八十人一隊潜匿城内城外各店意圖乘機竊發擾亂治安竟必在外借事造謠要挾政府並函稱若不早委伊充當標統定要擾亂城中秩序實屬目無法紀膽大妄爲日昨復據派出巡查弁兵回稱該匪羅魁前數日率帶悍黨多人由遵義螺螄堰烏江河美竹箐息烽扎佐一帶晋省沿途燒殺擄搶姦淫邪盜無惡不作並據各處紳民紛紛來轅具禀亦與派出巡查弁營所稱相同當此軍政時代竟有此等罪大惡極之巨匪四處横行無所忌憚致令人民受害社會不安若不嚴行懲辦何足以維持秩序保護公安當經本總統密派得力員弁營丁在四川會館將該匪緝獲斬首示衆以寒匪膽而快人心除本日拿獲該匪黨羽訊明再行懲辦外其餘脅從概行免咎嗣後倘再有愍不畏法之徒揑造軍政府及本總統命令僞稱官長妄招軍隊借端招謠擾害治安卽以羅魁爲鑒本總統係爲民除害並非以殺人爲樂也合行出示曉諭爲此仰省城諸色人等一體凛遵又都督府示巨匪羅魁黄統拿獲惡貫滿盈業己正法著名夥匪殺一警百餘黨解散並不追緝社會安寗人民幸福諭爾商民萬勿惶惑 
[四川新血史]  
成都自七八月以來被趙爾豐淫威蹂躙郵電不通以至東南各省光復省城無從確悉後同志會代表被拘蒲羅鄭諸君於九月二十四日始得脫險聞得外省友人函告東南各情蒲羅鄭諸君急思起義奈趙有親信巡防營數千自衞新軍統制朱慶瀾又係趙之私人且乏子彈不得己派同志會健兒至資州串通鄂軍以斃端方影響及於重慶至十月初二日宣告獨立惟重慶兵力本單趙聞信擬派大兵到渝反抗蒲羅諸君恐渝難敵又致川東糜爛不得己始用種種威嚇手段令將軍玉崐先自繳械投誠力任保護並囑勸趙督止兵抗渝爲暫行一時權宜之計與趙訂約使趙交出兵權初本欲使趙入藏中途要擊以免城内用兵波及無辜不意爾豐於初七日成都獨立以後猶復擁兵自固隂爲鬼蜮縱使部曲肆行刧掠遂成十月十八之變燒殺殆盡慘不忍言起亂時蒲君暫避同志會衆始舉尹昌衡君爲正都督羅倫君爲副都督復將成都漸次平定乃爾豐仍駐舊督署尚敢召集散卒徵調邊兵欲謀盤踞川省幸尹都督諸公多方籌畫一面遣散趙督死黨一面喻兵士以大義於十一月初三日嚴密布置圍攻爾豐令派多數軍隊嚴守舊督署附近各街均將栅欄緊閉於栅外席地而臥各軍皆舉銃作放擊狀以防該賊逃出於是從南門城樓放大砲轟擊幸不多時即將趙爾豐就擒即時正法尹都督率帶軍隊將罪大惡極趙爾豐之首級傳示各街人心無不稱快 
　　又稱重慶軍政府憫同胞被慘恨趙賊入骨夏都督視師赴省以圖援救成都士民無不歡感惟重慶軍政府激於一時公憤謂蒲君等與趙訂約大爲失計而逐加駁詰等語其實於蒲君等當日訂約之苦衷似不免誤會彼時趙手握重兵不但兵戎相見全城化爲烟雲且新軍統制朱慶瀾係趙之私人新軍不爲我用蒲君等倘不設法收趙兵權任趙盤踞成都城堅砲利其險奚啻倍蓰不但省外無重大援兵即聯軍西來趙據城以戰縱令城破賊亡人民己無噍類矣故蒲君等訂約時擬俟趙赴藏中途要擊以免波及城民實爲一時權宜良有苦心原期擊趙於途有何餉濟又安有割藏與趙之說而重慶軍政府之駁詰固出於弭亂至誠想亦别無意見惟現今首惡旣誅蜀局大定切盼嫌疑從此和衷共濟速收統一之效以謀前途幸福則全川幸福實無旣矣 
　　補録成都致宜昌電文宜昌司令部長唐鑒電悉張簡廷己到數日湘鄂組織援軍無任感荷全隊若干人器械是否新式敷支配否大砲幾尊均懇電示本軍己準備歡迎端方初七爲貴軍格殺隨帶首綆旋鄂成都亦於初七日宣布獨立後發見蒲殿俊諸人與趙爾豐私定密約三十條第一不排滿人第二籌八旗生計並割西藏與趙由川擔任兵費及一切費五百餘萬成都各界代表來言成都雖能獨立舊日腐敗官吏惡劣紳士仍然登用未嘗更動一人且自宣布後各營兵士全體縱假十日旣無紀律而騷擾累有姦搶都督漫不知問至十八日下令歸營各兵士要求恩餉未允遂激大變巡防首先開砲旋卽潰散分刦大淸濬川兩銀行勸業報各票號典商富戶一摟而空損失不下千萬新軍初頗嚴肅繼亦相率暴動自十八午後四鐘起擄掠姦燒只至次日午後乃止城門終夜不閉居民連日不寐趙仍擁居督署蒲竄逃新軍得免成都人民迭遭浩刧慘不忍言請將此次情寔代電貴都督並祈貴都督特電各省俾海内同甩咸知吾川不幸荼毒之禍潛而復熾大局如此川局如此奈何奈何謹此電復省代表公佈寇約駁議三十條由貴軍便旋帶去佈並聞蜀軍都督張培覺夏之時叩宥印冬月初二抄 
要件 
[臨時政府敎育部普通敎育暫行辦法]  
　　（一）從前各項學堂均改稱學校監督堂長應一律改稱校長 
　　（一）各州縣小學校應於元年三月初五日（即隂曆壬子年正月十六日）一秆開學中學校初級師範學校視地方財力亦以能開學爲主 
　　（一）在新制未頒行以前每年仍分二學期陽曆三月開學至暑假爲第一學期暑假後開學至來年二月底爲第二學期 
　　（一）初學小學可以男女同校 
　　（一）特别設立之女學校章程暫時照舊 
　　（一）凡各種敎科書務合乎共和國宗旨淸學部頒行之敎科書一律禁用 
　　（一）凡民間通行之敎行書其中如有尊崇滿淸朝廷及舊時官制軍制等課並避諱抬頭字樣應由各該書局自行修改呈送樣本於本部及本省民政司敎育總會存查如學校敎員遇有敎科書中不合共和宗旨者可隨時删改亦可指出呈請民政司或敎育會通知該書局改正 
　　（一）小學讀經科一律廢止 
　　（一）小學手工科應加注重 
　　（一）高等小學以上體操科應注重兵式 
　　（一）初等小學算術科自第三學年起應兼課珠算 
　　（一）中學校爲普通敎育文實不必分科 
　　（一）中學校師範學校均改爲四年畢業惟現在修改己逾一學期以上驟難照改者照舊辦理 
　　（一）舊時奬勵出身一律廢止初高等小學畢業者稱爲初高等小學畢業生中學校師範學校畢業者稱爲中學師範學校畢業生 
淸談（東吳） 
　　國民議會而議决共和則袁世凱爲總統國民議會而承認君主則袁世凱爲皇帝是故淸廷遜位之後而召集國會一舉仍不取消則袁世凱可謂無往不利者矣 
　　使謂袁世凱因不願居纂奪之名故借國民會議以爲將來身任總統之地步猶可說也余所慮者袁氏狡詐而狠毒夙抱專制時代之帝王思想假使大權在握一面仍用煩瑣之選舉法以束縛議會之行動而一面則復運動軍隊及不相干之蒙古王公以貫澈其君主之目的則我臨時政府將含容退讓以屈伏於其勢力之下耶抑倒排滿之戈以排袁而爲第二次之革命耶以記者之意斷之則惟有行第二次革命耳然而國内重遭塗炭之苦國外屢聞干涉之言諸君試思此時之景象當何如 
　　夫淸廷旣允退位則君主二字己成歷史上之名詞革命事業至此己告成功留茲國民議會奚爲者也願我當道諸公重復思之 
 
 

Page 4

 
 
   
 
 

Page 5

 
 
   
 
 

Page 6

 
 
接要聞 
[閩路有復活希望]  
　　閩路自開辦至前年十二月止歷四年有餘僅築成五十六里用於建築之欵計一百六十八萬八千元現沿途己陸續開車以謀商旅之便利無如入不敷出勢將不支南洋華僑各股東血本所關函電交馳力請交通部維持該部特於前月派員赴厦查勘并會同該公司删除冗費淘汰冗員以保各股東資本茲據調查員覆稱現雖極力撙節月尚需五千元除收入客貨車費二千元外實不敷三千元查該路前此能維持者全賴淸政府月以鹽捐四千元津貼行車不敷之欵及更換枕木添補石子之用又年津貼糧捐十萬串爲興學保息之用現兩捐雖仍舊辦理而各地方拖欠甚多未能如數撥匯致該路將行停車如是前功盡廢無以對華僑交通部有鑒於此院議時特請財政部按月先提三千元津貼該路此欵即由鹽糧兩捐項下扣還當經全體認可實行矣 
[雲南女學之模範]  
　　學政司爲照會事滇自反正後財力拮据羅掘無術節流之道首在尚儉提倡此風端賴學界部在女學尤宜崇篤斯義匪惟糜費宜節抑亦風化攸關也查近日師範職業兩學校管敎各員以及學生樸素可風者固多而服飾爭妍脂粉競麗者尚不乏人語云宫中好高髻城中高一尺女學生爲社會之所觀望管敎各員又爲學生之模範一切嗜好皆可蒸爲風俗荆　布裙前哲可師粉白黛緑冶容宜戒若徒飾外觀則將來人人效尤殊於財力風化兩有妨碍貴總理主持全校想亦戚然憂之自今以始宜剴切勸導力除舊習一切服飾均以用滇布爲宜而脂粉陋習亦在所必禁旣土物之是愛厥心以臧亦淑人之可風其儀不慝倘舊染己深不能立拔故態依然實屬自棄本司爲維持學風力節糜費起見在學生定行懲罰管敎各員立即撤換爲此照會貴總理希即本此意佈告全校務期實行 
　　女士張韻蘭李心佛韋慕萱李懷南張鍈李莊容李淑訓等爲創設女子自治會酌擬會規懇祈核示立案事竊維滇自光復後舊日之竊絆雖一旦脫離而一般人民尤貴自治自强以圖其後視彼愛國建男兒己熱忱奮發爲所當爲我輩女子同具圓顱方趾奈何闃其無聞女士等爰集同人籌議創立此會實行自治以愛國治家爲宗旨自治而外並以發起紅十字會爲主要行動擬定簡章十三條理合呈請核定示遵如蒙允許並請隨時保護除禀民政司外爲此具禀須至禀者計呈簡章一紙學政司批禀悉共和國之政治首以自治爲主要元素無男女一也自以放縱爲自由之說出一般女界輙以徑情自遂爲恢復女子之天職充其類不至蕩檢踰閑爲社會所詬病不止該女士留心世敎首先提倡自治會而以紅十字會之成立爲最終目的己立立人己逹逹人正本淸源之旨不圖女界乃先得之夫曰獨立曰自由皆必有高尚之人格乃可語此該女士等以自治之組織爲急務其亦有見於此乎佩慰之至所擬章程十三條皆爲現在之病下對症之藥果能逐條實行吾滇女敎其有豸乎惟知之非艱行之惟艱該女士愼勿徒爲高論而行不顧言則厚望者又豈徒在本司也此批 
[天邊羊佔領拜泉縣]  
　　黑龍江著名馬杰天邊羊在東荒一帶聚集千餘人投誠民軍現聞己於日前攻入拜泉縣佔領城池再圖大舉淸州徼某業己警報到省當經淸周撫會同各司道統領曁諮議局等籌畫平撫辦法頗覺踟蹰 
[馬龍潭慘殺民黨]  
　　鳳凰廳巡防統領馬龍潭本一目不識丁之流以充俄奴所得資財買一統領於全國大勢環球公法一毫無所聞知現統巡防駐紥鳳凰城仍持十年前軍人之惡習以之維持現在時局其對认民黨之變純以慘殺從事自 
　　遼陽莊復等處起事後聞該統領在鳳城己殺至一百餘人藉以鎭攝人心凡在疑似之間者無一人能逃生命茲將調查詳確各條録之如左 
　　劉丙南何秀齋等三人受急進會之委任到彼安定暴動竟被該統領拘留營内經鳳凰廳城守營等官極力保護該統領當時面從竟於夜間將三人一併消滅尸骨抛入山谷以飽豺狼之腹 
　　顧家屯有二十七人置備軍裝有意起事該營邵管帶聞之急往力爲開導令將軍裝交出當時己經解散矣不意該統領派兵多數立將該屯之人綁去四十餘名概行殺却邵管帶力爲救護遂指邵管帶爲一黨擬卽軍法從事嗣經多人求免邵管帶幸得逃命 
[江蘇都督府令彚述]  
　　代理江蘇都督莊爲通令事據民政司稱吳淞軍政分府發行籌餉奬勵劵實係彩票變相查彩票係滿淸粃政流毒最酷近年從人民之請求著爲厲禁方冀漸絕根株豈期民國成立庶政革新轉以此毒我國民若竟任其發行實足玷辱民國且託名籌餉換稱奬劵其計愈工其害愈烈料李總司令統軍在外必未覺察及此亟應嚴禁除照會滬軍都督陳示禁並電請李總司令查禁以杜流毒而儆奸詐外合行通令該民政長一體出示切實嚴禁發賣此令 
　　代理江蘇都督莊爲通令事據民政司稱查通頒之學年學期第二條一學年分爲三學期學年之年字誤書爲期亟應更正又十二月十六日至翌年正月五日凡三週應改爲十二月十六日至翌年正月十二日凡四週爲此通令該民政長即便轉行各學校一體知照此令 
[滿淸何巡檢作賊]  
　　前淸寶應縣屬槐樓司巡檢何運委忽於日前率領無賴百餘人各執槍械僞充革命擁至寶應城内大街闖入裕甯官銀錢局硬索銀洋大肆滋擾並連放空槍數次以爲恐嚇之計一時闔城商民驚惶異常紛紛逃避未幾保衞總局長王君聞警之下急即親率保衞兵士多名馳往抵禦若輩知寡不敵衆乘間逃逸祗獲何運秀一名及無賴三人當經王君據情電禀揚鎭二軍政府將所獲四人訊實後一併槍斃地方亦安靖如常 
[蕪湖軍政府被控詳紀]  
　　蕪湖軍政分府吳振黄近被紳商學界在南京臨時政府禀控業由陸軍部電飭從速融洽輿情以符名譽否則定當派員查辦以肅軍紀吳振黄接電後惶悚異常於陽曆元月十六日（卽舊曆冬月二十八日）下午二句鐘假大舞台邀集紳商工學軍警開特别大會廬州軍長分府孫品三因公赴寗過蕪亦到塲與會首由司令部長劉醒吾報告開會宗旨一改良進行辦法二歡迎廬州分府孫君山三取决對待蕪埠匿名公電大總統控告分府次總務處副長王活天演說次王立午演說次江海波演說云鄙人江海波係二營隊官今日開會係研究控告吳分府電文鄙人一武卒耳長官在前本無容鄙人發言然因吳分府被控故鄙人不能緘默蕪埠自光復後每月約須十萬金之譜而攻克南京聯軍北伐均無蕪湖兵旅戮力行間所謂兵士者惟知胸前佩帶一花球互相爭勝此花球佩於胸前者一若表示胸中惟知一花耳因有此花而種種妄念遂由之起今日我軍界宜首先除去此花爲第一要務（衆鼓掌）江君旋謂鄙人之言是求軍界同胞實行並非求諸君鼓掌更進而言之蕪埠雖有兵數營除舊有巡防隊尚有少數槍械外其餘則皆徒手擲金錢於虚牝不知購辦軍隊最緊要之槍械無論不能北伐一旦敵人壓境祗束手待斃耳尚云以軍隊保護地方何顔之厚耶每月徒知向地方要求十萬之欵而並無保護地方之能力如無羞愧心者必吾人之公敵（衆又鼓掌）劉司令復演說云吳分府被人控告係匿名揭帖諸君宜設法洗刷惟此事須要諸君之自願分府亦不敢要求（衆無語）理財部湯善福演說云劉司令所說諸君必表同情鄙人即代表諸君於明日開議會及商務分會發電爲吳分府表白並謂控告係出揑名非諸君之所爲如上次臨時議會洗刷傳單辦法言未竟衆皆一閧而散陸軍部電附後 
　　蕪湖軍政分府吳振黄頃由大總統發交蕪湖紳商學界公禀據控該分府劣跡多端尤以浪費金錢不顧輿論致滋怨毒現在軍務緊急光復之後首重安民該分府應如何振刷精神訓練士卒融洽與情以符名譽據禀各節惟虚實難知而衆怒所集實非無因以後務宜痛自改悔否則定當派員查辦以肅軍紀陸軍部寒叩 
[皖江新談片]  
　　全皖臨時議會業己成立並公舉各屬議員及互選正副議長茲該會恐各府州縣及各圑體未能一律週知昨特備正式公文呈報都督府查核外并分别照會各自治公所及軍政分府各州縣知事一體知照矣 
　　皖省自光復以來百廢待舉財政本極困難乃復遭潯軍蹂躙更覺公私孑立幸經孫都督蒞皖後籌措巨欵大局賴以維持昨聞孫大總統又解到十萬金以濟軍需故日來皖省人心更爲安定 
[浙敢死隊索餉鼓噪]  
　　浙軍援寗以敢死隊爲前鋒及金陵光復東南戡定論功行賞一律頒發恩餉内有四百名因欵絀未放致在寗垣疊次鼓噪稽查張炳榮君百計撫慰幸免譁變當經張君商請支部長朱統制即派張君督帶全隊囘籍以便相機遣散詎軍心己散沿途騷擾張亦無法處置到杭後暫駐銅元新局隂曆冬月三十日照章發餉軍政府因現欵支絀飭由張稽查每名先放六元四角（按敢死隊月餉每名應十二元八角）致全軍大譁糾衆擁入會計房向張詰問謂汗血大功犒賞無着尚敢朦蔽軍府尅扣兵餉聲勢洶洶恃衆暴動致張稽查被毆垂斃隊官王君聞變到塲喝阻而張己血肉模糊衆兵怒尤未息必欲置之死地而後己王隊官僞稱執赴司令部請示嚴懲衆始首肯乃排隊用無頂轎將張押送軍政府聽候發落蔣都督慮激變端派員撫慰允其明日散放全餉衆始歸隊當將王隊官拘禁密傳大令派標兵四隊帶足子彈圍攻該局勒令全體繳械其時己夜半一點餘鐘隊兵均從夢中驚覺知勢不敵且閙事時並未附和之一二兩隊首先繳出其餘仍悍然負隅至初一日午後奉派防兵尚未撤圍云 
[紹興匪亂猖獗]  
　　紹屬紳民反對助餉紛紛倡謀獨立自蔣軍統蒞任後顧念桑梓特派精旅馳往鎭攝人心巳稍安定茲又聞新嵊兩縣自省城光復土匪躍躍欲試各鄕土豪藉民事長苛派擾民爲辭要求公權不得密謀鼓煽災民地痞從而響應致近日勢更蔓延並聞有某某黨人居中部勒在兩邑邊界紥營敎練且有總統分統某路支部等名稱飢民投入者月給餉銀十元聲勢日横衆己近萬紳士丁謝諸人迭次向紹分府請兵勦辦因王都督公出經參議部檄飭水師統領何旦君督帶水陸兩軍馳往至兩邑交界之裘村金鷄嶺地方遇匪開戰詎該匪紀律整齊鎗械銛利致官兵敗績傷亡七八十名現聞己電禀蔣都督乞援能否酌撥尚在磋商中云 
[浙洋不靖之原因]  
　　浙軍統照會温州軍政分府文云爲照會事本月十四日奉都督湯照開據統領浙洋水師巡防隊馮英華禀稱竊奉電開據商船會館李銓等電稱南路水師分統撤任新官尚未到差舊官不肯負責致洋面匪盜蜂起商等三十餘艘守候月餘並貴統將南路水師掯餉兩月求舊分統保護亦推不能等情查王天寶撤差以朱英接充由貴統禀經本軍府照准旋温州軍分府及士紳電留王天寶本軍府亦逐案駁斥王天寶不肯交卸早己電飭速交並電知貴統勒令繳銷舊鈐各在案迄今日久何朱英尚未到差貴統亦絕無處置致洋面不靖商旅裹足實屬不成事體希貴統速飭朱英接任並將洋面匪盜嚴緝以奠商業仍將辦理情形隨時具報浙軍府湯元等因奉此查温洋不靖因駐温洋常川巡緝之永靖小輪旣爲浙省駐滬兵站司令部留滬差遣南路各營練船又爲温州軍政分府扣留在郡守城查夜以致洋面空虚盜匪得以肆行無忌爲害商旅統領受事之初查悉情形卽經嚴飭各營管帶轉飭各練船卽日出洋照常分段巡緝以期週密嗣朱英赴差復經再三面飭督率各營管駕實力巡護倘有不力員弁應即禀候撤換又另派永安小輪駛赴温洋嚴密查緝奉電前因業將辦理情形電復在案惟是浙洋遼闊輪艇無多威遠前旣觸礁超武在滬未回新寶順因年久失修船底滲漏該船係寗商購置應俟商准寗商撥欵估修後方能駛用現僅永安永定永福三小輪實有小敷分佈之勢應請飭令温州軍政分府不得再留水師練船爲守城查夜之用一面轉飭浙省駐滬兵站司令部飭永靖小輪來浙並請電滬軍都督飭超武兵輪即日駛回洋防實於浙洋防務關係匪淺爲此禀請都督俯賜察核是否有當候示祇遵等情照請查核辦理等因奉此查洋面不靖師船不敷分用自係實情除分别飭辦外相應照會貴分府查照即希飭水師練船駛回巡緝洋面並嗣後勿再扣留以重防務云 
[贛軍政府裁撤饒州子口稅卡]  
　　一王龍廟分口即鄱陽分口南距角山正卡三里樂安分卡五里西距高門七里前淸光緒三十年將高門正卡併入此處然不過統於一委員分做報銷宜將此處裁撤歸併高門以爲鄱陽分口葢樂平餘干各船經過府治不能飛越角山浮祁從饒州出口之船上有景德鎭中有古縣渡西有高門南有角山是裁去此卡並不至短收稅項一小路口查騐所一北門子口以上二卡俱係昌局皆山僻路小並無大宗貨物均可裁撤一蕎麥灣查騐所此處上距石梓埠三十五里中間並無支河下距洛安十三里角山十五里縱遇大水而大船亦難繞蕎麥灣之後以逹府治與虚設無異可併入石梓埠洛安角山等處一寡婦橋子口上距樂平分口四十里下距石鎭街子口十五里又下至石梓埠子口十五里自寡婦橋以上至樂平分口中間並無二十里之支河下有石鎭街石梓埠可以查騐宜行裁撤一石鎭街子口此處上距樂平分口五十餘里中間亦無三十里之支河下至石梓埠僅十餘里故可併入石梓埠一景字口卽觀音閣以下有德字口而上游又無大宗貨物不如併入德字口爲善一黄希村查騐所即黄泥洲此處分入安仁餘干兩境然船貨於下流出入東有石梓埠北有角山南有樂安更南有瑞洪西有康山而上流水小無貨完稅不必設局一梅溪距瑞洪十餘里可併入瑞洪分局 
[龍泉匪亂詳情]  
　　江西龍泉縣匪首李觀龍逃案漏網之妖僧也光復後潛歸北鄕之淘金坑聚黨起事聲稱於隂歷十月廿八夜搶刦衙前巿店以濟糧餉幸經紳等先期偵知星夜報縣當由梁大令迅派圑勇百名前往衙前防禦拿獲匪探二名送縣質訊供稱該匪在淘金坑實聚有六百餘人己築土城巢穴甚固梁令旋於十一月初五日調集巡防隊會合圑勇共二百人直搗匪巢該匪器械未齊不能抵敵當槍斃匪犯二名砍死二名生擒八名立將土城平毁餘黨解散地方賴以安謐惟匪首李觀龍乘間潛逃追捕未獲近復探實在黎坪地方又嘯聚無賴數百人登臺觀操妖言惑衆該地距大小五并僅一山之隔與永寗酃縣交界深谷高巖非常險阻梁令特懸賞格一千三百元以購李匪之首俾絕巨患且以本邑兵單深入無援特派代表譚紳炳文葉紳衍祥赴吉請兵助勦詎府守易順豫據兵自衞藉口人道主義不肯發兵僅派巡防長四人於十四日馳往黎坪招撫但不知該匪等能否就其範圍也 
各省通信 
[安慶通信]  
　　皖省自被潯軍擾亂所有各處來往電報又被土匪將電桿毁壞以致久不通電前經財政部長以電報一事爲軍務時之要需因派員接辦並遴派夫役等將没途砍斷電桿電線一律修復業己消息靈通詎昨日距城五里許之黄土坑地方電桿不知被何人砍壞頃由電報總局查悉聞己派員帶同工匠前往修理矣 
[松江通信]  
　　徵糧布告華亭民政長謝君昨懸布告云光 
 
 

Page 7

 
 
復以來餉稰浩繁現定於元月十九日即舊歷十二月初一日開徵每石連附加稅遵都督府令統收洋五元因光復减徵每石實收洋四元不收本色合亟布告我父老昆弟一例於年内投櫃淸繳以濟軍需 
本埠新聞 
[莊都督維持國貨]  
　　江蘇都督莊君於元月二十出示云照得民軍光復以來凡吾漢族自應剪辮以除滿淸陋習至衣履服裝現雖未經規定然國民經濟之所關繫不妨聽其自由務使國貨暢行以裕生計而塞漏巵深恐軍民人等有所誤會國貨因之滯銷以致工商業驟遭損失則於國民經濟前途不堪設想爲此合行示諭軍民人等一體知悉等語現此項示諭己頒發到滬張貼矣 
[商輪運兵之忙碌]  
　　招商局致遠輪船昨晨載兵千名由淞開往南京内有步兵砲兵各若干並携有機關槍及野戰礮多尊江寬輪船亦運兵一批在南京登岸該船現復開回上海下星期尚須運兵赴寗又安平輪船於十八日由粤開至上海載兵約一千名抵滬後開往何處尚未奉令 
[荒墓發見炸彈]  
製造局附近崔公廟桂墅里北首某姓古墓上茅柴甚多前日有江北男婦二人同至該墓砍柴詎内有炸彈一枚不知何人所匿該二人誤觸機關轟然炸裂擊傷頭部當由附近卡防兵士查見立卽舁送上海醫院醫治聞男者傷勢甚重女者尚無妨碍 
[修理砲艦]  
　　楚謙砲艦近由金陵駛滬因鍋爐機器損壞故由海軍司令部於前日飭令駛進船塢趕緊修理 
[地保與盜案之關繫]  
　　浦東龍華嘴八圖住戶孫有根家於陽歷元月十七日晚被盜刦去洋銀衣物並被開槍擊傷事主肩背等處匪即逸去旋於翌日爲製造局保衞圑會員得悉前往該處查見八圖地保孫梧汀開設茶館容留匪類情形不無可疑故於前日將孫拘送上海審判廳研訊澈究 
[組織北伐隊之批詞]  
　　鐵血圑發起人黄鼎等近集同志組織北伐隊業己擬訂章程具禀陸軍部及江浙等省聯軍總司令長徐固卿等請爲立案給諭俾便招募昨奉徐固卿批云據禀組織北伐隊具見熱心旣據逕禀陸軍部仰候部示遵辦可也此批摺存 
[招募義勇犧牲隊]  
　　北伐先鋒軍司令王養吾君近因所招軍員業己開往金陵編練砲標故擬添招義勇犧牲隊以厚兵力特於昨日出示云照得本軍招募義勇犧牲隊一百名以備北伐頭寨而設凡有志從戎者限三日内速來西林寺本營報名聽候考驗編練軍隊即日出發母得觀望 
[究竟是否梟匪]  
　　製造局保衞圑各會員前晚巡至本局江邊碼頭見有小船一艘船上之人形似梟匪因卽拘獲朱爾生石昌逹及陳某郭某等四人於昨日函送上海審判廳請爲訊究 
[撫恤王哨官家屬]  
　　滬軍營右哨哨官王錫均曾於攻克製造局時奮勇陣亡業經該營統領王雲華禀請滬軍政府酌量撫卹茲奉陳都督核准除先發給殯費洋二百元外又於元月十七日發給恤摺一個准由家屬每月領洋二十元以資養贍現經王統領轉給該哨官家屬具領矣 
[撇除臭謠言]  
　　巿政廳出示云照得淸潔所業己開辦聞外間謠傳糞夫向店舖居戶云以後須起便桶捐每便桶一個每月出洋三角等情查此係舊有糞夫之造謠此次舉辦淸潔凡承充倒糞各夫按名給與挑力並不准在外再向舖戶居家需索分文爲此出示曉諭凡以上謠言切勿輕信如果有需索情事准即就近扭交崗巡送辦切切特示 
[議事會預備開議]  
　　巿政廳自奉江蘇都督頒發巿鄕制章程後應開臨時會建議一切並審查預算曾經議事會議長函告各議員定期新曆正月二十四日即隂曆十二月初六日起每日午後開會所有開具建議各案理由本定新曆十九日截止刻己限滿由議長查明造册列表彚送董事會於每日午後五時至八時開議議員到會須提早一刻如或有事不到須預先請假昨己知會各議員查照矣 
[形跡可疑]  
　　南區偵探前日在萬裕碼頭某茶肆查獲形似逃兵之山東人焦長淸一名身穿黑羊皮一口鐘頭戴西式帽子經該偵探拘區詰問供在浙江左路巡防隊九營隊官管雲超處充當護兵因上月底赴甬謀事歸途經過上海即欲囘浙銷差等語奉飭將搜出之大洋四元又軍用鈔票當票各一紙及該隊官名片十紙時新凱名片三帋一併暫留另給洋一元着即回營持函來區再將各物領去 
[趙珊林稍安母躁]  
　　滬軍都督府執法科長蔡君批趙珊林函禀云閱悉據稱各節本科早經明晰無庸贅述但爾所犯嫌疑黄陸軍總長正在嚴密訪查本科念爾苦衷暫行覊押亦思委曲成全並非置之不問切勿曉曉多瀆靜候核辦可也 
[李統領勦匪示諭]  
　　李英石統領日前督率水陸各營馳赴南匯勦辦土匪經紀前報茲將共勦無示諭照録如下爲出示曉諭事照得滿奴入關蹂躙民族我同胞受專制之毒者二百餘年於茲矣飲恨吞聲暗無天日一自武漢起義漢族重光仁義之師諸省響應不數月間東南底定雖如張勳之桀驁馮賊之猖狂莫不望風披靡抱頭鼠竄良以民國軍主張大義故旌旂所指無不簞食壺漿歡迎恐後從未有負嵎反抗自蹈危機者况今大總統業己應選就任頒行新政所有從前積毒自當一掃而空即納稅一項乃國民應盡之義務猶目體恤民艱分别酌减凡我父老子弟正可各安生業同享共和迺者南邑沙民聚衆滋事擾亂治安致該處士民播遷離析似此不知大體殆貽我族之羞現本統領奉命酌派水陸各營親自督隊來南查勦援除惡務盡之意本當一例芟夷以昭炯戒惟是本統領奉人道主義深恐大兵一至波及無辜且該沙民等或誤信謠言或横遭逼脅此次無端閙事未必出自本心爲此先行誥誡予以自新自示之後該沙民等能翻然悔過繳械投誠者除爲首滋事之徒分别輕重按法懲治外其餘概予免究倘供出罪魁解交本部尤必從優給奬以爲改惡從善者勸如或負固恃頑不知感悟本統領爲保衞地方計斷不稍事姑容轉留餘孽勿謂言之不預也切切特示 
[六合人禀詞之矛盾]  
　　六合縣公民夏士鎏以張司令與六合軍界意見甚深勢將决裂等情呈奉滬軍都督批示云據呈張司令部下與六合本地軍界意見己深終將决裂等情候飭張司令承　據實明白禀復再行核辦至昨據六合公民董恩隆等二十人禀稱有人揑造多欵誣衊民軍朦禀寗軍都督致有更調之舉細玩禀詞又似謂該司令部下於該邑人民頗有感情前後禀呈悉出該邑公民何竟矛盾若是令人費解總之民軍起義爲衆國民謀和平幸福該邑軍圑諒亦同此宗旨均是同胞何分主客但使遇大敵則并力進行遇細故則彼此讓步即不至意見日深釀成决裂之患該公民係熱心志士仰仍將本都督之意爲該邑軍界諄諄告誡總期勿生事端以保地方治安是所厚望 
[公廨收受呈詞之限制]  
　　公共公廨晚堂華務案件自經外交圑到堂觀審後己將議定訴訟規則十條榜示頭門一律遵辦在案茲因中西官退座時仍有人呈遞禀詞均不掛號以致無從查考故昨晨上堂投禀者概不收取諭著自赴駐廨西員處投遞亚令照章繳納掛號費登簿查核以免遺漏 
[崑山己安靜如常矣]  
　　崑山縣境前有土匪滋事奉滬軍都督陳委滬軍營前往駐紥以資鎭懾刻因該縣地方己安堵如常故滬軍營亦於昨日拔隊乘火車回滬 
[巡士擊傷行人]  
　　前日下午有形似工匠之某甲行經唐山路後吳家浜相近適值第六區巡警在該處捉賭甲見之驚駭奔逃巡士誤爲賭棍追趕開槍擊中甲之下部倒臥於地旋由該巡士等舁回六區送院醫治不識能保全性命否 
[電政局規定送報專力]  
　　中華民國駐滬全國電政總局厘訂送報專力新章定於陽曆二月一號起一律實行照録如下查各電局向來投送電報收取專力每多影射浮收之弊實以從前所定專力章程未能妥善現在整頓電政一切弊端自應漸次剔除爰厘訂送報專力新章如下（一）五里以内不取專力（二）六里至十里收洋一角十一里至五十里每多十里加收一角（三）五十一里至一百里每多十里加收一角五分如六十里應收六角五分餘類惟（四）一百里以外每多十里加收二角如一百十里應收一元四角五分餘類推（五）如十里以外其零數不及十里者亦按十里計算（六）收取專力應由送報之局出具收條交收報人收執（七）偏僻之區難得電本本局力求便商凡收取專力之明碼電報概由送報之局代譯不再另收譯費（八）送報路程由各局將東西南北四至里數調查確實榜示局門並將五里内不收理力區處刊戳印入電信封面仍報知本局備案 
[永年追欠案近聞]  
　　英商永年人尋保險公司控寶康洋貨號主戴嘉寶不理票銀一案前日午後復經公共公廨關讞員會同英康副領事研訊原告代表郝門律師上堂譯稱查正元兆康謙餘三莊股東與此案頗有關係理應各擔責任乃屢奉堂訊該股東等均不到堂但此案與尋常錢債案不同應請嚴追繼由博易律師代表戴嘉寶辯明戴係介紹人不能担其責任並由三莊代表愛理司聖文徐思義等三律師與原告律師互辯良久中西官會商之下判戴仍還押候會商堂諭飭遵 
瑣聞 
城内 
[檢察廳批詞]  
　　袁容呈批查閱抄黏係屬批詞原呈又稱堂判不知何以兩岐至察核此案情形龔伯良等始而紏衆兇毆繼而賄差私押因以涉訟何以該局抺煞前情僅認爲爭奪公所之意置聚衆兇毆於不問殊不可解審判制度訊斷不公法律雖准民人申訴不服理由呈請上級控訴係指判決之案而言也今詳閱訴狀及原訊官廳之批詞似此案尚未判結照章本廳未便准理着仍赴原審官呈請訊核有無不公再行核辦吳和生呈批鄕民聚衆搶米近日己成惡習若不嚴懲必將阻碍交通本廳速即派員蒞勘并查訪此案首要移請警局嚴緝訊辦 
[能否照准]  
　　救火會商圑會代表徐賢昌禀請撥給公地以備操練昨奉滬軍都督批云禀悉己據情移請上海民政總長察核辦理希該代表靜候飭遵 
南巿 
[姦夫兇横]  
　　賃居南馬頭嘉樂里之甬人施杏生因其妻李氏被烏山船戶夏高堯强行姦佔前晚與夏口角夏竟持刀戳傷施之頭顱夏亦自行帶傷手足旋經巡士得悉拘至南區移送裁判所研訊陳裁判以均屬無恥一併斥退 
[查緝匪徒]  
　　警務長穆杼齋訪悉近有匪徒每於夜間在途搶取行人帽子殊與地方治安有碍昨特諭派偵探分叚查拿並飭長警留心查察 
閘北 
[民政總局批示]  
　　永利公司經理司徒順記禀批禀悉候據情移請公廨查傳送案再行核奪民人欒之果禀批旣據一再禀求姑行照准着候移請會審公廨查提解究可也順泉公司經理禀批候飭提毛蔡氏到案訊追房票存民人徐寶芝禀批查張氏前由公廨解局訊明己送上海縣司法署核辦矣着卽知照 
[責成保人]  
　　陸森林於光復前投總局控告王咸富欠借欵洋一百元由陶凰祥保出理處近陸復投局禀請追繳昨經孫科長提陶到案諭令交保限將王咸富交案再核 
[婦人負債]  
　　鍾何氏投禀總局控王胡氏欠借欵洋七百餘元延不歸還昨經孫科長傳訊一過判胡氏交保限十天理處 
英租界 
[惡姑毒手]  
　　住居楊樹浦韞明路二百九十五號屋内之江北婦人顔奚氏因將六歳養媳阿福虐斃被女父余阿生報請捕房於昨日將氏拘解公堂請究原告偕媒証王介利陳周氏等上堂聲稱該氏將女虐斃並將屍棺抛棄界外請爲查究訊之顔奚氏供詞狡賴王襄讞商之德裴副領事以捕房查詢四隣均稱該女被虐受傷身死豈容狡辯遂判氏押女所兩年以儆 
[命案要証]  
　　馬夫楊寅山因與楊德寶之妻談氏通姦被氏夫用刀戳斃詳情屢誌前報昨由捕房將要証楊德山拘解公堂經中西官略訊數語判楊德山交保楊德寶夫婦仍分别押候下禮拜三午後會訊核奪 
[原告放棄]  
　　沈瑞忠控妻沈施氏私逃一案昨經公堂復訊中西官以原告不到判氏開釋 
[强迫剪辮]  
　　宋三洪前日被徐七郎硬將髮辮剪去互相口角扭至捕房昨解公堂請究中西官以徐不應用强硬手叚判押七天以儆 
[仍須押追]  
　　卓金靜投李灶華私用銀九百三十九兩由廨判李押追在案昨日復訊原告代表高易律師上堂請追訊之李供求寬限判押限兩禮拜繳銀再核 
[煤號受騙]  
　　合茂煤號控新泰協號主董仲山等以假單騙煤一百噸等情昨由捕房將董傳至公堂着交妥保候訊 
[不理貨欵]  
　　英商德和洋行控陳駱淸不理貨欵等情昨由捕房將陳傳至公堂判交保候下禮拜一會訊 
[趕緊投訊]  
　　鮑炳生在民政廳控告兪志翔欠銀一案因案証顧源發住居租界經該廳移請公廨於昨日將顧傳案諭顧自赴該廳候訊如違提案押解 
[誘拐雉妓]  
　　崇明人王阿明因誘拐雉妓王巧仙至下沙地方價賣被鴇婦金孫氏查悉報請捕房於昨日將王拘解公堂訊供一過判押候移提王妓以案質訊 
[出店串竊]  
　　虞阿永虞新才同在蘇州路九號致富洋棧内爲出店茲因串竊值洋六千一百餘元之川土兩箱另兩隻被洋東查悉報請捕房於昨日派探將兩虞與飯司金阿春一併拘解公堂質訊一過判金交保兩虞押候查明於下禮拜六訊究 
[暗昧不明]  
　　住居寗波路錢江里一百七十一號屋内之洞庭山人鄭平叔控姘婦錢翠金圖詐等情昨由捕房將錢婦拘解公堂請究鄭投訴前情訊據錢婦供稱與鄭姘識九年現鄭謀得新關生意逐漸發逹復與李姓寡婦姘識遂棄婦人於不顧前日因往索取被鄭押去之田單反被誣控乞鑒中西官以事屬暗昧一併斥釋不理 
[傭婦行竊]  
　　新閘路住戶陸寶澄控傭婦薛陳氏竊取衣飾田單一案由探吊到原贜昨解公堂訊供明白判贓交陸領回陳氏押女所兩月 
[勒限理處]  
　　著名地販奚朗如（即奚國榮）前因盗賣公地由廨提案押追在案前日午後復經王襄讞會同美海副領事將奚帶案先訊祝大椿探告不理抵欵一案原告遣丁祝升上堂代質訊據奚供現己央人向原告淸理求恩交保中西官會商之　判奚押限七天向原告理處 
[亦須科罰]  
　　大馬路小菜塲對面某洋貨號兩次起火未成昨由捕房將該號正經理陳信德副經理陸芝香傳至公堂訊問陳等供稱實不知如何遺火聶襄讞商之德祜副領事判　洋四十元充公 
美租界 
[醉漢胡關]  
　　前晚有某日人乘醉在鵬　　胡圖由九十號西捕帶入捕房旋經家屬投案存洋保釋 
[聚賭抽頭]  
　　武昌路七百三十三號屋　有某粤人私設總會抽頭聚賭昨爲捕房查悉票請公堂傳案訊究 
[匪徒攫物]  
　　某西婦前晚行　　山路　　　　去反包一個當報捕房飭探查緝又朱同生前晚坐人力車通　勒路　　徒搶去西式便帽一只報告　房捕頭允爲查緝 
法租界 
[限期淸理]  
　　秦永福前　乾泰盛擔保向馳方黄包車公司行得包車二十五輛未幾結欠利責　失去油布號衣等物共計洋七十一元向索無着經該公司　人控奉公堂判秦收押着保人交保出外帮同淸理在案茲己日久均挺押不理故又提訊秦等同供實因在押無能爲力須求　　聶讞員商之顧副領事判一併交保限十四天淸理 
[女孩何往]  
　　淮安人趙洪　因原籍災荒無可謀生攙同女孩來滬寄居同鄕人楊趙　家即將女孩託氏荐至繅絲廠工作不意氏心懷不良詐稱與趙女爲媒許配某姓爲媳詎領去後蹤跡查然趙一再向論置之不理前日又在途中爭吵爲巡捕一併送捕解廨訊究中西官以兩造旣住界外着送裁判所訊辦 
[欠租私逃]  
　　甬人孫某積欠某公司房租四月計洋六十元遽於前月杪逃去經收租人報知捕房檢查棄下各物祇值洋十餘元禀由公堂判將各物令房東收管以抵欠租 
[怙惡不悛]  
　　過犯李子桃至某輪船圖竊當被包探　見拘獲解廨請辦判押一月期滿驅逐出境 
來函 
[程總長來函]  
　　頃閱帝京新聞報載有（程德全之牢騷）一則假揑德全致黎元洪書語意離奇無非欲肆其離間之計此種卑劣手叚明眼人自能知之惟恐年輕無識之人爲所愚弄特此佈白程德全 
來件 
[浙江都督蔣敬告全省父老書]  
　　中華民國元年正月十六日湯公任中央政府交通卿辭浙都督父老謬舉尊簋承乏固辭不獲敬布腹心爲父老告父老用我今日舍亦今日假如一國三公莫資統率唯唯否否不負責任則是安用都督爲也又或部自爲政人自爲令畫諾伴食無所事事則又安用尊簋爲也夫事必統籌全局而後可以實力進行浙事内容我父老己稔知之尊簋不才竊謂目前最急之務厥有三端一維秩序浙省反正心理所同吏民宜各安堵如故然而省内外之遷徙流離者踵趾相接此非盡紛紛者之無事自擾也盜賊充斥則民不安其居金融恐慌則商不安其業生計日蹙飢饉洊臻索食抗租瘡痍載道不亟圖之不幾陷於無政府之狀態乎尊簋欲爲人民保治安自不能不爲地方負責任所願與父老商榷者此其一也一消意見倡義之初事機逼迫合羣策羣力以求進共和猶懼不曁况意見紛歧乎一事也此界與彼界分畛域一縣也甲黨與乙黨相衝突甚或權利競爭同舟視猶敵國私意傾軋黨禍及於淸流始由一念之差影響及於全局戈操同室何以禦外所願與交老商榷者此又其一也一安職業軍事倥偬需才孔亟從戎者以殺敵致果爲事請願者以致身効命爲榮同我漢風發皇激勵尊簋愛之敬之亦旣無曰不討軍實而申儆之矣其他民事賢勞相助爲理者無論内外遐邇苟利於浙必求所以展其長而久其任務使農安於野商安於巿工安於肆士安於校共和改造時代當不使一人有廢時朱業之憂夫用之而不盡其才任之而復掣其肘顚倒錯亂朝置暮更此淸之所以亡也故欲安地方必自人人各安職業始所願與父老商榷者此又其一也抑尊簋尤有進焉今日之事有不可忘者有不可不忘者吾人憔悴於虐政之下或揭義徽或臨戰地居者行者一德一心夫豈猶有富貴利逹之見存耶天而旣厭淸德矣中原豪傑並起亡秦又何敢貪天之功以爲己力也此不可不忘者也北敵未滅戰禍延長嘗胆臥新有進無退專制一日不覆大局一日不寧外人耽耽以我爲卜我又安得使人日立於庭面詔之乎此不可忘者也吾願父老忘其不可不忘而母忘其不可忠則吾浙其庶幾矣 
[又布告全省軍隊文]  
　　我軍人重道德守紀律上下彼此有若父子兄弟本都督任軍統時己深知之亦且重言之矣今承父老先生之推諉猥膺都督謹於中華民國元年元月十六日任事仍賴我軍人協力齊心同舟共濟今以介胄禮見敢布腹心惟我軍人念之我軍人兩月來捐生命而勿惜耐勞苦而勿辭者果何爲者也非爲此共和民國乎兵與兵和兵與民和兵尤當與國和夫而後共和民國能成立而我軍人之名譽乃垂諸天壤而無窮今者前敵諸將士冒鋒鏑枕干戈凡所以求大功之告成者爲國也卽爲民也留守諸軍隊詰奸宄緝盜賊凡所以求地方之治安者爲民也卽爲國也不有行者則北敵未殲誰與伸天討不有居者則内地騷擾誰與裕餉源吾願居者念前敵之勇敢則生其敬行者念留守之勞苦則生其愛此所謂兵與兵和也我軍人不耕而食不織而衣凡一粟一絲何莫非吾人民所供給况軍興以來各界輸將爭先恐後即巾幗賢媛皆効奔走人民之於軍人至矣而我軍人更能於勞力金錢之外犧牲其最寶貴之生命以爲衆人求幸福此其所以爲天下重也吾願吾軍人每飯不忘國民之勞吾尤願吾國民安居母忘軍人之力此所謂兵與民和也且吾聞有通國皆兵者矣未聞舍兵而可以爲國者也吾最親愛之軍人聽之聽之兵與國一而二二而一者也國之恥皆吾軍人之恥國之榮皆吾軍人之榮今旣一德一心相與締造此新國家矣遺大投艱未竟之功何以盾其後將來之事何以策其全我軍人其念之哉母狃近利母昧遠圖母以私害公母以小加大他日轟轟烈烈得置吾中華民國於地球一等國之上者何莫非我軍人之力如身使臂臂使指猛厲直前共同一致吾軍人之强强於是吾軍人之勇勇於是故曰兵與國和夫而後得曰共和而軍人之名譽乃垂諸天壞而無窮 
 
 

Page 8

 
 
自由談 
游戲文章 
[賀袁世凱遇剌書仿賀王參元失火書] [  愛]  
　　閱新聞紙知足下遇炸彈大受驚駭僕始聞而駭繼而疑終乃大喜蓋將弔而更以賀也耳聞言略猶未能究知其狀若果泯焉滅焉而悉無有則吾所以賀者也足下作功狗助專制惟一己富貴是望也今乃有焚爆炸裂之虞以震驚耳目而功名利禄之想或己消滅吾是以始而駭也凡人之言皆曰盛衰興亡循環之洒中遏或將重新建也於是有革命之事共和之業改換制度而後可進步世之勢皆然斯事明白曉暢雖鄕愚不虞其作梗故中而疑也以閣下爲重要人握兵權秉政柄其爲主腦若是而功不能及人民之上以取榮譽者葢無他焉我漢人多言足下爲奸賊士之不卑鄙者皆唾罵不欲道足下之字獨自得之心蓄之銜忍而不出諸口以心跡之難明而世之多忌也一出口則嘵嘵者以爲作辯護僕自光緒之末年見足下之跋扈蓄之者蓋三五年未嘗言是僕執一見而排衆議非特嚴足下也及爲報界著作郎自以幸爲言論機關得奮其筆以發明足下之奸僞然時稱道於走狗猶有旁觀之匿笑者僕良恨修己之不亮素譽之不立而爲漢奸之所笑嘗與民國軍言而痛之乃今幸爲剌客之所懲儆凡昔之專横悉爲氷冷低其首下其心以歸於共和而足下之劣跡乃可以泯滅而不見其影銷矣是剌客炸彈之相足下也則僕與民軍十年之詬病不若茲彈一擲之爲足下罰也使夫蓄於心者咸得償其願鋒利激烈者授子而不慄雖欲如昔之恢復專制其可得乎於茲吾無望於子是以終乃大喜也今者共和方興漢族人皆助之功狗不助各國非之今吾之所言若是有以異於衆故將弔而更以賀也末代内閣其爲償也大矣又何闕焉 
海外奇談 
[可以人而不如狗乎] [  頌斌]  
　　巴黎萊底茄報載巴　某君訓練一羣土狗敎以種種技藝現己嫻熟攜至巿上設一狗戲園以備百戲之一種該狗身上着同色衣服當其獻技也作一致之行動踊則同踊舞則同舞行則同行立則同立吠則同吠行列齊整絕無參差不齊之狀態其人則立在狗隊之前指揮一切衆狗莫不俯首聽命所演種種操法一無淆亂甚爲巧妙故四方來觀者戶限爲穿莫不詫爲奇異擊節歎賞據畜狗者言訓練此狗己有十餘年可知有靈性之物皆可施以敎衣也 
尊聞閣詞選 
[贈媛媛] [  吳縣謝靜甫]  
　　監幟初張便得名記曾仙窟訪雲英頻呼小字雙文熟一笑低髫百媚生人面桃花原絕代天涯芳草又逢卿自從彩鳳隨鴉後常爲非烟恨不平 
　　春花秋月自年年茵溷何憑亦聽天識面己成經歳别傷心難語此生緣修來絕艶原非福嫁得蕭郎倍可憐若許聘錢輸十萬早營金屋貯嬋娟 
　　濃隂連日釀輕寒舊恨新愁總百端對鏡獨憐花綽約憑憑欗共祝月圑圓茫茫情海生波易滚滚勞塵皇影難同是天涯悲冷落幾回携手又重看 
　　咫尺銀河望轉遥靑天碧海夜迢迢靈犀自合通情愫風馬偏能及綺寮忽覺流年同逝水不堪好夢到今宵周郎顧曲江郎筆都爲名花慰寂寥 
[由龍泉返處郡中多險灘爲告河伯]  
　　浪花如雪撲征衣蕙苡明珠事總非欲向前灘盟白水防他一劍化龍飛 
滑稽談 
[滑稽聯語] [  天民]  
　　自皖省徐錫麟之案起僞淸大吏咸惴惴小心不違啓處惟多設衞隊以作護身之符舍此别無良策而滿員則尤甚也一日某省某藩謁見某督某督以某藩年己逾甲而内嬖過多殊爲非是遂口占一聯以嘲之云少女爲妙勸汝偏房宜少女某藩不假思索卽應聲曰多人成侈請君衞隊莫多人如二君者可謂謔不傷雅矣 
　　海鹽朱殿撰昌頤字朶山相傳少時從叔父某遊讀書之暇輙與其婢多多嬉戲多多性慧而姿美叔亦鍾愛之一日多多訴其叔曰少爺緊握子腕甚痛叔於是卽出一聯以儆殿撰云奴手是拿以後休拏奴手殿撰即答云人言難信從今莫信人言叔歎其敏捷決將來必成大器然殿撰仍心戀多多不置叔默察多多之意似亦有情乃謂殿撰曰余有一聯汝能對就卽以多多爲奬賞品殿撰喜不自禁願請上聯叔曰一心祇念波羅密答曰三祝難忘福壽男叔笑曰對得甚好余以此婢贈汝俾汝多男以遂汝願云 
瞎費心思 
[六合縣地名對] [  六合]  
　　瓜埠草塘米巷茶庵二鋪雙窰竹鎭集梅官營四柯村三里松馬厰巷龍津橋大王廟果老灘白塔集紅山窰撫仁鋪種德堂岳子河晉王寺五里井半邊河澄淸巷吉樂庵牛齒坂蛾眉山黄泥　紅土山猴子鋪馬鞍山卸甲甸接官亭臥佛寺落星橋新河口老虎頭十字街一人巷丁字街薛家巷温公祠黄公祠姚家巷薛家巷留左留中留右山東山陽山西 
心直口快 
[我願......母忘] [  凰]  
　　洪秀全攻城略地至十三省之多改元建國而終敗於滿淸今民軍又得南京而都之矣我願孫總統及黄陸軍長母忘 
　　以牢固之漢陽布置周密竟爲淸軍所奪我願軍界志士母忘 
　　淸軍大焚漢口肆戮漢陽凡昔日吝嗇之守錢奴幾至性命不保我願富有阿堵物者母忘 
　　憑一腔之血挾數響之鎗喪七尺之軀於廣漠之塲骨碎肉飛血流此皆我愛國之男兒我願國民毋忘 
　　袁滿淸功狗一己之私不恤使我同胞自相殘殺至數萬之多此仇不共戴天我願國民母忘 
　　筆誅權奸棒喝國人則此次民氣之發揚革命之著效翳惟報紙鼓吹之功飲水思源我願國民母忘 
　　爲自由而戰爲幸福而戰毫無權利思想此乃革命之眞諦我願從事革命諸君子母忘 
　　黎副總統宣言望諸君子堅矢初心共勷盛業勿爭權利而越範圍勿懷意見而分門戶勿輕敵而有驕心勿畏難而萌退志我願革命志士各都督及各軍統領軍人母忘 
遺聞軼事 
[榴花軒瑣録] [  張樹立]  
　　香山鄭氏村其始祖鄭某家資數十萬年七十無子僅一女己嫁不復作求嗣想遂傾産與婿欲依以終老如是者數年一日偕婿之父散步郊外忽外孫來曰飯己熟請祖父回家晚餐鄭以爲喚己也應曰是孫曰非喚汝喚我自己之祖父耳鄭怒而不能言歸家飯罷因思豎子且如是則其餘可知傍人門戶之難概可想見日後恐求一飯之飽亦不可得遂決計他徒而劵契均在壻手勢難取回躊躇終夜忽作腹痛呻吟逹戶外女走視曰予病非藥石所能瘳往常發時百醫罔效後以田契上藩司印裹臍際痛乃止可速將之來女以爲眞也盡取與之鄭裹好曰可矣予欲睡速去勿驚我女遂退有頃鄭乃啓戶遁然深夜寥寂行人斷絕逡巡道側無家可歸聽蟲聲犬吠愁思頓增不覺大哭因思鄰村某佃戶與己情頗摯遂往投之扣扉入見且告之故佃戶以鄭年邁鉅富睥睨之因曰小人有息女二頗嫻閨訓如不以陋質見憎當命其一以奉巾櫛或天不絕人一索得男以繼宗祧亦終勝於倚人門戶也鄭點首愿從佃戶乃商之二女次女首肯遂以配之盖佃戶以鄭垂死之年擁鉅産實欲以女爲香餌之釣而己不料娶後甫年餘先後舉二丁壽九十餘至二子畢婚後乃卒迄今數百年子孫至萬餘人遂爲該村之祖 
　　評曰非我族類其心必異信然親者且如是則外人可知矣由是知所謂腹心相傾者特勢利之應酧己耳此羽下之依寒士所爲歎也是以君子貴自立 
　　京師瞽者王玉峯善彈三弦能以三絃度曲聞者稱爲神技隨人往聽王登台侍者抱三絃拂拭畢徐徐撥之樂聲歌聲齊作了了不爽至佳處聞者呼好三絃亦隨衆曰好其聲自大而小自聚而散若百千人齊呼者然末作西樂銅鼓聲洋號聲鎗聲人聲馬蹄聲聽之宛似西人之操兵也嗚呼神乎技矣王年四十許不常奏技奏則聽者滿堂然不事生産無妻子得錢除衣食外率捐公益事尤難得焉（未完） 
新劇本 
[滑稽新劇北軍歸向民軍（續）] [  緒承]  
　　（武生）下官聽得馮將軍主張力戰心中也是個羡慕不止甚願戈矛偕作共切同仇不辭犬馬之勞聊施鬼蜮之技不意下官統兵鎭守山西曾與民軍接個一仗部下兵丁雖無大大的喪失便覺心坎子裏有些害怕哀帥旣然說着籌餉一時爲難不能開戰情形下官别無長策只得就着井陘口形勢險要死守個不去耳目下軍中糧餉雖缺除縱兵四處擄掠外移東補西尚可苟延殘喘審今之時度今之勢坐死不如急戰急戰不如固守宜以固守爲要（駐馬廳）統帶雄師流血捐軀我不如（只落得）厲兵秣馬慷慨登陴死守樊籬臨危不敢話分離失機不肯身先避審定時機一朝從事眞容易（净）固守何嘗不妙但今日民軍日進一日我們兵窮糧盡請問將軍那處是守得住的據俺盾來這個守字亦非良謀（丑）末將到有一個計策未知列位如何（衆）願聞高論（丑唱）（風入松）你戰攻死守總難持保全身家惟一事把滿廷推倒有聲勢便好到民軍兒去（到了那時滿政府被我們推倒了列位難道還有何人到來没個歡迎若說民軍更是不消說起）莫管他是雄是雌享淸福落得省神思（净撫掌介）妙呀妙呀勳兄所言眞乃萬全之策與俺意見相同竟照此辦理爲是（丑）但是袁大帥贊成全體投順民軍原來是名正言順之舉不知二位大將意下如何（净唱）（遶紅樓）變化從心仗我爲定方針誰敢故違戰守徒然歸順實在亡命出重圍（净白）二位將軍聽着勳兄願全大局力主歸順俺想二位將軍深明大義自必一聞此言共表同情無用俺一再申說了（衆贊成介）（前腔）棄甲投兵不用疑命三軍址個降旗鳴鼓兒攻閉門兒守切莫再重提（净）多謝將軍一體贊成妙極妙極目下計策巳定毋庸二三卽日備着東兒寫個降書去投民軍便了（笑介）哈哈（又作回顧介暵介）呀怎麽說三位將軍個個本領都高你看馮將軍一味粗魯姜將軍老邁無能此事重大到還是令着張將軍前去求恩謝罪殊屬名副其實不致九仞一簣事敗垂成事成之後尚有種種禮節再來與馮姜二將商議一切有何不可（丑白）願受袁大帥吩咐前去求着民軍開恩事不容緩待我即日就去爲是（唱）（四邊靜）忙步向前休規避總要親身去是個人名義博衆人歡喜汗顔無地失聲無語掩着臉兒私下雙流涙（哭介）呀事巳至此只喚奈何常言道旣食君禄忠君事事在人爲成在天這也管他則甚快走快走一路逕行去去投大漢軍三聲呼萬歳稽首拜孫文（下）（完） 
小說 
[短篇滑稽五虱大會議] [  嘉定二我]  
　　白虱蚤虱臭虱頭虱角虱開大會於破衣角白者黑者尖嘴者八足者咸來集 
　　或來自對中衣或來自犢鼻褌或來自藏污窖或來自不毛地 
　　旣開會各報告其狀况發表其意見舉臭虱爲會長 
　　臭虱乃登發言臺告於衆曰吾儕之生活賴人類之血液吾儕之同類有難各宜協力保衞母作壁上觀當念患難相共之義 
　　近據調查之報告頭虱有大難臨身其命運將絕吾儕與頭虱己相處二百六十餘年情投意合痛癢相關何忍令其獨居淘汰之列吾儕當爲其謀善後策 
　　頭虱乃哭曰我儕藉滿奴之餘威得以處最高之地位食腦神經之靈漿今者頭顱光復豚尾除去吾無容身之地逼至凍死諸位有何良法得免於難叨在同類感恩不淺 
　　蚤虱跳起曰頭虱以贅　之物無獨立性依賴豚尾奴偏處人上安居厚食更兼横施淫威今歸淘汰亦屬天演公例 
　　白虱徐徐曰今年人類之血多熱於往歳甚者且沸温度以上故吾儕之得食可倍易於昔 
　　角虱笑曰吾儕素擅隱避之術終居暗黑世界爲儕輩所不齒故可永無淘汰之期 
　　會事未畢忽一手來捫羣虱乃星散 
 
