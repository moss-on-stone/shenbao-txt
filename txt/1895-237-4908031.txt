# 1895 - 237 - 4908031

 

Page 1

 
 
[新印隨園三十六種告成] [  圖書集成局啓]  
　　隨園太史全集本局覓得初印善本用新鑄大號鉛字排印風行寰海内外早已不脛而走不翼而飛兹訪求太史遺像及隨園圖延畫師摹繪連太史遺囑冠諸卷首并將湘㾗閣詩稿瑶華閣詩草隨園瑣記談瀛錄諸書附印於後共成三十六種可謂盡善盡美髮憾無遺矣而又字蹟疎朗紙墨精良讎校再三裝潢精雅以視蠅頭細字辨認模糊者眞有天壤之别工旣竣又精製櫸木箱盛之以便舟車携帶每部分釘五十本仍收實洋五元並不增價諸君子有先覩爲快者請移玉上海三馬路申報館帳房申昌書室及各外埠申昌購取可也 
[新印傳家寳全集] [  圖書集成局代啓]  
　　揚州石天基先生所撰也言言通俗事事得情雖愚夫愚婦閱之盡可知治家立身處世植品實足爲驚世之木鐸後起之津梁盖其書分初二三四集初集則言事親敎子讀書學禮之道旁及養心消閒之法二集則言人事格言保産種子之方以及出仕錢粮諸端若三四集一則詳敎文字因緣禪宗直指一則備具悅情怡情笑話逸事上而治平下而脩齊無不於是書囊括也兹由煥文書局托本局用大號鉛字排印成書每部價洋一元六角上洋三洋涇橋沿浜煥文書局二馬路千頃堂外埠湖北漢口鴻文順記書局福建省城益記書局山東膠州成文堂烟台成文信蘇州彚文軒發售 
[論畫報可以啓蒙]  
　　古人之爲學也必左圖而右史誠以學也者不博覽古今之書籍不足以擴一己之才識不詳考古今之圖畫不足以証書籍之精詳書與畫固相須而成不能偏廢者也太極一圖爲古今圖畫之祖然旣無迹象之　求形容之可擬惟推求至理以成此渾穆之形卽此形以闡至精之理遂覺先天所藴宏括萬物後人雖不及古人之聰明然旣有此圖亦未始不藉此而粗識陰陽略參消息圖顧不重乎哉而况河洛發苞符之秘藴形求爲圖像之權輿是圖畫之事自古已有之降及後世文明日啓人事日繁書籍旣日出而日多圖畫亦日增而日盛談天文者有經緯之圖日月之何以行星辰之何以繫咸非圖莫考也究地理者則有山川之圖若何而測高深若何而徵遠近亦非圖莫考也以及明堂寢廟之規車馬衣服之制虫魚草木之形一一於圖記之者所以補當時文献之不足亦以証後日史册之傳訛非然而何以識商周之彝鼎何以辨漢代之衣冠耶晉唐以後繪事日工名人輩出有繪山水者有繪花卉樹木者有繪虫魚禽獸者有繪亭臺人物者代有傳人皆爲後世所珍貴中國書畫並重故畫家均講筆法神韻不必遠近高低之不差分寸形形色色之必求像眞也有爲册頁手卷以藏之篋笥有爲條幅横軸以懸之墻壁此種筆墨非不奪天地造化之妙然究爲文士玩好之物而非有裨於實用也泰西以圖畫爲重不特天文地輿之學精益求精不差累黎卽人物器具無不巧繪成圖使物物皆存於圖俾人人皆知是物世但知其格致之妙製造之精而不知皆繪圖之妙也又設蠟人館博物院電照法以補畫工所不及所以歐西之人見聞日廣才識日增而華人莫與比也上海自通商以後取效西法日刊日報出售欲使天下之人咸知世務法至善也然中國識字者少不識字者多安能人人盡閱報章亦何能人人盡知報中之事於是創設畫報月出數册或取古人之事繪之以爲考據或取報中近事繪之以廣見聞况通商以後天下一家五洲之大無奇不有人之囿於鄉曲而得以稍知世事者亦未始非畫報之益自來淫畫之有干例禁者因無論識字不識字之人皆得敗壞風俗沈溺心志也而今畫報之可以暢銷者因無論識字不識字之人皆得增其識見擴其心胸也不特士夫宜閱商賈亦何不可閱不特鄉愚宜閱婦女亦何不可閱而余則謂最宜於小兒蓋小兒在懷抱之時已喜看山塘之畵張所以一入新年則家家粘壁以爲小兒玩具之一端其意亦不過欲開其智識也然山塘之畵張板旣惡劣事尤鄙野紅紅緑緑者以誘懷抱之兒則可若初識之無漸明指點所謂先入者爲主鄙陋不經之事殊非啓蒙之道現今畵報盛行宜家置一編塾置一册童子往往憚於讀書而喜於讀畵識字不多不知文理無怪讀書之無味也若畵則有爲其目之所嘗見者有爲其目之所未嘗見者若者爲人若者爲物亦心焉識之再經父兄指點之塾師講　之初則但知其形繼則漸通其意久之并可以知其事童子記性最好往往有幼時之事至老不忘者則此時所識之畫卽將來所讀之書也其事先了然於胸則讀書時更爲有味而况忠孝節義之事激其志氣正其心術不尤爲啓蒙之要哉且童子之質地聰頴者初則喜看後則喜摹每見人家童子所摹之畫頗不惡劣若不廢棄將來必成名手始信有以誘之無不可以成之也方今西法最重畫圖每製一器須先畫圖圖有未工器必不精此皆實事求是之功非揮灑烟雲之僅供玩好也將來圖畫之工人材奮起不難駕西人而上雖未必系乎此亦未始不系乎此也然則啓蒙之道不當以畫報爲急務哉 
[扶桑新語]  
　　日本來函云郵船會社以來往上海之船不敷裝貨搭客適政府封雇運兵之長門丸刻已交還遂定於東歴八月二十一號由神户出口來往我華大約有此一船仍可每一禮拜有一船到滬矣○去年日本派駐羅馬之公使高平小五郎與意大利國外務大臣白郎蒲林訂立通商航海條約彼此以最優之國相待旣簽名蓋印由高平呈之政府本年八月四號意國上院傳電報可八月十六號日皇諭内閣總理大臣侯爵伊藤博文代理外務大臣文部大臣侯爵西園寺公望曰朕於明治二十七年十二月一號駐意大利國羅馬日本全權委員呈進與意大利國全權委員簽名調印所訂通商航海條約今經批准特令公布知之約凡二十二條計日本文意文英文各二紙○東京接到上海電報悉中國償日本之第一次銀五千萬兩定於東歴十一月七號在天津交兌○日本駐韓公使井上馨辦理韓事不克奏功政府遂改命三浦氏爲全權公使定於東歴八月二十五號赴任○江州長濵金崎間猝遭水災鐵道破裂計修至明春方能告竣其費須銀五十萬圓○東歴八月五號岐阜縣屬池田郡川上村山崩倒計壞七町三反步餘溪川之水因是而成大沿計長十三町闊六十間深四十間湮没農家六户其口三户流失人四口牛一頭按日制六尺爲一間六十間爲一町○東歴八月四號敦賀福井間新設鐵道被水受損湮死八人傷十六人另有生死不明者十六人 
[通飭保護]  
　　揚州府沈太守本月初二日奉南洋大臣張督憲排遞四百里札開略謂廿一年六月廿一日接奉京電閣抄諭旨一道以各國通商以來洋人僑居内地中外相安朝廷一視同仁屢諭疆臣時加保護乃近日川省忽有焚燬教堂之事正在查辦又據福建報稱古田縣亦有匪徒鬧教殺害多人並戕及婦孺等情實堪痛恨川省已經獲犯訊辦古田首要各犯尙在緝拿惟此等匪徒恐所在多有著各直省督撫將軍飛飭所屬凡有教堂之處一體嚴加保護云云太守奉文遵卽飛飭所屬一體凛遵辦理一面飭縣會同營汛迅卽遴派妥弁率帶緑防各營兵丁加意悛巡本城各教堂並擬叅派圑防勇丁駐紥該堂左近以資護衛復又恭錄出示曉諭居民毋聽謠言勿爲匪徒煽惑務　安 
 
 

Page 2

 
 
分守業自保身家以期民教相安等語可見朝廷輯睦邦交懷柔遠人誠可謂至周且密矣 
[靖閙要言]  
　　欽命頭品頂戴兵部尙書署理兩江總督部堂通商事務大臣湖廣總督部堂張爲出示曉諭事照得光緒二十一年三月二十二日案准總理各國事務衙門咨開前因教堂在内地買地一事本衙門曾於上年九月將同治四年法國柏大臣與本衙門議定章程通行各直省在案兹准法國施使照稱請通行各省嗣後法國傳教士如入内地置買田地房產其契據内寫明立文契人某某此係賣產人姓名賣與本處天主教堂公產字樣不必專列傳教士及奉教人之名立契之後天主堂照納中國律例所定各契稅契之費多寡無異賣業者無庸先報明地方官請示准辦如此則兩國定章方可施行咨行轉飭地方官一體照辦無庸固執先報明地方官之說致滋爭論等因當經咨行南洋各省督部堂撫部院及各關道一體遵照辦理在案兹復准總理各國事務教門咨開將法使照稱教堂在内地買地一事請通行各督撫自行出示曉諭自用上憲印信廣爲張掛咨行查照將前次申明同治四年章程蓋用關防印信出示曉諭以符原議等因到本署大臣承准此合行出示曉諭爲此示仰軍民人等一體遵照特此右諭通知光緒二十一年六月二十一日告示 
[鳬舄將來]  
　　營口訪事人云署海城縣吉佑之大令利奉軍尹憲飭至牛莊駐紥六月十五日行抵田莊臺一俟日人退後卽當飛舄至營矣○前者道憲派充海城電局總辦之李君雨亭刻已抵營修理各署房屋似華官將次重來惟日人近日由輪船載來輜重衣物甚多且復清理溝渠修葺寓屋不知究竟將退去否非外人所得知也 
[委署要缺]  
　　南匯縣知縣汪蘅舫大令以誠因案撤任遺缺經上憲委上海縣黃大令調署旋經督憲張制軍以黃大令在上海縣任内有諸多經手事件未便遽易生手特札委暫留遞遺南匯縣缺緊要非精明幹練之員不克勝任復經省憲遴選以候補知縣章明府鴻森署理云云皆已見諸前報矣兹悉章明府在省另有要差急切未能赴任藩憲鄧方伯因於本月初四日傍晚懸牌另委以候補知縣王大令椿蔭酌委署理按王大令向當蘇州府發審局承審委員之職辦公以來歴有年所紛紛讞務措置裕如經濟宏才素爲上游器重兹者委署要缺未始非南匯庶民之福己 
[宜昌近事]  
　　數日來操防營兵及原營兵弁排列江干云是迎接荆南道來宜後查悉乃省申派委道員因聞宜昌本地人同江西人閙事是以撥帶兵丁來宜彈壓然至今尙未到宜云○宜地兩帮鬧事失誤於縣中將本地人監押兩名本地人自謂理長又被管押是以不服釀成打架之事近經府尊斷令江西帮只准抬城内貨件北門外均歸本地之人江西人不服不肯具結蓋宜昌脚夫生意向已盡被江西人占盡又北門外生意較城内爲旺府尊詢及江西碼頭之班有八十個空每空值錢三十吊文當庭訊之時曾云本府出二千四百吊錢買此碼頭將爾江西人俱解回原籍江西人又不答應歴過數堂皆未劃押後經八大帮會首及三公司出爲調停准江西人挑出北門之某巷爲止此後各碼頭船貨只憑各碼頭人挑抬别處不得干預於是兩造咸服問官令各具以後不得再生事端甘結了事矣○沙市打架一事現在别帮皆開門貿易惟武漢兩帮尙未開市省中委員向兩帮會首要每帮交出四十人别帮亦要交出十人歸案辦理否則不能定讞現在武漢已拿到若干人果係良善之輩憑保開釋若無人保者當將鎖骨遊街示衆兩帮鬧事之時良善多遭殺斃似不能不如此之雷厲風行也武帮與鄂城書院漢帮與晴川書院共爲緊鄰堪輿家謂白虎青龍風水不利所以每生事端現委員已押令鄂城書院拆去門樓晴川書院拆去後屋冀息他日爭端云○快利輪船近日往來甚快此次來宜約裝三千六七百件貨物棉紗居其半隨後沙市船到將貨起後隨卽開行往漢快利亦在早晚開漢云漢口存貨尙多不得不往赶運也 
[魂覊異地]  
　　兩淮運庫向有撥濟甘肅恊餉每批約五六萬不等本年首夏候補大使張鹺尹思安奉委管解前往屈計刻下當已抵甘交納其家屬已在盼望忽聞運轅昨接省憲來電大旨謂轉據甘省電稱張委員解餉抵甘業已交兌詎忽患病殁於旅邸請飭其家屬來甘領柩等語其家聞信悲痛非常蓋鹺尹年已花甲家本寒素盤柩回里恐非易易幸公事尙無貽誤想在上者當可念其微勞必有以衿恤也 
[俄員游覽]  
　　漢口訪事人云前月某日有俄國商務大臣某君命駕至漢皋僑寓俄商阜昌洋行内公餘之暇邀同俄商數輩駕雙槳洋划船迤邐至漢陽遊覽諸名勝如伯牙琴臺月湖晴川閣大别山等處流連竟日别有會心地方官恐釀事端分派委員及差役陪伺 
[殿元謁客]  
　　金陵訪事人云翰林院修撰張季直殿元謇因丁父艱奔喪回籍於上月杪買舟至白下謁見署兩江總督張香濤制軍時制軍方與署鹽巡道桂觀察細商洋務聞殿元至立卽迎入花廳煮茗清談各抒懷抱直至花梢日過始一揖興辭聞殿元近以哀毁逾恒稍稍不豫是以假吳氏園爲養疴之所不卽遄返通州云 
[西泠秋泛]  
　　杭州向多流娼土妓及開設臺基之處傷風敗俗莫此爲甚前經吳春永太守嚴拿重辦房屋入官此風漸絶近年以來若輩故智復萌而所爲更爲詭秘其窩藏之處往往裝作公館模樣或外面開一店鋪以掩外人耳目現在三大憲于禁賭之下復行禁娼飭縣及保甲局查拿其被獲者已有數起到案後掌頰數十派差押同遊街示衆其中有著名土娼混號楊貴妃小火輪鮮黃魚者均有紳宦子弟往來得信較早聞風遠颺然此次所拿者漏網雖多而畏罪脫逃不敢復蹈故轍污垢之區變成清凈之域未始非轉移風化之機也○三書院向由撫藩臬三大憲甄别以後由各憲輪考至七月朔課復由三憲考試一如甄别之式今年藩臬兩司均於七月初二日接篆新舊移交諸多周折是以敷文仍由廖中丞考試崇文改請杭巡道王心齋觀察紫陽改請運司惠菱舫都轉考試○自四川閙教之案起各省效尤者已有數處皆由匪徒造言生事煽惑愚民所致前經廖中丞札飭兩縣派差密訪嚴拿加意保護兹又接奉電傳諭旨通飭所屬隨時防範以期消患未萌凡有教堂處所實力保護是以特派省防李統領於省城各教堂醫院門前撥派營勇兩棚駐紥晝夜巡察○現在天時燥烈火患官防臬憲特飭保甲局委員會同縣尊勸令居民鋪户擇地安設太平水缸事爲弭災起見毋得視爲具文○亢旱已久各鄉禾稻俱已枯槁農民望澤甚殷祈禱多方終不見甘霖下沛初一日鄉人入城跪香環請大憲求雨并有餘杭臨安等縣民先後告荒是日府署前共集數百人遞禀十餘紙皆爲旱荒之事陳六笙太守閱呈後卽出示定於初三日禁止屠宰設壇求雨所望蒼蒼者速行喚醒痴龍立降甘霖以慰民望也 
[秣陵秋景]  
　　金陵訪事人云花牌樓某公館之門丁某甲雖爲人厮養而翩翩顧影自命風流馮子都之流亞也素工媚術能博主人歡主人遂暱愛之鄰有女郎碧玉小家芳年二八媌條姽嫿絶可人憐甲見而悅之眉語目挑已非一日女亦不忍作投梭之拒以致雲天雨地漸愜幽懷妾意含犀郎心誓鰂蓋幾幾乎如膠如漆不能片刻相離矣一日正演陽臺故事其母突然而至揪甲髮辮曳至門外痛毆之復縛赴保甲局請辦女以事敗露無顏見人背地懸梁氣已將絶幸家人覺而解救免入枉死城中嘻兩个可憐蟲其眞自作之孽哉○甲乙二人農夫也一日同耕南畝忽掘得朱提二枚權之重五十餘兩財生意外歡喜異常甲曰盍持之赴市兌取洋銀我與若各分其半乎乙不肯曰此財由我所見我獨得君旣爭之請以三七分瓜分可也甲惡其貪利以致相爭棄銀道旁操耒耜以鬥閱良久各受重傷仰仆塍邊不能轉側適某丙道經是處聞有人呻吟聲趨而視之見二人已異常狼狽詢之得其故乃拾銀袖之笑謂之曰二公高義見利不取誠難得矣老夫固不以瓜田納履爲嫌請暫收藏他日當璧返也語畢大笑揚長而去甲乙奪之不得惟有自呼荷荷而已 
 
 

Page 3

 
 
[續解京餉]  
　　浙省應解地丁京餉前奉部文每年四十萬兩分上下半年匀解業已撥解四批計銀二十萬兩兹復於六月二十九日由庫兌出足寳銀五萬兩作爲第五批京餉委候補縣舒大令鉅祥縣丞王二尹祖恩管解是日兌出後卽由舒王二委員眼同釘鞘寄存外庫擇日起程 
[輿夫孟浪]  
　　揚州街道本不甚寛加以兩旁排列貨攤櫛比如鱗設有輿馬飛馳往往避讓不及本月初四下午運司街有東圈門某公館飛輿經過不防迎面一老媪蹣跚而來不及躱避爲其撞倒登卽昏暈不省人事本街居人恐釀事端立將輿夫拘住一面將媪灌醒據稱膀臀已受重傷隨經媪夫某甲雇人將媪舁至公館公館中人慰以好言令速延醫診治需用一切均由公館給發甲聞其言頗近情理只好舁歸醫治第不識能無大碍否 
[吳苑秋聲]  
　　蘇州胥門内倉米巷吳姓向操綢縀生涯克勤克儉家道頗裕數年前撫本城某姓女爲童養媳取名福寳眉清目秀聰頴不凡今年甫十有二齡舉止大方深得翁姑歡某日在門前閒眺一轉瞬間忽失女之所在當卽偵騎四出遍貼賞格翌日隣右某木匠子名金壽者偕師輩至閶門外工作行經謝士墩地方遇甲乙丙三少年領福寳於途見福寳咽咽啜泣時金壽並不知女之被拐也因上前問曰福小姐從何處來欲何處去何故在此飲泣女哽咽不能答細視三少年中一人卽係夏侯橋堍沈武弁之子沈榮生也榮生見問卽叱女曰我今送汝回去何涕泣不止耶金壽以榮生素所熟識者遂不以爲疑當卽分道各自東西傍晚工畢而歸其母偶言及福寳走失之事金壽豁然曰殆矣我今晨　於閶門外謝士墩地方怪道痛哭不休也遂將問答語細述一遍旋囑其母曰此事非同兒戲切勿爲外人道也其母雖應之旋思報信者可得酬儀遂將子所遇奔告於吳吳立喚地甲至告以情由地甲卽至沈榮生家查問榮生堅不承認當經吳繕禀投赴吳縣署控告凌大令准詞升堂提訊吳偕見證人金壽申訴前情榮生供稱小的與福寳雖然認識然從未領之出外是日所領者係西美巷張姓女名多多者年亦十二齡是日領出閶門意欲看戲不料適逢停演祗得敗興而歸吳姓女之事小的實不知情叩求大老爺明鑒大令得供飭將榮生押入刑房候傳詢多多是否屬實再行核奪○本月初五日傍晚有一傭婦模樣之某氏年在花信左右偕某甲至蘇州府署東首西貫橋堍鳳鳴樓茶肆啜茗正在促膝談心突有某乙貿貿然至瞠目叱婦曰汝捲物而逃使我踏破鐵鞋無處尋覔不期與有情人在此間逍遙快樂獨不念及香火情耶言已卽將甲一把拉住將其衣服解下敬以老拳更有游手好閒者數人從傍附和旋欲甲罰出不動尊若干始可了事蜂閙逾時適府署值日差徐某因事來此見聞之下以乞與婦顯係放白鴿之流當卽上前將甲乙及婦一併拘至府署將情入禀桐太守太守飭發吳縣詳細訊究凌大令飭分别管押候堂訊核辦○府署東首某烟館爲某甲所開鳩形鵠面者流趾隨踵接户限爲穿本月初四日有甲乙丙三人不知因何與該烟館夥口角始僅唇槍舌劍繼竟脚往拳來旋將該烟館器具什物打毁無算事爲蘇州府桐太守所聞飭差將甲乙丙三人拘案太守親自升堂提訊之下喝將三人各笞一千板荷以頭號巨枷飭差將甲押發太平橋乙發元妙觀山門内發本署頭門示衆限一個月釋放 
[蒜嶺鐘聲]  
　　鎭江訪事人云保甲總局劉照青奉道憲札飭義塚纍纍棺多暴露穢氣薰灼令人不安本道特捐廉掩埋費用不向民間捐派倘有藉名私索者查出重辦此後永禁停厝免致風雨摧殘日前吕觀察復面諭船塢局差弁周千戎德明嗣後凡有無主之棺未能安葬者本道當捐廉派人擇地代埋標識明白俾子孫可以訪尋祭掃長眠人有知應亦感頌於夜臺之下矣○自廣帮停辦食米後米市冷淡異常目下江北裏下河早禾已經刈割仙女鎭及邵伯一帶時有新米運至京江計上等者每石售洋銀三圓二角中等者三圓左右下等者二圓七八角陳米價因之大减○某氏婦年未四十早失所天乃撫其孤兒賃屋郡城北門内有某甲者登徒子一流人也見婦徐娘半老丰韻猶存不覺心醉魂消雲挑雨逗婦亦隨波逐浪不克自持以致牆上有茨漸成隱事屈戍牢句防露眼必辛私授試風懷昔人緑春詞正可取以移贈旣而婦以礙於其子之眼情天慾海不能暢所欲爲乃舍甲而又與范公橋某乙往來一夕甲乙邂逅相遇以隱謔語互相諧謔各含醋意致啓爭端適婦之子歸頓觸其忿掣甲肘而毒毆之甲身受重傷喪氣垂頭而去閱片刻邀人蜂擁而至大興問罪之師經地保街鄰出爲勸息而婦已玉容蕉萃幾如帶雨梨花矣○前署蘇松太道劉康侯觀察交卸道篆後由申乘某兵船上駛本月初二日午刻駛抵京口郡中文武印委各官紛紛出城迎迓兵船並不停泊逕赴金陵蓋亟須謁見南洋大臣張制軍面稟公務也 
[巨騙成禽]  
　　廣州訪事人云上月二十七日南海縣李鐵船大令奉兩廣總督譚文帥密諭帶同勇役命駕至西關十一鋪大巷拿獲假扮官員之棍匪一名此匪冐稱滿洲人來自京師自言爲某省候補道與恭邸有莩葭誼時出恭邸札示人云由恭邸委令來粤向督撫籌商要件無識者信以爲眞趨承恐後妄思富貴餽遺財物甚豐其人初在花埭泊舟盤桓數日至六月二十日始遷入大巷僕從喧赫服御豪華隨赴各衙門投刺拜見各官皆依次報謁高車駟馬爛其盈門粤中利藪以闈姓爲大宗除輸納正餉外另有公禮數十萬兩爲營幹之人所得目下公和瑞成兩堂承辦已屬五年例應更換其人遂詭稱闈姓一項已向督憲商通由伊經手招商承辦如有願辦者可卽預備銀兩俟廣州府歲試告竣卽能領札承充人皆信之紛紛糾集股本生員彭某日夜聚於其室代爲招徠於是外間謠傳闈姓已歸某某承辦此說一出大憲卽有所聞知密委大令親往訪查大令乃托詞拜會其人衣冠出迎談論之餘時露破綻大令遂喝令差役扭入肩輿舁赴督轅稟陳一切其人見督憲猶堅稱奉恭邸之命而來督憲發電至京稟問旋接恭邸回電内開本爵並不識此人實係招搖撞騙其人始語塞詞窮俯首求恩督憲命褫去衣冠發縣監禁次日大令復帶同勇役往封其居並拘僕從若干人以備質訊聞其人所居之屋係張守和孝廉舊宅孝廉故後後嗣式微因將此屋出租以資餬口今一旦被累情何以堪吁謂非無妄之災而何 
[誼重邦交]  
　　出使日本大臣裕朗西觀察暫緩赴東已登昨報前日下午四點餘鐘駐滬日本領事乘坐轎式馬車帶同繙繹官詣行轅拜會觀察殷勤迎入晤談良久始興辭回署 
[將軍赴粤]  
　　升任廣州將軍保頤庵軍帥由京陛見出都附輪蒞滬假法界名利棧爲行轅本埠各官恭請筵讌祖餞各情已紀前報兹悉軍帥於今晚附招商局富順輪船赴粤履新 
[蕩婦情深]  
　　蘇婦某氏住英界德鄰里藉浣衣爲活其藁砧某甲在某洋行爲出店與寗人某乙友善其婦與乙有染而甲則未之知也乙近患痧症施救不及而逝寄柩於四明公所前日洋貨業中在公所行醮事蘇婦手持錠帛酒醴到公所致祭哭聲之哀聞者幾爲之墮淚適甲因事至公所見其妻問何哭之哀妻無以對遂收涙而去旁人詢知顚末皆爲之粲然 
[革去局差]  
　　總巡局差楊九前因奉前道憲劉觀察檄局拿獲巨犯周滿永遠監禁縣監當蒙劉觀察賞洋一百五十元前總巡翁笠漁明府因此嘉之派爲局差頭目刻今竇奠高明府接受總巡蒞局伊始卽查悉楊九前雖辦公得力近來頗多劣跡招搖勒詐本係流氓故此將楊九等四名局差一併斥革永遠不准復充楊九央人向竇明府求情復役而竇明府鐵面無私言詞難入以後局中有事仍由縣撥差承值 
[店夥被押]  
　　八仙橋某姓豆腐店内兩人工作時至深夜猶復喧譁之聲逹於户外巡街捕喝阻不理當將兩人一併拘入捕房捕頭以其任意違章命押候解案訊究 
 
 

Page 4

 
 
[疑竊自刎]  
　　寗波人馮阿生者年二十二歲在美界百老匯路某西人處爲侍者前日西人失洋十元疑馮所爲向之詰問馮羞憤交加潛至廚房突取切菜刀自刎喉管已割去其半流血如泉同夥赶至援救卽舁送至同仁醫院求治當經曹仇二醫生用線將刀口縫滿敷之以藥想不致有性命之虞 
[美捕房三則]  
　　江北人王石祺賃居斐倫路第一百二十五號屋内前日下午王有事他出將門户盡付鐵將軍管握有某偷兒四顧無人越入後垣搜括細軟衣服捆做一包又有自鳴鐘一架正欲負之而遁適爲對河某姓家瞥見大呼捉賊偷兒卽棄物於地捨命奔逸經四百另二號走街捕將原贓帶回捕房捕頭遣各包探嚴查該偷兒到案送辦○張阿興者前日下午在新記浜路旁大便三百四十七號巡捕以其有違定章因卽拘送捕房禀明情節黎捕頭見張身穿密門鈕扣緊身窄袖高領鬆辮勃然大怒謂非但有違租界章程此等裝飾必係流氓豈可輕釋張供素來安分幼習水作匠餬口見在朱家木橋徐鶴雲作内做工可傳作頭爲証捕頭遣包探倪順泉稽查回告的係安分水匠旋經作頭徐鶴雲投案求保捕頭准之著徐具保開釋○蘇州人某甲賃居華記路永吉里第七百七十號屋内有餘屋轉租與本邑人某乙居住乙日出工作屋内存有皮箱三口前日檢點箱内所儲詎知一箱已空乙疑甲所竊爭論之餘扭入捕房捕頭詰問之下命包探竇如海往甲家稽查可有贓物旋查知並無原贓乃不准所控一併擇出 
[助賑摭要]  
　　天災未已視人力爲轉移可見天災足以困人而人力亦可以回天也無名氏善士由惠泰莊來洋六百元浙湖唐淦卿善士求小閫病愈洋三百元修來閣善士求瘋疾速愈由壽康莊來洋三百元壽蘐堂善士由招商局來洋二百元强恕堂善士求保平安由元源莊來洋二百元苕溪章善士兆奎兆彬求尊堂病愈身體康健由張季園兄交來洋二百元松江經廳署孫善士求心悶夜睡平安由寳和莊來洋二百元古虞西城逸士求令郎血症速愈并祈一門康泰差事順遂洋一百三十五元四角淮安志道齋主人由潤昌棧來一八平二六寳銀一百兩合規元一百零六兩四錢七分四釐山西汾陽縣署無名氏善士由蔚盛長號來規元一百兩浙紹留耕堂金善士求尊人瀉速痊洋一百元蘇城眞州未遂子募白下朱筱園善士求早得麟兒洋一百元嘉興郭似壎善士求尊人病速愈洋一百元滸浦潘公茂潘仁甫善士爲令弟炳如祈病速愈洋一百元夏建寅善士求諸病速愈洋一百元硤石沈公信沈葆芬善士洋一百元無名氏善士求尊堂病全愈由餘大莊來洋一百元悔過生善士求病速愈規元三十三兩六錢二分二厘洋五十元存心堂善士洋五十元保安子洋五十元無名氏求病速愈由春華祥來洋五十元寳　莊三年帳期將宴客資移助洋五十元蘇州無名氏求病立愈由惠泰莊來洋五十元梁溪朱善士洋五十元澄江山麓樵人洋五十元天水明德堂主爲令本生母求諸病速痊洋五十元紹興宋寛夫善士求病愈洋五十元上虞西華顧廉泉仁丈祈佑令堂俞氏身體康健郤病延年洋四十元不留名九旬壽誕移賑洋三十元硤石蔣郙亭善士和中丸一千粒委解順直散放以災户顚沛異常無門籲訴而得四方好善者傾財援救得以轉苦爲甘生機其庶有豸乎種德及時定膺美報竊爲善士上頌焉[  上海北市絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣三則]  
　　　　武扭控梁少梅誘拐伊妻等情前晚　委員夏明府提訊葉供浙江紹興人向在揚州鹽務生意今住治下巡防東局左近憑媒娶妻顧氏帶回紹興前被同鄉徐子猷誘拐來滬經小的尋訪來　發任窮　案下判將顧氏遞回紹興不料控邊性成始終不改未久又復潛逃以致悮將妻弟顧有成控告蒙訊後訪明顧氏在西門廿二鋪大豐銀樓裏面居住小的聞悉此信立卽前往親見顧氏在内欲進拖拿被衆人攔阻當將細情禀明案下後於六月初四日又在南市十六鋪三泰碼頭又見顧氏與梁少梅在保泰酒店沽飲小的卽到巡防局控訴顧氏見小的到卽行逃逸故將梁少梅扭送到案求乞嚴訊質之梁少梅供本地人向駕沙船住理與西門内大豐銀樓房東何瑞琪是親戚並與顧氏之弟顧有成素來相識顧氏在董家渡爲人洗衣小的船到呌他洗衣路遇葉繩武扭至案下控訴小的與葉素不認識被扭時失去扇子一柄　的不知拐情求恩明鑒明府得供著差到大豐銀樓何瑞琪家查明有無葉顧氏住過情事一面諭梁少梅旣與顧氏之弟有成相　可邀有成　勸妥洽禀復銷案判畢交差帶去○會丈局查得韓向榮家前賣與英國何領事之地坐落老閘左近外國牢監後面研米公所現有漲灘素未　科想必是韓向榮家朦混併賣於西人管業當卽傳到韓向榮韓三三韓寳成韓小炳韓麻三到塲指丈韓等不認朦賣送至縣署請訊前晚經夏明府提訊　等供稱此地由小的等六家兒輩所賣還有韓壽壽因病故未到案事隔三十餘年刻下賣地經手之人均已作古小的等奉會丈局委員老爺　　地址指又該漲灘與小的等所賣之地尙隔甚遠况原理外邊尙有小浜一條漲灘與小的等無干明府查得該　與四百三十三號之地連界　　　　　等再往查明究與何户接壤連蜀禀復再核○本城唐家弄口生生客棧近有候補委員某君假　其中　娩被偷兒行竊緊要物件　端昨　報縣請緝黃大令據報之下立飭捕役赶緊查緝一面飭傳該棧主到案迅追 
[英廨晚堂瑣案]  
　　全興公執事人姚伯和控蕭渙堂欠找貨銀一千六百餘兩延不料理請卽究追前晚屠别駕升堂訊　姚訴稱蕭非　銀　付實屬有意延宕蕭供稱小的係湖北人年四十有九向在治下販運雜貨至各埠銷售所欠全興公之欵以寄存太古　之　蔴一百八十三件作抵祗少數百兩本應早爲料理緣去年日人作亂生意清寥以致無力歸還曾向姚一再婉商緩日付楚姚堅執不允遂至　　公庭别駕令蕭交人保出各倩公正人核明帳目禀候核奪○湖北人趙松濤扭陳惠波全公堂别駕庭訊之下趙訴稱小的家在湖北向在治下怡昌洋　貨店爲夥與陳本不相識後有友人馬姓說及陳父在大北電報公司執事將來可望援引小的遂與往來被欠京洋　布等貨三十　有奇復代購皮鞋並零星借欵亦共三十餘圓兩共約六十餘圓向索延宕以致無顏回店暫住小客棧中昨日途與陳遇同索仍如　狀不得已扭控案　叩乞嚴追陳供稱小的係本邑人父親向在大北電線公司執事所欠趙之洋銀共計四十圓實因一時無力歸清致被　案别駕著押候駐紥措資限十日内料理延于咎戻 
[英界公堂瑣案]  
　　包探秦少卿解任長生至案禀稱此人失去物件驀將同事何杏川兇毆小的知之是以捕解請訊　　稱小的在某　行當管事之役行中管絲之某洋人失去洋槍一枝任妄稱在小的處以致忿爭突被兇毆叩求鑒察任供稱係洋人所　細　前者洋人因事回國小的將各物及洋槍二枝交何收管今洋人來滬忽少去洋槍一枝何堅稱並未收到故與忿爭將何毆擊一下屠　之别　　情　　　繙譯然後判令將任管押二日○四百六十五號華捕解游勇王春山至案禀稱昨日此人在虹口某處東張西望似有　竊之　　　見之向之詰問此人卽欲奔逃故特拘解請訊王供稱小的係湖北人向在某營當勇刻已裁撤閒暇無事偶至虹口閒遊自問清白良民妥　　竊　　　押候遞回湖北原籍○賊犯金坤榮在江灣鎭左近鄉間竊得某姓家布衣六件洋傘一頂携之來滬向某處質錢　爲包探范進　所見向之　詰金直認不辭遂拘入捕房暫行管押昨晨解至案下别駕向之詰問金供稱小的係江灣人窮苦不堪以致流而爲賊如蒙　　　　不忘别駕判令笞責一百板贓存捕房以待失主來領○二十二號西捕解賭臺望風人葉成降至案稟稱此人前爲虹口賭臺拉客送誘訊懲二次昨日又在此處招攬賭客是以解請究懲葉供小的係本地人前雖犯賭業已改過自新昨日適往此處閒行與友相逢班荆道故突遭拘押　乞施恩　駕判令掌頰一百下管押兩禮拜○賊犯陳海全前曾犯案送懲今又竊取蔡瑞林家紗衫二件捕頭聞報倩包探江阿三拘獲人　於昨晨解案講辦蔡投案領贓陳供稱小的係本地人屢犯不悛自知該死素仰大老爺恩深如海尙求曲恕一遭别駕判令笞責一百板管　一禮拜　給還失主○邵阿金在天后宫前設攤售落花生攤上排列賭具引人互角輸贏三百九十七號華捕見之拘送至案别駕厲聲詰問邪供稱小的不教犯賭攤上所列者名曰一本萬利實係小孩戲具無非圖多售幾文錢耳别駕判令管押三日○小工葛友良深夜至某洋人家　　呼喚致洋人不能安睡指交三百八十八號巡街華捕解案請懲别駕問因何事呼　葛供稱小的不知租界章程故於扛物口中作邪許以後不敢如是矣别駕判令管押二日○昨日馬夫陳阿三駕車至泥城外與他車爭先經一百零八號印　　所見拘解公堂别駕正在訊供又有二百六十九號華捕解阻路之馬夫虞長生請判别駕不及細鞫卽判罰陳洋銀五圓虞一圓如數充某處醫費 
[金陵官報]  
　　七月初二日候補道阮祖棠謝委上海製造　余　　　草鞋夾卡並銷木釐開差灌轅牌示興化縣劉德澍病故　欽查有　委到　　　　知縣　　堪　署理○初三日缷署上海道江南製造局劉麒祥到見交卸回候選通判蔣廷祐解貢赴京○初四日直隷州全炤禀知由鎭江公幹回○初五日並暑上　　　　回　　　市長沙縣沈錫周前四川銅粱縣王樹枏均謝委洋務文案水師學堂文案候選部寺司務崔鼎禀知奉委兼辦提調新選江寗府訓導　厚基由京來 
[皖省官報]  
　　七月初二日准補旌德縣劉傳梁大令准補寗州桂中純直刺均飭赴新任候補知州錢文驥刺史委代理廣德州准補壽州叅霖直　　赴新任卽用知縣柯劭憼委署貴池縣候補知縣孫玉銘大令委署南陵縣指分安徽分　先補用知縣李文斛大令到湖北人試用巡檢王萬齡到浙江人新海防本班先補用典史　　到江蘇人指分安徽新海防分缺先補用典史包慶振到江蘇人指發安徽新海防試用巡檢屠義瑛到湖北人指發安徽試用州吏目邊體鋆到直隷人 
[上海六馬路仁濟善堂經收咸有一德施醫藥一文愿册捐閏五月初一至七九日清單]  
　　黃秀煩義士助洋五十元黃陳氏隱名氏不留名王子顯朱振聲嘉興　豐　六户各助洋十元張堰高近齋助洋六元李仲生保平安洋五元盛頌元洋四元大豐永金鋪十二位合助洋三元徐客人金愛銀各助洋三元袁仁由洋二元銅洋五元　强貴求病速愈奚子良程厚庵三户各二元郭逹廷一元七角朱氏一元五角裕新號顧氏藥水角子廿五角銅角五角併兌換洋一元四角順記號一元二角隱名氏求店及順吉無名氏無名氏靖江　豐號募助過鵬程周積禎陳德華姚琢軒張仁圃朱　舫黃會增勞永吉勞錦興十三户各助洋一元李誠意堂源木行　鳳鳴高藴川魚捕元焦洪興李恆順長盛　合助洋一元齊煥章干璃軒郭欣齋干祝三榮德店王福孫張　　陳　卿張鑑塘劉振廷　恩子十一户各洋五角張心齋四角胡君記三角孫少　張祝三各二角五分錢士林揚雅君傅生璋張頴記四户各二角吳竹賢銅洋八元隱名無名各銅洋二元以上共收洋一百六十九元三角銅洋十七元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
