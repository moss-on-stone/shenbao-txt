# 1912 - 84 - 4914049

 

Page 1

 
 
代論 
[唐總理莅參議院演說詞]  
　　紹儀承孫袁二大總統推舉充當國務總理自審才力實愧不能然當此存亡危急之秋國家大事多未能决亦不敢不勉爲其難現中華民國旣已成立開端最要之事件 
　　第一自去歲九月起羲以來各省均不免有擾亂之處不亟圖維持則民生將不可終日 
第二中國於外交事件在滿清時代與各國所訂條約名爲和好實則從未開誠布公以致事事皆落入後事事皆中國受虧庚子後免釐加稅之約與國家前途關係甚大乃至今十餘年釐仍未免稅仍未加故外國承認民國之後應首先實行此 
策此外則庚子條約所訂者亦須次第施行 
　　第三則從前社會趨勢專講研究文字而不研究實業致以地大物博之中國幾變爲世界最窮之國家以致非借外債即不能辦興利之事務新政府成立後卽分設農林工商二部其宗旨即在振興實業交通一部關係尤重路權航權等均須切實辦理但農林工商交通皆係專門均不能無學問更不能於專門政治之人求之此次新政府成立後此三部必當實事求是嗣後國家之發達全在於此 
　　再民國今日現狀最困難者莫如財政關於財政之報告甚詳今姑簡單說之辛亥年豫算表全國進欵銀二萬九千七百餘萬兩出欵銀三萬五千餘萬兩出入相抵不敷銀五千四百餘萬兩加以籌備各種事務追另務算各費應加入銀二千四百餘萬兩共不敷銀七千八百餘萬兩此外尚有外債賠欵兩種外債之利賠欵之數年擱下未付 
者共約銀五千餘萬兩又自辛亥年五月以後所借四國之欵預備改造幣制及建築粤漢川漢各路者及各省借以維持市面者卽以去年一年計算其總數約在銀二萬萬兩之數其利以五釐計之亦應銀一千萬兩此一千萬兩與前七千餘萬 
兩合之已八百餘萬兩又去年八月以後之洋債未按期交欵者自九月至今年本月已約銀二千餘萬兩九月起義以後南方軍隊共有八十團此 
時卽能裁二十師團亦尚有六十師團此六十師團中一師團每月須銀十二萬兩六十師團每月即須銀七百二十萬兩到年底須銀八千餘萬兩又起義以來各處所破壞者其建築費亦不應不爲之預備最少亦須銀一千萬兩全國恩恤事務以及撫育其子弟等事共須銀一千萬兩其賠償外人損失之處此次亦總不能免數雖不能確指然亦不能不爲之豫備又民國成立以來臨時財政部至令已支出銀七百餘萬兩併此欵算入共約銀二百十四五兆之數此皆元年必須之款無可減少者紹儀對於此事將來尚須再行到院陳述事由以供诸公討論 
　　至此次組織内閣各部國務總長已在北京得袁大總統之命令此次任命各員發表於貴院並求貴院之同意（下略） 
專電 
[袁大總統擬聘湯壽潛張謇章]  
炳麟三君爲高等顧問已電致唐紹儀勸駕 
[袁大化電總統府謂選舉議員新]  
疆回部並無一額應准回民亦有被選舉權以符五族共和之旨 
[借欵問題須候唐紹儀抵京再行]  
續議 
[漢口道勝銀行已代比公司交]  
銀一百五十萬兩與武昌政府 
據比公司北京代表宣言計前後共付銀五百五十萬兩（以上北京） 
[軍界代表陳𢡟修等呈請以徐紹楨]  
留守東南已歸無效 
[衛戍總督徐紹楨呈請辭職]  
[黄興請獎津浦路洋員勳章]  
[内務部全體員司呈請辭職]  
[四月一日孫總統赴參議院辭職]  
 
 
 

Page 2

 
 
並將印信交去 
[前日（三十一）同盟會開餞别會於]  
復成橋孫中山演說以後當實行民生主義 
[唐總理由孫中山黄克强二公紹介]  
入同盟會 
[孫中山前日與秘書處同人攝]  
影以留紀念 
[各部次長將由總長舉充]  
[新内閣各員大約十日之内即將]  
北上 
[唐總理堅留秘書處人員欲與偕]  
行（以上南京） 
[杭州五標二營兵五百名昨（四月二日）]  
奉蔣都督派赴寗波温州駐防　　按該營兵五百名已於昨日三句鐘乘滬杭火車來滬换乘寗紹輪船往甬觀此則杭垣必無變故不然安有餘力兼顧他郡耶且各兵過滬時有問以前日之事者均茫然不解 
[都督府自蘇州兵變後即派守衛隊旣警衛軍日夜防護甚爲嚴密]  
[省議會今日選舉中央參議員莫永貞王家襄陳時夏殷汝周玨等五員候補五文卿等十員]  
[昨晚地方安謐滬上某報所載不確]  
（以上杭州） 
公電 
　　南京黄克强君電陸軍部段總長各都督各軍師鎭協司令總將各議會諮議局各報館鑒頃接袁大總統命以興繼任參謀總長并統轄兩江一帶軍隊自惟與海内同志起義以來力少任重時虞覆餗决意事定之後解職歸農已將此意屢次表明况參謀總長職任綦重非興材力所能勝任已覆電力辭至兩江一帶軍隊筦持整理刻不容缓興雖懐歸隠之志斷不敢置經手未完事宜於不顧以負我軍界同胞已商請唐總理妥定辦法務使南方各軍隊布置得宜各安其所俟布置大定始行告退以遂初志诸祈鑒察黄興東 
　　臨時財政部陳錦濤電　急南京唐總理鑒三十日電請交卸承電留待新總長接任再行交替惟統一政府旣經組織成立南京臨時財政部即無辦理要政之權且現在籌撥欵項已由總理自理日行公 
事復由廳司各員續辦是交替事已實行錦濤半月以來頭痛日甚不復能支並非虚語乞准於四月三日卸事無任感禱錦濤冬 
　　杭州都督府電　各報館鑒杭州安靜 
秩序如常滬上所傳浙中情形全屬風說請速宣布以安人心浙江都督府冬 
　　署理山東都督電　大總統副總統唐總理黄參謀總長各都督軍司令臨時議會各報館均鑒則達接奉大總統命令委任署理山東都督遵於四月一日接印視事謹聞署山東都督余則達叩東 
　　濟南張廣建電　各都督曁各報館公鑒山東 
臨時省議會刻下召集尚未成立不知何人濫竊名義並揑造電文謂商會總理譚紳奎璧因子被逮按之古訓有失罪不及孥之義徴諸列邦更無父子缘坐之條况共和已定最近政府特令黨人一律赦免今以政黨之行爲罪子而及其父旣違總統命令復傷文明國體懇迅予釋放以免株連而慰人心各等語擅行電達山東新任余都督查此次謀炸吳巡警道一案迭奉袁大總統命令飭提京交大理院嚴密審訊此案與譚紳有無關係一經審實不難證據確鑿當此文明世界豈有妄拿绖紳之理至該電謂缘坐及子實屬揑造廣建忝任封疆尚知大體凡爲人道所不忍出者即爲國法所不容濫捕無辜專制之政尚懸厲禁今旣建設共和赦文具在誰敢犯此該黨憑空結撰恐淆觀聽用特布告借表心跡張廣建冬 
　　上海工商勇進黨電　北京大總統鑒吾國工商不能發達由於政府不爲提倡今共和初建裁釐卡起統捐已屬可異甚至有暴征苛歛甚於前清浙省風潮日劇吾民實不堪命敢乞大總統通電各省速裁統捐規定稅則以蘇民困立盼電覆工商勇進黨叩冬 
[譯電]  
　　初一日下午孫總統與舊内閣各員在參議院舉行正式退職禮交出印章孫總統並演說表明從前不得不暫任總統之理由與目下南北統一自應通讓賢能之故並云中國今後將大有進步而在世界文明諸國中占一最上之位孫總統演說時大受聽者歡迎旋由參議院某君答詞稱頌（南京） 
　　墨西哥京城漸見危殆美國某報謂德國豫備以兵力干涉其亂事之 
說已經此問聲明並無其事　　意大利海軍已在愛琴海估據土耳其之某島（以上柏林） 
　　南極探險家斯考脫君云乘船已抵鈕西蘭之阿開洛斯考脫君並不在船正月三號當由某處致函該船擬在南極再度一冬以成未了之事隨從各員則在離南極一百五十英里地方仍圖前進 
　　美政府已准運軍火赴墨西哥 
接濟聯合黨並有三大批經過邊界因美國未認革黨爲交戰團故此事並不違背中立（以上倫敦） 
要聞一 
[孫大總統解職令]  
　　南京總統府昨致北京袁大總統武昌黎副總統曁各省都督各省臨時省議會電云臨時大總統孫令前由參議院議决統一政府辦法第六條孫大總統於交代之日始行解職今國務總理唐君南來國務員已各任定 
統一政府業已完全成立於本月初一日解職是用宣布周知此後國中一切政務悉取决於統一政府本處各部辦事人員仍照舊供職以待新國務員接理勿得懈忽致多曠廢本總統受任以來慄慄危懼深恐勿克負荷有負付託輸國人 
之力南北一家共和確定本總統藉此責卸得以退逸之身享自由之福私心自慶無以逾此所願我百僚執事公忠體國勿以私見害大局吾海陸軍士謹守秩序勿以共和昧服從吾五大族人民親愛團結是益鞏固奮發有爲宣揚國光俾吾艱難締造之民國與天壤共立於不尅本總統雖無何能得以公民資格勉從國人之後爲幸多矣此令中華民國元年四月初一日令 
[總統府之近狀]  
　　袁總統當總理内閣時黎明卽起辦 
事頗欲一展其雄材大略自清廷遜位躬任總統因控御蒙藏邊患難弭而委任各都督又屢爲外省拒絕有統一之名無實際之效勞思苦慮窮於應付以致政體違和連日來已疊電促其家居之族叔來京醫治 
　　總統府自設籌備處以來當差人員以爲將來必得好處異常熱心甚至有多方運動充當此項差使者近日組織國務卿發表所用人員多南政府人物大反籌備處諸公之所期望故邇來到差者已寥若晨星卽袁總統最信任之梁首領士詒亦已兩日不到差矣 
　　近來南北磋商各事均自電報傳達且每電均係崇論偉議甚至有千餘字之多亦從來所未有也聞總統府每日所接之電報不止百餘起司其事者自早至晚手忙脚亂雖片刻之暇亦不可得袁總統深恐事繁人少致有耽延特由外務部司員中添調四人助理其事 
[四國借欵近聞]  
　　美國資本團代表司特列氏已於前日回國其原因外問傳說不一茲聞司氏此次回國與日俄加入資本團一事最有關係蓋司氏去年曾倡滿鐵中立與日俄頗爲嫌怨誠恐以司氏一人之關係而妨害將來投赀之事業故此回歐以避嫌疑云 
　　二十五日英美德法四國公使同至石大人胡同謁見袁大總統聲明此次各國同意變更借欵手續自此以後凡關於中國借欵之事應與本國駐使交涉等語後又談及比國借欵一事各公使力勸取消此項草約以免惹起國際上之纷爭云云袁總統答以此事係由唐總理經手須商之唐總理方能决定又謂比國借款之成議在前借欵手續之變更在後故此事仍須缓商　　日前袁大總統與外部首領胡維德等會議借欵事宜有派員往詢盛宣懐之說今悉二十五六兩日大總統曾連次致電盛宣懷内容均甚秘密聞即爲前議問題并聞二十六日之第三次電係電召其來京與四國銀行團質議大致係關於盛宣懐在郵傳部任内之某事故迭次密議郵部首領梁土詒阮忠樞兩員均與會議（按昨日本館專電有某員提議錄用盛宣懹以資顧問云云諒即以此讹傳 
[公舉都督問題續誌]  
　　天津國民共進會上書袁總統要求北省各都督倣照南省辦法亦由人民公舉並袁總統覆書已記前報惟近來袁總統所委任北省各 
都督已到任者旣爲紳民所反對未到任者又爲紳民不承認均欲自舉都督請總統另加委任聞袁總統近日與人言談及此事其主張以爲北省旣未根本破壞與南省情形不同若都督必由自舉則不能統轄軍隊地方治安萬難維持又有以軍政長由政府委任民政長由地方公舉之策進者袁總統亦不以爲然請山西軍政民政公離而軍政長每藉端挾制使民政長不得安其職守故民政長由地方公舉之說亦不可行云 
[日使回國之又一說]  
　　駐京日公使伊集院彦吉於二十二號離京回國其原因已誌前報現得外交團消息謂日本政府自知對於我國之感情頗惡恐將來臨時政府完全成立後於商業權利上有不利於彼爲亡羊補牢計故擬首先承認我國共和已與英國協商解决惟其中曲折繁多日政府以伊集院熟悉我國情形故電調其回國會商承認我國共和事宜及對待俄人助外蒙獨立之方法并闻二十七日總統府接駐日汪公使密電二通一係報告日本近日對於我國共和之情形及日政府有俟伊集院抵東京後卽要求各國同時承認之意其一則係關於日政府有擬加入四國資本團輸入大欵於我國新政府及將來重訂條约兩問題 
[會議均平財政述畧]  
　　袁大總統於二十六日早九鐘曾召度支部周自齊陸宗輿兩首領並籌備處財政各股員特開會議聞所議係爲成立預算始基討論各省均平財政之辦法是日祇將綱目擬定次日仍須接續會議以便編訂議案提交參議院核定茲探其大網如左（一）清釐前清受恊各省歲入協餉之數目（一）各省額徴釐稅捐務丁糧各款之統計（一）各省舊例行政費及歲出各欵（一）撥解赔欵洋欵息銀之略數統核前清預算案（一）預計將來新官制之行政費及改統一稅法後之比例盈虧略表（一）核照現制省界行政區域分配均平財政之政策並聞其餘擬定網目尚有數則也 
[北京之風聲鶴唳]  
　　三月二十八日晚北京内外城又有謠言 
謂將復有兵變之事於是人心惶惶尤以東北城爲最甚茲經詳細调查前晚本無警變惟駐紮總布胡同師範女學校之兵隊接到總統府電話飭其於晚間稍加防備故東城遂相傳當晚有起事之說其實則影響也齊化門一帶土匪因又乘機動手幸經游擊隊彈壓得力未致大亂城外則於七鐘之後大栅欄一帶舗户一律上門至明日人心始定 
　　又函云北京自兵變後宣布戒嚴之令軍警布置極嚴地方秩序因之恢復在今日已無警耗之可言而一般造謠生事之徒惟恐地方安寧秩序整飭於前日晚間又揑造有警以爲土匪搶刧之線索巡警亦作盲從七句鐘即禁止交通一時闔城爲之不寧至詢其究係何事則居於南城者謂北城大亂居於東城者謂西城有警且有大搶一天之語各處兵警又自不小心竟有走鎗情事以致商民大爲恐怖甚有一夜無眠者似此無端自擾大非地方之福也 
[癹起蒙藏交通公司之會議]  
　　四月一日午後三鐘上海通商交涉使署開蒙藏交通公司發起會到會者爲伍秩庸陳英士王釆臣陳瀾生于右任程世模楊千里葉惠鈞王一亭沈縵雲以及南京衞戍總督外交 
海陸各軍代表徐田毛仲芳仇亮盛先覺何維模與拓殖會何陶諸君首推伍秩庸先生爲 
[臨時主席]  
　　次由劉君紹禹述發起旨趣一蒙藏之現狀二交通之必要三經費之籌晝四辦事之程序（甲）先設籌辦處以發起人及政府派員會同組織以六個月爲籌辦之期（乙）計論章程（丙）由調查及徴集辦法意見 
　　温君欽甫演述西藏地勢地力礦産一時不能開採惟有先從交通着手其附麗於交通政策者有數事（一）移民（二）警察（三墾地（四）畜牧並述藏地牛奶奶油等之利用必爲西北大部行銷最廣之物 
　　盛君先覺述蒙古墾牧情形並申言南京拓殖公司與交通公司相依爲用若能合併辦理最爲合宜現在儘力分途籌辦以交通公司爲拓殖公司之前驅以拓殖公司爲交通公司之後盾可也 
　　又言蒙古生計日蹙與漢人感情又甚惡今日吾等所籌備者實皆爲蒙藏人擴其生計而已于君右任言拓殖公司事蒙古人頗有反對者蓋拓殖二字内地人以爲可用蒙古人以爲拓地殖民係專指内國人說法恐惡感自此而生不如銷去此二字爲宜温君欽甫亦言拓殖交通能合併辦理最於事實上有益 
陳君瀾生於通論籌辦處章程時言第一條宗旨係社會性質非公司營業性質討論甚久後决議推二人先將暫行章程修改沈君縵雲請先定籌辦處進行程序 
　　陳君瀾生又言公司資本不必規定民股官股之數可由公司先集民股再要求政府與以權利或每年補助若干萬又可以股票出賣公債雖有外資輸入而於辦事及公事全部毫無妨碍而股票亦可流通於世界又有進者蒙古於俄人感情頗可寒心若公司債票能可癹行於中國又可爲抵制之地 
陳君英士提議籌辦處即附设交涉使署以節經費 
　　後推陳瀾生盛先覺楊千里三君修改章程再定期開成立大會推舉職員以促進行時已六鐘遂散會 
　　 
[蘇州兵變餘聞]  
　　蘇垣兵變後蘇州商會及實業協會市民公社等各團體先後開會議定要求軍政府賠償損失日商全昌等各舗亦請日本領事索償莊都督以此次損失頗鉅 
 
 
 

Page 3

 
 
時難以措手爰於四月一號下午二時邀請各團體及軍界各員齊集都督府思賢堂特開軍事會議商務總會恊理吳似村議董蘇稼秋即代商民陳述損失大概所有會議條件照錄如下一都督宣布會議宗旨一商會報告兵匪滋擾情形及損失大概一軍政司報告現辦情形一各軍長官籌議維持現狀方法一各軍長官籌議善後辦法一水陸各軍佈置方法 
　　軍政司會同商務總會設立臨時收贜處業於四月一號開辦（辦法四條已錄昨報）收贓處所設在馬路天仙戯園内該戲園卽前日兵匪肇禍之場風雲變幻室是人非大有滄海桑田之感聞繳收贓物均由地保掮牌傳諭挨户收繳 
　　各商民被害之家已由地方檢察廳勘騐查明計共八百十户至損失財物尚未得有確數 
　　商務總會收到各商民開報失卑現祇二百數十餘户已代呈都督請示核辦 
　　連日搜查贜物解送軍政府儲存堆積如山然均係布匹衣服及粗重器物並無金銀珍寳聞所値不過一二萬其中尚有泥污水漬破壞者一時無從整理 
[借欵與俄國之關係]  
　　東京朝日新聞載鈕約電稱德英法美四國今議借洋三萬萬圓與中政府其志全在破壞比國借欵盖此借款名爲比國承借實則全由俄國出欵俄人以京張鐵路爲蒙古之銷鑰若爲借欵抵押物與俄國所主蒙古之政策大有裨補也 
　　又載聖彼德堡電云俄國外務部决意不加入四國借欵因對於抵押物不滿意之故且謂中國擬以該借款百分之二十用於軍政與俄國大爲有害惟此不過俄人推託之詞實則蓋恐有礙其蒙古政策耳再日人近今對於借欵之態度俄國深以爲憂盖初意日本必與俄國同處反對竟不料其亦加入也 
　　又據倫敦電稱俄國現已决議不加入四國借欵其决議之故似因此債並無適當之抵押物且爲中國將用以整頓軍政將來此債引起之事務必致危及俄國在遠東之軍略 
　　 
[西報紀北京近事]  
　　中法新彙報云此次北京兵變全球震動幸平亂迅速不至牽動大局茲探悉當起事之前兩日已有軍士四出購備荷包蔴繩等物並分投雇定車輪預備搶刦苟當時隊官隊長稍爲留意何難先期察破其爲有意緃禍可知至保定之變竟有隊官因分贜不均被兵戕害事平之後又造佈剪髮減餉種種謠言以爲卸過之地夫軍隊原爲保護人民而設今乃喪心昧良若此其關於民國前途不綦大耶 
　　又云中國自清廷退遜以後舊日京官除高级官員外仍思復位并要求補給薪水俸銀故態依然毫無革新氣象殊可浩歎至大員之避至天津東三省青島日本者實繁有徒其清室官吏如師傳陸鳳石等則仍照常入値 
要件 
[司法總長申明讞員及陪審員之職守權限]  
（一）讞員 
　　（甲）遵照鞫審秩序第五條控告律師具述事由卽爲鞫審本案著手之始由第五條至第十條凡兩造律師所具述之事由及兩造律師原問反問復問及兩造人證所答兩造律師之語言及兩造律師之申辯作答讞員須誠心審聽並將兩造人證所答兩造律師原問反問復問之語言登錄於册如讞員於兩造人證所答兩造律師原問反問復問等語言之外或有尚未明晰詳盡者可由讞員意 
思逕行鞫問亦將兩造人證所答之語言登錄於册 
　　（乙）遵照鞫審秩序第十一條讞員評論全案所謂評論者有論而不斷之意祇能將兩造人證所口述之語言及可爲證據之物就事論事並申明法律然後請陪審員判斷之答報但於陪審員未判斷之先讞員得誥誡陪審員謂须按照案情虚心推勘是非曲直悉本大公旣不能以他人之議論爲轉移尤不得以一已之私意爲轩輊務質良心無背戒誓俾成信讞勿使枉縱又得將法律解釋告知陪審員如謂法律所規定故殺應處以何等刑罚誤殺應處以何等刑罰格殺應處以 
何等刑罰詳細陳述以備陪審員審度爲判斷之標準 
　　按英國法律本不許將何等罪犯受何刑罰等語告知陪審員但我國此次初采陪審制度且在法律未定以前當略示變通以昭愼重 
　　（丙）陪審員旣作判斷之答報後應用何項法律處置犯罪之人此係讞員自有之權例如陪審員判斷被告爲故殺或悞殺或格殺遵照法律所規定於各等罪名之内應加以何等刑罰應由讞員自由釆擇例如法律規定犯何罪者應處以若干年以上至若干年以下之監禁犯何罪者應置以若干元以上若干元以下之罰金究竟執行刑罰時確應監禁若干年或罰金若干元其權全屬於讞員（二）陪審員 
　　（甲）陪審員靜聽兩造律帥具述案由兩造律師原問反問復問兩造人證之答復讞員鞫 
問及兩造人證之答復如陪審員尚有未盡詳明之事亦可動問但不得逕向兩造人證直接詰問須向讞員說明由讞員代問 
　　（乙）陪審員於讞員評論全案之後當退入靜室由陪審員會議商决判斷之詞遂復出就陪審員席在陪審員中自舉一人爲代表答報讞員 
　　（丙）答報讞員時祇能謂被告爲有罪或無罪如謂爲有罪須聲明係犯何罪例如故殺悮殺格殺之類但不能謂犯罪者應施以何等之刑罰致侵越讞員之權限 
　　（丁）陪審員於開庭時卽須就席就席後須坐至退庭時始得離席 
餘墨 
[燕京之新耳食錄]  
　　志士吳祿貞因國事遇難於石家莊全國震懾談者類多述其豪情壯志以表敬思抑知吳君固英雄而情種也吳在京常與周維楨張世膺諸君消遣於聚福班小祝英台雛妓家酒酣耳熱每以日語密談機密此次出京話别吳顧謂英台曰劉郎此去或不相見卽復又來須閱三秋并贈以小黄印布謂留此或可免禍不意數日後兇耗卽傳遍北京英台聞之以印布付置一炬 
　　北軍第三鎭之叛變專持金錢主義冀得飽掠遠掦以遂其慾乃事發後爲毅軍等半途截獲搜斬幾及百餘名尤可嗤者有二十餘人於某站趕乘火車車上先有英兵七八名知若輩必係逃兵先與之行軍禮偕同下車令置軍器於路旁且爲排班該逃兵未悉命意一任指揮英兵卽取槍悉斃之搜索身上各帶贓物一兵臂上疊穿金手釧至十五付之多又有叛兵三十餘人避至某村村人佯爲歡迎供給酒食夜分狂飲大半酣醉村人候其臥後悉數捆縳奪取贓物連夜掘地窟數十面數共罪而活埋之噫軍人之不自愛惜而抱發財主義者可以鑒矣 
　　坤角演戲京師向來懸爲厲禁此次兵變後市面蕭瑟異常商 
業中人擬仿上海髦兒戲天津女落子館藉以振興市場刻已禀准警廳於本月廿六號在天樂園開演男女分座尚形熱閙惟夜禁未弛夕陽初下街頭巷口行人仍復稀少 
 
 
 

Page 4

 
 
   
 
 

Page 5

 
 
 [Ｇ> 
[奇在一分時]  
老存濟堂大藥局開設英界六馬路西格致書院對面萬森醫園隔璧弄內老仁壽里弄內四十三號門牌朝南三開間高大庫門只此一家本埠並無分店 
見利眼紅動　假冒惡習成風忻不為怪可恥也要之製藥稱秘天下無二此義固人人得而知之所以稽明事理者購棗不賞　發認定始創馳名老店為準繩不為無見況乎藥關性命烏可輕忽本堂秘製一分時玉樹神油創始在已亥正月初六日溯登申報以來十有二載天下人所共見聞共知者也不謂生意一盛假冒蜂起居然亦稱自秘殊發一笑查此種神油本堂未創以前玉樹兩字之名絕無聽聞何以發待本堂出售而後始亦云然顯見湊合朦混不問可知糧之無論效尤職衆而欲求其功效神速限定分時如本堂秘製一分時神油者恐其始終未發能設諸君不償盡　一試便知余言之　不蹘茲將應治各症分別列後○一治時疫一切危險惡　痧無率不省人事只須此油搽於　眼及手足間立刻　死回生○一治水火　油受傷縱皮泡肉爛痛澈心腫立將此油　之約計一分鑽時其泡立消其痛立止不避風不忌水愈後而無痕○一治刀傷　傷　血流如注痛昏欲絕立將此油搽之不遇一分時候其痛其血立止其傷立合愈後而無痕○一治跌打損傷縮筯腫痛及風濕襲於經絡遍體酸楚等症只須少許搽之立見奇功誠千古以來不可多得至奇神藥也每磊瓶一元小瓶五角如善士　去方便與人者價在十元外加二成十元以內仍照門市每瓶一元無扣批發面議遠方惠顧如交信局寄遞發須另發一信交郵政局寄信來詢問否則難免送信者舞弊營私以僞亂眞不可不防切切至囑 
[請看冒取貨物]  
昨有無恥之徒私刻本號發票圖章向旋元號冒取貨物當時眞僞難分不過觀其來意頗爲倉皇該號故未受愚則敝號知信登報聲明望各　實行號注視留意如本號另拆貨物祈直送來店蓋回單爲憑以免冒名欺騙之害本號發票只可計數銀錢取物等一瓶不憑特此登申新兩報聲明　協和豐佈吿 
[包醫白濁梅瘡]  
誦清堂醫藥室○包醫○白濁○橫痃○楊梅瘡○住二馬路石路西鏡中天照相館東首 
花柳病者（白濁下疳楊梅瘡）乃花街柳巷中之一種傳染病也凡初患者每多　速求效妄服　份　　刦毒入內不顧他日復發有身命之危險是何異飲鳩止渴乎惟本堂○胡　香　士研究花柳學病頗有心得純用王道藥品正本消　在申臨診多年凡透頂穿鼻一切數毒重症醫愈者不下千百人其愈後之效果頗覺完善是以遠近倌照無待本堂爲之贅述焉○包醫斷根出立保單爲證○如有的保可以愈後受謝○誦清堂醫藥室啓 
[遺失浙路息摺]  
吾先父張心田公所買浙路股張達記張心記各一十整股計洋二千元分授與二房爲業詎張心記下第九千九百廿九至九千九百三十八號十整股票計洋一千元現已遺失已向總公司報明註銷作廢他人拾得作為無效特此登報聲明維希中外士商共鑑 
紹興張葆程生頓啓 
[電氣運動機]  
各工廠等用電氣運動機為最合宜茲將其利益列左 
（一）費廉○各種大小馬力之電機用本處電力者電費均極便宜 
（二）轉動穩捷○電機轉動頗稱平均且無間斷之患 
（三）便利○開機停棧極為便利新須將開關一機無須用精明之機器匠 
（四）省地位○電機所占地位極小較他項運動機省地位多多其餘利益甚多不能備載 
欲知一切詳細價目情形者請駕臨英大馬路四百七十一二號本處樣子房面議可也　德律風二千六百六十號　公共租界工部局氣處電啓　本號印字機純用電機轉動 
[自來血]  
主治　靈弱　頭暈　健脾　咳嗽　肺癆　貧血 
總　行所上海四馬路五洲大药房 
[請看自來血有實在之功效]  
凡有心虧血虛破金吐血面黃肌瘦頭疼眼花耳聾賢虧陽萎精枯四肢無力手足酸軟身虛腳腫胃弱脾薄以及婦女經水不調白帶赤帶頭痛腰酸五勞七傷諸虛百損等症服之自然肚心經多血液銷百病於鳥有　價目大瓶二元每打二十元小瓶一元二角每打十二元 
[預防現時危險之必要]  
時當春發百病叢生況大兵之後必有大疫故各處時疫已經萌動本埠喉症盛行其害至烈花柳症亦多價發之業皆極危險之現象也惟本藥房有精製各品可杜時疫傳染並有善治時令各病之妙藥願諸君購置預防為幸 
喉症保命片　稍覺喉中經痛即當含服此片不消幾次無論何種沈重喉症均可轉安真聖藥也 
每瓶洋二角半 
保命漱喉水　一切喉患只用此水漱口即可消退合家之人共漱此水可保一無傳染洵為必備之品○每瓶大洋一元小五角 
避瘟解疫水　此水酒於室中或牆下溝渠坑厠等處微毒之氣蕩滌一清永免發疫○每聽一元六角又九角瓶六角又三角 
清血解毒藥　此藥唐製馳名已久凡花柳舊病逢春必發筋骨酸痛潰爛蔓延早服可以不發久服可以除根○每瓶洋七角半 
兩種咳嗽糖　春令發咳最易種根此糖片有關肺止咳奇功婦女小兒尤為喜服預服可以免患○每瓶大五角小兩角半　加料五角 
止咳補肺麥液精　此亦唐製久已馳名治肺虛咳嗽最有神功凡體弱者應當服以資調理肺氣健旺○每大瓶洋一元七角半小一元 
衛生果子露　凡露皆能情血益氣此露有十二種溫和芳香最合時令常服全體受蔭而邪疫不侵○每大瓶洋四角小二角半 
再西國新發明一種血清須用機器針法施之如用於爛喉痧等極危險之傳染病十可救九且有此一具全家可保本藥房為濟世起見早已運到價在十二元六元之間欲辦者當詳告用法如已辦者只購血清亦可 
上海四馬路中英大藥房 
[盤店聲明]  
上海南市生生義恒記燭店于壬子年二月十四日將店中招牌生財全副裝修底貨帳欵等一應盤與協記管業所有燭票等亦向協記領取惟前恒記一切存項該欠等事望仍向前東理直與協記無涉 
生生義協記白 
[汽車出售]  
今有美國商人謀事出洋留下頭等最快美國汽車一部裝設精美凡玻璃屛風及車中應用雜件俱全能坐四客售價銀七百兩眞所爲最優最廉之快車如欲購辦者祈即投函本舘S字可也 
[上海新開大中旅館廣告]  
本行開設海貨有眞價實久已四年馳名近今新到頭等金表大小　戒雙眼囘光軍用千里鏡測量器械　　火表金銀時式吒力克片眼鏡風兩表寒暑針金銀表練黑石座鏡大小木鐘皮　打鐘修整鐘表如蒙賜　移玉爲幸 
[江海關諭]  
照得本月初五日侮値西國節期本關例于是日給假封關停辦公事爲此諭仰各商人等一體知悉特諭 
中華民國元年四月初二日 
[乍浦路十四號寶亭英法番菜]  
本館開設數年荷蒙中外紳商惠臨久已膾炙人口公司大菜每客五道加水菒茶點取洋半元禮拜六日備用東洋炸取黃鮑魚湯如有宴會及開會請客卽一二百客均可承辦價從廉預定勿悮 
電話三五三 
[德商順發洋行]  
德國老美女牌啤酒　登錄商標寳星為記 
本行經理老美女牌啤酒已蒙　各界同稱讚美各埠早經馳名此酒之功用毋庸再贅如蒙　賜顧認定寳星為記庶不致貽悮仕商各界承荷　購辦移玉　本行帳房接洽可稱價廉物美衛生有益之品以副　各界諸君之雅意如不信者請嘗試之方知言之不謬也　上海英界博物際路十一號德商順發洋行廣告 
電話一千九百八十四號 
[告白]  
茲有本埠南市生生義恆記燭店於壬子年陽曆四月一號將本店招牌生財裝修底貨賬欵等一應交盤與協記管業所有欠人存欵皆已理直惟有支出燭票望向協記領取再從前倘有担保盖用生生義恒記　章一概取消特吿 
生生義恒記股東啓 
[被刧聲明]  
蘇州全昌分號于陽曆三月二十七晚被兵及匪搶刦一空所有　章亦被刧失恐未周知特登申時兩報聲明一概不憑作廢以前亦無代人作保及一切銀錢等項恐有料　併此聲明俟後定妥另刊新章爲憑 
上海跑馬廳二馬路口全昌啓 
[注意電燈燃費大減價]  
減云百分之念三 
本處新之章程自西曆四月一號起寶行凡電燈燃費每度取銀一錢正 
新式金絲燈泡最能有電洵可稱第一價廉之燈 
欲知一切詳細情形者請移駕英大馬路四百七十一二號本處樣子房接洽可也　德律風二千六百六十號 
公共租界工部局電氣處啓 
 

Page 6

 
 
要聞二 
[杭垣戒嚴之原因]  
　　本埠於前日（四月一日）忽傳杭州兵變本報已深辨其誣茲得杭友來函亟錄述之以見謠傳之由來而免人心之惶惑閱者幸注意焉 
　　杭垣自蘇州兵變後青紅帮匪以及地痞游手等輙敢冒充黨派散布謠言或稱紅血社或名赤血團盡情鼓煽以逹其乘機抄搶之目的遂致商民惶惑愈甚連日挈眷携資纷纷避地者幾至輪船火車無插足地雖經浙都督極力鎭靜然亦不能不傳令戒嚴預杜意外茲查此次恐慌實有四大原因（一）各屬連歉蓋藏俱空光復之際商人裹足近來鄰省遏糶存儲有數市價逐日飛涨發生絕粒之謠此其一也（二）各營目兵因退伍問題疊在城隍山西湖等處秘密開會擬聯合要求恩餉否則强硬對待致使人民訛傳疑有非常此其二也（三）各處軍隊革退散兵自恃光復大功不賞反斥因怨望而造謠匿名帖半屬此輩此其三也（ 
四）牽涉嘉興暗殺案之潘伯恒君自願來省投到其同志慮爲王竹卿黨羽報復特派二十人各帶快槍手槍等械護送來杭初到住石牌樓悅來客棧繼忽遷居過軍橋負鎗過市見者相顧詫愕誤會蘇兵來杭愈形驚懼現已經軍政府派員招待商令將軍械繳存官廳擔任完全保護一面令知軍法科秉公裁判以釋羣疑而昭信讞此其四也有此種種原因遂幻出市虎弓蛇之現狀焉　　又文匯報云據杭州火車來客述及城内雖見騒 
亂都督府並未被焚惟軍隊因餉銀遲遲不發極不滿意初二日晨曾圍住都督府要求迹近恫嚇初一日有上海日本同文館學生一百餘人由滬乘火車赴杭而初二日日本領事並未接杭州亂事消息該學生等仍在杭州足見該處必不致有重大之事變也 
[浙省臨時議會第二幕]  
　　四月一號下午一時浙江臨時議會第二次開會其秩序如下一鳴鈴開會二宣讀開會詞三都及各司長報告四議長報告五演說六鳴鈴散會 
　　自去歲議會閉幕後數日之間所有議員已化爲官吏者頗多敎育司長沈衡山君以事實上頗不便利特向該會辭職而該會議員諸君謂文明各國官吏亦有時可以兼充議員且現在係臨時議會不受法律上之拘捒故不許辭職於是省檢察院長范仰喬君提法司秘書許達夫君等均仍　然爲議會議員其餘大小官吏更無論矣惟遇有議案之關係該管官署者　升坐政務員席以分界限云 
　　附錄浙江特别議會職員一覧表總務兼文贖課員陸啓字佑之石鳴盛字志承議事課員章兆鋆字逸丞汪懋謙字惟誠駱德輝字越凡庶務課員湯士松字吉雲會計課員洪芝字香侯書記袁英果字卓倫趙焕章字仲彛陳保民字子黎許騰芳字石卿王瑞元字曉初兪啟字履安王景芬字怡甫胡庭椿字靜山 
[大宗米石到杭]  
　　杭垣米荒經蔣都督籌撥洋五萬元交民政司褚君親出採辦茲已由火車運到五百担其餘絡續裝運昨日民政司二次具呈都督請加撥洋六萬元隨時購存上海備荒事務所以便延長粥廠踵辦平糶之需云 
[浙人統一政黨之手續]  
　　杭州共和促進會係光復後由同盟會員組織而成爲將來民國政黨之濫觴洎軍界維持會出現望衡對宇不免有分道揚鏕之感幸會長禇慧僧副長顧乃斌董萬里張同伯諸君力持大體創議共同鎔鑄適値民社浙江支部成立於四月一號召集全體會員公籌進行當塲推定評議員顧乃斌虞廷劉耀東等十二員顧君提議卽日聯合促進會及其他宗旨相同之各會黨歸併民社成一鞏固之政團一面函請禇會長借撥洋三千元以資建設經費經會中全體贊成而散 
[甬江將建米油池]  
　　駐甬經理美孚煤油公司孫人甫君函致密波軍政分府略謂敝公司在漢口上海蕪湖鎭江各埠均經建設油池以便減輕油價推廣銷路茲擬在江北岸上白沙地方敝公司棧房基上建築油池俾可均沾利益前曾具函請求蒙復須由敝公司詳備呈報以便貴分府移請寗波商務總會核奪辦理等因敬悉種種茲特逐條奉告乞賜鑒核爲幸（一）地址在江北岸上白沙外國墳園北首地方與沿江碼頭及房屋均無窒碍（一）建築與他埠一式工程完美决無遺漏致險之虞（一）利益運費及箱桶旣可减省價値自可便宜將來推廣於民生日計不無少補（一）義務蕪湖鎭江等處辦法係向地方官請求立案由敝公司照付允許費銀數百兩以盡義務該數候示下後申報總公司辦理 
[蘇都督務審粟養齡]  
　　常州軍政分府趙司令擅行槍斃陳士辛一案前經委提粟養齡到省即經陸軍部特派劉楊二君來蘇會審現經莊都督議定特開軍法裁判卽以都督府内二堂設立臨時法 
庭以都督居主席特派員劉楊二君坐上席軍政司蘇司長坐下席餘則軍法科長科員等依次列坐另設報館記者席傍聽席各坐位已於四月一號開庭務審一面電飭趙司令樂羣卽速來省陪審以成信讞 
[揚城槍斃犯法排長]  
　　揚州第十二師二十四旅義軍營一隊三排排長張正明因搶取倪姓之女經軍司令徐君訊明在南門外馮家莊滋事地方槍斃後即由該旅旅長宣佈其罪狀云昨日有義軍營營長王達夫報告一隊三排排長張正明於三月二十五號潜帶兵士私自出營至本城南門外馮家莊搶刧倪姓之婦進城姦宿等因該氏母家袁姓協司夫家至本　賊控由本營長派員切實調查按與所控情節無一不符當　該排長提問該排長亦直認不諱放奉徐司令及正長　　按律槍斃云 
[南京公宴唐總理]  
　　三月三十日江寗市自治公所商務總會各代表及南京府知事假復成橋商會公宴唐總理與孫中山先生是日午前卽有衛兵多人於復成橋之東西站隊伺候軍容頗整行人車馬均不得直行穿過及一句鐘唐總理及孫中山均各乘汽車蒞臨當有軍樂吹奏各團體均肅容起迓至臨席之際先由各代表致歡迎詞繼由唐總理致答詞直至三句鐘宴罷撮影而散 
[奉天公舉參議員揭曉]  
　　奉天於三月二十六日（二月初八）由地方聯合會公舉参議員五名並預備候補者五名茲列如下當選者五名吳景濂劉興甲袁金鎧曾有嚴孫孝宗候補者五名李秉恕曾有翼崔國光孫百斛李有忱 
[懿路炭坑日人被害]  
　　奉天府境内懿路河南約三里有日本科野洋行出張所店員日人出根喜代藏夫妻旅居該處雇用工人拖欠工錢屢討不給去臘工人等相約解散山根以甘言誘之謂年底必如數照發至時山根又逃避他處直至正月初始歸工人等又向索工錢山根謂函囑家中將房屋出售不久錢卽可到屢用詐術推延工人等忿極山根並持手槍向工人威嚇自是工人等畏其蠻横不敢再向索取又迫於苦無衣食凍餓難堪有强悍者數人遂圖謀加害二十三日復邀集數人向山根索取工錢山根仍蠻横如故工人等痛恨入骨遂於是晚將山根夫妻用繩勒斃投入廢煤井中欲滅其跡後由交涉司派員會同日警驗明確係生前被人用繩勒死當由日警將屍焚化并向北京交涉矣 
[山東迭患兵匪]  
　　東昌三月十七日據軍界消息云自陽榖渡黄之土匪搶掠阿鎭後裹脅數百人分股竄東昌王官廟徐家樓等莊日昨防兵往剿鑒戰多時未分勝負十八日黎明距城十餘里南鄉成官屯等莊聞　聲四起知匪徒將至扶老携幼逃奔城内者絡繹不絕情形殊爲可慘 
　　曹縣三月二十五日曹州來電云曹州曹縣一帶聚有土匪四五千名搶掳焚殺勢甚猖狂使非急速派兵剿辦恐燎原勢成不可嚮邇萊州萊州來函云三月十八號夜間萊州城内兵變搶刦當舗錢店及各商號三十餘家商人亦有數人被傷雖經葉鎭前往彈壓而鎭署亦竟被該兵搶掠事畢逃散未獲一人葉鎭因之甚爲焦灼 
　　陽榖該縣函云日前有土匪三十餘人乘夜入城刧獄已將要犯刦出四五人縣勇驚覺開鎗捕擊匪始潰散 
　　青州三月二十二日青州防軍陸軍變亂土匪乘之將城内當舗銀號二十餘家刧掠一空郵政局亦被搶刧並焚燒多家現已由第五鎭派兵一營前往剿辦矣 
[太原近聞錄]  
　　歡迎都督日昨民團總局局長因都督不日進省各界均應准備歡迎特傳知各住户商號皆製五色國旂商號以長三尺闊二尺四寸爲度住户以長二尺闊一尺八寸爲度均按紅黄藍白黑平行作之期使一律藉壯觀瞻 
　　撫院失火三月二十二日（二月初四日）晚十二點鐘晋垣舊撫院忽然火光炎炎當經第四區區長姚康侯通知工巡局前往救護旣而各區警長民團亦至良久始得撲滅計燒去房屋十餘間按該衙門封鎖極嚴失火之處人跡鮮至其情殊屬離奇俟探詳再誌　　調查僧捐日前國民公會致閻伯川都督函云頃據五台山南山寺僧光大來省函告續君桐溪向五台山各寺募捐銀三萬兩該寺應攤銀一千兩無法可想等語本會公閱來函殊難置議續君素重名譽諒不至如該僧所稱敬請就近派員前往公團妥籌辦法總期於籌欵之中仍寓體卹之意以免怨　而安人心等語想閻都督於桑梓之地無難就近調查也 
　　山西寗鄕僻在山陬本屬固陋之域自共和宣布後自治公社劉君中等曾邀集同志發起慶祝共和會於三月初三日擇定禮讓街黄帝廟爲慶祝禮場至日紳學工商各界曁民團巡警皆一律赴會由劉君首先剪髮此外各界隨同剪去者復有四十餘人卽詣民國萬歲牌前立正行慶祝禮是日到者約數百人歡聲雷動頗極一時之盛 
[京津保善後協會紀事]  
　　京津保善後協會於三月三十七日（二月初九日）假天津縣議事會開會歡迎姚專使是日商界到會者五十二行約計二百餘人首由會長宋君則久報告姚專使未到會之理由乃因姚專使欲與張都督一同到會張都督今日在署相會洋賓不克分身擬於初十日下午五鐘一准到會并云張都督姚專使到會時務宜靜雅不可暄譁以表我商界歡迎出於至誠至歡迎秩序尤宜循序而行不可稍事紊亂又云此會旣已成立會中經費應由會員擔任應請諸君研究各行應攤欵若干等語僉云此次被害各商異常困苦無力出資應請殷商先爲墊辦嗣後再由各號攤還云云旋有津邑各行商陳述津市苦况請即設法補救說帖一纸面交會長請會長轉交都督專使察閱會長將說帖收下允爲代呈次由保定代表李君正安登台演說大致以京津保三處遭此奇殃同病相憐務要結成堅實團體努力進行萬不可稍存退志致悞大局并云現在改建共和國民卽爲國家主體不可存從前專制畏懼官府之心官吏爲國民公僕輿論趨向官府不得違背語語中肯衆人鼓掌散會 
[漢中光復補記]  
　　漢中道黄誥濫用威權與該府鎭標江某狼狽爲奸肆行一切苛虐漢中府吳廷錫無可如何惟有唯唯聽命而已查黄道係漢軍旗籍故仇民特甚未反正時有東距府城左近之十八里舗地方人民聞復漢軍鄧占雲將到該處人民莫不壺漿載道標竪白幟以表歡迎乃復漢軍尚未至而黄道竟飭江某領帶新防各軍勦殺十八里鋪地方人民屠戮之慘耳不忍聞且將該地所有貨物財寳席捲一空並改十八里舗地名爲回龍舗西鄉王芝舉以復漢軍起卽約漢屬志士尅期舉義布置已妥爲黄道所知派新軍及勒徴鄰縣鄉團襲擊之西鄕城陷王君被害死難志士不可勝計及至陰曆十二月十九日南路招討安撫使張仲仁諸君率師到境始能會同各界一律反正然已飽受慘酷矣 
[外交長陸徴祥之小史]  
　　陸徴祥江蘇上海籍係廣方言館畢畢生久駐俄國熟悉俄國情形當庚子時助楊懦辦理滿洲交涉其與俄外交大臣應對之明快老練於日人所著中俄外交必秘史中詳載之前年爲海牙第二平和會吾國全權大使當議公斷條約時某國提議欲以領事裁判權之撤回爲公斷事項之一陸氏恐因此於吾國他日領事裁判之撤去大有關碍於是在會場演說竭力反對此條文亦遂取消又於國際捕獲審判所一約英德擬以權力强弱分各國爲一二三等以定所派審判員之數陸氏先一日探知之遂約同南美諸小國纷起反對此條約遂不能實行又關於荷屬各島華僑荷政府執强制入籍之策僑民羣起反對此問題遂移而爲兩國交涉問題陸氏與荷政府爭議年餘不得要領陸氏以各國辦外交時常有撤回使臣以示絕交之意而因以潛移彼國對待之心理陸氏乃以此策告之外務部外務部乃召回陸氏陸氏返國約半載餘荷政府向陸氏重行提議於是昨年九月中荷領事約以成此約明言依荷法入籍者返國後仍爲中國人民此約雖不得滿足之解决較之强迫入籍相去多矣又其約關於領事之權利義務與日本荷蘭二國所訂者無異蓋吾國訂約以來所未有者現中俄交涉正在棘手之時陸氏任外交必能勝任愉快也 
[嗚呼保定之軍警]  
　　三月二十二日保定忽來第二鎭兵二十餘人至唐家胡同南口警局前列隊執槍如臨大敵詢其來意蓋以聞該局藏有贜物甚多特來搜查未幾竟搜獲衣箱二個遂囚巡官二人出城警界聞之以爲警局雖有贜物尚不如各軍營之多當日搶掠時巡警不過踵軍隊之後以搜括餘剩今軍隊乃恃强欺壓有違公理擬全體相約辭職藉此要挾聞曹藩司刻正設法調停 
　　前日保定之兵刦淮軍實首先搶掠於是亂兵入城到處蹂躪故淮軍爲亂事之禍首前日已由第二鎭統制王占元電禀大總統請將淮軍調去回電允爲照辦該軍長官高秀峯（外號二虎）擬運動商民電留無應之者 
[馮國璋關心民瘼]  
　　禁衞軍統馮國璋近有致軍界統一會函言 
之極中肯棨大致謂自共和宣布以後舊法不行新法又未能即立就軍界言之目兵不能約束軍紀風紀敗壞殆盡未潰亂之隊則無法維持旣潰亂之隊更無法收拾潰兵遍地搔擾良民不速設法民時將失民時旣失安望秋獲大兵之後繼以凶年民國前途危險已極區區之愚尚希熟籌云云可謂關心民瘼矣 
[皖人爲萬福華嗚寃]  
前清光緖二十八年萬烈士福華因銅官山礦産抵押於英商一事大動公憤又見皖撫王之春殘民以逞遂起誅好之念乘王撫蒞滬時欲行暗殺不料形迹敗露被捕入新巡捕房定以十年監禁之罪旣而又因監犯交閧歸罪於萬又復加禁十年從此永陷陛犴將歸瘐斃今有萬之鄉人胡君品臣楊君品三者代具寃書歷述其事謂民軍光復之後凡前清有罪之人咸蒙肆赦矧福華爲皖人之公益受无妄之拘囚若使終老囹圄不但灰後來義士之心且亦大悖乎共和之旨想我皖同胞見此哀告當不乏公憤之心爲之招雪也 
 
 
 

Page 7

 
 
[皖垣無事自擾]  
　　皖都督因取銷大通軍政分府與黎君宗嶽頗有齟齬適連日又派兵駐紮池州以致皖垣謠言　起人心惶惶不安日昨經民福特開職員會討論調和孫黎意見以釋羣疑當舉何君宇塵光君明甫劉君懷西謁見都督表示一切孫都督以謠言盡屬子虚隨即出示鎭攝一面聲明所派兵士二隊係徇池州紳士陳請馳往彈壓可無驚疑云云 
[湘省軍務談]  
　　湘省軍務部日前召集各諮議官會議軍政事宜茲探得議决各項如下（一）湖南永久練兵數目决議除馬礮工輜仍照原有數目外凡步隊各營隊有開缺者不再招補如馬礮工輜照原有兵數塡補者其餉項按照給與令實行發給（一）升補官長决定協統以上歸都督委任知照軍務部管帶以上由各鎭協保送歸軍務部酌核委任執事官以下由各鎭協委任軍佐同其各參謀官由參謀部委任（一）分槍炮步槍照派惟機關槍不分（一）打靶場由工程營搆築以他種兵補助（一）馬隊俟寳慶兵到匀撥一營官長酌調輜重營人員（一）以後官佐軍服一律灰色用湖南土布（一）分段巡查維持一切尤須注意當舗 
[楚材兵輪在湘沈没]  
　　楚材兵輪船身堅固馬力迅速當鄂軍未起義時卽在湘省蘆林潭地方擱淺當戰事吃緊曾派人掘挖未能移動現春江泛漲行將滅頂由湘都督將大砲四尊卸下留二尊在湘備用其餘二尊機件不全已於日昨護送到鄂矣 
[廣西政界之怪狀]  
　　桂垣諸大紳因獨立　頓失勢力乃爲植黨　組織一國民公會各府人亦有爲其所愚附名入會者其實該會之用意全在排斥外府人及抵制遷省而設故未幾遂有擁衆閙軍政府及帶兵捕議員之事　　擁閙軍政府陸都督於二月二十四號出省各大紳卽連日密謀對付蒙經盧汝翼二人初欲用國民公會名義標貼長紅後該會中之稍明事理者力爲阻止始改用國民全體名義於二十七號沿街標長紅開大會於福建會館謂蒙盧二人妄定官制是日開會時間已過到會者寥寥該大　忽而　計乃沿街鳴鑼大呼蒙盧二　倡議遷省亟須驅逐如贊成者卽請到會於是到會者頗衆初由石寳恭登台宣布繼由曹柜演說遷省之害謂蒙盧主張此事請大家同到軍政府將渠打死後有某君起謂欲驅逐蒙盧二人須有充分的理由方可曹大聲喝曰爾敢反對乎打打打某遂不能畢其說而退曹卽與范鍚朋王壽齡石寳恭四人爲代表率領衆人同往軍政府及見陳軍政司長後又不能言出理由祇云要驅逐盧蒙而已後由陳司長開導始各退出 
　　帶兵捕議員秦步衢自署巡警道以來威　自用氣　逼人出入皆擁兵護衛及兼充省防統領横肆愈甚旣與范曹等商定大閳軍政府之策又聞議院是日開會因到會場欲表意見不料與徐君新偉因言及辦團事互相衝突秦竟在議場將徐扭出徐稍却步秦遂將徐猛撲一下以致徐帽落於地下秦復大喝去去其帶來之兵勇謂大人許爾去爾敢不去麽竟將徐牽到團防局後由蘇君繼軾廖君濟斌到局力勸始將徐君放回而各議員卽於次日開議通電辭職 
　　自此兩事發生各府人之留桂者已大有不安於桂之象適何君宗義任警視廳長秦旣運動商家具稟挽留更運動巡官警兵等相率辭職以要挾之陳軍政司長亦無可如何故何君任事三日即行告退於是各府人去桂之心更决時則有桂人魏繼昌何錫齡陳用光　延泰黄　等遍發傳單於三月二號開大會於明倫堂方圖挽救到會者千餘人當卽舉定代表六人到議院及軍政府挽留各議員及各司局長是時輿論大不直秦曹等之所爲越日乃有國民公會布告謂驅逐蒙盧二君之會並非該會所主張以冀掩人耳目云 
本埠新聞 
[陳都督嚴禁造謠煽亂]  
　　滬軍都督陳英士君於四月二號出示曉諭云照得軍隊首重紀律尤貴服從惟知服從則以上官之命是聽惟明紀律則非守法之事不爲凡我滬軍人士名譽夙著光復上海攻克金陵掃除專制之餘氛建設共和之大業一時俊傑英豪咸與其力人格高尚庸盧其他卽彼新編入伍之各兵士亦類能薫陶于軍事敎育相觀而善從未有聞反對服從廿犯紀律者乃近訪有不法之徒妄造謠言廣爲散布污衊我滬軍名譽轉嫁以種種無根之說意在愚弄煽惑乘機倡亂以耳作目隠患所憑本都督爲杜漸防徴起見戚爲憂之除一面嚴拿造謠之人務獲究辦外爲此示仰爾滬軍人等全體知悉勿爲蜚語所惑勿爲浮言所動務宜恪遵紀律絕對服從以冀保全軍人之資格否則軍律具在詎可嘗試本都督言出法　决不寛容毌謂誥誡之不預也其名懍遵毌違切切特示 
[租界連出盜案之駭聞]  
　　前晚十二句鐘英租界福建路九十五號門牌德康烟纸店突來盜匪三人闖入該店開槍三响擊碎玻璃窗將賬台上鈔票現洋一百八十元搶去當有人尾隨其後至久安里口該盜又開槍一响面逸同時又有盜匪四人用派律脫香烟牌纸糊面至二馬路三百八十六號門牌廣仁信烟膏店以送信爲由敲門入内將學徒推倒各出手槍開放嚇禁聲張搶去小賬箱一只内有鈔票現洋一百二十三元事後德康店主蔡祺章廣仁信店主趙季橋均　老閘捕房報告捕頭聞報即率通班中西包探前往兜拿若輩已杏無蹤跡 
[再誌法租界之戒備]  
　　蘇州自叛兵搶刦携贓逃散後本埠亦謠言　起以致華界居民多有遷避租界者法捕房麥總巡深恐叛兵來滬竄擾亦即下令中西各捕整備槍械嚴加防範並察派各探分往各處調查以退亂萌 
[討論華洋界線之預備]  
　　上海總商會通告租界各業云今接閘北市政廳來函以閘北設立研究華洋界線會請各團體舉代表一二人到會研究定於四月三號即陰曆二月十六日下午七句鐘在新閘橋北總商團會開討論會請會通告租界各業推定代表履議等因合代函布卽祈查照届時務祈撥冗前往爲荷 
[催促豁免米麥稅]  
　　上海總商會等各團體公推祝程二君代表赴寗謁見唐總理轉電蘇州都督要求豁免米麥稅一事因莊蘇都督迄未電復又於前日電詢唐總理催促進行電文錄下南京唐總理鑒豁免米麥捐稅事莊都督同電請火速赐覆以慰各團體切盻上海商會等代表祝蘭舫程杏坪叩 
[三誌焚斃多命之慘刧]  
　　四馬路益章絨衫皮鞋店起火殃及隣居並焚斃鹿嗚旅館寓客多命業已兩誌前報昨由捕房將在押之該店賬房　炳章解送公共公堂經王襄讞會同美强副領事研訊一過因已勘明並無縱火寔據姑寛判押三禮拜示儆 
[九誌蔡康與朱聰熙之糾葛]  
　　前清江寗造幣局總辦粤人蔡康控朱聰熙越界誘押詳情迭誌前報前日午後由廨復訊先由原告代表博易　師譯訴前情請爲究辦繼由被告代表費烈律師將原告所控種種不寔逐條辯駁聲請將案註銷王襄讞商之英領翰君　各退去候下禮拜三再訊核奪 
[李總領兼管滬軍營]  
　　滬防全軍統領李英石君出示云照得本統領奉滬軍都督陳命令滬軍營王統帶禀請銷差業經照准所有該營編制着統領李重行組織改五營爲一營妥委營長認真訓練俾成勁旅等因奉此當經本統領酌奪情形遵照辦理在案查該營訓練長久程度頗高雖合數百人爲一營名稱自應復舊而離各部隊以獨立位分不減從前惟營長一職照章程固應有此官按資格則難其選學識淺者旣不足任該營管理之責品望輕者又何以慰該營軍士之心然而督率不可無人事權須歸統一本統領相機處事因時制宜惟有將該營一切事務暫歸本統領兼攝更予各隊官以特權遇事則直接稟承且不拘乎階级下令則分清權限俾各專其責成所望該官佐振作精神永保當時之威望各兵士勤求操練蔚成本部之雄師庶不負我都督訓勉之盛心與衆紳民推許之至意須知王統帶功成身退非甘爲捨舊部以鳴高本統領材短情長實願竟同僚之餘緖故待遇務從優異督率未便通融本統領不忍湮没前功尤願維持軍紀倘爾兵等不遵約束自惰勤勞則當詞有明定之專章法律無姑容之餘地毌謂言之不務也 
[損壞電線之禁令]  
　　滬南市政廳出示云據内地電燈公司報稱各燈户纷纷報告電光時生阻力當卽飭匠調查見有鐵絲等件懸於空中以致電線損壞核其情形必有陰　損害者現雖修理完備外間已嘖有煩言云云殊於營業前途大有窒碍請嚴行追究並轉致警務處飭巡警加意照料等情據此合行示禁爲此示仰地方人等知悉須知電線阻碍足使電燈不明如有陰圖損害卽屬妨碍公益應卽拘送懲辦除移知警務長飭巡認真查緝外其各遵照 
[實業界又弱一個]  
　　英租界三茅閣橋　同茂盛號主實業家王西星君近忽攖疾藥石無靈遽於四月二號即舊曆二月十五日子時在該號内病故凡與王君有舊者得此噩耗莫不深爲惋悼 
[女學生被污]  
　　女學生徐兆珍余阿大於上星期六同看影戲被無賴王天生陳子寳誘入三馬路一百三十八號旅館内奸宿二　前晚被老閘捕房包探查獲當將男女四人一併帶入捕房分别拘留昨解公共公堂請究先山余女之母余孫氏投案求究繼由面貎與徐女相同之婦人王徐氏投稱與兆珍之母同居現其母往杭州燒香該女不守閨箴不愿領回訊據徐女供稱徐氏實是胞姊是時徐氏聞之連稱不是不是而退堂上以王徐氏旣不認兆珍爲胞妹 
未便勒令領回復向兩女詰明被誘各節詰之王陳二人俯首求恩王襄讞與美强副領事以王等誘奸屬實判各押一月余女交其母領回管束徐女暫留棲流所候傳其母來案再核 
[警務長量能授職]  
　　閘北蔣警務長前日傳示各區各隊略云照得本公所雖仿南市辦法因經費支絀祇得酌加裁併暫先設立兩科九課以内部辦事機關所有任事人員大都舊部卽新添一二均派自上级機關尚非不學無術現擬臨時試用以立基礎隨後再將外部逐渐部署務使兩部人員用當其任　得各盡其長但成立伊始組織終恐難周爰擬將外區各官記及長警等分别考驗以才識品行爲準則惟内外兩部情形不同辦事亦别能勝外部者内部或有不及能任内部者外部或有未逮兼備者未始無人而才力究有專長本警務長用人行政一秉至公一俟定期考驗藉觀成績量能受職分别調用合亟傳知仰該官記長警等益加奮勉以圖進取 
[拐匪冐充軍人]  
　　潮州人鄭心田前日偕張槐庭由寗乘火車來滬因帶有婦人趙孫氏女子王姣蘭及男孩二名女孩一名經巡警查見以其形跡可疑一併拘解裁判所卽經孫所長提訊鄒供小孩均於淮徐等處出洋買來訊之張供稱在南京北伐軍經理局充當護兵奉楊局長令護送鄒等來滬是實趙孫氏供年十八歲由翁姑價賣與人轉賣與鄒計身價錢十一吊並據王女供稱年十六歲被盜匪刧出轉輾販賣與鄒計身價洋六元南京尚有男女小孩數十口亦將續運來滬孫君得供以鄒張顯係拐匪冐稱軍人法難寛　判均押候查明核辦趙孫氏王姣蘭與男女三孩留候核奪 
琑聞 
[城内]  
　　投錩門路○都督府執法科楊君批商人朱壁呈云呈悉據控朱硯濤借票所欠之本金一萬兩利息八千六百兩一節該案究竟如何本府無從查悉旣願收取欠欵充助軍需誠堪嘉許惟案關債務本府未便准理仰遷向地方審判廳呈訴可也又批云呈悉據控夏逸齋私吞墊款一千五百元一節本府無案可稽且此非軍政裁判範圍之内未便受理仰逕向地方審判廳呈訴可也 
　　審判廳批示○顧錫元等呈批查此案非潘伯瑟等到庭無從訊判候再移請協傳至陳如松串通陳容蕃盜取服簿圖章事無証據未便押追所稱存貨腐敗損失更鉅自宜清理惟尚有藥業公所及費松坪等處之欵亦應料理仰覔舗保將存卷提單領回生敗等件自邀股東妥議分别理楚孔文周取去糖十三　另有股本貨洋紏葛仍俟傳集訊明再行核辦沈永壽呈批此案前承民政總長照復查田令移送並無沈永壽追瞿紹裘繳案銀欵嗣又交來清摺亦經查無劉福代瞿紹裘繳銀一項故於前次狀内批另邀同何幹臣來案質明以憑核辦茲旣聲稱何幹臣不肯到案姑准移送民政署轉交請張員併案核辦可也 
　　檢察廳批示　陸張氏呈批此案本可撤惟惟該氏居於被告地位未便據爲撤銷之理由如果和解有着應由楮慶榮到廳呈明原委並將以前繳案之婚書領回自可准予銷案着即遵照 
　　南市 
　　私賣彩票○十六舗瑞祥烟店　賣澳門彩票有違禁令被東區訪知特派巡士購買彩票三張爲証將店夥陳才坤解區收押候查明澈究 
　　吞没股本○秦陸氏控被汪俊祥吞没股開恊順鷄行之資本昨經裁判所傳訊汪供所欠莊欵存欵實已無從料理須將行基召賣再行分攤判汪交保着邀同見議等調停 
　　責成尋還○宋如璋扭控輪船夥楊阿寳將伊妻私誘來滬匿居吳家弄已生一子尋回後又被脫逃向楊追問抵賴不認等情訊據楊供寔不知悉判交保限五天找尋宋妻來案訊斷 
　　閘北 
　　拘留竊賊○閘北居民朱長根在英美會審公堂控告王小弟偷竊大衣經中西讞員訊知原被均居華界於前日午後移解裁判所經孫裁判訊明判王拘留五天以儆 
　　帮尋逃婦○趙文卿在一區警局控告同居人樂子文誘拐其妻徐氏經張區員預審一過併解裁判所經孫君質訊不認判樂交保出外帮同尋緝 
　　英租界 
　　限期清理○義商新記絲廠洋人控合盛絲廠經理王蟾香不付支票銀五百三十五兩一案前日午後由公廨關讞員會同義副領事羅君提訊屬實判交妥保限四十天將本利一併清理 
　　軍人違章○駐紮閘北之光復軍李三元兪金橋均因身帶佩刀經過租界被捕查見以其違章帶入捕房存刀保出昨奉公堂傳訊明晰以李等不知租界定章着各罰洋兩元充公刀發還 
　　匪黨入獄○包陳氏張王氏串拐陳吳氏家五歲男孩阿海由廨訊實判阿海交原告領回兩氏各押女所七月氏等之同黨王阿四押候查辦在案昨經中西官復訊屬實判王押西牢一年 
　　人証未齊○蔣志恆控王左氏誘拐十五歲之甥女唐阿雅一案昨奉公堂復訊蔣偕女母唐蔣氏投求訊究質之左氏供稱曾出洋四十元向女之父母價買學唱髦兒戲有字據爲憑且有保人王立芳可以質証判候傳齊人証再訊氏還押候示 
　　抛棄小孩○男孩錢清裕被其父母抛棄路上由捕查見帶入捕房昨送公堂經中西官訊據孩供年八歲患病未愈判送同仁醫院醫治候再核奪 
　　虧欠貨價○陳青蓮因虧欠美商公利洋行貨銀五萬七千七百九十餘兩被控由該管领事照會公廨准飭捕房於昨日將陳 
傳案判交保候訂期會訊 
　　被告待質○李文瀾控黄炳南欠交股本銀一千六百兩並私用銀四千兩又姜渭賓控管鶴賣地不交又萬大　控王培齋欠繳捐照洋八十餘元昨由捕房將被告各人傳至公堂分别過堂候訊 
　　行竊無憑○傭婦羅梁氏代表洋東控王鶴林張阿桂串竊金鑲　鐲等情昨由捕房將二人拘解公堂訊供無憑判一併交保候查 
　　移提入証○巨竊江雲卿串竊徐偉勳家値洋三千餘元之金條等物由探將江與窩賊婦人田顧氏一併拘解公堂分别收押在案昨經中西官復訊一過判江與顧氏仍分别押候函致閘北民　總局移提人証再訊 
　　同入西牢○過犯方桂泉復來租界被探查獲昨解公堂訊寔判方押西牢十五個月期滿逐出租界又黄少裕因竊王壽生之金絲眼鏡由探拘案訊寔判押西牢半年 
　　安插女子○女孩劉東蘭富生均因不辨路徑由捕查見轉送公廨昨由官媒送案盤詰劉女供年十五歲湖北人隨主人來滬富生供年十二歲上海人因家貧由父母許與四川路大德里何姓家爲義女時遭虐待是以逃出判兩女併送幼女所留養 
　　美租界 
　　走失小孩○胡先卿住居北四川路五號屋内昨投捕房報稱有七歲男孩於前日走失請爲訪查捕頭准之　　因病倒臥○昨有男孩錢炳全患病臥於靶子路上由二百廿號印捕巡見車送捕房候查核奪 
　　水手兇横○人力車夫周阿四昨載一美國水手至蓬路不給車資向之索討反被毆傷頭面由捕併送捕房捕頭諭令該水手償給養傷費洋兩元斥釋免究 
　　欺侮車夫○胡阿順昨雇沈阿二之東洋車至百老匯路不給車力反肆兇毆由西捕查見拘禀捕頭飭胡償洋數角從寛斥釋　　失竊報捕○靶子路八十九號某西人家失竊衣帽等物昨報捕房捕頭允爲查緝 
　　法租界 
　　此推彼諉○工部局衛生處查得李和尚售賣　水牛乳且未領執照寔屬違章因卽拘送公廨請究李供牛奶棚係蔡氏所開雇我挑送旋據氏稱前被吊銷執照後早已閉歇所有奶牛一頭係李和尚之物與婦人無干中西官以兩人推諉未便遽斷判候查明再核 
　　婦人流落○粤婦陸范氏形似患病昨日在途啼哭由捕送廨據氏稱原籍香山縣因來申尋親不遇住在高升棧内現因乏資回籍出此下策供畢突泣不止中西官判暫留捕房候資遣回籍　　押店受罰○竊賊朱天喜祝阿五日前串竊沈善卿徐锡榮等家衣物首飾由探緝獲後查知兩賊尚有錢包押在公茂押店因卽禀明捕頭將該押店主陳子安一併傳解公堂嚴究陳供實係學徒誤收訊之朱等供詞支吾判陳問洋四十元朱等押候再核 
來函 
[大清銀行學堂專修科學生陳鵬遠函]  
　　北京大清銀行學堂耑修科第二班同學諸君公鑒敬啓者吾校定章凡未畢業者半途退學或已畢業而不到行或到行而不盡滿義務年限者均照章加倍繳費蓋吾校耑爲供給本行需用之行員而設是以定章不得不嚴且每學期試驗並不發給修業文憑尤爲防學生半途他往之鐵証此亦當時辦學者之苦心也去秋因武昌起義停課一月是以各歸鄉里今南北旣已統一敎育部深恐學務廢弛曾疊令各處學校照常上課吾校雖非属於敎育部亦係曾經本行立案之學校自應一律照舊舉辦且本行名稱雖改而股東如故繼續中央權利亦如故吾校安有不繼續開辦之理乃前閱報章忽有吾校已改爲財政司署之說不勝詑異吾等費幾多金錢耗幾多光陰今忽半途而廢名目毫無前功盡棄寗不可惜萬一不能開辦亦當代籌生計豈可坐視不問况分行林立在在需人吾等將近畢業何致竟抱向隅之憾此固非辦學者之初必亦吾等所不能甘心放棄置之弗問也茲擬聯名要求開學特設臨時機關於敝宅凡我同班諸君務希速將住址示知以便函商一切或與吾校同學素有關係而悉其住址者亦希閱報後就近函知俾補登報之不足事機急迫不勝盻切之至此事關係公益務祈貴報登入來函門是所切禱鵬江蘇淮安府城西門口陳超字鵬遠謹啓 
專件 
[東三省林業意見書] （陳琪） 
　　我中華民族國於亞　亞位於崑崙之東天産林木不可勝用其盤　奉吉黑三省之間爲興安爲長白等處尤我國森林之實庫而富力蕴積莫厚之區地乃數千年來東南諸省早經利用僅贛閩二省有人造林而已此蓋自秦漢以還周官制廢農官不設林政無間雖湘贛木商富雄天下而關東大陸則終古無之深山窮谷坐擁天産棄利不惜其暴露於外者旦旦面伐日卽童赭水源涸竭將爲不毛農事工藝胥不免受其影響林學家謂滿洲雖有森林尚無林業斯言信然及今不圖天然之利旣窮生産之權誰屬不其殆哉亦可惜矣 
　　林業之利益有直接間接二者東西諸國無山不林無林不蕃近足以供地方人民之應用遠則致之國際贸易之市場流通金錢增殖富力是爲直接之利益農産所需之水分可以涵養風潮砂礫之損害可以捍禦裨益保安　除災厲是爲間接之利益凡此諸益要皆與農工商三者同其消長而不能爲畸形之發達者也日本關於林政上之法令及敎育託始於明治十有七年迄今未三十載而大藏歲入之增進已成一與九之比舉國上下咸知爲銳意林業之國其人民及政府振興自治寔業敎育諸端不遺餘力而詢其基木財産之一莫不數林以對西諺云富强之國林業必盛貧弱之國林業必衰我三省適病之良藥無逾此言查三省曆森林中未經採伐者十之七八經採伐者十之二三人造林不過材中薪炭其利有限究厥原因不外經濟思想之不振於下而管理機關之不立於上也欲急起經營之其計畫如左 
剔除地理上之障礙第一 
　　（一）建設交通機關鴨綠松花上流之森林雖幾經採伐猶多合抱之材以僻在窮壤無交通運輸之便致工費而利薄他若洮南海龍諸郡宜林之野不知凡幾亦多以地廣人稀不易著手無非困於交通機關之缺乏如開海錦　敷設輕便鐵道或大鐵道綫與林業上皆有密切之關係將來林業日推日廣除河流大道可通運搬之地宜敷設線路以爲之助蓋　要已 
　　（二）推行拓殖事業今長白一帶以樵採爲活者皆係游民受雇於隆冬之際裹糧入山工畢而出卽坐食終歲美哉山林隨刊隨蕪而彼不問也故欲興林業非於山林内可耕之地遍行拓殖不可日本操林業時者大都農爲副業兼種雜糧聚族而處生齒日增則林業勞働之供給不虞缺乏矣且林木繁鬱之處地質每見豐沃蓋朽林敗葉久能化　爲腴也 
誘導人工上之利益第二 
　　（一）設立製材工廠木材之爲貨物也運搬力最弱有距市場不過百里而價値倍增者矣故原木輸送僅恃河流陸路運　不可不待製材之得也奉天附近所需木材計分三種日　　濱材曰深河材曰鴨綠江材若能於船廠附近設製材廠一區則吉林松花江之材木可輸致於市埸足以壓倒上述三種木材販路而操木材商營界之勝算矣蓋三者之距離校遠故也　　（二）提倡木材工業木工與林業其盛衰爲正比例故提倡木工卽以扶植林業提倡之法大要有三甲設立工藝試驗所卽附於工藝官廠之内研究各種木材之性質並本工淺近製作法以增益工人之知識能力爲主乙羅致世界各國之木工用器如斧斤規矩凖繩之屬比較優劣逐漸改良丙如有新製木器之佳良者及能以新發見之木材利用於工藝上者當蒙明酌量予以證書置諸勸工場以示獎勵 
　　（三）獎勵森林副業東三省森林副産物以人葠鹿茸　皮藥草爲大宗滿洲名産强半屬之研究其用途增加其産額亦産業上進步之一端也烏可忽哉（未完） 
　　提倡市民自衛團缘起 
　　前者京津兵變影響各省近更蔓延蘇地人心惶惑謠啄沸騰滬地商團雖衆尚嫌勢難過顧且通宵達旦精力易疲設遇倉猝之間更難立時聚集此市民自衛團之不可須臾缓也自衛團者擇殷實商店及安分居户凡十六歲以上四十歲以下之男子各備刀一警笛一一遇警即吹警笛以應持械出守路口互相守望設或每叚有二十家每家能出二人卽得四十人之武力以此推行全域則滬上一隅卽有數萬人自衛之武力安得再有搶刦之事發現且創辦不需巨欵亦無常年經費一勞永逸其益一巷戰莫妙於白刃其益二團友無警時無須出防可免通宵達旦之勞其益三以就地人之武力保當地之生命財産自能奮力從事其益四設隣近有警四處應之彼寡我衆其益五各叚市民自行籌辦輕而易舉有利無害其益六際此存亡危急之秋想滬地不乏熱心公益之士起而籌辦則地方之幸亦卽個人一已之幸也 
章程列後 
　　一每叚數十家或每街爲一段由就地正直市民發起籌辦 
　　一每叚公舉團長一人以资督率聯络各叚進行 
　　一自衛團以保衛地方輔警察之不足與一切政治毫不干涉爲宗旨 
　　一殷實居户或殷實商店之男子年在　十歲以下十六歲以上者可爲團員各自備刀一警笛一約費三元其費或捐之富户亦可 
　　一祇須尋常衣服加用印布以辯識别亦可隨時更换惟各處均須統一 
　　一設總事務所一處以爲統一機關而資聯絡　　一願習刀法及柔術者至事務所報名學習　　一遇有警傳團員立卽持械出外守位街橋要口　　一聞他團地方有警亦持械前往兜拿以厚勢力而壯聲威　　一團員個人以私事傷人或斃人者與兩體無涉 
　　一能捕獲盜匪者應由團長酌贈獎品　　一因公受傷者由各居户擔任養傷費　　一品行不端性情横暴者不准入團　　一因公傷身者由團長及居户集資膽養該家属　　一各團聯络後合學總團長一人辦事員四人以資規畫調查等事 
　　一有警時各團員守住路口後除軍警商團保安團自衛　救火社得自由出入外不得放一人出入 
滬西商團 
發起及贊成者　洋布商團　公啓 
商餘學會 
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
自由談 
游戲文章 
[拍馬先生致吹牛大王書] [  四一齊]  
吹牛先生足下曩辱賜書何滿腔憤激一至於此承詢資身之方用貢一得之愚同聲相應同氣相求理有固然某與足下雖同腔而異調亦異曲而同工惟爾工吹牛之藝尚非拍馬之才某精拍馬又拙吹牛要領未得一籌莫展良由術雖專精法未普及故耳倘能翻然變計兼收並蓄牛比共馬屁而吹馬屁附牛比而拍何難顛倒帝王辟易英雄足下不觀世之襲我等皮毛者其運用之方位高者施其拍馬之手段位卑者鼓其吹牛之舌鋒臨機應變兼施並用趾高氣揚傲睨一世吸共和之新氣吐專制之餘毒比比皆是某欣羡之餘欲將我二人之術循環互用簡練揣磨東隅雖失桑榆可收了杼鄙衷敢質高懷臨楮神馳不勝依依 
[遊遯園記] [  鏡]  
　　有園焉建於世紀一千八百九十三年地在靈城之東凈村之西左抱和山右環民水自村至園約五百由旬乘自由車瞬息可達其地荊棘不生地平如砥環園編松竹爲垣墉蒼翠列屏昔以稚樹葺之若槿籬今蔚然成材矣倚樹作長廊顔曰歲寒隠廊盡爲壁門曰空明小築卽遯園也園主人曰遯叟字曰心貎赤而性坦直議席舉不赴大臣聘不赴而於國之義務未嘗不潛盡焉其蹤跡不顯或以爲患凉血病遂築園以避囂客至投剌於門主人即出迎相與携手以遊園之中有堂曰自由堂明窗晶瑩照澈心肺洞覧旁矚迥無障礙環堂餘地周廣百畝足恣徜佯外圍以厚玻璃欄欄外環水欄水一色誤出欄則溺矣堂之隅有飛橋直達道隠室室深奥而明潔主人時爇栴檀息心定坐萬籟清虚疑入冰壺鏡界由此折而東曰天界樓樓高千级飛翬壯闊高出層　乘飛梯登其巔俯覧大千見羣類纷纭如聚繩一器啾啾亂鳴主人與客掀髯一笑降樓轉而西有亭翼然謂客曰此敬亭也吾園止於是矣園中草木皆勁直而扶疏蒼翠芳潤雜植蘭芷不覩牡丹桃李地無坡陀纡曲而宏深開朗茲園移之都會而不覺其野位之鄉僻亦不厭其文洵乎遯之至也雖然其地綿遠可以興實業謀敎育其村人練達可以涉世變其堂寛廣可以議政事惜乎主人之意在於遯蓋别有會心焉臃腫拳曲不中繩墨叟其天下之棄材歟遯叟大笑握手送客是爲記 
海外奇談 
[火焚鼠窟] [  頌斌]  
　　巴黎攷利勤街有華屋一所皮如爾學士之産也乃是屋鼠族蕃衍據廩以食粟穴簏而毁書椸無完衣室無整器皮如爾君居於是屋竟不得一夕安眠爰求良貓饜以腥膏眠以氈罽貓旣飽且安終不捕鼠甚者與鼠游戲鼠以故益暴皮如爾君益覺不安遂不復畜貓以爲天下無良貓也因設機以誘鼠鼠弗蹈設餌以毒鼠鼠弗食皮如爾君大怒以爲無如之何矣乃忽於今年月三十一號是屋不戒於火焚廩及其寢室皮如爾出門外大笑不止鄰人爲之撲滅皮如爾君阻之保險公司見其失火而笑且阻止鄰人救火疑其縱火也捕皮如爾君至警署詢問其故皮如爾君怡然答曰此屋鼠族衆多若不焚之將來鼠疫流行非特余一身受害巴黎全城之人皆將蒙其禍矣今偶然失愼數十年難除之鼠耗一旦聚而殱諸何快如之何必更須鄰人之救也警吏笑而釋之如皮如爾君者寗犧牲一已之私産不肯害公衆之衛生西人之顧全公益有如是者 
尊聞閣詞選 
[如夢令二闋] [  蜀西生]  
　　讀貴報自由談見雲珠女士步慧姊之作詞意悱惻令人益深知已之感僕客天涯於今匝歲遙憶故人辄潜焉出涕天末凉風屋梁落月彷彿見其顔色江文通所謂黯然銷魂者非耶爰效西子之颦聊代南阮之哭不識蘭閨諸彦肯許爲同調否 
　　無限相思情意鎭日如痴如醉舉酒欲銷愁却惹兩行清涙歸矣歸矣莫待杜　聲起　　萍梗生涯難料又見枝頭春閙社燕最多情還向舊梁縈繞了爭了綠遍王孫芳草 
[前調同鮫生先生作] [  蜀西種梅客]  
　　牕外黄鶯聲苦唤起春愁萬縷欹枕不成眠反復牀頭無主何處何處夢裏不知歸路 
　　别緖離情誰慣酒興詩懷都懶時拓綺牕窺小院千紅春滿　　腸　惱煞東君不管 
澄廬筆記 
[孝丐] [  瘦蝶] [   
　　距太倉城束北三十里有老閘鎭焉鎭有馮孝子墓墓有碭爲方牧傳書所表相傳馮爲咸豐時人少孤貧傭工以奉母及遭洪楊之變屋廬蕩然流落爲丐得錢則市酒脯供母而自食殘冷汁或有疾苦則爬抓護持無微不至遇母抑時唱村歌以娱之同治六年母卒乞得義塜地與父棺合窆之日則仍出行丐夜歸於墓哀毁逾恒越數年亦卒嗚呼以孑然一身而能事其母生死盡禮士夫對之有媿色矣 
[江一甏] [  瘦蝶]  
 
 
] 

Page 12

 
 
　　江一甏豪於酒吳入呼巨　曰甏又江與扛同音美其量也彼亦自喜名我固當遂以綽號行江本儒而農所居在吾鄕普安橋南距市里許工作時鮭菜略能具杯中物則從旡宿儲葢我有漏　江湖不能滿也於是解青蚨挈軍持親至市中行沽時酒價尚廉江每携數斤過普安橋趾輙私嘗其旨否且行且吸重者輕輕者罄未及門而瓶無餘滙矣再沽亦復如是必往返三五次始能携洒到家云 
心直口快 
[豈不寃枉] [  谷夫]  
　　費數年血涙裹得一雙好小脚天足盛行只得放開前功盡棄豈不寃枉 
　　積得數年造孽錢得一保舉將過班部費同鄉印結費都已打點停妥只差引見民軍起義清帝讓位弄得一塲空豈不寃枉 
　　岳武穆是古人中之最愛國者宜令人千古崇拜報載光復後岳廟竟被民軍佔住並毁其像豈不寃枉 
　　張人駿依舊生存南京未光復時傳聞殉義出賣照片題爲清廷忠臣豈不寃枉 
　　雍正爲年羹堯所生出於創聞乾隆爲海寗陳國老之子則流傳已久此番革命真是以漢易漢謂爲興漢滅滿豈不寃枉 
　　唐紹儀實有功於民國聞其代表内閣來申議和時其同鄉中竟廣發傳單不承認爲粤人豈不寃枉 
　　藍天蔚名望素高袁總統竟派爲海軍部長用非所長致受排擠豈不寃枉 
　　房租未必减目前反聞加房租前二年累得劉保昌老頭子東具禀西開會甚至坐過巡捕房豈不寃枉 
　　女國民中固有程度甚高者被幾個潑辣貨用野蠻手段搗毁參議院門窻俾反對女子參政權者有所藉口抺煞全體豈不寃枉 
小說 
[皖江血傳奇] [  六合孫雨林]  
第八折剖心　　（緱山月）（生扮徐錫麟囚服上）時勢困英雄底事昊天不弔一腔熱血總成空欲開新世界功虧一簣吾道終窮　　俺徐錫麟排滿未成身遭擒獲誓拚一死以謝同胞頃對簿於法堂笑彼皖藩毫無肝胆伊出身科甲循資按格升任監司好官自爲亦不足責也 
　　（懶畫眉）（外扮皖藩馮煦上）恩撫今朝祿命終革黨縱横休逞雄已將金鎖管蛟龍此案情由重剌馬當年一樣同 
　　（外見生指生介）昔江督馬公爲張汶祥所剌朝議剖張之心以爲祭品今恩撫死慘於馬伊之家屬援照此案要求本司本司若執一不從非獨該家屬等退有後言卽政府諸公亦將以某爲曲庇黨人輕視例案現與臬司定議將爾卽行正法并剖心以祭恩撫之靈爾剌殺封疆大員本司峻法嚴刑亦不得已耳 
　　（前腔）（生）碧血千年化沙虫荊銅駝悲故宫男兒死不入牢籠何日鋤非種成敗英雄命不同 
　　男兒死耳何懼剖心况我雖死猶生爾等生不如死 
　　（上小樓）爾正是睡眼朦朧爾正是睡眼朦朧唤不醒奴才惡夢儂怎甘心自挫芒鋒怎甘心自挫芒鋒說甚麽英雄有種等他年漢族中興伯亞東自由黨不朽建奇功爾等又小草隨風爾等又小草隨風向民軍玉階供奉 
　　（外）好罵好罵左右速將徐錫麟绑赴西辕門外正法并剖其心交恩撫台家屬領回祭奠亡靈以慰忠魂於地下（雜扮刑役上绑生介）（生大呼介）同胞同胞看剖心烈士呀（雜擁）生下介） 
　　此折無下塲詩徐公已亡誰爲悲歌耶 
 
