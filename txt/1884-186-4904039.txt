# 1884 - 186 - 4904039

 

Page 1

 
 
[今約欵即古盟詞説]  
　　盟會之事起於古諸侯之世而東遷以後始漸煩數當時諸侯僭越天子不尊强弱攻取之勢成不得不存大小相維之意然齊桓葵邱之會所載盟詞自初命至五命皆同盟之人自相告朂之語楚文以降始變齊盟而爲要盟小國於是受大國之制而盟詞之體例無異矢誓晉楚爭鄭悼公成三駕之功鄭之受盟其詞曰自今日既盟之後鄭國而不惟旨命是聽而敢有異志者有如此盟鄭子駟更之曰自今日既盟之後小國而不惟有禮與强可以庇民者是從而敢有異志者亦如之語義雖復區别而按其大旨此等盟書實大國要約小國之爲期會愈紛而叛服亦愈無常職此故也要之世道衰微風氣日下後人之機變不若古人之渾融即一盟會之事而已見其升降然亦時勢遷流運會所限非關乎人心之厚薄也後世車書一統四海尊親中原版圖日增式廓封建不行盟會廢禮大異三代之規模不必與古較盛衰矣然海外四大洲漸且通道通商往來無慮萬國特非封建之所遺各君其國各子其民雖地方有廣狹而名位無尊卑由今日而上溯之殆二千年以三代爲小分建之勢今日爲大分建之世猶是徵期赴會修好尋盟之迹而筆之於書者又視古而稍異焉視中原割據之世而亦不同焉然則今日之和約其於盟書之外自爲一格者乎本朝自道光季年與外洋議和其時中外之情不盡聨合約欵或有未善之處咸同以來講求洋務漸識外邦之風尚續成之約節次修飾往來之禮兩劑其平如前年巴西和約較之從前初與各國所立未經商改之條欵所以存體統而示均平者固不止一二條之美善也乃觀於四月間法國福尼兒與李相在津商訂草約五條而知外邦人之用心有數倍於中國經事之大臣者嘻其視和約之重至於如此而謂洋務固易辦理哉夫月前津電傳來五條僅四百餘字約略讀過初亦不知其中寓有深意但謂法人欲得越南全境以遂其保護之意今中朝許之法人心已饜足無怪其議之速成且肯不賠兵費也草約甫來見者莫不存疑繼而知法人始願亦僅在於通商得至雲南廣西邊界夫復何求因亦暫擱勿論直至前數日法兵在諒山爲華兵所敗之説官商紛紛傳述不覺詫異驚疑末由明其所以於是更取草約五條而再三讀之然後恍然於法人此約雖則速成而實於明白了當之中寓無窮之作用以爲今日開兵地歩而當事者不之深思以爲兩國既已復和則盟約之詞信誓旦旦何至有深意存乎其間哉蓋中國素來大度凡事寛容處至大至正之局而爲至公至明之言原不必稍存疑竇而孰意法人之作此狡獪也其第一條明明指着劉永福特借他人侵擾理官互相保護以爲言使中國不慮及此吾謂此時越南關外華軍與法兵已經悞會開戰法人有隙可乘故不急急於共滅劉團一事否則法人雖有北圻而有劉團在老開必不能安枕而臥其心固未嘗一日忘之也前日信息謂法國已有文函致於傅相請乘機會共勦劉團即此已可概見矣至第二條中國駐紥北圻之兵即行撤回一語尤爲含蓄未盡之詞謂草約初定就令撤退可也謂待三月之後詳細定議然後撤退亦可也潘中丞奉旨申飭不越二日而法兵即來偪退此時即使草約已到粤西而朝命森嚴必無即退之理况法兵先開空礮又激之使不得不迎拒耶而不謂此一戰之闖禍竟至不可收拾子細思之法人於此條若明知粤軍之未必即退而可以挑釁者因不明言其期而使我誤會於三月之後以遂其詰問之意也在中國光明坦白本不計議及此而謂法國於立約之日亦無言外之意存乎其間誰其信之和約之例洋文與華文不符當以洋文爲正此雖相沿如此然止此五條詞意並不繁重何以必存此不符之處以貽口實至第三條謂不損中國體面威望而法員到東京即令越王繳還册璽此則明明背盟者蓋既留此大關鍵於一二條內其餘小節即明背亦無妨矣要之今之和約即古之盟辭古之人有於盟詞中寓悔盟之機者今之人亦無怪於約欵中張背約之本當時不能明其意而事後乃始見其心狡詐者之所爲往往如是然而中國之以大度處之者難之又難矣 
[爵帥赴臺]  
　　○昨九點半鐘接到在津訪事人專發電音云廵撫銜督辦臺防劉省三爵帥於十八日早乘海晏輪船啓節繞滬赴臺聞爵帥出京起程欽限十日到防蓋臺灣爲南洋扼要防務不容不急也 
[法報狂言]  
　　○西字報載有倫敦羅偷十六日發來電音云法外務大臣斐禮宣言於議院謂諒山一役實中華兵埋伏之計故現在業已向中國索償兵費矣斐禮既有此言法國新聞紙遂從而論之謂可向中國索取兵費一千萬磅又有一新聞紙則言當奪取中國福州地方以爲質此皆法人袒法無惑乎其爲此言然獨不知細審義理之所在而遽爲此狂言乎亦徒爲識者之所笑而已且羅偷電報前此有六百萬磅之説此次先有二千萬磅之説兹又有一千萬磅之説其言頃刻千變諒山一役本館訪事人所報謂係兩軍對壘而該電報又謂斐禮宣言係中埋伏之計殊足令人惶惑不定該電報或亦未免雜亂歟 
[沙峇好音]  
　　○本館昨接沙峇本月初五日來信云華商沙峇開地公司現在開種烟葉已種至八萬株之多烟葉之佳從來所未見種植之時又恰好當令故格外生色并云今年蘇門答臘所出之烟頗爲减巴也 
[願助巨欵]  
　　○香港西字報云英國爲商議救援戈登將軍一事有某大員之夫人自願輸英金三萬磅以作援軍餉糈并言如有不敷尚可再助一萬五千磅毁家以紓國難乃出自婦人是亦罕聞者矣現悉援軍業已預備以古喀爲鄉導領軍前進蓋古喀前曾與戈登將軍到過埃及深知彼處路徑故定爲前導也 
[澳門賽會]  
　　○澳門西字報云本月十一至十三三日該處華商舉行關帝會極爲熱閙各處華人之赴澳門看 
 
 

Page 2

 
 
會者不如凡幾并有擕帶婦女者故平日澳門輪船之往來香港廣東者僅有一艘至出會之前數日另增三艘是亦可謂興高采烈者矣 
[憲示照錄]  
　　○欽加三品銜花翎候選道吉安府正堂卓異加一級隨帶加三級紀錄十次鍾爲出示招徠以廣利源事案奉藩憲劉札開准駐滬辦理雲南礦務招商總局江蘇候補道胡咨開案奉雲貴總督憲雲南撫憲奏委駐滬辦理雲南礦務招商局前因上海市面衰親商情疲困乏術招徠溯查雲南銅錫等廠向係江右富商承辦銅則吉安錫則撫州其中利獘自所稔知現擬委員帶同股票息摺分往吉安撫州等處招商集股詳奉撫憲番批示轉飭吉安撫州兩府出示曉諭以廣招徠並奉抄發詳文奏稿章程各等因到府奉此查章程內開滇省山高脈厚五金並産並不難于得礦且東川礦洞其中生成銅質如墻如壁銀廠亦同此外未開之洞甚多將來次第開採隨所獲而皆有益於民用其利甚溥惟人力有難施之處必須置辦機器成本無資今擬集資一百萬兩分作一萬股每股收上海九八規銀一百兩自一股至千股皆可附搭並於各處股分收足之後明定章程每年結帳一次刊刻分送有股之人以示大公無私各股應得官利現按一分憑摺支取此外所獲餘利只提二成爲辦事者花紅其餘八成又按股數分紅且現在每股只收銀三十兩其餘七十兩俟辦有成效再收其有附股至一萬兩者准派一人到局司事由總局量才使用酌給薪水如其人不能稱職仍由附股之人自行另派是誠所出成本無多而獲利有不可限量者况案已奏奉上諭既有利於己復有益於國代爲爾等設想如此勝算先操之事亦何樂不爲合亟出示曉諭爲此示仰闔郡富户軍民人等知悉爾等如願附股者一俟委員到郡即行集資報明親擕股銀交納聽候給發票摺以昭信守其毋觀望切切特示右諭通知 
[寧郡雜聞]  
　　○鎭海防營某哨官近爲尅減軍糧事爲中營鄧叅戎所聞現已禀知提憲未悉歐陽軍門作何發落也○甯郡各鞋舖所有鞋面皆發女工切線其工資向照咸豐八年間叚鏡湖方伯爲鄞縣邑宰時斷以大錢無扣銀洋無抬遵行已久現在各鞋鋪漸違舊例女工大受虧累於是徧貼知單停工不做彼各鞋舖何必與婦女輩爭此微利耶○近聞餘姚地方各灶户又出私鹽各路私販偷運至寧以致官鹽滯銷鹽局委員已會同鄞縣出示查拿矣○甯郡衛安營之綠頭勇近製萬民傘德政匾用紅縀金字於本月十一日恭送道轅蓋頌馬觀察之德也○有盧某者向以賣卜爲業家頗小康近因妻子相繼夭逝獨居一室鬱鬱不樂於前夜吞烟自盡次早鄰人不見其起呼之不應破扉而入則見其僵臥床上肢冷氣絶究不知其因何覓死豈以爲生苦不如死樂耶抑别有寃抑耶安得起君平於地下而問之 
[營口官報]  
　　○海關道續觀察於初六日晉省聞即欲入都也○海防廳寳司馬在任三年省憲以其深得民心奏請賞加知府銜而闔市紳商亦擬循例製贈傘額云 
[營口誌聞]  
　　○湄雲兵輪船由津門迎宋軍門至營口初八日辰初抵營察視該處形勢及所築炮臺停輪兩點餘鐘即鼓輪進口在税局碼頭登岸部下毅軍前軍左前後三營之管帶袁王胡三統領均往迎接道憲亦率各委員及哨弁等恭迓行旌軍門至税局小駐片時詳詢中法和戰之耗即回糧臺該處人民初覩兵船咸疑新府尹戾止致觀者如潮如海擠擁異常甚有趺入陰溝渾身臭穢者誠可笑也嗣軍門親閲各營操演該兵弁皆旂幟鮮明技勇精熟如荼如火大有可觀以視道標兵勇之散漫衰頽全無紀律者真有天壤之殊男兒好身手自當掃盡邊氛勒銘燕然山上我於軍門及各兵弁望之 
[袁江雜錄]  
　　○去歳教匪滋事時各大憲籌辦淮海州縣保甲因見王營西壩亦係奸宄往來之處特增保甲以資查察兹者教匪敉平委員適又辭差營謀者紛至沓來漕憲大怒立飭撤局藉節經費云○前報某千總被毆一節兹悉雖由左營某汛官出爲服禮和事而衣帽執事等件營官不肯賠償解紛者思得一法商之於演戲之人及班中首領各出數十貫賠償衣冠執事又給各兵被毆者養傷費始得了事斯二家可謂无妄之災矣○浦上有一丐游行市上時而田　放歌時而嬉笑怒駡見者目之爲狂而不知彼固宦裔也軍興時辦某營文案保至直刺係患瘋疾退居於家貧困不堪大憲憐之給以貧員薪水奈彼不耐拘束沿門托鉢日食所餘即散給乞丐而貧員薪水則由其子媳領去養贍彼固不計較也一日正在市聞諧謔並作王邑尊輿馬過其前差役喝令退去彼謾語答之篾如也邑尊怒飭帶至署中既至詢悉其有瘋疾即着放去彼乃執理以爭詞色甚厲差役輩極力勸慰始長揚而去丐亦奇矣哉○前報挖目一事黑夜之際甲究不能指爲何人所挖惟據甲稱仇家只有某乙乙本草行牙儈有縣諭無部藩帖甲先爲乙夥後去而之他營謀納藩帖將侵奪乙之業乙訟之官斷令並騖爭馳乙不得甲爲夥則生意難做再謀納藩帖納部帖又不如願乙與甲遂成仇隙甲在草行畸輕畸重人焉此事或即乙所爲然甲亦不能指確也 
[東甌瑣誌]  
　　○榴火又紅蒲觴再綠角糭綵絲重吊屈大夫亦一韵事也温郡好事者流於是又有競渡之舉蛟翔里之平水王廟划船諸人先於四月十五夜前往社田偷竊龍舟至本月初二日划至西門外城河當被社田龍舟上人認破立即向前搶奪幸水手均係西門人得以泅水逃避否則一經鬥毆必致釀成命安張邑尊遂於是日出示嚴禁亦杜患未萌之意歟○福建榮陞班於初三晚四明公所演戯旋有新錦綉班之管衣箱某甲在戯房與福建優人兩相滋閙彼時甲僅數人寡不敵衆遂往新寧福班邀打手多人在花柳塘行宫口截路相待福建優人預料甲糾人報復也落臺後各帶器械以防撕打及至該處兩下相遇立即鬥毆福建諸優奮不顧身將甲黨竭力攻破扭住薙髮匠一名次早綑縳送縣張邑尊遂將薙髮匠交差管押餘俟傳齊質訊嗣聞閩館某司事出爲理處已有端倪云○初六夜四鼓時永嘉縣署庫房有賊撬門進內竊去銅錢一綑藏在甬道樹下其意尚欲再竊適被一更夫看見立即拿獲因張邑尊往稱溪騐屍故將該賊先押班房矣○有徐某者年逾古稀生六子均習錢布兩業惟第六子近嗜洋烟久賦閒居頻年以來父兄關閉在家使之戒烟而痼疾終不能除竟將家內物件竊出以償烟債初六日竊一銅鍋并法帖一部徵第三兄查獲遂往烟館將六弟拖拽囘家綑縳吊打初以短木棍遍體毆擊繼以鐵火鉗燒紅煨炙肉飛血濺體無完膚其兄弟姊妹妯娌子侄環跪乞饒三兄堅不允及毆至初七日早僅存奄奄一息尚不肯解其縳迨午後斃命而怒駡之聲猶不絶於口噫弟即不肖爲之兄者亦何忍鞭撻其肢體戕害其性命耶誦尺布斗粟之語不禁爲之三嘆○温郡牙厘局總彭太尊因分府屬寮過多差務無從安置擬將閑委員七八人按季考試列前茅者每月奬洋若干捐廉倡辦足見彭太尊之體念貧員無微弗至也 
[還票續述]  
　　○杭垣同元樓酒館　物還票一事曾經列報兹有杭友函示細情較前尤爲詳盡爰再泚筆記之據稱該竊入門後先至帳房將零星錫噐三十八件及大錫盤一對包束停當潛至灶下搜尋擬炊飯果腹見鍋上熱氣蓬蓬然亟揭蒸籠視之則籠內係蒸鴨一隻香色俱佳該賊饞涎欲滴忍俊不禁回身入帳房傾取瓶中膏粱燒十餘兩取蒸鴨爲下酒物一時旨酒佳肴恣意飲啖兼以飢腸轆轆鯨吸狼吞轉瞬之間杯盤俱罄賊醉飽後擕取贓物公然啓門而去時天已黎明廵員周勇皆散歸路上無人查問行至裏堂巷全慶典鋪將大小錫噐四十件質錢六千餘文將質帖封入信函函面書明店號住址并信力四十文托一蕭山轎埠夫帶去詎埠夫踈慵特甚轉托一挑夫帶往挑夫方細問同元樓住址門向適有拾破布者路經其地遂答以我日往該樓午餐素所熟悉挑夫遂以信付之謂汝順便帶去可得酒資四十文其人應聲而往店主接信啓視喜出望外蓋酒壺錫盤皆店中刻不可離之物一時購辦既費多錢又須時日兹得持帖贖歸雖費青蚨實爲便易或謂該竊必係舊識 
 
 

Page 3

 
 
故來去從容雖竊其物仍還其票云 
[嚴禁撞騙]  
　　○杭垣前有某弁冐充官長一節喧傳殆徧嗣爲衆鄉民具控臬轅批飭杭州府查明提究等因節經列報兹聞吳春泉太守訪聞省垣地方輙有外省來歷不明之人冐充弁員到處撞騙受其欺者不一而足爲此出示嚴禁徧貼城廂其告示大略云省垣開設客寓原所以安行人而便商旅然行李之往來靡定奸宄之混跡宜防訪聞近有外省棍徒來歷不明冐充官宦招摇撞騙情實可惡除仰縣密查外爲此曉諭寓主地保人等知悉倘遇有前項棍徒來歷不明冐充官長寓主不准容留許即指交地保送縣究辦决不稍貸無違特示 
[法船到滬]  
　　○法兵船名靈士行抵香港已列昨報兹悉該兵船已於昨日到滬矣 
[妄言妄聽]  
　　○晉源報云法國鐵甲船巴夏爾於前日下午四點鐘駛進吳淞口下椗見砲台上所安之砲不能適與兵船相對守砲臺之兵因即告知兵官整隊以待若臨大敵者此皆西報語等諸妄言妄聽可也 
[税司來滬]  
　　○總税務司赫君德乘武昌輪船來滬已列前報兹閲文匯報知德君璀琳亦有來滬之信云 
[拐孩始末]  
　　○昨報枷責拐匪一節業經黎邑尊將小孩姚金發倪阿松飭候家屬具領在案兹接甯波來信稱先是石浦廳廵役見兩福建人一上海人同兩孩由海舶登岸形迹可疑遂上前拘之上海人當被脱逃僅獲四人解送石浦廳官提訊兩童稱均係上海人一姚姓一倪姓均無父母在逃者係姚之胞兄前在本地乞食因遇福建人同至此而兩福建人供亦相同官又細問倪童則供蘇州人家有父母生我與姊二人我今年在虹口餅店爲徒僅八九日前夜賣餅至天仙茶園門首與姚童相遇給我枇杷三枚被誘至客寓住宿次早姚之弟强將我帶上輪船到甯波又同兩福建人換坐海船到石浦正在講論賣價適有差役來查將我等四人拿住我恐出去受害故不敢實説姚聞倪供知事難抵賴亦從實供稱上海另有一閩人先發路費令此兩閩人同來知去年曾拐三人到鎭海賣與福建人我母親亦騙三個女孩到長江賣出今據福建人説石浦價較好故同來此地兩福建人亦皆直認不諱廳官得供之下即飭差將拐匪小孩解到上海惟所謂一上海人者究不知匿跡何處也 
[節期停公]  
　　○下禮拜一即本月廿二日爲法國節期此已列報兹悉本埠各銀行登有告白皆於是日閉門停公法總領事李梅則於是日上午十點鐘在署以備在滬之法國官商來署慶賀也 
[法人延幕續聞]  
　　○法水師提督孤拔蒞滬後聘請繙譯文案等事均登前報兹聞業已聘齊昨午先有二等兵船未拉司起椗開行其應聘之兩人淸晨在法公廨等候聞於午刻登船惟其船駛往何處則秘不肯宣至孤拔所乘之船須俟接得朝命再行開放 
[認見屍身]  
　　○前報命案傳疑一則兹悉昨早七點鐘時虹口白渡橋下浮起一屍認係葛阿林屍身經甯人袁在羅雇人撈起旋至英公堂聲稱奥國公舘管門與葛有親誼聞葛投河身死業已撈得其尸一面催其家屬來滬合先禀明云云黄太守諭俟該家屬到後趕緊棺殮 
[暗藏利刃]  
　　○前夜三點鐘三十五號西捕廵至虹口招商局碼頭相近見有三五人東遮西掩蹤跡詭秘疑而詰之若輩恃衆格拒西捕吹筒爲號各捕聞聲踵至若輩爭先竄逸僅獲一人尚力按樹株不肯行並將一物暗擲墻內西捕覷見入內搜之白光瑩瑩然一匕首也遂拘其人入捕房管押據招商局棧房管門人言每夜必有數人在此處窺探不知眈眈者意欲何爲也旋經西捕將所拘之人及搜出之刀一柄油紙煤一個解至英公堂請訊其人稱名何雨亭向曾當勇現從吳淞來滬在路被拘並無同伴哲總領事謂此種游勇挾刃夜行其心叵測請判押三月黄太守允之刺刀存毁 
[野鶩聲喧]  
　　○十七日下午七點鐘時侯家浜計家弄口忽人聲嘈雜喧閙異常事爲廵防北局金委員所聞立飭傳十二舖地甲金文查問始知該處有向業銅匠之無錫人馮銀喜與拚識婦吳氏反目馮竟持刀與繩逼令該婦自盡四隣恐釀成人命是以喧嚷該地甲將情節稟明金委員即飭帶馮及吳氏至局訊問據馮銀喜供稱與吳氏已拚識六年詎該氏近懷異心竟屢欲逃脱故向其恐嚇並非逼死金委員質之吳氏稱屢遭凌虐苦辱不堪故不愿與彼拚識委員即飭該地甲將吳氏送交其兄暫行收領再行核辦 
[學斗被控]  
　　○張霈堂扭本邑學署門斗俞竹坪赴上海縣署稱有樓房兩撞坐落東街因有急需託俞居中出售計錢四百千我先收押契洋十八元立契後俞並未交我現錢僅將伊與楊錦山合充二十五保十六圖地保之洋一百五十圓合同一紙交我稱將此項賣與我令我與楊合充我尚未應允俞又將楊錦山向某姓借洋五十元之借券交我稱爾既與楊合充地保此欵爾可代償我之房價竟被俞東挪西劃化爲烏有向論恃蠻故特扭請究追等情黎邑尊飭值日差將俞竹坪看管候訊 
[英界公堂瑣案]  
　　○趙阿生稱昨在虹口丙興押鋪質洋二元旋至法租界某押舖贖衣不料洋係銅質向丙興掉換不認反敢行兇爲此訴捕拘翁阿興翁阿五解案且洋上有丙興圖記請閲翁阿興翁阿五同供不是原洋故不肯換黄太守閲得圖記儼然豈容狡賴商之哲總領事判罰翁阿興翁阿五洋十二元以二元給趙以十元撥充善舉銅洋銷燬○前報華捕見葉順林負錢六千文疑而拘案黄太守着葉交保邀同文海堂書坊投案保領錢文一節兹因葉並不邀人保領太守飭差往該書坊查得與葉雖相識然但知其來滬購辦另物不肯投案作保葉亦稱該書坊不願投案我有無可如何太守隨將葉開釋錢存捕房如有的保仍可具領 
[法界公堂瑣案]  
　　○花烟舘傭婦高朱氏投案稱昨晚有四人到家登樓尋友時樓上另有他客故善言阻止詎伊等逞凶撒潑將我扭打致頸中銀練條被其拉去此練買時出洋兩元幸廵捕到來拘獲兩人送案請辦翁太守詰之王瑞牛虞祥雲兩人據供在南琛輪船爲水手船泊製造局前業將開放故至租界買物打架實係他人與我等無涉翁太守着王虞兩人賠償練條洋一圓送交該船管帶官辦理○前有錢忠和將親女綠金押於王陳氏處一案經翁太守訊明辦理已登前報繼有船户顧阿坤奚阿二投案控錢欠下舟金及借去當物等共計十六千有零翁太守怒謂錢忠和混帳已極斷令折半繳案昨日覆訊顧奚兩人未到錢稱兒子在外可以設法措錢求請寛限料理翁太守准其與周春同交保限三日了結○前報列吳亦元携假票向淸芬堂贖洋一案翁太守着吳亦元將店東交案業已多日吳亦元保出後交到店主夏柏哉據供店開南市十六鋪王家嘴角出售雜貨衣服是日傍晚有人來買夏布裙計錢八百四十文係學徒經手交出押票一紙稱係淸芬堂老牌子故而收下找還錢三百文翌日吳亦元往北收錢豈知票係假造現已禀明局員飭地甲查辦等語翁太守見其人似屬誠實着其嗣後留心不得混收當即斥釋 
[金澤風灾惠來賑捐]  
　　○謹啓者昨奉松江府屬青浦縣金澤鎭衛守廉紳士來函述及前月二十九日風災被害不一而足代災黎乞賑即將原函託登已蒙十七日申報詳細登明不勝銘感之至○今承本埠順直山東籌賑公所謝大善士撥助來洋二百五十元○又有寓滬北市浙湖隱名善士助來洋二百元○寓滬老閘浙甯沈鳳岐先生捐來洋五元今日蒙登貴報即有大善士解囊樂助可見江浙人心樂善舉頭三尺 
 
 

Page 4

 
 
神目如電如此急公好義必獲厚報然風災甚廣目下正在農田播種之時撫恤刻不容緩亟宜從速補救若遲延時日仍恐救無可救善昌連發三緘先撥解洋一千元拜託查户拯恤務望在滬紳商富户節省宴客之費一戯一茶亦可助來代解諺云富家一席酒窮漢半年糧語關切近可恍然於其故矣山東順直罹災皇太后皇上尚且深宫減膳愛民如子吾儕同人安居斯土金澤近在咫尺豈忍坐視不救萬不得已再代金澤災民籲告務望諸大善士不拘多少亦可集腋成裘願與追隨敢懈爲山覆簣幸荷仁之量心費百般媿居介紹之班舌憑三寸待拯孔亟不勝叩禱之至　　[  上海絲業會館籌賑公所教弟施善昌拜啓閏月十七日]  
[棲流公所來書照登]  
　　○昨據滬北棲流公所來函云昨經茶葉會舘繳到謙愼安茶棧上年捐款洋五十三元三角又有英會審公堂斷發施瑞仁因賭涉訟案內之珠翠金牙籖一事着該公所估價值洋四十元定限兩月如不來取贖即行變價歸欵充作經費兹將期滿合請登報聲明 
[得李芋仙刺史江右旅次書知夏初傳言之悞喜而有作]  
　　○櫻花初綻柳花殘聞説東坡骨已寒才大易遭流俗忌書來幾作古人看細詳字跡仍飛舞方信吟身尚健安遥寄江城無别語客中最好是加餐　　[  霧裏看花客初稿]  
[吳門女子張愛娥見予日報中詩屬乞巧樓主寄聲問訊感何芳情酬以四絶]  
　　漫欵紅粉悞青衫一縷情絲總未殳多謝詩人高子密替花遥寄鯉魚丞　芳姿合向畵中看半似莊嚴半笑懽最憶海棠花下立紫絨衫暎碧闌干　姬喜衣紫色衣　憶娘丰韻膽娘歌愛好天然逸致多不信前身是明月癡情準擬問姮娥　風塵已分困儒生深感紅閨問姓名我欲謝恩來鈿閣石榴裙下拜卿卿　夢畹生以賓紅閣畵眉餘黛屬稿時閏夏六日也 
[雝伶吳蘭仙久飲香名未親玉貌甲申閏夏介瘦鶴詞人以小蘭花韵午晴初小影索題率成二截瘦鶴與蘭仙交最密第二首蓋戲之也]  
　　○一角紅闌午蔭淸花嬌柳嚲足怡情國香也要春陰護何事東風又放晴暎捧得烏雲　雪膚盈盈淺笑下銅鋪　圖中一美人抱狸奴而立似聞細語花間問青翰舟中事有無　　[  夢畹生稿於賓紅閣氷精簾下]  
[輪船來滬電音]  
　　○招商局富順輪船十七晚由香港海晏輪船十八早由天津三菱公司納格約麥魯輪船十八日由長崎怡和洋行新南陞輪船前晚由天津均開回上海 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[節孝朱母汪太孺人徵詩啓]  
　　○敕贈孺人朱母汪孺人者婺源修職郎諱邦中公之妻崑山少尹諱球公之母浙江候補鹽經歷小琴文玉之祖母也幼儀克踐美質無虧姆訓咸遵不把雙眉鬥巧女工時課敢將十指辭勞佩香草以娱情嬌藏白屋締絲蘿而永好偶配朱門旋乃詩詠于歸禮行親迎蘭閨毓秀静藴芳心蘋㵎攄誠恪供祀事雞鳴每嚴夫盥潄孝著舅姑燕婉常謹乎言詞和周妯娌孰意結　未幾碎玉難全廿二齡琴斷風絃含愁莫訢三五夜奩開月鏡抱憾慷窺直令羅綺增羞茹苦勵柏舟之節一任裙　盡典撫孤堅畫荻之忱至於省父頻歸喪親自致伏勝授書而女早絶童心鄧攸扶櫬而無兒誰修子職乃葬祭俱能循禮大家之風範猶存而哭泣無不盡哀曹娥之孝思奚讓宜其苦心不負晚節彌芳美擅鳳毛尹吳中而羣推令子榮膺象服瞻衡嶽而永頌夫人懍貞節者三十三年白圭無玷被淸風於千萬世彤管流馨旌表建坊采入縣志祀婺源節孝祠學憲殷贈勵節松筠匾額斯固大節堪欽儒林共仰者矣伏冀雕龍巨手倚馬奇才賦就八又著紙奪江花之豔吟成七歩揮毫增湘竹之輝將絶妙則幼婦同工九京感泣而淸新則老嫗解聽百世奮興謹啓　　[  文濤潘江謹啓]  
[題婺源朱節母詩]  
　　○汪氏之女朱氏婦女乃爲孝子婦乃爲節母　爺娘無長男阿女無弟昆備我棗栗間我晨昏生十有六年百兩歸朱門　小時憐母大憐婿憐婿七年婿已死既以母撫孤又以女代子身如返哺烏心如古井水　孤星在曙孤燈在房㷀與獨何慘傷坊與表增輝光四十三年歳月長瑶池青鳥來雙雙伴我寡鵠雲中翔　　[  秋珊江順詒稿]  
[瓠蘆瑣記勵節一則]  
　　○浙江鹺務少府朱小琴文玉婺之羅田人橋寓皖江言其祖軼凡公諱邦中年少家貧貸資販木至常熟染疾而殁祖世汪年僅二十一父綺琴公珠甫四齡汪飲冰茹蘖節哀撫孤內外無間言而家又綦貧以紡績謀衣食仰事俯蓄晏如也明年值荒饉供給常形支絀汪晝夜操作猶不繼心甚憂嘔血盈椀每瀕於死者數數矣鄉隣咸憐汪間亦小週濟之一日日初落新月如鈎挂簷際有鄰家婦來就在針黹偶談及家貧難以度日婦嘆曰貧家守志殊非容易如某某已守數年終爲衣食不給另抱琵琶又某某守節至老仍是行乞以終與其後　曷若先謀言未畢聞門外犬吠聲　　婦疑有人竊聽啓門視之見月光之下有人影如輕烟薄霧隱隱約約婦叱之隨聲而滅然心怯甚不敢歸乃就汪寢甫登床又聞大門開闢聲繼聞歩履聲嗟呼聲擊棹聲旋又聞窗櫺窸窣聲漸廹近婦探首帳外覘之見一大蝴蝶五彩金黄眩人眼目以兩翅翕拍蹁蹮燈下燈光爲之縮小作青綠有陰風射人冽入肌骨婦駭極胆幾破噤不敢息汪呼家中人亦無應者而蝶已飛至帳前以翅掠帳振振有聲汪雖懼心知爲亡夫顯靈以逐隣婦者也乃泣祝曰予守志撫孤雖操作幾瀕於死亦無他意隣家婦亦憐予家貧故作此語然從不從在予與渠何涉且　幼且弱猶仗君陰爲呵護何作此怪異倘兒醒受驚是君自絶其祀矣泣隨言下衾褥皆濕蝶忽飛去莫知所之隣婦驚且愧天未明遁去自此每人静後輙見庭中人影往來冠履齊整但不見面目耳日久家中人習以爲常無所畏懼汪由是操持愈堅言笑皆不肯驟兒長使從師授讀若稍不循禮則遭呵責一日兒偕同學垂釣河下誤踐入淺水中衣履皆沾濡歸恐母責乃逃藏戚友家汪遍覓不得痛哭欲絶繼念無子奚所靠遂結繩自縊忽見軼凡公自外來擊斷其繩撫其背而語曰卿毋自苦兒固無恙明日當自歸且上帝憐卿節已頒賜牌坊匾額留芳萬古子孫蕃衍卿晚年享用不盡吾生平亦無過今授淸節司循環使者職亦頗自適言已辭去汪如夢覺明日戚果送兒歸後綺琴公以軍功授崑山縣丞孫小琴爲兩浙鹽經歷乃　例爲祖母汪安人請五品封典晉贈宜人韋主政瑛請於朝奉旨旌表閭閻提督安徽全省學政殷兆鏞贈松筠勵節匾額懸掛宗祠同邑潘文濤大令江以名進士田宰河南叙其節畧作啓徵詩士大夫屬而和者數百人顔其集曰松筠光緒癸未婺源修縣志採入烈女傳中而崇祀節孝祠焉余聞之先賢謂冥司重貞節而有差等或以家産之富田園之豐有所　戀而弗去者下也不免情欲之萌而能以禮自守者次也心如枯井波瀾不生富貴不能移饑寒不自知利害亦不計者斯爲上矣如是者千百不得一得一則鬼神爲之起敬若汪氏者其庶幾乎　　[  筱漁胡熙本稿]  
[李芋仙刺史臥游詩序]  
　　○東湖之東試院之北有老屋一堂二內主人病鹽牖下日夕吟哦聲達於塗巷者忠州李君芋仙也君以狂奪官僑居上海三年上海南北綰轂塗於斯者達官秀民無日不有是惟非士人士人則無不知有李芋仙者君豪於詩不自存錄有女弟子能記憶數十篇誦之琅琅或友人爲刊入申報中所稱二愛仙人者是也然散佚多矣予聞君名實在庚辰之歳過上海輙訪君輒不遇癸未冬予由上海來豫章平江張子衡廉使觴於梅園酒半忽報君至則大喜君出言驚座無所畏忌予服其狂不可及而君亦異視予見謂曰子不狂耳固非不能狂者時君將再游上海予以一詩贈别君極賞快心紅粉傳詩學張口朱門作酒狂　聨爲擊節久之今年二月君病足自上海來予屢就問起居君養疴斗室閉門煮藥藥氣襲人牀不帳惟有書君露　欹臥書中首足臂左右書陵亂累積連屋詩稿攙維縱横君既需人扶掖不能出户頓歩朋舊亦稀有至者得予數數過從譚藝乃極驩一日予過君沿湖行見垂柳憐毿毿得發端二句東湖楊柳綠今日正淸明君立爲續之尾云萬里湖南草王孫歸未成詡曰詩爭起結此豈宋人所能耶自是有作即示予不三月詩柬高踰一尺又一日予過君君喜曰子來甚佳我頃得懷人詩十首非子莫可商定者時日已晡予移坐就君榻　婢子秉燭侍君仰臥操紙懸腕寫紙颯颯有聲且吟曰此玉谿生也子意何如予曰誠如君言君曰子盍讀而俾我臥聽乎予乃抗隊其音節神躍而味流君以手擊牀辨評老婦曰我不病足矣速爲吳先生具時蔬下酒越三日君緘告曰懷人詩增至六十餘首矣子盍來讀之子未即往及往則往於前一夕續成五十餘首已百廿六首矣予驚歎曰神勇一至此哉君曰我生蹉跌已矣顧幸終不爲魁儒鉅人所棄下幽仄軼材降而俳優女子爭相慕　夫何　　今春秋六十有四矣淹臥江鄉恐遂不復得與知交相見耿耿者此耳言念諸人聲音笑貌歷歷目前詩乃各肖之以出豈盡吾才使然倘所爲神助非耶則又慨然曰子視我豈甘以詩狂終者平身知己徒報以一詩豈我志哉因而老淚雨下予益感動欷歔私以爲古之傷心人定如是耳彼不信古人者蓋未嘗見君輩一流人也習與君游則必信之矣君愛予詩尤愛予書謂得唐人筆意詩成屬以楷法書之既而曰詩多不敢勞子也乞一序可乎予曰諾遂序之君詩所云歐虞降寫新詩本者即寫此序以代其可也光緒十年夏五月湘潭吳熙劭之 
[自序]  
　　○臥游詩百廿首專愔滬上朋好嘗同文讌及錄事中天然愛好顧盼親密者與夫游覽所至聞見所及一事一物一來一往與滬相涉輒爲一詩中惟朝鮮徐君秋堂向未謀面予與其先人海觀郎中三十年前定交京邸秋堂前歳因姚君賦秋由日高軍次致予一書求題其梅花精舍且言往至帝京過予城南舊館曩與其先人觴詠地下馬瞻顧涕淚交流此段風味不可無詩其他舊雨新盟未與滬游即不牽入詩成病榻命曰臥游將寄求昕伯桂笙兩詩家附刊申報俾知我者見之知予患足未痊不忘舊好猶能日課數詩其或尚有再見之一日則餘生厚幸抑亦諸至好之願也光緒十年四月既望忠州李士棻芋仙自序於江西省城貢院後廣安試館之天瘦閣 
 
 
