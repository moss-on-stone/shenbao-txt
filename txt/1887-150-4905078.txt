# 1887 - 150 - 4905078

 

Page 1

 
 
[一百十五號畫報出售]  
　　女子一生處則曰處子出則曰出嫁出處之間無他途也有松江女者其處也亦猶乎人其出也則將嫁字之偏旁除去也噫青絲翦斷問綺年而瓜字初分紅粉洗除依繡佛而蓮經默誦是豈鹿女後身耶不禁有感於　海記思凡一曲矣准於十六日出售後附淞隠漫錄圖說一則售處仍遵舊例 
[現印佩文韵府刋訛分送股友告白]  
　　本齋所印之佩文韵府一書早經裝訂陸續發付兹悉其中尚不能純粹無疵故特復延知名士重校一通已登前日報章馳告四方矣一俟此次校勘畢工統將誤處悉數摘出另印刋訛一本分送在股諸君其正書先向長順晋領取刋訛俟印成後則由本齋送交長順晋卽由股友摘錄原書股票號碼向彼索取以免兩歧或在遠路憑信照付亦可專此佈告伏惟雅鑒[  點石齋代啓]  
[敬印雍正硃批諭旨招份告白]  
　　雍正硃批諭旨一書凡百十有二册武英殿刋板初印本民間向不多見自經兵燹尤如吉光片羽彌希彌珍而四海臣民轉無以窺建極之精心而致治之謨不著今退補樓主人出其家藏初印本付點石齋石印仿巾箱直行本大小而凡三擡雙擡單擡諸欵式悉仍舊貫不敢輕易聖諭敬印硃字赤黑分明殊便展讀惟是石印工料旣貴而套印硃字尤屬不貲現已擇吉開印凖本年七月底出書預定者每部價洋二十八元先交八元掣取書票書成找洋二十元取書一部其未經附股者統定四十元發售每部計六十册外加文本箱子一只提攀鎖匙悉用雲銅隷字顔蓋精雅絶倫凡在同心幸早賜顧售股處在上海點石齋南局帳房候敎[  點石主人代啓]  
[新選大題文富開印告白]  
　　近來所出石印大題文非將舊文互相傳抄卽將庸惡淺薄濫竿充數雖自稱幾萬篇而仍不能備題徒耗紙墨甚無謂也醉經室主人深知諸弊恥與人同廣延名宿專選時下罕見之窗稿擬作硃卷課藝凡已見于刻本石印者概屏勿錄名之曰大題文富得文萬五千篇每題一文並無其二亟付石印以供揣摩至于字畫清晰校對精良較他書格外認眞刻卽開印年終成書賞鑒者請向四馬路仁濟醫舘南隔璧德昌質鋪内取閱樣張可也此佈[  點石齋代啟]  
[論新砲炸裂]  
　　天下欲用其器必先明其法欲明其法必先求其人此固亘古今而不變合中外而同然者也孔子曰人能宏道非道宏人所謂道者日用事物當行之路大而蟠天際地緯武經文小而一事一物一器一名莫不各有當行之路卽莫不各有當行之道知其道則用之以成功不得其道則潰敗決裂此不必其大者然也卽事之小者亦然非必其時之急迫也卽寛閒之際苟不得其人不明其道而欲用其器亦必不能卽如前報所載新砲炸裂一事福州之吃娘山增築砲臺一座上月中旬試放一砲砲忽炸裂修補重放以藥力猛烈破裂尤甚砲臺亦有損傷夫砲旣新製臺亦新築又非臨敵倉皇之際而竟一裂再裂是何故哉蓋亦不得其人不明其法故耳此事得諸傳聞未經目睹其眞其僞吾姑不必妄爲臆斷然吾思中國之於戰務未嘗不力爲整頓而所以　頓者終不免有有器無人之慮一切鎗砲或購自外洋或仿而製造其鉛彈火藥輕重多宣皆有一定造一鎗卽有一鎗之鉛彈無論外洋所購中國所製皆不可假借不可轉移也而用之者或以此鎗之彈納於彼鎗製一砲則其砲之能及遠幾何受藥若干亦有一定之規度過少則不及過多則裂固不可少有參差也而中國之用者每不能得其準惟知以满爲度則過多而裂矣鐵甲戰艦不惜重費擇善而購至於今日亦幾備矣而無洋人爲管駕則中國之統帶一出海口茫茫焉如瞽者立於懸崖絶壁而無相往往失事於驚濤駭浪之中有器無人而負器者在在皆是一砲之裂猶其小焉者耳昔諸葛武侯製木牛流馬以運粮魏兵刦之而武侯有喜色曰此後當有送糧於我者矣旣而魏人亦效其所爲然僅能使之走而不能使之停武侯以一旅驅之歸果獲粮無算卽此而知利用者器而所以利其用者人若無其人而欲用其器則適以資寇兵耳爲敵用耳中國水師武備等學堂原亦所以明用器之法爲求才之具然爲日無多尚無成效今日之任事者仍不免以情面爲進身之徑一旦有急情面不足以却敵雖有鎗砲戰艦而砲裂鎗炸桅折船穿一切器械俱不合用吾恐整頓之說有其名者難副其實矣吾聞外洋之砲亦有裂者嘗有西人爲予言某砲廠所製巨砲燃放數十次其砲必裂某砲廠推尋其故知由於鋼鐵之不合蓋製砲之法純鐵不可純鋼亦不可必鋼裏而鐵外鋼藉鐵勁鐵藉鋼堅而後可用然燃放之後砲必放而稍大鋼則能放而復收鐵則不能大而復小燃放數十次之後鋼與鐵自相離遂致炸裂然燃放數十次而裂者砲之不良器之咎也燃放一次而卽裂者運用不得其法人之咎也昔者中國軍械多購諸外洋其有炸裂者人皆曰此受人之欺也夫當日之爲人欺者諒亦不免至今則非爲此矣昔者凡有軍務省分其購辦軍械等事大吏不能身親每委諸親信之人而所謂親信者則又多以此爲美差共有貪利而以賤價報貴低貨報高但顧自己之囊槖不顧士卒之性命于軍令而犯王章者姑不具論其或有爲國家節省經費而價則必取其賤貨則必求其高者則彼洋商不甘虧折必且以贋鼎相與或又有奉差購辦而其人未能精明但以親信之故遽蒙委任乃輾轉相託假手於人已則日坐寓中惟以賓朋宴會游戯徵逐爲事至所購之軍裝已到而猶不願卽日銷差凡若此者所在多有試問洋商但知圖利若此等人而不之欺則圖利之說云何矣是前此固不免受欺也然至於今日則一切軍械中國亦能自製造且見多識廣其美惡優劣亦有能辨别者卽購諸外洋亦不至遽受其欺是炸裂之咎由於運用無人非由於購辦無人矣夫購辦無人則外洋有利器而不爲中國所用運用無人則中國有利器而亦不爲中國所用其所失爲更多當軸於此亦能籌一器不負人之策乎夫同一食毛踐土孰不樂詆他人之短以求快人心道本國之長以誇示四海然苟言皆貢諛人競虚名喜害身之癥瘕而却苦口之藥石則於事究何補乎知我罪我聽諸悠悠之口已耳 
[本館接奉電音]  
　　昨晨九點鐘時接到在京訪事人電傳本月十四日懿旨一道敬謹譯登○閏四月十四日欽奉慈禧端佑康頤昭豫莊誠皇太后懿旨皇帝大婚典禮崇隆允宜先期預備一切應辦事宜着派總管内務府大臣遵照會典敬謹辦理國家經費有常目下整頓武備需欵孔多各省時有偏災尤宜體念民艱愛惜物力朝廷躬行節儉爲天下先該大臣等務當仰體崇實黜華之意嚴飭承辦各員認眞經理不准稍涉浮冐所有支發欵項着醇親王隨時稽查以期核實至各衙門應行備辦事宜並着敬稽典禮先期具奏候旨遵行欽此 
[四續吏部恭錄清單]  
　　一臺灣道向兼按察使銜一切刑名案件應由臺灣道審轉其驛傳事務亦由道兼管添設司獄一員無庸另設臬司惟會典職官有按司獄府司獄無道司獄應以候補按司獄府司獄輪流借補等語吏部 
 
 

Page 2

 
 
查臺灣已添設藩司一員惟臺灣道向係兼按察使銜一切刑名事務亦由道兼管自可毋庸另設臬司其臺灣道兼按察使銜添設司獄一員臣等查該督等係爲愼重海外省會監獄起見自應准如所請臺灣添設司獄一員惟各省並無道司獄今該道旣管臬司事司獄應作按察司司獄該督等摺内亦未作定何項缺分查臺灣佐雜均係海外調缺今臺灣道兼按察使銜添設按司獄有全臺監獄之責自應仿照臺灣佐雜應作爲海外調要缺遇有缺出援照臺灣佐雜各缺之例子内地現任對調人員不拘年限揀選調補並准由現任人員請升或由候補班人員酌度請補其臺灣道向兼按察使銜一切刑名案件應由臺灣道審轉添設按司獄一員毋庸另設臬司遇有審轉遲延錯誤曁一切應行議處議叙案件仍照定例辦理至監獄設有疎失將道員司獄悉照有獄管獄官例議處刑部查福建臺灣道向兼按察使銜兼管刑名今臺灣改設行省旣經吏部議准毋庸另設臬司所有全臺刑名案件自應仍歸該道管理以專責成惟命盜等案問擬立决並斬絞監候應入秋審及應行咨部案件是否卽由該道審勘詳解臺灣巡撫分别題奏咨部核覆原奏均未叙及應令該督等酌度情形查照定例妥議詳細章程奏明辦理以愼刑章其添設按司獄一員有管理全臺監獄之責務須督飭禁役人等認眞稽查毋任稍有疏虞其驛傳事務亦由臺灣道兼管兵部查臺灣向無額設驛站今旣稱驛傳事務由臺灣道兼管等語應令該督撫等迅將該處驛務情形先行專案咨報兵部查核一臺灣鹽務塲産不足半由内地運售名曰唐鹽内地長泰南靖等縣澳引額定例擬歸臺灣代銷所徵正溢課厘雖留臺撥充防費尚有抵解内外鹽務雜支之欵每届奏销由福建鹽法道彚核造報各省鹽務多有推行外省閩臺鹽務分辦殊多窒碍應請仍照舊章辦理户部查臺灣府屬及噶碼蘭鹽務每年額徵正溢課銀一萬三千一百五十五兩八錢八分二厘又代銷内地南靖長泰兩縣引鹽應徵正溢課銀二千七百八十四兩同治十一年該省奏明加徵正額課厘銀一萬八千五百兩此外每年報收額外盈餘課厘銀二萬五六千兩又收加徵額外之額外課銀一萬六七千兩以上共徵收銀七萬五六千兩除撥給臺灣府屬佐雜養廉及蘭管戍兵加餉銀兩外其餘悉數截留撥充防費每届奏銷歴由福建鹽道附子票運册内造報在案兹據該督撫等奏稱臺灣攺設行省閩臺鹽務碍難分辦請仍照舊章辦理又據該撫覆陳臺灣出入欵項摺内聲稱臺灣鹽務收欵本無一定數目須視海市之旺衰成本之貴賤近來惟光緒四年銷數爲最旺年約可餘番銀十七萬餘元以後漸見减少至劉璈任内濫荐乾修自提滷耗公項所餘不過十二三萬元上年法人圍困臺灣鹽運不行沿海私晒太多竟短銷九萬餘石本年經臣厘剔陋規涓滴歸公所有分局委員攺用司事約計全年多得盈餘銀五萬餘元以補短絀之數等語是該省以後每年所收正溢銀約在十二三萬兩與從前場産不足須由内地運售情形迥不相同今臺灣旣改設行省而鹽務仍照舊章歸福建鹽道造報則閩臺遠隔一海巡緝稽查鞭長莫及且據稱代銷長泰南靖引鹽難將所徵正溢課厘留充防餉尚有抵解内地鹽務雜支之欵是辦理亦涉牽混似不如閩臺分辦各專責成臺灣鹽務或就近歸臺灣道責令兼理按年造報由該撫核明題銷其長泰南靖引鹽可否撥還閩省無庸臺灣代銷亦無須由臺抵解雜支銀兩之處事屬攺章臣部無從懸斷相應請旨飭下臺灣撫臣再行詳查情形與閩省督臣妥籌奏明辦理一臺灣各縣地輿太廣最大如彰化嘉義淡水新竹四縣亟須添官分治統計四縣按周圍百里爲城約可分出四五廳縣將來彰化卽可攺設首府另設首縣爲臺灣縣將臺灣縣改爲安平縣應俟添設藩司再行酌核辦理等語吏部查該督等旣經查明臺灣彰化等縣地輿廣大亟須添官分治今已添設藩司應如何添官分治之處應令該督撫等酌度情形改設添設迅卽詳細奏明辦理以資鎭撫一臺灣烟瘴之地内地官吏視爲畏途向章曾補臺灣府廳縣佐雜等缺者如回内地卽屬調簡故稍有才智者者决不肯渡臺今擬仿照新疆章程外到臺灣各項實任如逾三年著有勞績准回内地不計煩簡調補優缺不以調簡論無缺當差者酌委優差一次但必有切實考語如有停委撤委之員内渡仍不委用閩省遇有撤委停委之員咨明臺灣亦不委用以杜鑽營而示鼓勵等語吏部查臺灣定例道府同知通判知縣均以到任之日起計扣五年府經歴縣丞以及佐雜等官均以到任日起計扣五年該督撫詳加甄别果係才守兼優實心辦事道員在府給咨送部引見候旨升用同知通判知縣俱遇有臺灣應升之缺該督撫卽行具題升補至佐雜等官果能稱職出具考語咨部註册無論該省有無荐舉卓異人員遇臺灣應升之缺卽行題咨升補以上臺俸之期满同知通判知縣佐雜等官如遇有内地應升缺出令該督撫先將臺俸期满之員升用一人須將内地應升之員升用一人仍照例一體分别領咨辦理其應行引見者仍照各省題升人員之例一體令其送部引見到任未屆五年者概不得以他缺題咨升補等語今臺灣所屬知府以下各官均係邊缺俟臺俸五年期满照例該督撫加考升用並無定例定章臺俸期满調回内地專以簡缺補用明文如有不肯渡臺者應令隷督等隨時會同叅劾奏明辦理惟不得仿照新疆軍務省分定章辦理臺灣各缺實任如逾三年著有勞績准回内地不論繁簡調補之條自應照例扣满臺俸五年如著有勞績准回内地不論繁簡調補優缺不以調簡論無缺當差者酌委優差一次惟必有切實考語如有停委撤委之員内渡者仍不委用應令該督撫等隨時會同互相察看分别請升請補委署撤委停委以杜鑽營而示鼓勵[  此稿未完]  
[典鋪被刼]  
　　初九夜三鼓時蘇州婁門外官凟橋某當鋪突有暴客七八十人明火執仗破扉而入將飾房錢房所有囊括一空典中人畏其凶鋒不敢與校至翌晨赴縣報案計失贓多至五萬元程明府親臨履勘飭捕緝拿　典今年已止當候贖忽遭此劫未識能合浦珠還否 
[茂苑客談]  
　　吳中蠶事現已告成蘇之江震吳僅得三四成至好者五六成常之錫金宜荆至好者六七成次者僅三四成蓋較去歲大爲减色矣葉價高下不等最貴時每百斤洋一兩元賤至二百文繭價亦不甚昻每百斤計洋銀三十元左右○本月初二日有客舟停泊中弄水口潮平月落舟子方游黑甜鄉有賊過河干間鼾聲如雷私喜曰是可以計取出乃挖窗而入攫去三箱尚餘箱九口倒之傾之包裹而去翌晨舟子知覺開列失單報諸吳縣計失贓九千千品尊會同總巡查勘責令地保更夫及馬快赶緊緝捕毋任遠颺然迤今事隔數天尚無音耗也○陳觀察公館中失竊一案馬漁珊明府將馬快等疉次刑訊供稱係常熟小弟所爲明府不經祗着馬快交出眞贓一日委某貳尹代比馬快供稱必將常熟小弟逮案庶有着落但目下不知其避匿何處耳貳尹曰彼之蹤蹟爾豈不知著爾卽日拿來尚可減等辦理不然爾是在官人役知法犯法例應加等治罪臬憲設有站籠當令汝先一試之馬快俯首無言乃仍還押○臬監重犯計共十一名本月初二日處決一名初七病斃一名時在上旬照章由長洲縣王明府監斬臨騐初八日又决一名因該犯在監滋閙是以禀請憲示立正典刑○十一日辰刻申衙前某潢池店柴房失愼濃烟縷縷直上衝霄幸比鄰貰器店見之竭力灌救不致成災○葑門外某米鋪學徒吳江縣人年十七歲體貌魁梧而性極拙鈍其師盡心教誨終不能豁然貫通某日下午徒獨睡樓上至黄昏時師呼令晚餐答曰身子不快可無須矣師卽下樓而去不一刻聞樓上有呼痛聲急登樓觀之鑡徒手指已斷鑪旁遺有小刀血流满地詢以故曰不能持籌握算者此手之故也故截之師懼釀禍急舁徒至美國博習醫院求醫經析醫生診之曰血管已斷須去之然後可愈當用西法去其血管兩條用藥敷之痛始止○李眉生廉訪鴻裔四川峨嵋人解組後慕麋臺鹿苑之勝賃得鐵瓶巷汪姓故居棲其梅鶴後得帶城橋瞿圜遂將舊宅讓歸任中丞道鎔至去年廉訪病故吳中擇于本月初十日舉襄儀仗鮮明衣冠濟楚所過之處觀乾如堵墻沿途藩臬府縣及候補各員次策祭奠旋中大碼頭登舟至光福鎭窆於鄧尉袁墓之間 
[四明瑣綴]  
　　前日由鎭海拿獲搶犯兩名聞係去冬搶劫五鄉碶金塘某姓家之案犯也當解鄞縣收禁矣○上月以來寒燠不常民多 
 
 

Page 3

 
 
疾病傷寒尤多患此症者不出三五天便致不起若逾七日卽可醫治故日來醫藥巫匠頗形忙碌也○東鄉靈峯山寺供奉葛仙翁相傳四月初十日爲仙翁誕辰是日男婦老幼踵趾相接寳幢等處航船無不满載香客而江東新河頭大河橋各處之舟楫亦被雇盡寳幢河頭之茶坊飯店座無虚位山上山下之赶香市者實繁有徒無不利市三倍也 
[示諭小輪]  
　　蘇松太道仰蘧觀察襲近來查得小輪船駛入内河往往不領護照任意飛駛有碍民船遂於月前出示禁止至昨日觀察又出告示略謂嗣後中外商民凡有小輪駛入内河者務於每日十點鐘起至四點鐘止赴關請領執照倘官塲有緊要公事而適逢禮拜及封關日期不能赴關領取者可赴道轅領憑云 
[開河紀事]  
　　會議濬河一事業已五紀情形當黑橋浜開濬後適逢天雨連綿以致旋作旋輟至前日雨止始復畚鍤齊施昨日已開至安仁橋浜矣前日午後督辦工程之馮蓮士直剌王鴈臣司馬會同各營管帶官弁親臨騐勘情形說者謂此二三天内當可竣工云 
[火不成災]  
　　十四夜兩點半鐘法界晉和里底某姓家二層樓上因吸洋烟遺火蛟帳遂致炎炎上焚當時居鄰均驚惶失措惟大門緊閉無從施救幸樓下之同居某姓飭僕汲水灌澆得卽撲滅云 
[淅米被拘]  
　　法界所設自來水管任人汲取並不歛資食德飲和人皆稱便而無知婦女因此轉作踐良多溲米浣衣無不於此取給焉屢經捕房飭經銜捕隨時照顧并於起水處黏貼告白無如就汲者每置之不理作踐如初昨日八仙橋某氏婦携米一籮在自來水管邊淘洗巡捕以其違章拘進捕房備捕頭着管押一天然後釋放 
[上海縣署瑣案]  
　　縣署捕役柴樛扭陸子香至法公堂訴稱被陸騙去珍珠翡翠翎管班指等物叩乞比追王司馬訊鞫數堂將陸送縣此皆已詳前報者也前日縣署幫審委員宋莘樂二尹升堂研訊柴訴稱陸向小的誑去各物抵押洋元現經小的向各户對明須洋二百四十元方能取贖叩求追繳俾小的自去贖回二尹問陸如何陸叩首乞恩二尹着　的實保人限三日内繳洋二百四十元延干咎戾○前紀朱穎生投縣控袁瑞甫借洋不還經前縣令莫直刺提集訊供及袁出外延不清釐蒯邑尊接任後朱又投催並稱袁意欲賣房被叔理卿覇阻邑尊准詞提到理卿請帮審委員宋二尹訊究朱伸訴前因袁稱求恩寛限俾將房屋變價料理二尹轉詰理卿理卿堅稱並無阻撓情事二尹謂然則限爾于三個月内帮同料理延于赤便理卿唯遵諭大令着交保出外 
[馬戯續聞]  
　　車利尼馬戯於十九日在滬并演情由已詳前報兹悉班中所有男女各優及名馬奇獸均於今日由天津附怡和洋行之順和輪船來滬又日前英公司輪船來華時有男優一人女優二人附之而至要皆色藝兼全超羣絶類想并演時磬控縱送超躍騰驤自必較去年益形生色出爲期不遠請與諸君憑軾觀之 
[會訊命案]  
　　昨報列會騐屍身一節昨晨九點鐘時上海縣蒯邑尊排道至英會審署會晤蔡太守飭傳屍子王觀濤詰問情形與昨同邑尊已接英領事照會訂於十點鐘至英領事署會同刑司訊供隨飭屍子前往候質邑尊卽興辭太守亦往英署會晤賈副領事旋由副刑司升堂邑尊及繙譯羅誠伯與賈副領事在坐觀審屍子則請大律師賴敦副牢頭哈金請律師小樂皮生均上堂刑司飭將哈金帶案立在中間賴敦申訴申園堂倌王大年因向哈金索找酒資　用花擂鎚撃破頭顱致死各情小樂皮生與之辯論刑司閩仁濟醫院之華醫生黄春甫據稱日前將晚時據中西捕雇車舁送王大年到院察得頭顱左右兩處有木棒傷满面血污敷治無效當夜身死等語刑司寫就供單命畫押又問申園管事人朱榮塘據供申園開在靜安寺地方王大年係紹興餘姚縣人在園爲酒堂倌兼出店禮拜六下午五點半鐘時有馬車三輛所載者水手十餘人皆穿號衣間有不穿號衣者卽有英署副牢頭哈金三車同進園門遂各下車登樓共飲荷蘭水五開皮酒二瓶陳酒一瓶計共價洋一元六角半由哈金給洋一元五角王大年向找一角半不允哈金卽走出至洋臺其時水手已有先去者祗存五六人王大年跟隨哈金拉衣索找不料哈金從身畔摸出花擂鎚打王之頭顱二下立卽負痛臥地繼而扒起欲拉哈金忽又跌倒我等見王血流满面唤同園中所用一百四十四號華捕王玉成等拖住哈金因伊十分倔强不肯就擒我出外見有印捕及乘馬之印捕將情告知二印捕到園我仍向東欲訴之捕頭又逢一號三道頭西捕因又告明三道頭命我同到園中回不數步見華捕拉了馬車載着哈金與三水手到來爲向三道頭說明復折兩東同至王家庫捕房三道頭卽將三水手之名登錄簿上受傷之王大年已由園中人雇東洋車載到三道頭着水手去惟帶哈金至總巡捕房并囑將王大年送到仁濟醫院刑司寫成供單命通華語之西洋人誦與朱榮塘聽無錯亦命畫押又訊一百四十四號之該園管門華捕王玉成供在園門外照料所停馬車該水手等乘馬車三輛到來登樓時我確見後來聞人聲喧譁正欲察看據朱言王大年被西人打傷隨同欲拘哈金被工左肩旁一下并據哈金操華語言是英署牢頭刑司將木棒交閱問哈金是否用此棒打王答稱是且係由我奪下者餘供與朱同刑司亦命供吕上簽字其時已下午半點鐘刑司遂退堂與邑尊訂於今晨十點鐘再訊邑尊與羅誠伯向刑司告别飭將木棒帶回三道頭西捕請將木棒存堂邑尊允之惟在木棒上親筆書明案由名姓爲記大律師賴敦囑羅誠伯轉達邑尊請至其住處茶叙該律師之住宅卽在英署後面邑尊同羅誠伯步行賴敦前引入内叙話良久始告辭聞据西醫騐得王大年所傷並不致死禀明刑司須劈王大年之頭顱細騐然邑尊總以中華向無此例未允因此邑尊又至公廨與太守商量直至四點鐘返署至所商若何外人不得而知今日刑司覆訊情形當再照錄 
[報縣請騐]  
　　紹興人徐順德以父徐泉源被丁錦全人銀不還情極自縊報縣訊供後徐不服縣斷赴蘇臬憲衙門控告旋據臬憲批飭上海縣覆訊詳報嗣徐又糾人至經中姚姓家吵閙等情已列前報兹聞徐順德糾人至姚姓家吵閙回後又去滋擾甚欲放火以致衆鄰不服各投道轅喊控龔觀察飭派護勇前往彈壓衆隣唤該處地甲來將徐等捆送到縣管押又聞姚之庶母某氏適在親戚家聞家中又被吵擾立卽乘輿回家適徐等去而復來衆鄰正在喧譁該氏甫到家出轎聞聲驚駭遂致跌仆由家人扶進臥房於當晚斃命已由姚某將情報縣請騐矣 
[英界公堂瑣案]  
　　某洋人訴稱昨自粤妓家出來陳阿斗無端詈駡與之理論陳復行兇蔡太守將陳研詰陳堅稱小的並不詈駡洋人無故扭毆太守謂爾身上並無傷痕何謂洋人毆爾顯係沿途滋事遊手好閒判押兩天以示儆戒○包探顧阿六禀稱近日人家所有東洋車時時失去經小的查得焦勝保先後竊得毛王等姓車八輛當往起贓有隣人薛金大出爲攔阻致焦脱逃惟在焦姘婦李氏家地板下搜獲車照數張因將薛等解案蔡太守質訊之下薛旣不認攔阻李氏亦不認與焦有私太守諭令分别管押俟交焦到案再行訊斷○二百六十四號華捕禀稱金錦元在四馬路西胡家宅調戯途間婦女喝阻逞蠻是以解案蔡太守以被戯者未經投質致金全不承認然察其情形似非安分之輩飭押候查明察辦 
[來信節錄]  
　　昨報有寗人方小妹毆斃堂倌一案據供在虹口招商局五號棧房生理本館照供備錄原不計其確否也乃兹接該棧房來信謂查得敝棧從無此人且敝棧豈有用流氓爲夥之理囑卽更正等語爰略爲删節而存其大意如此 
 
 

Page 4

 
 
[浙省撫轅抄]  
　　閏四月初六日試用縣吳鴻賓由京簽分來省禀到○初七日安吉縣陶禀見辭赴任新班海防卽用巡檢李煒由京驗看來省禀到禀見○初八日石門縣典周來省禀到禀見禀謝請補昌化縣缺○初九日黄得義禀奉憲委總巡差禀安叩謝並禀知本日接辦到差同知趙寶申禀缷武康厘局回省禀到銷差○初十日李燾交缷樂清史回省禀到禀見 
[蘇省撫轅抄]  
　　閏四月初十日常州府桐禀到候補府胡裕燕常州會審案件回准補吳縣典史石汝松禀知本日接印署吳縣典史錢寶和禀知缷事○十一日候補縣畢奉先缷署震澤縣事回○十二日署靖江縣祁德昌專丁來省禀謝奉札接署○十三日卽用縣祥安禀謝飭知請補泰興縣缺巡檢黄鶴齡赴江北李彭年赴准屬均禀知奉臬憲委緝捕差卽辭 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[客感次毗陵醉墨生韻錄請夢畹生大吟壇正可]  
　　滄江寂寂掩蓬門伴我閑吟酒一尊晚菊尚存籬下圃早梅欲問嶺南村暮雲靉靆懷良友春夢迷離憶故園利鎖名圜休自縳修身聊當報親恩踏青偶過酒家門解渴頻　飲大尊楊柳東風江上路梨花寒食雨中村悟空因果三生石寄隠脩篁萬个園顧我襟懷原曠達徉狂敢負故人恩○以問梅圖乞北條鷗所題詩料得浮楂客吟懷勝去年鄉心懸海上春意满總前三峽詞源湧千秋詩派傳寄將圖一幅乞爲佳篇[  潛溪問梅山人舒昌森求是草]  
[上海三馬路與昌恊賑公所陳竹坪經收直隷山東賑捐閏四月初十至十三日第六百五十四至五十七次清單]  
　　新册第七萬另七百八十三號瀏河陶靜涵善士續募開泰祥德源和二户各洋一元徐福興洋五角豐源盛丁亦齋二户各錢五百文無名氏錢五百十八文王永貴無名氏各錢四百文張萬榮同大盛各錢三百靜記錢二百八十二文端記錢二百四十文無名氏錢二百文以上十三户共洋六元由致大局來○新册第五萬八千三百十七號金陵王愼齋錢三百文又募林敬之陳御卿二户各錢三百高沛甫陳蓮生林焕昌三户各錢二百程萃生汪朗如林敬之王達源鼎臣程子泉各錢一百以上十二户共洋二元由老福興局寄來○四川廣安州署趙啓明善士經募蒲春澤銀二十兩劉錦章金星一金和庭張小泉鄭春台五户各錢四千文廣安州右堂元繼高譚竹軒熊矱之李子恆四户各錢二千文蘇玉田李鼎三林子安熊陶村屈豐泰雷熙和黄光照七户各錢一千文以上十七户共合來九七六平紋銀四十兩批見申規銀四十一兩四錢八分由湖萬昌局寄來○大倉濟泰典寄來吳門徐安齋先生爲七秩誕辰蒙諸親友公祝因减筵資移賑以爲諸親友造福洋二十元由永義昶局來○杭省萬承志堂余脩　先生募來知白齋主人因病許愿果然獲就痊助賑洋二十元○漢口洪受之求病速愈洋三元六安州署寄來毘陵如心道人續助洋四元蘇州復興成寄來無名氏求病速愈洋三元松江吳景隆號虚對洋一個小洋二角錢塘項織雲求姪女瑞芝病速愈洋二元安慶司號公記洋三元又募韓象忠求合家平安洋五元以上上二户共來洋八元浦左張氏洋四角○不求名求父母速愈洋十元衍大庄交來自求齋洋十元世恩堂李氏爲孫女慧頁求消灾降福洋一元鏡海道人因賣剪刀者遺忘剪刀三十把守候數月竟取來取卽將剪刀估値每把錢七十售去移賑以保賣剪刀者生意茂盛洋二元曲江陳姓服藥有靈洋一元無名氏洋二元保安居士洋二元施賢裕洋一元志遂堂洋十元無名氏銅洋九元無名氏陳銅洋六元售去前助來水晶筆架一個洋兩元○四天共收英洋一百另九元規銀四十一兩四錢八分銅洋十五元虚對洋一個小洋六角今併聲明 
[上海北市絲業會舘籌賑公所施少欽經收山東順直賑捐閨四月初六七日第　一千三百六十七八次清單]  
　　現成功德莫要錯過機緣救命第五千三號鑑湖悔過子募孔敦厚錢八百文不書名五百文無名氏見笑人王麗記程燦記四户各二百文共六户合洋二元由浙老福潤局來○龍溪縣刑席傅伯猷募無名氏銀六錢四分三厘退思子洋三元遠憐人東早子各二元雲靜山人蕉下客江鳥道人雲步山人水函子登瀛書屋六户各一元草草勞人六兌洋四元不聾子七兌二元師竹居士六兌二元金粟山樵七兌一元慳文學鉽五百文建魁老人二百文共十六户貼凈合英洋二十二元由閩省發審幕中貽榖堂朱寄老福潤局來○楚南體仁堂由漢口永吉泰託德泰庄來規銀一百三十六兩五錢錢塘隠名氏祈病速愈由俞慶生兄交來洋四十元蘇州任李氏求病速愈由德泰庄來二十元天源病愈完願由仁濟堂來十元嘯園瘦士補愆由松江沈拙公寄恊源局來六元無名氏病愈完願二元三新記求病速愈二元蘇州無名氏求産後全愈二元吳春甫求兄弟子姪平安由泰亨源來一元杏林居士完願由同里公號醬園鮑北夫寄全盛局來一元殷姓一元金國籽求子病愈一元不履邪徑人錢二百文二户由常熟孫伯涵寄寶順局來○連文冲募貽穀堂京松平銀十兩合來規銀十兩零一錢由源豐潤號來○蘇州潘仲溪翁第一百十五次募延福求全愈保平安洋十元又蔣定之募無名氏十元二户由惠泰庄來○常熟請衆消灾人募何蓮卿何芹生求安人不留名無名氏張亦蓮代求氏係歌廷吟梅草堂黄雪草堂陳梅村十户各一元由致大局來以上初六日○現成功德莫要錯過機緣救命摺第五千七百七十八號江西玉山縣署募童琴生無名氏二户各六元李氏二元周雲軒周潤生無名氏周恩麟四户各一元共七户合洋十八元由陳古愚先生交來○又二千三百九十三號汪理仲錢六百文欽旌貞女嚴六太太汪二太太程心餘三户各三百文魁記文記二户各二百文梅記蘂記二户各一百五十文共八户合洋二元二角由張旭初兄交來○又七千六百卅九號雷室善堂汪漱芳齋二户各洋三元吕功漁二元蔡禹翁雷可權俞夢幨潘渭舟念德堂李運生怡怡堂田挹翁陳瑞卿郭徠甫朱杏庄餘慶堂春生十三户各一元共十六户合洋四元爛板本洋二元爛板英洋十五元由恊和信來○又五百五號許晋康洋二元許鎭洪四角許宋氏程氏觀保金保周氏壽保病珍德保八户各二角共十户合洋四元由徽州全昌仁局來○又一千四百二十九號安海世德堂林規銀七十三兩不留名一兩七錢四分求願氏洋三十元化外居士二十元資福堂十元遺經堂五元厦門泰順號四元安海永綏堂三元五角厦門求母壽無名氏安海雲外散人求合家平安求無恙五户各二元安海問心齋一元求無恙五角定海一誠軒陳錢十五千文安海蓮華山人十千文共十七户合規銀一百五十三兩三錢由厦門恆豐號寄託本埠瑞記花糖行林閣奎先生交來○餘福堂求病速愈由蘇州姚寄託德泰庄來洋一百元徐枚臣求病速愈洋二十元金長生求病速愈十元休寗吳載豐求妻病愈由支塘致大局來三元涵養軒朱求妻病愈由鎭海全盛局來二元彭棪堂一元新市戴文彬求免悔由源記寄全盛局來一元無錫馮德玉求妻病愈虚對開一元○同源典募銓卿氏求妹平安洋六角移花接木芝莠氏二户各五角聚粟軒心餘力缺氏問心書屋知過氏四户各一角共七户合洋二元以上初七日 
[上海北市絲業會舘籌賑公所施少欽經收山東順直賑捐閏四月初八九十日第千三百六十九七十七十一次清單]  
　　現成功德莫要錯過變緣救命摺第一千六十一號惜花仙館銀四錢由蕪湖全泰盛局來○又五百七十號大通和悅洲善士二元由全泰盛局來○甘城倩雲張小姊求宿疾全愈永不復發銀四兩五錢五分雲閒寄廬來保家平安由徐曉秋來五十元福建霞浦縣人方坦由周宏來交到規銀七兩方善士五十王辰蒙諸友賜隆儀以謝筵資移助由杭州省修氏來十元馬醫心求病速愈由蘇州通裕局來十元程和勲求母譚氏病愈由漢口太古晉局來十元榮陽生十元朱小舫求病卽愈由長興縣署寄全盛局來十元宋培之募無名氏蘇州恊源局來五元安徽無名氏五元王蔭棠爲子病愈完愿由蘇州老正大局來四元廷春閣主人病愈了願二元寶善堂王求家道平安二元以上初八日規成功德莫要錯過機緣救命摺第四千一百三十八號羅彤墀求平安洋十元○又四千二百四十號左斗山募廣東運司署爛板洋二元○又九千三百六十號杭州春輝堂募陳敬之洋二元存德堂張王羅子二户各一元楊芳林楊門潘氏高炎生求福吳恩溥求福四户各五角范春泉陳吳氏張博安陳孟氏四户各錢五百文徐述甫少卿夏梅仙王門花女四户各四百文周寶茂一百文共十六户合洋九元錢七百二十五文由恊興局來○又七千八百二十三號心有餘而力不足有心無力人二户各洋五角由珠家角全盛局來○又一千五號天津無名氏由老福興局來洋三元○又一千一百三十五號免疴子洋四角上坡村人赤松子各二角○再生子宋澐求病速健洋五十元李萊山以三弟春山續婚蒙在滬諸友寵賜本擬設筵酬答兹特移賑代爲造福由恊泰洋貨號來二十元上釗病愈完愿由太古昌來十元丁炳齋十元有志爲善齋主人節省日用由松江東門龔寄恊源局來六元謝藹然求病速愈由姑蘇寶順局來二元王店無名氏因妻生産平安完愿由全盛局來二元無力子求妻産後病全愈二元以上初九日○現成功德莫要錯過機緣救命摺第五千二號鑑湖悔過子洋一元由寗波水利局來○又六千一百五號陸梅記洋二元又六千一百六號吳江署募程柳翁錢五百文唐敬俞二百文姚久保富保常保江保四户各一百文二摺共七户合洋三元由姑蘇通裕局來○楊州盧仁聲條募同字一次册第二百六十三號盧朝慶戴鳴岐夏琴芳三户各洋五角雨善堂四角王捷三賴耀庭二户各三角嚴炳泉二角廬仁聲隆銅洋五元盧大興銅洋三元賴公興和銅洋二元又銅洋一元共十一户合洋二元七角銅洋十一元○思補生求病速愈由嘉郡天孫錦綢莊寄全盛局來洋五十元邵啓臣求嫂病愈十元富桂華求子女病速愈四元劉門嚴氏求姊病速愈二元吳玉生二元鍾愼德一元宋欣甫一元許楊氏求病速愈一元陳逸記銅洋一元以上初十日 
 
 
 

Page 11

 
 
[審案綦難]  
　　前報述蕪湖拿獲盜匪男婦七名口云云兹得其詳蓋當時一縣署差捕在某茶寮啜茗見隔座一茶客形迹可疑卽拘送縣署研訊之下供稱曾竊江口某銀樓之物窩諸某處寄質某典某夥伴某爲寓公歴歴如數家珍毫不諱飭旋續獲男婦等人而錢孟超明府適有要公未及親鞫由邵少泉少尉升堂代訊懾以大刑毫不供認因卽下諸囹圄及明府回署親自提問始知七人中五人係眞正賊盜其一男一婦在蕪明開設小茶肆已多年矣當該盜初至蕪地見該茶肆主係同鄉婉言借住肆主夫婦恐非正人堅拒不允盜因此懷恨故被拘時隨口扳其窩留湖府廉得其情准其取保旋由某武弁保去然該夫婦已家産蕩然且受盡跪練踏杠諸般痛苦矣然則折獄可不細心乎哉○又聞客言繁昌某生一子雙祧芹香早擷某日之晚散步村前星月之下遥見隔河有緑林豪客多人分刼鄰舍因高喊集衆追拿盜恨之深濳訪明生之姓名底藴及被獲當官訊鞫竟誣扳生爲黨羽致生被官拘去嚴刑訊鞫百喙難分遂卽就地正法及家屬親戚聞言赶赴省垣則早已身首異處矣現經苦主誓不甘休𤁋情赴各大憲衙門控告云客述如斯不知是眞是假也 
[太守新政]  
　　調任江甯府李太尊在河南循聲卓著自五馬東下鵠侯江千者咸以先覩袍披宫錦笏篆岳雲爲快旣見首縣卽問地方疾苦民情强弱又謂沿途所見荒蕪不治者甚衆屈指東南底定幾二十年何以至今尚有比不毛之地毋怪課絀民貧嗣又將願與所屬籌招徠之法以期盡天時竭地力使閭閻無游惰卽爲億兆計久安後又見城北迤清凉以西或華屋或膏腴高高下下悉鞠爲茂草大有非異人任之意昔人礱巨石以待作碑之人可見前賢未有不借重于後賢者也江左有管夷吾豈止偏隅之福本月初二日宫課輪應府署第甲乙給膏火太守欲一攺向章經監院范觀察告以士子習氣狃于寛弛高才捷足者往往雙管齊下包一切掃一切毫無顧忌如必束身如束溼恐跅弛之士或不知立法之所　善豈不有負初心不如俾其聆風聲而知觀感習濡染而近自然尤得作人之雅因此是日點名時亦並不苛責惟限二更以前繳卷鍾山題仁者樂山知者動仁者靜詩題賦得江上風雲生老竹得生字尊經題凡爲天下國家有九經曰修身也詩題賦得耕田欲雨吾欲晴得晴字接卷者兩院有千許人向例每課必補取求考若干名上屆藩署巡道各補發七八十名以饜士林之望誠可謂空前絶後之嘉惠矣乃本屆求考者仍有五六百卷令人莫解或曰此如韓信將兵多多益善未必眞爲劉蕡之考下下也 
[車禁漸弛]  
　　漢口大街上自橋口下至花樓綿互十餘里一律平坦無凹凸處頗便往來卽鎭前後河堤各街亦皆平墊上年工程告竣時官禁車輛入街且令車行具結不准違犯各車夫亦維命是聽誠所以保護街道也近來日久玩年貨車漸入街市加以兩面小攤密如繁星車輛遇處行路之人幾無避讓之處易致碰撞况長條石塊一遭重車甚多斷折若不重申禁令嚴諭各車行如舊遵行將見平坦大道不數年而仍變爲崎嶇豈不大可惜哉 
[杭市摭言]  
　　衛靜帥以機器局鑄錢利弊若何應如何變通辦理之處雖經各委員禀陳亦不過粗陳大略必須親臨該局詳察方能成竹在胸故擬擇日偕許星臺方伯蕭杞山廉訪赴局察看會商云○近日連得好雨民望頓舒錢塘之下四鄉河水頓满但得水勢稍退即可播種及時惟天氣太寒往來行人雖亭午時猶重棉被體云○城内竊賊頗多事主之呈報兩縣及保甲局者日有數起督辦保甲局務祁觀察札飭各叚認眞梭巡切勿怠玩觀察更於三更後易服微行親身查察分巡各員方兾夏防稍寛得以高枕者又須奔波於風雨中不克尋黑甜之夢矣 
[騙術敗露]  
　　揚域灣子街某布店日前來一客購買各貨計價若干當取出洋銀票券一紙除付價外票上尚餘兩元店中因乏現洋找給請客稍待客曰旣如此吾他往有事迨事畢再至寳號找付怱怱遂去未及一刻忽有某甲華服翩翩貿然而至向店夥曰適吾友某姓在寳號購貨存洋兩元伊現因有事不克分身囑吾來此找取請卽交下勿遲店夥見其所言姓氏貨洋皆符惟神情過急頗滋疑竇遂請小坐意欲略加盤詰詎甲大肆咆哮說該店有意留難意欲圖賴正在敲臺拍桌前客適至店夥急上前詢問情由知係假冒遂將甲立時捆縛欲送官請懲嗣經旁人代爲哀求令其磕頭服禮始鼠竄而去　客購貨時甲適在我袖手目覩故所言能一一䐇合也噫華服翩翩而亦甘心下賤作此勾當何不自愛如此世之以貌取人者可以此爲前車之鑒 
[上海四馬路文報局内協賑公所三馬路與昌協賑公所四馬路高易籌賑所報解東賑第三十六批庫平銀五千兩公啓]  
　　啟者敝三公所自本年四月初七日交嚴佑之先生擕帶赴東第三十五批庫平銀二萬兩後續接佑翁由東來電尚待接濟兹於本月十三日由文報局湊集各善士捐欵計庫平銀三千五百兩與昌棧一千兩高易行五百兩合共庫平銀五千兩作爲第三十六批匯定票據專解嚴佑翁兌收散放以資賑需尚望海内衆善士源源賜助合此塔尖敝三所同人無任延頸叩禱之至[  粤閩江浙同人公啓]  
[賑務紀略]  
　　羊城鹽厘局徐君眞甫樂善爲懷募諸文武各員中共得四十一户合成九八規元六百三十七兩二錢一分由恒豫莊匯到均附有少畲宗丈救命摺敝館得此巨欵不禁爲災壞流民頌德弗置○蘇州鐵瓶巷喜懼天民由德泰莊匯來賑洋一百元求萱堂任王氏郤病延年蕭山無名氏求尊閫愈疾延年由杭州朱宅托晉生莊寄來賑洋一百元楊貽榖善士爲子病求愈助賑洋一百元蘭陵女士夢叶熊羆平安迪吉由常州朱宅寄全盛局來賑洋一百元委解直東均附有少畬宗丈助賑良圖洵堪勸世用特列報以誌謝忱上海北市絲業會館籌賑公所少欽施善昌謹誌閏四十一日 
[安仁樂善屬來信]  
　　敬啓者敝局設於外虹口租界十有餘載向章夏秋施診給藥邇夾貧苦人多本爲脊區益以江北流民異鄉食力之輩麕聚一隅爰於去歲攺爲常年施診給藥兹屆炎夏疾癘煩興之際添延内外專科詳細診治愼選藥餌照方給發並隨送痧暑等藥外恐未週知素仰貴館心存利濟敢祈登報俾遠近流傳第經費浩繁恒虞不繼尚祈諸善士宏胞與之抱懷普濟之澤隨心輸助以匡善舉是所祝禱 
[奉贈七十二峯閒人鄭夢徵茂才祖貽] 　 
　　區分吳越間山川邂逅萍波歇浦圓書卷謀生同作客苔岑相契喜經年四知我却惭楊震三絶君堪嗣鄭虔他日仙班聨玉筍霓裳共奏大羅天○夢蜞午王君次笙以詩送别握手依依蓋不忍余行也并出感懷一律見示依韻奉和藉誌别意一片鄉心攪歲殘歸裝料理五更寒此時已覺愁無限來日誰知大是難身世絮飛飄泊感情懷棖觸别離酸多君惠我瓊瑶什要當千金萬鑑看○離亭燕送驪睡軒主歸崇川何幸相逢萍水恰好詩場同志話雨吟風朝共暮聨得客窗知已驀地欲分離禁不住襟前淚愁緖萬千難理總爲事多違意我正南征君北返同是勾留無計此後托相思一樣魚書頻寄○送别鄭菊人别駕棠於役揚州聽雨宵來一榻連頻將往事話纏綿乘風身歴江河徧捧日心常霄漢懸鷗聚情難忘此日鴻圖績看著他年多君示我量天術君好學深思尤究心時事承以算術示我欲熱心香祝鄭虔相逢萍水極多情何事揚帆又遠行明月二分尋舊影君前在淮南書局扁舟一櫂記前程未看山色西湖勝君明年有西湖之遊先結梅花東閣盟君亦風流賢别駕豪遊到處擅才名[  西湖花隠楊槐卿次山氏稿於歇浦夢杭州室]  
[春草四首呈諸吟壇政可]  
　　烟外萋萋野色分春來何處不𦆯紛空堤高下連新水長路依微帶暮雲敢歎青袍曾悮我便抛紅豆亦思君天涯莫忘旋歸約寂寞園林日又曛溪梅山杏接時新渺渺平蕪見冶春落日芳郊嘶有馬東風廢院悄無人書帷他日應相照野燒餘痕尚未匀烟景何當看更好江村細雨晚來頻清淺池塘入夢時芳菲遍野日遲遲蘇臺十里迷憑眺湘浦頻年憶别離生意肯教殘雪掩柔姿忍見疾風吹簾前碧色休孤負鶗鴂聲中淑景移凉秋九月愴荒烟大地春歸又一年荏苒嫩添三徑碧芋綿低襯百花妍西宫雨過愁時長南陌風和踏處鮮獨有芬芳愛蘭芷騷人吟望思悠然[  苕溪愛蓮舊主烺甫錄舊稿]  
[劉謙齋觀察有臺灣之行日前左顧敝寓握手話别詩以送之錄呈高昌寒食生吟丈同指政]  
　　南天此去展經猷矍鑠精神快宦遊我未着鞭騑上路公今撃楫渡中流乘風破浪心還壯捧日凌霄志定酬倘得澎湖雙鯉便音書遥盼寄庚郵[  西湖花隠楊槐卿初草]  
[酬竹漁詞人卽次見贈原玉錄請莞政]  
　　年來壓綫客途中那有文章抵鉅公萍水逢君欣附驥菲材愧我敢爭雄早欽詩接三唐派更羡書傳兩晉風君書法甚佳漫訴天涯瀹落感及時花下醉蕉筒[  西湖花隠次山楊槐卿草]  
[慕西湖花隠大名久矣因無緣識面爲憾日前偕愛蓮舊主過訪欣慰奚似詩以贈之卽希玉和並乞指疵]  
　　久耳聲華識面遲而今喜得見丰姿襟懷豪放神俱爽吐屬風流品亦奇才雋自然能絶俗君寓滬有年绝不沾染申江綺習情投畢竟是相知獻詩聊當瓊瑶報布鼓雷門君莫嗤[  古香仙史平齋黄琮初草]  
 
 

Page 12

 
 
   
 
