# 1886 - 25 - 4904595

 

Page 1

 
 
[古今圖書集成出書告白] [  申報舘點石齋主人啓]  
　　本齋開印古今圖書集成工程迅速擬分六期出書其第一期本可早出茲因石印事繁圖畫不能速印故遇至丙戌年四月内始可出書六月終出　二期倘有因他故而第二次應繳之銀今年内未能繳到以致限滿罰去應歸本齋者論若干部均湏出售自丙戌年正月分起至六月底止每年　　銀二百兩其銀交足者卽付六期出書之憑草如過六月則預加至每部三百五十兩先付定銀一百兩尚餘二百五十兩俟　成之後繳銀取書此　 
[六十四號畫報出售] [  申報舘主人啓]  
　　法事敉平之後中國籌辦海防不遺餘力近從英國阿姆斯脫郎厰購到四十數量之大炮八尊行將分置吳淞江陰等口以備外侮本齋特倩畫工前往閲視按其大小短長尺寸照繪以供衆覽報首畫譜走獸兩圖爲任君阜長所繪後附淞隱漫錄圖說一則准於十六日出售此佈 
[諭美人虐待華人事]  
　　屢閲新報知華人之役于美境以價值稍廉遂爲土著所妒積妒成仇積仇成殺竟有兩不相下之勢凡旅處其地者大聲呼　幾不可一朝居噫異矣幼時聞父老言道光二十二年以前各國雖有通商上海尚無互市一二富商大賈集股湊貲相與爲飄洋生意製堅舶挾瓌寳漭瀁而行不知紀極或十餘年而歸或數十年而歸或且人船俱失無一得　　則獲利數倍數十倍是此時之游歴各國者空手無業之民不與也近今四十年來水則輪船夾板陸則纎路火車十　有被人略賣受紿而去者有無力經營發憤而趨者有曾游倫敦伯靈巴黎紐約歸而極道其繁華富麗相率豔羡而行者有生長廣東廣西福建臺灣愚而誤犯夫斬絞徒流暫爲逋逃而往者地球之上無處無華民焉中朝寛大此等出洋之人任其自去自來不加詰問其中非無居心正大處事精能與其邦之賢士大夫游熟察　風土人情逐什一之利步陶朱公後塵者此其所到之處亦無不尊敬之愛護之委曲以周全之又安有所謂虐待者哉然則此虐待之人殆亦由干白取夫人必自侮然後人侮之諺有云閉口深藏舌安身處處牢亦何必去父母之邦歴波濤之險求一啖飯處立足處尚不能苟且偷安而憂爲他人虐待且不能善自爲謀互相結納與彼中土著水乳交融徒望救于數萬里之遙爼切號呼若稍緩須臾而不得别尋計策而無從者何其愚且柔也夫此虐待我華人者不過下等之人平日受役索值頗昻致凡用以驅遺奔馳者悉委夫蓬飄萍泛之流彼處土人始而猜忌繼而憤恨不至羣起而交爭不止然而國主不知也官吏不問也譬之小兒嬉戲忽焉攘譬揮拳苟不至乎鬥毆殺傷雖長老亦不遽出爲呵禁非若從前秘魯國人虐俄華民甚至文移往復訂約周詳而後其風漸息住者得安比張樵野觀察爲秘日美等國欽使或深知該民苦况與美駐婉轉相商俾之出水火而登衽席則一路福星當不使鮮于侁專美于前矣乃舊金山西字日報又有其埠國家醫生阿短爾路者甘爲禍首專設奸謀煽聚匪徒日以殺害華人爲事夫前時換約新例雖有制限華人之說嗣在士丙葛大衙門駁銷經有新　刊告何得藉以倡亂幸事已敗露其同黨之文人末地路士秩及士文及雷士三名俄國人哥沙一名均已弋獲旋又取保釋放則此事如何了結首惡是否漏網在美國必有公論斷不姑息養奸釀成大患庶幾在該處華人共慶生成永無他慮焉考萬國公法和約内各有保護商民家室平安一欵宜何如先事豫防臨時彈壓已後保全豈可　二三不逞之徒暗爲吞噬明肆强梁使禍機一發不可收拾卽本境亦必遭其荼毒耶抑傭工者必有家主爲家主者必護傭工豈有用人之力助己之家任憑鄰右無良狼耽虎視及爲之袖手旁觀如秦人視越人之肥瘠漠然不　喜戚于其心勢必動色相戒裹足不前仍舊用本地之人其值必豐于華人亦何憚而不思變計使土著者不復成仇寄居者不憂蒙難而己亦得指臂之助省尋常之費也雖然人各有能加以勤儉卽在故鄉亦可謀衣謀食稍覓蠅頭以供朝夕以贍妻孥何苦遠涉重洋置身危地痛心疾首呼救無門似宜遠避兇鋒另尋生計使他人知中原地大渤博但有富厚之商並無寄人籬落受人箝制者不亦尊　國體而奠民生乎否則湖明及華盛頓處屢啓釁端雖美國必爲設法欽使必善調停必無礙兩國交好之情總不若及早歸來之爲得計耳 
[革道解京]  
　　已革臺灣道劉璈經錫衛二星使訊供定讞等情已詳前報刻接閩友郵筒悉大憲已委林大令元榮將該革道解送晉京矣 
[八閩新說]  
　　閩中生齒日繁財源益竭游手好閒之輩飢寒交迫往往無惡不爲有甲乙等數人預袖假票假摺結伴閒行行至人烟稠密之區僞爲遺失也者行人見之俯身拾取乙卽上前爭奪欲與瓜分其人不肯傾己囊贈乙怱怱持票摺而去自以爲儻來之物大得便宜及持往錢舖閲之始知其假十千之票不值一錢惟有付之一嘆而已○前紀山兠尾林姓家被竊刻此案已經侯邑捕役拿獲原贓窩主及偷兒倪姓亦均逮案吳大令研訊之下倪供出同黨李姓隨卽簽差拘獲窩主供稱姓林名二二家住後街前開糖店各贓由母親收下小的毫不相干大令遂將倪李各笞一千板林責六百板拘押候按律重懲 
[宜昌設電]  
　　中國電線將由鄂接入蜀中一事前曾列入報章兹悉刻有委員數人行抵宜昌借禹王宫權爲公舘日内將相度地勢安設電桿矣 
[禾城火警]  
　　十六日初更時嘉興城内報忠埭高姓樓房不戒於火烈炤横飛附近居民立卽鳴鑼報警俄而氷龍齊集灌救得卽熄滅祗焚去樓房一間間壁小財神廟一所亦付劫灰迨各水龍回時蓮漏二下矣聞高姓向充地保遇火後恐遭官讉避匿無蹤說者謂其與財神爲隣宜其可以邀福乃財神尚未臨門而火神先已稅駕造化弄人乃如是耶十七日午前又聞鑼聲四起知係北門外塘灣街中市沈信錩紙店失火愼幸爲時甚早人手衆多立卽救熄祗焚去後樓一椽聞起火之由因該店在樓上煮飯遺火積薪中遂致炎炎直上也 
[宫保抵蘇]  
　　彭雪琴保帥由滬起節日期已登前報頃得吳中函牘悉連日省中文武官憲統率隊伍分投迎接十八日申刻憲舟駛抵婁關當有淞北營葉鎭軍竇軍門撫標閃劉兩叅戎分班登舟晉謁憲駕　卽登岸乘輿拜會衛中丞譚序帥並赴彭芍亭中丞靈次拜奠然後至俞曲園太史家駐節是日雪澤紛飛道塗泥濘輿前僅親兵四人頂 
 
 

Page 2

 
 
馬一騎蘇人之親瞻丰采者皆言保帥精神弈弈雖鬚髮蒼白而矍鑠之儀不减往歲盖斗極一人彼蒼實深呵護也聞憲旌擬於二十日起程赴杭養疴于退省菴賜第云 
[豫章新語]  
　　江省夙產硝磺價廉物美屢奉江浙各大憲委員採辦刻浙撫劉仲良中丞復札委候補道朱觀察灌成來查磺務查江西爲中丞開藩晉撫之邦蒞治多年必熟悉硝磺利弊今者其將因時制宜以利軍火乎不禁拭目俟之○春間稅契委員四出催征兹大憲復每府派委一員再催稅契現已先後就道矣○江西督銷淮鹽總局前經兩江總督曾九帥委江西候補道涂仲舫觀察椿年暫行辦理上月九帥復委江蘇候補道馬雲牖觀察先松督辦總局事務昨已到江接手矣○張子衡廉訪捐館後其如夫人及三少　尚留江省　於上月某日開喪自中丞以下無不親臨並酸○萬載縣屬之谷源山深地僻無殊世外桃源昔年避亂者多托跡其閒鷄犬桑麻閑閑泄泄暇時就觀音閣塑大士金身奉之焚香合十膜拜良殷近有某甲者誘人之妻藏置其内借清淨地結歡喜緣固不畏穢跡金剛努目也一日卓午閣之四面無故火起甲僅以身免閣則頃刻間頓成灰燼鄉人咸歸罪於甲勒令賠修議甫定而被誘者之母家已知消息甲卽携婦遠遁刻已控諸琴堂終難免災生雀鼠也 
[瀼溪寒色]  
　　宜昌海關委員易君任事年餘頗孚衆望現經出使美日秘三國大臣劉芝田星使調作隨員上月之杪赴各署及各國領事府辭行月初前中營遊戎及史守戎親詣海關祖餞輝煌裘馬倍覺增光矣○前月操防營副管帶張君病故旣抱黔婁之痛又懷伯道之悲身後蕭條幾不能殮鎭憲以下各武員莫不量力賻助澤及泉下誠哉高義薄雲也 
[通州瑣紀]  
　　東關積善堂粥廠於上月十九日起開放○入冬奇暖瘟疫盛行張家灣某姓幼童忽患喉症延醫診治悞没藥劑服後登時殞命家人痛子情切控諸本鎭巡政廳廳官提該醫重笞百下以戒將來○騙人之術愈出愈奇近有一等人見人家門外黏貼報喜條者卽看明其名姓稱呼修函借物受騙者實繁有徒眞元之又元者矣○馮軍門統帶甘軍由京回通聞年内須一律撴回未知果否 
[女德無極]  
　　九江楚城鄉蔡某之女幼字沈某結褵數載式好無尤邇　沈忽中落畫眉人嬌生慣養不耐食貧然一與之齊終身不改固不能唱爛柯山逼休一曲也今秋女涓吉歸甯小住數月蔡憐掌中珠貧困正在無可奈何忽有某乙家甚富豪正欲關唯求匹蔡遂不顧名分暗託良媒竟於上月某日將女轉嫁於乙自以爲鴦鴛睡穩甘認蕭郎是路人矣嗣沈聞知赶至岳家吵閙並往乙家理論女以閉門羹待之沈遂控諸德化縣署想周邑尊明鏡　懸定必有五花妙判也 
[僧妓同懲]  
　　蘇臬憲朱竹石廉訪以弭盜安良須嚴保甲故履新後卽遴派各叚委員令查造門牌嚴密稽察其有藏奸窩匪　敗類及雉盧之窟鶯燕之巢一一詳細查明槪行驅逐日前西路巡員已查出妓寮一處當將鴇母及姊妹花送縣辦理南路巡員帶同書役地保查至朱家園準提菴僧房覺鼻觀氤氲香濃鶯粟闖入諦視則禪榻横陳者一比邱僧一比邱尼也香火因緣正在對參微妙爰卽飭役帶回訊理旋將尼勒令還俗僧則方盤托出大西瓜或有見而嘲之者僧曰西天瑣骨菩蕯常以色身示人提醒普天下善男信女爾輩俗人愼毋效豐干之饒舌　 
[雷壙剩語]  
　　甲乙二人昻然至三祝菴前某姓家趨入臥房一言不發主人詢之始言欲尋姓王之人主人大怒曰臥榻旁豈容他人鼾睡莫謂而翁無手叚獨不能非奸做盜拿乎甲聞言卽逸去乙被執出言不遜當被拘送保甲局請懲少年鹵莾白白吃虧誠可笑也○初九日文武印委曁本地紳耆奉吳觀察國華栗主入祠鼓樂喧闐甚爲熱閙觀察前駐軍五毫山賴逆潛竄入揚爲觀察所獲揚城得以安堵民人至今感之宜其觀瞻之人如是其衆也 
[三韓剩語]  
　　夜間禁止行人并不准飲酒凡屬酒舘一聞晚鐘聲卽須關閉酒舘爲盜賊淵藪夜飲者其意不在酒也今若此誠善政矣○仁川道上泥淖甚多有一老叟陷於其中已滅頂而氣絶矣使鄭婢見之必將曰胡爲乎泥中○某宦宴客招官妓十人歌舞以爲樂忽厨下失愼勢若燎原廳事亦付一炬樂盡悲生良可浩歎○有人衣紅衣醉容可掬蹣跚於途忽一練兵摩肩而過彼卽搥胸握掌辱罵萬端兵以老拳揮之卽倒泥中嘔吐狼藉兵則揚揚而去或謂其人卽官妓之夫俗所謂烏龜也海外乃亦有此可見曳尾者之種類繁矣○野雞已入市盈千累萬價值甚廉彼都之人多購員以贈親友亦鄉味之佳者○有賣假虎骨者索價頗昻識者指其爲僞彼尚嘵嘵不　嗾犬來前了不畏避取一眞骨犬嗅之曳尾狂奔賣者乃垂首無言荷其骨而去何地無作僞者惜識者少耳○城南入路上倒斃一人傷痕徧體不知是因仇見害或被刦而然也刻下緝拿正兇尚未破案○上月二十二日夜城西北隅民居失愼延　數十間是夜陰雲四合紅光燭天高　數丈移時始熄○本月初八日夜間陡起狂風大木斯拔沿海一帶民船沉溺及傷毁者甚多日本商輪遭風浪之險皆在此夕航海者爲之心悸○南山下半係娼寮與日人比隣而居遂爲其所佔本國之人無敢問津者○有持一圓物出售者如石而輕如卵而堅謂爲狗寳現尚未遇賞音○鄉間忤逆子金某生而不孝母雙瞽日以惡聲相加近聞偶因小故將母毆打隣人惡之執送於官當卽斃於杖下抛棄山林間噫不孝罪大狼犬亦不食其肉矣○有養鴛鴦者雌雄相得固將雙宿雙棲過一生也日間雌忽病死雄對之哀鳴不食亦相繼死禽鳥何知鍾情若是令人篤伉儷之思 
[咄咄怪事]  
　　某生郡之華享人素作阮瞻無鬼論聞人談神仙誕幻之事輙以鼻笑之一日家中忽來一怪能與人對語而不見其形審其音則三湘七澤間人也間道人休咎有騐有不騐然遠近之來問吉凶者竟幾穿户限六月中勸生赴金陵應省試生以無資斧對怪曰余爲君計之熟矣鷹餅二十枚置君行篋内三塲文藝好自爲之待君高折桂枝香當再以戔戔者作賀也生啓篋得洋果如所言遂買棹赴白下提籃入塲自謂榜花有兆格外滲淡經營孰意二塲已登藍榜怪所云題爲某某松屬中式者某某則皆大謬不然於是人始知其爲妖問吉凶者漸寥落若晨星久之生面黄肌瘦形若枯柴家人責怪已曰君自謂蓬萊仙子來結善緣今若此是　因緣矣將母自食其言耶怪無言而去逾三日案上置草一莖曰此瑤池九莖芝也煎服之病當霍然視其草卽隔年乾艾葉生服之病且日劇上年生育一甯馨兒甫周晬怪曰此英物也善撫之必成大器然君家福薄恐不能載不若捨與老夫則仙緣可證會當從赤松子遊也生方色難之兒已嗤然一聲噴血而殞由是合家畏之終無術以揮之去有言城内温公廟道士善勅勒術驅妖素靈騐乃集資數十金卽於月之十五日至廟設壇建醮法師方仗劍作法空中忽大呼曰此等伎俩直兒戲耳能奈我哉我將移東海不周山壓碎道人顱骨言未畢一石從簷際飛來如磨盤大砉然一聲墮落庭際上書一山字見者咸咋舌稱異至夜法師方踏罡步斗念念有詞生頓縮如蝟若甚畏怯者然比寳劍亂揮令牌怒擊則生反手舞足蹈效其所爲時或大聲疾呼箕踞而罵法師知家傳掌心雷恐或不驗遂草草了事收拾而去近則對影喃喃書空咄咄尤覺駭人聽聞余曰傅云妖由人興人無釁焉妖不自作生之崇於妖安知非生之隱慝招之耶然事經采訪者郵聞執筆人固未經目覩亦惟姑妄言之以附於齊諧子不語之後而已 
[津郡瑣聞] 　 
　　秋間李傅相晋京時會晤德國巴欽差備陳鐡路之利約有五端曰載兵曰運餉曰救災曰利商曰弭亂言大而賅傅相深爲嘉納現聞德國有電到津由德領事轉商傅相願借銀二千萬兩與中國開設鐡路其本利於鐡路築成之後分歲抽還提說也聞者尚疑信　 
 
 

Page 3

 
 
半○桐逹錢鋪開在河東豐蘆臺有分號幾處東人李姓固多財善賈者上月杪雇鏢車五輛裝銀二萬兩由豐蘆臺運津以道路多梗請某局保鏢派有鏢丁兩人擎插鎗旗沿途護送行至東堤頭相近突有盜匪數十人手持鎗械胡哨而來將車圍住車夫蝟縮不敢聲張鏢丁兩人捨命爭持死於鎗下其銀遂被盜匪分駄而去現由該鋪報縣請緝正不知贓犯於何時破獲耳 
[輕生類誌]  
　　太史公有言死或重於泰山或輕於鴻毛獨怪匹夫匹婦稍不遂意卽捐性命而不顧此亦大可憐矣有陳瑞者在天津鼓樓北開張紙紥店其徒曰劉二昔爲師弟今成翁壻通力合作甘苦同之今秋劉二赴小站裱糊從高跌下致受内傷到家便　陳失此愛婿鬱鬱不樂生竟又見支絀拖欠鋪面房錢十三千房主屢向催索而陳無力清償遂於前月杪在舖中自縊死當時津人有十三吊錢逼死一命之語房主住鹽道後家中物件被屍親毁擲一空報請騐屍新任姚邑尊訊得陳死由自取斷令房主給棺殮錢數十千了結不數日而又有母女兩人因債斃命之事母女不詳其姓氏賃居侯家后地方其主人貿易在外重利輕離經年不返家中米鹽瑣屑悉仰給於十指久之不無虧累日望良人之歸淚殷枕褥望斷刀環凄　情形誠難言喻上月杪有叩關索負者謂親見汝夫囊資返里何諱之深母雖不信然念度日之難生不如死遂於夜深人靜將其女扼死已亦投繯畢命或曰言夫歸者實索負者之無中生有耳然而釀成兩命咎將奚歸 
[照錄出使日本大臣奏稿]  
　　奏爲忠孝節義萃於一門請旨飭查分别陳請賜卹旌表以彰忠節而維風化恭摺仰祈聖鑒事竊臣上年奏調知府銜分省儘先補用直隷州知州楊樞來東派充使署叅賛官詢其家世知係駐防廣州正紅旗漢軍人其祖楊靖習繙譯由隨印外郎補領催咸豐四年紅匪擾及廣東省城靖守永康臺時樞父楊朝生就舘在外聞父靖帶隊剿賊因伊父身弱多病辭舘歸省七月初二日隨同出戰父子同時陣亡有馬啓微者鑲黄旗漢軍人聘靖女未婚亦同戰殁靖女聞父兄夫俱殉難遂截髮自誓易服過門守貞迄今已三十二年楊樞以祖若父爲漢軍世僕忠孝乃臣子之常未敢仰求卹典是以年久事未上聞臣伏念楊靖等死忠死孝死義正氣爭日月之光馬楊氏痛父痛兄痛夫貞操歴氷霜之苦一門義烈重壤光榮雖姓名已耀於志章而褒卹未邀夫盛典查楊靖等死難馬楊氏守貞各情均已載入駐粤八旂未書曾經前廣州將軍長善奏明將志書楷本咨呈軍機處有案臣現訪詢旣確似未便任其湮没合無仰懇天恩飭下廣州將軍查明楊靖楊朝生馬啓微陣亡事實及馬楊氏守貞年限册結咨部分别陳請賜卹旌表以資觀感出自鴻慈謹恭摺具陳伏乞皇太后皇上聖鑒訓示謹奏再據該員楊樞禀稱故祖楊靖父楊朝生殉節後胞叔楊朝漢痛父兄爲國捐軀亟欲荷戈執父繼承先志聞髮逆竄擾皖省未嘗謀告家人卽馳赴江南大營隨前浙江提督鮑超効力剿賊保至花翎廣東督標儘先叅將歴署　州南澳遊擊方楊朝漢之出外投營因忠憤激發　及報明該旂長官日久遂銷旗擋等情臣念楊朝漢一門忠孝風節懔然跡其投効戎行實欲繼承先志乃因出外日久銷除旗檔情殊可憫合無仰懇天恩俯賜飭下廣州將軍查明楊朝漢當時銷除旗檔緣由倘無别犯事故可否仍令歸旗之處出自逾格鴻施謹附片具奏伏乞聖鑒訓示謹奏軍機大臣奉旨另有旨欽此 
[照錄廣州將軍繼覆奏]  
　　奏爲遵旨查明恭摺覆陳仰祈聖鑒事光緒十一年七月二十九准兵部火票遞到軍機大臣字寄七月初三日奉上諭徐承祖奏廣州駐防漢軍領催楊靖於咸豐四年與其子楊朝生勦匪陣亡其婿馬啓微同時戰殁馬啓微聘妻卽楊靖之女未婚守貞已三十二年懇恩賜卹旌表另片奏楊朝漢出外投營未及報明以致銷除旗檔請飭查明歸旗各等語着繼格分别確查奏明辦理原摺片均着抄給閲看將此諭令知之欽此寄信前來奴才等遵卽飭令該旗確查禀覆兹據二品頂戴正紅旗漢軍恊領劉秉　等呈稱咸豐四年紅匪肆　逼近省垣旗營官兵分防各處正紅旗漢軍領催楊靖及伊子餘兵楊朝生俱在北門外牛欄岡與賊接仗陣亡曾經彚案咨部請卹經兵部照例議給卹賞銀兩因庫欵支絀未蒙給領楊靖之女許與鑲黄旗漢軍養育兵馬啓微爲妻尚未婚娶馬啓微亦在牛欄岡與楊靖楊朝生同日打仗陣亡該女聞知父兄夫併皆戰殁遂截髮自誓過門守節迨光緒十年女馬楊氏年五十歲守節三十一年亦照例呈請咨部旌表在案尚未奉到部覆查楊朝漢係正紅旂陣亡領催楊靖之子前赴江南鮑超軍營投効并未報明本旗該旗於同治二年六月初五日因點卯未到呈報逃走嗣逾限一月不歸照例咨部銷除旗檔此外並無别犯事故旋聞楊朝漢在鮑營疉著戰功保至花翎留廣東省以叅將儘先補用現委署雷州叅將等情呈報前來奴才等覆查正紅旗漢軍領催偒靖與其子餘兵楊朝生剿匪陣亡其婿馬啓微同時戰殁其女聞信過門守節俱係實在情形均經請卹請旌各在案應毋庸議惟楊靖之子楊朝漢投効軍營未經報明該旂是以照例銷除旂檔然並無别項過犯核具志切同仇奮勇立功可否仰懇天恩俯准將楊朝漢仍歸入正紅旗漢軍旗籍以爲効力戎行者勸出自逾格鴻慈奴才等未敢擅擬所有遵旨查明楊靖父子陣亡及馬楊氏過門守節併楊朝漢銷除旗檔各緣由理合恭摺覆奏伏乞皇太后皇上聖鑒訓示遵行謹奏奉旨楊朝漢着准其仍歸入正紅旗漢軍旗籍該衙門知道欽此 
[脩葺官衙]  
　　前任吳縣令任石芝明府丁艱後己於日前遷出衙齋新任馬明府定於二十日由通和坊公舘入署現在飭匠將照墻旁栅攔移開前署縣高碧湄刺史曾於墀下開濬兩井現據形家言實多不利因亦一并塡塞云 
[胡案細情]  
　　本月十七日報登滬南茶葉店主胡貞海卽鎭海呈控族姪胡祥學索借不遂盤踞滋擾一案其中訊斷情形尚有未盡爰再錄之先是道光初年胡鎭松之父錫吉曾與胡樹之在浦東周浦鎭股開源茂茶葉店至咸豐末年賊匪擾亂源茂遂閉歇祥學以斯時錫吉急欲避難未將股本拆開同治五年樹之又將源茂店内資本與鎭海在滬南股開茂生茶葉店嗣因兩下不合樹之將茂生合股拆出又赴周浦獨開源茂後樹之與錫吉先後物故錫吉之子鎭松與樹之之子湘泉兩下並無異說旣而鎭松又病故並無子嗣應歸祥學之子承立所有家產及賞時源茂店未拆股本亦應歸伊子得受因此時至茂生騒擾然鎭海與樹之雖曾股開茂生後卽拆出並無合股字樣至錫吉與樹之股開源茂與茂生並不干涉鎭海終念同族之誼兩次給祥學洋五百餘元祥學仍垂涎不已以致互相訐訟至十四下午王司馬提訊之下先詰族長胡照本等謂昔年錫吉與樹之股開源茂之事究竟有否答稱確有其事但以後拆股與否則並未得知司馬傳訊祥學祥學堅稱鎭松之父錫吉實與樹之股開源茂亂後錫吉物故樹之將源茂資本與鎭海股開茂生鎭松故後無嗣理由小的之子承立錫吉所遺店業應歸小的之子承受現鎭海欲將前項股本吞賴是以向之理說並無兹擾等情司馬謂卽使錫吉與樹之合股開店樹之故後亦應向伊子湘泉理算至樹之與鎭海股開茂生並無錫吉合股字樣則此事實與鎭海並不干涉顯是爾藉端訛詐况鎭松無嗣早應議立何故待至此時始有異說現在爾欲將子立與鎭松族中尚未妥洽何得平空爭產騒擾不休祥學仍嘵嘵置辯司馬怒謂觀爾行爲不類生意中人爾旣堅執一詞本委將爾並族長人等押候　回原籍任爾控告可也遂將祥學發　班房次日經族長竭力調停祥學知難逃明鑒情願息訟當卽備結求銷莫邑尊亦俯如所請 
[封印禮成]  
　　昨日已時封印印委各官均至道轅恭賀英會審員羅太守亦坐人堂舉行典禮吏胥　保分班叩賀而退 
[冬令患疫]  
　　時届嚴冬而天氣　致十分寒冷以故本埠患疫者時有所聞老閘地方之萬福樓茶舘中昨有中年男子煮茗一甌藉以遣興俄而人忽昏暈奄奄若斃茶愽士急邀薙髮匠秦阿虎來視謂是寒痧以針刺之始甦問其住處舁送以歸此外患疫者不一而足測騐之家 
 
 

Page 4

 
 
必以爲冬行春令矣 
[號主被毆]  
　　前日下午譚同興號主粤人譚某乘輿經過英租界胡家宅地方突有本邑人及甯波口音者多人向前阻住將譚從轎中拖出毆打并欲拖至會審衙門其時轎子衣服已被拉碎譚亦不勝狼狽適巡街捕聞聲赶至將動手者三人拘獲并囑譚同至捕房譚稱與彼等素不相識憑空被毆搶失金表及金剛鑕戒指三人則言因反人與譚有股票轇轕受虧不少囑　拖譚到華官衙門控告捕頭以旣有緣故理合控告由官派　恊捕提人豈容擅自拖入殊屬非是命將三人押俟解案訊辦飭譚退去再候質　 
[法界捕房瑣案]  
　　紫來街隆泰嫁粧店主陳少溪偕夥陸錦芳投案稱店夥瞿文剛私取店内之漆約一斤十二兩爲陸所見店中别夥屢次失去青布長衫洋傘釘靴馬褂等物爲　將瞿送　瞿供並不竊取别物是漆亦非私取有陸可証翁太守謂爾私取店中之物非竊而　當將衣服等交出尙可從寛瞿　不認太守卽飭管押候比昨晨臨捕房將瞿提案復詰瞿仍認取漆餘均不承太守謂可有人保出限三日查到失物瞿稱北間壁奚天祥同業中有熟人可以作保太守准其覓保○前有侍者倪良在興聖街與撑船人王阿寳在途相遇王將倪良之脚踐　與論遭王毆打失去衣服當將王拉押捕房等情已登前報昨晨翁太守將王提案着笞責二百板諭以嗣後不得行兇當卽開釋○昨報列訊明誣竊一案扛棒頭瞿子英於公堂訊案後卽着人四處訪尋旋於傍晚拿獲一人送交法捕房管押諒於明晨解案○法包探在清芬堂烟館拿獲竊取烟槍之李阿六秦阿金解案並在身畔　出質票數紙内有烟鎗票據南益泰烟舘堂倌王洪春投訴稱失去烟鎗早經報捕今聞獲鎗爲此投案翁太守詩之秦阿金據供曾在輪船充火艙夫現在失業與李阿六同偷烟鎗一支質票四張均是己物法包探禀稱李慣以偷鎗爲事太守着將兩人暫押着法包探往吊贓物又據南誠信堂倌胡阿二某烟舘夥王子恩投案報各人鎗一枝太守看俟吊贓物後來認 
[高易籌賑公所起解山東賑欵公啓]  
　　謹啓者敝所湊集第十一批賑欵庫平銀一千五百兩伸九八規元一千六百四十四兩於本月二十日會同文報局彚解山東災區核實查放兹據各處查賑諸君來函備述情形已登報章諒邀青鑒現在冬賑需欵固急春賑益難籌措伏願好善仁人大發慈悲解囊樂助俾資接濟功德靡涯耑肅奉佈伏祈公鑒[  李朝覲秋秤拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十一年十二月初四日京報全錄]  
　　宫門抄○上諭兩道錄前○發抄旨五道○新授晉撫剛奏報接印日期摺子○前署晋撫奎奏報交缷撫篆日期並請病假摺○直督李奏大員病請開缺調理摺子○陜撫鹿奏請旌表夾片○大臣紹奏請暫緩停止軍台津貼緣由片○將軍金奏請叅革防禦歸案審訊夾片○直督李奏撥解各欵夾片○雲督岑奏請更正名字夾片○十二月初四日理藩院鑾儀衛光祿寺正白旗值日無引見○何桂芳謝授順天府府丞恩○巴克坦布續假五日○穆圖善謝議敘叙恩並請假十日○内務府奏派雍和宫熬粥派出崑岡○召見軍機總管内務府大臣○皇上明日卯正至奉先殿壽皇殿行禮○發抄李秉衡奏海防捐輪請獎奉旨户部議奏欽此○又查明未中老生甘子璠等懇請恩施奉旨禮部議奏單併發欽此○又補用牧陳亮采等期滿甄别奉旨吏部知道欽此○又武宣令熊繼軒署蒼梧令奉旨吏部知道欽此○色楞額奏查閲後藏邊界回藏日期奉旨知道了欽此○○新授山西巡撫奴才剛毅跪奏爲恭報奴才到任接印日期叩謝天恩仰祈聖鑒事竊奴才恭承簡命補授山西巡撫交缷雲南藩篆遵旨入都仰蒙召見三次訓誨周詳莫名欽感陛辭後於十一月初七日馳抵太原省城初八日准署撫臣奎斌委太原府知府沈晉祥署撫標中軍叅將英華將山西巡撫關防並提督鹽政印信曁王命旗牌文卷等件齎送前來奴才當卽恭設香案望闕叩頭祗領任事伏念奴才知識庸愚渥承恩遇始中京秩洊歴藩司愧報稱之毫無復疆圻之忝領自維檮昧懼弗克勝查山西當大祲之餘元氣宜復巡撫握全省之要振奮宜先舉凡吏治營務鹽政均須實力講求次第整頓斷不敢瞻徇情面稍涉因循以期仰答高厚鴻慈於萬一所有奴才感激下忱曁兿印日期謹繕摺叩謝天恩再奴才經過地方雨暘時若民情均各安靜堪以仰慰宸廑合併陳明伏乞皇太后皇上聖鑒謹奏軍機大臣奉旨知道了欽此○○頭品頂戴調補直隷布政使奴才奎斌跪奏爲恭報奴才交缷撫篆日期並籲懇天恩賞假調理恭摺仰祈聖鑒事竊奴才於暫署山西巡撫任内准吏部咨光緒十一年二月二十七日内閣奉上諭直隷布政使着奎斌調補欽此當於謝恩摺内請俟交缷後入都陛見奉旨着來見欽此兹新任撫臣剛毅已抵晉省奴才於本月初八日將山西巡撫關防提督鹽政各印信飭委署中軍叅將英華太原府知府沈晉祥齎交撫臣剛毅接收訖伏念奴才自九年四月入覲天顏積時已久交缷後急思遵旨北上惟前月校閲武闈感受風邪痰嗽氣喘寒熱時作而缷篆在卽公事亟待清理未敢請假現在任内經手事件均已交代清楚感冐尚未就痊合無仰懇天恩賞假一月俾資調理一俟假滿卽當馳詣闕廷跪聆訓誨所有奴才交缷日期並請假緣由理合繕摺具奏再此摺係借用山西巡撫關防合併聲明伏乞皇太后皇上聖鑒謹奏軍機大臣奉旨着賞假一箇月欽此○○欽差大臣大學士直隷總督一等伯臣李鴻章跪奏爲專閫大員積勞觸發舊傷籲懇天恩准令開缺回籍俾資調理恭摺抑祈聖鑒事竊廣東水師提督曹克忠听募津勝六營一哨昨因檄令裁遣業經辦理就緒奏報在案兹據該提督呈稱撤防以後理　赴廣東本任供職惟克忠束髮從戎轉戰南北迭受重傷自甘肅任内丁憂回籍雖家居數年調養就愈而此次駐紥榆關海濱卑濕地氣嚴寒到防後日與將弁勇丁講求操防修築　壘事事躬親督率不敢稍涉疏懈以致海風潮濕襲入筋絡觸動舊傷九月間卽已舉發至今調理尚未就痊若以病軀赴任必至有曠職守乞據情代奏懇恩開缺等因前來臣查曹克忠久隨將軍多降阿征剿髮捻回逆謀勇過人戰功卓著前由甘肅提督丁憂回津杜門郤掃口不言兵上年奉旨起用臣商令募帶數營扼守山海關要地布置訓練紀律嚴明旋拜廣東水師提督之命跡其出處實能相時緩急應變赴機兹解兵後積勞傷發籲請開缺養疴情詞甚爲誠懇該提督年踰六旬久勞征役未便强令遠赴炎瘴之區相應仰懇天恩准其開缺調理以示體恤所遺廣東水師提督員缺並請旨迅賜簡放以重職守至曹克忠前在軍營身經百戰徧體鱗傷勳績在人耳目可否加　賞食　俸之處出自逾格慈施謹繕摺中驛具陳伏乞皇太后皇上聖鑒訓示謹奏奉旨已錄○○鹿傳霖片再據陜西候補知府景星耀等聨名禀稱查有甘肅同鄉已故烈婦陳蘇氏自十六歲於歸候選布經歴陳倬爲妻結褵三月陳倬因父服官陜西商州隨任奉養該氏在籍十餘年曲盡婦道宗族稱賢同治十年至陜該陳倬因父故哀毁病篤該氏晝夜侍疾願以身代是年十月十七日陳倬病殁痛不欲生含殮畢遂仰藥珣夫而死職等誼共桑梓見聞旣確不認聽其湮没理合出具甘結呈請旌表中藩司葉伯英具詳前夾臣查陳蘇氏以身殉夫大義懔然足爲鄉閭矜式相應請旨勅部准其旌表以維風化再此係中服宫省分據同鄉官就近結報是以循例具奏合併聲明謹附片具陳伏乞聖鑒訓示謹奏軍機大臣奉旨陳蘇氏着准其旌表禮部知道欽此○○紹祺等片再各台津貼一節自帮台官兵抗不到台以來仰賴聖澤汪洋撥發帑項先之以津貼繼之以雇價十餘年來藉此敷衍今准户部咨文以軍台積滯各差早當完竣請將津貼銀兩一律停止等因　現有帮台各站原可遵照停發惟現無帮台各站以每月所得之津貼雇覓駝馬有不足實無餘也在該官兵等勉爲支持以兾帮台各旗早到台所承領津貼非其心之所願在奴才衙門日給此津貼者正所以使之無所藉口暫顧臺差不悞亦兾帮臺各旗早到一日則津貼卽可早停一日否則帮台未到津貼先停而欲令其仍舊供差慮恐潰散之虞不旋踵而至矣奴才等再四思維論目前之急則津貼萬難立止論經久之謀則帮台萬難再遲惟有仰懇天恩暫將現無帮台各站津貼暫緩停止實於台務有禆此皆目前實在情形不敢不據實奏聞應否接續散放並欠津貼二萬餘兩如何補給之處請旨父部妥議辦理所有軍台津貼暫緩停止緣由理合附片具陳伏乞聖鑒謹奏軍機大臣奉旨户部議奏欽此○○金順片再奴才據管理馬廠事務記名提督紀才俊禀稱該處當差之花翎儘先補防禦披甲喜陞係吉林鳥槍營廂黄旗廣成佐領下　陡於本年八月初三日夜間將其服役之幼孩鼎生子用洋砲轟擊移時殞命當經禀蒙飭派前署撫　同知上官　勳念明傷痕並將喜陞交理事同知暫行看管聽候訊辦惟喜陞身係職官應請奏叅革職由地方官照例訊究俾成信讞　情核辦前來除飭該同知暫行看管外相應請旨將花翎儘先卽補防禦喜陞卽行革職歸案審訊理合附片具陳伏乞聖鑒訓示謹奏軍機大臣奉旨喜陞者卽革職歸案審訊兵部知道欽此○○李鴻章片再據長蘆鹽運司季邦楨詳稱光緒十年額徴在京各衙門連閏帑利銀十九萬六千十兩九錢二分八厘内除奉部覆准減停京引二萬道應減徴利銀六千三百二十三兩二錢四分九厘尚應徴銀　八萬九千六百八十七兩六錢七分九厘先因上年正課緩至十月奏銷接徴帑利爲日無　不克全數徴解本年春間運務緊要勢難兼顧旋經逐日比追除累參各商未完另籌追補銀五萬一千七百八十四兩五錢二分九厘實徴完銀十三萬七千九百三兩一錢五分又應解户部紙紅飯協餉飯隨解飯山東司飯六分扣平内閣飯共銀八千六百六兩九分八厘又應解内務府筆帖式護軍校脩理衙署攤繳參價等價共銀三萬六百七兩七錢三分以上帑利並年例等欵共銀十七萬六千七百十六兩九錢七分八厘内户部紙紅飯山東司飯等欵並内務府内殿廣恩庫步軍統領鑾儀衞太僕寺等處帑利銀兩已於先緒十年十二月初三日派委官吏分别解交共應解户部各欵帑利銀兩亦於十一年十月二十九日委解起程交納聲明參商欠欵另行彌補累商未完續徴補解等情造册詳請具奏前來除分咨查照外伏乞聖鑒謹附片具奏軍機大臣奉旨該衙門知道欽此○○岑毓英片再藍翎知州銜分省歸候補班遇缺前先補用知縣李鍾辰由候選從九品投効軍營臣前於光緖九年十一月二十五日奏帶出關摺内悞將其名辰字繕作震字現據該員禀請更正前來合無仰懇天恩俯准勅部更正以符前後保案除咨部查外謹附片陳明伏乞聖鑒謹奏軍機大臣奉旨吏部知道欽此 
 
 

Page 10

 
 
[光緒十一年十二月初五日京報全錄]  
　　宫門抄○上諭一道錄前○晋學政吕奏報試事全完並交缷日期摺子○又奏請賞假修墓夾片○又奏請　予義敘摺子○晉學政高奏報接印日期摺子○直督李奏武職大員請復姓歸宗夾片○楚督裕奏委署知縣夾片○愼無張奏爲審明定擬摺子○將軍金奏特叅監修委員革職聽候查辦摺子○十二月初五日吏部翰林院正紅旗值日無引見○德豐服滿請安○六額駙祁世長各請假十日○阿昌阿續假二十日○内閣奏派驗放之王大臣派出豫王福錕畢道遠尚賢○治麟奏請開缺○召見軍機○○山西學政臣吕鳳岐跪奏爲恭報微臣　事全完並交缺日期繕摺仰祈聖鑒事竊臣本年五月初一日具奏科試完竣一摺奉旨知道了欽嗣於七月二十日封門考錄遺才八月初二日循例會同署撫臣奎斌覆試選拔生員二十二日調取各屬優生扃試兩塲會考一埸愼擇其尤取定如額接辦武塲錄遺後隨將任内應辦事件逐一清厘兹新任學臣高　曾行抵太原省城臣卽於十月二十六日謹將關防案卷委員移交任事訖所有微臣　滿交缷日期除恭疏題報外理合繕摺其陳伏乞皇太后皇上聖鑒謹奏軍機大臣奉旨知道了欽此○○吕鳳岐片再臣交缷後應卽入都恭覆恩命因接安徽原籍家書本年夏雨過多各處先塋均有塌損若不及時修葺恐有暴露之虞臣廻望松揪每深悚戀合無仰懇天恩賞假三個月俾臣回籍修墓籍展私忱一俟假期就滿再行回京供職所有請假緣由理合附片陳明伏乞聖鑒訓示謹奏軍機大臣奉旨着賞假三个月欽此○○山西學政臣吕鳳岐跪奏爲微臣任滿遵例考核教職恭摺仰祈聖鑒事竊臣查准部文各省學政任滿時將通省教官是否堪以司鐸之處專摺奏明等因臣於按臨所至逐加訪察所有行檢不謹衰病　職者己業隨時函商撫臣分别懲辦此外固多循分供職之員亦有學養較優之上見聞旣確亟應保荐以勵　餘查有六品銜潞安府教授韓秉鈞品端學粹訓迪有方歴任以來士論翕服六品銜臨晉縣教諭梁卓午爲守兼優寔心任事前於俸滿驗看曾經會同撫臣保題在案陽曲縣訓導雷誠動誠樸仁廉愛士尤摯丁憂前繁峙縣教諭楊篤學有本原儒林推重以上四員惟梁卓午查照加銜限制無可再加可否量予鴻施交部議敘其韓秉鈞一員合無仰懇天恩賞給五品頂戴雷誠動楊篤二員賞加　子監學正銜以示獎勸俾各學士子皆有觀感而知矜式則不徒文風蒸蒸日上已也臣爲鼓舞學校起見合謹遵例具奏　否有當伏祈皇太后皇上聖鑒謹奏奉旨已錄○○山西學政翰林院編修臣高　曾跪奏爲恭報微臣到任接印日期叩謝天恩仰祈聖鑒事竊臣蒙恩簡放山西學政跪耹訓誨後遵卽束裝就道十月二十六日行抵山西省城當於是日准前任學政臣吕鳳岐委太原府教授程象濂陽曲縣學教諭劉恒業將提督山西學政關防　書籍又卷齎送前來臣恭設香案望闕叩頭祗領任事伏思學政以衡文防弊爲先以興賢育才爲重山西人士素稱樸質近年習染俗好有委糜不振之虞非導以窮經立专志俾之起懦破愚不能挽回積習如臣檮昧深懼弗勝惟有殫竭誠盡心校閲隨時啓迪冀仰答高厚鴻慈於萬一所有微臣到任兿印日期除照例題報外理合繕摺恭謝天恩伏乞皇太后皇上聖鑒謹奏軍機大臣奉旨知道了欽此○○李鴻章片再總兵銜兩江補用副將羅昌和貫州松桃廰人本姓樂我自幼出繼母舅羅景祥爲嗣遂從羅姓投効江西軍營歴保守備復隨淮軍剿平髮捻各逆及援護朝鮮案内保升今職現羅景祥已生子有後樂氏本生宗祧無　請復歸樂姓又副將銜儘先補用叅將史玉章浙江仁和縣人本姓施氏自幻出繼姑父史秉衡爲嗣遂從史姓投効淮軍打仗出力荐保今職史秉衡已有親子本宗之人阿祧請復師施姓據統帶親慶等營記名提督黄士林查明該二員均在營二十餘年所請復姓歸宗委係實情並無獲咎頂冐各弊取具該員等親供履歴清册加具印結禀請核奏前來臣查副將羅昌和叅將史王章二員現均在勞効力所請復姓歸宗核與光緒十一年二月兵部奏准章程相符應請將羅昌和復姓樂氏史玉章復姓施氏以承宗礻除册結咨部外理合附片具陳伏乞聖鑒訓示謹奏軍機大臣奉旨兵部議奏欽此○○裕祿片再署潜江縣知縣張錦雲調省差委所遺印務查有黄安縣知縣陶大受心地樸實辦事穩練堪以署理又署均州知州湯炳祥人謹飭任事愼勤堪以署理據布政使蒯德標按察使黄彭年會詳前來除檄飭遵照外謹附片具奏伏乞聖鑒再撫臣彭祖賢因病出缺凡有題奏事件應由奴才奏明代辦合併陳明謹奏軍機大臣奉旨吏部知道欽此○○雲南巡撫臣張凱嵩跪奏爲審明疎防斬犯在差房脫逃之看役人等按例分别定擬恭摺仰祈聖鑒事竊照蒙自縣斬犯李小五因修監提押差房乘間逃逸案當經會摺奏叅光緒十一年六月二十四日奉旨這所叅踈防越獄之管獄官雲一蒙自縣典史黄興南着卽革職　問交張凱嵩照例審辦有獄官蒙自縣知縣成占春着先行交部　處仍勒限緝拿逃犯李小五務獲究辦倘限滿無獲再行分别叅辨餘着照所議辦理該部知道欽此欽遵轉行並飭提看役人等解省發委審辦去後兹據雲南府知府鄧華煕等審明議擬由署藩司史念祖署臬司熊昭鏡覆審招解前來臣親提覆鞫緣袁幅張潰分隷四川南充渠縣向充該縣差役李開吉籍隷　縣充當更夫李小五係欲傷無服族嫂李杜氏身死獲案訊供通詳罪應擬斬之犯光緒十一年二月間該縣成占　因監獄坍朽報明重修將該犯提出暫押差房撥派差役袁幅張潰看管李開吉在外巡更三月二十日傍晚該縣典史黄興南前往收封騐明鐐銬完固諭令看役更夫小心防範封鎖差房回署是夜四更風雨大作李開吉進屋避雨與看役等均各困倦睡熟黎明袁幅醒起驚見地上遺有扭斷鐐銬查看李小五栅木朽斷已由後牆挖洞逃逸喊同張潰等禀經該典史黄興南追捕無獲轉報該縣成占春會營勘騐通報當將管獄各官照例奏叅並委　看役人等來省飭發委審據供前情不諱詰無鬆刑賄縱各情應卽擬結查例載監犯越獄如獄卒果係依法看守一時疎忽偶致脫逃並無鬆刑賄縱情弊審有確據者依律減囚罪二等等語此案看役袁幅張潰看管李小五在押脫逃訊係一時疎忽並無鬆刑賄縱情弊例無作何　罪明文查李小王旣由監提押差房押所卽與監獄無異該役等並不小心防範以致脫逃自應比例問擬袁幅張潰均比依監犯越獄如獄卒果係依法看守一時疎忽偶致脫逃並無鬆刑賄縱情弊審有確據者依律减囚罪二等例於李小五斬罪上減二等各擬杖一百徒三年解配拆責充徒更夫李開吉雖無看守之責失於巡邏　屬不合應照不應重律杖八十折責地役已革典史黄興南　防監犯在押脫逃前已叅革拿間核與直隷阜城縣典史張國柱同時疏脫重犯八名情節較輕現經訊明看役人等並無鬆刑賄縱應否仍照例留緝俟五年限滿分别辦理之處聽候部議有獄官蒙自縣知縣成占春前已奏叅議處仍勒飭嚴緝按限查叅李小五獲日另結無于省釋除供招咨部外所有審明定擬緣由謹會同雲貴總具臣岑毓　恭摺具陳伏乞皇太后皇上聖鑒勅部核覆施行謹奏軍機大臣奉旨刑部議奏欽此○○帮辦軍務大臣伊犁將軍奴才金順謹跪奏爲特叅監修綏定城工委員抗違部章任意刁狡請旨先行革職聽候查辦恭摺仰祈聖鑒事竊奴才於光緒八年收還伊犁曾據前總理伊犁善後事務巴彥岱領隊大臣長庚請派山西遇缺題奏知府吳炳鑫伊犁滿營協領恩祥監修綏定城工程光緒八年五月初一日開工三年之久僅將城身修竣出入用欵槪由吳炳鑫一手經理所用經費已屬不資屢經申斥罔知改悔卽將差使撤去所有綏定城樓　樓砲樓北門關帝廟等項尾工當卽改委監修惠遠大城委員甘肅候補直隷州知州李永祜兼修擬俟城工一律完竣責令經手各員出具保固印結造具丈尺做法應用工料以及監修管工各員薪水等項銀兩遵照部章逐欵分晰造具細數清册呈　奒核辦本年四城工完竣迭次札催吳炳鑫造具承辦城身丈尺做法用過銀兩分晰細數清册以憑核辦詎料該委員吳炳鑫不遵都章分晰造報籠統開具清摺搪塞了事屢經嚴催非砌詞支吾卽推諉接辦之員任意狡展肆無忌憚若非嚴　叅辦不足以儆效尤相應請旨將花翎鹽運使銜山西遇缺題奏知府吳炳鑫先行革職匀地方官看管除飭滿營協領恩祥將承辦城身逐一丈量造具丈尺做法出具保固印結呈請核辦併查明吳炳鑫領用銀兩如有浮冐卽由奴才嚴行勒追以重公款　儆官邪外所有特叅監修綏定城工委員抗違部章任意刁狡請旨先行革職聽候查辦緣由理合恭摺具奏伏乞皇太后皇上聖鑒訓示謹奏軍機大臣奉旨吳炳鑫着先行革職聽侯查辦餘依議該部知道欽此 
 
