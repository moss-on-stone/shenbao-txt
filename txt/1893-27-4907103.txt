# 1893 - 27 - 4907103

 

Page 1

 
 
[精印隨園三十種告成] [  圖書集成局啓]  
隨園本史文章經濟冠絶古今海内通儒無不仰之如泰山北斗生平撰述博至百卷益以他著共成三十種兵燹之後原板蕩焉然存翻刻者亥豕魯魚幾至莫可辨認本局覓得初印眞本悉心　校排印成書紙張旣潔白無瑕墨色光潤可愛妥釘四十八本盛以全椐木箱刻已千成卽日出售核定每部實價洋銀五元諸君子先覩爲快者請移玉至申報舘帳房房購取可也 
[論臺防]  
臺灣一島孤懸海外山嶺回環林箐叢密豺狼晝嘷蛇虺夜出瘴癘之氣觸之易生疾病具其地開闢未久狉獉未化番衆不知耕種不諳禮義射生爲食猶是茹毛飲血之風野處安身不改上巢下窟之素當明季時荷蘭航海東來據有其地築壘屯兵爲久守計土人懾於砲火之威帖伏不敢動然但覊糜而已未能使之心悅誠服也厥後鄭成功舉兵海上屢窺閩粤江浙等處計不得遂乃圖竄據臺灣以爲負嵎之地驅逐荷蘭如發蒙振落由是臺灣遂爲鄭氏所有朝廷議勦議撫累月經年迄無成功後用施琅策始以水師長驅大進一戰而復澎湖再戰而得臺灣宣布國威申明法紀由是臺灣始隷版圖以其地近福建遂歸福建管轄編爲郡縣設巡道一員凡遇歲科考試卽歸巡道主持蓋以地處海外舟楫往來每有風波之險學政或視爲畏途不若逕歸巡道主持可以省却許多周折以故巡道之權視他省爲獨重迨互市以後輪舶暢行破浪衝風視重瀛如庭户曩日閉關自守之局至此不得不變重以海疆多故控制之方萬不容緩於是改建行省特簡重臣常駐其地俾事權得以歸一聲勢得以聨絡蓋向之僅視爲郡縣者今則儼然重鎭矣當劉省三中丞擁旄海外時正值改建行省諸事草創較之治尋常行省蓋有難焉者且區區一島孤懸大海之中外則虞海氛之不靖内則慮生番之梗化措置苟未得宜叢脞必將立見較之治内地行省蓋更有難焉者省帥知欲圖自立必當先除内患遂慨然以撫番爲事令熟番往誘生番諭以德意令其翩然歸化賞以金繪榮以頂戴並飭鑷工爲之剃髮恐其萌襲復生則給以剃刀一把俾得霍霍磨之隨時奏用顧生番之歸化者雖時有所聞然出草殺人仍復不免則又不得不脅以兵威蓋剿之與撫固有相需以成而不可或缺焉者也或謂旋剿旋撫旋撫旋剿不過掩飾目前偷安俄頃終不能爲一勞永逸之計不知生番性雖頑梗然五官百體無異於人則其知覺運動當亦與人不甚懸殊果使懾之以威以平其桀驚之氣感之以德以化其蠻蠢之風優而柔之漸而漬之俟之以歲月待之以寛容一旦豁然貫通必能受我範圍甘爲臣僕夫猴之與犬本蠶然一物耳然豢養旣久卽能默喻人意聽我指揮虎之與豹恃其瓜牙之利啖噬之雄長嘯一聲百獸股慄似非人力所能制矣然置之鐡籠心中朝弄而夕玩之亦可使野性漸馴供我騙策而况生番回儼然人類其蠢不致如猴與犬其猛亦不及虎與豹而謂剿撫兼施之終不可收效於將來乎彼英法諸國於阿非利加一洲素不隷版圖者尚欲斬荆榛闢草萊以用兵懾其心志以傳教化其蠢頑矧臺灣素歸中國版圖非阿非利加可比果能孚以信義被以仁慈吾知數十年之後羣聚穴處之儔必有延頸跂踵望風歸附者使後之人上下其議論而謂招附生番實劉省帥有以開其先豈不偉歟顧莫爲之前雖羡弗彰莫爲之後雖盛弗傅劉省帥雖壁畫於先使非邵筱村中丞善爲布置蕭規曹隨覯若畫一則亦未必能愼終如始卒底於成夫使撫番有效自能化無用爲有有至於發憤爲雄卓然自立則非富强不爲功基隆之煤自開挖以來頗著成效不但可供本處之用且足供他處之用富國之基於此已操勝算金沙出產亦旺果使辦理得人則取之無禁用之不竭自足以供國用而濟民生又况賦稅旣清則吏胥不得中飽餉糈所入自可源源而來中丞知致富之道已具規模乃毅然以自强爲事特派公正廉潔之員前往各處查閲營伍若者精悍可恃若者老弱未汰嚴密稽覈絶不瞻徇情面復赴浙寍一帶添募勁兵以爲彈壓巡防之助其所以爲自强計者亦旣推日孜孜不遺餘力可見有非常之人而後能成非常之事吾甚幸劉省帥之力創於先而尤幸邵中丞之善持於後也於是乎書 
[上清仙語]  
　　户部山東司示傳山西派委請領鹽引委員祥麟所請光緖十五年鹽引限五日内赶緊赴部查點引張毋違○吏部爲批示事據貴州補用知府曾希銓呈稱前因河南省災廣賑長極力捐助賑銀一萬兩聲明不敢邀奬惟疉蒙原任河南撫憲倪專案具奏請旨開復花翎三品銜道員原官均經部議以所捐助銀兩另覈給奬在案現接據河南巡撫裕行知卑府前在河南捐賑銀兩願得何項虚銜封典或移獎子弟應由卑府自行報明請奬伏思卑府曁子弟均得有官階封典别無移奬之人前在河南捐賑銀兩原係情殷報効不敢仰邀奬叙惟旣蒙吏部照章核議給奬然别無移獎之人理合據實聲明由部量予奬叙奏懇恩施等因到部查移奬之案向由户部照章核議本部未便據呈奏請所請著不准行○禮部示頭傳覺羅官學候補教習張渭王秉銓限三日内赴部騐到並携帶筆墨以備當堂塡寫親供核對筆跡毋違○海軍衙門本在崇文内煤炸胡同嗣復度地於西四牌樓粉子胡同奏請欽派監修大臣招商建造現已一律工竣擇於上月某日喬遷是日有二套大車四五十乘每乘載銀四萬兩前後有軍人四名把守由舊署移至新署内查騐人庫封固○吏部爲出示曉諭事所有盛京户部筆帖式程玉崑前由候補筆帖式因勞績出力保奏候補缺後以六品官儘先補用蒙盛京户部侍郎宗室綿宜給咨到部相應出示曉諭傳令該員穿天青褂備帶補褂元青褂佩帶對子荷包手巾忠孝帶於十一月二十五日子刻赴左翼門外報到伺候點名預備膳前帶領引見如排班時不到卽將該員緑頭籖撤下並傳令該員於二十三日午刻衣冠赴部演習口奏履歴如是日不到卽將該員引見扣除○西四牌樓迤南福祥永西安門内永祥得兩錢鋪資本俱不甚殷實目下出欵多而入欵少掌櫃恐外邊票存紛至沓來遂商同於上月二十二日清晨告知徒夥等人先後逃避隨經看街兵丁呈報文武衙門○天津人某甲在宣武門外赶驢市開設狗肉鍋房歴有年矣與同鄉萬順老店主孫某夙日有仇屢經人排難解紛迄未解釋上月二十一日黄昏後糾約同類持械往萬順尋孫報仇孫亦糾聚多人互相砍擊爲時未久各有損傷本地甲捕等人急往拿獲若干人解至北城内坊看管次日坊主王君帶同仵作前往檢騐塡寫傷格禀詳城憲聽候城期帶城訊究○某日巡視中城孟侍御呈報差滿所遺中城事務經都察院公同酌擬以林侍御紹年暫行接署俟擬陪有人卽以主擬正帶領引見聽候硃筆圈出 
 
 

Page 2

 
 
[俄電將通]  
　　大北電報公司所通俄羅斯電綫將次滿期中國電報局督辦現任津海關道盛杏蓀觀察禀明李傳相咨准總理衙門照會駐京俄欽差核飭駐津俄領事就近與觀察商辦其詳已列報章嗣經再四籌商訂立約章向俄廷陳奏隨於俄歴一千八百九十二年十二月二十二號卽華歴本年十一月十六日在聖彼得羅堡畫諾十八晚領事接奉電音十九日上白傳相並函逹觀察觀察詢以何時開辦領事答稱俟欽差及總署核奪施行可也聞其綫由中國逕達恰克圖再由恰克圖接連俄綫以期四通八逹攸往咸宜云 
[津沽瑞雪]  
　　天津來信云天時亢旱麥田望澤殊殷地方官惄焉憂之爰於十一月十五日就城隍廟設壇祈禱示禁屠宰以迓天和至十八日撤壇十九日卽天氣隂沈雪珠錯落傍晚花飛六出渍遍七十二沽夜半推窗惟見瑶天瓊海之中映以淡月朦朧如披雲林圖畫越兩日牆頭屋角積素未消二十二日復見雪花至午後而霽有持玉尺以量者謂深三寸有奇來歲豐穰均於此雪兆之矣 
[赭雪餘譚]  
　　蕪湖自上月二十四日連得瑞雪四五寸嗣是氣候愈冷爐圍密室猶苦狐貂不温門外風利於刀瘦骨更難禁受矣市上稀逢人迹店鋪皆虚掩其門惟聞凍雀覓食聲噪遍簷牙屋角二十七夜内河忽全行氷結雪又高積其白如毡閒向江口望之檣影如林彷彿植於平地商貨無從轉運駁船數百號膠滯水涯躉船上貨物如山浹旬不能起岸廣商運米之艦連到數艘而内河水不能通以致無米可運江干馱米小工一二千輩生機頓蹙枵腹雷鳴戰栗於冰天雪地中因而凍餒致斃行人臨流躑躅一葦難杭膽壯者聨襼掎裳履冰而過甚至高車駟馬亦在冰上往來連日來晴旭高懸堅冰漸泮駁船户迫不及待遂於本月初二日鳩集同輩鑿之沖沖自晨至暮時僅將寺碼頭至管驛巷鑿開其上直接浮橋四五里間依舊冰堅於石際此歳事將闌各埠之大艑小䑸悉遭永結三老蜷伏篷底無不怨滕六君之寡情當十一月二十八九日洋關寒暑表針僅存十二分本月初一後漸漸上升初三日始有三十餘分有關心時事者謂光緒十三年雪深七八尺壓壞民房無數乞丐多凍斃於途者其時寒暑針縮至十五分人以爲見所未見詎料今年更變而加厲天道誠靡常哉 
[鐡甕叢談]  
　　本年鎭江各屬因旱而荒王可莊太守深以米價騰貴爲憂適接蘇省鄧方伯札文著令米糧不得出口並禁止高擡價目以便貧民因卽出示曉諭著米業中人一律遵行並另行示諭柴價亦不得過於昻貴刻下米價極低者每石錢三千文高者亦祗三千七八百文柴價每擔不出二百文雖時逼年關而閭閻尚不致有薪桂米珠之歎何莫非賢太守之賜哉○前英領事阿君以茶肆烟寮客寓三者最易藏奸不准在租界開設各户遵卽遷移租界房屋因之遂多空閒屋主虧累甚多具有悔意聞刻下賈領事欲暫弛此禁以從商人之願果爾則租界中可望又增熱鬧矣○丹徒縣王大令因明年二月舉行縣試三月府試所有本城書院特提前課試示期正月十六日甄别一切遵照舊章○拐匪陳紀瑞及朱三經人控諸琴堂王大令提訊之餘直承不諱遂判令笞責後用雙連枷梏其頸著各坊保鳴鑼押令遊街示衆每至一處示衆七日然後交與别坊以次遊行俾城廂内外人皆周知然後開釋○保甲局繕成告示遍貼大街小巷其文爲嚴禁小錢用者重辦亦可謂不憚三令五申矣○日前某輪船下駛時搭客某甲已將行李送入艙中忽憶及寓中尚有某的遂登坡往取比回船已放氣展輪急上躉船而船已相離數尺情急躍上立足未穩墜入江心躉船上人見之立卽呼小划船撈救雖幸援登彼岸而已渾身濕透氷凍欲僵矣後經人勸慰再三始稱謝而去○某日道署當差之勇丁某乙忽持刀奔赴某氏家砍傷某丙手指内係署中門丁之子無端被砍卽向道憲禀訴情由道憲發交孫秋潭明府訊供乙堅不承認遂移交縣署訊懲王大令研訊再三知因妬姦起釁氏爲旗營中人先經旗官鞭責懲治内則俟傷痕平復再行提訊語云姦近殺不誠然歟 
[見此凉人]  
　　鎭江來信云江北鄉人某姓於日前爲膝下成婚綵輿迎娶時須道經某渡口其時河氷凍合渡船停擱不行舁者遂履氷以過比及日暮仍從氷上迎新婦而歸不料天氣已轉而融和堅氷漸泮媒人安然登岸而綵輿竟墜入氷窟中舁者在氷下呼人援救所幸河水甚淺得以拖泥帶水而回新嫁娘未諧魚水之歡先試凌波羅襪我知新郎見之當詠毛詩今夕何夕見此凉人之句矣 
[恩减冬漕]  
　　南漕爲天庾正供杭州於本年夏秋之交上天靳澤田禾秀而不實故雖鴻嗷幸免依然魚夢難占朝廷深念民艱降旨减收漕米仁和縣所轄各圖内每石照七二折徴收計額米一石者實徴米七斗二升錢塘縣所轄各圖内每石照八折徴收計額米一石者實徴米八斗小民感仰皇仁咸額手而頌曰聖恩浩蕩於萬斯年 
[五茸客述]  
　　新任松江府華亭縣王幼根大令下車伊始卽兢兢以息訟安民爲事凡於民間事故今日進禀明日出批一經送稿籖牌 
茂才田夏氏控高某均已事隔經年兹皆檢查卷宗一律讞定若大令者不誠明敏過人善於折獄者哉○上月二十五六兩日大雪後朔風怒吼寒氣偪人各河凍結成冰厚至尺許舟楫膠滯問渡者皆由冰上往來有地名斜塘者距郡治二十餘里襟黄浦而帶泖湖一片汪洋夙稱澤國上月杪某日裏塔匯後某姓行親迎禮以舟不得渡綵輿逕從冰上舁行返時行至中流着然一聲冰忽碎裂連人帶轎陷入水中新婦及兩宅迎送諸人半從伍大夫游莫可援救計占滅頂者共十七人誠浩劫也又聞天馬山之北某河突有難民百數十人履冰上而過足跡所至暖氣漸通冰忽裂開殿後之七人一齊陷入此外凍斃於卑田院中者超果寺有七口廣化寺有三口泗涇鎭亦有五六口噫可慨已 
[富山雪色]  
　　日本新任第六師團長中將北白川親王履新後巡閲各衛戍士卒明治二十六年正月十九號閲小倉衛戍畢卽日赴門司逹馬關巡閲各要塞砲兵營○明治二十五年臘月七號爲韓王登極後三十年踐阼之期王妃及日本駐劄韓京領事杉村君之夫人及小川新藏國分三君之夫人入宫參謁王妃及世子妃賜宴極豐酒旣酣命出宫妓歌舞夫人觀畢始拜謝而出○日人捕鯨之法相傳得自徐福鯨之太者一頭值銀四五千圓次亦二三千圓得則須繳納官稅明治二十六年正月八號忽有長鬚鯨一頭漂至臺岐香椎村島丸山洋面身長十餘尋經人得之售得銀一千五百圓應納稅銀一百四十圓有奇據云此處自去冬迄今共得鯨四頭村人於是設會酬神并名其地爲寳海云○伊藤總理大臣自受傷後公事均由内務大臣井上伯代理日前在大磯别墅上表辭職而陸奥外務大臣因遭女公子之喪亦乞假游相州鐮倉以遣愁悶日前亦上表辭職日皇均未允准伊藤欲讓與井上伯實授并上伯不答因於十四號自大磯回京至十六號陸奥亦自鐮倉回○日本駐紥意大利公使中島君信行於明治二十五年冬奉命前往履新兹有信云已於本月十二號抵羅馬府矣 
[淮書]  
　　清江訪事人云委署淮揚鎭標右營叅將夏春廷叅戎勝本於十一月十二日　　捧檄抵清江謁見各大憲旋赴王營衙署於十七日接印○徽寍池太廣道楊子通觀察由晥赴都於十一月十八日過清江○前任淮關憲世監督於十一月十五日北上回京○十一月二十五日海州士民公製聨匾祝漕帥德威漕帥因其由遠道而來欵以盛筵藉仲情誼○十一月二十六日之夜初更時山陽縣璄東岳廟市口某姓家失愼焚去草屋數間○淮北天氣寒冱異常上月二十四日河水初尚流通旋卽結成氷塊河流遂斷舟楫不通渡船擊破堅氷以便載人往來○清河縣翁邑尊於上月二十四日由獄中提出盜犯一名會同松協戎余都戎押赴市曹處决○淮安軍捕　姚别駕奉漕憲札委親赴安東縣會訊盜犯訊明後立正典刑然後回赴戟轅繳令○清河縣南北鄉士民公獻匾聨衣傘復鐫德政碑一統樹諸栗大王廟前以伸頌德歌功 
 
 

Page 3

 
 
之意 
[格致書院冬季課題]  
　　壬辰格致書院冬季課題由山東登萊青兵備道憲李子木觀察所命共題三道第一道問鎗砲取準必用抛物線法今以二十四生特之砲平擊敵船當若干里若　向下擊或斜向上擊各當若干里究竟下擊上擊有何區别果用何法乃能避其上擊仍不碍我下擊能精思其故得其數而詳述之歟又以開花彈子下墜平口與平擊豎口當用何術使之不失累黍能考其用法歟第二道張騫班超優劣論第三道黑龍江通肯河一帶請開民屯議今自出題之日爲始限至明春正月晦日截止逾期概不收錄然後彚齊寄呈子木觀察鑒閲評定甲乙觀察智珠在握氷鑑存衷操玉尺以量才秉金筑以取士所甄拔者並皆名流碩顏衡鑒之公久爲海内所欽仰一經賞識如登龍門而獲展驥足凡在書院肄業諸生有不爭自濯磨勉朂光采以仰副觀察期望之盛心哉觀察原意本欲於今歲齊集課卷卽行甄别出案俾肄業諸生列於前茅者獲邀優獎藉供歲寒之需其溥惠儒林愛才禮士誠爲有加無已無如書院定例與扃門考試者不同一時在遠方者未及咸知不無向隅故不得不假以時日然觀察之雅意不可不使之聞之也凡投課卷仍交三馬路格致書室至於課卷悉由自備長短廣狹各隨其意無一定也 
[流氓訛詐]  
　　本邑小南門外成衣匠某甲被流氓簇擁至某烟館拆稍一言不合將甲兇毆旋有同黨佯爲解勸令甲給以洋銀三元始了其事 
[上海縣署瑣案]  
　　英界後馬路山東賑捐局失去鷹銀一百三十二元總辦王觀察將家丁魯發單升送縣訊供續提許慶華德候訊此已詳列報章前晚黄愛棠大令升堂訊究魯單同供稱上月二十九日失去洋銀時小的等同在外間購物迨回天色已晚見許華在主人烟榻上吸食洋烟日間先聞華許搬運箱籠小的等實無行竊之事許供稱小的係直隷人在楊老爺處當家丁失去洋銀之事並不知情華供稱小的係無錫人在嚴老爺處當長隨上月二十九日如何失竊小的頭緒全無大令一再盤詰四人各執前詞遂判令將分别收所聽候覆訊核辦○揚耀軒控王錫芝楊富金圖賴賠欵前晚黄大令升坐研訊耀軒没案訴稱原籍無錫縣向爲糧食生意去夏有白榖五百七十石雇王及富金之船裝運言明包裝包缷行至半途據富金稱貨船遭風失事漂去貨物甚多餘下若干倩唐金三售與金萬生處小的向富金及王理償一味圖賴不得已投案控告叩求究追金供稱小的開設雜貨店富金央唐經手將濕榖售與小的其貨早已付清實不知中有糾葛唐供稱經手是實餘不知情王供稱小的係崇明人所裝之貨遭風漂失突被富金將船扣留富金供稱小的係本邑人操舟爲業去年爲耀軒裝貨中途遭風漂没所剩之貨均已濕透當時知照耀軒耀軒不願收受是以價賣與金曾付耀軒洋銀五十元事尚未了惟將船扣住並非小的所爲大令以金唐並無于涉當堂開釋王及富金未便置身事外著各賠洋銀八十元王等嘵嘵不已大令著收入所中押繳 
[英界公堂瑣案]  
　　包探顧阿六禀稱王錫卿向母何氏索錢不遂乘間取其妹銀水烟袋質錢何氏惡之投報捕房拘拿送案何氏訴稱兒子不務正業日事遊蕩屢訓不悛竊取妹之銀水烟袋旣已吊贓願償質本并請大老爺將兒子懲辦可也王無可狡辯俯首求恩蔡太守判令管押三禮拜察其能否改過再行核示贓給氏領去仍著給還質本○包探黄四福禀稱席張氏報稱被張阿生攫取銀簪是以解案請訊張供稱簪由小的拾得如今只乞施恩蔡太守判令管押一禮拜贓存捕房以便給還失主○包探唐寳榮禀稱卞寳舟等見杜德三在虹口建屋向之阻止且復行兇是以拘案請究杜訴稱小的係宜興縣人向在外虹口結搆團焦蟄居其内邇者捕頭派人知照令改爲瓦屋並由憲差傳大老爺之諭囑赶緊造成卞及陳小居皆係鄰人向日亦住草棚兹知照小的抗不遵諭小的不允以致懷恨逞蠻卞供稱小的係山東人與杜爲隣不敢行兇尚求恩赦陳供稱小的係鹽城縣人在治下當小工度日彼此皆是近隣不敢多事蔡太守飭將卞陳從寛交保諭以如再抗玩定予究懲○包探江阿三禀爯張長富竊取顧嘉興家洋銀銅錢共若干復將銅燭臺一對售與施茂路經小的查獲人贓解送案下查得張尚有同黨未經拘獲顧投案領贓張泥首堦前連爯該死宛轉乞命觳觫可憐施供稱小的不知竊贓是以誤買蔡太守飭將張押候拘獲同黨再行訊辦施交人保出○副捕頭禀稱昨日見張榮榮所駕馬車違章飛駛因之飭捕拘案張供稱小的不知租界章程以致誤犯蔡太守判令罰洋銀四元如數撥充某處西醫院經費 
[法界公堂瑣案]  
　　德康質店之趙裕坤偕大隆之周松林榮興之蔡炳亨大興之趙晉成匯源之姚幹卿德祥之沈鶴鳴寳源銀樓夥張炳初等控稱向爲銀匠之周清華自製包銀首飾混押錢文小的等數家店鋪皆受其騙前晚周又至德康典押當卽看破扭送案下包探王榮培禀稱周清華昨被裕坤等扭送捕房捕頭囑往作中查搜並無首飾祗有鐡鐙鐡壳等物一併送案尚有爲首之人與周同造僞飾業已逃避周供稱小的本爲銀匠八月間有慣做假首飾之阿戚至小的處商量合做銅底由阿戚做成小的惟抱鍍銀皮問爾等共售首飾若干供稱僞貨無人承買只好典押問爾經手押去多少答稱平時由阿戚典押因德康認識阿戚面目故囑小的去押不料被其看破阿戚一聞消息當卽收拾行李避匿他方張煩初訴稱周清華混冐店號務求究辦周供稱作中本有成源招牌恐市上不通能故由阿戚找尋友人另造寳源牌號趙裕坤等同謂周於去年起共押假物不少周稱與周松林爲鄰是以認識同轉問周曰阿戚何姓供稱姓朱現在不知去向同轉著將周押候比究所呈僞物著各押鋪領回候示○錦名洋行收租人陳愼齋控稱王陳氏卽王湯氏積欠租洋八元二角曾送捕房管押昨有王雲泉邀同流氓四人在八仙橋畔守候欲令小的將王湯氏保出不遂其意致被毆傷手指並扯破衣服幸有巡捕至將王送案王雲泉供稱王湯氏係小的之妻被押後小的措得洋四元六角欲尋收租人交付其餘懇求寛限不料收租人不肯收洋反將小的毆打陳愼齋稱王湯氏之夫係獨眼今在外面伺候可請傳質同轉命將獨眼人傳案問王湯氏是爾何人答稱係小的結髮妻王雲泉係譜兄弟言畢檢洋一元　角交案同轉謂王雲泉白爾與獨眼人結拜兄弟難道其妻亦與爾結拜乎爾冐認人妻應得何罪判押候掌責八十下爲王湯氏代押候繳到租洋再核王湯氏准卽釋放○丁仁和訴稱小的在浦東開設箍桶店朱杏林本在店中爲夥緣作事惰怠業已停歇前日乘小的閉門出外竟由隔壁墻角上扒進竊去釘靴一雙洋犬一頭小洋六角携帶鎖匙從屋内開門逃出旋經小的追至滬上得以尋獲釘靴一雙在押店贖出今將朱送交捕房請訊朱供稱欲向丁處借穿釘靴因丁不在家中向鄰家借得鎖匙並非扒墻行竊又有雨傘一頂亦係小的自取現在捕房同轉判將釘靴雨傘及在林身畔搜出之小洋六角一併給丁領去餘著自行理處通事禀稱俞龍昌徐學桂陳阿弟吳李氏等於夜間三點鐘時挖花戱賭爲巡捕查知送案情究俞龍昌等供稱小的等有洽比之誼前晚乘興挖花輸贏甚小以後不敢再賭同轉判各罰洋一元搜出之洋一元一角一併充公竹牌銷燬輪船搭客韓忠信失去衣服七件將接客人陶渭山控告屢列前報昨日韓又投案禀追棧中經手人汪芝卿聲稱衣服在輪船上失去棧中未能照賠且陶另有人薦保須由薦保理處同轉允如所請著將陶交保赶緊理處下期禀覆○朱華氏徐兆環互控一案其詳屢登前報昨晨朱華氏及股東吳桂芳經付公董局押櫃洋之譚生發吳竹軒等均投案譚稱經手付公董局洋一百四十八元約合規元一百六兩朱華氏稱初次付洋八十四元係朱田貞處收來之欵又徐兆環交付洋一百四十八元據云兩次均付與公董局作銀一百六十八兩此皆徐經手之事包探王榮培禀稱徐屢傳不到故將保人王德甫傳案同轉謂徐若不到伊等未便同去收帳著將王德甫管押著交少頃徐到案始將王釋出一併前去收帳○陸長求控徐成全 
 
 

Page 4

 
 
盜賣車輛已列前報昨日陸偕收買車輛之姜阿二到案候質姜稱不知車是偷來被押去洋六元同轉著將車交案再行核奪○匯得豐錢店之柴桂林與天地一家春之黄福寳爲租屋轇轕屢列前報昨日兩下投案候示黄稱有恒洋行保單一紙業已收回所云房租一節求請恩斷同轉謂柴曰據黄所禀租下房屋價值甚昻今判定爾每月出洋八元不得再少黄尚嘵嘵不已同轉謂業已斷定不得多瀆著當堂立摺爲憑○正昌報關行唐桂勳偕洋人伊麽田及義康愼號之趙炳榮控稱十月初五日義康愼有火油三百箱囑爲代報關稅寫定内地派司二十張每張計油十箱當日如數交付裝貨開船忽被周太濮廟卡上查出破綻謂派司上所註油十箱不知被何人加添一百箱布圖將永報關之火油私運他方當將舟子及人貨扣住正欲移送該舟子忽棄貨脫逃由卡員禀請道署轉飭上海縣移文法公廨查究現經義康愼將船户許阿六卽清華扭送到案務請究問同轉檢閲第六十三號派司上確改加一百字樣卽問許曰此單上係爾親手加添否許供裝貨者係小的之船目下已交與張巧三經管伊等交付油單非由小的經收未知其中曲折趙炳榮稱正昌交來派司廿張數目相符小的留下兩張以十八張交與許清華亦裝油一百八十箱嗣經卡上查出弊端今將船户許清華尋交到案以憑追究許阿六稱貨單由張巧三經手小的未曾目覩不在誰人所改問爾知船上共有火油若干箱供稱裝貨之船共有二艘有聚泰源囑運火油一百箱同轉商諸魯繙譯官判將許阿大交原差帶去歸案辦理趙炳榮在英租界居住暫行交保○沈秋舫扭二圖地保陳玉祺至案控稱陳於光緒十六年前借洋一百五十元約於次年還清立有筆據嗣因逾期不付是以送案請追包探禀稱陳至捕房時在身畔搜出鈔票洋一百元並對時表等物一併呈案陳玉祺供稱欠洋是實前曾還過五十元沈稱有利息洋四十六元去年收過四十元旋據蔡忠正聲稱與兩下均有友誼昨晚原告說明另立限票求請銷案同轉謂陳身畔有鈔票洋一百元卽可理還供稱此洋急欲贖取衣服謂借洋應先料理着將洋如數繳沈諭令出外赶緊找清同轉以陳玉祺遇會丈局中有事屢次抗傳不到是何意見着押候辦理 
[復設振所]  
　　敬啓者本年順直山東復遭水患災黎數百萬流離困苦號呼待援聖上軫念民艱立卽截漕發帑各大憲急籌賑撫思所以鳩集而安存之又復不遺餘力顧災區甚廣需用浩繁官賑之外不能不借助於義賑頃吳味熊太守惇蔭奉李傳相命往南洋各島勸捐設局滬上談次論及諄諄以籌賑相朂敝同人等竊維施濟之道各有同情獨籌賑至今日誠有難焉者曩在四馬路高易公館創設籌賑公所有年雖頗爲海内共信已於去冬裁撤兹重違太守意且以救災善舉弗敢不勉爰集同人仍倣昔日高易公館章程另設寓二擺渡廣肇公所内經收協賑一切費用自備不動賑欵分毫如蒙賜欵徑寄該處發給收條按月登報彚收彚解以昭信實伏願四方君子自求多福力體時艱踴躍輸將幸甚盼甚語云人之好善誰不如我敝同人於此深有厚望焉籌募順直山東協賑公所同人唐廷桂李文明陳維翰韋華國葉道廣唐國泰鄭樹勳鄭之驊黄以權盛鴻　謹啓 
[葛韓二君第三批壽儀移助]  
　　謹啓者葛君蕃甫同轉韓君山曦司馬陸秩壽辰壽儀移助善舉第一二兩批已照登報布陳公鑒今又奉到葛君名下徐子靜翁洋五元義合公司内鄭芸初翁王松森翁二位各四元楊廉甫翁方蓉舟翁二位各三元錢昕伯翁宣琴山翁何碧山翁朱葆三翁趙馥疇翁朱煦亭翁程桂舲翁許堃翁張雪堂翁永豐盛號内朱涵芳翁萬利號内徐仁英翁十一位各二元蘇夢漁翁蘇夢葊翁楊士蓮翁應鏞翁宋文鏞翁五位各一元潘俊麟翁潘俊坊翁二位各五角韓君名下徐子靜翁洋五元宋文鏞翁胡敬祖翁黎煥庭翁田芃卿翁卞之坤翁源生號陸位各一元是批共收洋五十八元福缘善慶具徴聲氣之通賢主嘉賓永洽慈祥之誼望雲叩謝不盡依馳上海六馬路仁濟善堂施善昌等謹啓 
[跋平髮逆圖攷]  
　　髮逆之亂蔓延十有餘省獸蹄鳥跡幾遍中原幸曾李胡左諸公起自皖湘削平大憝披荆斬棘還我江明而勞師已近二十年矣是書爲江南刦餘生所輯而吳君友如爲之圖其中紀髮匪之披猖名臣之勛業以及軍中朱鷺之曲露布告捷之書要皆洽　殫聞原原本本而又付諸畫史圖繪燦然據云原本得自曾營故能詳盡無遺與春夢菴筆記盾鼻錄蕩平髮逆圖記諸書别開生面也今者河山重定依然錦繡乾坤回憶昔年離亂情形宛如夢寐披閲一過能無感慨係之歟昨承藜牀舊主以一帙見貽因志數語於簡末 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浙省官報]  
　　十一月十七日兩江督標營務處記名提督郭寳昌由蘇來浙拜會候補同知阮祥藻德武安孝四縣繆鈺海石桐三縣俱禀見禀辭催地丁差過仕昇禀知前辦江干保甲蒙記大功叩謝通判吳鴻烈禀辭赴建湻遂三縣催地丁差江蘇候補通判牛漢奎前直隷深州江槐序禀見卽用縣黄耀奎禀辭赴於新昌催地丁差大挑縣胡壽海瑞平泰三縣候補縣石治棠壽桐分三黄在申永武浦湯四縣雙斌程安長三縣忠滿奉鎭象三縣俱禀見禀辭催地丁差王澤民禀辭赴衢屬催地丁差巡撿蘇應培禀知籌辦練勇出力蒙保五品頂戴叩謝未入流何傳烈禀銷杭嘉湖三府保甲差 
[金陵官報]  
　　十二月初四日沿江緝私候補道楊鍾琛沙漫洲來總理兩江營務處候補道曾廣照上海回二品頂戴記名遇缺簡放江蘇補用道羅嘉杰由蘇州來通判李覲霖禀知奉委蘇州鑣貨釐捐差知縣董汝誠禀知奉委調辦儀鳳門外保甲差初五日總理兩江營務處候補道曾機器總局候補道郭防營支應所候補道吳沿江緝私候補道楊鍾琛厘捐總局候補道歐陽金陵洋務局候補道蔡火樂局候補道蔡首府李兩首縣陶藍署溧水縣宋傳燧到通判李覲霖赴蘇州鑣貨厘捐差署海門協蔡國祥交缷回均見知縣汪鵬翥禀知奉委勷辦河運差布庫大使王慶芬禀在奉委河運差並辭赴三河騐收漕米補昨日知縣李前泮謝委署安東縣　 
 
 
 

Page 10

 
 
[光緒十八年十一月廿一日京報全錄]  
　　宫門抄○分缺單○直督李奏籌議永定河北岸石堤工程擇要分叚辦理摺○護晉撫胡奏總兵暫緩陛見片○東撫福奏豫籌光緒十九年黄河汛防經費摺○直督李奏遴補海軍管輪各缺片○大臣志奏橋道銀兩以十成實銀請領片○十一月二十一日理藩院鑾儀衛光祿寺八旗兩翼值日無引見○張仁黼請假十日○順天府奏京師得雪三寸有餘○召見軍機○光緒十八年十一日分缺單小京官翰林院典簿劉復隆逾限孔目章正甲改教知州雲南昆陽蘇忠廷革知縣福建漳平顧芝革湖北宜都劉肇甲丁廣東遂溪丁秉乾近直隷赤城謝炘降河南湯隂陳其昌降州判雲南南安宋惠方以令用縣丞直隷赤城沈裕崑以令用○○大學士直隷總督一等伯臣李鴻章跪奏爲籌議永定河北岸頭工上汛接築石隄工程恭摺覆陳仰祈聖鑒事竊臣承准軍機大臣字寄光緒十八年八月二十四日奉上諭給事中洪良品奏永定河水性湍急每易潰决其北岸頭上汛關繫尤重等因欽此臣查十六年北上二號漫口大工經派臬司周馥前往督辦熟悉機宜卽飭馳赴該處會同現辦工程之存記道桂本誠永定河道萬培因詳細勘度據該司道等勘午北上一汛隄長十五里中間河面寛六七里首尾兩叚僅寛三里勢成兠灣若建石隄須作長十三里過此兠灣抵十三號之利垈土岡而上乃得形勢永定濁流湍悍每遇横河頂冲搜刷掃根深至二丈數尺石隄必須深築根脚使其不能搜翻連日探騐河底其一二號内挖下一二丈偶見石子三號以下純係細沙石隄難於生根惟有就沙開槽無樁滿築灰土以爲基址挖深則水源旺出工作倍難該給事中原奏謂河底全係石子自係未經勘騐之言查勘蘆溝橋上下違年石隄其大塊條石需費最鉅其次則用成片石塊不拘方圓尺寸壘砌成隄其整齊堅厚者皆百年以外之工至今未壞今擬仿此做法採取片石用灰壘砌需費較省該處距採灰石各山遠者四十餘里近亦二十餘里官採毋庸給價惟給開鑿人工及搬運車脚駝力細核道路遠撑載運銀兩所費已屬不資現擬石隄做法自頂至底共高三丈底寛一丈六尺頂寛四尺隄底築灰簽樁以資擎扎隄頂加築灰土以防雨水滲入連底灰土並計高三丈四尺二寸隄後帮築素土共成隄頂寛四丈底寛九丈一尺所擬做法丈尺均係從省核算不能再减該司道等親往採石各山履勘並面詢土著匠夫調查從前工册就現在修補叚落察騐撙節估計每片石隄做成一丈應需銀三百七十兩八錢三分八厘三毫計自北上頭號至十三號利垡地方止計程十三里共二千三百四十丈需銀八十六萬七千七百六十一兩零隄後每里應做丁字石格六道需銀一萬七千五百餘兩共銀八十八萬五千二百六十餘兩此外尚有官役薪飯　夫犒賞蓆棚土房紙張油燭雜用一切約銀四萬兩原奏謂十里石隄需費不過十數萬金亦係未經分析考核之言此項石隄工程每年凌伏秋三汛不便刨槽十月至正月凍結期内不便砌灰歳計做工祇有五六個月開工以後諸事順手必須四年始可辦成由該司道　繪具圖說詳覆前來臣查北岸頭工乾隆嘉慶年間因工叚險要兩次奏改分爲上中下三汛而上汛尤形吃重歴届歲費釋價四五千金大汛搶險尚難預計隄岸純是白沙十里以内難覓膠土汛漲搶護幾於人力難施實爲各汛最險之工一遇漫溢輙冲刷南苑墻垣右安門彰儀門一帶皆爲水阻卽如十六年二號漫口被災之廣堵築之費是其明徵該給事中謂籌治永定河莫亟於北岸上汛自是有鑒於此今擬添建石隄藉資捍衛洵爲防患未然一勞永逸之計近年河工人員亦多有持此議者總慮工程浩大鉅欵難　竊維此工屏蔽京師且關下游民生利害仰荷聖明垂問何敢以工艱費鉅諉爲可緩之圖直隷本屬缺額之區加以逹年工賑頻仍實無餘力如果舉辦　須請撥部欵惟九十餘萬之鉅帑即使分年指撥恐亦籌措爲難臣再四思維與該司道往復籌度惟有分設擇要舉辦之法測量該處地勢自一號至八號河底高於平地一丈數尺至三四尺漫溢則必奪溜水勢正對苑門爲患最重九號至十三號河底低於平地一二三四尺卽使溢出尚易搶護且距京略遠爲患較輕兹擬先將最要之一號至八號接造石隄工長八里共一千四百四十丈連每里添修石格共需銀五十四萬四千八百七兩零計三年可以造成由部分年撥欵每年約需銀十九萬餘兩薪賞雜用等項仍需銀三萬兩卽由直隷湊撥尚可竭力匀籌其九號至十三號工程應俟以上八號工竣後察看情形再行酌辦似此擇要分叚辦理則請欵較少程功亦速謹繕具北岸上汛形勢圖說恭呈御覽伏懇勅下部臣詳籌議覆一俟撥定欵項卽可從速興工現估工程物料係按時價實用估計力從撙節未便以例價相繩將來定議開辦再由臣選派熟諳工程大員詳細覆核督率辦理除咨户工部外理合繕摺覆陳伏乞皇上聖鑒訓示謹奏奉硃批該部議奏圖併發欽此○○胡聘之片再臣接准大同鎭總兵呼延霖咨稱該總兵具摺謝恩籲懇陛見欽奉硃批着來見欽此咨會前來臣查總兵呼延霖渥荷聖恩簡授專閫自應遵旨北上俾遂瞻仰之誠惟大同爲省北重鎭控扼邊疆所轄口外各廳地勢遼闊素爲馬賊游勇出没之區本年夏間苦旱飢黎徧野雖經設局賑撫派兵彈壓民情悉臻安謐惟晚禾復被霜災收成失望瞬届嚴冬飢寒交迫深恐匪徒勾結爲患該總兵呼延霖到任以來巡緝地方整頓營伍辦理均極認眞前因冬防緊要兵力不敷經臣責令該總兵督飭營練擇要駐劄嚴密梭巡正當妥籌布置未便遽易生手合無仰懇天恩俯准將新授大同鎭總兵呼延霖暫緩陛見一俟北路情形稍鬆再令交缷北上臣爲愼重地方起見是否有當謹附片陳請伏乞聖鑒訓示謹奏奉硃批着照所請欽此○○尚書銜山東巡撫奴才福潤跪奏爲豫籌光緒十九年黄河防汛經費以資修守恭摺具陳仰祈聖鑒事竊山東黄河每年防汛經費原定由司道庫撥銀四十萬兩嗣因工用不敷經前撫臣張曜奏經部議歲增備料銀二十萬兩頻年工鉅費煩猶形不足光緒十五六兩年用欵至八十萬及九十七萬兩不等十七年奴才將薪水口糧等項設法裁節用銀六十五萬兩本年請撥銀六十萬兩原期舊欵開支省益求省詎意伏秋大汛水勢盛漲上下游險工迭出存料告罄委員四出搜羅放價採買並拔出在地新料按畝給值需費過多以致不敷應用復經奴才奏請續撥藩庫銀五萬兩霜清後查核收支尚形短絀而各防料物更須設法　籌蓋自鄭工失事以來全河淤墊水行地上全恃堤埝掃壩以資抵禦而掃壩愈密工費因之益鉅奴才受恩深重雖一稭一石亦惟恐稍涉虚糜而目覩防險情形有非經費充裕難空言補救之方者此所以夙夜徬徨不得不直陳於聖主之前也現據各總辦禀報兩岸掃壩自經伏秋大汛多被淘刷蟄陷亟應擇要加廂所有來年春廂事宜應即提前辦理各項料物亦當乘冬令價值稍單分叚購備約計常年防汛經費不獨原定之四十萬兩不敷甚鉅卽續定之六十萬兩亦屬未能裕如奴才與河防局司道通盤籌畫來年防汛經費擬請照案籌撥銀六十萬兩除司道各庫撥銀五十萬兩外仍將藩運兩庫應解籌備餉需銀各五萬兩存留備用奴才仍當隨時督飭各員核實動支勿任絲毫糜費合無仰懇天恩俯准照數提撥以重修防出自鴻慈謹繕摺具陳伏乞皇上聖鑒訓示謹奏奉硃批户部知道欽此○○李鴻章片再北洋海軍提標總察輪機叅將員缺前經臣奏請以海軍左翼中營遊擊陸麟清升補業經奉旨允准欽遵在案所遺北洋海軍左翼中營遊擊充鎭遠船總管輪一缺亟應遴員請補查有該營都司充鎭遠船大管輪事升用遊擊王齊辰輪機理法歴練頗深堪以升補所遺該營都司充鎭遠船大管輪一缺查有該營守備充鎭遠船二管輪事補用都司劉冠南技藝優長堪以升補遞遺該營守備充鎭遠船二管輪一缺查有該營千總充鎭遠三管輪事吳金山考究頗精堪以升補據北洋海軍提督丁汝昌呈請具奏前來臣核與海軍定章相符仰懇天恩俯准分别升補各專責成仍照章由兵部先行發給劄　除吳金山所遺千總員缺另行咨補並將各員履歴分咨海軍衙門兵部查照外理合附片具陳伏乞聖鑒訓示謹奏奉硃批該衙門議奏欽此○○志元片再查前年夏間大雨後山水漲發所有陵内被冲橋道卽飭營中雇覓工匠支搭浮橋派撥弁兵修墊道路所需工料銀兩前由廣恩庫以十成實銀請領在案此次橋道等工原估之數原屬撙無可撙經奴才具摺奏請需銀六百四十兩奉硃批著照所請該衙門知道欽此此欵照案亦係以十成實銀請領理合附片陳明伏乞聖鑒謹奏奉硃批該衙門知道欽此 
 
 

Page 11

 
 
[光緒十八年十一月廿二日京報全錄]  
　　宫門抄○發抄硃批五道○給諫洪奏永定河北岸宜築石堤片○直督李奏甄别貪庸各員摺○將軍長奏呈進葠枝摺○將軍裕等奏報奉天營口厘捐收支數目摺○又奏續籌提撥賑糧接濟災區片○東撫福奏道員捐賑請奬片○十一月二十二日吏部翰林院侍衛處值日翰林院引見三十一名奉宸苑四名○定王等因伊子賞翎縀謝恩○順天學政李文田到京請安○博公由籍回京請案○希隆阿假滿請安○廣東副將海祿謝恩○山西副將連英謝恩○劉恩溥謝授鴻臚寺卿恩○松溎請假五日○朱琛請假十日○召見軍機容貴李文田○發抄劉坤一奏瓜州鎭中營遊擊戴華貴護理瓜州鎭篆奉硃批知道了欽此○定安奏吉齊兩軍大操完竣奉硃批知道了欽此○又副都統蘇魯岱回旗補行穿孝奉硃批知道了欽此○又佐領峻功留營効力奉硃批着照所請該衙門知道欽此○希元奏解籌邊餉奉硃批户部知道欽此○○給事中洪良品片再永定河爲京畿襟帶水性湍急擁泥挾沙易於善潰素稱難治其北岸頭工上汛居永定之上游距南苑十餘里距右安門彰儀門皆足三十里堤岸之安危關繫尤重是河工莫要於永定而籌治永定莫亟於北岸上汛矣查自康煕三十七年接築沙堤尚不足資抵禦屢被冲决近年又復潰溢决口冲刷南苑墻垣右安門彰儀門皆被水浸公文摺報爲之阻隔故臣前陳水利疏濬首以爲言今年河堤又報潰决雖未冲及城垣勢亦岌岌乎危殆苟不亟籌一勞永逸之計綢繆未雨將頻年潰决不獨民生罹況溺之害卽皇居亦有震蕩之虞臣查永定河發源山西朔州會塞外諸水由石景山奔騰下駛至蘆溝橋爲之一束出硐愈形奮激而北岸上汛適當其冲欲以一線沙堤抵禦萬山會注之狂流知防守之策勢有窮於人力者竊考石景山北岸舊原有石堤二十四里自北金溝起至蘆溝橋迤下四里止肇自金元我朝因之屢加修葺甚爲堅固足以抵禦盛漲曩與土人談及北上汛地勢與蘆溝橋上下相同河底皆係石子根基結實簽樁未能深入埽工易於漂蕩非比下游河底純沙淘刷深根石堤虞有傾圮倘接連石景山二十四號自北上汛頭號起至十號止添砌石堤十里庶水勢有所抵禦足以捍衛京師俟北岸辦有成效然後再及下游續籌疏濬之方水患自然輕减兹特先其所急約計十里石堤工需不過十數萬金查嘉慶二十四年北上七八九號漫口報銷二十六萬兩聞前年北上二號漫口亦撥發銀三十萬兩今雖經費難籌然權衡輕重每次河决勞費國家之蠲賑淹没閭閻之田廬所耗不可以億計其利害得失固較然可知矣但河工雖爲直督專責臣查道光以前河務事宜朝廷每專派大員辦理良以河形水勢非親身履勘籌畫必不能周李鴻章身任封疆洋務海防日不暇給責以治河其勢實難兼顧可否仰乞聖裁特派一熟諳河務大員會同李鴻章共商勘辦庶幾於事有濟爰此先攄臆見之愚以備采擇理合附陳伏乞聖鑒謹奏○○大學士直隷總督一等伯臣李鴻章跪奏爲甄别貪庸不職各員恭摺仰祈聖鑒事竊州縣有牧民之責吏治之能否關係民生之休戚必須隨時查察認眞甄汰臣督同藩臬兩司留心叅考查有東光縣知縣凌　縱容丁役詐贓擾索劣跡多端赤城縣知縣謝炘猥瑣嗜利聲名平常邯鄲縣知縣錢慶培心地糊塗難勝繁劇無極縣知縣饒裕才具平庸精力衰頺望都縣知縣戴華藻平日辦事勤奮惟久病不愈難期振作以上五員均未便姑容應請旨將凌夑卽行革職謝炘以縣丞降補錢慶培開缺另補饒裕戴華藻均勒令休致以肅官方如蒙愈允所遺各缺應請留省另行揀員酌補所有甄别庸劣各員繕摺具陳伏乞皇上聖鑒訓示謹奏奉硃批另有旨欽此○○奴才長順跪奏爲採辦葠枝專差呈進恭摺仰祈聖鑒事竊奴才長順於光緒十八年正月二十六日業將續採葠枝專差呈進並於摺内聲明採辦葠枝已經過時殊不易得仍飭該協領等俟夏令留心妥爲採辦以備上用在案現據二品頂戴記名副都統吉林練軍馬步全營翼長花翎協領富興户司掌關防副都統銜兩次記名副都統花翎協領慶雲等採得大枝山葠八苗中枝山葠十四苗計重九兩二錢可稱上品核計共需工價銀一千八百八十九兩仍由所收葠稅項下以錢易銀照數發給奴才謹將葠枝親加查騐分盛二匣嚴密包封飭交藍領雲　尉王林齎京呈進仍飭該協領等赶緊採辦續有所得再當呈進除咨行内務府查照外謹繕摺具陳伏乞皇上聖鑒謹奏奉硃批該衙門知道欽此○○奴才裕祿興陞跪奏爲奉天營口抽收七厘貨捐一年期滿謹將徴收支用數目恭摺奏報仰祈聖鑒事竊奉天營口三五厘捐於光緒三年因籌餉練兵經前署將軍崇厚等奏明整頓貨兩照加一倍按七厘抽收其夾板輪船運出閩廣回貨亦以四厘交納由奉錦山海關道委員稽徴以九成歸公以一成作爲經費嗣因各口船規徴不足額復經前將軍慶裕等奏准撥用該關出口糧捐銀兩抵補以符定額又光緒十六年十二月准户部咨令將茶厘一項於造報時另爲一欵不准併入各項厘金内俾資稽核所有光緒十七年五月初五日以前徵收支用數目均經按年奏報在案兹查自光緒十七年五月初六日起至十八年五月初五日止一年期滿共收糧貨厘捐庫平銀十三萬九千四百一十四兩六錢五分一厘茶厘庫平銀一千零七十兩零一分二厘共收庫平銀十四萬零四百八十四兩六錢六分三厘照章應解九成歸公正欵庫平銀十二萬六千四百三十六兩一錢九分六厘七毫内除遵照定章撥補船規銀一萬四千七百一十兩零六錢八分凈剩庫平銀十二兩一千七百二十五兩五錢一分六厘七毫均如數解交糧餉處兌收搭　練餉其照章應提一成經費庫平銀一萬四千零四十八兩四錢六分六厘三毫開支局用等欵經奴才裕祿於光緒十六年四月奏明删减歸併各局案内將開支欵項詳加厘定計自光緒十七年五月初六日起至十八年五月初五日止一年按章開支局用等欵共用市平折合庫平銀四千六百六十八兩九錢七分七厘九毫七絲仍餘存庫平銀九千三百七十九兩四錢八分八厘三毫三絲應一併發歸練餉支銷等情據籌餉局委員　具清册詳請奏咨前來奴才等覆加查核數目相符除將清册咨部外理合恭摺具奏伏乞皇上聖鑒謹奏奉硃批户部知道欽此○○裕祿等片再本年奉省被水貧民經奴才等於六月間奏蒙恩准撥銀三萬兩趕籌賑恤當將所撥銀兩購辦糧石運赴各災區適中之地分設粥廠十處急施拯救貧民得資賑恤幸無流離失所感沐皇恩莫不同聲歡頌惟此次沿河被災較廣入秋水退復遲受淹最重之田補種皆已無及即地勢稍高涸退較早之處赶薛菜蔬蕎麥又因霜早天寒未能一律收穫秋成均屬失望時在秋稼登塲之際貧民强壯者尚可分赴各高阜有收地方傭趁自贍而每日粥廠施賑每廠仍至三四千人及千内外不等轉瞬農功全畢節届隆冬必致老弱者飢寒交困卽少壯亦謀食無方嗷嗷　哺之情益復望援迫切前籌賑欵三萬兩本爲急撫之需若以接濟各賑實屬不敷應用且來歲青黄不接爲日正長尤宜設法寛籌妥爲撫綏以安地方而全民命第奉天經費素非充裕别無閒欵可籌奴才等公同商酌查各廳州縣民倉米石存儲尚多光緖十二年十四年均因地方水災曾經動撥有案現值賑需緊要惟有仰懇天恩准於奉天民倉存儲倉糧内提撥五萬石由奴才等解歸各災區粥廠分撥煮賑以資接濟仍督飭旗民印委各員實心經理毋許稍有浮濫總期人得實濟費不虚糜以仰副聖主痌瘝在抱軫恤民依之至意所有續籌提撥賑糧接濟災區緣由謹會同附片具陳伏乞聖鑒訓示謹奏奉硃批着照所請户部知道欽此○○福潤片再據委辦山東賑捐前工部主事梁廷楝文稱廣東順德縣舉人花翎候補道何成浩因山東黄水爲災工賑需欵孔急籌措銀一萬兩交該主事轉解來東聲稱不敢仰邀獎敘並據賑撫局司道詳報兌敘懇請具奏前來奴才查前撫臣張曜曾委該道員何成浩在廣東本籍勸辦山東賑捐集欵數萬金深資接濟兹復眷念災區自捐鉅資洵屬急公好義伏查部定推廣順直賑捐章程捐銀至一萬兩者准其專摺奏奬近年各疆臣以官紳捐助鉅欵奏請從優獎勵均蒙特旨允准今該道員捐銀一萬兩情事相同雖據稱不敢邀獎未便壅於上聞應如何恩施愈格之處出自聖主鴻慈非奴才所敢擅擬謹附片具陳伏乞聖鑒訓示謹奏奉硃批何成浩著以道具儘先選用欽此 
 
 

Page 12

 
 
[光緒十八年十一月廿三日京報全錄]  
　　宫門抄諭旨一道錄前○發抄硃批四道○副都統謙奏任滿陛見擬派協領代理印鑰摺○川督劉奏被災各屬隨時籌濟並無失所片○廣西撫張奏遵旨查明剿匪案内出力各員摺○將軍長等奏吉林六道荒等處禾稼被災情形摺○十一月二十三日户部通政司詹事府廂黄旗值日無引見○孫家鼐等同鄉官謝恩○甘肅副將永明謝恩○閩浙叅將廉凱謝恩○　公續假十日○召見軍機煕敬張蔭桓桂勛○發抄楊昌濬奏儘先補用總兵楊德明借補肅州鎭中營遊擊奉硃批兵部議奏欽此○又儘先叅將王克修借補安西協都司奉硃批兵部議奏欽此○又候補令胡應奎等署鎭原令等缺奉硃批吏部知道欽此○譚繼洵奏本年地丁等項錢糧完欠數目奉硃批户部知道欽此○○山海關副都統奴才宗室謙德跪奏爲奴才任滿陛見擬派協領代理印鑰恭摺仰祈聖鑒事竊奴才又届三年任滿於光緒十八年七月二十二日奏請陛見於八月初五日接奏回摺奉硃批着來見欽此欽遵適值秋操之際又届軍政之年奴才卽將山海關官兵馬步槍箭赶緊校閲並巡閲所屬永平府等四處秋操曁考騐軍政一切事宜均由奴才辦理完竣現經恭疏題奏各在案奴才卽應遵旨入都一陛見察山海關副都統一缺向無兼署之員奴才擬請仿照東三省各城副都統遇有差務均由將軍派委協領代理各在案察山海關右翼協領英喜現年六十二歲在協領任内年久歴練精詳辦事細心前經奴才保荐卓異二次均蒙召見奉旨交軍機處記名欽此以之代理副都統印鑰尚堪勝任其尋常公事均由該協領代印代行遇有題奏事件仍俟奴才回任後自行核辦一俟命下之日奴才敬謹遵照將任内一切公事交代清楚卽行束裝起程入都展覲天顏跪聆訓誨除起程日期另行奏報外所有奴才任滿陛見擬派協領代理印鑰緣由理合恭摺奏請伏乞皇上聖鑒訓示謹奏奉硃批着照所請欽此○○劉)秉璋片再本年川省各屬禀報水火偏災據巴縣禀報六月間魚硐塲江水驟漲冲毁民房二十五家熟土三十四畝曁縣屬洲興保民房七十九户熟土一百七十餘畝入夏以後又據瀘州禀報大雨連宵上游洪水陡發被災居民共計二千二百二十九家又據雷波廳禀報山水暴發冲刷沿江居民房屋三十餘家被淹者六十餘户又據巫山縣禀報河水泛漲被淹居民四十六家淤塞旱地三百餘畝又據峨邊廳禀報山溪水發冲毁民房一百數十餘家淹斃男婦一百五十六丁口又據汶川縣禀報娘子嶺乾溝等處山水宣洩衝壞民户一百餘間淹斃數人又據萬縣禀報江水泛漲被災者四五百户又據屏山縣禀報大雨連宵江水暴漲衝圮東西南一帶城垛七十三丈上下游統計被災居民三百九十三家又據宜賓縣禀報滇河水發安邊塲柏樓溪等處民房田禾雜糧及附城西南房屋悉被淹没共計被災之户四百四十六家又據納溪縣禀報上游水發衝毁近城西南門外及對河安富街等處民房五百餘家沿河所種雜糧俱被淹没又據南溪縣禀報金河水漲被淹低窪田土四百畝零被災之户六十二家又據資州具禀正月初三日北城五保居民不戒於火延燒民房十家燒斃馮章義及馮廣明之妻各一丁口又據彭縣具報正月十六日竹瓦塲鋪民不戒於火燒毁民房九十五家又據華陽縣具禀正月二十一日南門外失火延燒民房八十四家又據越雋廳具報正月二十四日民人失火燒毁民房二十三家又據冕寗縣具報正月二十六日民人失火延燒民房一百九十餘家又據彭縣具報二月十三日楊天順家不戒於火燒毁民房七十三户又據涪州具報二月二十四日民人失火延燒房屋八十家又據越雋廳具報三月初七日居民不戒於火燒燬民房四十九家又據太和鎭具報三月十九日居民失火延燒草房一百六十餘家又據雅安縣具報三月二十九日縣城不戒於火延燒民房七十三家燒斃陳潤喜一人又據江北廳具報閏六月十九日廳城嘉陵門外孀婦曹吳氏家失火燒燬民房九十家經該廳州縣等就地勸捐賑撫其被水各屬均經臣督同司道分别受災輕重隨時或籌撥銀兩或飭各地方官勸紳商量捐分别賑恤不敷賑者飭令動撥倉谷接濟秋後如數籌欵買谷塡完以重儲備現在被災各户早已一律安業不致失所衝刷城垛道路橋梁廟宇民房田土均已修葺完善所有本年分川省被災各屬俱已隨時籌解並無失所緣由理合附片陳明伏乞聖鑒謹奏奉硃批知道了欽此○○頭品頂戴廣西巡撫臣張聨桂跪奏爲遵旨查明剿辦上林等縣齋匪案内在事尤爲出力各員核實酌保開列清單籲懇恩施恭摺仰祈聖鑒事竊臣前因上林賓州西林等州縣有齋匪農富帼等勾煽滋事當將調撥兵勇會同地方官剿辦情形分别繕摺附片具奏奉硃批另有旨欽此旋准吏部咨内閣鈔出光緒十八年五月初二日奉上諭張聨桂奏齋匪滋事調兵剿撫情形一摺上年冬間及本年春間廣西上林縣賓州等屬有匪徒莫自閑農幅帼等勾結黨與持齋誦經謀爲不軌經該撫調派各營會同地方文武各員分路剿辦先後將該匪首等拿獲正法梟示地方現已敉平辦理尚爲妥速卽著張聨桂將善後事宜妥爲經理並飭嚴拿逸　朱譜明等務獲懲辦所有在事出力之賓州知州朱　着以知府在任候補上林縣知縣王方田着俟補直隷州後以知府用把總謝貴保著以千總拔補以示鼓勵餘著照所議辦理另片奏西林縣屬匪徒韋卜正等聚衆滋事當派官軍兠勦立將匪巢盪平並將匪首弋獲訊辦等語此案在事出力官紳准其擇尤保奬毋許冐濫潞城巡檢龍恩榮代防潞城汛千總許顯英倉皇請兵西林縣邵利仁未能迅速查辦均屬咎有應得龍恩榮許顯英俱著卽行革職邵利仁開缺另補該部知道片併發欽此欽遵咨行到臣當經轉行遵照隨據陸續緝獲本案要匪多名禀經臣批飭訊分别懲辦並將地方善後事宜妥爲辦理由各該地方官曁防營查明在事出力員弁懇請保奬前來臣查此次齋匪同時竊發黨與散布數郡西林一　逼近黔疆愚民多有信從當　幾爲煽動若非先事捕撲將虞滋蔓難圖該文武員弁等或深入瘴癘之鄉或窮極幽險之地或先機迅發或臨陣力功卒能搗穴擒渠殲除餘黨民無驚擾地方一律肅清實屬着有勤勞自宜擇尤奬叙署右江鎭總兵張春發首先率衆擊破潞城匪巢柳慶鎭總兵馬盛治密派員弁追擒匪首布政銜廣西補用道方長華督率剿撫散脋擒渠均擬請交部從優議叙其餘在事出力人等經臣逐細查核大加删减謹遵旨擇尤酌擬保奬另繕清單恭呈御覽仰懇天恩俯准給奬以昭繳勵出自逾格鴻施此外擬保千總以下弁勇咨部辦理其出力稍次者由臣存記外奬不敢稍涉冐濫所有遵剿辦上林等縣齋匪出力員弁核實請奬緣由謹會同兩廣總督臣李瀚章廣西提督臣蘇元春恭摺具奏伏乞皇上聖鑒訓示謹奏奉硃批張春發馬盛治方長華均著交部從優議奬餘著該部議奏單二件併發欽此○○奴才長順富爾丹跪奏爲吉林府屬六道荒並省城所屬各處官莊及三姓地方禾稼被災情形恭摺具陳仰祈聖鑒事竊據署吉林府知府文韞禀稱據府屬六道荒耕字三牌耘字四牌鄉地李德等呈報各該牌本年佈種禾稼後夏令雨水過多深慮歉收詎七月二十二三四五等晶天氣驟寒連降嚴霜四夜所有禾稼籽粒度漿未足均被凍壞有顆無粒约計受災之地共有三萬二千餘晌成災八九分不等又據署理官莊事務協領慶雲禀報本年五六月間隂雨連綿雙陽河伊勒們河岔路河與新開河大清溝水勢陡漲所有正紅鑲紅二旗馬廠納糧官地多被冲淹低窪之處盡成澤國近據被水佃民呈報隨卽親詣該處　勘被水淹没顆粒全無者約一千二百餘晌有顆無粒者二千餘晌又據官莊總理協領全福禀稱本年夏間屢　隂雨所有三道喀薩哩陳屯瑪延二路納糧官地田苗多被冲浸七月間復連遭霜凍三次籽粒凍壞收成不及二分又據三姓副都統富魁咨稱七月下旬天降嚴霜大田尚未成熟不無受傷現在未據所屬各村屯呈報惟本處八旗官莊永凝社本年所種大小麥爲夏令霪雨所傷統計收穫僅止二分餘各等情先後報明前來除分别派員前往六道荒三道喀薩哩等處確勘被災分數並咨會三姓副都統就近派員查勘明確咨覆到日再行分别核實具奏曁被災各佃民妥爲撫恤外所有吉林六道荒省中官莊及三姓地方禾稼被災情形理合恭摺具陳伏乞皇上聖鑒謹奏奉硃批知道了欽此 
 
