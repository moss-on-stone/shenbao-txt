# 1891 - 58 - 4906417

 

Page 1

 
 
[采票將完] [  申報舘協賑所謹啓]  
　　集腋社第二次籌賑采票自去冬印售後購者絡繹而來至新春祗存百餘紙昨又有某善士躉購數十紙現已將次售完當此火樹銀花金吾不禁新年行樂正在此時敬請略减買燈之資惠臨購票俾早日開采以濟飢民則涸鮒頓蘇卽本館亦感同身受已 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[二百五十四號畫報告白] [  點石齋啓]  
　　肇慶有余姓大族凡婚娶之家每於上元張燈之夕以爲新婦謁祖之期一時雙雙璧人錦團花簇與火樹銀花交相輝映誠盛事也至若老鴇之敗興索婦之奇聞典史之寵妾蔑妻劣生之圖甥嫁姊防誣惑而毀偶像懲荒謬以儆官邪修悌道者彌篤於情貪小利者反遭其騙摹繪成圖以供衆覧其餘所附閨媛圖說及山水人物兩畫譜並新附藹園燈謎四小頁仍照襄例准於二十六日出售此佈 
[論敬使以固邦交]  
　　泰西各國大小相維强弱相制將欲戢于戈而修玉帛講信義而固邦交則不得不於使臣是賴當使臣之銜命而往也重之以國書將之以誠信必使兩君相待之心因此而得達兩國相交之誼因此而愈敦庶不負臨軒策命之意而於奉使之道亦可謂稱職焉耳矣西國通例凡使臣所至之國必先呈遞國書而後可與彼國之士大夫往還酬酢誠以口銜天語不得不以鄭重出之也各國使卽他國二三等之分頭等者代君行事儼然以君禮自居而彼國亦以君禮相待謂子大夫此來不啻貴國之君親行也卽他國二三等使臣見頭等使臣者亦行三鞠躬禮頭等使臣安然受之無愧色夫是以使臣之權獨尊凡遇兩國交涉之事或從或違或可或否皆賴使臣之一言以爲裁决關繫可不謂重乎至二三等使臣其權雖不若頭等之尊然賦皇華而就道奉策命以周旋講信修好之規於是乎寄使臣之自視固不可梢輕而彼國之待使臣亦不敢稍涉於褻使臣初蒞國都先由外部奏明訂期請見及期使臣朝服恭齎國書以往外部以輿騎相劖執戟之士在宫門外擁護導引大臣殷勤延接使臣旣登殿三鞠躬而後進彼國之君亦鞠躬以答之使臣恭奉國書呈遞畢彼國之君必再三慰勞答以此後兩國益當無詐無虞共享太平之福使臣唯唯於是禮成而退嗣後宫中有大宴會必折柬邀使臣以示同樂之意若有夀誕慶賀等事使臣無不往列賓筵躬逢盛典時與彼國之君相見得以聯絡情意倍致敬恭有時君與后並見有時君有事不見代之以后或代以太子及妃凡所以待使臣者亦可謂優且渥矣我中國自與泰西諸國立約互市習見夫諸國之相維相繫相親相恤也始知友誼不可以不敦邦交不可以不固於是乎遣使奉書軺車四出瀛海之遠有若户庭力矯從前閉關自守之陋習而使臣亦得於聘問之暇默察國勢之强弱政教之興衰制作之良窳以爲我自强之計而西國亦以中國能破除成見聯絡邦交故於使臣涖止時無不殷勤欵接待以殊禮奉使歸來者無不嘖嘖稱道謂西國之重視使臣所以重視邦交也特是禮尚往來彼旣有投桃之雅我何可不伸報李之情溯各國之遣派使臣駐紥華京者亦有年矣中國宰制天下九五之位獨尊西例所謂君主之國也平日高拱法宫深居簡出不能如西國之時時接見使臣脫略儀文也惟其不恒覲見是以各國使臣一聞覲見之　旨無不異常歡抃憶自同治十二年　穆宗毅皇帝御紫光閣召見各國使臣迄今已十餘年矣星霜幾易裘葛屢更相待雖優而相見或曠非所以敦交誼也前年　皇太后撤簾　皇上親裁大政慶典屢逢以各國使臣在京日久允宜同沐殊恩特命總理各國事務衙門備辦盛筵優加欵待此舉也誠有合乎敬使聯交之意矣去年十一月間復奉　恩綸定於今春　召見各國使臣援照同治年間成案在紫光閣覲見並於　召見之次日在總理衙門設宴欵待嗣後每歳正月照此舉行續到使臣按年覲見至國有大慶中外臚歡並由總理衙門届時奏請筵宴以示修好睦鄰之意大哉王言擴無外之規結遐方之好懿鑠乎駕往古而上之矣旣而傳述各使以紫光閣爲　召見外藩之地恐褻使命欲在大内覲見請總署王大臣代達　天聰未知總署如何聲覆及前日接到京中電信始悉　聖上定於昨日午初二刻在紫光閣　召見各國使臣而後前此傳聞之言所蓄疑而未釋者至此遂怡然理解渙然冰釋矣紫光閣雖爲　召見外藩之地然此次定期　召見出自　特旨典禮何等嚴肅自不必以輕褻爲嫌况同治年間旣在紫光閣　召見此次踵而行之在中國旣恪守舊章在各國亦率循罔替豈有訾議於其間哉要之敬使以禮不以地　皇上特御紫光閣　召見次日又命總署筵宴則敬使之禮已盡若謂紫光閣可以見外藩而不可以見友邦使臣說何拘乎惟前說得之傳聞未敢深信覲見旣已成禮則中朝之優待遠人與各使之敦崇和好誠有相得益彰者矣但願此後愼固邦交益敦友誼用使中外同福兆庶蒙庥豈不美哉 
[宫樹鶯聲]  
　　京師來信云初六日由内傳抄　皇上明日辦事後由乾清宫簷前乘轎出乾清門走後左門升中和殿看視孟春時享　太廟祝版畢仍走後左門進乾清門養心殿用膳召見所有應行執事各項人員均穿花衣於卯初二刻預備○年例正月初旬各部堂司各員筮期在署行團拜禮本年吏户工三部都察院皆於初六日團拜兵禮兩部於初八日團拜刑部理藩院於初七日團拜連日輿馬紛紜實繁孔庶自署門儀門以迄大堂二堂司堂等處懸燈結綵熱鬧異常○廂黄滿印務叅領以本旗兵丁應領正月季甲米經户部劄由海運倉開放禀請本管都統訂期赴倉支領等情經慶邸諭于正月十一日赴倉領米當由本旗備文知照海運倉監督等查照預備○管理正藍蒙都統和碩額駙扎爲咨行事本旗正叅領兼公中佐領鍾亮現已補授伊犁領隊大臣所遺公中佐領一缺照例咨取三四五品文武各員與本旗應放人員一體揀選相應咨行各衙門迅揀本固山之四五品京堂侍讀侍講庶子給事中御史郎中員外郎理事官鎭國輔國奉國將軍頭二三等侍衛冠軍使雲麾使治儀前鋒叅領侍衛正副委護軍叅領内外鳥槍護軍 
 
 

Page 2

 
 
叅領協尉副尉門領步軍校等保送一員開具履歴卽日咨送本旗以便彚齊訂期揀選○盛京將軍以盛京向有官莊地畝佃人由内務府會計司所屬編立户口丁册以備稽查此項人丁漸漸蕃衍其中不乏聰明頴悟之子因無觀光之路以致中道廢棄抑没人才殊非○聖朝涵濡教澤之意况内務府銀兩莊頭子弟業准與漢軍一體應試官莊丁口應否准其與考奏請　飭部查議奉　硃批交禮部議奏欽此○總管内務府大臣福嵩師巴崇等堂憲交諭内務府廂黄正黄正白包衣三旂滿洲旂鼓驍騎叅領傳飭所屬佐領管領等各將本管各户所生子女自十三歳以上曾否預備　選看逐一查明據實開報以備　皇太后於二月間挑選宫女倘有扶同隱匿揑報殘廢疾病以及匿而不報等情一經查出除將該子女之父兄懲辦外並將該管叅領佐領管領驍騎校領催族長等從嚴叅革决不姑宥特此交諭三旂一體通知○江南各鎭標營伍前奉　旨令曾國荃逐一查閱嗣曾忠襄公騎箕而去各鎭恊營伍自應照章由署任往閱署督沈仲復制軍接篆視事後清理積牘日昃不遑又值籌辦河運事宜一時未克就緒遂奏稱所有校閱各鎭標營以及水陸防軍營伍請俟新任督臣劉坤一舉辦奉　硃批着照所請該部知道欽此○兵部爲行知事武選司案呈所有八旗滿蒙漢各固山每歳年終彚襲世爵世職各員帶領引　見准其承襲後例應將原領　勅書送部覈辦以憑彚送内閣將承襲之人撰擬添入鈐用　御寳交部傳令該員取具佐領圖片赴部祗領以昭信守歴經遵辦在案今光緒十六年年終各固山承襲公侯伯子男輕車都尉騎都尉雲騎尉恩騎尉等應將原領　勅書卽日送部覈辦之處相應行知貴固山轉飭該各員一體遵照勿得延宕○户部爲咨行事俸餉處案呈准銀庫付稱所有廂黄正黄兩旗應領本年正月季兵丁甲米折色銀兩本庫於正月初十日開放相應咨行貴旗飭知承辦人員于是日辰刻赴庫承領○西四牌樓南路東福祥永錢鋪按錢行規例於新正四日啓門當未啓門之先掌櫃首先祀福德財神維時天方欲曙鞭爆一響卽有念喜人松某口誦吉語向鋪乞錢　中人給以京錢百文松少之鋪中人謂乞子行乞一文錢由來已久今付爾青蚨百翼爾反以爲不足耶彼此吵閙鋪中人推之出門一舉手間悞擊耳下松卽倒地殞命鋪中人赶急報官頃刻間四起訛言咸謂鋪將倒閉以致持票取錢者紛紛而來愈聚愈多地痞遇事生風欲行搶刼門窗板扇拆毁無遺幸地方官兵到來將起事之三十餘人鎖縳送廳衆始安堵旋有文海亭廣厚田諸人出爲佽助見票卽付銀錢始得免於擠倒○宣武門内西二龍坑旗人志某之女小名來順年方二七丰韻可人某日午後小立門前一轉瞬間忽失所在父母赶爲尋訪形跡杳然未卜尚能珠還合浦否也 
[營口叢談]  
　　客臘望日爲海防廳章幼樵司馬五十攬揆之辰屬下紳民咸以禮物餽送司馬堅辭而後受新正初二日又值太夫人夀辰遂於初八日彩觴欵客○客秋東三省皆稱豐稔祗以直省水災未已以致紅糧值價甚昻然鄉民家裕蓋藏無不歡騰蔀屋也○營街自祀竈日起猪肉每斤貴至東錢四百六十文雜貨鋪中山海珍味一律售罄廚櫃爲空是以闤闠中人咸喜上眉梢慶利市之三倍云○營俗新正初六日銀市開盤凡作大生意者咸至市呈報盈虧今春並無報虧者計頭鋪至三四鋪闔街共贏東錢二百八十萬千東街元茂油坊西街義順魁銀爐各贏二十餘萬千此外若仁裕等號臝十五六萬者悉數難終云○銀市去臘以九二五收盤今春以九一四開盤豆油去臘三十七兩今春三十八兩荳三一查計各存貨年底共存油二千五萬斤豆二十六七萬石新正五六天又到荳油車六七百輛說者謂將來可滿四千萬斤云○客臘十七日傍晚復興店姜姓鹽坊夥上街兌取寳銀回時被盜殺斃旣報案由官拘得兇手孫鵬飛及李姓嚴刑推鞫供認實緣東營子在大車上賣鹽者俗稱鹽耗鼠孫爲鼠首衆咸聽號令焉是月之望家中適有喜慶事諸鼠出知單歛錢以賀惟姜不允有鼠曲某者戟指詈之曰是區區者而不余畁三日内准取爾性命難存姜亦不以爲意也及臨騐後屍親以此言告官遂將孫等拘至再三研訊始供出事由挾仇而起銀藏乾盛店第三槽下往搜未獲復將家屬拘拿云 
[津橋春望]  
　　天津縣孫筱坪大令因事以繁調簡由藩憲委署肅寍惟原缺不開想仍有還我使君之日也○本月十四日西沽某藥鋪燃放花爆以慶元宵不圖藥屑中來以碎磚破空而來擊中學徒王某之頭腦漿迸裂倒仆于地頃刻喪生屍父聞報悲啼擬請邑尊臨騐嗣有人出爲排難令鋪主從豐殯殮屍父允之○津郡例於正月十四夜起十六夜止張燈結綵以慶元宵臘鳳光騰星橋盡啓銅龍漏盡火樹猶輝而尤以十六夜間喧闐最甚舉凡櫻桃小史芍藥名姝無不掠鬢薰衣銅街踏月俗稱走百病謂可却病魔而退災星必至斗轉參横始肯各尋歸路去歳水災過重民不聊生是以今歳張燈有名無實粉白黛緑之輩寥落如欲曙之星關心時事者蓋不勝盛衰之感矣○傳曰救災恤鄰道也行道有福西人每讀是說而韙之故於我國偏災無不慷慨輸捐救死亡於溝壑去年襄辦冬賑全活甚多現在環顧災區以武清縣爲最苦當此青黄不接不可不力籌賑撫俾延殘喘以待麥秋爰竭血誠法外設法於元宵後就打球房演劇以戲資賑飢民來者頗不乏人盖皆好行其德者也 
[皖垣官報]  
　　安徽侯補府范映泉太守引　見回皖奉嵩書農方伯委辦省城鹽河釐局於正月二十一日到差○候補府祺子麟太守厚奉嵩方伯委辦荻港釐務聞月尾赴局視事 
[豸節抵揚]  
　　昨紀揚州保甲總局經上游檄委趙小溪觀察接辦兹悉辦差人等在新城大準提寺内預備供張懸燈結綵陳設一新觀察於十七日午刻捧檄抵揚隨卽登岸接鈐視事按觀察督辦是差已有三次今者重遊舊地吉座高升必有一番新政也 
[行程續誌]  
　　新　簡兩江督憲劉峴帥節抵吳淞迭詳本報前日傍晚時上海縣陸邑尊探悉峴帥在淞小駐並不來申邑尊立卽雇坐馬車赴淞伺候至昨日午後三點鐘時始行回滬並悉峴帥已於昨日午後二點鐘時換坐開濟兵船展輪北上是以關道憲聶觀察及其餘迎接各官均已先後回滬矣 
[讞員示疾]  
　　昨日禮拜四葛蕃甫同轉因政體違和預飭家丁知照捕房將公事暫爲停訊 
[不認逼勒]  
　　鴇婦楊章氏之媳宋氏吞烟斃命英捕房查有逼勒情事因將該氏及龜子小弟一併拘送公廨經蔡太守送縣訊辦帮審委員宋二尹提訊之下着候宋祥和到案再訊疉登前報前日復由宋莘樂二尹覆訊楊章氏楊小弟所供與昨報　同宋祥和之妻張氏供稱楊章氏之童養媳因早失怙恃由小婦人領爲寄女九歳時憑媒許字楊家爲媳當卽過門數年前擇吉成婚並未生男育女至今年正月間我女忽有外遇由伊姑送回我家當經小婦人教訓數天於十五日送去不料我女羞忿以致自盡且事後並未聞伊姑有逼勒之事求請鑒察並據鄰人張仁全邱金生投案先據張供在英界丹桂戲園營生與楊章氏爲隣楊章氏之媳宋氏實因羞忿以致自尋短見邱金生供甯波人餘供與張同二尹間張邱二人曰爾等可知楊章氏有無凌虐伊媳情事答稱冋無凌虐情事伊平日待媳頗好我等素所知悉二尹得供以楊章氏之媳雖係私取洋烟吞服自盡究竟楊章氏失於防範着楊章氏母子及宋張氏張仁全邱金生分别具到並無凌虐切結備查張邱交保楊章氏母子交差候示 
[疑團未剖]  
　　前報列陳光子之姘婦某氏在英界開妓寮毒撻法界烟妓金寳以致身死可疑云云旋由英捕房麥捕頭所聞飭包探奏少卿將陳及謝王氏並某男孩帶至捕房詰得金寳因病而亡捕頭命送公堂請蔡太守發落太守立卽升堂飭將該氏及孩帶出將陳研問供稱小的現在四馬路北首開妓寮另與袁大奶奶在法租界開花烟館金寳原在法界賣娼本月十七日染病危篤因接至院中延醫調治當夜囑孩 
 
 

Page 3

 
 
及女傭作伴豈知次晨已氣絶身亡並無凌虐事情求恩明鑒太守將該氏及孩逐一研詰所供皆同復問陳曰金寳旣係病亡如何傳說紛紛有身死不明之事供稱金寳死後忽有無賴某甲言有值洋銀一百元之玉器寄存金寳處小的等告以並無此物理論至再甲知圖詐不成遂復造言生事問某甲係何人答稱甲之勢力甚大小的旣當忘八不敢道伊姓名問斯人在城内抑在城外答稱查人在城内惟其同伴有在城外者金寳實是病死如有他故小的願受重懲太守謂人命重情虚實總須澈究遂飭將陳及該氏分别管押俟稽查明白覆　核辦說者謂此事有烏龜董事從中播弄是非所謂甲者衣服輝煌頗如達官顯幕實則花中之蠹專意魚肉青樓者是耶非耶想太守明鏡高懸必能水落石出也 
[堂諭照登]  
　　南市永恒米行及另開之同泰貨棧倒閉一案本報已屢載讞詞兹悉邑尊庭訊之餘堂諭云賈卓儒旣爲店東不能以向未與聞店事藉詞推諉查係職員發交捕衙看管龔靜泉總理店棧各事卽棧單亦由伊手書寫棧中虚實豈有不知到堂不供難保非扶同徇隱姑交差帶同朱殿香憑同各董先清棧務其棧單底簿由龔靜泉檢交董事查對不准藏匿如敢弊混嚴行究辦陳竹山旣爲永恒司帳赶緊將永恒欠人人欠各帳詳細查開呈候核辦恒泰米店各帳仍責成龔靜泉清理金秉儀係恒泰學徒店東已到應將該學徒釋放一面仍候緝拿賈耕萃到案訊究 
[續訊誘拐]  
　　江都縣馬快張洪卽張五權子誘拐唐胡氏等來滬串同羽黨陳廣勳蔡金美張花珠欲將該氏價賣旋被包探拿獲解由法公堂轉解到縣陸邑尊迭次訊供判將陳等遞解回籍張洪與唐胡氏及續拿到案之姚和分别管押此皆詳列前報者也前日復由帮審委員宋莘樂二尹提訊先據唐胡氏供稱小婦人在揚州嫁唐姓爲妾去年遭張洪誘拐來申後被包探拿獲時張囑小婦人認伊爲叔父張洪供稱小的與此婦素來相識此次實由侄兒張桂林領來姚和供籍隸揚州今年五十三歳家有八十歳之老母及妻子等小的前在原籍充當地保現已退卯與唐胡氏素不認識實被誣指叩求明察二尹研詰至再張姚仍執如前二尹判將張姚收所唐胡氏交官媒聽候覆訊核辦 
[詳述會訊匯銀案]  
　　前日英公堂覆審匯豐銀行控擔保元源長匯銀之源開鼎和兩錢莊當以兩造律師各有辨駁而爲時已晚不及備錄昨因先將大略情形節錄報中此案關系市廛出入自應再錄細情以供衆覧前日下午二點鐘蔡太守旣傳集人証先令匯豐行買辦席君到案訊據供明前年十二月初六日元源長匯借洋銀一萬五千元掣票往東洋神户兌收當憑源開鼎和兩錢莊各蓋書柬圖章作保票開赴神户元源長分號鮑子卿見票十天照付十二月廿三日神户電報來稱到期不付當卽知照原保錢莊據稱元源長已有貨運往神户定可照付當時因不能取信再由源開鼎和兩莊照數分出本莊銀票存行作抵隨於正月初五日發電報往神户查問匯豐分行究竟能否收兌旋接回電本來是對字當時原電報未見伊東家不知如何悞報稱已收到是以卽在初七日轉向兩錢莊說明大約已經收到並將原存莊票檢還初十日東洋公司船來退回原票始知分毫未收再向原保二錢莊聲說均稱元源長實已有貨裝往神户該貨價卽有欠缺所少亦不過二千餘兩並願派人同往收兌因此仍託該銀行將匯票寄往神户以爲定可照付否則均願料理明白後來曾在神户涉訟依舊未能收到再向錢莊理論忽稱已有收到回電在先均藉此不肯承認等語當由被告所延之威律師復將所供前情再行逐層盤問並問正月初十日是否華歴席稱似卽西歴之正月二十九號又問及後涉訟懸隔幾時曰大約半月間耳威律師謂可曾錯記曰否然則何以神户領事衙門堂諭是華歴五月曰是係結案之期呈控確在其先也惟如何訊斷不得知其細情威律師再問向來匯票照對能否仍向保票人追索曰似此照對而仍不能收兌應惟原保票人是問又問可知西國商務亦若是乎曰向在中國經手西例則未知又問正月初十日退回原票後當是仍寄神户曰當夜適有美公司船開往隨卽說明寄去再問商說再寄之錢莊是東是夥到行談論若干時候現在曾否來案隨據席買辦當堂指出兩莊夥並稱當日十二點鐘知照約三四點鐘憑該莊原經手之夥到行約商議半點鐘惟元源長並未到塲然是夜五六點鐘亦曾親往元源長向帳房告知蔡太守先會會商滿副領事傳錢業董事四家來案查考匯兌章程而該董等或值回籍或正臥病僅據夀康莊派徐長齡延康莊派胡桂卿兩人開呈匯票收兌節略會同到塲經原告之高易律師問徐等曰譬如有人擔保匯票再有人轉保設有悞事將如何料理皆曰已保者應惟保人是問然所保之票旣有人約期擔認兌付而期内無故則所保之人卽可無涉若轉保則從未經過此等事威律師亦問向來匯票已經匯兌之後其原票應否歸根曰雖應歸根註銷然亦有不須歸根者總在因時制宜大約歸根者少不歸根者多也旋經威律師指出被告邀來熟悉商務情形之巨康衍大誠記源泰亨恒豫萬成元豐潤厚康元發等各莊逐一點名惟萬成一家未曾到堂並同具節略一紙列明匯兌票銀歴照舊章與夀康等莊所稱大略相同其尾各據指認簽名屬實遂據威律師聲稱此案已蒙查訊多次一切情形早蒙洞鑒原可不必細論惟其中有應得聲明各節亦當逐一禀明一則如中國商務情形大槪匯票收票者旣經約期盖戳兌銀則可知其盖戳約期時必有把握而始敢下筆原無後推諉也二則神户鮑子卿張茂枝兩人所接匯票約十天兌銀此十天内鮑等旣無意外之倒帳可知所約之欵實應照付也再者神户之匯豐收不到此項匯欵其與神户之元源長所稱必須先有貨到方可付銀各節原是伊等私議本不與上海干涉如果神户當時無此私議而竟將不能收兌之原票退回其時擔保者有棉花棧單等項存抵容易扣留變價歸結現蒙傳到錢業董事聲明情節本與另具節略之巨康等莊所述商務向章大略相同總之理必出乎大衆萬不能固執已見今毋論中國商務情形已蒙查核相符卽依英例亦不能再問保人如果此案保人是英國人而在英國問刑衙門訊斷必不能准令認償向來會審交涉事件或與中例窒碍往往依英例定案此則中英例案相同應請就此定斷雖匯豐未免吃虧然實由於自誤匯豐亦不敢强辨也若該買辦所供各情本多不實現在無關出入原可不論卽如所稱當日原票退回保人其實並無商請仍行寄往之事先亦未曾提及有存案原禀可稽倘以上各節或有不能取信尚可再指証據威律師論畢高易律師亦以情節必得聲明禀請詳察據稱　在威律師所聲說者皆依英例而言總之匯票究竟尚在匯豐况此票原註明十天後付銀應得守候本無别故卽神户不付銀兩已在領事衙門告過中國領事之諭亦不過因上海無貨裝到致未斷還然領事官在神户原令匯豐退回上海追還且領事官另曾有明文到英領事處聲明此欵如上海不付可以由神户領事衙門移請上海衙門追斷若論電報錯悞一層原因此事本非匯豐所應爲皆聽原保錢莊央懇追問以致有此悞事卽源開鼎和原禀亦有電報本不作準之語乃旣先稱電報本不作準何致復　相信卽將所抵棉花絨單歸還今則竟以電報爲藉口一共推諉並請詳察追斷威律師復起而言曰記得早年有保單作保之案纒訟旣久後歸總理衙門定斷大凡保單必須聲明賠償字樣始可追償若備稱理直祗可着令清理似此更可知保人本難隨意清追訊至此蔡太守問元源長東家徐幹庭曰爾與神户鮑子卿張茂枝來往究竟有無銀兩在彼據供鮑處確有存銀除此項匯豐付過之外尚有存銀儘可查祭决無揑飾蔡太守復問然則鮑　兩人旣係存銀不付何不控告一稱實因鮑等素來交好且許料理明白故不敢擅啓訟端又問爾央源開鼎和兩錢莊擔保匯銀是否先有棧單存抵則稱源開係有棉花棧單一千餘包約值五千兩作抵其鼎和所抵者係田房屋契質諸源開鼎和兩店夥供亦相同復由蔡太守檢出上海寄與鮑張兩人之各原信徐給幹庭閱看問此信是否爾親筆徐閱過稱此信皆帳房夥徐姓代寫遂令暫退卽傳匯豐行經理洋人問曰匯豐行收執匯票其担保錢莊所盖圖章可知能否作爲憑據答曰實可作憑又問旣以此圖章可以作憑何必再令兩錢莊另出莊票存抵該洋人曰此所以輔圖章之不足憑據愈多愈好再問電報能否作爲 
 
 

Page 4

 
 
準據該洋人復曰不知憲意何以問此不明其意何居太守諭曰不過爲此案有誤耳乃曰依此案論則電報難免有悞不能作準所以歸還莊票者原因尚有圖章可以作據耳訊至此爲時已晚遂商之滿副領事以此案已有端倪應候會商再緩一禮拜後覆訊定斷 
[英界公堂瑣案]  
　　昨日禮拜四美副領事易孟士未及到堂觀審捕房各案均由蔡太守獨判○徐李氏訴稱小婦人在虹口某妓院傭工昨夜偕妓小立門前錢月廷貿貿然來向妓調笑小婦人告以門外行人雜沓莫肆輕狂錢卽舉洋傘肆毆傷及小婦人左目今已拘案叩請騐傷錢供稱小的行經是處由妓邀令入門小的不從妓卽與小的調笑小的戲戳以傘不料誤傷女傭包探張九意稟稱小的查得錢原係流氓蔡太守騐得該氏僅受微傷判令將錢管押一月以儆○包探秦少卿禀稱竊賊陳阿金至隆茂洋行圖竊經行中人拿案交捕帶至捕房小的盤詰前曾竊取平湖洋行羊皮三張今特吊贓送案平湖洋行某西人投案訴稱日内時時失竊現旣獲賊請准領贓陳認竊羊皮並無他案蔡太守查得平湖洋行係英商開設飭將人贓給該包探帶回俟下禮拜一會同英副領事訊辦○許耀坤訴稱小的失去布衣由某號巡捕阻獲人贓是以投案請領李阿狗認竊求恩捕禀稱李係積年老賊前經獲案訊懲今見持衣是以拘案蔡太守判令笞責一百板管押一月贓給失主領去○謝雲堂訴稱小的被賊竊去銅吊由某號巡捕阻獲人贓爲此投案請領張裕春供稱小的初次犯竊以後不敢再犯矣蔡太守判令管押七天贓給失主領去 
[法界捕房瑣事]  
　　揚州老嫗施氏數年前隨夫某甲來滬賃屋法界北新街開設粥鋪嗣甲因病而逝遺有一女仍守舊業雇高橋人林桂榮爲夥林涎嫗之色與之有私近嫗老病龍鍾不滿林意遂時調戲其女唆使同逃女誓不肯從與之鬨閙突有同居之山東人某乙插身多事扭林而痛毆之嫗自覺赧顔私服紫霞膏尋死經旁人延醫施救得慶更生嗣某號巡街捕聞知將林及女扭入捕房管押昨晨備捕頭訊知原委令女出外自行投訴公堂林則押候解究○某甲性好漁色眷英界東棋盤街吉祥堂妓朱蒓香與兩傭婦通同私逃至朱家角家内龜奴鴇子四出訪尋影響全無已置諸不論不議之列矣前日甲友某乙在法租界閒行龜奴見之上前扭住曰爾友誘妓時爾亦同來爾友旣潛蹤爾不得置身事外乙大怒欲扭龜奴入捕房經人勸開得以無事嗣龜奴探知妓在朱家角前往領回甲力拒之幾致涉訟前日乙又來法界龜奴在途中遇見仍指乙串逃乙遂扭龜奴入捕房請究其誣指捕頭着押候解送公堂按法界每有無賴匪徒自稱妓寮董事逢人敲詐散布流言惟此一案旣入捕房似非空中樓閣然其中細微曲折夫固誰問之而誰知之是以訪事人雖侃侃而陳執筆者祗删存大略情形以符新聞體例而已 
[衣被蒼生]  
　　敝所昨承總辦大崁嵙撫墾局員謝掞廷翁勸助新棉衣八十四件由臺北電報局轉託海鏡兵輪帶到值此春寒料峭中澤哀雁瑟縮難堪廼蒙推解及時自當赶運災區以副廳囑除將收照函奉外理合登報鳴謝[  上海文報局恊賑同人謹誌]  
[來啓照登]  
　　謹啓者敝局業經去年春夏秋三季收數登諸前報兹將光緒十六年冬季收到各大善士捐助洋銀及戒烟諸客捐助經費一併登報用希公鑒祗領得江南分巡蘇松太道憲聶月助冬季戒烟局經費一十五元又領得山東登萊青道盛觀察月助冬季規銀三十兩又收十月分戒客江清溪捐洋四元趙德善周永春朱福元侯得勝各捐洋三元十一月分戒客吳連發林加祿各捐洋四元陳士興余友衡各捐洋三元十二月分戒客彭長年捐洋四元李桂元杜文　蔣春林各捐洋三元其餘孫振邦等四十三人報戒次號不取分文際另刊徵信錄外敝局自上年核計戒過上中次三號人數共二百九十三人實緣用欵較鉅經費不支極力維持不能尅期推廣愧慚良深荷蒙道憲曁盛杏蓀觀察宏施普濟敬鳴謝悃至敝局擇於二月初二日先行挂號以便挨次開排謹啓[  上海培元堂戒烟局董事顧福基楊佑青吳承遠謹啓]  
[助振彚登]  
　　昨由全盛信局自蘇垣帶到鑄鐵生經募日新室主助順直賑捐英洋五十元爲繆　默賀冥福又求應人來信云僕向患肺腎兩虧之症十有餘年服藥總無騐效日前大發連請數醫均皆束手無策舉家失措當思助賑可以挽回勉强立在此神前許助洋十元禱畢起身氣機卽刻平服漸見痊可實不料如斯之速兹謹送上英洋十元祈檢收彚解災區不勝叩禱如能俯賜登報俾天下有病之人仿此默求不獨災民幸甚也以上二欵本館當卽拜領彚解災區除挈收條外理合先此鳴謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海四馬路文報局内恊賑公所經收順直東賑賑辛卯正月上中兩旬清單]  
　　元旦日至二十日止○景德鎭朱龍翔爲求父母冥福洋兩元○無名铜洋兩元○　　　司署内鄧從善堂經募第六批賑欵洋八百五十四元庫平銀一百兩申合規元一百零九兩伍錢細户清單業已另登報章矣○同德堂彭銅洋兩元○嘉定安盛氏銅洋五元求安氏洋六元○松江許佑人翁募鵝西中隱英洋銅洋各一元唐恩敬洋一元○仙鎭王陶菴翁募石林舊隱洋廿元仙鎭恆心主人洋廿元○武昌電局殷斗南翁爲舅母病求速愈洋一元○隆記洋十元王錫齋翁爲文卽易養長大十元○蘇城得見齋書坊顧寅谷翁募汝南金氏求氣急速痊洋十元○於蔭軒洋四元幼童王乃章押歳資移助小洋兩角○高郵武廟賑所丁玉軒翁募胡安定堂五元唐百來三元安定邱手二千文慶遠堂求遂意一元履亨道人一元一善堂鏡記五百文趙姓求子病愈五百文鄧小菴二百文喬兆元三百文安貧生節者四百文蓮手洋一元林三房四百文百忍堂五百文不留名二百文吳祀臯洋一元以上實收洋十七元○孝思堂洋一百元淮安書畫社羅叔韞邱于蕃兩君募羅陸菴十元延夀堂洋六元延齡堂三美堂三美堂三户各兩元勤善室二元五角丁竺臣宣德室各洋一元務本室五角○高郵武廟賑所丁玉軒翁募善因寺僧宏道師求病愈十元曹平銀四兩八錢○仙鎭王陶庵翁募愼餘室求順遂洋十元鎔記洋五元四户月捐善士洋四元○劉子貞翁洋廿元九江張金明翁洋五元揚州余少書翁募朱不留名四元○仙鎭藩錫堂募泉記求母疾喘速痊十二元○充章綢莊保合店平安五十元常熱丁君湛翁募方聘儀病愈完願五元湖北沈小園太守經交江小棠翁規元廿兩另八錢○上中兩旬共收規元一百三十兩另三錢英洋一千一百五十八元二角計規元八百三十六兩二錢二分曹平銀四兩八錢批申規元五兩另九分一厘銅洋十元　計規元二角一錢　分　　○四項共合規元九百七十三兩七錢七分七厘○連前共收規元一百十四萬一千七百十兩零三分二厘○前解過規元一百十七萬六千三百六十四兩二錢五分六厘　實凈墊解規元三萬四千六百五十二兩零五分八厘合併聲明 
 
 
