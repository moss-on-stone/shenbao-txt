# 1896 - 284 - 4908398

 

Page 1

 
 
[考試時務塲中必備書翻刻必究] [  申報館申昌書畫室美華書館格致書室寄售]  
　　今年以來各省歲科考場各處書院兼考時務策論視制藝詩賦爲尤重廣學會新著中東戰紀本末八卷凡泰西　　之可作掌故者精心考訂言皆有物實與去年所譯之泰西新史攬要同屬投時利器應試諸君奉爲藍本大可名稱雙收而其價只一圓五角　　　焉○廣學會新譯文學興國策兩卷凡泰西學校中之良法美意臚列無遺塲中如考新學舍此無以運典每部兩角廉之又廉○時事新論十三種圖說四十種繁稱轉引更細無遺亦由本舘代印計價六角 
[四百五十八號畫報出售] [  點石齋啓]  
　　已革北洋水師提督丁禹廷軍門生前献媚日人爲日人所欽敬因在中國威海衛地方建一碑碣以志功績吁是適足以遺臭萬年矣他如菩薩之救火卽熄和尙之食草如飴蛇入船孔而拯人鳥脫樊籠而釀命望子者獲子于意外畏夫者懾夫以佯狂牛販轉生居然有證婢屍何物且共乞　及叢抄等圖說卽日出售此佈 
[論本報所紀流民事接前稿]  
　　本月初三日報紀本埠虹口迤北寳山縣境天通庵附近陸家宅有無業流民集資演花鼓淫戲曲家橋畔之譚家宅人見而垂涎亦糾人演唱陸家宅人惡其攘利出而阻之譚家宅人不服陸家宅人糾集地痞欲與爲難譚家宅人因亦嚴爲防備事爲江灣鎭汛弁趙君所聞馳往彈壓各人逞蠻不理趙君毁其管絃絲竹若輩以爲與彼尋釁一聲號召地棍齊起將趙君拳足交加至遍體鱗傷衆始釋手趙君身受刀傷九處此一事也旣以淫戲引誘鄉愚歛錢聚衆又敢刃傷官弁至九處之多眞可謂無法無大雖經拿獲王雲岐到案而餘皆鳥獸散無從指獲漏網尙多地方之害其何日除耶又有流民揮刃一節則登之十七日報中云楊樹浦華盛紡織廠小工陳長生日前被流民林阿三攫去青蚨三百襄屢索不還後遇諸楊樹浦老虎灶中陳復向索林卽用武突出匕首猛刺一下陳呼痛之聲不啻屠豕旋復猛刺中其右肋刀口廣而且深腸露於外旁人見已肇禍立將林擒住送局現在陳長生生死未知此又一事也該流民旣經拿到官長自能照辦姑勿具論惟思林阿三雖拿獲到官而如林阿三者滬上不知凡幾則將來受害如陳長生者亦將不知凡幾殊爲風俗之憂地方之害又有所謂小流民者大都年未弱冠學業無成三五成羣往來里巷口唱淫詞見有年輕婦女多方戲謔日前有某姓女郎在日昇樓後老虎灶泡水小流民蜂擁上前評頭品足女忿甚斥以正言小流民等反唇相詬行路者見而不平勸解使去詎小流民遷怒於彼將其人圍繞勢欲用武又經人欲喚巡捕若輩始懼而散此又一事也總而論之流民如此之多爲害如此之甚苟無良法以治之必至支蔓難圖現在上海幸有捕房派捕巡察雖不能禁其不生事端惟一有事端則不難拿捉究治然尙有捕房耳目所不及若輩得以逍遥法外若在附近之四鄉則更爲耳目所不及地方差役勢不能在四鄉時時巡察至出有事端或經控而獲之或訪查而得之在流民固不能幸逃而地方已受其害矣况流民動輙用武身藏凶器受其害者且不至訛詐也前經地方官出示禁售凶器絶其本源法非不善惟謀利者旣貪其利安有顧及其害且亦無從查察若僅據所招如無牌號何能據以爲實且安知不有誣指之處况東西洋之裁紙刀亦無不可以致命何必定向鋪中定造是流民之凶器斷難絶者也然則欲禁流民之凶器奚如使人不爲流民之爲愈乎流民玩法已極斷非輕懲薄責理遣情恕所能了事古者治亂民用重典誠不可謂爲苛政也說者謂流民爲害地方然非命案究非亂民可比無可死之罪且流民如此之多安能一一置之死地况流民各有黨羽有三十六個黨四十二個黨七十二個黨一百零八個黨激之亦恐生變不知流民除命案外無死罪而其身藏凶器結有黨援與亂民無異好在各結黨羽其勢尙孤除之尙易若再養癰成患姑息養奸必有不可收拾之一日至不可收拾之時而始思收拾之所謂激之生變則誠易易耳若此時則辦之尙易也西鄉光蛋如此横行經趙中丞雷厲風行飭胡都戎嚴密訪拿此刻該處人民皆得高枕無憂流民猶光蛋耳豈光蛋可除流民不可除耶且上海一隅查之較易不必俟其肇事如知爲流民一概拿捉如有結實可靠之人具保始准保出若再犯事惟保是問無保者分别管押或罰作苦工如經犯事到案從重定罪或者流民之風可以稍息流民之禍可以稍弭乎除暴卽所以安良懲一尙足以儆日地方之患流民如夏天之患蜰蟲患蜰蟲别無他法惟勤捉而已患流民亦别無他法勤捉而已有心世務者能不河漢斯言否 
[諭旨恭録]  
　　七月十五日太常寺題八月初三日祭文昌帝君廟奉旨遣溥靜行禮後殿遣徐承煜行禮欽此同日又題八月初五日祭先師孔子廟奉旨遣榮禄行禮兩廡遣翰林官二員各分獻崇聖祠遣崇寛行禮欽此同日又題八月初六日祭社稷壇奉旨朕親詣行禮欽此同日又題八月十二日祭關聖帝君廟奉旨遣載勛行禮後殿遣慶福行禮欽此同日又題八月十六日秋分祭夕月壇奉旨遣凱泰行禮從壇遣堃岫分獻欽此同日又題八月十八日祭昆明湖龍神祠奉旨遣立山行禮欽此同日又題同日祭惠濟祠河神廟奉旨遣啓秀行禮欽此 
[要電彚登]  
　　七月二十四日英京倫敦來電云俄國外部大臣某君隨侍俄皇及后由奥國維也納回聖彼彼得羅堡中途忽染疾而亡同日香港來電云小吕宋百姓忽然作亂兵士四出兠捕拘獲亂黨數百人目下尙未敉平也 
[高臣伏闕]  
　　朝鮮來信云前郡守李時宇約集官員百餘人聯名上奏曰嗚呼晚近以來事變層生凡有彞性者孰不痛寃臆塞而至若乙未之變窮天地亘萬古所無之事也陛下之移御外館出於權宜而賴遠鄰之保護藉各國之公議得以轉危爲安實惟我陛下善鄰柔遠之洪量大德有以感人也然母讐未復還御稽緩則國勢之岌業輿情之沸鬱偭復何如哉而况外國兵丁之來駐中外鄰邦商民之開棧都城實公法之不許而萬國之所未有也恃强蔑弱侵權奪利滋禍亂於前而伏險機於後此若一任而無所變通則臣恐母讐無可復之日還御無赶速之期而地方匪患終無所靖之時矣今公法行於天下各國多立盟約而外人干犯弑逆者逆魁之逋逃海外者誠一論端則可以拿交而懲辦矣軍隊兵站之無端來留商民市鋪之法外盤據者誠一開詰則可以歸舊而撤還矣各國公使皆嚮義而敦信我國臣民倘能洙血沐浴而請則豈無公法之公議而不救隣國之急乎伏乞陛下亟詢於諸大臣使之懇議於各館卽設談辯來駐兵丁撤還其國在京商民移送港口賊魁逆黨并拿懲勘一以伸國人之至痛一以護大駕之還蹕傾否濟此克建中興獨立之基焉 
 
 

Page 2

 
 
[日本火警]  
　　日本大阪朝日新聞云東歴七月十八號卽華歴六月初八日之夜東京府内藤新宿二丁目六十九番某姓家無端失火延燒房屋二百四十三家又焚燬一半者六家時適狂風大作以致火勢一發難收是夜石川縣屬石川郡上金嚴松前町亦遭火患焚去家舍王白餘間至二十五日北海道箱館縣屬辨天町亦被祝融之禍火乘風力一轉瞬焚去一千餘户并聞某日富山縣屬射水郡海老江村亦罹斯厄計焚房屋一百三十八家 
[懸賞緝匪]  
　　揚州采訪友人云江蘇震澤一帶梟匪首領孫長子卽盛長子又名盛永福溷跡武員中前在韓古農觀察慶雲麾下充當帮帶客歲韓營裁撤後江蘇巡撫趙展如中丞忽接奉廷寄飭將盛拘拿盛聞之卽藉差逃逸觀察遂因此落職數月來觀察明查暗訪購線緝拿而黃鵲凌風迄無影響不得已籌備鉅欵懇中丞高懸賞格俾免爲漏網之魚中丞允之特將賞格頒行各處某日邗上地方官接到後立卽傳令坊保懸貼通衢其格略云兹據暫行革職韓道慶雲面禀情願自備銀圓五千繳存善後局内爲緝拿盛長子卽盛永福犒賞之用等情合亟懸賞緝拿爲此格仰各處水陸防營府廳州縣以及軍民諸色人等知悉有能緝獲盛長子護解來省審實無訛者賞洋銀五千圓存局以待决不食言 
[燕市秋筑]  
　　京師訪事人函云七月七日傳爲牛女會之期京師梨園多於是日演唱天河配戲文以應令節今年皇太后傳同春菊部入内在南海中亦演此齣各戲園祇剩四喜玉成兩部在外間演唱是日觀劇者稱極盛焉四喜在慶樂戲園上座人至二千有奇玉成亦有千五六百人云○七月初七日有前門内人崔姓蔣姓兩兒結伴出城樸蟋蟀兩兒皆十二三齡偕行至前門外迤西護城河岸上一兒持扇戲弄河草失手落河中兒卽步往欲取浮扇詎失足入水深處其一急來挽救兩人手扭不釋同落河中時岸上蹲有看浮橋啞子旁人知其善泅促啞子入水啞子置不顧催促數四且許以重謝啞子給躍入拖兩兒出則俱氣絶不能復生矣衆怒啞子次日北城司官來騐有指稱啞子見死不救者官怒批其頰二十騐後殮兒停柩河干無認屍者至三日後崔蔣兩家始來婦女十數人認明兩兒哭聲震耳蓋蔣係寡婦祇此一予故益形酸痛崔則三子此最少自在染坊生理與蔣居相距數武兩兒同在西城根願學堂義塾讀書日日同來同往是日放學後相將出城戲耍而造此奇禍焉○某甲山東人生有一女自幼受同鄉某乙之聘未娶嗣乙入都習貿易在同鄉某鋪學徒客歲東省威海之亂甲避兵燹携女入都藉以送女完姻比到京面乙乙辭以無力甲遂偕女僑寓前門外千兒胡同同鄉聞甲來京時有過從比瞥見女美甲又貧窶漸以微詞挑女且示意於甲女遂不能守待字之約中冓之言頗傅於外乙親故有勸乙速畢姻事以息浮言者今年乙措資製買衣飾粗具禮儀謁甲請期且送衣飾定期而返迨三月間吉期已近復謁甲甲謂送來衣飾竟化爲烏有矣乙大諚異立身將去女婉言留之以女將調停兩可遂暫止步移時甲他去女留乙飯飯畢起身而出未至鋪中腹暴痛七孔血出而死經官相騐的係服毒甲供婿乏娶婦錢余略言伊卽念去想因慚服毒自盡官遣仵婦騐女則露滴牡丹已成破綻詰女女供乙曾留宿潜赴陽臺迨城憲送刑部研鞫歴數月堅無異詞案定呈堂時大司宼見中多疑竇駁回調司派審嚴刑覆訊女始吐眞情蓋甲厭乙貧久有退婚之意又有前門外大蔣家胡同某欄杆莊富商某丙悅女姿夙與女通出白金六百兩賂甲甲貪重賂决意害乙以除患是日父女商議置毒飯中此毒藥乃八步斷腸散係内預爲配合潜付女手者刻某内已於七月初旬拿獲到案一鞫而服不日當定甲父女及丙罪名矣可見天網恢恢疎而不漏惡人枉費心機豈能倖逃法網哉○七月初四日爲金臺書院秋季大考之期由順天府府丞李小川少京兆考試生童赴試者共計三百餘人生文題禹之行水也行其所無事也詩題賦得荷笠帶斜陽得山字童文題斯友天下之善士詩題賦得野曠天低樹得低字 
[北通州近聞]  
　　訪事人函云七月初一日倉憲因雨停騐初二日提騐浙江第四十起江蘇第六十三起之前半漕糧初三日提騐江第四十一起江蘇第六十三起之後半漕糧初四日因雨暫停初五日提騐江蘇第六十四起浙江第四十二起漕糧四十船初六日騐收江蘇退米及交局零米又浙江第四十二起漕糧後十船又浙江第四十三起漕糧日是江蘇浙江兩省海運漕糧掃數報竣蘇局王總辦浙局吳蔡二總辦當卽料理局務詳報撤局禀辭倉廳各憲於初八日賈舟南下○河運渡黄北壩傳說紛紛迄無確信近日倉憲接到河運委員馬遞禀報稱於六月十四日全帮己入黄河候水進口等因又聞刻因黄河水淺漕船節節難行至今尚未進口江北督糧道馬植軒觀察憂急萬狀特招優伶演戲以祈神佑○潮白河决口經通水道張觀察調到練軍堵築甫成不料伏汛水漫冲决以致前功盡棄倉憲刻派英李兩坐糧廳憲於七月初二日前往上游查勘來源意必再議興修○貴州貴西道委員解到鉛七十萬斤由海運津轉運到通由裏河倒閘入京交納○北街瑞寳齋古玩鋪今春失去翡翠玉器二匣呈控在案某日有旗婦由京來通晚凉無事在該鋪觀看古玩鋪主見旗婦頭上之簪認係春間失物卽向盤詰旗婦大怒自稱前任哈倫布叅贊大臣之媳爾敢誣賴爲賊乎遂將擺設古玩之桌推倒鼻烟壺等多半摔碎鋪主赴州喊控旂婦隨至嘵嘵不休是否屬實想孫直刺秦鏡高懸斷難幸逃藻鑒○某日由南鄉用木板擡來二人均被削去二耳割斷腿筋奄奄一息孫直刺堂汛供稱身充某村保正因村内有甲乙等聚夥成羣窩賊行兇種種不法向之查禁因此懷恨被害等語直刺出票指名嚴拿至此案有無别情俟將來研訊時自當水落石出○津蘆鐡路沿途修築堤崗已有成效今夏河水漲發武清縣所屬堤崗冲决數十丈大約水落後自必再議興修也○入夏雨暘時若除沿河一帶田園稍被水災其餘莊田指日收刈均在十分年成似此豐稔謂非彼蒼之所賜哉○年例南門外三義廟於七月間由山左人聚資演戲今屆雇定京都玉成班梆子二簧合演自初八至十一日演戲四天廟規極肅觀劇者均能恪遵條例安靜無譁從無擁擠滋閙情事○新任廣東高州府惠敬亭太守於七月初三日領憑出京到通乘坐官舫赴津搭輪南下○通永道張觀察於七月初七日赴津謁見制憲面禀河工事宜○倉塲祥仁帥於七月初十日進京陳奏江蘇浙江海運漕糧報完 
[三竺鐘聲]  
　　杭州訪事友人來函云浙省在拱宸橋外設立租界興築馬路雖未竣工然已大致楚楚詎本月某日東領事拜會臬憲以租界地面狹窄不敷營造將來商人雲集勢必無可居住請於拱宸橋内增擴地址若干聶廉訪未允所請以致小有齟齬廉訪上院堅辭總辦洋務之任且以海關監督業已奏准由杭巡道兼理則洋務事宜請歸巡道辦理廖中丞以事當創始措置多艱再三慰留至增擴地址俟商務振興後再行酌議也○杭嘉湖道鄒觀察因兼理海關監督俟關防領到後卽須接篆任事因特飭總書等赴寗波海關防問一切情形并摘抄成案俾胸有成竹不致有掣肘之虞○浙省舉辦郵政由李稅務司傳諭各信局照章領憑統限於八月十五以前請領各信局奉諭後尙皆觀望不前云○杭州青雲街一帶地處北隅本極冷僻惟鄉闈之際考客咸集頗爲熱閙其臨街房屋租賃考市價值甚昻有開茶店之材某向將各房先爲租定預付定洋及至臨時欲赶考市者均須向林租屋俾得高擡租價誠謀利之尤者也現因貢院前東西二橋年久失修石坡損壞泥土俱浮居民深恐有失擬集資興修爰推林某爲首到捐錢文林不之允有某茂才大抱不平謂林每屆科塲輙於此間獲此重利今以地方善舉而竟如此吝惜殊屬不情爰邀多人將與爲難林自知理虧願助洋蚨五元衆皆不允又添洋三元衆議始息現已擇日興工矣○清泰門外有甘王廟焉爲本處土地祠相傳神爲東吳甘興霸廟之旁殿供奉温元帥神像交秋以來天時忽冷忽熱民多疾病土人之無識者以訛傳訛妄謂元帥神爲瘟部主宰爰集資舁像徧遊社下其儀從一切均屬簡陋無甚可觀要不過取大難逐疫之意耳二十一日復在廟中演劇晚間連臺開演夜戲該處人 
 
 

Page 3

 
 
　咸搭臺觀看城中素禁夜劇是晚出城往觀者頗不乏人而匪徒亦多溷跡其中有王某者稍有積儲倫兒知其舉家往廟觀劇乃從後壁挖入　去衣物現洋約值三十餘千又有陳某以灌園爲業是夜園中瓜果亦被竊去不少戲塲中被人挖包剪綹呼喊之聲絡繹不絶皆因天時昏黑無可追尋惟有徒喚奈何而已○今年五六月到杭地未價逐潘加增最高者每升需錢五十左右其次亦須四十有零貧民不勝其苦潘憲龍方伯特派委員往各路採買以紓民困幸中伏後雨暘時若四鄉俱有豐收之望故近日米價每石已减去四百文待至早稻登塲其價定當日减也 
[甌括叢談]  
　　温郡訪事友人來函云括蒼民風向推樸厚近有好事者從温州招致新同福崑班到括演唱處郡各廟酬神慶祝戲文共六十臺計戲資洋四百八十元誠破格事也某日處郡城門外搭臺演劇紅男緑女聯袂偕來均在城濠觀看有青田縣童生某甲評頭品足肆口雌黃爲衆人不服欲以老拳奉敬遂糾集考童數十人大興問罪之師一面喊叩琴堂謂其毆辱斯文幸麗水縣趙大令將甲訓斥得以無事而散○初九日招商局馬頭廣延緇流啓建濟幽道塲一晝夜晚間振濟孤魂初十日復召梨園合三連福新連陞兩閩班袍笏登塲絲哀竹脆並邀胡遊戎星貴王都戎敬廷李副戎希程諸嘉賓設筵暢叙云○各絲匠因議加工價聚至三百多人相約罷工與奚德利線店爲難兩造均經控縣兹經絲牙王掄仙等調處和息土絲每兩工資洋三分八厘湖絲每兩三分六厘云○十二晚朔門某甲之弟不知何故自行投江身死迨十三早陡門頭浮起男屍身穿窄袖短衫青拷紗褲年甫二十餘歲經人撈獲而無識之者迨甲聞而往認果其弟也草草棺殮誠可慘也○雙門内七楓巷有死嬰浮在河上兩手兩足均已肢解聞係某孀婦所棄旋經人撈起掩埋矣○某甲賃永寍巷口某乙麫坊開張經紀其舊主梅鶴仍棲店之後房詎甲於初九夜知乙遠出陡起淫心擅入婦室調姦婦拒不納其姑聞喊卽出扭甲將髮辮剪下尺許旋經鄰佑調處罰甲唱戲服禮并令甲中秋後遷移乙店貼招另租○裕大行夥魏某侵吞行欵七百元有奇十四日被行東李雲涵孝廉扭送縣中呈請押追○櫃書陳阿文因催糧誤捉已徵糧户致被永嘉某茂才赴櫃申斥阿文子少不更事縱令駐防營勇將茂才扭辱聞茂才尙不肯干休云 
[禾中人語]  
　　嘉興訪事友人來函云廿一日午後有三人互扭髮辯從塘灣街扭結進北城門至嘉興縣署禀明暫押以待補詞嗣訪得係塘灣街仲壬順京貨鋪小東在嘉善某錢莊爲執事據云有某甲移該莊二百元之票兩紙向仲壬順支取該鋪夥以嘉善不來關照以一時不能湊手爲辭甲允而去當卽函詢該莊該莊得信後卽來關照並無此票翼日甲果復來領取鋪中以其僞造假票扭住不放以致控縣○新任石門縣劉邑尊到郡赴府禀到禀見并拜會各同寅後卽解纜赴省接印之期當在出月初間寄語禾中人不難拭目而觀新政矣 
[吳宫秋草]  
　　姑蘇采訪友人云風聞蘇州葑門外凌家坡俞姓家出一逆倫巨案事緣某日近鄰有演戲敬神者俞子易新衣而出逐隊往觀至亭午時回家午餐旋以天氣炎蒸解衣置牀頭怱怱然仍往戲塲樂而忘返俞素患瘋癲之疾子媳又皆違忤不堪是時見牀頭有新衣卽取之而披諸身上其媳見而奪下大駡不休翁反詰之媳竟持械毆擊以致傷及頭顱延至翌日斃命事後俞姓族長及圖董地保責令其子從豐棺殮不復深求噫事雖出於鄉愚然亦可謂性同梟獍矣○本月某日飛划營管帶胡都戎巡至震澤某鄉拿獲梟匪船一艘旋回省禀知趙大中丞中丞飭就地將船鋸斷都戎奉令之下復於二十一日啓行越日回省銷差旋仍帶領飛划船十艘駛往各處巡哨 
[札查藥局]  
　　傳聞本邑龍華製造分局製備無烟火藥已歴多年兹者兵部以所製無多行文查核總辦劉康侯觀察查得局中人多習於怠惰不肯實力從公以致徒費金貲無裨於事想日内必有整頓一番矣 
[勘丈改期]  
　　江海關道黄觀察札飭本縣黄大令會勘德商巴佛租用灘地原訂二十二日旋卽改訂二十四日已移知會丈局及德領事在案比二十四日適另有要公不及前往因函逹德領事及會丈局准於二十六日上午帶齊亭耆人等會同派員前往勘丈 
[招募印捕]  
　　聞天津租界捕房在上海添招印度巡捕數十名應召者雖不乏人而頗難其選現僅收録十一名一俟足數卽當載往當差 
[南市燈景]  
　　南市藥材行例於七月間建設盂蘭盆勝會至晚互賽燈景今年定於二十五六兩日舉行昨日七點鐘後排齊各色彩燈周遊各處一時銀光普照渾疑不夜之城火齊生輝如入恒春之國統計十八家有獅燈魚燈馬燈傘燈牌燈及各色戲劇燈雕鏤組織剔透玲瓏從集水街繞馬路進行仁弄過外鹹瓜街大王廟太平弄出泉漳會館前由裏鹹瓜街出增祥碼頭沿馬路往老曰渡過龍德橋花衣街出王家碼頭南往董家渡由江蘇海運局前沿陸家浜進南倉街至水神閣過外倉橋北往王家嘴角小九華紫霞殿過裏篾作街裏郎家橋東至如意街進裏鹹瓜街而回時已夜深而緑女紅男依然聯袂成雲揮汗如雨其中短衣鬆辮赳赳桓桓者更擦背挨肩沿街嬉笑幸各局員飭勇丁小甲嚴密巡查不致滋生釁端勞賢長官之剖斷云 
[上海縣署紀事]  
　　巡防北局函送羽士朱懋永喊冤到縣昨晚蔣刺史升堂提訊朱懋永禀稱本城人住老北門内穿心街年六十歲做火居道士家有妻子上月二十一日在城外道塲完畢香工隨挑物回家到老北門出洋一角喚門入内詎門兵將箱子勒住索鈔二百八十文因此口角兒子被兵毆打回家翌日門兵來家說及昨晚某兵受傷小的畏事延請傷科去看洋銀十二元錢三十千後又將兵擡至小的家百般擁唣又請湖南人祝由科看治出洋三十三元只泰和堂一家藥資已賒錢八九十千尚嫌上海無好醫生要赴吳淞看治并要小的出洋三千元方能了事小的情急因到局喊寃蒙送案下求請恩究十二鋪地甲金文供上月廿一日如何相打並不知情現在察看受傷尙輕曾勸解回去不肯依從現蒙訊明求恩斷刺史得供諭著差保協同朱懋永回家開導門兵再給伊洋二十元回去著令不准再往朱家滋優倘其不遵禀明提究○胡培澤在南市郎家橋開設萬和南貨號與同豐北貨店往來被欠銀兩投縣呈控黄大令准詞飭差提齊人証解案由帮審蔣刺史提訊將北貨店主唐醴泉笞責三百五十板收所限交五百兩並著擔保往來之同興行夥王淡笙帮繳銀三百兩另飭同發同興合繳五百兩共一千二百兩在案旋王淡笙曁同興同發各將銀先行繳案唐醴泉逾限不繳兹由胡培澤投縣禀催蔣刺史升堂訊據唐醴泉供被押後會令家屬向親友處措借現在尙未借到實在不能再想别法求恩交保出外或能措齊限交不敢再延刺史謂看爾生意人格外周全令保人分繳酌令爾減交五百兩何以拖延至今一味空言殊屬疲玩令再笞二百板還押寛限於八月内措交再延重比○瘋丐吳二江北人光緒十九年分經人送至棲流所留養旋因發瘋在所將人亂打經司董將受傷人等送至仁濟醫館醫治内有一人傷重殞命吳二送押法捕房函請本縣黄大令騐明毆傷身死屬實將該瘋犯帶回訊明瘋病屬實語無倫次難以取供飭卽行釘鐐收禁詳奉臬憲批縣先行飭醫調治痊愈再訊確供詳辦黄大令奉批後屢飭官醫赴監診治無如内監地氣潮濕復患腫脹飲食不進病屬兇險由禁卒禀報大令仍飭官醫上緊開方調治先將藥目醫案卽日禀覆○淮揚道札提童徐氏案内蟻媒翁正南獲案後交差恊同先往顓橋追尋童徐氏解案去後翁正南忽於前日起患痧症觸發舊疾難以找尋因由原差薛貴周春等帶回禀明内署請騐病發落○英人韓特生在本埠太古洋行執事日前渡浦至龍王廟左近游玩回經董家渡對浦地方因手牽之洋狗見鄉孩隨繞向之狂吠鄉孩驚跑突有無賴輩將洋人圍住肆毆致失去白洋帽一頂竹杖一根洋狗亦逃逸無蹤有年老鄉民恐滋事端急出喝散洋人始得渡浦回滬卽請英總領事哲君函請關道憲黄觀察札縣拿辦黄大令奉札後立飭快役前往廿四保十五圖恊同地保將滋事之徐炳千卽小炳帶回候辦一面派夥查拿滋事羽黨併解候究○上年八月有耆民孔雲昌投縣控胡阿玉誘拐寡媳孫氏黄大令准詞提到 
 
 

Page 4

 
 
胡阿玉之叔掌發訊明限三天將伊姪阿玉及孔孫氏交案先行收押旋胡掌發於今年二月在押患病交保出外延不來縣而原告孔雲昌旋卽病故由伊孫孔瑞卿卽楊瑞卿接控昨由原差提集人証解案經蔣刺史提訊楊瑞卿聲稱孔雲昌是嫡祖小的幼時　楊姓螟蛉子因本族無人旋卽歸宗上年寡嬸孫氏被廿四保七圖人胡阿玉誘出並被帶去方單十八畝及零物等由祖父控告旋蒙訊明限交刻祖父身故家内花衣十七擔又被胡挑去寄與沈子山處約值洋一百十九元前經訊明著沈交出並求將嬸母斷回奉養一切失物求恩追給孔孫氏供夫故後到申在山家園帮傭並不逃出胡阿玉供在鄉種田並不誘領孫氏瑞卿前年托小的做中將田單五畝向友人處押洋五十元立有摺子爲憑時往催索挾恨誣控瑞卿供借錢是實約還時取回田單至嬸母實被胡誘領在南市小九華相近借房居住小的曾往看過况已被姦成孕沈子山供詞含混周學琴供木匠爲業此事曾經勸過刺史行供謂楊瑞卿不能接控嬸母有關名節判笞二百板周學琴插身多事亦責二百板胡阿玉實非安分之人今姑不與深究薄笞一百板孫氏著交伊姪瑞卿領回好生看待失物不追具結完案餘人斥退 
[善捐總記]  
　　本公所籌辦廣西振務共得洋銀五千六百十七元又規元七十二兩有奇銅洋銀四元共合規元四千一百五十四兩九錢二厘除前後兩批匯去四千圓伸規元二千八百八十兩外尙存銀一千二百七十四兩九錢二釐由同泰號買匯票寄交香港東華醫院彚收所有各善士芳名徵信册刊呈再呈公鑒 
[衆善彚登]  
　　大純紡紗廠公醮餘欵移助洋五十元南通州徐秋谷善士集募洋三十二元星沙酬願隠名人爲母病愈完願助洋五十元楊樹浦巡防局交來杜永發顧阿大因賭自願罰欵洋九元氷廠街公醮餘欵洋十四元天水患癇子爲子受驚助一文願洋二十元養狗經費洋三十元孫冠臣翁集募養狗經費洋七十元諸君子具仁民愛物之心爲積德累仁之事功歸實濟福自天申矣上海六馬路仁濟善堂董事嚴信厚葉成忠楊廷泉黄宗憲等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[幸免燎原]  
　　昨日午前十一點鐘時南市老白渡裏街龍王廟後同順興鞭爆店内恣然災火乒乓砰訇聲達通衢遠南市塵一律關閉幸日中易於灌救不致滋蔓難圖然近鄰已受驚不淺矣 
[英界公堂瑣案]  
　　包探孔阿才禀稱寍波某邑人王增榮窮極無聊學爲扒手某日竊取張阿慶家布衣六件報捕後捕頭遣小的查後送究張投案訴稱王雖與小的相識然不應來家行竊今旣查獲求准領贓王供稱小的係寗波府屬鄞縣人失業多時意圖回籍苦無盤費靦顔向各親友借貸些微各親友無一應者不得已向張借取布衣六件質錢未及說明自知不台屠别駕商諸薩副領事然後判令遞回原籍○嘉興府屬某邑人俞瑞雲前曾連次犯竊輕别駕訊懲遞解回籍今又潛來滬上竊取劉兩福家布衣烟槍報捕後捕頭遣包探黃四福緝獲人贓解案劉投案請領失贓俞供稱小的前蒙大老爺遞解回籍後本不敢復來此地無如家徒四壁無業可謀飢餓難捱是以重理故業如蒙寛宥以後定當改過自新矣别駕判令笞責一百板再行遞解贓給還失主○竊賊許阿隆手持水烟袋一枝沿途彳亍東張西望賊態畢呈包探趙銀河見之詰知竊自某處因卽帶入捕房昨晨解至案下許供稱小的係本邑人水烟袋在途中拾得並非竊贓别駕判令笞責一百板贓存捕房待領○包探范進才禀稱賊犯梁榮友前曾犯事昨日又在泥城橋迤西張叔和園内竊取值堂人朱阿根之莨綢馬甲持至虹口某押鋪質錢適經小的所見獲送大老爺案下請懲朱投案領贓梁供稱小的係廣東香山縣人流落此間無資餬口初次作賊叩鑒原别駕判令笞責一百板○包探倪順泉禀稱丁金榮屢次犯竊曾經送請大老爺遞解揚州原籍今又來此仍在租界遊行適爲小的所見拘請究懲丁供稱小的雖來滬上不敢犯竊叩求恩典免爲遞解則生生世世戴德不忘矣别駕判令笞責一百板仍遞回原籍○英商會德豐洋行主投該管英總領事署控稱商人永遠租得新閘迤北二十七保十圖内地一方地上有楊阿松蘇阿俞張福全沈浩全吳福林等五人支搭草屋多間令其拆去堅不肯依請傳案諭讓該副領事據情函致公堂昨晨别駕飭傳會訊楊等同供稱小的等以修船爲業所搭草屋已歴多年嗣知此地歸洋商管業本欲遷移無如目下修理之船甚多一時不能告竣尙求寛限數日别駕與薩君互商然後予限一月一律拆讓不得逾期楊等又一再求寛並稱如能從速小的等何必故事遲延現在惟有赶緊將在塢之船修竣卽知照洋東可也别駕謂予限六禮拜須將地上草屋及所修之船一律讓開楊等遵諭而退○昨日有十一齡之小孩彳亍於四馬路中且行且泣二百八十六號華捕向問緣由據言姓居名春桃迷失路途不能歸去詢以家在何處及父之名字均不能對因卽解送公堂别駕著暫行留候認領○張費氏在滬傭工與王周氏莫逆日前王周氏因有急需向張費氏借去銀餙若干質錢使用日久迄未歸趙昨晨張費氏向之索取王周氏非但不還反出言不遜張費氏怒從心起反唇相譏口角之餘繼竟用武王周氏力有不逮以致傷及頭顱爲一百八十九號巡街捕所知將兩氏一併拘入捕房捕頭令將王周氏送入仁濟醫館求醫張費氏解送公廨别駕著交官媒押候王周氏傷痊訊奪 
[法捕房瑣紀]  
　　昨禮拜三鄭大令蒞捕房發落各案流氓陳阿金張阿四卽烟囱卵子小鐡墩與顧阿二等毆傷鴇婦王沈氏大令命提到案各笞五百板縣差吳金持信票役案請將小鐡墩與李海大帶回歸案訊辦大令飭將小鐡墩先行交差帶回李海大俟明日過堂飭護勇送縣○命提小東門浴堂内竊取官紗衫褲之徐正心照原斷先行枷號一月期滿責放○又提醬園弄竊衣之陳阿金照原斷重笞二百板從寛斥釋勒令回籍不准逗留○李金謙在江天輪船行竊爲包探拘獲著照原斷笞責一百板從寛釋出○偷兒張阿狗混入公司小火輪圖竊爲包探拘獲著重笞一百板釋出不准逗留○流氓沈順順在老北門外刦奪小孩周和尙衣服爲巡捕拘送捕房解經大令訊供重笞一百板釋出○無錫鄉婦袁計氏背夫潛逃至上海與粤人曹阿生姘識賃居法界後新街九號房屋爲其夫尋獲控經大令訊供押候責比昨日飭傳九號房主俞陳氏到案供稱丈夫在吉祥街其萃樓爲堂倌租屋一幢樓下轉租與縫工樓上後半間租與潮州人與計氏同居計氏供在興聖街花烟館内與潮州人認識現在潮州人因母病回家約十一月内可以到申囑小婦人寄火食於房東大令得供著將袁計氏鞭背三百下還押袁阿狗父子著留一人在滬候示○流氓李海大與虹口馬阿榮因狎烟妓挾嫌口角在新延齡烟館滋事爲包探拘入捕房解經鄭大令訊供飭提馬阿榮到案覆核昨日包探傳到馬朱氏供稱卽阿榮之母夫名阿四寳在虹口開坤發烟館氏子阿榮遭李海大糾同江北人大全等兇毆受傷甚重大令問阿榮因何不到供昨日往吳淞探親未回大令又問當爭閘時尙有何人供李阿二與燒烟司務阿松卽阿榮之叔在旁解勸悞被拘入捕房捕頭知是無干准卽交保大令得供著阿榮自行投案騐明傷痕再核 
[美捕房紀事]  
　　前晚有某甲至吳淞路鬥鷄塲第九百四十六號門牌萬福來客寓投宿昨晨諸客均紛紛起身棧中呼甲不應撫之已體冷如氷寓主張德華卽奔告捕房捕頭飭傳三圖地保王順和查明有無屍屬然後妥爲料理旋知死者寗波人年五十一歲向業木工云○前日下午有年約四五歲之男孩一口在西華德路無人認領二百五十六號華捕詢其住址孩不知所對因送至捕房候人認領○小竊某甲由鄉間竊得雜物置諸布袋中昨晨負至北河南路經三百二十八號華捕拘解捕房捕頭令禁押四點鐘開釋○住外虹口之江北人某姓家有女孩年十一歲乳名丫頭於某日走失昨日上午孩之家屬在北四川路見該孩在第一百六十五號粤婦屋内卽據情告知捕房捕頭飭包探范進才將孩及該姓粤婦拘至捕房婦稱出洋銀四十五枚買得捕頭將婦釋回女卽送往英公堂訊核○某翻砂作夥張二寳被曹瑞生欠洋八元數角詐晨向索曹指張竊去衫袴一副張以旣欠辛工復誣行竊心實不甘卽扭入捕房控訴捕頭令自投英公堂喊控○前晚十二點鐘有流氓四五輩匿跡天潼路仁智里高吹巡捕號呌四百七十三號華捕悞爲號召疾馳而至衆皆拍手歡呼而散捕怒甚當將一流氓追獲解入捕房押至昨晨開釋 
[邗江官報]  
　　七月十九日新委泰壩鮑分轉謝委○二十日蔣分轉委總查通泰鹽色黄分轉學仁委管解京餉差衷鹺尉興哲謝委管理淮北西壩卡務 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年七月十五日京報全録]  
　　宫門抄○諭旨八道録前○護陜撫張奏報雨澤麥兹情形摺○又奏墾荒升科錢糧擬請寛限歸入額數考核先作另案辦理摺○署陜督陶奏加募防軍緣由片○將軍恩奏翼長報効軍火片○又奏請議卹片○署新撫饒奏請准叅將暫緩引見片○護陜撫張○奏甄别道員片○粤督譚奏委署運局片○七月十五日禮部宗人府欽天監侍衛處值日無引見○候補知府陳文璣謝恩○阿克東阿續假十日○召見軍機○○頭品頂戴護理陜西巡撫布政使臣張汝梅跪奏爲恭報雨澤麥苗情形恭摺仰祈聖鑒事竊查陜西省光緒二十二年四月分雨澤麥苗情形業經臣恭摺具奏在案兹據西安延安漢中榆林同州乾州綏德等府州屬陸續具報於五月初一日至初三日初六日至十二曁二十四五等日先後得雨一二三四五寸及深透不等其餘各屬尙未報到臣查陜省入夏以來雨暘應時二麥豌豆早已收穫稻榖亦已分秧各種雜糧均已播種出土民情欣悅關境安謐堪以上慰　宸厪惟據膚施縣具報於五月十一日該縣佛挑坪等村被雹經該縣查勘被災處所山多川少打傷熟地僅百畝之譜禾苗被傷盡凈十分成災三水縣具報五月十一二三等日該縣東南鄉被雹經縣查勘鄉村等十四村莊被災極重顆粒無收其餘各處尙有五六分收成洛川縣具報五月十一並十七等日該縣白家塔等處被雹經該縣查勘被傷豆麥綜計不過四分不致成災等情先後禀報前來當經臣飭司移行該管道府州遵章覆勘確查不致成災之處是否毋庸賑撫其被災較重之處查勘地畝及成災分數實有若干錢糧應否蠲緩先行出示停徵一面清查被災户口妥籌撫卹容俟查辦完竣另行奏報刻查西安糧價大米每倉石價銀一兩八錢六分小米每倉石價銀一兩七分較之上月大米每石增銀一分小米每石减銀二分所有光緒二十二年五月分雨澤麥苗及膚施等縣被雹籌辦撫卹並省城糧價情形理合恭摺具陳伏乞皇上聖鑒謹奏奉硃批知道了所有被雹地方著查明分别辦理欽此○○頭品頂戴護理陜西巡撫布政使臣張汝梅跪奏爲墾荒升科錢糧擬請寛限歸入額數考核先作另案辦理以示體恤恭摺仰祈聖鑒事竊陜省清查荒田所有辦理情形業經臣先後具奏在案現查各屬印委均屬實力奉行略有端倪惟有陜西荒地數十年來疊經整頓卒未能盡闢者其故實有數端請爲我皇上縷晰陳之當初兵災以後繼以大祲百姓流亡殆盡嗣經多方安輯終難復舊者蓋地曠人稀荒地未能盡闢者一也通省土産雜糧居多北山一帶氣候過差夏寒霜早穡事多不可靠卽平川地面水土稍佳然人少工貴卽使豐收而人少榖賤仍屬得不償失荒地未能盡闢者又一也農民擇地而耕非有可靠之利孰肯株守因此種荒地墾時工費不資熟後榖價太廉偶遇偏災卽棄而他往故認墾之户不惟客民多無室家去留無定卽土著亦旋墾旋廢作輟靡常此招墾之難荒地未能盡闢者又一也以上各節均屬實在情形經臣等悉心籌畫更定章程僅能使已墾匿報者自首不究旣往客民認墾者無虞土民攘奪而已若夫墾闢之難易收穫之豐儉土著之能否力耕無廢客民之能否安此樂郊皆在懸虚莫必之數安能保其不旣墾而復荒乎而州縣一經招墾限滿升科卽應歸入額數并計徵不足額則處分綦嚴田無人種則追呼乏術以故各牧令現雖不敢不認眞查報而皆惴惴焉以將來之考成爲慮此情實有可原不得不加之體恤臣等再四熟籌欲求地不復荒須使農有餘力必墾户之土著者足以自存客居者安有家室以後自無棄地而逃之患然此非旦夕所能責效伏思催科政拙州縣之責難寛而因事制宜經權所當並用與其拘守例章使懷疑懼未免敷衍莫若寛以期限俾得展舒較有實濟擬請將自首及新墾各户分别於首報及墾限屆滿之目起應定升課錢糧予限三年作爲另案徵解不入額數考核限内墾户逃亡熟地復荒免其議處一俟限滿卽將升科未荒之地按照例章歸入額數核辦如此則各牧令無所顧慮可以放手辦理必能日起有功而限滿未荒之地升科已歴三年自係確可久種從此額賦永增似覺公私交益據善後局司道詳請具奏前來臣覆查無異合無仰懇天恩俯念陜省墾荒之難敕部議准以期於事有濟所有墾荒升科錢糧擬請寛限歸入額數考核先作另案辦理以示體恤緣由理合恭摺具陳伏乞皇上聖鑒謹奏奉硃批户部知道欽此○○陶模等片再河湟回逆分竄出關新疆先後調募馬步營旗開赴前敵防勦疊經臣奏明在案嗣因府城附近兵單札調伊犁鎭標左旗補用總兵萬長發馬隊一旗來省聽候調遣所遺大河沿防助緊要據署伊犂總鎭馬亮呈請募補塡防已委補用都可邱兆麟另招馬隊一旗作爲伊犂鎭標游騎馬隊仍駐該處又駐木壘河撫標練軍右營馬隊崔正邦開赴哈密協防所遺營壘東接鎭西哈密西接省城奇臺亦須派兵鎭壓已飭准補精河營守備龍浩就奇臺縣團勇挑選馬隊一旗帶往團紥均自四月初一日起照標營馬隊坐糧章程支發所有加募防軍緣由謹附片陳明伏乞聖鑒謹奏奉硃批兵部知道欽此○○恩澤片再據前鎭邊軍馬隊翼長新授察哈爾副都統依崇阿呈稱前年邊防吃緊省存槍砲軍械概多携帶前敵續購匪易原擬隨時清欵鑄造本地槍砲以期堅久得用惟念帑項籌欵不易未敢遽請兹於上年夏間自行購買銅鐡覓匠賃房安器壘鑪逐日督工親爲料理陸續鑄成長短開花打耔砲二十尊洋式拾槍一百桿馬月札槍一千桿噴筒二十桿炸耔二百個火彈二百餘個並造砲車六輛置買拉砲馬十匹迭經演放命中致遠均堪適用現蒙聖恩摧授察哈爾副都統卽應交卸翼長事宜請旨進京陛見所有前置槍砲等件一併如數點交鎭邊軍營務處及馬隊統領收存備用不計所貲概作報効等因呈請騐收前來奴才等查此項槍砲等件尤爲軍中利器約計共料所費不下數千金當卽派員詳查呈覆委係該副都統前在翼長防營自捐歴年俸薪銀兩所置之械並未攤用别欵兹旣點交鎭邊軍收訖據稱情願報効則其急公好義忠誠報國之心洵堪嘉尙未便壅於上聞理合附片具陳伏乞聖鑒謹奏奉硃批著户部核給獎叙欽此○○恩澤等片再據鎭邊軍馬隊統領札克丹布呈稱六起馬隊營官補用叅領花翎佐領札拉豐阿自咸豐年間出征山東陜西直隸湖南湖北安徽等省迭次殺賊捉生攻堅奪壘卓著戰功光緒十五年經前任將軍依克唐阿派委隨同馬隊營官以來講求軍政不憚勤勞遂致傷病觸發在營病故又據馬隊翼長依崇阿呈稱三起馬隊營官補用恊領佐領勝全前隨翼長吉爾洪額入山進剿馬賊衝鋒冒敵不避艱險嗣委三起馬隊營官在防捕盜訓練兵丹夙夜經營殫盡心力遂致積勞病故各等情呈請奏卹前來奴才等覆查該故札拉豐阿勝全前在各路軍營轉戰殺賊立功今復在防緝捕操練身先士卒不遺餘力以致積勞病故深堪憫惻合無仰懇天恩俯准敕部議卹出自逾格鴻施除將該故員等履歴咨部查核外謹附片具陳伏乞聖鑒訓示謹奏奉硃批兵部議奏欽此○○饒應祺片再准補喀什噶爾提屬和闐營叅將谷振傑前經兵部議令送部引見後再行給與劄付等因自應遵照辦理惟和闐地處極邊近接外部自甘回不靖喀什噶爾提標營旗多已調赴甘省及哈密羅布淖爾阿克蘇等處防勦和闐于闐兩城路通敦惶陽關旣虞外部生心又慮回逆竄擾沿邊防務均極緊要該叅將谷振傑在關外多年情形熟悉於操防一切均能認眞整頓未便遽易生手相應仰懇天恩飭部先給劄付仍俟防務大定給咨送部引見出自鴻施謹會同署陜甘總督臣陶模喀什噶爾提督臣張俊附片具陳伏乞聖鑒訓示謹奏奉硃批著照所請兵部知道欽此○○張汝梅片再定例捐納試用道府該督撫於分發到省後悉心察看出具切實考語奏明分别繁簡補用等因今查有新海防試用道陳兆璜於光緒十八年正月十九日試用一年期滿例應甄别據署藩臬兩司會詳前來臣查該道才具明敏辦事精詳堪以繁缺補用謹會同署陜甘總督臣陶模附片具陳伏乞聖鑒謹奏奉硃批吏部知道欽此○○譚鍾麟片再兩廣鹽運司運同瑞誥丁憂開缺所遺運同篆務查有儘先補用知府周福昌現辦湖橋官運事宜廉幹勤明綜核精審堪以飭委就近接署據藩運兩司運詳請奏前來除批飭遵照外臣等謹附片具陳伏乞聖鑒再運同一缺粤省現有應補入員應請留歸外補合併陳明謹奏奉硃批吏部知道欽此 
 
