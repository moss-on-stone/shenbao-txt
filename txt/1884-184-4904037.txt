# 1884 - 184 - 4904037

 

Page 1

 
 
[論法人無必戰之意]  
　　此番中法失和之故歷據各處傳來消息與中西人所論議之辭實由於廣西關外華軍與法軍驀然一戰互有死傷因而法人歸罪中朝興兵詰問其勢洶洶幾若不可終日而以大局觀之則知兩國均無欲戰之心不過事至於此在法人不肯默然無言而中國亦無非嚴爲戒備處無事如有事以待不虞而已蓋兩軍戰於關外傳聞之詞尚有小異有謂五條草約中雖有中國應將關外防兵即行撤回之語然即字文義以爲在立草約之後亦可以爲待三月內詳細妥議之後亦無不可廣西路遠電音可通和議既成當早飛達惟撤兵之期未必即由電傳軍既出關駐防之處先時經營相度幾費躊躇奉命撤防非倉卒敗逃可比一二日之間安能竣事而况遲至三個月議妥之後本非背約乎惟廣西既接電傳和信雖防不遽撤必無輕與敵戰之事前者未和北甯洪化諸城尚不戰而自退今和局大定而反有此舉悖理甚矣故以爲華兵本紥觀音橋而法兵逼令退讓先自開砲不得已而迎拒者是也其謂法兵經巴使臣與迷祿商議之後分路而進僅有略地之意而無挑戰之心乃行至諒山遽遭華軍攻擊雖統兵之員悞會中法已和法兵應不前進今突率大隊而來必非無因不免心存疑慮而遽上前攔阻倉卒之間兩軍無暇分辨彼此襲殺遂成大戰然諒山究非關內之地今北圻盡歸法有則法兵之至諒山廵緝防護理所應爾華兵何必過問是以爲法兵不攻華軍而華軍六千人突出迎擊者是也兩信之來固非一處所發其或由官塲電遞則不認兵端之由我起其或由西人傳述則又不言兵釁之自法開皆在情理之中不得謂其説之偏也顧證以今日本報所登廣西友人來信則知兩軍皆有悞會不得歸咎中國亦不得歸咎法人今京師已特簡欽差與傅相妥籌悉議苟孤拔與法使巴君到津華官開誠布公將粤西潘中丞奉旨申飭適值法兵之來誤會其意竭力抗禦不肯退舍並不知泰西行軍之例一聞放砲遽爾揮兵迎敵以致互有死傷之故一一剖明則法使與提督或者意可轉圜翻然而解棄前嫌而尋成約和局依然不壞也蓋草約中雖有北圻華軍即行撤回之語就令立約時之意願不肯待三月議定之後亦當由傅相電知廣西則潘中丞可以趕緊部署整旅而歸今中丞未奉撤防明文可知退兵之遲早本無關繫乃法軍遽行相偪彼此力持因而釀禍是又不能全咎中國者且空砲相嚇爲泰西之成例然空砲之後而華軍仍不退讓即不免於真砲相攻是即華兵深知此例不即迎擊而延不肯退終有一塲大戰是法軍開空砲之時已存攻華兵之念更不得專咎中國也既不專咎中國法人應亦心平氣和退而自省或曲或直兩得其平則一轉念間而兵戎之禍已消弭於無形矣夫咎在法國中國必無興兵問罪之舉故法人自任其咎而亦無憂决於戰也咎在中國而不專在中國法國縱有興師問罪之名但中國不任其咎亦不能廹於戰也自越事棘手將及兩年法人虚聲恫喝屢作欲戰之勢而終未嘗一戰即中國自去年九月明降諭旨時時言戰人人敢戰而究竟不至於戰且不特海口并北寧洪化而亦未有戰事此可見兩國之意本不欲戰如果欲戰何待今日哉或曰以不戰成和而反以一戰壞和雖事可轉機禍不難戢而有識者未免重爲潘中丞危顧中丞於奉旨申飭之後適法人見偪而又未見明文撤防何日然則欲不背乎朝命而又不啓釁於敵人將何䇿之是從謂必因此而蒙重譴以謝法人固非朝廷之所忍出矣 
[倫敦電音]  
　　○前日倫敦羅偷傳來電報云中國署理駐法欽差李大臣鳳苞言於法外務大臣斐禮謂與法軍開戰並非中國朝廷之意云按該電報初言中國不承認此事次言中國並非不承認此事但謂本定以三月後詳細條約訂成始行撤兵今法人廹不及待致有此失盖以和約有悞會處故也今又謂李欽使云並非中國朝廷之意可知此事倐忽千變殊有不可執一而論者想李星使在法京定必竭力轉圜或有挽回之術未可知也 
[法事傳聞]  
　　○聞得法水師提督孤拔在上海雇有長江引水人八名福州引水人一名殆備將來决裂時爲鄉導之用也又聞法國各兵船之來華者大約今明兩日可以到齊孤拔一俟兵船到齊後將帶同十艘逕赴津沽此皆得諸傳聞之辭確否則不可必至前日倫敦羅偷發來電報謂法人欲中國賠償兵費二千萬磅一節詢諸上海之法官據云並不知有此説殆亦與前次該電信所傳六百萬磅一語相似想係不根之談大約此次法人雖其勢洶洶然亦非必欲搆戰於中國若稍能得所藉手仍可棄仇尋好也 
[失和確情]  
　　○中法失和一節本舘四處探聽傳説紛如或言法人先開兵端或言中國先肇衅隙總不得其確情昨接粤西友人來信始知此事實係兩邊皆有誤會而皆無不是之處盖先是粤西撫憲潘琴帥致書總理衙門言關外地方頗難扼守總署以此言入奏皇太后不悦謂其尚未出關先有畏葸之意着傳旨申飭潘琴帥方奉到申飭之旨適值法人進逼使之退舍琴帥恐貽畏葸之咎不肯遽退法人見其不退遂先開一空砲以示威此西人舊例若再不退則當以藥彈從事華兵不知其故以爲法人先已開砲遽拔隊而前兩車相見一場鏖戰互有死傷而法人仍以違約開兵歸咎中國不知中朝既與法人言和豈肯遽爾失信此日之戰其斷非朝廷之意可知在法國則以爲口血未乾即開衅隙亦無怪其心懷憤憤即在疆臣亦初非必欲挑釁於法人故違朝命實以中西情形各有未諳一時誤會以致兩國搆兵人事雖疎殆亦關乎天意也倘法人而能深知其情形或亦無難曲諒仍得重尋舊約言歸於好曷禁翹首望之 
 
 

Page 2

 
 
[星使行程]  
　　○津友來信云督辦台灣海疆事宜廵撫銜劉省三爵帥現已抵津與李傅相面商一切後即日乘坐兵輪前赴防所大約爲法人敗盟故朝命敦廹從速首塗也 
[起用大員]  
　　○前任浙江提督黄少春軍門原係左侯相勦匪時得力大將戰功卓著兹聞奉上諭着於江南防軍中酌抽恪靖親兵三　並於原籍湖南地方添募舊部兩營尅日成軍馳赴廣西雲南邊界協力防禦想軍門碩望崇勳定必旌旗生色也 
[銀行倒閉]  
　　○今年各處倒帳之多自來罕有其匹自麗如銀行倒閉之信傳開以至本埠有利銀行幾於出事其情形曾列前報兹聞四月二十日紐約地方有大銀行二家洋行七家同時倒閉其情形有甚於有利者聞者不勝惶駭恐有繼此而倒者彼此奔走傳説路爲之塞此處持票取銀銀尚未收聞彼處又倒則舍此趨彼汲汲跋涉流汗相屬有持存摺者有持股票者紛紛擾約計有數千人事緣該處大洋行收買鐵路股分太多其銀皆向某銀行借用其後不能收回以致銀行不能應手至有此變被累者亦同時並及次日該銀行經各同行相助仍得如常安業而當日之棼如亂絲踵趾相錯男女老幼奔走擁擠扒手小竊亦乘間肆其伎倆此情此景殊有可觀故本館錄入畫報而復叙其情狀於此 
[帆船被焚]  
　　○香港西字報言有美國帆船名弗勞理得由東洋駛到小吕宋泊於口岸以待裝貨五月念七日半夜忽然失愼船中已載有糖一萬七千六百担及麻四千二百八十捆盡付一炬本尚有一駁船載有貨物擬於天明裝上該船即可啓輪乃未及天明即遭此刦船中一切均不能救僅有水手自用各物及船上之布帆小艇搶救得免統計被焚船貨約值洋二十四萬元其船壳被焚之後連燼餘之貨拍賣得洋一千元其帆與小艇拍得洋一千六百念九元聞船壳拍賣之後現已沈入水內該船曾經保險想須賠償也 
[登高救人]  
　　○美國地狹人稠往往多係樓房有高至十許層者其房租則愈高愈賤故最高之樓類多貧户所居此等高樓最爲危險倘遇地震不堪設想幸而美國地震絶少然火灾則常有之一逢火起高樓之人無從逃命故救火諸人亦常設法操演飛登上層以救人命今年三月間紐犳某處高樓失愼有兩人飛身上樓施救皆用濕布包其口鼻以防火氣冲入有兩婦人獲救而免該兩婦救下時亦已不省人事蓋略遲片刻即遭刼火矣厥功不亦偉哉 
[法船擱淺]  
　　○營口來信云本月初二日到一法國兩枝桅白壳夾板船滿裝油餅雜貨等類於初七日出口雇津人某甲領港甫經動輪即被淺擱幸在內河雇杉板船將貨物駁起船身尚無大損領港人缷去衣服下水脱逃其保荐之某甲亦去如黄鶴蹤影全無該處無西式船塢不能修整只得定期拍賣聞建帮順記意欲賤價買歸修理行駛云 
[營口市面]  
　　○今年糖貨極賤各商業此者折閲良多據聞南埠新添數口出糖來源既多故價值不能增漲云○太古行雖與潮商議和然此次牛庄船抵營並未滿載貨物不知何故也○往年山西票號津信往來不絶今年入夏以來輪船抵埠商信寥寥亦足見市面之淸淡矣 
[盜蹤無定]  
　　○前晚仁和縣署忽接有餘杭急信云縣城外之某山中忽到有匪黨百餘名人皆强壯貌尤凶横且各帶有兵器有識之者謂皆係捻匪餘黨但不知適從何來遽集於此現皆散處山谷尚無搶刦情事然鄉人已畏如虎狼未免人心惶惑等語仁邑侯得信驚疑立飭幹役趙某飛速往查連夜動身親往聞趙本綠林之豪結交徧海內前爲某差總物色之購爲眼線屢破盜案頗收指臂之助故邑尊命往探聽蓋非此人不辦也 
[竊物還票]  
　　○杭垣同升坊之同元樓本下城之著名飯館也初五日三更後有小竊撬門而入店中人均熟睡失去大錫盤二事及膏梁壺小錫盤銅盆等共二十餘件并夥友之而衣兩件次早店主得知忙即雇人向各典中查問乃查典之人未反而突有一賣破布者手持一信面上書同元樓阿張司務開拆并註明酒資四十文及啓視之內惟全慶當票一紙計大小錫器二十餘件當錢六千五百文店主急詢其人云係一蕭山脚夫托其帶來者店主遂給以四十文而去 
[鄂省官報]  
　　○五月二十七日候補縣成槐自鄖西提余瓊芳案內人証回省禀到准補保康縣典史陳文宇准補孝感縣典史周煥文俱謝行知准補均州吏目方兆桂禀辭赴任初二日署黄安縣黄陂站廵檢陸宫杏禀辭赴任候補州同汪洪霆奉委隨同許欽憲出洋稟辭閏五月初四日新選安陸府李恩熙奉藩臬憲委赴武昌府發審局學習差新選黄梅縣向堯階石首縣范樹香俱奉藩臬憲委赴江夏縣帮審案件各往兩院稟知同日藩轅牌示黄岡縣丞飭准補之張銘新赴任武昌縣典史員缺飭准調補之任煥章漢川縣典史員缺飭准調補之葛熊光俱赴任候補縣陳錫霈縣丞朱繼宗孫錫善俱奉新關道憲委調往新關差遣初五日藩憲牌示建始縣缺委即用縣王士錚題補初六日建始縣缺委補用縣陳承澤宣恩縣缺委優貢試用縣謝振霆俱署理按察使銜補用道唐恊和於初三日病故家屬差人往兩院禀知 
[通州瑣聞]  
　　○某縣新進武生因覆試不到扣除另揀某童頂補而學憲急欲起馬一時未能傳到須俟考旗學時再爲造册送院覆試云○今届江浙兩省漕米提前起游自三月十二到埧十三開騐逐日黎明倉憲督同坐糧廳出城騐米壩樓下車馬紛騰人聲嘈雜肩扛車運如蟻盤鍋道路幾爲之塞今則全漕告竣向時熱閙之區變爲一片荒凉矣○今春雨澤愆期麥秋減收每畝收二三斗至六七斗不等惟沿河一帶地方麥粒稍好然受風灾者亦不少糧價日昻市面日淡有心人能無慨然○前任通永道英觀察每於入夏後選製各種解暑袪毒丸散施送於人取不盡而用不竭殆如雨露之不遺草木　○近日拐匪頗多北門內某姓失一男孩西海子某姓亦失一男孩均五六歳遍處尋覓尚無下落保赤爲心者尚其加意防範歟 
[一諾千金]  
　　○金澤港二十餘村於上月二十九日猝遭龍風廬舍帶坍厝棺漂没民人之未死者現均露宿風餐其情形疉經錄報兹聞青浦衛善士以此情爾致本埠絲業會館內施少欽封翁乞爲籌欵撫卹封翁得信後擬即撥欵一千元左右寄去其勇於救灾實有非常人所能及者但災區較廣振欵宜多尚祈諸紳富速解腰　圓成善果不特封翁所仰望抑亦災黎所心感也 
[發財有信]  
　　○英七月分吕宋發財票昨已得有電音其頭彩二千五百三十五號二彩二千二百四十八號三彩九千八百八十二號獲雋者樂何如之 
[舊令重來]  
　　○聞莫祥芝明府有回上海縣任之信業經蘇藩司懸牌曉示云 
[暫緩赴任]  
　　○署理駐滬美總領事哲君士升任使署參贊早擬乘輪北上因新任師君尚未抵滬哲君祗得暫留以候瓜代昨日仍至英公堂與黄太守會訊各案和衷共濟初無五日京兆之見也 
[蟻媒可惡]  
　　○南翔鎭西市梢有曹姓向開米店物故後遺一妻一女近來店已停閉負債纍纍度日維艱有甑底生塵之慨有皮匠阿虎之妻及某氏等乃著名白螞蟻也與上海水販蟻　聲息相通見曹母女二人之貧苦也知有隙可乘遂往探問乘間謂曰終日仰屋亦復何益盍爲女擇婿爲終老計耶曹婦信之遂託爲媒往返數次謂上海某姓家欲聘一養媳須將汝家小姐領去一看曹婦亦信之遂遣女同赴上海阿虎娘子等即帶至虹口賣與粤人得洋而歸乃謂曹婦曰某姓已看中先送聘禮洋十九元請即收納曹婦得洋欣然不之疑也事後始悔乃往詢壻 
 
 

Page 3

 
 
家何處何不將女帶回阿虎娘子詭詞以對曹婦愈疑日前自出訪女行至范王渡地方瞥見阿虎娘子又與兩婦及一男孩　小車二輛同赴上海曹婦遂與阿虎娘子理論阿虎娘子與兩婦附耳密語乃謂曹婦爾且與某家姆姆暫往寳善街某客寓住宿我回家喚地保來滬領往汝婿家可也另一婦則稱我與小孩到新閘去矣曹婦即與某家姆姆至某客寓下榻焉翌晨某家姆姆將雨傘寄寓中詐稱往外買物一去不返曹婦守候良久知又遇騙遂於昨日歸家其情亦可憐矣彼蟻媒水販等朋比爲奸肆無忌憚至於如此有地方之責者豈可漠然置之耶 
[嚴辦流氓]  
　　○英租界偷鷄橋南首荒塲爲小本營生者薈萃之處無賴輩亦混入其中藉端訛詐目無法紀業由附近各店舖聨名呈請英會審員嚴禁黄太守即知照麥總廵捕頭添派廵捕前往梭廵設有前項情事立即拘案究辦是亦除暴安良之一端也 
[命案傳疑]  
　　○包探陳阿九至英公堂稱鐵路大橋堍河岸傍有布鞋一雙雨傘一把油帋扇一柄烟包一個內有四開八開洋各一個寃單一紙寫明甯人葛阿林在元發裁縫鋪帮夥因被同店夥李文閂揑言伊之歹處告知店主錢阿元將生理停歇恐别處亦難覔機緣等語雖無自尋短見字樣察看情形似已投河者因擕鞋傘等物至捕房稟明捕頭飭傳元發店主錢阿元及夥李文閂一併送案請究各物呈閲錢阿元供葛阿林確是我夥於十三日夜間邀我出外吃茶自辭生理我答以辭生理例須逢節詎葛去後二日不來昨忽由包探傳我及李毫無頭緒李文閂亦未譖其短處質之李文閂供與同黄太守商之哲總領事飭將李文閂交錢阿元領去再命錢訪查葛阿林是否投河身死再行核辦外間傳言前夜一點鐘時有人在鐵路大橋下乘潮捕魚忽聞水中有聲似有投水者即大聲呼救其時東船西舫悄然不聞遂不復覓其蹤影豈即葛阿林耶姑錄所聞以備考証 
[拔刃刺妻]  
　　○徽州人吳德裕聞在茶葉店司炊爨之役娶妻陳氏係湖南人賃屋於城內三牌樓高坭墩弄內與王心濤同居一樓而岳家則住侯家浜張家花園相近前日午後吳妻倒便桶將出門時因路滑失手汚穢滿地房東以爲不祥大肆吵閙其時吳不在家其妻恐其回來必不免加罪先往母家以避之稍頃吳回房東告以前事吳忽怒不可遏糾同鄉人吳阿順等突至岳母陳許氏家持刀將妻連刺四處並將妻兄陳五福刺傷二處隣人聞救命聲意欲往救詎被吳阿順攔阻俄而觀者愈多始將吳德裕吳阿順及受傷之吳陳氏陳五福一并送廵防北局金委員訊悉前情立飭將人證送縣並將吳陳氏擡騐黎邑尊先問九舖地甲余慶起釁情由答稱不知隨問陳五福供稱紹興人十四日我妹倒翻便桶回家住一夜翌日我母至王家賠禮詎被王家留住妹夫吳德裕竟糾吳阿順等將我妹戳傷我上前相勸亦被戳傷左臂及腰脚若無吳阿順攔阻我兄妹二人不致受傷若此且二隣人亦受微傷邑尊問陳氏供年十八十五日午後忽見我夫吳阿順等突至母家尚未發言見吳阿順授刀與我夫不問情由突然亂戳餘與其兄供略同仵作騐得吳陳氏左額角及腦後有乳傍右手截去中指及無名指等刀傷屬實吳德裕供前日回家見我妻將衣箱被服寄與隣人楊道士家我聞人言藉藉且被岳母將我妻賣過兩次故一時氣忿欲將妻戳死吳陳氏稱昨因天雨屋漏故將衣服暫寄隣家並無别故况我母從未將我賣過陳許氏供與其女同邑尊向吳德裕大加申斥又謂吳阿順曰吳德裕殺妻自係因疑起見與爾無干爾竟不許人相救此何意也吳阿順供稱吳德裕邀我至家中並未説明殺妻之事邑尊飭將吳阿順重責三百板與吳德裕一併管押吳陳氏發善堂醫治 
[供認劫案]  
　　○前日黎邑尊將所獲盜犯張德順徐慶祥周德勝研詰供皆狡展惟劉子雲認刦日暉港金洪生家一案當時雖同張等共出門口旋即分路到晚張等是否到塲黑暗中亦難辨認邑尊飭將劉子雲等各責三百板管押再候研鞫 
[英界公堂瑣案]  
　　○華捕稱見葉順林肩荷一包問何物以錫箔對取示之有大錢六千文爲此拘案葉順林供浦東龍王廟人賣買書畫向與文海堂書坊交易此次擕錢六千擬再向該書坊取書出售道逢廵捕被拘送案黄太守商之哲總領事飭葉順林交保出外知照文海堂書坊如肯爲葉作保則准給還錢文○華捕稱持竿膠鳥亦干例禁昨見王大有仍在樹林中捉鳥拘案請辦黄太守判罰王大有洋一元撥充善舉鳥則釋放○捕解在路打架之二人請訊李阿更供堂弟李阿生向我妻母借洋五十元向索不還與之爭論伊竟行兇將我打傷李阿生供借洋之事與伊無干伊另有堂弟因事齟齬我爲解勸不料伊一味恃强致與爭毆黄太守騐得李阿更受傷屬實判責李阿生五十板以儆 
[法界公堂瑣案]  
　　○八仙橋西首紅房子外國墳經理種花園人吳錫和昨解一人至公堂稱昨晚一點鐘後此人推進花園門內躱入花叢我等聞聲找見將伊送案且日前屢次失物均未破獲等語翁太守詰之解案人稱名楊樹才係浙江諸暨縣人太守見其身上雖穿長衫而兩足却無鞋襪詰其深夜潜入花園作何勾當其人似瘋非瘋口中喃喃言壬申癸酉甲戌乙亥等語太守怒容詰責伊稱我係癸酉科欽賜舉人現又欽賜進士從杭州搭船來滬路出松江即搭松江航船有包袱在船上翁太守詰其船泊何處到滬何事答稱船泊新碼頭我到滬欲進都引見太守詢其有何文憑現要引見何以祗帶一包袱答稱有花翎札運同札現被浙江劉太尊扣住我有親戚在京到都即可引見且有名片及書一本被捕房搜去翁太守見其語言不經着暫押查明再斷○前月二十七日報登捉獲船上婦女一案當以形跡可疑姑着交保嗣經上海縣署捕夥張茂到案認爲親戚該婦女等亦當堂供認謂張妻與該婦係姊妹研詰再三張茂一力躭保查張茂係縣捕柴樛之夥翁太守曾經傳詰的實在案詎料自稱徐周氏者實係朱汪氏背夫及父私行來滬認周徐氏爲母周徐氏欲從中漁利倚張茂爲護符揑詞冐保其夫朱松係糊裱匠當婦逃出時伊適出外及回家婦已不知去向嗣閲申報始知此中情節因即來申尋訪見伊妻偕男女數人在租界中茶肆酒肆烟舘隨處留連朱松泉不敢呌喚詎周徐氏等已將其遷至法租界一枝春茶肆間壁弄內銅作店樓上會捕局之曹錦堂陳桂荃等亦訪聞有販賣人口相看還價等事當即用心偵探適遇朱松泉至法公堂遞禀翁太守飭查之下確係此案中人因即飭提朱王氏張茂到案原告朱松泉偕其岳父汪雲泉到案申訴前情并稱成親業已三載並無生育自己出外做工及回始知妻已逃脱等語汪雲泉稱與婿家祗隔一河女逸亦未知悉翁太守詰之朱汪氏據供丈夫終年出外不顧家室四月間曾要我同來故於五月間偕周姓來申太守駁以因何瞞却丈夫及父答稱曾經通信太守即詰汪朱兩人均答不知再訊朱汪氏則稱我本住媒人家內曾與媒人説知太守又詰其住銅作店樓上所作何事何人領去朱汪氏初稱丈夫送去繼稱周徐氏之女阿招領去住過四夜並未犯過别事翁太守怒謂張茂好个在官人役竟爾如此作爲張茂尚嘵嘵置辨翁太守謂爾之狡謀業已畢露前次所具保單何故揑載鈕氏豈未知伊姓徐乎着將張茂朱汪氏一併送縣嚴辦至前次到案之女子恐亦係誘拐得來因重提詰問并詰張茂刻下周徐氏何往答稱因女兒在病已於十二日回籍求限十天交到未松泉汪雲泉求免送縣到縣恐受荼毒翁太守謂爾等不必思懼本分府當親自到縣汪朱兩人仍復苦求太守謂姑押捕房待傳到銅作店樓上之人再行研訊并傳柴樛詰問再行送縣辦理○昨法公司輪船洋人投案稱禮拜日晚有表一隻存放房中查無蹤跡諒被用人竊去因將值房之倪慶松送案請訊此表祗值洋蚨十餘元惟表上有牌一塊係母親所給掛在身畔作爲記念必須原物追還翁太守詰之倪慶松據供在該行做工已有五年每月工資銀六兩二錢五分此洋東按月給我洋四元另有二寫洋東按月給我洋三元禮拜日七點鐘收拾房間其表尚在次日九點鐘時洋東向我要表則已失去疑是有人簸弄我將表藏起現 
 
 

Page 4

 
 
情願出洋賠償翁太守謂表可照賠惟表上之牌係伊母所賜如何賠法既稱恐人簸弄可知平日有何人仇爾房中可有别人進出房門可鎖答稱房門並不用鎖行中共有出店四人及侍者管門人等此事總是我不用心致被失去翁太守謂惟汝交保出外限三日內查明何人所竊倘三日內查不到當令賠還云○前報列密采里飯店因收洋人陳桂堂在東洋人沙納處多收洋四元送案請辦陳桂堂供稱多收之洋當日即交明正手沈之蕭爲此着傳沈質問昨蜜采里洋東帶沈之蕭到案據沈稱行中按日結帳交洋總在上燈時是日陳桂堂收洋回來爲時較晚雖説及東洋人處多收四元但外國規矩此等洋元必須當塲退還説明緣故今伊已携洋回來雖向我説明業已錯極本應當晚送還實緣時太侷促兼之無人可差若仍差陳桂堂送去更爲不合故次日早晨遣人送還旋據該洋人稱次晨沈未向我説明因昨晚東洋人來説始知因伊悞看收票以致多付然我處須常有客人往來方能生意興旺似此多收洋元恐於生意有碍請將陳嚴辦翁太守謂彼出門收洋時本無此心及收到洋元方起貪念尚可稍從末減着將陳桂堂管押三日不准再去帮傭前捕役在陳身畔搜出大小洋圓給沈之蕭領去完案○洋藥局廵丁朱雲生昨至法公堂稱招商局江孚輪船抵埠時見有兩人擕私土登岸尾至新開河橋相近獲住一人身畔搜出私土八塊又在東洋車上搜出十五塊因將人贓一并解案翁太守詰之販私人供稱一名袁必春一名汪開林由漢口來滬土係友人託帶囑登岸後在途相會及我等被拘友即逸去翁太守謂土係他人之物託汝等携帶登岸見捉時伊即逃去爾等原無干係但此乃私土當發局充公倘實係友人所託可囑其嗣後勿再做此等買賣如係自己之物下次亦不可犯着將該兩人交保獲到之土送局變價充公 
[滿江紅]  
　　題小樓吟飲圖即請松堂司馬大人正拍　○數徧游蹤愛海上風光最好且莫管長安米貴宛邱屋小客裏題襟良友共花邊覓醉閒愁掃羡家風第一右丞詩同傾倒　也不夢邯鄲道也不住蓬萊島祗怡情絲竹關心花鳥樂府新聲容我按高陽舊侣如君少儘年年觴詠此樓中渾忘老　　[  潄蘭室主學填]  
[輪船來滬電音]  
　　○招商局海定輪船十六早繞灣燕台開回上海江蘇糧道乘此船來 
[浙省撫轅抄]  
　　○閏五月初十日常級禀知厘捐局委温處鹽厘總局禀見禀謝　未入流侯錫珪禀知藩委分寧差遣禀謝　○十一日補用縣蔡錫侯曹娥厘局差人來省禀知奉紹興總局飭知留辦禀謝　象山縣竹山廵檢盛朝彦因廻避交缷來省禀到 
[蘇省撫轅抄]  
　　○十三日福建候補同知金學淸禀辭赴都　藩轅牌示照得松江府經歷徐淸引在任病故遺缺當經由司飭委分缺先用縣丞譚克仁署理兹經飭據該府查復業已届故將委札禮繳銷前來自應照案仍於原班改委查有試用布理問婁湘堪以委令署理　○十四日何錫之禀辭赴滬催護黔鉛差　理問銜指分江蘇候補班前補用縣丞郭潤畦山東人禀到　○十五日候補通判唐錫齡金陵來禀知奉委管解京餉差　候補縣汪嗣晉禀知辭奉藩憲委赴太湖廳公幹　縣丞胡克烈禀知交缷代理吳江縣縣丞事回　指發江蘇試用縣丞藍承棻浙江人禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[求則得之]  
　　○距金陵六十里有秣陵鎭其名甚言昔秦始皇發卒掘鍾山王氣置秣陵於此爲秦淮發源之所在牛首山東天庫山北陸路達溧水當塗爲江南省城外一大聚落　呼秣陵關土人則但呼曰關上關之設不知始於何年關之廢亦不知止於何代皆不可攷該處四面皆山雖有湖港進潮不暢圍田皆賴雨水皆年梅信山水漲發每苦　淹今歳自春徂夏雨少晴多時交芒種旱魃爲虐秧田乾裂赤日皎皎民心惶惶金陵有司行祈雨之舉秣陵關分防廳葉少尹亦復設壇齋戒自五月十四日每晨徒歩執香祈禱第三日既望降雨半寸稍慰農望既而驕陽依舊秧葉就稿河港乾涸無水可車農夫束手二十日少尹再　歩禱二十一日降雨一尺亢旱日久雖稍潤澤尚未沾足二十七日少尹三次出示禁屠祈禱二十九日得雨二尺民皆呼快得以乘雨栽種秋收有望夫以例不理民詞之官而爲此毫無把握之舉凡三次祈禱皆第三日降雨他處有司亦有禁屠祈雨之令設壇之日期不同得雨之後先不一若秣陵求則得之其應如響雖曰偶然亦頗湊巧聞閏五月初四日少尹率董謝神撤壇百姓鼓吹迎送並於龍神前及衙署公送淸音一日皆曰司官至誠齋戒爲民請命爲肅淸以來所未有宜乎感格天神有求必應也右説有友道出其地目睹謝神鼓樂訊諸土人述所如此查律載部民頌現任官德政立碑送傘皆干例禁僕湘中下士白下寓公非部民也求雨得雨上蒼之仁非德政也爰敢捃摭所聞願天下一命之十觀感焉　少尹浙人名煒 
[刺股笑談]  
　　○牛庄有張皮匠者年逾不惑兩頰鬑鬑而其妻顔色如花頗有枯楊生稊之憾平居爲某衣舖司縫紉事一日舖中學徒送衣包至夫適不至遂與之顛倒鴛鴦蓋以新歡　續舊好也事畢學徒　門張適掩至徒瞥然兎脱人室見妻方結束窮褲遂大怒按妻地上抽劍刺股際血若泉流其妻痛極聲嘶而張尚出劍示人詡詡然自鳴得意嘻張豈欲以三尺鋼鋒與毛錐子相比較耶然其妻非女蘇秦何强令其刺股流血也 
[催繳税欵]  
　　○五月二十二日內務府具奏上年籌畫修理　南苑等處工程由欠交關税各員繳欵興修暫照交一免三章程辦理定限一年自上年九月開辦起截至本年三月底工部尚書麟書前任廂藍旗蒙古都統穆隆阿兵部侍郎耀年福州將軍穆圖善二品廕生毓麟陝西道御史何桂芳禮部郎中英文內務府郎中廣麟文木內務府員外郎文桂內務府堂郎中海緒山東登萊青道方汝翼前江蘇常鎭道沈敦蘭陳翰芬前多偷㕔同知靈沛以上共十五員認交銀十四萬餘兩均已陸續解交到府其餘所欠各員再行嚴催以濟要需而淸欵目內務府衙門專辦　內廷差務所有各處供品膳品及各庫辦買什物並值班官兵錢糧口分等項均由廣儲司銀庫支領每年所需三欵甚鉅照例由户部於年終奏請在各省鹽課關税項下撥解共銀六十萬兩限于次年至六月前陸續解京三十萬兩至年終掃數解淸不准稍有蒂欠如逾限不能解淸有悞　內廷要差照例奏叅其上年所撥六處一兩淮鹽課二兩浙鹽課三廣東鹽課四湖北鹽課五閏海關税六九江關税各銀十萬兩至今數月之久計解到者約十餘萬兩尚未及十分之三是以奏請嚴催赶緊起解現已行文各處倘再貽悞關繫匪輕云 
[報銷積弊]  
　　○軍興以來軍務省分支收不符常額往往積十餘年出入欵項彚案報部免造細册故經手官吏得以高下其手盖以欵鉅事繁不得不權宜從事迨地方平靖自應規復舊制以杜弊端黔省自咸豐四年髮苗各逆擾亂地方至光緒五年賊氛大定曾經前撫臣岑宫保將該省兵馬驛站鋪兵工食等項彚案奏銷并聲明嗣後自光緒六年起遵照定章按年詳造細册報部嗣林撫憲以兵燹之餘善後事繁支收仍與常額不符客歳將六七八三年兵馬驛站鋪兵工食等項仍彚案報部經户兵二部核議刻聞兵部議奏因岑宫保曾聲明自六年起按年詳造累册在案兹林撫憲仍彚案奏銷前後兩歧令該撫臣按年詳造細册以憑核實其户部雖未議出約亦駁多准少云 
[拾菜中毒]  
　　○漢皋友人來書云該處後湖城頭荒民某姓一家八口結茅而居平日或係出外傭工或小本營生一日見門前園户將莧菜嫩葉搯賣遺下老根拔堆隴畔該荒民見可入饌遂撰稍嫩者取歸作食晚餐初熟一嫗兩孩先食逾時各呼腹痛兩男子歸不知其由中毒也將餘下之菜　共一飽是晚嫗孩俱毒甚殞命兩男子立赴醫院求治服藥後當即嘔盡莧菜然毒尚未淸奄奄一息不知可保無恙否 
[朱家角衛守廉善士致上海絲業會館書]  
　　○少欽老伯大善長大人左右去冬家壽以貴邑荒歉函奉垂恤今春又隨善友徐翰波先生趨謁重蒙慨施大德西江之水决自東來丸在梓鄉感同再造然家壽非有隣里之親目擊之苦也祗觸於傳聞之慘加以先生隆望日增樂善不倦故不辭越俎作濫竽之吹耳不意一波甫平一波又起天心悔禍尚復何時駭乎五月二十九日申刻西北風大起爲災敝邑西鄉自金澤港村東至界涇村相距幾二十里各村同時坍損房屋水車農具船隻厝棺並傷斃人口損失米麥雜糧且有隨風吹去無迹可尋者以金澤港言之坍倒房屋無有存者斃人四口傷者七十餘人船車厝棺物件盡成虀紛米麥雜糧歸於烏有其餘各村被災輕重有差現在災農居無屋食無糧耕無器河干隴畔倒亂厝棺屍骨無主辨認者隨在俱有初五日　明府派員履勘並捐給每家草屋費一間父母撫字之恩固己紳民感泣矣惟是花灾較廣非官民同濟急切難周乃鄉先生恊籌口糧並農具等件均以術乏點金倉皇罔措若遲延時日必致廢耕苗稿救不勝救家壽近在數里耳目所及兄弟之難不得不代呼將伯伏維大君子關懷民物一視同仁凡屬隣災咸蒙莫育此次敝邑風災情殊可慘　否仰乞垂憐酌賜多金以濟目前之困不啻鄙人身受也區區愚忱幸祈俯鑒肅此飛佈敬請德安鵠候　玉　　[  教世姪衛家壽頓首閏月八日]  
　　謹啓者前讀報章述及五月二十九日傍晚金澤鎭上被龍風帶坍二十餘里各村庄房屋突遭大劫兼傷人口米麥雜糧家具化爲烏有善昌得聞此信爲之惻然萬分焦灼正在躊躇欲親自前往察看情形奈賤軀　　不克抽身如此驟然遭災民心一無所歸蒙莫邑尊每户給草房資一間暫避風雨藉以稍紓民困耳竊思救災恤鄰古有明證每欲籌欵皆因市道之衰　集匪易縱一時不忍漠視無如萬分爲難奉到衛守廉善士由朱家角全盛局帶來台翰拜讀之下始悉青浦風灾之大確有其事若不早爲援救農家勢必轅耕敝會館代募賑捐山東順直大灾尚且悉心代募而目下青浦風灾二十餘里遭刦近在咫尺　隣尤不容緩斷不能不代爲帮辦今特備函具復即日赶緊設法以應台命想貴邑紳董勢必尅日趕辦善昌總當竭力仰附驥尾倘在滬諸大善士能解囊佽助速積眼前功德不拘多少交到敝會館代解災區龍變爲灾鳩居失所訝雲從於俄頃茅屋皆飛禱風伯以䖍誠秧田亟耨仰叨　宇待惠窮鄉善昌代青浦災黎籲告不勝盼望之至　　[  教弟施善昌頓首謹覆閏月十五日]  
[寄王紫詮廣文香海]  
　　○海霞幽紅海月緣中有才人抱詩哭成連苦調水仙琴正則奇裝山鬼服念年吳會早知名愁類虞卿病長卿少日談兵多劍氣英雄失路不簫聲此才誰信天難用票泊從來足鸞鳳麟閣功名表聖高雞林聲價香山重日邊小住又歸來雨後東瀛似鏡開靈藥春留雙記守扶桑曉䇿六鰲回舊居本傍天隨子難　吳淞半江水身是中華一老民心同甫里三高士三絶徒工書畫詩　䖍垂老中興時東坡哨遍聊題扇南部弓衣　買絲嫏嬛笄述堪千古餘事然脂寫簫譜　雅親題雲嚲孃碧湘謬奬風流主　余與君初未謀面君所箸海陬冶遊錄中載余詩且云碧湘秋夢詞人今之風流　主也　勞將秀句重旗亭唱遍江湖　易　秋夕諸　存剩稿春明三度感飄萍九州島境終嫌隘也擬游仙跨鶴背天外何由褂席從人間尚有知音在眼前鐘鼎萬恒沙一卷長留計未差夢到先生著書處珊瑚海樹木棉花　　[  湘山識字農易順鼎實甫拜稿]  
[四時閨興請]  
　　○霧裏看花客高昌寒食生倉山舊主同政　○春風楊柳睡妝樓六幅湘簾上玉鈎鸚鵡見儂初睡起賣花聲裏喚梳頭　蓮歌低唱藕花塘月上歸來趁晚凉記得明朝交小　語郎今夕且分牀　已凉時節未寒天金屋添香夜未眠愛煞一窗花影好背人偷月月團圓　姊妹圍爐雪滿天分題詠絮擘吟箋侍兒報道梅初放玉樣花枝别樣妍○昨蒙倉山舊主賜和佳章疉韻呈政　神交通一念紙筆叙萍蹤易鄙句荒蕪語君詩錦　胸詞塲尊霸主文社老儒宗訪戴申江去登樓定易逢○不寐　旅館三更夜　人萬里心豪華思往事燈火伴微吟倚檻風搴幕憑欄露濕襟漏聲催報曙獨自擁寒衾　欲睡偏漢睡相思總斷腸酒醒增懊惱詩就太凄凉鵑泣疎林月蛙鳴半畝塘　聲聽未了欹枕夢家鄉　　[  善昌愛花痴史太憨生徐慶齡綬紫氏脱稿於虹釐廨]  
[聞范小蘅明府令嗣叔敏世講採芹之喜走筆奉賀]  
　　○笑把芹香掇手中此情奪得錦標同欣看驥足追奔電定卜鴻毛遇順風人詡蜚黄騰達易我知簡練揣摩工一枝桂待高秋折認取門庭喜氣充　　[  倉山舊主醉稿]  
 
