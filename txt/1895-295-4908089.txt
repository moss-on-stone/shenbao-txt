# 1895 - 295 - 4908089

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論今昔盛衰之理]  
　　余嘗讀論語至有若對哀公曰百姓足君孰與不足百姓不足君孰與足不禁喟然嘆曰誠哉名言也使當日哀公聽用其言魯國庶幾富强乎蓋國以民爲本無民則無國民窮則國窮苟在上者而務養民務富民則國亦從之而富强矣此自然之理無論古今中外所同然也是故歴代聖君賢相宵旰憂勞孜孜圖維吐哺握髮日昃不暇者無非務此而已我朝承天應運撫有華夏革勝朝病民之弊政創一切利民之規模休養生息百有餘年至雍乾之際民康物阜家給人足富者擁資百萬席豐履厚鐘鳴鼎食固無論矣卽次者亦有數萬或數千金之產業不以爲奇其貧者食力勤儉而仰事俯畜綽有餘裕絶無拮据困苦之象其間雖不免有水旱災荒意外之患然而民有餘蓄貨物充牣天災流行猶癬疥之疾不足爲吾民病也當是時民厲廉恥而不肯犯法重道義而信然諾風俗敦厚禮教浹洽士農工商各樂其業各安其居郅治之隆實超漢之文景唐之貞觀而幾幾乎與三代同風已迄今雖隔百年之遙而父老猶能言其彷彿道其一二以動後生小子之聽聞者莫不流連感慨追念向往恨我不生於斯時躬逢昇平之世嗚呼可謂盛矣雖然盛極必衰此乃天理之循環猶春夏秋冬之乘除不已也猶日中之必昃也猶人身之有壯衰也猶草木之有榮枯也不足以爲怪而有當然之道焉自道咸以來粤匪擾攘於南方捻匪蹂躪於北省紛紛擾擾者十有餘載而始平於是城池荒墟閭閻彫敝民窮財盡困苦流離向之擁資百萬數萬者今變而爲貧民矣昔日仰事俯畜綽有餘裕者今變而爲窮窶之子甕牖之户矣第見曩時繁盛之區百貨充盈之所以及紅塵四合烟雲相連之都巿今則一片瓦礫滿目凄凉徒資騷人逸士吟咏其性情抒冩其懷抱以鳴其胸中不平之氣可勝嘆哉可勝惜哉雖然使我中國一家閉户自守外患無警財貨不殫内得賢相以理庶政外得賢督撫關心民瘼愛民如子涵嘘滋養十年或二十年庶幾可復昔日之盛業固國家之根本乃西人適當我財殫力竭大亂未平瘡痍未復之際而恃其鎗砲之堅利兵法之精練不遠萬里來華通商遂成千古以來未有之局面於是西商接踵而至貨物雲集輻輳我民喜其便利好其新奇樂於購用彼又熟悉我百姓情形風俗好尚而投其所愛每歲耗我銀數千萬兩彼之生計益精我之生計日絀上下交困莫可如何有坐而待盡之勢又有鴉片一項流毒中國徧行於十八省無論窮鄉僻壤莫不有之染其毒　骨瘦如柴力小若蟻齒黑脣焦肩則聳而背則傴行則遲而語則低可嘆也夫以有限之白銀易彼無窮之黑土計每歲贏我銀錢二千餘萬說者謂雖以天地爲爐陰陽爲炭亦不足鼓鑄以供其朘削不知數十百年後民弱若何民窮若何噫自中外通商以來迄今不過五十餘年而中國應有之權利漸爲外人所有中國本有之脂膏漸爲外人所吸昔日之藩邦今日爲隣國之屬地北地之荒區今日爲强鄰所經營彼又動輙以兵力相恫喝責以背約之非是或據理以力爭必獲所請而後已我則委婉求全顧念大局力持和議事事曲從其請俯從其欲上則國庫匱乏而經費浩繁司農籌畫終屬左支右絀外則洋債累累而償還無期下則民窮財盡壯者流爲盜賊騷擾閭閻民不安寢弱者委塡溝壑沿門托鉢吸露餐風官無愛民之心但有剝削之念士乏經濟之才而有委靡之習朝野不通而官民隔膜土地荒蕪而游民日衆百事廢棄毫無振作家家吐霧吞雲人人因循粉飾又加以海軍一敗塗地陸軍未戰先潰賠欵二萬萬失地數千里外人益以輕視國勢愈以不振蓋至今日而中國衰弱實無以復加回想雍乾之盛如在天上矣使盛衰而果有循環之理則當此否極剝盡之時而泰來必復之運諒不遠矣非然者幾使後世人疑古聖賢所言爲未必盡然不足信矣悲夫雖然余又有一說焉盛衰之理固可操劵而待然必有人焉興利除弊力圖整頓而後國可轉弱爲强民可由貧而富事在人爲非常之功必待非常之人余日夜爲斯世斯民禱祀以求之 
[譯東報紀臺灣事]  
　　東歴十月十二號傳電云近衛師團於九號進攻嘉義縣連攻五日計共死傷六十八名嘉兵死二百餘人嘉義遂得占踞十三十四兩號日人忽發傳單謠言劉永福經打狗及臺南英領事介紹已願降日一則謂接上海電報一則謂劉之願和電報已逹外務省此二報傳布後非但寓日華人不信卽日人亦有竊竊疑之者至十七號日報復紀劉之願和有各條件請於日人日人難允其請遂作罷論○十三號臺北發公報至東京大本營云十一號午前八點鐘時日兵從枋寮上陸此地在臺之極南端鳳山中央之西偏晚九點鐘時與近衛師團兵擊退臺兵四五千先是號午後三點鐘第四混成旅團從夫太營上陸攻擊臺兵放火退却同時與近衛師團連絡十二號第五聨隊駐紥之尤啞希太凹地方有臺兵三千人來攻日兵戰退之臺兵死傷百人日兵死八名十三號復戰臺兵死傷三十名十五號第二師團右側枝隊與臺兵戰日兵負傷九十四名臺兵死三名十五號日軍艦在打狗港攻擊砲臺午後奪得砲臺三所○副總督高島氏率員愛親王所帶第四旅團自澎湖開往布袋嘴擬在此處上陸詎料西南風甚急不能前進水之深淺偵察亦難遂折回澎湖○十一號後臺北至日本電信不通查得淡水福州海底電線已斷南進軍情中阻近遇緊急事皆派輪船至厦門福州托内地便船持電報單至長崎鹿兒島○九月三十號厦門英人致書東京某氏云劉永福派委員二人一姓陳一唐姓至厦門募餉先是陳唐奉命赴安南募得銀三十萬兩由安南銀行匯至厦門祥通銀行轉匯至臺南美打銀行此銀由安南豪商每家出百兩許以克復後每年還二百兩分二年還清並論功行賞捐金多者給予功名今厦門各紳士各豪商相聚議輸捐臺南軍餉以四紳士主其事 
[譯東報紀高麗事]  
　　東歴十有八號韓廷忽然變亂因大院君蓄意排斥閔黨適去年朴泳孝秉政時所立之練兵兩大隊内有撤去之議六號更揚言著繳還軍服軍器並將隊長懲罰一時兵心大變第一隊約在各宫門内應第二隊潛奔至孔德里奉大院君逕迫王宫時天未黎明方三點鐘千門萬户沈沈深閉忽聞槍聲人聲人皆從睡夢中驚起日本守備兵聞信馳至以護衛王宫爲名從事鎭壓見練兵與宫中之侍衛隊攻擊燃槍二三十聲卽鎭靜王及世子均安惟王妃不見六點鐘時日本駐高之三浦公使進宫參見八點鐘時日本兵歸營九點鐘時俄美二國公　進宫叅 
 
 

Page 2

 
 
見是日京城各要道榜示曰近日羣小壅蔽聰明斥賢用奸維新之大業將中道而廢五百年之宗社一旦而危余生於宗親　家不忍坐視故今欲入闕輔翼大君主逐斥羣邪成就維新之大業扶持五百年之宗社以安爾等百姓爾等若不辨而有沮我者則有大罪矣　悔無及開國五百四年八月二十日國太公示又獨立議所同日出示略謂目下國勢岌岌人心渙散羣小滿宫舊染傾俗朝綱日紊王章日隳宗社之危急迫在旦夕生靈之困難方阽塗炭故上奉國太公整理軍國機務除羣小而袪舊染保安宗社以慰生靈此舉别無他意凡爾衆民各安其業勿驚動騷擾可也特此揭示知之　十二號東京得電報云昨日俄國水兵一小隊美國將校十二名在仁川上陸向韓京進發英國水兵亦有上陸者在韓京各國使臣自八號事變後屢會於鐘洞密議所議何事獨日本公使不與焉○日本政府於十號派外務省　務局長小村壽太郎赴朝鮮詳查亂變之事卽日帶一屬員由東京起程○横濵裁判所檢事正安藤謙介於十號午後爲至急公務差往朝鮮　東京本營陸軍步兵中佐田村氏少佐原田氏於十號午前九點鐘時整裝入營聽受訓令直赴朝鮮是倣又有憲兵十餘名奉令急束行裝次日午前乘火輪車出京前赴朝鮮○日本政府接王妃蹤跡不明之報外務省卽電致日公使三浦氏云王妃生死如何務將行跡搜索分明三浦初未覆電或傳王妃前年曾避亂於忠清道長湖院今仍避往亦未可知或云潛避於俄公使館道路紛紛不一其說直至十五號之夜始知當曰變作時宫中有女屍三口蓋妃與二宫女已被殺矣○十三號韓京來信云八號變起之際有暴徒一羣闖入王妃寢宫將女官等三人引出斬之舁屍骸至城外焚燬内一人正係王妃前宫内大臣某亦罹此禍兇手何人尚未查出見者謂兇徒身穿洋服手持日本刀從練兵隊中混入在王宫之美國人某姓當時目睹日本壯士數名著洋服携刀杖在宫中行兇又日本壯士亂入宫内外國公使亦有目擊者緣大院君素以若輩爲足恃故若輩敢大瞻行兇也○韓人爲王妃被弑一事出自日人咸憤憤不平謂吾儕宜奮起將此等日本人攘逐國境之外作檄文散布各地人心爲之洶洶各國公使於此事亦有責備日本并不認韓廷近日改稱皇帝及廢王妃另立皇后之舉者曾有二三使臣連名申韓政府一查拿行弑王妃之兇徒處以嚴刑一表明此次改換章程立尊號事朝鮮王並無此心一廢妃事亦非王之本心○韓王擇於二十號舉行皇帝卽位并選定皇后禮外國公使均不以爲然聞俄兵艦續到多艘說者謂俄於韓之變定須詰責日本也○日皇於十月十三號下令曰朕兹爲緊急必要事經諮詢樞密顧問官應依憲法第八條所有文武官及各地方官廳爲公務派往朝鮮人員外其餘日本人民著地方官廳一概禁止往韓違者治以一月以上一年以下重禁錮並罰金二十圓以上二百圓以下此令卽於發布日施行○十八號東京日報云政府爲朝鮮事件命駐韓公使三浦氏書記官杉村氏回國卽命小村壽太郎爲代理公使又命岡本氏等十數人不准在韓○此次日廷派往朝鮮之檢事正安藤氏奉敕令禁日人到韓留韓查察并嚴查在韓日人干涉變亂之事如有於事起時迫從練兵入王城者皆處以嚴刑統閱以上情形雖韓兵挾大院君以作亂未始非日人暗主之當事直後日公使三浦氏特先進宫王及大院君世子皆面谒相與議論日公使言事旣如此所喜者行見朝政一新云云韓王則曰吾身何不德而出此事一再向大院君退位大院君非之日公使亦勸諫王始收初念未幾又有廢王妃之詔及更調大臣改革政事之詔矣此豈眞出於王之意耶 
[江寗試事十誌]  
　　金陵訪事人云學政龍大宗師考試江寗府屬武童馬步箭已詳前報旋牌示初六日閱視弓刀石是日各武童齊集試院移時擂鼓三通笙簫疉奏宗師與城守恊袁協戎提調吳太守上元縣朱大令江寗縣翁大令以及監試諸員衣冠升座各武童站立堂下逐一唱名獻技始則弓開月滿繼而刀舞花翻末復舉石加諸膝連舉三次以卜聨陞三級之佳讖至申刻事畢大約俟默冩武經後卽可揭曉矣 
[秣陵秋色]  
　　金陵訪事人云新授浙江藩司龍方伯錫慶於本月初二日道經白下謁見香帥略談時事次日卽命舟東去○新授福建興泉永道周觀察蓮於本月初三日乘官舫至江寗猫睛轉午駛抵馬頭督捕營員弁聞之卽列隊江干鳴槍致敬○夏間京都賣解人羅姓携眷至金陵在夫子廟變弄戲術夜間僑寓東牌樓小巷中一日廚下乏薪適江北人某甲荷擔而過乃卽向之喚買不問價之多寡先將柴捆打開見有霉濕者遂堅却不買甲惡之出言不遜羅大發雷霆搶步向前連批其頰甲亦趁勢揪住髮辮奉以老拳正擾攘間江寗縣公大令呵殿而來飭差一併帶回縣署不知如何判决也○邇日天氣晴朗秋風颯然早起衣薄棉尚覺峭寒澈骨張香帥於本月初一日牌示換戴暖帽亦順時布政之一端也 
[防營逐盜]  
　　揚城南門外大街店鋪櫛比極爲熱鬧本月初二日初更時分忽來外路口音壯漢多人各持鎗械蜂擁至某錢店意圖搶掠乃該店銀洋等早已嚴密收藏該匪在櫃内遍搜惟有現錢若干别無他物匪等遂詈駡一番呼哨而出又至某油坊坊内鋪門尚未上齊坊夥等正在圍坐數錢匪卽擁入見亦無可取僅將其數成之大錢五竿攫搶而去當入門時油坊櫃外尚有一及竿女郎在此購油見衆入赶急出奔匪等疑其出外送信驀向女郎開放一鎗適中腿部女郎登卽暈倒事後始經人舁送回家匪等由油坊出門後又欲至對過醬園不防街鄰已早經鳴鑼向各防營告警匪等出油坊至醬園時西門外駐防合字營統帶章軍門已督隊飛馳而至刀矛映雪砲火喧天是以該匪等雖至醬園未及搜掠卽紛紛逃竄一路逕向西首土壩而去聞匪等行至土壩時有某行夥聞喧嚷聲開門出視不防下部猛被一鎗赶卽負痛閉門躱入時五台山駐防南字營裘管帶亦督隊追至於是兩營會合竭力狂追至數里外見無蹤影始各收隊而回按該處距城窵遠且城門已閉設非合字南字等營迅速出捕恐被刼者尚不止數家也 
[水小運遲]  
　　淮北綱鹽向來五月掣籖某商買某塲鹽掣定後塲商卽將産鹽由鹽河運至板浦再由各商售與湖販捆載出湖每年總在八月底九月初卽一律告竣蓋一年額銷廿九萬餘引祗在此數月間也一經銷竣卽由海分司禀由運憲轉禀督鹽憲出奏而出奏時日亦不能過緩此定章也乃今年聞運鹽河水勢甚小塲鹽出塲殊費周折據稱八月下旬尚有三成未到緣水小則運緩各票商焦急異常而海分司亦恐有悞奏期因令各塲商人舍舟登陸將應運之鹽赶緊雇備車輛載送前來以應銷巿沿途縱稍有抛撒只好聽之然卽如此赶辦大約亦須重陽節後方可蕆事云 
[委勘大壩]  
　　揚屬運河前因水勢日增滾滾滔滔平堤拍岸各當道遂會商江都轉將歸江各壩次第啓放以資宣洩而保堤工刻下節屆霜降上游來源亦不似前此之旺河水亦日漸跌落運憲江都轉恐重載鹽艘及漕船不敷浮送特於月之初三日檄委總局李洪兩分轉往勘鳳凰許杜兩分轉往勘攔江等壩工程以便撥欵興工堵築四分轉奉札後隨卽起程前往約三二日内遄返云 
[水軍閱操記]  
　　九江訪事人云長江水師提督彭紀南軍門於本月初一日節抵湖口湖口總兵許步青鎭軍率同中衡遊擊王吉階遊戎及哨弁勇丁列隊迎迓軍門接見之下傳諭次日閱看水操屇時各砲船魚貫而至但見旌旗蔽日戈戟凝霜砲聲隆隆進退有度約歴三點鐘之久操畢收隊初三日閱看陸操各兵排隊登岸均能步伐整齊槍砲齊鳴發無不中軍門循例賞賚旋於初四日啓節赴吳城然後次第閱饒州南昌諸處 
[續述僧教失和事]  
　　定海普陀山某寺僧與天主教民爭田肇釁釀成火案前已列諸報章兹又接寗波訪事人來信云普陀山下又至法兵船一艘意欲索償兵費賠造教所定海廳某司馬赴郡面請吳觀察裁奪觀察派令定海紳士谷某鄞縣紳士陳某向主教言和想不致於决裂也 
 
 

Page 3

 
 
[月湖雁影]  
　　寗波訪事人云日前鄞縣署接到省電知仁和縣監中脫逃要犯三十餘名楊大令急面請道府派撥緑營兵二十名在監門外晝夜防護並飭司獄官督飭禁卒小心看守不得疎虞此亦未雨綢繆之意也○聞浙江學政徐季和宗師歲試將週舉行科試近已行文到寗定於十月初四日縣考十一月初二日府考然尚未見明文也 
[甲商被議]  
　　浙省某甲商充當數年獲利頗豐平時性情剛愎遇事苛求私受賄賂大爲衆商所嫉現聞被都中臺諫奏劾已有密旨到浙著廖中丞查辦摺中有苛派商民以圖肥已倘或不遂所欲輙多方挑剔大爲商民之害云云并聞廖中丞奉到廷寄後已密派公正委員嚴行查辦矣 
[禍不單行]  
　　揚城河内有某姓划船不時來往清淮一帶日前又載客北上行至陳家溝地方因水勢湍激篙不能施東夥遂一同搖櫓前進不防立足未牢水力過大偶一疏虞東夥雙雙落水東則遇救得慶更生而夥則蹤影渺然蓋已隨屈大夫同游水府矣至三日後始將屍身撈獲夥之家屬堅不肯依定欲請官勘騐後經人再三排解刻聞已可了結然東人已花費不貲矣并聞此舟於月初舟人之子偷飮客酒致醉其父母誤爲患痧喚待詔横剌百餘針因而斃命者乃距今未及一月而又遭此事豈殆俗所謂禍不單行歟 
[儲憲來滬]  
　　江安督糧道馬植軒儲憲前日因公來滬昨日命駕進城赴各衙門拜會繼至縣署黄大令飭丁擋駕 
[邑尊返署]  
　　本縣黄大令初六日偕同曹董事前往七寳鎭會勘河道已紀報端兹悉大令初六日在七寳與婁縣林邑尊會晤商同履勘當日開回虹橋鎭在舟次過夜翌晨得悉青浦縣汪邑尊亦到七寳恭候會勘黄大令重復開往與林汪兩邑尊再行逐細勘視妥商辦理事畢分道解纜公回昨日下午四點鐘黄大令呵殿回署矣 
[委員祭墓]  
　　昨日本縣黄大令委主簿林珍虞少尹定於今日前往浦東俞伯題橋伯府城隍神墓前循例秋祭以彰祀典也 
[縫工評理]  
　　滬上縫工内分二帮一爲紅帮一係本帮紅帮者專做西式衣服其辛工數倍與本帮紅帮作頭亦嫌其辛工昻貴每每暗倩本帮工作由此往往齟齬前晚二造約集二百餘人在美界吳淞路某茶肆評理擾擾紛紛竟成難解之勢雖經和事老竭力排解終難允從據紅帮作夥必欲勒令作主不准倩本帮人工作約於今晨叙集城内軒轅公所議論云 
[爻占反目]  
　　寍波人名桂生未詳其姓向在某輪船充當水手携其梅鶴住居美界西華德路同仁里昨晨與妻某氏細故口角河東之獅殊爲兇猛受妻挫辱以爲無顔立與人世遂暗購紫霞膏吞服至午後一點鐘毒發呻吟奄奄待斃幸經氏察悉卽雇人舁至同仁醫院求治據醫生云受毒未深易於奏手未幾又察知其實並非吞烟乃多飮火酒之故想更難療治也 
[撞翻糖船]  
　　浦東人阿美向以操舟爲業昨日某客雇舟裝載洋糖一百餘包在招商局金利源碼頭停泊適海定輪船由天津回滬傍岸繫纜時打倒輪退駛誤將阿美之駁船撞翻所裝洋糖盡入波心無從撈取幸駕舟人未曾滅頂卽奔赴招商局哭訴其如何了結容俟續報 
[革去所役]  
　　本城改過局前由縣丞吕二尹主簿林少尹稽查管理嗣因難以兼顧時以覊犯脫逃經海關道另委候補縣揭明府駐局專司管理日前有某看役因向明府領取某染坊敬贈曬布地租錢明府不給該役竟敢挺撞觸犯明府盛怒本欲送縣請究因事屬細微卽行革去姑不嚴辦 
[控案離奇]  
　　打樣西人非脫克於禮拜三卽本月初六日將晚行至賽馬塲迤西黄家厙左近遭有恒洋行主人金四美之馬夫孫阿岳庖丁方阿大扭住兇毆以致身上受傷事爲十七號西捕所知將孫方拘押捕房昨晨解至案下請訊非脫克延律師哈華托訴稱商人於禮拜三六點鐘時公畢回家行至黄家厙馬路忽被一人扭住並喚他人助毆聽其音甚熟嗣知卽係金四美之馬夫孫阿岳旋將商人推倒於地比及起立腹被踢傷足踝亦有傷痕並跌落門牙兩枚衣服扯破鞋復失去始知帮毆者卽金四美之庖人方阿大而孫更爲兇横商人恐有性命之憂飛步欲逃竟被孫拉住一臂攀折欲斷商人極聲呼喚始由家住此處之友人阿姆四湯出爲勸解孫堅不肯放後三道頭西捕到來始將孫方拘押捕房據孫方言此事非出伊等自已之意實由金四美主使當被毆時金四美亦在旁非但不勸阻反唆使兇毆十七號三道頭西捕禀稱當往拘孫方時確見孫方將非脫克扭住一臂又有西孩到案爲見證聲稱金四美之馬夫庖丁毆打非脫克確曾眼見且其中尚有不雅之語方供稱小的在金四美處供治庭之役禮拜六將晚時適在廚房煮膳主人忽喊小的前去言主婦現在非脫克家中令小的與孫在非脫克後門外看守如見主婦出來卽喊主人等語旣而主人在前門看守未移時卽見主婦從非脫克後門而出小的卽述明主人之意正言語間主人已至門將主婦扭至捕房以後之事小的並不知曉中西官謂然則非脫克何從受傷答稱小的實出不知惟小的斷不敢毆洋人况小的見主人到時卽仍往廚房煮膳孫供稱小的供執鞭之役餘語略同别駕問何故毆非脫克供稱小的不敢小的素畏洋人安敢動手問然則傷從何來巡捕何故拘爾扭入捕房供稱當吵閙時觀者甚多或係别人兇毆惟小的則立在主人身旁忽被巡捕又住喉龍旋卽拘去問爾旣未動手如何拘爾供稱實因非脫克與西捕係好友之故别駕謂雖巡捕係好友亦不能妄拿無辜之人此中情節甚屬支離遂與傑代副領事互相商議　令將孫方各笞責三百板管押三月再枷號一禮拜金四美亦延卜易律師到堂聽訊並將口供詳記云 
[縣案照登]  
　　蔣庭槐投縣呈控同族蔣銀法與族中寡婦蔣華氏私相往來求提訊究黄大令准卽簽差提案前晚經委員夏芝蓀明府升坐花廳提訊蔣庭槐供本邑閔行鎭人耕田度日族弟媳華氏撫孤守寡被同族蔣銀法擅到其家以帮工爲由勾誘私通甚至將欲成親有玷族規大爲不雅求恩嚴斥蔣銀法供在華氏家傭工是有其事至通姦成親一節並未有之實乃蔡庭槐因借錢不遂揑情誣告求明鑒蔣華氏當未到案有其翁蔣寳觀投案代質亦供並無通姦成親之事與銀法相同明府得供以蔣銀法與蔣華氏旣未成親姑免深究以後銀法絶跡不許再到華氏家中行走致遭物議兩造遵斷具結完案○滬南鄭讓卿明府昨晨乘輿往謁新總巡曹明府荃生甫出門外因馬路正在修葺阻碍道路轎夫囑令暫讓砌街匠金阿大出言不遜口角之餘竟將轎輿打毁鄭明府大怒立命家丁持片赴十六鋪巡防局請爲究辦局員李蘭史二尹立傳地甲將金帶局升座訊問金供本地人在匠頭阿根名下爲夥今日在洽記門首修鋪馬路鄭老爺乘轎出來小的避讓稍遲並未行兇二尹曰轎子是誰打毁供係小的碰碎玻璃並非有意二尹以金放肆行兇笞責一百下飭送匠頭阿根處令取具保狀以後不得再犯 
[法捕房瑣事]  
　　禮拜五爲法捕房發落之期清晨九點鐘鄭大令蒞八仙橋捕房會同謝副捕頭升座命提誘奸擒獲剪去髮辮木工董仁記所控之水永福照原斷笞責二百板還押又提奸婦張羅氏照原斷掌頰八十下還押男女著各具改過　結覔保開釋○命提混入四明公所圖竊之俞炳生著照原斷笞責二百板從寛釋放又提積竊張中才著先行枷號一個月期滿笞責二百板遞籍○竊犯王阿灼張阿小枷號期滿命帶案開枷照原斷各責一百板著卽驅逐出境不准逗遛○店夥顧錫慶竊取衣服爲店主扭控捕房經大令判押十五天昨已期滿命帶案開釋○竊犯王阿和枷期已滿命帶案開枷照原斷笞責一百板從寛開釋○南碼頭烟間主王阿海控周子山竊取衣服銀洋開單呈請究追經鄭大令訊供飭傳周姪阿和來案具保兹在押日久不肯具保原告投案求追周子山供認竊洋八元五角大錢一千夾衣一件其餘珠子等物不肯供認大令著還押候過堂判决 
 
 

Page 4

 
 
[美捕房案]  
　　鄉人張海海卜居裏虹口迤東虹鎭地方刻因虹橋翻造張在内做小工昨日上午有脫逃之四輪馬車一輛在西華德路疾馳無人敢阻繼至蓬路張適迎面而來奔避不遑致撞倒踏傷要害頓時口吐鮮血暈絶於地經某號走街捕將肇禍之馬車驅赴捕房張亦舁人捕房特送至同仁醫院救治恐難保無性命之虞捕頭令將馬車暫押捕房候查明車主并張傷勢若何再核○本邑人楊阿土昨晨溷至虹口啞子碼頭竊取芝麻爲二百二十一號華捕查獲人贓一併拘送捕房捕頭倩包探衛阿和帶出稽查旋查明陸續由是處竊得芝麻三百數十磅均售外虹口老街五十二號門牌某麻油作内當將該作主拿送捕房押候解送英公廨請屠讞員訊究○京陵人某甲以販買京貨爲餬口計昨午負至西華德路第八號洋房意欲入内兠攬正在東探西望適爲西婦所見疑其竊賊立卽扭送捕房請爲送懲捕頭詰問之下以其的係安分營生因卽開釋 
[及時救災]  
　　頃奉到益順盛號趙郁堂仁翁交來山東黄縣丁怡善大善士因本省悽慘萬狀特助洋二千元又履素堂等三户助黄平紋銀十兩一錢又丁挹翠山房大善士助洋四百元金匱錢翰臣善士募賑洋五十六元恒孚銀樓募賑洋四十三元銅洋五元培桂軒助賑洋一百元囑爲彚解值此災黎待賑非常孔亟今蒙佈活人之惠施救命之錢祗領之下莫名欽佩歐陽文忠公曰爲善無不報蘇文忠公云仁者必有後敬誦名言爲諸善士頌并代齊魯哀鴻九頓叩謝[  上海六馬路仁濟善堂籌賑公所施善昌等謹誌]  
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂瑣案]  
　　巫錦榮扭孫榮錦至公堂請訊前晚屠别駕提訊之下巫訴稱小的係丹陽人隨父明元在治下開張麵鋪兄弟四人前者父親呈控孫錦榮將四叔母勾誘來滬名爲傭工實與常州人許清和姘識所有積蓄並養媳裔菊英一併帶至許處八月初十日孫來通知父親云叔母已於七月二十九日病故許不買棺由伊在鎭江公所代賒衣棺等物共洋四十九圓迨至是月十八日接丹陽家信令將棺柩盤回經小的與父親一再向孫理說令同至許處索柩孫置之不睬曾經控案兹父親因病未到由小的將孫扭案請追孫供稱小的現在虹口開設大昌火腿店已死姪孫女嫁與明元之四胞弟名老四者爲妻旣而老四病殁有否遺資如何來滬傭工小的實不知情迨七月二十九日病故許與小的商酌在鎭江公所代賒衣棺不料許膽敢在棺首挖許孫氏字樣現在養媳菊英亦被許扣住求提許一訊便知藴底别駕判令將兩造押候各覓的實人保出候提許到案覆訊○某號巡捕解在路爭閙之莫春培莫項氏孫周氏儲長根等請訊前晚别駕升堂訊理莫供稱小的係湖州人現在王承豐號當庖丁數年前經孫周氏作伐出洋四十元娶項氏爲妻前日孫周氏來約項氏至靜安寺進香途遇儲長根將項氏首飾攫去項氏極聲喊救幸地保曹雲卿徐玉文出爲喝阻莊將身契呈騐求辦曹徐同禀稱小的等充當三十八保八九圖地保是日聞伊等吵閙聲出爲阻止項氏供稱小婦人之前夫顧老大於光緒十六年物故十七年儲卽誘小婦人成姦嗣又將小婦人價賣與莫姓昨日忽來滋擾别駕喝令將儲　責一百五十板儲供稱小的願具切結以後不再向莫滋擾矣别駕飭具改過切結存查旋將項氏交莫領去 
[英界公堂瑣案]  
　　平和洋行控工人王阿德張毛郎抛工不作由副捕頭麥根士禀請發傳單往傳昨日包探杜雲卿將王張傳案請訊平和主人投案請懲王供稱小的在平和洋行做工每月工資洋銀十一圓因不敷日用故另尋生意然曾喚人替工故並不悞及工作别駕略詰張數語遂商諸傑代副領事判令將王笞責五百板管押三禮拜張笞責三百板管押兩禮拜○三百三十六號華捕禀稱竹工顧阿小爲人家築籬笆不向工部局領照會有違租界章程經小的拘入捕房旋有人保去言明今日來案候訊至今未到禀請核奪别駕判罰洋銀十圓○某號華捕解李阿三至案禀稱昨日此人至李福興酒肆沽飮醉態朦朧不名一錢而去福興向索阿三竟敢與之吵鬧毁壞酒器倩小的拿獲送究福興聲訴情由請追賠所壞之物阿三酒力已醒俯首無詞别駕判罰洋銀三圓充入公欵毁物不賠○包探何瑞福禀稱馬夫任阿寳沿路兠攬坐客解請判罰别駕卽判罰洋銀一圓○賭犯任長春張春和前與賭檯望風拘拿懲辦昨日又在虹口拉賭客經五十九號西捕解請訊判别駕判令將任管押三月張管押一月○包探范進才禀稱積竊王有才專在各輪船竊取搭客之物昨又在長安輪船竊取陳先亭所携衣服四件經小的人贓並獲解請訊懲陳投案領贓王供稱小的係揚州人行竊該死求賜恩寛别駕判令笞責四百板遞解揚州原籍○縫人曹羹梅朱阿文私將楊俊紀余李桂之店衣料十三件質錢使用經楊等投報捕房昨日我探竇如海解請訊判别駕判令各笞一百板管押一禮拜○流氓李瑞生湯金扣向徐阿二索借不遂將徐肆毆由四百二十五號華捕解請訊判徐投案申訴情由李湯同供稱小的等不敢毆人求恩寛宥别駕判令笞責二百板 
[江西官報]  
　　七月二十三日通判向世清解九江關餉進京署新城縣李用曾禀赴任義寗州同尹葆衷由京引見並解九江關餉回知縣盧鍾發由德安驗收堤工回張文垣由九江候差回○二十五日知府聨震由湖口解釐金來省府經周昌壽在兩江鹽捐核奬知縣○二十七日知府傳鍾麟卸辦吳城分局回候補縣楊景星由瑞昌星子公幹回周應熙由生米卡來省簽分卽用縣張之銳繳照係河南乙未進士指分縣丞劉廷瑞禀到係湖南附生巡檢朱盛雲由都昌辦保甲回屈振聲禀查廣潤門南昌縣丞徐振先禀卸事楊兆鏊禀任事知縣吳慶陽往弋陽提案義寗州同尹葆衷飭赴新任○二十八日署德化縣慶錫庚赴任補用縣潘弨誼解九江關餉進京鄭輔清回九江文報局許金萊由山東賑捐奬給花翎○三十日署星子縣李相卸事清理交代回朱士元吳頤福俱銷新建保甲 
[邦江官報]  
　　八月廿六日翁鹺尹惪沛洪鹺尹際昌同銷北鹽分發巡檢吳鹺尉熙年禀到○廿七日内閣中書羅上舍廷桂過揚甘分轉樹勳委解京餉○廿八日分發知事譚鹺尹正春禀到江西張千戎朝鏞解鹽課銀來○廿九日沈分轉述曾調委焦山總巡○九月初一日鄭分轉琦由高寳差次來宣分轉兆態辭赴淮北鹽色差○初二日新任湖南岳常灃道桂觀察中行過揚何鹺尹慶愕銷南京餉差曹鹺尹振鐸委滁來全北鹽差 
[蘇省官報]  
　　八月二十七日前辦新疆蠶桑事宜廣東卽補副將費翼寅由新疆來赴廣東通判丁年禀銷管解江北第六起河運漕糧差知縣翁慶麟禀辭回宜荆釐局府經歴吳瓛北路府知事李錦堂西路均禀知奉委編查保甲差主簿何樹勳禀知奉委日領事行館彈壓卽日到差從九沈學書禀知聞訃丁母憂○二十八日海門同知王實禀到分發直隸候補布經歴劉松年浙江人由天津來候選縣丞鄧鈞由揚州來巡檢葉承福禀謝奉委閶門旱關盤查卽日到差又張樹桂禀知奉委江北緝捕差卽辭又徐文煥北路又梁鼎元南路均禀知奉委編查保甲差○二十九日通州直隸州汪樹堂新選徐州府豐縣知縣王得庚金陵釐捐總局文案委員准補阜寗縣知縣盧維陞均由寗來禀到署昭文縣陸冠瀛交卸任事回省知縣江錫珪禀銷勷辦河運差竣回省又實鎭山專丁來省禀知奉撫憲委接帶撫　親軍副前營卽行到差府經歴許之琛禀知奉委編查保甲差從九吳晋禀銷上一叚水巡差卽辭赴黄渡公幹又朱麕綬禀知聞訃丁父憂藩轅牌示照得丹陽縣典史高蔭都病故遺缺查有新海防分缺先用典史項繩祖堪以請補○九月初一日藩轅牌示照得震澤縣知縣費鴻年調省另有差委遺缺查有候補知縣劉樹仁堪以酌委署理海門同知王賓通州直隸州汪樹堂新選徐州府豐縣知縣王得庚金陵釐捐總局文案准補阜寗縣盧維　均禀辭同知陳德濬由上海來知縣翁傳照由上游釐局次專丁來省禀謝飭知蒙給予洋務局勞績儘先酌委優缺一次辦理南渡釐局黎耀森專丁來省禀報聞訃丁母憂主簿高靄堂禀知閶門旱關期滿銷差委署丹陽縣吕城司巡檢陳其恕禀辭赴任從九陳時夏禀謝委署丹陽縣典史事又張祖同禀銷城外下二段水巡差又萬毓桂禀知到城外下二段水巡差又高念龢禀知到上三段水巡差○初二日藩轅牌示照得丹徒縣缺前已札委准補柘林通判蔡匯滄署理現在該倅已另委要差自應揀員更署查有候補知縣宗能述堪以酌委署理廣東候補道楊樞漢軍正紅旗人由金陵來浙江試用通判鮑家鼎由浙江來松江府管糧通判孫治安禀銷河運差知縣陳焴禀知奉委解餉赴揚州卽辭又李恩元禀知奉飭泒寗差委卽辭五品銜江蘇試用通判陳際泰浙江人由揚州來指分江蘇試用知縣沈啓字浙江人由寗來從九朱錡禀銷兼辦婁門水關差○初三日巡檢温士俊卸署崑山縣石浦司巡檢任事回省又丁世盛禀謝飭知准補丹徒司巡檢缺委署丹陽縣典史陳時夏禀辭赴任並銷溧陽縣保甲差 
 
 

Page 10

 
 
   
 
 

Page 11

 
 
   
 
 

Page 12

 
 
   
 
