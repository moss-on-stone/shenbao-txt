# 1892 - 292 - 4907009

 

Page 1

 
 
[彚解順直第二批振銀]  
[申報館恊振所席裕祺謹啓]  
　　順直爲根本重地此次同時被水廬舍則宛在中央人民則流離道左敝所謬附諸君之後頻爲將伯之呼惟冀多集一分賑欵卽多救一人性命承遠近仁人君子慷慨解囊絡繹佽助雲天高誼銘篆五中兹彚解第二批規銀一千五百兩會同絲業會館仁濟善堂解往災區核實散放惟是被災甚重需欵孔多轉瞬時届嚴冬無食者又有無衣之歎尙祈全始全終救人救徹俾百萬生靈不致流爲餓莩一瓣心香當代災民敬爇肅布下忱惟祈　德鑒 
[重印五經體注○全號畫報○岑宮保介福圖出售] [  點石齋啓]  
　　五經體注一書久已風行海内而善本則殊寥寥或字多漫漶而莫辨或板太縮小而未清不獨閱者有費目力而且場屋中題解有失貽誤非輕本齋有鑒於此曾將是書悉心校印迄今銷售久罄頗蒙士林稱賞今復重印成書紙張潔白字跡清疎行欵悉遵鑒本仍裝三套碼洋兩元六角如欲躉購另議全號畫報自元號起三百號止裝訂廿五本分作四套實洋十五元所附畫譜等各種亦分訂成七本附在套内岑宮保坐鎭滇黔間　戰　在八耳目間士民翕服今將平生事跡繪　置說名曰介福圖亦已印成每部實洋八角如蒙賜顧上海向本分局三馬路北申昌京都　東兩湖福建汴梁西安四川等省各分莊購取 
[論會匪之所以衆]  
　　近年以來鬧會匪者屢矣會匪之猖獗狡獪幾於防不勝防會匪之嘯聚糾結幾於剿不勝剿幸而　國家如天之福不至於釀成大禍雖有詭計多端勾通西人販運軍火亦復中途破獲厥計不行積猾巨魁漸就擒獲會匪之勢爲之不張昨觀拿獲龍松年一事不禁爲之大快想自此會匪無主謀之人且見諸匪之不能自保首領而官軍之勢殊覺可畏或者可以深悔於厥心而去其舊染之污以自新乎龍松年自號三江總大爺又稱聖賢其狂妄爲何如逞其桀黠之才掉弄筆墨以爲該匪中之軍師凡有一切僞示僞檄皆出其手諸匪旣奉以爲聖賢則必皆束手聽令種種悖逆怪誕之事罄南山之竹書罪無窮决東海之波流惡難盡迨沈仲帥札委李保林叅　多購眼綫四處密緝叅戎乃親歴江皖豫鄂等省緝探蹤跡得之於黄石港老巢伺諸小巷突起擒獲簇擁以行仍爲匪黨所刼奪可見諸匪之於龍松年直有奉之如神明親之於手足者直至叅戎涉江渡湖備嘗險阻潛結龍之侍者設計誆之下船預先埋伏伺其解維之際一擁登舟始就擒獲閉置艙中疾解至省沿江數百里絶不走漏風聲而後始得滅此首惡其凶燄之鴟張狡計之叵測至於如此今者該匪解皖之後立卽正法諸匪已失主謀之人　亦當可死心揚地不敢再逞然而擒匪之難至於若此則匪黨之爲害夫豈小哉說者爲此等哥老會匪皆起於軍營往者左文襄在關外時曾有中宵持刃要挾之事文襄從容不迫權詞撫諭出其不意立起　滅遂杜其禍盖彼時已有會匪連結特惡跡尙未顯著至於今則結連愈廣根柢愈深乃至蠢然思動者不止一項不止一處故此輩不起事則已一起事則官軍必有與賊通氣者爲禍將不可設想也吾則以爲此事固不可不慮而其實亦未必盡然營中之人雖未必皆知忠君愛國疾惡如仇然亦未必皆係入會之入卽使有會中人其現在食糧當差者則亦未肯一時爲亂其所以謀爲不軌大都皆遣撤之人处以爲國家先欲用之則驅之策之旣而不用則遣之撤之以是爲不公其實則國家遣散各勇皆給予川資使之足以盤纏回籍彼之至於衣食不給者自已逗遛不肯遽歸之故也迨衣食不給則飢寒而起盜心遂由會而成匪顧遣撤之勇迄今已有二三十年卽重復招募再行遣散亦有十數年此輩亦豈無老死者而其黨乃愈聚愈多較從前爲更盛豈天下果壞人多而好人少哉又豈該匪等之言果足以聳人之聽哉豈果人心不古若而敢與君父爲讐哉又豈匪黨中果有旁門左道足以蠱惑人心哉以意度之胥不由於此實則遊手好閒之人多而無恒業以安奠其身家斯易爲匪黨所脅誘耳士農工商各有所事然士不能自謀温飽也農不能世守田園也工不能人嫻繩尺也商不能永保產業也古者餘夫二十五畝殆亦前此滋生不繁故可行之若生齒日益多將以何者分授故先王井田之法宜於古必不宜於今不必歸咎於李悝商鞅也士之子旣不克恒爲士農之子又不克恒爲農工商之子亦不克恒爲工商則遊手好閒之人自必日見其多而匪人遂從而煽誘之引而去之不難矣夫各處皆有遊手好閒之人卽各處皆有會黨上海爲五方雜處遊手好閒之人較他處爲尤多此則尤不可不預爲之防者竊以爲現在之匪徒但能防之也嚴使之不得逞志數年之後勢必由壯而老由老而死卽不攖王章亦必遭天譴春所患猶小也上海之小流氓大抵皆妓寮中之雜種近來日漸長成沿途滋事結黨成羣無惡不作此等後生乃眞生而遊手好閒者將來由少而壯其爲害於民間者恐不可以究詰今日之小流氓安知不爲將來之匪徒此則有地方之責者所宜早爲之防者也防之奈何勸之誡之禁之示之其有不遵約束者從嚴以懲辦之多方以拘禁之使之不能與會匪黨　通氣或亦思患預防之一道也夫 
[諭旨恭錄]  
　　八月廿六日奉旨詹事府左庶子員缺照例將鍾靈轉補所遺右庶子員缺著壽耆補授河南道監察御史員缺著易俊補授保舉奉天候補知府補授興京撫民同知徐鏡第著准其補授照例用補授福建惠安縣知縣金汝奎著准其補授擬補廣西布政司廣盈庫大使王嘉樾兩浙雙穗塲鹽大使趙慰曾兩浙西路塲鹽大使馬晉恩俱照例用直隸遵化州理事通判員缺着雙印補授俸滿卓異山東掖縣知縣魏起鵬著回任准其卓異加一級仍註册候升奏留吏部學習筆帖式文清著准其留部開復前廣西候補知府李必昌著准其開復原官照例用欽此 
[閩申紀事]  
　　長樂縣紳士陳儒修等請飭舉行鄉約纍纍千百言具禀督轅經譚文帥批示略云鄉約之法　制軍曾銳意行之惟長樂一隅率由舊章事易爲力侯官迤西各鄉相繼而起亦有成效可觀其餘各屬迄未遵辦蓋官吏旣多所顧　而事係創舉得法難得人更難也據禀不爲無見請編保甲官紳相輔事屬可行至收繳軍械清理糧册開辦漁圑談何容易自應先將現辦鄉約認眞厘剔整頓然後逐層會議分别揩施所呈陳生其璜述略一本與該縣情形有無不同堪否參酌仿辦編查保甲應如何委員如何設局梅花後山濱海一帶應如何選擇紳董一槪設法舉行以資約束而免偏廢之處仰福藩司會同臬司飭府轉飭長樂縣遵照批指通盤籌畫辦理具覆察奪毋得粉飾諉延并飭閩侯兩縣一律遵辦述略并發仍繳○著名棍匪綽號荳芽菜嫩上年因拒捕傷官拘案責押至今年春間始准其保釋 
 
 

Page 2

 
 
該棍怙惡不悛出外後依然滋事控案纍纍南臺保甲局員籖差密拿於前日拘獲到案時局員派勇解至臬署張笏臣廉訪親自坐堂訊問該棍始尙刁狡廉訪駁詰再三始吐實情遂喝令重責六百下以示懲儆○省會保甲局提調柴蘭谷司馬日前因事出城行至某處遥見有人迎面而來忽躱入店櫃下司馬喝令勇丁扭出司馬熟視良久問曰爾非綽號火龍者耶其人默然遂飭勇重責發交侯官收押候辦聞其人係著名地棍積案甚多漏網已久此次旣經逮案想當執法嚴懲决不含糊了事也○上憲以近日地棍橫行札飭地方官嚴密查拿府廳及閩侯兩縣業已籖差將著名地棍指名拿辦一時地棍相率竄避僅獲賊目白詹細安緝康大腹老等數人押候訊辦○在官人役與地棍雖不同類實則通同一氣蓋地棍藉差役爲耳目差役亦藉地棍爲爪牙狼狽相倚由來已久新任閩縣蔡大令奉札拿辦地棍當堂飭差拘捕遲延數日未獲一名大令怒甚升坐堂皇立將總巡差從重比責後始得拘獲大腹老等數人可見蠧差劣役不可不馭之以威也○侯屬北嶺鄉有某甲以小本經紀爲生家頗小康適同里某棧失竊赴縣報案未幾拘獲賊犯審訊之下供出贓物寄存甲處李大令拘甲到案知其被誣立卽開釋從此清白良民不致寃戴覆盆矣○花會最爲民間之害雖經官憲嚴禁而卒不能盡絶以兵役收受陋規不肯舉發故也近日城内開設小巴小街窄巷無處蔑有每至午後男女相錯於途互相問訊入夜問卜抽籖打僮祈夢無所不爲實爲盜賊奸淫之捷徑敗俗傷風莫此爲甚大憲惡之札飭府廳縣及各營汛升一體查拿前日經保甲局委員卜鄧二少尹督帶壯勇至射圍里一帶出其不意上前掩捕該棍等正在收巴一見官府驚惶逃竄有一人瞠乎在後得以就擒解送總局聞者爲之一快○福州前此嚴禁小錢並不准錢鋪行使票條票内不許蓋用錢缺銀番抵支以及繪支十足大錢等字樣巿面交易槪用大錢所有票張銀番不准更有貼水名目經閩侯兩縣詳請立碑一在城外大橋頭一在城内雙門樓立法不可謂不善詎料日久玩生城内京果醬園等鋪行用小錢票番皆有申水城外小錢攙和尤多大約每百票可申八文内攙小錢二十文左右水部街一帶檻用小錢申水尤多民間因小錢可以通行斷無不貪申水也日復一日恐圜法恗有不可問者爲民上者尙其及早挽回耶○福州鑄錢局目下暫行停鑄 
局員易大令以局内所存銅錫數百擔招商承買每幨約可售洋五元局中有匠处某甲審知其中有利可圖暗與某乙商通合股帶進局中任憑收買不料某乙心懷叵測另招别人合股甲不肯干休向乙饒舌互相爭扭經人竭力調處始得言歸於好○福州城内外酒樓不下十餘家城外福聚如心三醉等家烹調之佳可稱伯仲城内則以小樂天爲最口之於味固有同嗜近日將所有食單劃歸一律每單開銀一兩作一千三百文折算亦可謂花樣翻新矣 
[大帥言旋]  
　　兩江總督劉峴帥赴鎭江閱視象山砲臺已列前報兹悉峴帥抵鎭親行察看一週至有無妨礙及改建與否外人無由揣測想峴帥回轅後自有處置也初二日早峴帥在金山小宴筆底江聲樽前山色可以一豁懷抱自道憲以下各官咸得叨陪末座華筵旣撤卽於十二點鐘乘坐兵輪遄返省垣一時駐防旗營及新湘等營俱排隊江于燃放排槍恭送旆麾向來制軍涖鎭旗營不預送迎刻不積藎臣都統制和衷共濟謙挹爲懷故令兵士出郊恭送使見者咸知大帥威嚴云 
[補述蘇撫起節]  
　　江蘇撫憲奎大中丞行抵滬瀆本報已紀之矣兹由姑蘇訪事人補述中丞由蘇啓行時情形合照錄之初二日辰刻蘇城文武印委各官咸集撫轅預備恭送午刻中丞排導出胥門至官碼頭降輿登舟用小火輪拖帶兩岸兵丁排隊跪送水師砲船升旗開砲一時熱閙異常迨中丞坐船啓椗時已鐘鳴一下矣所帶隨員爲魏直刺彥王大令瑞曾曁撫轅文巡捕李二尹　武巡捕徐千戎榮楊千戎朝樑等水師統領龍軍門殿揚帶領砲船沿途護送 
[粤垣瑣紀]  
　　番禺某鄉落陳黄兩姓聚族而居向稱輯睦近日因爭水灌田起釁竟致稱干比戈兩相格鬥如臨大敵目下晚禾將熟東鄰西舍皆有事於西疇見兩姓械鬥有妨農務遂赴省垣禀報聞大憲已撥派某營兵勇馳往彈壓矣○華林寺有工人某甲素有劉盤龍之癖月得工錢悉數輸去尙有不敷又向各處借貸負債纍纍寺之前有營勇數十名駐紥甲與某勇熟識曾借青蚨一百翼每日利錢二十日積月累虧欠利錢至數千之多前日某勇向甲追索利錢多方恐嚇甲無力償還遂萌短見於夜靜時在佛殿下自縊而死翌日僧人上殿禮佛見之大駭急爲解下多方灌救已無及矣傷哉○江蘇藩憲鄧方伯之女公子與貴州貴東道林觀察之哲嗣結秦晉之歡日前坤宅預將匲物送往婿家大小數十抬一路觀者咸歆羡不置聞擇於廿一日迎娶佳人繡鳳快婿乘龍美滿烟緣洵稱佳耦○學憲考試廣府各縣文童次第揭曉凡所取錄者非世家華胃卽弱歲英才其有年在七十以上者學憲亦敬禮有加寛予取錄於作人造士之中寓安老懷少之意嶺嶠菁莪有不同聲稱頌者哉○清站某賭館日前有土棍數人向索規費賭徒靳不肯子口角之餘繼以鬥毆槍砲環施如臨大敵適有某甲行經是處走避不及致爲槍彈所傷鮮血淋漓倒臥在地街鄰惡賭徒滋事卽將甲舁至館中責令延醫調治 
[潯陽記事]  
　　上月二十七日爲至聖先師孔子誕辰九江道鎭府廳營縣教官先期齋戒沐浴虔備牲牢玉帛豆籩　依古製黎明齊止大成殿行禮雍雍肅肅濟濟蹌蹌誠盛典也○調補山西巡撫張大中丞煦於上月二十七日已刻乘舟東下過潯迨泊城中文武各官齊至江邊迎迓則憲舟已一帆高掛駛過琵琶亭矣○丸江關道涂觀察札委朱少尹偉管解藩庫銀數千兩於上月二十六日由水路赴省請撥差弁護送登程以昭愼重○上月二十六日下午二點鐘時有一小划船載人力車十一輛滿裝銀千餘兩錢六十餘千并女客一男客二由郡城過江至小池口放乎中流正値一帆風正適有某輪船泝江而上衝濤激浪致划船頓被潑沈事爲江邊所泊法國某兵船見之卽放小艇及救命圈拯之無奈各人擾攘驚惶不能登岸幸新關二號水手某甲飛棹而至奮勇當先各小划船戶繼之將大次第救起祗淹斃一車夫一舟子銀錢諸物則皆運入水晶宮矣義渡局司事將救起之人給以飮食衣服并賞救者錢若于車夫頭目哭訴云江西瑞州府高安縣人姓陳名吉爲客商胡姓在湖北黄梅縣之孔壠鎭收買棉花代其遞信送銀今由瑞州送至孔壠路經沙河鎭雇得此船抵潯議送至小池口一旦如此有何面目去見客商生不如死說罷搥胸頓足聞者心酸義渡局司事著人打撈屍身并給車夫每名盤川數千令其歸里陳　則奔往孔靇冋花客面陳 
[鄂城官報]  
　　八月十四日調補咸豐縣余良才見辭新選湖南石門縣渠閼倫自京來省赴湘禀到大冶煤礦委員議叙布經歴張豫自大冶回省禀到請病假調補湖南桂陽縣呂福恒接奉咨文禀謝候補巡檢貝錫恩奉糧憲委赴沔陽州催漕禀謝知藩憲牌示咸豐縣典史事務詳委候補班前遇缺卽補巡檢陳正栢署理十五日候補典史覃箎奉善後局委赴貴州公幹俱赴兩院禀辭十六日興山縣熊爾卓卸事回省請假五日藩憲牌示東湖縣知縣員缺飭新選之周瑞鑾黄梅縣縣丞員缺飭准調之夏獻衡監利縣縣丞員缺飭准調之李雲漢俱赴任十七日王奎照奉鹽憲札委查騐豐備倉厫工程赴兩院禀知十八日三品銜湖南候補同知湘溥自京起服赴湘禀到布照磨蓋澧之奉司道會同府縣勸辦順直賑捐差赴兩院禀知謝候補縣丞湯樹煊調查望山門差禀知李奎度奉委李新興三鋪差禀謝歐陽琴奉勸辦順直振捐禀見知二十日候補府韓鑑奉順直振捐局委辦武漢上下游長江各處順直振捐赴兩院禀知二十一日調補山西撫臺張自湖南來鄂拜會候補同知章嘉謀解振捐銀兩赴天津見辭候補府經歴鄒履和奉督憲委鐵政局差遣禀知藩憲牌示襄陽縣呂堰巡檢事務詳委榖城縣張家集巡檢居珩榖城縣張家集巡檢事務詳委襄陽縣呂堰巡檢張興源俱調署 
 
 

Page 3

 
 
[禾中瑣紀]  
　　嘉協楊都戎札調左右兩營入城以應秋操是以外汛各兵絡繹而來於初一日齊集内梭塲都戎按册點名諭令次晨齊集舉行迎秋之典循舊例也○東栅口於八月廿六日起建羅天大醮店鋪均於門前懸掛各钯燈彩至第三日街心搭蓋燈棚滿掛五色明燈輝煌璀燦光映朝霞至第六日銀花火樹大放光明如入不放之城壇之兩旁搭東西轅門彩牌樓壇内寳相莊嚴旛幢飄拂遠近游人如雲如水各紳董恐無賴乘機生事請嘉興汛官及駐防砲船撥派兵勇前來彈壓得以無事凡戲法大洋片及各種小本經紀均於此數日中獲利數倍無不笑逐顔開云 
[金陵官報]  
　　八月二十九日正任溧水縣譚日襄禀知赴蘇謁見撫憲知縣胡廷琛奉委查安東積榖欠欵任治奉委赴甘泉查秋收分數卽禀辭從九龔家駟謝委十二圩水厘分局差三十日辦通花布厘捐知府趙貽書禀辭回局知縣秦基赴上元鄉看秋成回准補六合典史劉金壽叩謝准補飭知從九李耀庚起服回省禀到藩轅牌示銅山縣典史安復因病繳委遺缺查有訌用從九孫鳳鈞又碭山縣典史朱儀期滿遺缺查有試用巡檢陳家楨均署理九月初一日同知項晉釗禀到由清江回正任江都縣林之衡禀知赴江北措資句容縣張沇清禀知赴蘇謁見撫臺回知縣汪鵬翥奉糧道委赴安徽催提漕項高開源交卸署高郵州時堡司事回從九張霞禀謝十七年河運保加六品銜初二日補八月二十九日正任沛縣馬光勛辭赴蘇謁見撫憲補三十日朱成渡禀到由蘇州回 
[撫憲拜客]  
　　江蘇巡撫奎大中丞由蘇來申在天后宮側暫駐行旌已列前報昨晨關道憲聶觀察提右營傅參戎松海防劉司馬上海縣黄大令英法兩廨讞員蔡太守葛同轉製造局總辦劉觀察松滬捐局總辦錢觀察以及印委各員均至中丞行轅禀安亭午時中丞命駕出轅乘坐緑呢大轎前導除旗鑼扇傘並昨報所登銜牌外有督轅忠字營親兵四十名各執長槍大刀江蘇撫標滬軍營十餘名各執大旗並有五梅花劊子手戈什哈等中丞輿前有巡撫部院護衛親兵四名及江蘇撫標水師護衛親兵數名沿途鳴鑼九響迤邐入城至叅府署縣署松滬捐局等處答拜各員預飭家丁在頭門持片擋駕中丞遂至道轅會同聶觀察出小南門至製造局答拜劉觀察略談片刻興辭而出當卽命駕回轅聞駐滬法總領事曾往拜中丞是以中丞尙須答拜云 
[五馬來申]  
　　松江府恩詩農太守於前日乘坐官航來申停泊大碼頭本埠印委各員均往迎接聞太守此來係迎接蘇撫奎中丞云 
[賑捐開局]  
　　山左水災洊告奏准設局勸辦賑捐本委馮觀察在滬經理兹福少農中丞以災情重大需賑孔殷又添季李朗民觀察另開南局廣爲勸辦并委包鴻卿大令爲提調頒發木質關防已擇吉本月初六日在法大馬路首售里開局想樂善不倦者自當爭先輸納以博顯　也 
[法廨停訊]  
　　江蘇巡撫奎大中丞定於今日答拜駐滬法總領事法公堂　此停　一期 
[病斃他鄉]  
　　粤人林阿有陳阿三　竊各衣莊衣服由捕房包探拘送公堂蔡太守判將林陳遞回原籍嗣因陳患病羦产廣肇公所轉發廣肇醫院療治無如藥餌無靈延至昨日身死禀明蔡太守飭保安善堂備棺成殮發壇標記以待認領 
[騙財被獲]  
　　寍波人徐培卿向爲槽坊生理近在湖州錦章醬園爲夥數載於兹溥有積蓄離鄉日久未免興蓴菜之思遂於前日買棹來申暫住小客寓中將乘輪船回里突有法界德明里元大報關行夥陸阿桂與徐之親戚某甲見徐携帶多金意存哄騙陸冐充輪船夥友甜言蜜語願代徐招呼一切徐信以爲眞當將行李箱籠並友人託帶洋銀二百三十元及匯票一紙計洋四百元一併運送下船陸等幫同照料雅意殷勤至亭午時陸以計誘徐登岸往飯鋪中修五贜神殿乘間將物件席捲一空待徐膳畢回船陸等已去如黄鶴徐驚惶無措急至捕房報案昨經法捕房包探往元大報關行將陸阿桂查獲送入捕房管押候解公堂訊究 
[打架被拘]  
　　前日午後滬城小南門外有營勇二人不知因何起釁互相毆繫行人上前解勸仍不肯散俄而帮辦總巡朱明府巡查過此喝令拘獲正欲帶回忽有營中哨弁到來禀明一切明府飭將二人交該弁帶回自行處置 
[限交兇器]  
　　寍波人王阿多被賈阿標馮寳林將酒灌醉拉至虹口沈家宅地方砍斃一案經上海縣黄愛棠大令訊實判將賈馮釘鐐收禁鄔安忠張阿榮陳四山等無于省釋賈妻鄔氏交官媒暫行收管再候核示此已詳列前報關悉此案當大令研訊時尙少賈阿標兇刀一把木棍一條遂謂廿三保二圖地保沈錢揚曰此案若無此凶器本縣不能申詳上憲著爾赶緊尋交到案延干比究該保遵諭而退不料遷延數日避匿不出前日原差往傳不到遂將沈夥陸坤咸提解到案該差據情禀明大令諭限三蟲我案如違嚴究不貸 
[英界公堂瑣案]  
　　包探王阿二禀稱積竊李扣寳搜出許多質票吊到衣服帳子擺鐘等件係湯有雲等失贓湯有雲已到案王文德陳相均遣家人投案尙有高小卿未到湯及王徐二人家丁均請領贓李扣寳供稱係江北人屢次行竊尙求施恩蔡太守判發捕房管押一年期滿笞責二百板贓給的主分别認領擺鐘一隻存捕房待高小卿認領○包探孔阿才禀稱王阿發在老閘河中船上行竊布衣三件拘獲人贓送案失主未到王阿發供落魄無聊初犯行竊蔡太守判管押十日贓存捕房待失主認領○包探孔阿才禀稱李阿尺陳金生等與陳金奎在鄭家木橋打架致陳金奎失錢千文拘案請訊陳金奎供昨日行過鄭家木橋見李阿尺與陳金生打架碰撞小的與之理論反被逞蠻打失錢千文李阿尺陳金生同供小的等先因互相碰撞以致爭鬧後又復悞碰陳金奎不知伊如何失錢蔡太守謂李阿尺陳金生在途打架顯見不安本分格外從寛均著交保具安分結陳金奎所控失錢無憑不准○包探孔阿才禀稱顧春林住在劉南軒所開客寓内劉有金約指一枚借與顧春林値洋四元顧春林有洋六元借與劉南軒後因顧春林托劉寄洋十二元至蘇州被劉呑没向索無著反欲索還金约指爭閙不已爲此拘案請訊顧春林稱向住劉南軒客棧中托寄洋銀十二元至蘇州劉寫收條爲憑現接蘇州來信尙未收到洋銀向劉追還支吾以對反欲索還金約指然伊之金約指祗値洋四元小的尙有洋銀六元借給與彼此係前事求請追究劉南軒供係蘇州人闰設客寓顧春林住在寓中欲盤小的客寓先付定洋後忽翻悔囑將洋銀寄往蘇州旋因伊叔父關照勿寄原封洋銀依然未動顧知未寄卽向索還小的欲伊出收條伊不依洋銀仍存在小的處不敢呑没况小的尙有金約指借給與伊現將原洋呈堂顧春林仍執前詞收條呈電蔡太守謂劉南軒居心不良已可槪見判押一個月呈案之洋給顧春林領去○八十八號印捕禀稱李福生等醉後在路滋閙喝阻不服李福生扭住衣襟王金和任情拉扯施阿全隨聲附和爲此一併拘案李福生王金和施阿全等同供小的等或爲馬夫或充侍者酒醉滋事尙求施恩蔡太守判李福生管押五日王金和管押七日施阿全管押兩日○程龔氏訴稱原籍湖南嫁與程姓已生兩子長者年十三次纔九齡丈夫逝世後家中祗有使女及兩子小婦人前與龍華寺香工葉子林認識葉失業後曾代荐生意兩次昨夜葉忽來叩門初不肯開伊用足踢門遂由小孩放入伊欲圖强奸小婦人大聲呼喊由捕拘案女子阿珠稱在程太太家服役已有十四個月忽有葉子林撞開房門欲圖强奸是以鳴捕拘案葉子林供向在龍華寺當香工失業後蒙程太太照顧近日太太與跑馬塲附近天台山寺院和尙認旘小的卽向太太借些川資欲回家鄉詎被扭交巡捕不敢强奸惟求施恩蔡太守以此案情節支離飭將葉子林暫押俟查明再行覆訊○李長根張有根等訴稱失去綢布衣服已由捕查獲人贓送案今請給領朱福生供認行竊副捕頭禀朱福生犯竊 
 
 

Page 4

 
 
已非一次蔡太守判管押三月贓交失主分别認領○沈貴山訴稱丁龍標糾集多人突至小的家將女搶去當卽扭獲送案丁龍標供憑媒聘定沈貴山之女訂期迎娶伊託故拒絶故與理論蔡太守飭候過堂訊辦○石土金陸小順等同訴稱在捕房捉狗被翁阿大行兇打失號帽毁碎號衣是以拘送案下翁阿大供稱在王姓家中傭工住在租界之外狗隨小的出外項下有圈石等强欲捉去與之理論反被擊傷頭額心實不甘求請訊究孫氏洪氏等上堂訴稱皆係粤人昨日在外買菜見翁阿大被石等毆擊代抱不平同至捕房願爲擔保今特來案申辨小婦人等昨見石土金等行兇擊傷翁阿大蔡在守得供之下飭將翁阿大仍交該氏等保去俟查明究竟如何於下禮拜一再行覆訊○吳阿來訴稱在捕房捉狗被高阿二出頭硬覇拘送案下高阿二供捕房捉狗與小的不涉小的偶發一言卽被持棍擊一下蔡太守謂高阿二事不干已不應妄說今姑從寛交保○辛永生訴稱有布衣二件被沈土生竊去拘獲人贓交捕送案沈土生供認初犯行竊蔡太守判管押十日贓給辛永生領去○包探陳阿九禀稱施有盛被陳桂堂行竊眼鏡封時表查獲人贓送案施有盛投案請領贓物陳桂堂供貧迫無聊致犯行竊蔡太守判管押一月贓交施有盛領去○四十七號巡捕禀稱葉阿堯駕駛馬車經過黄浦灘見其不善駕駛况馬有傷痕拘案請訊葉阿堯供此馬係新買來者出洋十八元稍有疾病偶然試駕不敢違章蔡太守謂葉阿堯旣不諳控縱又將病馬駕車殊屬不合著罰洋三元撥充西醫院經費馬交龍飛馬房醫養俟傷痊給償醫料資始准領去 
[法捕房瑣事]  
　　應許氏控見兒子長福被烟妓陳瑞寳誘匿經法公堂出票將陳瑞寳提案訊押此已詳登前報昨日應長福自投捕房旋據其母應許氏偕同親家李陳氏及媳應李氏等投案禀訴前因同轉詰問應長福曰案下列跪者爲誰供稱係小的之母並岳母及妻氏也問爾知因何而來供稱小的素來孝順並無不端事問爾向爲何業供稱本爲錢業現尙開設錢店謂爾是否將錢店開在花烟館内供稱店中另有執事人可查帳目問此次從何處來供稱前往鎭江洋關上向友人處謀幹正事今者聞信回滬旋拋陳瑞寳之母投案請將女開釋同轉謂爾祇顧自已食用不顧他家被累著將陳瑞寳應長福還押候解公堂再行核奪○熊德中控同鄉人黄仁卿竊去洋銀存在包劉氏所開之花烟館内嗣由包探查明另由陳錢氏繳洋五十一元一案屢列前報昨日午後葛同轉莅捕房熊德中復投案禀追陳錢氏亦投案候訊同轉謂黄仁卿曰爾前言洋銀寄存包劉氏家今何以由陳錢氏繳出供稱小的初次來滬不熟地叚以致悞認門戶問爾寄存洋銀時共有若干是否言明在花烟館内須住宿三天供稱共有洋銀三十八元銀包内有紋錠三個小錠兩個約重二十餘兩同轉問熊曰爾究竟失銀若干供稱自已之銀廿六兩七錢三分此外尙有叔父之銀一包計重八兩八錢同轉約略計算謂此銀合巿價計共英洋四十七元加以送給花烟館洋銀十元兩共合洋五十七元除陳錢氏繳到洋五十一元外再著陳錢氏找洋六元陳錢氏遵斷交洋同轉令將黄仁卿掌責八十下交熊德中帶回管束熊聲稱尙有洋銀三十八元請追同轉詰問之下黄仁卿供稱尙有洋十八元寄存廣安棧内之陳月亭處同轉令熊德中等同往廣安棧卽將陳月亭邀到訊問之下供稱黄仁卿洋銀五元業已交還熊德中問尙有十三元寄存何處黄又供已交還熊德中之姪同轉問熊曰爾曾收到洋銀否供稱由陳月亭交來洋五元確有其事至姪子取洋一節小的不得而知同轉謂已將洋銀追齊著爾先行具領熊稱小的失竊紋銀目下已更換英洋小的不願具領謂爾自不小心被黄行竊目下幸經包探查明始得追回銀卽是洋洋卽是銀總可通用爾不應堅執著熊德中領洋完案○接開義泰烟館之張鍾虧欠閉逃一案屢列報章昨據何人義生錢莊主劉少坤將張鍾之子小亭扭送到案聲稱其父虧逃拖累小的今請向其子追究同轉問爾爲張鍾作保理應爲伊清理欠項供稱張鍾本在碼頭上作工頭由友人作保與小店往來目下已被積欠洋六百餘元且其保人有事往寗波尙未來滬所保之銀未知該保人允爲理還否同轉謂旣被欠銀何以再來作保供稱小的担保時張鍾祗欠土銀三十一兩之譜逃逸後債主甚多小的未能代爲清理謂爾旣保銀三十一兩須照數繳案供稱情願將銀如數交案待尋到張鍾須仍歸小的具領同轉將義泰店主汪芝田之子汪士林帶案訊問供稱劉少坤實係錢店主張鍾確曾借伊洋銀同轉著將汪張一併管押令劉少坤限三日繳銀三十一兩再行核奪　　 
[上海六馬路仁濟善堂接到丹徒求賑募捐册照登]  
　　敬啓者鎭江所屬之丹徒縣負山面江沿江一帶可通潮水之田不足十分之一餘盡山田水無來源全仰雨澤前戊子大旱經官紳協力籌賑鄉民賴以不死戊子以後歲僅半收元氣未復貧民已形拮据今夏亢旱四鄉田畝其近塘之區勉强布種者不過十之四五餘者赤地龜坼又以乾暵匝月甫茁之苗重復枯槁未種之地不及補栽更兼蝗孽爲災薪草都盡甫交秋令已有以糠麸豆渣充飢者入冬以後何堪設想賣牛之人紛集於巿老弱溝瀆慘不忍覩查丹徒災區周圍二百餘里在戊子册中災民不下二十餘萬口今年災地更廣災戶更衆欲行賑濟非集巨欵不能按口給賑而自冬至春青黄不接爲日方長更非集欵稍充不能存活現奉各大憲奏請籌賑並諭本地官紳儘力捐募粗計大數總屬不敷支放夫以近年各省災賑頻仍籌賑原非易易然衆擎易舉積少成多吾省滬上善捐義賑力濟天下不因畏難而止今丹徒被災雖重究止一邑之地倘荷諸大善士惻念數十萬生靈瀕死哀呼隨緣寄助則起死肉骨似非願大難酬之事但能多施一錢卽飢民多受一錢之益不勝迫切待命之至謹啓[  丹徒籌賑公所同人公具]  
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
   
 
