# 1884 - 85 - 4903938

 

Page 1

 
 
� 
[石印五經體註出售] [  點石齋主人啓]  
　　五經體註一書向無善本漫　惡劣不堪寓目近來坊間雖刊有小本而訛悞悉仍其　本齋不惜重費敦請文士逐行逐字反覆校讎先後不下五六次　　 
並延善書宋字者統體繕寫無大小出入之獘行間悉遵監本而式樣則仿巾箱本之大小以便舟車携帶紙張潔白字畫精湛魯魚亥豕一掃而空夫亦不遺餘力矣業帖括者可家置一編焉兹定於二月二十八日出書每部三套計釘十六本價洋兩元六角尚祈賜顧爲盼售處仍照曩例 
[招請訪事及賣申報與各書籍] [  申報館主人啓]  
　　江西之南昌安徽之安慶皆省會地方本舘向固有人在斯二處採訪時事現在意欲更換如有能勝此任者祈來本舘帳房面訂又香港亦華人薈萃地所且逼近南洋諸島國倘有人願爲本舘賣報曁代售申報舘點石齋兩處所印之書籍亦祈來本舘訂定此布 
[都察院請飭撥欵生息作爲緝捕經費摺書後]  
緝捕之責屬於地方荀得其人姦𠕴潛縱盜賊遠去而地方於焉安謐其法實與保甲相輔而行一則别良莠於事前一則懲奸匿於事後不可偏廢者也自保甲之法虚應故事官役旣視爲具文民間亦絶不經意而後奸暴之徒漸張其膽有窩留之所有徇庇之人地方不靖貽害無窮於是不得不責成緝捕之官再一廢弛民不聊生其州縣佐贰若吏目典史皆特設之官而以緝捕之事任之省府都會所轄較大閙市通衢最易藏奸非吏典之權所得得往往特設公局委閒員專辦刦殺重案不至屢見外省善後章程於向所有者仍之向所未備者增之所以輔地方官之不及而聊籌局用以處候補之冗員一舉兩得意美法良或者謂經費浩繁庫欵支絀有陸巡以保街市又有水巡以衛商旅丁役兵弁局房船隻在在作正開銷其數實屬不菲因欲酌量去留撙節歸併而部議如是者督撫必曰不可憲意如是者監司必曰不可誠以關係治亂實非淺鮮不敢惜小費以貽大害也若京城更設專官五城兵馬司上統於都察院街道衙門而步軍統領又兼轄之從前談都下事者皆盛稱坊役緝捕匪不論何案經報城坊指日可破因其到處皆有眼線五城公始勢實聨絡以故奸徒匪黨無有遁形卽令案出之後犯已遠颺離京數百里不難購拏外省捕役萬不能及迨後又添設練勇局無事則早夜巡鑼有案則隨同跴緝法更美備宜乎無案不破矣無案不破則犯皆亦漸寥寥矣輦轂之下自應如此清肅非好爲擾擾也乃近來外省緝捕廢弛已極卽京師亦大致相同何也推原其故良以經費不能充裕耳訪案之時行用無資獲犯之後賞勞有限勇丁夫役無人鼓無而奬勵之則漸生其懈怠之心而無人得力矣前經御史張人駿條陳時事言及緝捕一端請飭直隸於洋藥税項下每年撥銀六千兩以資經費議不果行今都察院乃請飭部借撥十萬兩發商生息以八年爲期將息銀半充經費半還原本八年後再於存本提　五萬二千兩請還部欵以後本息相權但無减於八年内之半充經費者卽能以一年敷一年之用庶可免現在直隸酌撥之難亦不至將來苦接濟之不及是爲規畫久遠之計更善於張人駿所擬之法矣夫同是緝捕同是丁役何以道光年間發商生息案内止有每年二千兩已足於用今二千兩依然如故乃竟不敷也竊謂世風之遷流日甚一日從前一切用度皆從儉嗇今雖庶民起居服食不能悉如舊俗區區工食饘粥且不一飽誰無妻子誰無身家饑寒所迫有不别謀生活者其業旣歧其心必紛緝捕之術習焉不精非必縱盜豢盜而盜亦充斥矣卽如外省一切差役官給工食核之不過日得十餘文前之勉强支持者今决不能支持亦是故也試以眼線言之捕者四散其夥留心偵察舟車之值酒食之需所不能省得一眼缐必以甘言誘之厚酬報之日與伴當三餐一宿茶酒鴉片之鈔及獲一犯已不知費去幾串錢所以然者爲事後賞恪不至食言耳外省懸賞皆曰捐廉至城坊則非州縣比廉無可捐又無罰欵自非取諸公帑無以行激勸之典也故經費之必備者事勢使然而往時經費到今不敷於用者又風尚使然京師如此外省可知苟欲整頓捕務非大加經費不爲功也本報屢言泰西立法之善以其用人必審乎人之所需稱量而子使其從公無有私累然後免紛營之念杜作弊之奸而技藝乃日進於精熟凡用人者大抵皆然故一兵之餉有至千金者一役之值有至百金者若以中國衙門工食之數告之西人必爲齒冷矣或曰子爲中國之士徒慕西人之法是殆欲變古今相沿之制而悉從西人予誠何心哉余曰中國今時之制乃流弊之極耳以言夫古殊不謂然子抑不思一代庶人在官者與下士同祿足以代　乎古之府史胥徒卽今之書差等人良由井田不行農失先疇士無世祿以致在官之人執業卑賤終身任役而在上者不思所以處之也苟用西法卽以爲復古可耳子乃見爲泰西之所重而忘其爲三代之所遺寃我甚矣 
[諭旨恭錄]  
　　二月二十七日奉上諭着派孫毓汶烏拉布馳驛前往湖北查辦事件隨帶司員着一併馳驛欽此○二十八日奉旨桂霖着掌河南道事務欽此 
[捷音疉至]  
　　昨得風傳謂本月初三日岑宮保已率兵恢復河内不禁爲之一快但本館遍詢西人各行家及中國官塲皆去未聞此信本館專發越南之訪事人現在已到海防亦無消息傳達究竟不知若何姑錄之以俟後聞 
[更調傳聞]  
　　昨聞本埠官塲傳言有徐曉峯中丞得有革職留營處分代之者爲潘琴軒中丞湖南巡撫則以龎省三方伯護理雲南巡撫以張鉞卿中丞凱嵩調補云然本館尚未見有明文姑錄之以俟續信 
[西報傳聞]  
　　昨日字林西字報登有一論論及法越之事其論内言得有信息云中朝諸臣中有議及不願以越南爲中國藩屬者惟又慮越南旣不屬中則中國將與法國聨界殊爲可危去此等信息確否固不可知也 
[續錄朝鮮風土記]  
　　云芋頭曰土蓮以其葉如蓮也甜瓜曰甜蜜意可微通呼烟草則音似淡巴大約取淡巴菰名耳漢江一帶產魚甚多有白魚美而肥鯉魚有重十餘斤者頗足供老饕一飽也海錯亦多蛤蚌蝦蟹及靑魚帶魚魴魚等與中國同海參絶大而製不如法鰒魚有大如五寸盤者但硬甚煮不易爛花如辛夷繡毬杜鵑所在多有菊花甚小如江西臘然大者皆中國之種移於海外他如春日之芍藥秋日之桂花冬日之梅花頗罕見子蘋果沙果栗棗胡桃等與中國無殊松子頗多以滿山皆松也梨特酸石榴亦然柿餅亦酸者居多其東京志曰地產柑橙橘柚形小而味酸甚葢卽小香櫞云地處東方東屬木木則從酸理或然也王宮有鶴數對羽白頂紅或凌空高舉引吭一鳴輒有聞聲飛 
� 
 
 

Page 2

 
 
來者少頃仍去葢海邊島嶼鶴巢其中故易於招引也鳥惟鷹隼鵲烏常常見之水鳬海鷗及鷺鷀鴛鴦亦有弋而出售者若黃鶯紫燕並未一覩且深林茂木中亦未聞有自呼其名者爲可怪也四處深山多藏虎豹當日全虎骨一架值數千虎豹之皮亦祗數千若狼狐則賤甚自中國人爭相購買價亦頓增矣豕小而瘦味劣甚鷄與中國同鴨則甚少持以相示多有不識其爲何物者多鹿麞一梅花小鹿不過賣錢數千居民多畜犬以守夜狺狺之聲與雞鳴相應貓則絶無鼠橫甚有能循墻而上施巧技以竊物者終夜被擾不得酣眠安得無數狸奴以捕治之耶蜂蝶晴蜓亦有之而蠅蚋多於中國蟋蟀聲大而凄旅人聞之倍增棖觸居民以火燒炕終年不歇而臭蟲仍復叢集冬日亦然上等人待下等人頗苛與客接談可令下等人身伏於地而據其背以坐之上馬時有令屈其躬而踐之以上者大街有鐘樓一座鐘甚大外以木栅阻之凡刑戮罪人皆於此地亦戮人於市之意也此爲四進通衢穰穰熙熙往來甚夥婦女挽髮以長簪形圓而長富家以銀其次者以銅下焉者以磁以錫而已東京志去羅時國郡北方虚缺女子結髮於腦後因名北髻至今猶然貧而良者年雖老邁行必以衫蒙頭示知羞也其不蒙頭者貧賤之婦及服役之輩耳更有年紀幼小不蒙其首而以多髮編成辮式盤於頭上其大如笠初見之頓訝其髮之多細詢土人知係假髮所爲可脱可戴如帽然盖未適人之使女也凡新娘出嫁轎前多係此輩妝奩頂於其上卽箱子重物亦然冬有衣夏布衫者夏有穿棉襪者殊不可解鞋帮窄而頭尖見中國鞋式多有嘖嘖稱談而多方購著者儉樸之風將爲之一變男子腰間繫一布包或皮包内藏梳篦等物或小刀一柄刀亦有佩於衣上者殆如内則所云佩以刀礪焉耳城南山麓有清泉數道匯而爲池每至暑時城中婦女乘轎來浴者絡繹於道數十步外圍以布幔數人守之不容男子近前窺視若男子則於有氷之處遊泳其中雖有行人亦不引避遮護赤身露體彼此嬉嘲設有婦女行此不知何以爲情也夏日婦女尚鞦韆之戱技有絶工者架高數丈許聳身翻過木梁且落而又翻多至數次半仙之稱非虚譽也平日最畏生人此時則艷妝新服落落大方卽中國人立以望之亦不羞避殆欲人見其技能耳亦有作戯者擇山野平坦之所聚數十人着本國衣冠以五色塗抺其臉或持棍對舞或彼此跳躍聲音詭異無所謂腔調板拍者彼則自鳴得意似覺白雪陽春不是過也詢之土人知係得官之人延請此輩以慶賀行樂者東京志曰黃倡郎新羅人年七歲入百濟市中舞劍觀者如堵人皆爭像其容爲假面而作舞劍之狀此殆其遺意乎士大夫夏日無事凌晨卽起携酒榼持烟筒遊於深山峻嶺擇一樹林茂密處正襟危坐逍遥自便如羲皇上人契友良朋聚而漸多遂舉盞暢談娓娓不倦凡塵世間事若有不能移其心者迨日落西山始結伴旋返遠望之紛紛然如趁墟如歸市早則不必偕往晚則無不同歸嬉娛終日其不務正業也可知矣中國人每到街上遊玩必有數十人隨行於後若偶與一言爭相答對頗有魚鳥親人之意若至鋪中及小攤前駐足立視則前後左右擁擠難堪稍加叱喝卽紛紛如鳥獸散少頃又蟻聚蜂屯矣久而知其與我相親非故相狎也惟有聽之已耳臣見國王行跪拜禮躬伏於地如僧道之叅神然若非君臣惟屈其腰卽爲恭敬或以手踞地膝不屈而卽起尤以爲大禮國王派大臣致祭各廟拜跪如見君之禮頭戴金冠手執象笏衣彩色之衣腰間環佩聲鏘鏘然盖猶是秦漢之制度云官行於路並無儀仗惟差役數人橫列於前每行數步各鞠躬一喊盖喝道意也路人各相趨避不敢叅越一步民之畏法可知矣男子生不薙髮有二十餘卽多鬚髯者有因鬚髯爲累而分作九縷結如三小辮式者令人忍笑不禁彼尚以爲美也前明伊國大亂中華救援之將爲都督陳公璘副總兵鄧公子龍總府中軍李公新芳總府千總毛公承先總府千總蔣公表總兵祖公承訓遊擊茅公國器遊擊盧公得功共八人彼國君臣感　舊思姓名均勒於石碑以埀久遠居民望而墮淚有設酒果祭奠者迄今星霜代嬗而豐碑巍然亦甘棠勿伐之意也萬東廟在王京城東華陽洞内此前明神宗毅宗兩帝彼都人思念舊德爼豆不衰洞之外清泉白石樹木菁怱頗堪入畫居民每結伴携酒以往遊焉白礬出舍羅峴鐵出入助浦石硫黃出月洞山若藥材出天門冬何首烏山茱萸苦練根零陵香皂刺麻黃杜仲厚樸附子靑皮石斛等不一而足然均非地道眞產海狗腎牛黃雖出於此地而眞者每不易得參爲土產而價特昻尤非貧賤所能購 
[杭垣縣考]  
　　杭垣仁錢兩邑及商籍之寗嘉兩分司現已一律詳准定於三月十五日舉行縣試云 
[粤省官報]  
　　二月十八日起至廿三日摺差官回省帶有御賜督憲撫憲將軍福字佛山同知缺委候補直隷州杜廷璆代理准補東苑典史俞恩詔飭赴新任龍門廟子角司缺以候補巡檢張震新補按經歴缺詳請以補用按經歴畢繼沅補鹽運庫廳缺委候補批騐廳王爲楨署學憲葉於十八日往高廉雷瓊各屬巡試候補通判潤惠禀知往香山縣辦團練從九品唐慶春禀辭奉督憲委解快槍藥管赴梧州從九品蔡峋禀辭督憲委解軍火赴惠州海關庫廳李禀知奉關憲委解廣西防務銀一萬五千兩交善後局卸仁化縣禀知督憲委赴廣西南寍辨理電報局事務從九品謝如熊禀知奉肇陽羅道委解陽江人犯梁亞芝等十一名把總阮朝德一並來省交臬司審辦准補花縣縣饒禀呈貢蠟樣准補會同縣王楙官禀辭回黃埔局理事廳多齡禀知放八旗兵米候補鹽知事程拱端禀知散給育嬰堂嬰兒粉米 
[鹽梟就擒]  
　　某甲者向以販私鹽爲業由江北載至鎭江獲利甚厚每月必販三四次上月杪甲又載私鹽至鎭江出售不料爲鹽局偵知遂派鹽捕及兵勇等同往緝拿甲知事敗揚帆欲遁捕勇等亦放艇追之旋將甲船拿獲啓艙視之皆鹽包也隨卽帶回由局員略訊數語將鹽充公鋸甲舟爲兩截甲則送至丹徒縣按律重懲 
[獲盜移縣]  
　　京口丹徒鎭地方某姓家於前日二更時忽有盜匪十餘人撞門直入將財物搜括一空而去某姓家使家人某甲陰尾於後行至中途見該盜等攤分財物各自散去惟有三盜結伴而行某甲仍遥遥相隨至次早行抵京口洋關盜將渡江北去某甲情極卽大聲喊捉强盜旋被關捕拿獲搜其身畔贓物俱存當解領事署中韓領事以事關盜案未便究辦飭捕移送丹徒縣訊辦云 
[通海災狀]  
　　南通州瀕江而北井邑毗連土產以棉布爲大宗米糓仰給於揚州者十居六七比年生齒日衆口畮日蹙厘捐日重花布則日見其滯銷民間生計已不勝其困矣去年二麥收獲本屬中稔白露後江漲風災木棉盡遭淹没一畮向收五六十斤者祗獲十分之一甚至并耔種而無之殘冬之際各布行紛紛停歇布值益賤鄉人貿布每匹贏錢五六文不足補紡織之費饑寒之餘流離道路今年春初至有紏衆成千由通境以入海境者當是時譌言四起人心皇皇地方紳耆乃有請振辦團之舉久之復有請借積榖公欵市榖平糶者歴時許久又復寂然以上云云得諸通海邑人所述如果屬實官斯土者何以安集而撫字之耶 
[餘匪復熾]  
　　鄂省江夏縣於二月二十七晚間接到警報云武昌縣所屬之豹子澥地方距省約六七十里該處現在聚集匪類並有漏網匪徒裹脅成衆據云有數千人行將約期倡亂等因幸事機不密早日漏洩風聲因而飛報到省立禀上憲當夜籌議隨委文武各員統帶南字營數百名飭帶行裝前往該處查辦或應密地掩捕或當解散脅從臨機再斷去後未得確音未識是何行止或云此項匪徒卽係上年教案亂黨之餘孽去年破獲之後已誅其首領官雖審知尚有羽黨未便澈底搜求勦洗盡淨亦所以開彼自新之路期反側於自安詎此等流氓不知感激至今日而猶蠢然思動是眞冥頑無靈者矣 
 
 

Page 3

 
 
[荆州新錄]  
　　龍汛監生王某工刀筆被于觀察訪聞交縣覊禁出招告於外以待告發而定案焉越月觀察下案卷於房吏將以定案也有説其子以觀察意解者其子信之浼其鄉之紳士八人具公禀保釋觀察委員傳保人堂訊諭以爲地鋤惡之意而保人顧爲王訴其枉委員怒且疑其同黨也各責手板二十逐出惟一生以未爲王辨得免先是沙市有劉某者其父李姓贅於劉故從劉姓劉以趕驢爲業又浼媒聘客民劉姓女爲婦客民劉無子意將依壻以終老也旣成婚又憎壻貧女匝月歸甯固留弗遺壻往速之歸見翁與媼皆若不相識女已復作處子粧盖將别諧姻好無怪其視蕭郎如路人也壻恙紏衆往刼歸而劉翁遂以女已受聘爲人搶佔報案官拘案訊究見壻之愚憨可恨而女則嬌婉可憐且同姓爲婚亦宜斷離遂笞壻而押禁之而媒証皆無敢自認者郡學生某約人具公禀爲劉訴寃及官傳訊意不合掌頰二百押之城沙諸生又公禀爲某生訴枉旣而官悟且悔仍斷女歸劉自願監修郡學大成門以蓋某生之辱案結不數日而又有具公禀爲王保釋者遂抵於罰想亦慮公禀之風近於挾制故薄懲之以示不可長耳○荆州旗紳魁時若軍帥於正月初七日因病逝世軍帥當粤匪亂時曾任凉州副都統奉調助某中丞同守鄂垣城陷親卒擁中丞出走中丞被嚴譴而軍帥留營効力迭著勞勣歴任江寍將軍署督篆又調任錦江久筦虎符光緒初年乃以病請開缺回籍調理優游頤養將及十年階躋一品壽逾八旬可謂極人世之福澤矣○荆郡某邑尊由籌帖式報滿部選漢南某縣到省禀謁制撫禮畢將辭出上官問曰閣下貴姓某始悟蓋手版猶在袖也呈之謝罪而出翼日藩憲牌示某留省習學年餘資斧罄絶乃另委署荆郡之某縣其地俗懦政簡較之實授某邑猶爲易治今年元旦忽有委員至邑逐其幕友拘其門役解郡云爲于觀察所親提者其爲何案究不得而知也 
[春雨續沛]  
　　寗郡自正月間雨雪疉下田疇滋潤春花可望有收正月二十八日濃雲密布細雨廉纎入夜大雨繼以霢霂從此檐溜丁東未見開霽河水三四尺之高天之嘉惠農人不可謂不厚矣 
[甬東雜聞]  
　　日前傍晚時寍城八角樓下有兩人扭住一婦人將欲爲剝衣攫錢之事幸路人瞥見始行遁去查該處係城廂孔道並非曠野之區乃時未昏黑竟有肆行攫奪者益以見行路之難也○某姓小木作有甲乙兩徒年均相若日前適衆匠歇工兩徒飯後無事削木爲刀兩相擊刺爲戯不料交鋒之際甲用力太猛一刀適中乙之要穴痛極聲喊迨匠首歸來乙尚痛臥在地不能轉動急延醫診治已不可救當夜畢命匠首着人趕其親屬到來再三關説許以洋銀殮以厚具薦以僧道始得寢事然匠首之所費已不少矣語云徒戯無益信然 
[苦志守貞]  
　　寗波東鄉東吳地方有陳姓女母蚤卒父以訓蒙爲業早許陶公山下忻生爲妻生幼好讀書年十八親族皆噐重之日前忽一病而卒訃聞女家女卽泣告父前請往視殮父不許女請益堅誓以必死父不能强與之同往而不意其私藏喪服以行也入門登堂先視死者之面不哭不語卽入室而長跪姑前曰我旣許爲忻氏婦死亦當爲忻氏鬼許我爲之終守不許則以死殉姑不得已許之乃起遂更喪服而出痛哭所天衆皆驚嘆不已云 
[禍因惡積]  
　　客有從武屬之咸寍來者言及衙蠧之惡倚勢害人人皆莫敢攖其鋒此誠惡貫之未盈而姑寛其報應焉如該邑之糧書李姓者公門惡習固不待言而復勾串官之親信聨絡聲勢以爲遇事有庇護之人於是在城則肆無顧忌到鄉則咸被魚肉因此家漸殷裕坐享豐厚膏梁旣厭烟癖早成其自問幾不知爲何如人矣乃去臘該書下鄉以威逼人死釀成命案鄉人平素久蓄怨毒之心遂具詞控諸郡陳明府因之撤任其親信與李糧書均各照例嚴辦在案而李有子某梟性素成終日以遊蕩爲事父母不能禁新正其母飭送監費與該書子盡以供賭博紿母曰費到刑鬆且可望出罪母疑之越日自携監費往探禁役僅許一面方悟其子之奸有是父乃生是子作惡者盍鑒諸 
[續運桑秧]  
　　高麗創辦蠶桑一節前由張敬甫司馬在湖郡購得桑秧八千株裝運赴東曾經列報兹聞於三月初五日復由怡和洋行之南陞輪船續運桑秧四萬餘株並有養蠶需用大小噐具多件一同運往想自此高麗蠶事必有蒸蒸日上者矣 
[縣試正塲案]  
　　初四晚九點鐘時黎邑尊發縣試正塲案共取二百九十三名兹將前列姓名錄左李宗鄴孫維藩顧光裕劉欽謨莫炳垣陸基熾沈元福孫貽謀耿光凱萬熙澤劉欽亮梅豫根郭庭鉁奚慶良沈端甲曹鎔經胡本廉包飛鴻楊友玉胡文垣陳黻葛鴻裕唐星輝胡汝偉陳耀祥鄺觀光徐樞潘至誠沈毓才陳運標 
[扭妻伸訴]  
　　初四日大東門外向開和順素麫館之蘇坤咸扭妻楊氏赴縣控稱光緒三年間雇用族叔蘇增福爲司帳詎與我妻私通前年又唆使我妻將我逐出三年以來妻子店業房產均被增福覇佔任我落魄在外毫不瞻顧是以送究黎邑尊卽飭值日差將蘇妻看管候訊 
[糾衆劫女]  
　　甯波人陳某向爲米業今則賦閒落魄將十五歲之童養妻抵押在婦人金氏處得洋一百元金氏以女資性聰慧視如已出詎有程阿和者以爲奇貨可居且知陳之貪利也遂謂陳曰爾若將此女抵在我處可得洋二百元如此則除去贖本外尚餘一百元我爲爾計亦甚得矣陳知其詭計遂婉拒之阿和意終不釋竟於前日暗約多人突至金家詭言陳已將女轉押於我卽將女攫去陳聞信追趕已不及矣未知掌上明珠終入誰手也 
[流氓判押]  
　　西包探麥根至英公堂稱天津流氓閻三前經犯事解縣遞籍昨見其在租界行走爲此拘案閻三供販馬來滬並未滋事賈副領事謂閻三係犯事遞籍之人豈容再來滬上黃太守因判閻三管押二月 
[運炮傷足]  
　　怡和公司輪船由外洋抵埠帶來鐵炮四尊昨日在公和祥碼頭起運有做小工之江北人張大被盤車碾斷左足卽送同仁醫院療治矣 
[另換木椿]  
　　虹口花旗公舘碼頭至琼記碼頭一帶木樁年久朽腐且街道逐年塡高樁木漸低經西人衡量尺寸另換新木俾與街道相平從此履道坦坦可無失足之慮矣 
[英界公堂案]  
　　華捕稱有楊桂林寓於泰安棧不知何故被該棧司帳人楊逢照毆傷左臂卽送醫院不能投質先將楊逢照送案楊逢照供因楊桂林積欠房飯洋二元零昨日伊來搬舖盖我欲扣阻致與爭論誤碰左臂又有徐安蘭上堂稱楊桂林由我荐到該棧躭擱今因索欠爭毆我已向兩造調處乞恩免究黃太守飭徐安蘭保楊逢照出外如不能調停明白尚須交案候訊○華捕稱昨見七八歲之男孩在路啼哭送請安插據該孩供姓單名阿明家住浦東爛坭渡早喪父母昨隨親戚來滬在路走失親戚係在浦灘爲扛夫者黃太守飭將該孩暫交官媒俟其親戚投案認領○西包探稱朱阿三向不安分前經犯事懲辦昨又搜得時辰表金約指及押票等情更可疑送案請究朱則禀稱湖北人向爲包探夥曾拘積竊小春生送案昨日遇小春生欲强借錢文不遂卽扭我至捕房誣訴時辰表等並係己物押票因去冬辦妻喪事而典質者况妻柩現厝西門外之晏公廟可以查訪黃太守商之賈副領事飭將朱交保俟查其妻柩着落再行核奪 
[厘局抽報]  
　　本館發往長江一帶申報有中途起旱包封送去者行經某厘卡每被拆包抽去數紙以致前途時有短缺本報按户發出 
 
 

Page 4

 
 
原無多餘一被抽去必至缺數該局旣欲閲報儘可明告本舘近處經理人按日寄送何必强行抽取惜此小費耶至該局地方名姓今姑隱之 
[悼紅吟序]  
　　管子秋初詩人也其淑配潘宜人亦以能詩名宜人不幸早卒管子爲悼亡詩若干首又徵海内詩人之詩以助其哀痛纒綿之志萃爲一編名之曰悼紅吟與宜人之補紅吟草相輝映自是而宜人不朽矣夫天之生才不能無所缺憾鴻案相莊鸞箋互和兩詩人遂成合璧此造物之所妬也乃一則遠客天涯一則空閨靜掩廻文織錦不能繫征客之蹝似兩詩人雖合而仍離造物雖妬之其亦可以少貸矣乃身如春燕一年僅一度言歸而命似秋鴻三載了三生夙分是雖合而不終造物之酷待詩人抑何甚耶然兩人固以詩合者也天能亡詩人天究不能亡詩人之詩詩人之詩不亡則詩人雖亡猶不亡也宜人雅不欲以詩名而補紅吟草卽足以名宜人管子更不終以詩名而悼紅吟已足以名管子管子不忍自名而藉此以永宜人之名宜人之詩存卽宜人之名存信乎詩人雖亡猶不亡也且微特不亡而已天妬其詩而因以亡其身俾兩詩人合而不終而兩詩人者仍以詩自立於不朽補紅悼紅遥遥相對則死生雖曰契闊詩人之詩仍復心心相印離也者其身合也者其心造物有時亦無如詩人何詩人之詩合詩人仍未嘗離也吁嗟管子悼紅云乎哉[  光緒十年歲在閼逢涒灘上巳日古越高昌寒食生拜手書]  
[闕題二律]  
　　緱山曾記共吹笙狂態猶餘兩字卿華燭淚殘憐一顧胡麻飯熟證三生緣誰遺珮傳珠闕謪滿飛瓊返玉城狀我寸懷何所似昭昭極曉對離明碧宇光凝冷玉微雲和竊聽尚依稀彩鸞春暖棲珠樹寳鴨香濃染翠衣回憶風廊情似昨又聞水調事偏非湛盧應悔來時晚未及柔絲寸寸揮[  秦山第一不覊生未定草]  
[蘇州天庫前順天直隸山東賑捐公所經收二月二十一日至二十九日止清單]  
　　金源興同福義募清浦蘭龍各布客春酒移助十元○以上廿一日○陳門張氏遵故母張馬孺人遺命求資冥福移助十元金陵善隆莊募江姓一元耳鳴子本洋四元無名氏二元趙容湖爲孫病愈指直十五元又指東十五元蘇臺季子右臂痠痛虔求速痊二元鹽城陶大留堂二元鹽城陶二留堂二元皖南崔餘安仝弟春如求母病速愈十元以上九户實收英洋五十三元又申水洋三角合錢三百二十文揚州禾嘉　項公舘來募欵沈慕蓮募十元錢二千六百文錢鴻伯募十六元賴樹臣募二元伍祐笪芝疇募錢二十五千文蕭山澇湖陳嚴叟募二十元東台存悔道人募五元隱名氏募三元寳應朱宜祿堂募八元以上八户收洋六十四元錢二十七千六百文合見洋二十五元實收洋八十九元又來餘東塲馬捐廉指助東賑銀二十兩又來湖北靳水縣陳蘭洲大令募蘇字十七號册履泰八兩同春五兩又一兩時懋二兩八錢大生信成義昌恆三户各二兩三益正興蔡春茂協泰春森開泰志成七户各一兩復泰恆一兩二錢以上十四户共合九八五平它紋銀三十一兩吳江縣程勸捐許承烈經募惜蔭書屋柳指直十五元又王次伯募指直四十元又李姓募指東二十元○以上二十二日○代求產婦平安人五元愿記十元延丙保平安二元○以上廿三日○蘇一千一百八十五號册求子病速愈四元○以上廿五日○平望巡署二元劉昌緯求生母病速愈六元崑山正心崇善局來蘇二百八十三號册丁雪堂一元無名氏敬記一元求病痊愈陶幹發心十元葛北海一元無名氏二元黃介模一元六户共收洋十六元○以上廿五日○江蔭靑一百元金匱學第廿二次解欵朱墨畊願闔家平安指捐山東春賑京平足銀二十兩又朱菊記緣病愈指捐山東春賑漕平足銀十兩○以上廿七日○天生五角葉吳氏求病速愈五元○以上廿八日○潘仲溪先生交來第三十三次清單葑溪子募成元平安五元又公同捐五元二户其收十元錢調翁募蘇一百另六號四省册十五户共收洋十二元許嵩菴先生募漁隱書屋陸七千文又半村書屋鄭二千八百文又費九如三千五百文又蘭桂堂費二千八百文四户實收洋十四元○錢五百六十文作洋五角○以上廿九日○補入本月十九日清單内收揚州黃家園王交來江西彭孟陽三君募銀三千兩業已匯解上海陳家木橋賑捐公所所有各捐户台銜容俟寄到再行補登 
[浙省撫轅抄]  
　　二月念七日候补通判熙霖禀知京餉釘鞘卽辭赴都○念八日鍾大鈞禀知機噐廠擇於本月念八日巳時動土試用典史趙宗仁禀知咨補宣平典史禀謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十年二月二十七日京報全錄]  
　　宮門抄○上諭一道錄前○湖督卞奏請揀派仵作開棺檢騐並叅知縣片○豫撫鹿奏據實糾叅知府片○粤督張奏請將米榖裁免厘金片○浙撫劉奏請酌量改建　坦摺○給事中葉奏爲知縣貪橫欺飾請旨懲辦摺○二月二十七日兵部太常寺太僕寺廂白旗值日無引見○錫鈞謝授右庶子恩掌儀司奏初一日祭奉先殿載瀾行禮○召見軍機○○卞寳第片再湖北鄖西縣廪生余瓊芳身死一案欽奉諭旨着派卞寳第提集人証卷宗秉公嚴訊督飭委員詳加檢騐以成信讞等因欽此臣查此案人卷屍棺前已委員提解到省惟湖北各屬並無諳練仵作上年荆門州及江陵縣曾辦開檢命案係調江西新建縣仵作李炯祥來鄂檢騐當卽備文咨調奏明在案兹准江西撫臣潘霨委員管解該仵作前來本年正月十七八兩日天氣晴明臣前詣廠所親督臬司黃彭年委審道員嚴昉並在省司道及原騐官鄖縣知縣彭世翰等眼同屍子余錫五將棺開看該屍及衣服尚未腐化認明榷係余瓊芳屍身隨卽如法逐細檢騐據仵作李炯祥喝報余瓊芳周身骨殖黃白色並無傷痕亦無中毒情形惟頂心接連顖門骨左有應傷一處圍圓約四寸紫赤色係下部虚軟處受傷等語臣查此案彭世翰原騐余瓊芳屍身格塡仰面致命偏左等部位有傷五處不致命左右眼角等部位有傷七處今檢騐各骨槪係白色毫無血癊傷痕卽如原騐一齒折斷半截今檢係俱全原騐左肩甲折脱今檢明骨節合笋如故並無鬆脱痕跡原騐有毒今周身各骨俱無靑黑色細騐原騐銀針據該仵作結稱委非毒色是余瓊芳生前並未受毒已無疑義其頂心顖門骨左紫赤色雖據彭世翰結稱原騐之十一傷均無惟仵作所指下部應傷是否卽原騐之左脇　傷等情臣復督飭該司道等提集人証研審僉供當日余瓊芳並無與人口角爭毆之事且查洗寃錄載左脇被打應傷腰間方骨有紫紅色又肚腹小腹虚軟處受傷頂心顖門骨居中至正有紅赤色今余瓊芳僅有頂心顖門近左紫赤色並非居中至正腰間方骨又無血癊核與洗寃錄所載不符且原騐肚腹小腹本未受傷情更可疑詰問仵作李炯祥則稱頂心顖門骨紫赤色乃下部虚軟處受傷上應所致究竟原傷在何部位難以指實等語伏查人命以傷痕爲憑此案檢騐余瓊芳屍骨僅有頂心接連顖門骨左紫赤色一塊是否下部應傷尚在疑似之間究竟當日屍身係何處何物所傷該仵作均不能切實指出案關罪名出八未便率定爰書自應另調仵作覆檢方成信讞相應請旨飭下刑部迅卽揀派諳練仵作交湖北迎提委員護送來鄂以便督飭覆加檢騐俾昭愼重而免枉縱至鄖西縣知縣謝翼清於屍子余錫五報騐持擲禀不收未卽往騐輒行差押屍子領埋以致躭延多日屍身發變釀成開檢之案鄖縣知縣彭世翰奉委相騐並不細心騐視原格塡報十一傷及受毒情形現檢屍骨毫無痕跡該二員均屬玩視人命荒謬異常相應請旨將鄖西縣知縣謝翼清鄖縣知縣彭世翰先行革職以便歸案審辦除抄錄彭世翰等親具眼同檢騐切給咨送軍機處刑部備查外理合附片具陳伏乞聖鑒訓示謹奏奉旨已錄○○鹿傳霖片再臣到任後披閲未結案牘惟　甯府知府周冠等禀請提省審辦教匪張　松等一案情節重大日久尚未擬結嚴辦飭臬司督同開封府等隔别研訊核與周冠等原訊供詞多不相符且無叛逆確據僅止供認聽從習教情罪出入懸殊未能定讞臣以周冠係獲犯初審之員當時應有把握飭調該員夾省會審以期無枉無縱迅速完結乃該員牽引例文割裂語句迭次肆意禀瀆抗不遵調檢閲該員初禀亦稱該　起事爲期已迫自必置有軍械斷無赤手空拳攻城之理是具原知案未確鑿嗣因湖北江南均有滋事之案遂謂張懷松等實係謀反希圖邀功前後自相矛盾且查該員素性貪橫前典試粤東時聲名狼籍物議沸騰臣到豫後卽留心察看猶冀其少知謹愼以蓋前愆乃竟怙終不悛剛愎任性聽信劣幕遇事生風實屬異常荒謬相應據實糾叅請旨將周冠卽行革職以肅紀綱而儆官邪除將此案飭催臬司迅速督審確情擬辦外理合附片具陳伏乞聖鑒謹奏奉旨已錄○○張樹聲倪文蔚片再上年八月間准户部咨議覆御史朱儀訓奏請將各省米榖厘金一律裁免一摺原奏内聲明由各省督撫查看情形奏明辦理等因光緒九年七月初二日具奏奉旨依議欽此咨行到粤當經轉行遵照去後兹據廣東厘務總局司道會同布政使剛毅詳稱廣東省負山瀕海所產米谷無多民間粒食維艱全賴保省販運接濟是以米谷一項自光緒二年以後通省厘金一律免抽嗣後自應永遠停止抽收以廣招徠而裕民食至九年因歲歉招商赴隣省販米回粤詳請奏咨免抽税厘一案係指廣西江蘇等省厘金而言合併呈明等情詳請具奏前來臣等覆查無異除咨户部查照外謹合詞附片具陳伏乞聖鑒謹奏軍機大臣奉旨知道了欽此○○頭品頂戴浙江巡撫臣劉秉璋跪奏爲西中東三塘柴埽盤頭等工酌量改建掃坦查明字號丈尺繕具清單恭摺仰祈聖鑒事竊查杭州府屬西中東三塘工程之緩急視潮勢爲轉移從前三防石塘外建掃工坦水保護塘身本無掃坦名目自同治年間興辦柴石各工費用浩繁不得不量爲變通於塘外暫作臨水掃坦保護石塘根脚原議經費稍裕再行一律加高以復舊規嗣查掃坦保衛頗資得力凡工叚不甚頂冲之處擬行停加同治十一年西防西寒張列字號山水下注忽出險工經前撫臣楊昌濬督飭西防同知余庭訓將掃坦改修掃工六十丈曁光緒五六七年各工員因潮　變遷塘身吃重陸續禀請將掃坦改爲掃工者三防合計不下一千丈歲修用欵因之日增當此經費支絀而近年海鹽石土各工又多危險必須隨時撥欵搶護抵禦風潮不得不於歲修項下方求撙節以期匀撥濟用卽經飭據塘工總局提調杭州府知府吳世榮等前往三防海鹽塘工周歴勘明禀報除西防西寒張列字號東防車駕輕肥字號地勢險要毋庸輕議更改外其西防自西育离號起至西宇字號止原建埽坦續加埽工三百三十一丈中防自服字號起至賴字號止原建埽坦續加埽工四百十六砯東防自亦字號起至漆字號止原建埽坦續加埽工一百六十五丈查看形勢現在各工叚尚稱平穩均擬請一律仍改埽坦所有各工員承修埽工凡在限内者仍令照常經營以專責成一俟限外潑損後卽陸續改建埽坦以節經費又道光十三四年間東防對江南岸堤漲陰汎以致鎭念兩汎險工迭出雖經搶築柴埽建復坦水仍難抵禦因擇潮勢頂冲之處添建盤挑溜挖淤當時頗稱得力現查東防南潮直撲塘身盤頭不能挑遏潮勢且兩年拆修一次每座需銀三千餘兩徒糜經費無益於工擬請將海寗州繞城塘廉沛自都宮殿盤頭三座尚能得用仍舊存留外其忠則如松黍稷盤頭三座接連頭二坦者均請改建頭二坦其典亦碣石盤頭兩座接連埽坦者均請改建埽坦其合濟魏橫用軍盤頭三座接連埽工者均請改建埽工以順潮勢以上教回改建各工擬請陸續由歲修項下動用所用之欵較之拆築盤頭埽工均有節省若潮汐不改常度現在請改之工足資捍衛萬一潮勢再有變遷卽臨時搶復亦可立辦似此分别酌改挪出欵項兼顧海鹽各工之用以公濟公實於庫欵工程兩有裨益等情禀由塘工總局司道會查得東中西三防及海鹽塘工爲七郡民生保障工關緊要現在經費艱難不得不權其緩急於歲修案内匀撥濟用今委員吳世榮等查看形勢擬請分别酌改通融抵撥免致顧此失彼實因權宜撙節起見事屬可行核明請先行奏咨立案以便遵辦等情臣覆加查核旣無碍於工程亦有裨於庫項應准照辦除咨部查照外謹會同閩浙總督臣何璟繕單恭摺具陳伏乞皇太后皇上聖鑒飭部查照施行再將來潮勢設有變遷必須仍舊建復各工隨時再請更正合併陳明謹奏軍機大臣奉旨該部知道單併發欽此○○巡視東城禮科給事中臣葉蔭昉跪奏爲知縣貪橫欺飾請旨飭查懲辦以靖閭閻恭摺仰祈聖鑒事竊維州縣爲親民之官職雖卑而權重故州之得人尤亟也臣近聞河南河内縣知縣徐本華用度豪奢性尤貪橫該縣產煤甲乎通省向皆由殷寔商民開采獲利往往甚厚該令遂自俻成本開設二處一曰和豐一曰和興託名修武秦姓用皂役丁聞　總司其事因其衙署出入無禁氣燄日張該縣書院義倉曁鄉會試公車車價各有公項數千兩發商生自又有江南捐賑餘欵設立慈幼局其公項亦數千兩該令全數提訖不知所歸該縣粮行交　向無小麥該令目定新章　月勒交數十石每斗發價不過制錢數十文而量交數石之後餘麥槪令折價交錢每斗則折制錢數百文于是門丁幕友各有官麥以致粮行日益苦累該縣漕米折價向來皆徵制錢至起解之時則勒令錢行墊辦銀兩而不發價違則重責以致錢行紛紛逃避商賈不行又有永寗縣知縣楊噌素稱貪暴光緖七年有商人販洋藥數萬兩過境該令以爲有例禁全數截留人巳該商屢經上控終不得直自此益無顧忌永寗僻在萬山之中雖洛水所經尚無水患光緒八年六月盧氏縣偶有山水　民廬舍數區該令藉名影射引入永寗張大其詞以灾詳報上憲頗以爲難屢經覆勘而該令多方彌縫竟得緩徵寔則民間之完納錢漕如故也該縣衙署間有坍塌遂藉名修理於地丁　供之外每銀一兩加徵制錢六百五十文其敲撲追呼與正供無異以上二員貪欺素著可否飭下河南撫臣確查懲辦以惠民生而肅吏治相應恭摺具陳伏祈皇太后皇上聖鑒訓示謹奏 
 
