# 1905 - 83 - 4911474

 

Page 1

 
 
[硃筆恭錄] 　　二月十六日奉硃筆圈出御史汪鳳池掌京畿道事務欽此 
[電傳宫門抄]  
　　二月二十四日召見軍機潘慶瀾 
[說公理]  
出於人心之所同然謂之公理有公理而後有公是公非有公是公非而後生公例種種法律由公是公非而生卽由公理而定地球各國未有舍法律而專用强權以違背公是非而與公理相抗者記者於是乎論公理 
立一說發一議一人以爲是而通國之人以爲非固不得謂之公通國之人以爲是而他國之人以爲非亦不得謂之公所謂公理者合全球各國人人以爲是人人不以爲非者也雖然天下事未有全國之人以爲是而他國之人以爲非者是說也於何證之證之於愛國心愛國心者人人所應有公理也有愛國心者人人以爲是無愛國心者人人以爲非此所謂由公理以生公是非也英國某哲學家之言曰國家所最可寳貴者其惟公同愛國之心乎吾見脫蘭斯勿爾人人有愛國心吾愛之吾敬之然則有愛國心者非但本國人所同認爲是卽敵國亦未有責其非者矣中日之役我國有蔡經剛者（曾文正公派往美國學水軍囘國 
之學生）帶一某兵艦進攻至西京灣日本全國水師爲之震動後以援兵不繼爲日本某大將所捕獲（某大將當時與蔡經剛同在美國習水軍者）及馬關約成某大將餞行送之曰君歸國將如可蔡答曰歸苟用我惟有重整海軍日日演說鼓動國民同仇之心以與日本决生死而己某大將壯其言握手揮淚曰特恐貴國民心鼓而不動耳當時日本各新聞紙日日論蔡經剛事盛贊其有愛國心至於二月之久今俄日之戰俄將司徒瑟爾之以旅順降也日本各新聞紙論之曰俄將卑劣無恥無愛國心夫所謂愛國心者以其保國 
 
 
 

Page 2

 
 
　　之熱誠發爲抵抗外人之心耳乃俄將不能抵抗外人而各報紙鄙爲無恥蔡經剛抵抗外人之心非徒一人實行於交戰上并欲以之鼓動全國而各報贊歎不置此其故何哉蓋以抵抗外人之性質爲各保其國之公理人人應有此理想人人應發此熱心人人應擔此職任故英之哲學家日本之某大將及各報紙所以歎美其能抵抗外人而深鄙其不能抵抗者正出於人心之所同然而合於是非之公理耳旣知抵抗外人爲公理而贊美之矣又復責其何以抵抗我天下甯有是人耶假使有一人焉執人而語之曰爾之所以對待我者公理也雖然爾勿以此對待我斯言也彼先不合於公理夫旣明知其所爲爲公理而又欲其背公理則先自背夫以理也實甚斯言也非但背公理又且勢不能行蓋所爲旣爲公理則必人人以爲然者也彼獨以一人之見逆普天下同具公理之人容有濟乎嗚呼公理之不可誣也如是記者於此可以悟矣 
立一說發一議苟不合於公理也必人人以爲不合於公是非斷無有一人起而依附其論者立一說發一議果合於公理也必人人以爲合於公是非斷無有一人起而反抗其論者 
[法人應募日本國債]  
　　二月二十三日東京來電云紐約銀行中人謂日本在美國所募借一分之國債法人應募者甚多 
[日本在歐洲所募新國債計數]  
　　二月二十三日日本大阪來電云日本政府於歐洲大陸地議定日本所募借之新國債一分兹將應募之數錄下德國漢堡海口英金一百萬磅荷蘭斯姆斯脫覃姆海口五十萬磅比京勃勒斯兒五十萬磅瑞士國五十萬磅 
[俄克蘭密亞島亂事]  
　　二月二十三日倫敦來電云俄國克蘭密亞島耀爾他地方現有極大之亂事警察局及各處棧房與酒店皆爲毁壞警察長受傷店鋪多處尙在焚燒俄政府已派兵前往彈壓並由四搿司托普兒港遣兵輪至彼處以資震懾 
按耀爾他係海埠在克蘭密亞島之東南 
[克雷脫島欲脫專制政治]  
　　二月二十三日倫敦來電云現因管理克雷脫島之希臘國翹及親王政治過於專制因此民人不服在堪尼亞地方聚集六百餘人暫立國民會公舉拍潑揚拿亟斯君爲會長宣告此島以後願與希臘國合而爲一會中人又禀請列强不用勉强以保守目下之政治翹及親王己出示勸諭民人並責備以上之舉動有俄兵輪船一艘已由克雷脫島各處運警察勇至堪尼亞按克雷脫島雖名屬土耳其然自一千六百六十九年後常有革命之舉動及一千八百九十五年歐洲各列强遂干涉該島之事三年後令土撤兵英俄法意令委希臘國太子治理該島惟其名仍作爲土之屬地 
[德皇已抵葡京]  
　　二月二十三日倫敦來電云德皇已抵葡萄牙國力斯盆京城譯字林報 
[普親王抵香港]  
　　行二月二十三日香港來電云普魯士非特列勒伍普兒特親王己抵香港今日將與港督中膳按普親王卽係前赴東方觀者譯太晤士報 
[俄收暫回調兵至戰地之命]  
　　二月二十四日倫敦來電云俄國將暫時收回廣行調兵至戰地之命令惟陸續派兵前往戰地以增林義維樞將軍所統軍之威勢 
[英報論英日同盟]  
　　二月二十四日倫敦來電云倫敦日日電報論及英日同盟和約現更爲切密議此事時謂此舉倘爲美國所贊成英人必更爲欣慰譯文匯西報 
[日本在英京招募國債情形]  
　　二月二十四日倫敦來電云日本在英京招募新國銀行外面人極擁擠其情形與放假日各戲園前相同警察局特派人在場彈壓各銀行前面等候之人以次排列最長之處爲郎排突街之匯豐銀行此債所應募之數現已多於原額 
[日本在美京招募國債情形]  
　　二月二十三日柏林來電云日本在紐約所募之新國債已愈原額數倍之數 
[俄議和事暫行停止]  
　　二月二十三日柏林來電云俄京議論和局一舉暫時作爲罷論聞將待掌軍權之人切實斷定目下戰時情形再議 
[俄造第二條鐵路作罷]  
　　二月二十三日柏林來電云德之考爾米虚直吞報由俄京得來消息謂前議西比利亞建造第二條鐵路之事現已作罷 
[德政府聲明德摩之交涉]  
　　二月二十三日柏林來電云德政府已聲明德國與摩洛哥之交涉必先與摩王商議决不與法商酌 
[墨國將試行新定國幣]  
　　二月二十三日柏林來電云墨西哥新定之國幣將於西五月一號試行 
[葡人歡迎德皇]  
　　二月二十三日柏林來電云德皇以軍禮入葡京時衆人之歡迎者極爲踴躍 
[德后行程]  
　　二月二十三日柏林來電云德后及兩太子現遊歴於地中海息息里島之湯爾密拿地方譯德文報 
[普親王將抵吳淞]  
　　德文報云德屬普魯士親王將於禮拜五晨乘德部船由香港至吳淞翌晨卽須亦原船至大沾船抵吳淞時奉命不升親王之旗號故無鳴砲之事親王又命在吳淞時諸人不必以官場禮往接並辭公共工部局所派接之衛隊在滬之日將在德總領事署晚膳德領事已預請駐滬各領事華官及上等德商作陪　餐後親王卽回吳淞輪船 
[日專使將來滬]  
　　德文報云日本派往德京恭賀太德子婚期之專使擬乘下次德郵船由横濱起程來滬然後再往 
 
 

Page 3

 
 
德國 
[藏約可望挽回京師]  
　　外部接到唐星使電悉藏事已與費使開議多次反覆辯論大約終可挽回幾端 
[英國索改商標章程京師]  
　　商標章程各國咸不以爲然各欲修改至今延擱兹聞英國所欲改者一爲開辦必須改期二爲商標章程開辦以前其向在中國使用多年之商標一律註册而不納稅三爲洋行館在中國境内無論其爲商標之一部與否不必註册而自享保護之利益其餘尙有多端容再訪錄 
[日使詰責禁用紫銅武昌]  
　　湖北銅幣局有改用内地黄銅鼓鑄之議日本駐京公使已有所聞日前特託外部電咨鄂省略謂中國政府現議禁運銅餅來華而紫銅未鑄成餅者仍可照常交易不得籌議禁用有礙兩國商務云云 
[日使詰問日僧不准傳教事京師]  
　　政府不准日僧在内地傳教一事日使僧詰問政府謂同種同文不准傳教想必有理天主耶穌教在中國傳教已數百年何以無不准之明文外部某大臣答曰敝國向宗佛教不必貴國僧尼費心倘貴國僧尼在内地傳教不曉内地情形與内地人民一旦有隙致成交涉之案甚且因之兩國失和歐美各國因教務致失睦誼比比而然想貴大臣亦所深知也日使無辭以對 
[潮汕鐵路賠欵續聞京師]  
　　潮汕鐵路案已了結聞共償撫卹銀二萬五千賠欵八萬陳姓兩家共一萬八千約共十二萬有奇張京卿已即日出洋矣記者按潮汕鐵路賠欵數目言人人殊本館有聞必錄己迭紀報端此條係據京反函述與前所云二十一萬餘繼减至十七萬餘者又減五萬矣孰是孰非容再查攷 
[商部不允代奏京師]  
　　四川舉人張羅澄以自製電化器九種及圖說等禀請商部代奏并報効多珍部中有略稔其平日行爲者拒不收受所有禀件一并擲還 
[沈京兆呈遞封奏京師]  
　　日前沈大京兆瑜慶呈遞封奏兩件一係條陳貢院謂現在財政困難不必修造一係整頓學務謂人才爲國家棟梁造就人才首在振興學校 
[趙尙書條奏續聞京師]  
　　趙尙書條奏十二則己紀本報兹得京友函述除前紀通任知本重祿四則外一曰斷一曰信一曰分一曰合一曰儉一曰明一曰眞一曰實聞所謂合者言辦理一切事宜不得分歧如兵部練兵處興革兵政務宜劃一以專責成等語兩宫閱之頗許可飭下政務處遵照奏定章程會議具奏 
[學務處留心小學京師]  
　　學務處咨行各督撫整頓小學蒙學務須選明白教育之教員斷不可敷衍從事 
[張亨嘉報銷爲難京師]  
　　大學堂總監督張亨嘉因經費一事與學務大臣榮慶衝突榮謂汝須將報消清交册來且學務大臣非子一人於是張往張冶秋大蒙宰私宅坐哭半日且辭差冡宰謂之日子未得罪閣下何必哭亦不必辭差彼旣索報銷清册子亦無能爲力也 
[南洋實業學堂辦法未定京師]  
　　上海南洋公學改爲商部實業學堂現雖由商部電催王參議先行開學其辦法至早須在一二月後方能定議一因派充之監督楊杏誠京卿現在京津尚有要事未了一時不能南下二因經費不易籌足三因商部胡劭介部郎祥鑅條陳一切應改之事初上尙須商之學務大臣四因教員尚未聘定學生亦須續招也 
[練兵處奏陳武備學堂章程京師]  
　　日前練兵處進呈各等武備學堂章程聞此章程係留學日本武備學堂在練兵處當差者所抄錄之日本武學章程也故雖洋洋數萬言於中國武備緊要未能詳備與張香帥之奏學堂抄日本大中小學堂章程者同一不二法門也 
[贛撫胡鼎帥起節濟南來電]  
　　二月二十四日濟南來電云新簡江西巡撫胡鼎帥於今日起節南下 
[閱兵大臣將行京師]  
　　長大司馬徐侍郎奉命赴直屬閱操於本月二十一日請訓後卽於二十二日出京先赴灤州及馬廠等處查閱各軍操演然後再赴保定 
[議改營制武昌]  
　　湖北常備軍營制張宫保現擬加意攺良以京師練兵處奏定章程未能盡善一俟斟酌妥當後卽咨明兵部練兵處一體會奏云 
[廣西内河輪船官督商辦京師]  
　　粤督岑雲帥電致外商兩部略謂桂省内河行輪已擬官督商辦請照會各公使如已有來請者乞勿核准 
[請飭發還扣留棉紗京師]  
　　上海紗業認捐公所扣留通崇海棉紗若干包一案疉經商部電飭王參議就近確查刻聞王參議電復到部大致謂查明認捐公所扣留棉紗其理本曲并據淞滬貨捐局總辦陳道亦謂該公所不應如是應請電咨蘇撫電飭該公所將存棧之棉紗發還倘有損失仍責成該公所賠補 
[洋務譯書局可望規復武昌]  
　　陳星午大令承辦之洋務譯書局當道札飭停辦各節已詳志本報嗣聞陳大令因賠墊鉅欵心有不甘適黄仲　學士由京來鄂素與陳相契陳卽託其在當道前爲之轉圜大約可望規復矣 
[委查統捐銜名武昌]  
　　鄂督張宮保擬將湖北釐金攺辦統捐以歸畫一已將詳情錄登前報刻經牙釐總局遴委數員分赴各路詳查禀復以便籌議改辦兹將各委員銜名錄下同知孫曾薩查荆州宜昌兩府直隷州程恩倍查襄陽鄖陽兩府知縣楊悅查鮎魚套漢口漢陽武穴知縣吳守訓查襄河下游知 
 
 

Page 4

 
 
　　縣李霱查長江下游知縣曾廣敷查金口法泗洲新堤寳塔洲 
[會議江淮分省述聞京師]  
　　日前政務處咨照各衙門會議蘇淮分省某大臣謂蘇淮分省一事詳細叅考陸惲原奏所陳形勢利少害多自應奏請收回成命仍復舊制有某部郎議遞說帖略謂奉議蘇淮分省一事前經明降諭旨業已分省設官似難收回成命擬請飭下各該督撫和衷共濟妥議章程務須劃清界限某界之事應歸某省之責任嗣後力求整飭免致稍存畛域臨事諉卸致誤要機俾專責成而重名實等語聞各署堂司官員意見紛歧將來仍須由政務處折中一事再行定議覆奏 
[擬練騎兵京師]  
　　聞日前某大臣議及京師所練步軍粗有可觀惟均不善樂騎倘令禦敵衝鋒軍馬生踈必致退縮怯陣貽誤要機議購戰馬數百匹逐日在操塲訓練以期嫺習云 
[浙省分廠廣鑄銅元杭州]  
　　浙省銅元廠向附於軍需局内因房屋不甚寛廠所造銅元無多不敷分撥現由提調許南友太守禀准撫憲就寳浙局基址起建分廠兹已落成所需機件工匠人等亦均由滬運到約於下月望准可開爐分批赶造以資發商行用 
[津貼瘠缺經費漢口]  
　　湖廣總督張香濤宮保因新設之施鶴道員缺甚爲瘠苦擬按月由善後局撥銀一千兩以資津貼 
[巡兵加餉京師]  
　　武衛右軍改爲常備軍不日移駐南苑步軍統領正堂那琴軒尚書慮驟撤勁旅地面空虚擬添練工巡局勇千名以實地方旋據左右翼步軍翼尉協尉等禀請由兩翼食餉兵丁挑選精壯千名每名正餉而外月加口分銀一兩選派弁目督率棋布星羅加意巡防與工巡局勇相輔而行每月可節省餉銀數千金步營兵丁亦可藉資鼓勵等語聞堂憲已俯允其請卽飭該翼尉等試辦數月再爲定奪 
[廣西榖賤梧州]  
　　廣西去年榖米豐收米價頗賤現在桂林産出之早米以毛粘米爲大宗每百觔價二元一角平樂之馬嶺玉馬嶺早馬江粘三等亦有兩倍收成梧州郡白牙粘米每石三元至鬱林州之宝林米北流銀粘東津細米乃西路上品之米與東省秀水油粘比較相同每石亦僅售三元而已 
[河南調查海關章程開封]  
　　河南鄭州開築商埠大府擬於該處添設關道當飭交涉局會議已登前報兹聞此事由交涉局議妥後大府特委張大令書紳前往漢口沙巿岳州上海江寗等處調查洋關章程然後卽行出奏 
[稽查稅單新章廣州]  
　　去年廣肇等屬增開通商子口二十餘處現梅稅司以洋貨入内地行銷日廣特訂定内地稅單稽查簡章四條備登如左一凡各項船隻載運貨物領有入内地之稅單者必須赴粤海關之南石頭分廠或大沙頭分廠或大坦尾分廠或花埭分廠呈報卽由該廠於内地稅單之上蓋戳記爲據二凡貨物領有所列各分廠之一處呈報如越期除能將其因何遲滯之憑據指出外卽將該稅單註銷作廢三凡貨物領有内地稅單者須由常關分卡卽（佛山）或（陳村）查驗倘經該卡查出該稅單並無上文所列分廠之戳記者該分卡卽不准照准放行四凡内地稅單從前已由本關發出而該商未經將此單運貨者限本年二月二十七日以前繳回本關以便改塡日子並按照上又第二條辦法限四十八點鐘内前赴本關分卡處呈報可也以上稽查稅單新章四條各口輪船拖渡切實遵守外如領得運貨稅單之時卽須持赴常關報明此貨由某輪某渡載運由常關於稅單内添註該輪渡字號方能准作下貨稅如未註明字號必定扣留必俟註明然後放行 
[蘇試改期蘇州]  
　　蘇屬縣試本定三月初一日開考現因是日適逢清明令節長元吳三縣宰例須隨同府憲詣郡厲壇拈香設祭爰改遲一日准於初二日開考 
[紹郡試在期紹興]  
　　越郡八縣文童縣府試早經於去冬試竣學憲陳蓀石文宗俟甬郡試竣卽須蒞越按臨現已飭知二月二十四日取齊聽候開考矣 
[總理粤省團練廣州]  
　　内閣侍讀梁紳慶桂係番禺縣人現粤省大吏以該紳廉正通逹鄕望素著奏派爲全省團練總局總經理俾商辦一切團練事宜 
[准飭各省一律裁革門丁京師]  
　　岑雲帥蒞粤後嚴禁各衙門任用門丁旋復具摺入奏奉旨飭政務處議覆嗣聞覆奏請將雲帥一摺頒行各省一律照辦已奉旨俞允矣 
[募欵重建昭忠祠漢口]  
　　京師昭忠祠將次開工興修惟需欵甚巨籌撥爲難近由鹿大軍機發電至鄂請代爲募欵香帥已電覆允爲照辦矣 
[輪船受傷]  
　　二月二十三日德文報接青島來電云怡和公司愛勿情拉情輪船載重一千一百八十二噋於二十日由上載雜貨前往青島途中受傷甚重昨日下午有帆船一艘全青島請遣船前往救援現已有輪船一艘前往矣 
[俄總領事致上海道函]  
　　（爲俄艦醫官因病回　　國事） 
粤斯科兵船總醫官車尼可甫近因患病奉准回國其遺缺由旅順來滬之醫士發孟補充查公例單國醫官不與戰事自可准其回國惟貴道曾與本總領事議定在滬俄船員弁人等非由中國允准不得離上海口岸爲此備函務請照允 
[電覆震日學院借地開校事]  
　　震旦學生擬借吳淞六營公所開校袁觀察已電禀江督刻知已得復電震旦學事前接張王二公來電已悉六營公所如空閒可借用請轉商楊提督並告張王二公餘候禀再批 
[上海道批牛業公所禀]  
　　北新涇牛業公所因上海宰牛公司時與爲難禀請道憲給示諭禁昨奉批示云此項牛業公所前准法總領事來函以該公所稽查牛隻時與牛行客販留難於西人食 
 
 

Page 5

 
 
用有礙請飭禁止吊銷縣示等因當經行縣查辦未據具復果如來禀所稱設所稽查係爲便運菜牛杜禁耕牛自保商情起見似尙無甚不合惟法總領事旣以爲言究竟該公所有無藉稽查整頓爲名把持苛歛情弊並應如何改善章程方免各販爭持曁外人藉口之處仰上海縣查明實在情形安速酌議具復以憑核辦毋稍遲延切切 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鐵路大臣盛覆普撫張電（爲正太鐵路購地辦法事）]  
陷電悉前據潘道正月皓電以地價事蒙公派沈道林一商議數日己定仍照舊章發給其契價比定章高者照契加給專候挨士一電卽禀帥立案等語尊處文勘兩電一撤蔣委一定地價蔣委巳撤另委楊令爾瓚接辦地價辦法已蒙派沈道與潘道就近會商均遵照尊電辦理總而言之定章較紅契高者照定章發給定章較紅契低者照紅契發給此卽會示從優發給註脚於前批潘道札行柯道仍是一線到底挨士謂舊契以念八年以前爲準當係預防希圖善價紛紛攺契之意路爲國家之路欵亦國家之欵於體恤百姓之中仍寓樽節公欵諒蒙垂察楊令購地職僅委員志道爲晉省大員熟悉地方情形楊令自應秉承辦理前札志道於購地有覆勘之責並與潘道及挨士相商等語卽羣策羣力之意也豔電簡略蒙後詢故詳及 
[晉撫張批外務部主事渠本翹禀（爲集欵辦礦籌陳三策事）]  
來牘閱悉查晉省礦産宏富五金具備本吾晉民自有之利卽平盂潞澤煤鑛雖與福公司訂有合同然載明遇有民人先經開採者不得侵佔等語果能力爭先著劃清權限未始不能補救現在抵制之法首在本地紳商籌欵自辦其次卽在限止鐵路蓋有礦無路不能運銷則礦亦坐廢惟自辦亦須造路故祗能作第一層抵制以上兩節迭經本部院與外務部商部曁鐵路大臣盛宫保電商籌辦並飭各屬一體勸諭辦理在案又查福公司合同内載潞安澤州並無屬字與平陽府不同平定所屬提明盂縣尤爲潞澤不連屬縣之證復經電請盛宫保查明設法辨論兾限一分之界卽保一分之利然無論如何辦理總須歸到集股自辦之一着此則全賴闔省紳商同心同力切實振興方不致託空言而無實效據牘擬以晉人之資辦晉省之礦具見熱心桑梓保全利源之意本部院詳加商榷按人抽本一節衆擎易舉本是集股第一善法惟中國之病在渙而不聚從前蘆漢鐵路開辦之始卽有招集零股之議迄未見諸施行晉自丁戊大祲之後戸口尙未復原西人所查千七百萬之數恐不足信况欲使出每名二錢之股本亦非先有鉅紳殷商先自認集大股以爲基礎未易信從響應各屬自開一節本部院早經通飭州縣邀集紳商勸諭興辦聲明官任保護提倡一切本利盈絀槪不與聞頗與所見相同嗣後各屬禀報祗能辦到設立公會一層各該官紳非必盡存推諉仍是集股爲難至僅債先辦一節債之所在權利隨之流弊不可勝言福公司合同卽是借債辦法股票亦准華商購買而不能自實其言我果有還債之欵自不如徑自辦理之爲愈矣辦礦必須及路誠爲見到之論集股之鉅辦事之難胥在於此本部院忝膺疆寄所欲與闔省紳商各盡心力各盡責任以爲到马保此利源爲國家守此土地己飭商務局會同兩司切實籌議妥善辦法矣此復 
[五續考查美國提取製造煤油情形法]  
七論甑及澄油器過脉處並轉入摇桶之法甑之形式不一因製造之多寡及其地之合宜爲定美國常用有兩式一甑平列長圓筒三個均臥式每筒口徑十二尺六寸身長三十尺頂上有流水管圓徑三尺此流水管亦可安在旁面大小亦不一定三尺用以蒸至合時分清原質各油次第由此冐出轉入壺内二甑爲扁式圓盒底略窪凸如蘋果形圓徑三尺高十尺下以磚架承之磚架四圍分十七爐口便於燒火仍歸原於一烟囱烟囱灣出透烟旁面安流水管灌入壺内 
油沸之後由流水管轉出又設一澄油器以受之使油性質復凉此澄油器有兩式舊式形如長圓盒高五十尺如盤腸壼之制壼中滿贮冷水油由壼中之管廻轉而下新式不用盤腸形於盒内排列直管（管約三寸口去四十五尺管多至四十條）管外仍贮冷水 
油經管出性已全冷田過脈處分别入摇桶兹將過脈處用法列出甲管口徑二寸直受澄油器之油乙管接火爐蓋油經澄過或尙有餘氣可由此透去兼助燒火之用丙處凹下稍節其流以免直瀉丁爲儲油盒戊爲玻璃盒蓋以視油色合宜否此蓋可開便於汲油查騐已爲旋紐機括此機括作○形三路去油以便决之分東西流庚爲旋紐機括分兩路辛壬爲分别出油處 
油由辛壬處注入摇桶設摇桶機器以攪匀之近改用灌氣攪匀之法並不摇矣仍未完 
[常備軍移紮南苑京師]  
　　練兵處王大臣議改武衞右軍二十營爲直隸常備軍派副都統銜候補道叚觀察爲全營翼長總統全車移駐 
 
 

Page 10

 
 
南苑另調回八旗新練軍若干營分布京城内外曁頤和園等處以資巡守派姜軍門桂題爲統領目下業經奏准祗候八旗練軍到京接替常備軍卽遞次出城駐紥南苑云 
[著匪就擒]  
　　著匪張龍升專在浦東一帶刦掠爲生昔年因爭奪蕩田以致殺斃多命雖經官軍屢次兠拿無如羽黨甚多暗通消息案積如山無從弋獲近爲飛划副左旗左領哨凌秉忠查悉張匿居南匯縣境竹橋鎭五團裏地方遂帶領兵勇不動聲色前往兠拿張不及提防當被擒獲現己解送南匯縣署収押候禀明上憲請示再核 
[盜黨正法]  
　　行刼高橋公泰當鋪案内之盜黨楊松林李老么葉子紅等三名近在蘇垣正法由省憲札委某少尉押解首級至寳邑轉解至犯事地方示衆解役在途向各鋪肆意需索甚至恃蠻攫物民皆畏之 
[寳境失愼]  
　　前晚十一句鐘時滬北淞滬火車棧迤北寳山縣境某姓鄕民家不知緣何忽然火起瞭望台疑在租界之内立卽鳴鐘告警旋分二下救火會西人急驅皮帶車飛馳而往繼知相離尙遠遂分道而回聞被焚去平房三四間 
[禀呈修改會審章程]  
　　上海道袁觀察自奉南洋大臣札攺會審章程旋卽照請南洋律法官擬復到道後現己繕具禀詞並將續擬三條一併繕具清册於前日禀請督撫兩憲曁外務部示遵照辦矣 
[札發奏牘]  
　　上海南洋公學經商部奏明改爲高等實業學堂由商部經管前日已將前項奏牘札發上海道袁觀察查照矣 
[府試定期]  
　　本縣汪大令昨奉松江府田太守札飭府試之期定於三月初一日取齊七邑文童初三日起分塲考試著卽曉諭所屬各童一體知悉等因到縣己示諭各童遵照矣 
[諭辦刁徒]  
　　松江府田紹白太守訪得所屬各縣有等刁徒將田單向人押賣之後仍向地方官朦請印諭代單再向他人抵借民間受害不淺因札飭各屬縣嗣後遇有前項訟案必須澈底根究本縣汪大令奉諭後己遵照辦理矣 
[讞員接印]  
　　昨午新任公共公廨讞員屠興之司馬排齊儀仗至公廨接印書吏差役各叅見如儀午後進城至道轅禀知任事 
[局員更調]  
　　分駐淞鎭巡防局員王秉棠遊戎化鵬近奉江督周玉帥電飭回甯另有差委所遺淞鎮巡防差事經統領戴棲田協戎揀委鄭高亭遊戎接管 
[添建醫院]  
　　吳淞口外崇寳沙前年由上海中西官紳倡建華洋公共驗疫所因華人留醫不便且漲沙基地駁岸碼頭時有傾坍故又在淞鎭對浦南洋公共醫院西側添建西式醫院一幢以後輪船進口之華人染疫者均在淞浦新醫院留治 
[河道將開]  
　　本邑南巿薛家濱河道先行築壩定期開浚迭紀前報兹經道憲袁觀察咨請奇兵滬軍砲隊三營管帶届時各撥勇丁一棚赴河工開挑并由道委秦錫廷封翁置備應用各種器具著各勇領去卽日興工昨日上海縣汪大令繕發六言告示貼諸河工處示曰照得該濱河道現奉派勇開挑與爾居民有益 
毋得稍事撓阻一切垃圾穢水勿向河内傾抛倘敢藉端滋擾定予提究不饒 
[俄兵滋事]  
　　昨晨有俄兵某乙酒醉之餘手持單刀闖入天潼路某炒麫館逢人便剌店中諸人駭極奔避未遭毒手乙遂將店中鍋子碗盞恣意擊毁後經四十二號西捕到來始將乙拘獲送入捕房捕頭令押解至該管領事署禀請訊辦 
[警局獲匪]  
　　警察北局委員汪少尉昨在北門内拘獲匪徒陳洪昌一名到局轉送上海縣請汪大令訊辦 
[羽黨發回]  
　　己經正法之高東山羽黨張喜順等三犯昨奉司訊供不符發回到縣奉汪大令諭飭收押候示 
[馬車傷人續聞]  
　　昨報紀馬車傷人一則兹悉馬申主爲老船塢洋東傷者名姚阿全同時尙有婦人戴楊氏周鮑氏同坐小車行至浦灘亦爲撞翻將兩婦之脚骨壓傷小車亦殘毁不堪後經巡街印華各捕將馬夫王雙喜並受傷兩婦另雇車帶入捕房經捕頭驗明傷勢飭送醫院療治俟傷痊再行核奪 
[水龍房失火]  
　　前日下午河南路工部局水龍房第四層樓上不知如何起火經人知覺立卽救熄樓板與頂板門窗均焦灼不堪但不知火從何來或云電燈炸裂未知確否 
[英界火警]  
　　昨晚九點三刻鐘英界大馬路盆湯弄口吳益生藥材店後進失愼火勢猖獗旋經救火會西人力救始息 
[上海官事]  
　　上海道袁觀察於昨日午後四下鐘詣意大利國領事署拜會李君面商要公○上海道袁觀察定於昨日午後三點鐘拜會美領事古君議商一切適古君别有要公飭丁辭請改期○商部顧問官張季直殿撰議叙府經歷張季輝參軍庚江蘇海運委員候補縣丞劉二尹淦昨均先後詣道拜會禀謁 
[會訊欠欵轇轕案]  
　　督辦鐵路大臣盛宫保札委籌防局委員魏純塢明府前日下午會同上海縣汪大令升座飭提發廳看管之黄雨卿張武臣至案訊問黄供在孔元裕油坊經理曾欠通商銀行二萬金前與聚和店主尹稚山劃算清楚不料尹忽病故無帳可質惟聚和祥欠本坊六千兩如臯當鋪主丁如齋亦欠六千兩求追抵償欠欵張供前在聚和祥爲夥封閉後並無盜買生　情事求提店主面質大令明府會商之下判黄還押張候備文解往江都質訊並請宫保核示 
[上海縣案]  
　　王紀元投縣喊控奉汪大令升訊王供山東人去歲販掃帚來申售洋二百元先存某木行近將回里取洋購物用去七八十元餘則帶至客棧放在箱内前日回棧箱被撬開洋已無著當冋棧主根究允願賠償今日忽將小的兇毆悔賴求究大令判候查明核辦○英界王公館妾被成衣匠誘逃後遣丁禀請公廨飭提串謀傭婦時王氏王阿珠送縣訊押後阿珠由夫王阿來央人保出候訊昨日提訊時王氏飭覓妥保保出候訊○叚廷相被方姓控 
 
 

Page 11

 
 
拐婦女訊押斷令覓保出外尋交迄今多日無人具保奉大令提究供小的湖北人在申五載並無相知作保求恩大令判還押如無保人定發改過局收押 
[上海巡局紀事]  
　　昨日大南門外奚義興采店主函致二十三七鋪巡防局請追某氏婦欠欵局員汪晉嶠二尹飭地中傳案研訊核斷○二十三七鋪局員汪二尹訪悉本局家丁時有在外捉賭私行縱去實屬不成事體爰嚴諭各丁以後如有境内賭博之事須禀明後方得派勇恊甲往拿 
[浦東總巡局紀事]  
　　女子莊阿妹在浦東摇划子船度日與陸家嘴開船廠之陳文永相識被陳誘匿家中姦佔旋被陳妻訪悉頓含醋意訴知近處朱司鐸函致浦東保甲總局謝岳松明府飭提時女己聞信避去當命英界水巡在老閘港拘獲到局研訊判發普育堂留養再核○浦東保甲總巡謝岳松明府訪悉塘橋鎭近有鄉人醵資舁神賽會不獨勞民傷財且易滋生事端爰派差前往查禁 
[會訊案]  
　　英國婦人藏生前投該管領事著控張記牛奶棚主張益祥之子張子雲將牛奶棚抵銀二千兩到期不還等情奉英副領事德爲門君照會英公堂前讞員黄司馬傳提張子雲到案會訊押候追繳各情已詳前報前日午後兩點半鐘英德副領事蒞廨會同關司馬覆訊原告藏生及所延高易律師被告張益祥及見証各人先後投案高易律師聲稱張子雲其父傳伊牛奶棚三處計牛四十五頭何意此次又有蔡阿虎將張棚内之牛十二頭指爲已物誑言租張之屋自行開設卽所有之牛亦云去年九月向朱阿小處購來其先後供詞不符且無租屋憑據呈案况張子雲前數年曾造僞據將棚出賣後來涉訟奉前任張炳樞司馬拘案訊明押繳交保時當堂出立借據中人皆經簽字卽今日所呈之據言至此請傳在案各人訊供先由顧彩卿供張子雲是外甥此據是子雲所出見其親筆當堂簽字據上寫明將牛奶棚兩處抵二千元按月拔還洋七十元小的亦在塲簽字張榮蘭供此據是光緒二十九年三月十七日所寫中言將棚抵洋二千元小的亦經簽字張子雲之妻父姚秀時妾父張蓮堂同供子雲將棚抵洋並未明晰惟其時亦曾到堂張子雲供與藏生並不認識所出之據小的並未用洋張益祥供子雲呈案之據實非小的親筆前三年子雲欲將棚變賣小的遂抵諸藏生處得洋二千元後來涉訟子雲押於廨中交保時親寫抵據蔡阿虎供藏生控張子雲借銀實不知悉小的之牛十二只出洋五百元向朱阿小買來子雲之屋租作牛棚是去年九月起有王鳳春爲中可以訊問王鳳春供張子雲出租牛奶棚於去年八月二十一日寫據小的確爲原中於是藏生將前情申說一遍并云所牽之牛現出錢購料囑人飼養己用去英洋四十元朱阿小供蔡之買牛是小的經手計牛十二只在鄕間陸續買來等語司馬商諸德君以爲時已晚遂相約退堂張子雲仍還押餘人均各退去俟再訂期覆訊 
[公廨紀事]  
　　女郎周翠珍出外購物迷失歸途由華捕送廨請爲安插關司馬著交官媒看管後經伊父周長文得悉投廨取保領去○華捕送老媪陳氏並在途乞食之丐婦至廨司馬飭差將該氏等逐出租界○華捕送在途發瘋胡閙之陳應氏至廨旋經其夫陳慶源聞信前來聲明一切具保領回○華捕送臥路無依之病民劉阿德至廨當奉關司馬諭令送棲流所安插 
[法公堂案]  
　　孫阿發扭妻金氏及姦夫范根榮至案控稱小的在外貿易妻子住居治下昨日回家進房見妻子與范同床姦宿當塲捉獲求恩重究范供係金氏自願與小的姘識並非誘姦金氏供與范已姘一載自知不合求恩陳大令判范枷號十天責四百板金氏責手心二百下交其夫領回管束○小包作頭何林瑞控木作頭蔡元生虧欠包造水作工料價洋九百二十元經大令訊判押追折洋四百元挺押不繳昨日又提訊追察供求交保清理旋有曹裕卿投案求保大令判令人洋兩保限一月理楚○陳永卿前控鄭阿棠虧欠牛價洋三百二十元大令提案判折還洋二百元押追至今已届一載分文不理昨又提訊鄭供小的亦被張記欠去現張記已逃逸可否俟張記出來訊追大令判還押比追○馬夫楊阿毛駕車不愼將金寳善撞傷頭并頂跌失洋二十元後請醫調治費去洋三十元具控公堂大令判楊繳洋五十元再核迄今未繳昨日原告投求究辦楊供無力繳洋求宥大令判還押補提馬車行主到案再核○兪桂助在錢庄兌洋爲流氓張桂生包阿毛張新桃强搶洋八元五角報捕拘獲解訊大令判張等繳出洋八元五角各枷號二月責五百板○探禀陳阿二竊椅子一隻查獲解辦大令判責一百板 
[英捕房紀事]  
　前晚有王愼齋沈玉廷王子山張癸卿錢順江等至棋盤街王阿寳所開妓院内擺酒阿寳不允王等卽大肆咆哮旋竟用武與龜奴等扭作一團旋經華捕將兩造拘入捕房王阿寳因被打失金押髮簪等請爲究追捕頭飭押候解送公堂訊究○車夫王阿二停車在河南路某華捕以其違章囑令曳開王非但不睬反與該捕爲難旋經他捕帮同將王拘獲解入捕房捕頭飭押候解辦○歹人陳阿四前晚在福建路攫取趙文炳皮衣一襲爲包探劉銘芝拘獲解入捕房捕頭著押候送辦○包探何阿春拘獲專在船上竊物之積賊陳阿仁王阿二又在某處串竊衣服棉袍等物因卽解入捕房押候解辦○客利西旅館主送互相毆打之傭人吳瑞生曹介榮二人至捕房請究捕頭飭押候訊辦 
[美捕房紀事]  
　前晚某俄兵在百老匯路乘醉胡閙爲巡街捕拘送捕房捕頭令押至酒醒時釋放○小工孫學者向工頭周掌元索取工資無著互相兇毆爲捕一併拘送捕房捕頭詢得事關錢債令自投公堂具控○蕩婦劉阿桂在西華德路設攤誘賭爲巡捕所見當連賭具一併送入捕房捕頭姑念女流從寛免辦○提籃橋西牢内押犯王敦甫昨日忽然患病醫治無效身死捕頭令傳地保前往查明有無屍屬再行棺殮○裏虹口著名惡棍石寳寳去年因在旅順犯案遞解回滬後依然怙惡不悛本年元旦日紏集羽黨多名戳傷朱慶祥等數人至今尙未就獲近石仍匿居租界拆梢度日昨由捕房飭令各包探嚴密查拿務獲懲辦 
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
