# 1901 - 200 - 4910155

 

Page 1

 
 
[備荒政以遏亂源策]  
　　積雨兼旬河渠水溢田廬盡淹災象已成翹首蒼穹杞憂正切旣苦無術以回羲和之駕正思設策以爲桑土之謀適有友人自鄉間遺我以備荒策者喜其先得我心也爰爲略加删潤弁之報端其言曰昔堯禹有九年之水湯有七年之旱而民無捐瘠者以畜積多而備先具也降及後世蓋藏漸少每有凶年卽須振貸然流宼之起半由飢民荒政之不講亂源所以不能遏也今天作淫雨逾乎三旬當盛夏時而冷若深秋棉豆已大受虧損禾苗無勃發之機是荒雖禾成而已有其兆矣旣有荒兆卽無亂形而不得不備顧長民者往往格於成例凡遇凶歲必奏報得請查勘得實然後開倉問有勤恤民隱如汲黯其人者乎無有也度今之勢備荒之有三要焉試得而備陳之一在淸查積儲也義倉之設法至良意至美三吳各屬有改爲積錢者有積穀而兼積錢者以穀有耗折而錢則可生息也然無論積錢積穀約計十餘年中凶歉之歲僅一遇之宜足以有備而無患矣顧積之旣多司事未免侵蝕雖或委員查核弊竇終不能盡除宜乘此時積穀者淸查存數按各鄉貧戸之多少公攤設局平價以糶於民其積錢者則買穀而糶之擇鄉中富戸司其事如此則於成例無所碍而舊時存數亦可藉以淸釐矣一在勸諭殷富也邑令諭各鄉董勸鄉中殷富以百畝爲始酌抽數石由局平糶給價至城鎭之富商大賈亦當酌勸無稍偏枯如此則於富者無大損不過稍貶其值而已而實則獲益甚大蓋以富視贫倘如越人視秦人之肥瘠或有心囤積或待價居奇至釀成變端如前年各頑民搶米之事富者至此始嘆不能保其身家邑令至此始欲圖維補救然恐均已晚矣一在嚴防出口也奸商惟利是圖罔知大局輪船出口之米歲以數十萬計吾省本産米之區設遇有年流通固無所害惟際此地方枯瘠豈尚能經此漏巵乎在長民者早嚴其禁恐其弊終未絶也今宜時時防察勿使出洋雖鄰省告糴當酌内地之盈虛使少出多存以紓民困如此則市價亦可漸平矣顧或者謂江浙財賦甲於天下今未荒而備荒未亂而防亂得毋過慮乎曰此未審乎今之時勢也去歲北方告警南省幸得平安然鹽梟伏莽劫掠頻聞設遇凶年則鄉間桀黠之民未有不爲其勾結者惟先事而爲之備則斯飢旣免寗復有不愛身家而爲作奸犯科之事乎或更有難之者曰如子之說備之誠是矣然竊見今陜省奇災奉諭籌振之長官無不竭盡心力而紳富亦急公好義踴躍捐輸豈以切膚之災長民者未能見及而子顧爲之隱憂乎曰此所謂旁觀則淸當局或昧也即如吳郡之田大率以畝二石爲中年多則豐少則歉前丁酉歲農民有畝收四五斗者嘗入告邑令邑令先以有年上報故斥不准至戊戌六月米價騰貴飢民遂起而搶奪前事不忘後事之師此深爲可慮者也且農民之瘠苦惟居鄉者能知之綜計每歲所入卽得中稔而以償租息幾去其半以抵賒貸又幾去其半終歲勤劬而所存無幾所謂醫得眼前瘡挖却心頭从者前人固已痛切言之矣今歲又遇此淫霖災荒之象已可預決不急備之禍亂不將從此起乎倘長民者俯采芻蕘則一切宏綱細目自能酌之盡善此特其大略而已 
[硃筆恭錄]  
　　五月三十日行在内閣抄吏部奏請簡放太常寺少卿一缺奉硃筆圈出李擢英補授欽此又擬補刑科漢給事中一缺奉硃筆圈出黄均隆補授欽此又擬補吏部筆帖式缺奉硃筆圈出泉海補授欽此大理寺奏承佑擬補漢軍左寺丞一缺奉旨依議欽此 
[本館接奉電音]  
　　昨晚九點鐘西安行在飛電傳來上諭一道敬謹譯登○六月初九日行在内閣抄奉上諭從來設官分職惟在因時制宜現當重定和約之時首以邦交爲重一切講信修睦尤賴得人而理從前設立總理各國事務衙門辦理交涉雖歴有年來惟所派王大臣等多係兼差恐未能殫心職守自應特設員缺以專責成總理各國事務衙門著改爲外務部班列六部之前簡派和碩慶親王奕劻總理外務部事務體仁閣大學士王文韶著授爲會辦外務大臣工部尚書瞿鴻禨著調補外務部尚書授爲會辦大臣太僕寺卿徐壽明候補三四品京堂聯芳著補授外務部左右侍郎所有該部應設司員額缺選補章程並堂司各官應如何優給俸糈之處著政務處大臣會同吏部妥速核議具奏欽此 
[廷寄補錄]  
　　前者西安行在有廷寄一道電致京師欽命議和全權大臣慶親王李傅相兹特敬謹補錄於此奕劻李鴻章知悉京城各國使署界址中所築砲臺逼近禁城著與各國使臣盡力磋磨設法阻止其保護北方鐵路之洋兵著商令多留若干名以資彈壓火車站須設在京城之外毋許直駛入京以愼關防而重體制欽此 
[行在宫門抄]  
　　五月十一日山東試用知府宋夢槐預備召見召見軍機及宋夢槐十二日分省補用知府兪啓元謝恩江蘇候補知府陸桂星預備召見召見軍機及陸桂星兪啓元十三日升允謝加兵部侍郎銜恩裴維侒謝放廣東正考官恩葛寳華回京供職請訓廣西試用知府傅辑生預備召見召見軍機及傅連生十四日榮中堂假滿请安慶麟由京到行在請安薛允升因子俸滿截取謝恩禮部郎中薛浚俸滿截取預備召見分省補用知府翁炯孫預備召見召見軍機 
[醇蒞港續述]  
　　出使德國之醇親王乘德公司倍揚輪船秉節出洋於初十日淸晨行抵香港已紀昨日報端兹又接香港來電云醇邸於初十日九點鐘蒞埠後香港總督詣舟拜會邸駕定於十一點鐘答謁嗣以在舟無聊先一時已挈隨員乘小輪船登岸以致港督所派沿途照料各捕均尚未來迨行至半途始遇各捕一路護　至港督署中港督以禮延接請醇邸留一小影以誌欽仰並請各隨員均簽字於册暫出遊觀迨午後一點鐘復用機車偕登山頂蹤觀形勝然後回舟至傍晚五點鐘港督復至舟次送别六點鐘卽啓輪逕向新嘉坡進發 
[俄界示文]  
　　天津訪事人云俄人在天津新闢租界日前駐津俄領事特出一示曉諭居民其文曰大俄國駐津領事官珀爲出示曉諭事照得俄國業與中國訂約定在天津亦照别國立一租界其界自河東秦王廟焉賀家胡同起下至圍子門外昌世煤油棧東至鐵道西至河邊卽此沿河一帶屬訂俄國租界之地均經立有界碑凡在界内之房産田地仰爾居民人等知悉均須各將所執契據速行呈送河東飯市俄國租界公所内請北洋大臣李委辦俄國租界事務直隸候補道錢委騐每日十點鐘至十二點鐘時前來本公所聽示核辦一切其交契據期限展至六月初一日截 
 
 

Page 2

 
 
止如再逾限不交契據定將該地充作租界公地倘有因亂已將契據遺失或被燒燬者准該業主邀同妥實保證前來本公所聽示核辦切切毋違特示 
[美原助曰]  
　　京師訪事人云傳聞美國駐京欽使近接美廷之命准助日本向中國索加賠欵以償此次日本所費軍需然中國賠各國之欵已經定議不知何以又有此語姑錄之以觀其後固未敢决其爲確也 
[美製巨砲]  
　　西報云西人火器日出日精現美國又出新意製成巨砲其砲身計重一百三十墩所用之彈每顆竟有二十三百七十磅之重彈力所及可至七十里似此巨砲殊屬罕聞疆塲又多一凶器則民命更不堪設想矣 
[富冠環球]  
　　美國來信云西歴本年上半年美國所收賦稅計共美銀五百八十五兆五十四萬八千三百零九圓而其所支之項則共五百零九兆九十四萬七千二百零六元又查此期内美國出口之貨約共值銀一千五百兆美元庫中存欵則約五百兆元由是觀之美國之富誠爲環球各國之冠矣 
[博野近問]  
　　天津訪事人云吕道生軍門督帶各勇在祁博蠡完滿唐等處剿滅土匪上月二十日夜突被土匪劫營管帶泰白洪仁等先不之備以致失律現聞直隸總督李傳相已將軍門所帶之軍交宋祝帥統領矣 
[駐日參贊禀飭出洋華商家屬郵遞信函繕明寓址稿]  
　　閩粤兩省出洋華商散處於南洋太平洋各島其家屬郵寄信函往往不將寓址詳細冩明概書吕宋或大吕宋郵局見有吕宋字樣率遞至日都馬得力而不知路已遠隔信遂浮沈駐日參贊王主政樹善憫之因禀知兩廣閩浙兩總督飭屬出示曉諭各家屬嗣後寄信須將出洋華商寓址詳細書明以免郵局誤後遲滯並禀知出使美日秘大臣伍秩庸星使鑒核施行本館得其禀稿爰爲照錄於左代辦使事駐日參贊官王樹善謹禀憲臺大人閣下敬禀者竊查華人之出洋經商傭工者閩粤兩省最多其在南洋則散處小吕宋新加坡檳榔嶼吉壠白蠟噶羅巴亞齊昆甸馬神化慕娘日裏文島等大小各埠其在太平洋則散處檀香山坎拿大南北美洲巴拿馬瓜得媽拉古巴等大小各埠其中如秘魯智利等國在南美洲墨西哥在北美洲巴拿馬瓜得媽拉在中美洲古巴爲中美洲之海島昔時固全係日斯巴尼亞屬地然距日斯巴尼亞本國則皆遠隔數萬里渺不相涉華人不察概稱之曰大吕宋相沿至今其稱猶是而不知貽誤之實多也叅贊自駐日經年查得該處僑民通信情形殊堪憫惻蓋其家屬之寄家信往往函面大書吕宋或大吕宋郵局不及詳察見有吕宋字樣卽寄至日都馬得力日都郵局卽送中國使署此等信函每月總有數十件伏思僑民謀生異域迢隔家鄉盼望音書何等急切家人寄一家書亦何等鄭重幸而本署繙譯各員辦公勤愼隨事留心每收到此等信函概爲詳細註明卽交郵局分别轉遞然一紆折間已不免遲滯數月之久况復有等小埠地名相隔太遠未能知悉則卽無從轉遞祗有轉回原局貽誤之處何堪設想爲此禀請大人軫念僑民出洋營生之苦家書傳遞之艱可否通飭駐紥各埠領事出示曉諭僑民各自通知家屬此後凡寄信件總須查問明白係某處之某埠無論漢字洋字概於函面塡冩明晰切勿混寫大吕宋字樣以免音信杳沈自貽伊戚除禀請兩廣閩浙督憲飭屬出泉曉諭外理合備由禀懇伏乞大人鑒核施行實爲德便肅禀恭叩勛安伏維垂鑒叅贊樹善謹禀光緒二十七年四月二十七日禀 
[蘇學回轅]  
　　鎭江訪事友人云江蘇提督學政李蔭墀大宗師日前按臨鎭江府屬考試文武生童近已事竣於本月初六日命駕登程遄回江隂節署瀕行鎭郡文武各官咸往江干恭送 
[合肥命案]  
　　安慶友人來函云合肥縣趙大令煦前經上憲調署桐城縣尚未到任時適合肥李紳與正法犯官衞達三之家屬涉訟李紳令大令封衞房屋以致釀成命案經藩憲湯小秋方伯將桐城縣攺委實缺英山縣陸士奎大令調署所遺英山縣缺委本任潁上縣耆大令齡署理至命案詳細情形友人未經畢述也 
[測繪山勢]  
　　紹興訪事友人云紹屬之天嵐山毗連七縣向爲盜匪出没之所自去冬調兵嚴剿後雖已派有防軍駐紥因綿亘數百里深恐照料難周邇奉紹興府熊再靑大守會同寍波台州兩府高張二太守公飭所屬將此山形勢詳細察勘测繪成圖刻已告竣擬卽詳請上游分布防營俾匪徒無從匿跡 
[隄工告竣]  
　　紹興訪事友人云紹屬餘姚上虞等縣自前年江塘坍决致釀水災事後由前藩憲惲菘耘方伯查得肇禍之由實因塘董連紳等侵蝕私肥辦公不力所致爰另撥銀十一萬兩委喻太守兆蕃及楊叅軍宗達曹二尹國觀等來紹攺築事閱年餘近始告竣適值上月淫雨爲災河水驟漲餘上一帶幸有新塘屏障得免其魚日前喻太守已回省禀覆幷擬請另派委員常川駐塘巡查以昭愼重 
[四誌襄江水患]  
　　蕪湖訪事人云六月初一日西風大作江浪奔騰水勢灌入内河洋橋上下皆成澤國道署前大街經饒遊戎派兵築一小堤堵住水　然仍不能塞水已滔滔灌入淹及儀門各書吏房皆没於水聞耆老稱述同治年間曾遇大水道署前石獅水過其頂此次僅餘二尺有奇遊擊衙門亦在水中央大關緊逼江口積水更深委員書役皆登躉船辦理公事連日霪霖不止屋宇之倒坍者時有所聞十里長街行人斷絶非駕一　輕舟不能來往沿河一帶店鋪一律閉門停止貿易至繁昌之寳塔圩蕪湖之鳳林圩决口已多惟麻布圩經縣主陳雲湘大令偕饒翼卿遊戎救護刻下尚可支持數日云 
[紹郡苦雨]  
　　紹興訪事友人云郡城於上月朔日起淫雨爲災江水陡漲以致禾苗淹没民嘆其魚至二十七日晴光杲杲朗照大千四野農民方深歡忭詎本月初二日又隂雲四合陽德潛藏至下午更雷電交加猛雨驟至淙淙詹溜幾似倒瀉銀河聞之農家者流謂若不速放晴光則今歲紹郡收成將有不堪設想者矣 
[鎭災籌振]  
　　鎭江訪事友人云邇來各州圩一帶大水爲災常鎭通海道長久山觀察關心民瘼會集各官紳籌商振撫之策擬先捐廉若干金遴委幹員徧歴災區分别散給 
[鎭郡祈請]  
　　鎭江訪事友人云自五月二十日以來淫雨連綿各鄉低窪之區水深數尺禾苗大半漂没鄉民紛紛入城報災常鎭通海道長久山觀察署鎭江府許東畬太守心焉憂之率同丹徒縣莫嶼香明府等於本月初三日起嚴禁屠宰就城隍廟設壇祈晴未知能上格昊蒼重回羲馭否 
[邗上祈晴]  
　　揚州訪事友人云淫雨兼旬江河並漲濱江各處圩田悉遭淹浸郡城内各坊無處不積水成渠而天氣仍復隂霾終日簷溜琤琮連宵不絶新任甘泉縣主謝大令關心民瘼會同江都縣湯明府先期示禁屠宰三日然後詣郡城隍廟設壇祈禱冀放晴曦 
[鹽船傾覆]  
　　揚州訪事友人云本月初一日午後有某課船由鎭江載鹽北渡將入瓜洲口時適風狂雨驟江口浪湧如山兼之船上人數過多舟子力不能支遂致傾覆幸水手人等皆善泅水得將艙内搭客一一援登彼岸然已淹斃二水手及某錢莊夥一人矣 
[教士重來]  
　　紹興訪事友人云前者紹郡之諸曁等處迭有頑民仇教滋事幸由府縣各官嚴拿懲辦幷將各案分别議結教士始無異言邇來已聯袂偕至照常宣布鐸音文武各官鑒於前失竭力保護諸臻周至諒從此永敦和好當不致再有意外之變矣 
 
 

Page 3

 
 
[鄂垣官塲紀要]  
　　武昌訪事人云總辦自强學堂趙蔚靑觀察素爲張香濤制軍所倚重現因餉需支絀制軍特檄委觀察總理牙釐局事務原辦牙釐局之扎鳳池觀察則調辦善後總局兩觀察皆趨詣督轅禀謝尅日到差○興國州兪子儒刺史履新未久偶抱采薪現禀請藩憲給假回省就醫瞿賡甫方伯允之已札委牙釐局文案周大令以翰馳往庖代所遺牙釐局文案差則遴委左大令一芬接辦○湖北候補通判金别駕鼎捐升知府仍歸原省補用本月某日詣督轅禀知寅僚聞之咸往稱賀 
[羊城夕照]  
　　廣州訪事友人云日前省河補抽釐廠懸牌示諭曰進出口貨物應完補抽釐金從前各商鋪及代報稅館往往於洋關報稅後有遲至十餘日始赴局報釐者且多字號不符名目不一情弊百出業由歴屆總辦嚴諭禁止幷申明定章在案兹本府接辦伊始誠恐日久生玩如前舞弊特爲重申告誡所有進口貨物仍前限三日内出口貨仍前限五日内齊赴該局報釐如敢遲延不報卽屬有心偷漏一經查出當從重科罰至於字號名目斤兩亦須與洋關一律不准任意改換致混查對○廣州恊左營西關汛千總現經大憲委候補都司羅都戎祺署理刻已趨詣督轅禀謝不日卽可履新矣○上月十八日有一渡船由佛山行至東窖時已夜深忽有匪徒十餘人駕長龍艇飛駛而來一躍上船將舵工水手嚇禁一　隨掠取在船諸客所携衣物銀錢揚帆逸去是日南海大沙渡船由鄉間駛至三山亦爲此輩所算失贓其巨似此天荆地棘行路者不亦難乎 
[鳩江雜俎]  
　　蕪湖訪事人云中江自入夏以來梅雨連綿江水泛濫蕪湖縣陳雲湘大令憫之設壇求晴親赴城隍龍王各廟拈香並出示嚴禁屠宰惟大令雖竭誠祈禱未知能感格穹蒼否也○徽寗池太廣兵備道兼蕪湖關監督吳季卿觀察出有示諭懸之法國天主教堂前大略謂西人來華傳教咸具與人爲善之心乃堂中傭作或相率罷工以爲要挾又西人在街坊間市人見其異言異服輒以洋鬼子呼之殊非輯睦之道自示之後如有再蹈此種惡習准許地保扭送到縣嚴加懲辦觀察柔待還人可謂無微不至矣○蕪湖廣帮米商前雖有移埠鎭江南京之說而安土重遷　非易易故現已一律開斛江干市面依舊如前惟雨水過多客貨尚未麕集耳○河南某典鋪五月間爲祝融氏惠過焚去披屋數間時縣主陳大令正在麻埠圩勘隄間警遄返急驅水龍馳救則已火滅烟消矣○金陵人錢某在和州置有田産數百畝前歲來州收租寓於周姓家周弟兄見財起意糾同孫某黑夜入室槍刼幷丸傷錢子嗣經破案周孫解赴省垣定讞後處决傳首犯事處示衆 
[鍾山翠黛]  
　　金陵訪事人支此間久雨之後洪流汜濫禾苗大半損傷以是存米之家均視爲奇貨可居不肯輕易出售現市上白米每石需洋銀六元五角次者五元再次四元有奇最下者亦需四元蘆柴每擔需錢五百文山柴則爲水所阻絶無一束入城者天公若再不放晴此後物價恐尚有增無减也○文廟前積水過深大成泉浸入水中不能辨認五月某日有某甲者悞陷泉中致遭淹斃事爲江寗縣孫鼎甫大令所聞恐此後可有蹈甲覆轍者因飭差役恊同坊快在泉上安設石欄並用兩巨木一縱一横穿入石欄中四旁設立標誌矗立水上俾後之涉水者得以知所趨避是亦保全人命之一端也 
[命案離奇]  
　　昨日淸晨滬北寳山縣境新靶子路附近忽有九百九十六號東洋車夫用髮辮盤於頸項上復壓以車輪斃於路側經人訴知頭圖地保嚴利侯投寳山縣署報請相騐 
[兇犯解回]  
　　兇棍顧爛頭及生瘡麻子於今春在北泥城橋戳斃同類孟金定經上海縣汪瑤庭大令飭差先後拘獲顧與生瘡麻子小老槍三名尚有寍波瑞生在逃未獲當經訊明顧與生瘡麻子爲正兇小老槍爲帮兇錄供通詳上憲奉督撫憲批文飭將顧與生瘡麻子解省勘訊核辦當於四月間備文將兩犯解省刻由署臬司朱竹石廉訪勘訊無異仍將兩犯發回原縣監禁昨日解回上海縣署縣主汪大令騐明之下飭卽分别收禁 
[滬江火警]  
　　前晚夜半三點餘鐘時本邑大東門外大街九鳳銀樓後屋不知因何遺火突肇焚如一霎時火卽冐穿屋頂十六鋪地甲裘鎭聞之急率更夫分投文武各衙門報警俄而同仁輔元堂及蘇松太道署十鋪海防署以及花錢木各業洋龍風馳電掣而至就浦中汲水竭力狂噴無如祝融氏猖獗異常東突西衝勢不稍殺直焚至天明時始偃旗息鼓而返是役也計燬去比鄰面南之務本堂書坊對面之廉思文筆店汪一生水烟店王姓整容店某姓紫銅作必得成彩票店又延及與吳家弄相連之陸桂記成衣店及程姓住宅尚有萬源南貨店燬去披屋數間老瑞源鞋店門面略形焦灼披屋亦已全燬當火熾時蘇松太兵備道袁海觀觀察上海縣汪瑤庭大令保甲總巡朱森庭明府城汛周鑑之千戎曁各巡防局員均到塲極力彈壓時有匪徒石香瓜乘機攫取天元紗布店内洋紗五包爲汛捕當塲拘獲解至十六鋪巡防北局禀請局員嚴行究辦 
[火未成災]  
　　昨日淸晨六點鐘時捕房警鐘亂吼急出訪之知美租界司各脫路工部局病房後曠地草堆中不知如何遺火以致立成灰燼先是前晚夜半北四川路第二百零一號門牌恊記外國皮鞋店披屋内不戒於火幾肇焚如幸卽設法救熄不致成災然左右鄰已飽受虛驚矣 
[請追押欵]  
　　前者愼瑞公司以行駛崇明海門等處之華通小輪船向廣通公司抵押洋銀五千餘元嗣因意圖悔賴以致涉訟公堂迭經中西官會訊判將華通小輪船拍買得銀五千一百兩存堂聽候給領旣而有曾入法籍之華婦愛禮克氏稱有股本洋銀三千元求請追給旋據周墨林徐克廷等供認此洋係交與吳子廷錢培生等收存爰判將周等押候交出吳錢再行訊核昨禮拜五下午二點鐘時大令與費繙譯到堂會訊廣通洋東侯魯恭偕買辦洪秀和投案愛禮克氏亦倩律師佑尼干到堂伸辯捕房將在押之藩岐生徐克廷周墨林解案請訊佑尼干倩舌人傳語聲稱愼瑞各股東以行駛海門等處之小輪船向廣通公司抵押洋銀五千四百元今旣停歇所得拍賣銀兩應各債主均匀付給洪秀和稱此欵抵押時各股東均有收條爲憑今未便於原價内再有短少佑律師又稱洪當時押欵祗付一半並未繳足洪如果付淸請將細帳呈閱否則不能作數所有拍賣餘欵理應分給各股東且徐克廷等均係股東無須管押侯魯恭又倩舌人傳語聲稱洪秀和押欵有各股東收條爲憑已呈堂上何得抵賴至愛禮克氏所稱股本洋銀三千元並未交到公司顯有不實訊至此以爲時已晚大令與費君會商判將周墨林徐克廷押候交保潘仍還押候訂期復訊核奪 
[美租界捕房紀事]  
　　昨日穿虹浜左近同昌里第四百五十三號門牌孀婦徐吳氏不知有何寃抑遽萌短見自縊而死巡街捕聞之回告捕頭令包探劉光震前往查明核奪○昨晨五點鐘時東洋車夫某甲拉車至司各脫路偶與駐紥彼處帮同捕房巡緝之安抽兵某乙互相碰撞同營法國兵見之代抱不平將甲拘入營中用皮鞭痛擊數十下始揮之使出事爲一百十三號巡街捕所知回至捕房告知捕頭令某包探查明再核 
[解藥聲明]  
　　昨承隱名氏致書本館恊振所略謂去夏北方拳匪作亂順直一帶蹂躪不堪骸骨縱横遍地皆是現交夏令穢氣薰蒸時疫流行恐所難免特寄臥龍丹四百瓶痧氣丹一百五十瓶午時茶四百塊辟瘟丹八十塊霍香丸四百包雷公散八十件敬求轉送善會諸大善長代爲寄至京城内外廣爲分送云云本館恊振所祇領之餘遵卽將各藥轉呈濟急善會施子英觀察逕寄順直災區俾孑遺黎民得此靈丹疫癘自無從漸染是誠莫大功德也特書數言代災民九頓首之謝 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　二十三七鋪巡局函送傭婦黄阿寳扭控逃妓陸阿寳一案到縣前晚汪瑤庭大令提案研訊黄阿寳供隨陸妓爲　被陸借洋銀六百七十元四月初十日陸命同至伊之寄母姨徐姓家不遇而回中途被遁小婦人復回至徐家查局推諉不知因回妓院查檢衣飾已搬運一空計有三四百元後仍在徐家將陸妓尋獲爲此求追陸妓供稱年二十歲原籍湖州十二歲時被人賣入老長春堂爲妓至前年借債贖身遷至同慶里今春又遷至迎春坊共欠龜傭等洋銀六百七十元乏力措還往寄母姨家借洋不遂致不敢再回妓院並未將衣飾運出大令核得該妓逃遁爲徐姓所誘容或有之惟黄阿寳等祗知貪利借給洋銀致爲妓者無脫離苦海之曰亦殊可惡因大　申斥飭將陸妓交官媒變價理償餘候查明察斷○周茂祥控奚張氏盜賣祖墳等情縣主汪瑤庭大令於前晚提訊周供有祖父周三和戸名田單一張計地七分昔年抵押於奚姓得洋銀五元先祖於同治九年備本利洋銀十一元向奚贖取據云田車因匪亂失去遂由奚出立遺失契據自此仍歸小的家管業完糧迄今三十載有串可憑兹悉此田已由奚張氏盜賣於洋商頗得善價與論不理故此呈據控求訊追地保王阿林供是地向由周姓完糧管業今忽被奚張氏出售是實奚張氏供因檢得田單兩張係周刑兩姓抵下之産查得兩姓均已無人周姓計地七分邢姓計地一畝一分故此倂賣於洋商得價洋銀一千三百元是實大令曰旣係抵押之産不應私行擅賣本應掌頰姑寛著奚張氏交保限於七月中旬將周姓田單贖回交案核斷先具限狀存案 
[馬路工程局瑣案]  
　　富顧氏生有一女短不盈尺前被其夫在蘇垣價賣與淮安府人朱有林邇來朱携女至滬上就南市潮惠會館前隙地上搭蓋布篷招人觀看藉博蠅頭日前爲富顧氏之次女所見函囑其母來滬向朱領回詎朱不允彼此相持口角適爲某號巡街捕所見一倂拘入捕房捕頭令移解馬路工程局總辦葉孟紀司馬命提研訊富顧氏供小婦人之長女自被丈夫騙出售與匪人今欲領回求恩明鑒詰之朱供詞含混司馬怒判責一百板具結覓人保釋富顧氏交康源順保去准將伊女給領宗聚○甬婦江仙菊前被族嬸江周氏誘賣於寗郡某妓院作賣笑生涯近復帶至申江前日行經南市馬路某號巡街捕見其形跡可疑因卽拘入捕房捕頭令轉解馬路工程　總辦葉司馬研訊之下江妓供被族嬸逼令來申售與滬北某妓院爲娼小婦人家有丈夫不願作此無恥勾當求恩超豁江周氏供姪女有夫潛逃膽敢與人私識小婦人現願領回交與　夫司馬以供詞各執判令江妓暫送普育善堂留養俟周氏知照伊夫來局當堂給領 
[英美租界晚堂瑣案]  
　　王亮卿遣其子化南控汪士奎積欠彩票洋銀一百廿六元延不淸理前晚讞員張柄樞司馬提訊王亮卿遣其弟榮黻投案訴稱前者亮卿因欠和濟公司票欵被控到案亮卿不得已嚴催各戸赶將所欠及早繳齊不意汪士奎所欠一百廿六元仍復屢次延約叩乞究追汪供小的向在怡和廠執業前因賦閑無事向亮卿處拆票轉售冀覓蠅頭微利曾欠洋銀三十餘元並無一百廿六元之多求恩寛限自當設法淸償司馬以汪旣認欠三十餘元著照前和濟公司判案七折核算歸還洋銀二十五元交保措繳旋由汪之妻舅某　如　繳呈司馬卽准其保去○前者王宦倩二馬路裕興康信局寄遞捐官實收十紙至淸江齎呈惠源莊中途不知何故被輪船上洋人奪取信包抛入江中以致此項實收迄未送到迨王赴局查問始悉前情深恐局中人狡獪多端别有舞弊情事移文公廨請爲嚴查前晚司馬飭提局中司事華晉康至案研訊華供此項實收實被洋人抛入江中無可尋覓並無别情司馬著押候飭傳局主到案再行核奪 
[英美租界公堂瑣案]  
　　車夫楊芝廷冋鍾金泉徐恒禧拐騙得包車二輛後經包探竇如海拘獲解案請訊讞員張柄樞司馬商之偉繙譯判責二百板管押捕房一月○前晚某妓院轎夫徐阿三與城内某姓轎夫顧炳山遇諸四馬路互相口角馴致扭毆經九十四號西捕一倂拘獲解案請究司馬判責徐二百板顧一百板○工人高小陸孫光海因停工太早不服工頭陸光林約束肆意逞兇旋互扭三捕房聲訴捕頭命將高孫押候解訊昨晨送案請究司馬以高孫細故行兇情難曲恕判各責二百板枷示二日○前日戴三興向李阿堂索取欠欵洋銀一元不遂所欲勃然大怒遽持桌上盤子擲去傷李頭顱經五百八十號巡街捕拘案請究司馬判責戴一百板罰洋銀一元爲李養傷費○林桂貞行竊林掌林綢衣四件經包探陳金標拘案請究司馬判責二百板贓給還失主○余金生行竊陳開泰銅螺螄三百枚携至某姓舊貨攤求售經包探顧福祺瞥見拘案請究司馬判責一百板○包探趙銀河解匡坤三到案禀稱此人與李德寳同至章阿二酒店沽飲因欠欵糾葛口角扭毆匡怒遽持酒杯迎面擲去傷李頭顱經二百四十一號巡街捕拘入捕房今由捕頭令小的解案請究李已送仁濟醫館求治請爲鑒核章投案申訴前情司馬判責匡二百板管押捕房半月 
[法租界捕房紀事]  
　　昨禮拜五讞員杜枝園大令蒞捕房發落各案匯德豐小錢莊學徒張聽生於正月間私竊洋銀三百元賭罄爲莊主柴如桂扭訴公堂迭奉大令訊供責比今已及半載張挺押不理原告屢次求追大令以張聽生故意刁猾著　責二百板交柴如桂帶出著親友帮同淸理○湖南人趙玉林在奇兵營當勇因竊洋拘案經大令訊供押候查明復核昨據某包探禀稱因兵酒醉命趙送回營内酬謝洋銀一元並非行竊大令著當堂開釋○良濟藥房西人控張明德張福南拔去界石與論逞蠻因將伊子張銀華等兄弟三人拘獲大令判押候嚴辦昨日命提張銀華到案著重責二百板還押再核○偷兒李阿三行竊眼鏡兩副質洋銀一元一角當票售與案德元爲宋贖出轉賣經包探查獲解案大令判押候分别責懲昨日命提到案著李先行枷號一月期滿責放宋罰洋銀十元○金利源馬頭扛夫王趙子王西張雙喜毛春林因欲加扛力聚衆滋事控經大令訊供判押候嚴辦昨日命提到案著各枷號十天發馬頭示衆期滿責放○流氓朱阿明因與劉子才口角行兇毆擊控經大令訊供昨日提案著照原斷重責五百板出釋 
[蘇省官報]  
　　五月三十日請補沛縣周淸溱禀銷溧陽通境履畝淸丈差卽辭赴寗知縣劉廷鳳甲常昭内河釐局來撫院武巡捕杜步階由西安回六月初一日知州趙謹琪專丁來省禀知六月初一日缷辦盛澤釐局卽赴閔行厘局知縣胡智澄禀謝奉憲奬給淸訟局淸理積案勞績先行派委厘差一次理問金述華禀知攺委南路二叚夏防巡查差官醫局委員候選訓導高瑛禀知本日開辦夏令大局道庫大使楊廷魁禀知盤門厘卡期滿比較有盈奉飭留辦府經歴錢乘骢禀知改委閶胥門外二叚夏防巡查差長江水師瓜洲鎭標中營把總卜伯川押解郵州人犯來省禀到初二日首府三首縣均禀知在郡廟祈禱求　知縣趙　泰由奉賢公幹回巡檢劉寳琛禀辭赴寗初三日藩轅牌示照得武進縣小河司巡檢蔡延熙調補周莊司巡檢遺缺前以候補班從九品黄貴請補業經牌示在案茲查該員己由寗酌補海門同知照磨自應將員缺另行更補查有太湖東山司巡檢瞿傳壿堪以詳請調補委署靖江縣典史高元鑑禀辭赴任初四日長洲縣蘇禀知下鄉相騐元和縣王禀知署崇明任内交代於初限内算結藩轅監印李應庚禀知在順直賑捐局捐升主簿歸候補班補用 
 
 
 

Page 10

 
 
   
 
 

Page 11

 
 
   
 
 

Page 12

 
 
[彚疏奏錄]  
　　江西巡撫臣李興銳跪奏爲辛丑年籌備餉需江西司庫無力全籌循舊融撥漕項錢糧以資湊解恭摺仰祈聖鑒事竊准戸部咨具奏預撥來年籌備餉需一摺單一分於光緒二十六年十一月二十七日奉硃批依議單倂發欽此計單内光緒二十七年分籌備餉需銀兩指撥江西省銀二十四萬兩等因當經轉行遵照籌解兹據藩司張紹華代理督糧道丁乃揚會詳稱此項原係籌邊軍餉每年奉撥銀二十四萬兩自光緒十二年撥解起因司庫無力全籌歴經援照前解甘餉成案在於司道兩庫分籌奏明動用漕項湊解奉旨允准在案今司庫較前支絀更甚所有奉撥辛丑年籌備餉需實難獨力全籌惟有按照歴辦成案動用漕項請先行奏明在於司庫地丁釐金項下籌解三分之二銀十六萬兩道欵漕項錢糧内籌解三分之一銀八萬兩等情前來臣查動用漕項錢糧遵照部定新章應先奏明江西省奉撥前項餉需連年均因司庫支絀融動道庫漕項分籌湊解今二十七年奉撥銀兩該司道因司庫仍難獨力全籌擬援照融撥道庫漕項錢糧係爲籌濟要欵藉資湊解起見合無仰懇天恩俯如所請辦理除咨明戸部外所有奉撥辛丑年籌備餉需循舊融撥道欵錢糧湊解緣由理合恭摺具奏伏乞皇太后皇上聖鑒謹奏四月二十二日奉硃批戸部知道欽此 
　　李興銳片再署吉安府知府何師吕經臣撤任所有吉安府印務查有候補知府沈璘慶精明渾練堪以署理又廬陵縣知縣馮蘭森經臣奏叅革職所遺廬陵縣印務查有現署南昌縣事正任上高縣知縣江召棠才具開展堪以調署又代理豐城縣知縣周景祁贛縣知縣彭繼昆均經撤任所遺豐城縣印務查有大庾縣知縣彭厚基結實可靠堪以調署贛縣印務查有信豐縣知縣李用曾穩愼不苟堪以調署江召棠等任内均無盜劫三叅屆滿已起四叅及錢糧未完叅限將滿有關降調之案據藩司張紹華會同臬司柯逢時具詳前來除分檄飭遵外謹會同兩江總督臣劉坤一附片陳明伏乞聖鑒謹奏四月二十二日奉硃批吏部知道欽此 
　　余聯沅片再准部咨道府縣監塲等官保歸候補班人員應於到省一年後察看考核補用等因歴經遵辦在案兹查有候補道程恩培候補知府吳士愷李繩祺劉國宗候補鹽大使繆志名均試看一年期滿據藩臬運三司分案會詳前來臣查候補道程恩培年富才長候補知府吳士愷學優識裕李繩祺老成穩練劉國宗勤奮有爲候補鹽大使繆志名辦事勤謹均請留省照例補用謹會同閩浙總督臣許應騤附片陳明伏乞聖鑒謹奏四月二十二日奉硃批吏部知道欽此 
　　李興銳片再前准戸部咨議奏州縣交代各案行令分别已未完結半年奏彚一次等因業已行據藩司將江西省各廳州縣自光緒十二年起至二十五年下半年止所有交代各案查明已未完結詳經奏報並開摺送部查核各在案兹據布政使張紹華詳稱自光緒二十六年正月起至六月底止江西各州縣交代共計正署兼代二十任倂作十七案均經算明内惟前署永新縣事試用知縣吕懋承交代虧短銀兩迭催未據完解業經照章捐欵詳請會奏叅追現仍勒限完繳倘敢再延另行從嚴叅辦此外各任悉已淸楚並無虧短先後造具册結詳咨送部合將光緒二十六年上半年各州縣交代分别已未完結彚開銜名淸摺詳請具奏並據聲明此案因光緒二十五年下半年各州縣交代已未完結之案甫經詳辦未能越次出詳以致稍遲等情前來臣覆核無異除將淸摺咨送戸部查核外理合附片具奏伏乞聖鑒謹奏四月二十二日奉硃批戸部知道欽此 
　　李興銳片再查案准戸部咨倂案議覆御史梁俊等各摺鈔章程内開各省防軍練勇水師兵勇以後如有增减勇數餉數隨時咨奏咨立案等語業經遵照辦理在案兹查江西省上年籌辦江防並防剿閩浙土匪保護各處教堂添募各營分紥巡防彈壓現在教案將次淸結民情安靖自應次第酌裁以節餉需計裁澈九江定字營弁勇五百六員名新立親兵右營弁勇五百六員名所有兩營薪糧均截至光緒二十七年正月底停支又各給恩餉一個月分别遣送回籍據善後局司道詳請具奏前來除分咨戸部兵部外理合附片陳明伏乞聖鑒謹奏四月二十二日奉硃批該部知道欽此 
　　李興銳片再查前據督糧道李岷琛詳催完光緒二十六年分漕折銀五萬兩作爲第二批京餉委員試用知縣周思成領解前赴陜西省城行在戸部交收經前撫臣松壽附片奏報在案兹據代理督糧道丁乃揚詳稱據委員周思成回省禀稱奉委管解二十六年第二批漕折京餉銀五萬兩於二十六年十月六日起程由陸路按站前進十二月日十三日行抵豫省奉河南撫臣札行准行在戸部電咨據叅將蒯德溥電稟現有江西解餉過汴卽截留銀五萬兩交蒯德溥領行購運賑糧之用飭將管解餉銀解赴司庫兌收等因遵將前項管解京餉銀五萬兩於十二月十四日解赴河南藩庫投兌當領庫收回省等情詳請奏咨前來臣覆查無異除咨移部科外所有委員周思成領解二十六年第二批漕折京餉銀兩業經河南截留緣由理合附片陳明伏乞聖鑒謹奏四月二十二日奉硃批戸部知道欽此 
　　丁振鐸片再臣於本年正月二十五日接閱電鈔奉旨馮子材著調補貴州提督雲南提督著張春發調補欽此等因當查雲南提督篆務亟應　員接署以重營伍臣與貴州巡撫臣鄧華熙往返電商擬以現署貴州提督安義鎭總兵蔣宗漢調署其貴州提督篆務擬以雲南昭通鎭總兵何雄輝署理業經電奏奉旨允准恭錄咨行欽遵迅卽各赴署任在案所遺昭通通鎭總兵篆務查有記名總兵永昌恊副將留銳恒勇幹精明能耐勞苦堪以署理並節制鎭東江防各營勇俾資整飭又署鶴麗鎭總兵蘇掄元調省差委所遺篆務查有楚雄恊副將張鳳鳴樸實明幹營務夙諳堪以署理並節制鎭北各營單兵俾專責成除檄飭遵曁咨兵部查照外謹會同貴州　撫臣鄧華熙附片具陳伏乞聖鑒謹奏四月二十二日奉硃批兵部知道欽此 
　　李興銳片再新授江西督糧南撫建道劉心源現已到省自應飭赴新任除札飭遵照外謹附片陳明伏乞聖鑒謹奏四月二十二日奉硃批知道了欽此　 
　　頭品頂戴署理浙江巡撫湖南布政使臣余聯沅跪奏爲朝鮮國難民漂流到境照案由海道遣回恭摺仰祈聖鑒事竊照朝鮮難民向例委員由陸伴送至京轉送回國前因温州救護朝鮮難民高永復等由海道遣回較爲便捷經前撫臣奏報並聲明嗣後一律照辦在案兹據布政使榮銓詳報據署太平縣知縣程雲驥詳光緒二十六年九月初二日有漂流遭風朝鮮難民高辛吉等十五名救護到境杳騐船已破壞不堪修理由縣照例安頓撫卹經司飭將該難民等解送寍波由道轉送上海遣令回國准蘇松太道咨覆已將該難民高辛吉等十五名於上年十一月十七日押送招商局飛鯨輪船送至烟臺並咨東海關道照章資遣回國等情請奏前來臣覆覈無異除分咨查照並飭將撫卹銀米核實造報外所有朝鮮國難民漂流到境循例撫卹照案遣送回國緣由恭摺具陳伏乞皇太后皇上聖鑒謹奏四月二十三日奉旨知道了欽此 
 
