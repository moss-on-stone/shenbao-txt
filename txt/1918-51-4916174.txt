# 1918 - 51 - 4916174

 

Page 1

 
 
   
 
 

Page 2

 
 
時評 
[俄事（三）（冷）]  
　　俄事之最有關係者除俄本國外厥惟中國以壤地與之相接也然今日者日本上下對於此事已甚注意矣協約各國對於此事亦甚注意矣注意非他必思有以對付之不僅互爲談論之資也而試問中國之所以對付之者果已有成竹否耶 
　　夫兵事急於星火非若他事比也對付兵事貴在實行存亡勝敗之間祇爭先着若仍以國内戰例對付外敵抑亦誤矣 
[命令]  
　　二月二十六日大總統令特派劉承恩爲陜西宣慰使此令 
　　又令内務總長錢能訓呈離黑龍江省長鮑貴𨜮咨黑河警　廳警正孫世榮請免本職應照准此令 
　　又令陸軍總長段芝貴呈准奉一督軍兼省長張作霖咨請以普興補授福陵總管應照准此令 
專電 
[北京電]  
　　頃晤王總理言俄過激派如利用德奥俘虜擾及滿洲北韓日本自必出兵目下正在凖備我國以東省關係重要應竭力設防惟内政如此無餘力對外實爲遣憾余問湘鄂事尙有一線希望否王答惟盼譚速去與曹張王商有具體辦法戰禍或或以免湘事並不難决只須桂軍離去北兵撤回事即可了昔曾盡力於此奈未辦到王又言陸譚或已有成議否則譚必不肯赴湘余問王能銷假否答給假本非病惟無補於國而家事復坎坷不日擬回津料理家務銷假一層現不能講到（二十六日下午五鐘） 
[北京電]  
　　馮電張曺自二十五日起令停戰一星期（二十六日下午四鐘） 
[北京電]  
　　張敬堯與王占元意見不合馮曾電令曺錕疏解昨曺來電謂張王前次小生誤會今則政見漸合云云（二十六日下午四鐘） 
[北京電]  
　　政府因陜省變亂擬派大員前往宣慰（二十六日下午四鐘） 
[北京電]  
奉省以二千餘人駐秦皇島示威（二十六日下午五鐘） 
[北京電]  
　　據政府人言陜陳督有親兵二千專待購運之械現在潼關竭力維持械到則勢力必一振（二十六日下四鐘） 
[北京電]  
　　某派仍力排和議攻馮甚力（二十六日下午五鐘） 
[北京電]  
　　中日共同出兵問題將在公府特開會議解决（二十六日下午四鐘） 
[北京電]  
　　對俄問題政府已預備開始交涉（二十六日下午四鐘） 
[北京電]  
　　出兵問題已開始與各國交涉閣議密商此事待决後徴各省意見（二十六日下午五鐘） 
[北京電]  
　　閣議决定出兵即開府議段祺瑞一時進府密商三時始散（二十六日下午六鐘） 
[北京電]  
　　鮑貴𨜮電俄過激派勾結德俘意圖滋擾擬即日宣布戒嚴以資防備（二十六日下午四鐘） 
[北京電]  
　　錢代總理於昨下午分謁日俄英各公使並霍中將討論防德問題（二十六日下午四鐘） 
[北京電]  
　　霍爾瓦特前夕宴曺汝霖田文烈等席間談話甚長（二十六日下午四鐘） 
[北京電]  
　　懲馮玉祥令純出主戰閣員之主張馮不自由（二十六日下午五鐘） 
[北京電]  
　　七年公債現以千元票一部出售餘由王包攬（二十六日下午四鐘） 
[北京電]  
　　張懹芝又言昨日出發（二十六日下午四鐘） 
[南京電]  
　　張懹芝今日三時半抵浦五時入城住軍署西花園（二十七日下午九鐘） 
[武昌電]  
　　養日至今各守戰綫無事南方有要求取消討伐譚程赦免梁周等令即退岳軍說預料難成（二十六日下午五鐘） 
[香港電]  
　　昨日賽馬場蓆棚坍倒失火死傷人數尙未詳知但災場已查見屍骸六百具除葡人日人一二十名外餘皆華人（二十七日下午二鐘） 
[香港電]  
　　昨晚八時程璧光在海珠登岸時被人狙擊發鎗兩響胸受重傷兇手脫逃（二十七日下午二鐘） 
外電 
[東京電]  
　　此間大衆今注意保衞遠東和平以防德國勢力由西比利亞侵及遠東且有慮及德國潛艇與飛機不久將由海參崴活動者故衆意日本今急宜設法防杜至其第一步要在阻止遠東俄國鐵路落於敵手云聞西比利亞有德奥兵二十萬人均經釋出給以軍械即此一端足爲大患政府現雖嘿然無言但可信其必已佈置大定俾全國遇必要時卽可挺然而起政府且恐稍有不愼將使列强疑及日本應付因俄國瓦解釀成之新時局之眞丄南嚮故事勢縱急仍須先與英美及其他協約國商妥並得其保證聲明日本有保衞協約國利益及遠東和平之完全自由無庸慮及見疑等情聞閣員數人因危機日迫主先行事而首相則擬出以謹蓋不欲爲人誤會而謂日本乘機增進其利益也（二十五日） 
[東京電]  
　　本野外相今晨在上議院演說俄事旣曅某議員以海參崴恐將成德國潛艇與飛機之集合所請外相注意本野答稱政府對於此事必不懈怠又有一議員謂東方唯一强國有行事之必要能力者厥爲日本當此危機漸迫之際政府何以躊躇觀望日本大可及早發動勿失時機但恐政府對於列强感情顧慮太甚耳本野外相答稱對於此點今尙未能切實宣告 
（二十五日） 
[北京電]  
　　蚌埠未續有疫症發現之報告張家口在官埸方面雖無發見疫症之消息惟據私人報告張家口確有疫症係由騾夫傳來騾夫行賄於衞兵故得過關甘肅消息謂疫氣西行已至寗夏府北面之三道河比敎士一人已死於疫尙有三人亦染疫（二十五日） 
[廣州電]  
　　中央政府所派之鹽運使丁乃揚刻由莫擎宇省長撤任另委參議員李某繼其職滇黔已應允廣州軍政府攤付國會常會經費之請求（二十六日） 
　　以上路透電 
[北京電]  
　　山西防疫局報告二月十九日疫死七十五人二十日死八十六人二十一日五十五人二十二日二十七人二十三日四十人北京於十九日發見疑係患疫而死者四人迄今六日未見疫症蚌埠亦無報告（二十六日）英使署電 
[香港電]  
　　賽馬場頃遭慘厄華人之觀壇全行坍塌踏死數百人且因登時起火焚斃者復有數百人目下火仍未熄有兵士有場助救觀壇以竹建成上蓋蘆蓆火勢甚熾半小時内全成灰燼故施救非常危難現已由餘燼中檢出焦爛之屍多具西人觀壇已改爲醫院俾就近療傷場中西國婦女亦奮勇救難死者中有葡人數名電話線曾被焚斷致信息爲之阻滞附近球房亦被殃及平民因施救而受傷者數人頃間有一英國水手受傷昇入閱院已失知覺賽馬之舉業已作罷觀　焚燒之際如一洪爐火燄騰起高約五十英尺有已攀登壇巓圖逃之數人仍失足墜落火窟婦孺之啼哭求救者慘不忍聞而多爲烈熖所呑場中之摩逹車與私人之車輛均經臨時佔用驗屍場死屍枕藉各醫院幾爲受傷者佔滿港中各艦水兵應召協助陸兵圍守災場餘燼中堆積焦爛之屍甚多面且不能辨認被焚觀壇之一乃屬於日本慈善會故恐罹災者尙有日人也日總領事率同屬員偕慈善會會長蒞場查閱拋稱日人死數須待調查後始能估計之梅督與警務長等當時均親臨督救其肇禍原因傳說不一或謂乃匪徒故意驚亂衆人以圖搶刦所致民立醫院收容三十七人已死三人皇家海軍醫院收容十二人已死一人東華醫院收容十一人滙豐銀行之收賬員三人不知下落由餘燼中檢出之屍已有二百具尙有若干今尙未悉（二十六日） 
[北京電]  
　　聞海軍部已與三井洋行訂定無線電報合同内容未悉（二十五日） 
[北京電]  
　　國務院令長江一带各督軍司令竭力保護航行長江之外船並轉飭屬員切勿干涉外船行動免生悞會（二十五日） 
[濟南電]  
　　濟南死四人由醫學專校檢員視察係患肺炎疫而死刻正討論防衞方法（二十六日）字林報 
[北京電]  
　　據某戰時國際委員談對於西北邊策國際委員會會議近將開會研究惟中國最所懼者爲德人擾亂新疆外蒙之事故中國政府現正籌劃防止之策云（二十六日） 
[北京電]  
　　二十六日徐東海推薦張壽齡爲國務總理（二十七日） 
[北京電]  
　　昨日財政總長王克敏訪問日本公使館所爲何事雖當局者秘而不宣然據外間一般之觀測謂商議關於邊疆出兵之借欵問題（二十七日） 
 
 
 

Page 3

 
 
[北京電]  
　　霍爾瓦特將軍於今日（二十六日）午前偕同俄國公使訪日英兩公使面議西比利亞及東清鐵道之問題（二十六日） 
[北京電]  
　　二十六日馮總統電曹錕張懐芝報告外交之危機並徴求和戰孰宜之意見（二十七日） 
[北京電]  
　　張作霖强奪由日本購買之槍械之大半且派其一旅之軍隊南下其中一部已經過山海關其目的似欲威脅馮總統褫奪李純之職或謂此等計劃實出於徐樹錚輩之主使（二十七日） 
[北京電]  
　　政府因張作霖離奇之舉動特於昨日開總統府會議時研究對付方法决議由政府同時發兩電於張作霖一係詰問理由一係示撫慰之意者（二十七日） 
[北京電]  
　　消息靈通之某氏觀測張作霖之舉動云彼實際能强迫馮總統與否尙屬疑問其出兵之眞意蓋將援倪嗣冲也（二十七日） 
[北京電]  
　　某協商國外交官云中國政府按照時局似欲從速决定正式總理如田文烈錢能訓等均爲適任者且其地位亦頗便於就任而段祺瑞梁士詒等均有現時未便出山之理由但協商各國皆切望有聲譽素著之人士出而打破責任規避之弊以處理其時局云（二十六日） 
[漢口電]  
　　在岳州下流金露山附近擱座之日清公司大亨丸船已離沙於二十六日無事抵漢（二十六日） 
[漢口電]  
　　張敬堯於二十六日訪謁日本領事館聲明督戰二十七日將前往戰線（二十六日） 
[漢口電]  
　　王督軍對訪客言岳州總攻擊準備旣完惟欲勉强取和平手段起見現與曹張等協議一切云云但一般内外人觀測者謂主戰派如張曹等南下後旣經半月迄今未開始攻擊岳州由此觀之南北兩軍妥協議業已進行云云（二十六日） 
[廣東電]  
　　昨晚（二十六日）八時程璧光被暗殺兇手未獲（二十七日） 
[東京電]  
　　據二十四日俄京來電内田大使似尙未出發其他各國使臣之舉動亦未接確電俄京現已宣布戒嚴令（二十六日） 
[東京電]  
　　拓殖局長官白仁武氏今日被任命爲製鐵所長官法政局長官有松英義氏奉命兼任拓殖局長官（二十七日） 
[東京電]  
　　駐華日本公使林權助氏屢次展延歸任日期現定於三月初旬從速歸任（二十七日） 
[東京電]  
　　傳染病研究所助手田村氏於研究豫防肺百斯篤血精之際感染病毒於昨晚逝世（二十七日） 
[哈爾濱電]  
　　俄德媾和條絢已經締結德國所提出之媾和條件全部爲俄國承認（二十七日）　　 
　　以上東方通信社電 
戰電 
[俄京電]  
　　過激黨通信社宣稱國民委員會乞助文已大生效力國民今踴躍投効數日之内執戈者不下五萬人此外尙有願戰之兵士俄京愛沙尼亞里陶宛回敎徒聯隊已挑選精壯組織特别衬會黨聯隊婦女之願執戈以抗德人及加里定將軍之徒黨者頗多基夫莫斯科比斯柯夫情形正同過激黨執政者發表文告謂德軍之進攻僅屬德人求糧者所爲且謂德兵因抗令不肯前進而遭鎗斃者纍纍該黨冀以空言安慰人心以免人民暴起爲難一面又稱中等社會與無賴之文士現急待德軍之抵推翻軍工代表會之大權故必須迫令若輩從事防禦工程云軍工黨國會開會時主席斯佛特洛夫氏請各員注意外間及對政府之示威與動且謂軍工代表會幹事員必須携械自衞云京畿參謀處出示宣布戒嚴令謂如有盜賊及反對革命者並德國間諜等起抗政府均須鎗斃如有私藏糧食或違令不將城中糧食報告參謀處俾按定價購買者亦須鎗斃凡未經當道許可所儲之炸彈均須交至當地軍工代表違者失法律上之保護各報所載關於政府及戰地傳來之消息務求翔實如違令妄載謡言則禁止發行並拘辦館中人員過激黨總司令克里倫柯氏致電德國參謀部請再休戰因俄國已接受德國媾和條件之故過激黨領袖里林氏力主接受德國之條件因陸軍今絶對不肯作戰否則彼將告退云（二十四日） 
[巴黎電]  
　　奥國外交大臣塞林伯爵致無缐電報與特羅資基氏謂奥國擬會同其與國與俄媾和（二十四日） 
[瑞典京城電]  
　　瑞典已與俄國商定俄兵芬蘭兵退出亞倫羣島事宜瑞典兵一隊已赴該處維持治安（二十四日） 
[海牙電]  
　　星期六日德奥布首相與羅首相在布克哈萊開始談判要求割地讓布並以經濟利益予奥且許羅首相於數日内答覆羅首相現赴若西商諸羅皇（二十四日） 
[亞姆斯特丹電]  
　　中歐帝國擇布克哈萊爲與羅國媾和地點顯因欲將羅國治權委諸袒德派之手若輩今仍留居被佔土地布國代表已赴布克哈萊參與媾和談判財政大臣託乞夫氏爲代表主任啟程之前曾告國會謂布人擬以全力恢復杜白魯加（二十四日） 
[倫敦電]  
　　德國公報云德軍大戰後佔據俄國里伐爾鎭及泊里浦斯湖南之貝斯柯鎭（二十五日） 
[倫敦電]  
　　土軍現復從事佔據亞米尼亞旣入重要之歐新乾後即佔領泊拉太拉距特里比崇僅八英里（二十一日） 
[倫敦電]  
　　桀特士爵士今日在倫敦演說謂戰事止期一時尙無希望今需兵之急爲前所未有俄國之脫離戰爭與美國之大風雪使人力問題大爲變動俄國之携貳已使德國於西歐陣線之兵力足與協約國抗衡故協約軍目下不能覓取確切之利益而須維持兵力以待美軍之抵云（二十四日） 
[羅馬電]  
　　意國下議院於外交大臣及首相演說後已以三百四十票對四十四票通過信任政府案（二十四日） 
[倫敦電]  
　　今晚海格將軍報稱敵軍在白路特山特襲擊失利被俘者十五人内有軍官一員英軍敗襲擊伊泊爾柯米萊運河防營二座之敵軍敵砲隊殊爲活動沙歇河附近與亞美蒂愛爾東南尤甚（二十四日） 
[倫敦電]  
　　銀市星期報告云市况沉寂價復稍落上海匯兌率仍堅定據華盛頓消息美國將於四月前以金百萬鎊供給墨西哥墨西哥則取銷現銀出口禁令果爾則來源之增多似可隨時而進印庫存銀之少爲一九一三年十一日以來所未有（二十一日） 
公電 
[程潛通電]  
　　馮代總統岑西林先生陸巡閱使各報館均鑒頃閱報載張敬堯通電云已攻克蒲圻云云查聯軍進據岳州之後所部各軍分守湘邊並無一卒越及鄂境蒲圻本係鄂軍駐守之地攻克之語何來張敬堯通電語涉含糊恐招誤會用特通電聲明伏乞鑒察程潛 
要聞一 
[北京特别通信（一五三）（飄萍）]  
　　二月二十四日俄德媾和之影響日本出兵之時機内外形勢益艱危南北兩方曷覺悟往歲三月中旬我國方對德宣布斷絶外交關係而其時適有俄國革命之警耗逹於北京愚在本報通信（題曰斷交聲中之伯國革命）中有一節曰俄事發生而後我政府與國民間所首欲致問者即爲是否將予歐洲戰局以絶大之影響（原註曰如俄德單）獨講和之類）此不僅關係俄國内政與我之外交步驟亦有關係者也今日（三月十七）此間某某等報推論此事其大要曰（俄國之親德派多爲貴族革命而成則貴族失敗親德派之主張不行歐戰前途必不因是而生影響）余以爲此種評論未免過於武斷且所引以爲佐證之理由失之簡單不從根本事實研究終非吾人所敢附和所謂根本事實者須知革命之主要原因乃起於生計困乏引起下等社會之不平革命黨旣利用此種時機圖政治之改革則凡與此類多數之下等社會心理不相容者不得不力避之初無關於親德可不親德尙有一種事實勢必隨革命之成功而發見者假令俄之革命而告成功則今後建設頭緒紛繁非先捨去外事專力於内政則新政府之基礎將無鞏固之望凡此皆不得不然决非對外親疎之感情所可左右之者故俄國此次之政變無論直接間接必不能與歐洲戰局毫無關係云云 
　　嗚呼此吾人一年以前之拾想且其時未得俄事詳報此種推想之合於眞理與否殊難自信不謂幾經變遷幾經波折歷一寒暑而俄德單獨媾和竟有實現之今日然今日何日以我國内部紛爭最烈凡事且不能及俄國之時代也政府接駐俄劉使報告知協商各國駐使不日皆將撤回我國應作如何辦法於是昨日之閣議議此府議亦議此馮段會見面商頒布參戰督辦處組織條例原因亦即在此（該條例今明公布）然彼頑鈍無識之内閣閣員在閣議中之所議决固猶是先在懲辦主張議和之馮玉祥也殆以爲國家可亡主和者終不可不報以一矢嗚呼國家將亡必有妖孽今之主戰閣員誠可以當之而無愧矣 
　　愚今略以所聞一述俄德媾和而後及谥東亞之影響國人苟知懼者當速求所以自存之道自存之第一前提即在速冺國内之紛爭以全力維持東北之安謐時機已急稍縱即逝幸勿河漢斯言俄事影響之最大者有如左記 
其一從前限於中歐東歐之戰爭今後將移於東亞也俄德媾和旣已成爲事實聞德兵不日即赴俄京與西伯利亞一带所有德奥俘虜相聯合以注意於我國之東北我國東北之設備究竟已何如耶其二新疆一带之回𦆑與俄國回𦆑漸成勾結之勢將與土耳其成一致之行動也此事得諸楊新督之緊急報告據其來電則情勢危迫已甚政府將何以爲之所耶其三日本出兵西伯利亞之計畫今且認爲不得不然之時機不日即將見之於事實也此項計畫喧傳已久愚昨日已有電告俄國霍將軍之來京關於東清鐵道讓與問題亦即爲出兵條件之一政府昨方致電駐日章使令其一探内容似有願與日本共同動作之傾響然萬一我國亦須出兵將以何種軍隊開赴耶若曰一任日本之自爲國家之面目與地位當自降於何等耶 
　　上之所陳不過略舉一例外交上之危險情形旣已如此返觀長江一带之現勢與政府中人之所設施又何如乎方今提一旅之人師雄視武穴昌言主和爲全國所注意者爲馮玉祥馮之不先不後行至武穴而始有此種表示其與李陳各督之心心相印無待明言昨日閣議决定褫馮玉祥職交曹查辦而河間尙有難色故命令暫緩發表據政府中人表面之詞謂須待曹倪兩督布置周妥而後發反以必然之故則曰政府之威信所關也愚對此種無意識之言動期期以爲不可馮旅主和迹近抗命威信云云不無片面理解然試問現政府成立以來其信安在無信不立威又安附政府固曾頒停戰布告矣其言非公非私若算數若不算數馮玉祥之電亦作如是觀可也若曰以岳州失陷與否爲和戰之標準湘省要求北兵退出岳州爲日已久政府而果欲保威信者直以北兵退出岳州保守鄂境旣示讓步復免敗辱斯得之矣故馮玉祥旣無他種舉動政府從而懲罰之以徇倪嗣冲輩之私意即令馮旅全部化爲灰燼不足爲解决時局之助况荆襄往事爲南軍攻岳之口實李陳各督亦曾屢發主和之言吾恐政府冒失爲此又將牽一髮而動全體不知其意何居愚深望所預料者不至成爲不幸之事實也當此内外情形危急之秋吾人職司言論應竭愚誠以供獻於全國今因限於篇幅僅揭大要如左（一）北方之某某兩派應覺悟於自身所處之 
　　地位與能力合則兩成分則兩敗宜速息其報復之心 
　　（二）政府惟當保持長江一带之現狀使無他種變動不宜因懲辦一二人又與南軍以口實且失多數之同情致時局益陷於紛擾 
　　（三）譚組庵從速赴湘陸幹𨜮宜開誠布公令在湘桂軍歸譚節制以解决湘局而弭全國鉅禍 
　　（四）曹仲珊張舜臣應急收回軍隊開赴原駐地點與南北共商對外之策 
　　（五）政府宜速罷龍濟光與劉存厚粤局使復原狀川省即以熊克武爲督軍除應駐川滇軍而外飭唐繼堯收束率回原省 
　　（六）鑑於選舉之不可能行政腐敗之益危險臨時參議院騰笑萬國决不足以代國會職權宜速恢復舊國會以免總統任滿圖基斷摇成不可收拾之局而亡國 
　　（七）現内閣宜自解組另立南北同意有聲望之内閣 
　　上所述者以外交危險國内各派互相讓步爲前提故有此七種理想若理想即能成爲事實國事或有幾分可救不然倒行逆施爲處作佷則其結果亦無待於愚言矣所願全國稳健之國民一起而主張之時機已急稍觀望便已無及也 
[南京快信]  
　　張懹芝昨由蚌來電准二十七日到寗報傳張於二十四日過浦逕赴南昌等說均不確 
李督在黃振魁所部之第三混成旅挑選兵士五百名改編爲内衞隊 
　　皖省長黃傑敎育廳長盧殿虎財政廳長劉鴻慶均於今晨由蚌乘車過寗轉輪回安慶 
　　魯議會代表孔祥柯於昨日到寗 
　　省立各學校業於昨日一律開學 
財廳昨委郝增祺爲常海稅務所長張子益爲宜南稅務所長方松林爲泗源溝釐局長陳世猷爲開徐鐵路捐局長文林爲同里稅務所長 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[俄德單獨媾和後之影響]  
　　各使之離俄消息西伯利亞之亂機出兵問題邊疆問題昨據外交界消息日本駐俄大使内田康哉氏經外務省許可即日離去俄京至協約國大使公使行踪據彼德格勒二十電决定於十二小時内退出俄都但德兵業已逼近墨斯科芬蘭及瑞典腦威諸處均被隔斷不能前往行蹤如何尙未能悉我國駐俄劉鏡人公使於十九二十日尙有來電報告俄京近狀政府復電令與協約國外交團爲同一行動想歸國之期當不遠矣 
　　德國對俄軍隊大半均已抽調赴西歐戰塲東歐方面尙有十萬人左右其前鋒已開近莫斯科尙有運械赴西比利亞接濟德奥俘虜使擾東方之訊二十四日楊增新陳毅來電均謂德俘已在暗中進行等語危狀自可想見又一消息俄德媾和而後據外人消息德軍隊即將開赴俄京其將來確定計畫在注意我國東省新疆蒙回之地不久必有無數問題發生云日美兩國對於俄德擾亂東方之態度略有可紀者先是俄國過激黨在西比利亞及海濱省各處爭奪政權擾亂平和美國因係俄國内部政爭不願出而干涉美國駐日大使曾在東京聲明吾協商友國對於俄亂似不宜以武力壓服云云此前月間事也當時屢有日本出兵西比利亞之風傳然皆未成事實最近俄德議和德俘謀擾實與俄國内亂不同美國似已不復堅執前說日本决先出兵二萬由海參威開赴西比利亞並願中國亦出兵二萬會同前往曾數次與我國秘密商議我國將以段合肥爲司令與日本爲共同行動惟茲事並未完全决定政府昨已急電駐日章公使令其探察日本政府之意見現尙未接覆電二十二日段芝泉應召入府似就參戰範圍有所諮詢蓋當局向以參戰問題限於法國方面爲言者近已增廣範圍西比利亞方面亦擬并歸籌辦矣 
　　駐俄公使劉鏡人二十日電云俄新政府於十九日下午二時與德正式簽約爲無條件之媾和德軍團將由瓦薩移到俄京各協商國公使將退出彼都劉亦請示行期公府及外交部因有前日之會議聞日本决定出兵赴西伯利亞段督辦前日在府表示應與日本取一致行動衆皆贊成並聞政府且有組織中日聯合軍赴俄之議 
　　又一消息德人現運大批軍械至西比利亞接濟被虜之德俘使之擾亂東方新彊督軍及庫倫辦事大臣均有電告德俘已暗中進行現勢甚危請政府迅籌防禦之策近來俄國秩序大亂俄邊防務日亟政府昨接江督鮑貴𨜮來電謂前令繳械之俄國過激派兵現又回中東路及哈埠一带勢甚猖獗不可制止請速籌兵設防以備萬一云云 
　　昨據黑河歸客云黑河對峙伯境之佈拉戈月生斯克近來過激派愈聚愈多共有四千餘名聲勢甚大凡該埠旣所屬各地之伯國富商大賈被其搶掠者十居八九我境黑河人民非常恐慌大有草木皆兵之勢自流金由哈爾濱逐出到佈後極鼓惑俄之兵工即將該埠舊有俄官一律逐出境外該黨連開大會欲雪哈埠被逐之恥現向僑俄華商强迫增捐華商不肯輪納竟被搶掠一容並戕斃人命聞該黨兵士横行無忌或二三十人合爲一隊或四五十人合爲一隊屢次越界向中國地面騒擾近靈洛地方（華界）突有俄兵四十餘名越界將中國商店肆行搶掠刦去五十餘萬元人民損失約在大洋一百餘萬元黑河張道尹以俄兵越界搶掠妨碍治安特一面照會俄官府嚴加禁制一面令沿邊一带嚴行防捕並電報軍署 
[總理之繼任問題]  
　　錢總理兼任之時本申明暫代王士珍現雖給假究之仍未正式傾倒當局故爲此藕斷絲連之辦法者亦預料改組手續必極困難也目下傳聞繼任人物如楊（士琦）王（芝祥）梁（士詒）三人均各有統系之關聯楊屬段系王屬馮系梁屬交通系皆極顯明此系之所推重當然即爲他系之所對互相牽掣暗潮因之而烈即使勉强發表亦必將另有强力之抗拒當局之特别愼重者實由於此在一班揣測者言之現因牽掣力非常巨大恐將均歸無成最後或仍由王聘老銷假任事亦未可知又一消息繼任内閣之人物因各方面暗爭頗烈深恐一時不易解决遂有暫由錢總長爲無期代理以維現狀之耗惟昨據國務院方面消息錢之代理已經數日各省尙無一處來電歡迎不惟面子難堪尙恐發生困難現錢亦自諒難於久任已連請總統趕即催命王總理銷假或改組正式内閣聞國務院秘書長惲寶惠此次决定並不辭職亦於政潮上有關又聞馮總統及錢代總理日昨曾以個人名義致電南寗陸武鳴上海岑西林二氏内容係專述王聘老准假後錢幹丞萬不得已始允暫行兼代詎聘老今又决計辭職其勢斷難挽回而徐菊老熊秉三均不肯擔任此項重責當此外交風雲日亟中央因鞏固國基以免陷於無政府地位起見擬敦請楊杏城暫維艱局請求陸岑二氏同意並請發抒政局上意見電末並云深望幹老雲公眷念國局表示同情云云 
[東鱗西瓜之時局京聞]  
　　政府致曹張之密電新聞編譯社消息云自俄德外交直接影響於東亞日本即將投袂而起際此時局我國尤首當其衝聞馮段密議主要在外交問題且以我國處此外交情勢之下國内禍亂亟應如何收拾亦曾詳細商議旋即密電曹張詳述外交上急遽變化情形不可不求國内問題之速行妥洽令曹張相機辦理 
　　參戰軍師長之擬定參戰督辦處組織令不日發表頃從某方面所聞段芝泉督辦因東北外交日益吃緊我國出兵西比利亞問題或不能免前日元首傳見段亦曾談及此事已擬定暫編參戰軍四師並擬派靳雲鵰曲同豐湯薌銘陳文運四人爲該四師師長如得元首同意不日當可發表 
　　靳曲同日出京之原因二十四晨靳雲鵬曲同豐二氏奉段督辦之命赴津會某國領事協商參戰借欵因美使離京前曾言此借欵可望彼政府允許而天津之美商納某亦從中斡旋段於前日公府會議時曾表决日本進兵西比利亞則我國應當與之取一致行動欵項問題不得不再策一鞭故令靳曲赴津就商此事 
　　鄂督將任三路勞軍使公府消息政府分任曹　張敬堯張懹芝爲宣撫檢閱專使及攻岳總司令其權限已屬平均大總又以湖并王子春督軍應付三路大軍頗能任勞任怨惟武漢地當南北要衝關係綦重深恐再因權限上發生衝突特擬任王鄂督充三路軍隊勞軍使俾資和衷共濟以維艱局日昨元首曾與錢内閣面商俟徴得王督軍同意卽以明令發表 
　　岑西林最近之要電岑春煊昨致中央電略云迭次奉電囑勸組菴回湘業經一再敦勸組公一以桑梓爲重一以外交緊迫業已面允即日就道先赴鄂垣與王曹張諸公會商妥善立法以期早息内訂共禦外侮當用組菴煊名義電致湘省阻其停止攻鄂靜　　 
候調解頃接譚浩明程潛電稱曹張兩路軍隊連日進逼乞轉詢等語伏懇速定辦法開誠表示如仍依前議乞電令曹張暫勿進兵煊即促組公回湘維持一面電令南軍仍守疆界雙方停戰聽候解决否則匪獨有負組公慨允之盛意卽煊亦難負調人之責矣 
[外報之武穴通訊]  
　　英文楚報十九日武穴通訊云漢口華字報近來所載新聞似多失實之處頃閱十八日楚報之華報譯要欄内載有新聞一條據謂馮玉祥拘禁廣濟縣知事云云吾人讀之不勝詫異實則廣濟知事不獨無被拘情事且與馮旅長和衷共濟謀供給軍需之道昨日該知事始由廣濟來此正爲軍需起見也記者遇見馮部下軍官彼等否認馮旅長宣佈獨立之說又謂馮旅長並未在浦口擅自扣留招商輪船裝運兵士馮果不願服從命令則何必移軍隊由浦口而至武穴自取煩勞乎據該軍官言馮忠於國家但馮與部下皆以當此時局南北相爭同室操戈實無理由苟無少數人自圖私利之野心則和議可以立成云云某北京訪員言及馮旅長曾下評語曰凡軍人擁有一小隊武裝苦力者輒高自標榜是說也施於馮旅長適爲無價值之　言今駐於武穴之大批兵士乃軍裝極佳軍紀極整之軍隊爲吾人前所未見者也江新江華已於上星期六日離此江孚江永已皆卸去貨物與兵士故今日亦可駛往他處但至午時猶未離埠貴利船星期六日開出星期一日又駛回武穴有居民四萬人今又加以數逾萬人之軍隊久留不去則糧食一事將成難題食價今漸漲起有較前貴至一半者而駐此之兵士一時似未必他適故糧食問題必日見嚴重今招商輪船傍躉船而泊他船遂未能卸貨商舖接濟因以日少是非解决糧食問題之道似他船來時招商輪船宜騰讓躉船約一二時以便他船卸貨此事極易爲之但官場似尙未思慮及此上星期日午前敎堂舉行祈禱禮馮部下將士到堂參禮者不乏其人彼等皆基督敎徒專心壹志從事祈禱吾人對之深爲歡迎並祝中國軍營中多有此種軍人焉 
[湘鄂戰局停滞之原因]  
　　馮玉祥主和用意張敬堯主戰宣言屬河間主和不主戰其隐微人多知之前者以南軍下岳直攻鄂境不能不趨向主戰然慮段派施其報復手段或戰而不利並失去湖北之地盤是以長江三督於宣戰令下以後仍不變其調人態度於軍事布置上並隐含牽掣主戰派之意味劉詢之第十五師張守昌之新編第六混成旅馮玉祥之第十六混成旅雖開來援鄂或屯駐於武漢或逗遛於半途其中實有絶大之作用焉近者陸榮廷因粤東内訌日烈桂軍在粤恐不甚和洽故有先撤湘岳間桂軍表示言和誠意之議而馮玉祥積極反對主戰亦由是而起夫馮一旅長耳其軍至多不過萬人所據武穴彈丸之地東界皖西鄰鄂北屬豫南接贛與西南獨立區域均相隔甚遠不相聯絡使無大有力者爲之後援一旦中央憤怒派兵申討豈不受困垓心陷於絶地耶數日前鄂中盛傳馮旅有不稳行動王子春仍處之泰然武漢紳商有叩以武黃間是否將起兵禍者王惟言是出誤會决與鄂境無碍其時軍政各界以總統理均有不贊成褫馮官職意咸疑馮之舉動或受中樞旨意迨馮反對開戰巧電到京總統雖有令曹使王督對於馮旅嚴重警戒之電（此電到鄂王已加派十八師一混成團駐紥黃州又派二師數營出防大冶鄂城興國曹使方面則未聞有派兵往下路之說）同時卽密令曹張暫緩一星期攻岳張敬堯於十九日往蒲圻預備頒總攻擊命令二十日復折回武昌至今戰事變爲沉滞狀態即爲馮旅一電之效果總統之以皖派威脅西南以直派牽制皖派或眞有此作用然操縱偶或不善愈陷大局於紛擾此數月來政象之詭譎戰禍之延長已足槪見一斑矣聞譚組菴有昨已抵漢與曹仲珊王子春磋商和議之說前湘督劉人煕亦由湘過漢往寗運動和局今日在湘中稳健一派之諭調無不以罷兵息民爲急務深望桂軍退去以輕人民擔負然桂軍豈肯輕退卽退亦未必肯盡退縱幸而南北和議告成湘桂間將來恐亦難免争端至曹仲珊近日態度已稍變爲和緩對於和戰似地兩可之間所積極主戰者惟張敬堯一人張於往蒲圻視師之前與人談論戰局略謂北軍雲集精勁可靠三路戰線布置已備日内實施總攻擊一星期可復岳州業經電逹參陸處並令行各指揮一鼓作氣以符期限云云張對於馮玉祥之舉動大爲憤慨謂陸榮廷主和通電實爲狡滑慣技不可再受愚弄已會同曹總司令連電中央陳述一切又謂吾輩主戰爲促進平和之捷徑必先挫西南之威燄使彼降心求和而和平自速統一可期否則四分五裂亂無窮期現已充分準備攻克在即如再乘間言和是反抗中央命令挫北軍勇氣損中央威信咎有攸歸云云張氏主戰之决心於茲可見而岳蒲一带連日小戰不已即爲此也茲覔得張氏兩電附錄中左北京大總統國務總理各部總長參議院長警察總監步軍統領除雲貴兩廣湖南各省督軍省長各都統各巡閱使各護軍使各鎭守使各司令各師旅長鈞鑒華密第十六混成旅馮旅長玉祥寒日通電所述各情於前敵軍心不無妨礙現在討伐命令業經頒布凡我澤袍自當一致進行克盡軍人天職當由堯覆電勸告其文曰抵漢以來種種風聞均謂吾弟已在武穴獨立當卽電逹台端請其卽日來漢以息浮言尊處覆電並寒日通電先後到漢查閱之餘祗悉吾弟不願以鬩牆之爭致招滅亡之禍按兵不動意欲促進和平心跡無他人所共諒抑敬堯竊有進者我輩軍人除服從命令保衞國家外絶無他種職志可以對外宣言此次南北戰爭毫無名義然是非曲直究有所在零陵獨立西南響應猶可藉口於内閣政策不滿人意今則段内閣已倒明令息爭彼方着着進逼全國騒亂荆襄本調人區域乃於段閣倒後勾通土匪倡言自主大總統不忍生民塗炭派兵征剿名正言須全國共聞彼方遂藉端攻岳進窺武漢明與總統挑戰焉能再事姑容此時若不明令聲討吾恐武漢三鎭早歸敵有挾此號召不惟北方將士無有立足之地而無理苛求大局更無從收拾吾弟與堯同屬軍人所統又係國軍爲國家計爲大局計爲我北方將士祖宗廬墓生命財產計當此之時均不得出此不負責任之言論以亂軍心奴顔婢膝乞和於人血氣毫無廉恥道喪假如尊電所述南軍不犯鄂境北軍不入湘界遂可罷兵息民然則中國此時遂可分爲無數小國以自立乎抑將仍謀統一乎由前之說則立招外人干涉而其亡愈速由後之說則湖南係屬國境有欲據地自雄不遵明令者當在討伐之列是否空言救國而一知半解受人愚弄其結果適足以亡國吾弟明逹過人若尙有國家觀念希卽服從命令取消前言同心同德共濟時艱國家之幸生民之福戇直之言尙祈亮察等語謹電奉聞敬乞埀鑒敬堯叩號印 
　　武穴馮旅長鑒正密巧哿三電均悉吾弟奉命南下關係大局極爲重要乃中途忽變宗旨力主和議夫南北一家苟有情理可憑疇忍兵戎相見敝處迭次通電苦口婆心不惜再三呼籲者實本斯義吾弟不加詳察遂以無意識之舉動無名義之戰争不惜置身事外倡言調停此實大誤此次戰争明明釁目彼開所謂毫無意識毫無名義彼方應任其昝大總統明令聲討職此之由吾弟乃代爲辯白稱爲護法據兄愚見彼方一切行爲　私開國會自稱司令招聚匪類慘殺國軍依據何種法律有此規定殊所未聞吾弟明逹過人何至見不及此矧中央旣有明令我輩軍人尤當遵奉無違庶足以盡天職若抗不奉行則　事糾紛何所底止吾弟旣以愛國自命凡事當窮本溯源悉心攷究不可狃於一偏受人愚弄兄一介庸愚毫無他長惟此愛惜國體之心志不敢讓人况吾弟與兄分係澤袍情屬親誼金石良言切勿鄙棄東隅雖失桑榆未晚作聖作狂判於幾希耿耿此心尙祈亮察爲幸此覆張敬堯叩個印 
[湘戰局開後之財政與社會]  
　　湘省財政近日困難已逹於極點每月各項費用約需百七十餘萬而所收入之數恒不足五六十萬不敷甚鉅前由湘紳設法維持向商會借欵救濟幾經勸導結果僅得八十萬元然而商人已覺左支右絀　負爲難矣聞日前 
 
 
 

Page 7

 
 
　　各機關主要人員特集財政廳開會議一次議定將去歲所未發完之第一期公債票與今年所廳發給之第二期公債票全數責令各縣攤認並由政務廳財政廳警務處派現任人員分赴各縣勸募至各機關人員月俸外間原有流抄作四十元發給之說日前會議時有某君即提倡是議因仇鰲不表贊同遂改爲按照前章抄扣之數再行抄扣此眞所謂以不了了之也 
　　湖南自去年兵興以來商界大受損失度過年關後各商號通盤核算資本雄厚者仍復有盈無絀茲調查各商店將况如華昌礦業公司實獲百餘萬現洋悅昌祥綢緞莊實獲八十八萬紙洋時新昌綢緞莊實獲三十餘萬紙洋日新昌綢緞莊與時新昌不相上下惟太和豐綢缎莊被上海客倒去三十餘萬外間尙有盈無絀至於各錢莊之利益如元亨利實獲紙洋百餘萬裕商銀行實獲紙洋三十餘萬裕慶和實獲紙洋二萬有奇履泰實獲紙洋約近二萬惟蔡福泰略損五千餘兩至於零星小貿有獲利至萬金或數吉金或數百金者不一而足 
　　去年秋收歉薄加以水災奇重南北兩軍出入湘境者不下數十萬因此年終榖米陡漲至十八串有奇並因無榖可購各碓坊停止貿易官廳以小民生計攸關在財政廳借榖萬餘石發給各碓坊在城廂開平糶局四處額定百錢一升此係對於極貧者而設去年警察調查極貧户口業經發給米照者固不乏人而未發給米照者亦復不少甚至有並不貧而居然得米照者有眞極貧而不得者是以人言嘖嘖云 
　　譚聯師自去年率領聯軍援湘所戰克捷去年湘人曾由警廳長沙知事及商會公同發起籌辦勸迎大會嗣因軍事正在進行加以年關緊逼是以未果現在仍由各機關重行提議租定蘇州會館作爲歡迎地點聞於陰曆正月二十四五等日在該會館演戲一日備有筵饌恭請聯帥蒞止惟現在該會館駐有軍隊擬請暫移他處以便布置 
[蒲岳間軍事近况]  
　　連日以來蒲岳戰事似無發展惟前敵之南北兩軍則愈逼愈近其暴發恐即在旦夕間也茲紀江漢問最近之軍事如左 
　　攻岳總司令張敬堯於十九日午由徐家棚上車親赴蒲圻巡視戰濠並訓勉前敵將士加派各要塞防禦於二十一日六時仍隨車回鄂改駐下新河氈呢廠爲行轅旋電召前第二師長王金鏡第十一師長李奎元籌商對敵方法一俟妥協即再行親往前敵又聞張司令一定十八日專車赴莆圻親察防務車已備矣而並未成行至十九日早八時張始到站带衞隊兩連據隨行之某參謀云十八日本擬赴蒲因係破日故又改期車到汀泗橋張命停車赴陳統領處面談約一小時復上車到蒲後與田旅長樹勳談片刻即令原車開回武昌至岳蒲方面近日並無戰事也 
　　駐紥白沙洲及武建營之直軍第三師已於二十日清晨開始發布動員令漸向蒲圻一带出發刻因武蒲路車不敷運送半由水路上駛所餘軍用品一俟運夫招齊即陸續運往接濟又據府中所得消息攻岳軍左司令第三師師長吳佩孚已於二十三日奉令抵蒲圻當日即有漾電（二十三）到京報告略謂職已於今日到蒲所部隊伍約二日到齊前方情形如何俟偵明確再行電稟云云 
　　蒲圻方面駐兵甚多十九日武岳路又加開兩次車專載第十一師四十一團各隊共計一千三百二十四名連歷次開往者已過萬人至攻岳軍左司令第三師師長吳佩孚又已於二十三日抵蒲其數之多更可知矣 
　　據日人方面消息云攻岳總司令張敬堯梗日致電政府稱聯師攻岳不敷分配懇將第十一師全部軍隊加入職軍庶可易於進攻等語聞元首披閱後已批令交參陸辨公處核覆矣 
[第三師試演飛機遇禍]  
　　陸軍第三師所携飛機兩架在鮎魚套裝配機件多日於二十一日上午十時須序開演先演天字第二號艇中坐機師一人凡參觀者均距演放起點約一里之遥當開演時其方向由北適南升騰高度僅逹一丈之譜飛行至武岳車站旁被一樹竿相撞機師正欲轉舵避去無如機件不甚靈便遂至墜地所受損傷非常重大機師面部受傷當擡赴醫院診治飛艇機件兩翼後艇風葉俱已損壞旋即擡回原地修理恢復原狀恐非旦夕事也天字第二號飛艇機墜落後其餘之營字第三號各艇機頗有戒心未曾繼續演試須俟全部機件整齊修理後方能再演是日觀者雲集大有人山人海之槪均各掃興而返 
　　又一函云第三師附带來鄂天字二號飛艇二十一日上午八點鐘升機由原駐地向南行約百步高約三十英尺行至武岳路材料廠方面司機者原擬撥升機向高度並轉折而東不知何以悞撥降機忽然墜落倒栽於路警第一署前黃泥坑中後部艇身機器輪葉均已損折艇之一切支配蓬架亦損折不堪司機之趙生臟肺雖受震動外面尙無所傷經人扶出送至醫院調治不致有性命之憂午後復演營字第三號艇身較小僅試轉輪未啟升機蓋因圍觀者數萬人恐有危險大約二十二日晨騰空飛演能否向前敵逕發尙未可知也 
[防疫委員會之消息]  
　　山西疫勢未殺據晋省長閻錫山電云據平魯報稱城内疫死男女九人朔縣報稱自一月十日至二十一日麻黃頭村除已報八人外又疫死男女八人城東關疫死王清招一人左雲報稱彭家場村張金及妻弟子女五人平川村郝萬祥及妻子三人又村民于海一人南關李永和一人先後疫死山陰報稱高山畽村崔生祿夫妻崔永泉崔二女崔德華崔永公張天福東雙山村陳亶安東小河村馬銀虎李莊村耿呂氏東辛寨已死劉占全之妻新岱岳已死祜慶之姪及姪女等十三人先後疫死代縣報稱殿上村疫死潘紅安潘雙紅潘劉氏潘姜氏四人報河曲稱夏營堡王明之妻李保太之母杜氏妻孫及幼女王狗旦之母孫氏樓子營武金定武天泰王鎖小子劉藍西溝村秦氏董家莊村田掌千等十一人先後疫死大同報稱宏錫堡村疫死董鹹珍董寛及其孫與孫女并董馮氏董王氏等六人又口外商人一名崞縣報稱北三泉村趙廷廷莊頭村王明明張二娃軒軍村周傳氏南賈村任周氏等五人先後疫死五台報稱李家莊李書應灣子村王金明二人疫死神池報稱城關疫死石五牝張銀圖張三仁張衆芳鄭存女石王氏謝吳氏鄭劉氏等八人郭家村疫死張有德郭人富張述先張武氏張二小張三小郭太昌謝三女等八人懐仁報稱曹家莊疫死曹正明曹史氏曹挨子曹三虎子曹昇等五人得事溝村疫死楊生成楊陶氏楊富等三人五寨報稱隔離所疫死周九成朱祥盛郭春泰及張姓客民四人廣靈報稱井窊村劉姓一家疫死男女十人天鎭報稱欒玉堡疫死孫緒細及其父與妻女子婦弟婦孫女七人忻縣報稱馮村南河疫死村民陳滿元陳治寗陳全中及妻陳李氏陳中庭陳傳氏陳敬憲陳小丑陳雲吳迓文等十人住持海海福利二人又不知姓名一人右玉報稱隔離所疫死范桂英夫婦二人岢嵐報稱西會村疫死气丐一人靈邱報稱王家村疫死薛富有一人繁峙報稱興盛村疫死楊四紅一人陽高報稱南徐屯村疫死姚三仔一人計二十縣共疫死一百三十四人合并電聞 
[直隸之疫勢方熾]  
　　據直省長曹銳電云定縣盧家莊染疫准電後已飛電該縣會同路局營防營速爲防遏並將盧家莊遮斷交通以免傳染昨又飭防疫處迅卽續派醫生攜带藥品馳赴該縣施治防杜分電沿京漢路各縣租妥房屋設立各所平山一處據該縣冬日郵電柏嶺一村死亡相繼病狀頗似百斯篤中最爲險惡肺鼠疫傳染力旣猛且速已派警實行隔離禁止往來各關口又分投杜截西來過客暫停交通等語又據江日郵電西北古道村亦死三人等語查前派醫生計已到平山即電令趕速醫治母使滋蔓隨時將辦理情形報告並電部外特聞 
[南昌通信]  
　　魯軍第一師師長施從濱於十八日抵潯後卽飭第一旅旅長潘鴻釣參謀長徐鴻顮總軍法長陸榮棨晋省謁謝陳督接洽一切於今日（二十二）抵省陳督即於軍署設席爲之洗塵施師長在潯少息數日亦將來省一行協商駐軍地點惟商民不免有所惶恐甚至有商店已逾上七遲不開市者事爲商會長龔梅生所聞連日召集各業會董明白宣布施師長在潯情形謂將來其軍縱分駐南昌决無 
别種問題發生幸勿自相疑慮云云當經各會董照傳宣布矣 
　　聞施師長在潯宣言此來總以維持地方保護人民盡協防爲宗旨决不輕易作戰自相殘殺其軍隊除留一部份駐紥九江外餘俱由涂家埠繞道贛西接壤湘境協防一說由贛西赴湘東作攻長沙之準備 
　　贛省前得馮玉祥旅長寒電後省議會三議長總商會三會長極表同情各擬就電稿通電勸告南北雙方實行停戰以免生靈塗炭商會長龔梅生曾進署秘商此事至該電拍發與否尙未有聞其原文云讀馮旅長寒電痛哭陳詞備言利害凡有血氣必表同情天意人心從可知矣主和主戰無待蓍龜况此次戰爭耗無數金錢戕無數生命用兵之地致槪丘墟商業摧殘已無膏血人民咨怨國本動摇不惟上干天地之和實足以召覆亡之禍浩刧至此公其謂何矧戰久必和終歸了局與其了於亡國何如及早圖存惟昐諸公本下民厭亂之心勿再言戰以挽劫運而救危亡所有調和條件概付調人悉心研究私情私利所在必除公是公非折衷與論同趨共和之軌以鞏民國之基此則全國人民所感激涕零繼之以血而禱告於當道者也急不擇言惶悚待命惟公國之南昌總商會叩 
[九江通信]  
　　贛督軍陳光遠提出二次辭呈後中央雖迭電慰留而陳督退志未嘗盡冺近因魯軍已陸續抵潯張懐芝亦有來贛說陳督心灰意懶已將其家屬移居某處 
　　魯軍施從濱師長抵潯後其司令部原設城内塔公祠房屋甚爲寛闊僅駐兩日不知何故忽移駐龍開河所有城内並無一兵一卒屯駐外間頗資疑竇聞施師長前日與吳帮辦談話主張以武裝促進和平第二路軍隊原擬由萍鄕進攻長沙現擬暫不入贛靜待時局解决昨日（二十二）施師長已乘車晋省謁見贛督未知能意見一致否也潯陽道尹傳苕生自到任後所有署内職員悉數更換已於昨日發表聞總務科長爲戴秉釣科員夏欣泉内務科長爲金嗣芬科員爲鄧光煃機要科長爲程時擇科員爲夏慶恒徐鎭秘書爲王培蓀宋桂芬 
[杭州快信]  
　　本届省議會召集期原擬四月一日現齊省長恐趕辦不及已改訂二十一日開會通令各知事轉致各議員如期到省 
　　杭屬各絲行昨已一律開秤西南臨平等捐局辦事員亦大半更動 
　　吳興四年份歉緩案曾經派委會縣勘覆下北鄕八十三莊及一百二十一二兩莊俱在減徴二成之列詎先後經徴主任王紹原蔣琳浮收肥已經省署訪聞飭查屬實已令王知事依法訊辦 
　　湖南高等審判廳長殷汝熊辭職後昨已到浙寓馬市街許宅 
　　寗波戒嚴司令官一團團陳肇英有升充一旅旅長消息 
　　武康縣密報有省城吳山石觀音閣王烈文組織之同仁社藉敎爲名在該縣境屬招收徒衆已令警務處封禁拿辦 
　　前武義縣知事劉應元修監浮支經高檢廳提付懲戒現劉不服抗辯已令陶廳長查覆核奪 
地方通信 
[松江]  
　　軍隊練習打靶新自天津馬廠開拔來松之第四師補充第一團步兵現在南外大校場建築靶擋高四丈餘寛十餘丈業已工竣定於本月二十八號起練習打靶每月四五次練習時擬在靶擋四圍添設警戒兵以便指導來往行人令其繞出危險界外已由該團團長劉漢將此情分别函知松江防守司令王銳及縣知事李恩露請其出示布告俾衆周知 
[塌屋壓斃丐婦]  
　　西外白龍潭普濟堂附近有舊屋一所年久失修無人賃居遂爲一般流丐所宅昨日（二十六號）午後突然塌下内有女丐一人不及走避致遭壓斃當由該處地保報由縣署派有員驗明後以其無主收殮卽諭地保代爲掩埋 
[浚河掘獲軍刀]  
　　浚河工人在城内警察所門前石橋下掘獲軍用指揮刀一柄及長約尺餘寛二寸許之軍刀兩柄時警察所領袖警那鶴年方在巡視河工適爲所見認爲違禁物品當諭巡長沈肇沅搬回警所保管 
海鹽 
[商會副會長逝世]  
　　萬君海濤名維潮爲季野先生後裔榖仁先生之少子現任海鹽西門外怡恒豐綢莊總經理兼任海邑商會副會長人極謙和遇公益事無不竭力提倡以故商界頗爲推崇祇以店務賾繁積勞成疾臥蓐三日猝於舊曆正月一日逝世年僅三十有三云 
南通 
[槍决盜犯]  
　　去歲搶刦朱家窰陳倬雲家之盜犯黃熊丫頭徐相兒已於二十二日上午九鐘由盧縣長開庭命警提出驗明正身押赴刑場鎗斃 
[鎭使赴省]  
　　通海鎭守使張仁奎日昨乘座商輪前往江寗面謁李秀山督軍所遺任務由趙參謀長權攝聞此行無多日即回 
鎭江 
[道尹將次出巡]  
　　金陸道尹兪紀琦日内將出巡各屬遍察各知事政績丹徒縣倪知事接到消息知兪道尹定於一二日間先蒞鎭江故已通飭所屬預備歡迎矣 
[喉症盛行可慮]  
　　鎭郡因去冬至今久不降雨水旱涸天氣燥烈城内外喉症盛行朝發夕斃時有所聞如南門周姓家五條街陸姓家小門口元大烟店不馬頭王姓木行先後共喪男女六口甚至有一家全行傳染者亦可畏矣 
[錢莊又新添一家]  
　　鎭郡錢業光復後謹愼將事年獲盈餘今歲各業計算以錢莊爲第一故一般資本家咸思經營此業鎭地兩年來已增開多家近又有某某等合股擬在東塢街創設大同行錢莊一家日内即將開始營業 
安慶 
[派兵駐蕪湖蕪湖]  
　　撫湖爲通商巨埠防務尤爲重在馬鎭守使來省後并將蕪埠軍隊開赴上游駐防深慮該地空虚昨特令飭駐宣安武軍第一路第二營開赴蕪湖防守頃聞該營管带馬仲凯已於日前拔隊起行矣 
[商界之悲觀]  
　　近日皖垣特别戒嚴人民驚懼商務因以停頓惟現值各商號購辦貨物之期各商以時局紛擾漢滬定貨又非現銀不可而各錢莊通挪亦非易易刻均抱消積主義暫將存貨應市故皖垣商務大有一落千丈之勢云 
濟南 
[防疫消息]  
　　津浦路昨從津運到貨物甚夥各商號紛紛提取皆被防疫所扣留謂恐此貨带來疫氣非經銷毒不次出站商埠十王殿十八十九兩日有苦力三名病殁經警察署報告防疫事務立派醫員前往檢察確係他病致死並非西北近日流行之時疫云 
[公園刷新]  
　　商埠公園年來雖煞費經營然陳設終欠完備近萃賣場開張遊客如織因之公園亦一變其岑寂之狀况聞商埠局開會擬趁此設法點綴將購置各種動物添設鹿苑鶴囿以饜遊客云 
[長春]  
　　糧店雇車運豆吉長路下九台站各糧棧收買元豆向均由火車逐日傳運近因吉長火車客貨繁多每日只能載豆一次以致各糧棧堆積大豆多至四十餘萬石而江東大豆每日赴站出售者尤日見加多糧棧院内毫無隙地以故各糧店執事日前赴長在南滿鐵路公司雇妥車頭一隻每日到九台站裝運大豆三次約至陰曆二月初旬始能告竣 
雜評一 
[告主戰派(默）]  
　　吾問主戰派將主戰以亡其國乎則今日仍主其昔日之戰對於南方不允停戰可也拒絶條件可也對於同派盡力排擠可也對於中央事事製肘可也蓋不如是尙不足以亡其國也將主戰以存其國乎則今日宜急轉其主戰之主張以向外對於南方宜速撤兵以示讓步也宜速發電以表誠意也對於同派宜釋舊嫌以相捉携對於中央宜遵命令以取一致蓋必如是而後可以對外言戰而後可以主戰以存其國也存亡之故决於主戰派一念之間主對内戰乎主對外戰乎是誠爲今日第一問題矣 
　　然而吾聞主戰派今尙力排和議嗚呼是誠何心歟 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[軍務督會辦會訂聯防會哨辦法]  
　　督辦江蘇軍務李純會辦盧永祥前曾劃分江蘇全境軍防區域經紀前報現督會辦又訂各管區聯防會哨辦法分令所部各旅團營一體遵照茲將令文錄下案照本省軍隊暫定管區辦法前經通令遵辦在案惟軍區劃分所以專防務之責成而壤地毗連尤頼有協同之動作茲由本督會辦續訂各軍區聯防會哨簡則十三條并附則兩條俾資遵守除分令外合卽令發令到該口仰即遵照實行並將動作情形依照簡則隨時分别具報母違切切此令辦法錄後第一條爲謀各軍區對於防務協同動作起見特定聯防簡則俾各管區衞戍部隊共同遵守第二條各管區之接壤處每易疏虞所有各防地駐在軍隊均應彼此會哨互相聯防以通聲氣第三條會哨地點宜擇兩管區相連兩防地之中心點行之酌量距離之遠近及與地方情形規定會哨之次數最少限每月須在三次以上第四條會哨時兩方將所知之事項彼此通告以免對於鄰區之情况隔閡第五條遇有匪警無論是否哨期均須不分畛域協同防範緝捕第六條如遇客軍在本管區接壤緝捕匪徒時須協同補助第七條管區内之各防地如認地方有必要情形時亦當彼此會哨以資鎭懾第八條各防地派出之會哨兵力按臨時情况定之通常宜在一排以上最少亦須一棚以排長或司務長带領之（其更番次數以各防地之兵力爲準）第九條會哨期限至本年三月底止如應展時得呈明斟酌延長第十條會哨往復後無論有無特别事項各該哨長據實報告各該旅長每届月終彚報本署如遇特别事件應立時按次呈報第十一條各管區之會哨地點由兩管區長官會商定之其管區内兩方會哨地點由兩管區長官會商定之其管區内兩方會哨地點由該管區長官自定之第十二條此項聯防會哨不得支領費用惟遇特别事故准予據實開報第十三條本簡則未盡事宜得隨時呈請修正附則（一）軍隊遠出時有給養均須自行携带或就地購買不得强行徴發騒擾民間一草一木如敢故違一經查實卽以軍法從事（二）若必須在外宿營時以寺院及其他公共空所爲宜否則須與當地紳董妥商辦理 
[組織陸軍巡邏隊]  
　　松滬護軍使盧永祥因時局不靖謡言繁興滬地憲兵不敷巡察昨特面諭馬參謀長在所部各營内挑選程度稍優之軍士每營四十名共一百二十名分爲上中下三級組設陸軍巡邏隊隨時出巡保護地方其權限與憲兵略同每日分爲三班輪流巡邏上午八時至下午二時爲上班二時至夜十時爲中班十時後爲夜班夜班須查至天明方可返營休息云 
[鹽巡隊追捕梟匪]  
　　駐滬緝私鹽捕營據探報告近有鹽梟二百餘名備有器械駕向三十餘艘裝運私鹽一千數百包擬赴内地銷售現已駛至浦東白龍港左近川南交界之陳家港地方請派鎗船前往拘捕等情該營長立飭鹽巡隊長王錦堂於前日率带鎗划各船駛往拘拿詎抵彼處各梟匪人多勢盛不服搜查並開鎗拒捕王隊長知難與敵遂即退回飛報川沙南滙駐防巡緝隊各派鎗船二十餘號淺水砲艇數艘會同開至該處各要道港口並約同岸上防軍四面兜剿各梟匪見勢不佳即沿途開鎗由白龍港口竄出經過外黃浦向崇沙脚下飛逃王隊長恐其逃往外海緝捕更難立即雇用小輪拖带鎗砲各船隨後窮追僅獲住匪船一艘内藏私鹽數十包及刀械等物船上共有梟匪七名内有二人已受鎗傷王隊長見餘船均已遠去不及追捕遂將所獲鹽船梟匪鹽斤等押同返滬昨即備文解送滬南上南川緝私鹽捕營請爲訊究 
[墳屋内查獲無線電機三誌]  
　　上邑二十四保十六圖龍迤西奚蘭亭所建之墳屋内私設無線電機經上海縣警佐派員查獲即將電機及看墳之顧聚華带回訊究各情已詳前報茲悉縣警佐王敬常以此項電機爲海陸軍用品商民人等無設置之必要今查起獲之電機雖未裝置完備然其不惜重價購此電機不知究爲何用且安設地點係在軍事區域非俟奚蘭亭到案斷難明其眞相惟屢經飭傳迄未到署自應將其墳屋先行發封所有發電之竹桿及電線三根亦應起案故前日仍飭漕河涇區員董耀龍將該墳屋内關係電機各件一併搜檢送署存儲候再澈底根究 
[四誌戳斃婦人之疑案]  
　　住居西門内關帝廟後面孔家弄六十四號門牌之婦人林洪氏於舊曆正月十二夜被人用刀戳斃並带傷傭婦張徐氏頭部後由尸子林啓鶚即連生報經司法官廳派員驗明並由淞滬警察廳飭派探警查拿兇犯各情已迭紀本報茲悉承辦此案之各探警因已購眼線於前日下午雇舟用小輪拖带開往南滙縣川沙縣六團灣周浦鎭等處查拿兇犯毫無蹤影已於昨晨返申另行設法查緝又聞地方廳林檢察長昨午又派法警往新普育堂察看張徐氏傷勢已否痊愈復候核辦 
[妓女口演新旅社内之怪劇]  
　　公共租界福州路胡家宅小花園妓女雲蘭閣與房侍老四控李文泉（即李文元）串黨王某湯某在湖北路新旅社一百零四號房内用强攫去値洋三百餘元之金鐲金戒手表等物迭由老閘捕房一百八十四號西探與華探汪開富將追獲之李文泉解送公共公廨訊供押候復訊在案前日午後由王襄讞會同美博副領事升座復訊捕房將李文泉解案並由李延海德禮律師代表辯護先由原告律師陳述案由畢即傳妓女雲蘭閣上堂詰據供稱被告李文泉與在逃之王湯二人曾來呌局兩次去年夏曆十二月初三日又來喚我與老四至新旅社一百零四號房間侑酒進房後李即給我香煙一枝未幾王姓將我撳倒地上老四被李撳於床上湯在門首望風被王搶去金鐲一副手表一只小金鐲鑽戒子金環金别針各一只約計失贓値洋三百餘元老四被李按倒在床因奮力抗拒致將珠練扯斷未遭搶刦當時老四所戴首飾約値萬金迨後王湯二人先逃李繼之我與老四狂喊追出經新旅社管門華捕追至南京路福建路口將李拘獲带回旅社認明無誤遂解入捕房惟王湯兩人已被兎脫迄今未獲請求訊追等語堂上又傳老四至案詰問供與雲妓略同並由被告律師海德禮向老四詰問被刦之金鐲等物係向何處購來老四供金鐲金環係向寶成銀樓兌來計洋一百另七元别針與手表値洋四十元餘物係向住居城内之阿寶姐所買云云海律師又向雲妓與老四駁詰良久中西官因爲時已晚宣佈退庭判李文泉（卽李文元）還押候再訂期提訊 
[竊盜案同時俱發]  
　　匪徒謝其昌因在浙江上虞縣屬糾黨搶刦逃至滬上與紹興縣公署逃犯謝通金及犯案偵探王國樹盜匪平阿壽積竊兪海山等分匿英法租界業經線人桑金海王張品報告新閘捕房派探分往各處將謝等五人先後緝獲解送公共公廨訊供收押在案茲經捕房查得平兪兩犯曾於一月十八號夜持械搶刦滬西麥根路十七號門牌兪啟龍家値洋二百元之衣飾並先後與在逃之小無錫等竊取南京路新波利福利公司泰興及廣東路七十三號門牌羅榮九等各户衣物當於昨日傳同中西各原告將謝等五犯併解公廨請究先由中西包探上堂禀明前情繼由紹興來警陸嵩陳子侯投案遞呈公文並賞格三十元聲請移提並據新波利西人麥多福利公司西人濤麥司等投訴竊情形又據余啓龍與妻張氏供稱當時被刦見平阿壽執有手鎗等語訊之被告各人均供認不諱經張襄讞商之英白副領事判謝通金先交紹興來警带去謝其昌王國樹押候紹興縣公署來文移提平阿壽兪海山各押西牢五年並着捕房期滿前三禮拜報告公堂以便函致紹興縣備文來廨移提賞格洋三十元交捕頭带回給賞吊案贓物着各原告認領尙有皮衣一件因原告羅榮九不到着即充公 
[强搶土價案繼續研鞫]  
　　粤人陸世英蘇紫彬楊燦李興於本年一月二號串同墨西哥人柯石蓮史（譯音）向廣同昌雜貨號主陳澤文（即陳澤民）以兜售紅土爲由誘至崇明路七十六號門牌冠鴻樓宵夜館樓上用恐嚇手段攫取預備購土之鈔票洋九千九百五十元案發被捕解送公共公廨迭經中西官訊供詳情屢誌本報前日午後又届復訊之期捕房將全案人證押解到廨工部局刑事檢查科代表牛門律帥原告代表梅吉言與被告代表穆安素佑尼干帮辦羅斯等四律師均到堂候示至二點半鐘英副領事白君會同關讞員升座復訊先由梅吉言律師向原告陳澤文詰據答稱前清宣統二年正月間我集資在虹口開設廣同昌雜貨店資本充足與愼裕恒興等錢莊往來此案發生之日先由見證潘爕華代我向愼裕莊支銀二千百八十六兩（合洋四千元）掉換鈔票我身畔亦有鈔票洋五千九百五十元與潘同至冠鴻樓被告柯石蓮史與在逃之華人多名即向我兩人威迫將身畔鈔票悉數刦奪而逃我即追出將柯石蓮史扭住反被喚同三百二十號巡街捕將我拘捕被告跟至後面將抵捕房門首被告乘間兎脫由我一人至美捕房據實報千由中西包探將被告等分别拘獲解案請究即由被告代表穆安素羅斯兩律師先後向陳逐層盤詰良久次據三百二十號華捕李寶生投案禀稱我於正月二號下午二點四十分鐘在四川路崇明路站崗被告柯石蓮史唤我拘捕原告陳澤民祗說相打爲五角洋鈿起釁並不提及搶洋當將陳拘入捕房該西人同至捕房門首乘間逸去是實又據一百六十五號西探堯克（譯音）投案譯稱原告到捕房後先稱在崇明路酒館内被搶洋二百元繼稱五百元當時我與華探卽往冠鴻樓調查後將蘇紫彬等拘獲並將原告带入寫字間詳細盤詰實緣被告向原告兜售紅土乘問搶去鈔票洋九千九百五十元當時原告因購買紅土亦犯刑事故不敢據實報告云云並同梅吉言律師向堯克盤詰一過又稱是日原告被刧之洋均有簿據可證繼由羅斯律師辯稱被告蘇紫彬等案内並未牽涉且在押將届兩月請求准予交保候訊中西官會商之下判陸世英仍交原保蘇楊李三人各交二千元人洋並保柯石蓮史押候復訊再奪 
[持械攔刦之懲儆]  
　　匪徒夏雲祥糾合同黨一人於某晚將蘇嘉善曳入北海路仁壽里内出示手槍剝去狐皮袍褂一套並搜刧現洋十元逃逸由蘇報經老閘捕房飭令包探張炳成將夏查獲解送公共公廨訊供管押在案昨晨復訊原告偕證顧和尙上堂禀明被夏與在逃同黨一人拖至仁壽里内出示手鎗剝刧狐皮袍褂一套及現洋十元等情訊之夏雲祥供不承認經關讞員商之英卓副領事卓君以夏膽敢糾黨持械攔刧擬判管押西牢七年關君以會審公堂無判押五年以一罰犯之成例乃於華文案由單上簽判夏押西牢五年期滿带堂再核 
[偵緝隊拿獲嫌疑盜犯續誌]  
　　閘北偵緝隊隊士倪振標在五區二分所境内虬江路瑞樂里二百三十五號屋内查獲崇明人張愛堂一名聞係英租界大豐永金舖被刦金倏案内之共同犯茲已於前日經司法科段科員研訊一過解送淞滬警廳核辦矣 
[拘獲匿居華界之盜黨]  
　　法捕房探捕近又破一盜案詰知盜黨某甲匿居西門附近昨午由法總巡施君飭派探捕協同淞滬警察廳偵探楊寶廷並該管警區長警前往該處將甲拘獲並在其臥榻上抄獲手鎗一支押解到廳略詰數語將甲與手鎗併交來探带回捕房以便解送公堂訊辦 
[英人赴浙購茶之手續]  
　　駐滬英總領事法磊斯君函致江蘇特派交涉員略謂自奉本國政府訓合承准本國下議院宣布如中立艙位有餘擬於本年在華採運華茶三百萬磅早經照會貴國政府在案茲據本國商人禀稱當此春令擬赴浙省各屬產茶之所採購最高華茶仍恐該處地方有所誤會特爲轉請貴交涉員電致浙當道飭屬保護云云 
[日副領事訪謁交涉員]  
　　駐滬日本副領事至交涉公署扆晤交涉員陳君適陳君因公出外由譯員楊小堂接見日副領事談及該國海軍士官候補生三十八名引導人四五名擬於三月十一日上午參觀徐家滙高等工業學校下午參觀兵工廠江南船塢造船所等語現已由楊君禀呈陳交涉員函逹工業學校及兵工廠等届時妥爲接洽一面亦致淞滬警察廳飭令崗警届時一體保護 
[部員來滬調查之接洽]  
　　上海總商會及南市縣商會接奉江蘇實業廳長張軼歐訓令云案准農商部秦參事瑞玠函開二月六日奉本部第十三號委任令内開派參事奉瑞玠赴蘇滬一带調查糧食產銷出口事宜並考查物產交易所利弊得失分别詳細具報此令等因奉此蘇滬一带係屬貴廳管轄所有關係各機關及團體即請酌擇行知俾便接洽等因准此除分行外合即令仰該會知照於秦參事到時指導考查俾資接洽此令 
[查明德僑蒞滬之蹤跡]  
　　江蘇省公署致交涉員電云接蕪湖道尹來電德僑柏律面及涕芬邱由潯來滬希接護等因即經交涉署查明該德僑已於本月二十三日乘江裕輪船抵滬寓靜安寺路滄洲旅館據稱因牙痛就醫病愈仍回牯嶺執有九江警察所發給來往護照呈驗業由陳交涉員函請盧護軍使轉復查照矣 
[敵僑須遵處置條例]  
　　僑居公共租界有恒路十二號門牌之德國人好勒因違背中政府處置敵僑條例未赴官廳註册經總巡捕房西探目祁文司查悉將該德人傳至公共公廨諭交現洋一千元保出候核在案昨晨復由捕房將好勒傳至公廨由捕房代表牛門律師上堂譯訴前情請爲核奪被告延穆安素律師到堂代爲辯護並與牛門律師辯論良久經關讞員商之英卓副領事判被告遵照中國政府所頌處置敵圖人民條例辦理 
[鹽田收費不照原議之抗拒]  
　　南滙士民陶元斗等呈南滙縣杜知事文云呈爲民力困難不堪從命再求轉請核減以符原議而須與情事竊南邑灶地清丈徴收准墾費一案因不成問題人民反對迄未解决奉縣長召集紳等竭誠諄囑向各灶業剴切勸導母得堅持二角成議並酌定每畝一應在内三角爲度等因並奉沙田事務所駐辦員徐君仁鏘當場親書老額灶田繳費修正辦法三條一准墾二字請改爲整理費二前項整理費每畝統以三角爲限照册丈費一應在内三期限自丈竣發票後先繳一半俟換給部頌田單時掃數清繳團董等雖明知爲數仍鉅人民未必贊同衹緣縣長開誠布公一再諄囑紳等是允力爲轉勸以副縣長國庫民艱雙方並顧之盛意不謂現奉沙田事務所布告鹽田繳費給照辦法内開每畝清理費三角之外尙須附收五釐費三分並年外按限遞加各節良深詫異查徴由制度有正欵乃带經費此項整理費性質等於手數料與地價國稅等爲正欸者逈不相同是本爲經費費上加費非特制度所無抑且名義不正應請轉詳仍照原議照册丈費一應在内以三角爲限以免紛歧而全信用至繳費期限發號票時各業認無錯誤先繳一半至換給田單時掃數繳齊照各團丈竣發票先後次第起繳若各業於給單後逾三個月延不繳費其滞納處分應援照忙漕征收辦法以昭平允蓋正本清源手續繁重若非期限寛展恐多窒礙難行爰特呈乞縣長轉呈處長鑒核俯准令行沙田事務所查照原議辦理以重信用而須與情地方公感 
[農事試驗場徴求籽種]  
　　上海縣公署昨日訓令各市鄕農會云案奉江蘇實業廳第一五九號訓令開案奉農商部令開據中央農事試驗場呈稱竊維農業之發逹端頼種植之改良惟改良種植方法當以交換籽種互相試驗所得成續互相報告爲第一要務查本場歷年以來遵章分給各省實業機關及農民之請求發出各項籽種數量甚鉅去年本場曾亦發函各省徴集籽種用資交換而送來者寥寥無幾茲據請鈞部令行各省實業廳徴集該省各農場或民間所有榖菽菜蔬以及棉蔴藍靛烟草等特用作物之優美籽種將種名產地曁播種成熟時期列表於清明節左右逕寄本場俾便分别試驗而資比較等情據此查交換籽種互相試驗洵爲改良種植第一要務合亟令行該廳轉飭各實業機關查明原開作物種類各檢若干照表塡註逕寄該場查收以期簡捷而免愆期除指令外仰即遵照辦理此令等因開發表式一紙到廳奉此查省立農事試驗場僅有淮陰銅山二處且尙在籌備期間未據呈報成立無從選集籽種交換試驗奉令前因合行檢同表式令仰該知事商同市鄕農會遵照查明該縣境内民間所有榖菽蔬菜以及棉麻藍靛烟草等類籽種每種選集若干照表塡註限文到一月内逕寄中央農事試驗場查收試種仍將選寄種類及發出日期呈由本廳列表彚報農商部查核以重農政而考成績此令等因並發表式到署奉此合行抄表令仰該農會選集前項籽種照表塡明於半月内送署以憑彚轉母稍稽延 
[粤僑籌賑潮汕地震紀事]  
　　旅滬粤僑以潮汕等屬地震爲災曾在潮州會館會議籌賑各情經記前報昨日（二月二十六號）下午二時復在廣肇公所開會到會者百餘人先由李逖先君宣讀潮梅鎭守使汕頭總商會報告災情各電函次由郭竹樵君提議應電汕頭總商會調查各屬被災詳情及南北兩堤崩裂狀况以便妥籌賑濟辦法衆贊成次由楊小川君提議應設立籌賑處以潮州會館爲總機關以廣肇公所潮州會館爲收捐處衆贊成並以卽日爲籌賑處成立之期次由陳珊周君提議漢口同鄕對於梓桑災賑極爲𤍠心應電漢口嶺南會館潮嘉會館諸同鄕請協力賑助衆贊成次由許奏雲君提議應並電廣州救災公所自治研究社請協力賑濟衆贊成次由黃少巖君提議應公舉楊小川君爲籌賑處總董衆贊成次由何君幹君提議謂救災如救火應速籌捐欵辦法等語衆議籌賑處旣經成立應定於明日在籌賑處開會舉定職員廣爲勸募至前日由旅滬廣東慈善會捐助之五千元經已電滙汕頭總商會即席復由廣肇公所公團捐洋二千元其個人捐欵另行勸募次由南洋史弟烟草公司簡照南君起言初聞潮汕地震極爲繫念當時即由香港該公司滙欵數千元前往賑濟即席復再捐洋一千元計即席認捐者已逹萬元之外旋復會議籌賑一切進行辦法散會時已鐘鳴六下矣電稿附錄於下 
　　汕頭總商會鑒徑電想逹旅滬粤僑本日開會成立籌賑處以潮州會館爲總機關卽日募捐公請貴會將各屬被灾詳情及南北兩堤崩裂狀况查明速賜電復上海廣肇公所潮州會館嘉應同鄕會大埔同鄕會同叩宥 
　　漢口厚甡祥茶棧鑒並轉嶺南會館潮嘉會館曁唐朗山詹春 
誠吳仲賢李祥𨜮羅麟閣招仲衡韋詠三陳仙洲並同鄕諸公鑒潮汕等屬地震爲災屋宇蕩然傷亡枕藉南澳全屬悉爲赤土屍壓敗垣無人由葬至爲慘痛爲向來未有奇刧旅滬粤僑經開大會即日成立籌賑處以廣肇公所潮州會館爲收捐處惟恐災重力薄杯水車薪諸公胞與爲懐梓桑誼篤敢求鼎力協助賜速電復上海廣肇公所潮州會館嘉應同鄕會大埔同鄕會同叩宥 
　　廣州救災公所自治研究衬鑒潮梅等屬地震爲災屋宇蕩然 
傷亡枕藉南澳全屬夷爲赤土屍壓敗垣無人收塟至爲慘痛旅滬粤僑同深軫念現經開會籌賑諸公痌瘝在抱定必妥籌賑恤備臻周浹乞將尊處籌賑情形刻日電示俾有率循上海廣肇公所潮州會館嘉應同鄕會大埔同鄕會同叩宥 
[江淮村大火之賑濟]  
　　紅十字會因日前閘北江淮村大火被焚者均係客民草棚遭此浩刦情實堪憐當經派員會同閘北救火會親往履勘并請淞滬第四區警察署派警調查編造户口清册共二百○二户類都勞働營生異常貧苦昨經該會沈仲禮會長函知該警署擬按户酌給賑濟以惠災黎請即派警同往俾資照料云 
[工商研究會停辦陳列所]  
　　中華工商研究會曾於去年創辦陳列所於公共租界南京路湖北路口之樓外樓俾工商各界陳設貨品以資研究後因未有成效遷至城内勸業場雖經竭力提倡仍無甚進步現該所因開支不敷且無人擔任經費已由該所長徐春榮商由會長决計停辦所有一切賑項歸徐所長擔任料理故該所名義已於即日實行取消一俟料理完畢即將所址交還場主以清手續是亦吾國工 
 
 
 

Page 11

 
 
　　商業之悲觀也 
[交通部注意路局經濟]  
　　滬寗滬杭甬路局奉交通部令開查民國七年度預算業由本部電令分爲兩半期辦理同時編造送部在案至預算方針仍以維持營業爲主營業項下非於維持營業所必需之經費不得開列資本項下非於維持營業最關緊要者不得舉辦又一經編送預算後非因意外事變及本於法律或契約致有必不可免之臨時經費並不得提出追加預算茲將修正之預算格式及凡例合裝一本附發該路仰卽本此預算方針查照格式及凡例趕造七年度預算於前電所限之期前送部 
　　又奉令開資鐵路會計關係至爲重要設非迅謀整理之方難收統一之效本部爰擬將國有各路各項法規付交法規委員會擬定草案議决施行茲值審訂伊始亟應調集各路現行章程俾資參考除會計簿記各種格式已據各該路局呈送統一鐵路會計委員會外所有各該路總務車務機務工務材料會計等處現行會計或有關會計之華洋文規則或章程傳逹通告凡有屬於會計上之規則性質者不論曾否聯綴成章或散見各處統仰抄錄二份送部以資參考 
[護軍使注意監獄防務]  
　　上海地方監獄自日前脫逃監犯後雖經先後追獲惟查該監獄所禁罪犯均甚重要且陸軍監獄即附設其内自應嚴密防範以免再有疎虞是以松滬盧護軍使特於前日面諭淞滬警察徐廳長對於該監獄之防務須益加愼重徐廳長奉諭後卽於昨日轉飭遊巡第一隊長馬鍾秀於每日晚問八時起加派隊士二排荷鎗實彈前往該監獄四週及各要道口分投站巡至天明始准返隊銷差云 
[新軍艦急須差遣]  
　　海軍饒總司令以長江武漢以下至九江湖口一带防務吃緊調派軍艦駐防要口自當格外注意惟軍艦無多應將已造未竣之永續永健二軍艦趕緊告成現查該二艦之外部工程均已完竣其艙房軍械庫等一切裝修尙在工作故於前日起商請造船所多派工匠漏夜趕造以便差遣云 
[美艦開往小呂宋]  
　　美國軍艦BRAOKLYU號上有快砲二十四尊士兵水手六百七十人奉令保護上海僑商來華已久因小呂宋洋面美國軍艦不敷游弋故由美海軍部命令水師提督電飭該艦迅速出發該艦長奉令後業於二十六日由滬出口向小呂宋進發並將離滬情形報告海關查考矣 
[普濟輪船失事餘聞]  
　　網船户薛老三潘老四周忠正等因呑没撈獲普濟輪船失事 
案内財物經同船人周老三於前夜在浦東爛泥渡碼頭將薛老三等尋獲著人將船看守並投報水巡捕房請求拘究各情已誌本報茲悉是夜周托舟子多人將薛等三網船看守周則前往糾集同類擬與薛等理論不意該舟子等得錢縱放致被遠颺現聞水巡捕房梅捕頭已飭探嚴拿務獲解案以便澈究矣 
　　上海招商局董事接甌海道尹來電云此次仍放廣濟來甌商民非常憤激拒絶裝貨以後請速換好輪來甌免滋事端至禱黃慶瀾叩又接旅杭同鄕來電云普濟沈没甌括生命財產損失無算貴局漠不關心聞仍以破朽廣濟行駛人道何在希速換堅大輪船以圖善後旅杭温州同鄕潘國綱吳鍾鎔林大同林同周錫經蔣作藩石鐸余憲文等三百七十五人敬 
　　自温人拒絶廣濟後該局以關係營業前途未可自傷感情且月前曾已答允於先未便反覆於後故已定於本日（二十八日）另換飛鯨開温 
[男女學校之始業式]  
　　中華高等小學愷自邇路中華高華高等小學校係胡漢民王竉患葉楚傖諸君所發起開辦以來已逾兩載昨日下午二時行開學禮來賓學生約三百人首由校長程萇碧君報告今歲添聘敎員增加課程繼由敎員黃儉齋汪馥源章宗祥陸忠賢諸君演說勉勵學生情詞懇切至散會時已鐘鳴五下矣 
　　神州女學本月二十七號行後三時（即昨日）北四川路神州女學行開學禮本季因擴張減費生學額故報名來學者甚衆并聞該校今歲大加改善增聘敎員多人分任學科中學班特聘地理歷史專家湯濟滄敎授歷史地理葉楚傖敎授詩詞江旣表敎授國文 
[養性女校]  
　　英租界新馬路養性女校創辦七載本届添闢課室另聘敎員昨日上午九時行春季始業禮計有本科附科學生三百數十人男女敎職員二十餘人規模整肅秩序井然迨鐘鳴十二下就校中午膳而散聞本科高初兩級尙有餘額可以插班 
[申江半夜學校]  
　　城内虹橋南大白　申江半夜學校原名商業英文夜校由願養吾周鎭南二君主持校務今春大加擴張添設英文商業法文日文四科定夏曆正月二十日晚開課 
[女子工藝學校]  
　　法租界愷自邇路民國女子工藝學校陰曆十六日行開學禮學生到者百餘人聞定於二十日開課商初兩等及工藝專科尙有餘額可補 
[抄送美總統限制麥酒之布告]  
　　上海總商會接北京農商部訓令云爲令行事准稅務處咨稱准外交部來咨以美總統限制麥酒容含火酒布告一件與華貨輸入美國不無關係應將該項布告錄送查照等因相應抄錄原稿咨送核辦等因前來查前項布告係限制用糧食水菓等物料製造麥酒並限制輸入麥酒所含火酒之成分抄錄原稿令仰該商會轉知各商遵照可也此令附照譯美國大總統限制麥酒容含火酒布告爲布告事照得議院通過鼓勵出品保存物料及管理食品及木柴之分配以固國家安寗前經本大總統於一九一七年八月十日批准該案之第十五章聲稱何時倘大總統意謂對於製造麥酒以爲飲料必須限制或配置可禁止其應需之糧食水菓等物或必須限制麥酒容含火酒時大總統爲保存食物之豐足以免缺乏而固國家之安寗起見得有權隨時刋發布告聲明如何限制禁止自布告後非至取消該布告時則除領有大總統發給之憑照並遵照關於製造及運入麥酒之章程辦理外他人不能用糧食水菓等物料製造麥酒亦不得購運麥酒入口等語今本大總統旣承議院授此權限確以爲本國境内製造麥酒如限制糧食水菓等物並限制所容含之火酒於國家實有裨益特行布告自一九一八年一月一日起凡有用糧食水菓等物料製造麥酒不得超過一九一七年全年統計平均七成之數又自一九一八年一月一日起美國製酒除大麥酒及黑麥酒外無論何種麥酒容含火酒之重量皆不得超過百之二分零七五又自一九一八年一月一日起無論何人若未奉管理内地稅稅務司發給憑照並遵照此後頒布關於製造麥酒及限制容含火酒之章程辦理皆不得以糧食水菓等物料製造麥酒又除同海關及國家庫管理部發給護照並遵照關於麥酒出口之章程辦理外無論何人不得購運此麥進口特此布告 
[童子軍支部訂期開會]  
　　中華童子軍上海支部擇於星期三即陽曆三月六號下午五時一刻在卡德路育才公學開常年大會報告收支選舉職員凡關心童子軍務者無論是否該部會員届時均可往觀 
[造送放賑調查表之復函]  
　　督辦京畿一带水災河工善後事宜處函復本埠京直奉義賑會云接奉惠椷並繳到隆平等四縣調查表四册藉悉貴會散放各該縣冬賑已經告竣具見貴會諸君𤍠忱毅力至爲感佩用特函復卽祈查照 
[英領事轉送勝家公司禀稿]  
　　交涉署接美領函據稱美商勝家公司控張近秀張書林一案茲據原告公司繕具華洋文禀前來特函送貴署請轉令嘉定縣知事訂期訊理并望將訊期先行示明以便飭知原告公司會齊人證到堂聽訊等情陳交涉員業已據情照轉矣 
[警廳長派員考察]  
　　淞滬警廳長徐國樑前日委督察長曾永奎總務科長趙殿英至閘北調查四五兩區署曁各分駐所警務成績並考察各長警勤惰業已稟覆廳長以憑獎懲 
[長警又須操演]  
　　淞滬警察廳徐廳長以所屬各區署所長警自去年冬季開辦冬防後每日操演鎗法步伐暫令停止在案現在元宵已過加班巡邏似可稍鬆操演未可久曠是以通令各署所警正佐及巡官等自即日起照常開操由該巡官等督率訓練並隨時查察鎗械妥爲保侟是爲至要云 
[署員私擅逮捕之懲戒]  
　　四區一分所署員趙連耀日前至境内森康里嚴姓家捉賭照章須禀明廳長然後逮捕該署員則草率從事故前日徐廳長令飭三區三分所署員王清和調任四區一分所署員遺缺以趙連耀降爲代理以示懲戒業於前日彼此交代矣 
[典獄長宴客]  
　　上海模範監獄典獄長敖雲亭昨午在其寓所設筵爲其同鄕即修改稅則委員會正主任曾霽生洗塵並爲前上海地方審判廳刑庭長趙季恒袓餞邀請上海地方審檢廳陸林兩廳長及紳士數人作陪賓主盡歡而散 
[裁撤盧家灣分捕房]  
　　法工部局工程處於去年夏間在法新租界盧家灣捕房左近薛華立路法公廨西首空地上建造總捕房一所已於冬問落成現法總巡以盧家灣分捕房與新建總捕房近在咫尺該分捕房已無存在之必要故已於昨日將該分捕房探捕人等歸併總捕房差遣 
[冷作工人屢屢要挾]  
　　本埠南冷作（係專做各軋花廠之軋刀者）工人祗六百餘人上年已兩次要求作主增加工資短刀每把加至四分五釐長刀每把加至一角中刀每把加至一角四分作主已允其要求茲又於昨日相約罷工再欲增加工資經該業領袖顧春生出爲解勸作主因加工未久難以再允恐一時不能解决也 
[烟酒公賣局長來滬]  
　　本埠全國酒公賣局駐滬辦事處奉部令裁撤派江蘇全省烟酒公賣局殷局長接收文卷欵目簿籍現於二十七日抵滬聞不日即須辦理接收事宜云 
[又一汽車碾斃人命案]  
　　嘉興人徐石椒自駕汽車撞斃老婦經公共公廨判令監禁西牢一年以昭炯戒曾詳誌二十六日報端茲又在寓居虹口靶子路三十四號門牌之南京人蔣季範因於舊曆正月初五日午後自駕八百四十五號汽車疾馳至西藏路福州路附近會樂里口將住居會樂里口王朱氏之九歲女孩撞倒碾傷身死業經捕房報由公共公廨中西官驗明棺殮並將蔣季範拘解公廨諭交二千元人洋並保候訊在案昨晨由廨傳訊據捕房代表牛門律師上堂譯稱被告在福州路𤍠鬧地點開駛快車致傷人命所有捕房發給被告之開車執照係是臨時執照是日被告自駕汽車由東而西該女孩在馬路旁玩弄小汽球致被撞倒迨巡捕聞警趕來該女孩已壓在車底奄奄一息當卽拖出車送醫院醫治詎已不及中途氣絶旋經捕房至肇事處查得電桿木被撞受損該汽車兩旁鐵板及前面之鐵橫擋亦均撞壞尙有一行人被撞受傷應請訊究次由尸女王朱氏投訴住居福州路三百三十五號門牌是日氏在門首縫衣女兒在馬路旁嬉耍被告自駕汽車疾馳而來且不撳喇叭故女兒不及避讓遽被撞倒碾傷腦部身死且被告肇事後並不停車又將電桿木撞壞我女慘遭碾斃請求伸雪又據見證陳桂林投訴被告開駛快車肇事後並不停車我在場目覩是實並由工部局捐務處西人到堂證明被告所駛之汽車係别克雪葛司牌有汽管六個非常靈捷出事後檢查汽車内之器具多有損壞兩旁鐵板橫擋亦均撞碎按照捐有臨時執照之汽車即自行開駛亦應令汽車夫坐在旁側乃被告與兩友同坐汽車夫回坐在後面實有不合云云訊之蔣季範延穆安素律師代表辯護並據蔣供是日開駛汽車至福州路西首見前面有一黑色汽車駛來立即避讓適死者山南往北以致肇事求察並由見證沈小靑投訴當時被告因避讓前面之汽車致將女孩撞倒等語當經李襄讞商之義副領事羅君判被告蔣季範罰洋五百元充公示儆開車執照吊銷 
[三誌典當失愼後之賠償問題]  
　　昌大典前遭火災焚去所質衣物允照兩成賠償後有當户二十餘人以受虧太巨心不甘服由章水天爲代表延請巴和律師具控法公堂請照當本加倍賠償業經中西讞員訊過兩次判着未到各當户投案訊明再核在案昨由巴律師投案聲請堂上將昌大典未被焚去之衣服弔出若干件估看是否以八成質下以昭公允昌大典亦由逖白克律師到案辯稱原告律師所請弔貨估看一節係第二問題敝律師大爲反對應請堂上仍照前斷着原告交出證據再行訊核旋由章水天稱前堂未到各當户今已邀來請爲核示中西官飭傳當户吳文溥金雅記陶福記王林生張金記楊開記等六人訊明所當之物與質票相符着將質票蓋印存案聽候核辦章水天又稱公民所質之衣服不甚値錢者該　無不聽贖尙有細毛皮衣若干件均稱已被焚去情實可疑况公民方面各原告均已親自到堂何以昌大典主李葉吾即李新蓮畏避不到山張子栽代表到堂搪塞須請澈底根究中西讞員向張子栽問曰昌大典焚去之貨究値若干又領到保險銀若干張稱商人臨時代表到堂未知詳細逖百克律師又稱昌大典主前已將被火焚去及未焚之貨抄賑呈案請鑒判各退去着昌大典主於下次堂期自行投案聽候覆訊核奪 
[和尙無心失火]  
　　僧人岫儒在閘北華盛路設立天福禪院日前不戒於火幾遭回祿幸經鄰衆等帮同救熄嗣由四區署長余炳文飭傳該僧到署訊明無心失火諭令具結取保開釋 
[張禹門迄尙在逃]  
　　公共租界愛多亞路大豐永糧食行主張禹門僞造假棧單向華洋各商輪抵銀數十萬兩案内牽涉之南京人宛子瑜李儒人被捕拘解公共公廨訊供判令交保候訊在案前日午後又經李襄讞與義羅副領事提訊據原告代表律師上堂譯稱本案内之主腦人張禹門雖奉公堂飭提迄已日久尙未弋獲請再展期開訊中西官判被告均交原保候再訊核 
[責令德人繳銀]  
　　德國人馬克斯葛拉加（譯音）被寶昌聯號經理黃輔清在公共公廨控告不還貨欵洋七百六十九元二角九分由廨訊明給諭將被告屋内生財拍賣候核在案前日午後又經兪襄讞與義羅副領事提訊由原告代表律師朱斯芾上堂陳述案情請將拍賣被告生財之銀交案給領問官准之着被告將銀繳存公堂聽候核奪 
[追償房租併誌]  
　　愛爾德收租人至法公堂控告房客羅順法虧欠租洋三月除收過外尙欠洋十元向索不付旋即他徙請求訊追羅供民人欠租　實惟遷居之前曾向收租人言明本擬將所做書箱售洋還租詎被將書箱抛壞多只損失甚巨求察中西官以羅不將貨物一同遷去致受損傷與收租人無干租洋十元限七天交付又魏汝林前控房客朱姓虧欠租洋七十八元逃逸不理棄下生財請爲核示判將生財拍賣作抵後祗賣得銀七錢半昨又傳訊捕房將銀呈案魏仍求提追中西官判將拍賣所得之銀先給原告具領餘欠候朱出面准予扭案訊追 
[拖欠貨價之否認]  
　　曾鵬程在公共廨控趙筱山不理鷄價洋七百九十一元一案前日子後經中西官提訊原告延朱斯芾律師上堂陳訴案情請追被告趙筱山亦延賚美律師到堂辨稱被告與原告往來生意已有十餘年之久查核帳據並不拖欠原告所控各節被告不能承認應請將案註銷判趙仍交原保候復訊核奪 
[上海樓旅館受罰]  
　　廣東路正豐街上海樓旅館不將寓客姓名職業明白記載循環簿上因此次招商局局長謝仲生被人抛擲炸彈案内之證人住居該旅館内捕房前往調查未能明晰禀請公共公廨出單將該旅館主馬榮齋傳案諭令退去候再訊核在案昨晨由廨傳訊先據中西包探上堂禀明前情繼由招商局茶房董小和投訴曾由局長囑令送信至該旅館二十五號房間由其賬房轉交等語訊之馬延律師到堂代爲辯護中西官諭令馬榮齋嗣後務將寓客來往地點年歲籍貫職業詳細載明俾遇事易於調查此次從寛判罰洋一百元充公 
[請求減等治罪]  
　　畢友生因被陳梁氏指控與史大瑞拆梢洋七十元由捕將畢史兩人拘解公共公廨訊實判各押西牢五年期滿均逐出租界在案茲畢之家屬不服判决延請代表律師於昨晨投廨聲明理由請求援照新刑律十七條減等酌核中西官諭候禮拜五核奪示遵 
[追獲攫取鈔票之匪徒]  
　　甬人陳金寶近因貧極無聊流入匪黨昨竟闖入虹口墨克登路二百號門牌王桂林家攫取鈔票洋十元圖逃被王鳴捕追獲搜出原贓入捕房押候解廨請究 
[查獲欺騙日人之逸犯]  
　　常州人韓正道（即金蘭卿）曾於西曆一千九百十七年七月十二號串同現押西牢之張叶臣等向日本人騙取値洋一千七百二十五元之皮貨携贓逃逸被控捕房前日由探譚鳳池與日探中井查見將韓拘入捕房押候解廨請究 
[祥生廠捉獲竊賊]  
　　浦東陸家嘴英商祥生鐵廠前夜拘獲竊鋼板之竊賊朱財明一名遵解三區警署經解警正訊據供認竊取不諱並供出在逃夥竊六名判朱押候緝獲逸竊再行併究 
[帮匪被人告發]  
　　帮匪劉鳳由（卽劉老四）昨被李詩伯投控浦東三區警署謂劉姦佔伊妻糾黨謀害等愽經解警正飭警將劉拘獲查得劉平日頗不安分且有收徒入帮情事判原被併解警廳司法科訊辦 
[婢女被虐潛逃]  
　　海門女子范秀明年十一歲在滬爲婢因被家主虐待私行逃出在寗紹公司碼頭露宿爲巡丁查見即由公司片送一區署詰其主人姓氏住址均不能答惟云時遭毒打面部受傷等語諭飭留候認領 
[養媳被姑凌虐]  
　　崇明女孩張英和年十歲係美租界小菜場某茶肆主之養媳前日出外買物不知如何在南市三角街地方迷路由警带入一分駐所詰問據云因被姑虐待私自逃出等語請飭送警廳司法科請爲安揷 
[南通女子迷路]  
　　南通女子周伶娥年十五歲於本月二十五日卽曆正月十五日從其堂兄周和尙附搭小輪來申在大逹公司碼頭登岸時周即雇車與該女失散致女迷路由警带至一區署間明留候認領 
[淞滬警察廳批示三則]  
　　奚懋官批據呈事屬可行仰候布告嚴禁並令行該管區隊隨時查拿可也 
　　張郭氏批據呈已悉查本案業移送法庭訊究仰即逕往呈訴 
　　應林氏批據呈已悉如果同族應允標有索詐情事則已涉及刑事範圍自可逕往法庭正式起訴惟該氏於夫故之後並不回籍安葬而賬務又不邀最近親屬料理固亦無怪族人浮議所請令區查拿礙難照准 
來件 
[全國禁烟聯合會致稅務處函]  
（民政七年二月二十五日） 
敬啓者本會昨以財政當局王克敏在滬勾結外商重訂收購大宗存土之約破壞煙禁牟利毒民呈請總統澈查當將原稿郵呈察閱在案惟查前於本年一月十七日准貴處函覆本會電詢黃須記運土一案等因准此本會再三尋釋就中可疑之點厥有數端乞垂察焉溯自上年四月一日以後無論何項煙土一律禁運乃粤商黃須記運土一案貴處竟令總稅務司放行此其可疑者一查黃須記原禀内稱由滬轉運九江粘有海關印花之土該處皆准起岸放行應援案請運等語於此知潯關放行所謂粘有印花之土當不僅此數已可類推該關究竟根據何種章程准令放行此其可疑者二又函中謂此次黃須記由粤運滬之烟土三十箱係已在關完清稅項黏有印花早經離關之土且由此口運至彼口與外洋進口曁未離關棧者不同上海租界亦與内地有别是以准其起運云云假使接踵黃頒記而起者同一完清稅項同一黏有印花同一聲稱早經離關之土援案請運不諗又將何以處之此其可疑者三復按南北與論機關揭登去歲十月間貴處蔡會辦與王克敏氏往來函件如王函所謂所交節略當蒙詳閱又如何批准請即批飭（洋商名）提取昨言尙有未盡即希俯賜核辦而蔡會辦復函末稱應俟政府處置此項餘土辦法旣定之後自可全行解决若然則是報章喧傳貴處蔡會辦與王克敏氏在滬勾結外商重訂收購大宗存土一千六百箱之約已彰明顯露無可掩飾而所謂應俟政府處置此項餘土辦法旣定之後自可完全解决云云者與自上年四月以後一律禁運之言絶端衝突本會至此乃恍然於黃順記之餘土二十六箱不准再行起運者固已消納於此項大宗收購存土之中迨至辦法旣定全行解决之日亦卽烟禁完全破壞之時前此種種不過小試其端蓋預以有待於今日耳本會爲全國聯合代表禁烟機關目覩危機不敢苟安缄默相應函請貴督辦查照賜覆俾釋義疑實爲公便此致稅務督辦台鑒 
雜評二 
[張作霖與程璧光（訥）]  
　　自外交緊急而後國人希望國内和平之心益切然而消息傳來有兩事足駭聽聞者其一奉天之張作霖派兵赴秦皇島示威將以威中央歟威南方歟抑威不主戰之督軍歟總之不示威於國外而示威於國内威於何有徒令奉人用一疑懼而已一爲廣東之程璧光被人暗剌其爲一人之關係歟一省權利之關係歟抑南北意見之關係歟總之此種無人道之舉動無論出於何方均足以表示暗中爭持之劇烈而益激增兩方之惡感非但於事無益徒開粤中騷亂之門而已 
離奇怪誕之消息日出不已即相激相盪之釀亂不已於此而欲求國内之和平其可得乎 
[本館啟事]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[捐局之弊] [  桂芳稿栩園潤]  
　　釐捐爲吾國病商病民之劣政委員之中飽司托局差之舞弊已面沿習積弊難除當道難定極嚴厲功過專章之取締無如若嚴視同具文往往趨利而避害雖設種種預防之尖而若輩即籌鬼計以避免諺云私鹽越緊越好賣又云你有你的關門計他有他的跳牆法前清委員尙論資格民國以來一列平等掃除階級之沿習其政固美無如共和幼稚時代大多數人民缺乏世界普通之常識往往智識淺陋之愚民不知共和爲何物以致種種飛揚跋扈之行爲時現於報章之上政界金錢之運動彰明較著運動二字已成政界最時髦牢不可破之交際品旣有金錢以運動而政界中流品之複雜遂不堪聞問矣因釐捐之利厚凡運動之人羣垂涎此席捷足而有力者羣由部中運動要人以八行吹嘘省當道爲固一已之位置不得不虚與委蛇而與差委上自委員下至司扦大抵均由金錢魔力而來省當道及委員均有自已之私人遇幾而撤換上不昨罪要人下可安揷私人一舉兩善故亦何樂而不爲而委員及司扦等人亦存五日京兆之心本因謀利而來直如商人之將本求利何肯蝕本於是不得不籌諸多之方法以遂其平昔之慾念由此而種種之弊竇生焉其中雖不乏廉潔之士然而矯矯不羣亦必遭鳴鼓之攻謗　横生羣言可畏勢必立足不稳而去職而後至者不得不借重於舊日之司巡以爲虎之佷也故其弊乃久傳而不失矣内河最著者爲下票（下票即票貨不符報稅多而塡票少是也）票上加戳云沿途加儎另行補報故以多報少貨票不符設或巡委在遠處查出則原局可以抵頼謂其在半途加儎若在近處撞見船客僞云票在船東身上在街頭購物未回即暗着人至原局再補一張實足之捐票卽可搪塞而過何以船客肯代捐局隐瞞其中蓋有隐情因其所裝之貨均是客家包於船户沿途關捐反可廉省若是自行投報不知其中之竅妙所過關卡見無利之可得自必加重浮扦與以種種留難有此原因故必包於船家旣得省錢又得清閒自在船家旣包其捐欲於其中取利則不得不與捐局通同作弊若被巡委獲住究出實情一則通同舞弊之贓證俱在自必加倍罰辦二則遷延時日三則結怨於局員四則驟遭損失無此資財以賠償五則賠償貨客之欵已之生計維艱有此五因不得不誑其情勢所必然也次則爲船頭錢凡督扦司事及扦手暗中與船家接洽妥貼每船讓多少之尺寸卽定船頭錢之多寡又次爲驗票費凡上卡之捐票至下卡時即勒索驗票費若干否則即謂其半途加載票貨不符又有所謂划子印子皆局差巡船之陋規也而　子費者係看　子之陋規也名目繁多幾不勝舉若長江之呼港釐則其弊尤甚以港釐爲最難辦因其港汊紛歧緊則貨船由他港而走不得不減折以招徠故港釐旺絀不能預料晴明之日不可不防陰雨故以不塡票爲唯一之弊資因捐不驗捐即塡亦無處使用耳一出港口即無已之干係即使被巡委在港口撞見或云在港中路過或云票在船主身畔其弊一如内河之下票也總之釐捐弊竇甚多非紙墨所能形容矧余不文尤復語焉不詳然舉一以反三未始不足爲當局之借鏡也（六） 
家庭常識 
[新鮮豆腐油] [  蘇滌新]  
　　其色白其體潤其性凉其屬水其走腎爲補津液之良物每旦滚食令人面目光澤肌膚白嫩瘦人屬火食之且不生熱症瘡痬伹肥人屬寒不可多食恐肚痛作瀉之虚若犯温熱燥火亦可食之是又不必拘泥凡妊婦將八九月時亦宜食之蓋胎前屬火宜涼取其濡養營絡則胎得涼始安並能滑利檅竅使其易產且所生之兒週身膚色白潔如玉嗣後可免胎毒胎火瘡痬赤游丹諸患皆賴其濡潤之功若肥人受妊審係胎火方可食之如無只可少食爲稳恐有腹痛吐𪷵之徴也然此物實爲世界之妙品價廉物美而人皆往往忽諸故舉以奉聞（程松甫）皮膚皺裂薔薇露（又名薔薇汽水）若干甘汕三分之一化匀搽皮膚上冬日無皺裂之患若欲其鮮艶則加馨而民水數滴此爲西婦常用之物頗著奇效 
　　炒花生家庭内有以生花生自炒者惟不知其法必致焦黃面苦若先以生花生浸鹽水中約半日取起略吹乾名後入鍋與黃沙同炒鮮有枯黑者 
　　布底鞋小兒穿之極易破碎若命皮匠於底之前後各配皮一塊則經久數倍 
　　選笛竹宜薄孔宜匀而略長吹孔宜稍大聲宜洪亮具此數者是爲上品（却贈） 
工業須知 
[蠶桑要訣（續）] [  王芹]  
　　一播種我國桑之種類不一散見於古書者不下十餘種而全國所培植者厥惟四種曰白桑曰荆桑曰湖桑曰魯桑而已其最優者爲湖桑魯桑次之白桑荆桑又次之湖桑產於浙之湖州然近年民情偷惰所產甚稀而杭之海寗嘉之桐鄕石門與湖州接壤地腴種美反優勝於湖州全浙種子多產於三縣每年四月間採老熟紫黑桑葚拌以糞灰逾時將桑果捻腐水中淘洗去其浮肉收其沈者均陰乾之卽將土壤犂鬆和以肥料將子撮於每三四粒問隔寸許掩以細土并覆雜草於上閱二三星期卽新苗茧長去其覆草又以腐熟之人糞尿和水五成不時灌漑若至盛夏須以草席掩護防爲陽光所逼苗二寸許則芟其稗草使逹其生機 
　　一插本將桑枝旁茁插入土中發生新芽是也此法須擇日光透射之處細碎土壤和以人糞當春季發芽前採取有二三芽之桑枝以爲揷穗斜揷於土内緊壓其根部上覆枯草以防乾燥晚秋即得苗木 
　　一栽植種桑須於冬春兩季冬種較春種尤爲經久栽植時當掘一深坑約尺一二寸廣二尺取糞一瓢置坑中和細土攪成泥漿將亂根一切剪去當扶定取乾土覆蓋使總根舒直然後塡土緊築用足四面踏平不致歪斜第株縱積相隔六七尺最好一壓條此法於春分前用桑條埋伏於土中然灌漑不得法或天時燥旱即不得芽俟芽發後壅以糞土翌春掘起將老條截斷便可移植（未完） 
長篇小說 
[二城風雨錄] [  英國郤而司常覺小蝶迭更斯原著天虚我生合譯]  
　　卷中第二十六章（六） 
竇瑪齊曰諸君此予未便專主宜送市政廳受鞫於國以代表衆曰然領袖言當此人於攻獄之時乃敢率衆抗拒其罪宜處寸磔卽以其頭懸於路燈之杆此語出繼以一陣鼓掌之聲蓋聖安東之　民日夜仰望路燈之杆以爲惟此最適於用今竟如其願矣於時人人據髮怒呼如中狂易怨毒之氣乃類妖瘴天日亦爲變色其中獨有七人顔色大異於衆蓋即巴斯蒂獄底之死囚也衆人以其不阿貴族即爲民黨功人一一畀之於肩以示衆人此輩久處生壙之中一旦爲衆所刧駭懼轉不知所措竊念古語所謂世界末日者殆今日是矣其汹汹者殆即狂厲之鬼魂然衆中尤有七人顔色亦異於衆此七人蓋獄卒其身已無但有一顱挑之竿末積血自目眶迸流入於口角爲狀獰𨠮無倫此七　者即傍七囚而行似用爲導引者此時萬衆如潮又重出獄門之外獄長兩手背剪面頰盡現傷痕一臂已爲　焉齊所挾莫能動側面萬衆交謫竸以石已擲其身步乃屢躓其狀之慘蓋有過於卡柏被擒時矣馬丹竇瑵齊尤頻頻撫其佩刀思欲一剌其股爲快猶未行及市廳忽然衆又鼓噪蓋獄長以受辱不堪偶出報語衆乃大怒有人自後遽蹴以足獄長立仆而焉丹之刀倐舉赤然一聲首級已瀵十步之外遽不及　鞫於市　衆乃以此八𣏾首　一一高懸於路邊燈桿之土燈光黯然照其蠟色之面慘怖甚於縊架嗟乎此一千七百八十九年七月中旬事也而王室之危正亦類此竿頭之血顱突（第二十六章完） 
 
 
 

Page 15

 
 
   
 
 

Page 16

 
 
   
 
