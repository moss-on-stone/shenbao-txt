# 1896 - 378 - 4908492

 

Page 1

 
 
[重印明季稗史告成] [  圖書集成局啓]  
　　明季稗史一書分子自一十有六曰烈皇小識曰聖安本紀曰行在陽秋曰嘉定屠城紀略曰幸存錄曰幸存續錄曰求野錄曰也是錄曰江南聞見錄曰粤游紀聞曰賜姓始末曰兩廣紀略曰東明聞見錄曰靑燐屑曰吳耿尙孔四王合傳曰揚州十日紀大抵雜紀前明末造佚事體例雖近乎　史要皆得諸目擊非同耳食之談披閱再三實足與正史相印證本局前曾覔得舊本用活字板印行寰海流傳爭先購置兹復印以雪白連史紙校讐裝釘精益求精每部六册碼洋七角請臨三馬路申報館帳房申昌書室及各書坊隨意選購各外埠申昌亦皆有寄存 
[東周列國出售] [  圖書集成局代啓]  
　　東周列國一書久已盛行海内卽耳食之鄕里亦能口講指畫幾與三國水滸並駕齊驅雖稗官野史閱之亦可知國運之興衰人才之消長且事事歸實與正史無異不同海市蜃樓憑空結撰有讀法有批語有圖像自周宣正起至秦始皇改立郡縣而止洵爲雅俗共賞之書今倩本局用新鑄鉛字排印字旣精工紙尤潔白加工裝訂每部定價碼洋一元六角不日出書欲購者祈移玉至大東門外直街觀瀾閣購取可也 
[閱本報兩紀演雷事系之以論]  
　　昔人行軍之道惟恃乎金今人行軍之道惟恃乎火顧自火器暢行而戰陣之際傷害之多較之弓矢戈矛奚啻千倍泰西各國精究火器槍砲之製日益新奇中國則而效之開局製造招匠學習數十年來非無明敏之士傑出其中亦能造砲亦能造槍亦能造子彈亦能造火藥其精與否劣與否能不至遠遜西人否微特非親歴其境者不能知亦且非不通格致之學者所能曉獨念旣有精器尤必有善用之人蓋力之猛發之速至之遠槍砲一定之制也而擊之何以準練之何以熟則非人不爲功否則當兩軍相見之時不必交綏但當各出其軍器以相比較若者利若者鈍卽可决其孰爲勝孰爲負矣何以成敗之數不能豫决持器之鈍者不甘供手就縳持器之利者不敢趾高氣揚亦以雖有利器苟無用器之人則槍不能自發其響砲不能自發其機有器與無器等昔年中法晵釁法人屢敗我中國而諒山一戰軍火未必多於前器械未必利於前而法人大受其創遂成和局前年中東開戰論者以日人之砲不及我之巨日人之艦不及我之堅以爲戰勝攻取可操左劵不意一敗如灰償欵割地繼遂以日有快船快砲軍器之利遠勝於我故不能敵後日人言中國之敗卒爲槍砲所傷者日人爲之醫治察其受傷之處不在面前而均在背上斯雖日人之讕言未必果有此事不過謔我之軍士不戰而先自遁逃耳然亦可見中國之敗非盡軍械之不精大半亦因無人能用之也故泰西各國樹立一隅不徒在製造器械精益求精而操演之純熟訓練之精良尤必孜孜講究不遺餘力故能爭雄海上負固自强中國近日亦知徒器之不能用於是講求操練亟亟不遑可謂知其本治其源矣廼觀前日本報先後兩紀演雷事而不禁深有慨焉按上月廿七日報紀略云江南水師學堂前三年曾挑選學生學習魚雷現由總辦曁教習會考擇其名列優等者禀明督憲俾得升遷出館共上兵輪以展其技南洋大臣劉峴帥遂傳諭在草鞋夾江口閱放魚雷不料連放四次俱未炸響有某學生下水以探其沈没詎意最後演放之魚雷突然炸響某學生卽死於非命本館雖照有聞必錄之例載之於報然亦未嘗不疑之以爲未必果有此事乃閱日又得金陵友人手畢謂當時下水者不止一人俱係魚雷學生在兵輪船上執事計炸傷人數共有五六名之多皆因魚雷放下音響全無懼干憲責一時惶急入水檢理不料遭此不測云由是觀之知此事諒非無因惟友人始言俾學生得升遷出館共上兵輪繼言在兵輪上執事先後兩歧殊爲不解始言有某學生入水窺探死於非命繼又言入水者不止一人炸傷人數共有五六名而不及斃命之事未知某學生果係斃命歟抑同在炸傷人數中而尙未至於斃命歟本館均無從懸揣要之友人旣一再言之想必非捕風捉影之語第思諸學生在水師學堂肄業於三年之前挑選學習魚雷可知諸學生在學堂肄習已歴多年卽學習魚雷按之三年有成之數亦似藝有可觀何以尙如此僨事試爲推求其故非諸學生之不能用心學業卽製造之法或有未良因憶九月十一日福建長門電光山砲臺演放大砲兩尊弁勇先放左首一尊旣而右首之砲亦扳機發火不隄防砲子方在膛内螺旋而火藥反向後攻出轟然一聲山撼岳動附近兵房盡付一炬弁勇十九人有五人化爲灰燼餘皆爛額焦頭此事曾登諸本館九月廿五日報章何以不及兩月之久而演砲旣釀患於前演雷復肇禍於後一水一陸殊途同軌中國方講求武備振興兵事而如此憒憒不幾令外人聞之啞然失笑乎此稿未完 
[諭旨恭錄]  
　　十月二十一日太常寺題十一月初三日祭先醫廟奉旨遣溥善行禮兩廡遣莊守和李德昌各分獻欽此又題十一月十七日冬至大祀天於圜丘奉旨朕親詣行禮四從壇遣立瑞鍾秀德壽恩慶各分獻欽此 
[本館接奉電音]  
　　昨日午前京師飛電傳來上諭三道敬謹譯登○十月三十日奉上諭徐會澧著轉補禮部左侍郎未到任以前着陳學棻兼署禮部右侍郎著張英麐補授欽此同日奉上諭李鴻藻著調補吏部尙書禮部尙書著孫家鼐調補許應騤著補授工部尙書都察院左都御史著錢應溥補授欽此同日奉上諭協辦大學士吏部尙書李鴻藻著加恩免其帶領引見欽此 
[監司履任]  
　　寗波采訪人函云新任寗紹合道王心齋觀察祖光於十月二十七日由杭至滬附招商局輪舟蒞甬發電至寍鄞縣楊大令接信後卽飭辦差丁役在江北岸招商局碼頭懸燈結綵陳設一新備迎憲節三十日淸晨提憲張軍門道憲吳觀察府憲程太守均往馬頭恭迓各僚屬亦陸續蒞止直至鐘鳴六下遙見濃烟一縷盤際空中轉瞬之間輪船已抵馬頭練軍營及防營各勇均鵠立江干施放洋鎗以鳴誠敬各屬僚先後呈遞手版觀察旋卽登岸乘輿入東渡門暫假稅關爲駐節之所涓吉於十一月初一日辰時接印 
[鷺嶼霜橙]  
　　厦門訪事人云新委稅厘總局提調陳少楷司馬模上月初七日已抵鷺江擇吉十二日接辦所有茶厘海防曁史巷卡厘局金門何厝鄕劉五店各分局之司事曁包辦攬贌之各商賈又有一番附麟攀翼冀得蟬聨語曰寗爲雞口毋爲牛後其斯之謂歟支應委員徐二尹樹瓊已於初十接辦港仔口厘捐汀州府胡太守調福州府已由漳州渡船到厦寓福升客館於初九日搭商輪携眷進省履新港仔口卡與史巷分卡相距咫尺兩卡各以爭攬利權之故不免常有減收爲招徠過客地步因之各行號投報厘捐從中持其長短藉爲壟斷所謂蚌鷸相爭漁翁得利由來久矣前數屆史巷委員與港仔口在省互控今春上憲將史巷委員改派司事不知司事無比較之責成反　擇肥而噬得賄賣放港仔口聞知此信遂亦减收以示便宜而包攬中飽諸弊益甚矣蓋上憲耳目難周以爲减一委員每月可省 
 
 

Page 2

 
 
薪水百數十金而孰知蒙蔽之徒已暗蝕信之耶○世襲男爵邱某丁生母憂十月初九日在海邊施放水燈邀請地方文武光臨厦俗有捧送冥中器皿之舉必請顯赫者爲之以示寵異不盡官也例皆排導鳴鑼與僧道等衆相率同行仿彿賽會一般有廣東人陳某者茶棧之巨商也平時喜交接官塲遂得與紳商之列是日邱紳亦請伊捧冥鏹灰送下海邊因見官皆威儀可畏遂亦開導鳴鑼乘四人大轎高撑紅傘銜牌上大書道銜中綴中軍叅府招搖過市路人駐足而觀莫不詫爲奇事因相與論及前此黄而漚由會試歸來坐四人呢轎用紅傘登岸拜客同爲笑柄可見天下事無獨有偶特少所見者多所怪耳○南太武山産煤同治初年前辦招商局唐景星觀察帶同英國礦師與厦紳葉淸渠土怡堂諸君前往挖看騐得煤質甚佳但爲時尙淺須待數十年後方能合用云云屈指至今已二十餘年矣本年夏季有向在臺灣之王把總執事萬安客館適楚中某幕友聞太武出煤擬一條陳欲就近呈諸周道憲未果赴申卽將稿付王繕正代呈時周子迪觀察下車伊始大以利國利民爲念立爲批准幷給銀三百元札王爲總辦招工開挖王乃趁周道憲升署臬司之際在某洋行買煤三四噸攙入新挖煤内運送福州船政局試燒大加稱許謂此煤與金山煤彷彿周臬憲因又信致署興泉永道曁厦分府就近查看情形撥付經費詎料王尅扣工價侵吞爲股本署道憲楊觀察曁周臬憲訪知聞已委員附靖遠官輪來厦接辦一面澈底根究云 
[德人購地]  
　　中外新報云大西洋印度諸島之中有島名聖妥馬士者廣約一百四十丁方里中有居民三萬口原爲丹國屬地數十年前爲販賣阿非利加洲黑奴　美洲之市塲又爲歐洲與西印度通商之要區前者丹國欲售與美國索價銀五百萬圓美總統深欲購之嗣爲議院所阻事遂中止兹聞德國巳與丹廷訂約將該島購買按德國在大西洋向無海軍停泊之地今買得此島用以屯煤積糧戰船往來供其困乏海上若有事德人有所憑籍其受益實非淺鮮然德旣有其地似於英美兩國有碍是以美人大悔從前不將是島購買致屬　　然已噬臍莫及矣 
[法日新例]  
　　中外新報云法日新訂通商條約大旨謂法國在日本所有治外法權應於三年内一律停止所有兩國通商利益彼此均照最優待之國辦理此約自施行之日起以十二年爲度以上各欵卽日本與英德俄意美等國近立各約中所載之條欵也其與法國另立格外條欵係訂明法國土産進口至日本應還稅則據訂未漂白之細布應按價値百抽八五又染色細布及香餅酒各値百抽十再有一欵約定日本如不照所訂稅則辦理法國立將照最優待之國辦理一欵停止惟須於十二個月前先行知照方可任停云云此約旣保法國工商兩業亦置日本於西國敵體之列云 
[戶口日增]  
　　叻報云泰西算學家嘗以人滿爲患計法之巴黎人口向有二百二十萬今年三月增至二百五十一萬一千九百五十五人按照一千八百九十一年算起已增八萬七千二百五十人每年約增一萬七千四百五十人英之倫敦人口四百三十九萬二千三百四十六人計算五年之間已增十八萬零六百零四人每年約增三萬六千一百二十人德之柏林人口前止一百五十萬九千二百四十四人兹有一百六十七萬七千一百三十五人比普魯士王國勃興之時巳加三倍奥大利亞國維也納都城人口每年增加二萬五千人俄國聖彼得羅堡都城氣候寒冷每年人口尙增一萬以上歐洲人數大率有增無减推原其故皆因善於養身是以孶息益繁也 
[平遠剿匪]  
　　中外新報云近有土匪名三點會在廣東嘉應長藥等處聚衆滋擾禀報到省大憲派撥方遊戎桂東帶領潮普選鋒營勇四百名前往剿捕按此種會匪黨類甚衆去年夏間曾在江右長寗縣嘯聚巖穴爲害閭閻嘉應一帶相距不遠殊形震動旋復竄至長樂等處勾引匪類拜會聨盟屯聚之區居然分建東西轅門内外三堂大堂之上排列公案令旗令箭陳設堂皇旗上大書特書順天行道等字尤爲悖逆會中名目至尊者曰老滿大伯頭次者曰三七大伯又名雙金花雙銀花每當大伯頭升堂則會中匪徒各以僞階分次旁立新入會者蒲伏堦下科斂錢財名曰放檯子匪衆聚處濵臨大河來往商人必須報知領取票布方保無恙匪首凌某謀勇過人去秋業經江西大憲派兵千名捕拿未獲近復竄至平遠縣屬意圖糾衆謀爲不法平遠縣辛大令訪悉立刻移營暗帶共差購線設計將匪擒回署中按律懲辦魁首就擒脅從解散實爲地方除一大害也 
[水軍賽會]  
　　循環日報云英國太子年幼時曾在海軍兵輪上充當職役故水軍之利弊明若觀火一切皆知聞明年法人欲集各國兵輪大會賽演陣法以顯聲威而英國水軍亦素稱巨擘雅不願任令法人獨執牛耳且因法人賽會之意實有自顯其水軍强盛之心無奈法人已有此意幷聲言撥欵若干以作此事費用亦不得不降心相從當因水軍中各懷不服故擬屆時由太子親帶海軍中强健兵輪前往入會大顯爾能以示不在人後云 
[綫人鹵莽]  
　　前報曾載湖北某營勇在漢河内指某員爲會匪以致悞拘兹得漢口采訪友人來信云此員姓唐籍隷湖南年甫二十餘爲已故唐軍門諱某之第四公子幼捐武職銜力求上進經某大員保奏改授文職補授陝西某縣知縣其時道經漢口刺舟鮑家巷河十嫌家中風景岑寂赴沙家巷某雛妓家作狎邪游兩情意合似膠似漆旋謀爲之脫藉使之穩抱衾裯捕役某甲聞之遽向某營禀報謂小人偵知此人係會匪之黨現在並無羽翼不難一鼓成禽營主信之立時會同某弁擒諸舟中行李銀錢搜括殆盡並聞僕從有落水損軀者當就擒時極力支撐以致受傷沈重刻已經督撫憲聞而查辦不知能掩蓋彌縫否也 
[東甌宦轍]  
　　温州訪事人云温處道宗湘文觀察關心民事卓著政聲現屆冬防知宵小易於竊發幷以黄府巷口近有匪徒縱火情事諭令葉大令給諭各紳董將各堡棚門一律修整限定二更關鎖不得任意出入並派委員分叚梭巡擊柝之聲不絶於耳從此閭閻安堵魂夢無驚爲詠月明無犬吠花村之句可想見里閈安平風猶近古也○温州鎭劉吉園軍門年屆古稀精神矍鑠巡洋操練勤奮不疲大有馬伏波老當益杜氣槪兹聞本月初六日爲軍門懸弧令旦麾下將弁咸擬公製壽屛錦幛祝嘏稱慶想屆期柏酒桃湯開尊介壽定必有一番熱鬧也○玉環同知徐菊生刺史本屆艾服之年攬揆良辰適以要公晉省未及肆筵設席懽宴寅僚兹於上月十三日附輪公旋筮吉二十五日徴召梨園開觴稱慶官紳之祝嘏者絡繹於途所有壽禮槪行璧返○永嘉縣縣丞朱寄雲二尹因缺過淸苦自行禀辭出缺刻奉委李蔭軒二尹逢春代理何日接鈐刻尙未知消息○玉環巡檢馮萃之二尹正焜前爲造化小兒所困醫和醫緩術乏回春遂於上月初二日溘然長逝身後蕭條宦囊羞澀幸徐刺史佽助百番始得賔殮如禮是亦宦途中淸廉之吏也可爲欽敬○陳松橋二尹樹霖奉宗觀察札委代理玉環巡檢事務筮吉於上月二十九日履新任事 
[鄂省官塲紀事]  
　　湖北采訪友人云龎大宗師牌示本月十八日按臨黃州各屬適府尊因病逝世因之起節稍遲至二十四日始由省垣揚帆直下○漢口牙厘局羅恒年司馬金壽差期將滿大府有委現署武昌府施鶴笙太守紀雲接辦之說○擢陞浙江藩司現任湖北臬司惲菘耘方伯租翼公牘紛繁未克卽時交卸官塲傳述擇吉下月十九日起程入京請訓然後履新○聞之官塲中人謂總辦津漢鐵路盛杏蓀京卿宣懷准於十二月中由天津赴鄂垣度歲俟開春後卽須布置鐵路一切事宜○大挑縣王明府廷珍前經上憲委辦礦政兹查武昌大冶兩縣所屬某某等山煤礦甚佳因禀明張香濤制軍復往查勘以便開采 
 
 

Page 3

 
 
[被刦]  
　　姑蘇采訪友人云總捕同知署漁總蔣福堂於本月二十七日往婁齊二門外催令各漁船換照扁舟一葉行至外跨塘時已暝色蒼茫暮烟四起憶及是處向有留防營砲船駐泊因令舟子繫纜砲船之尾夜旣深舟子滅燭而臥時交三鼓蔣猶倚枕無眠孤燈獨對耳畔聞鼕鼕聲不絶蓋砲船遞相更籌也而不知舟已被匪徒輕輕移出迨至相距里許之楊樹下忽聞一聲呼嘯前後艙躍入盜匪五人或執利刃或持鐵尺連聲呐喊火把齊明餘匪則狙伏船旁以遏救者舟子大聲呼救卽被若輩按倒兇毆張至此早已蝟縮一團不敢稍動一任若輩傾囊倒篋任意搜羅所有洋銀銅錢烟鎗對時表以及公牘若干扣刦取無遺不得已令舟子將船攏回原處報知砲船哨弁吳君詣勘之下怒謂蔣曰爾等故作此態來此誣陷我耶旣而曰是不過小竊耳烏得爲盜舟子某甲稱老爺明鑒明火執仗手持利器小竊固如是者乎吳君勃然大怒喝令勇丁將甲棍責四十下責畢問曰汝尙敢稱盜刼否舟子連呼小人不敢吳君怒始稍霽喚地甲至令將船收管地甲代爲求免於是吳君勒令蔣具並非被盜切結然後釋歸蔣氣忿交倂於二十八日午後回城據情禀如劉司馬未識司馬若何辦理也 
[桃花命薄]  
　　金陵訪事人云省垣有一種不耕而食足不織而衣豐者莫如司房中人有某甲居黄狀元巷每年所入自然之利可抵一中人家産家道旣小康加以所入有盈無絀由是歲有餘貲食指除梅鶴外僅雇一媼服役眞所謂一生吃著不盡與物無競與世無爭者矣司署執事各有班期故又多得寛閒歲月因念人生行樂耳促促如轅下駒胡爲者緣是移情花柳花前月下得某氏女名喚小姑者貌僅中人甲見而生憐大有若得阿嬌當以金屋儲之之意未幾果有爲撮合山者從此雙宿雙飛此身願作鴛鴦不願爲蝴蝶矣不料天下事福過菑生悲由樂極正如楊玉環七月七日在長生殿中凭肩私語願生生世爲夫婦孰知牀頭人已恨其不爲故劍之求突然效河東獅子踞地太吼且謂吾初意負心郎當不至視人同陌路今乃目中無我意中亦無我則我不將爲繫而不食之匏瓜乎吾聞寗我負人毋人負我我今一不做二不休爾兩人置我於死地可也嗣是一意必欲拔去眼中釘而後已雖小姑曲意奉承而借雞駡狗藉端凌虐有非世上人所能想到者甲不忍偶爲緩頰五色棒卽可移而加諸其身甲性懦懾於閫威至是每俯首帖耳而受之有笑者曰諸公身入其境自知此中况味矣然小姑慧人也目覩情狀是非粉身碎骨所能贖愆且自問與其不保朝夕不如以淸白之軀自尋極樂世界了此殘生某晨擊壁初罷甲適他出乃潛取阿芙蓉和淚咽冷水吞下少頃傭媼睨其旁蔡知有異報主人急延醫灌救據醫云吞者係生土毒入肺腑勢難挽回如諺云死馬當活馬醫可耳後至下午四點鐘聞已能輕移蓮步第未知就此果慶更生否所奇者甲痴立若木鷄旣不敢出一語爲左右袒又不知病者命在須臾或急買續命之湯或遠覓返魂之藥豈在天願作比翼鳥在地願爲連理枝心心相印生不如死耶吾願世之有大婦如甲者愼毋自貽伊戚焉可 
[鄮山寒翠]  
　　寍波訪事人函云洋價日跌錢價日昻小民潜受耗折愁歎之聲不免交作於道前經道憲出示嚴禁現錢出口乃日久玩生奸商仍蹈覆轍將官錢運赴他埠以致市上制錢愈形短少維持圜法是所望於有牧民之責者○今歲秋收豐歉不一沿江一帶所種之稻被鹽潮所浸損壞甚多收成極爲短折計每畝不上百斤業戶向佃收租大槪照豐稔之處核算而佃戶實因所收甚少無力歸償甚有爭論不了涉訟公庭者不知徒飽吏胥蠧役之慾壑於業戶佃戶均無所益不如截長補短各受小虧則所占便宜轉爲多矣質之多榖翁以爲何如○今年寍紹兩屬棉花收成甚佳價較往年應賤乃被各處添設紡紗等廠銷塲太旺以致花價反爲飛漲店中零拆每斤約錢二百四十文貧苦之家欲得一襲棉襖子以禦冬寒者何以堪此○寗郡爲通商碼頭華洋雜處良莠不齊現屆隆冬難保無宵小溷跡其間滋生事故前經吳道憲添派弁兵並札飭保甲總巡實力巡防以安閭里又經張軍門飭令營哨弁勇將城門栅欄愼重啓閉嚴密稽查想似此認眞奸宄當難竊發也 
[上海官場紀事]  
　　昨日下午江海關道呂竟宇觀察命駕赴法總領事署會司法界獻員鄭景溪大令及前署秀水縣劉須年大令面商公務○前任江南海關道現任浙江臬司升任江蘇藩司聶仲芳方伯將次來滬江南製造總局總辦劉康侯觀察聞之卽於昨日派萬和等　　輪船赴杭州迎迓○亞美利加古巴夏灣納總領事余益齋觀察思詒任滿回華於十月二十四日抵申定於今日乘舟返無錫珂鄕掃墓事畢卽須取道入都 
[英界火警]  
　　前晚一點鐘逾四十分時居人方擁衾欲睡忽聞捕房鯨鐘怒吼繼分四下知英租界中又兆焚如及出訪知係山茅閣橋北堍之鷄鴨弄内第一百二十一號之某烟館正在裝修尙未開市不知如何失愼延燒左右鄰各一號又燒及對面一百三十一一百三十二號各空屋又延及北首祥泰衣莊大成洋貨店之後屋樓面當火熾時救火會中西人風馳電掣而至急開自來水管接以皮帶竭力灌澆幾如萬斛銀濤憑空倒瀉祝融氏始退避三舍是役也計焚樓屋五幢樓面五個至其起火之由尙未查悉云 
[大令騐屍]  
　　寗波人李麟年近來在英界二馬路左近盤開李森泰小酒店居然自恃爲金穴日事花天酒地初不自悟其如氷山也上月間在棋盤街某妓院請客曾欠下脚洋四枚延約未還忽於前日至寳善街王大吉弄内王長發小客棧借宿至翌日日上三竿尙未起身該棧主心頗滋疑撞門入視見李口吐白味不得已立爲延醫救治無效而斃報明捕房飭探恊同該圖地保曹福卿往查見死者身畔有信一封係其母在原籍所寄看明住址始知乃森泰店主也及往查詢則店已閉歇遂投縣請騐黄大令聞報後於昨晨十點半鐘時蒞騐旣升座由曹保跪禀緣由旋命帶棧主李和尙據供死者於前晚到棧投宿素不認識亦不知其如何身死大令命仵作如法檢騐旋喝報死者年約二十餘歲週身並無傷痕委係服毒身死大令離座親視無訛由李和尙備棺收殮發壇標記待領及至鳴騶回署報時鐘已十二下矣 
[安置難民]  
　　朝鮮遇風難民臺順弘金南龍高甲生撲行文金袁弘左世道徐才根撲聖根金仁徐才豹左丁金重日金明松姜承元任戌平等十六名由浙江官吏解赴嘉定縣前晚轉解到滬解役投文敬業書院新任江海關道呂鏡宇觀察行轅觀察飭將難民等發交上海縣妥爲安置黄愛棠大令奉札卽飭差役帶至西門内關帝廟暫爲留養俟有輪船開往然後送回 
[嚴緝宵小]  
　　南市萃豐碼頭乾泰棧房於上月十九日薄暮時被賊挖門而進竊去鋪蓋二個經行主投報十六鋪巡防中局請爲查緝兹因日久未獲復由行主禀報總巡局請緝局員鍾受百明府以竊物雖屬無多而日久未能拿住竊賊何以安閭閻而警宵小立卽簽差傳十六鋪捕役迅卽查拿務獲究辦十六鋪中局委員李蘭史二尹亦諭令捕役分投查緝毋或稍怠未識鴻飛冥冥能弋人所獲否 
[瘋犬宜防]  
　　前日將晚時有一年三十餘歲之寗波婦人在新衙門前向西獨行經阜康里前突有瘋犬一頭狂竄而來將婦足猛嚙一口咬住不放該婦大聲呼救經行人上前驅之始向西竄去該婦受傷後蹲伏路隅不能行走嗣由巡街捕送入捕房轉送仁濟醫院醫治不知能否無碍耳 
[吞烟不救]  
　　本邑人混名牛肉阿寳者未知操何生業卜居虹口吳淞路鬥鷄塲之内素有烟霞癖前晚正在一榻橫陳適伊二歲女孩倚榻傍嬉戲阿寳呼吸之餘已爲睡魔所崇諺所謂迷燈癮也時烟盤内有烟炮一個其大若棗女遂摸而食之阿寳不覺也迨枕畔夢回聞女啼哭察見其口内流出烟膏顧烟炮已失所在始悟必係誤食急爲送往同仁醫院求救豈知受毒過重藥石無靈歴時未久魂歸地府誠寃矣哉 
[上海縣署瑣案]  
　　姑蘇某邑人陳鳳亭者賃屋本城晝錦牌坊開設同順欄杆帶店外强中乾難於搘拄上月中忽然將店倒閉虧欠各戶銀三萬餘兩各債戶無可索償遂相約赴縣署控告○著名流氓王健麻子曾向南市某沙船執役之某甲强借洋銀甲不依王突出利刃戳傷 
 
 

Page 4

 
 
奪去洋銀若干甲情急匍匐投縣控請緝拿黄愛棠大令准之飭差嚴加緝訪前日獲諸小東門外解送至案大令飭傳原告質訊○瞿徐氏訴稱小婦人年方五十家居虹口祖遺田一方前有何雙喜卽武雙喜者偕羽黨朱木木范毛毛等多人强欲設攤誘賭小婦人不依允命兒子元興與地保朱聖祥前往驅逐雙喜等竟將兒子蜂擁肆毆是以叩請騐傷訊辦元興訴稱小的家住治下二十三保二圖向在匯得豐輪船執役此次奉母親之命往逐賭徒不虞各賭徒兇橫異常扭住小的攢毆傷及背上當被毆時有周桂生者手持洋鎗連擊二下幸未擊中否則性命已無存矣蔣刺史命仵作解衣騐看報稱小的騐得背上微傷朱保禀稱某日小的偕元興往逐賭徒豈知各賭徒竟敢逞雄恣橫小的無能爲力因喚洋人同往拘獲雙喜及木木二人解送英界公廨至范周皆被脫逃現有向周奪獲之六門手鎗呈閱刺史諭令元興自行醫治一面再將雙喜及木木提回訊供核奪○南市長義米行夥張伯林控駁船戶朱長華盜取白米等情前晚黃大令請蔣刺史提訊張訴稱前者雇朱剥船裝載白米九百餘石朱只裝三百三十八石至某輪船交卸行中曾存米十七包量斛之下少去五斗及米載至廣東旋得來電云所收米共少十一石明係剥船戶盜去是以來案控請究追朱供稱小的撑駕剥船已歴八年向來循規蹈矩此次裝米者計王永林等剥船四號所缺白米十一石小的實不知情訊至此十六鋪地甲裘寳森投案禀稱小的問此案已由十六鋪中局老爺斷令朱長華賠米六石六斗矣刺史以旣經斷過仍限米於十日將所斷之價繳淸再笞責二百板○法界公廨讞員鄭大令移送積竊陶大至縣蔣刺史問是何許人供稱小的係揚州府屬苦泉縣人向操印花業前者附通州輪船來滬當在船時有毛丫頭者竊得船中某姓銀兩每塊據重一百兩旋將一塊寄藏小的衣包中及至碼頭已逃逸小的卽被巡捕獲送法署捕房由鄭大老爺訊供轉解大老爺案下刺史問爾是否又名餘高供稱餘高是小的之名問前與吳長源等人相識否供稱相識刺史以九江盜案中曾有陶餘高之名爰押候備文解赴九江歸案究辦 
[解衣推食]  
　　現屆仲冬肅風嚴寒災黎無衣無食正在危急存亡之時乃蒙李珊屛大善士慨助棉衣一千套曾小卿善士棉衣洋五十元東顧山房助賑洋五十元從善堂洋三十元寗波東成莊交來無名氏規銀三十六兩七錢世德堂沈規銀四十兩施靜堂翁交來錢菊泉善十紋銀二十兩淅定胡韜氏規元十五兩俾垂斃哀鴻藉延殘喘眞是救命功德祇領之餘莫名欽感請登報章謹代災黎九頓叩謝上海六馬路仁濟善堂籌助公所制施則敬謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[孤山教鶴]  
　　杭州訪事友人函云現屆冬令天時乾燥火　宜防保甲局憲諭令各叚委員會同紳董傳諭民間務將向設太平水缸儲　加滿如有未設者均須相地增設幷將所搭草枷一律拆毁亦州　　防之意也○每屆冬令時有放火之舉林太守訪悉其事因會同保甲提調出有六言賞格云照得凶徒放火四民夜不安席如有當塲拿獲送官審訊得實立賞洋銀二百由府當堂發給諭爾軍民人等各宜視此賞格○枕地向有匪徒私造呂宋小票在市發售一時銅臭薰心者趨之若騖實則不過煽惑愚民藉以肥已憶辛卯年問淅撫憲崧振靑中丞訪悉其事飭縣在湖墅地方拿獲沈懷珍一名幷起出印板票紙等當卽從嚴懲辦治以軍罪其經賣各店勒合閉歇從寛免究此風遂息去年開埠通商省城中私賣小票者又有數家現聞仁錢兩邑尊已飭傳地保查禁矣 
[劣子輕生]  
　　滬南郎家橋畔某鞋子店係某甲所開其子年逾弱冠剛愎性成專好狎遊不事生業甲雖時加譴責幾如司空見慣怙終不悛前日欲將衣服私押於某乙被其母聞之出爲阻止子無可如何而游蕩之性又不能改忽萌短見於夜半時潛購阿芙蓉膏北人吞服毒發呻吟輾轉反側經其母及甲察知有異立卽倩人如法施救得以一吐而愈不至入於枉死城中亦幸事也 
[英廨早堂瑣案]  
　　包探何瑞福禀稱鍾厚生向在洋人鉛炳邦處爲管事此次侵用工洋二十五元查出報捕經小的往查屬實爲此拘送請究鉛炳邦投案訴稱此項洋銀托伊轉給各工人詎伊竟敢侵用故報捕請追鍾厚生供寗波人不敢侵用洋銀别駕商諸單繙譯著押候下禮拜三覆訊○包探韋阿尤禀稱沈桂榮至三馬路萬象春吃茶乘間竊取銅面盆三只適爲小的遇見拘解請究失主遣大領贓質之張桂榮供認初次行竊求恩别駕判責五十板贓還失主○包探施奎江禀稱小工張炳華竊取楊阿元之麻繩一捆售與周家祥經小的查起原贓送究　投案領贓張認竊求恩周供不知竊物以致悞收别駕判將張炳華責一百板周家祥罰洋二元分别示儆贓給還失主○八十五號西捕解魯　海禀稱此人昨在楊樹浦地方向粤妓馬阿嬌無端尋閙並將阿嬌扭毆魯供因索錢起見不敢毆打别駕判將魯笞責五十板以儆○包探石金榮禀稱流氓魏阿妙昨向鄧金奎藉端勒索洋五元不遂竟敢糾人　鄧適爲小的查知拘案請究鄧投案申訴魏阿妙供鄧曾欠小的洋二元故向索取不敢拆梢求爲明察别駕判將魏笞責五十板○包探孔阿才禀稱劉正桂向在正豐街李桂刷染店内爲學徒前日不知何故竟將巨磚向李遙擲致李頭額受傷爲此將劉拘送李桂投案申訴劉供因被店主欺侮氣忿不堪以後不敢别駕判責一百板○包探黃四福禀稱王天福竊取吳阿四家綢衣兩件木鐘一架經小的拘獲人贓送究吳投案請領失贓王在福供認行竊實是窮極無聊所致如今只求恩典别駕判責一百板 
[法公堂瑣案]  
　　聞合興石作主聞松林承攬電燈公司石板屢次遲悞爲工部局打樣西人送押捕房應罰銀一千兩以抵公欵聞挺押不交昨禮拜六堂期鄭大令會同蘭繙譯復提案訊判工部局打樣西人郃錄君投案備質先向蘭萌君伸訴前情大令因質之於聞據供五月十七日承包工部局石板六十六塊限三個月竣工並無合同有帳爲憑已交打樣西人至八月初三日先交廿塊迨後因石船來遲是以遲誤大令謂爾第一次先已逾限如不能承辦儘可向西人熟商今旣悞要工咎實自取遂與蘭萌君會商之下著存洋一千元在工部悞以六百元爲罰欵其四百元存候察騐機器如果無恙准予給還向叩首求恩聲稱小本營生何堪受此重罰叩求施恩從寛再减大令著押候人銀並保赶緊理楚延干未便○興聖街慶昌信和兩絲線店在光緒十七年間被厦門人陳文相賒去貨欵洋二百五十餘元迄今已閱多年查無音信不意前日遇陳於途卽扭獲送入捕房昨日包探將原被一倂解案請訊慶昌信和店主方益亭潘子俊兩人投案伸訴前情方稱被欠一百九十五元五角潘稱被欠六十一元七角八分大令閱禀著各呈紙帳質之陳文相供在家住過四年此次來滬貿易住十六鋪合和水果店内擬作小本營生大令問是否欠銀供稱願限至月底理楚大令著交保出外限十日内赶緊理明原告斥退○新長發棧主龔先臣禀稱上月某日沈阿二領婦來棧住宿忽患腫病囑沈領回置之不理禀求出票移提今已到案求飭領回沈阿二供小的流落在滬將妻張氏寄宿該棧知患腫病已遣友人送洋五角爲用度矣旋包探禀稱棧主已延幾診治病勢非輕可否飭沈領回大令謂爾現無家可歸飭送普育堂留養醫治爾可隨往棧主請追房飯錢二千餘文大令著押候交保理償○緝私營朱某禀稱李茂和冒充巡丁向私販李阿海索賄洋廿元李至營内禀明爲此送案請懲大令謂私販豈敢禀明實屬可異質之李茂和供向在租界販賣私鹽前日在小東門外天成昌内爲伊等拘獲大令著押候原告邀同李阿海來案候核○包探禀稱小竊阿虎在金利源碼頭竊取紅棗爲巡街捕拘獲送案請訊質之曹供在房捫蛩爲巡捕悞拘大令著押候笞責五十板○包探禀稱車夫蔡慶生扭控王福林串竊車輛業已尋獲送案請訊質之王福林供稱誤聽人言叩求寛宥大令著押候笞責二百板車還失主○包探禀稱幼孩陸林蓬奉諭帶往浦東找尋其父徧仿無著因卽帶回請爲安揷質之陸供在家中被母責打逃出父已早故兄名大林子小的在家竊洋九角附輪來滬給付船資洋五角大令得供著再留捕房候招人認領○陳與昌收租人張慶禀稱房客方素欠租住吉祥街房屋二幢每月房租洋廿六元歴年積欠已至二百四十二元上月廿九日潛行逃匿禀知捕房將房封閉所有屋内生材照章拍賣作抵大令命先登申報告白三天過期准令拍賣張叩謝而退○包元杰禀稱寳泰豐倒帳業經各莊號理明大令命傳司帳俞理堂訊問供稱六月初五日倒閉之後將存貨變賣存元大亨莊王鶴溪經手有帳爲憑王鶴溪供八月以後因病回家諸事不涉俞復供存銀均在王處求爲追究轉詰之王供由俞管理派出規利二百七十兩交與股東沈石生大令問包此項規利曾否收到答稱並未收到且王經手尙有仁和華一家從中無弊以致倒帳王稱司帳俞理堂又是股東大權獨攬小的不過經手何能作弊大令謂爾旣爲經手權無旁落俞王等在堂爭論不休大令命將王押候再核包俞斥退旋據久大恒和等各家遣夥投呈銷案切結大令將結擲還著各自扦押送案存查○乾豐成絲廠嚴澄滄禀稱奉諭給還意大利西婦工資洋二千二百元已如數付給掣有收條爲憑惟廠中家伙什物均非西婦所備不得搬去是以投案禀明以免饒舌大令准之著卽傳諭西婦嚴遂叩謝而退 
[美界捕房紀事]  
　　張阿六居西華德路東桂芳里家有男孩二女一前晚同出外遊玩行至蓬路三元宮之後頓忘歸路遂蜷伏路傍啼哭經人雇東洋車載送捕房捕頭詢悉底藴傳張到案領回○漢陽人李煥華前晚携有七八歲之男孩行至外大橋不知何故將此孩失脫經四百零六號華捕送入捕房孩又啼哭不止捕頭飭送英公廨安揷去後李始投案陳明捕頭飭捕偕往公廨認領○木工王老和向在寗波人某中名下爲夥被欠工洋三十餘元屢索無著前晚在吳淞路相遇扭住互毆復扭入捕房控訴捕頭以錢鈔瓜葛非捕房所應理令自投英公堂喊　○蘇州人某甲居北四川路仁智里以樓下轉租與寍人某乙拖欠房租洋若干前晚逼令遷徙由此互相兇毆旋經三百七十四號華捕倂送捕房捕頭令自行赴英公堂請讞員訊斷○粤産小流氓某甲前晚在天潼路拾取穢物擲與華順菜蔬店内該店以其滋擾不堪扭赴捕房捕頭令禁押一宵以儆 
[金陵官報]  
　　十月二十四日藩臺桂城内保甲候補道章首府柯兩首縣張胡中恊王城守恊楊均傳見代水師前營蔣良眷禀知到親軍副前營差叅將劉宇世辭○二十五日總兵姚桂林交缷親軍副前營差准補通州吏目朱大順叩謝奉飭部覆准補督轅牌示漕標左營守備黄中調省察看遺缺本部堂查有儘先都司王開禧年力富强堪以委署補昨日新授安徽鳳隷六泗道李希杰到見 
[邗江官報]  
　　十日廿二日葉鹺尹滋樹鄧鹺尹巽同銷北鹽差○廿三日東台縣湯大令曜禀辭回署○廿四日署江都縣葛大令毓淸辭禀缷事詹鹺尹樹聲由省回徐　尉体動起復回　 
 
 
 

Page 11

 
 
[光緒二十二年十月十九日京報全錄]  
　　宮門抄○諭旨二道錄前○給陳文奏叅疆臣貪劣廢公民情不服請飭查辦摺○湖督張奏沙市通商設關擬派道員兼充監叔並請部頒矚防摺○又奏揀員升補叅將摺○又奏揀員升補遊擊摺○又奏請將武員留標差遣片○雲督崧奏報總兵交卸北上日期片○十月十九日兵部太常寺太僕寺八旗兩翼値日宗人府引見十五名兵部十七名正白旗四名正紅蒙二名鑲紅滿十名兩翼十四名○召見軍機楊頤徐樹銘○○兵科給事中奴才文郤跪奏爲　　　　　　　　　　　飭奎辦以衛疆土而儆貪殘恭摺仰祈聖鑒事竊維東三省爲我朝根本之地近因邊疆不靖日事征戍民　　力　　　　　有貪鄙大員橫加殘虐不惟人言難隱亦屬天道難容風聞黑龍江將軍恩澤人尙通文性極好貨僅卽其衆論僉同　蹟　　　　　我皇上陳之恩澤之盜挖金礦也在琿春副都統任時探知古洞河産金甚旺密派私人盜挖金沙歴二年餘獲金無算迨上　署吉林將軍乘金價極貴遣人分售各鋪囑以登帳註寫收買黃米幾担以掩衆人耳目是以各鋪當時收金爲從來所未　若計時　　確有可徴其於地方陋規更屬恣意搜括凡有苞苴無不飽收自是珍奇玩好備獻而紛投洵爲省垣人目所共睹其巧爲沽名欺上者在吉林倡助軍餉曾出萬銀實由稅局烟酒木三項國課公欵内提出遂又提一萬入奏牘所陳出自歴年廉俸誰其信之該將軍之大興土木也拆官廳以造射圃毁公所以建遊廊壁後添砌洋式澡塘考其時尙在和議未定之秋奏修砲臺之候乃不以防務爲重竟將砲臺停工驅工匠民夫專將官署園囿極力經營猶嫌署内地窄復於歡喜嶺蓋造大花園以供遊玩或云係副都統恩祥爲俄人所造人言鼎　遂懼而停次聞恩祥署琿春副都統時以重賄求保實授因倚恩澤爲護符任意將邊防營勇空額每營至數十之多　恩澤之信用私人也最著者五其用之於署内者一係候補筆帖式培源爲恩澤次壻倚勢强占民女爲妾一係試用縣丞鄭維周卽候選巡檢鄭以楨因謀拐人妻恐被告發改名維周另捐縣丞夙習刑名恃恩澤爲護符謀辦詞訟得以高下其手太衡營有兵勇疑賊斃命案並不究辦遽行投釋實賴有恩澤朦蔽且久與培源串通招權納賄所以吉林有金翁　壻之謠也一係堂主事凌雲其人索習混元一籍教以爲能避刀兵恩澤信之拜認爲師相見交談皆作隱語左右聞而莫解此將軍入邪之說所由傳信於衆口是其署内人也其用之於署外者一係候補知府王昌熾原班試用知縣自拜將軍爲師遂得保以知府班在省候補身居官長旣娶劉姓娼妓爲妾旋以妾爲妻其妾家欺良控案多有可據地方官竟不敢深究一係試用知縣程國鈞爲人尤屬險惡每以其親戚現居京中權要誇示官塲肆行索借　物而官塲中多因此結納之而莫敢或違是其署外人也此五人者合内外串通一氣人皆稱爲五鬼將軍恃爲腹心於現在之居要差列優保者查之無不昭然若揭此將軍恩澤之劣蹟彰著者也此外東省之衆口交謫者惟阿勒楚喀副都統富和人已衰邁昏瞬尙復益婪害民營中獲盜送署富和每親身提訊剛僻自專旣不詳察眞僞但用非刑過供以致良民多受誣腹吉省迤東各鄕民四出相傳但願見閻羅不敢見富和遇案拖累善良路人聞之泣下其待子民不問而知每年賀壽槪令阿城各鋪攤送一二千金上年陡飭加一倍謂之賀連任喜各鋪誰敢不從至鄕民出産訟案更行案贓凡賄送田産悉歸入寳善堂寳善堂者富和收買田産戶名故所積熟地逾二千頃之數怨聲載道小民無如之何而賓州廳不敢過問以上各員貪庸害民洵屬有玷官箴相應請旨簡派大員赴省將該員等前項劣蹟或徴諸卷宗或採諸輿論明詢暗訪轍底查辦儻有貪婪劣蹟卽行照例嚴叅庶大法小廉吏治益能振興矣奴才爲整頓地方感服民情起見是否有當理合上陳伏乞皇上聖鑒訓示謹奏奉硃批另有旨欽此○○頭品頂戴湖廣總督臣張之洞跪奏爲湖北沙市通商設立稅關擬派道員兼充監督並請部頒關防以重榷務恭摺仰祈聖鑒事竊查日本新約准以湖北荆州府之沙市地方作爲通商口岸現准總理衙門咨定於光緒二十二年八月二十五日各關一百四十五結之第一日一律開關當經札飭荆宜施道遵照辦理查荆宜施道駐紥荆州府城離沙市僅十五里若責成經理稅務一切事宜呼應較靈該道雖已充宜昌關監督然沙市宜昌相去不遠輪船可達彈壓稽查不難兼顧應請卽派荆宜施道監督沙市關務並請飭下禮部照章鑄給關防一顆文曰沙市關監督之關防頒發來鄂交該監督祗領以專責成而昭信守所有沙市設關派員監督請給關防緣由謹會同南洋大臣兩江總督臣劉坤一湖北巡撫臣譚繼洵恭摺具陳伏乞呈上聖鑒謹奏奉硃批禮部知道欽此○○頭品頂戴湖廣總督臣張之洞跪奏爲揀員升補叅將員缺以實營伍恭摺仰祈聖鑒事竊准兵部咨湖北提標中軍叅將丁貞創病故遺缺係陸路題調之缺應令於湖北省應調人員揀員請調以符定制等因咨行到臣遵卽在於湖北省實任叅將内逐加遴選或缺居緊要或人地未宜實無合例堪調之員自應照例於應升之遊擊内揀員升補查有湖廣督標右營遊擊楊龍章年五十四歲湖南善化縣人由武童投効軍營歴保以遊繫仍留湖北原省儘先補用光緒十五年補授督標右營遊擊十六年八月十三日到任該員營務曉暢操練勤明以之擬補斯缺海堪媵任其歴俸已滿二年核與升補之例相符合無仰懇天恩俯准以督標右營遊擊楊龍章升補湖北提標中軍叅將員缺實於　伍地方有裨如蒙俞允俟部覆到口給咨送部引見除飭取該員履歴咨部外理合會同湖北巡撫臣譚繼洵湖北提督臣吳鳳柱恭摺具奏再所遺督標右營遊擊員缺係部推之缺湖北省現有應補人員俟接准部覆由臣另行揀員請補合倂陳明伏乞皇上聖鑒謹奏奉硃批兵部議奏欽此○○頭品頂戴湖廣總督臣張之洞跪奏爲揀員升補遊擊要缺以實營伍恭摺奏祈聖鑒事竊准兵部咨湖北鄖陽鎭標中軍遊擊胡永發病故遺缺係陸路題調之缺行令揀選合例人員請補以符定制等因咨行到臣遵卽在於湖北省實任遊擊内　　遴選或缺居緊要或人地未宜實無合例堪調之員自應照例在於應升之都司内揀員升補查有請補遊繫後以叅將儘先補用湖北漢陽恊漢鎭陸路專汛都司高長洪年五十二歲湖南善化縣人由行伍出師著續歴保以補用遊擊儘先補用都司同治八年補授湖北襄陽城守營守備光緒八年調補湖廣督標左營守備十五年升補漢陽恊漢鎭陸路專汛都司復於十七年拿獲會匪出力案内續經保以請補遊擊後以叅將儘先補用該員材力明幹緝捕勤能以之擬補斯缺洵堪勝任其歴俸已滿三年與升補之例相符合無仰懇天恩俯准補遊擊後以叅將儘先補用湖北漢陽恊漢鎭陸路專汛都司高長洪升補鄖陽鎭標中軍遊擊實於營伍有裨如蒙俞允俟部覆到日給咨送部引見以符定制除飭取該員履歴咨部外理合會同湖北巡撫臣譚繼海湖北提督臣吳鳳柱恭摺具奏再所遺湖北漢陽協漢鎭陸路專汛都司員缺係題調之缺湖北省現有應補人員容臣另行揀員請補合倂陳明伏乞皇上聖鑒謹奏奉硃批兵部議奏欽此○○張之洞片再准湖北提督臣吳鳳柱咨稱遊擊銜儘先補用都司李修已係江蘇沛縣入同治元年投入江蘇義勇馬隊營充當什長迭次隨隊攻剿捻逆出力蒙保今職曾經札委幫帶鳳字馬隊前營營官又花翎都司銜儘先守備黄金玉係安徽太平縣人同治三年投入霆軍老營充當勇丁迭次隨隊打仗出力蒙保今職曾經委充武毅軍馬隊哨官以上三員均在襄有年隨營差委深資得力於湖北地方情形極爲熟悉咨請奏留湖北提標差遣俾收得人之效等因前來臣覆核無異合無仰懇天恩俯准將遊擊銜儘先補用都司李修已姚得勝花翎都司銜儘先守備黄金玉留於湖北提標差遣出自鴻慈除飭取各該員履歴咨部外謹附片具陳伏乞聖鑒謹奏奉硃批著照所請兵部知道欽此○○崧蕃片　再雲南昭通鎭總兵何雄輝三次俸滿遵旨入都陛見所遺篆務業經奴才奏委記名總兵馬維騏前往接署在案兹據該總兵何耀輝呈稱已於八月初三日交卸鎭篆並擬於十九日卽自昭通起程由黔北上呈請代奏前　除咨兵部查照外理合附片具陳伏乞聖鑒謹奏奉硃批知道了欽此 
 
 

Page 12

 
 
[光緒二十二年十月二十日京報全錄]  
　　宮門抄諭旨三道錄前○大臣延奏查明黑龍江將軍被叅各欵據實復陳摺○川督鹿奏甄别知縣片○直督王奏甄别知縣片○十月二十日刑部都察院大理寺侍衛處値日無引見○吏部奏派揀選官缺派出麟中堂漙良陳學棻堃岫○召見軍機漙良阿克丹○○奴才延茂跪奏爲黑龍江將軍恩澤被叅各欵現經派員查明均無確據謹恭摺據實覆陳仰祈聖鑒事竊奴才前在黑龍江差次承准軍機大臣字寄光緒二十二年二月初四日奉上諭有人奏疆臣貪劣廢公請飭查辦一摺着延茂按照所叅各節確切查明據實具奏毋稍徇隱原摺著鈔給閱看將此諭令知之等因欽此遵旨寄信前來維時奴才正在差次當經查明俟到吉林再行就近確查奴才於本年六月初八日到吉任事當卽密飭吉林分巡道聨𨸚長春府知府謝汝欽等分查去後兹據該員等查明禀覆前來如原奏内稱恩澤在琿春副都統任時密派私人盜挖古洞河金砂二年餘獲金無算上年署吉林將軍乘金價極貴遣人分售各鋪囑以登帳註寫收買黄米幾擔以掩衆人耳目各鋪當時收金爲從來所未有若計時查帳確有可憑各節據謝汝欽禀稱調查省城收買金砂各鋪光緒十九二十二十一等年帳簿均無買過恩澤遣人售出金砂帳據亦無收買金砂註寫黄米帳目並查各鋪十九二十二十一等年收買金砂總帳均在二萬餘兩至盜挖古洞河金砂一事應由奴才另片具奏又原奏内稱恩澤於地方陋規恣意搜括凡有苞苴無不飽收是以珍奇玩好備獻紛投洵省垣人目所未覩至巧爲沽名欺上在吉林倡助軍餉萬銀實由菸酒木稅國課公欵内提出遂又提一萬入已各節據吉林分巡道聨𨸚禀稱吉林向無陋規未聞前署將軍恩澤有搜括陋規飽收苞苴之事亦未聞有投獻珍奇玩好之人如有其事同城屬員豈無聞見等語質之謝汝欽所禀亦言助餉一事訊據前烟酒木稅局委員凌雲禀稱署將軍恩澤任内應解光緒二十年分烟酒木稅課銀一萬五千八百一十兩零六錢九分五釐一毫業經於上年九月初九日如數備齊解送戶司交庫兌收並無短欠其倡捐助餉銀一萬兩係自府第傳交戶司送庫兌收並非提動稅課公欵復查戶司禀覆大致相同奴才復查恩澤前在琿春因其地近俄界購買洋貨較爲新巧便捷厥後擾至省垣衆目少見未免多怪投獻之說或由此起奴才徧加訪查實無飽收苞苴確據至於倡助軍餉係屬恩澤開具鋪商圖書執帖發司飭庫兌收其爲未曾提動稅課正欵尙屬可信原奏内稱恩澤大興土木拆官廳以造射圃毁公所以建遊廊壁後添砌洋式澡堂其時和議未成乃不以防務爲重竟將砲台停工驅工匠民夫極力經營官署園囿猶嫌署内地窄於歡喜嶺造大花園以供遊玩或係副都統恩祥爲俄人所造人言鼎沸懼而停工各節據謝汝欽禀稱前署將軍恩澤因行轅内舊有箭亭破壞曾經重新拆修添砌遊廊至歡喜嶺所造大花園一處週圍計有二百餘丈内已修成大小廳房三十三間園中備有木料訪係副都統恩祥所造明年尙須大修是否爲俄人修建查無實據等語至砲台停工一節詢之工程處委員凌順禀稱砲台工程於二十一年三月初二日停工係因疉奉部咨停止一切工程卽將北山大砲台暫行停止所用工匠民夫皆係隨時招僱已於停工後散去無從詢訪檢查舊卷亦無前署將軍寓所上房之旁卽俗呼耳房是也瓦房三間内有澡池並非洋式卽其修蓋箭亭亦屬不可緩之工所有考騐官兵各缺署内向無箭道均在此間考騐步箭此外東房十一間名曰武庫係爲存儲鎗械北房前後六間從前空閒今改爲糧餉處辦公之所西面長廊一直南通大堂往來以避雨雪此亦外省各衙署常有之事並非園囿至於歡喜嶺花園係琿春副都統恩祥所造並與恩澤無干原叅謂其大興土木未免傳聞失實又原奏内稱恩澤任用私人在署内者一係候補筆帖式培源爲恩澤次婿倚勢强占民女爲妾一係試用縣丞鄭維周卽候選巡檢鄭以楨因謀拐人妻恐被告發改名周另捐縣丞夙習刑名謀辦詞訟得以高下其手太衝營有兵勇疑賊斃命案並不究辦遽行朦蔽批釋且久與培源串通招權納賄所有吉林金翁銀壻之謠一係堂主事凌雲其人素習混元一煞教以爲能避刀兵恩澤信之拜認爲師相見交談皆作隱語左右莫解各節據聨𨸚謝汝欽禀稱恩澤次婿候補筆帖式培源向隨恩澤襄辦書啓前在琿春會買邵姓之女爲妾未聞有倚勢强占情事試用縣丞鄭維周先曾在吉遊幕繼往琿春投効前軍又隨恩澤來吉辦理刑名該員家有正妻去年曾由上海購買一妾於十月間偕其正妻由南來吉嗣後携眷隨同恩澤赴黑龍江當差訪詢僚屬未聞該員有謀拐人妻串通培源招權納賄情事亦無金翁銀婿之謠所辦刑名詞訟各案准　均係恩澤主裁檢查各屬騐報命案亦無太衝營勇疑賊斃命案件堂主事凌雲歴年兼管本省各項善舉聞其平日善於扶乩恩澤曾信用之查無習學混元邪教實據恩澤並無拜認該主事爲師至該主事與恩澤相見交談有無隱語未曾聞見等語奴才以太衝營勇疑賊斃命一欵案關人命復經札查發審局檢查舊卷但有吉林府屬七角頂子地方民人武萬發武萬春二名於光緒二十一年四月二十七日誤疑太衝營勇爲賊槍傷隊兵劉珍張瑞豐旋經平復案由發審局訊明在前將幂長順任内批釋此外别無太衝營勇疑賊斃命之案原叅朦蔽批釋自係傳言之訛至鄭維周旣無誘拐人妻實據則其改名與否似可不必深求又原奏内稱其用之於署外者一係候補知州王昌熾原班試用知縣自拜將軍爲師遂得保以知府班在省候補旣娶劉姓娼妓爲妾旋以妾爲妻其妾家欺良控案多有可據一係試用知縣程國鈞爲人尤屬險惡每以其親戚現居京中權要誇示官塲肆行索借而官塲中多因此結納莫敢或違此五人者合内外串通一氣人皆稱爲五鬼將軍恃爲心腹於現在之居要差列優保者查之無不昭然若揭各節據聨𨸚謝汝欽禀稱王昌熾由候選知縣於光緒九年投効到吉所得歴次奏保各案均係恩澤前任琿春副都統時會同前任將軍奏保至其有無拜將軍爲師查無確據該員正室之嗣曾納民人劉姓之女爲妾生子現年九歲查劉姓卽劉向陽於光緒十年在本城糧米行街衢充當地方差使十七年以年老辭差吉林府署有案可稽並查劉向陽係屬安分平民之家委無賣娼情事亦無欺良控案據該員並無以妾爲妻之事質之吉林府發審局均無異詞試用知縣程國鈞前隨恩澤來吉當差現在黑龍江省至其爲人如何京中有　親戚有無索借官塲財物查無實據惟查培源等五人非同鄕卽同事平日彼此往來在所不免原奏謂其五人串通一氣稱爲五　或係傳聞之誤等語奴才復經博詢局員詳檢舊卷培源等五員有無要差復據查培源鄭維周均充幕府向未委差其凌雲土昌熾程國鈞曾委充本稅釐捐糧餉文案差使至各員所得保案原照異常請奬嗣經部駁均改尋常考其同保之員亦不止此五人至王昌熾係由補用同知捐過班並非保以知府在省候補是該五人等有五鬼之目徧加訪查未得實據其餘原叅各員猥瑣等事旣無實蹟可指奴才亦未便臆斷除培源鄭維周程國鈞均隨恩澤在黑龍江幕中應請飭令恩澤留心察看外其主事凌雲候補知府王昌熾應中奴才隨事考查其人品心術稍涉不端當隨時甄别以上各節旣經派員查明均無確據自應據實覆奏所有遵查黑龍江將軍恩　前在吉林將軍任内貪劣廢公各節旣經派員逐款確切查明均無實據各緣由理合恭摺據實覆陳是否有當伏乞皇上聖鑒訓示施行謹奏奉硃批另有旨欽此○○鹿傳霖片再查定例大挑分發各省試用一年人員於到省後該營撫明實甄别詳加騐看其有果能堪勝民社之責者卽以知縣用其執抝無能或年老者分别以佐貳教職改補行令隨案咨部備核入於年終彚奏等語兹查有大挑一等舉人試用知縣鄭毓岷到省試用一年期滿例應甄别由藩臬兩司造具該員履歴淸朋塡註考語會詳請奏前來臣查該員鄭毓岷謹飭安詳堪以知縣留省照例補用除册送部外理合附片具陳伏乞聖鑒謹奏奉硃批吏部知道欽此○○王文韶片再道府州縣無論候補試用人員應自到省之日起予限一年詳加察看出具切實考語奏明補用兹查有候補知縣江宗瀚　　汪嘉榘均到省一年期滿例應甄别據藩臬兩司詳請核辦前來臣查江宗瀚才具明敏任驊處事安詳汪嘉　器識穩練均堪留省補用俟有應補缺出照例序補除將履歴淸册咨部外理合附片具陳伏乞聖鑒謹奏奉硃批吏部知道欽此 
 
