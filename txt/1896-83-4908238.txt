# 1896 - 83 - 4908238

 

Page 1

 
 
[小輪船出售] [  美查有限公司啓]  
　　本公司有小輪船一隻名元寶泊在新閘藥水廠前船身堅固機器靈捷現復重新修葺與新造者無異吃水甚淺内河小港易於行駛且亦迅速欲購者至申報館帳房面議 
[新印王叔和脉經青雲集試帖詩出售] [  圖書集成局代啓] 　 
　　王叔和爲西晉太醫令素以醫學著名所箸脈經膾炙人口顧輾轉翻刻貽悞良多兹從黄氏原刻及錢氏守山閣叢書釐訂校讎印成善本後增刋誤毎部四帙價洋一元又全註青雲集試帖詩選擇精良雅合絶時眉樣爲應試者不可不讀之書毎部四本價洋六角賜顧者請臨北市掃棄山房及各書坊職取均可 
[沈氏尊生書景岳全書出售] [  圖書集成局代啓]  
　　沈氏尊生一書久已膾炙人口按是書爲錫山沈孝廉所著孝廉博通今古於醫學尤爲精邃窮半生之力著爲是書行之醫林奉爲枕秘惜坊刻模糊漫患毎多帝虎辛羊之誤本局覔得原刻善本代書肆友人重付手民印以大號新式鉛字挑選潔白紙張裝訂無訛校讎盡善刻已告成分裝二十四本爲上下兩函裹以錦套毎部　價碼　三元二角又張介賓先生景岳全書尤醫家所奉爲圭臬裝訂廿四本外加錦套定碼洋三元均分存蕪湖湖南寶善分局金陵詞源閣及本埠寶善分局愼記書莊三馬路申昌書室出售世有欲樹醫林之幟者尙其各置一編乎此佈 
[閱本報迭載賭輸自盡系之以論]  
　　前報載十六鋪巡防南局锺渭人二尹於元旦日率局勇巡至滬南新馬頭見丹桂茶樓有聚賭情事當卽喝拿賭徒旣逃乃將該館主帶回訊辦初以爲新正賭博向所不禁不知滬上官府何以嚴厲若是怪而詢之始知去歲有某侍御叅奏謂賭風粤東禁後今又獨盛於上海於是奉旨嚴禁由撫憲趙大中丞行知蘇松太道轉飭上海縣曁巡防各局一體遵照從公者遂引爲歲朝利市耳旋本館著爲論說意謂滬上之賭如虹口之賭臺八仙橋之賭窟以及秦樓楚館之朝朝寒食侂夜元宵者其輸贏動輙以千萬計丹桂茶樓特滄海一波太倉一粟耳旣奉諭旨爲民除害當必有爲之次第禁絶者且爲陳有受剥膚之痛至不敢歸家自尋末路者如某店學徒等以爲不此之禁將來或蕩産傾家或潛逃自盡其事且十倍於某學徒者當不知凡幾曾幾何時而本報於二月初三初七等日又有賭輸自盡之事據稱有人年約二十右右衣服麗都不類小家子弟在新閘迤西荒郊之外枯樹上自縊正在繯繩之際幸爲行路某甲瞥見上前解救向問情由據言湖州人來滬閒玩近被匪徒引至四馬路某客棧及法界睦和里某姓家兩次賭輸共輸洋三查餘元因無顔歸見父老故於此欲圖自盡耳言已涙如雨下甲再三開導少年乃稱謝而去又稱有蘇人陶姓者向撑米船因嗜賭誤事船主堅辭其業不得已荷裝返里妻爲向親友百計借得洋十元於正月下旬囑其租小船一艘就近地裝載以餬口詎陶懷洋出門竟忘却此爲養命之源逕詣賭塲作孤注一擲如數輸罄垂頭喪氣而歸妻見其紳色喪沮逆料必又將洋賭去不免放聲大哭陶母詢悉緣由亦號泣不止陶自知有覥面目生不如死遂潛出購烟膏三錢背人吞服夜半毒發經鄰人覷破急爲設法灌救得慶更生噫此二人者一則以寛閒之歲月思拓眼界於海上苟非少年老成早已失足於花天酒地之中何待再易地而始喪貲且兩次所輸僅三百餘元哉可見此人素性必有伊尹之一介不與故視錢如命旣破慳囊忿無可洩乃欲效楚重瞳之不忍渡江而東畢命尺組抑可悲已一則以糟糠之賢百計貸得洋蚨十翼乃不思揚眉吐氣爲中饋光貿然步劉盤龍後塵家無擔石一擲百萬迨至進退維谷而又出此非徒無益而又害之之下策試問夫也不良一死卽足以塞責乎抑或爲無端之恫嚇藉以解嘲使免與其母相泣於中庭乎是眞其愚不可及矣嗟夫此皆癖誤之也夫人各有癖如聲色貨利驕奢淫佚近又益之以鴉片烟凡此嗜好苟廢先疇之畎畝勿顧也敗祖父之家聲自若也甚且自捐其踵頂凍餒其妻孥不惜也故凡癖之所在幾若朝於斯夕於斯乃公别無他好惟此差强人意雖南面王不易耳是何也癖囿之也間嘗推而論之阮孚之蠟屐和嶠之愛錢王武子之好馬支遁林之養鷹皆癖也他如淵明之菊茂叔之蓮雅人之癖也下至專寵則妒爱子則諛妾婦之癖也古今來類此者不勝枚舉而惟賭癖則爲禍最烈今日者諭禁不可謂不嚴官禁不可謂不緊各巡防分局之奉行惟謹者不可謂不縝且密而乃禁者自禁犯者自犯豈禁令果等諸弁髦乎哉查例載賭博不分兵民俱枷號兩个月杖一百偶然聚會抽頭無多者各枷號三个月杖一百又處分則例載直省州縣失察賭博毎事罰俸一月如有諱匿及縱容情弊者革職是律雖無因賭釀命作何懲治之專條然詳繹律文其治罪當不减於謀財害命且於犯或分首從而在官失察之處分則一是烏得於丹桂茶樓之後此禁遂如廣陵散之不復再見於人間乎或者曰賭檯如虹口等處人皆知其爲阱於國中陷者尙少惟一種深堂邃室以及鄉間鎭市專設局誘引初出茅廬之少豪罄其槖而使之不敢聲張且吞聲忍氣以受其勒索焉此雖欲禁而未易禁也然不從而禁之終於天地好生之德有未盡也噫嘻 
[諭旨恭錄]  
　　二月初六日奉旨安徽滁州直隷州知州員缺著平康補授四川會理州知州員缺著徐起蕃補授四川成都府通判員缺著祥麟補授廣東龍門縣知縣員缺莉林鉞補授山東平原縣知縣員缺著錢心潤補授直隷香河縣知縣員缺著鄭輔補授湖南興禾縣知縣員缺著蔡宗梅補授湖南黔陽縣知縣員缺著李濟川補授直隷武强縣知縣員缺著魏祖德補授貴州修文縣知縣員缺著王錫祉補授理藩院筆帖式員缺著常壽補授翰林院筆帖式員缺著英傑補授起居注筆帖式員缺著岐桂補授截取御史王培佑中書趙以煃劉耀增俱照例用内閣中書員缺著崇俊補授擬補杭州將軍衙門筆帖式德克基克著准其補授試署期滿山東兗州府運河同知龔秉彝著准其實授前吏部郎中鈺麟著開復原官欽此 
[燕市雜聞]  
　　京師采訪友人云南苑海子小紅門迤東蕭家村總甲某甲遇事生風時以鄉愚爲魚肉某日自他處歸途中邂逅同村卞姓二童年約十三四齡突上前扭倒拳脚交加身受重傷須臾而殞二孩並不畏懼相約投地方官署自首情由蓋以其父曾受甲欺故狹路相逢亟思報復也○魏染胡同人劉某者年方知命白手起家雖不能如鄧氏銅山郭家金穴然積銖累寸亦已不愁衣食之資前數年偶患癲狂時發時止今歲元宵節後舊病復發潛赴後院馬棚中自經其子以爲偶赴親戚家不疑其有意外之事翌日遍尋無著適其女往馬棚取煤炭始知其事其子慟哭之下奔赴北城報官大約須臨騐後始成殮矣○東珠市口外前門大街錢攤主某甲以邇者假票過多時時被其察出以致僉人無從作僞衆怨沸騰某日在攤前閒坐驀聞砉然一響早已身受鉛丸迨經人扶起舁回而擾亂間放槍者已不 
 
 

Page 2

 
 
知去向旋延蘇醫生爲之療治將鉛丹取出始得免於傾生○某氏婦自丈夫某甲故後矢守柏舟之節邇日有某乙者以其夫曾有欠項控諸東城坊迨正指揮訊究之餘交官媒看管不料驟得暴病在押身亡事經東城坊主據實詳城批著五城會騐届時騐得並無别項傷痕委係因病身死現已備棺收殮矣 
[高亂近聞]  
　　朝鮮采訪友人來信云廣州之南漢山城所聚亂民經官軍進征斷其焊道以冀歸降詎料亂民斷不肯降心相從密使人赴各處乞援有楊根黨二百名安城黨三百五十名連夜赶入東門所帶糧食彈藥甚多羽黨二千餘名聲勢爲之大振屢向官軍挑戰官軍不敢應遠遠將城圍裹亂民力據要害誓死相持聞待江原道亂民到來將與官軍大戰云○咸鏡道减興亂民蜂起殺死日本人一名平壤各處近人作亂留住此間之日本人概回通商口岸○朝鮮政府遣官往撫春川驪州各處亂民事定後將親衛隊撤回近因亂民復變重命親衛隊往征并添練親衛隊第四第五兩大隊○堤川亂民七百餘名頻向日兵攻擊日兵頗爲警戒安城亂民千餘名則准備與親衛隊對壘○晉州爲慶尙道要地城壁堅牢難於攻伐其中亂民約四千餘名製造兵器刦掠糧食勢甚猖獗其統領鄭與盧僣稱王號羽檄四布煽動民人○江原道歙谷通川等處亂民與咸鏡道咸興亂民連絡意欲襲擊日本駐元山之守備兵日兵惟設法防禦而已不敢出戰 
[遼東春燕]  
　　營口采訪友人云依將軍克唐阿調任盛京後密派各員自西城而南稽查牧令賢否訪得署懷仁縣令候補同知孫芝齋司馬聲名最劣遂牌示撤任現在各員皆自顧聲名不復如前此之肆行無忌矣○廷觀察於正月二十日自榆關起程大約二十六七日可抵營口任所辦差人等預期修飾行轅以備蜺旌暫駐○日來市中銀價毎兩易錢八吊一百文鷹銀毎寶銀一錠易七十六圓日本銀加一圆核計毎圓尙不足七錢也 
[津門問俗]  
　　天津采訪友人云郡城錢價日高獻歲以來洋銀毎圓僅易九六津錢一百八百餘文推原其故由於各店以銀易錢捆運出口而尤以火車所載爲最便且最多王制軍以爲開其源不若節其流因示諭高懸嚴申運錢出口之禁並飭鐵路公司總辦傳諭司事不准大宗附載蓋藉以維市面云○法國租界紫竹林大街房屋悉歸崇德堂管業所徵柤值除施醫設塾以及教堂用度外積作翻蓋之需歷年已將西面房屋改作層樓計三十所惟東面祗有中和春元兩棧危樓高聳其餘均係平房現在春冰蔣泮自横街之永和棧隔鄰拆起擬至中和棧止個中房屋十餘所一律改作樓房以壯觀瞻而增租值餘俟一年或二年後陸續翻蓋務使畫棟飛雲珠簾捲雨街道兩旁一律變而爲崇樓傑閣云○去臘十七日租界中示禁無燭夜行違則議罰毎夜十點鐘後路人籠燭而行街頭掩映儼如天半明星現在冰泮船來行人較夥不盡持燈巡捕置之不顧不復如前之拘押罰鍰矣此亦八境向禁者所宜知故特記之 
[京口春鱗]  
　　據鎭江訪事人云郡城當南北之衝途爲江河之要道帆檣不絶商旅如雲毎有匪船混迹其間乘機竊發地方官因設江快稽查巡緝原所以靖奸宄而安行旅也兹丹徒縣宗加彌大令風聞該江快等竟有私用副役勒索客舟並勾結地棍詐擾商棧情事言之實堪痛恨特於日前出示曉諭仰各江快並往來客商行棧人等知悉嗣後該江快等毋得私用白夥及勾結棍徒索詐客舟商棧如敢再蹈前愆許各船戸曁棧主隨時指告或就近　交巡查局轉送本縣一經審實從重懲辦决不寛貸○南門外有王大成者耕種爲業媳某氏年已及笄童養在家雖汝南碧玉出自小家而情竇旣開已與比鄰周某有私人無知者不料前日主因親戚家有喜事闔家均往道賀令媳看守門戸媳遂於午後將房中所有各物搜括一空隨周至新河口賃屋而居方謂藏春有洞驚夢無人可以雙宿雙飛過一生矣次晨王携眷歸來門庭寂靜及至内室見什的一空媳亦不知去向正擬遣人四處追尋旋有某甲向王告以顚末王卽央甲同往將媳扭回檢點各物絲毫無訛遂與媳同回鄉里從此曲檻移花非游蜂浪蝶所能沾惹矣○本月初二日午刻洋浮橋畔有前萃軍裁撤之甲乙丙散勇三名年皆三十餘口操湘音甲兇悍異常不知伊等有何釁端竟持利刃向乙猛刺數下乙痛極狂呼倒仆於地鮮血淋漓登時殞命甲知已釀禍急欲奔逃被丙扭住其髮辮時甲恃其力大又欲脫不得卽反身將丙按倒飽以老拳復持刀砍傷丙左腿幸保甲總局劉明府聞信赶至目覩情形飭局勇上前將甲拘獲城守營勇丁各執洋槍刀义前來彈壓明府卽飭差勇將甲帶回局中略問數語移送丹徒縣署請宗大令訊辦大令遂於次日上午親帶仵作刑役人等臨塲檢騐塡明屍格飭令備棺收殮畢大令呵殿而回下午升座大堂將甲提至案前研訊供認不諱先令重笞一千板釘鐐收禁一面備文通詳上憲再行定讞至丙傷已由大令爲之延醫療治未識能保全性命否耳○新河街陳姓米店去歲生涯冷淡及至年終虧負纍纍難以彌補向秦姓借得洋蚨二十餘元言明正月二十左右歸還刻秦以限期以滿屢向催索陳不但不還反白眼相向秦因此含恨於心復於前晚往索兩相口角遽奮老拳秦失手將陳頭額擊破兩人遂互扭至惠風茶肆一評曲直旋經旁人解勸令陳如數還洋其事始寢 
[觀察行程]  
　　鎭江來函云常鎭通海道吕鏡宇觀察於三月十一日清晨排導出西門詣招商碼頭乘江永輪船順流而下取道申江然後換舟赴姑蘇謁見各大憲面禀事宜瀕行鎭城府縣以次印委各官咸在江干恭送寶蓋山新兵前營勇丁均至小閘口排列隊伍鳴槍示敬循常例也 
[黄陵韵語]  
　　宜昌采訪友人云某日沙市輪船開往漢皋船柁悞磕昌和輪船之首以致鐵欄碰落船首亦受微傷沙市輪船則船尾亦震傷機器有損壞者事後昌和卽開往漢皋修理聞沙市允賠修費若干○自去冬以至新年米價甚昻爲從來所未見荆州沙市亦然月前東湖縣魏明府赴省賀年適荆沙紳士等人在漢口買米回沙平糶明府遂亦自買三四百石由某輪船運至宜昌某日快利來宜裝米七百餘石尙有三四百石先於正月二十九日由快利裝至宜昌○止月二十六日宜昌府存太守之夫人仙逝二十七日署中幕友陶姓跨鶴西歸○某官眷由四川來宜附某輪船至漢口上船時將首飾取出檢點被賊人所見至夜半將房艙頂揭開入内行竊次日始察知其事然已查詢並無蹤跡漫藏誨盜其洵然耶○近日大北門内城隍街迎賽龍燈有扮成擡閣者日玲瓏變幻巧奪天工西壩人亦倣其所爲所紥龍燈花燈擡閣遍游城内外鑼聲震地燈火燭天並合男女各孩排成戲劇或紗帽圓領或鎧甲兠鏊其優者更易弁而釵傅粉薰香花圑錦簇倩人背負隨意遊行亦一年之樂事也 
[皖省官塲紀事]  
　　前報載藩憲于蔭霖方伯以皖省官塲混雜多有曾充本署書吏一轉瞬而身入仕途卽可厠師師濟濟之班與各憲分庭抗禮者于是迭加清理已得曾充司吏之人員現在或膺差或奉委均紛紛撤調令其交卸改省又查有父子叔姪曁至戚同官一省者一併令其廻避以肅官方刻下凡委署期滿俸滿者檄撤有缺而未到任者飭赴任所懸牌示六起照錄於左○准補頴州府同知周心培司馬飭赴新任○准補當塗縣吕耀軫大令調署含山縣○大挑知縣黄鵬文明府委署合肥縣○准補潛山縣天堂司吳集和少尹○當塗縣大信司廬少尹兆孟○無爲州泥汊司莊元樾少尹均飭赴新任○又接錄卽用縣崔保齡大令由宿松縣閱卷回省○前署績溪縣卸辦孫家溝釐卡候補知縣李蕚華明府到○署鳳陽府通判劉厚基别駕來省○安慶府通判張廷鑾别駕○懷寗縣丞畢二尹健○候補通判梁文啓别駕○候補巡檢易少尹簡均知銷查冬防差○候補從九張錫齡少尉奉委解長江餉銀赴金陵○候補典史薛學雋知接查東門外街道○候補縣丞闕樹藩接查西門内街○英山縣陸士奎大令奉憲委閱卷○定遠縣滕尙誠大令○署太湖典史戴成綮○辦理蕪湖保甲候補知府楊太尊奎綬署建德縣 
 
 

Page 3

 
 
嚴忠培大令均辭○本任泗州文直刺翰知接辦鹽河厘卡並奉撫憲委閱課卷○廬江縣鄭淑璋直刺舒城縣崔保齡明府均奉撫憲委閱課卷 
[茸城火警]  
　　松江采訪友人云華亭縣典史署頭門之畔向有空房一椽堆積稻草本月初五日八點鐘時忽濃烟羃　烈燄飛騰火勢炎炎幾致不堪收拾署中眷屬聞警慌張推倒圍墻方得出險蔣少尉倉皇呐喊急令將頭門卸下然已焦黑不堪華亭縣葛大令聞警而來急命舁署中所置洋龍極力噴救一面將稻草悉數搬出所幸人手甚衆得以立時撲滅不致蔓延否則其地偪近縣監何堪設想耶○初六日午前十下鐘時縣橋南畔差役阿補家屋後草房悞傾未燼之爐灰以致火星延及積薪赤颷怒煽極力澆灌祝融开始不敢輕越雷池僅焚燬草屋一楹餘幸無恙 
[名園設讌]  
　　合肥龔太史心銘定於昨日假張氏花園讌出使俄國大臣李傅相時適細雨迷濛太史預召梨園在園演劇比至三點二刻傅相端坐雙馬轎車前導有馬隊十六人迤邐入園太史延入安塏第洋房陪座者爲前福建臺灣巡撫邵中丞福山鎭總兵韓總戎前津海關道盛觀察江海關道黄觀察上海縣黄大令松海防同知劉司馬英廨讞員屠别駕及印委各員席間清歌妙舞旨酒佳殽傅相顧而樂之豐子賞賚當飲讌時伯行仲彭兩公子亦簉座至鐘鳴七下傅相辭别而返行轅 
[行李就道]  
　　昨日上海縣署辦差家丁雇就駁船數艘停泊金利源碼頭裝運出使俄國大臣李傅相行李用小火輪拖帶往吳淞口運上法公司輪船并聞傅相定於十五日起節蘇松太道黄觀察預飭鈞和兵輪停泊金利源碼頭伺候傅相乘坐至吳淞口登法公司船黄大令亦飭辦差人等整備届時照　恭送相節 
[縣示照登]  
　　欽加鹽運使銜特用府特授江蘇松江府上海縣正堂黄爲科考事奉本府正堂恩札奉江蘇督學部院龍札開照得該屬文童例應舉行科考縣試等因兹准華婁兩縣移知擬於三月初二日舉行縣試等因除移學遵辦外合行出示曉諭爲此示仰合邑與考文童及廪保人等知悉届期齊集老棚聽候本縣扃門考試均毋違悞切切特示 
[吞烟遇救]  
　　林　陳阿富在虹口朱家木橋開設木作收領本邑人錢金法爲學徒前日陳因事遣錢往南市詎一去不回至昨晨始歸陳以其夜宿在外責之錢不自知咎反爲受辱潛購烟膏吞服欲圖自盡至午刻神色變異爲陳察悉卽遣人舁送至同仁醫院求治幸受毒未深經醫生如法施救得以告痊 
[伶人自刺]  
　　昨晨甲乙二伶人因索賭錢以致爭論甲傷及頭額旁人急喚巡捕入内乙情急突取利刃向腰間自刺幸經旁人緊握其臂僅受微傷旋一併送入捕房捕頭倩包探顧阿六送至仁濟醫館請治候傷痊後解送公堂請訊 
[客中夭逝]  
　　浦東人蔡玉海向無恒業借居英租界上林里慶記小客棧近忽患病醫藥罔效延至前日溘然而逝棧主查得蔡並無親族在滬遂據情報明某善堂乞得棺木一具雇人爲之盛殮舁赴義塚待認 
[未獲攔輿]  
　　前晚駐滬俄國總領事聶君設筵公署恭請出使俄國欽差大臣李傅相已登昨報是日六點一刻鐘傅相命駕出轅先有廣西産之劉婁氏據稱丈夫劉瑞福前年被日本人打死寃沈海底至今尙未伸洩今知相國駕臨欲求伸寃預伏轅門外候相駕出轅時意欲攔輿喊控豈知相駕出轅時乃乘坐馬車况有從人擁護而出從者得知其事立喚三百八十號華捕預爲驅逐遠避 
[流氓搶賭]  
　　前晚有抽頭聚賭之吳琴堂者邀集賭棍荳屑阿弟等在十六鋪萃豐碼頭通宵賭博輸贏甚鉅有劉盤龍之癖者如蠅逐臭似蟻附羶不知何故與新閘流氓著名三十八個黨有何仇隙各執器械刀鎗結隊前往一擁而入大聲呼喝將賭檯銀洋一百餘元攫搶一空并欲得荳屑阿弟而甘心阿弟見勢不妙乘嚷亂間避入内室臥房各流氓搜尋良久一哄而散各賭徒亦抱頭鼠竄而去 
[縣署紀事]  
　　前日有寡婦王張氏偕同抱呈王根咸地保孫秋堂來縣扭送伊孫三和尙到案禀稱不務正業甘入下流違訓忤逆求請懲究值日差細詢情由當卽禀知内署奉黄大令諭令暫爲看管聽候訊辦○本邑鄉民張永昌前日扭送伊媳之父曹土南至上海縣喊禀曹引誘伊女藏匿不放爲此情急求請訊追等情亦經值日差據情入禀内署旋奉内諭著令看管候堂訊追究○日前駐紥金陵之江蘇候補道楊觀察函知本縣黄大令飭差查提伊妾浦氏携帶幼子楊裕生捲逃來滬當經黄大令飭捕柴樛在某客棧查獲解案訊供仍令住在客棧候備文移復楊觀察再行核奪在案已詳前報兹悉楊觀察接悉黄大令復函後於前日派委某哨弁來申報縣禀稱楊觀察現在金陵辦理鐵路事宜無暇分身囑職來前禀請領回浦氏母子至金陵大令准予所請卽飭原捕並派家丁恊同來弁將浦氏及子裕生定於昨晚押上長江某輪船解往金陵交代 
[英界公堂瑣案]  
　　水巡捕唐寶榮禀稱昨日船戸李杏春見有某輪船進口尙未停輪卽載某棧接客夥冒險上船是以拘送請究李供稱小的旣充船戸有人喚渡不得不然屠别駕判罰洋銀二圓○日前毛錫千行至楊樹浦流氓沈桂法等索詐行兇由某包探將沈拘獲解案請懲昨日包探張阿五禀稱小的查得此事實因賭錢起見中有朱百春者係屬囊家刻已拘入捕房解請訊究朱供稱小的等偶然聚賭沈與毛爭閙攫錢之事小的實不知情别駕判令笞責四百板管押一月○四百二十九號華捕禀稱昨日曹春華偕友至虹口某烟館吸烟忽有流氓王毛毛者糾同黨羽十餘人藉端訛詐扭住兇毆小的見之拘拿送究曹訴稱小的與友人吸烟王突糾令多人入内小的正欲招呼王不問情由卽將小的扭住兇毆並訛詐洋銀四圓幸由巡捕拘獲求卽訊究王供詞含混一味求恩别駕判令笞責三百板管押一禮拜○包探陳阿九禀稱江生甫乘瞿阿三所拉東洋車遺忘綢洋傘一頂報捕後由小的查獲送究江投案領贓瞿供稱小的本欲將傘送還江已不知何往别駕判令管押一日○唐金華竊取林元生家木板兩方經林扭交三百九十六號巡街華捕昨晨解案請訊林投案申訴前情唐供稱小的係木匠因見舊板無用故貪小取回别駕判令營押兩日○鄉人鄭阿六肩挑糞桶上無木蓋由二百六十九號捕拘送公堂鄭供稱桶上本有木蓋偶然失去尙乞寛情别駕判罰洋銀一圓 
[法界公堂瑣案]  
　　朱包氏結褵三月卽由姑蘇來滬傭於同慶里某倡院旋與某伶姘識賃居同吉祥客棧事經其姑朱滕氏偵知將氏扭送捕房鄭大令訊供之下著押候補提人証訊斷旣而朱滕氏將朱包氏房中用物搬去是以一併禁押候傳其夫到案訊核昨日堂期大令旣升坐朱春齋携其子朱六觀投案訴稱光緒十七年八月二十三日小的娶朱包工爲媳由談安三執柯現在談已故世大令謂女家由何人出帖答稱其姑母將庚帖交來滕朱氏投案聲稱小婦人與朱滕氏係姊妹現在英租界後馬路盛公館傭工庚帖呈電大令問由何人交爾答稱朱滕氏倩小婦人收管大令問伊因何將庚帖交爾春齋在旁教供大令大怒飭卽拖下跪在一旁滕朱氏稱小婦人出外傭工已近十年不知伊家底細大令謂朱包氏尙有夫兄何以無人出帖統核案情顯有不盡不實况朱包氏係孀婦卽使再醮必有婚據爾何贍大妄爲若此究竟何人作主六觀稱小的出洋銀一百圓娶氏入門甫一載卽逃來滬上大令命將滕朱氏帶出盤詰六觀又稱小的年二十八歲兄弟四人長兄已故仲弟年二十有二幼弟十三歲大令問爾娶朱包氏爲婦朱包氏願從爾否答稱情願與小的行夫婦之禮小的與伊家僅隔五六間門面伊自已走來尚有其姑與夫叔等五人同來大令命帶去春齋入内復詰供與其子略同大令著將男婦三人一併押候交保覆訊○高阿欲訴稱小的被王阿福 
 
 

Page 4

 
 
糾衆毆傷大令問因何起釁王阿福等稱小的在德和米包店爲夥與陳阿三陳阿担等雇小車一輛裝載米包停車路畔被伊家小孩將車撞翻因此口解高稱王等拳足交加小的已被毆傷大令謂爾等素不安分小孩之事何致爭毆著押候笞責五十板補提阿三阿担到案究辦○馬寶生保鴇婦莫桂貞出外限五日内尋交阿銀兹已逾限大令飭提馬到案著交昨日包探拘馬解案請訊馬供稱桂貞保出後患病甚重阿銀已由其夫李阿福帶回常熟大令謂爾保桂貞出外具限尋交何得托詞推諉着押候交人保出限卽日交到桂貞延干追比○已歇包探夥役周阿毛與陳福生等因借錢不遂被戳三刀血流如注經某號巡街捕舁送捕房轉送仁濟醫館療治昨日堂期周禀稱本月初八夜一點鐘時小的送母回家旣復行至帶鈎橋南首徐阿天喚小的至弄内聲稱福生欲借洋銀二圓小的許以明日卽被賈阿小拉住髮辮福生持刀連戳三下小的遂昏暈倒地福生供稱周先向小的借小洋銀五解又在家内住過一月大令謂爾等終不應持刃行兇究竟兇刀何在供稱兇刀係周物寄在客棧經小的取携現已抛棄蘭芳里被人拾去大令著押候枷號二月笞責三百板賈枷號一月笞責二百板徐笞責二百板周仍回醫館療治○包探禀稱田和尙竊取胡文田家長桌一張經某號巡街捕拘獲招出王阿二收贓今特一併解案請訊胡訴稱本月十一日之晚見賊撬門而入竊去長桌業已領回尙有方桌一張火油燈一盞求追田認竊不諱王供稱小的粗心悞收贓物求恩寛免大令著將田押候笞責一百板王罰洋銀三圓充公○包探禀稱跑難竊賊徐家生屢次犯案昨經巡捕張湘寶拘獲詰知伊亦係搶火匪徒今特解請究辦徐供稱小的在馬頭上當小工不敢犯案大令著押候送請上海縣遞回川沙廳原籍○紹興人沈培緒控王錦三陳子賓串同作僞假造棧單將眞單抵銀一千六百餘兩大令迭次研究並傅到各証人訊供確鑿疉加嚴比旣而王陳遣抱赴道轅一再上控黄觀察准將此案移縣昨日讞員鄭大令接到道憲札文飭將王陳帶案檢齊全案卷宗傳同原告一併移送上海縣辦理○積竊周來發前已訊明昨日大令飭送上海縣備文解回寗波原籍 
[美捕房二則]  
　　粤童陳阿毛馮留福一十二歲一十四歲已練就三手生涯手叚高强從未破獲前晚經包探施奎江查獲詰問之下知所竊自鳴鐘等贓物不計其數拘至捕房押候查明送廨訊究○華捕徐阿新等爲犯賭經黎捕頭送至英廨奉屠别駕判令發回捕房管押四個月屢紀前報兹徐等在押所復供出牽涉賭案之華捕共計有四十餘名捕頭於前日下午飭通班包探將所指各華捕悉送至老巡捕房請麥總巡辦理總巡訊部之下以徐等所指各華捕犯賭並無實據免子深究一併發回差遣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[犯賭受刑]  
　　本縣黄大令前奉各大憲札飭嚴拿賭棍禁絶賭風以安閭閻等因大令奉札後立飭各差役嚴密查拿前日拘獲賭徒　茂春何阿品兩名並起獲賭具解案禀請訊辦前晚經帮審委員曹明府提訊之下供稱奉賢縣人此次來滬販賣貨物營生不敢犯賭叩求至再餘供支吾明府判令各笞責三百板收入自新所候備文蓮同賭具遞解奉賢縣查明辦理 
[英廨晚堂瑣案]  
　　蕩婦陳章氏扭鴇婦黄錢氏至公堂訴稱女兒陳氏自幼憑朱老二等介紹抵押與黄錢氏處習學針　得身價洋銀一百五十圓現在年已及笄擬卽爲之擇婿是以備價向贖黄錢氏强行霸匿與論逞蠻無奈扭案請究前日之晚屠别駕升座研訊　　氏訴稱小的人家在無錫現居治下丈夫逝世遺一幼女實因衣食不繼無奈憑朱老二爲中得洋銀一百五十圓將女兒抵押黄錢氏家爲　女立大抵據載明若干年爲限期滿聽憑取贖等字樣現已逾期小婦人備齊原價向贖黄錢氏將女兒移匿他處始終霸阻與論逞强不得已扭乞究交　錢氏供稱小婦人係姑蘇人憑朱老二等爲中價買陳章氏之女陳氏爲婢兹以此女長大成人與陳章氏說明許蘇州王宦爲　　有身　　小婦人與陳章氏各得一半今陳章氏不知聽信何人唆使向小婦人借端索詐齊契呈電别駕判令陳章氏掌嘴二百下黄錢氏　　一百下　令各具切結存查○四百八十號巡捕拘某酒肆中滋閙之吳阿四陸阿六王元正至案别駕提訊之下吳供稱小的係海門廳人現在治下新　　司絲棧執役兹者主人有綢長衫一件囑小的持至某染坊交王吹染及往取王稱已遺失小的責令償洋銀六圓昨日偶　陸至某　肆沾飲　與王遇不問情由突向小的尋釁爭鬧之際經巡捕一併拘案陸所訴與吳相同王一味支吾别駕判令掌嘴二十下 
 
 
 

Page 10

 
 
   
 
 

Page 11

 
 
[光緒二十二年二月初四日京報全錄]  
　　宫門抄○諭旨四道錄前○東撫李奏查明知縣被叅各欵摺○又奏請改奬片○又奏甄别各員片○二月初四日内務府國子監正紅旗值日無引見○恭王謝賞神肉恩○福中堂專摺謝賞神糕恩○福州將軍裕祿請訓○桂公會章曾伯寶昌各假滿請安○文廷式假滿請安○慶王請假五日○濂貝勒成公各續假十五日○愛隆續假五日○海公續假十日○定公瑞洵明桂各請假十日○巴克坦布續假二十日○召見軍機裕祿○○降二級留任又降二級留任山東巡撫臣李秉衡跪奏爲遵旨查明知縣被叅各欵恭摺覆陳仰祈聖鑒事竊臣於十月初七日在濟陽縣工次准軍機大臣字寄光緒二十一年十月初二日奉上諭有人奏知縣縱盗殃民請飭查辦一摺據稱山東掖縣知縣楊得成劣迹多端前經李秉衡委查都司李承卿叅案朦混禀覆李承卿實係已革武生李承慶冒充掖縣所屬村莊刼案多處楊得成概置不理該縣典史亦有劣迹時向楊得成關說暗通賄賂請飭查辦等語著李秉衡按照所叅各節確切查明據實具奏另片奏山東臨邑縣掖縣徵收錢漕改折銀錢浮收甚多曁掖縣有苛派差役各節著李秉衡一併查奏原摺片著抄給閱看將此諭令知之欽此欽遵寄字到臣查前署掖縣知縣楊得成實名楊德成已於七月卸事旋報丁憂遵卽遴委妥員會同新任知縣逯蓉調齊案卷逐一確查臣復博采輿諭證以平日聲名謹將所得實情敬爲我　上陳之如原奏已革武生李承卿督率賊黨三百餘人肆行搶掠當上年倭警戒嚴致有搶刦太平灣興盛棧燒斃鋪夥一名路宿　搶斃鄉約劉占和之子甘生一名前萊州府知府王鴻烈之女劉王氏西繇疃盛林福均被刀斃並燒其房屋各案沿海居民長懼逃匿民　赴縣呈訴者一百餘家置之不理一節查李承卿家素業漁置有大網三架毎架約用百人然而附近村民臨打網時受雇而來於起網後隨卽散去並非常川聚有三百餘人村民各有室家縱或良莠不齊實無爲匪不法放火搶掠之事調查縣卷太平灣興盛棧被　　斃鋪夥一名係光緒十一年十二月前縣郭道清任内之事早經詳報叅結鄉約劉占和之子劉元清因恊差拿賊被李季幅鎗傷越日身死係光緒十九年二月前縣魏起鵬任内之事經魏起鵬派差恊同黄縣緝役於二十年七月將李季幅拿獲訊供禀經臣批飭萊州府審明正法在案又萊州府王鴻烈之孫女劉王氏被人砍傷越日身死事在光緒十八年三月亦係前縣魏起鵬任内業經騐訊詳報至盛林福被燒訪明係因點洋油燈火延燒房屋受傷身死當時地鄰人等因係目行失火並未報騐以上各案均非出於楊得成任内亦非出於倭警之時所謂李承卿率賊搶掠民間呈訴者一百餘家置之不理核與所舉各案年月先後不符當海疆戒嚴民間逃避實不乏人究無關李承卿之事原奏又稱楊得成受李承卿賄賂私留在縣署花廳優禮相待將民人控詞隠匿不報且求萊州府知府彰　宸爲李承卿乞恩李承卿入學之名爲李承慶並未投効軍營假冒花翎遊擊銜都司李承卿之名一節查李承卿被人奏叅經臣　令嚴押查辦嗣聞楊德成將李承卿押在花廳左邊廂房實屬是否收受賄賂查無實據前彭念宸面禀亦稱李承卿捕魚爲業所雇　網之人雖多不敢爲匪行刦民間控案仍請飭訊究辦並非爲李承卿乞恩至李承卿係同治四年考取武生入學現今學册紅案猶載李承卿之名並非李承慶冒充惟詢其何時投効軍營得保花翎遊擊銜都司語涉含混難保無夤緣朦保情弊原奏又稱當奏報後民人宋學才以李承卿將其妻淫掠嫁賣吳連英吳德域吳仁山皆以霸占鍋塲地叚等詞控經巡撫批飭嚴押訊辦撫巡於六月二十五日起程後該縣不獨訟案不理次日竟將李承卿釋放一節查本年三月據掖縣民人宋學才以王鴻鈞等於二十年臘月將伊妻吳氏搶去逼令伊兄宋學文主婚賣與汪占鳳爲妻等情控經臣批飭楊德成會同前寍海州知州陳壽清審訊旋據監生咸若鋆等以宋學文因其弟宋學才赴關東貿易久無音信其妻吳氏不守婦道將其改嫁汪占鳳爲妻嗣經汪占鳳將吳氏送還宋學才完聚宋學才情願息訟呈經楊德成會同陳壽清提訊無異詳請銷安查宋學才原控雖有李承卿之名問首要被告爲王鴻鈞提訊嫁賣吳氏出自其兄與王鴻鈞尙屬無涉似更不與李承卿相干其吳連英吳德域吳仁山各以霸占鍋塲呈控經臣批飭審辦楊得成旋卽交卸將李承卿移交代理縣王秉慤王秉慤將李承卿改押班房旋又移交新任知縣逯蓉管押是李承卿始終在押並無釋放之事吳連英等案控已經逯蓉會同陳壽清分别查傳訊斷完案原奏又稱李承卿釋放隨有搶刼小朱村彭文明家吳家莊吳克有家郭西疃南　進德家桂林季德爵家並拒傷事主聞李承卿之父李常福其叔李吉福均與王作羡同謀李吉福經黄縣拿獲治罪楊德成反以李承卿等爲良民一節查吳克有彭文明趙進德家於本年閏五月二十五六月初一二十五等日被賊竊去衣服並未拒捕傷人季德爵家係七月初七夜間被竊因失物甚微並未報案李承卿有父李常福並無胞叔其黄縣拿獲另案正法之李季幅係招遠縣人與李承卿並非同宗其謂李承卿之父及王作美與季吉福同謀核與李季幅犯案正法年月迥異且李承卿被押在縣其不能出外滋事自屬可信原奏又稱張貞順夥同孫克賢威偪本村人徐學孔王者英銀兩一節查張貞順向開錢鋪曾經徐學孔息借京錢一百吊還過京錢八十四吊嗣張貞順錢鋪閉歇聞吳學孔與王者英在京貿易獲利遂偕孫克賢前往索討舊欠徐學孔復還銀二十四兩其有無威偪情節事在京都無從查訊原奏又稱義堂村訟師文生孫錫峯黑羊山土棍李喬南等窩賊銷贓一節查文生孫錫峯上年曾充圑長李喬南在家教讀經逯蓉親赴其鄉查訪向來均無不法之事誥爲訟師土棍實無確據又另片奏稱掖縣地丁糧銀毎兩折收京錢五千六百文一節查該縣徵收錢糧毎兩連火耗解費折收京錢五千六百文係同治八年銀價昻貴時所定至今已有二十餘年不自楊德成始臣爲收數究涉浮多已飭司酌議核减章程轉飭遵辦又另片内稱自去秋至今無日不令丁役下鄉苛派差徭有車輛驘馬者名曰軍需差無驘馬有牛驢者名曰解送火藥箱差無車輛驘馬牛驢而有地者名曰帮差皆折價充其私囊一節查去秋辦理軍需掖縣向無車愆楊德成派差役下鄉雇覔車輛雖無折價自充私囊實據而所派丁役不當要不免巧立名目騷櫌民間此遵查楊德成被叅各欵逐條詳加考核之實在情形也原叅謂其縱盜殃民細查各案或年月各異或情節不符未免傳聞失實惟其聽任丁役藉差騷櫌已屬罔恤民艱臣復考其官聲明查暗訪該令平日性情好弄任意嬉游專以聲色玩好自樂於民間詞訟及一切應辦公事率多壓擱不理以致案件叢積諸務廢弛實屬有負職守相應請旨將前署掖縣現經丁憂開缺平原縣知縣楊德成卽行革職以儆官邪已革都司李承卿雖無庇匪害民情事惟聞其强霸官荒招人耕種因此獲利平日結交官長武斷鄉曲欺壓良民以致人人切齡實與棍徒無異已飭府縣嚴行審訊照例懲辦毋許寛縱至掖縣典史陳慶嵩人尙謹飭原奏所稱門丁勾通棍徒及典史霸佔道姑關通賄賂等情係福山縣之事已另派委員赴福山查提訊究容再另摺覆陳所有遵查知縣被叅各欵請旨懲處緣由理合恭摺具奏伏乞皇上聖鑒訓示謹奏奉硃批另有旨欽此○○李秉衡片再臣准吏部咨議覆光緒十九二十兩年黄河搶險案内候補知州劉其偉蔣楷均請俟補缺後以知府用係屬越級保升核與定章不符應令另核請奬等因當經轉行遵照去後兹據該員等禀請改奬前來臣查劉其偉等原請旣與定章不符自應另行改奬應請將候補知州劉其偉蔣楷均改爲俟補缺後以直隷州知州補用謹附片具奏伏乞聖鑒訓示勅部核覆施行謹奏奉硃批吏部議奏欽此○○李秉衡片再定章道府州縣無論何項勞績保舉人員應於到省後予限一年察看甄别補用歴經遵辦在案兹查有三品銜在任儘先補用道東昌府知府洪用舟候補知府姚釗同知銜直隷州用候補知縣兼襲雲騎尉世職王維賢候補知縣何耀沿河候補知縣葉汝源到省均滿一年例應騐看甄别據藩臬兩司先後會祥前來臣逐加騐看洪用舟精明幹練邁事有爲堪以升階補用姚釗年壯才明從公穏練堪以繁缺補用王維賢年力下强從公穏練何耀年力富强趨公穏愼又前因查勘河工公出期内飭委藩司代騐看得葉汝源辦事穏練臣覆查無異均堪以本班補用除履歴清册咨部查照外謹附片陳明伏乞聖鑒謹奏奉硃批吏部知道欽此 
 
 

Page 12

 
 
[光緒二十二年二月初五日京報全錄]  
　　宫門抄○陜督楊奏揀員請補知縣摺○新疆撫督董奏遵旨查明各件據實覆陳摺○將軍恩　奏請將邊防一軍歸副都統幫同辦理並請撥經費銀兩片○陜督楊奏請免騎射片○二月初五日理藩院鑾儀衛光祿寺廂白旗值日吏部引見二十一名理藩院三十一名正黄滿五名國子監四名正白漢二十三名兩翼十三名○會廣漢謝授光祿寺卿恩○吳樹梅　授右中允恩○恩慶　候各假滿請安○崇光請假五日○載瀛續假五日○召見軍機祥麟會章皇上明日卯初二刻升中和殿看版○○太子太保頭品頂戴開缺陜甘總督臣楊昌濬跪奏爲揀員請補知縣員缺以裨地方恭摺仰祈聖鑒事竊據甘肅藩臬兩司詳稱寗遠縣知縣黄家模調補玉門縣知縣奉部覆准業將籖掣次序報部在案查例開知縣升調所遺選缺用各項候補前先進士卽用前先一人各項候補進士卽用相問輪補一人委用前先一人委用一人本班前先大挑一人本班大挑一人各項候補前先進士卽用前先一人各項候補進士卽用相間輪補一人委用前先一人委用一人本班前先議叙一人本班議叙一人各項候補前先進士卽用前先一人各項候補進士卽用相間輪補一人委用前先一人委用一人本班前先捐納一人本班捐納一人本班前先截取進士一人本班截取進士一人本班前先拔責一人本班拔貢一人本班前先孝廉方正一人本班孝廉方正一人拔貢及孝廉方正用過兩班之後用本班前先教習一人本班教習一人本班前先優貢一人本班優貢一人本班前先教職一人本班教職一人本班前先截取舉人一人本班截取舉人一人又升調所遺告病病故休致選缺知縣輪用各班中先用正途出力及曾任知縣曾任應升知縣者二有再用各項出力者又分缺先分缺間人員知縣佐雜等宫於各項試用並捐納正班到班方准挿用其候補卽用委用及本班先到班不准挿用又奉到新章道府以至未入流無論何項到班仍以五缺計算先用鄭工新班遇缺先二人海防新班先一人無人用鄭工新班遇缺先人員抵補至第四缺海防卽海防先分班輪用一人第一輪用海防卽人員第二輪用海防先人員海防先無人仍用海防卽人員海防卽無人用舊例銀捐遇缺先人員如無人用舊例銀捐遇缺人員再無人過班卽接用各項班次一人以五缺爲一過各等語甘省知縣升調遺缺出自停止變通章程後上次金縣知縣　以海防新例候補前先知縣姬愷臣次文縣知縣以曾任應升候補知縣高繼陳通渭縣知府以海防新例分缺先知縣楊宸謨秦安縣知縣以大挑試用知縣劉玉順合水縣知縣以進士卽用知縣巢鳳岡碾伯縣知縣以海防新例候補前先知縣宋昇平准補各在案今寍遠縣知縣簽掣第一缺現無應補之鄭工新班遇缺先海防新班先海防卽海防先舊例銀捐遇缺先舊例銀捐遇缺均無人照例過班接用各項班次之員應用正途及曾任人員現在並無正途山身及曾任知縣候補人員惟有曾任應升候補知縣沈瑞霖名次在先例得請補查該員現年五十一歲浙江山隂縣人由監生遵例報捐未入流指分甘肅試用同治七年委署武威縣典史收撫肅州案内出力保免補本班以縣丞遇缺卽補立解鎭番城圍案内保黨　藍翎復遵例加捐州判指分甘肅騐看領照於光緒元年十月十五日到省三年咨補狄道州沙泥州判關隴肅清案内保俟補缺後以知縣補用遵例捐加五品銜離任請開沙泥州判本缺以知縣在甘候補請咨赴部引見領照赴甘於光緒十八年三月二十日到省照例以光緒七年原保升階奉文之日作爲到省日期該署臬司周綬甫經到任例不加考該藩司曾鉌查該員沈瑞霖才具開展辦事勤能以之請補寍遠縣知縣與例相符實堪勝任會詳請奏前來臣查沈瑞霖明白安詳盡心民事合無仰懇天恩俯准以該員沈瑞霖補授寍遠縣知縣實於地方有裨如蒙俞允銜缺相當毋庸送部引見該員並無叅罰案件謹恭摺具陳伏乞皇上聖鑒訓示謹奏奉硃批吏部議奏欽此○○尙書銜總統甘軍新疆喀什噶爾提督奴才董福祥跪奏爲奉旨交查各件謹據所聞直陳恭摺仰祈聖鑒事竊奴才於十一月十五日曾將歴次欽奉諭旨洎急切未能查考明晰僅將葉占魁一事據實覆陳此外各將容俟查明再行覆奏各情形附片陳明在案竊維經邦戡亂必資揆文奮武之才致身事君先袪怯懦欺蒙之弊軍政之疏至甘省而已極謹遵諭旨並御史熙麟所劾一一爲我皇上陳之查本年回民以爭教啓釁其端其微當事者處置不善遂致燎原難救之勢儻各將十皆激發天良殺敵致果亦不致糜爛至此乃督臣好博寛大之名而將士惟以夤緣是務募勇爲名蝕餉爲利誠如該御史所云者王正堃之帶凉州練軍也奉委防守積石關一聞賊至望風奔竄糧餉軍械一切抛棄以致所帶之軍殺傷殆盡王正堃僅以身免進省後不知何以又得另募一軍且爲數營統領移紥白塔寺唐汪川圑目康達帶圑丁五百爲賊所仇八月十七日賊糾悍黨數千圍康達於西南川距王正堃所紥之地僅二十里聞警不救輙復率衆先逃以致火器盡委於賊康達因之大挫營亦裁撤賊之圍康達也未必王正堃嗾之使然而坐視不救殊失同仇之誼則忌功幸禍致書逆回人言未始無因副將朱祥興經督臣委帶練軍防駐平番推故不去一節查該副將向尙勇往其奉委不去也係新接帶他人之營人數不足期限又促該副將意在實事求是不甘代人受過是以正言推脫尙非藐法違抗署河州鎭李良穆帶營駐防中部尙無日請回自宴歛之事惟該總兵統領十餘營駐　搭　距河州僅四十里九月間咨商督臣令該鎭届期進兵合圍而迄遲循不進至河州圍解始行赴任則其恇怯無能亦略可見李　　統馬步十營旗往援西寗至平戎驛不知紥營是夕卽爲賊衆所乘不能進並不能退圍困數月士卒死傷甚多近聞同崔嶽不帶隊伍輕騎抵西寗城下則其未嘗殺賊可知牛師韓紥平番屢次催促輙借詞於兵單糧乏近者平戎圍解始行移紥且治軍漫無紀律所過騷擾殊甚至練軍馬隊之楊寶林同在硤口失利亦屬實事此奴才悉心查訪所得各員不能得力之實在情形也以奴才愚昧之見察度賊情河州實係各處巢穴循化之馬營碾伯之米拉又係各兇黨之外舍今其巢穴旣覆外舍亦傾前敵必有瓦解之勢但聞該處謀夫孔多辦法不能畫一奴才不敢以末將節制之師繩之使就範圍而河州向來漢少回多漢弱回强今回民雖經重懲而地方遼闊山谷叢雜伏莽一時未能凈盡卽使安挿妥帖非得一智深勇沈聲望素著之總兵不足以資鎭撫我皇上眷顧西陲宸謨廣運必能明見萬里之外無俟奴才之煩瀆也所有遵查各員據實詳覆各緣由謹由驛五百里馳陳伏乞皇上聖鑒訓示謹奏奉硃批另有旨欽此○○恩澤片再黑龍江鎭邊十八營原爲防邊而設故一切營制辦法悉仿照吉林靖邊章程將軍固屬辦督而副都統向不列銜因念地方遼闊各軍分紥千數百里之外若不以時校閱甚慮將領偷安士卒驕惰及有虚額食空之弊無如一省政事較繁卽間一出閱亦覺不易省城副都統固無多事又兼增祺在江有年熟諳情形與他不同卽護理將軍印務年餘以來亦籌辦均能周妥奴才到任與之商畫一切意見又皆相合邊防一軍如能仰懇天恩飭其幫同辦理庶可間一分勞抑奴才更有請者此軍本爲邊防而設大凡厚養戰士豐待幕客以及去留投効文武員弁欵接游歴俄人不有恩賞公費將見處處窘手若亦一味習故蹈常不自振興或有一事爲屬下所輕挾則請務皆須隨之　就旣久終必病　國病民於軍政地方大無補益奴才亦籌思至再凡有爲難下情不能不明陳於君父之前冀邀　　察可否仿照吉林將軍並帮辦支給公費章程按月籲懇賞給銀兩俾得一掃積習認眞整頓之處出自逾格鴻慈是否有當謹冒昧附陳伏乞聖鑒訓示謹奏奉硃批戸部議奏欽此○○楊昌濬片再據留甘記名遇缺簡放提督謝榮陞稟自同治五年投入湘軍隨同剿辦回逆土匪積功保至今職惟前於同治九年攻打甘肅金積堡馬家灘逆回左脚後筋骨受鎗子傷一處十一年攻打西寍小峽踞賊右背受砲子傷一處光緒二年攻打新疆古牧地踞賊右脅受砲子傷左膀受鎗子傷以上共計鎗砲子傷四處雖經隨時醫治痊愈毎逢節序輒作痛楚挽弓維艱鴛請奏免騎射前來臣覆加查騐傷痕相符查定章武職懇免騎射應改習槍砲今該員　因舊傷時發難以挽弓懇免騎射合無仰懇天恩俯准該員謝榮陞免其騎射改習鎗砲以符定章而示體恤除該員履歴清册俟查取至日另咨送部外謹附片具陳伏乞聖鑒訓示謹奏奉硃批着照所請兵部知道欽此 
 
