# 1887 - 105 - 4905033

 

Page 1

 
 
[延請安慶訪事人] [  申報館主啓]  
　　啓者本館現欲請一友人在安慶採訪新聞如有願承其乏者祈先錄近事數則寄示再行定奪其住址姓名務須詳開以便作覆專此奉布惟祈雅鑒不宣 
[石印殿板佩文韻府并拾遺出書告曰] [  點石齋主人代啓]  
　　本齋代晉記股印佩文韻府一書前曾有人謂爲非殿板而自稱曰眞殿板本齋絶不與之置辨者以有目者自有眞賞也兹已全數印竣卽請賞鑒家評騭其高下字形不可以僞爲而紙張墨色在他家之上股價之亷又較他家遠甚料想與股諸君必見之而色喜而後此之樂就乎本齋股印之書者更可預卜矣分裝六十本外加文木箱子一隻雲銅鎖匙齊全准於初十日出書持票找洋取書悉歸大馬路鴻仁里長順晉此白 
[新出石印典制分類文稿告白] [  [  點石齋主人啓]  
　　近來石印小題文之多坊間不下數十種從無别開生面獨出新意者定畫樓主人仿四書類典之例分類四十有四專選名稿窗作得文二千餘篇精抄精校交本齋石印一切數見不鮮之作概屏弗錄旣足以資揣摩之助亦足以補類典之缺自是一舉兩得想海内文人當亦有目共賞焉約四月中旬成書裝訂十册價洋兩元五角上海售處在法大馬路南申昌蘇城在婁門内平江路魏家橋南潭子里吳宅如欲躉購面議可也 
[烟稅私議]  
　　有知白子與守黑子聯袂過訪相與抵掌縱談天下事二子問曰近者洋藥稅厘兩項亦旣併歸洋關收取可謂持原扼要者矣然而中國各處廣種鶯粟到處有漿土之出如浙之台漿象漿江南之碭山土豫之南土滇之雲土山陜之西土以及各處尚有不甚著名之漿土總計一年所出亦不下數百千萬其稅與捐現未見有明文應歸何處收取先生亦有所聞乎余曰昨有京友來函述及此事謂總署堂官現與赫總稅務司議及赫君創議土藥之稅捐亦照洋藥之例每百斤收稅捐兩項銀一百一十兩統歸海關併收然雖有此議而總署尚未應允大約尚須斟酌盡善而後出令吾儕固不容賛一詞也二子曰稅捐爲國課攸關固當權操自上草野之人不煩　喙顧其辦理之利害則亦何妨私爲議之余曰私議奈何知白子曰中國之所以加增洋藥捐銀非專爲聚歛計也蓋以中國之烟不能禁之使不吸食則不如增其捐項俾烟價驟漲庶幾吸烟者知所儆戒而漸萌其戒除之心此其意固仍欲登斯民於壽域也然洋藥加捐而土藥不加捐則吸烟之人尚可以舍洋藥之貴而就土藥之賤土藥旣可以代洋藥則尤而效之者又必窺伺風氣益加種植數年之後勢且棄五穀而遍種鶯粟而烟之害更日益加甚非策之着者也土藥之産一年核計當亦與洋藥不相上下惟其價則相去遠　其所以賤者以稅捐不及洋藥之多故也若及此整頓洋藥之時並議及此將中國所産各處土藥亦議加增稅捐兩項一則統計土産之藥其數不貲一經加捐其數何止以萬計值此海軍邊防在在需費得此一項大宗進欵於國庫亦不無小補而且可使土藥之價與洋藥相頡頏吸食之人無從貴而就賤卽不得不力思戒除是亦一舉兩得之計也旣經定加稅捐之例則仍歸洋關征收報解可以杜私弊而免偷漏赫君之議是也守黑子聞言攘臂而起曰否不然中國之種鶯粟非敢明目張膽也張香帥撫山右嚴申栽種鶯粟之禁凡有種烟者悉令拔去更種五穀所以戒舍本而逐末也山右當禁卽何處不當禁彼其潛自種植刮取汗漿製成十藥以售諸人者皆出於私非出於公若今日朝廷明下一令曰土藥收稅若干收捐若干則是使民間明目張膽以種烟土烏乎可者近年以來土藥日盛亦未嘗不收其捐然大半皆由貨捐局征收後乃歸之洋藥局今洋藥局撤矣乃此項稅捐將歸何人收取倂歸海關與洋藥一例是或一道然吾以爲土藥與洋藥大有不同者在也洋藥之來皆由海道輪船以至各口其來也有數其泊也有言海關乃扼要之區彼販土輪船斷不能一時飛越故並捐項併入海關經收而偷漏之弊可以免顧竊聞自倂征以來各處仍有走私之洋藥雖有如何作弊不得而知而海關仍不能淨絶偷漏則固顯而可見以扼要之海關而於洋藥之來路尚不免有失於覺察若土藥則各處所出其地不一去海關或數百里數千里不等卽其與關相近而尋路運載可以繞越之處正不知凡幾海關若經收土藥稅捐其將坐以俟之乎則仍多偷漏於國課仍無所裨若處處防其繞越時時　其走漏則必亦如中國厘捐之設五里一卡十里一局紛擾滋累其弊日多夫豈足以握其要而提其綱也耶海關之所以與中國關卡不同者以其有西人爲之稅司關上所用多西人立法旣善用人亦當以故無私弊出於其間今若以倂收土藥稅捐之故而分設巡局以防繞越如皆用西人則經費不免過巨若用華人則將來之弊恐亦與中國匣捐各局卡無異其又何策之足云二子斷斷互辨不休余乃莞爾而笑默然不語二子爭欲爲之一决余曰子何决哉夫固先已言之矣此事關乎國課者甚大總署會議而未卽發赫總稅司創議而未卽行刻下再行詳細妥議當於議定之後請旨定奪然則此時都中各官固尚不能自决也各官不能決而二子乃欲就决於我不亦可嗤之甚乎我姑錄此么議以徐觀其後何如二子曰善 
[輪船失事]  
　　前日英國輪船公司接到外洋電報悉該公司達斯麥尼亞輪船在地中海失事船中搭客盡行救起惟船主五副及水手二十名均遭沈溺云 
[開辦鐵路]  
　　開平鐵路本從唐山起至胥各莊爲止去歲復加擴充從胥各莊直至閻莊薊運河邊爲止計新舊鐵路共長九十里工程已竣著有成效今經海軍衙門具奏復由閻莊接至蘆臺北塘大沽北岸及天津等處計長一百八十里以便調兵運械益商便民欽奉懿旨兪　仍由開平鐵路公司經理奏派前福建藩司沈方伯品蓮署長蘆運司正任津海關道周玉山觀察爲督辦舊日開平鐵路公司總辦伍秩庸觀察爲副辦吳南臯太守仍爲該鐵路正副總辦名之曰中國鐵路公司擬招股銀一百萬兩作爲資本每股行平化寳銀一百兩已由開平鐵路公司佈告大衆俾可從速集股也 
[津門紀要]  
　　城東辛莊人某甲因患瘋癲刃傷其母曁妻女等人其姑勸阻亦被刃斃隨卽投河自盡○向年三月中東門内天后宫會期津人謂之皇會計停止者已二十年矣去歲忽復舉行抬閣上某姓幼童竟爾斃命今春會 
 
 
] 

Page 2

 
 
首擬仍迎賽宫大令聞之立卽出示禁止黜華崇實有心人均感頌勿諼而浮薄少年則不免怨其殺風景矣○梁家園營門以外至鹹水沽計長五十里該處路途於去秋被水冲刷凹凸不平前經李傳相檄飭統領護衞練軍各營黄麗川軍門撥隊修築軍門遵札調撥練軍前中左三營隊伍分叚興工現已告竣於三月二十日拔隊冋防鹹水沽以下則由盛軍等營修理○江蘇漕糧於三月十九日開斛粮道成觀察桂於二十一日赴通州俟剥船分起運到卽行交納○新任長蘆運憲賀幼甫都轉蒞津日期經列前報署任周玉山都轉已奉海軍衙門委辦津沽鐵路事宜亟須交卸幼甫都轉聞定期三月二十六日接印○三月二十三日道府廳縣曁佐雜教職文武各官致祭先農壇並行勸農之禮道憲胡雲楣觀察預期牌示於二十一日起致齋三日不理刑名屆期道憲率正佐等員鎭憲率營哨各弁肅恭將事排班致祭禮成道憲督同府縣扶犁教佐分秧播種是日天津府汪子常太守因公未到扶犁一舉以河捕同知邵司馬國銓敬代○新南陞輪船於三月十八日駛到大沽口外岸上小工人等聞放氣聲爭駕小舟到船駁貨時已四鼓天昏月黑浪急風高小舟中坐二十人同遭滅頂中有六人素諳水性尚得誕登彼岸其餘則盡與波臣爲伍矣連日打撈屍首尚無蹤跡茫茫海國將從何處招魂哉 
[漢皋燕語]  
　　漢口輪船以招商局及怡和太古兩行爲多至載運客貨又以潮帮爲最近年漢上　帮因銀根緊迫所付水脚往往遲緩本年春招商局與太古怡和會議不墊關稅潮客得知此信適值太古船行期潮帮貨物竟不裝連太古遂知照商局怡和務須各遵前議嗣因船與客商究爲唇齒是以前禮拜經人調處仍准墊付關稅惟至月底卽須付票不得遲至三節及年底云○漢上號家有接得湘省常德府來信謂離常郡城六十里之某鎭人烟廣衆匪類得溷跡其間計哥老會中人多至數百正擬約期起事旋被有司訪悉派差前往緝拿内有兩差被害不知下落其餘得慶更生現已詳請上司會同武營行將前往兜拿務期盡獲矣 
[蕪湖官塲紀事]  
　　新授江西南昌府遺缺知府莊太守錫級山東人由刑部司員洊擢郡守取道南來於前日過蕪湖泊舟數日旋赴章門履任○江西撫憲德曉峯中丞進京陛見於三月二十五日行抵蕪湖泊舟江滸旋卽登岸拜客城中官紳亦紛紛赴舟次晋謁冠蓋往來一時稱盛中丞胞兄德蓮舫明府現署安徽南陵縣事聞中丞旌節將臨先至蕪湖守候相見之下各訴衷情江湖話舊風雨連床誠爲不可多得之境中丞小駐一宵翌晨解維北上明府亦由陸路遄返縣治 
[鉤稽捐數]  
　　赭宼之亂大吏議抽各省厘金以濟軍饟行之二十餘載究竟某省共設若干局每歲可征銀若干雖經各省按年咨報戸部然從未一一鈎稽今春戸部堂官恐難免有以多報少任意含混之弊遂咨請總署照會赫總稅務司轉行各省稅務司就近代爲察訪刻總署接到赫君照會先將粤省厘金每日約征數目查明開列一香港附近之廠由藍督征收每日約征洋藥百貨銀一萬五千兩澳門附近之廠由監督征收每月約征洋藥銀六千五百兩百貨銀三千三百兩一香港附近之廠由督憲征收每月約征洋藥銀一萬九千兩百貨銀四千兩一澳門附近之廠由督憲征收每月約征洋藥銀一萬二千兩百貨銀二千六百兩 
[粤屑]  
　　公濟輪船年久失修機器漸形朽壞善後局委李大令洪毓估勘工程飭匠修理○三月十四日永安輪船在崖門三江口與私鹽船二艘相值當卽燃砲攻之私匪亦回砲互擊相持良久私匪始棄船而逃計獲私鹽七萬餘斤卽日由管駕官龎游戎玉璞押解來省交局騐收○十三之晚有盜數人踰垣而入高華里某家將家人絏以草索蹤塞其口使不得聲張隨倒篋傾箱恣情刦掠重復踰垣而出逃遁無當出入時瞥如鴈隼之擊天空絶無聲響故隣里無知其事者迨次日日上三竿戸猶未啓隣人疑之將門撞開見各人似此情形急爲解救詳問顚末方知被盜所爲隨赴縣報請緝拿未知能否破獲也○横潭渡船由省開行甫及三里之遥卽被犬風吹覆是日搭客甚衆除經隣船救起外尙溺斃二十餘人翌日屍身陸續浮起卽由附近鄉人打撈上岸以待親屬認領嗚呼慘哉○上月十七日未刻雙門底賢聖里吳姓家因烘春茗偶落火星延及廚房霎時上熾立卽鳴鑼報警水龍飛駛而來是處密爾藩轅文武印委各官迅卽到塲彈壓幸當白晝人力易施僅焚去房屋一椽祝融氏卽斂威而退 
[平山茗話]  
　　揚屬縣考約四月初旬卽可告竣程太守定於四月十九日舉行府試日内已出示曉諭矣○有御者載一老叟行至羅灣偶不經心與某局勇丁相撞勇勃然大怒勢欲揮拳叟見之急下車賠罪勇圓睜雙目將叟推開扭住御者毆擊正在耀武揚威之際有某宅庖丁忿然不服飛步上前向該勇曰何物狂奴敢在此以强凌弱果有膂力可來與喒老子一角雌雄退縮者非丈夫也言畢舉手揪翻該勇跨其背飽以老拳嗣經旁人代爲乞饒庖丁始釋手勇得狼狽而逃叟與御者亦拍手稱快拱謝而别○鄉婦某氏四壁蕭條一貧如洗因與藁砧謀曰吾兩人半菽不飽終日作楚囚相對眼見轉於溝壑間已耳曷若吾入城中傭工俾得一噉飯所而爾以工資作小生涯不一舉而兩得乎夫聞之欣然首肯不料婦入城一月有餘良人翹盼好音幾至望穿秋水而隔花人遠犬音乖乃裹粮來邗遍至各處官媒行探問影響全無蹀𨇾街頭懊惱萬狀適遇隣人某見其抑鬱邀往某花烟館解懇甫入門忽覩一艶妝婦捧烟具盈盈而至細審之不覺大驚蓋卽其牀頭人日前如黄鶴一去不復反者自踵至頂嶄然一新己非舊時裝束一時忿不能遏遽起挽其髮捺置地上痛毆之龜鴇不知其故以爲忤客也急來排解迨聆其音始驚惶躱去旋據婦云曩入城遇某嫗引至此本非吾願汝不信可同往一詢也夫聞言携妻與友立時俱往後遂不知所終說者謂該鄉人窘迫至此尚不屑以緑巾覆額彼昂藏七尺年少力强者欣欣然以縮首曳尾爲得意兩兩相較不有愧此鄉人多多哉 
[求志書院丙戌夏季案]  
　　經學超等許文尉朱逢甲陳鳳藻王廷鼎王念君吳敦詩特等許克勤楊譽龍王仁俊陳汝恭倪承瓚沈毓慶一等陳曾彪孫邦榮張景炎吳佐清張昌年季鴻熙○史學超等馬冠羣朱逢甲殷松年許克勤吳敦詩彭瑞熙特等戴羲嚴祥彬吳佐清李福保黄錫恭王觀國王念君嚴家駿黄報廷不取八名○掌　超等朱逢甲李鼎頤葛士濬姚元玉特等王錫恭邵曾鑑曹煒不取二名○算學超等沈善蒸崔朝慶錢潮程之驥不取一名○輿地超等葛尚質戴羲倪承瓚嚴祥彬特等陳曾彪陳光祖王觀國潘熙林仙芝一等馬冠羣陳鳳藻宜昌顧忠宣梁職芳王念君孫邦榮季鴻熙不取二名○詞章超等楊應環楊引傳陸祖誥王士駿戴樹圭金箎特等朱逢甲程理鏞顧學瀚湯桂第吳敦詩殷松年一等李鍾爕李鼎頤潘履祥沈昌施贊唐潘鴻鼎不取十六名 
[懸賞甚重]  
　　本埠洋藥稅捐自歸海關併征以來捐務日見起色惟終不能淨絶走私近聞由總理衙門行文江海關於西歴五月初四日爲始如有獲到私土巡丁加賞四成倘另有眼綫知風報信因而拿獲者再給賞眼綫洋四成而關上充公土斤祗收十成之一庶幾巡丁眼線皆肯踴躍從事販私人自必歛跡矣傳聞如是未知確否 
[縣案彚錄]  
　　紹興人徐順德等因向丁錦泉索欠口角致徐父徐泉源自縊身死報經莫邑尊相騐將丁帶回押候訊辦均列前報當經莫邑尊訊得丁錦泉前曾與徐泉源代辦關舍缺底徐曾交丁洋銀四千三百元由丁田立收條與徐嗣因謀幹未成以致成訟莫邑尊隨着徐順德等交出憑據究追在案後又據徐順德等呈稱憑據已向親串沈寳山抵借洋三百元沈掯不交還莫邑尊得詞後隨備文至紹興關提沈寳山 
 
 

Page 3

 
 
到案以憑質訊沈於前日始行投到由原差解案徐投案伸訴沈供職員係紹興會稽縣人向業京貨徐曾向職借去洋三千八百元實不止三百元之數現奉提案乞賜究追邑尊謂爾聲稱職員有無執照沈語塞邑尊喝掌頰十下又詰徐曰欠沈之洋究有若干可有三千八百元徐稱實祗洋三百元不敢圖賴邑尊復詰沈沈堅執如故並稱徐欠去洋銀均有帳據可查邑尊謂徐並無証據在爾手帳據烏能作據駁詰再三沈仍嘵嘵置辯邑尊遂將沈交差沈將此事赶速理明違干咎戾○日前有文生何錫祺呈稱家住廿八保十二圖馬橋左近有祖遺房屋一所當與堂弟文生何錫璜均分宼亂時燬於兵燹祗存瓦礫近來由生措貲將房起造錫璜出而阻撓欲將伊名下一股地基併歸文生生未應允伊又將前妻棺木抬至生屋肆意尋釁拆毁屋宇不得已投案求爲提究莫邑尊准詞後提到何錫璜前日經帮審委員宋二尹集訊原告投案伸訴何錫璜供詞挺撞二尹卽飭發學收管及原差帶出頭門錫璜不肯前往原差無奈旋將情禀明莫邑尊邑尊立刻升堂將錫璜責手心二十下攺發捕廳收管一面着錫祺回家邀同親族議後禀覆核奪○有住居大南門外桑圖左近之其甲至城中某道院中聲言欲做佛事兩日故來講價云云該院羽士以爲主顧殷勤欵待遂與講定價洋三十二圓當將箱籠莊嚴倩人擡入甲家以待明日開塲迨次晨各羽士前往則門庭猶是而人跡杳然羽士自知受騙正擬禀官究辦旋經該處二十七鋪境地小桂林將甲獲解到縣莫邑尊飭暫交差候傳原告訊辦 
[僅受虛驚]  
　　前晚八點鐘時　捕房接自來火行西人函稱該處某老虎灶失愼法捕頭得信立飭中西捕及水龍等馳救一時手忙脚亂將皮帶先取至該處及水龍到時始悉該處老虎灶烟囱塞斷以致火星直冐隨卽將鹽汁從上澆下立卽息滅不致爲災然近處居隣已受驚不小矣 
[會審西商控案]  
　　昨日午後二點半鐘法繙譯官祁君會同王厲臣司馬在法公堂會訊法屬如意斯國人斯特白爾控告馬夫頭王永彪做工不勤以致生意吃虧約計銀五百兩一案原鼓齊集問官坐堂祁君先傳斯特日爾到案詰問該西人携外國帳簿兩本至案伸訴祁繙譯官着通事沈君轉達司馬云據該洋人稱在虹口開順泰馬車房用王永彪爲馬夫頭自去年西歴十二月一號起第一個月做工尚好第二第三個月卽不用心至三月八號伊竟並不關照不做生意遽往寗波致將生意　壞吃虧銀五百兩左右又亨達利洋東本租該西人馬車每月租洋四十元王永彪私去減價稱若坐伊馬車祗需洋三十五元諸如此類約有三起大受其虧初時王有馬車三輛租與東家現均索還自做等語王司馬詰之王永彪據稱代東家租李金發馬車現要找洋七元帳目已呈案與東家做工三個月一無錯處伊賈馬匹鞍子火爐等墊洋一百二十七元九角東家出有憑據尚有逐月墊錢約洋五十三元二角共計欠洋一百八十一元一角至西歴三月七號向伊索洋伊非但不還反將我打歇我生意令我回去所有進出之欵均有流水簿可以核對司馬將帳看畢詰問爲何逐月東家要爾墊銀答稱此是買物開消收不敷付有帳爲憑况逐天對帳逐月總結均經簽字司馬問流水簿何在答稱在行中又墟該洋人稱尚有做湖絲西人名軋的者租我行馬車現被王永彪弄壞吃虧洋一百九十元亦在五百兩内祁繙譯官商之王司馬着王永彪將簿呈案於今日送到該西人亦將帳簿呈案核對之下定期禮拜一下午二點鐘再行覆訊 
[醋瓶潑倒]  
　　姘頭搭脚容易結成姻緣吃醋爭風未免太煞風景有野雞婦女名二寳者搔首弄姿頗可人意前住法馬路同榮里現在洋涇浜臨平里另築香巢曾與吃賭飯之小豆芽姘識然二寳休休有容多多益善又與某甲姘識小豆芽以其厚於彼而薄於我也不覺大含醋意紏集無賴數十人各帶鐵尺拳襯銅蝙蝠等器械在英租界某茶肆聚合擬與某甲一决雌雄被英捕房偵知卽派捕拘拿小豆芽見勢不佳乘間奔逃英巡捕立卽追赶小豆芽已跑入法界適被法西捕所見拘入法捕房管押英捕頭知悉遣人將小豆芽索去歸案究辦此前日下午事也至晚間十二點鐘時忽有某西人稱訪得有人將行打架之舉法巡捕頭聞之立傳通班巡捕及嚴王兩包探等加意巡緝如有打架卽便拘拿後知卽是日間之事始行散去 
[命案送縣]  
　　有開酒店之甯波人周正禮赴英公堂報稱本月初十日過清明節爰循例與店夥聚飲店夥陳阿福醉後與同事張子揚口角爭毆被張毆傷當經醫治二十六日陳傷勢轉車次日殞命故將張子揚指交巡捕解案並有屍族陳寳生隨同投案稱現已飛信往寗波知照屍親副保錢師竹亦由巡捕房傳到當由包探王阿二聲明屍身未殮腿脚兩處有傷痕蔡太守卽飭地保照章赴縣具報一面卽將張子揚等送縣候騐 
[着媒調處]  
　　本鄉人某甲有女年祇十五歲憑某氏等爲媒許字某乙爲妻擇於上月二十五日送盤言明未成婚時女先至乙家一行卽滬俗所謂通脚也孰意乙早已預備成親之事及女往竟將生米煮成熟飯甲見女去而不返知事有異急遣人往探知已草草成親遂尋男女媒人理論而乙巳鮮衣華服至甲家行謁見禮甲適外出乃向岳母行禮不受而去其時甲已尋見爲媒某氏扭至英會審公廨喊控由蔡太守庭訊甲申訴前因并稱女旣配與乙本無翻悔惟年紀尚輕言明須待二年成親不應如此草率了事請提女及婿到案訊理某氏供與女家爲媒男家之事毫不知情太守謂該氏旣爲媒人豈得不知男家情形糊塗已極旣據甲稱女願許配惟不應草率成親姑着某氏覓保以外邀同男媒調停新郎情急不待果熟遽欲嘗新致使泰山泰水大起風波正不知月下老人能以粲花妙舌解此紛爭否 
[英界公堂瑣案]  
　　二百九十號巡捕禀稱有福建人林應和因患瘋癲深夜在路酣睡送請發落蔡太守訊得林在滬並無親屬隨令送三山公所安揷○德興樓茶館主送鬥牌爭閙之王阿狗陳在幅請訊蔡太守訊得陳私姘婦女被王訛索以致爭毆彼此均有不合斷令王償茶資陳押七天○沙遜行更夫獲到羅則則請訊據稱羅在造屋作塲竊木一根蔡太守判將羅管押七天示儆○十一號西捕將停車碍路之東洋車夫送案蔡太守斷罰洋銀半元○倪云九赴捕房控張壽祿行竊外國墨水一盂及解案則稱事已理明原非行竊蔡太守不予深究一倂斥釋 
[法捕房瑣紀]  
　　小車夫某甲携西字紙一張騙人是法捕房所給罰捐執照計錢二百文被法捕房聞知將該車夫拘押○前報列小烟館主陳左洪將小竊放走經原告徐錫章范葉氏投案請追該烟館夥陳順福已將衣服買就賠償王司馬差法包探將原告傳案給領陳左洪着具結交保 
[墨寳助賑]  
　　啓者去年由京都善士求來諸鉅公墨寳屏聯堂幅等件售價助賑一時爭相購取致後來者無以應命兹又承京都友人代求得名筆鉅公對聯堂幅屏條齋額各件因直東待賑急迫議减價以期速於集欵如欲購者請至敝所鑒定可也三馬路陳與昌恊賑公所竹坪氏謹啓 
[上海三馬路與昌公所四馬路高易籌賑所文報恊賑公所三處合解直隷第六批賑銀啓]  
　　啓者敝三公所自上冬墊解第五批直賑後疉蒙廣西撫憲曁各處善士指捐直賑銀兩仁施所被感頌同聲除酌歸墊欵外兹於三月二十九日起解現規銀三千兩仍交直隷籌賑局轉交金苕人諸君散放所有山東第三十五批銀兩因候嚴佑之先生定奪稍緩起解惟需湊集一二萬金殊非易易尚求仁人君子早賜解囊爲禱三公所同人叩啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[文報局内賑所瑣記十三]  
　　惡寂寂而思赫赫名世人之恒情也敝所籌辦賑捐號召天下一時風會所趨輸將恐後而其中隱行其善不欲聲聞而名顯尤爲可欽昨午有人送來武林衆善士助賑英洋二千元分列無名氏素貞堂各四百元無名氏懷遠堂各三百元三槐堂樹德堂雲外居士名二百元叩其何人經募則云不必書或者出於一人所助而故分名目亦未可知於戯是殆隱名行善者歟宋儒　言有所爲而爲之者利也無所爲而爲之者義也推其心當是不矜成見行所無事深得宋儒義字之意意其人殆類夫終南之种放道北之周融遥望鷲嶺雲邊虎林山畔直是可仰而不可卽矣而敝所樹織海上攘竊浮名　無對之而生愧春雨潺潺泚筆記之以誌欽仰○李養源堂主人前月賑洋十元求闔家平安今日又來洋十元求三子病愈闔家安康韋翁氏求病愈助洋十元安徽歙縣寄籍通州畢君廷珪廷瑔廷璋助洋二十元因八十五歲老母患病求痊又王心翁交來程氏爲夫病已痊助洋六元合併誌之以兾神佑三月二十九日 
[上海高易賑撮要]  
　　頃奉江安糧儲道憲馬觀察惠賜鈞函并發下各屬捐助賑銀一箱專差帶到内計英洋一千六百五十二元又漕平紋四百三十二兩零六分八厘核伸規元四百六十一兩零九分二厘如數拜領望雲叩謝惠彼鳩形分來鶴俸沐鴻施之有素益鰲戴於無涯翹睇崇階彌殷下悃謹塡掣總收條一張并備覆函隨交來差帶繳其捐助各台銜容俟原册發回再行照數登報以昭徵信先登報簡藉謝仁忱[  李朝覲秋坪氏頓首謹誌三月廿九日]  
 
 
 

Page 11

 
 
[光緒十三年三月二十三日京報全錄]  
　　宫門抄○發抄硃批五道○尚書徐等奏爲議處緣由摺○閩督楊奏分别拿辦擾事民棍並叅官紳摺○又奏請補陸路叅將摺○楚督裕奏報沉溺鉛斤緣由片○鄂撫奎奏爲　員籌解銀兩片○三月二十三日兵部太常寺太僕寺鑲紅旗值日無引見○伯王請假兩月○兵部奏派查齋之大臣派　桂全　禮　魁興存亟信德隆秀吉滎祿○召見軍機伯王○皇上明日用膳辦事召見後至北海永安寺等處拈香發抄成允奏接署湖北臬篆日期奉硃批知道了欽此○錢玉興奏接署四川提彖謝恩奉硃批知道了欽此○裕祿奏漢陽江岸隄工由紳民捐修請先借官欵趕辦奉硃批該部知道欽此○譚鍾麟奏總兵譚仁芳附祀專祠奉硃批着照所請該部知道欽此○葉　英奏徵收正賦銀數奉硃批戸部知道欽此○○吏部尚書臣徐桐等謹奏爲議處具奏事三月初七日准御前　臣咨稱具奏今日皇上由宫内啓鑾第六叚管道大臣内閣學士宗室豐烈站道空誤甚屬非是請旨將豐烈交部議處示懲儆等因光緒十三年三月初七日奉旨依議欽此又於初八日准御前大臣咨稱具奏今日皇上由黄新莊行宫啓鑾第六叚管道大臣内閣學士宗室豐烈又復站班空誤第八叚管道大臣國子監司業崇文站班空誤均屬非是相應請旨將豐烈崇文均交部議處以示懲儆等因初八日奉旨依議欽此欽遵先後知照前來查定例恭逢聖駕所過地方若應行迎接官員一次不到罰俸一年二次不到降二級調用俱私罪等語此案管道大臣内閣學士宗室豐烈於初七日站道空誤初八日又復站班空誤國子監司業崇文於初八站班空誤經御前大臣以該　等　屬非是先後奏請交部議處查官員站道空誤臣部例内並無作何議　明文自應比例辦理應請將初七日站道空誤之内閣學士宗室豐烈初八日站班空誤之國子監司業崇文均比照聖駕所過地方應行迎接官員一次不到罰俸一年私罪例各議以罰俸一年豐烈又於初八日站班空悞應再比照二次不到降二級　用私　例再議以降二級調用豐烈　文罰俸降調處分俱係私罪毋庸查級紀議抵所有臣等議處緣由理合恭摺具奏伏乞聖鑒訓示遵行謹奏奉旨已錄○○頭品頂戴革職留任閩浙總督兼管福建巡撫事臣楊昌濬跳奏爲錢鋪倒閉窮民土棍藉端搶毁分别拿追究辦並將官紳擇尤叅處仰祈聖鑒事竊照閩省銀錢短缺各錢鋪行用票張由來已久其殷實鋪戸量本出票自足徵信於人亦　鋪　家道中落或鋪夥隱匿侵吞遂至虛出票張久而不能搘　一旦倒閉衆忿難平卽肆行搬毁以抵票欠且有無票而乘機搶掠者歴任督撫臣懲勸兼施此風終未　革臣迭飭地方官嚴加防範並奏准試鑄制錢原兾制錢充足則銀價不致日長錢票不致難支無非爲救弊補偏計也乃本年正月十九日訪聞南大街春豐錢鋪倒閉鋪屋雜物概被搶毁鋪主莊鼎元係在籍片部郎中家住附近之錦衣坊一時羣往支錢鋪主眷屬先已搬逃致住屋亦遭毁搶波及同居　王二姓地方趕至查拿如鳥獸散此外同愼寳豐隆愼寳春宏豐　川等錢鋪票張同時滾支隨給遍散新鋪恒美益美隆益等鋪銀錢不能周轉均被滾倒或將鋪屋拆毁或將住屋毁搶各文武分投彈壓不免顧此失彼二十餘日南臺福源錢鋪分被滾支倒閉搶毁民情汹汹幾釀事端經臣飭派營務處道員黄立鰲督帶楚勇曁司道府縣將弁各率兵役晝夜巡防並出示嚴諭居民鋪戸始各安堵如常臣查此次滋事綠春豐錢鋪倒閉而起聞該鋪以赴縣請封不准藉爲口實現據查覆十八夜四更有二人赴縣呼門不肯說明何事守者却之而去其請封已遲且該鋪主並未親往亦未遞有禀詞無足憑信春豐鋪夥林孝滋到案供稱該鋪係在逃之薛仲穆經理成本一萬二千串其虧空三萬數千串地保楊和供稱十八夜四更見該鋪門大開内有燈火並無一人又文童王成熙禀稱伊與莊鼎元同居十八夜莊姓盡室出逃　四更後被搶等語該鋪之虧蝕倒閉衆証已明自無疑義其續被滾支倒歇各鋪皆事起倉猝周轉不及所致春豐實爲禍魁查京城錢鋪關閉例應查封資財押追家屬逾限不完計　科罪其有藉名取錢踹毁門窓搶取什物者照搶奪例治罪定例煌煌外省皆可援照辦理乃窮民土棍狃於積習應支倒店錢票並不控告究追輙將鋪屋霎時毁搶甚且擾　住屋被累無辜殊屬目無法紀　經府縣報獲鄭興利等十餘人訊認搬搶起有錢票贓物已飭按例定擬一面訪拿首要痞棍從嚴懲辦以儆將來倒票與搶贓分别究　給領至春豐錢鋪雖查無虧短官項惟倒欠數萬之多民間受累非淺未便　事姑容該管知縣甘常俊辦事怠玩業已撤任兹據署福建臬司解煜會同藩司張夢元詳請將春豐鋪主紳士莊鼎元先行奏革並將知縣甘常俊揭叅前來相應請旨將在籍四品銜戸部候補郎中莊　元卽行革職提案勒追同知銜卸署福建侯官縣事准調福安縣知縣甘常俊摘去頂戴留於地方恊緝其餘倒毁各錢鋪及疏防文武飭司查明照例辦理除咨部外臣謹據實其陳伏乞皇太后皇上聖鑒訓示謹奏奉硃批莊鼎元着卽行革職甘常俊着摘去頂戴餘依議該部知道欽此○○頭品頂戴革職留任閩浙總督兼管福建巡撫事臣楊昌濬跪奏爲遴員請補陸路叅將員缺恭摺仰祈聖鑒事竊准補福建陸路提標中軍叅將劉安邦病　遺缺係陸路題補之缺先准兵部咨第二輪第五缺應用儘先人員當經臣以花翎副將銜福建儘先補甲陸路叅將李致祥奏請補授咨准部咨議覆查該員李致祥於咸豐十年三月一十三日奉上諭駱秉章奏保攻剿永新等處出力李致祥以外委儘先拔補並賞戴藍翎等因欽此同治元年九月十四日奉上諭左宗棠奏保援剿江山肅淸衢郡出力李致祥着免絶把總以千總儘先拔補並賞加守備銜等因欽此檢查無是兩日奉旨保奬之案今請以李致祥補授叅將碍難核准應令查明該員保舉藍翎外委守備銜千總各案是否造册繕冩舛錯抑或另案咨保詳細聲覆到日再行核辦等因前來臣查該員李致祥旣准部咨核覆保案不符自應另行飭查核辦其所遺福建陸路提標中軍叅將員缺緊要未便懸曠應卽　員請補以重職守臣隨在於閩省儘先侯補陸路叅將班内詳加遴選如名次在前之儘先叅將吳世添謝尚文二員均於是缺人地未宜未便遷就請補外惟查有福建儘先陸路叅將樂文祥年四十七歲江四樂安縣人由軍功歴年隨軍剿匪著績遞保藍翎補用遊擊同治六年十一月内考騐收標候補旋於拿獲臺灣銅鑼灣匪犯出力案内保奬以叅將仍留福建儘先補用光緒二年十月十八日奉旨看照所請奬勵欽此續經造送履歴咨准部覆過班註册序補該員年富才强辦事精敏現委署理陸路提標左營遊擊措置裕如於閩省下游風十情形均較熟悉其儘先名次雖屬後第　前各員非有事故卽人地不宜際兹整頓營伍訓練操防之際該員樂文祥于是缺人地相需以之請補可期勝任與例亦符合無仰懇天恩俯念陸路提標中軍叅將員缺緊要准以樂文祥補授於營伍地　均有裨益如蒙兪允容俟奉到部覆卽行給咨送部引見恭候欽定飭取履歴另行咨部外臣謹會同福建陸路提督臣孫開華合詞恭摺具陳伏乞皇太后皇上聖鑒勅部議覆施行謹奏奉硃批兵部議奏欽此○○裕祿片再據湖北布政使蒯德標詳稱據石首縣知縣苑樹五詳貴州委員候補同知劉大琮領運京局三批白鉛一百萬斤計裝船二十隻光緒十二年十一月二十六日行至縣屬季家嘴一名　巢地方陡遇狂風大作又因避讓輪船致將第五六十一十四共四號鉛船一併沈没該處水面甚寛溜急沙湧人力難施當卽雇募水摸人夫赶緊打撈際起獲外計沈溺白鉛二十一萬四千九百五十斤其現存鉛船十六只實共存鉛七十八萬五千零五十斤業已派撥兵役護解前進等情詳請具奏前來臣等查前項沈溺鉛斤旣稱陡遇狂風並因避讓輪船水急沙湧以致船只沈没且季家嘴又爲著名險灘列在則例委實人力難施除批飭　司轉飲荆州府並石首縣迅速多雇水摸人等赶緊設法打撈務期起獲並咨明戸部及各部錢法堂曁貴州撫臣查照外所有黔省委員領運京鉛船只經過險灘遭風沈溺鉛斤緣由謹合詞附片具奏伏乞聖鑒謹奏奉硃批該部道欽此○○奎斌片再查上年十二月承准軍機大臣字寄光緒十二年十二月初二日奉上諭戸部奏豫撥來年京餉一摺着該將軍督撫監督等於來年開印後分批起解原單著分别摘抄給與閱看等因欽此查單開光緒十三年京餉指撥湖北地丁銀四十五萬兩當經恭錄轉行遵辦去後兹據湖北布政使蒯德標詳稱現于地丁項下動撥第一批京餉銀二萬兩查有候補班前先補用知縣姜光裕堪以委解詳請奏咨前來除繕咨轉給該委員妥速起解並飭將應解銀兩續籌委解外所有籌撥本年第一批地丁克餉銀兩委員管解赴京交收緣由理合會同署督臣裕祿附片具陳伏乞聖鑒謹奏奉硃批戸部知道欽此 
 
 

Page 12

 
 
   
 
