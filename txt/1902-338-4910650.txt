# 1902 - 338 - 4910650

 

Page 1

 
 
[鹽城陳惕庵孝廉擬敬陳管見摺]  
爲婦女纏足有妨新政敬陳管見恭摺仰祈聖鑒事臣聞西人謂中國士習八股女纒雙趺與吸食洋烟爲三大毒臣謂八股害士受其毒者不過數十萬人洋烟害士商官民罹其毒者數千萬人纒足害婦女罹其毒者當得二萬萬人言之最爲痛心且環毬五大洲各國所未有也今値皇上慨念時艱力行新政永廢時文代以策論洋烟纏足之害亦當以次削除臣恭讀光緖二十七年十二月二十三日上諭漢人婦女纏足行之已久有乖造物之和此後縉紳之家務當婉切勸諭使之家喩户曉以期漸除積習斷不准官中胥役藉詞禁令擾累民間欽此仰見我皇上掃除積弊篤愛民生之至意臣謹按婦女纏足之害近人論者極多而湖廣督臣張之没所言四大害最爲痛切不任職事家食自窘一也貧者困於汲爨富者修飾愈甚疾痛愈多終身若負械而行家政廢醫藥繁一也水火兵亂不良於行不能逃免三也人子之生得父母氣各半其母旣殘筋骸瘁血脈所生子女自必脆弱多病華民之禀賦日薄軀幹不偉志氣頽靡壽命多夭遠遜歐美各洲之人病實坐此四也而上諭謂乖造物之和語雖簡足以賅之臣恭繹上諭行之已久一語似慮驟挽甚難然專責官府誠難專任紳士亦難合舉國上下全力以挽之則易臣愚妄謂挽救之法當以使知恥辱爲宗旨而以在上明定功令爲主以在下廣立社會爲輔三者不可偏廢敢爲我皇上剴切陳之纒足緣起説者不一大約起於古之倡伎史記貨殖傳趙女鄭姫躡利屣目挑心招不擇老少又漢書地理志言趙地娼優女子彈絃跕屣游媚富貴顔師古以跕屣爲小履則纒足始於汚賤之女毫無疑義夫以教坊樂籍以此飾狐媚博纒頭不足爲怪豈有世胄紳富詩書良家甘娼優其門户而不恥者耶然而父母之於女忍於折損其骨節潰腐其膚肉狼藉其膿血而不顧者非以此爲美觀謂不如此則爲人輕賤相攸不易耳若明示以不纒足之爲良爲貴纒足之爲汚爲賤惟倡伎不在禁例之中人人明知朝廷好惡之所在不待嚴刑峻罰亦將羞惡而不爲臣所謂以使知恥辱爲宗旨者此也功令非刑法之謂也康熙元年禮部遵旨議奏此後所生之女若有違法裹足父有官交吏兵二部議處兵民責四十坂流徙家長不行稽察枷一月責四十板該管督撫以下文武官員有疏忽失於覺察乾聽吏兵二部議處立法太嚴必致互相隱蔽官府奉行礙難盡力閭閻視之反若具文臣擬請皇上明詔天下自光緖二十三年以後所生之女凡纒足者不准給封爲命婦夫亡守節不准奏請旌表纒足之婦女爲人年欺者以良賤相毆論婦女對簿公庭纒足者跪不纒足者立纒足之女納口税不纒足者免娼優倍之士人生女有纒足者不得入大小學堂文武官員之女有纒足者不得補缺差委旨到之後各直省督撫提鎭即行頒發謄黃曉諭各州縣營汛實力奉行違者以抗旨論如此則政成於上俗易於下較紳士勸諭之力溥而且速臣所謂以明定功令爲主者此也然紳士勸諭亦必不可少也欲廣勸諭非效東西各國多立社會不可社會者所以合衆人之才力心思議論而爲一事以免勢渙力薄之患者也光緖二十四年湘卾粤蜀浙滬等處設立不纒足會者甚衆深得我皇上家喩户曉之意繼以康梁謀逆詔禁立會因噎廢食論者惜之今皇上哀憐民命痛巾幗無辜折損肢體以漸除積習責之海内縉紳則不纒足會之遵奉詔旨不得與保皇保國諸逆會等觀自不待言臣擬請皇上詔直省各府廳州縣於城中學堂設立總會鄉鎭分立枝會各擇紳士有德望者爲會長凡入會之家嗣後生女及有女未逾六歲者均赴會報名塡册歲終由枝會呈送總會會中聨婚姻此後不得再娶纒足之女之婦總會刻印條約分送枝會由枝會中人遍諭鄉民其棗梨紙張遣使各費歲不過數十千文即由學堂經費項下撥用不得藉端醵資以杜流弊如此則推行易廣薄海同軌可補朝廷政令所不逮臣所謂以廣立社會爲輔者此也如此辦理自不假手吏胥於閭閻毫無擾累持之以久必有成效可覩行見漢人婦女與滿蒙同風中國婦女與歐美同健何致二十一行省赤子蒼生以束縛拘攣弱其半乎臣擬兼請皇上飭部明定章程五年後行之有效者會主准擇尤保奬賞給虚銜以示鼓勵臣爲恢張新政富强中國起見敬陳芻議未知是否有當伏乞皇太后皇上訓示施行臣謹奏 
[補錄電傳上諭]  
　　本月初六日上諭二道遲至昨日傍晚始由電局傳來敬謹補登於此○十一月初六日内閣抄奉上諭兩江總督著魏光壽調補欽此同日奉上諭福建邵武府知府廷琦著開缺回原衙門當差欽此 
[本館接奉電音]  
　　昨日午前京師飛電傳來上諭三道敬謹譯登○十一月初八日内閣抄奉上諭現在八旗挑選兵丁數逾萬人著派斌毓倫桂春景澧榮慶鐵良於所挑人數内再行挑選四千人並著姜桂題隨同遴選所挑之數先派七千人交袁世凱認眞訓練期成勁旅其未經挑入之兵如有尙堪充選者著一併記名俟著有成效再行輪次分派前往俾資練習欽此同日奉上諭昨因八旗兵丁户口造册請領錢糧仍多浮冐復經諭令各該旗都統等破除情面釐剔弊端念積習已深仍恐未能一律核實著責成原派之善耆等認眞稽核確查實在人數由各該旗據實造册請領不准稍有虚冐該大臣務當掃除積弊以副朝廷體䘏旗艱嚴杜中飽之至意欽此同日奉上諭此次軍機處繕修漢字檔册總司校勘之卽補郎中禮部員外郎歐陽熙著俟補缺後作爲歴俸期滿並加三品銜補缺後在任選用知府工部候補郎中曹煊著仍以本部郎中無論題選咨留各缺卽補刑部主事叚書雲兵部主事高會均著以本部員外郎無論題選咨留各缺卽補其尤爲出力之分省補用縣丞高廷翰著以知縣分省補用並加運同銜補用直隷州知州分省補用知縣成占之著以知州分省補用俟補缺後在任民知府補用先換頂戴補用直隸州知州分省補用知縣徐文彬著以知州不論雙單月歸勞績班分缺先卽選俟得缺後在任以知府補用先換頂戴分省補用 
 
 

Page 2

 
 
鹽大使張作霖著以知縣不論雙單月歸勞績班分缺先選用俟得缺後在任以直隷州知州補用先換頂戴議叙雙單月卽選用巡檢楊德潤著俟選缺後在任以鹽大使歸各項議叙班先選用並加五品銜補用直隷州知州分省補用知縣余鵬著以直隸州知州分省補用俟補缺後在任以知府補用先換頂戴補用縣丞潘殿保馬鳴鑾均著以知縣分省補用並加運同銜分省補用知縣馮銈趙傅貞彭嵩齡王海候選縣丞潘德藻議叙縣丞甘育才均著以知縣分省補用俟補缺後在任以直隷州知州補用候選從九品書純議叙從九品李汝虎均著以縣丞分省補用俟補缺後在任以知縣補用候選未入流李多培著以府經歴分省補用俟補缺後在任以知縣用議叙未入流蕭忠源著以鹽大使分省補用俟補缺後在任以知縣補用議叙從九品胡思鎬著以巡檢分省歸候補班補用並加五品銜以示鼓勵欽此 
[俄申前約]  
　　英京倫敦某日報云頃者戴利梅爾報館派赴非羅梅尼爾國博克來斯城訪事友函述俄人現已商諸土耳其欲重訂一千八百三十三年所立已廢之約按一千八百三十三年四月俄皇曾在土耳其某營立約畫押按照上約俄國實有干預土耳其内政之權其字名雖未明言而意已微露約中略謂如俄土兩國或有外人侵犯卽當彼此相助内亂亦然且中有一欵言俄國或有外侮内訌土人不必派兵助餉惟遇有戰事則須封閉達的聶爾海峽除俄國軍艦外不准他人出入自由照此則達的聶爾海峽已與俄國屬地無異黑海鎖鑰實在俄人掌握中俄人爲自謀固善矣無奈歐洲各國皆不願承認此約而尤以英法兩國抗之最力故於一千八百三十九及一千八百四十年之間將此約廢棄云 
[印邊亂耗]  
　　南洋新加坡實得力太晤士報館得英京倫敦來電云前者英國預備大軍四隊進剿邊土華施里部落叛民華施里人崛强異常竟敢興兵抗阻使英軍不能長驅直入鏖戰之下第四隊英軍統帶敦怒奇君在陣上受傷刻下已申請政府添兵助剿矣翌日又得倫敦來電云敦怒奇君已因傷重而歿旋又有英將懷悦者統軍一隊力攻敵人瞭望樓隨亦陣亡并傷及武弁三員軍士八名其餘各隊英軍敵人不甚力抗 
[法圖補救]  
　　暹邏攺用金錢貿易前已譯列報章兹得英京倫敦來電云簡駐西貢之法員棣倫高君因聞是事急致函法國藩政大臣曰暹羅旣攺用金錢關係西貢財政甚大而於米市尤爲緊要請於西歴明年正月一號以前派員往查以圖補救 
[禁運軍裝]  
　　香港循環日報云前者駐港英員曾禁運軍裝出口以免匪人擾害地方兹又出示曉諭自西歴十一月二十八號起再禁出口六閲月蓋亦防患未然之道也 
[輪船巨劫]  
　　香港循環日報云日前有輪船名依連金米者行至三王島忽然沈沒溺斃三十八人失去金條若干約値英金一萬七千磅眞巨刼也 
[粤亂未艾]  
　　蕪湖訪事友人云自本任安徽巡撫王芍棠中丞調任廣西即督率水陸雄師迤邐望梧潯進發現聞各郡宼氛甚惡急切不能盪平所調向駐蕪湖之武衛楚軍屢遭敗北毘連貴州四川邊境亦有奸民揭竿起事豕突狠奔果如斯言則粤西之亂正未有艾也西望蒼梧𣏌憂曷已 
[議償巨欵]  
　　香港循環日報云有西人伊雲者附廣東東莞縣義合渡船至某處途中被盜所戕大憲聞報卽委廣州府某太守與英領事互議以洋銀二萬圓爲撫䘏之費其欵派令何虞廷軍門出一萬二千圓東莞縣劉大令出八千圓至所獲七匪内有莫姓者詰之供認不諱大約不能免於明正典刑矣 
[釋菜盛儀]  
　　聞之廣州友人云羊城武備學堂開學日期早經擇定本月初二日督撫二憲親蒞堂中率同肄業諸生行釋菜之禮從此春戈秋版黽勉研求干城腹心足備振興中國之選矣 
[甬試尾聲]  
　　寗波訪事人云浙江提督學政張夑鈞大宗師按臨寗郡科試生童兹已事畢於本月初七日午前排導赴提道兩轅辭别迨午後三點鐘許文旌卽就道各官均往西門外郵亭恭送如儀 
[津貼貧員]  
　　蘇州訪事人云每届年終聽鼓人員之凡無差無缺者例由上憲酌給津貼爲卒歲之資本月某日蘇州府向子振太守以爲期伊邇特派各員分别查核俾届時按名給發免致或濫或遺兹將所派稽查委員銜名照錄於左計八旗奉直順天派知縣尙昌厚黎耀森雲貴廣西派凌邦璽陳香祖山陜甘肅派郝炳麟宋殿元廣東派鄺兆雷顔澍四川派通判任汝霖知縣魏士鴻湖南派同知羅承恩知縣張祖綸湖北派通判曹蔭緯江西派總捕黃家珍福建派知縣郭曾程陳詒河南派范守佑楊炳震山東派代理理問莊復思皖南派知縣方敦吉兪錫疇皖北派趙夢泰杭州派通判梁書祥知縣金銓嘉興派同知馮汝禧知縣楊錦江湖州派許文霄寗波派陳鳳蔚徐芳懷紹興派同知莫葆辰直州判傅振海金衢嚴温台處派知縣阮尙疇 
[甬江火警]  
　　寗波訪事人云本月初三夜十二點鐘時甬江濠河頭乾美油行不知因何失火霎時烈燄騰空迨警鑼旣鳴文武各員相約臨塲彈壓各水龍亦聞警馳至分投施救約逾一點鐘時始得撲滅計燬去房屋四五椽 
[蘇省官塲紀事]  
　　蘇州訪事人云上海貨捐局總辦一差現經藩司陸春江方伯攺委候補知府揭太守傳淇接辦太守奉委後已於本月初七日詣憲轅禀謝啓行矣○下游釐局總辦許太守星壁現經藩司陸方伯札委調辦上海糖捐局事務太守奉札後於本月初七日交卸局務回省謝委○南匯縣學訓導王廣文學淵現經藩司陸方伯調署他缺於本月初七日六卸回省○蘇松太兵備道兼江海關監督袁海觀觀察於本月初五日因公來省謁見撫憲恩藝棠中丞初七日即命駕回轅○淞滬釐捐局總巡差現經藩司陸方伯札調候補知府莫太守枚接辦太守奉委後卽於本月初七日俶裝到差 
[飭緝逃官]  
　　日前署兩江總督張香濤宮保行文蘇松太兵備道轅内開阜寗縣知縣王以宷因案革職懼罪脱逃飭卽分札道屬各州廳縣一體查拿等因道憲袁海觀觀察除分行各處外札飭上海縣主汪瑤庭大令悉心嚴緝大令奉飭後隨卽諭令本邑各鋪地甲嚴密查拿前日據各鋪地甲禀稱查得境内並無其人大約大令當卽據情申覆矣 
[上海縣署紀事]  
　　本邑城隍廟内如記欄杆葵扇店主陳如松前因虧欠纍纍致所定某洋行之貨無力付銀提出被某洋行主控縣請追陳懼閉門逃逸縣主汪瑤庭大令飭差將店發封一面嚴行查緝昨經縣差將陳拘獲投案禀知大令諭令看管候究○上海縣主汪大令本定 
 
 

Page 3

 
 
於昨日親往西鄉勘視兪塘河以便籌欵疏濬旋因政躬尙不舒適遣丁赴道轅禀請續假一日勘河之事遂不果行○昨日山東候補道張芝生觀察因公至滬命駕詣上海縣署拜會縣主汪瑤庭大令大令飭丁擋駕未幾貴州候補知府朱采香太守詣縣拜會言奉上憲委解京鉛入都交納大令以禮欵之 
[英美租界晚堂瑣案]  
　　仲紫　控張錦文圖賴所定煤油等情前晚讞員張柄樞司馬提張研訊仲遣抱呈錢生投案訴稱小的在仲所開鍾興齋洋貨店執業去冬仲向德勝號主張錦文定購煤油一千挺先付洋銀二十五元言明本年正月之杪出貨不料到期持廣源錢莊票往出張一味推諉旣而仲染病至今未愈不得已遣小的來案呈控叩乞究追張供此項煤油二千挺由楊阿桂付銀提去自言棧單已失至今將届一載錢忽持廢單投案朦控求恩澈底根求司馬察得單上載明以正月底爲期仲卽患病亦何致遲至於今始來告發其中情弊顯然遂叱令張退去將錢掌頰一百下取具攺過切結○前者祥茂洋行主控張杏林圖賴期票洋銀五百兩等情經司馬訊明押候追繳在案張訴稱票由楊尙德交下楊則另控許吉雲許又控稱票係任恒山所出輾轉訐訟糾葛益多前晚司馬飭傳許任質訊許供此項銀兩應向任追任供小的應還銀三百七十餘兩其餘須由許繳司馬著將任交人保出限半月内照所認之數措齊繳案餘欵歸許理淸○傅永川控鄭錫卿爲金仁芝賒取米若干石積欠洋銀四十元向索逞兇等情司馬傳案研訊傅供稱小的前開大和米店鄭爲金賒去米六石計洋銀四十六元二角向之索取聲稱可將存欵扣去明係藉詞圖賴叩乞究追鄭供金前有洋銀二百元存在傅所開店内嗣傅將店閉歇僅還一百六十元尙欠四十元故倩小的賒米作抵金供小的尙欠洋銀四十元應將米價扣除傅供小的店已閉歇各項存欵均照八折歸還金欵事同一律且鄭已出清訖字據何得再肇事端司馬判鄭歸還洋銀二十四元金還六元各具遵斷切結而退 
[法租界公堂瑣案]  
　　英租界老椿記客棧接客夥朱阿弟於鄱陽輪船抵埠時爭先上船招攬寓客一失足墮入浦中經船上水手援起船主恐日後仍蹈前轍爰函致公堂請卽傳案懲治昨日讞員孫建臣大令研訊之下商諸法總領事署費繙譯官將朱枷號一禮拜發碼頭示衆期滿責一百板棧主某甲罰洋銀二十元併諭令邀集同業妥議接客章程○方哲卿沈康元前因抵押房契涉訟公堂大令飭吊原契查核昨日受押之周桂榮呈到城内北三鋪安仁橋房屋六十間之押據一帋大令閲視之下著出外自行理處原契當堂給還○西婦某氏失去鈔票數紙計洋銀八十元詰之細崽吳阿金認竊七十元除交還若干外尙少三十元遂於昨日將吳送案請追吳供小的所竊洋銀已盡數交出大令判枷號一月責三百板○孫新園家失去珠寶首飾値洋銀二千餘元報捕杏獲竊賊吳福生陳阿生吊出珍珠五百三十餘顆昨日大令給孫具領取具領狀存案吳陳送縣懲辦○漳州輪船裝運某客所購綢縀失去四件買辦汪偉將司事人沈裕章管船人蔣阿賢送案請究沈蔣同供此貨由司帳殷彭年收下不知如何失去汪稱當殷收下時並不缺少因將關單交沈收存沈推諉不承大令以沈蔣均不得辭其咎著押候追償○安徽濳山縣人彭維和販運藥材附江永輪船來滬途中失去寳銀十七錠抵埠後報經包探拘獲竊賊曹清和詰之稱將寳銀三錠托袁清山黃耀廷兑得洋銀二百五十餘元因之解案請訊大令判令袁黃如數賠償給彭具領○倪梁氏前控徐惠卿圖賴洋銀一百三十五元大令飭將徐交人保出理處旋因逾限不理著保人交案押追昨日徐父逸甫繳呈洋銀二十元稱其餘願按月拔還大令著再繳四十元候傳氏具領○王記清訴稱賊犯陳阿二竊取當十銅圓二百三十七枚小銀錢五角大令判將陳枷示一個月責二百板贓給王具領○袁桂松在某處附某輪船來滬被方來仁竊取鋪蓋人贓並獲送案請辦大令判責二百板贓給袁具領○陳阿生王阿二潛入太古碼頭貨棧中行竊黃蠟被巡丁查獲送案请究大令判各責三百板○積竊徐洪生屢次犯案昨日又竊取某姓家棉馬褂一件被包探拘獲連贓解案請辦大令判責五百板發攺過所監禁二個月期滿釋出 
[擬上各大臣書]  
　　自拳匪肇釁車駕蒙塵普天臣庶恥辱同深生雖庸愚稍知忠義每懷時局感激何窮我皇上侍皇太后於昌平宣化間布衣將敝荳粥難求此情此景爲人臣所不忍言然亦忠君愛國者所不可一日忘也生嘗恭讀庚子十月上諭有云垂二十年來每有一次釁端必伸一番誥誡乃臥薪嘗膽徒託空言理財自强幾成習套事過之後徇情面如故用私人如故敷衍公事如故欺飾朝廷如故大小臣工清夜自思卽無拳匪之變我中國能自强耶大哉皇言至爲痛切生所謂不可一日忘者道在力袪四者之弊凡有關國計民生之事一一按時勢騐民情權至理行以自强無息之心而已所願内而王公宰輔外而督撫藩臬將軍提鎭以及出使各國大臣以刻不可忘之恥迫而爲一誠相感之心誠心求賢而賢人興誠心舉能而才能奮誠心愛民宣講訓俗遺規以正人心庶二十一省人民咸激發其親上死長之心合爲一德誠心養士設延賓館禮賢舍闡發古來忠孝節義之事俾東西國公忠幹濟之流激昂其志氣則食德報禮之士氣節一新至補偏救弊因時損革因地制宜諸要務先其大握其原次第擘畫禀請設施悉屬賢才分内之事亦早在賢才意計之中誠如是綱舉則目張體立則用宏所以修内政者此道所以禦外侮者亦此道不出十年國威振而國勢强矣然後審機度勢乘釁待時以戰則勝以攻則克報讐仇雪恥有可預信於今日者此則浙東一介書生盼望各大臣之苦心微意所由不揣冐昧敢於據直以陳者也如其不然言變法而不知體要設學堂而不求賢才開風氣而不正人心猶沃枝葉而未培根本雖日紧變法爲事卽至於法無不變而利私者多利公者少恐與我國家安危興廢之機終無裨益云爾臨海花維正謹上來函附後夢畹先生大人閣下嘗閲貴報論説足見閣下具憂世之苦心明孔孟之正道殆斯世之有心有乎當革命自由諸邪説紛起一時獨能以見道之言維持正氣未始非聖道之光也因錄擬上各大臣稿函致台端未知有當萬一否望賜筆削爲禱藉請箸安伏希朗照不備名另肅 
[覃恩請封]  
　　啓者則敬頃接京友來函云覃恩請封展至年底爲止惟須臘月初五日以前將部照或實收寄京呈騐方可核辦遲則不及等因查京外大小職銜加級請封如在覃恩期内只須捐加隨帶一級其餘均照尋常級核算較之往年統按隨帶級報捐極爲便宜謹乞登報奉布如有欲加級請封者請卽惠臨敝所赶緊上兑以便加期册報或須請領誥軸敝所並可代寄京都合併聲明奏辦山東工振捐局施則敬子英甫謹啓 
[壽筵助振]  
　　啓者頃奉徐少甫先生函開古稀壽辰兒孫輩擬稱觴祝嘏因念各處沈災未澹窮人無衣無褐凍餒堪憐與其修讌會之虚文孰若籌濟貧之實惠爰將壽筵資一百元移助善捐半解災區半助粥廠爲諸親友造福如蒙餽賜禮物一槪壁謝請登報布聞等因衹領之餘莫名欽感謹鈔乞登報伏希公鑒[  上海絲業會館籌振公所施則敬謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[捐俸振災]  
　　蕪湖訪事友人云本年安徽寍國府屬南陵縣等處山洪爲害秋稼歉收縣主傅大令民瘼關心慨解囊金一千五百兩偏潤涸轍枯魚斯眞不愧民之父母矣 
[上海縣署瑣案]  
　　南通州人王江氏控同鄉人王金海誘拐伊女荷英等情前晚縣主汪瑤庭大令升堂研訊王江氏供小婦人早喪所天向在原籍傭工餬口女兒荷英寄居胞兄處去冬往視胞兄匿不使出至今春設計領往蘇州道經盧基港女兒沿途啜泣經某甲引至教堂内剖陳苦衷蒙教士給予洋銀三十元賃居其處後比鄰王金海爲之作伐許字徐姓子事爲胞兄所聞復欲騙去婪賣小婦人情急挈之來申未幾王跟蹤而至欲將女兒鬻入娼家求恩作主荷英供詞與其母相同王供小的在盧基港開雜貨店王江氏之女已許字蔡姓嗣氏兄意圖變賣氏遂挈女逃出賃居小的近鄰央小的爲媒另字徐姓蔡姓聞之投海門廳控告今案尙未結江氏又將女領至此間致徐日向小的索人小的無奈隨之來此欲向氏索還財禮不料反被誣控叩求鑒察大令著王先行回籍氏母女暫發普育善堂○戚松林前將田單向某甲抵押洋銀久不取贖控經大令訊供迤未了結前晚提案復訊戚供小的有會欵洋銀七十餘元被長兄仲廉用去今已函請措還不日卽可繳案矣大令喝責二百板仍還押所○法界公廨讞員孫建臣大令移送竊賊蘇阿三到縣前晚大令升堂研訊蘇供小的向充車夫實因患病不能執業以致犯案已由孫大老爺笞責叩乞施恩大令判押攺過局二月期滿責釋 
[上海巡局紀事]  
　　日前南市祥順麻袋店夥陸仁友雇挑夫楊三兆至北市某輪船運回麻袋四百五十口中途被招商局司事所見以此袋係局中所失遂禀請總辦翁緝甫觀察函致十六鋪巡防北局請責令祥順店主將袋交出以便領回局員陳二尹飭提一干人研訊判將楊責五十下贓給招商局中人具領控 
[南市瑣譚]  
　　安徽安慶府屬潛山縣人孔文忠向操漆業近被匪人趙春生騙去漆數桶遂於日前附船來滬偵尋不遇行囊已空不得已因至南市大東門外張華浜厠所解帶雉經厠主周某見之呼人解下救治得生隨給以洋銀數元遺之回里○前者船户姜桂榮承裝磚瓦至西鄉突遇小桂春所駕小船迎面駛來磕撞之餘船貨盡行傾覆前日途中相遇向之責問小桂春自知理屈浼管帮人出爲調處償以洋銀九十元姜始首爲之肯 
[英美租界公堂瑣案]  
　　包探陳洪德解陸德榮陸張氏到案禀稱伊等被張根榮所控懷恨於心糾人擁至張家紛紛滋閙報由小的拘獲請即訊懲讞員張柄樞司馬商之美總領事署繙譯官白保羅君著押候傳張質訊○包探劉光震解吳阿福到案禀稱此人僞充挑糞夫先後掩入妓女陸二寳及程仲雲等家竊取衣服首飾報由小的拘獲送請究追吳供小的失業無聊不得已而爲此後當攺過尙乞恩寛司馬判責五百板押捕房一月竊贓分别給還失主○包探倪順泉解馬天信到案禀稱此人强取周順昌店内花布一疋報由小的追獲連贓送請訊懲司馬判責一百板○包探顧阿六解米有高到案禀稱此人不知在何處竊得棉花十餘斤經小的查獲連贓送請訊究司馬判責一百板○包探趙銀河解梁榮卿到案禀稱此人行竊協興祥號内羽綢半疋報由小的緝獲連贓送請訊懲司馬判責三百板遞解回籍贓給還失主○包探顧阿六解李阿根到案禀稱此人行竊陸阿榮家衣飾報由小的緝獲連贓送請訊懲司馬判責五百板遞解回籍原贓給還失主○婦女至烟館開燈久干禁令前日包探陸阿四巡至北京路森記小烟館見有顧李氏者正在呑雲吐霧因卽拘入捕房昨日解案請訊司馬著押候傳烟館主到案訊明判罰○包探王長桂解沈阿生到案禀稱此人行竊陳徐氏家衣服報由小的緝獲連贓送請究辦司馬判責三百板贓給還失主 
[美租界捕房紀事]  
　　昨日亭午時漢碧禮路公大酒肆主人高某投捕房訴稱頃聞突有溜韁馬一匹闖入肆中撞壞櫃檯等物頭允遺包探查明馬主以便追賠○工部局小工頭目歸阿奎與小車夫徐阿士串竊工部局堆存沈家灣之石片若干昨經包探倪順全劉阿炳拘獲送入捕房捕頭令押候轉解公堂禀請讞員張柄樞司馬訊辦 
[皖省官報]  
　　十月廿二日准北牙釐局鄭炳助皖南鎭黃本富均到缷署合肥縣勞文琦到寗國胡樂司丁朝棟到帮辦池州府屬牙帖吏目鄧壽璜辭候補知縣黃承祿期解撥補銀赴揚岸回賈士駿知奉委帮辦大學堂機籍儀噐縣丞尹道龍辭赴皖南措資巡檢史文采辭仍回蕪湖差遣廿三日辦委太白厘卡知縣張廷權辭請補廣德枕村司王錫侯辭赴江南銀元局差候補知府文蔚奉撫台委送劉制軍靈柩赴湖北知縣王用霖引見回廿四五日候補直隸州張贊選到由申滬購辦大學堂圖籍具回縣丞徐鴻立辭委解水師月餉赴金陵廿六日委辦大通厘卡知府許烟榛到請補無爲州署桐城縣蔣師轍到候補知府文蔚知不赴湖北送靈柩許月菡辭赴欄江磯看炮台楊光詒奉委解京餉朱存理謝酌委一次廿七廿八日缷代理東流縣典史楊定遠到五品頂翎指分安徽遇缺先補用典史陳蔭棠到湖南人缷襄辦蕪湖關兼洋務迪判陸承鎬到布經廳王士衡到措資回從九曹恩江奉委辦宿松烟釐巡檢陳肅溥到蕪湖來缷署盱眙縣高振錯到廿九日　北牙釐局鄭炳勛辭行准補無爲州署桐城縣蔣帥轍辭缷辦天長厘卡知縣胡登崧代理桐城縣謝惟階均到指分安徽儘先補用典史李訓熙試用巡檢姚壎均到江蘇人知縣劉寅度知奉委查西門總巡差三十日縣丞周之相到直隸人補用巡檢戴傅霖候補通判兪立誠到赴燕湖來知州黃建簃知奉委銅圓局監工知縣傅覺爾辭赴皖北措資十一月初一日知縣龔樹棠辭赴皖南措資初二日缷署桐城縣練潭司范先裕均到候補知府姚肇椿到由上海公幹回並謝奉委辦支亷床報銷提調差直隸州同趙鏡源辭赴南措資巡檢趙成忠辭赴皖北措資 
[江西官報]  
　　候補府宋廷樑接總查城外保甲邵之純萬載公幹回候補縣劉獄森解京餉進京通判張寳鑑往長江一帶採辦蘆種從九袁錫璋解軍餉往金陵王榮萱謝奬五品銜許夢林缷辦崇仁保甲回柳遇春往上饒辦保甲袁世杰往吉安措資花翎二品頂戴指分試用道魏敏修禀到候補府朱錦接辦派辦政事處提調候補縣沈家炎解京餉進京議同叙知李宗洛禀到府經高文謙禀到王出選委辦二套口釐卡管帶常備中軍左營顏雲貴由贑州帶隊來省署瑞昌典史許夢林謝遇缺先行知丁憂候補縣盛　案賡委辦萍鄉礦務湖北候補道鄒浚瀚進會候補道周學銘接總辦派辦政事處江蘇候補道文聚奎歸併統捐會辦牙釐局事務知縣錢志銘代新建下鄉催征陶壎委辦撫院文王桂生往長江催運周家衡解餉並引見京回典史李燧由籍起服來江州同黃錫銓接辦農工商局文案指分從九李供辰李伯英俱禀到丁憂知縣吳貞若委往新喩查勘礦務委署星子靑山司許子銓據報丁憂以馬慶熙署理指分試用縣王忠敬禀到 
[邗江官報]  
　　十月廿六日李鹺尹彭庚由京回銷解餉差陳分轉廷輝委赴淮北幹○廿七日軍廳吳司馬由郵工到揚興化縣盧大令運昌公幹抵揚姚大令榮文委大橋總巡差監掣夏司馬起汶回淮 
[上海虹口元濟善堂經收拾月芬送堂一文愿並施醫藥捐淸單]  
　　郭謙修二月至六月分洋十員延公館十月分三角聚順號七月十二月分六角趙世元又六角共收愿洋十一元五角李細地九月分醫藥洋一元五伍庭謝黎氏徐姓三户各一元共收醫藥洋四員 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緖二十八年十月二十四日京報全錄]  
　　宮門抄諭旨均已錄前○楚督張奏報川淮鹽斤抽收兵餉銀數摺○又奏請捐實官各員懇恩仍照原册覈奬緣中片○江學吳奏補行舉報庚子科優貢摺○護江督李等奏遴員請補長江水師遊擊各缺摺○又奏主考回京覆命據情代奏片○新撫饒奏請補通判病故照例另行揀補摺○又奏委署通判片○盛京將軍增奏驍騎校請仍以佐領儘先卽補片 
太子少保頭品頂戴湖廣總督臣張之洞跪奏爲川淮鹽斤光緖二十七年分抽收練兵新餉銀數目恭摺具陳仰祈聖鑒事竊照鄂省遵旨力籌練兵新餉爲本省防營精練洋操經費曁荆州駐防挑練間散旗兵新餉之需援案推廣川淮鹽斤加價每鹽一斤加收錢文以供餉需奏奉諭旨允准業經將光緖二十五年加抽之日起至二十六年十二月底止抽收銀錢數目恭摺奏報在案兹據湖北鹽法武昌道凌卿雲詳稱宜昌川鹽加收練兵新餉光緖二十七年分共收錢一十四萬三千三百一十一串二百六十六文督銷准鹽爲加收練兵新餉係照歴届成案折合銀兩彚收光緖二十七年分共收銀九萬四千二百一十九兩五錢一分四毫均解交鹽道轉解善後局分别撥充本省防營操經費曁荆州駐防挑練間散旗兵新餉等情詳請奏咨前來臣覆核無異除咨户部外理合恭摺具陳伏乞皇太后后上聖鑒謹奏奉硃批户部知道欽此 
張之洞片再前遵旨開辦湖北助餉新捐奏准援照兩江减成捐章請奬據各處禀報約勸有五十餘萬兩翤奉諭旨捐實官電請行在軍機處户部代奏請將勸獲五十萬兩之數截止飛飭各處赶催履歴分别奬叙奉旨户部知道欽此復因陸續據報請奬實官一千六十一名共捐銀五十四萬六千四百餘兩覈與原報之數溢出銀四萬餘兩經臣等奏懇飭部將湖北省助餉新捐册造實官銜封貢監等項各捐生一律覈奬欽奉硃批户部議奏欽此旋准户部議覆令仍按照前次報收之數造册請奬以符原案等因當經轉飭遵照辦理兹據湖北布政使瞿廷韶及助餉新捐局司道會詳稱查此項捐輸是因先據呈繳捐銀後取履歴查核請奬多有原奬銀不敷又令照數補交積少成多以致溢出銀四萬餘兩並非奉旨停捐以後續收之欵和來辦理捐輸如捐册到部原捐銀數不敷准其在部庫補交今陪議此項助餉新捐必以五十萬爲斷其溢出之銀一概駁除則此溢出駁除之銀仍係部庫准交之欵在部在外同一補交似屬無所區别且有同係補交造册在先已奉核准者現必將造册在後之員駁飭不准未免向隅辦理亦有窒礙等情詳請具奏前來臣等覆查無異合無仰懇天恩俯准飭部仍照原册覈奬以昭公允而免歧異除咨部查照外謹合詞附片具陳伏乞聖鑒謹奏奉硃批户部議奏欽此 
頭品頂戴護理兩江總督江寗布政使臣李有棻長江水師提督臣程文炳跪奏爲長江水師蕪湖營遊擊各缺遴員請補恭摺仰祈聖鑒事竊長江水師守備以上各缺向係輪補開單會奏請補兹查接管卷内蕪湖營遊擊陳麟書等所遺各員缺由前提臣遴選歴練營伍熟諳水師之員會商前督臣劉坤一擬補未及具奏留交前來計請陞補遊擊各缺周德全等三員核與定章均屬相符理合開列淸單恭呈御覧合無仰懇天恩俯賜照准如蒙兪允俟部覆至日卽行分别給咨送部引見以符定制除飭取各該員履歴咨产查核外謹會同江蘇巡撫臣恩壽安徽巡撫臣聶緝槼合詞恭摺具奏伏乞皇太后皇上聖鑒訓示謹奏奉硃批兵部議奏單併發欽此李有棻片再准江南正考官户部右侍郎兼管錢法堂事務戴鴻慈函稱鴻慈於本年正月二十日奉旨典試江南當卽朿裝就道届期入闈悉心校閲取士如額於九月十九日放榜現闈試完竣擬自備資斧由上海取道津沽回京恭覆恩命請附片代奏等情前來理合附片代陳伏乞　　聖鑒謹奏奉硃批知道了欽此 
江西學政臣吳士鑑跪奏爲補行舉報庚子科優貢恭摺仰祈聖鑒事竊臣恭讀乾隆三十四年七月奉上諭嗣後學政舉報優生著照選拔貢生之例會同督撫一體考核屬果文行兼優者准其會銜保題欽此厅科以來欽遵辦理在案前年庚子例係舉優之年適値鄉試攺期諸生遠在各屬調考不易經前任學臣李紱藻奏請展緩考試本年補行庚子辛丑兩科鄉試多士咸集省垣謹將前任學臣歲試册報優行生員會同護理撫臣柯逢時遵照大省舉優之例考取南昌縣學增生熊元鋆九江府學廪生李盛鍈奉新縣學廪生宋育德崇仁縣學廪生黃榜臨江府學廪生周爾壁袁州府學廪生葉先圻六名皆能敦品勵學究心時務堪以升入成均除將册卷咨解禮部外謹會同護理撫臣柯逢時合詞恭摺具陳再此摺係遵奉新章攺題爲奏合併聲明伏乞皇太后皇上聖鑒謹奏奉硃批禮部知道欽此 
甘肅新疆巡撫臣饒應祺跪奏爲請補通判因病身故例應另行揀補恭摺具陳仰祈聖鑒事竊據署新疆布政使李滋森詳據署哈密廳巡檢鄧壽麟禀稱署該廳通判蔣順章年六十歲湖南瀏陽縣人由文童投効湘軍歴保知府銜留甘補用直隷州知州委署甘肅丹噶爾同知西寗縣知縣光緖十五年送新候補二十三年委署哈密廳通判二十六年復委署該廳通判十一月初九日到任二十七年七月請補斯缺不料偶感風寒醫治罔效於二十八年七月十一日病故等情轉詳前來臣查定例州縣以上題奏補署於未經接到議准部文之先遇有事故其員缺仍按從前出缺日期序補等語該員蔣順章前經臣奏請借補哈密廳通判員缺欽奉硃批吏部議奏欽此兹因病身故係在未經接到議准部文之先所有哈密廳通判照例仍按從前出缺日期另行由外揀員請補以重職守謹會同陜甘總督臣崧蕃恭摺具陳伏乞皇太后皇上聖鑒飭部查照施行謹奏奉硃批吏部知道欽此 
饒應祺片再署哈密廳通判蔣順章病故遺缺查有候補知縣顔廷奎堪以委署未到任以前應委候補知縣章守銘暫行代理據署新疆布政使李滋森署鎮迪道兼按察使銜慶秀會詳前來除批飭給委外謹會同陜甘總督臣崧蕃附片具奏伏乞聖鑒謹奏奉硃批吏部知道欽此 
增祺片再前因營務翼長候補驍騎校瑞祿迭次擒斬賊首卓著戰功經奴才於上年四月問附片奏請借補盛京正紅旗漢軍連中佐領下驍騎校之缺嗣因各股賊匪漸次敉平該員尤爲出力復經奏以佐領儘先卽補並請賞戴花翎均經奉旨允准在案旋准兵部咨開盛京漢軍設有防禦員缺其瑞祿一員經由候補驍騎校請補以佐領儘先卽補有違定例應請飭令更正等因於光緖二十八年二月二十六日具奏奉旨依議欽此欽遵知照前來查該員瑞祿原係黑龍江齊齊哈爾城廂白旗漢軍春陞佐領下人該省漢軍旗向無設有防禦升階遇有佐領缺出例由驍騎校揀選升補奴才原奏請將該員以佐領儘先卽補係仍照黑龍江省向章辦理至該員現補盛京漢軍正紅旗連中佐領下驍騎校員缺係屬暫時借補日後江省遇有該翼驍騎校缺出尙須調換合無仰懇天恩俯准將該員仍以佐領儘先卽補出自逾格鴻施除分咨查照外理合附片陳明伏乞聖鑒訊示謹奏奉硃批著照所請兵部知道欽此 
 
