# 1894 - 219 - 4907654

 

Page 1

 
 
[石印繪圖曾象筆主花告成] [  三馬路申昌書畫室啓]  
　　筆生花俾詞爲淮陰女史所著于描龍刺鳳之餘成咏絮吟鹽之作　詞　句情文相生久已閨閣名馳洛陽紙貴今特倩名手增圖入畫付諸石印字蹟端妍紙色潔白分訂八本外加錦套釐定碼洋一元六角躉購格外從亷賜顧者請臨三馬路申昌書畫室曁各書坊售報人處均有發售 
[著色朝鮮輿地全圖出售] [  點石齋啓]  
　　倭人起衅擾我藩封用兵進剿首在地利則朝鮮輿地圖在所宜講焉曩年本齋曾印此圖早經售罄爰取原圖用潔白料半紙印成其中山川之形勝城郭之參差莫不一覽了然譚時事者當必先覩爲快也每幅皆已着色分爲八道實價洋四角請向棋盤街申昌本分局及各省分局購取 
[新印隨園三十六種告成] [  圖書集成局啓]  
　　隨園太史全集本局覓得初印善本用新鑄大號鉛字排印風行寰海内外早已不脛而走不翼而飛兹訪求太史遺像及隨園圖延畫師摹繪連太史遺囑冠諸卷首并將湘痕閣詩稿瑶華閣詩草隨園瑣記談瀛錄諸書附印於後共成三十六種可謂盡善盡美髮憾無遺矣而又字蹟疎朗紙墨精良讎校再三裝潢精雅以視蠅頭細字辨認模糊者眞有天壤之别工旣竣又精製　木箱盛之以便舟車携帶每部分釘五十本仍收實洋五元並不增價諸君子有先覩爲快者請移玉上海三馬路申報館帳房申昌書室及各外埠申昌購取可也 
[論酌减薪水]  
　　昨接皖江友人郵來雙鯉述及安徽護院德靜帥因度支浩繁無以爲繼特將兵輪洋務各營節賞及一切官電等費共七欵暫行裁减每月可省七八千金而靜帥通盤籌算仍屬支絀萬分因又札飭皖南皖北皖中三路厘局督辦將各卡委員薪水銀兩暫爲酌减皖南督辦朱觀察遵奉憲諭已將所屬各卡委員薪水如原支十兩者今則改爲十千間有改爲洋蚨者則以缺分較苦之故業經詳覆照辦而皖北及中路亦卽以此爲藍本是以近日談厘務者已如長史論書有古肥今瘦之慨聞蕪湖關道前亦奉有此札特以常關委員部定僅有飯銀此外保甲一項又係有或苦差故未能與厘差同日而語云閱竟憮然而歎曰德靜帥之用心可謂苦矣爲國家省一分度支卽爲民生培一分原氣不以調濟冗員爲煦煦之仁而以裁减薪水爲孑孑之義以視不顧失大信於天下奏留厘捐藉詞善後專以爲人情之用無端養若干冗員以剝削百姓流毒商人者其作用有大不相同者矣雖然與其裁薪水不如裁局卡靜帥下此札時大約尚未恭讀六月十二日裁併厘局之上諭也度靜帥之意以爲局卡一裁則奸商不免繞越走漏必然繁多未免於厘金大有减色則其所損於國課者大而徒以逞市儈之私計非策之善者也但裁各委員之薪水則薪水固以養委員假如每月得銀二十兩今改爲錢二十千或洋蚨二十翼則尚足以敷衍衣食而於國課無减分毫是上策也而不知委員之謀得厘差其志豈專在於薪水哉司事可以授意也巡丁可以通同也有以多報少者明少而暗不少也有以重報輕者官輕而私不輕也故苞苴可以進則私貨不難於公行賄賂一不周卽官物亦不免留難凡若此者其弊端不可以更僕數其花樣不可以罄竹書此則皆於薪水之外别求生發者也委員取其一司事分其一巡丁又取其一然則所餘以爲報解歸欵者尚幾何哉在國家以爲有如許厘金亦足以稍補不足抑知若輩之所以取盈者且多於國家數倍特分焉者不見其多耳夫所取乎厘捐者值百不過抽五按之於古所謂二十而取一焉三代之征於民者什取其一民間尚以爲少今乃二十而取一何至反恐其多顧古時廛而不征澤梁無禁爲關所以禦暴非以爲暴以視乎今則大相逕庭矣且國家之所取乎商民者不過二十而一果其涓滴歸公悉數入於國庫以濟軍餉以資善後以備邊防海防亦自樂於輪將不敢稍有怨咨特以軍務肅淸之後許其裁撤者至今未曾裁撤則商民不免怨國家之失信而又以所取之於商民者盡錙銖而用之於官者如泥沙且不僅薪水局用等費之尚爲名正而言順者也商民之輸捐以爲國而局卡之作弊以肥家試思各省候補人員有一人得厘捐差使者同僚中望之一若班生此行無異登仙有千方百計費終年力求八行書而仍不得以致㗳焉若喪此何故哉若論其薪水則各局卡委員多者不過二三十金少者不過十數金彼亦何所貪圖而必注意於此則其中之情弊可想而知往往有　差之後不數月而起居服御大異從前者如僅賴此數十金十數金之薪水銀兩又烏得以供其揮霍乎故吾以爲裁减薪水不如裁减局卡厘捐之舉本爲國家不得已之所爲昔之所無今之所有有其舉之莫敢廢焉而民有不怨焉者乎以協餉善後等事爲藉口不卽裁撤商民孰敢不遵而國家失大信於天下而仍於正課所得無幾反專以此爲冗員之調劑院司之人情則又何取乎爾以故鄭御史一奏而聖主立卽明降諭旨著令各省督撫將現設各局悉心籌畫酌留水陸衝要處所其餘零星局卡卽著核實删减果其凛遵嚴諭將各局卡可裁者裁可併者併不以無可裁併一奏塞責則薪水可以不减而所省之經費多焉矣 
[本館接奉電音]  
　　昨由京友電傳諭旨三道敬謹譯登○七月初十日奉上諭繼格奏遵旨入都隨班祝嘏請派員署理將軍印務等語廣州將軍印務著興存署理欽此同日奉上諭張春發現已服闋仍著補授廣西右江鎭總兵欽此同日奉上諭詳麟奏請赴海疆軍營報效一摺覽奏具見勇往之忱惟倉塲事務綦重該侍郎辦理尚屬認眞仍著切實整頓毋得稍涉疏懈所請從戎海疆之處著毋庸議欽此 
[液池秋爽]  
　　吏部爲批示事所有在部呈請引見之前選四川儀隴縣知縣王錫庚勞績保舉五品銜本部查無案據應令取結聲明如不聲明應不准戴用相應批示可也○十二日爲端邸大世子鎭國將軍溥僎二旬壽誕皇太后頒給福壽字如意袍褂料活計銀兩等物專差首領送往邸第溥將軍僎拜賜祗領詰晨詣皇太后前謝恩○吏部爲知照事所有揀補江南道滿監察御史一缺本部於六月十九日帶領引見相應知照貴衙門傳知記名御史之吏部郎中連陞户部員外郎忠廉理藩院員外郎文瑮等於是日五鼓穿常服挂珠佩帶荷包手由赴西苑門六項公所吏部公所内書到聽候排班帶領引見因用印不及徑行白片○禮部爲知照事所有本年皇上萬壽聖節升太和殿受賀應行禮儀一摺於六月二十一日具奏相應知照各衙門如遇有應行廻避事件勿與同日呈遞○婉貴妃金棺於六月十四日自吉安所奉移順水峪園寢暫安適遇大雨各河同時盛漲道塗泥濘擡夫蹎躓堪虞幸文武各官沿途催䟎設法保護至三河縣地面箭杆等河水大溜阻其前恭送大臣以水大難行倘有疎虞誰任此咎擬將 
 
 

Page 2

 
 
金棺在此處蘆殿暫停俟水退再行奉舁俾照愼重聞已入告九重矣○内閣爲知照事本衙門具奏萬壽慶典事宜摺件定於六月二十四日會奏相應知照各衙門遇有應行廻避事件勿與同日呈遞聞係崇上皇太后徽號禮成應進表式摺也○本年六月皇上萬壽聖節二十六日升太和殿筵宴所有樂舞玩藝照例舉行以光盛典禮部堂官訂於二十三日在署看演慶隆舞高麗觔斗等色玩藝以資演習而免貽誤 
[擊退日艦]  
　　日本兵船十艘行抵威海衛已據天津訪事人所發電信錄入昨日報章昨日又接烟臺來電云日本兵船於初十早至威海衛開砲攻擊炮臺亦施放大炮將日船擊退日船見此處不能闖進遂換一處進攻仍不能入乃駛往旅順口又被砲臺擊退按威海衛旅順兩處形勢險要壁壘森嚴敵船不易進攻與外洋海口所築砲臺無異日人乃輕於嘗試宜其逃竄不遑也 
[陸兵抵鮮]  
　　聞中國由陸路調赴朝鮮之兵已至平安道安設營壘尚未定何日與日人開仗也 
[俄船復返]  
　　俄國在琿春調兵艦八艘及兵若干赴朝鮮前已列報現聞俄船至波西灣海忽接俄廷電報令其重回琿春不知其意何屬也 
[日本添兵]  
　　武拉提米輪船自琿春啓行過高麗至日本始抵滬瀆當其過釜山時見日本新調兵一萬二千名至與初到之兵無異帶有馬匹醫生及食用各物 
[日人狡獪]  
　　西字報云高廷已行文駐高各國欽差謂前與中國所立之約一槪作爲廢紙此說見諸西字報惟高麗久爲中國藩屬貢獻常脩倍形恭順中國方以保衛藩屬之故調兵前去高之君臣具有天良何忽出此不義之言此必係日人施其狡獪騰此妄說也 
[津海設防]  
　　上海稅務司出有告示請由天津稅務司託其出示曉諭大略謂大沽口外所有燈塔等物業已拆去一至晚間不許船隻進口云 
[防堵森嚴]  
　　兩江督憲劉峴帥派某總戎來申防守製造局自吳淞口進内南至閔行一帶黄浦並製造局前東西兩木栅口安設水雷夜間水巡團練見有船夜行往往施放槍砲恐客商船隻受驚由製造局總辦劉觀察函請黄大令出示曉諭夜間無論何項船隻不得放行遇有要務亦須俟黎明解纜以免受驚及悞撞水雷等事黄大令擬於日内出示曉諭俾各項船隻咸知禁令 
[代作書郵]  
　　邇來日人紛紛回國滬上日本書信館經理人亦已言旋以後日本書信館應收之信歸英法德三國之書信館代收遞至日本 
[西人論華兵可用]  
　　昨日有西人從烟臺來滬言高升輪船被日艦擊沈各兵紛紛入水有經法國利宏兵船救起者行至烟臺見者皆謂中國之兵人人精壯足備干城之寄昨日出使英法義比四國大臣薛星使出殯有督標忠信兩營及撫標滬軍營親兵數百人護送西人旁觀者咸深贊歎謂有此精兵正可用以大張撻伐目下日人搆釁若使深明韜略之人爲之統率何難永綏疆圉建立勳名哉要之有能戰之兵尤貴有用兵之將將不知兵是以兵與敵也不特陸兵如此卽海軍亦何莫不然中國兵船之堅砲位之大過於日本前此致遠兵船之擊毁日本浪速艦係由美國學習水師之兩學生在船指點故當交綏之際從容不迫爭奇制勝後爲砲彈所傷殁於王事致遠遂展輪他去甚哉船堅砲利之不足徒恃而人才之不可或缺也堂堂中國苟聚天下之人才無時無事不以自强爲事庶於陸戰海戰之法悉心講求確有把握用以取威定霸且不難復何虞外侮之紛乘乎 
[健將赴援]  
　　昨接京師訪事人來函云日本屯兵朝鮮敢與中國爲難中國早派直隷提督葉曙卿軍門志超酌帶馬步防營赴朝相機勦辦近聞葉軍門兵單餉絶獨力無援已密諭南澳鎭總兵劉淵亭軍門永福酌帶所部前往朝鮮助剿按劉軍門驍勇善戰越南之役屢挫法人威名遠播迄今日本人談軍門往事猶覺心驚膽裂朝廷知其才可大用委以剿倭之事飛將軍從天而下藐兹小醜何難殲除盡凈哉 
[運籌帷幄]  
　　昨接京師訪事人函云日本圖佔朝鮮動兵中國齟齬所有交涉一切事宜外則命合肥傅相主議内則由總署籌辦遇有重要事件應行會議者特派户部尚書翁同龢禮部尚書李鴻藻會同軍機大臣商辦 
[調兵赴防]  
　　神機營機器軍火局近已　劄令將所儲各項軍火實在數目淸查開報其馬步各隊亦奉總理營務處檄文嚴飭各隊官兵將行營一切妥備聽候點撥赴防蓋因中日兵釁已開慶邸等檄派馬步隊赴邊防剿也 
[命將專征]  
　　聞西人傳言江蘇臬憲陳舫仙廉訪升署北洋大臣因李傅相已拜大經略之命行將率領大兵馳赴高麗大張撻伐以廉訪爲湘軍宿將韜略宏深故委以北門鎖鑰也又聞廉訪已發電至金陵令大公子觀察名善者速回珂里招募湘勇四十營迅速北上此係傳聞之詞未見明文不知確否 
[北地水災]  
　　京北孫河等處去歲被水成災近於上月中旬復被水淹笔稼悉遭淹没居民紛紛逃命瑣尾流離殊堪憫惻往歲災祲未已今兹又罹水災蒼蒼者何不愛我民之甚耶 
[漢陽招兵]  
　　漢陽大别山前之晴川閣爲名勝之地騷人墨客往往於此流連憑眺藉以蕩滌詩腸描摹畫稿近聞漢陽在此招兵以固江防想忠勇奮發者當無不投袂而起也 
[下令逐客]  
　　中日旣已失和日本人之通商租界者仍可照常安業而内地則不在此例長洲縣王大令吳縣凌大令訪悉蘇州有日人數名在城内開設蛋餅雜貨等鋪當卽飭差驅逐閶門内及府署前二鋪均已關閉惟元妙觀前有一日人尚未就道當經王大令於本月初七日午後親至該鋪門前令該日人至輿前用好言撫慰令其速作歸計以免意外之虞該日人禀稱本擬及早啓行緣有細事未了是以遲遲耳旣蒙宣諭今日便當動身大令遂飭差二人押同該日人至閶門外乘木輪船開赴上海回國與否聽其自便 
[調將赴防]  
　　日本無理取鬧佔據朝鮮釁開自彼師出無名我朝赫然震怒旣調大兵馳赴朝鮮以圖恢復又在各處整頓防務以爲有備無患之計南洋大臣劉峴莊制軍札調安慶城守協戎劉煥章軍門先文速赴金陵密授戎機軍門奉札後立卽乘輪就道說者謂軍門久歴戎行老於軍務峴帥欲調赴吳淞口勷辦防務未識確否 
[釐捐積弊]  
　　江西各屬厘卡多至七十餘處弊端百出現經言官入奏此猶就大槪而言之也其實分卡林立小票紛紜額外加補並不止七十餘處而已如省城外石灰窰卡已有明文而簑衣夾分卡則不見官牘市卡已有明文而瑞河口分卡則不見官牘其餘似此類者約有多起然此猶有厘票塡給不專過小票也若上高縣城下厘卡已有明文之外相隔里許復有旱道分卡旣不見官牘且遇往來貨車每車抽錢數十百文從無厘票塡給謂之過小票小票者卽無票之别名也其入私而不入官已可槪見矣其餘似此類者約有多起然則言官所奏七十餘處者不猶有未盡歟外此省下各卡復有額外加一補之事如貨至下游已於上游完足十分無可再抽矣各卡不肯任其空過無論貨票相符中途並未添載并未偷瞞亦令額外加一補完加一補者按每貨百石加補完十石也商以無貨不能平空完厘爲辨各卡則以逢卡必須完厘大家沾光不能放空爲辭若下游有三四卡則須三四起額外加一補是通盤合計完至十三四分矣商賈苦累夫豈堪言江撫德曉峯中丞現奉嚴切 
 
 

Page 3

 
 
諭旨核實删减不難大加裁併並可嚴禁分卡永杜各弊豈非商賈之厚幸哉 
[西冷泛棹]  
　　杭垣貢院運水自辛卯科創設自來水管與考士子咸得沾淸泉一勺非復從前之泥漿止渴矣本科仍照舊章辦理廖中丞派委縣丞趙佑之二尹長保經管蓋二尹上屆曾派水管差今屆仍委辦理以資熟手○機匠春間畫夜紡織生意頗覺熱閙自五月至今漸漸淸淡或謂海氛不靖消路遲滯故也下皮市巷温元帥廟於初二日演戲酬神是日天氣炎熱觀劇者男紅女緑人海人山嘘氣成雲揮汗如雨下午忽陰雲四起急雨如箭一時躱避不及東西亂竄鑼鼓聲喧譁聲婦女之呼喚聲孩童之哭泣聲兼以雷聲雨聲側耳幾莫能辨幸轉瞬卽霽不致拖泥帶水矣○天時久晴不雨初二日午後雷聲隆隆俄而大雨如注約半刻許卽放晴曦入夜忽雨忽晴初三日晨起紅日當窓陰雲歛跡至已初雨師又復戾止瀟瀟灑灑雲翳中時露日光轉瞬卽霽午後仍赤日行天槐陰匝地未末又雨片刻卽晴凉風颯然大有秋意 
[禾事雜錄]  
　　嘉興縣劉邑尊定於初六日决科先期諭知各生赴禮房報名塡册至期命題考試○近日疉有砲船數艘載兵過北橋河開往乍浦○前報徒門鄉間李姓被盜搶刼一事聞是處地名徐家橋當卽報縣經劉邑尊下鄉履勘飭捕限緝旋在桐鄉縣屬拿獲一犯由桐邑尊研訊稍有端倪劉邑尊移提歸案升堂研訊供出夥刦李姓同夥若干　遂卽釘鐐收禁又派差捕會營往濮院鄉間續獲一犯解歸訊問口操江北音狡展不承遂飭收禁待獲别犯再行質訊 
[漢水明珠]  
　　漢鎭升字營常年駐紥後湖兹聞奉調别往不日卽乘輪東下○日本自與中國搆釁後來貨漸稀漢鎭如增泰盛畢仁豐程仁昌等號向售東貨不少近來皆專售洋貨而東貨則所剩無多價亦漸昻火柴羽紗傘等貨已絶無僅有矣○俗傳七月初一日爲地獄諸鬼出外之期逍遥半月始回黑獄善男子善女人必於此半個月中延僧超度自礄口以至花樓十里長街每夜燄口不下百餘臺鐃鈸聲喧旃檀氣馥楚人尚鬼於斯益信 
[大風忽起]  
　　漢江自六月以來雨澤稀少江水日退本月初四日西北風大作波濤洶湧屹如山立招商太古怡和各躉船俱顚播異常使人不能立足不意竟有一葉扁舟履險如夷剪江而渡見者無不駭然而彼掉臂游行卒登彼岸昔人謂南人使船如使馬洵然 
[主試過潯]  
　　廣東主考唐王兩星使奉命南下遵陸䟎程於初三日宿孔壠鎭初四日午刻渡江行抵九江適江中風浪大作稍受顚播潯關道誠觀察九江鎭周軍門等皆赴九華門外江干迎接德化縣薛明府飭差灑掃貢院襜帷在此一宿次晨卽行就道各官皆恭送如儀 
[皖中苦旱]  
　　安慶自五月二十日以迄於兹未見甘霖下霈距城數十里一帶井泉旣涸塘水亦乾田野良苗勢將就槁農人遂舁龍王像入城向各憲衙門求雨不識蒼蒼者能早施甘㴻否 
[花縣分符]  
　　陽湖縣葉大令與元和縣李大令互相調署早奉明文李大令於上月二十七日交卸元和縣篆赴陽湖履任所遺元和縣缺經上憲遴委吳縣凌大令兼署前報已紀之矣兹悉葉大令於本月初二日交卸陽湖縣篆初五日到省卽詣上憲衙門稟到筮吉初八日已時接印是日辰刻元和書差人等接葉大令進署俄頃卽由凌大令飭書吏差役舁送印信至葉大令整肅衣冠迎入大堂未幾炮聲大震知吉時已屆大令朝服而出望闕行三跪九叩禮旋易公服接印任事本署各書差排班叩見俄而輿成喧闐人聲嘈雜蓋文武各官前來道賀也 
[放水仙]  
　　上月杪茸城譁傳距郡一二十里之西關爺基及横潦涇一帶河中有一婦年約二十餘身穿藍布衫花布褲仰臥板門手足皆用鐵圈釘住最奇者褌中有一人頭咸疑爲所殺之姦夫當氽至關爺基時婦大呼飢餓適有一賣油炸檜者道經其地食以一枚問其因何若此婦默然不發一言水面浮沉歴三四日而卒無一人援救者以有頭故也延至本月初一二日有謂經砲船某兵救起者有謂西鄉某姓救之將投縣署呈報者皆係捕風捉影之談未幾婦果畢命或又謂婦素以收生爲事緣某富婦自失所天尚有遺孕分娩之先夫族某甲冀圖承嗣據有鉅産潜賂該婦數百金囑令置孩於死地婦從其計某富婦怒其滅嗣恨深刺骨下此毒手並將死孩轩於褲中謂之放水仙此係松郡訪事人所述確否則不敢知也 
[淞防志]  
　　中日開釁以來雖認吳淞一帶爲局外之地然日本全無禮義深恐乘人不備陰存窺伺之心是以大憲特飭沈仲禮太守相度情形擬就口外安設水雷以備轟沈敵艦昨日太守已由滬赴淞矣 
[撫慰眷屬]  
　　高升輪船被日本兵艦擊沈船上水手人等之家眷至怡和洋行索償撫卹紛紛滋閙已列前報昨日諸婦女至英總領事署怡和洋行西人亦至將各人一個月工資付給西人言目下尚不知諸人誰死誰生如生者他日回來仍按月付給工貲西人又言本行念死事之人當以銀卹其家屬其時諸婦女匍匐案前皆有凄慘可憐之色也 
[出殯盛儀]  
　　出使英法義比大臣薛叔耘星使殁於滬上行轅及開弔等情已詳前報昨日爲出殯之期淸晨八點鐘時在鐵大橋天后宮側行轅排齊全副儀仗由行轅起馬前導有起馬牌路由牌衝鋒灣號馬執事馬上吹打并鑾架半副黄傘一柄綸音亭一座容亭一座其銜牌則有欽命二品頂戴出使英法義比四國大臣都察院左副都御史三品京堂大理寺大堂兄弟同科等二十餘對繼以督標忠信營之大旗隊兩營旌旂飄颺頗壯聲威各哨官則押隊步行間以德政牌三十二對及黄令旗等撫標滬軍營中之洋槍小隊刀乂隊　刀隊逐隊徐行步伐整齊軍容肅穆後有萬民傘八項僧道各十六名手持絲竹及八拍等隨路吹彈悠揚入聽由是而功布日月亞牌龍章龍錫提爐魂旛等類柩前有西樂一班中西三道頭捕及印捕等四十餘名沿途照料靈柩用獨龍槓以十六人舁之由行轅起馬過天潼路向東朝南過外大橋由浦灘一直朝南過外洋涇橋入法界各官在路設祭一在老益慶一在鴻運樓法捕房派中西捕各一名及各包探沿途彈壓由法馬路折北過三茅閣橋由棋盤街迤邐至抛球塲往西至英公廨則有蘇松太道憲黄觀察提右營廖叅戎升任浙臬聶廉訪上海縣黄大令及洋務提調蔡太守代理讞員宋通刺等署前設筵公祭當將靈旛請入座中黄觀察等以次行禮孝子出幃匍匐答謝觀察等直俟靈柩過後始行入署小憇靈柩由署西轉北過垃圾大橋至錫金公所馬輿登舟用小火輪拖帶回籍是時觀者人山人海幾至途爲之塞幸捕房預派中西探捕沿途照料故不至擁擠肇事而大馬路各茶寮則憑欄縱目裙屐如雲莫不利市三倍也 
[築路紀聞]  
　　南市十六鋪外灘開築馬路已紀前報日來正在興工自水利局碼頭南至寳太碼頭已經將泥土扒平俟鋪石子後卽可往來行走矣 
[民團會哨]  
　　城廂内外舉辦團練爲前報所已紀兹悉小南門外水神閣之民團局定於昨日會哨 
[嚴杜接濟]  
　　欽加運同銜特用府升用直隷州調補松江府上海縣正堂黄爲再行示禁事照得日本擊我兵艦釁端由彼而開中國江海各口均已嚴爲防範所有米麥雜糧煤炭均爲倭人所必需誠恐内地奸商私運出口接濟倭船業經出示嚴禁在案兹奉各大憲嚴飭查禁除分諭各業董遵辦外合行再示嚴禁爲此示仰合境商民人等一體知悉嗣後凡各商米麥雜糧以及煤炭等項除奉文採辦騐有護照照常售給外其餘無論何處購買均須澈查底細一筆禁止出口現奉道憲札委候補縣朱認眞查禁倘該行業不問來歴及通同私運出口接濟一經委員察出定卽嚴行重辦决不姑寛其各凛遵毋違特示 
 
 

Page 4

 
 
[調取謄錄]  
　　每逢大比之年例應通飭各屬選取謄錄對讀各書吏入塲承值本屆甲午正科江南鄉試業奉外提調瑞方伯札行上海縣黄大令諭飭户總盡龔豫昌遵照向章在各房書吏中選擇字法端楷之謄錄書王秋亭等十名並對讀書三名造具年貌册結定於十三日送請本府恩太尊先行考騐聽候彚解赴省 
[鄉人受騙]  
　　崇明人名春郎者日前來滬尋訪其兄初聞兄寓居法界及至是處則已早行遷徙悵然而返勾留半月旅槖已空欲歸里則無川資欲留滬更難度日輾輾籌思終無良策前晚在鐵大橋倚欄痛哭適有浦東人某甲見而询問春郎以投親不遇對甲曰我有至友在某處開設老虎灶欲用挑水夫一名久未得人每日飯點之外尚有工資百文汝願做否春郎大喜求爲薦引遂隨甲至北河南路第四號門牌翁煜興烟館内一榻横陳呑雲吐霧計食四錢有餘甲手携烟槍口稱挖灰囑春郎在此少待藏諸袖中信步出門店主亦不以爲意後聞榻上人鼻息如雷已入黑甜往視烟槍已失所在店主大呼有賊春郎從夢中驚覺呆若木鷄店主連批其頰扭入捕房捕頭訊悉前情知係受騙釋之使去烟槍著包探查緝 
[和尚應笞]  
　　昨由二十七鋪民團局送原告張羊氏被告彭和尚卽炒米和尚至二十三七鋪巡防局請訊局員劉穆毫二尹集訊之下張羊氏供小婦人在治下開設松鶴樓茶肆有素不相識之著名流氓彭和尚時來吵鬧今日不問情由肆意將小婦人辱詈且被扭住肆毆小婦人情急萬分適有民團局巡查經過不得已而呼救始由民團將小婦人及彭和尚一併拘案惟求訊斷彭和尚一味苦求二尹謂彭曰久聞爾係著名流氓不安本分專以拆梢打回爲事今又在張羊氏處吵閙實屬目無法紀著重責二百板交其父彭明發領回管束 
[連城壁返]  
　　薙髮匠嚴雲初設肆於本城太平街其媳趙氏於本月初八日被對隣饅頭店樓上寄居之浦東道士顧三慶誘拐捲逃經嚴訪悉告知七鋪地甲劉桂華將顧三慶尋獲卽送巡防中局請訊委員因事關拐誘未便擅理正在扭縣請究顧知罪大央人擔保勸解於初十日將趙氏并衣包憑地甲送還了事嚴恐顧三慶日後故智復萌終覺不妥顧願書立筆據交嚴收執事始寢 
[失孩待領]  
　　七月初五夜八鋪團防局在縣西巡獲赤身露體之小孩詢悉姓鍾名小柏子伊父名鍾二在吳淞茶館生意被匪引誘來滬剝去衣褲逃逸伊因不識路逕行至縣西獲住留局一宵次早送至普育堂留養家屬聞信之餘卽可到堂領回也 
[示期勘地]  
　　劉蓬山寳源祥寡婦奚張氏爭奪蕩田一案四月間經黄大令與會文局委員夏芝蓀明府會訊以回契糾葛非勘不明諭候親臨勘騐明白再行核奪已詳前報嗣雖懸牌示期往勘爲雨所阻不果兹又懸牌頭門示期本月十二日十點鐘前往丈勘仰原差倪耀屆期傳齊寳源祥劉蓬山寡婦奚張氏亭耆孫熊飛及傳招各書齊集該處伺候本縣會同會丈局委員勘丈毋違特示 
[長厚可風]  
　　本館協賑所昨承海陽邵餘慶堂以洋蚨十翼助賑并患函云余家世忠厚兄弟旣傷折翼余年近五旬僅得一兒以一綫而承三祧時深累卵之懼七月吉日又得一丁承親友惠賀本欲薄治湯餅筵因念各處災荒未已籌賑方艱與其獻我盃觴曷若賑彼飢饉爰湊英洋十元送請附解爲諸君祈福爲嬰兒除災捧讀來函慈祥惻怛之懷流露於語言之表節錄報章爲行善者勸 
[福造蒼生]  
　　謹啓者今蒙荆州祥將軍蒞滬俯念敝堂施醫給藥常年經費浩繁賜助紋銀五十兩又常德府武陵縣蔣讓賢大善士由茂昌號交來樂助賑銀六十七兩三錢七分七厘又滎陽叔韜氏助來辟瘟丹一百塊普濟丸七百包先後祗領仰憲恩之優渥溥再造於蒼黎仁壽同登福緣廣結同深感謝謹誌鴻慈[  上海六馬路仁濟善堂籌振公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[  撫署修竣]  
　　浙江撫署業已修竣金碧輝煌可以壯觀瞻而崇體制聞廖穀似中丞擬於月望前後移入署中　出督憲行臺預俻兩主司公館 
[潛逃被獲]  
　　鎭江西城外有某甲母子兩人係江北産也在甘露寺江濵開一小柴篷生涯頗旺近年以來積有番佛數百尊卽於去年秋憑冰上人娶南門某姓之女爲室雖小家碧玉韶顔稚齒楚楚可人入門後瑟好琴耽甚相和洽未逾半載婦漸漸惹草黏花不喜同宿之家雞偏逐他家之野鶩比鄰某乙見而悅之任意調戲遂結露水姻緣甲或因事遠游乙卽至婦處遽赴陽臺之約其姑與夫皆不知也自婦與乙有染後時常藉端與姑勃谿亦與夫反目姑與夫皆容忍之本月初一日夫以篷内乏柴親往太平洲購買甫經將柴運抵家門婦與乙相約乘間潛逃直出東門行至丹徒鎭在茶肆小憩片刻適甲之至戚某丙由鄉進城路經該處見婦大爲驚駭詢以從何處來現往何處去婦支吾以對内心　滋疑遂雇車將婦載回城中而乙知機關已破登時逃逸如黄鶴之高翔丙將婦送至甲家其時姑與甲正在四出偵尋尚不知婦與乙同逃丙卽呼隣人到來命將甲尋回告以顚末甲聽之不覺怒從中來定欲得乙而甘心意欲將婦用刀砍斃後經隣人再三勸慰命甲親往岳家將泰水　來從長計議甲允之迨泰水至甲將婦與乙逃逸情形一一告知泰水自知理屈願將女領回管教俟親友說明再將女送來以寢其事 
[英廨停訊]  
　　昨爲薛星使出殯之期滬上官塲咸假英公廨爲公祭之所宋通刺例須隨同祭奠是以先期飭差持片至德領事署關照停訊一天所有各案須於禮拜一早堂會訊 
[英廨瑣紀]  
　　陳楊氏同女金寳住居新閘十二圖地方之新新街俱在拔惟晏繅絲廠工作前日不知何故與同廠之夏胡氏蔣李氏王施氏齟齬至放工出外又相爭論繼以扭毆陳楊氏與女以力弱不敵致受微傷爲一百五十五號華捕所見一併送入捕房捕頭究詰之下將陳楊氏及女送入醫院療治而夏胡氏等三人則俱轉送英公廨請收入女所由值日差問明情節禀知宋通刺奉諭著暫交官媒看管聽候堂期帶案訊核○沈李氏在路與胡桂生口角爭閙不已適二百八十三號華捕巡街過此見而勸解兩造俱不肯依遂一併拘入捕房捕頭著轉送至英公廨由值日差禀明宋通刺押候訊核 
[法界公堂瑣案]  
　　新任常鎭道呂觀察在江永輪船失竊枕箱一隻内儲緊要各物開單遣家丁投報法讞員葛同轉飭探查緝已紀昨報偵探偵知此家人贓窩頓小東門外順興客棧立刻往拘原贓具在惟竊賊爲十六鋪汛麻皮阿金不報捕房自行拘去當向阿金索回解入捕房供出同黨朱全福一併拘獲昨禮拜六堂期同轉會同祁繙譯升座郁探將人贓解案同轉命將枕箱當堂開看查閱失單一一符合另有衍聖公儉與姜錫德七品啓事官札文一道胡培記供家在江北呂泗來滬謀食枕箱一隻及各物由朱全福交與小的送至順興客棧實不知其來歴求請明察内有小土一包朱持向小烟間内秤量輕重爲巡捕所見因而拘住郁包探禀小的聞信急往拘拿爲十六鋪汛捕阿金自行拘去當向索回解入捕房朱全福係胡供出在小烟間内一并拘獲胡又供家内帶來洋八元爲朱陸續用去朱全福供在招商局棧房爲小工是日因運煤上棧小的在棧房作工何能行竊請向棧房質問同轉謂胡已供明不必狡賴朱叩頭如搗蒜聲稱實被誣指旋據探夥陸鳳芝投案禀稱胡係積竊先在江孚輪船行竊爲失主拘獲經小的掌頰一下驅使登岸朱全福實係小工並未行竊同轉命二犯一并押候查明覆核○亦新圜盆湯主婦趙孫氏控夫妾王氏時常吵閙不守婦道昨禮拜六堂期葛同轉提案訊問大婦趙孫氏訴稱丈夫趙玉堂去世三年小婦人向在句容家内亦新園盆湯開設已十五年丈夫故後存洋七百餘元爲王氏藏匿向人借洋五十元買棺成殮至丈夫娶王氏已有廿五年邇因不守婦道除給食　雇用女傭服役外每日給錢二百文爲零用之費尚不滿意常與兒子吵閙其子趙詩吉供與略同趙王氏供嫁趙爲妾亦新園盆湯由小婦人出　本七百五十元開設同轉問爾夫故後遺資若干供稱並無餘錢由小婦人將金釧兌銀現有姪子可倚以度日同轉謂爾旣嫁趙理應恪守婦道何得時常吵閙致大婦投案具控著押候下期覆訊趙孫氏趙詩吉斥退候傳案備質○李長生控張桂生將其妻陳巧珠由鎭江誘至上海押入許謝氏花烟間内爲娼經葛同轉訊供押候交到原立筆據等情已迭紀前報昨據湯張氏同子榮壽投案禀稱在江北聞信來滬小婦人將童養媳五十子押入許謝氏處爲娼立有合同筆據兹因涉訟投案備質許謝氏呈到筆據同轉給予湯張氏觀看問是否親自出立供在　江立據共得洋六十元以十四元爲中費交張桂生收去包帳以二年爲期陳巧珠供湯榮壽實係親夫同轉問何以又嫁李長生供小婦人實由李教供當時婆與丈夫送至許謝氏花烟間内包帳同轉謂爾何以供丈夫已故供稱實受李長生之愚李名洪喜鎭江之著名流氓也同轉得供之下著將陳巧珠還押許謝氏交保湯張氏母子著父與帶出將合同交案再行覆核○蔣克嘉投案禀稱與章阿金稍有戚誼其弟婦係寡居我家　爲女傭章時至我家不時吵閙并索洋十元形同拆梢是以鳴捕送案章阿金供同治二年由蔣經手借洋十元其時小的在福利洋行爲出店同轉謂以前因何不索况無憑據何能准理著押三日以示薄懲又諭蔣曰爾家旣少有親誼應如何布置蔣供其兄在外候訊同轉命提到　彩　　申爲阿金之兄伊云借洋一事並非無因况其人已故作爲罷論同轉謂卽有此事亦不能向蔣索取着俟禁押期滿投案具保不准再向蔣　滋擾○邱沈氏交到洋一百廿三元另有收條一紙計共一百三十元結至五月底爲止郭相公將憑摺交案經同轉注明七月初二爲始按月　洋六元交至一百三十三元爲止洋交郭相公領去憑摺發還○郁包探禀王阿榮在鄭家木橋南首露臥版上爲巡街捕拘入捕房解案請訊同轉著押候掌頰八十下○朱包探禀席張氏在門首納凉爲陳國良攫去耳環西捕目見拘獲解案請訊同轉著押候枷號半月贓交失主領去○孫包探　華蔣氏在陸家石橋攤上購物被瞿阿林搶去大錢數百文爲巡街捕拘獲解案請訊同轉著押候枷號半月以上二犯俟枷期滿後另行責懲○命提解回原籍復來之竊賊李廣有送上海縣備文遞解江都縣原籍交地方官管束不准復來滬上 
[助賑彚誌]  
　　鄮山徐艸園爲次子逵雲流年欠善祈保平安助賑洋五十元南聚興號銅洋十三元又交來意什德堂保平安洋五十元無名氏服符完愿洋五十元恒孚　償志居士洋五十元又募十一位洋四十四元二角全泰盛申局以漢局經手丁姓揑帳呑欵涉訟多時蒙　君少梅陳君雨棠從中理處莫名叩謝特備筵貲洋十元移賑爲二君造福無量先後祗領同深欽佩合登報牘謹告同志[  上海六馬路仁濟善堂籌賑公所施善昌等謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年六月二十八日京報接錄]  
　　陜督楊奏援案預估甘肅關内軍餉摺○又奏環縣災區蠲緩數目片○又奏甘肅鄉試援案請學政代辦監臨摺○豫學政邵奏恭報考試各屬完竣情形摺○將軍裕奏報銷奉天收支防練各數目摺○又奏查報盈餘銀兩支存數目片○陜督楊奏委署司道片○湘撫吳奏長江提督到省及起程日期片○○太子太保頭品頂戴陜甘總督臣楊昌濬跪奏爲援案預估光緒二十一年分甘肅關内軍餉恭摺由驛馳陳仰祈聖鑒事竊臣前准部咨甘肅關内光緒二十一年新餉應令預先切實裁省於二十年估報以便籌撥等因當經行司在案兹屆估撥新餉之期據甘肅布政使沈晉祥詳稱遵查甘肅關内恊餉自光緒十四年起每年奉撥銀一百一十八萬兩内經先後議减銀一十六萬兩嗣於十七年起遵議抽裁步隊防勇五百六十名除肅西兩旗於上年二月起將裁减一成勇丁奏准仍行補足外每年約省銀一萬九千八百餘兩又自二十年起於萬無可省之中力求撙節復减銀五萬八千兩　奉部提存司庫封儲不動是關内奉撥餉項實祇支銀九十四萬餘兩係計口授食之需萬難再减此外甯夏凉莊靑海各滿營需餉自光緒十四年起每年奉撥銀二十二萬兩數年以來該滿營生齒日繁原撥餉項亦難再减是以二十一年一歲新餉仍請照數指撥詳請具奏前來臣查關内軍餉經臣上年核减後委係極力撙節實屬無可議减相應籲懇天恩准將二十一年分關内應需軍餉飭部照舊指撥銀一百四十萬兩除照估計銀數分支外查司庫連年提存曁内銷各欵數逾四百萬兩來年應否照舊提存由部酌核辦理所有預估甘肅關内光緒二十一年分實需軍餉數目緣由謹恭摺具奏伏乞皇上聖鑒訓示謹奏奉硃批户部議奏欽此○○楊昌濬片再環縣南北鄉祥集各里屯於光緒十九年七月二十八日夜天降嚴霜打傷秋禾成災業經臣彚入上年各屬夏秋禾苗被災案内專摺奏報並聲明已飭該管府督飭查勘應行蠲緩銀糧數目俟詳覆至日另案辦理兹據藩司沈晉祥詳據署該縣知縣袁範造齊祥集各里户蠲緩銀糧知名淸册内開共被災地五萬三千一百一畝三分四厘共應徵正項銀五百五十九兩三錢六分一厘耗羡銀八十五兩九錢四釐共應徵正項糧四百八十三石四斗二升七合三勺耗羡糧七十三石五斗一升四合一勺照例蠲免十分之四其餘緩徵六分請分作三年帶徵以紓民力等情具詳請奏前來臣覆查無異理合附片具陳伏乞聖鑒飭部查照施行謹奏奉硃批户部知道欽此○○太子太保頭品頂戴陜甘總督臣楊昌濬跪奏爲甘肅本年文闈鄉試援案奏請學政代辦監臨恭摺仰祈聖鑒事竊照各省文鄉試例應督撫入闈監臨如督撫不能入闈卽奏請學政成藩司代辦本年甘肅舉行甲午正科鄉試例應臣入闈監臨惟臣自前年冬間大病之後左耳重聽今年右耳亦時通時塞頗形不便闈塲事體極重耳目稍有未周卽難免生弊查臬司裕祥本年奉派進京祝嘏現值交卸北上藩司事務紛繁勢難分身入闈臣前在浙江福建督撫任内均曾奏請學政代辦監臨有案此次甘省鄉試相應援案奏請以學臣蔡金臺入闈代辦監臨所有揀派提調監試内外簾官等事臣照章次第辦理其餘科塲應辦一切事宜仍當督飭外提調等恪遵條例妥爲預備以昭愼重除分咨外謹恭摺具奏伏乞皇上聖鑒訓示謹奏奉硃批仍著楊昌濬入闈監臨欽此○○河南學政臣邵松年跪奏爲恭報微臣考試開歸陳許等屬情形並通省科試一律完竣恭摺具陳仰祈聖鑒事竊臣科試河北並西南路府州情形前已兩次奏報在案臣於本年正月二十五日出省首試陳州次歸德次光州汝寗許州曁鄭州分棚於五月十八日回省接試開封本月初二日試竣各屬童生均取進如額臣於每棚正塲日期仍終日靜坐堂上督率監塲教官嚴行稽查各士子恪守塲規尚無亂號傳遞之弊間有頂冐者均於點名時經各認保廪生察出立時拿交提調官懲辦以儆其餘各屬試事均極安靜文風以開封之祥符杞縣中牟汜水歸德之永成睢州陳州之沈邱項城光州之光山固始商城汝寗之信陽羅山許州之襄城爲優其餘不無差等而應試人多足敷取進臣於發落時勉以讀書立品留心實學並頒給論學各書俾之尋繹其義奮志躬行克成有用之材以仰副皇上作育人材之至意秋闈伊邇臣回署料理報部各件俟七月中旬卽舉辦錄遺事宜所有開歸等屬考試情形並科試一律完竣謹恭摺具陳伏乞皇上聖鑒冉臣經過省南各屬地方春夏雨澤霑足麥收豐稔秋苗亦皆暢茂民情極爲安靜堪以上慰宸厪合併陳明謹奏奉硃批知道了欽此○○奴才裕祿跪奏爲奉天收支防練兵勇鹽糧餉乾銀兩數目照案報銷恭摺仰祈聖鑒事竊照奉天留防兵勇月需鹽糧向按神機營放欵章程開支添練各隊餉乾等項係照直隷練軍章程給發先後奏奉諭旨允准並按六個月造報一次所有光緒十九年六月以前收支數目歴經循章奏明核銷在案兹據糧餉處委員詳稱自光緒十九年七月初一日起至十二月底止舊管存行營庫平　二萬五千八百一十二兩四錢零五毫一絲一忽六微京平銀七百三十二兩三錢六分零四毫三絲新收籌餉局撥交鹽厘庫平銀八萬一千七百二十八兩一錢四分零八絲又遵文追繳新募馬隊多支餉乾庫平銀一千二百一十二兩又山海關道解交一百三十一一百三十二一百三十三等結六成洋稅庫平銀七萬兩又解交盈餘庫平銀四千八百五十七兩六錢零五厘四毫連舊管共行營庫平銀十八萬三千六百二十兩零一錢四分五厘九毫九絲一忽六微開支各營官弁兵勇口分行營庫平銀十四萬九千五百二十二兩九錢六分七厘六毫零二忽内遵章共扣另存六個月減平行營庫平銀四千六百二十九兩三錢二分八厘五毫二絲八忽八微又扣另存長夫行營庫平銀一千四百零六兩二錢又扣另存節省行營庫平銀一萬一千八百一十九兩二錢又原賸京平銀不敷發放由正欵提過行營庫平銀六百兩折合京平銀六百三十一兩二錢七分八厘連舊管共京平銀一千三百六十三兩六錢三分八厘四毫三絲放過紙張雜項京平銀一千一百零一兩三錢四分又奏准由練餉項下提撥購買軍火行營庫平銀五千九百一十六兩又電報局經費行營庫平銀一千二百兩實在存行營庫平銀二萬六千三百七十一兩一錢七分八厘三毫八絲九忽六微京平銀二百六十二兩二錢九分八厘四毫二絲歸入下屆造報其扣存節省庫平銀一萬一千八百一十九兩二錢業已奏解部庫又扣存减平庫平銀四千六百二十九兩三錢二分八釐五毫二絲八忽八微長夫庫平銀一千四百零六兩二錢另欵存儲候撥等情造册詳請奏報前來奴才覆核無異除咨部核銷外所有防練勇月需鹽糧餉乾銀兩數目報銷緣由理合恭摺具陳伏乞皇上聖鑒謹奏奉硃批該部議奏欽此○○裕祿片再奉天驛巡道養廉由前署將軍崇實奏准於提存山海關常稅盈餘項下動支所有光緒十八年十二月以前放過數目業經奏明報部核銷在案兹據糧餉處委員詳稱此項盈餘銀兩自光緒十九年正月初一日起至十二月底止舊　存行營庫平銀二萬六千七百四十八兩零七分三釐五毫二絲三忽八微新收無項開除支過驛巡道十九年全年分養廉庫平銀三千兩實在存行營庫平銀二萬五千七百四十八兩零七分三釐五毫二絲二忽八微歸入下屆動支造報等情造册詳請具奏前來奴才覆核無異除咨部核銷外謹附片陳明伏乞聖鑒謹奏奉硃批户部議奏欽此○○楊昌濬片再甘肅掃察使　祥奉派進京祝嘏所遺臬司篆務查得蘭州道黄雲才識敏練堪以委署遞遺蘭州道印務查有候補道常祥歴練老成堪以委署除分别給委外理合附片陳明伏乞聖鑒謹奏奉硃批吏部知道欽此○○吳大澂片再長江水師定章提督以半年駐上江半年駐下江周歴巡閱歴經奏報在案兹長江提督黄翼升於本年三月初一日由江寗前赴瓜洲歴太平府溯流而上按營考察官兵勤惰今於四月二十七日行抵長沙省城與臣面商一切應辦事宜旋於五月十二日由省起程仍由長江下駛依次校閱所有到省及起程日期謹會同長江水師提督臣黄翼升循例附片奏報伏乞聖鑒謹奏奉硃批知道了欽此 
 
