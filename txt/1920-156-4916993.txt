# 1920 - 156 - 4916993

 

Page 1

 
 
   
 
 

Page 2

 
 
   
 
 

Page 3

 
 
時評 
[益滋時局糾紛（冷）]  
　　時局苟有糾紛之原質在無論如何皆益滋時局之糾紛也認温不認唐爲和議代表固益滋時局之糾紛也認唐不認温爲和議代表亦滋時局之糾紛也何也此而不糾粉者彼將糾紛也 
　　且也和議而不能成也固益滋時局之糾紛和議而即能成也亦益滋時局之糾紛何也和議而不成則糾紛在和議和議而已成則糾紛又在和議之後 
　　况乎此次有和議復成之望者其所以和之故非即仍懷糾紛之心將和成而發展其糾紛耶故曰苟有糾紛之原質在無論如何皆益滋時局之糾紛也 
[命令]  
　　六月十日大總統令永隆丹巴晉封輔國公此令 
　　又令任命譚慶林爲察哈爾暫編陸軍第一混成旅旅長此令 
　　又令任命杜純署杭州關監督此令 
　　又令等等力森藏給予三等文虎章此令 
[專電一]  
　　北京電江紹杰謁徐述滬王主張認唐爲西南軍府全體委任之總代表岑陸通電取消殊不合法若承認温氏益滋時局糾紛權衡取舍應請主持徐謂此節已交閣議討論日内當有解决辦法余爲主持和議之一人倘於大局有益自必竭誠督促力圖進行 
（十一日下午二鐘） 
　　北京電南北和局仍由蘇李居中調停日來與岑陸電報往復進行頗力（十一日下午四鐘） 
　　北京電薩對王正廷保和電極端贊同各省亦將有贊成王氏之通電發布（十一日下午四鐘） 
　　北京電昨夜曾毓雋宅今晨吳光新宅均開緊急會議對時局有重大主張俟徐樹錚到取决 
（十日下午七鐘） 
　　北京電三督暫不來京已均有復電（十一日下午四鐘） 
　　北京電電召直曹奉張蘇李係第三者出名非府院發電聞張李已覆不來曹尚未覆（十日下午四鐘） 
　　北京電長沙仍照常通電日本方面盛傳已失非確（十日下午四鐘） 
　　北京電張敬堯昨僅來一電湘局無變化（十一日下午四鐘） 
　　北京電外息湘戰停進候雙方派員判斷（十一日下午二鐘） 
　　北京電湘電府派江劉二委員已抵長沙除調查戰况外聞擬商張敬堯離長沙暫時廢督以李奎元維秩序惟張來電仍請趕發餉械戰事暫停（十一日下午一鐘） 
　　北京電張敬堯昨三電（一）南軍專與第七師爲難客軍均作壁上觀現南軍分路進逼客軍果不發一彈遇敵卽退所部以同係國軍行動異致憤恨異常堯親赴各營撫慰（二）前方各軍現均退守株州湘潭湘鄉一帶距省城僅百數十里省防危急請迅撥援（三）請以吳新田爲湘南總指揮（十日下午一鐘） 
　　北京電王占元電詢湘事究何辦法詰陸岑結果如何宜速設法免再有變動（十一日下午四鐘） 
　　北京電奥約批准已决定（一）對外由總統親署名蓋璽聲明依法經兩院同意全國一體遵守（一）對内用命令公布昨閣議議决本日將稿送府蓋印閣員全體署名晚發布（十一日下午四鐘） 
　　北京電本日閣議（一）奥約批准由外部續擬一格式携府請示再布（二）核减浙西各縣錢糧成數案交財部另核（三）國有鐵路收用土地案照部例辦（四）顧維鈞定十二日回美請施肇基來法接辦由部電知（十日下午四鐘） 
　　天津電曹錕派員入京請任吳佩孚爲直隸剿匪督辦聞可得政府同意（十一日上午十鐘） 
　　北京電交通部正式通告滄石路由部辦未借外債（十日下午四鐘） 
　　北京電新衆院今日下午投六公使同意票外部謂無問題可全通過（十日下午四鐘） 
　　北京電内長田文烈病勢轉劇請續假（十日下午三鐘） 
　　北京電此間商號接漢訊宜沙函電不通（十一日下午二鐘） 
　　北京電財李所發三百萬庫劵係指鹽餘保證由交行一家承銷得回扣餘息三十萬外國銀團以破壞借欵條件提出嚴重質問 
　　北京電饒孟任奉派赴比出席萬國財政會議（十一日下午二鐘） 
　　北京電克美使定十二辰刻入覲呈遞國書（十日下午三鐘） 
 
 
 

Page 4

 
 
   
 
 

Page 5

 
 
   
 
 

Page 6

 
 
[專電二]  
　　北京電莊代使青電開會晤玻使詢中國新設五公使玻利非亞是否在列何時實行乞示復 
（十日下午三鐘） 
　　北京電崴埠邵領電據大阪電東京國議决將西比利亞軍隊撤至南滿惟須經高等外交會議通過是否實行探明續陳（十日下午三鐘） 
　　北京電王占元電吳軍八日上午北上（十日下午一鐘） 
　　北京電吳軍開赴豫境聞有將與段派軍隊爭京漢路說（十日下午一鐘） 
　　北京電津電吳佩孚已抵保定（十一日下午二鐘） 
　　北京電報載曹保吳佩孚任全直剿匪督辦（十一日下午四鐘） 
　　香港電温照會粤領事團請轉公使團阻邊防軍南下（十一日下午八鐘） 
　　香港電内次長林進才昨奉岑命往謁陸（十一日下午八鐘） 
　　香港電李根源電請辭職莫卽覆留（十一日下午八鐘） 
　　香港電軍府派楊督辦廣州市政（十一日下午八鐘） 
　　香港電沈鴻英申葆藩駐潮汕軍連日回省約有十營（十一日下午八鐘） 
　　香港電此次湘變軍府旣推歸譚延闓一人行動故伐張令亦中止現仍擬復和由四總裁通電發表聞計畫以驅張佔長沙爲湘事結束另籌議和方法以粤桂川湘爲根據（十一日下午八鐘） 
　　香港電軍府政務自冷遹去後多由林進才金永炎歐陽振聲主持（十一日下午八鐘） 
[公電]  
　　廣東岑春煊等歌電各報館公電歐戰終結世界更新南北一家何事蠻觸况煊等夙願和平豈有於外交財政益感艱危舉國蜩螗羹沸之餘反生紛擾致渝初志惟念西南自主各省曁護法海陸各軍暴師三年犧牲無量若於永久和平之道根本建設之圖絶未得當祇圖速了敷衍一時徒貽他日亂機有觸即發此豈倡導和平之初心實乃重謀國不忠之罪戾故於國人共棄之安福系則始終認爲和平障碍無可諱言上海和會雖因以暫停亦情非得已然猶恐重違中外士民渴望和平之誠意故凡有促進和平之道無不開誠商榷以期於成卽對於導發戰禍之湘督問題尤迭本友誼之忠言逹湘人之呼籲說明張敬堯禍湘湘人切齒不去張督湘難不已瘏口嘵音不憚費詞迺京廷當局長慮却顧似有所憚於刼持以致湘怨愈深糾紛益甚三湘軍旅於關餘停撥餉源中斷飢不能支之會驟逢張部相逼遂致湘省軍民感痛憤起一致逐張當兹和議垂成重聞桴鼓煊等事前不能設法饜湘人之請求臨事復無法制雙方之衝突良歉於中然迭據譚湘督報告前來湘人與張敬堯雖有偕亡之心然此次事變則由見逼而生不能坐以待斃詳核原委是啓釁之咎非獨不屬於軍府且亦不盡屬諸湘軍然煊等誠不願以湘省一隅張敬堯一人之故牽動和局特此鄭重聲明此地方局部問題决不能認爲南北重開戰釁除切電譚湘督勿再與張部接戰外應請京廷嚴命張部勿自進逼湘事聽諸公斷倘京廷更進而鑒納湘人呼籲之誠毅然澈張則湘軍將士亦當釋甲抛戈爲全國倡尚何有防地問題可言持平之計無逾是者謹布悃忱尚祈公鑒而賜教焉不勝盼禱岑春煊陸榮廷林葆懌温宗堯歌印 
世界路透電 
[英報之英日續盟問題]  
　　八日倫敦電晨郵報論英日賡續聯盟問題略謂日本銳意進取而無眼光之黨其近來所行之政策似成於謀取中國讓與權之一念此已無可諱言日本欲得中國讓與權易言之即欲得經濟的優勢之地位此乃英美兩國所未能無言者也英日間固應繼續有一種關係英國不願廢棄其舊友而日本亦願以英國爲與國但吾人在華不可不有開放之門戶也日人勝田主計氏乃日本上議院議員曾任大藏省大臣頃語晚旗報訪員主張英日續盟並增固盟約力量謂日本極欽佩英人統治帝國之號英國在遠東欲得開放門戶以營商業而日本確能使門戶開放以省英國維持艦隊之巨費至於日本財力不足之說乃德人傳佈之讕言日本實無可抱悲觀之理由英日可彼此互助以解决實業上難題過激主義徐徐浸入日本但日本工人與英國工人同不爲此主義所感將來如世界有須與無政府主義奮鬭之一日英國將見日本爲有用而願効力之與國也日本發展造船業亦與英國有益盟約極有商務上關係日本現爲原料所困希望英日盟約可使日本獲原料於英帝國云云 
　　九日倫敦電英日聯盟於一九二一年七月滿期現信雙方雖承認該約之賡續殊關重要但因戰爭及國際聯盟會之存在已使局勢有所變動故均不反對修正約中各細點其第四條關於公共公斷條約曾於一九一一年修正但以該條從未實行故或須另用他文云 
[美國共和黨大會]  
　　八日芝加哥電全國共和黨大會今日在此開會由洛志氏爲臨時議長洛志氏演說之際言參議院之反對和約乃愛國之天職威爾遜總統與其所代表之獨裁政治必加排斥蓋彼等乃經營一種不合美國政治原理之制度也國民今當於威爾遜總統之計畫及美國獨立安寗二者之中愼選其一共和黨將禁除壟斷居奇之惡習又美國近七年來關於墨西哥問題不體面之紀錄必籌堅决方法以止之美國之第一責任當依門羅主義對付墨西哥至今一事未爲而乃申請美國接受阿米尼亞之委託代管權不亦謬哉目下危殆之時局全由民主黨促成之共和黨如不能以實力遏制若輩則如俄國墮落於野蠻主義之時日將近云云 
[意大利之麵包問題]  
　　八日倫敦電意大利各鎭發生暴動反對麵包漲價此爲侵逼全歐之麵包風潮第一徵象英國農務議案昨在下院二讀通過惟大衆不全以爲該議案可以解决鼓勵英國種麥問題農業家之意該議案照目下之式不致能增加種穀畝數 
[美國勞工會年會]  
　　七日美國芒特萊爾電今日此間開美國勞工聯合會年會由戈泊士氏主席議事日程内有美國政局生活代價昻貴過激主義威爾遜總統外交政策工業裁判所鐵路公共主權彈劾美國檢事長愛爾蘭問題諸議案戈泊士氏演說極言今日宜厲行勞工政策並勸勞工應以穩健手段運用其力惟當局如欲立法禁止罷工則必不恤犧牲以抵抗之愛爾蘭代表提出議案詆責英國以武力破壞愛爾蘭民國並要求許愛爾蘭人民自决其前途該議案已移交股員會 
[加拿大之商船]  
　　八日倫敦電泰晤士報預料加拿大商船有限公司不日將以貨船由大西洋口岸取道地中海開至印度錫蘭及海峽殖民地並往來於大西洋口岸與南斐之間及太平洋口岸與遠東及喀爾喀特之間該公司並議增加經太平洋赴遠東之客船 
[德國之選舉與政府]  
　　八日柏林電政府已向總統提出辭職書總統請閣員暫時留職並請總理切實聲明將儘速揭布大選舉結果俾國會得早日召集 
　　八日巴黎電柏林電稱總統已請總理穆勒博士組織新内閣柏林各報之意博士恐不能組成持久之混合内閣伯林日報預料新國會不久即將解散 
[美之太平洋艦隊談]  
　　七日紐約電海軍總長台尼爾氏發表文告深以海軍經費議案減少經費爲憾並謂太平洋中今萬不能不置美國大艦隊而國會不撥充分之經費擴張太平洋艦隊安全保衛太平洋海濱及境外之羣島可稱不識時務海軍航空經費規定英金四百萬鎊僅抵應用經費之半數而不許造一新船亦屬惡劣政策今除若干人外無不知英金四百萬鎊不足供航空事務之用途 
[各國近事記]  
　　八日倫敦電愛爾蘭華德福郡里斯摩亞之裁判所房屋今日被燬縱火者曾用汽油與炸藥 
　　八日華盛頓電襄興將軍請准告退以便專以經營較活動之事業 
　　八日華盛頓電衆院所派調查太平洋濱諸州日本移民之委員會宣稱彼等希望得有證據證明現提交國會之排斥日人議案有實行之理由 
　　八日比京電法總理米勒蘭氏已贊成斯巴大會展期至七月五日開會 
　　八日尼瓦電萬國女子參政權大會今日在此開會推舉美國開特夫人爲議長與會者共有三十一國 
　　八日倫敦電前駐德華使梁震東在英之遺産値英金七萬二千九百三十三鎊 
　　七日芝加哥電代表釀酒家之律師美葉氏聞高等裁判所擁護禁酒律之判詞即曰戰鬭失敗矣法庭方面不復能有所爲禁酒黨主任興夏氏謂高等裁判所之判詞博得美國歷史上改革之最大勝利 
　　九日倫敦電波拉勞氏今日下午在下院答覆質問謂英國不欲接受阿米尼亞之委托代管權 
　　八日倫敦電一九二○年前五個月内英國出口貿易共有英金五二一一一四○○○鎊入口貿易共有八六三二○一○○○鎊外國及殖民地之商品由英轉運出口者共值一一五七六七○○○鎊較上年同一時期内增多七二二九六○○○鎊 
[太平洋路透電]  
　　十一日東京電朝日新聞海參崴訪員來電謂米特維狄夫氏接莫斯科無線電稱俄國發生反革命特羅斯某氏被殺列寗氏出亡新政府已成立自白魯細洛夫將軍主持一切 
　　十一日香港電羅馬尼亞皇太子昨赴廣州今晚可回香港 
　　十一日北京電葉恭綽自哈爾濱來電謂有麵粉廠二十餘家前殊發逹後因盧布價落漸入窘境乃抵押於銀行朝鮮銀行受押最多電中請政府命哈爾濱交通銀行設法輔助各麵粉廠恢復從前之營業 
　　十一日北京電波斯商約六月一日在羅馬簽字治外法權未列入該約 
　　十一日北京電政局無重大變動聞政府答覆廣州政府謂未便將政府正式代表王揖唐另易他人至於任温宗堯爲議和代表事與政府無關應由廣州政府自行處置云軍警領袖今日應安福部之請開會議决通電各省請卽在滬開議和談判並勸勿承認温宗堯爲南方議和總代表徐樹錚昨在張家口小住何日到京未能預决李純已派代表入京曹錕之代表已到張作霖明日可抵目下因諸員尚未到齊故政局殊形沉寂外人各界以前廣州政府與王揖唐之談判未成事實皆出於唐紹儀伍廷芳孫逸仙之梗阻今唐等陽稱廣州政府不尊重民意而與斷絶關係一面乃與北方極端派軍閥締結不自然之聯盟故皆目爲異事蓋聞滬團匪特與王揖唐接近且與現隂謀排拒總統之軍人携手也 
國内要聞 
[北京通訊（尤）]  
　　討伐與議和 
　　安福對南之態度近日頗有聳人聽聞者曰王揖唐主張取消對等和議曰徐樹錚等促下討伐令曰王揖唐電告開始和議曰安福新議員之通電主和忽而主戰忽而主和支離矛盾幾令人莫名其妙倘謂爲有誤傳者耶電文具在得見者不止一二人决不誣也然則曷爲而若此曰各有其不得不然之故在請先分述之 
　　所謂取消對等和議者王揖唐致國務院之東電云然也然據與王接近者言則此事初非王之自動段於對等和議本始終不贊成上月下旬徐樹錚勸段南征力言和議之貽誤大局是爲主張取消之起點迨曾毓雋等密議决定乃電致王揖唐屬令爲此主張大致謂西南分裂軍政府等於解散唐少川不足爲代表則對等和議當然取消云云蓋取消對等和議卽以爲討伐令之先聲耳外間傳說謂此電係曾等電滬之原文然曾等去電實欲王揖唐自動主張之而王電則請示於國務院固猶有一間之差也 
　　所謂討伐令者卽段剿匪總司令之變相也上月中旬葉盧入陜之際段欲親率邊防軍南下而自爲之總司令閣議不敢决請示於東海遂致留中不發迨湘南事起徐樹錚以爲有隙可乘於是密電於段痛詆徐靳夙昔之主和謂苟明發討伐西南之命令則出兵川湘三月可定於是段屬張懷芝言諸東海東海不從其所以屬張懷芝進言者張爲參謀總長作戰計畫固所司也東海旣不從吳光新等乃密電張敬堯屬由在湘軍人聯合電請此張敬堯等迭促發令諸電所由來也惟東海於此意甚堅决誓以去就持之蓋東海之上臺即憑藉其主和之幌子倘十令討伐不啻自承其悔尤而自撤其憑藉故執持不得不堅七日之晚安福議員之入府示威亦將以對湘如何面加質問徐段間之不相容今固於是爲焦點也 
　　王揖唐之電告言和迭詳載於本報與其取消對等和議之主張成極端之矛盾無待言也前後僅數日間而竟判若兩人者何歟或謂王旣爲代表當主和取消對等顯係受人指揮而非其本意故只請撤銷而不自主張此說似也然尤當知者和議之復活正在岑陸等取消唐總代表之時耳今日之形勢固非南北兩方之謂南北各有兩方則四方矣今姑假定其名稱北曰徐靳曰段徐南曰岑陸曰孫唐徐靳之主和與岑陸和也今段徐亦曰主和與孫唐和也湘南之事涉及岑陸而無涉於孫唐故段徐之欲討伐者討伐岑陸而已於孫唐則不妨主和也且岑陸欲取消唐之總代表矣苟不能於此時開和議則唐總代表無以自存而王總代表又岑陸所始終未承認者也故兩總代表自爲計其與岑陸之不相容蓋彼此有同情故相持累年之難題至此而忽然解决北之段徐對孫唐主和對岑陸主討伐各有攸當初非矛盾也蓋南之孫唐其對於岑陸亦未嘗不欲討伐也北之徐靳對於岑陸主和而對於孫唐則尚無庸討伐然岑陸之對於孫唐則未始不欲討伐也支離矛盾之中實有灼然之形跡一經道破自恍然矣 
　　七日之晚安福新議員二十餘人要求面質東海蓋與孫唐和與岑陸戰將爲明確之要求也東海堅拒不見八日遂有太平湖之大會囂然一片彈劾總統之聲矣然究以人數不足（須總額四分之三）改擬通電主和迨下午六時續議此電稿乃終以莫有屬稿而未發或謂此猶表面也徐樹錚撤銷對等和議之主張迄今未變卽與孫唐言和亦未得其同意當此徐將返京之際自應俟其到然後决定故不欲驟發此主和之宣言也 
　　總之徐靳與段徐間岑陸與孫唐間今皆在白刃肉薄之時矣而南北之間猶其後焉南之一部欲引北之一部爲已助北之一部欲引南之他一部以爲己助而所謂主義也爭點也皆非所顧矣故謂主戰之段徐爲終不能與南和亦復未必不觀夫魯案乎靳拒直接交涉而安系閣員反對之迨靳一去則靳之原稿便通過於閣議蓋對人重於對事大率皆然耳（六月九日） 
[靳閣問題與三督]  
　　政府以時局糾紛擬電召曹錕張作霖李純三督來京面商挽救辦法兹聞該電業於前日由國務院拍發内容極致推重之意昨日三督均有覆電到京張曹已有答允之意並聞張已准於十二日來京李督則以長江地位重要不能輕易離職擬派代表北上云云據府中消息東海召集三督來京將有兩種問題磋商其一爲内閣問題東海近來仍未抛却挽靳之念曹張李爲挽靳出力之人故特邀來討論其二爲和議問題因上海和會已有生機和議條件宜先籌議曹張李爲最初贊成五條辦法者故特召來面徵意見 
　　另一消息則云靳閣四次辭呈係由郭秘書長代爲呈遞東海原擬以指令慰留嗣以前令假期尚未滿限似毋庸多此一舉故昨日將原呈交郭秘書長退還免得再發指令惟靳辭意仍極堅决辭呈雖經退還但假滿後仍當再遞務必逹其辭職之目的至昨傳東海電召蘇直奉三督來京籌議解决辦法一節政府殊否認其事 
[和會復活問題之北京觀]  
　　上海之南北和會近日雖見活動但東海方面則以政府目前對於桂系請爲局部謀和之際曾經拒絶故此次王唐携手謀和亦未便遽爲承諾聞已電令上海王揖唐謂滬上四總裁固有一部分之勢力但廣州軍政府亦不可輕視爲國家謀統一計應與上海各要人接洽籌商之外宜即電岑陸爲同一之商議則雙方並進統一可期云云又聞政府日前曾致電李純徵集意見李於昨日覆電略謂上海開議固無不可惟對於岑陸方面務當一視同仁尤要者滬上所議條件雙方須開誠布公明白表示純當切電岑陸捐除成見但使各方面均得其平則大義所在凡屬國人當無反對和議之理至湘南戰事純以爲仍由調停着手令譚延闓退出原防苟贊成和議則此事必可挽回云云 
　　另一消息前日李純盧永祥先後電陳政府對於和議方針多所貢獻李電主張速倩唐少川與岑陸先行磋商總期岑孫一致則和事可根本解决盧電則謂政府可用和戰並下的手段對上海林伍唐則開議對湘桂則攻擊云云政府於昨晨覆李純電略雲承錄致西林武鳴電已悉尊擬亟救辦法甚是已電少川請其轉告譚部從速退回原防中央對西南一視同仁在少川亦决不至自立門戶增兩軍之糾紛覆盧電云尊應時局各情洞中癥結和議自應積極進行中央目的在縮小亂事範圍故岑西林孫中山兩方凡有接洽之處均所願聞希在滬多盡敦促之勞而竟全功云云 
　　安福系議員二十餘人前日聯袂赴府求見東海要求承認王揖唐與唐紹儀議和是日東海未允接見該系議員大爲憤恨昨日該系又推舉李盛鐸田應璜劉恩格三議長趨謁東海繼續前日未了之文章據該系某君言昨會見結果頗爲滿足東海談及對於和局略謂一年以來希望和平統一有如飢渴現在和局有賡續之望極爲樂觀一切仍信賴王總代表至岑春煊等來電已由國務院答覆此純爲西南内訌之事中央不必代謀對岑等改派温宗堯南總代表則未承認云云三議長退出時已下午四時矣 
[北京方面之湘戰談]  
　　昨外間盛傳長沙失守之說惟政府方面未接到此項正式報告故尚未能徵實另據某通信社長沙電援衡總司令張敬湯於月之六日親率第二十六團自湘潭方面遄返長沙人民見張氏突返知事機已迫皆恐慌異常其富有財産者咸有日事奔走並向外國人懇求保護人民皆準備避難云云張敬堯昨以湘事棘手應付維艱特派員秘書張榮楣北上請示機宜并求設法援助聞張氏業於昨午抵京旋即分赴府院接洽一切 
　　聞湘南戰事發生後某方面曾派幹員馳赴前方調查南軍之兵力兹據覆稱永興郴州宜章各縣現駐廣東護國第一軍司令馬濟所部十六營及憲兵一連旌旗銜接連絡四百餘里又第二軍林虎所部陸軍混成旅留防機關鎗一大隊第三團二營步兵一營又所轄陳德春部陸軍遊擊兩營現歸馬濟節制與砲團長曾植銘所部同駐永興又楊益謙所部步砲兵共九營亦悉數開抵前線又石坪附近尚駐有馬濟所部數營統計以上兵力其實數共爲三十三營 
　　薩閣昨覆粤電云兩電均悉停戰議和以來雙方軍隊均經劃定地點不容稍有侵越乃譚延闓乘吳師換防之際始則進占耒祁等縣繼則逼入衡寳一帶近且直窺湘鄉醴陵等處事實昭然無可掩飾譚電反謂張部接防節節進逼自欺欺人誰其信之雖我輩渴企和平認爲地方局部問題而一髮全身影響至鉅若并任其得寸進尺使數年來國民奔走喘汗喁喁屬望之和局敗於垂成貽禍邦家孰尸其咎至謂湘境甘爲戎首破壞和平者持論固各有不同當此國事未定之際自宜力維原狀以待和平解决乃譚等罔顧大局輕啓兵事使生靈陷於塗炭是福湘者其名禍湘者其實豈誠意息事寗人者所宜出此尚乞嚴令譚軍尅日退歸原防勿再以一隅之爭牽動全局湘省幸甚國家幸甚迫切待命即盼施行見覆薩鎭冰青印 
　　政府近雖迭接湘督告急電然東海方面仍鎭靜異常毫不爲動並電覆令其早日收回各處防綫不得蔓延戰禍卽盡保守疆土之責一方面電西南軍政府亦當本息事寗人之旨阻止譚延闓之軍事行動退出所佔各地以免再生戰禍故對於武力統一之說極不贊同 
　　蘇督李純近因湘事與岑春煊往復電商岑以此事已迭派郭椿森劉光烈兩人赴寗與李督接洽而本月五號岑續有一歌電覆李督其詞略云湘事發生煊竊慮和局敗於垂成力圖制止業已電陳東海及尊處昨復議决通電聲明湘事係局部問題兹奉冬電并行嚴等電轉等情保障和平極深佩慰惟湘省軍民恨張入骨勢難兩立將來和局成後湘人湘土何非統屬中央當局何受一張而不爲釜底抽薪之計除煊切電組安萬勿再進靜候解决外務請公并籌兼顧示煊一言俾慰湘人以速息湘爭而成立和局不勝盼禱之至再張宗昌聞有通電進攻果宗昌加入前軍亦不得不加入如此則恐戰局擴張務請設法力爲制止 
[ 
[徐錫驥先生製正氣丸]  
此丸純係中國藥材所製功效比仁丹有過之無不及主治四時感冒霍亂吐瀉中暑傷寒時疫痧氣頭痛肚痛氣悶飽脹舟車昏暈等症呑服數粒立見功效誠居家旅行常備之良藥零售定價甚廉批發照碼對折　總發行上海英大馬路盆湯弄口大生製藥公司 
善退雀斑美容葯水 
此藥善消面上斑點並油光滯氣每日洗面後搽擦斑點能逐漸消退皮膚日見皎潔靈騐異常每瓶大洋六角外埠函購郵票可用寄費加一○上海英大馬路盆湯弄口大生製藥公司 
[注意漢口葉開泰廣告]  
本店祖訓不准另開分店自開設漢鎭鮑家巷三百餘年甲寅六月因屋朽遷至大夾街陶家巷口交易照常向係聘請公正友人經理本主人均不干涉以一事權且各房月費亦有定額額外不能私取分文近因人丁日盛家用有額倘有子弟假托本店牌號向親友及往來各號通挪銀錢貨物等情此係個人交涉請向本人理論與本店經理人及其伯叔兄弟毫無關係槪不承認恐未週知特此廣告 
[特請注意]  
啟者本號開設漢鎭數百餘年所製各種丸散膏丹均選道地藥材所以服之均有效驗邇來人心不古欺詐萬端近有不法之徒僞造假藥冒本號牌名朦混漁利現經禀　官秘查發覺從嚴究辦僞藥悞人遺害甚大特此通告各界惠顧　諸君務希注意爲要　漢口葉開泰特啟 
[小兒福幼丹專治兒科百病]  
福幼丹係神州醫藥總會正會長兒科大家朱少坡氏之經驗良方監製行世巳届十餘年推銷各行省及南洋各島無不認爲家常必備之要藥凡小兒外感風寒内傷乳食皆能隨服隨愈其功效最奇者在於服藥後不到一時其藥引病即從大便而出雖極危重症祇須服藥下咽無不立刻轉安各症或用引藥或用開水俱載明仿單價洋每盒大洋五角零售每包大洋一角總發行上海貴州路頣南堂藥局四馬路五洲大藥房外埠各大藥房各五洲分店均有出售 
[新敎育第二卷第四期出版]  
十期將滿續定請速中途定起補寄很難 
第二卷第五期要目預告 
我國學生柔弱的原因及救濟的方法 
敎授普通科學問題田農敎育新時代 
美國小學敎員俸給槪况童子軍敎育 
中學地理分課法改進吾國農業專門校辦 
法商榷英國敎育近事三則 
美國戰後培養師資之大計劃敎育研究法之一女子敎育進步小史倫理學及課室 
美國敎員會近事感情之敎育 
一年來學潮之回顧和希望土耳其銷亡史 
亞洲三新國和約中布加利亞之損失 
[通訊地]  
上海西門方斜路江蘇省敎育會内　新敎育共進社 
[徐錫驥先生製癬癢葯水]  
皮膚各種疥癬或濕或燥或癢或痛日久不治蔓延愈甚皆由濕毒内陷微虫侵蝕所致此藥殺虫袪濕用時先用熱水洗淨患處將此藥搽上搽時皮膚暫覺微痛因殺虫力大之故無論何種癬瘡疥癩極爲靈效並治腋下狐臭每日用此藥搽患處漸漸其氣自消每大瓶售洋六角小瓶售洋三角外埠函購須加寄費一成郵票可以代用批發格外優待○總發行上海英大馬路盆湯弄口大生製藥公司 
[國貨大生牙粉招請外埠代理分售]  
大生牙粉精選本國原料由藥學士徐錫驥先生監製香味馥郁裝璜美麗每日擦牙可免虫蛀牙痛等患凡各城鎭鄕村有熱心國貨願爲代理分售者利益甚厚照碼對折　總發行上海英大馬路盆湯弄口大生製藥公司 
[信通股票公司]  
本公司經理華洋各種股票及有價証劵内國公債票等交易倘蒙惠顧無不格外克巳本公司在上海英租界河南路如意里口二百九十七號電話中央一千零八十八號 
[第一白濁聖藥]  
淋濁之症有數端有虚火有實火有虚體有實體或新患或宿疾或由花柳而起小便剌痛若不早治後患無窮本醫生悉心研究此藥虚實兼顧標本同治無論十年八年之老白濁三天五天之新白濁輕者一盒立止重者兩盒斷根且可永無後患無效還洋以昭信實或有延年累月不能全愈請至本藥房内診治當日可愈門診只取號金醫資分文不収價目雙料二元單料一元外埠函購郵局妥速寄費加一上海四馬路丹桂第一臺對面濟生藥房費伯英醫生啓 
[耳聾立聰丸立愈斷根]  
人之中氣不足淸陽不升耳不能聰卽聾也肝腎虚弱隂虧火旺耳不聰少陽膽火更兼濕熱阻塞淸空之竅耳亦不聰此丸滋隂補腎淸理濕火益氣升淸服之耳不聾矣輕者一盒卽聰重者一料痊愈每盒一元雙料二元每料六盒五元不論十年念年老聾包愈斷根不靈還洋如有耳内爛膿水淋漓者另有立愈耳爛散每瓶洋一元外埠函購郵寄妥速寄費加一上海浙江路三馬路口時芳照相館隔壁德法製藥公司程鳳生醫生製 
[介紹專門花柳病科周文卿]  
花柳病滬上流行最多傳染之後終身成病害及妻子危險莫甚於斯然患此病者或則羞以告人或則自恃身强遷延日久痛苦萬狀其害實非淺鮮惟　周文卿先生對於此症抱慈善濟世主義一經診治無不藥到病除指日全愈在滬懸壺念有餘年治愈者不可勝计診所在六馬路朝陽樓茶館斜對門存濟局花柳等症包醫可出保單限期全愈逾限不瘳可還原洋周君尤善手術割症並六○六靜脈無痛注射及各種最新發明血淸等注射均備絶無痛楚所用藥品均屬王道貧病就醫尤加體恤周君志在濟人無瘍醫習氣同人等爰告病家藉爲迷津之導云近多假冒就診者宜愼介紹人　楊小川　沈聯芳　王一亭　傅筱庵　陸崧侯 
虞洽卿　顧韾一　楊信之　謝蘅牕　張樂君 
姚慕蓮　徐冠南　莫子經　錢貴三　姚紫若　張逸槎　陸達權　林仲立　葉鴻英　汪漢溪　董榮卿　余炎卿　李英石　李右之同啓 
[開印廣雅叢書廣告]  
廣雅局書經通人詳校號稱精本茲彙爲叢書凡一百五十餘種分六百册本槽白紙定二百元南扣紙一百五十元（毛書釘裝另計）購者按隂曆五月二十以前交半價六月中旬再交半價卽行交書匯欵可由郵局保險函寄至狀元橋十四號徐俊甫簽字給回収據並書劵届期須址寄書其輸運及保險費另加二十元印有樣本寄郵票三分卽當寄上又滬上代理者蟫隠廬書坊廣東圖書館廣雅印刷所主任徐俊甫啓]  
 
 

Page 7

 
 
[魯閩兩案之最近消息]  
　　外交界消息關於魯案問題政府希望由國際聯盟解决今因對奥條約批准案通過已有提交國際聯盟之機會故政府連日特開外交會議數次討論結果决定專待國際聯盟解决之昨日駐日莊代使來電報告與日接洽山東交涉情形略謂昨晤日外部詢其高徐順濟沿線各站之守路軍隊撤退期究在何時該部長回答云須待山東問題解决後方能撤退並謂撤兵與膠澳問題按照一九一八年之換文實屬一事不能分作兩起貴國旣决計不願直接開議敝國祗得取靜候之態度等語外交界另一消息閩案道歉一欵雙方議定相互履行兹聞外部曾與日使言明道歉文件須申日本先行送逹此節已得其同意又賠償商店之損失彼方允由駐閩領署直接與被害者商决不列入正式談判之内並非改爲撫恤因撫恤意義係對於受傷者給與入院醫藥費而言與賠償性質不同故須分開辦理至撫恤之欵額若干現專俟閩交涉員將細數查報到　即可定期議决又雙方相互履行僅限於道歉一欵至賠償撫恤兩欵則均由日本單獨行之云 
[我國對德索償辦法决定]  
　　援照美國由兩國自由商辦 
　　我國對德索償原擬加入賠償委員會與各國一致辦理惟近據顧專使來電則以中國有特殊關係如用由委員會清理轉滋糾葛似不如與德直接交涉較爲有利當經院部核議結果深然其說所有對德經濟問題决定援照美國先例由兩國自由商辦已於日昨電覆顧使查照兹錄顧使原電如下我國向德索償案前擬加入賠償審查股與各國合併辦理惟周察現勢及我國欠德債務情形似合併辦理之舉尚有應行斟酌之處查各國將於來月在比京司巴開會估計德國經濟能力而定賠償確數聞已内定法得用分之五五英得百分之二五所餘無幾尚有義比葡塞等國之要求我國各案卽使證據完全能否分得盃羹尚難逆料且我國未簽德約在審查股内所佔地位比較他協約國未免見絀德約之規定該股可援以繩我我難完全據爲辯護張本况各協約國於欠敵償務按約均當清理我國欠德之數較索賠者爲多計扣抵外尚須找德七千餘萬若因加入該股而我欠德債務轉爲欠協約之欵則該股催償我恐更難應付未免得不償失我國旣未簽約按照美國前例對德經濟問題本可自由辦理今若與德國直接交涉我欠德之欵無論參照德約精神或依據公理均仍當清理然在德冀以此項餘欵留作國外投資之用或可樂從而與我以較爲有利之商議且聞德近將我國債劵私售於協約各國果爾則使我與協約國間轉生糾葛孰若逕與德商或可阻其再有私售之舉以上各端經與郭胡兩委員詳細研究意見相同當否希通籌全局核奪電示再聞德非正式代表不日到京應否就近先行密探意見之處并謂酌奪施行至德約賠償股請派非正式代表似仍宜照派以便調查該股内容而爲將來參預奥約賠償股之準備云云 
[京華短簡]  
　　東海昨日（九日）下午三時傳見陸微祥對於宣佈奥約之種種手續與加入國際聯盟問題頗有研究東海勸慰陸氏令迅速回任視事以維危局陸氏仍堅持未允又聞現在陸氏（實願與胡惟德互相對調惟胡氏方面尚未表同意 
　　中央政府現對午節一關似可勉强度過北京及天津本國銀行承購國庫劵三百五十萬年利一分五釐以十個月計算自四月底起分七個月付欵以鹽餘爲担保聞劵上有甘白爾之名外發行劵額二百萬元以烟酒署爲擔保由該署覓銀行家承購凡劵皆照十足價額發行除此之外尚有五月份鹽稅關餘五百萬元約六月二十前（即端午日收齊大概政府可以夠用矣 
上月中旬靳雲鶚部下馬弁在天津車站以武力威嚇站員經英使署向外交部提出抗議並要求懲辦該兵士及此後軍官乘坐頭等車不得携帶武裝兵士外交部非正式通告英使署略謂關於此事已接得陸軍部報告稱業已通令各軍隊凡乘坐火車須遵守鐵路章程對於外國站員尤須禮遇云云此項非正式答復英使署雖覺滿意惟對於軍官乘坐頭等車不得携帶武裝兵士一條仍要求辦到 
[新華儲蓄票還本問題]  
　　新華銀行代政發行之儲蓄票一千萬元欵爲政府所用該行則每年承政府委託辦理開籖給奬事宜查票載民國七年四月爲還本之期乃到期時政府因無欵償還復經呈請展期三年繼續開籖三次現已一律竣事截至民國十年四月又屆還本之期該行以人民希望還本至爲迫切故於五月十七日呈請財政部懇請迅速宣布還本辦法以昭國信原呈如下呈爲陳請儲蓄票還本事竊查民國三年奉鈞部委託敝行發行儲蓄票一千萬元票面載明四年五年六年之四月二十五日抽籖給奬三次七年四月二十六日還本敝行遵章代爲售罄所收票欵當即悉數解繳鈞部核收在案自三次開籖給奬後復經鈞部以儲蓄票還本屆期擬再繼續開籖三年暫緩還本以紓財力等情呈奉大總統指令准如所擬辦理各等因敝行自應遵照辦理但此三載中人民不諒政府財力之困難復責敝行辦理之失宜時有持票向敝行索償原本不願再候開籖情事函電交馳嘖有煩言甚至肆口謾駡滋閙不休敝行逐年以來設法對付舌敝唇焦所幸繼續開籖三年又已一律事竣在敝行代理責任勉告完成至到期還本一層本屬政府之責計早在計畫之中惟是各處商民於此次開籖後復羣以未中之票來相詰質蓋繼續開籖之限再滿而還本之法仍屬虛懸亦無怪人民之滋生疑慮如不將還本辦法正式宣布似實不足以維國信而安人心用特據實縷陳究竟此項票本擬如何償還之處務懇鈞部迅賜核定即日公布以釋羣疑無任企禱之至 
[吳師抵鄭續聞]  
　　吳軍所屬第五混成旅乘京漢車由鄂北上於五日抵鄭已紀前報初到鄭時因兵舍多未確定故其全隊暫住火車中嗣經鄭縣知事商會及督省兩署派往歡迎招待員等商定地點乃於次日由火車中遷往駐紥其重要機關駐紥地如下第三師司令部有兩處一在大金台係爲吳師長預備者一在略佳賓館係爲該司令部之副官參謀及高等軍佐所預備者第五旅辦事處在迎賓館旅部軍需處在泰安棧總軍械局在預業公司總執法處在東亞旅館軍醫院在文明旅館其他步馬工輜機關槍各團營俱駐紥於火車站附近一帶 
　　當直軍到時豫中歡迎之設備如下火車站票房南北高架凉棚紥花結綵内中陳設幽雅廣備各種茶點時有差官馬弁氣象雄糾穿梭於其間者歡迎直軍之招待處也前後共有五棚其南之兩處爲河南督省兩署及奉軍總司令部歡迎直軍軍官招待處其北之兩處爲河南督省兩署及奉軍總司令歡迎直軍兵士招待處介於南北二者之間爲京漢路局敬備茶水歡迎直軍之處也當該軍抵鄭時觀者肩摩踵接頗形擁擠 
　　據一般人揣測該軍之行動有謂第五旅全部日後將駐紥鄭站者有謂駐鄭乃暫時不日將北歸直隸者有謂不久即開往河北者惟據該旅部辦事處人言則謂刻下吳師長尚未到鄭究竟駐紥何處現不能預定須俟吳師長到鄭方有確息至吳師長行期據聞前日曾有電致河南督長謂庚日可以抵鄭故趙遂於今日特派其弟趙傑乘坐晚車親往鄭站歡迎矣 
　　吳師在豫駐紥政府曾向曹經略使催促北上曹已復電以營房未暇騰出爲辭聞政府昨復電曹氏略以近日謡諑繁興多生軍事上之影響請令吳師諒解此意即日拔隊北上云云嗣得曹氏覆電以吳師在豫實爲河南紳民所挽留殷情盼望無可拒絶并以三師戍湘多年所有餉項須中央體諒下情照張湘督軍之前例概發金餉則兵士尤樂爲聞命外間謡諑概不足信云云 
[蘇議會記事]  
　　三日上午蘇議會又開預算審查會各女師範校長出席商定女師範與女中學合校及師範預備收半膳兩問題内務審查會組織成立舉錢淦爲審查長朱翼雲爲理事即開始審查兩審查會服務至二時四十五分又開大會錢議長主席至五時二刻散會記通過十四案如下瞿名川提議淮南北鹽課附稅仍應撥歸地方爲各市鄉教育經費並將歷年存積之欵撥還地方以興敎育而免虛縻案劉長春等提議鹽斤短秤病民請咨省長轉咨鹽務署力予整頓案王鴻飛提議速濬白茆河南段案施文熙等提議高淳縣開浚河道現擬續辦及與皖境蕪宣等縣聯合勘辦咨請省長分别令行以抒水患案陳錫榮提議皖佔蘇界咨請省長轉咨皖省長令飭泗縣迅將已佔之陸家嘴民田官荒退回安業緊急動議案請議審查會提出邳縣杜楙椿請議江北典商加息病民案朱紹文等提議請就玄武湖籌辦省公園案均以逕咨省長表决屠宜厚等提議疏濬便民河案早經議决亟宜咨催省署尅日興工案謝慶榮提議咨請省長通令各縣宣布忙漕自治經費爲恢復自治之預備案均以修正文字逕咨表决謝案之修正爲關於現在以前者限期宣布自現在始按日宣布此外則有馮世德等提議修正繭行條例案章紀綱提議咨請省長通令各縣嚴防書吏造串浮收案謝慶榮提議咨請省長通令各縣嚴禁櫃書浮收錢糧案趙文郁提議各縣警察經費應請一律將省欵支配列入本届預算案張肇炘提議整頓大江南北各岸義渡以利行人案徐堃錫提議開放南門解除危害案均付審查統計此三日中以第二日爲最有精采各議員之爭點似均從大處落墨也 
　　議事細則有表决不明瞭得用唱號法或藍白票法重行表决之規定歷屆會中並未實行此三日却連用唱號表决法二次第一次因江北女師範案表决之後有議其不明瞭者乃用唱號表决然唱號時起立之數實多於第一表决時殊爲可異第二次則爲玄武湖公園云 
　　四日議員全體開叙餐會於通俗敎育館故午後下河並未開會五日又開預算會各項審查會聞預算審查將以星期日（六日）或星期一合併審查提出大會并聞實業項下查出浮冒甚巨 
[南京快信]  
　　省議員錢鼎提議漕糧特稅仍應查照歷届成案列入省册案省長交議設立農業研究所案宋銘勲提出預算總册歳入經常門第二欵應删除蘇州各項雜捐修正案即列議程付大會公决 
　　齊省長昨復函省議員薛鈞培蝗蝻爲害已派委員十八人分赴各縣協捕 
　　曹錕張作霖昨均有電來寗探詢李督對時局意見并聞李督與曹張連日頻有密電均與時局有關 
　　齊省長因省議員將提彈劾案又因財廳長問題與某要人意見不洽心緒不佳故連日稱病謝絶見客 
　　張敬堯電告李督因病未赴前線衡山方而灰日開始總攻擊 
　　倪嗣冲集中滁州之安武軍十營因餉械缺乏一時尚難開拔援湘 
　　謝傳安已將日人擊斃兵士胡宗漢交涉案解决（一）撫卹日金五千元（二）日領事道歉（三）太田商會書面道歉呈經軍民兩長核准 
　　新任駐比國公使艾羅滋氏九日下午二時由滬抵寧未入城卽由煤炭港渡江轉車北上李督派陳廷謨到站照料 
　　陳光遠派徐世德來寧謁李督商贛南防務機宜曹錕代表馬廷襄今晨由寧乘輪赴鄂接洽 
　　馮夢華昨由滬來寧會晤軍民兩長請將各關卡截獲米石全數充公開辦平糶並請嚴定查禁偷運條例嚴懲奸商惡吏 
　　四師被解散之一二三年級學生堅持非撤校長無轉　餘地仇埰决署假後辭職一中殷　刻正竭力　通議員打消查辦案 
　　韓國鈞辭江蘇全省水利協會會長職經全體職員表决暫不改選由副會長黃以霖暫代 
　　軍署新組諮議廳設西圍會議廳昨（十日）成立李廷玉馬孟驤劉之潔就正副廳長行禮畢李督出席訓勉數語即撮影散會 
　　松滬要塞司令榮道一昨來省謁見李督陳報江防事宜 
[杭州快信]  
　　省議會提出彈劾齊省長兩案業經法律股審查報告列入今日（十一日）議事日程上午復開談話會主張一致案遂成立午後大會通過遂由許祖謙等六十六人聯銜電致中央查辦 
　　南潯鎭商會蒸日電杭總商會略謂浙西産米向苦不敷側聞蘇省遏糴請速發起聯合各地商會公懇省長訂一交通取締辦法責成就地各商會擔負責任加以證明聲請所在縣公署發給護照咨行蘇省公署轉飭經過關卡查騐放行 
　　杜威博士昨由嘉興乘夜車抵杭今日（十一）在公立法校講演十二日在省教育會十三日一中·宗文·兩校十四日第一師校假座鳳舞臺請博士講演 
地方通信 
[松江]  
　　關於民食問題之所聞浙路米商連日潛向縣屬四鄉購米購得後用小船零裝出境以致蓋藏漸空米源日促每擔米價驟漲至十一元有零實爲歷年所未有地方士紳或呈請開辦半糶或電省請懲奸商奔走呼號極爲忙碌兹將此類文電錄下（一）各界聯合會致省長電陽日上松兩縣知事召集兩縣各團體米商在滬南站將楓涇扣留之米公開查騐均係蘇米「中略」惟彼輩合股販米不止一次若僅將獲得之米充公尚不足以蔽其辜查松知事在塲宣布由楓涇轉運公司内查獲之鎭江森源祥致該號夥友吳炳南信及杭州陸保如張順堯致鎭江滙通公司經理周藎臣信各一封均足證明鎭江森源祥號吳炳南及滙通經理周藎臣杭州劉保如張順堯等爲私販此米之主要人物松知事查獲之函諒已抄陳鈞鑒務祈迅飭上海知事將周藎臣嚴密訊究並請咨行漸省長速將劉保如張順堯解蘇一併從嚴懲辦以儆奸徒而維民食（二）耆紳姚大任等致郭縣長函云大任等前請籌辦平糶已蒙批示會議辦法惟我松有米無多採購不易奸商私運仍復不絶日内松江各埠航船私裝米糧出境屢見不鮮即奸商之到地收買分裝小船出運者亦時有所聞揣其偷運原因實因檢查者不負責任所致擬請明定賞罰章程尅日飛令各警區巡官按日親赴各航船埠頭及各港口逐一檢查如有無照私米與貨照不符跡涉可疑者概予扣留報縣核辦倘訊出私米由何地起運該地巡官不予覺察立即撤懲以符功令而免偷漏再本邑屬境港紛歧偷運較易若不與當地人民以舉發之權恐奸商避熟就生由偏僻小港秘密偷漏可否俯念松民食米浩繁蓋藏傾盡准賜出示布告畀所屬人民以舉發之權以輔官廳耳目所不及如慮有紛擾可設法制限以昭完密（三）公民徐士騏楊了公等質問育嬰堂出糶倉米函云「上略」貴堂爲慈善機關財産又異常豐富際此籌辦平糶松米蓋藏毫無設提公欵購買殊非易易全賴各慈善機關以存倉餘米輔助官廳平價出糶一以維貧民之生活一以保松地之治安况貴堂董吳君伯庚王君支鄰于君仲遲宋君少沐周若揆臣等裝於楓站扣留私米代表松民赴滬力主充公提回以辦平糶亦見松地並無存米所致是貴董等旣悉松地缺米而一任堂中出糶是何理由實百思而不得其故云云 
[蘇州]  
　　香山鎭連刦案詳情吳縣香山鎭被盜連刦商店二家並燒傷事主一案略情已紀前報兹再將詳情錄下香山鄉興水橋地方距離胥口約九里許因値繭市水警葛隊長加派巡船一艘連原有計共三艘駐紥該處舊曆四月十九日午後七時突有盜匪十七人駕匪船四艘由西港進口直至東港口停泊至八時許該盜等齊集登岸各執械棍内有兩匪持快槍兩桿先至警所門口開槍示威擁入警室祇見週番巡士一名當被刦去指揮刀三把快刀一把並制服衣褲兩套時巡官晁國賓及警士等均不在所盜膽　壯先向蔡谷洲所開之義成南黃店搜搶去現洋一千數百元並用洋燭燒傷蔡之面部及兩乳繼至隔壁楊姓所開之德泰米店内用利刃砍破楊姓頭顱並刦去大小銀洋銅元錢籌以及布疋等項共約千元之譜該盜等由八時上盜直搶至十二時尚擬至西首江隂人某姓所開油車内圖刦幸圖董趙某等鳴鑼告急該匪等始乘機携贓上船仍從東湖港呼嘯而去旋由水警葛隊長聞信派隊馳至勘明匪刦情形督同趙分隊長四面跴緝當獲嫌疑盜匪一人已解警隊訊問縣署得警所報告後已於昨晨委曾承審屬乘坐汽船拖帶偵緝隊師船兩艘馳往該鎭履勘矣 
[無錫]  
　　農田已得透雨無錫自入夏以來天氣亢旱雨澤稀少河水日見淺涸各鄉秧苗漸形枯槁農民正在焦灼間適於十日下午大雨時行土地濕潤一般農民皆如釋重負云 
[鎭江]  
　　新絲市况穩固溧陽金壇丹陽揚中各縣本年新絲均不見佳繭額雖較去年爲增而絲産反較去年爲减因此鎭埠各絲行開秤以來市價穩定九日細絲開盤每百兩價洋五十一元客帮收買者頗形踴躍 
　　丹陽馬頭大火鎭埠丹陽馬頭左近朱姓草屋於九日午後一時忽然失火風高物燥霎時烈燄飛騰不可嚮邇各坊洋龍聞警馳救直至二時始漸熄滅該處一帶草房俱成焦土聞共燬去一百二十戶誠浩刧也 
[嘉興]  
　　杜威博士講演紀二威博士於十日早車由滬來嘉由縣敎育會職員敦請博士於當日下午一時在城内公共講演廳講演小學敎育之設施嘉邑人士之在聽者不下二三千人而以學界占多數至五時講畢博士郎乘輿至車站乘特别快車赴杭敎育界咸往歡送 
　　鮮肉業紀念日斷屠隂曆四月二十六日禾城鮮肉業公决斷屠一天以爲洪楊破城之週甲紀念是日並由紳耆延請僧道超薦死難士庶云 
[寧波]  
　　孔浦支路通車滬杭甬鐵路甬曹段支路添築孔浦支綫業經竣工由寧波訖鎭海之孔浦鎭經過修道院·斐迪書院·小白沙·等處均設立分站正式通車概售三等票每站每位大洋三分 
來函 
[莘莊鎭商會來函]  
　　敬啓者本月四日貴報載莘莊鄉民與警探衝突一則核與事實不符查莘莊警所於五月二十三日據探警吳錫泉報告朱壽昌在本鎭河南拾裝舊磚當經該所傳朱到案嗣有米商吕靜濤將朱保出一面派警調查詎吳錫泉出所後被朱壽昌等多人扭住肆毆幸經崗警前往勸阻隨將兩造帶所嗣該所一再派警向吕傳朱而朱避匿不到該所乃將吳錫泉送請松江縣警察所依法核辦此當日之事實也應請更正以昭核實莘莊鎭商會啓六月九日 
雜評一 
[今日之對外問題（默）]  
　　今日之外交爲最重要之時期也魯案之提交國際聯盟如何籌備進行以逹我爭回目的此一問題也俄日之議和與我有重大關係應如何確定對俄方針弗令坐失時會此一問題也英日之續盟與我關係亦甚密切應如何對付使雙方承認我尊重主權之主張不致空有此一番宣言此又一問題也此外如對於德奥匈之如何復和新設諸國之如何通好及戰後國際間與我有關之種種事項應如何設法進行勿落人後蓋其間問題亦甚多矣乃我國旣無外交負責之人而所謂當局者復擾擾於國内無謂之和戰置此等重要問題於不顧一旦時機過去外交失敗尚有力以圖補救耶我國民勿再漠視之也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[孫中山反對英日續盟之外訊]  
　　字林報云孫中山氏昨與字林報訪員言及英日聯盟事孫氏表示其反對續盟之切實意思華人對於凡各舉動足穩固日本在太平洋之勢力及可使日本易於續行其現有之政策者莫不抱疑慮之念孫氏之反對英日續盟蓋即從華人觀察點而作也孫氏於字林報訪員問話後即日余極力反對英日盟約之賡續訪員問曰何故答曰因有害於中國也日本施行侵略計劃時英國何以願意扶助之乎英日第二次續盟後朝鮮即脫離中國而亡華人意見盟約苟延至第四續或第五續時中國亦將不保但吾人必奮鬭以拒之也華人無一不反對日本苟英日盟約再行繼續吾人亦亦將反對英國訪員問曰華人多抱此意見否答曰然不過未公然表示如余所爲耳訪員問曰據君之意應以何物代此盟約答曰此非余所知但須英國自决之也英日盟約實有損於英國此約每次繼續中國輒有犧牲朝鮮去矣滿洲亦踵其後塵如此約再繼續不已則中國亦將隨之而去届時吾華人不得不出以奮鬭日本以印度爲獲取盟約之具英國本以俄國爲慮但今日俄國已亡故英日盟約無繼續存在之必要苟謂日本無盟約之朿縛可加害於印度則試問中國苟爲日本所支配日本不將更能茄害於人乎中國爲篤愛和平之國家何不以中國爲日本與印度間之緩衝國乎英日兩國皆爲島國彼此利益終必衝突日本現擬握有中國煤鐵油之天然利源與其人力庶可固立於亞洲大陸日本旣償此願時英國將無甯日矣訪員曰日本或能支配太平洋但及此而止孫氏答曰凡支配太平洋之强國即能支配全世界日本全力苟遍及於太平洋則將殖民於澳洲取坎拿大爲外府管轄南斐而予印度以獨立矣訪員詢以應否以中英盟約代替英日盟約孫曰攻守同盟之約中國或未能多所貢獻惟中國得英國之助則可以商務與甯靖爲貢獻也中國安靖則可爲印度之良好範圍而使之亦歸於安靖此非細微事體蓋印度境内革命黨常向中國境中革命黨徵求意見也 
[王揖唐與西報訪員之談話]  
　　昨字林報大陸報皆載有北代表王揖唐氏之談片兹譯字林報紀載如下字林報云和局希望甚佳國内和會不日即可開議此北方議和總代表王揖唐氏之意見也昨王氏語字林報訪員謂苟日内不發生嚴重之糾紛或岑春煊政府少數黨不從中作梗則和會不久定可在德人總會開議訪員詢以其所認爲西南軍政府之眞正議和代表者爲唐紹儀乎抑爲岑春煊新近任命之温宗堯乎王答稱北方承認唐紹儀唐本爲西南所委任迨唐與其他政務總裁會同發表宣言書後岑始免除其職岑與唐友好時以唐爲總代表迨鬧私見時則又罷免唐職其實岑不應縱其個人私事牽涉國家和局也且陸榮廷刻在廣西恐至今日尚未知唐之免職焉况温宗堯在　滬時尚任浦口督辦之職迄今仍然雖曾呈遞辭呈然北京並未准之温之赴粤直抛棄其職耳訪員問曰西南政府如何答曰今已不復有西南政府之存在舊國會贊助在滬四總裁在實質上言之廣州已無政府廣州旣無國會尚何有憲法政府之可護今舊國會議員之留粤者不足全數十分之一訪員問曰君擬如何開和會乎公開乎抑密會乎王答曰此爲余與唐氏在非正式會商時所當討論之事件和會議事程序有務從短簡之必要僅提議重要事項至於次要問題則俟國家統「後由政府解决之訪員問曰君以爲湘事如何答曰此僅爲局部事件和會不討論之訪員問曰裁督問題君意若何聞君赴杭半因與盧督討論此事然否王答詞中盛稱盧督謂盧與他督不可概論盧注重建設事業以利國家如建築軍工路與浚浦事即其一證盧之目的不在沽名而在眞正建設此誠爲高尚思想但其計畫之實行則全賴政府耳訪員問曰君自杭州返滬後會見唐紹儀否答曰尚未見之但冀於此後數日内與唐會晤俾預備和會之復開訪員問曰徐總統不願君與唐紹儀議和之說果可信否答曰此說完全虛妄毫無根據岑黨數人在京運動欲使北京人士不信唐紹儀代表南方故散佈謡言致報章有此消息實則岑黨之謀已失敗矣云云字林報訪員昨晤見岑春煊在滬代表章士釗詢以上海昨傳温宗堯要求唐紹儀交出總代表印信之說章稱渠未得此消息 
[第一批赴滇議員啓行]  
　　舊國會議員决定赴滇後經各省籌備員分途籌備至昨（十一）日始有議員王宗堯楊大實等七人乘太古鎭安輪船啓行是日下午三時並由籌備員在愷自爾路通訊處開會决定籌備員之任務當俟議員到滇後開會之日爲止云 
[民食問題之昨訊]  
　　内地存米之調查昨據米業各行家消息謂邇來米價奇貴内河各産地存底亦應明晰實數方能來源不絶兹查南帮蘇州同里·青浦·珠角·松江·平湖·嘉善等處共破糙粳白米等約有三十萬石而北帮之無錫·常熟·崑山·唯亭等埠所存糙粳白米亦有二十餘萬石惟前被一般奸商收買出口故有此現象此後如官廳處置有方照常流通則尚不致有乏食之虞云 
　　本埠存米之遷運滬地米業商人及業外錢莊帮中之墊欵者去冬組織公司購買白米存放浦東華洋商各棧房目下尚有六萬數千包日來本地官廳及紳商鑒於米貴調查存底勸告脫售若輩以此價尚未滿足於前日起特雇駁船七艘將存在華商棧房内之米連夜裝運遷放楊樹浦一帶洋棧房以免浦東内地爲人于涉又蘇州河一帶自垃圾橋至杉板廠止各洋棧中所存白米亦有三萬餘包扦出様米後業已成交若干故近日來源不多卽以此項貨爲之應市云 
　　省内米糧照舊流通上海縣公署昨接江蘇督軍省長第二四三五號訓令云據上海總商會電稱據上海北市米行公會函稱據同業報告各處米客來滬傳述内地如崑山常昭蘇錫等處皆禁米出運其已裝船者被當地人民阻止並聞蘇州裝車之米曾經追回致近日滬市飛漲現查滬地存米僅敷旬日照此現象非特市價飛漲無已恐滋意外事端請電呈督軍省長轉飭各縣勸導該處商民照常通運並給領護照迅派水警護送到埠以安人心等情查禁米出省迭奉鈞令當此米價翔貴自應准予嚴禁以維民食至本省以内當可照舊流通不分畛域據稱前情理合具電轉呈仰懇鈞署迅予核示惟裝運出境之後應如何防範以免弊混出省之處仍候鈞裁等情據此查蘇米禁運出省係爲條約所朿縛兼因防止國外之輸運爲一時萬不獲已之舉若因防止外運禁及省内流通勢將此縣不能運至彼縣甚或城鎭鄉村亦復疆界自分尚復成何事體合行訓令該知事遵照嚴禁私運出省並不准囤積居奇對於本省以内各縣購運米麥除松江銅山崇明三縣有特别情形應憑各該縣護照方予購運外餘仍照舊流通至對於出境之米應如何嚴防偷漏出省以杜弊混並各體察地方情形辦理先將遵辦情形具報云云 
　　演劇助糶議定辦法近者米價騰貴天蟾舞台主人等發起於十三十四十五晚演劇三夜助辦平糶於前晚在一品香會議辦法已誌昨報兹悉是晚擬定辦法如下一前後台開支歸許少卿擔任不須扣除所得戲資悉數歸公二所有此次演劇廣告援紅十字會告白例請由各報館盡義務或酌收半資三戲館中招待由花界姊妹組一贊善團輪流擔任四戲場中優等包廂紥成花彩每間二百元散座每劵一元概不另行募捐五除天蟾舞台藝員而外另有著名客串及盲啞學校生徒之表演前夕經衆議妥衆皆樂於贊助有認訂包廂者有認銷劵者計訂去包廂已有二十餘間而戲劵已銷去八九千張云 
　　扣留俄船米糧三紀日前江海關查獲俄國商船所運米石一事曾經稅務司會商姚監督將米悉數扣留在案昨上海地方自治研究會特用快郵代電致江蘇省公署等請將是項米石撥充上海食米平價局爲平價之用原文如下省長軍使鈞鑒江海北關查出俄船私運出洋米石九千包驗係長江等處所産並非洋米業經稅務司扣留在案應請鈞署援照滬杭車站扣留私米二車成案電令海關監督知照稅務司將此米悉數充公撥交上海食米平價局以濟民食而儆奸商貧民幸甚上海地方自治研究會蒸叩 
　　運米溢數查出充公華商源豐號由九江報裝江裕輪船食米三百五十擔八十八斤運送吳淞口經賴稅務司查明該項食米實有四百擔零六十斤已將多出之米提出充公并報告姚監督備案 
　　軍米停止改辦麵粉吾國機製麫粉本祗敷國内之用近自南洋各島向吾國採辦動輙數千噸現尚源源不絶以致各廠至舊曆八月底所出之貨均已定完故麵粉亦在缺乏昨聞有邊防軍因蘇省禁米出口所有定額軍米全恃源源接濟一旦禁止兵食有關電飭該採辦員改採巨額麫粉換照運輸等因聞某機關對於轉照一層須請示核准方能允行云 
　　旅滬人又請放米浙江旅滬學會昨致南京電云南京李督軍督長鈞鑒迭接杭州諸曁商會來函以内地食米缺乏派人前往皖省採辦車過楓涇被扣全浙人民聞風惶駭查運米洋本干例禁而内地流通向無阻遏該米旣據杭州諸曁商會來函備本處平糶之用其非出洋可知即無扣留之理由况所運之米業經調查明確係贛皖所産者居多數爲特電懇迅飭釋放不勝迫切待命之至浙江旅滬學會叩　 
[麵粉漲價之預測]  
　　本埠麵粉交易所内因本月初以來米價頻漲麫粉亦爲我國北省民食所必需故連日粉市交易每日多至六七十萬或四五十萬人心步步趨高現聞産麥各地來信江北徐淮等處本年收成歉減無錫江隂蘇浙各處新小麥市價亦貴以故各廠現粉僅敷解預售期貨現貨不肯售賣於是昨日五月份期粉最高之價每包售開二兩零七分二五聞現在北省需買甚急預測麵粉之價行將步步增漲也 
[昨日金價忽跌]  
　　連日先令逐漸短縮致金價頻漲詳情均見前報乃至昨日鎊價忽長兩辦士大條近期長二辦士七五遠期亦長二辦士半以致標金價忽跌上午最小至二百三十四兩下午最小至二百三十五兩據該業中人言恐今日大條尚須續長金價或將續跌云 
　　文滙報云過去一星期中滙率大跌但至今日則已迅速恢復日昨結價聞有低至四先令四便士者今晨開盤價爲四先令九便士逾一小時後結價升至五先令二便士 
[銀市報告]  
　　中美新聞社譯友華銀行十一日報告云昨日倫敦當地銀價漲二又四分之三辨士遠期銀價漲二辨士半紐約銀價八角七分紐約倫敦滙價三百九十三元此間開市時金鎊價四先令九辨士金元九角三日金五五又四分之一市面終日穩固華人投機者賣出甚多午後金鎊金元交易價皆漲商人方面重售出甚多香港市面晨間亦强固午後漸見轉動行情略跌但收市時仍穩固紐約倫敦銀價一二日内必再增漲惟此間匯價則不至再漲云 
[棉市報告]  
　　中美新聞社譯美盛公司一星期棉市報告云上星期華棉市面較活動本地紗廠多有購進惟一般紗業中人則取旁觀態度産棉區域天氣良好北方久乾雖阻礙收成但以後如卽有合宜天氣則收成必佳好紗要求頗活潑次貨市面則略疲滯今年收成之畝數可與上年相彷産棉旣旺價必不昻棉紗市面穩健紗廠已定購新貨數批印度市價極强固較此間高百分之二十匯價旣跌内地存貨日少預料紗市當日有轉機也利物浦市價中等美棉十月分交貨者二四·二六辨士紐約市價現貨四十元印度市價四百四十元羅比華棉出口之數自去年九月分至本年六月共三十三萬二千三百三十包 
[貨物轉口展限之海關布告]  
　　江海關稅務司昨發第九百四十五號布告云爲布告事現奉總稅務司令自本年六月一日起至八月底止凡有轉運土貨已在原出口岸報明轉運外洋者報關轉運日期准限四十五天免納展期費銀等因奉此合亟布告仰華洋各商一體知悉特此布告 
[茶商公所復總商會函]  
　　陳明毛茶困難情形 
　　上海茶商公所昨復上海總商會函云接奉大函内開奉農商部訓令等因敬悉竊查敝業毛荼係洋莊凈茶之原料産自贛皖湘鄂浙等五省其種類有毛尖·香片·龍井·武彝等名目大抵在峯巓最高之處所産者最爲名貴以物品精良而採取艱難也歐戰發生洋莊凈茶銷路停滯而敝業之毛茶亦幾無人顧問矣和議告成洋莊淨茶逐漸發動敝業各同行感受痛苦已歷多年至是咸思恢復舊觀以冀挽回於萬一詎知各同行躉積之貨雖多而銷路仍未起色各同行大都資本微細轉運頓覺困難欲求脫卸自不得不零星拆售或轉銷内地各埠其竭蹶之情形誠有難以言語形容者加之産地正稅按照洋莊淨茶之例八折完納（按洋莊淨茶之價格與毛茶相比較毛茶不過十之二三耳）貨本微而完稅重似敝業之毛茶受虧太甚近者政府對於洋莊淨茶一切稅則概予豁免獨吾毛茶不與焉夫敝業毛茶與洋莊淨茶名目雖或有異而原質則同况毛茶成本較之淨茶爲廉淨茶旣得享受免稅之利益毛茶亦應同沾方爲平允否則成本愈加愈重山客相戒裹足敝業各同行營業日趨冷落實有不克支持之勢矣茲奉前因是農商部對於商業物價以比較之法圖整理之方具見關懷國計民生之至意所有敝業毛茶之實在困難情形及種類價目表謹依式　註相應函復貴會轉呈農商部鑒核至紉公誼 
[粱燒酒業公會開會紀]  
　　本埠南北市高粱燒酒行同業組織公會選舉新閘同福永酒行吳志榮爲正會長閘北裕泰豐酒行朱厚甫爲副會長已誌前報茲悉該會爲南北同業到會便利起見已遷設於南石路景和里前日下午四時開第二次會議正副會長均列席報告夏曆四月十九日第一分棧經理王修庭接二區烟酒公賣局劉局長令文撤委着於陽曆六月底將未用之單照點交與程兆魁於七月一日起歸程商接辦等因查公賣稅開辦時經謝前局長禀准財政部上海一埠因有租界關係徵收稅欵極感困難故部定章程公賣稅歸租界殷實同行承辦今届加認稅額攘奪粱燒酒公賣稅之程兆魁向爲某業掮客旣非吾等同行亦非殷實商人其爭辦目的無非圖利承辦之後難保不於定額之外横征暴歛苦累我商人况規定公賣稅値百抽十二粱燒酒來貨高低不一價値亦因之而異程兆魁對於酒貨完全爲門外漢何能鑒别優劣定稅收之多寡將來吾業勢必要其苛勒留難後忠不堪設想願吾同業急籌抵禦之策以謀自保鄙見與其將來受額外苛勒之苦楚不若忍痛須臾照其認額仍歸吾同業承辦營業方面免受擾累是否有當尚候公决云云報告畢各會員相率討論僉以上海一埠部定章程旣認爲特殊區域此項公賣稅應由租界殷實同行承辦官廳不應違反或案祇圖加額不恤商艱目前爲自救起見惟有照程商認額辦理呈請宫廳收回成命倘官廳批駁不准望吾同業堅心一致再籌第二步辦法衆會員全體贊成旋卽散會 
[南京路商界聯合會開會紀]  
　　討論滙價大跌之救濟辦法 
　　主請總會會同英美商會設法維持 
　　南京商界聯合會於昨日下午四時開職員會當由潘錫範主席報告最近滙價大跌經營洋貨者旣遭定價飛漲之虧復受先令低落之害爲此擬請諸君討論妥善救濟辦法次由余華龍起立謂此事非本路一隅之限制乃關係於全埠應請總會會同商業團體設法討論陳勵青謂滙價大跌將來市面危險非獨華商受虧即洋商亦大受影響長此以往何堪設想應急函請總會會同總商會及英美二商會共同討論設法救濟以善其後全體贊成散會時已鐘鳴七下矣兹將該會致總會函錄後逕啓者兹因匯價大跌定洋貨者旣受定價飛漲之虧復遭先令低落之害長此以往若不設法維持將來不但一業受殃而全埠中外商人亦恐大受影響前途危險何堪設想本分會於今日開全體職員會討論救濟方法表决請貴總會會同總商會及英美二商會設法維持事關大局請於明日開會時列入議案俾共討論云云 
[新閘商界聯合會開會記]  
　　新閘商界聯事於十日七時開第二次全體職員會到者四十餘人會長胡鑑人主席謝憲峰紀錄（一）由主席報告總聯合會發起商業火險公司種種利益及進行方法本會爲分會之一亦當分任行之（二）爲調查納稅資格各路已在籌備本路應從速進行免落人之後當經岑炳璜·趙可成·徐愷君·岑岐聲·黃肇忠·略有討論表决幹事部及交際調查兩科共同辦理限日交會一致贊成（三）爲南貨公所接有匿名信蓋有本會啓事圖章查本會並未有函致該公所實屬有意匿名不勝駭異除致函該公所外特再聲明自後各界信件由會長蓋印方生效力經衆一致贊成末由主席宣佈職員徽章及會員證書因時間不及下期再議衆無異議一致通過旋卽摇鈴散會時已十一時矣 
[蘇議員奬勵私立學校之提案]  
　　預算案删去城東補助金之反響 
　　蘇議員陸以鈞等對於預算審查會教育查報告應行修正之意見書云頃見本屈預算審查會報告對於補助私立學校删去城東女學校補且金四百八十元以鈞等認爲無充分理由絶對不能贊同查城東女學爲上海私立學校中開辦最早之校所設美術專科確係中等性質圖畫刺繡成績最優並爲本省所需要合於補助規程第一條各項之規定此不應進止補助之理由一也且城東女學因經費缺乏無力維持前經本會議决省補助但爲數甚少旣不續議增加斷無中止之理省行政長官認爲有補助之必要故仍列入九年預算而無應即停止之說明蓋於補助規程第二第三第四各條並未違背此不應進止補助之理由二也以鈞等對於九年預算未曾參加意見於城東區區之數主張照交議原案列入是助本會奬勵私立學校之標準當亦諸君所贊許也提出人陸以鈞連署人黃申錫胡紹瑗徐承禧龐鴻淵屈嗣奎胡允恭馮世德龔滌瑕錢鼎奎張福增宋銘勳朱世瑾盛元音 
[考察歐美敎育後之紀載（續昨）]  
　　團員述美國敎育狀况 
　　（四）「阿爾巴馬省塔斯該基附近芮森士塔小學校」本校爲黑人小學有教室二其一爲一·三·六·三個年級之複式班其一爲二·四·五·三個年級之複式班有女校長一人男教員兼敎農業者一人女教員兼教家事者一人均黑人任之本日在校之學生共四十四人每年開校八個月每日授業時間自午前八時三十分至午後四時此八個月中如届農忙尚許兒童請假經費來源（一）黑人以外之私人捐欵（二）附近黑人所集之欵（三）公欵（含中央與縣）但公欵祗供教員薪金之半新金數目校長五十元男教員八十三元女教員六十五元本校爲改良鄉村學校之模範小學所注重不僅在讀書識字尤在與兒童以種蔬侗蓄木工家事等相當之知識及技能以供生活上之需用家事課程之分配星一爲洗濯治炊星二爲補衣與治炊星三星四爲縫紉與治炊星五爲收拾各種什器與治炊别有教員臥室及食堂以練習整理家庭此食堂兼充縫紉室内備縫紉機臥室兼誽客室每二週必開兒童母　　親會一次學家事者共二十人家事教員於教授事科以外必時至兒童家庭視察家事狀况或不能即去則令生徒將在家所作成績携交備覽學校有附近田園以供生徒種植其種植多食物猪欄馬廐雞垤距校舍僅數武而手工場則方謀築云本校雖僅二教室在鄉村學校中規模甚備各地受其影響者聞頗不少參觀旣竣校長集全校兒童於一教室請本團予以演說同人畢詞乃再赴南因普羅維曼之鄉村小學參觀 
[游藝會中之愛國女學校]  
　　上海學生聯合會第一義務學校因籌欵維持故於本月十九日（卽隂曆五月初四日星期六）午後假座靜安寺路夏令配克大戲院舉行游藝大會聞是日愛國女學學生分會擔任者爲單人舞及該校新編之啞迷劇劇名木蘭從軍其中表情姿勢殊爲優美前次該分會開會時曾一度試演頗受來賓歡迎此次因爲義務學校籌欵故願再演一次云 
　　愛國女學生單人舞攝影 
[各公司輪船消息]  
　　三北公司本日由福州開來之寗興輪船其進口貨以茶葉爲大宗次則魚翅海參以及桂圓藥材等項 
　　寧紹公司之甬興輪船亦從福州開來裝載來滬者爲大批木板 
　　太古洋行經理藍烟囱公司之派陵號輪船前日在吳淞口擱淺現貨物雖已出清而修理尚未竣工原定十三日開行刻以修葺不及尚無開船之期 
　　大來洋行之（Tancred）近亦在吳淞修理故十號閧赴美國之期已改爲十五號矣 
　　昌興公司之蒙抵格爾號明日（十二號）到滬後當日即行開發該公司已備有小輪在新關碼頭於上午九時運載旅客至吳淞換船 
　　福來公司之（West　Himrod）本定今日抵滬頃聞該輪在日本因裝貨稽遲故不能如期到申大抵須展延一四日云 
　　法國郵船公司之包島司（Porthos）日前在日本因稍有損傷故延期六日修理今已得來電謂本月二十四號上午九時定可駛抵吳淞云 
[華商電氣公司交流電機已到]  
　　華商電氣公司所用電機本係直流電發出電汽不甚明亮且不敷用戸之用因特往美國購備新式交流電機 
 
 
 

Page 11

 
 
一具已於日昨運到該公司現正督飭工匠趕將棚内電線裝添一俟工竣即可招用戶添裝燈盞其機可供十萬盞燈之電力且光明遠勝於直流電機云 
[滬杭路近事三則]  
　　止售莫干山聯票滬杭甬鐵路每日往來拱宸橋及莫干山之汽船昨（十號）忽損壞不能行駛以致購有莫干山聯票之旅客無輪可乘除由該路派駐莫干山專員電請車務總管速派機匠趕往修理外並電各大站先將莫干山聯票止售請各旅客由拱宸橋改乘駁船前往一俟修理竣工再行電知 
　　客車抵滬失時昨日（十號）滬杭甬鐵路杭來之一百零七號四等車原應於下午五時四十分到滬直至下午九時始到其遲到原因係由邇日杭段各站掛出之繭車擁擠機力不勝益以各站解掛車輛頗費時間以致逾時又由松江車站扣起以讓杭來時特别快車先行又在莘莊車站等候赴杭之夜快車交會一誤再誤以致到滬遲至三點餘鐘之久 
　　更訂沙石運價近來杭之南星拱宸等處裝運石子及沙來滬者爲數甚夥滬杭甬鐵路車務總管特訂定此項沙石運費飭令各站遵照特價如下（石）由閘口南星或拱宸運至上海南站或日暉港每三十噸運費十六元由南昨閘口或拱宸連至上海北站或麥根路每三十噸車十八元由拱宸運至吳淞每二十噸車二十元（沙）由拱宸連至上海北站或麥根路每三十噸二十八元由拱宸運至吳淞每三十噸三十元准自十號起實行凡以前關於石子及沙之運價一律取銷 
[紹興族滬同鄉會徵求團消息]  
紹興旅滬同鄉會自發起第二次徵求會以來隊長隊員四處奔走介紹會員甚形踴躍現定十三日（卽星期日）下午二時借黃浦漢前德國總會開隊長隊員聯席會其開會秩序（一）振鈴開會（二）報告徵求會經過情形（三）杜其能女士鋼琴奏（四）蔣觀雲經子淵演說（五）餘興（朱織雲幻術）（六）茶點（七）散會又該會於昨晚揭算總分已得一萬零一百二十八分其前五名爲浙江隊二千八百五十分甘肅隊九百七十分奉天隊八百八十分貴州隊七百五十分廣東隊七百三十分個人分數第一裴雲卿五百二十五分第二顧文朝五百分王傑臣四百三十分李菊亭四百分傳德予三百四十一分 
[電請嚴懲刺斃龔淑雲兇犯]  
　　皖籍黨人龔淑雲民國三年時在滬被探指爲龔振鵬拘入捕房存洋保釋候訊嗣遁之日本此次護法在閩粤一帶供職兹退職歸田就寗垣覔地建屋藉謀保養詎前日突有形似兵士者二人向龔告貸龔不允該兵士即拔刀向龔猛刺登時斃命龔之弱齡幼子二人狂呼警察得將兇手當時拿獲旅滬皖籍諸人痛龔氐無辜遇害特飛電寗垣當道請爲嚴懲電文如左南京李督軍齊省長警察廳長均鑒前南京總統府近衞軍副陳令龔君淑雲於歌日在城北龍倉巷寓所被害聞正兇已獲二名其一爲附近駐營兵士龔君息影邱園躬耕婦織遭兹慘變寃憤何窮務請於已獲者盡法處治未獲者嚴令緝捕以慰英魂而軍人命旅滬皖籍國會議員張秋白等叩蒸 
[匪徒沿途開槍三誌]  
　　閘北偵緝隊隊士張用浦在新民路一百間地方拿獲開槍拒捕之王興陳金煥解送警廳司法科訊無確供已誌前報慈悉王陳二人在押經劉科長派偵緝隊士輪流盤問王稱實名興發手槍係其已故胞兄之物此次來滬欲找住居法租界實康里五十五號門牌之民黨中人方某將手槍出售是日遭偵探逮捕連開四槍祗圖脫逃並無謀害該探之意故槍珠均向空處開放云云劉科長查得是日適有和議總代表王揖唐·軍政府總裁伍廷芳·由滬乘火車赴杭浙江督軍盧永祥亦由杭來滬恐王等另有别情已呈報徐廳長電呈盧督軍請示核辦矣 
[因戲試釀成命案]  
　　法新租界白爾部路常盛里第十六號門牌某織布廠工人齊桂雨任九兩人于前晚工畢後在門前納凉旋因戲謔互毆齊偶一失手將任之腹部毆傷任卽倒地齊猶以任爲詐帶令數人將任抬至廠中詎任傷勢過重延至昨晨身死當由該廠主王某報告捕房旋卽禀請中西讞員于十二點時蒞場相驗得任委係生前毆傷腹部身死着令棺殮當將齊帶入捕房候核 
[地檢廳私縱監犯案三誌]  
　　同案内又縱一名 
　　上海地方檢察廳私縱販運大宗土案内業已送監執行之要犯趙阿寗已由齊省長令飭高等廳派員來滬調查等情已兩誌本報兹悉此案趙阿寗等同帮共有十四人去年經上海地方審檢廳訊明判决各處徒刑十個月並科罰金各四百五十元復在原案載明皆不准易科贖罪字様迨此案發覺後連日經地方廳梅檢察長將與趙同伴之任生泉·唐金連等一千人犯逐日提案密審仍飭還押候示惟聞此案中共犯十四名除現押任等十一名再加私縱趙阿寗一名在監病死一名祇有十三名尚少一犯查係時坤榮據輿論傳稱亦出重賄得出現亦一併澈究云 
[汽車碾斃老婦續誌]  
　　豫通轉運公司送貨汽車夫楊金春開車經過滬軍營旁撞倒婦人張陳氏受傷斃命由屍子張玉樓喚警將楊拘送地方廳請辦並請相騐等語已誌昨報昨日午前該廳梅廳長委派許檢察官沈檢騐員等蒞場相騐屍子張玉樓禀稱江北人拉車度日住在此處草棚内已死張陳氏是我之母年五十二歳聾而且啞而且啞是日出外買物致遭撞死求察十二圖地保禀稱楊金春送貨汽車裝載鹹魚送往南車站駛至此處該氏呆立不動汽車往前啓氏又走致肇此禍問官得供卽騐得該氏委係被撞跌倒致死填明尸格令屍子備棺收殮候返廳提同在押之楊金春訊辦 
[摇繩索工人要求加薪]  
　　南北市摇繩索工人因米糧昻貴生計爲難要求增加工資已紀前報昨日有李春春周玉生等自謂摇繩索工人代表向各店主要求限至端節爲度如過節不加則一體罷工一面勸各工人每人出洋二角備作進行之用現正籌備一切 
[潮梅工廠在滬招股之進行]  
　汕頭潮梅工廠廠長謝直君來滬一節曾紀昨報聞該廠在滬招股曾由汕頭總商會公舉潮人吳梅珊爲招股專員偕謝君前來刻因旅滬帮中黃少巖李少庚郭若雨鄭淇亭等熱心贊助向潮帮各殷實勸認均允認定鉅額股欵日間即當在潮州會館開會歡迎謝吳二君并聞該厰所辦爲機織陶磁二業與南洋貿易極有關係資額五十萬曾經潮梅各屬認定二十萬南洋各埠認定二十萬如再有滬上潮帮熱心認股卽可足額云 
[再誌破獲塗改鈔票之機關]  
　　住居靜安寺路一千八百二十一號門牌之嘉定人李大生因將中國銀行北京之五元十元鈔票塗改「浙江」「江蘇」在市混用經靜安寺捕房包探夏廣林將李拘獲搜出前項塗改鈔票一束及通用鈔票現洋五百餘元連同李之姘婦王馮氏陳王氏一併拘解公共公堂訊供分别收押在案昨由捕房將被告男女三人解廨請究即據中西包探投訴明前情李襄讞得禀商之英卓副領事以被告代表律師未到暫緩開　判李與馮王兩氏仍分别押候訂期研訊 
[青年會音樂大會秩序]  
　　青年會將於本星期六（十二號）晚八時開音樂大會已誌本報兹錄其大概秩序如下（一）注昱廷君琵琶獨奏「淮隂平楚」「夕陽簫鼓」二大折子目有三十餘種之多（二）著名歌曲家豪立夫女女唱新歌（三）工部局樂隊三十二音具合奏「春遊樂」「好事近」「閨中怨」「生别離」「望夫歸」「相思引」（四）福建榕廬樂社閩樂十錦（五）鄭觀文君琴瑟合奏「歡鷺忘機」琴操「平沙落雁」共六段琵琶「新龍舟」梅特鈴用西洋樂器彈中國曲調尤臻特色崑曲「絮閣」（六）廣東羣賢樂部粤樂「柳如金」（七）少年宣講團游藝部合奏新薰風鑼鼓喇吹笙簫管笛無不齊全集古今中外音樂於一堂開海上從古未有之例舉聞入座劵已將售罄喜究音律者盍早前往 
[坤範女學演劇籌欵]  
　　梅白格路坤範女子中學附設之婦女義務夜校以經濟不敷特於今日下午假座丹桂第一臺演劇籌欵已由徐輔洲熊觀卿關炯之謝蘅牕姚文敷顧馨一　醴泉朱　鴻龎怡泰岑夫人等樂輸巨欵行後致送并悉今日所排戲目有王金元麒麟童王靈珠之龍譚寺白玉田郝振基之火燄山高秋顰之虹霓關侯益龍之激孟良等均係奸戲並聞今日尚有内容豐富之歐戰大事記一册隨票附送此書附有銅版照相數十幅俱係戰地眞相云 
[新場敎育會研究國語]  
　　敎育部國語講習所講習員顧潤章君前由都中返滬新塲教育會特修函敦請訂於舊曆五月十二日蒞會宣講藉資研究顧名素諳國語又在京列入正額講習此次南旋届期對於會員定能校正語昔發表教授意見臨時聽講員想必不少也 
[耶蘇敎自立全國聯合會預誌]  
　　中國耶蘇教自立會之全國聯合大會假定閘北長老會堂於六月二十八號開幕商議敎務進行之大計其議案招待佈置等項業由啓會籌備委員辦妥各處男女代表已經函報赴會者計省有十五省公會有百四十餘會云 
[孤兒院運動會預記（二）]  
　　龍華孤兒院定於今日（十二）下午二時起開運動會其會塲佈置業已就緒　工場出品·籐器·木器及國旗·草履並各科學業成績陳列一室請人批評此次入塲券共發出三千張該劵即爲火車來回票上南及龍華兩車站均派人招待其由汽車來往者警廳允免騐照會兹將其預定秩序錄下一摇鈴開會二奏樂三主席報告四二分間柔軟操（男女生）五五十碼賽跑（選手）六獨足競走（男生）七柔軟操（女生）八跳高（選手）九迴文操（男生）十二百二十碼賽跑（選手）十一彈腿（男生）十二循環舞（女生）十三撑高跳（選手）十四拔河（選手）十五稚步操（男生）十六跳遠（選手）十七疊羅漢（選手）十八四百四十碼賽跑（選手）十九優秀舞（女生）二十不倒翁（選手）廿一國技（畢業生）廿二武術大觀（武術會）廿三奏樂謝來賓廿四散會廿五茶點廿六參觀 
[普益社之德育演講]  
　　大東門外青年普益社定於本星期日晚（十三號）七時半請會紹賢演講金錢之魔力晚近社會多重金錢輕視道德此必有故請往蒞聽曾君之演講則必憬然悟矣 
[派員監攷福建飛潛學校畢業]  
　　福建海軍飛潛學校甲班學生本届畢業定期六月十日舉行考試以便畢業給　曾由該校張校長呈請海軍部懇請派員蒞校監考當由海軍部薩總長令飭本埠海軍司令公署派員前往藍總司令奉令後當派駐閩之海籌軍艦艦長命家驊就近前往該校監考並令將試題及試騐成績呈報到署以便轉報海軍部備案 
[創辦寧紹義務公學]  
　　旅滬寗紹公民謝贊陶王哲夫黃公俠王遼藩等鑒於虹口地方向無義務　校而居住該處之同鄉率多勞動苦力執役於工廠者格於學費之鉅致令子弟失學深爲憾事兹特聯絡同鄉在虹口鄧脫路設立寗紹義務公學一所其學分爲减費免費二種庶工人子弟不致有失學之憾並查同鄉之在該處南洋兄弟烟草公司製造廠執役者人數不少昨由發起人等公具一函特致該公司請其贊助云 
[昨日公共公廨訊案紀]  
　　昨日上午公公廨第四庭由張襄讞及美丁副領事會審之案如次（一）「蔣鶴春訴韓阿賢售屋不遷不將方單交出案」函已判决押遷兹被告之姪延律師到堂聲明該方單係伊祖父遺産現在伊手不屬被告有人證可以作證「結果」改期再核（二）「王滄洲訴鮑淮養陳輝廷王喬生將損壞汽車混售請追還車價銀一千五百兩案」先由原告代表律師起述案情並據王滄洲投案訴稱去年十二月初十日據施彩堂來謂長豐麵粉廠欲購一儎貨汽車伊之妻舅鮸淮養有此項汽車出售價須一千五百兩託我向該麫粉廠經理介紹我允之並定於十二日同往中國汽車公司内看貨届時　去改期十四日至十四晨施又來謂該汽車係新造保用如不要鮑將另售與人我即代墊車價莊票銀一千五百兩交施乎收由施給我收條及出貨單迨往見車旣非新造而機械亦壞不能開駛等語繼由瞎子施彩堂上堂盡明介紹購車始末情形並承認伊曾得倜金又由中央汽車公司經理西人牛濮等到堂證明該汽車確不適用若必儎貨行駛則殊危險云云復由被告代表律師向以上各人逐一盤詰至午「結果」改期再訊 
　　又午後第四庭山俞襄讞及美約副領事會審（一）「富遜安訴王問梅不理擔保曹蘭生所出期票銀三百兩案」前已判决限被告於兩禮拜内償還否則須王賠償兹據原告律師到堂陳明曹未償還要求着王速賠而王則延許理律師到案要求寛限「結果」寛限曹蘭生於兩個月賠償清楚（二）「馮步雲訴沈根根不理代賠及借欵銀四百零三兩洋七十四元案」原告不知去向由其代表律師到堂要求無期延期被告代表律師堅持反對「結果」展期一個月如原告逾期不到准將案註銷（三）「代倒閉增美木行理債之吳麟坤訴夏城樓等不理借墊各欵案」被告無一到案延一許理律師到堂要求改期原告代表律師聞語極端反對「結果」再展期七天如被告仍不到案准予缺席判决（四）張榮林訴韓榮聲定購棉花到期不出請追損失案」據張偕其代表許理律師上堂陳訴定時花價每擔三十二兩到期被告不將貨出去而花價步跌致原告受損失銀二千零三十一兩二錢五分除收其定銀一千兩作抵外其餘受損之數請令賠償等語被告亦延律師向張盤駁一過時届退庭期間「結果」改期再訊第一公堂排有由陸襄讞及俄麥副領事會審俄人麥肯伊凡里口司基訴某小錢莊主金記不洽賣魚　金一百七十五元又俄人萬夫人訴德人雷脫賬欵糾葛兩案届時被告不到未曾開庭遂由檢察處通知兩案原告改期再訊 
[昨日慈善副劵開奬紀]  
　　昨日慈善副劵在久大碼頭利濟舊址内開奬上午九時起至十二時竣事開出五大奬　碼如下頭奬一萬二千一百六十五號（本埠大利元）二奬三萬六千六百六十一號（本埠廣萬源）三奬八千五百八十號（本埠善利全）四奬四百三十一號（本埠廣萬元）又四奬二萬三千五百十六號（本埠萬有源）五奬三萬三千五百八十一號（本埠瑞源）又五奬一萬九千三百七十六號（杭州仁裕又五奬七千三百四十號（漢口中行）又五奬一萬八千九百零五號（本埠廣萬源） 
[賭案與華探被控索欵案併訊]  
　　周阿芳延律師在公共公廨以刑事起訴閔行路捕房華探王少廷詐欺取財違犯新刑律第一百四·及三百五十八兩條業由該捕房將玉帶案諭存三百元作保候訊旋該捕房又查得周阿芳與破獲漢璧禮路一千零五號門牌賭窟一案有關亦將其拘案准予存洋保出與王探案併訊等情已紀本報兹悉此兩案發生原委緣周阿芳於五月間邀同高長生顔阿品等在漢璧禮路一千零零五號開設賭場當捕房派中西包探往拿時王探亦在派往之列其時周阿芳已聞風先遁故祗獲高顔二人判决高押一月顔開釋着緝提周阿芳究辦乃王探於五月十七號用工部局包探名義向周索去欵項故周控王少廷詐欺取財王旣被控周之開場聚賭行賄等行爲當然畢露以是兩案遂成連帶關係昨晨捕房傳齊人證將王周兩人併解至第二刑庭請訊先由周阿芳上堂站於原告地位訴明奉諭票提我之後被告王少廷即至某案館與我接洽令我出洋二百元伊有能力可將提票撤銷我因伊是包探故而信任先給伊洋三十元旋找與洋七十元又給與其夥瑞生洋十元當接洽時有浴堂堂倌及徐趙兩人並捕房繙譯某甲看見等語復由被告王少廷之律師向周駁詰良久並與原告律師辯論語因時已過午承審官陸襄讞及英包副領事宣諭退庭王周兩人仍交原保候補傳人證另行訂期研訊 
[巡捕索取陋規之懲革]  
　　在虹口閔行路捕房充當一各三百三十六號巡捕之清江人錢平義於本月八號午後以巡捕資格向吳淞路一千零五十四號門牌茶館主婦陸張氏索取陋規後至十號午後又向源昌路五十七號門牌江和尚索取被江鳴由二百二十三號印捕將錢帶回由捕頭派華探譚鳳池西探康仇調查屬實禀經麥總巡將錢捕卯名斥革昨解公菜公廨請究先由捕頭及中西包探並二百二十三號捕印相繼上堂禀明前情將在錢手中取出之陋規洋一元呈察次據江和尚供因病吸食鴉片被告以我開燕子窠初次被索去小洋四角二次又來定要一元我乃將洋一元用剪劃成紋路交其取去我尾之至西華德路始鳴捕拘獲云云又由婦人陸張氏偕證上堂證明被告曾兩次向伊索取陋規予以五角定須一元未遂其欲竟被朦禀捕頭誣我茶館賭博違章云云質之錢平義不認被控案情陸襄讞核供商之英包副領事以證據確實判决錢押西牢兩年以儆 
[寡婦失洋之追究]  
　　寡婦王錢氏家居小南門外南張家弄向以女紅度日歷年積蓄約六七十元藏諸棉絮之中前日命女往取忽失所在氏四處找尋旋在比隣屈阿根處抄出原贓雖不完全然起出之五元鈔票上書王太太字様的確原贓急向根究屈反糾衆向氏拆梢一時激動衆隣公忿報告巡警將屈連贓票等一併拘送一區一分所移送地方廳昨日午後經檢察官提案預密之下判屈收押票洋存案正錢氏回家候究追餘洋辦理 
[程善本爲女呼寃]  
　　程善本投上海地方檢察廳狀稱蘇州吳縣人現住本城天燈弄四十二號門牌有女順美年十九歳前曾憑媒許與劉泉孫爲室於今年二月十三日成婚十九日我女在夫家斃命當時人言藉藉咸謂遭伊姑劉江氏並泉孫等母子虐斃或謂我女服毒自盡等語其時商人聞悉向論即經親屬出外排解草草棺殮了事但我女死後至今雖爲日已久然訪諸輿論衆口一詞實被女姑凌虐致斃因此來案起訴請求派員開棺相騐以雪沉寃云云梅檢察長據禀後論候查明辦理 
[池浜橋東首火警]  
　　前晚九時許公共租界新閘路迤西池浜橋東首陳姓家不戒於火霎時冒穿屋頂經救火會得悉立驅皮帶車馳往澆息延及比鄰燬去房屋兩間 
[兩巡長因戲衝突]  
　　南市一區一分駐所第三棚一等巡長王子衡第四棚二等巡長許澤民於副日午前出外查崗時在公義碼頭永貞里口彼此路遇初則戲言相謔繼則惱羞變怒王巡長突將所持之佩刀向之亂砍適有巡邏警察梁某經過其地上前勸解不料誤傷梁之左手掌許則被王刃傷手臂血流如注觀者畢集後即互相到所宋署員聞悉之下詰得雙方起衅之由甚爲卑鄙當將兩巡長一併斥革申解警廳請爲懲戒梁警則送至某醫院敷治 
[秘密出售煙土之破獲]  
　　公共租界廣東路六百零四號門牌已奉禁閉之郭源茂土棧仍秘密出售烟土被總巡捕房捕頭偵悉前日派令中西包探協往搜獲新新喇私土十餘隻並重二兩之私土數十包及天秤器具等物連同棧夥廣東人郭耀一併帶入捕房昨晨解送公廨即據中西包探上堂禀昨前情並將起獲烟土呈案訊之被告延律師到堂代爲辯護經李襄讞核供商之英副領事諭郭交二百元人洋並保候展期一禮拜訊核 
[私帶煙土之科罰]  
　　粤人李和日前在外埠私帶煙土若干斤乘輪來滬船抵法租界招商碼頭後李即挾土登岸正欲雇車爲捕查見將李拘解法捕房昨解法公堂請究先據捕頭上堂稟明前情並將烟土呈鑒詰之李和供此項烟土實係朋友託帶餘供支吾中西讞員判着李罰洋二百元充公烟土銷燬 
[擅開汽車疾馳之科罰]  
　　河南人袁伯貞曾向工部局領取開車執照未經允准前日在四川路擅開七百二十四號汽車疾馳幾肇禍端被總巡捕房捕頭黃查見當令一百七十三號印捕將袁連同汽車帶入捕房昨解公共公堂即據黃捕頭上堂譯訴前情請究訊之袁伯貞延律師到堂代辯中西官核供以袁擅自開車在熱閙處所疾馳實屬不知利害判罰洋二百元充公示儆 
[擲包匪徒各押兩月]  
　　擲包匪梁華·朱老四·陶老三·韓長慶·等四人日前在法租界大馬路施其故技圖驅鄉愚銀洋適被包探苗永興查見將梁等四人一併拘獲並在身畔抄出布包等物帶入捕房昨解法公堂請究先據該探上堂禀明前情詰之梁等供詞推諉中西官以證據屬實豈能推諉着各押西牢二月以儆 
[行竊與銷贓並儆]  
　　竊賊杜小寗波馬金雲兩人日前先後竊取法租界唐文藻家之棉被並華界沈香生古玩店之古玩等物價値頗巨後杜等即將贓物售與蔣法宣家現爲法捕房包探楊振富高阿大偵悉將杜馬兩竊拘獲吊出原贓帶入捕房昨解法公堂請究先據該探等上堂禀明前情繼據原告等上堂投訴被竊情形又據華界官廳飭派包探投請移提訊辦詰之杜馬兩人供認行竊後銷贓與蔣法宣不諱蔣法宣供係民人代爲銷售不敢收贓中西官判杜馬兩人各押西牢二月蔣押二禮拜以儆期滿交内地官廳帶去訊辦 
[攫物匪徒押二年]  
　　吳阿根前在北河南路景興里弄内徘徊窺探被捕拘解公共公廨諭令押候查究在案昨由包探王桂生查明吳曾先後在愛爾近路·西華德路·北浙江路·百頓路·唐家弄等處攫取馬吳氏·陳陸氏·蔣顧氏·俞張氏·王炳全等家小孩金銀飾物因傳齊失主將吳解請中西官質讯之下判押西牢二年期滿逐出租界 
[舊傭騙飾之押儆]  
　　周天寳前在法租界周阿根家爲茶房於上年間停歇日前周天寳至周阿根家以游玩爲由乘隙將週歳小孩抱出以銀質鍍金項圈將小孩頸内所戴計重二兩餘之金項圈掉換每仍將小孩送回旋即持至法租界小東門外方九價銀樓兌去得洋六十餘元化用現爲法捕房包探顧三寳偵悉將周拘獲當在身畔抄出現洋十六元餘洋均已用去吊出原贓帶入捕房昨解法公堂請究先據原告上堂稟明被騙情形詰之周天寳供認騙飾不諱方九霞遺夥投稱商人店中乃係照市價收下並無不合請核中西讞員會商之下判周天寳押西牢二個月以儆原贓着原告繳本領去 
[誌謝]  
　　新婦女雜誌第二卷第五號業已出版昨承該社惠贈兩册　此道謝 
來件 
[新中國直接國際貿易股分有限公司章程]  
　　第一章總則 
　　第一條本公司定名爲新中國直接國際貿易股份有限公司 
　　第二條本公司遵照公司條例在中國農工商部註册 
　　第三條本公司總機關設在中國上海國外則分設法國里昻一俟營業發逹再於國内則增設香港漢口津京及各省重要市鎭國外增設歐美各大商埠及越南南洋等處 
　　第四條本公司之共營業（一）本公司代辦及介紹各國工業展覽會賽會事件（二）本公司代理入出口各地賣買天然原料及製造品（三）本公司設化騐室調查部專事調查國内礦植物并代化騐分柝以指導提倡其新舊工業之用途及消路（四）本公司代理各國著名工廠機器物品并工業計畫工廠建設及擔任指導製造方法等期有實益吾國之工商 
　　第五條本公司營業期限自部批准立案之日起定二十年爲一期期滿之後繼續營業否用由股東大會議决之 
　　第二章股份 
　　第六條本公司股份總額定爲十萬元分作一千股每股一百元以上海通用銀元爲本位由發起人擔任招募足額爲止 
　　第七條本公司純爲華人資本組織股票用記名式不收外國人股亦不能轉售於外國人交股時應依照股書填寫姓名及通信住址并其簽字圖章之様式交本公司存查 
　　第八條股息週年八厘以交到股銀之日起算每届全年决算後經股東會通過定期憑息摺照付 
　　第九條本公司繳納股份銀分作兩次交付第一次須交股數銀百分之五十 
　　第十條本公司股份由發起人擔任一半先行籌辦一挨股份招足即行催收第一次股金完足後即開股東大會 
　　第十一條凡認股者無論認股若干均照本公司章程及通告書内所訂期限交足股銀倘有逾限不交者作爲無效若已交過第一期者則照公司條例第一百零九條辦理（未完） 
來函 
[閘北水電廠工頭來函]  
　　敬啓者日前報載閘北水電廠工人因米珠薪桂要求加給工資一事查工人等均係遵守廠規并無要求加工情事誠恐傳聞失實致滋誤會應請賜予更正不勝感激之至閘北水電廠工頭方全林等同上 
雜評二 
[投機心（訥）]  
　　國人最大之弱點即此投機心是也凡欲利用少數之財與力以博將來不可必得之大慾望者皆是也故今日一般人之所謂賭與夫商界不正當之營業政界不正當之運動皆由斯投機之一念而起然而我謂中國人之投機心尚不止此也當局對於國家大事亦每欲利用時機以成其投機之事業戰則以時機可乘而戰和亦以時機可乘而和故今日之和戰雖謂爲投機之和戰可也但試問世界之投機事業有能操必勝之算者乎 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒話 
[滬濱隨感錄] [  張舍我]  
　　裸體於大庭廣衆之間至爲失禮固不特不雅觀已也而吾國人喜裸體已成習慣彼未受敎育之下流社會中人無論矣卽社會上認爲「體面」之商店中人一届夏日亦袒胸「赤膊」而恬不爲怪風氣未開之内地無論矣即以中國文明之中心點上海而觀察之亦不能不令人興歎也南京路一帶爲華人大商店集中之地予欲察此大商店中「赤膊」人之多少曾於去前兩年實行調查所得結果夥友絶無「赤膊」者只有五六家一二人赤膊者十餘家餘則殆皆赤膊者矣推求所以無赤膊夥友之故則以其店招徠西人不得不爾否則啓西人厭惡之心而絶其跡於門庭矣是華商中亦有知裸體之爲不雅觀爲失禮足爲營業上之障礙者也蓋西人視裸體爲不文明之表示故其政府力禁其國民之裸體而見吾國人之裸體則莫不譏之爲野蠻若某國駐滬領事禁其僑民不得裸體懲罰甚嚴常有領署偵探在　口一帶偵察查有犯裸體之禁者即報由領事傳到案輕重以加懲罰若犯赤足之罪亦須罰洋一元其苛嚴有如此蓋彼自命爲文明之國不欲令歐美人以野蠻譏之致與吾國同等也吾國之文明雖不及歐美然誰肯以野蠻自承而裸體之惡習不改則誰能不以野蠻視我今者又届夏令矣我願吾國人力矯此病勿於大庭廣衆之前裸其體致失禮而遺譏知者行之不知者諭之使吾人目光所及無或袒裼裸裎於我前則誰敢以不文明笑我哉 
譯叢 
[海外艷史] [  碧梧]  
　　瑪薩爾爲利物浦某大公司之書記公餘有暇輒草說本或編劇本投刋各雜誌頗多印載以故文壇說海中亦薄負聲譽其人貌明秀温文類處子而性狷介自高不喜與俗人伍本年一月間與瑪利女士結婚于某禮拜堂瑪利亦曼麗可人頗嗜文學與瑪薩爾殆天生妙耦想當此嫩春方歸草蘇花綻時初婚眷屬遠游渡蜜月山畔月涯當時之有其雙影而鬯興歸來璇閨文几間尤多韻事賢夫婦固俱好弄筆墨者抑將以其可告人者表而出之以償吾人艷羡之忱歟 
　　瑪薩爾幼時與瑪利居比隣復同學於近處某校每當曉日曈曈則見二幼兒各挾書囊携手入學去天垂暮復跳躍同歸休沐日瑪薩爾若隨父母作他處游必强之挾瑪利與俱而瑪利亦然二人之愛好殆出自天然爛漫天眞固無所謂情愛也以兒女之關係二人之父母亦時通欵曲瑪薩爾父嘗笑謂瑪利父曰使吾兒得耦君女者誠天緣也瑪利父曰二兒情竇未開已互愛若是迨情苗旣萬必益纒綿吾二人今爲鄰舍恐必再作親家翁昔日戲言今成事實二人之父俱逹人也瑪薩爾少長即轉學他校距家可百里未能日日返初瑪薩爾堅不肯往然非戀家亦非懶學蓋不忍與瑪利别耳嗣迫於父命乃强忍登程以竟日相聚之膩友忽析分兩地二人年雖幼然亦未免黯然瑪薩爾旣到校三日必以書致瑪利瑪利亦如期報之瑪薩爾每値假歸必與瑪利坐小閣中娓娓清談雖久不知倦如是者可四稔瑪薩爾卒業矣復奉父命就職於利物浦某公司中玉緘瑶函間日必一寄維時二人年俱長字裏行間遂少涉情愛彼此心坎中各鐫一小影外緣外物殊未能屬雜其中矣某年夏瑪薩爾以事歸乃乞婚於瑪利瑪利固深眷之者安得不允好事旣諧愛情愈挈惟届時瑪利方肄業某高等女校更須二載學業方終乃與瑪薩爾約結褵之期須待二年後夫有眞愛情者固不計時之遲速瑪薩爾乃徑諾之此二年中心雖相印身却各居藉以紓情寫性者僅一筆耳瑪利於去年畢業今年一月即行婚禮有情人成了眷屬誠情場艷史也 
劇談 
[歌壇賸語] [  民哀]  
　　小如意之紅梅閣能以一足之尖隨硫礦火燒臺兩匝値場者亦與之平素練慣得心應手曩昔四班合演小如意與海上名角四五人排六紅梅閣如意首先出場在四只檯上翻身下直立不仆座客采聲如雷餘角均知難而退不肯出臺與之競由是小如意之紅梅閣幾與小呌天李陵碑後先輝映矣上年亦舞台重張之際小如意每排是劇座必爲盛然而工夫則較前大遜 
　　寗爲才子當爐婦莫作君王侍夜妻慧眼憐卿輸一着禁宫歌舞失靈犀此吾友楚傖咏梅龍鎭詩也原夫此劇之編者心地糢糊之極前後矛盾令人忍俊不禁李鳳姐初拒正德貞操可風及後知爲天子便爾跪地討封自荐枕席何前踞而後恭耶於斯可見編者之勢利心太甚不顧唐突女子方今研究社會學者僉云女子勢利心太重殊不知皆爲前代學者所釀成若梅龍鎭一劇亦爲釀成女子社會罪惡之一斑　讀楚傖之詩掩卷三歎 
新聞拾遺 
　　泥美人遭妬甯垣石壩街王某向在某工廠司帳妻曾氏奇妬昨王游文廟購一泥美人陳案頭氏見其美姿首醋興大發立將泥美人擲碎並斥其夫曰汝對泥物坐臥不安故我爲汝碎之以免妄生邪念王唯唯[  隱厂]  
　　十塊錢送命紹屬東浦有老嫗沈氏子媳俱亡一孫名阿奎在城中某商號爲業頗勤儉嫗欲爲其娶室擇定鄰村某氏女於本月某日行聘奈悉索家帑尚缺五十元由其孫將所積零用湊入仍不敷商借多處未得因將壽材賣洋二十元尚差十元向近親某甲懇借某推諉嫗急迫萬分竟於昨晚懸梁自盡云[  秩音]  
　　狐化身泰縣吳某家夙有狐擾懼而他徙今春有天主敎徒梁某向吳賃屋數間許之一日梁獨在室陡見一女郎姗姗來自云比鄰某姓女迨去梁往訪之則並無此女疑狐化身大警遂極率眷遷去云[  K.T.Z]  
　　黑白爭滬西某校國文教員某少年氣盛論文素荷衆惡之日前一生課卷中偶有費解處某加以勒帛批二字云（殊黑）生不服卽批其所批云（你也黑了）下註（殊字不通）又一生卷中有誤字某批（白字）此生亦不服亦批其所批云（你也白了）下註（白字乃别字之訛）圖校喧傳稱爲黑白之爭[  吳秉恬]  
　　想發財吃素念經新閘大通路李某素喜購彩票以冀奪得錦標每期必購二十張卒無中者李某猶不悟近又購得慈善劵塘工劵等十餘張在家供奉五路財神每日吃素念經家人亦無法禁止云[  筆花]  
　　殺風景之雨昨夕十時許大世界露天影戲場觀客甚衆將換片天忽大雨男女紛紛狂奔中有一女郎下梯時爲革履一滑立仆於地滿身泥漿目鏡粉碎左手爲碎鏡割破口中喃喃懊喪而去[  立德]  
劇本 
[新婚夫婦（二二）] [  瑙威名家皮琴生著一圭譯]  
　　父親阿克塞你不是個惡人你可也未必是故意到我們中間來使我們不快樂的 
　　阿克塞此刻我倘讓步怕像今天這様的事以後每禮拜要遇到到那時我們如何捱得下去我親愛的二老爲了這緣故你們都須犧牲一些就趁着這當兒把這件事結束了下禮拜便放勞拉同着我移到鎭中去 
　　父親呀我的天這件事做不到的 
　　母親阿克塞你未必有這様的忍心你且先向我們孩子瞧一瞧然後再說這話（阿克塞背過身去）我知道你是不忍瞧也不忍說的（向父親）老伴你且和他商量一下子你且把實在情形告知他勸他改正可是他闖進了我們這個很好很相愛的家庭却把不幸的事着在我們頭上這是從那裏說起 
　　父親在這座屋子裏從我記得的年代直到如今大家從不曾說過一句生硬的話都是很和好的今天的事我直好似做了一個惡夢我掙扎着要從這夢中醒回來却不許我醒（停一會）哈高德先生我們當初把女兒許給你並没有甚麽條件我們給你進這快樂的家庭占一個富人的地位前途又有很大的希望我們所望你報答的不過是一些子愛情一些子感激至少也得給我們一些子敬意誰知你的行爲却好像一個生人一般得了好位置彼此很相熟了一天早上你忽地帶了屋子裏最貴重的寳物一溜烟走了像這種模様直好似一個忘恩負義又很惡的丨唉我們不知怎的却把一個最親最愛的孩子託給一個没有心肝的人我們本是一對快樂的父母向來得這孩子一心相愛人家瞧了那一個不是又妬又羨如今我們却變做了兩個可憐的苦人只索捱着苦痛躱到壁角裏去（坐下來） 
小說 
[社會小說衆醉獨醒（六九）] [  瞻廬]  
　　第十二回辦新村消除毒藥水赴車站邂逅酸醋瓶 
　　這時路上又没第三個人街道又很寛闊見得這一撞全是邪意慧姑心裏惱得甚麽似的停了脚步正待發作幾句話這男子見慧姑停了步自己也停了步兩隻又饞又餓的烏珠隔着玻璃只向慧姑身上打轉嘻開上下嘴唇露出又黃又綠的垢又腻的牙齒恨不得生吞活剥的把慧姑咽了下去......列位倘是湖絲阿姐荳腐西施遇着這般壽頭壽腦的魘鬼色眉色眼的瘟生老大的耳刮子早已打去便算不打也要千刀割萬刀剮的駡將出來慧姑郤不然見着這人的模様早已作惡誰耐煩同他多講輕輕的說了一句那裏來的混帳人掉轉嬌軀匆匆的向前跑去肚裏尋思虧得扣着手套不曾同這混帳人肌膚相觸少頃回家拚把這手套洗了又濯濯了又洗只是這混帳人那裏來的姓甚名誰以後到要提防他......慧姑不知這人姓名看書的早已洞若觀火誰不曉得他就是伍青巖青巖見女郎早已跑去那裏割捨得下蹣跚着兩隻脚向後追趕尚想冒到前面擠這一擠軋這一軋然而鵝行鴨步的學究和那翾燕翩鴻的少女演習那長距離賽路孰勝孰敗自然不消說得可憐他跑得氣喘吁吁額汗涔涔向前望去已望不見女郎的背影只得停了脚步喘息了一會子心裏無可抱怨郤怨着那「天足會」裏的發起人眞是作俑不仁造孽不淺（怨得奇怪）倘然方才的女郎雙翹瘦削蓮步姗姗我便要跟他十里五里送他一程半程偏偏這女郎又是天然雙足皮鞋格登登宛比踏着風火輪似的呌我那裏趕得上又想到這女郎眉目如畫媚態横生不覺心頭卜卜的跳轉念一想今天尚有要事且把這女郎的模様兒留到夜間被窩子裏去細想休得落魄失魂誤了我的公幹當下用着强制工夫撇開了邪念慢吞吞的走入一條巷裏認明了一家的門牌便卽推門進去列位青巖畢竟走到誰人的家裏原來這家不是别家便是陸子才的住宅正是 
　　冬烘腦袋滿貯邪魔天鵝在望　煞蝦蟆 
[自由談之自由談] [  鵑]  
　　米珠薪桂啼饑之聲徹四野窮黎汗血所入不足以圖一飽而彼瘠民以自肥者則方夜夜在燈紅酒綠場中伺美人顰笑耳嗚呼 
[特别啟事]  
　　本星期日起自由談中添闢藝文俱樂部一欄先刋點題短篇小說一種題曰『夢裏』特請名家天虛我生瞻廬鴛雛小蝶半梅諸君分任十篇區爲愛國敎育社會家庭理想倫理偵探哀情艷情等十類題一而性質各不同每星期刋登兩篇以助興趣讀者注意 
 
 
 

Page 15

 
 
   
 
 

Page 16

 
 
   
 
 

Page 17

 
 
常識 
常評 
[對於娶妾罪惡之補餘] [  仲拔]  
　　吾國娶妾之制流毒社會障礙文化而尤爲國家莫大之恥辱老圃先生已於六月三日及四日之常識上痛論之矣讀者自能醒悟但余以爲此種盜竊身體妨礙平等之事居然明目張膽公行不忌此中自有道理在焉 
　　夫人情莫不趨善而惡惡此孟子所謂人之生也其性本善然因社會有不良之組織勢至情遷而驅人於異途者此吾國所以有娶妾之惡習歷千古而不變由無根本之解决故也欲去姬妾風俗當自改良婚嫁入手蓋吾國婚嫁之制習弊甚深夫以媒灼之言父母之命任兩不相識者一旦强成夫妻是出乎情理之外者也其中有機遇好者有機遇不好者機遇好者得享人生樂趣其不幸者則終生犧牲無復家庭幸福矣察舊俗婚嫁其不幸其居大多數設令此不幸者有一條生路可以打破此婚嫁而重造幸福復何必娶妾爲哉然吾國舊制旣無婚嫁之自由復乏相當之補救逼而走險遂有此娶妾之制實則娶妾之制良係壓制的婚嫁之一種不正當之補救法也 
　　西人有言夫妻者終生同事之人也蓋起居飲食患難安樂莫不共之事事有互相扶持互相信托之責設令兩不投機性情歧異者共處一室復何能信托何能扶持勢必各不相安視同仇讐也且人之處世一時之勉强則可永久之勉强則萬難况終其身而必勉强者乎欲求精神上之快樂及改良社會之惡習尤不可不有離婚之補救不然者則娶妾之制終不能免也 
道德叢話 
[新格言] [  漸]  
　　有多餘的銀錢千萬不要娶妾有空閒的工夫千萬不要賭錢 
　　娶妾不過要尋快樂但是不免傷了夫婦的和睦或者壞了家庭的風紀并且不知不覺消耗了許多精神却得了狠不好的結果 
　　賭錢也是要尋快樂但是有時改了自己的品性或者成了兒童的榜様并且不知不覺消耗了許多經濟也得了狠不好的結果 
　　省了娶妾的銀錢培養幾個貧寒子弟比生了許多兒女不一定管得好這銀錢還用得上算些 
　　省了賭錢的工夫規劃幾件公共事業比贏了幾分籌碼不一定拿得到這工夫也用得上算些 
[彩票] [  佐廷]  
　　我看了四日常識上的禁賭評因歎還有這種變形賭博的彩票閙得男女老少舉國若狂大家把道德擱過一旁夢裏頭只想要錢可是這彩票的害處實在是比馬吊牌九撲克等還普徧呢所以我寫了這一篇來奉勸諸君希望諸君還把來奉勸别的朋友 
　　諸君見過了開彩的便知道這兩抱大的彩筒盛着五六萬枚的號珠憑你一個個揀且揀不着那裏買便買得着呢休論發行是對本利的好賣買且看這許多彩票舗的老板和夥友那一個不是豐衣足食的可知諸君没有中了他們的彩却中了他們的計了 
　　再進一步說即使着了彩還是儻來之物不能久享呢因爲凡是得了不勞而獲的横財一定要生驕傲心懶惰心奢侈心一生了這種心或者是娶個小老婆啊賭賭錢啊就弄得神昏顚倒了到了横財揮霍光了恐怕比從前没有着着彩時候更加難過了這是悖入悖出確實不差的道理 
　　諸君更曉得賣買彩票是犯罪的麽 
　　刑律第二百七十九條發行彩票的處四等以下有期徒刑或拘役併科二千元以下的罰金經售的舗子和掮客處五等以下有期徒刑或拘役併科一千元以下的罰金購買彩票的科一百元以下的罰金 
　　法律上寫得這般清清楚楚現今施行不施行且休管他我們應該仔細想想使用辛苦得來的錢去買萬不得一的彩票把這父母清白之軀做個作姦犯科的小人喪失了我們的公民資格這是何苦呢勸諸君千萬不要買罷（不受酬） 
經濟 
[一家之預算案] [  光玉]  
　　近十年間生活程度之增長率與個人經濟能力之增長率呈不相適應之狀態加以奢侈之風冶遊賭博之習浸漬日深故中人以下之家幾有不能維持現狀之慮吾以爲丁此時會惟宜量入爲出於每年度之初製一正確之預算案以爲支用之標準理想所以及略述於下 
（甲）歳入 
　　（一）經常門田租地租房租貸欵之利息農産物手工製造品薪俸股票利息等屬之但此種收入雖有大致確定之數目然因天災人事而致減少其收入者亦往往而有故預算時當行減數成 
　　（二）臨時門此種收入不甚可靠編預算者宜酌量情形寗缺毋濫（萬不可借欵）（乙）歳出 
　　（一）經常門田租地租房租借欵之利息衣服費飲食費薪炭燈油費教育費酬應費祭祀費房屋整理費器具費書籍報紙費雇傭費雜費等屬之以上除必不可減少者外均宜節儉飲食衣服酬應等費尤當撙節若非不得已時則雇傭大可不必惟敎育費報紙書籍費等則不可從省 
　　（二）臨時費婚喪水火災及一切不可預計者屬之婚嫁事惟宜於有餘力時舉行喪事惟當注意於附棺附身爭華鬭靡是所切戒若以此而稱貸則尤非計矣 
　　以上所述限於篇幅未能詳盡吾意此頗易行也每歳新年必多暇日即可編預算案量入爲 
 
 
 

Page 18

 
 
出力求有餘更編去年决算案以資比較惟此案旣定即當切實遵行愼毋時過境遷視爲具文也（乙種酬） 
交際 
[西禮須知（五）]  
　　六街上 
　　逹道通車馬旁道便行人非不得意莫於馬路上行走西洋習慣來以左去以右適與吾國相反行路勿錯走行道中非有甚急事勿攙越適値擁擠之時誤衝他人當亟自道歉勿粗莽西俗男女視同一律握手接吻交臂並行在渠等爲極平常事勿多怪勿令同行之婦女携物雨時傘晴時杖謹持手中勿妨礙他人勿吐痰於旁道馬路如必不得意則承之以巾或吐於水槽溝渠與婦女同行除眷屬親戚長者與夫怯弱須力任保護外勿交臂與婦女同行於道旁勿使行於通街一邊以示保護之意對於婦女勿忘代拾墮物代携零星諸應爲之事道中見相識婦女則脫帽致敬禮也然勿行於渠等未認清之前行道中如遇婦女招呼無論識不識均須脫帽答禮勿以誤認而慢之二人道遇不相識也而甲與乙同行之婦女甲脫帽致敬乙亦答禮與婦女出入門戶勿先與人握手宜先去手套然或倉卒覿面不便令他人久待則不必去亦不必道歉道歉反失禮男子並行步伐必齊然勿四五人一排礙人行路道上勿食糖菓勿食樹脂行道中勿嘬口作聲勿高談闊論勿竚立窗外侈評店中陳品之優劣行路時勿傴僂其背 
　　七車中 
　　乘電車或火車勿爭先得坐勿多占坐位旣得坐見龍鍾之老人未得則起立讓見後來之婦女未得亦讓之非在煙車勿吸煙勿高聲談笑勿擲廢物於地板如（瓜皮菓殻及報紙之類）旣至勿爭先下車（完） 
通訊 
[全詔武博士演說歐戰之教訓（續）]  
　　我國人向來辦事祗是露在表面上不是確確切切去幹實事所以外人往往有不信仰我們的心外國報上對於中國的事情亦不很記載的但是上年忽然在法國泰晤士報上據了一大功全是記載我國五四運動力爭二十一條密約的事贊美學生有做事的精神很能夠受苦受難同心協力犧牲個人的權利專顧國家的大局很像歐美人一種堅忍毅勇的態度　種　精神望中國人保養他擴充他那麽眞有很大的用處哩 
　　余回到中國之後各處見到有覺悟二字機會此二字是歐戰中産生的歐洲這一次大戰爭各國皆有極大的損失人民供極大的犧牲有名的大城變爲白地地上密佈白骨河水中都含一種人油德法交界一山谷裏曾戰死一百四十萬人外人旣受了這種痛苦人人心中就生出一種新覺悟就是要全國人民各用自己的全力去將國家抬高使他人不敢侵犯我們致我們再受這一種痛苦他們人人有了這種的覺悟就處處以國家爲前提拿私事丢在後而法國人與法國人爭執時倘有旁邊人說拿法國爲前提那兩人就不爭閙了美國人的口頭禪也就是拿美國爲前提一句人人心中只知道有美國希望美國的榮耀比着個人自身的榮耀還要緊一百倍要知國家强了人民就受無限量的幸福國家弱了人民還能夠吐氣揚眉麽 
　　所以兄弟今天奉勸諸君都要快快覺悟我們中國人若是要想出頭的日子總要大家齊心協心培養愛國的眞精神各走各的正路穩穩靜靜切切實實往前上進抬高我們本國的地位使出於現在地位之上抬高我們自己的資格使高過於現在的資格Paise　Ourselves　Above　Ourselves果能有這様的覺悟有這様的眞精神那麽就使東隣天天想拿大砲潛艇毒彈飛機來打我們我們旣有抵當他們的眞精神就會有抵當他們的眞力量了這就是歐洲大戰爭的敎訓除此眞精神三字外再没有别法可救我中國了 
衛生 
[睡眠與臥室之注意] [  佛心]  
　　吾人神經久用不養則疲倦致病欲神經之充足須睡眠之適當其最要者睡起須有一定之時間晨間一醒即起或寤而復寐必致懶惰成性故臥之一字切不可忽略也 
　　臥室之壁宜粉以淺碧色燈罩亦以淺碧色爲佳壁飾宜懸素雅美觀之物須屏除一切紅色之物因紅色有刺戟神經之性令人不能安然入眠碧色則有滋養神經扶慰精神之能力精神愉快則易於入眠 
　　臥室内空氣與日光宜具充量之分日光與空氣充量則墻隂屋角微生虫與纖細毒菌掃除無遺矣 
　　室内器具宜井井有序免致神經紛亂 
　　臥室之窗穴日間宜常洞開晚間亦不可一一緊閉須留一二扇半開半閉遮以窗帘旣能藉此以通空氣亦不致受寒氣之襲擊 
　　睡時宜御寛博廣大之服質須柔滑潔白被褥亦須潔白無垢（未完） 
小說 
[商業小說模範商人（十）] [  瘦鵑]  
　　然而嘉德轉念一想又躊躇起來想那小桃鑛要是没人開採直是妨碍鎭中的發逹一面也害了礦主羅品生失去一個得錢的好機會鎭中若是永不發逹全鎭的人便也間接受到害處算來有利没害的不過自己一個人罷了爲了自己一個人害到公衆這個如何使得除非有旁的富人爭在沙伊士前面先買這礦去那纔不錯嘉德靜坐着細細的想臉色忽紅忽白不住的變換兩眼也停注在地板上抬不起來賴西瞧了這模様兒好生詫異忙說道嘉德先生你可是病了紅馬鎭前途的光明似乎不在你心上你不見鎭中住民聽說小桃礦快要開採都在那裏歡喜你這個做社會喉舌的大音報主筆倒反覺得悶悶不樂麽况且你又開着印刷公司在商業上着力進行和鎭中的發逹不發逹很有關係我初來時曾聽得好多人說你對於鼓吹鎭中的事非常熱心如今就給你一個很好的機會儘着你大吹大打的說去但瞧你這地不快一定是病了嘉德道正是我病了賴西先生請你不用關心賴西道我瞧這件事仍須你竭力帮忙一方面你也是給紅馬鎭和鎭中的住民帮忙還請你斟酌一下子禮拜日的貴報不可另有附張的麽你須得做一篇大文章論小桃礦和紅馬鎭發逹的關係至於内中實事的引證我不妨子細告知你怎様試驗怎様開採開採的經費要多少沙伊士先生用甚麽機器要僱用多少礦工和其餘一切瑣屑的事并合起來便是你文章中極好的材料一登在報上定能轟動一時并且事關公益和大家有利没害的沙伊士倘買了這礦在我好得一大注佣金在羅品生收回了本利在紅馬鎭得了個發逹的機會在沙伊士也得了一個無盡藏的寳窟這麽一來豈不是各方面都得益了我雖爲自己一個人做事也爲大家做事呢嘉德冷然道彷彿如此賴西道怎說彷彿如此我爲了大家盡力直好似你面上的鼻子很切實的嘉德眼注着地又不做聲賴西大聲道怎様怎様你可要我把内中事實告知你麽要知你做了這篇文章不但能使紅馬鎭發逹也使你們自己的報紙發逹嘉德立時從身邊掏出鉛筆和手册來很鎭靜的答道不錯你且逐一說來我决意做一篇文章旁的事我不知道只知使紅馬鎭發逹起來 
 
 
