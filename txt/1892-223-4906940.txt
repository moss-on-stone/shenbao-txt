# 1892 - 223 - 4906940

 

Page 1

 
 
[新印駁案彚編出售] [  圖書集成局啓]  
　　律一成而不易例因時而制宜讞獄之道不外乎此然情僞百變有非三尺所能賅者此司刑者所以有平反之舉駁正之絲也駁案彚編一書爲金君秋濤所輯其中分門别類比事屬詞不特身膺民社者所當時　披覽卽襄讞之員當刑之幕孰不當奉爲圭臯哉今由本局以新鉛字排印紙色潔凈校對精詳每部釘成十二本連套定價碼洋二元有欲研究刑律者請至申報館帳房及各處申昌或經售申報處購取可也 
[新印鉛板大字康熙字典告成] [  圖書集成局啓]  
　　康熙字典一書家絃户誦垂二百餘年目今殿板不易購求近時所出者雖極精工然細若毫毛久閱恐傷目力本局特用新鉛鑄成大字排印而成讎校再三毫無髮憾卽燈脣猶尾老眼昏花者亦能一目了然全不費力兹己告竣釘成十二厚本雪白連吏者每部連套收實洋一元六角上等竹紙者連套收實洋一元二角由上海申報館帳房及外埠經理申報處出售寄語芸窻秀士青瑣才人移玉惠臨及時購取也可 
[闢穢說]  
　　大凡生於天地之間而名之曰人無論爲中爲西其好惡不甚相逺也其性情不甚相背也此以爲香彼以爲臭此以爲苦彼以爲甘此則所謂非人情不可近矣然或有自處於清而處人於濁自處於潔而處人於污此非其視八太輕實則便私之見存而未能示人以公故也身未經遊泰西凡有遊泰西而回者必殷殷問其人情好尚風俗攸宜輙以爲西人好潔其所居之地潔淨無纎塵街道廓清絶無穢氣所居之室皆取寛廠高大而其室中則亦粉堊糊裱虚室生曰而且不獨自居之室又能推類以盡其餘其各西國都城以及通商大埠所造醫院病房與夫監獄等處無不取其清潔寛廣大醫院病房則自必取乎高敝恐病人在湫隘之地致多鬱悶之患痺淋之疾其設心厚矣至於監獄則爲禁錮罪人之所觀於吳道子繪地獄變相彼情眞罪當之犯人又豈能使之一日安居於高堂大厦者而乃外國監牢房必取其高敞收拾極爲潔凈直與小康之家居室無異豈果加厚於罪人哉盖恐地方齪齷則人氣薰蒸必致釀成疫癘外國人之畏疫尤甚於華人以故尚清潔而惡穢惡此卽所謂好惡不甚相逺也顧吾於寓居上海之西人則有似乎相逺者西人所居皆在靜安寺一帶左近中宵有車馬聲則彼以爲有驚清睡必禀官示禁予以限期不准擾其好夢此人情也何以四馬路一帶爲華人聚處之所往來衝要之區而書塲鑼鼓日夜不絶使行經是地者目眩耳聾心迷神醉往往前有車來而不知後有馬到而不覺竟有磕碰傷人肇禍釀命者屢請禁止而華官亦嘗許之而卒未見施行豈工部局西人以爲西人愛靜華人愛鬧耶尤可異者三四馬路一帶所開設之馬車行近年以來愈開愈衆約計不下數十家一家車行多者或畜馬數十匹少者亦十數匹馬矢之氣令人過此皆將掩鼻其臭味眞有不可嚮邇者行過三四馬路相近馬車行之地卽有一陣穢惡之氣直衝鼻觀况其住鄰其地者乎此種穢惡之氣薰蒸醖釀最易成瘟疫之症奈之何任其聚於一處且聚於三四馬路人烟稠密之所試間外洋各國何處無馬車何處無養馬之所而其養馬之所豈皆在人烟稠密之處乎或者曰外國養馬必在僻靜地方另設牧馬塲與住家鋪户相去必逺不若三四馬路各馬車行之狹窄污穢特西人之意以爲三四馬路之間所居者皆華人而無西人卽或臭穢之氣日逐薰染釀成疫氣要亦華人當其災於西人無與焉此正與不禁四馬路之鑼鼓相似設有踏傷踐斃者皆華人而且皆平人而官之過此地者則清道辟路故必不致遭碰而亦從無親眼見之者故雖大聲疾呼而　　罔聞也馬車往往足以爲害於人亦不過害及華人而己此所以絶不念及從未禁止驅逐也顧竊爲疫癘之沾染初未嘗擇人而由之也華人居近穢濁則染之也易西人所居雖逺於此而苟輾轉蔓延又豈獨能逺禍乎西人之畏疫尤甚於華人則宜乎西人之防疫當急於華人租界之地旣有工部局則應行事宜皆當責之工部局西人意者工部局西人初未嘗知三四馬路之間開設馬車行至於如此其盛乎抑工部局西人不知馬車行之穢氣薰蒸聞於逺近乎又豈不知穢氣之薰蒸且以釀成癘疫傳染爲患乎凡此者西人當無不知之知之而不禁之則豈得曰中西人之好惡不同華人謂之臭者西人乃謂之香耶華人以爲穢者西人乃謂之潔耶夫養馬自有其所或擇水草之所空曠之區無烟户居住之地謂之乃得其宜若在三四馬路則溜馬尚且有禁行車尚且有章而獨於此事絶無人焉起而議及者抑獨何也今年天氣之酷熱尤甚於往年因觸暑而斃者近日愈多安知非穢氣所觸而致吾知工部局有管理地方之責苟有人爲之揭出其理必能準情度勢採及芻蕘急出一令所有三四馬路之馬車行一概遷於偏僻無居人之處俾穢惡之氣味一掃而空之豈不快哉然而中心藏之者久矣 
[諭旨恭錄]  
　　閏六月十七日奉旨宗人府主事員缺著郭萬俊補授擬補國子監學正婁舉愷江寗將軍衙門筆帖式麟壽福州將軍衙門筆帖式托錦俱准其補授分發江西補用知府葉佩瑲鄧承渭吉林補用同知員啓章安徽試用同知沈定直隸補用直隸州知州白冠瀛江蘇補用直隸州知州文林江蘇補用知州孔祥霦張頤慶廣西補用知州鄭國楨兩淮試用鹽連判范崇威廣東補用通　彭厚源浙江試用通判張正芬湖南試用通判秦廣翰廣東試用通判許培楨試用直隸州州同謝乃元四川補用知縣趙惟新雲南補用知縣鄔振鐸直隸試用知縣陳慶麟江蘇試用知縣王毓琦王以乾龍贊新梁慶桂文元彬河南試用知縣邱筠江西試用知縣策嶲湖南試用知縣湯潤堃費道純四川試用知縣張茂森毛玉麟武鑣廣東補用知縣承勳廣東試用知縣談承恩廣西試用知縣陳玉森雲南試用知縣田亮勳廣東試用鹽大使連壽慈俱照例發往明保江西南安府知府周浩著在任以道員遇缺題奏保舉山東候補知縣陳光昭福建候補知縣胡守正俱照例用升補四川合州知州張熙榖着准其升補吏部文選司員外郎員缺著王開甲補授擬補考功司主事李澐着准其補授欽此 
[本舘接奉電音]  
　　昨由京友電傳上諭一道敬謹譯登○閏六月二十三日奉上諭山東兗州府知府員缺著王蘂脩補授欽此 
[宣南雁字]  
　　七月十五日中元節應遣王公分詣東西陵讀文致祭經太常寺按照宗人府送到王公銜名繕具題本咨由内閣進呈御覽恭候欽遣閏六月初十日奉旨致祭昭西陵遣和碩莊親王載勋行禮致祭孝陵遣奉恩輔國公光裕行禮致祭孝東陵遣奉恩輔國公意普行禮致祭景陵遣奉恩鎭國公溥齡行禮致祭 
 
 

Page 2

 
 
泰陵遣和碩怡親王溥靜行禮致祭泰東陵遣奉恩輔國公麟嘉行禮致祭裕陵遣奉恩輔國公載卓行禮致祭昌陵遣奉恩鎭國公榮毓行禮致祭昌西陵遣奉恩鎭國公載遷行禮致祭慕陵擬遣和碩肅親王隆懃奉旨改遣多羅貝勒載㴻行禮致祭慕東陵遣奉恩輔國公奎瑛行禮致祭定陵擬遣和碩禮親王世鐸奉旨改遣貝勒銜固山貝子奕謨行禮致祭普祥峪定東陵擬遣和碩禮親王世鐸奉旨改遣貝勒銜固山貝子奕謨行禮致祭惠陵擬遣親王銜多羅克勤郡王晉祺奉旨改遣郡王銜多羅貝勒載瀅行禮致祭端慧皇太子園寢遣奉恩鎭國公載帛行禮致祭莊順皇貴妃園寢擬遣和碩肅親王隆懃奉旨改遣多羅貝勒載澍行禮又題七月十五日中元節遣員致祭三陵奉旨永陵遣總管裕誠行禮福陵遣盛京兵部侍郎豐烈行禮昭陵遣宗室營總族長連喜行禮欽此○廂黄滿都統多羅慶郡王爲咨行事印房呈稱本旗現出公中佐領一缺例應咨取三四五品京堂翰詹科道侍讀理事官副理事官郎中員外郎及頭二三等侍衞冠軍使雲麾使治儀正輔國奉國奉恩將軍前鋒叅領侍衞正副委護軍叅領内鳥槍護軍叅領翼恊副尉步軍校等員與本旗應升人員一同揀選相應咨行各衙門卽於前項各員内卽日保送一二員咨覆本旗以備揀選○兵部爲移咨事職方司案呈本部議覆直隸總督李奏病故官員請恤一摺應請旨將病故從優議恤之總兵銜直隸督標中軍副將冷慶照總兵軍營立功後病故例給恤銀二百兩廕一子給與六品頂戴等因具奏奉旨依議欽此相應抄黏原奏移咨禮部查照辦理○户部山東司示傳吉林領餉委員佐領德喜等承領吉林防營餉銀銀庫定於閏六月十二日開放相應示傳該委員等務於是日辰刻赴庫承領毋誤特傳前紀恩護軍統領普揀選廂藍護官缺一則兹悉副護軍叅領一缺揀得卓異記名委護軍叅領貴善擬列第二委護軍叅領文璧擬列第三委護軍叅領一缺揀得空銜花翎瑞興擬正空銜花翎文廣擬陪副排空銜花翎一缺揀得護軍校和廣擬正護軍校海謙擬陪二排空銜花翎一缺應以神機營奏保以空銜花翎卽補之護軍校文琥坐補己將該各員履歴咨送承辦正藍旗以便帶領引見○本月初九日薄暮西單牌樓東皇城根灰廠地方有快車一輛身北而南不啻電擊星飛致將六齡幼該撞倒輪在孩背擦過車夫赶䭾疾駛孩之祖母大呼救命看街兵急行攔截被車上人踢倒車仍飛駛不己旁觀代抱不平在後追赶孩之父叔輩亦持械往追無如車則愈駛而愈疾追者漸疲而漸緩行過三座門己不見蹤影祗得悵悵而回幸孩背僅受皮傷尚無大礙加以療治不難卽就痊愈也○新授山西巡撫阿嘯山中丞由皖人都陛見於初八日進京暫寓東安門内北池子關帝廟繕具安摺二分專弁於初十日子刻齎赴西苑交奏事官呈遞並將膳牌一隻一併交遞中丞於寅正趨詣西苑門外俟旨旋由内傳令於第一起入見上於勤政殿垂詢皖省要務中丞跪奏畢退值出海乘輿回寓按中丞陛見後欽奉恩綸早己恭錄報首矣○管理太常寺事務禮部尚書臣宗室崑岡等謹奏爲題請遣派事恭照光緒十八年七月初十日孝懿仁皇后忌辰應行遣官恭詣景陵讀文致祭謹案臣寺祀典内載應由陵上守護公等中題遣一人就近恭往致祭准宗人府將守護公意普光裕銜名開送過寺臣等照繕題本進呈御覽伏候欽遣一人俟命下之日再由臣寺知照宗人府轉行遵照謹此題奏請旨於閏六月初十日奉旨遣奉恩輔國公意普行禮欽此○宗人府銀庫於本月十一日開庫放給八旗宗室覺羅紅事白事銀兩計應放閏六月各事三十餘分共銀七百數十兩○國史館示傳史部送到漢謄錄官戴守官錢繩槃務於本月十九日親身赴館騐到毋違特傳○十五善射八臣處爲行查事所有各衙門兼充十五善射官員現在有無升遷調轉以及出差丁憂等項事故務於三日内咨覆本處以憑覈辦 
[入會確供]  
　　楊榮華冐充提督在金陵竊取銀票破案後被逮到案供認曾入哥老會均經紀諸報端兹有人述其顚末較前更爲詳細爰再泚筆紀之當絲客馬某因病身故後金陵官塲接到湖南回電情節種種不符江寍縣藍雲峯大令回明各大憲劉峴帥赫然震怒委營務處曾仰階觀察江寍府李小軒太尊詳加鞫問其爲冐充顯官己無疑義復由不江上邑宰將入會爲匪各情逐一審訊楊又當堂認明不諱蓋楊榮華號子清原名王榮華其爲哥老會也又變姓名爲楊五籍隸安徽自幼被粤匪擄至湖南以待詔爲生涯曾在楊帥家伺候有日由軍營歴保副將銜叅將前在京師誑騙人財案破收刑部獄革職遞解回籍後又冐充登州鎭總兵曾來曰下一次有不肖武弁營求差使楊騙得贓洋六七百元遂去而之蕪湖適值上年鬧教前爲會匪現効力贖罪之萬松亭在蕪湖開設戲館招留同會諸匪而楊榮華與焉楊在己經正法之王金龍名下爲九華堂所轄蓋哥老會是總名其中分門别類支派甚多後萬松亭至滬楊衣衫藍縷相遇於途萬見而憐之贈楊盤費洋一元各自走散以上各節萬與楊對質直認不諱前次將楊交捕衙李木生少府看管後又改押待質公所該管委員朱大令見楊精通拳勇恐其兎脫因函達藍大令大令提楊到堂問楊曰本縣知汝好身手何妨一試其技楊頓觸所好遂下堂先演金雞獨立勢繼變爲純陽背劍勢五花八門神妙無比良久乃止依舊口不喘氣面不改色差役等均大聲喝采藍大令遂立傳鐵工製造粗大鋼鐐加以手栲挺棍等件收入内監如防巨盜二十一晚赴府署過堂李小軒太尊自研訊復照供一一吐實畫供後仍發還原禁卽日通詳上憲一俟制軍批准卽當明正典刑也 
[放翁扇影]  
　　前報紀蘇州閶門内恒昌禨鋪主某中吞烟斃命旋經某公子在身畔搜出寃單送往元和縣署請將鋪夥五人拘案訊究云云兹悉甲係鎭江人開設恒昌襪鋪己歴多年今春有客定貨若十計洋銀八十元左右其結帳時謂五夥曰此番生意虧折本錢一百數十千無計可施祗得閉門歇業矣遂將五夥一齊辭去五夥恨之刺骨於本月十五日午後約甲至某茶肆啜茗謂甲曰此次客貨祗洋銀八十元何致虧本如許請將細帳翻出與衆一觀中默不一語任其絮絮叨叨俄而五夥實穢物於蓮蓬中塞中之口甲羞忿交集遂致輕生刻五夥己挽某紳出爲調停特未識能寢息否也○胥門内朱家園柏公館長隨某中春間不知何故觸怒於主人致遭斥逐既而公館内失去衣服若干初並不疑爲中竊也旋於胥　外見中所穿衣服悉係失贓念其服役有年免子懲辦申斥數語並不送官及本月某日又失夏衣十九日黄昏時遇甲於途手持水果求售所穿馬甲的係某日所失者不覺大怒喚地甲至當塲拘住縶以鐵索送往總捕署請追患司馬提訊之餘中俯首求恩遂判令重責數百板荷校示衆 
[南屏晚鐘]  
　　杭垣武林門外創興水龍以爲救災禦患之計此己屢登報牘矣兹聞此舉以經費不敷而各產主又抗捐不出遂致徒託空言終無實濟自春徂夏大小警報指不勝屈該處紳耆復出而調停其間具禀杭州府陳太守曁仁和縣伍大令議定新章出示曉諭凡業户產主如有抗捐不出者立卽指同禀究有此一番振作想不致終成畫餅矣○私販軍械本于例禁杭垣舊貨店往往將洋槍銅帽等件公然出售究其原皆押鋪滿期之貨仁錢兩大令會銜出示嚴禁販賣復飭地甲隨時查察如再有私押洋槍銅帽期滿出售者立將店主押主送縣嚴行懲辦○打雀之風日熾而官塲尤甚隨衙聽鼓之餘每藉此以消白畫甚至衙署中亦有樂於從事者署臯司王廉訪風聞己久思有以禁止之著有訪單飭差嚴密拿獲想個中人自當各有戒心矣 
[章談助]  
　　入伏以來天氣亢旱蒸悶異常二伏後更覺炎威可畏中暑發痧者層見疉出章江泊有鹽船某日有八人扶梯下艙其六人因氣鬱不得舒頃刻斃命二人急升梯而上亦覺頭暈目眩又琉璃門外有挑兾夫行至途中霎時倒斃此外倉卒殞命者尚復不一而足迨本月初十日雷聲隱隱雲氣漫漫俄而白雨跳珠凉風颯然而至炎熱之氣至此始覺漸減○有某甲者厠名軍藉曾有汗馬功以家中食指繁多區 
 
 

Page 3

 
 
區口糧不足以資養贍因於操練之暇偷得片刻光隂販賣水果圖覓蠅頭一日盤盛小桃行至棉花市遇染坊夥某乙向之購買因搭用小錢以致口角乙怒甚振臂一呼同黨蝟集將某甲毆傷次日斃命聞此案業己經官相騐拘拿兇手從嚴懲辦矣○江右各屬早稻業己登塲收成頗稱中稔山薯栽種亦頗及時落花生蓬蓬勃勃生意盎然晚稻與杣秔遲稻一律青葱秀發倘天工做美晴雨應期篝車之望固可如操左劵也○江省近年價昻貴如廣東之栽參充作吉林參原價每兩三百文者漸漲至千文餘可類推燕窩銷路暢旺十倍於前各處聞風而起如上海中西藥房屈臣氏藥房廣東梁愷悌堂趙同春堂金陵成康參燕號上海鄭大有參燕號同人藥丸號次第偕來同霑厚利鋪面裝飾華麗金碧輝煌長袖善舞多財善賈於斯見之○省垣多試館試館多娼賭娼賭多以革兵當蓑衣而士林中敗類往往交結蓑衣强與娼賭如某試館之娼賭皆以革兵某甲某乙當蓑衣而某丙某丁爲士林敗類交結甲乙貪其財漁其色獵其烟酒糾串黨羽播弄神通雖經二三持正者禀官驅逐而若輩千兇萬惡揑詞歧控且百出其計以相嘗試有心人於此不能無世道人心之懼安得良有司分别良莠整頓紀綱地方庶有豸乎 
[江西官報]  
　　補用縣李墨林禀謝拔委一次陳正笏委解邊防經費進京通判姚慶恩委解九江關餉進京府經羅達俊聞訃丁母憂從九黄鴻光禀謝過新海防遇缺先補用署興安典史李昭鳳卸事回省知縣章乃正拔委一次鄭由熙白賡梅委估修城工譚鴻基委解釐金進京同知鄭榜詔往南康府公幹按知顏冠賢起服 
[鄂垣官報]  
　　閏六月初七日大挑縣盧以恕候補縣周耀崑張源深俱對本孝廉方正知縣冠瀛禀見奉臯憲委赴武昌大冶密查案件禀知辭赴兩院銷假候補通判梁承潤奉藩憲委赴監利查騐隄工禀知繙譯官筆帖式依克坦奉委解荆州米折赴兩院禀知初八日候補從九徐之棫奉委赴馬鞍山差赴兩院禀謝辭候補府唐樹滋禀見謝酒署安陸府同知高承烈見辭候補縣丞楊煥文奉委學院監靶差候補從九何炳奉武昌府委武童帶領進場差俱禀見知咨補黄梅縣孔龍巡檢高步瀛署沔陽州沙鎭巡檢楊鎭俱禀見謝藩憲牌示黄梅縣知縣印務詳委本任竹谿縣知縣黎垿京山縣知縣印務詳委補用知縣朱恩錫俱署理初九日候補守備札拉棻奉委解荆州米折銀兩稟謝候補道蔡奉行知勸辦順直賑捐案内蒙保加二品頂戴進見謝准補安陸縣陳寳樹稟辭准補應城縣長江埠巡檢孫貽謀赴兩院禀謝行知候補巡檢謝銘功奉武昌府委學院武童發馬差廖益鴻奉委學院考試武塲巡查差俱禀知 
[正邪合傳]  
　　湖北武昌縣人張少雲年三十餘平日言規行矩動必以方在漢口普善堂義塾教授生徒兼講鄉約某日之晚鐘鳴十二下由普化堂宣講聖諭廣訓畢彳亍而歸見一少女小立門前叱令他去女嚶嚶細語曰奴漢陽人不幸所適非人致遭捐棄今晚己參横斗轉料前途無止宿之方幸得萍水相逢能容奴一宵蜷宿乎張聆其言衋然憫之欲求鄰婦暫容鄰婦堅不肯張乃命女寢於内室己則在堂上高燒紅燭兀坐終宵次晨日上三竿女猶徘徊不去張遂大加懲戒促之使歸一時鄰里聞之莫不曰先生眞有柳下之遺風乎記此以著張心術之正乃又有因心術不正而自殞其生者連而及之亦曰老子韓非不妨合傳古人蓋己有先我爲之者不正者何有某甲者不務生業日顚倒於花街柳巷閒倚翠偎紅沈酣不醒與二爽巷某妓狎情聯膠漆形影不離顧青樓中人誰是有俠腸義膽者邇見甲囊金己盡遂漸漸以白服相加轉與某乙聯魚水之歡將曩時待中之恩情悉遷以待乙甲憤無可洩又不克仗孔方兄之力與乙鷸蚌相爭向之兒女情長者至此竟英雄氣短乃於某日躃躠至妓處潛吞芙蓉膏宛轉呼號隨卽斃命若何了結未得其詳噫人生實難何苦以昻藏七尺之軀殉此烟花賤質甲殊不值得而如張者抑覺風流道學高不可攀己 
[湜憲回署]  
　　浙江提督馮煜康軍門於日前乘輪赴滬迎接新任閩浙總督譚制軍俟制軍赴閩後軍門於十九早乘江天輪船回寍波六營將弁及鄞縣楊邑尊均往江北岸招商局碼頭恭迎如禮時則戈矛耀日旌斾連雲殊覺異常熱鬧也 
[新榖上市]  
　　寍波四鄉早稻現己收割每畝可得二三百觔每百觔價約一元左右陳米因之減價上等米每石三元中等二元七八角再次二元五六角想見倉庾豐登篝車望慰丁男子女咸欣欣然有喜色也 
[宜昌近事]  
　　稽查租界委員黄君到差己數月矣邇者荆宜施道方觀察調任天津道將黄君調去良派盛君代庖○招商局江通輪船擱淺於天心洲萬難出險船中諸客經沙市等輪船載至宜昌聞局中擬往上海雇挖河人來挖通江路俾船可以浩動　不知須躭誤幾何時也○前月初五至初八日天時炎熱幾於爍石流金有售竹器之婦人及售艾葉之老翁觸熱昏沈無從救治初九以後天色微隂時而小雨廉纎時而凉颷煽動至十三夜大雨通宵無異跳珠濺玉鄉農俐此秋收可望有成卽居民亦炎暑己消詩脾凉沁無復有築避暑臺者矣○城内某姓向爲某署入幕之賓彩下小嬌生年約十四五歳某日晨起出門閒耍一轉瞬卽不知所之四出訪尋仍無消息父母以掌珠頓失幾至痛不欲生是可哀也○甲乙二人同在某茶肆爲夥一日忽地不睦彼也舌劍此也唇鎗正值巡街委員過門提出略訊端倪各予笞臀一百○天時酷熱趙盾威宣右族豪門多嘯侣命儔往三游洞避暑氷桃雪藕凉透蕉衫較之杜少陵游丈八溝尤多韵事以視田閒作苦街上謀生者蹀𨇾於洪爐火傘中汗流如雨相去不如隔天淵乎 
[芝罘客述]  
　　前任東海關道盛杏蓀觀察於本月十六日篛某輪船赴天津蓋以弔李傅相之夫人仙逝也○本月十二日有三板船上人在烟臺口門内獲一元武大如車輪步履蹣跚其爪盡秃事爲老饕所見宰而烹之效子公之染指於鼎欣欣然向人曰味亦不惡○某甲原係貿易中人嗣以性好冶遊以致流入匪類時向婦翁索錢物俾供烟賭之資丈人峯惡之一日頓起殺機出利丸刺傷其腹登時斃於血泊中事後經巡役獲送琴堂尚未悉如何定讞也○某姓有空地一區近日鳩工庀材築屋數椽藉收租值落成甫慶卽被夜雨衝坍幸空屋無人不致釀成巨禍然亦險矣○某烟館大啓芙蓉之洞雲蒸霞蔚毒霧薰人一日忽自榜其門曰某某戒烟局嘻是眞可發一笑矣○八蜡廟修築砲臺需用山石不少日來翠嶂青峯之際時聞砲響若雷蓋用西法炸藥轟之取其事半而工倍也○芝罘島某姓女幼字禪房𤱝某姓子未嫁而夫夭女知之矢志守貞誓不他適父母翁姑勸之不能奪也本月十八日奉木主成昏禮見者皆嘉其志而哀其命之薄焉 
[輕生遇救]  
　　某氏婦住居法界醬園弄性殊悍戾與左右鄰人時時口角前日不知何故與右鄰某甲之妻齟齬屢欲至甲家以無道行之因甲家人多深恐寡不敵衆吞聲忍氣而返與諸無賴商議興師報復擁至甲家大動干戈適巡街捕至將兩造拘送捕房捕頭祭得中家人果受損傷諭飭巡捕送往仁濟醫館療治某氏婦則管押捕房詎料氏在押所中與犯案管押之石秀貞互相議論以爲求生不如求死解下褲帶意欲懸樑自縊被值班七號華捕所見立卽告知捕頭將兩人褲帶搜出以鐵銬銬其手使不得再尋短見云 
[藐視禁令]  
　　售賣蘆粟最易作踐街道經帮辦總巡朱明府出示禁止並諭各城門兵弁不准販户入城此己列入前報近日賣蘆粟者仍由大東門小南水關運入沿街喚賣一若行所無事豈眞視禁令如弁髦耶 
[放告述聞]  
　　前日爲新任上海縣黄愛棠大令放告之期晚間大令在敬業書院升座收受民詞商民到案投遞者不下五十餘人一時擁擠異常間有事主並不親到雇人代投者大令訊問之下以其所供言語與禀中所載不符卽將禀詞當堂擲還投遞白禀者亦不收受 
 
 

Page 4

 
 
[開吊届期]  
　　前署上海縣袁海觀大令封翁在籍仙逝大令擇於廿五日在本署開吊此己列報兹聞前昨兩日本邑道營廳縣以及其餘印委各員均飭家丁恭送吊禮昨日署中各差役在二堂前後打掃潔凈懸掛素色繒綵一望如雪晚間在署設席宴謝諸親友想今日必更有一番熱鬧也 
[頌揚德政]  
　　前署上海縣袁海觀大令因丁外艱交御篆務早己錄入前報昨午有本埠典商錢業兩董事恭置匾額一方文曰鑑空衡平德政牌八扇文曰澄懷似水執法如山湘南澤逺淞北平波澤流黄浦書續碧池邵公臥雪彥伯揚風並萬民衣一襲萬民傘一頂安置彩亭排齊全副執事導以鼓吹送至縣署各董事衣冠楚楚入署道賀大令命幕友出爲欵接謙遯再三而後受之旋以茶點欵待各董晤談良久各董始興辭而出 
[修道濬溝]  
　　滬城敬業書院迤北至聚奎街一帶街道年久失修每逢雨後積水成渠行人大以爲苦近經輔元善堂董令司事勘視情形卽於前日雇匠修砌街道開築隂溝從此來往通衢可以履道坦坦矣 
[捉奸被刺]  
　　浦東二十四保四十四圖鄉人張某家住洋涇鎭東首高廟地方張年逾而立向以務農爲業前年憑媒娶鄰村某氏女爲室氏年輕而性蕩嫌夫貌醜遂與某甲私識明來暗去醜聲四播前晚張微有所聞留心稽察佯謂氏曰今夜有事出門不及歸家汝可早睡氏聞之甚喜召甲至家爲巫山之會姦夫淫婦正在極意綢繆而張突至直入房中大呼捉姦甲與氏倉皇奔出被張阻住甲情急順手取菜刀向張頭上亂刺張痛極倒地血流被面甲乘間逃逸聞張受傷甚重己由族人某乙倩人舁送上海縣禀請相騐矣 
[英界公堂瑣案]  
　　包探王阿二禀稱杜小巖問吳兪卿索取積逋以致口角吳突揮拳肆擊致杜受傷小的見之拘吳解案一面送杜至某西醫院請療醫生察得須醫治一月方可告痊杜訴稱小的向吳索欠吳非但不還反掣長凳擊小的復拽至街心毆擊以致腰背受傷吳供稱小的祗與杜口角不敢行兇蔡太守判令將吳管押一月○一百四十五號華捕禀稱昨日小的巡路時見陳紀杜與徐正海爭毆是以拘送案下徐訴稱小的在某烟館吸烟吞吐之時與友閒話陳嗔小的繁絮阻不許言談口角之餘致被毆擊現在傷痕歴歴務求察騐訊懲陳供稱小的於吸烟時囑徐讓些地步伊非惟不允反與紛爭小的不敢行兇叩求明鑒蔡太守判罰陳洋銀一元給徐爲養傷費○包探何瑞福禀稱錢陳氏被同居人孫三竊取布衣十件綢衣一件事後經小的查獲原贓惟缺布衣二件今特解送案下請賜訊追錢陳氏訴稱小婦人貧難度日是以將所租房屋轉租與孫豈知竟被竊衣現己由包探吊贓請准具領孫供稱小的係湖北人家有妻子小孩失業頻年不得己而出此下策如今衣己交出乞賜恩寛蔡太守判令管押三禮拜贓給錢陳氏領去○二百七十九號華捕禀稱小的巡至某處見馬夫張長春停車碍路并蜷伏車中磕睡恐其肇禍且違工部局定章因之拘案請罰張供稱小的無夜無明駕車出外異常辛苦以致假寐車中如今叩求施恩以後誓當改過蔡太守判罰洋銀兩元撥充某處西醫院經費 
[法廨停訊]  
　　法廨讞員葛蕃甫同轉昨日因有要公預飭家丁持片至領事公館並捕房知照所有各案均歸下期解訊 
[法捕房瑣事]  
　　有某甲披頭散髮身穿長袖道袍足穿蒲鞋手執笏板茅山道士之亞也昨日黎明時在法界行走因内急欲投坑厠大便一時無從尋覓行至三茅閣橋堍工部局所置小便處悞爲坑厠卽在此大便適巡街捕至以其違犯定章立卽拘入捕房捕頭以其無知悞犯判押至十點鐘時從寛釋放○小竊某甲前日混入江孚輪船行竊搭客鋪蓋一個至碼頭畔被探夥某乙所見將甲拘入捕房管押所有鋪蓋一個當由失主領去 
[餽樂鳴謝]  
　　嘉定韓壽華先生好善之士也嘗合膏丹以療人疾昨以三種見惠適值病中不及作答卽遵來諭分贈諸善堂韓君又以今年天氣酷熱痧症盛行特著論說辨証分類言之極詳大有益於時世祗以格於例不能列入報中用書數語以復韓君並鳴謝悃尚希鑒之高昌寒食生拜手 
[廉泉分潤]  
　　四明隱名氏大善士求身體康健闔家平安酬願助振概捐鷹銀六百圓交敝恊振所以三百圓充天津水災急振以三百圓充山東臥牛山紡織局經費敝所雒誦手函虔銘心版竊念天津一帶被水之後白萬飢民嗷嗷待哺合肥相國登高而呼逺近仁人聞風集義足使身受者戴德逖聽者傾心山東臥牛山以紡織之良規養流離之孤寡經費無多時有綆短汲長之慮四明隱名氏大善士以大力副其仁心統兩地而兼籌爲萬民而請命從此蓬首朝飢自見炊烟之絡繹篝燈夜織不聞漆室之嗟呼孰非出自善人之賜哉天道報施歴歴不爽此後康强逢吉滿目生春所以食報者正未有艾固不難操劵而俟也隂德如耳鳴古人豈欺我哉 
[憲德謹誌]  
　　昨奉督辦松滬捐釐總局錢道憲惠發太乙丹一百四十顆如意丹二百瓶臥龍丹五十瓶純陽丸廿包紅靈丹八十瓶飛龍丹十瓶止血丹一筒通利散一筒時症茶四十塊飭備堂中以應留養六所㷀民疾作之用又奉聶道憲發到蟾酥丸三千二百瓶臥龍丹三千二百瓶飭派各鄉董散給圖民備療時疾足徵二仁憲利濟爲懷痌瘝在抱除如數遵收分别備用酌匀分寄二十二局鄉董散給外求登報章謹誌憲德[  上海普育堂司事謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年閏六月十六日京報全錄]  
　　宮門抄○發抄硃批三道○護晉撫胡奏省北省南被災各屬分别賑撫情形摺○滇撫譚奏揀員請補選缺知州摺○桂撫張奏春季派員查閱水陸邊防各營情形摺○閏六月十六日吏部翰林院廂藍旗值日宗人府引見七名吏部四十六名刑部五名太僕寺五名正黄滿十七名正白滿三名正紅滿九名廂白滿八名上駟院二名○景灃續假十日○召見軍機麟書貴恒薛允升○發抄安德奏審明客民張文田京控案定擬奉硃批該衙門議奏欽此○裕寛奏衞輝府屬被淹籌欵撫恤奉硃批知道了卽著飭屬妥爲撫恤毋任失所欽此○許振褘奏初伏黄沁兩河盛漲險出竭力防護奉硃批知道了欽此○○護理山西巡撫布政使臣胡聘之跪奏爲省北歸綏道屬七廳被旱成災籌欵購糧設局賑撫曁省南汾州平陽霍州三府州屬雨澤愆期二麥枯槁分别借榖緩徵以紓民困恭摺仰祈聖鑒事竊臣前因口外各廳地方苦旱窮民乏食設廠賑粥籌辦資遣並因屬詳青黄不接飭令各查極貧户口酌借倉榖各情形均經附片具奏在案臣拜摺後迭據歸化等七廳稟報亢旱日久灾象己成秋禾迄未補種小民無以謀生大青山後等處飢黎衆多嗷嗷待哺始則折變房屋繼則鬻賣子女情形慘迫亟須拯救當經商同司道遴委候補知府錫良帶同正佐各員馳赴歸綏設局賑撫因司庫絶無閑欵可挪先於綏逺廳庫内借動押荒等項銀十萬兩在包頭一帶就近買糧分運各廳查明應賑户口先行散放兩個月口糧以資接濟去後嗣後據歸綏道文保委員候補知府錫良等禀稱口外幅𢄙寛廣蒙民雜處客户繁多此次所購賑糧深恐不敷散放又邊地苦寒向無春收只有秋穫現雖五月下旬得雨一次間有赶種晚禾而土脈過乾非甘㴻迭獲禾苗仍難滋長須俟來歳秋收始有新糧可接此後糧少價昻採辦亦恐不易且雇備驘馬復因芻牧無資半多疲瘦各廳所轄逺或千餘里節節倒載脚價寄重轉運極艱請寛籌欵項以便早日購運等情復經飭司籌借銀六萬兩委解濟用一面飭令印委各員確查户口核實散放不准稍有遺濫並飭分駐歸綏等處練軍帮同照料妥爲彈壓以期綏靖地方潛消隱患此口外被旱各廳籌辦賑撫之情形也省南則汾州平陽霍州三府州所屬並因天久不雨旱地麥苗全行枯槁水地間有收成亦苦無多現在節逾夏至秋禾尚未布種其己種者亦因雨澤未霑難期長發糧價日見騰湧小民生計維艱迭據各州縣禀報卽經委員前往會同確切查勘先行酌借豐倉榖如有不敷再動借常平倉榖石俾資接濟應完上忙錢糧均令緩至秋成確勘分數同下忙一併徵收以紓民力此省南被旱各屬分别勘辦之情形也此外蒲州解州絳州潞安澤州平定忻州遼州各屬雨水尚調麥收中稔秋禾均己播種額賦　常完納太原大同代州寗武朔平保德沁州等屬得雨遲早大小不同麥收分數未能一律秋成豐歉亦難預定業於青黄不接之時飭令酌借倉榖其上年被災各村莊今夏又復被旱者均予例賑口糧察看民力現在暫可支持據署布政使張汝梅署按察使兪廉三會詳請奏前來臣維山西自丁戊大祲以後民間元氣未復今復遭此旱荒閭閻益形困苦臣與司道等目擊情形實深焦灼斷不敢遽行請欵上勞宵旰但恐歳時迄無轉機撫局不能停止則爲甘正長需欵甚鉅亦不得不據情呼籲仰乞恩施除仍率同司道虔誠祈禱並飭清理庶獄力行實政以冀上迓天和藉資補救外所有山西省北歸綏道屬七廳被旱成災籌欵購糧設局賑撫省南汾州平陽霍州三府州屬雨澤愆期二麥枯槁分别借榖緩徵各緣由理合恭摺具陳伏乞皇上聖鑒訓示謹奏奉硃批知道了卽着飭屬妥籌賑撫毋任災黎失所餘依議欽此○○頭品頂戴雲南巡撫臣譚鈞培跪奏爲揀員請補選缺知州恭摺仰祈聖鑒事竊准吏部咨開議覆雲南晋寗州知州李宗道准其調補石膏井提舉所遺晉寗州知州選缺准其留於該省另行請補等因光緒十八年二月二十三日具奏奉旨依議欽此等因咨滇行司按部中行文坐日照限减半計算扣至四月二十三日限滿作爲奉文日期歸於四月底截缺四月分選缺知州僅祗此缺毋庸掣簽業將截缺日期咨報在案查奏定章程内開道府以至未入流輪補班次先用鄭工新班遇缺先二人海防新班先一人如無人以鄭工新班遇缺先人員抵補至第四缺海防卽與海防先分班輪用一人第一輪用海防卽人員第二輪用海防先人員海防先無人用海防卽人員海防卽無人用舊例銀捐遇缺先人員如無人用舊例銀捐遇缺人員再無人過班卽接用各項論用班次一人以五缺爲一週又定例道府同知直隸州知州通判知州如係奉旨命往或督撫題明留於該省候補者無論應題應調應選之缺令該督撫酌量才具　其人地相宜者悉准先儘補用又定章道府同知直隸州知州通判知州遇輪補升調遺病故休選缺先儘候補班前酌補一人次將候補正班酌補一人於酌補候補時先儘銀捐候補班前銀捐無人始酌補常捐候補班常捐無人再以勞績候補班前之員酌補又定章内凡保候補班名目有前補字樣者歸候補班前儘先補用無前補字樣者歸候補班補用又道府同知直隸州知州遇應用候補時先儘科甲出身人員如科甲出身人員不合例或人地不宜令詳細聲明方准以别項出身候補人員請補各等語查滇省知州升調一項上次第二輪第一缺鎭南州知州請以候補班前知州李毓蘭更補第二缺阿迷州知州請以候補正班補用知州王薇請補均經奉部覆准在案今晋寍州知州係上次路南州知州照章歸選候升調所遺第一留缺滇省現無鄭工新班遇缺先海防卽舊　銀捐遇缺先銀捐遇缺各項人員應用候補班前候補班内亦無正途出身及奉旨命往之員應以各項出身候補班前知州酌補查有候補班前補用知州王朝楨年四十五歳係貴州平逺縣人由廪生遵籌餉例報捐通判不論雙單月指分雲南試用光緒三年十一月初十日經欽派王大臣騐放覆奏奉旨著照例發往欽此四年八月初九日到省委署魯甸通判卸事隨同官軍剿辦猓黑夷匪尤爲出力保奏請免補本班以知州仍留原省歸候補班前先補用經部議駁改俟補缺後以知州升用經臣查明覆奏仍照原保給奬經部議准光緒十六年五月初九日具奏奉旨依議欽此旋准部咨以十六年三月十三日作爲候補班前知州到省日期試用期滿甄别留省補用各在案臣查該員王朝楨年力富强才具敏練並無叅罰案件以之請補晉寍州知州實屬人地相宜洵堪勝任與例亦符據布政使史念祖按察使岑毓寳會詳請奏前來合無仰懇天恩俯准以候補班前補用知州王朝楨補授晉寍州知州俟部覆准再行給咨送部引見除咨部查照外所有揀員請補選缺知州緣由謹會同雲貴總督臣王文韶恭摺具陳伏乞皇上聖鑒勅部核覆施行謹奏奉硃批吏部議奏欽此○○頭品頂戴廣西巡撫臣張聯桂跪奏爲春季派員查閱水陸邊防各營事竣謹將查過情形恭摺具陳仰祈聖鑒事竊前撫臣馬丕瑶於整頓防營摺内奏明每年春秋兩季派委營務處道員查閱水陸防營及邊防各營以資訓練迭經按季奏報在案臣維粤西營務首重邊防列郡分屯胥關緊要念伏莽之未靖難懈巡防鑒營伍之積疲亟宜整頓循名責實貴精簡閱於平時選將練兵期備折衝於臨事臣式遵成法嚴密稽查兹届春操之期照章分飭各營務處道員分往巡查校閱旋據省防營務處候補道劉亮沅將閱過桂林平樂梧州三府防營在江營務處崔國榜閱過柳州慶逺思恩潯州四府防營左江營務處左江道李岷琛閱過南寗泗城鬱林百色四府廳州防營全邊營務處太平歸順道蔡希邠閱過太平歸順龍州各防營及邊軍二十營其分防河面水師曁厘卡巡船亦由各道員分閱事竣先後禀報前來臣詳加覆核証以見聞該道員等均能破除情面切實考校其間操演純熟卒伍精强紀律嚴明槍靶命中則以提臣蘇元春督辦之邊軍二十營及龍防兩營爲冠内地則以遊擊王殿魁所帶中軍左營都司張雲龍所帶中軍前營副將楊子吉所帶左軍中營通判梁學智所帶右軍右營遊擊戴慶有所帶水師中營爲水陸各營之冠其餘各營亦均餉額無虚營規整肅槍砲中靶多在八九成以上較之前届均屬日有起色間有一二哨弁不甚得力經臣分别撤換示懲仍諄飭各該將弁隨時加意訓練精益求精期胆識之兼充庶綏急有可恃不得以查閱己畢稍形蔬懈以仰副聖主整軍經武之至意所有春季派員查閱防營事竣緣由謹會同兩廣督臣李瀚章恭摺具奏伏乞皇上聖鑒訓示謹奏奉硃批知道了欽此 
 
 

Page 13

 
 
[光緒十八年閏六月十七日京報全錄]  
　　宮門抄○諭旨一道錄前○發抄硃批五道○御史余奏蝗飛徧野請二飭地方官認眞捕治摺○晉學政王　奏恭報歳試情形摺○護晉撫胡奏叅革武舉審辦片○禮親王等奏揀補軍機章京片○東撫福奏設立新莊將民遷徙以避河患片○川督劉奏假期己滿病益增劇請准開缺回籍調理摺○東撫福奏節交庚伏黄河水勢日漲出省駐工親督防護摺○護晉撫胡奏叅革己故知縣勒追欠欵片○又奏委署知縣片○閏六月十七日户部通政司詹事府八旗兩翼值日兩翼引見十五名○浙江巡撫崧駿請訓○恩中堂續假二十日○桂豐遞遺摺○召見軍機崧駿張蔭桓○發抄李鴻章奏撲捕蝗蝻情形奉硃批知道了欽此○又韋啓明署覇州管守備奉硃批兵部議奏欽此○又天津道周懋琦詳報津貼沙船員弁薪水奉硃批知道了欽此○又擬保電線出力主簿傳舟等照擬給奬奉硃批該部議奏欽此○又守備徐海山接管北洋輪船奉硃批兵部知道欽此○○掌四川道監察御史臣余聯沅跪奏爲蝗飛徧野請旨飭令地方官認眞捕治以除民害而衞農田恭摺仰祈聖鑒事竊臣見京城内自六月二十七八等日起蝗飛自北而南復由南而北帀野蔽天不可數計聞武清等州縣禾稼受傷不少各地方官何以不早爲撲捕致令鼓翅飛揚蔓延如此之甚昨閱邱抄見沈秉成奏安徽各屬蝗種孳生多寡不等又聞江蘇之各州縣亦復蝗蝻徧地山西自去年旱至今未得透雨聞亦有蝗查蝗之爲災無時無之但得良有司竭力搜除自不致有害苗稼伏讀　列祖聖訓於捕蝗凈盡者交部議叙貽誤地方者照例治罪並派大員督同查捕不得回護諱飾仰見列聖禦災捍患軫念民瘼之至意今蝗延南北直入近　畿現在飛往何處亟宜跟蹤追捕以衞田禾相應請旨飭令順天府府尹曁各該省督撫督同地方官於有蝗處所赶緊捕治倘不實力奉行從重叅辦庶民害以除而農田可何雖有災而不爲災矣臣愚昧之見是否有當伏乞皇上聖鑒謹奏奉旨己錄○○山西學政臣王廷相跪奏爲恭報歳試省南西路解蒲絳平及省城太原各府州屬情形仰祈聖鑒事竊臣於去年十二月間將歳試汾州府屬情形具摺陳明在案嗣於本年二月十二日出棚按試解州次蒲州府次絳州次平陽府並調考霍隰二州屬於五月二十四日回省接考太原府屬六月十四日試竣每至一棚親督巡捕官周視垣墻嚴防弊竇凡遇正塲臣終日端坐堂上督同監試教官嚴密稽察尚無槍倩等弊仍恐或有僥倖於發榜之先擇其文理清順者提覆面試文筆相符始行取進各屬士子恪守塲規一律肅靜文風以霍州之趙城蒲州之永濟臨晉絳州之稷山爲優安邑夏縣萬泉榮河臨汾太平太谷文水次之餘亦多清通可造之材武風則有霍州趙城平陸萬泉爲優省棚少遜太原府屬之太谷縣額進武童二十二名又捐輸每次加廣五名此届人數寥寥不敷取進謹循任缺勿濫之例祇廣取二名缺取廣額三名俟下屇冉行補進臣於發落日朂以讀書勵品守法練才反覆開導並飭各學教官勤加訓迪以期仰副聖主樂育人材至意再臣經過地方蒲解絳三屬曾經先後得雨省城近日屢獲隂霖民情均極安謐堪慰宸厪所有微臣歳試省南西路及省城五棚七屬情形理合恭摺具陳伏乞皇上聖鑒謹奏奉硃批知道了欽此○○胡聘之片再據臨晉縣知縣鄭景福詳報該縣武生閻庚耀家被賊行竊拒傷事主一案當經會營勘騐緝獲賊犯石平娃等訊據供稱係武舉王智勇因閻庚耀從其爲師入學後索謝不酬起意紏令行竊閻庚耀銀錢衣物以致拒傷事主屬實傳訊武舉王智勇供認不諱理合詳請叅革審辦等情由署按察使兪廉三詳請奏叅前來查王智勇係臨晉縣民籍由武生中式光緒己卯科本省鄉試第四名武舉宜如何安分習藝勉圖上進乃敢挾嫌紏竊得贓實屬胆大妄爲目無法紀相應請旨將武舉王智勇卽行斥革以便飭審照例究辦除分咨兵刑二部查照外理合附片具陳伏乞聖鑒訓示謹奏奉硃批著照所請該部知道欽此○○禮親王等片查軍機章京刑部郎中陳芾棠奉旨補授浙江道監察御史所遺章京一缺應以額外行走之工部候補主事王彥威充補添傳記名在前之工部卽補員外郎張正堉在額外行走謹奏奉旨知道了欽此○○福潤片再黄河下游青城濱州蒲台利津及上游歴城章邱濟陽等州縣夾河以内村莊終年浸於黄流民情困苦前經奴才於正月二十日附片奏明擇高阜處所購地蓋房給資遷徙派賑撫局道員黄機爲總辦候補知縣楊建烈爲提調飭令督率印委官紳先查户口酌定住房塡給執照一面在大堤又外附近高阜之處購地立莊憑執照分給宅基再按户發給錢文督令蓋房遷徙數月以來認眞赶辦新莊蓋成之屋己有十之七八自章邱縣起至利津止先後併計共己遷出二萬餘户分立新莊二百數十處凡上年所遷者率己種植樹木耕鑿相安本年新遷户口亦皆各得其所災黎感頌皇仁歡聲載道此外尚有歴城應遷三十餘莊及利津蒲台續請遷移之户現仍分投辦理計至冬初當可一律完竣據賑撫局司道具詳前來理合附片陳明伏乞聖鑒謹奏奉硃批知道了欽此○○頭品頂戴四川總督臣劉秉璋跪奏爲微臣假期己滿病益增劇叩懇天恩賞准開缺回籍調理恭摺具陳仰祈聖鑒事竊臣近因病體難痊懇請賞假一月於五月初九日拜摺屈計假期現己届滿便血舊疾日益加重每當批判公牘便覺頭暈目昏遇有疑難事件稍加思索往往徹夜不寐漸成怔忡飲食因之日减精力因之日頽據醫家云早年思慮過度勞碌太久致暮年疾病糾纒藥餌難以得力非靜養數年積疾難以痊復等語伏思臣職膺疆寄責重事繁何敢以衰朽殘軀勉强支撐致多貽悞合無仰懇天恩准子開缺回籍調理早簡賢員來川接辦以重職守倘蒙恩庇異日得以調養就痊卽當趨詣闕廷求賞差使决不敢長耽安逸自外生成所有微臣假期己滿病益增劇懇謂開缺緣由理合恭摺具奏伏乞皇上聖鑒訓示謹奏奉硃批著賞假兩個月毋庸開缺欽此○○尚書銜山東巡撫奴才福潤跪奏爲節交庚伏黄河水勢日漲奴才出省駐工親督防護以昭愼重恭摺仰祈聖鑒事竊山東黄河綿長千餘里河身淺窄豫省長水一尺曹州所屬卽長一尺七八寸不等壽張以下倍之蓋河道寛窄不同又有山泉諸水匯入故也兩岸隄埝復不及豫省之高厚每届汛漲奔騰浩瀚在在堪虞奴才前飭各總辨委員多購料物分叚儲存並令弁勇堆積土牛以備險要之需四月間出省馳赴兩岸週歴查勘復嚴飭在工員弁加意修防不准稍涉懈弛計自入夏以來河水雖有增漲而旋長旋消工程尚稱平穏六月初六日以後連朝大雨玉符河山水異常漲發黄流日見洶湧每日漲水尺餘及數寸不等二十三四兩日又共漲四尺一寸現仍接漲不己迭據各營委禀上游荷澤雙合嶺對面起灘高射道路小隄形勢坐灣蟄陷埽工三叚堤坦亦蟄十餘丈該處迤上各埽均頂一溜被冲坍塌尤形危險中游長清縣南店埽壩間叚蟄陷槐家廟各堤被山水冲刷下游惠民縣清河鎭五楊家等處新修魚鱗埽四叚平蟄入水迤下堤坦並刷塌數丈濱州蝎子灣挑水埽壩全行冲蟄現經各總辦道員督率弁勇人夫分投竭力搶廂時當伏汛黄水來源正旺奴才惟有親駐工次認眞督飭防守期保無虞仰副聖主愼重河防之至意謹恭摺具陳伏乞皇上聖鑒謹奏奉硃批知道了欽此○○胡聘之片再前任寍鄉縣己故知縣曹憲虧短减成欵銀六百五十九兩五錢八各二厘五忽屢次飭催未據該家屬清交以致接署之員未能接收結報現在二叅己逾自應叅追以重庫欵據署布政便張汝梅詳請奏叅前來相應請旨將前任寍鄉縣己故知縣曹憲暫行革職勒限四個月催令該家屬完交限内全完卽請開復逾限不完或完不足數再行從嚴叅辦除飭取應行分賠上司職名同實虧清册另行咨部查照外理合附片具陳伏乞聖鑒謹奏奉硃批著照所請該部知道欽此○○胡聘之片再洪洞縣知縣馬鑑襄陵縣知縣林齊璇因案撤省遺缺均應遴員接署以專責成查陵川縣知縣崔鑄善才具明敏堪以調署洪洞縣知縣現署猗氏縣事應州知州李恕辦事精詳堪以調署襄陵縣知縣遞遺猗氏縣篆務輪委候補知縣任蘭馥署理據署布政使張汝梅署按察使兪廉三先後會詳請奏前來除檄飭遵照外理合附片陳明伏乞聖鑒謹奏奉硃批吏部知道欽此 
 
 

Page 14

 
 
[光緒十八年閏六月十八日京報全錄]  
　　宮門抄○諭旨二道錄前○大臣光等奏叅革防禦審訊片○川督劉奏請補遊擊都司守備各員摺○護晉撫胡奏叅革己故知州勒追欠欵片○大臣光等奏庫存祭器被竊請將值班官兵叅辦摺经閏六月十八日禮部宗人府欽天監侍衞處值日無引　見○江西知府周浩謝恩○豫公等由口外回京請安○補用知府鄧承渭等謝恩○熙貝勒續假五日○倉場奏漕船五日回空○禮部奏請於本月二十八日考試滿漢教習○又奏派搜檢派出鄭王克侯徐郙裕德啓秀徐致祥懷塔在志顏　勒敏灃深○董恂遞遺摺○召見軍機啓秀錢應溥周浩○○光裕等片再庫存祭器被竊當己牌飭附近各州縣嚴密蹈緝嗣據遵化州知州陳以培申稱密派捕役王占奎等於五月十六日在石門鎭由己革防禦文鐸讀祝官成恩車上盤獲方長錫二十六塊計重一千餘兩大寳一錠小寳二錠松江銀十三錠二件並將己革防禦文鐸讀祝官成恩跟役連二卽起兒拿護帶案續又拿獲周三一名一併審訊據連二卽起兒供常在文鐸家内周三供在文鐸家傭工二年有餘均知道文鐸私造假銀的事也給他賣過假銀見過他家有風箱家具等物文鐸有没偷竊庫内祭器均不知情據文鐸供稱旣周三連二供出革員有私造假鋹的事現也不敢狡執業己賣過幾年不記確數庫内被竊銀器革員實不知情據讀祝宫成恩供早年在官學教書文鐸曾隨念過滿洲書職隨同坐車進京不知帶有錫塊有無違犯並不知曉各等供申報前來奴才等查文鐸旣能私造假銀己屬目無法紀恐難保不無銷燬祭器情事當經牌飭遵化州嚴切根究在案兹據該州申稱己革防禦文鐸前己供認私造假銀現因奉旨開復該員文鐸恃符狡展供詞翻異申請核辦等情前來奴才等伏查開復防禦文鐸前因儀樹被竊部議革職今甫經開復卽恃符狡展翻異前己供認私造假銀之案未便姑容相應請　旨將開復防禦文鐸暫行革職交遵化州嚴行審訊以期水落石出俟得確情再由遵化州具詳直隸總督查核奏明辦理俾昭詳愼是否有當理合附片具奏伏乞皇上聖鑒訓示謹奏奉硃批另有旨欽此○○頭品頂戴四川總督臣劉秉璋跪奏爲請補遊擊都司守備各員以實營伍謹具清單恭呈御覽仰祈聖鑒事竊臣准兵部咨開建昌中營遊擊一缺在前之幹勳是否與此缺不宜行令查覆至日再行核辦等因遵卽查明聲覆建昌中營遊擊缺請仍以曾萬清序補軍標左營都司缺請以阜和左營都司向慈調補鹽廠營守備缺請以靳炳序補提標右營守備缺請以穆溶借補平番營守備缺請以吳以忠借補維州右營守備缺請以何成章序補建武營守備缺請以莫有玉序補綏靖營守備缺請以提標中營千總幹家斌升補謹將各員履歴彚列清單恭呈御覽如蒙兪允俟接准部覆後分别行令赴部引見以符定制所遺阜和營都司督標中營千總提標中營千總各缺川省現有應補人員應請扣留外補所有請補遊擊都司守備各缺以實營伍緣由謹會同護理成都將軍副都統臣雅爾堅署理提督臣錢玉興合詞恭摺具陳伏乞皇上聖鑒勅部核覆施行謹奏奉硃批兵部議奏欽此○○胡聘之片再前任保德直隸州己故知州蔣拱辰虧短出糶裁節兵米價銀一千六百七十二兩二錢七分二釐常平倉榖九十一石一斗三升三合二勺兵米二百一十八石三斗二升三合六勺屢次飭催未據該家屬清交以致接署之員未能接收結報現在二叅己逾自應叅追以重倉儲而儆玩泄據署布政使張汝梅詳請奏叅前來相應請旨將前任保德直隸州己故知州蔣拱辰暫行革職限四個月著落核家屬如數完交限内全完卽請開復逾限不完或完不足數再行從嚴叅辦除飭取應行分賠上司職名同實虧清册另行咨部查照外理合附片具陳伏乞聖鑒謹奏奉硃批著照所請該部知道欽此○○奴才光裕意普英廉跪奏爲庫存祭器被竊嚴審值班官兵僉供實不知情擬請照章叅辦恭摺具陳仰祈聖鑒事竊奴才等於本年四月二十七日具奏庫存祭器被竊請將值班官兵禮部硑役仍飭交遵化州嚴行審訊並自請議處一摺於五月初三日接到原摺奉硃批另有旨欽此同日由内閣鈔出光緒十八年五月初一日奉上諭光裕等奏庫存祭器被竊將值班兵役訊辦並自請議處一摺陵寢祭器該管各官自當認直典守豈容稍有疏失此次　純惠皇貴妃園寢祭器竟至失去一百六件之多該官兵等所司何事殊堪詫異現經光裕等將值班兵役等交遵化州嚴行審訊卽著順天府五城御史直隸總督各飭所屬一體勒限嚴緝務將賊犯拿獲懲辦總管翼長及值班官兵人役並著光裕等查明叅辦光裕意普英廉未能先事豫防亦難辭咎均著交各該衙門議處遵化州知州陳以培蘇州知州趙文粹經光裕等牌調審案均許故不到著一併交部議處餘著照所議辦理欽此欽遵奴才等當卽咨行順天府五城御史直隸總督飭屬一體嚴拿正犯並將值班官兵禮部差役牌交遵化州嚴行審訊各在案兹據該知州陳以培申稱連日隔别研審據章京景祿供四月初一日接班因是日查收三月三十日發出朔祭傢伙眼同禮部員外郎慶錫查收入庫初三日章京德海接班查看鎖下小封條崩裂向其查問景祿口稱因風高時常有的事當令德海接班漏未禀報三班都是輪流接交的至十四日内務府領取望祭傢伙禮部員外郎慶錫開庫見小鎖封崩裂因是職員班内的事職卽帶同甲兵長惠和忠與章京多存質對及至開門又在内庫門外拾有半截瓠蘆瓢鐵絲等物員外郎慶錫查看封鎖花押不對令差役張得倉等進庫查看查有四隻箱封條折斷查點失去銀器一百六件究係何時被竊職員不知所帶甲兵如有情弊以職是問等語訊據章京德海供初三日接班時見外庫門鎖封有崩裂情形查問前班景祿口稱並無别情初七日下班章京蔚春接班照此交替的訊據章京蔚春供初七日接班查知鎖封崩裂查問說是初一日景祿班内崩裂按班推交據章京多存供四月十一日接班查看外庫門鎖封崩裂當向蔚春查問說是輪班推交原是景祿班内的事祭器如何被竊並不知道名等語據各班兵丁所供與各章京相同又訊據打果人張得倉供小的在禮部當差每遇大小祭收發祭器跟隨本管老爺開庫查點收發開關庫門黏貼封條十四日開庫見外庫門鎖封崩裂小封有窟窿當時章京景祿帶同二名甲兵與接班章京多存質對風裂係景祿初一日班内事景祿催令開門到内庫外見有半截瓠蘆瓢鐵絲等物慶老爺查騐上下鎖封花押不符查點庫内各箱有四隻箱封條折斷祭器如何被竊實不知情訊據楊雙喜張存保張滿貴各供與張得倉相同等因申詳奴才等伏查值班官兵禮部差役所供各節恐有不實不盡復經牌飭遵化州再行詳審嚴切根究兹於閏六月初二日據遵化州知州陳以培代理知州龔彥師會銜申稱遵復提集人證到案研訊章京及披甲打果人等均堅稱庫内祭器如何失少何時被竊伊等實不知情不能憑空妄指並稱伊等監守不愼咎無可辭等語連日熬審供無異辭等因申覆前來奴才等詳細查核該值班官兵差役等前經遵化州知州陳以培力疾隔别研訊此次復行會同代理知州龔彥師連日熬審僉供祭器被竊實不知情旣無確證實據亦未便過事刑求案查光緒八年十一月内經前守護大臣毓橚等議奏愼防庫儲章程内載祭器在庫設有疎失禮部該管官並值班官兵當其重咎等語現在祭器在庫被竊自應照章叅辦查四月初一日至初三日值班防禦景祿於班期之内外庫門鎖封崩裂並不卽時呈報雖訊無偷竊情形實屬任意玩懈不以庫儲爲重相應請旨將防禦景祿交部嚴加議處由四月初三日至十四日值班防禦德海蔚春多存含混接班有意瞻徇應請交部議處禮部員外郎慶錫於庫存祭器雖無看守之責然祭器在庫遺失亦難辭咎應請交部議處總管和貴囊長祥安巴克什雖無值班之責究屬事前疏於防範應請交部察議值班甲兵禮部差役由奴才等分别責革其所失祭器仍牌行附近州縣並督飭所屬旗緑員弁一體嚴密跴訪務將正賊拿獲嚴行懲辦所有祭器被竊擬將值班官兵照章分别叅辦緣由是否有當理合恭摺具陳伏乞皇上聖鑒訓示遵行謹奏奉硃批另有旨欽此 
 
