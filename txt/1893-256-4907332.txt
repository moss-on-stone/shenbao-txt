# 1893 - 256 - 4907332

 

Page 1

 
 
[手卷助賑] [  申報館恊振所啓]  
　　戴醇士先生文采風流照耀一世尤精繪事海内人士得其片楮寸織莫不視爲珍寳所繪西溪松蔭圖竹樹蕭森峰　隠現尺幅中有無数邱寍令人玩賞不盡此卷向爲蒔香居士所珍藏今因順直被災甚重不忍坐視割愛助賑想博雅好古之士自當不吝解　玉成善舉如蒙購取請移玉本館張房爲盼 
[新印咸豐朝續東華錄告成] [  一圖書集成局啓]  
　　九朝東華錄恭紀歴聖成憲原原本本洽見殫聞本局曾取而印之早巳　海風行爭先快覩矣兹又有咸豐朝續錄備紀征討赭寇及與泰西諸國通商互巿事宜尤爲賅括詳明足資稽考亟用鉛板排就印以雪白連四紙校讎裝釘罔不精良刻已告成分爲一十六册外加紅木夾板每都礪洋兩元五角欲悉我朝掌故者請臨申報館帳房及各處申昌書室購取可也 
[論皖垣清除街道]  
　　有安慶友人投函謂皖省近來城内城外街道堆積垢穢處處皆然自夏至秋薰蒸之氣易致生疾刻下首邑章幹臣明府蒞任偶因出衙拜客見各處街道汚穢幾於成堆更有居民蓄養猪隻縱放踐踏道途尤形蕪穢若不設法示令打掃則道路不修殊屬不成郡邑近來省城之人半多患病大抵皆由於此遂特出示曉諭通衢責成各坊地保傳諭各鋪户務宜打掃各街道其有豢養猪隻者須用欄關住不得縱放在外任其踐踏有藐法不遵者按叚嚴懲各地保想賢有司令出法隨不難易混濁而爲清淨也夫道途之不修主其地者之責也此固不獨皖省一處爲然試思各處城巿無論爲省會爲郡城爲縣邑以中國人民繁衆無不鱗次櫛比而居無論店鋪無論住宅孰不各自灑掃潔淨而其所出之　垢則往往向門外一傾以爲門之外非已之地不妨任意傾棄垢穢而不知門外固街道也地固非已之地而已亦出入乎其間且積穢者亦不止一家出入者亦不止一人日積月累無人焉掃而除之則爲日愈久所積愈多不但雇工挑棄不免費錢卽使出力自挑亦不免費工且地旣爲公地傾倒者又係各家皆有亦孰肯以一人出身而任其事者殊不知污穢所積藴而成氣此氣卽足以中人人中其氣卽足以生疫癘其氣人人皆聞之卽其疫亦人人皆染之矣至於染疫之後始悔前此之積穢不治則已晚矣顧當平時則固無一人念及於此者也此則各處皆有大街通衢穢積尚少若冷街僻巷之中竟有行人不可以插足者而居其中者但知室中之穢已去絶不顧門外所棄之穢其積氣所薰蒸者仍將自外而入以直中乎人之身而貽之疾也然而此中道理雖甚易明而愚而惰者雖諄諄然與之言而初不之信彼非眞不信也事不在乎目前災不切於肌膚則有姑置不理者故有賢有司出憫其愚而患其惰爲之深籌遠計與其責令各出其力以自治其門前之道途不如各令出錢輪之於官官爲專雇工人逐日挑除棄諸遠處彼出錢者每日爲數無多亦無不踴躍樂輸者而專有清道之人設立清道之局從此街道可以永無纎塵之積居行之人永無氣味之薰其亦疇不願焉者哉所慮者清道之局員恐有不盡留意之處一任所雇用之工役始勤終怠忽近忘遠則彼店鋪居户之出錢者反得有所藉口以爲官旣收吾儕之錢而仍不爲吾儕清除衢路汚穢之積無異於前則又何故而化此冤錢此則官雖聞其語亦無從强辨者也上海如租界之地有工部局以整治街路稍有不平卽行修理不稍俄延陰溝之塞者通之店家居户每日以垃圾堆於門前自有清道之車爲之裝載而去以故街道清潔爲天下之冠近來則以人烟日衆生齒益繁故小街僻巷中或有清道之車所不到者未免塵垢高積而大街衢路則無不清潔居租界者每李出捐銀若干皆無不心願情服盖出一分錢固見一分效也城内向有清道局歸縣署經理專雇工人糞除街道余於十餘年前居城其時清道之局初設道途清潔與城外無異自移居城外後一年之中入城者不過幾次見街道亦尚整潔近以濬河之故堆積泥滓未盡埽除故屢思入城而趦趄不敢遽進然有清道之局則雖三里之城亦可使成康莊大道彼各處城中無清道之局者其汚穢難行更不知何如也皖省想向例亦無清道之局故致道茀而不可行章明府目覩之餘念及於疫癘之由生而爲斯民謀却病之法因責成地保令各人自埽門前勿令積穢此亦仁心之見端而欲行仁術則莫妙於設清道之局 
[諭旨恭錄]  
　　七月二十七日奉旨貴州普安營遊擊着游萬崑補授欽此同日奉旨陜西鄜州城守營都司着潘從福補授欽此○二十九日奉上諭崧蕃奏署任知縣欠解丁糧等欵請旨革職查抄一摺貴州候補同知張國英前在署貴縣知縣任内虧短丁糧等欵爲數甚鉅業經摘頂勒追迄未完解實屬玩延張國英着卽革職勒限嚴追並着四川總督將該革員原籍家産一併查抄備抵以重庫欵該部知道欽此 
[電述江撫行程]  
　　昨接津友發來電信云江西巡撫德中丞行抵津沽擬候新裕輪船到時卽當啓節南下電音如此亟錄之以告翹盼旌麾者 
[入簾紀盛]  
　　八月初六日爲入簾之期清晨供給所辦差人等卽在江寍府大堂鋪設齊整大堂階下營兵列隊如甬道然戈予對峙旗幟鮮明一望如荼如火外提調内提調外監試内監試及内外簾員先後戾止俄而炮聲隆隆各官兩旁鵠立恭迓憲旌但見儀仗外有撫標兵十餘名戈什哈十餘名簇擁緑呢大輿徐徐而至中丞降輿入花廳小憇約及二三刻制軍及上下江學憲陸續排道而來各官趨迎如禮中丞派員持小啓赴毘盧庵請徐文兩星使此來彼往如是者三時正鐘鳴十點星使傳呼登輿正主試在前副主試在後旗鑼羽葆簇簇生新迤邐冋府署進發抵署後星使南面立各官恭請聖安畢分賓主之位致寒暄之詞略予周旋然後出赴盛筵鼎俎紛陳光輝璀璨遠而望之幾疑仙子行廚離碧落而降人世其實皆草具也未幾起身列諸几案者悉爲侍從攫去轉眼之間如流雲之過太空一時俱渺此時各官換坐顯轎甫出府署便聞砲聲如連珠不絶於耳首爲内提調次外監試外提調次監臨次主試各用銜牌數十對爲前導青龍飛虎錯雜其間威儀之嚴莫能殫述道旁觀者摩肩擦背擁擠異常間有官族女卽乘肩輿而　　之由府東街至貢院前幾無隙地文星照耀何令人景慕一至此哉但願金箆刮目衡校一秉至公庶不負寒士十年攻苦耳 
[揚城淫雨]  
　　邗上自中元節後幾於無日不雨然皆旋落旋止迨廿六日清晨雨師又至銀河倒瀉無殊玉女 
 
 

Page 2

 
 
傾盆簷溜聲喧昕宵不絶大街小巷積水没跦行人來往皆須倩人劍負以過巿廛生涯亦頗寥落城外如便益門東關凹子街等處地勢低窪河水已漫溢上岸竹籬茅舍坍塌甚多小本營生者無不仰屋興嗟愁眉深鎖蒼蒼者亦覺太煞風景矣 
[遽成澤國]  
　　甘泉極西邊界與皖省某邑之潯南鎭接壤中立界牌牌以東爲甘境牌以西爲該鎭屬某邑頃有從該處來者云七月下浣某日該鎭郊野地方田頭溝港忽有腥臭黑水上泛旣而居民鋪户地溝内亦然逾時則闔鎭幾無不然鄉民不禁譁然大駭以爲見所未見霎時平地成渠約有數寸幸爲時不久水卽四溢流入大湖蓋該處瀕臨高郵湖也不料逾日天大雷雨各處溝港又復上泛疾風驟雨間平地忽水深數尺逐漸繼長增高勢甚洶湧居民驚駭之餘幾疑黄河之水從天下降僉稱溝中上泛不應如此之速細察其源始知由西而來是時也空中則倒瀉銀河平地則奔騰澎湃俄頃之間鎭上水深四五尺不等田廬房舍俱在水中央幸在白晝男婦人等皆各登高阜暫避惟小孩奔逃不及者間有淹斃其餘牲畜雞犬以及什物漂没甚多是可謂不測之禍矣嗣悉該鎭之西相距數十里地方有名紅山者出較水遂由高而下一瀉千里該鎭在山之東居其下游以致遽成澤國尚幸此水過而不留據稱所過之處或半日或一二日卽紆廻曲折流歸湖内然刻下該鎭楨水尚未一律消退緣連日滂沱大雨尚未住點由潯南至某邑康莊大道現亦未通行人往來皆須藉一葉扁舟方可渡登彼岸說者謂該處鄉民猝遭此厄情殊可憫且當此秋成在田之禾在塲之穀總不無稍損卽使卽日水退田禾亦須晾晒似此陰　不解淫雨連朝亦恐有霉爛之虞哀此下民何堪遭此所望蒼蒼者早放晴光俾賸穀殘禾得早日刈晒或者尚可作　榆之補歟 
[認捐續述]  
　　昨紀兩淮鹺商認繳順直急賑銀十萬兩由淮南總局禀陳運憲等語兹聞已奉憲示批准云已據情詳請督鹽憲核明轉咨並飭海分司勸諭各販認繳禀覆其食岸各商卽由該局勸諭依限遵繳事關災振出於萬不得已而然想各商販素著急公自可踴躍樂輸也繳云云並悉此次捐數仍由淮南北曁食岸各商按成攤派聞淮南派七萬八千兩淮北派二萬兩食岸派二千兩照上屆章程自奉批日起分定三限呈繳以一月爲一限約計小陽月内卽可繳清矣 
[無端遇祟]  
　　揚城某甲在城外米行生理家住舊城院大街膝前一女年甫及笄聰慧過人父母愛之不啻掌珠近因母病女秤藥量水昕夕侍奉不無勞倦一日下午偶倚窻假寐甲自外歸正待呼唤忽見女一躍而起遽取剪刀向喉間亂剌甲大駭急前奪阻幸所剌不深詢問情由女神色頓異瞪目良久指房内榻前曰此二人教我自戮甲旣驚且怒急取壁上腰刀向指處亂砍女又滿口鬼話良久始覺神色清爽然形狀若甚困憊問以所見則茫然不知矣是殆爲熱邪所中歟 
[粤省官塲紀事]  
　　督憲牌示海口營叅將缺以現署增城營叅將事水師提標右營遊擊丁志德請補赤溪協中軍都司缺委水師提標中營儘先守備陳廣德署理陸路提標左營守備缺委署陸路提標後營右哨石龍汛千總事和平營千總羅應標署理石龍汛千總鄭家琅草塲汛外委千總鮑超羣飭赴本任○藩憲牌示新安縣縣丞缺委試用縣丞陳正常署理吳川縣　州司巡檢缺詳請以從九品岳世俊補儋州薄沙司巡檢缺請以東安縣西山司巡檢鄧慶補准補肇慶府經歴姚廷樞飭赴新任順德縣典史缺委咨補斯缺之羅敬熙先行赴任 
[金閶委談]  
　　蘇州元妙觀大街向有戲館一處自前年夏間閉歇之後凡喜徵歌選舞者非至閶門外不得擴其眼界近又有好事者湊集資本招集聚福文班在原處開臺演唱易其名曰聚福戲園於七月二十七日開演於是墜鞭公子走馬王孫無不逐隊來觀咸有先覩爲快之意廿九日有某觀察等挈同瀛眷至該園包廂内觀劇正在興高采烈神往情移之際忽有著名流氓謝和尚者驀地闖進义手立於包廂之前縱目飽觀而座上之人被其遮蔽未免掃興傭婦輩令其稍讓幾步詎謝非但不從並肆咆哮出口詈駡并隨手攫傭婦旱烟桿向該傭婦作當頭棒喝某觀察勃然大怒喝令戲館中人拿獲連喝數聲詎皆束手不敢動旋令輿夫等動手將其獲住立飭家人唤地甲至令持片送往中路總巡局請懲王明府提訊之下飭責五百板荷以巨枷交地甲押赴犯事地方示衆限滿月責放○閶門内穿珠巷南首汪姓家婢女年甫及笄姿色頗佳七月廿九日下午奉主婦之命至元妙觀前購得夏布數疋零物若干傍晚而回行至穿珠巷中突有匪徒甲乙丙三人趨上甲攫其手中布件飛馳而逸乙丙將婢按倒拔取簪環婢大聲呼救幸有某老者經過聞聲細視黑暗中見一女二男互扭於地詺之乙内曰無干汝事我等兄妹也詢之女則但云救命老者疑甚遂將丙拉住曰卽係兄妹亦不應在黑暗中勾當請至大街一談可也乙見勢不佳乘間逸去丙以其年老可欺突向小腹一脚飛來意圖逃逸詎此老亦知拳勇將身一偏極力獲住旋婢至檢點所失約值洋銀十餘元之譜老者當將丙交與汪家正擬喚地甲送辦偶一不愼竟被兔脱汪向老者再三稱謝酬以銀餅不受而去○前報蘇州横塘附近之某鄉失愼云云兹悉並非横塘實在蕩口之西距鎭二十餘里之村落董姓家於上月廿五夜二更後失火共毁房屋四五椽人口幸皆無恙前言焚斃男女孩各一者係傳聞之誤惟焚斃鷄鴨不少云 
[好雨知時]  
　　諺云秋後三塲雨遍地出黄金安慶自入秋以來晴多雨少以致距城數十里一帶晚禾及山貨棉花雜糧盼雨良殷幸而天從人願上月廿七日午後四點鐘油然作雲至初更時分大雨如注自夜逹旦次日仍復大雨傾盆一晝一夜雨雖停注雲集未散自此山貨雜糧得以滋潤矣 
[牛莊近事]  
　　吳姓洗衣鋪失竊綢布單衣百數十件報經稽察處由孫什長等緝獲積竊郭秃兒並起獲原贓洋布單衣五十件吳因尚少紗綢竹布衫褲七八十件賠累不起一再控究嗣悉此贓窩家係某總爺太太極有來歴未可撥草尋蛇只得含忍而罷○西水門外小廟蕩新建會房三間以備集議公事之處有賣荳腐之劉某過此向瓦匠乞取新磚兩塊被會首趙六爺察知欲將劉某送砲臺責辦嗣經帮會之楊松林再四代求令罰出新磚五百塊助工劉本窮漢安所措此三十吊錢買磚仍由楊松林暫爲墊買俟劉逐日送荳腐抵償劉本貪小失大咎由自取但趙六爺旣推一方會首似必素有德望似不當假砲臺之威勢嚇令此等無知窮漢罰此巨欵或者不免失之太過乎○營街七月以來巿面肅然望後河裏輪船斷已數天近日沙寍夾板各祗二三艘而海口輪船送雜貨來到已數天竟無生意可攬皆因南貨南地漲北貨北地貴行運不通之故也時屇中秋例應熱閙之際反形寥寂轉瞬封河益抱杞憂矣 
[郡守言旋]  
　　禾郡文武各官　送本省主考禮畢復往穌塘恭迎郡守蓋宗太守入都引見回也直至四鼓迎着憲舟用如飛小火輪由滬拖駛而來兩邑尊以及屬下諸廳官各遞手版禀安禀見憲舟駛至東門官碼頭停泊接見兩縣並傳見經司照驛四廳官後遂飭各回郡守王八月朔辰刻登岸乘輿入城往代理楊太守處及張協戎等處拜會各道别緒并悉郡守明晨就原舟駛赴省垣禀謁各大憲然後回禾云 
[膠輪又見]  
　　怡和洋行之公和輪船前由漢口往宜途中擱淺當經元和輪船專往拖之不能施力回漢後卽行赴申刻又帶來掘泥器　寄往擱淺處所雇工掘港尚未出險前次昌和輪船復往宜昌駛至離宜百里之處聞又擱淺據云比公和船擱淺更高愈難設法矣 
[革除囊蠹役]  
　　漢陽縣差役劉進劉新等仝百甲鄧福訛索漢口擺攤人民被攤主蕭富輝等扭禀江漢關道轅經惲崧耘觀察當發候審所訊明禀覆又仰清軍府厲吉人司馬訊究嚴懲一案前已迭詳報章此案現已辦結將差甲劉進劉新鄧福等均革除五名厲司馬又將結案革仅情形擬告示數十紙沿街張貼示内並諭攤主蕭富輝等仍將貨攤酌量縮進以便行人不得藉此遂藐視漢陽邑尊從前示禁更云倘或再有 
 
 

Page 3

 
 
　甲效尤准禀呈嚴辦等因似此除蠹安良澤沛巿廛而坐賈行商皆歌功頌德矣 
[漢得雨]  
　　漢口地方以及相近四鄉自六月二十四日雨後絶無甘霖棉花受損祗有半收所插秋禾亦遭旱阨前已登報七月二十七日晨忽布陰雲旋降霢霂夜以繼日而已槁之秋禾未必無勃然之興機但斯時正拾棉花又恐恒雨不止摧落曰棉盡委泥塗雖欲半收而不得徒令織女無資興嗟不已所可幸者近時鄉間多患瘟疫瘧疾今逢雨師稅駕風伯示威而抑鬱乖厲之氣當默化潛消矣 
[十洲新語]  
　　寗郡西門外西成橋某姓子向在鎭海洒店爲業日前歸來家人見其形容憔悴詢其緣由以負欠店欵無可抵償兼以中秋將近債尸雲集以故焦灼旋見其解衣而臥比至次早不見其起家人呼之不應知必有變排闥而入則見其口吐曰味始知吞服洋烟急與灌救終不能活矣哀哉○日前有某甲向某乙索還賭債乙無以應彼此口角爭執中不能平遂拾石塊向乙擲去適中頭顱血流如注　卽用藥敷治未知能保無恙否也○甬東四圖民人某甲稍有貲財尚虚中饋今春娶一婦如膠投漆伉儷情深日前偶因戲言忽占反目新嫁娘鬱鬱無聊潛於夜深人靜時仰藥而死死後岳家聞信率領多人登門吵閙將房中什物搗毁一空聲稱欲赴縣控告甲懼央人再四調停許以厚殮延僧超度事始寢息○　　各　　　暫經府縣訪拿嚴辦此輩少爲斂跡兹聞游手好閒之輩仍在茶館酒肆遇事生風欺弄鄉愚或詐酒食或詐錢文不一而足若不早爲懲創則良民受累不堪矣 
[修理輪船]  
　　武昌輪船於七月廿七日入大沽口緣車輪損壞未抵碼頭就在唐沽停泊修理貨物由駁船搭客任由輪車或趁駁船入津該船於修竣後卽由唐沽開行回滬 
[旱魃爲虐]  
　　日本山梨縣當往昔瀋幕時巿間飮水皆須赴二里半餘取之近來開通水道取汲已便詎知今夏本縣苦旱至今不雨環巿各村均因田禾無水特决水道之水以灌溉之以致巿中一滴皆無巿民大驚集衆恊議議得每夜四點鐘限水道通水備民取飮逾限卽不通於是爭以釣瓶手桶取一杯水後至者卽徒營往返内有奔走多路僅獲混濁水者亦珍之不敢捨若天公再不下雨巿民不免有渴死之虞云 
[丁祭誌盛]  
　　昨爲丁祭之期關道憲聶觀察松海防劉司馬上海縣黄大令率司各屬員於黎明齊詣西門内縣學致祭樂舞生演舞如儀穆穆煌煌誠盛典也 
[叅戎赴松]  
　　本邑提右營廖楚材叅戎因有要公於前日雇坐民船用小火輪拖帶前赴松郡謁見提憲 
[載寳東來]  
　　前日有英公司輪船一艘抵滬停泊虹口公和祥馬頭裝載有利匯豐等銀行白鏹百箱計九百餘塊定於今日交卸想捕房中仍須派捕照料也 
[丁臨無地]  
　　自小南門至小東門一帶護城河經此次開濬後兩岸河隄漸漸坍下自尺餘以至三四尺不等小車從此處經過俱有戒心入夜更覺慄危懼不知關心民事者何以善其後也 
[老饕闖禍]  
　　著名流氓黄連生專以糾黨拆梢爲事屢經英法兩捕房拘辦依然怙惡不悛前日糾合無賴四五輩至法租界八仙橋某飯店中修五臟神殿狼吞虎咽之餘不名一錢竟欲揚長出外被堂倌扭住謂此處非施粥廠爾竟貿貿然來揚揚然去速將飯資擲下免受老拳否則當剝爾皮以洩吾忿黄老羞變怒揮拳便毆正在興高采烈時適巡街捕至拘入八仙橋捕房管押一宵昨晨轉解大捕房克捕頭以黄迭次滋事非重懲不足以儆將來著押候解請葛同轉研究 
[局賭害人]  
　　金陵人陳八者著名牌九司務也日與其黨在茶坊酒肆中招搖撞騙自稱爲軍門見人則假意殷勤誘之入局卽以翻天印收帳放帳等諸名目騙人財物墮其計者指不勝屈日前有湖南人某甲被陳所騙喪盡資財無面目見江東父老　得紫霞膏數錢意圖畢命嗣經同鄉人某乙查知代抱不平在公館馬路某烟館將陳等尋獲大興問罪之師欲將洋取回陳等不認誘賭以言恫喝衆人咸忿欲將陳送入捕房陳始氣餒央某丙爲之調處當不致匍匐公庭矣 
[尋見騙子]  
　　有在崇明開京貨店之某甲來滬購貨及回時在航船中被司鄉人某乙騙去綢布等物此爲前報所已紀兹悉甲姓池自被騙後在原籍找尋杳無蹤影遂恊同店夥於前日復至滬上尋緝薄暮時在英界四馬路四海昇平樓啜茗與乙邂逅相遇池喜出望外謂曰踏破鐵鞋無覓處得來全不費工夫爾自騙貨以後累我找尋歴盡千辛萬苦今幸相見速將原貨歸趙否則交捕送究乙再三求緩池不允旋有張姓者出爲排解令乙折償洋銀七元五角並以香燭服禮池始首肯紛然各散 
[捕頭捉賭]  
　　虹口褚家木橋地方賭檯林立前經黎副捕頭拘拿懲辦此風爲之稍息邇來日久玩生仍有不法之徒在曹家堰地方開塲聚賭捕頭訪聞於前日六點鐘時帶同印捕二十餘名及華捕包探飛馳而往拘獲三人並起出賭具一併管押捕房候解公堂訊辦 
[工人肇釁]  
　　本邑城廂内外肇釁之事大半出於手藝工匠前晚黄昏時有銅匠甲乙二人在虹橋西首某粥店領略雙弓米風味俄有丙丁兩木工接踵而至銅匠出言譏諷木工怒不可遏遂與爲難大有滅此朝食之勢後由地甲至上前喝阻若輩始各分散 
[道旁倒斃]  
　　滬南毛家弄口昨日倒斃無名男屍一具年約三十餘科頭赤足身穿藍布破衫褲當經十六鋪地甲查悉此人向在南巿挑賣餛飩並無家室此次貧病相連以致倒斃道旁卽經該地甲報堂備棺收殮 
[索銀被逮]  
　　江北人李許氏生一女小字長壽前在原籍許字某姓爲室尚未過門不料許氏慕海上繁華遂携長壽偕來欲令作皮肉生涯旋由蟻媒倪朱氏爲中將長壽薦至英界胡家宅柜近龜奴朱杏生所開野鷄妓院爲娼言定帶擋洋二百元由李許氏先取洋十元餘洋俟長壽能否接客再行付楚朱杏生自長壽進門後在外緝訪始知羅敷固自有夫久留院中恐于未便遂令李許氏將女領回該氏允之至前日下午怱有上海縣捕役王鳳山與朱杏生等同至李許氏家百般恐嚇索還定洋該氏不得已而鳴捕將朱王及倪朱氏長壽等一併拘至捕房捕頭略詰數語飭捕移送英公廨祭太守飭令管押候訊 
[管押期滿]  
　　徐中維前在英界滋事被捕拘送公堂蔡太守訊供之下判笞一百板發捕房管押一月昨日押期已滿經捕頭飭四百三十九號華捕將徐解送公堂請太守發落值日差禀明太守著𢪠候發落 
[牽涉欠案]  
　　胡厚培者在法馬路永興里開設錦泰莊因拖欠小泉洋行及吉昌等洋貨店貨銀三千餘兩於七月初八日逃避經小泉行主訪悉胡避　蕪湖地方遂投日本領事署控告由領事照會關道憲聶觀察移文關提一面由吉昌等十餘家乘小輪至蕪尋訪消息在船時與胡之先生吕某相遇遂言明此事同赴該處尋覓及抵鎭江十二圩地方吕已兔脫吉昌等號夥至蕪湖找尋胡已聞風逃避該夥等只得仍回涙上當胡未逸時曾至興聖街裕康莊出立紙票付各洋貨號及往收取該莊紙票不能作憑不肯付銀各號乃明查暗訪始悉錦泰莊前次曾欠銀逃遁亦立裕康莊票减折還銀此次難保非重蹈故智以該莊有意串同作弊遂於前日聯名至法公堂控告曷同轉准詞飭傳裕康莊中人到案訊追 
 
 

Page 4

 
 
[捉奸送案]  
　　寍人徐江生住英大馬路南首其妻洪氏水性楊花不守婦道暗與族姪徐九才犯姦前晚被江生偵知當卽回家將男女雙雙拘獲並將九才之八千根煩惱絲用并州快剪刀齊根剪去立時鳴捕拘入捕房捕頭略詰緣由卽將江生及九才洪氏等移送英公廨蔡太守飭分别交差看管靜候訊供核辦 
[會訊船局案]  
　　本埠利濟木輪船局股東李松雲魏勉齋前因爭奪船業在縣涉訟去冬十一月間奉黄大令訊明　令各自行駛邇來兩造不知何故在蘇爭執經廣帮股東李楚芳投撫轅上控蒙撫憲派委劉司馬來滬會訊已記前報前日傍晚時劉司馬蒞縣與黄大令升坐花廳命帶通案人證研訊李楚芳偕股東陳璧彭雲初李松雲艾某等投案供稱職員等均係出資附股前年開設木輪船局由李松雲魏勉齋二人經理嗣因魏心存狡獪浮報費用以致纒訟頻年去冬奉黄大老爺提訊始令廣幫貼魏銀七千五百兩魏之廢船併歸廣幫職員等集議之下因吃虧太甚故未遵行復荷覆訊斷令分做所有支欠局中銀兩斷繳銀五百兩尚有許公館借欵銀一千一百八十兩亦由魏措還各自行駛各安生業詎魏分文未繳日前反在蘇州矇禀吳縣憲並將職員等行駛之船扣住以致情急投撫轅上控叩求明察司馬命李等暫退提魏勉齋至案據供曩年創辦此局時一切佈置均由職員經理所領船照亦由職員打幹開設至今獲利有數萬元之多均被李松雲一人吞没去年奉黄大老爺訊斷之後本欲遵斷措繳無如職員名下祗有倫國才之一船行駛獲利艱難不能如愿此次實係各船户在蘇啓釁職員並未興訟叩求鑒察司馬問爾當時共造幾船答造六船需用銀一萬七千餘兩司馬又問廣帮造船幾艘用銀若干答稱廣帮亦造船六艘用銀九千兩司馬謂何以廣帮價廉六船均能行駛爾造六船價增其倍反祇一船可行餘均廢棄可見爾之浮報用度爾言李松雲吞没歴年贏餘何以各股東不控李而獨控爾去冬黄大老爺訊斷此案可謂至公爾何以翻變在蘇肇事將船扣留究竟是何主見魏執定前供司馬與大令一再開導兩造各執如前司馬商之大令判令兩造暫退聽候次日覆訊核辦 
[衛生有術]  
　　小樓主人王松堂司馬重刻大生要旨一書屬僕搜求秘傳騐方附入近已告竣仍由僕代爲分送兹已登告白於本報後幅有前此送方諸君及欲得是書有請函致平康里恒齊善局或至僕處開明地址卽當寄奉以廣善緣[  高昌寒食生啓]  
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[姮娥奔月]  
　　滬南製造局工人小天津曾娶爲籮間生意陳阿二之妹爲妻合卺以來頗有唱隨之樂不料小天津意猶未慊復欲築金屋以藏阿嬌陳氏微窺其意屢向阻撓小天津竟置若罔聞於上月間出洋六十元娶陸姓之女爲妾楊柳津頭桃花渡口别饒一叚風情氏以小天津葉舊憐新天良喪盡彼旣無情我何爲鬰鬰居此遂於前晚商同鄰婦一去不歸比小天津回家已占入宫不見之爻正欲出外找尋而鄰家亦來詢問各訴顚末知係同逃乃相約出外追尋未知彩鳳雙飛尚有重還之日否 
[少年作賊]  
　　鄉人某甲昨晨待布六疋來滬消售共換洋二元錢數百文正欲回家有一少年身穿雪紡長衫夾紗馬褂尾隨其後繼向身畔擦過甲將洋摸索早已不翼而飛見少年在前行走形狀慌張遂奮步上前將少年扭住始尚不認甲欲送往巡防局少年始懼而認竊立將原物奉還甲乃將少年按倒在地痛毆一頓縱之使去有見少年者謂其衣服麗都翩翩風度幾疑爲燭世佳公子豈知竟較常人多生一隻手耶或曰滬上五方雜處人品不齊彼鮮衣華服坐鋼絲車啣雪茄烟趾高氣揚日游行於四馬路一帶者大都如芿彼少年亦何異哉 
[縣案彚錄]  
　　本邑西鄉龍華鎭街道年久失修由輔元堂雇匠計榮芝朱文龍等前往興修該處有水木作工頭孟姓亦在附近作工前晚計等碰潼孟之器具以致互毆孟恃其人衆一往直前計朱均被毆傷次日偕見証人金根生季福生投縣喊請騐傷晚堂由黄大令提訊計朱同供在龍華鎭修葺街道突遭水木作孟姓藉端肆毆現在疼痛異常有金根生目見可証卽求騐視金根生季福生同供耕田度日孟姓糾衆毆計小的等確曾目覩惟不知伊等啓釁緣由大令察得計朱受有微傷判令退去聽候提究○李春生葉萬青趙祖光等均住在英界前日與冩捐建醮之王小元王小石戴炳曾等口角爭毆致將李等毆傷控經公堂前日蔡太守備函將行兇之王小元王小石戴炳曾三人送縣請辦值日差禀明大令奉諭分别看管俟受傷人到案訊究 
[分發人員騐看名單]  
　　新海防例掣籖分發主事沈欽堯浙江　内閣中書顔廷佐廣東鄭工例指省分發府經歴譚奎翰山東湖北典史蔡學海浙江直隸新海防例指省分發道三品銜喬聯寳山西湖北知府任之駒江蘇湖南同知四品銜吳國章安徵廣東鍾祥燾江西江蘇丁松年浙江南河潘慶祖安徽東河孫鵬萬浙江北河直隸州知州吳仲榮江蘇陜西通判何朝崧湖南江西知縣朱廣祿順天湖北左功濙湖南湖北常豐湖南湖北同知升銜唐顯謨湖南江西朱寳文安徵廣東花翎同知銜陶應潤浙江奉天王溶浙江四川潘偉琛江蘇廣西向式恭湖南廣東陳克愼江蘇江西康占魁直隸河南同知銜吳珍江蘇山西鹽大使鄭在中浙江長蘆鹽經歴賈芳順天浙江田保年湖北廣東鹽知事孫鵬運浙江長蘆府經歴鄭有林湖北陜西張善堉湖北江蘇江國瀛雲南四川高作霖浙江四川歐陽　湖南湖北縣丞黄頌廉直隸江蘇孫孝藩安徽四川惲福華江蘇北河吳紹基安徽福建方鳴江蘇直隸朱世傑安徽浙江楊景時江蘇北河辛煒江蘇四川易德聲湖南福建杜錫恩湖北四川黄本立浙江北河章之澄浙江直隸原鴻儀甘肅福建陳世輔四川湖南衡端蒙古直隸楊鳳題江蘇浙江邢延慶山東浙江縣主簿厲玉驥浙江江蘇陳錫祚浙江河駱育濠山東北河郭廷鎔江蘇浙江吳鳴高安徽北河州吏目　祝鋒山東直隸俞光琳浙江直隸　鹽巡檢孫佩璜順天廣東巡檢張錦華廣東福建沈祖蔭直隸廣東丁嘉賓福建廣東胡應雯廣東江蘇鍾德年湖南江蘇胡熙瑞湖南貴州程尚沅安徽江蘇余福祖江西湖北蕭珍雲南貴州陶濬江西廣東楊福昌雲南山西高椿江蘇　建何炳崇安徽直隸沈維照浙江北河從九品阮毓麟順天廣東喬厚堃江蘇廣東王之湘江西廣東李承志浙江福建蔣育芬浙江江蘇張彤亭山東直隸典史賴志謙順天福建周國珍順天四川周紹蓮順天甘肅艾華森湖北四川張祖德湖北廣東張鼎煜湖南浙江李濬遠湖南山西熊慶箎江西直隸劉崇德浙江湖北張奉曾河南山西張守榘河南陜西沈兆駿浙江福建余讓沅浙江福建周啓樟四川山西未入流錢人傑江蘇四川毛學詩浙江四川王植榮浙江四川周楨河南四川○籌餉例指省分發　通判晏星燦江西廣東州判高士彬順天江蘇府經歴沈祖泰浙江四川道庫大使石清柱湖北江蘇從九品邵鳳騰廣東江蘇賀增榮順天四川○勞績指省分發知府鹽運使銜梁廷贊廣東廣西直隸州知州　凌祖穀湖南江西府經歴湯葆訓湖南湖北巡檢卞調元山東吉林未入流熊飛安徽江蘇恩廕指省分發通判王國楨安徽江蘇○俸滿教職掣籖分發知縣羅毓椿雲南議叙指省分發縣丞莊慶孫江蘇湖北呈請掣簽分發直隸州知州吳雲漙浙江呈請指省分發同知徐賢杰安徽廣東應補呈請分發　直隸州知州孫汝霖順天四川知縣朱鑑章江蘇浙江胡鑑福建廣東從九品榮曜廂黄廣東未入流葛士鑑江蘇浙江萬逹成順天四川 
[藃東官報]  
　　七月二十四日卸東莞縣沈禀到卸事回從九品程肇錫禀到京來○二十五日補用府富禀到由九龍關回○廿六日補用直隸州席德韾禀到由順德公幹回禀知　　南保甲總查從九品王桂生禀到由滇萊省○廿七日補用巡檢劉桂丹補用鹽大使黎汝懷俱禀到京來候補鹽經歴文斗禀謝酌委一次禀知委催中　各埠冬餉廣州府　　徐禀知本日交印委署廣州府經歴善昌禀知本日接印○廿八日委署南韶道顧禀銷水陸師學堂並水魚雷局差禀辭赴任候補鹽大使金振禀到京來卸石橋塲錫昌禀　咨禀辭回籍守制 
[浙省官報]  
　　七月二十五日張正芬禀銷赴臺查硝磺差宋熾曾禀奉臬司委赴青田查　差禀見府照磨楊際雲禀見禀辭赴　裏厘問差縣丞周傳炘禀見○廿六日署嘉湖道任禀卸杭道篆接辦書局差候補道丁禀銷書局差○廿七日候補府劉鼎玉順天人由京分發來省禀到前署昌化縣葉慶熙交卸回省禀到 
[卾省官報]  
　　七月廿七日分發試用從九王祖庚來省○二十八日委辦沙洋厘局候補府魯欲仁署襄陽府通判林源俱禀辭試用縣袁鏞補用縣憚元復俱解五批京餉在任候補知縣漢陽縣縣丞黄新鍔奉　管解六批京餉禀知謝○廿九日大挑縣皮坤奉臬憲委赴隨州提京控案禀見知 
[金陵官報]  
　　八月初五日候補道劉秉楨萬繩孫均城内保甲局唐治堯城外保甲局均謝委會辦差○初三日候補道李家　謝委會辦城外保甲局通判林廷墉奉委兼辦城内保甲局發審並到差 
[皖省官報]  
　　七月二十四五日候補知縣何恩煌知奉憲局札委監修萬億倉厰房工程○廿六七日候補知縣王鐘漢知奉委解京餉調署六安州德愷辭委辦華陽厘務本任頴州府通判任棠到委辦洪河口厘卜知縣李華辭皖北牙厘局委員縣丞梁慶藩辭○廿八九八月初一日候補直隸州王懋勳知奉臬台委赴壽州查訊案件 
[江西官報]  
　　七月十五日候補縣何紹琛卸辦高門卡回同知鄭榜詔往九江公幹王祖蔭往瑞昌公幹向世清卸辦饒州鹽棧回縣丞黄維楷府經劉仲欽並銷順永外保甲供文闈良醫所湯祖和接查永和門吳啓典接查章江門九江後營遊擊王木生謝委赴任横岡營駐防觀音閣千總周洪新病故遺缺以候補地備包添雲借補管帶水雷輪船馬超羣由金陵來江卽回知縣楊煥辦印霞江緝私卡金振聲西路總口司牌楊銳年管理謄錄王官駿劉樹奎封閉謄錄陶壽松東路司牌姚春融中路藍籖王燮厚充當正主考巡捕來興充當副主考巡捕俱往九江迎接正副主考范維齡往靖安辦保甲陳文炳禀謝咨補廣信府經行知准補廬陵典史黄鴻光萬年典史沈毓華俱謝准補行知按知蔣星煥袁臨吉等府查驛站回並監印試卷十八日知縣蔣家駿卸辦沿溪渡厘卡回孫啓瑞興國公幹回洪壽彭聞訃丁母憂建昌同知陳希曾辦省城外厘卡署德安縣艾廷棟赴任調署高安縣羅廣煦卸德化縣事回指分府經裘紹巽係浙江人從九張如韾係江蘇人俱禀到賀席珍起服來江通判黄啓麟丁母憂王書臣充當監臨文巡捕 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年七月二十七日京報全錄]  
　　宫門抄○諭旨二道錄前○大臣載　　奏報連日大雨冲塌各工情形摺○福州將軍希等奏捕獲德化縣匪首出力員弁請照原保給奬摺○閩督譚奏甄别通判知縣片○又奏請更正官名片○滇撫譚奏甄别知府片○護江撫方　奏知縣暫緩赴任片○又奏甄别知縣片○鄂撫譚奏撥解第三批京餉片○福州將軍希　奏續解京餉銀兩赴部投納摺○直督李奏叅革世職片○又奏揀補恊副將片○七月二十七日刑部都察院大理寺侍衛處值日無引見○準良謝授侍講學士　恩○絪貝勒烏拉喜崇阿各請假十日○容山請假十日○召見軍機○○奴才載遷載卓志元跪奏爲連日大雨河流漫溢　殿座滲漏橋梁泊岸多被冲塌恭摺奏報仰祈聖鑒事竊自六月初七日陰雲四合大雨滂沱連綿不止至十四日始得晴霽計此數日之間風水内圍河流迭漲水多漫溢平地深有數尺勢茂湍急浩瀚奔騰一望無際一慕東陵士平橋慕陵石滾水壩昌西陵迤東石橋雁翅泊岸泰東陵石平橋　泰陵石平橋均被冲塌石泊岸亦有坍塌之處　昌西陵　神橋迤南冲刷成溝東口子門内石橋爲衆流所匯水由橋南東岸漫過奪溜東趨尤形迅猛風水墻下雖有涵洞水大不及宣洩致將東口子門南北涵洞上圍墻冲塌四叚涵洞九孔涵洞下基冲陷成坑東口子門甎門滲漏過木沉垂𡮦朽門旁甎垛冲落不齊昌陵隆恩殿慕陵　隆恩殿端順固倫公主園寢饗堂阿哥園寢饗堂均有滲漏情形懷親王園寢　神橋南面石泊岸沉陷西口子門甎門閃裂過木𡮦朽據該管各官禀報前來奴才等親往查騐均屬相符現在水已消退儀行松栢樹株尚無被水冲傷堪以上紓宸厪謹將被水橋岸墻垣並滲漏處所敬繕簡明清單恭呈御覽理合援案奏請欽派大臣查勘辦理謹恭摺奏陳伏乞皇上聖鑒謹奏奉硃批工部知道單拼發欽此○○福州將軍世襲一等繼勇侯臣希元頭品頂戴閩浙總督臣譚鍾麟跪奏爲捕獲德化縣匪首出力員弁懇恩准照原請給奬以昭激勸恭摺仰祈聖鑒事案照福建德化縣土匪滋事陸路提督孫開華督兵剿辦將匪首陳拱兄弟先後捕獲正法地方悉臻安謐所有在事出力員弁經臣等擇尤開單奏奬欽奉　諭旨着該部議奏等因欽此嗣准吏部咨所保范麓軒一員與例不符應無庸議陳啓鵬鄒鎔戴賡颺三員應令另覈請奬又准兵部咨此案出力員弁較尋常爲優應酌按章程准保儘先班次將游擊王金揚一員准照原請給奬都司薛文貴等七員分别改奬先後咨行遵照兹接陸路提督孫開華函稱前年陳拱起事僭稱開國大元帥刊刻僞印遍張僞示百數十鄉從之領旗聚衆數千良非尋常士匪可比非調到各軍赤水鄉告杯橋二捷斃匪甚多後宅一捷傾其堅巢其蔓延固不可知幸得不至糜爛者首要悉獲將士實屬異常出力本地紳民先經奏咨奬叙均奉部議照准而身親督戰各員弁轉視紳民爲絀似無以昭激勸可否奏請准照異常勞績奬叙以勵戎行等因前來臣等覆加查覈委係實在情形請奬文武僅十二人實係大加删减擇尤酌保不敢稍涉冒濫合無仰懇天恩俯准敕部查照原保清單給奬以示鼓勵出自逾格鴻慈除咨部外臣等謹合詞恭摺具陳伏乞皇上聖鑒訓示謹奏奉硃批著照所請該部知道欽此○○譚鍾麟片再勞績捐納分發各員自到省之日起試用一年期滿詳加甄别歴經辦理在案兹福建候補班補用通判左元成大挑試用知縣宋時雍先後試看期滿據藩臬兩司照例甄别會詳請奏前來臣查該員左元成年强才裕公事細心堪以通判留閩宋時雍人甚安詳心地樸實堪以知縣留閩分别按班序補除履歴咨部外謹附片具陳伏乞聖鑒謹奏奉硃批吏部知道欽此○○譚鍾麟片再福建補用同知直隸州分缺先用通判畢大錞湖南善化縣監生遵籌餉例捐通判指分福建分缺先用免試用同治八年在貴州隨軍勦辦苗匪疉克城池下游肅清案内保奏於同治十二年九月十八日奉旨著補缺後以同知直隸州歸候補班用欽此惟查該員保案名字錞字誤冩錫字應請更正據署福建藩司張國正具詳前來除咨部外謹附片具陳伏乞聖鑒謹奏奉硃批吏部知道欽此○○譚鈞培片再道府同通州縣等官到省試用一年期滿例應由督撫察看出具切實考語奏明甄别以肅官方兹查有在任遇缺先補用知府巧家同知易爲霖試用一年期滿例應甄别據藩臬兩司會詳前來臣查該員易爲霖幹練精明堪以知府在行補用除將履歴清册咨部查照外謹會同雲貴總督臣王文韶附片具陳伏乞聖鑒謹奏奉硃批吏部知道欽此○○方汝冀片再選授廣豐縣知縣夏之森現已到省本應飭赴新任惟正值調選簾差之際該員係進士出身堪以充本屆簾選一俟簾差事竣再行飭令赴任除將調到簾官另扃門考校外理合附片具陳伏乞聖鑒謹奏奉硃批吏部知道欽此○○方汝翼片再准部咨嗣後道府州縣無論捐納勞績各項人員應於到省一年後察看考覈分别補用等因歴經遵辦在案兹查有捐納試用知縣王渭濵唐我圻李澂均試看一年期滿應行照章甄别據署藩司福裕會同署臬司裕昆詳請留省照例補用前來臣詳加察看捐納試用知縣王渭濵辦事勤明唐我圻才具穏練李澂年力盛强均堪以知縣留於江西補用相應請旨留省照例補用謹會同兩江總督臣劉坤一附片具陳伏乞聖鑒謹奏奉硃批吏部知道欽此○○譚繼洵片再湖北省麓金項下奉撥光緒十九年京餉銀十二萬兩業經委解二批共銀六萬兩奏報在案兹據湖北布政使王之春會同善後局司道詳稱復於厘金項下動撥第三批銀三萬兩飭委候補知縣袁鏞惲元復管解赴京交納等情前來除繕咨轉給該委員等小心管解並飭將奉撥應解銀兩續籌委解外謹會同湖廣總督臣張之洞附片具陳伏乞聖鑒謹奏奉硃批户部知道欽此○○福州將軍兼管閩海關稅務世襲一等繼勇侯奴才希元跪奏爲續解光緒十九年分京餉銀兩赴部投納恭摺仰祈聖鑒事竊奴才承准軍機大臣字寄光緒十八年十月二十九日奉上諭户部奏撥來年京餉一摺京餉關繫緊要現經該部就各省關情形酌量指撥自應照奏定數目源源報解以應要需著該將軍督撫監督等務於接到部文後分批赶解限於來年五月前解到一半十二月　間全數解清不准截留改撥藉詞延誤等因欽此併奉單開光緒十九年分京餉内撥閩海關洋稅銀三十六萬兩業經奴才先向號商挪銀十萬兩於本年四月二十六日撥商匯解部厙投納分别　奏咨並將閩海關實在情形恭摺奏請寛展限期在案惟思京餉乃兵食攸關更有上半年應解銀八萬兩亟宜及早赶解查上年十一月間　題銷常稅案内聲明所存銀兩儘數撥歸洋稅項下湊解京協各餉當將前存稅銀二萬九千四百四十二兩五錢三分三釐二毫按數提出並經湊挪銀五萬五百五十七兩四錢六分六厘八毫合成京餉銀八萬兩照案塡具文批發交號商源豐潤蔚泰厚承領匯解定於六月二十二日由省起程限六十天到京前赴户部投納合將續解十九年分京餉銀兩緣由謹恭摺由驛具　奏伏乞皇上聖鑒謹奏奉硃批户部知道欽此○○李鴻章片再署泰寗鎭標淶水營輐備世襲騎都尉馬虎臣不知自愛有玷官箴應請旨將該世戠馬虎臣卽行革職以肅營伍理合會同直隸提督臣葉志超附片具陳伏乞聖鑒訓示謹奏奉　硃批着照所請兵部知道欽此○○李鴻章片再宣化鎭標獨石口恊副將陳飛熊調補督標中軍副將遺缺接准部咨係題補第一輪第六缺輪用應升人員惟查天津大沽恊副將員缺係題補第一輪第三缺輪用揀撥班現以記名總兵韓照琦借補以奏准不入輪缺應將獨石口協副　　缺改爲題補第一輪第三缺抵還揀發班令揀合例人員請補嗣後續有副將缺出再以應升人員題補等因查獨石口恊副將駐　　外汛地遼闊盜賊出没靡常操防極關緊要非精明幹練之員弗克勝任查有揀發副將黄懋澄年四十二歲福建建平縣人由世襲一等海澄公於同治十二年四月引　見奉　旨賞給二等侍衛在大門上行走光緒二年三月期滿以副將發往廣西差遣委用經臣奏留海防差委八年以該員在直多年地方營伍情形均能熟悉奏留改歸直隸補用該員年强才練辦事勤明以之補授獨石口協副將員缺實堪勝任亦與例章相符應請准其補授以裨伍營除飭取履歴咨部外理合會同直隸提督臣葉志超附片具陳伏乞聖鑒勅部核覆謹奏奉硃批兵部議奏欽此 
 
 

Page 13

 
 
[光緒十九年七月二卄八曰京報全錄]  
　　宫門抄○直督李奏永定河漫口派委大員馳往勘辦摺○又奏請旌將片○福州將軍希奏閩海關續解甘肅新餉片○豫撫裕奏委署司道片○又奏遵例盤查司道各庫摺○又奏查明丁耗錢糧未完一分以上各職名摺○又奏辦解縐匹片○護江撫方奏撥解籌備餉需片○七月二十八日工部鴻臚寺廂黄旗值日無引見○湖南副將長立謝恩○松森海緒馮文蔚各請假十日○召見軍機崇禮孫楫○○大學士直隸總督一等伯臣李鴻章跪奏爲永定河南上汛漫口奪溜南北兩岸冲斷堤身坍缺太多現　熟悉工程大員馳往勘辦恭摺仰祈聖鑒事竊查本年六月十三日永定河水勢狂漲高過隄巓南上北上北中北下各汛同時漫溢北岸過水無多南上已成奪溜之勢經臣專摺奏叅在案一面飭查水口坐落何處令先盤築裹頭併將各汛被冲情形馳禀核辦旋據該河道萬培因查得蘆溝橋北西雁翅迤上無工處所冲破土山三十餘丈漫水由稅局後旋奔東南入啞巴河南北街道刷成河渠寛深丈許民居巿肆廟宇冲倒數百間該橋東雁翅迤上石隄外戧灰土冲壞三十餘丈隄腰透水後面跌成深塘現已委員將坑塘塡滿修抺石隄裂縫以備續漲北上汛五號冲斷大隄四十二丈七號冲斷大隄一百一十五丈北中汛九號中至十號頭冲斷大堤一百四十丈北下汛頭號至五號冲斷堤身間叚殘缺湊長八百十八丈以上北岸漫缺四處均已斷流惟自南上二號有漫灘串溝每逢水長尚有微流一股斜出北上五號現經飭進早占加築背後土埝並將該汛七號北中汛九號一律捆把築埝豫防串溝下注之水南上汛上四號堤身共殘缺四百一十丈有剩大堤外坡者有剩堤根三四尺者水落溜仍歸河該汛十號十一號至十五號冲斷大堤三處連殘缺湊長五百餘丈二十一日河水續漲側注該汛十號漫口溝槽刷深掣奪全河大溜口門寛二百四十丈迤下十一號十五號漫水之處已成旱口現將水口　壩裹頭赶緊盤築以免續塌至石景山東岸石堤五號坍塌二叚十四號十七號各坍塌一叚共湊長十八丈餘堤外復戧水溝浪窩冲斷堤面者大小三十餘叚其最爲險要者七號石堤刷坍三叚長五丈餘只剩俊戧土坡溜勢側臥淘刷浸深現經設法籌護等情禀請遴派大員勘辦前來臣查該河本年伏汛水勢之大且猛上游兩岸百數十里同時漫越南上水口寛至二百四十丈各汛旱口堤身坍缺長至二千餘丈盧溝橋以上石堤又節節被冲情形糜爛實爲從來未有之奇災核計堵合水口補葺石堤修築旱口培復原堤開穵引河及全河禦水各工善後一切事宜工程浩大需費必多且洋流性極湍悍連年失事卽使大工告蕆亦未必常保安瀾惟河身淤高河堤半籌本無一勞永逸之方若及時修復小水之年尚可安流順軌倘竟任其廢壞卽尋常汛漲亦必氾濫横流該河偪近京師關係重要不得不竭盡人力以圖補救查直隸臬司周馥自同治十年後歴辦永定河堵築工程熟悉機宜才長心細著有成効候補道張蓮芬勤幹耐勞上年曾辦南上灰壩漫口尅期合龍現辦北岸接築石堤結實可靠已派委該司道前往工次會同該河道萬培因逐細查勘妥籌辦法並確估需欵若干據實禀核一面檄飭司局籌欵陸續湊撥如爲數過多當再懇　恩飭撥恊濟俾免待欵停工至南上汛十號漫出之水大溜由朱家岡閻仙岱等處歸入小清河已飭籌賑局司道委員携欵往查被水村莊辦理急撫以蘇民困所有派委大員籌堵漫口緣由理合恭摺具陳伏乞皇上聖鑒謹奏奉硃批知道了欽此○○李鴻章片　再前因晉邊外七廳災區待賑孔殷經臣分咨各省勸捐恊濟據浙江烏程縣人花翎三品銜分部行走郎中邢傳經捐賑銀一萬兩又江蘇元和縣人候選布政司理問戴榮倡捐銀一千兩旋因籌勸義賑積勞病故前項銀兩均經解津　解災區散放該員等慷慨捐輸有裨荒政雖據聲明不敢邀奬究未便没其好善之忱據籌辦晉邊恊賑局司道具詳前來合無仰懇天恩俯准將邢傳經傳旨嘉奬戴榮倡准在原籍自行建坊給予樂善好施字樣以示旌奬理合附片具陳伏乞聖鑒謹奏奉硃批邢傳經著傳旨嘉奬戴榮倡著准其自行建坊該部知道欽此○○希元片再奴才承准軍機大臣字寄光緒十八年八月初六日奉上諭户部奏籌撥甘肅新餉一摺甘肅關内外各軍餉銀關繫緊要現經該部將光緒十九年新餉指撥閩海關銀二十萬兩請飭依限報解按照部撥數目於本年十二月　止起解三成至來年四月底止再解三成其餘四成統限九月底止掃數解清如能依限完解卽由陜甘總督奏請奬叙儻仍前延玩卽由户部照例奏叅等因欽此並准户部抄奏咨行遵照前來遵經解過三成銀六萬兩分别　奏咨在案本年四月應續解三成銀六萬兩祗緣閩海關洋稅未能旺徵所有應解京協各餉復經奴才於本年四月二十六日恭摺　奏請寛展限期亦在案現於號商籌湊銀六萬兩援案發商匯兌塡具文批給交號商恊同慶承領定於六月二十二日由省起程解赴甘肅藩庫兌收除分咨查照外合將閩海關續籌光緒十九年分甘肅新餉赶解三成銀兩緣由謹附片具陳伏乞聖鑒謹奏奉硃批户部知道欽此　○○裕寛片再布政使廖壽豐現遵旨進京陛見應委員接署藩篆俾便交卸北上兹查有按察使長祿器局開展練逹精明堪以派委接署遞遺臬司篆務查有開歸陳許道桂霖穏練安詳才長心細堪委署理遞遺開歸陳許道查有候補道薛福年資深听健河務熟悉堪以委署除檄委外理合附片陳明伏乞聖鑒謹奏奉硃批吏部知道欽此○○頭品頂戴河南巡撫奴才裕寛跪奏爲遵例盤查司道各庫恭摺仰祈聖鑒事竊照每年奏銷後例應將司道各庫逐一盤查具奏兹屆光緒十八年奏銷錢糧之期據布政使廖壽豐按察使長祿糧鹽道王維翰各將庘項收支實存數目造册呈送前來奴才前往逐一盤查計藩司庫儲丁耗正雜各欵除軍需等項動支外存銀五十一萬三千九百七十二兩八錢七厘臬司庫儲驛站建曠减平裁扣塘撥工料等項除支解外存銀四千五百七十二兩四錢九分九厘糧鹽道庫儲漕鹽正雜各欵除支解外存銀十七萬七千二百四十四兩九分二釐按欵稽核悉與應存各數相符並無虧短所有奏銷後盤查司道各庫緣由理合恭摺具奏伏乞皇上聖鑒謹奏奉硃批户部知道欽此　○○頭品頂戴河南巡撫奴才裕寛跪奏爲查明光緒十八年丁耗錢糧奏銷案内未完一分以上各官職名開單具陳恭摺仰祈聖鑒事竊准户部咨嗣後錢糧奏銷各依定限令該督撫一面具題一面將未完一分以上各員職名開具簡明清單專摺奏報由部核定處分先行覆奏仍於題本内將業經具奏各員聲明備核等因歴經遵辦在案兹據布政使廖壽豐將豫省光緒十八年丁耗錢糧遵照定例一律核造齊全先將奏銷案内未完丁耗一分以上督徵經徵各職名查明開單詳請奏咨前來奴才覆核無異敬繕清單恭呈　御覽除咨部外相應專摺具陳伏乞　皇上聖鑒勅部核議施行謹奏奉硃批户部議奏單二件併發欽此○○裕寛片再准户部咨奏派河南省製辦汴縐一千匹南陽縐一千匹解庫交納等因當經行司遵辦去後兹據布政使廖壽豐派員採辦齊全定於光緒十九年六月二十七日委員管解起程赴部交納並開具色樣價值清摺呈送前來奴才覆查無異除清摺咨部外理合附片陳明伏乞聖鑒謹奏奉硃批户部知道欽此○○方汝翼片再江西奉撥癸已年籌備餉需銀二十四萬兩光緒十八年十月二十九日欽奉上諭按照指撥銀數於來年四月前解到一半十月内全數解清等因欽此旋准户部咨癸已年應解籌備餉需依限報解前經撫臣德韾行據司道具詳以司庫無力全籌此項本係甘餉改撥擬援解甘肅新餉成案在於司庫地丁釐金項　籌撥三分之二銀十六萬兩道庫錢糧内撥解三分之一銀八萬兩以資湊解查照動用漕項應先奏明定章經臣附片具奏欽奉硃批户部知道欽此欽遵在案兹據督糧道鄧蓉鏡詳稱查此項餉需關繫緊要亟應設法籌解今第一批於十八年道庫漕糧項下動放銀一萬兩餘租兵加内動放銀一萬兩共銀三萬兩以爲十九年奏奉撥籌備餉遴委補用知縣方任棟領解於十九年六月二十七日起程由陸路前赴户部交收其餘未解銀五萬兩請暫行寛限容俟陸續籌解不敢稍延籌情詳請具奏前來臣覆核無異除飭赶緊續籌委解並咨户部外所有奉撥癸已年籌備餉需第一批動放道庫錢糧銀兩委員頃解緣由理合附片陳明伏乞聖鑒謹奏奉硃批户部知道欽此 
 
 

Page 14

 
 
[光緒十九年七月二十九日京報全錄]  
　　宫門抄○諭旨一道錄前○鄂撫譚奏查明上年征收錢糧比較前三年完欠各數摺○又奏撥補公安縣驛站坐支銀兩摺○又奏查明經徵錢糧未完一分以上各職名摺○又奏籌解前欠飯食銀兩片○又奏籌解第七批地丁京餉片○江督劉等奏長江水師瓜洲營左哨都司各缺遴員請補摺○護江撫方奏委解土藥稅厘銀兩片○又奏委解金陵防營軍餉片○七月二十九日内務府國子監正黄旗值日無引見○恩公巴克坦布漙僎各假滿請安○福中堂許庚身明安各請假五日○錫侯續假二十日○潤普通武請假十日○召見軍機敬信巴克坦布薩廉○○頭品頂戴湖北巡撫臣譚繼洵跪　奏爲查明湖北省征收光緒十八年錢糧截至奏銷止比較上三年完欠各數循例開單恭摺具陳仰祈聖鑒事竊照征收錢糧部議三年比較之法開單奏報歴經遵辦在案兹據湖北布政使王之春於光緒十八年奏銷截數後開單具詳請奏前來臣覆加查核湖北省光緒十八年新賦項下額征民屯地丁起運共銀一百一十萬七千五百七十四兩七錢九分四厘内除坍没漬淹挖壓沙壓展緩豁免共銀一萬五千一百六十七兩二錢七分二厘又除公安縣並荆州荆右二衛被水成災蠲免地丁等欵正銀二千六百九十三兩五錢四分四釐蠲賸緩徵地丁等欵正銀六千六百七十四兩二錢九分六厘又除江夏武昌咸甯嘉魚漢陽漢川黄陂孝感沔陽黄岡蘄水黄梅廣濟鍾祥京山潛江天門應城江陵石首監利松滋枝江荆門等州縣並武昌武左沔陽黄州蘄州荆州荆左荆右等衛被水受旱勘不成災緩徵地丁等欵正銀一十七萬七百七十兩五錢四分三厘外實應徵銀九十一萬二千二百六十九兩一錢三分九厘以十分計算已完九分二厘零銀八十四萬六千四百六十八兩一錢九分五厘未完七厘零銀六萬五千八百兩九錢四分四厘比較光緒十五年徵數多徵銀九萬四千六百七十五兩六錢五分六厘比較十五年完數多完銀八萬六千五百一十九兩六錢七厘比較十六年徵數多徵銀五萬五千一百三十五兩二厘此較十六年完數多完銀五萬八百五十四兩五錢七分五厘比較十七年徵數多徵銀七千四百九十七兩九錢六分三厘比較十七年完數多完銀一萬五千四十七兩四錢六厘除飭司嚴催各屬赶緊全完並咨明户部户科外理合繕具清單會同湖廣總督臣張之洞恭摺具奏伏乞皇上聖鑒謹奏奉硃批户部知道單併發欽此○○頭品頂戴湖北巡撫臣譚繼洵跪奏爲湖北公安縣光緒十八年緩缺秋冬二季驛站坐支銀兩援案撥補恭摺仰祈聖鑒事竊照湖北州縣額設驛站夫馬所需工食工料向在徵收驛站錢糧項下按數坐支遇有展緩之年徵不敷支奏明撥補由臬司造具應補細册移送藩可於查辦是年奏銷時核實給領歴經辦理在案兹據湖北布政使王之春按察使陳寳箴會詳稱光緒十八年公安縣驛站項下照額應支銀五千九百一十五兩五錢九分二厘已徵銀二千五百六十一兩五錢八分八厘儘數坐支餘因被水蠲緩計缺銀三千三百五十四兩四厘該縣地本瘠苦又當孔道驛遞文報最關緊要坐支旣缺應爲撥補等情詳請具奏前來臣覆核無異含無仰懇天恩俯准查照往屆成案所有公安縣不敷坐支銀兩於該年驛站本　内撥補除造具細册咨送户兵二部外理合會同湖廣總督臣張之洞恭摺具陳伏乞皇上聖鑒訓示謹奏奉硃批着照所請該部知道欽此○○頭品頂戴湖北巡撫臣譚繼洵跪奏爲查明湖北省光緒十八年奏銷案内未完一分以上各員職名繕具清單恭摺仰祈聖鑒事案照光緒六年二月准户部咨具奏籌備餉需摺内嚴核各項奏銷一條内開錢糧奏銷各依定限令各該督撫一面具題一面先將未完一分以上各員職名開具簡明清單專摺奏報由部核定處分先行覆　　各於題本内將業經具奏各員聲明備核其有奏後續完者准其續行奏請歸本案開復等因歴經遵辦在案兹值查辦光緒十八年奏銷據湖北布政使王之春督糧道岑春蓂查明開單具詳前來臣覆核無異所有經徵未完一分以上各員職名已於題本内聲明備核謹開具簡明清單恭呈御覽惟奏單應照題本開列題本繕成後未完各處有據續完　仍註明聲請减議合併聲明除咨户部外理合會同湖廣總督臣張之洞恭摺具奏伏乞皇上聖鑒勅部核議施行謹奏奉硃批户部議奏單併發欽此○○譚繼洵片再准吏部咨奏催各省積欠飯食銀一摺於光緒十九年四月十九日奉旨依議欽此抄錄原奏咨行到鄂計單内開湖北省欠解咸豐元年至六年銀四千兩等因當經轉飭遵照去後兹據湖北布政使王之春詳稱遵查湖北咸豐六年以前積欠飯銀前因時在軍興耗羡無欵曾經奏准免其籌解現在部臣旣請旨飭催自應設法解濟兹於耗羡項下酌撥銀二千兩查有管解第四批京餉委員候補知縣胡子功李兆庚堪以委令搭解等情詳請奏咨前來臣覆核無異除給咨委解並咨部查照外謹會同湖廣總督臣張之洞附片具陳伏乞聖鑒謹奏奉硃批該部知道欽此○○譚繼洵片再光緒十九年京餉湖北省奉撥地丁銀四十五萬兩業經先後委解六批共銀二十七萬兩奏辦在案兹據湖北布政使王之春詳稱復於地丁項下動撥第七批銀五萬兩查有候補知縣史恩緜試用知縣黄州府經歴吳明堪以委解詳請奏咨前來除繕具咨文轉給該委員等妥速起解並飭將奉撥銀兩續籌委解外謹會同湖廣總督臣張之洞附片具陳伏乞聖鑒謹奏奉硃批户部知道欽此○○頭品頂戴兩江總督臣劉坤一長江水師提督三等男臣黄翼升跪奏爲長江水師瓜洲營左哨都司各缺遴員請補恭摺仰祈聖鑒事竊長江水師大銜借補小缺一案經前督臣曾國藩酌議章程奏准嗣後借補各員如遇廾轉隨時酌量奏明歴經循辦在案兹查有瓜洲營左哨都司蕭九州等所遺各缺由臣翼廾遴選歴練營伍熟諳水師之員會商擬補計請升補都司各缺劉發祥等三員核與定章均屬相符理合開列清單恭呈御覽合無仰懇天恩俯賜照准如蒙俞允俟部覆至日由臣坤一卽行分别給咨飭令各該員赴部引見恭候欽定除飭取各該員履歴咨部查核外漌會同江蘇巡撫臣奎俊護理江西巡撫臣方汝翼合詞恭摺具一奏伏乞一皇上聖鑒訓示謹奏奉硃批兵部議奏單併發欽此○○方汝翼片再查前准户部咨自光緒十七年起徵收土藥稅厘銀兩遵照户部奏咨各案儘數批解海軍衙門兌收並專案分咨報部毋得擅行動用致干駁斥仍將徵收各商字號土樂斤重稅厘數目分晣造册送部查核等因當經轉行遵照將光緒十七年正月起至十二月底止各局卡徵收土藥稅厘並九江關帶徵土藥稅銀共計庫平銀八千五百一十二兩九錢五分由司交委搭解赴海軍衙門交收經撫臣德韾附片奏報嗣准海軍衙門咨各省關每年應解海軍常年後新增經費並海軍衙門指撥南北洋防費每兩隨解飯銀一分以供公費雜支之用等因行司遵照各在案兹據署藩司福裕詳稱准牙厘總局將光緒十八年正月起至十二月底止連閏十二個月江西各局卡徵收土樂稅厘併九江關帶徵土樂稅銀共庫平銀八千八百四十七兩八錢二分又每兩隨解飯銀一分共庫平銀八十八兩四錢七分八厘六分共庫平銀八千九百三十六兩二錢九分八釐如數移解到庫兌收請放給便員搭解兹有大挑知縣李鏡銘管解本年第三批地丁京餉之便遵將前項土樂稅釐銀兩如數發交該員搭解於光緒十九年五月二十八日起行由陸路前赴海軍衙門交收等情詳請奏咨前來臣覆核無異所有交委搭解十八年分土藥稅厘並隨解飯銀緣由除咨總理海軍事務衙門曁户部外理合附片陳明伏乞聖鑒謹奏奉硃批該衙門知道欽此○○方汝翼片再查兩江督標南字六營奏明由江蘇安徽江西三省藩庫每月協銀六千兩又准户部咨前督臣曾國荃奏裁營竣事布置移紥情形並江蘇安徽江西恊餉咨請仍舊按月協濟各等因業經行司陸續籌解嗣南字營改爲煦字營又續改爲老湘等營所有前項軍餉銀兩自光緒十年六月起連閏解至十九年三月止均經撫臣德韾曁臣附片具奏各在案兹據署藩司福裕詳稱動放光緒十九年折色物料銀一萬八千兩以爲奉撥金陵南字等營所有老湘新湘等營光緒十九年四月起至六月止三個月軍餉遴委候補知縣余肇同領解於六月二十八日起程由水路前赴督辦金陵防營支應總局交收等情詳請具奏前來臣覆核無異除咨明户部並咨兩江督臣查照外所有籌解金陵南字等營續改爲老湘等營十九年四月起至六月止軍餉緣由理合附片陳明伏乞聖鑒謹奏奉硃批户部知道欽此 
 
