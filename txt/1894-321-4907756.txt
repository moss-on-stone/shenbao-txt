# 1894 - 321 - 4907756

 

Page 1

 
 
[名手分書戒士千字文寄售助賑] [  申報舘謹啓]  
　　名手分書戒士千字文引証一書專爲勸善而著又得精於書法者工楷分寫付之石印不但可以興起善心而且可以仿模筆法　　本也計書一本每洋一角乃好善之士寄售以助賑欵者茲託三馬路申昌書畫室出售好善劬書世不乏人請速賜顧爲幸 
[新印資治新書出售] [  圖書集成局啓]  
　　資治新書爲李笠翁先生所蒐輯其中羅列有明諸大老及國初名公鉅卿奏牘文移遺聞軼事門分類别令閱者如登聞風而採五泛滄海以拽珠不特仕版中人可資考証卽茶餘酒罷藉此以消遣閒愁亦屬相宜本局印以新鑄鉛字刷以雪白紙張計初集十四卷二集二十卷訂成十二本裝以錦套每部碼洋一元五角賜顧者請移玉三馬路申昌書室各埠申昌及售申報人購取可也此布 
[新印繡像醒世姻緣告成] [  三馬路申昌書室啓]  
是書爲西周生手箸雖　章回體例而和平中正絶無穢褻情形時而寫才女之綺思時而傳佳人之幽怨時而記名臣之功績時而狀俠士之行踨繪影繪聲各極其妙誠小說中出乎其類者也更延名畫史繢成繡像冠諸卷端不特謦頦如聞抑且鬚眉畢現茲已告蕆每部分裝十本釐定碼洋一元四角諸君子畫亦於酒尾茶餘藉此作掃愁之帚乎 
[論戰事漸有轉機]  
　　大哉氣之爲用也歛之則無形放之則無垠參贊天地彌綸六合莫非一氣之所爲子輿氏曰吾善養吾浩然之氣韓退之曰氣盛則言之短長聲之高下皆宜凡事皆然用兵亦何獨不然曹劌之論戰也曰夫戰勇氣也一鼓作氣再而衰三而竭此誠深得用氣之訣者古來名將如王翦之伐楚連營數千里累月不戰是以不用爲用白起之攻趙乘趙新易大將可以計擒一戰而勝遂坑趙卒於長平此以善用爲用顧用此氣者在人而所以振作其氣使人人無不得其用則在乎在上者之有以操縱之耳操縱得其術則雖怯懦之將疲弱之兵亦可使盰湯蹈火否則縱有良將勁兵亦偃蹇不爲用有奬一人而人皆勸者如淮陰登臺一軍皆驚是也有戮一人而人咸惕者如司馬穰苴之斬莊賈是也操是術也以往則在上者旣無不伸之氣在下者自無不發憤爲雄願出死力以報國家中國自與倭人開戰以來惟水師勝負略足相當若以陸路言之牙山旣失於前平壤復失於後甚至義州退守九連鳳皇兩城亦不能保揆其致挫之由或曰兵寡不可以敵多也器寙不可以敵良也客軍遠涉利在速戰我則當以持久敝之也不知已得之地尙未能守坐使倭人憑筏以渡鴨緑江之險與彼共之當是時也各營統將意見不和弁兵亦不肯効力蓋軍氣之不振也久矣迨後朝廷究平壤失事之故逮問諸將衛軍門汝貴獲咎較重在京正法始恍然於聖天子明見萬里有罪必戮使怯將懦兵皆有儆懼也近日宋祝三宮保軍次摩天嶺與倭人戰大勝斬戮七千餘人之多軍聲爲之大振一時捷電飛傳咸以我軍於屢退之餘獲此大捷不禁爲之奮呼雀躍夫中國陸兵本非怯弱前此基隆之役諒山之戰皆能力挫法人何以至今日而望風先潰曾不得收鉛刀一割之效夫聶楊二軍門所統者固猶是往日之盛軍也何以衛軍門統之而避敵聶楊二軍門統之而勝倭者則以軍氣之振與不振也盛軍歸衛軍門統帶時尅扣糧餉軍心不免解體倉卒臨陣誰肯捐軀圖報惟有相率逃竄已耳迨統帶易人則號令一變壁壘重新爲將者旣不復似往日之浮夸當兵者亦不敢如往時之倔强用以殺敵致果何往不克此所以前挫而後勝也且聖天子之信賞必罰固有無微不至者海軍提督丁軍門則有撤銷議叙之旨定軍帥依軍帥則有革職留辦之旨於黜陟之中寓操縱之意用以奔走天下之人材何患懐才抱異者不爭相濯磨願出而爲當世用也以我中國財產之富人民之衆繕械造船費數十年之經營雖不敢謂於戰事確有把握可以攻無不克守無不固然使三軍將士人人有敵愾同仇之志毋未戰而先逃毋望風而已潰則與之相見於槍林砲雨之中我雖不免傷亡彼亦未必以脸軍以返相持旣久我之餉額兵額皆可陸續增添源源接濟而彼已岌岌焉不可終日情見勢絀不乞何待前日又接官塲報捷電音知倭奴之以兵艦犯威海衛者經統領戴孝侯軍門擊退其由陸路撲旅順者又經黃松亭軍門擊退威海旅順兩處形勢險要爲天然之鎖鑰西人之論戰守者每謂此二處不易攻取倭奴深入重地冐險輕進我軍苟以砲臺扼其前以奇兵擣其後此時倭人必將爲觸藩之羝不能退不能遂有不立爲我擒者哉要之兵之强弱無定形戰之勝負無定局苟有以振作其氣則兵之弱者可化而爲强戰之負者亦轉而爲勝苟乘屢勝之威水陸各軍互相策應爭奇扼要正不難將水陸兩路來犯之倭軍次第殲除約計各省添募之兵爲數不少亦可先後面軍馳赴邊陲將前此所失之城邑乘機恢復然後渡鴨緑江而南長驅直擣乘東學黨之不服倭人與之表裏相應存亡繼絶用以示大義於天下豈非震古鑠今之盛舉哉日望之矣 
[剿倭機會]  
　　昨晚得本館派赴天津專訪軍務之友人來云倭奴擾我藩屬抗拒天兵其東渡者前後計共六萬人其中偷過鴨緑江攻擊九連城復在貔子窩登岸擾我金州者不過三萬人無奈我軍砲火旣少鎗械又不甚靈以致在九連城失利其登貔子窩者在楊花園盤踞數日僅得正定鎭徐見農鎭軍馬隊兩營步隊數營與彼交綏倭奴敗陣而逃傷斃者不要以數計據身親戰陣者之言曰倭奴並非决盪之師不過我軍畏怯不前不相聨絡非按兵不動卽聞敗而逃以致倭奴竟得肆行無忌若肯同仇敵愾則彼旣孤軍深入斷斷不能反客爲主所向無前現聞倭奴分兵濟鴨緑江回高麗境内不知是何詭計也查倭奴之戰皆如石火電光瞬息卽了比休兵若干日又出其不意擾我巖疆現在倭奴之在關東一帶者較少於前聚而殲旃正一好機會也不知統兵諸將能天良激發奮不顧身否又聞倭奴渡江時用兩繩牽掣岸旁另以銅環貫帆布於繩上以當浮橋用以濟師如履平地云 
[大將軍在此]  
　　本館常寓天津訪事人云山海關以及旅順口業已大軍雲集當事者猶恐兵力不厚徴調頻仍縫工手製旗幟號衣日不暇給最奇者某軍飭製三角旗二十八面繪面二十八宿旁復大書大將軍在此倭奴大敗等字是雖取義於吉祥止止無乃近於兒嬉歟 
[譯倭報]  
　　昨見倭奴所售日報云大連灣之役日本兵士死者都一百二十人日廷憫之月給家屬銀十圓嘻倭奴其亦能以小惠要結人民乎然而人民已紛紛解體矣又云華官陳姓隨星軺赴美國贊襄使署機宜日前携帶製造炸藥之二西人附法公司某輪船回國行經日本經日兵艦拘住旋將二西人釋去陳則解往廣島訊取口供夫中倭旣啓兵端我中國仍任倭奴所派之使臣領事等官安然回國聖恩廣大夫亦曲盡懐柔矣乃倭奴不知報恩反敢修怨突將華官拘繫幽囚其尙識夫天理人情乎哉君子曰是之謂流宼行徑 
 
 

Page 2

 
 
[載米赴倭]  
　　叻報云棉打朥輪船於本月初六日由仰光抵叻船中滿載米石在叻裝煤畢卽展輪出口欲往倭疆行駛甚忙刻不容緩然則叙奴之需糧孔急不言可知但不知中國官塲亦知之否耶 
[倭奴購艦]  
　　中外新聞云傳聞西商有輪船名連洛士者現已售與日本郵船會社船上向雇之華水手十九名於成交後概行辭去蓋不甘受雇於倭奴也又聞有輪船二艘一名砵雅路弼一名柏靈亦由郵船會社購去用以替代别船 
[無詞以對]  
　　倭報云九月二十二日倭議院闢門聚會有議員問於主席曰近聞西人多有効力於中國海軍中者至上海一埠前經各國議定視同公地不准日本侵佚乃華官仍在是處製造軍器公地固如是乎主席不答 
[增派兵艦]  
　　中倭戰務旣開俄人特增兵添艦整備一切法屬同盟亦欲爲將伯之助而英德欲維持大局亦皆增派兵艦至東方故邇日各國師船之駐中國海中者皆有加無已兹閱西報得悉俄國近添撥戰船及水雷艇共十四艘業已東來一係理告　鐵甲戰艦爲提督坐駕船載重一萬零九百墩機器抵馬力一萬三千二百匹每點鐘可行十八海里有奇船上配大砲三十八尊一係刺華連鐵甲戰艦載重一萬墩機器抵馬力九千匹每點鐘可行十七海里船上配大砲二十二尊一爲栢密亚梳華鐵甲戰艦載重六千教機器抵馬力一萬一千匹每點鐘行十八海里船上配大砲三十三尊一爲華勒地孖們大馬鐵甲戰艦載重五千七百五十墩機器抵馬力七千匹每點鐘行十五海里船上配大砲三十四尊一爲根吉鐵甲戰艦載重六千六百墩機器抵馬力八千三百匹每點鐘行十六海里有奇船上配大砲二十三尊又有鐵甲小砲艇三艘一名忌廉美士尼一名活威利一名告羅士尼皆載重一千四百九十墩機器抵馬力二千匹每點鐘行十四海里各配大砲十尊又有水雷巡船二艘一名佳泵麥一名澳馬達皆載重四百墩機器抵馬力三千五百匹每點鐘行十四海里各配大砲九尊並有頭等水雷艇四艘則未知其詳至於法國師船添派來華現已首途者則有都忌杜連頭等巡船載重三千二百八十九墩機器抵馬力三千零三十四匹每點鐘行十六海里船上大砲十四尊鴉路渣頭等巡船載重四千一百二十三墩每點鐘行二十海里配大砲二十尊依士利頭等巡船載重四千一百六十二墩行程砲位與鴉路渣船相同布泵士布庇理三等巡船載重一千二百四十六墩每點鐘行十三海里配大砲十四尊德國在中國海道師船則有五艘一爲亚高拿巡船載重二千三百七十教機器抵馬力二千四百匹每點鐘行十五海里配砲十九尊兵弁二百六十七人一爲亚力新杜連巡船載重馬力砲位人數悉與亚高拿相同一爲孖利巡船載重二千一百六十九墩機器抵馬力二千一百匹每點鐘行十四海里配砲十五尊兵弁二百六十七人一名依路低士一名鳥路符皆係小砲船載重四百八十九墩機器抵馬力三百四十匹每點鐘行九海里有奇配砲四尊兵弁八十七人尙有師船二艘由德國啓行來華一爲芝芬坐駕船載重四千一百教機器抵馬力二千四百匹每點鐘行二十一海里配砲二十四尊兵弁三百零二人一爲金馬倫戰艦載重一千六百墩機器抵馬力一千六百匹每點鐘行十六海里配砲二十尊 
[制府行程]  
　　本月二十三日接鄂省訪事人函云十九日十一點鐘時此間得貴州電信言雲貴總督王夔石制軍文韶於十八日申刻節抵黔省擬於二十日起節北上赴闕覲光 
[房捐開徴]  
　　漢口開辦房捐以濟餉項已紀前報兹接訪事人信謂大憲已札飭房捐局於本月二十一日開徴四成之中先繳一成餘則按期交納以便源源彚解餉需合鎭士商見示後相率備資以便交納急公奉上之忱於此可見兹將告示錄左照得房捐淸册迭經季員查明應捐民居鋪户核對大小公平四成按月分繳詳明已定章程十月廿一日起速急先繳一成屆收鎭給聨票彚候請奬功名大憲籌防保衛商民應各輸誠漢鎭素稱好義何况衆舉易擎亟諭臣商大户早捐倡導先聲餘各依次照繳房捐一律全淸違延定卽傳究秉公决不狥情 
[米禁將開]  
　　蕪湖地方百工力作商賈懋遷本專恃米糧爲大宗自倭奴肇釁海禁戒嚴米糧禁止出口民生商務皆因此而困頓無聊千百窮民駄米爲活者更枵腹引領岌岌乎不可終日迨粤商因彼省歲値饑饉禀由大憲發給執照來蕪購運又經江督批飭只准就鎭江開糶蕪地則仍禁錮如故以致百項商務久益寥落關鈔厘金收數亦陡减大半近且地方各善堂捐欵來源無出窮民資生乏策而地方籌捐辦防又刻不可緩是以合埠紳商疉次會議均以米糧流通實爲此邦商務根本市面民生胥賴於此聨名公禀道憲懇乞轉詳開糶情詞甚爲迫切並禀稱鎭江與蕪湖同爲通商口岸此遏彼糶向隅實甚倘蒙俯准開禁願仿照鎭江章程合具保結並請委員騐放騐收則各有身家自不虞奸商漏濟敵人現聞袁觀察已批准轉詳未知大憲如何核示也 
[皖山志]  
　　安徽訪事人云本月十四日安徽臬司丁潛生廉訪懸弧令旦淸晨自福少農中丞以次文武印委各官均致送壽儀親來祝嘏廉訪幾於應接不暇○邇者久晴不雨省城内外并塘乏水際此風高物燥火患易滋所望人家各備水缸多儲淸水庶幾有備無患乎○東門内天后宮旁某姓家於本月十五日上午失去一五歲男孩遍尋無著直至夕陽西下未見回來某姓心急如焚倩人鳴鑼呼喚謂收留者謝錢二千文知風報信因而覔獲者謝錢一千文○懐寍縣境所徴上忙條銀各花户有盡數完納者有未經掃數者黃明府以天庾正供絲毫不容蒂欠兼之軍務緊急需餉甚殷自應隨時徴解以濟餉源遂出示曉諭并著糧差將疲頑花户隨時送比 
[穗垣雜錄]  
　　升署陸路提督廣西右江鎭總兵張軍門春發已到省垣由南門外官碼頭登岸部下健兒均列隊河干迎接如禮軍門進城先見督憲後拜各同寅大約小住數日卽赴惠州履新○撫憲剛大中丞晉京後其瀛眷仍住署中兹因中丞補授軍機大臣傳電來粤飭令眷屬回京首府兩縣奉電之下代爲料理行裝俟有便輪卽可北上○番禺縣屬大塘鄉與客村鄉洽比其鄰夙稱和睦近因爭水灌田起釁遂致械鬥兩鄉比糾集數百人布成陣勢旂鼓相當砲火環攻如臨大敵連鬥數日損傷斃命者實不乏人聞客村鄉有孕婦二人竟被大塘鄉擄去剖開其腹縣主杜大令訪聞之下卽禀明上憲帶領營兵馳往彈壓未知卽能息事安人否○花縣某鄉聚族而居者約千餘人户旣殷繁財亦豐盛某夜突來盜匪數十人明火執仗入鄉行刦連刦十餘家得贓千金有奇始揚長而去鄉人之有膽略者出而追捕被盜放鎗拒之傷斃數命刻下鄉人已來省禀報未知大憲能靖此萑苻以除民害否耳○五福里某姓婦因其夫素性好賭屢戒不攺遂占脫輻之爻日前其夫復賭敗而歸向婦索錢以作孤注婦不能應命被夫毆辱婦羞忿難堪服毒自盡迨毒發時人始知覺多方解救則已無能爲力婦之母家聞報大興問罪之師幸有魯仲連其人出爲排解許以延僧超度事始寢息而所費已不貲牟 
[鎭江米市]  
　　鎭江所來之米以江此上江爲大宗自中日搆兵後兩江總督劉峴禁止米糧出口以杜奸商接濟所有粤商一律罷糶闤闠生涯爲之减色上月間粤省制憲行文南洋大臣劉峴帥批准在蕪湖鎭江一帶購辦食米若干石粤商因之重整旗鼓照前收買每日由長江商輪附載數千石至鎭轉運粤東近日各號囤米甚多以致商輪刻難裝畢復到有禮裕輪船及海口濟川鯉門等船計五艘排泊江中將米裝袋用駁船卸上及上齊後由鎭江關查騐給票塡註米數若干石運往何處運畢後限期將原票繳回以便稽查並杜私販十八日淸晨各船滿載米石而去此後北洋採辦軍糧者仍屬絡繹不絶蓋以用兵之際糧餉必須多備也嗣聞粤省尙有食米十萬石仍在鎭地購買故目下江北裏下河及蕪湖等處運米而來者帆檣林立各米號莫不踴躍爭購云 
 
 

Page 3

 
 
[潤州寒信]  
　　鎭江來信云邇來辦理冬防極形嚴密每當譙鼓初鳴常鎭通海道呂鏡宇觀察不辭勞瘁帶領兵勇在大街小巷往來巡察府縣及保甲各官亦帶兵丁分叚梭巡至夢回枕畔時猶聞畫角聲嗚嗚然馬蹄聲得得然達旦通宵不絶於耳○保甲總局劉照靑明府現因海疆有事鎭江爲通商口岸恐有奸匪匿跡城闉乘間滋事巡緝不可不嚴特於日前諭令城廂内外大小各客棧每日呈送循環簿認眞查核並飭各坊地保如有積惡棍徒擾害地方者准隨時禀拿究治爾等亦不得挾嫌妄禀致千併究所有城外薛家巷花烟館一律禁止不准開燈否則立時封鎖房屋法令森嚴當不至有陽奉陰違之弊矣○督糧總捕分府饒司馬應祥於本月十七日十點鐘詣皇華亭碼頭登舟由内河行駛逕赴姑蘇謁見各大憲面禀事宜臨行書差人等咸在碼頭恭送聞司馬在省如無甚勾留約四五日卽遄可回也○常鎭道呂觀察前赴金陸叩賀兩江總督張香帥任禧已紀報端兹悉觀察在省事畢於十八日午刻乘坐官舫用永淸小火輪拖帶卽於是日夕陽西墜時駛抵京口舟泊怡和碼頭其時鎭城文武各官均在碼頭迎接寳蓋山新兵營勇丁咸在江干站隊槍砲之聲震耳欲聾有頃觀察命駕登岸呵殿而回○特授鎭江城守營守府焦守戎安邦去冬曾奉兩江制憲劉峴帥調署東海營都司玆因補實有人遂於上月底交卸擇吉初六日起程乘坐官舫於初十日行抵金陵詣督轅謝委劉峴帥卽飭回任守戎於十二日下午抵鎭在城内魁光閣暫駐襜帷筮吉十六日午時接印是日上午守署書差及執事人等咸齊集魁光閣伺候俄而吉時已屇堂上擺設香案守戎身衣朝服望闕行三跪九叩禮祗領任事鎭城府縣以及標下千百把總均整肅衣冠齊往道賀脚靴手版頗有應接不暇之勢 
[吳市摭談]  
　　蘇州訪事人云長洲縣王大令訪知著名賭棍趙某王某等七人在滸墅關附近某村落開塲聚賭遂飭差役密地往拿差役奉命之下立率夥役多名潛往掩捕當塲獲住三名翌日解回縣署大令訊取口供判令各責四百板押入刑房俟過萬壽節期再行訊辦○漁人居壽觀與比鄰爭奪魚椵涉訟至三十餘年之久去歲迄今連次赴金陵督轅指控長洲縣差役馬蘭亭門丁李杏村勒索洋銀一百數十圓劉峴帥批飭原縣訊理王大令提訊之下馬李堅稱並無其事居則矢口不移執定曾經勒索大令以本縣差丁未便訊斷將馬李二人管押刑房親赴府轅面禀桐太守請太守親提訊鞫太守連鞫數堂知居挾仇誣控遂於某日備文據實申詳 
[博徒賣母]  
　　黃陂馮某素以耕種爲業椿庭見背萱蔭猶榮家有負郭田聊堪温飽無如黃性不習上幼喜與羣兒作牧猪奴戲及長賭興尤豪時盜家中物作孤注近復與同類浪跡漢皋復尋博塲質衣入局三戰三北負累頗多羣索賭資一身之外竟無長物無賴輩逼索益甚馮曰家中薄有積蓄奈爲母所持不能如願曷聽我回家將母誑來醮作他人婦則所有產業可以任我取携無掣肘者矣無賴輩聞言咸聳恿馮歸家誑母以看皇會爲名兼可至親串家探望母信以爲眞相將至漢將母藏於囤户某甲處旋凂蟻媒言定身價母年約四旬徐娘雖老丰韻猶存議定身價四十千次日人錢兩交其母見子行蹤詭秘所與往來者均非善類遂暗中緝聽盡得其隠次日晨光甫動疾趨出外囤户某甲飛步追出强拉回寓母不肯再入陷穽大聲呼救四鄰咸集研究顚末無不代爲髮指急傳地保將囤户某甲扣留其子見事不妙乘亂逃逸囤户磕頭如搗蒜聲稱願罰幸免到官地保見子已逸不欲多事因斷令囤户出錢六千買鞭爆燃放挂紅送歸母已應允忽母族數輩蜂擁而至奔入囤户之室搗擊一空聲言送官懲辦以子鬻母爲亘古所罕聞似此形同梟獍雖狗彘亦不食其餘矣惟漢鎭五方雜處拐匪囤户聨爲一氣誘拐男女時有所聞地方官不可不嚴加禁止也 
[扛帮詞訟]  
　　慈谿生員林榮爲山北監生葉聨璧託言楊將軍附體設壇塑像點神光紏刻俚言指爲勸善被道府訪聞飭縣究辦林又代抱不平挺身作証赴府具禀今將府憲批示照錄於下查監生葉聨璧託言楊將軍附體設壇塑像開點神光紏刻俚言指爲勸善得洋三百餘元之多情殊荒誕前奉道憲並本府飭縣訪查訊辦當經由縣查訊禀覆批飭如禀辦理本屬從輕發落今察閱該生禀詞一似葉聨璧種種荒誕均屬應爲以查辦爲多事代抱不平挺身作證該生或不知師巫邪說例禁綦嚴當亦知怪力亂神聖人不語至所稱楊將軍是否廟祀正神旣據設壇塑像開點神光掛號斂錢燒香遊觀之人絡繹於道豈得謂非煽惑糾刻俚言指爲勸善斂洋三百餘元之多原書未燬均可覆案尙得謂非斂錢該生竟敢任意摭拾肆口妄瀆其意究屬何居查例載生員代人扛帮作証訊屬虚誣該地方官應行詳請褫革衣頂照教唆詞訟本罪上加一等治罪其事屬有因並非揑詞妄指者亦將該生嚴加戒飭倘罔知悛攺申詳學政黜革是該生旣遞此禀虚實均應訊明究懲至葉聨璧之案前據批照縣禀辦理本屬從輕發落著再提案澈底訊明照例切實究辦查壇設於山北民情素稱蠻悍卽該生現禀觀之可見其蠱惑已深讀書之人尙復如此在愚民更可想見且恐效尤者接踵而起貽害無窮亟應由縣查案出示確切開導毋任始終執迷摇惑至九皋文會旣有西信菴房屋攺建其私創之明性壇係應行照例將所有地基材料一槪入官之物著卽變價作爲該書院經費亦無不可至其禀訐何巡檢勒索各情旣稱有葉彤書葉景芳過付亦應提同葉彤書葉景芳澈底訊明禀候核奪仰慈谿縣查照辦理尅日具覆毋稍含混稽切切 
[保險須知]  
　　邇來本埠火患頻仍各保險行殊多賠累爰將保險章程重訂登列告白以告同人大略謂凡華人之已保火險者如欲倩别家加保須先向原保處說明必原保處繕給准單他家始得承保此亦愼重防維之意也 
[拔補汛弁]  
　　本邑提標右營北鋪汛某弁因病出缺廖楚材叅戎示期歴試本營馬兵以技藝高强者拔補兹試得向充頂馬之王占魁彎强命中矢無虚發因卽拔補是缺昨已履任遂乘騎赴各衙門投刺拜謁如儀 
[跡近縱火]  
　　某甲賃得美租界閔行路第九號十號門面二間開設義和泰京廣洋貨店雇某乙爲店中司事上月十六日樓梯旁不知如何火發幸時當白晝經人赶救得免蔓延至前晚忽又火起店堂中雖未卦現焚如早已驚動鄰右事爲捕頭訪悉立遣包探江阿三恊同二十二號西包探前往查察見店堂中有廢紙潑以火油明係有心縱火遂將乙拘入捕房捕頭令押候查核情形然後送請宋讞員辦理 
[綢捐未定]  
　　本邑湖州帮各綢莊計二十四家由瑞林昌莊主鮑某出具公結包繳總捐每年庫平銀三萬三千四百兩逢閏加一計算春生等十六家不允禀請各歸各捐黃大令迭次訊斷春生等堅不依從大令遂將十六家執事人鄰燾等交差收管聽候據情稟請總局憲朱竹石廉訪核示此已登之執章矣前晚大令傳齊覆訊春生春源懋昶瑞隆錦春恒隆同源亨萃昌順錦春桂記咸章信恒通元茂廣大年等十五家執事有一一到齊大令問老惇泰一家何以不到答稱伊家祗兩人一老一小不能來案大令諭以前據爾等呈出批諭本縣面禀督辦已奉明諭爾等於四月二十二日具禀批准各認各捐當將批語黏貼頭門一面轉飭貨捐局給諭遵辦四月二十八日爾等又具稟稱瑞林昌等八家包捐不妥請另定章程至五月初一日貨捐局卽給發諭單後督辦閱二十八日之禀以爾等甚爲刁猾著仍照前具公結試辦一年貨捐局諭單不作爲憑本縣代爲求商督辦盛怒之餘似難更易是以仍勸爾等試辦一年至明年再議邱等同供稱今日接到主人來信謂已由公所議定斷不能照前議而行惟有各認各捐如果必須試辦一年祗可信致湖州請主人來申定章大令曰督辦面諭爾等如果抗不遵示槪行收押候傳爾本主人到案現在爾等略留數人在此候示可也瑞隆執事人王雨亭出言挺撞大令拍案大怒曰爾等與捐局抗命本縣爲之周旋爾等不知自愛乎若不收所深恐餘人效尤遂著收所以示薄懲邱等同稱王年老昏瞶尙乞憲恩大令曰若照當堂挺撞官長之例收所已屬從寛今姑限令爾等於十日内邀到主人並帶十八十九二十年流水帳到案再行核斷 
 
 

Page 4

 
 
[瀆訴不准]  
　　光緒十七年山東船婦王秦氏載豆餅過松江鬥富浜被航船撞沈溺斃船户八名撈獲屍身五具當時悞指嘉興航船户陳四發肇禍以致涉訟經年後經航船户陳三寳之夥赴婁縣出首始得實情昨日王秦氏忽又攔上海縣黃大令之輿呶呶瀆訴大令諭以事隔多年案早訊結烏得又來纒擾氏始悻悻而去 
[賊秃朦官]  
　　滬上佛店之多甲於他處奸淫盜竊無不溷蹟其中而無知婦女之入其彀中以致敗名喪節者尤爲指不勝屈江蘇臬司韓古農廉訪深知其害曾於日前刊發示諭嚴行禁止予限一月一律閉門租界各讞員奉諭之下卽會同領事官飭下捕房傳諭各佛店務於限内閉歇竊以謂若輩雖神通廣大經此風行雷厲當亦不敢逗留矣乃昨日三馬路德壽庵佛店僧人道傳以其師巨道現方至五臺山朝山須俟回來再行閉歇具禀英公廨求寛限期想宋莘樂通刺嫉惡如仇嚴明素著當必不受若輩之朦蔽遽准其詞也 
[上海巡局紀事]  
　　前晚南市十二圖二十三七鋪巡防局員鄭厚餘二尹督帶局勇巡綽所轄街巷行至平安街見大栅未經下鍵卽將栅夫王阿全拘至輿前訊鞫王哀求至再二尹諭以日後務須格外小心否則從重懲辦王諾諾連聲而退○前報載大南門外婦人姚阿四被匪人攫去耳環一事至昨日阿四途遇攫物匪人某甲遂扭至二十三七鋪巡防局請追局員劉二尹升堂訊究甲供稱小的係撫標護軍營中人奉派在大南門看守城門素與阿四相識是日偶然獻謔不敢攫取耳環二尹飭勇持函將甲送交該管營官核辦○前晚王永興酒館司帳人某甲收得洋蚨二十餘翼行經大南門左近驀被阿五興倌及呌化茶春阻其去路扭住兇毆甲大聲疾呼行人聞而畢集阿五等始紛紛逃散甲回去告知館主館主默然而出伏於暗陬旋見阿五揚長而來突出擒獲送至二十三七鋪巡防局請懲後不知局員如何訊理 
[美界捕房紀事]  
　　朱阿三者偷兒也某日掩入新閘某客寓竊取寓客某甲所携綢縀値銀二百兩甲因赴新巡捕房據實控陳朱旣行竊得贓卽匿跡吳淞口兹經包探張阿五訪悉告知捕頭前日捕頭令帶同夥役至吳淞將朱拿獲解入捕房捕頭問知各贓已持赴浦左周浦鎭質錢爰令押候吊贓解送公堂究辦○某日篷路如興押店夥崔某質下紡綢褲二條緊身棉襖一件計質本洋銀三圓五角事後察知質本太昻恐受主人之責乃私倩混名小篐桶及小缺嘴轉押别家詎料二小竟一去不回杳如凌風黃鶴不得已投捕房直訴情由捕頭立遣某包探訪查下落○昨日午後二下鐘時本邑人瞿某行坙斐倫路未及安排香棗竟於路畔更衣事爲二百八十六號華捕所見拘入捕房捕頭令出小洋銀三角然後釋歸 
[及時功德]  
　　蛟川陳大焜求胞叔益　病愈助順直棉衣洋一百元又續助賑洋一百元樂靜居士求病速愈洋三百元金陵磨盤街成善士經募洋一百元錢翰臣爲故妻蔡氏求消愆贖罪超昇西方洋六十元張樂畊堂助洋五十元如皋范文麒文杓求母病俞洋二十元萬豐盛爲隣右失愼幸未延及敬謝親友筵貲移助施粥洋二十元程福五爲内眷孫氏外症收功完愿保平安助施粥洋五十元胡源盛助舊棉衣二百五十件現屆冬令災民啼飢者兼更號寒倘荷仁人及時推解救命之錢固屬恩同再造綈袍之惠尤徴澤被陽春當厄之施功德倍蓰加以仁漿義粟俾民食德飲和善願天從邀神佑心香一瓣叩鴻慈[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[火未成災]  
　　前晚本邑大志門内某米鋪烟囱中突冐火星舉家惶恐有人告以用鹽滷灌下始不成災是晚西門内某姓小木作遺火木花堆中霎時紅光四射幸有多人在室急爲撲救祝融氏始偃旗息鼓而回 
[英廨晚堂瑣案]  
　　前者陸阿順投捕房訴稱王阿大無　訛詐奪去對時表一枚捕頭遣包探孔阿才將王拘獲並吊到原表解送公堂宋通刺與德國佛繙譯官庭訊之下王稱著名無賴陳阿慶卽麻皮阿慶與陸串同抛贓圖害通刺與佛君商定令將王交差管押候查明核奪此已錄入報章前晚升堂覆訊王訴稱小的係本邑人藉京貨爲業家居閘北唐家弄邇者失業無聊家計窮迫不得已令妻子吳氏至某西人家　工糊口麻皮阿慶見小的懦弱可欺竟敢串同妻母吳某氏將妻姦占心猶未足復串同黨羽陸阿順朦訴捕房抛贓誣陷欲將小的置之死地幸蒙靑天老爺秦鏡高懸飭差杳覆小的前奉管押後聞妻母與妻子將家中之物搬取一空現不知避於何處想亦被麻皮阿慶藏匿小的寃沈海底務求伸雪銜環結草誓報大恩陸供稱小的係寗波人向在義記洋行主人家充庖丁本月十三日偶至虹口某絲廠訪友不値旋卽回來行至唐家弄之東突初王毆辱并奪去對時表事後小的訴知捕頭捕頭遣包探拘王復吊到原贓今隨送案求恩訊究通刺判著將王還押陸仍交差看管候詳細確查以憑核斷○寍波人李阿春邵費氏各失去幼孩一口疑邵阿生汪小龍通同誘匿因將阿生扭至公堂旋有杜周氏者投案訴稱本月初亦失去男孩一口今聞拐犯已獲請卽究追前晚通刺升座訊究邵費氏訴稱小婦人家在寗波丈夫開明向在治下開設老虎灶生有四子本月十四日失去十二歲之養媳汪氏至十九日女婿李阿春亦失去八齡男孩不知聽何人唆使疑及小婦人之長子串同拐匪誘匿故小婦人將長子阿生扭案請究李供稱小的素以縫紉爲業本月十九日忽失去男孩一口嗣據友人說及妻弟阿生與拐匪通同所拐故將伊扭案阿牛供稱小的向在父親所開老虎灶挑水並無串拐弟媳及外甥之事汪訴稱小的與阿生爲友是日至老虎灶向阿生索欠致被一併扭案杜周氏稱本邑人本月初五日失去七歲男孩小名三兒迄今蹤跡杳然昨聞鄰人言李阿春等扭控拐犯二名以故投案聲訴通刺著將阿生及汪交人保出候飭差查緝拐犯蹤跡并著李等自行赶緊追尋 
[英界公堂瑣案]  
　　虹口王小狗所問利興舊鐵店曾經三百六十一號華捕查見深夜運鐵疑其來歴不明拘入捕房解送公堂請訊昨日捕頭令傳應訊各人送案宋通刺研訊之下姚寳全供稱小的在利興爲夥所運馬脚鐵向可熾鐵行買來生鐵則向永順鐵行員來俱有發票通刺問零買進抑係正擔供稱正擔買來轉售與江北客旋有老船塢西人投案訴稱此項生鐵委係塢中之物商人俱已認明通刺問此鐵存放何處可有人看守答稱存放棧中有四人看守且此項生鐵並不售與他人俱供塢中修船之用他家亦無此物王所供與姚相同通刺謂爾此貨旣向永順買來可傳永順中人　訊繼而永順行夥朱榮根投案通刺問王供出此項生鐵從爾行買得有此事否答稱有之問然則爾行向何處買來答稱向老船塢管棧先生林雲浦買來問由何船進口答稱不知請問林可也問共買幾何答稱共買五十墩每墩價銀二十二兩七錢問爾知林何以有此貨答稱據言由興隆洋行寄販通刺與薩　領事一再互商謂此案須將林傳案方能澈底根求薩君曰然遂定於下禮拜三覆訊○工部局管路西人曾控洪元盛陸道生及王姓各　陰溝俱積有　穢通刺諭令查明此處陰溝應歸何人修理昨日差役將各人傳案陸道生供稱此處房屋現已一律由工部局收捐故陰溝應由工部局雇人修理王氏供與相同洪夥朱芝生供稱此事小的不能作主現在主人有事出門須俟回滬後稟復通刺調陰溝旣由工部局修理何必詢明主人答稱小的實不能作主通刺曰爾主人約於何時可到答稱約一禮拜通刺遂諭令下禮拜三來案覆訊○包探沈金隆禀稱飛龍輪船大副全寄投捕房報失金表等物經小的查得潮州人劉介之姘婦劉趙氏所竊在伊家查出質劵三十二紙除已物外尙有銀表二枚及表鍊銀　俱　去年在新濟輪船洋人重處竊得今特送案請究全寄投案申訴前情劉趙氏供稱小婦人在船上閒玩見洋人飲酒過醉將金表放在房中是以貪小竊取通刺謂爾係女流何故至洋人房内答稱實有曖昧事全寄稱從未見過此婦不知伊如何行竊通刺問爾竊物質錢是否與劉分用答稱並未給劉通刺遂與　副領事商定然後判令將劉趙氏及劉押候下禮拜二覆訊贓暫存捕房○包探杜雲卿禀稱朱阿元竊取王長生家布衣三件經小的拘獲送究通刺判令交杜探帶回捕房押送寗波原籍○包探杜雲卿解竊取王阿木鋪蓋之小孩邱永卿請辦王投案領贓邱供稱小的係寍波人向在某木輪船當小工因將工資賭負不得已而私取王之鋪 
 
 

Page 10

 
 
蓋通刺著交杜探帶回捕房送至寍波原籍○王阿林沈阿東二人在大馬路火塲串竊焚餘之招牌二方趙爲包探黃四福所見拘解請究通刺判令各交黃探帶回捕房管押一禮拜贓給還失主○二百五十八號華捕解馬无沈阿法至案禀稱小的見此人在馬車上打　有違工部局定章是以拘案請判通刺判罰洋銀二圖○日前馬夫王阿三驅車太疾經二百十五號華捕拘解至案正供稱小的被拘時此捕曾將小的掌頰二下通刺令百明覆訊昨日某包探查明此捕並未將王掌頰通刺應之曰諾卽判罰王洋銀五圓撥充某善舉 
[法界捕房瑣案]  
　　已革探夥陶阿全六鳳池得賄縱賊一安已由葛同轉訊供屬實昨日著先枷號一月滿再行發落○安慶人吳麗　與　手程德元桂德勝爲伍前經獲案訊過數堂昨日同轉飭提到案重加詰訊吳供稱小的向開屠肆老母則另開烟館曾被桂積欠烟資洋銀十餘圓同轉命提桂嚴究供稱小的所欠屬實近日吳知小的在滬故來索取同轉飭掌頰一百下將桂所竊金約指變價以償烟貲存在捕房之衣服行囊准予領回押送輪船旋里○本月十五日江北人夏玉行至英租界偷雞橋被徐東升等戳傷旋因巡街英捕拘獲帮兇人紀蘇子卽小梭子詰知法公廨有案遂解歸辦理昨日同轉飭提覆訊紀供稱刺傷夏玉一事實由東升動手小的並不在塲同轉謂其時爾爲之扭住髮辮何得諉爲不知耶紀供稱八月二十九日小的由徐玉樓家遷至山家園不知姓名之金陸人家居住日在後馬路小周處當車夫其後連日害病自十一日後杜門不出問爾何以至巡捕房供稱十五日午後一點鐘時玉樓問小的東升曰何在小的答以不知同轉問夏玉曾目見其事否供稱是日九點鐘時小的偕東升至病房探望夏玉但云只須東升到案卽可無事及問醫生則云夏玉之傷閱兩禮拜可告痊同轉命仍還押候傳原告質訊○興聖街某客棧主見石坤郎等三人形迹可疑遂告知包探拘入捕房同轉訊供之下三人中一爲王兆琪供稱南翔竊取棉花同轉著押候笞責石及顧有金則暫行管押候飭探查明所供之平安街徐善祥有無其人禀覆核奪此日前讞語也昨日包探禀稱小的奉諭往查果有徐善祥其人開設糖店與石顧相識同轉命將王笞責一百板飭探押至崇明航船勒令回籍石顧交徐收管○月前山雅園烟館主馬龍新卽馬心五糾同湖南人胡翰卿卽余春林及許華亭朱德勝等人聚賭抽頭經捕頭訪聞遣包探拘拿到案同轉訊供之下分别枷號笞責昨日枷期已滿有方　者投案保馬同轉令於保狀上蓋印本租界中店鋪圖章並注明不准再犯賭博情事方唯唯應命同轉命提馬許朱胡四枷犯到案將枷開去問究由何人糾賭許供稱小的在山雅　吸烟見先有人在彼聚賭朱供與略同問馬曰究竟何人糾賭是否由胡起意胡聞言卽插口曰小的一人不能賭博同轉怒飭笞責二百板許朱各笞責一百板馬掌頰一百下責畢問許等向操何業許供稱小的由蘇州來　朱供稱在　華砲隊營當勇同轉申斥一番命卽開釋胡押候覓的實人保去胡供稱曾蒙某憲給有功牌奬札現今砲隊營有相識之人同轉著　押候核 
[蘇省官報]  
　　十月十二日江南正主考馮文蔚福建副主考　福保均到知縣沈金午到火藥局差○十三日同知倪啓佑禀知本日到發審局差何希曾高溧句知縣榻萬選錫金江靖一位銷抽查保甲差縣丞王茂華禀知奉委齊門畢關差○十四日通判王兆霖海門廳知縣陳官慶太屬二位銷抽查保甲差府經謝麟瑞解供布赴都辭陽湖縣李超瓊專丁來省禀知元和陽湖交代於初限内算結○十五日知縣陸冠濟謝委署昭文縣事卽辭赴任四品頂戴指分江蘇試用知縣張士　山東人禀到縣丞王茂華禀知到齊門旱關差家人禀報家主候補直隷州同倪文焌於十四日病故○十六日同知銜補用直隷州江蘇試用知縣陳際唐安徽人判省知縣松年銷鎭屬抽查保甲差並委發審　帮審差府經沈祖茂禀知派寗差委縣丞黎耀森謝奉季南渡釐局并並上年武闈給予挨委署事一次兼禀知奉飭留蘇指分江蘇試用縣丞劉芳矅順天人遇缺先巡檢張樹桂山東人指分江蘇試用巡檢程炳奎湖北人三　均到省從九張文　　奉委籌餉局支放差典中吳慈曾禀知到南路冬防差○十八日知府彭文明奉金團練差回浙江候補同知程煜奉浙撫憲委蔡屬督銷局照料差　亭縣葛辭赴任並禀知崑山縣任内交代於正限内算給知縣松年禀知到發審局差馬瑞熙禀知由京引見回指分江蘇試用縣丞蔣國楨浙江人由京騐看到省○十九日通判陳以屏銷抽查武陽宜荆保甲差知縣翁慶麟禀知奉委上海守領軍裝從九李約禮禀謝奉委牙釐局文案差梁鼎元禀知奉飭蘇差委 
[申報館恊振所經收順直振捐十月初一日至初十日十月十一日至廿日少策廿八廿九兩次淸單]  
　　十月初一日蘇州鴻源局來筆耕翁主人洋十元○初二日吳宅洋一元○初三日　式權先生遞來程芸生廣文求文郎廷熊肝氣痢下速愈洋四元○初四日南順泰遞來李隕蘭爲求已身產事安速兒女均安捐錢一百串來票洋九十八元無名氏銅洋一元○初七日榮吉人洋念元延泰莊銅洋一元○初九日不留名因母小祥節燄口資湊振洋二元○十一日趙阿六洋二元羅吳氏病愈還愿洋二元○十二日祝姓洋八元杭州申昌交來無名氏洋九元○十三日杭州正和來無名氏求子麟翔女麗芙恙速愈洋四元椅圍洋一伯元○十四日各友承儀移助納福洋念三元○十六日浙省福潤來武林王第香交來祈保病幼女王釆貞速痊洋一元霖岩居士洋五元○十八日陳大奎洋一元老狗阿毛洋一元救吞生烟葉粉洋五角○十九日東　症除内外安順洋五元○廿日救吞生烟葉粉洋五角以上兩期總共收洋二百九十六元銅洋一元正 
 
 

Page 11

 
 
   
 
 

Page 12

 
 
[光緒二十年十月十七日京報全錄]  
　　宮門抄○蘇撫奎奏報銷修築海塘動用工料銀兩摺○河督許奏節交霜降黃河普慶安瀾摺○又奏保奬河工出力人員片○湖督張　奏副將請留湖北差委片○又奏揀補守備摺○大臣富等奏循例呈進貢馬摺○大臣長等奏循例呈進貢馬摺○署漕督鄧奏謹陳八月分湖河水勢情形摺○十月十七日推班○召見軍機○○頭品頂戴江蘇巡撫奴才奎俊跪奏爲光緒十八年估修太倉昭文寳山鎭洋四州縣海塘新出要工用過工料銀兩造册報銷恭摺仰祈聖鑒事竊照光緒十八年間太倉昭文寳山鎭洋四州縣海塘被風潮冲損派員勘估修築應需工費經前撫臣剛毅奏淮於蘇松太三屬受益熟田頂下按畝分忙撥徴先由江海關蘇滬與厘局分成借撥濟用當飭印委各員購料興辦先後禀報完竣騐收如式經奴才於光緒十九年八月間接修緩辦各工請展攤徴案内奏明俟通工告竣彚案造報旋准工部咨以太倉等州縣前次估修海塘各工現旣完竣應先照例造報等因卽經轉飭遵照辦理去後兹據蘇藩司鄧華熙臬司陳湜會同水利工程總局將用過工料細數分晰造具淸册詳請且○奏前來奴才復查此案修築太倉昭文寳山鎭洋各塘總計工長一千七百三十餘丈共用銀九萬五千一百九十兩零委係實用實銷並無浮冐除將原册咨部　銷外理合會同兩江總督臣劉坤一核繕淸單恭摺具陳伏乞皇上聖鑒敕部查照謹奏奉硃批該部知道單併發钦此○○頭品頂戴河東河道總督臣許振褘跪奏爲節交霜降黃河普慶安瀾恭摺馳陳仰祈聖鑒事竊維四瀆視諸侯之職所以拱衛聖皇一人合萬國之歡因以尊親聖母馬圖龍瑞皆綠有道而來海晏河淸本屬昇平之事德之大者福罔不臻此百靈鑒極而輸誠而卽羣下軒　而共慶者也臣等仰託洪祺愧無寸效率羣僚而答謝神貺謹體聖不自聖之心歌萬年而晉祝天齡長承文思恩文之福所有黃河普慶安瀾謹會同護河南巡撫臣劉樹堂合詞恭摺由驛馳陳伏乞皇上聖鑒謹奏奉硃批另有旨欽此○○許振褘片再豫省黃河兩岸經臣設立河防局分派委員駐守各廳帮同照料於年前發欵分給各廳採辦料垜至一千三百垜之多垂爲年前定額有工瑞添又霜淸騐存餘料九百數十垛之多歸入來年冬工隨時動用約計每年無諭如何大險用料已足無事張皇又委通判黃履中每年由河防局發欵年前先辦石萬方垂爲定額有工再添約計每年無谕如何大險亦用石已足但能守此成法不涉侵漁短少則黃河兩岸實鮮意外之虞此定章之可恃者也惟任法不如任人究竟法久弊生後人可以藉詞欺飾盖廳員委員互相認眞則黃河從此可以永遠安瀾不爲異目下河神効順實由我皇上仁敬格天而聖慈發欵之多優容之厚凡在兩岸工員具有天良豈不感愧思奮圖建寸功竊計此後工費數年之後但有盈餘斷無短絀此可仰慰九重南望垂　者也今歲各工經兼署河臣裕寛飭廳早辦春廂均臻妥固臣抵任以來正臨伏汛久不發水而經秋以後大雨盛漲相逼而至因之面岸廳屬凡無工處所各報鉅險環生幸料石充足上南同知呂福泰不避艱苦不惜用欵四路飛馳搶救又得河防局委員教諭馬汝駿同知夏敬曾知縣雷蔚瑞晝夜分勞遂爾穏定查當時營汛弁夫亦多勤惰不均經呂福泰指名稟撤從重懲責此次化險爲夷又實用人得力非專持成法所能濟也其餘各處要工均由道廳認眞局員勤事搶護得法各有成勞可紀伏查黃河防局定章兩年各照尋常勞績恭保四十員今歲出力有功之員槪行存記統歸入來年彚保惟署布政使開歸道桂霖署開歸道白文淸深維大局同愼要工相應請旨將該兩員均交部從優議叙河北道岑春榮講求修防兼顧沁工亦屬勤勞懋著應請旨賞加二品頂戴一南同知呂福泰勤廉趨工尤爲出力應請旨交部從優議叙局員馬汝駿夏敬曾雷蔚瑞三員應請傳旨嘉奬以示鼓勵謹附片據實上陳伏乞聖鑒訓示遵行謹奏奉硃批另有旨欽此○○張之洞片再前任湖此漢陽協副將樊國泰係湖南淸泉縣人於光緒十八年四月十七日丁憂當經臣恭疏題請開缺在案兹查該副將扣至光緒二十年七月十七日不計閏二十七個月服闋本應照例給咨赴部引見惟現値江防緊要伏莽猶多練兵緝匪在在需人該副將樊國泰勤樸老成營務諳練在鄂多年於地方情形極爲熟悉合無仰懇天恩俯准將前任漢陽協副將樊國泰留於湖北差委實於地方營務大有裨益除飭取該員履歴送部外謹附片具陳休乞聖鑒謹奏奉硃批著照所請兵部知道欽此○○頭品頂戴湖廣總督臣張之洞跪奏爲揀員請補守備員缺以實營伍恭摺奏陳仰祈聖鑒事竊准兵部咨湖北竹山恊右營分駐官渡汛守備洪安淮病故遺缺係陸路部推之缺應用期滿差官人員行令照章揀員請補等因移咨到臣遵卽在於湖北省期差官儘先付守備内逐加遴選查有湖北撫左營期滿差官儘先守備石坤城年四十九歲河南裕州人由武舉會試未第揀選二等掣定正用差官同治十三年十二月二十六日充補當差除丙子科會試不告假免差三個月外連閏扣至光緒三年八月二十六日三年期滿續經留差一年蒙分發湖北以營守　　先卽補收入湖北撫標左營差遣於光緒七年十月初八日到營該員年力健强差操勤奮以之擬補斯缺洵塂勝任查部定章程期　差官請補員缺應按到標先後爲序今石坤城分發到標名次在前輪値頂補現無事故且籍係隔省與例相符合無仰懇天恩俯准以石坤城補授湖北竹山恊右營分駐官渡汛守備實與營伍有裨如蒙俞允該員係期滿差官分發之員邀免送部引見除飭取履歴咨部外謹會同湖北巡撫臣譚繼洵署湖北提督臣傳廷臣恭摺具奏伏乞皇上聖鑒敕部核覆施行謹奏奉硃批兵部議奏欽此○○奴才富勒銘額等跪奏爲循例呈進貢馬恭摺仰祈聖鑒事竊准駟應東房歴紀寰瀛產異馬來西極允宜邊塞輸誠塔爾巴哈臺向稱產馬之區奴才等尤有求駿之責兹屆應進貢馬之年奴才於所購馬匹内逐加選擇調習試騐謹選得骟馬四匹額魯特游牧領隊大臣奴才圖瓦强阿謹選得骟馬二匹雖毛色未能純一而總性尙稱馴良專派四品花翎防禦朱魯春隨帶弁兵乘水草暢茂之時於本年五月初八日由塔爾巴哈臺起程取道北路草地行走沿途小心牧放並携帶麩料餧養護送進京呈遞上駟院騐收試騎敬備御用除照章咨行烏里雅蘇臺科布多將軍叅贊大臣察哈爾都統等轉飭經過各地方官一體照料前進以昭愼重外所有正貢備貢馬匹數目毛色口齒脚步另繕淸單恭呈御覽懇恩賞收以遂奴才等犬馬微忱理合恭摺具陳伏乞皇上聖鑒謹奏奉硃批該衙門知道單併發欽此○○奴才長庚鍾亮跪奏爲循例呈進貢馬恭摺仰祈聖鑒事竊查伊犂應進貢馬歴經遵例進呈在案兹値本年應進貢馬之期奴才長庚謹選骟馬八匹奴才鍾亮謹選得骟馬四匹雖毛色骨相無奇試以馳騁尙皆安穏兹專派恊領吉福佐領穆克德春等帶領弁兵乘水草暢茂之時於本年四月二十四日由伊犂起程取道北路草地沿途小心牧放並携帶麩料餧養護送進京呈進上馴院騐收試騎敬備御用除照章咨行烏里雅蘇臺科布多將軍叅贊大臣察哈爾都統等轉飭經過地方官一體照料前進以昭愼重外所有正貢馬匹數目毛色口齒脚步另繕淸單恭呈御覽懇恩賞收以遂奴才等萬里微忱理合恭摺具陳伏乞皇上聖鑒謹奏奉硃批該衙門知道單併發欽此○○頭品頂戴署理漕運總督江蘇布政使臣鄧華熙跪奏爲謹將八月分湖河水勢恭摺具陳仰祈聖鑒事竊照光緒二十年七月初一日起至三十日止湖河水勢長落情形經漕臣松椿於八月二十六日具奏在案兹查八月初一日起至二十九日止洪澤湖水無長落現存水四尺三寸高郵至馬頭落水三寸淮揚裏運河各汛落水一尺至一尺餘寸邳州宿遷一帶亦落水四寸至一尺餘寸不等上下游堤工叚均已次第修補完固臣仍當督率道廳認眞防護斷不敢以節近霜淸稍在疏懈所有八月分湖河水勢情形理合繕摺具陳伏乞皇上聖鑒訓示謹奏奉硃批知道了欽此 
 
