# 1900 - 88 - 4909685

 

Page 1

 
 
[附送捐册]  
　　　前仁濟善堂交來咸有一德捐册請爲分致閱報諸君本館爰定於今日隨報附送欲種福田者尚其解囊以贈集腋成裘俾千萬窮黎徭以　飫仁漿義粟也此啓 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空兹又重付手民校前益加精美惟紙墨工料日漸加昻是以每部核定實價洋銀五圓諸君子有留心乙部者請臨三馬路申報館申昌書室選購可也此布 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閱者不便爰會通兩家之書撰爲是編用筆謹嚴叙事詳備方今國家崇尚實學稽古之士允宜家置一編惟惜坊間所印均係删節之本又字畫纖小讀者憾焉今埽葉山房主人覓得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈 
[論保護敎堂宜資兵力]  
　　嗚呼吾不解匪徒滋閙敎堂何至今日而禍勢蔓延竟若是之肆無忌憚哉論者每歸咎於地方官之不善保護不知地方官力所能爲者亦惟是曉諭耳勸解耳至曉諭之不從勸解之不散則惟有馳書告急請兵於上臺耳然變起倉皇事關衆怒口舌不能爲力差役不敢往擒而所請重兵遠在數百里外一再傳檄又不能朝發夕至則其釀成亂階而無可消弭者非理之所得爭也非情之所可動也勢也故雖出一案必褫一職撤一任而閙敎匪徒猖獗依然甚且變而加　焉不防之於幾先而懲之於事後不惕以權勢而責之以文辭卽盡天下之府縣各官悉以精明能幹者代其任而欲保此後民敎之永不生變能乎否乎然則必若何而可曰匪徒之閙敎非必與敎士有不解之仇也大抵欺其勢孤力弱耳敎士以勢孤力弱而受欺而地方官之勢力又不足以制之彼洶洶者亦何憚而不狡焉思遑哉夫國家保護敎堂明詔迭下遇有變故往往曲予矜全毁一堂賠欵若干金戕一命撫卹若干金其爲首肇事之人必拘獲而嚴懲之務有以快外人之心雖損國威亦所弗顧忍辱求成可謂甚矣彼匪徒豈眞别有肺腸哉何爲而尚不思俯首帖耳也夫敎士冠華冠服華服其在華日久者并能操華言蹟其所爲無不曲盡其勸善行道之心且也遇疾病則　藥頻施見孤獨則哀矜倍至輕財仗義昭昭在人耳目間亦何至開罪於人幾若有不共戴天之仇怨閒嘗默祭肇釁之由而知其故矣前年兵士未裁各處防軍星羅棋布雖未必能奏殺敵致果之效而内地之羣不逞者究尚有何畏憚而不敢粹然發難故敎士亦得託　其間風鶴之驚尚不多見自裁　而後兵力日弱不肖弁勇游手好閒忿無可宣遂借敎堂以肆其技又恐人不我信乃先播散流言鄉曲愚民乘機而起迨至調兵剿辦若輩已先聞風逃逸而兩從者轉攖法網言念及此能無慨然善夫正任兩江總督劉峴帥與署督憲鹿滋帥之防患未然也峴帥目擊時艱深恐長江一帶或有蠶焉思動之憂去臘電飭各關道飭防營派勇至各敎堂前梭巡防護迨滋帥繼其任更飭各營將領抽調兵士若干名分驻省垣各敎堂左近以遏亂萌蕭規曹隨具有深意誠得各將領實事求是多派弁兵悉心邏察土匪雖狡其敢以螳臂當車哉夫近年各處敎案層見疉出而蘇皖兩省獨賴瓦全豈眞有幸有不幸耶抑敎士未嘗結怨於土匪而土匪因不與之爲難耶此無他夫亦壁壘森嚴有以奪其魄也今滋帥慮患周詳實心以柔遠爲事所屬各敎堂自必一視同仁俾得安堵無恐惟是地方遼闊耳目難周尤賴奉行者之精心擘畫竊謂近日敎堂無處蔑有其建在城市者官長臨時彈壓尚易爲功若在荒僻之區駐兵尤不可緩且兵士不皆馴謹督率更貴得人庶不至以防患之人而轉生禍患若謂藉兵保敎未免徒耗餉需亦思敎案一出外人之需索難堪與其賠欵而供無饜之求何如養兵而爲防維之計乎見免顧犬亡羊補牢竊願袞袞諸公借鏡及之 
[本館接奉電音]  
　　昨日上午京師飛電傳來上諭一道敬謹譯登○三月初四日奉上諭本日召見之江蘇候補道錢德培著交軍機處存記以道員用欽此 
[劃界被戕四志]  
　　英國派員赴緬甸勘劃邊界以致被戕種種情由前已三志於報兹者香港循環日報云西歴本年二月八號英員瑟特蘭君帶同醫生吉德爾氏以及思茅飿事烈敦君前往由中國武弁帶勇數人沿途護衛行至孟耗迤南相距七英里之孟敦埠野苗見之卽舉弓箭亂射并桀石投之吉德爾氏中箭受傷瑟特蘭君旋亦被石擊仆野苗卽抽刃殺之烈敦君則昏暈至數時之久始蘇突見一野苗持刀欲砍因卽拾取瑟特蘭君所棄快槍將野苗擊斃華弁奮勇抵禦大受傷夷華勇中有四人被野苗所殪迨二月十一號英兵會同華勇往攻勢甚猛厲得將野苗擊敗占取各村莊事後檢查計斃野苗六十餘名焚去房屋二千餘椽華勇死者四人傷者二十人英兵死者一人傷者七人 
[俄加茶稅]  
　　日本報云前者俄人因巴陵海灣捕魚之事與日本有違言幾費調停始臻妥洽日來俄人忽議定新例凡有在琿春設茶莊者每家須歲納稅銀一千圓各莊多中國及日本人所設日政府以俄人旣有此例亦擬尤而效之凡俄貨之運至臺灣者一律加抽稅銀以相抵制 
[英艦瓜代]  
　　香港循環日報云英國派駐東方之戰艦名晏端狄者現已及瓜英廷另派頭等新鐵甲戰艦亞干諾以承斯乏大約西歴四月中卽由歐洲展輪東下矣查亞干諾册註載重一萬一千墩機器抵馬力一萬八千匹每一點鐘時可行海程二十三英里 
[定期大閱]  
　　金陵訪事友人來函云江蘇省大閱營伍本應去歲舉行當時卽欽奉綸音命江蘇巡撫恭代適鹿滋帥下車伊始政務紛繁因之奏請暫緩迨冬間又奉署理兩江總督兼南洋通商大臣之命更未暇簡閱師徒兹者滋帥以督署各項公事逐加料理半已綱舉目張閱兵爲大典所關實已緩無可緩乃示期三月十二日在省垣閱標防水陸馬步槍砲各營十五日命駕出轅閱撫標提標城守營並内地各防營砲臺然後由瓜州揚州而至清淮閱漕標鎭標各營日内已羽檄交馳通飭所屬矣或有謂制軍已於二月十八日出轅校閱者蓋傳之非其眞也 
[要案紀餘]  
　　湖北蘄州所獲匪棍李成能卽楊國林假冐乘輿妄繕諭旨經湖廣總督張香濤制軍訊實情由就地正法前已誌諸報端矣昨日武昌采訪友人來書云此案制軍初意從緩定讞以昭詳愼旣而榮仲華相國迭 
 
 

Page 2

 
 
發電音到省内開近閱上海各報知蘄州一案情節離奇不勝詫異該犯膽大妄爲實堪痛恨現值訛言煩興之際若不從速懲辦必至搖惑人心望卽訊明就地正法并將辦理情形詳細電覆等因制軍遂傳知武昌府余堯衢太守江夏縣陳介庵大令飭將李棍押赴市曹梟首示衆當行刑之際李棍穿紡綢夾襖法蘭絨袴觀者環若堵墻無不鼓掌稱快聞李棍籍隸山西曾在某銀號執業後因不安本分被號主驅逐出門漂泊江湖致與匪徒爲伍今者遽遭大辟亦足見法網之難難逃矣至江夏縣典史趙少尉慶頤阿附匪人殊爲荒謬制軍擬奏請革職遞解回籍交地官方嚴加管束以儆官邪匪黨楊丹臣等二名定以永遠監禁之罪某觀察某軍門饋遣錢文亦有不合擬免其叅辦罰鍰若干云 
[星使清廉]  
　　欽命巡閱長江大臣李鑑堂星使由豫至鄂小駐漢皋此已紀諸前報兹者武昌采訪友人云二月二十八日辰刻星使傳諭解維渡江就皇華館碼頭下碇湖廣總督張香濤制軍湖北巡撫于次棠中丞率同闔城文武百官詣舟次恭請聖安禮成茗話片時然後辭退星使旋乘輿詣督撫署謝步是日卽駐節行臺官塲饋送華筵概行璧返并飭江夏縣陳介庵大令毋庸置備供張以省浮文亦可見亮節清風加人一等矣 
[募勇成行]  
　　漢口訪事友來函云前江西臬司南洋練軍大臣陳雨人廉訪委員在漢口及應城縣境招募勇丁一千名旋卽如數招齊暫駐鄂王城外上月二十九日綂帶張君詣各憲轅稟辭三月朔日雇就巴桿船五號用輪船帶赴防所至購辦軍裝委員姜君東山事尚未竣大約須勾留數日也 
[拳匪復熾]  
　　天津訪事友人云山東義和拳匪蔓延至直隸河間府屬前經北洋大臣直隸總督裕壽帥調兵剿辦迄今尚未敉平近日河間府屬任邱等縣境内某某諸村落復聚衆至千餘人大抵童子居十之八九壯丁居十之一二萑苻嘯聚聲勢洶洶縣主某大令聞之立飭地保協同兵役前往彈壓無如匪衆勢盛欲禁無由遂禀知府尊某太守請兵往捕至則匪衆出而拒抗有某弁被傷肩背或謂已被砍死餘亦互有死傷此二月二十日事也時雲字營綂領梅軍門東益方駐錦州得報卽撥勇往剿嗣以不甚得手復添調重兵未知能立時撲滅否刻下彼處居民紛紛避難流離載道殊可憐也 
[光棍伏誅]  
　　姑蘇采訪友人云正月二十九日浙西鹽捕營綂領杜雲秋觀察緝獲金山縣土棍金昆秀解抵省垣禀經護理江蘇巡撫陸春江中丞發長洲縣獄收禁旋飭蘇州府濮紫泉太守研訊初時僅認犯賭迨覆訊時加以挺棍始供稱小的在周浦開塲聚賭時南匯縣汪大老爺帶領差役緝拿小的曾與同黨持械以待然並未侮辱長官惟與某某等梟匪相識耳太守喝令畫供隨卽以該犯率衆拒捕窩頓梟匪等情禀詳中丞批飭就地正法本月初四日辰刻太守會同長元吳三縣主及中軍守備撫標中左兩營管帶督率兵士數十名押赴北寺大校塲梟首示衆金本有一妻一妾當獲案後接踵來省未及相晤卽已明正典刑遂於當日倩人收屍慟哭殮瘞 
[委辦供給]  
　　金陵采訪友人云本届歲逢庚子例舉賓興適逢皇上三旬萬壽奉旨改爲恩科江寗藩司恩藝棠方伯有文闈外提調之責一應闈中公事皆須方伯主持刻距秋闈不過五月亟應委員備辦供給以免臨事張皇查有候補知縣劉大令燡歴辦文闈供給事宜乃係識途之馬因於二月二十五日特下斜角封命爲總辦駕輕就熟諒無叢脞之虞旋又以但大令祖翼副之藉資臂助兩大令奉檄後當卽詣轅謝委卜吉三月初一日開局辦公 
[妖婦宜懲]  
　　金陵訪事友人云距儀鳳門四五里許有寳塔橋焉地鄰草鞋夾江爲上下各鹽船往來孔道鳬茨如櫛數家臨水自成材綠樹成陰頗饒畫意兩年前有一年逾知命之老嫗結茅於此自謂不食人間烟火者已歴多年九轉丹成能知過去未來之事愚夫愚婦深信不疑虔備　香往求福祐嫗則坐收其利信口雌黄所得香錢盈千累萬因將舊日茅龍易以魚鱗之瓦雕樑畫棟美奐美輪門前高樹旗竿遙望之幾訝琳宮貝闕邇更讕言廣播附會其說者輙以活神仙稱之上月十九日世傳爲觀音大士誕辰室中本供奉南海水月像善男信女咸往頂禮慈雲嫗高坐雲龕答以俚語聆其音如唱攤簧然唱畢卽畀跪者清水一盂或棗糕一碟謂式飲式食可結佛緣似此膽大妄爲妖言惑衆不知官斯土者亦思有以懲之否耶 
[武林火警]  
　　杭州采訪友人云距省垣十八里之遙有龍井山焉山中居民數十户皆以蓻茶爲業茗園青嫩一旂乍開薄言擷之頗饒清韻上月二十五日茶户陸姓偶因晚炊遺火吳回氏遂乘機煽禍霎時烈燄騰空居人旣乏水龍乂從未遭祖龍之劫手足無措奔避不遑遂焚去房屋十餘椽苦荈盈阡半多蹂躪迨本月初一日好事者方擬集資謝火神不隄防三更時鄰近汪姓家又罹火劫倉皇奔救昏黑中跌傷三人尚有二人渾身被火所灼及經救熄已焚去房舍四楹矣 
[津郡官塲紀事]  
　　天津訪事友人云天津鎭標中營遊擊韓錫三遊戎廷貴現已奉旨升授保定營叅將禀請督憲裕壽帥給咨送部引見將次起程所遺遊擊事宜暫委左營守備代辦○上月某日大憲委候補知縣姚大令曁王大令兆霖林大令少廉在發審局襄理一切事宜○候補縣丞潘二尹震聲前當第七叚保甲分局差使旋經新簡浙江臬司現任永定河道榮伯衡廉訪銓調赴永定河差委旣而天津道方勉甫觀察以二尹辦理保甲深資臂助復調回津門札飭帮查二十二叚保甲事宜未幾津海關道黄花農觀察復委帮辦東馬頭天津關事務如二尹者其果才長肆應乎何以身兼數差一若非此不能勝任也○海河冰泮後江浙海運各糧舶次第抵津天津道憲方勉甫觀察札委黄太守本慶爲官駁局總辦而以陶太守式均副之朱司馬莘生查司馬美蔭襄贊一切任别駕蘭言駐局差遣查明府美咸查騐各船張少尉　朗赴大沽收發官械其海河坐叚各差頭叚委張明府輅二叚委王明府增禧三叚委章明府紹湶四叚委文明府元五叚委劉明府承德各員奉札後均已到差視事矣○長蘆運庫應解内務府帑利銀一萬兩現經楊藝芳都轉如數由庫提出札委候補鹽大使惲鹺尹永元管解限二月十六日由津郡起程 
[白門官塲紀事]  
　　金陵訪事友來函云署句容縣張星五大令由江寗藩司恩藝棠方伯檄令調署東臺縣缺刻已趨轅叩謝擇吉履新矣○署句容縣卽補知州李竹人刺史孟康爲原任源北臬司愍肅公號卿榖之公子原任安徽巡撫武愍公諱孟羣之胞弟輕財重義有古俠士風前任句容縣王鎭齋大令友桂虧空官欵一萬七千餘金上憲欲拘家屬監追刺史慨念同寅罄其私囊代爲彌補因之虧累至數千金風高挂劍誼重指囷以古方今殊覺後先輝映矣 
[催拿逆犯]  
　　逆犯康有爲梁啓超罪惡滔天覊蹤海外久稽顯戮殊不足以伸國法而快人心前者欽奉諭旨著廣東江蘇兩湖等省督撫嚴密查拿並賞銀十萬兩發存上海道庫以資鼓勵等因正任南洋大臣兩江總督劉峴帥接奉綸音卽通飭各州縣一體購緝代理上海縣篆務之戴子邁明府業經出示曉諭兹者署督憲鹿滋帥以該逆犯等仍在沿江沿海一帶開設報館煽惑民心札飭各屬設法密拿以伸法紀明府接奉札文因於昨日大張示諭俾衆周知是亦除惡務盡之道也 
[申明定例]  
　　昨日代理上海縣篆務之戴子邁明府發出告示一道略謂貢監生員以及在籍候選人員遇有丁憂服闋事情亟應來縣報明以便彚造清册詳咨核辦兹當查辦之際誠恐或有漏報及隱瞞之處除已飭差查明禀覆外合亟出示曉諭等因凡士大夫有合以上各情 
 
 

Page 3

 
 
者尚其及早自行檢舉哉 
[暫權府篆]  
　　署理松江府知府舒復初太守自聞封翁患病沈重之信卽星夜馳赴杭州侍奉將府篆暫交華亭縣王緯臣大令權攝近日封翁已歸道山太守理應守制讀禮爰禀請上憲另委賢員接署昨日護理江蘇巡撫陸春江犬中丞電飭江蘇海運滬局總辦張子虞太守代庖在滬各同僚聞之咸往局中道賀 
[清丈易員]  
　　日前代理上海縣篆務之戴子邁明府接奉新委會辦清查上海灘地總局憲伍太守來文内開奉署理兩江總督兼南洋通商大臣鹿札開照得江南省垣開設農工學堂前經派委候補道潘道學祖前往日本考察農工各事宜俾資參考在案兹據該道禀請添派補用知府張守福謙往日本接辦以竣全功等情應卽如稟辦理惟張守福謙現有會辦清丈上海灘地事宜所遺差使據請以候選知府伍守湛忠暫行代辦應卽照准派委每月支给薪水銀五十兩除咨行外合行札委札到該員卽便遵照會同張守慶勳實力清查嚴防隱佔勿任員司人等稍滋弊混是爲至要仍將接差日期報查毋違等因奉此敝府卽於二月二十一日到局接辦除申報各憲外相應備文照會爲此照會須至照會者 
[派委巡員]  
　　浦東三林塘一帶地方遼闊常有流氓梟匪擾害閭閻前經代理上海縣篆務之戴子邁明府及保甲總巡周秋江司馬禀請蘇松太兵備道憲余晉珊觀察在彼處添設巡防分局以資保衛兹者觀察札委大南門稽查委員孫二尹調鼎前往巡緝所遺大南門稽查一差另委候補巡檢陳少尹崇璋接辦 
[補志勘案情形]  
　　代理上海縣篆務之戴子邁明府詣閔行鎭察勘某典鋪及某南貨店被盜情形昨已登諸報牘兹悉當日明府旣戾止卽會同營汛施千戎升座傳訊典中司帳人沈蓬楨及更夫張恒同供某晚盜從後門外猱升屋上毁窗而入攫去首飾若干計當本銀一千餘兩明府親入首飾房察看一週見門窓並未損壞不免情節可疑諭候飭捕查緝一面出示照賠各質户旋登舟赴荷港橋南貨店逐一勘視傳訊事主何鳴珂稱盜黨三十餘人明火執仗毁門而入刼去洋銀衣物監生出而抗拒致被刃傷明府察得大門被盜擊損與所報相符許卽派捕會營跴緝務獲嚴懲迨與千戎揖别回城時已鐘鳴八下矣按南貨店牌號永順昌典鋪是何牌號采訪者未得其詳 
[發引有期]  
　　前任上海縣藍雲峯大令之太夫人金氏於去歲臘月初三日駕返瑤池靈柩暫厝署中迄今已逾兩月昨日爲開弔之期蘇松太兵備道兼江海關監督余晉珊觀察提右營參將廖楚材叅戎松滬釐捐總局督辦錢怡甫觀察江蘇候補道黄愛棠觀察松海防同知劉乙笙司馬英美租界公廨讞員翁笠漁直刺代理上海縣篆務戴子邁明府以及在城各紳士咸備生芻一束弔奠如儀大令定初六日扶柩至大馬頭登舟回湖南原籍妥謀窀穸之安 
[賽會路由]  
　　本月初六日爲本邑城隍神賽會之期蘇松太兵備道余晉珊觀察札縣嚴禁隨會游行之女犯臂香大肚劊子花十景沿途彈唱諸惡習已登昨日報章兹悉前晚會首掣定路由出廟朝東天官牌樓福佑橋朝西過北香花橋舊校塲陳市安橋畫錦牌樓三牌樓縣西往南東果子巷彩衣街蔓笠橋瞿家灣穿道轅談家弄天燈弄東西唐家弄轉南過虹橋往西杜家灣莊家橋朝南進北弄由叅府署過楊家橋出胡家弄過副府署薛家橋同仁里出小南門吊橋王家弄裏倉橋過曹家灣進梅家弄朝南過小普陀橋東鉤玉弄南倉橋陸家浜橋朝西一直到邑厲壇晚走萬生橋進西門一直朝東過杜家灣太平街過果子巷走彩衣街東街過益慶橋朝西由海防署天官牌坊過福佑橋朝西走黑橋浜過北香花橋舊校塲朝東回廟 
[敝俗宜除]  
　　本邑城廂内外各茶肆常有婦女與男子雜坐啜茗履舃交錯無恥苟合之事因之而生誠惡俗也上海縣主簿孫立幹少尹有鑒於此特於前日飭差傳集各鋪地甲到案予限三日將各茶肆牌號開造册籍呈候移知各巡防局隨時查禁君子曰是亦維持風化之一端 
[美界火警]  
　　昨日午前九點半鐘時忽聞捕房警鐘亂鳴旋分二下知美界有火厄急出探之則火起於白大橋北首北四川路青雲里第二弄第十八號門牌粵人唐潤三家時已烈烈轟轟不可遏抑頃刻殃及左右鄰居當經救火會各西人驅皮帶車馳往噴救約歴半點鐘許祝融氏始偃旗息鼓而回共燬十八號至二十五號樓房七幢聞起火之唐姓家曾倩怡和洋行保火險銀八百兩其餘大半皆保火險想不難如數取償也 
[巨贜何在]  
　　湖州人孫士逹家報失巨贜本報已縷記其事昨日英美租界公廨襄讞委員張柄樞司馬飭將傭婦朱金氏屈薛氏等一干人提案覆訊孫仍偕博易律師到堂訴稱此案已由傭婦屈薛氏供認朱金氏分給洋銀五元囑勿聲揚此係實在憑據請卽從此追究感德無涯惠副捕頭禀稱屈薛氏供正月十五夜親見四百五十五號華捕金福生至孫家持一小包而去查此捕於是日午後三點鐘起派查捕房須至夜十一點鐘交差以前不能出外顯係屈薛氏誣攀應請究辦朱金氏供主人失物後卽喚集四人用棉絮塞小婦人之口綑縛肆毆並用針刺面頰後復偪令攀包探秦少卿之妻分贜小婦人與秦探雖有一面之緣今年並未到過伊家不敢誣攀求恩超豁秦探供稱小的無端被誣求恩究辦司馬謂孫動輒報失數必累萬盈千去夏亦有一案與此彷彿因無憑不准今又平空指控旣稱家藏珍寳值至數萬金何以並不保險事屬可疑因商之梅繙譯著將朱金氏屈薛氏交人保出餘人一併斥釋如孫心有不甘儘可投縣呈控 
[捕猫殞命]  
　　有某甲者性喜狸奴錦帶紫英不讓張泌妝樓所記家居泥城橋迤西新閘醬園弄卽西人所謂派克路者雖屋小於舟而位置頗爲雅潔花陰簾底閒臥者皆小於菟也前晚突有一猫竄至屋上甲恐其逸去呼之不前急切無法適一傭婦欲博主人歡褰衣登屋捕獲雪姑顧先時一鼓作氣一躍而登至此忽膽怯不能下正趦趄間一失足竟如綠珠墜樓大受傷夷旋卽羽化甲惻然憫之爰爲之從豐棺殮並厚卹其家 
[英美租界公堂瑣案]  
　　包探陸阿九解莊金祖沈喜星孫友文王寳春等至案原告曾連發投案供謝雲亮指使莊等索詐洋銀十六元求恩訊辦謝供職員現在漕標水師砲艇充管帶之職曾串同陳三三將女兒挈至江西價賣職員知之故率同哨下勇丁莊金祖等理論如何索詐並不知情莊等同供小的等並無索詐之事某號華捕范金標禀稱此事係小的所目睹並無虚假襄讞委員張柄樞司馬判罰謝洋銀二十元曾押候過堂訊究○包探顧阿六解孔榮記源大生寳太和盛永茂祥等各店主到案請罰祥茂洋行主人投案禀稱伊等冐用行中洋肥皂牌號非止一次前經發覺已禀請罰過洋銀五十元今又違犯請從重罰鍰以儆孔等同供小的等所售肥皂實是祥茋牌號與祥茂不同求鑒司馬判各罰洋銀七十五元○趙阿龍林阿生串竊洋人馬聽兒之脚踏車售與李阿大經包探沈阿岳查獲送案請究馬聽兒投案訴請追贜趙林二人同供小的等並未行竊實被誣指李阿大供小的前雖有脚踏車然並非向趙林處買來今已售去矣求鑒司馬著押候查明再訊○竊賊王阿榮行竊陳阿二家綢布衣服七件經包探竇如海緝獲人贜送案請究陳阿二投案領贜王阿榮供認行竊惟求恩宥司馬判責二百板管押一月贜給失主具領 
 
 

Page 4

 
 
 
　　 
[新出繪圖中東大戰演義新書翻印立究重罰高橋米郎謹曰]  
　　第一回東學黨無端生叛逆○朝鮮國平地起風波○第二回保商民藉端起釁○救屬國大義興師○第三回李傅相力持和議○日政府强索兵資○第四回流火月中日失和○中秋日釜山開仗○第五回毀王宫韓君被捉○焚禁地世子出奔○第六回葉志超芽山傅假捷○伊藤氏水道建眞功○第七回失芽山李中堂被議○斃東溝鄧管帶追封○第八回復平壤左寳貴中彈斃命○逃漢地馬玉崑盜馬背屍○第九回左夫人爲夫報仇○宋將軍登壇點將○第十回減兵丁葉志超全家下獄○呑軍餉衛汝貴兄弟捐生○第十一回日人進取旅順口○宋帥鎭守鳳凰城○第十二回斬日將聶功亭立功○賀新君黄之春出使○十四回吴清帥自請從戎○宋宫保臨危大戰○第十五回除夕夜日人犯威海○元旦日華將救登州○第十六回丁提督退守劉公島○宋宫保二復天粧臺○第十七回伊東氏上書勸降○丁禹亭獻船媚敵○第十八回山海關劉峴帥練軍禦敵○順天府翁司農請主遷都○第十九回請休兵干戈暫息○議和約星使啓行○第二十回赴和議李相就賓館○請停戰伊侯索要地○第二十一回出公所日人謀相國　臨驛館日主送良醫○第二十二回割臺疆土人拒日生變○還東省俄國仗義執言○第二十三回舉民主唐總統接印○聯生番劉大帥督軍○第二十四回燒國庫四方生刧掠○焚撫署名處起猜疑○第二十五年劉大帥智棄臺北○生番主計守基隆○第二十六回日人暗度打狗○劉師勇鎭臺南○第二十七回敗日將臺疆患疫○勇生番彰化復仇○第二十八回劉將軍兩次破日陣○勇生番亂箭助華兵○第二十九回樺山氏弄巧成拙○劉永福乘機設伏○第三十回襲彰化日人詭計○鎭臺南勇將勢孤○第三十一回猛將軍積勞成病○賢夫人勸主還鄕○第三十二回看畫圖英雄墮淚○談戰策奸細行兇○第三十三回淡仕途劉將軍喜歸珂里○息烽火大清主樂享太平○裝訂四册加套一函收工料六角信購卽奉存四馬路第一樓後門對面理文軒書莊寄售 
　　京都同德堂庚子三月初一日至初五日遠埠購藥清單五日一登諸君賜閲如報上未列芳名卽係假充請函示查俾得眞藥是幸　 
漢口任公館一百七十元江西福森泰一百元南京朱少卿八十四元五角宜昌陸蘭亭五十二元重慶李蘅甫四十元零五角長沙耕讀堂金卅三元七角龍游高益壽廿二元四角杭州葉志清十六元通州道森十三元二角蘇州張雲亭七元二角浦口車燮臣揚州韓公館均五元廬州華英四元温州金仰山杭州楊樂卿蕩口華月舫太倉顧月亭均兩元杭省利源一元七角安慶曹竹溪一元五角羅店潘契蒓同里義泰吳江同春均一元松江張仲明四角　以上皆由信局來本堂購藥者本埠交易一槪不登此因嚴杜假冐起見　閲　鑒之上洋英大馬路五福弄口京都同德堂藥局司事謹錄 
[新出石印大字國朝文錄出售]  
是書都凡八十二卷爲雲間姚春木先生所輯而同郡張温和公爲之刋於陜西撫署者也洪維吾朝正學昌明作者林起而近世言古文者尤尚桐城一派誠以桐城宗旨一軌於理明義正文在是道亦在是也春木先生固謹守桐城義法者也此編之輯自國初以来鉅公名儒之精粹可謂搜采無遺不特初學者所當奉爲圭臬卽淵博之士亦不可不讀之書也惟原書卷帙旣繁購致不易本坊主人覓得初印精本付諸石印字畫明晣便於觀覽每部十六本兩函碼洋四元七折實洋兩元八角欲觀者可向蘇申掃葉山房購取可也 
[花柳毒症蒙主客稱讚惟此珠黄八寳化毒丹騐速]  
京都天寳齋藥局○天下馳名○靈騐第一○異人傳授珠黄八寳化毒丹○包愈男女一切楊梅结毒限日全愈永無後患 
此丸乃本齋獨得異人傳授良方重用眞正犀黄珠粉血珀極品上藥泡製久練成丹專治男女楊梅結毒横痃下疳小便皮破腫爛一切毒門無論初起染久包可限日全愈如前醫不精服藥不愈或庸醫圖利不顧人之性命攸關獨用輕粉升藥倒提丸等當時立愈乃毒氣内閉逢春又發四肢痛酸甚至鼻塌髮秃紅班起點皆緣毒藏筋絡且必染妻絶子其害非淺餘毒未凈其患不休此實醫者未得方述患者豈望安全今本齋不惜重資修合濟世染者卽將此丸服下立刻止痛消腫去毒凡極重極危之症服藥一料立可全愈價雖略貴而效足值當能掃盡骨内一切毒氣且能生育無害屢試屢騐必發必中輕者五天全愈重者七天絶根如用倒提丸輕粉升藥雷殛火焚凡誤染此毒者雖諸醫束手危險萬分請嘗試之方知本齋藥靈方眞之功也○每料價洋十元每瓶洋二元○另有珠黄下疳散每瓶洋七角如男女下疳腫爛或陽物臭爛成筋或爛去半節搽此散立見拔毒去爛生肌止痛保復原形仍可生育得子此乃第一仙丹也○立愈珠珀五淋白濁丸價洋一元○鋪分上海二馬路中市西鼎新里口石庫門内便是 
[真人參再造丸]  
新昌人参號發兑○遷移英租界六馬路仁濟善堂斜對門仁壽里内第五家高大石庫門丸内如無眞人参及白花蛇合就願遭雷　火焚 
人參再造丸係屬古方天下藥肆皆有出售原不足爲奇所惜者世風日漓人情轉薄大抵口是心非絶少眞藥無怪服之不效徒有再造之名而無再造之實言之嘅然夫售藥原爲濟世本主人向業人參本非藥肆中人因念巿上無眞人參再造丸故特於辛卯年創售眞正吉林人參再造丸者因業在其中用參較便志在傳名濟世非爲圖利計也每丸定價一元不折不扣雖現時洋耗太甚未敢加價者其間靈效之出衆超乎尋常好在出售已閲九載試過諸君諒所共知正不必本主人自述佳妙也此丸專治男婦中風中痰四肢麻木半身不遂不論眞中類中左瘓右癱五種顛癎小兒急驚紫白癜風一切風濕諸痹俱皆應騐如神的確不虚本主人識 
[掃盡花柳毒氛天下苐一良方]  
天下馳名廣東陳恒德堂第一家創製眞正犀黄珠珀八寳化毒丹○假冐甚多購者認明 
本堂主人心存濟世獨得世祖始創治毒屢騐良方比衆不同不惜工本創製眞正犀黄珠珀八寳化毒丹此丹專治男婦各症錄下○楊梅結毒○上頂下墜○週身毒瘡○下疳横痃○五淋白濁○魚口便毒○小便作痛破皮腫爛○面口鼻喉生瘡○筋骨酸痛聲啞髮落○四肢流毒作癢生瘡○以及自生一切濕毒等瘡○膿　瘡癤○瘰𤻤痰核○遠年臁瘡○小兒胎毒○發背疔瘡○一切毒門○以上各症服此丹全愈者難以數計因此遠近咸知紛紛爭購可見方眞藥正心口如一故能至此無論男女老少初起久染如患以上各症者速將此丹服下頃刻除毒去濕清熱止痛消腫生皮重者三大瓶除根輕者一大瓶包愈可保永遠不發至本堂藥内如無眞正珍珠琥珀犀黄並各種和平上藥倘口是心非藥内若有水銀輕粉必遭雷火再有之從前悮服覇藥及五毒倒提外毒果愈而内患更深積久其毒復發則上透頭面下結腎囊甚至染妻絶嗣遺累終身至此悔之晚矣推原其故均以水銀輕粉和藥升提之法收功以致將毒收入骨髓餘毒未凈其害非淺矣如患此症者其毒尙未復發之先亦將此丹服下能將筋絡骨髓積年之餘毒一掃而凈所妙在能包生男育女永無傳染之患眞治一切毒門並能種子之天下第一聖藥也每大瓶四元中瓶二元小瓶一元○倘有男婦上下週身以及小便腐爛難以收口諸醫束手各藥無效惟有内服本堂犀黄珠珀八寳化毒丹外搽本堂犀黄七寳收口珍珠粉大瓶二元小瓶一元可包仍復原形愈後能保永無後患也○各埠函購信力自給○分設上海英大馬路萬康醬園對門德仁里内石庫門廣東陳恆德堂謹啓 
[始創真方人參鹿茸靈芝野术海狗腎汁龍馬酒此酒大補身體壯陽種子奇騐無比煖腎固精神效莫敵]  
廣東宏仁堂始創参茸芝术海狗腎汁壯陽種子龍馬酒萬分靈騐與他家之徒託空言毫無實效者有天淵之别一試立分玉石無庸細述 
壯陽種子之藥到處皆有而往往不能見效者一　未精製煉二則無良方眞藥之故欲求如本堂所製龍馬酒之頃刻可以見功不獨絶未之見且絶未之聞盖此酒製煉固比衆精良而用藥尤比衆認眞其功用之神奇好在可當面試騐如逾二刻而效者非但不足爲奇且可原洋奉趙若非實有奇效焉敢誇此大口無論體質强弱年紀大小只須略飲少許立刻陽物雄壯堅如鐵石雖衰弱老翁竟可任意房事百戰百勝况少年飲之其精力之强盛不言可知且藥性補而不燥滋而不滯絶非霸烈宣淫之品故日飲一杯弱者立能轉强老者無異少年久服烏鬚黑髮齒落重生補命門堅筋骨培元固本開胃健脾去濕追風滋陰養血凡諸虚百損五勞七傷夢遺滑精腰酸腿軟等症服則立愈眞延年却病壯陽種子第一奇藥也大瓶四元小瓶二元雙料加倍如用雙料則藥力大而取效愈速如購十瓶九扣○參茸芝术海狗腎汁壯陽種子龍馬丸每料雙料廿兩卅六元每兩二元功同酒單料减半○外貼煖腎壯陽種子膏更妙每張一元二角調經種子卽孕丹每料八元○北冰洋眞正海狗腎每條十元如假退換廣東宏仁堂鋪分上海丹桂戲園南首朝西轉灣正豐街中市便是假冐甚多認明牌號地址勿誤 
 
 

Page 5

 
 
 
本草云牛肉補氣牛骨髓補腎功稱獨步本醫士七次遊歴中華視診應接不暇每見世人輕年殀壽邁年無嗣更有身染損症亦頗不乏按其理初爲先天不充繼被後天失調致有壽殀身損無嗣等情醫者心存良相憫惻殊深由此設法製藥濟人此粉用泰西童子肥牛祇取骨中之髓佐以珍珠並養元固本塡精等要藥用機器製成粉狀入口毫無臊氣善能補腎益氣壯陽健脾添精神養眞元平五贜安三焦獲益甚繁筆不勝載盖人如患腎虧氣虚損症癆瘵陰虚陽痿腰酸腿軟頭眩目暈面黃肌瘦等症服後奏效如神欲享高壽欲廣嗣續欲强體質欲驅百病請常服此則延年益壽螽斯衍慶握如掌心中也連服十天面色卽轉紅潤能服一月可長體肉十磅倘行房後體稍疲倦冲服三錢不使外邪乘虚而入且精神照常倍增試騐確有眞憑識者請早衛身幸弗負本醫士婆心濟世焉每日早晚開水冲飲三錢毋庸戒口○每罐洋一元每打十二罐洋十元○總經理在上洋二馬路中巿西鼎新里石庫門内暹邏大德通公司便是 
[固精封髓有九牛二虎之力]  
天下馳名上洋務本堂虔製葛仙翁扶陽固精還童廣嗣酒每瓶三元功效詳后○固精封髓膏每張洋一元○單料六角　 
固精封髓膏○世有思慮過度斵傷多端以致心腎不交内關不固遺精白濁洩泄甚至遇動卽滑凡患此症最傷眞陰久則成損成癆非但育子難成且有夭札之嘆本堂按道家秘法製成此膏貼于臍下三指關元穴卽能砥柱中流實有九牛二虎之力並治婦人赤白帶下臨經腹痛等症久貼延年益壽功難盡述雙料一元單料六角○葛仙翁扶陽還童廣嗣酒○此方仙傳神效無比補命門之火納丹田之氣日飲此酒行走百里不喘夜飲此酒歌詠達旦不倦能扶陽久堅誠種子之奇方延壽之聖品一切功效服法另詳仿單每瓶收工料洋三元小瓶一元五角寄售處○棋盤街同芳居北老恊記票號○抛球塲萬有利票號○寗波日升街興號綢莊發售上海務本堂主人啓 
[石印明通鑑告成]  
是書爲當塗夏弢甫先生燮所編輯其體例與元和陳氏明紀略同而取裁之富抉擇之精實遠過陳書其事之近於傳疑者更參稽稗史列爲考異俾有明一代是非得失之迹燦然備具洵涑水之嗣音而爲留心乙部者斷不可少之書也本坊覓得家藏原刻付諸石印裝訂十六本兩函價洋四元○石印李氏五種○重訂六書通○蒙古遊牧記○史記菁華錄○賜顧者請至本坊購辦可也○蘇申南北市埽葉山房啓 
[廣濟公司江南賑票三月廿三日開彩]  
本公司乃賑濟而設早爲中外信實無煩贅言昨又奉英美工部局准諭在租界一體消售兹第十二會票售出二萬五千張己於本月廿五日十點鐘在滬南馬路久大馬頭如法開彩所得彩號碼經印有對號單分派以便核對如有得彩之票祈携到本公司收銀可也第十三會票己印出二萬五千張定期三月廿三日開彩此佈上海廣濟公司告白 
[永明人壽保險公司]  
人生天地間莫不欲久遠計而爲久遠計則以保人險爲最善也本公司專保中西人壽險如保者定期巳滿卽可付回本銀並另有額外利益倘定期未滿而或有不測立卽照保單如數賠償其賠償等情可在本埠由各董事商辦毋容函達外洋總公司以昭便㨗計本埠英董事怡和洋行未士柯佛老公茂洋行未士達臣華董葉澄衷先生席正甫先生黃佐卿先生朱子文先生唐傑臣先生如蒙仕商寭顧祈移玉英界黃浦灘怡和洋行江西路老公茂洋行或天津路十號怡和保險分行或法界二洋涇橋南四十二號怡和保險分行面詢可也此佈總經理人怡和洋行啓 
[和濟公司中西彩票]  
本公司現售第一會英五月份票准於英四月一號出票額設一萬張每張售洋五元定期華四月十八日在本埠當衆開彩得彩章程開列於後頭彩一張得洋一萬元二彩一張得洋三千元三彩一張得洋一千五百元四彩一張得洋五百元五彩四張各得洋二百元六彩十張各得洋一百元七彩廿張各得洋五十元八彩九百五十張各得洋廿元頭彩上下附彩各得洋二百元二彩上下附彩各得洋一百元三彩上下附彩各得洋五十元共得彩九百九十四張上海河南路三百卅二號本公司謹定 
 
 

Page 6

 
 
   
 
 

Page 7

 
 
   
 
 

Page 8

 
 
 
 
[廣東陳恒德堂良方濟世婦女乾血癆良藥]  
此藥專治婦女衝任損傷以及腎虚血枯血少血閉而或憂鬱思慮過度而經不行則中氣益損隂氣益乾致成瘀血凝聚癆瘵險症本堂家傳良藥無論婦女老幼遠年初起一服此藥三日血脉調和功效大見重者服藥二盒足矣痊愈屢試屢騐因此藥十分靈效故敢出而問世非圖漁利也每盒價洋兩元先試半盒亦可不靈還洋○假冐甚多購者認明○函購信力自給○鋪分上海英大馬路萬康醬園對門德仁里内石庫門廣東陳恆德堂謹啓 
[大東輪船公司]  
本公司此次與江海洋關商妥由蘇州杭州嘉興等處裝申進口貨物一切在我大東棧房騐查免得運到洋關碼頭之繁便宜商客實不鮮少如蒙紳商賜顧請至北蘇州路鐵馬路橋本公司面議水脚格外克已以招光顧此佈大東公司告白 
[知配舊墳妥發地理]  
請觀寳善街長春棧長掛地理牌發地理單觀審舊墳絶發騐審有絶犯信配制發丁裁合發　賜顧者該棧出信崇明陳静安應此佈 
[招請寫字人]  
啓者今欲用一寫字人在保險行中辦事其人務須於英文極精字蹟端好布算亦極靈㨗有願俯就者請卽函致保險行函中書明年歲若干從前辦事若何及一切事情由申報館轉交可也此布 
[裕豐洋行告白]  
啓者本行向辦進出口貨今兼承辦各色象皮器皿如馬車及脚踏車之皮條雨衣包袱帶子皮鞋皮梳皮球及一切戲玩等物如蒙諸君價定必無悞期卽希賜顧爲幸 
[兵鏡類編]  
此書從戰國纂至本朝彚輯名臣用兵得失因洋板苦於勞目精刻局本快易便覽每部廿四本價洋四元各書坊代售 
[購糖精得子鳴謝]  
種子之藥有名無實者多矣華興公司燕窩糖精妙在味性和平以補爲用不似霸道之品可比僕久嗟伯道服此糖精數月精神加倍小妾前月幸產一男特報登謝之滬北年將知命人述 
[老沙遜水火險告白]  
啓者本行辦理南英國水火險公司事務歴有年所專保中西各口洋面平安水漬尾船水險并一切房屋鋪户貨物傢私機器絲紗各廠等火險保費從亷賠欵迅速紳商光顧請臨英界外灘本行帳房面議法界二洋涇橋近水坊英商老沙遜洋行謹白 
[汪謙回申]  
汪君益壽肖山名士也善畫橐筆遊海外名噪於時而於大寫人物如八大山人嬰瓢子等以後莫與等量焉今来申江同人欲先得爲快者請臨寳善街老椿記四十九號 
[白濁靈驗説]  
市上白濁丸首推上海盆湯衖壽榮齋第一余患此症屢醫未效往購藥一元服後立愈登報鳴謝同德里王之鈿拜 
[杭州萬利源]  
江南票全張五元半分條六角澳門票全張六元條六角半新架坡加彩票頭彩得洋一萬元全張一元半張五角躉批照申住珠寳巷 
[杭州義利源]  
江南票全張五元半分條六角澳門票單張六元分條六角半兼售老德記各種藥水戒烟參片紙烟香皂照申批拆上后市街石庫門内便是 
[石印書籍批發]  
兹有歴年收藏海上石印精工無訛紙料俱佳各種書籍批發價值格外克已綿料宣紙石印殿板廿四史每部價實銀一百六十兩現寓觀音閣碼頭晉陞站内如蒙賜顧者請至站内面議可也寳善齋啓 
[容易種子]  
新到美國法名醫精製眞正補益壯陽種子康健丸每盒洋六角靈騐異常賜顧者至本行試購附送仿單詳細查明外埠信購酒力自理上海五馬路中市南順泰洋行 
[王瀛洲]  
寓寳善街老登豐棧 
相僕評相久矣凡决流年否泰富貴功名無一不騐非虚詡也 
[瑞記洋行告白]  
啓者本行現時代理美國晏順那公司製造之上等鐘表發客時欵花樣甚多其價格外克巳貴客光顧請移玉至進口洋貨寫字房面議 
[用人報名局]  
啓者本局開設新北門外法界天主堂街第四十六號門牌辦理用人之事如有欲充買辦式老甫寫字以及細崽出店廚子傭嫗輪船管事細崽水手等者皆可來局報名其報名費計銀五錢及薦得生意不復取費凡在滬覔就之人請卽來局可也此外有就之人如自知妥當者亦可來局報名費亦五錢此佈旗昌洋行啓 
[火失提單派司]  
茲二月十五廣生輪由汕進口　山奈三十件又十六日九江輪由汕進口　山奈十五件已經報關又廿一日宜昌輪由汕進口　白赤豆二百包未報關一切提單派司於二月廿九夜被火焚去經報明怡和太古兩洋行請另給提單派司領貨怡益隆丙玉盛莊告白 
[洋房拍賣]  
廣東路十六號祥利洋行於英四月九號卽華三月初十二點半鐘在本行拍賣洋房兩所坐落虹口把子路英册掛號Ｂ字二百七十八至二百八十號工部局號頭第五十九號面南淸水磚墻能做五個房間又六十號亦淸水磚墻能做七個房間四圍均有花園後面各有小屋兩幢此屋係一千八百九十四年託高易打樣屋内陰溝後天井俱全如欲悉此屋詳細者請至祥利洋行或徑到彼處六十號房内詢問可也 
[出賣小火輪]  
活治鐵廠自造各樣機器精明靈巧今造小火輪一隻快㨗異常拖帶駁船均可如欲買者請至虹口本厰或到和衆公司帳房面議亦可 
[五馬路公信洋行]  
經理火險公司 
大英士干的士祐能拿臣那而火險公司 
此公司創自倫敦始於一千八百廿四年資本四千二百萬兩今在申江招徠倘荷貴紳商賈保險房屋棧房住宅保費從亷倘遇不測賠償迅速用特佈知 
[大英醫院　新到鰵魚肝油]  
此魚油精力頗大功效迥别專治五勞七情勞傷吐血久咳傷肺破金絡血勞瘵色傷哮喘氣逆童子勞等患此者可將此油由漸而久積服三月可收全功無論本元已成不能醫治可將此油服下不令間斷卽能日見輕减久而自失如常人無病服之亦能長養精神身體强壯每日二次每服一調羹漸漸加多自有神效上海外洋涇橋北堍大英醫院啓 
[弍彩聲明上海立發票行]  
十一會江南票全張售與蘇城紗緞莊王君少塘董君子範張君鳳儀合得八千元今售逐月澳門票江南票全張五元六角分條六角遠埠信購原班回件老巡捕房北藍墻洋房内 
[三月初五日進口船禮拜三]  
北京　輪船　由寗波　太古公司 
甘肅　又　由汕頭　太古公司 
承平　又　由天津　開平局 
通州　又　由天津　太古公司 
海定　又　由天津　招商局 
[三月初六日出口船禮拜四]  
東海　輪船往烟台旅順口海參崴道勝行 
順和　又　晚往天津　怡和行 
永清　又　晚往厦門汕頭　招商局 
江寬　又　晚往長江　招商局 
江天　又　下午往寗波　招商局 
太生　又　晚往汕頭香港省城　怡和行 
黄河　又　晚往舟山　太古公司 
[三月初七日出口船禮拜五]  
萃利　輪船　晚往長江　麥邊行 
長安　又　晚往長江　鴻安公司 
瑞和　又　晚往長江　怡和行 
北京　又　下午往寗波　太古公司 
[三月初八日出口船禮拜六]  
承平　輪船　開往天津　開平局 
鯉門　又　晚往香港粤省　禪臣行 
神户丸　又　早天明時開往長崎神戶横濱等埠　郵船株式會社 
福山　又　晚往牛莊　怡和行 
德原　又　晚往長江　魯麟行 
鄱陽　又　晚往長江　太古公司 
[三月初十日出口船禮拜一] 　 
大井川丸輪船　晚往長江　郵船會社代理 
寳華　又　晚往長江　鴻安公司 
[三月十一日出口船禮拜二]  
長門丸輪船往威海烟台天津郵船株式會社 
 
　　三月十一日出口船禮拜二 
 
 

Page 9

 
 
[白門課士]  
　　金陵訪事友人云省垣四仲書院歲課四次以夏至冬至春分秋分爲課期舉貢生童皆得與試試卷由上元江寗兩邑宰評定甲乙前列者奬以花紅膏火有差此書院本係兩邑宰創設故綂年由兩縣輪課膏奬出自捐廉不動公項日前上元縣龍硯仙大令循例命題開課限三日繳卷兹將題目錄後四書文題富貴不能淫四句賦題至論莫如清賦以第一功名不愛錢爲韻詩題賦得二月春風似剪刀得刀字五言八韻雜著題荆卿聶政論補范增乞骸骨書春柳四首步阮亭秋柳原韻和白石道人揚州慢○鍾山文正等數書院日前已由署督憲鹿滋帥命題甄别錄取前列各生留住院中肄業旋由鍾山山長繆太史荃孫文正山長張修　　陸續命題舉行師課惟尊經書院師課迄未舉行蓋因龍山長啓棟前月抱恙遽返仙鄉講席現尚虚懸須俟當道聘定後補課也至惜陰書院本專課詩古文辭業由滋帥甄别各題均附錄於下文正四書文題子曰君子和而不同四章論題弭私梟以何法爲知本議詩題賦得花朝見雪得朝字鍾山四書文題惡居下流而訕上者經文題古訓是式詩題賦得官柳動春條得條字惜陰經解題易繫辭傳多吉凶并言惟吉之先見者也吉事有辭二句言吉不言凶試發其義論題唐宋兵餉考三省邊防備覽書後賦題要得異才聨虎榜賦以題爲韻 
[滬南瑣誌]  
　　日前有陸某者向本邑人王阿林購得僞銀鑲烟槍一枝給以洋銀三元携回細察知爲贋本河豚旋訪悉王慣售此技遂留心偵訪昨日忽與相遇向之理論王藉詞推諉陸怒扭送十六鋪巡防局局員文斌臣二尹研訊之下斷令王給還小洋銀八角從寛開釋○清道委員局陳二尹查得各鋪所繳垃圾捐爲數無多用以發給掃街各夫役工食不敷尚鉅爰照前收之數逐户遞加五成刻已派人四出傳諭俾各踴躍輸將矣 
[英美租界晚堂瑣案]  
　　前者周阿六控蔡連興姦佔其妻王氏反敢持刃行兇前晚襄讞委員張柄樞司馬提訊周阿六供小的係寗波府屬定海人在某小輪船上當水手回家時少蕩子蔡連興與小的之妻王氏有染小的偵悉因於本月初二日之晚驀地回家見蔡與氏交頸而眠得以雙雙獲住將蔡髮辮剪除蔡力大如牛喝令王氏取刃砍之小的見勢不佳喚令巡街捕帮同扭住送入捕房今者捕頭令押解至案求卽嚴懲至於王氏小的已不願領回求斷令離異周王氏供丈夫不顧家用小婦人餬口無資故與蔡連興私識求恩鑒察蔡連興供小的向在道勝銀行爲小工頭目與王氏姘識已久周所深知至所控持刃行兇實無其事求恩明鑒司馬以蔡連興兇惡已極命重笞二千板枷號一月王氏鞭背三百下押候其母到案具領周阿六旣不願領妻准具離異結存案備查○康陳氏扭控悍媳康顧氏不守婦道兇潑忤逆求恩究辦前晚經張司馬提訊康鳳藻供小的在某律師處傭工悍妻顧氏成婚已歴十年並未生育屢乘小的在外欺母親年邁任意忤逆毒毆小的嚴加約束反敢肆口辱駡怙惡不悛不得已同母扭送案下請嚴加懲辦康陳氏供與子同康顧氏供小婦人繅絲度日邇者丈夫妄　姑言有娶妾之事小婦人情急向姑饒舌然並無恃潑忤逆情事求恩鑒核司馬謂家庭細事無庸涉訟康顧氏本應究辦姑念一再苦求從寛斥釋諭令嗣後謹守婦道不准違逆違干提究 
[法租界捕房瑣案]  
　　前者陳益裕竹布店夥陳開泰控陳連生卽秦虁生持僞莊票購取竹布讞員朱森庭明府提訊屬實飭拘同黨葉德華研訊牽涉劉順卿卽朱順卿因令葉尋交至案以便　斷昨日明府命駕蒞捕房復飭提葉訊鞫供稱小的身在押所實難尋朱且亦無人具保尚乞施恩明府仍諭令速交朱到案否則從重責比○著名流氓顧海林顧木林張瑞林三人在新闢租界内攔截牛販俞亭揚强搶洋銀控經明府訊明著將海林木林各枷三月期滿各責一千板張笞責入百板從寛釋出○前日幼丐項泉金潛入招商局行駛寍波之江天輪船竊取某搭客所携竹籃一具包探拘獲解經明府訊明著責手心二百下卽行開釋○高阿四以販賣舊貨爲生日前因收買竊贜經包探解案明府訊供屬實昨日命笞責三百板然後開釋○李臘梨何阿寳張子卿均因犯竊到案明府命將李責二百板何張各責一百板然後開釋　陳張氏控李根來在北京輪船竊取鞋籃内洋銀二十五元四角明府訊供之下李不認行竊乃命於發落時笞責二百板昨日飭提案行刑李稱小的願照數賠償求免笞責明府飭包探帶出取到洋銀禀覆核奪○江畢桂周小英在招商局金利源棧房竊取白米芝麻等物被管馬頭西人查獲解經明府訊明著各責一百板然後斥釋 
[美租界捕房紀事]  
　　浦東火油池工人張九籍隸山東某邑携其梅鶴稅居裏虹口漢璧禮路某號門牌屋内近因犯案由英美租界公廨讞員翁笠漁直刺飭差告知捕頭協同包探拘入捕房捕頭略詰數語令解送公堂禀請直刺訊究○昨日清晨梁上君子朱金生混入虹口有恒路第四號洋房某西人家竊取零星器物適爲四十三號西包探所見拘入捕房捕頭令押候解送公堂禀請讞員翁笠漁直刺懲辦○昨日清晨江北小竊張土郎竊取外虹口某棧房内所儲洋棉紗適爲管門之某西人所見扭交某號巡街捕送入捕房捕頭令押候解送公堂禀請讞員翁笠漁直刺究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十六年二月二十六日京報全錄]  
　　宮門抄○諭旨四道錄前○粵撫德奏爲特叅庸劣各員請旨分别革休摺○粵督李奏爲知府被參寃抑懇恩開復摺○又奏爲調員差遣片○滇督崧奏報交缷督篆日期摺○都察院奏爲奏開請旨摺○粵督李奏總兵留粵帶勇片○護晉撫何奏知縣留省委赴讞局學習片○滇督崧奏爲署理藩司暫緩交缷片○皖撫鄧奏委署知州片○二月二十六日兵部太常寺太僕寺廂白旗值日吏部引見三十一名廂黄滿九名值年旗三名○文海謝授詹事恩○貴昌假滿請安○徐世光謝交軍機處存記恩○溥善續假十日○李端遇請假十日○敖名震葉昌熾預備召見○兵部奏派騐放水師砲位派出明安伊立布○召見幂機敖名震葉昌熾徐世光○○頭品頂戴廣東巡撫奴才德壽跪奏爲特叅庸劣各員請旨分别革休以示懲儆恭摺仰祈聖鑒事竊維安民必先察吏激濁乃以揚清廣東地屬海疆民風强悍盜匪充斥捕務尤關緊要各該牧令果能遇事勇往實力巡緝平日聨絡圑防講求捕務庶宵小聞風歛迹里閭亦藉以相安奴才奉命來撫此邦忽已三月悉心考察屬僚中固亦有廉明幹練之員而庸懦無能者亦復不少兹查有清遠縣知縣魏學恒縀捕廢弛難期振作又前署大埔縣知縣候補知縣何维桓辦事　頇操守難信又署東安縣西山司巡檢楊正衡貌似老成辦事　頇以上三員擬請旨一併革職以肅官方又仁化縣知縣張際唐身弱多病聽斷不勤難期振作又署乳源縣敎諭兼署訓導候委敎職邱顯禧年齒衰頽久兼兩任未能悉協士評以上兩員擬請旨將仁化縣知縣張際唐開缺勒令休致候委敎職邱顯禧亦一併勒令休致如蒙俞允所遺清遠縣仁化縣各知縣員缺曁東安縣西山司巡檢員缺廣東現有應補人縣擬請扣留外補除再留心察看此外如有不職之員自當隨時分别辦理不敢稍存姑息所有特參庸劣各員緣由理合恭摺具陳伏乞皇太后皇上聖鑒訓示謹奏奉硃批另有旨欽此○○李鴻章片再降調二品頂戴三品銜道員用前署平樂府知府廣西候補知府趙淶彥前於給事中蔣式芬奏叅已革廣西巡撫史念祖徇私殃民案内經已革湖南巡撫陳寳箴派員查稱該員押犯來省犯供翻異又具禀請辦殊屬不合奉旨交部議處經部議以降三級調用毋庸議抵各在案嗣於奉旨飭查廣西土匪滋事追原禍始案内經臣槐森於光緒二十四年十二月覆奏查明原叅趙淶彥所辦永安州匪犯李銜保二一案係先由趙淶彥審明解省犯供翻異復飭確查經趙淶彥行據永安州江鑑查覆李銜保二本係濫棍冨日持械進署抄搶并扭本官江鑑髮辮目擊確鑿禀由趙淶彥轉禀署臬司何昭然轉詳前撫臣史念祖批行在省正法其不飭覆訊係由前撫臣史念祖主持本與趙淶彥無涉况正犯狡供希圖避就旣由撫臣查明懲辦紳民一無間言在前撫臣定亂詰奸本可便宜從事而趙淶彥遵查轉禀實無覆訊之權細核案情趙淶彥本無不合臣槐森當日就事論事祗能叙其案由未能聲請開復惟該員係追贈巡撫原任福建督糧道趙景賢之子趙景賢辦圑守城以死勤事一朝廷眷念忠簡特賞一官該員遂銓授柳州府通判薦升同知知府並保道員又經各前撫臣沈秉成馬丕瑤等先後保薦循良傳奉旨嘉勉則其居官稱職不墜家聲久在聖明洞鑒今因案被累呈誤左遷又非其罪自應亟爲書以勵官常可否仰懇天恩俯念二品頂戴三品銜道員用廣西候補知府趙淶彥前署平樂府任内所得降調處分係由陳寳箴原查失當恩准敕部查銷仍照原官原資及應得升銜升階由粵序補之處出自逾格天恩謹會同廣西巡撫臣黄槐森附片陳請伏乞聖鑒訓示謹奏奉硃批著照所請該部知道欽此○○李鴻章片再臣奉命考察各埠商務署理兩廣總督振興商政維繫外情必賴熟悉之員用資臂使兹查有已革花翎二品銜直隸清河道潘駿德昔隨臣管理天津機器局十有餘年頗稱得力嗣調京管理水操學堂安西苑鐵路電燈欽奉懿旨交部議叙迭次蒙恩賞給衣料荷包絲縀並特旨賞戴花翎是該員才具可用久在聖明洞鑒之中嗣以清河道任内濫用屬員充當幕友部議革職該員廉明勤幹通逹治體其所獲咎並非贜私現當商務洋務需員可否仰懇天恩俯准該員調赴廣東交臣差遣委用出自逾格殊施除咨吏部外謹附片陳明伏乞聖鑒謹奏奉硃批著照所請欽此○○頭品頂戴雲貴總督奴才崧蕃跪奏爲恭報奴才交缷雲貴總督篆務遵旨入都陛見起程北上日期恭摺仰祈聖鑒事竊奴才前因病痊銷假奏懇恩施俯准入都陛見一摺於光緒二十五年十一月二十六日准兵部火票遞回原摺奉硃批著來見雲貴總督著丁振鐸兼署欽此本應早日入覲以伸依戀因撫臣丁振鐸到任未久一切情形未及周知不能不暫爲帮同辦理現計業已三月有餘所有邊防洋務一切事件均已備悉底藴奴才於光緒二十六年正月十三日派委雲南府知府松堮署雲貴督標中軍副將蘇掄元謹將雲貴總督關防一顆及王命旗牌文卷書籍等件齎送撫臣丁振鐸接收兼署奴才卽於是日交缷赶緊簡料一切定於正月二十八日由滇起程北上所有奴才交缷督篆起程日期理合恭摺具陳伏乞皇太后皇上聖鑒謹奏奉硃批知道了欽此○○都察院左都御史臣懷塔布等跪奏爲奏聞請旨事據貴州紳士内閣侍讀學士陳虁龍等以已故道員爲國捐軀有功於民請建專祠以彰忠藎公懇代奏等詞赴臣衙門呈遞臣等公同閱看查原呈等按察使銜候選道趙國於咸豐初年各郡蠢動首倡忠義圑所至有功復因餉缺兵稀力竭陣亡奏蒙恩贈太常寺卿銜給予世職罔替御賜祭葬入祀昭忠祠國史館立傳在案至今鄉民追念不已懇於原籍建立專祠等語臣等查該道員保衛桑梓臨難捐軀實屬深明大義該省紳士聨名請建專祠係爲輿情愛戴起見臣等不敢壅於上聞謹鈔錄原呈恭呈御覽伏乞皇太后皇上聖鑒謹奏奉旨一道○李鴻章片再新授南陽鎭總兵劉永福起家邊徼曾立戰功惟口操粵音於他省語言向未深曉南陽爲腹地重鎭自揣弗克勝任現據禀稱在粵帶勇尚多經手之事籲懇留粵効力等情臣查該總兵久歴戎行尚堪驅策可否准其暫緩赴任留粵帶勇之處恭候聖裁謹附片陳明伏乞聖鑒訓示謹奏奉硃批另有旨欽此○○何樞片貴新選太谷縣知縣胡德修現已到省本應飭赴新任惟查該縣政務殷繁詞訟頗多該員甫經到晉情形去能熟悉應請暫行留省委赴讞局學習藉資歴練據藩臬兩司會詳前來除該員文憑另行咨送吏部查銷外理合附片陳明伏乞聖鑒謹奏奉硃批吏部知道欽此○○崧蕃等片再規署雲南布政使正任迤南道升授貴州按察使林紹年接奉吏部文憑卽具摺謝恩並籲懇陛見詳請交缷署篆前來臣等查新授雲南布政使李經羲業已抵黔卽電催速赴新任約正二月内當可到滇未便另委署員徒煩文牘當飭該陞司林紹年暫緩交缷一俟新任布政使李經羲到滇再行交替迎摺北上理合附片陳奏伏乞聖鑒謹奏奉硃批知道了欽此○○鄧華熙片再宜城縣知縣陳兆慶現請咨赴引所遺員缺應卽委員接署以專責成查有亳州知州宗能徵謹愼安詳盡心民事堪以調署據藩臬兩司會詳前來除檄飭遵照外謹會同署兩江總督臣鹿傳霖附片具陳伏乞聖鑒再該員宗能徵任内並無盜刼已起四叅案件合併陳明謹奏奉硃批吏部知道欽此 
 
