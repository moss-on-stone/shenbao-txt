# 1894 - 144 - 4907579

 

Page 1

 
 
[彚解順直賑銀] [  申報館協賑所席裕祺謹啓]  
　　順直一帶被災之慘較重於他處迄今待哺嗷嗷瘡痍滿目苟非義粟仁漿源源接濟何以挽回氣運奠定民生本協賑所今以規元一千兩會同絲業會館仁濟善堂解赴災區核實散放是爲第十二批載道飢黎當共拜仁人之賜矣惟泛粟之恩方永銘於此日而發棠之請尙有望於來兹所冀己溺己飢救人救徹心香一瓣當代災民敬爇耳敢布微忱惟希德鑒 
[新印仁在堂全集合成] [  圖書集成局代啓]  
　　盩厔路閏生先生文壇老宿海内皆奉爲經師坐擁臯此門盈桃李一時承學之士及門箸錄者多至數千人所居講舍曰仁在堂其集因以堂名名之初時刻于關中後經各省翻刻魯魚亥豕辨認良難初學蒙童貽悮非淺茲覔得關中初印本用大號鉛字從新排印以廣流傳圈點眉批一仍其舊紙墨裝訂務極其佳刻巳告成卽日出售集分十四種曰時藝引曰時藝辨曰時藝核曰時藝課曰時藝綜曰時藝階曰時藝詁曰課士詩曰課士賦曰文藝金鍼曰訓蒙艸曰時藝核續編曰訓蒙艸注釋曰賦大抵窮源竟委由淺入深理法詞華兼擅其勝而又悉心評　細意推求　出鴛鴦金針暗度學者苟揣摩簡練昕夕咀含則破璧而飛止不難于此操左券焉計全集分裝十六本碼洋三元賜購者請臨本埠三馬路申昌書室江左書林及蘇申兩處掃葉山房爲盼 
[論保全茶業]  
　　昨有漢皋友人郵來鯉簡述及邇年華商之業茶者屢經虧本以致自尋短見時有所聞顧華商之贏虧其權實爲西人所操縱西人同心協力每屆新茶抵漢口看樣後卽會議行情價若干則購之否則不購華商帮口不一並不聚議各懷私意不顧大局之若何在富而有餘者雖虧本亦售若資本不足大半從錢莊茶棧挪來一聞茶巿開盤索償者紛紛蝟集繼知虧本則追呼愈急卽不够本亦不得不貶價以沽湖南巡撫吳淸卿中丞熟悉此情不忍華商受害欲使西人不能挾制特商諸督憲及湖北撫憲籌集巨欵此後西商所償茶價如不够華商資本一概不准售出委員分投設局凡値千兩者由局暫給銀四百兩持去開銷一切將茶屯積代售售畢如數償銀聞中丞已籌欵百萬委候補道莊觀察慶良來鄂辦理此事觀察已於三月二十七日戾止隨禀見制撫二憲請張香帥出示曉諭華商矣此一舉也可謂盡心於民事而欲以回天之力挽救時艱其用心可謂苦已中國茶業疲至今日竟有江湖日下之勢凡蒿目時艱者誰不欲力圖挽救顧華商之所以累年虧本者固由於西人之抑勒而華商要亦有自取之咎余亦曾屢論及之以前業此者之大獲其利因業此者尙不多其中弊端尙不深而西人之受買者亦未若近來之精細西人之精細則中國人自獻地圖而其所以自獻之故則大都爲妬嫉積嫌而起一經獻出而西人乃愈想愈深而華商之底藴乃畢露夫西人旣已知之則華商卽可改絃更張力求去西人之疑而投其所好所謂失之東隅者尙可收之桑榆也不此之計而仍率由舊章以致向來名望素著牌子極老家亦且不爲西人所信而拖人下水者其咎大矣說者謂中國茶業之壞壞於外洋如印度西崙以及日本等處皆逐漸産茶故至於此然日本之茶味薄而不耐瀹西人不甚嗜也印度西崙竭力講求種植採製之法然有時據西報述及西醫生言多食或足以致疾則可知中國之茶其質地實可以邁越他處無如雜僞以亂其眞貪做以耗其息爭賣以割其利此而盡歸咎於西人不得也西人之購茶於中國固爲利也經營之道有利則進無利則退是固人情之常不特西人爲然華人亦何獨不然吾觀西人運來中國之貨售諸華人何獨不可倣西人購茶之法故抑其價必令其折本而後售是則諺所謂貨到地頭死西人亦無如何也然而西人初不懼此則以其貨爲華人所樂購故也貨旣爲人所樂購則其價不但不能抑勒而且立時飛漲此洋人來華者之所以皆滿載而歸也中國之茶本爲外洋所樂購故前此華商亦因此而獲大利近年業此者日益多此爭彼奪此忌彼嫉以致輸其情於外洋而華商又不改其舊習致茶業日見其微竊恐華商之業此者積習難除官卽爲之設局受寄多籌欵項多費開銷而茶商中之不肖者反將以欺西人者轉而欺官且局中人自委員以及司事未必皆爲个中人極易爲其所欺而分局旣多又難保無不肖之員與乎其間卽曰遴選委員極爲愼重又難保所用司事丁役一無私弊上憲則一番好意一片眞誠欲救之於水火之中而置諸袵席之上而商人等或不體憲意不顧大局藉此以售其欺不且深負憲恩也乎夫欲保全茶業必先自講求茶務始何者爲優何者爲劣可以一望而知不容一毫混入而後一律其價合則售不合則不售果其貨爲西人所必需又何患其不出價而做時必不可存貪多之心苟有利可獲雖少亦獲也若其無利而折本則多做者必至多折此中利鈍商人何嘗不知之甚悉特無如當局者迷則亦塊然如在雲霧中耳總之貨高招遠客西人此時未嘗不欲購中國之茶而華商之業此者則從未思及救時之法而徒忿西人之挾制抑亦思求人不如求己之謂何耶余於此事論之不知幾次今因漢友所述　觸於懷不禁泚筆書此 
[上諭恭錄]  
　　四月十八日奉上諭候補四品京堂桂斌著補授鴻臚寺卿欽此 
[本館接奉電音]  
　　昨由京友電傳上諭一道敬謹譯登○四月二十四日奉上諭禮部奏遵議大員捐田贍族可否賞給匾額請旨遵行一摺湖廣總督張之洞仰承先志捐置義莊養贍宗族古誼可風著賞給御書匾額一方交張之洞祗領以示嘉奬欽此 
[金殿傳臚]  
　　本科新進士殿試後已將試卷進呈御覽皇上欽定甲乙吉電傳來聞者咸深雀躍兹將鼎甲傳臚姓名籍貫照錄於左狀元張謇江蘇通州榜眼伊銘綬湖南茶陵探花鄭沅湖南長沙傳臚吳鈞孫江蘇儀徴 
[帝京紀事]  
　　鴻臚寺爲知照事恭照本年四月二十五日皇上升殿傳臚本寺於本月十一日具奏將謝恩官員隨班一體行禮等因奉旨知道了欽此欽遵到寺相應知照貴衙門轉傳應行謝恩各員均穿朝服務於是日五鼓齊集午門前本寺官員親收職名後由左右掖門進至太和殿前按照品級排班行禮如有服制官員在乾淸門外行禮萬勿遲悮再本寺奏請是日皇上不御中和殿應一併知照○兵部爲移咨事武選司案呈所有行走四年期滿漢三等侍衛高鳳舞一員本部於四月初九日帶領引見奉硃筆圈出期滿漢三等侍衛高鳳舞著以游擊用欽 
 
 

Page 2

 
 
此欽遵到部相應移咨貴領侍衛内大臣處查照○吏部爲知照事所有内閣滿洲典籍一缺前經揀定内閣中書毓培擬正内閣中書阿林擬陪今本部定於四月十四日帶領引見並先於十二日辰刻赴部演禮萬勿遲悮○新疆巡撫陶大中丞模以喀什噶爾提督董福祥欽奉諭旨派出本年皇太后六旬萬壽來京祝嘏惟喀城距京萬有餘里道路遥遠自應令其從容北上以便屆期隨班慶祝第喀城爲邊郵要區偪近俄疆界連番地擬派阿克蘇鎭總兵黄萬鵬馳往喀城接署提篆俾董福祥得以交卸遵旨入都業已具摺奏聞矣○吏部示傳明保官二品銜候選道徐壽朋俸滿官花翎甘肅慶陽府知府胡礪鋒等二員於本月十四日帶領引見相應示傳該員等於十三日晚在左翼門外左近住宿十四日丑刻穿天靑褂備帶補褂元靑褂佩帶對子荷包手巾進内在本部下處書到聽候排班帶領引見並傳於十二日辰刻衣冠赴部演習口奏履歴毋違特示○本年甲午恩科會試中式三塲硃墨各卷經欽派磨勘官鴻臚寺少卿方芰塘少行人等四十員於本月十三日晨往内廷朝房由分卷御史將試卷分給各員磨勘各員不事苛求凡無關弊竇之小疵雖爲簽出必書免議字樣其中有犯功令者二卷照例粘簽應由覆勘大臣核議至午始行竣事仍將各卷裝箱解回禮部○侍衛處爲知照事十四日奉旨朕於明日辦事用膳召見大臣後乘轎出順貞門神武門走西隨墻門由三座門進承光左門永安殿拈香畢升承光殿觐見外洋使臣畢畫舫齋少座仍走西隨墻門進神武門順貞門還宫已初預備欽此 
[下馬宴]  
　　本年甲午恩科會試於四月十二日揭曉十三日賜有事各官燕於禮部名曰下馬宴以禮部尙書主席前期所司戒光祿寺庀饌至日露臺上望闕設香案樂部和聲署陳樂於臺南禮部精膳司官朝服眂布席堂上東當後楣設總裁知貢舉副都統席西向西當前楣設禮部尙書侍郎席東向左右楹外席各三行同考監試御史叅領巡察外簾四所供給收掌各官席分行依次陳設南北相向又設鳴贊醫官監門巡綽等官席於露臺上左右皆相向黎明總裁以下官朝服赴午門謝恩畢齊集金水橋禮部官屬入請赴燕各官由東長安門詣部主席迎於堂檐下鴻臚寺官引詣香案前北面序立聽贊行三跪九叩禮畢揖讓升堂和聲署樂作儀制司官分表花幣光祿寺官舉壺酌酒授主席主席立堂檐下西面酧酒三巡揖總裁官就位正席獻爵少退揖總裁官答揖迺揖知貢舉副都統各就位光祿寺官分獻同考以下官酒總裁詣主席席前酢如獻禮各就席坐光祿寺官供饌燕畢各官起席徹鴻臚寺官復引詣香案前行一跪三叩禮主席送總裁官如初儀羣官各散 
[傅相閱兵續紀]  
　　欽差北洋大臣直隷總督李傳傅相出省會同定軍憲大閱水陸各軍已列前報傅相原定於廿三日按臨烟臺是晚開行赴山海關卽在山海關閱操三月廿七日乘火車過灤州閱鐵橋回津兹悉憲節會閱操防事事認眞而又從速辦理當於十八日就威海衛閱操事畢開赴膠州二十日可到烟臺渡山海關廿一二三日就山海關閱操廿四日節旋津郡津城文武各官咸尋消問息以便恭迓憲旌又津海關道向兼行營翼長相節出省例應前驅現任津海關道盛杏蓀觀察去冬奏奉札委到申規復機器織布局事宜心勞力瘁於今春二月廿七夜回津三月初二日仍回本任接印視事甫經六日因勞成疾請假醫治傅相於四月初三日出省觀察應隨旌節出行當卽力疾銷假傅相體恤屬僚諭令安心調理不必隨行十八日鐵路公司伍秩庸觀察聞相節將到烟臺擬偕杏蓀觀察赴烟伺候觀察仍因淸恙未痊欲行未果日内延請中西醫士酌投藥餌已能出外見客吉人天相大約勿藥之占卽在指顧間耳前報列隨節各員原有觀察銜名在内繼因示疾未果成行故特表而出之 
[大風捲屋]  
　　析津信云十七日晨天色陰霾午正淡雲微雨頗似養花天氣比己未之交天地爲晦旋有狂風一陣自西而東附近英國　界小營門内荒曠之區有洋樓一座計三層其由大路及階砌石兩級由階及院砌石七級此爲第一層其第二層高亦稱是第三層高不及丈有洞無窓用人字木架上蓋鉛皮蓋以備存儲什物者有機器東局及寳順洋行之兩西人棲止其中狂風過處陡將樓上所蓋鉛皮全行掀起倒置墻陰墻上靑磚亦歴落如雨所幸樓未損壤人與物安然無恙相去半里之遥招商局總辦黄花農觀察公館天棚頂上葦蓆亦被揭去隨風飛墮英工部局花園之内此兩處殆適當其衝故各稍受損傷耳至談仙說怪均係齊東野語不足信也 
[津麥有秋]  
　　津郡今春雨暘時若麥苗已秀穗纍纍轉瞬麥秋當有豐穰之慶惟闔津麥食來源均仰給於豫河今歲河南天氣旱乾二麥收成减色來源不旺卽津郡七屬收成豐稔亦於民食不敷貽我來牟不禁爲中州禱祀以求矣 
[閩茶續述]  
　　閩中近日茶巿頗形暢旺由北路來者日可二三千擔南門騐卡爲往來必由之路前日有脚夫挑過嶺茶一擔過此騐視分單空白無字卽將茶扣留又有挑夫等向湖前卡報茶數百擔後經查知匿報十二三斤亦卽扣留令其補罰據業茶者言今年販客上山辦茶者甚多因今秋恭遇皇太后萬壽將販往天津也目下山上茶價因之昂貴惟巿面平淡無奇洋人開盤總在端陽前後云 
[吉蘭丹命案]  
　　吉蘭丹者暹羅之屬國也其大臣名加友現年四十餘素饒幹略智勇兼優爲吉蘭丹先王顧命之臣輔佐幼主以臨社稷前年曾輔幼主入暹朝覲蓋吉蘭丹旣係暹之屬國其君須以歲時入覲暹廷也當時暹王見加友風神俊爽言詞得體頗有大臣氣度因知爲有用之才除照例頒賞吉蘭丹王之外并授該大臣以暹之官號返國後益勵精圖治奈幼主冲齡不能决大疑大計爰將國中全權概行付託并加官爵厥號蠻得利譯言監國大臣也近來大臣因奉暹廷之命代造小輪一艘業經告竣爰於去月二十六日試永是日大臣親往監視至傍晚六點鐘時始回第宅大臣向有妻妾數人分居各爨是晚至其第四妾家中住宿時係穆拉油餓年期内白晝不得飲食大臣於是夜十二點鐘之際起而用膳膳畢正候其妾進荖之際忽轟然一聲有鎗彈從窗外入適中大臣乳下倉猝未知痛楚卽欲起而出視復有一槍繼至再中其膺大臣至是痛不可支大呼其妾一聲卽已仆地而絶時其妾與家人輩聞而趨視則見主人倒地已不能言未幾卽因傷重而亡事聞於朝奈王年尙幼不能力究其事爰將情節申訴暹廷旋由暹委派人員前去查辦至此案兇徒係誰主使行兇之故究因何事及曾否執獲兇徒則均未悉然就情節觀之諒必有爭權奪勢分黨相仇之故若然則大獄之興正未悉何時方已矣 
[接印續述]  
　　浙撫廖穀士中丞接篆日期已登前報兹悉中丞於二十一日未刻進城是日各員均詣武林門越城恭請聖安中丞卽頒紅諭定於二十四日申刻接印 
[械鬥傷人]  
　　邇來有安慶道友麕集吳江震澤一帶開塲聚賭騙誘鄕愚本月中旬吳江縣屬盛澤鎭有王姓者與某姓爭奪賭攤各糾黨羽數百人分執槍刀砲火一塲惡鬥幾使鬼哭神號當塲斃命者計七人受傷者不計其數旋經他帮中人竭力調處始各收軍事後並不報官七屍皆自行棺殮噫化日光天之下若輩敢如此横行有緝捕之責者奈何竟寂無所聞耶 
[鶴巿委談]  
　　蘇州剪金橋巷西兎子橋堍有向作小負販之某甲夫婦二人膝下祗有一女年僅七齡父母之鍾愛逾於掌珠女孩恒至對戶王公館游嬉公館家丁某乙年三十有七女孩與之素稔常在門房玩耍習以爲常本月十八日下午乙頓起淫心誘女孩至臥榻噉以饅首二西瓜子一包靑蚨十二翼竟敢將其强姦事畢女孩號哭而歸甲夫婦以小妮子啼哭事所常有初尙不之介意繼竟啼聲不止身不能動再三盤詰始悉情由視其下體傷痕宛然甲不覺怒髮衝冠奔訴乙之小主人蓋其家主出差未歸也詎小主人一味將乙袒護反將甲夫婦呵斥且乙亦不肯承認迨騐乙牀褥血漬猶存時風聲傳播聚而觀者不下數百人詢悉之下咸抱不平當經鄰右等喚地甲至細述原委地甲以風化攸關 
 
 

Page 3

 
 
不敢隱匿當卽偕甲投赴吳縣署報案凌大令准詞立卽飭差拘乙到案重責數百板發刑房管押一面令公館延醫將女孩調治俟其傷勢如何再行核辦昨又接訪事人來函謂實未成姦惟下體略受皮傷而已當經醫者敷治漸漸奏功尙不致有大礙現經公館出資醫傷並予養傷資若干孩之父母業已首肯不予追求矣二十日晚堂提甲研訊甲供稱並未成姦下體所受傷痕實係手指所爲務求大老爺網開三面大令判以笞臀五百下掌頰三百下荷以頭號巨枷發頭門示衆○撫標正前營向駐於葑門内之王廢基地方有向在營當哨官之裘某今年已逾花甲矣素與候補縣丞某二尹交善迨二尹棄世卽與二尹之妻某氏通姦二尹尙有一女年方及笄窈窕淑女貌若天人裘旣得隴復思蜀漸將女引誘入彀光陰易度瞬屆半載女已珠胎暗結矣竟於上月某日行親迎禮先期將女寄出選擇吉期用彩輿迎歸裘竟翎頂煌煌與女交拜蒼顔白髮喜逐顔開堂上燈燭輝煌居然邀請賓朋大開筵慶事爲中軍曾叅戎聞知不覺勃然大怒謂無恥老奴竟敢作此攸關風化之事若不大加整頓則民間將物議沸騰矣遂將裘撤革永不准入營 
[禾中小志]  
　　新任浙江巡撫廖大中丞道出嘉興文武各官咸至北城門迎迓嘉恊兩營弁兵亦皆至蘇塘口站隊恭迎○北門外太平坊人某甲被某乙毆擊奔躍河中迨經人設法救援早已氣絶身死少焉甲之兩兄聞信而至由和事者婉言調處令乙從豐棺殮免至涉訟公庭旣而選事之流聳令入城控訴縣宰以其當時並不禀報不予准理有知其始末者謂有某婦向甲索欠口角之下招令乙等扭毆或曰甲與婦有私旁人妒而毆擊究竟孰非孰是不能懸揣而知也○四鄕所育之蠶刻已一律上山作繭業絲者遍貼招帖定期採買蠶種特不知將來絲價如何也 
[皖省官塲紀要]  
　　前安徽壽春鎭總兵任謹齋總戎祖文於本月十六日行抵安省謁見沈仲復中丞拜會文武各員弁事畢小住東門内蔣少尉公館聞總戎前在壽春鎭任所至省請餉行至六安州境被緑林客刦掠一空因之被議撤任賃住金陵今者皇太后六旬萬壽特奉硃筆著德靜山方伯及總戎入都祝嘏限十月初一日抵京是以命駕至皖與仲帥面商一切也○沈仲復中丞本示期十九日起節校閱皖南營伍擬乘福安差輪船東下嗣以福安油埝未竣遂由管帶委員候補縣潘子全明府禀請中丞展緩一二日中丞允之遂涓吉二十一日就道○前報紀安廬滁和道丁潛生觀察政體弗豫請假養疴兹已告痊於本月二十日趨院銷假 
[營口叢談]  
　　東營元茂碼頭有一浮屍身畔帶有公文據聞係銘軍馬隊武弁騎馬過此墮入河中以致淹斃云○太古碼頭保定輪船卸貨時有一小工被洋棉紗壓折大腿昏暈不醒急延二西醫騐得傷勢沈重已莫可救藥矣乃相與歛手而退○糧船回南者已有二十餘號油餅豆仍銷數寥寥聞南省菜子豐收是以豆餅銷塲窒滯云○厘捐局委員本任蓋平縣調署岫岩州陳大令前以讀禮解組兹已服闋遂領憑入都赴部引見所遺厘捐局一差上憲委正任興京同知徐芙卿太守接辦太守亦於今春在錦州府任上丁艱者 
[日淸協會]  
　　日本人巿村瓚次郎本任東京學習院教授昔年遨遊中土與賢士大夫遊風土人情多所熟悉兹在東京創興日淸協會意欲聨兩國之交誼俾得和好永敦亦猶榎本梁川舉行興亞之意也其會開自東歴本年六月聞中國入會者亦有數十人云 
[馬戲先聲]  
　　哈驀斯敦馬戲班經理人由新加坡來滬前已錄入報章兹悉其人寓居虹口禮查客館擇地白大橋迤北元濟善堂北首將次鳩工築土張設布篷一俟工竣卽當傳電至新加坡令班中人來申獻技也 
[方伯來申]  
　　江甯藩憲瑞茀侯方伯陛辭南下將次蒞滬已紀前報昨晨十點鐘方伯乘新濟輪船抵滬泊金利源碼頭本埠文武印委員弁皆至江干恭迎方伯卽行登岸進城赴各衙門答拜至上海縣署黄大令立飭家丁擋駕方伯拜客後卽詣廣肇公所行轅暫駐襜帷不日赴江寗回任 
[接印盛儀]  
　　蘇松太道黄幼農觀察頒貼紅諭擇吉昨日申時接篆已登報簡昨日三點餘鐘黄觀察排齊儀仗詣道轅接篆陞任臬憲聶仲芳廉訪將關防印信等件派員齎呈黄觀察朝服恭受在大堂陳設香案望闕叩頭謝恩畢退入内廳換穿公服升堂各僚屬呈遞手版紛紛叩賀頗形擁擠俄而本署各書吏及差役人等叩見黄觀察進内與聶廉訪略談片刻卽命隨從人等排齊隊伍將關防印信恭置黄亭由道署起馬向北過上海縣署向西轉太平街繞出南門回海運局行轅各僚屬又赴行轅禀安道經之處白叟黄童咸以望見顔色爲幸謂觀察龍馬精神實能超出尋常云 
[貪夫殉財]  
　　禪臣洋行啞利云輪船由牛莊裝豆餅往厦門駛經花腦山外悮擱於鷄骨礁以致失事已詳昨日報章茲又悉失事時船上人紛紛逃避有管事之廣東人某甲不顧性命怱怱闌入帳房持鑰開箱竊取財物日本西崽某乙年祗十餘齡亦貪戀意外之財在艙中傾箱倒篋不料船忽爆裂致皆畢命波心道路傳聞未知確否 
[柳樹被伐]  
　　滬南斜橋至龍華一帶新築馬路種植柳樹以庇行人萬縷千條迎風拂水過其地者歌功頌德當無異召伯之甘棠日來有無賴私將柳樹砍伐經製造局總辦劉觀察查知函請上海縣查究黄大令飭差立傳該處地保殷子田朱秋亭兩人到縣由原差帶至内堂大令問柳樹何以被人砍伐爾等知情否答稱查得所失柳樹本已枯朽故有人砍伐至被何人所取尙未查悉大令飭差將兩地保送至製造局請爲查究 
[索詐逮案]  
　　新聞報館訪事人陳子琴吳再香邱阿四等向僧人明性索詐被控奉上海縣黄大令出票拘提屢登前報玆悉原差已將邱阿四等解案惟陳吳兩人由新聞報館具函擔保候臨訊時卽行送縣質訊想黄大令明鏡高懸一經集訊不難水落石出也 
[掌珠幾失]  
　　松江人蔡九思不知所操何業携其梅鶴僑寓滬城也是園左近子甫九歲名曰巧生前日由塾歸家午膳旋與羣孩至大南門内嬉戲被竹工某甲誘之出城旣而日下崦嵫不見散學而返蔡知有異往問塾師塾師以午後並未入塾對蔡情急沿途偵訪至斜橋畔始與相遇甲知機關敗露捨命奔逃蔡乃携子而回 
[瘋婦發堂]  
　　前日黄幼農觀察蒞滬時赴海運局行轅途間有瘋婦金羅氏口稱冤枉語無倫次黄大令查知飭廿三七鋪巡防局勇將該瘋婦送至縣署迨晚間大令回署飭差將瘋婦送至普育堂醫治 
[縣批照錄]  
　　太倉貢生歸錦衣請復設全善堂俾得善舉弗替赴縣具禀奉上海縣黄大令批示查滬上善堂林立其實心辦事著有成效者固不乏人而假公濟私者亦復不少卽如該職前舉黄鑑辦理全善堂捐田十畝爲該堂義塜驟聽之似爲善舉迨細查此田實寳源祥孫世馥案内控爭之産並非己業不過藉此爲掩飾之計就此一端其餘可想現在全善堂及廣仁全善堂因歛捐滋事均已革除黄逢辰如果心存利濟慷慨好施則同仁輔元及創辦保嬰各堂需費正殷儘可隨時捐助不必徒慕虚名將無益之善堂再思復設著卽傳諭知之並令黄逢辰速將原給諭單繳銷毋遲 
[辟瘟丹方]  
　　犀黄八錢　大棗四兩　麻黄二兩　細辛一兩　當門子一兩五　雌黄一兩五　莪术一兩　水安息一兩五　白芷 
二兩　琥珀一兩五　檳榔一兩　川烏三兩　冰片一兩五　胡椒一兩　蘇葉二兩　黄柏三兩　桂心三兩　茅术三兩　蜈蚣七條　升 
 
 

Page 4

 
 
麻二兩　香附三兩　白芍一兩　蒲黄二兩　丹參二兩　桃仁霜一兩　毛菇四兩　天麻二兩　凈辰砂三兩　大黄三兩　玳瑁三兩　柴胡二兩　元精石三兩　石菖蒲二兩　紫菀八錢　莞花五錢　藿香三兩　小皂三兩　巴豆霜一兩　廣皮一兩五　糯米粉五十兩　丁香一兩　赤豆四兩　大戟一兩　川芎二兩　文蛤三兩　川連三兩　羚羊三兩　當歸一兩　犀角尖三兩　羌夏三兩　蘇合油三兩　川樸三兩　草河車二兩又名七葉一枝花　餘粉石一兩　黄岑三兩　朴硝三兩　活石龍子三條尾足全卽俗名四脚蛇又名蜥蝪出浙江天竺江南焦山者最佳北産者有毒不可用　檀香二兩　甘遂一兩　降香四兩　　藶子一兩　銀花三兩　廣木香三兩　鬱金三兩　班蟊三十個　雲茯神三兩　滑石三兩　鬼羽箭四兩　雄黄一兩五　千金霜一兩　均薑二兩　桑白皮一兩　茜草三兩　桔梗二兩　山豆根一兩　右藥七十五味逐味秤準分磨用重绢篩照方取極細末均要生晒切勿見火先將棗肉石龍子搗爛以米粉爲糊將各味和匀杵極熟愈熟愈妙每錠重一錢三分燥足七分磁瓶收貯勿令洩氣修合時以端午七夕重九或擇天月天德天醫六合辰日虔誠齋戒宜於凈室修合時不可令婦人孝服人僧道女尼及鷄犬衝見及孕婦生眼人俱不可看合藥時隨卽念大悲神咒一千卷灰和匀爲錠一治時行痧疫初起嘔惡急服一錠重者倍服立止惡心一治霍亂轉筋吐瀉絞腸腹痛諸痧及急暴惡症急服二錠如症重不能驟解再服一錠以胸膈寛舒爲度一治中風中暑中痰卒然倒地不省人事急服一二錠以開口爲度一治傷寒瘧疾痢疾初起一治瘄疹初起治咽喉癮疹其效如神重者倍服一治肝胃疼痛久積哮喘呃逆心腹脹滿周身掣痛二便不通一治婦女腹中結塊小兒驚癇十積五疳痘後餘毒敷患處已有頭者圈頭出毒一治山嵐瘴癘蟲積蟲毒各種癖塊一治各種無名腫毒醋磨敷患處此丹每服一錠重者倍服小兒减半用開水或紹酒調服週歲内嬰兒磨二三分用開水灌下如急暴惡症不限錠數凡夏秋感症服之無不應手立效以汗吐下三者得一爲度若疑信叅半服之過少藥力不足則自誤也此丹攻病之力極大並不傷體氣虚弱之人乘其初起元氣未漓急服立效倘遷延多日邪氣入裏正氣已虧神昏自汗則宜斟酌此丹香味甚重孕婦三四個月内胎氣不足者忌服如月分已大胎元結實倘遇急症不妨酌服此丹衛生之至寳救急之神丹虔誠修合志在濟人得者幸謹藏之泄氣卽無所用且内有經咒切弗穢褻此係古方服之頗騐邇者粤東香港時疫流行西人防衛維嚴深恐沿至上海聞有好善士集資修合散給病人本館猶恐遍給爲難是以將藥方及用法錄登於報閱者倘照方製就以備不虞則實本館所深望者爾 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[絳雪樓影事]  
　　襄河水發已紀報端某日宜昌人某甲之女有事出門道出襄河竟遭衝斃甲夫婦一聞噩耗終朝啼哭幾不欲生殊可憫也○前報登薙髮匠某甲誘拐某店婢女一事兹已有人赶至平善壩將匠及婢尋獲送至宜昌初欲解送官衙後經人竭力調停得免鼠牙雀角然恐紅鸞星尙不能安坐命宫也○有某輪船於上月二十九日行經沙巿夜深月黑悮損裝貨之某杉板船人貨俱墮入水中無從搶救以致搭客淹斃九人貨主欲向輪船詰問不知如何息爭也○宜昌稅務司公館自去秋興工建造現已漸次竣工遂將漢景帝廟所儲雜物逐漸遷移入内大約端午節前後卽可於此辦公矣 
[收贜被累]  
　　前有　祥林等在滬北公和祥碼頭行竊鐵板鐵練等物經巡捕獲送英公堂訊問認竊鐵板十塊售與浦東張家浜曹　春店内尙有七塊及鐵練一條售與陳聚興鐵店宋通剌派探持文移請上海縣飭捕協吊原贜捕役奉票協同英包探赴張家浜吊出原贜洋人欲見收贜之人故囑曹桂春於禮拜一自投公堂候訊再到陳聚興店内據稱祗有鐵板一塊鐵練一條餘無别物捕等以贜數不符卽將店主陳菊明解案請示 
[欠案求銷]  
　　前報所登徽人汪秉和赴縣控孫某貸銀一案聞汪所控係孫景仙與同仁永善堂孫某胞弟兄現已允爲追查淸理故汪秉和亦不願終訟自求銷案矣 
[公堂懲賭]  
　　一百八十號華捕投英公堂禀稱楊海全家在虹口時招集無賴賭錢是以拘請究辦楊供稱小的在家閒暇偶爾鬥牌通剌判令管押若干日楊再四苦求通剌遂申斥一番縱之使去○包探唐靑山禀稱張阿二在虹口百老匯路開設老虎灶時留人在樓上賭錢通剌判罰洋銀二元○一百零三號華捕禀稱陳阿顺在虹口某小茶肆中以牌九引人賭博通剌判罰洋銀三元○二百七十一號華捕拘蔡甫林至案禀稱小的查知伊在家賭博蔡供稱小的係江北人在治下開設小車寓偶然小賭以後不敢再犯矣通剌判罰洋銀三元○二百三十九號華捕拘送在途賭博之李阿三唐全虎至公堂通剌著各管押兩日 
[英界公堂瑣案]  
　　一百二十五號華捕禀稱昨日范靑梅赤身露體闖入白大橋公家花園有違工部局定章是以拘拿送案宋莘藥通剌判令管押二日○包探秦少卿禀稱前日陸稿荐肉店失去縐紗二匹洋銀若干小的查知趙阿林所竊今特拘請訊究趙供稱小的係寗波入餬口無資不得已而爲此通剌判令笞責三百下押候備文遞解回籍○某包探解送行竊沈和尙釘鞋之金恒茂請訊徐投案領贜金供稱小的係崑山人通剌判令管押二月期滿後遞解回籍○包探孔阿才禀稱某錢莊失去古銅香爐一具洋銀數元小的查知歇夥某甲所竊拘案請追莊主某乙投案領贜並求免辦通剌准之○包探顧阿六禀稱何榮芝失去水烟袋數枝小的查知積竊胡阿彩串同曹實榮行竊胡供稱小的係無錫人曹供稱小的本地人水烟袋由胡竊取小的並不相干通剌著將胡遞回無錫原籍曹管押兩禮拜○包探何瑞福禀稱陳方林雇坐陳阿狗所駕兩輪馬車自已拉韁以致將黄阿榮撞傷通剌著將方林管押候黄傷痊覆訊核斷○黄邵氏扭陳張氏至案訴稱女兒美鳳被陳張氏誘出意圖變賣幸小婦人訪知扭住請訊通剌著將陳張氏押候覆訊○二十三保十二圖地保奚坤全禀稱小的前奉老爺之諭不准在虹口義冡旁停放棺木已將大小屍棺二十二具一律埋葬惟此處荒僻殊甚小的不能時時照顧恐以後再有人停放如之奈何通剌謂爾且退去本委自有權衡奚保乃唯唯而退 
[法界捕房紀事]  
　　爕理齋鐘表店開設公館馬路永安街口前日淸晨有某甲者購一銅表議定洋銀兩元一轉瞬間卽袖之而去追之不及惟有自認晦氣而已傍晚復有二人來店購表店主疑卽淸晨竊表者遂卽扭送捕房翌晨克捕頭向之詰問其一自稱姓張名采之一則名琴舫有似主僕者然而皆衣履整齊吐詞嫻雅詳加研問始稱在南巿貨捐局當司事昨日有事往北乘便購表並交出貨捐局信函捕頭飭某探往貨捐局詢問據稱二人實係局中司事捕頭諭以聽候核示○鴇兒横涇阿三在小東門外開設花烟館去年因事逮案葛同轉訊供明白勒令回籍旣而旋回滬上依舊借烟霞之窟爲雲雨之塲近以積欠房租避不見面昨日收租人在途相遇交捕拘入捕房捕頭命押候繳付房租否則解送公堂請訊 
[福壽同登]  
　　徐維馨以堂上施太孺人七秩壽辰筵貲三十元移助善舉茅少笙以紋銀申規銀四十七兩六錢一分二厘半助敝堂善舉半助南潯寳善公所經費孝友堂求病速愈助洋銀三十元善善交孚同邀天佑乞登報牘謹誌謝忱又誠輸主人來函助養狗經費洋銀二十元函中略謂往來滬瀆目擊捕房捉狗慘斃情形貴堂體好生之德救物命之繁眞於行善中别開生面爰書大略以供衆覽尙有零星捐戶例不備書[  上海六馬路仁濟善堂董事施善昌等謹誌]  
[粤省官報]  
　　四月十一日南番河治所缺委現署番禺典史王存武署番禺典史缺委五斗司陸致祥署順德江村司缺委卸　　司初殿鼈署藩憲成禀見呈蠟樣廣糧廳陳禀知委辦理科塲候補縣祝　望從九品李琬俱呈蠟樣補用縣陳宗鳳禀知委讞局觀審本日進局候補府何禀見禀辭回廠廣糧廳陳禀知委辦理科塲禀見委署惠來縣申禀銷營務處海珠審案差禀見禀辭赴任○十二日委署陽江同知熊禀辭赴任候補通判張文韓禀知會收硝磺畢候補同知章廷綸禀辭回潮州卸定安縣李禀知拿獲竊匪歐陽順一名交南海縣審辦委署陽江同知熊禀見禀辭赴任補用縣　開啓禀知委往增城審案禀見候補直隸州判李恩　禀到由三水回禀知恊同該縣孫令提解原案人犯來省禀銷差○十三日廣糧廳陳禀知收呈試用縣蕭開啓禀辭往增城審案候補縣潛　熊禀知騐過南海監故犯畢從九品沈大麒禀辭往查湖南引地候補通判黄秩旦禀知散給太平茶畢禀見候補縣魏紹唐禀知由潮州回禀見三水縣孫差人禀到解犯來省 
[江寗官報]  
　　四月十一日新授蘇松太道魯伯陽見叩謝謝署常鎭道正任壽春鎭任祖文叩謝並　假赴安徽知府陳卿雲禀知赴蘇定遠縣鄭葆淸辭知縣陳周愼銷轅下監印卽辭赴石港騐補釐捐差又常牧謝委轅下監印卽到差○十二日常鎭道黄祖絡到見交卸署蘇臬司事回並謝委署蘇松太道新授安徽鳳頴　泗道王見　知在皖會札飭赴新任並皖北營務處辦牙釐局兼蘇防營務處江蘇候補道福盛辭湖北黄安淮鹽分銷丁憂候選通判戚文栩蘇鏕貨釐捐通判李覲霖均辭知縣陳鏡河叩謝奉城外保甲局飭知給予挨委勞績藩轅牌示新選贛榆縣靑口司巡檢陸敦儒業己繳憑到省自應飭赴新任又揚關中閘查稅委員龍際雲一年期滿　差查有縣丞高葆純接辦○十三日候選道陸元鼎銷假並叩謝明保送部引見親選贑榆縣靑口司巡檢陸敦儒叩謝奉藩司飭知赴任○十四日委辦五河鹽釐候補道陶見辭赴差丁憂候補知州李孟康禀謝河運保奬俟補缺後以應升缺升用鹽知事王彬由揚解銀來十五日儀棧候補道曾禀知在蘇賑捐局報捐花翎和州朱大紳奉飭赴任合肥縣王懋勳均到署六合縣曹明志到禀知來省會算交代試用道庫大使汪瀛捐免騐看未入流張柏燾起服回省均到 
[江西官報]  
　　三月二十二日署永豐縣李廷榮順直賑捐奬加花翎署豐城縣朱錫祁卸事回補用縣汪培回籍守制從九張兆廣解時憲書並督憲養亷銀由金陵回典史姚聯第起服來江府照馬聲烈解鹽餉揚州回縣丞王國香由弋陽等縣傕道欵回府經易偉由奉新催墊欵回應衷捐升知縣解二批地丁银進京縣丞楊增微往瑞州未入沈漙往袁州俱催稅契何榮德往贑州催减平新授臨江都司馬樹勳現巳到省飭赴新任其現署臨江都司文明自應仍回瑞州都司本任吉安外委賴榮陞請餉九江額外譚順發齎表俱來省○二十三日刑部主事許增綬親拜辭行姚逢元禀見德化縣朱錫祁禀謝甄别知府行知又准調補上饒縣行知候補知府姜秀瀾委辦善後局提調署永新縣蕭雲經銷撫轅收呈詞差禀謝委李光表　撫轅收呈詞并華文匯由撫州帮審回馬肇修代南昌下鄕公幹典史高普煦往浮梁等縣歐陽卿往建昌府屬俱催减平吳淸雲往建昌府　催地丁府經李逹義往贑州府屬催稅契李崇德由臨江措貲回撫轅文巡捕吳世煕禀謝札委巡閱隨員○二十五日撫憲拜賀候補府歐陽鴻濟太夫人生辰係前浙江提督歐陽軍門利見之夫人也候補縣楊國璋禀謝如級紀錄行知王祖彝卸辦高郵巿卡回陳兆棻回湖南籍浙江同知陳恩普往江蘇府照傳長齡往廬陵從九姚光運往鉛山俱催屯糧姚春融往廬陵張照榮往靖安俱催地丁余　瀚由秀江卡解報銷來省程祥藻由東鄕辦保甲回 
[邦江官報]  
　　四月十六日通分司項分轉到揚公幹河鹺尹福嘉解蘇州餉起程○十七日許太守寳書抵揚新任庫廳許鹺尹鳳文禀知赴省謁見各大憲黄鹺尹國　銷南掣監秤差 
[申報館恊賑所經收順直賑捐四月十一日至四月二十止第十一次淸單]  
　　四月十一日徐恩杰洋十元餘慶洋二元祈安免災子洋二元撫州府署無名氏洋二元○ 
十二日　康莊遞來蘇州馬大錄巷直東義賑公所計規元二百九十五兩二錢八分二救生烟藥紛二元○十三日元陳朱泉洋七角人呆銅洋一元不列姓洋二角○十七日嘉樹堂洋一元百川通交來王書林王少卿李月嚴閻立齋王錫三張小塘王家元李楨蘇淸俊高克謙王釗張迪生曹集亭李潤常李子錫郭子威温益賓趙俊卿王慶鳳程登瀛郭盛魁趙聯濱李玉墀王本敬楊芳武肇基計廿六戶各錢五百共計錢十三千合規元九兩七錢八分靈巖五元無名兵洋四元○十八日奏生典洋三角四分○二十日乾泰興銅洋十元曹斗才洋十元不留名謝銅洋一元蘇州徐氏第三女公子求病早日痊愈洋五十元以上總共收洋九十二元七角四規元三伯零五兩零六分二厘銅洋十二元○蘇州馬大籙巷直東義賑公所桃隖同人彚報蘇裕昌滬　昌杭公信寗文茂粤會館各收欵二三月分淸單○培字册海楊程人口平安古　方人口平安二戶各一元王台記二元潘王氏四元淑記保無病痛五元潘王氏六元靜記隱名氏二戶客十元無名氏二十元桑門張氏爲次子國正　病己愈陳仲英求妻病速愈二戶各三十元稻香壽屋四十元無錫隱名氏一百元以上十三戶共收洋二百五十九元共合規銀一百九十三兩四錢五分八厘○蘇州中巿裕昌莊徐君乾齋經收復字册無名氏一元顯章一四元永安堂四元八角隱名氏求嗽疾速愈銀四十二兩七錢以上四戶共收洋九元八角銀四十二兩七錢共令規銀五十三兩三錢二分六厘○上海信昌珠號陳君養泉經收信字册興化劉尙忠一元求平安十元以上二秘共收洋十一元共合　銀八兩一錢一分九厘○廣東金陵會館周君樹三經收　字册馬肇晉花仔馬應寛花子二戶各一錢四分四厘劉馬應鰲花仔二戶各一錢八分馬應奎馬應沛合一錢八分馬　甲花仔二錢八分八厘温東昇王國瑞黄魁龍陳邦熊靜省　　　王業淸熊有桂補邊軒九戶各三錢六分鷺航會館常存敬畏齋馮守貴黄鏡台四戶各七錢二分施　齋一兩四錢四分陶然自樂軒覃昌遠堂二戶各三兩六錢黄愼　堂二十一兩六錢以上二十三戶欠平四分共收規銀三十七兩四錢三分六厘○南京老廣和藥號應君含章經收　捐東山謝宅四元合　銀二兩九錢四分三厘○杭州公信 
 
 

Page 10

 
 
號經收下月併登○二三兩月分共收規銀二百九十五兩二錢八分二厘 
[上海虹口元善堂經收三月份一文愿常捐淸單]  
　　麥桂潤堂一百愿錢三千文謝鑑記三十愿錢九百文梁日三廿五愿七百五十文九章號禮和帳房二戶各二十愿各六百文華榮和永義源　珍居　益齋湯鴻賓小舫主人巢子餘巢潘氏恭壽堂潤德堂十戶各十愿各三百文至　居六愿一百八十文廣和記致寳長沈亮光三戶各七愿各二百一十文華榮昌殷茂庭殷守泰殷守源殷許氏殷恆懷讓德堂湯雲亭八戶各五愿各一百五十文裕祥莊三愿九十文靜慮居守拙子湧　氏三戶各二愿各六十文○何日葵鄭梅庭裕泰昶王禮堂四戶各五愿正二三月份各錢四百五十文譚蓉　四愿正二三月份錢三百六十文粱輝堂王尊勳何麗初洗　珊許盛增高芬山六戶各三　正二三月份各錢二百七十文黄敬堂譚始端高胡氏三戶各二愿正二三月份各錢一百八十文恭壽堂徐宗潢昭敏氏三戶各一愿正二三月份各錢九十文○以上共收大錢一十五千七百二十文 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年四月十七日京報全錄]  
　　宫門抄○閩督譚等奏報上年冬季臺灣省委署知縣員缺摺○粤督李奏請議卹片○又奏叅革知府片○又奏請准副將原品休致片○又奏請將總兵開缺以副將降補片○直督李奏揀員借補都司片○閩督譚奏遴補陸路守備摺○江撫德　奏調署府縣各缺片又奏籌解第二批甘肅新餉片○四月十七日兵部太常寺太僕寺正曰旗値日兵部引見四十名正黄滿十五名善撲營四名○賡音布稽察中左門覆命○李寳章姚嶽度瑞全恭額預備召見○桂公續假五日○上虞備用處奏派揀選官缺派出容貴崇禮○召見軍機崑岡李寳章姚嶽度瑞全恭額○閱卷大臣派出徐中堂翁同龢崑岡孫毓汶薛允升廖壽恒陳學棻志銳李端棻王文錦龍湛霖徐會灃○○頭品頂戴閩浙總督臣譚鍾麟頭品頂戴福建台灣巡撫臣邵友濂跪奏爲光緒十九年冬季分台灣省委署知縣員缺恭摺具奏仰祈聖鑒事竊案准部咨欽奉上諭各省州縣無論奏調委署代理著每屆三個月彚奏一次欽此奉經先後奏報至光緒十九年秋季分止在案兹查十九年冬季分出有代理安平縣知縣俞鴻任事期滿遺缺請以前先補用知縣謝壽昌署理詳經批准飭遵在案據台灣布政使唐景崧詳請具奏前來除咨吏部查照外臣等謹合詞恭摺具陳伏乞皇上聖鑒謹奏奉硃批吏部知道欽此○○李瀚章片再二品銜湖北補用道蔣銘勳經臣於光緒五年奏調來粤委辦洋務凡遇交涉事件因應咸宜深資臂助乃積勞成疾於光緒十九年十二月二十六日病故據辦理洋務處司道詳請奏懇議卹前來臣查道員蔣銘勳于同治元年以訓導投効淮軍克復常州蘇州湖州府縣各城勦平各處捻匪無役不從洊保知府分發湖北委辦洋務光緒元年臣在湖廣總督任内奏調隨赴雲南查辦案件叅酌機宜甚爲得力光緒六年補授荆州府知府吏畏民懷治行可觀光緒十年奏保開缺以道員補用綜計該員入仕三十餘年從軍則敵愾同讐服官則賢聲卓著辦理各省洋務年分最多識見遠到思慮周詳實能守約章而持大體前因不服水土懇辭回鄂臣以熟手難得未允乃竟盡瘁以終深爲可惜伏查光緒十三年湖北候補道陳建侯調赴鄭工差遣在途病故仰蒙恩予優卹有案蔣銘勳隔省差委情事相同而其在粤四年積勞病故更非陳建侯中途身故可比合無仰懇天恩俯准將二品銜湖北補用道蔣銘勳交部從優議卹以爲辦理洋務畢生勤事者勸出自逾格鴻慈謹附片具陳伏乞聖鑒訓示謹奏奉硃批著照所請該部知道欽此○○李瀚章片再廣東澄海縣人花瓴道銜分省補用知府蔡中貴前在湖州府屬汕頭地方開設振成銀號潮關稅欵向由該號解省光緒十八年無故閉歇短交銀兩甚鉅經前監督臣聨捷咨請札飭廣州府提訊勒追延不淸繳其另欠各號商銀兩亦多迭據控告均未結算償還顯係意存脫騙恃符狡延據廣州府知府張曾敭禀請奏叅革職嚴追前來相應請旨將花翎道銜分省補用知府蔡由貴革職以便嚴行比追除飭取捐照奬札呈繳核銷外謹會同廣東巡撫臣剛毅合詞附片具陳伏乞聖鑒謹奏奉硃批著照所請該部知道欽此○○李瀚章片再前廣東香山恊副將世襲雲騎尉雷秉剛係廣東陽江廳人同治十三年因生母梁氏年老多病家無次丁呈經前督臣瑞麟會同前廣東水師提督臣翟國彦題准開缺回籍終養光緒四年該副將養親事畢因患兩耳重聽未能禀請起復醫治多年迄未痊愈晛年七十三歲氣血就衰呈請原品休致世職另請承襲等情由陽江廳同知惠登甲禀請具奏前來臣覆查無異合無仰懇天恩俯准將該副將雷秉剛原品休致所襲雲騎尉世職另請接襲之處出自逾格鴻施理合會同廣東水師提督臣鄭紹忠附片具陳伏乞聖鑒訓示謹奏奉硃批該部議奏欽此○○李瀚章片再韶州水陸交衝爲江西湖南人粤要路向有巡船練兵以資保衛南韶連鎭總兵方友升在任有年初猶循章辦理嗣因湖南閒弁散勇來投者多不擇人才悉於巡船安揷以致熟手漸少營務廢弛甚至在船軍械爲賊所掠並不將哨弁叅究所轄練兵乃派衰老失明之遊擊方敬管帶經臣查出撤叅上年羅坑匪徒滋事臣因該鎭調度乖方附片奏明飭令交卸在案叅將朱國安暫攝鎭篆現將一切事務加意整頓頗有明效惟專閫要缺未便久懸方友升情面太重遇事張皇難勝鉅任相應奏明請旨將南韶連鎭總兵方友升開缺以副將降補歸部選用並懇迅賜簡放以重職守謹附片具陳伏乞聖鑒訓示謹奏奉硃批另有旨欽此○○李鴻章片再督標新雄營都司胡席謀前已升補大名鎭標左營遊擊尙未引見兹據報該員於本年三月初五日在新雄營病故應請敕開缺所遺新雄營都司係屬推缺應用儘先人員查有儘先遊擊寗懋暄年五十三歲安徽靑陽縣人由勇目隨勦捻逆迭著戰功歴保以守備儘先補用並戴花翎奏留直隸借補大名鎭標杜勝營千總調補大名中營右哨千總剿辦熱河教匪在事出力保以遊擊儘先補用該員樸誠穩練紀律熟諳以之借補新雄營都司實堪勝任與例章限制相符應請准其借補以裨營伍春所遺大名鎭標左營遊擊係題調之缺容另揀員調補除飭取胡席謀病故各結並甯懋暄履歴淸册另行咨部外理合附片具陳伏乞聖鑒勅部核覆謹奏奉硃批兵部議奏欽此○○太子少保頭品頂戴閩浙總督臣譚鍾麟跪奏爲遴員請補陸路守備恭摺仰祈聖鑒事竊照福建陸路提標右營守備王國樑遺缺部咨輪用儘先人員臣於閩省陸路儘先守備班内詳加遴選其名次在前之方定國給假回籍迄未歸標吳玉佩袁月明戴添喜曾漢彬飭查有無下落俱未覆到而劉三俊沈春　周暉范木潘驥良易得成梁朝元朱金隆莫春雲均與是缺人地不宜未便遷就請補惟查有部發儘先守備補用都司施化麟年三十三歲浙江縉雲縣武舉充當兵部差官已丑科會試中式武進士奉　旨以營守備補用續辦軍報出力保補缺後補用都司在部効力期滿分發福建以營守備儘先補用光緒十七年二月抵閩收標該員年力精壯營務講求請補斯缺堪期勝任合無仰懇天恩俯准以施化麟補授福建陸路提標右營守備於營伍地方均有裨益該員係部發福建儘先守備請補守備銜缺相當毋送部引見除飭取履歴另咨外謹會同署福建陸路提督臣曹志忠合詞恭摺具陳伏乞皇上聖鑒敕部議覆施行謹奏奉硃批兵部議奏欽此○○德馨片再署南康府知府李嘉賓因病請假回省就醫所有該守印務查有請補南康府知府陳發新年富才明堪以署理又署龍泉縣知縣宋學沂經臣調省差委所有龍泉縣印務查有永定縣知縣鄧宣猷辦事勤能堪以調署遞遺永豐縣印務查有准補新喻縣尙未到任知縣李廷榮老成明練堪以調署至鄧宣猷永豐縣任内李廷榮尙未到任均無盜刼三叅屆滿已起四叅及錢糧未完叅限將滿有關降調之案據布政使方汝翼會同按察使福裕具詳前來除分檄飭遵外謹會同兩江總督臣劉坤一附片陳明伏乞聖鑒謹奏奉硃批吏部知道欽此○○德馨片再前准軍機大臣字寄光緒十九年八月十九日奉上諭戶部奏籌撥甘肅新餉一摺甘肅關内外各軍餉銀關繫緊要現經該部將光緒二十年新餉指撥江西省銀三十六萬兩著該撫嚴飭司道按照撥數於本年十二月底赶解三成至來年四月底再解三成其餘統限九月底解靑等因欽此並准戶部咨同前由當經行據藩司糧道以前項餉銀司庫支絀萬難全籌會詳奏明援照歴辦成案於司庫地丁厘金項下籌解三分之二銀二十四萬兩道庫漕項等欵錢糧内撥解三分之一銀一十二萬兩陸續湊解前第一批已由司庫籌銀五萬兩循舊發交商號匯赴甘肅兌收經臣奏咨在案兹據藩司方汝翼詳稱查照部咨按甘肅庫平動放光緒十九年地丁銀二萬兩並移准糧道籌撥道欵錢糧銀三萬兩共銀五萬兩作爲江西省奉撥二十年第二批甘肅新餉飭令蔚豐厚商號於三月初三日赴庫請領限八十四日匯赴陜甘督臣衙門轉發甘肅藩庫兌收所有餘平銀兩已遵照自行扣存至解此批甘肅新鑲銀五萬兩職名江西布政使方汝翼籌解銀二萬兩署督粮道裕昆籌解銀三萬兩合併聲明等情詳請奏咨前來臣覆覈無異所有江西籌解奉撥甘肅省光緒二十年新饟第二批銀兩交商匯兌並籌解各職名緣由理合附片陳明伏乞聖鑒謹奏奉硃批戶部知道欽此 
 
 

Page 14

 
 
[光緒二十年四月十八日京報全錄]  
　　宫門抄○諭旨六道錄前○護浙撫劉奏保奬海運出力各員摺○黔撫崧奏委署府縣各缺片○護浙撫劉奏糧道督運北上委杭州府代行代印摺○粤督李等奏請議卹片○又奏飭運同回任緣由片○又奏解頭批加復俸餉片○護浙撫劉奏保奬海運尤爲出力官員摺　奏查明各員分别改奬摺○黔撫崧奏收到各省恊餉銀數片○四月十八日刑部都察院大理寺正紅旂値日兵部引見三十七名廂藍滿八名○睿王等場差完竣覆命○那公假滿請安○裕德廖壽恒前往四川查辦事件請訓○特圖愼榮陞王國佐黄恩煥預備召見○召見軍機裕德廖壽恒特圖愼榮陞王國佐黄恩煥○○頭品頂戴護理浙江巡撫調補河南布政使臣劉樹堂跪奏爲海運出力船商牙夥書吏人等援案懇恩奬勵恭摺仰祈聖鑒事竊浙江省光緒十七年起運十六年冬漕海運雇募商前經奏明請援歴屆成案除運米一萬石以下由外給奬其一萬石至五萬石以下分别給予職銜若己捐至五品另行酌奬均俟漕糧兌竣覈辦奉旨允准其兼用招商局輪船恊運糧米擬照沙寍船成案一律給奬亦經咨催部覆照辦復於漕務完竣將出力委員書吏開單奏奬聲明商船牙埠人等確查另行請奬各在案兹據督糧道世春詳稱據寍波府曁滬局總辦委員具詳上屇海運雇募寍沙各船經該管府縣印委各員督同紳商牙夥分頭勸諭整理舊船並經招商局挑選堅大輪船迅速恊運踴躍從公毫無遲誤及書吏人等承辦文案查探船隻弔照取攬均能勤愼辦公著有微勞查各商船承運漕曰正耗米五十萬七千九百餘石一律掃數運津援照歴屆成案分别擬請職銜官階開摺詳請奏奬前來臣覆核無異合無仰懇天恩俯准給奬以示鼓勵除咨部查照並飭取各該船商牙夥書吏年歲籍貫履歴另行送部查核外謹繕具簡明淸單會同閩浙督臣譚鍾麟恭摺具陳伏乞皇上聖鑒訓示謹奏奉硃批該部議奏單併發欽此○○崧蕃片再前因選補銅仁府知府韓文彬未經來　檄委候補知府戴斐章署理業經奏明在案嗣該府韓文彬禀報到省自應飭赴新任以重職守戴斐章另候差委現在石阡府知府吳壽齡因差進京所遺員缺查戴斐章才識精詳不避勞怨擬請前往署理又署淸鎭縣譚希杜調省遺缺查現署貴筑縣事黄平州知州瞿鴻錫老成練逹堪以調署所遺貴筑縣缺查有龍理縣知縣鄭　亮辦事　明堪以調署據藩司　崑臬司唐樹森具詳前來除檄飭遵照外謹會同雲貴總督臣王文韶合詞附片陳明伏乞聖鑒謹奏奉硃批吏部知道欽此○○頭品頂戴護理浙江巡撫調補河南布政使臣劉樹堂跪奏爲糧道督運北上該衙門公事循案飭委杭州府代行代印恭摺奏報祈聖鑒事竊據督糧道世春詳稱本屆海運糧米己據各州縣分批剝運赴滬陸續派裝商輪船乘風放洋該道應卽馳赴津通妥速交兌現定二月二十八日由省帶印起程先行赴滬查騐米色隨卽北上所有糧道衙門日行事件詳請奏委杭州府代行代印以專責成至催提上下兩忙漕白錢糧並漕項錢糧題銷各册案一律蓋用杭州府印信等情前來臣復核無異除檄飭遵照外理合恭摺具奏伏乞皇上聖鑒謹奏奉硃批知道了欽此○○李瀚章等片再署廣東陸豐縣河田司巡檢試用未入流劉兆麟因光緒十九年七月二十八日夜風雨大作潦水奔騰督率兵役人等乘坐民船沿河拯救遭風船隻維時波濤洶湧人力難施該署巡檢坐船登卽覆沒家丁胡升船戶張財盛亦俱被淹殞命據陸豐縣知縣啓壽禀報批行善後局司道核議詳請奏卹前來臣等伏查中樞政考官兵人等在内洋内河因公差委及停泊海口島嶼等處漂沒身故者照巡洋官兵淹斃之例官員减一等分别廕贈其卹賞銀兩减半與外委官兵人等均减半給與卹賞銀兩等語又查廣東省前運州訓導唐贊修奉委在籍辦理團練由省回州送考　遇河水漲發被淹殞命當經前督撫臣禀請議卹旋准吏部議照内洋内河漂沒例分别給予廕贈並准兵部議照把總經制外委陣亡例减半給卹銀五十兩各在案今署陸豐縣河田司巡檢劉兆麟當颶風驟雨潦水横流之際不避艱險督率兵役乘坐民船拯救遭風船隻致與家丁胡升船戶張財盛同時覆溺殞命似此勤職捐軀殊堪矜憫且與請卹之例相符合無仰懇天恩敕部照例議卹以慰死事除册送部查核外謹合詞附片具陳伏祈聖鑒訓示謹奏奉硃批著照所請該部知道欽此○○李瀚章片再前准順天府咨廣東運同瑞誥因報捐順天金台書院地畝家屬未能引勘應由瑞誥目行理明等因前來當經轉飭遵照並飭委道員用儘先補用知府周福昌署理運同印務附片奏報在案嗣據報該運同瑞誥於光緒十九年十月初一日仰事尙未請咨回旗　准順天府咨稱據瑞誥之母恭續氏同次子瑞諲遣抱以瑞誥己選廣東運同所捐地畝查勘丈量殊費周章請改捐銀一千兩較爲簡便當將銀兩如數呈繳兌收奏奉諭旨允准鈔錄原奏咨請轉飭遵照等因是該運同瑞誥報捐前項地畝續己改捐銀兩由該家屬如數繳淸案經完結自可毋庸回旗應行飭回運同本任以重職守據廣東藩運二司會詳請奏前來謹合詞附片陳明伏乞聖鑒謹奏奉硃批吏部知道欽此○○李瀚章等片再前准戶部咨各省應解西征洋欵改爲加復俸餉一欵應仍令遵照奏案自光緒十五年起將每年應解銀二十萬兩按年如數解淸以濟俸餉要需等因當經行司遵照辦理在案兹據廣東布政使覺羅成允詳稱查此項銀兩先經詳奉奏明由藩運兩庫各半籌解並將光緒十五十六十七十八十九年分應解銀兩如數解淸所有光緒二十年分應解銀兩現在藩庫釐金項内籌銀二萬五千兩又由運庫課項内籌銀二萬五千兩共銀五萬兩作爲光緒二十年第一批加復俸餉照案發交商號日昇昌　川通蔚泰厚蔚長厚新泰厚匯兌至京遴委候補知縣彭本河候補鹽巡檢黄巡領齎匯單於光緒二十年二月初三日起程由海道進京支取銀兩赴部投納等情詳請具奏前來臣等覆核無異除咨明戶部外謹合詞附片陳明伏乞聖鑒謹奏奉硃批戶部知道欽此○○頭品頂戴護理浙江巡撫調補河南布政使臣劉樹堂跪奏爲海運完竣查明尤爲出力官員書吏援案懇恩分别奬叙恭摺仰祈聖鑒事竊浙江杭州嘉興湖州三府屬漕糧改由海運每屆事竣歴將辦理出力委員書吏曁商船牙埠人等擇尤請奬在案兹據糧道世春會同布政使趙舒翹查明光緒十九年起運十八年冬漕尤爲出力官員書吏詳請奏奬前來臣查光緒十九年起運十八年分漕白糧米由海運津逕交通壩經糧道世春督率各局悉心經理一律交兌完竣米數顆粒無虧米色悉皆乾潔辨理尙屬妥速此外在事各員書吏或綜稽運務籌畫精詳或派船驗兌畫夜辛勤或歴涉重洋備嘗艱苦不無微勞足錄又杭州嘉興湖州地方各官將應徴漕米首先全完似應將該府縣等一併量予奬叙用昭鼓勵所有督運漕糧出力之二品銜浙江督糧道世春應請賞給二品封典並將其餘尤爲出力官員書吏酌擬將叙繕具淸單恭呈御覽合無仰懇天恩俯准一併給奬以昭激勸除飭查各該員履歴造册咨部查核並將出力稍次之員給予外奬曁商船牙埠人等確查另辦外理合恭摺陳請伏乞皇上聖鑒訓示謹奏奉硃批該部議奏單併發欽此○○頭品頂戴護理浙江巡撫調補河南布政使臣劉樹堂跪奏爲浙江省辦理海運漕糧出力請奬案内奉部行查及保奬重複各員分别查復改奬恭摺具奏仰祈聖鑒事竊查案准部咨議覆辦理光緒元年及十七十八等年漕糧海運出力官員書吏請奬案内有應行查明復奏並奉部行查另核改奬各員飭據督糧道世春會同布政使趙舒翹詳稱該員等經辦海運漕糧均屬始終勤愼未便沒其微勞旣奉吏部行令查明聲明改奬又原保重複各員亦應聲請改奬以示鼓勵據各該員先後禀覆覈造册詳請奏復前來臣覆查無異除將淸册送部查核外謹缮淸單恭摺具陳伏乞皇上聖鑒飭部覈覆施行謹奏奉硃批該部議奏單併發欽此○○崧蕃片再光緒十九年十二月分收到各省關解黔軍饟銀數業經奴才奏報在案兹查本年正月分收到四川省鹽厘鹽稅協饟抵捐等銀三萬八千兩又協餉銀一萬二千兩共銀四萬兩又湖北省恊餉銀一萬兩又江蘇省協餉银五千二百五十兩共收銀五萬五千二百五十兩據布政使嵩崑申報前來除咨部查照外謹附片具陳伏乞聖鑒謹奏奉硃批戶部知道欽此 
 
