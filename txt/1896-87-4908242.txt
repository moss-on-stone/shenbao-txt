# 1896 - 87 - 4908242

 

Page 1

 
 
[小輪船出售] [  美查有限公司啓]  
　　本公司有小輪船一隻名元寶泊在新閘藥水廠前船身堅固機器靈捷現復重新修葺與新造者無異吃水甚淺内河小港易於行駛且亦迅速欲購者至申報館帳房面議 
[上諭印成]  
　　去年冬季諭　刻已敬謹排印裝訂告成毎本仍照舊章收回工料碼洋六分薄海内外有欲敬聆綸綍之音者請移玉臨申報舘帳房購取可也此啓 
[重印應酬彚選告成] [  圖書集成局代啓]  
　　應酬彚選一書爲雲間陸九如先生所箸而四明茹古齋主人所爲增輯者也前經介記書莊倩本局代爲排印購者紛至挿架頓空兹又重印告成毎部四本價洋三角賜顧者仍就原處選購可也此布 
[恭讀二月初九日上諭敬注]  
　　司馬法曰國家雖大好戰則兇天下雖安忘戰必危亟戰卽民彫不習則民怠此卽可以百年不用兵而不能一日無兵備之意也孔子曰以不教民戰是謂棄之易曰君子修戎器以備不虞是以春蒐夏苗秋獮冬狩皆於農隙以講武事三年而治兵入而振旅歸而飲至以數軍實所以昭文章明貴賤順少長辨等列習威儀也校閱之政自昔已然經武整軍於今爲烈恭讀本月初九日上諭本年輪應查閱湖北湖南雲南貴州四省營伍之期湖北卽派張之洞湖南卽派陳寶箴雲南卽派崧藩貴州卽派嵩崑認眞查閱各省營伍關繫緊要國家養兵歲糜巨帑不知凡幾原以備禦侮折衝之用近來各督撫往往視爲具文並不認眞校閱以致武備廢弛殊屬有負委任兹特再行申諭各該督撫務須逐一簡校如有技藝生疏老弱充數及軍實不齊等弊卽將該管將弁據實嚴叅毋得稍涉瞻徇欽此大哉王言各疆吏奉此有不汗流浹背者乎夫三年大閱雖爲循例之舉在朝廷鄭重兵政任簡疆吏疆吏亦斷不敢稍有疏忽惟全省校閱亦幾同走馬看花積弊日深挽之非易且校閱之時提鎭以下管帶將弁奉令維謹旗幟非不鮮明也刀槍非不光亮也步伐非不整齊也兵額有不足臨時可添補也訓練有未熟先時已籌畫也極力鋪張爲一時之計以炫閱者之目說者謂現在各省之兵俟疆吏校閱者如秀才之歲科兩試及三年大比其情相等夫秀才之爲舉業者非無剛日讀經柔日讀史終朝伏案徹夜吟哦然大半皆荒廢之徒以圖僥倖往往有入學之後不事鑽研而功名之念未忘不能不爲臨渴掘井之計有試期將近而始握管作文者有至考塲而始置備筆墨者說者比之爲候蟲其說雖刻而其喻實精中國文武之弊如出一轍然文字荒蕪尙不過士人之自誤功名耳若武備廢弛其貽誤國家者實非淺鮮誠如上諭藏費巨帑不知凡幾且近來講求西法購置外洋器械所費更鉅訓練二十餘年遼東一役未得一兵之力謂爲未經訓練則平日固砲聲隆隆角聲嗚嗚旌旗煥采士飽馬騰也一旦臨陣卽轉强爲弱一無所用推原其故非訓練之不足恃也究未實心訓練耳不特不能實心訓練且多缺額扣餉種種弊竇以致人心不固平時不能服其心臨時安能用其力閱前報紀東沽兵變一節而不禁慨然矣天津西字報云開河以後官吏擬將所有湘軍五千名調回湘省先有若干名附海定公平二輪船南下其餘在東沽另候他船附載本月初四日晚忽然起事互相接戰直至初五日尙在交鋒計斃弁勇共十八人事定之後將屍抛入河中大沽砲臺統領知肇此禍急帶勇彈壓湘軍一見卽欲與統領爲難統領立飭部下開鎗擊死三人傷一人直督王夔帥得報調兵二千名帶格林砲前往將湘軍收回然後押令上永清船載回原籍查肇禍之由各勇皆稱守候在此日食不給故向上游求食而官弁則又謂若輩因賭錢啓釁不知究竟云云若論有餉之兵而致日食不給則所關之餉何在若因賭起釁則管帶將弁所管何事若此者求其安靜之不暇又遑論訓練哉雖各省之兵未必如此然亦不能不力求整頓所謂整頓者朝廷責成於疆吏疆吏責成於提鎭以次如身使臂如臂使指一有疏忽卽難望練成勁旅聖明洞燭實屬無遺故特申諭誥誡當不特現應輪閱之兩湖雲貴疆吏恪遵聖訓謹體聖意悉心校閱卽各省大吏亦當格外整頓一洗從前積習此卽轉弱爲强之機也曷禁拜首九頓而頌聖人之明察也 
[上諭恭錄]  
　　二月初十日奉上諭昨日道旁叩閽之河南童生馬懷萬著交刑部嚴行審訊欽此 
[通商志略]  
　　重慶采訪友人云日本總領事珍田君捨已偕繙譯官楢原君陳政並商人五名僕從一名於正月初旬行抵郡治舘於何氏花園連日會同地方官至王家沱江北廳及沿江一帶詳查何處可興租界何處可泊輪船旣而珍田君堅索江北打魚灣及劉家巖一帶地叚地方官則祗以巴縣所屬王家沱指給事經數日辯駁不休又以川江狹隘日後小輪船恐與民船磕碰宜定妥善章程至於租界所設巡捕等人地方官欲照寗波章程止用華人充當是役珍田君以事須妥議尙擬小作勾留因先令各商人遄返又聞鹿制軍前委候補道賴耘芝觀察鶴年總辦川省洋務局事務邇者關道張靄卿觀察禀請札委觀察馳往渝城與日總領事會商闢埠事務上憲准如所請飭觀察俶裝前往刻已幨帷戾止以雲貴公所爲行臺 
[制府喬遷]  
　　金陵采訪友人云兩江總督劉峴帥接篆之後駐節奇望街行轅上元江寗兩邑尊俟張香帥啓節後飭工將督署繕修經之營之務令蘭棟芝楣煥然生色近已大工告竣因禀請峴帥筮吉喬遷本月初九日爲黄道良辰峴帥導以全副儀仗先鋒官對子馬旗鑼傘扇銜牌端坐緑呢四人轎兩旁護以戈什哈呵殿出行轅繞道城北隅迤邐入督署到時督中恊王恊戎已率領護軍營勇丁列隊伺候三聲砲響鼓籥齊鳴峴帥降輿至儀門辦差者早預備香案祭奠儀門行一跪三叩禮禮畢入内稍憇復致祭福德祠並灶神逾刻事竣轅下文武百官紛紛投手版禀見禮也 
[學憲啓行]  
　　寗波采訪友人云浙江學政徐大宗師考試寗郡生童現已竣事十四日下午出轅拜客次晨由望京門至郵亭登舟各官恭送如禮提標精兵曁寗防營勇丁鎧甲鮮明列隊道左閱片刻宗師與各官言别然後提帆過西壩按試紹興 
[創興紗廠]  
　　重慶采訪友人云渝城創設棉紗公司一事由招商局葉本保向前任關道黎蒓齋觀察處禀准現午日本開闢碼頭新任關道張靄卿觀察亟欲興辦爰禀請撥動官本數十萬兩委天順祥報事人李耀廷招商局執 
 
 

Page 2

 
 
事人童芹初與葉招集股貲惟事屬官辦人多觀望不前巴縣主國子賓大令擬邀請闔城殷實紳商會議以期事可告成鹿制軍復出示云爲曉諭事案據川東張道華奎禀稱據紳商童潞賢等禀稱渝城擬仿照滬漢棉紗各局紡織洋棉紗請給告示立定年限以免他人從中爭奪等情除批准外合行示諭爲此示仰川東紳商人等知悉洋紗爲利益最大之事近年銷路甚於疋頭業經殷實紳商集股開辦但事屬創始需欵甚鉅渝城爲商賈匯萃之區如有願添鉅本者卽與童潞賢等商議從速辦理收我利權廿五年他人只准入股不准分開以期事有專利特示 
[議興圜]  
　　總理各國事務衙門等謹奏爲尊旨會議具奏恭摺仰祈聖鑒事光緒二十一年十二月二十五日准軍機處片交本日御史王鵬運奏制錢日少産銅日稀請禁止輪船運錢出口並開辦礦務鼓鑄銀圓以維大局一摺欽奉諭旨著戸部總理各國事務衙門議奏欽此欽遵并抄錄原奏知照前來查原奏内稱近來京師錢價日貴銀價日賤咸歸咎於私鑄之充斥銀號之把持而不知皆非也其間有大漏巵不可不極思補救當光緒十一二年間越事初定卽有人串同内地奸商以銀易錢裝運出口以致各省錢價陡漲銀價愈低於時乃有鼓鑄制錢之議滇南産銅日少遂不得不購買洋銅日商購去中國制錢將其中金銀提出已敷購錢資本及購銅議起以凈銅售諸中國本一而息三倍之天下之利孰大於是此次日本索償欵多至二萬三千餘萬彼以一萬萬購錢出口可買盡中國制錢各省禁錢出口獨未查禁輪船外关不用中國銅錢其運錢出口何爲者應請旨飭下總署通行各口稅務司嚴查充以不得徇縱此節流之法也然利之所在人所必趨雖法禁綦嚴仍將百計偷漏非籌變通之法不足以支危局而開利源其策有二一曰鑄銀圓九州作貢三品兼權周初有九府泉刀始專以銅錢濟用迄今民用煩而銅礦少加以外人盤剥流弊已深亁隆時美洲銀礦大開皆運至中國現銀日多而不自鑄銀錢此何說也比年來中國黄金出口由三百萬增至二十餘萬如不自鑄金錢則國寶全空終受外人挾制應請旨飭下戸部購買極大機器新鑄金銀銅三品之錢金錢略仿英磅大小銀錢用鄂粤鑄成之式鑄成後頒發各省諭天下一體通行各省亦一律鼓鑄以資利用仍特派大臣總理其事惟救急之法則宜先鑄銀錢明春錢價必大漲度購機運京建廠設局約需一年廣東鑄銀局機器甚大毎日可鑄銀錢七萬餘圓銅錢九萬餘串應請飭下戸部先撥銀三百萬兩專鑄大小銀錢運京備用通行各省籌欵運粤鑄錢俟機器到京廠屋齊備卽由京局辦理一曰開礦政中國五金各礦藏地下者不可勝數徒以封禁大利不開比年西士考察及中國土人所知者如川藏之金礦銅礦江西湖南之銅礦金礦煤礦雲南兩廣之五金各礦奉吉之金礦山西河南之煤鐵礦皆以官吏貪圖省事不願開採小民本小力微無由上達應請特諭天下凡有礦之地一律准民招商集股呈請開採地方官吏認眞保護不准阻擾俟礦利旣豐然後數十取一酌抽稅課一切盈絀官不與聞期以十年礦産全開民生处富各等語臣等竊維理財之要興利與除弊不外因時以制宜自通商互市以來中國金銀流出外洋者歲以數千萬計固不徒制錢一端爲然也卽以制錢論洋商輪運出口原難保其必無而礦務未興鼓鑄應需銅鉛仍從外洋購取是其流不能節源不能開國計民生所由日以蹙也當此時局艱難度支告匱自宜取天地自然之利收國家自有之權設法變通誠爲當務之急該御史原奏内稱各省禁錢出口獨未查禁輪船應請通行各海口稅務司嚴查充公不得徇縱一節此稿未完 
[行用銀票]  
　　漢口采訪友人云月前清軍府厲吉人司馬赴善後局領得銀票三萬紙鄂銀三萬圓訂於本月初三日會同官商赴沈家廟公所聚議及期如約而至者有漢陽府縣諸二尹仁義兩司保甲各委員闔鎭士紳錢業會首各店執事和衷商榷議得毎票一紙鄂銀一圓永遠換錢一千文洋銀不在其例錢盤與鄂市從同司馬遂將票及銀圓交付鈞大昌益大元和裕通祥森茂公等莊承領分爲百股毎家收票三百紙銀三百圓闔鎭錢店旋於初九日照常開市司馬猶恐商民未及週知特出示言張貼錢帮公所及沈家廟武聖廟四官殿其文云爲諭遵事照得本鎭錢商所領善後局銀圓三萬圓錢票三萬張業點交鈞大昌等十家承首轉行分派各錢鋪一律通行镀照百股毎家應各領銀圓三百圓錢票三百張均匀攤派無有遺漏叅差以昭公允務令街市通行暢銷早日减平錢價應繳銀圓錢票價銀卽遵憲定數目按期分交承首十家彚齊呈送善後總局彈收均毋違延切切特示再所領銀圓局票到漢船錢挑力需費無多均由本分州給過其領用各鋪分文無費又諭 
[京師火警續聞]  
　　昨報紀京師王府井大街某鋪有失火情事兹悉被災者爲某姓棚杆鋪地勢狹窄門外堆竹木如山以致火烈具舉鋪内有一人未及逃出竟爾焚化成灰亦慘矣哉 
[火未成災]  
　　京師訪事人函云前門外延壽寺街壽遠棺材鋪堆積木板高出簷牙之外正月二十四日清晨鋪夥方起見木堆頂上一縷黑烟上冲霄漢大驚呼人登視見一雙響爆竹落於板上風高板乾已經然著急汲水潑救幸不爲災○鮮魚口内小橋域盛齋南果鋪於上月二十九日熬煉香油詎油過於熬久鍋内火灼其燄直上竟高丈餘致將頂棚焚著延燒牕門黑烟一陣陣從天井中冒出左右鄰舍均以爲不可嚮邇也紛紛爲之撲救幸當白晝鐘鳴十一點之時水龍聞風畢集奮先灌救祝融氏始收拾火鴉車捲旆南返未釀巨災亦云幸矣 
[皖人斃虎]  
　　據訪事人函稱二月初二日城外錢家亭地方鄉人斃虎一隻當有張姓與劉姓二人爲虎所傷事後訽知劉姓受傷甚重係逐虎時虎從人叢中騰躍而前劉某適被虎抓破腦蓋腦髓直流故越二日而卽斃是日所斃之虎係雄虎次日又有母大蟲下山號呌蓋覔其偶也鄉人初猶遥遥呐喊冀虎遠遁詎虎已至城根之北花亭外該處一帶皆茅屋爲專負蘆薪之健漢聚族而居一見大蟲各持棍械羣相攻擊不知何故虎竟斃於東北之水關地方有某甲之左脚云被虎蹋去一指其餘人衆均未受傷於是斃虎之人亦將虎舁至縣堂經吳明府賞給青蚨二十千文連斃兩虎可云壯哉 
[朝鮮近事]  
　　據訪事人函稱韓王要俄公吏館自俄公使司排而赴日本後李範晉卽從中間隔所有臣僚一概不准與國王見面政事由伊專主裁斷日前國王擬還闕一行已傳命準備矣爲李範晉所阻事遂中止現在李範晉跋扈殊甚人心日離内閣各大臣大半束手無策○韓王於本月六號出俄公使館臨幸明禮宫祝母后華誕禮畢仍還俄館○韓京風傳有宦官二名被閔妃寃靈所祟自盡於宫中其實揑造謡言以止國王之還駕也○特進官成岐運此次奉内命出使中國按成君前曾駐紥天津爲朝鮮官塲中第一通中國事務之人所謂事大黨也曩任仁川監理使今使中國不知其爲何事惟曾否啓行尙未詳悉○韓王命宫内府特進官閔泳煥赴俄賀俄帝戴冠禮卽作爲全權公使駐紥俄京下詔曰朕以俄國皇帝卽位戴冠慶辰在邇特命宫内府特進官從一品閔泳煥前往叅賀兼任全權公使駐紥俄京建陽元年三月十號奉敕署理總理大臣朴定陽外務大臣李完用○上年十一月廿八號韓廷事變後處侍從林最洙叅領李道轍以死刑兹經大臣奏雪其受刑之寃經國王裁可公示謂故侍從故叅領倡義報讐被兇黨之搆陷以致慘死幸奉上昭雪准與卹金云云○江華島亂民聚於一部落人數不多募集壯丁自稱無敵共俟日人來殺無赦日夜講武以待 
[日下談資]  
　　據訪事人函云刑曹江蘇司過堂提督奏送迭次在樓子胡同等處搶刼得贓之盜犯孟玉等一案於二月朔日提案質訊孟玉王四二名均直認無諱卽令當堂畫供某正郎念鄉愚可憐毎名賞給京蚨二吊文至賈四等二名堅不承招各杖三十大板經問官再三開導而賈等仍堅執不認俱　跪練嚴鞫矣○幹某者年届而立無生人恒業因與素識之董某全某叙及艱難約次日在東直門外某茶社會面當共設法謀生財之道董云如有鄉間婦女來京傭工者就可設法拐賣爾等在城門外守候吾先回順義縣鄉里引誘其來幹等俱以爲是謀甚善 
 
 

Page 3

 
 
如法辦理一日董在東直門大道上遇一婦人觀其年尙少艾跟隨一鄉下人某甲爲挑鋪蓋同行董卽上前與其道及鄉親問其來由婦云上京與人傭使董卽允爲代找宅門正叙談間已至東直門甕洞不覺某甲落後董知其爲婦之夫便與婦一同等候不料其夫將到道旁忽來兩人一稱董爲大哥何以來遲一稱婦爲大姊怱遽間竟將該婦鋪蓋抱之轉身就走婦茫然失措當同其夫追赶至幹某家董亦隨至幹欺其鄉愚居然威喝指甲爲拐帶人口甲再四分辯幹竟不由分說將甲推出門外留婦在家甲祗得找該地面官廳鳴寃訴明緣由帶同差役至幹某家將幹拿獲鎖送官廳餘俱聞風逃匿無從追捕遂將幹某及原告人等一併解送提署訊辦○宣武門内西單牌樓三條胡同内住有衛某家道殷實年來貿易猶稱茂盛突有滿洲人某甲者邀同某乙丙丁戊等設法訛衛先自將頭上用刀砍破做成傷痕躺在衛某門首衛不知奸計正在躊躇忽經臬乙等僞爲排解並勸衛出錢買安逸一推一挽作成圈套衛至是百口難辭說定青蚨一百吊以爲養傷之資乙等始將甲扶掖而去衛於事後探知其詐恐此端一開將來紛紛效尤者接踵而至設或弄假成眞竟遭不測何以了局因卽赴官廳控告情由經官廳將甲等分頭指傳到案鎖送提署按例究辦云○前報錄登南苑小紅門迤東蕭家村幼童毆斃本村地方總甲一節今探管刑部大司宼簽分福建司承審該幼童卞龍卞祥已直認用脚踢破腎囊致死刻已畫供按律擬辦矣 
[之江話雨]  
　　杭州采訪友人云台州府屬天台縣李明府光益去臘聞訃丁憂遺缺經署台州府趙太守亮熙札委分府差遣之候補縣鄧大令之瑛暫行代理及申詳到省龍方伯卽委大令改爲署理○候補鹽大使張鹺尹福元去年經運司惠都轉請補三江塲大使缺現奉部覆該准爰卽飭赴新任○防軍局鼓鑄制錢因前銅已用罄經藩憲委候補縣朱大令同赴滬採買刻已運解來杭矣○嘉興府所屬嘉善縣兵燹後荒地甚多因招客民墾種其中五方雜處時有滋事等情後經紳耆禀請設立客墾保甲局委員稽查地切俾宵小無從溷跡其間現當局員瓜代之時藩司札委金大令文翰接辦 
[温州官塲紀事]  
　　據訪事人函稱宗湘文觀察前因政躬稍有不豫請假調養刻聞請恙已痊惟精神尙未復原耳○温州府舒端甫太守前於正月十七日附坐豐順輪船由滬晉省叩賀各大憲年禧面禀要公現於初八日趁招商局普濟輪船遄回○新任英領事愛君士端於初酉辰刻從厦門附坐南京輪船抵甌大約初十日卽須接辦云○前英領事傅君德禮陞遷别處交卸後將所有器具及笨重物件概行分送交好隨於十一日附坐招商局普濟輪船赴申○新任瑞安縣縣丞曾書卿二尹於初八已刻亦搭普濟來甌寄寓東陽春客邸俟禀見道府憲後前赴瑞安筮吉十三與兿鈐任事○新署玉環叅將王雨亭叅戎書選自瑞安恊卸任後向在温郡統帶雲字營防勇駐紥資福山上兹奉委署玉環叅將仍兼帶雲字前營於初四日履新任事○　詶府舒端甫太守於初四日接奉徐季和文宗行知示期三月初七日縣試四月初七日府試現已分飭各縣遵照出示於三月初二日一體取齊○前玉環叅將趙戴山叅戎因洋盜反擊營船案罣碍離任已於上月初四日交卸○新任樂清縣何勉之大令於正月十九日接印○前樂清縣典史余也如少尉因客歲大計被劾現於正月二十日交卸○李蔭軒少尉奉府委代理樂清縣典史筮吉正月二十日接鈐任事○永嘉縣程康侯大令於正月廿九與輕輿减從帶同刑仵前往柟溪灣底地方相騐命案直至初一晚間纔得公旋○温州鎭劉吉園軍門於新正初七八日卽派勇丁接開濬河之工終日有哨弁什長在工督飭現將朔門内信和掛一帶次弟開濬深可見底 
[松門姓翠]  
　　江西采訪友人云崇義縣廖明府鼎璋經大憲撤任察看所遺印務以卽用縣署龍南縣周明府宗洛署理遞遺龍南縣印務飭正任何明府品玉回任○署江西藩司翁小山方伯購定地基創立桑蠶局查得邇年瑞詶府江訒吾太守倡辦桑蠶有效訂定章程特飭局員仿照妥辦將舊購之地設立官桑園由官倡首經理俾平民觀感興起並調取瑞州所産桑秧數千株餫丁栽植有嫺於蠶政者謂桑園之内鋪徧碎煤磽瘠不堪桑秧難長應取東湖烏泥培壅庶能變瘠成肥云 
[府委代理]  
　　前報紀吳淞司麥熾齋少尹掛冠脫逃一則當經本縣黄大令遣差飛禀松江府恩詩農太守委員代理兹悉太守據禀後查有候補巡檢沈小亭少尹恩藻堪以代理斯缺業已下札飭卽赴任辦事沈少尹奉札之下定於本月十八日接鈐視事 
[發落散勇]  
　　去秋至今各路散勇紛紛來滬求給川資之人實繁有徒間有冒領船票轉售搭客者亦復不少上海縣黄大令日前禀明道憲札飭出示以後該勇等無論從何處而來須有該管官及上憲文憑呈騐方准給發船票川資無憑者概不給發前日傍晚又有散勇約八十人之譜類皆鵠面鳩形據稱枵腹難堪在縣署大堂伺候大令回署時一齊上前攔輿求給川資大令索文憑無有諭曰本縣早有明示遍貼通衢無文憑呈騐概不給發著速各回原籍毋許逗遛 
[身赴清流]  
　　徽州人汪清甫向在某典鋪執事嗣因虧欠辭歇落魄滬上擺設冷攤雇用江灣人徐某爲夥去年因事回籍攤務倩徐經理比事畢來滬則徐已不知去向前晚獨行至蘇州河畔聳身躍入水中幸經包探杜雲卿所見立卽援登彼岸帶入捕房捕頭問悉情由令轉送英公堂請設法安挿 
[上海縣案]  
　　本縣前日准英公廨移送曹鳳歧陳金發葉阿桂石妙發等戳傷陸寶生送請騐傷訊究一案黄大令前晚升坐花廳提訊陸寶生供本地人年廿十歲前做滬報館訪事刻調字林西報館案因曹鳳歧等向洗衣裳阿大拆梢洋十四元僅付四元尙有十元不付曹等疑小的唆使啣恨在心某夜由葉阿桂來稱有人欲晤小的將小的計騙到朱家木橋僻靜處還有小箍桶賣糖阿大等多人圍住先用鐵尺擊傷左肩曹用尖刀刺傷右腿并拖至岸邊抛棄河中適幸潮落水不甚深小的狂呼救命經巡捕前來救起雇東洋車載至捕房投案訴請伸寃陸妻王氏亦投案供稱丈夫如何被毆受傷小婦人在家全然不曉惟求伸寃嚴究質之曹鳳歧供本地人此事與小的無干餘供一味支吾抵賴大令怒其刁狡喝令笞責二百板掌頰五十下又陸續鞭背至三百下始供認小的等拆梢是實陸寶生并不做報館訪事實係在某包探名下爲夥小的等毎逢拆梢無論多少事後必要通知稍分餘潤以免捕捉此次錢未到手陸寶生已在外邊揚言小的等誠恐惹事是以先除其害陳金發供認是小的呌葉阿桂誘陸出外不諱大令亦喝重笞三百五十板葉阿桂供小的局外之人不知細底陳金發知小的與陸寶生認識故呌小的前往喚他现來後小的往别處去並未在塲帮毆求明察石妙發供伊等在小的門前打架小的並不與聞巡捕以在小的地上肇事一并被拿亦求明鑒陸寶生又供有金戒指一個被曹攫去大令研訊良久曹亦吐認大令提供後飭仵作騐明左肩有鐵器傷一處右腿有刀傷三處與所供相符大令親視無異飭令回去自行醫治判將曹陳收所限曹於三日内交出金戒指等阿桂石妙發分别交差覓保俟陸傷痊再核 
[總巡局事]  
　　本埠所有烟間一業經前縣尊禀明道憲核明立案嗣後祗准閉歇不准添開亦不得易人頂替察出提案嚴辦不貸屢經出示曉諭在案向有城内頭鋪曲尺灣地方浦東人某甲開設福壽隆烟間去年冬間因缺本閉歇兹有粤人某乙賄通地甲私自頂替復開舊樣翻新擴充塲面生意較前頗旺事爲保甲總巡局所聞曹明府立諭差役查明禀覆核辦 
[法公堂發落]  
　　昨禮拜一鄭大令蒞捕房會同謝副捕頭發落各案命提借錢不遂戳傷已革包探夥周阿毛之陳福生照原斷先行枷號二個月期滿責放賈阿小先行枷號一個月期滿責放帮兇之徐阿天著笞責一百板還押交保具領旋據李桂山投案聲稱向爲縫工與徐阿天同居持某客保單投保並呈徐出具改過切結大令准之將徐交李保出○竊犯田和尙竊取新北門長檯一只拘入捕房解經大令訊供署照 
 
 

Page 4

 
 
原斷重笞一百板從寛斥釋○高阿谷控王阿福陳阿三等糾衆行兇經大令提案訊供昨日命帶案略詰還押復核○閩人任永義手携籐籃一只形迹可疑爲巡街捕拘入捕房解經鄭大令訊供以内有丁大櫞名片押候嚴比昨日命提到案仍供陳阿狗欠伊桂圓洋七元將籃抵押大令以不肯實供著拖下重責一百板還押○小東門泰昌炒麫店主莊仁卿以代馬寶生轉保吳桂貞限期尋交李銀寶到案兹因限期已逾著保交案馬寶生業已逃逸飭探傳到莊仁卿大令以其有意抗違著押候嚴追○王阿仁吳阿林串竊某客棧被一條爲棧主控告經大令訊从著押候交保兹在押日久無人具保命帶案開釋○枷犯丁阿狗卽丁毛毛去年十二月爲張富全控僞火油縱火行兇經大令訊供枷號二月期滿責釋昨已滿期命帶案疎枷照原斷笞責三百板還押過堂送縣入改過所監禁○竊犯王榮桂著帶案開釋速回揚州原籍不准逗留○積竊曹榮桂在押患瘡醫治難痊著帶案具結開釋不准逗留○蔡仁生竊取工部局松板解經大令訊供責懲在案昨日命帶案著具結交保 
[美界捕房紀事]  
　　北四川路元泰錢店係本邑人某甲所設前日下午甲忽與其妻某氏占脫輻之爻旋經人勸解而息氏生有田孩甫五閱月事後遷怒於孩棄諸仁智里口少頃爲二百八十三號華捕所見抱至鄰近詢問無有知其爲誰氏子者正欲抱至捕房轉請保嬰堂留養適甲聞信而至抱之回家○昨晨裏虹口某甲赴菜市購鮮魚二尾爭論價值與魚販某乙口角揮拳同業某丙助乙兇毆致甲因大受傷夷經四百六十三號華捕一併帶至捕房捕頭令將乙丙禁押甲卽開釋○前晚江北偷兒某甲在太平路口碼頭駁船上竊米經三百九十三號華捕查獲拘至捕房捕頭令暫行管押旋派包探范進才查明曾否犯竊然後送至公堂請究○日前百老匯路靜安街粤婦甘甲奔投捕房聲稱同鄉人曾阿二攫去金約指一枚請爲查辦前日下午又稱被曾奪去金耳環一枚捕頭倩包探范進才將曾拘至詰問之下知曾向與氏有染因遣某號華捕立卽送至英公堂請屠讞員訊斷○寗波積竊蔡阿四竊取篷路王姓家脚爐衣服等物前晚經包探石金榮查獲拘入捕房捕頭令押候解送英公堂請訊○粤婦某氏思一嘗異邦風味因與英人某甲有私相約賃居筵路霜號洋房比翼情深儼如伉儷甲曾與鄰居某西洋人因洋狗事涉訟公堂乙不得直以致積怨成仇邇者甲因病而殂乙欺氏孤獨竟於前日將所携木棒擊破氏之頭顱氏遂奔投捕房聲訴捕頭以並無見証令自投同仁醫院求治一面派某號西包探查明其事如果屬實許氏投西洋領事署指名控告 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　寗波人羅金生絅在某洋人家當廚夫曾因犯事遞解回籍旣而披薙爲僧重來滬上鈳成愿簿妄稱普光寺住持　修大殿遍向名門婦女及娼院鴇兒勸助自數十圓至一二圓不等貪囊旣　旣揮霍於花天酒地之中日前又冐江灣某寺僧登惟之名誑取白米一石錫燭臺一對及零星諸物由包探石金榮拘獲搜出愿簿於昨晨解至公堂侠惟投案申訴前情羅供稱小的係寗波人因犯事爲僧稔知此間風氣婦女毎喜皈依釋教或有寄名秃子爲乾女兒者故藉募化爲名以冀得資餬口至食米燭臺並非托名冒取實是伊等自願賒給别駕商諸薛副領事然後判令笞責二百板管押一月期滿令捕房遞解回籍○包探趙銀河孔阿才禀稱日前張金生客棧内失去洋銀三百圓報捕後捕頭令小的等查緝旋在戴漢臣處搜出原贓五十一圓向詢來歴據稱棧中司帳人金姓所竊我惟向金借用一百圓除還某紗廠執事人　虎卿三十圓贖對時表兩枚共十二圓外其餘購辦諸物今特送　究辦張投案具領並請追究餘贓戴供稱生員係安徽人由徐大宗師取入府庠在滬教讀此項洋銀向友人金姓借得惟當時確知金在棧中私取兹金已往鎭江别駕著將戴押繳餘贓起案之洋銀給張領去○包探顧阿六廪稱昨日流　楊阿炳與朱周氏口角經小的拘獲送究朱周氏訴稱小婦人與楊素不相識昨日途遇遽出謔言小婦人付之不見不聞楊卽將頭上銀簪拔去小婦人向之索取楊忽逞蠻幸有包探到來拘送案下楊供稱小的因此婦無端辱駡故與爭論不敢逞蠻别駕判令枷號一　拜○可　杜雲卿禀稱積竊　榮生屢經犯案送請大老爺懲辦今又竊取洋人培而等四家綢洋傘木對時鐘絨毯等物報捕後捕頭令小的緝　人　詰知内有大衣一件賣與劉阿二今特一併送請訊究培而等各失主紛紛投案領贓董供稱小的係本邑人行竊該死惟乞施恩劉供稱小的　　是　贓故敢收買别駕判令將董笞責二百板管押三月劉罰洋銀十圓○包探杜雲卿禀稱周道南借居天保客棧前日忽投捕房報稱失去洋　一百圓及衣服八件捕頭遣小的稽查並無其事惟和周曾在　奴鄒二大家野鷄倡院住宿乘便竊取水烟袋一枝是以送請訊究天保棧　某　投案申訴前情並稱其人初云姓徐後又改姓周前日誣報失物意圖索詐鄒龜投案領贓周供稱職員係安徽人由五品銜保舉　　　曾　營効力確曾失去洋銀至水烟袋則在途購得並非竊自倡家别駕著留候過堂訊究○包探秦少卿禀稱日昨廣東人温金花竊取同　人馬料貴家布衣六件洋銀二十六圓報捕後捕頭令小的緝獲人贓送請究辦馬投案領贓温供稱小的係嘉應州　向操烟土業邇者流落此間以致犯案别駕判令發回捕房遞解回籍 
[江西官報]  
　　正月初十日奉新縣鍾體志禀知籌餉新捐加知府升銜湖北候補道劉保林候選縣劉震鴻俱禀回籍通判鄭伯瑞缷辦九子石卡回指分從九徐有成　近驗濟府照單成烈由新昌陸鍾揚由進賢馬聲烈由上高鄧楷由南昌府屬秦文炳由高安俱催墊欵回候補縣張麟由廣饒南公幹回巡檢鄧舒龍由興安催墊欵回○十一日江軍長龍　官湖南補用縣王贊臣護解冬貢往九江○十三府經陳同弼查順化門林元定由都昌催墊欵回廬陵縣丞陳廷憲謝提前酌委知縣行知候補縣胡　之辦　審公所　樹人由吉袁臨公幹回吳城主簿劉祖培候補縣丞陳潤林由南豐催墊欵回○十三十四十五十六日俱穿蟒袍○十五日宜春縣彭履德缷辦神岡山卡回未入李麟鈞銷瑞袁臨分局幫辦回周鼎繳照係順天人典史林正春往進賢催墊欵候補縣張維城禮藥局彈壓署九江守備潘玉桂永豐都司虞士焯俱缷事回新選雲都縣夏樹立准補玉山大平司鄭錫綸萬安黄史卜錦昌均應行飭赴新任 
[蘇撫轅門抄]  
　　正月二十七日總辦湖北督銷局候補道志鈞由寗來東臺縣湯　東到辦理吳淞沙釣船捐局候補同知張福謙通判林步瀛專丁來省禀謝奉飭拿獲大宗偷漏蒙各記功一次候補知縣倪文范由寗解餉回太倉昭文駐塘委員補用從九品泰爾泰由昭文來試用典史房澍瓊禀謝監放長元吳三縣孤貧口　差○二十八日管帶松防營記名總兵班廣盛記名堪滕提鎭川沙營叅將徐傳隆均吳淞來辦理太湖水師營務處管帶中營安徽候補知府李松榮禀知由宜荆一帶查哨回補用知府陳道聲禀謝奉委接辦牙釐局提調差候補同知葉大莊由寗來禀謝委署松江府海防同知知記名畿取同吳嶔禀銷委查江北鋪遞差卽用知縣林頤山由江隂來候補知絲許慶春由　見制憲回禀謝奉飭十九年分海運案内蒙保補缺後以直隸州用試用直州判高攀桂禀知赴寗見制憲候補縣丞魏本立禀謝飭知十六年分海運案内蒙保補缺　以知縣用又俞軾由滬專丁來省禀謝飭知海運案内蒙保補缺後以知縣用候補巡檢黄晸隆由　縣保甲來卽辭指分江蘇試用縣丞陳亮恭直隸人同寗來禀到○二十九日東臺縣揚隆禀辭大挑知縣高守訓請假赴寗見制憲候補知縣陳鳳　禀知署崑山縣任内交代算結又汪祖文禀銷委查寗揚通海鋪遞並繪圖差又鍾儞榖由滬來　　　魏司巡檢文濬禀辭赴任○三十日候補道朱宜振通知在院上甄别加考乙未翰林沈同芳辭行江西候補知府陸錫康辭行回江西大挑知縣魏士鴻禀知奉委會辦泰伯　祭品差吳縣敢諭陳重威謝委正誼書院監院撫憲諭換穿灰鼠外褂 
　　患白濁者宜看 
　　失票聲明 
 
 
 

Page 10

 
 
   
 
 

Page 11

 
 
[光緒二十二年二月初九日京報全錄]  
　　宫門抄○諭旨一道錄前○開缺陜督楊奏揀員請署知縣摺○廣州將軍保等奏請將以文館當差各員分别奬叙摺○又奏請奬同文館繙譯各生片○侍郎文奏爲奏聞摺○直督王奏續查東征陣亡員弁懇恩賜卹摺○又奏請議卹片○蘇撫趙奏甄别道員片○二月初九日兵部太常寺太僕寺八旗兩翼值日無引見○愛隆假滿請安○慶王續假五日○召見軍機○○太子太保頭品頂戴開缺陜甘總督臣楊昌濬跪奏爲揀員請署知縣員缺以裨地方恭摺仰祈聖鑒事竊據甘肅布政使曾鉌署按察使周綬詳稱鎭番縣知縣黄銘鼎告病遣缺業將開缺日期及例不掣簽緣由瘥咨在案查例開知縣告病故休致三項缺出准其將一缺題補各項候補並進士卽用人員以一缺題補本班大挑舉人又大挑知縣補缺均按科分大挑年分名次先後序補又奉到新章道府以至未入流無論何項到班仍以五缺計算先用鄭工新班遇缺先二人海防新班先一人無人用鄭工新班遇缺先人員抵補至第四缺海防卽海防先分班輪用一人第一輪用海防卽人員第二輪用海防卽人員第三輪用海防先人員海防先無人　用　　　人員海防卽無人用舊例銀捐遇缺先人員如無人用舊例銀捐遇缺人員再無人過班卽接用各項班次一人以五缺爲　　　　　以至未入流凡捐分缺先分缺間以及本班儘先人員扣至一年之限再行按班序補各等語甘省自奉到停止變通章程後平羅縣知縣係第一次出缺以本班儘先卽用知縣李含著正寗縣知縣以進士卽用知縣董維垿靈臺縣知縣以本班儘先大挑知縣王堯儒各請補在案今鎭番縣知縣黄銘鼎告病出缺甘省現無應補之鄭工新班遇缺先海防新班先海防卽海防先舊例銀捐遇缺先遇缺各員照例過班應接用大挑正缺查大挑班内科分在先之王璠因病請假回籍應扣補應挿補分缺補用知縣鄧朝卿尙未　足一年亦應扣補現在大挑班内庚辰以先無人庚辰同挑癸酉舉人有錢廣因陳兆康二員錢廣恩到省在先例得請署查該員年五十一歲陜西白河縣舉人光緒六年大挑一等知縣用籖掣甘肅在截留聽候咨取之列八年七月先行到省九年二月二十八日奉部覆准十年甄别留省補用歴署伏羌靈州等縣辦理一切諸臻妥恊該署臬司周綬甫經到任例不加考藩司曾鉌查該員才具明練辦事愼勤以之請署鎭番縣知縣與例相符會詳請奏前來臣查錢廣恩才明心細辦事穏成合無仰懇天恩俯准以該員錢廣恩請署鎭番縣知縣實於地方有裨如蒙俞允銜缺相當毋庸送部引見仍俟試署年滿如果稱職另請實授該員並無叅罰案件謹恭摺具陳伏乞皇上聖鑒訓示謹奏奉硃批吏部議奏欽此○○廣州將軍奴才保年兩廣總督兼署廣東巡撫臣譚　麟粤海關監督奴才文珮廣州滿洲副都統奴才興存廣州漢軍副都統奴才伊克垣跪奏爲廣東同文館又閱三年請將在館各員循案分别給予奬叙恭摺具奏仰祈聖鑒事竊廣東同文館自同治三年設立以來毎届三年在館各員曁漢文教習分教習等敎有成效均經奏請奬勵在案兹自光緒十八年至本年又閱三載曾經前兼將軍兩廣總督臣譚鍾麟粤海關監督奴才文珮滿洲副都統奴才興存漢軍副都統奴才伊克坦將在館學成諸生當堂考試擇其西漢文優長者九名奏請分别給予繙譯生監貢生奉硃批著照所請該衙門知道欽此欽遵亦在案所有館中提調漢文教習及館長分教習等均能常川在館認眞教誨不無微勞足錄自應查照向章酌請奬叙以示鼓勵謹將各該員等分别擬保開列清單恭呈御覽可否照給奬叙之處出自逾格鴻施除開具各員履歴咨部外謹合詞恭摺具奏伏乞皇上聖鑒謹奏奉硃批着照所請該和門知道單併發欽此○○保年等片再廣東同文館自同治三年五月設立所有肄業各生三年學習有成分别給予繙譯生監貢生准其一體鄉試並當差得力三年期滿著有勞續均以府經縣丞爲陞階或應繙譯鄉試清文熟悉點畫無訛或應文鄉試三塲完竣文理平通未經中式者均照案給予府經縣丞爲陞陛各等因奏准在案兹查光緒十五年考取作爲監生之藩元發十八年考取作爲繙譯生之薛永年麟祥韓朝森賈文燕毛秉科王汝科濟昌作爲生監之俞文芳等九名均已當差三年濟昌潘元發應過癸已恩科文鄉試俞文芳應過甲午科文鄉試三塲完竣文理尙屬平通薛永年麟祥賈文燕應過癸已恩科繙譯鄉試韓朝森毛秉科王汝科應過甲午科繙譯鄉試清文熟悉點畫無訛均經咨明總理各國事務衙門及吏部在案毎遇接見傳語頗稱得力人品亦尙端謹又歴届保舉候補班前先補用縣丞多興以縣丞用之愛存熙臣等均當差復逾三年毎遇洋文及文報等件令其繙譯漢文並無錯悞代傳言語甚屬敏捷且人品端方均應照章一律擬請給予陞階以示鼓勵奴才等公同酌核繙譯生薛永年麟祥韓朝森賈文燕毛秉科王汝科濟昌監生潘元發俞文芳均請以縣丞用愛存熙臣請賞加六品銜並請俟補縣丞後以知縣歸候補班前先補用以上各員可否照擬給奬之處出自逾格鴻施所有同文館之繙譯生及監生當差復届三年期滿分别擬請奬勵各緣由謹附片具陳伏乞聖鑒謹奏奉硃批覽欽此○○奴才文興跪奏爲恭摺奏聞事竊奴才前於光緒十七年十一月間仰蒙天恩調補盛京禮部侍郎當於赴任之時請將奴才長子廕生工部學習主事麟瑞帶赴任所以便教令讀書勤習弓馬并令料理家務俾奴才得以專意辦公於光緒十七年十二月二十四日具奏欽奉諭旨照准遵卽欽遵在案兹查奴才長子麟瑞自隨奴才赴任以來節經奴才隨時教誨勉以官箴策以成立刻值三年有餘尙能力圖上進自應飭令回京當差俾得練習部事以圖報稱除由禮部衙門咨報部旗查照外理合恭摺具陳伏乞皇上聖鑒謹奏奉硃批知道了欽此○○直隷總督北洋大臣臣王文韶跪奏爲續查東征淮練各軍及旅順等處防營歴次打仗陣亡員弁開單懇恩　卹恭摺仰祈聖鑒事竊上年朝鮮内亂北洋派出援勦各軍歴在成歡平壤奉天一帶接戰並大連灣旅順威海被圍各防營苦守　敵先後陣亡將士或力戰捐軀或受傷殞命死事至爲慘烈業經前督臣曁臣隨時奏請優卹在案兹查有盛軍陣亡之補用副將李明元等一百五十一員名仁字營陣亡之升用遊擊吳繼盛等十七員名親慶等營陣亡之補用叅將李志丹等四十四員名拱衛營陣亡之補用副將徐自發等二十三員名鞏字營陣亡之儘先遊擊越章明等四十三員名又在平壤殉難之電報學生吳開瑞一名據各統領局員等呈請奏卹前來臣覆查無異謹繕具清單恭呈御覽合無仰懇天恩俯准敕部照陣亡例各按原銜升階及記保官階頂戴從優議卹以慰忠魂而昭激勸除飭取履歴清册咨部查照并將陣亡兵勇份别給予卹賞外理合恭摺具奏伏乞皇上聖鑒訓示謹奏奉硃批該部議奏單片併發欽此○○王文韶片再北洋海防各營積勞病故員弁歴經奏懇賜卹在案兹查有提督銜升用總兵何增瑞方正祥補用總兵留直儘先副將萬觀貞總兵銜兩江補用副將魏錫之副將銜河南補用遊擊李鳳顯副將銜儘先遊擊汪寶慶沈秉榮副將銜叅將用補用遊擊儘先都司多倫恊經棚右營守備許聨陞儘先遊擊林尙杰補用都司聶武勝葉玉廷遊擊銜留直隷用都司錢永興補用守備儘先千總楊成林升用守備儘先把總王永福升用知府江蘇候補同知吳濟江候選知州朱銘盤五品頂載遇缺卽選知縣余德鍈同知銜湖北候補知縣甘露山東試用縣丞劉朝辰候選巡檢葉嗣翰等二十二員在北洋防營及各局當差衝冒寒暑積勞致疾先後病故據各該統領總辦等禀請奏卹前來臣復查無異相應仰懇天恩敕部將已故總兵何增瑞等各按原銜升階從優議卹以勵勤事除飭取履歴咨部外謹附片具陳伏乞聖鑒訓示謹奏奉硃批覽欽此○○趙舒翹片再前准部咨嗣後道府州縣無論何項勞績保歸候補補用人員卽以到省之日起予限一年詳加考選奏明分别繁簡補用等因循辦在案兹查二品銜江蘇候補班補用道朱宜振自光緒二十年八月二十七日回省之日起連閏扣至二十一年七月二十七日止試看一年期滿例應甄别據蘇藩司會同臬司加考詳請具奏前來臣等察看該員朱宜振辦事勤明人亦謹飭堪以繁缺道員留省序補除將該員履歴咨部查照外謹合詞附片具陳伏乞聖鑒謹奏奉硃批吏部知道欽此 
 
 

Page 12

 
 
[光緒二十二年二月初十日京報全錄]  
　　宫門抄○諭旨三道錄前○署江督張奏查明松江府城火藥庫　請分别移置分建摺○滿州都統奕等奏臣旗並未奏叅屬員請旨飭查懲辦摺○將軍依等奏屬員揑寫匿名揭帖請革職審辦摺○署江督張奏叅劾管帶營官片○湘撫陳奏請准　擊改留湘省補用片○順天府奏參劾各員片○二月初十日刑部都察院大理寺侍衛處值日無引見○英候載瀛各假滿請安○科布多帮辦大臣逹新　訓並請假一個月○俞鍾頴謝授湖北荆宜施道恩○奎公由西陵回京請安○車王續假五日○崇光續假十日○意公徐郙各請假十日○都察院奏派抽查漕粮之御史派出松齡劉桂文○召見軍機　違新俞鍾頴○皇上明日卯初二刻升中和殿看版○○署理兩江總督湖廣總督臣張之洞跪奏爲遵旨查明松江府城火藥庫擬請分别移置分建以順輿情而便轉輸恭摺具陳仰祈聖鑒事竊光緒二十一年六月初四日承准軍機大臣字寄閏五月二十四日奉上諭有人奏松江城内火藥局庫請擇地移建一摺據稱江蘇松江府城内建設火藥局庫炸彈無不充牣庫房逐漸增加爲各路防營軍火總庫距衙署民居均在百步以内居民無不慄慄危懼且萬一稍有疏虞則全省軍火立形支絀請飭擇地妥爲移建等語火藥爲操防要需儲藏最宜愼密據奏各情所關非淺著張之洞奎俊派員相度地勢會同紳董將城内火藥局庫如何移置之處妥籌辦理等因欽此當經欽遵分别咨行籌辦嗣據松江储詳督同華亭等縣將該處紳士查勘堪以移建之青浦縣鳳凰紳山泖塔三處逐加復勘均係空曠平衍復經臣飭委江蘇候補道錢德培會督地方官紳詳細履勘禀辦兹據該道禀稱會同府縣查看松江府城火藥庫當時造法本有未甚盡善者查火藥局庫固宜在空礦寥廓之所而庫房尤不宜多間櫛比應以二三間爲一所用一二丈厚之土墻爲隔垛圍之蓋藥之精者直力大而上轟横炸之力較小設有不測一所有事仍可無患外面之總圍墻亦宜以泥土堅築厚而且高該庫建造在前考究未精是以多間櫛比且無隔垜而圍墻亦不甚厚此復移置採用西國善法方爲穏妥又該藥庫爲江寗蘇州鎭江吳淞各防營砲台總庫似亦未甚相宜自寗至松江由長江計相去幾及千里除江寗蘇州外自應於鎭江江隂分置數庫庶幾有事時卽可就近取用旣免轉輸之繁且或一處不測他處尙可接濟現查該處紳士所擇之地該道勘得泖塔神山二處不甚合宜惟鳳凰山北面一處計九十餘畝地甚闊大重載運船由七寶或四江口均可行走該山爲同治年間駐營之所洋員教練屯紥十餘年之久其爲形勝可知且地未墾種購買價廉不致擾民建築亦易卽調營防守亦别有隙地可期穏固等情並繪具圖說禀請核辦前來臣查松江府城火藥庫所儲皆係洋式槍砲各藥爲數甚多此庫旣設在城内其距民居斷不能遠縱關局堅固防守愼密設有不測闔城民命所繫貽害匪輕日該局爲各路防營火藥總儲之所如原奏萬一疏虞關繫大局尤非淺鮮是以該局紳士屢經呈請移建前經欽奉諭旨籌辦自應分别移置分建期以仰副朝廷固軍寶係民生之至意現經臣委道員錢德培督同府縣勘明該道議於鳳凰山並鎭江江隂之處分置數庫便於轉輸且擬採取西法建造毎所止二三間並以極厚土牆爲隔垜圍之辦法皆屬切當鳳凰山現已勘定其鎭江江隂應飭委員并地方官迅擇妥地次第興造至存儲火藥庫旣設在空關處所必須防禦謹嚴方免匪徒窺伺此三處均宜專派營勇數哨駐守以昭嚴密除飭蘇州藩臬兩司曁上海常鎭二道分别委員前往會同各該地方官勘定地址估計經費籌欵舉辦另行奏陳外所有松江府城火藥庫擬請分别移置分建緣由謹會同江蘇巡撫臣趙舒翹恭摺具奏伏祈皇上聖鑒謹奏奉硃批該部知道欽此○○正藍旗滿洲都統貝勒銜固山貝子臣奕謨等謹奏爲臣旗並未奏叅屬員請旨飭查懲辦以儆欺僞事本月二十四日奉上諭正藍旗滿洲奏特叅叅領等官一摺據稱該旗揀選年終世職官缺印務叅領英賢辦理蒙混該叅領平與辦公專擅積壓本月承領甲米亦多弊混並任令伊子驍騎校崇峻遇有官缺賄商舞弊等語印務叅領英賢著交部嚴加議處驍騎校崇峻着交部議處所有失察英賢領米舞弊之叅領福長副叅領惠榮印務章京榮錦揣福一併交部分别察議欽此臣等查印務叅領英賢平日當差尙屬謹愼其應辦公事偶有未能妥速之處亦經臣等三人公同揀選或以差務勤惰或以資格深淺秉公商酌擬定正陪帶領引見至世職官缺尤須按照房分遠近照例辦理更不容絲毫錯誤朦混印務叅領等尙不得稍有干預至驍騎校崇峻職屬微末更何能攙越其間本年冬季臣旂承領兵丁甲米係收臣等派出叅領福長副叅領惠榮印務章京梁錦瑞福由太平倉照例按數承領除該兵丁等各按一石分額外其零米亦係按照市價易錢分放此次並未派出英賢其福長等亦未聞有舞弊失察情事此摺未知何人假託臣等銜名擅遞奏摺實屬胆大妄爲此風斷不可長亟應澈底嚴查懲辦相應請旨飭下外奏事處查明本月二十四日係奏事官何人接遞事件正藍旗滿洲摺件係屬何人呈遞有無印片據實覆奏至犯務叅領英賢伊子驍騎校崇峻是否有賄商舞弊等情容臣等會同稽查本旗御史確切查明如果屬實再行從嚴叅辦所有臣旗並未奏叅屬員謹據實陳明伏乞皇上聖鑒謹奏奉旨已錄○○奴才依克唐阿鳳秀跪奏爲屬員揑寫匿名揭帖擬請革職歸案審辦恭摺仰祈聖鑒事竊奴才鳳秀仰蒙天恩兼署盛京刑部侍郎於衙門公事一切認眞整頓不敢暫時署理稍涉因循風聞本署堂主事松壽平日不安本分疉經奴才當堂距飭該至事心懷　恨主使檔房經承裴紹度揑寫匿名揭帖到處張布希圖洩忿當經奴才訪聞本署皂役李廣恩知情遂提同經承裴紹度研訊對質均各供認不諱取俱供詞附卷惟該主事肆意狂言抗不服訊奴才伏查胥役匿名揭告本管官律有專條該主事身係職宫朋敢主使書吏揑寫匿名揭告本管官已屬不法迨經環質猶敢恃符狡展咆哮公堂似此目無紀綱未便稍事姑容相應請旨將堂主事松壽卽行革職以便飭交地方官照例擬辦以儆官邪謹會同將軍依克唐阿恭摺具陳伏乞皇上聖鑒謹奏奉硃批著照所請該部知道欽此○○張之洞片再管帶章字副前營頭品頂戴記名提督愽卿額巴圖魯王先勝先因約束不嚴經臣訪聞飭委候補知府吳增瑾前往查辦緣七月内該軍遣散之時該管帶由輪船督押遣勇各回原籍乃聞該營勇丁有籍隷楚皖先已流寓江南者輒於中途求去不願登輪該管帶並不禀候示遵輒准各勇紛紛自散以致各散勇無所管束安分者固仍小貿營生無聊者不免販鹽行竊滋生事端當經臣飛飭代統該軍提督譚會友及地方文武分别查逐懲辦並追押上船地面漸卽安靖惟該營管帶於督押散勇回籍並不押令登舟輒准中途自去致無管束實屬庸懦無能未便以營已遣撤稍從寛假相應請旨將管帶章字副前營頭品頂戴記名提督博卿額巴圖魯王先勝撤銷頭品頂戴清字勇號記名提督以遊擊降補以肅戎政除分咨兵部曁江蘇撫臣查照外理合附片具陳伏乞聖鑒謹奏奉硃批著照所請兵部知道欽此○○陳寶箴片再據湖南長沙縣知縣沈贊颺詳據留長江提標花翎遊擊郭仁高禀稱竊遊擊現年五十六歲係長沙縣民籍由武童於咸豐五年投營剿賊轉戰湖廣江浙蘇皖等省遞保花翎都司同治七年奏調會剿河南山東等處捻逆於蕩平中原案内經前湖廣總督臣李瀚章保奏同治八年七月初七日奉上諭郭仁高著以遊擊歸長江提標遇缺卽補欽此旋值軍務大定請假回籍料理家事因親老丁單未克赴長江標營候補伏思受國深恩涓埃未報禀請詳奏改留湖南長沙恊收標効力俾遂舄私以圖報稱等情當經臣批飭查明是否屬實取結詳辦兹據查明郭仁庽之父郭文　現年八十二歲家無以次成丁之人具詳請奏前來臣復查無異相應據情籲懇天恩俯准將留長江提標花翎遊擊郭仁高改留湖南歸長沙恊牧標錄用俾得就近養親除履歴咨送兵部外理合附片陳明伏乞聖鑒訓示謹奏奉硃批著照所請兵部知道欽此○○順天府片再察吏所以安民擊錯不容偏廢兹查有昌平州知州張兆珏前署通州以捕盜不力撤任嗣復别有控案應請旨開去昌平州實缺仍由臣等隨時察看又大興縣黄村巡檢孫鎬廷多事擾民擅受有案前署東安縣典史候補巡檢傅　鈞不安本分聲名平常應請旨一併革職以肅吏治所有昌平州缺照章由外揀員請補理合附片具陳伏乞聖鑒訓示謹奏奉旨已錄 
 
