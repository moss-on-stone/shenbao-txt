# 1904 - 226 - 4911255

 

Page 1

 
 
[重印正續時務通考出售] [  圖書集成局啓]  
　　時務通考一書正集編自京津諸名士其時朝廷上下多以不逹時務相詬病迨是書出至戊戌年果有變法之事人皆許爲能得風氣之先且體例謹嚴抉擇精當自中外通商以後一切政教號令以及聲光化電各種格致之學無不蒐羅富有原原本本朗若列眉以故海內風行揣摩家咸奉爲圭臬續集則由吳下通儒采輯近三十年來時事與前編相爲表裏閱者必參觀互證庶於今昔時勢洞澈無遺兹經本局用潔白連史紙印成墨色精瑩字跡明朗業已出書正集每部實價洋銀六元四角續集四元八角合購兩集共計十元批發克已此佈 
[新印大字遼金元三史出版] [  點石齋啓]  
　　遼金元三史爲近時極要之書大小試塲命題皆兼及三史局刻繁重價値又昻海內寒儒　苦力難購置且三史十地名人名之類率　　牙佶屈記憶難清臨時若不檢查卽素督流覽者亦往往有差舛之虞貽悞匪淺此書最宜付之石印以便取携而竟無人計及於此今始由本齋用影石法縮印選取頂上紙墨故能字跡明顯朗若列眉平日用功旣屬不費目力而携帶則尤極相宜裝訂廿八冊價極克已祗收回工本洋銀四元八角欲購者請臨英大馬路本齋三馬路申報館申昌及各書坊購取 
[廣蠶桑以興利說]  
　　中國土地肥沃氣候温和自古以來以農立國上之取給於民興夫民　之一切日用無不仰賴於農故論工業則製造之美不如環球各國也論商務則心計之工亦不如環球各國也五金之礦所在多有藏富於地開採無多而各國顧以富稱之者豈非農之功用太而物產之豐茂所致乎夫農者非徒胼手胝足盡力於稼穡已也若種植若畜牧何莫非爲農之事而足以爲致富之源如僅以樹藝五穀謂農人之職不過如是則我民歲人之欵祗有江浙湖廣等產米之省耳直𨽻山陜等產高梁小麥之省耳盛京產豆之省耳何足以供我四萬萬人民之用然則如江浙四川之蠶桑川滇湖廣江南閩浙之茶江浙四川湖廣之木棉兩廣福建之甘蔗四川之白蠟樹浙江之楮湖南之竹廣西之松柏川陜雲貴廣西之漆樹福建之樟樹以及湖廣廣西川陜閩浙之諸材木皆農之所宜注意而不容忽者也而蠶桑則尤爲獲利之大宗蓋自通商以來出口之貨絲茶爲最茶旣不振　差强人意者惟絲而業此者祇江浙四川等省豈遷地勿良此外諸行省皆不宜於蠶桑之事耶誠如是則古者兗州篚織文青州篚檿絲齊魯何以有桑揚州　織貝荆州篚纁縞吳楚何以有桑織纊出於豫州纎縞出於徐州是河南淮北有桑唐風言集於苞桑幽風言爰求柔桑是秦晉之地亦有桑惟巴蜀之有桑與否不見經傳然蜀錦巴　自古著名諸葛武侯相蜀有桑八百株在成都可知栽桑無不宜之地特以古昔川中未開風氣故語不見於經傳而今且與江浙並　也攷桑之爲物最易　養地或有高下有　煖有燥濕以之種他樹而有不能茂盛者以之種桑無不滋長蒙古喀喇沁朔漠之地時至季春猶未斷　固　寒之　也而前年所植之桑已森森並茂則其不以地限可知而我民顧尙不知廣種者何哉是非不知中國無不宜桑之地特以不知育蠶之法遂不敢造次從事耳夫江浙四川固以產絲著者也其於育蠶之法似乎宜得其要領乃吾嘗聞外洋蠶學家言育蠶者苟將有病之蠶子一律揀盡而依法以飼之則較尋常所養之蠶其絲可多至數十倍蓋蠶病旣去則蠶瘟不生飼養得宫則結繭必厚中國蠶桑之利甲於五洲所惜者育蠶未得其法否則每年出絲之數尙未可以限量據此而論則我江浙四川等省雖向以產絲稱者殆亦未盡得育蠶之法乎假使各省大吏能知其故使遍隙地無不種桑而派令學生出洋精研育蠶之良法風俗一闢羣起爭效安見各行省不皆收蠶桑之利而獨讓江浙四川諸省握全國絲巿之總網乎孟子言富民之策常重樹桑漢司馬遷言齊魯千畝桑麻其人與千户侯等是則欲國家之富舍是莫由矣吾願當軸者急起圖之 
[本館接奉電音]  
　　昨日午前十一點鐘時京師友人飛電傳來上諭一道敬謹譯登○七月初五日內閣抄奉上諭四川順慶府知府員缺著存恒補授欽此 
[電傳宮門抄]  
　　昨日午前十一點鐘時京師友人專電告知本館云七月初五日皇上召見軍機大臣及趙爾巽 
[詳述戰情]  
　　昨日下午六點一刻鐘時東京來電云我第二艦隊司令官上村中將續報海戰情形大略謂我軍與海參崴敵艦隊鏖戰係上村中將所統旗艦出雲三須少將所統旗艦磐手及巡洋艦晉妻瓜生中將所統旗艦高千穗及巡洋艦常磐浪速當戰時敵艦羅力克之行駛較他艦爲緩我艦隊攻之以浪速高千穗二艦當其前而以正隊當其餘二艦一路開砲追擊敵二艦屢起大火受重傷而逸我艦援救羅力克艦中軍士等約六百名我軍亦死傷百名左右 
[譯日電紀追擊俄船]  
　　昨日駐滬日本總領事官小田切君函示華歴七月初五日日本東京來電云上村提督報知大本營稱初四日天明時我艦於高麗東南邊海角遇海參崴俄艦三艘敵旣瞭見我艦卽向北而逃我艦駛往阻之至五點二十三分鐘時遂與開戰俄艦中我開花砲彈屢次起火察其形跡似已大傷其最甚者爲羅力克一艦餘二艦開足輪機向北飛駛而去我艦追之不及乃將露立克擊沈并合力援救其兵士計共救起六百名 
[擊沈俄艦]  
　　昨日駐滬曰本總領事官小田切君函示華歴七月初六日十二點三十五分鐘日本東京來電云據東鄉提督最後之報告稱有形同巴拉大之俄快船一艘以意度之已於華歴六月二十九日爲我水雷船擊沈迨傍晚時本館接東京專電亦謂聯合艦隊司令長官東鄉大將報稱形同巴拉大之敵巡洋艦已於六月二十九日爲我魚雷船轟沈 
 
 

Page 2

 
 
[俄廷詰責]  
　　華歴七月初五日英京倫敦來電云俄國外務大臣挽法國駐日本東京使臣代俄政府向日廷詰責以俄艦在烟臺爲日船所捕有礙中國局外中立章程也又令駐中國北京俄使向政府聲言略謂日人如此行爲貴國竟不之阻恐將來中立之局殊難穩固也 
[英船沈没]  
　　華歴七月初五日英京倫敦來電云英國滅水雷船名德迦合者在地中海操演時偶以不愼沈入海中 
[裁吏先聲]  
　　金陵訪事人云兩江總督魏午莊制軍自接奉綸音著卽裁汰冗濫等因當於本省各差缺及本衙門吏役中逐加體察以江寗派辦處僅司催解賠欵並轉行新政一切公文事務無多開支頗巨擬卽裁撤歸併學務處兼辦又以南北兩捕廳徒耗俸銀無所事事將奏請裁除其督轅先鋒戈什等官人數太多亦須大加裁汰僅留先鋒四員戈什八弁其餘騶從一切亦酌量貶損並擬將本轅書吏一律裁革遴委同通主稿佐雜副之另招文士爲寫生然尙未見明文不知果能見諸實事否也 
[蘇興學務]  
　　蘇州訪事人云江蘇巡撫端午帥下車以來以目今國家振興學堂之際不可無學務處主持一切乃他省皆已設立惟蘇地尙付　如特頒札文飭卽興建其文曰爲札飭事照得學務處之設所以振興教育宏暢宗風爲近今要政中至急之務近年屢奉明詔開辦學堂責望綦嚴訓辯深切各行省多半設有學務處以爲籌辦諮議之所而吳中尙付闕如雖前署督部堂張曾於江寗省城設立江蘇全省學務處一所然遠在江南籌商匪易咨移文告動輙需時且吳會素爲人文所萃蘇藩司所屬四府一州士氣温純才華蔚起正宜宏兹樂育進以文明若興辦稍有隔閡嫌則遇事皆阻開通之路現省城及各府州縣學堂均未認眞經理規模程度在在皆待考求本部院下車之初惟以興學爲急亟應於蘇城設立學務處一所以專責成而資討究辦事之法一准前署督部堂張所定章程凡省城及各府廳州縣高等中小學堂曁民間私設學堂以及出洋遊學各生統歸學務處總司經理稽查考核凡各學堂課程門目畢業年限管理人員職守及延訂華洋敎習校閱編譯敎課書本均責成學務處公司籌商妥辦卽委蘇州布政使效藩司署江蘇按察使朱臬司蘇州糧道陸道充學務處總辦先行擇地開設由善後局刊刻木質關防文曰江蘇學務處之關防刻日呈齎飭發所需開辦經費由蘇藩司善後局籌撥應付並委善後局收支委員候補知府葛守德潤充學務處收支委員卽日到差經理除分行外合行札飭札到仰該司道守卽便遵照辦理并將開辦日期具報查考此札 
[推廣鼓鑄]  
　　廣州訪事人云粵東鑄造銅圓局近以續陸所出不敷分撥由局中總辦某觀察等准向英國嘉敦廠訂造機器鑄爐等件以資推廣日前已運抵香港不日卽轉解省垣應用矣 
[查辦教案]  
　　江西訪事人云饒州府屬樂平縣民情强悍素稱難治當庚子年拳匪之亂嘗乘機煽惑滋閙教堂次年經官紳竭力調停始得議賠結案所需之欵因無所出由官籌墊議由藍靛項下抽捐彌補數年來尙屬相安至今年民衆查悉前情心滋不悅仍與教堂爲難幾釀巨禍現經省憲委朱觀察子春帶同商大令言志馳往查辦署樂平縣知縣杜大令璘光辦理不善立予撤任另委馮大令用霖前往署理 
[米捐肇禍]  
　　無錫友人來函云本月初三日錫金兩邑城廂內外各米行一律罷巿推其致此之由因錫邑舉人楊範夫孝廉模以學堂經費無從籌措商之無錫縣某大令傳米業董事趙某議加米捐每石洋銀二分趙某不允大令怒立將某米行二人籖提管押旋經趙董允捐洋銀七百元大令仍不允釋放以致激成衆怒立發傳單各米業遂於初三日相率閉巿游手好閒之輩又乘機糾同匪類將楊孝廉全家縱火焚燒以圖洩忿錫金兩邑尊驚惶無措警電四逹常州府某太守親自蒞錫善言勸導蘇撫端中丞特遣武員來錫辦理不知此事將何以了結也 
[召募獵户]  
　　廣東訪事人云粵督岑雲帥因柳州兵變各匪竄匿深山未易勦捕兹聞特派何都戎爾晟赴安徽郎岱廳招募精通槍法之獵户一營以便訓練成軍入山剿洗並以需用軍火甚亟電飭粵東軍械局速撥八響毛瑟槍一千枝配碼三十萬顆解赴潯州備用局中接電後已如數派員解往矣 
[粵鹽攺章]  
　　廣州訪事人云兩廣鹽務由清釐局條擬章程攺爲官督商辦兹悉其大槪辦法一籌發鹽本儘數收買一就塲築包分公配運禀經督憲招集公司股本一百萬元在省城設立總局一處各塲設立分局九處將來溢利酌提六成歸官四成歸商一切銀鹽帳目均歸　司經理而以官爲之督察承辦以十年爲期現已將章程分發招商與股但兹事體大未審能否有成耳 
[急電紛傳]  
　　金陵訪事人云自俄日搆兵粵西又亂事蜂起兩江督轅電報房收發來往電函殊覺異常忙碌邇來裁併官吏須與政府往復函商電報生更有應接不暇之勢而京華及東三省並湘粵雲貴等省又時有急電飛逹督轅每日多至數起且皆緊急異常 
[會議裁兵]  
　　寗波訪事人云日前浙江提督呂道生軍門奉撫憲聶仲芳中丞札文著將綠營制兵酌裁二成等因當卽札飭韓總戎分飭遵照辦理嗣各營將領某參戎等以甯郡華洋雜處交涉日繁僅恃練軍己覺敷調遣若再裁减兵力益薄恐爲地方之憂因此深費疇躇擬卽據情通禀上憲請示核奪 
 [P漢口錢業條陳 
　　漢口訪事人云商部參議王丹揆京卿過漢時本鎭錢業擬呈章程四條兹爲照錄於後竊查漢口自光緒二十四年蒙督憲張創設商務局奏定章程八條利賴咸沾巿面爲之一振今明詔設立商部尤見朝廷通商惠工阜財利民之至意頃承憲節遠蒞考察商情挈領提綱當以整飭錢業爲首務蓋錢業者司一鎭之樞紐而百貨所賴以流通也其中窒礙者固應革除不便者尤當補救謹舉四條開列於後伏乞鈞鑒一倒帳宜從嚴懲辦也倒塌之案何地無之漢口則尤見其日甚錢業藉本求利所得幾何一遇倒塌本利均歸烏有非遠颺以遂其拖欠之計卽打折以償其蝕耗之謀人心日險防不勝防前督憲張奏定章程第六條保護條內責重地方官訪察嚴追其曾經倒塌之商照西例報窮並列諸報牘使遠近咸知以後永遠不准更名充商貿易立法何等嚴切應請憲臺重申前令務飭地方官切實奉行凡曾經倒塌之商應由商務局查明姓名照章登報庶倒帳之人不得任意朦混重理舊業並請明定專條視倒塌之多寡分别獲罪之輕重著爲定例使有所顧忌不敢視銀錢爲細故復肆其狡獪伎倆裨益良多所謂保商者此也一人證傳訊宜有區别也銀錢交涉轇轕難清勢不得不藉地方之力以期了結然一經傳案衙役地保往往藉端需索百弊叢生非將若輩慾壑飽塡則盤踞所持永無見官之一日商人欲候訊則動輙失業欲賄釋則動至傾家原被告均受其累現擬除欠户正主應由地方官票傳押追外其餘銀主以及中證人等應請免用票傳槪由商務局傳齊送縣待質並求隨到隨訊庶隔閡可通而留難亦免所謂惠商者此也一號東來歴宜先呈明也漢口華洋散處南北通衢帮口旣多流品亦雜錢業所往來之處止憑坐號之人而該號東之來歴轉有不甚清晰者故近年倒號往往因諱東不認帳項卽無從清理經年累月懸宕不歸倘銀數過 
 
 

Page 3

 
 
鉅錢帮受累不支甚至多年老店因而收歇者現在旣興商會擬請嗣後無論何項商業均由商務局責令各帮首赴局預先報明號東姓名籍貫在漢是何人經理詳細開具設遇倒塌號夥萬一避匿不出猶可向號東追問未始非正本清源之道所謂重商者此也一牌費宜從寛免也查錢莊牌費一項他省皆無卽漢口從前亦無此名目自光緒二十年始由前漢陽府逄創設此例每開一新莊須繳費銀六百兩在當時立此名目無非藉示限制使無本開店專以倒騙爲得計者先無此請牌之費計必不行不知店之能開與否不係乎牌之請與不請如果不肖之徒欲設店招搖希圖漁利彼亦何惜此請牌小費爲嘗試之端徒合眞正欲圖錢業者轉添無數周折應請憲臺飭令地方官删除此例不獨可省展轉　滯之弊且可以示公平緣漢口别帮字號皆無請牌名色錢業似當在一律邀免之列所謂恤商者此也以上四條皆屬切要之圖預立防閑之法利弊所在不能不懇切上陳况漢口錢業自租界充拓鐵路開行以來較前已蒸蒸日上一俟渝漢粵漢大工告成其局面必更有盛於今日者錢業實司其關鍵所有一切未盡事宜容隨時禀請擴充兹先略舉數端縷陳鈞聽伏乞俯賜采納施行商等幸甚謹呈 
[厦門雜志]  
　　厦郡訪事人云厦門塗崎某姓家之媳年甫二十餘頗有姿色邇來忽患瘋顚之症某日獨自惘惘出門途遇一無賴少年以其痴而可欺也遂誘至白鹿洞山中有擔水夫數人見而向之盤詰甲不得已只得雇肩輿將女舁回比至和鳳宮前輿夫詢以何往女旣不能言甲亦無可指觀者如堵衆論譁然後有某乙知爲某姓婦始得導至其家而甲已乘間逃去矣○上月初八日清晨東門城邊忽見有女屍一口盛於竹籃半身尙露於外觀其形狀似係用繩勒死者後經地保領去收理並無人出而查問殊可異也○日前火燒街某錢莊有洋銀一百元交棧司某甲送至某號詎甲並未送交半途潛行逃逸嗣經店主飭人在往泉州之某小輪船中查獲搜其身畔尙存洋銀八十餘元甲羞憤交集遽奮身躍入海中急卽施救已浪捲濤翻早與波臣爲伍矣○泉州人混名秋仔者平日專與匪類爲伍邇因港仔口某鐘表店失竊鐘表等件爲數不貲探知秋仔匿贜甚多爰設法將秋擒獲押送厦防廳署懲辦○蘇人某甲前在厦門某署學習申韓去年報捐從九晉省禀到前月某日乘某輪船來厦暫寓同鄉某乙處前日甲忽赴漳州乙檢點帳箱所存洋銀一百餘元鈔票三四十元金戒子三枚均已如銀杯之羽化其妻某氏聞之乘某小輪追至石碼適甲將携行李上岸其手上所帶金戒子認係所失之贜卽扭住向之索還興泉永道派駐石碼之哨弁見之將甲與氏解至石碼廳廳憲彭司馬略問口供卽派親勇四名備函押送厦防廳核辦不知如何了結也○上月厦門霪雨連綿居民房屋倒坍不計其數幸人口並未捐傷甕菜河魁星河等處地勢稍底均成澤國○鼓浪嶼離厦門一江之隔往來渡船如梭往往因搭客擁擠屢遭傾覆邇經洋務局委員張太守示諭渡夫每次只准載客八名不許多攬 
[貝子蒞申]  
　　出使美國之倫貝子事畢回華由香港乘法公司輪船而來前日駛抵吳淞換乘新關某醫生船於當晚一點鐘時抵埠停泊金利源碼頭蘇松太兵備道袁海觀觀察提右營參將周子安參戎以次文武各官咸登舟謁見俄而貝子登岸乘馬車迤邐入英租界泥城外北洋務局駐節 
[貝子行轅紀事]  
　　專使美國之倫貝子於前晚十點鐘時抵埠由金利源馬頭乘坐雙馬車道憲袁海觀觀察等陪侍至泥城外斜橋洋務局駐節昨晨道憲袁海觀觀察縣主汪瑤庭大令等均至行轅禀安商約大臣呂鏡宇尙書電政大臣吳仲懌侍郎亦至行轅晉謁午後稅務司裴式楷君趨轅謁見由袁觀察接入茗譚良久始握手而别少頃接見商約大臣呂尙書海寰鐵路大臣盛宮保宣懐出使粵國大臣吳星使德輝江南提督楊軍門金龍電政大臣吳侍郎重憙蘇松太兵備道袁海觀觀察上海縣汪瑤庭大令租界讞員員黃耀宿司馬陳楚生大令製造局總游魏觀察允恭商約隨員劉閣學宇泰楊觀察文駿李京堂經芳沈觀察瑋琳電報局總辦朱觀察寶奎材料所楊觀察廷杲支應局王觀察燮招商局顧觀察肇熙徐觀察潤松滬釐捐督辦陳觀察兆璜及施則敬周晉鑑徐棠梁瀾勳沈敦和任鳳苞楊壽楣王豐鎬張鴻祿諸君 
[軍節來申]  
　　江南全省提督楊鏡巖軍門探悉專使美國之倫貝子已由香港抵申因卽乘舟於昨晨來滬舟泊南巿董家渡滬上文武各員均往碼頭恭申迎迓 
[花縣延賓]  
　　昨日前任陜西漢中府知府楊莘伯太守崇伊江蘇候補道陶榘林觀察森甲先後命駕至縣署拜會縣主汪瑤庭大令以禮接之 
[飭查巡船]  
　　日前蘇松太兵備道袁海觀觀察以揚州府屬毛家羣地方添設巡船未免侵奪江海關稅課詳請撫憲端午橋中丞核辦近日中丞發出批示云查此案前據揚州關詳以凌家港江少淤塞船隻難行奸商遂繞馬甸港入毛家羣河港偷越查毛家羣在泰興縣境原係凌家港應巡之地請將凌家港巡船移設毛家羣地方以杜漏巵業經恩前部院批准在案據詳前情核與揚州關前詳各執究竟應裁應撤仰候派委補用知府蔡薰查明核議禀復至日再行核辦 
[鄉民拒盜]  
　　前晚十二點鐘時法國新拓租界左近趙家宅鄉民康子金家突來盜匪數十人明火執仗破扉直入將肆劫掠康素有膽略急持手槍擊之適中一匪要害登時踣地而斃餘匪懼遂紛紛逃逸昨日康據情投報法界捕房捕頭以彼處已在租界之外著投上海縣署報請縣主汪瑤庭大令核辦旣而由二十七保二圖地保陳某投縣將情禀知縣主汪瑤庭大令請爲詣騐大令允之著備屍塲聽候騐訊 
[火未成災]  
　　前晚夜半時蜜勒路六百零六號某姓家不知因何披屋內忽然失火幸卽覺察提水灌救始得火滅烟然四鄰巳受警不淺矣 
[航船被撞]  
　　前日東溝航船户莊木金由東溝鄉間載得男女搭客若干人行駛來滬約在亭午時船抵小東門外某碼頭悞撞浦江中所泊某國兵艦後舵致船身大受損傷舟子狂聲呼救幸經附近各船相繼馳往救援得卽駛出危險然已傷及女客二人內有老嫗吳氏係南巿三泰豆行內斛手吳慶祥之妻當場斃命莊見已肇禍急卽開回故鄉知照家屬然已不免有一番饒舌矣 
[海淫認罰]  
　　浦東洋涇鎭八埭頭地方無賴潘益梅楊妙榮所開茶肆內前因招集男女伶演唱花鼓淫戲兼開博場爲保甲總巡謝岳松明府訪悉親往拘獲一千人訊明斷令潘楊移押攺過所覊禁二年兹據鎭董潘緯績劉志禱函致局中聲稱潘等家有老母無人侍奉愿認罰洋銀三百元求恩赦宥明府准如所請從寛交保所罰洋銀三百元撥充同仁輔元堂經費一面將情移知上海縣汪瑤庭大令請爲查照 
[訛詐受責]  
　　倪金泉投浦東保甲總巡局控被朱狗狗等諸人詐去洋銀若干元請爲究辦總巡謝岳松明府飭提研訊朱供實由林生爲首小的僅分得洋銀二元明府判責八百板押候補提同黨到案嚴究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宮門抄]  
　　六月二十一日理藩院光祿寺八旗兩翼値日無引見慶王等謝賞廕生恩召見軍機大臣及壽耆○二十二日外務部欽天監侍衛處値日無引見振貝子假滿請安並謝恩敬中堂謝賞廕生恩崇壽等謝賞廕生恩克王續假十日意公請假十日召見軍機大臣及載皆○二十三日商部鑾儀衛鑲黃旗値日鑲紅滿引見八員兩翼二十五員山東臬司尙其亨到京請安色楞額等謝賞廕生恩亨公續假二十日王福祥續假一個月召見軍機大臣及尙其亨○二十四日吏部翰林院正黃旗値日禮部引見六十員前陜西學政沈衛到京請安芬車請假十日吏部奏派騐看月官之大臣派出溥善李殿林景灃戴鴻慈李昭煒張仁黼綿文孚琦桂年謝希銓左紹佐誠壽李灼華溥琦聯魁葉題雁內務府奏派致祭內外城隍廟派出繼祿文煦又奏派致祭雨雷風雲派出海年成端恩輝良沐兵部奏派查齋之大臣派出松溎兠欽訥欽泰松鶴祥年全　隆斌崇勳掌儀司奏二十八日祭奉先殿橚貝子行禮召見軍機大臣及張建勳沈衞順天府遞封奏一件○二十五日推班松溎等謝賞廕生恩內務府呈進九九盒召見軍機大臣皇上明日辰初二刻升仁壽殿受賀○二十六日推班書正王培佑謝賞廕生恩召見軍機大臣皇太后皇上明日辦事後還海 
[鄂省官塲紀事]  
　　武昌訪事人云湖北候補道蔡觀察源深甫於某日領咨到省卽經湖廣總督張香帥札委總辦善後局事日前已奉檄到差矣○候補府李太守昌洵奉委騐收新建火藥局嗣因騐得工程尙稱堅固當卽赴督轅禀知○恩施縣縣丞因事出缺大憲札委吳少尹彬前往接任少尹奉札後已詣各轅禀謝矣 
[南浦雲飛]  
　　江西訪事人云省垣醫學堂內科教習徐寶卿文霞浦外科教習江敏甫及其他醫士兩人逐日督同學生六名爲人診治受其惠者不下百數十人江君著有跌打全生秘錄二卷南昌縣江雲卿明府頗爲賞識爲之捐廉刊印以廣其傳贑省醫學之興其在是乎○江西餘千縣產煤甚富無如士民惑於風水不敢開採往往任其貨棄於地上年黃觀察秉湘攝道篆時極力開導民己稍釋其疑旋又查得煤礦苗線頗旺禀奉上憲批准開辦今雖交卸篆務上憲札飭專辦此山礦政以收駕輕就熟之功○江西提督學政黃珊菴大宗師以目下武科旣停各屬試期綽有餘裕現當夏秋之際炎氛未通正可暫息仔肩爰行文吉安府限於七月二十八日取齊各屬生童聽候歲考贑州府屬則於八月初八日取齊 
[上海縣署瑣案]  
　　周太僕廟左近自設洋關後彼處鄉民周生發卽投縣署禀充挑夫頭目當蒙縣主汪瑤庭大令批准給諭承充在案旣而張阿榮心涎其利禀請江海關稅務司好博遜君准予承辦近日三人以爭奪起釁周投縣禀控張亦禀明好君咨會蘇松太兵備道袁海觀觀察札縣提究前晚汪大令提訊周張供詞各執大令判張阿榮爲正夫頭周爲副夫頭如挑夫中有不安本分者著二人公斷剔除兩造遵諭具結而退○本邑人張壽山向在蘇州充當警察局勇歴有年所日前撫憲端午橋中丞蒞任時警察局勇目李如田曾派勇丁九名至舟次伺候一切嗣以彼時到者止有四名惡其玩誤公事禀知委員將張等五人送至吳縣署究辦管押至今尙未開釋事爲中丞查悉立飭吳縣李紫璈大令從寛了結隨命將張遞回原籍前日到滬送入上海縣署當晚汪大令提訊之下著卽交人保釋 
[英美等國租界公堂堂會訊案]  
　　美商豐泰洋行控翁敬傳欠銀不還等情前日曾將翁敬傳之保人翁心傳提案研訊押交在案昨日又届會訊之期翁心傳將翁敬傳交案原告律師賀立克聲稱此案已懸四載上年六月堂諭限一月理楚今已事隔一載原告之意並不欲向翁追足六萬餘金祗須翁量力措繳苟不致大相逕庭此案卽可了結决不苛求若竟置若罔聞惟有請堂上押追而已翁敬傳供豐泰行第一次控欠九千餘兩第二次所控忽加至五萬餘兩至第三次竟多至七萬兩要知商人與豐泰往來實在受虧不少今商人貧病交迫產業全無何能措繳如許巨欵前次經人理勸時豐泰允以洋銀一千元了事商人尙苦無從告貸叩求明察賀律師謂拆償一千元並無是說試思天下有欠欵至六萬餘兩而以一千元了結者乎請堂上訊其究竟願繳銀若干翁敬傳供實在不能預定仍求交保出外竭力籌措否則卽將商人置之死地亦屬無益襄讞委員王松丞刺史商之美繙譯官白保羅君著將翁敬傳押追俟繳有成數再行核奪 
[英美等國租界公廨瑣案]  
　　公和祥管馬頭洋人强生投案禀稱前日小工王錦松邵阿三串竊舊鐵一百五十磅當卽扭交一百號印 
捕送入捕房兹旣送案請卽訊懲質之王邵供此種舊鐵係掃艙時所積並非竊取尙求恩典襄理讞員王松丞剌史商之美總領事繙譯官白保羅君判各枷號三天發馬頭示衆○包探錢榮堂解送榮胡氏至案禀稱氏在百老匯路第三百四十四號房屋開設小茶館日夜抽頭聚賭有違租界向章請卽懲儆刺史商之白君判罰洋銀十元○薙髮匠孫長慶控同業劉香全誘拐妻子孫姚氏至九江氏旋卽逃回前日又與劉在門外私語當卽扭住送入捕房兹奉解案求爲訊究孫姚氏供當日被劉串同童福增誘令同逃至九江借房同居因窘於資斧將小婦人所携銀手釧銀練條衣服等典質罄盡幸有鄰人湊集川資得以回滬前日劉亦來申尋蹤而至偶在門口私語詎爲丈夫所見求請恩施剌史商之白繙譯判責劉三百板管押一年孫姚氏責手心二百下以示薄懲○包探陳洪德解竊賊王阿桂至案禀稱此人行竊范士良陳阿掌等二家綢布衣服報由小的拘獲送案請究刺史商之白君判管押捕房一月以儆 
[英美等國租界公廨紀事]  
　　前日法租界包探某甲投虹口捕房稱有張雲卿者住居北浙江路西首天寳里兹有人在捕房控其拐騙等情請卽移提歸案辦理捕頭派包控顧阿六將張拘入捕房昨晨送案請核剌史商之白繙譯判將張仍交捕房帶回俟接法公廨來文再將張交與帶去○豐裕洋行控慶豐號執事朱偉濤冐牌銷售牛奶等情本訂於昨日會審刺史以原告臨訊未到攺於禮拜四傳到原告再行訊核 
[法租界捕房紀事]  
　　甲乙丙丁四蟻媒誘拐某姓婦女輾轉價賣爲家屬知悉扭訴捕房捕頭詰知賃居虹口之戊已二人有同謀情事因於昨日派包探至美界捕房恊同包探將戊已拘獲帶回捕房押候解送公堂禀請讞員陳楚生大令訊辦○昨日積賊某甲在招商局金利源碼頭行竊經包探拘入捕房捕頭命押候解送公堂禀請究辦 
[美租界捕房紀事]  
　　江北婦人榮胡氏在百老匯路第三百四十四號房屋開設小茶肆專事聚賭抽頭昨經捕頭訪知令包探錢榮堂禀知英美等國租界公堂請讞員黃耀宿司馬出票將氏拘入捕房押候解案請爲訊罰○昨晨跑灘賊王錦松邵阿三孫阿坤先後掩入公和祥碼頭行竊舊鐵正欲携之而逸爲一百號印捕及五百二十二號華捕所見連贓拘獲一併帶入捕房捕頭令押候解送公堂禀請訊辦○前晚甬 
 
 

Page 10

 
 
人王子才在天潼路與小販陳夏狗細故口角旣而互相毆擊陳不能敵被王擊破頭顱血流滿面二百二十八號巡捕見之一并拘入捕房捕頭以陳受傷屬實令送同仁醫院醫治王押候解送公堂禀請懲辦○前晚有西人某甲在百老匯路一帶乘醉滋擾爲八十二號西捕所見恐其肇禍拘入捕房押候送該管領事署禀請訊究 
[蘇省官報]  
　　六月十五日臬轅牌示六月分候補佐職月課定於十七十八等日仍在道前街臬署內考試届期先至牙釐局呈遞履歴○藩轅牌示照得署太倉直隸州知州謝謙撤囘遺缺應卽飭令准補是缺之謝陶赴任供職以專責成又丹陽縣典史項純祖撤省查看遺缺查有候補典史何震堃堪以酌委署理魏本立禀辭赴南匯催漕差婁齊葑釐卡委員縣丞陳毓楠春季三月連盈記功一次楓橋釐卡縣丞　恩榮比較盈至六成給予酌委署事一次虎邱釐卡府經程楚雄春季連盈落地捐局縣丞沈保仁半年比較連盈各記大功一次均禀謝飭知安徽候補道沈委辦兩廣賑捐局差王桂墀禀知交卸署丹徒縣典史任事囘十六日荆溪縣奇禀辭宜興縣張專丁來省禀知十三日接印任事十七日奉賢縣郭禀到准補崑山縣張紹棠禀知交卸署蕭縣任事回省准補靖江縣馮璋禀辭回武進沙洲差次縣丞凌義培禀知蒙甄别加考詳咨留省照例補用巡儉丁三在禀謝飭分寗留蘇差委十八日藩轅牌示六月分考試候補同通州縣直隸州州同州判各　月課定於廿一日在滄浪亭行轅考試會辦上海內外保甲總巡兼鎭江海運局文案州判袁照鑿禀辭回鎭江十九日知縣李樂善禀謝奉委發審局帮審差姚文傑禀知奉閩藩憲札委駐滬勸辦福建賑捐卽辭指分江蘇試用巡檢張湘由京騐看來省禀到二十日李樂善禀知到發審局帮審差指分江蘇試用知縣李相鈞由京領照來省禀到按經廳劉敬煥禀謝因督察習仵公所己著成效蒙憲恩祥院存記委署州縣一次府經歴羅肇煥禀辭赴太倉保甲差羅兆翰典史何福葆均禀謝蒙甄别加考詳咨留省照例補用五品藍翎指分江蘇試用縣丞沈炳榮由京騐看領照到省 
[金陵官報]  
　　六月二十一日商務局劉保甲局龔禀知並兼馬路工程調署銅山縣袁國鈞署江寗縣梁繼元知縣劉廷鳳沈兆禔王宗炎到由京來鈞見二十二日牌示六月二十六日皇上萬壽聖節是日五鼓應穿朝服齊集萬壽宮拜牌委代鹽河巡緝水師營陳有珍謝委管代新湘前旂何復勝南洋隨員繙譯温秉忠候選直隸州譚尹鋼分省縣丞魏奉麔從九歐陽廉鈞見知縣何毓駿禀知赴蘇二十三日下關掣驗趙洋務局徐統領常備右軍陳統代兩淮水陸緝私各營胥明德叩謝委卽辭浙江同知陳韍知縣張珪趙嗣鼎奉示察看並禀知保歸軍功候補班前補用均見甘肅同知龍惪昌候選通判易夢書均傳見員外郎吳鍾嶽禀謝辭赴揚開辦少懷學堂正任桃源縣武麟由蘇回二十四日皖岸督銷局徐統領常備右軍陳謝勞統領護軍正四營羅均見候補道左念貽謝委軍械所差金陵船廠沈禀知由滬勘估艇船回安徽知縣姜鴻焌禀知奉委善後局差遣稽查輪船委員縣丞曹傅霖到卽辭二十五日洋務局徐委辦軍械所左念貽候補道趙受璋王運嘉崔來臨慶錫庚許炳樛吳祖梅奉示寫履歴遊擊王盛齋同知楊逢春知縣潘升南朱錫甲董汝誠朱椿林王鐸存曾鳳祺唐樹槪借補江西撫標左營守備石邦獻叩謝准補飭知均見世職吳貴長陳葆清見奉示騐看中協蔣禀知月課考畢 
[謹將湖北黃涵之太守經募第三批欵清單抄登公鑒計開]  
　　湖北將弁學堂捐助紅十字會各員台銜開列於左○管理梅光羲洋十元臨學吳紹璘洋十元敎習楊正坤洋十元敎習蕭先勝洋十元敎習蕭開桂洋五元敎習余明銓洋五元敎習高曾介洋五元敎習盧靜遠洋十元敎習叚金龍洋七元敎習藍大蔚洋十元敎習敖正邦洋十元敎習龔光明洋十元敎習顧臧洋三元○湖北警察局捐助紅十字會各員銜名開列於左○原思瀛洋十元鍾熊祥洋六元白坻洋五元廷啓洋三元劉承緒洋三元陶繼　洋三元徐久緒洋三元許壽田洋三元覃兆鵾　三元裴　洋三元李文鑰洋三元盧紹植洋三元蔣寳誠洋三元○湖北武普通中學堂捐助紅十字會各員銜名開列於左○監督黃以霖洋五十元敎務委員舒清河洋十元敎習劉道仁洋十元敎習吳茂節洋十元敎習應龍翔洋十元敎習張長勝洋十元敎習蔣政源洋十元敎習單啓鵬洋十元敎習王遇甲洋十元敎習萬廷獻洋十元委員許鼎年洋十元委員徐傳篤洋十元○湖北常備軍前鋒營捐助紅十字會各員銜名開列於左○第六營管帶易迺謙洋十元第八營管帶鄧承拔洋十元○湖北武高等學堂捐助紅十字會各員銜名開列於左○提調程道存洋十元敎習　印愚洋十元敎習孫福保洋十元楊本道洋三元楊其昌洋三元陳秉濂洋二元王作朋洋三元余伯權洋二元張慧泉洋二元陳慶思洋二元齊寶堂洋三元周維楨洋三元柴寶國洋三元耿天貴洋三元監學陳榮鍾洋四元雷炳焜洋四元王肇鋐洋二元○以上五處共捐助龍洋四百零五元萬國紅十字會仝人謹啓 
[東賑善士花户細數補登]  
　　敬啓者前由候馬烏得壽州各電局募捐銀洋除將總數已彙入第七八九批登報外茲將花户細數刊登於後計第七八九批候馬電局經募善士花户河東合　運商共捐銀四百五十兩河東鹽務衙門各官共捐銀一百五十兩以上二户共合湘平銀六百二十兩六錢九分絳州商民共捐銀一百兩絳州直隸州捐銀二十兩以上二户合湘平銀一百二十二兩五錢四分曲沃縣商民共捐銀一百兩曲沃縣正堂魏捐銀十兩以上二户合湘平銀一百十四兩五錢九分以上候馬六户共捐湘平銀八百五十七兩八錢二分扣去匯水湘平銀二十八兩原合來規元七百三十五兩九錢二分洋一百八十五元四角六分第八批烏得電局經募善士花户榮錫祿湘銀三十五江煥曾湘銀三兩蔣氏李雲彥于泉于茂春各捐湘銀二兩孫敏田有芸李奎王氏各捐湘銀一兩厚合來規元五十二兩七錢八分四釐第九批壽州電局經募善士花户皖北牙厘總局陳本洋二十元壽州鹽厘局姚本洋八元顧吉臣本洋六元周吉士趙淡如李琛伍劉香陔喩耔秋羅海峯馬吉卿潘福池曾仙亭彭儒林各捐本洋四元陳炳侯喬仲山許善評各捐本洋二元署壽州王懋勳英洋十元壽州電局委員兪英洋八元耕畬堂沈沈懷清杜春園各捐英洋六元不書名徐天壽堂後樂堂范後樂堂范各捐英洋四元以上共二十五户共捐本洋八十元英洋五十二元原合來英洋一百六十四元六角五分上海陳家木橋電報總局籌賑公所謹啓 
[上海虹口元濟善堂經收六月份助施醫藥捐並一文願捐清單]  
　　歐陽天生翁經募李瑞如洋十元李崇焜洋五元　發重洋三元甘熽初洋二元梁明川洋一元高麗康小農洋五元劉小牛洋一元五角梁阿皮鄧金鳳無名氏三户各洋一元河口隱名氏洋二元鄧宅銅洋一元黃元利銅洋一元仙壽窩平安茶百包小痧氣丸小紅靈丹臥龍丹各一百瓶杭洲棣華堂主人濟生散五百包小紅靈丹太乙丹各二百瓶南海梁寓小痧氣丸二百八十瓶小紅靈丹八十瓶 
[上海陳家木橋電報總局籌賑公所經收山東義賑第九次清單]  
　　侯馬電局王續募湘平銀一百五十七兩八錢二分除去前後匯費湘銀廿八兩外原合來洋一百八十五元四角六分又壽州電局王募洋一百六十四元六角五分以上共收洋三百五十元一角一分 
 
 
 

Page 11

 
 
   
 
 

Page 12

 
 
寗夏滿營領催前鋒馬甲內挑選馬隊三百名步隊五百名就滿營協領內派充管帶由八旗官員內揀派旗隊各官編立營號曰寗字練軍常操曾經報部在案此項練軍除滿例操之外常年操練一月之中每逢十日馬步隊合演大操一次餘日或馬隊演陣或步隊演陣或標準或走隊務使官兵習勞耐苦精益求精悉成勁旅其帶隊員弁內有怠惰偷安不能認眞訓練者經奴才隨時責懲以示儆戒刻下操練已逾五年演習各陣均能進退有法大有成效經奴才素日著意帶隊官員內實有能認眞講求陣法布置有條實心任事勞怨不辭之員似未便没其微勞合無仰懇天恩俯准擇尤酌保以示獎勵之處出自逾格鴻施如蒙恩允奴才擇其最優者按照尋常勞績遵旨開單請獎斷不敢稍涉冐濫有負聖主激勵將弁之至意所有常操已逾五年擬請擇尤酌保各緣由理合恭摺具陳伏乞皇太后皇上聖鑒訓示遵行謹奏奉硃批該部議奏欽此 
[江蘇巡撫恩奏爲蘇州省中西學堂開辦已逾三年著有成效請將教習援案擇尤獎勵摺十三日]  
　　頭品頂戴調署漕運總督江蘇巡撫奴才恩壽跪奏爲蘇州省中西學堂開辦已逾三年著有成效請將教習援案擇尤獎勵恭摺仰祈聖鑒事竊照光緒二十四年前撫臣奎俊奏設蘇州省中西學堂二十六年前撫臣鹿傳霖延聘中西文教習分班課授二十七年十一月間前撫臣聶緝槼遵旨攺設學堂請以中西學堂攺爲蘇州省大學堂正誼書院攺爲府中小學堂平江書院攺爲長元吳三縣小學堂奏奉硃批著卽認眞辦理務收成效欽此欽遵在案奴才抵任後委道員張鼎裕辦理該學堂事務督同各教習認眞整頓朝夕訓迪學生中有不遵規條或不堪造就者立予革退另行考補總以心術純正肄業精勤爲主奴才每季到堂考試見諸生向學殷殷循規蹈矩時加獎勉本年四月已届四年大考復由奴才一一面試中西學各科具有門徑成效昭然其中已滿四年及三年之學生金鴻翔等十八名尤能學與年進深造有得當先行給予肄業三年文憑擇尤咨送京師大學堂考試伏查安徽省求是學堂教習等員每届三年期滿歴經援案奏請保獎均蒙恩准有案蘇州中西學堂事同一律各該教習昕夕從事講迪不倦自應援案辦理據該道張鼎裕開單詳請奏獎前來奴才再三審酌愼之又愼必須尤爲出力之員方予奏請給獎未敢稍涉冐濫查有中文正教習刑部主事章鈺等五員自開辦時卽延聘到堂善誘循循始終罔懈實爲該學堂勤勞最著之員謹按照尋常勞績擬獎虛銜陞階繕具清單恭呈御覽合無仰懇天恩俯准照擬獎叙以示鼓勵出自鴻慈除該員等履歴清册學生名册試卷咨送學務大臣吏部查照外謹會同兩江總督臣魏光燾江蘇學政臣唐景崇恭摺具奏伏乞皇太后皇上聖鑒訓示謹奏奉硃批該部議奏單併發欽此謹將蘇省中西學堂開辦已逾三年著有成效擬保教習虛銜升階開繕清單恭呈御覽計開中文正教習刑部主事章鈺擬請賞加四品銜英文正教習藍翎福建試用縣丞胡禮元擬請補缺後以知縣仍留原省補用法文副教習從九品職銜葉在揚擬請以從九品不論雙單月選用算學正教習附生張毓瑗副教習附生韓珪均擬請以訓導選用奉硃批覽欽此 
[直隸總督袁奏爲懇恩俯准監生范協隆爲其母范趙氏在原籍自行建坊給予樂善好施字樣片十三日]  
　　袁世凱片再據署磁州知州李兆珍詳稱該州設立小學堂經費不敷勸諭紳富量力捐助據監生范恊隆遵其母趙氏之命願將西鄉北賈璧村莊房二所並地二十九畝五分捐作學堂常年經費估計所捐房地共値銀一千兩請奏獎前來臣查該監生范協隆家僅中貲慨捐鉅欵洵屬善承親志嘉惠士林所捐房地値銀一千兩核與建坊定例相符合無仰懇天恩俯准監生范恊隆爲其母范趙氏在于原籍自行建坊給予樂善好施字樣以示旌獎理合附片具陳伏乞聖鑒訓示謹奏奉硃批著照所請禮部知道欽此 
[山東巡撫周奏爲遵旨籌辦烟酒稅情形摺十三日]  
　　頭品頂戴兵部尙書銜山東巡撫臣周馥跪奏爲遵旨籌辦烟酒稅情形恭摺仰祈聖鑒事竊臣承准軍機大臣字寄光緒二十九年十一月初六日奉上諭百度之興端資經費現値帑藏大絀理財籌欵尤爲救時急務前經户部通行各省整頓烟酒稅以濟要需乃報解之無多實由稽征之不力據直隸總督袁世凱奏稱直𨽻抽收烟酒兩稅計歲入銀八十餘萬兩卽著鈔錄直𨽻現辦章程咨送各省責成該將軍督撫等一體仿行並量其省分之繁簡派定稅額之多寡山東每年應派三十萬兩等因欽此遵旨寄信前來等因承准此並准袁世凱鈔錄直隸現辦烟酒稅章程咨送到東當經分行司局欽遵籌辦兹據籌欵局會同藩司將辦理情形詳請覆奏前來臣查山東頻年災歉糧食昻貴民間種植五榖居多種烟之地極少及釀酒之家亦係時作時輟並無巨商大賈然通核計尙不失爲大宗出產光緒二十七年前撫臣袁世凱籌議賠欵摺內聲明整頓烟酒雜稅辦理山東各項要政責成籌欵局道員朱鍾琪會同藩司妥定章程逐漸經理是年實收酒捐銀三萬四千餘兩二十八年收銀十一萬二千餘兩二十九年收銀十一萬餘兩三年併計不及三十萬兩烟捐一項尤屬寥寥所收烟酒兩項捐銀如津貼各屬中小學堂常年經費購買華德公司鐵路股票興辦農桑工藝諸事無一不取給於此上年年底結帳不敷甚鉅以致各項要政多方擴充酒商猶以捐項太重百計求减嗣欽奉諭旨令照直𨽻辦法烟酒每斤抽稅制錢十六文酒商聞風畏避紛紛求免並有因而歇業者數月以來疉經委員會同地方官剴切勸導諭以所收之稅係加之於買酒之人於賣户成本無損而各酒商總以價高銷滯持計頓絀爲言亦屬實在情形現在按昭釀酒多寡遵章訂明稅數每年可加酒稅銀十五萬兩至烟稅一項辦理尤屬不易卽如濰縣等處所產烟葉本屬無多上年每斤僅收制錢一文尙且嘖有煩言若多至於十六文民力實有未逮現在設法教諭擬照河南辦法每斤暫收制錢三文秋後派員稽徵每年共多收銀一萬兩少則數千兩他如烟絲一項山東並無專店發賣皆係小本雜貨鋪帶售過於瑣屑不便抽收其遠省販來之皮絲烟等項海關常關均已按則徵稅沿途釐卡亦復抽收釐金爲數無多不侵再行加徵現今烟酒兩稅併計姑照豐年統算每年祗能認解銀十六萬兩至以前本省已捐烟酒之欵實未盡提解部因現在津貼各府州縣學堂以及開辦農商工藝等事碍難 
 
 

Page 13

 
 
停歇以本地之財辦本地之事紳商尙無異言不能不酌留餘地以順民情而裨新政惟酒烟兩稅皆須秋冬起徵次年春末始能解濟屢與司道悉心籌商擬從今年秋季起分批解部仍隨時察看情形如果稍有不敷由外設法補足儻遇生意暢旺徵收較多卽當儘將所加之稅全數撥解惟臣竊有鰓鰓過慮者山東黃河爲患爲各省所無現雖竭力補救而河身曲狹隄岸卑薄若逢異漲實非人力所能抵禦設有潰决山東庫空如洗向准截留之京餉漕折現抵作武衛右軍月餉一旦有事無欵應急勢將束手恐致不可收拾臣通盤籌畫儻本省實有急用尙擬奏請恩施准予截留此又不能不預爲陳明者也除咨呈軍機處政務處並咨户部查照外是否有當理合恭摺具陳伏乞皇太后皇上聖鑒訓示謹奏奉硃批户部知道欽此 
[山東巡撫周奏爲懇恩准照山東現辦振捐章程由臣開單彚案請獎並准移獎子弟仍不准移獎外姓片十三日]  
　　周馥片再山東地方瘠苦官民交困此次勸辦官捐係萬不得已之舉與提取中飽不同捐資各員慨念時艱勉圖報効亦屬力爲其難臣擬凑集十萬金約以一年爲限分季兌收現雖函牘交駛剴切諄勸能否如期解足尙無把握若不予以獎勵不足以資鼓舞臣與司道悉心察酌擬懇天恩准照山東現辦振捐章程由臣開單彚案請獎並准移獎子弟仍不准移獎外姓以昭激勸而示限制其不願奏獎者由臣酌給外奬謹附片陳請伏乞聖鑒訓示謹奏奉硃批户部議奏欽此 
[兩江總督魏等奏爲部議籌餉條欵謹將江蘇省分别籌辦情形並酌提報効等銀藉供練餉摺十三日]  
　　頭品頂戴兩江總督臣魏光燾頭品頂戴江蘇巡撫臣恩壽跪奏爲部議籌餉條欵謹將江蘇省分别籌辦情形並酌提報効等銀藉供練餉恭摺覆陳仰祈聖鑒事竊准部咨遵旨籌餉酌擬十條奏奉上諭現在時局多艱國勢積弱各直省伏莽未靖蠢動堪虞非練兵無以衞國亦非練兵無以保民比年以來疉經諭令各省裁汰綠營攺練　備續備各軍近復特簡慶親王奕劻等辦理練兵事宜於京師設立總匯之處期收畫一整齊之効惟練兵實爲急務籌餉尤屬艱難凡軍中食用所需何在非吾民膏血現當閭閻困敝豈忍再朘民生是以前此練兵處臚陳籌餉各條僅以酌提中飽加收烟酒等捐飭令各省照辦嗣後諭令户部就公家固有之利除弊節流統籌安議兹據詳細覆陳各摺片著卽依議辦理用副簡練軍實體恤民艱之至意欽此刷印原奏清單飛咨到臣當卽欽遵分别咨行籌辦除原奏兩浙鹽務甘肅鹽釐四川土藥暫停不急工程四條應由各該省及在京各衙門遵辦又嚴核錢糧酌提雜稅核得漕務前欵清查沙田沙洲四條及另案加收烟酒等捐由臣恩壽分别辦理會奏外伏查練兵以籌餉爲先籌餉以理財爲急江蘇財賦丁漕稅釐而外惟鹽課爲大宗臣光燾於上年未奉諭旨之先業將兩淮鹽務實力整頓官引暢銷課釐增收其淮北銷鹽並已奏明新加五萬引於餉需不無裨益部議清釐兩淮額產鹽斤額銷鹽引及酌辦加丁加閏引額課欵兩條近來鹽斤一再加價兼有就地抽收口捐課欵暗增已與加丁無異若再按丁加引恐難議辦其額產與額銷有無缺溢加閏能否仿辦疉飭運司查議據稱必須詳查產鹽實數通籌至當辦法以免窒礙請寛予限期俾得妥籌議復容俟催復到日另行專案奏明辦理至提取州縣中飽酌提報効兩項就江蘇各州縣所收丁漕糧價核計浮費現已革除近時銀價雖賤用欵增多所餘本僅足敷辦公光緒二十二年二十七年奏明於丁漕內酌量提解湊還洋欵辦公已形竭蹶州縣責任親民地方應辦事多不能使無米爲炊致滋貽誤惟當此時局艱危庫藏支絀苟可稍節有餘以濟公用亦不能不竭力籌畫兹查明甯蘇兩屬各州縣丁漕徵數分别等差酌量加提統計每年丁漕兩項共提銀二十一萬兩飭自光緒三十年上忙爲始照數解司以備按年撥用此外雖無常年之欵可集臣等仰體深宮宵旺焦勞督同司道撙節公費量力報効一次暫供練餉之需計臣光燾臣壽曁藩司以至各道府局員共報効銀六萬五千兩解存司庫聽候部撥繕具清單恭呈御覽所有遵旨籌提酌提報効等銀緣由謹合詞恭摺覆陳伏乞皇太后皇上聖鑒訓示謹奏奉硃批户部知道單併發欽此 
[江蘇巡撫恩奏爲蘇州蘇經蘇倫絲紗兩廠因前商虧累另招商辦官欵商股均已籌有著落謹將辦理情形具陳摺十三日]  
　　頭品頂戴調署漕運總督江蘇巡撫奴才恩壽跪奏爲蘇州創辦蘇經蘇倫絲紗兩廠因海疆多事商貨滯銷前商虧累另招商辦官欵商股均已籌有著落謹將辦理情形恭摺仰祈聖鑒事竊照光緒二十一年蘇州開埠通商經前署督臣張之洞奏設蘇經蘇倫兩廠息借積榖等公欵銀二十三萬五千八百五十兩又息借民欵五十四萬七千六百兩合成一大公司公舉紳董經理其事彼時風氣初開創辦經營原難責其必無虧折迨二十四年舊商人祝承桂接手包辦五年正値庚子海疆戒嚴商貨滯銷及至二十八年十一月期滿統計前後虧折公私本息欵銀三十一萬餘兩並另欠瑞記洋欵轇轕不清洋人來廠踞索幾至不可收拾是年奴才甫經抵蘇審時度勢卽便將該商祝承桂懲革監追斷難彌補如數且虧累有因亦不得稍從寛緩而廠機久停貨無從出公私各欵勢將歸於無著因與南洋大臣函電相商督同蘇州司局妥籌辦法另委道員張鼎裕接辦駐蘇商務局事一面札飭府縣嚴追祝承桂虧欠並將瑞記洋欵設法清理洋人辭退另招新商費承蔭接辦於二十九年四月二十六日起訂立五年租期每年繳租曹平銀五萬兩分四季具繳先繳後辦試辦一年毫無拖欠每年就此五萬內除應付商股息銀曁房屋機器保險等費外餘均提還官欵本息約計十二年官欵本息即可一律清楚其商股息銀亦可按期照付祝承桂所虧之欵除繳到現銀曁股票貨物計銀二萬一千八百餘兩外尙有房屋田所估價招變現仍檄飭府縣嚴提勒追不准延宕該絲紗兩廠經此次澈底清查了結以後按照現在辦法事機漸可周轉官欵清結有期商股息銀亦不致無著以期仰副朝廷維持商務愼重公欵之至意謹將辦理情形會同南洋大臣兩江總督臣魏先燾恭摺具奏伏乞皇太后皇上聖鑒勅部查照謹奏奉硃批該部知道欽此 
[江蘇巡撫恩奏爲白節河通身淤塞由得沾水利七縣攤徵開浚擬先浚徐六涇幹河以資宣洩摺十四日]  
　　頭品頂戴署理漕運總督江蘇巡撫臣恩壽跪奏爲白節河通身淤塞由得沾水利七縣攤徵開浚擬先浚徐六涇幹河以資宣洩恭摺仰祈聖鑒事竊照蘇省農田水利全繫於沿海幹河之通暢前據昭文縣紳士翰林院編修徐兆瑋等禀該縣白節河由常 
 
 

Page 14

 
 
熟上承長洲元和無錫金匱江陰等縣諸水以逹於海實爲蘇常二郡宣洩尾閭自同治八年援案由得沾水利七縣攤徵開挑後今已三十餘年河身節節淺阻以致腹裏支河水滯難消旱撈頻聞請援案籌欵履估開浚等情當飭蘇藩司會同水利局委員會縣履勘該河因潮沙淤積最淺之處已成平陸估計開挑經費與同治八年分共用錢八萬餘串相等請援案就得沾水利之七縣於忙漕項下先行帶徵分作十歲攤派計昭文三成常熟二成長洲元和無錫金匱江陰等各一成匀分三年徵完於二十九年下忙爲始核數帶徵一俟足數卽行興工等情當以水利攸關不容稍緩而用欵一切必須預籌因飭先於各縣應攤之數帶徵以免貽誤更復詳稽蘇省水利諸書並接見該處紳士時逐加討論似開浚白節全河不如開浚徐六涇使下流宣暢次開白節裏中河逹徐六涇出口因勢利導事半功倍因復飭司會同水利局再行委員會縣周歴白節徐六涇等河按照各書所有形勢利弊詳稽博訪以期一勞永逸茲據查得開浚白節以通海口工艱費鉅害重利輕莫如先挑徐六涇藉資蓄洩次開白節裏河北轉李墓塘逹徐六涇最爲合宜邀集就地各紳一再查勘意見相同徐六涇自光緒十八年浚後亦形淤淺該河工共長三千一百餘丈估需工費錢二萬餘串卽以上年不忙各縣徵存白節河工費錢二萬四千餘串移浚徐六涇其餘欵仍浚白節裏半河果有不敷地方實無可籌當由司局設法接濟本年前項工費卽行停止攤徵免再累及小民輿論相符亟宜照此定案第地勢有變遷通塞無一定將來或須開浚白節全河及重浚徐六涇仍應照案由七邑攤征興役合併聲明等情具文會詳請奏前來奴才復加核奪尙屬妥恊除飭察看情形尅期興工務期事歸核實欵不虛糜外謹會同兩江總督臣魏光燾恭摺具奏伏乞皇太后皇上聖鑒訓示謹奏奉硃批該部知道欽此 
[江蘇巡撫恩奏爲蘇省設局鑄造銅元籌撥成本約定盈餘數目試辦情形摺十四日]  
　　頭品頂戴調署漕運總督江蘇巡撫奴才恩壽跪奏爲蘇省設局鑄造銅元籌撥成本約定盈餘數目試辦情形恭摺具陳仰祈聖鑒事竊照蘇省制錢缺乏由江寗銀元局附鑄銅元爲數有限勢難兼顧前經奏明在蘇州省城添建廠屋采取各省局辦法購機試鑄當十銅元專資蘇用當卽飭司撥欵委候補知府陸桂星前赴上海訂購外洋大號機器一面督催委員開工赶辦以便尅期鼓鑄行使流通一年以來經營始就廠務業已落成機器陸續運到據報於本年二月初二日開鑪試鑄查核鑄成銅元質地精粹輪廓完好與各省所鑄一律用之巿廛商民稱便目下甫經開鑄機器馬力不敢十分開足將來鼓鑄純熟約計每日卽能出銅元三十萬枚之數照現時銅煤等項價値估計工本尙鑄銅元一枚需成本制錢六文三四毫之譜該局所定章程均係仿照寗鄂廠加意講求事事核實並無絲毫弊竇惟攸關圜法條目紛繁又經奴才添派道員幫同核辦悉心經理仍由藩司總理一切以專責成而昭愼重所有盈餘除提給修理機器撙支局用及在事員司花紅外其餘悉數歸公由司先行提還借墊銅本及建廠購機各欵餘請留於本省抵補釐金無著撥欵及各項新政之用據江蘇藩司效曾詳請具奏前來奴才覆核無異除將試造銅元式樣咨送軍機處恭呈御覽並咨部查照外謹會同兩江督臣魏光燾恭摺具陳伏乞皇太后皇上聖鑒訓示謹奏奉硃批户部議奏欽此 
[兩廣總督岑奏爲遇缺補用道李準急公興學一再輸將鉅欵懇恩俯准併案賞給頭品頂戴以昭激勸片十五日]  
　　岑春煊片再現在籌辦師範學堂需欵正殷卽據遇缺題奏道李準報効洋銀五千元以助經費查該道前奉委籌大學堂及武備學堂創建經費曾倡捐銀一萬兩經前督臣德壽奏請賞加頭品頂戴嗣奉户部議駁尙未另獎該道續經勸據廣西補用道張煜南捐助學費銀六萬兩按之勸捐章程亦應照異常勞績請獎今又報効師範學堂經費五千元似此急公興學一再輸將實爲近日官塲所罕見現當學務方始籌欵極艱尤非群樂輸將不能收集腋成裘之益若聽其格於成例不能從優請獎殊無以廣招徠而示鼓勵查該道疉經保獎花翎軍機處存記遇缺題奏二品頂戴明保送部引見前因破獲巨匪區新異常出力又蒙賞給杲勇巴圖魯勇號寵榮獎許有加無已此次可否併案賞給頭品頂戴以昭激勸之處出自恩施格外謹會同廣東撫臣張人駿附片陳懇伏乞聖鑒訓示謹奏奉硃批兵部議奏欽此 
[江蘇巡撫恩奏爲蘇州建造工藝局先行試辦片十五日]  
　　恩壽片再查各國致富資生多由工藝蘇州户口繁庶貧民生計維艱尤不可不早爲籌計因集官紳詳籌妥議但期無業之民皆能各習一藝自食其力旣可免於游惰自足開闢利源查得元和縣有舊廢倉房地勢寛敞堪以建造工藝局所當經委員會同地方官勘估興辦將舊有平屋一百十九間算計修整添造樓房五十間東西大廠四座品評院競進院各一所及委員司事辦公各處所通計用工料銀一萬七百兩一面購定機具延訂教習先招集工徒一百五十人入廠習業製造土貨如織常素布花素縀顧繡等類仿造洋貨如織毛巾絨毯地蓆洋襪汗衫以及造皂捲烟等類均民生日用所需易於運售之物先行試辦俟有明效再分别擴充其一切經費僅就地勸集捐欵銀四千五百五十兩而開辦曁常年所需以及工本等項每年約需銀三萬餘兩先由司庫核實動支造報除飭先行試辦並詳細章程隨時考訂妥協咨部查核外據署藩司效曾具詳請奏前來奴才覆核無異謹會同兩江總督臣魏光燾附片具陳伏乞聖鑒謹奏奉硃批該部知道欽此 
[江蘇巡撫恩奏爲查明江寗蘇州兩屬光緒二十九年下忙地丁等欵已未完銀數摺十五日]  
　　頭品頂戴調署漕運總督江蘇巡撫臣恩壽跪奏爲查明江寗蘇州兩屬光緒二十九年下忙地丁等欵已未完銀數恭摺仰祈聖鑒事竊照江寗蘇州兩藩司所屬地丁耗羡等欵錢糧額徵已未完多寡各數業經遵照部咨各咨逐一分晣造報續准户部咨整頓各省錢糧並更定分數考成自光緒二十三年爲始上忙匀爲四分下忙匀爲五分始准免其議處如合計上下兩忙徵完分數在九分以上仍給予優叙等因遵經按忙造册依限奏咨至光緒二十九年上忙止在案兹據江寗布政使黃建笎蘇州布政使效 
 
