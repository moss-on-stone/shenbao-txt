# 1884 - 197 - 4904050

 

Page 1

 
 
[淞南夢影錄岀售] [  申報主人啓]  
　　淞南夢影錄一書爲申左夢畹生黄式權茂才所撰皆記滬上風土人情小而烟花鞠部大而華洋交涉莫不備載此中閱之足以廣眼界足以拓胸襟筆情之輕倩侖意之精微足爲海陬冶遊錄之嗣響本舘取其原本用活字板排印成書訂成一本刻已告竣定於本月初三日岀售每本收回工本洋八分售處仍熙曩例想有目者自當共賞也此佈 
[第八號畫報岀售] [  申報舘主人啓]  
　　本舘於畫報後增附淞隱漫錄書說一則荷蒙海内君子僉謂書與畫圖並皆佳妙故購閱者亦未肯間斷免貽日後殘缺不全之憾兹於二十五日發售第八號願諸君早爲賜顧此布 
[論戰說]  
　　夢畹生獨居斗室鬱鬱無可語有客造廬而問曰今者中法之事亟矣法人之無理無義亦至此而極矣草野有志之士類思投筆而起慷慨請行與法人執鞭弭以從事下至屠沽俗子婦孺蚩氓一聞法人之逞强亦皆忿眦欲裂幾　滅此而朝食然此皆我朝食毛踐土之民固宜同仇敵愾若各國洋人皆守局外之例或勝或敗若風馬牛不相及且中法搆兵大碍商局宜乎不欲搆兵然觀其言論間皆躍躍然欲中國一岀於戰是何故也夢畹生曰洋人之意我何由而知然欲戰之故則嘗微窺而得之矣今夫法無厭之國也其心貪故專以侵陵他國爲事其志驕故專以輕藐他國爲心　與驕并而欲與他國輯和雍睦無詐無虞勢亦難矣此次凌夷我藩服騷擾我海疆百計要求多方恫喝豈真欲與我國併力疆塲决一勝負哉不過欲得數百萬金資爲滿載而歸之計耳中國苟中其奸謀饜其慾壑以求和局之不壞法必自以爲得計詡詡然欲執牛耳於歐洲今日伐東隣明日侵西鄙以爲甲車四百乘雖以無道行之其亦可畏勢必高視闊步令歐洲諸國盡俛首而聽其號令諸國未必甘心故知其深望中國之一戰以稍挫具桀驁不馴之氣也客曰子之言誠然然我聞法大國也亦强國也輪舶之堅鞏槍砲之精良餉糈之饒裕幾欲與英美德諸國並駕而齊驅戰而勝中國蒙其福他國亦庇其蔭戰而不勝不特中國被其禍即他國亦將益受其輕藐果安知中國操必勝之權而欣欣然望其戰乎夢畹生曰勝負我無敢預期然古今言戰者不外理與勢二者理直勢强則戰必勝理曲勢弱則戰必負法自咸同之間與越南搆兵後脅取西貢一隅爲通商口岸去歲以來入河内陷海防奪桑台據北圻東京土宇皆將爲法人有夫越明明爲我國　屬朝聘之使不絶於道彼法人豈不知之而竟惟所欲爲絶不顧忌其理之曲直已不問可知矣迨乎越使至京作秦廷三日哭我皇上赫然震怒命將岀師然猶不欲與法人輕啓衅端僅僅駐守北圻使越得留尺寸乾净土而法人率師直犯致我軍全師以退至五條之約已成自宜各守誓言無或相擾而法口血未乾前盟遽背驀然發難於諒山致爲我軍所挫衂猶且不自引咎貿貿然勒索巨欵大言不慙反欲向我朝興問罪之師噫法人之行爲如此尚得謂之理直哉尚能與我國相爭勝哉至論法人之勢亦屬外强而中乾聞法國之庫欵空遺已久歴年用兵之費法國常例皆岀自紳富慨捐近且以兵不得利無望珠還故捐欵亦不能源源而來用之不竭餉源既絶士卒曷以有鬪志且由巴黎斯至中國輪船之至速者亦須行四十餘天前軍既覆後無繼師此亦兵家所大忌即曰器械足以勝我舟舶足以勝我猛摯精悍足以勝我而以區區三四千人欲敵我中國百餘萬之衆以數百人併一人孰勝孰負不待智者而亦可預决矣試觀劉永福不過一草澤英雄耳縱有過人之才智實無不遺之餉源又無命中之火砲猶且一戰再戰喪其元戎殲其士卒毁其輪舟奪其旗幟而謂中國堂堂之陣整整之旂向虞不能制其死命乎哉揆乎理則若彼衡乎勢則若此西人袖手在旁明若觀火故深望我朝之一岀於戰以稍挫其氣勢不使其得志而回益存趾高氣揚睥睨一切之心也雖然此中有天意焉有人事焉天意何如我不能知人事則尚可憑藉今中國整整邊防購辦船械已數十年於兹而此時小試其端諒山一役法兵甫與交兵即已敗衂其所謂尚離兩日程途而中華軍之埋伏等語殆迷禄於失機之後故爲文飾之辭據本館訪事人言則相隔僅一河口法人令華軍退讓華軍婉辭答之法人即於次日拔隊前進遂至兩軍相遇法人敗北由是觀之不但法人之先開兵釁且情顯然即華兵之可以一戰亦於言外得之矣客聆斯言默然而退適日報中需一論說手民跂足而待遂直書問答之語以付之 
[法京消息]  
　　本埠匯豐銀行昨得開在法京巴黎斯之分行來電云法廷近日之意當可與中國仍復議和也 
[雞籠近信]  
　　昨接臺灣雞籠傳來消息云劉省三爵帥之奉命赴臺督辦防務也坐海晏輪船逕至雞籠該處砲臺初未之知未經升砲迎迓至次日始知於是整頓炮位吹號集軍以備爵帥廵閱適是日法兵船巴西滑克駛至該處見炮臺上吹號豎旗軍士紛動恐有戰事亦即預備砲位將擬對壘有華兵船見之急遺船上西哨官英人某君前赴法船告以砲臺上預備乃以候爵帥廵閱並非欲攻法船幸勿悮會致啓釁隙法人意始釋然即刻解嚴否則幾致釀禍該西哨官一言賢於十萬師遠矣華兵船誠可謂解事者哉 
[外洋消息]  
　　倫敦新聞紙言北甯之役華軍退去法兵有奪得中國之旗均送回巴黎斯共計十面一係黄綢而鑲紅邊者一係黑旗而中有白書數字其餘則各色不同現皆置諸兵士養濟院内云豈法人以此銘搴旗之功乎然亦未必足以掩斬將之辱矣又云中國在德國五里岡船廠定造之定遠鎮遠兩鐵甲船現定於西歴六月底啓輪來華其船上所用自船主以及水手皆係德人並用德國旗號定遠船主業經聘定名曰縛斯鎮遠船主則尚未延定刻已諸事預備一俟水手齊集即須開行也 
[法艦續來]  
　　上月廿七晚六點鐘有法兵船一艘泊在長江金山下正未知是何意見也又聞有法兵船一艘名沙紅由越南開行於上月二十三日抵香港再來中國洋面又據香港西字報云東京有法兵船數艘共裝煤六千墩并軍械糧食等開來中國洋面以備水師提督孤拔調遣也 
[防民生釁]  
　　本報前有論說謂中國官憲宜先岀示曉諭民人毋得輕易啓釁於他國兹閱香港西字報知粤垣大憲現已岀有示諭其意亦正慮民間義憤所激輕舉妄動玉石不分以致另生枝節别肇釁端如有故違定當照律 
 
 

Page 2

 
 
重辦等語是真知先務之急者哉 
[劉軍述略]  
　　越南三宣提督劉淵亭爵帥永福名震寰區中外諸人咸欲一見顏色爲快昨有客自廣西來曾從劉爵帥營中辦事者述及爵帥形狀籍貫歴歴如繪亟錄之以供衆覽據云劉爵帥係廣西上思州人生於道光十七年今年四十八歲形貌魁梧和藹近人尚未留鬚望之不過三十許人夫人王氏生有一子二女子年甫十二歲又有寄子一人東京之役義聲大震功蓋寰宇既爲越南大帥又荷中朝褒封爵帥所守在雲南邊外地名安喜江其總要口地名保勝守此總要口者即係爵帥寄子安喜江地產五金礦　林立法越之戰爵帥義旗所指華官等投効者殊不乏人最得力者一文一武文者係中國五品官名韓佩明武者亦係中國哨弁名李培道此外又有親戚若而人皆量才而授以事其軍中老稚皆留於老界專事耕種成童皆編爲獵户平時打犀象糜鹿取其皮角齒牙以售諸粤東商人壯丁則悉入兵籍婦女司内事并管理買賣其兵制則分作數營一營分作數隊輪流供役周而復始無偏勞亦無怠惰就保勝築城極爲堅固其地在安喜江迤邐直至紅河皆在滇越分界之地故定其名曰老界即各報所稱爲老開者是也保勝城内爲劉爵帥及其宅卷所居并挑選二百名親軍以爲護衛粤商亦在城中盖粤商運來烟棉花食鹽等類以作貿易然後載運銅鉛鴉片烟等物以去此種交易每年可收捐銀八萬兩其軍餉係由越王給發每兵一名月給錢一千二百文米三十斤有卷口者倍之其有無業兵民皆以賭博爲事賭塲亦有捐稅老界地方各樣食物皆備價亦不昻惟食水最爲費事蓋初至之時恐有人投毒於水以害之故不食河水就山中有淸泉處接以竹管引入城中以供汲用其山則種竹成林編以爲垣不令人得至其地且以兵二十名常年駐守此皆該處之實在情形也至法人來犯中國助以餉械並有華人之前赴劉軍投營効力者實繁有徒而其勢益振劉爵帥誠當今之人傑也哉 
[領事將裁]  
　　聞得宜昌温州兩處之英領事署近有裁撤之意緣該兩處商務不旺地方局小可以毋須領事官駐紥也 
[密派大員]  
　　刻得本館在京訪事人二十三日所發魚函云神機營練兵及綠營練兵馬步全軍有密派左翼總兵容貴乾淸門侍衛鑲藍旂護軍統領托倫布爲副總統之信然尚未見明文云 
[面論練軍]  
　　傳聞二十二日步軍營將挑岀備練之技勇兵一千名傳集各廠經連富二翼尉面諭該兵等白晝不得離營如有密札調駐某處備敵爾等可即整偹行裝静聽檄調此信勿得在外喧傳如違定行重辦鞏疆圉而衛邦畿誠哉戎容暨暨矣 
[土木重興]  
　　長春宫興修土木已逾一載聞經始之時内務大臣力汰浮費先由内庫發給營造司銀八萬兩繼因經費不敷承辦商人無力代墊故客冬暫停工作近因皇太后萬壽在邇届期務須告竣復約商人開工商人力請增費内務府執定初議不肯加增遷延至今始重興板築雲斧月斧昕夕不停然所支各欵仍須商人籌墊云 
[馬賊滋事]  
　　京師來信云聞張家口外喇嘛廟地方近有騎馬賊鬧事勢頗猖獗其細情俟有確聞再錄 
[委署運篆]  
　　兩淮德静山都轉於上月十八日丁内艱此已列報兹悉曾爵帥已奏委糧道張芑堂觀察署理斯篆有謂六月初三接印然紅諭尚未到楊刻下運署一切公事札委南掣同知李司馬代拆代行并聞德都轉將於六月初一初二初三等日爲太太人開弔云 
[教習離津]  
　　武昌火船前日自天津繞灣烟台載有英人十數名聞係中國所聘充當北洋兵艦教習者此次告假正未知因避暑抑或辭職歸國遵守局外之例也 
[觀察北上]  
　　陳展堂李儉齋劉伯固三觀察皆籍隷湘中素爲左侯相所賞識去歲侯相秉節兩江倚之如左右手現接侯相來函着三觀察赴緊北上故劉伯固觀察已於上月廿四日先行起程陳李兩觀察俟將經手事件交代淸楚然後晉京云 
[通州近聞]  
　　近因試事已畢漕務又竣市面倍形蕭索無業游民日不聊生以致盜案迭岀高邑尊思患預防即令四街兩關舖商自上月初十日起募勇廵查以衛閭閻而緝奸宄云○東路廳有督捕之責刻因所屬州縣盜案迭岀亟集捕盜營兵在署後每日操演兩次教習洋鎗步伐觀者如堵○雨暘時若秋禾更覺滋長糧價因之遞減每日有千石糧食上市麥子居多雜糧較少收囤麥子者絡繹不絶白麥每石通錢八千紅麥每石七千四百文恐以後尚欲減價也○萬壽宫迤東香兒胡同口外有無名男屍身穿藍褲面色蒼老浮於水上當由地保報官相騐○關東某寺喇嘛二人由牛市街經過以身量地一步一頭前往五台山進香畢仍照常磕頭回來往返三千里之遙而不以爲苦菩薩有靈其亦憐此磕頭蟲否○東西海子舊有地溝二道從城下直達外河以備洩水去夏水勢漲發淤泥擁塞刻有多人掘挖而疏暢之以免水潦之患也 
[國寶東流]  
　　漢臬銀錢本自充裕兵燹後錢根驟乏價極翔貴趨利之徒遂設法由上海鎮江等處運錢赴漢以爲奇貨之居因此致富者不乏其人一二年後楚豫江蘇漸次平静銀錢兩平商販亦由是裹足刻下不知何故忽錢價驟平銀價頓貴以致每逢輪船開發裝運現錢東下者不一而足或一二萬串或數千串或云此實市儈播弄居奇然耶否耶請質之個中人 
[學徒受累]  
　　牛庄信至述及該處金永興沙船被風擱淺船身損壞所載布疋盡被他人撈去賤價岀售雙成振糧坊執事人韓某購得李姓携來布數疋詎李係竊自他船非由海灘拾得經失主控告受累良深差役見韓貲已罄而坊中學徒董某頗有財名遂即鎖董詣官董父母愛子情深深恐在獄中受苦自願岀東錢四百吊賄差求釋該差既滿腰纏隨即模糊了事云 
[捐購署基]  
　　牛庄向無道署官斯土者皆　民舍爲官衙自光緒五年續觀察莅任後慨捐鶴俸以備鳩工曾購得民田百餘畝祗以事多暘轕尚未興工兹聞觀察於卸事時面禀上官當蒙允准日於上月初八日畫定界址立石爲標行見月斧雲片經營創造後之來者當更樂爽塏之安矣 
[請辦流氓]  
　　温郡流氓之多甲於他邑往往招搖撞騙遇事生風近聞各紳士聯名呈控請將著名地棍渾名百鳥不歇　　　　等嚴拿懲辦想當道諸公疾惡如仇定必俯允所請去粃粺而植嘉禾其德惠豈淺鮮哉 
[兵勇被歐]  
　　駐紥温郡狀元橋之練軍某甲係樂淸人上月十六日在該處煙舘滋鬧當被該舘多人扭住攢毆身受重傷次日管帶周廉甫都戎將該兵送縣請騐緣張邑尊現在扃試文童遂由典史陸君代騐騐得重傷四處遂飭值日差前往拘拿兇手聞該處紳士業已岀爲理處將該兵延醫調治儻無性命之虞則此事尚易處息否則恐又有一番轇轕矣 
[袁江雜錄]  
　　王邑尊禁屠祈雨後因未大沛甘霖故閏月十五日漕憲又率屬赴邑廟及贊化宫竭誠叩禱然山陽與浦上相接處之水田早形亢旱農人皆縣耒而嗟矣○前報柴廠尚有數處未經移　慈悉明則謂貨盡則遷而暗實源源屯購終難售盡蓋皆沿河堆垜賄囑河兵　　也其奉公守法之各廠移徙土坪外者離城較遠買客不便爭趨現未遷移之各廠壟斷得計誠利市三倍云○浦上城關内其南偏多池塘易以　火北則人烟稠密起水不便故桂薌亭觀察創設太平水釭以備不虞近日天氣方旱火警頻聞著力於斯者不少惟尚惜疎而不密美　 
 
 

Page 3

 
 
有憾也○去歲辦理賑濟時派各員弁司事書役等管理賑務晝夜辛勤漕憲因援照光緒二年成例奏請保奬兹聞部中咨駁以現定新章此等應辦之役不准保奬○豐碭間鶯粟弛禁所岀西土年勝一年前止銷售於淸淮近竟有販運南下者西土之厘稅遂與洋土不甚懸殊向由上游衆興厘卡納厘填票至藏家碼頭厘卡騐票其間頗有不便商人之處兹有商人禀請漕憲撥歸藏家碼頭厘卡收納漕憲以事屬可行飭令試辦 
[宜昌瑣述]  
　　往年江水入夏後即逐日擡漲坡岸高處離水不過二三尺今則水未到岸突於上月初十邊陡漲一丈二尺不一二日又退去丈餘矣○雲南運到之銅已於上月十五日附江通輪船運往漢口其銅整塊約六百餘件箱子約三百餘口共計九百餘件云○荆南道于觀察於十五日由荆抵宜廵閱宜鎮兵弁早在江干迎候到時燃鎗升砲備極敬恭○天久無雨農民望澤孔殷有北鄉農民百餘人各頭插楊柳枝手捧香爐前　鳴鑼紙旂數對上寫雷公電母風伯雨師各神號繼擡香花臘燭棹而末後擡各部經懴隨有僧人六名一路喊佛直岀大南門外之龍王廟内求雨旋得微雨一陣厥後仍赤日當空云 
[大帥將到]  
　　探得兩江總督曾沅圃爵帥明日午後可以抵埠是以關道憲邵觀察上海縣黎邑尊昨早俱至英租界廣肇公所飭即舖設行轅以便爵帥駐節云 
[本埠官報]  
　　前報會辦南洋事宜大臣陳伯潛閣學以太封翁在籍仙逝擬於二十九日在一粟庵開吊一節兹陳閣學於昨早在行轅後面廳事恭設香案成服本埠道憲以下各官俱素服往吊黄芝生太守通知各捕房停解公事一天云 
[水陸設防]  
　　晉源西字報云滬城西門外有華兵一營駐紥迤西南又有二營其製造局前已設阿姆期脫郎炮并於浦中埋伏水雷蓋以法人有奪取製造局之說故從嚴設備也 
[設兵護獄]  
　　中法失和民心惶亂上海縣黎邑尊深恐監獄重地或有疎虞因移咨防營請撥兵勇三十名以資守護兼備廵夜云 
[斷案公明]  
　　前有嘉興縣屬鄉人趙明發至馮總廵公舘喊寃聲稱撑船爲業媳婦來滬帮傭子病故後媳被浦東人劉瑞蘭賣與王萬春爲妻向劉理說不妥祇得扭劉到案劉供並未誘賣趙媳實係趙自願將媳賣與王姓正在訊問王忽投案稱前據劉言撫趙媳爲寄女夫亡後由趙托劉將媳轉醮我岀洋八十元買得立有筆據係劉岀名今趙來饒舌我無力冉加銀洋情願領妻交案惟請追還銀洋刺使問劉尚有何言劉支吾莫答刺使隨飭將劉交地甲收管命王同妻并帶筆據到案再訊嗣由王同趙某氏投案稱趙是我翁我於前年來滬帮傭其時劉同處爲傭見其年老誠實認爲寄父在後辭歇生理躭擱在寄父處去冬有家信到來我托寄父觀看據言夫已病故托寄父將我轉醮得資寄歸料理喪事我知家貧亦信之旋被說合嫁王今知翁並未托劉將我轉醮願即隨翁回藉惟家有夫弟我不願能作叔接嫂之事王將筆據呈閱并請追還銀洋刺使隨飭趙覓保領媳不得效俗例將孀媳改配次子并飭將劉押令繳還洋八十元給王再行核辦筆據存消王亦遵斷詎趙領媳去後寄住小南門外親戚家王又糾人劫女由該處廵防局阻獲解歸總局刺使大怒謂王擅娶來歴不明之孀婦原屬各由自取所岀身價本不應追姑念鄉愚准予追還不知恩典尚敢違斷劫人實屬可惡隨喝笞王三百板斥退其洋追充賑濟一面派差及地甲押趙挈媳回籍免生枝節知此事者咸服刺使斷案公明 
[匪徒收禁]  
　　前有某石匠晚經長浜遇盜由鄉人拿獲遊勇張金海吳鳳升二人交廵局夥解縣署訊供管押等情節列前報前日又經蔣明府提訊張吳二人狡執如前明府謂本縣業經函詢該營統領覆稱張金海並未在營當勇吳鳳升前雖當勇現已脫逃明見皆非安分之徒判即釘鐐收禁照例詳辦 
[偷兒枷示]  
　　十六舖更夫在大馬頭拿獲行竊正泰染坊等店之積竊周阿三該竊飛簷走壁矯健絶倫行竊鉅贓已不數次更夫獲住後即送交廵防局經局員研訊再三狡不吐實飭責二百板移解總局馮刺史以該犯怙惡不悛未便輕縱飭責籐條八百下枷號三月發犯事地方示衆 
[淫戲宜禁]  
　　英租界新橋堍復興樓茶館現有兩男一女搭台演唱花鼓戲痴男怨女都來傾聽何屢禁而屢犯耶 
[落水無蹤]  
　　虹口白大橋堍東首沿灘素無攔杆行人時有失足之事前夜九點鐘時又有一人失足落河及網船聞聲赶救早已滅頂僅打撈得雨傘一把布棉馬褂一件交入捕房捕頭即飭包探往查尚無下落云 
[細故輕生]  
　　世俗婦女之佞佛者每於六月吃觀音素然此一月中蔬食淡飯頗難消受故未吃素之前一日必備肥魚大肉以供老饕之一飽謂之封齋英租界西阜康里斜對門蘇婦某氏半老徐娘稍知懴悔封齋之日隣人某甲贈以肉麪一椀氏夫見之疑氏與甲有私遂致口角氏忿極潛購洋烟服之而斃以一椀麪斷送殘生殊不值得 
[中西書院甄别案]  
　　甲申閏五月二十三四日中西書院半年大考中學錄取文五名論尺牘六名讀書十二名兹將姓氏籍貫開列於後○文　丁國昌奉化生　許正瀛上元監　江載佑廣東　許士淸廣東　詹懷應廣東○尺牘論　蔣蓉亭甯波　章逖南京　徐廷熙廣東　石麗堂上海　吳韵笙蘇州　徐廷康廣東○讀書　金永康蘇州　陳吟仙甯波　江森佑廣東　袁釗紹興　陳應侯紹興　沈松林蘇州　章錫如寧波　魏傳祺蘇州　陸文漢廣東　江熾佑廣東　徐炳堃寧波　楊忠泰湖南○二十六日大考西學錄取三名　何趙羣　化學一史學一　章少銘　地理一文法一　郁錫朋四號書一淺文法一其餘可造者甚多不及備載 
[南市順元錢莊楊桂孫善士致絲業會館書]  
　　少欽尊丈大人閣下昨奉環章知崔敏齋等三户共捐洋四十元已邀察收列報感勒同深兹據該捐户爲述前項捐款因其令嗣驟患痰涌氣喘驚風等症諸醫束手勢極危殆亟求竈神籤笤蒙諭廣行善事或可挽回因即摒擋助賑不謂一念之誠症即輕减次日其病若失啼笑如常一若神明瞰其室者於以知感應之機捷於影響若非神佑曷克臻此堅請鄙人轉達執事爲之刊列日報推已及人當可聞風興起是所深願等語此固由該捐户至誠嚮善故獲報如斯其速倘得遐邇周知爭相慕效則家有襁褓永無摧蘭碎玉之虞野有孑遺藉資義粟仁漿之益殆亦仁人所心許焉既據敦廹轉致自未便没其好善之忱何妨俯如所請用特據情照布擬請宣示報章以慰其望何如手肅敬請尊安惟照不備　晚楊禮仁頓首閏月二十八日 
[送别徐和甫茂才歸苕溪錄塵稼翁同正]  
　　擕手河梁百感侵緇塵舊涴一襟青十年湖海豪情减千里萍蓬别緒深官閣酒酣評劍瞻山齋月上議琴心翩翩書記才何妙會看龍門結賞音 
[  甲申閏五月飯顆山樵客龍游稿]  
[題藜牀舊主藜牀臥讀圖并引圖畫一人執卷倚牀酒爐茶灶四壁圖書傍有時粧婢捧書而侍長眉秀眼含睇欲言庭外雜花滿樹幽鳥相呼有兩小兒蹲地弄花一弱質婦亦時世粧衣石青色衫繫墨羅裙立堦下睨兒以手招之展閱之餘爲申其意非題圖也見者諒之]  
　　碧雲凉擱鴈書空人在斜陽小閣東已覺西風庭院悄幾枝偏作斷腸紅　支牀那慕北牕高悟徹情禪未許逃緇染客衣誰與濯征塵和淚已如 
 
 

Page 4

 
 
膠　蒸山聽濤軒主楊同炳耀卿氏稿○前題　夢廻蝴蝶見真吾妙境新開臥讀圖萬卷横陳同寢處十年偃息獨咿唔日長手倦抛無礙地迥身安興自殊我已煙霞成痼疾咀含道味讓君腴　枕經葄史此書鄉南面雖尊不易王臭味差池曾割席性情浹洽每聯床少文歸後心同逸諸葛隆中願可償料得先生非學佛儘教紅袖爲添香　武陵漁隱顧鈺子湘甫稿○前題調寄賀新凉　瀟灑閒庭院正階前兒童作嬰花梢影亂欹看藜床無個事一卷縹緗閒看渾不許睡魔相纏紅袖捧書香案側敢亭亭玉立腰支倦溜下也黄金釧　君家先世還重按儘消磨書詩滿架星移物換誰料平昌舊家子振起高風季漢况又是文章手擅自古書生虛艷福更羡君着力情絲綰塵俗事不相絆 
[  蘇州太癡高悟軒倚聲]  
[奉題余馥巖司馬蒲團課經圖即正]  
　　無端插脚到紅塵共仰菩提魚相真欲爲蒼生來說法不妨偶現宰官身　不須身世慨榮枯面目休教失故吾畢竟民情知愛戴至今生　萬家呼 
[  飯顆山樵客龍游稿]  
[奉和徐君綬紫寄懷之作遙呈夢畹平同正]  
　　才氣縱横愛柳州山城伏處幾經秋鴛湖攬勝懷良友虎阜尋春憶舊游文字因緣仙蠧證江湖蹤跡雪鴻留新篇贈我瓊瑤比愧乏梅枝寄隴頭 
[  甲申閏五月飯顆山樵初稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[條約異同]  
　　朝鮮意大利國和約其大致與英德同僅有四欵稍異者兹錄于左　○大朝鮮大意大利君主均可互相簡派使臣劄住大朝鮮大意大利國京師或隨時往來亦可彼此酌設總領事官領事官或副領事官在各通商口岸處所駐劄或有不願本國人充當領事等官者亦可請各友國駐劄通商口岸處之領事官代辦本國領事公務所有以上使臣總領事官等與彼此駐劄之國官員會晤及往來文件必須享獲他國互相欵待領事最優之禮及一切種種利益之處○二兩國所派使臣總領事官等及一切隨員可聽其互相前往各處游歴勿阻在朝鮮國者大朝鮮國官員發給護照並行斟酌派人護送以重妥爲保護之意○三兩國總領事等官必須奉到駐劄之國勅准或政府允文方可以躬親任事其所派總領事等官不得兼行貿易○四兩國通商無論何口若未設有領事官意國船主商人在朝鮮國朝鮮船主商人在意國均可逕赴海關呈明設法妥辦使該船主商人得霑章程之利益 
[華官告示]  
　　高麗自開海禁後利源由是而通即刁風亦由是而長以致命案盜案時有所聞兹又得本舘在高訪事人郵示陳荄南觀察緝兇賞格一通合亟照登報牘爲懸賞購拏兒手及冒穿華人冠服事照得本道奉北洋大臣勒飭查辦正月間夜斃漢城内大應通橋崔姓某局人命一案除照會朝鮮内外衙門及移會東防華防一體嚴密跡拿務獲外合行岀示懸賞購拏爲此仰示諸色人等知爾等宜應購眼線嚴密訪緝如能拏獲某局命案正兇一人解案訊明屬實賞墨洋銀二百大員帮兇一人解案訊明屬實賞墨洋銀一百五十員知情扳終証見候拏獲訊明實屬此案兇手賞知情証見墨洋一百元又如有拿獲本非華人冒穿華人冠服衣履者解案訊明賞墨洋五十元倘係華人知情拿獲各犯除訊明後立即如數賞銀外另行保舉功名以昭奬勵銀牌候賞各宜踴躍緝拏解案訊明領賞是所厚望切切特 
[砲彈述奇]  
　　用兵之勝負視乎軍器之利鈍故西人於鎗砲往往刻意求工日新月異聞德國人夫利它皮近造一種新式砲彈無論堅固鐵甲船皆能洞穿其彈丸大異尋常用鐵葉或鐵板尖式之壳裹其頭如中鐵甲船時鐵壳即紛碎蚱裂擊中船身稜角之處亦不斜滑故當之者無不粉碎此後鐵甲船亦烏足深恃也耶 
[易釵而弁]  
　　客有從百花洲上遞到鸞箋述悉該處鼓樓側營勇某甲盤馬彎弓固桓桓然一武士也年及而立謝事歸田自謂一曲雉飛終身誰匹與其狐綏鴇合作野田草露之遊何若擇一蓬巷蛾眉鹿車偕挽適有蜂蝶媒以某閨秀庚簡進遂備六禮賦同牢焉結摛後新人雖不必如玉温其而楚楚丰姿亦與歴齒蓬頭者有别於是並肩月下擕手花間一對小鴛　殊覺琴躭瑟静逾年甲因疾死婦縞衣麻絰哀慟逾　從此秋月春花等間虛度惟有樓中燕子相與共晨昏訴愁悶而已日前婦卒經隣人代爲殯殮詎易衣時殮者皆色然駭蓋下體翹翹然實鬚眉而飾以巾幗者嘻是殆效青翰薰香故事歟然何取乎赳赳武夫而任其率生力軍直入蠶叢鳥道也 
[卜人受誑]  
　　番禺某鄉落有一瞽者垂簾市上效嚴君平故事年將而立尚怨雉飛平日術頗靈求卜者幾如山陰道上有接應不暇之勢積之數年腰纏頗富鄉中敗類久已耽耽虎視思有以魚肉之於是羣相串合託言與瞽者爲月下老人瞽信以爲實遂悮聽氷人言聘定某甲女爲室行聘之日忽有數十人蜂擁而來與之爭論謂此女早已許字某家爾何得據爲己有詎不聞諺云一馬不能配二鞍乎瞽者急尋媒人到來相與對質詎室則邇而人自遠昔爲雉之媒者兹竟爲鶴之舉瞽者計無所岀岀番餅日尊彌縫其事衆始鳥獸散迨鄉中耆老聞知皆代抱不平立刻擒獲衆人送地方官審辦不知如何了結噫青蚨既去彩鳳不來彼瞽者詎未知歸妹爻凶耶何精於卜人而昧於自卜也 
[痛失掌珠]  
　　一鄉人婦携其掌上珠驅車至都門將覓大家爲餬口計倉猝未得曹邱生因至刑部街某姓媒嫗處暫居媒與婦似曾相識遂懇爲引進階閱數日媒言已爲汝謀得一噉飯處但汝雖曰有鷦枝而小嬌牛膝下依依未免使主人滋厭無已其寄住我家暫以紙閣蘆簾作吐絨繡　可乎婦從其言其女稚齒髫甫及南箕之數而眸凝秋水眉畫春山楚楚之丰姿亦頗嬰伊可愛媒乘婦不在潛鬻之某姓家一日婦來探女而燕去巢空已早入他人之室矣詢之媒媒支離　說婦訪悉舡謀奔赴官署控訴刻傳媒究詰尚未知其下落云 
[吏部新章]  
　　吏部新議嗣後各省奏請揀發人員倘在部投供者不敷正額應照所請於現任記名京員内奏派遴選以足正額各省督撫陳軍務省分需員及辦理中外交涉事件准其奏調候補候選人員至並非軍務省分及尋常差務不得藉詞奏調至有印各官無論何項差務概不得濫行奏調以示限制○吏部新議嗣後丁憂服滿人員應歸部投供候選經各省督撫留辦要務或因要差未能來京者准其照常補用俟得缺後再行送部引見云 
[俊民太守有鼓盆之戚賦詩唁之用隱畊孝廉韻並索海内君子同作]  
　　一雁南來遞素箋悲懷戚戚楚辭篇翰林匹鳥傷文翼　島　歸仙惜綺年○曾記魚軒白石遊　辛巳春太守總理全汀厘務夫人從焉汀有梅園即白石村遺址泉石甲汀上夫人嘗遊詠其間時余遊汀養疴是園者數月　導輿往事隔三秋梅園留得驚人句翰墨餘香萬古流○五月江城玉笛催燭光搖影費疑猜傷心怕看窗前月一樣團欒舊鏡　○黄郎見示悼亡詩我亦端居正感時驚聽天邊新月缺愁生海戌暮笳吹 
[  剡溪拜相山游客未是稿]  
[慰黄俊民太守悼亡用葛隱畊孝廉韻]  
　　閩南飛下甬東箋驚起莊生擊缶篇照眼石榴紅作淚無端錦瑟感華年　十四年前海上游垂髫親見結漓秋君家中冓賢聲著謝女王郎佳話流　聞說瑤池小謫來步虛環佩不須猜乘鸞遽赴司香召又上凌霄玉女臺　奩中勷得幾章詩絶筆明州絶命時片羽吉光應夀　求疵毋待把毛吹 
[  嘉善青華散吏初稿]  
[郵亡室劉淑人前聯意有未盡再撰一聯以遣悲懷伏乞諸君教正]  
　　隨宦到之江誼切通家溯生小相識離亂相依結摛十四年同經歴榕城春雨滬凟秋風澎島驚濤潮陽惡水　還鄉踰數月書傳抱病恨祈禳無功參苓無效盖棺　九歲怎抛得堂上邁姑膝前稚子六旬老母千里游人 
[  四明蒔蘭山民稿]  
[奉題稼軒翁雅照即正]  
　　科頭赤足見天真却笑儒冠慣誤人香火因緣忘不得好憑金粟證前身　無端游戲下諸天色色形形大可憐欲爲衆生來說法惜無琴操學叅禪　名塲鏖戰鬧心兵宦海風波未易平我欲學仙君學佛鏡花水月悟空明　一飲能傾酒百巵肥魚大肉且隨時　廚食品多精妙何日同參玉版師 
[  飯顆山樵初稿]  
[閨端陽限端陽韻爲及門王生福基作]  
　　令節頻逢興未闌又添喜氣人毫端連番齪酒酬佳序兩度龍舟擅大觀符可辟邪神再降糭能益智手重搏明年此日瑤階畔記取莎鷄振羽翰　蒲酒重勞醉羽　良辰共　又端陽石榴似遜前番豐角黍應詩此日香隨俗門宜添綠艾淸時運不厄黄楊新詩記事慙非分差喜今年夏景長 
[  甲申長夏飯顆山樵客龍游稿]  
[題江東小劍海天長嘯圖]  
　　烟波浩無際百感此中生堪結蘇門侣頻移澤國情放懷隨水遠高唱遏雲行幾度登樓望還宜杯酒傾 
[  小樓主人甫草]  
[海國重游客感紛集偶與悔遲鑄夢心琴過白芙蓉舘主人置酒相欵不能無詩知我者宜會之言外也]  
　　綺羅叢裏興如秋誰遣萍蹤逐水流三折筝魂人遞酒一棱銀魄客登樓似曾相識偏難　各有因緣總　愁著甚思量牽絆處冥迷圍座試臧鈎　微風簾幙小瑤天耐寫淸愁落酒邊象尺薰鑪憐徙倚畫衫輕扇影㛹娟最難年紀　三五未了心期况萬千試問渠儂叅澈地蘼無可採是何緣　目成心許奈伊何撩亂情悰近較多未必狂生非國士轉憑淸唱當悲歌明璫璧月勞相倚髮怨絲恩誓不磨更致一般商略語莫從時樣畫雙蛾　牢落相逢壽此觴更無聊賴更商量三生隨夢千絲絮一瓣醺心百和香漢代温柔容髣髴楚詞雲雨是荒唐黄羅别有樊川語擲與同心淺笑當 
[  古海昏國人珏影詞人集外稿]  
[閏端陽日孫君荔卿藻卿招同任君伯年金君勉痴沈君酒舲集於城東水榭]  
　　孫君瀟洒家西湖偶然放棹來菰盧菰蘆城東有水榭招客買醉黄公壚人生端陽得幾閏何不快飲同操觚任子方作鍾馗圖驅鬼不用天師得勉痴善書兼善畫酒量亦復雄千夫酒舲名酒量實隘偏好勸客頻提壺鯫生不飲亦不醉醒眼看人非模糊申江以北鬧絃管花天酒地窮歡娱不若此間得佳趣曲欄臨水風景殊觴詠何必藉絲竹擊缶　足歌鳥鳥酒闌燭跋興未盡却被俗子嗤狂徒此日此會不易得舉觴一再浮菖蒲誰歟繪圖記盛事要憑妙筆傳倪迂 
[  龍湫舊隱戲草]  
 
 

Page 11

 
 
[光緒十年閏五月二十三日京報全錄]  
　　宫門抄○諭旨七道錄前○發抄旨四道○府尹畢等奏請飭追商號充公銀兩以備振需摺○又奏請飭撥銀兩並賞米石摺○楚督卞奏總兵懇請復姓歸宗摺○又奏留員差遣片○大臣文等奏購辦外洋利器摺○浙撫劉奏叅革各員夾片○閏五月二十三日刑部都察院大理寺鑲藍旗值日無引見○瑞聯奏請開缺○召見軍機○發抄裕禄奏拿獲蕪湖縣越獄盜犯許金泗審明定擬奉旨刑部知道欽此○又九年分錢糧查明休寧令董汝良等未定分數聽候部議奉旨着照所請該部知道欽此○又江蘇候補令葛繩學捐助皖賑請爲母嚴氏建坊奉旨着照所請該部知道欽此○吳大徵奏吉林防營餉銀請由將軍派員赴部門領奉旨户部知道欽此　○○臣畢道遠臣周家楣跪奏爲阜康銀號應交順天充公銀十萬兩現尚未據解京應請飭下浙江撫臣迅速追齊解順以備賑需恭摺具陳仰祈聖鑒事竊臣等於光緒九年十一月二十六日欽奉諭旨昨據畢道遠周家楣奏遵查阜康銀號文煜存欵數目當諭令文煜明白回奏兹據稱該尚書由道員升至督撫屢管稅務所得廉俸歴年積至三十六萬兩陸續交阜康號存放等語所奏尚無掩飾惟爲數較多着責令捐銀十萬兩由順天府向該商按照官欵如數追岀以充公用欽此欽遵當經臣等遴派委員赴浙催追一面咨會浙江廵撫查照迅飭該號商胡光墉赶緊將前項銀兩解京應用兹准浙江廵撫咨照以前項充公銀十萬兩已由浙代追即於原抵浙省塘工善舉内盈餘之欵籌解不致短絀等因前來臣等伏查順天賑欵項下除撥春撫各鉅欵外所存無多現值雨澤愆期已形旱象尤難在巨災之後各處捐欵已竭一經饑民顛連控告諸用皆廹不及謀何堪設想亟須設法籌備以資接濟相應請旨飭下浙江撫臣迅將阜康應交順天充公銀十萬兩上緊催追如數解交臣衙門兌收以備賑需核實動用是否有當理合繕摺具陳伏乞皇太后皇上聖鑒謹奏請旨奉旨已錄　○○臣畢道遠臣周家楣跪奏爲遵旨籌添京城糶局預糶籌備籲請飭部議撥恊濟銀兩並賞撥京倉米石以資開辦叅摺具陳仰祈聖鑒事本年五月十五日欽奉上諭現在雨澤稀少糧價日貴軫念民生亟宜預籌接濟兹據通政使司叅議延茂奏請飭提欵採購米糧運京平糶一摺着李鴻章會同順天府妥議具奏另片奏請飭用機器碾磨雜糧等語着該署督等酌商辦理欽此同日又奉上諭通政使司叅議廷茂奏請於京城朝陽等六門添設平糶局等語着順天府妥議具奏欽此仰見聖朝軫念民生有備無虞之至意臣等遵即抄到原摺片飛咨署直隸總督大學士李鴻章欽遵會籌妥議至朝陽等六門添設平糶局一節臣等悉心察酌通籌核議伏查現辦平糶三局一設正陽門外之虎坊橋一設崇文門外之瓷器口一設宣武門外之文昌館以上三局於永定門廣安門左安門固可相近其較遠之離京十數里數十里村莊亦咸來就糴是較遠各門小民糴食亦尚不致爲難惟察看現在情形民間望雨正殷糧價不無踊貴既議添設糶局則原設各局更難尅期停止自應妥籌辦理臣等辦上年水災已届賑糶將止收束災案之際現議添設各局似六門並設不獨臣衙門候補各員難敷差委且與已設之三局辦法亦稍有參差擬於前設之三局仍舊辦理外再於西直門東直門各設一局安定門德勝門之間添設一局共添三局若照原奏設之六門以外似未足以昭慎重其所設地址即與步軍統領左右翼總兵商酌擇定各門之内仿照前三局會同各城御史派員彈壓辦法會商步軍統領派員帮同彈壓俾在京各窮民均可就近糴食近城貧民亦各有所便既有旱象勢不能專辦平糶自必賑糶並行既經先後糶局一併開糶若照原奏運糧碾磨濟食難以赴目前之急除原奏所請由直隸督臣撥銀二十萬　購運米粮及用機器磨運各節應由督臣會同臣等另行具奏外合無仰懇天恩飭下户部查照上年議覆五城御史安祥等奏請平糶成案由户部奏明由各省每省各協濟銀二萬兩或採米接濟兼資京糶順賑上次續蒙賞撥京倉粟米一萬五千石通倉粟米五萬石除通倉分濟東路粥米各廠外所撥京倉米石約計閏五月間米石將竣勢難停糶待糧並懇恩施逾格賞撥京倉老米一萬石粟米四萬石爲此次開辦平糶籌備賑濟之用現據各屬禀報已有麥收無望及難計分數之處以後察看情形俟議定購運如何接濟及分别各屬二麥實收有無多少旱象果成再視災分之輕重隨時奏明辦理是否有當伏乞皇太后皇上聖鑒訓示謹奏奉旨已錄　○○署湖廣總督湖南廵撫臣卞寶第跪奏爲總兵懇請復姓歸宗恭摺據情代奏仰祈聖鑒事竊據湖北宜昌鎮總兵賀縉紳禀稱總兵本羅氏後裔原籍浙江會稽縣奇籍湖南瀏陽縣於道光年間徵義堂土匪倡亂揭竿夜起全家被害總兵時年十二因就外傅獲免於難後經平江縣賀承高收留撫爲己子遂復從賀姓未幾髮逆由粤竄湘投效軍營轉戰東南累保至提督銜　記名總兵並邀三代正一品　封典現授湖北宜昌鎮總兵屢沐皇朝之賜莫非祖宗之靈而崇封未及本支門祚尚無接續水源木本靡日或忘前年義父賀永高身故喪祭如禮窀穸就安並於賀姓親支承繼賀縉紳一人奉其檉祀而總兵羅姓兄弟四人被害者三均無子嗣僅存總兵一人因念義父生前之養已備於鼎裀殁後之思略伸於爼豆而且有弟以承宗祀捐金以贍祠堂銜結之報庶幾稍盡而羅氏則丁單户薄承祀無人在賀氏存此一支徒啓瀆宗之嘆而羅氏失此一子竟貽不祀之憂伏查兵部奏定章程内開武職復姓更名等事奏咨未能畫一應請嗣後職分較大之提鎮各官均由該督撫大臣專摺奏明是於專閫大員本有區别叶光緒二年前湖南廵撫王文韶奏奉部議軍功岀身武職不准更名復姓新章亦只謂候補候選收標補缺各員並未將現任提鎮一律禁止今總兵少罹多故身岀單門篤念本宗時切餒而之痛仰維孝治彌殷返本之忱合無禀懇奏請復姓歸宗將總兵應得封典及總兵長子萬青原捐四品升銜候選郎中正二品　封典並所保花翎一併復爲羅姓追贈三代則總兵有生之日皆報國之年等情禀請代奏前來臣查該總兵職分較崇本於營弁有别情詞真摯亦與假冒攸殊合無仰懇天恩俯准賀縉紳復姓歸宗岀自鴻施除將甘結咨送兵部查覈外謹據情代奏伏乞皇太后皇上聖鑒訓示謹奏軍機大臣奉旨着照所請兵部知道欽此　○○卞寶第片　再花翎儘先副將田其述籍隷湖南益陽縣花翎儘先遊擊劉彩疇籍隸湖南善化縣均由武童報效湖北撫標義字營轉戰鄂皖齊豫等省剿平髮捻川　各逆岀力遞保今職於同治七年山東軍務肅淸撤調回鄂經升字營飭派該員等管帶楚勇廵防邊境頗資得力又花翎儘先副將陳德安籍隷湖北江夏縣由武童投効湘軍迭次剿賊岀力遞保遊擊於光緒二年經前兼署督臣翁同爵收入督標中營差遣嗣經前陝甘督臣左宗棠行知以該員先在甘肅隨隊攻克狄道渭源城池擊退金積堡竄匪岀力續保副將儘先補用據統帶楚軍升字營　記名提督周得升署湖廣督標中軍副將王迎順先後詳請留於湖廣督標差遣補用前來臣查田其述劉彩疇陳德安三員前此轉戰各省迭著勛勞在鄂當差有年熟悉地方情形合無仰懇天恩俯准將儘先副將田其述陳德安儘先遊擊劉彩疇均留於湖廣差遺委用岀自江慈謹附片具陳伏乞聖鑒訓示謹奏軍機大臣奉旨着照所請兵部知道欽此　○○奴才文緒禄彭跪奏爲購辦外洋利器以壯軍實恭摺具奏仰祈聖鑒事竊照黑龍江邊防練軍應需器械雖歴經前任將軍先後由神機營山東調到馬步洋鎗不少但步槍機殻不靈後膛馬鎗子口太鬆多不適用邊地人無收拾此項匠役是以奴才等前將練軍奏改常川操演復由天津調到開花砲十尊步洋槍一千桿與本省自造抬槍勇槍相輔並練迄今二年之久尚有起色惟外洋器械愈岀愈奇究之何項利用之處當經函商北洋大臣李鴻章並津海關道周馥覆稱淮軍所用十三響洋槍均係自行購買津局並無存儲此項每槍一桿價銀十五兩子彈在外又有新式哈奇克斯六響洋槍較十三響洋槍尤能致遠每桿價銀十三兩五錢子彈每千二十二兩等語奴才等伏查練軍以技藝爲先而制勝全在利器今天津洋行既有新式六響洋槍得力擬即購買三百桿子彈十五萬粒共需價銀七千三百五十兩爲數無多請由練餉項下動用彚案報銷除委員赴津購辦並咨該大臣撥發車輛運解外所有奴才等購辦利器請動練餉緣由理合恭摺具奏伏乞皇太后皇上聖鑒謹奏軍機大臣奉旨户部知道欽此　○○劉秉璋片　再臣前　查明庸劣不職各員分别懲處欽奉諭旨允准在案兹查用試用同知前署紹興府同知吳楙林貪暴妄爲候補知縣晏錫琦行爲鄙瑣分先知縣陳則勳操守平常候補知縣至善行同無賴均難姑容相應請旨將試用同知吳楙林革職永不叙用候補知縣晏錫琦陳則勳至善一併革職以昭烱戒而肅官常謹會同閩浙總督臣何得附片陳請伏乞聖鑒訓示謹奏奉旨已錄 
 
 

Page 12

 
 
[光緒十年閏五月二十四日鹫報全錄]  
　　宫門抄○諭旨三道錄前○發抄旨四道○閣學周奏督臣覆奏欺飾請旨交部議處摺○尚書廣等奏遵旨議處摺○大臣淸奏請奬勵片○黔撫李奏飭道員赴任片○閏五月二十四日工部鴻臚寺八旗兩翼值日無引見○浙江按察使孫鱮謀請訓○文碩專摺謝授閣學恩○瑞聯專摺謝准其開缺恩○孫毓林謝仍回原省補用並交軍機處存記恩○伯王續假五日○芸公續假十五日○工部奏派管理溝渠河道之大臣派岀惪銘徐用儀○召見軍機孫翼謀孫毓林醇王○發抄吳大澂奏樂亭添設行營製造分局請於吉林機器局經費内分撥奉旨户部知道欽此○李鴻章奏騎都尉馬虎臣補大沽協後營都司奉旨兵部議奏欽此○又大名一帶米谷釐金留充修防經費未能遽裁奉旨户部知道欽此○又派員岀口買馬照例免稅奉旨兵部知道欽此　○○經筵講官内閣學士兼禮部侍郎銜臣周德潤跪奏爲督臣覆奏欺飾請旨交部嚴議以肅紀綱而儆效尤恭摺仰祈聖鑒事本年五月二十三日奉上諭前據内閣學士周德潤奏叅倪文蔚濫保徇私並收受季規各欵等因欽此臣詳閱張樹聲查覆全摺大半揑詞其引親族收陋規兩節姑從緩論即以濫保鄒覲臬言之該督奏稱該員四月十三日差竣岀省五月初四日起程回東除起程一日不計外僅二十一日遂謂其越邊關斬首要期何太促事何太巧耶查廣西省城至越南關外並無海道官商往來由内河八九日到梧州由梧州歴藤縣平南桂平貴縣横州永淳至南寧皆溯流而上非十八日不可由南寧進三江口分河入太平府龍州計十二日又二日到鎮南關一日至諒山省由諒山西行歴淸泉母砂而至平茄社約百餘里共計須四十餘日鄒覲臬如行此途尚短二十餘日安能到關倘舍水程而走陸路則多半崎嶇查由省城至龍州每五百里驛遞必八日若鄒覲臬亦走此道必由臨桂永福雒容馬平來賓遷江上林賓州徑赴南甯可十五日程如攔馬里定等處峻嶺深潭人不能坐肩輿皆捫壁步行至崑崙關古稱奇險遄行尤緩粤西人馬皆不得力每行數日必須更換方能前進實不能格外求速而由南甯府至新甯州一百三十里又至瀬瀘村太平崇善界一百二十里又至龍州廳一百八十里可五日程考前明一統志自龍州入越者一日至平而隘又一日至七淵州二日至文蘭平茄社合計由桂林至平茄社全無躭擱全無風雨亦必二十四日該督爲該員騰挪二十一日雖全作行期尚短三日鄒覲臬即妙算如神安能預料某日賊來而必兼程以進且恰赶到防恰遇殺賊其誰信之臣不知張樹聲咨軍機處者如何飾詞但分期舖叙將必以四月杪爲到防矣豈十六七日而可到防哉既未到防而曰殺賊既未殺賊而曰有功將誰欺耶不獨此也西鄉粮案牽涉廣西官吏該督既承欽派轉委鄒覲臬往察不特該員慎密不應干謁當道妄上條陳即該撫避嫌亦不宜另委要差預伏保案縱令勞績果真且猶不可况憑空　造以日期爲遷就耶查鄒覲臬八年在東禀報二月二十八日起身來西計程一月可到該督謂四月十三日差竣是查案僅十三四日何以如此怱遽哉欲將查案日期縮短約扣二十一日留爲保舉地步又不能再爲展拓以致左支右絀詭謀畢露徒自苦耳素聞該員係紈袴子弟手無摶鷄之力焉能臨陣斬擒矧該員岀關爲查看練兵岀關也邊兵將及萬人分屯二三百　倘認真點騐必俟兩三旬如順道廵行亦需六七日何以征塵未拂歸騎如飛竟置營伍於不問耶該員赴防爲察看賊勢赴防也康七黨三少爲賊黨陸之平爲賊渠賊黨雖擒賊渠尚在必接仗數次賊勢之强弱始分留營半月賊勢之盛衰始見何以捧檄初來整裝旋去竟置探賊於度外耶再查援剿越匪如進攻蘇街板懷保樂州通籠巖等處粤人爭相傳說未聞五月初間有平茄社之捷至陸之平黨與如李亞生等久稱凶悍並無康七黨三少之名即有人亦么麽小寇詎得指爲賊酋夫嚴核保舉當以奏章爲據近年各直省督撫最喜舖張戰績只有並無戰事而揑報者斷無打仗獲勝擒拿賊首而漏未奏報者如果康七黨三少伏誅必早登諸奏牘軍機處摺　俱存當可檢閱而知其詳也總之鄒覲臬查辦糧案四月内早已東旋一經叅劾該督撫始覺濫保之無因不得已揑一委查練兵揑一委查賊勢又揑一不先不後之戰功無如日期過促將欲侈陳一勝又致漏敘兩差縱然縮地有方又恐書勳無據得此遺彼徒費彌縫情節支離躍然紙上如值乾隆嘉慶之時早已嚴諭切責顯揭肺肝重治其罪矣我皇太后皇上愛惜人材有過尚容其自改該督撫執迷不悟竟敢作僞君父之前此臣所以不已於言也按吏部保舉新章必在營兩年始准優保即保舉舊章必有到營離營文書及聲明在營年月乃真者計年計月而僞者只計日以十餘日之行程三五日之在事輙與年深月久者同登保案適足寒天下戰士之心臣聞張樹聲與倪文蔚同鄉同官其子張華奎師事倪文蔚蹤迹最密有心廻護自不待言而徐延旭之奏報粉飾黄桂蘭之性情詭詐早在聖明洞鑒之中其通同作弊咨覆禀報該督豈得引以爲憑近來查辦要件各督撫瞻徇成習類皆化有爲無如張樹聲覆奏虛誣尤岀情理之外失此不治將啓羣臣結黨之弊而貽朝廷孤立之憂是非從兹顛倒矣擬請飭下樞臣將該督　次咨禀按日計程是否可至越南並查援剿越匪摺件有無擒獲康七黨三少一案則弊竇顯然不攻自破矣更請旨將張樹聲䋩文蔚欺飾之罪交部嚴議勅部將鄒覲臬保案撤銷以杜冒濫謹披瀝直陳伏乞皇太后皇上聖鑒訓示謹奏奉旨已錄　○○經筵講官吏部尚書管理理藩院事務都統臣廣壽等謹奏爲遵旨議奏事内閣抄岀督辦新疆軍務劉錦棠片奏内稱於光緒四年在喀什噶爾行營採訪庫車回子郡王　瑪特吐魯番回子郡王阿克拉依都均因漢　變亂隨同官軍打仗被執遇害各情咨由前陝甘督臣左宗棠具奏請䘏奉旨各賞給䘏銀一千一百兩嗣愛瑪特之子阿密特阿克拉依係都之子瑪木特應襲郡王世爵先後均蒙聖恩允准承襲該各藩部業已感激無地兹據新襲庫車回子郡王阿密特吐魯番回子郡王瑪木特禀稱墳墓衙署曾毁於賊故父遺櫬尚未營葬艱窘殆不可言再四思維惟有請領䘏賞銀兩並懇奏請借支廉俸以濟急需等情前來臣覆查該新襲回子郡王等墓署待修遺櫬待葬委係實在情形此項䘏銀久經奉旨照准應懇准其如數發給並酌准其預支三年廉俸將來即歸軍需項下開報至各郡王廉銀每年應領若干臣營無案可稽相應請旨飭下理藩院查明咨照以便遵行等因一片於光緒十年三月二十一日軍機大臣奉旨該衙門議奏欽此欽遵抄岀到院臣等查臣院回疆則例内載哈密吐魯番之札薩克郡王均照蒙古郡王例歲支俸銀一千二百兩等語並無回子王公等支借俸銀專條自應援照蒙例辦理查蒙古則例内載凡御前乾淸門行走之内外札薩克蒙古漢王貝勒貝子公等有因修理廟宇及伊祖父墳塋在院呈請支借俸銀者由院查明屬實再行轉奏其支借俸銀數目漢親王不得過五年貝勒貝子公等不得過十年支借後均分年坐扣歸欵其餘閑散漢王貝勒貝子公等一概不准呈請支借各等語兹劉錦棠奏據新襲庫車回子郡王阿密特吐魯番固子郡王瑪木特禀稱墓署待修遺櫬待葬請領伊故父䘏賞銀兩並懇借支本身廉俸以濟急需查前於光緒五年五月臣院議覆陝甘總督左宗棠奉請將庫庫回子郡王愛瑪特等先後遇害照例議䘏等因一摺於光緒五年五月初五日具奏當日奉旨愛瑪特阿克拉依都先後遇害均着各給䘏銀一千一百兩餘依議欽此欽遵在案今既據該回王等禀請承領自應准如所請就近由該大臣照數給發祇領報部核銷其借支三年俸銀之庫車回子郡土阿密特吐魯番回子郡王瑪木特均非御前乾淸門行走核與臣院定例不符應行議駁惟查上年六月間内閣抄岀哈密辦事大臣明春奏據哈密札薩克回子親王沙木胡索特呈稱哈密送　兵燹之後該王先人墳墓被賊毁壞無力營修呈請據情代奏可否賞借該回王十年俸銀二萬兩於光緒九年六月十三日軍機大臣奉上諭明春奏回子親王呈懇借支俸銀一摺據稱哈密札薩克回子親王沙木胡索特因兵燹之後修理墳墓請賞借俸銀等語着照所請准其借支十年俸銀二萬兩以示體恤欽此係奉特旨允准之案今庫車回子郡王阿密特吐魯番回子郡王瑪木特請借三年俸銀事同一律可否准其支借之處臣等未敢擅擬謹聲明例案恭候欽定至養廉一項臣院亦無案可稽當經咨查户部嗣准覆稱檢查咸豐年間陝甘提督題銷吐魯番銀糧奏銷及歴辦庫車請銷銀糧案内並無該回王等歲支俸銀之欵此外亦無報部支給廉銀之案等語其所請預支養廉應毋庸議所有遵議緣由是否有當伏乞聖鑒訓示遵行謹奏請旨奉旨已錄　○○淸安等片　再查科布多地處極邊目值西　多故近年以來各寄應解餉項未能如期解到所有台務要差應需駝馬遇有不濟皆由街市鋪商墊辦均能妥速無悮該商民等尚屬急公未便没其微勞案查同治十三年間前任叅替大臣托倫佈因修理城工應付兵差由該商墊辦工料駝馬附片奏請酌量奬以頂戴功牌等因奉旨允准在案兹該商等屢次墊辦駝馬不無微勞令無仰懇天恩給予五六七品頂戴以示奬勵解有觀感寔於地方有裨如蒙俞允由奴才等量予功牌報部注册可否之處岀自逾格鴻慈理合附片具除伏乞聖鑒謹奏軍機大臣奉旨着照所請該衙門知道欽此　○○李用淸片　再新授貴州粮儲道黄元善於本年五月初六日到黔當經飭令赴任以重職守除繳飭遵照外謹會同雲晉總督臣岑毓英合詞附片具陳伏乞聖鑒謹奏軍機大臣奉旨吏部知道欽此 
 
