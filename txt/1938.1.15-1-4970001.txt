# 1938 January - 1 - 4970001

 

Page 1

 
 
[津浦北段漸轉優勢我克濟寧後進迫兖州　津大隊敵兵增援數逾二萬　蘇皖浙邊迭克名城]  
　　【徐州十四日中央社電】津浦北段，左翼我軍於克復濟寗後，除一面向東北追撃外，一面並派生力軍東趨兖州之背，離兖州僅十公里，正面我軍十三日正式入駐鄒縣後，再向北推進至中心店，棉鞋營一帶，離兖州亦祇數公里，十四日竟日雖朔風凜冽氣候嚴寒，然我右翼及正面兩軍，今仍不顧艱苦，已聯合進迫兖州，盤據該處之敵，因在我夾攻中，已呈動搖狀態，至右翼盤據平邑之敵退泗縣，我軍已越費水，向前挺進。 
　　【鄭州十四日中央社電】我軍收復濟寧後，乘勝前進卅里，荷澤附近敵之便衣隊，已悉爲我殲滅。 
　　【徐州十四日專電】×軍將以兩師生力軍渡過黃河撃敵，又蚌埠電話十三日一度不通，茲查悉係電綫被敵機炸斷，現正修復中。 
　　【徐州十四日中央社電】津浦南段，敵我仍在明光以南對峙，連日無接觸，運河淮南兩綫亦沉寂。 
　　【徐州十四日中央社電】三日以來，由津南下之敵軍，約六七列車，其人數在二萬以上，此項敵軍，除一列係於十三日由關外開到者外，餘均係由平綏平漢綫調來。 
　　【徐州十四日中央社電】津訊：津南下之日軍，仍絡澤不絕，十四日共開專車六列。 
　　錢江轉沉寂敵圖窺寗波 
　　【本市消息】十四日下午六時許，此間某軍事機關接前方電告，謂廣德，宣城（皖境），溧水，高淳（蘇境）四縣，已均爲我軍收復。 
　　【桐廬十四日中央社電】錢江正側面戰訊均沉寂，杭州之敵尚有三千左右，富陽亦有數千人，又據蕭山十三日電稱，杭州之敵，除運往乍浦外，其留駐者約三千人，集結於裏西湖「平湖秋月」一帶，並有戰車廿餘輛。汽車數十輛，筧橋機塲，到有大批敵機。富陽方面之敵，十三日下午向對江斷續發砲，亘二小時之久，始行停息。 
　　【屯溪十四日中央社電】溧陽、宜興、有已收復之訊，長興有敵二千餘人，我軍已前進攻撃，連日盤據廣德，郎溪間之敵，來往頻繁，累被我軍襲撃，斃敵甚多。 
　　【屯溪十四日中央社電】敵連日來用小汽艇數十艘，往來於海寗杭州間，起運彈械，甚爲繁忙，間或載運敵軍數十人，擾我杭州灣南岸，至鎮海各口岸。企圖登陸。 
　　【金華十四日中央社電】桐廬電：武康敵四五千人，附有砲兵，向乍浦開去，據揚言，擬轉寗波登陸。 
　　【徐州十四日專電】交通界息：我軍十三日克復宜興、廣德，又魯港全椒克復後，十五日電話已通暢。 
　　【南昌十四日中央社電】軍息：蘇省石湖蕩一帶，日前開到大隊敵軍，閔行附近亦重見佈防，駐軍亦增至一千，北橋馬橋等處，復有大隊騎兵開到，致上述各地又告緊張，附近居民均紛紛逃避。 
　　【金華十四日中央社電】軍息：我收復孝豐後，正向安吉推進，安吉縣長亦隨軍出發。臨安我軍向餘杭進撃。又於潛東北鄉之敵，經我軍痛撃後，損失甚重，現已全部撤退。 
　　晉北敵騷擾我反攻右玉 
　　【鄭州十四日中央社電】敵師團長板垣征四郎，近赴石家莊。磁州以北鐵道公路及橋梁，多被我方所破壞，敵以交通聯絡綫時被切斷，頗爲恐慌，刻正在重兵掩護下，強拉民夫，晝夜趕修。 
　　【臨汾十四日中央社電】忻口至界河鋪汽車路以西，敵在該處構築工事，已五六日，并埋設地雷甚多，金山鋪（在忻口北五十五里）至忻口汽車路西山上，敵架砲數門，不時移動，原平有簡單散兵壕，方向係對西南，最近敵佔汽車路附近村莊，較前騷擾更甚，并有傷兵不時北運，敵在忻縣晨將軍隊由北門開走，晚由南門回，藉資虛張聲勢。 
　　【臨汾十四日中央社電】前方電訊：盤據左雲之敵，步騎兵七八百名，砲兵裝甲車一部，已進佔我右玉，并于九日四面圍攻右玉口前村區域，我軍一部在該地追撃敵人，另一部在右玉東撃敵側背。 
　　【臨汾十四日中央社電】據報，盤據朔縣之敵，近有千餘人開往井坪鎮，并揚言欲攻取平魯。 
　　【臨汾十四日中央社電】太原之敵，日來由正太路絡繹東運者甚多，企圖不明。 
　　【鄭州十四日中央社電】軍息；大名安陽間敵調動頻繁，安陽敵近有一部北撤，似係換防性質，大名敵百餘人，十三日向南侵擾，當經我南樓駐軍撃退，敵由彭城水冶兩鎮進犯晉東之企圖，日趨積極。 
[敵機連日　狂炸粵漢路　在江村源潭等處投彈多枚　洛陽孝義亦有敵機窺察]  
　　【廣州十四日中央社電】粵垣出警報截至今晚止已滿二百次，歷時垂五月，敵機不分畫夜來襲，省內交通工具，公私建築，均受轟撃，然我粵民仍鎮靜如故，今晨迄夕敵機卅五架七批來襲，三水（廣三路終點）蘆苞（三水縣北六十里）及粵漢路之從化曲江源潭銀盞坳江村廣九路之深圳等站投彈凡百枚，無大損失。 
　　【鄭州十四日電】敵機十一架十五日由道口飛開封翔空一週，未擲彈， 
　　【香港十四日電】十三日敵機飛粵漢路英德源潭轟炸另有敵機飛瓊州海口投彈甚多，我傷亡六十餘人。 
　　【本市消息】粵漢路十三日被炸，因電綫全壞，當時情形未悉，直至十四日始查出，十三日下午一時廿二分，敵機十四架，飛英德城站投八彈，俱落附近民房，在英德站投二十二彈，內有燒夷彈數枚，毀辦公房屋二所，又在該站三角弧北投二彈，及沙口河頭間錯車站投彈，十四日上午八時四十五分敵機廿架，分批襲該路，在江村站用機槍掃射一九八〇次車，五一一號機車出軌，在銀盞坳擲十彈，曲江七巷員工住宅被焚燬，下午一時廿五分，敵機二架，又再襲該路，在江村源潭等處，投彈多枚，因電綫全壞，詳情未悉云云。 
　　【鄭州十四日中央社電】敵機一架十四日上午九時經道口新鄉轉洛陽孝義密縣等地窺察，旋沿平漢路駛離。 
[敵在杭州　設特務機關]  
　　【金華十四日中央社電】敵特務機關，現已隨敵憲兵隊到杭，憲兵隊長藤一，寓湖濱大上海飯店，隷屬二分處，一設杭州東南日報大廈內，一在鹽業銀行。 
[蘇聯大使　今日飛渝]  
　　【重慶十四日中央社電】新任蘇聯大使奧萊爾斯基定十五日由漢飛渝，十七日覲見林主席呈遞國書。 
[上海市民組民族恊會]  
　　【香港十四日中央社電】滬訊，滬市民沈某等，組織民族恊會，以復興民族爲旨，已於元旦成立，發表宣言，策勵市民奮起，不惜犧牲，作殊死戰。 
[傳敵仍在探我態度　再商定侵略辦法　對華重要宣言起草中]  
　　【東京十四日中央社路透電】日內閣與大本營之聯席會議，原定於今日舉行，討論政府宣言，說明日本對華政策與態度，現據此間報紙載稱，此項會議本週內不致舉行，至於延會原因，官方未予發表，據傳日政府正靜待關於中國當局態度之報告，然後商定辦法之說，現已又趨有力，日政府對華政策之宣言，現在內閣書記官長風見章與陸海外三省負責當局起草中，一俟完竣，卽將提交聯席會議及內閣審查，然後再呈請日皇予以核准。 
　　【東京十四日中央社路透電】日本對華戰事新軍費案，將於二月初提交議會，衆料其所影響於國家財政者，必遠過一九三八至三九年預算案。勢不得不增高各稅以籌之。自去年七月間中日戰事開始後，日政府已撥用軍費日金廿五萬萬元。此數用至本年三月底本年財政年度止，卽將告罄。 
　　我駐京城領館受日阻撓外部擬封閉 
　　【本市消息】外交界息，我駐朝鮮京城總領事館自改派陳祖偘暫代總領事日方阻撓未能接事後，已不能執行職務，我外部據情，曾迭令東京我大使館向日外務省提出抗議，但迄未獲答覆，聞外部以該處旣難繼續執行館務，擬於日內將該總領事館宣告封閉，令所有職員從速返國。 
　　川越荒謬談話　敵外務省稱未接報告 
　　【又訊】駐華大使川越，日前在滬曾對日記者發表荒謬談話，我外部當卽電令東京我大使館向日外務省提出抗議，惟迄今未得圓滿答復，頃據外交界息，日外務省發言人，近曾宣稱，尚未接到關於該項談話之報告，並表示將予以調查。 
[滬工部局日籍警員　居然「升官」　英使晤外次續商毆捕案　滬關談判仍無發展]  
　　【香港十四日中央社電】外息：滬公共租界工部局警務處，近將日籍警員二人升調督察長，其他數員亦經升調，某方面以爲公共租界工部局業已決定，一俟警務處歐美籍上級人員退職時，卽逐漸代以日籍人員，藉以部分的滿足日總領事岡本所提各項要求。或以此質諸工部局發言人，據答稱，上項調動，並未涉及上級警員，且係通常性質。 
　　【東京十四日中央社路透電】英駐日大使克萊淇，昨日會晤日本外次討論上海日軍侮毆英捕事件。 
　　【香港十四日中央社】外息：關於上海海關問題，日方與海關當局談判，已將兩月，迄無發展，據悉，因關稅收入存入正金銀行，及減低日貨進口稅兩點，雙方意見相左，仍未接近，刻已陷於停頓。 
　　【華盛頓十三日中央社哈瓦斯電】關於中國長江航行問題，美國國務卿赫爾頃發表談話稱，上海日本當局曾要求各國船舶，凡欲航行長江者，當於事先將目的地與所採航線通告日本方面，日本此項要求，與各國所保有之通航自由權，並不抵觸。 
[美國決增強　亞洲艦隊實力　赴新加坡三艦留駐遠東海部建議軍艦建築計劃]  
　　【華盛頓十四日中央社路透電】據可靠方面消息，參加新加坡海軍根據地落成典禮之美巡洋艦脫恩頓號麥惠喀號及曼惠斯號，於任務完畢後，將留駐遠東，以增強美國亞洲艦隊之實力。 
　　【華盛頓十四日中央社路透電】政府頃宣佈，海軍部曾向羅斯福總統建議，請其向國會要求批准超過尋常限度之軍艦建築計劃。 
[落贛敵機　殘骸運抵南昌]  
　　【南昌十四日中央社電】七日被我空軍在贛撃燬之敵戰鬪機一架，落於南昌縣境，十四日運抵本市，該機係三菱工業株式會社名古屋航空機製造所昭和十二年五月造，機體九六式，駕駛員爲佐伯海軍第十二航空隊第二分隊長溥田博平上尉，已中彈殞命 
[孫科　定今日赴蘇京]  
　　【倫敦十四日中央社路透電】中國駐英大使郭泰祺今日離此赴海牙，會晤立法院院長孫科，中國駐法大使顧維鈞亦將與孫氏會談。聞孫已定於明日赴莫斯科。 
[浙岱山洋面　發現敵艦]  
　　敵數百人登陸構築工事 
　　【寗波十三日中央社電】十一日下午岱山（在定海縣東北海中）附近洋面發現敵艦七艘，同時有敵數百人登陸構築工事，玉環縣（在樂清縣東係海中一島）屬黃澳附近海面十一日泊有敵艦一艘，行動未明。 
[打撈巴納號　工作停止]  
　　【上海十四日中央社路透電】打撈美艦巴納號之工作，現已停止，從事打撈工作之美艦及歐湖號拖船沙賽號均離去，安徽和縣巴納艦上一部份器具業經潛水夫撈起，該艦現陷入江底之沙泥中，船上所有機件，俱被炸燬，甲板上有直徑十四吋之大洞一個，船底上則有直徑七呎之大洞一個，船底鋼板已經炸裂，故繼續打撈，殊不經濟。 
[台敵軍北開]  
　　【徐州十四日事電】台灣敵軍，連日紛向僞滿邊境開拔，對蘇戒備益急。 
[受傷兩敵艦一沉一壞]  
　　【銅陵縣十四日中央社電】敵大型兵艦一艘，率領小型兵艦三艘，於十四日午前十一時，自蕪湖駛抵荻港附近窺察，至下午四時，駛返三山鎮舊縣間停泊。 
　　【屯溪十四日中央社電】十一日被我空軍襲撃命中之兩敵艦，據十三日確報。其中一艘已被撃沉於魯港荻港間三山鎮附近，溺斃之敵軍死屍，浮於江面者甚多，該處我軍並撈獲敵軍用品甚夥，另一艘敵艦被撃受重創後，已不能行駛。 
[英駐印騎兵　改爲機械化部隊]  
　　【倫敦十四日中央社海通電】英軍部頃下令，駐印度之英騎兵隊四團，改爲機械化部隊，四團中有一團將調回英國，餘三團則仍留印度。聞英境內已有騎兵隊十團改爲機械化部隊。附有坦克車，與裝甲車隊。 
[鮮督抵東京]  
　　【東京十二日中央社路透電】朝鮮總督南次郎，十二日晨由韓京飛此，約有一週勾留。 
[津敵仍在圖謀　攫取電話局　平僞組織設中日經濟協會　兩派漢奸暗鬭益烈]  
　　【徐州十四日中央社電】潘逆毓桂定十六日到津，所委之僞總務廳長何庭流，公安局長周思靖等先期到津，據悉，此次高逆凌霨與潘逆暗鬥甚烈，除表面上有貼標語反對及歡迎者外，高逆更鼓動日人，使不與之合作。 
　　【徐州十四日中央社電】津訊，敵爲開發華北經濟，特嗾使北平僞組織設立所謂「中日經濟恊會」負其全責，會內主要人員，儘由日人担任。預定二月底或三月初成立。 
　　【徐州十四日中央社電】津訊，津日方對電話局仍企圖接受，迭次派員威脅局長張子奇，均遭拒絕，近又與電話局之債權人銀行團接洽，期與之合作，亦無結果，該局仍在艱苦撑持中。 
[經濟部組織法　國府昨日明令公佈　政院組織法亦修正]  
　　【重慶十四日中央社電】國府十四日令：（一）茲修正行政院組織法第一條文公布之，此令。行政院組織法第一條，行政院以左列各部。及各委員會組織之，一內政部，二外交部，三軍政部，四財政部五經濟部，六教育部，七交通部，八蒙藏委員會，九僑務委員會，各部及各委員會之組織法另定之。（二）茲制定經濟部組織法公布之，此令。經濟部組織法第一條，經濟部管理全國經濟，行政事務。第二條，經濟部對於各地最高行政長官執行本部主管事務，有指揮監督之責。第三條，經濟部就主管事務，對於各地方最高級行政長官之命令，或處分，認爲有違背法令或逾越權限者，得提經行政院會議議決後停止或撤銷之。第四條，經濟部置左列各司，一總務司，二農林司，三礦業司，四工業司，五商業司，六水利司。第五條經濟部經行政院會議及立法院議決，得增置裁併各司及其他機關。第六條總務司掌左列事項：一關於收發，分配，撰擬，保存文件事項，二，關於部令公布事項，三，關於典守印信事項，四，關於本部及所屬各機關職員之任免，獎懲事項，五，關於本部官產官物之保管事項，六，關於欵項之出納事項，七，關於出版物之編輯刊行事項，八、關於本部庶務及其他不屬各司之事項。第七條，農林司掌左列事項：一、關於農林，蠶桑，棉漁牧等之試騐，檢查，保護，獎進及推廣事項，二、關於農田林區之整理，改良及保護事項，三、關於農業災害之研究預防事項，四、關於農林漁牧等團體之登記及監督事項，五、關於荒由荒地之測勘，墾殖事項，六、關於農業建設之設計事項，七、關於狩獵之管理事項，八、關於合作事業之監督，指導及推廣事項，九、關於農業經濟之調查及設計事項，十、關於其他農業事項。 
　　（未完） 
[法閣總辭職　因外匯問題受社會黨壓迫　法銀行暫停止外匯]  
　　【巴黎十四日中央社路透電】當總理旭丹正竭盡心力，處置工業安定運動之時，社會黨閣員突然因外匯應加限制問題，不斷向內閣施以壓迫，遂致引起嚴重閣潮，結果總理旭丹及其他閣員，於今晨提出總辭職，旭丹所以採取此項步驟，係因某社會黨閣員之辭職。昨晨國會開會時，有共產黨議員宣稱，共產黨爲支持人民陣綫計，將投政府票，旭丹答謂，茍能如此，彼將授共黨以行動自由之權，社會黨議員聞之，遂全體退席，社會黨閣員以地位不穩，亦決定求去。在內閣總辭職之前，旭丹曾向衆院發表演說，謂目前法國之財政並無危險，目前預算，已能平衡。旭丹又稱，在解決罷工事件時，渠並未採騎墻態度，工人方面，爲維持社會安全起見，亦應宣布停止一切非法手段，服從國會之決議。衆院旋於下午九時卅分散會，惟一般認爲旭丹之演說，並未增強政府之地位，反致引起社會黨及共產黨之反感。社會黨及共產黨同時亦舉行各別之長時間秘密會議，討論政府擬議之計劃，結果提出若干問題，請政府予以答復。衆院旋於下午十一時十三分再度集會，由旭丹發表第二次演說，但未談及金融措施問題，僅設法撫慰左翼政黨會後，內閣遂舉行會議，決定全體辭職。 
　　【巴黎十四日中央社路透電】法蘭西銀行，今日通知各銀行，暫停外滙營業，但交易所仍照常工作 
　　【巴黎十二日中央社哈瓦斯電】上星期以還，此間匯兌市塲，外幣需求數量，日見增加，各戶因而紛紛售出法郎。 
　　【巴黎十四日中央社路穩定電】盛傳前總理蕯勞氏，又將復任總理。 
　　新閣成立困難尚少 
　　【巴黎十四日中央社海通電】法總理旭丹，今日向法總統辭職時，卽與總統作半小時談話，論及內閣辭職後之形勢，總統現已開始考慮新政府之組織問題，政界人士咸信新內閣之成立。當不至有若何困難。聞法曾要求英政府助法禁止弗郎價格之投機，英方且已應允。惟要求對外滙不加以統制。 
　　【巴黎十四日中央社哈瓦斯電】旭丹內閣總辭職之後，總統卽當在急進社會各要人如黨總裁達拉第，前總理蕯勞，衆議院議長赫里歐諸人之間，遴選一人，令其組織新閣，其中赫里歐議長呼聲最高。 
社評 
[本報復刊辭]  
　　本報在滬刊行，歷六十六年：卒因上海失陷，暴敵摧殘，不得已於昨年十二月十五日自動停刊。同人等以抗戰期間，報紙職責，更爲重大，若不繼續奮鬥，何以盡國民義務，爰抱最大決心，間道來漢，籌劃復刊。幸得各方援助，於停刊後一月，復得與國人相見於漢皋。適此復刊之日，萬感交集，不知所云，姑述所見，就質國人。 
　　本報爲國人獨資經營最老最大之新聞事業，言論紀載，夙爲國人所共見。六十餘年來，以客觀態度，評論宇宙萬象。以科學方法，報道世界消息。所引以自矢者，厥有兩義。其一，堅守國家立塲，不茍且，不屈服。其一，抱定公正精神，不欺騙，不枉曲。報紙而不能堅守國家立塲，則其不足以盡指導社會之天職。無待煩言而後明，人有人格，報亦有報格。報紙茍爲金錢所誘惑，威力所劫持，則報紙之精神已喪失，尚能自詡爲社會木鐸哉？況外敵侵凌，報紙倘屈服於暴力之下，希圖茍存，則國家民族尚有何望！同人等本此立報精神，所以毅然在滬宣告停刊也。移漢刊行，益當淬勵，冀有所貢獻於全民之抗戰力量，同人等所以自効於國家者，唯此而已。 
　　抑更有進者，溯自我國抗戰以來，時逾半載，前綫忠貞將士前仆後繼，奮勇殺敵，誠爲我民族爭取獨立自由之最悲壯最忠烈之血史。若從整個戰局觀察，則今日實爲抗戰最重要時期之開始。在過去半年間，失地雖多，犧牲雖大，然尚爲整個戰局之前哨戰。今後一年乃至兩年。始爲決戰之最重大時期。故吾人在此時期之奮鬥，尤當百倍千倍於過去。吾人試觀古今中外歷史，凡一民族爲爭取其生存權者，莫不遭遇無量數鉅大之因難，忍受無量數深刻之苦痛，而後始克貫澈其目的，奠定其基礎。我中華民族歷史雖久，文化雖古，惟因墮性過深，積習太重，致事事落後，人人腐化。近年在我賢明最高領袖指導之下，復興事業，創其端緒，因此爲敵人所嫉視，乃傾其舉國數十年來所積蓄之力量，加諸吾人身上。以爲非如是不足以窒我生機。制我死命。故吾人為保衛我生存，守護我國土，亦不可不盡吾人之財力，人力、物力、以事周旋。吾人相信中華民族有極大潛力，必能排除一切壓力，抵抗一切武力，以全民族之赤血，突破萬重難關，打開一條生路。 
　　吾人相信現代科學化武器，雖足以破壞堅固之陣地，摧毀難攻之天險，然終不足以消滅民族之正氣。全民族果能保持正氣，與敵肉搏，則武器雖精，兵力雖強，亦將屈服於正氣之前。凡一民族所賴以爲保持正氣之中堅者。厥爲中流階級。易辭言之，卽爲智識階級。吾人服務報界，雖未敢自列於知識階級之林，然吾人所引以自勉與乎社會所期待於吾人者，或皆在此。本報在滬之停刊與在漢之復刊，皆爲保持此正氣，而有所不爲與有所爲而爲也。土地可失，生命可取，唯此正氣，永不可奪。個人有此正氣，方有生命。民族有此正氣，亦方有生命。吾人爲保持正氣而停刊，故不悲。吾人爲保持正氣而復刊，亦不喜。吾人爲保持正氣，願繼續作更大之犧牲，繼續作更大之奮鬥。 
　　本報夙昔主張，不重理想，但求實際。不談主義，但論辦法。數十年如一日，永矢弗渝。際此國家民族存亡危之秋，凡我國人咸能各守分際，各竭智能，在實際上求辦法，在實行上求效能，勿虛驕，勿怠惰，拿出良心說實話，負起責任作實事，舉國在我賢明最高領袖領導之下，同心一德，努力奮鬥，則整個戰局最後勝利必屬於我，無疑義也。本報在漢籌備，本極匆促，且道路梗塞，印刷材料，消息來源，尤感缺乏。勉強復刊，簡陋自所不免。所望邦人君子諒其愚忠，加以指導，則同人之徵力。果有所貢獻於國家，皆拜諸君子之賜矣。 
[刼後松江迢迢長途如同沙漠城中動物惟餘野犬敵軍暴行一般]  
　　【上海十四日中央社路透電】某外人今日乘車前往松江視察，據謂：城中荒涼及破壞之情況，難以形容。飛機轟炸之結果，無數房屋皆被炸毀，幾無一間屋未遭炮火擊毀者，已毀之建築，皆成廢墟，其荒涼之景像，令人可怖。城中存在之惟一動物，厥為飽啖屍體之野犬。昔日人煙稠密人口十萬之松江，今日該外人僅見匿藏於國法教會內之中國老者五人而已。彼等皆感食物之缺乏而痛哭，並向該外人要求將彼等帶回上海。上海南京間昔日人口稠密之區域，今已悉成焦土，松江之淒涼，可為全區之寫照。此區內人口大量之遷移，在歷史上頗值得大書特書。至於此若干萬居住此帶之中國人民，遷往何處，恐無人能答。由上海至松江間三十英里之路途，更如一沙漠，所有穀物，皆無人過問，目光所及，田野中不能見一物。途中見有大量日軍，向上海開拔，彼等皆　携由鄉間擄得之刦掠品，並有洋車若干，載戰利　物品，跟隨於軍隊之後，其狀極為奇特。騎於驢牛，甚至於水牛背上之日兵，奔馳於田野間者，隨處可見。日軍之炮架上，則縛有小豬多口，至於鄉間之鷄及其他野禽，亦皆為日軍搜獲携去。在路中某處曾見日軍之大宗軍用品，尤引起該外人之注意者，為已為日軍飲罄之大量啤酒瓶。 
 
 

Page 2

 
 
[武漢難民實行疏散蒋何決撥欵救濟　詳細辦法起草就緒　第一期暫定鄂省八縣收容 
]  
　　【本報特訊】平津滬京相繼淪陷後，各地難民，紛集武漢，除能自給者外，其赤貧者，竟達兩萬人，由省市當局，設立救濟分支會，及各善堂，各同鄉會分別予以收容，供給伙食，以每人每日一角計，每月需費六萬餘元，供應殊感不敷，更以房屋過少，後來者致無地可容。値此疏散人口之際，鉅額難民，亦有移送安全地帶之必要。而移送後生活問題復甚重要，蔣委員長因此批准發給救濟費五萬元，鄂主席何成濬亦决撥五萬元，爲難民疏散後救濟之用，一面飭令交通機關，撥發車輛運送。前日當局召集會議，討論詳細辦法，决由省救濟分會負責主持，並推定漢口市長吳國楨等，起草「疏散避居武漢難民辦法』，巳决定十項： 
　　疏散辦法 
　　（一）分會就鄂西，鄂北，南，各指定若干縣增收避居武漢難民，第一期暫指定潛江，石首，公安，松滋，枝江，江陵，宜昌，宜都等八縣，先行收容，其收容總數，暫以兩萬人爲度。（二）難民給養規定每人每月三元，由分會按照實送人數，先期滙交各縣支會査收，其能設立收容所者，交收容所代辦伙食，否則分別代覓住所，將給養費發給難民，自辦伙食。（三）由武漢兩支會，査詢所收難民志願移居縣份，及對移居縣份不加選擇者，分別報吿分會，統籌支配遣送。（四）遣送難民時，由分會按名塡發難民證書，交支會轉給難民收執，各縣憑證收容。（五）難民途中伙食，每日每人規定四角，由武漢兩支會先行墊發，報由分會撥還。（六）難民經指定遣送她點後；不得提出異議，或藉故逗留。否則停止收容給養，必要時並勒令出境。（七）遺送甲縣難民，如欲移居乙縣，須經甲縣支會査明乙縣有空額時，始得轉送。（八）漢口市難民人數較多，由分會派定專員前往支會，辦理遣送。（九）各縣支會，爲辦理收容難民事宜，得向本省敎育人員動員工作服務團各縣分團，商調團員協助。（十）關於遣送難民所需車船，由分會分向有關交通機關，商洽辦理。 
　　漢辦冬賑 
 
　　漢口市政府，昨亦召集本市紳商會議，商討救濟難民及冬賑辦法，當經决定原則，除繼續捐欵，救濟外籍在漢難民外，其本籍之貧民，亦一律施賑。又訊，漢保安公益會昨開委員會，江述之主席，决議（一）由各分會召集街鄰會議，勸導疏散婦孺，（二）調査無力自行遷移，又無原籍可歸之婦孺，（三）翻印遷移婦孺辦法，分發各分會知照。 
[武漢婦女界　下週招待外僑]  
　　【市消息】中國國民外交協會婦女工作委員會，昨在女靑年會開會，出席五十餘人，當推劉淸揚，唐國楨，徐闓瑞，陳紀彝，陳逸雲，程遠，沈茲九七人爲常委，鄧裕芝，王汝琪，陳婉慈等三人爲候補常委。並定下星期三下午在金城銀行大樓茶會，招待武漢外僑，更有抗敵歌詠，電影等節目助興。 
[劉文島抵漢　今日謁外王述職 
]  
　　【本市消息】我駐義大使劉文島，昨日下午四時由港乘機飛抵漢，定令日晉謁王外長述職，在劉大使離職期間，所遺職務，暫由二等秘書朱英代理。 
[行營令禁　扣留船隻 
] 　 
　　【本市消息】武漢行營以航業局行駛各綫輪船，關係水上交通，且値玆疏散人口之際，船隻調度，尤爲迫切，昨特通令各部隊，嚴禁扣留行駛各輪，如確需船隻，可由主管機關調撥，免礙航行，又行營以鄉政幹部人員訓練班，業經開課，該班各隊均係借用各校，爲禁止部隊屯駐，昨並頒發布吿，不准强行佔用云。 
[出發海外　宣傳抗敵　青年工作團　定今晨赴港 
]  
　　【本市消息】新加坡華僑木商徐權，痛憤暴敵横行，四月前返國籌組「中國靑年海外工作團』，昨巳於第六部武漢辦事處正式成立，團員共十二人，决今晨乘粵漢車赴粵轉港，分赴海外作實地之抗戰宣傳。 
　　【又訊】鄂婦女工作委員會所組之戰地服務團，現巳編組成立，團員亦經訓練完畢，分爲宣傳與救護兩組，日內卽由該會總幹事韋燕章率領，出發平漢綫戰地服務。 
[鄂省防空　確定新計劃　注重宣傳及防毒研究　訓練防護員充實設備]  
　　【本市消息】鄂省防空協會會長何成濬，前日視事後，刻經飭由主管人員草擬推進防空新計劃，卽可呈准施行。據該會總幹事胡俠僧談：防空協會新計劃，約分三個步驟，一，宣傳方面，注意普及。務使消極防空業務，由城市而達鄉村，人人均有防空智力，以發揮眞實效能，此項工作，擬發行一種淺近刊物，廣爲宣傳。二，研究方面，側重防毒等項，並擬搜集敵機迭次所擲之炸彈破片：詳加研究化騐，以明瞭其毒質，而便預防消毒。三，訓練方面，各縣防護團之組織，雖已普遍完成，然人事訓練與設備之整理，均有切實督促推進之必要，擬卽派員前往各縣，嚴格訓練防護團並各項人員，幷充實其消極防空設備。 
[西安發現　窖藏白銀　共二百餘兩]  
　　【西安十四日中央社電】省垣西郊日前因建屋挖出窖藏白銀十一條，各長五寸，寬寸許，共計二百另五兩五錢，當由包工送交建設廳，於十四日備文呈解省府査收云。 
[戰時漫畫　作家協會昨開會　成立工作委員會]  
　　【本市消息】全國漫畫作家協會，昨日下午三時，假武昌省立民敎館舉行大會，到卅餘人，對戰時漫畫宣傳工作，曾確定大綱，其主要項目爲成立戰時工作委員會，參加各方面宣傳工作，並徴集全國漫畫作家作品，隨時隨地舉行抗敵漫畫流動展覽，此外並將辦理國際宣傳事宜。發行期刊物。 
[國民請求免役　軍部嚴加限制　規定合作社免役人員　防護團員不得緩役]  
　　【本市消息】鄂省府昨令各縣市，以准軍政部咨，査各縣合作社人員，往往援引公務官員請求免服兵役，若不嚴加限制，殊碍征政前途，茲規定合作社除重要職員，理監事長及司庫，准依兵役施行條例第二十八條之規定免役外，餘概不得援例請求，除分令外，相應咨請査照，特飭遵照等因，仰卽轉飭遵照。又軍政部昨解釋防護團員，不在緩役之列，仍應依法調服兵役，昨電各師管區照遵。 
[川米糧豐足　價格亦甚平穩]  
　　【本市消息】國府遷渝後，公務員多入川，難民前往者，爲數尤夥，因有川省米貴謠傳。記者昨晤川籍某君，據談，川省人口雖較增多，但米糧甚爲豊足，不虞缺乏，價格亦甚平定。 
[蘇難民收容所　共收五千餘人　江述之請嘉獎]  
　　【本市消息】江蘇旅漢同鄉會，爲救濟蘇籍難民，特組織難民救濟會，設置難民收容所，已組織成立者計有六處，第一所在孤兒院，已收容一千三百餘人，第二所在該會內，已收容八百餘人，第三所在交通路，已收容八百餘入，第四所在江蘇會館，已收容一千餘人，第五所在蔡甸，已收容三百餘人，第六所在武聖廟瑞祥里，已收容九百餘人，共計收容五千餘人，按日供給食宿，每餐有菜兩份，每週整隊出外理髮沐浴一次，集團生活頗有條理，聞武漢社會團體指導專員江述之，昨曾分往視察，由該會主席陳經畬及王靜齋等陪同參觀，江氏頗爲滿意，已呈請軍委會第六部傳令嘉獎。 
[刦後餘生涕淚俱乾　滬濱追憶錄　文物精華毀於一旦　敵人橫暴強拉難民　（一）]  
　　記者嚶嚶 
　　【上海本報特約通訊】上海爲全國財富，東南門戶，地位重要，無俟贅陳。而此次抗戰之役，敵人既起釁平津，又來擾我海疆，八一三以來，血戰三月，敵人屢進屢退，損失奇重，合陸軍五六師團之兵力，繼之以海軍，僅乃得之。所有戰事之經過，各報所載巳詳，今所述者，蓋在移師以後。餘生刧後，涕泪俱乾，所以誌淪陷之痛耳。上海退兵，最後爲十一月十三日，實則大部軍隊，前數日己奉命後撤，僅留八十八師爲掩護退却之用，閘北謝團之固守四行，蓋爲閘北最後之一營三百餘人，終於收容於租界之中，尙受優待者也。（當時原可設法安全退入滬西陣地，惟以負責者事先向工部局接洽，工部局格於中立地位，轉不得不加以收容，髙級官長，有病者移居醫院，兵士則由中國商團俄籍警察分任照料，頗受優遇），逮滬西戰事不利，警察局乃命令警察保安隊受訓公民等死守南市，曾不崇朝，敵人由滬西繞道滬南，由徐家匯而南市，卒以不守。一時軍警盡量退入法租界，凡六七千人，法界派警在交界地點，收存槍械，分別容納於各學校中，地位不足，則闢廣塲以居之。維時連朝陰雨，人數旣多，部署不給，慈善團體等雖爲設法，不免向隅，以視謝團，曾有天壤雲泥之別矣。敵軍所至，無論南北市與浦東，均先縱火，以防兵士之匿跡，因之南北市火焰騰天連宵不息，數十年之精華文物，毀於一旦，中外人士，莫不痛悼而又加以切齒者也。開入南市浦東之軍隊，日兵爲數不多，然偽滿之邢士廉軍，參加不少，邢氏且嘗以鎭守使自居，一度布發文吿矣，其時天主敎會與市當局籌設難民區於滬南一隅，以饒神父主其事，僥氏嘗在日本傳敎有年，頗得彼邦一部分人士之敬仰，因之雞民托迹其中數萬人，日軍初亦允其設立，然我軍甫退，而議遽更，初則斷絕其交通，旣又慳其水火生活之必要品，因之難民彌形狼狽，租界人士，有由柵門交界處擲乾糧茶果以為賑濟者，然苦不能遍，轉以紛擾。直至旬日以後，經由饒神父與松井之接洽，始獲少安，然敵方所設之收容所，甫吿成立，敵人又來區中，强拉難民，轉居彼所，饒亦無以阻之，終於引退，而此難民區之組織，遂且無形消滅，至敵人之劃立一所，一以示惠於貧民，一以彼邦慰勞團來滬參觀，不能不有此點綴。敵軍包圍上海之際，維時最感困難者，莫過於公共租界及法租界之當局，兩當局各知實力之不足與敵軍相敵，而其內心又莫不關懷我國，然以中立地位以及國際關係國家政策等種種關係，遂至陷於極端苦悶之中，茲略舉數端以明之：如上海輿論界，向主抗日最力，退兵之際，公共租界忽行舉辦報館登記，各報訊其理由，則以非正式之詞令相答曰，所以杜敵人他日之口實，用爲保護言論之先聲也。又如上海抗日團體林立，籌供給養勸募捐欵者，亦復不少，租界向不干涉，退兵之日，卽派巡警分赴各處，申言調査，並調取文件回局，則所以諷其自行結束也。又如英法駐滬軍隊之司令，向未與敵軍晋接，然退兵以後，又不得不與之周旋，躬往酬酢，總之，租界當局旣不欲謬其本懷，開罪中國，而事實上又不得不承認敵人之勢力，因之無事不以事前和緩之辦法，使我自行遷徙，殊不知曲突徙薪之舉，初不能戢敵人侵略之心於萬一也。 
[推進地方行政　鄂設研究會　民政廳長嚴立三兼會長]  
　　【本市消息】鄂民政廳以値茲全面抗戰期間，各縣行政設施，諸待猛力推進，以適應環境之需要，惟各項進行，均非平昔可比，亟應集思廣益，從速詳加研究，决定方案，督促實施，爰特成立湖北地方行政研究會，廳長嚴立三兼任會長，另聘各項專門人才為會員，昨已開始非常時期行政之研究，所有應興應革事項，當有新貢獻。 
[湘贛途中]  
　　【本市消息】記者日前道出長沙轉南昌，經九江搭輪返漢，時僅一週，略誌其見聞如次，約晚八時半左右乘粵漢車離鄂，天明後漸近湘境，道旁山嶺嵯峨，田地肥美，抵洞庭，遙見帆牆林立、魚舟往還，至岳陽時，車站上除武裝衛兵外，旅客甚鮮，唯有列車多輛，停於該處，彈痕比比，門窗損毀，一望而知爲曾遭襲擊者。晚九時許抵長沙，街市雖仍舊觀，行人則培增往昔。 
　　次早先後晤蔣孟隣，梅貽琦兩氏及其夫人，知臨時大學卽設於湖南聖經學院內，開學後，報名者尙踴躍，最多時曾至四五百人，嗣以時局愈緊，一般靑年紛紛加入各戰區工作，目前尙餘百餘人，並聞臨大有遷昆明計劃，惟時期尙未决定。 
　　當日下午，更得晤張治中主席，張氏久戰歸來，風霜尙未盡脫，據談，今後抗敵戰略，除從事整頓外，再於正面對壘戰爭，配以游擊戰略，使敵深入愈遠，打擊愈大，困難愈多，疲於奔命，自可獲得最後勝利，在京滬作戰之傷亡士兵、均大部補充訓練完畢，準備抗戰。 
　　湖南壯丁訓練，現已開始，其數目，視前方需要而定至民衆運動，多已統一組織，開始訓練、除巳有數部北上參加救亡工作外，餘正從事訓練中。 
　　當晚偶過江濱，見有英國小型軍艦一艘，泊於江面，因投刺往訪，艦長愛姆斯上尉，彼對中國士兵之印像甚佳。詢以如日機來襲時，將抱何種態度，則毅然而言，倘過英艦上空，卽行射擊云云。 
　　翌晨記者乘汽車沿浙贛路赴南昌，車行甚速，沿途風景絕佳，馥郁蔭濃，頗似北方仲秋景色，晚八時抵南昌，街上巳見襲擊之痕跡，天氣甚冷，北風尤烈，南昌居民，多已疏散下鄉，卽街上貨店，亦多書同人下鄉，暫停營業，一望而知爲距戰場不遠也， 
　　在南昌留一日，復往南潯路赴九江，途中雖遇警報，未見敵機，三時許抵九江，市面似較南昌稍佳，因正趕上來漢輪船，遂行西返，一夜寒風後不覺巳達漢臯矣。 
[蔣夢麟返湘]  
　　【本市消息】國立長沙臨時大學校長蔣夢麟，來漢向新任敎育部部長陳立夫報吿，並請示一切畢，昨日返湘。 
[簡訊]  
　　中國靑年岳武穆隊，今日下午二時假湖北省童軍理事會，邀武漢靑年童軍正副隊長開座談會。 
　　香港國際醫學籌賑會，中華醫學會，中國婦女慰勞會，本月起按月捐助紅十字會一、三、四三醫療隊各一千二百元。 
　　漢口紅十字會組巡迴治療隊兩隊，每日赴各難民收容所治療染疾難民。 
　　軍政部軍需署副署長熊仲韜，昨由漢飛重慶。 
　　武昌商業學校第一屆學生，十八日下午一時舉行畢業禮。 
　　前方傷兵七百餘人，昨晚離鄂赴湘，後援會特派代表赴鲇魚奪慰勞。 
[來函照登]  
　　敬啓者，敵軍侵佔滬郊，肆意焚殺，死事之慘，犧牲之大，爲古今中外所罕見，民衆避居浙閩贛皖及湘鄂等地者，爲數頗多，其臨時出奔者倉　鮮有長物，衣食住行，在在堪虞，茲査金樂民沈詠梅茹柳行張永堂裴雪芹張沖蔣璧馬金和莊鳳飛王丙生夏吉岡楊浩金張月耕張韵聲趙杏林孫濟時陳其祥王俊榮張書英張德鄰徐濬川吳榮生史莘耕張壽昌陸德謦張關明金厚仁李世安朱谷生張壽彥徐金濤王志學倪斌治張秋生陳永生劉洽泉王金龍　卓英劉德林王金忠姜叔英奚浪淸吳守儒吳鼎文錢文俊莊金山蔡造時等所領各隊，尙無下落，敬乞貴報賜借一角地，將函刊登，俾周聞知，予以救濟，倘得該民等地址，並求露布，無任感激，此致申報館。上海縣救護委員會駐漢辦事處謹啓，廿七年一月十四日，會址武昌，中正路，四四八號，中華職敎社武漢辦事處內。 
 
