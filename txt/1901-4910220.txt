# 1901 - 198 - 4910220

 

Page 1

 
 
[開售九通股票] [  上海圖書集成局啓]  
自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以達外淺深本末次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書己可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良佼讎完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[答客問泰西多弑逆事]  
晴窗多暇披閱洋文日報中有一則云行刺美國伯理璽天德麥根利之兇手刻已訊供明確處以　首之刑矣有客見之卒然問曰子屢言泰西政治之美一若不勝忻羡者然何泰西亂臣賊子之多竟視大逆不道爲尋常事意者政治　有所未備歟抑其人類皆兇惡性成也執筆人曰自有說焉子毋躁吾試爲子言之攷泰西近二十年來凡君主民主君民共主之死於亂人者已不數見始而俄皇亞力山德第二被弑旣而法總統加爾路繼之意皇翁白爾第一又繼之至近日而美總統麥根利復遭弑逆之禍是數人者豈皆暴戾昏庸致起時日曷喪之歎哉夫亦因愚民結成黨類日以自由自主爲心故不惜身犯王章輙效博浪推之一擊耳聞之泰西有無君黨焉其人大抵皆下賤之流專以平君民均貧冨爲宗旨彼見身居民上者頤指氣使威福自專以爲我輩亦猶是人耳何以彼得擅生殺之權我獨居顓蒙之列設使無人焉居高臨下則人皆平等我輩儘可横行無忌自便私圖而殺機乃由是起矣又有爲均貧富之說者謂天下富人少而貧人多我輩百結　衣自求口食竭一手足之力日惟得以藜藿充腸彼面團團富家翁百萬一紫標千萬一黄標平時力不能勝一匹　居然安富尊榮若此千古不公之事莫甚於斯使無君人者宰制其間則彼之財卽我之財而我旣不憂貧彼亦不藏富而凡事乃適得其平於是弑君之心益勃然而發雖然使泰西旣有此二者之人而國家峻法嚴刑以懲之無稍寬縱若輩當亦憚於憲典而不敢公然行刺於大庭廣衆之中其所以敢白刃相加者實由刑罰之　於縱弛耳謹按大清律例凡有陰謀弑逆者一經發覺即以極刑中之極刑處之科以凌遲無或　宥是以中國卽有恣睢暴戾之輩從未嘗甘心君父肆其簒逆之謀泰西刑律過寛卽如此次行刺美總統之兇人在中國罪應凌遲者彼亦惟處以繯首他如星亨係日本大僚之卓卓者而伊庭氏逞其私憤戕之於衆人會議之時亦祇科以無期徒刑未及按律論抵彼殺人者可以不死卽殺至一國之總統雖死而猶可全屍更何怪民情洶洶不惜犯上而作亂哉客曰子言誠然然我乃益爲中國虞矣中國自戊戌之歲康梁謀逆後一時不知順逆者羣譁於市曰君民平權君民平權甚至登諸報章暢發其攺行民權诸僞說使當軸者不防之於豫我恐若輩一唱百和恣其狂悖之情一旦禍起蕭牆變生肘　將奈之何則應之曰是不必慮無論康逆已入瀿復返梁逆已在異域伏冥誅隨聲阿附之流亦早　罪潛蹤不復肆無忌憚卽有仍以君民平權諸僞說譁於市者人亦燭知其無甚伎倆决不敢如泰西兇黨慣於弑父弑君更何必　　焉爲之過慮哉客唯唯稱是於其去也詮次其問答語付手民刊行之 
[本館接奉電音]  
　　昨日午前西安行在飛電傳來上諭一道敬謹譯登○八月十五日行在内閣抄奉上諭李鴻章等奏妥籌本章辦法一摺據稱冋例各項本章均由内閣票批進呈其請補請署各項之件必先進呈始行遵旨辦理請嗣後凡遇缺分題本攺題爲奏以免積壓其餘本章照舊票批進呈等語内外各衙門一切題本本屬繁瑣現在整頓庶政諸事刪汰浮文嗣後除題本仍照常進呈外所有補缺輪署本章及向來專係具題之件均著攺題爲奏其餘各項本章卽行一律刪除以歸簡易將此通諭知之欽此 
[行在宫門抄]  
　　七月二十一日孫家　等騐看分發人員完竣覆命四川補用道翁炯孫遞埠子伺候召見召見軍機及翁炯孫二十二日分發江西補用知府方霆遞牌子伺候召見召見軍機及方　二十三日簡授江蘇江安督糧道胡延謝恩乍浦副都統柏梁伺候召見召見軍機及胡延柏梁二十四日薛允升因病請假下日簡授陜西西安府遺缺知府金文同謝恩召見軍機及金文同二十五日内閣奏請領派驗放王大臣派出禮親王潤貝勒孫家鼐陸潤庠溥元等挑乾清門當差謝恩芬車因伊子挑乾清門當差謝恩召見軍機二十六日禮親王世等驗放完竣覆命敬信接管崇文門副監督耑摺　恩召見軍機 
[核對約章]  
　　京師訪事友來函云自和約畫諾後中國欽命全權大臣慶親王曁各國駐京　臣訂期八月初五日帶同譯員至午門核對約章此約計共十二分校對讀無訛然後各携一分而去迨各使回至東交民巷府第相與奏樂鳴砲以表慶忱從此以玉帛易干戈中外臣民將重覩昇平景象矣 
[選政攺章]  
　　京師訪事人云傳聞八月初二日西安行在電傳諭旨到京　戶吏兩部將道府以下至佐雜各實官捐輸槪行停止并諭令吏部將州縣佐雜之例應銓選者一律分發省分攺爲外補又　　　相曾電達行在奏請將捐例展緩一年然均未知其確否也 
[率由舊章]  
　　京師訪事人云洋兵撤退西苑交還自八月初四日始禁門皆易局勇駐守閒　人等槪不准出入自如初八日慶邸已移入内延辦公 
 
 

Page 2

 
 
[照章騐放]  
　　京師友人來信云各衙門公所現已先後遷回八月初十日爲騐放之期所有欽派王大臣應於是日清晨八點鐘時赴内閣漢票籖中書官廳齊集恭設皇帝萬歲萬萬歲龍牌傳令吏兵二部堂司各官將應行騐放人員按班帶上龍牌前跪誦出身履歴 
[整頓錢業]  
　　京師訪事人云兵燹以後凡有新開錢鋪得均乘洋人代管地面時並無保人私挂錢幌以故錢票迄未流通刻洋兵盡退地面收回步軍統領衙門順天府五城察院因會出示曰照得京師内外城開設錢店向章應取保結始准掛幌出帖歴經辦理有案從前内外城官准錢店不下五百家有奇兵燹以後僅剩二十餘家其餘全係私開實與國計民生有碍當此大局底定欲求便民利國先在體恤商情而錢業虧空倒閉等弊亦不得不設法嚴防本衙門公同酌定變通章程七條於規復舊制之中寓因時制宜之意除咨部外示仰錢業人等知悉凡已開掛幌錢店未經取有保結及嗣後如有新開掛幌錢店者均許其自覓妥實鋪保赴大宛二縣呈報以憑給予執照告示開張如無執照即以私開論照例科罪遇有倒閉情事立提保家責賠决不寬恕其各懔遵毋違特示計開一現在當商歇業只取鋪保戶三家暫行免取當商一家一俟日後當商復業仍照舊例辦理一鋪保三家中應有殷實同行之錢鋪一家其餘二家如金店官爐房票號洋貨行布店糧行油酒行茶行官鹽公櫃大乾果店及著名殷實各行棧示以限制一錢鋪閣張已准照新章取保惟錢鋪所出之票不准逾於成本之數應責成出具保結之鋪戶隨時稽察該錢鋪帳目如查前出之票逾於成本之數准出具保結之鋪戶呈報該管衙門揀派妥員詳查如果實有確據卽飭令該錢鋪勒限籌欵抵補並按所逾出之票數如數科罰所罰之欵卽充賞出具保結首先呈報之鋪戶以示鼓勵倘出具保結之鋪戶平日漫不稽察事前未經呈報致令該錢鋪有虧空倒閉脫逃情事貽害閭閣除嚴拿鋪東掌櫃人等從嚴追欵如數開發票存並加等治罪外至該錢鋪掌櫃人等或脫逃無獲或雖拿獲實係無力賠繳卽責成出具保結之鋪戶如數擬賠該錢鋪如無逾出錢票之事該出具保結之鋪戶亦不得挾嫌揑控致干查究一錢鋪關閉呈請標封内城由兩翼承辦外城由正指揮承辦嗣後遇有此事登時卽行發封並會同大宛兩縣傳到鋪東及保家責令十足賠補勿得折耗誑騙人財一前三門外錢鋪卽在外城地面覓保内城錢鋪卽在内城地面覓保關廂錢鋪卽在關廂附近地面覓保以歸　一易於稽察查大宛兩縣送到按戶鋪保姓名册分别存案若有保家關閉歇業步軍統領衙門五城隨時查確轉移順天府飭大宛兩縣令該錢鋪換取保家毋得任意躭延干咎一錢業有新張者有舊存者其新開者自應照章取保如舊開之錢鋪只有一二保家尙存應勿庸再行取保俾免周折如一槪無存始准照新章補取一該錢鋪東家掌櫃設或倒閉一次即有罪名乃從前有連閉數號之掌櫃尙敢領東再開殊不足以靖地方向後遇有鋪東掌櫃倒閉查有折成買票等弊者永不准再開鋪店並嚴禁冐名混開等弊 
[兵船計數]  
　　天津直報云八月十二日駐泊大沽口内外之各國兵艦運船計共一十三艘其中英國四艘美國一艘德國二艘法國二艘俄國二艘日本國一艘義國一艘蓋較日前又减數艘矣 
[請展捐限]  
　　武昌訪事人云湖廣總督張香濤制軍目擊鄂省公欵不繼籌畫維艱曾奏請開辦助餉新捐派員分投勸辦凡紳商士民之捐助餉銀者均准照新海防章程給奬近接行在戶部來電知已奉旨停止捐納實官限一个月内即須截數商民聞此消息大半觀望不前制軍惄焉憂之電商兩江總督劉峴莊制軍擬聨銜由電飛奏請將江南湖北助餉新捐展限四个月俟限滿後再行截止未知能仰邀朝廷兪允否也 
[文宗乞退]  
　　武昌訪事人云湖北提督學政蔣蓻圃文宗按試武昌衡校辛勞政躬小極商請湖北巡撫端午橋中丞奏懇開缺回籍養疴中丞允之現已具疏入告請旨另行簡放矣 
[鄂撫新猷]  
　　漢口訪事友人云湖北巡撫端午橋中丞以漢陽鐵政槍砲火藥造磚各廠關係軍國大計亟宜切實講求定於中秋節後親臨查察以便振興并飭紡紗織布官錢銀圓諸局員將歴年收支數造具清册限期呈閱蓋志在興利除弊也 
[盛京將軍增祺府尹玉恒奏報東邊帶堵剿賊匪情形摺]  
　　奏爲東邊各屬大股賊匪迭經兵團及俄軍分路堵剿連次獲勝餘匪逃散並分别收撫地方漸臻安靖商民均各歸業情形恭摺馳陳仰祈聖鑒事竊前次股匪劉彈子楊玉麟屢被俄軍擊敗分路逃竄及俄軍撤回匪黨李　叭張桂林等又復分擾海龍廳新賓堡等處迭經該處總管等派兵剿辦殲匪多名曁俄軍續往興京通化一帶進剿各情形均經奴才等於四月二十八日先行奏報在案方是時匪首李　叭等因在海龍廳被創後勾合劉彈子大股萬餘人又往報復四月二十一日賊前隊至横道河子當有鎭東軍營官劉寳書及哨官唐敬師等各率所部四百餘人迎敵連挫其鋒是晚賊隊大至劉寶書受傷我軍却賊隨乘勢逼城火光燭天砲聲震地我軍守埤不滿千人該總管依凌阿等奮力抵禦正危急間有義勇軍管帶馮佩均率三百餘人衝入重圍於是各軍勇氣百倍復出城迎戰所向披靡賊匪死傷無算適營官連璧等亦由東路赶來該總管等卽令會合馮佩均曁常玉順等四路夾攻賊乃大敗四散奔逃是役也血戰兩日夜斃賊千餘名獲擡槍數百桿馬匹旗幟甚夥並擒僞統領孫振東等就軍前正法而北路俄軍之續進者至是亦抵該廳矣其南路俄軍續進興京後匪首張桂林及其黨林七乃旁竄懐仁代理縣事巡檢馬鴻章遣兵圍禦之於蚊子溝敗績賊隨於四月二十三日入縣城肆其搜掠而去二十七日竄沙尖子遇團練迎擊張桂林回通溝向練長王懋忠尋仇林七自率悍黨數百人南竄二十九日至泡子沿地方營官李壽朋率巡隊百餘名與戰衆寡不敵該匪於是日突入寬甸縣城知縣蘭維烜猝不及防遂出走衙署被焚林七之凶燄益熾先是奴才等以俄軍此次續進係專注通化一路卽慮及該處山深林密路路可通一經旁决勢必蔓延費手當經分飭各該地方官一體嚴加防範嗣於寛甸告急復飭東邊道榮森統帶林長靑迅卽催隊協防並派叅將程維新傳諭遼陽練長徐楨刻卽挑帶得力團丁一千名馳往鳳凰安東一帶以資防剿旋又添派翼長瑞祿營官張國慶等馬步各隊馳赴葦子峪城廠以扼該匪西竄之路是時俄提督聞信亦由遼陽蓋平調撥馬步砲隊分向鳳凰城岫巖州兩路進發而林七陷寛甸時統帶林長靑方進紥九連城防竄安東林七旋趨鳳凰城時該道榮森所部晉字五營皆在各處分紥當飭營官周玉麟帶隊赴臺溝嶺迎擊周玉麟本無賴徒曩隨雷正綰軍流落於安東境與林七相稔遽與之合倒戈以攻營官杜長靑等皆潰敗砲亦爲賊所奪初周玉麟出隊後當遣騎報小捷該道不之覺賊大隊入城該道及城守尉同知各官皆倉皇退至甜水站五月初五日賊據鳳凰城初六日賊首鄭蘭亭綽號老君爐率數十人復乘夜雨潛至安東縣勾士匪開封獄時夜深雨大賊多寡莫能辨官吏商民因之逃避一空安東大東溝大孤山皆水陸商賈凑集之區當林七竄寛甸各商民等已有戒心或將貨物移置船中故一聞警信便即紛逃此賊匪竄擾東邊各屬商民逃避之大慨情形也此摺未畢明續登 
[勒捐獲咎]  
　　武昌訪事人云鄂省庫儲支絀挹注維艱大吏因奏開鋪捐以資補助按　面之大小定捐數之多寡除繁盛之區派員專辦外其餘各埠卽由地方官就近辦理宜昌府陳雲仲太守接奉憲檄卽日委員開辦詎料某委員不能體恤商艱以致商民譁　不平聚衆罷市事爲湖廣總督張香濤制軍所聞立將委員撤回聽候查辦并以太守任用非人實　辭咎飭藩司瞿　甫方伯飛　撤任　委候補府齊太守耀珊馳往接署 
 
 

Page 3

 
 
[會匪就獲]  
　　漢口訪事友人云康逆所糾自立逆會黨黄金山吳曉亭自去歲七月二十七日之夜逆首唐才常事敗之後濳　遠避迄未成禽近以事過情遷相約濳返漢皋與地棍游兵聨絡一氣事爲保甲局員張恕謙明府訪悉立飭差役拘獲解省訊懲大約惡貫已盈想不得免於顯戮矣 
[票匪成禽]  
　　漢口訪事人云尹子滕何桂生王麻子李大祺鄭昌福五人專在漢口私造僞票貽害市廛兹因僞鐫福順成錢店花票敗露由武弁徐全孝獲諸朱家巷尹成齊家解赴糧捕同知署想馮少竹别駕必當盡法懲之也 
[盜匪正法]  
　　蕪湖訪事友人云魯港本人烟輻湊之區近有一笙匪人乘風雨溟濛之際駕小舟游弋見有客船滿載而過卽上前攔截劫掠貲財事爲水師營管帶某君所聞卽飭勇丁拿獲數名解送蕪湖縣署旋經縣主訊取口供詳奉上憲批飭就地正法已於日前梟取首級縣竿示衆矣 
[巨盜成擒]  
　　漢口訪事人云有向老三者著名劇盜也盤踞葛甸白虎山中糾集亡命擾害良民事爲大憲訪聞札飭馮少竹别駕督同武弁徐全孝前往緝獲刻已解至省垣矣 
[漢皋火警]  
　　漢口訪事人云本月十一夜九點鐘時漢口大碼頭河街齊同源茶葉店不戒於火霎時紅光熊熊高　霄漢幸水龍麕集竭力施救始得熄滅僅燬同源一家左右鄰均未殃及 
[鳩兹火警]  
　　蕪湖訪事友人云本月某日雙橋弄某姓家不戒於火附近某營勇急舁水龍往救得卽熄滅然已延燒房屋數椽並焚斃婦女嬰孩數口矣 
[賭棍下塲]  
　　松江訪事友人來函云郡治南鄉華亭金山交界處有土棍高阿妹者前因聚衆開賭由前署華亭縣劉謙三大令商請左營守備蘇樹棠守戎帶兵馳往捕獲科以監禁五年之罪邇日忽患沈疴禁卒報知華亭縣主林霨生大令大令飭卽交人保出甫舁至頭門卽已氣絶時本月十二日清晨也少頃其母聞信奔至大令親至署前將屍察視一周諭令備棺收殮瘞諸荒阡噫賭棍下塲潦草如此世有喜作牧猪奴戲者可不鑒諸 
[鄂省官塲紀事]  
　　漢口訪事人云官塲傳述署湖北漢陽府趙楚江太守已由督撫二憲會銜奏請補授○前者漢川長　突被横流　決數處漢陽縣主姜大令急禀請上憲籌欵興修旋經上憲札委李二尹承湘前往督工堵築兹已事竣旋省銷差○湖廣總督張香濤制軍擬將槍砲廠擴充札委王大令億年將與廠毗連之月湖堤悉心查勘一俟禀覆即當大興工木矣 
[皖省官塲紀事]  
　　安慶訪事友人云巡察北門内外委員朱曹二君現均期滿上憲委候補巡檢沈少尹同仁詣北門内陳少尹德忠詣北門外分巡街道以專責成○新選南陵縣都大令廣涵新選含山縣傅大令毓湘由行在吏部領憑到省隨於本月初七日奉藩憲湯筱秋方伯飭赴新任○撫署收呈委員陳大令增瀾現奉藩憲湯筱秋方伯委辦中梅河釐卡所遺收呈差委候補知縣滕大令梅接辦已於本月初九日分别到差矣 
[帝京小志]  
　　京師訪事人云五城察院因洋兵已撤姜軍初至深慮京城匪類乘間滋生事端因自八月初一日爲始每夜輪流出巡嚴察各局員紳在局與否及哨弁勇丁之勤惰若何○八月初四日前門外大街珠市口迤南有一騾申脫鞅飛馳撞倒一窮漢車輪由腰際　過直達頂門以致腦髓迸流登時殞命旋復將某姓家小兒觸仆于地猶幸受傷尙輕旋經兒父母舁延醫療治當韁繩脫手時車夫亦墜于車下一臂受傷謂非无妄之災而何 
[鳩江秋浪]  
　　蕪湖訪事友人云安徽撫署文巡捕卜叅軍被其子卜甲揭帖通衢恣情汚衊案發撫憲王芍棠中丞以此風斷不可開飭府札縣提案嚴鞫縣主某大令知甲因瘋所致從寬科以軍罪卽日發遣噫是眞可形同梟狡者歟○康逆所糾自立會正龍頭葉玉廷正法後緝捕營管帶李副戎偵知尙有副龍頭陳和尙避匿蕪湖因卽設法拿獲解縣訊供迭用嚴刑迄無承認不得已將証人傳案對質想一經訊實顯戮未便久稽矣 
[吳苑秋聲]  
　　姑蘇訪事友人來函云雙林巷人吳某自稱前湖南巡撫吳清卿中丞之姪每日大開賭塲傾人腰槖受其害者不知凡幾近爲中丞訪聞函請地方官查拿究辦吳某聞之星夜逃避不知所之或謂現尙匿跡鈕家巷潘姓賭窟中然耶否耶局外人烏得而知之○署理丹徒縣丹徒司巡檢鍾少尹葆現屇一年期滿藩憲陸春江方伯委試用從九品金少尹孝熙接署已於本月十三日懸牌示知矣○自捐納實官奉旨永遠停止後各捐生皆以時不可失羣向各捐局踴躍輸將各局員不忍過拂其情是以連日所收捐欵盈千累萬頗有應接不暇之勢眞從來未有之事也 
[恪恭將事]  
　　昨爲秋祭關聖帝君之期清晨蘇松太兵備道兼江海關監督袁海觀觀察提右營叅將廖楚材叅戎松海防同知劉乙笙司馬上海縣知縣汪瑤庭大令上海縣學教諭邱贊思廣文以及上海營守備程厚菴守戎城汛周鑑之千戎縣丞劉耀庭二尹主簿孫立幹少尹典史趙敬臣少尉先後詣西門内關帝廟恪恭致祭 
[解犯赴省]  
　　某小輪船舵工張三山前因駕駛不愼撞沈陳王氏渡船溺斃甲乙二渡客控經上海縣主汪瑤庭大令訊實收禁詳請督撫憲批飭解省復勘昨日大令已飭吏備就公文派差押解就道矣 
[思患豫防]  
　　本邑美界捕房藍副捕頭訪悉西華德路自五十四號門牌起至九十八號門牌止所有老沙遜洋行房屋類皆年久失修勢將傾倒恐有意外之禍因令三十六號西包探偕華包探倪順泉前往查明隨卽備函告知老沙遜洋行執事人俾即鳩工攺造誠思患預防之道也 
[上海縣署瑣案]  
　　某繅絲廠女工朱陳氏與江北車夫洪壽言私染洪父察知大加訓斥遂於本月十一日相約吞服洋烟自盡旣而洪遇救更生氏則毒發斃命報經縣主汪瑤庭大令騐明屍身將洪帶回管押前晚升堂研訊洪供稱小的與朱陳氏同鄉素來相識並無姦情不知伊因何吞烟殞命大令曰氏旣與爾並無姦情何故同時吞烟覓死答稱小的因飲酒沈迷被父親斥責所致大令飭責二百板旋察得餘毒未凈遂發交普育堂醫治○松江府城守營楊克明遊戎於六月某日由上海乘戎順發所駕小輪船返郡行至閔行迤南風狂浪湧纜斷船覆以致溺斃浦中旋經婁縣主屈吉士大令將戎拘獲解至上海汪大令訊供收押在案前日復移傳當日在船差弁魏生祥邵康與戎質對魏邵同供當日隨同楊大人及叅府張大人之少爺回松行至白茆港時突起狂風隨囑舵工停輪小待舵工置之不理以致覆舟其時舟中有客十餘人雖經他船救起多人惟楊大人及徐姓與舵工之兩幼子慘遭溺斃若早停輪斷無此事叩求嚴辦戎供小的係寗波人是日午後三點半鐘時正駛至浦江極闊之處突起龍風人力難施迨肇事卽停輪救援叩求明察魏　復供徐姓之妻聞徐凶耗因卽自隘實覺可憐大令飭將戎還押著魏邵回松傳知徐姓家屬來案具禀以憑核辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南市捕房紀事]  
　　昨日英商老公茂紡紗廠查騐棉花之某洋人行至利川馬頭見鄉人張愼堂所售棉花六包有攙水情弊因卽拘入捕房寄押責令將棉花焙乾再行酌罰○昨日鄉人顧德昌在新馬頭設攤　菜被四號暗捕拘入捕房捕頭令罰洋銀五元從寬開釋○前晚歹人張桂生見某甲將竹籃置馬路旁因卽竊之而逸適爲四十三號巡街捕所見拘入捕房捕頭令押候解送馬路工程局禀請總辦翁子文太守訊辦○昨日協泰洋貨店夥陳順福在浦灘起運貨物突被偷兒李洪福竊去香烟二匣隨喚令十九號巡街捕襄同拘獲帶入捕房捕頭令押候轉解馬路工程局禀請訊究○前日粤人鄭福榮持彩票六條至南市新馬路萬有源票店支取洋銀六十元旣而店夥忽稱少去一條致相口角某號巡街捕見之併拘入捕房捕頭交地甲帶出妥爲理處 
[英美租界公廨紀事]  
　　日前虹口莊源大槽坊主莊嘉錫控同族莊順生莊順增盤踞滋擾等情讞員張柄樞司馬准之昨日飭差將順生提　押候訊供○徐張氏控金岫雲卽金瑞雲借銀不還等情司馬查知金匿跡南匯因卽備文飭差持至南匯縣署禀請縣主汪衡舫大令派差協提昨已提到司馬諭令押候訊追 
[英租界捕房紀事]  
　　昨日某馬車行馬夫王阿大駕車至廣東路偶不經心將蔡桂榮所坐東洋車撞壞蔡忿甚喚　六百五十二號巡捕拘王入捕房王留存洋銀若干无捕頭遂照章暫釋○賊犯瞿阿三濳至蘇州河中某姓船上竊取水烟袋一枝報經包探吳阿王拘入捕房捕頭令押候解送公堂禀請讞員張柄樞司馬訊究○前晚馮阿福王阿四不知因何起釁在勞合路爭毆三百四十號巡捕見之一併拘入捕房捕頭令押乞丐牢片刻然後釋歸○昨日有王阿狗者乘脚踏車至貴州路輪轉如飛五百八十七號巡捕見其兩手懸空恐致肇事因即拘入捕房王留存洋銀若干元捕頭遂照章暫釋○某流娼家傭奴王周氏徘徊福州路中强曳行人狀甚淫褻一百五十五號巡捕見之拘入捕房捕頭著押候解送公堂禀請訊究 
[法租界捕房紀事]  
　　前晚扒兒張少卿竊得某姓所佩對時表一枚持赴某押店質錢不虞被包探拘獲解送捕房捕頭命押候堂期解請讞員杜枝園大令訊明懲辦○前晚積竊某甲竊得某姓家衣服數件持往某押鋪質錢適被包探所見拘入捕房捕頭令押候解送公堂禀請訊究 
[美租界捕房紀事]  
　　前晚著名積竊周阿三掩入裏虹口漢璧禮路甬人張阿根家竊取銅螺螄釘若干枚携之而出適爲包探錢榮堂所見連贓帶入捕房捕頭令押候解送公堂禀請讞員張柄樞司馬訊辦○昨晨偷兒倪阿寳闖入天潼路第二十九號門牌顧雲卿家行竊綢衣數件水烟　一枝旋又至北河南路第百四十四號門牌王阿二家竊取綢衣綢洋傘携至吳淞路某押鋪質錢適爲包探倪順泉所見拘入捕房捕頭令押候解送公堂禀請懲辦○昨晨賊犯張阿寳混入西華德路第三百二十八號門牌何合成家行竊綢衣八件旋被包探錢榮堂查獲詰知數　前曾竊唐家弄第七百九十五號門牌錢元明家衣服十件因之吊出各贓解入捕房捕頭令押候解送公堂禀請究辦○前晚小竊王阿利闖入司考脫路第四十九號門牌某粤妓家行竊木質報時鐘一架携之而出適爲三百零三號巡街捕所見拘入捕房捕頭令押候解送公堂禀請懲治 
[來函照錄]  
　　申報館主政先生史席逕啓者今年水災甚廣沿江洲圩悉罹此厄卽有中人之産者亦倐變爲中澤之鴻雖經各大善士源源振濟不致顚沛流離惟爲日方長或虞不給兹有撒種菜子一法可以相輔而行其法俟水稍退但遇露出泥土之處卽以菜子拌泥撒之每菜子升可撒數畝地則菜子一擔可撒數百畝之廣矣當此秋肅之時以及冬寒之際他物皆補種不及惟菜不畏嚴霜且得此江沙之淤其膏腴勝於壅糞數日卽出早者今年卽可接濟即遲者明春亦可充飢此法昔因皖北水災行之有效其利甚溥今各處災區竊恐未必籌計及此所冀好行其德者以此倡導價廉而功實大素欽先生飢溺爲懐定蒙採及芻蕘藉以拯救災黎或亦不無小補云爾特泐奉懇即請勛安新安寓叟頓首 
[蘇州官報]  
　　八月十三日藩轅牌示照得署丹徒縣丹徒司巡檢鍾葆署事年滿遺缺查有輪委到班之試用從九品金孝熙堪以委署同知唐典禀知陜賑案内核奬運同銜花翎知縣倪文范禀辭赴新陽查勘荒熟田畝差道庫大使楊廷魁禀謝一年期滿比較有盈蒙給記功一次管帶蘇防前營儘先補用都司徐誠檀由宜興來十四日元和縣王禀知赴閭門外八字橋相騐卽回昭文縣張禀辭道庫大使周積莘禀銷汕頭山東賑捐差管帶蘇防前營儘先補用都司徐誠檀禀辭回宜興防次 
[維揚官報]  
　　八月初四日知廳梁鹺尹委監脩城工初五日運憲公座掣籖黎鹺尹淦銷通泰水勢差陳鹺尹鳳書銷總局文案赴通屬聽差劉鹺尉繩祖委西鹽查艙初六日李分尉以牧由高寳差次來新選中正塲王鹺尹濬生禀辭赴任北批騐袁鹺尹公幹到揚 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
杭州織造奴才錫麟跪奏爲恭報接印任事日期叩謝天恩仰祈聖鑒事竊奴才恭膺恩命簡放杭州織造於光緒二十七年三月十四日跪請聖訓仰蒙召見訓誨周詳感激微忱淪肌浹髓陛辭後於三月十六日由陜起程於四月二十七日行抵杭州省城經前織造誠全派委司庫常泉將杭州織造關防一顆及南北新關監督關防二顆並文卷册檔等件齎送前來奴才當即恭設香案望闕叩頭祇領任事訖伏念奴才内府世僕知識庸愚由二品廕生迭經　升慶豐司郎中曾蒙簡任熱河正總管愧無報稱兹復仰承寵命尤切悚惶查識造承准内務府戶部派辦運務曁添派縀綢奉傳辦理各項活計任重事繁在在均關緊要檮昧如奴才者深懼力有未逮惟有懍遵訓諭勉竭愚誠以期仰答高厚鴻慈於萬一除將前織造移交庫存各欵銀兩俟盤騐清楚另摺奏報外所有奴才接印任事日期並感激下忱理合恭摺叩謝天恩伏乞皇太后皇上聖鑒再南北新關現係停徵合併陳明謹奏六月十九日奉硃批知道了欽此 
奎俊片再查嘉慶十六年八月十九日奉上諭嗣後各直省督撫遇有分發試用期滿人員務須嚴加甄别如實係才具明晣辦事勤能者准予保留欽此又定例大挑分發各省試用之一等舉人於到省後該督撫切實甄别果能勝民社之責者卽以知縣用又通行内開道府以至未入流凡由曾任名官保舉並非應升之階令該督撫試看扣滿一年分别奏咨甄别後按班序補各等因歴經遵辦在案兹查有四川直隸州知州胡鴻業拔　知縣陳啓昌試用知縣林錫祺大挑知縣孫積善大挑知縣善恩在任補用知縣成都縣縣丞王兆麒均到省一年期滿例應甄别據藩臬兩司造具各該員履歴清册塡註考語會詳請奏前來奴才查試用直隸州知州胡鴻業才長識深拔貢知縣陳啓昌穏練樸誠試用知縣林錫祺明白幹練大挑知縣孫積善謹愼安詳大挑知縣善恩才具明通在任補用知縣成都縣縣丞王兆祺才明心細均堪留省照例補用除咨吏部查照外理合附片具陳伏乞聖鑒謹奏六月十九日奉硃批吏部知道欽此 
二品頂戴新授廣西按察使右江道奴才希賢跪奏爲恭謝天恩籲請陛見仰祈聖鑒事竊奴才接奉廣西巡撫臣黄槐森行知光緒二十七年三月十二日奉上諭希賢著補授廣西按察使等因欽此聞命自天感激無地當卽恭設杳案望闕叩頭謝恩伏念奴才蒙古世僕知識毫無由廕生而供職西曹未嫻法律出典郡而分符北鎮勉效馳驅光緒二十五年升任廣西右江道涓埃未報兢惕彌深兹復仰葆温綸俾陳臬事受恩愈重報稱愈難竊惟粤西地居邊要臬司總匯刑名自顧疏庸懼難勝任奴才現俟接任道員至日卽當交卸束裝起程趨詣行在叩謁天顔跪聆聖訓作土壤細流之效惟當上禀宸厪抒瞻雲就日之情深覺慚膺寵眷所有奴才感激下忱理合恭摺叩謝天恩伏乞皇太后皇上聖鑒訓示謹奏六月二十日奉硃批毋庸來見欽此張人駿片再光緒二十七年二月二十日准吏部咨開前漕臣松椿奏保光緒二十三二十四兩年安瀾出力請奬各員内南河候補同知吳用保羅晉恩孫傳湘三員均請俟補缺後以知府用查候補同知册内均無其名應令該督詳細查明覆奏再行核辦於光緒二十六年七月十五日具奏奉旨依議欽此咨行到臣遵卽轉行各該員查覆去後兹據南河候補同知吳用保禀稱由監生遵籌餉例報捐運判加捐同知指發河南光緒五年五月初十日蒙欽派王大臣騐放奉旨照例發往欽此遵卽領照起程二十二年二月十八日到工又南河候補同知孫傳深禀稱遵籌餉例報捐通判指發山東試用光緒二十年加捐同知攺指南河試用五月十三日經吏部帶領引見奉旨著照例發往欽此遵卽領照起程七月二十六日到工各等情前來臣覆核無異合無仰懇天恩俯准將南河候補同知吳用保羅晉恩孫傳湘仍照原保給奬以示鼓勵謹附片陳明伏乞聖鑒飭部覈覆施行謹奏六月二十日奉硃批吏部議奏欽此 
　　漕運總督臣張人駿跪奏爲衛守備繁缺緊要揀員調補以重職守恭摺具陳仰祈聖鑒事竊准部咨應題各案係緊要事件准由各督撫攺題爲奏以期妥速而免延誤等因於光緒二十六年九月十二日奉旨依議欽此移咨前來歴經欽遵辦理兹查江南淮安衛守備范金綬請開缺回籍修墓經臣咨明兵部在案所遺繁缺應揀合例人員具題調補今臣詳加揀選查有江西袁州衛守備周恩科心地明曰勤於職守以之調補江南淮安衛守備繁缺實屬人地相宜合無仰懇聖恩俯准調補如蒙兪允查該守備係對品調補毋庸送部除飭取履歴清册另咨部科查核外臣謹遵照新章會同兩江總督臣劉坤一江蘇巡撫臣聶緝槼合詞具奏伏乞皇太后皇上聖鑒敕部議覆施行再所遺袁州衛守備係屬簡缺輪應外補合併陳明謹奏六月二十日奉硃批兵部議奏欽此 
　　奎俊片再管帶四川督標威遠中軍中營補用副將何友山係湖南武陵縣人由武童投入湘軍効力疉次出師湖北江西安徽四川等省屢著戰績遞保今職據署督標中事副將謝金廚詳請留川差遣補用等情前來奴才查該副將何友山久歴戎行當差勤奮應請留於川省收入督標中營差遣補用除飭另造履歴清册送部查核並咨明湖南撫臣查照外理合附片具陳伏乞聖鑒謹奏六月二十日奉硃批兵部知道欽此 
　　胡廷幹片再查按察使尙其亨前在督糧道任内歴經前撫臣奏奉諭旨派令督辦山東三游河工欽遵在案該員本年二月到臬司任後凡三游一切工務均經隨時督率經營布置精密現因大汛如臨親詣上中下三游查勘工程相機調度以昭愼重兹據詳報前來除仍令嚴飭通工營委員弁人等認眞修防外所有該臬司出省勘工緣由理合附片具陳伏乞聖鑒謹奏六月二十日奉硃批知道了欽此 
　　張人駿片再堰盱同知何維楨調省察看所遺員缺查有河南試用同知陳捷三堪以署理除分飭卸任外謹會同兩江督臣劉坤一附片陳明伏乞聖鑒謹奏六月二十日奉硃批吏部知道欽此 
　　廣西布政使臣張曾敭跪奏爲恭報微臣到廣西接印日期叩謝天恩仰祈聖鑒事竊臣前在湖北途次奉文蒙恩調補廣西布政使當經具摺陳謝並籲懇陛見旋於光緒二十七年二月初四日奉到硃批毋庸來見欽此旋湘上駛行抵桂林奉飭赴任兹於四月二十七日准署藩司張廷燎將印信文卷移交前來當卽恭設香案叩頭謝恩祗領任事伏念臣猥以庸愚　膺繁劇三逾歲記再領藩條　在榕城愧乏涓埃之答今來桂嶺重以邊徼之區當兹時局艱虞岩疆緊要地瘠故公私久困源流之開節均難民貧故良莠不齊牧養須寛廠互用如臣檮昧深懼弗勝惟有殫竭血誠破除情面遇事禀商撫臣切實經理以期仰答高厚鴻慈於萬一所有微臣以任日期並感激下忱理合恭摺叩謝天恩伏乞皇太后皇上聖鑒謹奏六月二十一日奉硃批知道了欽此 
　　李興銳片再署袁州府知府阮貞瑞署事已逾一年經臣撤省另候差委所有該府印務查有現署廣信府事候補知府姜秀瀾樸實廉明堪以調署遞遺廣信府知府印務查有候補知府任貴震廉毅有爲堪以署理又調署建昌府事正任撫州府知府陳振瀛患病請假回省就醫所有建昌府印務查有試用知府趙于密遇事精審堪以署理據藩司張紹華會同臬同柯逢時具詳前來除檄飭遵照外謹會同兩江總督臣劉坤一附片陳明伏乞聖鑒謹奏六月二十一日奉硃批吏部知道欽此 
 
