# 1912 - 335 - 4914300

 

Page 1

 
 
[社論]  
[論庫俄交涉無和平解决之望（鳴秋）]  
　　自庫俄協約告警以來主戰之說遍傳遠邇誠以民國興亡在此一舉彼蒙族少數敗類不審利害爲虎作倀非直搗庫倫殲滅活佛殊不足以儆刁頑張聲威惟穏重一派不肯驟然主張者因念五大民族合建共和同處五色國旗之下不忍以兄弟鬩牆自相殘害而反貽外人之笑故不惜委曲周旋先與俄人開議取消恊約冀其和平了結然俄人旣不顧大體私與活佛立約則野心勃勃早置公理於不顧所謂取消者不過片面之辭而非雙方之同意也（近日各報均載俄人不願先廢恊約再行開議）卽所謂談判者亦不過掩飾門面之語藉以遲我征庫之師俾可從容籌謀分派精兵擇要駐留以爲堵塞我軍之計近日退兵之約屢經提議而俄兵仍由哈爾濱恰克圖陸續前進且當開始談判關係緊要之際我政府已派陸外長專辦此事而俄廷忽有召回俄使之議事雖未果其意巳可想見願我政府母受其愚蓋俄人不過效往年日俄爭議滿韓之故技一面故示親厚與我開議一面籌畫軍備以圖大舉居心陰險至此已極與我談判豈出俄人之誠意哉更就庫倫一方面觀之彼活佛亦有不願取消協約之意觀其復大總統勸慰之電一則曰如果欲取消卽商諸隣邦藉杜異議再則曰與其專員來庫徒勞跋涉莫若介紹隣使商榷一切之爲愈無非設辭規避欲由内政而牽及國際蓋有俄人煽惑其間蒙人乃有恃而無恐否則蠢爾活佛吾斷其未敢出此也 
　　更進而論之此次陸外長與俄使開議之始俄使即以雙方退兵爲辭於理亦有未愜蒙古素屬我國藩籬去秋革命告成一再聲言五族合建共和是蒙古爲我民國之一部我國例有駐兵之權如有變亂我國例有勘亂之權初無與俄人事今活佛擅倡獨立破壞共和我國派兵前往相機剿撫實屬權限内應爲之事俄人對於我國領土本無駐兵之權今無故派兵深入蒙　實出情理之外即云退兵亦惟俄兵應卽撤回我　萬無退守之理倘必欲兩方同時退兵而後始可開議則外蒙無異立於第三國之地位巳非吾國之所有矣消息雖微關係甚大是烏可輕易應允乎况征庫與談判本屬二事進兵庫倫所以征叛討逆純屬内政無關國際俄人何得干涉且俄使亦嘗言欲取消恊約須先取消庫倫獨立是則俄使亦明知取消恊約中國不能不進兵於庫倫乃旣不肯廢約又迫我退兵着着進取鞏固其在蒙之勢力益可知此次談判難望有完美之効果矣我國民安得不預籌對付之策乎 
　　將來會議結果之如何雖未可臆料然觀俄使近日措詞之强硬其不肯讓步可知方今列强環視不止一俄滿洲西藏在在可危此次交涉而無甚失敗猶可徐圖上進否則分割之禍不難立至北望雲天憂心如擣敵兵壓境惡耗紛傳嗟我同胞是豈高枕安臥時耶 
要件 
[財政部鹽專賣法規草案]  
　　第一條政府有鹽之專賣權 
　　第二條鹽及鹽鹵并可以製成鹽類之其他物質非受有政府之命令不得由外國輸入亦不得由本國輸出 
　　第三條鹽及鹽鹵并可以製成鹽類之其他物質非經政府之許可不得製造 
 
 
 

Page 2

 
 
　　第四條政府得酌就産地設立機器製鹽廠民問不得仿造但由政府賣出之鹽以他法精製不用機器者不在此限 
　　第五條政府得限制製鹽地之區域與製鹽業之期部但試驗鹽質者不在此限 
　　第六條以製造鹽爲業者所製造之鹽不得自和售賣存留悉爲政府所収買應由政府指定之交納地騐收付價但本人所用及由政府賣出之鹽再行精製者不在此限關於前項收買開始時期與手續得以部令定之 
　　第七條鹽製造者應定製造之方法與採滷地叚製鹽曁儲存定所以及一年産額均須呈報政府經許可後方准營業有變更時亦同 
　　第八條爲鹽之製造業與買賣業不得於同一地所兼營之但爲政府賣出之鹽再行精製者不在此限鹽製造地鄰近之銷鹽法另以專律定之 
　　第九條政府對於取締鹽製造者曁保護灘灶存鹽並限制鹽類之買賣土鹽之製造得酌量設置巡警 
　　第十條政府得從地方之便利酌量區域之大小招商組織運鹽公司及小賣商關於前項公司及小賣商之取締規則另行規定（未完） 
命令 
　　十二月十日臨時大總統指令 
　　據該總理等呈稱財政部次長趙椿年擬按照初任官叙二等等語應即照准此令 
　　據該總理等呈稱財政部駐外財政員章宗元擬按照初任官叙二等等語應卽照准此令 
　　據該總理等呈稱財政部荐任各官分别擬叙官等等語應即照准此令 
專電 
[北京電]  
　　大借欵條件周總長昨日（十號）巳與六國銀行代表議定大恉如下㈠借額定二千五百萬磅㈡抵押品指定契稅印花稅兩種㈢克利斯浦優先權應取消未取消以前六國銀行認爲墊欵年内先交百萬磅㈣審計處聘洋員一人帮同檢查以上四欵經雙方議妥惟抵押品應先調查收入的數并須俟本月十三號倫敦會議决定後方可定約外間所傳今日簽押之說不確 
[北京電]  
　　察哈爾都統何宗蓮昨日急電陸軍部謂在承德之蒙匪近與我軍大戰蒙僞統領某及蒙匪多人均遭陣斃我軍亦略有傷亡 
[北京電]  
　　聞開魯實未克復征開魯之兵因天寒長毛皮衣尙未備齊不能前進 
[北京電]  
　　俄庫交涉自陸總長提出四個條件後尙未得俄政府回答 
[北京電]  
　　政府接廣東來電謂粤中對於征庫軍餉已籌集巨欵 
[北京電]  
　　探聞此一禮拜内俄國西比利亞鐵路載往歐洲之兵約一萬餘名以備巴爾幹戰事有一車在貝加爾湖近旁出軌約死千餘人 
[北京電]  
　　國務員擬於十三日出席參議院 
[北京電]  
　　皖省焚燬鴉片案英政府索賠二萬五千一百兩外交部擬駁復 
[北京電]  
　　交通部紀念郵票定十五日發行 
[北京電]  
　　外交部以外人遊歷内地日多時生交涉巳嚴訂外人遊歷新章不日通行 
[北京電]  
　　四川宣慰使朱吳兩君到京昨巳面謁大總統陳述川况 
[南昌電]  
　　日前謠言兵變軍警戒嚴至初十夜駐舊藩署第一旅一團二營官兵在府學大成殿放火起事並發忠孝節義口號放鎗出隊擊開各城擬集合外駐林軍劫奪軍裝焚燒督署幸不爲所動未遭糜爛惟鎗聲隆隆全城驚恐李都督冒險親帶衛兵四出巡勦遇有亂兵就地鎗斃沿街遍染血跡黎明督率軍警閉城搜捕獲亂兵百餘人在府下耕惟首犯司務長邱占魁在逃懸五百元緝拿 
[太原電]  
　　閻都督恐蒙匪内竄昨特急電陸軍部速撥大批軍火以備防禦之用 
[南京電]  
　　軍民分治後國稅歸財政部派員管理地方稅仍歸民政長財政司管理聞應民政長擬即派員另設國稅廳現正組織一切 
[南京電]  
　　新任浦口商埠督辦莊藴寬明日（十三）由京南下聞巳領到開辦經費三千元 
南京電 
　　上海米商合記擬購米三十萬石在江蘇銀行照章交納特别捐每石一元呈請發給護照業經程都督批准如米價昻貴即照章停購 
[南京電]  
　　鎭江砲台官王以忠刻由洪司令調充該部顧問官另委高兆華繼任 
[南京電]  
　　程都督以武進縣知事程學懌擅改核准之選舉日期致有搗燬投票所情事特記大過一次 
[南京電]  
　　江浦縣知事黄汝棟昨携印來寗堅請辭職程都督慰留未允 
[杭州電]  
　　浙都督今日實行宣布解散全浙共進會 
[巴黎電]  
　　羅馬敎皇以辣丁語音龐雜各國不同刻己諭飭屬下敎士及各學生一律改用羅馬正音以期劃一 
特約路透電 
[北京電]  
　　此間紛傳俄國有擴張使舘衛隊兵力之意惟俄國近由哈爾濱調譁洋之兵隊僅有一百六十名似不過派代現駐使館之衛隊而己 
[北京電]  
　　海軍部通令各省將内河砲艇各項人員一律改爲水路警察 
[北京電]  
　　據政府公報載稱稽勳局局長馮自由呈袁總統　召回中國著名飛行家譚某按譚君現在留庽美國退回後必能組織陸軍飛行隊也 
[北京電]  
　　此問選舉本定初十日舉行現巳改期大興宛平兩縣定十六日開始選舉 
[柏林電]  
　　德國外務副大臣奭密曼氏出席帝國議會向豫算股員聲言擴張德國駐紮遠東軍隊之必要又謂中國政府之領袖雖可信賴然將來難保不再發現亂象考各國駐華軍隊德國之兵力最爲薄弱然德國不得不保護在華之利益且吾德爲維持中國領土完全與門戶開放主義起見更不得不鞏固地位以扶助中國保護德國之權利與權利所在之地點想中國亦當共表同情也 
[奉天電]  
　　日人藉口安東兵變現在該地組織陸軍警察隊安東道已將此事報告政府一面向日人抗爭 
要聞一 
[咄咄日本對於滿洲之行動竟步暴俄後塵矣]  
　　近日日本政府對於滿洲爲極端的進行連日奉吉黑三都督先後致政府密電報告日人舉動共有七則㈠十一月九號有日人測繪隊私測奉天省沿海七島形勢㈡十一月十二號有日兵三百餘名在葫蘆島登岸均帶有測圖器具沿海測繪㈢十一月十五號日本測繪員數人在岫州所屬八島查勘地勢㈣十一月十六號日本將平壤之第五第六兩師團移駐長春奉天沿安奉路線亦增派一師團㈤十一月十八號有日人由日本海駛來漁船二十餘艘在渤海北岸任意捕魚並將該處漁戶盡行驅逐境外㈥十一月二十號日人又在北滿一帶添招兵隊㈦十一月二十八號日本政府特在南滿附設旅行團以資調查東省機宜 
　　政府日前接到駐京日公使小田切照會一件要求改訂滿洲善後條約其要求理由計有六項㈠日本爲聨絡邦交維持滿洲善後各事起見特照會中政府改訂條約㈠中政府對於南滿應准日本有自由行動之權㈠南滿一帶實業應予日本特許權㈠日本爲保護僑商特請中政府允許自長春至寬城子界内得派兵自衛㈠在此界内日本應有裁判權㈠在此界内除中日兩國得有一切利權外其他第三國嗣後不得與中日政府立約 
[中俄交涉新消息]  
　　毫無進步 
[法公使提出調停條件]  
　　總統府於昨日午刻特開秘密會議列席者除大總統外祇有趙總理陸總長兩人聞會議緣由日前法使曾就中國俄國兩方面交涉意見折中酌定調停條件四大欵以爲居間調停之入手辦法業巳向我政府及俄使提出大總統以事關重大故特召趙陸兩人秘密討論云茲將法使調停條件探錄如下（甲）先將俄庫私約取消再由中俄兩國政府派出全權專使另訂中俄庫倫新協約（乙）在新協約未成立之前中俄兩國庫倫兵隊如未經調停國認可不得自行進退並軍事上之布置（丙）訂立新約不得與以前中俄種種條約有抵觸過甚之處雙方如有不遵調停國有干預之權（丁）倘將來實不能和平解决時調停國卽退出範圍任憑兩國用兵 
[俄政府要索六大權利]  
　　俄使克金斯機氏日昨承彼國政府訓令又致外交部照會二件一係正本一係副本正本所提出者有兩事㈠俄國爲篤睦中俄邦交起見承認取消俄蒙協約㈡俄國承認中國有蒙古之上國宗主權其副本所要求者有六㈠不駐兵㈡不設官㈢不移民㈣俄國在蒙古有修築鐵路之特權㈤俄國在蒙古有開採各種鑛山之特權㈥俄國在蒙古之商務上應享特别權利刻下陸總長正與趙總理等密議尙未答覆 
[陸總長出席秘密會議]  
　　十二月四號國務總理趙秉鈞外交總長陸徵祥等應參議院之要求出席秘密會議陸首先報告中俄交涉情形謂近日來尙未與俄使直接談判一切均由法使介紹昨法使又交到俄使要求條件十二欵多與我國領土主權有礙頗難解决隨將俄使要求條件宣布各議員互相討論有主張决裂者謂現在别無辦法祇有請大總統發令召還駐俄劉代表以示最後之决心有主張和平者則謂大總統旣以外交爲前提則此時亦祇有先用和平解决之一法或即將外蒙開放借列强均勢之力以折俄人趙總理謂主戰一節政府日在籌劃惟今尙非其時至開放外蒙係另一問題僅可作爲外交收束之善後陸總長謂就外交而論目前有兩大問題一退兵一俄使提出之十二欵條退兵一節尙非難事惟要求我政府承認此十二欵則實爲非常之難關正賴諸君解决當時議員對於此十二欵互相研究討論結果决定對於中俄交涉手續分别如次㈠與俄使磋商要求之十二條件爲第一步由俄庫私約變爲中俄協約爲第二步以交換條件變更庫倫僞政府私約爲第三步循此三步進行限定年内解决厥後趙總理又報告借欵情形現在交涉巳漸有頭緒谷利斯浦已實力讓步年内可有五百萬磅交付之希望云云 
[庫亂聲中之邊事急]  
[整頓國防]  
　　昨日總統府爲國防問題開軍事秘密會議叚祺瑞劉冠雄陳宦及各軍事顧問均列席大槪主張分配各省軍隊就近嚴密防守其重要地點如伊犂科布多烏里雅蘇台古拉薩黑龍江呼倫貝爾墨爾根琿春鳳凰城喀什噶爾恰克圖加托克亞東蒙古騰越龍州扎倫布鎭南關大連灣大沽口營口北塘芝罘港膠州港揚子江口榮城灣廣東灣北海港廣州灣三沙灣福州灣舟山象山港三門灣温州灣厦門港汕頭港台州灣海壇島等凡二十九處又擬令長江水師總稽查於長江最重要地方如吳淞口福山狼山黄士焦山梁山小孤口三峽三江營圜山關湖口等凡十一處加意巡閱並隨時會同各都督就各扼要地方駐紮軍隊以資防守並嚴查外人私運軍械等事 
[稽查邊務]  
　　會議旣畢袁大總統又提出意見以庫約發表滿藏新伊科喀烏阿等處皆邊防緊要亟宜選派專員分赴各處巡閱並調查一切詳情方能着手整頓其注得之點有四㈠巡視界碑各邊界碑時被外人濳行損毁或任意遷移似此暗佔明侵與主權大有關係應飭該員切實注意如有損毁或遷移等事立卽修補或遷還以清疆域　㈡調查交涉近來各邊辦理外交多有未經報告間有報而未詳者交涉案件關係重要豈可不加審愼致失權利而釀禍機應飭該員關於交涉案件切實調查詳細報告以圖補救　㈢訪察邊員現在各邊事務繁多日形緊要所有各邊防辦事人員恐有頽老不能振作者應飭該員詳加考察如有此項人員迅速報告酌量更調以重邊圉　㈣詳察軍官現值邊防吃緊之時駐紮各邊地之軍官中未免有年老多病及不諳軍政者應飭該員嚴加考察如有此項人員卽行報告以便另選知兵人員前往駐紮以資鎭攝 
[參議院六號議塲紀要駐京訪員率公]  
　　參議院十二月有六號議事日程一浙江裁免漕南兵米改征抵補金辦法諮詢案二内務部九月至 
 
 
 

Page 3

 
 
年終槪算案三文官考試法案四咨催政府趕造民國二年正月以後預算案五本院八九二月經費决算案六諸克聰請願擁護約法案午後兩時尙未足法定過半數展延二次以後復坐待移　至兩點十五分鐘始得開會因盧士模病故以五十八人爲定足數由議長宣告開議 
　　第一案先由政府委員陳述理由大致謂去年光復浙江裁免南漕經國務院議决仍須照舊徵收茲准浙江朱都督來電稱現經督同財政司就上年浙省議會裁漕法案及中央通電辦法雙方籌計期得允當之解决擬酌照改折辦法減除耗費酌收漕南抵補金以爲中央租稅統一法未頒以前之手續擬具辦法大綱四則請提交參議院議决云云政府酌加修正仍與浙省來電大略相同舊例江浙兩省漕米一石連耗需征七八元現照江蘇辦法改爲每石四元每斗四角實己較爲輕减征收期迫望從速議决陳述畢並要求省略審查多數贊成卽開二讀會是案經政府修正後計共六條（原文已見前報）第一條浙江省向征之漕南兵米一律實行裁免殷汝驪主張刪去以爲浙省南　本巳裁免無俟中央法律准予裁免浙江省議會成立在參議院成立以前其各種議决案至今有效事已實行本條無用段宇清反對彭允彝主張於漕南兵米句下加入依該省議會所議决之一句殷汝驪謂卽不刪亦須修改照彭說加入理由段宇清仍反對谷鍾秀主張不刪略經經討論遂付表决殷取消刪除之議贊成彭說蓋始終欲擁護其省議會之議决案故也然起立贊成者僅九人卒照原案通過第二條改征之抵補金每年向征一斗者改征銀四角原不及四角者仍照舊辦理是蓋於稅則之輕重已略趨平均與江蘇每石四元槩照舊額比例征収者辦法不同而殷汝驪猶以每斗至多四角爲過重主張攺爲三角周玨引申之謂浙省稅則旣重且復不均旣裁復征民情不願賦重之區民力不堪雖再减一角於財政稍遜而民情可期踴躍議場無反對之語政府委員亦似默認並不爭辨王家　復言減爲三角可以贊成江蘇雖定每石四元而去年實征僅祗三元二角此係暫行辦法無妨照減遂付表决得五十八人中三十一人之多數第三四條均照原案無異議第五條各地方改征之抵補金俟租稅統一法頒布實行後即行停止秦瑞玠主張刪去此條以爲田賦各省統一爲難不能有租稅統一法且國稅地方稅尙未指定不能以裁漕抵補金與租稅統一法互相牽合應俟國稅劃分後再定谷鍾秀亦主張刪去表决少數秦瑞玠仍主張刪去統一兩字改爲稅法頒布實行後殷汝驪復加修正改爲地稅法頒布實行後議長合此兩說表决多數贊成第六條無異議全案通過（未完） 
[中央司法會議第五日紀聞]  
　　初五日下午一點開第四次會議議長王黻煒報告潘學海匡一尹朝楨沙亮功皆因事請假又謂第一案由本提議人撤回修正今日先議第二案劉瑞琛請於開會中間休息五分鐘衆贊成遂開議第二案調度司法警察章程宜嚴飭各省切實遵行案由提議人于傳霖說明理由後劉恩格謂于君所此提項此案本員甚爲贊成至其辦法則不能不稍有異同如其調度章程本巡警職務所宜辦不必另定章程本員對於本案大體表示同情不過稍宜變更馬德潤謂此種情形往往有之請依此原案咨送司法部會同内務部商定辦法通飭各省切實遵行議長謂贊成此議者舉手多數又謂贊成省略二讀會者舉手多數遂通過第三案地役權証明方法案首由提議人王淮琛說明理由後劉瑞琛謂地役權宜在不動産之後沈寳昌謂地役權旣在不動産之内何得在不動産之後馬德潤謂如各處空場及公地其地役權則應何屬沈寳昌謂公地之地役權則應歸本地方公共團體馬德潤謂有一種地謂之公地則無人過問又謂之公共團體之地亦無人過問貴議員所說法理本員甚爲贊成但實事有不同者黨積齡請表决成立與否議長謂贊成此案成立并付審查會者舉手多數第四案監獄地點案首由提議人廖維勛陳述理由後朱友英反對原案謂此監獄學中自有規定無須討論周兆沅謂若監獄設在鐵路綫之旁則無鐵路之處必先築鐵路然後再設監獄此實事上萬不能作到周祚章則贊成原案駱通謂當然可以通過議長宣告討論終止謂贊成此案成立者舉手少數議長宣告休息五分鐘休息五分畢復振鈴開會議長報告江庸因事請假遂議第五案監獄戒具之採用案提議人吳承仕說明後無討論即付審查第六案監獄戒護案提議人廖維勛說明後馬德潤謂此案辦法本員以爲不得其要領凡監獄佈置防患未然不能防之已事此等防範宜在監獄内之組織不能在監外防守俟其已變而防之已晚矣故各國皆用内部防護有變時閉鐵檻以斷交通故本員以爲我國亦宜採用此法劉瑞琛謂本員對於此案本贊成但其辦法則不敢贊成蔣邦彦亦謂宜　平日防範得法至原案辦法仍屬局外辦法且其旣發生之後防範已晚蕭仲祁則贊成原案馬德潤又聲明不能辦到之理由劉蕃請表决議長謂贊成此案成立者舉手少數議案巳畢時尙未至議長又報告議案不敷議請諸君於初十以前從速提出議案預備討論某議員又提出規定暫行民刑訴訟法手續及提交參議院之辦法籌議至四時始散會 
特别訪稿 
[北京短信（二）（一箭）]  
　　記沈秉堃（下） 
　　沈以前清督撫假革命之旗幟益以國民黨之護符奔走於袁孫黄之間儼一政界中心人物當第二次内閣組織時沈内閣沈内閣之聲揚揚盈耳而北京某報且鋪張揚厲若謂斯人不出如蒼生何者斯亦可謂極運動之雄者矣風氣旣壞官僚與革命黨幾相得而益彰沈雅不爲國民黨穏健派所重故雖有黄克老爲之揄揚先容而國民黨議員率不許其組織内閣然身兼官僚與革命之資格四通八達無不如意笑林廣記謂蝙蝠旣不容於麒麟亦不容於龍王謂其非禽非獸而沈者則以蝙蝠勝者也 
　　昔奎俊爲四川總督時沈時爲某縣知縣奎之左右奉奎意索貂帳沈乃以己及其夫人如夫人之貂衣盡一日之力補綴而進之奎大讚美因是驟進故湘人某君爲之評曰沈不知有所謂革命非革命抑不知有所謂政黨非政黨彼但以下吏供奉上司之手段對待今日之有勢力者彼亦不知其無恥但以爲世間人對待權勢理應如此而巳故彼之供奉項城中山克强猶之乎其供奉奎俊也 
　　一棺蓋身萬事都巳彼旣死矣何忍再鞭撻之但今日北京政界專以腆忍容媚爲悅而革命黨與官僚派幾無復界限之可分沈秉堃生不愧爲偉人死尤不愧爲鬼雄是以可悼耳 
雜評一 
[大國風度固宜如是]  
　　英人之於西藏俄人之於外蒙其垂涎同也達賴喇嘛在前清季世已稱兵犯順哲布尊丹巴當民國初元卽離叛獨立其冥頑不靈同也顧何以一則己輸誠内向一則尙執迷不悟何哉 
　　記者曰是非達賴之賢於逆佛也亦非政府籌藏之計劃較優於籌蒙也英人酷愛和平對於吾國又宿敦睦誼固不肯乘吾國是未定之秋而包藏禍心犯國際法上之大不韙耳然而英人賢矣吾恨俄人吾又烏得而不愛英人 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[浙都督嚴禁純粹社會黨]  
　　朱都督令民政　文云本年十一月二十八日准内務部咨開准大總統府秘書廳　開本廳接私立偵探團吳天民函稱近有一種純粹社會黨卽無政府黨之變相國是未定人心不穏尙希政府注意等語並附呈純粹社會黨約章二紙前來當呈大總統　閱奉諭宜按法律利害誡禁等因查該黨約章有實行共産實行　除强權預備世界大革命及不婚姻已婚姻者以二人同意解除夫婦名義等語實行共産　除强權必至 
　　解除夫婦名義必至滅倫傷化至預備世界大革命則意在破壞現在之秩序爲萬國之公敵造語離奇尤爲狂悖國基初定豈容此好事作亂之徒公然樹黨肆無忌憚應請分飭各該地方巡警官吏遵諭按法律嚴行誡禁以遏亂萌等因到部相應將該黨緣起及約章咨送貴都督查照轉飭所屬遵照辦理可也計黏抄件等因到本軍府准此合將該黨緣起及約章黏抄令行民政司查照通飭所屬一體嚴行誡禁母稍違延 
　　討黏抄社會黨緣起及約章一件 
[緣起]  
　　惡紫之奪朱也惡鄉愿之亂德也魚目混珠似是而非萌芽初放之際忽入淆亂之途若非有人焉出而辨明之紏正之扶持之則眞理終無闡明之一日此同人等所以組織社會黨而與中國社會黨分離也何以故社會黨無國界而中國社會黨明明有之社會黨反對政府而中國社會黨明明不妨害之不倫不類非驢非馬出鄉愿手叚陷人類於疑網用滑頭伎倆阻眞理之進行同人等深期望受其愚快回頭而猛醒浮雲無掃明日依然我抱純粹社會主義之同志盍歸乎來 
[約章]  
　　名稱社會黨宗旨純粹社會主義綱目綱一消滅階級目（甲）貧富（實行共産）（乙）貴賤（尊重個人）（丙）智愚（敎育平等）綱二　除界限目（甲）國無遠近（乙）家無親疎（丙）敎無迷信事業分鼓吹破壞建設三種一鼓吹雜誌新聞書籍講演二破壞實行剷鋤强權預備世界大革命三建設育嬰院幼稚院學校醫院養老院農工場公園入黨凡能了解宗旨實行綱目遵守戒約者經深知其思想及性質之黨人爲介紹得入本黨經費入黨費量力捐助於入黨時繳納當年費每年量力捐助戒約不作官吏不作議員不入政黨不充軍警不奉宗敎不稱族姓不婚姻已婚烟者以二人同意解除夫婦名義幹事黨人自由擔任多寡以事之繁備爲定機關上海設交通機關各地由黨人分設之會期大會由交通機關臨時通告各地機關每月舉行一次附則本約章得於大會公决修改 
[浙屬刀匪猖獗]  
　　浙屬金華舊府屬刀匪蔓延日甚迭經行政官紛紛告急經總稽查劉　威率新軍一隊星夜馳往義烏匪首劉某聞官兵抵境膽敢帶黨六十名前後擁護游行街衢從容出城劉君會商兪知事密請鄉　知匪巢在離城五里即晚夜半傳令四鼓出發將該村包圍至天明入室搜捕僅剩婦女小孩全村五六十家無一壯丁相顧錯愕不知如何走漏風聲其時劉君迭奉都督嚴電催歸不得巳督隊回蘭溪暫駐匪黨疑係官兵畏避日益猖獗故意將花會掛筒懸貼城門以示挑釁其黨羽露刃排隊荷鎗巡哨防營警察竟無　人過問聞浦江縣城内花會多至八十餘篷均　刀匪蔡某保護前因官廳　省請兵膽　揚言仇殺並將花會筒掛在縣署頭門知事蔣再堂膽小如　不但不敢下鄉并不敢出衙門一步以致四鄉糜爛城區尤危百里内沿途被殺之人每日十餘口不等均無頭顱婦女尸棺均遭發掘近更蔓延東陽永康各縣勢將不可收拾昨經清鄉會辦劉君面懇都督嚴電李管帶星夜帶兵開赴各該　先行剿辦並查明迭次軍警捕匪走漏消息者實有匪黨投充公　秘密偵探一面將義烏司法警察楊錦魁確係匪探先行捕冶外通電各知事妥愼防範矣 
[彭壽松離港來滬]  
　　福州前巡警總監彭壽松前由福州帶領家眷到香港租居大館口荷理活道七十一號懿德女學校二三兩樓現彭於舊曆十月二十五日下午己離香港帶同其子厚安及隨員家屬等附搭招商局廣大輪船來滬計彭隨行者男人十一人妻媳婦女等八人彭等則搭頭等船位其僕役則搭三等客位當未開行之前香港巡警部先將前時隨彭到港之巡官邱熙霖所帶到之指揮劍及槍碼等物命華探押送到船交回　壽松計長短指揮劍共十四柄曲尺駁壳短鎗四枝碼子千餘顆據彭壽松云此次之行係孫中山邀其到滬彭去時祇帶衣箱細軟什物餘盡拍賣其大傢私聞係香港摩羅上街某店柏得云 
[閩省審判蔣黄案詳情]  
　　閩省地方廳於十二月二號十二句鐘在司法司二堂開庭公訊蔣筠黄家成被刺一案到者司法司長高种刑庭長林以炘檢察長邱在元推事鄭綬鄭詩爕旁聽者五百餘人新聞記者除海南匯報不到外餘均在場速記茲先將審判蔣子莊案錄下由蔣子莊岳父陳維新上庭哭告其婿痛遭慘死迄今數月尙未申剖如不澈底根究何以服八閩人心刑庭長問以當日子莊被刺情形陳一一詳告且求究辦唆使之人刑庭長命其暫且在傍聽候判决遂飭庭丁帶售猪血許鐵鐵上庭問以當日情形汝可詳悉許直言不諱又問這一般人全是拿刀没有答有操什麽音答土音問畢亦在傍遂飭庭丁帶凶犯王福勝上庭（卽滿滿）刑庭長問以年歲住址職業畢卽　汝同去幾人答十二人翁慶安（卽海勝）永俤王守華（卽貽俤）王守春（俤俤）曾茂春（即水牛）陳連標（卽依犬）林步雲（卽細瓜）陳國安（卽承基）徐敬標（即河河）陳懷猪（卽外甥）林漢臣（即鑾俤）又問汝日前供云掀轎簾是細瓜是麽答無又問汝當日站在那里答光祿坊過橋米店門前又問誰敎汝逃去答管帶張長發問畢檢察長邱在元云汝旣在光祿坊口何以知掀轎簾者是細瓜於此可以見汝當場下手不必辯白請刑庭長以刑律三百十一條處治此罪訊畢下囚又飭庭丁帶凶犯陳承基上庭刑庭長問年歲住址職業畢卽問汝那日亦在場下手麽答無小的不知此事司令官分付拿人故亦跟隨又問事畢共賞若干答五十角又問汝旣云去拿人何以當日亦在場中答在倉角頭刑庭長云按此汝亦不能無罪答若能傳司令官到廳辯白國民雖置法亦所甘心刑庭長云司令官現尙統兵應歸軍事裁判可由廳備文催都督即辦問畢檢察長云汝若没有下手何以能得賞五十角陳語塞又云汝領賞是一証據在倉角頭亦是証據據事實而論汝係帮同正犯實施犯罪之行爲汝有所辯白否答無檢察長依刑律廿九條係幫同正犯實施行爲之罪亦當以三百五十條處治訊畢下囚又飭庭丁帶凶犯林細瓜上庭年三十三貌猙獰可怖一望而知其爲殺人刑庭長問滿滿云掀轎簾者是汝汝可無詞麽林極力强辯又問刺後汝得賞若干答七十角問去時有帶什麽刀没有答没有又問滿滿云汝最熟識蔣筠則掀轎簾者必是細瓜汝那有以福州人殺福州人之理答委實無當場下手不過會長彭壽松命令不得不行又問汝去時何人給汝盤費答承基問承基那裏來的答張長發訊畢檢察長云那日在玉山澗見蔣筠的轎何人最先下手答不知於是檢察長又曰前有轎夫之言後有滿滿之供則汝轎簾前先下手無疑不然何以我於廿八日問汝到此句汝便大哭求免林猶强辯遂喚滿滿出囚對質滿滿不言檢察長云汝旣無與其問何以逃走到親戚家到親戚家何以走至山下一茅樓總而言之汝係首犯之罪被警備隊追至汝便走到山上即此事以定汝之罪可見汝逃走是實司法司偵探長調查有細瓜名字本廳偵探報告亦有細瓜名字勿庸置辯請刑庭長照刑律三百十一條從重處罰訊畢各歸囚休息一句鐘刑庭長對此三犯云今日所審之詞汝三人應犯何罪宣布之日汝可知道又對蔣岳父云今日案已開庭公訊此犯應得之罪自有公布汝可暫退遂閉庭 
[喀什噶爾變亂調查錄]  
　　伊犁新報云前因新伊用兵南疆郡縣相繼蠢動本社（新報自謂）雖於本年陰曆春夏間派員南行調查但該員時因道路不通竟次温宿而返喀什一隅猶付闕如爰再派專員於陰曆六月下旬由伊犁取道俄疆逕赴該處調查遲至邇日返伊茲將報告揭載於左俾公衆覽 
　　喀什噶爾即古疏勒國緊接中亞細亞地前清兵備道提督駐節之所東距温宿千餘里所轄有巴楚伽師北有蒲犁西南有英吉沙爾廳葉城莎車皮山和闐干闐洛浦自此東通陽關三千餘里漢班超西征出師之路也蒲犂位莎車之北則與坎旦堤阿富汗相毗連喀什噶爾者譯言地多磚屋洵南疆一富庶地人民纒族佔十分之九漢族則寥寥焉有城二曰漢曰回漢城駐疏勒知府喀什提督北二十里爲回城疏附知縣兵備道及城守協駐焉城内有井一曰耿井漢耿恭治兵於此拜而得水昧甘而清邑人今建祠於旁曰耿公祠内外纒商輻輳爲新疆中俄通商之一埠有領事民國元年陰曆二月新伊搆和於塔城清撫袁大化告病政府任命喀什道袁鴻祐爲新疆都督蓋袁黨也鴻佑官喀久虐政滋益多民怨積深至是輿論憤之時温宿陳道王守旣被戕該處亦謠言風起或謂提將不利於道或謂道將不利於提旬日間文武猜疑險象岌岌有魏得喜邊永福者密商協營兵約期起事至日（即陰曆三月二十一日）夜半協營兵違約邊魏紏合市井博徒十餘人手馬刀由道署馬廐越墻入殺一纒役於大堂袁道方睡即卧室殺之並及其婦事畢出入縣署張令臥驚起而奔及階下曳之卽　際亂刀砍之尋入典史署署典史劉植岑知之易纒服登屋逸遂拆獄出囚犯并縱習藝所犯人此陰曆三月二十一夜也明日（二十二）天明楊協聞警而往有周至德傅崇義二人迎之邊魏等跪於楊協前請罪楊曰你們殺這些官如何辦法答曰我們願舉周傅兩人權縣事楊曰道用何人衆未答楊曰卸任疏勒府王炳堃可充此席但如此時勢恐未必肯任事然我往請之或能來衆曰可楊協赴漢城請王過回城攝道篆明日（二十三）已刻漢城管帶團勇之陳德功紏衆數十人鎗斃前署提標中軍參將湯殿恒（湖南寧鄉人）於張舒鶚寓宅張死之張舒鶚者湖南湘陰人前清時官新平知縣因案被議僑居喀什湯殿恒與之同寓陳得功之意在湯不在張湯蓋有宿怨於人也方衆闖入時張倚門解釋湯尙探槍衆怒舉槍擊之故張亦被害於是陳德功監剪髮者二十餘人於獄先是袁鴻佑奉政府任命爲都督時諭飭軍民剪髮陳惡之故虐待焉將以是夜謀殺疏勒府知府易榮鼎及剪髮者易偵之陳德功以重金啖陳曰姑饒你你速行吾不爾殺易遂由俄道而歸陳之力也（未完） 
[粤議會尊重約法之議案]  
　　粤東省議會代議士林正煊等提出議案云吾粤光復之初百度草創都督由人民公選各官由都督委任其時中央政府尙未成立南北分離不能不省自爲政臨時權宜勢所必然無足怪也今中華民國統一政府之成立及民國臨時約法七章之公布已半載於斯矣任免文武職員屬諸大總統特權約法具有明文全國所當遵守乃廣東文武職員除都督已由總統特加任命外其餘各官任免之權尙仍舊貫悉由都督任命命行之殊於約法有違雖現時省制未頒省官制中何者簡任何者荐任何者委任尙無法定之可遵但查近日中央政府公報所載各省任免司長廳長及師長旅長等員無不呈請大總統之命令行之粤雖光復在先豈能獨異於後事關任官大典約法煌煌若不亟行遵守恐他省浮言彼固誤會獨立而市虎曾參我將何以自解往者不咎來者可追本議士爲此提議咨請都督自後任免各司廳及師旅長等文武職員皆應呈請大總統命令行之至現任各員仍須開具職名呈請補加任命以重約法而尊主權是否有當請公决贊成人陳樞梁家駒王鴻鑑庶政股審查布告云粤省光復之初因南北尙未統一故都督由人民選舉都督以下文武各員由都督委任嗣中央政府成立臨時約法三十四條之規定各省文武職員當然歸總統任免今粤省各司廳長師旅長均由都督任便委任殊與約法違背林議士正煊提議咨請都督嗣後任免各司廳長各師旅長文武職員皆應呈請總統命令行之爲尊崇約法起見持論甚正應即付印公决 
地方通信 
[鎭江]  
[開追悼會]  
　　陶樸靑先生之忠櫬巳於八號由滬抵鎭經軍商學各界齊往車站迎至曹園會場安設九號開會追悼各界到會者約三千人舉盧君潤州主席先奏軍樂次下半旗舉哀砲二十一響次顧忠琛師長李竟成參謀等相繼演說次陶君賓南答詞三時奏樂閉會 
[認眞冬防]  
　　駐鎭十六師顧忠琛師長以時屆冬令宵小潜伏鎭屬各廳搶刦之案時有所聞特派所部六十三團第一二兩營兵士分駐丹徒丹陽金壇高資各要隘以資鎭懾而靖閭頝刻均拔隊起程矣 
[太倉]  
[初選揭曉]  
　　太倉縣省議會議員初選當選及候補當選人姓名錄下顧仁熊兪伯衡陶源唐人傑唐乃駿朱廷相章子才聞華錢詩棣李鈺馮忠信陳祖　馮賓周士衡許肇昌馬家駒錢誦槃楊祖芳政楚珍金文熙錢元勳王鳳喬陶增潞錢深淮張伯和許承岳錢欽永吳文熙后大煒唐吉廷凌廷模陸元萃陳猷朱增元李士龍陸國彬顧同壽王翰臣唐汝梓胡福元張文華龔家駿蔣乃均施錫祁趙宗澤李家彦陸世勳以上當選邵景唐黄占魁顧銓時國型汪敬銘陳鍾麟以上候補 
[福建]  
[加捐助餉]  
　　厦門匪盜横行自黄督辦到後地方日卽又安頃黄督辦以所統兵士千三百名丹需餉銀萬元無款可放擬即率隊回閩當由厦紳林叔臧葉清池等三人願助餉銀萬元留鎭海疆旋由商會開全體大會公决加收五成商損四閱月約得一萬六千兩閩省補助一萬元共凑四萬元充黄軍餉俟冬防告竣再行回閩 
[示禁排日]  
　　思明府兼理審判事宜陳君示云案奉道臺令准外交司咨奉都督發下北京外交部來電以報載星嘉坡華僑曁中國南部均倡言排斥日貨等語中日邦交素篤近來並無恃强舉動希開導商民幸勿誤會致傷感情爲要除分咨外飭司行道令府一體切實勸諭等因奉此合行示諭爲此示仰合厦商民諸色人等知悉爾等須知中日邦交　篤現准外交部查明並無恃强舉動覬覦滿洲愼勿排斥日貨致傷感情是爲至要切切特示 
[四川]  
[新輪出現]  
　　重慶張汝霖等現創製木輪一隻額曰蜀江新明輪船攬載重慶宜昌客商計船身長五丈首尖尾齊計寬艙面七尺底盤五尺吃水一尺五寸載重萬餘觔前後四輪不用鍋爐蒸氣專以人力轉動業由川江迭次試行每鐘下水約八十里上水約二十里雖危險灘水毫無危害現聘請船長及領江水手均係熟悉渝宜航綫素稱通曉機輪之人日昨張汝霖等呈請宣慰使出示曉諭給發護照當奉批據稱迭次試行仰候咨請實業司查核可否立案覆文到日再行出示曉諭給照保護可也 
[陜西]  
[糧價已鬆]  
　　陜省前以雨澤愆期二麥多未播種以致旬餘之間糧價驟漲至一串二三百文甚有無知市儈屯積居奇希圖漁利故日謀升斗之窮民因此大受影響現因瑞雪渥霈播種有資日來糧價跌落一半人民均額手稱慶以爲來歲大有之預兆云 
[謀收鹽池]  
　　花馬鹽池本在陜省境内前清同治初年左宗棠戡定關隴奏劃歸甘以助軍用故鹽池隸廿省者垂數十年今民國成立都督分治各省財政自宜劃清以爲預算之地前財政司次長康君季堯以花馬鹽池應歸秦有之理由陳請省議會解决後咨請都督府派員調查惜奏歸甘省原案無從檢查現在康君正擬籌謀辦法一則須分地理界限一則須搜歷史證據遂將調查之情形收回之方針以及善後之規畫條分縷晣呈明軍政府俾得早日實行交收云 
雜評二 
[省官制案何日交議耶]  
　　省官制案自初提出至此次覆交法制局起草内容變遷約有六七次而此中主張之倐起倐落要皆視黨勢消長爲轉移其後因爭省長民選與簡任而有採用普魯士制之主張因國務員反對普魯士制而有採用虚三級制之調停今又因反對虚三級制者多而延不交議不知又將攺用何種制度也 
　　此種根本問題立法固宜鄭重然創一說必有一說以相質難要在當局者抱定主張設法疏通若因兩方面質難之故而多方遷延一意壓擱將忍此以終古耶抑以外交棘手蒙事憂勞而無暇及此耶當覆交法制局起草時祇限七日今巳數閱月矣而交議之消息杳然宜乎參議院之忿忿也 
本埠新聞 
[閘北公民力爭公權]  
　　閘北市民公會會長黄贊熙等因住居閘北寳山縣轄境内各公民均未由寳山民政長派員調查列入選舉人名册以致本屆選舉無由投票人心大爲憤懣爰請都督曁省民政長責令重行調查定期補選誓達目的而後已茲將呈文電稿錄後 
[呈文]  
　　爲呈請事據區會董楊耀南鮑咸昌區麟生等投稱閘北市區域跨連上寳兩邑所有選舉省議員衆議員應歸原隸縣籍辦理查閘北各區凡歸上海管轄者早由上海縣民政長照會閘北市政廳代爲調查選舉人名造册呈報業經頒發選舉單本日己在投票惟寳山轄境各區公民閘北市政廳以未奉寳山縣民政長正式公文未便調查造册而寳山縣民政長旣無公民榜示又未頒發選舉單以致閘北寳境公民均不得與本屆選舉公權幾盡剝奪伏念各省選政屢奉大總統令飭愼重辦理已不啻三令五申凡各縣民政長宜如何認眞注意始不負大總統望治之殷與公民寄托之重乃寳山民政長竟如此玩視致多 
遺漏實屬藐玩法令自應將該縣本日選舉省議員作爲無效一面補行調查造册發單定日選舉以昭公允除已電呈外理合呈請大都督省民政長鑒察俯賜訓令寳山縣民政長尅日照會閘北市政廳迅速調查選舉人數造册呈報補發選舉單另定日期選舉以保公權而重選政實爲公便 
[電稿]  
　　南京都督省民政長鈞鑒寳山選舉手續未備業經分别電禀在案明日爲衆議院選舉期寶山縣民政長仍漠置不理無端剝奪公民權實爲憲法不容如何補救乞秉公主持批示遵辦迫切待命閘北市民公會黄贊熙等叩佳 
[解散飾業團事務所]  
上海各銀樓工匠因要求增加工資不遂由張鴻堯李安泰等糾集同帮設立飾業團事務所同盟罷工已紀前報茲各銀樓店主經理等巳在公所集議延請律師謝健禀呈縣知事請爲禁止昨奉吳知事批云呈及粘件均悉張鴻堯等糾設飾業團事務所未經主管衙門允許立案是無社團法人之規定資格不能有效應行解散取消候移上海商埠巡警局查明核辦至同盟罷工最爲惡習共和成立工界各業豈宜有此汚點據呈各情如果屬實則刑律第二百二十四條自有當然之處分該代理人呈請檢察廳起訴可也又禀奉上海商埠巡警局長穆君批示云呈悉查 
 
 
 

Page 7

 
 
張鴻堯等自稱總理私設飾業團事務所未經民政長及本巡警局立案是無社會法人規定之資格所發印刷品多件均係迫脅罷工擾亂治安實犯新刑律二百二十四條之罪仰候派員將私立之飾業團事務所卽日解散再行曉諭各工一律工作張鴻堯等如不受解散之命令自應傳提爲首唆使之人移送司法衙門按律判罪可也 
[民政長改爲縣知事]  
　　上海民政長吳懷疚君昨奉江蘇都督通令云准國務院電開奉大總統第一號訓令（己見前報從略）等因奉此合亟通令各縣民政長於於到之日參照衆議院議員覆選區表内所載縣名一律改爲縣知事所有印信候另行刋刻頒發在未頒到以前暫用舊印 
[校閱海軍兵艦]  
　　海軍司令處長李鼎新以前奉部委校閱海軍兵艦現在正值各兵艦多數駐滬之時亟應乘此時機逐一校閱日昨特會同洋員巴斯曁總管車劉兩員乘坐小輪分赴辰字宿字湖鵬湖準湖鶚五雷艇通濟鏡清二練船保民登瀛洲二運船聨鯨策電虎威三軍輪建威楚豫楚同楚有江鯤江犀六炮艦上逐一考察所置炮械是否完美鍋爐機器有無損壞軍士水手操法如何詳加查騐藉資整頓至其餘各艦現尙在閩浙長江等處駐防因須一律考騐己由海軍司令部分電各該艦即日駛回上海矣 
[第二區投票紀聞]  
　　前日爲衆議院議員初選舉投票之期本邑西區第二區投票所經各職員預爲佈置秩序整齊不復如前次省議會投票之雜亂計是日到所投票者共有一千二百五十人昨晨特將票匭三只送至城内學務辦公處候今日開票如當選人額數不足則定於十四號仍在原投票所再行投票 
[追索源豐潤契據]  
　　源豐潤票號倒閉曾虧空前清藩庫銅元生息曁杭州平糶欵洋五萬一千四百六十餘元又甬關各欵銀二十四萬二千四百八十餘兩曾以杭垣扇子巷房屋曁股票等抵押杭款尙不敷洋四千七百三十餘元由前清浙撫增韞委道員張鴻顺專辦其事將不敷之項併入甬關各欵併追共計銀二十四萬五千六百七十餘兩由該號將上海天津各産契據抵押估值尙屬不敷旋由該號商嚴義彬呈請懇將契據等件發還另籌現銀八萬兩購買浙路股票官利二分生息十五年還清以免糾葛正在核辦適值光復所有一切契據等件均被張鴻順乘機濳帶逃遁現經浙省張財政司查悉該號寗波住宅己正式押與滬關由滬關委員收取租金浙省事同一律似此巨欵未便聽其無着且查悉張鴻順現住滬上昌壽里己委上海浙江銀行駐滬查帳員陸君就近令張鴻順將源豐潤津滬各産契據悉數交出以便清理矣 
[初選當選之更正]  
　　江蘇省議會議員上海初選監督吳君昨日宣示云爲更正宣示事照得省議會議員初選於本月初八日當衆開票業將巳滿票額各姓名宣示在案内有漏列當選人一名丁雨人得九十票合行繼續宣示又經詳查選舉人名册及調查名單内載聶錫璜年二十三歲陳泰來年二十四歲照章均僅有選舉權未有被選舉權自應核實更正除將初選候補當選人内得票最多數者依次遞補 
分别通知外特再宣示 
[發行紀念郵票預告]  
　　本埠郵政總局前日發出通告云爲通告事光復功成共和建立膺此非常之盛際允宜垂紀以臚歡爰由政府特發兩項郵票以昭紀念其一爲光復紀念郵票前臨時大總統孫公肖像在焉一爲共和紀念郵票臨時大總統袁公肖像在焉凡此兩版其數目種類俱同其種類區爲一分二分三分五分八分一角六分二角五角一元二元五元計十二類兩版同時分由各郵政局曁分局頒給各等郵政處所發售截至中華民國二年四月三十日未經售盡之票繳交該管郵局再售至二年七月三十一日爲期屆時未售之票一律撤回銷燬無論有何情形槪不增印是以一逾七月三十一號紀念郵票即無從購取票出無多仍與現用加印之尋常郵票相輔而行預計民國本年歲抄以前即可分派各局出售先此通佈週知 
[小工私掘墳墓]  
　　充當小工頭之海門人陳永生招集同類在沈家木橋一帶私掘墳墓經各墳主具訴地方檢察廳廳長以陳永生住居法租界卽飭地保沈俊全沈雪卿許桂林持文至法捕房聲請協拿業巳拘獲將一干人證就近解至西區經區員詢悉情由轉送檢察廳歸案審辦 
[嚴緝大擾亭林鎭之强盜]  
　　華亭地方檢察廳曾於上月二十三日據華亭警務總所電稱亭林警務分所曁該處當舖於今日一時被大帮盜匪白晝搶刧囑即往勘等情並據該鎭各店商並地保到廳報告當經遴派檢察官帶領法警人等一面函請松軍統領委派師船於翌日馳赴亭林警務分所據區長陳兆荃並該所巡官陳述昨日十二句鐘時有盜匪百餘人藉緝私爲名突至所前開放排槍刧去五响快槍十枝九响毛瑟鎗八枝子彈七百九十顆並銀洋衣服等物其警所後　即市公所亦被刧去英洋七元錢十四千零查勘屋面牆壁均有槍子痕跡室内亦有翻亂形狀當帶同檢驗吏等先赴西街騐明水菓小販王阿田之母王馬氏左臁肕有槍子傷痕並至南街茂昌泰騐明店夥沈春亭頂心左肋均有鐵器傷痕其店内亦有被刦翻亂形跡復赴同益信源天章仁大日昇協順昌天祥仁和恒萬年豐各店履勘均有被刧倒亂及損壞痕迹繼至鼎豐典履勘據該典經理李錫熊告訴有大幫盜匪擁進店内刧去現洋一萬四千餘元小洋二萬六千餘角銅元四百二十千其餘珠寳首飾皮棉單夾衣服尙未查明確數典内樓板上有鎗子洞穿痕四個墻上亦有槍子痕跡盜匪在典樓上遺下麻袋一隻樓下遺有銅刀柄一個槍彈壳九個實彈三顆舊考籃一隻香烟嘴一個警帽一隻警士皮帶二條現華亭檢察長深恐盜匪遠颺除呈請高等檢察廳通緝外並請提法司轉呈都督通飭緝拿務獲解究聞上海各營隊曁縣知事昨巳奉到通令矣 
[查獲私運米糧]  
　　北洋等處來滬採辦米糧接濟災賑曾經江蘇都督核准給照採運惟不准朦混私運致碍民食當經指令混成第三旅旅長通飭水陸各軍隊從嚴查察　有私販出口一經查獲悉數充公並將該商販嚴行治罪立法本極嚴肅乃一般奸商仍敢乘機偸販肆無忌憚前日深夜又以有杉板船戶沈阿玉等三船駁載白米數十石運上浦東某輪船希圖販往外洋當被水巡船查見悉數扣留昨己報告警務長請示核辦 
[篾簍内之竊賊]  
　　滬寗火車前晚開夜班時有甲乙二人同往搭車帶一高大篾簍被四區派駐車站之長警查見以其形跡可疑欲將該簍開看甲乙堅執不允旋由長警等報知車站貨捐處定欲開簍檢騐甲乙卽乘間逃去當經捐局司事會同該長警將簍打開不料内藏一人搜其身畔有鎖匙數十個及各種小刀等行竊器具向詰支吾遂卽解入四區暫押候究 
[捕房押犯串逃]  
　　竊犯周福生周阿二前日甫經公共公堂訊實判福生押西牢五年阿二押兩年均寄押新閘捕房在案詎該兩竊於前晚串同在押未結犯人張阿四王瑞生拆取舖板將看牢之一百十四號西捕打倒一同逃出王張二人仍被追獲昨解公堂訊知係張起意判張押西牢五年王押一年並飭緝提在逃之兩周到案訊辦 
[嚴禁組織純粹社會黨]  
　　上海縣知事吳君接江蘇都督通令云准内務部咨開准大總統府秘書廳函開本廳接私立偵探團吳天民函稱近有一種純粹社會黨卽無政府黨之變相國是未定人心不穏尙希政府注意等語并附呈純粹社會黨約章二紙前來當呈大總統鈞閱奉諭宜按法律利害誡禁等因查該黨約章有實行共産實行剷除强權預備世界大革命　不婚姻己婚姻者以二人同意解决除夫婦名義等語實行共産剷除强權必至刧掠煽亂解除夫婦名義必至滅倫傷化至預備世界大革命則意在破壞現在之秩序爲萬國之公敵造語離奇尤爲狂悖國基初定豈容有此喜事好亂之徒公然樹黨肆無忌憚應請分飭各該地方巡警官吏遵諭按法律嚴行誡禁以遏亂萌等因到部相應將該黨緣起及約章咨送貴都督查照轉飭所屬遵照辦理可也等因准此合行通令迅即遵照隨時嚴密訪查倘有此項黨會立即勒令解散以杜亂源 
[頒發縣市鄉警務暫行章程]  
　　上海警務長昨日通令城廂内外各區員文云爲通令事案查江蘇第六十六期公報載巡警爲内務行政之一在民國法律制度尙未完全各縣所辦巡警名稱互歧編制未合權限不清旣不能昭統一亦且有碍進行殊非愼重警政之道茲經擬訂江蘇縣市鄉警務暫行章程二十五條通令各民政長一體遵行無論已辦未辦均應照章組織以免分歧仍俟中央制度頒定後再行飭遵並將遵奉辦理情形具復備核等因並附載江蘇縣市鄉警務暫行章程二十五條茲本局長特將此項章程通令頒發令到該區員即便遵照此令 
[派兵看守軍裝]  
　　陸軍第十師十九旅所轄各團營現均遣散所有軍裝鎗械茲均存儲小南門内敎練所封鎖蘇都督府駐滬軍械科長以軍裝重要亟應妥爲看管昨特函致混成第三旅李旅長飭派兵士數名前往敎練所代爲看守 
[紅十字隊員救災熱]  
　　中國紅十字會總辦事處憫温處鉅災於前月組織救疫掩埋放賑三隊馳赴災區醫賑兼施救生葬亡不遺餘力迭據隊員柏棟臣醫士事務員楊沈諸君函電筆記詳述浙民遭刧情形至慘極酷業於温州甌江外洋雙溪安溪平偃錢倉石郭並在江南沙頭西洲下灣臨福等村施診給米全活甚衆現復全隊開赴小溪密溪烏雲白岩受災最重之處隨帶棉衣銀錢藥材糧食查明戶口核實散放擬年底到瑞安沿途餓殍腐屍隨地掩埋至靑田一縣全邑被淹祗餘房屋四處災情尤重另立紅十字會靑田義賑名義由唐錫晋善士担任派員給賑大宗棉衣麵粉等物惟區廣災深普及爲難該會副會長沈仲禮君業於上月赴京兼商順直賑務從事籌募矣 
[製造局請撥工欵]  
　　製造局陳督理現因陽曆歲暮在卽各廠工匠應否停工曾已電請陸軍部指示惟預算各工匠工資結至陽歷十二月十五號爲止除存局現銀外尙少一萬元之譜如果停工之期尙須展緩則預計工資不敷甚鉅昨又電呈陸軍部請即照數指撥以濟要需 
[兪彩鶯不復回心]  
　　牙醫徐景明之第五妾何四寶及第十妾兪彩鶯曾與石樹林私識於春間捲取衣飾並帶同徐女徐媛媛逃匿蘇州經徐控奉公共公廨將石與兩妾並女　一併提案訊實判石與兪彩鶯分别各押九月何四實押半年媛媛交徐領回惟因此案發生於法租界故將男女三人一併寄禁法捕房在案茲何四寶在押滿期昨由法捕房派探將徐之　妾與石解送公共公廨請示徐景明偕代表達商帮辦律師上堂聲明前情請爲給領據石供稱我所辦器具均被徐搬取回家須請追還訊之兪彩鶯供稱不愿再隨徐姓何四寶則供愿隨徐回去中西官會商之下判石與兪彩鶯仍照原斷還押兪於期滿後改發棲流所留養何四寶交徐領回 
[賭棍難捉]  
　　混成旅李旅長查悉高昌廟十八問地方近有聚賭情事曾於九號晚間親率偵探衛隊荷槍往拿詎各賭徒早已風聞遠颺祇將形跡可疑之胡木林賀炳林朱生才等三人拘獲帶回司令部研訊皆非賭徒因於昨日一併開釋一面另飭偵探趕緊查拿眞犯務獲嚴辦 
[城内]  
[縣知事批]  
　　牙戶兪東昇等禀批）該牙等領帖開設糞行祇圖收費罔知公益不能取締糞夫挑倒時問與衛生實有妨碍此等牙行早應吊帖取消現在清潔事宜己經市政廳開辦成立更無糞行名目查沈昌記承辦東南區清潔係市政廳呈報核准何得飾詞砌凟藉稱奪業殊屬不明事理且查該牙兪東昇張長順尙係同治四年請帖巳逾三十年例限照章應將舊帖呈騐換請新帖方准照常交易姑念該牙等所請貨目尙無柴草地貨字樣從寬予限一月來案聲明刪去柴草字樣改指地貨等目更換登錄稅憑証准其營業限滿不換卽予吊帖押閉着即遵照母違　（東南區舊業鄉民胡漢濤等禀批）清潔爲地方衛生要政事隷於市鄉行政範圍本邑東南區清潔事宜前據市政廳呈准沈昌記承辦並聲明糞夫仍准向清潔所報明呈明地叚分挑於該鄉民生計初無妨碍業經示諭在案來禀詞多砌凟所請應毋庸議仰即知照 
[夫婦行兇]  
　　浦東廿四保十八圖鄉民周阿根至地方檢察廳稟控四十三保三圖中之姜錫山姜王氏夫婦紏衆來家行兇致遭毆傷求請驗究又據廿二保四十四圖中之關阿紹控姜夫婦來家毁壞物件等情昨奉李檢察官提案研訊驗得周頭面稍受微傷判令自醫候提姜夫婦到案再行訊究 
[母女完聚]  
　　女孩小柳卽小仁仔前因迷路由巡警局函送地方檢察廳飭發上海醫院留養在案茲　婦人顔吳氏認明小仁仔確係親生女兒昨日投廳禀求給領完聚陳廳長准如所請 
[南市]  
[毆傷挑夫]  
　　寧波人梁洪貴前日乘滬寗火車來滬卽在車站雇挑夫徐阿龍挑運行李　物送至南市某旅館門口甫經歇肩因爭論挑查口角梁卽肆毆致徐　顱受傷出血不止當卽扭交巡士帶至東區請明着梁　洋五角仍令照給挑　了事 
[阻碍道路]  
　　百官船戶吳阿德陳阿方將廢舊鐵料堆存萬聚馬頭有阻道路有徐源興樹行内出店趙士卿蒲雲弟扛負樹木上岸因被阻礙商令移開不允口角肆毆蒲趙受有微傷經巡士帶至東區飭將蒲趙送醫院驗明傷勢再核吳陳暫留 
[閘北]  
[第三初級檢察廳批]  
　　（周阿文狀訴張有廷强姦胞妹案批）查該案當經預審委係和姦照律應由本夫徐阿泉提出正式訴狀乃可照辦仰卽知照（蔡王氏狀訴被伊夫蔡阿實毆打成傷案批）候查明再核 
[招領女孩]  
　　第三初級檢察廳前日出有招領迷路女孩示諭略云陰曆九月三十日由鄉民談先桃送來身穿藍地白花洋布衫小棉襖花布棉　之七歲女孩一口請爲安揷當經訊得該女孩在蕪湖城内大街劉致茂米店隔壁伊母齊氏並無兄弟姊妹日前被匪徒誘拐來滬等情常將該女孩送交閘北慈善團惠兒院留養一面照取相片函請蕪湖民政長查詢該女家屬外合行出示招領 
[拐匿小孩]  
　　郜敬奎扭控羅有祥彭學光羅有富等串拐五歲男兒鳳山一案由二區解經凌司法長判移檢察廳巳詳昨報嗣經偵探隊緝獲此案要犯周皮匠一名供出郜姓小孩藏匿於胡家木橋同黨陳王氏翁王氏家中該探等當即前往是處將二婦及郜孩一併逮案移送檢察廳歸案究辦 
[公共租界]  
[兩不經心]  
　　汽車夫徐毛狗駛車不愼在北京路撞斃行人邱大榮一案昨經公廨聶襄讞會同英翰副領事訊明當時該汽車由東而西邱由北竄至南首以致撞傷致命實屬兩不經心姑寬判徐押一月示儆 
[誘拐女孩]  
　　住居英華街一百十一號屋内之甬婦劉陳氏誘拐同鄉婦人陳葉氏之十二歲女　孩瑞　被葉氏報告捕房派探將劉陳氏與女一併查獲昨解公堂訊供屬實判劉陳氏押女所兩年女交其母領回 
[開釋鴇婦]  
　　雲南路四百十九號雉妓院鴇婦劉張氏因容留夥刦浦東周浦鎭某姓贓物之盜匪王福春等由廨拘案訊供管押在案昨經中西官復訊姑念該氏在押多日從寬開釋 
[流氓攫物]  
　　流氓干阿四陳阿三在虹口攫取陳王氏金押髮由探查獲昨解公堂訊　判干押兩月陳押兩禮拜 
[姦拐婦人]  
　　常州人劉金生在籍奸拐毛和尙之妻高氏來滬匿居某客棧内被毛來申尋獲扭控捕房昨解公堂訊明中西官以男女均屬無恥判各押兩禮拜氏於期滿後交毛領回管束 
[註銷刑事]  
　　圓明園路全源茂土號主宓伯賢與經理顧佩卿串騙川幫同興公號客劉克成槐永茂號客王選才川土五箱被控業經公堂訊判各交四千兩人銀並保候再復訊在案前日午後經關讞員與英領康君升座復訊原告仍由福崗律師上堂請追訊之被告顧佩卿供稱實係號主宓伯賢與麥家圈公和泰土號經理謝黎軒因欲周濟伊等股開之泰和錢店九月底應解到期票欵之困難故密議以原告之土掉做押款訊之宓則堅不承認並延維禮士律師到堂辯護中西官以此案性質係貨款糾葛且原告祗求追欵情愿改爲民事訴訟因將刑事案註銷仍着被告各交四千兩人銀並保候原告另行起訴歸晚堂訊理 
[始終規避]  
　　商務印書館控陸鴻翔不理欠洋一千八百五十八元因陸屢傳不到業已缺席判决限一月照原告控追之數連堂費洋五十元着陸一併遵繳在案茲已逾期原告復延代表丁榕律師稟奉公廨於前晚傳訊詎陸仍不到堂孫襄讞諭候傳保着交如違提訊 
[判决拐案]  
　　范子明與胡王氏串拐蔡林氏之十二歲女孩蔡洪由探將兩人拘解公堂分别管押在案昨經中西官復訊屬實判范押西牢半年王氏押女所三月女交其母領回 
[押店收贓]  
　　海寗路元大押店主翁蘭山因收押賊贓被捕房查獲昨晨將翁　至公堂訊明判罰洋十元充公 
[無法可施]  
　　英商泰利洋行控張幼山租用麥根路房屋機器各物結欠銀二千九百兩昨經公廨王襄讞會同英康副領事訊得被告實在無力理償判將房屋生財一併退還租據塗銷租金免追開釋 
[被告待訊]  
　　方周氏控方桂山不分房産又凌金氏控周子泉不遷棺木又王雪香控綫榮榮不付地價又姚祥新控蔡尙寶不理借欵又美記紙號等控黄志斌不還借洋等案昨由捕房將被告各人傳至公堂分别交保過堂候訊 
[客棧失愼]  
　　昨日天將破曉時山東路三馬路口二百五十五號門牌永裕客棧忽然起火焚燬樓房三幢跌傷寓客一人 
[受傷殞命]  
　　船夥王瑞堂前日由大場載運蔬菜來滬銷售停泊蘇州河内上岸時適有四十四號電車駛經該處不及避讓被撞倒地致傷腦部回船後至晚傷重由其友報告捕房送至同仁醫院於昨晨身死當將屍體車送驗屍所午後請中西廨員蒞驗捕房傳見証王雲溪顧金奎羅通山陳唐氏及電車司機馮雨生售票人李阿炳等到案訊問一過驗明因傷斃命緣屍屬未到由電車公司備棺上殮再行核奪 
[走失女孩]  
　　華記路二百十七號陳徐氏家有八歲女孩名瑞香前日忽然走失昨報捕房請查捕頭准之 
[流氓行兇]  
　　住居新狄思威路五百零五百零一號之王阿明昨報捕房云前晚在嘉興路某茶館内被流氓多人蜂毆受傷捕頭諭送同仁醫院醫治候查再核 
[法租界]  
[故態復萌]  
　　車庽主龔　生前囚違禁私設烟榻售賣燈吃經捕房查知送廨罰辦在案詎龔近來仍不畏法故態復萌當被包探察悉抄出燈槍數副拘捕解廨訊明判罰洋四十元充公如無力遵罰改押捕房一月烟具銷燬 
[圖吞貨價]  
　　吳愚溪投廨控稱前有亭林鎭販來菜子數百擔由田九記號主田久香經手售於某洋行所有價洋均被久香收去飾詞圖吞注請訊追聶讞員判候下期傳田到案訊究 
[撞傷老婦]  
　　老婦周張氏前日在途被車夫羅坤耀推車撞倒頭部受傷當由巡捕車送醫院醫治迄未就痊昨將羅解廨請訊該氏亦投訴被撞情形聶讞員判羅罰洋四元以償醫費 
[續獲盜黨]  
　　盜匪王根弟周阿新賈圓圓等五人匿跡金小弟所開之客棧内被探先後緝獲解由公堂訊判收押候再嚴行澈究在案茲又續獲同黨周紫生一名解廨請訊供詞支吾判押候併究 
[雜評三]  
　　同盟罷工本歐美大市塲通行之慣例蓋資本家之魄力愈雄勞働者之受壓愈甚水激石有聲其反動力則然耳 
　　顧此種舉動究屬過偏於消極發之不愼往往擾亂治安社會且大受其害有識者無取焉若夫存幸灾樂禍之心而以鼓吹罷工爲生活則是擾亂治安之種子法律具在無論何國莫能容也願主其事者三思之 
來函 
[余贛人來函]  
　　啓者鄙人於陰曆十月九日由鎭江乘小輪至仙女鎭該輪駛至八江口地方忽與他輪相撞勢頗危殆羣客譁然幸兩船均未受傷否則咸葬魚腹矣嗣有客向鄙人道及兩船相撞之故蓋因互相拚市各不相讓且以爭先抵埠爲榮於時兩船雖駛至河口極狹之處亦必爭先恐後視旅客生命如兒戲云據此以觀旅客之生命航業之前途不將爲若輩斷送盡耶夫輪舟本爲便利交通起見競市亦未可厚非乃以競爭之故不惜以許多旅客之生命爲其孤注之一擲則人人皆有行路難之歎矣其爲危險又何可勝言夙仰貴報主持公道有聞必錄用敢不辭瑣屑凟陳座右務乞賜登報端俾衆週知藉使船商知所警戒則旅客幸甚航業幸甚事關公益想大報定　同情也 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[指談] [  瘦蝶]  
　　手有五指凡一切動作最得力者爲巨指食指將指而無名指與小指僅具數耳無名指每爲巨將食三指所鄙一日巨指又誚之曰子一無所長毫無建樹且不能離羣而自立倚賴之性太重眞可謂之無用東西無名指曰君毋薄我我雖無用而金翠圍腰非常榮幸君雖居首位然終日勞碌身爲人役徒自苦耳巨指曰我雖勞苦然有時亦享玉帶之榮凡有稱第一人者必首屈我無名指笑曰此惟武夫輩好爲君飾耳君在老叟處則充撚鬚之役在學究處則爲捫虱之役在婦女處則一切賤役無不躬親若我超然塵𡏖之外君豈如我之暇豫耶食指聞之不平斥之曰汝亦知汝之金翠腰帶有銅臭乎汝居無用之地因人成事猶不深自歛抑僅恃其銅臭炫其揮霍以欺人金玉其外敗絮其中汝奈何不知自省乎無名指謝曰子言亦有見地然子亦知共和世界中之巍巍在上者考其實固皆與僕相等也而子獨以是相譏豈察於秋毫而昧於車薪乎將指起曰二子毋多言吾居間調停願爲魯仲連以息二子之爭巨指嗤之曰子出類拔萃甘近銅臭而爲和事老實所不屑小指聞而睚之喃喃欲語食指斥曰小人僅參末位承順銅臭者流以討生活不許置議小指乃無語食指嘆曰無用東西之得意皆汝一般小人擁護之故耳以小人而近銅臭固方以類聚也惟我則斷不受人束縳以阻我之自由四指皆服其言㈡ 
[答客難選舉投票規則] [  是龍]  
　　客有難余者曰十月十三日臨時大總統令制定衆議院議員選舉投票紙投票匭管理規　其第九條文曰依衆議院議員選舉法第三十七條之規定至逾限而投票尙未完畢須於次日接續投票云云敢問至次日而投票仍未完畢將若何余曰令文無限制苟二日不能投畢則三日四日五日六日縱延長至一月二月務須以完畢方爲合式客曰如何而後可以云投票完畢余曰令文無明言大約須俟列名於投票簿之選民無一不到而後可以云完畢客曰設選民甘棄公權永不到所投票亦將延期以俟之乎余曰然然該公民苟自行報告不投票則亦可以算完畢客笑曰設列册之選民己死亦將俟其報告乎余曰無難有死者之家族在否則請命於大總統耳客乃唯唯而退 
[偉人養成所簡章] [  湘民]  
緣起 
　　民國成立諸賴偉人故國家前途之盛衰與偉人之消長大有關　本所延聘海内偉人擔任講授務使急起直追以達建名民國之目的 
宗旨 
　　敎授偉人學術養成將來偉人 
程度 
　　凡年在二十以上國文粗通善於言語長於應對者均可報名投考 
　　科目吹牛學拍馬學權利學偉人心理學金錢論運動論柔媚政策强横政策沽名釣譽學虚僞論謾駡學誣陷學以上爲主要課目花酒論麻雀論借債論回相學國利民福論應酬學厚臉學以上爲兼習課目 
畢業 
　　三年畢業畢業後呈請大總統國務院奬以偉人學位 
　　學膳宿費一槪不收 
　　報名處上海東京路㈢ 
海外奇談 
[拾廢物致富] [  頌斌]  
　　美國芝加哥埠有一婦人名德利氏日偕其二子沿路搜集廢紙及用過之鋼鉄筆頭針釘鐵罐敝帚破壞之各種機件等物集成巨數以易金銀迄今巳歷有年人初不以爲奇近見該婦衣食漸豐且買地建屋爲狀甚樂乃查其財産積蓄於銀行者已達美金六萬圓皆從檢拾廢物而來也又攷其每年所積之廢物可售五千金圓之多云 
遺文軼事 
[華吟梅女士傳]  
　　余與華子侍仙同里世好侍仙中年無子有一女以孝聞民國元年九月十二日嬰時疾遽卒年僅二十有二遠近聞者惜之甚侍仙痛女切以余稔女士事迹較詳屬爲小傳乃詮次行事如左女士名兆英譜名震雄吟梅其字也華氏素爲後岡望族女士早受庭訓性篤實而通慧酷好學問思發展其天賦之權以巾幗偉人表見於世時吾松天足風會未開女士　然爲之創旋入上海天足學校肄業節假歸逢女伴必以讀書放足二事相諄勸並於里中設天足分會浦以南會員達數百人說者謂一弱女子而能移風易俗其素志堅也厥後畢業於郡中景賢女　復入上海務本女校孟晋不已程度日高無何侍仙爲　人誣搆入獄女士奔走呼號效緹縈故事余激於義憤亦上書大吏直　郡守之貪蔽周内不得雪其寃余因罷職人或爲余惜實則余爲女士惜也方女士爲救父迫切時出其學費所撙節及稱貸所得約千金託共女師某爲之斡旋某陽任之陰巳乾没女士初以爲賄入而寃莫申也事　洩竟置不問仍竭力别爲之計某又嘗賺取女士所藏　香光山水改七薌仕女各一幀久假不歸女士亦笑而置之洎侍仙出獄道共事者僉謂女士於天倫急難之中猶能隠惡忍性其雅量非丈夫子所及然而女士之心彌苦病亦從此起矣先是女士與浦左龐君鏡邕文字相　重遂議婚吾松之自由訂婚自女士始結褵後兩家家事凌雜女士悉主之不復能一意求學乃起而盡力社會余與同志組織孤貧兒院女士擔任募捐獨多凡後岡有慈善業所得常捐皆出其力去歲吾郡起義之始欲赴武漢人赤十字會病不果行然首拔簪珥倡應餉糈余長籌餉局女士實佐之中華女子共和協進會成立於上海會長伍廷芳之夫人耳女士名函邀赴滬旋公舉爲書記長復由湯漢明女土親蒞松城踵門速駕女士適因母疾堅却不就旣而入女子參政同志會往來松　數十次不辭勞瘁今春侍仙發起自由黨支部　　合六百人以上女士贊助經營不遺餘力聞蒙藏事迫日　　　讀之太息常躍躍有花木蘭左良玉之志而是時病加甚轉促其夫壻龐君從軍龐去年光復山東有功勞而憊休養未復奮莫能興女士益愀然不自安逾數日疾亟聞孤貧兒院院長朱小鶴君以院中收其同姓名孔陽者所捐田畝與佃戶尙有紏葛事爲女士介紹馳書託取原契質證女士力疾從之謂非此一息尙存幾何不貽累公益耶病劇時余兩往問猶與余研究學術嗚呼如女士之志行節槪他日民國采風當有記載然余旣稔知女士之賢則　發濳德之幽者宜莫余若固非獨以是塞侍仙之悲也華亭楊了公撰 
劇談 
[紀初十夜譚之碰碑] [  玄郎]  
　　金秀山唱托兆幾於無句不用鼻音以滬人喜聽故遂利用此　（半空中）之中字提足全力響遏行雲唱得非常飽滿餘亦工穏悲壯圓轉如意老譚唱（金烏墜玉兎升黄昏時候）一句倒板烏兎二字俱延之甚長時候二字提高而入清新搖曏轉折甚多仍不離原韻落板殊勝人一籌（盼姣兒）一叚將兒字逼高其音略加轉折落不由人等字甚輕便爲（我的兒呵）一句作勢　呵字方出口而叫好者巳迫不及待采聲雷動致呵字轉折之神妙處不得領會可惜之至（頒兵求救）之救字抑揚盡致餘味耐人（雙眉愁縐）之縐字層層轉入一氣盤旋如游絲迎風裊裊空中較洪羊洞中（病床來進）之進字更覺紆徐從容（猛抬頭）　叚搖板字字咬得緊且目定色變的是驚夢景象至（將兒　　）　兩手顫動作欲抱勢尤傳神入妙（歎楊家）一叚反板出場先以口呵兩手復緊掩胸際渾身戰勁情景蒼凉蕭颯慘淡悲哽不覺毛髮直豎（大宋輔保）之保字千廻百折愈轉愈勁神采四溢（兵敗荒郊）之荒郊二字音韻寒冷沈著幾於慘不成聲（恨北國及金沙灘）俱提之甚高至（我那大郎兒）之兒字層層轉折多有悞以此爲落板者又大呌好致（替宋王把忠盡了）等字又被胡　混過（楊三郎）三字順勢直下接得泯無形迹（只剩得延昭兒）一叚蒼勁緊練從容之至（方良臣）一叚沈鬱悲壯於頽邁之中寓雄哀之意草字以字尤斬釘截鐵潔爽可愛射雁擦眼審弓又輾轉望空做工尤好至（所爲那條）憤然作色擲弓於地寫出英雄末路沈淪潦倒之意令人感慨係之臨了耍一懶刀花勇奮中仍歸入頽唐態度姿勢穏健逸趣横生碰碑時唱做更見悽慘所謂垂死呻吟盡成無涙之聲也 
小說 
[政治小說鐵血男兒（七）] [  常覺　獨鶴]  
　　時黑生且聽且格格作鷺鶿笑遽謂尼曰如君所言西奥司不其　乎 
　　尼曰　邦雖衰弱至此猶賴人心醇樸民氣激昂平日則孝弟力田有事則疆塲效命不染近世假文明惡習流爲欺詐尙能延國祚於一線否則内誤奸賊外逼强鄰西奥司之不國也久矣 
　　尼見黑係國仇又肆譏諷不覺憤懣塡膺語含怒意范黛覩其狀甚以爲異蓋黛於交際塲中所遇者或老成緘默或浮滑少年絶無如尼之英雄本色流溢眉宇者私心傾慕因凝睇不語歐立則聞二人應答中心懊喪幾現於色特廻首向隅以自掩餘人亦默不言惟黑生續謂尼曰貴國人民旣崇道德尙志氣則墨次求又安得爲王王族又安得被放僕不敏願聞其說 
　　尼曰先王不德致失人心墨賊遂得乘機纂竊然　終爲王賊終爲賊國人雖一時　爲所紿而奸謀卒有敗露之日墨固不能以一手掩　天下目也 
黑曰公爵身在英倫乃爲是言當墨次求登位之初恐未必不與聞其事也尼怒目視黑大聲曰僕雖不肖何致依附國賊君毋以小人之心妄相測度黑曰公爵旣與墨黨反對墨又烏能相容乃竟安居故國行所無事此誠僕所大惑不解者也　尼曰君休矣誰敢迫我離祖國者惜西奥司華族僅存一萊司又僅存一尼古拉遂致勢孤力薄否則若墨賊者久己與衆棄之矣雖然蠢爾墨賊所以能成割據事業行賣國計劃者實因虎狼之國狡焉思逞又不敢與西奥司公然挑釁乃出其卑汚之手叚齷齪之金錢詭計陰謀壞我大局而以墨賊爲之倀是故墨賊固可殺而外侮尤不可忘也 
　　衆聞彼此以一席清談而詞鋒犀利舌戰不巳均相顧錯愕蓋恐兩不相下勢將繼以衝突矣 
　　墨躍然離座面頳目張悻悻然將有所言尼疾起指之曰黑生！吾倘於友人處忽遇私仇則爲禮貌所拘或尙能稍事含忍惟今日則國仇在前吾必不令其幸免吾豈不能辨汝乎試爲汝代揭假面具以告衆汝非土政府間諜賂墨賊而亂吾國者乎前曾於干戈戎馬中與汝相逐汝豈忘之設天假之緣當能復見於疆塲之上得汝而甘心今得聲罪致討揮汝於門外吾亦甚快矣㈡ 
 
 
 

Page 11

 
 
   
 
 

Page 12

 
 
   
 
