# 1918 - 90 - 4916213

 

Page 1

 
 
   
 
 

Page 2

 
 
時評 
[倪嗣冲又到京] （冷） 
　　回憶督軍團之未集北京也先以倪嗣冲到京於是而督軍團出現國會解散張勳復辟西南獨立黎氏退位段氏去而復來來而復去主和主戰派互相齮齕因而奉軍逼京段氏復出而今乃倪嗣冲又到京矣 
　　此次倪嗣冲之到京謂欲促成强有力之政府也以視前者蓋有間矣前者純爲助段而今則於助段之中含有監督之意以非促之强有力之政府不能成也 
　　雖然强有力之政府而爲人所促成則其强可知有力亦無幾矣 
命令 
　　四月五日大總統令任命姚震兼充高等捕獲審棧　評事此令 
　又令張修爵段芝茂給予三等文虎章郭葆貞丁康保給予四等文虎章此令 
　　又令茲修正製鹽特許條例第十一條第十二條公布之此令四月六日大總統令國務院存記寶昭著交内務部酌量任用吳師善著交財政部酌量任用前政事堂存記屈德澤著交農商部酌量任用王樹蕃著發往直隸交該省長酌量任用此令 
專電 
　　北京電日本提出之中日共同動作案昨經國議大體决定　　（七日下午九鐘） 
　　北京電駐日章使有密電到閣 
[報告日政府對華方針]  
　　（七日下午九鐘） 
　　北京電中日商議之件昨閣議討論甚久日人謂已决定陸對新聞記者皆言牙病未見面 
　　（七日下午十鐘） 
　　北京電倪嗣冲今午專車到京此來以促成强有力政府爲前提故内閣仍主一部分改組財政舉王郅隆内務亦欲更動聞已向馮段表示必滿其望而去 
　　（七日下午九鐘） 
　　北京電倪嗣冲上午十一時半到京（一）要求以王郅隆長財政以王揖唐長内務（二）要求擴充軍隊軍費（三）關於江蘇問題外人又言其與徐樹錚張作霖聯結向某項問題進行（七日下午十鐘） 
　　北京電昨日下午英日法公使訪段總理接洽放逐敵僑辦法 
　　（七日下午九鐘） 
　　北京電段對報界赴日視察團言只以求成統一之國家非願窮兵黷武又對某公言中央雖欲委曲求全亦須求西南自拔來歸云云（七日下午九鐘） 
　　北京電李督以調防無錫軍隊致起盧之責言憤向馮請退府復電言盧報告訛傳已去電糾正勿萌退志（七日下午十鐘） 
　　北京電蘇督撤回無錫駐軍並聲訴告者之過馮昨去電慰李謂已電盧使糾正訛傳務望執事勿萌退志（七日下午九鐘） 
　　北京電曹張電告進攻衡山佈置完備俟吳部後路趕到即開始攻擊（七日下午九鐘） 
　　北京電張懷芝電陳舊疾復發請假七日照准（七日下午九鐘） 
　　北京電明日爲國會開會紀念日通令一例放假（七日下午九鐘） 
　　香港電陸榮廷與李烈鈞謀於龍軍得援之前疾進攻之决議東由陽江西由桂省圍攻高州粤兵巳於四月二日由陽江向電白進發桂軍巳於四月一日由信宜向茂名進發（七日上午十鐘） 
外電 
　　北京電日本軍事委員已抵北京與中國軍事當道磋商西比利亞問題日本要求之說官場雖不承認華字報紙頗多議論傳說前年第五項條件如購買軍械管理兵工廠及外交財政諸事皆在要求之中不過藉中日在西比利亞協同動作之理由爲屏障耳言論持重之報紙謂官場對於此事寂然無所宣佈以致傳言紛起轉失眞相（六日） 
　　香港電伍廷芳　　以宣言書交當地報紙 
 
 
 

Page 3

 
 
宣佈釋明擁護憲法者之宗旨略謂擁護憲法者無時不求和平甚願李德立君和議之成功當此多事之秋中國人民宜團結其力應對國際大事並施行建設之新政以造成公正誠摯廉潔之政府而增進國民之幸福（五日） 
　　北京電鄂省消息謂黎天才得蜀省滇軍之援助已進攻宜昌方面之北軍激戰刻在進行中吳光新擬抄擊南軍但被擊退奉軍刻開赴宜昌（六日）以上路透電 
　　北京電昨日下午四時日本林公使與英公使朱爾典及法代使訪段總理於其私宅談至一點餘鐘之久聞係因中國處分敵國人之遲緩及最近取締過寛以致西山所收容之俘虜八名被逸等事請中國政府注意而帶有警告性質（七日） 
　　北京電倪嗣冲擬於五日由蚌埠啟程來京旋以有事須與徐樹錚商議故昨日在天津下車大約今日可到京（七日） 
　　北京電倪嗣冲於四日來電請將王廷楨任命爲江蘇安徽山東河南境界土匪討伐事宜更有關於時局問題求晋京面謁段總理等語（七日） 
　　北京電龍濟光來電要求謂廣西省長李靜誠與譚浩明暗通氣息實有確據請褫奪其官職並嚴重處罰云（七日） 
　　漢口電自重慶歸者言重慶自從熊克武赴成都以後頗爲平靜近日南軍之攻宜昌計劃僅欲對於北軍之討伐南方爲牽制之運動也重慶下游一帶亦極平靜民船亦平安行駛無阻巴東歸州附近現有黎天才之軍隊駐屯其問然其數不多恢復宜昌之舉難以獨力行之吳光新於本月一日親率兵一千人到宜昌防備極嚴目下該處市况亦極平靜並無如外間所傳之危險狀熊 
（七日） 
　　東京電電氣博覽會參觀團一行二十六名於五日午後到博覽會受歡迎且由總裁杰櫻子爵等先導參觀場内云（六日） 
　　東京電日本天皇皇后兩陛下擬於十七日行幸新宿苑召内外臣僚開觀櫻之宴（六日） 
　　東京電湯化龍林長民兩氏於五日訪謁政友會總裁交換關於中國時局之意見 
（六日） 
　　東京電中日聯絡會議日中小荷物運到之後價錢由鐵道人員代收之件已於六日議决自一月一日實行（六日） 
　　東京電東京商業會議所於昨日設宴欵待唐紹儀唐氏在席上演說畢澁澤男爵起述答詞 
（七日） 
　　東京電唐紹儀訪問原敬犬養毅兩氏又歷訪其餘外交調查會委員陳述南方派之意見（七日） 
　　東京電遷留沖津之西園寺侯爵今日回東京預備參列近日將開會之元老會議（七日） 
　　東京電日本海軍省公報云駐海參威日本艦隊司令官五日對於該處儀國人民發布告示略謂不幸此次發生日本人民三名白晝被戕之案今日本司令官不得不以自己之責任當保護日本帝國臣民生命財產之任務因是本司令官不得巳使其麾下之陸戰隊上岸取自信爲適當之行動云云英美兩國亦派其陸戰隊上岸（六日） 
　　以上東方通信社電 
　　東京電東京商業會議所爲歡迎唐紹儀開午餐會來會者有重要實業家百餘人席上演說東亞中日經濟提携於大喝采裏散會（六日） 
　　東京電唐紹儀將於來十四日由議員小川平吉氏介紹與政友會之最高幹部會見（七日） 
　　東京電今日上午有日蒙佛敎會之發會式下午又舉行釋迦誕日會喇嘛僧一行亦與會以蒙古式誦經（七日） 
　　以上共同通信社電 
戰電 
　　巴黎電今日下午公報云德軍於夜間繼續進攻勢未減弱且復以生力軍投入戰地法軍已於戰線發見敵兵十五師内有七師乃屬生力兵敵軍兵力雖厚任煮犧牲不稍愛惜然終不能得其目的物卽自亞米安至克萊爾芒之鐵路是也法軍曾由俘虜身上搜出主將命令故得知之法兵聯隊逐步抵禦奮力回攻現仍堅守陣地且重創敵軍法軍於北面退至加斯台爾附近惟已將拉里愛勒叢林至美葉萊勒伐爾之敵軍擊退芒第第愛與洛瓦容間砲隊戰事甚形劇烈法軍進攻比萊特叢林占有一大部分敵軍屢圖逐走法軍均無效果法軍於東面作戰獲勝擴張芒勒洛北方面之陣地敵軍未能克復之（五日） 
　　倫敦電英軍大本營路透訪員今日電稱敵軍現復致力於其所信以爲英法軍之接合點以　隔絕兩軍使不能互相策應數軍昨日之攻擊英軍顯欲包攻柯爾比小鎭曾以步兵密集進撲大受英軍機關鎗來福鎗之懲創敵軍曾伸入哈美爾村與該村叢林附近英軍陣線之小凸點英軍回攻力不足以克復之天氣潮濕而有烟霧故英軍飛行家不能協助作戰敵軍轟至英軍陣後之砲彈今檢視其碎片上有英字確由俄境陣線運來者（五日） 
　　倫敦電巴黎現正討論回擊德軍攻勢問題法國軍事專家數員之意今當卽取回攻勢謂德軍現展布於彎曲部分較諸一九一四年尤爲顯明其攻勢中段力量乃集於協約國大軍所環繞之土地之口晨報之軍事專家曰今當急擊勿失惟法軍大本營某通信員則謂據有資格之陸軍人員推料敵軍尙能出兵百師從事攻勢過此之後將無以爲繼於是協約軍始能取攻勢云（五日） 
　　亞姆斯特丹電裴蘇士氏爲德國著名海軍著作家嘗投稿柏林日報表示意見謂英國陸軍縱已敗北然德國非擊敗英艦隊仍不能登英倫之陸至於潛艇主義未必能收餓斃英人之功故英德兩國彼此皆不能相毁不如媾和爲妙里施洛夫斯基伯爵與加哥氏近均表明英國非爲戎首故和局今可早成云（五日） 
　　巴西京城電巴西陸軍不日將啓程赴法民衆對於此事甚爲興奮（四日） 
　　倫敦電每日郵報俄京通信員電稱聞德國銀行團允以盧卜一千兆元假與俄政府而以北俄及西北利亞鐵路入項爲抵押品（五日） 
　　羅馬電公報云敵軍猛轟亞歇哥高原不已意軍擊散哇特勒西坡敵兵數隊比亞夫河一帶砲戰甚烈（五日） 
　　亞姆斯特丹電（遲到）奥國外交大臣塞林伯爵在維也納城議會演說謂彼渴望和平奥國殊願避取陸軍攻勢今次攻勢發作之前法國内閣總理克勒滿沙氏曾探詢塞林伯爵願否媾和並當以何爲基礎塞林伯爵與柏林商妥後即覆稱彼殊願媾和今所足爲障礙者實唯亞爾薩斯勞蘭問題奥國則擬維持現局後據巴黎政府覆稱此爲不能成事之基礎故今日舍戰以外實無他法無論事勢如何奥國决不犧牲德國之利益德國亦不背棄奥國塞林伯爵結語曰法意二國欲佔吾國土地之企圖徒屬空想吾人將有以痛懲之（二日） 
　　倫敦電　奥國外交總長塞林伯爵謂彼不顧乞和惟　以精神物質之力促成之塞林伯爵擁護俄羅所訂和約之條件並否認德國有佔地之意惟承認爲陸軍　全起見不得不作數種戒備塞林伯爵切實聲明奥團近或逹　與西歐列强議和之點惟西歐列强忽然變志决議候奥國　　瓦解時出此末乃稱述奥德聯盟之效力（三日） 
　　華盛頓電共同新聞聲稱政界視塞林　　之宣言爲德國主和新攻勢之發端塞林伯爵一切皆秉命於德國其所發之演說乃一種政治運動志在使世人存思以爲協約國今日僅爲克復亞爾薩斯勞蘭而戰要知條頓民族如提出議和今已有望之任何意見决不能得美國之答覆云（三日） 
　　巴黎電法内閣總理克勒滿沙氏切實否認塞林伯爵所述關於媾和之言謂係塞林作謊政界皆謂塞林伯爵之運動不能欺惑一人其志蓋欲安慰奥國蠢動之人民及破壞克勒滿沙氏之名譽耳（三日） 
　　倫敦電公報局宣稱首相喬治君與克勒滿沙君巡閱陣地後已回倫敦（四日） 
　　巴黎電法國工黨聯合會秘書宣稱法國社會黨決議展緩赴美蓋衆意目下非運動了結戰爭之時而當竭力衛國 
（四日） 
　　倫敦電各報預料軍役年限將增至五十歲愛爾蘭施行張迫軍役制一節擬俟愛爾蘭大會報告發表後再行定奪 
（五日） 
　　倫敦電瑙威自歐戰發生至本年三月三十一日止由戰爭原因沉没之船共七百四十五艘計一百十萬二千噸溺斃瑙威水手九百四十六人尙有瑙威船五十三艘不知下落船中有水手七百餘人現信其中三分之二亦出於戰爭原因 
（五日） 
要聞一 
[哈爾濱之俄亂影響]  
　　三月二十八日晚間道裏臨時警察見街市中無業俄人忽然增加恐有意外事故發生遂報明司令部實行戒嚴陸軍均行出崗并偵查各俄人之來歷據該俄人等云係由黑河逃難徒步來哈者共有一百餘名查騐其身亦無違禁物件陸軍遂於天明時撤崗二十九日晚俄人忽謂由滿洲里地方竄來過激派軍人一隊擬將哈埠俄監獄囚犯釋放並搶鐵路公司銀錢處與俄亞道勝銀行鐵路總辦聞知遂請我國司令部派兵嚴守三十日午後五鐘時道裏新巴雜市内適有華人賣皮鞋被俄童竊去二雙該商人當將幼童捕獲該童不認偷竊華商遂招臨時警察理論同時並到有俄警一名兩警察因言語不通竟發生誤會俄警將華警之鎗奪去華警遂鳴笛召集多警俄警首先開鎗華警亦開鎗還擊幸彼此均未受傷僅將該俄童肩膀擊傷當彼此開鎗亂擊時左近舖戸均行閉門鐵路道口之警察亦遽行遮斷交通而傳家甸之人皆跑入街市謂道里巳經開戰一時大小舖戸盡行閉門大有風聲鶴唳草木皆兵之勢後經探明詳情始各安然無事 
　　二十八日晚十鐘聞道裏過激派發生暴動消息總司令部當即命令軍警嚴加防範布置如左（一）據偵探報稱俄國激黨今晚擬在道裏秦家崗等處希圖暴動搶掠各銀行機開（二）我軍有維持地而治安之責各部隊務須盡力彈壓不得任該黨施行擾害行爲（三）各部隊擔任彈壓區域如下一鐵路公司歸安營長紹彬擔任彈壓二道勝銀行歸劉營長玉成擔任彈壓並酌派隊長游巡秦家崗各要衢作示威舉動三車站及儀國監獄滙豐借欵兩銀行歸王營長明謙擔任保護四吉林黑龍江交涉局及會審公堂俄國監獄鹽運分局林務局歸劉營長彈壓保護五香房馬家溝一帶歸劉營長寶琦彈壓對於俄子藥庫務須嚴加防範六道裏各區歸祝營長銘派隊游巡嚴行警戒對於正金朝鮮兩銀行務須加意保護七傅家甸各要街歸關營長全林派隊游巡嚴行警戒并須與警察聯絡一致八其餘軍隊均在駐所警備聽令（四）臨時警察局所轄區域須嚴行警戒維持地面治安不得使街衢秩序紊亂如遇有形跡可疑之人或聚衆滋事即一面通知就近軍隊一面報告本司令部（五）道外警察廳擔任保護傅家甸之治安并須與我軍馬隊協力服務（六）該黨如施行暴動至不得已時即以武力對待（七）本會辦駐殖邊銀行 
　　道裏激黨旣鼓動變亂道外警察廳招集各署隊長臨時會議以道外雖不能侵越然亦深恐有匪徒乘間擾亂各署隊務於晚十二點至早八點之間嚴加防範勿稍疏忽除按崗加添雙崗外又加班巡邏以備不虞至三十號風聲愈緊而我軍防範愈嚴不意是日下午四句鐘許即有俄人買物誤會之事一時鎗聲隆隆警笛齊鳴而駐防陸軍亦聞耗相繼趕至將該俄人捕獲界内外商民皆疑爲黨人肇事紛紛閉戸行人向道外逃避一時風聲鶴唳草木皆兵道外不知底藴巳一律停市行人向東奔走如臨大敵幸移時俄界傳來確息始鎭定復經軍警彈壓市面漸次恢復原狀 
[時局問題之近訊]  
　　時局問題近日漸少和平希望據政府某當局云長沙克復之後西南各省不但無降服之心川滇軍於宜昌桂軍於粤閩且反取積極進行之計劃政府爲維持宜昌粤閩之秩序起見亦不能不趕籌對付方法以近日形勢觀之政府似漸趨於主戰方面然據段總理連日與各方面所談謂西南如有議和誠意將川滇桂粤各軍停止進行中央亦决無黷武之心惟於西南節節進取之時我軍若輕易言和顯蹈王范言和之覆轍實非余（段自稱）所願爲云云是議和之時尙須在西南方面先行罷兵之後也現聞政府對於軍事依然主張積極進行刻已决定平湘及攻粤之計畫特誌於下（一）三路平湘張敬堯馳抵長沙後卽與曹仲珊張子志兩路司令會商平湘計畫昨已商定入告謂以第一路全軍擔任南下攻取衡州第二路全軍擔任東略攻取攸縣張敬堯所部由西赴南逕向寳慶追擊並謂現值軍事得手彼軍膽寒之際正宜統軍直進揚大總統之聲威消西南之烽火永息内訌專禦外侮云云又據軍界確息長沙東南攸縣茶陵安仁等處於三日巳發生激烈戰事聞係第二路軍隊與譚浩明所部軍隊接戰該處商民所罹兵火之災實不在長沙岳州以下（二）四期攻粤政府决以全力圖粤巳將攻粤辦法編成第四期作戰計畫書分致各處江西陳督軍接到計畫書之後當即拍致政府一電略謂第四期作戰計畫書佩極贛省出兵庾嶺可否將前歸第二路之二十三混成旅撥回贛省以厚軍力並懇迅電王督由鄂廠撥鎗千枝俾得應戰有資云云由此一電觀之政府攻粤計畫正在積極進行中也又聞政府昨接龍濟光馬電報告粤省現狀略謂敝部前鋒巳抵恩平惟海道均在敵人勢力範圍之内進行甚難懇電李省長約同李福林尅期響應俾便夾擊并飭香山袁統領一致討粤一面電囑閩督軍進取潮汕則粤亂不難戡定再前承鈞及由閩撥濟子彈因無輪載運延擱至今務懇迅派軍艦順載子彈來粤協助進行云云 
[四日之國務院消息]  
　　參陸處開會四日參陸辦公處於上午十一鐘開會靳翼青爲主度廕午樓段香岩師嵐峰陳之驥張博齋陸繡山等共十七人與議聞所議之案以援宜計畫爲第一重要此案係據曹仲珊來電報告宜昌危急請政府速籌辦法並飭各路援軍迅行開援宜昌故四日爲此援宜之事討論頗詳結果由段香岩提出於本日之閣議（四日段先列席參陸處後再出席閣議）閣議對於此案並無討論卽照參陸處原定計畫通過散會後即由該處致電吳光新及前敵各長官查照又一消息四日參陸辦公處開會先就邊防問題辦法後對於湘省攻守問題亦加詳細討論聞已定有計畫書由靳氏携赴國務會議室接洽 
　　國務例會四日上午九時三十分段芝泉總理首先到院十時左右全體閣員到齊照常開會第一案爲續議奬勵克復長沙岳州得力軍官案比經决定第一批發表者係曹錕勳一位吳佩孚勳三位曹錕一等大綬寳光嘉禾章吳佩孚晉二等大綬寳光嘉禾章徐國樑給四等寳光嘉禾章殷濟晋四等嘉禾章丁平瀾給四等文虎章餘均俟繼續發表第二案爲續議援助宜昌計畫由參陸處决定辦法提交閣議照原案通過第三案爲派兵援粤辦法此案討論時間較長聞已有具體辦法第四案爲某項外交問題略加討論尙無結果第五案爲任命官吏案（一）任命商淮嶽爲陸軍第二十七師參謀長（二）任命王鴻恩爲陸軍第十五混成旅步兵第一團團長均未加討論照例通過最後由陸子欣總長將駐法公使胡維德報告離巴黎密電提出報告至下午二時一刻段總理宣告散會由錢幹臣總長入府報告又一消息四日之國務會議議案雖多而提出討論者甚簡一爲續議奬賞克復長岳將校士卒案一爲奬給克復長沙前敵出力兵士案（議决奬六萬元）一爲續議防範滇軍進犯鄂西案（仍照前次議定計畫進行）一爲由第一第二兩路軍隊抽調軍隊進攻粤桂兩省計畫案（未决）其餘如海軍特别費案接濟川邊軍費案均歸星期六討論此外尙有重要外交案二件因極秘密未能探悉又聞四日之國務院上午有閣議及參陸處會議較向日忙碌段總理下午三點鐘始退出方立之秘書長於閣議散會後即回法制局辦公四時餘復將應發表之命令送府蓋印五時餘始退院院秘書長問題仍未解决方立之僅允暫攝不允久代張遠伯君有赴病院養病消息一切文稿由帮辦張伯英帮同主持至外傳大政方針四日閣議仍未提及云 
[靳張請假與徐樹錚]  
　　靳翼卿張遠伯兩君此次請假原因各方面傳說極不一致某君昨晤國務院某當局諮詢内幕情形紀之於下（問）靳翼卿張遠伯此次請假原因外間多喧傳係受徐又錚密函之刺激并有謂靳翼卿曾與龔治初發生衝突者其眞相如何（答）靳翼卿張遠伯此次同時請假就余所聞確係與徐又錚發生某種意見惟意見發生之原因除靳張徐本人與段總理外他人鮮知其底細眞相如何未敢揣測至龔治初此次到參陸處辦事不多日即自請回部者係另一問題故與靳將軍請假毫無關係（問）龔治初脫離參陸處旣與靳將軍請假無關係其原因如何（答）龔治初與徐又錚關係雖深但此次入參陸辦公處辦事并非徐氏密保當參陸辦公處移院之第一日龔治初到處參觀張博齋次長卽囑其按日到處帮忙龔乃入處至第四日某次長將參陸辦公處辦事人員名單送段總理核閱并諮詢總理參陸處用人取如何標準段總理卽諭某次長云參陸處由府移院事務并未增加除新派靳翼卿爲該處主任外其他辦事人員仍照在公府時之原數切勿有所增減某次長比回參陸處即將總理面諭之言宣示大衆適遇平日與龔治初感情不甚相洽之某君聞總理此項諭詞後即將參陸辦公處職員名單上之龔維疆三字塗去並倡言龔係參陸處在府時未有之人當然不能加入龔聞訊後即自請回部此實龔脫離參陸處之實在原因也（問）靳將軍旣已銷假視事張遠伯秘書能否繼續銷假（答）段合肥此次甫任總理而二三親信人物即先自破裂實非所願靳張徐現亦明白此旨故自徐又錚前日來京說明誤會後靳張意見業已渙然氷釋且張遠伯秘書長素爲總理倚畀之人當然不至過執己見惟聞張氏近日殊欠安健已入醫院休養一　痊可後當能銷假視事云云 
　　徐樹錚三日早車來京晚車回津外間對之頗多揣測茲　軍界人云徐氏此次忽卒出京實因奉軍須尅日開往鄂西備戰倘鄂省軍事吃緊徐須親往督戰云云一說謂徐樹錚前晚倉卒出京實因奉有段總理密命擬將駐軍糧城灤州等處之奉軍迅速組成一大混成旅星夜開往湖北未知内幕果否如是也前晚有某君在西車站送客曾見徐在車站内故外間多謂徐之出京非回天津已直赴漢口者然乎否乎 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
 [P返津前之梁士詒消息> 
　　廣東同鄉人等四日下午一時特假交通博物館開會歡迎梁燕蓀到會者以交通部與交通銀行方而之人物爲最多共數在二百人左右下午二時葉譽虎次長陪引梁氏入會首由關賡麟致歡迎詞畢由梁答謝且有最長之演說大意係自述此次到京之原因與感激同鄉歡迎之盛意並對於粤事及經濟亦有所發表其大意云廣東近年以正式軍隊勾結土匪而又互相殘殺軍隊派别多至六七無派不與匪通以致民生殘敝社會蕭條諸君旅居京師不能忘情桑梓今日急務當從經濟設法廣東人號稱能商然於經營之道尙欠完整且得資則營私產傳子孫於社會曾無補益此後宜從有利民生方面着想云云梁到京後公衆演說此爲第一次演說畢撮影散會時已下午三鐘矣 
　　是日下午六時梁燕蓀又赴徐東海私宅讌飲陪賓爲段合肥總理曁全體閣員臨參王議長交部葉次長財部吳次長内部于次長等二十餘人段總理意以爲藉此機會便於與東海諸人密商故下午五時左右首先前往届時尙無客到合肥乃與東海密商某項問題至三十分鐘之久至五時半梁燕蓀葉譽虎段香岩錢幹臣田煥亭等數人先到密談時事至七時三十分客始到齊入席就讌度中以段徐梁三人興會最高至夜晚八時四十分始行散席旋復密談時事良久直至九時一刻始完全散去 
　　據某方面云梁燕蓀自來京以來與中外各方面有力者接洽交換對於時局之意見巳有頭緒定於六日午後四時半離京赴津據聞梁之調和方針擬在天津徵詢各督軍都統等意見再草具體的議和條件後即當向南北兩方提出段總理對於梁之意見亦極贊同據聞此後梁將以天津爲中心實行合併南北之大政策岑西林或能來津與梁會見云云并聞梁旣拒絕入閣馮總統復聘其爲公府高等顧問現梁仍擬函辭之矣 
[關於宜昌軍事之京聞]  
　　鄂省宜昌危急情形迭紀本報昨據某交通機關所得漢口電訊謂吳光新軍隊抵宜連日向巴東歸縣進攻勢甚得利惟顧品珍之前隊確已於江日（三日）抵巴東黎天才得此援助後軍力如何尙未可量　據王汝賢報告則謂援宜之奉兵江日（三日）經過仙桃鎭由仙桃赴巴東兩日可到計五日可以抵巴矣第八師一團亦有抵宜之報告吳光新司令得此兩支軍隊之援助後想已足抵禦東下之滇軍似此則宜昌形勢或尙不至於十分危險又據另一報告則謂曹仲三司令昨晚又有一急電到京略謂滇川軍隊行抵巴東一水之便一日即到宜昌我軍援宜軍隊行程迂滯由漢至宜至速亦在五日以上恐有緩難濟急之處務望電諭前去各軍星夜馳援以免貽誤戎機致使後悔無及云云聞中央閱此電後已由參陸辦公處按照此意飛告援宜各軍矣鄂督三日來電則云宜昌前方戰事在即擬請函令外交部照會駐京各國使館速行轉令將停泊宜昌附近之各國大小船隻即行開赴下游以免危險政府接此電後四日即以此事提出閣議又從某軍官處所聞謀擾巴東秭歸等縣者確爲黎天才與石星川黨羽政府昨接吳光新來電略稱黎氏聯合滇軍進犯鄂西特派劉李兩旅（即劉躍龍李炳之）統率所部晝夜兼程開往歸州（係秭歸縣之舊名）防戰並懇政府速派奉軍兼程來宜俾資協助云云此後宜昌方面之情勢未知究將何若也 
[譚浩明殺程潛馬濟之消息]  
　　四日國務院接曹錕來電云據吳師長佩孚卅一電稱現據衡陽來長紅十字會云程潛馬濟已在易俗河地方均被譚浩明所殺陸裕光亦被譚派人押送廣西等語（已見六日本報專電）頃有友人來言曾詢民黨某要人據云程潛馬濟陸裕光當岳州未失之時北軍進窺桃林各分兵接戰南軍頗得勝利該地土匪遍散謠言謂岳州巳被北軍襲得程潛不察虚實卽發退兵號令己即乘小輪逃往長沙而岳州方面五日夜竟無人過問北軍聞知確息遂得長驅而入岳州旣陷長沙自不能守譚浩明不得不退出長沙固守衡山方面湘軍中如林修梅等均不直程潛大起攻擊電告陸榮廷陸大震怒恐殺一程潛致湘軍解體乃電致譚氏將失岳之罪歸諸其子陸裕光一人飭即正法此三日前之確信也程潛與馬濟果否被殺尙無確報惟據失岳一事程巳有致殺之罪而馬與陸爲桂軍軍長同爲前敵軍隊或者殺程而並及馬者示不獨厚責湘軍之故亦未可知也 
[長沙收復後之南北軍]  
　　（武昌通信） 
　　南軍退出長沙係分三路而走平江湘陰之軍多退至寗鄉湘鄉此爲第一路瀏陽長沙之軍多退往湘潭衡山此爲第二路醴陵一帶之兵多退至茶陵攸縣此爲第三路三路中惟湘潭與長沙最爲緊接水陸俱可交通且有火車之便南軍設防於長潭接壞之猴子山距省垣只有二十里距湘潭城只三十五里苟能轉敗爲勝朝發夕可返省故北軍最爲注意二十八日即進兵向湘潭攻擊但猴子山係湘潭第一險要北軍以一旅之師佔據對面之彌陀嶺猛烈攻擊至三十日猶未攻破（外傳二十八九日已克復湘潭實係謠言）張敬堯乃於是夕加派兩混成旅分抄其後該處南軍僅三四千人不能抵敵數倍之衆激戰一日疲乏不支三十一晚北軍遂佔領該山乘勢追擊直抵湘潭附城十餘里之十字港露營南軍恃有小河一道及山勢掩蔽得退入城中然其衆已死傷八九百名苟不得多數强有力之援軍湘潭此時必已入北軍之手矣過湘潭爲衡山人口不及潭邑富庶其險峻實數倍於湘潭上年南北軍相持於衡邑之賀家山幾歷五十日之久北之第八師卒歸失敗其得地利可知譚浩明退出長沙原駐衡山冀圖規復茲聞譚已轉入衡陽大約以其地偏小隨從人員衆多不足以供廻旋或以北軍已漸逼衡山不能不再退一步亦未可知又有謂譚譚湘人已結惡感恐湘桂軍將别生問題刻已率引大批桂軍直退零陵（即永州與桂接壤）留守衡山者惟陸裕光所部與一般激進派之軍隊若然則北軍進取湘南更易成功矣此說係得之北軍探報恐未可信然湘桂軍近日意見愈惡亦確屬事實蓋失岳州後兩軍積不相能譚浩明下退走令又重在保全桂軍使桂先退湘殿後湘軍爲北軍追躡自然損失重大而安全退走之桂軍又不能確守紀律於是湘軍憤桂軍之趨利避害賓主感情因之益惡說者謂當此敗衂之餘内部之情形又如此倘無三五師之得力援軍卽固守湘南亦殊不易也惟北軍於進佔長沙以後内部暗潮亦正與南軍相同三七兩師及曹張所部各旅意見極甚爭功論賞權利萬難均平緣攻岳之始張敬堯已有授爲湘督成約迨後張率七師由通崇攻平江原在直取長沙以佔首功不意吳佩孚率三師及直隸混成四旅由嘉蒲攻臨岳較先得手克岳數日張軍始入平江論破岳之功自以吳爲第一接攻長沙張慮吳又佔其功遂商之曹仲珊使吳率直軍駐守岳陽只挑選一五兩旅助攻湘陰並改以第十一師長李奎元爲總指揮正擬施行總攻擊詎吳已先截獲南軍退出長沙消息密不使張知之急率所部由湘陰直衝長沙身先入城然後以電知照張氏中有長沙克復迎請總司令速來字樣此事張亦不與較中央爲踐約計湘督一席當卽授予張氏然吳亦欲得軍務會辦徐樹錚欲得直督擬運動曹軍留戌湘鄂不復返直故亦爲吳帮忙並請將第三師永留長沙即簡曹爲兩湖巡閱使駐節漢口或岳州此項崇銜曹氏必不願受而授吳帮辦以三師留湘亦張敬堯所難承認因此之故張吳大生意見張已會商曹氏特保殷鴻壽署湘省長謂軍事倥偬一身難兼二職以爲拒絕特派帮辦之表示因曹亦不願吳留湘對於殷任省長極表同情也並聞曹已於三十一日電吳將攻湘潭之直軍撤退休息讓張懷芝所部上前立功以均勞逸此亦張密商於曹而得者此種暗鬭消息恐亦未必全無影響也 
[湖北之軍政近訊] （赤水自漢口發） 
　　宜昌方面之攻守策陸軍第八師奉軍二十九師之五十六旅之一團曹軍第五混成旅均巳由襄河長江兩道出動向宜荆方面進發已陸續抵駐江陵荆門當陽等處分派前衛作戰時行軍取道向宜都松滋宜昌進發其後援則有鄂軍第二師之一部由襄陽下潛江以入沙市再則爲直軍第三旅由岳州出發向公安石首又再爲奉軍五十七旅由漢口上駛合軍荆沙聽吳光新司令調遣其用兵計畫蓋欲乘西方聯軍尙未大下之際先平黎天才王安瀾王天縱李善波各部分掃清鄂西進佔巴東建始利川各要隘而阻其東下然後分軍入川按照中央計畫收復重慶惟黎等之勢力已全佔施南全府且侵及宜昌一半合各部分之兵實足三師有奇而施宜毗連西蜀崇山峻嶺非北人所宜果北兵半月内不能佔優勝其欲入川殆甚難矣然據北軍言澧州鎭守使王正雅已投降北軍湘西司令張學濟亦有一部投入吳部可以由五峯鶴峯而擾黎軍之背南軍之根據形式頗危由此以觀宜施血戰當不出十日也 
　　長岳定後之政客忙長岳旣定張敬堯爲督軍而兼理省長收拾久無政府之湘局勢不得不搜羅人才於是一般蠅營狗苟者流乘隙而進日來王督之衙門曹使之行轅奔走請見幾如山陰道上大有應接不暇之勢此輩現皆集居漢上日上條陳或拜會求吹嘘聞曹仲珊不日入湘將擇尤帶去而薦與張勳臣矣 
　　鄂省之選舉與借欵湖北非瘠貧之省向來所入尙足供中央之用自吳光新由川敗下一切接濟均仰給於鄂省各地軍興土匪　起人民失業稅率短少久漸不資今以軍用費選舉費無着擬向漢口正金銀行商借欵一百萬元業經電陳中央請轉向該行磋商現初在進行中以何種爲抵押品未嘗發表至辦理選舉手續中央曾電促火速進行王子春以軍事未定荆南一方刻尙在戰爭中各屬因軍事而流離者多未歸家故一時驟難舉行曾經電請中央展緩茲得院電仍飭速辦所有軍事地方容後補選故王督昨已命選舉事務所長何佩鎔金世和迅速設法成立至何日辦理刻尙未有所聞 
　　北兵在武漢狀况北兵初到漢時尙稱文明當時雖有小小滋擾之事不過一二不肖之兵士所爲不期岳長得勝兵氣大驕奉兵南下尤復不講人情横行無忌在武漢市中强賒硬賣馬路上之汽車馬車黄包車任意乘行不名一錢如車夫不允則脱下腰間皮帶朋毆之警察見而不顧道路以目前晚一句鐘時有兵三十餘人（不知何軍）去其肩章軍帽在雙龍街南城公所鬧娼（是處皆二等堂子）警察干涉則毆擊之該處一段官警商警見此情形均散避無蹤時有某軍巡街大令過其處見之亦避道而行該兵等打完崗警始鳥獸散去亦可見其軍紀之一斑矣 
[湘省慘罹兵禍之呼籲]  
　　熊希齡上總統總理電大總統段總理鈞鑒湘省連歲兵災人民轉徙溝壑慘狀至不忍言去冬戰事復興曾由希齡呈請政府頒發鉅欵派員督賑蒙交國務會議議决以岳州戰局平定始可辦理茲聞長岳巳復戰禍稍紓而大兵之後人民失業十室九空望澤之殷甚於涸鮒迭見報載曹宣撫使電稱各節尤爲慘目傷心擬懇中央速頒賑欵前往施放方茲南北紛爭時局未定旣可蘇埀斃之災黎亦可見國家之仁惠希齡誼關桑梓責無旁貸已先以私產向銀行借勢一萬元派湘紳任福黎趕往救賑并致電各省代募捐賑惟民間能力究屬有限務乞鈞座憫此一方遺黎亟予提倡以資普及謹電懇陳無任迫切待命之至熊希齡叩卅印 
　　熊希齡致同鄉諸公電吉林郭省長浙江袁運使熱河舒參謀長各省湖南會館蘇州朱鎭守使上海譚組安先生曁同鄉諸公均鑒南北釁起吾湘連歲被兵金融涸絕斗米價至五兩少壯流爲寇盜老弱轉死溝壑而戰禍結連至今未已自長岳收復連接湘中函電據稱岳長數百里間村落坵墟炊煙斷絕通衢廣道屍骸狼藉婦稚老弱竄伏山谷羸尫饑踣喘息奄奄慘目傷心不堪言狀我等從公外省親坵墓多在故鄉聞此慘情酸鼻栗膽若不設法賑救恐致靡有子遣弟於去冬曾約在京同鄉具呈中央請頒鉅欵派員往賑惟時戰事方烈中央凡於岳局解决後發欵辦理頃聞岳州收復業復電申前請惟是軍事未停中央方慮籌餉未易何來多欵賑我湘民而事勢急迫救濟之舉刻難更待現由弟處以人壽保險單先向銀行籌借萬金并派任福黎君即日返湘視察災情擇急賑放諸公誼關井里痛切肌膚伏乞盡力捐助并爲設法代募無論爲數多少均請從速滙寄敝處俾得及時散放此時早頒一滴即可多活一命倘承熱心贊助就近先行挪墊滙湘隨行募償尤所感禱再敝處除派專員任君外已電曹張請派朱菊尊君董理其事菊尊歷代善門想能慨出擔任合併奉聞專盼電覆熊希齡叩卅 
　　段總理覆電熊督辦鑒卅電息岳長賑欵已奉令共撥十萬元交曹宣撫使會同省長核實散放執事關懷桑梓借墊募捐分投集賑莫名傾佩至各該處被災實在情形已電曹宣撫使曁張兼省長確查具報候復到再定辦法祺瑞冬 
[全國鼎沸中之川邊]  
　　全川擾攘已經一載有餘所有川邊各地當道全不顧及現狀已岌岌可危茲得建南數電錄下 
　　陳行營來電北京大總統國務院各部總次長熊希齡先生成都熊總司令各省督軍省長省議會各巡閱使各鎭守使承德府歸化廳張家口都統龍華寗夏府護軍使各報館均鑒遐齡爲國守邊於今七稔此地三千餘里欠餉三百萬零羅掘已空心力俱碎本年以來藏番號稱十萬衆乘間竊發渡瀾滄江圍昌都攻察丫撲裏塘德格甘孜危在旦夕邊地羣酋又復響應遐齡所部忍饑血戰傷亡枕藉至今彈盡餉絕迭電呼籲中央則鞭長莫及川督則置若罔聞國防危殆一髮千鈞就現在攻守情形準備非一師以上兵力百萬以上現餉難資進行所冀大局敉平庶可徐圖今幸西南一致護法川戰已停又讀馮旅長貴陽劉督軍兩電促進和平是南北兩軍將領已代表和議伏望我大總統下令武漢各軍實行停戰尤望當軸諸公决心調解一致對外以救國亡至邊局危迫萬狀電到之日務懇院部由川省鹽欵項下先撥現金數十萬以濟眉急臨電不勝迫切待命之至川邊鎭守使陳遐齡叩支印 
　　犍爲來電成都熊司令但省長王伯常司令省議會均鑒竊三邊地瘠民貧辛亥以還迭經兵燹屏山受禍尤酷漢軍統領楊驍騎到任後縱兵殃民多方勒索公私財產一空如洗賊盜竊發野無居人楊旣退却雷馬峨屏漢軍統領李燮昌及清鄉司令郭祚卽分飭所部扼要防守民困稍蘇詎料意叙城當道視三邊爲尾閭委任之命晨夕迭下某也爲宜屏清鄉司令某也爲雷馬屏清鄉司令某也爲雷馬屏遊擊司令某也爲戌邊司令查其所部率多楊驍騎餘孽無論人地不宜易生衝突界限不清易起誤會故曰互相讓步此項軍用刦餘之民何能負擔茲幸川局主持有人用是注懇俯念邊民痛深創鉅速電各軍仍就原防駐紥無庸開赴三邊數萬子遺誓當喪絕屏山縣臨時議事會商會農會敎育會勸學所公欵收支所城鄉團局各鄉團保同叩灰印 
　　雅州來電急成都熊總司令省議會鈞鑒准陳便蒸電稱滇軍於江日進據鹽邊今又進據會理王統領遵令退讓而人民土司攀留我軍究退至何處等語竊護法向南端宇與陳使早有同心前已繼川中各師旅之後宣布一致進行是川滇携手誼切袍澤本無相逼之理何尙越入寗屬南　之區豈因郵電阻滯未識陳軍意旨致有誤會况寗屬偏瘠新遭蹂躪不堪再生兵禍應請鈞座貴會主持迅電唐聯帥撤回鹽會滇軍各守防地俾安邊圉而泯糾紛迫切待命道尹楊端字叩灰印 
[成都開歡迎靖國軍會]  
　　十三號成都各界在華興街悅來茶園歡迎熊總司令及各軍　十二鐘許各軍官先後蒞止熊總司令亦於一鐘到會來時奏軍樂各界起立致敬小坐後商會代表黄研之搖鈴開會請唐宗堯議長代表各界致歡迎詞唐議長登台致禮略云今日各界之歡迎聯軍各將領寳欽佩聯軍之能護法也法制爲立國之要素反正以來北方數次破壞法律均賴我護法各軍極力維持此次到蓉已備嘗辛苦各界甚爲欽佩今日此舉不過表示　迎之意但歡迎之中具有兩種希望第一種所希望者川省軍政不統一政治不統一財政不統一所望各公早謀統一之法此對於川局前途而言也第二種所希望者川事旣巳結束湘鄂間糾紛未解所望早日出師以寒北兵之膽使戰事得早解决逹到護法之目的此對於大局而言也詞畢熊總司令答詞云聯軍此次來省幸蒙諸公枉駕郊迎中心已懷不安今日又蒙諸公盛意開會歡迎彌增慚愧兄弟此次來省沿途見我父老因戰事遷徙流離之狀况兄弟甚爲痛心今川事旣有結束此後一切善後何者應興何者應革人民如何安撫財政如何整理尙望諸公共籌善法補救一切至今日之歡迎兄弟當敬謹鳴謝詞畢又由黔軍袁司令演說云今日各公盛意謹當致謝至諸君以出師護法責望我軍人亦卽爲我軍人分内之事惟諸君之所希望者在早日出師而我軍人之所希望者在人民爲後盾云云詞畢休息片刻熊總司令辭去隨即開場演戲第一齣演（缷甲封王）第二齣九根毛演（三賣武）第三齣蕭楷臣與劉世照演（偷詩）第四齣鄧紹懷與丁紹武演（補缸）第五齣小羣方演（花仙劍）軍民各界均興高采烈云 
[廣東軍事通信]  
　　攻克陽江情形二十五日李總指揮率兵克復陽江茲接前敵報告云查我軍於二十一日克拿隆合山之後第三軍始與第四軍聯爲一氣二十二日休兵一天至二十三日午由滇軍二十八團張團長首先由恩平陽春壓迫陽江西北部作正面之攻擊第四軍由那扶進迫陽江東部第三軍聯絡第四軍由合山進迫陽江東北部第二軍聯絡第三軍由恩平及陽春方面向東進發攻擊陽江西北部是日由午時開始攻擊戰至二十五日午後二時靖國軍先攻破陽江城外之高地遂長驅進城將陽江完全克復龍氏以前計畫係欲乘滇軍大部未集合及各軍未聯絡時以重兵先取恩平以解我合圍之局然後分兵繞陽春開平等處而以保龍團土匪製造滇軍衣帽以便冒充混入由廣海繞台山斗山及單水口公益一帶以截斷我軍與省城之交通其計頗毒乃先爲李總指揮窺破以重兵屯紥後方各要隘即猛攻恩平即日下之遂克那隆克合山於是合圍之局成而陽江在掌中矣是役龍部死傷甚衆陽城一破龍兵四潰逃匿不辨方向現議稍爲休兵然後再進高雷爲一勞永逸之計大約全粤肅清之期當不在遠矣云云又據李烈鈞電云廣州莫督軍鑒頃接朱旅長及楊張兩團長報告文曰職於漾日到蔴汕即分一部佔領雙捷以防高州增援之敵並遮斷陽江敵人之後路以一部由蔴汕出塘圍進攻陽江職於敬日率所部抵塹圍四方高地即與敵人小有衝突尙未大戰後接楊支隊長報告雙捷地方安謐職恐前線兵力稍薄遂請楊支隊於徑日率一部赴前線助戰職張支隊亦於徑日施行攻擊仰仗鈞威不逾日協同林軍克復陽江職此次攻克江城一切方略均蒙林總司命指示林總司令所部將士又異常勇敢故不二日即將陽江克復敵人已向閘坡方面潰散善後何如請隨機宜以便祇遵等語敬聞烈鈞儉印 
　　攻閩軍之近息援閩兵站總監黄强昨以閩邊前線現　陸續增駐重兵餉械運輸絡繹於道而沿線各兵站及派出所每站所轄路途延長八九十里已有呼應不靈之患而駐站軍隊至多不及兩連又無馬隊哨探前途安穏與否無從察知於輸運事宜大形窒碍昨特面請陳總司令在第四支隊司令洪兆麟所部酌撥得力軍隊五百名分往三河壩及松口墟兩站擇要屯駐并在第三統領徐連勝所部酌撥三百名馳往蕉嶺黄岡一帶分頭防衛以利運輸一俟滇軍馬隊增編妥善即由滇軍方面約撥馬兵前往藉資哨探又粤軍陳總司令月前以李氏寇粤敵氛日急并據津滬探報閩省擬乘龍氏内犯之際欲乘機水陸進攻以牽制西南出師武漢陳總司令當以油頭泊近厦門爲粤省東南屏障特電請莫督軍於粤省水魚雷局撥水魚雷百具派輪運解汕頭以便佈設并准撥水魚雷學生十餘人魚雷發電機數十架組 
 
 
 

Page 7

 
 
成水雷隊出發赴汕防守經莫督軍准予添設以利海防該隊已於昨日組織成立由水魚雷局保薦陳士鈿充當隊長張承恩鄧熙霖爲衛所長昨已電禀陳總司令覆電着其尅日出發赴汕以便裝置該隊准電後已預備一切由江防司令指定廣海兵輪裝運准日間出發又聞閩省自經粤軍進抵閩邊後閩省軍政各界均異常恐慌近日閩人傳述閩粤軍戰况如下粤閩軍隊相持於詔安屬之分水關近日粤軍忽將大軍抽回聲言往陽江援助林虎詎中途忽然折回進迫平和縣屬之柏松關經該處防守之陸軍第十旅第一團與粤軍接仗數次初戰於赤石二次復戰閩軍敗北乃退守天馬山本月五號粤軍司令親率軍隊四面環攻閩軍極力抵禦自午至戌血戰五小時以子彈不繼士卒大半逃亡因盡棄輜重營寨退至河頭溪現粤軍復節節進攻臧致平司令巳遣馬步雲團長率領全團軍隊往援六七號兩日因該處電線已斷故尙無電報或云平和縣城已爲粤軍所據閩軍已抽撥步隊十營羣集雲霄縣屬箭竹隘地方李厚基將赴前敵督戰已遣軍法課課員曹敦錄副官長張仲鼎前往擇定大本營地點以便駐節又聞粤軍復分三隊往攻長汀永定武平該處防守之警備軍團長符開銘近有黨人前往運動符之軍隊業經符發覺將黨人拘獲數人惟該處投入粤軍後符内外受敵因電請李厚基派兵往助李已命奉天派遣往閩之潘作藩軍隊抽撥兩營並携帶過山砲六尊往援因平和地方阻斷已改由漳州前往矣 
[商會聯合會呈總統文]  
　　請查中交兩行票額 
　　禁止不再濫發鈔票 
　　本會爲呈請事本年三月三十日本會常會日評議員安迪生聶家楷高崑雲繼儒胡炳堃張繼宗汪得深等提出議案内稱竊查自中交兩行進止兌現以來商民大受損失該兩行不能維持鈔票之信用每藉口於政府積欠甚巨無從整理昨閱報載政府積欠中交兩銀行墊欵實有八九千萬之多數目是否確實局外人莫由臆斷第思兩行以代理國庫有發行鈔票之權利對於政府當然有接濟貸欵之義務該兩行爲營業機關所有鈔票如何維持亟宜妥爲籌劃積極進行何能因政府歷年積欠居然久停兌現以貽禍於商民况政府負積欠之債務銀行坐獲子息銀行負鈔票之債務人民反受低折現在兩行鈔票價值較之現金相差甚遠究竟政府積欠兩行之欵現金若干鈔票若干停兌以前共欠若干停兌以後共欠若干應由本會呈請元首飭下國務院咨交財政部會同審計院派員清釐明白宣示俾人民咸曉然於國家積欠之確數至政府酌定償還銀行債欵之辦法亦應將現金與鈔票兩種分别規定俾免國家暗受虧耗而令一部分之銀行獨得優利自此次清償債欵以後尤應責成該兩行恢復信用限制票額不准任意濫發致紊金融銀行與商業有密切之關係鈔票爲市面交易所必需不得不呈懇政府爲正當之解决以圖經濟之發展也等情到會當經交由評議會討論僉謂該提議書所稱擬請政府對於積欠中交兩銀行巨欵澈底清查現金鈔票分别償還并督令整理金融以昭信用嚴禁濫發鈔票以杜流弊洵爲標本兼治之要策應予呈請政府採擇施行等語公决據情轉呈除分呈國務院財政部外理合備文呈請鈞座鑒核批示施行謹呈 
[南昌通信]  
　　軍事陳光遠督軍以段合肥組閣成立於二日拍發賀電並報告第二路全軍均已開赴長沙張子志檢閱使亦已由袁起程親赴長岳與曹張共籌戰備所有江西後路防務槪由陳督擔任情形聞唐天喜所部一旅曁奉軍三旅均擬取道長江由武漢赴湘陳督軍函聘西岸榷運局長陳光憲爲本署名譽諮議因第二路軍費由該局撥放故聘陳爲諮議以便隨時磋商魯軍之運輸隊曁第一團砲兵一營機關鎗一連則分坐民船十餘艘於二日由省出發前赴萍株矣 
　　議會省議會開會後陸續報到議員已近三十餘人合原有之數共得百二十餘人惟後至者均經副議長歐陽莘（歐君任預算委員長）指辦六年度省地方各項新案俾爲舊有各股委員分勞其審查三年度决算案以及六年度歲入歲出各項預算案重行校閱後再提報告二次大會付之三讀其七年新預算省長公署至今尚未咨送到會議員中莫不關心此事者咸謂此次臨時會期限短促主張催其從速咨交免致半途而廢其省議會代表聯合會會議經湘桂浙吉魯蘇等省議長代表屢次電促速推代表至寗以期成立該會於二日大會主席副議長歐陽莘即將南京省議會聯合會來電請派代表電文報告歐君謂此事早經本會復電贊成此舉關係大局諸君宜加以研究現時派遣代表是否從速魏調元饒正音等主張緩派謂本省與蘇省僅隔一衣帶水刻下在寗代表僅止六省本省似可從緩並主張暫不復電恐碍難措詞也衆以爲然表决緩派始入議案第一爲審查三年度歲入决算案第二爲省地方六年度歲入歲出預算案第三爲各初讀案先付審查會場舌戰旗鼓相當至四時半始散會 
　　防疫警務處長閻恩榮以鼠疫流行特於軍警盤查所内附設臨時檢疫所規定章程並防疫白話布告以備不虞所有經費原議由省公署撥欵開辦戚省長以本省財政異常支絀現在疫病尙未發生似無撥欵之必要特於一日指令警務處所有防疫經費應暫由該處酌撥若干或自行籌備俟將來需費果鉅再由省公署設法補助云 
[蘇敎育廳優待小學敎員之提議]  
　　四月六日即星期六日江蘇敎育廳例會由符廳長監議謂小學敎員旣經此次檢定加以種種義務亦不可不予以相當權利現擬仿照日本小學敎員退隠及遺族扶助料辦法復根據吾國政府文官恤金令寳行小學敎員年功加俸及恤金等辦法但此項經費或用省欵或用縣欵或半用省欵半用縣欵俟提交省議會議决即便施行吾國小學敎員薪水微薄一般較優師範生望而却步今符廳長如此提倡蘇省小學敎員當得一番優待而敎育上亦必增一番起色矣 
[南京快信]  
　　李督與贛督陳光遠昨聯電密陳攻粤計劃並聞李督允出一旅隨後策應 
　　聞張懷芝來電准虞日由萍鄉折回轉赴贛南計劃攻粤 
　　張宗昌電告李督巳率所部進駐醴陵 
　　徐樹錚由津來電微日親率一混成旅赴鄂津司令部事暫由許蘭洲代理 
　　軍署參謀長何恩溥已於昨日乘津浦車北上 
　　段總理昨又續派國務院秘書龔某來寗面謁李督有所接洽 
　　魯皖蘇轄境匪徒充斥中央以張文生剿匪不力確有改任王廷楨消息惟倪嗣冲張敬堯力保張文生故遲未發表 
　　新招第二補充旅第一團業已成立李督派黄振魁旅長赴該團檢閱並飭該團中下級軍官勤加訓練俾成勁旅 
　　江蘇水利協會選舉研究員由各縣會員通函選舉刻已到齊定明日（八日）開票齊省長派水利主任蒞會監視以昭鄭重又江蘇水利雜誌已付梓准四月十日出版　 
　　皖淮水利協會派王紹彬來寧調查淮河入口入海究以何者爲宜江蘇水利協會以事關本省利害特派會員王紹鶴會同調查並請馬士杰局長派精於測量人員一同前往又蘇水利協會主任王宗槐赴宿遷一帶查勘沂水道線被匪所阻折回又聞窰灣等處稅所亦被匪搶刧一空 
　　周自齊並未來寗 
地方通信 
[蘇州]  
　　裁撤防疫機關南京肺炎疫肅清後蘇州交通均復常熊警察廳籌設之防疫會及檢查所已於清明日次第裁撤矣 
　　保留地方廳房屋舊吳縣地方審檢廳廳址本由上海審檢廳借作上訴刑事犯寄禁之所本年一月間所有犯人遷入吳縣分監該廳址即歸官產處收管高等審判廳長林棨以吳縣地方廳正在籌設之時此項廳址亟宜保留聞已呈奉省長核准 
　　高審廳推事之更迭高等審判廳民庭推事陳淘業已辭職繼任者係前任吳縣地方檢察廳長劉祖望 
　　清查荒地官產事務所駐辦員趙澂奉江蘇實業廳張廳長令將城廂内外未經開墾官有荒地造册呈送以便招人承墾 
　　開革疏防看守吳縣地方監獄越獄後孔典獄長雖懸賞咨請各機關分别選派警探上緊跴緝而要犯顧銀壽等迄未弋獲特將疏忽看守士一律開革另招承充一面咨請縣署提到犯屬發所勒交 
[金壇]  
　　通俗敎育館講演誌盛黄任之顧蔭亭兩君經金壇通俗敎育館主任陳家鳳君函約來壇講演於三月二十八日蒞壇下午二時在該館講演廳開講聽講者千餘人五時始行講畢當由該館主任陳君致謝辭合攝一影而散並由陳君介紹參觀私立仁劬學校黄顧兩君對於該校各項設施極爲贊許晚復在該館開職業敎育討論會城鄉各校職員大半與會討論至十一時始散 
[松江]  
　　反對七邑聯合會之省批松郡七邑慈善敎育聯合會前由秦君錫田等發起組織迭次到松開會松人士頗不贊成節經具呈省署否認在案及今年正月間秦君等又到松開會忽有人藉名推舉代表楊錫章等加入與會松城多數紳士大不謂然當經姚紳筠等聯名赴省具呈公署茲奉省長批示云查聯合會之設徒啓紛爭無裨實際前經明晰批示在案何以秦錫田等又有赴松開會推舉代表之事殊不可解據呈前情候令行滬海道尹查案妥爲核辦呈復察奪此批 
[鎭江]  
　　禁設屠宰聯合會丹徒縣倪和甫知事昨奉財政廳胡廳長訓令據海門縣肉商沈立順等呈稱悅來鎭朱萬盛肉舖朱葵借全國屠宰稅公會名目向各肉舖招搖需索請求出示查禁等情查屠宰稅係奉部章辦理爲中央大宗收入乃該屠戸朱葵竟借該會名義藉以歛錢形同詐欺取財實屬有干法紀自應通行查禁切實究辦倪知事通令城鄉各警區查明境内如設有公會名目尅日勒令取消並布告城區各屠戸人等謂屠宰聯合公會已奉廳令勒銷該屠戸等務各遵照部章按數繳稅不得抗違倘有不肖之徒假借公會名目在外招搖藉端需索各情事准屠戸等扭送來縣定予按律嚴辦云 
　　淮北匪勢猖獗聞淮北泗陽宿遷一帶匪勢又形猖獗匪首仍係丁明常劉思彦等居民騷擾不堪言狀其宗旨在焚燒房屋俾壯者無家可歸迫而入黨以厚其勢云 
[揚州]  
　　飭查控案大橋公民魏小泉近在省署指控該鎭聚德昌米號在鎭江販運大宗烟土來鎭公然售賣警察區長黄君博得賄包庇等情業經齊省長批准於五日飭江都趙知事查復 
　　軍隊調防六合駐防之軍隊兩連本由駐揚巡緝隊調防該處茲聞李督軍由省另派軍隊前往替防昨特令巡緝隊統部遵照劉統領奉令於六日訓令該營長丁縉俟省垣軍隊開到卽率屬開拔來揚 
　　調解官紳訟案現任丹陽縣知事郭曾基前經高郵紳士以郭在任時吞蝕慈善經費及忙漕公欵控准移交法庭查究茲聞此事郭已挽工程局總辦出爲調解未　能了此訟案否 
　　十二圩火災續聞十二圩火災後經棧長宋公循例每戸賑錢二千文又經商界勸募以及善道堂惠蔭堂鹽運司等先後經募籌賑各欵大約每戸可得五千之譜惟以繳到者趕先牌示按戸領發聞尙有未領去者云 
[杭州]  
　　敎育廳之各校代表會敎育廳伍仲文廳長以此次第二次聯合運動會各校代表齊集省垣刻已閉會行將歸里擬乘此時機與諸代表商酌各項敎育事宜並致慰勞之意特訂於四月五日下午三時在本廳開茶話會是日各校代表到會者約四十餘人先由伍廳長致慰勞之意並述體育上注意之點及關於中等學校共同應行改進事宜次由各校代表述本校未來之計畫散會已六時餘矣 
　　建造常玉馬路動議浙江之常山縣毗連江西之玉山縣爲客貨往來要道前浙路公司有建築鐵道之議嗣因路歸國有停止工程現在該處士紳擬仿省道計畫改造泥沙馬路通行汽車裝運客貨以利交通全長八十里其建築方法闊二十尺長每里一千八百尺於汽車交滙處關四十尺估計經費二十萬元擬　官股十萬元餘招商股已建議官廳交議矣 
　　軍醫仰藥自盡誌聞第一師某營軍醫高其德向在羊市街創設德濟醫局係廣濟醫院畢業生前清時曾任二標軍醫官光復後與前督朱介人同赴南京著有勞績曾委充軍瞖處長因嗜酒誤公以致撤差賦閑無事常發牢騷現有某同學介紹得充一師軍醫前日不知如何忽萌短見吞服硝强水自盡其妻陳氏瞥見上前奪取是藥性質極猛濺及陳氏面孔兩手家屬見已肇禍即將高某及其妻抬往廣濟醫院求救其時高某尙能言語西醫鍾更生詢以何故出此一味胡言狀類神經昨已一命嗚呼其妻尙在該醫院醫治不致有性命之虞云 
　　運動會各校選手得奬名單（甲商）俞乃賡（二中）朱培生周家騏俞瑞元吳大垣張福豐屠申蟠（宗文）陳秉鈒周貢金曹泉張翼周重光朱冶青（安定）張際晨樊松齡俞曉舫愼魯生周福耀張恒單淇瞻李瑞（一師）鍾星朗李江城葉金吳寶謙顧大銘錢錫康甲農）吳純（尙有其他三人係八百八十碼替換優勝者姓名末詳請該校自行查明）宣雲龍傅正林（永中）潘炳彩（甲）宋國賓（甲工）詹啓芳俞震西陶光周陳明珪（五中）楊紹森祝其祥陶寶鑑金紹鈞酈維新趙翰芬王介文朱家珍蔣景華金榮謙（一中）鄭鴻毛（九中）朱耀謨（七中）滕秉全陳應鋤徐濤黄效文羅振綱傅尙湖李慶福黄國棟（七師）樓啓雲黄洵琳宋文學龔啓沛（三中）厲桂濤蔣乃斌張曉帆湯挺生（九中）俞克模陳紹芝葛文獻方光森（諸中）邊高元徐幼匡趙升堂葉夢梅郭曾明姚承烈（六中）楊雲潘銳 
雜評一 
[湘省之兵災] （默） 
　　今日之南北旣欲以武力爭勝負則第一在整飭軍紀使人民對於軍人愛敬而不畏愛敬而不畏者人民助之結果必勝反是縱能縱横一時未有不終於失敗者也 
　　人民之畏軍人畏其搶刦殘殺無所不爲也未被其害畏之如虎旣被其害則嫉之如寇讎對於一方之軍人惡感旣甚則苟有一方守法之軍人來必不問主義之若何而歡迎之矣勝負之分即在是也 
　　前此湘人之所以堅拒傅良佐帶兵入湘者以湘人曾受北軍之苦痛而深惡之也其後所以歡迎南軍之來者以前此陸榮廷軍隊來湘不擾而深感之也乃不謂今日之長沙旣被擾於南軍而平江又被慘掠於北軍湘人連遭兩方之兵禍苦痛誠難言喻而南北軍之自爲名譽計爲人心向背計亦豈非失策之甚乎 
　　雖然不如是固不成爲中國之軍隊也嗚呼吾又何言 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[拯救海參威華人]  
　　海參威領事以該埠俄官業經宣布不負治安責任當地居民驚懼異常他國均巳派船前往將婦孺先行運出而華人之在該處者人數衆多一無所恃因電請外交部設法往救本埠紅十字會沈仲禮會長聞此消息已派員乘招商局飛鯨輪船前往該埠拯救矣 
[駐美公使維持蛋業之苦衷]  
　　上海總商會接駐美使館復函云逕復者前接貴總會來函並鈔件備悉種切查美政府於蛋質含鉛禁止進口一事係去年九月五日美農部化騐局特令原以蛋質無論含有若干分鉛質悉禁進口本館當以此令實行於我國商務大有影響正擬交涉適奉政府電亦以設法商阻爲言經卽向該局商請取消前令談判旣久彼乃謂如蛋質含鉛不逾萬分之一者仍准進口最爲通融耳本館以其限制仍嚴殊多妨碍不能不再與磋商惟該局藉口衛生詞甚堅執恐取消一節難望辦到若使正式提出交涉須有折中辦法方可轉圜故擬請美外部與之切商將所限蛋質含鉛不逾萬分之一者改爲千分之一並請將此令展限六個月施行俾業此者稍得時候改良或不致受損過重曾經電請政府核示旋奉復電以爲可行業將此意照請美外部與之切商矣再據該化驗局言蛋質含鉛因用鉛製器所致若用鐵鉛等鍋可免此弊云云并聞 
[美國限制入口之貨品]  
　　大陸報云北京美使署於四月二日宣稱是日接美國國務院電稱爲節省噸位起見下列入口諸品於四月十五日以後槪須加以限制自十五日起所應限制之物苟無美國入口執照之號碼領署不得發給證狀希卽轉告航運機關此項貨品苟無執照不許入美故非有執照號碼不得承受輸運惟此項章程專指下列諸物而言 
[第一號限制入口貨品單]  
　　農具牲畜（指活者言惟作畜牧用者不在此列）美術品石棉各類有孔之珠及裝飾品擦鞋油與同類品骨角製造品各種食品（麥與麵粉不在内）高梁燭油棕油及他種植物油各種車輛酸阿摩里亞之鹽化物各種柏油之蒸溜液（混合之靛青不在内）馬鈴薯油茱萸鐘表及鐘表内件棉花製造品氷晶石之日晷儀骰棋　球籌碼蛋或家禽電燈爆裂物（砲用火藥不在内）羽毛肥料鹽蔴絺之製造品（蔴不在内）魚鈎魚桿人造餌各種水果（香蕉波羅蜜不在内）各種硬壳果品（椰子及椰子製品不在内）膠及膠製品金銀品及珠寶硫黄油或橄欖根油乾草蜜酵母花燐寸鮮肉樂器鎳油餅油布海泡石鋪地蔴布檸檬油非礦物之油漆鉛筆筆鉛筆管筆香水香粉及化裝品蓄音器留聲機器照相器煙具花草樹木人造絲及其製品肥皂大麥酒酒及飲料糖果松香玩具傘荳桿各種蔬菜（大荳扁荳雜荳不在内）醋鯨骨毛絨製造品頭髮駱駝毛山羊毛之製造品白鉛（此外尙有化學品等物未全譯） 
[花邊同業臨時大會記]  
　　美國限制消耗品進口花邊一項亦在其列該業恐慌情形巳誌昨報茲悉浦東花邊公會昨在本埠法大馬路事務所邀集同業開臨時大會籌議維持方法午後二時會員相繼蒞止振鈴開會首由陶籲門君主席報告開會宗旨略謂本會會長因另有要公不克到會美國將禁花邊入口之說想諸君亦已有所聞顧此事如果實行非特數十家公司蒙其影響吾鄉三邑女工生計亦將不堪設想務望共籌善策等語當經各會員公同討論至五時許始行散會茲將議决事件錄下（一）爲愼重血本起見暫行停止發給女工觀察市面動靜再圖進行（一）出售貨品亦當守住價格萬勿賤價出售萬一美境不能進口時亦可設法銷往他國（一）商請會長呈請官廳設法維持以保商業而維生計 
　　附錄花邊同業聯合會理事沈卓吾上江蘇交涉員書本年三月二十六號本埠各報登載路透社美國華盛頓電威爾遜總統下令限制非必要品之入口云云詳情莫悉工商震惑溯自歐戰發生以還華產輸出都半停頓所藉以維持海外銷路者僅美國而已未審所謂非必要品者究屬何類若何限制伏維花邊一業國人利用歐戰友邦停製之後崛起仿製薄著成效婦女依以爲生者數十萬人處茲國民生活困苦之時有此生利之手工實爲幸事自聞限制入口之令謠言朋興驚惶相告不曰何日止售即曰何日停運友邦商行因之攫利營斯業者低價而爭售虧本歇業頃已接踵而起流言之禍有非空言所能遏止惟念花邊事業關係婦女生計提倡頗費辛苦深虞敗壞一旦敝會責任所在未敢緘默敬特披瀝上呈鈞聽乞予維持轉呈外部電請駐美公使詳切調查花邊入口是否限制早日公布以安商業而維民生不勝企禱之至 
[江北改釐爲稅之實行期]  
　　上海稅務總公所高所長致南市縣商會公函云逕啓者本年四月四日奉財政廳第六零一號訓令内開案照江北改釐爲稅奉部核准試辦業將應行歸併局卡分令預爲兼辦在案改稅之後暫定江南北各收一道所謂江南北仍以舊時寗蘇轄境爲範園其劃分地點徵收方法稅所名稱均詳載定章所需換刋鈐記排印稅率章程刋刷票單布告現已籌備竣事定於五月一日起實行除呈報財政部省長鑒核外合亟通令各該局所長一體遵照趕將發去布告實貼曉諭並將稅率章程分送商會傳布俾衆周知切切此令等因奉此除將奉發布告實貼曉諭外合將稅率章程函送貴商會煩爲查照轉佈施行 
[寳興鑛業銀行票幣被搶]  
　　上海總商會昨接湖南商辦寶興鑛業總銀行總理李光襄來函云本月二十五日湖南總銀行被搶所有從前官辦寳興鑛業銀行銅圓銀圓兩種票均被搶去查此項票幣係前官辦寶興鑛業銀行於奉令歸併時全數收回解繳前巡按使公署轉交湖南銀行點收作廢茲該行被搶所有前項銅圓銀圓兩種票幣亦均搶去除函逹司令部曁各縣知事公署并佈告外特函懇貴會佈告各界及中外紳商切勿收用是所至禱 
[迎接新任法公使]  
　　法國新任駐華公使卜伯君定於昨日乘輪來滬轉道北上履新駐滬法總領事韋爾德君與正副領事曁法工部局總辦公董局各董事並該國旅滬紳商人等均乘小輪前往迎迓法捕房總巡施美德君亦率同各捕房捕頭戎服佩刀帶令越捕數十名在黄浦灘公司碼頭伺候秩序頗爲整肅 
[夏公使道出滬江]  
　　新任駐巴西公使夏詒庭啟程赴任道出上海刻寓靜安寺路滄洲别墅駐滬巴西領事昨日特往拜會 
[浙督軍催促新兵南下]  
　　陸軍第四師師長浙江督軍楊善德因蘇浙聯防須將滬杭路線加重兵力故擬添編衛隊團一團預備駐防松江曾經令委周金城爲該團團長一面派令下級軍官數員馳往北直一帶招募新兵在案茲悉此項新兵已在直隸招足三營原擬就天津之馬廠訓練邇因急於編制由楊師長電令承辦招兵之李軍官等迅將所招新兵三營尅日督率南下逕至松江以備編制除將招兵足額擬令在松敎練情形電咨陸軍部查照外並於昨日函致津浦滬寗各路局長倘遇新兵乘車南下驗有護照者請卽備車載送云云 
[海底電線受損之查究]  
　　大陸報云本埠太平洋商務電報公司近因吳淞口外總海線受損特派人乘輪往查旋據回報有海線數百碼長半英里被人割去曾有漁船泊於其地該公司當即呈報美領署轉告中國當道及兩租界捕房查緝被竊之電線茲聞公共租界捕房巳拘獲一人自認不諱並牽涉多人有一部份電線業已查獲按目前市價半英里海電線值英金五百鎊左右云 
[護軍使請撥防疫經費電稿]  
　　北京内務部鑒前因南京　生鼠疫滬寗輪船火車朝發夕至淞滬毘連租界人烟稠密勢不能不力籌預防經敞使於上月養日邀集上海紳商討論設一淞滬防疫會僉以沈紳敦和富有經驗公推主任一切并於是日電陳國務院請領經費旋奉艶電開養電悉請欵預防鼠疫一事當交内務部照撥矣等因在案現查南京疫氛雖慶平靖而租界内萬國防疫會則正從事檢查且籌議防範之方亦異常周密華界接壤時防藉口萬國防疫會一日不輟我會一日不能停辦更兼近來發生一種腦脊膜炎症患者八小時以内即斃外人死者已有 
數人内地閘北亦有發現各處檢查所均經先後成立需欵孔急請即將院准之二萬元迅予電滙以應急需好在沈紳辦事覈實定能節省也盧永祥魚 
[淞滬防疫會紀事二則]  
　　淞滬防疫會劃分地叚設立檢查所切實進行以防疫癘詳情已迭紀前報茲悉閘北檢查所設在滬寗車站旁業已開辦曹家渡檢查所則設在立大紗廠對面亦於同日成立滬南檢查所則在大逹碼頭沿馬路亦已組織完全該所包括城内及西區直逹龍華爲止範圍較廣惟浦東方面尙未組設分所至吳淞方面其初亦擬另組因限於經費是以仍在淞口防疫醫院内附設聞淞滬警察徐廳長因各檢查所業已先後成立昨特分飭各區署所隊警正佐員及各隊長嗣後如見暴斃之人務須馳報就近檢查所派員驗明是否疫症方可收殮云 
　　又聞該會擬設之防疫醫院因尙未有相當屋宇經該會主任派令會員分投尋覔今甫覔得滬南滬軍營舊址堪以應用惟該營房中駐有砲兵及憲兵若欲改組醫院則所駐軍隊必須令其遷出故該會主任巳向松滬盧護軍使磋商請飭防軍遷往龍華俾將該營房改爲隔離醫院然據記者所知滬軍營地址係是沈姓私產近因借用已久方議收回若欲改組醫院於沈姓方面亦應與之商懇也 
[烟酒聯合會星期常會記]  
　　中國烟酒聯合會昨開星期常會先由總幹事陳良玉報告福建沙縣分會於二月初一成立舉范榮成爲總幹事廖觀濤林榮基等爲副幹事業於本月二十二日接該分會來函報告公决除交文牘部擬稿答復歡迎外并將來册交編輯部編入會册次宣布沙縣分會請議書一件備述該處公賣費重營業衰敗狀况并開列條議改良徵收方法函請據情轉逹駐京代表聶允文轉陳京師烟酒行政評議會審察核議公决將原書抄送駐京代表查核次討論調和時局問題至五時餘乃搖鈴散會 
[公共公廨之國會紀念]  
　　今日爲中華民國國會成立之紀念日公共公廨循照曩例休息一天昨日先由關讞員照會輪應陪審之英副領事停理民刑　訟 
[浙督軍請派軍艦巡洋]  
　　浙江楊督軍以浙屬洋面近有大帮海盜出没猖獗異常若不會剿難期肅清現已電商新任海軍總司令監建樞迅飭軍艦游弋一面令行外海水警廳同時會剿俾靖海疆聞藍司令業已於停泊浦江各艦内酌調一二艘駛浙矣 
[鈞和兵輪保衛航商]  
　　鈞和兵輪管帶董仲發以本埠浦江民船往來甚衆恐有水盜沿途搶刦擾害航商故定於四月八號即星期一日起由滬駛赴江浙交界一帶梭巡見有貨船護送赴浙翌日仍即駛回保護來滬商船輪流往來以靖航路昨已呈報水警廳長查核矣 
[北京報界赴日視察之祝電]  
　　上海日報公會致北京赴日記者團電云北京報界同志會轉赴日記者團鑒諸君不日東渡視察此舉於中日親交深有裨益特此電祝上海日報公會陽 
[工業學校領到嘉禾章]  
　　交通部工業專門學校土木科洋敎員畢登化學科洋敎員西門體育科洋敎員李思廉郵電科洋敎員邢森現奉交通部轉到大總統頒給五等嘉禾章又小學主任沈慶鴻會計主任葉爾松頒給八等嘉禾章均由該校長轉行知照具領佩帶 
[催兌殖邊鈔票事務所開會紀]  
　　西姚家弄思敬小學内附設之催兌殖邊商困事務所昨日開會先由主席宣布本事務所每逢星期必開會集議集議後必依議進行詎總管理處函牘紛投毫無確覆屢至滬行催問亦一味敷衍不得要領現雖各報載有四月二十八日在北京總管理處開股東會廣告并前載周總理準備恢復呈文究於事實有無希望未敢虚擬請諸君速籌對付俾便進行云云遂即互相商議有謂應於開股東會前嚴函催促務使開會時提議解决者有謂再舉代表立向總管理處詳陳被累苦况請速開兌以蘇民困者旋經議决先行函致北京一面再請總商會加函催促速予理處議至此已鐘鳴五下遂散會 
[碾米公所抽捐之困難]  
　　南北市機器碾米同業前因創辦公所經費無着在閘北慈善團開會議决每石抽洋二釐以資補助曾紀前報茲悉此事本已决定於陰曆二月初一日起實行並舉定司月通商等廠六家輪值製給收條管收捐欵詎近來同業中之代客碾米者因徵自米客尙能照納而碾自己之貨則卽有反對之意不能一致照辦司月通商廠因不能强制收取故於昨日將情轉逹會長張樂君請爲核奪張會長當即函請錢貴三君轉向各廠商勸照納以重公益而固團體一而定於明日（二十八日）仍在閘北慈善團開常會於公議下届糠　價目之後再議辦法云 
[浙江海運局聞將召賣]  
　　滬南荷花池前之浙江海運局自光復以後因漕運進止即將該屋租於亨利肥皂廠及人民居宅其租金因係浙江官產故由官產處經收現聞浙江齊省長以此項房地隔省孤立經管不便擬招人投標變價歸公特於前日飭派科員來滬將該地詳細測量丈見基地五畝有零聞已有某某等預備資本設法收買惟海上不乏資金雄厚之人尚不知錦標誰得也 
[兵工廠購運湖北生鐵之手續]  
　　上海兵工廠邇因造械較繁鐵料缺乏曾經呈部批准添購在案茲由謝總辦電致湖北鐵鑛局訂購生鐵四十噸每噸價銀一百六十五兩刻將運滬惟鐵料關係製造軍械之用非有護照碍難進口故昨由謝總辦函致江海關監督稅司等查照驗放 
[調查公債票與當票之下落]  
　　公升泰收租人前至法公堂控告房客哈在田即哈志農虧欠租洋六十元哈已因案被拘禁押哈妻亦逃逸無蹤遺下書箱雜物已報捕房派探檢點請求核示等情判令拍賣抵償在案昨日提訊先據捕頭禀稱所有雜物祗賣得銀十四兩五錢請察詰之哈供民人被拘後遺下公債票爲數甚巨並有一千餘元之當票及書籍等物應請查究中西官判哈還押候派探前往查明有無公債票及當票再行核奪 
[調查電燈之唐突]  
　　華商電氣公司近因訂用電燈各燈戸時有私添電燈情事受虧不少是以特派調查員四出調查惟各調查員每至用燈之家並不告明理由亦不將公司所給查燈執照交閱遽即聞入臥室各居戸不知來意疑爲盜刦不無驚　况查燈之人必於夜間舉行居家受驚更甚故内地各燈戸現擬公函該公司請爲誥誡查燈各員於履行查燈時際不得遽入臥室並須先行述明理由以免驚恐云 
[再誌光泰錢莊之債務]  
　　光泰錢莊於去冬倒閉後卽由債權人周瑞生等三十餘戸將該莊經理李逹鴻扭控法公堂請追判李交保候將賑目清理禀覆核奪在案昨又傳訊據理賑員趙佩玉聲稱賑已理清祗收到銀一萬六千餘兩尙有欠出二萬餘兩一時難以收到請察繼由原告代表盛得祿穆安素賚美三律師請將收到之銀先行公攤給領餘銀仍請嚴追並請着李將該莊資本簿繳案詰之李逹鴻供光泰係商人獨開並不另立資本簿所有資本書在存欵簿上請察中西官判原告請領銀兩候於十四天内再核並着理賬員趙佩玉趕將被欠各戸之賬開明報告李逹鴻押限十四天將資本紅賬簿據呈案再核 
[法捕房定期遷移]  
　　法租界大自鳴鐘總巡捕房以公廨設在盧家灣逐日解訊案件頗爲不便故在接近公廨之薛華立路建築新總巡捕房一所業已告竣茲經施總巡擇定於十五號實行遷移其樓上分設各寫字間至原有之大自鳴鐘捕房聞擬改稱北行諭令西探目阿而風西主任一切云 
[法捕房照料饒懷文殯儀]  
　　已故海軍中將海軍總司令饒懷文之靈柩於昨日出殯下午二時由英租界河南路至法租界時法捕房捕頭預派馬差西捕兩名並越捕十名各乘逢由車在前向導並飭各探捕沿途照料 
[捕頭注意傳染病]  
　　美租界崇明路華租交界處甬人張三元所開之洗衣作因容留患有時症之學徒在内住宿被該管捕房捕頭得悉立飭中西包探前往將該學徒車送醫院驗得確係傳染病症除將病人留院醫治外並請公共公廨出單將該作主張三元傳案訊究 
[定購洋紗之糾葛]  
　　日商安部洋行在公共公廨呈控湯漢記號主湯漢章違背合同請追損失銀六千八百餘兩上星期六午前由廨傳訊先由原告代表律師上堂譯訴被告於去年六月二十六日向原告定購三品紗一百包當時立有合同因被告不付定銀以致原告受有損失應請追償訊之被告亦延律師到堂代爲辯護經俞襄讞商之日副領事林君判被告交保候再訂期復訊 
[押欵責令償還]  
　　李長松在公共公廨呈控鄭日昌不理押欵洋六百元上星期六經俞襄讞會同英卓副領事傳訊由原告代表律師上堂詰據原告聲稱被告於前年承包石子向我借欵當時允我一切利益除收過外尙該洋六百元將道契作抵屢次催贖一味延約是以控究訊之鄭日昌亦延律師到堂聲稱被告曾將道契託原告代爲抵押致被扣留勒書借據請爲明察中西官判李交保着令還洋違干未便 
[取締攤戸之布告]  
　　四區警察署署長余炳文昨出佈告云照得閘北街道本不寛闊而交通極繁沿路店舖每以街道爲堆積什物之地甚有菜擔貨攤羅列滿街以致行人車馬幾難插足殊於交通大有妨礙亟應嚴加取締以資整頓本署爲愼重路政便利交通起見所有菜貨等攤凡設在馬路狹窄之處固當一律遷讓即寛闊地方亦須格外縮進至於各項什物尤不應任意堆積各顧公益自然大家方便不致有碍交通爲此布告仰各攤戸人等一體遵照實力奉行其有抗不遵辦者一經查出定即按照違警罰法從重處罰仍勒令遷移相當地點愼勿視爲具文凛之切切此布 
[彼此迭爲原告]  
　　鄭培根控徐振玉不理欠銀一千六百兩曾經公共公廨訊明判令被告如數還銀在案茲因被告延不交銀故前星期六原告復延代表律師投廨要求執行堂諭被告亦由律師到堂聲稱被告願將判决之銀繳案惟被告反控原告之案亦奉飭傳而原告屢傳不到請爲核示中西官判令被告將判决之銀繳案所有反控原告之案應着原告照章交保聽候傳訊 
[騐收水池工程]  
　　閘北水電廠自經單廠長毓斌接辦後極力整頓如濾水池一項向來祗有五座每交夏令供不敷求若遇火警水力尤虞不足業於去年底開工添造極大水池一座刻已告竣昨日單君特親往驗收聞工程尙覺堅實云 
[再誌德人之穢褻行爲]  
　　僑居泥城外衛海威路十七號門牌之老年德國人海立處因於五號清晨在虬江橋雇坐少年唐仁甫之黄包車拖至江西路五十四號洋房附近弄内將唐誘入車内加以穢褻行爲被捕查見將該德人與唐一併拘解公共公廨訊判該德人押候西醫驗明唐受創之處再行訊核在案茲悉唐之傷處雖已經西醫驗明尙未正式報告而海立處押在總巡捕房一再要求准予覓保出外候訊故前日由刑事科代表牛門律師據情禀明陪審西官英卓副領事諭准被告存洋三百元保出聽候訂期研訊 
 
 
 

Page 11

 
 
[女子味良之申斥]  
　　無錫婦人丁朱氏家之童養媳朱阿金於三年前被人誘拐來滬賣與垃圾橋北堍和記馬車行小主楊鴻發爲妻迨至去冬經丁朱氏與子丁桂祥（即朱阿金之未婚夫）及阿金之母朱沈氏到申尋見囑令回家詎阿金竟不認母姑與未婚夫卽被丁等控經公共公廨將阿金與楊鴻發一併拘案迭經訊供明晰堂上以木已成舟判將阿金暫留一面着楊鴻發償還丁桂祥聘金洋二百元俾丁另行婚娶如無力繳洋准給丁桂祥領回完聚在案茲因楊迄未繳洋故上星期六復經傳訊丁朱氏與子丁桂祥因已回籍不及投質惟朱阿金之母朱沈氏上堂證明阿金係是親生女兒於八歲時乃父病故堂因無所依靠故將阿金許配與丁朱氏 
之求予丁桂祥爲妻過門童養立有婚據言至此將婚據呈案要將女領回訊之楊鴻發供稱實因無力繳洋求恩成全並據朱阿金供我係松江人蔣姓之女父母雙亡繼又稱實因母親朱沈氏待我甚薄是以不認俞襄讞聞之即拍案申斥曰爾旣稱父母雙亡何得又稱母親待爾甚薄實屬喪盡天良遂商之英白副領事判丁阿金押候於一禮拜内俟丁朱氏母子到廨再行訊核 
[新劇家見惡丈人續誌]  
　　何子春之女金蓮從幼許配於羅笑倩爲室現羅操新劇生涯何不滿意延請巴和律師具控法公堂請將婚約撤銷經中西讞員核准傳訊因羅在外埠演劇不能來案判候再核在案昨又傳訊羅由其母田氏投案聲稱兒子笑倩現在南京何姓請求撤銷婚約一事須向兒子詢問婦人不能作主請察判於七天内着羅投案候核逾期缺席判决 
[雉妓强曳行人]  
　　雉妓王三寶王媛媛陳老五前晚均在南京略强曳行人入院狎遊被七百六十九號華捕查見以其違章將該妓等帶入捕房經捕頭詢明諭各存洋五元保出自赴公堂候訊 
[往來閒游之干涉]  
　　張阿桂陳子梅二人前晚在海寗路往來閒游被美捕房包探侯松山與一百九十號西探查見以其形跡可疑向詰支吾拘入捕房押候查明解廨請究 
[食物店未捐執照]  
　　揚州人黄裕成在虹口兆豐路二百九十八號門牌開設食物店未向工部局捐取執照有違定章被一百六十一號三道頭華捕查見禀請公廨出單將黄傳案訊罰 
[小茶館聚衆賭博]  
　　陳阿福在愛多亞路三百六十號門牌開設小茶館因聚衆賭博被二百八十號華捕查見以其違章當將賭具帶入捕房禀明捕頭禀廨出單傳訊 
[旅館失火免罰]  
　　法新租界張阿法所開之旅館樓下於前日天甫黎明時忽然起火幸爲巡捕查見報告救火會急驅皮帶車馳往救熄後由捕房飭探王銀桃前往將張帶入捕房昨解法公堂詰問張供是民時人臥在樓上不知如何失火當時民人急從樓窗跳下以致受有微傷請察中西官判令退去從寛免罰 
[閘北火警續誌]  
　　閘北公益里菜場對面起火由四區一分所傳到居戸金侯興王福興二家詢問互相推諉不認起火已紀昨報茲悉是役其燬樓房三幢又樓面四間起火隔壁有新申茂洋貨號保有火險銀一千兩該號有餘屋轉租於宋明喜遷入未久被燬衣物值洋數百元因該號保有火險不能搬出昨特禀請警區責成二房東照數賠償 
[木器廠失愼]  
　　前晚八句餘鐘閘北王家宅湖州會館相近先施公司木器廠内不戒於火由各段救火會到場極力救熄僅燬屋一間 
[緝獲竊案嫌疑犯]  
　　浦東其昌棧邇來時常失竊鐵板等物昨經淞滬警察廳偵緝隊士許得標在該棧左近查獲是案嫌疑犯楊貴生吳子香二名帶入三區警署經解警正略詰一過判交原探帶回訊辦 
[紅糖來歷不明]  
　　浦東爛泥渡三區警署巡警史文和昨日在途查見小工王阿　將紅糖數十斤售於周留坤所開之糕店知其來路不明卽將　周二人帶署經解警正詰據王阿三供稱係在棧房地上掃來　語卽將王周二人一併斥釋贓物留署招領 
[火車站查獲煙犯]  
　　吳友三陸興隆錢仇氏等私帶土膏烟泡等物在北火車站被警查獲前日下午送至地方檢察廳一併拘留聽候訊辦 
[南市警署厲行清潔]  
　　淞滬警察徐廳長通諭地方各業主自置水門汀垃圾箱責令居戸照規定時刻將垃圾傾入箱内不得違章等情迭紀前報茲悉南市第一區警署董署長定於今日派令巡長督同垃圾夫至各處街道打掃清潔並傳論居戸如再有逾越十時任意傾倒垃圾者查出定予傳罰至各處路旁水菓攤擔食物攤等亦不許作踐道路違予拘罰云 
[上海縣公署批示三則]  
　　孀婦朱桂氏呈爲欺孀背約化名朋充請澈究由批呈悉案關刑事着赴法庭起訴此批抄件存 
　　廉福生爲僞契過戸串書霸吞請求追究由批呈悉候傳案集訊核辦 
　　張明咸呈爲頑佃抗租霸持粘單請飭退種由批呈悉候提佃戸趙桂秋查訊核辦該氏亦到案備質此批單存 
來函 
[天津隠名氏致孫仲英函]  
　　仲英先生台鑒前讀本埠益世報轉載甯波四明報及上海漢口各報得悉浙江寧波天主堂法國人趙主敎聞我北方災黎之慘狀當天寒落雪時將其身上皮外衣卸下交執事變價助賑一節並有朱合蔭君願出五百元之標價購送博物院保存復有張君邁賢函稱願勉隨朱君之後湊洋一千元購爲中國紀念該衣仍交北京博物院保存爲永遠仁者之紀念以仰副朱君同一之志願又吳奇鶴君亦願拚當以競云云鄙人廻環再誦肅然起敬敬佩外賓忍寒救災實行其宗敎之眞慈善尤美同胞能體善意以襄贊此盛舉慈祥感化卓識宏猷不勝欽佩之至鄙人向無各種宗敎之觀念但天下事凡以眞誠相見無不良心感觸衣服雖微而其心則實可貴有趙公之慈懷愛德即有諸公之俠腸義舉若無後起以繼之稍具常識者能不令人搔首繞屋不安耶鄙人心力不敵願以三千元之加增勉副衆方博愛之美舉人之爲善誰不如我聞風興起者定當不乏也隨函奉上支票三千元請登報端收訖爲叩至該衣將來仍請送交北京博物院保存以副朱張吳三君之志願所有未盡事宜乞分神代爲酌辦可也天津隠名氏拜啓三月二十四日 
[一興旅社來函]  
　　昨閱報載有大通路盜案嫌疑王錦芳林信之等庽居敝館被探捕捕獲並獲有原贓馬褂一件等詞閱之不勝駭異竊鄙人於本月十五日接盤各房間拆卸裝修尙未招呼旅客何有王等居住牌號或者有同路名决不致重編敝館開張伊始於名譽上大有關係特行函請更正以昭核實直隸路一興旅社謹啓 
雜評二[今日之紀念] （訥） 
　　今日之紀念國會非慶而弔吾前旣言之矣雖然此已死之舊國會西南尙在奮力以爭復活之希望未盡消滅也國人於此苟不忘其舊者則今日對茲紀念宜思所以拯國會於患難之中舉而置諸天堂之上必使他日有一國會復活之紀念日而後今日成立之紀念爲不虚也不然則今日之紀念不過如星期日之多假一日耳何紀念之足云乎 
　　或曰舊雖不復新必成立我人但望有一國會耳奚必問新舊由斯以言又何必紀念之哉 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[醫生之弊] [  睡仙]  
　　我國醫例未訂業醫者不須資格任聽無學識無道德者濫自懸壶不加甄别取締致遺害病家良可浩歎故舍多數純正醫士外尙有一班挂名於醫界之中實以欺騙病家之錢爲目的者誠醫界之蟊賊也茲舉其弊害如下 
（一）各處醫生常有因流落天涯窮無可活乃就其一知半解居然懸牌行醫任意揑造某某介紹人名大登廣告散布其診例價格之傳單卽可逹其騙財之目的更出新法任意創造各種丸散膏丹面以補品及毒門尤爲應時妙品蓋以丸散膏丹均以藥粉造成他人不能窮知其性味底藴各　患花柳病甚多故毒門醫生幾如過江之鯽而醫生之兼售毒門藥者往往俟其人毒消病愈勸服補丸以爲善後方法嘗見有將其自造丸藥先行奉送而强其服食其人礙於情面勉强受之轉瞬間則醫生開條來索丸藥代價矣至於業西醫者其學術專精而資格正大者固不乏人然亦嘗有本未一入醫學校不過曾經從事於敎會醫院或軍隊醫科充配藥或包紥等職事略能記憶藥名病名若干及配藥方法居然懸西醫某某之牌號大吹特吹廣告高張徒以騙取金錢愚弄一時惟患病者已其受害矣 
（二）予友孫君因誤入花柳沾染下疳當向某醫局出價包治不料包 
治半月潰爛較前更甚而彼醫生尙謂受毒過重非用好藥不十能收功額外索加醫金數十元患者但求速愈又籌措予之乃復閱數日潰爛痛苦益難以堪且各病亦相繼俱發蓋包醫毒門者大都用此術斂錢凡患者往診先施以腐蝕劑（俗稱爛藥）使患者局部潰爛病益增劇然後視其人之身家而厲行其索價包醫之手段或先講定廉價之包銀迨後仍用此術以遂其加增之慾望然其逼索金錢尙屬小事而遷延遲誤致毒氣流入他處則遣害實屬無窮矣此爲外科騙財之特法也上述不過二端其弊正不止此暇當更續以告諸君（五） 
家庭常識 
[油漬魚] [  汪愚谷] 　　 
鯉魚之美莫如湖北故古有楚鯉之名用油漬之味倍鮮鬆其法以鯉魚一尾重景約一二十斤者除去頭尾將鱗批盡破肚去腸洗淨用硬竹片將肚挺直作魚板狀再用海砂稍加花椒皮硝入鍋略炒將魚板兩面擦透醃入大缸之中鹹量約魚十分之一從冬季入缸醃至第二年清明後起出懸於桁上對日飽晒迨至十分乾燥時切成長三寸闊二寸魚塊用大鉢半盛陳酒將魚塊浸入約五分鐘取出攤乾再用瓦壜滌淨内部淨布揩乾經微火烘熱用豆油或菜油（最好莫如茶油）數斤視魚塊多少而定大約須油多於魚將油熬熱與壜并冷一夜將魚塊一一砌入壜中而後傾八熬過之冷油以魚能盡漬見油不見魚爲度一月以後即可取食食時不必加調劑以碗蒸爲上入鍋煎者次之肉鬆而嫩味香而佳逈與尋常食品不同愈久浸則愈美且無霉爛之患誠美品也惟油至少須每月一換換時將陳油傾出加入新油方可否則油經浸漬太久則味變油變而魚亦受累製者愼之 
栩按此法湘人亦多能之稱油泡魚曩承姚邦輔君自湘中饋此味美絕倫 
[研眞珠法] [  海陽墨老人] 　　 
眞珠一物爲婦女妝飾品然亦有關於人之生命者除外科取用珍珠粉外内症亦恒用以濟急予先祖夙有氣喘疾入冬尤甚百醫不能斷根一年最甚竟至數日飯米不得進後得秘方用珍珠粉煑粥食之自有奇效勉强吞得一杯數日之後喘遂漸減連進之而病霍然　珍珠研粉殊非容易始入舂筒春之不能悉碎如粉後遇友人敎以用有柄瓦缽滿盛水豆腐將珠藏於豆腐内於文火（滬上用炭結亦可）煑一晝夜取出乘熱入乳缽研之自易碎爲粉末試之良效因特錄出以告世之病哮喘者 
[行旅須知] [  天眞] 　　 
我國幣制之不統一旅行者大受其困難雖同爲中國銀行兌換劵而以省分之不同或貼水或竟絕對的不能通用例如在上海所通用者爲江蘇票對於浙江票須貼水三分對於遠省如吉林四川等竟不能流通如同廢紙銀幣亦然北方所通行者爲北洋馬劍造幣等銀元而對於墨西哥或南方所鑄者須貼一角至四角之重水而京漢路且不能流通也惟對於外國鈔票則一律通用斯亦奇矣 
[除藥水字跡] [  皖南程梯吉] 　　 
有種白鉛製之扁匣與銀色無異惜其上蓋有墨色藥水圖印殊碍美觀予得一法可用錫箔灰糝上另用黄表紙一擦立即除淨且與無印一樣如玻璃上有此等墨色形跡亦可如法去之 
植物須知 
[水蜜桃栽培法（二）] [  獨幅閱歷予]  
（二）擇地桃性喜乾而惡混種桃之人有種至數十畝倘遇淫雨其根易爛故卑濕之地中須開溝渠以瀉水否則根爲水所浸不能散開惟臨流之地在基圍上者則又桃大而味美色香味三者皆足稱至美此卽俗所謂之映水桃是當與水蜜桃分别論之 
（三）排列凡種李行列須疏種桃行列要密所謂密者乃成行列以枝不相碍爲率若枝條相接則又非所宜 
（四）移植於移植之後必須俟其性定後乃可施肥或遲或早均可隨意惟桃性耐肥愈肥愈佳所以施肥雖多不妨 
（五）管理桃樹之枝甚柔而條又弱不但初移植時必須用竹扶持即長大之後結子多而枝之任力日重故亦仗竹扶托以免風雨飄搖桃皮甚緊數年以後樹旣壯盛則膏脈易枯須用利刀劃破其皮任汁流出則樹能久活（按吾國藝桃樹使久法於樹初生時將樹砍去次年俟發茅又砍如此三四次乃隨其長大因桃根托地最淺故年久則枯死若連砍數次則根能深入而耐久遠倘以此法之坫接之當更耐久） 
（六）灌漑水蜜桃灌漑與别種桃樹不同其灌漑時期宜在正月其餘則須始七月至十二月此六個月中皆可灌漑又别種果木當結子時應宜灌漑惟獨水蜜桃結子時灌之其桃即墮落雖遇大旱之年經月不雨亦不宜灌漑萬一枝葉憔悴可用河泥壅蓋樹根即可無妨再如經赤日晒過之後忽遇傾盆大雨亦依然無害此係水蜜桃樹之特有性質也（未完） 
集益錄 
[第九十四問] [  鈞]  
　　水仙花幽雅清芬供之案頭至可玩愛然在窮鄉僻壤間者旣不知栽種之法又無購取之處誠屬憾事僕嘗一意試騐於花殘後多聚老根或埋庭外花台中任其受風雨或藏室内乾泥中或懸於簷下迨立冬前後盡行取出養於水中雖能生葉然類皆瘦小未能放花諒係别有栽法尙乞海内諸君不吝賜敎使有愛花癖者不致向隅則幸甚矣 
長篇小說 
[二城風雨錄] [  英國郤而司迭更斯原著常覺小蝶天虚我生合譯]  
　　卷下第三十七章（六） 
　　楷萊言時爲意愈得幾自忘其形而蘇魯門狡色漸露發爲冷笑之聲曰止卽使棺中爲石子而汝何由見之豈汝乃盜其棺耶此語出楷萊不禁自悔失言噤不能答則期期曰白莎汝勿問我然汝棺中實爲石子今我但問汝吾言妄乎卡登此時心亦恍然乃笑而起曰白莎休矣吾但知汝爲間諜而不知汝尙引死犯以同逃也白莎至此始帖伏曰先生夫克利之逃亦出於不得已耳人誰不卹其死豈能坐以待斃况克利者今亦改過自新居法有年亦僅延其殘喘若先生一旦舉發不將令我二人同歸於盡吾今願安承敎矣卡登哂曰然則汝當立誓此心果出於誠摯否乎不則吾當出呼警察蘇魯門曰誠也但不危及吾性命者無不願爲卡登曰可吾今問汝汝非爲門房獄之獄卒乎曰然曰監獄之中汝當可自由出入矣蘇魯門曰雖然但欲我負湯訥以逃實有所不能卡登曰懦夫吾策縱劣何至如是汝果有膽者可從我至隔室一言蘇魯門曰可但不害我性命吾又何懼汝爲（第三十七章完） 
 
 
 

Page 15

 
 
   
 
 

Page 16

 
 
   
 
