# 1896 - 256 - 4908370

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元二角○隨園三十六種實洋五元○刑案匯覽洋七元○景岳全書碼洋三元○沈氏象生碼洋三元二角○資治新書碼洋一元五角○潘頤福咸覽朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末洋一元五角諸君欲購者請移玉至三馬路申昌書畫室或申報館帳房可也此佈 
[閱光緒二十一年通商各關華洋贸易總册撮其大略系之以論] 接前稿 
　　其第三欵則總核各關來往船隻之數并運貨噸數合各國而比較之自光緒十八年至二十一掯一分年而比較之其中以英爲最多十八年往來船隻共計一萬八千九百七十三隻共運貨物一千九百三十一萬六千八百十五噸其次則中國洋式之船八千二百四十六隻共運貨物六百三十萬八千五百二十三噸華式之船六千二百八十六隻共運貨物二十五萬二千六百六十七噸其次則丹與德也又其次則法與美其餘則數十隻數隻不等逐年比較皆不離乎此數惟二十年爲較多耳上海爲通商衆匯之區雖有逕赴别口逕運出洋者而進口出口之貨總以上海爲最多故更别列一欵爲第四欵以核本年江海關之總數焉計本年洋貨由各國進口者共沽價值九千八百六十三萬九千六百九兩由别口運進者十九萬三千二百十八兩除轉運出口五百九十二萬九千八百二十一兩轉運别口六千九百三萬八千七百二十一兩外共計實銷凈數二千三百八十六萬四千二百八十五兩若土貨進口雖亞於洋貨而價值亦有五千八百二十六萬七千九百七十四兩之多其中有轉運出洋三千四十九萬八千七十二兩轉運别口一千八百二十七萬六千三百二十七兩實銷凈數祗九百四十九萬三千五百七十五兩尚有本口土貨逕運出洋者有逕運别口者共沽價值六千一百六十三萬二千四百八十二兩此第三節四欵之大略也總册之所以能如此之賅而詳者皆以各稅務司所報之能賅而詳也一關有一關之情形一關有一關之出入閱一關之論略卽知一關商務之盛衰閱各關之論略卽知一國商務之盈絀而總核其出入并可知天下之商務何者爲利何者爲弊何年爲衰何年爲盛何國有盛而無衰何國由衰而之盛何國已盛莫與京何國將衰莫能振此册非但可以覘一國利權之厚薄且可以覘天下國運之興衰此各口情形論略所以斷不可少者也中國厘金關稅以及各州縣錢漕正雜各欵亦按年造册報銷然所謂報銷者不過上詳耳逹部耳而民間則罕有覯之罕有知之者不特民間罕有覯罕有知卽問之士大夫一國每年之出入每省之盈虚恐亦未必能盡知此上下蒙弊之習所以相成而國家利益之圖終難振作也譬之居家出入大權雖操之家長而家人婦子亦宜使知所入若干所出若干則自無浪用浮費之患否則坐食者不知艱難謀食者無能爲繼其家必至於衰敗卽小可以喻大也若西人則一國之人務欲使知一國之事非但使知一國之事并欲使知天下之事而後可與天下爭能此西人勝於華人之處也中國自設立洋關概用西人執事西人亦不肯稍形苟且觀册中所論事事求實在在留心但願華人不存妬嫉之見而謂利權之外屬須存奮勇之念以爲前事之可師將見風氣日　消除蒙蔽共戒侵吞之弊咸存劃一之規行之十年而國猶不能富不能强者我不信也是年呈報之稅務司天津則德君崔琳烟臺則斐君式模重慶則吳君得祿宜昌則佘君德漢口則穆君和德九江則馬君根蕪湖則班君模上海則賀君璧理寗波則李君士理温州則那君威勇福州則愛君格爾淡水則馬君士臺南則司君必立厦門則賈君雅格汕頭則辛君盛廣州則法君來格九龍則義君理邇拱北則阿君理文瓊州則史君納探北海則穆君好士龍州則客君納格蒙自則柯君爾樂亞東則好君搏遜論世貴乎知人故登之以供衆覽焉自兹以往臺灣爲日人所有中國又少若干進項令人不能無今昔之感矣 
[本館接奉電音]  
　　昨日午前京師飛電傳來硃筆二道敬謹譯登○六月二十五日奉硃筆楊儒補授都察院左副都御史欽此同日奉硃筆陳邦瑞補授内閣侍讀學士欽此 
[皖北水災]  
　　本月初八九連朝大雨大田之稼不知又漂没幾許旋得皖北廬州信云該郡西鄉七十里之鷄鳴山連出巨蛟三次頭次乃初八下午但聞山空霹靂一聲恍疑驚雷疾發俄而萬丈飛泉捲地狂奔如弩箭之離絃如駿馬之下坂未及片刻廬州城内已水溢通衢深逾馬腹二次卽是日夜間水聲漭盪尤如千軍萬馬之飛鳴所有村莊廬墓被水衝刷者不可以數計近山村舍則尤人民鷄犬靡有孑遺使令威歸來不堪回首三次則初九日間郡中地勢以東門爲最低是日東門正街及鼓樓大街水且高過屋簷街後疎籬矮屋則僅露屋脊人俱猱廾屋面或城上回顧城中一片汪洋闤闠中人皆登樓以避貨物不及搬移者如雜貨店中之油糖礬碱紙店之紙貨則已盡付東流其餘布烟並各色店鋪資本淪喪亦復不少但不及油糖紙張一浸卽成烏有也其西南北積水亦二三尺五六尺不等牆壁坍倒之聲連宵逹旦郡中有明昭寺寺基向比街坊高可丈許登臨陟降皆由石級以行此次石級被淹者五據父老云道光二十九年大水石級僅没其三此次之水實爲近百年來所未有直至月半左右始漸漸消退人民之受災田禾之被罄嵩目原野已是不堪聞問未識該處富紳與地方官長亦曾發棠施粟賑此哀鴻否 
[詳述倒屋傷人事]  
　　蘇州訪事友人來函云蘇州閶門前渡僧橋南堍於本月十七日黄昏時坍塌酒飯鋪房屋十餘楹併壓斃酒客四名飯鋪主婦一人前報曾紀其崖略兹又訪悉遭是厄者係順興館飯鋪及章萬源莊同泰二酒肆緣同泰貼鄰悅來徽麫館翻造房屋房主潘姓雇寍波工匠從事拆缷之餘鄰屋未免鬆動同泰等鋪主責令該工匠等用木支撑詎匠頭某甲非但不從反出惡言相向旋又揚言於衆曰我輩作工非比爾本地工匠動輒不惜工本以巨木從事今爾等嘵嘵不休者恐有性命之　耳設因此而坍屋傷人則我當爲之償命决不食言但請放心可也於是同泰等鋪主不復有言不料十七夜肇禍之　匠頭某甲竟翩然逃逸房主潘姓偵騎四出形影毫無事後該三鋪房主以所坍之屋與悅來館旣拆之屋並駕齊驅蓋該屋拆至第三進爲止　坍屋必至第三進爲止是爲工匠等不支撑之故無　併查得壓斃之四人内有紹興人二名係協源老正大之信局船夥一爲北蔡人向在永利局當送信之役一爲 
 
 

Page 2

 
 
升昌信局夥寍波人該屍等家屬均四壁蕭條異常貧苦終日至屍塲號咷痛哭聞者咸爲之酸鼻是以該三鋪房主於十九日偕三鋪主繕禀投吳縣署控告併代求爲屍屬撫恤縣主項大令閱禀之下許爲飭差向潘姓商勸酌給屍屬撫恤一面於二十四日批示云悅來館拆造房屋致爾等店屋落空同時倒塌本非該工匠意料所及時值黄昏停工之際一時防範不及亦屬情有可原惟被壓死五名口傷者十餘人之多亦殊可憫候飭著該房主藩姓及匠頭人等至爾等各家服禮可也不知兩造果肯遵照否 
[金臺市駿]  
　　京師采訪友人云旗人某甲夙與前門外西河沿某婦有私婦生有一子一女女已長大姿首絶倫甲更見而垂涎漸被奸占以致穢聲四播遠近咸知其子心焉恥之據情控諸官署經官送部定甲充邊遠軍之罪甲去後婦將女嫁某乙未幾甲伺隙脫逃六月初旬仍回都下見女已嫁大肆咆哮旋向乙家索回乙本與甲無一面緣聞甲所言大爲詫異往見女兄某丙議商一切旋婉言誘甲至宣武門西城垣下僻靜處毆折其股且以灰土揉二目甲旣無所見又不能行慘恒呼號幾瀕於死亦苦矣哉書此以見强梁之終遭惡報云○拳棒師馬姓與木工王姓友善王娶于某姓與岳母同居客歲京西園亭土木大興因前往工作馬乘隙時至王家探望王妻素不避面見輙周旋久之與馬成姦遂與其母商量移居西華門内朝陽洞僻巷王得值必寄至素識之某鋪其妻仍時往支取閱時王聞妻有外遇且已偕馬移居爰於六月初浣告假回都適與岳母遇諸街頭尾之而行而岳母尚未知也及入門王亦潜入驟見馬與已妻同榻吸洋烟不禁怒從心起聳身入室按馬於榻奪烟槍擊馬頭馬旣受重傷血溢被褥雖有膂力苦無所施已而王復扭馬赴官廳控陳一切王妻曁岳母乘間逃匿比差役至則室中　其無人矣刻下廳官已將案解送步軍綂領衙門馬因傷取保釋回王係行兇又因所控姦情無証反禁押囹圄中○六月中旬某日前門外戥子市某首飾局夥某甲方八内朝餐遣一人看守門户突有三人持刀躍入一揪住守户人之髮辮加刃於項而嚇之曰汝敢呼喊卽吃我刀守户人戰栗不敢作聲隨由兩人翻箱倒簏搜括一空去後守户人喚人出外尾隨之見三人行至三里河橋一人猛回首出白刃向尾隨者曰不速回毋謂乃公刃不利也言訖止步眈眈虎視尾隨者遂抱頭鼠竄而回檢點所失首飾計值白金二百兩急據情報官不識能珠還璧返否乎 
[西湖佳話]  
　　杭州采訪友人云后市街萬壽宮爲百官朝賀之所每逢萬壽聖節及元旦冬至等日文武官吏俱趨詣殿庭行禮本年雨水較多屋宇損壞本月二十八日恭逢皇上萬壽前准禮部咨開先於六月二十六日慶賀是以防軍局員特委候補縣彭大令循堯佔工修理○本月二十一日乍浦恊郭副戎榮桂因公至省由下馬頭起岸導以親軍二十餘人赴撫轅禀見廖大中丞面陳公務坐談片刻然後告辭隨赴藩臬各轅拜會○仁錢兩縣寄監人犯應給口糧由縣造册請領現經臬司札委候補縣吳大令耀金查核○正任嚴州府鶴太守山開缺送部引見遺缺由藩司詳委候補知府賀太守良樾署理○俗傳六月十九日爲觀音大士誕辰十八夜杭省佞佛者相約往上天竺宿山進香彼往此來終夜不絶於道是日湧金錢塘二城門弛禁不閉富家巨族向有於此日相邀遊夜湖之舉大小畫舫雇用一空設筵宴飲於中絃歌之聲不絶於耳隄上茶坊酒肆燈燭輝煌生意極爲勢閙有好事者製就荷花燈百餘盞施放湖中星月相映不知天上人間惜天公不做美至三更時風雨交作岸上遊人咸向廟中暫避舟中人緊閉船窓悶坐無聊直至四更時雨息風消一輪明月破雲而出秉燭夜遊者乃得重整杯盤開懷暢飲惟轉瞬東方已白不得不相率返棹回城乘興而來盡興而返果何如也○前運司惠菱舫都轉於五月廿七日在任仙逝停喪署内現擬終七後扶柩回旗擇於七月初二日起設位開吊三天○浙省前奉部文裁撤綠營兵額以節餉源廖中丞以各處情形不同分飭所屬相機行事而營兵一聞此信紛紛具禀叩求免裁是以各恊禀復皆以防軍初撤遊勇往來未能盡絶若再裁减綠營深恐易於滋事是以請裁者殊屬寥寥而中丞之意必須裁减二三成近聞制軍邊潤帥行文來浙云閩省已定章程裁去十分之三想浙江亦當照辦也○杭地六月間雨水較多天氣頗凉聞十五日於潛縣屬之沙灣地方蛟水爲災房屋被冲塌者二十餘間居民紛紛雇舟逃避傷十餘人云○候補縣汪大令肇敏現奉藩憲札委赴嘉辦理嘉防水陸營務處文案已於十七日起程○杭州每逢神誕之期居民大率集資演劇以答神庥或在廟中或於空地中建臺開演俗稱本月十三日爲火神誕辰西城地方於十八日在廣福營空地中搭一高臺演劇男女來觀者如蟻排陣幾無立足之處臺上方演陳塘關大戰之際詎料臺板之下横木本不堅固又加觀劇之人兩手攀扶意欲立至臺上臺上人呼之使下弗聽正在爭嚷忽聞一聲儼如天崩地裂木已分爲兩叚臺板坍折連人及桌俱被倒下一時有十餘人均被壓壞其受傷較重不省人事者三人卽用門板舁歸 
[十洲閒話]  
　　寗波采訪友人云望日以來火繖高張熱如熾炭二十三四兩日熱尤甚房櫳几案蒸灼不堪至日落崦嵫炎威仍未少殺寒暑表升至一百餘度每晚居民或在新老兩江橋上納凉或尋寛敞地方終宵露宿以致觸暑發痧等症日有所聞藥肆醫家生意頗形忙碌但願碧翁甘霖速沛庶洪爐點雪得令世界清凉乎○郡城雖有禁賭從嚴之令賭風終難盡絶各處茶肆無不擺設賭檯新老城隍廟戲臺旁更賭桌如林日有鬥毆打架之事至於曲房密室銀燭高燒一擲千金通宵逹旦年輕子弟受其害者益僂指難終爲人上者何憒憒乃爾耶 
[鴛湖月色]  
　　嘉興采訪友人云湖州筆工吳某賃屋禾郡北門内大街開設鼎奎筆鋪收本城某甲之子習藝棗心蘭蕊剔抉爬羅諸葛遺風不難步武某日午後甲子携脚桶至就近火弄河浣衣跣足入水中滑仆波心遽占滅頂雖有數人入水撈救早已蹤影全無久之始浮起屍身早經氣絶乃卽飛報甲子家甲子祗有伯母一人性頗忠厚惟有流淚痛哭並不敢與之爲難吳遂購白木棺爲之盛殮誠慘矣哉○天時久已暢晴連日燥熱逾恒米價日漸飛漲目下市中冬白米每石售至洋銀四圓二三角菜油價亦增數角○東門外南堰鎭某甲家設局賭錢毫無顧忌某日劉邑尊訪聞其事飭差往掎差有意縱容揑詞朦禀邑尊大怒升堂血比予限嚴拿當夜遂將甲獲到翌晚研訊之下喝令鞭背六百下管押待懲 
[漢江雜俎]  
　　漢口訪事友人來函云近來漢上有藐法商民往往賄賂差丁跑關漏稅洋油一宗更較他貨爲甚爲牙釐局羅恒年司馬金壽察悉特示週知略謂自示之後爾商民等務須凛遵勿違如蹈故轍定卽拘懲云云如此整頓想厘稅必將有起色也○鄂省今届大校之年督撫兩憲議俟秋凉閱視水操故漢陽水師中軍遊擊王叅戎宗高率部屬勇丁預加訓練務使器械精利隊伍整齊想將來必邀奬許也○鄂屬下游之羅田縣地勢低窪一遇元冥使者揚威施虐殊有陸地行舟之勢刻下該處復經蛟水成災良田百里一片汪洋相彼農民生計日促省憲惻然憫之業委許明府之連押解賑銀若干兩馳赴按名予給以拯水厄而蘇生機可謂惠政及時矣○湖南候補道劉觀察選青前奉湘撫陳中丞檄文來鄂公幹聞觀察此來係面禀督憲去歲湘屬受災情形當此青黄不接之時民間缺米請緩開岳關米禁并聞會議穩妥觀察已奉遣回湘矣○有孝感友人來言據稱該邑本月初間縣試有考童某某等因赴天主堂聽講致與敎師茶起釁幾有毁堂閙敎之舉幸排解多方得免無事亦云幸矣○有客自湘江來者據稱該省各屬内地山嶺叢多産礦繁富刻下已由省中設礦務局招商承辦貲本甚鉅各商專延本省洞逹礦學之人爲作礦師云○湖北候補縣李明府徵棠前奉督憲札示採購洋銅若干斤悉數解粵兹由粵中領取回單來省呈交張香濤制軍立飭紀功一次○漢口自本月望前凉似新秋及十六七八九等日氣睺漸熱至廿一二數天赤日行空殊有酷吏逼人之勢斗室靜坐猶且汗滴如珠居民甚有不能居室而露睡者然夜露浸肌往往因之致疾如此炎天保身者宜更如何加意也○調授湖南按察使司按察使桂廉訪事行出京後於本月十九日安抵鄂垣舟繫大江北岸省中印委各員曁駐防勇弁轟砲鳴槍循例迎迓廉訪進城拜謁各憲越日各憲亦次第答拜聞不日卽 
 
 

Page 3

 
 
須揚帆直上矣○正任江夏縣諸肖菊直刺可權領憑出京後寓鄂數月尚未接任不知何故嗣有接署漢陽之信現省憲以荆門直隸州本直刺舊遊之地欲使駕輕就熟特委直刺署理業已行旌載道矣至缷任之徐直刺伯文尚不知奉調何處也○鄂垣保安所向爲儲存軍裝火藥之處兵燹以後蕩焉無存督憲張香濤制軍委沈孝卿二尹督工興修月斧雲斤經營數月聞將次第落成舊觀可復也○鄂省城廂内外烟館林立宵小不法之徒卽藉此作藏身之地保甲局憲黄鐵生太守欲整頓地方業飭各鋪地保通諭烟館限本月内一律收清違則拘懲不貸令非不雷厲風行也而其如日久玩生何 
[隋苑新螢]  
　　䢴上訪事人手畢云揚城鈔關門外南北往來之水碼頭也日前傳聞有過客船停橈於此被妙手空空兒所算失贜甚多初以言人人殊未敢深信乃縣中忽有賞格黏貼通衢始知果有其事格語略云爲懸賞緝拿事案據過客監生杜仁銂禀報竊監生泊舟鈔關門外河下於本月初九夜被竊撬破船窓進内竊去洋錢衣物叩請飭緝等情據經傳提船户人等研訊並飭捕嚴緝未獲誠恐贜賊遠颺除再勒緝外合亟懸賞緝拿爲此仰諸色人等知悉有能拿獲此案眞贜正賊者賞洋八十元查贜報信因而拿獲者賞洋三十元本縣捐廉以待决不食言等語後黏失單一紙内載有英洋八百餘元又友託購物八十餘元並杭綢褂褲熟羅長衫等物冥冥鴻飛不識能弋獲否也○前紀甘泉縣程大令政躬偶有違和兹悉大令現已喜占勿藥於十九日照常辦事升堂判案矣○揚城北門外觀音山每届神誕香烟之盛不遜杭州天竺鎭江茅山每年六月朔大啓山門淮徐高寳以及裏下河等處香客絡繹而來由天寍門以迄山下均係康莊大道相傳杜書記所云春風十里卽是處也初十以後最爲熱閙香車寳馬如水如龍轔轔蕭蕭之聲晝夜不絶於耳一路茶寮香鋪鱗次櫛比皆各懸五色明燈遙望之無殊繁星萬點更有各鄉朝山之會相屬於途會中景致如執事儀從亦各爭奇鬥麗簇簇生新所惜今年陰晴不定泥滑難行各會遲至十六日始有一二出賽連日大放晴光雖誕期已過各會依然興高采烈而來城外各項生涯莫不利市三倍惟河下游船稍遜一籌意者近日驟熱趙盾之威可畏故皆不欲容與中流歟此兼旬内本城文武地方衙門曁保甲總局均各派有員弁率同差勇分班梭巡昕宵不息是以鬥毆扒竊之案绝少 
[京江夏汛]  
　　鎭江采訪友人云某甲家於南門大街妻故後遺下一子已届舞象之年去歲又續鸞膠入門後視前妻之子如宼仇時時施以凌踐甲懼胭脂虎之威燄敢怒不敢言其子屢被折磨久已有死之心無生之氣本月十八日因事受責爰奔赴四鄰作别聳身躍入雁兒河幸鄰人入水救援不致隨屈大夫而去○郡城五條街人陳某以陶猗術起家年來薄有積儲已如東郭乞餘者之有一妻一妾不料五張六角運蹇時乖不特齊眉人偕老願違卽抱衾與裯者亦以續命無絲若曇花之萎謝鰥魚獨宿未免凄凉友有以重納小星勸者陳曰是不如再覓比肩人之爲愈爰遣媒商聘本城王姓之女王欣然首肯惟言欲一見東牀垣腹人於是冰上人轉逹於陳陳人貌陋年衰恐難入選乃商令其侄爲李代桃僵之計殆鸞軿旣降再拔趙幟而易漢幟諒畫眉人當不我瑕疵侄翩翩美少也王一見欣然便書鴛譜擇於六月初十日迎娶過門迨送入洞房紅巾揭去驀見新郎君于思滿面貌類焦僥不特一樹梨花壓海棠恐爲姊妹行所齒冷卽綠窓晝靜對此籧篨亦殊覺意興索然難賡靜好不禁淚如珠貫竟日漣洏時丈人峯亦已有所聞奔至婿家問罪旋赴縣署控呈縣主飭拘冰上人訊悉前情擬爲之從嚴辦理云○城外銀山門各店鋪居民捐集巨資自六月初十日起至二十三日止徵召梨園子弟就萬家巷德星宮演戲以答神庥連日金鼓喧天笙歌沸地戲塲之内人海人山每有輕薄少年見有荏弱小嬌生卽耳鬢厮磨任情調笑某日有一少婦年約二十餘貼地蓮鈎瘦如菱角正在珊珊細步突有三五惡少故意互相推撲直撞婦肩婦立足不牢驚鴻墮地衆方鼓掌狂笑初不料藁砧相隨在後見而大怒贈以老拳旋有相識者效魯仲連之排難解紛始得罷手○郡城街道寛狹不一瓦礫糞穢無不層累如山常鎭通海道呂鏡宇觀察以時當溽暑穢氣薰蒸觸之易於成疾特出示曉諭令各叚居民掃除潔凈毋再任意抛棄亦防疫之一端也兹復札飭丹徒縣諭知五業紳董開通溝渠宣洩水源業已議定章程次第舉辦此外保甲局員亦每日派長夫携筐四出分往街巷拾取瓜皮以免堆積居民咸稱頌之○南門外烏寳山某寺供奉觀音大士佞佛者趨之若鶩爭相施捨金貲六月十九日俗傳爲大士誕辰檀越檀那無不虔爇心香求賜楊枝甘露遠近各鄉鎭香客更烏篷錦纜相屬如繩南門大街飯店茶坊座無虚位山上山下設香燭食物及測字問卜等攤者櫛比星羅無不利市三倍未始非大士之靈有以庇佑而優婆夷更張開笑口幾如布袋和尚之坐冷山門矣 
[吳竹枝]  
　　荆溪縣典史員缺前經上憲以舊海防新班先典史李捕廉智植請補現已奉部覆准藩憲鄧方伯於本月二十四日懸牌飭令捕廉前赴新任○本月二十二三日前有無錫航船一艘駛至閶門碼頭繫纜畢卽偕地甲投赴吳縣署報稱有搭客一名中途發痧斃命請臨相騐大令准詞於午後帶同刑仵人等臨塲詣騐仵作如法騐視唱報委係急痧身死並無别故大令飭塡明屍格咨照某善堂棺殮揷標待認 
[萬壽無疆]  
　　六月廿八日恭逢皇上萬壽聖節官憲奉到部文遵於廿六日慶賀日前黄大令飭辦差人整備在西門内萬壽宮懸燈結綵備極輝煌至昨四鼓時大令偕同縣丞蔡二尹主簿孫少尹典史蔡少尉先至在朝房伺候松海防同知葉司馬英讞員屠别駕法讞員鄭大令城汛李千戎守備程守戎陸續齊到甫及五鼓江海關道黄觀察提右營叅將廖叅戎亦命駕而來禮生請行朝賀禮各官俱穿朝服由左偏門入排班祝嘏文東武西行三跪九叩首禮畢退下丹墀回至朝房更衣小憇略用茶點旋卽分道回衙時已晨光微動矣 
[上海官塲]  
　　兩江督標營務處候補縣郭蔭生明府永桂籍隸湘省前日由江寍來滬命駕入城拜謁各當道至縣署黄大令延入花廳叙談片刻而别○兩淮候補鹽大使婁鈞臣鹺尹賜書籍隸浙江昨日因公過滬命駕進城分往各衙門投刺至縣署黄大令延入客廳暢叙寒暄良久始别○候補府余淡湖太守慶祺現辦蘇州六門厘捐總巡前日由蘇來滬命駕遍謁各當道至縣署黄大令延入茗談移時而别 
[虹口火災]  
　　某洋行買辦粵人唐關青住天潼路清雲里第三十四號門牌前晚一點三十分鐘屋後樓面忽然火發加以天乾物燥霎時濃烟密布冐穿屋頂適包探范進才巡至見起火之家洞門緊閉加以鐵鎖而唐端坐户外納凉毫無急迫之狀心實疑之因卽拘住爲捕房瞭見鳴鐘報警虹口皮帶車首先馳至一時人聲鼎沸火已延至東首第三十三號三十二號復折而往東燒至三十九號門牌其時英法二界水龍車亦已風馳而至分吸自來水四面噴射祝融氏始捲旗息鼓而返是役也共燬樓房八幢當火之盛也第三十九號屋内有女孩一口甫生十餘朝家人爭取貨物未暇顧及以致葬身火窟事後范探將唐帶至捕房禀明一切並言唐曾保火險銀一千兩捕頭略問數語令開釋諭彼翌晨七點鐘自行投案再行核斷詎至午刻未見到案捕頭飭范探查拿到案訊核 
[幸未成災]  
　　前晚十一點鐘時英大馬路陸姓修配馬車皮帶店内樓上所懸之火油燈不知如何炸裂以致火頭高出屋簷一時烈燄冲天人聲鼎沸幸店中人衆手多當卽將窓扇打落不致成災亦云幸事然左右鄰已莫不飽受虚驚矣 
[貪財受騙]  
　　紹興人周蓮安寓東新橋南首某客棧專行騙術受其愚者指不勝屈日前在法大馬路某茶肆與西門之劉安山邂逅相逢談次悉劉有大會一宗搖得可獲洋數百元周因言曾得異人傳授搖會百發百中須用五金加以符咒外裹袱包納諸袖中施無不騐劉惑之出金戒一枚洋銀廿八元及銅鐵錫各物交周佈置周逐一檢點曰中喃喃不知所念何咒佈置已畢劉受而藏之及期而往以爲操必得之權詎五木無靈竟爲捷足者先得㗳焉若喪懊惱而歸啓視包中惟存瓦礫劉知被騙卽向該棧根究適周自外入遂扭入彩視街五鳳樓茶館評理旋 
 
 

Page 4

 
 
經棧主出爲排解後不知所終 
[馬車肇禍]  
　　昨日清晨一老婦手携菜筐在大馬路行走經五雲日昇樓轉角忽有四輪馬車一輛衝出該婦不及避讓致被撞倒在地碾傷足骨後由巡街捕將馬夫拘入捕房婦則送至仁濟醫館醫治 
[滬南零拾]  
　　報記王家碼頭天和米行倒閉一事兹悉該行係瀏河周姓所開生意頗盛前日周託名燒雷祖香逃遁聞虧欠莊欵及往來存項等約有一萬餘金有江北人袁某沙船爲業所有現銀悉存該行今所倒之欵袁爲巨擘昨袁竟奮不顧身至該行搥胸痛哭欲以性命從事經旁人解勸始散刻下尚未了局未知能免涉訟公庭否○昨二十三鋪局員陶子衡二尹查獲小南門外黄源隆木器店及東鈎玉弄復興園老虎灶前將女褲當街攔曬卽飭地甲帶勇提該店主到局審訊本欲移送總巡因店主再三苦求始申斥一番交保開釋 
[英廨瑣事]  
　　五百零三號華捕解送在途爭吵不休之胡聘三丁岳雲到廨值日差詢問緣由據言因合開米店算帳不符以致互相爭論等情當卽入禀屠别駕以旣有帳目出入著一併押候訊奪○施蘭生之妻某氏走失後旋卽尋獲於昨日糾同侯金生向牽涉之祝耀麒吵閙不休祝以藉端索詐等情投告捕房旋由二百三十四號華捕將一干人拘入捕房捕頭飭轉送英公廨值日差詢明情節入禀屠别駕著將索詐之施侯二人押候訊辦祝隨堂候訊○周元芳羅阿毛爲鄰居前日因小孩起見口角周妻瞿氏羅妻顧氏互出帮同肆閙雖經人勸解各不肯休旋爲四百五十六號華捕將一干人拘入捕房轉送到廨後有魯仲連其人向兩造再三理勸周元芳等亦不願多事情願罷訟已於前日投廨具結求銷矣 
[法捕房瑣事]  
　　著名流氓烟囱卵子小鐵墩小麫筋等相約至小東門戲館街寍波人所開之花烟館内開燈不知因何觸怒大肆咆哮將房中物件打毁一空鴇婦上前勸阻該流氓卽飽以老拳因喚巡街華捕僅拘獲小麫筋一人餘各逃散遂同該鴇送入捕房據稱傷勢非輕捕頭命將小麫筋押候俟拘到同黨解堂究辦○東新橋南首潮州人所開之陳益泰烟館主與鄰居王沈氏因停車碍路口角爭毆控經鄭大令提案訊供飭提帮毆諸人到案究辦兹據包探禀稱被二房東周順林知風遠遁因將周拘入捕房旋經同行之葉老和投請具保捕頭准其保出俟堂期交案候訊 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[醫院二則]  
　　美界逢路第十一號洋房有婢女一口名芝蘭年已二九前日之晚忽潛購兩芙蓉膏　吞服夜半時始經家人察悉卽舁送同仁醫院求救無如受毒已深不能奏效延至昨晨竟然玉碎冰消矣○前日下午四點半鐘虹口日本郵船會社碼頭某輪船將欲解纜有年約三十餘歲之某甲附輪忽暈倒艙内船主卽飭人舁甲至同仁醫院求治醫生騐視知爲急痧已不及救果閱半點鐘之久而殁院主遣人告知捕頭飭傳三圖地保王順和查明有無屍屬妥爲料理 
[上海縣案]  
　　裕生洋廣貨店主王醴泉倒欠晉成等各錢莊往來銀一萬餘兩一案前經黄大令屢次訊斷追繳判令交保清理　案兹據原告禀催黄大令飭差傳案於前晚倩蔣刺史升坐花廳提訊原告石增卿供在晉成莊周錫中供在嘉想莊何道逹供在裕亨莊均是爲夥同供此案各莊吃虧太甚合計不過三折求恩諭令增繳以恤商艱王醴泉供稱小的實緣生意虧本無力照償前央中間人議勸二成二歸還小的當卽允諾如數歸償後來各家不肯了案又經中人苦勸以二成二之外再令出銀一千兩各家公攤小的已經照付内有和源等五家應允照派應得四百餘兩業已如數收去具禀請銷在案惟晉成等數家堅不允從叩求恩斷刺史曰　主不允不能勉强諭斷判交原保限十日内向各原告懇商清理卽日銷案如延定予帶案比追○孀婦朱張氏日前偕抱告唐成記投縣喊控螟蛉子姚魯舟違忤兇毆求究等情前晚蔣刺史提騐朱張氏供本邑人住居本城大東門外夫故無後撫育姚魯舟爲螟蛉子自八歲撫養成人完姻後專事閒蕩擅將房屋變買以供揮霍小婦人略加訓示反唇相譏謂目今不認爲母回家避匿往尋理論竟取門　毆傷小婦人面門臂膊等處不得已倩房主作抱告投控求嚴辦唐成記供　花行生理兹因炎暑逼人在家納凉朱張氏是小的房客被子毆傷因係女流央小的作抱求照辦刺史　供卽命仵作騐得傷痕屬實著令回　自醫聽候提究○寡婦陳許氏前扭船夥彭輔鴻圖吞船上盈餘銀兩求請訊追一案已登前報前晚亦經蔣刺史提訊陳許氏供稱丈夫向爲　寳　沙船前雇彭爲夥夫故六年生有一子年甫六歲因夫故後船務無人經理遂派彭爲耆民取其年久熟悉每年承裝糧米出口必可盈餘銀千　之謂此次向彭索取彭稱無有意存吞没小婦人倚此度日被吞無著故扭案控追彭供小的江北人在全寳輪船上爲夥多年往年確有盈餘今次所餘六百元爲修船之用尚屬不敷小的應墊小少焉有餘利乞求明察刺史研詰至再兩造各執如前遂判供詞各執難以憑斷著令兩許氏另選公正之人出外自行理處禀復核銷兩造遵諭退出 
[美捕房瑣紀]  
　　華寳榮爲涉訟覊押英公廨刻已結案開釋前晚行至北蘇州路遇王金全者未知其何故復向華索取因此爭毆經二百三十六號華捕一併拿送捕房經捕頭斥釋○單心橋由某處竊得鞋子數雙行至天潼路某押店求質經四百三十六號華捕拘入捕房押候解送英公堂訊究○寍波偷兒王寗　昨晨在怡和碼頭所泊之某輪船上竊取油布衣一襲爲包探張阿五巡獲拘解捕房押候送廨究辦○江北車夫顧愷寳前日傍晚載送繅絲女郎至新記浜遇流氓張德福張金慶沈新法等三人攔路調笑顧直向喝阻張等將顧竭力灒毆女喚三百　十八號華捕將三流氓拘解捕房押候解送英公堂訊辦○陳阿高陳阿桂前晚在　勒路相遇卽盡力互毆經某號印捕一併拿送捕房捕頭姑念初犯斥釋○昨報江北人丁步雲停屍訛詐等情捕頭諭彼自投英公堂喊控旣出捕房經人勸散昨晨胡肇增遣弟阿四前往該米店坐索定欲將資本銀抽出丁將阿四毆打經人告知胡奔往互相扭結一圑旋經五百零三號華捕將胡昆季並丁父子共四人拿送捕房捕頭以若輩多事立命該捕將一干人解送　英公廨訊核○崇明人徐阿四住穿虹浜地方妻王氏與徐姪華記私通某日被徐撞破將姪責打數下而罷嗣後妻與姪背徐私逃至吳淞路猛將堂相近與同鄉人蔡姜福合居徐於昨午奔告捕房捕頭倩包探范進才將華記王氏及窩留之蔡姜福拘入捕房捕頭將氏交徐領回管束　人押候解送英公堂究辦○紹興人陸道生在滬北裕盛匯劃莊司帳邇者吞没匯欵元三十兩避不見面經執事人告知捕房前晚陸在後馬路老延齡烟間内經包探竇如海查獲拘至捕房押候解送英公堂訊核 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年六月十七日京報全錄]  
　　宮門抄○豫撫徐奏報歲試開歸各屬一律完竣摺○署陜督陶等奏官軍曾　　　通營城連克附近十大回　摺○又　奏革員留營効力緣由片○六月十七日禮部宗人府欽天監鑲紅旗值日無引見　　　　　伊子補印務章京謝恩○補用道府洪恩廣等謝恩○倉塲奏漕船五日回空○召見軍機張蔭桓○○翰林院編修河南學政臣徐繼孺跪奏爲　報微臣考畢開歸各屬歲試一律完竣恭摺仰祈聖鑒事竊臣於光緒二十一年十一月二十九日　將考試南汝各棚情形恭摺○奏明在案奉旨知道了欽此臣自本年正月二十四日出省由陳州歸德次及開封府屬之鄭州棚於四月十九日試竣回省考開封之内屬至五月十二日試竣各學文武生童因臣前數棚塲規嚴密皆知自愛故按試之日一律安靜士習俱極樸實文風一歸雅正開封則以祥符爲最優杞縣中牟鄭州汜水禹州次之歸德則商邱睢州爲優夏邑永城次之陳州則項城爲優西華太康次之武風則開封之中牟湯陰新鄭歸德柘城爲優其餘弓馬技勇亦多可觀現在歲試一周臣在省辦理歲考册卷報部六月杪卽當出省以次按行科試併遵例舉行選拔臣伏思選拔一途爲國家特重之萃科必文行兼優乃可名實相副况河南爲理學淵藪宋元以來碩儒相望多士景行前哲爭自濯　通　　用當不乏人臣於歲試各屬加意校閱拔其尤以備斯選仍當隨時體察其有少年輕躁覬便　緣必預防之以杜倖進若其品　素優或老成耆宿亦當留心甄錄以式多士斷不敢稍執偏見拘泥成格冀上副聖主崇尚實學拔取眞才之至意再臣所過各屬雨暘時若二麥成熟堪以上慰宸厪合併附陳所有微臣考畢開歸各屬情形歲試一律完竣理合恭摺具奏伏乞皇上聖鑒謹奏奉硃批知道了欽此○○頭品頂戴署理陜甘總督臣陶模頭品頂戴尚書銜甘肅提督臣董福祥跪奏爲官軍會攻其六通管城連克附近十大　莊恭摺具奏仰祈聖鑒事竊去年回匪竄擾甘凉臣模奏派總兵趙有正綂帶新軍馬步隊四營旗入　防堵進紥山丹時河湟悍回麕集北大通營一帶據爲巢穴正月間綂帶連盛軍總兵劉璞綂帶鎭南等營總兵易順勝約同趙有正由扁都口老虎溝分　進剿十四日趙有正及甘標毅武後營遊擊黄文新等督率馬步練軍深入收復永安營城連夜銳進攻圍北大通營城管帶新軍前營步隊副將魏其德肉薄先登中槍陣亡管帶新軍左旗馬隊提督陳國明及黄文新皆受重創陣亡哨官四員勇丁五十二名我軍亦殺賊四百餘名擊斃戰　劉伏等二名賊衆喪膽其時易順勝等以山路崎嶇先期未至賊見官軍無後繼之師糾衆七八千傾城猛撲趙有正率孤軍衝突鏖戰數日退守永安二十九日劉璞偕叅將朱萬榮等帶隊往援深山乏糧趙有正卽於是日　　漢俄博營正月紗臣模在安西途次得信飭令堅守以待大軍會剿二月中旬臣模行抵甘州卽派行營總理營務處甘肅試用道　效蘇等率親軍馬步諸營仍由扁都口進北大通會同甘軍剿辦臣福祥先已飭令甘軍營務處分省補用道張成基綂帶左軍馬隊等營副將張銘新綂帶鎭南靖洮馬步等營副將馬安良等由西寗進規北大通二月初八日逾冰逹阪擊退憑河悍賊乘勝渡河　北大通營城克復進至大　沙溝連破二堡陣斬一千餘名生擒逆目三名餘匪二百餘名一併正法其餘賊堡林立馬安良遣人諭令投誠適臣福祥檄調張成　馬安良回紥古都驛各賊堡仍復抗拒無就撫之意查北大通營城在大通河北岸城以西沙磧荒灘向無　村城以東河北有八大回莊曰小沙溝莊曰大沙溝莊曰牙豁莊曰大莊曰旱台莊曰黄田莊曰金溝台莊曰俄博莊河南有二大回莊曰瓜喇莊曰蔭田莊共計十大回莊每莊各有附近小堡張銘新等旣攻克大小沙溝二莊而牙豁莊爲劉伏老巢賊尤强悍三月初四日張銘新約同趙有正出其不意五鼓進攻張銘新率隊由東北趙有正由西南兩軍夾擊立破其巢因乘勝移攻大莊趙有正率所部在堡前誘出張銘新繞出賊後奮力攻擊該逆腹背受敵勢不能支遂將大莊攻克旱台莊賊見我軍連克二莊不戰而潰計三莊共殺賊一千餘人此外尚有大莊惟黄田負山西河堡牆堅厚環開槍孔攻擊最難初八日潘效蘇會同記名副都綂奇克伸佈等駐紥大通營城　定先　黄田莊悍賊次及南北兩岸各莊之賊十一日綂帶督標親軍正中馬步等營副將焦大聚率馬步六營馳赴旱台莊紥營未畢黄田莊賊攻我不備蜂擁而來我軍堅持不動賊愈驅愈近槍傷築營勇丁數人時河灘山上徧地皆賊焦大聚易順　分路出隊焦大聚派總哨記名總兵易盛富率中哨步隊由中路進前哨左步隊由山左邊進後哨右哨步隊由山邊進　營管帶叅將周陸朝左旗管帶叅將徐春先右旗管帶叅將金蘭益後營管帶遊擊周得金各率馬隊從右邊河灘包抄焦大聚自率親兵馬隊督剿從山坳横截而出易順勝率鎭南右營總兵　玉魁率鎭夏左營都司陳松泉率武毅後營守備陳函慶率慶字營都司陳明山率正　右營各步隊都司許春廷率霆字營馬隊分路策應布置已定易盛富先由旱台莊後將山下磨房内匿賊圍殺淨盡踰溝上山左右步隊奮勇齊進由高壓下槍砲　施右邊河灘馬隊横掃而前賊勢不文紛紛敗入堡内我軍步隊跟追而入立殺黄田莊攻克該逆從堡内竄出馬隊迎頭截殺内外夾擊横屍徧地又乘勢將黄田莊東北二里許之全溝臺莊攻克兩莊共斃賊千餘名撲河奔竄淹斃者無算日暮收隊焦大聚復於夜間帶隊搜殺黄田莊外匿匪六十餘名至是河北祗俄博河南祗瓜喇蔭田三莊未下奇克伸　　　　　商議乘此機會分道進攻爲一鼓蕩平之計張銘新趙有正渡河先攻瓜喇莊次及蔭田焦大聚易順勝先攻俄博莊渡河會攻蔭田議旣定張銘新趙有正於十二日天未明帶隊齊集河干以馬渡步進距瓜喇莊二里許曉霧彌漫賊未及覺張銘新率步隊攻西北飭叅將王時應率甘軍前旗馬隊截賊必走之路趙有正率親軍中營前營朱萬榮率毅武中營各步隊攻東南左旗管帶遊擊李　恩右旗管帶都司張守祥毅武後營帮帶守備胡弼英各率馬隊攔賊去路合力圍攻不一時許立將瓜喇莊攻克殺賊三百餘名其由堡内逸出者又經馬隊截殺數十名焦大聚等於十二日黎明率隊由黄田進攻俄博莊馬步各營仍分三路夾擊克之焦大聚復乘勝連克莊外諸小堡殺賊三百餘名是日奇克伸佈潘效蘇率開花砲隊循河北岸東進行數里見隔河瓜喇莊禮拜寺火起人聲沸天又行十餘里至蔭田莊對岸莊賊傾巢出挑集河邊拒敵勢將渡河北竄因飭管帶開花砲隊守備胡得貴軍功張得元隔河轟擊斃賊數十人適瓜喇俄博之軍先後齊集焦大聚率周得金周陞朝等鳬水而南合力圍殺斃賊二百餘人該逆紛紛投河溺斃各軍還攻入堡立將蔭田莊攻克卽下令於南北兩岸山上搜殺三日共殺四百餘人收撫老弱男婦三千餘人通計十莊逆回斬殺三千餘名淹斃者以數千計擒斬逆目包明馬元等八十餘人奪獲器械馬匹無算我軍亦陣亡勇丁二十餘名受傷一百餘名查大通營城河南北十大莊回匪著名兇悍與上五莊哆巴一帶逆回互爲犄角去年竄擾甘凉所屬永昌山丹諸縣攻陷民堡數十南山一帶幾無凈土臣福祥派隊將北大通營城收復業　電奏在案各將士仰仗　天威先後會攻北大通附近各回莊痛加剿洗一律肅清實足快人心而伸天討此次在事出力員弁合無仰懇恩施准臣模臣福祥開單擇尤保奬並查明陣亡弁勇彚報請卹以示激勸所有官軍會攻北大通營城連克附近十莊各緣由理合會同署新疆巡撫布政使臣饒應祺恭摺由驛馳奏伏乞皇上聖鑒訓示遵行再臣模於三月十八日接到奇克伸佈　效蘇等禀報攻克各莊情形當以臣福祥節制前敵各軍咨請主稿具奏臣福祥以三月内攻克各賊堡　　將士之力較多囑臣模主稿往返咨商致延時日合併聲明謹奏奉硃批覽奏均悉所有出力將弁准其擇尤保奬毋許冐濫陣亡弁勇并著彚報請卹欽此○○陶模片再據綂領鎭西馬眇各營甘肅西寗鎭總兵鄧增呈稱現因帶兵出關勦辦竄賊營務需員差遣查有已革奉天蓋平縣知縣何守謙前發往新疆効力贖罪奉文赴戍路出蘭州正值回氛未靖至關道阻伏念新疆與甘肅同爲効力之地總兵深知該革員樸誠可用若飭發來營隨同出關堪資臂助等情前來臣維議法原情爰書每從寛典肆　觀至聖世本無棄才查革員何守謙情尚可原兹奉旨發往新疆隨鄧增出關剿賊留營自効必應愧勵以贖前愆臣見該軍需員孔急除批准赴營並咨吏兵二部查照立案外理合附片具陳是否有當伏乞聖鑒訓示謹奏奉硃批著照所請該部知道欽此 
 
