# 1934 - 47 - 4908564

 

Page 1

 
 
[不加郵費] [  申報館主人啓]  
　　啓者中國郵政局旣開郵寄報章寄資較費本館仰體朝廷裕國便民之至意是以各外埠所發之報目前仍照原價並不加取分文以冀寰海流傳愈推愈廣寄語各處代售者仍照常函致本館購取幸勿觀望遲疑也此布 
[與客談中西事拉雜書之]  
　　客有造於執筆主人之廬一揖入座促膝相對情話之餘相與縱論中西時事客曰中國如是之弱西國如是之强西人事事能勝華人華人事事不如西人豈中西人之才力聰明果分優絀歟此其中當必有故焉子亦知之否耶執筆人謝曰僕不敏弱冠之歲曾從西師習泰西語言文字不及二年以荒嬉廢學今馬齒又增其十深悔少壯之失而不能蓋昔日之愆迫於飢驅餬口海上眼光如豆學殖荒蕪不知中土之情安識外洋之勢客欲以中西之事相問是猶夏蟲而告以冰井蛙而告以海蒙昧之對大雅所嗤還請客之先有以教我也客曰子何言之謙也雖然予亦有說焉昔嘗聞諸西人之言曰華人之才力西人不能勝也華人之聰明西人亦不能勝也且非特不能勝或反形而下之不觀西人之有一器一物乎華人效之甚易爲力而西人則不能也卽以語言文字論西人之能操華語者固多然究不若華人之學西語口齒旣靈音又極准無舌强口澀不甚清朗之病至如文字華人之精通西文者頗不乏人試爲繕作一函發爲一論雖西人亦不過如是也而西人之於華文則惟粗知大略而已深文奥義不能明也卽使偶有知之而使西人握管自爲欲其情深文明與華儒不辨紙墨則絶無一人焉豈非華人之才力聰明特過於西人歟而事事卒不如西人者何哉一在守舊之弊一在不知深思之弊一在不能通力合作之弊而要其弊之何以至此則皆因在上者之無法以教民也昔嘗有中國通儒與一西國教士相處譯書教士語以地球之說通儒拂然曰天圓地方載於古籍爾何人斯敢易其說教士曰否不然地圓之說中國古書中亦自有之以爲形之方者特不知地固流轉於空中耳通儒曰如此言則地非不動而常動矣且旣流轉必無附麗豈無所附麗而能自懸於空中乎教士曰是有吸力通儒不解所謂齗齗與爭甚至拍案大怒教士知不可與辯乃遣之使去又有某文士小負聲譽有日本人慕之造廬相訪旣見卽猝然問曰貴國與穿心國相去歲何日人笑而不答出語人曰吾不意中國文士竟如是之謬也我華守舊之習大都如是其不爲外人所訕笑者幾希矣西人作事極深研幾精之又精必極其無可訾議而後已故創一物焉有不善則從而思之必得其所以不善之故從而改之改之而不善又從而思之至再至三乃無有不完善之處華人則一見之後卽了然於心閉門造車出而合轍仿而行之形模畢肖若曰是不過如是焉已耳此中曲折之妙精微之奥則不暇細問故雖諸事步武泰西而不能熟極生巧由因成創此皆不知深思之故也歐西各國之人創一業行一事必合衆人之力以成之朝廷之上集思廣益故有上下議院之設所以通逹羣情獻可替否也中國則不然一官一意獨斷獨行故事多旋作旋輟不能有始有終商賈設業集股數萬業大本巨操縱自如卽如製造一器物一人不能成有衆人相助成之者祖父不得善法子子孫孫相繼弗替必有所以善之者華人則斤斤自守有一得焉秘之恐爲人所傚也有一利焉私之恐爲人所攘也而外洋乃能以製造之精資本之厚籠絡壟斷奪我利權我惟低首帖耳受其所制而已卽使利不溢於外洋而我惟以中國之民互角勝負此一人得利卽彼一人失利終不能取外洋之利以利我國也此不能通力合作之害宜乎中國日益貧弱而泰西日益富强也此稿未完 
[局訊童革舉妄控售地案]  
　　上海縣已革舉人童迥妄控學師宣廣文一案其詳已歴紀報端昨日午後本館派赴姑蘇采訪友人來書云所控盜賣學田之事經蘇州府發審局委員莫司馬飭提嚴訊王嘉福卽王小二供稱此項田地由曹梅卿介紹售與巨商葉姓請大老爺提曹葉到案方可訊明司馬爰卽禀請蘇州府桐太守備文提曹至省十七日午後司馬在發審局升堂飭提曹王及在押之文生姜承烈趙光第研訊曹供稱此田實由張樂園介紹職員雖在契上列名然一切事宜均由張葉議妥迨成交時張始知會職員列一副中之名而已所得中資已於去年被罰繳呈上海縣署矣司馬訊以掘骨一事曹供稱職員惟知葉姓就其地建屋掘骨之事究不知出自何人如日後查得此事係職員所爲則職員願加等治罪司馬飭當堂具結候提張質訊諭畢飭將四人一併押入待質公所 
[印度奇荒]  
　　日本東京日日新聞云去歲印度饑荒其狀甚慘有某地人口約二百萬左右餓斃者多至十萬人蓋以地甚荒寒平素不與外省通有無是以猝遘奇災無從補救也目下歐美二洲各國傳教士及醫師官吏紳商相約救助幾於力盡筋疲兼之疫症流行死亡相繼不知日本朝廷亦思有以補救之否 
[輪船工竣]  
　　廣東省垣中西報云張都戎澤錦由福建船政局差委歴升今職駕駛之學風濤沙線素所諳練迭次管帶輪船均能勝任愉快訪聞大憲以粤省大號輪船不敷差遣兹將上年奉裁某輪船之機器雇香港某洋商裝爲輪船名曰南澳聞船價約三萬餘金日間卽可工成請騐進水并札委現在管帶鎭濤輪船張都戎澤錦管帶 
[絶處逢生]  
　　廣東博聞報云河南海幢寺爲粤垣五大叢林之一後枕寳岡前臨珠海禪房幽雅梵宇崇閎每届新年遊人如織自山門直逹大雄寳殿江湖術士市井小民或演戲法或唱俚詞或設茶寮或開棋局舉凡男女可觀之物孩童耍樂之端排列兩旁殊爲興閙惟本年則多搭蓋棚廠開設賭塲或開字花或鬥牙牌或擲骰或鬥牛或開石子之灘或作著子之戲統而計之不下三四十處雖經地方官預先出示嚴申禁令無如若輩置若罔聞鄉愚無知來省遊玩一經入局輒爲所騙不可不愼也月之初七爲人日遊人更衆有甲乙兩友貿易之流也同到寺中藉申遊興瞥見迷龍之陣欲發新歲之財相與下塲聊以消遣詎料三戰皆北五木無靈孤注盡空一敗塗地復被將衣裳褫去衫履全無二人賭敗計窮追悔莫及遂作楚囚之對泣思步三閭之後塵忽遇某丙甲之故交也偶爾來遊邂逅相遇覩其形狀詢悉情由自出餘貲解囊相贈始得贖回衣履重返家庭甲等絶處逢生亦云幸矣然當此禁賭維嚴若輩竟敢違禁開賭有地方之責者可不亟行驅逐哉 
[醫士剖屍]  
　　日本東京日日新聞云精神病學博士榊氏名椒者醫林中之泰山北斗也客臘忽患咽喉腫脹病迨今春就帝國大學醫科第一院療治所苦藥石無靈延至東歴二月初六日清晨溘然而逝榊氏春秋尙富倘得天假之年其所學更何可限量哉臨死遺囑以屍體交醫科剖視俾得研究學術遂於是日午後由諸博士奏刀見咽喉癌 
 
 

Page 2

 
 
腫實爲致命之由而其腦碩大無朋幾爲日本人所罕見宜其聰明學識冠絶等倫也 
[創造洋麫]  
　　蕪湖訪事友人來函云洋麫者何卽機器所成之麥粉也近年通商各埠銷路甚廣蓋以其細潔潤滑蒸作小食遠勝中國之麫故居民皆喜購食獲利甚豐其磨礱之法先在機器上將麥殼褪盡而後入碾非若中國麫麥與麥殼夾雜磨碎專恃篩簸略爲分提故不能如洋麫之潔白乾凈而利爲其奪倘再不知塞其漏巵購機創辦則此物雖不若洋貨洋藥遍地暢銷亦未始非華人食用之病有心人已屢經起意糾股創設機器磨坊特謀合維艱故屢議屢寢惟天津一埠近年創成六家南省各埠則仍運自香港以布袋裝成每袋祗重十二兩售價六十餘文可謂貴矣乃買者並不因其價昻而少吝可見風尙所趨亦自有所不解也且自東洋和議告成已弛機器改造土貨之舊禁設再不計及於此則勢必又爲外人祖鞭先著故論者皆以亟創爲是兹聞皖省有前任無爲州調署宣城縣章幹臣直刺謀創是業直刺迭署優缺宦槖豐盈刻已急流勇退林下優游思爲中國挽回利權亦未始非經濟之事因以蕪湖爲長江適中之地他日銷貨利便因派人來蕪陸續布置已購定倉前鋪礱坊頭曠地數十畝計費八百餘元召董姓工師繪圖包造先建磨廠機器樓及中西司事工役所居各房廿四間又倉房十四間筮吉春初卽須庀著鳩工大興土木其磨麥機器一副聞每月祗磨麥二百石卽可沾利是以倉房並不多建惟麥必取碩大而堅之貨以六合一帶所產方爲合宜若蕪邑本地之貨則粒小而鬆不適於用故本地絶不進貨擬俟今年麥秋卽專人赴六合等處先期採購至昨磨成出貨仿照外洋進口之式裝成布袋輕重亦與相埓上以運銷川楚湘皖贛豫等處下則江浙各埠蓋此業舍天津外各行省皆空前絶後也但得售價稍廉斷無不沾利市之理故直刺已撥出三萬金爲資本急爲開辦所有機器前與上海某洋行議定從外洋某廠定購旋因滬上某寓公有舊從外洋購運來華尙未裝配之一副自願出售因商訂價值擬就滬上廣搭木廠將機爐全副裝配齊全試碾數十石若果無銹壞及損傷等弊病則俟無地廠屋一成卽可指日運至倘萬一不能合用仍從原議由外洋迅速赶造不需數月亦可告厥成功是不特爲創設機器改造土貨之先聲且以杜外人著人先著之見亦振興商務之一道也 
[鏡喜重圓]  
　　廣東中西報云夫婦之變拆離鸞鳳之儔父母之官判合鴛鴦之牒誠以赤繩早繫忍教破鏡終分官長之於斯民亦猶父母之於子女判其合而不判其離一與之齊終身不改此王道所以本乎人情也李某居城西聚龍里聘吳某之妹爲妻定情之後琴瑟頗諧李母本媒嫗之流聞吳家頗殷厚欲因而圖之迨三日歸寍而後始稱吳氏身非處子如能補回聘金則姑留之否則興棄婦之議吳氏以清白無瑕之體本堪自信不甘被誣以情告於母家氏兄吳某將妹迎返並遷還嫁衣奩物女以誤嫁輕薄兒自願離異本來嘉耦頓作情讐祗成一夕之歡拚斷百年之好吳氏自經大歸矢志事母以終李某頓生悔悟欲迎妻歸而妻不返遂將妻兄吳某扭禀南海縣此去冬事也迨臘月二十五日縣主在三堂傳審吳母携女赴案玉貎娉婷相隨母氏紅顏靦覥備質公堂燕侣鶯儔願分張而獨處鼠牙雀角速獄訟而不從縣主以父母之心存夫婦之好曉之以大義勵之以名節吳氏言甘於死志以明清白之身誓不相從下嫁昏庸之子縣主將李詳細研訊李以從母命爲詞縣主以李貪愚昏味污衊名節本應重究姑念其已知悔悟謝罪不遑在縣主則有斷合而無斷離平持公判在吳女則始守身而終守義不失大偷某大糾之太夫人乃吳女之外祖母也其時亦偕吳女到堂曉女以大義言雖遇人不淑亦當含垢忍尤以全從一而終之義女意稍轉縣主遂令李屈膝女前以謝誣衊之罪李猶以屈膝爲恥縣主斥令使跪李乃下跪某紳之太夫人亦促女下跪互釋嫌疑以相答拜婚姻一案遂得成全夫婦兩人至於感泣由是如山鐵案再成撮合之山似水琴堂收復旣覆之水爰傳諭衙役安排儀仗命輿夫以本縣所坐肩輿披以彩紅聲以爆竹隨以騶從呵道舁吳女榮返夫家復親送至儀門以示優異及抵夫家使再行合永諧好逑焉彼李某重完夫婦之好者實縣主煞費父母之心也　曰男率女女從男夫婦之義由此始也以此防民民猶有不至者乎 
[幾釀火災]  
　　杭州訪事友人云上元佳節杭地人家每於夜間施放流星花爆然火星飛墮易於惹火雖經官憲出示勸諭諄諄而蚩蚩者氓輙多陽奉陰違不知預防其患新正十五夜横河橋東面某姓因燃放烟火落於間壁明瓦篷上一時烈焰騰空幾有燎原之勢旁人瞥見赶卽呼救卽用撓鈎將篷拆下取水灌澆得以息滅然鄰右人家已驚惶不小矣 
[示安民教]  
　　特用同知直隷州黃安縣正堂加八級紀錄十五次陶爲特再出示保護事案查前奉關憲札開准法國領事官德照開據華陳教士禀稱羊角會教民雷貴林弟兄習天主教被伊族雷萬灼等詬教阻毆等情禀請移札懲儆出示保護等因奉此業經本縣傳集人証訊供取結并將辦理情形據實禀覆曁遵札出示保護在案兹復奉到關憲札開飭卽遵照約章出示曉諭并傳諭地方紳耆嗣後遇有教士到境務須以禮相待聽其傳教仍隨時稽查妥爲保護不得稍有阻撓免生事端等因奉此合再出示曉諭爲此示仰合屬諸色人等一體知悉爾等須知奉教一事載在條約例所不禁如有人習奉天主教應聽其便不得揑造謠言藉端生事其有教士前來傳教亦當以禮相待妥爲保護不得稍有阻撓致于法紀自示之後倘敢故違定卽嚴拿究辦决不姑寛其各凛遵毋違特示右仰通知 
[歐美輯要]  
　　香港循環日報云新金山日報登有英京電信言英國威路士皇子當衆宣言謂慶賀英皇踐阼後六十年之大典將於西歴六月舉行理宜惠及兆民凡窮黎之無告者我朝必設法賙恤之無使一夫或矢其所庶不負此行慶施惠之盛事也○俄廷於估計今歲國用内預定銀一百二十兆羅卜爲建築新車路之需○美廷特降諭旨凡出駐各國使臣不許在别國演說美國政治聞因美國駐英使臣巴溢君於公舉總統一事迭肆　黃並談及美國時政美廷聞之特頒此禁亦杜漸防微之意也○法國駐馬逹加斯加島國之都督賈連尼君奏報法廷謂島民之亂業已平靜矣○法國兵總區士君前曾帶兵一隊至阿洲尼架地方探訪風土現聞此處馬地刁部落已與兵總立有條約准令法人在尼架往來而不許英人在馬地刁境内貿易○古巴來札謂西班牙國統兵大元戎衛刺君業已立有禁令凡藥料之運往古巴亂黨中者亦作犯禁之物論○美國理藩院大臣柯老彌君曾移咨西班牙詢及古巴之事旋由西國外務大臣刁頓君咨覆謂古巴乃西國藩屬其政治宜如何更改自有我國主持他人不得干預蓋不欲美人之過問也惟美人於古巴一地久欲令其自主並恐土人無此力量故欲爲之兼理今觀西官覆函拒之深而辭之决恐兩國猜嫌從此不解矣○美國德沙士省多刺士城有一育嬰堂突遭回祿之災盡付咸陽一炬堂中女嬰十五口因不及逃以致身葬火穴慘哉○俄國摩士高報云地拉高海灣本海外之廢地也然苟爲一國所佔則於歐洲諸國東方權利大有損礙但是處地近海濵且海水苦鹹居民食飲皆惟井泉是賴有專以鑿井售水爲業者曰井户但非掘深至二三百尺不能見水甚至有井深五百尺者蓋此處天氣酷熱土燥水竭故也然人非水不生活兹聞距海灣里許海底忽有清泉噴薄而出附近土人操小舟携羊皮袋相率汲取每日可得五六百袋惟水自海底湧出不免海水攙入略帶鹹味是以汲者尋流溯源復於百餘里外得一山澗有泉水流注海中約二十丈寛廣海面之水清淡可供食用諸國聞之遂有欲私據其地以隷版圖者 
[南屏曉鐘]  
　　杭州訪事人云浙省敷文崇文紫陽三書院遵循舊章定於二月初二日由撫藩臬三大憲甄别與考諸生由學起文註明某院移知監院塡册貢監童生由縣報名均定於開印以前截止本届適當大比之年外府生監來杭肄業者假住各院人甚衆多雖去甄别之期尙遠而房屋爲滿已有安揷不下之勢故赴省者無不思捷足先登也至詁經精舍係初六日甄别不必由學縣起文惟向監院處塡册孝廉須由 
 
 

Page 3

 
 
本縣移文來省註明三代及某科中式第幾名并房師座師官階姓氏以備核對如有不符卽行扣除○杭省忠清里地方黃姓者以成衣爲業去年十二月間有馬市街李姓婦命其裁製湖縐背心一件因年内不暇了工約於新年來取至初六日尙未縫就前途需索甚急黃某再三懇情請緩至初八日來取詎料爲匪徒所聞至初八日午前忽有一人冒充李婦所差向索是衣黃適他出其妻不及詳問卽將背心交付至下午婦又自來始知爲人所騙黃因無可分辯願買一新衣賠償而婦必索原物不肯罷休後經鄰人解勸囑其另做一件婦始允諾而去○杭人每届新年凡紳富之家及公鬥店鋪中均有請飲春酒之舉本月十五日有李博士橋某甲從上城親戚家飲宴而回行至三元坊地方不覺沈醉立足不牢暈倒於地頭適觸於石上血流滿面幸有同伴者急向左近人家取得香灰敷治血始稍止而兩足亦受重傷舉步難行時已三鼓呼喚轎夫皆不肯應乃請行路之人用門板舁回雖不致有性命之憂而已萬分苦楚矣世之好與麴秀才爲伍而并願學李青蓮之一飲三百杯者當以某甲之事爲酒誥之篇也○浙省裁兵節餉一事去年由撫憲札飭各營官妥議章程有請裁五成者有請裁一二成者良以各屬情形有所不同也後准閩浙督憲邊潤帥咨文閩省定裁三成以三年爲期每年裁撤一成廖中丞亦照此議舉辦上年業已裁去一成後因各屬搶刼之案較多省中亦時有竊匪肇事蓋因新撤營勇沿途逗留嘉湖一帶爲蘇皖通衢盜匪易於混跡不能不增設防營故本年裁兵之舉尙須緩辦也○浙省撫院前有紫薇宫供奉紫薇上帝俗傳正月十五日爲神誕之期每届鄉試年分例於誕辰出巡一次先行朝闕然後至下城貢院前巡游一過乃由同升坊經衆安橋迤邐回宫前導旗牌傘扇外有清音一班馬道旗十二匹香亭一座對馬二十四匹後面門槍火牌弓箭腰刀各隊排列而行神像端坐於煖轎中轎後跟馬十餘匹雖無助會而清道執事排列整齊旗幟亦甚鮮艷會中人皆係撫標左右兩營兵弁一路按部就班並無喧譁等事非若他處賽會之漫無紀律也○浙省世經絲廠係丁龎二紳創立向由王君眉伯總司其事去年所繅之絲頗爲匀潔銷售二百餘包雖生意未甚暢旺而所出之貨極爲合用將來大有起色現因諸紳添造紗廠創立紡紗之事請王君經理王君以不暇兼顧絲廠事務已推薦陳君步雲接辦矣○新正之時有江北人作猴戲者沿途鳴鑼引人觀看某日在池塘巷西空塲上演弄忽然繩索中斷猴卽四竄狂奔兩旁觀者俱紛紛逃避有一小孩被猴抓傷其父母不肯干休與弄猴者爲難後經人調處命出錢二百文以了其事 
[繡州零墨]  
　　去冬嘉興協費協戎因病出缺已見報章昨接嘉興采訪友人手椾悉公子輩擇期本月十六日在協署開吊宗太守以下各官及標下水陸各營弁諸紳士等咸往致祭至翌日午刻排設全副儀仗由本署舉襄導以銘旌亭開路神銜牌德政牌萬民傘萬民衣馬上鼓吹馬上門鎗馬上火牌頂馬對馬號旗令箭親兵大旗隊刀义隊香亭容亭主轎羽士僧尼鼓籥悠揚幡幢招展屬下各武弁皆衣冠執紼一路步行孝子葛屨麻衣鼠思以泣由北門至北碼頭登舟路祭多至五六處各營弁咸送至碼頭太守亦竭誠恭送○元宵佳節人月雙圓萬里無雲清輝照徹善男信女羣赴各寺院禮佛拈香府轅郡城隍廟財神廟以及各處精藍梵殺咸燃放花爆以樂昇平廛市間鑼鼓之聲不絶於耳所惜春寒料峭勒住名花午夜將闌忽見雪花飄舞倦游而返未免帳然於珠箔飄燈耳 
[北固山冶春詞]  
　　鎭江采訪友人云去臘市景幾有江河日下之勢各業索帳夥持籍而出往往空槖而歸錢鋪因錢法持平不敢濫出票張放債收息自恒安失事後益不免畏首畏尾以致銀根緊急殊常闤闠中人動形掣肘有心時事者良用慨然○去冬江邊源源祥桐油號倒閉後積欠各錢莊銀數千兩號中執事人某甲隻身遠遁以爲冥鴻高舉非弋人所得而篡之矣至臘尾適在某處游行不隄防與債主相遇卽被扭解丹徒縣歸案訊追掌頰之餘發交待質公所收禁○每值新春各巧匠例得製成魚龍花卉鳥獸各燈以博蠅頭之利銀山門外魚巷一帶爲賣燈者薈萃之區卽俗呼爲燈市者是每至曜靈西墜皓魄東升萬燭騰輝光明照耀適值試燈風裏玉宇無塵是以十色五光益各爭奇鬥勝香閨膩友曲巷嬌娃閒步銅街互相平泊更有青年少婦懷抱小嬌生將囊中壓歲錢換春燈歸去者昇平景象可見一斑已○農家犁雨鋤雲全恃一元大武之力是以屠肆將耕牛私宰律有治罪之條非愛物甚於愛人也亦曰藉以重穡事耳鎭城每有不法之徒宰殺耕牛公然在市中貨肉前經地方官示禁在案兹以閱時旣久故智復萌遍設牛肉攤沿街喚賣今正理事同知錫司馬訪聞其事大爲痛恨諄諄曉諭遍貼通衢如敢故違重懲不貸 
[上海官塲紀要]  
　　江蘇藩司聶仲芳方伯將次來滬發電告知上海縣黃愛棠大令大令卽飭令辦差家丁在滬北新閘西大王廟前官碼頭准備一切以便届時恭迓○上海縣帮審委員蔣壽林刺史日前因公赴蘇刻已事畢於前日回滬俄往各當道衙門拜會 
[接篆誌盛]  
　　昨日午刻係各衙門開印之期上海縣署中先期陳設一新懸掛燈彩差捕各班房中雇清音一班曼聲度曲和以管絃絲竹聲韻殊覺悠揚時届正午忽聞鼓樂喧天砲聲響處麒麟門啓三班衙役如雁翅然站立於兩廊之下黃愛棠大令身穿吉服升坐大堂俄而望闕行三跪九叩禮畢將印信啓匣并命將頭儀門一律啓封隨又升堂令將各差捕花名册送至案前唱點卯名旋卽退堂飭傳陰陽學某交差役看管蓋以辦差人等均應先在署中伺候而陰陽學届時不至故黃大令怒其玩公飭令押候訊核也少選命駕至南門製造局新簡江海關道行轅伺候行轅中燈燭輝煌鋪陳燦爛劉康侯觀察麒祥亦循例升堂連珠砲響吹鼓亭中樂聲齊奏觀察望闕行朝賀禮俄而在城文武印員各員先後衣服恭賀觀察一一以禮答之鐘鳴一下提標右營廖楚才叅戎松海防劉乙笙司馬上海縣黃愛棠大令守府程少菴守戎城守李采臣千戎英界會審委員屠興之别駕法界會審委員鄭景溪大令總巡鍾壽百明府曁各分局委員均往觀察行轅賀開印之喜賀畢分道而回是日也轎馬紛紛不絶於路頗極一時冠蓋之盛 
[觀察謝喪]  
　　丁憂江南海關道黃幼農觀察之太夫人去年九月十四日在署仙逝本月十六十七十八三日係開吊之期本城文武各員及紳董等莫不赴靈前吊奠生榮死哀可稱盛事昨日黃觀察身穿素服命駕出城先至海關稅務司處謝步並順道辭行繼往英法美德各國領事署謝步畢旋卽命駕而回並悉二十二日係舉殯之期觀察擬出路由一通抄錄於左出轅朝西經道前街走火神廟過曼笠橋走彩衣街經太平街朝北走三牌樓晝錦牌坊過陳市安橋走舊教塲一直出新北門過吊橋經法租界直北過天主堂街轉灣一直向西走法大馬路折而往北過鄭家木橋經英租界走正豐街向北經四馬路往東走老巡捕房向南過棋盤街轉灣走五馬路一直至黃浦灘朝南至金利源碼頭登舟回江西原籍 
[碼頭未竣]  
　　本邑南市自開築馬路以來沿灘一帶所有碼頭有因歴年已久不堪應用者遂悉於去歲拆去重新建造無奈至今尙未竣工以致各商家來往貨物殊多不便工程局委員朱森庭明府體恤民隱因飭各工頭多集工人尅期造竣免使各路水客載送貨物多跋涉之勞 
[賭徒漏網]  
　　陸家浜南首某姓家前晚糾集各賭徒抽頭聚賭正在興高采烈之際突被查夜巡丁訪知破門而入各賭徒未經防備奔竄無從有升屋而逃者有踰垣而逸者然雖幸漏法網而受驚亦已不淺矣 
[劣役候懲]  
　　去年臘月各流氓羣以法界爲逋逃之藪捕頭恐若輩滋生事端令各包探嚴行拘押兹查得包探夥役名阿金者有賄縱包庇情事遂於昨日拘入捕房押候解送公堂禀請讞員鄭大令訊究 
 
 

Page 4

 
 
[更夫失竊]  
　　本城各處所設之更棚係擊柝者暫時息肩之所其更鑼則向由衙署中給發本邑二十二鋪之更夫某甲前晚因事走開將更鑼放於棚内比事畢而回鑼已不知去向並有棉襖一件亦被竊去當卽四出找尋已杳無蹤跡矣 
[租衣受騙]  
　　有某甲者不知何許人衣履翩翩狀似官家子弟某日至西門内翁家弄劉洪元租衣鋪自稱金姓住居本城西門内係醫生金某之子因翌日有喜慶事欲租吉服未知租價若干店主某乙誤以爲紳富子弟頗極趨奉言明租價洋三元先給洋一元爲定命乙於明日將所租之狐皮外套一件蟒袍一件及灰鼠袍一件送至是處乙信以爲眞至十七日果將衣服三件送至金姓家租衣者已在門首大聲曰何遲滯若是現正急須穿著矣爾於明日可來取去言畢將衣挾之而入乙亦不以爲疑前日至金姓家索取衣服金莫明其故乙曰爾家少爺於某日親自來定次日吾親自送來在門首將衣服交與少爺之手刻來歸取何得抵賴乎金曰吾生有一子年甫三四歲况並無親友前來租衣爾莫非遇騙乎乙始恍然呆如木鷄左思右想無可爲計祗得得倩人四出找尋並投各處巡防局報請訪緝然未知能將原物歸還否也 
[美界捕房瑣聞]  
　　前日下午元芳路有乞丐一名倒斃路側經一百八十三號華捕報知捕房捕頭飭傳二圖地保奚坤寳令報請某善堂給棺收殮舁送義塚掩埋○鄉人某甲面帶病容昨日之晨亍彳至百老匯路忽然倒臥於路一百八十九號華捕見之雇車載送捕房捕頭飭卽送往英界公堂請讞員安揷○昨有西人某甲由某處喚坐第一百四十八號東洋車至西華德路下車怱怱而去有帽一頂遺失車内車夫不敢吞没送至捕房俟原主認取○朱金虎王順全二偷兒竊取北蘇州路唐晉記鐵行之鐵若干擔事主投控捕房捕頭遣包探竇如海將二偷兒緝獲狎候送廨訊究○積竊名德隆者不詳其姓前曾懲辦昨又溷跡於裏虹口一帶經包探石金榮緝獲詰問之餘知其此次尙未犯竊因告知捕頭揮之使去○舟子宋文宗裝載沙泥泊舟蘇州河中拆梢朱雨源洋銀若干朱心不甘服喚四百四十三號華捕將宋拘送捕房捕頭略詰原由飭將兩造送往英界公廨訊核按此則已見本日英界公堂紀事特情節稍異其殆傳聞異詞乎○寗波人李元生未知其操何生業携妻某氏僦居百老匯路第五百九十號屋内氏素性輕薄嘗與同鄉人陸炳生私通初尙藏頭露尾繼竟色膽包天毫無顧忌李不願爲一頂緑頭巾壓倒每欲得陸而甘心焉前晚僞稱他往狙伏於近處路隅未幾果見陸昻然而來入此室處不覺大怒立卽邀約多人破扉入内當塲捉獲取并州快剪將陸之髮辮一齊剪下復贈以老拳勒令書票據洋銀五十元然後逐出陸遭此一番挫折當時不敢倔强事後愈思愈恨奔訴捕房捕頭謂爾自亦不安分應須究辦今旣受虧不予深究如欲訴寃可投英界公堂禀控 
[施醫設塾]  
　　敝堂施醫給藥歴有年所今遵舊章於廿一日開診專請内科李君紫璇韓君小橋秦君子和韓君少懷岑君仲良許君蓉江孫君雲舫外科請朱君莘巖顧君少雲到堂施診每逢單日上午風雨不更並恭請孟河名手内外科兼全大發善願之巢君崇山丁君甘仁巢君松亭巢君鳳初及專治傷科之徐君宗揚欲求醫者到堂持票親造請診本堂亦一槪給藥想彼貧民旣不須分文之少費並可期疴癢之徐痊此固諸善長惠足及人亦各醫士技能淑世焉至於義塾亦於二十一日開館凡貧家子弟無力就傅者可預告本堂註册届期或由父兄親鄰率領該童入學逐日教誨贄儀修金筆墨書籍皆由堂中備給不取貧家分文惟願小子有造大地皆春此敝堂之所厚望焉滬北廣益善堂董事唐廷桂嚴信厚葉成忠施則敬謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[限交娼婦]  
　　去年有莊姓客欲納英界日新里倡婦金斐卿爲小星議未定卽在法界公堂涉訟由金倡之姑出塲理楚聲言願迎接回家與子合習及鎖案　金倡並不回家依舊高張艷幟事爲法界讞員鄭景溪大令所聞囚於昨晨傳其始研訊勒令將金倡交出一面飭包探至英界提金倡包探照章　　　　　　明一切惠副捕頭立派包探顧阿六協同法探往日新里拘拿未獲遂告知龜子某甲限於翌日定須將金倡交出 
[英界公堂紀事]  
　　昨日有兩秃鶑在途爭扭一百六十五號巡街華捕向之詢問其一自稱法號修本一則名曰念心并稱同在普陀山某寺披薙出家游方來此僑居滿庭芳小客棧昨晚忽失去白銅水烟袋一棧以致互相詰究爭辯不休捕遂一併拘入捕房轉送公廨屠别駕　押候訊奪○二百八十號華捕送迷路小孩某姓至廨此孩自稱名金林餘語不甚分明别駕著值日差暫行看管候示○吳淞鎭人陳楊氏年逾三十釵荆裙布風致嫣然前日獨自至四馬路閒游流氓某甲入以游詞氏不之拒遂同至寳善街某小客棧不知作何勾當旣而見氏懦弱將所穿皮馬甲騙去復領至某龜所開花烟館意欲迫令賣娼氏見勢不佳與之爭閙事爲包探趙銀河查悉一併拘入捕房捕頭著將甲押候解辦氏則先送公堂别駕著交官媒看管候訊○朱雨元宋文忠二人均以撑駕划船爲業前日在蘇州河中爭奪雇主以致互毆事爲四百四十三號華捕所知一併拘入捕房轉解公廨别駕著押候訊奪旋經同業中人出爲理勸朱宋遂具結求銷别駕准之○傅榮卿不知何許人前晚玉漏將殘蜷臥菜市左側一百九十八號華捕聞有呻吟聲向之詢問據言患病年餘醫藥無效滬上並無親友借貸無門不得已席地幕天以期捱過一宵再尋生路耳捕遂舁送公堂請爲安揷别駕著送請棲流公所司事妥爲醫養 
[法界公堂瑣案]  
　　日商小泉洋行主投該管領事署控華人沈仲林承接棉花子一萬擔付過洋銀八百圓立有合同言明過期無貨可交加倍照罰兹忽盡食前言等情領事珍田君照會道憲札飭讞員鄭大令提深到案昨日禮拜六堂期傳同原告研訊供稱前在聚源米行司帳現充棉花子掮客承接日商小泉洋行棉花子一萬擔收到洋銀七百圓尙有一百圓在陸姓處當時確曾繕寫成票後因到期無貨已還過三百圓現已在縣署涉訟矣小泉訴稱去年七月十二日買成之後先付洋銀四百圓迨後又付四百圓言明無貨可交加倍照罰兩共須洋銀一千六百圓求卽追給沈供稱所收洋銀内有四百圓亦被别人吞用大令謂合同由爾出名不能以他人推諉且去年所定之貨不應遲至今日尙未交出現在除伏還外尙少一千三百圓及麻袋二千口合銀一百二十八兩如何設法歸還沈供稱充當掮客不過代爲經手而已事旣不成情願照本賠償否則請送縣辦理可也大令謂旣有合同應照合同辦理爾求送縣豈以本委爲無斷案之權乎沈供稱公祖如何判斷晚生當洗耳恭聆大令與蘭萌君會商之下著押候半月内遵照合同如數歸還沈供稱只有收到之四百圓及麻袋二千口可以歸還罰欵斷難承認大令謂旣有合同不能不認著押候照合同辦理延則追比沈一再求恩願寛限一月内理楚大令著覓妥人人銀兩保並具限狀送案備查○包探禀稱南市挑夫董乾新竊取人家碗盞持至租界得以拘獲人贓今特解案請訊董俯首無詞大令判令押候笞責一百板贓存待失主具領○包探禀稱王子山冒充某鋪出店人至招商局金利源二十二號棧房竊取棉花一百餘斤售與南市某姓兹特解案請訊王供稱此項棉花小的與張元吉毛毛二人同竊大令判令先行枷號一禮拜俟移吊原贓後再行責釋○包探禀稱陸有芬金友堂許友夫三人向在某營當勇革退後在租界中行竊兹經拘獲在身畔搜出當票若干紙並查得許曾冒充包探夥役向某輪船騙取客人鋪蓋是以解案請訊陸金同供稱小的等在南市馬路工程局當挑泥夫包探禀稱伊等已在捕房供認竊取龍華某姓家器物大令判令押候各笞責一百板查明再核○包探禀稱無賴金有卿不務正業浪蕩閒游經伊父金松泉送押捕房今特解請大老爺從重究辦大令著押候傳諭伊父補詞呈案○楊萬里　　小的在吳淞輪船司事去年臘月被同事葛金生竊取買辦所携綢縐衣服質得洋銀六十圓將質票儲入信函遣人送至買辦家經家中人將　　　某甲拘獲今特解案請追葛認竊不諱大令判令押候笞責二百板○包探禀稱和興外國菜蔬店主控蔣啓堂賒欠洋銀八十圓大令判　　　半月内歸楚○包探禀稱匪人周心如混用銅質洋銀去年曾送案請大老爺懲辦當時面有毒瘡今已痊愈矣大令判令枷號二月期滿笞責一百板○包探禀稱陳阿金竊取某甲所携鼻烟壺屢次經大老爺責懲不肯供賓今又拘到同黨王少卿王阿福解案請訊大令著分别管押嚴比○包　　　　歲之冬李必泉控張全福訛詐行兇攫取玉器案未斷結而原告已往蘇州今特將張解請發落大令判令押候笞責二百板○包探禀稱工部局打樣西人控邵阿泉砍去馬路旁所植之柳日前解經大老爺訊供限三日内補植今已照樣栽好是以送請發落大令判令禁押五日○包探禀稱天津幼孩施福壽奉諭暫留招人認領今已一月無人來認應請大老爺籌一安揷之方大令著送請普育堂留養 
 
 
