# 1881 - 96 - 4902854

 

Page 1

 
 
[格彚編出售]  
　　格致之學本極繁瑣若欲箸書立說以啓發後人尤宜詳細精密探討源流庶閱者得隨時領會現在第四年之第二卷已由本館印成卽日出售每本價仍大錢一百文其中格致釋器化學衛生論火藥機器地球養民關係救火法等或續前稿所未竟或係新義之獨闢各有圖說便以省覽書後又附以答問信札俱足與格致之學發明伏祈早來購閱[  申報館主啓]  
[書黔撫岑中丞奏請註銷黎平屯田案夾片後]  
　　屯田之利伊犁將軍方奏言去歲一年屯糧異常豐收本館從而論之并推廣其法以至於東北各處可以使　丁咸享其利又推究其原以爲屯田之道先貴治水均經錄於報首乃昨閱邸抄見貴州撫軍岑中丞夾片詳言黎平府屯田之弊而奏請將屯田之案註銷觀其所言竟與本舘所論相反不禁憮然曰屯田之弊乃至此耶繼而熟察其摺中所叙之前後情形始恍然於屯田之所以有弊者仍自辦理不善之故非屯田之必有弊也夫屯田之法創自趙充國邊陲賴之以固其後姜維屯田漢中說者卽以爲譏言其志在偷安不思進取然用意雖不同而用法則無異厥後唐人之府兵彍騎皆卽本此意以定其制與古人寓兵於農之意相仿論者稱之今若照黎平情形而論則不特古人之言可廢卽金將軍所奏不幾皆成虚語乎查黎平府距貴州省城一千里東界湖南靖州西界獨山州南界廣西慶遠北界天柱縣苗蠻錯處人情樸茂歲徵地丁銀一千三百餘兩米九百餘石自同治元年撫臣韓超奏准該屬紳民捐辦屯田酌議章程迄今十有餘年先時亦必時有奏報其辦理情形亦必悉心酌定隨時增捐以期有利無弊乃今觀岑撫軍所奏則此十餘年中不但盡屬虚行故事而且辦理諸多窒碍是亦大可異矣夫當黎平創議辦理屯田之時正值賊氛猖獗民間苦於匪徒之騷擾亟欲籌思防禦之法故殷實各户皆樂捐出田畝聽兵士耕種以爲防邊之備刻下事過境遷居人皆控訴不已意者各户所捐之田近以軍務平定故欲仍復收回乎先雖捐之於前今復欲收之於後揆以民情或亦不免然屯田之法苟果有益於邊防則所捐之田畞何妨竟以官價購之何得因此而請廢屯田之法觀奏中所言該撫訪聞其中弊端百出原捐民田係按十抽三已覺太重其舉充屯長屯丁類多無賴之人强豪藉屯田漁利以肥易瘠或指殷實勒充屯長以至傾家蕩産甚有因屯穀收不足數轉將所抽入公三成民田錢糧仍令民間完納以上種種諸弊民間何以堪此剝削因屯田以爲防邊之資因防邊以爲衞民之計今乃以衛民者而厲民又焉用此弊政爲岑撫軍之奏請銷案良有以也雖然獨不解該處辦理屯田歴年如是其久何以有此弊病而竟隱忍以至今日始行陳奏抑獨何歟屯長屯丁旣云類多無賴又云或指殷實勒充屯長同一屯長何以竟有兩歧至入公之三成錢糧仍令民間完納此說尤不可解旣云按十抽三則此三成已歸入屯田册内何人種田何人完課此亦不易之常經如田則業經抽出歸於兵丁布種而糧則檔册未銷仍由原户完納此則庄書等舞獘顯然可見苟稍有留心稽核者何難力除其弊而乃不以淸查糧册爲事而率意請止屯田乎夫屯田之舉辦已十有餘年一旦而遽行停止舉所抽之田還之民間似乎其事甚易而不知還田於民其獘亦屬不少所謂豪强之家前旣藉屯田爲漁利此時獨不可藉還田爲豪奪乎凡其所言各弊並非屯田中本有此弊實以辦理不善致滋獘端則歴任撫臣雖貽誤於前今日亟當剔除諸獘認眞整頓必思杜其獘以興其利方爲至計計不出此而但以奏請停止謂可消除諸獘無論獘不能除利已先棄而前則奏行今則奏止恐亦無此政體矣嗚呼屯田本備邊之良法而經營不善實爲病民之厲階岑公亦旣言之矣因諸獘不能搜除遂乃廢止良法何爲也哉 
[恭錄諭旨]  
　　三月初七日奉旨寳昌補授翰林院侍講學士欽此同日奉旨嵩中補授光祿寺卿欽此○初八日奉上諭御史徐克剛奏上駟院郎中廣善與上駟院卿尚宗瑞往來營私蒙古王公呈進馬駝廣善令筆帖式安吉俊良索取銀兩並將口分按三成扣留賄囑尚宗瑞不催交翼變價以冀冐領口分又各圈應領豆米安吉俊良說明扣頭然後分結種種需索物議沸騰請旨查辦等語着派寳鋆毛昶熙確切查明據實具奏欽此 
[法國調兵]  
　　本月十二日倫敦發來電音云刻有法國兵一萬名前往婆捺地方按婆捺係阿非利加之口岸在地中海未識法兵前往作何動靜容俟續探 
[天花盛行]  
　　火奴魯魯新聞紙云該處近來天花盛行因而致斃者頗衆醫生設法欲令稍殺其勢而不可得云按牛痘之法傳自西人宜乎西人不必以此爲患而乃該處竟有以此致斃者是殆天定非人力可挽歟 
[粤垣近事]  
　　廣東來信云本月初一日晚七點鐘時省垣之南失愼焚去店舖二十餘間聞由一烟館中起火又云初五日有航船自西州來廣忽遭大風覆舟淹斃者約有五十人緣該船之帆過大故一遇暴風上重下輕易致傾覆且船中搭客太多爭先思避船身更欹側不定故致溺斃者如是之多也 
[造船續聞]  
　　福州船局欲製造新式二千四百匹馬力之快船已列前報兹聞學生等照外洋船圖摹繪已歴三年尚未告竣尚須商訂數月方可開工凡廠中工程近日俱由學生主持藝徒從而贊助之惟學生等讀書十年 
 
 

Page 2

 
 
第二章 
出洋數載已費帑項數十萬兩今繪圖猶遲緩若此將何以勝重任而愉快耶現已陸續招募工匠以助生徒之不逮一俟採辦料件到齊卽行開造并探得此船工程浩大非兩年不克告成云 
[戕及同類]  
　　江右某君由科甲選授某省知縣抵任未及半載適該邑有生員與武官因事齟齬武官親愬於縣署某君聞而勃怒竟不由學中查取年貌察訪實情遽以聚衆欺官通詳上憲文中開列八名指實某生爲首上憲札飭本府密查知事甚渺小大爲不悅遂以某君荒謬揭參并不爲留一教職地位云噫某君讀書二十載一旦銅苻乍綰乃卽忘却本來戕及同類苟平心自問其失官去日亦無可怨也已 
[饒屬院試]  
　　江西洪文卿宗師於二月初九日由南康起馬按臨九江旋行文饒郡定於二月念八日取齊云 
[募人爲父]  
　　人生不幸抱伯道之悲撫彼螟蛉延兹嗣續變也亦常也乃有反其道而用之無父何怙欲招人補此一倫爲目前救貧之策則倫常之變局矣南昌某甲向爲小經紀年三十餘家有妻母曩因母亡稍有費用漸至衣食不周籌畫千方忽得計於山窮水盡以爲母旣入泉父可另覔乃託人爲尋一老者謂當携錢六十千來卽認爲父永遠奉之家中其貲交我營謀俾得無缺甘旨聞者嗤其妄無代爲延訪者甲見久無主顧知他人難靠遂出帖門首召募事果湊巧不數日卽來某乙應招雖所帶之錢不能如數甲亦擬遷就成交詎乙須有中保方可甲沉吟良久曰旣爲父子何必外人與聞妄費茶水且我係現成門户汝初到此諸事宜勿張揚爲妙乙聞言疑惑滋甚不允而出甲仍尾其後剌剌不休一如嬰兒泥母云人謂甲之不顧名義惟利是圖實爲古來創舉雖然史册所載僉壬奔走權門拜假父稱乾兒其設意不過謀高位厚祿以之視甲有大小之别而無彼此之分如欲以名義責之甲必曰吾有所受之也 
[寍郡命案]  
　　寍波江東大河橋董家埠頭日前有一男屍漂浮水面年約三十左右身穿藍布衣由該處地保撈起報縣卽經秦邑尊帶同仵役前往檢騐見死者一耳割去腎囊及身上均有傷痕委係遭人謀害邑尊因無屍親赴認飭該保收殮標記尋訪屍親一面派役赶緊緝兇不知能有下落否也 
[會逢其適]  
　　寍城某姓婦畜一小犬素極愛惜甚至眠食與俱日前婦臨蓐産一兒舉家欣喜詎犬聞兒啼忽張牙舞爪躍上婦床勢將噬婦驅去復反産婦大受窘迫如是者三日家人不堪其擾擊犬至斃斃後産婦陡然發厥一暈而絶翌日兒亦殤人咸謂該婦與犬當有夙孽然犬或偶然發瘋亦屬常事至因産殞命生兒暴亡則尢指不勝屈此事安知非會逢其適耶 
[戯場獲盜]  
　　揚州新城内參將署前之小教場爲新舊二城適中之地東西茶舘開張鱗次中間空地則醫卜星相百戯雜耍肩挑步擔賭博剪綹無所不有凡四方羣不逞之徒悉集於此外府州縣之賊盜各案屢于此破獲初四日一圍塲之賣拳者正耍雙刀忽一聲呼噪七八壯漢直趨而前一鐵尺將耍刀者右臂打折又一刀將其左腿剖開登時擒獲其伙伴羽黨無一漏網卽就各人之衣翻上將其頭面包紥簇擁而去或云桃源血案或云山陽盜案未知孰是其時同來者有一老捕快將其箱籠盒擔等件交保因坐茶肆稍憩有人聞之似此巨案胡不先禀地方營汎再爲兠拿豈不穩當設力稍不逮卽爲逃脫奈何捕笑云何敢禀耳屬於垣辰禀則已遁甲禀則酉遁矣我輩受此累已非一次敢縱賊誤巳耶聞者鮮不太息而散 
[禁扮陰犯]  
　　蘇郡於厲壇節會有裝扮罪人模樣者謂之陰犯居然赭衣被體黑索貫胸宛與徒流斬絞諸囚無異前經官憲出示禁止現又故智復萌淸明日藩憲譚方伯飭縣派差分巡郡城隍廟門前後遇有陰犯入廟進香者悉令褫落囚衣毁其刑具呵斥遣退云 
[宮保抵滬]  
　　昨述劉制軍彭宮保將次抵滬兹悉宮保已於昨晨到本埠製造局關道憲以下文武官弁咸往恭迓云 
[撞車判罰]  
　　西人某投英公堂禀稱乘坐東洋車遇華人坐馬車自行拉韁不諳控制致撞翻我車我遽跌出衣服帶破故將此華人交捕送究華人唐子雲則稱馬車碰揞原屬無心然東洋車夫不行避讓以致相撞陳太守謂坐客拉韁本干例禁隨判罰唐洋六元内提一元給東洋車夫作工資其五元給西人償其衣服云 
[誤指拆梢]  
　　天津人馬雲溪具禀呈英公堂稱在大德興票號爲夥昨路經寳善街有人見我手帶金戒指便生訛詐之心故意碰我與論據稱誰不識我金寳卽有其黨前來帮助自稱孫阿二當卽交捕送究據賢林供在捕房當細崽見此天津人與兩人爭毆我謂有話可赴捕房緣何在此毆鬥其時操天津語音者共有五六人不問情由卽指我爲拆梢同黨拖住肆打被扭落頭髮甚多與鬥之人俱已走脫獨扭我送捕房云陳太守閱禀謂馬雲溪所稱拆梢之金寳孫阿二均未扭送反將傍人毆打情殊不合判罰馬洋二元以一元給賢林餘一元充醫院經費完結 
[捲逃控追]  
　　吳友山呈禀英公堂稱開仁和首飾舖去年由詹志堂托程魯山荐其弟詹有仙到舖爲夥旋被捲竊金飾而逃當開失單報捕約計值洋一百八十元一面向荐頭程魯山根問而詹志堂亦避匿無蹤昨途間得遇詹志堂故將伊交捕解送並邀同程魯山投案求追陳太守閱禀諭候過堂覆訊核斷 
[棕印根究]  
　　法工部局收船捐洋人帶同所雇之駕舢板人王才金赴法公堂禀稱所有浦江沿碼頭之擺渡駁船按月輸捐給予捐票收執作憑並在船尾盖棕印逐月分别顔色查騐今有駁船八艘竟敢摹仿字畫以圖漏捐業已拘到四人彼等見捕拘人卽投局輸捐領票請究何人主使太守先詢袁阿華喬坤榮兩人袁供按月認捐半元餘不知情其船尾之字係夜間我等不在船時被人私作者太守謂此人何故爲爾作字天下無如此閒人可從直說當從寛辦理袁阿華執稱不知訊喬坤榮亦属不認供與袁同乃飭先行帶出又傳楊阿五　元發兩人研問據計供我於初九日卽便輸捐領有捐票洋人着王才金盖印楊阿五稱我向在鄉間種田昨日初來滬地捐欵實係不知研詰至再堅 
 
 

Page 3

 
 
第三章 
不承認太守又訊王才金凡船户繳捐棕印由何人盖用答稱我在工部局已十餘年盖印均我經手太守謂然則棕印爲爾所掌今袁阿華等八户從何得印答稱不知太守見其對答含糊飭爲暫押袁阿華喬坤榮楊阿五三人一併押候覆訊計元發旣輸捐在前無干先釋 
[騙竊案結]  
　　鍾福山騙竊一案法捕房復行解訊其未吊之質票盡數吊到并前存衣服一同解案翁太守查閱各件見有衣飾數事非本地之物詰鍾從何處竊來答稱實從紹興携來並非竊物其布疋則在蘇州騙得而皮棉夾女衣在滬地全發棧張姓處騙竊是實太守謂疉次行騙情殊可惡飭重責二百板再枷三个月遊街示衆滿期之後遞解回籍同和棧主華秋泉呈禀求將洋蚨給還太守謂汝招接此等匪徒在棧貽害他客不汝深究已屬從寛尚望珠還耶所有搜出之六十二元卽當充作善舉毋容多瀆聚壽堂傭婦徐顧氏請領珠花當堂給領該氏叩謝領去各質鋪求將無人認領之贓物發還官謂且暫存捕房俟一禮拜後無人赴認再行發還 
[猪行被控]  
　　販猪客松江佘山人王修良常州人金三寳無錫人顧才發同投法公堂訴稱有李勝賢者在八仙橋開設猪行虧空我等洋元避匿不面刻今尋到報捕拘送求爲究追翁太守詢所欠若干王稱欠洋五十四元僅收十一元八角金稱欠洋五十元僅收十三元顧稱欠洋三十九元僅收十六元另由他處劃付二十一元尚未收到李勝賢供係嘉定人同鄉徐老炳在八仙橋開設猪行託我照管今徐以虧負遠颺我致被累求賜明察太守謂然則人家債欵卽可不了結乎飭將李某管押候拘到徐老炳再爲核辦 
[交孩結案]  
　　賣孩涉訟一節昨捕房復將胡阿壽解訊胡江氏已將女孩抱到陸金氏亦投案候示翁太守略爲訊詰諭陸金氏將孩抱歸胡阿壽係拐販人口之流罪難寛宥着責一百板枷號一个月示衆胡江氏已罪坐夫男不究斥退陸金氏抱孩叩謝而出 
[丁丑後出遊留别同人五首恭呈雅政]  
　　又作秋風汗漫遊役車轣轆幾時休心情畧比思歸燕生事眞慙䑛犢牛余親丁二十三口惟季子八歲姪男女五人孫男女七人大者十三四歲小者數月每值啼饑不能無念世上不知誰說項念中常羡客依劉老彭一語當頭棒半畝莵裘尚可謀雪琴宮保勸余覔一館爲活余笑謂舘不難難於薦舘者耳○三月民安訟亦稀誓言勿使一身肥余權合肥撰一聯懸諸廳事曰合則留不合則去肥於民勿肥於官不須念我功名薄敢說他人性命微余在合肥擒獲隣省六合縣刦殺六命盜首秦益士送制府曾公審辦幕客咸謂略爲鋪叙可獲優奬余曰此分内事也謝之貧吏移家船載土愚民媚上道留衣誰知一瞬矇矓夢未熟黄粱局已非○十年宦跡渺如塵毁譽甯　繫此身到處聚觀强項吏生平最恥負心人余曾奉兩廣總督張陞任巡撫裕爲安徽藩臬時會詳有精明强幹考語癸酉服闋到省不久撫台以居心巧滑奪職西園有價淫朋合東海無波博局新遽赴修文何太速舉頭三尺是明神○借取腰間舊屬鏤斬除藤葛一長吁失官餓死庸非福得志營生亦大愚猶憶渡江爭繫檝會當浮海去乘桴壯心解作寒灰冷枉用悲歌缺唾壺○年來恥作不平鳴宋玉逢秋百感生美政頗聞人待子豐年飜笑我呼庚靑鞋布襪眞初服紫蕨靈芝是大烹獨有心交難决捨長衢携手涕縱横[  柴桑余允圻鐵香甫初稿]  
[和雲航緑蕉醉花味梅諸詞史春詞卽步原韻]  
　　尋春陽回何處悄凝神瞥覺梢頭柳報春獨是尖風寒帶刺幾曾芳草繡成茵行蹤深掩防潜露消息遥探已出塵撩眼信堪償後約關心尚擬證前因追思鹿夢原多幻試聽鶯聲渾不眞近水迷離浮淡藹遠峯彷彿現叢筠猜疑黍谷仍封徑指點桃源漫問津玉砌暗添苔蘚跡金鈴留護綺羅身緑章遞進情通未藍本頻飜意待申記取小窗拈雅韻欲從老圃結幽隣良辰久負園林趣往事徒驚歲序新果否東皇隨整轡欄干劃遍倚樓人○餞春風光駘蕩劇怡神結伴提壺共餞春紅綻遠山齊剪彩緑萌長岸盡鋪茵探梅驛舍思前度折柳旂亭話後塵此日招携欣踐約他時契闊恐迷因盤桓急景渾忘倦落拓幽情每見眞坐傍楊花飄淡絮杯斟竹葉漾浮筠淸遊莫漫空金斝勝境奚須訪玉津放浪已傷千里跡韶華好惜百年身料應錦字閨中寄但假吟腸客裏申何處送來偏有信幾生修到與爲隣書樓晝靜閒愁杳金閣宵深别恨新廻首停驂南浦際瀟瀟烟雨動離人[  琴城行餘書室萍寄生未是稿]  
[光緒七年三月初二日京報全錄]  
　　宮門抄○發抄旨五道○上諭一道錄前○都統崇奏查明前擬擲還銀兩應請毋置議片○將軍恒等奏另招新佃承耕馬塲田畝升租納草緣由片○都統崇奏分别核擬裕課銀兩片○大臣溥奏擬請飭下核議片○陜撫馮奏循例奏聞片○將軍岐　奏恊領老病呈請退任摺子○三月初二日户部通政司詹事府廂黄旗值日無引見○奈曼王果勒敏各謝充前引大臣恩○明安請假五日○劉廷枚施之博預備召見○召見軍機○發抄衛榮光奏侍讀張登瀛假滿入都供職奉旨知道了欽此○李明墀奏請以童大𤰩補辰沅永靖道奉旨吏部議奏欽此○又請停分發奉旨吏部議奏欽此○又湘省隨漕撥解奉旨知道了欽此○又劉燡丁憂委員接署奉旨知道了欽此○○崇綺片再前任都統瑞聯以圍佃生員張振元社首郭澱元爲圍塲巨蠹勾串查地委員幾誤大局生員孔憲祖與該佃等狼狽爲奸各等情奏准將張振元孔憲祖生員一併斥革與郭澱元均發雲南兩廣極邊烟瘴充軍所領圍場地畝查明入官瑞聯旋卽調任該犯於已經起解後復以官吏科歛民財移禍於人等詞遣抱赴京控由都察院奏交接任都統延煦審辦經延煦照例科斷將張振元郭澱元改擬近邊充軍該二犯併因事犯在恩詔以前得以邀免孔憲祖以年逾七旬免其發遣該三犯與帮同辦理鹹課等事查明實非安分之社首吳海盛張宗學于秀升均經延煦奏准驅逐出圍並聲明該犯等原領圍地除已輾轉出售者不計外凡有現歸本身承種之地一律擲還押荒銀兩全行撤出所有建蓋房間招商估價給領等因各在案查郭澱元現因私囘圍地犯有人命重案嚴飭緝拿在逃未獲其張振元張宗學等聞亦仍在圍塲盤踞亦嚴密飭查以憑拿辦至以上六犯前因作奸犯科爲圍場不可容留之人僅止撤出本身承種之地驅逐出圍而原領圍地輾轉出售得槪免追究已屬法外施仁其現種地畝旣經撤出房間應卽一體入官未便發還押荒估給房價致令犯該驅逐出 
 
 

Page 4

 
 
第四章 
圍者從此有所藉口所有前擬擲還押荒銀兩房間估價給領之處應請毋庸置議奴才爲愼重庫項懲儆刁頑起見謹附片具奏伏乞聖鑒謹奏軍機大臣奉旨户部知道欽此○○恒訓等片再成都省城北門外威鳳山有幂標左右兩營馬廠地畆係乾隆四十三年由提禁後營撥歸軍標招佃耕種計佃民十二户原丈水田二百八十畝零八分每畝納谷五斗草十斤共納租谷一百四十石零四斗草二千八百零八斤又原丈旱地二百零三畝七分每畝納谷二斗共納租谷四十七石七斗四升山地二百三十九畆六分每畞納谷一斗共納租谷二十三石九斗六升三共全年納租谷二百零五石一斗草二千八百零八斤歴年報部有案惟查年來佃户上納租谷每與營兵爭多論少在佃户則稱暗地吃虧在營兵則謂佃户圖佔便宜口角滋非不止一次奴才以兵丁固應體恤而佃民亦不可令其受累或者各佃户承耕田地多係瘠土勢難照額納租亦未可定隨于上年十月奴才親赴馬廠查看情形一望盡係水田旱地無多並訪聞各佃有輾轉另招客户私取押租及私賣葬墳情事是以報部之官田轉成佃户之私業殊覺不成事體當札藩司轉行成都府督飭成華兩縣會同營委各員用工部頒發官弓逐地丈量據藩司程豫詳據成都府覆稱量得該馬廠水旱田地屋基林園竹木坆塚堰塘通共九百五十八畝三分四厘除老水田二百八十畆零八分又除屋基林園竹木坆塚佔地四十四畝三分堰塘佔地十九畝又旱地三十五畞不計外實得新水田五百七十九畞二分四厘皆由各佃户歴年將旱地山地開墾而成並確有另招客户私取壓租等獘請將原田十二户與私招各户一律起遷另招新佃承墾升租等情卽經批令照辦復據司詳督同府縣營委於去年十二月另招新佃馬四盛等八户分認承耕議定新水田五百七十九畝二分四釐每畞照老水田年納租谷五斗草十斤共納谷二百八十九石六斗二升草五千七百九十二斤六兩四錢連老水田年納谷一百四十石零四斗草二千八百零八斤旱地三十五畞每畝仍納谷二斗共納谷七石三共全年納租谷四百三十七石零二千草八千六百斤六兩四錢取具佃約認狀八紙造册申覆前來奴才查從前各佃私將旱地山地開成水田並將各界山坡餘地漸次開墾成熟匿不報明實屬朦混姑念節年力墾亦費辛工免其深究現旣起遷另佃照額升租洵有益於兵丁毫無損於佃户應如該司等所議辦理其地内所理坆塚查係各舊佃或葬其祖父或私售與人均已代遠年湮亦免追究起遷用省拖累應立案作爲有坆無地永遠不准理葬其每年舊納租谷草斤擬請仍照原額數目散給兩營馬兵津貼小乾其餘新升租谷仰懇天恩俯念兵艱分給兩營馬戰守各兵均匀散放以資補濟其新收草斤一併散給兩營馬兵津貼小乾如蒙俞允請以本年定案收租由奴才札飭中軍運行兩營都守分晰核造散給谷草新册咨送督臣報部核銷所有另招新佃承耕馬　由畞升租納草緣由謹會同署四川總督臣丁寳楨附片具陳伏乞聖鑒謹奏軍機大臣奉旨覽欽此○○崇綺片再前於光緒二年奏撤之裕課局存卷内開收存應行找還各佃押荒銀一千七百八十二兩四錢六分又開浮存各佃押荒租糧課耗等銀九百五十兩零八錢六分六厘以上存欵撤局後撥歸右司於光緒三四兩年因公動用無存業經報部在案惟詳查原開應行找還押荒之各該佃或地畞因案被撤或勾通冒領未放之地或於領地後輾轉倒賣或於補地時朦請補種詐騙情形當時未經分别究治已屬從寛其收存押荒銀兩應請一律入官毋庸給還又原開浮存各欵内押荒一項計銀一百三十二兩五錢亦係舞弊各佃之欵併應入欵毋庸給還至浮存租糧耗銀共八百一十八兩三錢六分六厘應俟圍地核定造報完欠時全數撥收各原佃歴年欠課以淸欵目所有裕課原開收存浮存兩項銀兩分别核擬俱免轇轕緣由謹附片陳明伏乞聖鑒謹奏軍機大臣奉旨户部知道欽此○○溥楙等片再奴才等恭查昌西陵東配殿内供奉神牌應設供品版帛桌案牲牢五供等項地勢實不敷用須在殿前月臺上照式陳列惟此項工程未能尅期竣事明年大祭時恐遇風雨之虞奴才等謹查慕東陵修理隆恩殿移請神牌於東配殿供奉因地勢不敷奏明於奉移後在配殿前添建抱厦三間接塔月臺一座今昌西陵事同一律自應循照舊章方足以昭敬愼伏查慕東陵東配殿三間中間面闊一丈一尺兩次間各面闊一丈昌西陵東配殿三間中間面闊一丈二尺兩次間各面闊一丈一尺舊存抱厦木料尺寸較小均不敷用必須另爲置辦此項工料錢糧較鉅廣恩庫實屬無項可籌擬請飭下工部核議奏請派員修理於明歲春融赶緊興修務於淸明大祭以前工竣庶無貽誤謹此附片具奏伏乞聖鑒謹奏軍機大臣奉旨工部議奏欽此○○馮譽　片再光緒六年逹賴喇嘛遣使　布靑驍隆熱儅曲　京進呈貢物沿途所需口糧脚價前准四川督臣移咨一體應付當經轉飭照辦　據藩臬兩司詳稱照例供支共用口糧脚價等欵銀五日一十七兩三錢八分五厘請在於耗羡銀内動支遵照新章内撥裁减三成銀一百五十五兩二錢一分六厘又扣六分减平銀二十一兩七錢三分實發銀三百四十四兩四錢三分九厘查動用耗羡數在五百兩以上者例應據實奏明等情具詳前來臣覆核無異除將細數淸册咨部外理合附片陳明伏乞聖鑒謹奏軍機大臣奉旨知道了欽此○○奴才岐元富陞跪奏爲三品恊領年老力衰病難就痊呈請退任恭摺奏祈聖鑒事竊據盛京漢軍鑲黄正白旗副都統銜恊領兼鑲白旗公中佐領景運呈稱現年六十九歲食俸餉四十三年前因心迷頭眩之症　經請假調養無如年老力衰實難就痊誠恐貽悞公事呈請退任日後痊愈亦不能起復等情當派恊領色普鑬額前往查騐屬實加具關防印結呈遞前來伏查恊領有管轄旗務之責今該恊領旣稱年老力衰病難就痊不能當差且日後痊愈亦不能起復查騐屬實自應准其開缺離任如蒙俞允所遺恊領佐領員缺奴才等另行揀員請補理合恭摺具奏伏乞皇太后皇上聖鑒謹奏軍機大臣奉旨着照所請兵部知道欽此 
[浙省撫轅抄]  
　　三月初九日同知黄則庭禀見叩辭赴磐石等處騐收砲臺營委差程恩堃禀知臬司委讞局幫審差叩謝仙居縣程交缷菱湖厘局囘省禀見銷差禀知奉藩司飭知赴任叩謝補用縣李昱禀知臬司委帮辦發審差叩謝鄧化龍禀知臬司委都辦督審局差叩謝○初十日憲駕五鼓出轅臣下馬頭官廳迎接新任將軍吉恭請聖安 
[蘇省撫轅抄]  
　　三月十一日知縣張葆濬禀知奉委赴靖江查勘坍漲田地差趙樹楷辭赴錫金盤穀石差縣丞林啓瑞禀知崑新勸辦救生經費回○十二日府經歴金國鈞禀知換蘇差委縣丞何維梓禀知奉飭赴淸江轉運局候差卽辭新選武進縣典史余榮春禀謝飭知赴任從九林守亷禀知赴通海等處守提發審公欵差巡典王錫疇禀知臬憲委赴淮揚提發審束修差卽辭 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
