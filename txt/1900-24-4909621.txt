# 1900 - 24 - 4909621

 

Page 1

 
 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[新印繪圖繡像四雲亭傳奇告成] [  圖書集成局代啓]  
　　是書爲中國女學堂董事彭寄雲夫人所著宜風宜雅亦諧亦莊兼之詞句清新文情曲折誠稗乘之　觀小説之别開生面者也書凡二十四巻倩本局用大字排印校封精詳紙張潔白裝釘八本印書無多實洋二元由英大馬路京都同德堂一家發兌想海内文人才媛咸當購置一編藉 
以助清譚而遣雅興也 
[新印傅青主醫書出售] [  圖書集成局代啓]  
　　是書共分男女二科男科後附以兒科女科並附胎前產後各症按病列方用藥和平辨症明晣詳載各種治法凡病家按圖而索便可一目了然誠渡津之賓筏濟世之慈航也今由煥文書局主人以家藏善本托本局用大號新鑄鉛字印成校對精詳紙墨明朗毎部價洋三角在本埠三洋 
涇橋煥文書局外埠漢口鴻文順記書局湖北省城煥文書局發兌 
[論杭州藥局被焚事]  
　　在昔行軍之器專恃刀械而近則惟以火器爲先國家數十年來講求西法事事以歐洲各國爲歸而於武備軍制尤是則是傚以冀與之抗衡爰特於直隷江南湖北諸行省創立局厰制造各種槍砲火器俾免購自外洋顧火器雖爲當今軍務中至要之需而無火藥則亦不能致其用是火藥者火器之主也故欲求火器之精良宜先講求火藥之猛烈始而競用餅藥炸藥未幾而争用栗色藥矣又未幾而漸尙無烟藥矣性旣愈變而愈猛術亦愈研而愈酷中國風氣初開往往因儲藏不愼致召飛災歴年以來時有所見無錫薛叔耘侍郎怵然慮之嘗於光緖十九年繕槢具奏略稱伏查咸豐九年二月長沙城中火藥局失愼二三里内居民無得免者溪河數處變爲平陸有一巨窖幸未引動否則其患更不可思議是年秋山東火藥局又失愼周圍震陷十餘里撫臣奏稱死傷姓名可查者四千餘人曾奉諭旨振卹同治六年十月武昌城内有二局中隔一湖同時被焚蓋因火藥局螬曬藥檢延及製藥局轟動藥厙焚去火藥及硝磺數十百萬斤焼失工匠一百九十餘名轟聲震動省城居民死傷甚衆十六年九月安徽太平府城内火藥局訇然一震駐局之營兵工匠皆不知所往縣署學宫摧毁無遺知府吳潮被壓而殞罹害者數百家各處殘肢斷體令人目不忍睹今年五月廣東會城外三元里之火藥局不戒於火附近鄉村均被其患然此不過約舉梗概此外府縣城鎭之局廠林立變生意外者當不可勝數羣黎何辜遭此荼毒西洋各國火藥局必避城市稠密之地多在空曠寥廓之區其議以爲如此危險之物難盡免危險之事所以偶逢危險而不致多傷民命者非審於度地不爲功可否明降諭旨通飭各省督撫臣自今以後不得在城市添造火藥局擇地築厙務求僻遠或在洲渚之上或在山嶺之間倘有商民願捐鉅費籲移舊局者均聴酌辦以順輿情如一時未能驟移不妨相機變通将尤爲猛烈之物分儲遠地徐俟妥爲經理其如何懲儆違玩之處可否敕下吏兵二部嚴定處分章程以昭劃一而垂永久顧侍郎此摺雖上而各疆臣皆因循遷就不能量爲遷移以致去年十一月杭垣水星閣火藥局又有炸焚之事附近房屋震坍無算死者傷者亦不知其數乃甫及一年杭垣小雲棲造藥廠又因煮煉生硝於本月初十日失事焚去廠屋傷斃工人雖幸堆積硝磺之所去此較遠未經殃及災情尙輕然當此海防戒備之時正需火藥若竟猝遭火患焼燬無遺則非特糜爛生民傷心刺目而海疆驟興變故亦何以應前敵之需彼處局員何能諉　試爲捫心清夜將毋惕惕於中或日火藥局之被焚大抵因儲藏不愼所致觀薛侍郎所奏及去年杭州水星閣之事皆因無端焚炸迭肇巨災今又以煉硝生事蓋與前年杭城製造局因軋銅帽失愼事同一律皆由工人不知格致之愆而何可但爲局員引咎應之日工人之咎固不能辭矣以早膳之故祇令二人看守硝鍋遂致火力逾恒猝然炸裂釀此巨患罪有專歸然使局員能於平日隨時查察則各工人亦斷不敢如此疎忽致貽此不測之禍也春秋之義責備賢者吾故於局員不能無罪焉 
[制軍去粤]  
　　卸任兩廣總督譚文卿宫保由滬返珂鄉己登前報兹得廣州訪事友手書云本月初七日午後宫保自節署起程所屬文武各官咸至永清門外天字馬頭恭送各營勇亦沿途站隊以志敬忱俄而宮保與各官入官廳茗談片刻卽命駕登官舫渡至平安兵輪船屬下有送至得香港以表依戀之情者 
[英艦獲匪]  
　　廣州訪事人云日前港督以西江盗賊猖狂輪船往來多被刼奪特派地列士砲船前往帮同巡緝本月初六日管駕某君見砲臺兵士發砲擊一輪船知必匪船行劫因卽鼓輪追逐小輪船亦開砲拒之两相轟撃匪勢漸漸不支遂鳬水而遁乃將小輪船拘獲知名元興係匪衆擄去行刧者特未悉在何處被劫曾否報案耳 
[調勇剿匪]  
　　安慶訪事友人云邇者皖省和州及含山邊境時有土匪揭竿倡亂本月十八日來安縣某大令電禀撫憲鄧大中丞中丞卽飭徐副戎印川督率澄清水師長慶後軍兩營馳往防剿副戎奉檄後卽於十九日登程聞若輩烏合之衆不及千人擾擾紛紛毫無紀律諒大軍一到不難指日蕩平也 
[藥局火災記實]  
　　浙省製造火藥另就小雲棲分設煮煉磺硝厰本月初十日硝鍋火起厰局成灰灼傷多人 
有殞命者此已紀諸本報遠近咸知矣兹又得杭州采訪友人手函云火起於初十清晨七點鐘時硝厰衆工人方出外早膳袛留某甲某乙守硝鍋不隄防火力過旺鍋忽炸開厰屋三間被焚其二其一間亦帶坍甲乙出自火中俱已受傷然當時尙未致斃也閱日死去其一尙有一人右手足烏焦雖西醫謂可無虞然亦不免殘廢其出外早膳之衆工人聞警奔回或被瓦木擊傷或被火星所灼受創者約有十餘輩總而言之厰中自委員以下不過四五十人煉硝處與存硝處相隔較遠一鍋之硝無幾且未製成火藥其力雖猛尙不致釀巨災火發時附近民房全未震動非如上年水星閣被燬聲震數百里外坍屋數百間之多云以上皆函中語而自標其目曰紀實嗚呼果實云乎哉請還質之身當其境者惟是藥厰宜若何小心防範而委員某姓到差不久卽肇水星閣之災未及一年忽又災生意外其咎尙可辭耶抑硝鍋果誰典守者而煎煉之際任衆工人出外衹留甲乙守之似此漫不經心實屬異常疏忽劉景帥素以風厲著不知如何封章入秦卽立褫委員之職亦終不能蔽厥辜也 
 
 

Page 2

 
 
[令嚴細柳]  
　　欽命署理提督浙江全省等處地方統轄水陸軍務節制各鎭海門總鎭統領述武各營余爲曉諭嚴禁事照得本署軍門於本年十一月二十三日欽奉電諭接統述武各營其一切操防事宜隨時會商巡撫妥爲經理欽此欽遵現在沿海一帶大軍雲集禦外侮靖内奸卽所以保衛斯民固兹疆土夫兵民所爲也民邦之本也兵輯則民安民安則本固兵以守營規勤操練爲先務民以勤職業遵憲章爲要圖兵民集處總期安謐庶不負朝廷仁育義正之懷本署軍門業經咨行通飭申明紀律訓練洋漢各操兼習雜技無事不准離防或遇緊要私事必須掛號執牌限時回銷違者查究口糧每月紿發所需食物每棚每日輪派一勇帶同火夫上街買辦概用現錢不許强賒硬欠爾商民店鋪亦應公平交易不得高擡时價亦不得貪利放帪自取折本之憂所謂兵以衛民民以養兵彼此相顧方合體制本署軍門竊慮鄉曲未及周知除派弁稽查外爲此出示曉諭嚴禁軍民人等一體知悉自示之後倘有查出卽交地方衙門重究兩不偏狥言出法隨各宜凛遵毋違特示光緒二十五年十二月十七日 
[接録觀察新政] 　 
　　一詞訟必須設法清釐也查各屬民情獪動輙搆訟復有刁衿劣監棍徒等主唆播弄十吿九虚此情可惡此風不可長爾等獨不思一入公門那有便宜之處孰是揑虚詞而能售詐孰是逞健訟而反邀榮一訊再訊之餘必至於破家產受刑罰禁監獄而後巳何苦以一纸輕投也今自示之後飭各州縣嚴拿訟棍重辦嚴究誣告者反坐先清其源然後有負屈含冤者方准來告隨到隨審隨審隨結至於舊案未結者若干起拖累在押者若干人本道出巡必親臨查騐如舊案多年而無人證者酌量議結被人拖累而訊係無辜者傳保開釋總期案無留牘獄無留囚爾等其各思改過自新焉可一倉榖必當設法補儲也查各屬常平社倉半已有名無實該州縣不得藉詞推諉或本地方有可籌公欵或自捐廉速卽買補還倉豈容久懸無著至於義倉由紳董經理其存榖者必須糶舊糴新其存錢生息者更須趁榖價賤時買榖添補但恐官紳平時稍不留意卽忽焉忘之爾百姓以食爲天不能不重此倉儲以作備荒之策一嚴拿會匪刧盜立卽禀請就地正法懸首示衆以快人心其曾出花紅者解送時必應照給以昭大信如有短少可禀明本道爲之追償定不食言一禁販榖米出洋銅錢出境違者船貨入官嚴關懲辦一嚴禁私鑄　圓私販婢女違者從重治罪决不寛貸一沿途安設電綫地方責成鄉正副督飭圑練丁就近看守不許匪徒偷竊截斷違者惟本鄉是問勒交匪徒重辦 
[甌郡官塲紀事]  
　　温州采訪友人云本月十三日浙江定字前營統領李定菴大令續祜由某處乘超武兵艦來甌帶有定字前營勇丁五百名分紥温屬各海口嚴密防維○甌江砲艇管帶湯福翔副戎明盛經温處道王觀察委赴永嘉縣境　溪一帶緝拿土匪本月十二日已詣轅禀辭督率水師就道矣 
[皖省官塲纪事]  
　　安慶訪事友人云本月十九日安徽藩憲湯筱秋方伯牌示鳳陽縣主簿缺以宣城縣主簿王念瑜調補○和州知州朱直刺大紳近已俸滿例應赴部引見遺缺由藩憲湯方伯委候補知縣童米蓀大令寳善代理童大令方辦蕪湖保甲局務奉檄後卽回省禀到擇吉履新 
[羊城梅汛]  
　　廣州訪事友來函云日前藩憲牌示轅門潮陽縣知縣裴景福調署南海縣龍川縣知縣錢溯灝調署番禺縣裴令奉札 
後卽日行抵省垣赴督轅禀見聞明春三月初始能到任視事也○城西文瀾書院圑練局某紳受人膚愬飭局勇至慶雲里梁姓妓院拘獲妓女一口鴇婦旋率領龜奴持械追至九鋪與局勇遇彼此開槍如臨大敵行人多有奔避不及悞中彈丸者門至两點鐘之久龜鴇不能取勝始怏怏而回當鬥酣時傷及老婦糼童各一人未悉如何處置也○德興橋一帶賭館林立本月初九日忽被匪人搶掠各賭徒心不甘服俟其出門後猱升檣上桀石以投一面排列門前開槍轟擊匪徒無可抵禦狼狽潛逃所掠無多而受此大創亦若輩意料所不及者也○本月初九晚四更時城西駟馬坊司馬廟新橋林英紡線坊被匪人破扉而入將各夥嚇禁一隅然後掠取櫃上銀两及絲線等物翌日坊主開單報官幷有洋人至署謂坊中之絲皆某洋行所購務請追回似此有挾而求想地方官不能視爲故常置之不理也 
[厦門客述]  
　　厦門訪事友來函云厦門三連陞戲館主某甲福州人生有一女碧玉年華丰神絶世邇與甲甥某乙有私月下花前誓諧 
連理甲未之知也日前將女許字與人女聞之私購阿芙蓉膏與乙吞服迨旁人知而灌救則文禽比翼已離苦海而証情天矣七十鴛鴦同命鳥一雙蝴蝶可憐蟲誦碧城仙吏句爲之黯然○入冬以來日暖風和頗似三春景象邇日連綿陰雨捲地風狂寒暑表驟降至四十八度居人咸謂爲奇寒云○前月某日興泉永道延少山觀察因公赴省事畢於本月十二日乘海澄商輪船旋厦屬下印委各官均至接官亭恭迓○十一十二十三等日爲厦門各西商賽馬之期循例封關三日居人之往觀者馬龍車水熱閙異常○十二日晚九點鐘時水仙宫街震南茶行後樓不知因何失火立時濃烟四射火勢上炎幸天時尙早各街隣尙未安睡聞警後立卽襄同灌救僅燬去樓屋半椽○前日漳州圑練營某哨官命勇丁某甲向桂合廣貨店購一烟盒付價若干找回小洋銀二角哨官察係銅質飭甲至店調换店主不允致觸甲怒擊壞店中什物并將招牌移去然後扭店夥至圑練營兇毆一時各鋪户咸動公憤相率罷市聨名赴汀漳龍道轅喊控汀漳龍道榮觀察據禀飭漳州府劉太守查究太守以事因　官而起詳請斥革副哨官約束不嚴以什長降補甲勇挿耳箭游街示衆一面飭龍溪縣秦大令將招牌送回各鋪户以太守辦事公允卽遵諭照常開市 
[蘭亭賞雪]  
　　紹興訪事友人云距郡城東南十里會稽山有禹陵焉陵右相距百數十武爲禹王廟廟共三進第一進頭門内有峋嶁碑所刊皆蝌蚪文其旁繹山碑爲秦李斯所書小篆好古者往往捫石剔蘚竟日摩挲第二進地勢較峻拾二十餘級始得登階階下蒼松古柏拔地参天望而知爲數千年物第三進爲正殿中間供奉大禹塑像冕旈埶圭氣象嚴肅旁祀當年隨禹治水諸臣两楹懸江淮河漢思明德精一危微見道心聨語棟宇巍峨規模宏敞近以星霜駁蝕勢將傾圮守陵裔孫姒某禀陳大吏請欵重修諏吉本月十二日開工大約明歲杏花時節當可美輪美奐廟貌一新矣前月二十五日之夜在籍紳鍾宦厚堂觀察與會稽縣黄念屺大令同時被竊事後大令嚴比捕役雷厲風行捕役無計可施乃獲一小竊送縣請懲藉圖塞責大令詰以是夜疊竊多贓究竟同夥尙有幾人小竊極口呼寃稱此案若非路過劇賊必係王某所爲王技甚神能緣繩而上扶竿而下雖越峻宇雕牆若履平地向在城中施其妙手空空之技游行自如此次山陰捕役孫某向索規費王不允遂遁往西鄉欲捕此人非孫不可若小的則狗偷鼠竊無能爲也何得遽爲此李代桃僵之計叩求明察大令察知所供的係眞情遂商請山陰縣寗琯香大令飭孫往捕寗大令允之令孫齎文至會稽請示黄大令責令捕王孫託詞推諉大令旋訪知孫殃民豢賊家擁巨資密往查抄果獲骨董及狐皮馬褂若干件又質劵甚多每劵質錢一百千者計有數紙不禁勃然大怒謂各物雖非此案正贓然非平時通賊爲非安得有如許貴重之物卽提孫研鞫喝責五百板收禁外監待此案破獲然後核辦○山陰縣西距城一百四十里有天樂鄕焉民情强悍動輒持械聚衆滋生事端近經署臬憲陳養源廉訪訪明彼處地痞若干人開列姓名札飭山陰縣寗大令嚴密查拿大令遵卽按名弋獲訊供之下收入遷善所候懲蓋惟除暴方可安良爲政之道固宜然也 
[嘉禾紀瑞]  
　　嘉興訪事友來函云本月十七日係三學新進文童入學之期午前雀頂讕衫齊集府轅左近有頃蕭陳　　　命駕赴　 
 
 

Page 3

 
 
閱半晌府尊宗太守及雨邑尊率同赴府縣學行謁聖之禮事畢分往親族師長處拜謁一路鼓吹悠揚彩旗飄蕩此雖雲柱發韌然他日桂苑杏林聯翩直上未嘗不於此基之宜乎顧昐自雄咸有目空一切之想也○嘉秀两倉連日將所收漕米陸續裝船運滬本月十三日秀水縣陳邑尊循例行祭閘禮蓋以祈海運平安也○由北門外至塘棲鎭爲船船往來要道某日有一荳船行至半塘與一烏山船相碰立時沈沒幸人口均得救起所載之貨雖經雇人撈獲然所耗已不貲矣險哉○浙西内河水師費統領前奉撫憲劉景韓中丞檄委招募綏靖親兵一營兹已挑選足額給發軍裝號衣分駐各處向有之两浙新軍左營則調赴乍浦駐紥以壯聲威 
[整頓榷務]  
　　江海新關稅務司所雇巡役等人朋此爲奸弊端百出刻經查知其事拘送上海縣署函請究懲又以若輩狡詐　防擬改用印度人當巡丁每遇辦事時一律須穿號衣並酌减辛工以致人多不願從事紛紛自行辭歇說者謂從此大加整頓當不難使風清弊絶涓滴歸公矣 
[斥逐劣董]  
　　上海通瀛公所董事许鳴皋自稱舉人歛錢肥已劣聲所播幾於通國皆知近奉江海關道憲余晉珊觀察札飭停辦因投道轅遞禀籲求觀察批示云查該舉人時在外間招摇生事並敢擅薦僕人實屬不安本分本當深究姑留體面著卽回籍攻書上進不准在滬逗留如違提究 
[改期騐屍]  
　　前日張金林投上海縣署報稱胞弟景春家住浦東六里橋左近在申工作日前陶阿狗因挾借銀不遂之嫌糾約流氓多人伏於僻静處俟回鄉時出其不意兇毆斃命乞臨相騐爲死者伸寃代理縣篆之戴子邁明府本定於昨日下鄉適遇天雨因遲至今日帶同刑仵等人往騐 
[兇犯起解]  
　　前日上海縣典史周頴伯少尉將兇犯陸海珍提案騐明面貌箕斗禀知代理縣篆之戴明府飭原差於本月二十四日押解赴松聴候府尊勘訊然後解赴省垣定讞 
[喜溢門楣]  
　　上海　典史周頴伯少尉年逾不惑中饋久虚至近日始聘定本城彩衣街某姓女爲繼室擇吉本月二十四日行親迎禮昨日署中已懸燈結彩喜氣盈門矣 
[公舉首董]  
　　近數日來本邑法租界公董局各董齊集大自鳴鐘廰事議舉領袖一人刻已議定推寳昌繅絲廠主人麥那奶君經理一切公務矣 
[上海縣署瑣案]  
　　前者滬南馬路工程局函送行兇人張英文張陸氏並受傷之張什子張梁氏等到縣前縣主藍雲峯大令訊供之下著將張英文收押其嫂張陸氏交官媒看管前晩代理縣篆之戴子邁明府提案覆訊有張殿奎者投案禀稱小的與英文同族願具保狀將張英文張陸氏保出向原告轉商了事明府准之飭張英文等各具以後安分切結從寛保釋○前日本城三牌樓周源興貢帶店主周阿毛卽仲甫扭張正卿至縣减控代理縣篆之戴子邁明府提訊之下周前者張正卿薦王賢生至店執業今私取值洋銀一千八百元之貨物逃避無蹤是以扭張至案求追張供小的與周同業曾薦王至周處爲夥月得工貲二千餘文另由同業羅明生作保本不管理銀錢實後與周日事嫖賭致有此事並聞周圖頼客欵與之串通暗令逃避將藉此肆其狡謀求恩訪察明府細核两造供詞恐周尙有不實不盡大加申斥著各退去自行清理○徐祥和前因造言生事經藍大令提案訊供喝責一千板收押候辦近日在押所患病由看役禀知戴明府前晚明府提案訊問徐供小的籍隷南匯前在本縣當書辦土棍趙德峯孫雨田私宰耕牛反誣地保馬士卿與聞其事由汛弁送縣訊責圖董周景溪不知因何誣指小的造言生事以致藍大老爺大發雷霆籖差提案不問情由從重笞責良以趙德峯等財可通神致小的抱屈至今無可伸訴今患寒熱求恩交保俾得醫治就痊感恩無旣明府騐得徐患病屬實而此案必須澈底根究未便含糊交保著役持名片送普育堂妥醫治 
[英美租界晚堂瑣案]  
　　去年潤記公司向黄掌掌購得二十五保二圖净修　前無糧公地七分五釐由地保陳文榮在契上蓋戳當時 
卽竪立界石邇者黄掌掌忽將界石拔去潤記公司遂其詞稟控公堂前晚讞　翁笠漁直刺倩襄理讞政之張柄樞司馬提研潤記執事人周文德聲訴前情請爲訊究黄供工部局因建造馬路故將界石拔去非十小的之事乞鑒地保陳文榮供詞略同司馬諭候照會會丈局丈量明白再行核辦○本地人金渭記控屈招生藏匿胞妹設計賴婚前晚經張司馬提訊金供光緖二十三年五月由屈増元趙桂生二人執柯聘定屈招生之妹曾送聘禮洋銀二十元金銀首飾四件現擇明年正月初九日迎娶詎料屈將胞妹藏匿意欲賴婚求恩訊斷屈增元供屈妹許字與金曾由小的作伐現在忽然逃逸屢覓無蹤並非屈招生藏匿屈招生供小的操玉器業前年母親將妹許金爲室母親去世後妹在繅絲廠工作時常出外不歸小的恐有淫奔之事知照媒人令金早日婚娶金不允以致八月二十日捲物潜逃小的投報捕房偵尋無著今金反誣小的藏匿實不甘心求恩察核司馬判屈招生將禮金首飾歸還再出洋銀十元给予金爲服禮之資各具遵斷切結呈案○合興石作主蔡順才曾於今秋八月初向顧根記包辦修築海塘所用之石倩鼎豐煤炭店主莊錫山與某小錢莊　楊超增立據作保當收顧根記洋銀五百元延至今冬石未交出近且避不見面催問保人亦置之不理乃缮詞控追襄讞委員張司馬研訊顧申訴前情莊錫山楊超增同供小的作保是實求恩交保出外尋蔡至案理償司馬謂爾等旣爲擔保何能置身事外著一併管押勒限賠償違干未便 
[英美租界公堂瑣案]  
　　浙江候補道陶觀察在寛由省至滬擬附某輪船赴漢口中途失去皮箱一口内儲洋銀一百五十餘元綢皮衣十三件報捕後由美界包探洪阿寶費阿銀沈阿岳公同緝獲賊犯王南榮起出原箱惟洋銀已被用去昨晨解案請究觀察飭丁持名片投案供稱家主因有公幹由省垣乘泰和船局烏山船來滬以便改乘輪船往漢口及至龍華另雇王南榮之駁船裝運衣箱十八口抵虹口查檢之下忽失皮箱一口幸由包探查獲特遣小的投案訴陳叩求給領王供小的駕船爲業此事實與工程局當差之某甲同謀尙求明鍳讞員翁笠漁直刺據情商之白繙譯判將王笞責二千板管押一年並補提同黨訊明重辦○包探竇如海拘解賭棍李春秋王少山到案禀稱日前無錫人顧梅寶販米來申售得洋銀一百餘元正欲回里李王僞稱携帶綢縀赴無锡銷售與顧同船誘令賭博致洋銀悉數輸去復將衣服典質一空後知受騙躡跡來此扭入捕房今捕頭倩小的解案請究顧投案申訴前情叩求究辦李王一味求恩直刺判令各責五百板管押二年○水巡捕何瑞褔拘解販售冒牌火油之王永昌唐協生徐三和到案美孚咪吔两洋行經理洋人投案請辦王唐徐同供所有火油實購目德順祥洋貨號共計二百八十箱欲載往他處發售不知貸係冐牌尙求明察直刺著一併押候補提德順祥主人到案訊核○包探趙銀河解送積賊嚴阿寶林阿茂到案禀稱此二人分竊洋人柯克家銀對時表連金練及日本人阿波澤家木質報時鐘烟袋等件經小的先後緝獲起出原贓解案請究两失主投案領贓嚴林两賊認竊不諱直刺判將嚴責五百板管押一年林責二百板管押三月○包探顧阿六拘解流氓姚向榮到案禀稱此人藉端向鄉人周成寶索詐洋銀四十元經小的拘獲送請究辦周投案申訴前情姚供不敢訛詐叩求恩典直刺判押三月以儆○一百五十七號華捕解送竊賊陳阿亮到案禀稱此人竊取工部局所設救生竹竿經小的拘獲送請究懲工部局洋人投案請辦陳供不知竿係工部局所設故敢取回尙求恩典直刺判責二百板 
 
 

Page 4

 
 
[申報館恊振所經收山東河南江西皖北浙紹賑捐十二有十一日至十二月二十日止第三十四次清單]  
十二月十一日苕西唫華僊館主人洋一百元紹城周慶龍楹聯資移助洋十元零七角○十二日江陰恊興昌來莊德豐布號銅洋十二元○十四日羅姓洋十元○十五日大通汪作丹洋四元三官求關煞開通洋一元生大銅洋十元周肇堂洋十元崔浩洋一元○十六日沈樹庭洋一元○十七日常熟頷世散人洋五元湖州老恊興來孫　如洋四元谿上雷警軒陳洋十元○十九日宿遷老福興來沈永傅洋五元知足居洋二元○二十日常州吳與善八元以上總共收洋一百七十一元七角銅洋二十二元 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[預防火患]  
　　杭州采訪友人云仁和錢塘二縣主於本月十五日發出告示徧貼通衢其文云案奉府憲林札開轉奉督憲許札知杭省居民鋪户大半編竹爲垣最易引火現届冬令火患尤當加意防範宜嚴飭地方官及巡防員弁認眞查察并諭各居民逐叚置備太平水缸存儲常满以備不虞并飭地保高呌小心火燭以便入耳警心不致稍有疎忽大街小巷均添木栅禁止夜行并不准燃點火把各栅闌均於二更上鎖除延醫接穩外毋許放行倘巡員等查察不力立予記過叅處毋稍容隐等因奉此合行札飭札到該縣及巡員等遵　辦理嗣後倘有夜行隨帶火具及形跡可疑之人卽行押留送縣懲辦如果防範不嚴地方時有肇事等情立將該管員弁分别記過叅處得能安静如常亦量予將勵務宜格外認眞巡緝毋稍疏虞致干罪戾等因本縣奉札後除卽日移會保甲局辦理并諭地保更栅夫役嚴加防範外合行出示曉諭爲此諭令諸色人等一體遵照卽日將太平水缸盛儲清水以備不虞晩間燈火各宜早息廚下鍋灶以及薰籠等物尤當親自檢點無留遺火夜行不得燃點火把二更以後除延醫接穏外倘有遊行者均須懲辦毋稍寛縱各宜凛遵毋違切切特示意者見硝廠驀肇巨災故爲此毖後懲前之計耶然而説者已惜其太遲矣 
[上海巡局紀事]  
　　金阿炳向爲篙師邇已失業時往萬裕馬頭春江得月樓茶肆向茶博士錢金寳借貸錢不堪其擾告知茶肆主沈維鎬函致二十三七鋪巡防局請爲提究前晩金又率其羽黨施梅生等前往滋詐被扭至局局員邱友林二尹升座研訊錢供金阿炳時在茶肆中訛詐鄉愚不遂其意輙敢拔刀恐嚇小的恐有碍生理向之斥阻金竟掄肆拳毆小的畏其兇暴隠忍不言近復向小的强借洋銀是以扭案請究金一味刁狡二尹怒判令鞭責竹梢五百下鎖禁犯事處六天候交到同黨施梅生等再行訊奪○朱祥和在馬家廠開設繩索店前日久大馬頭田廣順沙船主招往工作突被馬阿炳朱金桂兩人阻止謂去年曾欠伊等工資尙未算清逼令付給朱以並無欠付工資之事投控十六鋪巡防中局局員文斌臣二尹飭勇一并拘獲管押候訊○前者王家馬頭榮姓鐵店内失去四齡男孩一口事後查知被近處栅夫某甲誘匿爰卽投控十六鋪巡防南局局員曾二尹查知甲係地甲裘鎭卽雇限日尋交前日裘令栅夫頭目某乙尋至川沙將甲拘獲解局請訊二尹傅同榮周氏移解上海縣署請代理縣篆之戴子邁明府訊究 
[法租界公堂瑣案]  
　　本月十六日之晚九點鐘時三號西捕扃門而出將鑰交細崽王阿發收管至次日九點鐘時公畢而歸開箱檢視失去銀一百八十兩之票一紙因王係替工特於昨日將正身邱毛毛汪和尙送案請訊邱毛毛供小的因有私事倩汪和尙代爲服役嗣汪以無暇辭轉倩王阿發代庖此人前在某公司執役曾竊金四開一枚後傭於病房又竊某西人之金質對時表一枚叩求明察讞員朱森庭明府商之何繙譯謂若是則各物爲王所竊可想而知因向王再三研詰矢口不承遂著押候嚴比○英界大馬路一言堂箋扇店主沈顧承遣夥徐惟鶴投案稟稱店中與方九霞銀樓素有往來此次九霞主方楚莊向小的店中購辦各物值洋銀一百餘元九霞執事人桂震元不知何故霸不付價爲此扭案請追桂供此係主人之事小的不知其細目下主人因事回寍波年内未必來滬尙求恩鑒明府著桂函致其主赶緊來案候核○前者邵松泉韓鑄卿控木作頭戚元昌包造房屋結欠水木料銀七千餘兩經明府訊供押追在案昨日提案覆訊包探禀稱小的奉諭帶戚至英界算帳無如原告不肯同行韓供此帳可由小的獨往理算何必與戚同往明府著赶緊算明禀覆候核○甘吉昌前控楊坤坤欠銀五百餘兩明府諭令交保出外勒限理償兹已逾限原告投案求追明府著保人將楊交案展限至二十六日如再逾限定予押追○包探禀稱十月某日小工陳阿二在馬頭工作被童阿二戳傷舁送某醫院醫治迄今尙未痊愈今特將童解案請判明府著押候笞責三百板諭令陳仍回醫院療治○包探禀稱偷兒魏阿寳朱福生竊取招商局金利源某號棧中所貯芝麻白菊花等物經小的緝獲人贓送案請辦明府判令笞責五十板○包探禀稱扒竊周阿桂竊取行人某甲衣袋中洋銀二元經小的當塲拿獲將洋銀交還失主今特解周至案請辦明府判責二百板○包探禀稱賊犯俞阿二竊取工部局打樣西人衣服一件拘案請辦明府判責二百板○包探禀稱十七號西捕控細崽黄和生竊取衣服查無實據解案請判明府以控竊無憑著卽開釋不予深求 
[美租界捕房紀事]  
　　甬人陳小寳陳阿連王阿寳皆舟人之子也前晚十一點鐘時不知何故在北蘇州路互相兇毆阿寳力不能敵被二陳擊破頭顱血流被面適爲某包探所見一倂拘入捕房捕頭令將行兇人押候解送公堂禀請讞員翁笠漁直刺訊辦○日昨跑灘賊陳徳才混入外虹口日本郵船會社碼頭某輪船上竊取陸子亭所携皮衣携之登岸爲二百八十三號巡街捕所見拘入捕房捕頭令押候解送公堂禀請訊辦○有混名小寗波者胠篋中斵輪老手也前晚闖入西華徳路某姓家行竊衣被等物包探沈阿鶴見之拘入捕房捕頭令押候轉解公堂禀請究辦 
[回帛移振]  
　　寗波紳商葉澄衷觀察逝世後諸親友致送輓儀甚多其少君满擬回帛伸謝惟思虚糜以表敬不如集益以全仁今特出英洋三千元派充善舉撥同仁醫院一千元仁濟醫館一千元仁濟善堂三百元廣益善堂三百元棲流公所三百元鎭海育嬰堂一百元爲諸親友造福無量而善與人同之意尤堪嘉尙爰乞登報以佈公鑒[  吳虹玉具]  
[汔可小休]  
　　歲云暮矣向之不遑啟處者今則汽則小休矣兹將近月來醫藥等捐及零星各捐彚登報牘計恊昌公司罰長發船户充作醫藥費洋銀五十元無名氏求病速愈洋銀十元同徳和交來無名氏求病速愈洋銀十元周詠椿洋銀十元金太太洋銀十元隠名氏洋銀五元潤濤上人經募洋銀五元麥景褔還心愿洋銀五元馬易初求咳嗽速愈洋銀四元鄭世翹洋銀一元三班周銅洋三元華昌帳房林銅洋三元永茂號銅次洋九角常熟陸敻一集福册册捐錢一千零八十榮子文經募榮子舫膳養老民捐小洋一百角又募顧南浦南珠龍洋十元夫利人自利濟人自濟不必富貴榮華頓酬奢願但使一家團聚兩字平安無偶爾之違和歴終身而勿藥斯亦人生快事矣質之諸君以爲然否滬北天后宫前廣益善堂司董嚴信厚施則敬朱偑珍唐榮俊等謹誌 
 
 
 

Page 10

 
 
[光緖二十五年十二月初七日京報全錄]  
　　宫門抄○瀋督增等奏爲報開辦東流圍荒章程摺○皖撫鄧奏爲保奬拿獲會匪出力員弁片○燕督裕奏代臬司呈請開缺摺○齊撫毓奏爲請將辦賑出力革道開復原官片○燕督裕奏爲補給日本國接待之員寳星片○十二月初七日禮部宗人府欽天監廂紅旗值日兵部引見八十名○徐會灃等同鄉官謝恩○載江謝授侍徫班領恩○河南道朱壽鏞謝恩○安徽知府春岫馮煦謝恩○廣東候補知府李受彤謝恩○普公續假五日○桂伯續假十五日○延候續假二十日○何汝翰預備召見○召見軍機朱壽鏞春岫○○奴才增祺晉昌跪奏爲東流圍荒現已開辦謹將所擬章程恭摺會陳仰祈聖鍳事竊奴才晉昌於本年九月十六日將東流圍荒安插事宜大概情形據實具奏十月初五日奉硃批知道了卽著因地制宜隨時會商增祺妥爲辦理勿存畏難之見欽此伏查金州册報願遷旗民島民不下數萬餘户而金州之距圍荒又不下千有餘里若不於此次覆查之際嚴定章程明白暁諭不惟他城串冐之弊一時難清卽實係金州旗民而貧富混雜撥地之時亦多枝節奴才等再三商酌卽於派員前往金州之時擬定章程分册詳請其實係金民確有地畝房間以及完糧印卷全家遷徙者列爲正册雖有地畝房間完糧印卷僅止父子兄弟叔姪分枝携眷遷徙者列爲副册其無地實係土著又能守分安貧携眷遷徙者列爲又副册卽於覆查之時分别開列又恐奸民率假前領之照愚弄鄉民轉多牽混復刊印切結將應行扣除諸條分列於後使民間一目了然先行暁諭實係金州旗民准其將前領之照就近赴局呈騐在金者則赴金局在省者則赴省局在荒圍者則赴行局呈騐相符取結註册統領金局照册覆查核對無異於原領小照蓋用金局關防聴候撥地其非金州旗民從前冒領執照者亦准其就近赴各局報銷免其究辦是於剔弊之中仍寓體恤之意至東流圍荒土脈肥磽不均若拘定畝數未免有偏枯之弊現已擬爲三則其中地爲上則二十四畝爲一號漫地爲中則三十六畝爲一號岡地窪地爲下則四十八畝爲一號他年升科不須另行勘定自九月初二日開用關防卽在省城設立總局一處遴派妥員籌擬章程又在金州設立清查户口總局一處東流圍荒設立行局一處并設立清丈分局四處擬名曰還定安集均由奴才等公同派員各帶司書人役認眞舉辦所有金州以及行分各局業於十月十二十五等日先後均已起程趁此天氣晴暖清丈各局尙能及時勘丈若一經大雪則須停繩必俟明歲春融始可接續丈量以金民迫欲偕來但早得一日撥遷卽早安一日耕鑿奴才等尙知事難姑緩督飭該局員等赶將清查清丈兩事同時並舉如員司有不敷用來春仍請添派以期迅速竣事至金民遷徙不易安插宜急期限尤不可不寛擬於一律丈清地畝後以六個月爲限逾限不到始行扣除以昭限制而示體恤謹將現在擬定章程曁員司書役員名數目先行繕單呈覽擬請飭部立案其餘未盡事宜或應須變通之處容奴才等隨時妥適奏明辦理所有擬辦東流圍荒章程緣由是否有當理合恭摺具陳伏乞皇太后皇上聖鑒訓示謹奏奉硃批該部知道單倂發欽此○○鄧華熙片再前准長江提臣黄少春咨查有著名會匪首犯駱海清在太平甯國等府開堂放飄兇横殺人派委員弁各處密拿時歴兩年知匿在宣城縣東境經該縣知縣帶役設法兠拿獲案訊供直認開堂放飄恃勢妄殺據報札飭宣城縣就地正法在事員弁爲地方除一大害實屬異常出力咨請酌核保獎數員等因並准兩江督臣劉坤一轉咨前因商酌會辦臣於六月間附片會奏懇請酌保數員欽奉硃批著照所請該部知道欽此當經恭錄分咨欽遵在案查該匪首駱海清自光绪十年以後歴開山堂廣設匪會太平甯國等府境内黨羽衆多勾結行兇稔惡已久現值江防重要此等積匪渠魁若非及早剗除勢必釀爲内患而其行蹤詭秘久乃就擒盡法嚴懲足昭炯戒兹准黄少春咨覆稱查明出力員弁分别等次花翎三品銜軍機處存記儘先卽補知府安徽宣城縣知縣陳兆慶督率擒拿卒獲首要迅速訊辦悉恊機宜擬請開缺送部引見增貢生李泰綦改裝協緝相度機宜跴訪兩年備嘗艱險擬請以訓導不論雙單月遇缺前先選用同知銜安徽試用知縣劉昌彝分途跴緝不避艱辛盡力訪拿卒能擒獲擬請以知縣仍留原省歸候補班前先卽補請補長江水師簰洲營後哨守備署金陵營右哨都司吳大元拔補蕪湖營左哨四隊把總劉慶餘訪緝頻年奮勇得力均擬請賞戴藍翎取具各該員弁出身履歴咨送察核奏獎等因前來合無仰懇天恩俯准照擬給獎以示鼓勵出自鴻慈除履歴咨部查照外謹會同兩江督臣劉坤一長江提臣黄少春附片陳請伏乞聖鑒訓示謹奏奉硃批該部知道欽此○○頭品頂戴北洋大臣直隷總督奴才裕祿跪奏爲新授貴州臬司陳慶滋因病呈請代奏開缺恭摺仰祈聖鑒事竊據新授貴州臬司陳慶滋禀稱前奉行知准吏部咨光緒二十五年九月十六日奉上諭貴州按察使著陳慶滋補授欽此遵卽具摺謝恩並請陛見奉硃批著來見欽此十月二十六日交缷永定河道篆正擬入都展覲不意行走偶然失足兩骽酸痛步履維艱連日醫治迄未見效據醫者云歴年感受河風寒濕非針灸薰洗静養數月不能見功竊思慶滋世受國恩極思報効奈因感受風濕不良於行臬司總匯刑名責任綦重與其曠誤於後不若陳明於先惟有仰懇天恩俯准開缺俾得安心調理一俟就痊卽當泥首宫門求賞差使斷不敢稍耽安逸自外生成等情呈請代奏前來理合恭摺代陳伏乞皇太后皇上聖鑒訓示謹奏奉硃批另有旨欽此○○毓賢片再東省頻遭河患需振殷繁歴經前撫臣委員分赴各省設局勸捐而上海一局分募至江浙川皖等省經理尤須得人光緖二十三年升任撫臣李秉衡訪知已革江南徐州道沈守謙有幹練才特令承辦上海等處五省捐務該革員知東省需振迫切於是分投勸募并且遠及外洋各埠今尙未满三年而捐數已得三十萬兩源源解濟有裨振需不少其人辦事血誠爲前撫臣李秉衡所賞識奴才前守曹州府該處與江南徐州接壤亦深知其忠愛性成力維大局且係忠藎之後今辦東省賑捐復能於勢成弩末之時勸集鉅欵益見其才猷幹濟奮發有爲當此時事多艱需才孔亟廢棄不無可惜奴才旣有所見不敢壅於上聞合無仰懇天恩可否開復原官原銜送部引見之處出自逾格鴻慈謹附片具陳伏乞聖鑒訓示謹奏奉硃批沈守謙著送部引見欽此○○裕祿片再前因北洋派員赴日本閱操請將該國接待各員賞給寳星於光緒二十四年十二月間奏蒙恩准在案現准總理各國事務衙門函開據日本石井署使面稱前蒙賞給寳星各員内有海軍主計川口武定原給係二等第二其官階與侍郎相等請改二等第一齊籘桃太郎雖係司官郤是敕任官位與三等公使相同原給係三等第一請改二等第二又有公爵巖倉具定亦係奉派接待之員漏未請給寳星應請補給頭等第三寳星并函送清單行令具奏前來奴才查前次所給日本接待各員寳星現經日本使臣在總理各國事務衙門聲請添改之處可否仰懇天恩俯准分别賞給以昭睦誼如蒙俞允卽由奴才照式制造頒發並咨總理各國事務衙門給發執照謹附片具奏伏乞聖鑒謹奏奉批硃著照所請該衙門知道欽此 
 
 

Page 11

 
 
[光緒二十五年十二月初八日京報全錄]  
　　宫門抄○諭旨二道錄前○瀋督增奏爲擬請酌添砲隊以固邊圉摺○又奏查明科爾沁郡王賣荒歛財一案據實覆陳片○將軍連奏恭報到任接印日期摺○燕督裕奏河員力疾捐軀懇恩議卹片○總兵祥奏爲交缷回旗摺○閩督許奏甄别知縣片○十二月初八日兵部太常寺太僕寺正藍旗值日兵部引見八十名○莊王雍和宫熬粥覆命○蒙古王公到京請安○余九榖謝授江蘇遺缺知府恩○信公續假十五日○熙公文熙各續假十日○馮煦預備召見○召見軍機馮煦蒙古王公○○奴才增褀跪奏爲擬請酌添砲隊以資分練而固邊圉恭摺具陳仰祈聖鑒事竊照近年陸戰之用有四日砲隊日槍隊日馬隊日工程隊而砲隊尤爲緊要蓋數里之外勝負可恃以决者也現存大小各砲皆係購自外洋零件旣極繁多用法亦頗深奥同一砲也而有長身短身用法之不同口徑有大小之不同一彈也而有開花子母羣子之不同又有快慢放之不同彈路有平擊越擊之不同苟非講求於平日焉能取用於臨時至於高低遠近左右橫差尤非敏於測算者不能曲盡其妙查奉天僅有親軍砲隊一營歴經奏明操砲四十尊停半演半用馬九十六匹除分撥各軍之外該營只有馬四十八匹隨砲車套零件亦多不全奴才到任後曾經屢次查點將廢弛之營官恩海等分别叅革派委中軍統帶夏觀浤督飭現署營官軍營教習夏恩綬等一面操練手法一面將營中所存砲代逐細詳查砲位零件所短甚多並有鞍轡轅套全無者復經飭申敵愾軍械局軍火處澈底清查有尋得者緣甲午之後遣軍所繳槍枹皆怱促未得詳查事經數年已竟無可究問所有機器局能配者已令照式配製能以購添者隨時購添然數月以來已經大費周章猶不能一齊完備現在各砲旣經分數查清卽應分撥練習以壯軍勢擬將八生七克魯布砲六尊成爲一隊四磅克魯布砲六尊成爲一隊格魯森快砲十尊成爲兩隊以上均擬歸督標親軍砲隊營教練又七生脱　克魯布砲八尊金陵局造兩磅過山砲八尊按每四尊爲一隊擬成四隊查仁育兩軍原練步隊各八營馬隊各二營尙無砲隊擬撥給仁字軍兩隊撥給育字軍兩隊統共奉盛仁育各軍先練砲隊八隊共需車馬二百四十匹除舊額九十六匹尙須添購馬一百四十匹以及按月應支馬乾砲費等項敬繕清單恭呈御覽請旨飭部立案在於税釐項下作正開支如蒙俞允便可分飭起練其餘各砲凡查係可用者刻仍分飭赶卽修整庶幾多多益善用備不虞再查近時各國砲隊俱已更换新式快砲我則只此克魯森快砲十尊頗覺其少以情勢而論尙須添置數隊有事方敷調遣奈限於財力维艱一時殊難添製只好設法籌欵陸續購辦除咨部查照外所有擬添砲隊分練緣由是否有當理合恭摺具奏伏乞皇太后皇上聖鑒訓示謹奏奉硃批著照所請該部知道單倂發欽此○○增祺等片再承准軍機大臣字寄光緒二十五年正月二十七日奉上諭有人奏科爾沁札薩克圖郡王賣荒歛財一案承審委員等聴受原告綳蘇克巴勒爾賄託將該旗二品協理巴彥圖凌辱斃命勒取病故甘結並有藉事索費情弊請飭查辦等語此案前經諭令依克唐阿派員訊辦現尙未據覆奏著該將軍督飭承審各員秉公查訊迅速奏結原片著鈔給閲看將此諭令知之欽此遵旨寄信前來當經護理將軍文興欽遵札飭委員候補協領寳奎佐領榮綸一倂查覆去後兹據該委員等禀稱遵經馳抵該旗詳查已故協理布彥圖本有舊疾經前委員恩霖等會同盟長委員海拉布等提訊時僅令原被人等跪聴理藩院來文事畢均交盟長委員帶回保管旋經盟長委員報稱布彥圖於光緒二十四年十一月二十二日夜在寓所因舊患痰火發作身死並非凌虐斃命前委員等並未取具病故甘結至原奏前委員等藉事勒索預備公館所費甚鉅一節查因承辦公館之札蘭奇莫特報銷時係將盟長委員以及該旗應差人役食物一倂聲叙未能分晰清楚其實前委員恩霖等三員所帶辦事人役十餘名應需米麫均是用車自帶所有買用羊肉柴薪共核給價銀五十兩交付該札蘭亦無需索情弊現查該札蘭業已病故無證訊究移據該旗署札薩克圖印務據情加結聲覆前來核與所查情形相符理合禀復等情據此奴才覆查該委員恩霖等旣無凌辱斃命藉事索費情事應毋庸議合將查明緣由謹附片具陳伏乞聖鑒謹奏奉硃批知道了欽此○○奴才連順跪奏爲恭報奴才到任接印日期叩謝天恩恭摺仰祈聖鑒事竊奴才在厙倫辦事大臣任内於光緖二十四年九月十三日欽奉恩命補授烏里雅蘇台將軍欽感之下具摺籲請陛見旋奉硃批著來見欽此遵卽束裝入都屢蒙召見訓誨周詳復荷簡派督辦鄂爾河等處礦務奴才叩謝陛辭奏明先赴厙倫會同辦事大臣籌商開礦事務嗣到厙倫已將曉諭蒙衆布置大略曁奴才啓程赴任各情分别奏報在案兹於二十五年十月二十五日行抵烏里雅蘇台二十六日准暫護將軍印務叅贊大臣新調伊犁索倫領隊大臣志鋭將定邊左副將軍銀印一顆欽差提調關防一顆曁令旗令箭等件派委署内閣侍讀主事職銜額爾德蒙額齎送前來奴才當卽恭設香案望闕叩頭袛領任事伏念奴才満洲世僕知識庸愚寵命頻加涓埃未報寸衷循省感愧莫名查將軍職統四盟烏城毗連俄境所有靖邊撫衆事宜在在均關緊要如奴才樗櫟之資深懼弗克勝任惟有勤恤蒙隠廣布皇仁固衆志以維城守邊疆之重寄隨時隨事竭力經營以期仰答高厚鴻慈於萬一除將應查倉厙糧餉軍器等項另行具奏外所有奴才接印日期並感激下忱謹具恭摺奏聞伏乞皇太后皇上聖鑒謹奏奉硃批知道了欽此○○裕祿片再據升任永定河道陳慶滋詳稱知府銜候補知府北岸通判蔣廷臯熟諳河務辦事認眞十數年來勤奮修防不辭勞瘁以致隠傷内抱本年三四月間督春工上下奔馳感發舊疾比因河水漲發力疾馳赴防次時值北六工八九號大溜奔騰直注壩埽同時蟄陷該員身先士卒指揮護搶適值巨浪衝撃堤身潰裂該員半身伏陷迨至救起兩腿受傷不能步履又因痰氣上逆延至五月三十日歿於工次深堪憫惻查同治十二年署南下汛宛平縣丞葉昌緖光緖十九年候補主簿趙褔濟等均因搶險跃傷身故經前督臣李鴻章王文韶先後奏准從優議卹有案今蔣廷臯事同一律詳請援案奏卹前來奴才覆查無異相應仰懇天恩勅部將知府銜候補知州北岸通判蔣廷臯從優議卹理合附片具陳伏乞聖鑒訓示謹奏奉硃批著照所請該部知道欽此○○奴才宗室祥霖跪奏爲具報交缷起程回京日期恭摺奏聞仰祈聖鑒事竊奴才前前因病難速痊奏准開缺回旂調理當經恭摺叩謝天恩兹新任總兵準良現已抵任奴才卽將泰寗鎭總兵關防王命旂牌上諭書籍並總管内務府大臣印錀於十一月十六日交準良接收任事訖奴才卽於是日交缷起程回京除恭疏題報外謹恭摺具奏伏乞皇太后皇上聖鑒謹奏奉硃批知道了欽此○○許應騤片再勞績捐納分發各員自到省之日起試用一年期满例應詳加甄别歴辦在案兹福建試用通判劉金成知縣黄曾冕盧家駒劉永棠先後試看期满俱應甄别據潘臬司兩會詳前來查該員劉金成年力富强堪以通判留閩黄曾冕心地明白盧家駒年富才明劉永棠辦事穏練均堪以知縣留閩分别按班序補除履歴咨部外理合附片具陳伏乞聖鑒謹奏奉硃批吏部知道欽此 
 
 

Page 12

 
 
[光緖二十五年十二月初九日京報全錄]  
　　宫門抄○諭旨二道錄前○總兵董奏爲到任接印日期摺○護湘撫錫奏爲知縣肇釁釀成命案請旨革職歸案查辦摺○又奏報開辦岳州關日期摺○瀋督增奏電局委員假造電諭請旨革職嚴行審辦片○齊撫毓奏爲自行檢舉片○十二月初九日刑部都察院大理寺鑲藍旗值日兵部引見八十名○啓秀假满請安並因伊弟授永定河道謝恩○克公續假十日○李受彤預備召見○召見軍機李受彤蒙古王公○○直隷正定鎭總兵奇車巴圖魯奴才董履高跪奏爲恭報奴才到任接篆日期叩謝天恩仰祈聖鑒事竊奴才前在北洋差次荷蒙恩命補授貴州鎭遠鎭總兵當卽禀請直隷督臣裕祿代爲具摺叩謝天恩並籲懇 
陛見旋奉硃批著來見欽此奴才遵卽由津起程入都於九月初九日趨赴闕廷仰瞻天顔跪聆聖訓並蒙召見二次荷訓誨之周詳實莫名以欽感復承聖恩調補正定鎭總兵陛辭後卽行出都乘坐火車於十月二十三日抵津謁見直隷督臣裕祿旋奉檄飭卽赴正定鎭總兵調任並兼統駐正右翼練軍馬步各營事務等因奴才於十一月初十日行抵正定府城准前署鎭何乘鰲將欽頒鎭守直隷正定鎭總兵官關防一顆曁王命旗牌書籍文巻等項委員齎交前來隨卽恭設香案望闕叩頭謝恩祇領任事訖伏念奴才一介武夫知識淺陋戎行濫厠旣馳驅之勉効閫寄重膺實報稱之毫無兹復渥荷隆施量移要鎭自天聞命伏地增慙查正定爲畿南要地總兵有專閫責成凡夫操練巡防圴職分所當爲自維檮昧深懼弗勝惟有勉竭駑駘益矢勤愼隨時隨事禀承督臣認真辦理斷不敢稍涉因循以冀仰副高厚鴻慈於萬一除將接印任事日期恭疏題報外所有奴才感激下忱理合恭摺叩謝天恩伏乞皇太后皇上聖鑒謹奏奉硃批知道了欽此○○護理湖南巡撫布政使奴才錫良跪奏爲請將不洽輿情致肇釁端及冐昧橃勇釀成命案之知縣圴先行革職歸案查辦仰祈聖鑒事竊查光緒二十四年三月二十三四等日前撫臣陳寳箴任内據湖南岳州府屬署臨湘縣知縣上官廉先後稟報前署知縣劉榆生缷事令伊戚周書田至聶家市鄕櫃取回徵糧收存錢店匯票行抵紅石橋地方被謝永華等搶去三千兩銀票一張現銀二百兩票錢二十四千文當卽會汛選派兵役移橃防營弁勇往拿三月十九日謝永華之父謝邦晉等糾衆拒斃縣役喬順勇役亦格殺謝二牙龔開仕兩人請加派營勇捕拿隨據岳州府知府英文禀稱聞報馳赴該縣訪查係因地方士民指稱劉榆生在任侵蝕公欵裁廢義學並因伊戚周書田姦佔民婦致被將匯票扣留復因勇役索飯互鬥傷斃人命並非拒捕另有糧書聨名具控劉榆生欠欵不發旣有男婦多人由鄉入城欲與劉榆生爲難當經彈壓開導均各解散劉榆生卽於夜間乘船進省應請緩撥兵勇免致激生事端各等情經陳寳箴批行藩臬兩司將監生謝邦晉附生謝永華衣頂褫革委提人卷來省審辦本任撫臣俞廉三到任將帶勇前往之發字旗哨弁千總盧紹珠咨部斥革旋准都察院咨據各尸屬謝程氏等遣抱京控據呈具奏奉旨此案著交俞廉三督同臬司調集人證卷宗研訊確情按律定擬抱告李松該部照例解往備質欽此咨行到湘俞廉三隨卽欽遵行司飭將盧紹珠當日帶往之勇丁人等查拿務獲確審擬辦去後奴才伏查前署監湘縣知縣劉榆生在任四年之久平日辦事果能壓服人心何至物議沸騰缷事之後士民男婦皆欲與之爲難至於乘夜潛行回省其舉措乖戾不洽輿情卽此可見接署知縣上官廉並不詳細查明率行移撥防勇釀成三命重案已屬冐昧猶復張大其辭亟請添派勇營尤爲荒謬若非該管知府英文親身馳往彈壓開導禀阻調勇往拿難保不激生事變至謝永華等指稱劉榆生侵蝕公欵及周書田姦佔民婦等情卽使屬實理應上控乃敢擅將所收匯票扣留亦屬藐法必須澈底究明分别懲辦方足以肃官常而儆刁悍據藩臬兩司會詳前來相應請旨將前署臨湘縣調補永順縣知縣劉榆生署臨湘縣准補龍陽縣知縣上官廉均行革職歸案查辦謹會同湖廣總督臣張之洞恭摺具陳伏乞皇太后皇上聖鑒訓示如蒙俞允所遺永順縣知縣係苗疆難要缺例應在外揀補龍陽縣知縣係衝简缺湘省現有應補人員應請扣留外補合倂聲明謹奏奉硃批劉榆生上官廉均著卽行革職餘依議該部知道欽此○○護理湖南巡撫布政使奴才錫良跪奏爲恭報岳州關開辦日期仰祈聖鑒事竊照岳州關開設商埠前經督臣張之洞本任撫臣俞廉三請將分守岳常澧道移駐岳州兼管岳州關監督事務並請頒監督關防奏蒙恩准在案奴才接護撫篆後以關務繁重派委熟悉交涉之署糧道蔡乃煌前往會同署岳常　道張鴻順將開關事宜妥愼商辦務伸自主之權兹據會詳稱勘定岳州城迤北附近洞庭湖水入江之處名城陵磯設關最便一切修造關廨屯棧等事工實繁鉅商由税務司詳細估計斟酌次第舉辦現就原有官房略加缮葺暫爲辦公之所本年十一月十一日開關所有騐貨徵税均按照關章辦理並由關道照會駐漢口各國領事轉飭商民知照等情詳請奏咨前來伏查岳州逼近漢口惟由江入湖及自湘運卾之貨道所必經税務能否 
暢旺尙無把握惟有督飭該道將應辦事宜認眞經理總期取益防損以維大局而保利權至監督關防尙未頒發來湘現在該關一切文移單照等件仍暫用湖南分守岳常澧道關防以昭信守除分咨總理衙門户部查照外理合將岳州關開辦日期緣由會同湖廣總督臣張之洞恭摺具奏伏乞皇太后皇上聖鑒謹奏奉硃批該衙門知道欽此○○增祺片再案准查辦事件前四川總督臣李秉衡咨開十月初一日辰刻據電報局送到總理衙門九八九號電一件計二百二十七字卽照已亥新法本譯出電碼字句種種可疑訊據送電人張國祥稱係司事馬民澤面交伊手餘不知情遂傅訊該局委員佘華柏回稱本電局並無此號來電實係假電不知何人所揑並將馬民澤傅到事關假造電旨實屬膽大妄爲咨請嚴究計拈假電一件等因當經札飭驛巡道提案審辦去後兹據該署道徐鏡第詳訊據司事馬民澤供稱該委員佘華柏有買賣銀兩取利情事九月二十九日晚伊將京局打來發抄上諭電報封好報房取本日發出官商各報底回見司事黄厚堃將封筒重捆佘委員在旁必是佘委員乘空令黄厚堃將假電换入封筒等供質之黄厚堃則稱佘委員買賣銀兩實有其事至假電一節槪諉不知案關牽涉委員應如何辦理之處詳請核辦前來查假電意在减定銀糧價值旣據馬民澤等供稱該委員佘華柏有買賣銀兩取利之事自應一倂提訊以期水落石出除批飭該道再行研訊確情分别詳辦外相應請旨將留奉候補縣丞佘華栢暫行革職歸案質訊理合附片具陳伏乞聖鑒謹奏奉硃批佘華栢著暫行革職歸案嚴行審訊欽此○○毓賢片再奴才前叅山東候補知府彭履謙舉止輕浮聲名狼藉派勸股票竟敢勒派民間怨聲盈路幾釀事端奉旨革職欽遵在案覆查該革員上年勸辦曹州府屬土藥釐抵擅自苛派其時奴才在臬司任内前赴曹屬查辦教案核其辦理不善回省禀明前撫臣張汝梅飭查在案惟前次叅摺内勤辦之釐抵二字誤寫股票實屬疏忽應請更正並請旨將奴才交部議處謹附片具陳伏乞聖鑒謹奏奉硃批毓賢著交部議處欽此 
 
