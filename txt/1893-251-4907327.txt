# 1893 - 251 - 4907327

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[新出鉛板南雅堂陳修園廿一種醫書告成] [  圖書集成局代啓]  
　　長　陳修園先生精醫道自負長沙後身治病必騐其醫書二十一種爲岐黄家所必需坊間初僅十六種　增至二十一種其間魯魚亥豕版多錯訛本局自去歲擺版至今秋始告竣字式照圖書集成其間校對精工有目其賞毋待縷述今巳出書由五馬路文玉山房及古杳閣煥文書局千頃堂代售每部價洋三元書甫訂成購者接踵而至巳消其半遲恐消完爲特登報緣此次僅印數百部版已拆卸倘荷賞鑒家賜顧以速爲妙 
[論呈進殿樣]  
　　明歲恭逢皇太后六旬萬壽援照乾隆年間成例舉行慶典應於頤和園東宫門外倚虹堂前及西華門内搭建綵棚三處業由工部呈進殿樣據工部覈實估計應需一切工料錢糧計銀三十萬兩據聞此項綵殿工程已特派工部向書松溎孫家鼐爲承修大臣云此皆京友之所述者也夫皇太后兩次垂廉日總萬幾又治武功彪炳寰宇奠中國於磐石之安聨中外爲一家之好靖内輯外厥治昭然在人耳目間以故前此五旬萬壽之時巳有奏請舉行慶典者而皇太后聖德如天謙卑自牧决不欲以是煩天下之力費天下之財毅然止之不肯舉辦薄海臣民無不仰皇太后之謙光儉德至今不去諸口洎乎明歲則又越十年聖壽愈高聖德愈厚皇上以孝治天下自應率同臣下爲母后稱觴上壽惴惴焉猶惟恐懿旨之不從一旦得遂所請其快忭爲何如四海之内九洲之衆聞此慶典宏開莫不軒鼓鼚舞翹首拭目以觀大典而約計所費則爲數頗鉅然而此固有所不暇顧也爲天子母尊之至也以天下養養之至也一人有慶兆民賴之皇太后一舉慶典而天下舉被其澤覃恩所沛無草不春又豈鰓鰓焉爲此顧慮也哉聞昔漢文帝欲造一臺令工估其值曰需百金文帝曰百金中人之産也不可以予一人之欲而費中人之産遂輟其役夫百金之數幾何以視綵殿之工程三十萬金且三百倍之矣顧文帝之欲爲臺固不過爲遊觀計初無關乎大典故可以作可以輟今則非其比也或者謂刻下順直水災近畿下民咸苦昏墊倘能移此綵殿之費以拯救飢黎則女中堯舜之盛萬古常新矣近來各處籌賑募捐苦口籌勸向樂善之士每有移宴會筵席等費以助賑捐者壽筵移賑之事更書不勝書蓋惻隱之心人皆有之令人乍見孺子将入於井皆有怵惕惻隱之心必謀援之而後快雖深閨弱質村塾學童亦多節省點心脂粉之費以移助賑欵則當此秋氣漸深衆飢民飢餓之餘復憂寒慄倘能節此一殿之資以移之於賑則豈止中人一家之産以一兩銀救一條命計之卽此一殿之資所全活者當以數十萬計皇太后而自發此大慈悲心則皇太后自造之福也臣下而爲皇太后言之得蒙恩允則臣下爲皇太后迓福是不亦當今之急務乎然而此言也雖未有人焉逹於天聽而工部呈進綵殿圖樣估計價值數目則或者卽爲漢文帝估計臺值之意見用欵之鉅如此一動其移緩就急之念未可知也是亦可謂苦心然而皇太后於愛民之道亦可謂至矣盡矣凡遇各處水旱偏災一經督撫奏報往往在深宫節省項下發出鉅欵以爲施濟之用動輒數萬金如此者計不下十數次足見皇太后厚以施惠薄以自奉數十年來如一日兆民念誦幾欲感極涕零况當此多事之秋海軍之需費者歲計幾何邊防之需費者歲計幾何購船製砲各項經費歲需幾何養儿員豢兵弁歲需幾何近則城墻所摧壞者修費不可省也街路之欹仄者鋪墊不可緩也屈指所用之欵其不可省者如此而飢黎嗷嗷待　之聲且幾幾乎将以動深宫之聽聞皇太后仁慈素著安有不怦然有動於中者特以皇上以孝治天下内外大小臣工又踴躍報効爲皇太后恢廓壽圖宏開壽域皇太后不忍阻遏孝思拂逆衆志遂乃安之而皇太后之心則固普大下人民所洞鑒而共諒者當不僅近畿一帶之中澤哀鴻已也吾儕小人躬逢盛典惟有吮毫摛頌俯仰怡然目極乎今之隆儀心儀乎古之盛治用對揚丕顯之休命乃賡載歌其樂無極而已矣他何知焉 
[諭旨恭錄]  
　　七月廿三日兵部題考試八旗文鄉試監試馬步射大臣請點一本奉硃筆看派熙敬得珍監馬步射欽此同日奉硃筆這監試着秀林去欽此 
[本館接奉電音]  
　　昨由京友電傳上諭二道敬謹譯登○八月初二日奉上諭曾廣漢著加恩以四五品京堂候補欽此同日奉上諭貴恒奏瀝陳病情懇請開缺一摺刑部尚書貴恒著加恩賞假一個月毋庸開缺欽此 
[使星東指]  
　　新簡出使英法等國大臣前四川藩憲龔仰遽方伯由萬縣起程已列前報兹接夔州電信言方伯於初二日戌刻行抵夔州約定於初四日東下 
[監臨過鎭]  
　　江蘇巡撫奎樂峯中丞於前月二十七日黎明自蘇垣起節乘坐頭號官舫用富濟小火輪拖帶由内河行駛卽於二十八日下午四點鐘出丹徒口而至鎭江舟泊六吉園碼頭丹徒縣王伯芳大令預先飭辦差人等在是處搭蓋彩棚又将接官廳灑掃潔淨懸燈結彩陳設一新俄而文翰青統制及在城邗江文武印委各員均在招商局鵠候關道憲黄幼農觀察先乘普慶輪船赴焦山江中恭迓寳蓋山新兵水陛各營吹角出郊迎迓直抵江干各隊伍排列約有二里之長惟見旌旗耀日戈戟凝霜憲舟尚未下椗已升砲鳴槍聲如珠貫旣而憲節抵碼頭各官咸鳬趨而進紛紛呈遞手版禀安中丞接見有差叙談移晷旋興辭而出闔郡文武各官創議在甘露寺設筵以伸敬忱中丞辭之卽於是日傍晚六點鐘時傳諭啓輪溯江而上向金陵進發道府廳縣各官仍在碼頭恭送各兵弁連放排槍江中所泊各兵艦亦高懸五色彩旗槍砲之聲震動遠近 
[蘇撫抵寍]  
　　江南文闈監臨江蘇巡撫奎樂峯中丞由蘇起節早已紀諸前報兹接金陵信知中丞於七月二十九日行氐下關因大雨不及入城暫在下關駐節次日卽蒞淮清橋行臺 
[遺才揭曉]  
　　此次上下江錄遺各憲爲預防流弊起見均未發案現将號舍查清於八月初一日晚間總核餘號若干照數送考有志觀光者無不歡欣鼓舞也 
 
 

Page 2

 
 
[鳬舃飛來]  
　　調署江寍縣趙小舫大令交缷銅山縣篆於七月廿九日行抵江寗大約謁見上憲後卽當擇期履新舊地重來新猷丕煥都人士咸拭目俟之 
[遠迓旌麾]  
　　江南正副主試向例八月初一日進省兹聞徐文兩星使将抵袁江上憲委江安輪船楊澄波輪船王水雷輪船馬赴瓜州口靜候以備渡江供給所糞除城北毗盧寺爲暫駐襜帷之所業已鋪設齊整煥然一新大約文星照耀當在三五日間也 
[簾員入所]  
　　江寗江蘇安徽三藩司所調簾員業登前報現已紛紛來省住　市大街簾員公所内有需次金陵者亦将行李搬入上憲每日派人扃門嚴查出入蓋所以防微杜漸也昨日瑞方伯於已調簾員中忽更換數人另查正途州縣開具清單面呈制軍其更換之由外問未能盡悉也 
[日東風雨]  
　　日本今夏各地皆苦不雨及上月中旬忽遭暴風雨連日不止以致岐阜縣屬各川水氾濫民間流失橋梁房屋人畜田禾不可勝計地方官告急電音紛至内務省政府将派員前往查勘矣岐阜前年遭地震大災尚未復原此次又遭水災何大之不佑斯民耶 
[澳皇誕辰]  
　　西歴八月十八號爲澳國皇帝誕辰此次來遊日本之澳親王於前夜由東京芝雅宫出至横濵下坐來之兵船以備次日在船行祝賀禮當日横濵寄椗之日英美德各兵船船主士官皆赴澳兵船名愛利洒牌　此賀濵地神奈川縣等日官亦穿大禮服到船祝賀下午澳親王因澳公使大開祝筵於鹿鳴館冐雨坐汽車進東京抵旅館更衣赴鹿鳴館八點鐘親王先與日本各親王同王妃外務大臣同夫人意大利公使同夫人令妹法公使同譯員等用晚膳用畢接開祝筵續到清國公使朝鮮公使荷蘭公使美德二公使等三十一名推日本有栖川親王首席有栖川親王敬以祝詞上申澳親王卽答以謝詞至鐘鳴一下始散十九號日皇臨幸青山練兵塲請澳親王閲兵閲畢有棲川親王請澳親王至邸用午膳下午澳親王因行期已定進皇宫告别當晚日皇卽設宴於宫中亦命各親王大臣曁王妃夫人并各國公使等陪宴聞澳親王定於廿五號搭美國郵船先往美國原來兵船尚須往清國朝鮮一遊限一個月爲期 
[地下樓臺]  
　　空中樓閣不過世人借喻之詞究未實有其境乃不現於空中而現於地下良可異已日本東京牛　區町三丁目十六番雜貨商士族中川三吉自其先爲舊藩幕臣居住此地已七十餘年與十七八二番地相通家内病人恒不絶并衷于三人疑房屋之不吉或言爲赤龍子暗中占貰或云戍亥有古井作祟於是主人中川時向邸内戍亥一方探視審顧果於十七番地内探出一穴如井户掘之於穴中側面又出一小穴從小穴直進穴中竟有住房數間凡客房内房門房棧房廂房皆備其構造之式已古不知何時所建有言昔者舊潘設爲避難之處説似近情又云安政大地震崩陷恐無此堅固不壞之理一時傳佈都下前月二十號奔馳來觀者不下二千多人廿一號大隈伯聞之亦親自來觀廿二號都新聞社特繪圖誌説以供遠人觀看 
[飭讓官地]  
　　厦門提督路頭沿海邊之地經於前年由黄姓某千總等合股謀向彭軍門處購柤地址起蓋樓房十六幢又塡海灘地並佔民間房屋地基添蓋市樓十二間轉售獲利兹經水師提憲查明實有佔奪民基並侵呑官地情事禀咨閩督栘覆令飭拆讓官地以符向章卽接官廰亦宜酌量地址攺移以昭堅固而免坍塌軍門准咨卽檄飭該汛千總查照遵辦豈料黄千總神通廣大忽串出大力者之姻戚等出頭聲稱此處市樓由伊出資起蓋未能拆卸并仗勢與提憲爲難楊西園軍門辦事一秉大公不徇情面不畏官勢嚴飭遵照督憲批示辦理雷厲風行想若輩伎倆至此亦無可如何矣 
[禾中近事]  
　　禾郡文武各官准備迎迓本省正副大主考過境并詢得撫憲派員絡繹來此分頭二三接以伺憲　○郭恒順神袍店學徒呑烟斃命一事係被同店夥通知其父到來幸其父是忠厚之輩毫不爲難惟痛哭而已旋卽從豐棺殮延僧超度以了其事據云三房祗此一脉亦可慘也○禾中各業盂蘭盆會巳見陸續舉辦並悉秀水縣署經各房書舉辦於七月二十三日爲始延戒僧就署中設壇建蘸三日至二十六圓滿是晚設施放甘露法食并恭請城隍尊神到署監壇各房科懸燈紥彩供設古玩以盡通宵之興亦循舊例也 
[議濬河道]  
　　松郡城内河道集資開濬早經竣工此已迭詳前報兹悉張筱蓉邑尊以西外河淤淺巳久急應開濬刻經禮請各紳董會議已有就緒至是否仍雇營兵抑另用鄉民之處傳説紛紛尚未卜若何舉辦也 
[佛地藏奸]  
　　鎭江銀山門京幾嶺福緣庵精藍小築曲徑通幽女尼三五披薙其中暮鼓晨鐘頗不寂寞然名爲佛地而羣尼皆艶暮濃妆招蜂引蝶好作狎邪遊者每來結歡喜因緣七月二十五日之夜魚更乍轉有鄰右某甲携燈在菴後墻外土堆上尋物遥見尼房燈光燦爛歌韻悠揚大以爲異定晴細視見尼偕一少年某乙一榻横陳吞雲吐霧旁坐一女尼年約二九丰韻頗饒吹簫度由乙則偎紅倚翠左顧右盼陶然自得甲覩此情形奔至某烟館向無賴某丙述之卽糾合同類十餘人蜂擁而至敲門直入趨至尼房無一漏網諸無賴大肆咆哮向前将乙揪住或批其頰或拽其衣或飽以老拳二女尼知事不得了面色灰敗戰兢兢不能出一詞旋蒲伏塵埃叩頭如搗蒜鬨閙之聲幾如鼎沸時在夜深迄無聞者惟左鄰右舍知其動靜羣來詢問有欲捉将官裏去者有令其參木犀香味者滋擾多時後經無賴等将乙及二女尼一併交該處地保看管遂於次晨送至保甲總局請辦少尹隨升座飭差将乙拘至案前訊究之下笞責數百板復以巨校梏頸發令在京幾嶺示衆期滿釋放女尼各掌頰三百下限三日後攅之出境不准逗遛經此一番懲辦穢汚門徑可變爲清凈道塲矣 
[幾成鬥案]  
　　閩廣商船每年於秋間進天津口停泊葛沽船中携帶防盜軍火例由該管汛弁禀請天津鎭發封比開行時然後揭封以防滋事其駁貨入津由葛沽至土城歸葛沽汛稽查由土城至天津歸四門汛彈壓現在新秋巳屆該兩省商船間已乘風到埠照章就葛沽停泊駁貨來津某處兵丁未着號衣怱怱上船該船押貨人等以爲𧸛鼎不服稽查致相鬥毆幸各知不是未經成訟然和事老已煞費調停矣� 
[拿獲賭徒]  
　　福州城中虎節河墘沈家開塲聚賭已四年矣賭首吳某充富督轅稿書凡武弁皆受其牢籠交情甚廣及其子掇巍科聲名益著吳不自斂抑日以賭博爲事樗蒱之徒官紳士庶降及署中公館跟丁無貴無賤溷爲一氣有贏有輸不可殫述遠近週知督辦保甲總局楊觀察秉正不阿楚中翹楚訪聞該賭局大爲地方之害不動聲色於前日二更後親帶局勇破門圍拿吳尚坐賭檯喝雉呼盧突聞官臨一時賭犯二三十人皆紛紛躱避勇丁先将賭籌賭簿搜出一面分投搜拿賭犯或伏床下或潛厠所均無可逃脱觀察立在門外得一一就擒　将該屋標封勇丁押送各賭犯半途亦多有兎脱到局點騐實計十三人觀察親自提訊均供稱該賭場係吳父子所開觀祭喝令先将該二犯發縣拘押餘犯均交差保回以示格外矜恤時已夜闌矣次日觀察飭叚委勒令房主沈姓将家私搬出仍将房屋加封業主曾姓嘖有煩言觀除再三開導曾某等始聨袂而去現已将此案禀明督憲其現押二犯已札縣研訊矣以定重讞而息賭風 
[治喪盛儀]  
　　前署安徽太平府知府楊春泉太守於五月十九日病殁省垣寓所已紀報章兹公子筮期七月二十一日家祭一壇請亳州知州王剌史懋勳題主二十二日開弔二十三日發引柩暫寄停俟卜吉再行扶櫬回籍以安窀穴按太守籍隷卾渚在部曹供職截取知府籖掣安徽歴署鳳陽池州太平等任所在皆有政聲 
 
 

Page 3

 
 
[年豐賽會]  
　　皖垣距城數十里集賢關内外一帶鄉農因近來年歲豐熟歡溢眉宇七月十五日好事者在城隍廟焚香拈閸於七月廿六七兩日賽城隍會想屆期定有一番閙熱也 
[青皮鬧事]  
　　七月廿一日九江西門内人和茶館突來青皮甲乙丙丁數人啜茗高談雄辯拍桌撃碗堂倌囑其不要損壞什物青皮怒卽将碗盞點心一切搗毁一空店主阻止反遭兇毆傷勢甚重青皮踞店聲稱打失洋蚨四十元錢票十貫索賠街鄰咸抱不平赴保甲局申訴林輔臣少尹卽著巡丁四名将青皮等帶局訊問除一面飭将店主醫治外青皮等擬送縣懲治現經人調處向茶館放爆服禮賠償什物出具嗣後不得滋事甘結求免送縣 
[申禁小錢]  
　　鎭江禁用小錢早已三令五申無如日久玩生各錢鋪仍復公然攙用毫無顧忌甚至收買私錢任意攙和從中取利有以洋易錢者攙和砂壳洋鉛每千多至一百數十文以致市上交易動輙爭論小民未免怨咨日前劉青照少尹復出示諭禁果能由此淨絶勿使市儈作弊閭閻受賜多矣 
[婦虐其姑]  
　　姑虐其婦死於非命見於報牘者不一而足至以婦虐姑不得其死則未之前聞也天津河東張二住棋盤街閘裏　賣估衣緣賦悼亡娶再醮婦某氏爲室前妻已育二子經已成家操持井臼不患無人而張遽續鸞膠兒婦等以爲多此一舉婦等纎纎女手又善縫裳而氏不逮婦之工而且速由是均以白眼相加嘗食角子婦等以肉爲餡而以韭菜者享姑卽此一端可槪其餘氏前夫有女業已適人爲之泣述一切女以愛莫能助置之一日以死相要女以爲口頭禪未經理會謂如果釀成人命誓當爲母報仇氏以報復有人生不如死遂服洋烟畢命隨經前夫女婿控請伸寃聞騐屍時尚有傷痕張雖到案直承仍須逮婦等以成信讞想案關逆倫未必可以從輕發落也 
[愼重税務]  
　　江北河運漕船向准兩江督憲奏定章程凡装米二百石者准帶土貨四十石其餘以此類推經過關卡免納税厘以示體恤惟該漕船每不遵章貪多務得以致税釐不無减色天津有工部關係由分巡通永河務兵備道稽征竹木税項刻經張筱船觀察示諭司巡及竹木各廠棧人等知悉如漕船回空過境攬載竹木在二成之外卽應倣照起運客商竹木舊章由該廠棧先行遞條起單以重税務否則分别提究云 
[蘇省官塲紀事]  
　　宜興縣典史姚捕廉紹生業已期滿現經上憲牌示以試用從九萬少尹毓桂署理又荆溪縣典史饒捕廉用釗於七月某日病故遺缺亦經上憲牌示以試用從九魏少尹湘委署又太湖廳用頭司巡檢舒二尹培元病故所遺之缺以試用巡檢申二尹士林堪以委署 
[致祭文昌]  
　　昨爲致祭文昌帝君之期黎明時關道憲聶觀察提右營廖參戎松海防劉司馬上海縣黄大令守備程守戎城汛李千戎等均至也是園文昌殿行禮 
[興修邑廟]  
　　本邑城隍頭門儀門及兩廊等處年久失修各善堂董事遂於前日同往估看立雇工匠於昨日興修經之營之自可美輪美奂矣 
[戎旌過滬]  
　　狼山鎭總兵朱總戎鳳章因有要公於前晚抵滬舟泊南市十六鋪外灘昨晨乘坐四人大轎前遵有親兵數名赴縣署拜會黄大令飭家丁擋駕 
[舉襄備述]  
　　山西平定直隷州知州葛子材直牧籍隷滬江今春在任病故現經公子等扶柩乘輪南下於前日抵滬停泊金利源碼頭定於本月初三日遵例入城治喪而直牧之公館早經遷往松郡惟滬城也是園浜舊宅尚有介弟等居往昨日家人等預備儀仗並雇大號官舫暫泊南市源益棧碼頭以便扶柩回松清晨本邑道營廳縣及印委各員均至舟次吊奠十一點鐘時發引靈柩用獨龍槓以十六人舁之登岸前導除旗鑼扇傘外有開路神肅靜廻避牌平定直隷州正堂潞城縣正堂壬子經魁欽用教職遵例入城等銜牌十餘對清道旗飛虎旗馬執事對馬四乘頂馬一騎香亭一座誥命亭一座亭前有直柄黄傘一柄繼以祭亭容亭素對馬素頂馬八僧八道魂轎一乘以四人舁之轎後有功布亞牌孝子等則在幃中步行躃踊哀號由馬頭往南進十六鋪橋至大碼頭往西過弔橋進大東門過東街繞縣東縣西往南三牌樓太平街出大南門過校塲梢陸家浜迤邐至源益棧碼頭舁靈柩登舟午後解纜向松郡晋發 
[赴宴停公]  
　　昨日本邑徐家匯天主堂教士請江海關道聶觀察提右營廖叅戎松海防劉司馬上海縣黄大令英廨讞員蔡太守法廨讞員葛同轉赴宴同轉遂飭知捕房停訊一期所有各案統歸禮拜四解訊 
[鬻良爲娼]  
　　揚州人劉學勤在花烟館傭工其兄某甲在原籍爲水販誘拐婦女來滬藏匿劉學勤處由劉向各花烟館兠賣習以爲常日前甲又在江北誘三女來滬年均瓜破貎類花妍由學勤撮合其一售與英租界麥家圈平和里萬姓花烟館爲娼一售洋涇浜某花烟館一售蘭芳里花烟館因論價不合復押與孫浩恩家該女等生長蓬門不廿作此皮肉生涯屢被凌虐日坐針氈未知南面者能　然振作懲彼奸貪拯此弱質否也 
[負荆請罪]  
　　有陳子良者向在提右營當差去年曾借其友爲扇子生意之葉某小洋三角言明次日奉趙詎料久假不歸前日葉行經西門内與陳相遇向索前欠陳非但不付反出不遜之言葉大怒與之理論陳胆敢行兇陳友桂某復助陳爲虐葉未能釋然於心當将陳等扭至巡防西局喊控高二尹以陳在營中當差未便准理葉復扭至城汛署控告李千戎以陳之卯名早經斥革現旣在外犯事著原告扭赴地方官衙門控訴葉正欲扭至上海縣忽有甲乙等人出爲解勸令陳如數還洋並備香燭服禮其事始了 
[幸未碾傷]  
　　昨午十二點鐘時有某西人駕駛馬車經過大馬路日舁樓茶館前適有太豐水烟店之六歲幼孩在路嬉戲一時避讓不及幸此馬性頗通靈見地下有人高舉四蹄輕輕越過孩在腹下並無損傷西人下車諦視始整轡向西而去此馬亦可謂善知人意矣 
[碧水銷魂]  
　　前日有駁船一艘由母女二人駕駛母年将半百女甫十四齡装載道家荘嚴行至裏虹橋適潮水驟漲船與橋相去無幾女遂立在橋上俟船過再行躍下不料水流甚急舟行如飛女竟墮入河中其母急爲援救勢已不及一縷幽魂遂逐湘妃而去對江水之茫茫有空揮老涙焉耳 
[蝸角鏖兵]  
　　著名流氓石阿狗羽黨甚多專在虹口頭壩一帶横行市肆無惡不作前晚不知何故與裏虹口石橋帮流氓華寳榮尋仇相約在鬥鷄塲地方一决勝負各糾黨羽大動干戈華力不能勝披靡而遁昨日又邀其黨白老海和頭等興師報復石亦紏合船頭和尚等數十人各持器械至坭城橋外張家浜地方對敵未知孰勝孰負俟有所聞再錄 
[畫師被毆]  
　　有某甲者藉丹青以餬口卜居於滬城大東門外朱家弄昨日于陸家浜事畢而回行經王信義浜突有開小烟館之義和不問情由将甲扭住兇毆甲言我與汝素不相識何得遽以干戈相見義和不答嗣經人勸解始行住手甲心有不甘欲扭赴巡防局控告祗以手 
 
 

Page 4

 
 
無縛雞之力一不經心致被兎脱甲無可如何詢問義和住處知在佛閣底開設烟館乃投廿三七鋪巡防局控訴黄衡堂二尹准詞飭勇往提諭甲靜候傳訊 
[大鬧花叢]  
　　著名流氓冬菜阿三者專在法界蘭芳里孫家弄等處各花烟館遇事生風拆梢打架日前又在蘭芳里某姓花烟館尋仇並将某烟妓牙柄扇攫去經鴇婦投控法捕房捕頭諭以如遇阿三卽爲拘案訊辦詎料該流氓怙惡不悛復於前晚糾合黨羽　該花烟館定欲開燈吸烟不遂其意勃然大怒揮拳便毆将所有物件擊毁無存及鴇婦鳴捕前來已不知去向惟頓足浩歎而已 
[牽涉竊案]  
　　日前有周長慶由天津來滬後搭通州輪船往金陵忽失衣包一個除衣服外有部照監照将軍學憲糧道等書札疑係小工卞彩高王雲堂所竊控經法公堂押追在案嗣經法包探購線查知被長發棧接客麻皮明竊昨晨将人贓拘獲送入捕房押候解訊 
[諭禁私錢]  
　　欽加五品銜正任震澤巡政廳調署松江府上海縣水利廳林爲出示嚴禁事案准縣正堂移開照得民間攙用小錢有干例禁節奉各憲札飭稽查如有奸徒私鑄販售立拿究辦等因歴經遵辦在案兹查市間行用錢文仍未能一律盡淨皆由各鋪户不将剔存小錢呈繳所致移委一體嚴密稽查務令各鋪户一律行用通足制錢毋得攙和砂壳小錢如有剔出私錢諭令親齎繳候秤收給價解銷収結覆核等因到廳隹此除飭差查禁外合行出示嚴禁爲此示仰城廂内外各鋪户人等知悉自示之後爾等逐日行用錢文務使一律制錢毋得攙和砂壳小錢如有剔出私錢著卽親齎繳縣聽候秤收給價解局銷毁如敢故違一經察出定卽解廳以憑　送究辦决不稍寛各宜凛遵毋違特示 
[上海北市絲業會館籌辦順直新災賑捐滬局瑣記十四]  
　　廿五晚接在寳助賑之史賡雲土吉甫陳孟威三公會同寳坻張一琴大令自北通州電稱蒙助六竿領到感甚六分至十分災七百餘村擇尤急撫約尚不敷四竿如蒙續助民免流離廿六復電示尚知四千查藝憲另撥萬金賑貴治似應急外尚有餘敝處奉局憲派定接濟褚敦伯經佩卿兩路恐後難兼顧云則敬前解奬捐第五批規銀四千兩經禀懇督憲行局例收卽發交南紳謝君嘯谷在武清一帶查放兹於廿五日奉批據禀續勸第五批順直賑捐銀四千兩候行籌賑局查照兑收撥濟本年順直復遭水患籌辦賑撫需欵甚殷仰仍廣爲勸募源源解濟此繳[  七月廿七日錢塘施則敬子英甫謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[常樂]  
　　神機營馬步各隊應需光緒十九年秋季常操軍需火藥按照各隊册領斤數經總理營務處繕單呈禀慶邸批飭由製造軍火局照　開　以供軍需計開圓明園馬隊健鋭營馬隊外火器營馬隊内火器營馬隊左翼五處馬隊右翼五處馬隊左驍馬隊右驍馬隊各領常操軍需火藥五百斤圓明園抬槍隊領常操軍需火藥一千五百斤漢軍砲隊領常操火藥三千斤轟藥一百五十斤中營步隊領常操火藥一百斤左號抬槍隊右驍抬槍隊各領軍需火藥一千斤漢軍排槍隊各領常操火藥八百斤捷字勝字精字鋭字健字利字六洋槍步隊各領常操軍需夯藥一千斤震字駿字驤字三馬隊各領常操軍需夯藥五百斤以上馬步二十四隊共領火藥一萬二千二百斤轟藥一百五十斤夯藥七千五百斤 
[謙讓未遑]  
　　福島中佐安正單騎遊歴回來上自朝廷下至商民莫不有以表白其功迎接也賞賜也筵宴也詩詞也固已極爲榮幸矣近日福島撥冗作避暑之遊實則藉此爲編纂遊歴所經地理軍務類将成書以問世乃神坂間士庶将釀資爲福島君鑄一銅像隻身掛劍騎馬已有成議福島君聞之特作書辭謝略謂予之素志十分中僅就其三萬不敢當此不朽之舉云 
[朝鮮近事]  
　　全羅道人丁丙鉉無賴子也家頗饒裕招聚亡命數千人欲謀爲逆先是民間謡言李氏國祚五百年而畢丁氏合承其統迄今在五百一年之數丁自以爲天命有在從者日衆其村南有朴璟璜者讀書不成棄舉業而習孫吳丁聞其名往聘之朴亦以臥龍自居出山輔佐丁乃奉爲軍師以堂弟丙鈜爲大将以族兄内鐔爲叅謀朴又語丁大掠村民以儲軍糧全州官府遣兵三百人往捕衆箶不敵被朴指揮三軍大破之斬首百餘級自以爲初出茅廬第一功也官軍旣敗告急於上憲大起軍馬往剿鎗礮之聲震動山谷朴猶率衆列陣相持然烏合之徒未經訓練不戰自潰鉉見事不濟逃竄不知所之鈜與鐔皆戰殁朴竟被縶解京伏法云○國王以洋六百元雇美國人督工起造洋樓尅日興工未知何時告竣得覩輪奂之美也○七月初七日鮮人朴姓店中失愼室中適藏硝磺若干遇火卽燃烈燄冲天莫可遏止居室悉爲灰燼幸未波及鄰舍○笠洞李姓家夜有盜踰牆而入李急呼救比鄰某甲聞聲往助盜逃去甲追之盜遺一包拾之而歸啓視之簪珥也甲固貧人持賣於市遇捕役以爲盜而執之賴李調處始得釋此可知盜泉之水一飲一汚也○初九日國王出巡東郊士民來觀充塞道路○仁川口日人與鮮人相毆日人發銃打傷鮮人七名斃二人鮮人以石還擊亦打傷日人若干云○有鮮人李某私賣洋烟中華領事署差役得暇恒過其家爲本官察覺痛加笞責将李送漢城府究治○有馬夫在儲慶宫前馬忽驚佚踏傷小兒幸尚不致傷命○有華人某與友共飲沈醉而歸行經素識之店鋪延之坐某依麴生之力大肆威風打毁貨物無算次日酒醒親往負荆○十四日有日人在五里洞被盜所刼身受重傷一息雖存未知能全愈否○十六晚六點鐘長橋某甲家遭回祿旋卽救息 
[英界公堂瑣案]  
　　戒酒會堂印人某訴稱東洋車夫朱星等多人常在堂旁小弄内擲錢賭博喧閙不堪爲此交捕請究包探秦少卿禀原獲印捕未曾來案不知其詳太守以印捕未到無從質對将朱從寛交保○秦包探禀女子周愛珠在雞鴨弄花烟館爲娼昨晚在路拉客違章送究周愛珠供係蘇州人年十六歲丈夫在鄉耕種小婦人在城内傭工昨往親戚處玩耍並未爲娼不敢拉客太守飭差協同原探查明禀覆於禮拜四再核周愛珠送棲流女所暫押蓋恐該鴇至押所串供也○秦包探禀張阿狗行竊水烟袋一枝緝獲送究太守判以管押十天贓存捕房候傳失主○孔包探禀王阿瑞行竊楊阿大洋傘一把請究王俯首無詞太守判押四禮拜期滿遞回原籍○顧包探禀曾經犯事遞籍之寳山縣人余阿桂復來圖竊查獲請究太守判責一百五十板再遞○二百零二號華捕禀馬夫紀阿福在路兠攬生意違章請究太守判罰洋銀兩元撥充醫費○一百九十七號華捕禀小孩沈慶福每晚成羣結隊躑躅道旁見馬車經過将石塊抛擲是以送究太守姑念年尚幼穉飭差交伊父母管束○包探孔阿才禀趙月仁失竊鞋子一雙查係丁興三行竊送究丁俯首求恩太守判押十四天期滿遞回原籍 
[法捕房瑣事]  
　　彩視街開老虎灶之某甲稍有積蓄久爲無賴所垂涎前晚入臥室欲作游仙之夢見箱篋洞開所有阿堵物早已不翼而飛遂投報法捕房由包探往勘料賊係由後窓而入遂将隔鄰某小飯店中寄居之某乙拘入捕房候訊○丙丁二車夫在太古天津碼頭爭奪生理扭作一圑巡街捕解勸不依遂拘入捕房管押 
[申報館恊賑所經收順直山東河南山西賑捐七月廿一日至七月廿九日止第廿三次清單]  
　　七月廿一日張連如洋二元無名氏洋一元劍雲生洋卅元樂安後人洋五元杭州恊興來寄研生洋二元謙愼安諸善士十八户票元十五兩六錢詹秉記洋十元揚州全泰盛來沈公館洋四元吳序東洋八元嘉興全盛來潘俶吟洋四元○廿二日文壽崧洋五元泰州老福興來陳德興洋三元○廿三日吳少補洋三元無名氏洋一元張堰汪恊源來怡樂居主人洋二十元鎭江太古晋來徐覺悟生洋十元嘉興老恊興來無名氏洋一元益陽胡萬昌來丁兆聲花洋十元無名氏洋一元趙子笙保合家平安洋三元雙榴堂求先母冥福洋三元文報局遞來楊信記洋一元長沙森昌來湖南寗鄉縣署諸仁十八户洋十元蕪湖億大來鷗夢生九月份吕宋票五條計九千四百十七號保安會洋兩元會試安洋一元四角湖北老福興來無名氏洋八角張鎭邦求身體平安並小兒鴻基洋二元劉果孫錢六千文太成大生典允裕典各錢五千文周星記汪君宰程維周寳書堂四户各錢二千文林晴帆胡蘭記張立成陳錫庚汪正齋程後甫思正堂無名氏計八户各錢一千文有心氏無力子希記堯記棉薄子五户各錢五百文無名氏錢三百文雨記二百文共計錢四十千文合洋三十八元一角無名氏洋五角○廿四日李姓小洋十角常熟永義昶來海虞寄旅洋一元銅洋一元鎭江太古晋來合肥樂善堂洋二十元淝西孫映雪堂求佑簉室生産平安洋十元鍴淇氏洋一元姑蘇恊源來誠心民洋十元無名氏銅洋四元常州全盛來毗陵睫巢求功名成遂洋三元隱名氏求室人生産平安洋十元海鹽汪恊源來蒼涇覺非道人代友無名氏洋十二元○廿五日華溪存心子前許生産平安洋十元姑蘇全盛來仲翰氏求二兒百病消除易養易長洋一元祝太太求保平安洋二十元立大荘經募洋六十二元三角三分花洋六元○廿六日無名氏銅洋三元錠捐餘小洋三十二角半天南遯叟求病愈洋十元古虞懷懿堂主人求病速愈洋三十元鄭竹舟求父病後康健愿洋五十元祝少英壽　移賑洋一百元盛澤全盛來吳阜如王夢樓帖一部杭州申昌來無名氏洋四元○廿七日不留名鄉下人各洋一元無名氏銅洋三元無名氏吳翁妻禱告灶神前叩許洋二十元嘉定寳順來練溪漁子洋二元力棉子洋十元土業公所罰欵洋一百二十元蓉城補過軒洋二十元○廿八日無名氏求産後平安洋十元浙慈洪崑蓀爲次兒週歲諸友隆儀移助洋十元方人也洋五十元平湖全盛來思補生洋三十二元劉志彝别駕太夫人壽筵移賑山西洋二十元恊源荘遞來安壽堂管門王氏亡夫元章經懴資移助洋三十元○廿九日善士三户洋一元零四尹殿章保佑平安洋三十元埭溪全盛來繆山氏求孫女病愈身健紋銀十一兩七九申元十二兩四錢三分九洋二元售出翠鐲一付計洋四元以上總共收洋八百九十三元四角二分花洋十六元票元十五兩六錢紋銀十一兩七錢九分申元十二兩四錢三分九厘銅洋十一元吕宋票五條碼九千四百十七號帖一部 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年七月二十三日京報全錄]  
　　宫門抄○諭旨兩道錄前○桂撫張奏恭報回任日期摺○直督李奏牛荘關收支洋税並舊管實存各數目摺○又奏山海關收支洋藥厘捐並舊管實存各銀數片○東撫福奏核明善後總局收支各項銀數摺○又奏報銷步隊練軍第五次收支銀兩摺○護江撫方奏海防新捐第三十六次請奬摺○川督劉奏委解各項餉銀起程日期摺○七月二十三日吏部翰林院廂紅旗值日無引一見○克王續假十日○召見軍機○○頭品頂戴廣西巡撫臣張聨桂跪奏爲恭報微臣回任日期叩謝恩仰祈聖鑒事竊臣遵旨入都仰蒙召見二次温綸優渥聖訓周詳跪聽之餘莫名欽感復蒙賞假十日回籍省墓遵於陛辭後束装就道由天津航海於四月十二日到籍二十二日假滿自籍起程仍由海道馳逹廣東沂流上駛六月初一日行抵桂林省城隨於初五日准護撫臣黄槐森飭委署桂林府知府王玉森署臣標中軍叅将梁効賢将廣西巡撫關防曁王命旗牌文卷等件齎送前來臣卽恭設香案望闕叩頭祇領任事伏念臣離粤數月所有地方一切事宜經護撫黄槐森悉心經理措置咸宜兹臣遄返粤疆敢謂駕輕就熟撫綏邊徼深虞任重材輕所幸宸訓欽承遵循有自惟當愚忱倍矢兢惕彌嚴舉凡吏治民生邊防營務隨時認眞整頓加意講求遇有要件咨商督臣共圖治理以期仰答高厚鴻慈於萬一除回任日期恭疏題報外所有微臣感激下忱理合繕摺叩謝天恩再此次經過各省地方二麥登塲民情均極安謐堪以仰慰宸厪合併陳明伏乞皇上聖鑒謹奏奉硃批知道了欽此○○钦差大臣大學士直隷總督一等伯臣李鴻章跪奏爲牛荘海關續徵第一百二十九結洋税收支並舊管實存各數目繕單恭摺仰祈聖鑒事竊牛荘海關徵存洋税截至光緒十八年八月初十日第一百二十八結止業經具奏在案兹據山海關道善聨詳稱自光緒十八年八月十一日起至十一月十三日止按英國三個月一結係第一百二十九結期滿徵收進出口税鈔銀十八萬六千八百二兩二錢二分二厘一毫三絲七忽督飭税司曁委員檢齊册檔查照紅簿逐細核對數目相符其解支各項餉乾經費共銀十四萬二千四百十八兩六錢五分四厘一絲九忽連舊管項下併計共存銀五十三萬七千一百十兩一錢七分九厘四絲五微除分項造册呈報外所有牛荘海關第一百二十九結洋税收支並舊管實存各數目分欵開單詳請核奏前來臣覆覈無異理合繕單恭摺具陳伏乞皇上聖鑒謹奏奉硃批該衙門知道單併發欽此○○李鴻章片再據山海關道善聨詳稱該關洋藥厘捐局光緒十三年正月初九日改歸新關厘捐併徵行令按結造報並照洋税收支定章按結奏報扣足四結奏銷仍造具收支清册送部等因已将第一百二十八結收支銀兩造册詳請奏咨在案兹自光緒十八年八月十一日起至十一月十三日止係屆第一百二十九結期滿共收　船進口洋樂厘捐銀二千五百十二兩内除支給緝私局費馬撥心紅房租弁兵住所税局各房租等欵共銀八百六十五兩六錢六分七厘五毫連舊管共存洋　厘捐銀一萬四千五百四十一兩六錢九分五厘二毫四絲所有第一百二十九屆併征洋藥厘捐收支並舊管實存各銀數分欵造册詳請查核具奏前來除将送到清册分送總理衙門户部查照外理合附片具陳伏乞聖鑒謹奏奉硃批該衙門知道欽此○○尚書銜山東巡撫奴才福潤跪奏爲核明善後總局第五十九次收支各項銀兩繕具清單恭摺仰　聖　事竊照山東善後局經理各防營支發製造事宜所有歴年收支欵項業經分作五十八次奏報在案兹自光緒十八年七月初一日起至十二月底止除調練馬隊向歸另案造報外所有善後　内報明存勇五千八百二十三名海防案内報明存勇一千二百一十二名一切用欵均照　章支發每兩扣平四分按湘平給領又扣一分平　　　解報銷餉銀外下餘銀兩同四分扣平一併列作正開銷製造軍火器械按照例價請銷五成帮價由現扣攤廉銀内支領另册　　减平銀兩入正作收餘平一項照章支銷造報核計用銀一十七萬四千八百八十六兩九錢七厘九絲查收欵項下共收銀一十七萬四千六百八十兩二錢五分二厘五毫八絲計不敷銀二百六兩六錢五分四厘五毫一絲又餘平項下墊支銀四百九十八兩八錢六分四毫三絲應請一併按數撥還據善後局司　開造總細各册詳請奏咨前來奴才覆核無異除清册咨部查照外所有山東善後總局第五十九次收支各項銀數理合繕具清單祇呈御覽謹恭摺具陳伏乞皇上聖鑒謹奏奉硃批該部議奏單併發欽此○○尚書銜山東巡撫奴才福潤跪奏爲報銷步隊練軍第五次收支銀兩繕具清單恭摺仰祈聖鑒事竊前撫臣張曜曁奴才先後奏明将緑營步兵練成步隊兩營委曹州總兵王連三統帶除底餉仍由藩司照章給發歸兵馬奏銷案内造報外其津貼等項銀兩在於裁兵節餉項下動支由善後局專　辦理已将收支各欵截至十八年閏六月底分作第四次奏銷在案兹據善後局司道詳稱自十八年七月初一日起至十二月底止支發薪津等欵應作爲第五次報銷查兩營守兵各四百名統領營哨各哨各官及夫役兵丁應支公費薪津口糧等項悉照定章給領每兩扣平四分按湘平支放又扣一分平餘除提解報銷飯銀外下餘銀兩同四分扣平一併列收作正開銷製造軍装器械均照例價講銷照成帮價由現扣攤廉銀内支飭另册報部减平餘平銀兩入正作收核計共用銀一萬六千六十四兩三錢三分六釐五毫八向查收欵項下共收銀一萬六千七十三兩三錢八分七厘一毫除用存銀九兩五分五毫二絲歸於下次造報開造總細各册詳請秦咨前來奴才覆核無異除清册咨部查照外所有山東步隊練軍第五次報銷銀數謹繕具清單祇呈御覽爲此恭摺具奏伏乞皇上聖鑒謹奏奉硃批該部議奏單併發欽此○○頭品頂戴護理江西巡撫布政使臣方汝翼跪奏爲江西勸辦新海防捐輸第三十六次開單懇恩奬叙以昭激勸恭摺仰祈聖鑒事竊照案准户部咨具奏停止鄭工捐輸接辦新海防事例仍由部庫及各省藩庫收捐一摺光緒十五年十月十八日奏奉旨依議欽此計原奏内開此次之捐改爲新海防事例所收捐數仍由各省按次報部請奬銀兩另欵存儲按次知照海軍衙門聽候提解又十八年十二月十五日接准户部咨海防新例捐輸於二次展限期滿再行接展一年各等因行司遵照業将光緒十五年十二月十二日開局收捐之日起至十九年四月十一日止先後三十五次由司詳經撫臣德馨曁臣開單奏請奬叙各在案今據署藩司福裕詳稱自光緒十九年四月十二日起至六月十一日止計收報捐實官共四名按照定章分别减成共折收實銀一千一百九十二兩除将前項捐銀悉數積存潘庫聽候撥用外合将各捐生年貎籍貫履歴三代造具清册列爲第三十六次詳請奏咨奬叙並請将副實收咨送户部並咨吏部塡發執照來江轉給等情前來臣覆加查核所捐銀數及請叙實官與例章均屬相符合無仰懇天恩俯准分别奬叙以昭激勸除将清册副實收送部曁咨海軍衙門查照外理合恭摺具陳並繕清單敬呈御覽伏乞皇上聖鑒勅部核覆施行謹奏奉硃批户部議奏單併發欽此○頭品頂戴四川總督臣劉秉璋跪奏爲委解光緒十九年分二批京餉東北邊防經費固本兵餉起程日期恭摺仰祈聖鑒事竊查前准户部咨本年京餉指撥四川鹽厘銀十五萬兩按糧津貼銀十二萬兩重慶關洋税銀七萬兩共銀三十四萬兩行令分欵批解又奉撥十九年東北邊防經費指撥夔關常税銀三萬兩津貼銀八萬兩鹽厘銀十五萬兩共銀二十六萬兩又固本兵餉前已陸續籌解銀一百六十五萬五千兩解至十九年六月二十一日止均經先後奏咨在案兹據布政使龔照瑗按察使文光鹽茶道延煜會詳京餉關繫緊要邊防待撥孔殷自當竭力籌解以維大局除奉文在於本年頭批京餉内劃扣滇省賑欵銀二萬兩又於此次二批京餉内扣抵銀二萬兩現催据各厘局解到鹽釐銀六萬兩津貼銀四萬兩共銀十萬兩作爲十九年二批京餉又湊得鹽厘銀四萬兩夔税銀二萬兩津貼銀一萬兩共銀七萬兩作爲十九年二批東北邊防經費又湊得京平銀一萬兩添扣六分平銀一萬兩共銀二萬兩作爲光緒十九年六月二十一日起至十月二十一日止計四個月固本兵餉按照部頒新法平兑飭委候補知縣萬民樂領解於十九年四月二十八日自川起程解赴户部交收並請仍援前案将銀發交日昇昌等商號分别匯解俟該委員到京兑齊守銀起解以期迅速而免疎虞請前來臣覆查無異除分咨查照外理合恭摺具奏伏乞皇上聖鑒謹奏奉硃批户部知道欽此 
 
 

Page 13

 
 
[光緒十九年七月二十四日京報全錄]  
　　宫門抄○諭旨一道錄前○署豫藩長奏恭報接篆日期摺○署豫臬桂奏恭報接篆日期摺○大學士額等奏爲請旨摺○東撫福奏救護外洋失事輪船出力各員懇恩奬勵摺○閩督譚奏閩省應購外洋各項軍火器具數目摺○又奏籌解各欵京餉摺○直督李奏保奬洋務人員摺○又奏甄别知州片○粤督李奏揀補電白營守備片○又奏訊明營弁不法情事照章懲辦摺○閩督譚奏飭道員赴任片○又奏委署知府片○黔撫崧奏春季分委署各缺員數片○閩督譚奏匯解和欵京餉委員起程日期摺○黔撫崧奏揀員擬補副将摺○粤督李奏請准各屬審理舊案免扣審限片○七月二十四日户部通政司詹事府正藍旂值日無引見○貴恒謙光各假滿請安○溥僎續假五日○帛公續假二十日○梁仲衡請假十五日○吏部奏派騐看月官派出徐中堂烏拉喜崇阿錢應溥陳學棻汪鳴鑾良培良弼楊頤國秀榮山訥清阿林燦垣謝嶲杭王傚褚成博聨陂○召見軍機熙敬張蔭桓皇上明日卯初二刻至壽皇殿行禮畢還海○○二品頂戴署理河南布政使按察使奴才長祿跪奏爲恭報奴才署理藩篆日期叩謝天恩仰祈聖鑒事竊奴才接奉撫臣裕寛行知藩司廖壽豐遵旨赴京陛見所遺篆務奏委奴才署理遵於七月初二日交卸臬篆並准藩司廖壽豐将印信文卷移交前來當卽恭設香案望闕叩頭謝恩祇領任事伏念奴才滿洲世僕識淺才疏由員外郎外任府道洊摧臬司前在江西鹽法道任内曾權藩篆兹復忝膺鉅任兢惕益深查河南地大物博藩司責重事繁一切理財用人均關緊要奉撥京恊各餉酌盈劑虚尤須悉心籌畫奴才自維愚闇深懼弗勝惟有殫竭血誠力圖振作遇事禀商撫臣認眞經理不敢以暫時攝篆稍涉因循以冀仰答高厚鴻慈於萬一所有奴才署理藩篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○二品銜署理河南按察使開歸陳許道奴才桂榮跪奏爲恭報奴才接署臬篆日期叩謝天恩仰祈聖鑒事竊奴才於光緒十九年六月十九日接奉河南巡撫臣裕寛檄飭以臬司長祿現委署藩司事所遺臬司一缺奏委奴才署理等因隨於七月初二日准臬司長祿将印信文卷移交前來奴才當卽恭設香案望闕叩頭祇領任事伏念奴才滿洲世僕下乘凡材初通籍於儀曹繼備員於諫院七年領郡曾兩綰夫邊符再任分巡廼量移於梁苑菱防甫蒞詠檀輻而致懍鵜濡臬事權陳顧菲葑而深虞　貨撫衷悚仄受任怔營查河南地據中原臬司職經憲府剔奸濯垢弼教在乎明刑飭紀整綱安民必先察吏奴才至陋稱職殊難惟有淬厲精神振揚風紀敕朝廷之明法循職分所當爲冀抒駑鈍之分毫仰答鴻施於萬一所有奴才感悚下忱理合恭摺叩謝天恩伏乞皇上聖鑒謹奏奉硃批知道了欽此○○總裁官大學士臣額勒和布等跪奏爲請○旨事竊臣館此次續修會典漢書稿本恭纂已有成數其滿本亦陸續纂辦将次繕寫正本惟卷帙繁多必須派員專司校閲始足以昭愼重臣等公同商酌自應援照成案請旨簡派繙譯出身一二員作爲清文總校官詳閲會典滿本俾得詳愼厘訂而免訛悞理合恭摺具陳伏乞皇上聖鑒謹奏請旨奉硃批另有旨欽此○○尚書銜山東巡撫奴才福潤跪奏爲救護外洋失事輪船出力各員照章懇恩奬勵恭摺仰祈聖鑒事竊照總理各國事務衙門續議保護中外船隻遇險章程嗣後文武汛官遇有中外船隻在洋面遭風觸礁瞬将沈没者果能奮身冒險救出至三十人以上准其比照異常勞績奏奬每次不得過兩三員等因山東登州府屬洋面島嶼紛歧礁石林立素稱奇險歴年船隻多有失事曾飭各該州縣在於沿海緊要口岸安設拯濟局多備船筏設法救護並由東海關道委員駐局協同經理歴将救護出力人員隨時分别保奏均蒙俞允在案兹於光緒十八年六月初三日招商局新盛輪船在榮城縣山西北黑驢島洋面迷霧觸礁船身損壞瞬将沈溺搭客水手各鳧舢板逃命已多落水經前署榮城縣事卽用知縣鄭熾昌叅将用前榮城水師營遊擊陳廷　會同榮城縣拯濟局委員直隷候補縣丞江開泰等帶領兵役馳往救護登時救出中外船主水手三十九名搭客五十四名並雇覓泅水人夫盡五十日之力陸續撈獲浮水貨物值銀二萬餘兩均點交招商局收回隨時禀報有案該員等於炎天烈日洪濤巨浪之中督率打撈晝夜巡查始終無誤實屬異常出力自應照章奬勵以照激勸據署東海關監督登萊青道李正榮禀請具　奏前來相應籲懇天恩俯准将署榮城縣事卽用知縣鄭熾昌俟補缺後以同知仍歸原省儘先補用並先換頂戴直隷候補縣丞江開泰免補本班以知縣仍歸原省補用並加同知銜叅将陳廷樑以副将儘先補用出自慈施除飭取各該員履歴咨送吏兵二部並咨呈總理各國事務衙門查照外理合會同北洋大臣大學士直隷總督臣李鴻章恭摺具奏伏乞皇上聖鑒訓示謹奏奉硃批著照所請該衙門知道欽此○○頭品頂戴閩浙總督臣譚鍾麟跪奏爲閩省應購外洋你各項軍火器具數目開單恭摺具陳仰祈聖鑒事竊照各省購買外洋船械槍　等事應照新章於未經定議時先行奏咨俟核定後再行購辦遵照在案兹查光緒十九年分閩省水陸各軍練兵防勇及砲台裁留礮勇操防需用銅帽皮紙硝磺火藥毛瑟洋槍彈子水泥帆布繩索炎炮轆餅油漆等項或局庫無存或撥剩無多亟須預爲添購以備撥用而免缺誤謹遵新章酌核應購數目先行開單奏咨俟核准後再行派員分赴上海香港福州等處向各洋商議價定購運儲備用應需價脚若干仍俟購運到閩分别核給據閩省善後局司道詳請奏咨前來臣覆查無異除咨總理海軍事務衙門曁咨户部核覆外合将應購外洋軍火等項件數謹繕清單恭摺具陳伏乞皇上聖鑒謹奏奉硃批該衙門議奏單併發欽此○○頭品頂戴閩浙總督臣譚鍾麟跪奏爲籌備各欵京餉提前委員匯解以濟要需恭摺仰祈聖鑒事竊照光緒十九年部撥福建京餉業經分批委解十二萬兩先後具奏立案頃接電報畿輔猝遭水患賑濟一切需欵孔殷急應籌欵馳解而閩省分私匱乏一時無可通融仰屋尋思倍深焦灼當經借銀三萬兩由號商刻期兑交順天府備賑並飭司道将本年應解京餉竭力騰挪提前解部以應急需一面督飭勸辦賑捐設法籌欵接濟據善後税厘局司道具詳與各銀號婉商赶緊墊解銀十五萬兩内茶税京餉三萬兩加放俸餉二萬兩添撥税厘京餉二萬兩籌備餉需二萬兩固本京餉一萬兩鹽道籌備京餉五萬兩委補用知縣何建忠督商進京交户部投納定於本年七月初一日星馳起程儘限一月解到除分咨外謹繕摺具陳伏乞皇上聖鑒謹奏奉硃批户部知道欽此○○欽差大臣大學士直隷總督一等伯臣李鴻章跪奏爲北洋隨辦洋務人員又屆三年期滿照章請奬恭摺仰祈聖鑒事竊查光緒十六年十月吏部奏定章程内開嗣後隨同南北洋大臣專辦洋務出力人員以差委之日起扣滿三年請奬聲明何項勞績保奬以十員爲率等語上屆自光緒十二年九月至十五年十二月已滿三年各員照章請奬奉硃批着照所請欽此欽遵在案北洋商務年盛一年華洋交涉事宜亦日繁一日全賴各員隨同襄助藉收羣策羣力之效兹隨辦洋務委員等供差又歴三年悉能認眞出力始終不懈洵屬著有微勞據津海關道盛宣懷詳請給奬前來臣查該委員等在差數載於一切辦理繙譯文牘審理交涉案件及分叚稽查彈壓均能克盡職守無誤事機使中外商民日臻輯睦實係著有勞績核其差委日期均在光緒十五年九月以前又屇三年期滿所請奬叙員數與定章相符並無冐濫謹繕單恭呈御覽仰懇天恩俯准照擬給奬以示鼓勵降履歴咨部外理事恭摺具陳伏乞皇上聖鑒訓示謹奏奉硃批著照所請該部知道單併發欽此○○李鴻章片再道府州縣無論候補試用人員應自到省之日起予限一年詳加察看出具切實考語奏明分别繁簡補用查有候補直隷州知州白冠瀛到省一年期滿例應甄别據藩臬兩司詳請核辦前來臣查白冠瀛年强才裕辦事穩愼堪勝繁缺留省補用俟有應補缺出照例序補除履歴册咨部外理合附片具陳伏乞聖鑒謹奏奉硃批吏部知道欽此○○李瀚章片再准兵部咨廣東電白營守備熊子烜病故遺缺係外海水師題補第七輪第四缺輪用儘先人員旣據扣留應卽迅揀合例人員請補等因查定例水師守備缺出於隔府别營人員内揀選題補又儘先各員均按奉旨先後挨次補用又各省題調武職各缺如因員缺緊要人地相需将不合例人員保奏應於摺内聲明請旨交部核覆恭候欽定等語前會同廣東水師提督臣鄭紹忠在於經部覆准註　 
 
 

Page 14

 
 
序補之外海水師儘先守備班内詳加揀選其名次在前之周榮宗請假赴浙江措資尚未回營湯廷相於斯缺人地不宜未便請補查有水師提標中營儘先補用守備趙希祖年四十歲廣東廣州府新會縣人由武監生應同治九年庚午科本省鄉試中式武舉充補差官三年期滿留差一年分發廣東免其試用以營守備儘先補用因馳遞文報無誤奏請俟補缺後以都司儘先卽補先換頂戴光緒六年十一月二十二日奉旨依議欽此發給騐票回省於光緒七年十一月十三日到標攺用外海水師試騐一年期滿保題送部引見光緒九年六月初五日帶領騐放請旨發回本省照例用初六日覆奏奉旨依議欽此准部咨覆註册歸入廣東外海水師儘先守備班内序補續充駐京提塘期滿交代清楚發回原營効力於光緒十八年十月十三日回營該員營務穩練兵船熟習並無在外省軍營叅革矇保情弊以之補授電白營守備洵堪勝任雖儘先名次略後惟在前各員均不合請補例准隨摺聲明合無仰懇天恩俯准以趙希祖補授電白營守備俾營伍操防藉資整頓如蒙俞允該員於攺用外海水師試騐期滿保題案内業經送部引見今請補守備毋庸再行送部應請勅部發給劄付令其赴任謹會同廣東水師提督臣鄭紹忠合詞附片具陳伏乞聖鑒勅部核覆施行謹奏奉硃批兵部議奏欽此○○頭品頂戴兩廣總督臣李瀚章跪奏爲訊明營弁招搖生事並訊有結盟拜會重情照章懲辦恭摺仰祈聖鑒事竊照遊撃許桂林候選通判王靈章前在廣東乳源縣地方招搖生事經臣奏叅将許桂林等革職訊辦奉硃批著照所請該部知道欽此卽經轉飭繳審並将供開售賣功牌之遊撃陳國俊撤差解訊兹據廣東按察司額勒精額詳轉准南韶連道阿克敦移稱緣許桂林籍隷湖南長沙縣由勇丁在霆營洊保遊撃王靈章卽炅章籍隷貴州遵義縣由附貢生報捐候選通判許桂林因霆營裁撤各處遊蕩曾向湖南人陳少崖買有僞造功牌六張奬札二張後來粤省與王靈章同住客寓往來認識許桂林稔知乳源縣屬許姓族大富厚起意冐稱提督製備號衣旗幟前往連宗冀圖借銀使用適王靈章欲往湖南探親許桂林邀令雇船同行帮寫書信又知包辦鹽務可以誑騙銀兩卽揑造章程一紙囑王靈章繕寫王靈章信以爲眞卽與繕寫船抵乳源縣屬雇得羅國賓王輝政王文駿謝兆如各絲予功牌奬　充　家人勇目又雇得李煥林許際良張玉山杜先林黄祥陳南生各穿號衣分執旗幟枌作勇丁自戴紅頂大帽赴許姓宗祠拜謁許姓族長鄉愚無知接待留宿尚有許致祥許雲清許國樑林德材各向許桂林購買功牌一張每張得銀二十圓正欲與許姓借貸銀兩卽經該縣營訪聞得許桂林王靈章羅國賓王輝政王文駿李煥林許際良張玉山杜先林黄祥陳南生等拿獲餘俱逃逸起出僞造功牌奬札號衣旗幟及包辦鹽務章程並許桂林保札解道督府審辦並将許桂林王靈章功名奏叅革職復提集訊據王靈章等供認前情不諱據許桂林前供功牌置自遊撃陳國俊實因借貸不遂挾嫌誣扳於先年霆營裁撤後曾糾集多人結拜哥老衆人推爲頭目造有八卦圖張盟書票布因各處查拿嚴緊均已燒燬詰以黨與人數姓名堅不供吐輒稱自已業已被獲决不再害會内弟兄等語又經擬議禀奉将許桂林照章正法王靈章等遞籍約束在案移會轉詳請奏前來臣伏查許桂林自爲職官乃膽敢紏衆拜會實屬罪大惡極法無可貸除假冐提督誑騙鄉民及售賣僞造功牌各輕罪不議外業經臣核明照章批飭就地正法王靈章於許桂林所犯各事雖不知情亦未得受銀錢惟許桂林囑寫鹽務章程並不查明輙與繕寫究屬不合業已革職遞籍嚴加管束毋庸置議羅國賓王輝政王文駿李煥林許際良張玉山杜先林黄详陳南生甫經受雇並未得受工銀亦己遞籍管束應與訊無售賣僞造功牌之遊擊陳國俊均請免議許致祥等並免緝拿以省拖累僞造功牌旗幟务節案結銷燬保札注銷贓銀照追入官王靈章報捐執照據供遺失免起案係訪聞獲辦職名請免開送除飭查緝逸犯陳少崖究辦外所有審擬會匪懲辦緣由理合恭摺具陳伏乞皇上聖鑒謹奏奉硃批刑部知道欽此○○譚鍾麟片再福建興泉永道員缺經臣具奏卽以遺缺道英璞請補在案應先飭赴任供職以專責成除咨部外謹附片陳明伏乞聖鑒謹奏奉硃批知道了欽此○○譚鍾麟片再邵武府知府董毓琦降補遺缺查有試用知府邱晋昕老練穩愼堪以委署據福建藩臬兩司會詳前來除咨部外謹附片具陳伏乞聖鑒謹奏奉硃批吏部知道欽此○○崧蕃片再查前准部咨凡調署實缺州縣佐雜不得逾十分之二並将因何調署綠由及委署若干員按季造册詳咨又咸豐十一年十一月二十三日奉上諭嗣後各省州縣無論奏調委署著每屆三月彚奏一次由吏部嚴行查核如有違例更調等弊卽将該督撫藩司分别叅奏欽此又准部咨候補委用試用人員除委署無人之缺及暫時代理無庸核計外如委署有人之缺擬請州縣與佐雜分計各不得逾十分之一以示限制又州縣佐雜實缺人員調署比照委署定章各不得逾十分之一以示區别各等因歴經遵辦在案兹查光緒十九年春季分調委現任人員署理别缺者州縣係貴筑縣一缺佐雜係庫大使一缺候補委用試用人員除實缺調署别缺並因病請假所遺各缺不計外並無委署有員之缺據署藩司唐樹森造册具詳前來奴才覆查無異除册分送部科外謹附片具陳伏乞聖鑒謹奏奉硃批吏部知道欽此○○頭品頂戴閩浙總督臣譚鍾麟跪奏爲匯解各欵京餉委員起程日期恭摺仰祈聖鑒事竊照光緒十九年分部撥户部茶税京餉銀二十萬兩西徵洋欵攺爲加放俸餉銀二十萬兩固本京餉銀每月五千兩添撥税厘京餉銀十萬兩洋藥釐金京餉銀五萬兩當飭司局籌解先已籌備户部茶税銀二萬兩加放俸餉銀一萬兩固本京餉銀二萬兩委令候補知縣俞振鸞督同號商匯解赴京投納先後具奏在案兹再籌解户部茶税京餉銀二萬兩加放俸餉銀一萬兩固本京餉銀一萬兩並籌備添撥税厘京餉銀一萬兩洋藥釐金京餉銀一萬兩委令候補知府聶元龍督同號商如數籌墊進京投納該委員定於本年六月二十四日起程仍俟報到上庫日期再行由閩提欵發還據福建税厘善後兩局司道具詳前來除分咨查照外謹繕摺具陳伏乞皇上聖鑒謹奏奉硃批户部知道欽此○○頭品頂戴貴州巡撫奴才崧蕃跪奏爲揀員擬補副将員缺以實營伍恭摺仰祈聖鑒事竊查永安恊副将王占魁軍政劾叅接准部覆遺缺應卽揀員請補以重職守查奉行預保無人卽以揀發人員抵補又接准部文副将廻避本省照章開缺遇有相當缺出由該督撫酌量請補不入輪缺計算各等因今永安協副将一缺查有吳永超現年三十七歲雲南廣西直隷州人由雲南楚雄協副将廻避本省應與貴州副将内對調嗣因逾限不調由部奏奉諭旨開缺飭令前赴貴州遇有相當缺出不入輪缺計算酌量請補光緒十七年領咨到黔歸標咨明部科註册在案現署永安恊副将事務辦理裕如該員年强才穩曉暢兵機以之補授永安協副将實屬人地相宜合無仰懇天恩俯准将該員吳永超補授永安協副将員缺實於營務有裨如蒙俞允俟接准部覆卽行給咨赴部引見以符定制除咨部科查照外謹會同雲貴總督臣王文韶貴州提督臣羅孝連合詞恭摺具陳伏乞皇上聖鑒訓示謹奏奉硃批兵部議奏欽此○○李瀚章等片再粤省民俗强悍訟獄繁多疉經臣等嚴飭赶緊清理並由按察使額勒精額遴委幹員分赴各屬隨時帮同審訊年來詳辦新舊各案不下二百餘起其由各營獲解盜刦案犯以及土匪游勇情罪較重者訊明節經照章奏報在案惟各州縣命盜雜案未據辦結者尚復不少推原其故皆由粤東地居濵海界連港澳名項罪犯類多藉以逋逃緝拿非易應訊人證間有出洋貿易傳喚爲難因而已獲之犯或畏罪不認或挾嫌誣扳或正犯未獲推諉狡避或案涉疑似務須待質此固不可草率定讞致滋枉縱及至在逃在洋犯證拘傳到案提同訊明必需時日鮮不已逾審限承審者旣畏例議不敢照常解勘接審者亦多瞻顧是以相率因循積案累累若不亟爲變通設法清厘勢必重囚倖逃顯戮輕囚皆斃囹圄殊非愼重刑章之道臣等再四籌商各案　延實出有因查福建前因舊案積壓經該督撫臣奏准免計審限近　陸續清理已著成效粤省情事相同合無仰懇天恩俯准将光緒十九年正月以前舊案免扣審限由臣等督同臬司勒限審擬詳辦倘再逾延卽行據實嚴叅以清庶獄而肅吏治據臬司額勒精額具詳前來理合附片陳請伏乞聖鑒訓示謹奏奉硃批刑部議奏欽此 
 
