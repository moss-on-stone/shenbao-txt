# 1899 - 253 - 4909491

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀛銀河下游曹娥江潮水道流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積己空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同愼溝壑此則籌振者所九頓首以祝者也振欵乞交電報局源通官銀號仁濤善堂及本館恊振所均可代爲彚解肅此佈求伏維德鑒 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空兹又重付手民校前益加精美惟紙墨工料日漸加昻是以每部核定實價洋銀五圓諸君子有留心乙部者請臨三馬路申報館申昌書室選購可也此布 
[論民圑]  
　　國家可以百年不用兵而不可一日無兵備則凡所以保國而衞民者誠莫兵若矣使一國而兵備不足則必受與國之侵陵一方而兵備不足則盜賊卽因之蠭起自古以来如出一轍况今中國環五大洲通商門户洞啓交涉愈多窺伺愈盛則所謂兵備者更宜加意整頓庶足以禦外侮而靖内憂無如甲午之後帑項不支各省裁撤兵額爲節省餉項之計餉糈不繼以致裁兵誠爲萬不得己之舉固非長治久安之策果也兵額一裁國勢愈形其弱不特外邦要挾之事迭起循生卽各處盜賊搶刼之案又指不勝屈此皆兵力不足所致固不待智者而知者矣朝廷以餉項萬難增添而兵備以不能稍弛因特降諭旨令民間舉辦民圑以濟兵力之不足而又可不費餉項誠爲一舉兩得之至計惟是各處舉辦以来在官府非不認眞而民間皆仍視爲具文雖各縣各府按册校閱聚時人數固多散則仍無所用卽能時時校閱而民皆有恒業安能舍謀生之計枵腹從公若欲概籌經費按名發給則猶之增添兵額朁仍不省雖圑練之費非兵餉可比可以從廉然各省各府各州縣各鄉村皆須舉　合算亦　不貲　其費皆出自地方紳富不必　支　項自可無虞支絀不知民之錢卽君之錢也地方苟籌費裕如則朝廷何不可添兵而增餉而必欲民國之舉辨　　哉然則民圑聚時少而散時多不能勸於操練則斷　　　　之選并不能如兵之籌餉必至有名　　　其有名無實則不如不辦之爲愈矣曰圑練安可不　　　　之　與不善耳向之以　　立功者亦指不勝　如髮　　亂之時浙江湖州之趙忠節紹興之包義士自備軍餉訓練民圑卒能保衞一隅他如澧州之五福圑岳州之平陽圑安徽之廬州圑四川之中江圑江蘇之溧陽金壇圑類皆實事求是不務虚名勝於召募至今人猶稱之當英人入境之時廣東之民圑一敗之三元里再敗之三山村且焚其雙桅船一艘是民圑得力之時非但可靖内憂而并可以禦外侮當此之時外侮頻仍内憂交作民圑又安可不辦哉蒙意圑之云者宜聚不宜散每縣辦一圑足矣不必四鄉均辦若四鄉均辦每慮多或三十人少或一二十人則猶之保甲耳緩不濟急調閱不易且鄉民均有耕耘之業不能因此荒無縣治之中定額圑練以本邑武舉爲圑長武生爲什長大抵各處武舉武生無不恃其功名膂力魚肉鄉愚授之以事反有約束無業游民擾害問閻收爲圑丁訓練成軍則好勇鬥狠之徒悉變而爲干城之選且地方多一圑丁卽少一痞棍使詐使貪之法莫妙於此經費則統一邑而籌之以二三百人而論雖不能不子以餉然亦斷不能如兵勇之優每月不滿千數以數百金一月之事合邑籌之似不難成裘集腋至如何操練約束是在圑長什長之勤惰而圑長什長之勤惰是在州縣之考成如此辦法帑項不費而各省可得十餘萬精兵矣若以經費難籌而仍虚行故事則圑猶不圑練猶不練恐終無濟於事也 
[本館接奉電音]  
　　昨日清晨京師飛電傳来上諭一道敬謹譯登○八月初十日奉上諭本日召見之在任候補知府山東陽谷縣知縣胡建華著仍以知储在任儘先卽補並交軍機處存記欽此 
[調勇助剿]  
　　紹興訪事友来函云台匪應萬德自七月十一日攻刦防營軍火竄入黄巖縣城擊毁縣署大堂德政匾後卽退出縣城四處衝突勢甚猖獗省憲嚴飭台州文武官弁恊力防剿惟兵力尚嫌單薄特調省防兩營相機助剿八月初三日拔隊東渡錢江初四經過越中想不日卽可行抵彼處也 
[文旌過揚]  
　　揚州訪事友人云本月初四日提督江蘇學政瞿大宗師乘官舫帶以小輪船駛入瓜洲口駐防三义河南官營兵丁以及鹽揚各營勇皆列隊江干擎鎗恭迎府縣印委各官亦出城迎迓迨憲舟行抵徐凝門外官馬頭並不停泊揚帆逕去卷宗師擬先試淮徐然後按臨揚郡示期開考 
[枘使關防]  
　　九江訪事友人云日前關道憲明觀察出有關防告示一道其文曰欽命二品頂戴賞戴花翎分巡江西廣饒九南兵備道督理九江關稅務兼管窰廠事兼辦通商事宜加三級紀錄五次明爲關防詐僞事照得本道仕版久登官箴恪守曩者遼東司務潔己奉公今承簡命觀察是邦任重分巡致兼筦榷惟有益加惕厲以期報國安民故案牘悉出心裁庶務皆由手定宗親族黨并無隨任南来幕友賓僚莫不端方交勉而僕從僅供役使不假以權書吏止繕稿籖難叅末議凡此防閑之嚴密當可盡絶夫嫌疑惟是潯陽水陸交衝五方雜處誠恐游匪地棍或假充親友或謬託相知在外撞騙招摇愚民無知受期愚弄最爲可惡除隨時訪拿外合行出示曉諭爲此示仰道屬軍民人等一體知悉爾等務各凛遵法度安分守身愼毋輕聽旁言自貽伊戚如有前項棍徒造言生事假冒招摇許卽扭禀赴轅以憑盡法懲治倘敢明知故縱勾結往来或有意營求希圖徼倖一經訪查得實立卽嚴拿重究决不寛貸本道執法如山凛之愼之毋違特示 
[嚴禁賭博]  
　　南昌訪事友来函云省垣保甲總局李大守宗言最惡賭博禁之甚嚴偶經過華陀廟左近諸賭棍正欲趨避某署差頭止之曰是不必慮如强項當毁其轎太守遥聞大怒卽飭拘拿無如親隨較少未及拿獲卽面禀臬憲轉飭縣署立獲某差頭重懲以警效尤又某署執事頭在南營坊聚賭亦經太守面禀臬轅飭縣拿獲到案重治翌 
 
 

Page 2

 
 
日太守復出簡明告示曰賭博干禁例有明文屢經曉諭三令五申無如痞棍置若罔聞仍施伎倆誘騙愚民似此頑梗痛恨實深特再出示使其自新倘敢復犯定卽拿訊嚴刑懲創决不從輕 
[飢民滋事]  
　　紹興訪事友来函云距紹興府治五十里有瀝海所城係前明防倭時所建地屬上虞會稽兩縣所轄城以内居民數千户推邵姓爲最富亦最好善此次上虞被水邵姓己密遣心腹訪查極貧户口擬施振濟嗣以勢難周遍恐肇事端是以遲遲未曾舉行詎意被水各村忽爲踵門求振之舉於是一倡百和集有一二千人八月初二日相率至邵姓家擁入廳堂竟將桌椅等物任意搗毁幸瀝海汛劉把總聞信帶兵前来彈壓許災民十日内集欵放振始漸散去 
[贑省振務]  
　　南昌訪事友来函云卽用縣倪樸齋明府前奉委會同新塗縣查勘水災堤工當卽辦理急振極貧者每户七百文次貧五百文又次三百文溺斃者各二千文共約振錢一千串米五十石災民得以稍甦惟丈量潰决倒塌各堤共一千二百餘丈核實估計需錢一萬五千餘串合銀萬兩有奇前奉大憲撥銀二千兩不敷甚鉅禀請大憲再撥六千兩俾潰塌各堤次第修築仍有不敷擬就地籌欵及求助省城各義紳爲以工代振之舉惟老弱婦女不能作工尚虞枵腹且一交冬令更屬難堪約計振欵需錢六千餘串爰禀請大憲可否量予撥欵撫卹現聞大憲己奏請開辦振捐矣仁人之言其利傳哉 
[甬江盜案]  
　　寗波訪事友来函云八月初八夜永和信局之信船由杭紹一帶開駛来甬行至餘姚縣屬車厩地方突被匪船截在去路所有銀洋貨物刼掠一空事後卽赴餘姚縣報案同時西鄉石塘翁姓家被盜刼去衣箱十八口翌日由事主開單報縣鄞邑尊李大令立卽往勘屬實會營嚴緝 
[潯上官塲紀事]  
　　九江采訪事友人云本月初三日黎明鎭道府廳營縣客官齊至社稷壇致祭初六日祭文昌殿特授九江江防清軍同知梁司馬佩祥於本月初四抵潯旋涓吉初六日午時接篆○初四日聞南昌来電音悉藩轅牌示奉新縣鍾體志因病出缺以卽用縣孫啓瑞署理○逃犯陳竹垂經前德化縣吳儀生明储高懸賞格獲自漢臯治解歸卽移交新任張叔儼明府訊明收禁初四日明府移會營官派出兵差四十名移解赴省 
[鳩兹官塲紀事]  
　　蕪湖訪事友人云保甲局總辦何劍如太守刻奉藩憲委署池州府篆定於本月初九日赴任所遺保甲總辦一差暫由總巡婁午峯叅軍代理○裕溪關委員吳特君二尹瓜期届滿道憲吳季卿觀察本委保甲總巡婁叅軍接辦現以叅軍代理總局事務因令二尹續辦三月以資熟手○前署安徽臬司李筱軒廉訪交卸起程入都陛見本月初五日道出鳩江印委各官均至江干迎迓憲舟並不停泊旋卽順流下駛各官復恭送如禮水陸各軍亦皆鳴槍致敬○西湖池練軍防營統帶李都戎錫侯前由江南提督兼自强軍統領李壽亭軍門委帶自强軍步隊三營所遺防營事務暫由城守營胡干戎辛鎰兼理兹者皖南鎭黄鎭軍以城守事務殷煩恐難兼顧特委倪守戎蒞蕪管帶西湖池練軍以事責成 
[營口瑣談]  
　　營口訪事人云自入秋後民間多患鼠核瘟日斃二十餘人得雨後天氣漸凉忽變而爲感寒伏暑之症猝然致斃者每日仍有數人以致江帮義材會施出過多存棺祗有一具上月二十七日傾盆大雨天氣驟寒早晚竟可御棉衣亦近十餘年来所僅見者也○粤東會館爲廣潮兩帮諸商合建雲斤月斧經營數載正殿大門戲樓及東西轅門己全工告竣撲吉上月二十七日恭奉天后聖母神牌升座左供財神右祀大仙自二十六日起至二十九日演戲四日同鄉聚集拈香外客往賀者亦車馬盈門○七月二十六日之夜十點鐘時東營雙橋子義豐順小銀爐被盜刼去寳銀四十錠洋銀二百餘元旋由巡防局勇丁追獲三名次晨盜黨在通利橋畔分贓適道標營兵跴緝至此拘獲四盜連原贓交地方官訊辦○營口電報局失去洋銀六百元局丁細察某銅匠形迹可疑因卽送廳訊究後又將家丁王升送請究追蓋因其人本寒貧近忽錦衣肉食闊綽似富家郎故不免疑其行竊也○營口各油坊工人相約停工勒加工價經喬子敬協戎調停妥洽工作如常許以每月加工值三弔或二弔每打一陀加錢五成然停工己數日矣○現在銀市每兩只易東錢八千三百十文洋銀每圓五千七百文豆油每擔值銀六兩三錢豆餅七兩二錢元豆五兩六錢至五兩二三錢不等高粱米每斗四千八百八十文大米牛斛每石九兩五錢今年秋稼頗欣欣向榮所惜近日北風過凉尚恐美中不足耳 
[宣南近事]  
　　京師訪事友来函云前四川總督李鑑堂制軍於本月初四日到京傳聞有入政府之說○江南陸路長江水師二提督均歸蘇宮保元春節制○去冬至京各省奏保人才送部引見預備召見之後大而道府小而州縣無不交軍機處存記惟八月初三日廣東廣州府施典章召見後奉旨著回任不交存記傳聞有面參榮相之事云○廣東番攤收捐助餉經言官條奏奉旨令譚文帥覆奏文帥力言不可並有如辦番攤請另簡員接替聞皇太后甚不以爲然也○皇太后催造雍和宮聞有八月十四日舉動之說○京師銀圓局現擬改設長安街鐵錢局舊地定用浙江省所鑄機器俟廠屋開工卽令運送来京江密局之委員楊均先己到京湖北候補道王需塍秉恩及盛京卿所薦之邱瑞麟電催未来聞王有經手未完事件邱則因病怔忡故皆不克就道也 
[津沽帆影]  
　　天津訪事友来函云總辦北洋武備學堂蔭五樓統制之封翁年届八旬上月二十九日因病逝世津地寅僚均往弔唁素車白馬絡繹於途○近日天時頗旱糧價因之陡昻十數日前小麥每石值津錢七吊五六百文今忽漲至每石八吊四五百文貧苦小民受虧誠不淺矣○法國領事以租界中豢狗者甚多每至夜深狺狺之聲不絶於耳特命巡捕見有項無木牌之犬卽以白棓斃之自夏徂秋所斃頗夥日前某巡捕闌入英租界將屈臣氏藥房之犬擊死藥房中某洋人控諸法領事署請追犬價十八元并每月喂養費五元法領事爰判罰捕頭洋銀二百元以示之儆 
[鎯山秋眺]  
　　寗波訪事友来函云駐劄觀堂寺之各勇丁每日上午八點鐘下午二點鐘由統帶官督率至君子營校塲操演洋鎗步伐整齊堪稱勁旅日来寗防營勇丁亦在小校塲如法操演是亦整軍經武安不忘危之道也○入秋以来時症甚盛重者傷寒輕者瘧痢市上懸　者流莫不利市三倍焉○邇来各茶坊時有賭徒麕聚其中相率作牧猪奴戯每遇鄉遇之可欺者卽誘令入局務罄其腰槖而後己有地方之責者不可不嚴行楚止也 
[茸城近事]  
　　松江訪事友人云松江府濮紫泉太守深惡屠户私宰耕牛有妨農務爰於七月三十日出示禁止並揭示律載罪名乃邇得鄉間失牛之事依然時有所聞意者近地仍有窩圈乎保物命而恤農艱不得不于賢宰官是望己○本月初四日西門外葛姓富户被梁上君子所算迨從黑甜鄉驚起奔告附近巡防局持械圍捕果獲一賊詰之則係金山縣己革捕役名雲堂者因事来郡挈伴獵取川盤遂致敗露當經失主檢點各贓見貴重物具在僅失去衣服十餘件隨將雲堂解入縣署禀請縣主照例嚴懲○漕糧爲天庾正供各業户食毛踐土具有天良理應踴躍輸將以重國課華亭縣劉廉三大令抄錄憲札出示曉諭略謂奉欽盡劄札本閣部堂奉旨来江南查辦事件尤以籌餉爲要務近来時局艱難欵項支絀豈容任意中飽不思整頓之方查各屬大户於漕糧往往僅完正米不完公費於地丁僅繳上忙不繳下忙各善堂 
 
 

Page 3

 
 
更藉口善舉銀米僅完三成思之殊堪痛恨嗣後不論大小各户宜遵照定额一體完納如再有抗欠折减等情許卽指名通詳嚴辦續奉清賦局憲頒發章程内載各屬漕糧需解足十成不准再有開欠云云爲此示仰大小各户一體知悉須知漕糧係國課正供不容稍有蒂欠嗣後宜按照數目多寡屋基墳田均需照數完納掣串執業倘敢扭於積習再有延抗定卽按户提追新章嚴切决不姑寛云云想松郡士夫急公慕義者多定能踴躍輸將以急公家之急也 
[上海官塲紀事]  
　　昨日縣署接有電音悉新任江蘇巡撫鹿芝帥約在今日乘某輪船蒞滬立卽飭差至美界北河南路天后宮側出使行轅陳設一新以便駐節聞鹿中丞到滬後卽欲赴江寗面謁督憲劉峴帥○枯林通判劉昻青别駕因公来滬昨日午前命駕入城拜謁各當道至縣署時王大令飭丁擋駕○昨晨十點鐘時松江府濮紫泉太守因迎接卸任江蘇巡撫德靜山中丞乘官舫至滬停泊南市大馬頭上海縣王欣甫大令以及印委各員均往迎迓 
[英界火警續述]  
　　英界火警己略紀昨報兹悉火起於大馬路英美會審公廨西轉角之晉祥福外國顧繡號之後樓廨中差班房及皂快班分押所與該號僅一牆之隔而女押所又適在樓下幸各差役瞭見火光赶將各處押犯移於土地祠中暫爲看管而房科各書辦更恐延及新舊卷宗將卷箱遷入内署幸捕房近在咫尺惠副捕頭首先到塲竭力彈壓未幾救火會中人紛紛馳至汲水灌澆得卽告熄計焚去該號適中樓面三間門面則依然無恙至其起火之由據言後樓所懸壁上火油燈未曾吹息以致延及椽柱肇此飛災聞該店並未保險自不致有縱火情事也 
[美界火警]  
　　前晚十點鐘時美租界百老匯路靖逺街湯寳興外國京貨店樓上不知緣何失火霎時濃烟四佈幾致燎原幸爲某號西捕所見帮同灌救得卽撲滅祗焚去所儲洋布數疋○是晚三點鐘時忽聞捕房蒲牢怒吼旋分一下知外虹口又兆焚如天明急往探視知火起於下海浦提籃橋生生里第八弄第一千零五號門牌本邑人龔姓家當時火勢炎炎冒穿屋頂遂至不可收拾英美救火會各西人聞之急驅皮帶車馳往開自来水龍頭竭力噴射約歴半點鐘時視融氏始掩旗息鼓而去東首一千零四號及西首一千零六號房屋均被殃及共燬慺房三幢惟一千零六號爲某姓開設花棧房曾倩某洋行保火險銀一千五百兩餘均不免徒呼負負矣 
[誘拐宜懲]  
　　寡婦楊夏氏投英界公廨呈控龜奴錢清和誘拐童養媳一案前晚讞員翁笠漁直刺倩襄理委員張柄樞司馬提訊據楊夏氏供籍隸安徽年三十五歳現住治下三馬路福康里丈夫楊史正己於去年夏間病故小婦人生有一子昔年憑開茶館之屠松桃爲媒聘鄰婦王錢氏之女阿囡爲童養媳當卽過門留養二年至光緒二十年六月二十日田錢氏患病身亡由該氏姘夫王姓將阿囡領往親戚家募化棺木殮費詎料一去不回小婦人四出招尋並登告白若有人領送阿囡回家謝洋三十元亦無消息又投上海縣大老爺處存案至去冬十一月某日聞有錢姓養女名阿囡被凌虐不堪逃至南市由丐頭仍送還錢處小婦人心竊疑之及託人探訪始知阿囡被王姓領出後卽由錢清和誘拐藏匿故特来案控告叩求從重嚴辦並將阿囡給小婦人領回楊阿囡供年十二歳五歳時由母親許與楊姓爲養媳至七歳母亡後有母親相識之王阿二領小女子出外購買棺木行至四馬路適遇王家媽遂騙至鄭家木橋河浜該氏家中復領至中尚仁里錢清和妓院内見有三女子名喚阿巧阿娥阿小卽現爲妓女之高彩娥高文彩小女子改名高小寳每日習學彈唱逼令酬應狎客不遂其意終日毒毆苦不堪言故於去冬私逃出外欲尋楊姓住處一時難以記憶遂奔至南市又被素不相識之人送回錢清和處被錢毒毆體無完膚日間鎖閉後面披屋不准出外至晚令跪房内須點完長香三枝方准立起受盡一切苦情務求將小女子交姑楊夏氏領回以全生路錢清和偕子阿三投案訴稱無錫金匾縣人年四十七歳小的向在某妓院帮傭所生三子長子阿三現年十三歳於三年前憑某姓婦爲媒出洋一百五十元買錢姓之女阿囡爲媳卽於是年五月内過門此女来家後時常竊取物件經小的略加訓貴遂於去冬逃出小的登報尋訪由二十三七鋪地保某甲送回小的家内酬洋四十元至上月間阿囡又因私取傭婦小洋五角奔逃出外遂被楊夏氏誘領藏匿来案誣控求恩查察錢阿三供與父同張司馬以兩造供詞各執著補提王阿二王家媽到案並令兩造交出媒證到案再行復訊察奪楊阿囡暫交官媒看管錢清和交原人保出 
[誘拐無憑]  
　　王有才同妻張氏指控倪有良倪王氏夫婦二人誘拐伊女小香一案前晚經張柄樞司馬提集原被人証訊問據王有才王張氏同供女兒小香年七歳與倪王氏同在某紗廠做工七月廿六日女忽出外不歸四處尋訪並無蹤影遂投報美界捕房至三十日有郭怡庭邀小的至小烟館内過癮稱小香由倪有良誘領至虹口某姓家圖賣未成現在聞又領往南市矣小的得悉後又投捕房據情禀告捕頭飭包探洪阿寳將倪夫婦二人及郭怡庭一併拘至捕房轉解案下求究郭供天津人王有良女孩走失後曾詢及小的曾否見過小的許伊留心代訪而王卽指小的爲見証倪有良供小的之妻王氏與王有良之女雖係在一廠做工然終日来去並不同行實王誣指求鑒司馬訊得王控拐無憑著倪王氏暫押派差押令倪有良出外帮尋 
[掌珠忽失]  
　　法界老北門外大街某姓家女郎年己及笄前晚乘人不備潛將金銀首飾席捲而遁事後查知所捲各物約值千金之譜偵騎四出蹤跡杳然遂開明失單報捕請緝昨晨小東門外一枝春街生牲南貨店樓上沈姓有年甫五齡之子名春林者偶在門前閒玩被匪徒誘拐無蹤亦卽投報捕房請爲查緝未知兩顆掌珠尚能歸還合浦否也 
[闓澤旁敷]  
　　日前本館恊振所承不留名善士助来浙紹振捐洋銀一百九十九元銅洋一元又寗波無名氏助新昌嵊縣振欵九八元票銀三十兩又疁城黄闇伯善士求保子婦病痊助浙江水災振洋二十元又得益堂助洋銀十六元又源康號以開張之喜移助筵資洋銀十元爲饋禮諸親友造福又本埠源通官銀號節省中秋月餅費移助浙紹振捐洋十元夫救災恤鄰行道有福傳記所載報應昭彰今諸大善士因念浙災之可憫慨施仁漿義粟拯彼顚危善氣彌綸自足感天心而食福報當此中秋佳節人月雙圓行慶施恩安在不可福田廣種海内不乏好善之士知必有聞風興起者敬書崖略藉表謝忱 
[上海電報滬局乞振公所接到餘上兩邑查災情形]  
　　謹將擬辦餘上兩邑振撫平糶分别先後設局次序錄呈公鑒一自曹娥江東杜浦江西蒿壩起至三界止長約六十里寛約數里至二十餘里章家埠起至横塘橋止長約二十五里寛約十餘里以上係房屋多被水衝塌田稻顆粒無收人畜死亡不少兼之浮厝棺木漂没殆盡被災極重擬作第一批設局一自上虞百官鎭起至餘姚横河壩止約長四十餘里寛數里至二十餘里不等外梁湖起至虞城西門外止約長三十餘里寛數里至十餘里虞城二十一都靠城西南門外數村姚地下沙畈等地方以上係房屋亦有衝坍田稻無收被災亦重擬作第二批設局一自虞境小越羅家村謝家塘上湖頭花閘口南北湖大山下河清口至顧家等村鎭止姚境高橋上塘陳倉堰等村鎭止約東西長二十餘里南北二十餘里以上田稻尚可約扯一二分收成被災次之擬作第三批設局一自虞城東門外起至姚境約長二十餘里寛十餘里姚境如横河堰下起至馬渚迤東菁江渡止約長二十餘里虞境如前江葉家埭施家堰等地方秋收約可扯二三分被災又次之擬作第四批設局一虞境如崧厦曰馬湖姚境如臨山湖堤裏三十里牌等地方秋收約扯四五分被災又次之擬作第五批設局 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[營勇滋事]  
　　紹興訪事友来函云北海橋爲魚市聚集之所向来價較他處爲廉而又童叟無欺以故購者雲集某日有籍隸細柳營之徐某市魚兩尾計價一百零五文徐付小龍元一角又錢五文而漁者堅請找付貼水五文徐不允致相口角適有徐之同類多人自西郭門結伴而来徐告以故衆抱不平攘臂而前魚攤三五處己如鸚鵡洲之一脚踢翻漁者臂上亦受傷痕血流如注遂奔赴山隂縣喊控邑尊寗大令升堂騐訊許爲移提行兇之人到案再行核辦 
[續獲扦手]  
　　新關扦手兪俊龍等七人通同舞弊前日由道憲發縣收所候訊己紀報章昨日又奉道憲曾經郛觀察續獲扦手沈廷斌一名發縣併訊到縣後值日差禀明王大令奉飭看管候訊 
[旡妄之災]  
　　前晚十點半鐘時英界貴州路某姓家失火時美界捕房急驅皮帶車馳往灌救行至篷路轉角處突有江北人周苟仔迎面而来不及避讓立時撞倒壓傷脛骨腰際等處鮮血淋漓痛極倒地後經巡街捕舁送同仁醫院療治未識能免殘疾否 
[上海縣署瑣案]  
　　朱陳氏前投上海縣署控小客棧主陳福生等拐賣次媳何氏一案迭經帮審委員馬明府訊供未實前晚縣主王欣甫大令親提研訊陳福生供朱陳氏親託媒証陳連卿等將媳何氏價賣小的實被拖累求察陳連卿趙志山許老明聞金氏四人同供朱陳氏自欲將媳價賣託小的等同往寳山賣與曹阿囝爲妻身價洋一百四十元交朱陳氏親收婚据寫伊夫朱鳳来出名由該氏簽押曹阿囝供寳山縣人憑陳連卿等爲媒買陳氏之媳何氏爲妻朱陳氏親来立據收洋曹洪元供係何囝胞兄餘語相同何氏供係朱陳氏養女並非媳婦今年五月間賣與曹阿囝爲室身價洋由小婦人親手交與朱陳氏收去朱陳氏供常州人此事係陳福生串衆揑供媳婦確被陳福生指使陳連卿等誘拐價賣大令曰今己訊明衆供確鑿何氏所供亦然本應究誣姑念女流從寛著具誣告結免究朱陳氏堅稱串供欺誣出言挺撞大令怒其潑悍喝責竹梢一百五十下該氏仍不具結大令著陳等與何氏各具供結再行訊究○江北人陳學奎戳傷寡嫂王氏兩目一案己訊數堂未結前晚縣主王大令親自提訊先據學奎之母陳黄氏供現住虹口次子學奎做小工度日長子學寳死己四年寡媳王氏近左鄰人王小六仔有染五月初十日又將衣飾私給小六仔運去適爲丈夫陳芝卿撞見喝阻不服順取剪刀刺傷伊兩目此係實情今王氏妄供三子學奎强姦逞凶丈夫己於六月初間故世求將學奎釋放又有陳王氏之姑母張王氏投稱内姪女陳王氏夫故守節近遭夫弟學奎圖姦不遂戳傷雙目小婦人在蘇得信来案求辦陳王氏供亦相同學奎供長嫂兩目實由父親所戳小的在塲相勸被嫂咬傷手指事後報由包探在嫂之姦夫王小六仔房内搜了質票卽是嫂之金戒指求鑒王小六仔供與陳王氏比鄰素不交談實被誣累大令核供之下復騐陳王氏目傷己痊遂判陳學奎當日在塲不免助父行凶其父雖故亦當代父受責喝笞六百板王小六仔雖無與陳王氏通姦實據旣有搜出當票不無疑竇亦責五百板陳王氏姑免查究後宜改過張王氏不應揷身多事與陳黄氏一併斥去各具遵斷結元案 
[馬路工程局瑣案]  
　　前者船户薛四喜由無錫縣境承裝荳麥来滬中途盜賣十餘擔經錫金公所中人將船扣留一面由保人謝子香報知捕房旋在英界尋見船夥姚玉生戎阿全解至馬路工程局經會辦司徒貽芬司馬提訊判令管押在案前日司馬命帶案覆訊蔣有文供稱小的奉諭查問解手共計短少荳麥九十餘擔求恩察核吳雲寳供小的因事赴鎭江及回滬始知其事現在小的管押捕房無從將薛尋交尚求寛限四日交保出外以便將薛交案王杭生供稱小的向縫皮箱爲業與吳素識此次由吳央令小的来案作保尚求恩准司馬准將吳交王保去如逾期不將薛交案定須提究○前日閩人劉来肩負檀香一擔王萬裕馬頭張姓航船上兠賣不知因何被船夥撞落浦中以致口角扭毆某號巡街捕見之遂一併拘入押房轉解工程局禀請會辦司徒司馬提訊劉供小的肩貨登船被船夥沈九林撞落浦中致相爭扭沈供船主張友全欲買此貨因令送至船上不敢行兇司馬判責沈七十板賠償洋銀一元從寛斥釋 
[英界公堂瑣案]  
　　泥城橋西首八十三號洋房劉學詢公館内日前失竊巨贓報捕後經包探李培之金立生沈阿岳等緝獲此案正犯并至虹口效續里木匠毛生明家起出原贓遂將竊犯毛成根王阿毛等於昨晨解案請究劉遣家丁持片到案領贓並稱尚少翡翠嵌金絲香烟嘴一只求爲究追翼之毛生明等同供爲木匠行竊該死烟嘴業己送人求宥讞員翁笠漁直刺商之嘉副領事著押候吊齊原贓再行嚴辦○包探竇如海禀請龜奴李青秋前曾犯案今又竊取棋盤街妓女洪翠玉之荳蔲匣一只報捕後經小的緝獲起到原贓送案請究洪妓遺傭婦王阿秀投案請領失贓質之李青秋供認行竊惟求恩宥直刺判交捕房三月以儆○包探陸阿九解送張伯英到案禀稱此人僞繕匯豐銀行支票冒取銀三十八兩當被經理洋人察出扭至捕房轉解案下请究旋有律師哈華託到案申稱張己倩本律師代爲申辯故暫請保去俟禮拜一来案候訊直刺准之○包探陸阿九解送王和尚到案禀稱此人屢次犯案今又竊取陸阿寳家綢衣兩件經小的緝獲人贓送案請究陸阿寳投案領贓質之王和尚供崇明人行竊該死惟求恩宸直刺判責三百板遞籍○包探朱阿高解送放氣逾時之軋車繅絲廠執事人陸純伯到案請判直刺略詰數語判罰洋五十元以儆 
[法界捕房瑣案]  
　　周敬堂控楊伯英經手售地吞没銀一千兩經讞員朱森庭明府訊知得主己將價銀付清被楊有意措勒斷令押候嚴追昨日明府命提楊到案予限三日著將未繳地價銀一千兩如數繳案聽候查明給領如單地果不相符應將地價照例充公示罰楊仍還押候傳四圖地保質訊核辦○王東海前控黄順發欠銀二百餘兩經明府斷令交保出外嗣以延不清理著保交案押追昨日提案仍准交保諭令赶緊理楚違干侒追○馬夫吳仁甫前因竊取馬鞍轡等物控經明府訊供判枷一月昨己期滿命帶案開枷仍照原斷重責四百板釋出○初八夜大盛烟紙店失火時經包探拿獲搶火匪徒陸利元葛渭元王阿虎三犯解經明府訊供昨日提案著照原斷枷號半月發火塲示衆期滿責放○小竊吳金寳明府著照原斷笞責一百板從寛釋出○前者竊犯王和尚與同黨張阿米在小東門外圖竊被探夥拘獲王情争以刀自刺其股經捕頭騐明傷痕令送仁濟醫院療治今己痊愈解案請訊明府著重責二百板斥釋○偷兒吳福生在南誠信烟館竊取烟客某甲之紡綢長長當塲拘獲解經明府訊明昨日著笞責二百板釋出 
[介以繁祉]  
　　徐炳輝善士因添孫之喜將湯餅資移助施衣欵藉爲諸親友種福田由阜昌參號交来洋銀一百元桐階毓秀含飴欣一索之占蔀屋推恩挾纊等三軍之喜節虚文而溥實惠添喜氣而祝遐齡嘉貺頒来頌忱莫罄又無名氏求子病速愈助振洋二百五十元桃椎僊史因鄰居失愼許願得慶平安酧願洋二十元覩巨災而心悸默禱通誠比隂德以耳鳴沈疴立起請登報牘叩謝鴻施[  上海六馬路仁濟善堂董事嚴信厚葉成忠楊廷杲黄宗憲施則敬劉芬謹誌]  
 
 

Page 10

 
 
   
 
 

Page 11

 
 
   
 
 

Page 12

 
 
   
 
