# 1885 - 276 - 4904488

 

Page 1

 
 
[五十三號畫報出售] [  申報舘主人啓]  
　　前月本埠到一矮人云産自意大利國其人身長不滿二尺手足相稱惟頭顱則舉平人無異鬚髯如㦸年約四十左右繞屋一走便恩休憩察其情形恐是幼年入歹人手矯揉造作而成者故特照繪以供衆鑒報首畫譜兩圖一山水一花卉係任君伯年所繪後附淞隱漫錄圖說一則准於二十六日出售此佈 
[闈墨待刋啓] [  申報舘主人啓]  
　　各直省鄉試例於重陽前後放榜新科闈墨爭以先覩爲快本館現已函致順天江南江西浙江四省友人今科鄉墨俟聚奎堂刋就發出後速購初印善本寄下卽用活字照擺發售如有欲躉買若干部望先來本館訂定此布 
[租界不能無華人說]  
　　租界中華洋雜處核計華人之數多於西人者不啻倍蓰華人旣衆則喧囂不靖自必不免然欲淨除此等喧囂之事殊覺有所不能而字林報則頗有不喜華人在租界任意喧囂之意前已論說及之閱八月底該報又言及此事略云租界本定爲西人所居而乃華人亦溷跡於此日漸增多其數至於十二萬人晝夜喧譁紛紜不靜以致西人等日間作事晚間寢息皆不得一刻安靜殊有令人不耐之勢又作爲問答語以爲當設法使華人不居租界乎抑西人避而之泥城外之爲善乎又云巡捕於此等華人喧嚷之際不能禁止等語噫此其言誠有可異者已夫租界不過使西人在此通商旣欲通商則苟無華人將何以獲通商之利且租界中苟無華人則工部局將何以收如許之捐項又何以能整頓地方修理街道使洋場地面華麗富美至於如此夫西人之在中國無處而不恃有華人不過大商巨賈則其用華人也多小本經營則其用華人也少總之無一不用華人華人倘無西人不過不得多賺錢尚足以自謀衣食也西人之在中國者而無華人則其爲不便也大矣該報所謂喧譁不靖才約有數端戲舘則金鼓連宵妓樓則笙歌逹旦以致酒戰聲喧茗談氣盛他如東洋車轆轆之聲有幾處竟通夜不絶此其所謂喧囂之大略也顧竊以爲此等喧囂實皆由於西人所雇用之華人盖華人之開店鋪於租界中者黎明而起開店門掃除以待生意之至或植立櫃間自朝至於日昃至晚間過客已稀始行收店則日間辛苦已極一枕黑甜早已贉醰有味矣何暇更出而遊戯其出焉者則大都各洋行中之人而已洋行中人日間作事不若中國店舖之辛苦下午事定卽可徜徉外出或尋春於妓舘或適趣於歌蠹甚而至於一榻花烟雲霞窟中藉以陶情取樂每每至夜已過半而猶結隊在街笑語而過此等情形此等積習卽僕亦何嘗不厭之然寔苦於無法可以禁之試思戲館固晝夜不絶之熱閙場也華人本以此等戲舘最易肇事欲禁而絶之如蘇州之戲舘至今猶不得開演獨至於上海則不能禁盖戲舘中往往掛洋商牌子卽有非洋商所開者而其房屋則或係洋商之産苟欲禁開戲館則洋商必將出頭阻撓夫安得而禁之妓館亦熱閙之區也華人因其傷風敗俗欲嚴禁以絶之譚方伯禁令一申蘇臺花柳悉數移根卽上海縣城内亦不得有一家暗藏春色獨至租界則以爲女閭三百乃招徠商旅之資斷不可以禁絶且妓寮房屋亦多西人之産則亦與戲館同一不能關閉者也至於東洋車徹夜轔轔最爲討厭顧一日夜已逾子見有東洋車七八輛其行甚疾風馳電掣有聲如雷視其車中則多係西人之爲水手者聨隊乘車而過盖東洋車夫凡坐華人則行不甚疾西人一登其車便興高采烈恐後爭先故其聲尤爲甚囂若花烟館則又係華官所欲禁翁子文太守原欲雷厲風行挽回風氣無如西人不從謂恐房屋無人承租必致空閉虧本迄今僅爲空言無補於事由是言之租界之所以致此喧囂者實皆西人有以自致之非盡華人之過也夫租界而倘驅盡華人讓西人以獨處靜則靜矣正不知通商之義爲何西人迢迢數萬里間關來華豈僅圖此居處安靜而已乎且苟無華人誰與西人相助爲理此其必不可行不待智者而後知也若以西人避居泥城外以求安靜然或有不能居泥城以就安靜者又將何以處之且西人所居之地亦未必能不用華人也故吾以爲西人來華創立租界置辦産業招徠生意好容易而商旅薈萃輪蹄輻輳市面日見興旺是固非華人不爲功卽洋行産業出租於人或開戲館或作妓寮甚或至於設花烟館無非爲可以獲利起見固知西人之中無不願華人之在租界日增月盛俾地方日見繁華熱閙絶無一時之蕭索而後快其不喜華人不樂熱閙者殆祇一字林報館之主筆西人而已矣 
[上諭恭錄]  
　　八月二十四日奉上諭伊犂鎭總兵員缺着鄧增補授欽此同日奉旨延茂補授太僕寺少卿欽此太常寺題九月初八日祭都城隍廟奉旨遣鍾秀行禮欽此又題九月十一日祭歴代帝王廟奉 
旨遣隆懃行禮兩廡遣熙敬景善文暉耀年各分獻欽此 
[恭錄發抄事件]  
　　八月廿四日李鴻章奏請將辦理電線事宜及倡捐助賑之國子監學正銜謝家福可否量授一官奉旨謝家福着以知縣留於直隸補用吏部知道欽此又請將歴年創辦沿江沿海電報出力各員擇尤奬勵奉旨佘昌宇等均著照所請奬勵餘依議該衙門知道單二件併發欽此 
[本館接奉電音]  
　　昨日本舘接到京師友人發來專電有九月初一日上諭二道敬謹譯登○九月初一日奉上諭張之洞等奏統軍大員傷重身故臚陳戰績懇恩優卹一摺記名提督貴州安義鎭總兵陳嘉前於同治年間隨同蘇元春剿辦黔苗迭克各城戰績卓著上年隨往廣西剿辦土匪旋赴關外督軍鏖戰忠勇奮發屢奏司功徧體重傷而竭誠報國之忱始終弗替兹因傷發身故覽奏軫惜殊深陳嘉看照提督陣亡例賜卹其生前戰續宣付史館立傳並着加恩予予諡以彰忠藎欽此同日奉上諭貴州安義鎭總兵員缺着蔣宗漢補授欽此 
[李傅相奏保電局人員銜名單]  
　　謹將創辦沿江沿海各省電線大工及傳送緊急軍報出力各員酌擬奬叙繕單恭呈御覽鹽運使銜留直候補知州佘昌宇請以道員仍留直儘先補用直隸候補同知王屋北河候補同知郃國銓均請俟補缺後以知府用北河試用州同馮慶鏞試用通判袁遂均請以知州歸直補用湖南試用府經歴王　善直隸候補縣丞蔣文霖試用縣丞葉人鏡均請以知縣仍歸原省補用内閣中書吳彦孫候選同知阮恩年均請以同 
 
 

Page 2

 
 
知不論雙單月儘先選用候選本班經歴章鈞分發廣東候補知縣王維純均請以得缺後以知州用指分河南試用縣丞楊廷景分發補用府經歴張鏡濂候選縣丞方恩澤麟均請俟補缺後以知縣用附生王庭珠俞書祥方存悌吳鍾史縣丞銜李宗鋋游龍標均請以縣丞不論雙單月儘先選用分發湖北試用巡檢戴麟守請以主簿仍歸原省補用揀選知縣朱伯增浙江請補運副宋仁壽直隸候補典史錢錫輿均請候補缺後以應升之缺升用直隸試用縣丞任汝霖請歸候補班儘先補用同知銜蕭愼甲請照銜給予封典候補從九王庭琛候選巡檢沈雲臺均請以縣主簿不論雙單月遇缺儘先前選用從九品銜胡梅未入流陳世昌文童楊勳范允昌宋德銘馬祝平黄履和均請以巡檢不論雙單月儘先選用以上三十九員係創辦奉天直隸山東江蘇浙江福建安徽江西湖北廣東廣西各省電線大工出力二品銜直隸候補道宋其詔朱格仁劉含方許鈐身廣東督糧道王之春江蘇候補道郭道直沈玉麒分省補用道李培松均請從優議叙江蘇委用道龔照瑗請不論雙單月仍歸江蘇候補班儘先補用直隸試用道高驂麟請歸候補班儘先補用長蘆候補鹽大使胡良駒請以知縣歸直隸補用分發直隸補用縣丞郭銘新請以知縣仍歸直隸補用候選從九品柳漢礽請以縣丞主簿不論雙單月儘先選用直隸候補知府黄建笎請以道員留省儘先補用分發浙江候補同知王松森候選直隸州知州那三候選同知李毓森均請俟得缺後以知府用吉林候補通判姚嶽松候選通判何霖福建候補通判鄧掄琚候選知縣張世祁陳同源巢序鏞汪驊直隸大挑知縣王爾梅均請俟得缺後以同知直隸州用兩淮候補運判任文瀾請以本班儘先前補用補用知縣分發河南試用府經歴謝庭芝請以知縣仍歸原省補用安徽試用府經歴彭名保請俟得缺後以知縣用江蘇試明訓導儼作霖請儘先　用候選訓導經元智請俟得缺後以應升之缺升用候補知縣宛平縣丞莊佩蘭請俟縣丞開缺歸知縣後加五品銜舉人龔良舉請加五品銜生員華志靑請以訓導不論雙單月選用州同銜袁光裕縣丞銜周瑞鑾均請以縣丞不論雙單月儘先選用江蘇試用巡檢馬沅請以主簿仍歸原省補用以上三十七員係創辦天津電報學堂教習學生并直隸山東江蘇浙江福建安徽江西湖北電報局出力浙江補用同知另補知縣用銳請從優議叙江蘇試用訓導王希閶請以本班遇缺前選用留甘補用縣丞陳先覲福建試用縣丞張鴻書馮步衢候選縣丞蕭文炟葉大蕭均請俟補缺後以州縣用浙江試用鹽大使周之楨請歸候補班補用福建試用鹽道庫大使榮瑞圖請儘先補用鹽大使銜王庭燮請以儘大使不論雙單月選用文童舒鈞請以巡檢不論雙單月選用福建分缺先用巡檢葛昌祚請以得缺後以縣主簿用以上十二員係辦理泉州慶關馬尾長門電報出力三品銜直隸候補道沈能虎請加二品頂戴直隸試用道張紹華請歸候補班儘先補用候補主事經元華請以直隸州知州不論雙單月選用知府用直隸候補同知張振棨請以知府補用直隸補用同知候補通判朱湛然請以直隸州知州補用知縣用北河試用州判羅鼎焜請以知縣歸直隸補用直隸候補知府萬年豐請以從優議叙江蘇試用通判吳懋鼎請以直隸州知州補用江蘇候補知府潘學祖候補缺後以道員用浙江試用通判劉舜年請歸候補班補用浙江候補知縣顔培芳請以補缺後以同知直隸州用候選州同朱文炳請以得缺後以知州用福建候補知府劉勳請加三品銜山東候補同知貴璣請俟補缺後以知府用縣丞邵樹堂請以縣丞不論雙單月選用以上各員係籌畫請調度及往來督辦并重洋護送料物出力以上單開各員核其異常出力者照異常勞績擬奬其出力稍次者照尋常勞績擬奬内有現經丁憂人員其勞績在前仍照章給奬理合登明軍機大臣奉旨覽欽此 
[越南新語]  
　　香港中外新聞謂越南國君前因兵變攻擊法帥哥斯之役棄國潛逃一去無蹤杳如黄鶴國人哀之其後哥帥具疏奏聞請夷全越地輿作爲郡縣而法廷弗許遂罷其議因擇昔年叛臣鴆斃越王之猶子爲君爰諏吉期頒聞越國於八月初六御殿十一日升冕祭告宗社纘承統緖以繼前王之位改元建號薄稅省刑是日文武臣僚公卿大夫及法越軍兵排班闕下升炮九響恭祝昇平按越南新王秉性謙和素與法人投洽哥斯立以爲君兾於交涉有裨益敦輯睦現年二十有三登位以來民心頗爲效順云 
[詳述蘇二案]  
　　前紀寳佩蘅相國家丁劉姓被庖人蘇二威喝刼掠一案刻聞劉曾充兵部書吏後充相國之姪前歸綏道國觀察英之家丁當隨主人赴任之時將家中所用庖人蘇二轉荐他家并許以日後回京格外厚賞嗣國觀察由歸綏道任陞授廣東運司馴至陳臬浙江劉先後十餘年相隨任所客歲觀察病故劉始回京慳囊所積已不下十數萬金居然營華屋購美妾趾高氣揚逈異疇者向之貧窮戚友輒以白眼相加許蘇之言早已置之度外蘇望眼欲穿不見踐約去冬及今春屢向劉告幫分文不給蘇忿不能消久思一洩六月間持刃至劉家乘劉熟睡抓其髮辮捋去臂上金釧一枚劉家人赴官廳喊報廳官率兵馳至蘇見勢不佳驀以刀如劉項脅之以威兵丁恐出命案不敢前進相持者久之旋有劉之親串王姓等四人至相與勸解蘇逼劉寫五百金借劵定於六月底先付銀三百兩然後釋之而去屆期劉如數交與王等浼其索回金釧王等携銀面蘇蘇預將金釧質得白金九十兩至是遂將質劵還王王等將釧贖出轉鬻而分潤之竟不還劉劉怒諸人之騙已乃控諸步軍統領衙門緝捕未獲時劉居東安門棲鶴樓八月初旬因住房不利遷前門外琉璃廠南孫公園一日往德勝門謝家胡同某家弔喪衣冠而出行不數武適與蘇遇蘇卽將劉由車中拖下向索所欠銀兩且問其揑告之罪劉懼哀乞得脫約蘇來日至家取銀洎歸集力士四五人嚴備以待次日張燈後蘇果至手提利刃直逹内室力士聞聲迎出持械相擊蘇懼衆寡不敵返身欲遁力士截其去路蘇情急拚命狠門經時五人中傷其一忽一力士繞出蘇後以繩鞭鐵索糾纒蘇所持刃上蘇脫刃柄刃墜地折而爲二諸人見蘇無兵刃驀近身踢仆地上拳棒交施腿股盡碎至天明劉率諸人抬蘇至步軍統領衙門歸案訊辦官飭將蘇押禁署中神堂内暫且養傷俟愈冉訊力士手腕被斫折斷三筋浼外科周姓包治議定謝儀二百金 
[西樵淸話]  
　　粤東新甯某鄉落居民聚衆鬥毆勢極洶湧地方官據情禀報張香帥立飭白都戎帶勇二百名馳往彈壓○學憲片示八月十七日考優生頭場二十四日二塲想功深伏案者定能拔幟先登也○南海縣張石磷明府持躬節儉馭衆慈和三蒞是𫒗循聲皁著日前頒發條教十四則勸民爲善殷殷誥誡一片婆心紳民苟能體而行之則心術以正風俗以純無難臻於上理矣明府眞賢父母哉○廣西左江鎭員缺緊要督憲札委記名提督蔡軍門金章署理軍門親赴督轅叩謝俟將經手事件交代淸楚然後赴任說者謂軍門年富力强戎　曉暢十城之寄當無愧云○某委員解厘金赴藩庫交納藩憲當堂過平竟短數十兩詰問委員茫無以對藩憲責其辦事粗疏將差委撤去○八月十七日丁錦堂游戎督率部兵在箭道打靶各兵練習旣深發而皆中游戎擇其尤者酌給錢文以示鼓勵○月圓之夕有游勇多名向沙基安慶里某賭館勒索陋規賭徒靳不肯與以致互相爭鬥游勇勢孤遂爲賭徒所窘斃厥一其三鳬水脫逃中流淹没翌日南邑侯親蒞驗明備棺收殮飭差拘獲賭徒以便照例懲辦一時城廂賭館頓息呼盧喝雉之聲○雙門底等街書肆林立每屆秋闈無不利市三倍本年縮板盛行坊刻者多嫌繁重盈箱插架購者寥寥世變無常書籍其小焉者也 
[榷稅芻言]  
　　中法結盟講好以後益敦輯睦固可無事然而海防不可撤邊務不可弛也法事之終兵事之始誠哉此言故朝廷以練海軍築鐵路爲當務之急夫防海必先練兵練兵必先籌餉籌餉貴乎理財理財者近於釐稅二端倍加整頓而於榷收洋藥爲尤要洋藥自行新章 
 
 

Page 3

 
 
以來偷漏者愈多輸納者愈寡所征雖重於前而所入較少於昔卽使巡丁四出稽察紛繁緝獲者倍嚴其罰而走私漏稅者愍不知畏其故何也蓋一則榷稅旣重偷漏者所獲亦多十次中失一尚可得利數十金若幸而無事其贏可知其不能杜截者一也走私者黨羽殊衆往往與無賴失業之西人朋比爲奸恃爲護身符巡丁有時勢孤胆怯不敢盤詰而彼遂得逞矣其不能杜截者二也今欲洋藥釐稅之旺莫如行正本淸源之法緝查偷稅於西人難而於華人易於西人爲大宗而於華人爲零數今莫如以鼠捕鼠以西人查西人以華人查華人而另以深明中西交涉之人以總其事而一其權宜於總匯扼要之區爲發軔然後以此法遍行之於各直省其人必公正廉明英豪强幹爲中西人望之所歸則其辦理此事也直裕如耳時艱才出當必有其人特在上者未之知也誠能於洋藥釐稅絶其偷漏之弊一歲十八省中所贏當至千萬夫豈小補也哉 
[太守善政]  
　　今年夏少炎熱秋反亢躁以致時疫流行川沙地居海濵素爲潮濕之區疫氣尤甚自七月下旬起朝病夕死者日有數十起城中棺木爲之一空黄芝生太守下車伊始惻然憫焉立卽捐廉施送雷公散桂苓甘露飲及各種痧藥又從上海聘請一湖州儒醫吳君簫士到沙設局施診赴局求醫者日以百計吳君精于醫理著手成春活人甚衆鄉人有吳神仙这稱太守之實惠及民如此安得賢有司皆倣而行之登斯民於仁壽哉 
[法使來滬]  
　　法國欽差巴德諾脫由天津乘坐怡和洋行之高陞輪船來滬業於昨日抵埠矣 
[試演藥水]  
　　滅火藥水之妙用昨報已記其略然耳聞所得不若目見之眞此種新奇之事正不妨一再紀之以供觀鑒昨係試演之期美人名耿者在白大橋之南　灘岸上支松板架一座高約丈餘闊八尺横三尺許内塗柏油中間架以木擋縱横相間接節交柯其下鋪木花上塞竹花再灑以火油兩旁掛玻璃瓶六個圍約尺許内貯藥水作靑碧色瓶上貼西文招紙其時中西男女來擴眼界者約有千餘人耿君布置完畢再用竹桿上絞竹花浸以火油以便燃火時已五點鐘隨取藥水瓶携在手中一面將竹桿取火引燒木架一彈指頃火勢甚烈迎風而燒正在不可嚮邇之際耿君卽將二瓶向火抛擲瓶見火而碎水淋淋然火勢稍殺于是又擲二瓶一瓶以用力太猛擲過木架一瓶依然中的熊熊之火忽變而爲黑烟亦卽消化尚餘二瓶以一瓶灑滅餘火以一瓶灑息燃火之竹桿未滿一刻時而火滅烟消板架内所塗之柏油毫無焦灼痕具神妙如此又聞八月初旬日本拿加馬路有貯火水油貨倉一座偶爾失愼其時風力甚勁火勢更炎見者幾於束手耿君聞警卽携藥水以往適當火猛之時頗難將瓶抛擲後用二人舁銅板一塊向前遮遏火勢僅投藥水六瓶火卽熄滅其效騐又如此倘各大都會預儲此種藥水火警目不足虞耿君之功亦偉矣哉 
[覆舟隕命]  
　　船户朱阿順由北蔡裝菜來滬昨午二點鐘時行至董家渡忽然翻溺船中連搭客共計十一人八人得慶更生三人則打撈無着船户報縣後已被收禁矣 
[本埠換季]  
　　海關道邵觀察擇於初四日換戴暖帽業已懸牌示衆矣 
[再辦賭徒]  
　　鄭家木橋及打狗橋洋涇浜一帶之露天賭檯屢經捕房嚴辦近日故態復萌賭檯林立是以盛公舘復行信致捕頭請爲查辦前日法捕頭飭法包探嚴頌眉孫寳生協同中西各捕前往兜拿獲到賭徒六人并賭具及檯　等物解到捕房管押候解公堂懲辦有五木之癖者其亦知所儆耶 
[續訊竊物]  
　　前報列陳裕茂酒店堂倌朱又生串同伊友王信福掭鎖竊去衣服一案連次訊比竟無寳供昨晨翁太守到法捕房時着將在押之朱又生王信福提案研訊兩下依然推諉翁太守着將王信福嚴比責至二百八十板供當在城河浜朱分用洋五元押票已經賣去太守着包探將朱王兩人帶往押店查問及至城河浜供押在源順押店及到源順又隨意揑砌故源順帳簿上並無所押法包探將兩人盤詰至冉始知其質在大東門城内廣大公益恒和三當内其當票已賣與舊貨攤上等語諒今日當解案再究也 
[諭候查提]  
　　前報列開濟兵輪管帶徐君才龍函請提訊南市松順乾茂等米行妄登滬報告白稱職親戚郭子山往各該米行斛米一百二十石勒價無付一案當經莫邑尊飭提去後由原差將松順等各米行主提集嗣因徐君因公他出未將被告人証解訊而各該米行主以該差等捺解遂遽赴道轅上控旋由道憲邵觀察批飭發縣辦理前日由帮審委員王司馬升堂集訊徐君因公出未回遣家丁投案伸訴前因隨飭提松順乾茂等三米行主而三米行均遣夥投案同稱月前有郭子山來行稱開濟兵輪應用食米一百二十石當卽定價將米如數斛交詎斛去之後郭卽隱匿不面及赴該兵輪向詢旋經該船管帶徐才龍出爲作保緩期給付及至追索徐不但不付反圖吞没且將郭子山藏匿不使見面我等心實難甘爲特登報現旣提案求請察斷司馬謂當時郭子山來行斛米理應向郭索價現據徐姓担保並無証據殊難理追爾等暫行靜候查提郭子山到案核訊遂飭將各該米夥分别交還原保戳並諭徐姓家丁速卽函致家主究竟有爲郭担保之事否卽來禀覆該家丁遵諭而退 
[買房轇轕]  
　　前日有本邑人吳錫其扭控陸咸郎買房勒價等因莫邑尊飭差分别帶候下午由帮審委員王鴈臣司馬升堂集訊吳投案伸訴前因並稱上年八月間將在城房屋一所憑中言明價錢二百三十千文賣與陸咸郎爲業詎立契之後祗收到錢一百五十千其餘屢次催索掯不交付爲特扭案請究質之陸咸郎供價買吳姓房屋由友人張田金爲中因見其年幼交價之日特邀伊親串楊鶴山在塲見付當卽如數交淸何得朦控求請明察司馬謂爾等兩造買賣旣有張姓爲中且有楊鶴山在場見付須候傳楊張兩人到案覆訊遂着原被一併交保 
[查看佔地]  
　　本埠大東門外大碼頭在近某姓將舊房翻新私佔界址事聞于本縣莫邑尊飭差前往查看聞尚須丈勘云 
[失火卽熄]  
　　前日下午五點鐘時英租界觀音閣對岸旗昌繅絲棧間壁之汪萬利煤棧餘地堆存煤斤不知火從何來烟霧迷漫勢甚猛烈由諸西人舁藥水龍灌救得息不致成災計焚去煤斤約三墩光景故捕房亦未鳴鐘報警云 
[英界公堂瑣案]  
　　寍人姜渭棠卽姜忠堂稱堂弟妻東庭常向我糾纒曾在原籍衙門及上海縣署涉訟斷結不准糾纒有案可稽詎姜東庭突於昨日手持鐵桿來欲行兇爲卽報捕拘案請究捕將鐵桿呈騐姜東庭禀稱堂兄姜渭棠向來景况不佳由我家照拂帶同來滬貿易後伊爲旗昌洋行買辦我在公和祥棧房爲夥所得月俸及賣買銀洋所得之利均存在伊處共六七千兩今因伊圖吞致與之拚命羅太守閱禀之下謂姜東庭旣稱在棧爲夥安有如許銀兩存在兄處恐非實情是否姑俟押候覆訊姜渭棠由捕房保去如奉傳訊卽行投質○邵陳氏稱有竊賊宋阿狗昨來圖竊幸卽知覺交捕送案宋阿狗俯首求恩捕頭禀宋阿狗係屢犯行竊之老賊送案懲辦不知凡幾此次釋放出外曾不多時又敢圖竊請爲重辦佩副領事請判該竊管押罰做苦工羅太守以宋阿狗屢犯行竊不知改過殊屬可惡照判發捕房押警○王阿四稱被賊竊去布褲一條由捕阻獲人贓今蒙解案請爲究辦該竊犯生阿慶認竊求恩羅太守判朱阿慶管押七天以示薄懲贓交王阿四領去○三百七十五號華捕稱華阿四劉阿因二人在路爭扭爲此拘案請訊華劉同供我等因索欠口角爭毆現在自相言明乞恩免究羅太守准令開釋毋再擾毆免致取咎○陸雲州稱失衣物等件報捕緝獲人贓今蒙送案請辦該竊犯張得福認竊求恩捕頭禀該竊犯屢犯行竊羅太守隨判答張得福四百板以儆起案之贓交陸雲州領去 
 
 

Page 4

 
 
[上海三馬路陳與昌起解廣西嚴佑之先生第五批賑欵啓]  
謹啓者八月二十八日廣西嚴佑之先生來電云現先擇要五縣散放極　　 
少非十五萬金不可且廣東邊界亦有最重數縣與懷集毗連不能不辦請速接濟以免斷手等云敝處於二十九日卽裝寳紋五千兩約同文報局絲業會舘高易公舘迅速彚解尚祈各處善士廣爲勸募集欵惠擲以濟眉急叩禱叩禱[  陳煦元拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海三馬路與昌絲棧陳竹坪經募兩廣山東沙洲賑捐八月廿七日第八十四次淸單]  
　　元豐玖交來積德堂黄助洋一千元○顧勉夫善士經募徐馬氏爲保産兒平安洋三十元○盛澤善賢居士賓興移助洋十九元○隴西氏求次男兆瀾患病速痊洋十元詹斗山洋五元○靑溪祈保産後身子平安洋二元又日本洋一元靑溪保合家平安洋二元○吳興易安居士求保合家平安葉沈氏求病速愈合家平安二户各洋二元潘姓求病速愈洋一元山陰朱門謝氏針黹移錢八百文新塲張子軒求合家平安洋五角木瀆張萬順小洋二角○烏鎭寳生典愧無力子續募顧姓令郎彌月湯餅移助洋二元又顧姓洋三元○張賡來洋一元又銅洋一元恩遇子續助洋二元又銅洋五元○張綠初先生書潤移助小洋六角又洋六角又洋一元四角以上三户共來洋二元六角○昌字五百七十四册武昌義生質典洋五元又經募義生衣莊洋三元方怡庭洋二元錢三百文衆夥友簡費錢十二千文談紅生洋一元王永泰錢六千文汪君宰程維周二户各錢二千文夏堯臣葉仲衡林庚興潘曉林周隆興鄭永和魏心田七户各錢一千文周子貞陳仁和熊紹祥三户各錢六百文朱金運洪吉初鄭佩玉趙蘭芝余善慶余憲章周正太朱天生八户各錢五百文孟益順錢四百文胡鴻儀錢三百文汪茂盛錢二百文洪夢山汪鑑泉黄鉅卿方文和四户合助錢六千文以上三十四户共來洋四十八元○錢士彪代募鄧梧溪助江寗詳一元○與字十六册吳申甫善士經募吳至德堂洋五元式訓堂洋二元候月樵顧鴻藻王菊人鄭靜卿朱仲我五户各洋一元朱彩亭應暢懷無名氏大文堂陳大順黄熙庭六户各洋五角以上十三户共來洋十五元○與字七十五册菱湖陸鼎茂經募闌記承裕堂二户各銅洋五元陸克昌鄭文齋順泰綢中德馨盧樹德堂勉善子江湖散人後裔不留名唐廣豐錢宏順十户各洋一元孫永大張恆德費上林種石山人隐名氏承啓主人六户各洋五角以上十八户共來十二元一銅洋十元虚對洋二元○本日共收洋一千一百五十九元五角銅洋十六元虚對洋二元小洋十八角錢八百文合并聲明 
[上海四馬路高易公舘内恊籌兩廣山東沙洲賑捐公所經收八月十九二十廿一廿二廿三等日賑欵淸單]  
　　十九日松滬厘捐局蘇觀察募八百三十二誠册梁作濤一元金季雲元源庄順源庄三户各二元韓振之四元以上五户洋十一元○又募八百二十九號册吳潤昌二元泰記福記二户各一元五角裕成朱德成二户各一元以上五户洋七元○又募八百廿八號册白雲小隱孝友堂蔭煥居士巡梅道人九書叔姪五户各二元不留名一元以上六户洋十一元○又募八百廿五號册無名氏二元恆記營記鍾仁德堂宜鴛鴦室四户各一元鄭錦記半元不留名錢三百文無名氏錢二百文以上八户洋六元五角錢五百文○又募一百五十九册永祿堂無名氏還願二户各四元槐蔭書屋休文後人二户各一元守愚山房二元以上五户洋十二元○募八百廿六號册和昆記余萬成鄭協大悅昌隆程永茂元泰元記太生隆王田裕曹智記梅宗衡鋤經書屋聚和號不留名言泰元霞蔚堂義隆錦泰義德大福周益大高萬春祥生泰永昌順黄太隆大通乾大昌生記恆茂無名氏永和堂泰號源茂洪昌源同昌順祥元正恆乾仁樹記吳隆順慶記號益記號　和號無名氏四十二户各二元祥泰布號五元公記號隱名子二户各二元吳呇泰啓成德記三户各五角以上四十八户洋五十二元五角○二十日烟台潮洲會舘錢六十兩伸規元六十二兩六錢○林松翁募五百十四號册周靜女黎勝鰲朱智淸三户各一元鍾金釗半元靜全靜秀二户各二角五分黄阿義林黄氏化女如意花女秋齡化女鴈齡化女燕齡化女金意俞靜女容珍九户各一角無名氏銅洋一元　阿淸黄阿四二户各錢一百文以上十八户洋四元九角銅洋一元錢二百文○鄭次掌節省湯餅資四元○隆盛合募九號册張盛堂一元乾記楊允生殿記張祐四户各半元以上五户洋三元○廿一日十六鋪捐桶衆善士二元○彭城氏求合家康健四季平安十元○謙愼安募三百三十四號册江西武寗縣左堂陳鳳階三元五角武寗縣朱同豐朱同益二户各二元陳嘉興應昌恆二户各花洋二元以上五户洋十一元五角内花洋四元○和興祥茶棧募廣順隆錢十千文無求氏銅洋六元力不足人一元○瑞安募三百十六號册瑞安號蔣茂蔣榮三户各一元○廣惠和募無名氏半元○廿二日祝封氏移宴客資二元○無名氏一元○新太古帳房募食虧人銅洋四十一元新太古帳房銅洋十二元○張啓滋求足愈四元○寸草春暉生祈繼母卻病起年三元○吳虹至翁募一千三百八十六號册撲仁堂沈芳易二户各半元餘春堂二角吳氏二十歲誕筵移賑十元隱名氏四元七角三分嘉定牛痘局捐桶衆善士洋一元一角錢一千七百文補過生朱朝佐周稼成朱廷玉崔進陞　恩濤金元祥王慶祥八户各一百文蔡錦英宋仁元五元生陳德源四户各二百文以上洋十七元零三分錢三千三百文○李安吉堂二元李叢善堂三元無名氏圖書石一副○萬福來募二百零三號册萬福來求父眼疾速愈人二户各一元求病全愈二角○杏花春墓二百十三號册鄒關石陳樹林黄瑞笠林伯四户各五角羅普林柱揚金周階黎團黄順李煜黄桂全八户各二角洗湘一角陳雲卿三角以上十四户洋四元○廿三日榮記募一百二十號册榮記十元○張肇德堂玉扣一件○北京輪船捐桶五元○九江太古洋行黎雲生翁再助二十元○廣泰募鍾恊祺一元梁樹記二角鍾秩卿五角○同芳捐桶衆善士洋二元三角五分錢一千二百文銅洋一元○廣泰來募黄海山區夢庚二户各一元揚連樂堂五角沈耀雲二角楊寛敎二角○第一樓捐桶衆善士洋七元五角内銅洋三元錢一千五百文○以上統共規元六十二兩六錢十八千四百文洋二百八十九元七角八分内銅洋五元花洋四元○圖書石一副玉帶扣一件合並登明 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖十一年八月二十四日京報全錄]  
　　宮門抄○諭旨四道錄前○發抄旨四道○湘撫卞奏酌改營制藉節餉需管見摺○又奏遵辦洋藥占坐票收捐並請緩辦行商票捐片○西撫李奏請補知府摺子○將軍金奏請擬補防禦驍騎校夾片○晉撫奎奏請遵議改奬夾片○八月二十四日理藩院鑾儀衛光祿寺正藍旗值日無引見○張曜謝賞銀兩恩○雲南布政使龐際雲請訓○李中堂預備召見○熙敬請假十日○恩公耆齡各續假十日○召見軍機李中堂龎際雲張曜○發抄李鴻章奏請將宣化鎭標龍門都司何鉞開缺回旗原品休致奉旨何鉞着以原品休致餘依議該部知道欽此○劉秉璋奏第十起軍需善後報銷各營薪粮請免駁删一律准銷奉旨户部議奏欽此○又查明鎭海接仗獲勝在事出力文武懇恩給奬奉旨該部核議具奏單併發欽此○又福建候補道劉倬雲請飭福建撫臣給咨送部引見奉旨着該撫咨行福建督撫給咨送部引見欽此○○頭品頂戴湖南巡撫臣卞寳第跪奏爲　改營制購節餉需謹陳管見仰祈聖鑒事竊維國家財用至今日而愈艱綜計歲出大宗莫如兵勇之兼設查直省旗緑各營兵額七十七萬餘人每年薪粮計銀一千數百萬兩養兵不爲不多費餉亦不爲不鉅在朝廷規模遠大原不惜散財以備兵無如兵愈多則力愈弱餉愈鉅則國愈貧粤逆白金田起事初不過二千人廣西額兵二萬三千土兵一萬四千乃以三萬七千之兵不能擊二千之賊廣西兵不可用他省可以類推其後髮捻回苗等匪悉賴湘淮營勇剿除勘定緑營戰績無聞大亂甫平伏莽未盡兵不得力勇難盡裁撤於是歲支勇粮又在一千餘萬兩賦入有常何堪如此耗費說者謂裁勇補兵足資節省不知勇糧較兵餉爲優孰肯背井離鄉就此數錢兩許之餉勇之不願爲兵有必然者今欲化弱爲强兵皆如勇勢非裁額併粮變通營制不可變通營制非漸次辦理不可何者營制不可變通則今日所練之兵仍是舊染之習變通不漸次辦理則驟聞裁汰之議未必不啓軍衆之疑所謂變通者緑營餉制每月馬兵一兩九錢戰兵一兩四錢守兵九錢零月餼無多必藉小貿手藝以謀事畜旣不能禁兼别業卽不能責令專操無論技藝之生疏也而其分歸鄉里各謀生計遇有調遣或製造鍋帳或整理器械或安頓家口或雇倩頂替非數日不能成行軍情瞬息萬變何可任此遷延從前削平大難各省用勇不用兵者正爲倉卒不堪以應變也臣擬請裁額併粮以兩餉挑養一兵厚其　祿俾無室家之累仍仿勇營規制如額兵一萬分作二十營以一半駐守以一半巡防南營至北東營至西互相邏戍令習辛勤仍禾按時更替以均勞逸無事則計日操防有警則隨時援應申明紀律不准再蹈緑營習氣所有營官於現職副叅游中遴選曾經戰陣謀勇兼優者任之都守以下充當哨弁現時新疆設立提鎭各官奏請照楚湘營制者卽此意也所謂漸次辦理者兵現减額原設將弁亦應隨之核减緑營將弁歲領廉俸馬乾薪紅銀兩職分大者一官可抵百兵之餉小者亦可抵十餘數十兵之餉故大學士臣曾國藩籌議安徽緑營奏請將零星孱弱之兵一律裁撤營汛將弁暫緩序補誠以裁汰兵丁須先裁汰將弁乃不棘手蓋緑營積弊隱匿空粮攤扣月餉以及左右役使無非額兵裁汰之議詢與將弁不便故多設辭阻撓希圖仍舊積習之牢殆不可破也臣擬請先裁將弁以併營則所併之營兵已見多以後逐漸裁兵仍與所部原額不相上下斯酌留將弁自不致藉詞梗阻各營兵丁遇有故革及老弱裁汰缺出暫停招募俟通省出有千缺卽將現兵挑精壯五百人補之給與雙餉緑營精壯不足卽以營勇撥補作爲練軍一營均照勇營章程辦理庶幾兵歸寔用勇　漸裁或亦節省餉項之一道也區區之見是否有當謹具摺縷陳伏乞皇太后皇上聖鑒飭部覆議施謹奏軍機大臣奉旨該部議奏欽此○○卞寳第片再據總理湖南厘金局務署布政使孫翹澤等詳稱奉准部咨會議籌餉開源節流摺内推廣洋土藥捐輪一案續經大學士左宗棠由閩奏請加稅户部等衙門議准通行欽辦現在洋藥已由海口加徵各稅湖南腹地向本收厘白可毋庸重榷惟發給華商行坐部票按票捐銀按年換票一節湘省雖非商賈輻輳之區而開設洋土藥店亦不乏人自應遵照籌辦以期稍濟餉需前經飭令印委各員先於長沙省城試辦售賣洋土藥店坐票業據招募蕭仁義等四十四店每店每年捐銀二十四兩共計收銀一千零五十六兩暫給布政司厘金局會蓋印票執照此外如湘潭常德及會同所屬之洪江等口亦尚有售土之店刻已分飭舉辦一律發給司局坐票統俟事竣造册詳請咨換部票以昭核實至洋藥入湘本乏大股行販緣地近廣東漢口多係零星運售所販每不過十斤不敷給票之例南士則産自黔蜀流入湘境肩挑背負窮民賴以資生完厘本有定章行走尚防偷漏若復加徵票稅轉恐有碍正厘必須詳細審察方可舉行擬請暫緩辦理等情詳請奏咨前來臣覆核無異除咨户部外所有遵辦洋土藥店坐票收捐曁請緩辦行商票捐各緣由理合附片具陳伏乞聖鑒謹奏軍機大臣奉旨户部知道欽此○○暫護廣西巡撫二品銜按察使臣李秉衡跪奏爲烟瘴要缺知府需員籲懇天恩俯准揀員補授恭摺仰祈聖鑒事竊照泗城府知府陳善均邊俸三年期滿例應調回内地候升所遺員缺係烟瘴要區三年俸滿撤回内地候升之缺例應在外揀員升補經前撫臣潘鼎新請以候補班前補用知府龍溥霖補授尚未奉准部覆該員於光緖十年十月二十六日在直隸邯鄲縣差次病故應仍以陳善均俸滿開缺之日另行請補前准部咨此缺水土最爲惡毒别省人不甚服習應於内地揀選廣東福建湖南雲南貴州五省人員調補等因在案自應遵照辦理查該府地處極邊兵燹之餘元氣未復一切整飭撫綏尤賴表率得人非熟習幹練之員弗克勝任臣於臬司任内會同藩司於内地知府逐加遴選非現居要缺卽人地未宜且無籍隸廣東福建湖南雲南貴州等省之人一時實無合例可調之員准以候補正途人員題補如係奉旨命往或督撫題明留於該省候補並着有勞績保奏奉旨儘先補用遇缺卽補者無論應題應調應選之缺准督撫酌量才具補用各等因遵奉在案兹查有遇缺卽補知府鄧輔綿年四十三歲湖南寳慶府武岡州監生咸豐五年緣故父鄧仁堃前署江西藩司任内捐廉助餉奏請議叙七年奉上諭鄧輔綿着以直隸州不論雙單月選用欽此旋在江西遵例報捐指分山西試用前因肅淸江西樂平廣信等處出力保奏同治四年四月初四日奉上諭着俟補缺後以知府補用先換頂戴欽此五年克復貴州荆竹園轎頂山等處出力保奏七年七月初二日奉上諭着以知府仍留原省遇缺卽補並賞戴花翎欽此八年攻克貴州黄毛嶺一帶賊巢疏通驛道出力奏保光緖元年十一月二十八日奉上諭着仍留山西原省歸候補班補用欽此二年十月在湖北協黔捐局捐離原省改指廣西仍以知府歸原班補用三年二月初十日蒙欽派王大臣驗放十一日覆奏奉旨依議照例發往欽此二十一日領照起程光緖三年六月十五日到省因前於克復下江永從廳縣城池剿平六峒賊巢殄擒首要地方肅淸案内出力保奏二年十一月十四日奉上諭鄧輔綿着俟補缺後以道員用並加鹽運使銜欽此業已試看期滿甄别留省補用查該員老成練逹辦事盡心以之請補泗城府知府員缺實屬人地相宜與例亦符相應仰懇天恩俯念員缺緊要准以遇缺卽補知府鄧輔綿補授泗城府知府俾烟瘴要缺收得人之効如蒙俞允該員係軍務出力保舉奉旨以知府遇缺卽補之員今請補缺銜缺相當毋庸核計叅罰亦毋庸送部引見合併陳明謹會同兩廣總督臣張之洞恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○金順片再奴才於本年三月初二日准吉林將軍希元咨稱拉林正紅旗防禦吉立杭阿升用佐領遞遺防禦一缺照章輪送軍營揀補等因咨送前來當卽在於軍營應升人員内逐加遴選以資擬補查有吉林烏拉正白旗魁福佐領下驍騎校副都統銜卽補恊領萃勇巴圖魯富德戰功迭著辦事勤勞堪以擬補其富德遞遺驍騎校一缺查有三姓正白旗托林佐領下前鋒記名副都統委防禦都隆阿巴圖魯永貴當差謹愼打仗勇往堪以擬補以上二員均在軍營善戰得力如蒙俞允統俟軍務完竣再行送部帶領引見以符定制謹附片具奏請旨軍機大臣奉旨着照所請該部知道欽此○○奎斌片再接准吏部咨議覆臣奏前辦晋省賑捐出力改奬各員淸單内開四川雙流縣知縣廖葆恆該署撫奏稱該員代辦晉捐至光緖五年十月竣事初次請保雖在未經補缺之先而始終出力係在已經補缺之後請仍俟補同知直隸州後以知府用等因查廖葆恆補缺日期在後原保奉旨日期在先所請奬叙核與定章不符令仍另核請漿咨行到臣當經行知遵照去後兹據淸源局司道詳稱該員廖葆恆所請奬叙旣經部議與定章不符自應另給奬叙請奏前來臣覆核無異相應請旨將在任候補同知直隸州知州四川雙流縣知縣廖葆恆交部從優議叙以昭激勸之處出自鴻慈謹附片陳請伏乞聖鑒謹奏軍機大臣奉旨吏部議奏欽此 
 
