# 1934 - 292 - 4908809

 

Page 1

 
 
[順天浙江江南福建廣東江西闈墨出售] [  圖書集成局啓]  
　　本局前後排印順天浙江江南福建廣東江西闈墨出售均蒙諸君雅賞購取一空茲復用新鑄鉛字潔白帋張照前分各省排印出售每本槪售洋碼七分欲購者祈至三馬路申報館及申昌書畫室購取可也昨登江西闈墨價碼洋七分誤排五分合亟更正此佈 
[醫林指月出售] [  圖書集成局代啓]  
　　醫林指月一書爲胥也老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷　　草存案曰敖氏傷塞金　　曰痎瘧論疏曰達生編曰扁鵲心書曰本草崇原曰侶山堂類辨曰學古診則集前明及國朝諸名醫箸述彚輯成編誠醫學之準繩後人所宜奉爲圭臬者也原板久已模糊茲本局承博文書局之囑排印成編賜購者請臨上海博文書局揚州點石裕記選取可也計書八冊每部價洋一元六角 
[心疾解]  
　　今人見有患癲狂者輙諱言之曰心疾或更文言之曰痰病蓋以醫家有痰迷心竅之說故特附會而引申之也僕則以爲不然僕未嘗以醫術行世顧夙喜讀西醫書西醫之言曰癲與狂原一病也分而言之鈍滯安靜者爲癲呌囂跳躍者爲狂癲者力弱狂者力雄而其病原皆由於腦之功用妄行而起腦爲性靈之宅腦有病則性靈瞀亂而其狀乃顯爲癲狂顧癲狂亦不一其類有倐忽而來者有由漸而成者　者於其死後剖而視之腦脥膜變厚色甚暗胞膜下或小房內有細倫汁溢出血或加多或减少腦體乾枯亦有變成乾硬之質者腦之灰色分則變而爲軟若是乎推究根源與心實毫無干涉至於痰則惟肺有之肺與氣管相連咳則痰由氣管出彼嘔出或瀉出者特養生路中之涎膜耳安所得心竅而被痰迷然則於何治之曰泰西古者見病人之無知妄作也拘囚之桎梏之若罪犯然究之愈拘囚愈桎梏而癲狂益甚久之不免於喪身近百餘年來醫道日精於是好善者籌集巨貲設爲癲狂院欲悅其耳目則娛以音樂戲劇花木禽鳥欲怡其心神則令之散步逍遙讀書作畫務使自得其樂無所拘牽猶恐其或磕撞自戕則四面墻垣裹以棉絮用藥之法先宜顧其腸胃使之消化有力然後進寍睡之劑以安其腦如無心體之兼病者則綠養氷爲最要𨦗溴亦此病特切之藥此外毛地黃草烏頭嗎啡諸品亦有用之而見效者若頭內之血過於充足則須設法放之或以冾水噴灑俾得壓血下行或每七日內噴淋浴兩次大便結則用藥輕瀉依法治之百人中可愈七八十人其不愈者或調護失其宜耳猶憶前年西鄰有患癲者時時啼泣欲自盡一日忽市生鴉片吞之經某善士救治而愈繼復濳服水銀腹忽暴瀉得以不死末乃取銀工所用巨翦翦其喉血濡襟袖氣將絶矣急延西醫縫之敷以加布匿酸水埃阿達方散之類閱月而痂結然痂癲之性依然也僕見而不忍謂其妻曰余固非市上懸壺者然稍知此症之治法願爲若藁砧治之愈則不居功不愈亦不任咎汝其願之乎其妻曰願乃日進以𨦗溴水二次有時不思食則加入龍膽草雜酒以開其胃有時便秘結則令另服萆麻子油以利其腸時而夜不寍睡更以綠養冰和𨦗溴進之迨二十日而痴癲去三十日乃大愈矣可知此症固首要在平其腦安心與豁痰徒隔靴搔癢耳何濟於事哉特安腦劑多含毒性故未明醫理者不可輕於試之耳曰然則前報紀杭州顧姓瘋婦經東嶽審判而愈子其有何說乎曰此種惝怳離奇之事安知非道途讕語訪事人悞信爲眞率意書之郵登於報借曰實有其事難保非廟祝欲以神道哄誘愚夫愚婦賄令此婦裝作瘋癲之狀又賄令婦之家屬乘賽會之際故請東嶽審判於萬衆瞻觀之處一判而愈藉此得以惑衆歛錢總之神道難憑世情多幻此種惑世誣民之事時有所聞顧氏婦特適爲該事者所知是以列之於報耳僕因之有感焉近世民多愚魯凡有疾病往往不信醫而信巫醫雖苦口以爭終不肯輕易服藥獨至看香頭關亡撒仙之妖婦則奉之如至寳稱之爲仙人雖糜金錢亦所弗吝甚至人已垂死而牀前灶後猶是跳　喧呶其在富厚之家雖費多金尙無所損設遇貧無衣食者借衣付質以飽若輩之私囊一旦云亡衣棺皆無從設法徒令妻若子哀號泣血幾欲殉之以身西門豹不復生似此澆風不知何日始能禁革至於西人通道後華人每事事效法泰西輕薄者流更衣西人之衣食西人之食自詡學成洋派意氣自雄獨有病而勸之延西醫則掩耳搖頭往往避之若浼而興妖作怪之巫覡與夫一竅不通之庸醫則偏信而崇之卽被躭悞性命而不悔有心人蒿目傷心雖欲不爲之大聲疾呼而不得矣於是泚筆而成心疾解 
[諭旨恭錄]  
　　九月十八日奉上諭昨日道旁叩閽之民人李景春著交刑部嚴行審訊欽此○十九日奉 
上諭右翼總兵著德雲補授欽此 
[本館接奉電音]  
　　昨日淸晨京師飛電傳來上諭三道敬謹譯登○九月二十六日奉上諭凉州副都統依楞額奏革員畏罪潛逃請飭嚴拿一摺凉州左翼恊領得敦前因管理糧餉不實不盡串通驍騎校裕楨等揑詞誣控經依楞額奏叅革職永不叙用發往軍臺効力贖罪該革員膽敢與已革舉人恩光等聞風潛逃隱匿省垣抗不到案實屬藐法卽着迅速拿獲解回凉州從嚴究辦驍騎校升白逃匿無蹤著陜甘總督飭屬嚴拿務獲遞解凉州歸案審辦欽此同日奉上諭此次覆試順天鄉試舉人列入一等之吳昌綬等三十三名列入二等之張潤等四十名列入三等之張珩等五十名著准其一體會試欽此二十七日奉上諭吏部奏遵議處分一摺廣西巡撫史念祖著照所議革職廣西候補知府趙鈞彥著降三級調用不准抵銷欽此 
[萬壽無疆]  
　　十月初十日爲皇太后萬壽慶辰前傳懿旨在頤和園蟠雲殿受賀嗣聞內務府之慶典處易名爲慶辰處欽派承辦之王大臣等傳諭內務府工匠速辦各樣奇巧點景屆期分布園中恭備懿駕遊覽此種點景係近支王員勒貝子等敬謹呈進滿漢臣工不得與聞目下日期已近工匠人等分頭赶辦十分忙碌云 
[世職限期]  
　　前據宋侍御伯魯奏稱承襲世職弊端百出請釐定章程一摺奉旨該部議奏欽此刻兵部會同吏部議覆新章嗣後武職陣亡員弁恩予世職者照文職例以十年爲限限內准陣亡子嗣呈請承襲逾限不襲卽行注銷其從前陣亡人員議給世職原以二十年爲限迄今已逾十年尙未呈請承襲者懇恩展限二年該子嗣等赶緊於二年內呈請承襲逾限二年亦卽注銷至陣亡之人無親生子嗣者准五服內合例過繼者承襲五服外者不得接襲等情當卽繕摺奏聞現已奉旨依議欽此不日當卽行知各直省將軍督撫一體遵辦矣 
[析津冠蓋]  
　　江蘇巡撫調授刑部左侍郞趙展如少司宼於月之中浣到津廿二晨入都陛見地方有司恭設聖安棚於商船公所督憲王夔帥率同司道寄請聖安畢恭送行旌北上是日順天府府尹胡雲楣大京兆於午 
 
 

Page 2

 
 
後駕坐火車來津屬員等均在車站恭迎憲節一時迎來送往冠蓋如雲砲聲隆隆不絶於耳 
[尙衣南來]  
　　新授江蘇織造海雲舫尙衣豐於廿一日到津假紫竹林中和棧暫作行轅擬於廿四日命駕赴唐沽附新裕輪船到申往蘇州履新 
[奏請大挑]  
　　吏部謹奏爲奏聞請旨事查定例大挑各省舉人吏部於每屆四科奏請大挑一次應於前一年七月內先期奏明通行知照仍照例扣除近三科舉人等語又嘉慶十八年八月奉上諭吏部奏各省舉人自十三年戊辰科大挑後至明歲申戌科已閱六載應否舉行挑選請旨等語各省舉人從前皇考高宗純皇帝加恩寒畯特予以大挑俾多士及時自効朕親政以來每閱六年按次舉行惟現在分發各直省者爲數過多該舉人等挑選以後補缺無期省垣需次資斧維艱此次若再照例挑選發往更形壅滯非所以體卹寒士之意所有明歲大挑著暫緩一科於丁丑科會試後舉行並著嗣後每屆四科奏請大挑一次仍照例扣除近三科舉人俟各省挑往人員漸次疏通該部卽奏明再行照舊辦理欽此欽遵恭纂入例臣等溯查丁丑科大挑後至道光六年丙戌科屆十年大挑一次自內戌科至道光十五年乙未科屆十年大挑一次嗣後道光二十四年甲辰科咸豐三年登丑科同治元年壬戌科同治十年辛未光緒六年庚辰科光緒十五年已丑科均每屆十年大挑一次查已丑科至明歲戊戌科己屆十年例應舉人大挑查現在一等分發各省人員除不合例各員不計外尙未補缺者共三百三十餘員二等教職未選缺者除直江蘇山東山西河南浙江江西福建湖北四川廣東雲南尙有五百三十餘員其餘安徽陜西甘肅湖南廣西貴州等六省均已候選無人理應遵例奏請大挑如蒙兪允俟命下之日臣部行文値年旗各直省一體遵照其應行挑選事宜臣部屆期再行奏明請旨凡各省補行前科歸併正科舉人查照成案辦理合併陳明謹奏 
[示期簪花]  
　　廣東訪事友來函云粵省自高懸蕊榜後諸新貴蟾宮穩步雁塔同登頗有其樂無涯之意茲悉監臨許中丞示期十七日新舉人齊赴撫轅簪花行禮聞今科比上屆稍遲因解元係瓊州人已回原籍特電飭來省舉行大典行程未免稍滯故不能不略緩數日云 
[星使拜客]  
　　金陵采訪友人云本科秋試於本月二十二日子時揭曉泥金報處遠近風傳閱日淸晨正副主司劉朱兩星使排導出闈分乘綠呢肩輿赴省垣各當道處拜會銜牌儀仗齊整非常至午膳後始鳴騶而返聞已定於二十五日舉行鹿鳴宴想屆期玉筍班聨簪花誌喜當更有一番韻事也 
[鹿鳴盛宴]  
　　金陵訪事人云江南鄉試揭曉後例設鹿鳴筵宴於九月二十五日在至公堂舉行是日辰初先後共到新舉人十餘人已初外提調松方伯內提調李觀察外監試何觀察劉太守上江兩縣趙張兩大令先後到院內監試曁十八房同考官並內外各執事官咸蟒袍補服齊集內外官廳候至已正至公堂巡捕官捧出松方伯何李兩觀察手版三扣飭弁飛請制軍午初一刻劉峴帥用全副儀仗排導而至新舉立迎於二門外東邊首府劉太守上江兩縣趙張兩大令同考官楊大令覲圭等曁各執事官迎於龍門內松方伯及各觀察迎於階下峴帥先拜劉朱兩主試然後到衡鑒堂卽發帖請兩主試府縣曁新舉人等均於門外立迎司道迎於門內峴帥迎於檐下升堂相見峴帥一揖劉朱兩主試答揖叙坐各官均向上三揖茶罷府縣各官率新舉人詣露臺下左右序立劉朱兩主試劉峴帥曁松方伯各觀察咸具朝服出堂各官以次隨行至堂下新舉人立於後者向設萬歲牌禮生稟請詣香案前望闕謝恩行三拜九跪禮禮畢各憲小憇片刻禮生引新舉人至堂下謁見主試次謁督憲次謁司道各憲均行四拜禮後二拜均答揖次謁同考官各所官次拜府縣各執事官均行二拜禮各答二揖禮畢執事官禀請赴至公堂筵宴劉朱兩主試偏左座劉制軍主席偏右座三席均設至公堂中正中南向司道席設堂之左右按序相向坐共設十六席次同考官各所官曁府縣各執事官均設席堂下次新舉人席設於各官下均左右相向二人共一席坐旣定第一巡酒武弁三員各携一杯分送堂上第二巡酒佐雜官三員分送第三巡酒仍由武弁分送司道府縣各官均自派家人分送新舉人由供給官派人分送禮生贊作樂歌鹿鳴之章各官宴畢退入衡鑒堂少焉制軍劉峴帥告別兩主試送至堂外新舉人至明遠樓前西邊序立恭送各官在龍門內恭送制軍在檐下升輿大門外砲聲隆然司道各官均於明遠樓前升輿明遠樓均奏樂恭送少頃各所官各執事官亦在二門外升輿新舉人隨之而出頭門外均以鼓樂相送 
[帝制自爲]  
　　日本某西字報云高麗國主近忽卽皇帝之位定於華歴本月十八日准駐韓京之各國使臣覲見國中一切罪犯除實惡不赦外一律釋歸下詔以後改國名爲大韓噫內憂未靖外患迭興而尙欲帝制自爲居然妄自尊大亦多見其不知量矣 
[日本軍歛]  
　　日本某西字報云日本議院中雖籌明年國用尙少銀二十六光圓大藏大臣籌思再四莫展一籌目下柄國大臣於無可設法之中姑設一法欲令民間田地其價値百圓者歲輸租賦三圓有半合計可多征十四兆圓尙虧若干則擬每酒一谷古捐銀十圓約每歲多征銀十二兆圓云 
[雷州災情]  
　　雷州府風災已紀前報茲又接省中訪事友來函稱雷屬紳士修函赴省向各善堂紳董求請賑恤據云海康縣屬於八月廿一亥刻颶風大作終宵達旦勢甚猖狂沿海堤岸多半崩壞鹹潮滔滔湧入倒塌民房傷斃人口難計其數災情之大爲近廿餘年所未有現在災民露宿風餐飢寒交迫傷心慘目莫此爲甚且平壤之田一經鹹潮淹浸沃壤變爲石田非兩三年不能凈盡目下米價奇貴斗米千錢雖蒙府縣電請大憲提欵平糴幷捐廉散賑無如杯水車薪無濟於事且爲日正長若非別有巨欵誠恐難以爲繼爰是特懇諸善長一視同仁鴻恩速沛云云刻下聞廣仁善堂已先墊銀千兩解往災區幷四出長紅勸捐助賑諒省垣富商雲集不乏好行其德之人定能慷慨解囊源源接濟竊爲數十萬哀鴻馨香祝之也 
[西樵患盜]  
　　廣州博聞報云有友由西樵來省言近日盜風猖獗搶刼頻仍八月二十七日之晚大沙劉姓被匪數十人明火執仗叩門行刼鄉人鳴金呌喊鄰近皆持械出援兩下相持如臨大敵幸鄉人奮勇轟斃賊匪一名傷數名匪始知懼將死者傷者負之而遁鄉人區某被匪所傷甚重恐有性命之虞也翌晚隔沙鄉高姓亦被盜匪數十人持械入村連刼七家無敢與之敵者甚矣盜之多也豈米珠薪桂有以致之耶 
[濬河續述]  
　　天津練軍五營以及督轅親軍後營濬河兵勇與親兵前營統帶爲難幾釀禍端曾列前報茲查所挑濬者係大淸河兩軍駐紥長堤卽所謂隔淀隄也前由督憲俯念民遭昏墊力籌鉅欵辦理河工由水利局司道酌委章镜軒苗韵軒兩委員往勘工程嗣督憲鄭重其事復委海關道李天津道高會同水利局總辦王穀卿吳贊臣諸觀察赴工覆勘估計工料核實開銷復以兵士承平無事未免髀肉復生令帮同挑濬藉以習勞爰檄飭該兩軍統領各以畚鍤從事庶幾事半功倍詎動工數日幾成鉅禍練軍五營以及後營各勇夤夜自焚草廠帳篷且擬尋仇不獲已始棄工歸伍現在親兵兩營兩哨雖仍在工次工作如前但獨力則難支衆擎則易舉現聞該統帶復有尅期報竣之說如此急就章不知能否工堅料實也 
[西人賽馬]  
　　駐津西國官商擬於月之三十日起以及十月初一二日屆期賽三日西人之善於罄控者預於每日凌晨各以騄駬驊騮馳逐於賽馬塲中以冀錦標奪得卽各御者亦精神振刷磨厲以須想屆時平原芳草馳驟稱豪紅男綠女之往觀者必極車水馬龍之盛也 
[賭負輕生]  
　　蘇鄉黃埭附近某姓子年逾弱冠性喜賭博近在蘇城被著名賭棍某某等誘至舟中聚賭一塲局騙竟輸去洋銀一千數 
 
 

Page 3

 
 
百元除現洋五六百元外更欠數百元諸賭徒逼其書劵而後散某姓子以負此巨款無顏回見江東父老因於前日潛購紫霞膏吞服回家卽行斃命在某氏子䁥比匪人致以身殉固屬孽由自作而該賭徒設此騙局以誘人財而傷人命地方有司亦當提案嚴究爲懲一警百之舉以免效尤者之接踵而起也 
[少婦失金]  
　　姑蘇訪事友雁帛云本月二十五日下午有少婦二人姍姍而來行經道前街臬署東首某水菓店瞥見鮮紅嫩綠羅列滿前不覺顧而色喜爰上前購買若干藉潤枯吻購畢怱怱聨袂而去行經數十戶憶及尙有手巾包遺忘攤上臨行未曾携取當卽回步向該水菓店索取該店夥指天誓日堅稱未見二少婦無可如何祗得垂頭喪氣而去有知其事者謂該二婦係吳江縣人姑嫂行也因家有喜慶事挾資來蘇購辦物件所失手巾包內有金飾數件計値洋銀二百元以口腹細故失此巨金殊可惜也 
[九月二十四日補行松江融齋書院望課題]  
　　經學武人爲於大君解韓城燕師解○史學宋輸遼金歲幣論明礦稅論○性學好利好名之弊孰輕孰重論虛靈不昧解○算學平圓內容等徑三小圓以圓徑幕三之爲長方積六因圓徑爲長闊較求得闊卽小圓徑試爲圖解對數之作類以本數開無量數乘方取其方根單一下零數爲本數之對數此數必能以加减代乘除以加倍折半代自乘開方故可用爲對數試言其理限十月初四日交卷 
[示期履任]  
　　英界公廨讞員業由江海關道蔡和甫觀察札委金陵洋務局委員補用直州張賡三直剌瓜代直剌奉檄之下卽頒發紅諭擇吉十月初二日未刻接鈐任事署中書吏差役刻已預備一切事宜矣 
[法員來滬]  
　　法國水師提督柏君向駐西貢茲因公乘兵艦來滬停泊吳淞口外換坐小火輪船於前日二點鐘抵埠下椗法公司碼頭法總領事白藻泰君帶同領事及各西員躬詣碼頭迎迓柏君舍舟登岸乘坐驪車至總領事署白君迎入內廳晤談一切至晚設筵欵待請駐滬法國紳商及工部局首董等倍座一時觥籌交錯水陸紛陳至十點鐘後始盡興而散昨日上午鐘鳴十下柏君仍坐小火輪船至吳淞登兵艦突烟噴湧氣筒瀏亮旋卽鼓輪出口瀕行時白君曁衆紳商咸赴碼頭恭送如禮 
[捐局易委]  
　　南市籌餉貨捐局帮辦委員蔡小溪明府現奉藩憲另候差委所遺員缺札委候補縣孫玉裕明府承辦明府奉札後當可卽日來滬任事矣 
[整頓馬路]  
　　本邑南市馬路雖已告竣惟一應小車東洋車等均須暫行阻止俟上憲閱看後始准推行無如若輩置若罔聞南碼頭一帶依舊車聲轔轔往來不絶且馬路中汚穢之物任意堆積昨日上午經工程局委員朱森庭明府帶領地甲丁差人等巡行至此見此情形不覺勃然大怒立傳十二圖地保顧桂榮到來諭以此後著每日早晚在彼打掃如有車輛槪行驅逐毋得任令推行一經查出定予嚴究不貸 
[迎勸馬路]  
　　江海關道蔡和甫觀察定期今日上午往南市履勘沿浦灘新築馬路上海縣黃愛棠大令昨日卽飭辦差家丁並著幹差薛貴知照十六鋪二十三七鋪地甲曁十二圖地保令在馬路各處打掃潔凈並在大碼頭工程局前張燈結綵陳設一新以備迎迓 
[法廨停訊]  
　　昨禮拜六爲法公堂訊堂之期何繙譯淸恙仍然未愈捕房亦無甚緊要案件捕頭飭探禀請讞員鄭大令停訊一期俟下禮拜二到堂彚案集訊 
[請停操演]  
　　南市十二圖蕭家廠地方刻由法界工部局在彼創設自來水公司其南首一帶係製造局砲隊營打靶塲每日淸晨必在彼處考演而工部局經理四人以現在正當興工未便任其在彼操演故著勇丁知照營中管帶張遊戎得　後卽禀明上憲請爲定奪 
[賽馬先聲]  
　　昨日午後兩點半鐘寓滬西商相約在賽馬塲先期試馬以冀臨期嫻熟塲外揷以各國旗幟一時都人士之聨袂往觀者頗不寂寞直至夕陽西墜始散 
[交董理處]  
　　協綸絲廠沈錫林等投縣呈控翁樂泉欠銀一萬兩將震昌絲棧股票十張作抵延𡧣不歸等情前經黃大令准詞飭提己由蔣刺史訊明飭翁交保出外淸理因以人銀兩保仍無的實保人前日由差帶案請蔣刺史訊問原告沈錫林到案求追翁樂泉供詞含糊只求寛限刺史諭翁曰爾欠如此巨欵不思早爲淸理甚是糊塗判將原被送絲業會館俟本委函致董事秉公理處禀復核奪 
[縣批照錄]  
　　本埠南市船埠向章每年輪充自陳瑞全接辦現已期滿前經馬勝舒麟投縣具稟求充黃大令准詞後忽有船小甲趙福生亦投縣具禀茲經黃大令明晰批示照錄於左船甲趙福生禀批據稱馬勝等旣非帮夥顯係預先朦充殊屬不合准將舒麟著充候傳騐給可也○舒麟禀批此項船牙旣據船甲趙福生禀稱馬勝並非帮夥保結亦是冐名顯係預先朦充殊屬不合姑准該牙著充候傳騐給諭結三紙附 
[推車圖逸]  
　　馬立台者不知何許人亦不知其所操何業昨日在南市小東門外集水碼頭喚江北某邑人陳春生之小車據稱欲往新閘推運行李尙欲代喚一車以便偕往陳應諾而去詎馬俟陳去遠另倩一人將車推行已則步隨之比陳雇車回則人與車均已蹤影毫無當卽飛步追上時十六鋪巡防北局勇丁因見馬形狀慌張正在盤詰而陳亦追至當爲一同拘獲將馬拘送北局禀請楊二尹飭交捕看管候提案訊究 
[劣子宜懲]  
　　粵東某邑人王振才賃屋本埠法租界開設石灰行其子雲生日事嬉游不務正業王雖約束甚嚴無如頑梗性成終難改悔竟暗刻乃父店中印記繕成支票向各錢莊支取規銀二千餘兩王聞之急投各處捕房聲訴昨日經英界包探韋阿友緝獲捕頭解送英界公堂禀請訊究 
[女孩傷跦]  
　　昨日午刻江北某邑車夫劉阿郡拽載貨車至虹口西華德路誤將女孩阿娥撞仆輪從腿上碾過致傷其踝女母某氏聞信而至將劉扭入捕房尙未知捕頭若何辦理也 
[鄉民被刦]  
　　寳山縣境吳淞鎭之南首施港口一小村落也邇年上海地價甚昻是處村民遂亦稍昻其値有鄉人某姓者以田若干畆倩丁秀亭等十餘人介紹售與寓滬之某顯宦議定洋銀二各餘圓繕立契據本月二十二日丁等由滬領得洋銀一千二百圓雇一葉扁舟送往失主處時交二鼓行抵村前怱怱交納而去詎料此舉早已被匪人偵悉伺丁等別後卽約集多人毁門入室各舉兇器迫勒多端事主出而拒之卽被刺傷腿際二處於是家中人咸蝟宿不敢動匪人出麻繩一一綑縛以麻毬實其口然後從容搜索刼去洋銀八百圓翌晨經鄰人設法解放旋疑丁等同謀因縶送寳山縣署請辦並乞騐傷 
[圖賴行裝]  
　　杭州人許某賃居本埠新昌里其子某乙於本年六月間入贅京都許某於前數日因病歿於寓所發電至京乙聞訃之下卽日啓程至津附招商局新濟輪船南下於二十四日抵埠登岸時乙將鋪陳行裝交付茶房蔡某代爲收管言明另遣下人持信來取上岸未幾乙卽偕僕回至新齊輪船詎蔡某避匿不見及至後艙遇見向索行李一味支吾卽扭至帳房細述前情蔡始終不認乙一面遣人投報捕房復至招商局帳房查問情由始悉該輪因調換買辦在船執役諸人須通班更易故有此事蔡姓茶房係副買辦趙某所用昨日捕頭飭探傳諭將蔡扭送捕房以憑查究 
 
 

Page 4

 
 
[移送竊賊]  
　　前准爛泥渡巡防局劉二尹函送竊賊張子山行竊洋徑鎭賈姓衣服到縣請究由捕役吊獲原贓當票內有三張係前賈裕春誣王永兆行竊私行吊打之件今張認竊不諱賈亦認明已物無悞將當票賊具一幷解案經蔣刺史提訊張供南匯縣人向賣眼藥度日前在客棧中遇張桂全糾合小的同往洋涇鎭賈姓家行竊竊得衣服約二十件小的僅分五件質洋花用後經巡防局一同拘獲桂全已蒙劉大老爺開釋茲將小的轉解案下只求開恩以後不敢犯竊刺史判張枷號一月發頭門示衆俟函請巡防局將張桂全著保交案復訊發落 
[留養逃孩]  
　　某巡捕送迷路女孩朱巧林等至英界公堂讞員翁大令前晚升堂提訊供稱年甫八歲父亡母在本姓唐後寄名與燮昌自來火廠左近朱順法因從朱姓前日突被寄母毒毆受傷是以逃遁出外大令令官媒暫爲留養待其家屬到案訊明給領 
[鉅欵助賑]  
　　川鄂之災未已哀鴻徧野依舊嗷嗷卽陸續彚解仍不免杯水車薪之慮本協振所正在挹注之爲難冡金陵曹正琴翁交來票元五百兩慨施巨欵以濟時艱眞當世難得之樂善君子也爰代災黎頓首叩謝 
[救吞烟方]  
　　鴉片之毒日甚一日吞烟自盡之人亦日多一日其在城市之中救法尙多而在窮鄉僻壤怱促之間無藥施救無不坐祝其斃殊堪憐憫今由友人處鈔得一方據云施救多人頗著效騐亟登之俾見者皆知施治焉方錄於下明礬一兩膽礬四錢研細末用冷水攪勻灌下不吐卽瀉立可回生 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[赶印京報] [  申報館主人啓]  
　　本館京報悉照邸抄原本赶緊排印並不抽去各摺以省紙幅且隨判隨登免槓壓之弊凡在官塲早所深信現在格外赶緊印出俾人皆先覩爲快閱者鑒之 
[恭迎神像]  
　　新閘地方近建太陽星君殿一所在城內某店裝塑神像　己竣工在曾諸人定於今日二點鐘排齊儀仗恭迎神像出新北門繞道法界因恐屆時人數衆多難免滋生事端故先行報知捕房請派探捕到塲彈壓 
[失孩待領]  
　　昨晨有一小孩彳亍於英界後馬路中且行且泣適爲某號華捕所見送入捕房捕頭令轉解公廨差役向之詢問孩口不能言惟指天畫地而已乃入禀讞員翁笠漁大令諭令暫留待領 
[劣婿宜懲]  
　　陳余氏投英界公堂控其婿蔡長林將女兒抵押倡院偪令賣娼前晚讞員翁笠漁大令升堂提訊陳余氏訴稱小婦人係本邑人丈夫阿慶素當挑夫女兒年二十有一當十八歲時嫁蔡爲妻蔡賭博逍遙專事游蕩去年被其父扭送某處巡防局請懲蒙局員老爺枷示半月及釋出後被父母連小婦人之女驅逐出外不肯收留小婦人無可奈何將女兒領歸留養今年五月某日蔡來家領女小婦人詢其行止伊稱幫某水果攤小婦人遂任其領去旋知其賃屋北市與父分居小婦人亦並不介意不料邇者遊蕩如前以致失業幷將女兒抑入德人里某龜所設野鷄倡院偪令賣倡小婦人尋見女兒詢知情節女兒啼哭不休堅求援手小婦人向某理論一味逞蠻不得已而扭乞大老爺訊究蔡供稱小的向操水果業父母在南門外開設水果行小的不自習上致被父母送懲迨今春覓得枝棲遂將妻接回同住邇又失業貧苦不堪經友人周阿毛勸令妻子至伊之姘婦處傭工妻子允之因卽前往事後始知其被偪賣倡小的爰向之索得洋銀八圓尙求大老爺矜察大令著押候飭差提到伊妻再行訊奪 
[索欠誣姦]  
　　龔掌榮楊樹浦一帶著名流氓也暫向顧春榮所開米店賒取食米積欠洋銀三圓數角屢索無以應前日顧又申前說龔惱羞變怒忽誣指顧强姦其妻張氏聲勢洶湧訛詐洋銀三十圓顧無可奈何奔投捕房聲訴捕頭遣包探金阿三將龔拘押昨晨解送英界公堂禀稱此人係前經關道呂大人正法巨棍張桂卿餘黨務請大老爺訊懲顧投案訴稱小的店中被伊積欠米價向之索取驀被誣指龔供稱小的不敢拆梢實被顧將妻子强姦是以向之饒舌讞員翁笠漁大令據情商諸單繙譯官然後諭令押候查明於下禮拜六再行覆訊 
[扭控誘妻]  
　　韓大寳與叔金生扭馮阿榮陸銀寳至英界公堂以藏匿伊妻爲詞控求訊斷前晚讞員翁大令飭提訊究韓訴稱小的係常州府屬無錫縣人向在蘇州某店爲夥妻子則在滬上某紡紗廠做工浼馮代租房屋一椽藉以居住前日小的來滬訪妻妻已不知去向無奈歸訴族叔金生同來尋覓據鄰人言本月十六日被陸馮領出及向追問據稱送至姑母處洎往姑母家探視並不見面是以扭案求追金生所訴相同馮供稱小的與韓同鄉伊妻從未認識伊之姑母住悅來坊九月十六日伊妻往探姑母不識路途是以囑小的送去適陸前來因之偕往今悉已被其姑母領往無錫矣大令判令將陸管押馮著交人保出限三日內尋交馮氏到案再行核奪 
[控媳私逃]  
　　蔡錢氏同子小毛投縣呈控媳婦徐氏被武生王全根誘匿通姦等情前經黃大令准詞飭差恊同地保提王到案究辦王已聞風逃匿前日蔡錢氏將媳徐氏扭獲解案請究經蔣刺史升座提訊蔡錢氏供小婦人之子小毛憑媒娶徐氏爲室今年三月間完婚至七月十二晚徐氏私自逃出被王誘匿通姦小婦人訪悉之下卽呈控憲　　已日久王抗　不到故將徐氏扭案求請究辦蔡小毛供亦相同徐氏供稱小婦人未嫁時向在某絲廠做工曾與王全根之妹結爲姊妹自嫁小毛後夫婦向來和好惟婆婆不准絲廠做工因於七月十二晚私往絲廠做夜工曾遇王全根之妹邀至伊家叙話並無與王通姦之事求鑒刺史謂案經日久未將王全根解案該差保玩忽已極從寛重責差保叩求寛限赶緊將王拘獲解案刺史乃諭徐氏曰私逃借宿難保無通姦情事喝令掌頰四百下交蔡錢氏領回管束俟提王全根到案再行核辦 
[控姪滋擾]  
　　南翔人高正祥昨扭伊姪高包卿至十六鋪巡防中局控稱時來滋詐請爲訊究當經局員蔡蓉卿二尹准詞立卽升堂研訊據高正祥供稱向在治下新碼頭某鹹貨行爲夥姪兒包卿不務正業甘習下流時時來店滋擾借貸錢文日前又欲賒取鹹猪四件小的以並非已物未便担當因而不允昨日又來强借不休爲此扭案請究高包鄉供稱年二十三歲向亦習鹹貨業茲因失就欲向伯父借錢數千文以便設攤售賣略權子母而伯父堅不允從繼求賒取鹹猪四件迨消罄後將欵歸還又被阻止小的實出不得已並非敢爲滋擾務求恩宥二尹謂高正祥曰爾姪失業爾亦可代薦生理俾得餬口如或不習正業可卽來案控究正祥供稱小的屢次薦其生意奈其甘習下流均被店東斥逐是以來案請究二尹以高包卿不思上進殊屬可惡喝令戒責二百下諭以嗣後如再滋擾定于重究當命覓保來案嗣稱小的並無相識人在滬二尹命勇丁麾之使出 
[英界公堂瑣案]  
　　包探金阿三解龔張氏至案禀稱此人卽著名流氓龔掌榮之妻向在怡和紡紗廠工作某日竊取廠中棉紗五紥報捕後捕頭令小的緝獲人贓送案請究怡和紡紗廠執事洋人投案訴稱廠中時時失物今旣緝獲務請嚴追龔張氏供稱小婦人愚魯無知貪小行竊以後决不再犯矣求大老爺恩恕一遭大令判令管押一禮拜○包探王阿虎禀稱竊犯陳蘇祥屢經犯案解經歴任大老爺懲辦今又竊取姜蘭亭家紅木架報時鐘報捕後捕頭令小的緝獲人贓送案請究姜投案領贓陳供稱小的係鎭江府屬某邑人向在某營當勇現已裁撤流落此間無可奈何竊物以圖果腹大令判令笞責四百板管押半年期滿之後遞解回籍○包探沈金隆禀稱廣東某邑竊犯鄧阿來竊取翁阿興家銀質對時表一枚報捕後捕頭令小的緝獲人贓送案請究王投案領贓鄧供稱小的初次犯竊求施恩典以後自當痛改前非大令判令遞解廣東原籍○包探趙銀河禀稱竊犯倪附寳連次竊取蔡咸土等六家衣服器物報捕後捕頭令小的緝獲人贓送案請究蔡等投案領贓倪供稱小的確曾行竊不敢隱瞞務乞矜全誓酬大德大令判令笞責二百板管押半月○包探石金榮禀稱租界章程不准游蕩婦女至烟館中開燈吸烟昨日小的目見鄔李氏在虹口某烟館過癮是以帶入捕房告知捕頭送案請究鄔李氏供稱小婦人偶入烟館尋訪熟人不敢有意違章叩求鑒核　令判令交官媒管押一日 
[美界捕房紀事]  
　　前晚偷兒朱阿塘在虹口郵船會社竊得棉花約二十磅藏諸褲內行未數武卽爲包探王阿虎所見連賊解入捕房捕頭令押候解送英界公堂訊究○太倉州屬崇明縣人黃利英小車夫也邇者將西歴二月第二千三百八十六號捐照塗改十月分帶在身旁沿途兜攬雇主適爲三百零三號華捕所見連車解入捕房捕頭令押候解送英界公堂禀請訊辦○前晚十一點鐘時偷兒某甲溷入虹口公和祥碼頭所泊藍色烟囱之某輪船竊取鉛板二十方負之登岸旋經包探王阿虎所見拘入捕 
 
 

Page 10

 
 
房告知捕頭押候解送英界公堂訊究○江北某邑人陳紀堂屢竊虹口元芳路晉隆紙烟作內各女工手摺向司帳冐取工資昨經包探陳瑞性緝獲拘入捕房捕頭令押候送英界公堂禀請訊究○昨日午前偷兒王阿三竊得不知姓名家紫銅銚一隻持至北山西路某押店中求質包探陳瑞星知之拘解捕房捕頭令押候送英界公堂禀請訊究○浙江寗波府屬某邑人王信發前爲犯案嗣經讞員遞解回籍幾已僂指難終矣昨日經包探沈金隆緝獲帶入捕房捕頭令押候查明此次曾否犯案然後解送英界公堂禀請訊辦○昨日本報紀竊犯張阿榮竊取耶松船廠紫銅鉛鐵茲經包探洪阿寳查知各贓均售與言昌銅作因將收贓之作主張阿毛拘入捕房捕頭令押候併送英界公堂禀請究辦 
[金陵官報]  
　　九月二十三日江南副主考朱錫恩會署常鎭道曾丙熙到交缷回揚屬運河隄工局候補道何福海城外保甲局袁文闈內提調李維翰候補道趙貽書湖南候補道莊賡良辦理徐州礦務局廣東候補府吳惇蔭首府劉上元縣張江寗縣趙正任太湖恊余萬興蕪通保甲緝捕前儘先副將李振標正任太湖都司　國祥漕轅此巡捕左營哨千總葛鳳齡委辦鎭江水釐知縣丁楨通判朱瑞均見候補道何煥章銷文闈外監試差通判慶謙知縣劉沛霖揚通州海門回均到收繳軍械差又趙廷釆黃啓南內提調隨員聚寳大使章灝至公堂巡捕未入陳鶴年歴辦內供給均銷差縣丞吳瑞昌解軍裝赴山東　銷差 
[蘇垣官報]  
　　九月二十三日金壇縣鄭禀到通判陳以屏稟謝奉委同里厘局差又楊培稟謝請補常州府督糧通判缺知縣方廷　稟辭回常昭河工米捐局巡檢王登瀛稟知赴滬見道憲又楊品臧稟謝奉委閶胥門外編查保甲差荆溪縣長渚司巡檢汪懐禀辭准補金山縣典史韓鼎禀銷海運津局差江蘇內洋水師補用副將歐陽成松通知奉委調帶飛划水師新中營花翎遊擊黃家賓通知奉委帮辦蘇防後營補用都司黃春懐禀知奉委管帶蘇防前營遇缺前先卽補守備蔣福棟稟知奉撫憲札委解貝品赴都　辭總辦金陵洋務局候補道黃承乙由寗來○二十四日元和縣李禀知秋勘下鄉回知縣尚昌厚由上海浙絲捐局來又方蓀稟辭回滬又曾鳳祺稟銷江北措　　○一十五日總辦金陵洋務局候補道黃承乙辭行回寗候選知府朱上洲稟到奉委辦理蘇防營務處提調兼帶蘇防左營川沙縣陳稟到同知莫葆辰稟調奉委發　局差請補常州府督　通判楊培稟辭回滬金壇縣鄭稟辭知縣陳叔謙稟銷解金陵月餉差又廣麟稟謝奉委發審局差理　陳祖惠稟知到婁門水關盤查差又陳文藻稟知奉蘇關道才釐局憲　札稽查內河往來輪拖船隻卽日開辦縣丞沈恩湛由寗回銷文闈執事差主簿楊　善稟知奉蘇關道牙釐局憲加札稽查蘇杭滬三處往來輪拖船隻卽日開辦通判陳以屏稟辭赴同里釐局差管帶蘇防後營正任常州右軍守備徐誠檀稟知赴宜荆一帶查哨補用都司李輔動稟知交缷管帶撫標親兵中營江蘇分缺先補用巡檢計兆　於本月二十日在蘇寓病故○二十六日知府沈鳳韶由松滬局來知縣許肇基稟知交缷吳淞江釐局差又尚昌厚稟辭回滬府經歴楊元溥稟謝奉委雪鴈橋厘卡差縣丞沈　又由寗回稟銷文闈執事差主簿許景慈銷婁門水關差巡檢張國仁稟知奉首府委監放長元吳三縣孤貧口糧差學院文巡捕候補典史衛祥椿稟謝奉委接充新學憲巡捕差卽辭遊擊衛僅先都司胡昌寳稟知接調帶太湖水師正前營事並交缷新中水師　划營事三品頂戴准補城守中軍守備吳廣升交缷　防前營並謝奉委調帶浙西鹽捕水師中營事卽　　 
 
 
 

Page 11

 
 
[光緒二十三年九月十七日京報全錄]  
　　宮門抄○諭旨二道錄前○直督王奏已故總兵戰功卓著請旨優卹摺○學政李奏爲檢舉請旨摺○閩臬李奏爲接署藩篆摺○閩督邊奏爲遴員請補副將摺○九月十七日內務府國子監侍衛處値日無引見○奕功假滿請安○克王載瀛色楞額各續假五日○召見軍機○○北洋大臣直總督臣王文韶跪奏爲己故總兵戰功卓著謹臚陳事實請旨優卹恭摺仰祈聖鋻事竊通永鎭總兵吳宏洛於本年六月初二日因病出缺當經臣專摺奏報並聲明查取該故鎭戰功事實再行仰乞恩施在案茲准直提督聶士成咨據署通永鎭標中營遊擊黃懋澄等聨名禀稱該故鎭籍安徽合肥縣本姓劉父劉士發咸豐七年隨軍剿賊陣亡該故鎭幼嗣其妾母舅吳文泰爲子遂姓吳氏與胞兄記名提督劉克仁痛父効命疆塲以爲國難家讐誓當滅此朝食初隨故督臣張樹聲曁故撫臣劉銘傳在籍辦團年甫十七驍勇絶倫同治元年大學士臣李鴻章督師平吳該故鎭張樹聲麾下隨同克復各城無戰不從戰必先登陷陣虹橋四江口之役斬馘尤多爲諸軍冠二年進攻江陰無錫力戰兩日夜肉薄豋城大呼直入由是該故鎭之名益顯三年攻克宜興荆溪收復溧陽並解江陰常熟之圍克常州府城該故鎭均所向無前擒斬不可勝計嗣援浙皖閩三省奔馳數千里克復湖州長興廣德漳州漳浦各城積功遞保總兵奉旨交軍機處存記時年二十有二湘淮諸將年少立功未有如該故鎭者四年調赴徐州勳辦捻逆一戰大敗之駐紥周家口遏賊南犯賊至輒迎頭截擊力挫兇鋒五年追賊至湖北德安時張樹聲擢任直臬司將樹字六營撥歸劉銘傳節制該故鎭遂改銘軍尤爲劉銘傳所器重凡有攻取均與籌商該故鎭感激知遇勇氣百倍黃安之捷推爲首功旋解沐陽縣圍生擒及槍斃者無算圍攻濰縣松樹山一日三捷逐北至贛榆縣境遇伏被圍麾下傷亡甚衆該故鎭卒能奪圍而出復用奇兵躡其旁路與諸軍奮力合擊斃逆首任柱並降賴賜福之衆而賴汶洸收集敗殘走贑榆之沙河鎭兇燄復張諸軍分道進攻該故鎭前驅衝突賊衆披靡計共斬三千餘級收降電金輝鈕洪章尹已端黃文隆四股二千餘人賴逆旣不得北逞紛紛南竄該故鎭跟蹤追剿至瓦窰鋪巨魁授首東捻以平時西捻張總愚猶猖獗於秦晋間七年正月東竄畿南李鴻章率師援直檄該故鎭會合諸軍堵剿於東昌茌平一帶縱橫夾擊擒斬其兄弟子姪等賊勢窮蹙遂北走徒駭河赴水死全股肅淸迭次蒙恩以提督記名簡放賞給一品封典利勇巴圖魯名號九年從征陜西防剿耀州延安乾州等處十三年調防吳淞稟請照西式建築礮臺十一座該故鎭親督經營閱兩年而蕆事彭玉麟嘗奏稱長江各砲台惟此最堅其戰功卓著超越如彼辦事結實又如此光緒九年張樹聲奏調該故鎭移防粵東駐紥長州平港一帶復建議築西式砲台十二座十一年劉銘傳督辦軍務復調該故鎭總統前敵各軍留臺辦理海防善後事宜簡授澎湖鎭總兵歴蒙恩旨賞穿黃馬褂賞加頭品頂戴十八年呈請開缺回籍養親奉旨賞假六個月十九年二月丁嗣母憂二十年經李鴻章檄調來津飭募宏字六營　防寗河縣之新河鎭二十一年服滿起復補授正定鎭總兵調補通永鎭總兵統帶防練水雷各營駐紥北塘海口該故鎭平髮平捻身經數百戰臨敵致果不避艱危迭受重傷濰縣贛榆之捷出力過甚竟致臨陣咯血隨後時發時愈本年五月間偶感風寒牽發舊傷復行咯血遂致不起彌留之際猶以未報君恩爲憾該故鎭身在行間向之談家事其誥誡諸將弁亦不得以家事攖心至是始一言本生母年近八旬不克躬親侍養言畢欷歔嘔血數升而逝將弁人等相隨有年其生平戰功勞績知之最詳懇請奏卹等情前來臣查該故鎭吳宏洛束髮從戎志兼忠孝馳驅各省卓著戰功其任事樸誠持躬廉介尤爲將領中所難得年未六十遽以積勞觸發舊傷奄忽致隕失此于城實堪痛惜各將弁所陳該故鎭戰功事蹟臣復加考核均係實在情形合無仰懇天恩俯准將已故頭品頂戴記名提督通永鎭總兵吳宏洛照軍營立功後積勞病故例從優議卹將事蹟宣付國史館列傳並准其入祀本籍及各省淮軍昭忠祠以昭藎績出自逾格鴻慈謹恭摺具陳伏乞皇上聖鑒訓示謹奏奉硃批著照所請該部知道欽此○○安徽學政臣李端遇跪奏爲檢舉請旨恭摺仰祈聖鑒事竊臣甲午秋冡恩簡放安徽學政有僑寓涿州之同鄉前江南道監察御史因案降調魏廼勷來京相晤述其主講該州書院頗甚拮据當時臣無能代籌迨抵皖後擬選刻皖中校士錄念魏廼勷文字尙優因函商其願否操選魏廼勷回書歡允並無異說皖南歲試旣畢擇生童佳卷另行鈔錄封交摺差便帶涿州魏廼勷將卷收下仍無異言及皖北歲試又畢寄選卷內有經古覆試原卷一百餘本承鈔書吏胡夢桃以此卷向不解部摺差行期已迫鈔錄不及恐誤選刻遂運鈔開具數目淸單一併封寄詎魏廼勷二次收卷後忽來信勒借鉅欵臣不知因何中變覆書婉郤一面信致在京同鄉任克占就近往涿理勸奈魏廼勷不容置喙逼勒愈甚並將原卷扣留將爲居奇卽從豐給修亦不還卷臣初以請人操選事所恒有乃因此被措實非意料所及伏思選文本非公事無關考試弊竇何敢率瀆宸聽但生童原卷不可聽其終扣又不敢不陳於君父之前爲此聲明請旨可否飭令順天府轉飭涿州知州向魏廼勷照交單數目取回原卷由該州徑寄安徽太平府駐署不勝悚惶待命之至至承鈔書吏胡夢桃封寄前卷雖因鈔　不及恐誤選刻究屬希圖省事該吏先於去年正月因案革卯無可再懲惟臣當時失檢未將原卷撤去致被要挾處理實屬錯誤咎有應得應請將臣交部議處所有微臣檢舉請旨緣由理合繕摺具奏伏乞皇上聖鑒謹奏奉硃批另有旨欽此○○二品頂戴新授福建按察使署布政使臣李興銳跪奏爲恭報微臣抵閩接署藩篆日期叩謝天恩仰祈聖鑒事竊臣欽奉諭𠤏補授福建按察使陛見後請假一月回籍修墓業將假滿起程日期呈請湖南撫臣代奏在案本年七月十七日馳抵閩省卽經督臣奏署藩篆遵奉行知於是月二十六日准前任藩司黃毓恩將印信文卷栘送前來恭設香案望闕叩頭祗領任事伏念臣湘楚儒生才識淺薄經前大學士曾國藩調營差遣洊保道員疉荷殊恩由長蘆鹽運使升授今職本年三月入覲天顏仰蒙召見二次訓誨周祥莫名欽感茲復委權藩篆悚惕彌深查福建係濵海要區藩司爲維屏重任如臣檮昧深懼弗勝惟有遇事稟承督臣悉心經理實力講求不敢以暫時署任稍涉因循以冀仰答高厚鴻慈於萬一所有微臣抵閩接署藩篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○頭品頂戴閩浙總督臣邊寳泉跪奏爲遴員請補陸路副將以重職守恭摺仰祈聖鑒事竊照浙江平陽恊副將黃金綬病故遺缺准到部咨係陸路題補第三輪詳六缺輪用應升人員查前喜興恊副將員缺業經奏准裁併今是缺副將缺次自應照章遞改作爲第三輪第五缺輪用儘先人員臣於浙江省已收標陸路儘先各副將內復加遴選雖有名次在前之易松榮因病請假回籍未便請補惟查有留閩浙儘先補用副將朱芳成年五十六歲湖南醴陵縣人由武童隨軍著績遞保花翎儘先叅將　於克奉綏德州及寳鷄縣各城池案內出力保奬同治七年八月十四日奉上諭著以副將儘先推補並加總兵銜欽此嗣經奏請留閩浙儘先補用光緒十二年三月二十五日堪旨允准是年八月收標咨准部覆註册歸入儘先副將班內序補該員營務諳練前在浙江勦匪立功情形熟悉現委管帶閩江砲臺差務辦理亦極裕如以之補授斯缺洵取勝任核與例章名次均屬相符合無仰懇天恩俯念平陽恊副將員缺緊要准以該員朱秀成補授於營務地方實有裨益如蒙兪允俟部覆到日給咨送部引見除飭履歴另咨外謹會同浙江巡撫臣廖壽豐浙江提督臣陳濟淸合詞恭摺具陳伏乞皇上聖鑒敕部議覆施行謹奏奉硃批兵部議奏欽此 
 
 

Page 12

 
 
[光緒二十三年九月十八日京報全錄]  
　　宮門抄○諭旨二道錄前○黔撫王奏爲麻哈州屬匪徒謀爲不軌獲犯審明分別懲辦摺○滇撫黃奏爲舉人淸查田糧藉事苛罰請旨暫行褫革片○學政龍奏爲勵賢崇化片○閩督邊奏爲委員接署總兵片○滇撫黃奏爲委署各員片○九月十八日理藩院鑾儀衛光祿寺廂黃旗値日兵部引見三十五名刑部九名內務府六名○鍾公普公各假滿請安○浙江總兵余朝貴到京請安○陳學棻謝放浙江學政恩○淸銳等塲內專摺請安○誠全謝放杭州織造恩○果勒敏等彈壓覆命○濂貝勒續假五日○澤公請假十日○鑾儀衛奏派揀選官缺派出那王敬信○召見軍機陳學棻余朝貴誠全○○貴州巡撫臣王毓藻跪奏爲麻哈州屬匪徒謀爲不軌獲犯審明分別懲辦恭摺仰祈聖鑒事案查前據署麻哈州知州周柄堃稟報光緒二十二年九月間訪聞州屬匪徒楊奇受等聽從朱洪圓卽朱洪元糾衆謀爲不軌當卽移會營員並平越州知州楊兆麒選派兵役將楊奇受葛金山及羅紅鼻子等拿獲並據被脅從犯陳鳴海等悔罪投首到案隨卽訊明圖襲麻哈州城被脅勉從各情供認不諱理合稟請核示等情經前撫臣嵩崑批飭臬司轉飭將各犯解赴都勻府審辦旋據該署府王繼先訊明錄供稟核復因此案情節重大深恐羅紅鼻子等各犯或稱嚇禁不舉或稱良民被脅係屬畏罪狡展之詞批司飭府再行提集各犯研訊確情嗣據該府具稟覆訊各供無異批飭將楊奇受葛金二犯就　正法李亭潰等各犯照例詳辦在案茲據該府王繼先提犯覆鞫分別議擬具詳由臬司李希蓮核明詳請奏咨前來臣覆核此案該犯楊奇受葛金山羅紅鼻子陳鳴海李亭潰楊潰有楊老羅唐老順張成蔣老根分平越麻哈等州均不爲匪光緒二十二年七月間不記日期葛金山與在逃之朱洪圓卽朱洪元在途會遇朱洪圓稱有要事相商葛金山因時値傍時遂引朱洪圓同往羅紅鼻子家借宿移時楊奇受踵至朱洪圓卽向葛金山楊奇受密商麻哈州城地僻人稀起意糾衆襲城搶刦財物大家分用邀葛金山等入夥葛金山等允從約俟九月再行擇期起事維時羅紅鼻子見朱洪圓與葛金山等低聲言語形迹可疑　向盤問葛金山等不能隱瞞告知前情邀伊入夥羅紅鼻子不允並稱要投團報官葛金山等嚇禁如敢聲張定先將其殺害羅紅鼻子畏懼不敢舉報次早朱洪圓等走散迨至九月初間朱供圓遣朱登連向葛金山等通知伊在鄉患病不能進城舉辦另約鷄塲之曾海查招集多人　來帮助並帶有天開地寳四字囑令照刻刷印凡入夥者各給一張以爲憑據等語葛金山等議定九月八日夜到山王廟會齊同襲州城葛金山先期催令曾海查率衆早至均勿遲悞楊奇受與投首之陳鳴海等七人在逃楊興沅等十一人先後會遇告述前由邀令入夥陳鳴海等畏罪不從楊奇受用言嚇逼始各應允屆期楊奇受逼令陳鳴海等同往分給器械在山王廟等候詎待至三夏後葛金山與曾海查均未邀人到來陳鳴海等各自走回該署州周柄堃先行訪聞移會營員並平越州知州楊兆麟選派兵役將葛金山　拿獲並據陳鳴海等悔罪投首到案稟經前撫　批司轉飭署都勻府知府王繼先兩次研訊確情分別懲辦逸犯弋獲無期應行議結查律載謀叛伹共謀者不分首從皆斬知而不首者杖一百流三千里又例載謀叛案內被脅入夥並無抗拒官兵情事一聞查拿悔罪自行投首者發薪疆給官兵爲奴各等語此案楊奇受葛金山聽從朱洪圓謀叛圖襲麻哈州城糾衆聚會山王廟逆迹已著自應按律問擬楊奇受葛金山合依謀叛已行但共謀者不分首從皆斬律俱擬斬立决業經前撫臣批飭就地正法應毋庸議陳鳴海李亮潰楊潰有楊老羅唐老順張成均係被楊奇受逼脅勉從一聞查拿悔罪自行投首亦應按例問擬陳鳴海楊潰有唐老順已在監在保在途病故應毋庸議李亭潰楊老羅張成三犯應照例均發新疆給官兵爲奴仍照例改發極邊烟瘴充軍以足四千里爲限到配鎖帶鐵桿石墩二年羅紅鼻子盤出葛金山等謀叛情事並不赴官首告亦應按律間擬羅紅鼻子合依知情不首杖一百流三千里律擬杖一百流三千里業已在途病故亦毋庸議蔣老根在保脫逃飭州與朱洪圓等一併嚴緝獲日另結所有各犯病故脫逃俱經委員及該州　訊詳報保戶看役醫生人等均無凌虐賄縱及誤用方藥情事亦毋庸議本戳刀械案結銷燬葛金山楊奇受並無家屬無從緣坐合並陳明除全案供招咨部查核外謹將匪徒謀爲不軌獲犯審明議擬緣由恭摺具奏伏乞皇上聖鑒勅部核覆施行謹奏奉硃批刑部議奏欽此 
○○黃槐森片再據廣西州稟報該州舉人詹太和因清查田糧藉事苛罰被控逃匿應請褫革以端士習等情經臣批飭藩臬兩司糧儲道查明詹太和係由廣西州學廩生應光緒二十年甲午科本省鄉試第五十九名舉人詳請奏革前來臣覆核無異相應請旨將雲南廣西州舉人詹太和暫行褫革杳拿歸案審辦以示懲儆而端士習除咨禮部查照外謹會同雲貴總督臣崧蕃附片具陳伏乞聖鑒訓示謹奏奉硃批著照所請該部知道欽此○○龍湛霖片再江陰舊有南菁書院歸學政臣主政爲通省舉貢生監肄業之所其課程尙分經義詞章算學三門方今時事艱難算學尤爲急務臣到任後於算學之中分別電化光重汽機等門飭在院諸生卽向以經義詞章名家者亦必各兼一藝惟近來中國所譯西書多出自文人潤色之筆論藻繢則有餘考實際或不足且以一人兼譯各學旣非其專門名家其餘要眇精微之處究本免貌合而神離臣深知其弊特籌款購辦製造機器一具並測量圖繪諸器置諸院中俾諸生目覩其物因而推求其理庶收居肆成一之效該生等目擊時艱亦頗知加意講求以備國家異日之選惟創設未久成效尙遲核其所長究以經術爲最查同治二年前河南學臣景其濬保准副貢生蘇源生等五名以教職選用並欽奉諭旨嗣後學政准於通省生員中綜核名實認眞考核酌保數人以爲鄉里矜式等因欽此此誠國家勵賢崇化之隆規也兹杳有舉人元和胡玉縉新陽汪開祉通州顧鴻闓優貢丹徒陳慶年廩生通判孫儆常熟丁國鈞先後在院肄業多年均經術精通學有家法又徐州府銅山廩生徐重禮立品端方講求時務於算學亦有門徑該府僻處在遠風氣未開該生獨爲於人所不　之時其志趣不無可取可否仰懇天恩俯准援照成案將該衆人胡玉縉汪開祖顧鴻闓優貢陳慶年等四名以教諭選用廩生孫儆丁國鈞徐重禮等三名以訓導選用並飭部注册之處出自逾格鴻慈臣爲激勵人材起見是否有當謹附片具陳伏乞皇上聖鑒訓示遵行謹奏奉硃批著照所請該部知道欽此○○邊寶泉片再福建漳州一鎭地處下游界連泉厦山海交錯民情蠻悍異常非廉公有威之員不足以資鎭懾查有記名提督閩浙補用總兵徐萬福向在閩省管帶防勇情形熟悉前年古田洋案初起卽飭督率各營馳往彈壓搜捕頗著勞勩現帶福字中旗福靖前旗留駐省垣並分防沿海要區深資得力該員久歴戎行老成穩練堪膺專閫之任所有漳州鎭總兵篆務卽委該員徐萬福前往署理期於管伍地方兩有裨益除咨行知照並將營旗差務另行委員接帶外理合附片具陳伏乞聖鑒謹奏奉硃批兵部知道欽此○○黃槐森片再署蒙化直隸同知事准補龍陵同知李忠鑑呈明廻避遺缺查有試用知縣莊楷穩練詳明堪以署理尋甸州知州事准補南關同知毛瀚豐應飭赴本任遞遺尋甸州缺查有現署南關同知戴作舟堪調署毛瀚豐未到任以前應就近　署昆明縣知縣李大森暫行兼理俾戴作舟得以交缷馳赴尋甸調任維西通判劉金榜撤省遺缺查有試用同知周文鎬幹練有爲堪以要理署他郞通判梁瑜佳署姚州知州王琳署新平縣知縣榻桂榮署麗江縣知縣李星瑞均調省遺缺查有試用通判馮士鐸才明識練堪以署理他郞通判補用知縣黃啓鳳勤愼安詳堪以署理姚州知州補用知縣黃咸熙才識練達堪以署理新平縣知縣試用通判聶樹仁誠樸不浮堪以署理　江縣知縣據藩臬兩司　　　詳前來除分檄飭遵照外謹　同雲貴總督臣崧蕃附片具陳伏乞聖鑒謹奏奉硃批吏部知道欽此 
 
