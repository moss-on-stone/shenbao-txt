# 1882 - 31 - 4903147

 

Page 1

 
 
[禮失於俗論]  
　　初八日本報錄有違禮成昏一事竊謂世衰道微士夫之家越禮祀分者不知凡幾至於喪服之制則自期功以下幾或虚語律以王章無人而不可誅矣加楚人陸某署誠不足論也王道水乎人情聖人緣情以制禮自天子達於庶人皆有止而不過之則而三年之喪猶爲天下之通義無貴賤一也然聖人所以特重三年喪者非謂期功緦麻遞輕遞殺可以行亦可以不行也惟禮節之豐殺視乎分位之所宜故有士夫所能遵行而庶人之家無此煩文縟節者即如通禮定期喪在喪不昏嫁九月五月三月者在喪不與燕樂二者本係互文對見之辭期不婚嫁亦不與燕樂可知功緦不與燕樂亦不昏嫁可知以昏嫁禮重而燕樂事輕禁其重者因及其輕者守其輕者即不略其重者也然惟士夫之家彬彬有禮始能行之若鄉人村夫者流别每年於田事畢功之後昏男嫁女若吉期先定一切準備而忽有分居各炊之弟兄叔伯奄然物化豈肯改婚期而守喪制者且男女門第相當此藉秋成之儲蓄彼樂歳晚之務閒若一愆期所費不貲安知來歳之能更備辦與否故男家有喪而女家必不許其改期女家有喪男家亦然若期親而同居則或因堂屋公用廚井狹窄既哄閙夫喪事復鋪排夫喜筵諸多不便之處不得已而亦請改期焉然其意止在房屋之不能行禮而並不知分屬期親原有不昏嫁之禮制也降至小功緦麻則往往分居各炊并無不便之事竟若爾自爲爾我自爲我絶不以爲嫌也而且婚嫁之日居然邀請喪家之人赴與筵宴苫塊餘生亦復身　賀客行令猜拳閙房嬉笑全不顧忌設孝子拘守禮節哀毁在次辭而不赴親朋之中咸以爲迂昏嫁之家或轉因此有嫌矣盖鄉民生計艱難而聚族而居同姓千百户五服之親每歳昏喪必有數家若皆拘拘於此安能惜物力乎是以聖人制禮與國家定例嚴於士夫而寛於鄉民也然而俗敝風澆竟有背棄典禮藉口於從權從宜置三年之喪而亦不顧者此則人心之大變矣江浙人文之藪雖窮鄉僻壤亦有秀者一二人乃非惟言坊行表爲鄉閭之階式者固乏其人且隨聲附和見非禮之事而不知匡正如俗所謂急親者又有所謂冲喜者冲喜之説因其家祖父母父母年老多病以死爲憂而所缺陷者或膝下未有孫婦子婦慮一旦溘逝披麻者少或但有孝子而無孝婦於是乘其未死擇吉完婚且過十日八日之近而忽然父母有故暫秘其喪俟娶婦進門而後舉哀成服也甚者父母未知婚期乃殯歛初畢即議迎娶以爲中饋無主不能行三年之喪於是親族聚謀或謂乘七七未終可以易吉或謂在百日之內不妨從權其行禮也於堂上設障外則結綵鼓樂賀客盈庭內則栗主遺容儼然靈几試問孝子之心當牽紅交拜之時仰視帷中有不心酸淚湧者乎然而行之者衆乃遂習而不察以爲我爲井臼計也嗚呼是豈真不得已耶斯時賀客之中亦有儒冠儒服之流若弗見聞歟抑以爲權而得中歟夫人生高年亦曰禀質之厚而已在人子則雖值上壽之父母而一旦衰絰在身豈以福壽之隆爲父母慶幸而即爲己身慰藉乃解之者曰翁享大年今日之事喜喪也蔬齋一席豁拳猜枚當爲吾子痛飲十觥也噫是何言歟原壞登木而歌不意今日亦有此怪物也充類言之豈不率天下之人而趨於禽獸哉然則區區做急親之失禮與夫不止昏嫁不避燕樂誠微之又微矣世風之壞禮教之衰至於如此向謂鄉人則然今則搢紳之家全不知怪又何必於陸某而責之 
[本館自己接到電音]  
　　○本館於初九日晚接到在津友人專發電音到本館知初七日京報中無諭旨初十晚及昨晚又接電音有初八初九日諭旨共六道敬謹譯登○十二月初八日奉旨張家驤補授詹事府少詹事欽此同日奉上諭着派麟書薛允升馳驛前往江蘇查辦事件隨帶司員着一併馳驛欽此同日奉旨黑龍江將軍着副都統文緒署理欽此同日奉上諭二品銜直隸津海關道鄭藻如着開缺以四品京堂候補欽此同日奉上諭廣西南寧府知府員缺着何昭然補授欽此○初九日奉上諭定安奏病勢增劇籲懇開缺一摺黑龍江將軍定安着准其開缺回旗調理欽此同日奉上諭御史淸漪奏庫差年滿不行呈報請旨飭查一摺據稱入務府廣儲司銀庫員外郎曾潤文霈到任已逾三年並不照例呈報每遇各處領欵扣成押勒等語着總管內務府大臣確切查明據實具奏欽此 
[侯相行程]  
　　○左侯相出京回籍省墓各節均經錄報兹聞傳言侯相有於本月初八日由長沙啓節之信刻下金陵各員已先後派輪船駛至岳州迎迓憲旌矣 
[中途遇雪]  
　　○怡和洋行之公和輪船於禮拜六由漢回滬言途經九江鎭江時適值瑞雪繽紛祥霙飛舞按近日本埠天氣尚未沍寒雨師雖時復戾止而滕六尚未見駕臨頗有望雲思雪之意梅花香裏未知何日動驢背詩情也 
[得雪不多]  
　　○蘇郡官憲求雪已届旬日到月之初八日午刻始見同雲密布東北風大作晚則細雨如絲初更時雪珠錯落并雜雪花惟隨落隨融未見積受初九日仍有陰雲而待澤者不能無餘望也 
 
 

Page 2

 
 
[村農被刦]  
　　○蘇倚門外該村某姓村農家頗能自給上月三十日三鼓時有盜數人踰垣而入意圖傾筐倒篋飽其囊槖幸日來該農所收無非米穀故被劫各物計贓尚不甚鉅當即報縣履勘惟該處地近石湖宵小泛舟出没蹤跡無常恐捕緝正非易易也 
[杭州官報]  
　　○鎭浙將軍吉公於前月二十一日交缷篆務屏當一切即於本月初二日由武林門外登舟北上是日送者繁多冠盖之盛比於東都餞别云杭城中有三大善堂曰普濟曰育嬰曰同善其經費皆由軍庫給領而以紳士董其事每歳必請中丞查視一次若藩運各憲或數月一至或半年一至無定例也陳雋丞中丞履任後紳董早經禀請兹於本月初二日憲駕在下碼頭送行回城後即便臨普濟堂查視并及義倉等處是日德方伯孫廉訪皆隨同戾止焉 
[蛙神誌異]  
　　○杭之湧金門內有金華將軍廟神係張姓從錢武肅治水有功因封將軍加以金華者緣神金華人也然人皆訛爲青蛙將軍初以爲流傳之誤抑知廟中果有蛙神在焉蛙神最著靈異偶然出遊民家其家急須以香燭彩亭鼓樂送還神即跳入神廚而隱否則其家災害立至俞樓在西湖六一泉之側爲詁經精舍山長俞蔭甫太史之别墅其門下徐花農太忠鳩集同門醵金所建樓後有孤松一株高與樓並前月某日忽有青蛙神降於松樓之上蹲坐半日往觀者咸爲仰視且有以香燭供奉者逾時神忽不見太史得知其事遂於此間建一小亭題曰靈松且爲作聨以誌靈跡云 
[甌江郵信]  
　　○台匪王金滿近聞逃竄仙居伏而不出各匪混充金滿之名肆行搶劫經台府成太守派勇兠拿境內稍得安静但仙居洋槍匪竟有三四千之多一呼四應其爲患正恐無已時也○台匪項夢梅之戕害葉夢梅都戎其細情已列前報今聞該匪自將胞弟項三頭殺死手持首級赴黄巖縣自首當被馮松齋明府識破訊非項三頭之首實戕殺他人意圖混代者馮明府詳明府憲立將項夢梅梟首解往犯事處示衆于是山客坑之首匪已除葉都戎之仇人斯獲復經楊羲臥太守率同正中營達字營由大荆暘谷岙沿途仿辦循環保逐户淸查如有一户作匪十户同罪故樂黄之毗連處想從此可以晏安矣○著名土匪項連三曾被前任台府劉蘭舟太守剿除該匪一妻一妾妻早亡妾自該匪死後改適戴姓該匪生有四子長夢梅次小梅三三頭即小妹四喻壽幼子係妾所生隨母轉嫁故姓戴現聞項連三之四子均兇横甚於其父所幸夢梅小梅均經授首小妹又在樂淸管押喻壽亦一併就擒項姓已無噍類矣○上月十九日温郡鼓樓下將土匪項小梅正法當擒獲之時有葉都戎夢梅常穿之鞋在其足上先由永嘉縣張静薌明府嚴刑拷訊該匪一味狡展及究追此鞋匪始俯首無詞張明府素與葉君契好訊時見鞋不禁涔涔淚下錄供後當即解道定案道憲温味秋觀察意欲批解上省經張明府面禀該匪羽黨甚多途中恐被搶刦是以就地斬决免至變生不測也○柟溪四十六都北溪地方山陬僻境毗連仙居其民人性情兇悍好習洋槍往往因口角細故釀成巨案同治十年間胡葉兩姓爲小忿糾衆械鬥胡本族大葉亦枝繁洋槍排列無異巨敵當前兩造抵過外多則赴縣呈報是案兇手已獲其三而葉有梧疉經呈控聲稱均非正兇訟經多年尚未定結前日葉自將兇手胡金龍擒獲綑送來城行至九山第一處擅用鐵尺等器將胡痛擊以致腰背手足無處無傷及到縣而胡金龍僅存一息矣當經張明府相騐知其受傷過重恐難救治飭將葉有梧管押面諭視胡死活再行究辦次日胡果因塲身死是晚即提葉嚴訊着交動手行凶之人葉係瘦怯童生復吸鴉片烟乃身受天平架鞭背等刑仍執供不吐刻下屍親變爲兇手兇手反作屍親正不知如何判斷也○上月二十八日永嘉縣張静薌明府帶同差役仵作苦主等人親往柟溪福佑地方檢騐屍身聞此案亦緣角口起衅兩造糾雇洋鎗手包打擄人但福佑地方本小臨敵先已奔逃路徑又窄故僅一人背中鎗彈直透前胸聞此案情其中頗多曲折俟後查明緣由再行詳錄 
[福州瑣聞]  
　　○閩撫岑宫保由黔調到之兵陸續赴臺迭列前報兹聞駐紥馬尾之一營係蔡軍門標統帶亦於上月二十日由掦武輪船載赴臺北其鐵籠已派琛航輪船裝運趕赴大甲溪候用矣○福州船局向例年終停工開正上元起工兹聞冬月杪奉有局憲之諭十二月十一日停工來正二十一日起工云云盖因快船各鐵件由外洋購者都未到齊其先到者尺寸亦有不合尚須斟酌辦理也○船局向例於三節前考試前後學堂各生以分優劣現以年節將届聞冬月二十五日以後小考後學堂各生俟考畢再行大考臘月初一日以後小考前學堂各生俟考畢再行大考洋師閲卷既竣即榜列名次分别給奬云○船局內之出洋學生王慶端陳兆藝等十名現已議定年內出洋俟南澳商船到閩即搭赴香港近派候補知縣尹翼經明府護送學生等到港後即覔公司輪船自行出洋每人先領盤費安家銀各六百兩業於冬月杪料理行裝俱欣欣然有喜色尹明府則需明正由粤回閩也○去冬改修萬年淸輪船至今秋告竣兹聞九月杪萬年淸船載兵赴臺十一月杪始由臺囘工因船尾車旁之銅車葉未經修理致開行時水入船艙約有四五尺回工後即上槽勘視現已估工再修方能穩載查此船修理將及一年約計工料在十萬元之譜今則仍須重修所費誠屬不貲也 
[丐報拐孩]  
　　○揚州新城蘆刮刮巷有顧甲者開梳箆店於皮市街家有母妻及子女各一子四歳女九歳甲兄弟三人惟甲有一子咸珍愛之前月十七日早甲往店妻赴隣舍門牌女攜四歳弟在門首嬉戲當妻出門時囑女請祖母喂弟飯不意旁有拐匪乙聞之偵婦所往轉身謂女云汝母忘帶旱烟命汝即刻送去我上街買菜女欲抱弟回覓烟乙云汝母急甚我代汝看弟可速取烟送去女倉皇入門乙即負兒急走將至缺口門城邊兒正號哭突一丐者遇之認爲顧氏兒以丐每至顧家求化無不得錢米此兒所見慣也因念乙曾於前月犯竊案受責且從未於顧家見過大詫異聞乙頻呼兒勿哭同爾到母所云云因即追上攔阻問負兒何往乙見其丐也大怒云我帶外甥到妹所與爾何涉揮拳奪路丐固持之大號衆集視二人各執一説有年高者謂乙云我輩不知若果否甥舅丐既如此言須辨真假今兒可暫交我輩汝速偕其母來丐自無詞矣拐聞言大喜脱身而去老者又謂丐云汝既識爲顧兒今可急往其家令其父母來領必不汝負也隬如其言至則顧正舉室痛哭女已大受扑責聞信慶慰異常顧夫婦隨隬至老者處崩角領兒歸延丐入室食以酒飯並贈錢五千文勸其作小本營生丐亦忻謝而去噫一丐而存心行事如此固知其不終於丐矣而顧之不吝施與亦宜其獲此報也 
[給洋收殮]  
　　○大馬路公道洋行間壁拆墻壓斃匠徒一名前已列報兹悉該徒名王順發原籍川沙其父母業已來滬經作頭知照地保給屍親洋三十元令其自行成殮該屍親應允領洋懇陳君竹坪給發棺衾爲子收殮帶棺回籍掩葬 
[獲賭判罰]  
　　○英租界西金隆里斜對過泰和酒館間壁之德興士行時常聚賭前夜經英捕房派中西捕前往獲住賭徒二十一名並起賭具昨晨一併解送公堂薛捕頭禀稱該行聚賭初由楊姓阿羊來通知及往捕捉詎被楊預先知照業以停散繼復潛往始獲多人而楊阿羊亦在內其爲首者聞係羅榮楊阿得云羅楊二人同供爲首者係蕭姓已被逃脱楊阿羊楊老年等十九名惟求施恩其中有名張阿幅者已七十三歳求恩寛恕陳太守商之賈副領事判將羅榮楊阿得楊阿羊三人各罰洋五十元楊老年等十七名各罰洋五元不繳則押至年終張 
 
 

Page 3

 
 
阿幅姑念年老從寛斥釋賭具交捕房銷毁 
[凌宜人序]  
　　○凌宜人者前任安徽巢縣童明府雲衢司馬之總室也明將籍隸江西宜人系出皖省此中作合已有天假之緣者矣光緒四年明府履任時宜人年廿有二精詩畵工女紅善楷書明算法賢聲藉藉一邑中咸謂明府之有內助也閲一年冬明府因丁外艱解任寄寓巢邑宜人躬操作屏鉛華儼然一貧家婦焉宜人之隨遇而安固如是也紅顔見忌偏傳薄命之辭白首未諧忽奏離鸞之曲光緒六年冬明府竟一病不起宜人則搶地呼天欲以身殉夜臺渺渺既傷旅櫬之孤懸襁褓呱呱復痛携持之鮮托顧兹弱息甫及週齡是以忍痛含悲勉襄大事營齋營奠無非典釵釧以經營望國望鄉亦且感梓桑而悵望爰謀歸葬乃計還鄉是年秋扶柩回藉道出皖城寡鵠歸來覩慈親兮腸斷鳴鴛飛去憐隻影兮心傷然而月冷風凄藉惕寒氷於此日　鸞章　鳳誥冀酬畵荻於將來或謂天之所以阨宜人者將必有以報宜人焉何期造化不仁偏遭多故祗此寃深東海頻傾眼內之珠那堪慟抱西河更失掌中之玉宜人至此則更有以善全焉銘旌載道敢絶粒以輕生故國匪遥誓無心於獨活囑嫡子命遺言而舟次姑塘則宜人自盡矣於以知宜人之生生以夫並生以子宜人之死死以子實死以夫也芳徽足式宜掦彤管之休懿行可嘉定獲輶軒之採爰據所述願以共聞以俟採風者得焉　　[  楊芬子拜稿]  
[淮陰喬君子衡素精琴學既槖筆爲汗漫游徧歷皖豫吳楚間得山水之助而學益進從學者亦日衆今春庽金陵之愚園園主人亦工琴遂訂爲同調一時名公巨卿爭爲造訪户屨常滿予因園主謁君求教承不見棄松風竹雨夜静天高爲予一彈再鼓神韻所流如泉鳴如鶴吠令人百慮蠲除乃知君之懷抱固自有異而奔走風塵致以琴得名者實不得已也爰賦短章以誌傾暮]  
　　○箏笆傳海內古調孰知音閲世滄桑變揮絃寄託深名流爭執贄蹇遇不攖心大好園林景天機物外尋　　[  梅花自主未是草]  
[冬日郊遊即事]  
　　○冬郊晴日暖如春遊騎紛馳陌上塵十里樓臺開海市五陵裘馬騁雕輪衣香鬢影斜陽裏古木鴉聲曲水濱到處紅窗簾盡捲相看一笑亦前因　　[  味馨室主人未定草]  
[和徐古春六十述懷原韻四律三十年老友不爲諛詞聊博方家一哂]  
　　○與君小别幾經年海上重逢意勝前却愧晨星餘我老　予叨長於君十四歳　回思舊雨夙多賢　君海上故交如曹海林江翼雲郁泰峯姚春舲王叔彝張遜庭今俱作古　流光泛泛波間櫂家計疎疎紙上田藥裹詩囊仍作客登塲傀儡被誰牽○虚作帆兮劍作舟　借用古仙句　渾忘六十已平頭五羊慣訪陂仙跡雙蝶新隨嶺嘺遊　君近寫羊城采藥羅浮訪道二圖　縱少青門容跌宕偏多白雪效賡酬飛騰流注延年訣不獨醫名到處留○重覩昇平在此時何心戎馬慮交馳雖無骨相封侯擅已有膏盲伏豎知墖效聚沙情孔切鍼匪度世效尤奇刦餘收得叢殘藁爲繡平原更買絲　君刊徐氏詩鈔外並輯耆舊詩存四十二卷而於平乍詩人沈浪仙遺稿加意搜羅補刊完璧故及之以前所刻瑶池冰雪編各種在滬藏書家搜輯不遺餘力○高情敢託東山石隱迹還辭北海濱卅載論交詩作友一生好善德爲隣偶來丹竈逢開火　君時下榻既濟道院　分我霞觴共飲醇　蒙以秘製藥燒餉遺飲之　老　不用南飛徵鶴語漁歌聊爲和元真　　[  滬上買履上拜介]  
[光緒七年十一月二十一日京報全錄]  
　　宫門抄○上諭兩道錄前○發抄旨四道○缺單○河督梅奏恭報接印日期摺○又奏陳明請飭照例辦理片○大臣溥等奏特叅防禦總管各緣由摺○東撫任奏請飭部查銷各案片○直督李奏獲匪審明定擬摺子○十一月二十一日理藩院鑾儀衛光祿寺正藍旗值日無引見○察哈爾都統謙禧到京請安○盛京刑部侍郎啓秀請訓○義州城守尉慶順請訓○朱以增謝調奉天府府丞恩○岳林續假十日○召見軍機　啓秀　謙禧　○發抄　劉坤一奏請將私開煙館之候補守備吳正文革職奉旨着照所請兵部知道欽此○彭祖賢奏公安令郭作霖署松滋令奉旨知道了欽此○任道鎔奏請以李升林補登州右營都司奉旨兵部議奏欽此○又請將姻親之益都令徐家杰廻避開缺改掣隣省奉旨知道了欽此○○光緒七年十一月分缺單　小京官通政司知事方志修回籍遷葬　道員甘肅平慶涇固鄭錫敞丁　知縣山西靈邱雷棣榮丁　典史四川奉節陳樹烈服毒　○○頭品頂戴河東河道總督臣梅啓照跪奏爲恭報微臣接印任事日期叩謝天恩仰祈聖鑒事竊臣由兵部右侍郎欽奉諭旨補授河東河道總督當經恭摺謝恩請訓仰蒙温　周詳莫名欽感陛辭後束裝由通州天津取道德州衛輝順道查看運河於十月二十二日行抵河南省城二十五日准河南廵撫兼署河臣李鶴年委員齎送關防文卷前來臣即於是日恭設香案望闕叩頭謝恩祇領任事伏查黄河修守關係國計民生至爲重大臣以菲材驟膺重寄於全河形勢緩急之機宜均未諳悉撫躬循省深懼弗勝惟有懔遵聖訓任勞任怨認真辦理隨時督率道廳營汛各員加意講求悉心整飭躬行儉約務屏棄夫浮華憿勵勤能更嚴懲夫玩泄庶幾工歸實用款不虚糜順軌常昭安瀾永慶藉以仰答萬厚鴻慈於萬一所有微臣接印任事日期並感激下忱謹給摺叩謝天恩伏乞皇太后皇上聖鑒謹奏軍機大臣奉旨知道了欽此　○○梅啓照片　再臣胞兄梅啓熙本年七月由山東泰安府知府調補濟南省會首府臣到任後檢查案卷係山東廵撫主稿河道總督會銜具奏查定例凡有關刑名錢穀考核均令官小者廻避雖河工人員籍隸河南山東皆可分發東河候補無須廻避本籍於地方稍有不同惟濟南府所屬有德州知州爲沿河以缺臣兼轄山東河務臣胞兄現任濟南府知府自應引嫌廻避相應據實陳明請旨飭下山東廵撫查照定例辦理謹附片具陳伏乞聖鑒訓示謹奏軍機大臣奉旨吏部知道欽此　○○溥廉榮毓景瑞跪奏爲防禦呈控總管揀騐官缺並不排列等次旋復具呈自請叅辦咆哮公堂並辦理拘執之總管翼長聲明奏叅請旨交部分别議處恭摺仰祈聖鑒事竊查前據孝陵八旗總管椿齡等呈報右翼翼長崇瑞於八月初十日病故二十八日該總管等請定揀選翼長考騐日期奴才榮毓等當因恭備要差在邇各衙門官員均有差使即使揀定正陪一時不能出文咨送俟展至差竣再爲揀選於九月二十九日據端慧皇太子園寢廂紅旗防禦春齡投遞淸文禀呈內稱總管椿齡揀騐翼長之缺並不排列等次呈請查問當令該管衙門傳知該員聽候斟酌奴才溥廉接任後初十日進署朝賀公同向椿齡詢問揀送官缺因何不列等次該總管回稱八月二十四日在箭廳騐看各員歩射因防禦德恒名牌內書有奉旨記名委翼長字樣又 
 
 

Page 4

 
 
有隔翼防禦慶麟等三員又因防禦椿和派赴省城領餉此三節未知應否入排是以未經排列等次奴才等飭查得乾隆四十四年兵部來文內開記名委翼長如揀放翼長設奉旨記名將來遇有翼長缺出應將該員坐補等因當令將德恒照案入排其慶麟等三員並領餉之椿和俟考驗揀選時再爲斟酌十五日該總管等排列名單呈遞奴才溥廉定於十八日赴箭廳考驗歩射以憑揀選是日奴才等甫經到堂裨有防禦春齡向遞淸漢禀呈內稱椿齡猝變向章敢以所出翼長之缺擅壓兩月之久非惟不行排列抑且挑無一定之期致使被選諸員待挑無日望挑無期紛紛謗論於道仍不敢以伊如何職因忝濫竽其選之員恐獲知情不舉之罪故敢具呈自請查叅等語當向告知已查椿齡俟另核辦汝可入排射箭該員答稱已躭延兩月今再入排實在無味隨將頂帽摘下棄置公案之上奴才等向言椿齡如果辦錯應叅椿齡汝若有不是亦應叅汝該弁喊嚷我就聽叅你就得立刻辦摺子轉身而去伏查春齡率意具禀咆哮公堂核其情狀形同無賴若不叅辦不足以肅官方謹據實陳明請旨將防禦春齡交部嚴加議處總管椿齡翼長春霖於應行揀選官缺遲逾日期尚屬有因惟入選各員內有應斟酌之處並不豫爲回明酌定於騐看各員歩射後不列排次致啓人言辦理拘執實屬不合應請交部分别議處再查翼長缺出照章以本翼四旗防禦考選其隔翼防禦慶麟等三員前曾報部將來仍應撤回本翼防禦椿和適值差竣均令照常入選奴才等當將選送各員逐一考騐歩射擇其中箭最多合例應升之員擬定正陪具咨送京帶領騐放合併陳明所有奏叅防禦總管各緣由理合恭摺具奏伏乞皇太后皇上聖鑒訓示遵行謹奏奉旨已錄　○○任道鎔片　再查已革臨淮縣知縣俞朝海因交代案內虧短雜捐各欵銀兩當經前撫臣周恒祺彚案奏請查抄監追又已革寧陽縣高升榮亦因欠解正雜各項於交代半年彚報淸單內陳明别行叅追均經欽奉諭旨在案兹查俞朝海被叅虧欠雜欵銀二千三百三十六兩七錢七分七厘嗣據禀請補抵墊支光緒五六年囚糧准銷銀二百一兩八錢六分五厘下餘實短銀二千一百三十四兩九錢一分二厘於奏參之後即完繳司庫至高升榮欠解正欵銀八千六十八兩七錢六分五厘雜欵銀四千九百六兩七錢六分經臣節次嚴催亦已陸續解淸各該員虧短捐欵銀兩例不計罪自應免其查抄據藩臬兩司會詳前來臣覆查無異相應仰懇天恩俯准將已革臨淄縣知縣俞朝海原叅查抄監追及已革寧陽縣知縣高升榮奏明另行叅追各案飭部均予查銷除分咨外謹附片具陳伏乞聖鑒訓示謹奏軍機大臣奉旨着照所請該部知道欽此　○○大學士直隸總督一等伯臣李鴻章跪奏爲拿獲習教匪徒審明按例定擬恭摺仰祈聖鑒事竊臣欽奉光緒七年七月十六日寄諭張凱嵩奏畿疆重地盜風日熾並有匪徒結室傳教煽惑愚民着嚴飭各屬認真緝辦等因欽此遵即分飭臬司覇昌道通永道嚴督各廳州縣整頓捕務寔力查拿除所獲盜匪另行審辦外其餘涿州房山等處匪徒習教一節先經臣等訪聞督飭各該州縣於本年四月初五日六月二十三日七月初一十八等日拿獲孫汶洸甄四孟順李五等四名正在審辦間欽奉前因續於七月二十八閏七月初一十五等日拿獲張進功邢洛位葛三邢洛紀等四名又附從之葛二等數名當飭訊明葛二等尚無隨同習教運氣情事先行省釋其餘無知愚衆妥爲解散以免株連將首要邢洛紀等八名提省審辦旋據署臬司葉伯英審明擬議報解前來臣與署藩司方大湜在差次飭委署淸河道史克寛代審無異臣覆加確核緣邢洛紀即邢紹祖邢洛位即邢攀桂孫汶洸甄四李五孟順葛三張進功分隸祁州涿州房山淶水等州縣邢洛紀邢洛位係同宗無服邢洛位之祖邢文炳即邢洛木前習紅陽教供有飄高老祖諷念經卷盤腿坐功運氣謂可養性却病多增壽數邢洛紀曾拜邢文炳爲師抄錄經卷與邢洛位習學迨俊邢文炳病故邢洛位搬至淶水縣覔工度日光緒六年春間邢洛紀與未獲之房山縣人吕五即吕錫五良鄉縣人譚祥會遇言及紅陽教種種行善可以消災邀福勸令吕五譚祥入教並將前抄善惡卷命性圭旨秀士盤道卷交給吕五等信以爲真遂拜邢洛紀爲師通知邢洛位與譚祥等分立四會譚祥爲東會邢洛紀爲南會吕五爲西會邢洛位爲北位各懸飄高老祖神像遇春夏秋冬四季交節集會茹素燒香諷念紅陽教經卷有在逃之房山縣人王羣兒亦隨同習教邢洛位吕五王羣兒各勸張進功李五孟順葛三坐功運氣孫汶洸甄四拜譚祥爲師偕至譚祥家相隨學習帮同照料會場庭經訪聞拿獲嚴訊並無别項重情應即擬結查例載紅教並無傳習咒語但供有飄高老祖及拜師授徒署發在烏魯木齊爲奴坐功運氣者杖八十等語此案邢洛紀即邢紹祖邢洛位即邢攀桂傳習紅陽教供奉飄高老祖拜師授徒雖無傳習咒語實屬不法應即依例發往烏魯木齊爲奴仍暫行監禁俟新疆善後事竣再行發遣孫汝洸甄四既未傳教又未供有飄高老祖收藏經卷惟拜師學習帮同照料會塲較僅止坐功運氣者情節爲重未便祗科杖罪應均於邢洛紀等遣罪上酌減一等擬杖一百徒三年至配折責拘役該犯孫汶洸事犯到官在光緒七年五月十四日恩詔以前核其情節不在部議援減之列應與到官在後之邢洛紀邢洛位甄四均不准其援减張進功李五孟順葛三均止坐功運氣應各依例杖八十折責發落邢洛紀等家查無另有神像經卷亦無違禁物件邢文炳前已病故均無庸議逸犯譚祥吕五王羣兒等嚴拿獲日另結並飭各州縣隨時設法教化認真查禁毋任愚民傳習邪教以靖閭閻除備錄供招咨送刑部外所有審明定擬緣由理合會同兼管順天府府尹臣童華順天府府尹臣遊百川恭摺覆奏伏乞皇太后皇上聖鑒勅部核覆施行謹奏軍機大臣奉旨刑部議奏欽此 
[蘇省撫轅抄]  
　　○十二月初六日內閣中書于崇慶掦州人由京來　知縣祝寶森禀知奉委南渡釐局差　委署崇明典史何式金辭赴任　○初七日直州孫國琛銷寧掦緝捕差並謝借補常總捕通判事到　同知敖式金辭赴江陰厘局　知縣陳志銓辭赴盛澤厘局並銷發審局差　陳光湛禀知調辦牙釐局文案差　縣丞鄭光森禀知奉委牙厘局稽核要根並銀錢庫務差　委署金山典史施涵霖辭赴任　○初八日同知羊復禮南路知縣汪來僅東路均銷總廵差　俞德焰東路通判夏曾傳南路均到總廵差　桑寳森禀知臬委赴吳江緝捕差辭　廵檢宋維璋山西人服滿回省禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
