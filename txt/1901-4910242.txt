# 1901 - 220 - 4910242

 

Page 1

 
 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄕會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價値昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取　售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[書政務處所擬考試章程後]  
　　我朝承明舊制以八股取士相沿至今已二百餘年累代名儒碩彦非不出乎其中從可知八股之於學問經濟並不相妨無如世風日靡人心日薄業此者熱中太甚專以揣摩時尙迎合爲懷於是文體日卑文風日壞好媚者如塗脂抺粉思取悅於一時好奇者如牛鬼蛇神欲震駭乎流俗舉一切有用之書束之高閣竟有終其身未嘗問津者經史一途與八股本屬相通而至此竟若渺不相涉亦何怪士人因學問經濟之空疎羣詬病八股之無用哉然在朝廷當時立法非不謹嚴誠知僅試八股不足以盡學人之長故鄕會試二三塲兼試經藝策問俾士子雖專心八股究不能荒經蔑古無如立法雖善去取未嚴試官每偏重頭塲與試者亦遂以經策爲餘事所謂經藝者仍不過以八股之法行之而詞語較爲蕪雜策問則隨題敷衍閱者但取其文從理順間有一二飽學之士條對精確或反爲八股所掩甚至不能一膺鶚薦文字之厄至於如此此皆不能早爲變更之故也我皇上慨時局之艱難由於人才之不振人才之不振由於人股之誤人於是詔令變通科舉凡鄕會試頭塲試中國政事史事論五篇二塲試各國政事藝學策五道三塲試四書義二篇五經義一篇考試試差及庶吉士散館均用論一篇策一道進士朝考論疏殿試策問均以中國政事史事及各國政事藝學命題四書五經義均不准用八股程式策論均應切實不准空行剽竊朝廷振興實學舉二百餘年之積弊一洗而空士人莊誦綸音無不歡欣鼓舞爭自濯磨以期副聖朝求士之意惟敷衍空疏已成習慣而欲飽覽中外有用之書一時苦於無從下手故無不瞠目咋舌終夜徬徨乃閱昨報登政務處所擬考試章程從此士人可以知所從事矣頭塲擬以唐杜佑通典食貨選舉等八門宋鄭樵通志二十略元馬端臨文獻通考二十四門及乾隆時欽定續通典續通志續通考并皇朝通典皇朝通志皇朝通考御批通鑑輯覽等書命題二塲試各國政事藝學恐各省風氣未開擬於近一二科先試以政事朝廷果如所擬嗣後士子肄習雖較八股爲繁重而趨向一專呈效亦易除五經四書童而習之之外卽專閱九通及御批通鑑輯覽竭四五年之力即不能融會貫通亦不致茫無頭緒至欲兼通各國政事則現在譯書尙少繙閱尙易旣不精求楷法詩賦則讀畢四書五經之後大約竭十四五年之力無不蔚爲通才至於考試似較從前繁重然旣删除草稿及注明添註塗改擡寫稍有不合亦不甚吹求吾知文戰之樂當有較勝於從前者惟士子寒素居多旣以九通及通鑑命題則二書自當無人不讀應請朝廷撥欵刷印頒發各學以便士子檢閱庶寒素不致向隅是亦當務之急不知袞袞諸公亦曾計及於此否也 
[諭旨恭錄]  
　　戶部奏張家口監督松墀關期屇滿一摺七月二十一日奉硃筆仍著松墀接管欽此戶部奏員外郎恩通試俸三年期滿請實授一摺奉硃筆依議欽此戶部奏陜西司主事王步瀛迴避請與雲南司主事徐定超對調一片奉硃筆知道了欽此八月初五日太常寺奉旨世續等奏祀典重地防守吃緊請妥籌巡防一摺著全權大臣曁留京王大臣轉飭各該衙門添派弁兵加意防範弗稍疏虞欽此吏部奏請補内閣學士一缺八月初五日奉硃筆圈出楊佩璋補授欽此吏部奏本部主事章士荃補缺一摺奉硃筆圈出著准其補授欽此吏部奏派稽查左右翼宗學一摺奉硃筆圈出張仁黼王培佑李擢英欽此吏部奏擬補本部筆帖式一摺奉硃筆圈出富勒和桂連布書桂欽此 
[本館接奉電音]  
　　昨日午後陜州行在飛電傳來上諭二道敬謹譯登○九月初九日行在内閣抄奉上諭大理寺少卿著祥祺補授所遺内閣侍讀學士著舒文補授欽此同日奉上諭江西廣饒九南道員缺著瑞徴補授欽此 
[行在宫門抄]  
　　八月十二日分發浙江補用知府劉炬翰遞牌子伺候召見召見軍機及劉炬翰十四日陸潤庠致祭中嶽嵩山請訓陸　庠等同鄕官謝恩薛允升病痊請安召見軍機十五日陸潤庠謝賞加尙書銜恩李紹芬謝護理陜西巡撫恩召見軍機 
[駕抵陜州]  
　　昨日午後本館得陜州行在所發專電云本月初九申初皇上恭奉皇太后慈輿行抵河南省陜州城駐蹕謹按是日淸晨大駕由靈寳縣啓行望東北行十里抵好陽鋪又十里抵曲沃鎭又十里抵三十里鋪又十里抵新店又五里過橋頭溝又八里過石橋溝又四里抵南關砦又三里過永定潤由是上坡直逹陜州自南門人計程共六十里攷之輿圖陜州爲周初周召二公分治地春秋時屬　國後併於晉至戰國時屬魏漢爲陜縣故城在今州城迤西迨北魏始稱陜州今置有甘棠驛 
[詳紀中俄訂約事]  
　　去年中俄訂約一事言人人殊究未知其確情兹有友人之客於俄國芬蘭埠者郵寄一函言此事始末極詳爰爲照錄於後函云去秋俄皇在黑海行宫我中國駐俄使臣楊子通星使曾往商撤駐京俄兵事 
 
 

Page 2

 
 
俄意初不甚拒星使因勸其早還東三省以免各國藉爲口實俄戶部大臣德特氏謂時尙未可迨冬間俄王爵吳克氏至京師與欽命議和全權大臣李傳相會晤詞意之間亦尙平善傳相卽電請俄廷派吳克氏爲交還東三省專使在京立約嗣以情形多所窒碍遂不果行時東三省拳匪擾亂方甚黑龍江將軍增祺力不能顧不得已派員與俄官私訂保護章程於是中外喧傳謂中俄有互訂密約事旣而廢之實則卽此保護之私議也嗣中國政府以東三省事本須與俄人訂立專條遂令楊星使在俄京聖彼得羅堡另議公約俄廷允之星使初意俄旣允廢私議則另立公約必較和平不意初晤德特氏口述公約各欵苛索萬分其一廢金州自主之權其二滿洲蒙古西藏等處金礦不得讓他人開挖鐵路亦不得由他人承造其三中國北方水軍不得請他人訓練其四由山海關起另造一鐵路以逹京師其五東三省當留俄兵保護鐵路中國官軍當限有定數有六將軍左右設俄官監察如有不合之處請准罷黜其七東三省稅關歸俄人管理星使以照此辦理則中國兵權吏權利權已盡失去實難照行欲請朝廷暫作罷論而派星使爲全權大臣之國書已遞不能中止屢次電致議和全權大臣瀝陳爲難情節旋經中國政府往返叅酌迭寄國書商懇公約遂頗有更改之處然在俄人謂已讓無可讓因之最後寄遞之國書竟至抗不肯受方擬畫押而兩江總督劉峴帥湖廣總督張香帥及督辦鐵路大臣盛杏蓀丞堂均致電阻止其最後一電云中國士大夫悮謂私立密約已多咎公此约若遽畫押則中外之人如矢集鵠竊爲公危之蓋慮俄人威偪星使曲從也傳相來電則囑星使酌量畫押而政府之意則已摇動故迄無電旨諭令遵行星使亦病不能視事遂致遷延俄人憤言我無言可告但請觀將來若何耳此函未　明日續登 
[垂涎金穴]  
　　美京華盛頓來信云美政府據奉派稽查滿蒙物産之員報稱滿洲全境産金甚旺無怪俄人竭力圖謀統計五洲所産之金無有如滿洲之富者獨惜中國有此生財之道而甘於棄置一任外人各肆鯨吞爲可慨耳又按蒙古阿爾泰山袤延數千里金苗平衍有挖得整塊重數至斤者俄人久經察悉所建西伯里亞鐵路與此山逼近其心叵測不難懸揣而知已 
[苛禁難行]  
　　澳地利亞洲來簡云上月某日新金山議院中人會議禁止外人入口之律初擬凡亞洲及非洲之人不論籍隸何國一律阻不許來幸各員以爲不可者居多此議遂廢 
[西貢招工]  
　　越南來信云月前法國駐越總督移交駐中國廣州法領事哈君内開西貢地方近日增築鐵路需用磚瓦木石工匠甚多擬募華人前往興作業已出有小啓惟中國内地恐未周知請卽照會地方官出示曉諭如有願往者赴領事衙門請給護照自備資斧自必優加欵待並蠲免身稅一年 
[吳回疊降]  
　　南洋新加坡叻報云七月初七日之夜南洋丁加勞埠忽然火起焚去穆拉油人所蓋草舍多至一百三十餘家迨八月初七夜埠中華人寓居之處又兆焚如一霎時草舍五十餘間同歸一炬埠中向無救火局只得任其自燒自滅不及兩三點鐘之久悉化劫灰亦慘矣哉 
[驩迎星傳]  
　　欽命專使日本道逹歉忱之那琴軒星使於九月初一日由塘沽乘火車返京師已登前報兹得京師友人手簡云當日星軺旣蒞即由駐京某日弁帶同日本兵士至永定門内天壇前排隊驩迎亦足見其敦崇睦誼矣 
[藩旌過郡]  
　　天津直報云博多勒噶臺阿親王於本月初四日傍晚五點鐘時由山海關乘火車抵津眷屬及　從人等約共八十餘名口就河東德慶棧小駐行旌習晨九點鐘時卽乘車北上 
[嚴申門禁]  
　　京師友人函告云月初某日五旗司鑰長出示曉諭曰諭大淸門値班章京知悉查大淸門非他處禁門可比例不准無故啓放乃近聞有各項之人擅由此門往來希圖近捷該値班弁兵意存見好不肯認眞禁阻尙復成何體制嗣後卽著該章京嚴飭弁兵將門掩闔勿許留有門隙如有出入之人務須認眞攔查以符成憲倘再陽奉陰違仍前泄沓一經知覺定行回堂從嚴叅辦决不稍示姑容 
[京華巿價]  
　　京師友人　信云前者巿中錢價過昂以致銀價漸貶兼之私錢充斥小民多所虧耗無不疾首痛心中秋節後松江銀每兩可易當十大錢十二吊八百文洋銀每圓易錢九吊二百文白麫每斤値錢五百二十文小米麫三百二十文玉米麫二百四十文其餘食用所需無一不高其身價益嘆長安眞大不易居矣 
[金秔露積]  
　　天津直報云今歲天降淫雨禾稻歉收兼之新錢盛行物價遂異常昂貴月前巿中大米每升售至津錢二百餘文貧苦小民幾難果腹幸近日某輪船運到湖廣米萬餘石源源而來意者米價其可稍貶乎 
[海盜披猖]  
　　天津直報云月初某日小站窪中有海盜二百餘名與印度兵及華捕格鬥印兵死一名傷一名華捕死傷之數相同海盜約死七八名餘皆潰散隨由印兵會同華捕將窩盜之屋舉火焚之 
[都護履新]  
　　杭州訪事友人來函云新任浙江乍浦都統柏讌香統制由行在請訓陛辭遵陸東下本月初二日行抵滬江旋於初五日起節蒞杭駐防協領佐領等官率同八旗兵丁在馬頭恭迓水師各營燃砲申敬旗兵排隊跪接各屬員呈遞手版禀見統制槪命擋駕撫憲任筱沅中丞曁將軍都統學政織造在武林門恭請聖安禮畢延人官廳略叙寒暄統制旋排導入城隨發出紅諭擇吉初八日戌時接篆視事 
[軍節將回]  
　　松江訪事人云月初江南提督兼统南洋水師各兵艦李壽亭軍門自澂江秉節赴蘇勾當公事大约小駐三四日卽須遄返郡城 
[節餉裁兵]  
　　松江訪事人云日前提轅接奉兩江督憲劉峴帥排單著將提標候補俸世襲俸世襲俸停發二年又五營經制兵本多老弱充數不足爲干城腹心著悉心裁汰只留三成 
[委辦膏捐]  
　　杭州訪事友人來函云前者余晉珊中丞署浙江撫篆時接閩浙總督許筠帥電開現在餉需匱乏各省舉辦膏捐加重抽收若照日本臺灣章程抽捐所得可成巨欵况洋烟爲害人之物多取亦不爲虐昔因抽收加重居民得以减食未始非挽回積習之意現在江蘇湖北廣東等省均已舉辦膏捐閩省亦將興辦浙江儘可仿行等因隨卽札飭司道會議定章禀由今浙江巡撫任筱沅中丞批示准行涓吉本月朔日在省設立總局無論城鄕巿鎭每兩統捐錢二十文准其加價出售先將各膏鋪烟館近月帳簿弔查按照一月之内攤作三十日每日應捐若于如遇小建准其扣除一日由局發給捐票　貼櫃上所捐之欵五日一繳不准短少遲延如或一期不繳加倍罰捐兩期不繳卽行封閉省城自本月十五日爲始一律輸捐外府以十月初一日爲始派員會同地方官實力舉辦所有各衙門差役及地保規費一例革除如有藉端需索者准卽禀請重懲 
[浙省官塲紀事]  
　　杭州訪事友人云浙省自奉到電傳上諭停捐實官一時志切顯揚者恐後爭先輸將踴躍比及截止報捐者約有四五百人現又開有停止分發之說已捐者咸惴惴於心急向撫藩憲請給咨文以便到省至他省指捐浙江試用者逐日稟到或一二十員或七八員署中書吏等人頗爲忙碌○拱宸橋一帶通商以來良莠不齊最另納污藏垢現當各營裁撤勇丁之際撫憲任筱沅大中丞深恐若輩散 
 
 

Page 3

 
 
勇逗留滋生事故特於本月初五日札飭吳叅戎忠選統率親兵前往巡察○統帶武備小隊聨太守豫現奉撫憲任中丞札委充當武備學堂總辦所有統帶一差仍由太守兼理○候補典史秦少尉樹敏本辦某叚巡防保甲現奉湍廉訪札飭仍辦是差 
[之罘巷語]  
　　烟臺訪事人云山東登萊靑道兼東海關督李觀察於七月二十六日赴省八月二十四日回轅文武各員均至西門外迎迓○烟巿迤西海陽村某姓家於八月二十六日之晚十二點鐘時有盜乘軟梯越墻人刼適爲巡夜差役所見四面兠拿盜開槍擊死巡役一名乘間逸去事後報知福山縣署刻下縣主已派差嚴緝務獲究懲矣○八月初旬某日某魚行夥至霸脚販魚途中被盜所刦回報汛弁飭役緝拿至二十三日天后宫演戲時盜雜入入叢中翹首而觀巡兵見之立即獲送官衙禀請究辦○登州各屬自春徂夏亢旱異常至六月二十六日始普沾膏澤刻下禾稻已無篝車之望惟二麥尙可補種或者他時得收效桑榆耳 
[上海官塲紀事]  
　　昨日午前寳山縣知縣金苕靑大令滬撫標滬軍勞管帶龍葆珊游戎及湖南候補知縣文大令煦候補同知宋司馬治泰先後命駕至上海縣署拜會縣主汪瑶庭大令適大令因公至道轅由家丁擋駕 
[飭裁吏役]  
　　前日上海縣汪瑶庭大令奉兩江總督劉峴莊制軍札開現奉部文仰各屬道府州縣將書吏差役人等酌留數人在署辦公其餘一律裁撤刻已將次出示曉諭矣 
[遷居拓地]  
　　本邑南巿老白渡裏街江南海關現經歸併洋關稅務司辦理所有關前房屋賃與民人居住者由蘇松太兵備道兼江海關監督袁海觀觀察委員傳諭統限年底遷讓以便推關屋 
[擬修路燈]  
　　本邑城廂内外保甲總巡朱森庭明府查得本城所有路燈竿木大半朽壞爰於昨日傳齊各叚地甲著赶緊淸查造册禀復以便估價興修 
[立樁築壩]  
　　本邑南巿陸家浜年久淤塞經各董禀請上海縣主汪瑶庭大令勘明移會撫標滬軍營撥勇開濬昨日同仁輔元堂董事曹寄耘已率同工匠在彼釘立壩樁矣 
[上海巡局瑣案]  
　　前日南巿十六鋪巡防北局委員蕭子文二尹率領勇甲巡至大東門外吉祥棧聞内有人聚衆賭博爰飭勇甲入内將各賭徒一併拘獲帶回研訊判令將盧阿福郭阿槐談阿坤曾得關阿得陳根王國楨七名各責一百板余阿根鞭責藤條十下旣而續獲陳義等數名押候補拿同黨及爲首之潘阿四到案訊明然後移解上海縣署嚴辦○南巿老白渡一帶房屋俱係同仁輔元堂之産近欲鳩工改造令各租戶一律遷移各租戶均抗不肯遷依然盤踞前日堂董曹寄耘函致十六鋪巡防中局請局員黄衡堂二尹飭地甲押令他適從此一枝鷦寄者俱不免爲出谷之鶯矣 
[英美租界公堂會訊案]  
　　英商裕大洋行主控稱久和錢莊措付票銀請提股東毛寳卿訊鞫讞員張柄樞司馬准之前日傳毛到案會同譯員偉晉頌君研訊裕大買辦某甲投案訴稱票銀二百三十五兩三錢當時曾持至久和莊照對詎料到期不付請卽究追毛寳卿供小的在日商同心行爲夥並非久和股東此票前由已歇之森康小錢店換去計銀四百餘兩早經登報聲明作爲廢紙訊至此律師侯魯公到堂爲毛聲辯良久司馬商之偉君飭將毛交人保去聽候訂期訊奪 
[論山東籌欵事]  
　　嘗謂籌欵之道務在爲民生財而不在設法斂取民財生財之術亦多矣古人之法吾不欲爲今日言之恐人謂宜於古者未必宜於今也西國之法可採者甚多吾姑俟他日言之恐人謂宜於西者未必宜於中土也則請擇其法之最易行者及今日已有人行之而著有功效者以爲當軸告可乎富民之道不外農工商然農工又爲商之本無農工則無出産商賈之懋遷者亦祇能爲外國輸轉貨物而已非計之得也農爲邦本然十年樹木其見效遲今日籌欵孔急不能待也孔子曰來百工則財用足足民之術其莫捷於工耶乃者袁中丞在濟南設工藝所收養流丐已著小效矣豈此法可以養流丐獨不可以養良民乎我知良民之勤於赴工必勝於流丐之惰棄也近日黄愼之學士創工藝學堂於京師聘有東洋教習五人機器師一人其所教之工藝若織布織　剌繡造景泰藍陶器木器凡十餘種獲利甚厚收養貧民無算亦著有成效矣豈此法可行之於京師者獨不可行之於山東乎我知其無是理也今宜先擇山東濱水之區試立工藝養民局數處凡貧民無可覔食者皆准其報名人局作工濱水之區如濱黄河運河小淸河及濵海諸處皆是立局必濵水者取其貨物易於轉運也其工藝局章程可即取黄愼之學士京師工藝學堂章程而增損之黄學士之章程旣著成效則鄙人不必另議也法宜先用山東之土産以製貨物將來規模拓廣士産材料不足供製造然後輸入外來之料可也攷山東羊毛甚豐可製絨製毡則請外洋織絨毡之工師教之山東有草帽邊可教之製成草帽售諸外洋此法極易一學即能者也山東多猪　可教之編製爲帚如衣帚帽帚鞋帚油帚洗地帚之類此間外洋運來之帚每一枚之値常有至京錢一二千文者若在本處製造則工本不過百餘文耳其利之厚可知且工作極粗仿造亦不難也山東飼馬之草及高粱梗製紙甚佳可購機器聘工師教民造紙山東沿海沿河之區碎沙之美者極多可用以製玻璃山東葡萄極佳可聘工師教民釀酒以上姑舉一二皆就山東現有之物簡便易行者言之然就此各種已可設立工藝局數處每局可養貧民數萬矣若考求西域工藝之可效仿者學習製造增設工藝局至百數十處其利之溥又豈有限量耶立局之法宜分五所一爲工學堂擇聰慧之人敎之以備以師之選二爲上工所民之勤慧者入此教以精工三爲中工所民之資質稍次者入此教以中等工作四爲粗工所民之愚下者入此教以粗淺之工五爲惰工所凡工之不率教而怠惰不肯作工者入此以法令約束之凡民入局學工藝旣成則酌收其學藝工師之費此欵可在工値中抽取則國家不過開辦之時稍有所費而已其餘卽可就敎成之工收回敎習之費如每工一日之内所成之貨精巧者可得數百文粗工亦可得一百餘文此從其最廉者言之耳大抵以上中下之工匀計若每人每日得工値二錢則十萬工人所積每日可二萬兩矣以一年三百日計之則工貲積六百萬兩矣凡工藝所成之物運售别處則有出口稅焉准値百抽五計之則六百萬兩之貨可歲增三十萬兩之稅矣若全省濵水之區遍立工藝局百數十處作工之人數至百萬則山東歲餉所人豈非陡增數百萬兩乎旣利於民卽利於國不言利而大利自至何必如籌欵局之羅掘不遺乎凡設法抽取民財者目前必有小效蓋多一項稅餉卽國家多一人欵也然日後必受大害蓋征稅繁則農工困農工困則出産製造之物少物旣少則雖重征之亦所得無幾是取民之法益密而國用益不足者此也爲民生財則民財厚民財厚則農工商業貲本豐而百事皆舉出産製造之物日益增貨物增則稅餉亦增卽使輕稅薄賦而積少成多國家已享大利矣此中消息隱伏於無形而實勢所必至抑今日更有一隱害而人不之覺者洋關之稅年年增益爲國理財之臣皆以爲喜而不知此乃大憂也蓋洋關之溢額者入口稅非出口稅也因人口貨多而稅增此大害也内地民窮財匱農工皆困出産製造之物日益少故外國將貨運人以補之而内地这農工於是困者愈困吾恐民財極匱之時外國卽有多貨運入民亦無錢買之今若不設法爲民生財吾恐此弊必見於二三十年之後至是我旣無貲本興農工而外來之貨亦力不能買則出口稅旣寡而入口稅亦絀國與民皆貧而全局瓦解矣外國見及於此故甚望中國維新致富蓋中國富而後有財以買洋貨也彼欲爲已謀利而先欲爲我謀利此等識見可謂遠大矣惜乎中國理財之臣皆見不及此也有子曰百姓足君孰與不足百姓不足君孰與足嗚呼此眞千古理財之名言哉廣東朱淇稿 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前有某洋商函致上海縣署控錢桂祥將地永遠出租掯不檢交單據前晚縣主汪瑶庭大令升堂先詰地保錢悅鄕禀稱小的於光緒二十四年方充此役此項地畝錢桂祥於二十三年租出嗣因洋人欲往丈量小的遂邀桂祥同往叩求明鑒韓阿寳供光緒二十三年錢桂祥託小的將田單抵與錢生保得洋銀二十五元嗣被錢生寳永遠租與某洋商錢桂祥供小的祗託韓抵押田單並未將田租出大令惡其有意刁狡喝責二百板交差看管韓交人保出邀錢生保到案再行訊辦○日前三十六個黨流氓王茂生等在某處碼頭上攫取黄豆由英美租界公堂差役拘獲解縣前晚大令飭提訊究王供小的向在長安輪船上做工前日缷貨後有黄豆六升抛散滿地貪小掃取售與他人差役疑係竊來拘送案下瞿阿二張洪福所供大略相同大令飭將王收押瞿張交人保去○改過局員某君移送期滿押犯姚阿四到縣大令升堂訊詰姚供稱小的已力改前非求恩交保大令申斥數語准交其叔保釋 
[馬路工程周紀事]  
　　南巿新馬路向有官地數處前經馬路工程局總辦翁子文太守飭地甲繪圖造册以便親臨勘丈近已由十六鋪地甲裘鎭將册造成呈請察核前曰太守帶同亭耆人等將行仁馬頭及江海關前二處隙地丈明註册聽候核示○張子祥在南巿法人所設自來水廠執役豢有洋犬一頭前日船戶趙德新指稱此犬係伊所失强欲取回張不依在途爭執十九號巡街捕見之拘至捕房捕頭令解至馬路工程局總辦翁子文太守諭令押候訊究○前日南巿新馬路永大公小客棧主詹典三收得帳欵洋銀二百七十元暫寄聚財源彩票店主吳秋明處次晨向取吳忽稱並無此欵寄存旣又云已被夥友某甲取去詹不勝駭異急投捕房聲訴旋復遞禀馬路工程局求准提吳究追總辦翁子文太守飭役查明核辦 
[英美租界公堂瑣案]  
　　包探沈阿岳解趙春波謝和朗朱阿樓到案禀稱小的查得伊等三人串竊工部局船上鐵錨鐵練風篷等物質諸南巿某押店中今特拘案請究讞員張柄樞司馬商之偉繙譯官諭令帶回捕房押候下禮拜一研訊一面函致南巿巡防局查吊原贓○日商鴨川氏控車夫馮定才撞破玻璃一方茶杯二枚馮供其時某洋人雇坐小的之車至日本人門前下車時用力猛推致將玻璃撞破並非小的有心叩求鑒察司馬飭償洋銀八元○積賊陳東海竊取奚吉林家衣物報經包探石錦榮拘解請究司馬判責五百板○沈阿大失去銀質對時表一枚報經包探劉阿炳緝獲賊犯王阿二吊出原贜解案請辦司馬判責三百板遞回江北某邑原藉○包探張寳成解積賊張阿雲張九和到案禀稱伊等二人屢犯　案解經大老爺訊明遞解回籍兹又潛入租界是以拘案請懲司馬判責阿雲三百板九和一百板一併逐出租界之外○包探趙銀河解賈春發到案禀稱此人屢次犯案曾收押改過所中未幾卽越墻逃出兹經小的拘獲解請訊懲司馬判責五百板仍送押改過所○前晚李福根醉後至南京路長裕里滋閙三百五十九號巡街捕喝阻不理邀同四百十九號巡捕拘解請訊司馬判罰洋銀十元○包探何阿春解王太到案禀稱此人竊取福州路靑蓮閣及王二寳家水烟袋二枝送請究辦司馬判責二百板 
[法租界捕房瑣案]  
　　羅家灣人王金林控王掌生霸吞田畝讞員杜枝園大令訊供之下王金林之叔母錢氏訴稱丈夫故後族姪金林不願承嗣故以贅掌生爲嗣詎料金林反控掌生霸産先在縣署涉訟尙未訊結求鑒大令飭將一干人送縣訊理昨日蒞捕房時地保投案禀稱此事業經親族理明叩求免送大令准之著將在押之王掌生帶案交地保領回○潘順德前控宓均揚及嚴娥姐積欠會項洋銀二百八十四元大令飭先繳三十元其餘分期拔還迄今尙未繳案昨日潘投案求追大令命提復訊宓供小的禁押捕房實難措辦妻子在外向親友借貸約明日卽可繳案矣大令　押候過堂復核○丁阿高在小東門外某酒肆沽飲醉後誣指李開甫李長根攫取洋銀致被包探拘案大令飭卽查明並無其事判罰洋銀三元旋於昨日飭探帶出措缴○竊犯殷阿林張阿福金阿九迭次犯案經包探解請大令訊明判各枷號一個月示衆昨日期滿命帶案開枷各責五百板一并斥釋○偷兒沈阿榮王阿三陳阿金均由包探解奉大令訊明押候懲辦昨日命提到案著各枷號一月示衆期滿責釋 
[美租界捕房紀事]  
　　昨晨密勒路第一百八十五號門牌某西人家所雇車夫施阿福乘間竊取報時鐘一座綢洋傘一頂西人查知投報捕房捕頭令包探顧福其將施拘獲押候解送公堂禀請讞員張柄樞司馬究辦○昨日午前馬夫戚阿根駕車至吳淞路疾馳適有第三千零三號東洋車迎面而來不及避讓致被撞毁車輪後經巡街捕拘戚入捕房捕頭令償洋銀若干爲修車資從寛釋出○昨日午刻三十一號西捕報稱百老匯路有房屋數椽拆缷翻造各工人時將磚瓦擲下傷及行人捕頭令包探石金榮前往知照工頭如再有傷人情事定當拘送公堂禀請訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
