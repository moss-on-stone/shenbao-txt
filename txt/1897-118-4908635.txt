# 1934 - 118 - 4908635

 

Page 1

 
 
[彚解川卾振欵] [  本館協振所謹啓]  
　　川鄂荐饑沈災未澹需欵振濟急若羽書本館協振所承各省善士解囊相助迭次彚解災區兹又由絲業會館續解川鄂振銀五百兩杯水車薪固知無大裨益然苟得各善長救災救徹接濟源源俾本振所集腋成裘隨時解往未始不是以稍蘇涸鮒而爲諸君子廣種福田也肅此佈陳伏緒惠鑒 
[閱報紀火車發軔喜而書此]  
　　中國初不知有鐵路也西人來華後於二十年前築自吳淞至滬之路車行如飛華人眼界爲之一開一時附之而往來省如蟻之慕羶如蠅之逐臭無不稱爲利便旋爲政府所阻籌價購還其時督兩江爲福建沈公謂非不知今日之利便不當毁其成功且非不知拆毁之後將來必定重興惟不欲使後人謂鐵路之始於沈某耳當時風氣未開亦何怪老成碩輔尚不免迂拘之見今傅相統籌大局不肯墨守舊法奏開天津鐵道綿延二三百里規模大啓說者謂凡事創行爲難擴充較易天津旣興鐵路將來各省漸漸舉行不數年可望四通八逹無復有道阻且長之歎矣詎二十一行省之中非但無舉行之處卽自津至京之路亦付闕如踓有議興之人無如阻撓者衆至數年之後並無有議及之者乃自日本擾及遼東神京爲之震動於是當軸者皆欲爲聨絡一氣之舉議和後奏請開辦今將漸次告成矣三月二十八日本報紀火車發軔一節據京師訪事友人來函云津蘆鐵路業經接至京南黄村之畔不日大工可以告竣火車卽可通行聞局中定章每日早中晚開車三次自京抵天津每人收京制錢二千一百八十文携帶行李以二百斤爲限過此則按斤加値貨物照洋　例納稅都中買票處在前門内迤東城下高麗館故址目下已大興土木煥然一新同日又接天津訪事友人來函云津蘆鐵路將次告成火車已於前月杪開至離京四十里之黄村聞月之十五日卽買北京南門外之車票將見津京之路瞬息可通閱竟不禁狂喜憶自乙酉入都迄癸已出都中間航海往還幾十餘次自滬至津輪舶往還本尅日可到踓間受風浪之險而利其快捷尚不以爲苦惟自津至京則必須另雇舟車津京相隔不過二百四十餘里卽乘舟坐車亦可尅期然遇風狂不順舟必堅守以待少則一二日多則四五日六七日不等有較之數千里航海反遲者車雖無行舟守風之患然一遇天雨必不能開且二三月間開凍之時車行亦復不便夏秋之候大雨時行亦斷不能不舍車而從舟故雖二百四十里之遙若遇不便之時則殊形險阻今乃瞬息可逹不特舟車之費可省十之八九而時日亦不止有愆豈非便民之第一善政哉余南北十闈屢歌康子而名心未死每思重踏軟紅現在鐵路旣成則旣可省費又可從速翹首宣南心已不勝搖搖如懸旌矣究之余之所喜亦非第謂一已之私也古云長安居大不易京師爲輻輳之區生寡食衆無一物不去自南省故百物比外省爲貴其所以貴者皆道里不便故也自輪舶興而去物日多運物日便較之從前旱道走運河其難易已不啻霄壤然尚有此二百四十里之暌隔水脚之費車運舟載之遲且物多損傷百物到京欲其不貴而不得矣鐵路一通無論舟不及運車不能裝之物皆可直運到京京中之困可以爲之一舒每届海運漕米到津必須駁船分運到通現在通河日淺每見駁船自津至通必須半月方到不特篙工推挽之苦而經費亦殊不貲且駁船沿途攙水偷取米粒習爲故智自有鐵路蒙意將來漕米到津不妨直逹到京不特水脚可省且無攙水之弊而駁船可盡廢通倉亦可裁撤統計每届所省奚止數十萬現在築路經費雖糜數百萬而將來收其利益奚止倍蓰商賈往來之便猶其小焉者此僅不過津蘆之路而其利益已若是若蘆漢之幹路一成則各省不難四通八逹其利益更何可限量故海隅書生不禁爲之歡欣而鼓舞也 
[本館接奉電音]  
　　昨日上午京師飛電傳來硃筆一道上諭一道敬謹譯登○三月二十九日奉硃筆李昭煒轉補左春坊左庶子吳樹梅補授右春坊右庶子欽此同日奉上諭著於四月十五日在保和殿考試試差人員欽此 
[鎭道出使]  
　　鎭江采訪友人來函云常鎭道吕鏡宇觀察海寰於上月二十九日接到京電有拜出使美國之命卽須入覲天顔至鎭道篆務聞經南洋大臣劉帥檄委曾經郛觀察丙熙署理然則吕觀察交卸之期當不遠矣 
[水災紀述]  
　　天津採訪友人函云永定河卽古無定河也歴年以來下游每有漫溢决口之患以致近河居民屢歎其魚不能安居樂業去夏由三河頭地方决口飄没田廬禾稼無數旋經大憲於去冬奏請撥款將河挑深無如旋桃旋淤今春桃汛水勢奔騰而下竟於下游靑光村下漫溢經乾家樹趨東北直奔鳳河東堤客有自北來津者言及楊村赴京六道以西一片汪洋所有麥田均已湮没此方居民今歲恐仍不免荒歉何偏災之層出不竭耶 
[放火述聞]  
　　嘉興訪事人函云寺賢埭鎭附近某村突有鄉民至縣禀報上月廿五日夜半時該村圩長家忽然失愼焚燬房屋五六間并燒斃老糼男女六人據禀被仇人放火且有兩婦係作客在此亦遭是蓶幸其家亦有兩人在外　罹是刦禀請緝拿兇犯以雪沉寃云云詎至廿七日該村鄉民忽又解到男婦兩人禀稱卽係放火之犯劉邑尊升堂提問無甚端倪飭暫管押以待查明復訊並諭苦主須覓證見到案質訊以憑懲辦鄉民唯唯日前復又來城待質是否仇人放火待訊後訪明續錄 
[安徽火警]  
　　安慶訪事友人云上月二十七日曉夢方回忽聞警鑼四起知爲祝融氏戻止急卽披衣出户遙見東北方上毒霧濃烟迷漫四塞水龍飛馳而去約歴炊許火卽熄滅詢悉係永安局後某姓家失愼計焚去二家云 
[草廠失愼]  
　　九江訪事人云廬山女兒城地方有西人在是處起造房屋梓人雲集昕夕不遑匠等在旁搭蓋草棚以爲棲宿地不意上月廿二夜不戒於火延燒多間并聞傷及人口至如何起火則尚未知其細也 
[陽光各别]  
　　循環報云中西歴數各有不同以西歴計之每年共有八千七百六十六點鐘惟環球各國年中得與日光對照者或多或寡其數亦自懸殊焉就英國論每年有太陽拱照時候僅得一千八百黠鐘匀計每日約得日光三點零五十分鐘西班牙國每年得見日光約三千點鐘意大利二知三百點鐘德國一千七百點鐘數國相較則離明拱照時以英國爲最少矣 
[其言也善]  
　　循環報云瑞典國已故民人阿魯付力度挪别魯者前因創造祭拉米度開花彈以此頗獲厚資 
 
 

Page 2

 
 
家成鉅富聞其臨終遺言有我之財產當作五份一份嶦親族一份贈發明化學者一份贈公家攷求格物學者一份移助善堂經費一份移助萬國講求平和公費云云夫砲彈以傷人爲貴而開化彈則尤爲猛烈始作俑者其用心之狠毒不待言矣而觀其臨終處分遺產井井有條於大公無我之中寓愷惻慈祥之意一反其生平之所爲不亦可謂善補過者哉先哲云人之將死其言也善於此益信 
[嗜好成癖]  
　　循環報云樂斯紫美國人有好古癖圖書彝鼎置滿室中尤愛古式信票卽西人所名士擔信上所貼之郵劵也樂凡見信票必多方購之人皆笑其痴而樂自若也樂旣好此二十年來積信票甚多同國有名卜燈者家素豐與樂同好而癖更過之一日偶聞樂有信票遂踵門請見欲博一觀樂坦然示之見五花八門不啻身入寳山極口稱讚樂笑曰聞君有富藏僕及萬分之一乎卜搖首曰子之物精而且多以某較之眞小巫之見大巫矣惜子不肯割愛如肯見貽價値一唯尊命樂以其太痴故索重價紿之因笑曰君欲之當以三萬五千元交易蓋明知不値故戲之冀其不成也豈知卜愛極欲狂立卽允許但謂某近日家漸中落恐家中之銀不足此數請以巿屋相柢樂許之卽日書劵惟信票甚多竭數日之勞方能交割云 
[册頁美觀]  
　　循環報云法國大總統弗阿魯氏近特裝置照相册頁一部遠貽俄皇永以爲好此册製造妙不可階而且光怪陸離炫人心目按册面以革爲之四角模印鷲鳥四頭各具飛揚之勢栩栩如生中央以寳玉金銀鑲嵌而成俄國旗章一幅旁有鉸鏈以眞金爲之鏤刻結俄魯旣聖人像毫添頰上幾欵鬼斧神工册之首頁則備列俄皇偕其后蒞法時所受音樂詩賦技藝三種名家貢獻之作又法國有名畫工曁善畫劇場之某等亦俱有手筆列入其中而以醬碰氏永畫爲第一云 
[窮途作賊]  
　　中外新報云國家之軍事愈多則武弁之功名愈賤嘗有保至記名提督而老死於修容匠者矣花翎叅將而老死於更夫者矣當軍興之始不知幾許辛苦入死出生始歴序戰功得此虚銜以爲他日榮佩虎符之地詎罷戰之後所謂某某職銜者如車載斗量缺少人多從何補授其能邀一命者非得孔方兄之力卽所託得人否則賦閒何處求一差事朝廷銘勳紀績之意因是而不能遍焉夫虎飛食肉素具雄心乃如此收塲未免辜望此本朝兵制所以衰也日前有一客乃外省人在城南珠光里最下乘之客寓中納銅錢十文買一席地歇宿凡在此作寓公者俱是貧苦之輩鵠面鳩形而居停主人亦是百結鶉衣朝不及夕者僅恃此爲殘喘之延其室内所有之器具亦右想而知故於歇息之時僅將户扉關好其餘則作無遮大會一甚防閑乃客睹主人有衣包一個未視其爲内貯何物卽俟天色向曙竊之而行詎爲同居者所見疾聲鳴盜主人頓醒客欲逃不迭爲衆所擒其主人隨將衣包啓視曰此我命根何作此一網打盡之計不知其所者俱是破爛布衣類難上長生庫者而客竟於此奏技殆窮極不能擇者乎當呼喊時已有營勇排門而入主人本不欲將客拘逮惟各勇以此爲得功之地將客加以黑索繫回營中路與某弁遇弁亦外省人而與客曾同營共事者問何以至此客爲之潸然勇以咨告弁曰且勿孟浪我當爲彼釋之乃同見營官告以客之來歴營官爲之悄然卽行釋放並贈以銀六元使巿衣履然後徐圖歸計事後查知客固都司銜曾爲某營哨弁者嗟夫窮途落魄衣食無資雖有頭銜難充腹餧乃變官爲盜幾逮圄囹苟非得遇故交其將自唱履歴爲卸身之護符耶是可爲之浩歎矣 
[客民被逐]  
　　嘉興訪事人函云前報紹帮客民欲招股開墾束門外荒地經辦四人各有官銜中有李某者投縣禀請給單並出招貼蓋印圖章於年月之上無異諭示劉邑尊知之禀商郡守吊銷圖印已將其人爲鷹鸇之逐矣 
[桃渡淸波]  
　　金陵訪事人云遺缺知府劉太守名譽去歲奉到部文以太守有幹濟才堪膺繁劇之任令無庸候缺准其補授江寗府知府太守於三月二十日接篆届時在府署恭設香案望闕謝恩禮畢各僚屬曁書吏人等以次叅謁惟本署有前任柯太守眷屬在内未便居住因暫假文闈供給所辦理一切公務嗣於二十四日由供給所鳴騶入署道旁觀者咸嘖嘖稱羡謂太守以木天之貴客膺重任於黄堂丰度翩翩年將强仕昔之短主簿黑頭三公今又於太守卜之矣○元寗兩屬縣試已列前報刻下二覆案出上元終場者一百五十人江寗一百人今歲元邑較向章増至五十餘人之多綠此次塲中佳文林立大令未忍割愛破格廣收仍有遺珠之憾江南文風之盛不於此可見一斑耶○省垣自春令後竊案疉出居人咸有戒心有蔣紳者本省巨富也前數日有偷兒穴牆而入窮去衣箱一對約値番佛二百尊嗣某公館又失去衣物若干件至今均未緝獲局憲以省垣地廣宵小最易藏匿固飭南數叚保甲各派差役數名挨户稽查繕造淸册發給門牌一張令貼户外賢有司意美法良想此後宵小當可歛迹矣○正任江寗縣知縣趙大令受璋自調署泰州後至今未見回任月初曾奉憲示委辦文闈　供給事務旋又見藩憲牌示云知縣趙受璋著令回江寗本任所有署理江寗縣知縣胡廷琛另行差委想大令不日當可到任矣 
[獅林翠黛]  
　　蘇州訪事人函云蘇城西貫橋有李某者混名矮虎因其短小精悍也父早故母以烟寮爲生李某不務正業日與無賴飲博遇事拆梢前月得罪古巿巷某紳曾經長邑尊訪拿枷杖現已限滿釋回更覺肆無忌憚三月二十三日乘馬詣靑陽地疾馳至駙馬府堂前誤將豆腐花擔撞翻並波及路側之老嫗亦跌仆於地當被衆人扭住欲送官究治李某再四哀求願賠豆腐花擔洋四元給老嫗養傷洋二元始得寢事○蒲菱巷某甲雄於財而性甚吝惟漁色則不惜一擲千金甲以近作鯀魚急欲爲鸞膠之續有阮姓雉媒告以有如文君之新寡者年約三旬秀外慧中世罕其匹而裙下雙鈎又復瘦不盈握郎君求凰有意盍早圖之否則委禽者恐不止子南一人也甲遂與偕往一見魂消不遑細訪議定衣飾洋三百元謝媒儀二十元涓吉前月中旬成禮却扇之夕某甲親揭巾服幾乎驚倒蓋夷光變爲嫫母矣一時暴跳如雷然亦無可爲計急易服向阮姓冰人理論而月老於繫繩後已作申公巫臣之盡室偕行懊喪而歸終日祗呼晦氣嗣悉甲所見者乃阮之妻所娶者乃阮之姨依阮爲活而急於出脫者也甲適墮其術中耳聞者雖怒阮之譎計而以爲如甲者正宜使之聊破慳囊以爲酒後茶餘之談助焉 
[局員瓜代]  
　　本城巡防西局委員楊二尹經劉康侯觀察調赴八仙橋巡防局而以陸二尹作霖接辦西局巡防事務已於昨日謝委到差矣 
[觀自强軍合操記]  
　　江南之有自强軍也創於南皮張香濤制軍當制軍綰南洋篆務時目擊日人猖獗我軍幾不克支持遂慨然謂欲圖兵士之精强非借法於泰西不可於是陳之當㝉禮延德國武員來春石泰等三十餘輩招集徐州及鳳𩒮諸處少年子弟就金陵設自强軍以沈仲禮觀察總理營務處日加訓練漸底於成旣而各湘軍妬之每事互相齟齬適制軍移節鄂中受代者爲今南洋大臣劉峴帥命移軍吳淞口俾免紛爭觀察蒿目時艱不辭勞怨心精力果敵愾同仇諸德員亦深感知遇之恩願以楚材爲晉用舉兵士之弱者而汰之有烟癖者則革除之寛猛兼施撫之如家人父子用能使士卒用命上下一心說者謂觀察之調度有方諸德員之拊循得法蓋離之則兩美合之則兼全焉送春日觀察下令諸管合操柬邀中外官紳一覩軍容荼火諸客咸欣然命駕於上午十一下鐘時齊登和泰洋行之哪門吳淞二輪船余則偕西友往見船上遍懸五色旗幟迎風招展艷溢雙眸甫及舷卽遇香山鄭瀚生大令大令數年前在日東時舊識也握手道勝常相將就坐迨鐘鳴十一下三刻時鼓浪衝波同望吳淞進發船中冠裳濟濟談笑忘形亦有携閨友挈嬌兒以一覩細柳軍威爲幸者一下二刻已抵馬頭時營之外浦中泊有長龍砲艇六艘聲砲二十餘門以申敬意營門前亦鳴砲應之探馬飛報入營觀察及德員十餘人咸出迎迓客皆以禮見之及入每門有二兵擎槍鵠列屼然植立無驕色無惰容蓋未覩技擊之精良而已知紀律森嚴不同灞上棘門之兒戲矣步抵聽事與班福齋張華農二軍門邂逅舉手 
 
 

Page 3

 
 
爲禮各道姓名二軍門蓋亦提重兵鎭吳淞者一則矍鑠如馬伏波一則嚴毅如李光弼　興朝上將久震威名客旣集觀察設中西筵席欵留酒冽殽芬各隨所欲至二下二刻材官趨而進白諸軍已列隊廣塲諸客卽投箸往觀忽有滬上團練隊長率團兵數十人至爰略進殽炙相約出營門抵塲邊突聞軍樂悠揚總統來春石泰君怒馬獨馳而出步馬砲諸隊排成一字式次第過其前蓋西國敬主帥之禮也旣申敬則由分隊長揮令全軍走陣坐作進退井然秩然一惟督師者之口令是聽欲左則左欲右則右離奇變幻運用從心旣而調出步隊一營横列三排演槍法步法未幾又直列三排演法亦如之忽焉馬隊各徒步操長矛按部隨班操演擊剌之術蓋昔年德之勝法以矛隊之功爲多故至今仍精習之矛陣旣撤卽有砲兵曳克魯卜後膛快砲六尊出後隨以火藥彈丸車旣裝藥甫入砲膛隊長叱咤一聲卽以次開放轟然震幾疑石破天驚黑烟蔽空目爲之眩洎烟散而步兵分爲左右翼右翼據土城内更分數隊伏迤南濠邊左翼則向前攻之初則半跪放排槍乘槍聲中趨而進復臥地放排槍土城内及濠邊之兵亦放槍以拒旣而攻者益偪近伏兵及據守者漸潰退左翼乃急揮馬隊持長矛衝入將土城據而有之樂工旋奏得勝之樂而返斯時也兩軍相見奮不顧身槍聲震天刀光四閃臨其境者幾訝身入陣雲深處目擊三軍喋血鑒戰於黄沙白骨之間生死存亡决於呼吸幾不能從容談笑作壁上觀矣殿以馬隊上馬操矛陣而操乃畢尚有演巨砲打靶者遠在四里外之獅子林余已疲乏不能往觀觀察乃齋入齋舍中與之抵掌時事諸客或危坐品茗或横臥作餐霞仙余謂觀察今日之軍容可謂盛矣軍士之踴躍用命誠不讓於西國雄師矣使中國二十一行省中每省鎭以此項兵士二萬人更何患敵人之冞入巖疆肆其輕侮哉觀察曰誠哉是言然亦談何容易當始創是軍之際投効者多疲苶不能用得諸德員嚴爲遴選始得步隊八營營二百五十人馬隊二營營二百人砲隊一營一百八十人給以衣裝厚其餉糈猶且有憚於練習黑夜潛逃者今雖粗具規模不致貽羞於隕越而旁人已自顧不及時生忮心再欲由漸擴充卽不患巨欵難籌獨此各統帥之習慣奢豪者與夫各營中委靡羸弱之士卒一旦失所依賴不將叢怨於作俑者之身乎余曰叢怨豈我輩所敢辭特恐當軸者畏難苟安諉爲成法之不容輕攺斯我輩亦無可如何耳轉弱爲强請以是軍爲嚆矢明公其有意乎語至此西客有握手辭别者余亦一揖登舟迨駛抵滬江報時鐘已鍼指七下二刻萬家燈火密於天際繁星矣爰就燈脣命管城予楮先生記其操演大略并問答之語於右 
[幸未成災]  
　　浙江寗波府屬某邑人馬阿林向爲銀匠近在美界吳淞路第四百四十八號屋内設肆工作昨日午後正在後進屋中鎔鑄各飾物不意爐火過猛偶失檢點延及板壁一時黑烟上騰不可嚮邇急卽集衆撲滅祗燬去板壁一方當爲三百十九號華捕所知將馬拘入捕房捕頭大加申斥姑念無心從寛釋放 
[竊槍被押]  
　　某甲向在南巿十六鋪浙江候補道王申觀察公館内當家丁觀察逝世後他鄉落拓無計謀生前日身藏僞烟槍一枝至英界某烟館開燈過癮乘間將烟槍調換而出行至新北門外護城河邊向某押店質錢正議價時適爲烟館中人尋獲扭交巡捕拘入捕房捕頭令押候　期解訊 
[收贓被控]  
　　前月二十四日之晚楊樹浦華興紡紗局失去鐵五十四條工匠報知局中經理人派張長安四出查訪前晚在南巿久大碼頭張永興鐵錨廠内查見贓物三十餘條遂報知十六鋪巡防中局局員李蘭史二尹立飭地甲帶領勇丁往拘將藝徒袁栢奎提案二尹升座研訊張訴稱小的係浙江寗波府屬某邑人在華興紡紗局當打雜夫局主雇匠蓋建新廠必需用鐵百餘條上月二十四日之晚不知如何失去五十四條每條約重六十四斤今在張永興查得三十餘條騐明確是局中年失是以訴諸案下求准領歸二尹謂爾何以知此鐵是局中所失如悞認將如何答稱小的認明無悞如有　錯求大老爺責罰可也二尹提袁訊問袁供稱小的係常州府屬無錫縣人年二十有四廠主張文學與小的同鄉現方因事出門二尹謂爾知鐵條從何處買得共若干條答稱廠中諸務小的素不聞問是以不得而知二尹大怒謂爾旣在廠中習藝安得諉爲不知究竟向行申買得抑從客人處買來如買自行中應有發票袁稱小的實不知情叩求恩宥二尹著具眼同勇甲查明鐵條二十九條之結卽行開釋　令張退去候查明核奪至昨日上午十一點時復令勇甲恊同張前入將查獲之二十九條先雇船裝回其已鎔毁者俟查明後照數追賠 
[遇人不淑]  
　　前日辰刻有一年約三十左右之婦人行至楊樹浦橋畔乘人不備躍入浦江巡防局勇丁見之立卽救回局中禀請局員鄭厚餘二尹訊核二尹向之研訊婦稱家居新閘橋附近丈夫不務正業以致無以餬口欲向親串稱貸又未相遇因之毫無生趣意圖畢命淸流供畢雙淚汍瀾二尹聞而惻然慰以好言飭勇丁持名片送至新閘巡防局禀請藍茂如二尹妥爲安插 
[多此一舉]  
　　有陸某者坐擁厚資不事生理與三馬路寳興閣烟館女流氓鴻福阿大之女寳珍結不解緣二人日夕相隨形影不離者亦已有日其夫混名小辮子見寳珍與陸情好因有阿大在敢怒而不敢言日昨陸適在烟館中作麻雀戲小辮子從旁觀看有意尋　猛將陸掌頰一下責其不應鉗鬥要牌陸以吹皺一池春水干卿底事互相爭扭阿大並不相勸以致陸大受其虧狼狽而遁以情告知乃父投英公堂具控别駕以該烟館跡類臺基立卽籨差將鴻福阿大提案押候訊究而寳珍以母在押因陸之故向之再三懇求陸以情有難却求請息事别駕見原告不欲終訟已飭將鴻福阿大開釋矣 
[匪徒攫物]  
　　昨有鄉婦十餘輩各坐小車由北京路向束欲往某處不料行至中途突有匪人挨身而過猛將一婦所插之金簪攫在手中如飛而逸鄉婦意欲追赶則已知去向只得隠忍而而回噫化日光天之下大庭廣衆之前匪徒竟如此嶦大妄爲亦可謂之目無法紀矣 
[上海縣案瑣錄]  
　　孫阿掌控張雲卿攫洋肆毆經黄大令騐訊在案前晚由蔣剌史升堂覆訊據孫阿掌供本邑人駕船爲業前收得水脚洋銀一元二角行經丹桂樓茶肆入内啜茗偶將洋元翻視突被冒充巡丁之張雲卿將洋搶去並被毆傷當扭至總巡局轉送案下求請訊斷孫桂春孫金發同供是阿掌之子張雲卿攫取父洋並被兇毆小的等聞信之下卽往解勸反被扭至永泰烟館私押一宵後在總巡局訊追一次轉送至案請爲訊究張雲卿供爲扛夫並未到過丹桂樓茶肆攫取洋元孫挾仇誣指互扭至總巡局轉送案下求察唐阿四供稱本地人向爲米業孫失洋之事並非虚說惟被他人攫去當時未經認明因此疑雲卿所爲向理不依互扭至局轉送來案剌史訊得兩造均非善類著各責二百板具結了事○賈阿林控族人買良全措贖田畝蔣剌史升堂提訊阿林訴稱小的年三十有二家在治下十四圖賈家角祖遺田一畞數分前由叔祖活賣與賈大有得銀四十兩現在備本向贖不料已被良全轉賣與某洋人是以控請大老爺公斷傅慶桃禀稱小的前充地保去年阿林贖地一事小的不知底細惟曾從中理勸令兩造將原契携出以分曲直包明卿供稱當時小的曾向調停賈鴻高供稱小的年已七十有四大有卽賈日新此田在道光年間活買良全供稱小的與阿林爲昆季行祖父大有於道光年間活買阿林之地計四十兩去年已轉賣與某洋人矣刺史斷令良全以洋銀一百五十圓給阿林具領限五日爲期併著各具遵斷切結○昨日秦長順鴨行主命家丁持名片送車夫小紅至縣禀稱小紅係主人所雇車夫被南巿著名流氓小鬍子小福壽等無端毆擊受傷請爲騐視黄大令諭候騐明核奪○本城龍門書院肄業生項明經被竊一案黄大令曾將院中支更夫屢次訊究仍無實在証據捕役再三嚴比亦無蹤跡可尋日内明經將欲他去赴縣請追黄大令體恤寒儒酌償洋銀二百圓一面仍飭捕役務獲究辦 
 
 

Page 4

 
 
[英廨紀聞]  
　　松江人沈仲基携妻來滬僑居胡家宅左近其妻時至鄰婦楊蔡氏家游玩近忽住居多日不肯回家沈屢往領回氏竟從 
中挑唆與之理論氏亦不肯相讓前晚互扭至英公廨値日差問明情節入禀屠别駕著分别看管候訊○德商德豐洋行控華商李源豐不交所定花子曾經公堂將李提案嗣悉尚有作保之簫淞淸顧天佑亦在其内因於昨日飭差將顧蕭二人拘獲當卽禀知屠别駕著一併押候函致德領事然後訂期會訊○王琴琴娶妻何氏琴耽瑟好亦已有年近來何氏時至鄰人蔡阿珍家被蔡搬弄是非以致伉儷之間屢占脫輻前日又復避居蔡處琴琴卽往尋找蔡出爲攔阻不許入内以致何氏從後門逸出不知所之琴琴追之不獲扭蔡理讑後由四百十一號華捕將二人拘入捕房轉送英公廨别駕著押候訊奪○婦人徐周氏同子才觀不知因何與素識之婦人徐李氏王李氏二人口角爭毆適爲四百八十六號華捕查見一併拘入捕房捕頭著轉送英公堂别駕命分别押候訊核○孫壽眞向爲洋貨生理生性迂腐以致同業咸見而避之近更失業無聊衣衫監縷竟成怔忡之症書空咄咄習以爲常昨爲二百八十號華捕所見恐其肇事因卽拘入捕房轉送英公廨請爲安插别駕著暫押候示 
[英捕房事一則]  
　　寗波人某甲向在抛球塲新泰米店爲學徒前晚私開賬箱將所藏英洋二百元竊之而遁店主得悉之下立卽投報捕房請爲尋緝昨包探黄四福在四馬路某衣莊前見甲正在購辦衣服當卽獲住詰其在何處住宿答在晉陞棧内因同往吊取原贓僅少洋十餘元乃帶回捕房捕頭著押候解送公堂訊辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂誌略]  
　　良濟洋人前控泰昌公號股東侯筱卿臧國昌欠銀不歸經屠别駕提案訊問交倪愼齋具保出外淸理乃有張鏡如者又將侯臧扭廨以被角銀兩呈控前日晚堂别駕升座提訊張投案供稱山東登州府黄縣人在滬爲坐莊上年八月間與泰昌公號股束侯臧二人往來被欠銀一千二百七十餘兩向之索取允於年底歸還届期避面今始得遇是以扭案求追訊之侯供欠銀是實惟良濟洋人處欠欵尚未子淸前日商懇張鏡如先立期票從緩拔還業已允可不知如何忽又將小的等扭案現求交倪保出赶緊淸理不敢延玩别駕准如所請交倪保出先將良濟欠欵淸理然後再理張欠倪等均遵諭而退○汪紹生與沈茂茂爲買田糾葛在路爭吵經二进三十四號巡街捕拘送公廨亦經别駕於前日晚堂提訊汪供上年曾憑吳楊兩姓作中出洋六百元價買沈茂茂之田立有字據載明將墳墓限日搬遷詎沈刁謀一味游約而楊吳兩中又避匿不到不得已將沈扭案求究限遷筆據呈閱别駕披閱畢提訊沈茂茂供稱當時憑楊吳兩中言明遷墳一節須另行議明今楊吳匿不到案求恩提究别駕得供以此案非原中吳楊兩人質訊不能定讞判令一併退去候飭提原中到案復訊 
[美界捕房紀事]  
　　前日午後有一瘋人手執鋼刀在百老匯路恣行胡鬧經四百九十六號華捕拘入捕房捕頭令暫行禁押○前日傍晚某馬車行逃走一馬飛奔至北蘇州路經五百零二號華捕拘獲送至捕房捕頭令暫行留養○丐兒某甲久爲病魔所擾以致狼狽異常前日傍晚匍匐至北河南路頽然而臥氣息如絲經四百七十一號華捕送至捕房捕頭令轉送英界公堂禀請安插○昨晨東洋車夫某甲拉第二千三百三十六號車至新記浜路偶不經心倒仆於地以致將坐客陳阿榮跌傷頗重旋經五百號華捕送至捕房捕頭以甲事出無心釋之使去陳送在同仁醫院療治○前日午後浙江寗波府屬某邑人某甲持銅質銀臂釧一雙至漢璧禮路同興押　求質店夥察知其爲正言告之甲不服互相爭論適包探洪阿寳巡至詢悉原由將甲拘至捕房捕頭令押候解送英界公堂禀請訊究 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十三年三月二十二日京報全錄]  
　　宫門抄○諭旨一道錄前○宗室崇奏爲遵照例案整頓馬政摺○浙撫廖奏甄别庸劣各員摺○又奏爲嚴追故員短解耗銀片○三月二十二日工部鴻臚寺廂黄旗値日無引見○濓貝勒橚貝子各假滿請安○色楞額彭壽各謝署缺恩○江南織造增崇請訓○　學棻等同鄉官謝恩○楊宜治等同鄉官謝恩○陳學棻續假十五日○恩聨恩澍預備召見○宗人府奏派正進補進王六班派出　貝子偉貝勒○工部奏派查勘東陵歲修工程派出鳳鳴○召見軍機増崇恩聨恩澍○皇上明日卯正至奉先殿壽皇殿行禮○○奴才宗室崇善跪奏爲遵照例案整頓馬政屢奉上駟院奏咨駁詰礙難認眞辦理請旨飭部議奏以昭核實恭摺仰析聖鑒事竊奴才接准上駟院左司印文内開准盛京將軍衙門文稱大凌河牧羣現懸翼領等缺咨送本院帶領引見等因查所遺翼領之缺係該牧羣總管奏叅前翼領景美倭興額呈報倒斃數目籠統遺漏嗣經部議降一級調用現經本院奏准申明定例仍遵舊章騸馬十羣倒斃數目照依三年之例核辦此騸馬十羣牧長等十八員原叅摘頂賠補處丹照例自應毋庸置議惟翼領景美倭興額究竟禀報有無遺漏該總管摺内並未聲叙所有咨送本院帶領引見之員礙難辦理咨行奴才作速查明聲覆等因接閱之下不勝詫異伏思前於光緒二十一年六月二十日奴才回任查得經署副都統協領文楷於閏五月二十七日具奏所管牧羣官　倒斃數目摺内據翼領景美倭興額等查報之十四羣實有　　馬共八千四百七十二匹騸馬十羣照依例倒斃均未逾額等語奴才查其原奏底案並無叙入騸馬倒斃之數率行入奏顯有矇弊情節當經奴才復行查明自光緖二十年六月二十三日原查起至二十一年六月二十日止共騸馬二千四百九十三匹内共倒馬一千十匹取具翼領景美等倒斃騸馬數目結呈核與前在署副都統協領文楷原奏景美等所禀騸馬先後兩歧倒斃數目大相懸殊彼時奴才甫回本任接交官馬數目與接交官欵無異曾經諭令翼領景美自行核明遞具單開照章每一年每百匹開去例倒十六匹之外十羣共虧馬六百十三匹遵照奏准管理牧羣騸馬倒斃逾額隨時叅辦之案於二十一年九月十八日奴才奏請更正副都統恊領文楷摺内遺漏倒虧馬數並將騸馬各羣牧長副長等十八員名奏叅摘頂勒賠將禀查官馬籠統遺漏倒斃數目之翼領景美倭興額及不加詳愼奏報錯誤署副都統恊領文楷等三員請交部查議等因一摺於十一月十三日接兵部來文奉旨飭部核議具奏嗣經部議奏准將署副都統恊領文楷罰俸一年翼領景美倭興額二員各降一級用於奉文後奴才遵將從前引見擬陪候缺應升翼領之牧長恩聨於二十一年十一月二十四日隨文咨送盛京將軍請補降調景美所遺翼領一缺於是年十二月十三日轉咨上駟院准其捐補並未駁詰至降調倭興額所遺翼領一缺無補人員於二十二年三月二十二日奴才將應升翼領之牧長等咨送盛京將軍依克唐阿挑選將牧長文林擬正穆特布擬陪轉爲咨送上駟院帶領引見該員等赴京數月乃奉左司司印駁詰並非堂印公文似屬矇弊有意刁難惟查此案降調翼領二缺事同一體豈可辦理兩歧兹准咨查奴才前叅翼領景美倭興額究竟禀報有無遺漏倒馬數目該總管摺内並未聲敘各情自當據實陳明奴才前叅翼領景美倭興額等禀查官馬遺漏倒斃馬數屬實有前署副都統恊領文楷原奏可查至此次咨駁奴才摺内並未聲敘前翼領降一級調用景美倭興額等一節係遵上駟院文開本院現經奏明定例核實更正前該總管所議勒令賠馬各節自應毋庸置議等因抄錄原奏咨行奴才遵照辦理摺内未將已經奉旨降調之景美倭興額二員部議降調處分奏請攺議是以奴才無憑聲叙前因此案奴才曾經奏明已將各羣買到賠補馬八十八匹飭交翼領等騐收入册烙印歸羣牧放並收二百二十九匹馬價　二千零六十一兩照罰賠馬價之案將銀暫存正所以備派員採買馬匹下虧馬二百九十六匹懇請展限買補等情奏請奉旨著照所請該衙門知道欽此欽遵在案正在催辦開復奉上駟院奏准將前事毋庸置議奴才未敢繁陳遵照毋庸置議辦理二十二年十二月初一日附片聲明前收各羣賠補馬匹銀兩照數發還其未交馬匹免其賠補是否允恊等因奏請亦在案惟思前收補交官馬八十八匹已經打烙官印歸羣牧養若再令賠馬官丁等將馬領出不惟官馬私馬無從分晰轉滋弊混且與馬政例案有碍牧務殊難整理查前次上駟院奏稱奴才將騸馬三年均羣屢請攺爲一年之節奴才前摺奏請係爲更正署副都統協領文楷摺内遺漏所倒馬匹之數並無請攺一年大均羣之語而以今係三年均羣之期謂奴才僅按一年核辦似顯多倒如果將三年倒斃統算自無逾額應將十九二十二十一等三年騸馬共倒若干前後一併統算等語奴才隨案咨請上駟院將如何統算之處示覆以便遵辦迄今奉到指示明文又奉駁奴才原摺内稱遵照咸豐六年七月間三年均羣賠馬一節指稱查此届果因倒馬甚多雖照例三年統算所倒仍屬逾額有虧原均之數是以奏前賠補等語奴才曾經奏明騸馬羣以倒斃多少爲考較每一年每百匹内准開去倒馬十六匹此外多倒卽爲逾額隨時奏叅賠補騸馬羣以原均馬數爲準則每一年若孳生少而倒斃多有虧原均之數卽行奏叅賠補惟此案係爲騸馬因不能孳生專論倒馬數自是否逾額不論原均非同騍馬以孳生抵倒專論原均之數有應虧短不論倒斃查其奏報稱有虧原均之數一語似於馬政條例尚未深悉奴才詳查原案册報騸馬十羣自光緖十八年六月初六均羣之日起至十九年六月初四日止實有大小馬二千五十九匹内一年共倒馬四百四十五匹自十九年六月初四日查馬日起至二十年六月二十三日止實有馬二千二百九十三匹内一年共倒馬四百四匹由二十年六月二十三查馬日起至二十一年八月十四日止實有馬二千四百九十三匹内一年共倒馬一千一百匹均經造册咨送上駟院查核在案奴才查照原報册内卽遵前後一併統算三年共計倒馬一千九百四十九匹按管理騸馬章程每一年每百匹開去例倒十六匹應照每年實有馬數核計三年一併統算是指拇年倒馬有無多少均匀而言若以每年實有之馬積三年總數共六千八百四十五匹此虚數也如照積總數核算三年三次例倒之數則是舞弊矣奴才愚昧之見遵將此案照依十九二十二十一等年三年共倒馬一千九百四十九匹一併統有算無逾額應否賠補相應請旨飭部覈議具奏以期得實而昭公允俾奴才得有遵循之處餘俟奉到回摺卽將先後奏咨全案送部查核辦理外所有奴才前叅賠補官馬屢次駁詰懸案各緣由理合恭摺其陳伏乞皇上聖鑒訓示謹奏奉硃批另有旨欽此○○頭品頂戴浙江巡無臣廖壽豐跪奏爲甄别衰庸不職各員請旨分别勒休革職開缺另肅官方恭摺仰祈聖鑒事竊維知縣爲親民之官非幹練精詳不足以資治理卽佐雜微員亦應謹愼奉公持躬亷潔庶稱　職臣自抵任以來每於接見屬僚披閱公牘時留心考核並督同藩臬兩司隨時察訪查有奉化縣知縣黑式濂精力就衰難膺民社黄嚴縣知縣唐濟辦事粗率不洽輿情仁和縣縣丞張澄擅受民詞居心巧詐蘭　縣典史高煥喜事妄爲不知檢東以上四員未便稍事姑容相應請旨將黑式濂勒令以原品休　唐濟開缺另補　澄高煥兩員均卽革職以肅官方理合會同閩浙督臣邊寳泉恭摺具奏伏乞皇上聖鑒訓示再所遺黄嚴縣缺係疲難要缺例應在外揀員請調其奉化縣及仁和縣縣丞蘭　　　史各缺浙省現有應補人員均請扣留外補合併陳明謹奏奉硃批另有旨欽此○○　壽豐片再查前署下砂塲已故鹽大使王嚴任内經徴光緖二十一二十二等年皂課正珠車河耗銀一千三百六十八兩零現　交案已逾二叅節　仍未解淸實屬玩延據兩浙鹽運使世杰開揭詳請叅追前來相應諭皆將　署下砂塲已故鹽大使王嚴卽行革職勒令該故員家屬掃解淸欵以重庫項除鈔片並將　揭送部外理合附片具奏伏乞聖鑒謹奏奉硃批著照所請該部知道欽此 
昨接三月二十二日京報先行照　尚有二十二十一日兩本容俟續到卽行補列[  本館附誌]  
 
