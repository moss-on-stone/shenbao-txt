# 1881 - 50 - 4902808

 

Page 1

 
 
[本舘告白]  
　　啓者本舘採訪時事列入報章雖來告者不一其人而棄取之間要自有一定主見斷不能受人賄託此巳疉登告白藉表愚忱但上海爲通商碼頭行旅往來日不知有幾許誠恐未及週知用特申明伏惟鈞鑒爲幸 
[論查税傷人事]  
　　泰西人最重人命非專重西人之命而已也西人凡見中國有刑訊之事必從而議之以爲事之眞僞不可知而先使人傷其肢體故西律從無刑訊之舉法律最爲簡便至於草菅人命則西人自來所　而乃近年以來風氣漸壞竟有如昨報所述洋人沛區因稽查偷漏擅開火鎗以致打斃華人李阿美一事甚可駭也夫偷税雖屬不合而罪不至死卽曰因不服稽查互相爭毆以致鎗斃而該洋人之罪已無所逃矣憶昔官軍克復蠡城之時有西人統帶花緑頭追賊過吾村村人設宴犒之偶有一人試放洋鎗突將隔河行人手臂擊傷訴諸洋人查知開鎗之人卽以手鎗擬之後經旁人力勸始解而洋人出洋數元與受傷之人爲調養之費至今越人猶嘖嘖稱道弗衰此其人不過無心之失耳以無心而傷人尚且欲明正其罪而况擅用鎗轟人致斃乎據該洋人供華律有格殺勿論之例然彼之所謂拒捕者乃鹽梟土匪之徒若商人運貨貿遷希圖取巧偷税罪止於將貨充公而止此則固不能再加以刑責也豈華官尚不與刑責而西人反可以鎗斃之乎其所云曾經華官查究訴諸總理衙門而總理衙門亦以爲因公事而傷人置諸不理或者爲優待西人起見然究無此政體也近有言威公使聞知此事必欲查辦故由英按察使審訊未知將來作何判斷尚在未定苐無論中外凡事必得其平華人偶傷西人則必尋根究底窮詰主使之人不肯有絲臺寛縱而西人鎗斃華人卽可置諸不問平耶否耶去年上海有西人疑竊洋瓶開鎗誤斃華人一案本館曾登諸報論其指竊無憑而傷人有據該洋人得以從寛發落殊屬不平然猶以爲偶然誤傷情尚可恕而今之鎗斃華人猶得曰誤傷乎威公使在華日久深知中國之律又深慮西人之恃强欺弱敢於殺人故欲查辦此事以爲懲一警百之計英按察使亦當以成公之心爲心認眞根究勿以　頇了事則不但有以對中國人民抑且有以對威公使愼重人命之意將此案澈底根究凶横者不使之漏網巽儒者不使之吃虧此則兩國人民所殷殷望之者也華官不欲以中律律西人故凡事皆從寛典而威公獨秉公正之意必欲根究其事盖誠知西人旣在中國當遵中國之例不容以倖脱也况卽使遵照西例而西例亦並無查税可以傷人之條苟不行根究則華人之吃虧者事猶小西人之妄爲者事尤大將來效尤者必竟以人命爲草菅也則於通商之大局殊爲有礙惡得不大發其雷霆也上海之西捕手携木棒巡緝街道而不敢以所携之棒擅自扑責此誠愼重用刑之意而該洋人竟肆無忌憚胆敢開槍擊斃偷税之人其凶横槪可見矣一人創之則他人必將效之從此中國人民將無所措手足且衆華人設動公憤赴訴於威公使威公又將何以辭之故吾謂威公此番必令澈究固由於至公無私之見而其實并欲教誡西人大凡處事斷不可有所偏偏於厚與偏於薄皆非正理威公使深知中國人之偏厚西人而欲力嬌其弊飭令悉心查究華人之知其事者莫不嘖嘖稱其德嗚呼如威公者可不謂之公平也哉或云此事經英廷聞知故急於查辦然此事甫經涉訟英廷何由知之故不敢信 
[和議確音]  
　　英正月念一日俄京傳來電信云曾侯已見俄皇謂在俄所定和約已邀中國允准云云由此觀之則中俄和局益可無疑矣 
[美京電音]  
　　美京傳來電報云中美和約於本月初十日送至美國議院共議云按中美和約本無可議之處以意度之大約爲華傭一節也 
[左帥抵京]  
　　左侯帥赴京陛見前經列報兹據西字報稱接到北京來信謂左侯已安抵京都想明良遇合喜起赓颺不得讓古人獨步矣 
[觀察北上]  
　　胡雪巖觀察至滬代借國債一節疉經列報兹聞胡君於今日與泰來行主乘坐中國船用小火船拖至鎭江復由運河拖行北上大約二十天可以抵京想國債一事尚須商酌也 
[火燒柴蓬]  
　　十九日戌刻揚城鈔關門外失火紅光燭天由南而北居人登城憑望始知爲三家柴篷被焚水龍十餘架立卽馳往撲救惟火勢太猛無從下手僅將附近之草屋盡行拆毁以開火路約焚一時許始行熄滅次日查知三篷柴草合計十一萬餘担并燒死一病婦一幼孩馿二頭猪十數口草屋十餘家起火之由傳得由仇家所縱或又云有過路官船在船頭戯放烟火餘燼飛落柴堆上致兆焚如兩説誠未知孰是惟據河中所泊各民船亦皆云實有三號大官舫其中錦衣花帽紅燭銀燈歡呼聚飲船頭皆堆積烟火花爆沿途順流施放以助雅興果爾其遺害誠非小矣查揚州自入正以來因烟火而失愼者已指不勝屈有救熄亦有不及救者好善者徧貼勸誡之辭請好熱閙者善自留意無如聽者藐藐垷聞紳耆等擬公禀大憲嚴禁販賣云 
[武舉撥差]  
　　向例各省武舉於會試事竣卽由兵部請咨各回本省投標効用可得薪水若干此次蘇省撫 
 
 

Page 2

 
 
轅武舉呈咨投効者實繁有徒撫憲吳中丞悉令充當旗牌官在轅門効力其舊日旂牌仍令各歸營伍云 
[石壓屍身]  
　　蘇城府學北首荒址空闊常有棺木暴露月之二十二日忽見叢塜間有一棄屍仰臥露頂赤足穿藍布短袄足踝已被犬咬傷身壓巨石數塊該處地保卽時報官請騐旋有某姓置器舖以其子於初十邊因事出外隨帶洋蚨數十元半月未歸本疑其路遇匪人致遭謀害今聞此信卽欲前往審認地保以旣經報縣當俟縣主相驗時再行認領云 
[宗師出省]  
　　本月十六日江西學院洪文卿宗師出省由章江門登船聞將按試南康府屬以次遞及九江饒州廣信三府云 
[指竊笑談]  
　　事有會逢其適者雖虚實難知而情節適合令人不得不疑如日前南昌之更夫請酒隣家失雞一事間之殊足解頤南昌更夫類皆乞匄充當工食甚微地保又從而分之稍有賴藉者不屑爲是乃該更夫則不然竟於本月某日沽酒備殽將引類呼朋以慶　歲詎其隣某甲適於是早走失一雞遍覓無蹤聞該更夫有此舉動大爲詫異心頓生疑遂逕入其室直揭釜蓋檢視則果見有雞在焉乃一手持雞一手扭更夫聲言將送巡局方擾攘間地保正來作坐上之賓見此情形亟爲排解奈各執一是不肯相下於是同入茶肆評論至日晡猶未罷休説者謂兩造必欲辯明除非問雞始悉然彼此爭論事尚有因所不堪者諸客枵腹終日匪惟小鮮未嘗卽中膳亦無着未免苦矣 
[皖垣得雨]  
　　前述皖垣於正初得雪麥田新水一犂可滋灌漑兹又探悉本月十三夜雲濃風緊雨點霏微翌晨大雨後亦霢霂終日夜間猶簷溜浪浪從此井塘均有水可汲而郊原之霑足不待言矣 
[新年失愼]  
　　漢陽鸚鵡洲之常姓一小販窮民也居於木牌上之竹篾棚内新正初二夜將半圍爐小飲養媳失手悞將火酒壺傾倒爐中一時烈燄騰騰無可撲滅計焚去草屋十有三椽而息然窮民猝遭此禍亦可慨已○十二日中午漢鎭大觀音閣前左首之清修　又火觀内係女道士養眞處也幸得水龍竭力撲救只毁去道院民房五六間其起火之由聞因是日乃上品吉期各家婦女來觀　香者不一其人時則燈燭輝煌偶不自謹燭燃板壁致兆焚如一時燒香婦女之遺簪隨珥呼號奔避者其形容實不堪目擊究因時在日中尚無别事耳 
[輪船北駛]  
　　往來津沽之輪船以凍河不能駛行必俟開凍之後始克照常來刻聞第一次開往天津之船定於下禮拜一二啓行視去年第一次開行之期較早兩日去年頭帮開往七艘今歲不知幾何從此南北往來又形便利矣 
[從火又見]  
　　念六日丑刻虹口西華路有巡街捕見一空房突然起火赶卽呼衆灌救隨卽撲滅聞係有匪人在屋後縱火以致焚如比在救熄時已延及樓梯矣火匪之猖獗如此倘得捉獲尚須懲一以警百哉 
[滬江氣候]  
　　月之念五日天氣驟熱居人雖易裘而棉尚有汗涔涔下者入夜三鼓後忽有細雨雷乃發聲次日陰雲四桓復覺春寒逼人是夜春雪飛舞屋角檐端一望皆白昨雖竟日霢霂而雪漸銷融三日之間寒暖逈異攝生者其善自愼哉 
[西員下葬]  
　　統帶寗波衛安緑頭勇之西員葛叅將于本月二十二日病殁佑聖觀之公館内其靈柩卽于二十四日下四點鐘裝入惇信輪船來滬念六日葬於本埠之新墳山送葬者計西商團練兵約八十餘人華兵念四人關道憲之鹵簿亦飭排列往送英界　審官陳太守同助執紼莫人之步從者實繁有徒比到墳山待教士宣述行狀祝福後隨由緑頭勇四名舁棺入土云 
[抱告管押]  
　　駱張控案疉列前報兹悉莫邑尊於二十六日下午復坐花廳着原差趙源傳抱告王桂及被告張錦仁張錦智親訊邑尊先謂張錦仁曰此案本縣早經面諭赶緊調處完結因爾等生意中人不宜久被訟累現在事已不及本縣亦難作主張錦仁禀稱此事乃駱姓原告我等亦無可如何實亦不願涉訟邑尊又謂此案實由爾弟婦與駱姓妻首事刻下兩家婦女總須到堂又謂張錦智曰爾女與駱姓聨姻所有婚帖等件須先檢齊案内如另有人證亦須司候上憲飭問時當一併呈騐候審張錦智唯唯答應邑尊又問王桂本縣前次囑汝家主進署何以不到但有職之人斷難避逸現在汝家主究竟何往王桂仍稱爲火藥事前往吳淞口邑尊謂此巳多日難道尚未固家王桂又稱聞因提憲大人要緊已解火藥往金陵矣邑尊謂如眞解火藥本縣當備文禀明提憲請飭汝家主速回但此案今旣上聞爾家太太亦安内之人自當到案問畢著將張氏弟兄仍交原保王桂着暫爲管押王桂叩請從寛容回家禀覆稼主母赶緊函請家主回滬邑尊仍着原差將王桂看管俟王桂信致駱家候再覆訊云 
[俗例誌略]  
　　昨日俗傳爲三元大帝誕期本埠南鄉大三官堂香煙素盛今歲雖逢陰雨燒香者仍絡繹不絶又滬俗是日凡木器店皆將各式木噐運到南門外擺列出售其價較平素便宜鄉人爭來購買今歲生意因天雨稍形减色云 
[南匯命案]  
　　上海縣莫邑尊於二十六日接到松江府博太守札文因浦東南匯縣屬地界新出命案南匯縣令公出未回因諭莫邑尊前往相騐莫邑尊奉札卽於昨日傳齊刑仵各役往彼檢騐至此案詳細情形俟探知再錄 
[局賭可惡]  
　　前日午後老閘　首紹興會舘後有一少年投港覔死雖衣衫藍縷而狀貌似初經落魄之人經船户救起有善士見而生憐爲易去濕衣詢其自盡之由則稱　浦東人父開米店因來滬游玩偶爲友人邀去賭博賭屢負初圖翻本豈知至衣服典盡而青蚨終不飛還自思無顔返里故出此下策云某善士當爲湊資三千文再四解勸嘱其贖衣回家其人接錢並不稱謝而咸謂其不知感恩然臨云時滿面羞漸則非寡廉鮮恥者向之從　喪資當必遭人局騙也 
[再訴誣竊]  
　　上海縣署家丁　　卿控馬桂興糕糰店主婦誣竊一案情形已列前報昨早陶姓又投英公堂仍禀稱日前實在仁濟醫院醫病帶囘藥料貯小碟内　馬　興吃點心竟被誣竊小碟並肆毆打致失搭連内有大洋四元對開洋二元旋被交捕扭我髮辮送捕房誣良爲竊心實難甘乞恩提究富捕頭事稱　至捕房並未訴及失洋陳太守問陶旣經失洋何在捕房時絶不提起答　我不知西語全中華 
 
 

Page 3

 
 
捕傳話我欲開口華捕卽要掌嘴是以不敢詳述太守向賈副領事謂被告今未投案俟再飭提送縣核辦賈君謂起衅之因細微已甚可否免其送縣請傳集人証核斷太守謂小碟每只能值幾文原係細故特據陶稱誣竊難甘尚有失去洋蚨一事今旣承商集訊俟差傳人証于下禮拜一研詰情形再行核奪陶又稱被毆時該店中共有十餘人我惟認明店主婦當時告以失洋彼云我家人多兼有閒人不知爲誰竊去無從查究最難甘者被交捕時竟硬指我爲竊賊致被遍體搜查太守諭陶退去再候質訊至前報所云陳太守飭差傳該店主婦其夫藉端訛詐抗不將妻交案等情兹悉實係該婦之夫誤爲差役藉端圖詐故赴訴捕房不肯投案也 
[行竊被獲]  
　　袁阿毛至英公堂禀稱在西婦處帮工昨被賊竊去鋪蓋幸卽時知覺追趕人贓並獲交捕送究該竊鄭阿榮供高橋人向爲水菓生理現因失業流落不得已而犯竊原是該死然交捕之先已被剝衣毆打矣富捕頭禀此人疉經犯案送辦今又行竊　殊可惡請子重懲陳太守判將鄭管押三月贓交失主領去 
[指竊難憑]  
　　頤園烟舘夥朱松高赴英公堂禀稱王友山來店吸烟偷竊烟槍將欲遁去卽被覷破扭住交捕送究王供並未行竊因烟槍墮地我爲拾起豈該夥竟誤作行竊陳太守謂所稱竊烟槍尚未出門難指實一併斥去 
[口角毆傷]  
　　張見明至英公堂禀稱在烟館帮夥周三榮酒醉後來店吸煙尋衅又稱失去家信向我索取與論卽被揮拳毆打胸前受傷甚重一面訴捕送究我赴醫院就醫據云痊愈之期尚難預卜周供在洋行當馬夫到煙館尋友人因與張相撞致起口角並無毆打之事亦未向索家信陳太守飭將周暫行管押候張投醫院調治視傷勢如何再行核辦 
[通莊倒店案近聞]  
　　張翔港裕源布店及南巿元利布號倒閉涉訟一案經法公堂將在押之王子全趙惠三送縣其擔保　茂錢庄銀兩之印安卿經朱明府斷令交保理處各情均經列報昨日明府臨捕房發落各案時據印安卿投訴稱自交保出外後規至引翔港沈　眉家催彼趕緊料理現伊家屬願將田産房屋變賣清理已有得主惟尚在議價不久便有頭緒但德茂錢庄時來我店吵閙有礙我之生意奈何明府謂旣在變産清理着爲趕緊了結亦不必交保自行出去印安卿叩謝退出 
[押店被控]  
　　禮拜四有人投禀法公堂稱係本城陳公館被竊翡翠鼻煙壺一个白玉班指一个及白玉扣帶珊瑚帽結古銅香爐等物件前日路過新北門外沿城河浜在信豐押店認見原物隨卽問價稱須洋二十圓當時議定十九圓先付定洋四員因恐其爲他人買去也及携洋取物該店初則稱經手人不在繼稱並無其事故將該店主之子名林大者尋到送究林大上堂身穿蜜色縐紗棉袍蜜色線縐馬褂明府訊問據稱父親在押店經管店事伯父在貼壁另開煙館此等物乃煙館中有人售下明府因其時已過十二點鐘供詞牽涉其父其伯不及傳訊諭將林大帶回捕房暫押昨日復訊信豐押店主弟兄林阿向林阿忠投訴稱此子實屬不肖前已在捕房管押九個月釋歸後已經逐出陳公館之事影響全無諒是串通外人拆梢明府謂然則子謀其父矣諭將林大提出重責一百板責畢復據林大供稱事情的有乃伯父烟館中買下存放押店林阿忠稱此子不肖殊甚還請重辦林大又哭稱我並非其親子是從幼時抱領故如此忍心明府謂爾不認其父亦屬該打今日原告未到俟明日究理飭將林大仍舊管押林阿向林阿忠亦須交保候質云 
[免枷減責]  
　　從良被控一案朱明府原斷將湖北人姚萬朋責一百板枷號一個月昨明府臨捕房發落時格外從寛除前已責過今再責六十板免予枷示諭於今日解公堂具改過切結存案備查再行釋放 
[攺照游供]  
　　照會作弊一案法巡捕於兩日内已獲到改照之車十乘車夫逃逸車亦無主認領昨朱明府飭將洪阿寳張兆來兩人提出研詰阿寳仍藥未嘗作弊前賣與張兆來之車照乃他人在茶肆中售與我者及訊張亦稱在茶肆中買得明府謂昨日爾自認買其兩紙何以改供喝掌頰二十下並責洪阿寳一百板復帶到案前究問仍供稱起到之照係歴年積下訊以何人改寫則稱是住居寗興街王渭川所爲巡捕頭謂一切贓物俱在伊家起到罪無可逃明府飭再寳五十板暫押於今日解公堂覆訊云 
[回蘇雜咏]  
　　阻風揮手送客行　樸庵先生先一日返金陵掉頭理歸槳仰天發長嘯顧影轉悽惘自我覊海隅十載墮塵網親在勞名心遑作潜園想今歲忽不樂遯跡思異壞曼壽書來招遊日本私心計終左不如旋里黨迢迢故鄉情落落鴈孤往鼓枻鳴中流催程趁潮長夕烟沈遠林野色舞寒莽三百里郵程計日祇須兩誰知遇失順常理亦相廷舟行二日纔抵黄渡石尢風打頭搏水或過顙衆手藉牽挽拏舟不得上退更似鷁飛進乃未及丈長夫力已盡對此空擾攘我時擁衾坐嘿焉若在襁人事旣不齊天心可默像泊舟且近岸呼酒出甕盎鮮膾斫錦鱗蔬味雜　蔣微吟答潛龍餘酧䕫魍一醉自酩酊旅夢任惝恍酒醒不知處江闊水漭漭○雪後看月咄哉天公眞好事白雲挂眼凍如紙冷香壓夢雪亂飛夢落銀河不見水水府清光接太虚瓊宮　宇仙人居一隊霓裳向風立臨風綽約來仙姝此身疑人廣寒路百尺天梯躡空霧又疑親向羅浮遊梨雲漠漠香暗流世界三千照瑩徹耳際天風忽破裂玉龍罷舞銀蟾吐花酣月大弄雙絶清歌一曲飛瓊簫仙之人兮手相招餘音欲斷仍嫋嫋吟魂吹挂梅花梢花梢月落尋虚幌夢裏仙人猶來往忽聞隣舫打水聲隔篷聽作坡璃響○菉葭浜經年常作客到此復蹉跎緑水知家近青山入夢多櫓摇人語出風遞鴈聲過且莫持杯酒仰天喚奈何○瓣蓮巷　鄒瘦鶴相逢欣此日握手動經年苦茗煎晴雪深苔坐晚烟客愁燈影逼詩夢酒杯圓尚憶城東　高樓自營弦○曼老日本書來極道東姬之美賦此寄懷幾經天際望歸舟風雪雕闌方冶遊紅袖爭依弟子列青山到處姓名留每從海客談瀛島願作花奴走馬牛難得天涯貽素素憶君正在最高樓○膚雨道長招同燕庭汪丈瘦寉吟香諸君小集胥江酒樓卽席賦贈疉寄曼壽韵冰雪來歸獨客舟故鄉猿鶴恣清遊無家慣作三年别置酒欣爲十日留顧我心情隨去雁觀君意氣欲吞牛夕陽此際司登眺絶似江陵庾子樓○山塘感舊二疉前韵畫　曾繫木蘭舟誰唱新 
 
 

Page 4

 
 
詞憶舊遊膩水温水詩夢醒涼絲脆竹艷情留人間金彈驚鴛鴨天半銀河亘女牛千載風流銷歇盡怕看明月上西樓○汪燕庭丈以詩見贈依韵奉酬花外茶烟一蝶翩登樓有客諷瑶編偶來閶闔思携手相見蓬萊笑担肩小蓬萊茶肆額名文字再生蘇玉局丹青抺殺李龍眠憶君明日江干路愁絶長空雁影連○送别有客當筵慣斷腸天風吹去杜蘭香婁江水接之江水未識此情誰短長○蘇臺　纜風色甚利一日夜竟抵申江喜作長歌歸來一雨久未晴小樓永夜聽雨聲雨聲漸斷天漸明舟夫促我申江行申江之水不可測水到船窓淨如拭白雲挂岸濕不匀上雲下水帆飛直天風浩浩吹我裳明嵐闊翠遥相望望斷前山路忽轉隔溪微間梅花香舵樓風緊日沈水暮山頓改天容紫烏鴉成陣翦水來百里湖光只一駛舉杯大笑問天公昔何我塞今何通烟波一葉開溟濛何殊萬馬行空中空江潮上水生霧明月深宵飛古渡村雞隠隠船頭鳴推篷喜見吳淞樹[  庚辰臘尾茂苑賦秋生草稿]  
[光緒七年新正月初六初七日京報全錄]  
　　宮門抄○上諭一道錄前○湖督李奏請仍暫照案改題爲奏摺○大臣景奏爲奏聞摺○陜督左一奏揀員委署藩篆片○鄂撫彭奏請旌表片○護晉撫葆奏請從優議卹片○將軍岐等奏甄别各員片○護晋撫葆奏請簡放知府摺○又奏委　知府片○正月初六日○惇王等謝賞春紙恩○阿公續假二十日○六額駙定昌桂昻各假滿請安○廣順續假十日○順王請假十日○召見軍機○正月初七日○橚貝子璟德各假滿請安○錫珍續假五日○掌儀司奏十一日祭奉先殿惇王行禮○召見軍機○○頭品頂戴湖廣總督臣李瀚章跪奏爲湖北省各標鎭協營原額增添裁汰缺額兵丁馬匹戰船各數目仍暫照案改題爲奏仰祈聖鑒事案准部咨通省輕制原額調撥裁汰安塘駐防缺額實在兵丁馬匹等項數目每年造册送部查核彚題並酌定簡明册式頒發照送等因歴經遵辦在案嗣因楚北屢遭兵燹各標鎭恊營馬匹年額倒斃由朋銀買補者因餉乾積欠未發尚未添袖足額其額設戰船亦因無欵興修或被賊燬失無仔暫將前項數目改題爲奏俟車欵充裕籌備齊全再行循例辦理在案兹據湖北布政使王大經詳稱移准湖北督標撫標椹標鄖　鎭宜昌鎭漢陽黄州竹山施南各協武昌荆州襄陽鄖陽各城守興國德安均光荆門遠安衛昌蘄州安陸宜都荆州隄防共二十三標鎭協營各造具光緒五年舊設並經制原額調撥裁汰安塘駐防缺額實在兵丁二萬五百五名營馬二千二百七十六匹船九十七隻並各營兵丁除抽撥改歸長江水師未補會議裁撤改撥各兵丁現在實存各數目遵照部頒册式分晣造册由司彚造總册詳齎並聲明仍因餉乾精欠未發尚去添補足額至額設戰船亦因無欵興修或被賊燬失無存應俟庫欵充裕再行買補齊全後方可循例題報請暫照案改題爲奏等情前來臣覆核無異除將各册送部外謹會同湖北巡撫臣彭祖賢湖北提督臣傅振邦恭摺具陳伏乞皇太后皇上聖鑒訓示謹奏軍機大臣奉旨該部知道欽此○○奴才景瑞跪奏爲循例請補尚膳正内管領副内管領員缺恭摺奏聞仰祈聖鑒事恭照乾隆二十四年五月欽奉諭旨嗣後陵寢補放尚膳茶正内管領等官亦照茶膳拜唐阿之例將引見餘賸記名人員遇缺坐補欽此欽遵在案兹景陵尚膳正鐵魁於本年十一月初八日病故所出尚膳正一缺奴才查有光緒五年五月十一日引見尚膳正擬陪奉旨記名之孝東陵内管領祥恒應請卽行坐補其祥恒遞出孝東陵内管領一缺查有光緒五年九月十一日引見内管領擬陪奉旨記名之惠陵副内管領安齡應請卽行坐補其安齡遞出惠陵副内管領一缺查有光緒四年十二月十一日引見副内管領擬陪奉旨記名之裕錢香燈拜唐阿兼委署内管領榮齡應請卽行坐補理合循例奏聞伏候命下之日奴才照例分咨吏部户部内務府查照辦理諭此恭摺其奏伏乞皇太后皇上聖鑒謹奏軍機大臣奉旨知道了欽此○○左宗棠片再臣於光緒六年十一月初四日欽奉諭旨楊昌濬者護理陜甘總督所有藩臬篆務著左宗棠揀派妥員署理等因欽此除甘肅按察使一缺已由臣奏委二品頂戴按察使銜甘肅平慶涇固道魏光燾署理外所有甘肅布政使員缺臣查卸署西寍辦事大臣陜西延榆綏道李愼廉勤夙著練達有爲堪以委署除札飭遵照外謹府片陳明伏乞　聖鑒謹奏軍機大臣奉旨知道了欽此○○彭祖賢片再據湖北候補同知方藻等禀稱四川巴州孝婦巨張氏係監生張廷和之女陜西候補縣丞臣從禹之妻現在湖北候補知縣巨卿之母該氏於道光二十二年適巨從禹有姑李氏年七十有餘咸豐八年氏夫赴省鄉試氏姑忽病痰喘延醫診視百藥無效隨卽焚香祝疇願以身代暗割左股合藥以進卽時病愈同治八年氏夫在陜西候補其姑蕩疾復發命在旦夕氏又私割股寸許合藥以進頓愈沉疴迨後氏姑無疾而終該氏更哀毁骨立孝行純篤族戚里黨咸知職等情兼桑　梓切　莩確有見聞不敢緘默由同鄉官沔陽州知州鍾廷瑞造具事實清册出具印結稟懇奏請旌表等情前來臣查得四川巴州孝婦臣張氏禮侍高堂職勤中饋富羹陽之潔奉能得姑歡值醫藥之俱窮願將身代剝膚何惜　焚午夜之香到股申虔竟代三年之艾跡其至性足籲旌揚除册結咨送禮部科曁四川督臣查照外理合會同湖廣督臣李瀚章湖北學政臣臧濟臣附片具陳請旨飭交禮部議奏伏乞聖鑒訓示謹奏軍機大臣奉旨着准其旌表禮部知道欽此○○葆亨片再查現在病故之三品銜蒲州府知府穆緝香阿由工部郎中轉補御史京察一等記名以道府用同治十一年九月簡授斯缺該故員持躬耿介操守謹嚴在任七年有餘勤政愛民地方　然稱頌光緒三四等年蒲郡連遭尢祲秦豫兩隣省亦同時被旱邊境毗連僅祇一河之隔維時本地飢民呼籲求食隣省刀　伺隙相乘一日之間訛言數起該故員以一身搘拄其間不動聲色往往單車獨騎親歴所慶村鎭墮在安撫其有强子横奪者則又從嚴懲治不稍寛假於是弱者弗至憂食强者不敢生心一面招募丁壯分　河千晝夜督巡嚴防匪徒溷踰以故隣境滿城等處飢民嘯聚屢釀巨案而蒲郡近在對岸得以晏然無　論者謂該故員弭患無形得力於鎭靜者居多假使稍事張慌撫綏失宜則三省灾　一時並聚設遇匪類煽誘爲患何可勝言至於積年之勤理詞訟近之籌辦善後實心　力固　鐵分之當然者也臣等與商　公　披閲來牘見其　切　懇　事求是爲政務在慈祥洵屬　　循良之選 
 
 

Page 5

 
 
曩時撫臣曾國荃與臣討論僚屬屢稱道之臣原擬於本届計典保洊卓異詎因積勞舉發遽爾開缺聞其身後蕭條無異寒素據其属官代遞遺禀惟以地方凋敝事多未竣爲言無一語及其家私循賢之餘殊深惋惜已諭令現委署該府知府安頤將其身後事宜妥爲料理臣倡率寮寀量爲資助不令其遺槥屬淪落異鄉又查本年正月間平陽府知府恩霖因連年辦賑積勞病故經撫臣曾國荃奏蒙恩准援例從優議恤今該故員穆緝香阿頻年盡心賑務不遺餘力以致積勞病故實與恩霖後先一轍似未便没其前勞合無仰懇天恩俯准勅部將已故三品銜蒲州府知府穆緝香阿援照前平陽府知府恩霖本年正月原案從優議卹以昭激勸之處出自聖主逾格鴻慈是否有當理合附片上陳伏乞聖鑒訓示再蒲州一郡爲晉南要冲距省較遠現當辦理墾荒招徠吃緊之際必須知府寔力督率方能日起有功所有員缺臣已另摺奏報請旨簡放並懇勅下部臣催令新授之員迅速赴任合併陳明謹奏軍機大臣奉旨穆緝香阿着照所請交部從優議卹欽此○○岐元等片再前准吏部奏定章程自道府以至未入流捐納試用及勞績保舉候補人員均應扣足一年甄别補用等因歴經遵辦在案兹查有留奉補用通判金作壎留奉補用知縣祥瑞留奉補用知州金熙葆候補知縣吉利儘先候補知縣徐鏡第均到省一年期滿例應照章甄别奴才逐加察看留奉補用通判金作壎才具穏練辦事詳明留奉補用知縣祥瑞明練勤能處事安詳留奉補用知州金熙葆心細才長通達政體候補知縣吉利才識明練局度安詳儘先候補知縣徐鏡第才具開展任事實心均堪留省以煩缺補用除造具該員等詳細履歴送部查核外理合附片具陳伏乞聖鑒謹奏軍機大臣奉旨吏部知道欽此○○護理山西巡撫布政使臣葆亨跪奏爲知府在任因病出缺請旨迅腸簡放以重職守恭摺仰祈聖鑒事竊接署藩司松椿詳據蒲州府經歴張元懋等禀報三品銜蒲州府知府穆緝香阿因積勞舉發醫藥罔效於光緒六年十一月二十四日在任因病出缺由司詳請奏報開缺前來臣查該府爲晉省邊要衝衢毗連秦豫往來驛路最爲煩要之區管轄六縣係衝繁難請旨要缺相應奏報開缺請旨迅賜簡放以重職守除遴員馳往接署另行疏陳外所有要缺知府在任因病出缺緣由理合恭摺具奏伏乞皇太后皇上聖鑒訓示謹奏奉旨已錄○○葆亨片再蒲州府知府穆緝香阿在任因病出缺另行奏報開缺並請旨簡放在案所遺員缺係冲繁難兼三要缺未便一日懸曠查有在任候補知府調署太原府同知東冶同知安頤才識明敏練達精詳堪以委令署理遞遺太原府同知員缺查有甫接部文准補斯缺之蕭瓚應卽飭赴新任又署寍武府知府周天麟因病請假回省就醫所遺員缺查有試用知府周煜然老成敦篤謹愼和平堪以委署據藩司松椿署臬司王定安會詳前來除批令分飭遵照外理合附片陳明伏乞聖鑒謹奏軍機大臣奉旨知道了欽此 
[浙省撫轅事宜]  
　　補正月二十二日補用道桑進見禀謝委署金衢嚴道事王蔭樾差人禀知奉憲委採訪局務禀安禀謝委署台州府陳乃瀚禀知奉藩司委署台州府　交缷嚴州東關局務回省禀到叩見並謝銷差補用道李輔燿差人禀安並請目疾假數天知府吳唐林禀安運副唐福恆禀見同知莊淦禀請感冐假數天程韍禀請赴嘉興措　假署孝豐縣吳鑾調署湯溪縣趙俱禀見叩辭回署補用主簿王本善禀辭赴津局差巡檢李一驤禀辭回籍守制 
[蘇省撫轅事宜]  
　　二十四日知縣汪嗣普謝委代理吳江縣事委署丹徒司巡檢李光騰包港司周元城均辭赴任○二十五日委署崇明縣賈汝謙銷發審局差並辭赴任 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
