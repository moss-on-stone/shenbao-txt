# 1886 - 226 - 4904796

 

Page 1

 
 
[招集股份石印佩文韻府告曰] [  點石齋主人代啓]  
　　本齋曩有縮本佩文韻府一書久經見賞藝林不脛而走惟當時初次舉行未臻盡善行數旣橫字跡過小檢覽容費目力本齋良用歉然兹特晉　　爲重印行數改橫爲直字跡放小爲大煞費苦心校覈不差累黍足供老眼繙閱定卜無花不但較前本爲見優抑亦爲他家所不逮是眞毫髮無遺　矣現擬本月卽日爲始集股印成每股計洋十六元正願搭股份者先惠洋四元本齋卽付股票一紙樣本一張定於明年正月底出書憑股要找付　十二元向本齋取書一部此籍係用上等連泗帋分釘六十册釘工精雅邁倫藏以巾箱加以暗鎖是書一出吾知騷壇珍賞當必紙貴洛陽倘不附　份待明年出書後購求每部擬價洋三十元正刻下本齋代晉記爲集股起見分外克己願海内文人幸毋錯郤一時翰墨因緣是所馨　如出書後　樣本不符儘可向晉記以及本齋齒及再薄海士林願附股份卽確送上海垃圾碼頭點石齋南局帳房代收不必由申報舘轉交以歸簡捷 
[新出石印藝林拱璧] [  點石齋主人啓]  
　　藝林拱璧一書吐棄一切生面别開係武林吳君少琴所集選集中竁作居多而家藏名稿亦採取二三理法一准乎淸眞風氣必宗諸時尙得文五千餘首萹之尾備列評語俾文之妙處易於尋繹後附分韵試帖詩四千餘首亦皆眉樣入時者校對不厭精詳字跡亦極匀整至於開印之時機器悉　火力故墨色黑而匀更無燕瘦環肥之誚現巳竣工每部分訂十二本約月杪出書價洋五元五角法馬路南申昌書坊與外埠申昌發售皆可購取　售格外公道 
[招請文人修字告白] [  點石齋主人啓]  
　　本齋現有大部書籍須人修潤其有願承是選者本齋另闢房屋置俻几椅以待惠臨晨集酉散筆硯點膳均須自備其修潤不合式者隨時辭　設遇有事可暫告假惟不得擅自帶歸倩人頂替致有損壞彼此推諉等事准於卽日開修尙望不吝指敎爲幸修字處分設在輔仁里第五條　　該處有人承接卽請逕往可也 
[論高麗之患俄爲大]  
　　高麗之地僻處東海東北界于俄東南與日本一島之隔四戰之地而亦通商之要道也人之耽伺於旁者非一人亦非一日幸有中國爲之聲援得以保守邊隅不遭覆滅邇者推廣通商之利除先立約之英美兩國外又與俄法等國咸立條約互相通商且又設立電線廣開金礦各種西法無不樂於仿行國中之貴介子弟遊歴各國習技藝以廣見識者亦日益衆聞見日廣風氣日開不復如前之閉關自守寖寖馬有日上之勢大有似乎昔日之東洋意者三韓之地將與扶餘蓬島並峙乎雖然高麗之患正大耳論高麗者每患夫日本之强而逼前者金玉均之亂日人乘之交鬥於其間以冀收漁人之利幸如天之福亂黨削平日人技無所施而國人之驚悸猶未忘也且高麗所恃者中國之防兵今中國之防兵已撤日本雖有與中國互相救援之盟而一有事變中國必與日本會議議合而後可以進兵是適以牽制中國耳雖有保護之名實則絶其救援而徐謀兼幷盟果足恃哉且高與日相隔僅一對馬島高麗若有隙可乘日人潛師直入朝發夕至夷爲縣郡反掌間耳然此非高麗之患也夫日人雖有兼幷之心而以勢度之有其心者未必有其力夫高麗中國之藩屬也其地又俄羅斯出東南洋之咽喉也近來金礦所出厥滓甚美則又富厚之區也日本若一旦據爲己有則中國以藩屬之故必興問罪之師俄以咽喉之地亦必爭於日本歐洲諸國卽不爲高麗爭然吾聞利之所在人爭趨之且諸國新與高麗立通商之約豈肯袖手坐視讓日人獨逞其强則亦必起而與日本相爭夫日本雖强亦東海彈丸之國耳若顧利忘害開天下之兵端恐雖得高麗而坐席未煖久已國匱民貧矣彼勵精圖治亦已有年豈肯輕於一擲者故曰不足爲患吾則以爲爲患於高麗者莫大於俄夫俄大國也跨踞三洲地廣物茂而又與高麗陸路相毗連近又欲於交界之處創設鐵路若此路一成則其來也更捷於日本而其兵又强於日兵遠甚若一旦偏師直擣其爲患不亦大乎夫俄非慮夫地方之小出産之稀所慮者雖有貨物不能運往他國與泰西諸人爭通商之利雖有輪舶往來而出入惟黑海一路欲至紅海則必假道於土耳其不特道路遙遠且受土人之挾制此其意所不快也然欲闢一門戶而南向則土亦强國且有英之助雖幷力從事亦屬無能爲役惟東南之高麗則地旣相近國又弱小不費貲糧不煩兵力一鼓可下得其地則輪舶可以徑行貨物可以暢消兵戈可以四出此皆其日日縈心而不忘者也不然彼何愛於高麗而必欲造鐵路以通往來耶雖或者　俄人一動英國必出而相助夫高麗旣爲俄人通商之咽喉則英人豈肯以通商之利益讓俄人前者恐俄人假道於高麗英人卽借巨文島以相拒卽以可見英之必不讓俄矣英兵旣出則中國以藩屬之故本在所必爭二國合力足以敵俄卽慮日本或有掣肘而旣與新盟亦難遽悔且見中英合力俄必無成則將欲邀功亦必勉强從事是高麗有三國之助又何患於俄人然爲此說者卒不敢信日本之欲得高麗俄之所素知也畏各國之助而不敢遽動亦俄之所素知也而俄人助日以取高又日人之所素願也吾思俄人欲取高麗必先與日本聨絡令其出兵相助俄攻其北日攻其南事成之後許分以高麗之地數道則日必聽從或日以盟故不願動兵則賄以重賂不令出兵而令其稍出貲財助俄人東南洋之糧餉事後又復許以地相贈則彼固素欲得高麗者豈于此而曰不從如此則俄人之兵艦向之患道遠而餉艱者旣已得所資助而陸路之鐵路又成卽不難刻日齊舉南北並進一鼓而下八道數千里之地此時中國雖欲救援而防兵旣歸來往究不若俄人之捷苟全境悉爲俄有則英人雖有一巨文島亦無能爲力是則高麗之於俄不亦大可患乎今夫醫之治病也必先審其寒凉虛實以及病之所在而後可以藥之今高麗之患旣有在矣亦有術以救之乎則亦惟竭誠以事中國據理以處東洋而於俄人則謹以事之愼以防之未雨綢繆先爲振作庶幾消患於未形耳因前報實逼處此數語書此以告當軸者幸勿笑爲無病之呻也 
[詳述兵鬨情形]  
　　中國水師在長崎被日人刃傷本館當接電音錄入十八日報内二十晚閱西字報見登有　　西友一信亦卽照錄至昨早始接訪事人來函知其中細情實與西友信有大相刺謬者用亟登載左方以證西信之悞來信云華兵與日人起衅之由蓋緣日本巡捕向來輕視華人本月十四日華兵上岸于各街買物因語言不通每有爭論而日捕見之並不勸解動輒拔刀嚇駡致稍有爭毆幸是日均無大傷不料日人暗存謀害之心十五日遍發電信於附近村鎭召來拳師百餘人又弁兵若干及本地流氓數百人共計不下一二千人皆巡捕房給發利刃棍棒陰爲佈置而華兵毫不知覺次日係禮拜華兵登岸者三百餘人兵官恐其滋事毋許隨帶鎗刀並撥頭目十二名沿途巡視以資 
 
 

Page 2

 
 
彈壓不料日人有心尋衅下午時沿街皆拳師帶領流氓各執刀棍故意擁擠惹事在華兵之巡查者亦彈壓不住因卽互相毆打然華兵三股中尙有一股喝止者日人則巡捕爲首流氓帮之無不執刀狠砍華兵手無寸鐵且被巡捕帶領流氓各街截殺起衅之處華兵五六十人日人則三四百人或在屋上抛擲石塊或在人家打門餘則分佈各街搜尋屠殺間有在店買物者數人亦被要而殺之最可恨者一華兵由他處買物回尙不知有鬥毆事行至碼頭欲雇舢板回船而舢板均被日捕禁止勿令搭載該兵不知底藴尙在喊覓突被日人從腦後一刀砍倒其餘被殺者大都五六七人攅殺一人間有勇悍者就奪日捕之刀反砍雖被砍傷日人數十究竟衆寡不敵故日捕斃者祗有一名而華兵則重傷數人立斃者四人傷重至次日斃者一人尙有九人不知下落有人見當時斃命者皆被日捕移屍藏匿必在死數中矣現北洋電報已去不知中堂如何下令又前報載有華兵船六艘于禮拜三日到崎豈知其行甚速於十一日禮拜二已抵長崎港悉超勇揚威駐泊琿春因中俄劃界雖妥而地圖尙未繪就故吳淸帥留以有待也昨日上海又傳得華商接到私家信息謂此四兵船已被日人拘留則恐言之非其眞也 
[高國近事]  
　　桑秧雖極暢茂而地寒風冷萌茁過遲以致蠶無所食餓死甚多現在蠶事已終絲繭短少又空費一年工本矣○江西窰　　工多人是穆麟德當日所聘來者因土不合宜工久停止薪水無望又不予以資斧迢迢數千里歸里難期困苦流離厥狀可憫○有私售銅器者被役執獲送於有司已監禁擬罪噫國小法嚴乃如此其甚乎○海關新換史稅務司政令一新與前迥别行客携帶自用之物卽一布一帛亦必須納稅一爭論則議加重罰多方恐嚇極意苛求不數日而怨聲載道有對海關而辱駡之者彼亦置若罔聞也○摺扇團扇較前貴加數倍有自外道回者云作扇之家官稅其物如作十柄須納五柄於官始許出賣故價亦爲之騰貴與民爭利民何以堪○日妓前已逐回近又有來者若輩以此爲生涯無怪其然○宮中又傳有鬼崇人被嬲者多殞命妖由人興古人豈欺我哉○鴉片爲禁物數年來所搜獲　存於海關者約有數百兩近聞稅務司託人帶至中國售賣○日商來此均帶眷屬樂業安居頗有不思故鄕之意統計三口男女不下四五千人○俄人又議開鐵路似非允其所請則不肯干休而朝之君臣未曾許諾以致各存意見默有猜嫌○金砂多被日商購去價因之昻且有煮色以爲僞者辨别良不易也○仁川出一怪魚長三四尺四目一魚鱗疉如錢重重相接牙利於鋸試之以木嚙而立斷不知爲何名也一洋人以善價買去想置之博物院中又增一奇觀矣○有買一孤鶴者蓄於籠中恐其遠舉高飛凌風而去也一日有一鶴翺翔天畔忽然飛下對之哀鳴主人驚異開籠放出相偎相傍頗有依戀之情遂任其雙雙飛去世之夫婦動相反目而成仇者曾此鶴之不若矣○前言有侏儒高不及三尺近在街上又見一人高二尺半頭一尺腰一尺骽祇五寸許足長則一尺有咫過門限不能舉越須伏而踰焉再行起立聲細若嬰兒問其年則曰二十有七○　川之地雖雜人甚多而三里寨之居民一至定更後不許過界故在山野間而規模嚴肅勝於王京多多也○閔公泳喜現秉國鈞人甚忠直舉國賴之○金督辦允植革職逐居城外人民思之如失父母可見德政之入人深矣○閔公泳詡由滬寄來物箱多件是献與國王之物海關欲開箱點視及見閔公信單始行免騐○漢城中通事多赴仁川冀得用錢以餬口城中生意蕭疏可想見之 
[京師雜事]  
　　前報有京師著名土棍宋來子小柴二犯因兩次脫逃拿獲後送部照辦現聞六有杪刑部擬定宋來子案情較重科罪絞　　監候小柴仍擬充軍嗣據傳言小柴出京三百里外依舊潜逸其如何逃遁細情容俟續訪再報○吏部茶房方六施放洋槍傷斃小柴之妻一案傳言刑部已將該犯解往天津交李傅相用站籠處死云○七月初一日午後前門内兵部街有某甲年約二十許衣履鮮潔因大街道途泥濘策蹇由街旁小巷繞越以行詎該巷内預有一人手持利刃默同見甲至拖之下驢砍數刃旋以衣裹利刃飛奔而逸有行人窺見急赴官廳首報官廳派兵役查拿其人已如黃鶴唉視甲傷痕甚重口不能言當卽禀報步軍統領衙門現聞甲傷痕稍愈而兇手仍未弋獲云 
[津河水勢]  
　　前月大雨時行直順所屬地方河流盛漲潰决堤防順天保定河間天津等屬低窪之區頓成澤國山東更甚章邱决口後　　齊河又決海豐濟陽霑化等州縣一槪在水中央卽就津城附近言之下西河之十里鋪旣已决口北河之賀家嘴又復漫堤而城北之窰窪城南之土城連日險工疉出幸得天津道商同護衛練軍等營統領黄軍門不分晝夜竭力搶護始轉危爲安然水勢尙有加無已也初四日天津道胡雲楣觀察會同吳贊臣觀察廷斌查勘北河下游決口情形閱日胡觀察回津吳觀察留彼籌畫十一日津海關道周玉山觀察又會同某觀察以河東鹽垞水勢漫溢預行籌畫以免意外之虞邇日天氣暢晴河流已經少减矣 
[津門紀事]  
　　天津新建武備學堂在河東唐口下　行宮舊址月初已經落成由關道憲騐收禀明傅相傅相亦於初十早七點鐘到堂　　週覽工程諮詢堂務至九點半鐘命駕而回堂中各官並闔城司道均來伺侯也○今夏江北河運糧艘到津後小竊繁多河北大街一帶居民夜間不能安枕守望局聞之諭令居民然燈守夜有事則鳴鉦爲號互相救應若輩因稍歛跡而竹竿巷一帶又形肆擾是處係洋貨鋪居多按鋪各出一人守夜失竊者仍不止一家且每於簷際硬借錢文謂之借盤川或四五千五六千不等現在第五叚委員已將情形面禀天津道胡雲楣觀察觀察移派城守營兵弁携帶軍器竟夜梭巡嚴拿究辦如或拒捕格殺弗論初十日有一小舟泊北門外北浮橋上内有兩人形跡可疑舟子亦似非善類事聞於守望局飭馬快緝捕舟已開行追至紅橋下就獲想須解究矣又初九晚河北大街劉宅被十數人踰垣入室欲行强搶幸家人驚覺急挈銅盆告警賊始逃逸然已失首飾匣一只盜賊披猖至於如此誠地方之憂也聞胡觀察於查夜之事甚爲勤愼每回公館更籌已報五下矣 
[彚紀風災]  
　　甯郡大風已列前報兹聞十五日下午江中巨浪滔天老江橋下潮流甚急一切船隻皆不敢過惟有城中小沙泥街沈姓　　門内李姓租船由東鄕收租來因榖已賣與王豐穗米棧將至楊柳道頭上岸船中之人見江浪洶湧皆相戒勿往奈李某不聽再四催促舟子只得冒險而行無如年老力衰把櫓不隱船被潮刷橫衝至章萬裕烟店後門首業已半側内有二人見勢不佳急切跳過他船已登彼岸船卽覆没舟子與李同入水中當經救生公所先將舟子撈獲得生惟李無從撈救至十七日由下白沙始獲屍身收殮又同日洞盆浦江中有城中某姓租船一艘亦被大風吹翻船中人盡數淹斃又十四日當風盛時老江橋上一人連傘捲入江中雖有救生船此時亦難爲力想與波臣爲伍矣十六日半邊街一販夫在跳板上立足不穩翻入水中雖經旁人喊救奈是處船如櫛比無可打撈迨各船駛開人已斷氣矣 
[泖峯新雁]  
　　松郡南門外時出盜案乃十八夜四牌樓某姓家復以被盜報聞蓋該處游勇盤聚惟望職司民牧者設法驅逐也○教堂　　一案議定賠償而靑浦金朱兩姓各認捐洋一千元蔡姓不願罰鍰竟挺身而出經靑浦縣押解來松現發府學管押有某紳向恩太守具保未蒙許可聞將備文解赴道轅云○連日大風有跋扈飛揚之勢裏塔匯地方飄没中元進香船一隻城内婁縣橋頭坍去小屋二椽一老嫗因之壓死封家姨亦肆虐哉 
[營口述新]  
　　前月廿九日東營鄕約王某因事至某典鋪見一人持一旗樣匾方簪付質錢約重五六兩止索東錢十五吊王心疑其非　　善類遙遙尾之見其行至老爺廟前手持質劵　售王心益疑復尾至五臺子見其人入赶小車之馬家王遂回至下處適蓋平差捕到來訪緝德 
 
 

Page 3

 
 
來當逃出之盜犯王舉所見以告同往偵探則馬家只一十八歲女郎在家王乃佯作探問瑣事入屋閒觀見一大櫃合縫中烟縷縷出遂呼兵役入掀櫃騐之中有兩人並睡作吞雲吐霧之游隨絏以黑索復從箱簏中搜得贓銀三十兩有奇金飾十兩衣物五大包一幷送入官署○私販洋槍之案屢破而屢出究其獲利亦惟十之二三耳而竟甘犯國法冒死爲之愚人之愚誠可憫哉月前汕頭船上有客夾帶槍械致接取之杉板船上人被海關簽手搠入水中身死初四日北直隷進口又被簽手查獲三四百桿云○蓋平縣徐大令亨久已奉憲諭撤任調省聞接任者爲李大令云○前月廿五日下午天大雷電雨若傾盆旋聞霹靂一聲天氣卽豁然淸朗數日後始知口外百里之遙帶子溝地方有四平順衛船被擊失事船中搭客八十餘人祇剩四十九人後又經領港西人救得三人計共死三十七人銀數千兩亦付烏有據搭客言當雷雨時有物踞船頭如蹲虎然長年欲取洋鎗轟擊經人阻止繼見空中一龍下撲霹靂隨之船卽沈覆云 
[整頓關務]  
　　向來蕪關征收商船稅項留難需索百弊叢生雙錫五觀察蒞任以來明查暗訪洞悉情形七月十二日親書條例通諭大　　關書役洋洋數萬言大旨謂本關經征稅厘凡貨船抵關掛號報查後必須私查官查上櫃掣單照票方可將紅票領回往往守候三四天或五六天始能解纜且各房書役向例在道署辦公自大江口來署已屬跋涉迢遙今道署被焚本道在城内權住公館書役若居城内則商客報稅納銀往返已須十餘里其間躭擱情形更有不堪設想者况關亭濵臨江口查船房在關紅票櫃房在署許多週折究屬病商今飭戶工兩關　房各房書淸人等統於十二日一律移入關亭以便就近辦公不致留難商客札令大江口稅務委員劉令督同關總書查船房書辦簽量及各房書役勤愼辦公遇貨船抵關隨到隨查查訖卽算算淸卽投櫃納稅完訖卽掣付紅票放行凡本日到船限次日午刻卽給票放行如有留難需索定卽嚴行懲辦並於關亭上添置大鑼一面每日辰初二刻鳴鑼一遍各書役聞聲來關畫到不許一名遲延不到辰正鳴鑼一遍掛旂放砲開　各查船委員書役不准擅離申正鳴鑼一遍下旗放砲收關散値云云觀察並於每日親蒞關亭督率天曉卽臨日晡方返一改數百年相沿陋習商民莫不鼓舞歡忻云 
[官塲續紀]  
　　昨報官塲瑣紀條内載江甯藩憲梁檀圃方伯之官眷來滬云云實係傳聞之誤盖來滬者係新任蘇藩憲易笏山方伯之　　官眷日内卽往蘇州云○卲筱村觀察蒞任三載善政及人昨晨由各紳董恭送匾一方其文曰恩周教養牌四對其文曰仁施無告政著有恒光照夜行風淸潔飲惠普藝林蔭如棠舍白骨銘恩淸嫠戴德聞觀察定于今日乘坐均和輪船赴金陵謁見曾制憲後卽赴新任○昨爲新任松海防劉司馬接篆之期黎明　司馬由大東門外舟次乘輿入署接印禮成各官紛紛來賀聞前任劉筱舫司馬行將赴省其瀛　則尙在署中也 
[暫時收管]  
　　麥得刺斯輪船失事後船上諸人經大沽鎭東等船載至上海此已列報兹聞有五人送至新關稅務司處轉送上海道署　　請爲安揷湯觀察查得五人均係粤産卽派員弁送至廣肇公所請董事暫行收管再籌資遣 
[催租候示]  
　　前有英國人某至英公堂稱被某茶館積欠房租請爲傳追佩副領事知該房係華人之産着該西人禀知蔡太守太守謂　　旣是華人之産被人欠租須由華人控告昨日遂有在譚同興號爲司帳兼代西商金世美收取房租之張蘭生到案請追茶館欠租太守謂該處房屋旣是爾號之産何得先使西人控追張稱房實西人之産太守謂緣何領事不理命退候批示 
[恩准發堂]  
　　昨報列妓女訴寃一節當晚由蔡太守堂訊瑞林玉林同供在趙華氏處爲娼困苦萬端乞恩超豁趙華氏亦投案稱瑞林　　是賈來玉林係姊妹行蔡趙氏寄在我處者現已遣人到蘇知照該氏來滬料理玉林之事小婦人藉此餬口瑞林等有意從良不敢攔阻惟求酌追身價太守問二妓現有客欲娶爾否二妓同稱無客欲娶請發堂擇配太守謂凡妓女到堂無不准其從良惟須量力酌償身價今該二妓尙無當意之客理合發堂擇配身價弗追飭將該氏逐去案遂結從此小妮子得以脫離苦海免溷風塵孰非太守之賜昔人有難得風流賢太守金鈴十萬護名花之句願爲太守咏之 
[銀票瓜葛]  
　　楊保眞投法公堂訴稱收下協記行銀票一張計銀三十五兩四錢着店夥范彩堂收銀范轉託開源發烟館之劉芳甫收　　得洋四十五元除我已收洋五元外其餘四十元被劉吞用求請追究翁太守飭將劉提案據劉供協記之票不是范彩堂交我係范之兄范麗雲交我因此票已經掛失伊等兩次收銀未曾到手故來託我由我轉託丁姓由丁再託友人前去方能收到現在洋在丁處伊等允我謝儀洋十元零用洋二元有信爲憑如不信請傳范麗雲及協記行到案訊問復據楊保眞稱此票是買賣收下並未掛失不知范等如何生出枝節翁太守詰范彩堂曰楊保眞着爾收票爾爲何輾轉託人究竟票交何人范供票實交與劉芳甫與我兄無干太守謂劉芳甫曰洋旣在丁處自可取到惟此票卽曾掛失亦無許多謝儀范彩堂自己不去收銀其中總有瓜葛着將劉芳甫交保待下期傳協記行到案問明有無掛失情事再爲核奪並看范彩堂將兄邀來質對 
[失洋待訊]  
　　常州人某甲趁船來滬失竊英洋九元向管船人說知後卽在各人身畔搜查嗣在同船之湖南人身畔搜出原洋湖南人　　不認竊取兩下爭執因將湖南人送法捕房管押候訊 
[法界提人]  
　　昨有英界會審公堂差役投法捕房遞呈文件請提聚源土棧中之某姓婦到案質對聞有私土之事也法捕房卽派捕協　　同包探將人提到交來差帶去 
[英界公堂瑣案]  
　　包探秦少卿稱紹興人王阿標專騙小孩同住客寓剥衣質錢不止一次昨又誘林吳氏之子林阿松至客寓同住二　　夜剥其布衫典押被該氏尋見將王交捕捕頭派我查得王與阿松有汚衊情事因將阿松送仁濟醫院騐明屬實幷吊布衫解案該氏挈子申訴並因幷稱子年十四歲王阿標供詞支吾蔡太守大怒判笞五百板押候移縣重辦飭該氏領子管束衣給還○李畢氏稱被小孩陳阿福竊去水烟筒布夾褲等件被我撞見交捕送案陳阿福供蘇州人年十四歲家有父親蔡太守命該氏領贓隨謂陳阿福行竊原應懲辦姑念尙未成丁戒責一百下交其父領回管束如再犯竊定干重辦○包探陳阿九稱昨見王阿三持黃布帳帘二个棉襪一雙阻住船問據稱在七寳鎭某廟竊來送請訊究蔡太守飭將人贓移縣核辦○蔡唐氏與婿王阿福爭毆由捕解案該氏供蘇鄕人年已七十因無子依次婿王阿福餬口兹因我女患病婿囑我持椀買粥因誤用大椀將我推跌致與爭執由捕拘案王阿福供推車爲活妻患病我欲出外推車囑妻母買粥伊不肯致與口角妻母誣我推跌唆使長女及長婿同來打我太守謂該氏年老王阿福當格外體恤何必强令買粥惟該氏全賴王阿福餬口姑着王具嗣後不再欺侮妻母結斥釋○楊阿華稱被王阿和竊去東洋車一輛報捕起獲人贓送案蔡太守判將王管押二十一天車交楊領○華捕稱昨有婦人到捕房言被王四喜拆梢爲拘王四喜送案原告未到蔡太守以原告旣未到案卽將王開釋 
[秋節筵費移賑]  
　　元芳洋行諸公閱申滬報見金苕人觀察來電所云山左新災奇重四面圍水三百餘村大溜隔住不能進出遂至柳　　葉吃盡同人拚命往救以數十文磨餅可救一命等語爲之慘然現値中秋將近向例設筵慶賀佳節竊思數十文磨餅尙能救得一命則省數筵之費可救得數百民命曷若而不爲因商諸同事擬將筵費節省洋一十二元又蒙跛脚道人助洋二元方季謙大善士助洋四角均爲磨餅救命 
 
 

Page 4

 
 
起見共集成洋十四元四角擲來敝所囑卽彚解灾區同人拜受之下肅然而敬足徴諸公救命之切眞若飢猶已飢溺猶已溺倘人人如諸公之存心極力拯救則山左千萬災黎重生有日矣爰書報簡以俟同志諸君子並誌感佩[  兩廣協賑同人李朝覲秋坪等謹誌]  
[浙省撫轅抄]  
　　七月十四日候補縣葉慶熙禀銷烏程提濫欵差禀知釐捐局委臨浦厘局差禀見叩謝○十五日三品銜新選湖州府丁鶴年由京騐放來省禀到禀安通判徐光鎣禀見辭赴岱山督收緝私差大挑縣劉矞祺禀見辭赴南潯釐局 
[蘇省撫轅抄]  
　　十八日升授河南臬臺邵友濓開行回滬○十九日選授雲南河陽縣殷如珠自京來准補吳縣光福司巡檢高捷禀辭赴任縣丞王以寀禀知奉委南路抽查戶口本日到差五品銜山西候補府經歴左逢源湖南人由淸江來 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海四馬路文報局内恊賑公所經收賑捐七月中旬淸單]  
　　十九日寗波洋藥局顔澤暘善士爲小女病痊捷如應響助洋六元漢口招商局交來蔡甸厘金專　　　　先生經募蔡甸專局三十千文黃陵磯分局二千文同里金小蘇翁募一文願捐王吉雲黃榮恩黃壽樂唐桐蔭李餘慶無名氏無名氏七戶各一元錢寔遂唐成記二戶各　　　　記陳希記吳興氏三戶合助一元十齡童子八齡童子六齡童子三戶合助一元嘉興塘灣街萬生號交來祈生堂廿元○急單雙林鎭義泰典募沈貽德堂敬義堂二戶各　　　　紳高棲珊江固本堂無名氏四戶各五角不留名低銀圈一只重一錢二分○催單滬上愼記號交來津市光大成油行募蘇輔臣光大成二戶各二千文永義和李正豐　乙　　　福謝顯臣義豐福泰仁蔣育萬王聚珍張鳴香永元品華號城湯永發聚賢堂昇景昌黃錫吾吳質卿十七戶各一千文實收規元十四兩○同字册七千八百七十七號　　　　　號郭伯屛翁募不留名五角不留名武林人保平安不留名來四戶各三角了愿子棉力生知足先生或記不留沈人壽主人六戶各二角改過人樂善堂王補足生三戶各一　　　日共收英洋四十三元規元十四兩錢三十二千文小洋二角低銀飾一錢二分 
 
 
 

Page 10

 
 
   
 
 

Page 11

 
 
[光緒十二年七月十一日京報全錄]  
　　宮門抄○發抄旨十二道○閩學政陳奏爲恭謝天恩摺○大臣金奏請更正摺○又奏爲查覆筆帖式報捐年月片○陝撫鹿奏請開復知縣片○黔撫繙奏爲歸還提欵另籌廣仁堂經費摺○七月十一日戶部通政司詹事府鑲藍旗値日無引見○承綬謝查城大臣恩○李用淸謝署陝西布政使恩○四川布政使王嵩齡請訓○禮王伯王各請假五日○錫珍續假五日○召見軍機王嵩齡李用淸○發抄慶裕等奏仍請以安東令張丕績升補承德令奉旨吏部議奏欽此○又候補令趙弼臣期滿甄别奉旨吏部在道欽此○成孚奏微湖水淺估築攔河大壩奉旨着照所請該部知道欽此○又請將濟寗州親見五代年屇百齡之壽婦王田氏旌表奉旨禮部議奏欽此○又伏汛籌防情形奉旨工部知道欽此○岑毓英奏督標左營守備奚長靑身故奉旨兵部知道欽此○又請將來滇差操染瘴身故之洋砲教習外委議卹奉旨汪茂林着交部議卹欽此○又臨元開化營汛請先招補新設五成戰兵奉旨該部知道欽此○繼格等奏同文舘諸生學習三年照章考試分别給予繙譯生附貢生舉旨該衙門知道欽此○盧士杰奏接任漕督篆務謝恩奉旨知道了欽此○崧皴奏上年築壩挑河堵蓄水口報銷奉旨該部知道單倂發欽此○又續完隨漕正耗等銀蒲圻令張集慶等請飭免議奉旨該部知道欽此○○新授詹事府少詹事福建學政臣陳學棻跪奏爲恭謝天恩仰祈聖鑒事竊臣於光緒十二年四月十九日在永春州按到吏部來文三月二十二日奉旨陳學棻補授詹事府少詹事欽此伏念臣備員詞舘知識庸愚去年五月蒙簡放福建正考官八月復荷殊榮劉視福建學政迭膺寵任於九重未報涓埃於萬一撫躬循省時切悚惶兹復恩命渥承補授詹事府少詹事春僚秩進愧無黼黻之才帝陛恩濃益煥煪軒之色自天聞命伏地滋慚臣惟有益勵公明愈加勤愼庶竭馳驅於駑鈍補答高厚之鴻施再臣于三月出試興化府屬文風以莆田爲優仙遊次之武藝以仙遊爲上莆田次之文武學額皆得如數取進現甫接考永春州屬尙未竣事所有臣經過地方秧田水足二麥登塲民情安謐堪以上慰宸厪謹將微臣感激下忱並考試興化情形恭摺陳明叩謝天恩伏乞皇太后皇上聖鑒謹奏軍機大臣奉旨知道了欽此○○金順片再據花翎知府銜留甘補用直隷州知州姚文林禀稱竊于同治六年投効軍營由俊秀遞保藍翎縣丞克復肅州城垣案内加保知縣同知銜又於克復烏魯木齊各城遞保以知縣本班留於甘肅歸軍功候補班前遇缺儘先補用並換花翎復于克復瑪納斯等城曁新疆南路肅淸各案遞保今職嗣奉部示前後各案均皆相符惟由縣丞保知縣加同知銜一案檢查同治十三年原案淸單内係候選縣丞保俟選缺後以知縣用並非保舉免選本班以知縣分發省分歸候補班儘先補用並加同知銜字樣應由原保大臣奏請更正等因奉此伏查接奉行知實係保升知縣並加同知銜若竟爲一時筆誤遂致終成畫餅未免向隅合無仰求體恤奏請更正等情據此奴才查閱底册該員原擬由藍翎歸部卽選縣丞於克復肅淸城垣甘肅關内一律肅淸案内保舉免選本班以知縣分發省分歸候補班儘先補用並加同知銜兹據該員禀請更正前來奴才核與底册無異彚案時所請奏保該員俟選缺後以知縣用之處實係繕寫錯誤合無仰懇天恩俯念該員在營多年迭著戰功於克復肅州城垣案内尤屬異常出力仍准將該員照原保免選本班以知縣分發省分歸候補班儘先補用並加同知銜勅部更正註册以符原案而免向隅謹附片具奏伏乞聖鑒謹奏軍機大臣奉旨吏部知道欽此○○金順片再前准吏部咨覆收還伊犁勞績保案核與例章不符應行駁正人員於光緒十二年五月十七日具奏奉旨依議欽此相應抄單知照計戰開分發候補八品筆帖式王恩溥查該員原保請免補筆帖式以知縣歸補不論雙單月遇缺儘先前卽選並請戴藍翎當經臣部以該員是否滿州蒙古抑係漢軍應令詳細聲覆具奏再行核辦於光緒十一年六月二十三日具奏奉旨依議欽此欽遵在案兹據奏稱該員係盛京内務府正黃旂漢軍熙文佐領下由俊秀捐監捐貢加捐八品筆帖式並捐分各部院學習行走仍請免補筆帖式以知縣歸部不論雙單月遇缺儘先前卽選並請戴藍翎至該員報捐貢生於何年月日在何處上兌查明聲覆具奏再行核辦等因准此當即行查去後兹據該員禀稱於光緒五年三月初七日在奉天營口由直隷分局山西賑捐案内上兌由俊秀捐監生報捐貢生加捐筆帖式並捐分部學習行走均領奉執照在案等情禀覆前來奴才覆查無異除咨部查照原案註册外理合附片陳明伏乞聖鑒謹奏軍機大臣奉旨吏部知道欽此○○鹿傳霖片再開缺另補知縣前任吳堡縣袁啓豸於光緒十一年十一月缷事任内經手徴存正雜及裁减等欵短交銀一百六十餘兩遲逾二叅未據交代淸楚經臣奏叅暫行革職勒限一個月埽數淸解在案嗣據袁啓豸遵限將短交上項銀兩如數完繳收庫並據後任王鴻儒出結層轉齎司聲明别無虧短等情由藩司葉伯英署臬司曾鉌會詳請奏開復前來臣查該員袁啓豸應交徴存正雜及裁减等欵銀兩依限淸繳完結尙知愧奮可否仰懇天恩俯准將留省酌補知縣袁啓豸前叅暫行革職處分開復出自鴻慈除交代細數册結另行送部外所有懇請開復知縣革職處分緣由理合附片具陳伏乞聖鑒訓示謹奏軍機大臣奉旨着照所請吏部知道欽此○○署貴州巡撫臣潘霨跪奏爲歸還提欵另籌廣仁堂經費以恤困窮恭摺覆陳仰祈聖鑒事竊臣前請設廣仁堂籌給忠裔宦裔口糧陸續咨送回籍於庫存雜款銀八萬餘兩項下提銀二萬發商生息以助支放俟墾荒公租收有成數卽提還庫本等情欽奉諭旨着照所請該部知道欽此昨准部咨具奏黔省動用存儲銀兩擬令提還歸欵仍每年節省存儲以備緩急一摺奉旨依議欽此抄錄原奏飛咨到臣准此伏查前項雜欵銀現止借動用銀八千兩欽奉前因遵卽如數提還歸庫惟部臣原奏前署撫臣李用淸旣經存銀八萬餘兩官斯土者自應踵而行之乃署撫臣潘霨接任以來未見撙節提存則有不敢不明者前署撫臣提存八萬二千七十八兩六錢一係裁去練軍總統分統及練營管帶官間有令緑營將弁兼帶者則遂免給薪水又練軍遇有截曠提出另儲截至十一年九月共二萬八百九十九兩零一係武俸抵捐公費銀二萬九千八百七十八兩零一係老兵餉抵捐欵價銀三萬一千五百兩此雜欵八萬兩所由來也今武俸抵捐及老兵餉抵捐均早奏停則前二項所存之五萬九千三百兩零不可復得前署撫臣原奏亦謂停捐以後此項無可提存至裁倂總統管帶則練軍與緑營旣多爲兩練軍調防千餘里或數百里之外緑營將弁鞭長莫及斷難兼顧亦有不能歸倂者惟練軍截曠口粮臣到任後卽經循照舊章扣存另儲司庫按季申報有案祇以到任甫及半年積無成數不敢按月瀆陳並非置應提之欵於不問也至廣仁堂之設實有萬不得已之苦衷黔省本有慰忠祠及窮員幫貼故員義助各公費凡忠裔宦裔之流落無依者照章貲助自裁減後衆皆苦之省標三營共收世職一百七員歴有年所自光緒十年令各世職籍隷外府者均撥回原籍入營當差其時各世職以久寓省垣墳墓親眷多在附近距原籍千餘里近亦數百里盤川無出籲懇仍留省標除已撥出外其尤苦者實竟不能就道臣到黔後據騎都尉劉國柄之母沈氏雲騎尉徐和先之祖母鄧氏等十六名攔輿哭訴籲乞留標不得已准留原標又續准十餘員查世俸久經減去六成留者亦難贍眷爰議設立廣仁堂凡忠裔宦裔各眷屬籌欵設法日計口糧陸續資送回籍用以推廣皇仁雖非必不可緩之需然臣目擊困苦情形心實不忍坐視自奉恩允以後臣已將成内田家巷入官房屋作爲廣仁堂禀求入册者以二三百計現已資送殉難提督孝順之子博爾歡泰於三月内扶柩冋旗又殉難知縣崇璟之孫卽殉難道員于鍾岳之子延忠亦定於七月初扶其忠櫬回旂此外應行料理者不少兹提款雖已歸還而此舉實有不能中止之勢擬從屯墾公租項下設法支持冀以滋培元氣且使忠藎之後有所激勸非得已也所有遵旨覆陳及廣仁堂仍不能不爲籌濟各緣由理合據實陳明伏乞皇太后皇上聖鑒訓示謹奏軍機大臣奉旨戶部知道欽此 
 
 

Page 12

 
 
[光緒十二年七月十二日京錄全錄]  
　　宮門抄○上諭一道錄前○發抄旨一道○河督成奏爲壽婦親見五代年屆百齡籲懇旌揚以紀人瑞摺○豫學政華奏報歲試彰衛懔陝河各屬摺○漕督崧奏爲拿獲在逃幅匪片○河督成奏報全漕度黄入運夾片○陝撫鹿奏爲查明司庫實存耗羡銀兩摺○又奏爲陝省光緒十一年分抽收厘金及支銷數目摺○又奏報新舊各案片○大臣沙等奏請添給捕盜官兵柴薪銀兩夾片○七月十二日禮部宗人府欽天監八旗兩翼値日無引見○湖南候補道惲祖祁等謝恩○掌儀司奏十五日祭奉先殿橚貝子行禮○召見軍機○發抄譚鍾麟奏金順所辦九年至十一年分報銷請飭錫綸查辦奉旨知道了所有該營光緒九年至十一年冬月用欵卽着譚鍾麟咨行錫綸責令舊日經手之員查明收支實數關繕簡明清單具奏毋庸造册報銷其木質關防卽由譚鍾麟就近銷燬該部知道欽此○○頭品頂戴河東河道總督奴才覺羅成孚跪奏爲壽婦親見五代年屆百齡籲懇旌揚以紀人瑞恭摺仰祈聖鑒事竊據山東濟寗州紳耆四品封職趙作彬等聨名禀稱該州三品命婦王田氏係已故武生團練出力舉入本州報功祠王雲龍之妻現任河標城守營右哨把總王大勤之母候補把總丙子科武解元王健之武生王福之之祖母文童王承祥之曾祖母咸豐三年夫故孀居歴今三十三載自于歸後事奉翁姑賛襄夫主孝順異常克盡婦職生於乾隆丁未年計今一百歲職等誼屬同鄕見聞甚確不敢安於緘默伏查濟寗州志所載乾隆三十五年生員孫文祐妻壽婦孫李氏百有一歲曾經奏邀旌賜賞給縀疋銀兩今該壽婦事同一律核與建坊之例相符等情禀經奴才飭據濟甯直隷州知州王恩培查取事實册結詳懇奏請恩施前來奴才復查該壽婦王田氏生逢盛世躬際熙時松伯爲心屆百齡如一日芝蘭繞膝合五世以同堂宜邀錫類之皇仁用紀昇平之人瑞合無仰懇天恩俯准給予旌表以維風化而肇嘉祥除將册結咨部外謹繕摺具陳伏乞皇太后皇上聖鑒再該氏子孫供職河標訪察較確年例亦屬相符合倂聲明謹奏軍機大臣奉旨禮部議奏欽此○○河南學政臣華金壽跪奏爲恭報微臣考試彰衞懷陝河各屬情形仰祈聖鑒事竊臣於本年二月初一日出棚按臨彰德衞輝懷慶陝州河南四府一州於六月十七日試竣回省各學文武生童錄取如額臣每至一棚親督巡捕官周視垣墻嚴防獘竇凡逢正塲自寅刻點名入塲後卽將内外各門扃鑰臣終日端坐堂上並親到號舍稽查蓋印圖章是以場中傳遞換卷槍冒諸獘槪不能行仍恐或有僥倖於發榜之先擇其文理清順者懸牌提覆在堂面試親定去取關防尤密覆試亦然豫省士習素謹頗能恪守塲規一體整肅雖提覆間有與正場文理不符者詢係鈔錄舊作槪行扣除文風則彰德之安陽衛輝之新鄕輝縣懷慶之河内武陟温縣河南之洛陽繩池陝州之盧氏爲優林縣滑縣獲嘉濟源孟縣偃師靈寳次之其餘亦多清通可造之才武童之挽强命中者各屬均不乏人臣每於下學講書及奬賞發落之時文則勛以通經致用武則勉以有勇知方以期仰副聖主作育人才之至意再臣所過地方兩暘時若二麥豐登秋禾暢茂民情安謐堪慰宸厪合倂附陳所有微臣歲試四府一州情形理合恭摺具奏伏乞皇太后皇上聖鑒謹奏軍機大臣奉旨知道了欽此○○崧駿片再邳宿巨匪朱景餘係同治年間結幅滋事首犯漏網多年屢拿未獲奴才前在山東沂州府知府任内時有與江北會拿之案素悉其名今因高粱正茂勇隊初裁該匪竟敢潜回宿遷一帶暗勾黨賴意圖復起經淮徐各防軍及地方營縣會合兠拿於五月三十日擒獲奴才札飭徐州道就近提訊禀辦並將出力受傷勇綫人等酌予賞資飭令嚴拿匪黨以靖地方除俟訊得朱景餘確供照章懲辦再行詳細具奏外所有拿獲在逃幅匪緣由謹附片陳明伏乞聖鑒謹奏軍機大臣奉旨知道了欽此○○成孚片再奴才前將江北漕船十起並蘇漕四起全帮挽過濟寗天井閘日時恭摺具奏在案復經奴才飛飭司漕文武員弁嚴催各帮漕船連檣上挽不准少有停延一面催據北路各汎挑工均已先期赶辦完竣得以暢行無阻兹據運河道等禀報江北江蘇重運全帮十四起均於五月十七日次第挽抵十里堡排泊於安山戴廟一帶候汛北渡十九至二十二日黄水積長四尺餘寸測量水勢淸黃相敵隨卽會同江安粮道督率廳縣於二十四日卯刻啓壩放船詎於次日黄水稍停口外邊淺處淤墊沙梗五丈縴挽維艱至二十六日午刻江北重運十起全挽出口蘇帮繼至黄水適落備極人力挑挽兼施二十九日丑時始得全挽入黄依次駛赴陶城埠運口復因水消淺阻煞費經營於六月初二日亥時蘇漕全帮四起出黄入運連檣前進維時江北十起先於二十五六日啓壩入運魚貫北上等情查歴屆漕船出運渡黄由黄入運候汛待渡攸稽時日本屆加增漕船轉運至此卽經渡黄入運尙屬迅利除仍飭司漕文武不分雨夜倂力催提上挽以期早出臨口速抵通倉外所有全漕渡黄入運緣由理合附片具陳伏乞聖鑒謹奏軍機大臣奉旨戶部知道欽此○○頭品頂戴陝西巡撫臣鹿傳霖跪奏爲查明司庫實存耗羡銀兩循例具陳仰祈聖鑒衙竊照司庫耗羡收支動存各欵例應於奏銷地丁錢糧時恭摺具奏兹查陝西省光緒十一年奏銷册造司庫現存耗羡及缺官扣串養亷共銀一萬四千五百六十四兩三錢零除淸册咨部外理合循例具奏並繕清單恭呈御覽伏乞皇太后皇上聖鑒謹奏軍機大臣奉旨戶部知道單倂發欽此○○頭品頂戴陝西巡撫臣鹿傳霖跪奏爲陝省光緒十一年分抽收厘金及支銷數目恭摺仰祈聖鑒事竊照陝省光緒十年以前抽收釐金總數均已支解清楚按年奏報兹查光緒十一年分厘捐節經前撫臣曁臣隨時悉心考察認眞整頓只以來源不旺銷路停滯業將釐金减色今昔不同情形分别奏咨各在案現復督飭委員核算滿年各卡收支細數實共抽收百貨釐銀三十二萬一千三百七十二兩八錢八分零抽收土藥厘銀一萬三千六百六十八兩七錢四分零收解土藥捐輸銀二千八百六十二兩六錢五分零晉省包解鹽厘銀二萬三百二十八兩四錢五分零四共實收銀三十五萬八千二百三十二兩七錢四分零遵照部議留外辦公及局卡經費共按一成五分計算扣提銀五萬三千七百三十四兩九錢一分零實存銀三十萬四千四百九　七兩八錢三分零又支銷欵内遵章扣出四分平餘銀八百二十七兩五錢六分零均已陸續儘數轉解司庫備撥餉需復與十年比較收數尙無短絀局卡亦無存留據釐稅總局司道造具各卡抽收留支細數並收支總册詳請奏咨前來臣覆查無異除各册咨部外所有光緒十一年分扣收厘金及支銷數目理合恭摺具陳伏乞皇太后皇上聖鑒謹奏軍機大臣奉旨戶部知道欽此○○鹿傅霖片再前准戶部咨陝省新舊各案交代分别已未完結半年彚奏一次等因查光緒十一年十月底以前新舊交代已一律督算完竣業經臣附奏在案兹自光緒十一年十一月起至十二年四月底止統計新案已結倉庫錢糧交代三十三起驛站交代三十五起均遵例限隨時咨部尙有未結交代十六起查係未滿例限據藩司葉伯英開單具詳前來臣覆查無異除仍分别嚴催依限造報並清單咨部外謹附片具陳伏乞聖鑒謹奏軍機大臣奉旨戶部知道欽此○○沙克都林札布等片再奴才等迭准甘肅新疆撫臣劉錦棠來咨古城屬漢三塘驛站並來往商賈時有搶刼案件咨由奴才等嚴飭各屬緝捕盜匪其應如何會哨明定章程以除盜藪而靖地方等因前來惟查漢三塘驛站與科城所屬吐爾扈特扎哈沁等旗地界毗連萬里沙漠四通八達更兼白塔山往返商賈由此經過屢被匪徒搶掠逃回白塔山一帶前由奴才等嚴飭該旂務獲究懲迭據呈覆此處山塲過大樹木叢雜人單力薄此拿彼竄等語近又據管理北八臺札蘭並索果克卡倫侍衛等僉稱北八臺邊卡一帶蒙哈搶刼臺站以及搶刼往來貿易之牲畜案件層　迭出請派官兵駐守協緝盜匪而靖邊地各等情前來奴才等竊惟邇來蒙部迭遭重災難保無窮人混淆爲匪若不早爲防守嚴密搜捕久而良莠　辨爲害匪淺與其貽害於日後孰若消患於事前查前於同治九年問因賊犯烏城經前任大臣奏由札哈沁旗内揀派官二員兵八十名每官一員月支减半柴薪羊價銀一兩七錢兵一名月支减半柴薪羊價銀一兩二錢五分駐紥札哈沁界内查罕淖爾等處坐卡巡邏防守等具奏奉旨允准在案奴才等擬將此項官兵移札各該處鄂隆布拉克台駐兵四十名官二員北八台駐兵四十名再加添官二員仍由蒙古旗内揀派管帶伏查該官兵等每月所領减半柴薪羊價殊覺太少不敷餬口擬將官兵每月原領減半柴薪羊價仍支外每月官一員再加添銀一兩七錢兵一名再添銀一兩三錢五分每官每月合計全支柴薪羊價銀三兩四錢每兵每月合計全支柴薪羊價銀二兩五錢以資度用　蒙俞允應由奴才等檄飭管帶官移札要隘處所分駐防範藉以稽查搜捕盜匪以清邊地而安商旅是否之處伏祈聖鑒訓示遵行謹奏請旨軍機大臣奉旨着照所請該　門知道欽此 
 
