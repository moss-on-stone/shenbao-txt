# 1902 - 195 - 4910507

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯單國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之初鑰至國朝鎭洋畢秋帆尚書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元海内通碩有留心乙部學者請即臨購閱可也此啓 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考釘就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[辦掩埋以清疫癘私議]  
　　今歳之疫癘可謂盛矣始爲爛喉痧繼以霍亂吐瀉不幸染此者十死八九藥之不效則延師巫禳之禳之無功則委諸命之無可如何而一任其委頓狼籍及至旣死富者尚可懸兼金以覓槥具至稍貧次貧以迨極貧之户非特槥具無從購覓卽欲向善堂求施舍而堂中亦勢難遍給不得己以敗板壁或門窓之類釘而殮之甚且盛以草窠置之原野或竟有以稻草薦地置屍其上復用稻草覆之者夏五炎蒸暴以烈日蠅蚋攢集穢氣逺揚胼手胝足之流或在田間挩花或於日中戽水一觸其氣疫癘隨之未及一週時卽復名登鬼籙其殮也亦用板壁門窓作柩或且以草窠代棺或亦以稻草薦其屍而復覆以稻草而後之挩花戽水者亦觸其氣而疫發發則亦未及一週時而死循環遞嬗靡有己時近且路絶人蹤禾稻皆荒蕪不治此有客自浦左至歴述浦左各鄉落情形也執筆人聞而憮然曰嗟乎嗟乎何天之虐我蒸民至於此極乎夫今之籌弭疫者其策亦多矣未病則勸其善自衞生旣病則贈以治疫靈藥亦有設壇建醮藉佛法以敉之者至以上諸術俱窮而疫鬼仍未退避三舍於是人咸以爲天之欲殄此孑遺黎庶非人力所得而挽回噫爲此言者其亦未嘗善自籌劃耳僕不佞竊以爲非急行掩埋之政不爲功掩埋之政奈何當由地方官照會紳耆勸稍有力者於十日内將屍棺一律暫瘞至冬間徐覓善地啓攢葬之無力之家則度一公地瘞理查明死者居址姓名立石標記俾子孫後得遷棺營葬否則亦可春秋展拜致其孝思十日外有仍以稻草覆其屍盛以諸草窠及以敗板壁門窓作棺抛置原野者除代爲暫瘞外本圖地保及死者之家屬懲罰有差否則目前米價己若是之昻將来田禾必至無人耔耘而秋收必以奇荒告非惟死者不可僂指計卽幸而不死而篝車無望枵腹難堪羣聚爲非誠意中事奈何牧民者不慮之於事前耶或謂掩埋誠善政然亦足以厲民猶憶同治初年髮逆方殄小民之死於兵燹者纍纍道途間適豐潤丁公撫吳檄令各州縣行掩埋之政差役地甲因之狼狽爲奸奉票下鄉恣行婪索見有非貧不能營葬者必飽其欲壑而後己不予則强舉而埋諸義阡彼眞貧者反任其斷骼零胔縱横道路鄉人畏如猛虎羣目之爲赶掩埋每有停棺家中者閉户而逃不復敢旋鄉里而差役地甲則造摺禀覆某圖掩埋若干柩某圖殮瘞若干屍而其事己了他處不盡悉若浦左則僕所目擊其事而無可掩飾彌縫者也今者因弭疫而辦掩埋勢必仍蹈昔年之覆轍竊恐疫尚未弭而鄉民己因之破家奈若何則應之曰擾民誠不能免然舍此實無弭疫之法且差保亦惟任官之驅策耳官而嚴厲明察差保雖甚貪詐亦不敢藉公擾民官而闒茸無能則雖終歳不出一牌而差保亦有法以牣其私槖此事惟督以紳士耆老而令差保供奔走之勞躬歴各鄉實事求是則屍氣不致隨風飄散而疫癘自可漸平設或不然將所抛之屍愈多卽疫氣之傳愈廣纒綿無己將如之何故僕以爲凡事不可存因噎廢食之見也客曰子言誠善乃於其去也爲此議以弁諸報首攷浦左爲南匯縣轄境今縣宰菏澤汪公蘅舫君子人也苟聞此說而怦然心動立時舉行則豈只治下數十萬小民蒙其福庇也哉 
[俄圖高地]  
　　俄京聖彼得羅堡士維日報云旅順一口刻尚未築船塢且隆冬時節層冰凝結不宜灣泊戰船以故每年俄船仍須往日本避寒將来脫或狐日棄好尋仇日人無難攻我旅順琿春兩口爲今之計我俄宜早在太平洋畔另擇一無冰之地屯駐水師蓋其意專注于高麗馬山浦也 
[互爭教約]  
　　香港循環日報譯登英京来電云美國使臣與教皇商訂飛獵賓傳教約章其第九欵謂美官不得屏逐西班牙國教士出境因之美廷意有未洽刻下尚在爭持 
[剿匪捷電]  
　　粤西各屬士匪作亂情形前己迭登報簡兹者香港循環日報登有本月初九日亥刻南寍府惠太守禀報省憲電文云司道善後局憲鈞鑒郎甲朔河竄匪卑储會同思恩杜守督飭搜捕五月二十九日接黄鎭忠立十六日報稱初八據忻城土縣報柳州匪首韋八勾結百旺匪首侯五竄擾請兵剿辦當派隊助剿將匪擊散初九日匪竄大塘恃險死守我軍跟蹤追剿鏖戰竟日營勇節節衝擊燒燃閘邊茅廠匪勢不支紛紛潰敗擒獲匪黨十一名陣斬八名餘匪逃散我軍亡勇一名傷三名十一夜股匪劉有芳率黨百餘踞遷屬隴朋卽派隊馳往圍剿自卯至未始破匪巢砲斃劉逆殲匪十餘名奪獲快槍二十餘枝碼子二千餘顆陣亡勇一名傷一名幸將正股盪平差紓憲厪餘容續禀卑府國璠禀 
[剿匪方略]  
　　廣州訪事人云邇来肇羅一帶土匪頗爲猖狹前經大憲札委前順德縣知縣王明府松山督帶弁勇馳往彼處會同地方文武各官相機剿辦旣而梁紳星墀等人復以匪徒竄聚縣屬富霖白石等地方打單擄掠等 
 
 

Page 2

 
 
情赴督轅呈控督憲陶芷芳制軍據禀批示云查肇羅一帶匪勢披猖前經特派正任順德縣王令督帶勇營馳往按鄉清辦兹據禀該匪竄聚於縣屬之富霖白石地方肆行打劫沿途擄掠等情閱禀殊深厪念業卽批仰緝捕總局卽飭王令赶緊督率各弁勇會同地方官認眞搜剿何處匪多事急卽往何處先往查辦務期匪氛速滅以靖地方 
[嚴懲毁電]  
　　香港循環日報云廣西南寍府一帶電竿迭被匪徒砍斷府尊惠太守會同電局委員查得所毁者下游烏浪碪板剪刀等處爲多因派勇前往駐防見有匪徒准卽開槍擊斃復於附近駐勇以爲聲援修線工人亦酌派船勇保護日前電局工頭馮貴等二人于巡察時被擄至烏浪匪巢正擬梟取首級適太守親率仁字練軍而往匪遂倉皇竄逸得將二工頭救回事後太守查電報督辦盛宮保新定章程辦理尚嫌輕縱因特電禀督憲請將此等毁電之匪嚴懲督憲陶芷芳制軍准之諭以嗣後拿獲到案立卽斬自梟小以戒其餘 
[領事蒙恩]  
　　香港循環日報云粤督陶芷芳制軍以法美兩國派駐廣州領事官每遇交涉事宜均能和衷商榷特附片奏請 
奬給寳星各一座以示優崇上月某日差弁齎回原片奉硃批著照所請等因欽此因卽札飭善後總局委員馳赴香港飭匠製就三等第一寳星兩座携回呈繳以備送交領事祇收 
[會訊教案]  
　　本年二月廣東始興縣屬土匪將教士如君等人謀害隨由署縣篆之陳大令緝獲兇手謝唐古等數名押解至省督憲陶芷芳制軍飭交緝捕局總辦會同法領事某君主教梅君曁廣州府龔太守南海縣裴明储迭次訊鞫分别監禁及解回原籍旣而制軍復批飭另緝正兇務獲究辦兹者始興縣主某大令己在境内訪查確實將紳士賴美成及更練地保三名解送到局大約須由局憲曁裴明府會同法領事訊供以成信讞矣 
[豫籌養疴]  
　　香港循環日報云兩廣督憲陶芷芳制軍蒙恩病免旣奉電傳諭旨卽遣人往天字碼頭鹽運司行臺及油欄門外八邑會館相度情形以便解組後入此養疴聞新任岑雲卿制軍須俟簡任晉撫丁中丞赴太原受篆然後移節粤東大約交替之期當在中秋節後矣 
[鄂行紙幣]  
　　漢口訪事人云湖北銀圓局所鑄龍銀早己暢銷各省兹者局憲爲維持圜政起見更製就銀匱票若干萬張頒行各府以濟銀圓之不足其式與臺票相同意必能推行盡利也 
[松江試事一誌]  
　　松江采訪事友人云本月十三日清晨江蘇提督學政李蔭墀大宗師循例謁聖講書及回轅即懸牌放告十四日考試合屬生員史學時務算術寅正升座點名史學題姚坦俛首不視假山論時務題南北花旂戰紀勝負情形策書魏默深海國圖誌籌海篇後算學題中西算術源流攷設如何弦和桀句弦較開平方以句弦較减之六因之五約之與句等若以句弦和開平方减弦二因之五約之亦與句等求句股弦各若干今有直田一叚加長數加一平方開之復得辰平和桀之得六百八十步只云倍長開平方得闊求長闊各幾何 
[武林喜雨]  
　　杭州訪事人云自交夏至天時亢旱農民望澤良深本月十一日午後黑雲四合雷電交加比四點鐘時大雨傾盆至晚始息高原下隰一律沾濡四野農民無不欣然色喜 
[吳農喜雨]  
　　蘇州訪事人云旱魃爲虐己閱兼旬直至本月十一日午後始油然作雲猛雨如注閱一時許猶聞簷溜淙淙聲老農老圃者流咸額手稱慶謂得此甘霖三寸無異上天雨金也 
[寗波火警]  
　　寗波訪事人云月之初十日清晨七下鐘時豐橋左近祥記貰器鋪比鄰汪裕隆絞鏈店不戒於火地保鳴鉦報警近地各水龍紛紛馳至吸水噴救幸牆圍鞏固不致延燒同時鼓樓外匯門口宏馨烟莊亦以火警告僅焚去廚房一間 
[漢臯火警]  
　　漢口訪事人云本月初五日亭午時漢口正街永昇平巷口某店不戒於火幸水龍畢集四面環攻火始告熄計燬厚記錢店日生昶烟袋店某姓絲線店共四家 
[浙省官塲紀事]  
　　杭州訪事人云新任城守營都司陳都戎接篆後于本月初六日調集本營馬步各兵在城内大教塲試演槍砲打靶之技有生疏者分别記過以觀後效○紹興府熊再青太守不知因何解任遺缺由藩憲誠果泉方伯札委辦理越郡酒捐之趙漁衫太守惟崳代理○准補嘉興縣陳可亭大令廷勛奉藩憲誠方伯飭赴新任○杭嚴衞守備印務現奉撫憲任筱沅大中丞札委仁和縣蕭藴齋明府兼理擇吉本月初四日受篆○丁憂臨海縣王孟書大令家驥現己服闋赴劣禀到本月初四日謁見各大憲呈遞履歴○遷善所委員祀樾門大令蔭甲留辦朗滿由牙釐局憲常仲黼觀察會同藩憲誠方伯委辦新市釐捐遺差本凝委趙佑之大令長保接辦嗣聞趙大令己委下城保甲總巡尚未知改委何人也 
[上海官塲紀事]  
　　昨日撫標滬軍營管帶龍葆珊遊戎因有要公命駕至上海縣署拜會縣主汪瑶庭大令○本邑梅家弄巡防局委員文二尹思永及南市貨捐局查驗委員曾煦齋二尹均於昨日詣縣署謁見汪大令面陳要公 
[榷使讌賓]  
　　昨日蘇松太兵備道兼江海關監督袁海觀觀察設筵斜橋畔北洋務局柬請江蘇督糧道羅少耕儲憲及江蘇候補道宋觀察春鰲何觀察維源交卸上海貨捐局總辦營厚菴太守讌飲旋由太守家丁禀稱小的主人己往金陵觀察乃與與儲憲諸人入主賓酌酢美盡東南 
[琴堂鞫盜]  
　　行劫林仁記等信局划船之盜犯楊臘子孫長根由捕緝獲前晚上海縣主汪瑶庭大令升堂研訊楊供小的係安徽壽州人於上月初来滬十九日在南碼頭上某茶肆中啜茗素識之陸阿二雇令駕舟傍晚下船後又来小王三王金標孫長根三人據云偕至某處查緝私鹽旋駛至日暉港繫纜小的卽安睡艙中夜半忽聞大呼鹽船己来小的披衣而起見非鹽船實係信船當時陸卽一躍而過聲稱船被碰壞著賠洋銀十元信船户方欲聲辯王三等三人亦卽過船攫得蒲包而回隨卽將船攏岸信船户大呼捕盜小的等遂倉卒上岸奔逃及至田間檢點包中共得洋銀一百二十三元陸分得三十餘元王三等三人各得二十餘元小的僅得十八元逃至下沙左近即被捕獲今願作線指拿餘犯　恩寛宥孫供小的係常州人此案共五人實由王三起意因楊與王三同鄉故爲之諉卸起案之藍紡綢衫褲新鞋均小的得贓所購求鑒大令向楊復詰始供此案實係王三爲首大令飭各釘鐐收禁當堂賞給捕役徐文曹勝洋銀三十元徐曹二役同禀稱緝拿賊盜小的等分内之事俟 
 
 

Page 3

 
 
將在逃三盜一併拘獲再始敢賞大令頷之 
[飭究淫凶]  
　　前者民人趙益坤投英美租界公廨控吳順發姦佔妻子周氏一案經讞員張柄樞司馬訊供判斷後趙心不甘服復赴蘇松太兵備道轅上控昨奉道憲袁海觀觀察批示云察閱抄粘甚爲明晣吳順發恃其父爲包探姦佔良家婦女甚至圖害本夫實爲淫惡之極深堪痛恨非從嚴懲究不足以蔽其辜該廨卽以所騙財物罰充善舉己非事理之平且僅責淫婦不責姦夫尤非正辦恐以後租界流氓將以此案爲榜樣相率效尤必更横行無忌無怪原告之憤懣不服也淫伶高彩雲嚴辦之案豈無所聞何不檢閱乎據禀前情仰會審委員張丞迅卽從嚴秉公擬究或移縣照例詳辦毋稍徇縱至花鼓淫戲最爲風俗人心之害前經飭禁有案是否在法租界内並卽称會杜令查明照案妥商禁止爲要切切違式特斥 
[上海求志書院壬寅夏季課題]  
　　經學題旣雨旣處解有壬有林解薦鞠衣解教縵樂解○性理題天卽理也說情者性之影說禮先樂後論鬼神天地之功用論○史學題齊天台阮揚州歴代帝王年表至明季止試舉國朝掌故彚而補之李崇明四裔編年表至咸豐李年止試舉同光兩朝事實彚而補之桑維翰景延廣論歴代建都形勢論○掌故兼時務題近年中國各省礦產表郭筠仙曾惠敏薛叔筠許竹筠論贊三通考輯要書後新譯列國歳計政要書後○算學題前課無窮項發級數正負相間有實數俱正俱負無實數然正負相間亦有無實數者設如正負兩級相併爲一級則變爲俱正俱負若兩級之較前小後大與俱正俱負之發級無異故亦無實數所以欲考有無實數必以俱正俱負見之設或兩級正兩級負相間者四級相併亦然試作詳解又無窮項相間級數旣可變爲俱正亦可變爲俱負故全級之和爲正負兩可之數乃與方根用　之例合盍亦解之四面六面八面十二面二十面五體外尚有八面三邊六面四邊相間體二十面三邊十二面五邊相間體四面三邊四面六邊相間體六面四邊八面六邊相間體八面三邊六面八邊相間體十二面五邊二十面六邊相間體二十面三邊十二面十邊相間體凡七形連不間五體共十二形皆係球體此外如暫堵陽馬等皆不得爲球體問球體止十二形之故問十一形球體所有棱角各若干○輿地題肥泉辨西伯戡黎論羅馬盛衰論德人經略小亞細亞論無論逺近均以題目載入申報之日爲始繳卷限兩月截止逾限不收 
[嚴懲索詐]  
　　近日上海縣典史趙敬臣少尉訪悉無賴陳某自稱中浦汛巡丁向各典鋪索詐錢文爰於昨日飭十六鋪地甲嚴拿到案申請上海縣汪瑶庭大令訊懲 
[不准迎神]  
　　本邑南門外江南機器製造局各廠工人以滬上疫氣流行死亡枕藉禀諸總辦毛實君觀察請准停工數目醵資建醮並舁附近高昌司偶像游行觀察以天災流行豈賽會所能解免傳諭各工頭毋得作此無益之事以致耗財誤工各工人聞之不敢或違此事遂作罷論 
[劇盜就擒]  
　　日前上海出有劇盜連劫五家巨案己紀諸本月十一日報章兹悉事主報案後上海縣主汪瑶庭大令飭捕役徐文趙勝恊同英美租界公廨捕役凌振洪福購覓眼線四出緝查旋訪知盜首陳桂榮王占魁陸文卿均匿跡靜安寺後某村因於昨日不動聲色潛至王家庫捕房報明請派包探恊捕捕頭允之立卽帶同某探前往得以一鼓成擒連盜婦王李氏帶回押候轉送公堂禀請讞員張柄樞司馬訊明然後送縣歸案辦理 
[弭病良法]  
　　每當盛暑租界中輙有小販用冷水和以糖漿沿途求售飲之最易致疾工部局總辦濮蘭德君思患預防於昨日爲始令司事黄奎金恊同某西人至各處馬路中查察遇有以冷水和糖售人者概行禁止如違器皿充公並諭各水果行不准混售壞爛水果西瓜亦不准剖開售之誠弭病之良法也 
[美租界捕房紀事]  
　　昨晨積竊丁阿六掩入裏虹口胡家橋某姓家行竊衣服持至某押鋪質錢被包探倪順泉查獲連贓帶入捕房捕頭令押候解送公堂禀請讞員張柄樞司馬訊辦○昨午王小狗在裏虹口某繅絲廠門前向某姓女郎調笑某華捕喝阻不依爰卽帶入捕房捕頭令押乞丐牢一天以儆 
[藥籠分珍]  
　　前昨兩日迭承同仁輔元堂以天中茶臥龍丹蟾酥丸見貽當此日躔庚伏炎熇偪人觸暑發痧事所恒有得此應時妙藥何愁二䜿爲災豈特熱惱塲中一服清凉散哉爲特書此以羾謝忱 
[霍亂時端治法簡要九則]  
　　伐毛　霍亂及痧脹疫癘諸惡症初起解散其髮細看如有赤色者急拔去之再脫其衣看胸北如有長毛數莖必盡拔之取嚔霍亂諸痧皆由正氣爲邪氣所阻故濁氣不能呼出清氣不能吸入而氣亂於中遂成閉塞之症必先取嚔以通氣道則邪氣外泄濁氣可出病自鬆也偵探生黄豆細嚼不腥者痧也旣可試病亦解痧毒神清而嚼薑不辣者眞寒症也吐必澄澈而非酸濁瀉必清榖而非自穢小便之利口之不渴乃爲寒症反此者卽是熱症　者病者尤宜愼之凡陽氣極虚之人便溺後忽然欲脫急宜參附回陽若誤投痧藥多致不救如患痧在鄉無藥之處以大赤雄鷄一隻放在病人腹上將雞口朝其面卽伏而不動痛止雞自跳下内服用蠶沙二兩煎湯多飲自效按蠶沙乃諸霍亂之主藥切弗輕視刮法取嚔不論有無隨繼以刮有嚔者肺氣雖開恐營衞氣機尚痺當刮以宣之無嚔者肺旣不開尤必刮鬆衞氣使己入營分之邪得以然泄而病可鬆也故肩頸脊背胸前脇肋肘臂兩膝灣等處皆宜用青錢或碗口蘸菜油自上至下刮之以紅紫色綻方止項下及大小腹軟肉處以食鹽研細用手擦之或以指蘸清水撮之凡毒深病急者非刮背不可以五臟之系咸附於背也或以鹽搾背亦可焠法營衞之氣爲邪氣所阻而不流通則手足厥冷而腹痛身有紅點而隱躍此名斑痧亦名番痧宜以燈芯微蘸油點火焠之以燈火近肉處提起煏𤉖有聲病卽鬆刺法如遇寒症則不必刺官用後條熨炙法霍亂痧脹邪己入營必刺出毒血俾邪得外泄然後據症用藥可以望生第一宜刺少商穴刺時宜扶病人坐直男左女右用力將其手臂從上捋下將其惡血聚於指頭以油頭繩紥住寸口卽脈門也用越向大指内側爪甲根刺之擠出毒血卽鬆重者兩手並刺若神昏不醒刮刺不鬆者爲邪入心包須看病人舌底有黑筋三股男左女右用竹筷嵌磁鋒刺出惡血一點兩臂灣名曲池穴兩膝灣名委中穴以手蘸温水撲之露出青筋或紫筋皆痧筋也用針刺出紫黑毒血卽可見鬆然後據症用藥凡轉筋症刺法不過針鋒微微入肉不可深入喉舌心腦胸腹腰脊等處勿誤聽愚人妄刺否則立時殞命愼之愼之此方未畢明日續登 
[]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署訟案]  
　　孀婦唐林氏控翁妾周氏一案前晚經縣主汪瑶庭大令研訊唐林氏供公公唐景春於光緒二十一年春逝世遺產應由丈夫德基與夫弟日新均分因欠外債萬餘金由族長唐梅亭作主將西門外房屋四十餘間分與日橷其餘田房盡歸丈夫售銀還債至前年丈夫病故小婦人與九歳幼子煢獨無依庶姑周氏允每月貼洋銀十元爲兒子攻書之費迄今數月事同畫餅不得己央族長勸庶姑給屋一間俾依夫弟度日亦不允從求恩作主周氏供小婦人本允每月貼伊洋銀十元因德基曾欠兩租户洋銀每月被扣十餘元作抵是以不能再給大令以唐林氏母子孤寡堪憫諭令除明年正月起按月貼洋銀十元外現先繳洋銀六百元限二十日内繳案給領 
[馬路工程局紀事]  
　　日前徐紀高由某處附某小輪船来滬在南市登岸新春福棧夥陳阿三向之招接忙亂中失去行李一件向陳詰問反索詐洋銀四元徐怒扭訴捕房捕頭轉解馬路工程局總辦翁子文太守倩襄讞委員黄衡堂二尹研訊徐稱在蘇省中西學堂當教習被陳吞匿衣包反索洋銀務求究治陳供小的不敢訛詐乞恩寛宥二尹判責一百板以示薄懲至衣包追給與否訪事人尚未得而知也○信安小輪船公司夥顧蘭溪與彚興小輪船公司夥梁禮文費綸琪爭攬主顧互扭至捕房聲訴捕頭轉解工程局黄二尹研訊之下以小輪船接客並無定章難分曲直諭令退去商定章程具禀前来以憑核斷○萬通醫園傭人金和尚將垃圾傾倒馬路中適爲巡街捕所見拘解捕房捕頭解至工程局黄二尹研訊之下諭令以後不准違章從寛斥退○烏山船户林聚興手持白糖數斤在馬路中求售適爲包探黄量海所見拘至工程局黄二尹研訊之下林供此糖在船上掃積而来並非竊得二尹從寛斥退 
[英美租界晚堂瑣案]  
　　鎭江人戴李氏隨其夫戴邦江来滬傭工洎邦江返氏卽被薙髮匠某甲誘入寳和里某妓院賣娼氏不甘淪入烟花投河自盡經包探王長桂救起告知捕頭解送公廨讞員張柄樞司馬飭交官媒收管前晚升堂研訊氏供小婦人年二十四歳丹徒縣人隨夫来滬遭甲誘入寳和里賣娼小婦人出自良家不甘作此下賤之事故圖自盡叩求明察司馬飭押候備文遞解丹徒請地方官傳夫屬及母家人領回管束○石文珏與石文翰互爭家產投上海縣控告旋復控諸公廨司馬訊明一切令仍照上海縣所斷辦理前晚石莊氏等投案遞禀稱公產田若干被文翰賃與洋人受爾德今屢次至愛爾德處領銀愛爾德受文翰之愚掯不付給因投關道衙門上控奉批仰廨錄案詳復核奪等因叩求作主司馬諭令退去候示 
[英美租界公堂瑣案]  
　　包探徐榮珊解胡阿吉到案禀稱小的查得係行竊某洋棧内紅絨頭繩一紥是以均請究懲某洋棧主訴稱棧内時常失物務請究追讞員張柄樞司馬商之佛繙譯官判將胡枷號一禮拜發犯事地方示衆○萬生生向嚴文耀訛詐洋銀五元被包探沈阿炳解案嚴訴稱小的從某處運煤来滬領有運單萬冐充探夥貿然来船訛索洋銀五元求恩究辦萬供小的向駕駁船並無訛人之事司馬判貢三百板枷號一月示衆期滿交人保釋○賊犯張慶三先後行竊王福生劉阿二等三家衣物被某包探拘案解請訊究司馬判責四百板押捕房一月○鄒阿東因事遞籍兹又潛来滬上竊取錢福慶家衣物被包探趙銀河拘解請究司馬判責一百板枷號一月期滿再行遞解○鄉人王海林將羊反紥縳舁至英租界某處包探倪順泉以其違犯救牲會定章解案請究司馬判押一禮拜○頑童顧阿富行竊張阿標家門前所置濕衣經某包探拘解請究司馬判責手心三百下逐出租界 
[法租界公堂瑣案]  
　　史幼彬邱子嘉二人於上年訂立合同合股開惠豐呌貨行言明盈虧各認其半既而邱墊洋銀四百餘元史分文不墊因此行務難以支持被西人收回牌號事後邱向史索還墊欵一半計洋銀二百餘元史再三懇商出立票據折還洋銀一百五十元然延宕至今分文不付邱遂於上期遞禀公廨求追讞員杜枝園大令准詞提史研訊邱投案伸訴前情史供邱亦有憑條一帋請將此欽劃抵大令檢閱憑條並無名字飭將史押繳○法商伊磨田所用細崽潘丫頭私收客帳洋銀一百四十四元被伊磨田查悉送案請追潘供小的所收客帳洋銀己經用去求恩寛限措還大令著押追洋銀再核○流氓徐德富夏東林身藏利刃至龜奴張才寳花烟館尋歡後不知因何口角巡街捕聞之拘獲解案大令判罰洋銀五元○沈建林扭控左咸林虧欠柴價洋銀二十五元左供照帳核算沈尚應找出若干大令著出外算明再核○積竊王楚標行竊某姓家衣服報捕查獲拘案請追大令判責二百板驅逐出境○偷兒李阿四行竊某棧房白糖數十斤經包探當塲拘獲送案請懲大令判責二百板○皮匠韓良生爲某西人修整皮鞋乘間竊物控奉大令訊明飭賠洋銀二十元迄今日久挺押不理昨日大令命帶案復訊判責一百板 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年六月初二日京報全錄]  
　　宮門抄諭旨均錄前○江蘇巡撫恩奏爲遵旨校閱江蘇營伍事竣曁回省日期摺○又奏爲蘇州關第一百五十八結期内徵收稅鈔並開支數目摺○又奏爲蘇州關第一百五十八結期内徵收洋藥稅釐並開支數目摺○刑科給事中吳奏爲請旨安揷流　摺頭品頂戴江蘇巡撫臣恩壽跪奏爲遵旨校閱江蘇營伍事竣旣回省日期恭摺覆陳仰祈聖鑒事竊臣欽奉恩命查閱江蘇營伍當將出省日期恭摺奏報在案方今武備不修營制新易兼以内患外侮紛至沓来若非認眞激勵戎行實力振興土氣不足以資捍禦查兵事隸在督臣乃蒙聖恩飭臣蒐討際時局艱難之會正臣子圖報之時敢不殫竭微忱以仰副朝廷銳意自强之至意是以臣此次按臨所至虚心討論賞罰必公務期振挽頽風一洗陋習臣於三月初八日出省先閱吳淞内洋水師五營外海水師六營兼閱獅子林南石塘各砲台並調閱蘇松鎭標陸汛練兵及駐防該處之南洋續備盛字中營左右前後四旂盛字水勇一哨所往松江府閱提標中左右後城守金山柘林青村八營及提標右管陸兵新兵兩營隨至澱山湖閱裏河水師五營常州府閱常州營並調孟河江隂靖江三營閱畢乘輪上駛抵鎭江府閱視鎭江營督標新兵前營駐防該處之南洋常備右軍等四營至金陵省城先閱金陵營水陸各操及鍾山幕府山各砲台次第校閱督標中左營及江寗成守左右四營新兵中左右後四營並調閱浦口溧陽二營南洋常備右軍左營續備護軍中營曁左右前後副右五旗各防勇進瓜洲閱鎭標各營至揚州府閱揚州鹽捕兩營並調閱瓜洲青山奇兵三江泰州泰興六營抵清江浦閱響標中左右淮安城守海州鹽城東海等七營淮揚鎭標中左右城守三營及駐防該處之南洋常備左軍等六營並調閱鎭標右營宿遷廟灣佃湖洪湖五營徐州距清江尚逺因陸路各營均駐防要隘守衞地方未便調動制兵人數無多當經循案委派修補追錢志澄會同該鎭道認眞校閱由清江折回順閱象山焦山圌山江隂等處砲台次至江隂閱南洋續備老湘合字中營曁左右前後四旗南字中左右三旗並閱鏡清南琛南瑞保民等兵輪策電飛霆等蚊船打靶沿路時雨時晴尚無阻滯比因大計秋審均己屇期遂子四月十五日回至蘇州接閱臣標左右練軍兩營續備親兵營安定旗并調閱平望營其餘各營有關分方巡緝緊要者均照案免調統計一月零六日校閱蕆事所閱各營現均一律改習德操步伐整齊搶砲聯貫陳式分合嫻熟號令簡捷嚴明各水師之駕駛舟船莫不進退合宜各砲台之演放砲位均能命中致逺將弁打靶全中者在七成以上兵丁技藝入操者亦皆精進可觀惟是訓練尚易而得用最難臣巡視所及接見諸將領均諄諄誥誡以時艱孔棘務在固鎭軍心俾成勁旅果能與士卒共甘苦何患乎敵愾無血誠去其蹈故習常自必知方有勇當兹營制初改重在愼選將才進賢興功非圖近效臣仍當隨時與督臣酌商分别舉劾認眞辦理所有奉命校閱事竣曁回省日期謹恭摺具陳伏乞皇太后皇上聖鑒再臣經過江南地方天氣隂雨偏多二麥漸己廣熟民情尚均安謐合併陳明謹奏奉硃批知道了欽此 
頭品頂戴江蘇巡撫臣恩壽跪奏爲蘇州關第一百五十八結期内徵收稅鈔並開支數目繕具清單恭摺具奏仰祈聖鑒事竊照蘇州開埠通商設立稅關業將徵收稅鈔截至一百五十七結恭摺會奏在案兹據蘇州關道羅嘉杰詳稱自光緒二十五年十二月初一日起至二十六年三月初一日止第一百五十八結期滿共徵洋商船隻進口正稅除存票抵完外實徵銀六十九兩零洋商出口正稅銀七百四十九兩零洋商復進口半稅銀一百一十三兩零洋商船鈔銀八錢零華商船隻進口正稅除存票抵完外實徵銀六百九十九兩零華商出口正稅銀一千五百六十九兩零華商復進口半稅除存票抵完外實徵銀一千一百六十六兩零華商子口半稅銀三兩零華商船鈔銀七兩零共徵收各項稅鈔銀四千三百八十兩零除支銷傾鎔火耗並解總理衙門三成船鈔總稅務司七成船鈔蘇州關額支經費等欵外連同上結共實存銀四千九百一十三兩零係應備還蘇州開埠通商建關原借蘇糧道庫之荋諌合分造清册詳請具奏前来臣復核無異除將送到原册分咨外務部曁户部查照外謹會同通商大臣兩江總督臣劉坤一核繕清單恭摺具奏伏乞皇太后皇上聖鑒謹奏奉硃批該部知道單併發欽此 
頭品頂戴江蘇巡撫臣恩壽跪奏爲蘇州關第一百五十八結期内徵收洋藥稅釐銀兩並開支數目繕具清單恭摺仰祈聖鑒事竊照蘇州關徵收洋藥稅釐數目業經造報至一百五十七結止恭摺會奏在案兹據蘇州關道羅嘉杰詳稱自光緒一十五年十二月初一日起至二十六年三月初一日止第一百五十八結期滿徵收洋藥正稅銀一千五百四十八兩釐捐銀四千一百二十八兩除分别支解外連同上結共實存銀二千八百七十八兩零係應備還蘇州開埠通商建關源　蘇糧道庫之項開具册摺詳請奏咨前来臣覆核無異除將該關册摺分咨外務部曁户部查照外理合會同通商大臣兩江總督劉坤一核繕清單恭摺具陳伏乞皇太后皇上聖鑒謹奏奉硃批該部知道單併發欽此 
刑科給事中臣吳鴻甲跪奏爲流匄染疫致多道殣亟宜設法安插護養以消殄癘而迓天和恭摺仰祈聖鑒事竊以窮民無告至乞人爲難堪而視民如傷尤王政之先務臣經行道路屢見貧無室家染病倒斃者日梗於途其他鵠面鳩形身如槁木食狗彘之餘尚不能日求一飽加以天氣亢熱溝渠臬穢日暴尤烈途人偶有感觸尚多鬱爲疫癘曾謂昕夕於斯眠食於斯者猶能幸逃此數固理勢之所必無又况兵燹之後失業愈衆糧食昻貴餬口尤難彼軀幹稍健者非向肆硬索錢文卽於街市挖包翦物久則黨羽益多因竊成盜貽患不測端由斯類竊維安揷護養之道各宜區别其强固能任事者當令五城司坊造册書名分叚號遣令掃除積穢削塡街渠不准向人婪索其羸弱多疾病者分别男女設廠調養又時而醫藥之愈則責其自謀生計死則爲之備棺瘞殮庶使沿途一律肅清强者不致滋生事端弱者不致委於溝壑國家　卹貧窮至如暖廠粥廠歳縻巨萬獨於夏暑之天未有以養殘廢枯朽之人可否籲懇天恩飭下順天府五城設法保全俾老幼垂斃之流匄毋任轉輾道途庶免時疫之厄而延一線之生抑臣更有請者設立醫局爲及時之善政近来疫氣南北甚行洋人恒設醫院及騐疫所以防沾染查庚子以前琉璃廠醫局日療一二百人之病頌聲載道卽去年城外保安寺及關中會館兩局亦日療數十百人今年皆未舉行聞吏部尚書臣張百熙有心興辦苦於經費難籌然此僅每月數百金之費誠心爲善者似不難集腋成裘左都御史臣陸潤庠家世知醫存心利濟可否並飭勸捐興辦以成善舉似不必費公家之欵亦可有成但必求明發諭旨乃能鼓舞羣情繫中外之觀聽顯在抱之痌瘝臣以爲養民之政莫切於此是否有當伏乞皇太后皇上聖鑒訓示謹奏奉旨欽此 
 
