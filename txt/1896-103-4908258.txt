# 1896 - 103 - 4908258

 

Page 1

 
 
[小輪船出售] [  美查有限公司啓]  
　　本公司有小輪船一隻名元寳泊在新閘藥水廠前船身堅固機嚴靈捷現復重新修葺與新造者無異吃水甚淺内河小港易於行駛且亦迅速欲購者至申報館帳房面議 
[今日附送急求救命册] [  申報館啓]  
　　是册爲仁濟堂養狗所所印囑本館附於今日報紙分贈同人者也原夫捕房殺狗非以虐畜類實以防因瘋噬人顧斃狗命若干亦爲仁人君子所不忍仁濟堂董因商請載至蘇州喂養以保餘生惟是經費難籌事虞作輟爰印成是册遍告同仁如蒙擲青蚨當亦本館所心欽不置者也　此布陳　維德鑒 
[論散勇閙事]  
　　自來經武者每曰用兵當先用將選兵不如選將又曰强將無弱兵人雖視爲老生之常談然究爲一定不易之理也誠以將者所以統兵而兵皆聽命於將者也將之待兵能恩威並用則兵皆用命效死勿去更何有反戈相向以肇不測之禍哉中日之役幾無一兵之可用說者皆委咎於平日之不能訓練夫兵之不練誠將之罪而推原其故知將之罪固不僅在不能訓練也總由平時扣减兵糧短缺兵額但思肥己苛待士卒以致上下離心彼此積怨無事時已岌岌可危一有事端變生肘腋又安望其能赴湯蹈火哉閱前昨兩報紀散勇閙事一節論散勇閙事罪固在勇而論其所以閙事則罪固不能獨歸於勇矣據云駐紥河西務老湘軍虎字十營因撤回唐沽閙索恩餉致殺死營哨官十三人散勇死三人旋查其營雖曰老湘而其中不盡三湘子弟正月間奉文遣撤全隊回津除山東直北之人已繳槍械號衣遣令歸農外湘勇祇繳洋槍仍留號褂以杜混冐其時各勇例有恩餉營官照領有已發者有未發者有雖發而不足者正月二十九日午後督上火車該勇等不願登車因知尚有加賞銀六錢未發大肆喧譁疉石車前使不得行經鐵路總辦由德律風禀明夔帥虁帥立派武員奉令前來撫慰始登車而去此二月初四日事也旣至唐沽除南行外尚留四營擬候海定裝載人數不過數百時已傍晚該勇等猶索恩餉不已是夜卽殺官弁八人其中一人約三十餘歲被刃落河遇救舁至客棧該勇偵知往搜此人尚能言語並有銀二錠在夾袋中取出求饒該勇謂汝向日視錢如命我等被汝朘削已久何今日祗此兩笏猶欲捨以買命耶我等向祗要錢不要命今却要命不要錢遂曳至河旁裂衣而肢解之初五日餘波未平又殺官弁三人後又將二人牽至河壩適與直字營史軍門值兩驆呼救爲軍門所阻并謂如欠恩餉惟我是問該勇不聽仍將兩弁刃而棄諸河罼門因該勇等目無法紀令放排槍擊倒三名適虁帥遣親兵營統領王軍門帶兵而至該勇等知卵石不敵始散歸伍至初六日海定到唐沽刃餘官弁始率勇登舟而去其事始平竊謂該勇等雖目無法紀犯上作亂殊屬可惡而可駭然必飲恨於其官弁者已久故特借索恩餉以洩其忿耳否則一時雖衆怒難犯或傷而己矣或殺而己矣何至被刃落河後旣舁至棧中養傷而必偵知往搜哉旣獻銀救饒亦可以己矣而必裂衣而肢解之哉該勇雖來自田間不知禮義苟將弁能與共甘苦卽平時缺餉恐亦未必如此之喧譁閙事豈肯爲此六錢之銀而遂施其毒手其平日尅扣該勇之餉可想而知然平時扣餉未聞有閙事殺官者則何也大抵平日扣餉該勇以此爲生尚可隱忍至於遣散之時皆欲藉此以謀生活平時旣無積蓄欲併此而呑没之是不啻絶其生路矣是以皆甘冐不韙欲得而甘心也自撤營散勇以來閙餉已不止一次爲將弁者旣不能爲朝廷出力致遣使求和而又不知自好激成變端不死於敵而死於兵可謂死不足惜矣然猶幸僅留數百人耳如全營騷動何堪設想遣散勇丁何等愼重優加恩餉猶恐其流落半途致爲地方之害故必節節防護俾得復爲良民該將弁不知利害利令智昏以爲遣散在卽不妨乾没卽有騷動地方皆可歸咎於散勇之無良而已可脫然無累也不料散勇專與爲難致不能以身免亦可謂愚己至遣散之時不擾地方而專與將弁爲難可知曲在將弁而不在散勇也爲告今之用兵者當允選將而後可欲選將者當選不貪之將而後可 
[本館接奉電音]  
　　昨日午前京師飛電傳來上諭二道敬謹譯登○三月初二日奉上諭前據御史敬祐胡景桂先後奏叅山西河東監掣同知張貽琯營私牟利各欵迭經諭令張煦胡聘之確查具奏兹據胡聘之查明奏稱張貽琯被叅典置莊地開設鹽店縱容白役加價霸運各節皆有確據實屬嗜利無厭貪鄙不職河東監掣同知張貽琯著卽行革職候補知府徐秋與張貽琯暗通聲氣調護掩飾平日藉勢招摇不知檢束候補鹽大使孟起鳳行同市儈有玷官箴著一併革職以示懲儆餘著照所議辦理該部知道欽此同日奉上諭胡聘之奏特叅文武不職各員請分别降革一摺山西解州直隸州知州張喜田性躭安逸諸事廢弛安邑縣知縣萬啓鈞才識庸闇難勝煩劇均著開缺留省另補垣曲縣知縣戴家松心地糊塗辦事草率署壽陽縣知縣王廷銳藉差苛歛民怨沸騰該二縣文理尚優著以教職歸部選用前署遼州直隸州知州單熙貽信用家丁贓私狼籍蒲城縣知縣周道藩工於作僞操守難信候補遊擊王枝發從兵滋擾毫無紀律潞安恊中軍都司張有才嗜好甚深難期振作均著卽行革職以示懲儆餘著照所議辦理欽此 
[俄人勝算]  
　　日本某日報登海參崴來信云俄國報章言及朝鮮木浦港隆冬並不結冰水深七尺至十六尺足容軍艦三十艘其形勢可以控制對馬及巨文兩島且出入有二道不憂敵人封港爲朝鮮第一形勝之區現在尚未見他國占取我國近日於朝鮮大爲得勢足以壓制外邦宜早占取此港爲力爭上游之舉云云一時日人紛紛議論謂俄人若占此港妨害他國不少一朝有事黄海一帶海上之權全歸俄有於英之通商事務亦頗不利也 
[日艦告成]  
　　日本某日報云日廷向英京倫敦定造之軍艦名曰八島於東歴二月二十八號下水其船長四百十二尺最闊處七十三尺入水四十三尺能容煤炭軍實一切共一萬二千三百墩裝十二寸口舳艫砲四門四十九墩大口砲二門舷側置速射砲十門甲板上有六角砲臺各隅置砲一門實得馬力一萬匹 
[日員過漢]  
　　漢口采訪友人云日前日本駐紥沙市副領事官已行過漢皋至二月二十六日清晨長安輪船抵埠又有寛袍大袖之瀛客數人相繼登岸詢之則係新任重慶領事官加藤君義三及繙譯官高橋本部二君隨就河街某客棧小駐聞句留數日卽須前往蜀中也 
[刼案述聞]  
　　湖北采訪友人云有客自黄陂來省述及二月望後某夕突有緑林豪客結黨至城内某錢店明 
 
 

Page 2

 
 
火執仗塗臉掛鬚撞破大門一擁入室店中人有欲聲喊者若輩舉刃相嚇遂各如寒蟬之噤而不鳴若輩勢燄益張例篋傾箱飽其慾壑而後去翌晨店主繕禀投縣報案縣令唐明府步瀛立飭差捕緝拿城市之中賊人竟猖獗如此不知爲民父母者將何以慰我蒸黎耶 
[奬期難展]  
　　揚州采訪友人云客歲海疆有事兩淮塲運各鹺商激發天良報捐鉅欵通泰各屬塲商報捐銀十二萬兩淮北池商報捐銀一萬兩均已按限呈繳一清旋由署兩江總督張香帥發作湖北鐵政局經費咨逹大部擬請奬給實官臘月始奉部文准援照運商報捐江防銀兩奬給實官一案辦理乃迄今兩月祗四萬兩已經核奬其未奬者尚有九萬餘兩之多上憲忽定於二月下旬一律截止各塲商多有赶辦不及者首事者不得已乞淮南總局憲將此中曲折情形轉禀上峯懇展限一二月以示體恤某日接奉憲批大旨謂塲商捐欵與運商事同一律自應照案以二月底截止過期卽行停奬仰卽轉飭遵照等因局員奉此急出示曉諭各商無可如何其在揚者已紛紛至總局請奬局中專辦此案之委員連日甚形忙碌云 
[户部失愼續聞]  
　　京師訪事人云日前户部檔房失愼在大堂之後牆垣高峻當火勢逼近時救火人推之不倒本署堂憲急命人將屋内鐵箱一隻設法搶出餘物則悉付丙丁聞箱内皆係與泰西各國交涉事件案卷關係甚重幸得搶出不致同付刼灰 
[禾中火警續述]  
　　嘉興友人來函云前報紀長縴塘火警今訪悉在太平橋之東接連塘匯鎭之長縴塘在半塘之裏有寍波客民來此懇種荒田已歴二十餘年有馮某者初搭草篷居住所種荒田甚夥獲利亦厚數年前改造瓦屋計九間四圍栽柳自成一村其起火之由馮某素吸洋烟是日午後正在吸烟因事出外未吹燈火逾時進内見已延燒牀帳警急提氷灌澆無如火勢上冲車薪杯水霎時延燒樓閣冐穿屋頂當卽盆鑼亂鳴報警得遠近各坊水龍先後馳到竭力噴救就塘起水并拉倒邊屋兩間得以救熄然七間已盡付一炬幸在日間人口無傷並係獨村不致延害也 
[黄堂瓜代] 　　 
　　姑蘇采訪友人云松江府知府恩詩農太守興現因俸滿請咨赴部引見遺缺經藩司鄧小赤方伯於三月初二日牌示以候補知府陳　聲詳委署理 
[示平市價]  
　　湖北采訪友人云各省銅錢告匱市中交易疲茶異常某日湖廣總督張香濤制軍會同湖北巡撫譚敬甫中丞出示曰照得前因武漢錢價日昂軍民交困曾經本部院出示平價並酌發局票銀圓以資周轉各在案兹拋藩臬兩司詳據武漢錢商百順利均鈞大昌等禀稱正月間奉示平價並蒙發給局票銀圓與制錢相輔而行所以體恤商情者實爲周至商等亦均仰體德意逐漸平减奈刻值茶商雲集典商需錢上架錢之來源甚少錢之去路甚多市面日形緊迫可否俯念下情准予暫照市價兌換俟茶黄需錢完竣再當遵價跌落出自鴻施等情轉請示遵前來查制錢缺少係目前各省通病本部堂於回鄂之先卽籌欵於廣東省局附鑄制錢陸續運鄂現經本部堂部院會同體察情形後飭令湖北鑄銀局廣鑄銀圓多發局票亟加發銀圓印票以上三項皆註明本省字樣准於本省完納丁漕關稅鹽課厘金該商民等旣便携取且免銀色錢色之挑剔轉輪不竭利益無窮一俟製造齊全届時廣東新鑄制錢亦可運到各項充足流布民間錢價不平自平矣據禀茶典兩業需錢之際錢價驟難平减尚係實情准其暫照市價兌換以免藉口爲此示仰軍民人等知悉嗣後武漢錢鋪出入銀錢均暫照市價兌換不得以平價在先致有爭執該錢業等亦須公平議價毋許任意擡高致干查究俟錢市稍鬆立卽隨時平落各宜凛遵勿違特示 
[蔭同棠舍]  
　　江西采訪友人云署藩司翁小山方伯創設蠶桑局購辦桑秧招雇蠶師以溥利源而裕生計誠善政也兹復出示曉諭曰本司現在省垣設局興辦蠶桑如有子弟想學種桑接桑養蠶繅絲者准其父兄到局報名聽候預爲選擇留飯宿局教導一切俟學成後量其材能或推升工師或酌給工食合凾出示曉諭爲此示仰闔省諸色人等知悉爾等須知教養學生爲地方興利起見切勿懷疑觀望自棄恒業切切特示猶恐棍惡之徒有心擾害因又出示禁約曰本司勸辦蠶桑實爲地方興無窮利益現已購買湖桑散給各城鄕分領栽種並雇蠶師教習壅培接換諸法數年之中卽可桑陰遍野無論貧富男女皆可倚爲生計惟是興利必先除害誠恐小民不知例禁任意偷竊攀折或縱放牲畜作踐使種桑之户視爲畏途良法美意遂致因之阻隔不可不嚴爲之防合行出未嚴禁爲此示仰闔省軍民人等知悉爾等須知盜取蔬果竹木例禁綦嚴况桑樹爲衣食之源尤宜勤加保護各城鄕紳耆務宜嚴立禁約輕則示罰重則送官妥議章程禀請立案倘有不遵准卽指名赴局呈報定卽飭縣拘案嚴懲决不寛貸其各凛遵勿違特示 
[珠江春浪]  
　　廣東友人來函云學憲惲次遠文宗定期二月廿七日起程馳往瓊州巡試業已預備行裝並向各衙辭行各憲亦如禮往送冠蓋往還絡繹不絶聞文宗此行先考瓊州次及高廉雷並陽江等共五屬計往返程途約須數月中秋節後軺車方可回省○臬憲魁文農廉訪自拜眞除之命卽具　課恩陳請陛見嗣因督憲留辦秋審故暫緩行旌現距秋審之期不遠一侯事竣卽當起程聞廉訪定于三月初十前後束裝首途乘輪北上遞遺臬司日務督憲已札委候補道張觀察銘澍署理○水師提督鄭心泉軍門部下安勇歴年派往各屬剿除匪類現督憲訪聞去年謀叛之匪首孫文卽孫逸仙逃往外洋購辦軍裝尚思滋事遂將安勇全軍悉數調回省城分派東南西北四關駐紥以資鎭壓○廣雅書院肄業各生前由督憲學憲會同甄别以定去留兹經學憲評定甲乙列榜揭曉計取錄超等十二名平等二十八名均許留院其餘不列等之四十名槪令退出所遺缺額俟學憲擇各屬生員之才德兼優者咨送充補每月官師兩課皆專課古學不課時文現聞學憲擬添設西學格致一門俾諸生于餘力之時兼行講習以宏造就云○南番兩邑宰因入春以來雨多晴少現當播種之時深恐淫雨爲災傷害禾稼遂禀請府憲定於三月初一日同詣城隍廟設壇祈晴○今年係科考之期廣州府憲周太守札行各縣考取文童送府毋得貽悞南番翁邑宰遵照札諭定期三月初七日開考頭塲初九日考二塲兩塲合列一榜以歸簡便昨日已出示曉諭各文童先時齊集想有志觀光者又當磨厲以須矣○疫症流行仍未稍减清平約内調元街雖因付無多由二月十五日起至二十日止五日之内染疫而斃者已十餘人故現在居家皆有戒心紛紛遷避幾至十室九空矣 
[鷺江春泛]  
　　厦門采訪友人云月前某姓渡船貨物被盜刼掠事後赴地方官署報案道憲周子迪觀察據禀移文營汛會緝二月二十一日緝至後尾鄕拿獲盜船二號内有金針木耳數包確係原贓而盜已乘間逃逸矣○海防同知張文川司馬於二月十五日赴省旋於二十七日清晨附某商輪船回厦○某某等商人禀請准設護商小輪船公司周子迪觀察允爲詳請邊制軍察奪必於地方有益始准試行大約須俟督憲批回方能開辦也○寓厦製茶各工人擬結伴赴淡水作工聞日本人新定章程須携大清地方官護照方能登岸遊行各工人爰禀請海防同知給發若于張乘科麽沙輪舟前往孰料日本人又以須俟駐厦日領事與地方官熟商　後給發是以爭先前往者咸廢然而回○泉郡食米大半來自臺中兹因日本人禁止帆船不准在鹿港等處貿易是以泉州五縣所需食米咸販自厦門目下厦門米價陡昂中等者每石九十五斤需洋銀三圓四五角上白尖需四圓二角 
[禾郡試題]  
　　禾郡府試科考日期前已紀報今將題目錄下頭題嘉興則不侮寛秀水則得衆信嘉善則人任焉敏海鹽則有恭惠平湖而不費勞石門而不怨欲桐鄕而不貪泰通塲次題皆雅言也通塲詩題肯銷金甲事春農得農字五言六韻廿七出圖示廿八日初覆初覆散號 
 
 

Page 3

 
 
題曰臣聞之胡齕曰堂號題曰有復於王者曰通塲詩題玉堂金殿要論思得坡字 
[鳩兹問俗]  
　　蕪湖友人來函云有某甲者不知何許人日前流寓鳩江幾類伍相國之吹簫吳市乃因托鉥無門隨聽匪人之慫恿竊取李甘亭明府之名片詳叙事略四處告帮事爲明府訪悉誠恐有尤而效之者特揭示通衢大旨謂本縣名片祗備拜客嗣後倘有冐取本縣名片叙事招摇撞騙者准卽扭送來縣究辦○清明令節暖日烘晴蕪地士女皆以斯節爲踏青之佳日故男則安排蠟屐命嘯侣儔女則料理弓鞋呼姨挈姊羣往北郭之赭塔晴嵐問尋春取藥半山抝處爲宋名宦黄文節公讀書處新經當道修茸故一時游山者更覺興高采烈直至日落崦嶬如各盡興而返 
[白下官塲紀事] 　　 
　　金陵采訪友人云候補知縣胡明府保聨前經大憲委署阜寗縣事兹者署期已滿瓜代有人明府因將任内錢漕獄訟料理一清移交新任遵飭回省趨詣督轅禀見並聲明交代已會算清楚○候補道唐觀察際昌經劉峴帥札令辦理金陵支應局觀察奉到憲札卽詣轅謝委○代辦支應局事務桂薌亭方伯以新委之唐觀察已到差視事爰將公務交付趨赴督署禀知○二月二十一日督轅牌示外海水師蘇鎭中營遊擊員缺本部堂查有補用副將儘先叅將徐九成堪以請補○二月二十三日爲劉峴帥懸弧令旦在省文武印委各官均詣鈴轅祝壽峴帥以禮接見自辰至午冠蓋相望鼓樂喧闐誠熱閙也 
[公讌軍帥]  
　　新簡福州將軍裕壽山軍師祿秉節來滬假天后宮爲行轅滬上官塲定於昨日午後設筵中旺街錢江會館公讌并招集妙伶演劇鐘鳴一下軍帥乘馬車而至黄觀察以次各官恭迎入座一時笙簧雜奏水陸紛陳直至夜色溟濛始各盡歡而散 
[上海官塲紀事]  
　　前上海製造局總辦潘芸蓀觀察學祖前日命駕進城赴各衙門辭行往金陵至縣署黄大令飭丁擋駕○候補道松觀察麟懋觀察績皆籍隸蒙古前日因公過滬命駕入城拜會各當道至縣署時黄大令飭丁擋駕代理本邑吳淞司巡檢沈小亭少尹恩藻前日至申詣道轅各署禀謁並陳一切事宜 
[飲和食德]  
　　前安徽候補道蕭觀察允文欲在本邑南市十六鋪及城内創設自來水因格於本地紳董之議事不果行邇又商諸江海關道黄觀察及上海縣黄大令擬集股承辦此事所接水管由北而南擬就章程數條以備採擇觀察與大令會商之下倩曹君順甫爲總董而以蕭觀察爲總辦目下章程已立大約事可有成矣 
[臺基命案]  
　　有陳某者翩翩年少不知其爲何許人近在大順昌紗廠執事前日之夜二點鐘時獨行至英界中旺街第二百四十四號門牌陳費氏所開臺基上欲與蕩婦尋歡陳費氏遂遣傭婦吳陳氏往喚張趙氏之女桂寳至家作神女襄王之會春風一度陳忽脫陽未及片時溘然而逝桂寳駭極在房中大聲疾呼陳費氏知已釀成禍端相約出門避匿迨捕頭遣包探往勘則已蹤影全無遂至左鄰錢李氏何李氏臺基詢問突見四百三十九號華捕吳明春在房中與淫婦陳翠金互相調笑因連近處王陸氏吳陸氏諸虔婆一併拘入捕房旋又將陳費氏吳陳氏桂寳及其母張趙氏獲住昨晨解赴英公堂屠别駕庭訊之下桂寳供稱小婦人與已死之陳姓素不相識昨由陳費氏遣吳陳氏來喚小婦人與之苟合不料陳卽斃命實不知其何故陳費氏供稱小婦人惟知此人姓陳在大順昌紗廠執事餘不知情小婦人作此不端之事自知該死吳陳氏供與相同王陸氏吳陸氏錢李氏吳李氏等同供稱各臺基主均至杭州進香所有臺基之事交小婦人等代爲管理吳捕供稱小的與此臺基向來相熟是日適夜差無事故往暫坐片時翠金供稱小婦人係本邑人其時自行前往無人來喚訊至此翠金之父林阿二投案供稱女兒向在某繅絲廠做工日被吳捕引誘以致共上臺基好副捕頭禀稱吳在虹口捕房充當巡捕應守法度不應胡作胡爲今於落差時擅引誘良家女子不法已極請爲重立别駕與薩副領事一再互商以業已釀放命案須報縣請騐膀著將陳費氏吳陳氏及桂寳一併解送縣署張趙氏斥釋吳旣充華捕明係知法犯法著笞責四百板發回捕房管押一月期滿遞解回籍王陸氏吳陸氏錢李氏吳李氏各掌頰二百下管押一月期滿分别回籍翠金掌頰二百下交其又領回嚴加管束 
[英界公堂案]  
　　昨日芝利國人李若拿治威恩飲酒過醉雇坐王阿生所拉東洋車至某處不給分文王扭住索錢李突出利刃猛刺幸經三百九十三號華捕捘住手腕王始免受傷旋將李拘入捕房至昨晨解送案下王投案訴稱小的由洋涇浜載此人至虹口篷路此人不肯給錢反欲劘刃以刺李供稱流落在滬並無事業昨因酒醉以致糊塗然並未刺入實向恐嚇而已别駕商諸薩副領事判令發回捕房管押兩禮拜期滿解回芝利原籍○陳阿九沈金隆兩包探解和中輪船買辦何少山及三泰錢莊主曹隆卿至案禀稱前日何持小洋銀二百五十枚至曹所開錢莊兌換大洋銀曹估出小洋銀均係銅質製成如數扣住次日何往索取曹言已交包探陳阿九取去何奔至捕房查問告以並無其事捕頭旋倩小的一併拘入捕房在何身畔查獲銅質小洋銀四百枚合共六百五十角何供稱在和中輪船當買辦之職所有銅質小洋銀由香港人梁國相號琴甫者託小的代換太洋銀實不知其爲銅質比及知覺欲將尚存之四百枚寄還信已繕就未及送去卽被拘獲曹供稱昨日何持銅質小洋銀掉換大洋銀經小的看出言欲告知包探並未提及已被陳探取去别駕著押候查明後於禮拜三覆訊○積竊王榮根曾因事發經屠别駕懲辦今又竊取徐子恒陳阿二兩家錫燭臺綢布衣服由包探顧阿六緝獲人贓送請究辦徐陸兩失主同訴稱小的等家俱被撬門行竊旣由包探緝獲求准將原贓認領王供稱小的係本邑人行竊該死如蒙大老爺恩宥自當痛改前非别駕判令笞責二百板管押四月○包探顧阿六禀稱昨日裕盛和綢縀店車夫衛銀寳串同學徒陸上澤竊取紡綢八匹兹由小的緝獲送請究追失主顧雲卿投案領贓並稱陸年幼無知被衛愚弄如荷從寛發落實爲感德無垠衛供稱小的乘間竊物罪無可逃惟求大老爺恩典而已别駕判令將衛笞責一百板管押兩禮拜陸管押三日○包探趙銀河禀稱流氓徐阿四張小徽二人冐充包探夥役向花烟館龜子朱阿慶訛詐洋銀二圓適經小的查知送請訊究朱龜投案訴稱小的因事與鄰人口角徐張前來解勸旋自稱是包探所用夥役堅索洋銀二圓小的無奈將衣服質得洋銀如數付給今旣到案　乞恩追别駕判令將徐張各笞責一百板○賊犯李阿三竊取葛公館内綢衣三件銀簪二枝報捕後捕頭遣包探　四福緝獲人贓送請究辦葛公館家丁某甲投案領贓李供稱小的係蘇州人偶然行竊實出不得已尚求大老爺格外施恩别駕判令笞責一百板管押四月期滿遞解回籍○黎副捕頭禀稱訪得有王阿順者深知虹口各賭臺之事故特傳至捕房欲令伊赴四馬路老巡捕房請捕頭根問今先解案禀知王供稱小的係本邑人不知何故忽被拘押數日别駕謂並無别故惟捕頭欲向爾詢知賭臺一切細情耳爾可直言毋隱問過之後卽行開釋王唯唯而退○ 
[法界捕房瑣案]  
　　昨禮拜三鄭大令蒞八仙橋捕房發落各案升座後命提潘錢氏控朱壽林攫取衣包一案略加研訊著照原斷將朱荷枷三月期滿責釋○日前包探拿獲在金利源馬頭竊取檀香之王福生已由大令訊供昨日飭照原斷荷枷一禮拜發馬頭示衆期滿帶案開王阿三釋○楊陶氏控金長卿竊取錢六千二百文大令訊供之下判令笞責一百板金供稱小的係紹興人大令著卽釋出勒令回籍不准逗留○積竊前在英租界犯案經讞員訊斷禁押捕房者已三年近甫釋出又至洋涇浜南某姓家竊物適由包探拘獲解經大令訊取口供昨日飭從押所提出照原斷從重笞責二百板押候具改過切結然後開釋○二月十七日包探拿獲在招商局江天輪船竊取鞋籃之賊犯傅長生解經大令訊供判令枷號半月昨日枷期已滿命帶至案下開枷笞責一百板從寛釋出○去年十二月某日吳松延因犯唆訟之案經包探拘解公堂大 
 
 

Page 4

 
 
令　供之下判令枷號三月昨日枷期已滿命帶至案下開枷笞責三百板還押再行核辦○朱子卿卽朱春芳自稱文童投案呈具切結稱朱包氏經已故之姊談朱氏主持再醮與朱春齋之子朱二觀諒非搶逼大令閱視之下謂爾前後所供不合切結亦屬含糊何得謂諒非搶逼乎朱供稱當時小的亦未目覩其事大令叱令退去著將切實情形具詞呈案毋得含混○前者葛張氏控烟鴇吳桂貞藏匿李銀寳一案迭經大令訊供將桂貞交保出外限日交到銀寳旋由桂貞之姘夫馬寳生倩金海轉請耿炳奎作保旣而大令因桂貞避不到案著提耿子和尚管押昨日耿偕湯金海投案供稱桂貞及寳生在逃未獲有友言如得洋銀十圓卽可交出大令謂爾如交到寳生桂貞二人本委當賞給洋銀二十圓爾可赶緊交案延于追比○賊犯周春山在招商局江寛輪船竊取顔料經包探拘獲解案大令訊取口供判令於笞責後押候覓人保出延至昨日無人具保大令命帶至案下釋令回徽州歙縣原籍 
[試題正悞]  
　　前日上海縣試各題昨已錄登報簡兹悉已冠首題春服旣成至浴乎其下並無沂字次題然而不王者未之有也下註雪宮章三字倉卒中小有訛悞合卽正之 
[爰呼將伯]  
　　敝堂自光緒二十年開辦租界救狗迄今兩載共收雌雄狗四千七百餘隻分運蘇州永善養牲兩善堂造屋喂養經費甚鉅支持爲難雖蒙各大善士慨助在前爲時已久日形竭蹶目下捕房所捉之狗不减安忍中止不得不再呼將伯懇申報館隨報分送捐册以救狗刦伏望各埠善士踴躍解囊共濟艱難敬爇心香九頓叩禱 
[哲人其萎]  
　　鄧君善初粤之香山人也乙酉歲見善昌經營仁濟善堂費巨欵絀出而相助數黄以來勤懇不二嗣見虹口一帶貧黎衆多敝堂僻處西南勢難兼顧乃約同鄕諸善士就白大橋迤北創設元濟善堂夏施醫藥冬施衣粥以補仁濟之不逮貧民賴以存活者甚衆上年因經費支絀謀將堂基餘地造屋出租以資善欵事未舉行遽於二月二十三日因病謝世文郎乃楨年將弱冠善人之後將來必可造就但目前景况蕭條轉瞬三月十五日領帖之期倘蒙諸同人惠唁務請從豐聊補喪葬之需同伸微忱佈告公鑒施善昌曁同人公啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣事瑣紀]  
　　本埠製造局中前有失去銅斤一千餘磅一案移請英公廨拘獲竊賊銷贓收買人等已屢紀報端昨日本縣准英公廨讞員屠别駕飭差移送此案竊犯余大發陳蓮溪陳大毛銷贓之孟阿高余紀生卽葉起鳳收買贓物之李阿毛馮金本成和機器廠主嚴長生八名到縣請訊當經值日捕頭禀明内署旋奉黄大令諭飭先行分别收所聽候訊追○賭徒强和尚等專在本邑浦東洋涇鎭一帶開塲賭博藉圖漁利前日又乘該處凈水庵賽會之際遊人熱閙於是大張旗鼓不分晝夜顧忌毫無事爲縣差袁慶查知立帶夥役二十人風馳電掣而去到彼一聲暗號四面兠拿賭徒欲作拒敵之勢繼見差夥衆多始甘就縳共獲五人餘者乘間兎脫該差遂將五賭徒押解來甲禀請黄大令訊辦當奉諭飭暫行看管聽候訊究○熊卓貴前扭陳清海到縣控被誘賭局騙洋銀一案前晚經帮審委員曹荃生明亹升坐花廳提訊熊供湖北漢陽縣人年六十五歲素來駕舟爲業此次由無錫購買白米一百四十石裝載來申售於韓錦昌及宏升兩米行計洋五百餘元當向韓行取洋七十元宏升取三十元携帶身畔欲往買洋油洋鐵裝回販售途間遇一素識之掮客陳清海寒暄數語邀至某茶肆啜茗繼而同至南碼頭天主堂後劉公館内樓上囑與劉大人會晤叙談旋經陳清海出金條示看小的閱視畢方要辭出陳曰今晚舊雨重逢稍稍欵待以敦桑梓之誼小的略不生疑赴席略飲幾杯不覺酩酊大醉睡於臥榻陳卽糾合賭錢小的正在昏糊之際答稱不會陳曰彼此合夥有何不可轉身而去片刻間復來喚醒聲稱已輸去洋六百餘元强將身際所帶一百元取去尚要勒索找洋二百廿五元小的方知被騙出言理論當被毆辱廿五日又因事往新碼頭尋友又遇陳清海糾合葉姓人等攔路兇毆且揚言曰日後無論南京無錫鎭江等處遇見定行毆死小的旣被騙洋於前又遭兇毆於後日後之累不知伊於胡底叩求嚴追騙洋照例究辦質之陳清海供係湖北漢陽縣人於光緒八年間同父到申做米業掮客與熊卓貴向有往來上月初六日他向小的借洋七十元許候從韓錦昌處取來歸還次日尋他不見至十一日路遇與討被他扭送案下餘供閃爍遊移明府詰之曰熊卓貴供詞確實爾不必抵賴問爾劉大人究係何名著卽供明以憑提究陳支吾以對明府怒其刁狡喝令掌頰二百下始稱小的願供劉大人名呌仁輝湖南人向當營弁小的藉他誘賭叩求恩宥明府得供判將陳清海收押自新所候飭退侯 
[美捕房紀事]  
　　積竊顧春元前晚溷至北山西路德安里某公館内圖竊經包探張阿五查獲拘解捕房押候送解訊究○本邑人張錦生前晚由裏虹口某姓家竊得衣服數件中途經包探張阿五巡獲拘入捕房押候解公堂訊辦○寗波人曹桂福積竊也前因犯案遞解回藉近又復至滬上前晚經包探范進才查獲詰問知又犯竊案五六起拘送捕房押候查明失主送廨究辦○前晚十二點鐘西華德路某粥店已收市矣有甲乙二人扣門果腹食畢惠鈔與店夥口角繼復互毆夥遽呼集同類四五人閉門攢毆甲等大聲呼救經三百五十八號華捕將丙丁二店夥拘送捕房覊押至昨晨開釋○寍波人黄斌宗前晚在英界山西路長源客寓内竊取棉被二條負至虹口天潼路經佨探張阿五查獲人贓一併拘解捕房押候解公廨訊辦○剪綹賊周阿生昨晨在虹口小菜塲擠入人叢中攫取寗波人王某筐籃内青蚨若于爲正當塲扭獲交二百二十一號華捕拘送捕房押候送廨訊辦 
[蘇撫轅門抄]  
　　二月初五日候補知府吳道中禀謝飭知十七年分海運案内蒙保加一級候補同知熊良瑞禀謝奉委河運催趲差卽辭沛縣馬光勛禀到大垗試用知縣周清溱禀銷海運津通局差並謝奉委代理金壇縣事卽辭赴任候補知縣陸嘉榖由上海公幹回候補縣丞宋承瑗禀辭赴海運津通局差孫之澧禀知赴寗見制憲徐家修禀謝飭知十七年分海運案内蒙保補缺後以知縣用○初六日前署浙江温處道蔣國楨由杭州來候補道羅嘉杰黄承乙均辭行赴金陵江蘇補用直隸州知州候補知縣馬瑞照浙江人由京領照來省禀到會辦青嘉兩縣保甲委員候補巡檢吳晉由黄渡來卽辭候補巡檢胡榮棠禀謝奉委署理包港司巡檢指分江蘇試用典史徐可琮四川人奉撫憲騐看到省○初七日候補同知查燕緒禀知奉藩憲委解江寗餉並催上元欠繳典捐差卽辭候補知縣翁傳照由上　厘局來指分江蘇試用興史徐可琮四川人係由京領　來省禀到立理太湖水師營務處安徽卽補府李松榮禀知由宜荆一帶查哨回○初八日總辦南洋儲材學堂兼同文館候補道楊兆鑒總辦江西督銷局候補道范德培由寗來癸己舉人梁煥奎湖南人由寗來進京通判奇齡禀謝飭知十七年分海運案内蒙保奬四品封典委辦金陵水西門城關委員本班儘先卽用知縣承厚由寗來卽用知縣楊炳震河南人由京領照來省禀到候補知縣趙樹楷禀知由徐屬查案回王錫齡由松滬局解餉來候補典史薛觀禀知奉藩憲札委帮理通商勘地憲務卽日到差李良波禀謝奉委常熟縣保甲差○初九日總辦湖南督銷局候補道李維翰金陵善後局提調補用知府陳卿雲由寗來甲午翰林吳敬修河由京來卽辭洋務局提　准補柘林通判蔡匯滄勘修工程委員候補知縣陸嘉榖文案儘先知縣蔣子蕃均禀知本日馬路開工大挑知縣魏士鴻禀銷會辦泰伯廟祭品差分發江蘇候癍班補用知縣錢屬選安徽人由京　照來　禀到○初十日候補道曾紀壽由寗來又沈玉麒辭行赴寗卽用知縣陳焴禀銷解餉赴掦回大挑知縣鄒秉綬補用知縣周景瑗均禀知由滬見道憲回候補巡檢鄭興貴禀謝飭知上年洞庭絲捐比較盈四成以上蒙給予酌委署事一次候補遊擊陳萬祥禀知交卸帮帶撫標水師中營管帶新中飛划水師儘先都司胡昌寳禀知由江震青浦松江一帶查　回○十一日補用知府陳卿雲禀辭回寗辦理鎭江保甲候補知縣劉照壽專丁來省禀謝飭知代理丹徒縣任内審結多案蒙恩給予儘先酌委一次王錫齡由松滬局解餉回候補巡檢譚稷先禀謝奉委鎭洋縣保甲差○十二日統領新湘等營記名提督陳基湘由江陰來總辦皖岸釐銷局候補道沈瑜慶由上海來候補知縣程南金由錫金釐局來又杜仁翰禀謝飭知十七年分海運内蒙　加一級記錄二次指分江蘇試用知縣絕炳麟安徽人由京領照來省禀到候分府經歴馮步衢禀辭辭赴海運洋局差候補巡檢文裕禀謝飭知十七年分海運案内蒙保補缺後以縣主簿用請補丹陽縣典史項繩祖禀謝奉飭准補指分江蘇試用從九品臧清掦浙江人禀到○十三日常鎭道吕到奏調兩江差遣金陵洋務局分省補用道黄遵憲廣東人由寗來松江府恩禀到指發江蘇試用同知嚴恭壽浙江人由京領照來省禀到候補通判奇齡謝委海運津通局差又任汝霖由寗見制憲回縣丞黄熾康禀謝飭知十七年分海運案内蒙保得知縣後加同知銜主簿蔡保昌禀謝奉委寳山縣保甲差巡檢王登瀛禀謝飭知廿一年分夏防案内蒙給予勞績班前先委署一次記功一次署川沙廳司獄李智植交缷回省並謝飭知請補荆溪縣典史缺統領新湘等營記名提督陳基湘辭行○十四日會辦金陵機器局直隸候補道徐建寅由滬來卽用知縣林丙修謝委海運津局差候補知縣程南金禀辭回錫金厘局大挑知縣賴豐熙由江北公幹回准補丹陽縣主簿孫黻華禀謝奉飭赴任候補巡檢譚稷先禀辭赴鎭洋縣保甲差又張書紳禀知丁父憂並銷丹陽縣保甲差典史謝本偉禀謝奉飭廿一年分冬防案内蒙給予勞績班委署一次記功一次辦理太湖水師營務處安徽卽補府李松榮禀辭赴松江一帶查哨管帶水師飛划營儘先都司胡昌寳禀辭赴江浙太湖一帶巡哨○十五日城守叅府曾辭行赴寗松江府恩禀辭候補知府袁恭宏由盛澤厘局來通判劉人僑由寗來奉委辦理駐蘇鑣捐局差知縣張篤禀到並謝委署沭陽縣事又翁傳照禀辭回上游厘局又周恩楙禀謝飭知前辦東路總巡案内蒙給記功三次常州府幫審請補溧水縣殷以恕由常州來卽辭赴寗見制憲理問張振榮准加四品銜巡檢鄭興貴補缺後以縣主簿用又吳樹楷加一級紀錄二次均禀謝飭知十七年分海運案内保奬准補長洲　丞善啓禀謝飭知十九年分海運蒙請奬補缺後以知縣用巡檢黃光廷又朱逢裕均勞績班前先委署一次記功一次縣丞吳德輝記功三次又蔣奎記功四次州吏目周梓材記功四次典史張孝先記功一次又汪懷勞績班前先委署一次記功二次禀謝二十年分巡查案内飭知巡檢梁鼎元並謝飭知二十年分冬防案内蒙給予記功二次又黃　祖葉滋汾韓國楨均禀辭赴海運津通局差分發江蘇試用從九吳繼孝浙江人由京領照來禀到又縣丞黃錫貞安徽人又鄭鎭岳又府經歴沈久新又從九陶淵又未入周漢清均浙江人巡檢陸紹齡河南人均奉撫憲騐看到省典史李良波禀辭赴常熟縣保甲省常鎭道吕船已開行本月二十二日鹽巡道胡官太太二十三日督憲劉官太太均壽辰○十七日候補知府余慶祺由松滬釐捐總局提調差次來又戴文佐由上海貨捐局差次來卽辭通判劉人僑禀知昨日到鑣捐局差知縣吳熙由上海綢捐南局差次來又孔廣仁禀辭回寗卽用知縣王慶埏禀辭管解京餉赴都管帶江陰水陸岸巡浙西江巡總領哨河南補用知縣劉玉霖江寗人由差次來卽辭巡檢　師賢禀辭赴海運津局差並謝飭知十七年分海運案内蒙保加六品銜又薩榮琛禀謝飭知二十年分保甲冬防案内蒙給勞績班前先委署一次記功六次典史孫濟川禀知奉委江北緝捕差卽辭又陳葆和禀謝飭知二十年分冬防案内蒙給勞績班前先委署一次記大功一次又周元照禀知奉飭派蘇差委新海防例指分江蘇試用縣主簿葉爲驥又巡檢陳學詩均浙江人禀到二品銜分候補道黃遵憲通知接奉行知奏留江蘇辦理商務事宜儲憲陸明日衙期止轅臬憲吳明日衙期止轅○十八日坐辦江蘇防營支應報銷試用道李經楚由寗來卽辭候補知州袁恭宏禀辭回盛澤釐局署柘林通判周煦山禀到卽用知縣趙鴻李樂善禀辭赴海運津局差又劉兆暄由金陵見制憲回禀謝奉委海運津局差候補知縣汪壽年禀謝飭知　　城外陸路總巡案内蒙記功六次又王錫齡禀辭赴滬又姚壽祺壽知奉飭派蘇差委縣丞鍾國賢巡檢朱逄裕均禀辭赴海運津局差又舒炳錕謝委城外八叚冬防巡查卽到差主簿雷星樵禀謝飭知二十年分冬防案内蒙給勞績班前先委署一次記功一次典史薛觀禀銷城外八叚冬防巡查差管帶撫標正前營准補城守中軍守備吳　升禀　　宜荆一帶巡哨江陰縣劉禀辭○十九日辦理金陵城外保甲候補道袁秉楨由寗來廣東候補道掦樞辭行回粤請補嘉定縣章鴻森由金陵來候補通判許之珏知縣陸嘉榖均禀知修補大成殿工程卽日興工通判育齡知縣周恩楙均禀辭赴海運津局差又薛葆楹由江陰釐局來卽辭又李嘉福禀辭赴清河提案又陳其壽禀辭回五庫厘局又孫　年禀知奉飭分寗差委卽辭赴寗見制憲又方廷鴻由常昭河工米捐局來卽用知縣孔慶堮山東人由京領照來省禀到直州判朱德魁由上海出口捐局專丁來省粟謝飭知　　大宗偷漏蒙給記功二次縣丞傳錫璋禀知奉飭派蘇差委 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年二月二十六日京報]  
　　宫門抄○諭旨二道錄前○職單○署江督張等奏請准以原擬之員刊　知州扣○又奏請緩總兵陛見片閩督邊奏同知因病出缺片○又奏叅追知縣欠欵片○將軍長奏拿獲匪徒正法片○閩督邊奏甄别同知片二月二十六日刑部都察院大理寺廂紅旗值日吏部引見三十九名禮部一名刑部二十一名工部二名翰林院十六名正紅滿三名正藍漢一名廂藍蒙二名○松溎等磨勘試卷覆命○懷塔布等各謝署缺恩○慶福常明由東陵西陵回京請安○印啓服滿請安並請假十日○溥侗請假十日○召見軍機啓秀○光緒二十二年二月分教職單教授湖北宜昌王世清德安舉湖南長沙王錫疇寳慶拔正諭直隸清豐許亦霖順天附清苑陽芸生廣平磁州吳鎔保定山東壽光劉崑齡曹州河南南陽葉立本光州廣東連平陳維楨廣州四川奉節張學涵成都鹽源杜毓英順慶雲南劍川陳汝昌雲南俱舉河南杞縣杜夢麟汝州湖南零陵陳兆英岳州俱廪訓導直隸鉅鹿劉登瀛冀州拔安徽宿松劉宗洵寍國山東城武郭樟武定陜西永壽張藴同州江西星子沈家燊九江湖北通山南潤黄州俱歲山東日照楊秀麟武定夏津丁庭鯉登州山西和順王尊五保德陜西延川李紹曰興安貴州綏陽丁樹銘貴陽俱舉甘肅禮縣苟景星慶陽挨江西龍泉陳家莘南安拔廣東新寗王繼文惠州優復諭直隸廣昌鹿學陶保定拔江蘇碭山錢承煦常州河南氾水李東來懷慶尉氏趙克嶷河南陜西麟遊劉登瀛西安江西湖口傳調鼎南昌廣東吳川黄鍾和廣州廣西　容李芳春鬱林俱舉山東日照楊福基武定拔河南榮陽李恒春陜州廪陜西湻化高蔚楨綏德拔江西龍泉徐煥華建昌廪廣東樂會黎瑞松高州附永安劉鴻福廣州附復訓直隸晉州李青雲奉天順天寗河張同和廣平江西南康孫運熙袁州俱廪江蘇奉賢李文楷蘇州歲山東平原李甲翰曹州附陜西三原周玠漢中增貴州銅二李國霖貴陽舉○○署理兩江總督湖廣總督臣張之洞江蘇巡撫臣趙舒翹跪奏爲海疆要缺直隸州知州人地實在相需例得陳明籲懇天恩准以原請之員升補以重地方恭摺仰祈聖鑒事竊太倉直隸州知州程其　因案開缺所遺太倉直隸州知州係繁疲難沿海兼三要缺例應在外揀選前經請以卓異候升上元縣知縣陳謨升補接准部咨以該員本任内有承緝事主賈啓祥等被刦及經徵地丁未完不及一分一案展叅均例關降調不在恩詔寛免之例核與升補例章不符應毋庸議其太倉直隸州知州要缺應令另行揀選等因自應遵照辦理惟晒例載州縣應調缺出俱令於現任人員内揀選調補如無合例堪調之員准以候補人員請補又無人准於應升人員内揀選題升又保題升用人員任内如有承審案件承緝盜案徵解錢糧日起降調革職叅限者槪不准其請升如因缺係繁要人地實在相需爲地擇人者令該督撫據實陳明吏部查明其餘並無别項不合例事故亦卽議准此外一切因公處分仍毋庸核計又州縣以上應升缺出應先將卓異引見回任候升之員先儘升用不准於摺内聲稱人地未宜以别項人員請升又各項著有勞績並保薦卓異人員任内如有盜案正項錢糧等案處分遇缺卽升卓異輪升到班仍准升用將降革叅罰之案帶於新任各等因該州地處海濱所轄鎭洋崇明寳山嘉定四縣皆處江海要衝吏治防務之難百倍常時州縣有表率之責必須精明幹練通逹時務之員方瞳以資治理臣等復加遴選蘇省直隸州一項均係要缺無員可調其餘截取記名分發以及各項候補人員均與是缺不甚相宜未便稍涉遷就惟查有該員陳謨由泰興縣知縣調補上元縣知縣歴署通海二州所在有聲於海疆情形最爲熟悉且曾薦舉卓異引見奉旨回任候升是其才能政績早在聖鑒之中現在署理斯缺措置裕如輿情愛戴實蘇省最爲出色之員今仍請以升補該州要缺人地實在相需雖任内有承緝事主賈啓祥等被刦及經徵地丁未完各案然該員係因桌異請升查照定例仍准升用且細繹新章是指大槪升缺而言若缺係繁要人地相需卓異輪升到班自不在定例扣補之列新章亦非不准爲地擇人據實陳請該州旣屬海疆要缺所有該員任内一切因公處分應請邀免核計據蘇州布政使鄧華煕等會詳請奏前來覆查該員守潔才長政聲卓著以之升補太倉直隸州知州要缺實於海疆地方大有裨益且查同治十年該州員缺以籌餉試用直隸州知州吳承潞請補經部議駁復經前督臣曾國藩以人地相宜奏請補授荷蒙俞允在案今陳謨正同一律臣等爲地擇人何敢過爲拘泥合無仰懇天恩俯念員缺緊要仍准以原請之卓異候升上元縣知縣陳謨升補太倉直隸州知州以收得人之效是否有當恭候欽定至該員履歴已於初次摺内詳陳此次邀免復叙而所遺上元縣知縣係省會要缺容俟截缺後另行揀員請補合併陳明謹合詞具奏伏乞皇上聖鑒謹奏奉硃批吏部議奏欽此○○張之洞片再湖北漢陽鎭總兵高光效奉旨調補江南瓜洲鎭總兵兹據該鎭具摺謝恩並籲懇陛見自應遴員接署俾該鎭交卸北上得遂瞻就之忱惟江南正當裁遣南北勇營之際來往紛紜且金陵現經查出關外散勇中有會匪甚多來至江南散飄　煽已將副龍頭唐鈞拿獲懲辦在案嚴行查拿揚郡瓜洲當南北之衝良莠龐雜尤須得力大員鎭撫查該鎭駐軍瓜洲揚州等處軍律　明辦事認眞正資得力似未便稍形鬆勁合無仰懇天恩俯准令該鎭暫緩北上實於地方有裨仍俟沿江諸事安謐再行奏請陛見以符定制理合附片陳請是否有當伏乞聖鑒謹奏奉硃批着照所請欽此○○邊寳泉片再據福建藩司黄毓恩臬司張曾敭詳稱據署侯官縣俞佳鍾詳據家丁馬升等禀報福州府理事同知景文猝患痰疾精神恍惚於光緒二十一年十一月二十六日誤將醫疾之洋茶膏呑服灌救不及身死該縣騐訊明確委係因病服毒自盡並無别故報經該司等詳請附奏前來臣覆查無異除將員缺委試用同知孫德昌署理並另行題報外謹附片具陳伏乞聖鑒謹奏奉硃批吏部知道欽此○○邊寳泉片再查前署古田縣知縣王汝霖任内欠解徵存光緒二十一年地丁銀一千三百七十一兩零有關結報要欵節催未解據福建藩司黄毓恩會同臬司糧道轉據該管知府揭請叅奏前來該員已於古田菜匪案内革職留緝所有欠解前項銀兩相應奏明勒限追繳倘再宕延復叅提追除咨部外謹附片陳明伏乞聖鑒訓示謹奏奉硃批該部知道欽此○○長庚片再本年九十月間新疆綏來縣客回謀變業經撲散後伊犂綏定一帶復謡傳官兵洗回土客回民甚爲惶惑紛紛遷徙奴才意揣必奸民煽惑當卽密飭署伊犂鎭總兵馬亮伊犂府知府黄内焜示諭居民各安生業不得稍聽訛言一面查拿造謡之人去後旋經伊犂鎭拿獲匿名揭帖訐告回民楊爾不都及李阿言等窩藏綏來逃匪馬意結會謀逆據伊犂鎭府呈請示辦奴才復飭令不動聲色密速訪查緝拿馬意務獲併查明楊爾不都等有　謀爲不軌實據當經該鎭府等親往李阿言家搜查馬意未獲遍訪並無其人傳齊楊爾不都等訊問實係良回亦無藏奸謀逆情事據回民鄕約等將投遞匿名揭帖之陜客回馬星恒卽馬瑞麟查獲逆請究辦並具廪呈明楊爾不都等平日素無劣跡聨名具保該鎭府當提馬星恒研訊據與楊爾不都等挾嫌揑造揭帖投遞誣陷不諱飭寫親律供單查騐亦與揭帖字跡相符據伊犂鎭府以地方人心疑懼非立予正法不瞳以解羣惑而定人心錄供按例議擬禀請將馬星恒就地正法前來奴才恐其中尙有隱情復飭伊塔道英林覆審據該犯馬星恒供認如　並稱楊爾不都實無不法情事查此案馬星恒卽馬瑞麟挾嫌揑造匿名揭帖投遞誣人謀逆按例卽應擬斬况當鄰境逆回甫滅之後正伊犂人心惶惑之時該犯用意尤爲叵測關繫甚重若非署伊犂鎭總兵馬亮伊犂府知府黄丙焜辦理得法幾至釀成事端未便將該犯稍稽顯戮致啓他釁當卽咨商甘肅新疆撫臣陶模復委署伊塔道李滋森監提該犯馬星恒卽馬瑞麟覆審明確卽令就地正法以昭炯戒除仍由撫臣照章彚報外現查伊犁地方謡言已熄民情安堵如常堪以仰慰宸厪謹附片陳明伏乞聖鑒謹奏奉硃批刑部知道欽此○○邊寳泉片再勞績捐納分發各員自到省之日起試用一年期滿詳加甄别歴經辦理在案兹福建試用同知華承啓試看期滿據藩臬兩司照例甄别會詳前來臣查該員華承啓才具明晰堪以同知留閩按班序補除履歴咨部外謹附片具陳伏乞聖鑒謹奏奉硃批吏部知道欽此 
 
