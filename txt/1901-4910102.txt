# 1901 - 147 - 4910102

 

Page 1

 
 
[聲明杭州匪棍孫佑臣冐稱本館訪事友向人訛詐緣由] [  申報館主人啓]  
　　前日接杭州萬利源彩票店來函略謂向售江南義振票近被孫錦棠私刻圖章妄登告白訛詐洋銀五百元及控諸錢塘縣署後忽有匪棍孫佑臣者自稱申報館訪事人前來恐嚇謂如不了結必將登入報章敝店夙仰貴館凡事一秉大公决無帮人婪索賄賂之理因卽婉詞却之不料孫佑臣竟於三月二十五日揑情登入中外日報請卽查明送辦以免無端被誣云云查本館派赴各埠訪事友素皆潔身自好從不向人私索分文且並無孫佑臣其人明係不法匪徒借端隱戤除派妥人密查該匪惡蹟控官提案訊懲外尙望杭省官商士庶勿被該匪朦混以致悞入彀中也特此布陳惟冀洞鑒 
[論辦理教案首重條約]  
　　自中外通商以來其肇釁之端無不從教案而起初不過賠欵了事故尙視爲易辦嗣後教案迭起環生賠欵亦愈賠愈大且有不僅賠欵可以了事者於是國庫爲之日虛國勢爲之日弱而向之視爲易辦者今則日形棘手矣向者交涉之事未必專重教案者今則以教案爲交涉中之第一要務矣推原其故皆事起於細微以致積嫌成釁苟地方官能早平其爭競之心預釋其猜嫌之見則自不難化大爲小化小爲無無如今之地方官一遇教案已預存一畏懼難辦之見無論其畸重於平民適以長亂民之氣而不能服教民之心卽畸重於教民雖敢怒而不敢言而積久亦必釀成大禍人但知閙教之起事甚細微而不知其所積已非伊朝夕矣向之一行作吏者惟以命案盜案爲懼而今則獨以教案爲憂一存憂懼之心卽不能無偏私之意向尙慮其偏於民而今則特患其偏於教夫教民仍爲中國之民不過信彼之教耳戶田錢債安能與教外之人一無交涉若一涉訟南面者或預存一保教之意不論是非曲直揚教抑民以爲從此可塞教案之源而不知教案之根卽由此而植凡物不平則鳴無論民教而况預存抑揚之見耶且屈之愈久伸之必愈力亦自然之勢也故愚意地方官保護教堂教士固不可稍有疏忽而於民教交涉之事亦不可預存意見秉公辦理則彼此之心可平彼此之心一平則閙教之案自無由而起且凡事上有所好下必甚焉地方官能事事秉公則署內之吏胥差役署外之紳董耆老以及鄉間之保甲里正亦不敢有所偏頗否則事夫到官而曲直已倒置矣說者謂現在辦理交涉各案欲求中外平允須改刑律以免外人侵權夫改刑律談何容易中國之民範圍於刑法者已久若從寛縱恐易爲亂雖外人不以中國之刑律爲是而以中國之法治中國之民則外人亦當無間言昨報紀英國大掌教格雷孚斯之言見理明白立論公允與蒙意頗合其所定章程大略謂教民乃中國皇上之民倘或受虧宜由華官辦理與平民同各教會所建教堂專爲教士教民聚集之處藉以傳道而惠平民自不能爲中國罪人逋逃藪華教士之傳道者如有私行袒庇情弊亦當卽時革去無論何人或有官事未了或將與他人搆訟均不得入教教民平常案件不得請領事官訊理華官辦理各案無論教民平民均須一秉至公不得有所重輕交涉之案亦不得有所異同教民如與平民搆訟華官可請教士到堂作爲見証並非陪審官特昭公道而已非侵華官之權也華官審案有違各國與中國所定條約者可向領事官申說照此章程則辦理交涉尙非極難之事惟須與條約相符外人始無訾議是則訂立條約之時斷不可草草從事否則華官卽辦理平允而外人據條約以爭華官其何從與辯鄉者中國不明外情所定之約處處受虧迨覺察已駟不及舌矣現在中外和議將成所訂條約當以教案爲交涉中最有關係之事若不詳細磋磨反覆辯論則外人之言雖公而其用意叵測則中國將來受虧何所底止乎一誤何能再誤竊不禁爲當軸者作芻蕘之獻焉 
[上諭恭錄]  
　　三月十七日行在內閣鈔奉上諭崑岡等奏遵旨續查殉難人員第十次懇恩賜䘏一摺當諭令軍機處酌覈具奏茲據該大臣等開單呈覽或臨難捐軀或闔門殉節允宜愁予褒揚以彰忠烈驍騎營營總副叅領兼公中佐領松鶴著照叅領陣亡例從優賜䘏驍騎營副令官五品頂戴驍騎校用領催文森著照五品官陣亡例從優賜䘏六品頂戴領催松弼著照六品官陣亡例從優賜䘏雙奎著照驍騎校陣亡例賜䘏印務筆帖式領催廣義馬甲榮山均著照六品官陣亡例從優賜䘏署佐領驍騎校瀛緒驍騎校連桂常浩銘倫均著照佐領陣亡例從優賜䘏馬甲奎秀廣喜寶庚永霈長安李忠春元得林興順福貞文芳文普世達黃培長蹟普英王錫祿文華德本春倫成佑奎秀順立志亨志隆錫榮恩順連敬均著照驍騎校陣亡例從優賜䘏砲手恒安國安承萬敖爾布吉恒玉森善溥盛鐮養育兵長淸得隆得保明增成林福祥寳瑞恩佑閒散世瑞承英存德延齡錫光寳忠德虎奎福均著照七品官陣亡例從優賜䘏六品頂戴虎神營委隊官馬甲長海著照六品官陣亡例從優賜䘏馬甲春明著照驍騎校陣亡例從優賜䘏領催長蹟維綺松山均著照六品官例賜䘏馬甲連興著照驍騎校例賜䘏伊子一名女一名均著准其旌表馬甲全福夏德陞長明德順慶隆廣全廣永均著照驍騎校例賜䘏技勇兵瑞齡養育兵佩忠均著照七品官例賜䘏孀婦朱氏金鄒氏趙氏李氏李氏孤女大妞均著准其旌表步軍校兼雲騎尉文通東便門門千總雲騎尉慶餘均著照四品官陣亡例從優賜䘏委步軍校勝喜著照步軍校例賜䘏七品領催雙喜著照六品官例賜䘏南營西河汎候捕外委馬兵孫國瑞著照反總例賜䘏技勇兵常有隆祥萬昭均著照七品官例賜左䘏營東便汛候補把總戰兵王壽李永福均著照千總陣亡例從優賜䘏馬兵梁坤張得興均著照把總陣亡例從優賜䘏南營外委聞廷標王潮北營外委高玉營外委常存均著照千總例賜䘏左營河陽汛把總郭立奎左安汛管隊張海東便汛管隊金松林均著照把總例賜䘏候補把總馬兵王洪銘著照千總例賜䘏馬兵彭玉恩金祥戰兵李逢春戴永福彭玉德彭王堂孟祿均著照把總例賜䘏守兵土政樞劉永安均著照外委例賜䘏東便門門領隆勳之子媳姜氏及子銳喜均著准其旌表北營都司徐鎭邦之妻馬氏及伊子徐守和女一名並伊姑母韓徐氏伊表弟葉維麟及妻全氏子葉庫兒女一名伊父妻妹王馬氏及子王四兒女一名雇工劉氏均著准其旌表候選筆帖式玉崑著照主事例賜䘏伊領催聨興著照六品官例賜䘏伊母林桂氏妻李佳氏胞弟玉崗妻方佳氏並伊妹一名子二名姪女一名均著准其旌表佐領文瑞著照叅領例賜䘏伊子驍騎校全茂護軍校全祥均著照佐領例賜䘏護軍崑連著照護軍校陣亡例從優賜䘏委護軍叅領兼十處練兵營總玉山著照護軍叅領陣亡例從優賜䘏驍驕營砲戰馬甲錫秀著照驍騎校陣亡例從優賜䘏健銳營工程隊營總委前鋒領銜前鋒校榮春著照委前鋒叅領陣亡從優賜䘏涿州附生譚昌祺著照八品官例賜䘏前兵部主事張濂之嫡堂兄張　著准其 
 
 

Page 2

 
 
旌表光祿寺庫使錫麟著照六品官例賜䘏伊子工部筆帖式榮煥著照主事例賜䘏妻關佳氏著准其旌表候補中書文舉人陳廷勳著照主事例賜䘏伊妻祖氏子陳世錡妾馬氏妹一名均著准其旌表技勇兵鳳山之母常氏著准其旌表伊胞兄前鋒藍翎長鳳連著照護軍校例賜䘏伊胞嫂祥氏胞弟閒散鳳來鳳林胞姊妹二名著著准其旌表國子監算學生李駿勳著照九品官例賜䘏理藩院筆帖式錫林著照主事例門䘏伊祖母愛新覺羅氏並胞妹一名均著准其旌表二等護衛德壽之妻瓜爾佳氏順天候補縣丞蔣士楫之長女一名中書兪壽慈之使女一名均著准其旌表雲騎尉南營把總徐振聲之妻胡氏子徐毓均女徐氏民婦龔王氏龔李氏均著准其旌表驍校騎慶海之子全福著准其旌表五品頂戴公中佐領用驍騎校伊克坦布之妻趙氏著准其旌表民人李銳之本生母鄭氏伊弟李鐸伊伯父李鴻文均著准其旌表起居注委署主事筆帖式文錫著照主事例賜䘏領催文生之母張氏妻全氏妹一名子榮桂女一名均著准其旌表內閣中書昌榮之長女次女並子媳勳舊佐領來振之妻胡佳氏均著准其旌表該部知道欽此 
[本館接奉電音]  
　　昨日午後西安行在飛電傳來上諭一道敬謹譯登○四月十五日行在內閣抄奉上諭六部各衙門事務積久弊生蠧吏夤緣爲奸屢經降旨整頓惟因京師兵燹之後各部案卷散失不完復諭掃除銷燬原以案牘甚多事在兩可之間書吏得以上下其手亟應力除此弊若有關考察及舊例所無隨時新增成案應由各部堂官派令司員逐一查明分別開單咨送政務處覆核其應留者一併纂入則例以歸畫一而杜兩歧其應去者即一律銷除務使廓凊弊竇損益得中俾中外昭然共守不至再蹈從前積習用副朝廷孜孜求治之意將此申諭知之欽此 
[英緩撤兵]  
　　西字報云刻得英京來電內開近日傳聞駐京英使曾告之中國議和全權大臣謂目下英兵不能退去須俟應償之欵籌定如何交付然後撤回 
[紀英議員語]  
　　香港循環日報登英京倫敦來電云本月某日上議院闢門聚議時有詢及中國時局及英國於賠欵一事如何處置者外務大臣蘭士湯答曰我英甚不欲於中國久駐雄師目下已有兵士三千三百名整備凱旋卽所派印度兵不久亦當相繼回國矣 
[紀各國戶口]  
　　香港循環日報云歐美二洲各國戶口以最近之册計之英國倫敦四百五十三萬六千餘人美國紐約及布祿共三百五十五萬餘人法國馬黎二百五十一萬一千餘人德國柏林一百八十一萬八千餘人澳國維也納一百六十二萬三千餘人俄國聖彼德羅堡一百一十三萬二千餘人 
[紀越裳匪亂]  
　　南洋新加坡叻報登越南來信云邇有華匪大隊屯據邊疆或謂多至一萬二千名或謂約祇七八千名旅居彼處之各國商人先己聞風遷避法官得報立派兵士五十名往寶溪剿捕旣而叅將禮澳氏携帶馬兵十五名欲往龍州會晤廣西提督蘇子熙軍門籌商一切聞之道途傳述軍門已爲匪衆所敗是以禮澳氏先至曹江布置防務華歴本月初四晚有匪闖入高關先向流海營攻擊法弁科列氏抵禦受傷法兵死傷各一法人仍防守嚴密接戰三次匪敗而逃初五晚人心略定至八點鐘越二刻忽聞槍聲連綿不絶匪向高關迤邐而來守關法兵立即出隊分守各要隘相持約十分鐘之久匪用大砲轟擊且揮黨圍困城池法兵禦諸流海斃匪一十四名在身畔搜出文憑係龍州法領事所給乃來越作工者詢之土人皆言匪死傷甚多但被同黨舁回故莫能得其實數耳初六晨匪向北駱遁去法兵跟蹤追擊聞匪雖有七八千之衆然無糧無械以故不能久持初九日接塔溝來函言昨晚風鶴頻驚人聲鼓譟法弁都地　及加卑尼氏督帶土勇巡至桑溝河匪猝放排槍四次時當昏黑不辨東西逾一點鐘時又聞雹聲砉然而土勇一名已受傷仆地而殞矣刻閱東京法字報言連日喧傳諒山高關之亂有匪黨五百輩多係三合會中人已被蘇軍門擊退此項匪黨初由保入東京戰於龍山敗入華界閱數日遶道雲南邊境折入法界復爲法人所敗然法兵亦死五名且有一弁受微傷匪黨壯志未灰重復闖入高關時法官已添兵扼守在流海小戰斃匪三十三名法兵死一名遊擊飛士民受傷匪遂竄入深山之內目下法兵仍扼守各處務期設法逐回華界以靖邊塵 
[紀美國水災]  
　　香港循環日報云美國平思雲尼省所屬必士北埠夙產煤鐵用以製造各物幾於取之不窮近忽洪水爲災多所損壞有心人細加估計約値美銀六百萬圓工人之無可謀生者以千萬計亦一浩刼也 
[紀英儲游費]  
　　香港循環日報云歐亞各國君主及太子親王時有游歴屬地及聘問友邦之事蓋藉以觀政俗而廣見聞也此次英國儲君歴覽澳洲政府籌備英金二十五萬磅另以三萬四千磅修飾所坐輪船二萬磅爲途中供應澳洲政府亦備供應十五萬磅各處賽會娛樂之資尙不在內說者謂前皇維多利亞賓天未久是以每事槪從儉約否則所費豈止此哉 
[鐵路述聞]  
　　漢口訪事人云粵漢鐵路雖未興工然外間議論紛紛均謂由比人包辦惟官塲則謂上峯已與美人定約惟須俟 
兩宮回蹕然後鳩工庀材也 
[請行秋試]  
　　金陵訪事友人云兩江總督兼南洋通商大臣劉峴莊制軍以長江一帶時有富有回天諸票匪出沒其間深恐猝不及防滋生變故因商之議和王大臣慶邸及李傅相奏請降旨將本年辛丑正科及補行庚子恩科鄉試展至明年八月舉行一時士林中人謠言四起爰由省垣某巨紳聨合同志會議於某書院中擬就條陳洋洋二千餘言禀請制軍籲乞天恩照常考試未識制軍肯據情上達否也 
[松試二誌]  
　　松江采訪友人云江蘇提督學政李蔭墀大宗師於本月十五日試畢婁江按臨松郡午後鳴騶入校士館隨牌示八學生員歲試及生童經古塲期十六日淸晨復發出塲期單一紙茲特照錄左方四月十六日行香放告十七日考合屬生員經古十八日考府華奉婁四學生員十九日考合屬童生經古二十日考金上南靑四學生員二十一日覆試生員經古二十二日考奉賢金山上海三縣童生二十三日覆試一等生員二十四日考南匯靑浦二縣童生二十五日提覆奉金上三縣童生二十六日考華亭婁縣二縣童生二十七日提覆南靑二縣童生二十八日考各學教官兼文生補考二十九日提覆華婁二縣童生五月初一日考武生內塲兼補考初二日覆試童生初三日考七縣武童騎射初四日考步箭初五日考技勇初六日總覆新進文童幷覆試武童初七日奬賞初八日起馬 
[皖省慮囚]  
　　安慶訪事人云四月初四日安徽撫憲王芍棠大中丞舉行秋審大典計共七起一懐寍縣犯潘梆俊一東流縣犯張爲禾一滁州犯張光楠一和州犯孫謝沅一婺源縣犯朱種一靑陽縣犯王有慶一涇縣犯談荃禾中丞提勘後照例賞給傘扇饅頭靑蚨各物旋由臬司委員押囘各屬 
[添兵護獄]  
　　杭州訪事友人云浙江大憲將次舉行秋審各屬應勘人犯陸續押解至省分寄仁和錢塘二縣獄中兩邑宰恐人多易滋事端向來駐獄兵丁額只十名不敷彈壓因移請城守營張都戎每獄添撥十名駐紥獄旁以資　護 
[領事履新]  
　　武昌訪事友人云駐漢口英領事法磊斯君因事請假一月遺缺由英國駐京使臣札委前任漢口領事霍必蘭君庖代本月某日霍君接篆後卽携帶繙譯渡江詣督轅謁見湖廣總督張香帥 
 
 

Page 3

 
 
[營勇肇事]  
　　安慶訪事友人云自去歲北省拳匪肇亂各處匪徒均不免蠢然思動安徽撫憲王芍棠中丞患之札飭練軍砲隊營統帶陸小賓副戎會同各防營嚴加查緝又恐省垣營勇屯積難免滋生事端面諭府縣各官及保甲局馮觀察出示禁止賽會演劇等事不章三月二十八日省城東嶽廟住持仍資雇招梨園子弟演戯酬神袍笏登塲觀者如堵練軍某哨弁帶勇數名在塲彈壓突有楚勇數輩不知因何忽與練勇鬥毆相持片刻楚勇回營號召同類列隊而來戈戟交加如臨大敵幸副戎聞信督率各勇飛騎前來楚軍某哨弁亦到塲彈壓始得免于禍端然兩造已各受傷臺上亦從此鑼收鼓歇不敢袍笏登塲矣 
[杭垣絲巿]  
　　杭州訪事友人云本年杭屬蠶汛不佳各絲行先期議定　絲每兩售錢三百文本月十一日開秤後鄉民以絲求售者甚屬寥寥因又每兩加價二十文至細絲每百兩約需洋銀四十二元左右 
[禾中絲巿]  
　　嘉興訪事友人云郡城東柵口一帶各絲行同於本月十五日開巿聞新絲每兩售至洋銀二角六七分以外各鎭巿價亦大致相似無甚低昻 
[浙省官塲紀事]  
　　杭州訪事友人云浙省製造軍火需用硝磺由防軍局憲札委大挑知縣楊古醖大令前往江蘇採購以應要需○准補江山縣廣齊驛驛丞毛君漸鳴近奉審憲榮伯衡札飭赴任遂於本月十一日禀辭○雙林平陽西興三釐局總辦均屆期滿本月十一日牙釐局憲札委大挑知縣李大令向庭接辦雙林卽用知縣茹大令震模接辦平陽候補通判徐別駕光鎣接辦西興○候補府經歴杜叅軍鍾駿在秦晉振捐局捐升知縣仍歸本省補用本月某日已赴撫轅禀知矣○新任兩浙鹽運使升署浙江臬司黃幼農廉訪到省後正任按察使世振之廉訪因病暫住運轅以故租賃三元坊民房駐節迨世廉訪因病出缺黃廉訪遂擇吉本月十一日午刻遷入臬轅○浙省洋務局需用英文繙譯前由提調徐乳羔太守傳集候補佐貳逐加考騐以候補縣丞呂二尹成章熟諳英國語言文字堪勝此任隨禀請督辦憲發下委札二尹捧撤謝委旋於本月十一日到差 
[禾郡官塲紀事]  
　　嘉興訪事友人云前任嘉興縣劉大令交卸後賃屋下塘至本月十五日始買舟赴省差役人等均赴江于恭送○日前嘉興府劉太守因新任浙江藩憲誠果泉方伯道經禾郡乘舟至郊外恭迎次日卽命駕赴省祝學憲李大宗師壽辰並賀方伯任禧至十五日午後始遄回 
[蕪邑官塲紀事]  
　　蕪湖訪事友人云上月初旬某日徽寗池太廣兵備道兼蕪湖關監督吳季卿觀察新任寗國府建平縣知縣周捷三大令升任六安州知州陳雲湘直刺相約往天主堂拜會教士滕伯祿君茗談良久未知有何要公也○徽甯池太廣兵備道兼蕪湖關監督吳季卿觀察牌示四月初四日點道署書役曁各口書役卯名○新關南卡委員黃光甫司馬半年期滿徽寗池太廣兵備道兼蕪湖關監督吳季卿觀察改委朱參軍顯廷接辦○去歲拿獲富有票匪一案經安徽巡撫王芍棠中丞具摺奏保文武八十餘員徽寗池太廣兵備道兼蕪湖關監督吳季卿觀察請賞加頭品頂戴前蕪湖縣陳雲湘大令升任直𨽻州後以知府用其餘尙未盡悉○新任和州直隸州知州姚直刺擇吉上月十七日辰刻接印○前駐紥蕪湖精捷營奉上游電諭裁撤徽寗池太廣兵備道兼蕪湖關監督吳季卿觀察恐若輩在蕪滋事移請統帶劉都戎載至寗國遣散 
[白下官塲紀事]  
　　金陵訪事友人云文正書院山長張季直殿撰曾撰變法平議一書上之兩江總督劉峴帥大抵心醉日本凡事皆欲倣而行之峴帥未愜於心不加可否殿撰乃於本月某日趨謁戟轅自辭講席峴帥並不慰留卽出二百金爲贐殿撰進退維谷向藩司恩藝棠方伯歴訴苦衷方伯允爲轉圜特不知若何向峴帥陳說也○長江上游米釐局總辦志仲魯觀察瓜期已屆兩江總督齊峴帥檄委倪萊棠觀察接辦嗣查核志觀察年來比較頗有贏餘爰改委倪觀察辦理五河鹽釐局務米釐一局仍留觀察任之 
[鵠山樵唱]  
　　武昌訪事友人云春夏之交雨啺時若寒暖應時以故育蠶之家無不獲利現値新繭上巿蠶桑局憲特出示通衢收買蠶繭以供繅絲之用所定價値頗爲平允幷嚴飭司事不准需索分文鄉民聞之爭往求售蓋以繭價所得較絲價無甚高下而可省繅絲之工故皆樂於從事也○脚踏車盛行於滬瀆鄂中向不多見近因馬路廣開趨時者爭先購置每當夕陽西下王道坦蕩來往如梭道旁觀者歡呼拍手亦可謂少見多怪矣○今春天花盛行幼童傳染者甚衆現交夏令仍不稍衰痘科醫生無不利市三倍而大街小巷殤於痘者依然時有所聞亦嬰孩之刼也○武昌府屬各邑縣試已竣現當舉行府試多士擔簦負笈于于而來貢院近旁房屋租賃一空後至者幾無從駐足府尊示期本月十五日取齊大約卽須開考矣 
[晴川雲樹]  
　　漢口訪事人云西商之赴漢口購茶者向以俄人爲最多現在茶巿正興運茶輪船已有二艘到漢矣○總辦長江緝捕事宜之謝友鵠軍門因事撤差接辦者爲馬子淸叅戎日來叅戎方統率後分駐黃石港圻州武穴等處○湖北提督學政蔣毅甫宗師考試漢陽大約本月二十日左右告竣聞即須按試黃州也○自去歲北方義和拳匪起事之後湖廣總督張香濤制軍日以練兵籌餉爲務所有逐月吏課一律暫停迄今尙未開辦宦海中負有實學者無不如大旱之望雲霓也○本月某日某營勇丁在漢陽鸚鵡洲左近拘獲自立會匪戴某一名業已移送臬署聽候訊供矣○管帶襄河水師左營陶雲生叅戎因病辭差接管者爲漢口糧捕同知馮少竹別駕別駕以上游各處匪類繁多特於日前禀明上岸前往襄河察閱 
[閩臬將行]  
　　簡授福建按察使吳仲懌廉訪由西安○行在請訓東下道出申江假美租界北河南路天后宮側出使行轅暫駐定於日內乘招商局某輪船赴八閩履任 
[嚴查匪棍]  
　　近日本邑南巿流氓匪棍到處橫行小而借端訛詐大而持刃傷人種種不法情形實爲閭閻大害蘇松太兵備道袁海觀觀察訪悉以爲流氓一日不除地方人民卽受害一日若不亟行查辦何以肅法紀而安閭閻爰卽密檄各巡防局委員務須振刷精神竭力緝拿務獲嚴辦似此雷厲風行匪徒當可稍稍歛迹矣 
[惡丐宜懲]  
　　惡丐姜和尙向在金山縣境張堰鎭糾黨橫行諸多不法日前忽駕舟來滬事爲緝捕營吳福海叅戎所知密飭勇丁往拿姜聞有風聲乘機遁去祗得將舟扣住禀請叅戎發落不料姜神通廣大浼某營管帶向叅戎函致叅戎求將原船給還叅戎不允大約須禀請上憲嚴行緝捕盡法以懲矣 
[德兵演陣]  
　　昨日淸晨駐紥滬上之德國兵數百名各荷洋槍隨帶小砲數尊由統帶官督率至美租界新靶子路左近演習各種陣式至亭午時始整隊而返 
[英界瑣言]  
　　前日昏黃時英界三馬路迤西寶和里第三百八十五號門牌某姓家灶下積薪不知如何火起轟轟烈烈幾兆焚如幸即竭力救援始得熄滅然已飽受虛驚矣○前夜九點鐘後有一西兵路經英租界福州路天樂窩書塲門外維時樓上坐客如雲不知伊誰將穢物拋下濺及其身西兵怒不可遏將書塲主扭入捕房捕頭詰得事出無心從寛釋出 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[錢店被騙]  
　　安慶訪事友人云上月二十三日傍晚有甲乙兩人手提布包似甚沈重行至縣前街同新祥錢店稱欲兌換寳銀店夥某丙取出寳銀二錠安置櫃上請觀成色甲卽放下布包持至櫃外觀之乙乘間飛步奔逃丙追之不及及回店啓視包內之物祗頑鐵兩塊而已而甲亦己不知去向刻由店主報請有司緝捕未知能合浦珠還否 
[上海縣署瑣案]  
　　湖北人陳熙如控楊耀廷掯勒所抵之貨前晚縣主汪瑤庭大令升堂研訊陳供向業洋貨去冬結欠楊耀廷所開錢莊上洋銀七百餘元暫以洋貨數件作抵核其價値尙有盈餘今楊將貨扣留向索餘欠叩求鑒核楊供與陳往來被欠洋銀七百餘元將洋貨數件抵銀五百兩後轉抵與某洋貨店仍作銀五百兩尙有餘欠應向陳找不料陳僞稱另有會項欲與小的兒子相商乘間將兒子扭案控告小的以兒子年輕懦怯是以來此備質大令諭令將陳交的實人保出速卽向楊將貨取出變價歸償或贏或虧均應由陳理楚○馮表投保甲總局控王秋岑冐贖田單局員移送至移縣大令升堂研訊王供有賈姓者持田單一紙浼小的抵與春記棧主之女三小姐得洋銀五十元今賈姓備價託小的向贖馮揷身霸阻叩求公斷馮供職員前任撫轅當書吏今已閒居此項田單向在表弟顧姓所狎妓女王小仙處後王妓嫁顧爲妾言及此田前途願賣顧遂商之職員邀到失主立契成交當出洋銀五百元大令察閱賣契卽將賈姓原契改易姓名顯有舞弊情事喝令掌頰一百下笞臀五百板逐出田單給王具領著將原抵之五十元繳案候傳受抵之人來案給領○前者義泰藥材行失火後左右鄰具禀到案求將保險銀分償嗣經同業諸人投縣公禀以義泰行有貨三萬餘金所保火險僅一萬二千兩所虧尙巨求免分償縣主汪大令立飭十六鋪地甲裘鎭查明禀復核奪○卜小毛糾黨至南巿陸福生米船上搶取米十二包旋被捕役連其同黨混名野蜘蛛之唐松林拘獲屢經汪大令訊責收押飭捕至楊家渡成裕米店起出原贓店主徐瑞林推諉不承遂一併帶案前晚復訊徐瑞林供小的係本地人今春祖父有病回家侍奉店務交呆夥經管今詢各夥均稱並未收過此種米石實因卜與小的有隙信口誣攀求察大令復提卜詰問供稱賣米時已昏暮小的不識字所以未悉招牌惟地方尙能辨認大令將徐交保著捕帶卜前往指明起贓再核○山談氏控山朱氏圖吞遺產汪大令訊供之下山談氏供去年丈夫山雨香病故遺下田單兩紙賣與洋商轉換道契所有收條等均被夫妾朱氏竊去求卽究追抱呈談汝康供詞與談氏相同山朱氏供談氏生有一女小婦人並不生育家主在時談氏不守閨箴以故將家務交小婦人經管現在家主逝世虧欠洋銀七千餘元小婦人擬將此田變價歸還屢被談氏凌虐不堪不得已而逃出大令飭隨談氏回家諭令談氏以後不准凌虐各債由朱氏淸債 
[馬路工程局瑣案]  
　　前者銅匠丁蘭保誘得英租界盆湯弄龜奴顧阿錫花烟館內烟妓陸阿招逃匿松江繼復挈至滬上被人覷破扭控馬路工程局總辦葉孟紀司馬訊明判罰洋銀五十元准將陸妓給領日前丁遵諭措繳洋銀四十五元昨日司馬飭差送交普育堂藉充經費○日前南巿萬聚馬頭正義隆米行雇駁船數艘運糯米一千包至滬北廣昌和號轉裝某輪船運至粵省中途被駁船戶掉換籼米二十包廣昌和執事人查出知照正義隆行主扭獲船戶李榮生等二人送交南市捕房管押昨日忽有某姓者投捕房訴稱奉河泊司某君之命請將李等帶回核辦捕頭禀知工程局總辦葉孟紀司馬司馬諭令持照會前來方准帶去 
[英美租界公堂瑣案]  
　　包探孫阿星解積賊陳福生到案禀稱陳屢次犯竊遞解回籍今又濳來滬上行竊鮑紀炳惠而生等家衣服洋傘諸物經小的拘解請究讞員張柄樞司馬商之梅副領事判押捕房一年期滿仍遞回原籍○包探邵仁初解倪其生到案禀稱此人行竊洋人華奪茗家報時鐘風雨表等物經小的拘解請究司馬判責二百板枷號半月○流氓王海堂毆擊三百八十四號落差巡捕經某包探拘案請究司馬判責二百板○包探沈阿岳解陳介堂到案禀稱陳屢犯竊案遞解回籍已非一次今雙濳來經小的拘解請究司馬判責三百板仍遞解回籍○包探張寳成解曾生順到案禀稱此人行竊陳阿林家東洋車一輛經小的拘解請究司馬飭交人保釋○馬夫王阿桂御車不愼撞傷兪余生經四百九十八號巡街捕拘解至案禀稱兪已送至醫院醫生騐得須閱七禮拜方可告痊司馬諭令交人保出候兪傷痊再核○包探徐榮珊解妓傭李高氏到案禀稱伊在途拉客故由小的拘解請究司馬判令責手心五十下○二百二十九號巡捕解毛未山吳金敖到案禀稱伊等二人在魏春記木行中做工昨日拉載貨車至北泥　橋轉灣時將小孩唐三寶唐根根撞仆河中受傷甚重經小的解案請究木行執事人張樹堂投案禀稱願出養傷費求准保釋司馬允之諭候二孩傷痊訊核○包探顧福其解陳金福陳仁全到案禀稱伊等二人與李小貴李阿大口角借端訛詐洋銀四元經小的拘解請究司馬判責三百板枷示一月○包探邊槐州解范阿四到案禀稱此人行竊楊永芝家東洋車一輛經小的拘解請究司馬判責二百板○包探陳金標解顧紀章到案禀稱前者　由天津回滬伊友鄔阿戈托帶衣服數件交與其妻迨前日鄔南回查知衣服並未交到及向理論顧反行兇爲此拘案請究司馬判押捕房半年 
[法租界捕房瑣案]  
　　前日張春思雇車裝運行李失去皮箱一口將車夫郭洪仔扭入捕房解送案下讞員杜枝園大令飭押候查明核奪昨日提案覆訊郭矢口不承大令飭包探帶出交車寓主繕具保單帮同尋緝○王長元控小工陳阿寳王阿狗行竊川貝母等藥値銀四十五兩大令飭押候嚴比昨日提案覆訊陳王同供小的等並　行竊惟竊藥之人可以指出大令飭包探帶去指提到案訊追○流氓徐來生王阿木前因在途攫物被包探拘案大令判枷號一月昨已期滿命帶案疎枷各責五百板一併開釋○偷兒周永炳行竊某棧房所儲　䌫一條値銀三十餘兩報經包探拘送至案大令著荷枷一月發犯事處示衆期滿責釋○偷兒李桂王阿炳焉富全張阿榮俱經包探拘拿送案大令著將李王各責二百板馬張各責一百板一併斥釋 
[美租界捕房紀事]  
　　昨午江北人小東生至漢璧禮路某米店購麫一言不　即與店夥互相扭毆二百十六號巡街捕見之一併拘入捕房捕頭詢得釁起細微申斥數語揮之使出○昨晨偷兒張阿狗濳至外虹口某馬頭畔貨棧中竊取舊鐵若干携之而出適爲管門之印度人所見扭入捕房捕頭令押候解送公堂禀請讞員張柄樞司馬訊辦 
[維揚官報]  
　　三月初四日監掣張司馬由姜埝卡來宮鹺尹桂委總局聽差初五日奉憲諭免穿外褂新任江都縣典史汪少尹時煥到揚履新賀尹鼎淸稟知到總局收支差　尹易乾銷總局收支差王尹鴻陸赴新河口卡初六日華鹺尹鴻儀稟知到李家橋卡初七日沈尹桂榮銷瓜洲口差沈尹源深辭回淮北初八日分發新班知事李尹㴻　浙江人稟到初九日李鹺尉鑫黃尉壽仁均辭赴淸江押運北鹽 
[正月起至四月十五日止施藥捐]  
　　怡昌順號交來無名氏求病速愈助洋十元同成號助銅洋十九元隱名氏助小洋三十角杏花樓助洋二元唐培鋆善士助洋一元金又梅善士助洋十元羅晉全善士助洋一元泰亨源號交來無名氏助洋廿五元無名氏助洋五角張福旺善士助洋一元劉氏助洋一元怡順昌　交來無名氏助銅洋五十一元錢壽氏助洋三元周氏助洋五元三省堂助洋五元戴子苓善士助洋十元馮毛記助銅洋一元徐衍慶善士助洋二元陳山源善士助洋一元莊春成號交來淡水蔡秉洪善士助洋十五元陳心　善士助洋十元錢府助洋廿元以上共收洋一百廿　元小洋三十五角銅洋七十一元又併附雜物計裘舜章善士助惜字簍一百只周詠春善士助弔　痧方論白喉忌表　微五百本又　敝堂代交南巿位中善堂五百本又助茶葉三十觔五聖提要善書二百本[  滬北天后宮前廣益善堂司董嚴信厚等謹誌]  
 
 
 

Page 10

 
 
   
 
 

Page 11

 
 
[奏疏彚錄]  
　　太子少保頭品頂戴兩江總督臣劉坤一跪奏爲道員報效鉅欵懇恩優奬以昭激勸恭摺仰祈聖鑒事竊奉諭旨開辦籌餉捐輸經臣奏請變通收捐聲明凡捐銀一萬兩以上者專摺奏奬奉旨允准飭司欽遵設局開辦去後茲據辦理江寗籌餉勸捐局司道詳稱花翎候選道蔣維城係江蘇上元縣人慨念時艱設法變產續繳庫平銀二萬兩報效軍餉聲明不敢仰邀奬叙等情詳請具奏前來臣查近來辦捐已成弩末籌勸較難際此庫儲奇窘需餉至緊之時該員變產報效鉅資洵屬深明大義有裨餉糈實非淺鮮光緒十八年江蘇試用道朱成渡捐助順直振銀一萬兩經直隸督臣李鴻章奏蒙恩旨交軍機處存記有案該員年力富強才具開展此次慨捐鉅欵與朱成渡事同一律無愧毀家紓難之義雖據聲稱不敢邀奬究未便沒其急公奉上之忱合無仰懇天恩俯准將候選道蔣維城交軍機處存記以昭激勸之處出自逾格鴻施理合會同江蘇巡撫臣聶緝槼恭摺具陳伏乞皇太后皇上聖鑒訓示謹奏奉硃批蔣維城著交軍機處存記欽此 
　　太少少保頭品頂戴兩江總督管理兩淮鹽政臣劉坤一跪奏爲特叅兩淮鹽屬庸劣各員恭摺仰祈聖鑒事竊維淮鹽關繫餉源尤與地方吏治並重當此時局艱難急以澄叙官方爲先務兩淮現任及候補用各員人數旣多流品亦雜其循分供職者固不乏人而劣跡昭著各員未便稍事姑容自應據實嚴叅以肅鹽政茲查有兩淮候補運判諸可詩貪婪無恥聲名最劣兩淮候補鹽經歴汪廷鈞膽大妄爲巧子弁利現任兩淮鹽知事陸枚志趣卑鄙物議沸騰兩淮候補鹽大使陳壯猷居心險詐操守難信兩淮候補鹽巡檢范元鎔玩法營私利心正　均屬有玷官箴據運司程儀洛稟請奏叅前來相應請旨將兩淮候補運判諸可詩兩淮候補鹽經歴汪廷鈞現任兩淮鹽知事陸枚兩淮候補鹽大使陳壯猷兩淮候補鹽巡檢范元鎔一併革職以儆官邪理合恭摺具陳伏乞皇太后皇上聖鑒訓示再現任兩淮鹽知事陸枚擬請革職如蒙兪允所遺員缺兩淮現有應補人員應請扣留外補合併陳明謹奏奉硃批另有旨欽此 
　　頭品頂戴兵部尙書銜調補山西巡撫臣岑春煊跪奏爲恭報微臣途次接印任事日期叩謝天恩恭摺仰祈聖鑒事竊臣前蒙 
簡命調補山西巡撫當於行在叩謝天恩二月初五日陛辭請訓仰荷絲綸之温被更蒙賞賚之特加感激涕零銘心刻骨二月初八日由陜起程赴晉至關阻風兩日十五日渡黃二十一日行抵山西平陽府准前任撫臣錫良委員將山西巡撫關防並提督鹽政印信各一顆王命旗牌十六面杆齎送前來臣卽於是日恭設香案望闞叩頭謝恩接印任事訖除俟抵省將一切事宜竭誠籌辦遇有疑難重大事件隨時電奏籲懇宸訓外所有微臣途次接印任事叩謝天恩緣由理合恭摺具陳伏乞皇太后皇上聖鑒再臣經過山陜地方民情均屬安謐惟農出盼澤孔亟日內如能甘霖普沛二麥尙可有收合併陳明謹奏奉硃批知道了欽此 
頭品頂戴署理浙江巡撫湖南布政使臣余聨沅跪奏爲籌解續撥協陜銀兩恭摺仰祈聖鑒事竊據陜西藩司端方電開陜庫短數過鉅奉部續准撥浙江省協陜銀三萬兩振餉待用火急懇速籌匯又於光緒二十七年正月初三日准陜西撫臣電以陜省應解二月分英德洋欵已電請江蘇協陜三萬就近兌解尙短一千五百兩請在浙省恊陜欵內撥還江蘇餘懇速解陜濟急各等因當即先後轉行籌解去後茲據布政使榮銓詳稱　查浙省用欵之繁餉源之絀迥異尋常顧念陜省駐蹕重地際此災荒賑需急切無論如何爲難敢不竭力籌顧茲經動支杭州關解存洋藥釐金銀一萬又防餉扣存減平銀二萬兩共銀三萬兩內撥還江蘇銀一千五百兩餘銀二萬八千五百兩查有候知縣陳麗生等管解籌備餉需之便委令帶解由滬乘輪至漢取道襄陽解赴陜西藩庫投納等情詳請奏咨前來臣覆核無異除分咨查照撥護並取起程日　咨報外理合恭摺具陳伏乞皇太后皇上聖鑒謹奏奉硃批戶部知道欽此 
　　兪廉三片再臣上年接據江蘇海關道余聨沅電稱奉陜西護撫臣電閏八月二十四日承准軍機大臣封寄電開奉旨奕劻電悉現在京城倉庫多被焚燬在京旗步各營月餉及官員俸薪米久未開放覽奏困苦情形殊深軫念所請江蘇等省共撥銀一百萬兩著各該省督撫將應解京餉如數劃撥限九月內全數解滬交江海關道兌收卽由該道轉交匯豐銀行迅速匯京俾得均勻發放切毋少延致誤急需欽此欽遵恭錄轉行去後隨據江海關道余聨沅電奉慶親王電開京師需欵甚亟本日已電奏令各省關於應行解京各欵內除已解行在者湊銀一百萬兩計湖南五萬臣隨飭據善後局司道湊備四批節省湘平銀三萬兩解交江海關查收轉交匯豐銀行匯京附片具奏在案茲據署布政使湍多布詳稱司庫異常竭蹶無欵籌解惟京　需餉孔急不得不竭力捐備以免貽誤茲於釐金局籌備應解光緒二十七年期批鹽釐京餉銀一萬兩釐金京餉銀一萬兩共庫平銀二萬兩發交白川通等商號匯解已據該商號承領限於本年正月二十九日到滬所有奉撥　濟京餉銀五萬兩如數　　匯兌交江海關道查收轉匯赴京緣由詳請奏咨前來臣復查無異除咨呈慶親王旣咨戶部外理合附片陳明伏乞聖鑒謹奏奉硃批戶部知道欽此 
　　劉坤一片再淮北鹽前經部議從辛已綱起每綱以十個月爲限毋許蒂欠如有遲逾卽將該運司指名奏叅等語原以嚴處分而儆延誤也茲查已該綱於光緒二十五年九月十一日開辦經臣奏報在案覈計至二十六年七月十一日奏限期滿上年四月間署海州分司杜際辰禀由陞任運使柯逢時詳報四月二十八日先行接開庚子新綱節經札催截數造報接售新鹽嗣據運司程儀洛呈稱前經柯逢時疉飭該署分司杜際辰將已亥綱　銷應否展限行令覈議詳辦而杜際辰置之以後片字不提實屬疲玩等情茲據該運司以接署海州分司繆延恩查明已亥綱鹽迄未售竣請展開庚子新綱詳復前來臣查庚子新綱依限應於上年七月十一日開辦扣至現在已逾七閱月之久就使赶速疏銷卽行開　其開已短銷半綱有餘卽短少課釐銀八九十萬兩當此用繁欵竭之時豈容缺此鉅欵該署分司杜際辰有督銷之責署任半年從未將銷數開欵一次迨司飭議復不遵議展緩限期而於庚子新綱始則禀報先行開　繼知任意惰　遲延逾限仍不截數造報是疏銷無術督催不力之咎杜際辰實屬難辭湘應請旨將卸署海州分司兩淮候補運判杜際辰即行革職以爲玩愒延誤者戒理合附片具陳伏乞聖鑒訓示再庚子綱已飭運司速議開辦一俟議覆至日卽行報合併陳明謹奏奉硃批杜際辰著卽革職餘依議欽此 
　　兪廉三片再臣遵旨開辦助餉新捐並因湖南各屬上年被旱歉收開辦振捐先奏奉諭旨允准當卽欽遵辦理在案惟湖南近年以來民力凋弊捐輸久同弩末而時艱孔亟不得不急籌接濟伏查秦晉振捐請發空白執照以廣招徠　蒙兪允湘捐雖不敢援照請發惟造册請奬送部核明再行塡照給領本已輾轉躭延有需時日二者相形各捐生等不免因生疑阻現經臣督飭在事司道將捐例逐考查明確按卯分册請奬不准稍有稽遲合無仰懇天恩俯賜勅下戶部遇有湖南各項捐輸奬册到部卽爲迅速核復隨咨頒發部照以便發給各捐生收執俾資信守以期踴躍輸將臣爲鼓勵捐務起見是否有當除咨部外謹會同湖廣督臣張之洞附片具奏伏乞聖鑒訓示謹奏奉硃批戶部知道欽此 
 
 

Page 12

 
 
[奏疏彚錄]  
　　二品頂戴蘇州織造奴才景恩跪奏爲恭備繡緙龍朝袍褂並　襯各衣縀綢等項進呈御用叩懇天恩賞收恭摺仰祈聖鑒事竊奴才前准護理山西撫臣李廷簫來咨謹稱皇太后皇上聖駕已於八月十七日安抵太原等因聞信之餘稍舒企念嗣於九月　八日接准江督臣劉坤一電准陜西撫臣岑春煊電開面奉諭旨傳辦繡緙龍袍褂等件迅速解陜等因並由陜西撫臣開具顏色尺寸件數淸單函寄前來奴才遵卽會商護理江蘇撫臣聶緝槼轉飭藩司速撥欵項正在開辦間又准兩江督臣電稱奉傳之袍褂速由三處織造分認赶辦各樣一套送寗由驛解陜應用奴才謹先認辦皇太后龍袍褂一套皇上龍袍褂一套除已於九月中旬辦齊送交兩江督臣由驛解呈外敬再遵照陜西撫臣單開各件赶緊織辦一俟工竣卽行飛速解陜呈交伏思奴才受恩深重報稱無由茲特恭備上用繡緙龍朝袍褂並　襯各衣縀綢等項裝箱封固專差解赴行在進呈御用稍伸獻曝之忱繕具淸單恭呈御覽叩懇天恩賞收奴才不勝瞻仰企戀之至謹繕摺具奏伏乞皇太后皇上聖鑒謹奏奉硃批著賞收欽此 
　　頭品頂戴調補湖北巡撫河南巡撫臣于蔭霖跪奏爲武衛左軍加提豫省新餉擬自本年二月分起遵照部議勉力如數湊解恭摺仰祈 
聖鑒事竊臣接准行在戶部咨覆武衛左軍新餉改撥一摺以該軍駐紥太原正資防禦豫省無論如何爲難仍飭司按月提銀一萬兩解交該軍應用等因又准另文咨稱武衛左軍新餉自光緒二十六年閏八月初一日起迅速更正不得撥充精銳營餉其柴洪山一軍應由該省另籌的欵等因先後咨照到豫查此項武衛左軍新餉當上年加提之始本係由藩司糧鹽道釐稅局各庫按月設法湊集銀一萬兩正在委員起解旋以敵氛進逼武衛左軍不知移駐何處無從指解維時河南防務尤當衝要遂將加提新餉挪作奏留精銳三營兩哨月餉之用均經奏明有案現准部咨駁令仍前籌解當經飭司籌辦去後茲據布政使延祉詳稱現在庫欵將罄所有加提新餉業已撥作精銳營餉若於此外再議加提實屬無欵可指惟旣奉部文以該軍現駐太原正咨防禦疉次催提雖前數月之餉動用無存無可彌補而以後該軍所需之餉不得不截長補短力籌兼顧擬自本年二月分爲始無論在何項下每月湊足銀一萬兩移交支應局隨同舊餉搭解武衛左軍行營轉交新軍應用其正月以　加提餉銀萬無可籌應請免其補解等情請奏前來臣伏查豫省歲供各省協餉其舊有者本已難支若更於額外加提其爲難更可想見况此項新添武衛左軍之餉業已撥作武衛護軍改名精銳營留豫按月之需雖軍名微有不同而餉力止有此數今又將一欵增作兩欵若更追計上年加提之始責令補解當此庫欵將罄之際卽強爲迫促亦不過徒煩文牘惟自入春以後上忙漸次開徵庫儲可有來源且捷勝五營經臣奏明裁撤其遺餉發至正月爲止二月以後容可設法騰挪勉籌兼顧相應奏懇諭旨准將武衛左軍加提豫省新餉每月銀一萬兩自本年二月分起遵照部議按月搭解其以前未解之餉委實無欵可籌應請免其催提補解亦無庸另議更正轉增糾繞除飭司隨後按月籌撥外所有武衛左軍加提豫省新餉擬自本年二月分起勉力湊解緣由理合繕摺具陳伏乞皇太后皇上聖鑒勅部立案施行謹奏奉硃批戶部知道欽此 
　　李鴻章片再據大名練餉局兼理布政使淸河道馬驂麟署直隸按察使孫鍾祥候補道葉元琦會詳稱案查該局逐日應發練軍餉項向恃月領部欵爲大宗其餘則恃長蘆軍司江海關兩處協撥解江海關遞年欠解至數十萬兩之多該局遂日形支絀去年六月以後天津失陷蘆餉旣歸烏有而部欵亦無可請領大名宣化等處練軍飢困堪慮不得已將司庫及州縣征存之欵悉數挪湊藉免飢潰迨保定又被洋兵暫據司庫蕩然各州縣又難征收竟至一籌莫展有岌岌不可終日之勢現在練餉已欠發數月實屬不可支持因思蘆餉一欵一時無可籌措蘇餉雖另文催提而爲數無多無裨大局惟戶部向來按月發銀四萬七千五百兩該局餉項命脉所繫現在部庫暫時無可請領而練軍分防各處彈壓地方剿辦餘匪尙虞不敷分佈萬難裁减竊查此項練餉卽是固本京餉由各省解部皆係有著的欵歴年尙少拖欠現因道路不通匯解不便仰懇奏請飭部行知各省將應解固本京餉查明去年欠解若干本年全年共應解若干一併經解江海關道代收匯解來直按時支放如有報解遲延准由直隸咨提並隨時咨部查催庶練軍不致飢潰營規可期整頓至此項部餉原撥係每月五萬兩因新疆每年撥去三萬兩故直隸按月具領四萬七于五百兩其餘二千五百兩仍由戶部照舊另撥等情詳情具奏前來臣查上年省城失陷之後司局庫儲罄竭無餘應發練餉雖暫由各州縣錢糧騰挪湊撥而洋兵未退地方多未開征來日方長實難爲繼况將來洋兵撤退土匪竊發堪虞分派練軍各處彈壓亦未能遽行裁减此項練餉爲軍士計授要需萬難稍有缺乏相應仰懇天恩勅部查照各省上年七月以後至年底欠解固本京餉若干本年共應解若干一體嚴催赶籌大批經解江海關道代收迅速匯解來直其每月部撥銀二千五百兩並由戶部另行指撥以濟飢軍而維大局理合附片具陳伏乞聖鑒訓示謹奏奉硃批戶部知道欽此 
　　陶模等片再廣東商民蕃衍土產不敷民食每賴安南暹羅洋米接濟而香山增城所產絲苗銀黏等米質細價昻民間購食少轉以運出外洋銷售於舊金山等埠之殷富華商以貴易賤以少報多故粵米出洋相沿已久前署督臣李鴻章於光緒二十六年三月間奏明准商領承運每石抽出口經費洋銀一元仍照前督臣張之洞奏定之案每年以五十萬石爲額商民咸以爲便前於六月間奉詣旨禁止販米出洋當經欽遵辦理在案茲據廣東海防兼善後局司道詳稱現在百貨通商一切照舊安南暹羅之米時有進口此項細苗銀黏細米似應循案准商領照承運出口以濟外洋各埠華商旅食每石照舊抽收經費洋銀一元由九龍拱北兩關帶收卽以一半留備積穀一半充濟餉需仍以五十萬石爲限此項細米向以春夏所產爲多並請迅飭九拱兩關稅務司遵辦以杜偷漏如遇荒歉仍隨時禁止停運於民食軍儲兩有裨益等情詳請具奉前來臣等伏查廣東香山增城所產上　細米向係由商領照承運出洋售與各埠華商該司道等所請係爲便商利民兼裕餉需起見似應准其援案辦理除飭九龍拱北兩稅務司妥爲稽查抽繳具報每年仍以五十萬石爲限遇有荒歉隨時禁止停運外謹合詞附片陳明伏乞聖鑒謹奏奉硃批該衙門知道欽此 
　　于蔭霖片再上年欽奉諭旨截留京餉銀十萬兩採辦米石解赴行在等因正在分批起解旋奉旨勅將採辦米石分撥甘軍一萬石維時陜省待糧孔急復經臣具奏請將分撥甘軍之米先行運陜以濟急需奉旨允准所有前項米石業經分作　批起解九千五百石隨時奏報在案茲據布政使延祉會同糧運局先後詳稱遵又採辦白米五千石以二千五百石作爲第七批委派候補通判曾于梁於二月十五日領解起程以二千五百石作爲第八批委派候補知縣史宜詠於二月二十一日領解起程均水陸並運至陜西督糧道衙門交納至此兩批及前解第六批運費均先在光緒二十七年分鐵路經費項下動支等情請奏前來臣復查無異除飭赶緊　解並分咨外所有起解第七八批採辦米石日期並委員銜名理合附片陳明伏乞聖鑒謹奏奉硃批戶部知道欽此 
 
