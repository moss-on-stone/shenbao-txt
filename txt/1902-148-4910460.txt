# 1902 - 148 - 4910460

 

Page 1

 
 
[外務部奏定礦務章程摺]  
　　奏爲酌定礦務章程恭摺仰祈聖鑒事光緒二十七年十二月二十五日政務處具奏開辦礦務一摺奉旨依議欽此欽遵抄摺知照前來臣等當卽按照原奏内所稱延聘礦師查礦山及豫購機器廣招商股各節詳加籌議復於本年正月十六日欽奉諭旨派張翼總辦路礦事宜臣文韶臣鴻禨仍奉命督同辦理自應仰體朝廷振興之意悉心籌畫以睿利源臣等竊維中國礦産之富甲於五洲特以地質素昧講求開採未能如法鳩貲試辦成效茫然近來風氣漸開始知西國礦學之精良機器之利便然必有能識礦師之人而後不爲下等礦師所惑有自製機器之廠而後不以廣購機器爲難際此庫欵空虚經費萬難籌措自不得不借資商力廣爲招徠顧華商見小欲速勢散力微集累萬之鉅貲收效在數年以後勢必遷延觀望裹足不前而奸詐嗜利之徒又往往以一紙呈詞希圖攬辦斥之則有所藉口准之則益啓效尤甚且勾結外人輾轉售賣其弊必至於利權盡失爲今之計惟有明定畫一章程使人人曉然於厚生利用但能上下交益國家固無所私無論華洋各商皆可照章承辦其有違背定章任意要索者仍應堅持駁阻杜絶弊混卽所以鼓舞商情臣等博訪周諮公同商酌謹擬礦務章程十九條恭候欽定如蒙俞允卽由臣部通行飭遵其有未盡事宜應由礦路總局隨時體察情形奏明辦理所有酌定礦務章程緣由謹繕摺具陳伏乞皇太后皇上聖鑒訓示遵行謹奏奉研批依議欽此○謹擬籌辦礦務章程十九條恭呈卸覽一凡擬開辦礦務者或集華股或借洋欵均須先行禀明外務部其禀或自行投到或由該省州縣詳請督撫專咨到部俟奉批准後方可爲准行之據未奉批准以前不得開辦一此項禀咨如外務部核奪以爲可行卽知照路礦總局詢以此事可否批准俟接到可准之復文後卽由外務部知照總局發出准行執照此照奉到方可開辦其照費視成本多寡酌提百分之一繳局以資辦公一開辦之人必須係原禀領照之人自行舉辦不得私將執照轉賣他人倘欲售賣或在開辦以前或在已辦之後須由原辦之人會同接辦之人照上兩條復行禀請立案領據方可轉交接辦一該處地主原有不從之權須由原禀之人向其先行說明商定價銀報明立案不得私行交易倘該地有關係國家必須開辦之故其地主雖有不從之權亦應聽順國家之意由官公平發給地價任憑開辦一遞禀開辦者或華人自辦或洋人承辦或華洋人合辦均無不可惟地係中國之地舉辦係由中國准行無論何人承辦均應遵守中國定章倘出有事端應由中國按照自主之權自定一礦産出井視品類之貴賤以别稅則之重輕現酌定煤鐵　砂白礬硼砂等類值百抽五煤油銅鉛錫硫磺硃砂等類值百抽十金銀白鉛水銀等類值百抽十五鑽石水晶等類值百抽二十五均作爲落地稅其有稅則未載之礦質應視物類之相近者比照抽收其出口稅仍應照章在稅關完納自納出口稅以後内地釐金概不重征此項出口礦稅爲新增之欵應在稅關另欵存儲聽候撥用一各公司承辦礦務自發給執照之日起限十二個月内開工如逾期不開執照作廢該礦卽由總局另行招商承辦並登中外各報聲明某省某礦現因逾期執照作廢一礦山准造枝路以便轉運礦産惟只准造至最近水口如與榦路相近卽准接連榦路爲止一附近開礦處所應設礦務學堂爲儲材之地該學堂一切薪水經費均由該公司自行籌給一凡開辦所需機器材料等件除運自外洋照章歸海關收稅外内地釐金概不重征如在内地採買材料經過關卡查明實係運往開礦處所准給執照免釐放行惟不准夾帶别貨違者照章罰辦一公司雇用礦師赴各處勘礦應呈報外務部咨明各該省督撫札飭地方官實力保護如有意外之事惟該地方官是問至購地開辦如遇百姓阻撓及工匠滋事由公司呈報地方官卽應隨時曉諭彈壓尤應嚴禁胥吏需索倘有前項情事一經查出或被控有據嚴叅不貸一礦産地畝民地則照巿值購買官地則令備價承租惟民地雖購買過户執業仍須照中國原定田則完納錢糧以符賦額至各礦所用地叚只准足敷挖并蓋廠各用爲限不得多佔一公司購用地畝自應公平給價不得强佔抑勒地主亦不得擡價居奇並不准以有碍風水藉詞阻撓如該地主不願領價願入股分卽按照原值給予股票爲憑一採騐礦苗應須打鑽掘并遇有田舍墳墓所在務須設法繞越如實在無法繞越應商明業主由公司優給貲費以便遷栘一礦廠如須派設巡兵護廠專用華人所需教練經費口糧均由該公司自行籌備廠内除管理機器經理帳目必須聘用洋人外其一切執事工作人等均應多用華人該公司從優給予工價如礦峒有壓斃人口等事亦應由公司優卹一華人在外洋礦務學堂卒業學生願回華充當礦師及外洋各埠華商願回華開礦者准其赴外務部呈明如該生等勘礦確有見地貲本實在充裕俟辦有成效後由外務部奏請給奬以示鼓勵一各公司承辦某礦所有華洋股東國家但任保護如或虧折成本國家不認賠償倘因貲本不敷借用洋欵亦應商借商還與國家無涉一開採以後每年結帳除提還本息外如有盈餘以十成之二五報効國家一此次新章未定以前凡已開辦各礦及曾經議定之處除出井稅課合同内聲明按照奏定專章者應照此次所訂第六條辦理外其餘仍照合同核辦以示大信嗣後華洋各商欲承辦礦務者均照此章辦理此外未盡事宜應俟隨時增損以期盡善 
[美報之言]  
　　香港循環日報云中俄兩國所訂滿洲條約刻已畫諾施行矣美國某新報執筆人聞之卽宏宣議論曰觀于此約不特俄人將漸次撤兵且貿易利權亦難獨握是固環毬各國所樂聞者然細觀條約全文及俄使外交書知俄人堅執不移之處厥有兩端一爲監督滿洲鐵路之權一卽俄使雷薩氏所發公文中謂中國如背此　依人必有以報之夫背約二字固已素見不鮮然究以何者爲背約此中消息固未易索解人也 
[俄興商務]  
　　天津直報云俄廷所簡關東總督某君擬在東三省設一巿鎮專販俄國土貨以濬利源月前飭 
 
 

Page 2

 
 
營口副稅務司帶同數華人取道滿洲附西比利亞鐵路火車抵俄國木司科舊京途中歴二十有六日旣至則遍遊諸工廠查察各貨之合銷與否旋復至羅治衣鎭諸工廳遍查一切 
[指摘星軺]  
　　聞之華盛頓友人云我中國駐美大臣伍秩庸星使於美廷禁止華人入境一事辯之甚力曾移書美國理藩院大臣清辯滔滔徵引繁富有惎之者謂使臣不應于預他國所立之例以致盡情指摘幾爲衆怨所歸 
[四國會操]  
　　聞之東京友人云今歲日英俄法四國海軍均擬在黃海操演以張國威日來俄法二國兵船已抵黃海日本艦隊則定於某日拔隊長征英國亦調集各兵船不日將赴黃海齊集 
[督辦廣東欽廉邊防潘觀察培楷禀陳剿匪情形稿]  
　　粤西匪耗言人人殊然皆謂烏合之徒不足以膏斧鉞斷不致如省港各報所述情形兹從友人處覓得潘觀察禀牘一通始恍然於匪燄已日漸衰頽不復憂星火燎原無從撲滅矣其文曰敬禀者二月初二日奉電開西省游匪甚猖獗奉欽電旨飭蘇御接統邊營剿辦東省已派安勇兩營赴　助剿該道務須督飭所部加意堵緝爲要等因奉此旋據卑部馮分統報稱與欽州交界之宣化那換村有西匪首李恒分張十二等聚黨七八百盤踞其間肆出刼殺請調大隊往剿俾免越擾等情培楷正在電致南寗鎮府約期會剿隨於十一日又據該分統報稱初十已刻據小董附近之那婁村民報稱有匪數十經過登卽派勇迎擊斃匪二十餘名生擒十餘名奪回被擄婦孩二口並槍械帳棚旗幟號衣等件時復據蒙塘那裊等村民各報稱有匪數百攻該村紛紛求救分統以勇少難分先救蒙塘再赴那裊詎勇去稍遲那裊已被刼殺現查該匪等已竄至那換合帮蔓延欽界楊李墟板暮各村據獲生匪張建邦等供稱該股共有千餘人係鄧東良鄧明光謝廷治勝八等四人爲首由靈山之泥橋彬屋等處竄來約赴廣西那換合邦圖起大事請速調各營哨前來小董以便督同往剿等情培楷以宼深事急難以遷延卽於十三日親赴小董並抽調各營哨勇共七百名飭馮分統於十六日督由宣化山東往分路進兵培機隨帶開花砲由小董繼進途聞該匪等見大兵將到卽棄巢分逃因飛飭馮分統督同各隊於十七日分路追剿培楷卽駐長灘是夜據報該匪竄匿宣化六華村飭先鋒左右隊會同西軍歸哨弁等追蹤圍捕當飭馮分統於是夜四更督勇協攻該匪又復突圍衝出弁勇追至坡良那傑地方陣斬匪黨六七十名我勇陣亡胡大勝林得標李亞福李四才張喜貴五名重傷吳有勝李金廣李勝祥三名匪多竄入欽靈界内等語培楷卽由長灘一路堵截追至宣界那宗搜捕竄匪數名至十九日馮公統與各隊先後赶到適據宣靈交界之那勝玉屋等村民黃祖德等報稱有匪數百打刼該村並據探報附近靈山之古鎭等村藏匪數百培楷一面飭馮分統督前右營哨勇繞由那香堵截卽一面飭先鋒隊及左營哨勇馳剿那勝匪見勇到皆出佔村後高嶺弁勇分投直撲適振新營張營帶帶該營哨勇繼到卽分攻玉屋各營力戰戌刻該匪傷亡甚多隨卽敗竄弁勇追殺三十餘匪並奪獲馬五匹賊婦三口槍械十餘件我勇陣亡林福海一名重傷巫耀坤農大勝二名二十日申刻接馮分統函報稱行抵高隆村遇那勝敗匪數百竄踞該村當卽分隊圍攻該村墻堅閫固鏖戰半日尚未攻破請加兵助攻培楷卽派先鋒各勇助剿去後隨又據報是日戰至二更斬匪數十正在得手不料靈古鎭村之匪千餘來援内外夾擊勇力不支又被衝出至五更時先鋒勇赶到匪已竄合古鎭大帮此稿未畢明日續登 
[大司馬示]  
　　聞之京師友人云日前前門内粘有兵部大堂告示略謂舊日書吏均行裁汰現時另募書手所有一切稿件皆係司官親自擬辦並不假手書手况本部並無長班名目爲此出示曉諭如有京外武職各官例應註册投供赴選曁帶領引見者均須親身赴部辦理切勿受其騙術倘有書手人等肆行勒索撞騙許爾指名控告立卽從重懲辦决不寛貸 
[會匪伏誅]  
　　杭州采訪友人云本月十七日武林門外某客寓中有一湖南人來此借宿寓主詢其來歴語涉支吾因之密禀巡防局洎局員某君會同某防營往拿則在箱中搜出火器及違禁各物立卽解送營務處訊知姓賀名永清字益秋係富有會副龍頭乃發交仁和縣釘鐐收禁一面禀請撫憲任筱沅大中丞定讞隨奉批飭就地正法爰於二十一日委親軍營管帶崔守戎雲貴率同營勇持令箭至獄中提出由仁和縣蕭藴齋明府會同城汛李千戎押至清波門外處斬 
[贑興武備]  
　　南昌訪事友人云江西撫憲李勉林中丞擬就省城設立武備學堂派人赴申江延總兵銜權授中國副將麥士尼爲能君至省垣面商一切邇者事已就緒麥君遂於某日回申 
[贛興警察]  
　　南昌訪事人云江西撫憲李勉林中丞擬就贛省舉行警察先將緑營兵丁裁汰老弱挑留精壯改爲巡警軍並栽去都司九缺守備五缺千把則同營二缺者裁一留一聞不日卽將辦理情形具摺入奏矣 
[贛藩課吏]  
　　南昌訪事友人云四月初五日江西藩憲柯遜菴方伯就課吏館考試同通州縣各官飲題周禮爲致太平之書體國經野洪纎畢具管子治齊多祖其法自秦以後古制蕩然顧其書並列學官論者以爲古法必不可復西國君雄角立政學日新其治乃與古合遂致富强然則自秦以後中國之政皆不可行與試論其得失之故毋尚膚詞次題問近年洋貨浸灌日夥而中國土貨之價益昻或謂稅釐所致而稅釐收數乃日絀其故何與 
[農商設學]  
　　南昌訪事友人云江西省垣寶昌錢局年久失修漸形頽圯邇經大憲改爲農工商務總局飭提調劉樾仲太守鳩工修理約費七八百金刻已竣事聞尚須添建礦務化學處藉以造就人才遂安太守出示曉諭曰爲嚴禁事奉蘇省房捐總局憲札以鋪户房捐前 
[革弊文言]  
　　鎭江采訪友人云本月二十三日鎮江府知府祥遂安太守出示曉諭曰爲嚴禁事奉蘇省房捐總局憲札以鋪户房捐前經刊章示諭從本年正月初一日起抽收銀錢照巿嚴禁補平補水補串等費名目不得擅取分毫准按捐數坐支五釐辦公飭遵在案今時局日艱朝廷深仁厚澤原不忍重累閭閻祇以籌欵萬難不得已有此勸辦房捐之舉各士民遵諭輸將好義急公深堪嘉許乃近聞各屬收捐竟至格外需索有每錢千文索補串二三十文四五十文者有洋銀一元或藉曰龍銀或指爲亞板勒貼錢文者有必欲照原報租金不收銀圓而收制錢爲補串地步者無論城鄕均所不免零星小户尤甚似此敲詐情形實堪髮指亟應從嚴查究以尉羣情飭卽嚴切示禁等因到府奉此除分飭各縣一體查禁禀辦並由府密查拿辦外合亟出示嚴禁爲此示仰闔屬商民人等知悉照章按原報租數赴縣輸繳捐欵無論銀錢均照時巿計納掣給捐票倘有前項需索情弊許卽來府指實禀控以憑從嚴懲辦决不姑寛該商民亦勿藉端抗欠或挾嫌妄告並千究懲其各遵照毋違 
 
 

Page 3

 
 
特示 
[總巡瓜代]  
　　蘇州訪事友人云西路總巡汪大令國奎到差日久刻屆瓜期上憲另委候補同知王司馬秉忠接辦司馬奉札後已於本月十五日到差視事矣 
[機局鶯移]  
　　南昌訪事友人云去歲江西撫憲李勉林中丞札委劉太守世芳就永和門内創設機器製造局開辦之初機器未全僅製銅㡌等件今年移建德勝門外添購機器擬卽製造槍砲並鼓鑄銅圓日來已將擇吉開爐矣 
[津郡官塲紀事]  
　　天津直報云奉天錦州副都統秀統制昌於本月二十日午刻乘火車往山海關前赴錦州新任○新任江蘇揚州府許太守佑身於本月二十日午刻由京乘火車赴塘沽小駐長發客棧旋於翼晨附新濟輪船南下○同日甘肅慶陽府華太守由京乘火車東下撫寗縣某大令亦由京啓行○本月二十日唐山礦務局總辦嚴又陸觀察由津乘火車北上○浙江漕運總辦喻觀察兆藩於本月二十一日由津乘火車入京 
[京江浪]  
　　鎮江訪事人云入夏以來米價飛漲目下每石售至洋銀六元五角有奇貧苦小民頗難度日常鎭通海道長久山觀察關心民瘼特飭署丹徒縣洪鷺汀大令出示曉諭不准各米鋪囤積居奇如違提究不貸○正任江甯將軍調任福州將軍崇右廷留守定於日内赴京口校閱八旗營伍京口副都統奇健亭統制聞之預飭八旗兵士將接官廳鋪設一新以待憲旌戾止○原任河南南汝光道許秋槎觀察係前署鎭江府許東畲太守之金昆今春病殁任所靈櫬於月之十六日扶抵京口定期十八日假水陸總巡局開弔在城文武各官咸具一束生芻詣靈前叩奠素車白馬爛其盈門 
[五茸芳草]  
　　松江訪事友人云華亭縣主林霨生大令前見巿中游手好閒之人任意肇事爰捐廉倡設勸工所責令各習工藝以資餬口迄今兩載成效昭彰日來習藝者愈聚愈多幾有實不能容之勢遂度地添建棟宇俾得擴乎有容不料防範略疎竟被陸續逃逸大令聞而怒甚飭役嚴緝並諭以獲到一名賞給洋銀五元○有胡得明者藉隸江西前年曾充副營親兵繼入正營裁撤後逗遛郡城日與游勇爲伍本月十三日之晚四鼓後偕羽黨三四人至南門内陸家橋左近朱姓家圖竊有蔣某者與朱同居聞有毁門聲突起掩捕胡倚竿庭際意欲猱升蔣突前曳之胡遂顚仆袖出利刃剌傷蔣腕蔣之胞叔有爲千總者出而援助亦被刃傷一時鄰人聞警而來帮同拘住奪獲七首三柄其黨已被逸去僅將胡解送巡防局翌晨轉解華亭縣署縣主林蔚生大令詰知地係婁縣所轄乃轉解婁署屈吉士大令升堂研訊見胡額邊眼角血液模糊訊知仆地時偶觸階石所致乃諭令釘上脚镣收押公所俟傷痊刑訊聞胡有胞兄名得勝者亦係著名劇賊疉次犯竊被局勇緝獲解經前署華亭縣劉謙三大令訊責遞解回籍今亦來此若不及捕治恐居民沿不能高枕無憂也○婁縣屈吉士大令以東嶽廟中游兵麕集設攤誘賭易滋事端因卽出示嚴禁略謂目下各物昻貴米價飛翔各宜守分營生以贍家室若竟不知悛改混雜游兵散勇麕聚賭博定當按名拿辦等因未知若輩見之能稍稍斂迹否也 
[示期勘地]  
　　前者蘇松太兵備道兼江海關監督袁海觀觀察飭將本邑南巿江海關移建浦濱所有舊時地基估價召買嗣經商人顔有慶堂呈繳官價洋銀九千三百元具禀道轅請准管業觀察札飭上海縣主汪瑶庭大令會同馬路工程局總辦翁子文太守丈勘大令定期才月二十九日午時前往先於昨日派差薛順持單傳知十六鋪地甲及工書耆亭弓手人等并飭册書隨帶糧册屆時一律伺候以使繪圖貼說呈送道轅 
[解犯過站]  
　　盜犯張錫營行劫南匯縣境某姓家經縣主汪蘅舫大令拘獲訊實解省勘招昨日道經上海解差赴縣署投文縣主汪瑶庭大令著即寄禁内監一面飭吏繕文轉解前站 
[勇鬥已息]  
　　日前緝私鹽　營勇方阿祥隨管帶吳遊戎來滬泊舟南巿董家渡旋入巿購黃花魚因提標水師營勇某甲與之爭購相約糾人格鬥致方大受夷傷經人舁至提標水師砲艇事爲提右營叅將廖楚材叅戎所知設法調停令哨弁延致醫生爲方療治刻已彼此允洽各無異言矣 
[並非失火]  
　　前晚二點鐘時忽聞瞭望臺上警鐘亂鳴旣而每擊二下意火起於美租界中救火會西人急驅皮帶車馳往惟未知吳回氏稅駕何處遂各中道折回比及天明始知係北福建路某姓家因有新喪焚燒衣服一時火烈具舉紅光燭天司瞭望臺之某西人疑係火災致有此誤也 
[上海巡局紀事]  
　　昨日浙江嚴州府屬某邑人汪永清至南巿公義馬頭浦濱騙取籮間夫某甲承挑之棉布九包被甲察破行蹤扭送二十三七鋪巡防局局員盛雨村二尹命管押候訊○前晚南巿陸家石橋附近三官堂弄高三益紙棧内被賊穴壁而入竊去貨物若干昨日棧主開具失單投報十六鋪巡防北局局員陳二尹飭捕役前往勘明勒限獲賊解案訊追○張茂金投二十三七鋪巡防局控馬松山積欠房租局員盛二尹研訊之下限馬於十日内遷移 
[急救吞食自來火頭良法]  
　　世有吞食鴉片烟者余購藥房中　錳養治之每服三釐冲水灌下活人無算今内地又以自來火頭卽俗名火柴或洋火吞食自盡者曾照匯報所載用牛乳徐徐灌救灌至所食火柴頭不至炎熱發燒而止屢屢著效確試而知此誠良法謹以告樂善君子吳門萬坤山啓 
[劉蘭階善士查災告振書]  
　　潤夫老伯樂山仁仲大人閣下前奉寸縅並公函想已察收此間災區廣闊隂雨連綿查户諸多棘手前因人少分佈不開芬赴新建進賢等處察看情形帮查户口省局無人接頭未免顧此失彼尚乞鑒原進賢於望日開放下五坂災情極重户口十不存其二三蕭條滿目人皆逃亡只查折八千餘口前百餘家之村現存不過十餘家無户可查奈何奈何只得附近再行推查以廣仁惠建昌與新建毗連沿湖災情亦重前許道良兄查新建回述聲涙俱下現局設縣城三元宫隨查隨放大約月初方可竣事必有餘欵再推查一縣未知能做到否此間春振須俟稻熟五六月間正是青黃不接災重振急爲之奈何鎭江許太尊李子翁來函以江西災重請將所允未付三萬四千元内撥出萬元濟急其四千元仍請匯鎮以後鎭江結局時無論短絀若于再由伊等設法彌補云云手此肅　敬請德安劉芬謹上 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日徐張氏徐金氏同扭其子徐裕江到縣請懲縣主汪瑶庭大令升堂研訊徐張氏供小婦人並無子女因嗣夫　徐金氏之子裕江爲子近來專習下流將故夫遺田二十餘畝典賣凈盡又欲拆賣住房爲此叩求懲辦徐金氏所供相同裕江俯首求恩大令申斥一番飭送改過局管押半年期滿再行察核○孫步雲訴稱突被流氓朱連生戳傷叩求察騐大令向之研訊孫稱生員家居浦東朱因索詐不遂糾黨伺於路旁俟生員行過躍出行兇求卽騐明提究大令飭仵役騐得孫左額及右頰確有刀傷惟不甚深透遂令回家醫治候飭差查明究因何事起釁禀復核辦○二十三七鋪巡防局員姚二尹失去綢衣兩件將已歇家丁朱榮送案請究大令研訊之下供稱去年主人接十六鋪北局差使時由某署七少爷薦小的當家丁衣箱鎖匙主人自佩衣服另有家丁管理不知如何失去及主人調往二十三七　之後小的已因病告辭區區下情叩求明鑒大令曰爾旣當家丁有典守之責卽不行竊亦應認賠遂飭交人保出自往主人處懇求○前有沈清標者控　曹氏抵押田單延久不贖等情大令訊悉情由著氏付還洋銀四百元兹者氏又具禀聲稱上單被夫嫂郁趙氏冐抵請提質訊前晚大令提集訊供郁曹氏供稱小婦人夫亡子幼所遺房屋一所被夫嫂郁趙氏冐名立據向沈抵洋銀四百五十元奉斷付還洋銀四百元現願賣屋理償惟恐郁趙氏仍在外揑造假據誑騙貽害奈何　趙氏供郁曹氏前因嫁女將房屋單契向沈抵借洋銀由小婦人作中並非揑冐大令著從速措繳洋銀將郁趙氏暫交官媒押候查核 
[英美租界公堂瑣案]  
　　前者浦濟川用刀戳傷張金法之腹經巡捕拘解公堂讞員張柄樞司馬飭押候張傷痊質訊迄今一月有餘張已一愈昨晨捕頭派包探趙銀河金立先將浦解案張訴請嚴究浦俯首求恩司馬商之迪繙譯判責五百板枷號三月管押三年○王樹堂之子福生行竊家中洋銀首飾等物由包探趙銀河拘解請究樹堂投案訴稱兒子屢次行竊叩乞嚴懲司馬判責三百板送改過局覊禁一年○粤人陳晴溪控王銀仲串同陶貴生藉端索詐洋銀一百二十元司馬訊究之下陳訴稱王等無端訛詐叩求嚴辦王一味狡賴陶供現在某學堂讀書某日散學而回途間遇王約往陳處至伊如何訛詐實不知情王供此事與陶無干司馬判將王枷示二月陶省釋○趙阿三朱阿五沈顧氏控朱掌金沈阿牛横行不法魚肉族人司馬研訊之下包探張才寶禀稱小的查得朱沈二人前因犯案管押期滿釋出卽向船户曹阿保訛許不遂其欲强奪曹船曹情急控之爛泥渡巡防局今由局差拘獲轉解至案合請訊懲司馬判各責五百板枷號一月管押一年○前日行竊某姓玻璃之張阿二由包探解案後司馬訊取口供判令笞責四百板管押六個月旣而捕頭韋爾生騐得腿上並無板花因於昨日重復解案司馬飭差察騐禀稱張係積賊屢經受杖兩腿已起硬皮故無板花未必確係行刑者舞弊司馬頷之判令加押三月○蔡阿根行竊浦仁樓周天祥等八家衣物並某洋人家測水表由包探何阿春拘解請究司馬判責三百板管押捕房半年○陳阿生沈四揚陸伯候行竊同福棧王雪雪等家衣服首飾經某包探解案請究司馬判責陳五百板管押半年沈陸各責三百板管押二月○張星友控店夥陶金伯私吞客帳洋銀一百六十四元保人奚炳生投案訴稱此項洋銀已如數賠償求恩寛宥司馬判責陶手心四百下管押二月繕立欠票交保人收執○洋人夏瑞司控細崽張阿二行兇毆辱司馬判責二百板枷示十四日 
[法租界捕房瑣案]  
　　藩順德前控胞兄明山霸吞家産等情讞員杜枝園大令准詞出票飭探往提及至明山已聞風避匿旣而查得伊所駕嘉興航船停泊十六鋪浦濵遂將船夥陳老監帶回訊供交人保出前日大令訪知明山匿迹浦東南匯縣二十保十四圖潘家橋左近爰備文飭探至南匯禀請恊提縣主汪蘅舫大令准之而地保林某竟袒護明山置之不理包探遂於昨日回滬據實禀陳未幾順德復遞禀聲請移咨南巿工程局將嘉興航船移泊租界中大令著卽退去靜候核示○無錫人榮錦芳向德裕號主王芬購去小麥七十餘擔計銀二千餘兩分文不付控奉大令迭次訊供一味狡展昨日王投案求追大令提榮至案著從重責比滎叩求寛限大令遂予限三日理楚○竊犯顧阿虎陸少卿經包探解奉大令訊供判各枷號半個月昨已期滿命帶案開枷各責三百板然後釋出○扒手王錦有犯案到堂大令著枷號半個月期滿責釋○甬人陳阿毛偕伊妻周氏扭控姚阿芳無端調戲大令訊供之下姚稱小的與氏姘識有年刻已懷孕大令怒其無恥著重責五百板周氏掌頰一百下氏一再苦求大令姑從寛典交本夫領回管束 
[美租界捕房紀事]  
　　昨晨甬人陳阿四雇坐張阿喬之東洋車至黃浦路張向索車資陳非但不給反肆兇毆適爲某號華捕所見拘入捕房捕頭令押候轉解公堂禀請讞員張柄樞司馬訊辦○昨晨江北人王小四方阿其在菜巿前口角兇毆某號華捕喝阻不依因一併解入捕房捕頭令各押丐牢半日以儆 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年四月十二日京報全錄]  
　　宫門抄諭旨均錄前○湖廣總督張奏爲湖北省籌還光緒二十八年第一期英德洋欵摺○又奏爲紳士捐輸請旨建坊片○陜甘總督崧奏爲續發第九案茶票情形摺○浙江巡撫任奏爲請補海疆要缺知縣摺○又奏爲委署知縣片○吏部左侍郎奏爲懇恩開缺摺 
太予少保頭品頂戴湖廣總督臣張之洞跪奏爲湖北籌還光緒二十八年二月第一期英德洋欵並加撥磅價銀兩委解江海關騐收恭摺具陳仰祈聖鑒事竊照前准部咨每年應還俄法英德兩欵本息數鉅期迫擬由部庫及各省關分别認還一摺光緒二十二年五月初八日具奏奉旨依議欽此原奏内稱各省除常年應解京餉東北邊防經費甘肅新餉籌備餉需加放俸餉加復俸餉旗兵加餉固本京餉備荒經費及内務府經費稅務司經費本關經費出使經費等項仍照常分别批解留支外其餘無論何欵俱淮酌量劃提各照公認數目按期解交江海關彚總付還俄法英德兩欵本息又清單内開英德一欵應還本息每年約銀六百九十萬兩由鹽斤加價項下指撥湖北川鹽六萬兩西征洋欵改爲加放俸餉項下指撥湖北五萬兩各省地丁鹽課鹽貨釐雜稅等欵項下指撥湖北二十二萬兩各海關洋稅洋藥項下灘派江漢關二十四萬兩宜昌關十二萬兩每年匀分四次於二五八冬四個月解赴江海關交納等因又准户部咨俄法英德借欵因佛郎磅價昻貴原撥鉅數不敷請照案酌量加撥一摺光緒二十五年九月十一日具奏奉旨依議欽此原奏内稱原發俄法英德兩項借欵以近年佛郎磅價計之每不敷銀二百四五十萬兩自應酌量加撥除原揆案内鹽斤加價加放俸餉仍准照原案數目報解毋庸加撥外其餘均查照原案按二成五加撥又清單内開英德洋欵項下湖北省加撥銀五萬五千兩江漢關加撥銀六萬兩查留關加撥銀三萬兩均自光緒二十六年起隨同原撥銀數及原定限期分别匯解江漢關道兌收等因業經將光緒二十一年起至二十七年止應還原撥英德本息銀兩按期照數委解江海關交收並經藩司江漢宜昌兩關道將二十六七兩年加發磅價銀兩隨同撥解恭摺具奏在案關經藩司旣善後局在於部文指撥及奏請劃提各欵内籌撥庫平銀六萬七千五百兩並加撥磅價銀一萬三千七百五十兩鹽道在於川鹽加價項下籌撥庫平銀一萬五千兩江漢關在於四成洋稅項下撥庫平銀三萬兩並加磅價銀七千五百兩以上應解之原撥二十八年二月英德本息羹加撥磅價銀兩均經分别委員限期於二月二十日以前解赴江海關道兌收由湖北布政便瞿廷韶會同善後局司道曁鹽法武昌道凌卿雲漢黃德道江漢關監督岑春蓂荆宜道宜昌關監督濮子潼分别詳請奏咨前來臣覆核無異除咨户部外理合會同湖北巡撫臣端方恭摺具陳伏乞皇太后皇上聖鑒謹奏奉硃批户部知道欽此 
張之洞片再查士民捐輸軍需等項一千兩上上者例得請旨建坊給予急公好義字樣兹據湖北大冶縣在籍刑部郎中殷應兆工部主事殷應壽吾稱目擊湖北省練兵製械在在需欵遵其親父二品封職同知銜殷伯揚親母二品命婦殷秦氏命湊集庫平銀一千兩以充湖北省軍需之用不敢仰邀奬叙等情由湖北布政使瞿廷韶會同善後局司道具詳請奏前來臣等查封職殷伯揚等慨念時艱輸資助餉雖據聲稱不敢仰邀奬叙究未便没其微沈合無仰懇天恩俯准將湖北大冶縣二品封職殷伯揚二品命婦殷秦氏建坊給予急公好義字樣以昭奬勸謹合詞附片具陳伏乞聖鑒謹奏奉硃批著照所請禮部知道欽此 
頭品頂戴陜甘總督奴才崧蕃跪奏爲陜甘續發第九案茶票情形恭摺仰祈聖鑒事竊照甘肅試辦茶務以票代引於光緒二十六年將發過陜甘寗茶六百二十八張計引三萬一千三百七十道業經前督臣魏光壽奏明在案兹據蘭州道黃雲詳稱各茶商前領第八案茶票漸次銷罄若不先期續領誠恐難於接售緣領票遠赴湖南入山採茶運至陜西涇陽縣作成茶甎包封運至陜甘新疆各處發售程途旣遠輾轉需時請將第九案新票先期給領並懇援照上屇成案每票豫繳課銀一百兩限今年分作四季呈繳以紓商力其餘照章隨期能否酌復舊額再行察看情形辦理除咨陜西新疆各撫臣會同飭屬嚴禁私茶以暢官引而裕課釐並咨部查照外所有陜甘續發第九案茶票情形理合恭摺具奏伏乞皇太后皇上聖鑒訓示謹奏奉硃批該部知道欽此頭品頂戴浙江巡撫臣任道鎔跪奏爲請補海疆要缺知縣以資治理恭摺仰祈聖鑒事竊照准調永嘉縣知縣左宜之於光緒二十七年十一月二十三日聞訃丁憂業經臣咨部開缺所遣員缺係衝繁沿海題調要缺例應在外　員請補查定例浙江海疆温州府屬之永嘉縣缺出令於通省内揀選調補概不准濫行補用又應調缺出如無合例堪調之員准以例准請補之候補並進士卽用人員酌補各等因兹永嘉縣知縣缺臣督同藩臬兩司於現任應調人員内逐加遴選一時實無人地相宜堪以調補之員惟於應補人員内杳有曾任實缺候補知縣程雲驥年五十九歲江蘇溧陽縣監生考取謄錄捐鹽大使銜充國史館漢謄錄議叙以鹽大使用報捐分發兩浙試用同治九年七月初九日蒙欽派王大臣驗放領照到省委解京餉給予本班儘先補用海運船商案内保加五品銜蘇皖振捐局奬花翎准補永嘉塲大使調補仁和塲大使丁父憂開缺服滿又丁母憂先因光緒十二年在仁和塲大使任内勸辦兩浙鹽務順直振捐出力保請以知縣袜用光緒十七年二月二十九日奉硃批著照所請吏部知道欽此經部行知　遵註册服滿起復十九年三月二十九日到省丁憂在先保案奉旨在後應以服滿回省之日作爲知縣到省日期係曾經引見之員照　補缺後送部引見十九年十一月十一日奉行一併准其起復又因勸辦順直振捐出力保准補缺後以同知用兹據布政使誠勲按察使湍多布以該員請補永嘉縣海疆要缺知縣會詳前來臣查程雲驥明白吏事才堪冶劇以之請補永嘉縣海疆要缺知縣實堪勝任與例亦符如蒙俞允該員係由曾任實缺鹽大使保以知縣用今請補知縣銜缺相當俟接准部覆照例給咨送部引見謹會同閩浙總督臣許應騤合詞恭摺具陳伏乞皇太后皇上聖鑒敕部核覆施行謹奏奉硃批吏部議奏欽此 
任道鎔片再准部咨各省州縣缺出分班輪署先委正途一人次委勞績一人再將各項委用試用人員輪用一人每屆三月彚奏一次等因歴經遵辦在案兹查光緒二十七年秋季分委至試用班止今冬季分輪委州縣有署景甯縣知縣黃安海病故遺缺委正途班卽用知縣蕭逢潦署理據布政使誠勲詳請奏咨前來臣覆核無異除咨吏部查照外理合附片陳明伏乞聖鑒謹奏奉硃批吏部知道欽此奴才宗室漙顧跪奏爲請旨開缺事竊奴才前因患病疉次蒙恩賞假調理在案現在假期已滿病仍未痊籲懇恩施俯准　去奴才之缺俾得安心調理一俟就痊即當泥首宫門求賞差使斷不敢稍躭安逸自負生成伏乞皇太后皇上聖鑒謹奏請旨奉旨欽此 
 
 

Page 14

 
 
[光緒二十八年四月十三日京報全錄]  
　　宫門抄諭旨均錄前○直隸總督袁奏爲揀員請署河工同知摺○廣西巡撫丁奏爲陳明改　邊防軍餉曁文職養廉等欵緣由片○烏里雅蘇台將軍連奏爲商民樂意輸捐據實陳奏片○廣州將軍壽奏爲覈銷光緒二十六年分用過籌備修補軍裝息銀數目片○　南巡撫俞奏爲已故提督建立專祠工竣懇思飭部列入祀典片○湖廣總督張奏爲都司呈請開缺請旨勒令休致片 
太子少保署理北洋大臣直隸總督臣袁世凱跪奏爲揀員請署河工同知要缺恭摺仰祈聖鑒事竊查北運河務關同知邵國銓捐开　員奏請開缺該廳係河工要缺例應由外揀補兵燹以後河道失修諸事廢弛非熟悉河務之員不足以資整　前督臣李鴻章請將洋兵未　以前道府廳州縣遇有缺出以截取發往及正途出身與車功勞績捐班五項人員擇其人地相宜者酌量請補奏奉硃批允准轉行欽遵在案兹據藩臬兩司通永道查有河工儘先同知查美蔭堪以請署北運河務關同知會詳前來臣查查美蔭年四十三歲浙江海寗州人由監生報　縣丞分發北河因永定河協防安瀾保俟補缺後以知縣用旋於順天工振案内保俟補知縣後以同知用遵例捐免補縣丞以知縣用引見奉旨照例發往嗣因永定河合龍保俟補縣丞免補知縣以同知仍劉原省補用經部議覆旣經過班知縣應卽以同知仍歸本省補用丁　服滿領咨赴補光緒二十三年七月到省該員才其開展爲守兼優以之請署北運河務關同知人地實在相需仰懇天恩俯念員缺緊要准以該員查美蔭試署北運河務關同知實於河務有裨如蒙俞允仍俟經歴三汛無誤照例保請實授送部引見恭候欽定除將該員履歴册咨部外理合恭摺具陳伏乞皇太后皇上聖鑒訓示謹奏奉硃批著照所請吏部知道欽此 
丁振鐸片再梧州府廠稅提歸稅務公司兼收所有常年在該廠額徵項下撥充邊防軍餉文職養廉共銀六萬二十餘兩無欵開支業繼臣於上年十二月間奏懇天恩飭部撥補以免缺悮在案現尚未准部覆查梧州新關每年撥補松滬貨釐銀八萬兩户部原奏内稅釐金指抵洋欵京協各餉及本處防營等項向取給於釐金者勢必驟行短絀是以奏明撥補等語今廣西梧州廠改歸稅務司兼徵指抵洋欵與松滬貨釐指抵洋欵其事相同廣西邊餉養亷向取給於梧廠稅項與江蘇京協防餉取給於松滬貨釐其情亦同當此財力匱竭若以撥補松滬之項改爲　補廣西是以本省洋關所收補本省廠稅所失斯得其半况廣西奇窘情形與地大物博之江蘇非可同日而語所有松滬之欵可否改派他處撥補或仍其舊而於梧州新關另行撥補廣西俾常年經費有著在部臣統籌全局自有權衡不忍令廣西嶯隅據藩司張曾敭詳請具奏前來臣再四思維梧州廠稅無著而軍餉養廉各項待用甚殷若援松滬之案改行撥補以濟要需一轉移間挹注無待於他籌供支免虞於貽誤相應懇恩飭部歸入前奏一併核明議覆出自逾格鴻兹理合附片具陳伏乞聖鑒訓示謹奏奉硃批户部知道欽此 
連順等片再奴才等於去年十二月間接准户部議覆御史瑞璐奏抽鋪捐膏捐一摺復准户部咨知左都御史吕海寰奏准各項捐輸變通辦法以蘇民困而固民心一摺各等因咨行前來仰見我皇太后皇上出自不得已於急籌欵項之中仍寓軫恤閭閻之意欽感莫名惟查烏里雅蘇臺係屬軍營地方人皆客居地無出産舉凡丁畝房膏各捐旣已無從舉辦卽街巿鋪户亦甚寥寥較之庫倫地方繁簡固已慈殊是以一面與庫倫大臣豐陞阿往返函商我輩世受國恩允宜體念時艱各盡臣子之心卽一面出示曉諭愷切勸勉旋據各商等呈稱小民皆朝廷亦子值此萬難之際不得不稍盡愚忱第按鋪捐數尤無幾兹小民等公同商議情願每年公捐銀三千兩如有買賣歇廢者各鋪户情願攤出以足三千兩之數查該商民等報捐係出樂意輸將雖爲數無多可爲常年之計若再勸其多捐未免失於勤含遂擬一年卽以三千兩爲定由本年春季起按季交收除將各商民情願樂輸甘結存案外惟查此項捐欵若由烏城解部反形煩瑣擬請將此項捐欵每年捐齊時　近　留烏城搭放經費再由奴才咨行山西巡撫將應解烏城常年經費内少解三千兩遇解京餉内多解銀三千兩卽作爲鳥城商民公捐之欵似　較爲省便如蒙俞允請旨飭下山西巡撫照辦是否有當理合附片具陳伏乞聖鑒訓示謹奏奉硃批該城地處邊瘠著　其收捐以示體恤欽此 
壽蔭等片再奴才壽蔭等查旗庫籌備修補軍裝息銀每年用過數目應於次年三月内造册分送户兵工各部科覈銷仍恭疏具題上年三月内應報二十六年分用過銀數適奉部文尋常題本暫緩送部隨於十一月補行具題因奉諭旨截撤通政司該衙門將此項本册退繳回粤伏查光緒二十六年分籌備修補軍裝項下舊管二十五年分用剩存銀六千九百六十兩九錢一分七釐三毫零二忽六微五鐵新收鹽運司解到二十六年分息銀一千一百一十一兩五錢舊管新收二共銀八千零七十二兩四錢一分七釐三毫零二忽六微五纎開除二十六年正月起至十二月底止支給左右兩司滿漢十六旗紙筆及抬槍樂鉛步軍營經費操演擡槍奬賞共銀九百八十六兩五錢四分一毫二縣五忽尚剩銀七千零八十五兩分錢六分八釐一毫七絲六微五纎仍請存儲旗庫備用以上支發各項照章扣出减成减平銀兩業經解部除將造報原册備支補送户兵工各部科查覈外所有報銷二十六年分用過籌備修補軍裝息銀數目理合附片陳明伏乞聖鑒飭部一併覈銷施行謹奏奉硃批覽欽此 
俞廉三片再已故江南提督李朝斌經前無臣陳寶箴臚陳戰蹟奏請於原籍湖南省城建立專祠列入祀典歲時致祭等情奉硃批李朝斌著准其在於湖南省城建立專祠該部知道欽此欽遵轉行去後兹據在籍前國子監祭酒王先謙等聯名呈稱於湖南省城蘇家巷内該　提督舊居建立祠宇現在工作已竣公懇奏請列入祀典春秋由地方官致祭以彰忠藎前來臣覆查無異合無抑懇天恩俯准飭部將李朝斌專祠列入祀典以彰藎績而垂久遠除咨部外謹附片具陳伏乞聖鑒訓示謹奏奉硃批著照所請禮部知道欽此張之洞片再准長江水師提督臣程文炳咨准岳州鎭總兵魯洪逹咨據沅江營叅將周啓茂轉據該營右哨都司歐陽惟信禀稱都司由武　於咸豐四年投効兩江水師左營隨同防剿歴保花翎副將銜叅將同冶七年擬補長江荆州　後哨二隊千總遞升今職現在年近七十血氣　弱禀請開缺以原品休致等情請子轉咨前來臣查例載遇軍政之年不准告病乞休如有告病乞休者卽勒令休致等語兹本年輪應軍政之期該都司歐陽惟信禀請告休開缺自應照例勒令休致以杜規避相應請旨將沅江營右　都司歐陽推信勒令休致以肅營伍除飭取核員原領劄付另行咨銷外理合會同長江水師提督臣程文炳附片具陳伏乞聖鑒敕部開缺施行謹奏奉硃批著照所請兵部知道欽此 
 
