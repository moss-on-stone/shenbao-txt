# 1882 - 175 - 4903291

 

Page 1

 
 
策高麗通商事宜招商第三 
　　每屇貢使回國之時中華貨物載往高麗出貿於國中其貨以綢縀爲大宗而歴來以所帶高麗參紙布等物相易多寡自有定數格於例限一切新奇貴品不能備置故卽綢縀亦無佳者國中民人無力買之僅市諸王公貴官而已中華商人每歲亦有赴高麗販貨往來者然由陸路而去自京至奉天東抵吉林入義州境關隘之嚴商旅過者必加察問是以一歲無過數次且非盡人可往必由吉林將軍衙門給領護照而後可所販之貨民間亦大都勿買而回貨除參紙布諸種外罕有值錢內地并不適用故關禁嚴而商旅恒少也若高人之販貨來華者更不經見商賈之事業與國家財用之源流互相維繫其民情若是樸拙無怪國用之不能裕矣顧國中雖無經商於外之人而四民之業各有所習豈無日中爲市之徒其才足以權子母易有無者所惜者資本不多能經營於里閈中而不思謀利於海外也目前事事創始其商民拘執成見若者可以與西商交易若者可以使國人經營通盤計算尚無端緒苟因循歲月以待風氣之漸自變革則通商條約幾成虛設而各國覺其無利益可致久之亦意興索然如此而欲馬頭之興旺其司得乎夫日本與高麗立約於今四五年矣徒見日人之至高而不見高人之至日日本之貨固自日人販來各國之物亦皆係日人轉運乃高麗土賃則又由日人載回而高人不能自運出口此可見高人之不長於貿易也日本思屬高麗汲汲通商論者謂其本意不仕通商將别有所圖焉然卽以商貨之利否言之數年來亦殊欠生色一則外貨之銷塲少一則土貨之出產稀出入均無所利也竊謂今日之勢不止一日本之往來四洲之上行將同爲與國踵事增華必使通商處所日見繁庶然後有利於已國而無貽笑於外邦乃合通國之中並無著名富商可以創業而興利其將奈何近來中國商民於糾股合業之事頗能踴躍某礦某公司股票買賣或加半而始得或倍本而爭求較之十數年前風氣爲之一變如高麗開建埠頭事由中國泒官經理雖在高麗如在本國吾意華人聞風爭赴其情尤切於往新加坡舊金山等處以高麗爲我屬國一洋之隔便於　門七洲洋之外計更數程而至南洋諸島也且其民情尊禮中國與之相處更無土番仇殺之患與近來美人之議阻議逐而况事方創始利必爭先其意惟恐他人之奔赴而已反落後故中國之商人有不待招而至者所患有高人不知貿易之法華人雖以創業興利爲心而無人與之通力合作耳招外來之商易而招國中之商難計推有一策焉高人之所絀者非竟不知經營特見聞狹小規模卑陋志冋迂拘財力短促卽有善於經商之才苦於無所藉手故也國家歲入之財額限旣不可增民間存儲之資把注又慮其竭罄目前之所有不足以創一業是非仿西法以開銀行不可也夫高人雖無現存之財亦有世守之產今有人焉以銀揭借之則萬金之產卽可以應萬金之用而由此或自謀其事成合興其利流通旣廣轉運無難小之如通商處所一切布置自可逐事整頓其大者築輪路通電報開各礦製船造礮致富致强胥在於是矣然目前開設銀行以便高人正惟華人爲之而其理始順盖各國與高立約所擇諸埠商人旣往貿易必使其地面繁盛而後與沾利益彼見高麗貧瘠殊甚商民絀於貿易之法競設銀行以揭借之則已占華人之先著而或者辦理一切之際高人所不經慣者又從而贊成之明則爲高人之助而隂實侵高人之權積漸旣久敵體往來之局一變而成强弱相役之形是安南緬甸之繼矣豈非中國之大患哉高人與美立約之時請於美廷謂高麗向爲中國之屬如與中國交涉美國勿必過問此亦思深慮遠之一端逆知將來必有流弊故預先及此然則高人尚知自慮而謂中國所以助之者可以讓他人之我先乎 
[本舘自已接到電音]  
　　本舘於昨日接到在津友人專發電音到本舘有五月十二日諭旨八道敬謹譯登　　五月十二日奉旨廣東正考官着吳廷芬去副考官着蕭晉蕃去欽此同日奉旨廣西正考官着胡勝去副考官着龎鴻文去欽此同日奉旨福建正考官着寳廷去副考官着朱善祥去欽此同日奉上諭貴州鎭遠府知府員缺着劉溎煩補授欽此同日奉上諭寳廷現出試差禮部右侍郎着松溎兼署欽此同日奉旨寳廷現出試差所管正黄旗蒙古副都統着敬信署理欽此同日奉旨劉廷枚補授國子監祭酒欽此同日奉旨奕林補授鴻臚寺卿欽此謹案本年春季爵秩全函今科鄉試廣東正主考吳安徽休寧縣人現官宗人府府丞癸亥副主考蕭湖南長沙縣人現官翰林院編修乙丑廣西正主考胡順天寶坻縣人現官翰林院編修甲戌福建正主考寳滿洲廂藍　官禮部右侍郎戊辰副主考朱浙江秀水縣人現官翰林院編修丙子至廣西副主考龎其籍貫官階因昨晚電報傳到較遲一時檢查不及容侯接閱邸抄後再叙本舘附識 
[電音録要]  
　　本月十二日倫敦電報言英國所預備之兵計有二萬人各已嚴裝一俟號令卽可首途也 
[兵船赴越]  
　　香港西字報述及中國爲法兵攻取越南海內地方一節頗滋不悅刻下粤督已泒兵船七艘加兵増炮駛赴安南察看情形法人得此消息隨添兵前往海内西貢所駐之法兵亦各有戒心未識能否消弭衅隙也 
[巨艦復來]  
　　聞英國巨艦斯德林葢林葢斯德里又將鼓輪來華裝載緑茶運赴美國該船大而且速其獲利當必較他船爲捷也 
[閩事摘録]  
　　港報載有福州近事云福州西門外有兵勇與民間交閧清事未悉其起釁之由惟兵民互毆有兩婦人遭毆斃命查中　兵律兵丁無故滋擾民間厥罪甚重今福州出此事端尚未聞其如何辦理也又云福州某洋行管棧房之華人某甲以烟燈自焚身死殊不解其何故按烟燈自焚似無此情理殆係煙迷之後燈火燃着他物以致延燒其身至於斃而是亦享煙霞清供之自取火化也按此殆卽十二日本報所登發瘋自焚一事惟情節小有異同姑存之以俟知者 
[廟會記盛]  
　　北方之廟會年年如是無足贅茟然亦有堪紀述者如天津有峯山廟去城三十里供奉藥王頗著靈爽香火最盛然去城頗遠且非聖誕廟門不闢故酧神還愿掛袍祝嘏進香乞靈概於聖節前後之數日肩摩轂擊擁擠異常俗傳聖誕係四月念八日廟門於廿一日預啓至廿八日始閉其間香客最多遊人最夥者係廿五六日相離 
 
 

Page 2

 
 
廿里地名士城亦供藥王却於廿八日爲進香之期凡天津廟塲皆百貨畢集而峯山廟則羅列求售者農具居多饒有古風所有進香之客城廂則士庶大夫鄉間則黄童白叟良家婦女間或心香一辨膜拜神前而北里中人向無厠足其問亦無寶馬香車遊山挾妓者山在津之南凡屬登山紫竹林孫必經之路該處近來桃柳爭春燕鶯闘巧一點紅不免有向青山點綴者不三兩年風氣大開今年風日清和念五六日車如流水馬如龍行人更復如蟻而其間粉白黛緑有女同車者指不勝屈沿路茶棚數座釵光帽影到此徘徊而因閙生事間有墜車折臂並一陔幾被壓斃繁盛如斯其所往之地宜必梵宇琳宫紅墻白塔足供遊眺乃廟宇則頽敗不堪尚待修葺惟中有一聯曰澤加於民庶幾無疾病援之以手如見其肺肝集四書句頗属渾成堪以傳誦由是觀之天下事擅盛名而無實際大抵如廟會者多矣 
[賽會閙事]  
　　本月初一日江西南昌府城隍神出會各坊醵資爭助謂之出坊蓋年例也神則多坐顯轎抬者故意顚播俾轎槓呀呀作響諸執役者互歌以助之金鼓競作觀者乃大樂所過鋪户咸備香燭鞭炮敬迓明誠至晡而罷是日因會致閙一事述之殊足解頤該處向有某花園售花爲業生意尚佳其園主貪心未足謂菊傲梅寒賞音殊寡未足以饜我老饕欲富榆錢盍培夜合乃備列夭桃穠李逗引游蜂掠艶者果紛紛而往該園主蓋蘧蝶而兼爲塗龜矣是日亦充當會首卽舗設其花園門面爲迎神之舉供筵備極誠敬有甲乙等數人行過笑謂今日惜非吕純陽神會否則三戲白牡丹豈不甚便龜聞之斥爲慢神甲乙等始與口角繼乃以老拳從事龜見勢不敵曳尾而遁他會首出爲解散而所設敬神之筵已狼藉不堪矣 
[劇盜解省]  
　　上月杪南昌府署審訊一案有就而觀之者知爲盜犯由餘于縣解來而其事則出於去冬盜夥共五名皆本地人事主某甲一妻兩子家無别丁該盜等于黑夜持刀入室甲起欲逸被斫殞命兩子俱幼稚驚醒而啼盜并刃之又以刃擬甲妻禁其聲張於是傾筐倒篋搜得洋八十餘元反細軟各物捆縳齊備而去旋經報官由該縣飛遞文報於四近隣封及各通商大碼頭跴緝無着嗣仍在本地查破盜夥悉就擒獲按去冬滬上亦曾聞餘千移文通緝盜犯本報當經贅述數語惟未知細底想卽此案也可見天綱恢恢凡窮兇極惡者流卒無能倖逃刑戮者也 
[水面浮屍]  
　　本月初四早寧城梅園橋河下有男屍一口年約三十餘且有兩傘一柄同浮水面傘柄刻有姓名是處居民見之將招地保查訪下落未幾遂有屍親來認知係附近凌某向在湖橋頭新永順酒坊爲夥失業已久該酒坊現因時屆午節邀凌帮同開冩帳目是夜大雨滂沱該酒坊各夥請其止宿凌不聽持傘着屐而歸不料行至是處而失足落水也 
[剷堤近聞]  
　　鄂省潛沔交界處因堤岸械門傷人各節已列前報兹悉其中尚有訛傳蓋該處地名子背垸界連沔陽監利潛江三縣堤成之後該處漸臻豐稔惟河水無宣洩之路沔邑屢遭其害且業漁者被堤間隔魚苗不生爲此沔人起意剷堤禍始於去歲除夕沔人往剷之後緣腹飢卽行掠食土人集鳥鎗手禦門沔人敗北傷失多名于是結仇愈深力圖報復約連遠近受害之處人衆器利前往該處大加剷削當時械門一陣傷人甚多文武官憲雖調兵彈壓無如該處堤已被剷民人依賴頓失怨咨交作卽官憲勸諭開導而婦人孺子尚有在官轎過時抛磚擲石者并聲言官憲偏袒縱容擅殺子民又謂監利有一孀婦頗有財力痛獨子罹十斯難擬將散財報仇云所有調去之營現均紥於該處以資鎭壓調和日前宋軍門慶太守回省謁兒彭制軍稟覆情形並承面授方略復行前往鄂中人云有堤無堤各有利害當思一兩全之法乃佳或謂築堤建閘應時啓閉當可有濟耳 
[鄂省官報]  
　　鄂省臧學憲自春初出棚赴荆宜施安襄一帶科試兹聞上五府業已試竣於四月二十日回省矣同日藩憲牌示興山縣缺委候補班前先補用縣洪錫爵署理又湘省提臺鮑爵憲抵鄂後刻聞於五月初三日辭行回里矣又前報之郭筠仙侍郎抵鄂兹悉並未赴京卽於四月二十三日仍回湘省彭制軍飭濟川輪船王二尹送去云 
[馬戱改期]  
　　虹口外國馬戱本擬於昨午後開演嗣因陰雨中止仍改於禮拜六日演戱云 
[午炮又停]  
　　本埠禮拜一五十二點鐘放炮一節自英兵船截去此例之後美兵船曾經補放而卒不能常以爲例前經源發土船於禮拜一補放以爲雖一禮拜中止有一日然藉此以對準鐘表慰情聊勝於無詎聞各保險公司皆不許該船補放此炮遂又中止此事總宜中國海關輪船補其缺憾方爲合宜然言之已屢未聞舉行想海關諸事稅務司可以爲政究未識遲遲者何故也 
[本埠官報]  
　　江蘇臬憲許廉訪奉撫憲委閱海塘工程將次蒞滬等情昨已列報兹聞廉訪因有要公覊留故十二日未經出轅來滬之期尚須畧遲其行轅已預備於廣肇公所又上海縣莫邑尊因公晉省亦登前報兹悉邑尊已於前晚回署矣 
[運到鐵管]  
　　前日洋涇浜内運到鐵管一个大如圓桌高與簷齊在打拘橋南堍東首法捕房後面浜邊起岸卽就該處紥笆修配據云創設自來水所用也 
[馬車致命]  
　　本埠昨日下午三點鐘時英租界二馬路西首泥城相近有雙輪溜韁馬車一輛直衝而來適與一年約五十餘之老翁相撞躱避不及被撞倒地車輪輾壓腰肩受傷甚重隨卽殞命由該家屬備棺收殮未知如何了結馬車傷人層見疉出今至喪命則控駕馬車者必須嚴懲方足垂儆也 
[被害投江]  
　　前日南市萬裕碼頭有一人投浦江覔死幸時在日間卽經駮船上人救起詢其因何覔死及家居何處則默不言在碼頭略坐片時垂頭而去有知者云其人蔣姓在滬北某洋行生意因進行之時要墊發銀兩向親友處挪借得洋銀五百元被仝行某甲誘賭未入局而派認負帳將伊所借之洋扣住以致進退維谷無顔見人故出此短見也 
[羞恨吞烟]  
　　本埠虹口頭壩老街有某姓婦向習倚門業與一客已訂白頭而此客妙手空空無能爲力旣又與某往來認前客爲兄而使之相見後客旋爲該妓脫籍前客亦隨往同住無意之間未免流露前日某見形跡可疑因與該婦爭吵婦不能辨羞恨交集至夜十二點鐘竟吞阿芙蓉以自盡幸知覺灌救得甦不知如何了結也 
[携帶洋女]  
　　前夜十一點鐘時虹口有粤人領一十一歲之東洋女下船巡街捕疑而詢之據稱姓梁住安發客棫東洋女子係價買來者問其有字據否曰無之巡捕聽其言語支吾恐非善類是以一併解交捕房以牽涉東洋人卽飭送東洋公舘收管矣 
[拐匪被獲]  
　　昨日午後本埠西門內有江北口音人背負小包帶領一十齡左右小孩行走狀甚慌張有好事者二人見其形跡疑爲拐匪遙尾之至某署東首見是人進一飯店吃飯二人在外守候約半時許始見出來朝東而走方行數步幼孩忽大哭口呌阿媽不肯跟走此人向小兒耳語欲硬拉而行二人見此形景定屬拐匪遂一仝上前盤問據稱孩爲姪兒又曰外甥轉問小兒則云此人並不認識吾住在西門外馬路 
 
 

Page 3

 
 
橋頭吾在馬路上游玩他來呌吾到虹口看老虎戱去故此跟伊行走吾出門半日恐阿媽打駡故此啼哭耳又詰問此人則言語支吾傍人咸怒皆云此孩定是拐來遂將人并孩一同扭往交保甲局矣 
[押儆首兇]  
　　小工逞兇已經列報昨由陳太守傳到董家渡浦東之地保太守詰其諭查行兇人因何延遲不覆地保禀稱因小工人多離查求請諭令小工頭將逞兇人名姓查明方可指拿更夫徐阿大亦申訴前因又有姚在禄到案供係日間管門因該處鄉人爭做小工由工頭發籌爲憑我等惟憑籌放進無卽阻住詎張阿保挾嫌糾毆旋得同處帮工之杜在昌勸免杜供與同而張阿保則供因向徐索欠致爭並未毆他徐又稱並無欠錢之事兩遣亙辨陳太守商之哲譒譯謂旣獲到爲首逞兇之張阿保判押二月以儆餘可免議再請上海縣出示曉諭不得爭做小工以致擾衅可也 
[斷押滋事]  
　　本埠水木匠等閙事各情節經列報昨據平捕頭將本帮水匠肩牌之王阿金送案禀稱王阿金係第二次肩牌聚衆者因拒捕致傷就院醫治兹已傷痊故將所掮之牌併送候辦王供本邑人爲水匠同業大衆令我掮牌受傷現得傷痊求恩陳太守商之哲繙譯隨判押王二月呈案之牌存堂 
[攫物覊禁]  
　　昨報列攫物又見一案昨由捕房將祝阿淘鄭阿旺一併解案原告吳大林及慶榮銀樓夥戚仙臣亦均投案各訴被攫銀鐲金戒指認無訛祝鄭二人各執如前彼此推諉陳太守商之譒譯以祝鄭二人均非安分可知殊堪痛恨隨判各發捕房管押半年以儆 
[瑣案類誌]  
　　昨日法會審公廨由捕房解到甄又谷史桂松兩人原告韓劍春亦到案翁太守詰其表兄甄廣元何日可到則稱已連發四信諒必卽來研訊史桂松究竟寄洋若干則堅稱祗有洋一百元不敢欺心而甄又谷稱親交其手的係一百七十元太守謂諒情不打不說着將史甄兩人仍舊帶回管押韓劍春退去又訊楊寳林一案俞潤泉未曾保去故由捕解到粤人張蓮桂亦到案翁太守詢楊寳林着點生財可曾點過妻子曾否領到陶福泉今日因何不來楊寳林稟稱福泉現住延齡堂內禽今日因小病故未到案前日至該處正欲點物而房東因尚欠租洋十元不許點檢遂仝嚴阿四下鄉走至英租界一洞天天背後旋有粤人十數攔住至方園吃茶嚴阿四卽走散故未曾去翁太守謂爾眞無用極矣所以被欺俞潤泉稱楊寳林所說俱假太守謂你旣被押捕房未曾保出何以曉得伊爲假情俞稱係打聽來的太守詰以如何打聽俞又改稱不知太守道好個正直中保張蓮桂則稱請傳到女人便知實在太守謂此等婦女卽提到後彼必隨心袒護着將張俞兩人交捕帶回分押免致串供着楊寳林自至眞如鎭向嚴阿四尋到該婦交該圖地保解案楊寳林叩謝退去旋有張之叔父上堂遞禀翁太守閱畢稱禀中前半是眞後半係聽張之言列人隨將案由逐層宣諭張惟唯唯因禀内有姪實不肖等語太守謂旣知不肖當爲管束張稱容當懲處也 
[傳諭騐車]  
　　本埠東洋車公所爲捐照一節與工部局涉訟及美總領事核斷照公所之請仍依向章按月輸捐各情已列前報兹悉前月平總巡傳各車户到英捕房告之曰本埠東洋車共有一千五百輛今統欲騐明堅固者始准給照卽於本日起逐日驗二百輛着各送候挨驗各車户答稱東洋車轉輾更章已非一次自每輛每月加捐关一元後概免驗車惟違章者扣留車照七日期滿發還今何又欲更章平總巡謂此係工部局所議着爲傳諭至愿否送候查驗聽憑自便本總巡當據情回覆工部局各車户均不答而退 
[購布失洋]  
　　一埠小東門内周益大布號有一浦東人奚姓向購布疋正在講價之時忽失去手巾包據云包内有洋蚨數十元遂喚地保限以卽日查獲否則定欲禀官云 
[訛詐具結]  
　　春間本埠有丐者在某茶舘喫茶告人曰今日我妻過此人疑其癡少頃果有某姓内眷展墓乘輿經彼僕從甚都丐者卽上前將轎拉住滋閙輿中人婉言退之嗣知丐者果係該婦之前夫因不習上無以度日將婦售去婦至後夫家已生有子女婦回家託人將洋二十元給丐了結詎知其洋爲中間人吞去一半兹聞該丐名阿猩現又與一人名吳慶堂者商計投控於念三舗巡防局大約因洋已用罄故又生枝節局員廉得其情飭提到吳慶堂斥其唆訟之罪重責百板着具不再唆訟切結又諭阿狗曰爾已將妻賣出多年生有子女何得糾纒今姑寛宥如再訛詐定予嚴辦亦着具結斥退 
　　王文珠校書春江翹楚也姿穠比玉品重兼金産自鐵甕城邊僑居黄歇浦上僕也萍蓬偶值忽聯解珮之緣卿乎沆瀣相融儼有投針之　　契所恨新　誓日别緒如雲天半三青鳥責諾頻來江頭雙錦鱗尋盟疉至自省才非杜牧敢留薄倖之名浪云身許王昌聊答纒綿之意李艶張嬌舊著名花浮絮薄不關情若論藴藉如人意鬥盡蛾眉合讓卿玉顔不似昔時豐藥鼎經旬麝火紅聞說爲郎怨蕉萃珠簾無力卷東風青鸞曾降蔡經家尺素親題錦字斜叮囑吟身牢記取莫耽岑寂伴烟霞曩在較書家值獨坐寡歡時戱以阿笑蓉遣悶姬每寓書戒之季隗請待竟何如太息相逢未嫁時自有碧梧好依傍鳳皇看上最高枝一年三百六十日日日爲懽曾幾何他日相逢說相憶不知誰恨别離多偶隨畫舫弔靈均巫峽曾飛出岫雲時較書來觀練川競渡留得情絲吹不斷藕花風裏或逢君願花常好舘主稿 
[浙省撫轅抄]  
　　五月初五日候補縣蔣鳳祥禀謝給咨赴都縣丞許之鼎由京驗看來省禀到補初四日知縣左元禀知杭府委催秀水黄令欠解南米差○初七日舒大章禀知厘捐局委湖郡厘局差叩謝補用同知陳春曦禀謝給咨赴都並奉藩司委解京餉差○初八日候補府傅澤鴻禀知奉委塘工局提調差禀謝大挑縣王蔭堂禀知臬委發審差玉瓊巡檢馮禀辭赴任○初九日知州李光高禀知臬司委調督審局差卽用縣朱啓鳳禀知臬委讞局發審差叩見王潭禀見典史吳文松禀謝藩司飭知請補雲和興史事 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
光緒八年五月初六日京報全録 
　　宫門抄○上諭道録前○副都統世奏恭報交印回旗增○副都統富奏暫行代理副都統印務日期摺○兼署湖督彭奏恭報兼署督篆日期摺○東撫任奏江北漕船全數挽入東境日期摺○粤督張奏調署知縣片○河督梅奏請修運河兩岸堤埝摺○黔撫林奏調署知縣片○提督鮑奏請開復副將片○監督崇奏爲常稅期滿徵收各數目摺子○五月初六日内務府國子監正黄旗值日無引見○耀年長有各假滿請安○錫珍請假五日○召見軍機○○頭品頂戴乍浦副都統奴才世禄跪奏爲恭報奴才交印回旗叩謝天恩爷祈聖鍳事竊奴才前因傷病加重難期速痊懇請前署將軍富爾蓀代奏請旨開缺回旗調理一摺兹於三月十六日摺旋欽奉諭旨另有旨欽此奴才恭閱邸抄光緒八年三月初二日奉上諭富爾蓀奏乍浦副都統病難速痊懇請開缺一摺乍浦副都統世禄着准其開缺回旗調理欽此同日奉上諭乍浦副都統着慶善補授欽此乃荷聖恩之逾格實深感激而難名奴才伏思新任乍浦副都統慶善到任尚需時日現在奴才病勢尤覺加重殊難支持若俟新任到浙再行交卸深虞悞公再四思維惟有將乍浦副都統印務備文咨請杭州將軍照例辦理兹准將軍古尼音布行令乍浦副都統印務先行移交杭州副都統暫行代理前來奴才當泒印務署協領元能恭齎副都統銀印一顆及一切文卷於三月二十日移交杭州副都統富爾蓀代理訖所有奴才交卸印務日期卽行束裝起程回旗加緊醫治之處謹恭摺具奏伏乞皇太后皇上聖鑒謹奏軍機大臣奉旨知道了欽此○○奴才富爾蓀跪奏爲暫行代理乍浦副都統印務日期恭摺奏聞仰祈聖鑒事竊奴才於光緒八年三月十九日接准將軍奴才古尼音布咨文内開副都統世禄因病勢加重殊難守候新任先行齎交乍浦印信咨請派員署理前來除恭摺奏請簡署外所有仁浦副都統印務應卽咨令奴才暫行代理等因並於是月二十日准副都統世禄派署協領元能齋送乍浦副都統銀印一顆及一切文卷等項奴才卽於是日恭設香案望闕叩頭祗領代理任事訖伏思奴才駐防世僕才識謭陋疉荷天恩深懼弗惶惟有勉竭愚忱隨時會商將軍和衷辦公以期仰報高厚鴻慈於萬一所有奴才暫行代理乍浦副都統印務日期理合恭摺奏聞伏乞皇太后皇上聖鑒謹奏軍機大臣奉旨知道了欽此○○兼署湖廣總督湖北巡撫臣彭祖賢跪奏爲恭報微臣兼署督篆日期叩謝天恩仰祈聖鑒事竊臣恭閱邸抄光緒八年三月初九日奉上諭湖廣總督着凃宗瀛補授未到任以前着彭祖賢兼署等因欽此兹於三月二十七日准前督臣李瀚章飭派武昌府知府嚴昉督標中軍副將鳳昌齎送欽頒咸字第十五號湖廣總督銀關防並王命旗牌文卷等件前來臣當卽恭設香案望闕叩頭祇領任事伏念臣起家門廕世受國思自蒙簡任鄂圻瞬將兩載只以涓埃未效兢惕方深兹復仰沐恩綸兼署湖廣督篆感隆施之逾格實寤寐以難安查湖廣地當衝要總督任重事繁凡兩省政令所出悉總其成察吏安民練兵籌餉以及通商事件在在均關緊要如臣檮昧深懼弗勝現在新任督臣涂宗瀛交卸湖南巡　篆卽可來鄂臣雖暫時兼署必當殫竭心力認眞經理斷不敢稍事因循以期仰答高厚鴻慈於萬一所有微臣兼署督篆日期並感激下忱除循例恭疏題報外謹繕摺叩謝天恩伏祈皇太后皇上聖鑒謹奏軍機大臣奉旨知道了欽此○○頭品頂戴山東巡　臣任道鎔跪奏爲江北漕船全數挽入東境日期恭摺仰祈聖鑒事竊據泇河同知何假範禀稱江北重運漕船於三月二十四日午刻挽抵山東嶧縣之黄林莊在事文武員弁分别催　　提令後起各船連檣上駛兹於二十八日卯刻全帮漕船十起一律行抵東境等情臣覆查無異東省南北兩路運河均經按照舊章飭屬挑挖陶城埠口門淤沙亦已疏濬深通並於兩岸接堤臨水加築埽壩以順溜勢漕艘經臨但期黄水應時漲發當可暢行無阻除嚴飭司漕各員晝夜催　北上不准片刻遲延外所有江北漕船全數挽入東境日期謹恭摺由驛具陳伏乞皇太后皇上聖鑒謹奏軍機大臣奉旨知道了欽此○○張樹聲等片再屬德縣知縣馮泰松調省差委所遺順德縣知縣篆務應行委員接署查有番禺縣知縣袁祖安隱練安詳堪以調署其所遺番禺縣知縣吳徵鰲篤實勤明堪以調署該員等本任均無盜劫已起四叅之案據藩臬兩司會詳前來除分批飭遵外臣等謹循例附片陳明伏乞聖鑒謹奏軍機大臣奉旨知道了欽此○○頭品頂戴河東道總督臣梅　照跪奏爲東省運河廳屬魚濟二汎兩岸堤埝冲刷殘缺並東岸缺口等工分别勘估請修恭摺仰祈聖鑒事竊據運河道穆特布禀稱運河兩岸堤工爲束水行漕縴攬要道上年秋間連次大雨各路山泉坡水及汶泗各河同時並漲匯注入運河内水深積長至一丈七八尺勢難容納風狂浪急人力難施致魚濟二汎兩岸堤埝均被匯塌殘缺並冲刷缺口多處亟應一律修築以資濟運督廳撙節估計共需銀二萬五千兩請宗核飭辦等情臣因需款較鉅籌撥不易當咨商山東撫臣各泒委員前任會勘减估去後兹據該委員等會禀先後馳抵魚濟工次會同運河廳　段履勘緣運堤切近河身漫決水勢排山　海而來實難抵禦以致堤岸全被冲壞現在西岸缺口七處已由道籌欵發廳堵築完竣東　缺口十四處亦已設法挪墊一律堵閉以通縴道至兩岸殘缺堤工叚落亘長情形節節關要若不赶爲修築恐一經汛滿全行冲漫阻　潜行殊於大局有碍籌酌至再於無可核减之中切實删剔修至新店閘下廿共估銀一萬五千六百七十五兩七錢五分四毫較原估節省銀九千餘兩禀請另案奏撥工需前來臣詳加復核委係至緊至要亟應辦理之工所估銀兩亦無浮多惟有仰懇天恩俯念運道緊要准由山東藩庫卽行籌撥銀一萬五千六百七十五五兩零發交運河道督廳迅速集夫興辦以固堤防洵於務有裨所有請欵估修運河所屬殘缺堤埝緣由理合會同山東撫臣任道鎔恭摺具陳伏乞皇太后皇上聖鑒謹奏軍機大臣奉旨着照所請讀部知道欽此○○杜肇元片再青谿縣知縣賈芳撤省查辦遺缺查有獨山州知州竇耀辦事誠實堪以調署所遺獨山州缺查有湄潭縣知縣周啓江才具老練堪以調署據藩臬兩司會詳前來除檄飭遵照外謹附片陳明伏乞聖鑒謹奏軍機大臣奉旨知道了欽此○○鮑超片再已革湖南儘先補用副將劉有才前在樂亭隨營差遣經奴才訪聞該員吸食鴉片附片奏叅革職奉旨着照所請兵部知道欽此欽遵在案兹奴才行抵湖北接見各將士命稱劉有才回至湖南衡州原籍痛自悔艾力滌前非業將鴉片戒除已逾半年之久洵屬尚知愧奮等情奴才覆　無異伏思有過則懲有善則勸本屬朝廷彰癉之公該革員前隨征戰有年素稱勇敢昨當整頓營規之際不得不請予懲處以儆効尤今當改過自新之餘似不得不奏懇恩施以昭勸勉且其年力强壯尚堪造就合無仰邀天恩俯准將　　湖南儘先補用副將劉有才開復原官之處謹附片具陳伏乞聖鑒訓示謹奏軍機大臣奉旨着照所請兵部知道欽此○○二品頂戴粤海關監督奴才崇光跪奏爲常稅一年期滿謹將徵收總數並汲水門等處徵收洋藥正稅及亷州北海口稽徵貨稅恭擅具報仰祈聖鑒事竊照粤海大關曁各口徵收正雜銀兩向係常洋不分例於一年期滿先將總數奏明俟查核支銷確數另行恭疏具題分欵造册解部同治二年十一月間奉部札行奏准將各海關洋稅收支數目均以咸豐十年八月十七日爲始按三個月奏報一次扣足四結專摺奏銷一次仍從第一結起造具每結四柱清册送部查核毋庸按照關期題銷以清界劃而免稽延其各關應徵常稅仍令各按關期照常題銷以符舊制又同治六年五月内奉部議覆粤海關常稅正額銀五萬六千五百一十一兩九錢四分一厘盈餘年十萬兩又新安香山二縣所属汲水門等處開徵洋藥正稅並廣州府属北海關口稽徵貨稅均經奏明歸入常稅關期報滿摺内分别具報各等因業將光緒七年分徵收常稅總數分别具報在案茲查光緒八年　常稅自光緒六年十一月二十六日起連閠至七年十一月二十五日止一年期滿大關徵銀十三萬七千六百九十二兩四錢六分一厘潮州新關徵銀二萬二千二百五十九兩七錢六分二厘瓊州新關徵銀二千二百三十兩六錢五分六厘各口徵銀二萬八千二百五十一兩二錢二分二厘通共徵銀十九萬四百三十四兩一錢二厘除徵足正額盈餘銀十五萬一千五百一十一兩九錢四分一厘外計多徵銀三萬三千九百二十二兩一錢六分一厘查粤海關常稅關期報滿如有多徵均於慴内聲明在案奴才抵任後稔知洋稅侵占常稅情形益當設法招徠認眞整頓况　奉上諭籌俻餉需内有通核關稅一條倘能溢解一分則庫儲多受一分之益現在總計於正額盈餘之外多徵銀三萬三千九百二十二兩一錢六分一厘此較往年有盈無絀又新安香山所属　水　等處各洋藥稅厰分卡共徵洋藥稅銀十四萬七千八百四十六兩六錢亷州府属北海關口曁各卡共徵貨稅銀二萬二千七百九十兩五分除俟查核支銷　數另行恭疏具題遵例分晰造册送部查核外所有光緒八年分徵收常稅總數並徵收汲水門等處洋藥正稅並亷州北海關口稽徵貨稅各數目謹恭摺具陳伏乞皇太后皇上聖鑒謹奏軍機大臣奉旨該衙門知道欽此 
 
