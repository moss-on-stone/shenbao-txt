# 1918 - 339 - 4916462

 

Page 1

 
 
   
 
 

Page 2

 
 
時評 
[戰於議場（冷）]  
　　疆場之戰了今後即將戰於議場戰於疆場之結果公理勝而强權敗民治勝而專斷敗於世界然於中國亦然 
戰於議場之結果余亦料其必如此議場雖不能以强權專斷爲慮然公理無譎詐民治無穩秘故議場之勝者必屬眞實而光明 
[命令]  
　　十二月十日大總統令任命林志鈞署司法部司長此令 
又令任命鹿鍾麟爲陸軍第十六混成旅砲兵團團長此令 
又令兼署財政總長曹汝霖呈京師崇文門稅局總辦何景崧左右翼稅局總辦張玉琛因病辭職均照准此令 
又令兼署財政總長曹汝霖呈請任命李鍾凱爲京師崇文門稅局總辦丁鏜爲左右翼稅局總辦均照准此令 
又令司法總長朱深呈請任命趙毓桂署直隸高等審判廳推事王鎭南署奉天遼陽地方審判廳長徐嗣甲署山西第一高等檢察分廳檢察官吳廷楨署山西太原地方檢察廳檢察官何奇偉署甘肅高等檢察分廳檢察官沈敏樹署浙江第二高等審判分廳監督推事莊浩署浙江第二高等審判分廳推事何嵩生署浙江鄞縣地方審判廳推事楊壽岑署江西高等檢察廳檢察官何同春孟昭侗署江西南昌地方檢察廳檢察官吳家珍署江西九江地方檢察廳檢察官均照准此令 
十二月十一日大總統令任命張弧兼署財政次長此令 
又令國務院存記吳寳棣着發往江蘇郭名世着發往河南交各該省長酌量任用此令 
[專電]  
　　北京電國務院發委任證第一號云茲委朱啟鈐爲總代表餘爲代表全體閣員署名（十二日下午三鐘） 
　　北京電代表委任證書已繕就總代表證全體閣員副署餘僅總理署名今日已分别給予（十二日下午二鐘） 
北京電善後會議定八年元旦開幕由院電知西南（十二日下午二鐘） 
北京電政府日内將召集各代表及朝野要人開聯席會討論善後事件公府擬添設籌備善後機關 
（十二日下午二鐘） 
北京電西南來電要求頒發撤兵明令已允可惟囑西南同聽此令（十二日下午二鐘） 
北京電王揖唐昨謁錢能訓面商同意案交換條件（十二日下午二鐘） 
北京電張弧晨謁徐下午到部視事（十二日下午三鐘） 
北京電河間定明後日回京（十二日下午二鐘） 
北京電參戰處議改名國防軍總司令部（十二日下午二鐘）北京電政府聘阪谷爲有實權最高顧問年俸四千鎊合同内最要點爲凡有條陳均須實施一語 
（十二日下午二鐘） 
北京電陜西第二混成旅團長元柏香營長張守經宋麟圖等於十一月二日棄職潛逃經陳樹藩電請褫職嚴緝（十一日下午二鐘） 
北京電管部團長張金印嚴文明及全體軍官呈稱管使鎭漢多年擁護中央忠誠昭著此次因北路事急前往督戰被劉鍾誣陷揑報濳逃懇迅派大員查辦至北路防務仍秉承管使維持以待後命 
（十一日下午二鐘） 
北京電政府電楊新督伊黎楊使前因戒嚴臨時添募衞兵現在歐戰已停所有添招新兵應迅卽遣散（十一日下午二鐘） 
安慶電皖鹽斤加價案昨晚由龔省長提交議會該會昨晨（十日）特開茶話會討論延會並付審查會午後又在公益維持會開會疏通各議員意見 
（十一日下午三鐘） 
[路透電]  
　　倫敦電泰晤士報巴黎訪員謂巴黎與凡爾塞所將舉行之媾和大會將會議多次大約自十二月二十日開始其手續甚繁須經過三幕始可達於最後和平 
第一幕由法英意美四國代表開會討論最後大會所須考慮之各點此會手續近於凡爾塞大會之一種副會俟威爾遜總統十二日抵巴黎後大約即將在凡爾塞公園特里亞龍宫舉行至一月初旬可以蕆事第二步爲於三月間召集協約國全體會議大約大國將各派代表三員至五員小國各二員新脫束縛方在建設之國各一員該會議即媾和大會其决議大約將爲國際同盟之根本計畫而將令敵國簽押並將提交全世界之大會作爲國際同盟隨後開國際會議時解决各問題之基礎協約國全體大約將在鏡室舉行即普法戰爭結局時日耳曼帝國宣告成立之所另有較小之委員會在巴黎外交部分理如新界線與中歐來因河多瑙河諸水道之國際地位種種問題（五日） 
倫敦電英相喬治在皇后議事廳演說略謂和局當爲公允之和局即不能使將來戰事無從發生亦當使其不易發生故彼極贊成國際同盟之議凡激成戰局者必須予以應得之處分而重要禍魁尤屬不可輕恕民治主義當立一法使將來帝皇有所警惕而知加殘害於世界必不免身受其誅議和大會應取銷强逼兵役制蓋軍隊乃野心帝皇作戰之具也云云（九日）倫敦電白朗林海軍大將依據休戰條約提出之要求内有交出無畏或巡洋艦麥剛森號當德國交讓艦隊時該艦尙未造成德國希圖取巧以他艦爲代未能償願又協約國商船雖經捕虜品裁判所判决者亦須一併在規定之口岸交出不得有所損壞並要求德國諸軍艦須拆除機關使不能施用艦中將士均須移寓岸上（九日） 
 
 
 

Page 3

 
 
倫敦電海軍部及外交部謂協約國施於德國之海軍要求並未稍越休戰條約規定之條件（九日）倫敦電隨軍訪員詳述比軍入德境愛斯拉沙伯之情形謂比軍頒發入城告示其文乃從德軍入比時所發之告示轉譯而成者當時曾發生一事足使德人知示文之不可違背入城之際有一師長立於十字街口受比兵之敬禮當第一聯隊趨向十字街時先有兵士若干行於路之兩旁爲之先導高呼脫帽居民有不即脫帽者兵士即取其帽而擲去之於是第二聯隊入居民皆脫帽以迎之比軍入城未畢忽聞歡呼聲從遠處而來少頃見英俘成隊來自東方德人見之亦脫帽爲禮也（六日） 
倫敦電混合黨本部宣稱混合政府如復握權則擬以堅定之意先在媾和大會建議廢去全歐强逼兵役制（九日） 
倫敦電檢事長斯密士爵士在利物浦演說謂彼於海上自由問題將向戰爭内閣有所建議彼大約將陳告媾和大會如得規定海上自由使英國海軍於將來戰爭得如前十四個月内藉美國海軍助力之盡其責任則吾人必甚滿意云（十日） 
倫敦電英國蘭加希爾棉業工人相率罷工紡工十萬人紡錘五千萬具皆無工作目前棉紗存貨無多織廠不久必將停歇果爾則將來賦閒者尙增多二十萬人（按此次罷工乃因工人要求照現得之工値增加百分之四十廠主允照戰前之工値增加並議將爭斷付公斷工人不允之故）（九日） 
倫敦電昨日倫敦開始解除動員預料至本星期末日止逐日有兵士數千人由法國行抵維白爾登遣散軍隊之總機關（十日） 
倫敦電比國外交大臣希滿氏發表文告言及比國大約將在媾和大會申請校閱一八八九年條約比國於該約曾失去林堡與魯森堡二省之重要部分希滿氏之意荷蘭須放棄專有希爾特河之權盎凡爾口岸因荷蘭享有此權而無出口殊欠公允且無理由云（十日） 
倫敦電十一月份英國入口貿易較上年同月增多英金七百十一萬五千八百六十三鎊出口貿易減少十六萬三千四百五十六鎊（八日） 
倫敦電商部大臣斯丹萊氏宣稱媾和以後之五年内德國銀行無在英重行營業之機會即此後重開亦須經國會允可云（五日） 
倫敦電倫敦五金交易所一致通過議决案不許敵籍之人重行入所貿易（六日） 
倫敦電路透電社得確實消息德國屢次傳出北希爾斯維已讓與丹麥諸說均不確實丹麥目下並未準備與德商定此事擬由媾和大會依據自决前途與民族主義解决之（六日） 
倫敦電英國商船所受戰爭之影響國會文告臚舉甚詳據稱查本年十月三十一日止世界商船所沉失者共一千五百零五萬二千七百八十六噸新造成者共一千零八十四萬九千五百二十七噸敵船被拘者共二百三十九萬二千六百七十五噸計凈失一百八十一萬一千五百八十四噸又查英船之沉失者共九百零三萬一千八百二十八噸本國新造成者共四百三十四萬二千二百九十六噸購於外國者共五十三萬噸所拘之敵船共七十一萬六千五百二十噸計凈失三百四十四萬三千零十二噸（六日） 
倫敦電威爾遜總統之赴歐參與媾和大會美國頗有煩言即民主黨之政治家與報紙亦然其特殊原因乃在威爾遜總統所擬提交大會之條件尙無一定主張（五日） 
倫敦電英皇率其二子巡閱伊泊爾及附近有名戰地多處由白特胡將軍引導（九日） 
倫敦電亞美朗琴訪員謂德前皇日見憂鬱終日獨坐窗前握筆疾書不輟（五日） 
倫敦電德軍於一九一八年取攻勢時虐待英俘之眞相茲復經委員會查明報告謂當時火線後之俘虜所得之食不能果腹而工作甚苦且受種種虐待夜則露宿且不許更換衣服致有多人凍餒而死又查德人近曾將不能在火線後工作之俘虜運至東普魯士及德屬波蘭據某見證云彼曾親見列車二輛載俘虜二百餘人送至希里堡某營諸人面目顦顇衣服襤褸儼如行屍而皆嗷嗷求食内有數人甚至取道旁棄物食之報告所述各節多有人宣誓爲證（五日） 
巴黎電晨報得荷蘭消息普魯士亨利親王宣布組織保皇黨萊浦齊格日報載有未徵實之消息謂德前皇希圖自盡爲左右所阻故僅受傷（十日） 
巴黎電巴黎英人商會董事部集議决定呈請海外商業部設法便利交通以惠行旅減少煩瑣手續並增速英法間郵件之傳遞（九日） 
巴黎電貝爾格勒消息塞國攝政王已允亞格拉姆國民議會代表之請將居於前奥匈土地之塞白 
克羅特·斯洛夫恩人民併入塞國（六日） 
巴黎電昨日試用湯克小戰車在運河拖曳貨車由瑪恩河而至愛泊爾萊每小時行二英里毫無困難現擬將陸軍不復需用之湯克車以供在法國江河拖曳貨船之用（九日） 
亞姆斯特丹電柏林消息歐士白格氏宣稱法國已請德軍統帥派全權代表於十二月十二日或十三日在特勒凡討論展長休戰條約事宜（九日） 
亞姆斯特丹電末爾海姆斯特消息著名實業家鐵桑等若干人昨夜爲勞兵會所拘蓋被控希圖引誘協約國占據實業區域也（八日） 
亞姆斯特丹電柏林消息十二月八日柏林有多處開政治會議社會黨各團亦紛紛開會惟無騷亂舉動十二月六日有兵士數千人希圖推翻柏林勞兵會幹事部宣布共和舉愛倍爾爲總統愛倍爾不允因以發生騷亂（十日） 
亞姆斯特丹電斯巴法國休戰委員要求以較大之自由無條件給予在德之戰俘德員希圖互相讓步不果（九日） 
亞姆斯特丹電匈京電稱匈牙利已分爲若干小共和國政府無力阻之加羅里氏因建設事業失敗希圖自盡不果（八日） 
亞姆斯特丹電柏林消息基夫各報載有七月十七日俄前皇及其眷屬在愛加特林堡某寺爲過激黨戕害情形諸人均被押至一地窟背牆而立依次槍决俄前皇請許其抱病后而受槍黨人許之太蒂亞拉大公夫人中彈未死黨人以槍柄斃之繼將各屍舁至愛加特林堡野中焚燬（五日） 
柯洛恩電英軍已恢復此間秩序刦掠者多屬解散之海陸兵士與學生來因河大橋現由英哨兵巡邏其東端則由德后守衞英軍已以機關槍控制各要點柯洛恩市長曾向英軍表示禮遇之感忱（十日） 
紐約電前俄國内閣總理伏夫氏及駐美俄國大使巴克希蒂夫氏偕同其他俄國領袖赴法參與俄國外交家在巴黎召集之大會討論俄代表列席媾和大會事宜（四日） 
紐約電財政總長常年報告證明美國經於戰爭中耗費巨欵而其財政地位仍甚鞏固美國所用之戰費在本年六月三十日止之前十五個月内共有金洋一萬三千二百二十二兆元而用於船舶船塢軍事建築及貸與協約國者幾占半數貸出之欵共金洋四千七百三十九兆元（四日） 
紐約電威爾遜總統赴歐率有熟悉歐亞政治經濟情形之專家二十三人所携公文地圖重約數噸 
（四日） 
[美國無線電]  
　　華盛頓電此間宣佈中國及日本派赴歐洲和平會議之代表皆將取道美國前往巴黎當道經美國之時美政府皆將予以正式外交上之敬禮已預備專車備旅行之用（十一日） 
華盛頓電日本伏見親王及其隨行人員在華盛頓作客數日後已於星期二日啓程取道芝加哥回日本（十一日） 
華盛頓電美國管理各島事務局局長麥因坦爾氏於彼所造經濟年度報告中聲言是年之特點爲美國所屬各島人民所表示之愛國心使人極爲感動又曰各島人民除愛國心之外對於現行之各項法律又時時表示滿意據商業統計表菲力濱羣島於一九一七年輸出之貨品共値價約九千六百萬元一九一六年則祗有七千萬元入口貨亦自五千五百萬元增至六千五百萬元（十一日） 
華盛頓電國務院據報告瑞士政府因俄國缺乏食糧并大局不穩已令本國人民之在俄者離去俄境并將瑞士在俄之代表員减至最少數現駐俄京之瑞士使館祇留員二人其餘使館人員及在莫斯科之瑞士總領事館人員已全體離去俄國（十一日） 
華盛頓電美國巡洋艦輸送隊隊長格里夫氏今日宣告美軍之一大部分係乘美船往法計全數二百零七萬九千八百八十兵士與軍官之中百分之四十六零四十四爲美國船隻所載往百分之四十八零半乘英國船隻餘則由法意之船載去再護衞運兵船之海軍實力（指兵艦言）美國供給百分之八十二零七十五英國百八之十四零十二法國百分之三零十二凡美兵乘美國運艦前往法境者中途始終未出事亦未失一人按路透電所云美兵赴法者十分之六乘英國船之說不確（十一日） 
華盛頓電戰時實業部奉威爾遜總統之命將保存一科組成永久機關附屬該部（十一日） 
華盛頓電下議院准將禁止在華盛頓各學校敎授德文一例再展長一年（十一日） 
華盛頓電威爾遜總統任命加洛來多省之湯伯森氏充美國商務委員會會員（十一日） 
華盛頓電戰時實業部自與鋼業代表人會議後宣布謂政府監察鋼之定價一節至十二月三十一日爲止（十一日） 
華盛頓電農業部今日宣布一九一八年至一九一九年一季中美國所産棉花總數達五十五億九千五百五十二萬九千磅内有五百磅重之粗麻布及同類之布一千一百七十萬包又宣布美國主要收穫品之最後統計如下榖二十五億八千二百九十一萬四千斗小麥七億一千七百十萬斗（十一日） 
華盛頓電美國海軍作戰處代理處長康司少將在下議院海軍委員會證實美國海軍現狀其言曰自今至一九一九年三月一日内美國當有 
活動戰艦二十九艘備兵四萬人 
後備戰艦八艘備兵三分之二 
再差遣艦隊則以左述之艦與兵合組之 
活動巡洋艦十七艘備兵一萬二千人 
後備者二或三艘 
游緝艦二十四艘備兵三千九百六十人 
毁滅艦一百六十五艘備兵二萬零六百人 
潛艇九十九艘備兵四千五百人 
供給艦十四艘備兵二千四百九十八人驅滅潛艇艦六十艘備兵五千四百人 
鷹鷙艦十七艘備兵未詳 
運兵艦四十二艘備兵二萬人 
掃除水雷艦三十七艘備兵二千四百人 
潛艇與毁滅艦之輸送船十八艘備兵五千二百人水面飛行隊六千人 
雜役二萬人 
海軍學習生三萬人 
華盛頓電今日航務部宣稱美政府前此所訂築造木船之合同凡造船人對於每船一艘尙未用去二十萬元以上者概行取消（十一日） 
華盛頓電美國商船日見增多本年六月一日政府所節制之船共七百二十九艘於一九二○年内當有一千三百艘商船加入（十一日） 
紐約電敵人財産保管員鮑爾滿氏今日在此間律師公會演說聲稱將敵人財産改爲美國所有之辦法將繼續施行至和平宣布時爲止且於清理展緩期内或再繼續施行稍久亦未可知鮑氏言此改爲美有之政策不啻將敵人插於美國喉間之刀拔去從此德人對於美國實業之把持可以毁壞而美國製造家在本國及外國市場之公平競爭亦可以保證云 
波斯登電此間世界耶敎奮勉會今日開年會一致决議贊成組織一自由國家同盟之計畫（十一日）舊金山電加立福尼亞州造酒商協會會長薩美脫氏於宣言中預料美國釀酒商將紛紛前往中國其言曰（造酒商視中國爲樂土余數日内將啓程赴中國建造一造酒廠裝値價二百萬元之機器一座其他造酒商亦正在設謀同一之計畫（十一日） 
附造昨日上海未接到里昻電因該局正忙傳達華盛頓號郵船及美國紐白倫司衞克無線電局之電報云 
[各通信社電]  
　　北京電據無關係方面之消息張作霖部下之兵一人至奉天某日人兩替店謂有紙幣一百吊欲換現銀日人取銀予之該兵以布裹之挾之而去不將紙幣繳出日人尼其行兵拔刀剌傷日人日人亦即取槍擊之連放數響擊死一路人兵逃卒爲受傷之日人所追及兵又用刀拒之日人受重傷回店即死行兇之兵後在衣舖中換衣時被摛今爲日警所拘留此案已正式交涉當地日人主張中日合辦警政此爲昔年二十一條要求之一近來奉天境内盜賊頗熾（十一日） 
哈爾濱電路透訪員得確實消息謝米諾夫反抗柯爾察克將軍擬隔斷西比利亞東西交通後遠東軍事當道即决定施行防衞方法以免表同情於謝氏之加爾米柯夫將軍佔據烏蘇里鐵路之尼古爾斯克要鎭故派敷拉施台爾大佐率俄兵一聯隊由拉士杜魯雅車站開赴尼古爾斯克當地日軍司令反對此舉但海參崴協約國代表咸贊成之俄兵旣到則見加爾米柯夫氏已先派兵一隊行抵尼古爾斯克矣十二月六日霍爾瓦特將軍接到一電據謂加爾米柯夫之兵請備火車俾可運兵出行前往哈巴羅夫斯克未幾霍將軍又接一電謂加氏諭令部下準備以武力强取火車霍電覆諭令拒絶是晚日軍司令電致霍氏囑備火車霍允之即傳諭照辦同時又接敷拉施台爾大佐報告稱加氏之兵强取火車當被抗拒未流血而降服謂加氏曾殺其隊長故願投前効力敷大佐不允其入營已悉數押赴拉士杜魯雅云云此事引起日軍司令之嚴厲抗議但霍氏向之說明誤會之由來陳述電未到時事已發生之情形日司令乃允不施行反對敷大佐之舉動並不許加爾米柯夫氏擅離哈巴羅夫斯克今協約國代表將合派委員調查此事（十日） 
海參崴電格薩博士與路透訪員晤談時言及捷克軍司令錫羅維氏反對柯爾察克將軍拘捕烏發議會議員一事謂此誤會不致發生重大關係錫羅維將軍有維持烏拉爾全境秩序之責而烏發即在其管轄範圍之内渠恐因拘獲議員致釀事變故出而反對無非履行其持重之政策耳捷克軍願保全秩序避免内訌且不願干涉内政除正當宗旨外並無他意捷克軍爲各方面所承認其不然者過激黨而已故此暫時誤會當不致有嚴重之發展捷克軍始終保持民治政策對於左右兩極端派皆無偏袒云云海參崴陸軍參謀長正式佈告昨日海參崴擒捕多人因預防武裝事變起見云（十一日）以上路透電 
北京電昨日錢總理電告岑春煊伍廷芳林葆懌孫中山陸榮廷唐繼堯唐紹儀諸氏現已决定以總代表朱啓鈐代表吳鼎昌以下九名（如昨電）爲北方代表請南方亦從速派定代表錢總理昨日致公文於朱啓鈐與以參列南北妥協會議之全權（十二日）廣東電舊國會議員人數據議員名簿登載計衆議院四百四十七名參議院二百零一名中有候補議員若干據某要人所談議員中有因公私旅行者及請假者衆議院六十名參議院十四名然均是於二十日憲法第二讀會以前悉回廣州此外再加候補議員之到省者可達三分之二云（十一日） 
廣東電錢能訓致電軍政府將以南京爲議和地點求其贊成（十一日） 
漢口電陜南鎭守使管金聚十日電王督軍聲明未投南方請勿信謠言並云現在侵入陜南之靖國軍亦奉唐繼堯命令停止進擊預備撤退自本月初以來陜南一帶並無戰事（十二日） 
漢口電漢口總商會决議贊成江蘇商界所提出由全國商會公舉代表隨中國媾和使節赴歐作爲協助員之建議並電請政府在媾和會議中提議修改前清以來中國與各國所締結之各種不平等之條約 
（十二日） 
漢口電王督軍召集湖北重要議員而語之曰此次之中央會議原期重要問題亦不難解决旋各人隨意提出條件置國家問題於度外以致不易决議遂至耗費一閱月之光陰又深憤恨□□□□之腐敗無責任並謂中央地方之當局者而如此情形不堪爲國家前途憂余回鄂後即電呈中央云疆吏以服從中央維持地方秩序爲天職致政治法律問題祗須報告辦理情形已足此後請無須徵余之意見（按此電電文不明處甚多恐有差誤）（十二日） 
東京電日本海軍飛行機今日午前東京灣上飛行之際墜落留岡中尉木崎水兵慘死（十二日） 
東京電前駐華公使林權助男於今晚回京 
東京電神户川崎造船所今日開董事會决議资本金由二千萬元增至五千萬元（十二日） 
東京電日本當局者對於北京來電所傳之消息即（因中國媾和使節陸徵祥託病不肯到東京以致中國公使章宗祥氏爲之大窘遂有辭職之意）認爲懷有他項目的之中傷說蓋陸氏於八日帶病來東京寓内務大臣官邸備受優待翌日（九日）上午陸氏至外務省訪外務大臣内田氏談論青島問題及其他問題約歷兩小時餘即日内田外務大臣至内務大臣官邸訪陸氏含有回拜之性質會見約一小時半同時下午陸氏又訪日本媾和特使牧野男爵就於各種問題有所接洽會談歷兩小時陸氏往來各處章公使常與之同行且陸氏到東京時日本醫學界聲望最著之三浦博士特訪問陸氏陸之症狀爲激烈之挫骨神經痛三浦博士即爲之施電氣治療以爲應急之計其後經過亦頗良好陸氏乃携帶治療器械於十日下午三時受多數人士盛大之歡送登郵船諏訪丸赴美則前記消息之爲完全之中傷說又從可知矣（十二日） 
以上東方通訊社電 
東京電議員小川平吉及寺尾博士等所主唱之對華各派代表懇談會自前月來已重會合至兩次茲乃由全體發起定於明年一月十七日在築地精養軒開一大會以對中國之南北統一起友誼的運動 
（十二日） 
東京電日本定期米復再騰貴將近四十圓惟在歲杪巿面各地方皆極暢銷（十二日） 
東京電在哈爾濱之華人以公共投資買收俄國輪船四十隻以上該船隻大約將用於黑龍江上者 
東京電自歐戰停後貨物减少運船亦自充裕故運資亦有下落之狀（十二日） 
以上共同通信社電 
北京電西南對於和會地點經熊希齡趙炳麟李純先後去電疏通已承認在寗（十一日） 
北京電西南總代表擬唐紹儀東海希望岑春萱擔任現由熊希齡李純向軍府商同意（十二日） 
北京電和會先由李純預備開會手續招待雙方代表一切費用歸中央籌備部先撥十萬應用 
北京電和會各代表原推施愚先赴甯籌備因施病改先由王克敏南下（十一日） 
北京電會議手續俟雙方代表到齊由李純熊希齡等先將雙方所提議案互換意見一議即决以期速竣（十二日） 
北京電和議案正在起草俟製就由各代表先在京會議各抒意見備說帖呈元首請訓然後帶寗與會免臨時請示諸多不便（十二日） 
北京電安福準備俟錢閣案達院由本部議員先行預選（十一日） 
北京電閣議參戰軍改編國防軍儘年内竣事段祺瑞電催參謀長徐樹錚遄回趕辦（十一日） 
北京電吳鼎昌將赴和會張弧財次即發表兼總曹汝霖暫不動（十一日） 
北京電參陸處責成許蘭洲張錫元佐陳樹藩分出西安渭南兜擊郭堅并電令甘軍截攻其後包圍剿辦限期肅清（十一日） 
北京電王克敏南下兼爲赴滬接洽燬土事 
天津電贛人促陳光遠回省甚急聞因日前贛省軍隊有一部分不穩之謠傳（十二日） 
瀋陽電張作霖馮麟閣今日抵奉（十一日） 
福州電李厚基電告興化方面南軍現已止攻涵江仍完全歸我軍扼守一（十二日） 
以上中孚通訊社電 
[公電]  
　　廣東軍政府通告慶祝協約戰勝電有電謹悉歐戰告終世界和平當於有日通電各省舉行慶祝七日在案廣州經政軍警商學各界商同慶祝辦法自沁日起各界休業七天各商店居民懸旗結綵沁日本府柬請敎會中西各界士女各國領事均已惠臨中外臚歡勘日由海陸軍警察商團各學校結隊游行艶日舉辦水上游行並各學校提燈會以誌慶賀而隆國交承詢特復即希查照政務會議艶 
北京和平期成會眞電急上海平和期成會鑒此間當局現已擬全權代表一名爲總代表餘九人名爲代表均付予委任證書閣員全體署名惟對總代表另有閣員全體署名之公函付予全權總代表朱啓鈐代表汪有齡徐佛蘇吳鼎昌王克敏江紹杰施愚方樞李國珍劉恩格軍政府應速派人促成和局望鼎力主持京期成會眞 
廣東和平期成會歌電北京天津南京上海漢口和平期成會鑒東電諒達台覽自和平空氣瀰漫全國南北前敵久已停戰外人勸告亦已催促再三而和平會議迄未實行吾民希望尙未得達可否公推天津和平期成會領銜主稿會同電促南北當局從速决定上海爲議和地點雙方定期選派代表實行組織和平會議依法解决各項問題俾全國秩序早日恢復用慰吾民喁喁望治之誠意特此電商佇候明敎如荷贊同敬希電復廣東和平期成會會長曹汝英副會長陳其瑗陳勉畬李聘臣林正全叩歌 
要聞一 
[推測中之内閣問題]  
　　十日以前之形勢安福俱樂部全體議員九日下午在太平湖開會對於提出錢幹臣之正式内閣問題有所討論結果一致主張贊同惟有某議員當場提出交換之條件五項交由王揖唐再向政府續爲接洽果能妥協則正式之錢内閣或不難出現也至於財政總長一席龔心湛當無搖動而次長問題以吳鼎昌决須辭職有已内定張弧之說因張在各方面尙無惡感故用以調和各派意志惟據某方面消息則謂内閣同意案因有彈劾案在前須俟取消方可提出此係王揖唐與當局私人間之接洽其實彈劾案旣未送交政府亦未在會通過本不成立無待取消須待取消防可提出云者係安福派一種延宕之計現當局已洞悉其隱决計先行簡任財政次長以代部務其餘各部概不更動總理同意案亦暫不提出以免要挾此項辦法聞已確定其財次一席已决定張弧 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北方議和代表之選擇]  
　　朱啓鈐已定首席安福派尙在反對國内和平會議北方所主張者爲在寗開會各派代表十人雖未得西南覆電但據政界所述則府院電達西南而外尙有在野派疏通其間故地點人數當不至有何問題北方因是亦即準備派定代表連日商議結果朱啟鈐允爲代表領袖其餘九人亦取普及主義其名單大致如下（一）朱啓鈐（二）吳鼎昌（三）方樞（四）汪有齡（五）施愚（六）徐佛蘇（七）劉恩格（八）王郅隆（九）王克敏（十）李國珍上述各人或足以代表東海或足以代表舊交通系或足以代表研究系或足以代表段馮張倪亦可算應有儘有然十人之中尙須除去一人則因王揖唐之必須加入也安福派所以主張加入王揖唐之理由（其一）謂　爲多數不可以無代表（其二）謂苟皆以和平派充議和代表則結果必至一一爲無條件之承認故必加入主戰人物然一方爲抵制之議論者則言王氏爲新衆院議長倘提及國會問題王與自身利害有關不宜出席果欲加入代表宜先脫離議長之職且如梁士詒及南方之曾爲議長者皆當加入云云最後結果尙不知如何定局也連日以來安福派以代表問題紛紛運動昨且以要求加入而牽連内閣問題故同意案又未提出嗚呼觀於各派代表之决定仍不外乎調停敷衍之現形時局前途惟有益進於悲觀之路而已 
另一消息南北和平問題經雙方議决特開善後會議以解决種種條件其擔任總代表之人物東海之意初擬以文治派之人才擇其素負南北重望而又不在政潮激盪之中者庶幾發言持平秉心無所偏倚而收平和前途良好結果惟今具此資格者殆乏其選最近乃與朱啓鈐商洽現朱亦似已允居首席其餘則取各方面普及主義已略定吳鼎昌方樞汪有齡徐佛蘇劉恩格王郅隆王克敏李國珍孫潤字（一說除徐佛蘇王郅隆劉恩格孫　宇四人外其餘六人均已確定此外并有施愚江紹杰二人亦已確實尙差二人現尙未定）惟安福部一系對於未之和議代表極爲反對其所持理由謂若派朱爲代表則條件問題必如唐紹儀前次議和之結果現正四出運動尼沮其行然安福派之眞意在欲使王揖唐加入議席以遂其保全議員飯碗之意反對朱氏不過敲山震虎之計與彈劾錢能訓爲促成選舉副總統同一手叚現政府正派人疏通聞朱氏起初對於首席代表雖無拒絶之意亦不明白表示允可蓋朱意須政府予以全權方能承諾質言之即對政府負完全之責對於其他概不受支配之意昨東海似已俯從其請故未即赴津與在野主和要人先行接洽一次藉以覘各方面之意思至此項會議因種種籌備年内萬趕不及當局擬定以民國八年元旦爲會議開幕之日頃已電致西南徵求同意 
又據日人消息朱啓鈐氏已允擔任北方總代表惟朱氏以外之代表則尙未决定據昨日所聞形勢如下（一）安福派與總代表安福派最近之方針擬自進而攫取北方總代表得以執北方代表中之牛耳以冀妥協成立後佔有優越之地步故該派前日特派代表晋謁東海陳述北方派遣代表之意見略謂此次充北方之總代表者須先具有四種資格始克勝任即（一）能代表總統（二）能代表合肥（三）明代表北方軍閥（四）能代表國會多數苟不能代表此四種勢力則縱使冒然代表前往恐難隨機應付即幸和議告成恐多貽患將來而還顧北方諸人能代表此四種勢力實以王揖唐氏爲最適任云云聞安福派意北方代表十人中該派人物至少亦須謀佔五人東海當答以王氏肯出任艱巨擔任總代表實深表贊同惟總代表一席已經决定朱啟鈐氏難以再行變更如王君肯屈就第二代表之資格前往參加會議是所至盼東海語時狀極懇切於是該代表等無辭以對唯唯而退蓋王氏雖願爲總代表實不肯爲普通之代表若總代表一職旣不能攫得則安福派自執牛耳之方針至此復來一蹉跌其前途之形勢恐難免於纎微耳（二）方王兩氏確定說王克敏氏不獨與李純有密切之關係即代表馮河間之勢力亦堪稱適當又方樞氏現任國務院法制局長之職於法律方面代表北方亦最爲適任聞此二人業經當局同意自行承諾惟其餘之七人究就如何之方面始克選定乎據政界方面謂當由各政派各出一名之代表此說雖尙未得東海同意大約今日（十日）國務會議或將此問題付諸審議又據討論會之主張此次代表之選定宜由各種勢力各派出一名不必由政派選出聞政府方面欲免各派之競爭特將一切方針全守秘密故内容難以探悉大約一星期以内當可定奪也 
[京華短簡]  
　　外交界消息我國留美學生全體日昨上書美國威爾遜總統請其即日在約協國方面提議將庚子各國賠欵一律退還中國仍依美國前例移給敎育經費且以此項賠欵出自中國各省即請以此項退還之欵除在中國各省各設立大學一所外並可供作各省學生留學各國之用目下威總統尙未决定代提與否 
現在歐戰雖已告終聞歐美各國糧食一項尙多仰賴中國接濟稅務處近特擬訂一種特准運輸出洋糧食徵收照費辦法通知各官廳及駐京協商各使知照無論官商一律適用其内容約分三項（一）普通各省米石出口每石收照費一元麥二角五分麵粉每包二角（二）東三省糧食出口按照條約向來准其報運出口者無庸再行給照收費若照約禁止如中俄陸路商約所載各項或爲政府特許例如協商軍米之類仍准給照收費（三）青島麥麵出口須照章收費如運往上海則准仿照存票辦理若運往大連則以出口論 
張作霖關於開拔撤防等費曾向政府請發一百萬元迭經坐索始由財政部撥給二十萬元張因兹非常憤怒於昨日親自到部坐索大發牢騷曹財長經此非難知非空言可以搪塞遂於昨日又極力籌與五十餘萬元張自得此欵後雖未能如願相償然已聊勝於前故即整歸裝昨日（九日）下午五時分往府院辭行定於當晚（指昨晚）下半夜一准出京直同奉天沿途並不延擱 
政界消息伍朝樞昨由廣州電復錢代總理略云子欣先生赴歐參列和議護法各省極所贊佩囑樞襄助得廣見聞自無不可惟擬以私人名義隨陸前行不願另負他項名義反多不便也摒擋就緒即當首途 
蒙藏院現擬定整頓蒙邊條例草案三十二條昨日分交内蒙各盟旂外蒙各部落王公扎薩克等簽註後再行呈請提交國務會議决定公布 
[和平會議籌備之商榷]  
　　國内平和會議之地點經南北兩方電商大約可在南京開會惟開會以前要有種種準備茲將政府日來與蘇督李秀山商略籌備事宜之電摘要錄左（一）前日政府去電内稱南北和議地點無論如何决定設於南京並經閣議定名善後籌備會所有該會籌備及招待南北代表館舍等事希執事從速着手進行以免臨事倉卒昨日李督覆電謂善後會議一切事宜已遵在甯地着手籌備請由國務院派員來寗會同籌辦并請預將銜名開示以便接洽（二）日前李督來電對於南北開和平會議形式及内容有所陳述主張仿照美國聯邦會議請國務院速决電示聞國務院前日亦已有覆電拍去謂此次會議宜取簡單以期促進如仿照美國聯邦會議辦法窒碍甚多萬不可行時機緊迫宜速辦爲要 
[安福俱樂部之議員會]  
昨日（九日）安福俱樂部在太平湖開全體議員大會田應璜主席先議起草員草定之該部暫行簡章共二十二條全體表决成立後又决定以時機之關係尙不必即時組織前數條暫緩實行理事亦暫緩推舉全體贊成又按照簡章推定王揖唐爲主任即接議錢内閣之同意問題由王揖唐報告該問題之經過及最近情形賀培桐持反對之主張陳志譜吳淵均以爲徐東海之總統爲該部多數人所推舉其所提内閣當予以同意惟須訽明内閣是否能實行該部之政策以資决定饒孟任主張對内對外先須詢明内閣之政策王揖唐遂登台演說約一小時之久其措詞約分數節（一）責任内閣與約法上之同意權民國以來國會與政府因同意問題所演成之種種不良現象（二）東海爲該部所信仰而選爲大總統關於内閣問題自須準諸法律本諸良心按諸事實以爲解决（三）兩院開會已四閱月準諸議員之天職内閣亦應早日通過錢内閣問題不必持之過苛以現在時局言之總希望總統多負責任（四）段合肥之翩然下野態度光明倘該部對於内閣持之過苛反使段氏蒙一種嫌疑（五）報紙揭載該部議員某某入閣又謂王之自身亦力謀内務總長若内閣問題求之太苛反受嫌疑故須以光明之態度及謙讓之心理解决内閣又報告閣員除財政定爲龔心湛陸軍定爲靳雲鵬外餘不更動王揖唐演說畢遂以該問題諮詢衆意决定兩個條件（一）内閣如贊成該部所表示之政策即與以同意（二）公推王揖唐與錢内閣接洽内閣問题决定後又將宣言書散布徵求意見下次開會再行發表其宣言書内容有四（一）歐戰告終和議開始吾國爲國際團體員之一應行國民總意共謀對外故永久和平必須兼顧統一政府能本此義以與西南有責任者妥協時局實爲該部所贊同（二）東海之總統問題應絶對維持其地位（三）現行之國會組織法及選舉法（即臨時參議院所修正者）非憲法制定有所變更不得加以修正或廢止（四）憲法爲全國根本大法不宜有所偏執亦不容有所壟斷故對於各種問題學理國情均應斟酌地方意見並須容納以達改良約法之目的說者謂該部此項宣言其眞正目的對前二項實非主要其唯一之希望惟在不取消新選舉法及組織法以維持新國會及由該部安徽議員包辦制憲以推翻上年二讀書中之憲法案而已 
[德國履行休戰條件之必要]  
　　解除軍事規模保持永遠和平上海泰晤士報社論云德國軍事大結構非德人費數十年精力財力所築成以期稱覇於世界者乎今乃從事拆卸矣休戰後事實之可紀者比比皆是而最關重要者則爲德艦隊之讓渡北海中協約戰艦排列如林置備森嚴若臨大敵而敵艦則穿行其間數年來德艦所不敢涉足之海面今乃見德艦衝波破浪而來降矣德國海軍威權旣已傾覆陸軍亦復解體而國内社會與政治之情狀又甚紊亂德帥興登堡至是乃泫然語人曰德軍今不能復戰矣縱欲抵禦法蘭西一國軍隊猶患未能况與數大國抗衡哉以德人所崇拜之軍人而出此自認荏弱之言亦足見德國頽敗程度爲何如矣今協約軍方進據敵境逆料德兵於退讓時或不免施行其根於本性之詭謀比京審判廳發現炸彈德人之陰險可知協約國兵士之被俘者横遭不人道之待遇自由未復已成路莩德人之殘忍如故觀此事實彼普魯士人雖在今日猶未稍歛其屢施於比法境内者之卑鄙手叚也狡譎横暴言行不符爲德人之天性世人所謂俠義之名詞似非德人所能領會試觀休戰後德人待遇各國俘虜之情形凡稍受文明敎育者皆爲髮指而以實行休戰約中所載各條欵爲不容稍懈之要圖據調查德國内情者傳來消息德人憤恨日甚迄未自甘失敗目前雖未公然大唱仇恨之論調難免不藉端洩忿於無辜然則協約國防患未然詎容緩哉德國處心積慮歷數十年佈置謀吞世界之大規模今取其所經營者一一解除之固非一時所能完畢但必貫澈到底未可功虧一簣世人之受其害者宜出以决心持以恒力爲世界之將來和平謀永遠保障之道弗使德國稍有可於將來侵害人類自由之餘地今協約國已着手辦理此種大事矣苟政治家倡導於前國民贊助於後不改變其宗旨不抛棄其主義則世界之永遠和平庶有豸乎 
[美國通信（東方新聞社）]  
　　舊金山中山日報主任之子周嘉平乃第一中國人投入美國行伍者渠生長于美學習鐵路工程畢業於加里福尼亞大學一九一七年美國加入戰團時渠入陸軍軍官學校改學砲術在司各得與夢鹿二砲台操練多時始被選爲合格之軍官在凡琴尼大學高級描準科敎授近有中國學生三十二人入米希根大學之戰爭班受戰爭學之新智識 
美國運來東方之木料甚多近特造二船專載木至上海第一艘水泥造成之航洋船忠正號頗利於輸運第一次自舊金山載鹽與礦産至西北海岸第二次載木料自西得耳至智利第三次自智利載硝至某大西洋口岸今第四次則由海島載糖來美 
檀香島步軍隊中有中國人所組成之隊伍二隊爲美國服役又島中有高麗人百六十三人投入美國行伍加里福尼亞省有精於種烟草之希臘人兄弟數人種烟三十哀格可出三萬六千磅烟草皆運來中國製紙烟捲 
白金産於亞拉司加者自可克灣地至高山嶺止出品之性質惡劣必經化學之提鍊始可應用 
美國之化學品製造近大發達去年六月至今年六月一年中出蘇打三十三億四千萬磅然美國素不出蘇打者也又出安息香油二億五千萬磅所出之染料値美金二千七百萬元政府爲製造毒氣攻擊品共用美金一億九千萬元 
美國新造一最大之貨船容量一萬三千六百噸美國近在太平洋與大西洋海岸新發明一種植物可以造橡皮 
鐄之一物素出巴西製鋼與火藥必用之今美國已發現此鐄産 
[香港之華人投資譚]  
　　（東方新聞社） 
凡投資於香港者發達必速試以下述一事爲證某歐人於三四年前兌金幣六百鎊爲銀元按二先令合一元算共得六千元决計築屋又由本地銀行借洋一萬元遂與工程師商定限此萬六千元購地興工未幾造價漸漲地價亦貴原因係當中國南方不靖華人紛紛挾資來居香港再其時之銀元又漲至三先令三便士此歐人忽變計擬出讓其屋適逢一華人欲購一西式大屋以二萬七千元成交歐人更合三先令三便士之兌換率改成金鎊共得二千六百三十七鎊是故不及四年六百鎊之本已增至四倍之多矣該歐人固得力於銀貴金賤但即不如是亦有獲利之道所謂供與求之例循環不絶是也輓近三年華人居香港者多欲得歐式之屋且皆願投資於其地今日香港之興盛原因在此華人所以投資者以其穩固而生大利也英國之有限制公司資本之例爲日不久小康之家苟不投資於公司則必購地置産惟在香港無此風俗英人多集股份設公司華人亦購股華人初購屋者專爲本人居住漸亦置産出租華人董和（曾受英國之勳爵）以買辦起家卒以置産成大富翁近十年中華人確投鉅數金錢在香港購地築屋故維多利亞城附近已無空地即西部極端之地亦將開闢云華人又好做抛盤試再述一事如下數年前某敎士築一孤單之屋專爲佈道之用聞此屋於十五年後可値二萬元於是華人紛紛竸買卒以九萬元出讓云華人近又在九龍舊城邀一英工程師實行開闢大計畫所投資本全由華人先是該英工程師將其計畫商諸華友數輩衆以爲可行立即集資組一公司預計塡平土地一千萬方尺興築一新城鎭其地本是淺灘終年海水冲洗現第一手續沿灘築一長海壩取左近小山之土數千萬噸塡平之約需百萬元全部興造約需時三四年需欵三四百萬概由華人出資云華人喜購股票如此次戰事公債劵華人多願啓囊暢買加諸金賤銀貴之機會凡以金鎊規定之股票購之者可於金銀交換中得利更不問其常年利息矣華人亦投資於實業事業近者華人所辦香烟公司出品甚富供給中國南方全部歐洲最大之烟草托拉斯不能與之比且其猜利豐富華人又辦織襪廠多所出襪數百萬雙分銷各地香港一地華人所投之資已頗可觀投資者大半多粤人其中成富翁者已不少云 
[魯省匪患尙未平息（齡）]  
　　魯省處東海之濱地勢雄厚物産豐富泰岱高峰壁立千仭孔孟遺澤萬古常昭宜其民風純樸宵小潛蹤矣乃自近年以來匪燄之熾爲各省冠濟南濟寗東臨三道皆爲匪徒出没之處匪有股股各有首首有大小大者二三千小亦五六百合全省計之不下二三十股各據一方姦淫焚掠虜人勒贖無所不至一聞剿辦之信則先探其兵數之多寡兵少則連合各股强行抵抗兵數過多則散匿各村莊俾剿匪者無從辨别且兵與匪每每互通聲氣事前送信俾便預爲防備種種擾亂不堪枚舉推其致此之由一因魯省地狹人稠旣無礦業又無工廠地面物資不足供人民貪用謀生計拙遂不得不鋌而走險一因地方官吏姑息養㚥當匪初起不事剿辦而專事招撫擬悉招之而編爲軍隊匪首則視其股之大小分别予以團長營長連長等職以便統率匪兵以爲如此則匪類可以绝跡不知爲坔匪者旣不加罪而又得官亦何憚而不爲匪於是愈聚愈多蔓延幾徧全省且更及於蘇豫等鄰省而不可收拾政府鑒此遂嚴飭山東督軍張樹元從速剿辦惟魯省軍隊大半調往南方在省者不敷分佈於是又調毅軍常統領德盛徐州鎭守使張文生協同剿辦張樹元奉此嚴令後不得不親率各隊巡行各屬沿途督剿自十一月十二日出發先赴泰安與兗州鎭守使唐天喜曹州鎭守使寳德全毅軍統領常德盛曁黄參謀長等協議剿匪辦法當時議定約分四路各剿一路其大要沿鐵路一帶歸第五師擔任兗州各屬責成唐天喜曹州一帶責成常德盛寳德全而省南各屬歸黄參謀長剿辦自後剿匪捷報續續而來幾於無戰不捷無攻不破然觀魯省匪勢仍不稍殺東流西竄依然徧地荆棘如本月三日張樹元捷電所謂據常統領報稱會剿豐碭焦單各匪情形業經先後呈報在案茲於二十五日與張使文生在大劉集會商進剿辦法約分二路張使由西南前進德盛由西北進剿行至王集地方遇單縣楊知事親率警隊報告匪情據稱劉莊等處三十餘莊寨有僞靖國軍司令范玉邱子厚匪首龐子周時克文等率匪約三千六七百人内有女匪首三人盤踞莊寨專事虜掠經德盛親率所部約同張使並安武軍宏威等營合力進擊連破十餘寨匪詐敗四伏暗中槍擊馬隊常管帶被圍旋經裏外奮力轟擊匪勢不支紛紛奪門四竄復用火油秣楷擲燒匪巢正在奮擊之際詎十里外有匪數百開槍接應遙爲聲援我兵受傷不少當即激勵將士奮勇衝擊自九時戰至晚八時始將該匪轟擊殆盡是役計戰一日夜火線四十里焚壓槍斃無算並斃匪首時克文鄭日禮等五人生擒二百餘人奪獲槍械不計其數救出票民百數十人除將擒獲者交楊知事嚴知事懲辦票民釋放外所有出力官兵傷亡士捕另册詳報等情樹元當即賞洋二千元以資鼓勵並懇將出力官佐擇尤奬叙是否乞示遵等語又據趙豫督電稱此次魯匪竄擾绵延數省經張魯督親率各軍進剿匪勢漸蹙又經張使文生寳使德全常統領德盛等在金魚曹單豐碭等縣兜剿跟追數晝夜歷程數百里將盤踞土山李廟申樓趙莊寨等處之龐子周白天卒范明新等數股悍匪殲滅殆盡等語由此兩電觀之則魯省土匪似不難漸告肅清詎前日（七日）張文生又來一電謂據曹單紳民呈稱匪勢復熾麕聚六七千人謀攻城垣懇速撥隊援救惟職部兵單分布各屬無從抽調除商請常統領就近援助外請速示機宜派兵協剿云云是則魯省匪患仍舊蔓延未熄已可概見矣 
[劉管交惡中之陜局]  
　　陜中劉管交訐管金聚迭電至京自請查辦其第一電略云謹貢血誠表明心跡惟望中央萬勿惑於報紙讒言多滋疑慮除將漢中近日防務另電詳陳外不勝悚惶待命之至其第二電略云川軍自潰自變日逼日近皆爲陷害職使圖佔陜南地步叩懇迅派廉正高級軍官來漢查辦如果職使有勾匪情事軍法具在罪無可辭至鳳縣本爲漢南轄境責任所在自應暫駐以支危局伏候訓示等語又其參謀長羅玉山本已從管氏前赴天水日前川軍劉存厚鍾體道兩人以漢南聯防辦公處名義委羅爲陜南鎭守使日昨羅氏亦有電至京謂接漢南辦公處來電陜南鎭守使以玉山代理等語閱之殊深駭異竊念管使深明大義竟被蜚語相誣玉山斷不肯乘機攘奪惟有靜候中央查辦解决至漢北防務自當力守以維大局又天水公民某某等亦以管氏到漢數載勞苦功高人民深悉近因聯防辦公處擅易長官軍心搖動電懇迅派大員來漢查辦以明是非而安大局此管金聚一方面之言也而劉存厚日昨又有電至京謂沔縣失守劉軍已退黄沙即亦疑爲管氏通匪之所爲而證以管氏先日來電則云力戰叛兵收復沔縣情形顯爲兩歧足見沔縣一隅目前實在管軍之手而劉氏遽報失陷明係認定管爲叛軍之故至於政府方面連日因陜中劉管交惡事諸不明日昨復陳樹藩一庚電云頃接管鎭軍自天水迭電呈明心實無他移駐鳳城力戰變兵收復沔陽鎭攝西北防務各情形乃爲蜚語相誣乞請派員來漢查辦以證是非等因查此舉關係甚大務須考察究竟巳切電張省長派員赴漢嚴密詳查俟查明得復後再行核辦以昭鄭重特復又復管金聚一庚電云巧個儉三電均悉劉陳二督各執一詞此事關係甚大中央並無成見業已委派專員澈查明確俟查復到後秉公核辦再執事移駐鳳城該處防務亦形吃緊仍希極力維持以安大局云云此外關於陜事者劉存厚致政府有一東電云佛坪黨營仍被管使撤去現阜川略陽川道乘隙逼進陜南竟處於垓下四面楚歌之勢漢中防務單薄存厚實未敢負責除飛電陳督張旅等迅飭援軍星夜馳援外並懇由部速籌大宗械彈以利戎機迫切待命云云陳樹藩有一庚電云滇川南軍齊集隴鳳甚形猖獗除電張督吳鎭軍速飭援軍進援外並電西路各駐軍嚴密防堵務懇飛催奉軍星夜向西路進發以資策應 
又聞錢代理日前拍電岑西林熊克武劉顯世磋商時局意見西林已有覆電昨日熊氏覆電亦到中間并及陜事茲爲節錄於下以資印證前承惠電當以翰電尙未奉到無由具悉尊旨昨始接讀敬諗我公挽救大局苦心莫名欽佩一年以來執政專横凡言和者無不仇視我公獨排衆議力請東海明令罷兵熱誠毅力固已度越儔倫矣惟停戰明文此間尙未奉到而克武對於和局主張已於冬電概陳諒邀俯察至川中前此用兵皆由於驅除内難迭電管使各守邊疆惟劉存厚鍾體道等假借名義屢寇川邊而許蘭洲陳樹藩管金聚等又復陰相接濟意圖大舉當軸旣開誠布公切望澈電 
 
 
 

Page 7

 
 
劉鍾嚴飭許陳管等勿蹈川人禍川之故轍克武寗有異言並望迅商軍政府擬定和平具體辦法以期早日解决息爭救國素具同心法律事實期於兩當謹布腹心惟希亮察熊克武叩微 
[王鄂督回任後之談片]  
　　鄂督軍王子春於六日回任即將在京會議各項日記五十餘起分交軍民兩署備案午後見客十數起武漢商界巨子及各部隊長官均逐一接見暢談時局王督軍謂友邦勸告乃望我國統一内政毫無干涉意見寓乎其問且對於南方亦有同樣之勸告大總統刻已决定解决紛爭以極摯誠之意思對於南方融化意見和平可望云云又據某隨員云南北和局以會議名稱之爭執幾予議員派以可乘之機會聳動某派一二要人强梗主張政潮又將掀起適得五國公使之勸告東海召集府院要人及在京各督討論大計幸而意見疏通全體一致願俯從東海之和平政策滿天風雲片時吹散故各督均得早日回任力謀撤防及籌辦軍事善後各問題至東海第一步謀和辦法已指定在滬開對等會議中央由國務院指派一人爲總代表西南由七總裁中推舉一人爲總代表此外各派同數之代表並允在野各要人參與會議定名爲南北統一和平大會議所有擬議中之善後妥協等會議名稱决不採用以該會爲解决時局之惟一機關爲無條件之組織凡政治法律各項均聽該會議之仲裁刻下與西南領袖雖有交換意見之必要然會議未成立以前决不作爲條件致免障礙業已急電寗督就近與旅滬之唐少川總裁妥速組織矣又據由京歸來之某政客云各督軍江日懷仁堂之會議簡言之約分三步第一步爲謀和問題已决定各派代表赴申會議但期南北交換意見不固執法理事實之成見聞此說已得南方承認第二步爲組閣問題錢代總理參案刻已打消俟南北和平後再實行組閣手續第三步爲選舉副座問題刻已議定俟新内閣成立再行選舉依序進行以免南方藉口云云 
[閩省最近之軍事談]  
　　（厦門通信） 
北方旣下停戰命令南方軍政府亦下停戰命令閩人正欣望從此可出水火而登衽席然閩省兩方軍事仍着着進行援閩奉軍王永泉旅長所部已有兩營到閩準備攻戰之用姚師長建屏日前由福州到延平現順昌尤溪沙縣均已克復粤軍司令許崇智日前撥兵六營往蒲田會合吳俟杰楊萬順林立等部衆七千餘人北軍團長耿錫齡駐於涵江日昨南軍吳俊杰楊萬順林立等軍與許崇智撥來軍隊三面圍攻耿錫齡與之迎擊南軍攻入涵江直街巷戰一晝夜甚形劇烈耿勢將不支退入莆城閉門堅守南軍復圍攻莆城城上雉堞被砲火攻擊無完全者然城尙未破今三面均駐有南軍惟日昨有建新運艦運送子彈赴莆被南軍開砲射擊惟未損傷現已運來厦門若泉州一方面南安之宋淵源現已進兵安海距泉州僅一日路程泉州兵力單薄人民甚形恐慌厦門及灌口浙軍近日患病甚多死者達三百餘人日昨厦門紛紛調北兵往灌口塡防厦人以爲近日將有戰事聞漳州陳炯明之志願必欲進取厦門然厦門與大陸脫離四面皆海漳州石碼又無輪船砲艦可以助攻前此所扣留者僅篷船二百餘隻厦門海軍雖持中立熊度而有小火輪十餘艘裝設大砲時游弋海面篷船恐不能渡厦故日前由汕運來飛機兩架準備攻厦十一月二十九號開始演放觀者甚衆其飛機師爲林福元所帶炸彈每個十二磅是早七點鐘時飛機師以天氣晴明將飛機一架先行試演機中坐三人其起點在南校場係漳城之南徐徐而上少頃即轉向東北迤北而西由西折回南方徐徐而下飛演約十餘分鐘之久機初聳起時聲甚洪大迨升入雲際不聞其聲大如飛燕至十二月一日上午十時以兩架飛機齊齊試演每架坐三人兩架齊飛鼓翼而上少頃即入雲際向西行遶北而東至萬松關始折回原地徐徐而下是日漳城陳總司令熊道尹尹知事曁各紳商士庶均到場參觀較二十九號多至三倍飛機下地時各官紳士庶均向飛機行脫帽禮蓋二十九號之試演未嘗通知各界十二月一號之試演先期柬請參觀也陳炯明自潮梅督辦被軍府取消後潮汕軍餉不能接濟由汀漳各屬擔任公債永定一縣認派十萬元前已繳五萬茲又令將五萬元續繳雲霄一縣則派一萬二千元漳州則由商店及殷實家分派多者每店派一千元少則以一百元爲限 
[贛省會第二次之破頭流血]  
　　江西省議會昨日發出通啓後外間即逆料今日必將以打架終場即該會兩系議員亦謂今日必至打架記者於早晨十時至該會門首則見門禁森嚴有武裝警察數名搭槍架於門外入會者非有徽章及參觀劵一概不准入内前進花廳内駐警樂隊各甬道及議長室會場門首均有警察隊扼要分佈是時議員到者尙少記者剛至丙字號舍見饒州屬議員徐文輝布衫布履右手握參觀劵一束率領一班奇形怪狀之人由外而入有垂辮者有盤辮者有持旱烟袋者有灣腰曲背者布衣襤褸不倫不類約計六七十人均隨徐議員入參觀室就座（聞均樂平靛工船夫等類用錢五百文雇來）進至議長室適蠳贛南議員某君云君今日在新聞記者席上須要留意免遭波及並謂合羣社探悉讜社已雇粗工準備打降現亦籌備以武力對待讜社計劃係俟龍欽海到會即阻令不准入場若合羣議員向前解圍即打個頭破血出甯願解散不願開幕現龍尙在合羣社勸阻本黨激烈份子暴動云云時已達十一句三刻議長及各機關長官尙未賁臨而兩社議員則紛紛尋龍合羣在捉龍出席讜言在捉龍交涉未幾龍氏乘輿返會吉安議員以鄉誼關係恐龍吃虧遂擁龍至李政誼號舍内休息並由警衞長葉達派武裝警兵四名跟隨左右保衞然號外已人聲鼎沸如怒濤澎湃極爲可怖幸顔午初（合羣）朱士芳（讜社）二人從中代龍分解始得安靜休息片刻但此時龍已面無人色矣旋有讜社議員廖光墀報告龍氏謂本社同人已集於會場門首若議長定要開幕難免危險請三思之合羣議員則接二連三催促龍氏開會龍乃進退維谷無所適從而一片呌駡之聲已震動瓦屋正在危急時救星忽至傳達持名單二紙名片四個匆匆而入即戚省長謝敬虚龔梅生黄象熙四人片請兩社中堅赴省署開調和會合羣方面係龍欽海顔丙臨曹俊胡廷鑾黄人庸巢廣源歐陽煒謝鴻藻劉子貞讜社方面係饒正音李澤蘭石光玉朱士芳黄炳煥胡廷校温肇祥等龍有此機會如得海水一般急欲前往惟合羣議員以事已至此無調和餘地擬阻龍行經廖光墀等再三催促龍始與顔丙臨等同赴省署戚省長因疾未愈由政務廳長陳嘉善代表出席磋商一句餘鐘仍無結果而合羣議員又以開幕鐘點（十二句）已過由議會一再電促龍氏返會午後二句半鐘龍等返會由警兵四名護衞入議長室坐甫定謝敬虚黄象熙來會遂又開調和談判黄主張暫爲通融即就大花廳舉行開幕禮并由其擔任請讜社雇來打手退出以免爭執曾振五李正誼陳祖怡等極力反對謝黄兩人見調和無效又至衞兵長室邀集兩社議員意欲維持黄之主張而陳祖怡蔡方璿等則必欲貫澈在議場開幕目的於是賀調元陳鏡第等乃促龍命令搖鈴開會並蜂擁向會場而去黄謝恐演成大禍當同龍氏趕前排解剛至會場門首即聞喝打之聲鬧成一片時歐陽煒以徐文輝攔阻不准入會乃問黄云此路係誰人出入的黄答係議員出入的歐陽煒即指己云我係議員何以不能入會場徐文輝厲聲云爾不配走這裏一言甫畢兩方面一齊動手賀調元曾振五等捨命衝入與徐文輝等接戰於山崩地陷之際都昌議員胡元軾因被人擠入戰場被許英用閱報室木架毆傷胸部負痛而逃而兩邊膽怯無戰鬭力之議員亦紛紛往西邊印刷所逃避時參觀席上一般打手見事發作亦赳赳作勢欲前來帮助幸爲警兵用槍攔阻乃不敢出時天色將晚龍議長已逃出會各羣議員亦擁龍而出惟讜社議員仍恐龍中途折回開會直俟天黑無人始行散去晚八九句時武劇收場已久兩方面又預備文戲其負傷者均赴法庭起訴各執理由後事如何俟再探誌 
另一函云此次開幕讜社方面極不贊成然木已成舟又無從阻止於是一面設法官廳不出席一面由讜社議員許英（樂平人）以鄉誼關係邀得電染帮工人六七十人每人給以九五小票五張並供三餐酒飯約定到場聽許指揮（查樂平人本富械鬭性一諾千金甯死不退）十一句鐘時由許率領入會門崗不敢阻攔任其魚貫而入該工人等均大辮垂垂令人回想前年坐津浦車過徐州光景龍議長至十二句鐘始由合羣社議員及警察等荷槍擁護而來入會後即徑入吉安議員所居號舍内門口站有警兵守衞今日兩社因决計死鬭深恐人多目炫看不清楚特用徽章分標幟凡隸合羣社者其徽章掛胸際正中凡隸讜言社者徽章掛在胸際右邊以便交手時一望而知爲某社議員也此時兩社對壘殺機巳迫忽戚省長以片請雙方各派九人前往磋商於是雙方漸歸緩和代表等在公署磋商亦無何項結果乃返會某君以開會時恐不免演全武行授意守衞長令帶領警務處派來之長警等三四十名排隊入旁聽席問該辮子等要旁聽劵看徐文輝質問來意長警等正擬答復不料郭衞城等三數議員大加敎訓謂此係立法機關爾等何科來此是那個敎爾來的該警等述明來意而去去後尙有議員謂此是議長主使非將議長打死不可又有主張將守衞長送法庭嚴辦者更有肆口謾駡急聲呼打者頓時鬧成一片此第一幕也黄謝兩君本爲作魯仲連而來不意甫至會場郭衞城徐文輝許英等即極端反對開幕黄君正在解說間忽然合羣議員一擁入會場門讜言方面議員阻之於是雙方畫閱報室作戰線許英首先將報紙木架子拆下手擎木棍亂舞向胡元軾天頂擊下胡急躱閃而帽子打落登時鮮血噴地受傷不淺雙方交手拚命酣戰一時茶爐茶盃粉碎茶水滿地可憐之新聞紙亦撕成片片大衆又鼓掌號呼以助其興仲裁之黄謝兩君急切不能突圍而出只得四面作揖逢人打拱然亦不能少止此役幸巡警堅守旁聽席之門一面將槍對準門内示威遏阻旋復將門緊閉使辮子軍不敢越雷池一步故未激成大戰當雙方作戰方酣時有一僕人上前護其主人（彭慶增）致被敵黨捉去充俘虜交警察矣聞該僕姓熊或說姓饒年約三四十歲此乃第二幕也打架後合羣社議員退入議場讜言方面則高踞院外以作建瓴之勢惟兩社議員均以非議長出場不可此時黄謝均去龍議長只得挺身而出不料行至會場門首郭衞城擘胸將龍拿住口口聲聲非打死不可幸護者阻攔龍亦急退使非人多則龍已不堪設想矣龍旣出會於是有穩健分子苦勸合羣議員出會而讜言議員則仍守死勿去此第三幕演畢已燈火萬家矣 
[皖鹽觔加價復活消息]  
　　皖省鹽觔加價一案上年此議發生時旅京及滬漢之皖绅一致反對函電交馳維時省議員出以消極抵制之法於提議時故意缺席使不足法定人數不能通過本年第二届議會開幕省署復將此案咨交討論新議員亦即用此消極方法自秋徂冬彼鹽觔加價之聲浪遂又消沈皖人莫不欣然色喜不料此說近日復活緣龔氏到皖後再援前案咨催議會速議惟該會通過與否尙未能預定也　 
[蘇議會記事（續）]  
　　九日上午開内務財政合併審查會審查案凡四（一）張福增對於内務財政審查會報告議員公費旅費支給規則修正案（二）財政内務審查會報告議員公費旅費應依法規定專條不得混列俸給案（三）吳鴻勳提議公費旅費支給規則案（四）趙文郁提議根據省議會暫行法並比照兩院法速定議員公費並定議長交際費緊急動議案於下午一時開始閉門謝絶旁聽記者無由知共眞相據個中人傳則葛錦城王鴻藻於事前有以武力對待反對者之風說與臨時禁阻審查長發言之舉邵玉銓有改爲常會公費四百元臨時會公費二百元旅費每日二元之調停說朱紹文有本年度預算費已無殘餘可供活動之抗辯王鴻藻有我等議决不怕省公署不借債應付之主張卒以每日加旅費四元付表决時三時十五分開大會之鈴聲已經寂然非審查員之議員兀坐會場一百四十人王葛等旣奏凱歌乃赴會場計審查員及户外聽者又得四十餘人共八十九人已足法定數由鮑副議長主席盧瀚蔭起言請將原列二十四之盧瀚蔭提議江北典商加息三分違法病民請咨省公署取締案列二十五之請議審查會提出邳縣杜楙椿等請議查禁典商加利病民案二十六請議審查會提出常熟席慶雲請議城鄉典當洋價進出應歸一律案二十七請議審查會提出常熟沈朱軾等請議革除典商積弊案變更議事日程儘先討論馮士寄王鳳誥等六人附議遂變更議程先行討論盧瀚蔭馮士奇主二十四二十五兩案徑咨省長朱翼雲謂月息二分五亦係違背定章請禁程度當以何率爲斷亦須决定盧瀚蔭馮士奇謂二分五已成習慣惟三分則現方增加宿遷已將實行須迅速咨出討論結果均付審查分别報告次照議事日程開議（一）王鴻飛提議依照各縣情形支給學務委員公費案無大討論付審查（二）金其源提議請通令各縣視學經費不得在地方稅項下支給案（三）請議審查會提出南滙秦始基請議南滙縣知事違背法令隱匿徵收費請照前案撥還地方案均無大討論逕咨省長請議審查會提出嘉定章欽亮等請議勒追前嘉定縣知事張鏡寰欠發敎育費案黄守孚謂此案與上案均係請願案本會以職權受理之案逕咨省長此案應一律辦理張援謂當改質問書邵玉銓謂旣已欠發勸學所何不問其詞均類爲張鏡寰作說客黄守孚謂此案經省公署派員查明實在故實際上較上案尤爲着實勸學所之催索具在原案諸公可細閱之此等案由本會咨出實際上無如何之助力第同一受請願而一受一拒不免使人民疑議會有厚彼薄此之心故此照上案辦理爲得屠宜厚謂審查報告甚周至可如報告逕咨省長議長即以逕咨付表决大多數（五）戴思恭等提議查辦行政官吏宜先詳細審查案邵玉銓張援謂此案不成立其性質乃一意見書可交審查會備查同時有反對者稍有討論卒以付審查表决（六）孫翰宗等提議前任鹽城縣知事謝成泌沈俊交代不清依法查辦案無大討論表决逕咨省長（七）馮世德提議修改繭行暫行條例案（八）請議審查會提出吳鴻基等請議推廣繭行標準辦法案（九）請議審查會提出周伯泳等請議修改繭行暫行條例案均付實業審查（十）鄭立三等提議籌備江南平面測量案付審查（十）（一）田震東提議導淮測量局曁運河工程局將歷年測量情形實測結果交會查核案無大討論逕咨省長（十）（二）盧瀚蔭等提議江北水利應先整理沂河中運河案由盧瀚說明趣旨無大討論付審查（十）（三）陳伯盟等提議增加江南北塘堤歲修經費應列入國家預算案無討論逕咨省長（十）（四）盧瀚蔭提議水利協會應設各縣分會輔助進行案（十）（五）請議審查會提出韓國鈞請議各縣設立水利分會案王鴻藻謂此案絶對不能成立吳鴻勳葛飾城謂水利協會立會三年毫無成蹟陶鍾箎謂水利協會原定三時期第一研究時期第二實測時期第三施工時期第一時期本無外表可覩今第一時期已過以後便是實測時期可以衆目共覩王爭辯不已大衆紛紛離席外出遂散會十日開决算特别審查會公决審查决算方法五條（一）從大體上審查全部决算册之體例格式如認爲不合分别簽出彚交審查會（二）將同年度預算概算數與本册所列預算數分别對核有無舛誤（三）將本册决算數與預算數一一對核有無超過（四）决算數有超過預算數時須注意審查其有無說明及其說明之理由充分與否又如某欵或某項之總數雖無超過而某項或某目之數間有超過亦應注意審查其有無說明及其說明之理由充分與否（五）前條之說明缺乏或雖有說明而理由不充分時得行下之三種辦法（甲）通知行政委員出席審查會說明（乙）調取省公署各機關月報或簿據以備檢查（丙）開單請行政官補具說明以上三種辦法由各股審查員酌取其一種或二種通知審查會轉請議長照辦右第一條應由全體審查員共同注意第二條以下由各股審查員分别注意定於十一日起審查决算六日再開大會云 
今夜（十日）議會發出通告云啓者頃准决算審查會商定逐日開會順序開單函囑核定通告等因查本屆會期爲日無多决算案關重要審查尙須時日應即照單開順序按日進行以便結束除各項審查仍按日另發通告外專此奉聞議長啓附單開十日决算審查會審查大體十一日上午開各股審查會下午關决算審查會分股審查十二日至十六日同上十七日大會十八日大會十九日午後開决算審查會合併審查二十日二十一日同上二十三日大會將决算報告提付二讀大約此兩星期必依此順序進行惟聞增費派則有要求早開大會之計劃若不達目的將施别種之搗亂手段若得達目的早日開會則欲將　費案議决議决之後各鳥獸散停十日再來索欵不得則逼議長辭職議會至此亦可慨矣 
地方通信 
[松江]  
　　嘉奬捕螟巡官金山縣詹亮疇知事以本年夏間收買螟蛾卵塊各警區頗著勞勩特將警佐劉瑜沈世駉徐亞伯許亮公巡官舒展詹鳳山郭永昇沈世模沈崇培等各記大功一次已令行該警佐巡官等知照 
酌减田賦消息松江縣屬楓涇五庫官紹塘等處因本年夏聞螟蟲復發曾經縣署撥欵收買蟲蛾卵塊無如蟲伏根中搜捕不易致仍歉收爰經楓涇自治委員郁彤震等正式呈請縣署轉詳省署將楓涇官紹五庫三處核减田賦百分之十五藉蘇民困並山郁君邀同三處士紳葉桐叔沈女光朱誦曾周鐵橋等面謁縣長懇請照辦當經李知事親自到省面呈一切聞省署因民力維艱允將三處田賦核减百分之十以示體恤警區已准擴充浦南亭林鎭警察機關舊祗一分駐所茲經該鎭各界以轄境遼闊爲理由呈請總所將分駐所改爲分所即以沈楫甫巡官爲分所長並在長梓廟金山衞山陽漕涇四處各設一派出所業已由總所核准令行沈巡官準備擴充 
[蘇州]  
　　體育之通信比賽令吳縣勸學所長潘起鵬接奉江蘇教育廳訓令云據體育臨時視察員王小峯條陳體育意見並附通信比賽計畫書前來據此查通信比賽係美國最新方法誠能節省時間經濟而得促進體育之實益所擬比賽法運動方法及成績表式大致妥洽應准照行合將計畫書印發令仰該所長行知該縣境内各高等小學校及乙種實業學校遵照規定辦法舉行立定跳違通信團體比賽所有各該校運動成績表限於民國八年一月十日以前由該所表彚送到廳以憑評定等次刊登敎育公報藉資鼓勵而促進行云 
寗屬年關免稅之取消蘇州稅務所長錢師韓奉財政廳令云查年關舊例原係釐金辦法民國改用陽歷陰曆年關本不適用蘇屬各稅所業於元年革除年關免稅而寗屬所以歷年循舊辦理者蓋因釐局逢卡完捐併計較重商民終歲輸將不得不予以體恤現在江北一帶業已改辦貨稅新章一稅之後通行寗屬不再重徵較之從前卡捐固巳減輕除指運長江西紙磁器及運北烟油等循舊各統捐傜准徵七免三自陰曆十二月廿九日至正月初三日爲止外其餘各所與蘇屬稅所事同一律此項舊例年關當然取消惟本年係在改革之初各商或未週知合先頒發布告令行各所長分别勸導妥善辦理各縣請領樹苗蘇常各縣籌設森林迭奉省令催辦並經王道尹通令限於本年十二月以前派員來蘇具領樹苗頃悉常熟縣葉知事已派委朱省三來蘇向道立苗圃請領松柏槐洋槐烏柏柞等樹苗與管理員顔英焯接洽現因天雨未能拔根故朱委員暫寓新蘇臺旅社又聞吳江蘇李知事亦定於日内派員前來具領 
[無錫]  
　　難民幾成械鬭錫境後橋鎭日前到有難民二百餘人宿於該鎭街梢同時附近亦到有難民四十餘人由各圖地保代籌得白米銀錢給與兩帮難民平均分派詎因分派不均兩帮遽爾用武當由甲帮難民將乙帮捕住四人縛於大樹上飽以老拳不及兩小時乙帮蜂擁而至各執樹桿木杖勢將械鬭幸由太平橋水巡隊到場彈壓未釀巨禍云 
振新盛押欵之交涉儉源錢莊擱淺後對於人欠欠人賬欵尙未聞有何種切實辦法昨日乃間接發生交涉有振新盛靛青行者素與儉源往來曾將本貨棧票押用一千餘元詎料儉源轉將此項棧票向瑞昶潤抵欵應用儉源旣倒瑞昶潤即執棧票向振新盛提貨拍賣並派人至某堆棧將貨看守振新盛行中莊客紛然大譁爭欲提貨停止交易大有岌岌搖動之勢當即訴諸商會尙未了結 
[南京]  
和平會談話十一日上午十時南京和平期成會開談話會蒞會者四十五人首由總幹事王潤身報告一切大致有五（一）勸告南北電稿已於前日發出（二）勸告電文並用石印刊成己於昨日以快郵代電致京津滬漢各報館請代爲鼓吹（三）徵求在野要人對於和平意見文己由文督幹事孫啓椿草成擬於日内登報（四）省議會議員加人本會幹事迭次經本會致函請其將人名單送會以便開職員會推舉昨得覆函謂議會近日開會忙碌請緩期（五）副會長鄭爲成昨日北上請暫推代理人楊煥卿謂徵求和平意見文可先交錢會長過目後再發表衆贊成王馥芝謂省議員名單迄今未送請再致函促其交來以便本星期日開職員會衆贊成雷光華謂副會長一席請王潤身暫行代理俟開職員會時再行公推正式代理人衆贊成十二時散會 
[嘉興]  
　　災歉租稅之核定嘉興田禾蟲災曾由縣知事詳省派委覆勘復經地方公民先後電省報告災况經財政廳錢塘道尹派委蒞嘉勘視將災情成色會報在案現張廳長己將田禾成歉分數合飭張知事遵照减收糧賦並依部章將四六兩年帶徵遞緩一年徵收以示體恤計今歲成歉田嘉字共七萬八千九百六十二畝七分零合原額田十分中之一分二秀字共七萬五千五百三十六畝五分合原額田十分中之一分五釐九並聞王江涇等鄉各業户爲體恤農民起見决定收租每石折價四元八角七五折收取每石實收洋三元六角業由第四區自治委員吳寳桂將收租辦法呈准縣知事示諭該鄉佃户租户遵照收取以示一律 
[杭州]  
　　省議會開始議事十一日下午二時省議會開會周議長主席各議員依照原有席次魚貫出席檢點人數計一百二十四人政務委員三人先由議長報告本日開會議事日程未經完畢任議員鳳圖起立發言謂今日係本會第二届第一年常年會第一次開始議事應將本會各議員提出議案及官廳交議事件首先逐案報告逐案諮詢大會有無討論庶幾多數認爲成立者一總列入明日日程否認者立即打消以省手續宋吉成發言謂本會對於議事會未開以前經過各種事件應請議長擇要宣布所有交際上各省來電大都已經隨時答復惟聞江蘇和平期成會來電係屬關係全國和平推舉代表事較重要尙未電復應請大會提前公議列入明日日程何紹韓姜恂如均寳成宋議員之動議胡炳旒發言謂任議員主張將各議員提出議案及官廳交議案件逐案報告逐案討論取决成棄本席意見非不贊成惟太費時間且所有案件均經由會分配送閱則已書面報告此舉似可從略嗣後贊成任議員動議者居多數送由議長將議會召集之日起以迄今日正所有案件案由逐一報告大會畢各席無討論遂開議第一案即省長交議之請議免除地丁抵補金省稅罰金案由政務委員潘江登臺說明理由王廉發言謂此案上届議會官廳亦曾提出交議當時由財政股審查以其不充分處甚多所以撤消今復交議則是舊話重提本席意見主張撤消鄭邁宋吉成先後發言謂此案關係人民減輕負擔應付審查胡炳旒許祖謙馬義新等均主打消而秦議員炳漢又主張付審查各席爭論良久議長以赞成成立者付表决起立者少數遂打消次議第二案省長交議追加省立第三苗圃地租費七年預算案由政務委員唐寳鎬登臺說明理由公决付財政股審查第三案省長交議之追加商品陳列館附設勸工塲購地及保險兩項經費預算議案又由唐委員說明理由請衆討論宋吉成王廉均云案可成立惟須囑託財政股審查員愼加注意衆亦贊成遂付財政股審查第四案省長交議更正製造水産品模範工廠歲出稅捐辛川運費預算案無討論付財政股審查第五案省長交議省立各苗圃請附設模範造林事務所案仍由唐委員向大會說明理由略有討論付庶政股審查第六案浙江留日官費生增加學費請追加議案無討論付財政股審查接議第七案即何議員競明提出之請由會咨請高等廳將任議員鳳岡等呈控書記長樓守光選舉舞弊本件收回自辦案由何君聲明提案情形與現在事實己屬不符當衆撤回復議第八案阮性存第出之復檢本屆决選第二副議長選舉票案由阮議員登臺說明提出議案理由後周書鄭凝王爰斯何紹韓等次第登臺演說對於阮議員提議案大都均贊成惟檢票恐發生問題均不贊成時因在席議員紛紛離席不足法定人數遂宣告延會時已四時三十分鐘是日上午十時法律財政庶政建議各股審查員投票選舉正副股長當選定阮性存爲法律股長秦炳漢爲副股長宋吉成爲財政股長周紹頤爲副股長祝紹箕爲庶政股長孫宋卿爲副股長又建議股正副股長因金宗湘方孔修二君得票同數尙須重行投票 
雜評一 
[北方之總代表（默）]  
　　所謂總代表者總各派之勢力而代表之是也北京某黨論總代表之資格謂須可以代表東海代表合肥代表北洋軍閥代表國會本黨而後合總代表之資格然此猶就一方面言也其他尙須代表河間代表黄陂代表文治派代表反對黨支一人之身代表一切混雜相反之勢力而督以成功難矣况乎所謂眞正民意尙不在代表之内 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[省議員加費之反響（三）]  
　　溧陽敎育會電各報館轉省議會議員要求加薪殊損代議價値稍有廉恥當不出此先此忠告溧陽縣敎育會文 
錢達等電上海各報館轉江蘇六十縣敎育會農會商會鑒頃見報知吾省議會審查會通過日給四元之案不勝憤懣議員係人民代表當以道德爲指歸今惟利是圖不顧公益每人驟增年給五百金左右試問蘇省財力　否任其揮霍各種已成事業能否任其减削且於道德前途至有關係萬一遽成事實則將來人人欲爲議員選舉競爭時之金錢運動必更甚於今日是受兵士之害猶小而受議員之害猶大也道德日墮落人格日卑汚其患較洪水猛獸爲烈務望一致反對勿使吾蘇終留汚點爲幸蘇民錢達馮士琦李鴻壽陳成烈周基博張志孚俞士琰童世成等一百五十一人文羣學會電南京蘇省議會鑒議員加費各界痛詈解鈴繫鈴是在公等敢進忠告上海羣學會文 
[奉軍入閩之國務院函]  
　　奉軍入浙全浙旅滬同鄉會分電抗爭控誌前報茲得北京平和期成會轉到國務院正式公函錄下全浙旅滬同鄉會鑒逕啓者前奉寢電當詢據國務院答復業經冬電奉告想已邀台鑒茲接錢總理正式復函特抄呈一紙乞即察收爲盼此頌公安平和期成會啓十二月六日（錢總理原函）秉三孑民先生閣下承詢一節敝院亦接有此項公電查王旅永泉赴閩原議係因閩防緊急派往協援現在戰事已停惟閩省匪患不靖正在趕辦清鄉需軍隊以資鎭攝該旅到閩之後當歸薩督辦調遣爲清鄉之用與戰事無涉即希轉知俾釋羣疑專復順頌勳綏錢能訓拜啓十二月四日 
[歡迎焚土委員會改期]  
　　本埠建設會爲拒土事曾聯絡上海各大團體於本月十日在青年會開會議决於本星期五（即今日）開會歡迎騐土委員等情已誌本報茲悉建設會等去函後接得委員覆函言北京添派之焚土委員一人尙未前來俟抵申時一同赴會云云故該會等祇得改期舉行云 
[水果同業之自顧名譽]  
　　近因厦門汕頭裝運來申之水果間有夾帶烟土情事故海關檢查從嚴拆包倒簍致正當商家貨物受此檢查影響抛擲破爛損失實多故日前滬南水果同行本帮寗帮天津潮帮各董事李寳成等邀集同業自行取締以後厦門汕頭裝申廣橘等貨各行須互相警覺倘有祇圖私圖私利不顧公益之徒仍敢以夾帶烟土嘗試者一經查出除將該貨充公貨客嚴辦外經手報關之行亦應呈請封閉以維全體名譽潮帮元興同和洽和等數家專裝厦門汕頭來貨業已承認遵守天津帮明遠堂董事周君等亦已商定並電商厦門汕頭同行一體允洽矣 
[拍賣凡爾登花園紀]  
　　霞飛路四百七十四號前爲德人公園後改稱凡爾登花園近由法租界會審公堂諭令三發洋行將該園拍賣以便抵償償款十一日午後三發洋行遵諭拍賣到者約三十人華人居多而爭買者僅有三人二爲華人一爲法公董局之代表起價爲八萬兩某華人增價五千兩嗣後每次增多一千兩卒爲法公董局所得計價銀九萬五千兩拍賣時期約六分鐘之久該園有地六十一畝九分九釐一毫及三層洋房一所内有家具亦在拍賣之内大約法公董局將略加點缀闢爲公園云 
[德華清理處追欵併紀]  
　　本埠德華銀行清理處延代表律師在公共公廨控訴駐滬德國領事公署不理欠銀十八萬餘兩等情由廨准詞出單飭傳無着昨晨原告代表律師投案陳明案情並稱昨日公堂傳提處西捕頭康濮前往德領事署傳人無着僅有西崽一人在内看守請爲核示經李襄讞與英領卓君得禀會判候德國官員派遣代表到堂訊核又據原告代表律師聲稱德國人哈脫門亦欠德華銀行洋二萬零四百四十七元業經堂上出票飭傳未到現悉該德人庽居内地莫干山要求公堂特用掛號公函傳知被告到堂訊追云云中西官得供判候諭着檢察處簽發傳單飭傳被告到案訊追 
又德華銀行清理處控上海德國總會不理欠銀二十八萬零六百七十四兩又德人史密特脫不理欠銀二千二百零八兩四錢七分又史丹反林司欠洋一萬一千四百四十八元又鮑茂爾脫欠洋五百元各等情昨晨山廨派令中西探將四被告傳至公共公堂經中西官略詰一過判各被告分别簽字過堂候訊又德華銀行清理處代表律師控捷成洋行不理尾找欠銀二十九萬八千一百八十一兩二錢八分又德人聯合會經理克羅生欠銀二十萬零五千兩洋十五萬一千六百七十三元又德人密却爾司不理欠銀二萬三千九百九十六兩又史戤排司欠洋一萬四千六百八十三元又亨寳洋行欠銀七萬一千零二十七兩又禪臣洋行不理欠銀等情由廨飭傳該被告等六户到堂官判分别簽字候訊各情已紀本報昨晨原告代表律師到堂陳明六被告欠欵情形要求提前開審以便早日結束李襄讞與英卓副領事得供會判姑准原告請求候檢察處提前排訊 
[再紀路役有通匪嫌疑]  
　　滬杭鐵路已歇西崽某携帶槍械至浙江被獲抄出同義會名册訊據供出會長爲一號花車西崽張連三當由浙省楊督軍令任局長捕張解浙詎張已逃逸等情已誌昨報茲據另一訪員報告此事情形再錄於下 
日前滬杭路接浙江衢縣知事電稱杭站脚夫頭目李某與胡錦標案内涉及通匪嫌疑請予協緝等因當經該路巡官吳小峰立將李脚犬拿獲交由浙省督軍署軍法科密審曾據供出同黨尙有張立山陳阿福二人軍法科即向鐵路查詢確有其人皆係大班車上之西崽黨時即由軍法科警探會同鐵路警探密往拘拿乃該西崽消息靈通已經遠颺無從緝獲連日偵查杳如黄鶴昨日已由吳巡官着落該西崽之保人限交歸案其在押之李脚夫聞將先行解衢歸案訊辦云 
[浦東蔡鎭巨刦案六誌]  
　　緝盜之賞格川沙縣蔡家路鎭於陰曆十一月初一日晚八鐘突來盜匪一百數十人搶刦富户丁潤庠等十一家詳情迭紀前報茲悉本埠道縣警廳各公署均接該縣章知事來文略謂此案除派幹練警探分路出發勒限破獲外亟應懸賞購綫設法嚴拿請煩轉飭查照計開拿獲本案首盜者賞銀五百元拿獲夥盜每名賞銀一百元人贓並獲破格從優給奬聞風報信因而拿獲者每名亦賞銀五十元其報信人慶祝協約國戰勝紀念提燈會之中國燈船 
上海萬國商團華隊經辦裝飾員夏月潤許奎官 
姓名决守秘密前項賞銀一經審實即行照付云云 
[包探當塲獲盜]  
　　盜匪周天海洪寳林等數人各持器械於前晚深夜三點餘時闖至法新租界維而蒙路四十四號門牌王召伯所開之洪昌押店將玻璃窗擊破伸手入内將門閂拔去一擁而入被店堂中學徒金樹仲聞悉大聲喊捕該匪等上前將該學徒之口掩住嚇禁聲張餘匪四處搜括當將値洋三百餘元之衣服銀洋搶去適探目黄金榮包探顧三寳聞警到來四面兜拿當場將周洪兩人拿獲餘黨均各逃逸連同原贓一併帶入捕房捕頭詰據周洪兩匪供認起意搶刦不諱諭令管押聽候錄供解當訊辦一面飭探務獲餘黨到案併究 
[南京路大竊案三誌]  
　　英文滬報云公共租界西探昨晚七時三刻在斐倫路十七號某俄婦屋内拘獲一波蘭人與一波蘭籍猶太人以其涉有御木本珍珠行大竊案之嫌疑也今晨送交俄領署審訊供稱由哈爾濱或伊爾庫次克來滬謀事居此未久此案並未與聞某俄婦亦投案供稱被拘二人皆無恒業積欠膳宿費共約百元聞西探昨從私人方面探得消息故即於晚間偕偵探十人持械往拘此二波人見偵探來拘頗形慌張並未發言西探在屋内搜尋未曾覓見失珠惟搜得一鐵鑿比較其指印查有一人與御木本鐵箱上所留之指印相同俄領署午後仍繼續分别提訊由一時起至三時止稍息片時又接連研詰惟不許旁聽故其詳不知云 
[建議創設國立商公司之呈文]  
　　航商虞和德謝天錫等呈總統文云呈爲建議創設國立商船公司以闢航路而紓商困事竊考商人自置輪船自前清咸豐季年甬商寳順號始官廠自造輪船自南洋萬年青號始其後李文忠創辦招商局嘗東至美國舊金山西至英國海口未幾中止迄今僅有國内航路當時日本尙無汽船會社也繼是而起則有劉省三中丞巡撫台灣時設立商務局訂購斯美駕時兩船往來上海基隆之間久之上海有大達輪步公司有寗紹商輪公司皆完全華股自歐戰起我國上下始知航業爲商務先導爭購輪舶無如各國禁止移轉嚴重取締遂致落後計新立商輪公司如烟台之政記肇興上海之同記三北順昌同益諸公司及廣東之往來南洋各商輪雖較歐戰以前爲多所有船舶合計不過三十艘左右較諸日本尙不及二百分之一誠可恥也今者兵戰商戰更烈將來商業之盛衰當視航業爲轉移譬之一身血脈貫通則氣體壯健否則萎縮不能發展非病則死而已近年以來我國土貨囤積金融窒塞實緣洋舶稀少我自無船可裝所致各國船舶通例先裝已國之貨次裝他國之貨因之華商運往外洋貨品往往退關停擱人先我後坐失時機莫甚於此竊恐此後變本加厲出口尤爲困難而華僑在外消息不通國内工商末由發達優勝劣敗天演公理和德天錫等有鑒於此謂宜創設國立商船公司略陳辦法大意如左（組織問題）處今日之勢欲求航業發達非創立偉大之公司不可欲創立此種公司非有政府提倡不可東西各國政府對於航業有補助有指導有條則以維持稅則有領事以保護商民所以提倡國外貿易者無所不至故商舶所到之處即國權所到之處關係至重要也應請大總統明發命令毅然决然創設國立商船公司此項公司爲開闢國外航路郵寄信件挽回國權發達工商業起見國家非盡力加以補助不足以植基礎而圖永久今姑假定資本爲一千萬元擬請政府無利借給資本四百萬元其餘六百萬元由國外華僑國内商民各任其三政府負監督之責商民任執行之權嚴定章程共同遵守萬一全年决算未能獲利則政府再保證給予各股東年息六釐之利益金則商民之投資自然踴躍恐後矣在國家每年損失不過六十萬元爲數甚微而無形之中挽回權利則不可以數計矣（併合問題）我國招商局及商輪公司船舶不多航行不遠難期擴張國外今歐戰告終各國商船爲政府調遣者漸可回復原狀而我官商諸公司類皆勢力薄弱團體渙散必不能與洋商競爭在政府自應急於維持使諸公司得以永久存在聯合經營其法有二（甲）凡招商華僑及國内商輪公司願以輪船加入國立公司者按照時價作爲股本惟共船須在千噸以上至千噸以下其航行地點國立公司有碼頭及分行者爲之代理一切（乙）有不願以輪船併入國立公司亦與之聯合其航行地點如無代理人國立公司有碼頭及分行者亦爲之代理一切以寓保護之意以上辦法果能實行則航業機關聯爲一體何至受人傾軋哉（人才問題　論者謂創設國立大公司駕駛之才經理之才全國之中能勝斯任者誠罕其人前郵傳部設立商船學堂設輪機二科面於營業一科缺而未備一旦設立公司人才缺乏無可諱言竊以爲母庸過慮伏查我内國行輪有年公司經理及在船營業大二副司機生火以及水手人等儘有經騐可用之才昔日本初以日人爲船主外國保險諸公司起而反對日政府自立保險公司各國人始無後言我國不妨稍師其意若國外航線生疏不妨雇用洋員借才異國一面擴張商船學校使造成學生　就所學在各輪船公司實地練習十年之後人材不可勝用矣（航路問題）國外航線中途停泊口岸權在主國似一最難問題然船舶所至各有碼頭世界惟英國而已此外各國無不惜泊我國立約友邦皆可援例或謂公司新立設備未能完善貨物稀少乘客寥落他公司或起而競爭奈何竊以爲又可無慮近頃數年外受歐戰之影響内感南北之分離北迄遼瀋南曁閩粤中貫長江流域土貨山積運輸道梗一旦裝載有船商情踴躍可想而知海外各埠僑商僑工搭客裝貨不患空回且引起華僑愛國推銷國貨何利如之惟開辦伊始航線豈　徧及今擬闢最要三線次要二線最要線（甲上海歐洲線）是線以上海爲起點其寄泊地點爲香港（英屬）西貢（法屬）新加坡（英屬）錫蘭之可倫布阿剌伯之亞丁（皆英屬）經蘇彝士河至亞力山大而以法國馬塞爾爲終點是爲歐亞交通最繁要道南洋一帶華僑華工亦最多獲利可操左劵（乙上海雪梨線）是線亦以上海爲起點其寄泊地點爲厦門小吕宋之馬尼剌（美屬）北婆羅洲之山打根（英屬西里伯之望加錫（荷屬）經澳洲之勃利巿濱而以雪梨爲終點或灣新錫蘭之惠林敦此線一開不獨獲利而南太平洋華僑感情因此可以聯絡矣（丙上海舊金山線）是線横北太平洋而爲中美商對之要點其中途寄泊地僅檀香山之火奴魯魯埠一處近有中美商輪公司兩輪行駛其間公司雖註册資本全屬華人惟船舶不多不能與日本汽船會社競爭次要線（甲汕頭厦門南洋各島線）是線經過各埠如海防西貢曼谷（暹邏）新加坡巴達維亞三寳瀧泗水皆是可由粤閩公司任之（乙烟台海參崴線）是線經過朝鮮各口以海參崴爲終點可由烟台公司任之以上最要三線擬從速開辦次要之線可逐漸推廣（奬勵問題）國内國外口岸甚多國立公司豈能一一徧開航路如有商民設立公司除國立公司照章協助外政府應另定奬勵方法其辦法有三（甲專利）國内沿海各口岸現在無航船行者如有人開行航路但與他公司營業無衝突者政府許以專利訂定年限於此限内不許他公司於其專利地點有所攙奪（乙保息）凡有人購船行駛確係定期航線確係中國商民股份未能獲利者由政府查明實情保其利息長年七釐此項保息經費請於收還德奥庚子賠欵項下酌提若干列入國家經常經費（丙押欵）凡商民公司或有不得已之事故公司可將船舶抵押於國立商業銀行以資周轉其公司股東所執股票亦得向國立商業銀行抵押現欵以上奬勵方法果能實行全國航業無不發達矣 
（船舶問題）或謂現在鋼鐵昻貴製造船舶糜費稽時殊不合算然政府爲航路計萬不能不設公司或購或造以速爲宜近聞協約各國提議限制德奥兩國人民有五年以内不准在歐洲以外通商之說此舉若實行將來該國船舶勢非出售不可苟有國立公司可擇其新造者廣爲購入近者政府召集路航郵電諸公司開談話會捐除隔閡研究利弊統籌全局莫要於此不揣冒昧敢以辦理船舶略有心得之處擇要直陳伏乞大總統俯賜察核飭令農商交通兩部迅予决議籌備大局幸甚謹呈具呈人航商虞和德謝天錫連署人航商童詩聞沈祖綿盛丕華 
[工商研究會定期開會]  
　　中華工商研究會致函各會員云啓者本會定於夏曆十一月十三日（陽曆本月十五日）下午二時特開討論大會研究參與國際和平會議要求改訂稅則事宜並籌備一切進行辦法届時務請執事撥冗早降共同討論以重公益云 
[國貨維持會今晚開會]  
　　中華國貨維持會致該會新議員函云逕啓者陽曆十二月十三日即陰曆十一月十一日晚八時半續行評議常會討論一切届時乞准時惠臨共圖進行不勝拜禱之至專此通告并頌時祺附錄十二月六日晚第八届第一次新評議會議案（已見九日本報從略） 
[花邊業將次活動]  
　　本埠花邊一業自美商各行在滬採運浦東西各鄉業此者甚衆去春美國限止綿織品入口後滬美商即停止收購該業遂一落千丈近來各華公司見歐戰告終和平在即故資本稍厚者現又陸續收貨各女工因線價昻貴不合製銷咸向公司領線點工包制云 
[南通武昌之花巿消息]  
　　昨日又據南通州花商來滬述及今屆新花收穫合崇通海三屬共有一百二十萬擔之譜較前年多四十萬擔目下鄉户之售脫者約十成之四其六成尙須待價而沾豈知蘇松太各屬及客花之出數均多致巿價跌去三成之一設使日商改購印花華花之巿面年内恐無大希望云云 
昨日漢口帮接武昌快函略謂日商前訂購之期貨花衣目下聞有止裝之說以致白鷹牌已跌至洋例銀二十兩三义牌二十一兩四錢尙無躉户購辦云云 
[箓笋尙未發還]  
　　滬南春茂和箓笋行接閩省來信有笋貨二百餘件被軍隊所扣不能裝申當經該行等聯集同業呈請商會去電請勿留難阻碍以恤商艱等情業紀前報乃此電去後迄未允許亦無回電故前日該同業又議决再往電催如仍無下落惟有電請農商部轉電閩督放行云 
[北貨來源缺乏]  
　　南北巿北貨同業以現屆陰曆年關冬貨正須上場之時惟今歲山東萬縣毫州等處均遭水災收成大歉出貨缺少日内花生瓜子等　無到貨天津船來貨亦缺雖有船到僅祇十件五件故昨日該業同行在洋糖雜貨公會開常會時由會長姚紫若將來源不繼及萬縣等處歉收情形向衆宣告並請各同行注意切勿濫放客帳以及預先賣空致虧血本而免交貨爲難云云議畢散會 
[木植跌價原因]  
　　美國松木價格驟跌曾紀前報茲悉跌價原因緣本埠所存松木曁目下將次運滬之松木總計達二千五百萬尺約可供二年之需故價目自九十兩驟跌至六十兩日本松木存貨竟達三千萬尺以上每月銷售不過一百餘萬尺故價亦跌去十兩之譜此外如麻栗桂木啞克等貨莫不跌去若干業此者無不大受影響 
 [P聶管臣儲蓄之心得 
　　十一號四川路青年會請中孚銀行監理聶管臣君演講（儲蓄之心得）其大要云泰西各國俱有儲蓄的事業惟我國甚屬寥寥以故泰西富而中國貧也或者曰儲蓄個人常識也無待演講而知今日需用之衣食何莫非前日儲蓄而來耶進欵有餘則儲蓄自易進欵不敷則度口維艱雖欲儲蓄亦烏得而儲蓄之詎必減衣節食而爲之儲蓄耶矧衣衫爲人生體面攸關若非稍事奢華必爲朋儕所鄙薄不知此皆欺人之言也天下焉有無道德無學識無職業之人能受朋儕之尊重而與之交際哉况儲蓄自小而起輕而易舉者耳譬有人焉日吸香烟銅圓四枚所耗初似甚微積至一月已一元矣倘按月撙節此消耗之一元儲蓄銀行二十年之後可獲五百八十三元七角之鉅數矣非可欣幸之事乎此在家景稍裕者藉先人之遺産斥爲鄙細而不屑爲也詎知境遇靡常貧富無定今日得先人之餘蔭席豐履厚者焉知將來不爲貧窶子乎故諺有之曰（富生驕驕生淫淫生貧貧生悔悔生勤勤生富）又曰（黄金無種子生於勤儉家）此之謂也諸君今日執業微小進欵無幾非學識未充信用未著之故歟何若今日撙即無益之消耗儲蓄有用之金錢研究敎育培養學識之爲得乎他日學高德茂謀利自易獲利旣大儲蓄亦多人生之幸福寗有愈於此事耶然欲儲蓄須有下列二種之信德方能達此完滿之目的一曰决心無决者必無毅力欲儲蓄而無决將信將疑事無倖成二曰恒心恒心爲處事之秘術先聖曰人而無恒不可以作巫醫巫醫猶不作焉望能建偉大之事業乎此二種信德即余所謂儲蓄之心得也 
[分送祝勝時之照片]  
　　江蘇特派交涉員昨接駐滬領袖比總領事來函略謂前因在署舉行歐戰勝利及國皇回都合攝之影茲特將是日在會之軍政各員各贈一份以誌紀念相應連同照片函請分别轉致等情陳交涉員已准函分致矣 
 
 
 

Page 11

 
 
[松滬檢查所暫緩取消]  
　　松滬檢查所原定本月底取消現因各項手續一時趕辦不及故由護軍交涉兩署呈部核准俟和平善後會議决定後與郵電各局檢查人員同時取消云 
[與敵通商之重申禁令]  
　　江蘇交涉公署接南京軍民兩長訓令略謂頃准國務院電禁止與敵通商條例及施行細則早經部院令行一體遵辦深恐所屬視爲具文合再重申禁令希即令行所屬遵照陳交涉員已函各商會轉諭各商遵照云 
[海鳬艇運發海軍月餉]  
　　駐泊長江上游各軍艦軍士月餉每月向由總司令公署派艦運送前往分别撥付茲値發給十二月份餉銀之期已由藍總司令選派海鳬雷艇於昨日運送前往分别點發矣 
[海軍俱樂部覓定房屋]  
　　海軍司令公署前因海軍界聯絡感情特在公共租界南京路大慶里租屋設立海軍俱樂部茲因該房屋太窄租金甚巨頗不合宜是以呈請海軍部核准購地建築一寛大之所俾敷應用業已在靜安寺路覓到房屋一所計價七萬五千元該房略加修飾即可應用惟連置器用約需十萬左右云 
[冬防期内之軍隊梭巡]  
　　駐滬京畿憲兵營張營長以冬防期内防範宜密查十六舖橋外灘係爲輪埠恐有搶匪刦奪旅客財物情事故於昨日令行憲兵第一連吳連長着令加派馬巡憲兵八名每夜馳往十六舖外灘及西門外斜橋一帶輪流梭巡 
[滬杭路棧租之新辦法]  
　　滬杭甬鐵路運輸總管日前所發通告對於進站貨物必逾五日者方按日收取棧租每日每噸洋五分茲因該路各站貨棧甚狹若五日貨物堆積不能容納特於前日（十號）續發通告將前項通告取消而進站各貨仍照貨章所定貨卸之後逾二十四點鐘不來持取者即須按日照收棧租云 
[滬杭火車之過時]  
　　十號由滬開杭之特别快車駛至嘉興時機車内忽有多數汽管破漏致機車不能前進當由嘉興站長立發急電分報機務處及車務處各關係人員准上海開往嘉興之區間車扣在嘉善將其機車先拖特别快車赴杭復由嘉興發出援機往嘉善接拖嘉興車故特别快車到杭逾法定時間三時數十分而嘉興車受此影響亦遲法定時間至二小時之久 
前日（十一號）由杭來滬之特别快車駛至新橋車站時機車汽鍋内之汽忽然減少汽壓表之度數驟降當即停車以待機力一面由該站站長電知北站機務處請其趕發援機前往接拖該車停在新橋車站約一小時機力已漸升遂緩緩開駛到新龍華後南站部份由另一機車接拖北站部份仍用前機車拖往當與北站所發來機車於徐家滙相値然後兩機車同行拖駛前往北站由南北兩站部份到着後各遲逾法定時間至二時十餘分鐘 
[鐵路員役須送存照片]  
　　滬杭甬鐵路車務總管以全路各員役當時進路服務時僅有保證書而無存案照片偶遇事故殊難根究昨特規定辦法通飭全路其文略云現經規定本處所轄各員役均須自備二寸闊一寸半長之半身照像二紙送存本處備查爲特通函各員役仰於信到兩星期内各備該式照像兩紙交由所管轄之巡察或站長寄交本處爲要云云 
[依周塘路工近訊]  
　　楊樹浦至吳淞張華浜之依周塘馬路業經盧護軍使派兵築造竣工惟張華浜之砲台灣义路一段長約四里有餘尙在工作現由全路監工委員王嘉溪前日函致暫編步兵第一團鄭團長請飭築造該路之第三段各兵務於舊曆年内完工所有該路經過之虬港橋及新開港橋兩座開工建造將及三月約在陽曆年内造成昨由王監工員親往查勘橋工及式樣是否與原圖相符云 
[温州桅船沉没之慘劇]  
　　本月十二日温州商人黄壽臣三十餘人僱桅船一隻裝運白豆及南貨雜貨各物駛至楊樹浦口突遇花旗公司大夾板船上有五桅後用機器開駛而來將該船撞爲兩截登時沉没船客急避入舢板計救獲二十餘人尙有多人未知下落内有一温州平陽北港人立在船身被截斷一手一足鮮血淋漓隨水漂去其狀其慘該處同鄉已報明海關理船廳一面與該公司交涉云 
[冬節假日之標準]  
　　上海第一學區學務委員賈粟香致巿立各學校函云逕啓者據上海巿立和安高等小學校校長毛恒遇函稱本年冬節據觀象臺日曆在陽曆二十二日下午十一點三十七分則已交二十三日子時故有以二十二日爲冬節者有以二十三日爲冬節者各校有放假關係參差不齊殊非統一之道請行政界示一標準庶放假不至紛亂等情據此查七年曆書江蘇省節氣太陽出入時分表冬至之交係在陽曆十二月二十二日下午十一時三十七分其時已爲十二月二十三日各校例假自應以二十三日爲標準合即函達即希查照辦理爲荷 
[短期公債第二次給還]  
　　字林報云據本埠中國銀行昨得之電報中政府於今年四月間所發行之六釐短期公債已於本月十日在京二次抽籤給還凡債劵號碼末爲○二·一二·二一·三八·四一·五五·六四·七三·八二·九四·者今皆可一律收回按此公債額爲四千八百萬元五年贖回以延期缓付之賠欵爲抵云 
[設立醫院立案之愼重]  
　　上海縣知事公署近接江蘇齊省長訓令略謂頃准内務部咨開驅除疫病原恃醫藥我國醫家故步自封醫藥久無靈效較之西藥優劣懸殊查近來各省創設醫院甚繁由專門人才舉辦者固多而一知半解之徒即便懸壺巿上醫藥牟利者亦復不少若不加以限制不至庸醫誤人危害生命不止本部從嚴取締倘非富有經騐學識之醫生設立醫院一律不准立案以未限制除已設各醫院所在地點及藥師姓名業已報部外嗣後遇有設立醫院時理應嚴行取締以重人道咨請轉飭所屬一體遵照等情合亟令仰該知事一體遵照云 
[三誌謀害親夫之嫌疑]  
　　盛起勝訴石五姦通伊妻吳氏將水銀置入米粥中希圖謀害等情已兩紀前報茲悉此案業經地方廳檢察官提案預審被告供不承認林廳長以據原告狀訴此等水銀爲被告出洋五角錢一百文托周姓薙髮匠設法往購等語究竟有無其事亟應偵查明白故於昨日飭派法警馳往閘北實地調查並緝周某等到案質訊 
[徐東海給沈母匾額]  
　　總商會副會長沈聯芳之母高太夫人今届七秩壽辰經滬上高級長官電呈大總統聲明高太夫人平日樂善爲懷請給匾額茲經總統贈大壽字一方昨日已送至該會由沈副會長親自迎受以備懸掛 
[中華商立保險公司宴客]  
　　中華商立保險公司開幕以來尙稱發達所有允康公司各保户分别將保單加蓋圖記承認繼續有效昨（十二號）晚八時該公司總理程鴻賓在東亞西餐宴請各界王道尹沈知事陸林兩廳長及各界領袖均往與宴 
[商團定期操練]  
　　工部局萬國商團華商義勇隊司令正隊長葛第三百九十號隊令云萬國義勇隊第一次團操操期十二月十四號即星期六日排隊時刻下午三時正聚集地點在極司非而路火車站服裝操練軍衣云云 
[紹興同鄉會徵求會員近訊]  
　　紹興同鄉會徵求會員隊各隊進行甚至昨日止徵集之會員其已交會入册者達二各人據會中人云度各陰已徵未繳到會入册之會員當超過已繳之數云 
[四馬路火警]  
　　公共租界福州路（即四馬路）五百二十六號門牌森大玻璃鐃架店於昨晨天未黎明時（約四句餘鐘）忽然火起頓時冒穿屋頂延燒五百二十七號門牌空屋當由工部局瞭望台鳴鐘告警救火會西人聞警各驅皮帶車到場汲水澆熄計燬房屋兩　事後總捕房捕頭飭探前往詳查起火緣由復候核奪 
[限令漁船歸塢]  
　　滬海道尹公署查得沿海灘捕魚船隻近年來並不歸塢難保不容留盜菲爲之引線指刦亟應勒令一律歸塢不准留泊海灘故於昨日令飭川南二縣限令各漁船迅速駛回矣 
[汽車撞傷行人]  
　　北京路富潤里永興昌茶棧夥　江西人徐動銘昨晚七時三刻行經南京路河南路口適有某號汽車疾駛而來避讓不及撞倒於地跌傷身首經一千三百五十九號華捕查見勒令停車將受傷人扶乘汽車載入捕房禀請捕頭核辦 
[控訴重婚之預審]  
　　林寳衡携同胞妹陳林氏至地方檢察廳具狀訴稱爲緞業生理胞妹前憑馮明華馮志基等爲媒許與陳少藩爲室已於上月十旬成婚不料我妹過門之後得悉陳少藩家已有大婦急向理說陳之大婦將我妹虐待因此心不甘服偕妹來案請求飭傳陳少藩等到案治以重婚之罪等情林檢察長當派法警將陳少藩馮明華馮志基等傳案昨日午後由檢察官提案預審一過判陳與兩馮分别收押原告退去候起訴審判廳訊辦 
[珠押髮已成顇𧸛鼎]  
　　昔存今故之劉景春前在地方審判廳控婦人葉寳寳虧欠債欵經該廳訊明判决將葉寳寳收押女所限交在案葉寳寳生有一女年尙幼小所以其母在押女亦隨母在所邇來葉女忽染疾病醫治無效在所夭亡葉寳寳收殮之資因思入所時頭上有珠押髮一支爲所中取去保存乃向索取擬以之變價購棺成殮詎所中將珠押髮檢出交代已易爲僞珠於是葉寳寳大起爭鬧竟日不体昨午爲檢廳書記官查悉據惰禀請林檢察長核示辦理 
[案犯送監執行之倔强]  
　　錢阿興前因私造僞幣案發被捕解由地方審檢廳訊判監禁四年六個月旋因錢不服上訴高等廳復上告大理院悉照第一審原判决執行自民國三年分發生此案扣至現在尙有六個月刑期仍應送監執行昨日午後地方廳法警將錢阿興由第一看守所提出甫至該廳大門口錢聲稱尙有縐紗束腰帶一條被所在吞没所以不願進監即倔强不行當爲司法警長梅南枝查悉正向盤詰間適林檢察長自外公畢回廳由梅警長據情面禀林廳長遂親自入所調查又婦人張陸氏因烟土案發被獲經地方審檢廳訊明判决於前日上午送監執行詎該氏倔强聲稱有洋九元爲看守所取去吞没所以不願到監等語此事亦爲林廳長查明業已分别澈底查究矣 
[狗咬馬夫手指]  
　　小西門外三區救火會對門爲鐘表生意之王少葉蓄有洋犬一頭昨午有附近爲馬夫之周順生向犬戲弄被犬咬去一指一時痛極倒地嗣由周之同伴向王交涉致起衝突由警到來將王周拘送二區警署轉送地檢廳訊核 
[勒令押店停業]  
　　閘北同和押店前被同業鼎豐指爲遷移頂替有違該業定章一再具控上海縣公署曁滬海道道尹公署省公署等請爲嚴行取締當經省署批令上寳兩縣會同商會查明復奪旣而嚴和新店主亦復互探在案現淞滬警察廳長徐國樑接王道尹公文内開同和押店實係頂替開張擅自遷移俱與三等公典木榜規條大有抵觸且已結訟多時久未結束應即會同縣知事迅行勒令該典停止營業以符定章昨已飭傳該業代表人到廳着即傳諭遵照矣 
[房租照原數交付]  
　　某洋行遣收租人至法公堂控房客蔣福林吕四陳再山王步喜曹子龍等虧欠房租洋三四個月不付請求訊追等情詰之蔣等同供民等各欠租洋三四個月因此項房屋向來租金每月四元三月之前房束忽欲各加租洋三元五角民等不願故止付租金是實原告聲稱被告等均開設茶肆故行中於三月前在該處裝自來水龍頭與各被告應用因水價昂貴故各加三元五角每月計洋七元五角是實各被告又稱民等小本營業豈能增加如此之多民人等情願不用自來水照原有租洋繳付中西官以原告不應增加九成之巨判各被告仍照每月四元交付 
[混兌僞造鈔票]  
　　日前有董某銀行僞鈔票至法租界某烟紙店混兌爲法捕房探目黄金榮等查悉將董拘獲詰據供出同黨某某等數人當由該探目帶董前往將某某等數人一併拘獲抄出僞鈔票帶入捕房捕頭詰據董等供認僞造鈔票不諱諭令管押聽候錄供解送公堂訊辦 
[客棧藏垢納汚]  
　　法租界大自鳴鐘捕房捕頭阿爾風西君查悉愛多亞路東新橋街新同發棧内容留雉妓秘密賣淫故於前晚十二點時帶同包探潘瑞福並暗差捕數名前往該棧抄出妓女及狎客二十餘名連同棧主一併帶入捕房雉妓及狎客各判　洋出外棧主諭令交保聽候解堂訊辦 
[匪徒攫取金戒]  
　　法新租界文德里三十八號門牌某姓婦人於前晚八點餘時出外泡水後回至弄内突來匪徒兩人上前將該氏手上所戴之金戒一只强搶而逸事後該氏報告盧家灣捕房飭探前往調查後回票捕頭諭令跴緝該匪到案究辦 
[發明國産油漆]  
　　我國所用油漆一項向來仰給外來每年輸入不可勝計近由邵晉卿發起自行彷造業由旅滬寗波巨商樂振葆集合資本創設振華油漆實業公司現已組織就緒總發行所在虹口百老匯路云 
[紗廠小工衝突]  
　　前日（十一）上午十時許浦束陸家嘴日華廠内忽有小工數十人互起衝突各盯揪扭以致其他各工人多停工觀望當經該廠經理飭將爲首滋事之紹興人陳阿三陳小毛陳阿春陳阿小等四人一併拘解三區警署請求訊究一面諭令各工人照常工作故未釀成風潮云 
[運送竊贓之敗露]  
　　住居浦東之山東人馬大筒子前日收得祥生廠内失竊之贓鐵二百餘斤囑同黨王四蕭大雙子二人雇船運往浦西售賣搖至隆茂棧外灘適被水巡捕房探夥張和尙撞見上前將船扣留王蕭二人知事敗露即將該探夥推入水内所有贓鐵盡數傾棄浦中其時尙在白晝經鄰近杉板船户將該探夥竭力救起故未溺斃當將王蕭二人拘送捕房梅捕頭略詰情形當即函請三區警署飭派長警協同將馬大筒子拘解捕房連同王蕭二人併解地方檢察廳訊辦 
[駁船夥行竊兩則]  
　　匯德豐拖駁公司第三百九十四號駁船夥崇明人張海清李慶郎王郎子計華林等於本月二號裝運羊腸轉輪出口乘間竊去羊腸六桶價値銀三千餘兩被該公司經理查悉將張等四人於昨扭控水巡捕房經梅捕頭略詰一過判轉解上海地方檢察廳訊辦一面飭派包探何春蓀調查收贓之人務獲解究又該公司四百零三號駁船夥崇明人倪掌其張三郎徐錦初倪金根於本月六號夜將船搖至華順碼頭將所裝府綢竊出八箱價値一萬餘金另以蔴袋裝入其内昨經該公司查悉將倪等四人解由水巡捕房轉解地方檢察廳訊辦 
[輪船搭客夾帶烟土]  
　　水巡捕房西捕昨日上午在東洋公司神户丸輪船上查獲夾帶烟土之浙江人金强林一名並烟土二十餘兩梅捕頭判於午後轉解地方檢察廳訊究 
[茶房竊物行兇]  
　　乍浦路四百零二號門牌某總會粤人鄧雨農偕證王陳氐指控茶房周阿福乘間竊取茶葉一包囑令其反夾帶出外向阻反被行兇毆打等情昨晨由捕將周拘解公共公堂經中西官訊供明晰判周押七天以儆 
[茶館聚賭之科罰]  
　　克能海路一百八十二號門牌某茶館主唐土生因容留茶客聚賭抽頭被一百八十五號華捕查見將賭具帶入捕房禀由捕頭請廨出單於昨將唐傳至公共公堂經中西官訊明判唐罰洋五元充公賭具銷燬 
[攫取錢莊小洋]  
　　天津人許正卿昨晨闖入虹口菜巿街六百三十六號門牌廳彩卿之小錢莊内攫取小洋三十角飛奔逃逸經许大聲喊捕適有包探王少廷迎面而來帮同將許攔獲搜出原贓帶入捕房押候解送公堂訊懲 
[茶館聚賭]  
　　開封路四百七十六號門牌某小茶館主江北人張金福容人賭博抽頭漁利被六百七十三號華捕查見以張有違定章當將賭具帶入捕房禀明捕頭請廨出單將劉傳案訊究 
[流氓藉端敲詐]  
流氓田阿福徐恒香等前晚將劉玉堂軋至閘北共和路某茶館内吃茶互相口角由四區巡長李桂賓查見一併拘入區署經張署長質訊劉供民之寡嫂張氏因家貧日前再醮與朱妵詎田徐二人藉端向民敲詐請爲究辦張署長諭劉退去田徐收押候辦 
[巡官拿獲竊賊]  
　　南巿棉紗認捐公所前夜被竊失去衣服等件價値甚巨報由警察各區飭緝在案昨經高昌廟警區李巡官在高昌廟附近拿獲此案竊賊朱鈞寳一名立即轉解二區警署訊辦 
[寜波同鄉會募捐近訊]  
　　寗波旅滬同鄉會募集建築捐募捐各人甚爲踴躍近因將次開工均各興高采烈昨又由朱葆三君募到劉鴻生君洋一千元尙有未繳捐者聞正在竭力進行不日當可照繳云 
[押候調查曾否犯案]  
　　匪徒趙阿榮前日在山東路攫取婦人徐趙氏之金圈一副圖逃被探馮兆蘭追獲拘入捕房昨晨解送公共公堂經中西官訊供一過判趙押候查明曾否犯有另案再行訊究 
[混用鉛質小洋]  
　　無賴陳阿四前日在白克路八百五十五號門牌董林記小烟紙店内混用鉛質小洋當被察破由探姚錫卿帮同拿獲帶入捕房抄出鉛角多枚昨解公共公堂經中西官訊明以陳係過犯判押西牢一年期滿逐出租界 
[藏匿竊贓之押儆]  
　　虹口西華路二百九十五六號門牌居人潘長生汪根兆等在匯山捕房指控華記路二百八十號門牌某店主甬人劉岳灣將其被竊遺棄之錫器等件藏若圖吞等情昨晨由探陳金揚將劉連贓一併解送公共公堂先據陳探禀明前晚有竊賊至原告家内竊得錫字件等物携贓而逃經潘等覺察大聲喊捕該竊見勢不佳即將贓物抛棄於被告門首該被告非但匿不報告反將贓特藏放於其母親家内云云並據原告潘長生等投案證明前情請究質之劉岳灣供認匿贓不諱張襄讞得供商之美詹副領事判劉押西牢一月以儆贓給原告領去 
[竊案查明再訊]  
　　凌炳琅指控流氓小高於本月九號串黨在黄浦碼頭摸竊伊身畔鈔票洋三百元羅卜票洋七十元逃逸由捕房飭探將小高拘獲昨解公共公堂經中西官略訊一過判小高押候查明於下禮拜四訊究 
來件 
[張裕釀酒有限公司概述（續）]  
　　（一）現在之狀况本公司自創辦以來凡栽培葡萄以及建築酒窖改良歷十數次銳意經營不遺餘力積三十年之歲月費三百萬之資金始得成今日之大觀現計工廠棧房酒窖等屋佔　六十餘畝葡萄圜如東山南園北園西山東園等佔地約共萬畝雇用男女職工數千人所掘酒窖方廣三百餘丈純以堅石砌成尤爲宏壯其他所製玻璃瓶廠印刷廠等各附屬品無不應有盡有除總廠設於烟臺總發行所設於上海此外分褒處廣州二香港汕頭各一共他各堤如北京南京天津杭州漢口營口大連奉天濟南蘇州蕪湖無錫唐山武昌九江安慶長沙重慶宜昌等處以及國外如日本朝鮮新加坡南洋羣島莫不有本公司之代理處其中尤以日本朝鮮南洋爲最　銷至本公司山品中以葡萄酒爲主以白蘭地爲輔葡萄酒又分紅白兩種類皆黨味醇美品質濃厚非特可以助興怡情抑且益氣補血而葡萄紅酒尤爲婦人胎前産後之妙劑據中外科學家化騐僉謂本公司出品脹之實有滋補之功用駕乎舶來品之上蓋本公司原以杜塞　巵挽回利權爲宗旨故所用材料俱係國産所釀之酒悉出自製其不脛而走固非偶然抑亦愛國諸君子熱心提倡有以致之也 
一）將來之希望凡人竭心思耗光陰費資財經營一事業則必个有一種希望試就商業言之其唯一之希望自以營業發達爲前提然有不可不注意者在　其所售之貨物是否確益人羣乃有價値本公司旣爲吾人獨資創辦所釀之　敗材純係國産原冀挽利權於後日而非獲利於一時顧或謂中國實業之待興者不知凡幾舍此不圖而獨孜孜於消耗品之酒類得無貽舍本逐未之誚乎不知事無鉅細苟有益於人羣而眞能挽回利權者又何本未之足云况葡萄酒固又明明有滋補之功用哉史稱大宛當人常窖藏葡萄美酒至萬餘石或供飮以求適體或宴　以表隆情蓋以其能潇灑襟懷舒發性靈故重之而致多藏若是也他若魏文帝嘗稱葡萄酒甘不飴酸不酢味長而不寒能益人唐太宗得馬乳葡萄種於高昌栽之釀之氣味甘芳清冽時人有幸得之者輒比之甘露瓊漿當時騷人雅士多有形諸吟咏者如紫霞觴泛碧葡萄葡萄美酒夜光杯等什以相酬酢此葡萄酒之爲清貴佳品洵爲交際滋養所不可闕者又詎可目爲消耗品而輕視之哉今者歐戰告終商戰繼起　國實業家正宜乘此時機厚積資本改良出品進而爲國際間之競爭物使世界商戰場中有華人立足其間而中華國産之聲譽亦得揚溢於仝球此則本公司區區之意竊願與我諸同志共策進行者矣 
雜評二 
[南北會議之開幕期（庸）]  
　　據京訊南北和平會議有定明年元旦開幕之說此訊果確則元年元旦爲南京政府成立之期八年元旦爲南京會議開始之日亦可謂遙遙相對者矣 
惟是北方代表雖已確定而南方代表果屬何人尙言者紛紛未有半正式之消息且軍政府對名稱地點問題雖無絶端反對之聲亦未聞表示同情之訊態度之冷靜歟抑商洽之秘密歟吾人誠不得而知所可知者半月餘之光陰實有限而易過也 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
客談 
[幣劵之比較] [  鴛湖漁人]  
　　同一紙也而皆標明其價格本埠殖邊票北京交通中國票照票格趺至三四折尙乏人顧問救濟會之慈善劵浙江塘工之協濟劵每條原價五角六角增漲至八角一元買者且踴躍爭購或以爲人因慈善事業而奮興者非也蓋我國民數受國家變端之損失迄乎今日貧窮已極莫不思得此一注大財易貧鬼而爲富翁且以數角代價能有五千元之希望又何樂而不爲彼紙幣政府失信於前商肆阻用於後執之若廢紙人方避且不暇又何敢購哉 
老申報 
[吝償車價（見光緖元年二月十一日）]  
　　陳某者洋行内之細崽也前晚雇得東洋車一輛令推至法租界新街相近處購取鞋子一雙旋即赴酒樓小飮迨三爵後便己沉醉旣得香浮綠螘復圖影對青蛾因又令推至新街於妓寮茶叙喁喁私語小住爲佳雖蓮漏三終猶不能舍之而去然門外車夫待已良久時爲高聲催促陳是時意頗不悅第以晚間本欲歸行只得勉强上車回去及推到後陳付八開小洋一枚以作車價而車夫謂一往一來路已非近且在新街等候亦有兩時之久茲僅給此區區何足以償吾勞頓耶爭論不止陳因激動怒氣遂將購取之新鞋照臉擊去車夫猝不及防眼眶亦爲所打腫並出血不已由是一片聲嚷爲華捕聽悉前來執住昨將門板一塊抬向公堂請騐嗣經騐得雖有傷痕尙無大礙處將陳某收押并由公堂給洋銀一枚爲該車夫養傷之費隨飭巡捕帶交仁濟醫館療治俟傷愈平復再行集訊云噫賞名花酌美酒此固騷人之雅事也今陳某徒襲其名而幹此殺風景之事以致身受拘繫則清夜自思得毋有悔於厥心乎 
新拾遺 
[聖米葉大戰之佈置] [  箴]  
　　隔米葉一役爲美軍施於德軍之第一打擊計奪地一百五十二方哩村莊七十二所俘虜萬餘人獲戰利品無算是役與協約軍之最後勝利甚有關係雖賴主將善謀兵士用命克奏膚功然非作戰之前以偉大之規模缜密佈置則亦未易收此良果也據美軍大本營參謀處中人云美軍先曾以聖米葉凸隅地勢詳圖十萬幅發給兵士凡天然之防點人造之工程敵軍分配守衞之情形靡不詳載圖中嘹如指掌大戰開始之前一日復於圖中數端加以修正戰前數小時又以影片三萬幅發給全軍士官以供砲隊與步隊之用夫敵軍陣線之地勢固知之矣然作戰之際變化不测端賴消息雖通始能蹈瑕抵隙故美軍於進攻之前曾在聖米葉凸點及其邊隅安置電話線長五千哩美軍甫下令出發而戰區已有電話器六千具與線接通九月十三日清晨大戰開始即有貨車飛馳北進沿路丢電話線每小時速率可達七哩直至前有障碍須信號團步行携線前進之地點始己此舉蓋便側襲敵軍戰壕之軍隊士官以敵壕地位由電話通告後路砲隊俾向往注擊也即晨戰地電己四路相通而於凸隅設總機關以爲樞　從事傳接電話者共有萬人雖倉卒佈置而修理井然縱移置十萬居民之城中亦可應付裕如也另有傳信鴿數千隻亦可供信號團傳遞消息之用職是之故凡敵兵集合之處砲火即隨之而至適軍因以被創至重不能支持是役美軍共用去砲彈一百五十萬枚運送兵士軍需開入戰線之火車共有四千八百輛之多云 
譯者按兵者所以衞國保民也能盡此一責始不負國民之付託吾國亦有所謂陸軍者矣以衞國論則試問能與人角逐於　場否以保民論則所至之處鷄犬不寗而况弄權逞威轉足禍國則亦何必糜國家有用之金錢養此無益之軍隊乎今人有主張去兵而僅設警察者吾讀歐戰斷聞益信此言爲確論也 
常識 
　　○京冬菜法以白菜中段切成分許之細條曝於日中至八分乾時用已炒過之食鹽及花椒充分楺擦而後噴入黄酒移置甕中以稻草塞緊越二週即可供食味與巿售者無異其配合量大約每乾菜條一斤川鹽六兩黄洒半斤花椒適量[  養草廬主]  
○山查糕法以山查一斤入鍋中加清水煮沸果肉至八分糜爛時取出除去皮核置瓦缽中用木杵搗至旣爛成糜另以一鍋入白糖斤半清水一斤煮之待稠靭如飴糖時急注入山查中復加入白糖末五兩用木杵不絶攬拌至十分溶和後傾入木盤内待冷凝固即成[  養草廬主]  
○石油乳殺蟲劑法以軟肥皂六兩（切爲細片）清水二升置磁　内煮之又以一磁鍋入石油四升煮沸而後將煮沸之肥皂液與煮沸之石油同時傾入别器内隨入隨拌使兩相融合即成用時以此液二分和水三十分而施之以殺果樹或菜蔬害蟲甚騐 
益智新畫[  銓]  
　　（華蓋）（京） 
雜錄 
[世界小新聞]  
　　○預種肺炎症南非洲開普敦地方（英屬地之首府）國立微菌試騐局近發明肺炎一症亦可倣牛痘法預種鮮苗於人身可免傳染肺炎症歷試頗騐云[  元]  
○青苔權充飼料瑞士國近有小學生五萬名分赴各地搜集青苔以冀今冬集成一萬七千五百噸以供該國各項牲畜飼料之需云[  元]  
○日本長距離賽跑成績日本運動家近在東京横濱間舉行長距離賽跑計程十五英里閱時僅二點鐘二十七分四十四秒較之往屆成績略短十分鐘之時刻云[  元]  
○擬辦搭客飛機刻有英法資本家多人擬合資設立公司購買軍用黑夜抛擲炸彈快機重爲裝置以便在倫敦巴黎間駛行搭客果見事實亦飛行業創舉也[  元]  
[浣山詩話] [  筱齋]  
　　諷諭詩有輕言細語令人意移者好是秦淮今夜月有人相對數歸期是也有仗義執言令人無辭以對者如不學遯翁捧著草甘心籍口學偷生是也有乍聽之似婉約覆按之令人汗下者如一檄投溪能徙窟聽言猶覺鱺魚賢是也 
咏物詩須不粘不脫有神無蹟方不類泥塑木雕劉光泮先生咏物最佳碧筒云納凉閒步小塘東携得郫商貯碧筒竹葉香浮珠錯落梨花春透玉玲瓏沾唇早覺寒生齒照眼還擬綠染瞳無當玉巵偏得似由來外直且中通荷花深處酒民來雅製新題稱意裁曾共羅裙搖玉佩還同鬱　注金罍暗通關節如鑽隙曲鼓曨胡當舉杯幕府一時傳越法歡塲何事綺筵閒柳廷芳禁蛙池云黄梅時節半陰晴雨後田鷄閣閣鳴誰寫折枝施禁約即同反舌斷傳聲浮沈綠水凌波戲蹩　青泥踏地行讀罷南華問齊物井蛙何事大鵬爭 
小說 
[點金術（七）] [  冠宇]  
　　時此外國人方收拾其返光鏡謂密代司曰此不可乫議之點金術仗此一線日光之妙用得授於君之指中從此君之指從心所欲觸手成金指揮如意僕之職務旣盡亦將從此辭矣密代司方欲留而酬之乃金光一閃已不知其去向密代司嘖嘖稱異曰此外國人何所爲而來授此寳貴之神術何不索酬而引去乎豈余之幸福臨頭司命者假手於彼以賜余乎否則世固無此善士也余爲幸福之人福誠不淺哉曩確信有十分幸福今果然矣快哉快哉言旣乃大樂愉悅之情殆爲其畢生所未有狂奔於室中且號且躍徧撫各物一一凝眸而　視之若有無窮趣味者惟室中光綫甚闇視之不明暸遂以手搴開帷幕甫觸手立化爲黄金硬不可動密代司無奈亦不復視遂出寳藏室嚴扃之以宿願已償於心滋慰遂登藏書樓披閱書籍以消遣踞坐於寫字檯前自架上取書一册此書裝璜至美麗皮面金製銀線鑲其緣邊密代司之意以爲余之遭遇絶奇考之載籍亦有類似者否乃開卷而讀甫掀開一頁而全書已化爲鮮明之金葉密代司不以爲忤徐徐歸金書於架上另易他書一翻閱而又蹈前此覆轍屢易皆然致琳琅之鄴架易爲俗氣逼人之阿堵物所居密代司即亦不復閱喜而振衣陡覺冷然冰人如凉水浴身手足不能舒展似爲夾板所綑束者密代司急俯視之测周身固著燦燦之金衣光輝煥發彼不勝之喜觀此壯麗之盛服誠可以顯王者之尊榮惜太硬動作不便遂竭全力撓之使柔反覆若干次而金衣亦稍稍就人意矣密代司不覺其不適反以爲此闊綽之金衣人未曾有將著以誇示人民彼親愛之小女曼來果爾得方跳躍上樓着精美綺麗之綢衣沿邊滾以金花絲褐色之捲髮覆彼薔薇之面嘻笑而前墍見密代司奇異之服詫曰父乎何來此美麗金黄之衣乎乃走近其前牽其衣裾於四圍弄以爲戲曼來果爾得手中固持有結繩之手工密代司取而審視一觸手頓變爲金塊曼來果爾得見而大奇急自某手中奪去而觀之豈知自變化後質𨺗重渠力弱不能勝砰然脫落於地下樓板亦微震彼俯首欲拾之顧仍不能舉則怫然不悅曰佘費幾許工夫始成此物乃一經父手竟化爲此壓人欲死之硬物不亦大可憎哉凄然欲涕密代司恐其哭也急避之曰此物不足愛余昨日給汝美麗之畫册盍出與余爲汝解述之當有無窮趣味也曼來果爾得喜探囊出册置父之膝上密代司乃出其眼鏡架之鼻梁審視其畫册時眼鏡初發明物旣稀微價格亦巨尋常人每不能得但密代司尊居王位以天家之物力又何求而不得乎彼旣戴上覺玻片塵封視物模糊遂取下以指揩擦之搽畢戴上黑漆漆不能見一物詫曰豈天欲雨耶何如是之暗也曼來果爾得見其父目上蒙一金黄之物密不通光撫掌大笑 
[自由談之自由談] [  翟逸父]  
　　南方陸幹卿北方錢幹臣雙峰並峙地位相同意其取字時即逆料今日南北和議當爲出力之幹事人員耶何其名實相副如是惜君呼臣爲卿臣對君而言在此民主政體之下不甚適用苟能改卿爲輕易臣以成則和議前途化因難而變輕易使决裂而能成功不愈妙乎（和議叢談一） 
 
 
 

Page 15

 
 
   
 
 

Page 16

 
 
   
 
