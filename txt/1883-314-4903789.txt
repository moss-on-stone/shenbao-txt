# 1883 - 314 - 4903789

 

Page 1

 
 
[本齋告白] [  點石齋主人啓]  
　　古今圖書集成早經購到惟日後開印就現在之屋舍機器均不敷用是以本齋於隣近處新近購得曠地將卽另建印書館並信致外洋速購機器多副一俟屋宇造成機器運到立卽開工有願附股者務祈迅來預定此布 
[論華人致富]  
　　歐西風俗特重經商二百年前各國之人往來貿易僅於歐洲境内在他洲則惟亞極西一隅與對海阿非利加北境數國而己再遠則由大西洋而西探得南北亞墨利加兩土天地絪緼之氣發洩不窮西人到墨洲之日全洲渾噩土廣人稀故得草創經營漸收其利緣墨洲南北三萬餘里塊然出洋面北隔　洋旣無可通别洲之路而自開闢以來野番獸處未有間出之偉人制度文物略無所覩東西南三面懸絶大洋土人不知泛海以爲海外無地因亦安之西人東來驚爲天降咸棄地而走故初抵岸時不過商船數十艘竟能略定其地設埠招商載貨往來流亡之民一時萃集墾其土地而番人不知與事因是歐洲各國皆造富强之極財力旣充聰明益出機輪之利漸拓漸精然後再捩舵而東以抵乎亞洲之西南而印度全土南番諸小島果然唾手而得風土人情彷彿墨洲之渾樸遂思以治墨者治亞而于是四洲利權幾幾乎歐人盡操之嘗怪地球渾圓傍日而行雖有陰陽倚毗之殊而氣化無異也何以西人獨得其靈秀而他洲皆蠢蠢也他洲之人不能分歐洲之利而歐人方欲窮他洲之利而有之此造化一奇情也雖然歐人在他洲可以惟所欲爲而於亞洲則未嘗　志焉從前西洋　通歐人僅往來於阿北毗連天方及今東土耳其等處何嘗不欲由西域入中國漢書載大秦國欲自通貿易安息利以漢繒帛與之託言道遠多梗不達漢使之節自此一阻直越千三百年逮前明中葉而後改西域之陸路爲南洋之水道而當時之大秦興廢存亡已難更僕數矣夫千三百年之前不可通之道路而卒能通於千三百年之後則歐人之性情堅忍已可槪見然亦由其國俗重商之故乃能大償其志若中國則未能致此也漢武遣使絶域後世譏之歴代相承不勤遠略紀傳所載域外之事大抵荒誕不經無可徴信無論其遠卽星羅棋布拱衛於南洋之諸小島至明永樂間遣使詔諭尙不能盡悉其梗槪而中葉以後歐人雜處粤舶往來猶不辨孰爲歐人孰爲番人殊可笑也盖中國四民以商居殿正與歐俗相反商之所逐不過什一之利無關於國家之出入故國家不與問焉閩粤之人習於海程自明季歐商聚於海外各埠始通錢貨洋商之名富甲天下然其人大都操業卑微出身駔僧雖富至敵國不免見輕於官長權胥貪豎皆得而侮辱之明末廠監騷擾之禍職此之由使中國亦如歐洲之俗國有大商官爲保護商之營謀官爲助理吾恐以中國之聰明才智迭出其間海外之利當早與歐人分之矣歐俗歴古至今未嘗少變卽如法之肆志於越南其初無非一流丕探得紅河兩岸礦産之多勸法廷取之通國商人一聞是言躍躍有欲試之意聚議輸餉曾不少吝而法廷竟從其請洎乎今日兵敗將亡勞民傷財迄無所得而執事之人猶無悔意倘在中國安有是事哉卽有是事成則功宜行賞敗則罪不容誅流丕之肉其足食乎目前風氣大開我國家經營通商各務可謂一變積習矣欲使將來中國之商人駕西人之上而操諸洲之利權其事固不可必倘以今日中國之商人隨西人之後而分諸洲之利源其勢非不能爲昨錄美報所稱華人三興久在美國富致四百餘萬近有墨西哥通至得撒地方之鐵路需用工役三萬人皆其經雇每人每月工資須扣洋一元其進欵如此其多爲華人在他洲者之冠傳諸日報以爲美談吾謂華人航海營生大都窮不自存始爲此計而西洋招工舘販賣猪仔誘騙出洋因得大售其術慘虐斃命者不知凡幾若有身家之人斷不肯輕棄故鄕自投絶域此固華人牢不可破之見然亦國家不重商人之故也今旣大變所爲挾資本以謀海外之利而又有絶無僅有之三興爲之榜樣然則華人之致富者後起正大有人矣安見四洲之利源終爲歐人所專哉 
[新疆風土記]  
　　刻接三十六國戍士來信云新疆自嘉峪關迄至南路各城亘袤數千里雖皆童山秃嶺而諸礦畢備金銅鉛鐵之類隨在有之西士過之者無不嘖嘖嘆爲造物無盡之藏如拜城之銅廠和闐之金廠歴曾聞採卽喀什噶爾葉爾羌等處五金諸礦精華外露苗識顯然自異於叩寂課虛地不愛寳應在此時推土人鮮識竅要器復不靈故搰搰然用力多而收利少如能用泰西機器開挖正後世無窮之利不但金銀之富卽採出多銅廣鑄普魯如内地然以一錢作一文新疆現用紅錢以五百文作銀一兩紅錢囘諺謂之普魯錢源亦自充裕利國利民詎有已乎或謂機器之費力有不逮如集股而辦近來内地各處均未見有成效不免有鑒前車此則因噎廢食之言竊恐桑榆之收正應在斯土耳來信又云余等於四下旬過吐魯番正盛暑流行汗雨如淋羽揮不止至日晡街市斷行人多穴地而居稍可仰息校寒暑表升至一百二十餘分越日過勝金口等處則雪花如堂寒冽異常着重裘圍爐猶形鴉縮有凍指裂膚之嘅寒暑表竟降至六分有奇一日之内百里之間氣候不齊有如此也尤異者喀什噶爾等處於夏秋之間二點鐘卽天曙計時有及乎子望天亦覺較低星大如可仰摘至一路戈壁景狀聖教序有句積雪晨飛途間失地驚沙夕起空外送天可謂描摹盡矣 
[析津消息]  
　　天津單街前面督轅後靠城根上係故衣街下連宫北英華薈萃之區也前月被災大小店面四十餘間悉歸一炬全街所有無幾刻下已閱兩旬餘該處僅蓋起義盛和顔料店一家餘仍荆棘銅駝荒凉滿目遲疑　顧相率不前津郡之民窮財匱卽此可見矣○賣良爲賤本干例禁無奈奸民牟利不知法紀一遇災歉卽連檣結騎販運而來五年以前天津河間兩屬偏災買賣人口迄無虛日其中航海南來墮落烟花者以千百計後經前任津海　道鄭觀察曁津海新關稅務司嚴禁出口此風稍戢然仍不能盡絶根株也年來人和年豐風清弊絶不料今年水災又見荒歉如前鄕人救死惟恐不贍賈兒鬻女隋溷飄茵而奸徒復得肆其技倆轉相買賣除未出口及賣爲婢女者不計外連日由輪船載運至滬者已不乏人矣安得賢司牧爲之重申禁令也載 
[設法運糧]  
　　大沽至天津陸路不過百里而水程則幾三百里廻環曲折商船進口視爲畏途現當水勢奔騰 
 
 

Page 2

 
 
溯流而上尤爲不易若雇小輪船拖帶則需費旣鉅且章程本無一定商民恐不能堪現在津郡水災秋成全失專賴商船接濟民食源源而來而大沽海口從前糧艘報進尙多刻下反形短絀大約以水勢浩瀚水路迢遙所致現經籌賑局禀蒙直隷總督李傳相批准由水雷營借撥小輪船一艘預備拖帶其雇價酌定二枝桅糧船收行平化寳銀二十兩三枝桅三十兩如拖兩三艘則又酌减其路徑由大沽砲臺起至津郡近城止或拖至半途亦從其便價亦照減以示體恤已經示諭船戶商販人等知悉可問大沽關卡守備邵金洪雇用矣按天津糧食無論豐歉向來不敷全告外來接應外來糧食尤以牛庄之高粱爲大宗胥由海船運津而大沽口係出入必由之路經此定價從廉可用輪船拖帶來源自當稍盛於民食不無小補也 
[憲節抵鎭]  
　　西報登有鎭江信息云左侯相憲節於二十五日行抵鎭江水陸官弁升砲恭迎聲若聨珠間憲節己赴邵伯鎭一帶閱看砲臺工程云 
[通州瑣聞]  
　　豆腐巷某甲家某日掌燈時有賊從院登屋家人見而大呼一時驚動隣里州署外班聞知亦持械奔至急欲開鎗賊叩頭乞命自願下地受縳衆乃將其兩手倒縳送官懲辦該巷前後近日頗不安靜抛磚投瓦穿壁踰牆幾於無夜不然豈皆此賊爲祟耶○某巨商於九月初從天津載運紅白麥子數十萬石停泊黃亭子下以便銷售詎意麥子行價頓减紅麥子每石七吊七八百文白麥子九吊賣者固不肯賣而買者因行價無定亦不敢多買是以暫積東關店内生意未免阻滯云○通永道薛觀察於九月十六日入都謁見尹憲面禀地方事宜○王恕園等處粥厰禀請賑米二千石已由通倉撥發散給各廠兹有王恕園呂祖祠慈雲寺三處粥廠定于十月初一日先行開放矣 
[營口近信]  
　　營口來信云南金州蔣姓家於九月十四夜被盜蔣名煇賜進士出身曾任州縣家本巨富歸老林下三十年矣是夜三鼓後闔家皆睡忽聞人喊馬嘶其聲自遠而近俄而破扉聲甚烈家人皆驚起見有二三十人明火持刀蔣出問曰汝等意欲何爲盜卽拘蔣以刃加頸逼問金銀何在蔣不稍怯與盜爭辯盜怒將蔣砍死而截其兩足任意搜掠物件而去此時天色將曉蔣之家人尾盜而行見盜黨直向旅順口地方金州距旅順口不過數十里次日禀報金州廳及守尉廳尉等衙門各官聞報不勝驚駭當日卽帶旗兵百名親至旅順口搜捕云○邇日天津船之到埠者不少均帶有現銀市上銀價因此日跌云○毅軍全營翼長本爲楊軍門威望素著因去冬今春陸續調撥七營赴旅順口楊翼長亦赴旅順以資鎭攝而營口所駐袁胡兩營亦須有翼長統制宋軍門因舉素在糧臺帮辦之薛叅將接充翼長以其久在本營諳練老成勇丁員弁素所仰望故也自十一日接任與屬下將弁宴飲爲樂十七日午後欲謁道憲着戈什哈備馬正欲踏鐙忽覺腹痛復回溲溺卽倒地而僵究不知是何病也叅將在宋營中二十餘年積功保至今職奉檄未久竟以暴卒夫豈無福以當之耶 
[鄂省官報]  
　　監利縣分鹽巡檢張瀛蘭十六日禀辭赴任藩憲牌示安陸府缺委儘先補用府吳廷華署理 
[定期府試示]  
　　欽加三品銜卽選道湖北武昌府正堂兼雲騎尉王爲牌示事照得本年舉行歲試經前府訂期開考嗣因省城内破獲教匪編查保甲禀請展緩考期現在保甲辦齊應行舉行試前巳擬定生童晉省應試條規牌照式樣飭發各屬遵辦在案兹本府定期江夏咸寧嘉魚三縣文童於十月十四日取齊十七日考試正塲武昌蒲圻大冶三縣文童於十月十七日取齊二十日考試正塲崇陽通城興國四州縣文童於十月二十日取齊十月念三日考試正塲無論風雨斷不改期除通飭各屬出示曉諭外誠恐應試生童未能週知合亟牌示曉諭該生童等務各遵照定章邀同廪保赴地方官衙門報名請領護照贖帶晉省聽候城門員紳騐明方准進城落寓如無護照不准擅入其應試之童並須於考期前三日赴局交投保結愼勿自誤其各凛遵切切特示 
[吳中近事]  
　　前元和邑尊陽小谷明府之三公子新賦弄瓦之詩産母偶感風寒家丁荐張醫調治張入署診畢開方皆刼汗之劑幕中某君素精岐黄曉之曰産後禁汗古有明証君不聞耶張曰仲景且用桂枝區區羌防小劑何足介意某君曰桂枝和榮衛氣血和而汗出羌防刦精液氣血傷而汗出同一汗也恐生死之機在此一舉矣張不服大言曰死則吾償其命藥下半日竟以過汗氣脫而死某君追念前言欲請主人以庸醫殺人例罪之張倩人叩求負荆請罪乃得免噫庸醫如張某者尙欲出而問世其不草菅人命也幾希延醫者尙其愼之○有尤某者乘轎至閶門親串家賀喜夜膳畢仍乘肩輿飛簇而歸行至橋適有醉客四人迤邐而來避之不及叱之曰何物么麽敢坐飛轎在大街橫衝直撞若是正擁擠間尤僕見四人皆醉亦呼叱之四人遂與尤僕詈毆轎役乘間脫去僕尙互相揪扯立喚該處地保同至總巡局内總巡素與尤識四人中有王姓者其父亦與總巡相識總巡詢知其事遂爲之調停解勸始各散去然聞王姓挾貴仍不甘心於尢尤姓挾富亦不輸服於王恐不免另起風波别生枝節據云王姓有失物此事尙未了結也○貓頭鷹者怪聲之妖鳥也古曰鵂鶹所謂目晝暝而夜能視蚤風者也其鳴聲連續不絶如擊鼗鼓故俗謂之搖堂鼓鳥棲宿無常處往來無定蹤所至之處鳴三四夜卽有死喪之事騐之輒應吳中素有此鳥人咸惡之曾有人連夜尋聲覓之不見其形以火器驅之俄頃復來鳴知故今年疫氣盛行秋間鳴聲益厲往往於一處停十餘日方里許死喪輒至數十人未知此鳥何憾於人而利人之死若是且人死亦何益於彼而徹夜聒聒殊不憚勞天壤之大何所不有揆之於理眞有不可解者安得如周禮設射鳥之官爲之覆巢毁卵不遺餘種耶○胥門外棗市橋牛王廟去年因萬年橋病牛慘死經放生局委員王二尹及吳顧各紳議復創建已列前報嗣因王二尹病故事遂中止今由紳董議定捐資重建已於本月初四日破土定於十月十三日立柱上梁係安節局董徐君子春經手雇匠作兩家先分造房屋二十四間木料磚瓦已於十九日陸續運到大約年内總可落成從此釁鐘可廢共推孟子之恩游刃無餘莫試庖丁之技愛可全夫舚犢術豈類於易羊仁人之心其利溥哉○今年秋成尙稱豐稔城外米行鄕船麕至米價漸趺糙粳高者每石兩元一角糙粳高者每石兩元一角云○申衙前有諸姓銅罐阿五者夫婦二人於二十二日買蟹數斤沽酒大嚼爲持螯之樂二人皆有阿芙蓉之癖食蟹畢諸某方挑燈過癮忽呼腹中疼痛其妻亦不以爲意未幾復呼痛涵如是者連呼三聲竟溘然而逝乃其妻方痛哭亦覺腹中疼痛急喚挑痧比挑痧者至則其妻已痛劇而死矣計二人之死相詎不及一時或謂急痧或謂食蟹中毒究不解其何故也○吳郡氣候自中秋後天氣晴和寒暑表常在八十度左右本月二十二日忽然驟熱升至九十度二十三日霜降忽又驟冷陰雨斷續表降至七七十度二十四日微風瑟瑟細雨濛濛又降至七十度以内矣○每年秋令各直省循例行迎霜降禮向歸武營將弁主政督撫雖各有兵部崇銜相沿惟具盔甲一座舁行校塲以盡典禮今屇九月二十三日辰刻八點　蘇省五營均排隊至撫轅會齊然後再整列至校塲一路號褂鮮明刀矛雪亮各營統將皆戎裝恭赴護龍街一帶黎明時觀者如蟻計前導長可數里亦大觀哉 
[賽船續誌]  
　　昨爲寓滬西人第二日賽船之期共賽七次第一次兩船一係法兵船水手一係美兵船水手與第一日所賽無異仍係美兵船水手勝賞英洋十五元得賞之時水手將兩次賞洋三十元送交山東賑捐是亦可謂好善矣第二次仍賽印度王所贈銀杯五隻須連勝三 
 
 

Page 3

 
 
次乃可獲賞係一插黃黑二色旂幟之船勝第三次兩船每船一人係公和祥總辦勝得一盛銀之繡囊係寓滬西婦所贈第四次兩船每船一人係一身穿藍衣中界白綫之人勝得一銀杯係一西商所贈第五次兩船每船九人係一穿紅衣之人勝得一銀杯係寓滬掮客所贈第六次兩船每船九人係一緑衣人勝得一銀杯係外國茶肆所贈第七次兩船每船五人勝者得一銀杯係看客所贈是日也秋風瑟瑟暮雨瀟瀟士女往觀殊形寥落不及第一日之盛惟個中人則仍興高采烈云 
[車夫荷枷]  
　　新北門及小東門兩處吊橋堍東洋車林立有礙行人雖有巡街捕驅逐無如捕來卽散捕去復聚前日有兩車爭攬生意將一老者擠在中間幾致釀事昨晨新北門外仍蹈前轍輕翁太守飭拘一人解法公堂據供姓單名丁頭太守詰其是何家之車答稱在泥城橋名呌秀坤不知其姓誤犯規例求恕初次太守謂本分府曾經疉次曉諭爾等仍敢不遵今姑從寛不責但須做一榜樣與他人看着枷號七天發新北門吊橋堍示衆庶衆人知所儆戒姑念爾依車爲活法外施恩按日賞給錢六十文 
[少婦發堂]  
　　昨報列少婦逃亡一節己解公堂訊理據該婦稱沈李氏丈夫名秀男於前年成親姑與丈夫均要打駡不堪其虐因之逃出太守詰其年歲幾何家中有父母兄弟否答稱不知年歲父母早亡祗有兄一人名安全在城内做泥水匠亦不知其住於何處太守詢其送爾回家願否答稱回去必無生理說畢掩面啼哭太守着送縣發堂云 
[信局具結]  
　　前法公堂僞造小票發賣一案經翁太守詰得均由信局通同代寄以致若輩得逞伎倆因之飭傳在滬各信局到案着具嗣後不得再寄此等信件切結除通裕等均各遵照具結外查得南北兩市尙有九家未曾到案因出傳單着法包探嚴頌眉往傳據福潤福興天順全昌盛億大協興等六家到案尙有三家未到翁太守復剴切開導着具結備案福潤等遵諭太守着福潤等轉告三戶着一體蓋印如有不遵者卽行送案 
[英界公堂瑣案]  
　　前報拔搶妓女鳳珠一案由巡捕緝獲在塲帮搶各人昨日陳太守會同夏領事復審供詞各執如前平巡捕頭聲明此案雖由李王氏圖賴帶擋起見然皆棍徒王阿二等唆慫肇衅卽馬車夫王阿慶喊追時並不停鞭顯係知情是以夏領事擬請將王阿二等七人各押一年車夫減半陳太守以爲此等人重辦原無不可惟尙須斟酌重輕分别發落始無枉縱因卽仍交捕房帶回俟再會商究斷李王氏母子如能料理欠欵餘可槪免道究又據捕房解到被竊之案犯係向在捕房作工之趙毛毛初時雖有失竊情事因趙作事尙勤以致專責門差之不小心而未疑及此人不料其竊慣胆大兹又行竊始得破案用特解案且俯首無辭惟尙搜出押票多張恐其中或有竊贓均未及吊騐因仍　巡捕房帶回查明再辦並有携帶銅杓可疑之何阿松一名年祗十四歲訊稱廣東人贓係拾來不認行竊並稱父母均故無人可靠惟騐其面貌髮黄眼碧恐非華産再訊之下始知爲粤籍之母嫁西國人所生其後母又改嫁粤人是以向稱粤人平捕頭愿爲收留卽交其安插云 
[善人謝世]  
　　沈琛山善士在淅湖之南潯鎭本藉於本年六月二十七日壽終昔年創辦閔行救生局武康保嬰局每逢善舉不厭不倦朝夕奔走積勞成疾臨終遺囑哲嗣譜蘭武康保嬰捐在滬大善士每年認捐務託沈君芝庭接手庶幾無間初終今聞滬上仁濟堂諸同社在老閘壽聖菴彚祭一日善人云亡不禁感慨係之 
[來書照登]  
　　昨讀周大京兆致董事書爲惻然者久之適某船主來道及直東被災苦况滬上諸君子籌賑情形船主云我輩自成童受國家恩養今日得爲管駕月給薪糧至優且渥撫躬自省雖頂踵輸糜不足稍報於萬一追憶上年冬間奉差巡洋忽遇暴風大起波浪如山船壓水行勢甚危急予鵠立狂風大雨中不敢稍離跬步幸駕駛得法始能履險如夷船進口日幕友幾餓莫能興予雖久習風濤是役亦覺困甚然較之辰下直東災藜啼飢號寒露宿風餐諸慘狀猶是天上人間月前捐俸百金自知杯水車薪無濟於事不過聊表寸衷已耳設籌賑諸公於南北洋大小兵船各授捐册一本流民圖一張自管駕以至水手升火等果能能一一解囊樂助亦可集腋成裘未始非多籌一欵多活一口之一策也蒙聆其語殊屬至情急就燈下泚筆誌之呈請諸善長大人評定何如 
[有心無力人謹曰]  
　　中秋夜有感調寄賀新郎幷序余與平江臥讀生同抱安仁之戚已有年矣時屇碧月重圓懷丹桂而旅情彌甚金樽滿酌悵黃土兮愁緒頻添對銀蟾而惝怳舉緑螘以踟蹰千里月明偏照覊臣之影三生有願難酬誓海之忱採蘼無伊人宛在贈芍藥是孰可離祗足慙耳復何言哉然而東鰈西鶼空吟思婦南轅北轍終屬伯勞因思實實命由人其奈伊誰顧我淚涔涔而沾襟兮運累年而相剥心團團而凝思兮事何日乎能亨因緣觸慮對景興悲於是拈毫索紙非關興奪三秋吮墨題詞藉慰神分兩地用將錄上垂青還祈犀照聊佐浮以大白 
[莫笑蛾痴]  
　　又是中秋到看嫦娥十分光艷教儂醉倒今夕不知是何夕更見銀河洞曉想天際桂香縹緲千里月明今夜共照孤窗一片閒情攪露華重盍歸早相看愧我秋容老且徘徊唱歌度曲余懷渺渺月缺月圓空惆悵却怪幽衷難表縱說與何人知道兩地相思心欲碎把金樽一醉消煩惱情脉脉緣何好 
[海上種榆山人悅彭氏待删稿]  
[照錄揚鎭沙洲查賑同人來書]  
　　敬啓者别後十一日至沙頭口查接興洲由徐小圩破口坍至五十丈田皆淹没十二至長命港永茂洲該洲由大圩破口連冲兩圩查至霍家橋天色已晚該處北面冲破兩口老圩本不足恃且己冲坍將來須另築新岸是處被灾甚重一切苦情不堪言狀現查五百九十餘圩人數已屬不少以下被災洲圩甚多若按圩計口不下十萬口電局所收賑欵甚少熙等旣巳到此斷難半途而廢若圖了事不獨無以對助賑之善士且無以對被水之災民冬賑尙且不敷築圩更難措手熙等一籌莫展焦灼萬分務求諸善長大人救人救澈任怨任勞於萬難設法之中再求生計從此澤國遺黎咸登袵席卽熙等謬司查放亦可生入玉門關感戴鴻施曷其有極敬請鈞安 
[楊熙于學源頓首]  
　　接錄上海陳家木橋金州礦務局内直隷山東賑捐公所經收九月廿六日第十九次賑捐清單○毗陵女善士杜布新棉襖褲一千件○汞保母及大小合家清吉無恙十員隨願子規銀三兩六錢馬幹臣爲母病汞速全愈五員金陵桐蔭書屋四員眞州有心無力人二員東坤房二員七寳李農記二員醉鞠仙史四員勉力軒求足疾愈一員滬濱野拙一員又四開四个脩竹軒主人十員范廷裕二員○揚州元亨利經募交來規銀六百念兩四錢五分四厘 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒九年九月十七日京報全錄]  
　　宫門抄○上諭一道錄前○江督左奏移營酌加長夫緣由片○御史章奏請整頓考試教習夾片○御史李奏請飭部妥議片○晋撫張奏委署道篆片○又奏特報水災情形片○將軍崇等奏爲奏聞摺○大臣恩奏變連辦理緣由片○大臣恒奏爲奏聞摺子○九月十七日兵部太常寺太僕寺正藍旂値日無引見○張家驤等塲差完竣覆命○廉公假滿請安○淮安關監督恩林請訓○侍衛處奏派保和殿監試之大臣派出頭班伯王岳林惪銘鈕楞額溥林二班濓公德福恩燾艾隆德洪額○兵部奏派管宴之大臣派出明安○召見軍機林恩○○左宗棠片再兩廣督臣張樹聲奏調武毅右車五營赴粤奉旨吳淞海口砲臺卽分撥新軍塡紥等因欽此經臣檄飭管帶銳營提督何紹彩統領督標新兵中前　三營兼統威營提督易致中卽日統率所部前赴塡紥查該五營訓練精銳以之塡紥該處皆屬緩急可待足以上慰宸厪惟新兵中前後　營歴年均駐紥省垣就近訓練是以每營只額設長夫十一名現在移紥吳淞砲臺實以塡補勇營之闕地居海口操防旣關緊要而距省窵遠撤運　火器械及往來請領糧餉等事營務益煩固非隨時添雇短夫所能了事且防地較廣尤須兼資夫力各兵方得一意操防經該提督察度情形禀　加夫臣撙節核計准每營加夥勇四十二名長夫七十八名合營夥勇長夫一百二十名較當勇營之數仍屬有减無增因開差期迫飭局於本年七月十六日准予起支以利師行而重防務兹據金陵防營支應局司道詳請奏明立案以便造報前來臣覆核無異所有派營塡紥吳淞口砲臺及新兵中前後三營酌加長夫緣由理合附片陳明伏乞聖鑒勅部查照謹奏車機大臣奉旨該部知道欽此○○章耀廷片再臣風聞此次考試漢教習弊竇甚多頂替入塲者固不止馬星聨一人槍代獲雋者亦不止吳恩照一卷若必臚舉其人紛紛傳訊誠恐無此政體然同一作奸犯科或身敗名裂成逍遙事外不惟同罪異罰無以折服吳恩照等之心而此後按名傳補優叙照常僥倖旣多覬覦仍在與朝廷懲創垂警之意亦相觸背應請旨飭下禮部嗣後凡遇傳到之員先令赴部當堂塡寫親供核與試卷筆跡相符方准片送如果前後歧異卽由部臣指名奏叅照例懲辦有屢傳不到者聽之如此則於嚴剔痼弊之中仍寓惜養廉恥之意士氣無損而情怯亦得其平矣是否有當伏乞聖鑒謹奏奉旨已錄○○李肇錫片再向例殿廷考試皆由監試大臣收卷惟殿試典禮綦崇故於監試大臣外特派受卷彌封各官於中左門外收卷並　禮部司員照料歴科相循奉行已久乃至近日而路漸滋矣在京各衙門人員前往接塲原例所不禁惟招邀朋輩紛至沓來試卷　繳未繳之時必先閱數過趣代爲挖補錯訛修改字句從容閑暇可至夜分又有在内未能完卷預書結末數行中仍空曰婉求監試大臣書押至中左門外燃燭補書者此等弊竇固由彈壓大臣不能認眞然人數衆多實亦無從稽核第思士子進身之始惟殿試爲最重一甲之與三甲判若天淵仕宦年資終身以此朝廷之設考試原使盡一日之長若合數人之力以畢一卷則捷足者先得而寡助者向隅豈足以昭大公而伸士氣應請飭部妥議嗣後規制一仍其舊惟略爲變通將彌封受卷各官几案移至中左門内堦上貢士繳卷後始准放出令彈壓大臣監試御史在門外稽查接塲者不准傳遞窺探如北則試卷不能携出弊自無所施矣謹附片敬陳伏乞聖鑒謹奏奉旨已錄○○張之洞片再准吏部咨六月二十五日奉上諭河南按察使　唐咸仰補授欽此七日初一日奉上諭河東道員缺着高崇基補授欽此本擬卽飭高崇基前赴新任惟該道督辦清源局務現當清查截數局務吃緊之際未便遽易生手所有河東道篆務查有新授大同府知府黄照臨操廉志遠功果才長堪以署理以便唐咸仰交缷起程除檄飭遵照外理合附片　奏伏乞聖鑒謹奏軍機大臣奉旨知道了欽此○○張之洞片再七月下旬至八月中旬太原省城迭次得雨並據各路禀報深透之處甚多若能從此朗霽可望豐收尤於種麥有益推崞縣之銅川等八村於六月二十五日夜山水暴漲冲没田廬事在中夜居民猝不及避以致淹斃男婦五十二名口臣當卽派員前往查勘撫恤此外如平定代州榆次徐溝汾陽等州縣或山水漲發或河水漫溢秋禾間有被傷亦已委員會同各地方官設法疏消照例勘辦謹附片奏聞伏乞聖鑒謹奏軍機大臣奉旨覽奏崞縣被水情形殊堪憫惻卽着該撫督飭屬員妥爲撫恤毋任災黎失所其餘各州縣並著分别奏明辦理欽此○○奴才崇綺阿克丹跪奏爲敬謹查勘昭陵城墻等處工程情形較重勢難延緩擬請興修會同恭摺奏聞仰祈聖鑒事竊奴才等前據昭陵掌關防報稱明樓座臺北面看牆迤東劈落一叚約五丈餘向西接連臌閃三丈餘迤西劈落一叚約三丈餘向東接連臌閃二丈餘向西接連臌閃一丈餘月牙城前面城墻東邊劈落一叚約八丈餘接連東北角樓座臺迤北臌閃裂縫約五丈餘迤西接連臌閃約一丈餘西邊由焉沿磚劈落一叚約四丈一尺迤東接連臌閃約一丈餘貴妃園寢大殿三間頭停普行滲漏瓦片脫節滴水飛檐墜落椽望木植　朽大梁壓沉枓檩夘　拔出兩山牆漲閃油色彩畫爆落廊柱壓沉週圍羣帶石走錯座台磚酥鹻銅絲網罩銹爛宮門三間頭停普行滲漏飛檐滴水墜落椽望木植　朽兩山墻漲閃座台磚酥鹻羣帶石走錯　䃰石漲閃油色彩畫　落銅絲網罩銹爛各等情詳報前來奴才等隨卽會派司員前往詳細覆勘屬實恭查該關防所報各工均於保固年限情形旣　勢難延緩核對吉方立成本年方向相宜亟應赶緊修整以昭愼重詳查明樓座台北面看墻迤東劈落長五丈接　臌閃長三丈應拆砂修理照例核算估需物料銀九百七十三兩一錢七分四厘匠夫銀一百六十二兩五錢六分迤西劈落長三丈五尺接連臌閃長三丈一尺應拆砌修理照例核算估需物料銀八百六十七兩三錢一分匠夫銀一百四十兩零七錢九分二厘月牙城前面城墻東邊由馬沿磚劈落長八丈九尺接連臌閃長一丈八尺照例核算估需物料銀一千二百二十四兩八錢一分匠夫銀二百六十七兩三錢三分二厘西邊城墻由馬沿磚劈落長四丈接連臌閃一丈五尺應拆砌修理照例核算需物料銀六百三十一兩一錢五分七厘匠夫銀一百四十九兩零八分二厘貴妃園寢大殿三間宮門三間俱應拆缷頭停添換木植拆砌牆垣油飾彩畫見新修理照例核算估需物料銀一千四百五十兩零五錢七分四厘匠夫銀三百零二兩二錢五分九厘以上五處共估需物料匠夫銀六千一百六十九兩三錢五分查同治十年正月二十四日内閣奉上諭嗣後着仍照舊章三陵應修各工估需銀數在萬兩以上者奏請派員承修如在萬兩以内者卽由盛京將軍會同工部侍郎辦理毋庸聲明請旨欽此欽遵在案今此五處工程共估需物料匠夫銀六千一百六十九兩三錢五分自應遵旨仍照舊章由盛京將軍會同工部侍郎敬謹興修如蒙俞允請旨飭下欽天監卽於本年九月内選擇吉期奴才等遵俟行知到日再行敬謹遵修所有工料銀兩按照奏定折减章程以一半制錢二成五實銀二成五票銀由盛京戶部庫存項下動支除將估計清册咨送工部查核外謹將查勘各工勢難延緩擬請興脩緣由會同恭摺具奏伏祈皇太后皇上聖鑒訓示遵行謹奏奉旨已錄○○恩福片再刑部奏定新章各省實係土匪馬賊會匪游勇案情重大並形同叛逆之犯均暫准就地正法其餘尋常盜案現巳解勘具題者仍令照例解勘未經奏明解勘者統限一年一律規復舊制辦理等因伏查熱河地處邊荒風俗獷猂盜賊實多兼以山勢崎嶇林木森密尤爲聚盜淵藪且界連奉省壤接藩封馬賊充斥出没無常是以匪徒動輒嘯聚橫行村間淫掠燒殺刼差拒捕種種兇橫實屬罪不容誅若不隨時嚴行懲辦恐峻法稍弛宵小卽肆行無忌誠如部章所　非特無以昭炯戒且於地方大有關係惟新章旣有定限自應酌核案情輕重分别辦理庶足以廣皇仁而重民命所有熱河所屬拿獲土匪馬賊會匪游勇案情重大並形同叛逆之犯仍請照章就地正法其尋常盗案飭令照例解勘庶寛嚴並濟刑章愼而梟徒亦稍知歛跡矣所有一年艱滿變通就地正法章程緣由謹附片具陳伏乞聖鑒　示謹奏軍機大臣奉旨刑部知道欽此○○奴才恆明跪奏爲奏閱事竊奴才蒙恩簡放烏里雅蘇台參賛大臣朴任行抵張家口時値台路不通曾經奏明在口守候今准察哈爾都統咨稱台路積差業經送過現在購辦駝馬運送不日到台等因前來奴才卽於八月二十八日出口速行赴任以重職守爲此謹恭摺奏聞伏乞皇太后皇上聖鑒再此摺係借用察哈爾都統印信合併陳明謹奏軍機大臣奉旨知道了欽此 
 
