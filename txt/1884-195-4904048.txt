# 1884 - 195 - 4904048

 

Page 1

 
 
[第八號畵報出售] [  申報舘主人啓]  
　　本舘於畵報後增附淞隱漫錄書說一則荷蒙海内君子僉謂書與畵圖並皆佳妙故購閱者亦未肯間斷免貽日後殘缺不全之憾茲於二十五日發售第八號願諸君早爲賜顧此布 
[霆軍紀略出售] [  申報舘啓]  
　　蜀中山川雄秀智勇魁奇之士代産其間若今湖南提督鮑春霆爵帥其尤著者也爵帥于咸豐初統霆字一軍轉戰十餘年削平數省赭宼　婦人　子無不震其功業之隆銅梁陳世五儀部久在蓮花幕下著有霆軍紀略一書自公從戎以迄撤兵編年紀月大書特書閱之覺褒岳英姿毫　　　　欲露誠史氏之外編名臣之實錄也本舘以活字板印行每部六本價洋三角五分定于廿二日出書售處仍循曩例 
[論華官宜出示禁民間勿啓他國敵國之釁]  
　　中國民情少見多怪自通商開埠中外交涉民間與洋人齟齬因而滋生事端官長辦理十分爲難案牘紛紛不勝枚舉蓋洋人雖久處中國華民雖習見洋人而性情廻殊言語不通欲其耦俱無精如水乳之融洽勢固有所不能而且各國和約凡華洋商民交易事件自有各守本分兩不侵欺之道惜乎民間未盡周知以致相處二十年來仍多扞格之勢在官長審理是案如爲優待遠人計則咎及華民之多事苟爲保護華民計則又不得不存偏袒於是聽斷不公動爲洋人所藉口而事更艱於辦理矣民教不和之案輙起於華人之播傳謡言使人心多所疑懼衆怒難犯激成事故其禍可以大可以小不知者皆謂異教之人欺壓平民而平心論之未始非愚民之自相擾亂也現在中法大勢且喜仍歸於和前日電傳上諭有如約撤兵之語夫法人在越掠地見有如許華兵駐守諒山以爲諒山已在邊外旣和之後自應撤退而華兵尚以未奉明文爲辭故先開空砲以恐嚇之因而釀成此禍是法人之所以尋釁者實即在此今旣如約撤兵則其願已償過半所差者大抵賠費之數尚有上落一時議未定奪耳顧目下法人索償三百五十兆佛郎爲數太多而中國所肯認者無非諒山一役初華軍擊破死傷之人量加撫恤不居賠費之名充其數大約一二百萬與法人所索大相逕庭或者彼此執持各不相下七日之限今已屇滿不免終出於戰竊意各海口之有西人旅居者一聞戰信皆慄慄危懼而華民中之選事者又復蠢然思動囂而不靜或於戰事之外别有齟齬是固官憲之所宜經意而先事預防者也試觀同治年間上海四明會館一案寗人聚衆與法人尋仇洶洶之勢官長幾不能彈壓時有英人在路寍人不分皂白亦羣起追捕英人急操華言自陳所以其稍解事者業已釋手而愚蠢之徒尚任意揶揄不肯放走噫此滋事之所以易也夫洋人服飾不同面目亦判然廻異其在習與洋人相處與洋行各項食俸之人能辨其爲某國産若非此等人雖久居租界無從識别至於内地平民及沿海沙洲農户漁人則性情桀驚舉動粗疏一旦乘機而起安能辨認清楚專尋法人而與之爲難然則他國之人無端爲華民欺辱者自所不免去年彭大司馬涖粤治軍先出示諭播告中外商民略謂如交戰之時有此等事則事後自向法人理論不與中國相涉又云中國兵丁不識外國旂號如在洋面遇他國商船悞認法船有所損壞亦向法國理償竊謂此特大司馬先事防閑之意事固不至於此倘有此事則示中所云似未妥貼蓋兵丁容有不識旗號者統帶之員亦豈宜不講求此等事者而謂可以諉卸否也凡兩國有戰事關繫國家勝敗存亡皆不可决惟商民則須互相保護中國此時不特他國之人不容華人與之肇隙卽法人與華人遇亦仍宜和平相待照常以信義結納而不可稍仔仇敵之見以私相欺侮使事後官長愈加棘手蓋和爲常局戰爲變端不惟不戰而和卽戰亦不終於戰或勝或負旬月之後還當以玉帛易干戈若使愚民從中多事釀成大禍將來議和必多出此一條而欲其兩劑於平殊覺周折如謂兩國失和商民之事非朝廷號令所能制防則或者法人大受虧苦不甘罷休豈不因此細故而遷延大局不能終定乎噫民逞其忿而國家受其累中外情形之不同其獘必至於是而辦理者所以難乎其難也鄙見以爲各海口省分地方官長正宜乘此未决裂之時頒貼示諭切實教導使民盡知或和或戰乃兩國朝廷之事而於商民無與自當禮讓往來照常交接無論他國敵國不於國家大事之外别啓釁端則雖目前戰事孔亟而將來和議仍不難於速成吾知薄海人民皆不啻爲國家之功臣矣 
[和議好音]  
　　中法之事自經中變和戰未定人心惶惶昨午後得有傳言云大周已成和意聞所定約欵大要有三一係言定中法仍歸於好一係中國許給諒山撫卹之費一係中國卽將北圻防兵撤回惟撫卹若干則尚未詳悉此信得諸西國官塲殆屬確實書竟不禁額手慶之 
[封口警報]  
　　昨日本埠天祥洋行接有福州電報謂法兵船已將福州口子封禁船隻不得進入云按本埠中西官塲均聞有和議克成之信而福州忽有此警　殊有出人意外者已 
[咨調兵船]  
　　昨日本埠又接電報云福州海口被華官設法堵塞該處人民刻有蠢動之意駐福州之美國領事官卽傳信到滬調美兵船瑪瑙格斯前往該船兵官告知水師提督請示行止而水師提督諭該船不必前往容當另調他船云 
[電線忽絞]  
　　中法之事昨日已屇七日期滿之時雖有展限七天之信究未知彼此能允否故城廂内外諸人皆紛紛至本館探消問息幾於户限爲穿乃津沽電線忽然絞互不開一時信息不能逕逹必須由上海至鎭江轉濟寗以逹天津逐叚接遞未免略有稽遲此亦無可如何者也至昨日上午紛紛謡言謂招商局輪船一槪不開人心益復惶惶至下午始聞寗波輪船招商局原令其照常開行而船主心懷疑懼正不知所傳和議克成之信是否的確念及時艱能無扼腕 
[法船出險]  
　　昨報載法派兵船赫墨林在馬尾相近地方擱淺兹聞該船業己出險矣又聞法水師提督孤拔己派兵船兩艘均泊在馬尾炮臺左右欲俟一有開戰之信即行動手法人之計固毒矣然亦知中國未嘗無備否 
[京都郵聞]  
　　京華消息言本月十六日有寄直隸總督李傳相諭旨一道聞由軍機處封固發交兵部由驛 
 
 

Page 2

 
 
遞至天津大約爲此次越南一事此中詳細無從探訪○聞連日召見醇邸亦因法事蓋朝廷不願以干戈相見恐生靈受其塗炭而主持和議也然未聞醇邸對以何詞○聞左侯相與醇邸籌議中法一事侯相謂和戰之局當由醇邸定見然後請旨栽奪等語傳聞如是未知確否○聞劉省三爵帥在京時赴醇邸禀辭與醇邸相談爲時甚久所談何事末由知之大約爲臺防也○以上數節皆十日以前事錄之以見中朝籌謀之有素也 
[認眞操演]  
　　日來京口焦象山都天廟兩處礮臺及寳蓋山新兵因法事中變是以晝夜操演鎗礮純熟以聽調遣云 
[京江來信]  
　　鎭江訪事人於二十六日寄來雁帛云京口地方刻因法事中變生意塲中頗爲有礙刻聞道路傳言謂法兵己於今日開付故各行號之貨凡欲裝赴上海者均各暫停又該處天主教中人均於日前附輪往上海大教堂蓋深恐中法有事難免玉石俱焚云 
[整頓營務]  
　　都門來信云十七日係神機營捷勝精銳四洋鎗步隊駿驤二馬隊震字馬砲隊合演之期此次操演較常時多三點鐘之久步隊礮隊列陣合演亦非尋常操演可比○十五日晚由總理神機營發抄札飭馬隊二十四隊限於明日將本營官兵花名數目鎗炮器械軍裝一切鉛丸火藥銅帽存儲若干噐械有無不堪用之件詳細造册報明添換以免臨時貽悞有碍戎口○又聞各隊紛紛點派有撥調防勦之信此與昨報所載相合○自設立神機營以來日載有餘未聞有漢員總筦營務者朝廷以左侯相威望夙著特畀重任從此整頓營規振作士氣如李太尉入朔方軍壁壘依然而精采一變矣 
[凶占滅頂]  
　　中國駐紥日本横濵領事官公廨有某甲於本月初五夜五點鐘時出公廨久而不返初不知其何往至初八日其屍浮出止於某處橋邊始知其凶占滅頂但未知其是否失足抑係投水自盡也 
[鎭江電音]  
　　本館昨接京口訪事人電報云二十五夜四鼓時有兵四營過鎭江前赴吳淞其京口駐防之左右翼馬隊約三百人亦擬於日内調赴上海殆亦爲防吳淞要口之用也 
[給資養老]  
　　美國前總統格蘭脫因公司經手人做銀洋空盤虧欵至四百十餘萬之多頻年積蓄爲之一空而西俗凡貧債而貧不能償者例有報竊之舉格蘭脫雖曾居九五之尊此時避債無臺亦不得不循例報窮美廷念其有大勳於國不忍聽其鬱鬱以老議照大將軍告退之例給予年俸以資養老想格蘭脫襟懷澹泊優游林下亦足自娛正不必有榮枯之感也 
[失愼卽熄]  
　　十六日晚京師宣武門内絨線胡同某舗不戒於火燒去房屋二間聞屋内有二人時正酣睡甲聞警冒火逃出乙見火烟四起遂不辨東西南北昏憒之中似有人將伊推出火外俄而汲桶猝至撲救甚速尚未災及左右隣也 
[續募湘軍]  
　　左侯相檄調恪靖兩營赴都以爲神機營教習此已早列前報刻下和戰未定海防不可一日稍鬆故曾沅圃宮保已派劉南雲方伯招募湘軍七營尅日練成勁旅以便移紥吳淞用資控制方伯本宮保舊部蕩平髮匪卓著戰功今復得所藉于如荼如火將拭目而覩軍容焉 
[將軍北上]  
　　鎭守京口等處善厚齋將軍啓節來滬卽行北上已列昨報謹按將軍由軍功起家蕩平髮捻懋着勛勞洊升今職前因法越事急特授京中都統以備顧問而以前兵部尚書瑞公補授斯缺嗣瑞公因病廪請另簡當經賞假一月故善將軍仍駐白下未及啓行現在法人寒盟頓毁和議軍機寄諭飭善公卽日北上所有京口將軍着副都統暫行護理故善將軍遵卽起節赴都也 
[欽憲行期]  
　　烏孫兩欽憲自四月十八日到鄂以來倐已三月除余瓊芳一案騐明定讞外歴辦餘案亦皆斷决神明人心悅服刻聞欽憲於二十四日帶同各司員移節豫章矣 
[鳩江接差]  
　　聞孫烏兩欽憲於本月底由鄂起節往豫省杳辦各案刻下九江文武各員預備接差幾於日不暇食德化金邑尊遴派幹差在西門外大馬頭搭蓋官棚東西轅門吹鼓樓文武官廳照壁旗杆均用五彩布紥成十色五光頗極華麗行臺預備在試院内張燈結彩煥然一新聞此次辦差費用實屬不貲屇期必有一番熱閙也 
[拿獲劇盗]  
　　前日蘇垣西路總巡訪獲積棍二名卽日禀解藩轅責究後發改過局禁錮其混名花蝴蝶者本係捕盜局勇出身矯健絶倫凶横尤著聞捕獲之時飛身一躍已踞屋頂飛瓦擲磚幾被兎脫故板責較多已占臀無膚云 
[監斃誌訛]  
　　本月二十二日報内列秀水縣監瘐斃張鐵牛一事兹得續報悉監斃者實係張之抱告周四合亟辨明 
[重伸嵩祝]  
　　潯陽嶺南會館供奉關聖帝君上月十三日爲帝君聖誕首事者雇一土班演劇以祝千秋該班衣裳藍褸技亦不工草草登塲殊無足道好事者因編爲俚語以寓譏嘲該首事忿甚醵資倩匠將殿楹及戲檯重加油漆樓臺金碧煥然一新擇於閏五月十三日重伸華祝先期往漢口雇定大福興名班演劇五日十二晚間先演四　祝壽魚龍曼衍袍笏鮮明選色配聲不數梨園舊部以故傾城士女聨襼往觀無不色舞眉飛嘖嘖稱讚誠一時之勝會也 
[甬東瑣誌]  
　　寍西芝山某村婦於日前歸家省母行至半途以暑氣薰蒸習就凉亭小憩突來一丐兒見婦獨行無伴纎弱可欺四顧無人竟將某婦撳倒將拔首飾幸有一人前來乞兒始畏懼而遁凡輕年婦女愼毋獨行踽踽也○寍郡自本月以來雨暘時若四鄕田禾一望青葱不一月早稻盡可登塲且有米船陸續進口故甬江米價已有日賤一日之勢若數十日内無烈風淫雨當可賡大田多稼之詩斯眞農民之幸也○月之十三日上午寗城小教塲後有十齡之女兒手持揩布臨河洗濯偶然失足遂至滅頂經人見卽撈起然腹已隆然身已挺然矣○二十六日江天輪船到寗傳說法事有决裂之勢由是謡言四起人心惶惑殷實之家紛紛皆赴錢庄起取存欵生意行中亦有停止不作交易者惟官塲中並無動靜想必浩言生事者故神其說也○近數日内寍郡天氣甚凉早晚可衣單袷夜間可擁薄被雖在卓午亦無暑氣薰蒸無異新秋景象天時不正疾病滋多與其臨時而服藥不如未雨而綢繆所宜一飲一食一寒一煖加意維持調劑也 
[委員代理]  
　　興化滋事一節本舘列入報章頃聞劉大令禀請病假省中已委馮弁雲明府前往代理明府籍隸粤東爲前陜西巡撫馮展雲中丞介弟在蘇需次多年歴署甘泉睢寗等缺政聲載道措置裕如得所藉于當可消患無形不禁爲興人額手慶之 
[爵帥將臨]  
　　探得兩江總督曾沅圃爵帥有來滬之信不知有何緊要公務也 
[吳淞防務]  
　　前報吳淞口泊有廣艇云云兹悉廣艇例有十二隻常泊南滙川沙吳淞崇明海門掘港等處作爲外海水師由三鎭戎帶領輪流赴洋巡閱四月一周三鎭戎者崇明鎭周嗣林狼山鎭楊明海福山鎭雷玉春也吳淞口建有六營公所以備大憲往來駐節且看内外洋水師會操炮台上有炮十二尊正統領係曹軍門德慶營橋五座每營勇五百名營規最嚴各勇有事到鎭必須邻籖出營如有違犯者立卽查問 
 
 

Page 3

 
 
重責軍棍故鄕下居民鎭上店户均頌軍門之德電綫業已接到營盤要信立刻可通炮台上不許閑人擅登其主炮可打廿餘里砲台週圍晝夜嚴防口外向有水蚊子船四隻每船頭有蚊子砲一尊其大異常船係白色有暗輪有名水裏鑽者向泊吳淞口近送曾沅　爵帥到江寗以此船合用作爲江防常泊江陰口目下兵輪之守口者尚有兩艘吳淞爲江南第一門户水陸設防不得不嚴略記近日情勢以見中國之有備也 
[本埠官報]  
　　昨早邵觀察及印委各官赴許星使陳閣學行轅禀安○邵觀察順至美公舘答拜新總領事師君隨卽回轅○天后宮行轅前有護勇兩蓬一係撫標營兵一係恪靖營兵共計數十名牙旗閃爍羽戟森嚴頗壯觀瞻也○會辦南洋事宜欽差大臣陳伯潜閣學昨接家報知太封翁正籍仙逝故擬小駐節旄　于二十九日在滬城一粟庵成服開弔云 
[快船赴甯]  
　　中國向德國定造快碰船兩艘經曾爵帥委員騐收其南琛已駛往江寗南瑞近泊製造局前於前晚七點鐘時開輪赴江甯矣 
[法廨暫遷]  
　　本埠法公廨年久失修勢將傾圯不可以居是以法總領事李君梅現　英界五馬路順全隆對面房屋於明日遷居昨今兩日搬移物件者頗覺紛紛法公廨之寫字房則在法界二洋涇橋南法蘭西書信舘南間壁新造屋内擇期遷移至會審公堂則仍照舊云 
[遲遲吾行]  
　　昨擇善厚齋將軍由鈞和兵船移節保大輪船赴津等情該船本定於二十七日清晨動輪嗣因招商局未曾接到津電故暫緩開輪仍泊金利源碼頭云 
[尚滅頂]  
　　前日有光頭跣足者赴虹口招商局碼頭欲搭某輪船至汕頭登舟後忽聳身躍入河中各舢板見而往救則萬頃波濤己無從覓舍利子人謂是僧也不火化而水葬殊破庫氏之戒龍王見之未必收爲座下弟子也 
[查究牙帖示]  
　　督辦牙庫捐局爲出示曉諭事照得上海城廂繁盛牙行近年以來白拉充斥甚至前已捐帖歇業者私相頂替希圖避捐業經由局派董常川查催無論有帖無帖各行均應聽候查騐現奉撫憲檄飭認眞整頓將查明朦頂私開各户造册呈送專札各牧令會同嚴催勒限捐帖等因自應遵辦查部章内載原領牙帖商人物故兄弟子孫承充者許原帖赴局捐換如非嫡親兄弟子孫不准更換祗准捐充如有冐名頂充者照私充例治罪又歇業廢帖隱匿不繳倩人冐名頂替希圖影射漁利者照違制例科斷各等語顯見原牙嫡親子孫尚須照章捐換異姓何堪頂替定章森嚴豈容朦混今滬地有帖之行眞名的户者十不及一　多希圖便宜租帖冐頂以致漫無稽察實屬有違部章除飭吳董隨時認眞查驗外合行出示曉諭爲此示仰各牙行人等知悉自示之後凡遇吳董到行稽查務各將帖呈騐不得違抗倘爾等有前項情弊隨時另行捐換捐充姑准寛其旣往不子深究如敢任意阻撓以及始終隱混一經查訪得實定卽移縣立提照例究辦决不稍貸秒宜凛遵毋違特示 
[獲盜續聞]  
　　前報盗案破獲一節前日黎邑尊將徐慶祥鄧德順周德勝三人提案復訊仍狡執如前惟據劉子雲供認夥动日暉港金洪生家衣飾僅分得籃布女衫女棉襖馬甲等件業已典錢花罄邑尊飭將當票檢出俟吊齊贓物再行訊辦 
[糧差斥革]  
　　上海縣境因上年七月問兩次風朝田禾减色各户　完漕米延至本年四月間雖據各糧差陸續報足然繳欵拖延目下尚欠四萬餘　之多黎邑尊屢奉上憲札催失將各糧差按限嚴比無如四鄕災重繳　仍屬寥寥故邑尊已將延欠最鉅之糧差吳俊朱淞朱勝楊慶等斥革監追飭令額外頭役趙源韓順徐潤等推升頂補各差等亦因時勢艱難辦理棘手故未敢遽行接辦云 
[排車肇事]  
　　本埠老閘迤北王家宅地方有某甲欲臨河排水車隣近某乙以其有碍伊田喝阻不依互相爭執繼各邀集多人約期打架前日午刻甲集鄕民乙糾無賴各二三百人在附近之唐家弄中取齊各　烟酒飯食店舖爲之利巿三倍旋地保及該處耆民知乙人多勢大恐釀成人命爲之極力排解罰甲出酒饌四席水車卽行拆缷兩造始寢息化小事爲無事該保等誠可嘉哉 
[渡船傾覆]  
　　前晚飛雲船進口尚未停輪渡船爭先接客其時海潮洶湧寗波人某甲之船遽爾覆溺幸有外國杉板駛過立卽施救某甲得慶更生不致與伍大夫爲伴然亦險矣寄語弄潮兒毋以爭先賈禍也 
[英界公堂瑣案]  
　　湖北人袁惕安投英會審公廨控稱妻楊氏被同鄕人曹茂華拐帶來滬訪知住長發棧往領逞蠻請爲提究黃太守飭差提曹及楊氏到案昨晨庭訊袁申訴前因曹供楊氏係妓女素與我相識因有小女欲帶至滬上價賣邀我同行且該氏尚有丈夫臨行送至船上冉四囑我照料及至鎭江遇寄舟馬氏亦有二女圖賣爲此一同來滬我住長發棧寄母另住法租界越五天卽有袁姓到來認該氏爲妻指我誘拐爭論被控楊氏供袁確是我夫我被曹誘領到此小女已被價賣現在情願同丈夫回去袁又稱因妻被誘已在原籍漢陽縣控告有案太守謂訊供雖係各執然均非安分可知姑飭分别管押補提高氏及帶來之女孩到案備文遞籍歸漢陽縣究辦○蘇州人華永福投訴公堂稱我女憑媒許配甯人張春惠詎被糾衆搶親我同父親前往理論張父持刀行兇致傷及喉管命在旦夕乞恩提究黄太守立卽派差往傳張姓父子該差協同地保前往張竟投訴捕房捕房以該差傳人並不知會協提隨斥令該差回去昨由好捕頭將張姓父子傳案并稱華父已在醫院調治略有皮傷諒無大碍且據張言華自勒傷圖詐卽公差亦不合擅自提人張春□供聘定華女早已送過六禮并財禮洋六十元因華窮苦言明按月貼米一石洋一元半已二載于兹嗣因我亦無力商請免貼現央原媒說明二十四日迎娶華再要洋三十元約二十七日照付詎華迫不及待同父前來吵閙甚至自勒圖詐因卽報明捕房虫捕送受傷人至醫院驗明無碍刻因被控奉提隨同投案父親則在捕房伸訴緣由其父供與相同華供並未受過財禮實被搶親且未知照原媒太守謂據華喊控父親受傷甚重爲特差傳旣稱所傷無碍總是親誼無庸興訟着華邀原媒理說惟張投訴捕房殊屬非是今姑格外施恩不與深究兩造均唯唯而退○無錫婦人王林氏至公堂稱在打野鷄之人家借居言定每人月出房租錢三百文有張得保者與李姓因事紏葛持刀戮傷甚重爲此訴捕拘張受傷人已送醫院包探陳阿九禀受傷人現在醫院醫生祭得左手肚腹二處傷勢甚劇難保無性命之　張得保供因該氏之女與李同臥被我撞見告知該氏反要掌我之頰我故不願住在彼處將舖盖搬移詎該氏及李阻不容搬且要我服禮我氣忿之極持刀傷李是實該氏又稱不得胡說黄太守問該氏究竟因何起釁該氏答稱我不知情請問李姓便明太守隨飭將張得保管押候查明李之傷勢如何再行核辦○三百三十六號華捕至英公堂稱寗人沈阿本昨晚飲酒過醉横臥當街我巡街過此喝令歸家不依反逞勢行兇將我號衣拉破及有友人將伊扶歸我隨後跟去沈又持刀欲戳當將沈交明店主歸禀捕頭泒四捕同往拘住并起獲所持之刀呈閱沈阿本供竹器店夥昨夜酒後悞事如今只求施恩黄太守隨判管押五天以儆起案之刀存堂○包探陳阿九至英公堂稱姚永生將張雙希扭至捕房言張至伊家欲借錢二百文不遂乘間竊取伊父之表當塲獲住人贓捕頭飭將張暫押表存候解　姚又來言係張來借表並非行竊請還表釋張捕頭以公事豈容兒戯所禀不准今仍解案姚堅稱因張借表互相口角决非行竊張供與同好捕頭請將表充公黄太守准如所請姚張一併開釋姚尚一再叩求恩請給還伊表太守置諸不理 
 
 

Page 4

 
 
[法界公堂瑣案]  
　　前報列縣署捕役張茂投法公堂保周徐氏一案嗣經翁太守查訪明確傳齊在案人等於昨日研訊供詞各執太守着將周徐氏徐周氏卽阿招朱王氏即阿寳徐王氏卽珠姐及蔣張氏并張阿春共男女六人送上海縣署核辦朱松泉徐阿金着自行投案○查獲私土一案疉經錄入報章昨泰豐行陳某投案求請給還太守問王姓何在答稱不知去向土係伊來行賣去實已報捐因携往黏貼印花遽被搜去太守謂爾店開在南巿龍德橋豈有未貼印花擕往北巿令人作爲私土當塲捉去之理刻洋藥局已有文書到來董事等亦來案禀過不可再作私土而論惟大方棧王姓必須到案着出外將王交到再爲給領 
[浙省撫轅抄]  
　　閏五月二十一日杭理事同知英紹郡採辦黄茶回省禀到請假三天候補同知唐懌榕禀銷長安吉催地丁差請暑疾假數天通判羅振謙銷催西龍江地丁差知州何慶湘禀知厦河厘局專丁來省禀謝記大功二次留辦半年知縣葉慶熙銷甯屬催　差縣丞葉世璹銷期服假巡檢李敦熙從九品雷仁恂俱由京騐看來省禀到請假數天○二十二日記名總兵吳忠勝禀項赴福建卽用縣陳其昌服滿來省禀到請感冐假三天孝廉監院吳俞俱呈題目單試用主簿孫新榕禀知粮道委催烏程漕項差叩辭 
[蘇省撫轅抄]  
　　閏五月二十五日候補同知翁慶龍禀辭回震澤絲捐局候補通判俞鳳琴禀辭奉撫憲札調赴金陵山東卽用縣田恂禀辭奉撥領解堤工銀雨回山東候補縣過湘盛澤厘局來並禀知七年分海運保以本班儘先補用李徴槐禀辭奉首府委填蘇属催提礼典細册差 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年閏五月二十日京報全錄]  
　　宮門抄○諭旨五道錄前○大臣福奏拿獲盜犯請交部審辦摺○廣西撫潘奏委解革撫北上片○蘇撫衛奏審明定擬摺○大臣清等奏請奬勵摺○粤督張等奏叅革通判片○陜督譚奏請將案犯勅部付入新事核覆摺○閏五月二十日户部通政司詹事府鑲曰旗值日無引見○岳林假滿請安○志元請假二十日○内閣奏派騐放之王大臣派出肅王恩承桂全周家楣○召見軍機醇王○○奴才宗室福錕等謹奏爲拿獲在孫河地方攔路搶刦濳匿京師騎馬盜犯請旨交部審辦事據北營叅將王山寛督飭守備李萬倉千總尚文華把總王斌成候補外委叚德林王殿興孫昭甯國宸孫玉奎等會同揀發東城副指揮俞京海等在崇文門外黄河沿及東四牌樓北魏家胡同地方將攔路搶劫孫河客商駝隻貨物盜犯鉄永汰卽鐵圈兒李大等拿獲並起獲現贓及賊具洋鎗馬匹等物傳同事主工人王磨一併解送前來奴才等督飭司員詳加審訊據鐵永汰供係直隸赤峯縣回民來京在魏家胡同居住養駱駝運貨爲生本年四月初八日伊與楊二李五赴密雲縣索要欠帳十二日旋回行至牛欄山地方見前面有人牽着駱駝六雙上駄皮張等物當向楊二李五商同起意行刦得財俵分卽跟隨行走至京北孫河地方三人上前將駄皮張之駱駝搶刦一隻交李五牽走事主驚喊伊與楊二施放洋槍將事主赫禁携贓逃逸令李五先生伊同楊二將駱駝拉牽進城交給韓二賣銀與楊二分用不料被官人訪獲連所搶皮張並所使之洋槍順刀馬匹一併起獲解案楊二聞拿逃脫不知逃往何處是實李五供係赤峯縣回民在崇文門外黄河沿地方居住赶驢爲生與鐵永汰係屬姻親四月間赴密雲縣伊岳母陳氏家探望十二日同鐵永汰楊二回京行至牛欄山地方見有駱駝六隻上駄皮貨遂與鐵永汰楊二商同搶劫跟至京北孫河地方將駄皮貨之駱駝搶得一隻鐵永汰楊二施放洋鎗嚇禁事主將駱駝牽回京城售賣伊卽自回家是實鐵兆全供係鐵永汰之父四月間鐵永汰並素識之楊二商量往密雲縣討要帳目十三日回來拉着駱駝並股子皮等物向其查問據云係准抵帳目折來之物伊實不知搶劫情事不料尹子犯案將伊一併解案陳氏供係已故回民陳勝金之妻在密雲縣伊與夫兄陳勝發同居陳勝發因謀家産將伊夫陳勝金害斃伊欲上告托伊戚李五鐵永汰將其帶進京來卽在鐵永汰家寄住尚未控告不料鐵永汰犯案被官人緝拿連伊一併解案李大供係大興縣民放駱駝爲生四月間有素識之韓二交給駱駝一隻牧放實不知係搶刦之物現在韓二外出伊母遣李大將駱駝一隻赴案交出王磨供係順義縣民在拴養駱駝之劉文懦家工人本年三月間有北口外哈逹德遠店雇伊主駱駝六隻駄載皮張言明運至正陽門外天橋地方永泰店交卸不料四月十二日行至京北孫河地方被騎馬賊人施放洋槍將駄載皮張駱駝刦去一隻今經獲賊傳犯認明的係伊主之物情願具領各等供查鐵永汰即鐵圈兒胆敢於近畿地面糾夥持械攔路行劫復敢潜匿回京實屬形同鬼蜮藐視刑章李五商同夥刦亦屬同惡相濟鐵兆全陳張氏供不知情李大供韓二僅於銷贓不知來歴均難憑信且陳張氏所供有另案伊夫陳勝金被伊夫兄陳勝發謀害身死之事是否虚實均應一併根究除事主工人王磨與因病未經到案之房主邢俊德俱取保聽候刑部傳質外相應請旨將鐵永汰卽鐵圈兒李五並鐵兆全陳張氏李大曁賊具洋鎗馬匹等物交刑部審明辦理未獲之楊二一犯仍飭嚴緝獲日補送刑部歸案爲此謹奏請旨奉旨已錄○○播鼎新片再臣前奉諭旨行抵廣西派員迅將徐延旭解京交刑部治罪欽此現已飭司派委候補知府龍漙霖候補知縣吳慶芾遵旨護解徐延旭北上至趙沃等潰敗情形俟會同王德榜切實查詢請旨辦理黨敏宣陳得貴尚未離營卽拿獲　辦除咨逹刑部外理合附片具陳伏乞隔鑒謹奏軍機大臣奉旨知道了欽此○○頭品頂戴江蘇巡撫臣衛榮光跪奏爲審明因瘋致斃母命兇犯按律定擬恭摺仰祈聖鑒事竊據江陰縣知縣陳康　禀報民人曹禾尚因瘋砍傷親母曹趙氏身死一案當以案關逆倫請罪重大批飭解省發委蘇州府督同該縣研審擬解去後兹據署蘇州府知府桐澤督飭審明擬議由臬司許應鑅復審轉解前來臣親提研鞫緣曹禾尚籍隸常熟縣寄居江陰縣已死曹趙氏係其親母曹禾尚平日小本營生事母孝順光緒九年冬間曹禾尚因生理虧本心懷鬱悶徒患瘋迷病症時發時愈發時自言自語不省人事曹趙氏因其並未滋事不願報官鎖錮隣佑陳良生何汪氏因亦未報十年三月初七日曹禾尚之妻戴氏携帶幼女回歸母家探望曹禾尚同母曹趙氏在家是夜二更時分門尚虚掩曹趙氏亦未就寢詎曹禾尚瘋病復發卽取家中柴刀將曹趙氏右肩連右耳垂鼻梁左眼胞左臂膊右手背砍傷倒地曹趙氏喊救經陳良生何汪氏聞聲趨往喝阻曹禾尚猶持刀跳舞並向陳良生等亂吹陳良生等知其瘋發當卽走避曹禾尚跑出村外陳良生等復往查看曹趙氏已因傷殞命卽通知曹戴氏赶回邀人將曹禾尚赶獲捆住奪刀查問曹禾尚仍目瞪口呆經縣訪拿報騐並飭醫診視該犯書禾尚患瘋屬實收禁醫治經批飭解省發委蘇州府審明由司勘經臣親提　鞫據供前情不諱詰無裝瘋揑飾情弊案無遁飾查律載子毆父母殺者凌遲處死又律載子毆殺父母之案無論是否因瘋悉照本律問擬於審明後恭請王命即行正法又瘋病之人隣佑人等容隱不報以致殺人者　知人謀害他人不卽阻當首報律杖一百各等語此案曹禾尚因瘋病復發用刀砍傷親母曹趙氏身死實屬形同梟獍自應按律問擬曹禾尚合　子毆父母殺者凌遲處死律擬凌遲處死查江陰縣距省雖在三百里以内惟有江河阻隔臣於審明後照律恭請王命即在省垣正法當委臬司許應鑅會同臣標中軍叅將崔萬清督飭府縣將該犯曹禾尚綁赴巿曹凌遲處死仍梟取首級解回犯事地方懸桿示衆以昭烱戒隣佑陳良生等訊係救阻不及惟旣知曹禾尚染患瘋病因犯母曹趙氏不願報官亦卽容隱不報應按例問擬陳良生何汪氏均照瘋病之人隣佑容隱不報以致殺人照知人謀害他人不卽阻當首報杖一石供各擬杖一百陳良生折責發落何汪氏係婦女照例收贖追銀册報犯妻曹戴氏訊未住家應毋庸議屍棺飭理兇刀案結銷毁除供招咨部外所有審明定擬緣由理合會同署兩江督臣曾國荃合詞恭摺具陳伏乞皇太后皇上聖鑒勅部核覆施行謹奏軍機大臣奉旨刑部議奏欽此○○奴才清安額爾慶額跪奏爲在防出力員弁　懇天恩俯准擇尤保奬以示鼓勵恭摺具陳仰祈聖鑒事竊查近年以來疆　多故事務殷煩一切差委諸多倍增科城文武員弁本屬無多其於各項差使皆由該員弁等分馳兼辦或襄籌防務辦理文案或激勵士卒巡邊守卡或偵探異域察看夷情跋險涉危輪探分巡數載於兹以日繼夜從無休息不論何項差使均能不避艱險不辭勞瘁至於添設防台馬隊加以督操分練其於各城軍大軍裝餉項猶能絡繹妥速護送無虞奴才等莅任數載從未敗仰邀請奬目覩情形實屬異常出力不無辛勞足錄溯查科城防守成案其出力員弁等經歴任大臣奏請奬勵允准在案兹該員弁等遠征極邊辛勞異常自應據實奏請奬勵用昭激勸而策將來合無仰懇天恩俯准將在防出力文武員弁等擇尤保奬以示觀感之處出自逾格鴻慈如蒙俞允奴才等再將尤爲出力者核實開單奏請奬勵爲此恭摺具陳伏乞皇太后皇上聖鑒訓示謹奏軍機大臣奉旨着准　擇尤酌保毋許冐濫欽此○○張樹聲等片再縉紳爲鄕閭表率允宜朿身白愛茲查有茂名縣職員呂永謙由監生報捐通判雙月選用家有老親携妾另住人復性好徴歌選妓以致人言嘖嘖寔屬迹類忘親罔知檢束據署茂名縣知縣余澍疇禀由藩臬兩司詳請斥革並追出該員報捐執照繳銷前來臣等覆查無異相應請旨將報捐雙月選用通判呂永謙斥革交地方官嚴加管束不准出外滋事以爲浮薄者戒除將繳到執照分别咨送部監察銷及咨吏刑二部查照外謹合詞附片具陳伏乞聖鑒謹奏軍機大臣奉旨呂永謙着卽斥革交地方官嚴加管朿該部知道欽此○○頭品頂戴陜甘總督臣譚鍾麟跪奏爲新鹽秋審人犯周鏡堂卽周家鑑一案請勅部附入光緒十年新事核覆恭摺具陳仰祈聖鑒事竊據甘肅按察使譚繼洵會同布政使魏光壽蘭州道陶模詳稱案查甘肅省應入光緒十年新舊秋審人犯杜轉登子等七十三起計犯七十四名口業經具奏在案嗣准督辦新疆軍務大臣劉錦棠咨開轉准刑部議覆令將官犯周鏡堂卽周家鑑解省歸入本年新事秋審辦理並解該犯到省該司道等遵照奏定變通章程會核該犯情罪酌擬緩决連前統共七十四起計犯七十五名造具周鏡堂卽周家鑑年貫案由清册並請具奏前來臣覆核無異除將齎到册籍咨部附入前册核辦外爲此恭摺具陳伏乞皇太后皇上聖鑒勅部附入前册核覆遵行謹奏軍機大臣奉旨刑部知道欽此 
 
 

Page 10

 
 
[東瀛瑣誌]  
　　日本大坂砲兵工廠前由意大利國聘教師二人一係現任叅將耗比由一係總工頭二人到廠未久而意見不合議論紛如現已將總工頭辭退矣○日本自與朝鮮通商以來在馬關博多唐津等三處添設分關准國内商船就　報關運貨不得在五島福岡兩港灣泊因無洋關故也然商船頗以爲不便己由坐關監督稟請日廷變通辦理准往來朝鮮船隻在兩港寄錨上落貨物此後想當再添分關也○陸軍省此次查取各處製造火藥局　址查得小石川區水道町砲兵工廠内地面十一萬六千一百二十弓麫町區飯田町砲兵工廠内一千六百弓有奇又北豐島郡板橋宿内二萬四千一百九十六弓同郡瀧野川村内二千六百二十五弓上州岩鼻驛内九千七百八弓有奇○肇敏艦兵船上月往南海巡行時經和歌縣下之大島冲測得海面暗礁兩處遂插浮標於礁上使搭舟著知所趨避○日本派駐朝鮮竹添公使以出使人員不能不稍修邊幌所領薪水實屬不敷酬應懇請政府酌添經費以存國體已蒙政府允於薪水之外另加薪水三分之爲外交費盖以養其廉恥也○政府改定步兵操隸章程將各府縣學校各設步兵操練科一所照會陸軍省派員爲教習并通飭各鎭台凡所屬地方有分營者卽令該營就近派弁　習如無分營者卽任用目下滿期將弁以教之永爲定例○近日岡山縣下道郡河邊村地方洪水驟發冲倒堤防兩處受没田園不少人家流失者有二户云○飽浦地方製造局及立神地方船塢經工部省交與三菱公司管理並派司員會同三菱副總辦巖崎同至長崎交代清楚聞製造局作二十萬元船塢作八十萬元起息每年歸還公家云○日本自置沖繩縣以來凡民間詞訟不設栽判衙門統歸縣令丞左繩辦蓋以此地初歸管轄民間狃於積習一時未能改絃故不以内地法律繩初服之民也迄今爲日己久遂由鹿兒島縣裁判所派判官前往冲兼縣下設立治安裁判衙門凡教育刑政均與内地一律以治其民並准該地人民一體入官學讀書嗚呼中山王之遺澤湮矣 
[官作狀師]  
　　犯人之請狀師西例有之日本亦有之然未聞有官吏作狀師者今春日本大坂府鎭標兵士與該府巡查彼此械鬥致斃兵士一名各傷二十餘名當經大坂府刑事衙門判斷後經東京大審院核其所判不當飭交神户刑事衙門審理已有端倪當將大坂府巡查五名擬罪是日開堂判斷例應請狀師一名代犯人辯駁升堂之際檢察官忽見大坂府之警部官武田儼然爲狀師到堂候訊檢祭官大井見而異之請於判官水越曰夫犯人狀師原是私事此案尤非公務兹見大坂府警部官以官之身分而爲犯人狀師甚爲不合請卽退堂判官曰查律例旣無此條明文卽代犯人辯論亦無不可卽行審問辯論至終仍照原擬定案查警部官而爲犯人狀師到堂辯駁者則以武田氏爲嚆矢云 
[有玷官箴]  
　　某甲不知何許人納資爲　需次江左性慳吝而好作狎邪遊酒地花天雖一文錢亦必再三躊躇旁人以王戎一流人　 
之弗顧也秦淮招妓侑酒名曰出局例酬番金兩餅甲必累至數次始捨番餅一二尊或竟一筆抹却以故每值甲來姊妹行輙以白眼相加不肯作迎門献笑態前日巡夜旣畢屏退侍從貿貿然至某土妓處適妓有客在座甲怒其鵲巢鳩占居然大肆砲哮客乘間逸去次日邀集多人伏暗陬伺甲復來羣起縳之擬送官懲辦經妓冉三婉求始飽以老拳縱之使去甲脫身後思欲設法報讐而妓已　若驚鴻客亦杳如黄鶴矣噫仕途中有此浮薄子尚能望整飭官常哉魏收驚蛺蝶我請移贈此君 
[伶跌斃]  
　　本月二十二日禾郡南堰鎭各紳耆傳喜慶班演劇演至太平橋一折老生之扮陳友諒者層疉五方桌從上躍下詎偶不經心倒地氣絶夫演劇所以酬神也死乃赫赫者高踞幔中竟坐視其死而不救神果有靈乎哉 
[大閙娼寮]  
　　湖北黄石港碼頭有電局巡勇某甲至花烟館作狎邪游正在呑雲吐霧藉草眠花向羅刹國受烟霞供養適有本地人某乙貿貿然來亦欲效子公之染指以致波興醋海拳脚交飛甲不能敵敗陣而回邀集狐群狗黨重興問罪之師擒乙吊電桿上笞以柳條乙適在無可如何之際突來無賴多人擦掌摩拳將甲擒去互相毆擊各卽損傷甲遂堅懇該管哨官轉禀大憲札飭大冶縣嚴行懲辦斯時乙及各無賴已聞風遠颺附近居民遭狗腿差多方訛詐云 
[花叢選事]  
　　秣陵人某甲向習瘍醫吮膿舐痔白手起家比年稱小康而性好狹斜遊與石壩街某妓流連忘返幾如西廂曲所謂夢不離柳影花陰左鄰某乙本無賴子屢托故借貸甲初亦稍爲點綴嗣見其慾壑難塡幾欲如回紇無厭之請遂置之不顧乙因示意該妓俟甲至將得而甘心甲聞之恐猝遭毒手有失體面然一縷柔情斷難遽割遂約二武生同往藉作護身符乙見其昻然直入卽約同黨紛湧而來勢將用武甲見事不諧喑從後門逸去武生二人寡不敵衆大遭捶楚次日亦約齊數十人將圖報復該處地甲恐釀事端令妓家出資備酒爲兩造解和始得寢息 
[題岳武穆贈吳將軍寳刀歌後]  
　　利器隨良將安危隻手持一朝忠義節千古寳刀詩主暗臣奸日金强宋弱時及鋒宜快試何事竟班師○題秋初藜床臥讀圖門掩逢高學業荒輸君勤讀臥藜床曲眉豐頰新吟侣古樹時花舊草堂童穉繞階嬌欲語詩書滿架味難忘天倫樂事饒幽趣宜詠關　第一章謂將續鸞膠之喜[  西吳張遂生未定艸]  
[接錄李芋仙剌史臥游詩]  
　　嶺海雄封遥擁節京華大雅久扶輪籍翺二子稱高弟贄軾千秋見替人星漢勳名天有斗雲雷志業易之屯憑君整瀛寰局安穩江湖率幸民頃閱申報知徐豐城先師門人張君香濤新拜總制兩廣之命因念往年君以名解元留京貽予詩日昔者黽美叔遠不及東坡同列歐門下因之古誼多復約子擕陸宣公蘇文忠兩集入西山求經世之學今君果副壯懷是行也將見海不楊波人皆安堵子載酒江湖有樂郊樂土之適幸矣○南皮門下軼才多郭十三名今未磨就我論文揮玉塵與山同壽指金鵝著書力闡皇朝學對酒思聞子夜歌倘訪詩豪董元宰鄱湖一棹好烟波郭晚香擕自壽詩見訪并問覺軒近狀○百城坐擁百無存存者親於骨肉恩枕劍味琴忘寢食惜陰隨月度朝昏罪浮官寫鴟交質字飽神仙蠹返魂一樣愛花成左癖不妨有佛亦稱尊行篋所携張之寓壁冬心佛像湘鄕格言梅耦長爲漁洋寫千　落木程穆倩山水張雪鴻圖陶然亭覃溪詩其上竹垞老人伊墨卿八分小聨各一仇十洲笠屐圖之左側以春痕小影似朝雲之伴老坡丁琴曾劍並予而三風雨懷人圖則莊少甫爲予作也案上老莊騷史二嚴靈素外漢魏六朝碑搨十餘種及宋明舊磁三兩器聊供涉獵○佛門廣大語精微包括儒宮與道扉世有冬心能彷彿我於西土久皈依詩中闕里無邪旨方外漆園杜德機都被此圖收拾盡焚香禮願傳衣璧間佛像長立合眼内觀其心冬心歴刼不磨之筆卽予西方公據也○四壁年年耀日星愚砭頑訂奉儀型精金久鑄湘東像子玉長留座右銘書法龍鸞成結搆文心河嶽會英靈及門我亦狂之亞太白醉魂醒未醒湘鄕先師往爲予書格言四幅張之座隅典型如在○誓笠盟車在帝都祇今醉魄杳難呼海兠舉竟歸何處風雨依然護此圖酒陣衝兵無算爵花香浮紙許多株鍾期去後知音少一度懷人百歎开莊少甫爲予寫風雨懷　圖出都之日復寫花木多紙留别○玉函祗要久推詳二仲眞傳妙主張翹楚往時隨宦轍活人近代備仙方微官豈易謀温飽病叟惟憑救喪亡金盡床頭顔色减藥錢姑典舊衣償應莘臣從張仲遠學醫專用仲景古方○字不分明認不清疉　夾袋便擕　涓埃所濟於人切緩急　間與命爭阿　怱怱隨去手故衣戀戀未忘情家珍散盡何堪數典到琴書淚要傾滬庽乏用輙檢衣物質錢頃搜行篋得當票多紙乃成此詩爲當票首唱引通人一笑○人言蜃巿錢刀侈我喜龍宮寳笈多紙貴華夷工索價學兼漢宋妙同科新編舊譔皆精絶夜讀晨抄奈老何三十年　求始得得看目錄備搜羅滬上書數日起歲增不但外洋刻本□至而累朝有用之書及乾嘉諸老各種撰述　復層見迭出○赤手無人借斧柯老於道路與巖阿世方水火思三代身在菰蘆備四科經史之中求適用滄桑以後恥隨波本朝第一儒林傳伯仲　山兩不磨讀顧氏亭林遺書○志士仁人嘅陸沈時　援古寓傷今著書自雪南冠涙垂死難灰北定心風雨蕭寥聞唱歎江山　　慟登　離騷一卷堪同讀猿呌衡陽湘水深讀王氏船山全書○貪多正恐不能多讀破其如萬卷何玉海珠林供涉獵道山册府久經過關河易觸英雄歎花月兼將意氣磨詩到此時泉湧出樊南獺祭任譏訶讀朱竹坨集[  餘詩續刊]  
[上海北巿絲業會舘籌賑公所施少欽代募金澤港風災第六次收單]  
　　二十四日寓杭存養齋主人典衣服資由全盛局寄助來洋十元○苕溪悟痴生求病速愈助洋十元○浙杭無名氏助來洋五元無力鄕人助來洋二元○疁城宋心如助一元○廿五日求安子助五元○太傏不留名寄永義昶局來助洋四元○廿六日湖郡完願氏助來洋十元○丁梅泉兄交來姑蘇高江夏氏求紅症除根助來洋十元○嘉善縣署中願家君福壽而康人寄恊源局來助洋十元○本埠泰昌洋行父來浙甯垂慶堂姚求咳嗽病速愈助洋十元○京口豐裕公典寄正和恊局來青邑黃傳彪情關桑梓勉湊助洋四元○清芬書屋節省第一樓茶點資助來洋一元彚解災區登報奉聞 
 
