# 1892 - 324 - 4907041

 

Page 1

 
 
[精印隨園三十種告成] [  圖書集成局啟]  
　　隨園太史文章經濟冠絶古今海内通儒無不仰之如泰山北斗生平　述博至數百卷益以他著共成三十種兵燹之後原板蕩焉無存翻刻者亥豕魯魚幾至莫可辨認本局覓得初印眞本悉心　校排印成書紙張旣潔白無瑕墨色尤光潤可愛分釘四十八本盛以全据木箱刻巳告成卽日出售核定每部賓價洋銀五元諸君子有先覩爲快者請移玉至申報舘帳房購取可也 
[御纂醫宗金鑑預啟] [  圖書集成局代白]  
　　醫宗金鑑一書操是業者莫不奉爲指南近緣切本字多漫漶貽誤實甚今文記主人將家藏殿本付本局排印另請良工重新　　校正以公同好欲預定者每部洋二元祈至申報館購取書票准本年十月成書持票仍向申報舘帳房取書可也 
[書德曉帥奏獲匪懲辦片後]  
　　會匪之閙事誠不解其何意弄兵潢池卒至殄滅而匪黨猶復固結不解東竄西潛忽没忽現恐必有三旦防之不及防者故論辦理此事者必以解散脅從爲第一要義前此粤匪之禍亦幸有胡文忠創爲解散之歌刊印遍貼顯豁呈露明白曉暢使見之者有所警覺提撕翻然悔悟已入其黨者抽身而去未入其黨者不爲所惑然後匪之勢乃漸孤而王師得以節次奏功今日之哥匪雖未若粤匪之猖獗而其黨類羽霬則如鬼如　到處潛藏此其所謂伏戎於莽者盖愈覺其難防也昨閱邸抄見江西撫憲德曉峯中丞奏片陳明拿獲會匪審明懲辦諸事而歎其用心爲獨至也夫彼匪徒到處潛蹤散賣票布此卽誘人入會之法愚人無知信其邪說以爲購到票布卽可安然太平不愁兵革而不知地方不靖致有兵端則火炎崑岡玉石俱焚何從而有所揀擇卽由賊黨給以憑據爲之保護然不死於賊者且必死於官兵賊之所保護而不殺者其爲賊之黨無疑也官軍見而殺之且以爲亂臣賊子人人得而誅之不但無過而更有功彼爲匪所誘者至此不將悔之莫及乎閱各匪供詞大都開設烟館招引匪徒均於光緒十五年來饒州開設至十七年而受會匪頭目徐老三之誘邀令入會散　票布並有小戳記兩方交伊收存以便印用票布其票布上則以龍鳳爲邊上刻日字下刻月字中堂蓮花山忠義堂内口號義勝同胞外口號情似桃園等項字樣圖戳記則篆文徐字殆卽徐老三之姓方戳篆文則係同心協力四字此外尚多僞據惟其語多狂悖不敢登諸奏牘而其口供内則居然有徐老三寄信約以今年七月二十各人以黄布蒙頭在饒起事於東北南三門舉火爲號云云此則爲謀爲不軌之實証駢戮於市誰曰不宜惟是搜出票布二匪身上共計五塊據供徐老三交伊八塊賣去四塊尚餘四塊然本匪旣藏有戳記則隨時可以添印所　徐匪所交與僅有八塊之說不足信也夫彼散賣何嘗皆以售錢哉亦視乎所遇之人耳如遇青皮地棍等類願入其黨則不但票布可以奉送并可以多交票布令其代散其眞正有身家之人而膽小性愚者則受彼黨之脅從而向之購買票布故此等票布其價不一而人之得此票布者則爲入會之証據一經官憲所見必至身首異處以故匪黨之入會者無不行蹤詭秘乃曉帥於拿獲之匪審明確供卽行明正典刑不稍寛貸而又大張曉諭人之買有票布者赶卽呈官自首免其罪戾概予自新此法正適合夫解散脅從之義盖所拿獲者二匪而未經拿獲者當必不止一二人二匪所售出之票布止有四塊其言固不足信卽曰可信而他匪之散出者更不能知其數則該處之身藏票布者更不知凡幾如必大索務獲未免擾累平民如曰概不深究使反側子自安又恐死灰復燃更多滋蔓然此次二匪就獲立正典刑則彼藏有票布者亦未嘗不慄慄危懼乘此時而諭令自首者免罪則彼誤受其票者可以就勢呈繳脫然無累又何樂而不爲哉或者又謂自自於官雖曰不子治罪而野人畏見官長　敢輕試往繳且不但畏見官長而且畏見差役俗語所謂閻王好見小鬼難　故雖有令其自　之諭而自　者究屬寥寥轉不如令其自行毁去之爲愈彼身藏此物設或漏洩必至惹禍此時見匪首就擒反狀已露事决無成則又安用此爲故於此時而令其自行毁棄黨無不毁棄者矣或者又謂此等票布不必人人　佩於身也但將式樣看過口號記熟則無布者與有布同此說亦似近理若此則票布之毁與不毁繳與不繳皆無足重輕而所以解散匪黨之法惟在於嚴密查拿苦口勸導二者並行而不悖則雖有心乎其黨者見網羅緊密無隙可乘則漸知王法之可畏匪首之無憑不期然而自能洗心革面矣故所貴乎解散者散其心非徒散其迹也曉帥此奏其亦深合乎諸　武侯攻心之法也夫 
[京電譯登]  
　　昨接京師來電云現換羊灰鼠　 
[電信譯登]  
　　昨接平遥來電云初五日得雪二寸有餘 
[叅戎逝世]  
　　署理揚州營叅府宋俊卿叅戎茂英精神矍鑠不减馬伏波當年月前由泰州襄校武試圖揚後忽遘咯血之症延至上月杪勢更增劇其次三兩公子隨侍在署遍招名醫診視參苓迭進效騐毫無竟於本月初三日卯刻溘然長逝公子等哀慟逾恒擇於翌日大殮按叅戎甫於今春蒞任下車後督飭員弁認眞操練裁汰老弱整頓營規數月以來壁壘旌旗煥然生色爲軍民所畏服日前聞叅戎有移任淮安之信方擬攀轅乞留乃尚未交卸　爾騎箕聞者無不同聲悼歎也 
[大令丁艱]  
　　署理江都縣失雨年大令湘孝思不匱樂叙天倫抵任後特於七月下浣迎太夫人來揚花下板輿晨昏養志太夫人玉體素稱康健方冀歡承舞綵藉以報答春暉不意前日偶攖微疾引動痰喘延醫診視參术無靈竟於本月初四日卯刻駕返瑶池大令擗踊哀號竟至滅性旋擇於初五日申時在黄家園公館大殮遵制成服一面具文申報巳由陳太守轉詳大憲接署何人俟有續聞再錄 
[恭迓戎旌]  
　　調署揚州營叅府彭協戎仁壽已在金陵交卸城守協篆務結束行裝來揚履新揚營弁兵等現巳出境恭迓屈計軍麾日内卽可涖止辦差人等以衙署尚未遷讓遂以舊城贊化宫爲行轅張燈結彩陳設一新至接篆日期聞定於初七日然紅諭尚未頒發也 
[挑濬城河]  
　　揚州城内河道本極窄狹加以兩岸居民任意傾棄垃圾遂使河流日形污穢淺不容刀不但汲飲易於生疾卽偶有火警亦未能源源挹注近由本郡紳耈禀准上憲趁此農工閒暇之時籌欵興挑鈔關門内之龍頭關業已破土興工聞須濬至北門水關爲止或曰此河口極窄處約不滿八九尺若僅在此處挑深勢成壁立不久依然 
 
 

Page 2

 
 
塌卸故必展寛地叚方　安恊奈虹橋等處兩岸皆有民房開拓正非易易想胸有知珠者必有善法以處之也 
[火警未成]  
　　金陵東牌樓某漆貨店有小樓一角堆積竹頭木屑觸目皆是學徒某甲設榻於其旁十月初三日午後甲晝寢方興吸淡巴菰以醒睡眼忽聞其師傳呼聲怱怱逕去不料烟灰復燃延燒木壁赤燄飛騰樓下人見之援梯急上兩目爲濃烟所蔽幾坐視其燎原而不可收拾幸是處與水龍局望衡對宇見此情形急飭人登屋揭瓦提水灌入又用火鈎將窓槅掀開放出烟氣始得保全甲之牀帳衾褥則已成灰燼矣險哉 
[江寍書院課題]  
　　十月初二日江安糧道馬植軒觀察課試鍾山尊經兩書院兹將題目錄左鍾山題子貢問爲仁二章賦得鯨魚跋浪滄溟開得開字尊經題子適衛冉有僕三章賦得興酣落筆摇五嶽得　字 
[美盡東南]  
　　日本人遠近武則君向爲東瀛宦族交陶朱公之棄官而賈遂隱居版口開挖煤礦以資生計所出之煤質良而適於用屢與金陵機器局通貿易焉菊月廿七日遠君偕銀行主人古貨善兵衙君申江吉昌洋行中野熊五郎君稅駕白門晉謁機器局總辦郭月樓徐仲虎兩觀察一堂把袂歡若平生次日兩觀察盡東道之情肆筵設席水陸紛陳主賓欵洽頗有相對忘形之藥越一日遠君復假雨花岡下劉姓花園宴觀察及在局諸執事郭徐兩觀察外有提調張司馬受之採辦委員楊廣文晴川徐州土藥局總辦某太守及古貨君中野君合之主席遠君適符元愷之數是日也宿雨甫晴秋山欲滴丹楓翠栢掩映樽前酒半酣有頺然欲醉者有怡然自得者形骸放浪天地皆春笑語喧闐禽魚亦喜門外漢見之幾不知爲富貴中人神仙中人不可謂非東南之盛會也 
[江寍官報]  
　　九月二十九藩臺瑞請補江南鹽巡道胡辦城外保甲局候補道羅辦江南書局候補道程辦厘捐局候補道歐陽辦洋務局候補道曾總兵鄭榮華謝委先鋒官知州張頤慶安徽知縣劉籌辭廣西知縣張義澍均見候補道郜雲請假赴江北措資知縣成策逹禀知卽赴浦口鎭查勘粥廠基地差代理江甯縣典史曹戴鰲禀知二十八日任事十月初一日辦城内保甲局候補道馬羅三大營劉李李均禀知開辦冬防會哨局准補　山縣陳知縣葛祥熊楊鳳池胡廷琛禀知在糧道署閱卷汪家昌通州海門張篤上元六合奉司委查牙帖差卽辭歐陽佺奉委解餉銀赴蘇廖倬清叩謝甄别督轅牌示署海門營副將蔡國祥應行調省另候差委遺缺查有署督左營遊擊李光裕委署遺出遊擊署缺查有新選常州營遊擊李永陞委署泰州營都司員缺本部堂查有署提後營遊擊李東武年力正强人亦穩練請補藩轅牌示江寗府南捕通判鄧心茂丁憂遺缺查有候補通判瞿鴻瑺堪以署理江寍縣典史李林丁憂遺缺查有上元縣典史有蘇炯調署初二日新湘五營總巡參將龍鎭國到見鎭江來知府勞元弼辭赴徐州府屬勘辦蝗蝻許寳書到銷捕蝗差並禀知奉司委揚通一帶督收蝻子及復勘甘泉災區辦邵伯厘捐同知徐瑞昌署高淳縣盛毓英禀辭同知命賡元禀知去年冬辦粥廠奉憲札酌委一次知州吳式晸奉厘捐局委會辦吳淞口騐補厘捐試辦建水統捐差上海縣黄承暄叩謝飭知淮補補昨日新授貴州興義府南安縣楊榖成禀到由京來通判邱光燦知縣吳漢東均銷假聞得安徽徽寍池太廣道楊儒於明日來寍初三日金陵洋務局補用道曾内熙謝委儀棧差候補道鄧裕生謝委大通楚西掣騐卡差沈瑜慶謝委湖北宜昌川鹽局差候補道周家騎請感冐假三天同知宛志逵銷㺯高淳縣秋災回通判歐陽臨翼展假五天鹽巡檢朱炳勳揚州來試用訓導開永昌奉示考試代奇兵中營易至忠交卸回並請假辭回湖南福右營都司曾廣斌禀辭藩轅牌示楊山縣訓導譚蔭熙丁憂遺缺查有試用訓導張文換贑榆縣典史缺以試用從九胡正齡堪以署理 
[五茸紀事]  
　　松江府屬華亭縣東北鄕新橋鎭附近某村人焦某之妹幼曾許字某姓未嫁而殁棺木厝於祖墓之旁雇工砌就磚亭卽松諺所謂白雲葬也迄今數閱星霜磚瓦漸形剝落匪徒疑有金魚玉椀垂涎者已非一朝本月朔日之夕竟糾黨將磚亭拆毁刨去棺蓋竊取簪環翌晨焦覩此情形卽投縣據情報案初三晨吳大令帶同刑仵乘舟前往勘騐至夜十二點鐘時遄回嚴飭捕役限三日内務獲究辦○今春有蘇州報船道出青浦突被盜匪攔截剽掠此已見諸報章嗣由青邑尊錢大令勒派捕役四出緝拿得以拘獲喬得勝董傳寳趙小弟姚丫頭四人更番研鞫錄取口供派差押解至松江過府有見者謂董趙姚三犯裝入囚籠喬犯則用人舁之暫羈婁縣獄中請恩太守示期勘訊又南匯縣女犯某氏聞因戀姦情熱起見將本夫陽具割去以致斃命經縣主吳大令訊實將氏及姦夫派差解府暫收華亭縣内監 
[吳下讕言]  
　　有名阿元者不詳其姓氏亦不知其向操何業家住姑蘇葑門内金母橋年已及冠中饋尚虚近有蟻媒某甲以氷上自居向之巧語花言謂某鄕有某姓女郎年甫及笄艶如桃李秋蓮兩瓣猶能如窅孃之作新月形顧身價却不甚高祗須番佛五十尊便可歡諧魚水阿元喜極如數奉之擇吉上月杪行親迎禮迨交拜合卺揭紅巾視之則渺一目跛一足鬢漸蒼髮亦秃霎時間喜地歡天者忽喪氣垂頭直欲對之而痛哭斯時滿堂賓客莫不鼓掌軒渠阿元羞忿交併奔至甲家興師問罪將甲揪住飽以老拳繼復扭至某茶寮啜茗評理甲自知理屈不發一言經人調處再三令甲將聘禮歸還一面送新娘回母屬阿元始無言而返然洞房花燭已幾如春夢無痕矣○無賴阿隆游手好閒不務正業與某孀婦私識賃屋元妙觀附近某巷中野鶩家雞迷離莫辯見之者惟妬其倡隨之樂不知其爲露水夫妻也婦淫蕩性成近又與阿隆之弟全生有染男貪女愛夜去明來雲雨荒唐不復顧有人側目月初某日正在儇香倚玉軟欵温荐阿隆驀地闖入房中揮拳便擊全生亦略不相讓相與互毆旣而阿隆呼集無賴數十人將屋團團圍住呼捉聲驚天動地幾疑赤壁鏖兵全生見勢不佳聳身上屋越墻而去亦邀集羽黨百餘人簇擁至元妙觀前某茶寮互評曲直洶洶之勢辟易千人旋經茶寮主邀地保解圍兄弟始各收兵而散○某甲人皆以烏龜保生呼之不知其何以得此雅號惟見其背隆項縮舉步蹣跚有類老元緒模樣而巳上月杪某日在元妙觀前近科臺品茗有流氓數人一擁而上褫其衣甲不掛一絲後有人爲之調停令保生給以洋銀六圓始得取回衣服 
[蘇省官報]  
　　九月二十九日統領太湖水師全軍朱洪章通知上海閱操回知府潘兆芬奉委善後局文案支放通判張祥符請感冐假三天縣丞倪煥章府委赴崑新點騐孤貧口糧卽辭又劉長德奉委無錫保甲差從九王登瀛奉飭派蘇差委請補震澤司林韶貽謝飭知赴任撫院牌示十月初一日行香文廟撫憲武廟瀋憲文昌臬憲太陽方道風龍神沈道天后羅道風雲雷雨福道火神首府猛將總捕吕祖黄琪都廟長 
洲郡廟元和都土地吳縣撫憲於十月初一日均穿珠皮外褂初一日正任蘇松鎭統領馬步全軍張景春江陰來又狼山鎭統領慶字營曹德慶上海來庚辰科編修楊崇伊常熟人由籍赴都首府魁開辦海運省局並三首縣均禀知赴虎邱佘壇正任沛縣馬光勛辭回寗知縣童寳善今日到省局文案又向錫之又黄楙銷假五品銜議叙班試用知縣林祖蔭福建人指分江蘇試用知縣龍贊廣東人禀到縣丞倪曾鎣銷蘇捐分局差委署金壇縣典史姚祖詒辭赴任府知周邦楨赴滬見道憲布庫大使章有慶謝十三年分海運内保加同知銜縣丞李熊飛謝奉保甲局飭知又章承銘未入楊世輔均上年冬防給奬三位均酌委海運一次從九張嘉謨上年冬防内酌委釐差並蒙咨送淞滬局差委又劉樹銘本日到落地分局差又陳寛潤常昭河工給酌委署事一次又瞿傳墫派蘇差委縣丞王祖蔭閶門外又龔世棟中路又楊挽瀾胥門外又張廷琛稅課大使沈紹勛從九吳世瀛均南路又虞從哲西路又潘西周齊門外主簿高靄堂東路未入潘友成盛葑門外各位到編查保甲差五品頂戴巡檢章森玉 
 
 

Page 3

 
 
試用典史汪廷政均浙江人指分到省 
[邗江官報]  
　　十月初一日王鹺尹師德禀知本日到總局收支差金分轉耀忠辭赴淮北初二日高鹺尹敦厚委淮北新關差衷鹺尹興哲回通屬差次 
[押解難民]  
　　前日午後有湖北難民四十二名至道轅求請酌給川資俾得早回故里聶觀祭惻然憫之大口每名賞洋一元小口每名賞洋半元仍飭將該難民等發上海縣派差按站起解該難民等到縣後昨日已由縣署備文飭差起解矣 
[補提地保]  
　　川沙人陸春春被李惠生投新閘巡防局誣控竊牛局員桂二尹刑訊之下陸卽斃命經上海縣一再研詰并將通案人証解赴蘇省訊辦已列前報兹悉此案由臬憲委員查閱原卷以地保萬仁信供詞與原卷不符顯見冐名頂替立發排單來申仍飭上海縣提萬及當時報騐之三圖地保費金山解省訊辦縣中奉文後立卽飭差往提費胆敢抗拒現由縣中照會捕房昨日已將費提到矣 
[飭邀中証]  
　　郭士傑控黄少齋欠銀一案已詳前報前日下午二點半鐘葛同轉會同祁繙譯官位法公廨原被投案質訉同轉問郭曰上次囑爾邀中証人及同捕房之茶房人等來案今日何以不來答稱中人李福成現在鄕間不日卽可邀到茶房因病不得質訊問是日爾在英租界同信昌烟館遇見黄少齋可曾向伊談及答稱其時職員亦在烟館中與黄談論多時問黄如何回答郭稱黄言一時無銀職員告明勢必成訟黄首肯同出烟館先至五昌里尋友不遇卽雇轎式馬車至大自鳴鐘捕房黄願同入並未扭毆同轉謂黄曰據郭言並未毆爾爾豈可妄指答稱監生在同信昌吸烟實有郭士僷等十餘人蜂擁而來將監生拖扭下樓被打失馬褂並帽子等物繼拖至五昌里撳入馬車中將口掩住駛至法界袋中失去鈔票銀八百兩此銀確有來歴可請查問同轉謂爾至捕房時言被打失帽子馬褂至次日清晨經謝捕頭研詰爾仍說帽子馬褂並未言失去銀票現據郭禀明爾由同信昌烟館出外卽向堂　言明帽子馬褂作抵烟資請其收管何以來案後詭稱失去票銀八百兩本委豈憑爾一面之詞乎黄堅執失銀是實通事禀稱黄少齋管押一宵次日經人保出親冩字條遣人送至捕房檢取當晚搜下之零物數件查點無錯卽交來人帶回並無言及失銀字條尚在呈案請閱同轉檢閱之下謂黄曰爾欠郭姓銀兩確鑿有據且由爾親書限契豈容抵賴爾在法捕房訊問數次絶不提及失銀及經英公堂訊問爾又說失銀八百兩意存纒擾此事不能准理但爾虧欠郭銀一千餘兩理應照數歸還黄稱監生所開利和靛青行郭士傑播弄神通以致倒閉所欠之銀巳由奚朗如代爲料理郭　據不交今春三月間經奚朗如控諸英公廨至今尚未結案同轉問郭曰黄所欠銀是否由奚理楚郭稱奚郭各有欠銀分立憑據目下控黄欠欵與奚毫不干涉如若查出與奚牽連職員願甘重罰黄稱監生欠銀一節郭已來案控告尚請大公祖飭查伊邀同無賴違章拔人行兇搶票之事同轉謂郭之違章自有處置爾之欠銀總須歸還黄仍堅執前詞同轉著管押捕房黄始叩頭求請仍交原保同轉謂此次姑准爾交保下次若再如此定不寛恕諭令交保後自邀中人到案諭郭亦邀中人李福成質訊所有筆據交郭自行收藏郭稱謝而退 
[研訊攫米]  
　　米客朱敬哉控小工朱春泉邀同羽黨張阿生蔣有才喬阿虎趙小林等搶失客米八擔並打傷看管之王意子一案已列前報昨日下午二點半鐘葛同轉蒞八仙橋捕房覆訊先將趙小林帶案趙供小的向在朱敬哉所開仁昌米行爲夥是日午膳時营停工作朱春泉與王意子因何打架小的實未目覩同轉問昨日爾言在塲解勸今又言不在塲何自相矛盾耶趙稱實不在塲同轉飭將朱春泉張阿生蔣有才喬阿虎等帶案問據原告控爾等搶米八擔並攫王意子之母臂釧耳環各一枚先係誰人所爲喬阿虎供稱小的家住浦東爛泥渡家中尚有老母臥病在牀是日朱春泉與王意子口角小的尚在鄕下次日來申卽被悞拘到案問朱春泉曰爾將所攫之米售與誰家朱稱並未攫米謂爾如不攫米不應與王意子口角供稱小的在碼頭爲小工前一日代王意子做米一百四十擔當日交卸算帳時王欲每擔减錢二文以致口角問爾知王意子係誰人之夥向作何業供稱王自稱小長毛湖北米客皆畏之客米歸伊一人經手打包另行裝連旋據所探郁庭湘禀稱當日朱春泉將士意子擊傷捕頭命小的往碼頭拘拿羽黨其黨張阿生等向小的怒駡並言嗣後定欲與小的爲難同轉著將張帶下笞責一百板覆問供稱伊等所搶之米均經江北人張大及丫頭等售與寍波人阿福處得錢九百廿文小的分得錢二百文同轉詰問朱春泉朱供羽黨甚多不敢供明恐被謀害同轉著將朱責二百板還押諭飭包探將張帶去指拿張大丫頭等究問趙小林無干先行開釋 
[縣案彚錄]  
　　英界正豐街德祥小押店學徒周生虎竊取店中銀表四枚英洋四十四元縱火逃避旋經英包探查知將周拘送公堂此已列報前日下午英公堂飭差將周虎生解送到縣值日捕役禀明後奉内諭將周收所候訊昨日午後該店經事人蔡國章業已投縣具禀矣○虹口成衣匠姚泉昌被親戚郭金臺竊去衣料綢布等物售與鍾阿三陳景生姚投報捕房控訴由包探將郭拘送公堂蔡太守訊供之下飭送上海縣　辦此已列入前報前日太守備文飭將郭移送到縣捕役據情禀明奉内諭將郭收所候訊○昨報紀棺殮被阻一則前日薄暮時帮審委員竇奠高明府升堂提訊司徒耀祖携子驥投案訴稱係本邑人家住大南門内薛家橋向以收租度日母親於前年病故父親榮德年逾古稀今年夏秋間染患疾病延醫診治迄無效驗於本月初四日寅時逝世擇於初五日申時成殮忽有族人榮芳德林及親戚姚福生卽姚蘭生等糾集多人擁至家中大肆咆哮不准成殮其意蓋欲爭嗣也不得巳來案喊控驥供與同明府得供卽著原差協同司徒耀祖前往收殮如再有人覇阻卽當帶案究辦並諭該差於次日禀覆○韓璋與唐念如互控欠銀由縣迭次訊供本報已紀其詳此案延宕巳久前日原差將保人陳自信提解到案晚間由帮審委員竇奠高明府升堂研訊陳供稱係本邑人現充十圖地保韓璋確由小的具保如韓不在滬上求恩寛限明府判笞四十板限五日將韓交案延干比究 
[英界公堂瑣案]  
　　包探王阿二禀稱祁長生家被王阿得等竊米數斗售與陳張氏得錢五百六十文今已查獲人贓送案請究祁長生訴稱所失之米巳由包探查獲卽請給領王阿得王阿二張阿和等同供拾取碎米售與陳張氏陳張氏供不知竊贓悞行收下蔡太守判將王阿德等各押十四日陳張氏從寛開釋米給失主領去○西人孟訴稱被陸春桂陳慶保等入廠竊取鐵鑿銅皮追獲人贓交捕送案陸春柱供向爲木匠貪小竊取鐵鑿陳慶保供在美商活司處爲鐵匠銅皮係别人抛在地下小的並不行竊現由洋東來案具保蔡太守判將陸春桂管押陳慶保准其洋東活司具保再候查明於下禮拜三覆訊○沈阿生訴稱被吳金元竊柴一捆追獲人贓交捕吳金元供貧無聊賴致犯行竊副捕頭稱吳金元犯竊已非一次蔡太守判吳金元管押二十一日贓給失主領去○五十九號華捕禀稱昨見張阿蘭所駕馬車揚鞭疾馳有違定章拘案請罰張阿蘭供無知悞犯尚求恩恕蔡太守判罰張阿蘭洋三元撥充西醫院經費○昌記棧主周世昌遣人投捕房報稱據各人朱鑫鎔黄釗志等言被人撬箱竊去洋銀參膠等件由包探黄四福往查撬開之箱别無餘物開看扃鎖之箱内有洋銀等蔡太守飭傳失主到案再訊已列前報昨據朱鑫鎔卽朱鑫鍾偕其同鄕人黄釗志卽黄承志投案報失銀三百兩及洋　參膠皮衣等件另有箱中洋銀與報失者不涉應向棧主追究太守飭候勘明情節再行訊究 
[補錄法公堂讞詞]  
　　浦東人周桂春訴稱光緒十四年間妻氏病故當有韓俞氏前來勸小的不必再娶渠因夫故無　願隨小的過活 
 
 

Page 4

 
 
小的首肯邀伊弟俞阿彌來飲喜酒自此以後小的與該氏儼同原配相安無事去年十月間小的來治下謀業韓氏在翁姑前謊稱送衣服與小的穿一去不返小的以其來去無端本不欲再收覆水緣有衣服被其掷取心實不甘到處察訪日前在途相遇扭案請究　氏供稱今年三十六歲家住浦東洋涇地方丈夫榮華向在美國兵船上爲庖人每月辛工洋二十元該船現往日本不久卽回周桂春與小婦人素不認識肆口誣　有關名節求請究辦若不信小婦人之胞兄阿彌及堂兄阿東均在外面可請傳問同轉卽命傳案問爾等與周認識否　妹與伊有何轇轕阿彌供稱小的在鄕耕種與周素不認識胞妹於二十歲時嫁與韓榮華迄今巳有八載並未與周姘識同轉謂爾之妹二十歲出嫁至今八年不過一十八歲何以爾妹自稱有三十六歲其中有何曲折阿彌一味支吾並稱媒人韓兆英並薛姓等均已逝世無從查問同轉著將韓俞氏管押餘人交保　取婚貼呈案核奪○通事禀稱日前有南匯縣差役至捕房訴明爲舊貨生意之潘木金在南犯誘逃案特來查提捕頭恐潘聞風避匿將潘拘押捕房業經解案而原差自拘潘後一去不來未知何故同轉問潘木金曰爾曾犯何案供稱來差向在浦東賣私鹽小的居處相離不遠小的來申後該差曾於今春三月間借錢四百文八月間又欲借錢小的不允伊遂挾恨誣扳包探王榮培禀稱查得潘本金以售舊貨爲名實則與竊賊通同一氣屢經公堂查辦同轉謂該差不來想巳回南備文來提著將潘還押候核○蘇州人徐王氏訴稱前晚八點鐘時與鄰姑某氏在公館馬路玉露春茶館附近行走欲向京貨店購買物件當有顧春泉等數人飛步上前將小婦人所插銀挖耳簪一枝搶去飛奔而逸小婦人大聲呼喊當經巡捕將伊同黨顧春泉追獲送案請究據顧稱小的在某羊肉麫鋪爲夥是晚正欲晚膳持洋鐵鑵買酒途中悞被拘案該氏所失之簪小的主人已願賠洋五角同轉卽將小洋五角給徐王氏領去顧押候查明再核○石學士訴稱小的向在天津營生日前欲趁新裕輪船登程所有鋪蓋行李托太湖船局夥翁阿二代爲照料送下輪船至晚間八點鐘翁來招呼小的卽與同至船中查點之下失去大皮箱一口立時追問翁稱皮箱放在艙内待船到天津方可向取小的知艙中存物必有對牌卽向索取據稱無之當有輪船上生火人尹阿九告知小的令向翁取回皮箱繼因翁言語支吾將翁送交船局主李雲亭查問之餘以翁阿二不肯直說是以送案翁供稱下船時確有皮箱經我放在艙面迨後招呼石客下船一轉瞬間箱已不知被何人竊去同轉謂李曰局夥疏虞應由局主理償爾將如何李稱待新裕輪船回申後查問明白再行理賞同轉允之翁交保○蘇本榮訴稱與陳阿卿合開報關行各出資本洋一百元現在結帳陳阿卿除去資本外尚被兠收客帳銀五十九兩九錢三分向索不理因之具控嗣由其友主者香理處許還現銀三十七兩五錢洋址一元限期照付今已逾限送案請究陳稱現有金約指兩只情願變價抵欠餘洋求限一月理還同轉著交保限半月内將銀繳案○包探王榮培禀稱唐老三在北京輪船上行竊物件巳吊到水烟袋等物送案請究唐供稱均係自已物件不敢行竊同轉著押候查究○乾裕糟坊夥沈士豪訴稱田阿狗擊斷鐵練意欲入内竊物送案請辦同轉以田圖竊未成著責百下○客寓主吳福堂訴稱寓客嚴阿根竊被四條送案請究同轉著押候查究 
[飢黎戴德]  
　　本館協振所昨承方義章大善士求　家平安以鷹洋一百圓助充振濟竊思本年順直齊魯疊被災祲百萬生靈嗷嗷　哺迭經遠近好善之士腰纒慨解俾放振者得以源源接濟究以災區太廣普徧爲難今蒙大善士慨擲巨金俾鳩形鵠面者流咸有食德飲和之樂太和感召百福駢臻固不難跂踵而俟也除掣奉收條外敬書崖略代灾民九頓首以謝 
[功垂不朽]  
　　竊謂善心宜廣善量須宏果見善而勇爲福基必厚能樂善而不倦德業彌高定知天祐善人福级善慶矣同人等診念由江虹口一帶地方遼闊貧户最繁是以不揣譾陋創立元濟善堂辦理各端善舉迄今數載實力奉行諒荷公鑒兹因建造堂宇及施　局施藥房宣講堂義學塾等所以　辦公而垂久遠無如工程浩大經費不敷同人等力薄於棉未能竣事苟畏難而中止定教一簣功虧以故將伯頻呼叩求援手仗大千之佛力俾得合此塔尖幸蒙方君晴輝辛君柱臣馮君仙槎史君東源善舉同襄持册勸募仰荷廣德泰祐興二户各助洋三十元公信安司徒源綿利公司三户各念元餘茂十五元德和祥廣興源勤致祥寳昌鄧澄波五户各五元善欵拜登實賴善心之代募善囊大解深蒙善士之宏施立不朽之善功憑兹善念獲非常之善報定集善祺謹誌報章願以告天下之好善者[  上海虹口元濟堂同人等拜啟]  
[恩深挾纊]  
　　謹啟者頃奉到招商局總文案房宗載之大善士交來新棉衣一千九十五件係傅松生大善士樂助順直救災囑爲散放當此朔風凛烈北地已届嚴寒號啼之聲慘不忍聞乃蒙挾纊之惠正值救命之時現際封河在卽敝堂赶緊打包卽日裝輪運往以仰副傅大善士一片婆心俾孑遺災黎早得禦寒之襲藉免凍斃活人功德不可思議請登報章叩祝無量上海六馬路仁濟善堂籌賑公所施善昌等謹誌 
[陽春普被]  
　　敝堂接奉甬上香雪居士大善士樂助原棉衣五百件由招商局江天輪船運申免收水脚囑解順直災區北方早寒轉瞬風雪凄其中澤哀鴻何堪設想蒙大善士一視同仁一襲黄棉可救一人之命活人功德豈有涯哉謹代災黎望風叩謝請登報章以誌盛德卜海六馬路仁濟善堂籌賑公所施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
   
 
