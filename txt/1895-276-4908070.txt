# 1895 - 276 - 4908070

 

Page 1

 
 
[張氏醫通告成出售] [  圖書集成局代啓]  
　　醫通　書爲長洲張君路玉所撰會集前人方論精而且詳挈領提網分門别類康熙朝○南巡至吳家以書献深當○上意尋○命醫院校勘置之○南薰殿於是流布日遠然肆間坊板未免魯魚亥豕之誚本局覔得原刻精本用新式鉛字以潔白連四紙印成裝訂二十本出售每部　洋三元欲買者請向蕪湖文苑山房及本埠博文書局購取可也此佈 
[新印傳家寳全集] [  圖書集成局代啓]  
　　揚州石天基先生所撰也言言通俗事事得情雖愚夫愚婦閱之盡可知治家立身處世植品實足爲驚世之木鐸後起之津梁盖其書分初二三四集初集則言事親敎子讀書學禮之道旁及養心消閒之法二集則言人事格言保産種子之方以及出仕錢粮諸端若三四集一則詳敎文字因緣禪宗直指一則備具悅情怡情笑話逸事上而治平下而脩齊無不於是書囊括也兹由煥文書局托本局用大號鉛字排印成書每部價洋一元六角上洋三洋涇橋沿浜煥文書局二馬路千頃堂外埠湖北漢口鴻文順記書局福建省城益記書局山東膠州成文堂烟台成文信蘇州彚文軒發售 
[論各縣宜設武備學堂]  
　　古者寓兵於農兵農合一皆於農隙以講武事車徒馬牛甲兵出自民間兵以衞民民不畏兵兵民兩相習自不至兩相凌且文武不分途取士必於澤宫六藝則嫺射御與今日之文臣不知兵武士不曉事者大相逕庭矣國家取士名爲文武並重其實武試一科視爲具文竟同虛設况復弓刀石三者不過奉行故事所習非所用所用非所長曷若卽以武生充行伍卽令以之衞鄉里今日各營之兵徒有其名大抵虛額十之四五甚或五六老弱十之一炊爨灑掃之夫十之一實可備戰陣者不及其半况又不能望其折銳衝鋒同仇敵愾也國家又何賴此兵士爲哉今日至捷之法莫若寓兵於士卽以武生充兵有數善焉人有名籍有年貌虛額老弱不能冐而又不肯爲炊爨灑掃之役諸弊不絶而自絶且令其識字讀書使之稍知自愛惟在今時右文左武之見太重而循名責實之道不講加以承平日久文吏視武弁如奴僕武試不能得眞才於是武科一途衣冠之族每不屑與力士多出藜藿而試事之費十倍於文寒素者不能預其間歴來大將立功行伍多而科甲少武科之不得人視文科尤甚今莫如一變其制在各邑設立武備學堂隨時加以訓練前時武職均有教師爲之壟斷非其素識無門可入窮鄉僻壤每不得與今宜一反其弊凡民間有願習武者令其先赴州縣報名自成童以上力能舉若干斤者書之於册縣官命其入學肆習武事近聞有人疑集貲設立武備學堂先自捐廉以爲倡始擇邑中考試武科生童一月兩試教之以坐作進退之方步代止齊之法不但取其技藝必當具有血誠者方可入選至演放鎗砲打靶射鵠命中及遠者猶其餘事蓋必有忠君愛國之念然後具殺敵致果之心平日則令其觀覽韜略考校輿圖逮考試之期尤必與之面爲講論俾其忠義勇敢之氣油然而生如是庶足以稱得士焉得數十人則可爲數十人之用得百人則可爲百人之用一旦猝遇事變自不至皇然駭走可以禦小宼卽可以當大敵而地方中又何慮盜賊横行奸宄滋至也哉誠令各省各邑皆如是實力奉行十數年中以何患不成勁旅哉且以武科取士者亦以功名鼓舞之也各邑武備學堂亦予以三年一考校由秀才以至進士一如舊例惟不限以省分不示以定額其得中進士選者送部引見授職内用者留京營學習外用者留省營學習其作爲舉人生員者或願作營員者聽如是則可保衞地方不特寄干城腹心之選可收實效兼可淸伏莽之源而弭無形之患蓋天下勇猛之士不可不以術牢籠之又不可不以禮教漸漬之夫驍雄悍鷙之徒旣優之以禮貌復榮之以科第更使之食祿於營以養其身家所謂以虛文縻之而不足者以實惠撫之而有餘而人自無不爲我所用矣我誠能推心置腹卽使彼捐軀絶脰赴湯蹈火而不辭又何至望風逃遁臨陣譁潰也哉此不獨撫綏武士如是卽駕馭營兵亦何莫不然去歲倭人一役統兵諸將平日何嘗加以訓練臨事又安怪其倉皇所謂訓者不獨教之以忠勇又必繩之以法律也所謂練者不獨練之以藝能又必練之以膽識也試問今之統帥能如是也否耶古如春秋之世其擇帥也必曰說禮樂而敦詩書子路之治兵也必曰有勇知方今誠能於州縣設立武備學堂凡民間有願習武藝而有膂力者皆使入塾肄習延名師爲之教導時其考覈重其奬賞其藝有成則優其拔攉人才有不日盛乎哉外以禦侮内以戢奸國家之興可立而待也 
[諭旨恭錄]  
　　八月十一日奉上諭給事中端良奏塲差大臣車轎夫役恃勢婪索請飭嚴禁一摺據稱本年六月間貢院考試繙譯閱卷大臣會章之車夫因詐財未遂將大興縣役王姓擄禁勒贖又七月間考試漢教習專司稽察大臣裕德之轎夫糾衆强取供給所米石並毆辱應差官員等語貢院重地夫癹人等竟敢恃衆訛索實屬不成事體會章裕德未能約束均著交部查議所有滋事之車轎夫役卽著該大臣等自行懲辦嗣後各部院堂官於隨帶僕從夫役務當嚴加約束不准稍有滋擾該衙門知道欽此同日奉上諭給事中端良奏外城修理街道發商生息銀兩請歸五城正指揮經理等語著該衙門議奏欽此 
[赤嵌捷報]  
　　客有從臺南鹿港回閩者語本館訪事人曰七月初八日午後點鐘許彰化失陷其時日兵因見劉淵亭軍門派營務處某二尹帶兵一千名扼守大甲溪遂不敢由旱路前進暗地勾通本地紳士林文欽蔡百萬等數人改從海道至葫蘆墩上岸劉軍望見日船上人皆穿中國號衣悞爲援兵正在盤詰間日人用槍砲猛擊劉軍猝不及防致爲所算臺中府黎伯鄂太守景嵩見大勢已去祗得率領衞隊出城紳民臥轍攀轅甚有泣下者至於饋送羔羊酒肉益復不計其數太守善言慰諭曲中人情殷富之家每不惜千金長跪營門奉爲贐敬太守且戰且退一路派令將官弁勇擇地埋伏以爲將來收復地步已則退至臺南面謁軍門禀陳一切軍門委令改統黄大肚所統土勇數萬名十五日由嘉義前進將彰化城克復追至大甲溪截殺日本步馬隊兵各四五百名大獲全勝奪獲糧餉軍械不計其數○又有客從臺北新竹回閩者言七月二十八九日劉軍由大甲溪克復苗栗新竹中瀝等處殺斃日兵二千數百人奪獲馬百餘匹現在日兵已退至臺北府未幾卽由臺北府退至基隆黎太守仍署臺灣府兼當中路總統○厦門官塲中人接得臺地來函云臺灣士勇統領黄大肚帶士勇數萬人初有投順日人之意後日人偪令獻呈婦女種種暴虐令人髮指黄忿甚自投劉軍門麾下現在日兵連敗數陣且被水淹死者千餘人馬匹軍械喪失不少臺中各地均已克復○閩人某姓現任恊戎言及日兵屢戰屢敗不特臺中全被劉軍克復且敵人旣退守臺北府旋復退至基隆合而觀之劉軍彰化之失利非眞失利也所以驕敵人也現在劉軍銳氣日增敵軍地勢日蹙豈非軍事之一大轉機哉急彚而書之俾閱報者同浮一大白 
 
 

Page 2

 
 
[招軍西上]  
　　近日傳聞兩江總督張制軍接到甘肅電音云回匪勢甚猖獗各省皆添兵往剿現擬在儀鳳門開招章字馬步十營一俟彚齊卽行西上 
[匪首正法]  
　　古田齋匪之案現爲英美領事及許觀察劉司馬秦太尊恊同辦理已將匪首正法七名餘犯尚在訊問爲首爲從想不難定讞也 
[京師走水]  
　　八月初九日夜兩點鐘王廣福斜街失愼該巷靑樓比櫛延燒妓館三家起火之由有尚未開市之妓館一家屋内堆積木器看守門戸人睡熟旁點煤油燈一盞燈罩炸裂火星爆入引火物中陡然火起將比鄰之雙全妓館天棚然著合院驚惶宿客院妓相率奔逃什物分毫不及搶出該妓館爲一時之冠院中有出色妓阿七者識一富家郎甚相親密郎新贈七銀票三百餘兩牢鎖箱中竟付一炬此外尚有衣飾等件所舉甚鉅計七一人之物約值在五六百金之數其鄰更有天德當鋪相隔一墻當火焰熊熊時當舖甚爲危險幸五城水會次第而至將當鋪保護無恙火亦漸息次日初十夜四更後距該處數武之蔡家胡同又復火起亦燒娼寮兩家旋被水會撲滅當火盛人亂中突有匪徒多人搶去妓女三人迄無下落傳言因新拆天棚堆席地上火自席出疑係奸人施放乘間搶人未知確否 
[茅屋遭災]  
　　本月十七日淸晨姑蘇胥門外五龍橋附近某鄉村程姓嫗因作早餐遺火積薪忽起旋風致令祝融氏眉飛色舞熊熊上熾延及茅詹嫗大聲疾呼經衆鄉人施救而熄然已焚去茅屋一椽矣 
[追究挾餉]  
　　臺灣斗六門都司張北垣都戎被郭哨官郁泰湯委員芝生將餉銀挾逃内渡一節現都戎欲歴禀各憲衙門以期水落石出聞經同鄉寅僚方太守祖廕吕二尹啓源馬都司宗貴蔣二尹鳳儀調處勸令都戎且緩進禀一面勸湯委員認還挾欵未知能免鼠雀之爭否耶 
[裁汰工匠]  
　　總辦金陵機器製造局郭月樓方伯於本月十二日經督憲張香帥委某觀察查點各廠人數計一千一百七十餘名此爲前報所已詳兹方伯因中日和好軍火非待用之物卽於秋節後將鐵工廠老弱之人裁去四十七名以便減省經費 
[懲辦巨案]  
　　進賢縣何陳二姓近出巨案經賀芷瀾觀察帶勇二哨親往查辦已列前報兹聞觀察一抵其境卽出告示嚴禁勇役騷擾並需索供應等項嚴諭兩造各交眞正兇手到案以免株連無辜幷念當日何姓斃命二名陳姓斃命三十九名案情重大嚴飭營勇恊同縣差地保查拿何姓兇犯三十餘名陳姓數名解省懲辦似此雷厲風行兩造當各遵公斷不難水落石出也 
[飭查梟匪]  
　　姑蘇訪事人云統領緝捕水師等營李質廷軍門新燕近奉督撫札文内開爾來各處游兵散勇流入匪黨者實繁有徒蘇屬各碼頭本有鹽梟麕集或開塲聚賭或販賣私監爲害地方已非一日雖歴經隨時訪緝終不能盡絶根　欲保閭閻不可不嚴加剿辦等因軍門遂立調各路砲船齊集葑門外黄天蕩多至六十餘艘本月十六日淸晨帶往江震崑新上海等處查勦 
[遠迓文旌]  
　　金陵訪事人云上元江寗兩邑宰前接江蘇學政龍大宗師行文定於八月十七日按試江寍府屬兹悉宗師於氷壺月朗時由江隂起節乘坐官舫將抵江寗省經江寗府李太尊札飭巡檢陳少尉秉圭前赴江隂迎接並諭令上江兩邑宰在旱西門碼頭伺候張燈結綵鋪設輝煌 
[江撫接篆]  
　　新任江西撫憲德靜山中丞已發紅諭擇於八月初十日已時接印視事闔城文武員弁兵勇卽於是日辰刻齊赴撫院伺候吉時旣屆中丞悉照儀注恭行拜儀門禮望闕謝恩禮及拜印信禮隨陞坐大堂受各員弁叅謁各書吏叩賀禮成退堂一時冠蓋雲屯旌旗蔽日規模顯赫極一時之盛矣 
[盜犯已獲]  
　　前報鷄籠山㩦刼一案兹悉該匪已被獲六名其人皆温台口音送入縣署審辦至其破案之由因該匪搶刼後潛往小和山相近之荒山中分贓因爭多嫌少被採樵者所聞告知地保其時縣中捕快正在訪緝此案遂帶同營勇前往捉拿當時被逸者尚有三四人想亦不難盡獲也 
[京華賸語]  
　　大宛兩縣府考定期八月十八日審音十九日入塲府丞按臨貢院考試學院已請訓出京仍先赴天津順屬院考約在冬月間故順天外縣府考尚無定期○此次考取之府學滿教授四員嗣因覆試不符扣除二員○前報兵部職方司失去稿底一事兹悉竊稿之人留說帖一紙挾制經承詐索銀三百兩又遣奄人某傳語恫喝旋經該經承將說帖呈堂司堂立刻飛諭著地方官搜捕竊稿之吏家屬畏懼卽將該吏交出當堂重責繳回稿件出條斥革幷責值宿之吏以儆怠忽云○八月初南城送到刑部一案係海子紅門旗婦某氏控稱旗人某甲砍死伊夫甲亦自首到案承認不諱一案審其情節支離不符蓋婦年約三十許甲方十九齡居住相距不遠婦稱七月十八日因患痢疾伊夫惡其汚臭遣回母家養疴是夜伊夫卽被甲砍斃次日聞知回家赶卽來報云云甲稱因與某氏之夫口角爭吵鬥毆失手將伊砍死等語司官赴騐見死屍遍身灰汚無傷只咽喉小刀抺傷一處逈非鬥毆砍斃情形而且頭上毫髮脫落殆盡膚肉半就腐爛又非一半日死者取供詳城送部經該部刑訊某氏始猶矢口不移繼掌責數十方供出因姦謀殺實情氏因與甲戀姦乘其夫酒醉約甲用小刀抺斷伊夫氣嗓立時殞命掩埋院中數日後又慮不秘復將屍身刨出埋坑洞中旋鄰右漸次傳說風聲四出兩人畏不免於禍商議復由坑洞刨出屍身停放屋内令氏報官甲隨後投首思欲避重就輕詎料天網恢恢疏而不漏不鞫卽服刻氏已擬凌遲處死不日行刑甲同謀按律斬候○一婦人乘車由前門内出城不知係往何處行至前門大街騾性忽發帶車而驚車夫力不能拘徘徊道左任骡狂奔而去婦人在車内居然毫無懼色竟將韁繩拉住約行半里許騾性始收共計碰傷四人其一受傷最重現爲車主養傷倘有不虞再作商議其餘三人受傷較輕皆由車主送給錢文其事遂寢○有某甲以赶車爲生自置車一輛向在東華門外停放招攬坐客忽有乙丙二人商雇至西便門外四五里祭掃探親等事將價議妥隨乘車而往直出西便門外行約八里之遥見一荒郊之處有土房一間乙丙入内不知何故片刻卽出四顧無人卽出繩將甲捆縛信手拾取劈柴石片力擊甲身適有西城兵馬司之捕役康姓者由此經過見甲似乎認識甲卽呼康求救康見甲渾身受傷甚重屋旁有車一輛乙丙在旁跼蹐情形類似拐騙卽出刑具將乙丙二人鎖解西城坊坊主詳城現在已送刑部治罪矣 
[七十二沽瑣語]  
　　天津訪事人云府試文武各童時地方官暫將城廂内外四戲園一律發封以免滋生事故至月初府試報竣四戲園遂於初五日揭封初六日袍笏登塲依然熱閙聞宗師有十一日按臨之說不知屆時四戲園仍能妙舞淸歌否　督辦東征糧臺胡雲楣廉訪入都陛見旋改辦西征後路糧臺聞之官塲中人謂憲節當於本月十二三日遄回津郡　 
[彝陵秋眺]  
　　宜昌信云邇來風雨不調畎畝中人方慮秋成減色所幸民生素裕米穀尚不昂貴價值仍如曩昔又四鄉棉花較往年爲茂盛先出市時每片淨花約二百文近日每斤止百五六十文耳據農家言今年棉花實屬繁茂惟現在秋季太旱秋收未免減色也○近值府試歲科並行之時七屬文武童生俱齊集於城内外惟巴東一縣每逢考試卽有一種靑皮漢藉考童爲名專以逢塲聚賭爲事前日有巴東某甲和住學院街某宅每夜呼么喝六興會甚豪一夕忽相爭閙始而角口繼而角手幾以生死相拚經和事老從中調釋兩造氣爲之平依然同賭每有 
 
 

Page 3

 
 
考童赴試而來所携川資不多見獵心喜致囊底空空追蹤阮步兵者若不禁止貽患豈淺鮮哉○某洋商有客貨棉紗數百件由船載運行至歸巴交界之洩灘上首忽被漩渦水所覆致棉紗俱隨水漂浮幸在白晝船上人無恙赶急雇人撈救均無遺失當卽雇人晒晾及收取時已少數件約有百斤查係某甲所竊洋商卽派人淸查甲初尚不服後己勢成騎虎照時價棉紗酌賠錢方能了事 
[月滿潯江]  
　　九江訪事人云本月十三日卸任江西巡撫德曉峯中丞由省垣啓節十四日戌刻行抵九江旋於十五日未刻乘招商局江永輪船東下文武各官恭送如禮○特授星子縣慶西垣明府錫庚奉藩司檄令調署德化縣事本月十四日戌刻鳬舃蒞潯卽擇吉十五日申刻在江寍會館接印寅僚咸往道賀按明府係安徽含山縣人庚午優良○卸署德化縣王明府祖彝蒞任未滿三月因事撤回省垣聞虧空四千餘金不知如何彌補也 
[神山秋月]  
　　新簡安徽臬憲趙廉訪爾巽由黔省交卸貴東道篆晉京陛見於月之初十日淸晨乘輪行過鳩江地方文武各官均整肅儀從登輪晉謁手版脚靴滿船濟濟良久始展輪而下○西陲自回匪猖獗江督張香濤制軍聞信卽調北旋之勁旅轉斾西征初十日淸晨用大兵艦一艘運兵過蕪上駛船中所載悉係百戰雄師想不難掃盡妖氛也○江口吳萬順木棚日前有木牌一架來自江西經過安慶時有一蛇盤旋片上方欲操杖驅逐則蛇已如神龍之見首不見尾遂不知所之抵蕪後將牌拆卸則蛇猶潛於夾層之内乃放乎江流聽其蜿蜒他去卽將牌篷移舁岸上不料越宿蛇又在篷之脊梁鎭日懸繞棚主見之謂此蛇遠道相隨棄之仍復來歸其殆神乎是不可以不酬乃雇工搭臺於江滸日夜演劇以答神庥一時丁歌甲舞翠暖珠香哀絲豪竹之聲與江流相激湯杜工部半入江風半入雲之詩不啻爲此時寫照也此初十夜間之事直至翌午始失蛇所在○王老九者金陵人與友股開源興廣貨鋪於館驛巷上首而另棲其梅鶴於三聖坊裕興和鐘表店後生有一女二九年華風流妖艶裙下雙鈎尤不盈三寸惟摽梅已過嫁杏屢乖每當繡倦停針不免動懷春之意久之與鐘表店主某甲結觀喜緣月地雲階時相繾綣夜闌人靜海誓山盟因嫌陌上桑中終非久計遂效紅拂故事於上月某夕偕甲比翼雙飛瀕行將針箱繡篋席掷一空甲亦將店中值價鐘表及人寄存修整者盡數帶逃僅遺一學徒守門連日客之來取表者咸頓足踟蹰而去現聞女父將訟甲於官謂一經雙獲定將痴男怨女並置死地以洩其忿云○洋街迤北土地巷口整容店爲湖北人某姓所開叔姪二人操刀作頂上之工夫初九日下午不知緣何忽相口角其叔猛持劈柴斧向姪當頭砍去正中腦門血溢如射旁人急爲敷扎創口血雖漸止而人已昏倒於地氣息如絲不知能免性命之憂否據街隣云其初因姪先持此斧逞凶叔卽奪得轉砍致釀此禍人可不於忿激時稍忍片刻哉○新任江西湖口鎭水師總兵許鎭軍雲發請訓履新於初十日乘長安輪船過蕪上駛蕪湖水師砲艇咸展旌旗鳴礮迎迓將領各官並赴輪船晉謁然後展輪上駛 
[邗水秋紋]  
　　揚州訪事人云兩准泰州鹽運分司管轄十一塲有徵收國課督核産鹽之責正任沈子丹分轉桂歴俸屆滿例須送部引見運司江都轉查有候補運判沈分轉曾棨堪以委署遺缺遂備文申詳督鹽憲現奉批准卽於本月十二日牌示轅門一面札飭遵照又同日牌示淮北永豐壩期滿應卽委員更替著吳允徠管理○郡城賢良街某客棧主某甲生有一子文定鄉人某乙之女爲室已有年矣本月初旬某日不知何故潛吞生烟斃命甲夫婦不勝惶急據情訃諸母家旋卽爲之棺殮事已旬日乙忽率人至甲家吵閙謂係身死不明隨又奔赴甘泉縣署請騐縣宰立卽帶同穩婆仵役臨塲諭乙曰爾女素稱賢淑此次並未有何事故實係遇崇輕生乙泣涕　如　求開騐邑宰曰爾欲開棺檢騐須先具結如果死者無傷罪名甚重爾知之乎乙係鄉愚無識聞言默然不敢再有他說嗣經衆人勸導再三遂至邑宰前叩求免騐至此事究竟如何是否眞如邑宰所言遇祟輕生執筆人固無從臆斷惟邑宰之隨機應變則非老於斷獄者不能也 
[柴行被刼]  
　　杭州艮山門外蘭區地方張同泰柴行交易甚大資本甚厚前夜被盜匪打門而入行主本有勇力起與相敵祗以寡不敵衆致受刀傷任其傾囊倒篋而去時保甲總巡吳大令忠炳適帶勇巡夜聞知立卽往拿盜衆均已出門遂被紛紛逃逸僅獲一名次日送入縣署經伍芝蓀大令訊問口供先行收禁一面出差捕獲餘黨 
[換戴暖帽]  
　　兹際金風荐爽玉露初凝秋序平分嫩寒將至關道憲黄幼農觀察牌示定於本月二十日換戴蝯帽亦順時布政之一端也 
[江撫歸田]  
　　前江西巡撫德曉峯中丞被議交卸來滬乘大號官舫用小火輪拖帶於前日傍晚時停泊法界金利源碼頭登岸後假泰來洋行暫駐襜帷 
[總巡赴蘇]  
　　保甲總巡竇明府因公赴蘇已紀昨報兹悉明府此行因已歇震源正錢莊東主黄鎭心上控股東黄楚寳並咸德莊執事人馮珊森虧空巨欵一案提省訊斷黄楚寳在臬轅供稱伊父尚有存欵未取除將此欵抵銷外尚有盈餘馮供原籍有田二百餘畝足可抵償等語臬司胡廉訪札委竇明府在申查核所供情節是否屬實禀覆核奪現經竇明府查明各情尚有未確因此赴省禀覆前晚臨行時函致縣署請將以前錢業董事呈縣之稽查該莊出入欵項帳簿一本帶省禀呈上憲察核黄大令飭内署家丁查此帳簿交付尋覔不見著經承查交兩相推諉情急萬分黄大令以此等緊要公件豈容遺失飭令嚴查尋覓良久仍在内署查出交付竇明府帶蘇否則又多曲折矣 
[末路堪憐]  
　　旗人恩盛之向在洞庭山不知作何事業因慕海上繁華之盛挾資來游假寓泰安棧鎭日花天酒地甚至宿娼集賭無所不爲卒至牀頭金盡落魄無聊近更衣衫藍縷窮迫不堪所隨家丁見其似此凄凉料難長倚遂如黄鶴之高翔不知所之矣恩見家丁已不辭而去客棧亦不能復進遂露宿街衢幾與窶人子爲伍前晚在寳善街往來躑躅巡街捕見其形跡可疑拘入捕房昨由包探秦少卿轉送英公廨值日差向問情節據言係現任太湖廳之弟因川資用罄以致流落滬江當卽據情入禀屠别駕著暫行看管候示 
[重墮情天]  
　　參販趙雲卿曾娶妓女陳小紅爲妾藏嬌金屋人爭艶之乃未移時而陳妓忽復出賣娼趙以妓潛逃等情投報捕房昨晨由包探何瑞福黄四福將妓女陳小紅傭婦陳朱氏並朱和卿等一倂拘送英公廨值日差向問情節趙指妓捲物潛逃妓言趙雖曾娶伊爲妾但身價未付分文是以仍理故業差卽將兩造情節禀知屠别駕著將一干人分别暫行看管候訊 
[掮客受虧]  
　　日前有玉器掮客某甲行經寳善街之滿庭芳弄忽有小流氓多人藉端滋擾並將甲扭住毆打一哄而散甲孤掌難鳴無可如何只得懊喪而回 
[水手横行]  
　　前日有水手多人各有醉意在途囉唣見有婦女經過彼等更肆行無忌旋遥見華捕到來始各散去 
[神像一新]  
　　浦東社莊廟供奉土神俗傳爲三太爺不知出自何典大約好事者藉以惑衆斂錢也今春三月十九日曾賽盛會兹因偶象年久破壞由各會首在本城重塑金身昨午會中人衣冠濟楚備齊執事將偶象供奉大轎中一路迎遊回廟赴廟拈香者絡繹不絶頗覺熱閙云 
[縣案二則]  
　　張阿寳向在浦東開設船廠雇夥施朝甫工作前因風雨廠棚損壞阿寳囑令施猱升棚頂爲之翻蓋收拾施不應允張以施方命怒從心起奮以老拳施受傷後臥牀不起延至前日殞命當經地保衆人調勸斷張出洋八十元從豐棺殮以息訟端昨有屍姪施炳華以 
 
 

Page 4

 
 
叔施朝甫身死不明投縣呈控聲請提究旋經和事老竭力排解令張再加洋蚨若干寢事炳華直待慾壑旣盈始肯具結求請銷案自願備棺收殮黄大令准之○昨報紀文芸閣學士廷式動身時失去行李衣箱三隻請縣飭捕嚴緝一則兹經法公堂飭包探緝獲竊賊彭心發並起原贓移送縣署訊辦到縣後值捕入禀内署黄大令飭令暫爲看管聽候訊究聞悉彭卽裝載行李之車夫起意竊贓推車他往現經獲案當予嚴懲也 
[英廨瑣紀]  
　　昨經三百七十四號華捕等先後送臥路病民楊錦榮高新金王州永閔阿梅到廨值日差詢知均無家屬實因貧病交迫無資醫治故在街衢偃臥當卽禀知屠别駕著一倂送入棲流所醫治○老妓吳新寳曾領六歲女孩招弟在家學習彈唱稍不遂意動輙兇毆事經捕房查知特飭包探顧阿六往查見招弟遍體受傷當卽拘入捕房轉送到廨别駕飭令押候訊奪○昨有徐王氏胡陳氏何潘氏不知因何在途互相口角甚至扭結不解雖經旁人解勸各不肯散適爲一百四十四號華捕所見一倂拘入捕房捕赖以均屬婦女飭令轉送英公廨值日差據情入禀屠别駕著暫交官媒候訊 
[美捕房紀事]  
　　積竊康紀山某日在楊樹浦竊取張阿亮家布衣十一件前日下午經四百二十四號華捕巡獲拘入楊樹浦捕房費副捕頭由德律風告知美捕房昨晨捕頭派包探張阿五往將康紀山帶案押候送廨訊究○前日下午一百七十四號華捕巡至北河南路錢業公所附近見有年約三十餘歲之某甲倒臥路傍喘息如絲奄奄待斃卽據情告諸捕頭飭傳二圖地保奚坤寳查明料理旋由奚保禀稱病者已由親友舁往醫治捕頭遂不復深查○偷兒周桂生某日曾竊順泰碼頭某棧房管棧人羅杏生之對時表一枚前日下午經包探竇如海獲諸西華德路解入捕房昨晨捕頭研詰之下供出竊取泥城外王桂芳家紗羅馬夾絨衫各一件卽由竇探將原贓吊出押候解送英公堂訊辦○寗波人葉阿高在浦左某船廠内竊取鐵釘若干前日傍晚持至吳淞路意欲付質爲包探張阿五人贓一倂查獲解入捕房捕頭飭查失主送廨訊究○崑山路第三十八號洋房細崽某甲前晚至篷路第三百零一號門牌某整容店喚得待詔某乙回至洋房整容奏刀已畢將欲惠鈔時適洋東呼喚甚急甲不及付錢卽應召登樓而去事畢復返乙已不知所適檢點諸物失去水烟袋一枝甲卽奔告捕房捕頭飭包探倪順泉將乙拿解捕房乙堅稱並無圖竊之事捕頭以其控竊無憑一倂斥釋昨晨有甲乙丙三人共推貨車一輛裝炭三籮行至乍浦路停車觀望繼則甲乙躑躅他適内呆立車旁一百五十三號華捕疑其來歴不明當卽驅入捕房丙稱係英界陳家木橋源順煤棧出店今奉執事者囑令送往某處爲路徑生疎故而遲疑不前致被巡捕悞拘捕頭細加駁詰飭包探金阿狗查明與供合符然後開釋○吳淞路第四百九十六號門牌徐裕興匾對店前晚祗有一學徒守門十點鐘時有口操北音之某甲叩門直入以揀買匾牌爲名轉瞬間飛奔至樓上攫取水烟袋一枝銅吊提一隻奪門面逸學徒追之不及奔告捕房捕頭倩包探倪順泉查勘情節許爲查緝 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[骨肉分離]  
　　有粤東人林錫圭前日由臺北携眷屬回國船至芭蕉局　　撞破眷屬男女七人同時落水幸經救　數人林　　氏井子女各一猝不及撈不知去向現林　寰尋覓但未知能破鏡重圓珠　合　否也 
[痴漢鍾情]  
　　金陵門西某機房主家頗饒裕僅一子年已弱冠與衞巷某姓女結恩愛緣不啻膠漆每訂巫陽之兩時飛洛浦之雲詎知女於前月杪偶染暴疾而亡某子甘賦同心意成連理遂於本月初五夜暗服紫霞膏臥於藤榻直待毒發始告父母正在設法施救而已入枉死城矣諺云痴心女子負心漢今乃有痴心之男子世間無數多情種子豈可一概視哉 
[水販宜懲]  
　　水販誘拐婦女賣良爲娼外干例禁小東門一枝春街鴇婦大愛卿花烟間内近由江北水販帶來良家婦女一口出身價洋一百五十元鬵爲烟娼尚有六口分售近處各花烟館作皮肉生涯近日匿名揭帖一節業經法捕房嚴行查辦恐該水販亦難免查究也 
[法捕房瑣案]  
　　虹口義昌仁記失去金銀表各一枚金表值銀一百兩銀表亦值五十枚開單投報捕房請爲查緝法包探朱春和帶同探夥查至北京輪船見積竊張漢卿又名熊老和卽前經公堂送縣收入自新所中約伴穴洞潛逃未獲之犯與積竊劉寳林同在一處當將能　拘獲劉竊乘間脫逃帶回捕房問究供認不諱言表已當於虹口德順押店並供出劉竊窩頓四馬路福鄰里野鷄妓院密往拘拿適與該　途過意圖兎脫爲巡街捕帮同拘獲送入英捕房禀明情節捕頭飭將該竊管押翌日謝副捕頭帶同郁包探至捕房請將該竊帶回捕頭准之將駭竊交與法包探帶回歸案辦理○文芸閣學士失去衣箱三只報請黄大令飭捕查緝等情已紀昨報前日有小車夫某甲投八仙橋捕房報稱有客雇車裝載皮箱與鞋藍一只至輪船交卸迨至碼頭船已開駛人亦不知所往經將箱籃存於捕房捕頭飭探傳諭捕役柴憀查騐果係文宦原贓請帶回縣署捕頭准之卽令出洋五角賞給車夫以奬其能 
[好行其德]  
　　謹啓者敝堂醫藥兼施需費孔殷正在籌措兹蒙舜卿善士經募十八戸助一文愿册捐計規銀十五兩八錢九分無名氏慈邑壽記二戸各助洋二元無名氏四戸共助洋二元五角韋陳氏助八月份一文愿洋一元黄卓氏助施醫藥洋四元梁進乾善士歸實　人二戸各兩元祗領之餘均深欽佩鴻慈普被和風與甘雨齊施駿惠常頒卿月偕景星並朗除分掣收條外請登報簡藉展謝忱上海虹口元濟善堂董事唐廷桂等謹啓 
 
 

Page 10

 
 
   
 
 

Page 11

 
 
[光緒二十一年八月初十日京報全錄]  
　　宫門抄○江督劉奏請議卹摺○豫撫劉奏請將情重盜案就地正法摺○護陜撫張奏審明兇犯按律定擬摺○直督王奏請賞加道員二品頂戴片○又奏豁除糧賦緣由片○黔撫嵩奏調署知縣片○將軍裕奏揀補尚膳人缺摺○八月初十日理藩院鑾儀衞光祿寺正白旗值日無引見○莊健謝放蘇州織造恩○崇文門呈進銀魚○召見軍機莊健○○欽差大臣兩江總督臣劉坤一跪奏爲各營堵剿傷亡及落木淹斃並在營積勞病故各員弁懇請敕部照例議卹繕具淸單恭摺仰祈聖鑒事竊統領湘軍福壽等營江蘇按察使陳湜年部在大高嶺老君堂一帶計陣亡傷亡員弁補用叅將莫廷魁等八名受傷勇丁十三名又上年該按察使派員在湖南招勇成軍後壽右營前後左右四哨由湘潭雇乘民船五隻於八月二十八日用湖北楚威輪船拖帶過湖行距鹿角地方四里許忽遇大風停輪不及人力難施右哨之哨頓被衝覆除救起得生外及淹斃該哨哨官補用都司曹振開並勇丁共六十八名打撈無獲又統領魁字營四川建昌鎭總兵閃殿魁所部總兵銜補用副將甘肅凉州鎭標後營部可黎懷德等三名及統領剛字營廣東瓊州鎭總兵申道發部下哨官五品軍功陳明亮均先後在營病故據各該統領禀懇奏請賜卹並照章發給撫卹養傷等銀前來臣查該員弁等或打仗傷亡或覆舟沈没均堪憫惻其在營積勞病故者亦屬殁於王事例准請卹除將傷亡淹斃及受傷勇丁應領撫卹養傷銀兩咨明署兩江督臣飭局發給外合無仰懇天恩將補用叅將莫廷魁等敕部分别照例議卹以慰忠魂而昭激勸謹繕單恭摺具陳伏乞皇上聖鑒訓示謹奏奉硃批兵部議秦單倂發欽此○○頭品頂戴河南巡撫臣劉樹堂跪奏爲豫省搶奪良家婦女輪姦殺人重犯請照情重盜案就地正法以示懲儆恭摺仰祈聖鑒事竊維豫省居天下之中幅員遼闊時有匪徒出没雖嚴拿懲辦而伏莽尚未盡絶是以前撫臣鹿傳霖復經奏准將　衆强刦重案及土匪游勇仍按定章就地正法遵照辦理在案惟盜案已因時制宜變通辦理而搶奪良定婦女雖與盜刼財物不同第結夥肆行架搶其情實與强盜無異甚有因搶奪而輪姦殺人者尤屬異常兇暴查定例夥搶婦女拒捕殺人者斬梟又輪姦良家婦女已成殺死本婦者爲首斬梟同姦又下手者斬决又凡殺死一家非死罪二命者斬梟其懲治固有明條然非變通從嚴一任日久稽誅仍不足以示儆戒而安良善兹據臬司長祿核議具詳前來臣覆加酌核擬請嗣後豫省尋常搶奪婦女之案並無輪姦拒殺各情應仍循例分别解勘用符定制若遇有夥搶良家婦女殺　輪姦重犯罪干斬梟斬決者均援照夥衆强刦重案一體就地正法以昭炯戒仍行按季彚奏供招咨部臣爲戢暴安良起見如蒙兪允豫省現有睢州　犯陳四培等夥搶良女仲秀閣已成輪姦後致死滅口並拒殺仲張氏等二命一案現飭開封府提案審辦内有罪干斬决斬梟人犯一俟審定卽照此次新章辦理並請俟接准部覆再行起限是否有當理合恭摺具陳伏乞皇上聖鑒訓示謹奏奉硃批刑部議奏欽此○○頭品頂戴護理陜西巡撫布政使臣張汝　跪奏爲審明故殺胞兄凶犯按律定擬恭摺仰祈聖鑒事竊查接管卷内據華隂縣知縣梁承馨詳報民人鄭詳發故殺胞兄鄭芸身死一案經前升任撫臣鹿傳霖以案情較重批飭嚴審擬辦去後嗣梁承馨未及審解卸事據代理該縣劉相淸將犯審擬由同州府知府賀爾昌覆審招解到司因情罪重大發委西安府審辦兹據西安府知府文啓督同局員提犯訊明仍照原招覆解前署臬司松壽未及審轉卸事移交現署臬司馬相文審明解勘前來臣親提研鞫鄭詳發藉隷華隂縣赶脚營生已死鄭芸係鄭詳發同父異母大胞兄素睦無嫌鄭芸同鄭詳發之二胞兄與鄭詳發分居各度鄭詳發之父鄭維新母鄭楊氏及其四胞弟仍同鄭詳發過度鄭詳發等分家時公存祀田歸鄭詳發鄭芸圇種祭掃光緒二十年二月間鄭芸因事拮据私將祀田當得價錢三十千文鄭詳發查知不依鄭芸向鄭維新懇求約緩贖田鄭維新應允鄭詳發亦卽不校三月初間鄭芸因無度用往往向鄭詳發借錢鄭詳發因無現錢當將騾子一頭令其出當言明一月後贖還鄭芸將騾頭當得京錢二十千文花用至期未贖鄭詳發屢索鄭芸總因無錢推緩至六月二十三日午後鄭詳發又至鄭芸家向鄭芸索討騾頭並催贖取祀田鄭芸不服隨口混駡鄭詳發回詈鄭芸拾起地上劈柴刀向鄭詳發撲砍鄭詳發閃側乘勢奪刀過手致劃傷鄭芸右腮脥右肩甲鄭芸轉身拾棒鄭詳發卽用刀砍戳傷其脊背撲跌倒地致傷左膝蓋並右脚外踝鄭芸翻身坐起拉住鄭詳發衣襟撞頭拚命鄭詳發又用刀連砍傷其頂心偏左鄭芸鬆手躺地辱駡並稱傷痊定要將鄭詳發殺害鄭詳發慮其日後報復一時糊塗起意致死又用刀連砍傷鄭芸左胳膊左手腕相連手背右手大指貪指砍發失手掉落刀子見鄭芸尚有氣息又拔防身小刀向鄭芸亂劄數下將其右胳膊胸膛近右肚腹近右劄傷當有鄭芸之妻鄭張氏聞閙由後院趨至瞥見將鄭詳發拉開鄭楊氏亦聞閙踵至查看鄭芸已氣絶殞命當向鄭詳發詢悉情由通知鄭芸之子鄭國起回歸看明投地保報騐訊詳批飭嚴審嗣據審擬由府解司發委審辦兹據西安府等訊明仍照原招解由臬司審明解勘前來臣提犯親鞠　供前情不諱詰非蓄意謀害亦無起釁别故及在塲帮砍之人案無遁飾查律載弟毆同胞兄故殺者凌遲處死等語此案鄭詳發因向胞兄鄭芸索討借當騾頭幷催贖祖田口角爭毆輒用奪獲柴刀砍戳鄭芸致傷後因鄭芸駡稱殺害該犯復敢頓起殺機用刀將某砍劄身死實屬有心干犯逞忿故殺查鄭芸係鄭詳發同父異母胞兄自應按律問擬鄭詳發合依弟毆同胞兄故殺者凌遲處死律擬凌遲處死左面剌凶犯二字恭逢光緒二十年八月十六日恩詔事犯在正月初一日以後毋庸查辦鄭芸首先詈毆本有不合業已身死應毋庸議其所借騾顛並出當祀田令其子鄭國起贖回分别歸還存公以杜釁端無于省釋除供招咨部外所有審明定擲緣由理合恭摺具奏伏乞皇上聖鑒勅部核覆施行謹奏奉硃批刑部速議具奏欽此○○王文韶片再上年天津紳士花翎三品衔浙江補用道張鴻翰舉辦商團鋪民總局挑選精壯練勇三百名所有餉械及司事薪水均係該紳捐辦又勸城廂内外各鋪戸捐資設立分局六十四處共募勇一千八百餘名該紳晝則督經操練夜則親歴巡查自冬俱夏閱持半年之久地方賴以安謐核計用銀一萬二千餘兩聲稱不敢邀奬據天津道李興銳轉據天津府知府沈家本具詳前來臣查該紳故祖頭品頂戴張錦文於咸豐同治年間創辦商團鋪民局事慨捐鉅欵保衞鄉閭曾經渥荷恩施優加奬叙今該紳按照成法辦理轉防洵屬克承先志仗義急公雖據稱不敢邀奬未便没其抒忠報國之忱合無仰懇天恩准將花翎三品銜浙江補用道張鴻翰賞加二品頂戴以示鼓勵出自鴻惑逾格其餘各分局紳董同心保衞亦著勤勞已由臣酌給功牌外奬除將該紳履　咨部外謹附片具陳伏乞聖鑒訓示謹奏奉硃批著照所請該部知道欽此○○十文韶片再上年因開挖格淀隄新河佔用天津縣屬楊柳靑鎭子牙河北岸白塔寺西民地合在册曰地六十三畆四厘不加閏共應徵銀七錢六分一厘耗銀七分六厘又機器局上年將天津縣屬韓家點火藥庫接築圈隄佔用該處民地合在册黄土坡民糧地四十八畝四厘八毫例不加閏共應徵正銀四錢六分四厘一毫耗銀四分六厘均請自光緒二十一年爲始豁除糧賦造入該年奏銷册内報部據該縣分案造具册結呈經府道加結由藩司核明具詳前來臣覆核無異除册結咨部外理合附片具陳伏乞聖鑒勅部查照謹奏奉硃批戸部知道欽此○○□崑片再修文縣知縣陳思敬因案撤任遺缺查有都匀縣知縣承先悃愊無華辦事勤敏堪以調署據署藩司唐樹森署臬司黄元善會詳前來除檄飭遵照外謹會同兼署雲貴總督臣崧蕃合詞附片具奏伏乞聖鑒謹奏奉硃批吏部知道欽此○○奴才裕祿跪奏爲福陵尚膳人出缺揀選擬補恭摺具奏仰祈聖鑒事恭查嘉慶五年六月二十一日欽奉諭旨所有送京引見之茶膳香燈拜唐阿等俱係微末之差道路遥遠往返不無糜費嗣後遇有缺出著交該管大臣揀選奏請不必送京引見以示體恤等因欽此欽遵在案今福陵尚膳人景昱升任一缺揀選得廂黄旗慶德佐領下食餉拜唐阿慕賢當差勤滇堪以擬補理合恭摺具奏伏乞皇上聖鑒謹奏奉硃批知道了欽此 
 
 

Page 12

 
 
[光緒二十一年八月十一日京報全錄]  
　　宫門抄○諭旨三道錄前○將軍裕奏統兵大員在營因病出缺摺○將軍裕奏甄别候補人員摺○御史恩奏請飭裁節試塲經費片○東撫李奏飭知府赴任片○又奏飭知縣赴任片○又奏報銷續捐義賑收支各欵數目摺○八月十一日吏部翰林院正紅旗值日無引見○敬信得賞謝恩○順天學政徐會灃請訓○鄰中堂請假五日○火器營奏派盧溝橋演放砲位派出敬信○内閣奏派稽察本章派出景灃○召見軍機汪鳴鑾徐會灃皇上明日用膳辦事後至頤和園皇太后前請安畢還宫○○奴才裕祿跪奏爲統兵大員在營因病出缺恭摺奏聞仰祈聖鑒事竊照廣東陸路提督唐仁廉於光緒二十年冬間奉命來奉會辦防剿事宜素日氣體强健日夕督率操練盡心布置數月以來人皆服其年逾六旬能耐勞苦詎於本年六月初二日感受暑疫寒熱時作遂致牽動昔年舊傷痛楚不堪至六月十五日後病勢日重奴才疉次前往看視勸其靜心調攝乃醫樂罔效至二十五日自知不起繕就遺摺令該軍營務處交由奴才代爲呈進遞於是日酉刻痰壅氣逆在營次因病出缺當經奴才將該營事務暫交該提督奏派總理該軍營務處之記名提督祁發祥妥爲經管曁分飭該營分統營哨等官嚴束兵丁照常操練於各處防守處听不得稍涉疏懈並先電陳督辦軍務處代奏在案奴才查提督唐仁廉以武童於咸豐九年投効軍營隨同　任兵部尚書彭玉麟　督鮑超前陜甘總督楊岳斌等轉戰直隷山東陜西安徽湖北江南江西廣東各省剿辦髮捻等逆屢殲巨宼疉克名城功績皁箸上　奉命會辦奉天防勦事宜該提督慨念時艱忠勇奮發圖報之心未嘗一日稍懈兹因偶患暑疫遽爾不起在省軍民無不同聲惋　該提督之子廕生唐世鴻附生唐運昌曁幼子唐世漢唐世瀛四人均在湖南原籍並未隨侍在營目睹情形尤堪憫惻其身後一切事宜當卽督飭該軍各營官等妥爲料理伏念該提督忠勇性成身經百戰生平功續皆在聖明洞鑒之中應如何逾格加恩從優賜卹之處伏候聖裁現在該軍馬步二十餘營分紥遼陽後路及新民㕔一帶必有威望素著之大員督理方不致散漫無紀相應讀旨迅賜派員接統以資統馭所有該提督呈到遺摺謹代呈御覽理合由驛恭摺具陳伏乞皇上聖鑒謹奏奉硃批另有旨欽此○○奴才裕祿跪奏爲候補人員試看期滿照例甄别恭摺仰祈聖鑒事竊查部定章程道府州縣及各項試用人員無　捐納勞續均應於到省後扣足一年甄别補用等因歴經遵照在案兹查有知府用試用同知范樹升現年三十九歲浙江杭州府錢塘縣人由附貢生報捐中書科中書分發行走光緒五年正月到科十年四月奏留補用十五年十月告假出京十六年五月行抵山東各留河工於堵築高家套出力案内彚保免補中書以同知不論雙單月選用並加知府銜經部覆准十七年九月措資來奉十九年十月奏請以原班留奉補用經部覆准二十年四月給咨赴部經吏部帶領引見奉旨照例發往欽此遵例補交分發銀兩是年六月十一日領照到省嗣於運通米豆出力案内彚保俟補缺後以知府在任候補經部覆准二十一年二月初四日委署營口廳同知到任是月初十日奏請交部議處卸事嗣經部議革職四月初六日奉旨着改爲革職留任欽此計自二十年六月十一該員到省之日起扣至二十一年閏五月十一日一年期滿又補用知縣楊昌瀚現年四十二歳四川潼川府三合縣人由廪膳生考取光緒乙酉科拔貢期考附列三等當卽遵例就職直隷州州判光緒十六年投効奉天軍營嗣於邊防出力案内彚保得缺後以知縣用經部覆准九月在　京藩庫遵新海防例報捐直隷州州判不論雙單月分發省分試用經戸部核准給照在案是年十月因援剿熱河教匪出力案内保　　本班以知縣分省補用經部覆准十九年十月奏請留奉補用經部覆准二十年三月給咨赴部經吏部帶領引見奉旨着照　　往欽此是年七月十七日領照到省計自二十年七月十七日該員到省之日日連閏扣至二十一年六月十七日一年期滿以上　　均應照章甄别奴才查革職留任知府用試用同知范樹升年富才明補用知縣楊昌瀚安詳穩練均堪留省照例補用除咨吏部　照外理合恭摺具陳伏乞皇上聖鑒謹奏奉硃批吏部知道欽此○○御史恩溥片再奴才恭讀光緒十四年上諭吏　奏遵議處分一摺本年順天鄉試宿字圍監試御史成斌塡寫卷面並不詳細查對所塡箭枝數目弓刀石斤重不符甚多考試大典該御史漫不經心致多舛誤實屬荒謬成斌著照部議卽行革職以示懲儆欽此查武圍鄉試應試人數較會試多至數倍每圍監試御史一員以一人之精力在圍凡旬日之久寅入亥出有應接不暇之勢入圍後塡寫卷面限於時刻且無可復校之人舛誤遺漏難保必無然考試鉅典不厭求詳與其遷就於已成何如預防於先事嗣後除武會試照舊辦理外武鄉試人數較多應否每圍以御史二員監試以昭愼重之處請飭部議又查文鄉會試摥所有内外塲監試科道每塲向來共用滿漢十六員比至士子出塲後則内外塲監試人員撤半留半而别項考試亦用監試八員士子出塲後反全行留闈與大塲撤半留半之例轉不畫一又繙譯塲監試之外另有入號巡察御史原因士子有彼此相商倩人革削等弊卽行拿交刑部治罪而設光緒十七年十九年奴才三膺恩命無如士子入號後照　將栅欄卽行封鎖巡察無從而入是此差弁幷無應辦之事徒耗供給現在經費支絀其武塲應增之員似應加增以昭詳愼其别項　試凡在闈幷無應辦之事人員似應分别裁撤省一員供給卽多一分撙節於經費不無裨益應請飭下吏部禮部兵部順天府妥議具奏是否有當伏乞聖鑒謹奏奉旨已錄○○李秉衡片再靑州府知府劉景宸先行調署濟南府知府復經臣恭摺奏請調補在案所遺靑州府知府員缺遵旨卽以濟南府遺缺知府李芳柳補授該員業已領照到省應飭赴任先行署理以重職守據藩臬兩司會詳前來除批飭檄遵並咨部查照外謹附片陳明伏乞聖鑒謹奏奉硃批吏部知道欽此○○李秉衡片再先行代理濰縣知縣李務滋經臣題補斯缺業已奉部覆准例應另報到任選授安邱縣知縣兪崇禮昌邑縣知縣張驤均已領憑到省並無委辦事件應飭各赴新任供職以專責成據藩臬兩同會詳前來除批飭撤遵並咨部查照外訽附片陳明伏乞聖鑒謹奏奉硃批吏部知道欽此○○降二級留任又降二級留任山東巡撫臣李秉衡跪奏爲江浙官紳連年續捐義賑收支各欵數目援案開軍報銷請免造册恭摺仰祈聖鑒事竊據調任直隷津海關道前登萊靑道盛宣懷會同賑撫捐局道詳稱山東沿河各州縣連年水患頻仍小民蕩析離居災區寛廣官賑之外全賴南省義賑源源接濟藉以補苴億萬災黎得免委塡溝壑計自光緒九年至十四年共用銀八十三萬餘兩十四年至十八年五月共用銀一百八十四萬餘兩棉衣麥麵丸藥等項爲數頗鉅均經前撫臣張曜福　先後開單奏報奉部覆准免其造册在案嗣因小淸河開濬下游己著成效上游之歴城章　齊東三顆每當大雨時行積受山泉諸水去路不暢泛溢爲災亦經前撫臣福潤於光緒十八年奏明毋分畛域商同南紳嚴作霖等勸捐接續挑辦維時各屬被水被潮道殣相望籌辦賑撫兼顧工需並建築涵洞修補小洞新河上下游缺口殘隄撈濬淤淺凡善後一切事宜煞費經營幸免顧此失彼自十八年六月起至二十年十二月底止共收續捐義賑銀五十六萬人千餘兩棉衣一萬件俱交南紳嚴作霖　民表等分赴各屬散放並恊助河南山西等處賑欵續濬小淸河上游以工代賑共支用銀五十二萬二千餘兩連上次結存銀四萬八千餘兩應存銀九萬三千九百餘兩再除提撥恊濟奉天賑銀二萬兩直隷賑銀五萬兩實存濟南賑撫局義賑銀二萬三千九百餘兩動支前項捐欵應仍照章核給奬叙以昭激勸至附近小淸河之支派溝爲高苑博興樂安等縣水利農田所關業經南紳嚴作霖禀明加寬挖深與新開之小淸河相輔並行分洩山泉水勢方能永除災患約估工需銀十餘萬兩俟開辦時先儘局存義賑銀兩提用不敷之數仍當竭力籌勸俾竟全功等情開單呈請奏銷並免造册前來臣覆核單開收支各欵數均相符合無仰懇天恩俯准勅部存案免其再造細册出自鴻慈所有報銷續捐義賑收支各欵數目謹援照順直等省歴辦成案繕具淸單祗呈御覽爲此恭摺具奏伏乞皇上聖鑒訓示謹奏奉硃批戸部議奏單倂發欽此 
 
