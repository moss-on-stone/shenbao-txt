# 1917 - 69 - 4915835

 

Page 1

 
 
   
 
 

Page 2

 
 
時評 
[俄革命與戰爭（默）]  
　　今後之世界有兩事可預料者對内必日離專制而趨共和對外必日除强權而重公理此大勢之所可預料者也然不可預料者亦即此兩事欲離專制必起革命革命必擾亂擾亂至若何程度而後定則不可知也欲除强權必起戰爭戰爭必糾紛糾紛至若何程度而後定則又不可知也 
何以故革命而不遽告成功則革命必繼續不巳戰爭而不遽分勝負則戰爭必連結不巳故其擾亂與糾紛之程度以常例言之而不能預料者也若夫革命與戰爭同時發生其間有無相互之影響影響至若何程度此又爲今日之特例而不可預料者也 
總之今日各國之紛紛多事即爲此兩事經過此多事之關頭而後世界之變化定而後世界之和平實現然則今之紛擾殆亦勢所無可避免者哉 
命令 
三月十六日大總統令梁卓敏周則范吳歛學均加陸軍少將銜此令 
又令任命張國威爲浙江督軍公署上校參謀此令 
又令張慶昶雲章授爲陸軍步兵上校此令 
又令前政事堂存記之許炳榛著交外交部酌量任用曾炳章著發往河南高世異著發往江蘇國務院存記之鄭國翰著發往陜西交各該省長酌量任用此令 
又令兼署湖北省長王占元呈請任命吳俊采爲宜昌商埠局局長應照准此令 
又令兼署内務總長范源濂呈准兼署福建省長李厚基咨稱厦門警察廳廳長黄承璋調京任用請予免職黄承璋准免本職此令 
又令兼署内務總長范源濂呈准兼署福建省長李厚基咨請任命史廷颺試署厦門警察廳廳長應照准此令 
又令司法總長張耀曾呈請任命邱任元署奉天高等審判廳推事程謙署奉天瀋陽地方審判廳推事蘇文中署黑龍江龍江地方審判廳推事傳濟泰署江西高等審判分廳推事應照准此令 
又令司法總長張耀曾呈請任命華國文賈登瀛鳳世昌爲直隸天津地方檢察廳檢察官葉翼奎爲直隸保定地方檢察廳檢察官曹宗翰爲山東濟南地方檢察廳檢察長年家夔爲山東福山地方檢察廳檢察長蕭敏爲江蘇高等審判廳推事應照准此令 
又令司法總長張耀曾呈請任命周骏彦署廣東高等審判廳書記官長應照准此令 
又令陸軍總長叚祺瑞呈請授尙毓贊爲陸軍騎兵中校並加陸軍騎兵上校銜李爽塏爲陸軍步兵中校應照准此令 
又令參謀總長王士珍呈請任命項雲舫陳慧爲浙江督軍公署中校參謀成炳榮黄學旨爲少校參謀應照准此令 
又令陸軍總長叚祺瑞呈核察哈爾都統田中玉咨請以福凌阿補正紅旗副參謀應照准此令 
又令董良猷給予四等文虎章此令 
專電 
　　北京電外交界消息俄國革命發端於本月十日當時惟見飢民塞途兵隊衝突至十二日俄皇下國會停議之諭議員大忿决議抗拒並電俄皇要求退位又電告前敵各軍司令各司令多覆電贊助京城軍隊同時響應遂由國會議長羅翔柯組織臨時政府並派兵占據要地拘捕守舊黨要員開釋獄中政治犯俄皇見大勢已去即允退位今已舉定攝政此次舉事軍民一心僅警察抗拒稍力故兵民死傷者前後不滿數百人外省聞信巳紛紛響應現京城秩序已復各機關多照常辦事 
　　東京電俄國因發生革命俄帝尼古拉斯已退位 
　　北京電得駐俄使轉來急電俄京革命軍隊響應政黨出組民國政府俄皇有退讓意在勢巳告成功 
　　北京電昨星期五爲國務員在公府會餐期對於駐俄公使俄國發生政變之報告加以討論因劉使巳來兩電而政府僅收到第二電原因未詳巳電令報告 
　　北京電駐德顔使來電帶同秘書王承傳張允愷李經濤及隨員等不日前赴丹麥此電係未斷交前所發者 
　　北京電天津德領署衛兵三十人租界商團七十人均解除武裝德工部局華捕百名仍留用警廳于十六日午後三時派警士三百名前往接管又德董事七人亦不解職 
　　北京電處置各機關聘用德人辦法昨經决議變更除交通一部分令全解職給半薪外餘暫照常服務 
　　北京電政府接天津漢口來電德租界巳和平收管切實保護德人 
　　北京電德使因病出境尙無確期一說二十一起程赴滬 
　　北京電政府指定陸海聯防地面計渤海灣芝罘島通海温州漳州福州湘口潮州瓊州虎門漢口十一處分電該管七省長官會同海陸軍切實防禦又電各省區將境内防務及駐軍數目五日内電復中央俾定國防辦法 
　　北京電國會議員歲費上年欠發四個月備文咨催提交國務會議昨巳議决補給共需一百 
 
 
 

Page 3

 
 
四十萬元即令財部措齊配發　　北京電陸部組織軍事外交會委員十四人每日二時起開議　　北京電交通部與日人訂租用車輛合同每車每日租價四元十五年期滿後原車交還英文京報大攻擊之 
　　北京電汪使電告昨午抵東京今日覲見禮成賜宴並赐旭日大章禮遇隆重輿論歡迎又聞汪使明日人謝辭赴長崎留兩三日再進東京完備使命即回又日皇將派專員來答禮並贈我元首以大勳位菊花大綬章 
　　東京電汪特使今晨進謁日皇呈勳章及黎總統親書日皇賜汪特使勳一等旭日桐花大綬章賜章公使勳一等旭日大綬章并賜各隨員勳章禮畢在豐明殿賜宴 
　　東京電汪特使命隨員劉崇傑氏引見各報記者并謂近一二年來兩國民間惡感巳盡消滅 
　　東京電俄國革命消息傳來股票價目暫時低落現又漸漲 
　　東京電岑春煊本日起程返國 
外電 
　　北京電北京接有消息謂俄京革命黨起事公署被焚兵工廠被占聞此舉得海陸軍之贊助並聞内閣辭職十二黨領袖協同組織臨時政府且表明欲建設共和國之意 
（十六日） 
　　天津電中國當道請發執照准携械之警察三百名經過各租界接收德租界卽經各租界西員照允警察隊由持旗者及軍樂隊前導過英租界而入德租界擂鼓掌號至德巡捕房升五色國旗而向之行禮旋派分隊赴各地駐紥另餘一隊赴德兵營房於德領事及交涉員前接收之外人觀者甚衆諸事進行甚爲安靜（十六日）以上字林報 
　　北京電駐德顔使現由柏林移往丹京擬暫居該處因顔使本兼任駐丹公使故也奥公使昨　見黎總統詢　中國對奥政策聞黎總統答稱中政府擬恪守國際公法行事津浦鐡路管理行車及機務之德人均巳解職聞北京德華銀行總理科爾迭司副總理耶古林均由中政府給以出境護照因一充德領事一充德使署財政隨員故也京警廳奉政府之命編訂寓京德人名册按名給以執照彼等如能遵守取締規則准其留居各省當道均奉命照此辦理（十六日） 
　　北京電直隸省議會上次開會討論中德問題時爭辯甚烈多數議員赞助中央政府之舉動副議長及若干議員則竭力反對議場秩序爲之紊亂卒乃無結果而散副議長即以全會名義電京反對加入協約其他議員得信亦電請政府勿加理會（十六日） 
　　廣州電陸督軍此次赴京携有一千七百人之名册擬請中央政府畀以勳賞廣州新建之郵局今日開幕（十五日） 
　　廣州電廣東省議會一致通過决議案請國會駁絶財政部所訂十元以下票據貼用印花之則例省議會通過决議案反對國會主張中德絶交粤人多不爲然因信對外當舉國一致故也（十七日）以上路透電 
　　北京電中政府接駐俄公使來電謂俄國發生大革命俄皇有退位之說（十六日） 
　　紐約電十五日柏林電稱俄京發生革命政府巳由國會行政委員會接管該會巳發表宣言書布告全國國民内閣各大臣均被拘禁據德國過海電云俄國運輸事務近今全失秩序民怨沸騰不可終日而政府遏制民意之態度復久爲人民所恚忿三月十一日俄皇忽下諭解散國會國會抗不遵從且組織行政委員會舉國會議長羅斯乾柯爲會長並發表布告國民之文略謂前政府之政策使内地維持治安發生種種困難故國會行政委員會不得不起而代之以維持治安但事體重大未易輕舉行政會深信全國國民與陸軍必能共負艱鉅以謀建設新政府且信必能得國民之信任云俄國人民陸軍今與革命黨完全同意行政委員會今實恃爲後援國會並宣稱帝國内閣不復存在今日爲革命之第三日俄京治權全入行政委員會之手且有戍兵三萬人爲助全城安靜並無事變昨日已舉定參謀部陸軍大佐兼充議員之安格爾哈特氏爲俄京衛戍總督行政委員會布告國民與銀行鐡路軍隊令照常辦公（十六日） 
　　北京電英文北京日報評論俄國最近之發展曰政界對於俄國革命頗爲恐懼如革命風潮蔓延日廣則俄國於戰事中所處之地位勢必大弱協約國亦將受有影響此事將令德軍在東境大獲進步（十七日） 
　　北京電中政府巳取銷限德員於二十四小時内離京之要求（十七日） 
　　北京電丁士源奉政府特别命令赴滬解理關於中德絶交事宜（十七日） 
　　北京電昨日下午段總理因接俄國政變消息復召集國務特别會議討論政策無結果而散（十七日） 
　　北京電協约國公使昨在法使署開會討論中國與協約國關係之各問題（十七日） 
以上德文電 
　　東京電有關俄都擾亂之情報曰俄帝歸京途中爲民黨遮道迫請退位有謂俄都全然落於民黨之手由下院組成政府司其行政庫利津氏以次閣員悉被監禁巿内秩序由十三日起稍稍恢復莫斯科亦由巿會設立臨時政府當行政之任（十七日） 
　　北京電今日都中中外各報多有評論俄國之政變英文京報謂爲此之故俄德單獨媾和之事斷不能成又如德奥軍於戰線突破俄軍亦不可必云云英文北京日報論因此反促俄國民黨之發達且俄軍於戰局因某事情佔有勝利云云暗有一掃俄國之親德派之意華字報中有謂中國宜乘此機速與協約國方面堅其約束者又有謂此與東亞之形勢無何等之影響者（十七日） 
　　東京電俄國皇帝退位由亞力山大羅密海爾維慈大公攝政之報東京認爲確實消息又確信情報曰俄國革命派與軍隊協力改革内政均抱努力以對外敵繼續戰爭之意見故與聯合軍之戰局可無何等之變化 
（十七日） 
　　漢口電十五日以來中國人欲觀德人出境溷集德國租界閑雜人等甚多幸中國警察警戒甚嚴尙覺無事地方平靜國租界警察原有之中國巡捕悉經中國警察僱用續充警戒租界之任德國領事蒲和勒次之出境尙未明悉有將赴北京之說（十七日） 
　　漢口電駐漢德國領事中國限以四十八小時内出境今該期限届滿猶未出發因其出境之路徑須候公使訓令未奉訓令以前請予寛假（十七日） 
　　北京電北京和蘭公使館書記官本日來漢因關保護德國人利益之事來與德國領事交接蓋漢口和蘭領事係名譽領事向爲英國人代理也（十七日） 
　　漢口電川漢粤漢鐡道德國技師八人號給半薪合同未滿以前准其僑居（十七日） 
　　漢口電中國警察爲警戒德國租界特派警察隊一百五十名會同原有巡捕一百三十六名嚴加警戒德國警察並義勇隊所有軍械又消防器械及他公有物件巳於十六日由吳交涉員鎭守使會同德國領事及德警察署長全部接收德國租界居留民團事務員爲整理租界事務暫准居留 
（十七日） 
　　北京電段總理以次各國務員今日蒞衆議院說明五年度豫算案旋經議會决付審查 
（十七日） 
　　東京電汪特使今日午前由近衛騎兵一小隊之儀仗兵護衛人宫捧呈中國大勳章及親書日本天皇親詔深厚謝意次汪特使謁見皇后終由天皇及皇后以特使爲主賓開宫中午餐會（十七日） 
　　東京電日本天皇十六日贈中國特使汪大燮氏以勳一等旭日桐花大綬章其餘隨員亦贈勳有差中國駐日章公使亦贈勳一等旭日大綬章（十七日） 
戰電 
　　倫敦電財政大臣巴拉勞氏在下議院宣稱俄皇已退位亞力山特洛維區大公已被舉爲攝政者（十五日） 
　　巴黎電海軍總長拉加士大將暫任陸軍總長（十五日） 
　　倫敦電路透電社得悉倫敦接有消息謂德人現紛由美國赴墨西哥此事頗堪注意 
（十五日） 
　　巴黎電瑞士日尼瓦報論中德絶交事曰外人之經營中國商業者推德首居前列德國嘗抱統治三大地之幻想一爲中國其二爲摩洛哥與小亞細亞美國現力圖完全破壞德國在歐洲外之野心擊沈魯西台尼亞號輪船一案所發生之慘烈結果柏林之人無一能逆料之也十四日德柯爾尼斯區民報載稱中國如加入協約方面殊有極大之經濟關係運動此事者之目的乃在以重大之打擊加諸德國商業云（十六日） 
　　倫敦電英帥海格將軍今晚戰報云敵軍退走之區域已向南擴張英軍佔據聖比愛勒伐叢林南面至薩伊里塞爾北面廣二英里半陣線上之敵軍戰壕英軍擊退小亞希愛東面猛力回攻之敵軍且擴張該地附近之陣地敵軍攻入亞拉東南面英軍戰壕英兵失若干人敵兵一隊在勒維勒聖伐東北襲擊敗退（十五日） 
　　巴黎電今晚公報宣稱安佛河與瓦斯河間之法軍猛轟後襲擊德軍巳毁陣線之數地點曾於一地點進抵其第三陣線佔據深半英里之叢林一座俘敵若干人香巴業邸有炸彈戰事法軍因以得進步佔據交通戰壕數道（十五日） 
　　倫敦電財政大臣巴拉勞氏今日在下議院提出三月三十一日止本届會計年度會追加用費案計英金六十四兆鎊本届會計年度所請國會議准撥用之欵連此共英金二千零十兆鎊自開戰至今其總數共英金三千七百九十二兆鎊（十五日） 
要聞一 
[我國與世界戰局（十五）（飄萍）]  
（三月十五日） 
　　國際政務評議會成立旣三日矣今日爲對德宣告斷絶國交之第二日評議會於上午十時開第二次會議新聘請之評議員又添入參議院議員章行嚴及陸軍次長傳良佐等今日會議之要件爲管理天津德國租界問題聞國務院昨接朱家寳自津來電詳陳接收德國租界辦法段總理採納今日會議之結果即日電覆朱家寳並電令天津警察署楊以德督率警兵本昨日大總統命令之旨前往德界愼密保護一面聘請哪喴人曼德氏與楊以德協同辦理曼德氏本項城時代之總統府顧問在東交民巷督辦警隊此次聘請乃因曼德氏爲中立國人與德人方面易於接洽其辦法先與天津德界董事會商酌或由該會繼續管理租界事務或由我政府接收管理均令楊以德酌奪隨時呈報核辦云 
對德外交問題發生而後屢有我國與協商各國所提條件巳經七國認可之傳但認可云者尙多口頭贊成之語非可遽視爲確實保障者昨日中德斷交宣告而後法使館又有七國公使之會議内容無從探悉但知所注重者爲研究我國第三步進行之問題最後决定則由法使代表訪外交部似欲探知我國之决心最後究達如何程度並欲與我所希望者爲具體的商榷聞政储尙未與以答覆外交情事至爲複雜關係旣多利害各異吾人固不必如反對派之極抱悲觀然苟謂偶爾一行即可坐享無窮之利國際社會中無如此簡便事也 
我國對於德使辛慈氏之照會旣給予以護照並限四十八小時内即須離境德使今且行矣但辛慈氏有腸瘍之疾恐離境尙需時日吾今追述辛慈氏最近之一事爲國人告辛慈氏患病劇烈之時正中德斷交呼聲最高之日醫者以手術之說進旣預備矣且巳上手術所用之藥物矣辛慈氏聞外交緊急之報欲起而活動醫者告以不能且有生命之危險辛慈君强起與醫者約如因是而生命不保者責不在醫遂又乘坐汽車或總統府或國務院或外交要人及某大政客之門奔走運動夜以繼日我今以國家言雖巳與德斷交若論個人則不能不表同情於其有愛國心矣 
昨日政府某要人與記者談話知近來某敎派中有所謂浪頭會者其首領旣巳被捕且供出欲煽惑某敎派以擾亂國内之治安浪頭會何物抑何其無識也 
[參院再催答覆買土案]  
參議院前因收買上海所存鴉片烟土一案提起質問請總理曁財政部内務部兩總長出席答覆後經迭次回覆電話均因有事未能出席前日參院會期經多數表决再用函催茲悉參院巳致函國務院矣函云逕啓者本院前因質問政府收買烟土事件迭經咨請貴院總理曁财政内務兩總長定期出席答覆在案迄今旬有餘日尙未見諸實行殊深懸異用再函達務請查照前咨迅予定期見覆可也此致國務院 
[南京快信]  
省議會定二十日選舉參議員聞各議員意見甚深不易疏通恐是日仍不能舉行投票 
馮交涉員昨赴德領署晤德領資爾慈氏商榷出境日期 
國務院來電凡各機關所雇德人無關軍事者應一律保護德人所設公司學校亦均聽其照常辦理 
留置所之德國水兵已由警廳派警監視 
省署議將兼職人員一律取消 
駐浦定武軍因惠民公司招募華工出洋時與爲難昨張勳特派許營務處來浦監視以免滋生事端 
編輯餘談 
[俄國革命（訥）]  
中國之革命定而俄國之革命起中國之革命速矣而俄國之革命又速 
中國之革命起於外省而中央承認之俄國之革命起於中央而外省響應之 
中國之革命起於戰局未開之前故與世界無關係俄國之革命起於戰局未定之際故與世界有關係 
此皆所謂不同之點也然而出於國民之心理則同 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[抱一通信（十）（二）]  
非立賓之職業敎育 
非立賓之敎育其最重要之點可一言揭之曰職業敎育是已職業敎育之重要自其普通言之幾爲世界共同之趨向而非島有其特别重要之理由則以地處熱帶百物滋榮有五熟之蠶有再熟之稻不勞而穫其得食也易氣候則終年如盛夏從不識號寒之苦天時地理上皆易使其民習於怠惰欲矯正之惟有導之謀生率之勤苦此一義也其地天産充牣皆未經製造之原料設使其民勤於工作精於研究則其所以給社會需要者無盡而富源之發展亦無盡此又一義也 
非島關於職業敎育之設施計特設之職業學校全島凡十九所每省必設一工藝學校一家事學校吾今不欲侈言之請述普通敎育中關於職業敎育之設施小學七年男兒童一年簡易織物二年三年製籃及園藝四年五年添授家具工六年園藝七年木工女兒童一年簡易織物二年普通縫紉三年添授商品縫紉四五六七年添授家事及烹飪此爲必修科任何小學習有此功課余觀其小學七八所皆足證實之於首都馬尼拉參觀一湯度高等小學全校男女兒童一千八百人設三十五級分普通科及家事科普通科之手藝一年籃工二年園藝三年木工各以一半兒童上課一半實習輪流行之凡手工均與圖畫聯屬習製何種器具必先習製何種圖樣三年級課建築圖由敎育局頒發練習簿簿首數葉爲各種範本其後空白備學生習繪寫生畫規定各種畫稿之順序裁縫則黑板書衣之製法剌繡之花樣均由敎育局規定初年級習烹飪製種種食物及冰忌林即爲學生之午膳以一組實習烹飪一組聽講家政園藝課則一組剷地一組灌溉其農産成績品每年送本巿展覽會聽人評判木工課家具製造敎室之課案即爲學生所製年幼者令習雕花每年調查學生成績而第其等次所見小學大率類此 
再述一米無諾農校全校有田地山林總面積三百五十七海格忒（一海格忒當中國十五畝零合共約五千四百畝）學生三百七十人初小高等畢業者皆得入之課以園藝耕作畜牧農事機器若鋸木打米之類各分兩組上下午輪流受課與實習擇學生能力充足者授田使耕名曰學生農夫每兩人給以一犂一牛令耕一海格忒合建一宅居之校舍皆學生所築校具皆學生所製有工廠有銀行有郵便局有巡警有裁判員有音樂隊有活動寫眞館皆學生爲之余往參觀飯於校長之宅主中饋者校長夫人而奔走供使令者皆學生也學生來自各省分農場爲若干部依學生所在之省分如某省産某物即令習種某物宿舍亦分省設置工廠則學生出資本公家給以機器及一切用具獲利以百分之十歸學生百分之二十五歸公家校立於荒地開辦僅六年巳墾熟一百五十海格忒賴以生活者農夫工人得六萬人學校經常費皆取給於地之收入計公家支出墾費六萬元牲畜二萬元建築二萬五千元於此六年間僅費十萬五千元而其所得之效果於敎育上造成一良好之學校敎成五百七十之學生爲推廣及改良農事之中心與大影響於社會於實業上墾成百五十海格忒之地養活六萬人之生命戶不驚　民皆樂業前途進步尙無限量此亦經濟主義精能主義之一斑而職業敎育之明效大驗於此可見矣 
[宣慰回蒙與改编軍隊]  
　　政府以中德邦交斷絶後回民之在陜甘靑伊新疆一帶爲數至多其土番纏回以及靑屬三十九旗中尤有極大勢大勢力倘或被聯盟國以宗敎關係潛往煽惑其患足以擾亂國邊以是昨由國務院將此議案提出並有就近派遣馬安良宣慰之說頃巳呈由大總統進行核奪又聞蒙藏院貢桑總裁當列席國務會議時曾提出宣慰東西兩蒙之辦法大致將中德絶交之始末情由譯成蒙文印作一種布告遍布内蒙六盟責令六盟盟長及各旗札薩克曉諭蒙民各安生業勿輕信謡言各盟長及札薩克等擔任維持地方治安之責另由中央派出專員前往各盟旗宣慰此項專員即以東西兩蒙宣慰使充之刻下在京各蒙古王公聞巳贊成政府外交方針即由各該王公函請内蒙有力者贊助中央之對外計畫 
至於各省軍隊一時亦多有不明中德絶交之眞相者政府恐因此而生誤會故派高級軍官至各省詳細調查使對於各軍隊切實宣慰並聞日前國務會議議及對於各省軍隊之存留改編善後等事經馮副總统詳細研究擬將全國之兵數暫定爲五十八萬左右段總理對於此議殊爲贊成日内當提出於總統府會議加以討論再行决定其内容計直隸九萬五千人京兆三萬九千人熱河一萬三千人（察哈爾之七千人在内）奉天三萬三千五百人吉林一萬二千人黑龍江一萬五千人山東二萬一千人江蘇四萬四千人安徽二萬人江西二萬三千人浙江一萬八千五百人福建九千五百五十人河南三萬七千五百人山西二萬零五百人（綏遠之六千人在内）湖北二萬一千五百人湖南二萬一千人四川二萬四千人陜西一萬二千人甘肅七千三百人新疆九千五百人廣東四萬人廣西一萬五千人雲南二萬七千人貴州一萬人 
[伍總長巳消假視事]  
　　伍外交總長呈請辭職聞政府對於繼任人物仍擬以陸子欣充之唯以此際若將陸氏提出恐仍難得國會同意且於同一會期内爲該案之兩次提出（陸曾一次提出爲外交總長被國會否决）亦屬違法故决意暫緩一方面則令陸君專任加入條件之協商事宜將來以其協商結果報告國會或可喚起多數議員之信任心本年第三期國會無論如何四月初旬當可開始距今不過半月届時我國加入戰團問題諒巳解决然後將陸君之外交總長再行正式提案必不難通過政府旣經確定此辦法故對於伍總長辭職懇切挽留請其無論如何再擔任部務以一個月爲限伍君勢難峻拒故於前日始正式消假視事矣 
[關稅問題之日人主張]  
　　東京英文日本時報云中國於加入協約問題久懸不决於是中國稅則之更改日本棉紗業之出口因亦不定但中國决定加入後必以數事要求於協約及美國爲其共同反對暴虐無道之報酬其所要求者一中國稅則按照戰爭開始前二年之貨價切實値百抽五或裁去釐金增稅至百分之十二五二協約諸國當取消庚子賠欵或允其緩還三應除庚子後所締條約或待中國以大國之禮自中國國勢觀之其第一條件實爲重要中國通商口岸有按貨物之價値百抽五者有列舉貨物某種抽稅幾何而近於値百抽五者若貨價常年不變此種稅則正復省事若貨價長跌無定則按價値百抽五者不受影響而列　貨物之稅有時不至値百抽五有時超過値百抽五故中國稅則爲求保其一律巳修改二次稅則原定於一千八百四十二年一千八百五十八年貨價多下落於是不得不更改列舉之稅至前世紀末列舉稅則之貨價又復漲高乃增加稅率以保値百抽五之平此稅則定於一千九百零二年折中一千八百九十七九十八二年之物價爲之準則今中國所要求實具先例於其内地情形可不問也列舉稅則旣於一千八百五十八年減低又於一千九百零一二年增高則今日北京政府要求增稅以除稅律之不公平實無拒絶之理且今日貨價日增列舉諸貨名爲値百抽五按之從價稅則實値百分之二三夫中政府要求更改稅則固非欲保持値百抽五之一律乃爲保護其内地製造品並增加國庫之收入也然此不徒中國爲然東西各國皆然今爲協約之領袖且力勸中國加入協約之英國於亞洲正復如是凡棉花貨物輸入印度者由値百抽三五增至値百抽七五即其例也故協約諸國擬允中國之請殊無足怪且以增稅協約所受損失與中國加入後剷除德人在德勢力之利兩兩權衡正復相等惟日本不然中國加入戰爭於日本名實俱無利益甚成以處分靑島之故而損日人某種利益因增加稅則而損日本出口商務中國者除美而外日人之最大貿易場也今英人禁止棉花進口印度增加棉織物進口稅則而中國又擬增稅日本所受痛苦爲何如日本去歲對華貿易共値二百兆元棉織貨物佔其中一百二十兆元此爲列舉稅則之一爲出口主要品若中國實行增稅則該貨物正受其損失故凡與製造輸出棉織物直接間接有關係者莫不極力反對中國各要求中之增加進口稅問題如是有促日政府拒絶理易列舉稅律者有謂情形如此實不能避當要求中政府以生花原毛作自由出口品以爲報酬者又有謂當要求中國裁去釐金者平心論之第一種主張不合政治理收不成問題苟其如是則所謂中日親善者何在第三種主張亦復誤謬蓋中國苟願裁釐則不必要求增加進口稅　釐金收入大於稅關出口入口所收入也第二種主張最爲正當中國當願就商日人亦可稍得報酬凡鄰國增稅日本人民經營一種特别商務者莫不受其影響全全國於以受其影響焉然後來之利往往較目前實益爲大此於今日更然蓋中日在東亞以種族及地理論爲鄰邦不惟一國實質幸福常與他國交接難分卽日本帝國將來命運亦未嘗不牽於獨一比鄰在東方諸海上之發展由此觀之凡修改關稅緩還賠欵改正條約及其他重要問題宜熟考察而解决之不宜拘拘於小利而拒絶不允也 
[紀十四日憲法會議]  
一條修正通過 
六條原案通過 
昨日（十四）午後一時憲法會議開會議長王家襄主席議員出席者計參議院一百八十六人衆議院三百九十八人報告議員請假者畢即開議憲法第三十三條原條文云國會常會會期爲四個月但得延長之無報號發言者以韓玉辰之修正案付表决其文云國會常會期爲四個月得延長之但延長不得過會期之半時在場人數五百九十三人四分三應有四百四十五人起立贊成者三百九十一人不足法數又以吕復之修正案付表决其條文云國會常會會期爲四個月得延長之但延長不得逾常會會期時在場人數五百九十三人四分三應有四百四十五人起立人數四百二十人不足法數某君提起表决疑義反證表决反對起立者一百三十一人不足四分一足以證明適間表决足法數於是修正通過第三十四條業經合併於第三十一條遂議第三十五修第一項國會之開會閉會兩院同時行之無發言者卽以原案付表决起立人數五百七十六人巳足四分三法數通過第二項文云一院停會他院同時休會無發言者即以原案付表决起立人數五百十九人巳足四分三法數通過第三項衆議院解散時參議院同時休會某君動議本項暫行擱置俟討論至第七十五條之時合併討論衆無異議遂議第三十六條國會之議事兩院各别行之無發言者卽以原案付表决起立人數五百七十一人已足四分三法數通過第二項同一議案不得同時提出於兩院某議員提議修正無附議者取消卽以原案付表决起立者人數五百六十三人已足四分三之法數通過第三十七條兩院非各有議員總數過半數之列席不得開議參議員朱念祖提議修正擬改爲三分一之列席即得開議其理由以爲過半數之列席徴之巳往事實往往不能開會甚爲可惜且投票時亦甚少當無不鄭重之妨害云云王玉樹臨時提出修正案亦主三分一以上之列席即得開議附議者在三十人以上遂由贊成反對者相問發言陳銘鑑主張維持原案韓玉辰反對之贊成王君之修正案王謝家又主張維持原案孫鐘則又贊成王玉樹之修正謂英國下議院四十人出席即可開議上議院三十人即可開議本員主張以爲人數愈少進行愈速贊成三分一之主張尤爲不得已之主張也而且議員天職一部分在　黨中活勳如限制太嚴恐違反議員之本　云云末又謂三分一之限制或者較過半數出席者尤爲加多是亦各人之心理也且限制太嚴往往因少數人而箝制多數云云時巳三點四十分議長宣告休息二十分嗣復接議第三十七條某議員發言主張維持原案略云主張三分一者未嘗無理然如果據此規定恐發生一最大之危險蓋如有兩大政黨各有議員三分一之數則可各自開會將認何者爲正當何者爲不正當耶此在事實上必有之事萬萬不可不爲先事預防云云次吕志伊又贊成修正案某議員提議討論終局附議者在數十人以上議長以討論終局付表决贊成多數又謂朱議員修正案取消現以王君玉樹之修正付表决王君修正案文云兩院議員非有議員總額三分之一不得開議時在場人數五百九十二人四分三應有四百四十四人起立人數二百三十二人不足四分三法數又以原案付表决時在場人數仍爲五百九十二人四分三應有四百四十四人起立人數四百九十二已足法數通過第三十八條兩院之議事以列席議員過半數之同意决之可否同數取决於議長無發言者即以原案付表决時在場人數五百九十二人四分三應有四百四十四人起立人數五百六十八人巳足法數通過第三十九條國會之議定以兩院一致成之無發言者即以原案付表决時在場人數五百九十二人四分三應有四百四十四人起立人數五百七十一人已足法數通過第四十條兩院之議事公開之但得依政府之請求或院議秘密之無發言者卽以原案付表决時在場人數五百九十二人四分三應有四百四十四人起立人數五百七十四人已足法數通過議長宣告議事巳畢散會時方五點 
[延吉敎育觀]  
延吉地毗朝鮮間接日本自前淸光緒年間設治後日見進化及中韓界務條約成立以來韓人遷居日衆中韓日三國人民雜居之處人烟稠密工商發達而敎育更屬進步惟限於國界而設置不同茲調查其近况如下（一）中國敎育縣立國民學校約有三十餘處近來每秋均招新生班數擴充高等亦有七八處畢業者日見其多升入道立第二中學者有之今春第二中學校招新生一班（四十名）該校原分甲乙兩班共學生七十餘名及新生一百二十餘名道立師範講習所有學生三十餘名全係官費求學旣多辦理亦善比較前頗屬發達 
（二）韓僑敎育韓民僑民延境歷有年所敎育經費由韓僑募集或個人私立現有初等小學三十餘處高等三十八九處女學十餘處惟中等只一處其學生三百餘名校長金樂賢敎務長韓泰煥辦理八九年就學士子頗多其成績實佳一般韓僑甚爲嘉許（三）日人敎育民會設立國民學校一處就學兒童達五六十名其敎授方法與本國同惟公立普通學校二處專收韓民學生職員半係日人敎授方法及宗旨微有不同授課講演均用日語並由校每月每人發給日洋二元無學費書籍亦由校發給韓民願赴該校求學者頗夥 
[川省之定國軍與靖鄂軍]  
　　擾亂治安之結合 
　　定國軍川西崇灌各縣去年即發現定國軍名目其首領係鄒天平戴紅項花翎發出僞示荒謬異常其宗旨係主張恢復滿淸去年在崇寗一帶騷擾經羅督軍令四六兩師前往剿辦崇地深山菁密最易匿跡該匪軍竟刦崇寗縣城而去今年一月以來鄒天平由灌縣　出初至崇慶普照寺擁衆千餘現已擾及郫縣温江等縣并密派羽黨到處煽惑軍隊聯絡哥老會匪圖謀大舉川省當道曾迭次密令軍警嚴防近聞新津縣一帶哥老均已運動成熟以太平場爲機關第一軍第一混成旅迭次派軍前往查拿灌縣城内亦破獲該匪機關搜出抬炮等件聞匪黨定謀三月中刦奪灌縣各縣同時舉動二月中旬該匪軍由灌縣山内而出經第四師獨立第二團孫團長將其擊潰奪獲大旗洋號鎗支多件旗上大書定國軍元帥字樣又有一旗上書歡迎定國軍係該匪軍所聯絡之哥老派人歡迎者近日該匪軍又出擾温郫崇灌四縣所屬河壩場一帶駐防温江屯殖總辦吳慶煕及四縣知事會軍往剿匪軍只二百餘人聞風又復入山内軍隊一去彼等又復出巢閣山内有匪軍一旅其山甚廣可通彭縣松理等處故不易輕入昨温江知事温懷璋呈請省署派軍往剿省長以現在軍隊不敷分布指令黔軍熊旅長暫行派軍一連到河壩場鎭懾使該匪不敢出擾而巳 
　　靖鄂軍靖鄂軍在川東忠縣一帶近來成立據傳其宗旨係撲滅帝制餘　現正派出多人四處運動軍隊以圖大舉駐忠五師團長吕超日前密電督軍請爲防範羅督當即密令各師旅及各軍事機關嚴密查拿至川東南大同會機關聞設於瀘渝夔萬等處靖鄂軍卽該會首領所組織現多盤踞於川東沿江一帶時以刦掠爲生其分子多半係前護國軍之遣散者生活無路挺而走險亦可歎也 
[蘇省會開幕紀]  
　　蘇省議會於今日（十六）行開第三届常會禮式馮副座因政躬稍有不豫派參謀長師景雲於午前九時代表蒞會省長齊耀琳政廳長曹豫謙江寗鎭守使王廷楨金陵道尹俞紀琦財廳總務科長薛家駿警察廳長王桂林江寗縣知事吳其昌曁省署内務敎育實業各科長相繼蒞會由錢副議長導入行政官休息室稍憇略用茶點議員到五十七人十時摇鈴行開會禮式督軍代表曁省長及各行政官議員入禮堂向國旗行三鞠躬禮繼督軍代表曁省長議員行相見禮禮畢錢副議長導行政官人議場各就席錢副議長主席致開會詞督軍代表師景雲讀督軍頌詞繼齊省長王鎭守使亦相繼致頌詞最後主席致答詞畢摇鈴散會 
　　　副長開會詞本届開會距第二届常會閉會期祇八十餘日耳上届議决各案陸續咨達行政長官依法公布者亦頗不尠豈非欲爲地方謀無窮之樂利　然本省應與應革事件與夫鄕 
 
 
 

Page 7

 
 
父老之所殷殷屬望者豈僅此度本會同人方兢兢焉引咎補過之不遑更何敢修言成績其有因事寳上之障碍或權限上之糾紛雖經議决不克實行者微特人民不無觖望抑亦本會與行政官之所　抱歉忱者也自今以後欲彌此　其道何從惟有開誠心布公道母偏感情母執成見以蘄議會與行政兩方面交相扶助一致進行直接謀一省政治之良規卽間接培國家本根於勿替語云精誠所至金石爲開我江蘇父老屬望之殷安見無饜飫之一日况値國步方屯外交緊急此正全國人民臥薪嘗膽抱氷握火之時而本會適於此時召集開會負責愈重副望愈難是本會同人之惕厲殷憂更非國家閑暇從容坐論時可比敢不益加奮勉也哉是爲嗣　　齊省長祝詞江蘇省議會自去年十二月閉會以來與諸君子别近三月矣回憶諸君子在會時凡地方利弊應興應革罔不攄誠極慮耀琳相見以心深用慶幸今里居三月必將熟察閭閻疾苦研求補偏救弊之方客歲閉會時已深祗祝今値常會之期諸君子探索所得當更有進於前者際茲時事日棘我中國將與環球諸邦馳騁於競爭之場内治不修外交何恃苟先内治使吾民隱曲日達於官吏心目之間早爲措置即有震撼尙可官民一體以祈鞏我國基當務之急莫切乎是諸君子憂恫時局洞觀靡届知遠大之圖無非此一省之治所積而成區區之愚尤深跂切敢以此意爲之頌諸君子幸埀聽焉 
　　馮副總統祝詞貴議會開幕三吳材俊接席一堂偉論名言目張綱舉立法機關之運用即全省福利所用來本領督軍夙深忻佩兹届常會召集之期開會儀式即於本日舉行特致一言爲貴議會諸君祝夫合六十縣而成一省其範圍之廣博何如合箇人而爲六十縣人民之代表其責任之重大何如况値兹百務殷　一切地方得失利病諸大端亟待集議何限以諸君宏通明達必能泯除畛域乘寳貴之時期抒偉大之政見因以宣揚法治鞏固國家則貴議會旣垂榮譽於無窮而本省之治安亦永永無極本領督軍將拭目以觀厥成焉 
　　王鎭守使祝辭民國六年三月十六日爲江蘇省議會第三届開會之期溯嘉言於旣往念切景行聆妙緒於將來心殷企慕謹攄俚語爲諸君壽祝曰夫惟大雅素裕經綸决疑定策裨益生民回溯去秋羣才萃聚一再籌謀普天獲益自秋徂春瞬及半載日新又新調和鼎鼐贊襄郅治精益求精有弊必去無利不興朝野人民歡呼距踴佇領嘉謨延頸跂踵猗歟盛典　觀厥成金甌鞏固國以永寗 
[絶交聲中之蘇州軍警界]  
　　中德絶交中央已經明令布告茲就蘇州軍警界舉動紀之如下 
　　前日馮副座由京南下後卽經電召蘇常鎭守使朱煕水警廳長趙會　等星夜馳往寧垣面授機宜今日復又電至第二師並令駐蘇第四旅長蘇坤山駐通第三旅長張亞威曁禁衛軍第四團長劉夢九即日同往軍署參議省防增兵各案三君奉電後已遵令啟程至朱趙兩中將已於今日回蘇朱中將即電傳各旅團營軍官於下午三時在使署開軍事會議水警方面亦由趙雲生中將另行集議一俟妥擬辦法卽呈報省署核定實行崔警廳長因絶交已奉明令省署且有密令特面諭各區署警正秘密調查任蘇德僑人數聞閶門外之郵務司及蘇州關之稅務員皆係德籍　敎堂内　無德人其德人財産及經營事業現正着手　查惟上項現職德人巳先呈報省長請示矣 
[杭州快信]  
　　省公署總務科科長王國鐸（江西人）因母病回籍省視請假一月業奉照准 
警務處夏處長巳兼　警廳長篆連日策騎親出查崗並赴各署考察警佐成績 
此間盛傳蔣宣威將因公來杭舊部軍官有人發起開歡迎會 
王文慶已回海門原籍 
平民工廠廠長謝劍秋因被控改委劉傳悌接充 
郵務局長沙木羅浮以國際問題將離浙昌化知事童鳴岡調省遺缺委試署臨安知事胡鏞調署 
省長飭縣仿辦織物公會規定正副會長兩員昨頒發章程十條 
衆議院議員周學宏回籍治母喪昨巳到杭 
地方通信 
[蘇州]  
　　道尹阻止禁烟會演說上海國民禁烟大會派錢超汪一非穆憲魁等來蘇籌備開會演說當將宣言書先行通函蘇城行政各機關後經蘇常道尹復函該會云昨接大函誦悉一是貴會輔助政府履行烟禁派員來蘇開會演說警覺黑籍喚醒國民鄙人亦早有此意實所贊同惟承示宣言書内宗旨未敢貿然附和查收買存土前奉軍省署會令係爲釜底抽薪辦法期在正本淸源免留餘毒無論其中有無流弊事關大局自應聽候中央解决且蘇地非上海租界可比開會演說人類不齊誠恐意見不符或有衝突承囑遴派代表到會未便從命並擬奉商諸君從緩進行再加審度是禱云云該會接函後巳將蘇城事務所撤消並宣告一切進行手續暫時停辦錢君等亦於日昨返滬矣 
　　保安隊捉賭續聞警廳保安隊在　蘭巷黄姓家捉賭搜抄銀洋飾物一案業經崔廳長查明將同場賭博之西區署長楊士奎撤差各情巳誌前報現聞此事巳奉省長電令澈究懲辦崔廳長旋卽將保安隊長楊德明撤差遣缺派委北區警佐張海平接充遞遺北區警佐缺另委潘承鼐接任巳分别下委一面飭將楊德明傳至廳署看管聽候查辦 
[松江]  
　　預備歡迎美國實業　美國實業團來華觀光業巳由滬而漢而京現又將次旋滬聞該團中有卡君者美國黑奴戰爭時曾充北美陸軍大將家産巨萬實業家而傳道師也俟旋滬後尙須徧遊江浙本邑天恩堂敎士班君與之交甚　待其到滬擬即邀請過松學界得悉後預備聯合農商兩會假座天恩堂開歡迎大會現方在籌備中 
　　定期舉行女高學藝會女子高小聯合學藝會業由上届敎育會常會議决舉行曾請各巿鄕學務委員分别傳知各女校茲敎育會已擇期陰曆二月十七日假座松筠女校實行會藝先期柬請各高小校長前往監試並請縣視學命題云 
[鎭江]  
　　縣署重申烟禁丹徒縣章知事以鴉片禁絶之期瞬息卽届各處私售燈吃私打嗎啡針以及火車輪船等夾帶私土猶未盡絶實於烟禁前途有碍深恐各區警官曁警探等或有疎懈特於昨日訓令各區長等一體認眞查禁早絶根株以免貽人口實 
　　揚中勸學所成立鎭屬揚中縣勸學所現巳遵令籌備組織成立地址設於存仁善堂舊址所長所員均巳選定業於日昨開成立大會 
[揚州]  
　　　官任用辦法北京鹽務殾　現在全國鹽務正當　頓進行之　特規定鹽務　關任用人員簡明辦法三條令行雨淮運　知照（一）運署機關内部辦理重要事件之人員　非不能　職或其自行求去者不得輕易更動（二）運使運副所屬人員之兼收稅官任務者如因其不能稱職必須更換時除報鹽務署及知照分所轉詳總所外仍候分所對於撤任之兼任稅官所辦之經手欵項帳目認爲淸結時方准實行更動否則該運使應負責任（三）運使運副所屬之場知事及别項局所緊要職員無故不得更調撤換如遇必須更調撤換時須　其理由報明鹽務署核准施行 
　　典業代表赴寗本城各典業於日前接到省垣典業公會來函謂本月爲春季大會之期揚地典業應派代表與會共謀進益　濟源德興朱長齡阜成四典均各舉代表於本日起程赴寗矣　　轎夫畏罪自盡花園巷同德鹽號總門内故紳劉君曼家標皮木板爲轎夫小羊子竊賣　桶店祇得現錢九百文近被主人查出恐送警究辦因懸梁自盡由劉報縣知事委陳承審員往勘查明屬實塡具屍格由劉備棺收殮飭該家屬領去埋葬 
[嘉興]  
　　典當失竊續誌嘉興王店鎭仁信典被竊去銀器約値五百元一節巳誌前報現巳將該竊賊獲住據供當時由該典西鄰某藥材店主徐某放梯而下經徐獲住後再四苦求並餌以銀餅兩枚曁銀鐲銀錶等件始得出險復經徐囑管巷門開放不料仍被巡妨局獲住云云現衆隣居以徐此種舉動有碍名譽擬禀請官廳究辦 
　　更委管獄員嘉興縣獄囚犯向有保外任其自由承攬工作情事前月將判决三等有期徒刑盜犯顔可雨（向業裁衣）經西挺橋濟生堂藥舖具結擔保出外工作詎該犯竟於前日乘問脫逃蔣管獄員亟向原保店查追一面呈報知事飭警查緝並由縣知事呈請高等檢察廳備案茲悉高檢廳以該管獄員對於盜犯太形疏忽著將蔣烈撤差留緝另委俞　接充 
[武昌]  
　　收回小票之空談武昌豹子　同德堂及油坊嶺團防公所發行之小票收回期限巳過（原限陽歷二月底一律收回）巿面仍然流行且極壅塞前數日價値遽減類皆以九折八折行使乃近日銅元較前略昂小票亦隨帶而起如以官票兌取小票每串僅得九百五十文官廳不認可之小票操縱自如觸目皆是巿面安得不蒙其害哉 
　　濟華公司進行觀張季直等組織濟華公司購採大冶彭芝橋鐡鑛其組合計畫及經營情形迭詳前報茲聞該公司係有限性質額定基金六百萬元刻下創辦人巳依法籌足基金三分之一訂定章程呈請農商部註册立案成立之期當在指顧間也 
　　斷交前之鄂商意見武漢兩總商會接上海商會各公團通電後當即開會集議並擬定電稿拍致政府其文如下北京大總統國務院鈞鑒中國前以維持人道起見抗議德人封海一舉具見仁人君子之用心然感人以言從不從未可知也未幸不從而吾忠告之心已盡亦可告無罪於天下若更進行不巳至於舍己以從人無論言之易而行之難卽就中國論之前淸末季財政巳紊亂無章改革以來頻興師旅瘡痍未復伏莽甚多今幸政府以德服人饒倖無事休養生息正在斯時若更窮兵　武於遠無紀極之中經備弛防於近相隸屬之内一旦中國有事兼顧旣不易姑置又不能倉卒徴兵竭蹶籌餇皆有不可終日之勢至此而始侮甫田秀驕蕭牆憂切而巳無及矣竊謂中國抗議之書業巳發表惟以後辦法如何不可不愼之又愼愚夫之言聖人擇焉有無可採伏乞埀鑒武昌漢口總商會同叩陽 
雜評一 
[條件與第三步（一子）]  
　　希望條件前所傳巳得確實保障者也因得確實保障而後第二步發表 
希望條件今又傳開始商榷矣商榷而滿意者第三步又將發表即有小小枝節其勢亦不得不發表然則今日之第三步正所謂矢在弦上也矢在弦上能有多少時間猶豫歟引而不發躍如矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[絶交後總商會所接函電]  
（其一）農商部來電上海總商會現在中德雖巳斷交仍照常自由貿易其宣告各商安心營業勿爲流言所惑自取惶擾農商部諫 
（其二）盧護軍使來函徑啓者奉國務院删電開上海總商會寒電稱聞議增關稅問題日本於進口棉紗出口棉鐡羊毛爭執免稅請勿允准等情查棉鐡羊毛關係對外貿易政府極爲注意自當通籌熟計不使損及商民生計等因到署查棉鐡羊毛爲出口大宗貿易且關係製造自不能隨意免稅致生後患政府素以人民生計爲重必能熟爲籌畫云云 
附總商會寒日去電北京分呈國務院稅務處農商部鈞鑒報載議增關稅問題日本於進口棉紗出口棉鐡羊毛爭執免稅不勝骇異各國保商政策本國工藝製造品出口免稅原料則徴重稅今如日本所請原料取之我國熟貨銷諸我國進出皆免稅是使我商工業無立足之餘地人民生計斷絶國家根本動摇博增稅虚名貽速亡實禍鈞院鈞處大部務必顧全國本萬勿允准商民呼籲痛切徬徨仰盼電復甯抱言而無效之憾不甘任先事不言之咎上海總商會寒 
（其三）上海縣事來函警啓者顷奉省長删日電開准財部電與德斷絶國交後德華銀行許其照舊營業與其他平和適當之營業一律看待亦母庸特别出示布告等因奉此用特奉達卽請貴商會查照 
[對德絶交後之上海（三）]  
　　省垣軍民兩署通電本埠軍警政各機關昨奉馮督軍齊省長通電内開准國務院寒電開本日大總統布告此次歐戰發生我國嚴守中立（中略已見命令）特此布告等因又奉大總統令現在我國已與德斷絶現有之外交關係所有保護德國僑民及其他應辦事宜著各該管官署查照現行國際公法慣例迅籌辦法頒布施行此令等因特此電達查照辦理等因查德國施行潛艇攻擊政策損害我國人民生命財産經政府近照公法提出抗議德國並未允從撤消不得不與斷絶現有之外交關係原電即係專以斷絶國交爲限於他項問題無涉仰即轉傳所部及地方各機關愼母誤會至德國僑民亟應妥爲保護並仰由各該縣知事迅即查明境内德僑名數尅期具報所有應籌一切辦法統俟定妥再行通知特電遵照督軍馮省長齊删 
　　護軍使署會議情形松滬盧護軍使因集議保衛地方治安解釋外交情形各項問題於昨日（十七號）邀集在滬官紳各界商業領袖在署午餐就中籌議解釋一切是日與宴者爲海軍輪機處長製造局總辦上海防这司令滬海徐道尹海關施監督駐滬交涉員淞滬警廳長上海電報局長地方審檢兩　長公廨關聶兩讞員上海縣沈知事及地方紳士吳陸穆姚商業領袖朱沈顧蘇諸君等三十餘人所議各事除關於應守秘密者外由盧護軍使發言提出問題（一）國防問題大致謂中央將有國防條例頒布俟奉到命令自可遵照施行惟此次注重國防故海陸軍警於某某等扼要處所均有相當設備（一）治安問題淞滬一帶軍警星羅棋布向來設備頗周除某某領海要口駐守海陸重兵外内地治安足以維持毫無顧慮故暫不宣布戒嚴惟軍警勤務嚴加警備係因防詰奸宄各界應共體此意至造謡生事之徒本使最爲痛惡現已嚴飭軍警隨時訪拿以免摇惑人心（一）商業問題滬埠商業頻年來内因改革外因歐戰凋疲已極故對於商界力持提倡主義現雖外交問題發生無慮治安應各照常安業請爲共喻云云盧使於席問尙有簡短演說解釋外交情形略云此次中央與德國斷絶外交係因維持國際公法保護人民生命起見凡吾軍民人等當唯政府之命是聽萬衆一心共起捍衛國家以保我中華民國之尊嚴云云於是盡歡而散時已鐘鳴四下矣 
　　法領收管同濟學枚法新租界亞而倍路德國建有德文同濟醫學校一所法總領事前因中德尙未斷交故未實行處置現中德邦交已絶該學堂坐落法界之内應由法總領事代爲處置故於昨日下午三時由法捕房正副總巡施美德石維也兩君率同總繙譯曹振聲君至該學堂入堂後諭令德人敎員八九人如數離堂尙有中國學生約四百餘人諭令如家居本埠者准其携帶行李回家如係外埠來申疑業者准予暫時仍居該學堂宿舍之内出入許其自由三餐膳費均由法捕房擔認並着各生從速通信家族來申領加各生聞此辦法遵諭卽行者居多留宿者少數事畢巳六點半矣施石兩君復派安南捕暫行看守又據某方面消息此事之起原因防範德人並因德國海軍大臣達氏於一千九百十五年在德國國會宣言德人在靑島所損之産業欲佔上海之産業以作抵償之欵云云 
　　陪審問題尙未解决昨日星期六英美會審公廨輪應德領陪審惟因中德邦交斷絶照國際公法德領裁判權撤消應由華官監視故德領陪審一席經駐滬領事團會議暫由荷蘭國領事陪審旋因某國領事不表同情尙未取决候磋商華官再行定議各情已誌昨報茲悉此事尙未磋商就緒以故昨日早堂刑事各案未經開審由關讞員知照捕房諭將德領承審各案暫緩解訊應俟禀請盧護軍使曁朱交涉員與駐滬領事團磋商究歸何國領事陪審再行解堂訊判云 
　　處置旅滬德人財産中德邦交斷絶後旅滬德國官商各界咸作准備退出中國領土所有財産店業亦均查點淸楚擬暫交駐滬荷領事管理而華官方面亦巳派員調查德人所置財産議交中立國代爲執管云 
　　浦東德人實行監視浦東一帶巡警監視德人情形已誌昨報茲悉爛泥渡三區警正解恩桂於昨特派巡官倪文彪前赴陸家嘴禮和棧曁杉板總會等處調查居留德人之年歲姓名職業造册報廳而洋涇鎭三區二分駐所馬警佐亦派巡官石元勳前赴揚子棧調查一切除詳報外復派幹練長警前赴各該棧一帶留心監視 
　　淞滬警察注意巡防閘北四五兩區及吳淞六區各署所警正警佐於前日下午奉徐警廳長傳集會議對德絶交後之加防辦法故自昨日起飭各崗警一律武裝晚間分派探警於各要隘見有形迹可疑之行人注意其行動惟須不動聲色以免居民悮會惹起恐慌又偵緝隊長翟世淸奉令於昨日起特派隊員傳明業常駐閘北指揮各隊士認眞梭巡並親蒞閘北辦公處傳諭各隊士奮力服務以防匪患 
　　英美租界搜查嚴密英美總巡麥高雲君以滬上自得中德邦交斷絶消息後謡言蠡起恐有匪徒乘間生事妨碍治安除通飭各捕房中西探捕日夜輪班分往各要隘嚴行查察外昨復諭令水巡捕房捕頭轉飭水警凡輪船進口須詳細搜檢有無挾帶危險物品並加派探捕至各碼頭查察如有形跡可疑之人許卽拘究以免匪徒混入而保公安又聞麥君以美租界地方遼闊沿浦江一帶係停泊各國商輪處所値此中德邦交斷絶之際謡言蠡起亟應嚴密防備以衛航行故决定雇用北洋偵探數名分發虹口各捕房專司稽查輪埠匪類與各輪船公司所僱之碼頭包探相輔而行以匡水巡之不逮云 
　　出入軍廠須有證劵現駐製造局之步兵三十八團馬團長以局内各軍廠爲鑄造軍用品物之重要機關每日工匠出入不下二千餘人現當中德絶交之際製造局門禁自應森嚴以防匪人混入查各工匠出入局門原由該局總辦每匠給予圓式銅牌一塊佩掛胸際作爲出入局門證劵近因調查前發各工匠之銅牌遺失者竟有百餘塊之多誠恐悮落匪手除由李總辦另行頒給通行證劵一面嚴查遺失銅牌外所有每日工匠出入各局門時應由守門衛兵加意稽查如無通行證者即行禁阻於昨日始通令所部各營長一體遵辦矣 
龍華砲兵調滬塡防原駐製造局外砲隊營舊址之砲兵第一四團第一營三連砲兵因奉浙省楊督軍調浙曾由盧護軍使令將駐於龍華之第二營調滬塡防在案茲因防務緊要故炮兵第二營營長遵將所部之第四連移駐南碼頭滬軍營舊址又將五六兩連之士兵砲械馬匹及軍用品物由龍華一併移調來滬塡駐於製造局外砲隊營内以資防守 
[絶交後出口之土貨]  
　　自中德斷絶邦交命令發表後滬上人士頗形恐慌商界各業尤甚惟探悉目前做出口生意者尙未受何等影響茲將本埠各洋商最近採購各種土産裝運出口調查列下東洋公司船伊豫丸開往倫敦及孟買等埠共裝永興洋行猪鬃七十件蛋黄五十二件好時洋行猪鬃五十件八巴利洋行白絲三十三包黄絲六十包老沙遜洋行花生仁一千一百九十三包其餘布疋毛巾蛋白鮮鷄蛋天津毯屏風等共四百五十二件東洋郵船會社丹波丸開往紐約共裝法昌洋行灰絲五十包寳克洋行山東府綢二十件安利洋行草帽八件隆茂洋行生羊皮二十四件草席十件連納洋行黄絲五包山東府綢十二件愼餘洋行灰絲十包山東府綢十件天祥洋行之聖比地（譯音）號船開往紐約共裝隆茂洋行棉羊毛一百四十包駱毛四件白鵝毛六十包揀淨鴨毛四十七包高林洋行棉羊毛一百零二包永興洋行麂皮二十三件 
[煤油漲價之預料]  
　　浦東洋涇鎭附近之亞細亞火油池所雇裝箱小工四百餘人每日可裝成煤油一萬一千箱邇自德國實行潛艇政策以來航路阻隔煤油來源缺乏故該廠業已暫停工作聞美孚火油池近來煤油船亦無進口存貨行將告罄倘此二星期中無船進口勢難工作將來煤油之價格勢必有增無減云 
[一星期間之商巿概况]  
　　銀巿銀價於上星期内由三十七本士又八分之一跌至三十五本士又八分之七或以中國有銀出售故銀價低落但其主因則爲印度巿場之售銀不巳印度業此者以爲該處刻正發行新戰債劵民間所藏積之現銀將被吸出若干而官場鑄幣所需之銀大可取给於此無須多購於是印商紛紛將銀售脫其所料者是否悉中一時尙未能知印度傳來之最近消息對於此層迄無所表示也今日銀價仍屬昂貴欲保持其價格則必銀之銷路暢旺而後可若需銀者按踵而來則銀價勢必繼長增高操銀巿之樞紐者厥爲印度故非將印度政府將來究竟需銀若干切實查知則銀巿終未能鎭定云 
　　疋頭本星期内疋頭拍賣貿易頗不爲佳先令驟漲存貨又少故貨價略起貨主不肯減價出售而買客又不肯照價購入以致貿易寥寥内地存貨日見減少而進貨之價格亦有逐漸增高之勢惟商人以滙率低落銀巿不定希望銀價復起故暫時皆不出手定購大宗貨品云 
　　棉紗洋紗與本地紗本星期内價格皆向上漲惟貨主尙欲待更善之價而後出售故貿易不多印度紗約售三百包其十支者價格較上星期高四五兩尙有他種牌號價格竟漲高九兩或十兩惟銀價有低落之勢孟買巿價又每包漲起羅比六枚且有價格續起之望故存有印度纱者不願輕易售出本地紗售出約五六千包價格亦起聞三千包二十文每包價銀自一百十兩至一百二十兩不等又二千包十六支每包價銀自一百十兩至一百十三兩不等日本紗僅售數百包價格亦漲惟漢口直接向日本定購故本埠無甚貿易聞數日前某日船從神戶載來有日本鈔三千包云 
[南京仿鑄新銀輔幣之通告]  
　　上海總商會昨發通啟云專啓者准南京造幣分廠公函内開本年二月二十日奉財政部第一千一百六十號指令本廠呈請援照津廠辦法先收燬舊幣改鑄新銀輔幣以維廠務而濟金融由奉令據呈擬請援照津廠辦法先收燬舊幣改鑄十進新銀銅輔幣以維廠務而濟金融等情應准照辦並仰先行試鑄中元新銀輔幣其式樣花紋以及成色重量均應属遵國幣條例辦理與津廠現鑄之中元一律不得稍有出入除令津廠將中元祖模頒發該廠外合令遵照派員　往津廠領取該項社模應用其鑄造數目應先呈由本部核定此令等因奉此遵卽派員馳赴天津造幣總廠領取中元新銀輔幣祖模一面籌備手續現在祖模業經領到一俟翻刻完竣即須仿照試鑄此項中元新銀輔幣重量成色公差悉依國幣條例辦理無論公私受授一律通用位以十進並無折扣原爲統一幣制起見惟將來鑄就發行必須銀行商會公同扶助始勉扞格之虞冀收推行之效查京津一帶已由財政部及中國銀行發出通告漸次行用商民尙屬稱便巿面亦頗歡迎南方似應援辦除呈請軍省署出示曉諭並飭所屬各機關及交涉員一體知照外函請查照宣布以廣流通而維幣政等由到會查造幣總廠奉准發行新銀輔幣新銅輔幣前准上海縣知事公署來函業經本會先後印刷通告在案茲南京分廠援照辦理呈奉財政部批令准予照辦合再錄函照告卽希公鑒 
[核減公用乘車證之呈復]  
　　滬寗鐡路管理局前奉交通部指令以該路單開請發華洋員司公用乘車證　達四百張以上未免過濫飭即核減呈復等因現經江局長轉飭洋總管按照前開數目分别核減業據聲明理由稍加減少約可減去十分之一其華員方面如各科處領袖向章本各有免票者現亦一併裁減另備公共不塡名之乘車證十六張以資辦公之用共計核減十餘張滬寗一路經此次核減後華洋兩方面尙需公用乘車證三百五十張之譜而華員 
 
 
 

Page 11

 
 
一部份僅佔洋員十分之二此項呈文業巳遞出聞交通部巳有電核准矣 
[又一嚴禁種烟之文告]  
　　上海縣署昨發布告云本年三月十二日奉省長公署第一○六二號訓令内開照得蘇省禁種烟苗向持嚴厲主義迭經飭屬積極進行不稍鬆勁曾於四年三月間呈明嗣後遇有私種罌粟不服剷除軍警前往逮捕敢於恃衆抗拒者准其格殺勿論並擬嚴禁種烟章程均經内務部核明呈准咨行到蘇通令遵照在案是以兩年以來節次派員查勘尙無烟苗發現本年爲中英禁烟條件限滿之期英員會勘在即自非重言申明無以杜其嘗試之心各該知事應將此項嚴厲辦法剴切曉諭一面立懸重賞聽人報告其賞欵以五十元以下爲度但不得有挾嫌栽害情事各該知事務須振刷精神切實辦理本省長將以辦理禁烟之是否認眞定各該知事之能否稱職除分行外合行令仰該知事即便遵照此令等因奉此查前奉頒行嚴禁種烟章程由縣照錄曉諭在案久已懸爲厲禁茲又奉以中英會勘在卽重申禁令等因合亟布告仰闔邑居民人等一體知悉如有報告私種煙苗者照章給賞惟不惟有挾嫌栽害情事其匿不舉發之地保人等仍治以應得之罪務各懍遵母違切切特此布告 
[販土案不准重審]  
　　自稱雲南特派交涉員趙不承（即趙宏欽）携僕人陸金琴因事來滬私帶大宗雲南烟土被獲經上海地方審檢廳訊明判决趙陸不服上訴高等廳復上告大理院仍照第一審判决趙監禁二年並科罰金三百元陸監禁七個月並科罰金三十元又串出承認帶土之李品齋監禁二年並科罰金二百五十元併發地方監獄執行在案詎趙到監後仍舊不服復邀律師具詞到廳要求重審等情迭紀前報茲悉林檢察長以所陳毫無理由况此案巳經大理院書面判决碍難圖翻當將原詞擲還不准 
[中日讞員判斷日人被害案之不同意]  
　　湖南人胡儒珍（即胡玉珍又名李正華）甘肅人高志上海人盛冠文因日商中洋印刷所主日本人池原與夥鴨井被人謀斃案内牽涉且與日本人野村私造湘鄂兩省官錢局票案亦有關係由捕將胡等三人獲解公共公廨經中西官研訊三十四堂作爲辯論終結會判押候兩造代表律師各將理由書呈候核明會商堂諭宣布在案茲悉此案巳由兩造代表律師各案證所供緊要關鍵提出理由呈請原審官關讞員與日副領事加籐君迭次磋商雙方意見不同迄未判决惟因案懸日久經兩造律師一再禀催而原審中日兩讞員意見仍不能一致故公舉會審員王肇之君與日副領事西田耕一君爲雙方之代表於前日午後由王西兩君在領事憇息所會商良久所商辦法尙須商明原審官再行宣布判决 
[匪徒攔刦金飾]  
　　婦人唐姚氏住居老北門内穿心街昨日午後出外買物行經附近之財神弄内迎面忽來匪徒三人將氏扭住攫取金圈並金押髮等物而逸該氏在後喊救由巡警帮同追至王克記門前將劉金生一名拘獲其餘二匪已被逃去當在劉身畔詳細搜檢並無贜證而該氏墮稱係劉爲首旋又經該警在劉口内將原贜抄出立解二區一分署轉送地檢廳訊究 
[百頓路刦案三誌]  
　　獲匪李友生自縊斃命 
　　住居美租界百頓路三十號門牌向爲業廣公司買辦之沈廷炳家於本月十二號晚被盜糾黨持械夥刦去値洋二千元之金珠首飾經捕房華探偵獲盜黨王阿二押候解訊等情迭誌前報茲又經滙四捕房華探目馬阿美包探奚德安查得是案首盜李友生（綽號麒麟老大）匿跡新閘馬霍路四百四十五號門牌屋内因即據情禀明捕頭協同四十號西探目潘林士（譯音）包探金福壽王桂生於前晚（即十六號）前往將該首盜李友生及盜婦等三名拿獲並在李處搜出原贜珍珠兩顆以及金戒金圈綢皮衣服當票十數張遂將一千人拘入捕房禀明捕頭諭飭押候解廨訊究詎李盜畏罪於昨晨（十七號）天未黎明二句餘鐘時在獄自縊圖盡迨管牢巡捕察悉已不及施救當即斃命遂由該捕禀報捕頭奉飭將屍車送虹口斐倫路驗屍所候報請公共廨中西官於今日相驗再核 
[水木業將設藝徒夜校]  
　　本埠水木業公所董事顧蘭洲張效良等以滬上南北巿及租界境内水木作工匠滬寗紹三帮共有萬餘人該工匠等所領學習工藝之學徒亦有五千名該學徒等類皆鄕間貧苦子弟年僅十歲上下即由父兄送出學藝以致均未入學讀書迨至學藝已成仍然目不識丁深爲可憫茲爲造就普通智識起見爰特擬設水木作工匠藝徒義務學堂即以租界内这各衛生處爲學堂每一衛生處設立學堂一所俾各藝徒各就所居之處就近入學限每日隨師工作畢後由師責令該學徒赴學練習國文每夜以二小時爲度不取學費各學堂之敎員擬聘附近之塾師充之每月略酬津貼半盡義務所需經費准歸公所開支惟各衛生處均屬工部局管理除由董事張效良於昨日親向工部局西董處商借房屋設立學堂外並定即日在公所邀齊同業妥議設學辦法云 
[學生會日校演講新戰術]  
　　寰球中國學生會日校於昨　（十七號）開第四次演說會請體操敎員陳漢卿君演說近世戰術之變遷陳君熱心軍事敎育於戰術學問頗有心得於各種體操亦富有經騐演說時於世界自發明火藥以來至今各種變遷及最近歐洲陸海戰空中戰之事實言之綦詳並取各國戰史切實證明殊足以提起學生尙武之精神演畢由校長揚德鈞致謝並謂自來各種戰術之進步須由人一種靈性構城是則人有靈性可以造偉大之事業可以謀文明之進化靈性愈用而愈巧進化愈期而愈速此一定不易之理彼近代歐洲而有空中戰要知將來進步各國戰爭離奇變幻焉有不百倍於空中戰爭者乎此亦不可思議不可預測之問题總之凡有人負有建築世界之責任其運用固有靈性不獨軍事爲然即如靑年學子賦有記憶事物之天資有頴悟原理之靈性使一旦棄而弗用是之謂自暴自棄將來諸事建設責將誰屬耶所望諸生　勉奮發不使腦筋銷耗靈性汩沒而造學業於精進之域斯則予所忻幸不置者矣云云學生鼓掌乃宣告散會 
[禁烟聯合會滬事務所籌議進行]  
北京禁烟聯合總會調查員劉志文陳耀卿等特假本埠西門内關帝廟組織事務所等情已見報端昨日該所又籌議進行手續與議者爲南洋商業公學校長吳衡之南商會董事王一亭代表戴書倉中華圖書館總理楊英初東亞實業團幹事徐湘波等數十人擔任職員者頗多目下暫照總部敦請書規則辦理一俟總部詳細章程寄到當即嚴厲進行云 
[國貨維持會評議常會紀]  
　　國貨維持會昨晚開評議常會由正議長徐春榮主席當將應議各項事由宣佈週知遂依次討論表决如下（一）解金記猪油行函復現前售價懇請轉致稅關再行酌減以維商業等情查猪油估價一案業經本會與海關監督一再力爭未達目的惟吾國土貨出口所有海關估價往往超過原價致成本加鉅阻礙營業若不力如整頓核實估計不特商人吃虧過甚且足以阻塞土貨之销路於商業前途關係至鉅當卽公决函致該同業將五年内售價開列淸單交由本會函請北京稅務處核實估計以昭公允而維商業（一）花邊同業競新公司等來函爲近有洋商串出華人往内地直接收貨深恐將來發生意外交涉糾葛堪虞且有礙主權爲害實大用特具呈憑請滬海道尹公署轉飭川沙縣知事令行各鄕董保查明各收貨機關覓具妥實保結存縣備案以保主權而免交涉所有呈文請由本會轉送等情當經公决准予備函轉送滬海道尹公署核辦（一）日前披閱常熟虞陽日報惠賜本月十二日報紙一份内載國貨維持會調查出品之尾聲一節查本會本届調查事宜並未請李佩蔭君擔任職務所有李君赴常調查如何情形亦並未到會報告是係全屬李君個人行動與本會不涉深恐各界或有糾葛誤會等情有礙本會名譽當經公决即日函致該日報聲明以淸界限按常熟地當衝要工商繁盛甲於他埠如有改良工藝新品務祈各商廠直接報告本會以便編錄入册藉資提倡云云議畢散會已鐘鳴十下餘矣 
[皖省烟酒業之呼籲]  
　　中國煙酒聯合會去臘曾接皖省無爲縣土橋牛舖襄安烟酒業報告該處公賣苛勒情形除正稅外尙多巧立名目到鎭收損則有夫馬費駐鎭則有折席費隨役則有草鞋費寫票則有紙張費種種苛勒不一足正在審查昨又接該處陳述公賣局又發現濫發鄕蒸執照私抽費用情事任憑鄕蒸私運私銷致該處營業大爲減色請予維持云云該會接函後當即致函京師陳總代表呈請當局核辦茲將該會致陳君函錄下茲據土橋牛舖襄安三鎭菸酒業公函内開竊思徴稅當培養稅源納稅宜置力擔負未有源不養而能期其稅之長力不量而能責其負之重者也若無爲公賣則不然徴收則步步苛求辦法實層層箝朿先取公賣原有諸捐復添額外需索（即如去臘呈報之夫馬費類）稍不如意則藉故嚴罰三鎭同人實有岌岌不可終日之勢近且變本加厲除一切苛求外新發生一種對内弊竇凡屬鄕居無營業各酒匠均私給蒸吊執照名爲家釀自食准各酒匠挨村挨戶上門蒸吊實其串通舞弊私運私銷而該公賣局即抽收照費獨飽私囊與國家正稅毫無裨益酒業前途實有不堪設想者矣夫稅出於商商必期有銷路而後乃可勉力支持今無爲公賣額徴各稅毫不可移又復阻我我銷場重難負遂使敝酒業同人欲開不得欲歇莫能病國病商莫此爲甚查無爲全境均銷本地土酒鮮銷外來客酒長此不變勢必全體罷巿恐酒業生機與國家稅源同歸於盡敝三鎭同人有鑒於此故特揭其弊端發其私隱陳請貴會迅賜函咨安徽菸酒公賣局先將此項蒸吊執照立予飭消雖不能急解倒懸亦聊減困難於萬一敝三鎭同人不勝馨香禱祝迫切待命之至並黏無爲公賣局私給鄕蒸執照一張等因查該三鎭兩業一再函報旣受公賣複雜又受額外影響營業大爲銳減爲特據情函請總代表彚呈當軸核辦以維營業實爲公便 
[星期六各銀行查倉單]  
　　昨爲星期六調查各銀行曁南北各錢莊所存銀洋總數列下麥加利存銀三百萬兩洋三百四十萬元十條二百五十九條滙豐存銀四百八十五萬兩洋二百四十萬元大條銀五條德華存銀二百十萬兩洋九十萬元正金存銀三百五十五萬兩洋七十六萬元道勝存銀二百六十二萬兩洋三十六萬元通商存銀三十萬兩洋三十五萬元東方存銀二百萬兩洋十萬元花旗存銀一百萬兩洋一百十四萬元大條一百三十條華比存銀四十五萬兩洋四十萬元大條七十二條和囒存銀四十七萬兩洋一百三十三萬元中國存銀一百三十四萬兩洋六百十萬元台灣存銀一百七十三萬兩洋五十五萬元住友存銀五萬兩洋十萬元南北各莊存銀一百二十萬兩洋二十五萬元有利存銀三十四萬兩洋九萬元中法存銀四十一萬兩洋四十四萬元綜計存銀二千五百四十一萬兩洋一千八百六十七萬元大條銀四百六十六條 
[六誌小保險公司之欺人]  
　　愛衆聯保壽險公司倒閉後由駐蘇保險掮客顧玉麟等十七人投法公堂具控請向各股東追還險銀以便交還各保戶嗣由包探韓邦達拘獲該公司協理鍾安樵司賑鍾雲生邱榕軒三人解廨訊判司賑兩人交保鍾安樵管押着各原告查明各股東有無家産禀覆候核後顧等聲稱查得鍾安樵及股東朱建卿（即朱鑑卿）等有英昌照相店利男居茶食店泰豐公司義成打包店等股份請追出作抵除義成股本盈餘銀三百二十兩巳繳存公堂外餘着將紅賑等據呈候察閱核辦在案昨日泰豐公司遣夥投案呈上股本賑簿聲稱朱鑑卿前有股份二十股每股計銀一百兩惟公司章程祗認股單不認人故此股單在外可以直接賣買成交後祗須向公司聲明在股本簿上換一名姓即能作憑現今朱鑑卿之股份巳經售去換過名姓註明簿上求請察核鍾安樵供朱鑑卿等避匿何處實不知悉商人巳托多人四出偵尋諒有尋見之日公司中雖收入保費甚巨賠出之欵亦屬不少須逐一淸理方知究虧若干再行料理現商人在押終難了結須交保出外設法淸理並可趕尋朱鑑卿等到案結束此案求請核准聶讞員將泰豐公司賑簿察閱後判該公司登報聲明着執有朱鑑卿股單之人或向朱購得此項股單者限三個月内投該公司聲明聽候核辦鍾安樵交三萬兩人銀兩保出外並須廣肇公所再加保單一紙如鍾保出避匿責令該公所賠銀再由該公所派出公正人一人爲理賑員協同原被將愛衆公司賑目逐欵淸理明白禀候核辦 
[軍醫局由淞移滬]  
　　陸軍第十師所部之軍醫局原駐吳淞茲因第四師之軍醫局移調浙省滬地所駐之軍隊第十師之所屬爲多設或士兵患病無醫療治故盧護軍使令將本師軍醫局由吳淞移調來滬駐紥西棚外高昌廟内就近醫治兵士 
[函請勿與信裕蠶行交易]  
　　本埠緞蠶業公所昨接南京總商會來函内開案准江寗縣公署函開案奉省署訓令内開案查江寗王家渡信裕蠶行前經部准勒閉不准開張曾經迭次飭令該交涉員轉行各國領事知照各洋商勿再與該行訂約收蠶致滋自誤在案現在鮮繭瞬將上巿誠恐有人仍以信裕錢大源蠶行名義與各洋商私行訂約收繭合再令仰該縣知事預爲取締以免歧悮而杜交涉切切此令等因奉此查王家渡信裕蠶行上届收蠶時業經由縣遵飭派員將該行烘竈拆除報明省署在案茲奉前因復查取締方法着手綦難若爲治標之計或再登報聲明藉作綢繆未雨相應函請貴會查照希知緞業公所斟酌辦理等因准此查信裕蠶行一案曾經官廳將該行房屋發封并拆烘竈業巳嚴行取締在案但利益所在覬觎者多茲省署特别注意行縣預爲取締亦係預防交涉起見合亟函達貴公所查照希即遵照縣署來文斟酌辦理云云該公所奉函後當即遵照轉知緞蠶各商一體查照矣 
[高郵婦人被拐來滬]  
高郵婦人張薄氏前在鎭江帮傭度日旋於舊曆正月杪被無賴裴學貴誘拐來滬同居客棧内近因裴欲將氏賣於花烟間爲娼經氏察悉於昨日午後逃出客棧裴跟蹤追上在西門民國路爭執當爲崗警查悉一併拘送二區警署詰據該氏供稱原籍本有丈夫名小龍現在家中耕田等語警佐以案關刑事卽命函送地方廳候傳伊夫來案具領再行核辦 
[原告罰繳半數堂費]  
婦人尉遲朱氏控夫長生抛棄不顧求請追還値洋五百餘元之粧奩並請斷離等情前日經公共公廨中西官傳訊原告投訴前情堂上以原告代表律師未到判氏罚缴半數堂費候展期再訊雜評二 
[無爲公賣局之舞弊（庸）]  
　　無爲公賣局對於酒業除額征公賣費外復有夫馬折席草鞋紙張費等等其巧立名目私收規費實有駭人聽聞者使皖省公賣處而非有意縱容似不至彰明較著若此也 
無爲酒商於公賣局之婪索輕輕放過而家釀執照則反齦齦爭持在商人爲保持銷路計同業競爭其見解要無足怪特吾人權其輕重則蒸吊執照於貧苦社會之生計究不無裨益以此爲罪則彼反有解免之餘地獨此勒收規費　削商民使國家法律而有效者則此等貧贜之吏役决不宜輕恕而不問也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬王姓控朝奉狀] [  紅樹]  
具狀人主不當（原名伯黨）等爲呈訴事竊某等自八世祖王凱公以豪富著稱社會上見我王姓之人莫不爭相敬禮於年長者則尊之曰王公大人年少者則稱之爲王孫公了從未敢加以絲毫詆毁詎有當朝奉綽號徽塌貓徽駱駝等每日猪油燉醬喫得開心遇有生意上門便提起喉嚨高唱徽調不問姓張姓李所出當票無不大書特書一概冒用王姓某等亦知狗口中間固屬不生象齒乃老虎頭上公然敢拍蒼蠅（虎頭有王字）該朝奉等似此訛人若不嚴重交涉非特示人以弱抑且大倒其楣爰特公舉族人王矮虎前往理論旋據回稱該朝奉等自知理屈在高櫃檯内避匿不面嗣經前淸和事老王大人出爲調處勸令該朝奉等此後將票上王字偏旁加添三點概寫汪字如袁氏稱帝時之以共和之共改爲洪憲之洪前例可援辦法尙無不合乃該朝奉等非但不服理勸反以惡聲相報謂汪氏爲吾徽望族汪二朝奉（見描金鳳）在吾業中尤大名鼎鼎爾等何人敢來影戤某等見其無可理噲不得不與之涉訟伏查該朝奉等向來櫃上交易於全新衣服寫做粉花（極言其破碎也）細軟皮毛誣爲光板且當内學徒偶有過失膽敢於關帝廳擅用笞刑（舊例小郎違犯當規管包朝奉得於關帝廳笞臂以儆）俱爲法所難容罪有應得乃該朝奉等猶復不知歛跡竟與我王氏無端尋　其平日行爲之謬妄可知夫皇帝尙有草鞋之親（禾諺）聖人難免絶糧之厄某等並非謂進當者絶無王氏之人但王道士法衣爲拿妖捉怪所必需實藉此置謀酒食王朝娘壽服爲到老送終之預備又豈肯質换銀錢即使有關門過年之王小二（見京據過新年）或因債戶逼迫不得已與當舖通融然究居少數初非我王氏合族皆然今該朝奉等視當當者無一不爲王姓（北人稱質物爲當當南人則稱當當頭）姓王者無一不當當頭我王氏經商者頗不乏人如王老娘木梳爲杭省百年老店王靜莊丸藥在上海四遠馳名資本爲實業要素商家信用所關設因此而經濟受其影響試問該朝奉等能否爲損害之賠償匪獨此焉所最危險者當家收受衣飾難保無竊盜贜物混進在内倘被賊咬一口認做窩家豈非大上其當尤可恨者該朝奉等並僧人衣袴亦目爲王姓之物設旁人不察疑及某等家庭與和尙有通家之好則將從何辯白某等蒙此奇辱情實難甘爰向隔壁張三及對門李四覓得冒寫王姓之當票兩紙人證物證俱已完全無缺理合將票檢呈迫叩恩准將該朝奉等傳案立飭法警分投押至某等各家門首罰令於行人經過之時王王連呌數聲以示懲儆不勝感禱之至謹狀 
附批 
狀悉查該朝奉等於各當所掣之票紙不寫彎尾巴王之毛姓坍牆頭王之匡姓以及水曲　王之汪姓而單寫王文王六之王姓殊爲不解旣稱經人調處不服自係商業上之習慣難以變更嗣後各當舖出立票據應飭送由本官親筆過硃於王字頭上加一紅點改爲主字方准持回交與上當人執收所有點主老例應送之席敬隨封等項並令每次隨票從豐照繳充作本公署硃墨費之用以益公欵而泯私嫌除傳諭一律遵辦並不准破壞成規擅寫他姓以杜取巧外仰卽知照母得多凟此此票發還（三） 
謎話 
燈謎一道往歲吳中舉行者極多自淸季國學淪胥通人凋謝此風隨以消歇蓋分曹射覆雖係小道然亦非具有根底者不能問津也今正自程君冠卿設社舉行以後張君亦安汪君品人顧君理琴等連袂繼起角奇爭勝佳作紛呈守拙任事學界新歲多暇是以偕老父日往參觀見聞所得日事錄歸昨見黑子君已寄登若干則此中間有即余所射出者見獵心喜爰亦擇尤錄供同好效顰之誚知不免也四子謎如（韓氏與孔氏相背而馳）『非不悅子之道』（牽涉士大夫）射『拖紳』（人數不多先開會）射『未足與議也』（啞議員）射『有言責者似不能方者』人名謎如（梁夫人）射『孟光』（師生）射『申詳』（按申詳係子張之子子張名師）詩品謎如（聽人閑譚）射『語不涉己』（對影成雙）射捲簾格『明月前身』六書謎如（屠門）射『肩』（卉）射『茗』（民國制服）射『黨』聊目謎如（綴白裘）射『狐聯』（御容）射『者王象』韵目謎如（三七）射『十藥』（栒）射『六月』（上醫之次）射『十藥九佳』（此條或射十九效）（公明）射不連數三字爲『宋江號』皆極自然[  守拙] （二） 
瀛海瑣聞 
[法國女英雄事略] [  劍平]  
法國松末河畔之戰場二年以還爲德法二軍據戰之燒點而愛國英雄轉得乘時崛起若馬賽爾賽末女士者（ＭＡＲＣＥＬＬＥＳＥＭＭＥＲ）伊克羅守村（ＥＣＬＵＳＩＥＲ）之村姑也村據松末河之陽爲行軍所必爭之地與河北家勒勞鎭（ＣＨＡＲＬＥＲＯＩ）一橋相通當法軍拒德軍於家勒勞鎭時賽末女士年僅十九怙恃巳全失媚髮覆額目奕奕有神雖服飾樸簡然娬媚可人且富英氣是日適游河濱見法軍退北敵軍大至不覺怦然心動默念德皇威廉野心勃勃欲以其雄武陸軍併吞全歐自恨身非男子不能執戈衛國然豈忍坐視德人長驅直入遂趨橋端閉門下鍵投鑰中流而敵兵巳近亟反身伏雜樹中以窺旋見德軍約一軍團欣欣然至顧爲橋門所阻不克横渡翌日德軍始編船爲橋率其大隊蜂屯蟻聚一一渡河而南法軍見德軍佔伊克羅守村遽以巨炮攻擊村人遂匿居地窖不敢復出女士獨從容出村覔食以餉全村會有法兵數人不及隨大軍南走雜居村氓之問欲問道亡去慮無導之者女士銳身自任乃爲之卸軍裝飾以便服每與一人偕行出走僞爲兄妹也者緣是兎脫者共十六人惟第十七次一德兵見其憧憧往來疑而尾之遂俱被俘焉旋牽往軍事裁判所裁判長曰汝一小女子竟敢爲此種事亦太不自量矣女士笑曰此種事不獨敢爲之且亦優爲之實告汝此非第一遭儂巳拯十六人皆安然出險今旣被獲殺之戮之悉甘如餉儂係孤兒法蘭西即吾母儂爲法蘭西而死固無憾也裁判長怒判决死罪命牽村外執法之卒方舉鎗欲擊適法軍猛烈回攻德軍不支而遁女士遂得慶生還法軍旣克復伊克羅守村兩軍戰濠益近幾以是村爲鴻溝一日女士因事出村誤入敵陣復被執閉一敎堂内以待刑期顧天不絶英雄法軍砲彈適中敎堂之牆巔成一巨穴女士乃竭力攀登始得越牆遁歸仍於砲火下看護傷兵時則戰事劇烈已臻極點村民僉走避遺一老婦年逾九十龍鍾不堪女士復動事伏侍計十五閱月之久法軍大將偵知其事先後錫以陸軍十字勳章及榮爵（ＫＮＩＧＨＴＯＦＬＥＧＥＮＤ）其後英國遠征隊遠來助戰英將告誡軍士路遇賽末女士須植立行禮苟非女士先言不得與之扳譚蓋亦愛敬之深矣（二） 
小說 
[自殺黨（司蒂文遜著）] [  常覺小翠合譯天虚我生潤文]  
　　第三章（二） 
　　御者俟其足一踐階石車立飛馳而去呼之勿應而諸僕則已聞聲推門出持傘迎之穿碎石小徑入升階即有無數之僕前殷勤爲之除帽執杖並與一票標爲某某號以便去時向之索物梯間滿置盆花發爲酣美之香撲人鼻觀拾級而上有一僕造立於門次旣詢其姓名乃高呼曰大尉勃拉根至呼旣導之入室即有一瘦削之美少年掬笑容於面起而迎之室中燃燭幾百繁花如繡發爲異香其富麗乃無倫比一長案傍牆而設其上滿置豐美之食品僕衆來往如穿花之蝶以香檳酒及甘果供客客凡十六均爲少年糾糾有武容其分二組一方圍轉球台而坐一則作葉子戲勃拉根念此豈賭窟耶惟視主人之狀則又弗類因復回目以視主人則覺其謙和中實含有高貴氣卽吐屬亦至文雅决非開博窟者比時方朗朗言曰大尉予耳君名竊慕久矣得瞻丰采殊爲三生之幸特簡慢貴客爲不當耳言至此微笑復曰惟君等軍人野人且能生搏之當不拘拘於禮節而以簡慢爲怪言次肅客就案次坐殷勤勸食勃拉根欣然從之覺　味至香冽旣見詣人均吸烟乃亦出自吕宋帶歸之雪茄燃之而吸信步至轉球台前觀諸人博有時亦出金以博惟覺主人之目閃閃乃如獵犬凡諸人之一舉一動幾無一能逃其目者勃拉根乃大疑念此地豈眞爲賭窟耶而主人之狀乃大似乎偵探也更留意視之則覺其笑影之中實含有憂色面亦憔悴無倫而尤可疑者則每隔數分鐘必借一客入複室迨出則但毛理斯一人客巳不知何往數次均如是勃拉根甚疑蹀　至複室見半圓窗之前懸一鮮麗之垂幙乘人未見隱身入幙後少頃聞履聲漸近自幙隙外視果見主人巳偕一紅面之客至此客於頃間亦曾見之笑聲宏而濁似一下等商人耳聞履聲至窗前而止主人發爲謙和之聲曰先生吾誠抱歉然先生海量當能恕我吾意君之來此或爲舛誤實告君子　苦思不能憶君爲誰矣今可勿徒作空談爾我均爲上等人亦决不疑君因圖哺啜而來君但試言我爲誰耶 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之田賦 
[尙書寳遵旨議處具奏摺]  
　　（甲戍二月十四日錄正月二十六日京報） 
吏部尙書臣寳鋆等謹奏爲遵旨議處具奏事内閣抄出同治十二年十二月二十七日奉上諭前據江西巡撫劉坤一陳奏降調左都御史胡家玉本籍田畝未完錢糧並有先貽該撫書信情事業將胡家玉交部議處茲據給事中邊寳泉奏稱胡家玉累次未完漕糧劉坤一豈漫無覺察何以事歷多年概置不問胡家玉旣有干預原籍諸事之信何以不立時奏聞迨胡家玉條陳江西丁漕改章互相牴牾始行究參藉端報復挾私攻訐等語劉坤一於胡家玉本籍田畝未完漕糧當時並未奏參接胡家玉信函後又不即時陳奏亦屬不合劉坤一著交部議處欽此欽遵到部查律載事應奏而不奏者杖八十係私罪降三級調用又定例官員徇隱者降二級調用私罪各等語此案江西巡撫劉坤一於胡家玉本籍田畝未完漕糧當時並未奏參接胡家玉信函後又不卽時陳奏欽奉諭旨交部議處臣等查劉坤一於胡家玉本籍田畝未完漕糧當時並未奏參應照事應奏不奏杖八十私罪律降三級調用例議以降三级調用該撫接胡家玉信函後又不即行陳奏應照徇隱降二級調用例再議以降二級調用係私罪均母庸查級紀議抵再查劉坤一前因漏洩廷寄革職留任在案此次降調應行革任理合照例聲明所有臣等遵旨議處緣由謹恭摺具奏伏乞皇上聖鑒訓示遵行謹奏 
尊聞閣筆記 
[粽子暴（見本報癸酉年四月十一日）]  
　　有治岐黄者客向借銀答曰須待粽子暴當如命合座不解則曰端午節不將近乎仍未解則曰四五月之交人身之陰陽方爭於内而天之寒暖又不常是故傷寒疫癘斑疹之發恒於斯時而莫多於端陽節前後則粽子助之也粽子之爲物膩而且堅本易頓積隔宿則濕熱藴釀節信疊積旣多甚有味己變而油煎以食之者適有風寒固結不解小兒貪食爲禍尤烈吾業醫久覺每歲此時臨診必多於平日如風暴之必發故曰須待粽子暴也 
[李祥松（見本報癸酉年五月初六日）]  
　　檸檬基李祥松岡墟人旋鄕省墓遇某甲固異姓而總角交也甲性嗜嬉戲早歲釣遊時與李相戲幾無所不至迄授室猶有童心自李遷省垣甲亦漸改夙習然風衣雨笠中時露舊面目蓋其夙好然也甲甫見李卽距躍曰太公望子久矣來何遲哉李亦笑曰久不見以爲渣滓淨盡矣豈知頭　如許故態依然固不慮人齒冷耶甲曰假猩猩勿作態不逾晷而眞面目現矣於是相與叙别後境况至深談處不禁　蹈旁觀者皆謂無獨有偶巳而李謂甲曰吾兩人性情相近　膽氣則君遜我甲曰士别三日刮目相看子何輕量天下士李默而點頭思有以嘗試之時固月當下弦也李於從叔家尋得舊豕笠一具以稻莖實之叔家人究其何用李笑而不答甲喜夜談每夜必越境訪談友共演無稽　語一夜目談所歸方至村口小道忽見一物長三尺許大可徑足滿身火點如天際繁星從林際聳出或高或下甲獨行每狂歌自適是夜覩此怪物頓噤不敢聲停步視之物相距約數丈許忽作突前狀火光縈繞而來甲不知係何物驚而却走至十數武復回視則光火已入林際默念此乃衆所熟遊之路素未聞有怪異之物茲何突出意外其來必有所自矣適有同鄕人經此甲遂與同歸步近林間甲以向之所見告鄕人以甲素諧謔亦未之深信也翌日甲尋李叙話李適隨叔山行未及晤是夜甲復從談所歸行至村外歌高未巳忽憶昨宵怪物得無尙在否遂停歌卻立時適有一人至甲之兄弟行也見甲卻立詢其故甲以昨宵所見告語未畢火星又出林際形與前夜殊昨形長如豕茲則如大簍火光較繁甲曰又至矣吾已預備當爲琐進生平未嘗之味乃從腰際取出小洋鎗未及施放鄕人遽止之白此詐也勿遽爾甲曰何故鄕人曰此火光乃以線香製成詎有鬼怪而若此者此必與君戲謔者爲之以恐君也若鎗擊之恐傷性命甲乃以鎗向空處施放時物巳出林外聞鎗聲遽仆地兩人飛步就視之則見一大圓鴨籠實以稻莖火光以線香爲之揷諸稻莖上傍有一人仆地驚惶無措甲叱曰是何怪物遽驚老子當令爾死鎗下其人急曰不可不可辨其聲則固李也蓋兩宵之物皆李爲之其必知甲來者以聞其歌聲也甲至此始曰汝何惡戲至此吾不過乾喫一嚇爾則險傷其命因告以兩夜之事鄕人亦曰非吾止之則甲必以鎗向物施放設或命中則汝實不堪設想李曰我只圖嚇甲初不意甲之以鎗從事也甲曰此等事一之爲甚其可再乎而君必欲於此取盈無怪乎幾遭不測遂相與一笑而歸吁李之戲其立心固但圖嚇人以取快豈知幾以性命爲擲乎苦語云戲無益信然 
[兩足魚（見本報甲戍年三月十三日）]  
禾郡有捕魚者姓周氏生有枝指人皆以大指呼之浮家泛宅已數年矣每黑夜則幽火一星輕摇孤艇施百囊罟於梅家蕩中終夜獲魚恒數十一夕月色微明下網未久卽取起忽覺其網較前稍重以爲必得巨魚也急置網艙中以火燭之見其魚約長二尺餘狀類鯉而下有兩足高三四寸其爪甚尖銳與雞足無異且能行走周驚異之任其躍入水中竟不敢復捕遂收網而返次日以其狀問諸人皆不能識或曰此名　魚海中有之然蕩不通海是魚從何來澤國中眞無奇不有也 
文苑 
[漁舟女兒行（見本報壬申年十月初九日）]  
　　湘花亭主人 
女兒吳姓母早喪無兄弟隨父業漁父老且病賴女漁以活今春父死賣身葬之予聞其孝爲作是詩碧湘城外三春雨綠柳枝頭啼杜字江干掩面哭者誰延陵舊族漁舟女漁舟女兒顔色都性情能與羣兒殊行年十五不肯嫁衣裙釵飾無明珠鬢絲髻影綠雲色操舟撒網日不歇自言有年父七十無兒賴女飯晨夕東風十日吹嚴寒老翁一病巳不餐釵裾買藥典已盡賣身始得三寸棺手掬黄土涙如注女兒葬父南山路泥沙當作女兒香封題遥識女貞樹吁嗟乎人生生女勿悲傷人生生子勿歡喜子不孝親不如無女能盡孝誰能比君不見漁舟十五延陵女十年来之囬頋尊聞閣選 
 
 
 
 

Page 18

 
 
   
 
