# 1899 - 302 - 4909540

 

Page 1

 
 
[外臺秘要出售] [  圖書集成局啓]  
　　是書爲唐王刺史燾所輯刺史在臺圖二十餘年蒐求古今奇方凡一千一百餘種裒成四十卷鈎元提要卓著靈效宋孫中丞刻之於前明程敬通先生刋印於後岐黄家久巳奉爲圭臬惟板本久已散失市無流傳本局由日本覔得初印原書用新鑄鉛字排印紙墨精良控讐詳愼現已工竣碼洋兩元五角在申報館申昌三洋涇橋煥文書局文淵山房棋盤街江左書林十萬卷樓曁漢口鴻文順記湖北省城煥文書局發售此佈 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百卅餘籍歴代名臣奏議採之各家文集廿一史者以及文選文粹文苑文鑑無不畢備非異端夾雜可語乃士林中之圭璧每部碼洋七角上洋三茅閣發飛鴻閣發兌此佈 
[冬防議]  
　　匪類橫行無時蔑有曷爲而必於冬令防之曰時値隆冬若輩飢寒交迫挺而走險爲患更甚於平時故防之益宜嚴密也且時方寒沍風雪砭肌一枕黃粱尤難警醒若輩遂肆無忌憚持械明火之事居然明目張膽而爲之試觀歴年盜案之多必在三冬時節可知冬防一事較尋常巡防保甲更不容疏而謂有志綏靖地方者可不及時舉辦乎哉滬上爲通商第一大埠萃數十國之客子合二十一省之蚩氓衣於斯食於斯懋遷有無於斯街以上轂擊肩摩肆之中蜂屯蟻集財賄山積瑰寳星羅緑林豪暴之徒平日皆涎垂吻外加以游手好閒之子如諺所謂小流氓者恣睢暴戾之流如諺所謂哥老會匪安淸道友者亦莫不躍躍欲試擇巽懦者而魚肉之是以拆梢打降殺人越貨種種案牘地方官竭日夜之力猶難一一淸釐然則防患未然固目前切要之圖而不可須臾緩者也猶憶昔年聶仲芳方伯備兵上海其爲各營統領者有若楊軍門金龍陳軍門基湘蕭軍門鎭江類皆保赤爲心不稍懈怠每屆冬令必就由西門外以達日暉港徐家匯諸處層層設卡徹夜稽查無賴匪徒咸匿跡銷聲不敢稍爲嘗試用是民皆安堵庬吠無驚迨方伯奉旨擢升移節吳下諸統領亦奉檄他往踵其後者不復能實事求是繼美前徽以致地棘天荆行人每視若畏途相約裹足猶幸城鄕各董事一至秋冬之際卽具禀道轅籲請移會營中照章邏察閭閻始稍得有恃無恐然亦不復如從前之安穩無虞矣去歲九月諸董爲未雨綢繆之計禀請道憲蔡和甫觀察查案施行略謂竊前因本邑大南門外二十五保十五圖裏日暉橋東至徽寍會館南至浦北西至龍華北至徐家匯四通八達地屬要衝加以鄕村西散不相聨絡遂　附近一帶疉出劫案歴奉前升憲移會忠信奇兵滬軍等營撥勇駐紥巡防然冬防之後卽復撤回現自西門外斜橋迤西至徐家匯路程窵遠地又荒僻無業棍徒流爲匪類無論白晝黑夜持刃搶刦爲害非淺甚至教堂中人亦兩次遭其截刼况地當孔道萬人往來教士等人進出較多尤爲可慮環求俯賜派委飭建卡房一面移咨滬軍營曁奇兵營選派勇丁多棚分頭駐紥藉資保衛地方並請移咨提右營調派裏河水師砲船駐汨日暉橋以成水陸犄角之勢更加派各委員擇要打鋪橋居中鎭守督率營勇日夜梭巡以弭隱害萬民幸甚云云後列請建卡房之處一十五圖内裏日暉橋一二圖内打鋪橋一五圖内一西門外蓋皆往返徐家匯之要路匪人所出没無常者也今者民心不靖各省閙教之案日有所聞大吏毖後懲前已在蘇州及金陵省垣舉行防堵徐家匯爲天主教之總匯江南主教駐節於斯萬一事起倉皇突生意外之禍自大吏以迄地方文武其咎尙可辭乎側聞今監督江南海關蘇松太兵備道余晉珊觀察集思廣益從善如流凡有所陳雖芻蕘之言必加采錄我知此事旣有成例自必及時舉辦以保居民不必待紳董禀陳始移會各營分别設卡也語曰有其舉之莫敢廢也敢獻蕪詞爲觀察告 
[本館接奉電音]  
　　昨日午刻京師飛電傳來上諭四道敬謹譯登○九月二十九日奉上諭黃槐森奏已革知縣欠解徴存銀米請旨懲辦一摺廣西已革前懷集縣知縣曾繼光已革前署永湻縣知縣潘天秋各欠徴存錢糧銀米爲數甚鉅均經斥革勒追乃竟潛回本籍延宕不完殊屬藐玩著奎良派員將該革員曾繼光潘天秋拿解赴粤監追一面將該革員等家産查抄備抵以重庫欵該部知道欽此同日奉上諭本日召見之直隷補用道保定府知府沈家本著仍回任以道員儘先卽補並交軍機處存記欽此同日奉上諭毓賢奏節交霜降黃河一律安瀾一摺本年山黃河險工疉出經毓賢督飭在工員弁加意修守仰賴神靈默佑現在節逾霜降通工一律安瀾覽奏實深寅感發去大藏香十枝交毓賢祗領虔詣大王廟敬謹祀謝用答神庥餘著照所議辦理該部知道欽此同日奉上諭劉家模奏五城盜案日多請編查保甲一摺京師地面遼闊奸宄最易藏身近令添設保甲稽查匪類原期安靖地方乃强刼之案仍復層見疉出總因盜藪未淸緝捕不力所致輦轂重地盜賊肆行無忌尙復成何事體著保甲局步軍統領衙門順天府五城實力整頓遇有盜案務卽勒限緝獲並令練勇合力捕拿毋任漏罔至各營統領營官隨時認眞查察勿稍玩愒欽此 
[法人築路]  
　　越南來信云法人現擬築一鐵路假道柳溪以達雲南有武　數員奉札交鐵路督辦差遣薪糧皆從優支給至於鐵路公司總巡嘉理亞氏機器師波理路氏則因前者會勘由河内達廣西路程不無微勞足錄是以由西貢公欵中支出佛郎克三萬枚賞嘉理亞氏一萬枚賞波理路氏 
[照錄俄索北京鐵蹈公函]  
　　俄人與英國協商之後欲將滿洲鐵路支線接至京師屢向總署要求後以英人出阻俄遂游移其詞以辯之兹者香港循環日報登有俄人致總署公函用特轉錄如左閱者幸毋哂爲明日黃花也其文曰一千八百九十九年五月初九日滿洲鐵路副總理波斯德納哀甫致書總理衙門王大臣左右爲要求接長鐵路事緣五月初八日僕接聖彼得堡滿洲鐵路本公司來電本公司將於滿洲幹線或於南方之滿洲支線兩者中選定一路接築以達北京特令副總理照會總理衙門請爲允許至本路之起及經過地方俟本公司决定後再當通告總理衙門云云接電後合行備文照會此事確係有益望賜覆答幸甚波斯德納哀甫謹言又一函曰一千八百九十九年五月 
 
 

Page 2

 
 
某日滿洲鐵路公司副總理波斯德納哀甫爲接長鐵路懇乞恩諾特再致書總理衙門王大臣左右竊五月十七日接奉尊諭謂滿洲鐵路接入北京一節事多爲難今淸國與本公司之間諸事均通融敦睦所言應作罷論等語僕奉示後當卽據情電告聖彼得堡本公司旋接覆電云淸國政府之言謂彼此之間說事均通融敦睦本公司於此一語所深欣幸者也然接長鐵路之事意見已定不能更易滿洲線及其南方之滿洲支線在淸國爲至大之公益事業將來商務之興不及於北京支線則此等線路勢不能告成功而北京商務欲便出入則此路甚爲重要萬不可少者也或曰旣有由滿洲至山海關及天津之線路則商業可由此路以通北京夫如此迂廻繞道且使運費加昻是誠謬論且設有不測之虞則亦不能避損失也又有謂此路長而費大利益恐不能期者亦末思滿洲四部之物産豐饒人口稠密耳此路若成商務之興自可操劵得不償失之憂更無煩過慮也前所經勅許奏摺謂凡設由商人呈請添築新路者一切不允准是亦無理也夫將滿洲線路或其南方之滿洲支線接入北京一節早經訂有成約此次要求自係照約申請與無端要索者自異也各等語今奉電示後理合據情照會竊思前項所請實忠誠而有益之言幸賜承諾切盼鈞覆波斯德納哀甫謹言 
[宮保行程]  
　　香港循環日報譯登越南法字報云太子少保廣西提督兼督辦邊防大臣蘇子熙宮保不日將抵海防矣聞之宮保在京時曾與法使卑臻氏妥議中法交涉多年未結之案旣而朝廷准宮保之奏許法人由鎭南關築鐵路入廣西直接龍州此外尙有越桂交涉事宜須俟軍麾抵越與法員會商卽廣州灣界址亦歸宮保會同勘畫當宮保陛辭出京之際領有寳星若干顆乃中朝賞給歴年辦理界務之法員者也 
[大帥閱臺]  
　　金陵訪事友人云南門外雨花臺近連雉堞遠瞰江流爲江南形勝之地議防守者必於此駐重兵焉兩江督憲劉峴帥目擊時艱綢繆未雨除通飭沿江沿海各要隘加意巡防外復就山上建暗砲臺數座經營數載倍極辛勞至本年九月初旬始克　事管帶官禀報後峴帥定期九月十七日率同省垣文武各官親臨勘騐是日八點鐘許文自司道武自副叅以下先後齊集附近駐紥之衡字營統領王子英總戎督勇預備迎迓迨鐘鳴十下憲節戾止文武各官迎入營中小憇旋由砲臺管帶官導登之山逐處察閱所駐砲勇各獻其技板機發響幾疑石破天驚峴帥顧而色喜眺望良久仍從砲臺下逐層細勘迤邐至衡字營小坐片刻然後命駕回轅 
[誼篤邦交]  
　　武昌訪事友來函云德國駐京使署頭等參贊畢君因考察商務乘某輪船來鄂上月某日赴督轅謁見張香帥香帥欵接如儀翌日特備盛筵爲畢君洗塵德領事某君亦往陪讌雍客樽俎欵洽異常又聞美國康大臣日内將次蒞鄂已由洋務局預備供張似此玉帛聨歡邦交益當輯睦矣 
[淸查庫欵]  
　　廣州訪事友來函云邇者調任甘肅布政司岑雲階方伯人奏元重略稱廣東藩庫自咸豐八年軍興以來歴任藩司挪用至八百三十餘萬之多其未經報部者五百八十餘萬等情日前欽命查辦事件大臣剛子良中堂奉到廷寄著卽查明覆奏因卽移咨大憲轉飭藩司核實造册報部句稽 
[湘波利涉]  
　　武昌訪事友來函云湘鄂兩省以洞庭湖爲界風濤險惡行旅視爲畏途自去歲大吏奏設商輪船以來行李往還莫不稱便惟船數無多每月僅　返四五次客商守候不免稽延現由某紳糾股添設長淸兩湖輪船公司禀請湖廣總督張香濤制軍批准開辦幷將問津楚寳楚功三官輪船暫准公司租用月前楚寳問津兩輪船已先後開往長沙搭客頗形擁擠從此大川利涉一葦可杭咫尺洞庭當不慮風波之阻矣 
[温郡官塲紀事]  
　　温州訪事友來函云温州鎭劉吉園鎭軍祥勝現奉浙江撫憲劉大中丞札調統領石浦防營九月二十二日申刻交卸鎭篆隨於二十四日附招商局普濟輪船起程瀕行同寅各員及標下將弁均恭送如儀○鎭標中軍遊擊胡星貴遊戎碩功近奉撫憲劉大中丞飭知護理温州鎭篆擇吉上月二十二日申刻履新二十三日出轅拜客○上月二十一日委署温州鎭白海山鎭戎之少君附招商局普濟輪船來郡省親在行轅暫駐聞鎭軍已於二十二日接奉督轅飭知大約接受關防之期當不遠矣○永嘉縣查石笙大令蒞任後示期九月十六日觀風兼舉行某書院月課聞入署之期定於二十五日○温州府潘祝年太守接奉文叔平宗師飭知定期十月初三日縣試十一月初三日府試隨卽分飭各邑尅日出示取齊 
[鄂省官塲紀事]  
　　武昌訪事友來函云京口重修江隄工程浩大湖廣督憲張香帥特委趙太守子璨恩别駕玉曾大令傳祿胡大令俊采黎大令培質楊大令悅同往勘估工料幷飭吳司馬學莊赴黃石港采購條石以便尅日興工○湯符階大令炳堃前奉上憲委署麻城縣事尙未履新卽調署大冶縣篆所遺麻城縣篆務委本任大冶縣張莘田大令嘉畹署理○新選德安府同知鞠司馬成霈當陽縣知縣賈大令綸龢先後奉上憲檄飭赴任上月某日各詣憲轅禀辭○蘄州衛守備田守戎著勛經松漕帥奏准調補武昌正衛遂赴各憲轅禀知擇吉九月某日接篆任事○安陸府史研蓀太守於月前抵省赴督撫兩院及司道各署禀見商議要公○李庚仙大令增榮勸辦湘省振捐頗著勞績前經湘撫俞中丞奏保俟補缺後以同知直隷州補用兹由吏部核准大令接到飭知卽赴各轅禀謝寅僚之往賀者絡繹於途○卽用縣戴大令光祖由督撫憲會委辦理河溶釐局刻已禀辭赴差矣 
[靈隱霜鐘]  
　　杭州訪事友來函云杭所甲商許冠之部郎近因多病乞休兩淮運憲世都轉未允所請旣而病益劇醫治罔效延至九月某日逝世家丁將運署所頒戳記繳銷至接辦何人尙未得悉也○崇文書院山長孫君於九月二十日補行望課生員文題孟子曰有事君人者一章童生文題有若無至昔者吾友通塲詩題賦得桂樹冬榮得冬字○自九月十三日起陰雨連綿晴光罕見鄕問晚稻均未收刈居民深以爲憂至十九日始露日光倘得從此暢晴則枷板聲喧萬頃黃雲可以一律刈穫矣 
[甬江雜錄]  
　寍波訪事友來函云浙江臬憲李健齋爵廉訪抵甬後因行轅狹窄不便辦公爰於九月二十二日遷入校士　當日卽乘超武兵輪船前往象山查閱海防事務寍郡文武各官均往江岸恭送○寍波東南鄕一帶歹人開設花會甚多幾若星羅棋布刻經舉人金孝廉寳南約集同志具控於寍紹台道轅請爲嚴禁道憲萬砥莊觀察閱禀之下援筆批示云據禀已悉寍屬花會之多本道已有所聞並訪有顧阿稅爲會首是否顧阿稅卽顧金抑另有其人此外尙有何人開設花會均應查明拿究除批示飭拿外候札飭鄞縣速拿顧金及童全宏等到案查起具訊供重辦黏抄附 
[茘灣芳訊]  
　　廣州訪事友人來函云粤東省垣熟膏牌費前由永安堂商人禀請承辦已蒙大憲批准而各烟店以其諸多滋擾且較之從前抽繳受虧過多因是相率罷市事經月餘尙未妥洽九月某日新任撫憲德大中丞謁廟回轅熟膏商人具禀攔輿呈遞中丞閱畢擲還著不准理蓋以事經存案未便再有更張也○九月某日有一小輪船由香港駛往江門埠行至汲水門船中執事者察見艙中搭客半係緑林豪傑爰暗中告知船主令其早爲防備船主到艙察視果見形迹可疑卽向衆聲言機器忽壞亟須回港修理乃將船駛返及將抵碼頭先令人報知地方官俟各匪登岸一一拘拿計共獲二十一名卽交港官拘繫想須解回省城請地方官按律懲治也○前聞有廷寄到省查辦某觀察幷某書 
 
 

Page 3

 
 
吏參案旋由欽命查辦事件大臣剛子良中堂諭令審禺縣主某大令提集案中人証於九月初八日押赴八邑會館行轅集訊至其中詳細非外人所能盡知也○國帑告匱籌餉維艱一切度支無不力爲撙節現聞省中城廂内外各叚保甲經剛星使酌擬其可裁者著卽行裁撤以免公欵虛糜 
[相節將臨]  
　　昨日上海縣王欣甫大令探知欽差查辦事件大臣剛子良中堂由粤東乘廣利輪船來滬約於翌日可到爰飭差役至北河南路天后宮側出使行轅預備供張 
[觀察謁客]  
　　前日傍晚時杭滬鐵路總辦潘芸蓀觀察乘輿進城赴各衙門投刺至上海縣署時縣主王欣甫大令飭丁擋駕蓋以示謙也 
[擇吉鶯遷]  
　　新任上海縣藍雲峯大令於上月十八日蒞申後暫假城内某姓房屋爲公館定於本月初二日　入敬業書院以便初六日接篆 
[示禁需索]  
　　欽加四品銜補用直隷州署理松江府上海縣正堂王爲出示曉諭事奉本府正堂濮札開照得山房稅契現奉欽　奏定新章每稅契銀三分拆收制錢六十文此外浮費一律革除業經通飭遵辦在案兹本府訪聞從前遇有契價千兩以上理應送府鈐印之契戶書向有規費甚至每契價千兩索費洋十餘元之多實堪痛恨亟應禁革除諭令經書不准私自收受如違從嚴革究外札縣遵照出示曉諭隨時來府指名控究該業戶如私行付給定照與受同科一倂究辦决不寛貸仍　出過示式呈送查核等因到縣奉此除將示式呈送外合行出示曉諭爲此示仰業戶人等知悉自示之後凡遇契價在千兩以上例須送府蓋印者並不加收私費分文如有經書需索留難及業戶私相付給一經覺察或被告發定照與受同科一律嚴辦決不姑寛其各凛遵毋違特示 
[日人視嘏]  
　　昨日爲日本國明治天皇萬壽之期卽日語所謂天長節者是本邑租界中各日商咸於門前高懸旭日徽章以襄慶典外虹口日本總領事署内更懸燈結綵陳設一新午前九點鐘時寓滬日本官商齊至署中向日皇小像前行朝賀禮十點鐘後駐滬各國領事咸乘輿而至共道賀忱適總領事小田切君萬壽之助因事入京尙未返滬衆賓由副領事松村君貞雄及繙譯官船津君迪一代爲應酬午後二點鐘時正金銀行執事人西卷君日本郵便局執事人某君借張氏味蒓園邀駐滬各國官紳赴宴夜間日本總領事署及郵便局前遍燃五色帋燈明星萬點照耀通衢亦海濵之盛事也 
[德藩離滬]  
　　德國亨利親王來滬已久游興漸闌前日由美租界大橋畔德總領事署命駕登本國某兵輪船鼓浪出口寓滬德國官商均往恭送如儀 
[奥員謁客]  
　　昨日午後奥地利亞國新簡駐滬總領事司累迪君乘馬車至英美租界公廨拜會讞員翁笠漁直刺直刺殷勤延入握手言歡旋卽興辭而出蓋蒞任之始例有此儀節中西官固大略相同也 
[查閱電燈]  
　　南市新馬路一帶所設電燈修整後由工程局總辦朱森庭明府禀請新任江海關道俞晉珊觀察委員履勘前已紀諸報章前日傍晚六點鐘時觀察率同上海縣主王欣甫大令排導至大馬頭乘馬車先由撫標滬軍營管帶龍葆珊遊戎邀往營中筵宴朱明府與工程局會辦司徒貽　司馬均陪坐主賓酬酢略分言情直至燈火齊明杯盤狼籍乃導往馬路上巡視一馬旋又至電燈廠瞻眺良久始各命駕回署 
[示嚴啓閉]  
　　兩江補用都閫府江南提標右營上海城守分府張爲冬令嚴防事照得戢盜安良實爲地方首務盤詰奸宄全賴稽查而本分府所轄境内係五方叢雜華洋薈萃之區宵小易於濳蹤現交冬令亟應加意防範庶不逞之徒無從托足閭閻得以安謐除督兵親歴稽查外合行曉示爲此示仰該門汛百總目兵等遵照所有城門啓閉依時不得逾限深夜除各衙門對牌要公任從開放尙須騐詢明確不得乘間溷入違干究懲外軍民人等因事進出均宜從早切勿逗留自誤須知城門禁令攸關切勿藉端妄擾如敢故犯許該門汛扭解前來以憑解縣重辦不貸其各凛遵毋違特示 
[興辦冬防]  
　　每歲自十月初一日始至明年二月底止例須設局巡防嚴緝宵小俾居民均得高枕無憂法至善也本屆江蘇撫標滬軍營管帶龍葆珊遊戎循例派弁督勇一哨駐守大馬頭左近並在小南門外佛閣之畔分設巡防局嚴密稽查昨日大南門外粥廠委員陳明府增培已到差至楊聘侯二尹則仍歸十六鋪巡防北局 
[迎神例志]  
　　昨爲下元令節本邑例有迎神賽會之舉適遇風日淸朗會中好事者尤興高采烈午後三下鐘時舁城隍神長人司財帛司高昌司靖江司五偶像出廟游行一切鑾駕旗傘均簇簇生新更有皇命馬衝風灣號馬對馬執事馬計共六十餘騎其歴來奉禁之花十錦陰皂隷大肚劊子手等類依然招搖過市觀者咸嘖嘖稱奇其婦女之裝扮犯人乘無幃小轎者幸由道憲余晉珊觀察札委主簿孫少尹帶差在邑廟左近嚴行禁止以是尙不多見縣主王欣甫大令保甲總巡戴子勘明府均飭差役沿途彈壓傍晚典史周少尉命駕赴邑厲壇致祭入夜迎神回廟蚖膏萬點照耀通衢經過之處觀者塞途 
[省釋差夥]  
　　英美租界公廨差役劉榮之夥宋志顯因被閩廣通事李蕙坪投捕房誣訴襄讞委員張柄樞司馬無端判令管押旣而讞員翁笠漁直刺訊悉寃誣將李懲辦此已紀諸昨日報章矣昨晨惠副捕頭令包探陳根寳將宋解案直刺研訊之下宋供稱小的向在劉榮名下當夥役前日大老爺出票飭提賭棍方士其劉役見方在沁芳園烟館開燈過癮因卽持票至捕房請派包探猶恐乘間逃逸令小的在彼守候不料大老爺案下通事李蕙坪强出霸阻劉役及包探皆不允彼卽至捕房誣訴致小的受此不白之寃叩求明察直刺問爾究竟有無向方索取洋銀四十元及扭其髮辮等事答稱均係子虛小的如欲索賄豈有先喚包探之理當時方恃李爲護符且有羽黨多人小的焉敢冐昧扭伊之辮直刺問陳包探曰當日爾亦在塲可見以上各節否答稱小的並無所見不敢妄言直刺商之英國梅繙譯官謂當日情形陳包探諒皆洞悉今旣　明均無其事未便寃及無辜惟辦事粗疏亦難曲恕著罰繳洋銀十元卽予開釋 
[南市瑣聞]  
　　前日十二圖汛捕趙貴在高昌廟西栅左近查見某甲所御東洋車係王玉華家之物正欲拘拿甲乘機逃逸捕遂將車帶至巡防局禀知局員馬午橋參軍參軍諭令留候失主認領○前目午後十二圖地保顧桂榮行至南市草鞋灣見一男孩沿途啜泣向之詰問孩口操粤音聲稱年甫八齡不知家住何處顧保恐被匪徒誘拐因卽帶回留養候家屬認領 
[申報館恊振所經收山東河南江西皖北浙紹賑捐九月廿一日至九月廿九日止第二十六次淸單]  
○九月廿一日皖南姚錫漢求身體康强合家平安洋廿元○廿二日徐耀文等十二戶洋七元銅洋一元衢州徐寳棻求疾速愈洋六元○廿三日鎭江六積公帳洋四元○廿四日宏農己酉生洋十元○廿七日章存德堂求合家平安洋五十元不書名求妻子途次平安洋五元補過子洋四元鄱陽船王蕙蓀翁遞來不留名求保祖父康健洋二百元○廿八日裕盛長洋廿元黃公館洋一元銅洋一元○廿九日南匯寳順局來醒非居　洋五元以上總共收洋三百三十二元銅洋二元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[採辦木棉]  
　　武昌訪事友來函云本年鄂省木棉收成尙稱中稔市價亦不甚昻邇因織布局添設紗機若干張需用孔亟市僧聞之卽擡價居奇總辦王雪岑觀察體察情形遴選局中委員司事二十餘員名携帶現錢分赴各處頓落間逕向鄕民收買以免行戶從中把持是亦興利除弊之一法也 
[承辦繭釐]  
　　廣州訪事友來函云中國出口貨物向以茶絲爲大宗試就粤省論之順德等邑繭市交易每年數逾千萬金邇當籌餉之際各行貨物莫不認捐頃有順德縣巨商温姓陳姓等人擬請創抽廣東全省繭釐以助餉項限以六年爲期每年認繳餉銀一十四萬兩承辦之始先繳一季計銀三萬五千兩其中辦法聞係仿照烟膏章程每兩三分抽自買客業已由周通守運春列摺具禀憲轅乞　核示特未悉能否仰邀批准也 
[撫轅被竊]  
　　武昌訪事友來函云鄂垣五方雜處良莠不齊現値舉辦冬防保甲各員徹夜梭巡不遺餘力意謂宵小可從此絶迹矣不料若輩愍不畏法上月某夜竟敢竊去撫署上房首飾多件撫憲于次棠中丞勃然震怒立飭署臬司孟志靑廉訪傳諭保甲局廖太守江夏縣陳大令遴選幹捕勒限緝拿務獲究辦 
[上海縣署瑣案]  
　　今春本城小東門内某姓家失火當塲拘獲搶刼啓泰綢莊内洋銀之徐書華送縣經縣主王欣甫大令訊供收押核辦前晚提案復訊徐供當日實由店中人將箱託小的負至某處並不敢乘間攫取求恩明察大令判責二百板枷號兩月發小東門示衆○鄕人張克仁扭逆子阿生至縣請辦前晚經王大令提訊張供年五十七歲向以販賣棉花爲業逆子阿生自幼蠻橫前者小的患病阿生乘間將棉花盜賣洋銀任意花用迨小的病愈向之追究瞻敢行兇親族鄕董理勸數次竟不改過求恩嚴辦收禁改過所俟其醒悟再行領回阿生供年二十四歲向隨父親至各處收花前因醉後糊塗致觸父親之怒今已改悔自願具結存案以後如再忤逆自甘重辦大令喝令重責一千板飭差送往改過所覊押俟其悔悟再行核辦 
[英美租界公堂瑣案]  
　　包探倪順泉解秦濟美至案禀稱此人前在英商有恒洋行帳房執業歇出後在外冐收小租洋銀被行主金史美查知投報捕房捕頭令小的拘獲解案請究金史美投案訴稱此人早經辭歇不料膽敢在外冒收小租洋銀自去年正月起共收過法租界一家春德順元興其昌等各房客洋銀一千零六十元求卽追繳秦供小的所收小租洋銀尙在未經歇出之時其數亦無如許之多求恩明鑒讞員翁笠漁直刺著暫行管押予限一禮拜赶緊向行主理楚○包探朱阿高解竊賊朱小弟到案禀稱此人向藉傭工餬口前晚掩入新淸和坊妓女王巧雲妝閣竊取銀水烟袋一枝銀荳蔲盒一口及衣服等件報捕後經小的緝獲人贓送案請究妓女王巧雲輕移蓮步扶婢上堂徐吐芳詞請領贓物朱供小的係蘇州人失業無聊苦乏借貸之處適見王妓房内無人看守順手取携並非此中斵輪老手叩求恩宥直刺判責三百板遞解回籍○包探顧福其解陳芝和到案禀稱此人竊取李雲亭家箱内所儲洋銀一百五十元經小的拘獲詰其贓銀何在稱已寄存成利烟館今先送案請究李投案請追失贓陳供小的係陽州人所竊洋銀寄存成利烟館可往吊取尙求恩典直刺判責三百板遞解回籍一面往提窩贓人到案訊辦○包探沈阿岳解積賊施蘭蓀到案禀稱此人屢次犯案今又竊取陳旦元家衣物經小的拘獲送請究懲陳投案領贓施供小的係寗波人自知不合尙乞施恩直刺判責三百板枷號一月期滿遞解回籍○包探石金榮解毛錦興到案禀稱此人向在吳錦茂所開酒館執業因事被歇旋往竊取烟槍四枝經小的拘獲送請究辦吳投案申訴前情毛認竊求恩直刺判責二百板 
[法租界捕房紀事]  
　　瑞福里第三十二號門牌某姓家有一小孩年甫四齡小字阿榮前日傍晚時嬉戲門前忽然失去偵騎四出消息杳然爰卽投報捕房請爲查緝捕頭允之○前日江西路第三十一號門牌益順盛布店中人雇一小車載土布二百四十四往某處行至中途車失乘隙逸去因卽開單報捕請查捕頭曰諾○前晚有賊毁公館馬路某廣貨店之門側身而入竊去留聲機器一具約値銀數十兩昨日店中人投報捕房旋經包探緝獲人贓捕頭命押候堂期解請讞員朱森庭明府訊鞫 
[美租界捕房紀事]  
　　昨晨小竊吳慶三混入伯頓路甬人某姓家竊取衣服適爲包探金立生所見拘入捕房捕頭令押候解送公堂禀請讞員翁笠漁直刺訊辦○昨晨偷兒李毛毛混入北河南路粤人某姓家竊取綢布衣服適爲某號巡街捕所見拘入捕房捕頭令押候解送公堂禀請究辦○前晚本地泥水匠喬順濤至密勒路某作塲收得工値洋銀四十圓被流氓郭四海小松江等所知尾隨於後行經四川路白大橋畔乘喬不備突將洋銀搶去並用利刃將喬左腿刺傷始一哄而散喬突遭挫衂負痛雇車載至捕房聲訴捕頭立飭包探查拿各流氓以便解送公堂禀請核辦 
[金陵官報]  
　　九月二十四日藩臺恩湘岸督銷丁憂候補道楊鴻度候選道唐郁華均見署鎭江府王毓苹到南洋練軍營務處兼辦全軍糧台廣東知府譚啓緒同知愃齡帶江西撫標右營總兵張祖恩淮揚鎭標補用遊擊朱學海准補通州營遊擊張炳泰蕭營都司郭廷忠均見候選主事張福厚到浙江來總兵王俊南辭回湖南寰泰兵船徐振　江陰來知縣胡文肅辭解餉赴京鹽大使楊定斌由揚來○二十五日藩臺恩辦釐捐木釐局候補道穆統領練字等營委用道林朝棟首府劉均傳見署鹽巡道監督金陵關黃辦籌防局候補道沈辦軍械所候補道楊辦機器局候補道吳出使文報局候補道楊均見候補道何維樸奉示察看江西撫標右營總兵張祖恩叩謝牌示委署江西饒州營參將知縣羅遵祖奉委赴揚屬公幹南捕通判姚禀知奉委兼辦南城保甲總巡差運判姚體善知縣單琳均奉示察看知縣于銘訓禀知奉委帮同發審差江蘇試用知縣凌浩禀知到省江寗布理問劉叩謝奉准卓異行知縣丞黃琮禀知奉籌防局憲札委兼辦憲轅及籌防洋務等局德文繙譯典史翟朝紳由京來到省統領練字等營林朝棟禀到請補江浦縣盛毓英叩謝准補 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年九月二十二日京報全錄]  
　　宮門抄○諭旨一道錄前○武衛軍總統榮奏剿辦奉天錦寗各屬盜匪擒獲首逆地方一律肅淸摺○齊撫毓奏爲河工道員積勞病故懇恩從優賜卹片○盛京將軍增奏訊明哨官得賄包庇賭局按律從重擬辦摺○桂撫黃奏商捐募勇製船接護商貨摺○九月二十二日刑部都察院大理寺廂紅旗値日無引見○新疆布政使文光請訓○熙瑛謝授侍講學士恩○瀾公鍑照各請假十日○阿克東阿續假二十日○何雲蔚預備召見○内閣呈進勾到本○召見軍機文光何雲蔚○○奴才榮祿跪奏爲武衛軍剿辦錦屬盜匪擒獲首逆地面肅淸擬令擇尤酌保以資鼓勵恭摺仰祈聖鑒事竊本年七月奉天錦寍一帶盜匪滋事綁人勒贖抗拒官兵節經代統武衛左軍太原鎭總兵馬玉崑派令已革總兵張光前等會同奉直所派各軍合力剿捕擒獲首逆田大成及羽黨多名先後電禀接仗獲匪情形均經恭呈御覽在案兹復據馬玉崑禀陳首要就獲地方肅淸並開具各匪供摺前來核其所呈均與節次電禀無異伏查此次奉錦盜匪搆逆以田大成爲首谷得磁副之羣匪中以張蝠喜劉洪瀾爲最兇悍自七月十三日張光前程允和等在八百隴與賊接仗擒斬多名已寒賊膽二十三日郭殿邦率同米振標在小孤山接仗陣斃匪首孫才徐全湖等羣賊由是星散復經程允和張光前會同奉直各軍三路兠剿郭殿邦扼其回竄羣賊遂如檻猿籠鳥束手就擒旋於八月十三日拿獲匪首田大成卽由先生據供年二十四歲錦縣人讀書應試未售因與高姓挾仇購買洋槍邀請素好之劉洪瀾等與高姓打仗不想誤傷官兵不敢回家遂約甎頭子卽張蝠喜谷得磁孫才徐全湖高老疙疸李藝等各帶數十人均聽小的調遺屢次與奉軍打仗六月間綁高橋老閃家錢一萬一千吊又綁天橋廠鋪戶錢戶錢三十餘萬吊實得二十八萬吊均隨均購買洋槍子母彈馬匹用訖此次因毅軍緝拿甚緊小的卽令黨夥四散逃命再未見谷得磁之面有被官兵打死之說等語據馬玉崑呈稱先後拿獲匪首劉洪瀾張蝠喜李藝等訊明後當卽就地正法其餘小頭目閻昶田廣文等十名亦經各營陸續訪獲正法擒斬殆盡地方已就肅淸惟田大成一名係屬首犯呈請核示前來奴才伏查田大成以鄕里細民敢於糾衆滋亂抗拒官兵又以占騐惑人跡近跃異平日綁人勒贖至得贓數十萬吊之多誠爲罪大惡極未便稍稽顯戮當卽批飭就地正法傳首犯事地方以昭炯戒此次奉錦盜匪搆逆經馬玉崑派隊剿捕時僅一月殲擒殆盡赴機早而成功速在事員弁未便没其微勞雖尙有谷逆在逃然稽誅僅止一名而斬獲殆以百數似應酌量奏奬以勵戎行除由奴才轉飭高玉崑將此次尤爲出力員弁核實開列以待酌保並將傷亡勇丁分别請卹外仍一面嚴緝谷逆務獲以淸餘孽現在大致敉平復經程允和等聨絡各村辦理團練已有端倪惟留副將張相泰酌帶馬步數百人駐紥暖池塘搜捕餘匪務絶根株其程允和等馬步各營一倂撤回防所以資訓練所有剿辦奉錦盜匪地方肅淸擬令擇尤酌保並搜查餘孽勿令一名漏網各緣由理合恭摺具陳伏乞皇太后皇上聖鑒訓示謹奏奉旨一道○○毓賢片再原派上游河工督辦准保道員賀福元係江蘇丹陽縣人初官州縣歴任沿河地方熟悉河工講求修守前撫臣李秉衡辦理趙家菜園呂家窪等工無役不從上年堵築上游楊莊大隄漫口派充掌壩時値隆冬於氷天雪地中履危蹈險經營合龍隨卽留辦善後事宜適値八孔橋民埝復有塌陷勢掣大隄該員獨力搶護經五晝夜而同工始隱由是接充上遊督辦堵築雙李莊溜溝接築趙莊氏埝九千餘丈値工程之棘手必規畫以盡心自去冬以迄今夏祁寒暑雨備歴艱辛五月十一日忽染時症猶復力疾督工至十七日遽而身故身後蕭條殊堪憫惻查東省歴年辦工積勞病故人員均蒙恩卹有案該員從事河干實屬以死勤事合無仰懇天恩俯准將准保道員賀福元飭部從優議卹出自鴻慈逾格除飭取該故員履歴咨部查照外謹附片具陳伏乞聖鑒謹奏奉硃批著照所請該部知道欽此○○奴才增祺跪奏爲訊明哨官得賄包庇賭局按例從重定擬以肅軍律恭摺具陳仰祈聖鑒事竊查接管卷内奉字右軍石營哨官藍翎補用千總馬友賢因在防所得受會局規費錢文一案經前將軍依克唐阿積弊案内將該哨官奏叅光緒二十四年十二月初七日奉上諭奉字右軍右營哨官補用千總馬友賢包庇會局收受月規著卽革職歸案審訊該部知道欽此欽遵當經依克唐阿於二十五年正月將馬友賢提省發交發審處訊辦兹據訊明擬議詳稱前來奴才覆加查核緣已革職藍翎補用千總馬友賢充當奉字右軍右營哨官於光緒二十四年五月換防調赴半拉門駐紥馬友賢因事未了先令什長任廣輝帶隊前往十六日馬友賢抵防是晚經任廣輝交出東錢二十千　係隣屯郭家窩棚會局送茶資馬友賢當向申斥任廣輝隨卽走開迨後馬友賢因事隔兩三日無法退還卽將錢文與兵丁開付居帳此後會局已散再没給錢等情詞出一面顯係恃無質證有意避就飭提什長任廣輝業經被革出營會局賭犯亦早逃散緝獲無期現犯未便久覊　例載閩省拿獲花會案犯爲首者照造賣賭具例發邊遠充軍其地保汛兵若有賄庇情事卽照首犯一體問擬又律載斷罪無正條援引他律比附定擬各等語此案馬友賢據供雖無收受月規情事於什長轉送會局規費錢文當時卽不退回事後又不帶隊往拿輙將錢文受用實與知情　庇無異自應比律問擬已革千總馬友賢應請比照地保汛兵賄庇全會卽照首犯一體問擬邊遠充軍之例擬發邊遠充軍該犯係屬職官應請　重發往軍台効力據供親老丁單情節較重應不准其查辦所得錢文照數追交人官逸犯任廣輝等飭緝獲日另結除將全案供招咨部查照外理合將訊明哨官得賄包庇賭局按例從重定擬俾肅軍律緣由繕摺具陳是否有當伏乞皇太后皇上聖鑒飭部核議施行謹奏奉硃批著照所請該部知道欽此○○廣西巡撫臣黃槐森跪奏爲廣西商捐募勇製船接護雲貴兩路來粤商貨以助兵力而免疏虞恭摺仰祈聖鑒事竊臣查滇黔所屬與粤西百色一路邊境毗連爲商販往來必由之路每被游匪搶掠前與滇督臣崧蕃黔撫臣王毓藻電商各派兵勇搜捕各淸各界分佈巡防接護商帮到界交替業經會同提臣蘇元春電調滇省前次招撫之游目阮朝宗率帶全營擇要防守護衛各隊由附片陳明在案兹據南寗百色各帮商董鄺其芬等十九人以邊地路途遼遠各要隘雖有防勇駐紥而游匪出没無定商民時有戒心　請添募營勇常川護送深知公家餉絀自願捐資招募以輔兵力之不足而免疎虞公同籌議捐募陸勇六日名製造巡船六號由臣選委將弁管帶俾資督率一自雲南刹隘一自貴州坡脚各邊界分水陸兩路送至百色再由百色水路送至南寍隨時隨地逐帮護送其薪糧一切費用皆於貨物到色時由商董計本捐資卽歸管帶支放等情禀由署左江道何耀章署宣化縣沈世培傳集商董詢查明確實出衆情所願轉禀前來臣查所禀商願捐資募勇旣足輔兵力之不逮反足保商路之無虞當經批准照辦旋據署百色廳莊藴寛禀報商等已於六月初二日在百色開辦悉皆踴躍樂從此商捐之項係按貨之資貨物行銷之暢滯無定則每年之捐數亦多寡不一飭令將收支數目按月榜示通衢上月如有長餘卽存備下月之短絀期於勇皆得力費不虛糜溯自開辦將及兩月商路通暢貨物絡繹不絶行旅藉以相安除仍飭各處防營遇商貨所經過地面協力防護不得因商人募有護勇稍涉疏懈外所有商捐募勇製船接護商貨緣由理合恭摺具陳伏乞皇太后皇上聖鑒謹奏奉硃批該部知道欽此 
 
 

Page 14

 
 
[光緒二十五年九月二十三日京報全錄]  
　　宮門抄○諭旨一道錄前○欽差大臣剛奏爲整頓廣東籌餉事宜摺○又奏申明隨帶同員片○又奏爲酌提關稅盈餘充餉片○都統志奏爲邊臣不和繕就封奏懇爲代遞摺○奉天查辦事件大臣李奏報到瀋日期摺○新撫饒奏爲委署州縣片○越撫劉奏添營助防片○九月二十三日工部鴻臚寺正藍旗値日無引見○志公鍾公溥侗吉恒耆齡各假滿請安○克公續假十日○慶福請假十日○李國材預備　見○召見軍機李國材○○奴才剛毅跪奏爲遵旨整頓廣東籌餉事宜謹將厘務大槪情形恭摺具陳仰祈聖鑒事竊奴才在上海行次欽奉電旨廣東地大物博疉經臣工陳奏各項積弊較江南爲尤甚如能認眞整頓必可剔除中飽籌出鉅欵剛毅曾任廣東巡撫熟悉地方情形著卽督同隨帶司員尅日起程前往該省會同督撫將一切出入欵項悉心釐剔應如何妥定章程以裕庫欵之處隨時奏明請旨辦理等因欽此欽遵當於八月初五日行抵廣東省城業經電奏在案抵省後與督臣譚鍾麟疉次會商飭取通省各局所收支數目淸册逐一勾稽悉心查覈伏念粤省素稱財賦之區乃覈其度支淸册幾於入不敷出推原其弊無非由於糜費中飽與江南大致相同而所以汰糜費杜中飽之法則不能盡同查該省歲入之欵以釐捐爲大宗弊竇之多亦以釐捐爲最甚官塲習尙奢華需次人員日用不資一得釐差則以爲取償之地浮銷局用任意分肥積習相沿牢不可破此弊之在糜費者也收數之衰旺無定比較之多寡有定但使勉敷比較無礙考成往往减折招徠收多報少必饜其饕壑而後已此弊之在中飽者也從前屢經各督撫臣裁節局廠經費本年督臣譚鍾麟復派委員赴河口等上丈廠查辦革除陋規酌加比較凡糜費中飽之弊固已多方禁至而所擬增比不過較十餘萬兩各委員已覺十分竭蹶奴才詳加叅酌欲整頓釐務非改弦更張另籌辦法不足限積弊而寒漏巵當經督飭現辦釐務總局本任雷瓊道馮光遹通盤籌畫更定章程一面遴委開復總兵黃金福候補知府多齡體察官商情形會同詳議禀覆由奴才覆核辦理務俾涓滴歸公集成鉅欵上有益於國計下不病夫民生以期仰副深宮宵旰焦勞之至意除俟辦有端緒每年實可增出收數若干再行具摺陳明外謹先將厘務大槪情形恭摺具陳伏乞皇太后皇上聖鑒訓示謹奏奉硃批知道了片四件倂發欽此○○剛毅片再奴才奉旨來粤籌備餉項粤東與江蘇情形不同必須熟悉諳練之員方足以資治理查有開復總兵黃金福勇於任事頗有血誠候補知府多齡精明幹練辦事實心該二員在粤多年地方情形最爲熟悉經奴才咨准兩廣總督飭令該員等來轅聽候差委又有在任候選道江蘇桃源縣知縣沈佺上年七月問經奴才開單奏保奉旨著送部引見欽此旋以該員調署寳山縣知縣屬境吳淞地方開埠通商督臣劉坤一奏明暫緩赴引現在開埠事竣正擬請咨北上適値奴才於上海行次奉命赴粤該員沈佺才具明敏辦事勤能當經札調隨帶來粤惟係例應赴引之員擬請旨暫緩北上俟在粤籌餉事竣卽由奴才給咨送部再隨帶司員主事楊芾前經告假一月回籍省親現已假滿隨同奴才來粤合倂聲明除咨部查照外謹附片彚陳伏乞聖鑒謹奏奉硃批覽欽此○○剛毅片再查粤省廣州潮州廉州三府兼管關稅南海番禺等縣著名優缺人所共知現經札飭藩司丁體常告以時事多艱餉需支絀令轉飭該員等務當激發天良各將所得盈餘及歲入關稅據實開報由奴才會同督撫臣體察情形提撥若干充餉仍留給該員等辦公俾不致十分竭蹶除俟該藩司禀覆到日實在能否酌提若干另摺陳明外謹先附片具陳伏乞聖鑒謹奏奉硃批覽欽此○○奴才志銳跪奏爲邊臣不和繕就封奏懇爲代遞請旨嚴飭以儆煩瀆恭摺仰祈聖鑒事竊科布多帮辦大臣祿祥與叅贊大臣寳昌因公齟齬並揭禀寳昌貪鄙情形前已由奴才等代奏奉旨交連順會同奴才志銳切實查辦在案後因續有揭禀奴才亦曾鈔錄恭呈御覽一俟連順到任淸查是非自見原不應再三煩瀆惟查辦之旨未敢宣露祿祥不得而知近聞寳昌仍係任意所爲祿祥情急遂於八月十一日繕就封奏密遣家人巡捕前來求爲代遞奴才論列此事至再至三自問殊嫌煩瀆聖聽惟係封口摺奏又恐内中尙有别情不敢壅於上聞祗得代遞伏查此事本係上年七月所奏不意貴恒告病於前連順請假於後近復繞赴庫倫開辦礦務事已一年祿祥之因憤生急與寳昌之因疑生忿在所不免卽此求遞之摺係祿祥私自派人前來親到科布多頭台勒令章蓋預備馬匹始能到此是祿祥之情急可見寳昌之諸事禁勒可知而起身後寳昌又派人追赶直到烏里雅蘇台而回一則令人私行一則令人追赶均屬不知大體且邊疆大臣爲外關外夷觀瞻所繫如此舉動實足貽笑於人奴才等近在鄰封此事寳昌之欺壓祿祥任意貪婪雖係衆口一詞然未經查辦切實此時豈能置喙惟是屢瀆宸總若不令該大臣等自知其非查辦一日不完爭訴一日不了相應請旨將該大臣等不知大體之處嚴行申飭令其靜候查辦則彼此各有所畏或可靜以待之奴才亦得倖免屢瀆聖聰之愆矣除將原摺代遞外管見所及是否有當謹繕摺具奏伏乞皇太后皇上聖鑒再連順尙未到任此事蒙古叅贊未經預聞仍係奴才單銜具奏合倂陳明謹奏奉硃批另有旨欽此○○奉天查辦事件降調四川總督臣李秉衡跪奏爲陳報到瀋日期恭摺仰祈聖鑒事竊臣膺命奉天查辦事件曾於寍遠州途次將訪聞綁票匪首就獲並請及時剿捕緣由具摺馳陳拜發後仍卽前進每日車行六七十里得以詳細詢訪兹於八月二十七日行抵瀋陽敬謹展謁　陵昭陵訖已與將軍增祺晤面知防營總統榮和壽長業經奏奉電旨先行撤換以臣訪聞該營大略情形增旗所奏甚得關要與臣意見相同此時仁軍已經交替育軍亦速行交替爲宜尤以擇地赶紥營壘爲要至臣沿途所見自經東役民氣未蘇增祺到任以來加意整頓無如積弊已深臣於所聞知當向備告俾籌釐革補救之法至若關繫大局尤重者但使管蠡有見可以裨補一二並當自行具陳期仰副眷念　本之至意除將查辦事件逐一求詳再行據實覆奏外所有到瀋日期合行具摺由驛馳陳伏乞皇太后皇上聖鑒再臣經過錦州　東地方秋成一律中稔民情亦安此摺係借用奉天總督印信合倂陳明謹奏奉硃批知道了片留中欽此○○饒應祺片再署温宿直隷州知州黃袁卸署遺缺查有在任候補直隷州知州實任奇台縣知縣朱熿堪以署理署拜城縣知縣錢炳煥卸署遺缺查有候補知縣陳啓豐堪以署理據新疆布政使趙爾巽鎭迪道兼按察使銜瀋效蘇會　前來除由臣批飭分别給委外謹會同陝甘總督臣陶模附片具陳伏乞聖鑒謹奏奉硃批吏部知道欽此○○劉樹堂片再臬司李光久前次巡閱海口歸來與臣熟商以鎭海爲浙洋門戶兵力仍恐過單請添營助防　期鞏固當經飭令由該臬司自募兩營歸其統帶以便隨　布置又定海鎭總兵余朝貴以定防兵力太薄請撥營助防等情復經批　營務處議　添　一營歸其統帶俾資分佈現均陸續據報招　　　　應附片陳明伏乞聖鑒飭部查照謹奏奉硃批該部知道欽此 
 
