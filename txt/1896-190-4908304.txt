# 1896 - 190 - 4908304

 

Page 1

 
 
[四史復出] [  圖書集成局啓]  
　　四史者何史記前後漢書三國志是也本局疉印數次因字跡較别家爲大刷印較别家爲淸是以購者皆爭先快覩早已消罄兹仍用潔白連史紙重爲印出裝釘每部六十册邇來紙價昻貴稍爲酌加今定價實洋四元二角售處仍在三馬路申報舘並申昌書畫室 
[論師西法不足耻]  
　　書有之曰德無常師主善爲師苟有良法美意無論出自何人我皆可從而效焉當以我不若人爲可耻不當以我能取法於人爲耻三十年前洋務始盛西學將興内外臣工或有言及者思欲崇尚西學倣傚西法以期可富國强兵此說一開或有以爲可行者或有以爲不可行者譬諸築室道旁言人人殊末由衷於一是或言當戰勝於朝廷固結民心預防强俄專重陸戰其言固爲折中之論然我在今日無論陸戰水戰皆不足以制俄如欲駕馭强鄰當先盡其在我在我者何在因其所長而奪其所恃欲得其所長先宜設立西塾講求洋學倣製洋貨如李傅相之所云變法用人其一端也欲得洋學之所長尤在乎造船簡器推之於今日之急務勢在必行非此則人才不生其不喜洋學者則謂若是殆將用洋學以變華夏也烏乎可夫人才者乃作事之根本必從古聖先賢入手而其趨乃端徒講洋學愈加敗壞尚何人才之可言今製洋器造洋船卽不能不學洋學旣學洋學卽不能不以洋學之精否爲人才之取舍今以重洋人機器之故勢不能不以是爲學問人才無論洋人之教我必不力我之學洋學必不精竊恐天下皆以國家視禮義廉耻爲無用而以洋學爲難能而可貴人心必因之以解體其從而習之者必皆無耻之徒洋器雖精誰與國共緩急哉不知形而上者道也形而下者器也我之所倣習揣摩者但器而已矣於風俗人心固無所改也且洋人之治國順民上下相通立法未嘗不善在創議講求洋學者原欲藉以爲馭外制敵之具豈眞欲舉大本大原一切捐棄之歟苟以倣製學習其器卽謂之師事其人無乃深文曲筆乎至於謂立國貴善用其所長制敵要先知所畏洋人之所長在機器中國之所貴在人心其說固也至謂官吏之畏洋人幾於談虎色變官畏洋人民則不畏洋人洋人敢與官爭而不敢與民抗其畏我民人之心更甚於我之畏彼利器不知小民之性勇於釁而嗇於禍一時偶激其忿遂至奮其空拳蹈死不顧卒至禍起於民咎歸於官若至不可收拾適貽君父之憂地方官與士大夫平日但當時爲勸導以廣開其心志若欲簧鼓民心將藉以生洋人之畏則其計亦殊左矣從來古今之變每出於所備之外洋人叩關互市入處中土爲自昔所未聞洋人思深慮遠其心計之密百倍於我數十年來已洞見我之癥結悉知我之隱微每有中外密陳之件臣民所不得而知洋人早已探聞或互相傳言著爲論說或刊諸日報代爲設謀其學我之語言文字者殊不乏人或歸咎於設立電線之故通商口岸有要緊消息往往借電線傳發故彼得而知之獨詳或以爲此皆由講求機器以來依信洋人防維不周不免洩陋不知皆非也洋人旣近在我之肘腋藩籬盡撤重門本已洞開今反欲深閉而固拒能乎不能今惟有加意懷柔壹志和好開誠心布公道與之相見以天造機器築鐵路開諸礦興商務廣製造設學校延聘泰西有名之士以教我民爲導其先路蓋必先師其所長以與之從事而後富厚可基民足而君無不足國旣富矣而後自强可冀也至於練水師募陸營亦必以西法而尚可緩圖不觀之日本乎始皆哂其變本加厲徒襲皮毛乃一變而致富强幾可與泰西諸雄國並駕齊驅其效不已可覩乎又不觀之於宋乎不知所以待與國之道徒事自尊以卑人旣不能内修政治外詰戎兵而徒溺於宴安士大夫徒知正笏垂紳高談理學坐是日弱國是遂致不振且也改法之始本未易言上下皆狃於成見錮於積習由於風氣之未開也苟士大夫能破除成見改變積習幡然盡師其所長著有成效民人自能靡然從風其權固操之自上也况乎采取其所長以供我用亦何師事洋人之有而必鰓鰓焉以爲可耻傎孰甚焉故我直告之曰師西法不卟耻 
[本館接奉電音]  
　　昨日十二點鐘京電傳來上諭一道敬謹譯登○四月十八日奉上諭福潤奏特叅庸劣各員一摺安徽統領精健各營候補道劉作梁性情秉張營務縱弛試用同知丁壽愷聲名甚劣輿論所鄙候補同知秦克任行爲可耻志趣卑汚候補知縣曹敦鉞性情卑鄙被叅有案池州府經歴張文煦遇事訛詐生事妄爲均著卽行革職署宣城縣事建德縣知縣黄國城志識鄙薄行止有虧著革職永不叙用候補知縣汪嗣才識粗庸難膺民社著以縣丞降補該部知道欽此 
[刦盜猖獗]  
　　福州友人來函云客有從臺灣來者述及該處海面刼盜横行所有來去商船或載米麥或運木料百貨被刦者正月迄今不下二三十艘故近日南臺各商家恐有被刼凡有船到該處者多請兵船保護云 
[蜃江雙鯉]  
　　永嘉縣程康侯明府於初七日舉行縣試本屆計九百五十餘人初六申刻明府排齊全副儀仗進棚封門因永邑素有飛卷傳遞情弊特派親信家丁督同巡役内外梭巡並在廚房墻隈曠僻之處蹲伏窺伺以杜飛遞塲規嚴肅白戰無譁弊絶風淸所取前列均知名士兹將題目列左正塲已冠是知其不可未冠而誰與通塲次題如見其肺肝然詩題賦得首夏猶淸和得淸字初覆題目踰垣而避之泄柳經題四月秀葽詩題賦得一琴一鶴得隨字○瑞安縣蘇運卿大令同舉縣試弊絶風淸塲規亦甚嚴肅正塲已冠題爲天下得人者謂之仁至孔子白未冠國之本通塲次題求仁莫近焉句詩題賦得賢聖爲杖得賢字○永嘉縣所轄十八家雙嶼山麗陽殿蔣家橋一帶地方近有一種烏蠅貽害秧苗甚於蝗蟲蟲色黑質輕細如秕糠飛必成對羣附稻葉專囓脂膏農民以手搿之無殊炭末自客歲晚禾卽起此蟲以故晚禾歉收兹當秧針初茁而蟲又起沾體塗足者流祗得聯名赴縣呈求牒請城隍神一面申文天師府程大令俯如所請諭令赶緊補種秧苗亦可謂曲順輿情矣○又七都江漾地方近因烏蠅爲患諏吉二十八辰刻招致平陽符術師公高搭九臺延師公五六人頭縛紅布短衣白褲左手揮劍右手執龍角口中喃喃作聲將方棹四角護以毛竹其人盤旋而上直上至第九棹卽在棹上以兩手握竹提起九棹離地三尺三起三落而棹不傾人始徐徐而直其術如此未知有益於田禾否○初七早有某台船夥某甲年甫廿二歲蝶夢初驚驀然躍起伸手從鎗架拔起後膛鎗亦未言將何爲詎緣該鎗均裝好藥彈預備禦盜之用者甲用力太猛誤碰機器登時轟發擊傷甲之左胯斜穿要害而斃其自作孽歟抑冥冥中有使之者歟○朔門外方永豐礱秫行東順欽續娶孀婦陳氏式好無尤初九未刻因姑媳勃谿陳自將數千莖煩惱靑絲齊根剪去無殊牛山之濯濯箱内起出尼姑衣帽鞋子穿戴霎時間居然道姑打扮矣箕踞店堂毫不以此舉爲歉里鄰圍而觀者咸以爲遁入空門其所由來者漸矣不料其母家聞知兄若弟大興問罪之師搗棹 
 
 

Page 2

 
 
毁椅似有不許其步妙常後塵之意○洗馬橋邊有新竪店屋六間蓋瓦築壁將次落成突於十三夜玉漏將殘砉然坍倒樑柱摧裂無完俗謂星煞不利使然然耶否耶○前報載賽會扮元帥滋閙一節此事已經調處平復惟扮元帥者實係永記棉花棧之夥非通久也 
[查勘煤鐵]  
　　漢友來信云聞由漢口逹蘆溝橋之鐵路已議定由沙市取道迤邐而進現經鄂督憲張制軍委錢刺史恂赴該處查勘道路並將查勘情形繪圖貼說有謂俟錢刺史禀覆後卽行開工未知確否又聞所有一路應用鐵軌制軍擬就漢陽鐵政廠鑄造現已調電報總辦盛杏孫觀察到局主政云○又鄂屬蘄水縣内山等處由土人察知山塲遍産煤礦然事非由官作主不可故該處紳耆來鄂具禀極稱採取之便制軍俯如所請已委候補府朱太守滋澤前往查勘矣 
[茶市餘聞]  
　　去歲兩湖紅茶總集五十二萬餘箱本年計少十萬箱之譜然現經售出者則又僅止廿萬餘箱湘省之安化寄存尤多聞其中折本過甚目下兩湖二三次紅茶均已陸續到漢俄商適做皇會之期因此暫停交易聞祁門二三次茶均已售出價盤仍在五十兩之外獲利頗厚刻計湘省連批茶盤均不湊巧惟平江尚屬平平鄂省則以咸寗蒲圻等處稍爲得利同一生意而利不利竟相懸絶如此 
[茅龍更衣]  
　　漢邑鸚鵡洲璖岸爲竹木行屯聚之所沿岸篷户如麻本月十四日淸晨有某户不戒於火霎時間一縷濃烟冐穿屋頂益以東風相助火挾風威頓成不可收拾之勢而一片茅龍立刻飛昇殆盡幸尚無燒斃人口之事然被災之户四户壁立飢者無食寒者無衣將若之何 
[赭山題壁]  
　　蕪湖訪事人來信云太平府尊方昆五太守前奉省憲檄飭來蕪審辦要案一時關防嚴密所訊供詞外人不得而知事畢太守遂於本月初八日乘招商局江裕輪船晉省謁見各憲面禀情形再行定案云○蕪湖自苦春霖四鄉農民咸憂菜麥收成必歉詎立夏後天氣忽然晴朗田閘各種雜糧被寒勒住至是蓬蓬勃發十數日來大有轉歉爲豐氣象邇日菜子大麥俱已刈割登塲頗稱中稔小麥亦屈指可歌大有至禾秧齊碧旭茵刻下一片秧歌唱澈遠近錦阡繡陌彌望靑葱吾亦農家者流也履畝收租不禁預作多收五斛之想○各行棧店鋪所雇出店伙夫類皆江北金斗帮人多若輩因念一歲之中專供人家饔飱糧食作踐不少恐干神譴故每於夏初醵資演戲禳祀雷公尊神名曰雷祖會蓋所以乞神佑也本屇該帮首事正擬分派知單踵行故事適邑尊李甘亭明府出示禁止賽會事卽戞然中止○江口洋街有粤商同愼記者在蕪採辦米穀運往香港汕頭等埠聲名平時頗好近日不知如何外强中乾竟於日前倒閉聞虧空各埠共銀四萬有奇而蕪湖錢莊匯康等六家則共被倒欠一萬數千兩現在各莊已派夥往各埠止兌坐取恐飛去靑蚨難望飛復矣權子母者可不愼諸○蕪湖西門外城根向河巷内有常德府人唐某者年過花甲老態龍鍾生有一子已弱冠因將其習成車木匠手藝俾藉斗升以供菽水奈子不務正業日事游蕩唐因老朽無可謀生逐日賣砂炒蠶荳以餬口日則彳亍街頭夜則與子同居而子非但無憐親之心反役使父乃父亦甘爲孺子牛非一日矣見者咸誚其負䑛犢之債不知何日償淸日前子竟將唐扭倒於地拳脚交加甚至頭破出血一時鄰居齊動公憤其子反倔强詈人幸駐足者衆圍而詢知爲梟爲獍咸願執送之官子始竄去惜乎未竟付諸琴堂使我賢父母借此作人倫榜樣也○蕪地春暮以來陰雨過多居人寒燠失宜多隱受寒邪於肌　一交夏令邪未及出而赤日經天人又經此一番燥熱未免添入無數外感故近日城廂内外疾疫叢生大抵頭風喉痛爲最盛醫生藥肆應接不暇攝生者當此愼之又愼雖云賊去關門然較熟視無睹者終覺斯爲上策 
[鐵甕濤聲]  
　　鎭江友人來函云近來匪徒閙教之事地方官每以爲隱憂現在鎭郡都天神會定於二十日迎賽極形熱閙道憲呂觀察深恐無知小民乘間聚衆滋事特札飭城守營新兵前營曁水陸總巡自十五日起每日各派弁兵在洋馬路及各教堂門首晝夜巡察藉以保護可見觀察之思患豫防無微不致也○統領新湘全軍陳宇山軍門日前奉上諭補授鄖陽總鎭鎭郡官塲聞信後均往道賀戟門之外輿馬喧闐頗極一時之盛○瓜洲東嶽廟每年三四月間由廟董奉神賽會今歲擇於本月十四日迎塞遊行嗣以大雨滂沱暫爲停止至十六日晴光大放會中人始舁神像出遊一時羽葆紛紜筦絃迭奏香烟繚繞中膜拜道旁者數以萬計迨至金烏西墜各燈排在大街燃點通明千枝蠟炬照徹通衢行至北街時已三鼓忽迎面來醉漢一羣皆係手藝中人横冲直撞攔住去路燈人喝令走開醉漢卽出言詈駡互相口角致將醉漢推倒奪路時並將明角傘燈打碎燈人羣起而譁各自用武扭作一團少頃衣衫如蝴蝶之飛頭面染杜鵑之色一來一往難解難分幸遊人頗衆見此情形恐釀大禍立爲喝阻兩造始各歛手而退然猶彼此惡聲相向謂他日尚須請人評理再决雌雄也○南門大街爲織機會集之區各機匠因竊賊孔多製成鎖鑰將機上綢疋用鎖扣住以免失竊其防維亦可謂周而且密矣詎前晚更魚三躍忽有偷兒兩人至某機房破門直入用刀砍去鎖鑰機匠某甲從睡夢中驚醒披衣起視該賊恐不能逃脫持長棍作當頭之棒甲知力不能敵急出門大呼捉賊於是賊始乘機捲贓而遁迨居隣聞聲咸集偵騎四出已毫無形影矣○新河孫某之子年二十餘於去年娶某姓女爲室帷房之内詬誶時聞前日不知何故女忽觸怒於孫孫不能忍大加訓斥旋經隣右勸散其時孫子有事出外女自念仰人鼻息生不如死至晚間乘人熟睡時懸梁自縊孫夫婦微聞聲息出房看視見女懸宕空中摇摇焉若懸旌不覺大驚失色呼集家人竭力解救得保無虞次晨女母聞知糾集娘子軍蜂擁而來大興問罪之師孫乃倩人排解告以女已復生請暫且回家改日再作道理始各散去語云和氣致祥秉氣致戾故處家當以和睦爲第一義○十六日午後有某甲衣服麗都口操京語至大街玉器攤購買鼻烟壺玉鐲等件議價旣成令學徒送至寓所銀貨兩交攤主首肯飭徒徐某偕行送至義渡碼頭某客寓甲檢交銀票十兩付訖該徒覓路而歸行至觀音洞西首檢票已歸烏有不知失落何所號咷大哭憤不欲生思解帶自盡時有某善士邂逅相遇惻隱心生詢明情節如數代償失金俾歸交帳叩問姓氏不答而去善士可謂施當其厄者矣○總統湘軍江西布政使陳舫仙方伯在津沽忽發舊恙於上月間電致介弟陳宇山軍門至津省視各情已紀前報兹軍門已於月之初旬乘輪回鎭不料初九日接到津電驚悉方伯於初八日逝世軍門接電之下深爲哀悼云 
[松江府試四志]  
　　十四日陳太尊考試闔屬童生經古傍晚發南匯靑浦正塲案時適大雨團案半遭剝落兹從學友覔得前列各二十名照錄如左南瞿光史陳士良顧在鎔盛昌祚黄鎭廷沈良蔡人迪俞嘉謨陸景羲顧漢章盛文蔚張應桂顧占魁顧世昌倪景高陳繼昌夏晉堃張翬王樹棠張翼翔靑姚文澂姚文江沈培源許藻才方益謙徐徵華沈鵬振諸應光徐徵榮孔慶齡吳有聲陳鳳儀吳廷璜桂璋李春粲郭慶鏞姚文源張純宣徐瑨姚文渭○經古題並案并登經學尚書名義釋曲禮名義釋附經學春秋題大居正論漢公羊博士攷又詩經題湜湜其沁解漢齊魯韓三家博士攷又孝經題五刑之屬三千攷○史學傅介子陳錫論讀明史張居正傳書後○性學性善性惡論松江國朝宋學師承攷○天文算學管子地數篇說假如人居赤道卜於春分日午前用儀器測得太陽高弧爲三十四度十五分若不計蒙氣差及黄道斜度間係何時刻附天算電學題問泰西電學始於何時創自何人中國仿行之果能有濟於實用否也時務策論松江沿海形勢要害論治松利弊議詞章陸家兄弟是州民賦以題爲韵擬王述庵先生七賢詩五律不限韵詠楊梅得酸字五言十二韵經學次取三名徐偉楨上海　葆恒上海于鬲南匯備取二名蘇廷驤上海盛文蔚南匯史學上取三名龔銘德婁縣王建善上海董晉良金山次取三名姚文澂靑浦姚膺福婁縣高堪金山備取一名徐兆荃金山性學次取一名沈含章上海備取一名張時芳奉賢天文算學次取一名周宗髀華亭備取一名朱品章靑 
 
 

Page 3

 
 
浦電學備取一名沈家傑靑浦時務策論備取三名耿葆淦華亭吳灝上海王昶華亭詞章上取四名高翀上海姚文渭靑浦孫家相華亭王遵善上海次取五名錢靑婁縣劉鍾龢上海莊禮柱奉賢陸本曹華亭陳醉經婁縣備取四名失名華亭熊宗佑靑浦李家驥靑浦杜式稀婁縣當奉府憲牌示略謂上次取准於二十一日二格塲内覆試經古雜學須在卷面預行塡明應考何學不必再作制藝其備取諸項不必於卷面塡寫仍作制藝等因亦可見太尊之悉心校士矣十六日初覆華奉婁金童生喚坐堂號者僅前列十名錄取經古雜學者亦喚入内堂並以婁縣第六名錢靑文字可疑亦喚入面試計堂號題目分爲三項四書題魯頌曰戎狄是膺至膺之以萬乘之國至避水火之故曰域民不以封疆之界三句經題曰若稽古首句納于大麓震澤底定詩題漢王駿明經有專對才漢倪寛以經術文飾治術均得經字五言八韵東西文塲同題四書題吾聞用夏變夷者至北學於中國經題三江旣入詩題漢雋不疑引經斷獄得經字五言八韵 
[觀察拜客]  
　　江寗鹽巡道胡芸臺觀察於前日蒞滬已紀昨報觀察卽於前日傍晚時命駕入城拜會各當道至縣署時黄大令適赴道轅由家丁擋駕 
[隣移恊緝]  
　　本縣黄大令接到寳山縣沈明府派差齎投公文一角内開本年二月廿二日敝縣六七圖地方鄉民李載吉家夜半時被匪撬門進内竊去英洋四十八元當經李驚醒追捕該匪情急無計脫身拔刀戳傷事主斃命次日由伊胞姪李文河投縣報案當卽前往騐屍履勘飭捕緝拿兇犯未獲移請飭捕恊緝等因大令閱文後卽飭本縣捕役赶緊查緝 
[名醫赴潯]  
　　靑浦陳蓮舫比部前日應寗波官塲之聘求診者應接不暇又爲滬上某紳電請回申不二三白南潯某宦又來邀請已於昨日乘小輪赴潯聞赴潯後逕回朱家角珂里矣 
[合浦珠還]  
　　刻下匪徒日多拐風日熾城中時有小孩被拐之事前日下午縣署某姓於二點鐘時失去男孩一名年已六歲面目秀美父母愛如掌珠至旁晚時鳴鑼呼尋遍歴街衢終無下落昨晨見有招貼方知經江蘇撫標滬軍營左哨八棚某哨弁現辦西門外三官堂巡防保甲局差使收留喜不自勝當卽前往認領某哨弁稱小孩被匪拐至西門外時已將晚該孩見無熟人沿途啼泣局勇見有可疑上前攔阻匪徒乘間逃逸爰將此孩留住一宵揭帖招領云云並派兵將小孩送回縣署問明交領某甲稱謝不遑也 
[兼充副保]  
　　虹口二十三保二圖向有副保四人巡捕房及上海縣署辦公分歸瞿子賢奚坤寳充當邇者瞿保因事斥革懸此副保一缺刻經圖董王少卿另倩費全全兼充 
[雷擊巨蛇]  
　　虹口二十三保八圖之祝家村乃祝姓聚族而居本月十七淸晨正當大雨滂沱忽霹靂一聲屋瓦震動村人驚駭異常前日午後稍放晴光始向遠近尋視見祝敬家後竹園内有巨蛇一尾渾身焦灼蛇長約一丈四五尺有奇 
[滬南瑣聞]  
　　昨日董家渡天主堂輪值舉行堅振大禮之期堂中鋪設一新江南主教倪大司牧於午前八點鐘身披祭服恪恭將事教中男女年逾十齡能明教中要理者皆往襄贊禮畢已鐘鳴十下矣○昨日小南門外南倉街某氏婦家被偷兒竊去衣服等件氏卽投報巡防局托捕役爲之偵尋旋在大關相近處見一人手持衣包往押店押錢麻子阿大當將人贓一并拘獲送廿三鋪局懲辦 
[上海縣案]  
　　潘思恒控沈鼎臣呑没寄放衣箱並借銀洋數十元無還呈請訊追一案黄大令准詞提集訊斷前晚蔣司馬提訊沈供因一時急迫無從措辦將潘寄衣箱當去後來無力取贖滿期由典售賣今蒙集訊惟願賠償但刻下失就力薄求恩減斷司馬判令沈鼎臣償洋一百八十元具限狀限十日繳淸兩造遵斷而退○潘華茂控作頭夏申昌包造房屋不能如期完工呈請提訊核斷一案亦經蔣司馬提訊潘供職員廣東人集股份造市房一百零二幢以便出租作頭夏申昌去秋議定價銀一萬六千兩於九月十二開工約定年終工竣不料至今未完求斷戚增山供是寗波人在泰記木行經手行在陳家木橋堍夏申昌承包潘華茂造屋其時小的適回寍波由店夥躭保迨小的到滬聞知立卽退保故與小的無干求鑒夏申昌供亦寍波人年四十二歲素開作塲包造房屋此次所包潘華茂之屋去年九月開工議價時木料便宜後來陡漲且遇風雨所阻竟將造成之屋坍倒十三間壓斃四人料理寢事費用銀一千六百兩因而暫停工程不能依限竣事邀請嚴茂堂王松全趙慶章勸潘加銀二千兩已蒙應允司馬得供之下判曰夏申昌所供被雨所阻壓斃人口情事確非意料所及尚有可原潘華茂加銀二千兩外再借銀五百兩另立借據俟完工後措繳戚增山旣經担保不能置身事外着貼銀六百兩以便速卽赶造限於六月底完工均各遵斷具結而退○施長根偕妻張氏控被袁沈氏毆傷張氏一案當經曹明府訊辦判令原告回去自醫袁沈氏交官媒收押候補提帮毆之金福林再訊等情已詳前報刻據原差將金福林獲解請訊原差聲稱原告刻已醫治痊愈不欲投案再訊憑大老爺發落前晚經蔣司馬提案金福林供浦東人做工匠爲業袁沈氏住在小的木匠店後面今年正月初四日施張氏因被猫偷菜與袁沈氏口角互毆其時小的並不在塲况小的自伊等涉訟後卽行搬遷他處開店不干此事求恩鑒袁沈氏供小婦人與施張氏毆打自知不合已蒙前訊曹大老爺掌頰辦過以後當知和氣爲人不敢性暴求寛宥司馬以原告旣不來案姑念袁沈氏年老從寛責手心二十下具改過結金福林亦從寛一併釋放完案○前有趙余氏偕同長子阿鶴投縣喊控沈永林誘匿寡媳全氏向領不交等詞前晚蔣司馬提訊趙余氏供小婦人本邑人在鄉間耕種夫故多年生有兩子阿鶴居長次子名阿海皆已娶妻阿海故已三年遺下寡媳金氏并六歲孫孩一口去冬全氏捲帶洋錢田單潛逃而去找尋無蹤至本月初在沈永林家尋見向他領回據稱憑媒價買掯不放領小婦人告訴地保不理求恩提究趙阿鶴供亦相同司馬得供飭令暫退候提沈永林等到案訊明核辦 
[英廨三則]  
　　寗婦范愛鳳此次由籍潛來家屬未知跟蹤尋追昨在途中遇見扭交包探秦少卿送入捕房轉送到廨值日差詢明情節禀知屠别駕著暫交官媒押候今日公堂會訊○昨有女人甘小連子並弟甘時言扭胞兄甘金科在途吵鬧適爲二百九十二號華捕拘入捕房轉送到廨值日差向問據稱金科不務正業所遺家産被伊蕩盡今又欲將小女子姊弟售賣故與爭論今旣到廨求大老爺訊判可也别駕著分别押候訊核○病民李毛毛王阿四楊長桂李才林李鄭子等僵臥通衢經四百五十二號等華捕舁請英公廨安揷别駕著一併送棲流所留養妥爲醫治 
[法捕房二則]  
　　彩字街新寳興里十一號門牌有松江姊妹二人賃屋而居隣近有剪刀店係金陵人某甲所開甲有同鄉人莊某來滬覓就僦居甲店與松江婦日漸稔熟引莊入室與其妹同夢巫山翌日婦向莊索妹且謂尚被竊去元縐女襖及水烟袋等物須償洋六元甲久居滬上知此輩引人入勝設計牢籠爲敲詐之地昨午後一點鐘婦紏同流氓四五人又來索擾莊卽扭送捕房值班捕頭詰問情由著婦自行尋覓其妹如再往滋擾許再扭送重懲不貸一併麾之使出○前日江天輪船由長江抵埠包探到船巡緝當塲拿獲扒竊三名一竊鏡箱一架二人同竊洋傘一柄當將人贓一併解送捕房捕頭命押候堂期解請問官究懲 
[美界捕房紀事]  
　　金陵人衛阿二向在某洋房充庖丁因躭安逸無處謀生現在衣食不週無異乞兒昨午行至蘇州河畔自顧落魄不如一死遂躍入河心幸經杉板船撈起旋六十一號印捕帶入捕房捕頭飭押候核辦○元芳路某弄内居民王陸氏張王氏李陸氏李王氏四婦人昨晨爲抛棄垃圾起釁各逞雌威扭結一團經三百十三號走街捕一併拘送捕房捕頭詢悉該婦人均屬好事飭併送英公堂訊辦○蘇州路 
 
 

Page 4

 
 
由業廣公司購地建造洋房一所向新閘孫順泰窰貨行購買磚瓦囑令送至北蘇州路交卸昨日午後正在搬運適二百四十九號華捕巡至詢其租界卸貨可有照會與否押貨者將照會給視乃過期已久不能算事將船扣住人送捕房捕頭令赴工部局補取照會不然議罰○吳淞路第八百七十六號門牌某竹器店將竹料堆積户外有碍行人昨日上午經二百四十六號華捕將店主拘送捕頭姑念小本營生從寛判罰小洋數角開釋○住居公平路之西人前日函致捕房據稱附近有小棺十具請令遷徙捕頭立遣包探查悉昨晨又傳二圖地保奚坤寳查明均有墳主因諭令傳語各墳主遷讓 
[更正]  
　　昨報塌屋瑣述條内載四馬路萬華樓茶館後墻坍下等情兹悉實是寳善街之萬寳樓並非四馬路之萬華樓 
[解欵聲明]  
　　啓者去秋湘省被旱成災民情困苦疉奉盛杏蓀觀察出示陳佑帥電諭飭卽勸募解濟當經刊登日報卽蒙四方善長先後慨助感戴同深兹於十八日彚解第一批規元一萬兩計申報館解四千仁濟堂絲業會館各解三千統交楊子萱先生彚解漢口請杏蓀觀察立卽轉解湘省交嚴佑之先生查收散放以期奉揚仁風至山東被災亦重去秋奉佑之先生電囑墊解兩萬金當曾電禀李鑑帥行局照墊一面分别勸募於去冬九月十九日解還一萬兩尚欠一萬兩奉來電催解兹亦彚解規元六千兩計申報館一千兩仁濟堂二千兩絲業會館三千兩此項早經更現以日來招商局並無輪船開赴烟臺故至今尚未報解謹一併先行刊登以歸簡便仍祈樂善君子救人救澈接濟多方俾兩省災黎更生同慶不勝感禱待命之至[  上海六馬路仁濟堂盆湯弄絲業會館協賑公所棘人施則敬子英甫稽顙叩啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英晚堂案]  
　　紹興人何堃投英廨呈控店夥夥樹棠誘拐其妻于氏捲逃查知匿跡通州餘西塲地方乞求備文關提屠别駕准詞備文派差前赴餘西塲衙門關提于氏等到案解訊前日晚堂何供監生紹興人向操　器生理曾娶烟妓于氏當出身價八十元上年春間住在泥城橋外開設軋花廠倩董樹棠卽董鑫爲司帳至四月有湖絲廠東倩生至無錫收繭事畢回滬又常至浦東等處收買棉花廠務托董經理至七月董忽辭歇九月于氏忽然捲物潛逃當時尋緝無蹤後查知實被董拐至通州餘西塲生卽附航往彼查確與董理論詎董母反赴該塲衙門誣控監生白日搶刦當奉塲大老爺訊供斥不准理生無奈回滬投案乞求訊究于氏供二十六歲寍波舟山人父故後由母親挈之來滬做工餬口時何堃見氏年輕無知百般勾誘後被母親察知小婦人遂與絶跡上年九月母親作主將氏許嫁董樹棠爲妻旋董將氏携回通州家中於十九日完姻不料十月間何突然糾集多人來家硬將小婦人搶出幸婆婆急出喊阻並赴塲署具訴當奉提訊以兩造均屬空言無憑核斷不准今奉關提到案伏乞公斷董供小的原籍平陽府人自幼隨同父母遷居餘西塲小的同爲船行夥上年四月始進軋花廠于氏實係上年九月憑媒文定當出茶禮洋八十元帶回通州成親餘供與于氏同别駕訊得所訴仍屬空言無從懸揣將于氏暫交官媒著何董各具切結出外自行商妥禀候核奪兩造遵諭而去○粤東人江阿祥控同鄉梁氏覇匿胞妹阿金一案别駕庭訊之下江供小的在虹口同文書局摺書爲業光緒十八年因母親死無棺殮無奈將胞妹阿金倩同鄉張姓婦人爲中抵押與梁氏卽六妹爲義女當得洋六十五元言明隨時備價回贖上年十一月小的因往寍波今二月來滬往控胞妹不見旋向梁氏追究詎該氏一味游詞唐塞小的祗得投訴案下梁氏供香山縣人年四十八歲向在某洋東處服役小婦人與江雖係同鄉向不認識且亦無抵押江阿金之事實遭誣訴乞明察别駕訊得江阿祥所控毫無証據著具結自行理明毋再滋釁人証一併揮之使去 
[英捕房一則]  
　　鄉人某甲穿窬妙手也近在眞如鎭某姓竊得老衣一套土布十餘疋來滬押錢使用適爲包探黄四福查知向問支吾連贓一併送入捕房捕頭著押候解送公堂訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
