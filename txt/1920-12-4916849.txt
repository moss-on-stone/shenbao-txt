# 1920 - 12 - 4916849

 

Page 1

 
 
   
 
 

Page 2

 
 
   
 
 

Page 3

 
 
時評 
[知彼知己（冷）]  
　　北京學員風潮今已暫息矣其能終息與否今尙不可知也余謂凡事與人爭持必須有知彼知己之明而後可得有效之結果北京學潮亦其一例也 
　　知彼知己云者第一須知人命意之所在第二須知人手段之所用第三須知彼我之間之長短第四須知自己内部之情形第五須知之己行動不爲彼所預料此知彼知己大綱也故一種手段而經屢用者其結果必失敗無疑何也我未知彼而彼先知我故也然而中國人之一往無前者不之知也故雖與政府屢爭而亦屢失敗也 
[專電]  
　　北京電德約實行後日本預備提議山東問題已境示意當局昨電駐外各使詢意見並探各國方針（十二日下午三鐘） 
　　北京電各校本日一律上課敎職員堅持去傅舉代表見靳報告上課並責踐行條件靳决另提敎長有提范源濓漲一麐兩說國會絶對反對（十二日下午三鐘） 
　　北京電敎育經費財部已列入緊要門按月專欵支出（十二日下午三鐘） 
　　北京電和局有由雙方分代表先行接洽說（十二日下午三鐘） 
　　北京電閻錫山電請飭援陜之晉軍回省由陜自塡防（十二日下午三鐘） 
　　北京電八年度鹽稅收入總額九千萬（十二日下午四鐘） 
　　北京電洛陽西北軍騷擾案徐商段得同意派員查辦（十二日下午四鐘） 
　　北京電王人文上書東海條陳查辦中行交院并案核辦錢調幣局財部改派張壽鏞會查（十二日下午四鐘） 
　　北京電英使改期三月一日回國（十二日下午四鐘） 
　　北京電張懷芝赴濟省父非查案（十二日下午三鐘） 
　　北京電張懷芝接父病家電於昨（十）（日）晨出京回濟省視請假一星期（十一日下午五鐘） 
　　北京電張樹元被控案已派張懷芝查辦（十二日下午三鐘） 
　　北京電趙倜電毅軍常翼長所部確在趙莊將匪首魏巴豆魏豹擊斃（十一日下午五鐘） 
　　北京電張廣建轉陳遐齡電藏事仍請照遐齡前呈詳圖辦理瞻化並無失守事（十一日下午五鐘） 
　　北京電呼倫取消自治代表到黑正式呈文由奉遞來（十二日下午三鐘） 
　　北京電楊增新電塔邊新到俄舊黨兩萬餘人已飭妥防（十二日下午三鐘） 
　　北京電伊爾庫斯克陷落已證實自上月二十三二十七等日伊埠迭起兵變皆與激黨通氣闊爾察克親兵近復全潰遂失伊市英法美現正與激黨洽商（十二日下午三鐘） 
　　香港電佳日憲法會議浙議員陸昌烺因到遲簽證與秘書衝突（十二日下午三鐘） 
　　香港電軍府覆國會否認岑赴港晤龔（十二日下午三鐘） 
　　香港電軍府擬派艦赴澳監葡塡海昨會議因林葆懌缺席未决（十二日下午三鐘） 
　　香港電國會議員聞和平條件有陰曆年關北政府給二百萬元濟南之說擬質軍府（十二日下午三鐘） 
[各通信社電]  
　　北京電烟酒借欵結果聘衛家立爲烟酒會辦現　各方反對當局亦不謂然擬設法更改 
　　北京電吳鼎昌尙在京聞軍府方針仍無變易和議殊鮮進步 
　　北京電政府擬在北京開設全國博覽會振興工商　　北京電東海定敬日親往馮府致祭 
　　北京電靳又以私人名義電唐少川勸其早日取消辭意以救危局（以上十二日） 
　　以上中華通信社電 
　　北京電伊爾庫次克失陷邊防吃緊庫倫恰克圓滿站宣布戒嚴邊防軍將繼續開往庫恰實防 
　　北京電各校定明日上課裁學務局改敎育廳令尙未下（以上十一日） 
　　北京電政府對俄近勢之主張但防侵犯對紅白黨勝負决取旁觀態度 
　　北京電田文烈辭農商兼職政府慰留 
　　北京電財政擬征奢侈稅仿烟酒稅辦法凡售奢侈品各市分三等納稅已咨各省調查情形 
　　北京電李厚基電粤艦開往汕頭請嚴電詰問阻止大略分電川滇督軍爲川滇黔統一計畫 
　　北京電財部統計陰曆年内必需之欵調查各收入機關年内可得之數通籌應付（以上十二日） 
　　香港電軍府昨開秘密軍事會議馬濟等均列席聞時局將生變化 
　　香港電議員周某奉西林密委往衡州有事前日起行金永炎奉軍府命赴前線勞軍 
　　香港電政學會以滬會規則分代表無權主張修改聞南分代表中政學會佔多數故倡此議（以上十二日）（以上中孚通信社電） 
[公電]  
　　北京靳雲鵬致南方電廣州岑雲階先生伍秩庸先生林悅卿先生武鳴陸幹卿先生雲南唐其賡先生上海孫中山先生唐少川先生鑒據上海全國和平維持會支電稱和議開始於今已一年矣去年今日北代表相率南來南代表亦漸集滬上和平空氣　漫國中我兵連禍結之國之與創深痛巨之國民對於一線曙光其希望爲何如耶乃一年以來統一之功效未成意外之風波迭起陰雲密布治絲益棼離間搆煽變端百出倘非代表諸公毅力堅持處以鎭定則國本所託之和議機關不爲陰謀家所破壞者亦幾希矣而若輩轉謂和議未開由於代表不良造謠惑衆以欺吾民然吾民究非終可欺者詎不知和議未開之故名爲南北相持實則奸人播弄互相勾結之爲害也北連南而操同室之戈北與北之感情以傷南連北而圖私人之利南與南之猜忌以起南北本身之糾紛莫解自無從謀全局之和平和議久停有爲勢所必至者所謂國民大會也仲裁機關也局部謀和也對人問題也皆爲一般神經過敏之政客見景生情乘機活動之方略於解决時局絲毫無與今幸天心悔禍南北當局連電促和各省法圑竭誠呼籲雖素持高論之舊國會議員亦電促速開和議取消對人之談足徵舉國一致希望和平發於良心之覺悟蒙蔽把持之術旣敗政客之拔窮矣速某倒某之策不行勾結之風息矣天心人事息息相通和平之機熟矣南北本是一家兄弟　牆何至終年不解於此而各省軍民長官曁紳商學工各界乘機催促督令主持和局者以救國爲重不得再事因循積極開議開誠布公以謀統一國家前途庶有豸乎又據江蘇省議會議員陳伯盟等支電稱滬上和會之設中外具瞻苟能早接敦睦何難圓根本解决應請南北當局責成各總分代表尅期開議俾饜羣情各等語查滬會停頓以來迭經電促開議在案據電前情具見國民心理竭企和平除電知王總代表備速集議外希卽轉知滬會以慰羣堃靳雲鵬庚 
 
 
 

Page 4

 
 
   
 
 

Page 5

 
 
   
 
 

Page 6

 
 
[里昂無線電（路透社電）]  
　　十一日巴黎電法國總理克勒滿沙氏英相喬治氏意相尼蒂氏昨晨在法國外交部開秘密會議續行討論亞德里亞海問題午後和約調印禮告畢三國總揆復開第二次會議歷二小時半之久塞爾白克羅特斯洛文國外交總長曾在會演說聞現議將阜姆作爲自由城衆覺該問題現有圓滿解决之望 
[中美新聞社電]  
　　五日華盛頓電海軍總長丹尼爾氏通飭各艦及海軍站將海軍將校有殊勳者呈報海部俾分别贈奬 
　　五日古本海琴電據報載有人企圖暗殺但尼金將軍未成 
　　五日蕯洛尼加電康士丹丁堡消息土耳其人繼續攻擊基督敎徒尤以在脫拉考爲甚 
　　五日巴黎電巴黎回聲報載稱希望和約按照美參院議員洛志氏之辦法批准庶可挽回此可笑之時局 
　　五日巴黎電匈牙利代表圑將到巴黎惟匈牙利和約中尙有問題六件未决定皇黨時時搆和使鄰近各國大爲不安云 
　　華盛頓電駐美日本大使言在西比利亞向西進行之日軍並非新派之援軍乃本駐在沿海岸者 
　　倫敦電過激派已佔領馬里扶巴爾港 
　　阿毛郎奇特電協約國關於引渡前德皇之要求預期將於一月十五日送達海牙聞美國未加入此要求 
　　斯篤考倫電據伊斯德寗報載稱列寗與協約將近媾和英代表已啓程回倫敦列寗允許停止恐怖行動及革命法庭 
　　巴黎電一月十日批准之德約交換時美國代表並不在場 
　　華盛頓電移民委員開明耐的氏聲言近來捕獲之外國激進黨三千人將由勞工事務部審訊其命令遣送者則送往紐約 
　　倫敦電協約特别委員會决定將沈在斯卡巴弗勞之德艦炸毁 
　　阿爾巴尼電被選舉爲國會議員之羅斯福氏（即前總統羅斯福之子）已赴華盛頓於星期三日入國會就其父所坐之席 
世界路透電 
[美國驅除極端派]  
　　七日華盛頓電工部請國會核准撥欵百萬元厲行取締極端派僑民法工部已得欵十五萬元以充驅逐若輩之經費 
　　六日紐約電驅除極端派之行動現正嚴厲進行芝加哥合衆商業委員圑之統計員美倫氏被控列名共産黨業已就逮尙有世界實業勞工會之秘書亦被指爲共産黨已經下獄此間俄國極端派機關報·諾維米爾報之會計米斯萊格博士因藐視法庭經當道發出拘捕狀澈查煽亂行動之立法委員會曾向米博士有所詢問米置之不答 
　　七日紐約電當道已發出拘捕狀拘捕自稱勞兵政府大使之瑪丹氏瑪丹氏現避匿 
　　八日華盛頓電載送紅黨之克福特號輪船聞已駛入基爾運河現信將駛至里加由該處將紅黨押送至勞兵會所治之俄境 
[美國民主黨與和約]  
　　八日華盛頓電民主黨全國幹事會一致通過提議案斥責反　批准和約之參議員所持之態度並參議院自尊之共和黨領袖彼等之行爲已博得世界之輕視云云幹事會請參議院勿弄政治手腕早日批准和約該幹事會復通過提議案駁斥一般人士所持參戰之美國可以棄同志於不顧以便維持擁護其權利助救人類時所放棄其孤立地位之見解 
[英法意首相之關係]  
　　八日巴黎電法人以爲意國準備與英法一致行動依照英法志願處置土國問題以作阜姆問題不允解决之交換品至於巨哥斯拉夫有關係之事件則須在和會磋商因意國不贊成與巨哥斯拉夫會議之辦法也 
　　七日倫敦電意相尼蒂氏之抵倫敦各報甚注重之此行匪特關於亞德里亞海問題且將涉及土耳其與地中海問題蓋此項問題必須英法意三國協同解决也尼蒂氏宣稱今所討論者爲巴黎大會之預備巴黎大會未能解决一切惟討論或將延至一月十七日法國選舉總統以後云 
[英國與過激黨之交涉]  
　　六日丹京電英代表格萊第氏告路透訪員謂若過激黨果如英國眞欲締結條約則半月之内渠可與過激黨代表里特維諾夫氏簽定切實條約因目前所爭執者僅有兩事耳格萊第氏已受委託於英俘問題解决後代法國等開議而第一批之接濟品將於一月九日取道芬蘭運交俄境英俘同時過激黨可得英國之藥品與瑞典之農具此爲勞農俄國與外界互相往來之起點 
[英國之路工大會]  
　　七日倫敦電路工代表大會今日開秘密會議並未有何决議已展期明日繼續開會湯末斯最後稱大會現終日從事共聆解釋各分會之决議及代表之來電多反對接受政府之條件 
[印度之罷工]  
　　二日孟買電此間廠工紛紛罷工罷工者現有二十餘廠但迄今尙無騒動諸工人要求增加工資百分之五十每日工作十小時·及按年給以紅金 
[俄國過激黨之勢力]  
　　七日倫敦電過激黨無線電稱紅軍已佔據裹海濱之古里夫鎭及亞沙夫海之瑪留波爾鎭又稱台尼金將軍之兵半乘汽船逃亡半沿海濱退走委棄戰利品甚夥泰晤士報謂台尼金將軍之大軍今已被截爲二紅軍已沿廣闊之陣線向俄迭蕯進發過激黨外交總長齊吉林氏已邀喬治里亞·及亞齊爾倍疆民國協同在台尼金將軍陣後作戰 
[各國近事近]  
　　七日布加萊斯電布京電稱布首相斯台布林斯基氏赴貝爾格勒之途中爲過激黨所攻擊布相此行已遭失敗布政府業已辭職社會黨現圖組織内閣以達尼夫氏爲首相 
　　七日紐約電胡佛氏以長電致救濟近東人民幹事會竭力反對歐洲鼓吹家所持歐洲財政須恃助於美國之見解且謂今不必再向美國財政部支款以充借欵 
　　七日華盛頓電唐比柯電稱萬國石油公司所用之美人二在洛波斯港附近爲墨人殺死 
　　七日開羅電英國愛蘭堡上將已抵桀達漢志國王迎於埠頭授以寳鑲石之大綬章及金刀一柄 
　　八日華盛頓電航務部現備船舶遣送現駐西比利亞之㨗克斯拉夫波蘭·巨哥斯拉夫羅馬尼亞軍隊回國已有兩船開往海參崴二月二日可抵該處接　運送每月可運兵千人 
　　六日墨京電據官中宣稱柯太斯特拉鎭於一月三日爲地震所毁死者逾千人傷者亦近千人 
　　七日墨京電據最近消息維拉克魯士州有村鎭十餘所近遭地震有半毁者有全毁者加爾加胡爾洛鎭完全消滅成一巨穴 
　　七日亞爾貝尼電紐約州立法院以一百四十票對六票拒絶社會黨議員五人列席必待查明其資格後始許加入諸社會黨議員不肯出院卒爲警士押出 
　　八日倫敦電一九二一年九月十九日英帝國展覽會開幕之草定辦法業已擬畢會塲或在里琴特公園各殖民地政府皆表示贊成其規模甚大不久即可著手組織英皇允爲贊成人據該會秘書言此次展覽會將爲英國從來未有之盛會 
　　八日巴黎電法國選舉總統之期已切實决定一月十七就目前而言似未有人與克勒滿沙氏爭此一席 
　　七日倫敦電每日郵報得悉維克斯公司現爲英政府建造裝置六發動機之飛機一架該機可載五十人據海牙電稱福克陸軍中佐現建造飛機一架能載六十人且備有臥室吸烟室以供在荷屬東印度飛行 
　　七日倫敦電新聞評論天津電報所述中國請銀行圑供給借欵英金三百萬鎊一事謂一九一九年海關入稅之豐餘爲前所未有而所餘之欵多用以付無用軍隊之兵餉殊爲可惜云 
　　九日倫敦電星期銀市報告謂來源雖旺市况仍堅此間之市價低於紐約之市價自然無任何大減落 
　　八日倫敦電芒台格斯公司金融年報載有消息謂美國將提出法令取銷美政府之義務俾可不必依美金一元等於凈銀一盎司價格購回現銀以補前照譬特門議案賣出銀洋之空額此法令並將增多該議案規定出售銀元之數至九十兆元又將減輕銀質輔幣之成色由九百成色減至八百云 
[太平洋路透電]  
　　十二日北京電各電報述及中國將染過激主義之危險已引起北京之許多討論有識之華人皆指此爲無稽之談且謂中國農民所有之土地較任何各國農民所有者爲多中國之生活多有賴於農民過激主義之原則實爲中國治理農民之基礎中國人民皆賴農民爲食政府主要入稅亦出於農民農民於過激主義實無所利刦掠城鎭中國古代時時有之但從未永遠影響於行政且中國糧食出産較所需之數爲多此亦爲全國破裂之大阻力云云外人多以此說爲然然其他見解亦不乏贊同之人 
國外要聞 
[日本工界之新潮（二續）]  
　　日本工業上此等情形難免不使其他工人見而效尤因是對於新聞紙檢查極嚴恐其以此『懶慢』之方法傳布全國也然此等方法旣告成功於神戶及大阪則試之於東京·長崎·或他處工業中心點自亦易易况日本工人旣有一種觀念盤據胸中欲排之使去其事甚難故今日一般大商家及政治家等方合力籌一防止之策以期保持工業上之佳况現政友會中已得一策頗引起多人之討論而視爲可行者其法以全國工業中人歸納於一種工作執照片範圍以内每一工人均須入官註册請得此片如無此片則無論何往不能得工事凡爲廠主者亦不許雇用此等無執照之工人註册之事由警察署主之苟有工人謀爲擾亂秩序之行動立時由警察吊銷其執照以後不復有再得工事之希望外此别訂嚴律對於工人罷工及廠主因罷工而閉廠拒絶工人等事加以禁遏凡工人等作西方工黨氣息之結合皆所不許如至必要時請加工資減短工作時間或有他種要求則個人或全體應上呈於本地官廳法官則審查定律相度工人等要求之理由是否充分然後召集　人等爲公允之評判如雙方不服則許其上訴由高級審廳决之如工人方面不遵此最後之判决則吊銷工人之執照如廠主方面抗不遵行則勒令停止營業以昭炯戒此爲所决策之大槪情形或能藉此以防止工業上一切糾紛後此罷工·閉廠及『殺潑怠忌』（按即懶慢作工）等事或將永不見於日本境内矣惟今日唯一之問題即在工人等能否服從此項辦法在主持工商業者有得無失固樂爲之然工人等對於選舉一辦理此事之法官將何從而得參與其事之投票權蓋合全國及格之男子觀之其有投票權者亦不過百分之十五而已日本因工値低廉之故與各國爲工業上之競爭頗占優勢苟工人所得能與英法德美工人相等者則大戰中之商市决不能發達如此今世界之秩序旣漸次恢復工値之增高也生料之難得也工業上能力之薄弱也在在足爲日本工業前途之梗雖一般政治家大小政客及工業家等咸致力於解决此問題其結果如何可於以後兩年内見之日本苟能於工業上得滿意解决則遠東治安差可保全據熟悉遠東情形者言今日日本之所以反業外人之行動者其眞原因即因國内勞働界狀况之不佳於是倡爲反對美國反對英國等說冀以改易其心趨於他途而令自忘其所需要之事然欲永避禍端之爆發亦勢有所不能其侵略中國及擴張勢力於西比利亞兩事已足促工界之革命而使國内騷亂今日本之崇奉普魯士主義而握國中之大權者外表雖尙從容中實惴惴焉恐其地盤之不穏但望世界政局有重大變動庶能以愛國大義移工人之心志令注意於國外則現今之政府亦可不致失墜云 
國内要聞 
[京校敎職員風潮已結束]  
　　敎職員聯合會發布宣言 
　　京校敎職員之五項要求除二三四五等項已由靳氏對敎員代表完全承認或着手計劃或尅日實行外其第一項卽撤換傅嶽棻一層亦經靳氏面允於最短期間内實行並允於其最短在職期間内不許有破壞敎育之舉動敎職員因顧全大局信任靳氏之故决定於下星期一日起回復職務其詳情已見昨報茲聞敎職員聯合會十日又舉代表三人謁見靳氏報告前日大會决議情形代表謂今日之來一係報告一係陳述昨日以與總理接談之結果回告大衆衆皆信任總理誠懇之答復故已决定於十二日回復職務此所欲報告者言至此靳氏稱感謝大家維持之意代表又謂敎職員第一條所陳請雖允總理以時期之餘地然日昨又傳聞傅次長有撤換某某專門校長及學務局長之說須請總理切實禁止其於最短在職期間再行破壞敎育之舉動靳氏答謂我當告其凡事須先告訴我未得同意不許便行即部中可行之事亦不許有變更敎育現狀之舉動代表又謂總理昨言將以庚子賠欵充敎育基金切望政府卽行計畫將來敎育當局易人後還望敎育當局與敎育界共籌進行之策靳氏答稱極善我當以告將來之敎育當局代表又謂現在敎育經費雖經總統命令財部核議具覆仍望政府切囑財部從速核定靳氏答稱我當卽告財部又謂京城敎育經費不多决不使有困難代表遂興辭而出 
　　前日敎職員聯合會大會决議十二日回復職務同時舉出宣言書起草員三人昨日業已脫稿發表茲將原文錄左我輩宣告停止職務迄今已逾兩旬我輩停止職務之理由全在本敎育獨立之精神促國人之注意與政府之反省以期掃除敎育界之障碍而促進其發展前於兩次宣言中已將此意布之國人矣今也幸賴國人之同情輿論之贊助我輩之舉動已足以促政府之反省我輩代表累次與政府當局會見之結果當局均有容納我輩主張之誠意凡於我輩第二次宣言列舉之五大綱領均有確實之答覆關於籌集全國敎育基金及維持全國現行之敎育經費已有公式之表明當局復面告我輩代表有以庚子賠欵發展敎育之計畫此後敎育當局之任用政府亦對我輩代表聲明必尊重敎育界之趨向擇富有敎育上之知識與能力者任之俾敎育超於政潮之外以保其獨立之精神我輩苟能繼此有堅固之圑結從國人之後相與督促政府必使此等一一見諸實行至於學校經費槪發現金已規定於公布之預算中當局會向我輩代表聲明自本年一月起一律實行蓋已不成問題惟彼傳嶽棻氏實爲敎育界所最不信任之人我輩誓不與之並立但當局以辦事程序上關係曾經一再以至誠懇之意思堅切之約言希望我輩容彼以相當之期間施行如我輩企圖之處置對於傅氏破壞敎育基礎之一切陰謀一切謬舉尤負確實擔保防阻遏止之責任似此情形我輩提出之五大綱領政府當局已完全容納並已完全負責我輩念當局容納我輩企圖之誠意不吝於其辦事步驟上與以最短之期間爲其廻翔之餘地但我輩對於傅嶽棻氏久已不承認其爲敎育當局并其一切舉措惟有一面催促政府當局於最短期間實踐其約言一面爲嚴重之監視使傅嶽棻氏不得逞其陰謀我輩以不忍久誤可愛靑年之神聖光陰又以我輩之所企圖有非旦夕所能辦到或非求一紙空文卽能滿足者乃决議一面於本月十二日先行回復職務以觀政對於排除敎育障礙維持敎育基礎之處置如何一面更爲堅確永久之結合以樹立敎育界自决之基礎萬一政府不踐約言失信於我輩及全國或傅嶽棻氏再有破壞敎育基礎之行爲我輩仍不惜以斷然之舉動爲斷續之奮勵謹此誓告願與國人共圖之 
[楊增新痛論防回電]  
　　年前政府因甘肅發現煽惑回族之我爲一書曾通電各省區一體查禁茲聞新督楊增新近有復電到京痛論回族情形原文如下（銜略）咸電敬悉承示回族發現我爲我一書意在煽惑回族反抗漢族等因增新查回族性情勇敢而如鬭體質强健而耐勞又具有沈毅堅認之特性能忍辱而屈下於人心雖有所不能甘氣雖有所不能平而不肯輕發然一發則不可遏如水之赴壑沛然莫之能禦民國成立八年於茲西藏外蒙悉歸自治而各省回族均甚帖然此亦足見强毅堅忍不肯輕發之一證也然我國多數之漢族方且奪利爭權紛紛擾擾求一日之安而不得彼回族者旣已習聞而習見之矣長此不已而欲不喚醒回族之睡夢使之同趨於競爭權利之途豈可得乎今幸我大總統開布公誠五族翕服乃或者竟欲以陰謀兵力冀遂私圖試思天下事惟正可以服人何用陰謀亦惟德可以服人何用兵力孔子曰忠信篤敬蠻貊可行孟子曰以德服人者中心悅而誠服我漢族苟能如此則外蒙西藏之自治可以無形取消又何回族之足患哉如以陰謀而已兵力而已吾恐舟中之人皆敵國不獨西南各省不能統一即北系亦終有破裂之一日防範回族抑亦未矣孟子云樂天者保天下朱子註云包涵徧覆無不周徧保天下之氣象也今之談政者囿於省界之見拘於黨派之私此等氣象雖同種之漢族尙不能包涵徧覆更何言五族一定欲使滿蒙回藏不生心外向得乎如果我漢族祗知權利之可圖而不思義務之當盡吾恐今日之中國不過各省形同割據將來之中國必至各省互相併吞生民塗炭太平無期並恐亂靡有定致外人實行瓜分則中國之亡不亡於滿人蒙藏番及回族之人而實亡於我黃帝堯舜之孫之漢人矣軫念前途不寒而慄增新自民國成立對於時時尙未有所論列今澄觀默察竊恐國家將亡不得不痛切陳詞以冀已死之人心或有醒悟中庸曰其默足以容易曰括囊旡咎如增新之言恐亦將不爲人所容而不免於獲咎矣猥以新疆自民國成立始終服從中央心所謂危敢安緘默至於新疆回民增新自能不分畛域善爲撫馭苟非别有强迫必不至被人煽惑發生特别情事請紓厪念新疆省長兼督軍楊增新叩 
[旅京湘人之排張運動]  
　　上次旅京各界聯合會舉出之代表郭宗熙日前已由天津來京隨卽入謁府院當局東海以事忙約期再見故日昨僅及見靳氏當即陳述張敬堯禍湘情形及近來湘人驅張之堅决態度靳氏答以政府對於湘局原早擬有所解决不過刻下南北和局未成張敬堯軍隊均在前線一時更動難免他虞繼思簡一賢明省長前去以減張氏之權然余主張雖久迄無成效故政府對於湘民惟有慚愧而已郭君即謂依古說民爲邦本新說國家尤重國民今湘省民意旣欲去張政府自應早爲設法漸愧二字實不應出於責任内閣之口靳氏只好答以設法遂興辭而去 
　　新國會湘籍議員早已全體簽字擔任驅逐張敬堯完全責任如不達到目的全體辭職態度已屬明瞭日昨又全體在東方飯店集議討論結果（一）無論如何一致去張（一）再提出查辦案决於日内分向各方進行 
　　北京各界委員會日昨開會討論結果（一）捐欵援助來京代表（一）速發通電並上呈文（三）宣言中外並通電各省不承認張敬堯所包辦之省敎育會（四）促代表請願府院 
　　旅京湖南學生此次奔走甚爲出力各方聯絡半月以來日不暇給但旅京學生聯合會係臨時成立每校僅出代表三人刻下預備大組織將於今日（十一）開會籌備如何進行及大會手續云 
[美人在華所辦醫學之成績]  
　　洛克菲勒醫學部報告 
　　中美新聞社紐約通信云洛克菲勒基金圑昨日將該圑一九一八年報告之一部分發表專述該圑在中國所辦醫學部之成績大致如下在一九一八年間中國醫學部共用去經費二百十三萬一千五百八十八元其中一百七十三萬五千九百八十三元係用於北京協和醫校之地産建築設備及管理等十萬四千二百六十一元用於上海醫校十二萬三千六百八十八元捐助於敎會醫院十九所又五萬七千五百四十九元捐助於敎會醫校三所關於會員及學生用出五萬一千五百七十八元是年從事研究之員共敎士醫生及看護生三十五人華人醫生十一人中國哈佛醫校未畢業生十人華人看護生六人華人藥劑師三人自一九一四年起連本年在内共用敎授費十八萬三千一百四十二元北京協和醫校之建築工程雖多阻力已在進行阻力之大端爲美國出口及運輸之禁止戰時材料價値之高昂及匯兌價之不利等建築材料由駐華美使苪恩施君之介紹得免納稅目下協和醫校之地産建築及一切設備品估價爲五百萬元敎職員增至三十五人校中敎職員等均有機會學習華語上海醫校之建築須俟北京校舍造成後動工中國哈佛醫校曾捐欵五千五百元於上海醫校云 
[京華短簡]  
　　福州事件自政府派員調查以來已届一月王鴻年等於日前曾電告政府會查完竣定十三日回亦王鴻年等委員松岡洋右又要求王等對於日本方面所調查事件以及各項證據再會同覆查一次以爲確證故王等行期又因之暫緩聞日來已着手覆查尙須五六日方能告竣此案大約將俟陸徵祥到京後始能開始談判 
　　九日華北明星報載中法通信社消息現由私人方面接到巴黎三日電訊旅居巴黎之中國人以德約交換後即發生效力恐中國政府對於山東問題爲事勢所迫不得不與日本直接交涉現在對於和約之簽字非常注意顧維鈞因中政府不肯派專使到國際聯盟會因而對於山東問題悲觀異常一般推測皆以此爲安福派從中阻撓使靑島問題不能提出國際同盟會處决又聞專使王正廷現已由巴黎起程返粤不肯隨外交總長陸徵社赴京云 
　　上次財政部招致銀圑代表到部商議五百萬磅墊欵問題銀圑代表答以需電致倫敦得覆後方好表示但日代表武内頗露願意贊助此項借欵之色茲聞倫敦回電以中國和議仍無發展對於此項墊欵是否不影響内亂尙是問題主張愼重辦理惟美國仍抱不加入變相之舊銀圑昨財政要人對人述及此事以舊歷年關在邇墊欵問題如此又以煕理爾赴港致現時不好再催故頗露焦灼之狀 
 
 
 

Page 7

 
 
馮河間原有衛隊六營其名稱爲第十六師補充第一圑第二圑自察哈爾都統王廷楨由張歸來卽遵河間之遺命於昨夜（九日）十時親赴南苑先將其中之五營軍械全部收回嗣向各兵士曉以大義並不得已遣散之理由各兵士頗爲領會遂各發給恩餉兩個月於是夜十下點由永定門用火車將被裁之兵士以一部運往南京以一部運往河間分别遣散各兵士頗守秩序 
[張作霖與交部爭京奉路]  
　　北京交通部以京奉火車由奉開行槪用京鈔每月所入欵項折扣現洋不敷所出定自今年一月起車票一律改收現洋於日前電知張使當經張使電覆謂奉省現洋缺乏若純用現洋不但於錢法難以維持而奉民亦不堪困苦請仍照前辦理張使覆電去後交通部又來電謂現洋缺乏不妨將紙幣按照現洋市價扣算張乃大爲不然以爲東三省商民全賴官長維持現洋缺乏以紙幣折扣仍與現洋何異遂卽覆電謂不能爲民請命請卽將東三省巡閱使·與督軍省長各兼職一併開去以謝萬民云云語意頗近負氣惟張使雖一面電請辭職一面又恐京奉各站長遵守交通部命令·改用現洋飭令省議會與工商兩會聯名電爭一面又派員赴京奉車站檢查行旅凡有買票者槪用交通紙幣不准折用現洋以期達到目的不知交通部與鐵路總公司將如何對付也 
[濟南敎職員罷工之近勢]  
　　此次濟南敎職員罷工全爲元旦警兵兇毆學生官府屢失信用而起尙有最重要之原因三端（一）敎育界一部分人之覺悟（二）敎育界恐釀絶大風潮（三）敎職員自身將來無眞正管敎方法三個原因中尤以第一原因爲前提罷工而後各地先後響應聊城第二中學第三師範曲阜第四師範早已罷課濟寗第七中學滋陽第二農業益都第四師範第十中學第一農業惠民第四中學均一體罷工與濟南取一致行動省立學校已達五分之四僅有五分之一因交通不便尙未得確耗各縣公私學校如長山等處亦繼起響應全省國民學校以上均陷於無敎育之境後患方長不知伊於胡底也新督軍本係武人腦筋簡單爲某當道所嗾使竟有取消全國學生聯合會之電大惹一場沒趣某當道前攻訐張樹元原欲取而代之今利用田督軍之無知猶是去張之計也某當道於元旦縱令警兵兇毆學生後自知理曲即致電中央以學匪字樣陷害敎育界並自己聲明倣效袁世凱在山東治拳匪辦法對待敎育界因此敎職員與學生更爲憤激現在省議會見敎職員學生自小學以上一體罷工態度堅决異常恐影響及於全省不可收拾乃出面調停擬將恢復學生會·撤換警察廳長·學校門口不得派兵·給學生養傷費·賠償損失·按月發經費先行辦到卽行恢復原狀而解嚴·懲辦警廳長·及肇事之人更換敎育廳長指定敎育基金繼續進行此中條件可分期辦理敎育界均以某當道屢次失信非有明確表示不能言調停故尙相持而未下也 
[福州交涉雙方調查紀]  
　　福州日人兇殺我國學生軍警案中日兩政府均派員來閩調查松岡氏於十八日到閩後下午三時卽與李督軍晤談其所言大旨謂此次來閩當與西田氏會同調查眞相秉公詳報貴我兩政府靜候判决云云約談一小時辭出復至政務廳謁廳長王善荃其所談者與對　所談略同十九日傳集日本人及臺灣籍民之行兇者秘密訊問其訊問供詞外間莫得而知二十二三兩日松岡西田同到各醫院詢問中國被害之學生及軍警市民各受害者均舉實以告近日正在審查各項證據當未調查之先日本森浩領事照會王交涉員謂『王以衝突肇　原因一槪抹殺揑造事實努力嫁架全然卸其責任於本邦人民誠爲遺憾本領事斷難承認』云云王交涉員卽照覆該領事云『接准貴領事第二二四號來文謂本署宇字第九十一號照復以十六日之事揑造事實努力嫁架責任於貴國人民貴總領事斷難承認等語此案發生乃在通衢大道衆目昭彰且證據確鑿誰能掩飾現在貴我政府各派專員會查必有水落石出之一日固無待貴總領事承認與不承認也至以本省政府取締排斥日貨爲無效果歷檢貴總領事所交涉如駁船之裝儎碼頭夫之挑運報紙之更正受罰揭貼之禁止本省政府無不次第辦到間有學生軌内舉動本省政府亦何能作法律外之壓制想亦爲貴總領事所見諒計至肇事之日止貴國商民所受損失亦不過瑞順洋行一案而已來文所稱十一月初旬三井洋行輸送麥粉及十一月十二日天田洋行輸送絹絲以與十一十二日瑞順洋行之燐寸一案類似故未照會避煩瑣也等因查三井之事在前瑞順之事在後貴總領事何由知三井之事之後當有瑞順之事發生避煩瑣而不言殊不可解本特派員疑此事爲烏有理宜然矣流血字句僅於二零三號來函見之他函並無有此函來未數日而竟發生流血姑曰此非貴總領事所預知乃貴總領事所揣擬然旣揣有是事則當預爲約束防範而竟任其發生貴總領事實無所卸其責任又附送診斷書五紙更堪詫異貴總領事第二一二號公文不過於叙事内言及瓦片擲傷外山貴館員及通譯員之事縱有受傷必極輕微故無從指出傷痕及請檢騐之事今乃事隔一月之久忽有五人受傷之照會籍民李塗水受傷貴署即日請騐可以爲證）是揑造事實努力嫁架恐必不在本特派員而在貴總領事也傷單礙難承認至順記主人曾在警廳及本署親自供述一如其呈文日後自不難明其眞相總之此案應歸雙方會查員調查眞確固無煩本特派員齗齗爲此照復卽希貴總領事查照爲荷』云云自二十五號起中日調查員已開始會議每日上午九時至十二時均爲會議時間會場之往復答辯由各調查員自行筆記不另設速記外間莫能得其詳細聞日本領事方面仍以天田洋行事攙入我國調查員絶對否認二十六日福州李厚基及王鴻年徐鴻寳沈覲扆三君接北京外交部來電謂福州日人傷害學生警民一案接日使照覆大意謂福州事件係日商天田洋行起運貨物學生出而截奪致生衝突互相鬭毆至領事署警員係日領派出視察保護僑民華人誤會竟欲圍捕始行逃匿順記洋菜館至華人被傷則當時肇釁混沌之際實不知何人所傷種種藉口以爲推翻全案地步除將日使照會原文抄錄由郵遞寄外希迅速詳查報部以便逐條駁覆云云李厚基接電後即將此電發交王交涉員三十日中日調查員召集順記洋菜館主人會同訊問自上午十時開始至下午一時始出頗爲秘密不准旁人觀聽以後交涉如何尙待續探也 
[湘垣維持治安之辦法]  
　　搶刦案蠭起 
　　重行戒嚴 
　　籌辦商圑 
　　湘城近數日間迭次發生搶刦案如北門外之福壽橋以搶刦銀錢竟將第七師輸送隊兵士邱某殺斃又瀏陽門外蔴園灣之車姓饒姓亦於前晚二時許突來身穿軍服手持刀槍口操北音者數十人撞門入室搶去衣物首飾銀錢等約値光洋七千有餘並將車饒兩家所雇男女工人槪行毆傷又前日午後四句鐘時有形似軍人之痞匪在督軍署附近老照壁宏順衣莊搶奪衣服昨五號午後四五句鐘時又有身穿軍服之搶匪在北門外商埠籌備處側搶刦一菜傭之銅元並將菜傭頭部毆傷甚重以軍警林立之區乃迭次發生白晝搶刦案件實屬駭人聽聞昨軍政執法處具呈督軍謂近來屢次發現搶案經本處拿獲提訊始知皆由革兵游勇購穿殘舊軍服裝腔作勢以期使人畏懼加以本地痞徒又多與之勾結故肆無忌憚茲爲保全軍譽計請通令各知事警廳嚴禁各衣店買賣殘舊軍衣以免若輩冒混云云軍署參謀處亦於日昨通函戒嚴各區重申戒嚴禁令飭添派軍警嚴密巡查以保治安至商界方面則以搶案層見疊出不得不力圖自衛擬即籌辦商圑以輔政府保護所不及爰由商界代表王傑提出議案並擬具開辦條件如下（一）商圑由各地商會每戶派人一名充當圑兵（二）由各地商會按照現行軍事編制法編制之（三）由各地商會造具商圑淸册二份以一份留本商會以一份繳總會由總會呈報督軍備案（四）仍以各地商會長兼充商圑長總會長則充商圑總長（五）敎練由各地商會聘請以便商餘舉行練習（六）器械由總會呈請督軍照發或自行購辦亦須呈報備案（七）商圑總長及各商圑長均請總會呈請督軍頒發關防以昭信守聞商會對於此案日内即將召集會董提出討論俟全體通過卽將呈請實行矣 
[河南通信]  
　　各界聯合會之籌備 
　　學生聯合會之演劇 
　　此次豫省抵制日貨各界一致贊助而各界聯合會因某要人暗中阻撓迄未成立殊爲憾事頃由商學各界發起俾該會早日成立以爲抵貨機關元旦日假馬道街總商會開預備會一次與會者爲省議會·警察廳·實業廳·豫泉官錢局·政治促進會·豫政籌進會·河聲大同兩河新中州等報館·拒土會天足總·會敎育總會·私塾改良會·國貨維持會·學生聯合會·以及工商各界均先後蒞會推商副會長杜秀生爲臨時主席討論辦法結果議决四項（一）仿照全國各界聯合會章程略加變通（二）各機關推定籌備員一人以便尅期成立（三）籌畫適當地點（四）定期開成立會議定下星期二（即十三號）仍在總商會開籌備會由學生聯合會擔任通知各界學生聯合會自成立以來倡辦義務學校發行週刋凡可以開通民智喚醒國人之事進行不遺餘力唯辦理各事在在需欵除由各校學生·每人每月捐銅子十枚外并臨時請各校職敎員隨意捐助然爲數有限入不敷出擬於年假期中演義務戲藉籌欵項以濟燃眉因與豐樂園·及普慶茶社·兩舞台主人商酌辦法由學生會出資五百元請兩舞台名角（如小翠樓郭翠芬小荷花賈潤仙等）合演日戲兩天所得之欵盡充學生會義務學校經費乃第一日因軍界（聞係毅軍與宏威軍）不肯買券硬行入座被學生招待員攔阻大起衝突桌椅橫飛將豐樂園舞台客座器物全行砸毁學生及顧客見勢不佳分頭逃散未受重傷後經警察廳廳長龍敏修·參謀長時鼎岑·出而調停准將爲首滋事軍人查明嚴懲並請於次日（卽三號）照常開演始行草草了事然義務戲劵因之大受影響到場者殊寥寥風聞丘八爺之滋鬧尋釁係受某要人之唆使確否尙未探悉也 
[廣東法校風潮近訊]  
　　廣東新委公立法政學校長何禮文於三日到校任事爲學生反對毆擊嗣由該校長將當日情形呈報省長公署現奉公署指令云據報本月三日該校學生多人擁至校長室前有馬福年等羣起譁譟大呼大認外人爲校長竟有武力對待等語復將磗石木凳等物猛向校長擲擊并有學生持刀猛撲等情查該校校長係奉本省長委任到校何從指爲外人該生等竟敢糾衆暴動用石擲擊持刀猛撲實屬無理取鬧兇橫已極單開滋事學生馬福年·何覺甫·雲逢瀛·陳顯榮·沈欽暉·鄒崑鳴何壽英·丁鴻模·馮汝藩·王漢武等十名應卽開除學籍以示懲儆此後學生如再有糾衆滋事不論人數多少應一律革除無稍姑息張啓榮一名早經革黜何以胆敢回校滋鬧非嚴加懲處不足以儆兇橫究竟該生當日舉動如何當仍迅速詳細呈明以憑核辦仰即遵照此令該校隨出佈告云照得學生此次滋鬧業經本校長據實呈報現奉省長公署指令第一號内開（見上從略）等因奉此方令國勢阽危有如纍卵熱心愛國端在自勵功修本校長憫學務之淪胥抱維持之素志方冀與諸生共相策勉振奮精神不意以具有學識之人爲此絶無意識之舉良用慨然本校長縱不介懐學生能無自貶人格查此次暴動乃出於少數人之行爲斷非全體公意第莠草不去嘉禾不生倘仍姑息優容敎育前途何堪設想應卽遵令將後開滋事學生馬福年等十名開除學籍其餘各生務各安心上課勿蹈歧趨致荒學業除呈復外合行布告仰即知照 
　　法校學生通電云有無賴政客何禮文其人陰謀險狠乘此次風潮始則暪聳官廳嗾使本校代理校長張乃璧無理開除同學張啓榮學籍繼則運動選舉攫取敎育會副長終且逼脅本校張代校長辭職於本月三日秘密到校接任强迫學生向伊行禮當經本校全體學生開緊急會議僉以學校原爲國家培養人才而設非爲一黨一系位置私人而設何禮文旣屬寡廉鮮恥蓄意破壞且并非法政專門學校出身於敎育界絶無資望斷難充當本校校長登即提出嚴重質問驅逐出校并經决議於是日實行罷課誓不承認此惡政客爲校長惟聞何氏去後復在某處召集一般狐羣狗黨商議有欲以武力登場解散我校之耗除發出宣言拒絶·並另行宣佈其罪狀外務乞諸公主持公理一致援助挫彼淫威壯我士氣以期此後敎育有獨立之精神免爲萬惡政黨所摧殘殆盡迫切陳辭無任盼禱廣東公立法政專門學校學生圑叩 
[杭州學生界與敎職員之風潮]  
　　學生會提出質問書 
　　停課以待答覆 
　　杭州學生聯合會爲北京敎職員輟敎事屢次要求各校敎職員起爲後援大略情形已紀前報昨日（十一日）上午杭州敎職員聯合會復假省敎育會開成立大會屆時學生聯合會又因此事特派代表出席有所請求不意大爲敎職員所申斥一方即振鈴散會一時旁聽席中亦甚憤慨會場秩序稍有紊亂隨即有軍警多名入場彈壓致各校學生愈形憤激當場學生聯合會即開會集議决於今日起各校一律停課茲錄其致杭州中等以上學校敎職員聯合會之質問書如下逕啓者自五四運動以來各方面特殊勢力之摧殘敎育無所不至而敎育當局麻林不仁置若罔聞最近如北京敎職員要求維持敎育至於停止職務敎育當局又復不知尸位之咎徒逞意氣之爭致使首都陷於無敎育之地位十萬靑年徬徨失所凡此皆足證今之敎育當局實無維持敎育之誠心我敎育界苟長任此毫無誠心之人盤踞於敎育樞要之地不特敎育永無改進之機即欲求維持目前狀况亦不可得故今日北京敎職員之所要求者决非北京一隅之事而實全國敎育界之事亦决非苟安一時之計而實謀永久保障之策又服務於敎育界者固人同此心心同此理决不能以隔岸觀火了之也敝會同人有見於此故再三函求希我杭敎職員共同主張爲北京後援俾達目的誰知遷延數日藉口敎職員聯合會尙未成立不能解决比今日成立之期敝會又特派代表懇求辦法乃敝會代表與貴會主席接洽以後貴會主席竟漠然無動於中驟行散會貴會員中甚且有以敝會派正式代表爲非當定須敝會補呈意見書者官場惡習不料竟出之於服務神聖之敎育界之敎職員興言及此殊堪痛心且不僅此也會場乃神聖莊嚴之地學生非擾亂秩序之人竟敢派武裝警察多名從事彈壓在學生爲正義人道而來即遭警察之暴行原無足悔獨念諸公儼然師表竟不惜遣派警察彈壓平日親自訓誨之學生由此觀之則諸公視學生如仇讐之居心不亦蓄之已久乎再日來人言嘖嘖多以貴會成立以後於敝會進行定有箝制之舉究竟貴會會員果有此存心否此亦敝會同人所大惑不解者也現敝會已議决自文日起一律停止上課以待上述種種之答覆否則敝會同人願犧牲光陰與諸公謀最後之决戰言盡於此諸希明鑒杭州中等以上學校學生聯合會啓 
[杭州快信]  
　　齊省長准期本月二十八日起程北上　　松滬護軍使何豐林昨晚車蒞杭即謁盧督商榷要政今日（十二）齊省長柬請何使午讌盧督亦往陪席錢業釐貼官廳厲行禁革銀行圑亦籌現撥濟市面稍圓活昨開出釐貼跌至每百元角可望無形打銷督署今午（十二）全體職員舉行新年宴會内務部來咨據駐京日使館武官東少將轉抄該國參謀次長來電某國過激黨人二十五名已由莫斯科出發請通令各屬一體防範昨已轉飭遵照 
　　今午（十二）下板兒巷口大火沿燒市屋六十餘幢 
[南京快信]  
　　齊燮元業於昨日（十一）下午乘特别快車北上施愚昨日晚車由甯赴滬 
　　徐東海有電致李督敦促竭力疏通和議惟李督以王揖唐不撤換無法進行故態度仍消極 
　　昨日星期各校學生均未上街檢貨亦未遊行演說商會長蘇錫岱病故學生方面現擬聯絡商界融洽感情竭力抵制日貨作外交後盾 
　　學生聯合會昨電府院請維持烟臺海軍學校 
徐州張文生續電報告由法回國華工過境均各回籍並無逗留滋擾情事李督復電妥愼防範 
　　旅甯湖南同鄉以湘米業已開禁昨聯電張敬堯反對以維民食 
　　水利協會職員赴南通會張謇協商疏濬運河事 
　　江蘇各界追悼大會事務所昨通電各省云馮前大總統豐功偉烈寰海同欽噩耗傳來無不震悼蘇省追思恩德民不能忘前經在省各界陳請軍民兩長奉准於本月十八十九兩日假省城毗盧寺舉行追悼省外各界在鎭道駐在地方同期一體舉行合電奉聞 
地方通信 
[蘇州]  
　　余日章在學生聯合會演講一月十日下午三時蘇州學生聯合會假天賜莊聖約翰堂開第六次演講會請余日章君主講學生會尢敦信主席先由景海女學唱詩班唱詩余君講演大旨如下（一）外交問題（甲）我國外交失散由於國人之漠視國民外交（乙）日本對於山東問題運用外交手腕之靈活如四國密約之預訂種族優待問題之挾制利用斐蒙問題的機會（丙）拒絶簽字爲中國之一大轉機（二）日貨問題（甲）抵制已得之效果（乙）振興實業爲根本的堅持策（丙）原料賣出之當注意（丁）商學兩界感情之宜聯絡（三）上海租界華董問題（甲）華人要求理由之正大（乙）受不公道言論或政策之打擊（丙）現在華人所抱之决心末謂從以上種種問題國人苟欲進求其根本解决之法則舍注意於完全人格與自助力之養成外其道末由欲救國當先從救已着手講畢散會已近六時余君職務紛繁難得到蘇故各界人士聞風而至男女賓在千人以上誠蘇地之大演講會也 
[松江]  
　　兩聯合會評議會紀本邑各界聯合會及商界聯合會均於十一日午後開評議會各界聯合會由翟健雄主席修訂該會章程并决議議案四件如下（一）魯督田中玉摧殘學生應由會致電各報館轉致各圑體一致申討（二）依據章程請會長召集聯席會議選舉出席全國各界聯合會代表（三）定十二日下午四時開會議訂執行部辦事細則（四）執行部長莊居正辭職依章暫請文書科主任陸伯舟代理商界聯合會於下午二時開會先議杜王陸三議員所擬之章程略有增改次議酌給前出席全國各界聯合會代表陸伯舟旅費二十元不敷二十元由陸代表到會聲明自顧犧牲次議各界聯合會常年經費本會擔任三十六元次議將會員陳夑卿要求電燈公司改良及减費案函請該公司照辦次議推舉繆深齋宋麗江陸伯舟等前赴商會質問該會二年份所募之房金并推定陸仲吾袁椿齡孔仲文等三人加入各界聯合會爲該會幹事而散 
　　續獲命盜案内正凶連刦鈕村廟賣花橋車十八圖等處戕殺事主周木生范陳氏案内之盜犯張家珍姜少文等已經水警第三分隊長徐貴臣巡長宋子元夏書堂泗涇陸警巡官　破浪及警探等人在徐家　地方緝獲解由縣署供出首凶名王金生現匿上海等情業由縣署派探赴滬將王緝獲定十二日押解來松歸案懲辦 
 [P無錫> 
　　保護蜂船之廳令無錫蕩口鎭華士巽前在該鎭創設養蜂場現擬製造蜂箱裝置船内俾可按時巡迴採蜜前經呈准農商部由部令行實業廳分行各縣　　出示　護茲錄廳令如下本年一月二日奉農商部訓令　案據華士巽呈稱前向美國購得各種養蜂製蜜器械並西洋蜂種在無錫蕩口鎭設立養蜂場招生練習春季出蜜確能增加惟入夏後出蜜較少蓋蜂蜜出量全視蜂塲四週之蜜源而瓜果開花時期各處不同茲擬製造蜂箱裝置船内俾得於四季按時巡迴採蜜惟恐民智未開不知蜂羣爲花果雄雌蕊之媒介足使結果增進擬請咨行蘇浙兩省轉飭各縣給示曉諭俾蜂船停泊之處不致有反對損害之事等情據此查該原具人擬備蜂船巡迴採蜜一節自係爲研究養蜂起見應即准予保護以資便利除批示並分行外合亟令仰該廳遵照辦理此令等因奉此合即令抑該縣先行給示曉諭於該蜂船入境之時加意保護以防意外此令 
[鎭江]  
　　丹陽商界議决抵制辦法丹陽縣雜貨業於昨邀集同業公議自即日起不再暗進日貨一經查出照前議罰五十兩加倍處罰倘至陰曆年終各商店未能售淸者即報告公所派調查員點檢數目存儲公棧倘家私自朦售查出後照前例加罰二倍該同業均全體贊成矣 
[揚州]  
　　創設跑氷場揚紳陳某之子現爲提倡體育起見仿京滬各埠游戲塲辦法集資組設跑氷場一所供人游戲以增體育上之進步一俟籌備完竣即行開幕云 
　　請墊敎育經費江都勸學所長曾雲程以學欵收入半賴鹽釐近各鹽商因加稅改重兩問題尙未解决停止鹽運捐欵遂無從收入一月份學欵發放在即難以支付特具呈敎育廳請令江都縣代爲籌墊以免學校恐慌 
　　取締質典盤剝江部嘶馬三江營大橋各鎭質典任意盤剝小民不堪其苦茲大橋公民顧慶鴻等以各該典違背部章呈請縣署取締佟知事特委員關玉麟馳往各該處查禁矣 
[泰縣]  
　　檢貨發生衝突據泰縣某君報告云泰縣學生圑於一月六日查有大批東香東糖運入當晚未檢查與該商人在冰地中相持一夜次早卸貨卒將糖香剔出學生已證明確爲日貨該商人尙强辭飾辨嗣經商會與學生圑協議限午後四時提出證據屆時無有能反證其非日貨學生圑乃宣布公意當衆燒燬該商人據逞蠻凶毆經學生圑將兇手扭送警所拘留并由警所備肩輿將受傷學生送歸聞傷重者尙將提起刑事訴訟云 
[杭州]  
　　上倉橋火警十一日上午十一時杭垣上倉橋大學士牌樓陳福興馬鞍店因午炊失愼一說烟囱炸裂霎時火穿屋頂已成燎原當經上中下江干各消防隊曁各集義龍陸軍第二師消防隊到塲竭力灌救始行熄滅計上至十七號門牌屑皮店止下至嚴官巷四十九號泰來雜貨店止共焚去房屋三十餘間事後火頭陳福壽即由該管一區二分署岡警帶署訊究矣 
[嘉興]  
　　派員勸諭鄉民完納租賦嘉興新塍區秋收歉薄各鄉民曾於上月間赴縣要求出示減租經縣勸散在案現衆鄉民欲將新塍鎭追租分處搗毁希冀免納租米致各業戶收租困難故縣公署特於十一日派令秀櫃司事屠仁甫及催徵吏平雲卿會同各莊書前往會商該區自治委員江廷潙勸令業戶佃戶等雙方公平收付云 
雜評一 
[湘垣之擒刧案（默）]  
　　今日之武人對於學生則大肆威風一若軍警有萬鈞之能力對於維持治安防制盜賊則又若一無能力焉此乃最可怪異之事也張敬堯藉戒嚴之兵力壓迫學生摧殘敎育不可謂不至然其對於省垣之搶刦蠭起盜賊橫行幾至無術維持市面致令商人自謀保衞之策已甚可駭且所謂搶刦之匪類大都服軍服持軍械之人其爲不法軍人之所爲顯然可見乃諉卸於匪類之假冒但匪類何來軍服軍械則又諉卸於購自店舖之舊物而禁止不許出售一若亂源皆出自店舖者此種掩飾手段抑何可笑之甚也然而張敬堯之能力亦可想見矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[要求市民權之昨日波瀾]  
　　要求市民權問題昨晨會審公廨傳訊不繳捐之十九商店判决照繳春捐並繳堂費午後西捕至各商店强制執行堂諭各路商店遂於六時許提早閉市晚間經各路總聯合會與總商會各議决勸告各商店照常營業一面再與交涉故今日各商店當可一律開市茲將昨日種種情形彙紀於下 
　　（一）昨晨會審公廨之審訊情形 
　　（一）訪函云公共租界内各商民要求市民權一事經商董朱葆三沈聯芳等分向楊交涉員曁駐滬外交圑一再磋商未能解决故今届各商店應預繳公共工部局西曆一千九百二十年春季捐欵多未照納現經工部局提起公訴呈請公共公廨出單傅訊各情經紀本報茲悉工部局本定於十二號（昨日）上午先傅河南路「科學儀器館」「裕昌號」「楊慶和銀樓」「中英藥房」興昌祥號」「同孚號」「松茂號」「長樂齋」「同芳居廣東店」「和盛米店」及福建路「鴻運樓酒館」「葉樹德堂藥店」「詠源質當」「成元永號」「永新利號」「載陽南貨店」「志成桂圓店」「昇大押店」「明濟堂」等十九戶到廨訊核至昨晨九時捕房預派中印各捕均荷鎗分站公廨門首尙有西捕數名亦携帶手槍内外查察迨至九時半由關正會審官與英副領事卓乃爾君升座第一刑庭研訊被傅各戶均未投質卽據林百架律師上堂譯稱敝律師代表各路商界聯合會捕房起訴各戶訂於今晨傳訊各戶夥友共有千餘人之多未便投案現此事經總商會會長朱葆三等妥爲調停應請展期十天冀達和平解决而工部局代表高易律師聞語起而聲稱查此案甚爲簡單今被告律師所言有千餘人到堂言近恫嚇並非聲請展期理由之詞今日所傅祗十九戶如堂上准予展期遲至禮拜三一切手續儘可預備且傳單於上星期六發出被告律師頗有預備機會云云又據林律師聲稱貴公堂向有改期章程况本案係不繳捐欵按照英美各國法律不能以刑事起訴言至此英領卓君宣諭曰被告律師聲請展期不准諭畢林律師復稱此事堂上旣不允展期請取消敝律師代表本案資格當與英領駁詰卓君以林律師不遵公堂規定章程着令停止職務林律師遂即告退復據高易律師聲稱工部局於上禮拜五派員向河南路一帶收捐首由五十八號門牌顧蔭龍照付繼向科學儀器館等收取均諉稱店主外出經理他往等詞不付而福建路一帶商號須俟商界聯合會商明解决後再行繳納惟去年七月以前付捐百份之十二本年應付百份之十四是時該律師將去年工部局董事會議時由英領簽字之議案條件呈案請察並向往傅各戶之西探奎爾開納二人及華探黃潤甫李明泉尤阿根等詰問據該西探等供稱奉諭於上星期六分往河南路福建路欠捐各戶傅知於今日到堂候訊並分給各戶傅單一份等語並據收捐西人熏爾生上堂由高易律師詰據供稱本月九號至福建路鴻運樓菜館收捐據稱須待各路聯合會通知後照繳而葉樹德堂藥店據其夥友聲稱店主已往寗波不肯照付餘如詠源質當等均推諉不付言至此將於八號得來公會緊要通告不付捐欵之傅單呈案又據收捐西人上堂證明本月九號至河南路五十八九號門牌等九戶收捐當均照付惟六十五號門牌楊慶和·九十號門牌科學儀器館等推諉不付或云店主不在經理他往或言須待商界聯合會商明解决方能照付云云復據高易律師聲稱案已證明應請核斷中西官核供磋商之下以被告等臨訊不到判令照章繳付並繳堂費　 
　　（二）文匯報云今日會審公廨問案之際附近一帶有華人成羣結隊竚立以待公廨之内亦覺人滿因不納捐而被控者計爲中英藥房等五十一戶由高易律師代表工部局林百架律師代表被告此外尙有海斯格爾律師主審者爲英副領事卓乃爾及中國讞員林律師上堂聲稱敝律師代表被控不繳捐各戶被告確數今尙未知蓋敝律師於今晨早餐時始得悉此種控案也敝律師以爲職務所在當於捐務問題向堂上略述數言卓副領事問曰君其代表被告乎曰然卓又問林律師有何建議林律師乃請展期開審俟輿情稍平後再理此案若被告全行到堂則其數近千難免不起暴動卓副領事問曰何時林律師接言彼之出庭乃爲華人公正辦事彼前對此事亦嘗箴告華人矣彼深諳盎格魯蕯克遜之習慣彼所求者乃公道耳彼有權到庭求此公道華人之被控實因有所要求而起堂上不可使之成爲怨毒事件卓副領事略述數語林律師狀若不懌謂堂上若使該問題成爲怨毒事件彼亦無法彼惟求寗靜風潮耳彼自知接辦此事過於匆促受人指摘彼悉華商會會致書會審官矣卓副領事謂華商會如爲公廨所應判决事致書會審官則華商會實須深加讉責林律師謂彼非爲商會出庭但：卓副領事復揷言曰余欲一再聲明此事至可讉責貴律師應知之林律師繼乃述一般人士對於全問題及控案之意見並涉華人之輿情嗣請將該案展期十日俾雙方得以和平解决否則要求轉成怨毒今日被告如全到庭則彼等夥友與表同情者皆擬同來數將近千被告之所以不到庭者蓋爲免除衝突起見也無論何處之法庭凡律師不及預備之案件例得請求展期以便律師查明一切此爲會審公廨及其他法庭不可變易之定例本案須於全問題貫澈了然始能着手進行彼不解此案爲刑事案被告果犯何罪乎不納捐不爲犯罪在英國如是在美國亦如是卓副領事曰林百架君勿大聲林律師接言何以在此則爲犯罪卓副領事於此有所發揮林律師續稱彼辦理此案受人指摘但彼願獲公正辦法當此案發生時不幸適有種族歧視之問題此係公正辦法···高易律師問曰何人間之公正辦法林律師答曰華人間亦猶美人之在美國所得與英人之在英國所得得者耳此即····卓副領事曰此即汝等在汝國内所謂之「熱氣」林律師抗議曰如不見聽則續言何益惟有坐下而已卓副領事曰是請坐下林律師續欲有言卓副領事語之曰旣已提議不如坐下爲是高易律師曰被告不付捐林百架君頃言曾勸華人付捐如林君旣有此忠勸則何致有擾亂公堂之理由更無展期十日之必要林律師答稱彼勸華人繳捐係指上次風潮而言當時華人卽遵勸付捐此次則彼並未前知直至早餐時始由華人委託辦理此案即今晨報紙彼尙未及展讀也高易律師稱無論展期之請求是否理直渠不以林君所辦理者爲正當林君在實際上威嚇公堂意謂要求不遂則將有亂此非請求展期之理由現有傅票二十一起每晨公堂傅票之數較此多二三倍固無華人商舖全體夥友到堂之必要傅票於星期六午前發出今請求展期之眞正理由乃欲推延此案直至此間某圑體與工部局間續有磋商耳此非公堂所當考慮之問題如堂上以爲應稍展期俾林君得以考察此案則可展至星期三日再審但以渠個人觀之則未見有可以展期開審之理由林律師答稱後日即係星期三期限太短至少須一星期始可考察此案出庭辯護卓副領事稱被告律師請求展期十日以輿情激昻爲言被告等不遵到堂候訊之堂諭愈增事態之惡劣被告等非無充分時間延請律師故此請求必不批准林律師聞之抗議卓副領事答以業已判决林律師續有抗議並謂不能在此公堂辦事惟有退去而已當有權利訴諸公堂········（餘語未曾聽淸）卓副領事當諭紀錄員停止林律師出庭英領事公堂之資格至林律師向公堂道歉時爲止林律師請以他律師代表被告卓副領事曰可林律師請展期再審庶被告不致因無律師代表而有所苦卓副領事曰不可林律師請海斯格爾律師爲被告之代表海律師謝絶不允嗣由高易律師述收捐時之情形並宣讀去年四月九日納捐人會議核准工部局收捐之議案卓副領事問被告有到案者否當查明被告皆未到案繼傅達傅票之西探及收捐西人詳述送到傅票及被告拒絶付捐之情形卓副領事謂對於各路聯合會恐須施以若干方法高易律師曰然最後堂上判令工部局捐欵必須繳付並繳堂費 
　　（二）西捕執行堂諭與昨晚提早閉市 
　　昨日上午會審公廨判决商店照繳春捐後公共工部局捐務處西人於昨日午後五時許帶回中西印各捕至河南路福建路等處收取捐欵各商號或以店主經理不在或云須俟商界聯合會商明卽可照付等語該西人等大不滿意繼至福建路志成桂圓店收取該店亦以前言爲辭該西人等遂自開錢櫃拿取無着卽登樓開房門用自帶之鎖匙開啓鐵箱取洋四十元遺下捐票一張走出旋至鴻運樓酒館葉樹德藥店及河南路同芳居茶館均自行携取捐洋而去附近各店舖大生驚恐至六時許紛紛閉市未幾河南路廣東路愛多亞路山東路山西路浙江路湖北路漢口路南京路雲南路新閘路等各商號相繼閉市而捕房聞悉立發緊急命令諭飭通班中西探捕携帶槍械分往各要隘防衛當由總商董立赴交涉公署據情面禀楊交涉員已轉商駐滬外交圑磋商善策冀得從速解决 
　　又函云要求市民權問題昨日已有閉市風潮聞福建路河南路曾因緩付捕捐之十九家商店於昨日下午被中西捕頭前往各該店强制收捐首由河南路裕昌等拒絶該西捕等自行入店開銀箱逢取銀洋其銀箱中無洋之店家彼卽取呢絨鐘表等貨物而去該路聯合會代表即詣各界聯合會邀同總代表陳惠農聯袂詣交涉公署陳明原委要求交涉員主持楊交涉員立卽委派交際科長陳世光詣領袖總領事署晤比總領事述明强制收捐情形經領袖總領事轉詢工部局據復收捐有之嗣經領袖總領事與陳世光商决辦法數端（一）迅令各緩付捐欵之十九家將捐欵彙交交涉署於星期二轉解公堂（一）關於工部局强迫收捐應另一問題辦理（一）即令工部局停止收捐陳君即回署報告楊交涉員當衆宣布各代表並戒各守秩序勿得逾越範圍各代表始稱謝而退正在告辭間適據福建路聯合會報告工部局仍在福建路强制收捐仍打開各店家銀箱自取銀洋計被取者數家以致各店畏懼相率閉市影響及於其他馬路如北海路等亦皆罷市楊交涉員當告以領袖領事已命工部局停止收捐並安慰數語一面由陳科長以電話詢問張總巡據答並無打壞商店物件且云總巡親自隨往監視現十九家中已收者十三家未收者六家其收到之欵將於星期二呈解公堂候核等語當由陳轉告各代表始道謝而退 
　　（三）各店報告取去銀物 
　　昨日河南路福建路各店向各路商界總聯合會報告會審公廨武裝巡捕到各該店取去物件銀洋如下「建建路」志成桂圓店取去銀箱内洋一百十元鴻運樓取去小洋五百五十一角葉樹德堂取去洋一百七十二元五角錢一百又堂費洋五元明濟堂藥店取去洋三十二元二角又堂費洋五元「河南路」信孚取去熨斗五箱裕昌金手表二只興昌祥花呢兩疋同芳居糖薑八聽半磅加非十二聽大全盒六個二磅花餅干二聽小加厘三聽杏仁菓八聽小加厘五瓶小沙門魚五聽小丁魚八聽生菜油三聽士林魚二聽洋餅干二十三聽麥粉八聽漆圈二個大加厘三聽淡牛奶八聽大沙丁魚二十一聽三文魚二聽香膠糖五聽天秤三付沙利工糖七聽方餅糖三聽科學書局書十三包又書四十本 
　　（四）昨晚商界總聯合會之集會 
　　昨晚自河南福建等路各店提早閉門後各路代表紛紛到商界總聯合會靜待會長歸會報告至九時二十分鐘會長陳則民副會長兪國珍由交涉署回會即開會報告云今日下午接到河南路福建路被控諸店報告巡捕到店自取銀洋物件等事卽往交涉署據情禀訴當由楊交涉員派員與領袖領事交涉比總領事即致電話工部局總董不爾斯請其通知捕房飭回武裝巡捕及收捐人勿再强制收捐今日自下午三時半起鄙人力勸各代表須靜待磋商切勿罷市今各路已閉市現再勸諸位須照常營業本會廣告業已送至各報明晨登出並亦由總商會登勸告廣告諸君須知洋涇浜章程如工部局違犯之可以照法律解决對於今日發生之事現知在聯華總會由華會員與有責任之西人正在討論總之吾人徒然罷市而勿從法律上着想亦無所用吾人一方照常營業一方於市民權事仍力求進行豈不甚好後有某路代表起曰請會長注意今日吾人提早閉門因鑒於日中巡捕到店自取銀洋及搬運物件恐有意外發生所致並非罷市云云末由會長請各代表知照各該路店舖明晨照常營業並各貼紙條上書「本店經各路商界總聯合會勸告照常營業」字樣各路代表均表同意旋即散會 
　　（五）商界兩會勸告照常營業 
　　昨晚十時許福建路等各商店奉有總聯合會之勸告照常營業並令於門首各貼一條今日均可照常開市 
　　昨日深晚各路商界總聯合會與總商會將勸告照常營業之廣告發登各報其文如下上海各路商界總聯合會緊要通告云昨據河南路福建路各商店來會報告十二日下午捕房用武力强迫收捐毁壞物件搬運貨物妨害營業不得已而關開等語現已由本會轉請楊交涉使向領圑力爭望各商店號照常營業特此通告又上海總商會緊要勸告云本埠華人要求市民權一案連日向外交圑接晤正在磋商之中查第二次致工部局之信昨日下午已得回信云一月十號來信已悉敝局之意擬於下次納稅人會議時提出設立華人顧問部之事已將敝局上年十月二十四號致領事圑之信於本月七號抄奉查照等語足見工部局並非將此問題拒絶惟昨日爲收捐不付致生種種誤會爲此勸告本埠各華商務望照常營業切勿稍有意外舉動本會等處於調解地位冀與官廳隨時計議將以上情形分别辦理除已函請各路商界總聯合會通告各路商號外恐未周知特此佈告 
　　總聯合會决致函交涉署報告勸商店照常營業並謂勸商店將春捐如數繳至交署工部局取去之貨物銀錢應即行發還並賠償損失此函將於今日上午三四句鐘發表並聞各馬路商界聯合會亦有通告勸各商店明日照常營業 
　　（六）工部局總董丕君之談話 
　　昨晨總商會會長朱葆三沈聯芳唐露園聶雲台宋漢章諸君因公堂票傳不付春季捐欵十九家商號一事華商憤憤不平遂相約至工部局與總董丕爾司會商並面告華商憤激情形丕君當答以『華人要求華董一事當於納稅人會議時提出又須電禀英政府核示工部局無權核准擬先組織華人委員會顧問數人以作目前之解决至於納稅係另一事不當與華董問題相牽並諭如界内華商不納捐稅以要挾則工部局認爲抗稅當以法律相繩也望諸位開導各商毋生誤會』云云商之再三迄無要領各商董辭出後午後二時領事圑亦曾開緊急會議所議如何則未知其詳 
[字林報紀要求市民權問題]  
　　十二日字林報云上星期杪無代表不繳稅之風潮未有可望早日解决之氣象雖華人致工部局之函較諸原有要求略有改變然工部局抱有一種態度以爲非取消停付捐欵之恫嚇則此事無可談判也就工部局觀察點而言工部局對於不繳捐者已採行尋常之方法傳票業已發出今晨在會審公堂開審而華人方面則以爲華人顧問委員會五人應由工部局承認其早日就職否則此星期内華人商舖將全體罷市按工部局現已完全準備華人或有罷市之舉動矣此次華人來函措詞頗有禮貌毫無哀的美敦書之性質查一九一五年推廣租界草合同第四條規定曰「上節所稱之華人顧問部係以寗波會館與廣肇公所各舉二人又上海交涉使或上海中國最高級當道舉出一人合組之領事圑對於舉出人物有不同意之權此顧問部之職務以顧問工部局提交與全租界華人利益有關之事件及關於提交事件向工部局陳述意見爲限顧問部於討論事件陳述意見時須以全體爲之不得單獨行動」此次華人來函在實際上請求予以權利許其選舉顧問部不受領事圑之拒絶並許擴充顧問部權限不以僅與全租界華人利益有關之事件爲限雖此次要求委員人數爲五人而非六人較前函少去一人而其要求性質則有增無减也星期六日午後朱葆三往見總董不爾斯談議此事因非正式談話故其詳不得而聞但此次會議可爲歡迎因工部局接見華人之地位此後不致爲人所誤會而華人所持工部局不因此事接見華人之責言亦可免矣十一日午後各路聯合會又有一度之會議據在場之一人報告會衆意見頗不致主張停止抵抗照繳捐稅參政問題留待將來解决者約居半數但其他一半則主張極端計畫此會卒無結果而散昨晚曾有謠言謂租界中某大麵包廠之工人業已罷工嗣探悉此說不確蓋製麵包者固仍照常工作也 
　　李德立氏函與字林報按語 
　　字林報載李德立氏十日函曰英美律師有願解釋下述各問題以解吾人之疑念者乎（一）工部局未得上級機關之命令遽有合法權力以收捐乎（二）工部局所得納捐人大會之命令其期限止於一九一九年十二月三十一日今工部局已從任何機關得有收捐之任何命令否（三）工部局因何種合法之裁可遽能在法律上於一九二○年一月一日與下届三月份納捐人會議之中問時期中徵收任何捐稅（四）如上述問題之答案表示工部局於三月份以前僅可在强迫的默允上徵收捐稅勒令交付則强迫收捐之結果工部局對之其所負責任之性質將何如乎工部局將使公共受此責任至何等限度乎 
　　字林報按語曰除顯欲故意挑撥華人反對工部局者外無論何人其心理中當不有此疑念去年納捐人會議通過預算案至下届（卽一九二○年）納捐人會議爲止雖附有若干保留然與李氏所願提出之點無涉是以工部局徵收一九二○年一月至三月一季之捐欵完全合法以其曾經納捐人核准故也 
[上海學生聯合會之辯正]  
　　字林報載九日上海學生聯合會函曰頃見今日貴報批評謂上海學生聯合會曾與聞租界華人參政之運動吾人願爲貴報告曰茲事僅關係商人吾人從未參列關於此事之會議因吾人係學生而非納捐人也但商人現所行者爲吾人所贊成愛國華人固應爾也 
[全國各界聯合會要電]  
　　否認日本繼承德國山東權利之通牒 
　　致英法美意公使電英法意美駐京各國公使均鑒日人謀我山東匪伊朝夕巴黎和會之德約一百五十六七八三條業經我國公使拒絶簽字貴美國上議院已經通過保留貴英法國政府亦以保留爲然是日本絶無强據山東之餘地今報載日本政府將先發制人擅發通牒向我國當局聲明繼承德國在山東之一切權利置各國公論於不聞視我國民意如無覩此種暴行人孰能甘如果屬實則此項通牒我國人民誓不承認并請貴公使電請貴國政府主張公道是叩全國各界聯合會文 
　　致廣州國會軍政府北京國務院外交部電廣州國會軍政府北京國務院外交部公鑒巴黎和會德約一百五十六七八三條我國專使已完全拒簽美國上院并經通過保留英法兩國且有承認保留之趨勢乃報載日本政府恐日後爲大勢所迫不能侵略山東竟先發制人擅發通牒於吾國當局聲明繼承德國在山東一切權利置各國公論於不聞視我國民氣如無覩此種暴行人孰能甘此事如果屬實敢請拒絶此次通牒用保主權存亡所關幸勿忽視是叩全國各界聯合會文 
　　致各地電各地各圑體公鑒德約一百五十六七八三條業經我國專使拒簽并由美國上院通過保留英法兩國亦有承認保留之趨勢乃報載日本政府恐日後爲大勢所迫不能侵略山東竟先發制人擅發通牒於吾國當局聲明繼承德國在山東之一切權利置各界公論於不聞視我國民氣如無覩此種暴行人孰能甘敢請一致誓死力爭拒絶此項通牒用保主權存亡所關幸勿忽視是是荷全國各界聯合會文 
[上海各界聯合會紀事]  
　　一月十一號上海各界聯合評議部開議施戎主席（一）報告豫園商業聯合會來函加入但證書未照章有介紹圑體多數主張須函告該圑體補完證書手續（二）討論市民權之交涉形勢已趨緊逼由宋誠彰報告近日經過情形畢僉以爲本會爲上海各界集合機關精神上之主張當然以各界之目的爲目的（三）討論會内經濟主張函知各圑體將前發出之捐摺如期收束並淸交月費（四）張志鵬提議宋誠彰贊成備製徽章預備各代表有故不能出席轉託他人代表者須有原代表證信並帶徽章以昭愼重衆贊成通過（五）主席臨時動議據報告王占元勒散湖北國民大會並搜捕人民摧殘愛國本會爲滬上重大圑體理難緘默經衆討論結果先愼重訪查確有其事再切實發表臨時宣言以援民氣遂散會 
[法租界商業聯合會紀事]  
　　十一號（星期）下午八時餘法租界商業聯合會開會到者甚衆由葉貺辰將外間潮流近日經過情形報告畢並謂小東門及愛多亞路各行號尙有未齊加入殊爲遺慽現正遍發通告及志願書廣集會员並止售劣貨等印刷品當有戎承灝汪酲齋錢士湧次第起述大旨欲堅基礎必先結圑體欲固根本必先集同志本會成立日久對於評議幹事兩部應即召集庶於辦事各有專責葉貺辰略謂兩部不即召集亦自有故擬俟未入會之各行號派員來會同時舉辦諸君欲將現時入會各段之職員先行成立亦無不可付表决一致通過惟間有以指派爲請者有以選舉入手者葉貺辰以各段前所派定各職員先行試辦之再行選舉付表决衆贊成並希望未入會者速行加入弗再放棄權利次周鳳鈞李壽山時大鈞江錦春等各有提議至十時餘散會 
[漢璧禮路商界聯合會開會紀]  
　　漢璧禮路商界聯合會昨（十一日）午後二鐘假竹行橋老三官堂開臨時大會到會者約二百餘人來賓到者有中華國民策進救國圑支金石君李嘉瑞鄒元蓀及陸錦文等十餘人當推會長黃愼康主席陳菖嶼記錄先由主席率同全體會員在三官堂前廣場上合攝一影畢然後振鈴開會由黃次俊宣佈各路商界對於市民權之意見及一切交涉經過情形并請大衆共籌對付方法公决如下（一）本路商人旣屬中華國民自當與各路一致進行（二）不出代議士不納租稅實爲萬國通行之公例我華人在租界内旣負有納稅義務自當有相等權利次請來賓支金石演說略謂力合則强勢分則弱處此二十世紀弱國强食之時代萬不可不羣策羣力以衛國權而對於抵制日貨一事我等商人更不可不堅持到底以决最後之勝負願貴會諸君勉之次會計員陳兆銘報告會中一切收支賬略遂振鈴散會鐘鳴六下矣 
[學生總會關於鄂事電兩則]  
　　致北京電北京總統府國務院鑒福州日人槍傷學警凡有血氣無不憤恨武漢商學各界痛國亡之無日乃議開國民大會以爲聲援該省軍民兩長不獨不因勢利導反致勒令解散甚且禁止學生演講有格殺勿論之令較之專制時代有過之無不及共和國家而有此種阻遏民氣之長官實足騰笑中外應請即予撤懲 
 
 
 

Page 11

 
 
以儆效尤中華民國學生聯合會總會文 
　　致湖北電湖北王督軍何省長鑒武漢國民因閩事激起公憤籌開國民大會商議條件以爲聲援揆諸國民救國之義當爲長官所贊同乃公等於勒令解散之外且禁止學生演講有格殺勿論之令公等蠻橫則蠻橫矣其如民國何民主國家主權在民國家有難官吏坐視則國民起而謀挽救之道此固天經地義無所逃避公等恃勢虐民至於此極當知殘民之輩爲共和國家所不容國民雖忍痛於一時將來終必有課公等之罪之一日也專此電達尙希猛省中華民國學生聯合會總會文 
[學生分會查獲日貨]  
　　昨日（十二日）中華職業學校學生分會調查員徐杲稀陸志明任賢程麒榮等大達碼頭查出日貨大紅綿呢四疋粉紅棉呢桃紅棉呢洋綠棉呢黃廷貴圓條嗶嘰登高東條絨各一疋隨卽將該種日貨六疋（其餘三疋尙存在大達公司）車送學生總會 
　　最近日貨進口表上海學生聯合會調查科稿 
　　上海學生聯合會調查科周明勛君在三林及匯山碼頭查得日貨列表於左 
　　貿號號主地址船名來埠物品件數價値 
　　東林義記顧海珍三洋涇橋南首竹島丸大阪皂紙二千六百九十打一千二百元 
　　震泰張杳卿法界德銘里又又牙刷六十羅二百二十元 
　　又又又又又毯子百二十條百零八兩 
　　大盛公桂生法界首善里春日丸又線球五十羅一百元 
　　和昌盛陸景明尉遲瑤東棋盤街八幡丸手帕一千打千一百元 
　　愛國商號錄上海學生聯合會調查科來稿董家渡萬順興震升順興樹大同元元太陸稿荐長元润昌鴻三新花行裕昌信東升增太茂太裕慶豐森和祥裕成昌有盛源鮑鼎太茂記　祥興同豐同源太源森公義碼頭裕昌唐成記義和祥鎭記協太震昌大源萬豫碼頭三和新同發祥寳和義記恒松太三茂正永盛碼頭正大行董家渡平號協太祥太昌陳聚豐萬新碼頭晋　董家渡大街同太跂南市商船會館碼頭源茂南會館碼頭聚成茂新祥太森三井花行萬裕街愼太昌黃大昇公裕協降太福太老聚豐太　徽寗碼頭瑞昌西唐家弄永興祥新會館福康祥萬聚碼頭天順祥大德榮紙號二馬路瑞太萬叙碼頭志大毛家弄品協盛元公和愼太恒興裕宏太關橋楊義成永昌天香村萃豐街鼎昌源華生太萃豐碼頭元和昌履太號裡關橋張源興姜晉益開太祥保太碼頭太生振太萬裕碼頭正太震源大東門内大街南永太西門方斜路大甡昌順記薛萬順萬和太德順和陸順和西門萬生橋復豐利豫豐老慶和 
[電器工界開會紀]  
　　昨晚七時上海電器工界聯合會開第五次常會職員到六十餘人公推李恒林主席陳岩鹿爲速記由主席報告開會宗旨及補推各界聯合會幹事馬家木爲代表並推赴勞働聯合會李恒林李永璋二君爲代表次由學術部主任蘇祖圭報告義務學校經過情形及學生之成績並自謙學理淺疎不克勝任主席提議修改章程及辦法因各職員職業在身之故未能每日到會修改特預定每星期六晚七時討論修改衆贊成復由馬家木提議同行規則先從學生規定經衆討論約半小時遂議决學生願受者規定十六歲以内四年爲限十六歲以外三年由本會立關約爲憑須要介紹保證人否則不收外國行廠不在此例另有定章待開大會公布實行後各部報告經過情形及會計抄報進出欵項之淸單復推舉新職員三名張雲棠爲交際員張福生爲工業部員陳岩鹿爲書記員長後討論章程第一條定名議决加添中華兩字第二條宗旨原條通過第三條地址原處第四條會務分五部第一「理事部」第二「評議部」第三「執行部」第四「技術部」第五「交際部」各部細則另定之衆議决待開大會通過公佈實行至此已十一時半主席宣告散會 
[華工同人會開會紀]  
　　華工同人會於十一日下午八時在靑年會會食堂開聚餐會歡送赴美調查美國工黨實况并聯絡感情之代表英國劍橋大學哲學博士謝德怡君及歡迎法律顧問甘　　謝德怡博士肖像 
維露律師席間由會長夏奇峯君致歡迎歡送詞謝君甘君均有極長之演說對於中國勞慟界多有所貢獻是日與會者除該會職員外并有中西報記者觥籌交錯至十一時許始盡歡而散 
[米商公所會議剔除駁船弊端]  
　　南帮米商公所昨日邀集各米客開臨時會議當由董事嚴少泉莊桂淸宣言今日會議因内地裝運抵滬米糧交卸時往往斛額短少故請衆討論處置辦法云云經衆公同研究之下以近來駁船情弊百出將較準之斛子斛底内錠勝挖去斛額放大運米船戶交數不足大半係出此弊現由公所通知各船戶以後駁船來斛米先將携來斛米斛子留心觀察倘斛子内錠勝與較準印單上不符者即將該駁船及斛子一併扣留報告公所送官廳儆辦以除弊端 
[蔣拯將任第一艦隊司令]  
　　海軍第一艦隊司令官林頌莊於上年五月間在缺病故遺缺經海軍總司令呈請海軍部遴員充補由部提交閣議因値和議停頓南北尙未統一故未簡放茲自新任海軍總長蕯鎭冰就職後以閩厦一帶海防重要所遺第一艦隊司令一缺未便久懸亟應遴員充任以專責任擬以練習艦隊司令官蔣拯升任第一艦隊司令官其練習艦隊司令一缺則以海籌艦長鄧家驊升任業已提交閣議一俟國務會議通過即當呈請總統任命云 
[再函索還輪船賭窟房屋]  
　　閘北寶山路二十八號輪盤賭窟自經西班牙領事出而主張抵欵後迭函交涉公署要求轉函護軍使署迅將房屋發還等情已誌前報茲聞該領昨函交涉公署略謂此屋封閉已久當事人損扔不貲茲爲當事利益起見爲再函請貴交涉員迅予一星期内將該屋發還云 
[再誌外國酒店之兇劇]  
　　本月六號晚有美國兵艦上水兵及水手多人登岸至虹口乍浦路英人所開之酒店内聚飲口角起畔一水兵被刀傷後背當經閔行路捕房得報由西探目利兵司與一百十三號西探前往拿獲美屬芬蘭國人嘉司脫福生麥康納密生納卽尼素南三人連同受傷水兵一併帶回除傷兵送請醫院療治外三被告解經公共公廨諭令押候訂訊等情已誌本報昨日下午由探傅同見證水兵錫爾福斯斯脫門將被告解至第一刑庭由兪襄讞與美丁副領事質訊之下判第一二兩被告無關開釋密生納押候禮拜四再訊 
[昨日大風之損害]  
　　昨日午後本埠忽起狂風中華路南門附近歷年失修之破舊房屋被風吹坍者甚多有住在該處接引庵後面年逾花甲之老者不及跑出被屋坍下壓傷頭面手足等處其勢頗重當由家屬雇車送往同仁醫院求治浦江中大小船只事前並未預防多有走錨斷鍊者水巡捕房梅捕頭水巡隊潘隊長並海關巡江船輪船救生局巡船聞警先後出發施救幸時在白晝各巡船分投助救故無覆舟溺斃人命之事下午一時有寳山縣高橋鎭一帶開駛來滬之航船行至陸家嘴相近時適西南風大作舟子支撑不住幾乎傾覆幸各巡船趕救帮助始得轉危爲安又裝載黃豆芝蔴等船開駛至周家渡地方全船傾覆所裝貨物漂沒無存連船貨損失共値七百飩餘元云 
[火車碾斃打旗夫役]  
　　前日午後由杭開滬之特别快車駛至三十八號橋梁有打旗之夫役郁炳才在軌道之旁詎料車行甚速致將該役身穿之大衣飄入車輪連人拖翻倒入軌内立時輾斃迨至覺察已經血肉模糊已由車務處於昨日派員前往備棺收殮矣 
[南洋公學附屬小學招考插班生]  
　　近聞徐家滙交通部上海工業專門學校（即南洋公學）附屬高等小學現有缺額十餘名即於一月十八日招考揷班生惟須早日報名領取投考憑單方可入場有志向學者勿失此良好機會也 
[育英國民學校近事紀]  
　　法租界巨籟達路育英國民義務學校陽曆上月二十號本埠字林西報主筆搿利姆君（譯音）夫婦曾往參觀極爲贊許至昨下午三時又有在滬著名西商史蒂芬君（滙豐銀行大班）偕其友洛克埃脫君夫婦（威海衛英總領事）同至該校參觀由陸鐵華校長接待引覽成績並令幼稚國民二科兒童表演學藝國民義勇隊全體演兵式操職業科學生獻示技擊拳術史君等贊美不止末陸女士欵以上等西點旣畢始握手言别聞該校當本學期始業時有元芳泰隆喴哩三洋行大班先後蒞觀皆已允任校董樂爲贊助 
[勵志圑星期宣講紀]  
　　前日下午二時派克路勵志愛國宣講圑宣講　徐惠施吳兆麟朱文華周少葵張同福等在城内邑廟宣講『奸商增益他人勢力』『民主國人民自治的精神』『國人萬勿放棄主權』『望萬衆一心自强不息』圍聽若堵至六時始休講而返 
[兩圑體聯合宣講記]  
　　中華救國十人圑聯合會與靑年會童子部丁組養成圑於前日（星期）上午九時齊集北車站乘車赶寳山縣阰合宣講由姚啟豐敎士招待旋在寳山縣學堂前撮影首由十人圑董天爵崇淦泉虞植卿邱稼禾等相繼演說講題爲『亡國痛苦』『國民自悟』『家庭敎育』「節省縻費」次靑年會方聲雷陶孝英等講題爲「尊重國旗」「勸戒紙烟」繼復合演官民問答圍而觀者三四百人當塲有隊員馮松園等二十餘人維持秩序演講畢整隊游行勸告商店直至下午四時始步行唱歌至吳淞站搭車返滬 
[丁賡堯作古]  
　　前本邑公欵公産處經理丁賡堯因病辭職家居靜養延醫診治稍痊忽於十二日下午二時逝世今日未時大殮 
[大達新建碼頭行將告竣]  
　　南市十六舖大達輪步公司近因該處素備之輪埠地位狹窄停泊各項商輪頗多擁擠故另在南首地點關碼頭迤北之浦濱雇工釘立木樁建築最大碼頭一座專備泊輪之用以便就近裝卸客貨開工以來已有月餘不日即可竣事實行停輪 
[美華牙刷廠被焚]  
　　閘北新大橋堍美華牙刷廠於昨日傍晚不知如何忽然起火頃刻全廠付之一炬由中西救火會到場救熄詳細情形容續錄 
[寳山路火警]  
　　前晚八時許寳山路口來安里某姓家忽告火警經閘北各救火會聞警立即驅車到場灌熄計燬房屋三四幢事後五區二分所牛警佐飭查起火情形以憑核辦 
[花衣内夾雜火柴之肇災]  
　　滬南羣豐街第一千八百號門牌艾子山所開之彈花衣店前　有久大碼頭某船戶將棉花若干托爲彈打被絮昨日午後一時正在施工彈花之際詎料花衣中夾有紅頭自來火受彈後頃刻火發彈花工人駭極往外奔逃火即上燄燃及旁堆之花衣立肇焚如霎時冒穿屋頂延燒鄰居沈姓等屋當經救火聯合會鳴鐘報警俄由附近之同安社及荳米業所備救火器具並各區皮帶龍火龍等先後臨場施救得即熄滅是役也燬去房屋兩幢餘未殃及事後由警將艾帶入第一區警察署趙署長問明起火之由飭罰洋十元充作火會公費 
[檢查印花稅之昨訊]  
　　南市第一區警察署轄境之各商舖對於冬季印花稅大檢查一事其查出違法簿摺之各商家曾經先後遵章繳呈罰金得將簿據領回尙有未經遵罰者十餘戶現經趙署長派警傅諭各該商號須於一星期以前迅行照章呈繳罰金將賬據領回如逾限不來繳呈罰欵者應將其不合法簿據摺子等件申送淞滬警察廳飭傳科罰去後由志潤米店呈繳罰金洋十元鼎泰昌桂圓店德泰新小錢莊生泰昌石灰行等三戶均各繳罰金洋五元飭將各簿據分别給領並令遵章補貼足數其一區一分所境内各店家昨日仍由楊巡官與温朱兩稽查員挨戶檢查計查出韓萬年藥店賬簿三本愼泰昌洋紗店一本瑞昌利烟紙店一本恒益火腿店兩本程震昌茶葉店兩本源順館一本同順傘作一本聚興飯店二本一併帶回聽候傅罰尙有星期六日等所查出之五豐花行宏昌順煤炭店均各繳罰洋五元將簿據領出補貼 
[電車撞翻黃包車]  
　　前晚十點半鐘時南市第一區警署所派站防十六舖裹橋之崗警將該處橋南所聚之人力車驅逐往西各車夫正拉車狂奔之際適有華商電車向西馳來並有該處龍泉樓灘簧場散出之人甚多在彼擁擠内有年約二十餘歲之黃包車夫擠入人叢中爲電車馳至不及避開撞及車後該車夫連車翻跌車槓折斷車夫跌傷口部脫落門牙四五只血流如注頃刻昏絶於地當由該電車上三十一號司機人立即停機上前救護並由崗警到來指該司機不應疾馳立將銅牌扣住連同受傷人帶回該署趙署長飭將車夫車送新普育堂醫治至昨日令該司機人先償條車費洋一元候傷者痊愈再行核辦 
[地保匿屍不報]  
　　本埠南車站陳家橋婦人趙馬氏家有餘屋轉借與賣餛飩之余阿友（紹興人年二十六歲）居住舊曆本月初旬不知因何事故余被吳才甫張長林等軋住拆梢洋五十元不遂被衆扭住痛毆余遍體受傷若輩始一哄而散余受傷歸家因孑然一身並無親屬在滬遂哭訴友人某甲據情禀控地方廳當以案無證佐且事不干己斥不准理余阿友延至初八日身死尸體攤延多日後由趙馬氏備棺成殮棺蓋未釘茲因函追親屬數天仍無影響該處二十四保方十二圖地保張文義於昨投地方廳禀請相騐一面由該保遣人將屍棺看守該廳梅檢察長以該地保不應匿屍不報着即收押候派員往騐 
[軍隊分段防範]  
　　現駐高昌廟之步兵十六圑所部第一營營長張滋園第三營營長張步印二君近以時届冬令正巡防緊要之時本管區域之龍華路自西栅至裹日暉橋爲止一帶地方甚爲荒野恐有單身獨行之咱路人被匪刦奪財物情事自當派兵分段晝夜站崗以資防範業於昨日會議以滬軍營經陳家橋火車站望道橋至兵工廠及江邊碼頭等處應歸第三營派兵站巡所有西栅内外至裹日暉橋一帶馬路應歸第一營派兵站巡各專責成以保治安 
[紗廠男工毆傷女工]  
　　滬西小沙渡路日商第五紗廠内工人沈紀元前日在廠與女工郭蔣氏口角爭執將氏毆傷當被一千三百二十四號華捕查見將兩造帶入捕房除氏轉送醫院醫治外沈押至昨晨解送公共公堂請究因氏尙在醫院故中西官諭沈還押候原告傷愈再訊 
[索還兒子涉訟]  
　　住居閘北之錢志廣興化人前因景况艱窘將所生子名二年螟蛤與梅子元當得洋十元現孩已五歲錢欲向梅索還前日互扭至四區警署顏署長諭候質訊核奪 
[冒探敲詐各押一年]  
　　冒充寗波警察廳偵探之任新發楊立海因向閘北崔瑞豐崔瑞餘索詐不遂指爲竊賊私刑敲詐由警拘送地方檢察廳預審明確起訴審判廳開庭辯論終結候判在案昨午經陳賀推檢兩官開庭研訊之下判决任楊兩名各處監禁一年以儆 
[冒騙線毯押一月]  
　　無賴王阿卿日前至法租界小東門外大街龍泉池内冒充某洗衣作主收取綫毯該池夥信以爲眞將毯十餘條如數交王取去後至該洗衣作内催取無着始知受騙當即報告捕房請緝在案前日王又至八仙橋某浴堂復施故技適爲包探程子卿查見將王拘獲吊出原贓帶入捕房昨解法公堂請究先據該探上堂禀明前情繼據原告投訴被告冒騙情形求究詰之王供認冒騙缐毯不諱中西官判王押西牢一月以儆贓給原告領去 
[私取自來水之科罰]  
　　馮友生向在法新租界開設老虎灶前因使人至對門自來水龍頭上私行取水經西捕查見報告捕頭將馮傳至法公堂詰據馮供不承認判退去聽候傳該西捕到案訊核在案昨又傳訊先據二十三號西捕上堂禀稱是日我巡至該處目見被告之夥在自來水龍頭上取水故此回禀捕頭是實質之馮供是日實係鄰人所爲因見西捕在其後面跟隨是以一時慌張誤入民人家中求察中西官以證明屬實豈容抵賴且查被告前亦犯過此項章程經捕房簿罰有案此次不應復犯着罰洋五元充公 
[浦東攔刦案續紀]  
　　南市某木行經理盛春庭前日下午渡浦回家至張汪栅在長庭地方被匪徒刦去現洋四十元並身上所着湖縐皮袍花緞皮馬褂事後盛即報請警局緝捕等情已誌昨報茲悉現由南滙縣警探在張汪栅某屋内緝獲匪徒小三子一名並在身上抄出凶刀一把及盛之皮馬褂一件詢據供出同黨小六子等四人即解至南滙縣訊究一面拘拿同黨究辦 
[刦案關係人查明再訊]  
　　駐紥虹口捕房專查特别事件之華探目陳雲忠鍾星南華探張炳成偵知紹興人魏芝香與陽曆去年七月二十三號福建路九十五號門牌德康錢莊被盜搶刦現洋六十餘元一案有關禀明西探長壳羅香往將魏拘獲收押昨解公共公堂該探目等禀明查獲情形以尙須偵查一切請求改期開審張襄讞核禀商之英包副領事諭魏帶回捕房候查明展期七天解訊 
[緝獲内地刦案疑犯兩則]  
　　太倉縣屬茜涇鄉長盛興南貨店等多家於去年十二月十五夜被盜連刦一案曾經該縣盧知事呈請松滬護軍使署通令各軍警一體協緝在案茲由第一區偵探在本埠華界緝獲張老么一名解由淞滬警廳寄押昨經閔行水警第一區沈區長備文來滬移請徐廳長將寄押之張老么交由來探解回閔行訊辦 
　　水警一區第二隊隊長沈子祥茲因訪聞搶刦靑浦縣境陳坊橋某姓家案内之朱錫祥一名現匿上海南市故於前日來滬將朱錫祥一名拿獲已於昨日解回靑浦歸案訊辦矣 
[昨日上午公廨訊理民事案紀]  
　　昨日上午公共公廨第四民庭由兪襄讞會同美　副領事升座續審陳案兩起紀錄如下（一）長盛莊徐蔚伯等十餘戶控生大倒當股東李家眉黃耀記等倒欠存欵案此案早經訊明判决三被告分期償還茲因第一期已逾而欵未交故債權人之律師到堂請追質之被告要求寛限結果准黃等兩被告之請自二月一號起每月償還洋二百元五十元以淸爲止逾期均應押追原保人亦須負責李家眉無保拘押（二）周瑞章范瑞和周潤貴王金愼環控陳萬興木作場主陳昌坤不理貨欵案首由原告之律師譯明案情次由周瑞章證明被告所出期票除收到外凈欠一千四百十元范瑞和證明被告所出期票除收到外淨欠六百七十三元周潤貴證明欠期票除收過外淨欠四百三十三元被告曾將自造每張十元之債劵向我行使王金愼證明被告出與我者係本票計六百元分文未解各等語詰之陳供各原告所控之數與我之賬不符且出與范之期票後曾付供洋十三元等語並延朱斯芾律師辯護堂上以陳旣出期票應負到期解欵之責除范控訴除去十三元其餘六百六十元與各原告所控之數均判陳償還原告呈案票據附卷 
[絲廠夥友請追欠薪]  
　　閘北光復路華成昌絲廠係某甬人所開近因積欠廠中夥友工資延不給發前晚衆夥友相偕投報四區警署訴請追給顏署長諭衆暫退候傅廠主到案核辦 
[控訴被攫呢帽]  
　　同仁醫院内楊姓指控廣東人王阿東朱阿巧崔小新於前晚在虹口東漢璧禮路攫取西式呢帽一頂等情昨由中西包探將王等三人獲解公共公廨經中西官略訊一過諭三被告均帶回捕房候查明於下禮拜一解訊 
[探目偵獲攫物匪徒]  
　　匪徒陳小老漢因在西華德路攫取施林生家八歲男孩阿毛項間銀項圈後復至漢璧禮路一千零四十二號門牌朱雲泰家攫竊棉袍子等物被滙山捕房華探目蔣榮生查悉將陳拘獲吊出原贓帶回捕房押候解廨訊究 
[竊案嫌疑人分别押釋]  
　　滙山路一百四十號門牌某西人家於陽曆去年十二月二十六號午後失竊値洋四千九百五十四元之股票滙票鈔票羅卜票鑽戒等件經該管捕房華探目蔣榮生西探目柏生包探張林泰查悉西崽唐寳春陳阿三漆匠熊阿堂均與此案有關將唐等先後獲解公共公廨訊押查究等情迭誌本報昨晨又經中西官飭將三嫌疑人提案質訊之下判唐仍還押陳熊兩人分别具結開釋後每日須至捕房報告一次並仰捕房補提人證於下禮拜一併案解訊再核 
[糾黨攫竊各押半年]  
　　漢口路一號門牌德生洋行已歇出店陳鴻飛前晚與沈阿榮唐阿材徐金生潛入該行内將看夜人徐元宰用繩縛住攫取鎖匙入房搜取衣服一包圖逃當被出店徐金寳察悉報捕派令中西包探往將曹等四人拿獲連贓一併帶入捕房昨解公共公堂請究經中西官訊明判被告四人各押西牢半年贓交失主領回 
[過犯竊毯押一年]  
　　揚州人張玉林前日在四川路汽車内竊取西人勞勃生絨毯一條被捕拘押昨晨解送公共公堂經中西官訊實以張係過犯判押西牢一年期滿仍逐出租界再來嚴辦 
[包探查獲贓賊]  
　　積竊陳永慶姚根寳張金榮等三人前晚潛至法新租界趙福記裁衣作内撬門而入行竊去絨衫袴十餘件而逸行至民國路適爲包探任水揚巡緝到來查見上前盤問陳等棄贓奔逃經該探一併追獲連同原贓帶入捕房昨日傅同原主將陳解送法公堂請究先據該探上堂禀明前情繼拋捕頭聲稱查得陳姚兩人係屬過犯請爲訊究原告趙福記投訴被竊情形詰之陳等同供認行竊不諱中西官以陳姚兩人不應屢犯不悛着各押西牢六月期滿仍永遠逐出租界張押二月以儆贓給原告領去 
[傭婦行竊]  
　　虹口東漢璧禮路九百七十五號門牌醫生朱子雲家所雇之常熟老嫗嚴殷氏昨晨乘其主熟睡之際掩入内室將値價洋三百二十元之衣飾捲取一空交給其子嚴金鳳携贓逃回原籍經朱察出立即報請哈爾濱捕房派探嚴阿慶將氏拘入捕房詰悉前情飭令轉送公廨收押候解公堂訊核 
[縣署批示八則]  
　　張坤生呈爲聲明原委籲求鑒核由據圖董丁竹泉呈送議單該民列於第二梱之帮梱較之臨梱責任爲輕不得再再有推諉至稱徐如春周瑞山兩戶之糧已由吳姓付與丁竹泉等語應邀同吳姓向丁竹泉淸理毋庸呈凟 
　　邵張氏呈爲私塾黑幕求請救濟等情由呈悉氏子年甫十四歲何以即致被誘入帮一面之詞殊難盡信細核情詞恐係氏子習於下流該氏溺愛情深不能嚴加管束轉而移咎他人惟據稱江吟梅以私塾名義欺詐取財究竟有無其事候派員查復核奪仰即知照 
何炳南等呈爲奉傳聲明請傅同原告質訊由呈悉現據警察所訊供具呈已指令補傳質訊矣仰即知照 
　　永義堂紙器公所代表朱鳳山莫金生等呈爲創設公所議訂規章請立案給示由呈及附件均悉該代表等爲整頓營業起見創設公所議訂規章旣據全體同業過半數簽允連署呈請應准備案並抄錄規章繕給布告俾資遵守可也此批蓋章名單及規章存查 
　　潘曙梅呈爲忤逆不孝禀請存案由呈悉該民子不孝旣已驅逐出門且又登報聲明如在外有不法之事儘可隨時赴司法衙門呈究毋庸備案 
　　船戶馬春林呈爲裝儎貨客利便行旅呈請備案給照由呈悉該民向操船業現擬設置一船由新閘橋開駛至北新涇中市橋裝載貨客以便行旅呈請備案給照等情查本署發給船照定章應由該船戶開明船戶船主姓名船夥名數載重數航行地點報告閘北市經董查明於地方情形並無窒碍飭繳照費銀八元轉呈本署給照營業仰即遵辦 
　　徐厚載孫士忠呈爲侵佔路浜奉諭何不拆讓請傅案勒令回復原狀由呈悉中華筇廠侵佔路浜　延不拆讓殊屬藐玩候再令飭該鄉經董勒限嚴催可也 
　　華國勳張少卿呈爲抗令不讓請强制執行由呈悉此案據徐厚載等來呈已批候令飭該鄉經董勒限嚴催矣仰併知照 
雜評二 
[德約簽定後之魯案（庸）]  
　　據日人所傳東京消息日本政府以德約發生效力有將通牒我國繼承德人在山東權利之說眞相如何吾人雖尙未明然山東問題自美上院主持正誼以後日人屢以直接交涉之議勸誘我國幸北京當局惕於國民之公意未至入其彀中今德約旣於十日發生效力則日政府而有舉動要亦其素志也 
　　德約雖經德代表簽定三大國批准發生效力然我國旣以山東三欵拒絶簽字當然不受其拘束無論任何國家斷不能强他國履行其所未承認之條約日人雖恃其强權當亦不能違此公例惟日人旣有此說而北京政府又久爲親日派所包圍能否不終堕日政府之彀中思之殊令人不寒而慄耳 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
新談 
[杭州觀察談之一節（中）] [  一之]  
　　上海中西聖瑪麗啓明諸名校女生恒御極美觀之希臘式舞衣予即就此希臘古裝之美以喻西湖之古名勝頗見其相得益彰也希臘裝之美在其羅襦之薄而孤山畔之夕陽似之希臘裝之披肩與其斜角裙邊均足以助女身之美而西湖當夕陽時湖心恒有白光如帶每令人聯想及於披肩蘇白兩隄間之草痕相接掩映淸光澹蕩中又不啻斜角裙邊之飄展於婆娑對舞時也元月八日湖上漫成一律云 
　　水面晴芳天下無勝於希臘古名姝橫波匹練光爲帔渡嶺斜陽薄似襦對角裙邊雙道綠當頭鬢影一由孤若敎謝盡閒脂粉奩匣重開色自殊（帔即披肩） 
　　愛堂祖塋在江干大諸橋七里外之橫由自閘口至大諸橋間有所謂『九龍頭』者夏秋江水漲時籐輿須翻嶺揷天鳥道盤曲如帶餘時潮平來往行人盡行山下恒覺一峰轉出眼界爲之大擴天光雲影一白茫茫時聞激浪聲如古詩所謂『誰憐越女顏如玉貧賤江頭自浣紗』者倩影亭亭呼之欲出矣九日錢塘江上詩云 
　　冰綃　霧可憐生玉樣温兼雪樣明眞美原來是淸白茫茫猶作浣紗聲 
　　危棧縈紆綿似帶羊腸百折繞巉巖矌觀到此天爲鏡遠岫浮空挾片帆 
　　十年人物浪淘盡不及橫江有斷崖旦暮潮流　足計恒常淡定便爲佳 
　　重來恍惚非塵世祇欠羊裘一釣翁何日子陸臺下去白洋洋地數冥鴻 
　　海岸或江岸平遠之境在美國恒令人曠在中國恒令人幽而之江下流雲山無盡令人對之悠然而興置身塵外之想以與海外風物相衡尤有不能强同之處亦自然界一奇觀也去夏出都時舊友郁華本有偕游嚴灘之約匆匆未能如願遂不得不對此江水而回憶及於古高隱雪色之羊裘也杭州本舊遊地而今久别重來第一事最感奇特者卽種種之聲籟均帶一種歌調如下車站時各客殘招待員之高呼棧名過市廛時各不販之揚聲呌賣及傍晚小家民婦之喚兒歸連聲唱「好回來了」頗若杭州全城人人均帶有一種之詩意也更可異者杭州語每物名下必帶一「兒」字其稱「兒」者不必皆能笑能言之「愛子」也惟店倌不稱兒豆腐不稱兒有外鄕客新到杭州因强欲作解人而鬧笑話者遂如誤操上海白者之言「大」Ｄo英「大」Ｄa馬路矣杭州中下社會每閒談本鄕故事最喜說「東坡佛印」或者東坡之詩情與佛印之禪味千百年來尙見流布於人間乎重至杭州得一絶云 
　　曼聲急語皆成調物我同仁盡化兒里巷人人道坡印詩情禪味假當時 
　　十一日破曉怱促治裝行此行數萬里遠適去國門愈遠頭髮巷丁宅翠螺閣外鄰院中母氏誕生之所因宣之君已赴甌不克往訪曉夢中尙神遊其地蓋淸咸豐庚申前故址也我國以六十年爲一周民國九年又値庚申之歲杭州地方歷史上有最重大之紀念者莫如庚申辛酉兩年之洪楊慘刧鄕父老每語及此莫不痛恨切齒於當日之長髮賊也有庚申泣杭錄一書會略誌之而予二十年來如母氏之以辛丑見背渭滄表叔之以辛亥辭世芝巖丈之以庚子染危疾卒至不起茂漪之以庚戍歲離杭後此生不復至其地似於庚辛二字亦有極大之紀念在因得詩云 
　　曉夢遲回一泫然翠螺閣外月如烟泣杭來續庚辛話人道蒼茫二十年 
 
[世界運動之十九　體操（希臘）]  
　　古代希臘之體操爲游水賽跑跳高等之游戲與近世體操之性質稍異近世之體操共分三類一自由體操又名瑞典體操係用啞鈴等器二純正體操所用之器爲地平桿吊擺棍及平行桿等三敵對體操即　拳擊劍角力等技上圖乃希臘少年正在會場中體操也 
異談 
[說夢（五）] [  琴川顧鼎元]  
　　吾母於民國五年沒余方病瘧終日渾渾不識不知輾轉牀褥與藥爐茶竈爲伴者幾三月故母病時余未躬奉湯藥略報哺育之恩中心耿耿至今弗釋當母沒前二日余從夢中哭之慟守病者來慰并詰故則曰母死矣定神之後始悉爲夢則又悔作是夢迨母沒後易臥靈牀諸弟環哭聲震雲霄鄰里泫然以徵余夢蓋先兆也 
　　余母五月病沒當三月春假余掃墓旋里母謂余曰呈（母自稱）今歲其死乎前日夢乘竹輿出漠漠黃沙門戶頓滅行行復行行但見野花當路弱草平陂溪水潺潺松送翠 
　　一路和風指袖嬌鳥喚晴彷似莫春游况數里後漸入山徑沒脛蓬蒿人跡罕至吾方驚顧間則輿停矣探首出矚已在吾家墳地回視輿夫杳不可得遍呼爾等亦無應者時聞樵歌村犬聲注覩祖墓若有呻吟聲吾此時驚悸而號失聲而醒尙摩挲枕畔凝注衾帳適鼠聲菽菽則復疑墓中呻吟：：：余不待言畢卽慰解之蓋此時余亦未信噩夢果騐也（按虞俗夢乘輿爲臥棺故言不祥） 
　　母姨嘗爲余述渠病時離魂事頗奇并述之渠言病時適鄰有爲病癆者招魂（虞俗病人失驚以招魂法召之）呼聲陰悽不忍聞頓覺身似駕雲離軀而出迨數武後則又思返怱怱訪覓始克獲軀然家人已呼聲滿室矣余按此事雖屬迷性然剖解其理則未必絶對所無之事蓋病者經久氣血已損心腦運用不克盡其能力於是偶感外動遂覺身無所之矣 
趣談 
[軒渠錄] [  君豪]  
　　竊賊某甲徘徊於華特林夫人之門首者有日矣一日乘間潛入盜得瑞士金鐘一雙方擬懐之而去不料夫人適歸見狀問所從來甲坦然曰華特林夫人以余伺候頗勤特用是爲獎夫人囅然曰甚佳酬謝尙不止此吾且將餉汝以鐵窓風味也甲聞言亟棄鐘遁 
　　某丐購奬劵一條朝夕不釋手開彩日早往探視一切忽聞臺上大呼曰七萬六千八百○九爲頭彩丐視己劵數目適合大喜過望乃狂奔大呼表明樂極俄而至外漢散步蠆船腦中萬念俱來心裹悲歡交集不覺憤昔日向人乞憐狀以氈帽擲入江中頓足曰今而後不作乞丐生涯矣未幾覓劵不得始悟劵隨氈帽已逐波臣以去懊惱無及自嘆命窮不置 
　　投稿家某甲嘗揑造新聞以博獎金不言某處有怪即云社會多事其友甚恨之詰其故甲曰我造新聞閱者且將信以爲眞何怪之有友曰然則明日我登報謂君家祝融駕臨如何甲赧然 
　　亨利一頑童也平時不肯勤奮致屢次落第渠應於一九一九年畢業自知考試亦不中式愈趨下流暑假歸家其父向索畢業文憑亨利亟以一同學錄出指其名曰吾名亦在此第文憑被賊伯盜去父探悉其故謂曰爾之文憑恐係爾師盜去矣亨利默然 
　　慈善家某君素善滑稽一日有孤兒院代表向其募捐某君曰貴院計畫如何願以見示代表曰敝院擬建一工廠需資約二萬五千元惟捐欵尙不易募務祈足下寫五百元某君曰應募者爲何等人物現得幾何數目亦願得而聞之代表乃大吹法螺言曰本地紳士多慷慨輸將最巨者若吳君之四萬金沈君之三千元某君曰然則大數有四萬三千金不超過原額耶某謝不敏實無能爲助代表悚然退 
　　某君掌敎鞭於小學校極言南極北極之氣候懸殊但人巧奪天工終有補救之方某生亟叩以方法某君曰製一錢筒通過兩極則氣候平均矣全堂爲之哄然 
新聞拾遺 
　　揚州發現古碑額揚州北門城外二里大虹橋農人湯某掘土建屋出一碑長八尺闊三尺完好無缺上鐫隸書「依園」二字欵署汪祚書記者按之廣陵詩事依園即韓家園出北郭百餘步卽是此地斜帶紅橋俯映綠水蓋亦名勝也惟斯園築之何年尙不可知第由署者觀之汪祚爲乾隆時人或即在其時歟此石當即是園碑額一出土時卽爲王某購去噫揚州當乾隆之勝自洪楊一役掃蕩無餘舊日各園悉歸榛莽而不可考獨此依園今尙得一覽其舊址物之興湮其間亦有數焉[  野鶴]  
　　繡鞋上好戲四齣昨偕友遊大世界在共和廳旁見一女郎二八年華姿色秀麗裝飾妖艷姗姗而來其最令人觸目者即所着鞋上繡出戲名四齣空城計虹霓關拿高登蕩湖船係用五色絲線繡出觸人眼簾觀者止足莫不稱奇[  筆花]  
　　晏成中學斯麥堂落成蘇閶謝衙前晏成中學係美國南浸禮會所隸屬於西曆一千九百零六年由美國晏女士慨捐巨欵開辦至今已届十四年且該校課程中西並重學生亦極發達畢業者已經九班共七十人茲因該校校長麥嘉祺君掌理校務亦已十年頗負厚望去歲曾集欵二萬在該校建築大禮堂取名斯麥以誌勿諼之意聞該堂已於本年元旦落成并於二號行落成禮是日下午開會蒞校祝賀及觀禮者躋躋鏘鏘頗極一時之盛云[  春鶯]  
　　特别化緣和尙前日錫城至一化緣和尙興化人身穿簇新僧衣手敲紅漆木魚至松墳井某姓家化緣某姓與以銅元一枚和尙不睬須一角方走某姓亦置若不聞久之僧曰木魚已敲兩點鐘須洋四角若再遲延非一隻大洋不可某姓仍置之罔聞僧乃自語曰餓矣飽了腹來去有頃僧又至時某姓家門已緊閉僧不得已遂去不意明日淸早該僧已在門外迨門一開僧卽闖入必須一元方始他去該家主人欲報警懲戒後經該家婦女與以小洋數角僧始去云[  春鶯]  
　　吃香烟之成績余友黃君酷嗜紙烟不能須臾離也近忽異想天開將匣中錫紙積有三年約萬餘張命錫匠造成小茶壼一把重約三四斤上鐫六字爲「三年間之成績」云此把小茶壼不知費去若干之烟資矣[  紫巖]  
小說 
[黨爭（十九）] [  無我]  
　　溪克曰余友也爲賈人適飲酒於此而遇樓下格鬭事起懼波累及故携之來此請暫匿於一室之中待亂平而出之可也言次以手勢指聶衣囊女會意遂不窮詰蓋至此而遭盜竊者頗不乏人也女曰爲此故乎然則姑試入室遂導二人入聶佯作醉態蹣跚其步履溪克扶持之室後另有一小間女指謂溪克曰携之入彼間卽往喚約摩來此聶思第一務須處置此女使勿聲張方可偵探其前落之室蓋此屋前後隔絶亡谷黨人難以驟至在聶之意殊不欲索居於此而茫然於前屋之事倘亡谷黨人果能覔得呼茄脫者則自己亦欲與之一遇也繼思呼茄脫旣全居於紐約黨人勢力圈中則亡谷黨人必不能有成效但想若輩如此舉動大類劇盜竟視紐約城市若荒僻鄉效肆無忌憚矣惟其所行愈使我信此間爲兇案總滙之區諒泰以結亦必雜於人叢之中蓋我嘗我之躡黨人也思次聞外室之外有人聲繼啓門入外室曰此舉可將彼黨一綱打盡矣警察已蜂擁而至莫不佩刀肩鎗將縛其全部之人今此間諸事安乎聶不聞女答知其必以内室有生人示之繼聞其作細語聲聶故作鼾聲甚粗洪入室者亦爲女子微聲曰酣睡矣曰否醉漢耳囊橐頗充裕時聶仰面倚身於椅目緊閉而通外室之門則洞啓諒二女必注視於旁矣暗思所至之處亦不徒勞繼而鼻際觸有麝香之氣頗覺濃烈想紐約全城婦女之用麝香者固不乏人然此女可决其爲自己所欲求覓之人也時命聶入内室之女曰約摩至今猶不至未識何故我已遣侍者往招之彼女曰彼現必忙碌異常蓋外間格鬭未已也曰皆爲鑛黨乎曰然若輩如此舉動竟視紐約如其鄉僻之家自當獲其報然兇手固怯夫也背地擊人非大丈夫所爲我若能指識其人則無庸鞫訊者也曰恐其人即在外屋黨人之中已而二人言語更細微不能辨惟按所聞見料呼茄脫必被監禁於此無疑惜當時不能爲力祇靜俟溪克或泰以結之出現忽聞外間擊槍聲彈風聲門之啓門聲錯雜傳至知必作搜索也 
[自由談之自由談] [  不冷]  
　　風潮天有不測風潮人亦有不測風潮近時天之大風潮屢起而人之大風潮亦屢起總之皆爲不平之空氣所鬰積而成也 
 
 
 

Page 15

 
 
   
 
 

Page 16

 
 
   
 
