# 1899 - 322 - 4909560

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同填溝壑此則籌振者所九頓首以視者也振欵乞交電報局源通官銀號仁濟善堂及本館恊振所均可代爲彚解肅此佈求伏維德鑒 
[新印大字本讀史方輿紀要天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人勸付石印以公同好首自　定三百部原期成省成速嗣見印出樣本字跡太小瀏覽剌目難以翻閱復商放大字體改托本局用大號新字排印廣延名宿悉心校對方輿紀要三月間吉已林書郡國利病上月工竣用上等連泗紙印訂精緻准於八月初七日出書共釘六十本外加椐木箱每部售洋十二元賞鑒家認明封面後有二工齋校本庶不誤購仍存上海文瑞樓蘇州綠蔭堂蕪湖河南文苑山房均可購取二林齋售出股票請　君憑禀找洋向經售處取書 
[論禁賭當嚴辦賄庇之人]  
　　江浙之間賭風甚熾鄉鎭僻靜之處每有劉盤龍輩或在深房邃室或在曠地支棚大開賭塲號召徒黨呼盧喝雉藉决輸贏愚民無知趨之若鶩妄思射利反被所愚蕩產傾家賣妻鬻子或竟有悔恨莫及因而自尋短見者爲害閭閻莫此爲甚始惟地方土著或舊家破落之子弟生計旣絀倚勢妄爲藉賭抽頭以收漁人之利故國家定例犯賭者雖應重治而尤嚴於窩賭之人誠以無此輩則各賭徒無從聚處也近更有一種光蛋布滿於吳越諸鄉大都係遣撤勇丁流落異地爲農爲賈均非所長餬口無資遂以賭博爲生計赢尙相安無事輸則必至掳人勒贖以肆其無厭之謀良善之民非不深惡痛嫉祗以若輩兇悍之性與盜無殊故不敢稍　其鋒致被挾仇圖害顧此猶在鄉僻耳若夫城巿及附郭之處地方官憲耳目易周賭徒當有畏懼之心不敢肆行無忌乃亦公然設賭者何哉蓋賭徒無論在城在鎭必與衙門役吏勾串通同賄以銀錢使之庇隠故視官憲若紙糊泥塑毫不在心卽或地方官偶爾認眞密令掩捕而役吏旣受其賄早已將消息通知是以緝捕之役未來而博徒之蹤已去如本邑南巿捕房包探韋三德賄隠廣聚興義振票店聚賭一事固公人之常態無足巽者然此猶曰彼皆賤人耳至於汛官巡弁職雖不皆有一命之榮宜乎束身自愛不受此袖中之金矣而余以爲汛官巡弁果能清廉自矢賄峈不行則差役亦有不能庇隠之情而賭風可期其絶無如今之汛官巡弁大率性情卑鄙收受陋規而各賭徒遂得在城鎭巿廛大張旗鼓於何證之證之於李雁珍一事李雁珍者松江提轅巡街弁也本月初二日督率小隊四名至西門外東嶽廟捉賭賭徒不服羣起而攻致李弁大遭窘辱事後禀訴提憲李壽亭軍門軍門開列賭徒十一名請府尊濮紫泉太守轉飭婁縣屈吉士大令拿辦大令奉文後陸續拘獲賭徒慶和等八名研訊之下同供擺設賭攤係慶和爲首去年李巡弁時來尋釁後經陳汛官排解令每日給予小洋銀四角始不復言近以禁令森嚴隠庇非易欲驟加至每日大洋銀一圓許以六角尙未首肯以致興此風波親臨捉賭大令謂此事有何憑據同供每日小洋銀四角係交陳汛官過付可請傳質卽知非虚大令謂犯賭本應究辦何必株累他人著各重責一千板收押公所候再嚴懲噫李雁珍職司巡查街道則於地方賭博等事理應禁止驅除乃竟不以廉恥爲心而貪得此戔戔之賄賂又復買菜求益藉口於禁令森嚴鄙瑣齷齪之爲殊與官箴有玷而陳汛官者爲之暗中受授苟於此中無所染指安肯犯此不韙之名或謂此皆出於衆賭徒所供保無因挾捉賭之嫌誣攀李巡弁然旣有陳汛官爲之過付諒非胡言且自去年迄今爲時已久何以向無覺察直至本月初二日而始偵知往　耶此中情弊顯然固不待智者而始解矣屈大令亦知地方賭博之事倘不行賄於汛官巡弁斷不能顧忌毫無故以糊塗了之謂犯賭本應究辦何必株累他人開脫李陳不復澈究蓋不僅能守官官相護之習且知各處汛官巡弁之皆犯此弊而不必獨懲李陳兩人也然而其害則皆自受賄隠庇者起矣是故上憲而不欲禁賭則已如欲禁賄也不必專辦賭徒當嚴辦爲賭徒賄庇之人而賭可不期其絶而自維矣懲一儆百彼李巡弁陳汛官與夫包探韋三德者何勿皆嚴以治之乎 
[本館接奉電音]  
　　昨日午後一下鐘時京師飛電傳來旨一道上諭一道敬謹譯登○十月二十日奉旨這所叅疎防囚犯被刼之管獄官廣東番禺縣典史朱炎著卽革職拿問交譚鍾麟等督同臬司提集刑禁人等嚴訊有無鬆刑賄縱情弊按律定擬具奏有獄官番禺縣知縣劉秉奎著交部議處仍勒限嚴緝逃犯伍人鑅等務獲懲辦毋任漏網餘著照所議辦理該部知道欽此同日奉上諭萬本敦奏江西鄉試積弊太深請飭嚴定章程一摺鄉試爲賓興大典科塲條例立法綦嚴若如所奏江西近年以來傳遞槍替弊端百出甚至塲前則拜房以通聲氣塲後則換卷以爲彌縫内外勾通成何事體著松壽妥定章程嚴加整頓務期破除情面弊絶風清用副朝廷慎重掄才至意欽此 
[按兵不動]  
　　華歴本月二十日倫敦來電云英搭屢次交兵無甚大勝負至十八日搭人仍未攻入來的西米司埠英國所有軍械糗糧尙可支持日久所惜天雨不止未克宣力疆塲惟有駐守山中以待晴霽而已然窺搭人之意似欲從南方攻擊是以南方兵備分外戒嚴 
[意艦赴華]  
　　日新報云華歴本月二十日有意國兵艦名老亞岑到省行抵新加坡泊於港外添辦煤糧然後展輪東渡聞此艦載重七千墩内有砲四十尊槍兵五百五十名 
[俄人窺阿]  
　　日本東京日日新聞云邇者阿甫罕王逝世國中擾亂異常俄人遂准備進兵意者將思據有其地乎 
[日旗遭辱]  
　　朝鮮友人來信云韓國蔚陵島久被日人佔踞東歴十一月三號忽有俄國軍艦一艘駛泊於此時值日皇誕辰彼處日民咸懸旗結綵以申慶賀之忱不虞俄兵驀地登岸將所懸旗綵任意撕毁聲稱此島已屬我俄 
 
 

Page 2

 
 
管轄爾等不得在此覊留遂將島上所駐日人三十餘名韓人四十餘名一併驅至海濵今已乘舟各返本國矣語云螳螂捕蟬不知黄雀乘其後俄其今之黄雀乎 
[海外同岑]  
　　徐家匯匯報云新任駐華日本使臣西君德三郎與目下俄國駐使之父前任俄國外務大臣者友善名之爲海外同岑今者同受駐華使命將來在華交涉想可稍事通融也 
[軍帥接篆]  
　　金陵訪事人云江寗將軍前奉上諭以崇右廷軍帥善補授軍帥欽承恩命後因奉天任内軍政猝難交缷一時未能到任是以篆務暫由都統額介如都護署理兹已由京南下本月十三日抵省擇於十四日吉時接篆屆時額都護遣員恭齎闗防文卷至轅軍帥陳設香案望闕行三跪九叩首禮然後升堂受賀繕摺叩謝天恩 
[積穀告成]  
　　蕪湖訪事人云皖省各州縣前奉大憲通飭一律勸辦積穀以備不虞大縣至少須萬石中縣八千石小縣六干石蕪湖本在中縣之列現經張邑尊設法諄勸並將城鄉分兩起勸辦竟能積至萬石城内五千石令錢米土藥雜貨綢縀六大帮店商公同酌捐某帮認捐若干並存積處所仍令帮中自行經理但取存穀收據交縣立案四鄉共計二十五鋪公捐五千石每鋪認捐若干擇立公正紳董經理聽其自收或存殷實礱坊取具收條彚齊存案遇有年歳旱潦之患卽速禀官開倉平糶年豐則於六月糶陳八月買新如有羨餘仿朱子常平倉法按鋪建造倉房以期垂諸久遠惟期經理者始終如一庶不負賢長官創辦之苦心耳 
[盜犯成禽]  
　　姑蘇訪事友人云上月某日之夜閶門外朱家莊左近某錢莊被盜行刼事後報經地方官會營勘騐嚴飭緝拿迄未破獲近日總捕同知王竹甫司馬訪悉是案計有盜夥若干人匿迹寍波鎭江等處爰於本月初旬某日飭捕勇頭目夏長立會同前捕頭孔老四各帶勇丁若干名分投躧緝旋得拘獲甲乙丙三犯於十一日押解回蘇司馬提訊之下三盜直認不諱惟稱並非盜首司馬卽飭釘鐐收禁某縣獄中候禀詳上憲核辦 
[鄂省官塲紀事]  
　　湖北訪事人云分發湖北補用道汪觀察由京領憑南下本月某日赴督撫兩轅禀到并遍謁司道各官觀察籍隸皖南故借全皖會館暫駐○織布局添設紡紗機器需用木棉甚夥前由王雪岑觀察檄委劉參戎承緒馳赴天門沔陽等處購買現已足額回省銷差○長江提督黄芍巖宫宫保蒞鄂簡閱水師曾誌前報現已事竣本月某日赴督撫署辭行旋卽向岳州進發○總辦宜昌土藥局凌晴霄觀察辦理是差業經兩載現因瓜期已屆由張香濤制軍會同于次棠中丞檄委候補道劉觀察祖桂接辦觀察奉檄後卽趨轅禀謝部署行裝赴宜視事 
[落霞潭雁字]  
　　温州訪事人云温州府潘竹巖太守於本月十二日在江心寺作追慶道楊各寅僚咸餽慶祝之禮哭建侯司馬吕子良别駕袁新栽叅軍均於清晨渡江拜祝馬頭上冠蓋如雲迨　上柳梢始各鳴騶回署○晚禾登塲適逢天雨農民無從刈穫幸十四日已有霽色想此後金烏耀采當可從事田間矣○本月初七日午前十點鐘車橋頭林常利花爆店有買客試放花爆火星飛墜　河之李永昌曬臺上適有火藥曬晾霎時間烟燄上騰火藥飛墜至三間店之林裕豐花爆鋪亦有火藥曬晾店主某甲間聲急赴曬棚收拾不料火星已飛入藥中甲之頭面鬢髮均被焦灼現經西醫敷治當不至有性命之虞焉 
[珠江冷汛]  
　　廣州訪事友人云粤東爲盜賊淵藪刼案頻聞雖在省城若輩亦毫無忌憚蓋以兵力單薄捕務未免廢弛也近者大憲籌辦冬防以城内地方遼闊宵小最易覬覦因擬分爲九叚每叚駐紥勇丁二百名委一員督之日夜巡緝以戢强暴而安善良聞此項勇丁已由永字等營中分撥矣○前月初九日新會縣屬塘夏鄉瑞生當鋪被盜刦去贜物約值銀二十萬兩之譜當主　報地方文武各署後各官立派差勇四面兠拿得以拘獲陳亞强甘亞發張亞有李諸女等四犯帶回縣署　實收禁候辦近由新會營叅將武叅戎將四犯押解至省寄禁南海縣署獄中禀請上憲提勘然後定讞○近日附城各處及花縣等屬晚禾將屆登塲忽有小蟲無數似蝗非蝗蠕蠕環集復有一種微禽形如麻雀毛羽燦若紅霞惟頂上有緑毛一叢成羣結隊飛翔隴畝間肆行蠶食雖燃槍轟擊亦不畏避以致萬頃黄雲勢將絶望農家者流無不憂形於色○本月初三日平明時太平門外打銅街錦聚榮染坊甫啓門忽有數匪持槍闖入將執事某甲刦之以去坊主集廟告知同業并倩地保投報西營汛弁請爲查辦聞匪黨入門時貨物一無所失想係刦人勒贖之故智也 
[鳩江浪影]  
　　蕪湖訪事人云長江水師提督黄芍巖宫保於八月中浣秉節上駛巡閱各省營伍兹於本月初旬閱畢駐節岳州因接得南洋大臣電信知浙江洋面仍不安靖立卽乘福安官輪船返斾下駛某日道出鳩江時值雨絲風片烟重帆低部下水師各駕杉板船銜尾出江迎迓多半不能赶上旱營則尤罕升旗列隊蓋由宫保牲喜寗靜不欲動勞供張也○繁昌縣境藩村民人因湖北客民連年結隊砍柴不堪其擾羣起猛攻客民亦列陣對壘肉薄血飛誓不相下縣宰不能彈壓急調皖南練軍前往鎭攝兹聞兩造已經罷兵死傷人數相等刻方報官互訟傳聞此項客民卽向在山口墾荒之鄂人其中多半信從西教恐不易含糊了結也○現值冬防戒嚴道憲吳觀察面飭保甲各員加意巡緝每當深夜觀察吏親自徒步巡閱城廂内外藉覘各員之勤惰計自開辦冬防以來憲駕已親巡十數次是以在事各員無不格外加勉馬蹄人迹竟夕梭穿人影燈光與槍聲角聲幾乎通宵不絶宜梁上君子之退避三舍也寒宵風緊每有匪徒乘間縱火以便劫財此種澆風最爲可惡某夕江口湖北會館南首巷内某姓茅屋被匪縱火熊熊上熾霄漢通紅幸路人瞥見呼集衆鄰灌救得滅查察火匪已蹤影杳然事聞於蕪湖縣張明府立卽重申前禁出示曉諭並懸重賞謂苟能當塲擒獲種火匪徒正犯每名賞給洋銀五十元從匪三十元一經審實照律懲辦軍民百姓務期萬衆一心毋得畏事寛縱○候補巡檢慶雲卿少尹需突蕪闗歴奉要差近奉道憲札委稽查内河水面保甲出没於雲水光中宦况亦頗不惡適值省中輪委到班署理懷遠縣洛河司巡檢少尹有寗飲建業水不食武昌魚之意擬求道憲代爲咨留道憲以定章具在豈容託故規避仍將水上保甲改委百家鋪巡員馬幼東叅軍接辦遞遺百家鋪巡局以候補典史董吉廷少尉接辦均於月前到差視事○太平府舊爲太平路卽李白訪謝眺之所當髮逆作亂時疉次被襲於是張患武公命將城垣拆毁移建於金桂闗以致百雉崇墉遂僅剩墻脚數尺承平以後雖加捐議建無如工程浩大未易興工惟責成城守把總加意防護不准再有殘毁而已邇者寄居本郡之含山縣文生鍾姓因貪價廉誤買小竊所掘之磚石數方城守查知向究不服反稱索詐控主諸縣署縣主中詳上游將方撤去方忿甚以縣令徇私通禀各大憲兹奉督憲札委蕪采營王梧　叅戎前往查辦叅戎遵卽起程親臨生家仔細考察所買是否城磚然後會同太平府杜太守具文申復上臺○洋務局　致如大令奉委署理銅陵縣本月十四日赴省謝委然後回蕪挈眷履新所遺洋務局一差道憲已遴選得人惟須俟奉上憲回批然後揭曉○中江書院月課之外向設經古季課以便諸生講求實學兹屆冬季課期吳觀察於本月十四日蒞院命題論阿文成諫阻加兵事問近日英搭戰事有闗大局否假如海島在望欲測其高遠立前後兩表各長三丈相去五百丈乃從前表退行六十丈又立三尺短表人目與知表齊平望短表及前表與島峯叅合復從後表退六十二丈又立三尺短表望短長及後表與島峯參合島高遠若干 
[鍾山寒翠]  
　　金陵訪事友人函云下闗沿江沿河一帶自經兵燹後舊時華屋盡成瓦礫之塲地主因亂播遷或轉徙他鄉或移居城内 
 
 

Page 3

 
 
大率以廢基爲無用契據旣先亦不復禀知有司　領　　　今春江口設立洋闗各國商人皆有來此通商之意荒凉之地將變繁華都人士有昔時基址坐落下闗者咸具禀公庭紛紛認領於是刁狡地棍串同甲長地保張冠李戴指東話西盜賣盜買之事層見迭出省憲深知其弊欲將無主無契之地概子充公又恐有眞正業主因亂失去契據未及請領執照者爰特札調前辦上海會丈局之夏芝孫大令來省辦理清丈事宜大令到差後先發土豪某甲之奸清出盜賣地基不計其數凡遇投局禀認者必詳細盤詰并親往所指地叚逐加丈量核與所禀無異始准存記彚請闗道頒給印照執業其有禀詞含混丈量不符者卽將地充公並治以冒認之罪日前查得刁生某乙等三人所認地基均係假冒遂禀請督憲將地一概入官并治三人以應得之罪○有某甲者浮梁茶客也半生奔走獲積多金有子一人長身玉立固翩翩濁世之佳公子也惟雙目失明不辨天日故已近有室之年尙以𩻴魚自守甲亟欲了向平之願俾如師之有相不復興食物不知口處之嗟無如師曠之名已遍傳於通國誰肯以掌珠一顆配此盲人甲雖屢托蹇修終未得蘋蘩冡婦近有某乙者忽以撮合山自任謂有某内之女花容月貌與公子堪締良緣甲喜甚遂文定焉擇吉月之某日迎娶過門甲猶慮金夫無目難期玉女垂青迨乎待曉堂前雙雙下拜紅氍毺撤新郎之及階及席固一一需人而嬌怯新娘亦復欲舉金蓮進退不能自主初以爲嬌羞故態不疑有他及細審嬌姿則秋水盈盈如遮　霴雖恨氷上人弄其狡獪然盈門賀客咸謂一雙嘉偶實自天成相女配夫乙亦可謂善於作合矣○署理上元縣龍硯仙大令下車伊始卽以訪　地棍爲要圖連日拘獲多人貫以鐵索派差役押令遍遊城巿詎意差役居爲奇貨每至茶坊酒肆烟館娼寮卽率衆魚貫而入需索銀錢必待如願以償始引之去良懦受害更甚於地棍未經拿辦之前不知賢有司亦有所聞將虎而冠者一爲懲治否○省垣地方遼闊每屆冬令奸宄叢生舊例於菊有黄花之候各叚保甲局委員每夜督率勇丁梭巡里巷並勸令各鋪户自十月朔爲始添用民更增募壯丁由紳董率領巡防以助委員巡查之所不及今屆保甲分局雖已裁併改爲五路總巡而一切應辦事宜仍循曩例九月下浣五路總巡東請各紳董赴局宴會商議辦理冬防倘能實力奉行則鼠竊狗偷之案或亦可期稍息也○省垣下闗近有甲乙丙丁等人合股租得新鴻小輪船一艘用英國商人旗號往來於鎭江等埠已歴兩月往往夾帶私貨沿途銷售所過釐卡以其懸掛洋旗不敢究詰近經沙漫洲緝私總辦范季遠觀察訪悉於本月某日駛經卡局時飭卽停輪查騐船中人置若岡聞觀察乃派巡船渡登察看船中司事倚仗洋商之勢聲稱觀察違約查船有碍商務將電請英國領事與南洋大臣理論觀察恐滋事端爰於十四日赴省趨詣督轅禀陳一切 
[紅橋冷月]  
　　揚州訪事人云前統領南字中軍各旗署理揚州營叅將記名提督張春園軍門國林於前月某日逝世靈柩暫厝署中公子擇期本月十五日開弔十六日恭請府尊沈碧香太守點主江甘兩縣湯周兩大令襄題十七日辰刻發引是日七點鐘舁柩出署用龍頭獨　以三十二人舁之前導開路神繼以南字中左等旗大旗隊中軍護隊其次則誥授建威將軍晉贈振威將軍特旨詢問簡放山西太原總鎭等銜牌約三十餘對以後則容亭盔鎧亭督標揚州營兵長旛寳蓋後卽緇流羽士　牌功布孝子孝孫官塲之執紼以送者頗不乏人一路繞行東闗觀巷南北皮巿等街迤邐出缺口門折而向南至徐凝門碼頭登舟回湘南珂里安葬○兩淮皖岸所銷北鹽前因風潮爲災多被衝刷因借運南鹽暫代奈是處居民多不喜食南鹽邇者淮北產鹽甚豐由督銷總局咨請運司諭商赶緊補運無如鹽河水淺運送維艱運司江都轉雖派員將北鹽押運米圩俾可卽日訂運開江并將甲午新綱添運六千引以免後來塲運阻滯不料淮北塲河水仍乾涸存鹽雖多不能出口都轉聞知特委郭芾堂鹺尹先往金河灣壩撙節勘估應需工料若于及鹺尹已勘畢回揚禀陳一切都轉卽委鹺尹督工興辦鹺尹奉札後卽帶領河營兵丁前往工次招雇夫役擇日興工俾可蓄水濟運 
[滬上官塲紀事]  
　　昨日清晨上海縣藍雲峯大令隨同松江府濮紫泉太守乘舟往浦東六里橋嚴家橋一帶勘荒事畢太守折赴川沙大令卽乘原舟回滬○昨日午後日本駐滬總領事小田切君偕繙譯官船津君命駕進城拜會蘇松太道余晉珊觀察觀察延入花廳茗談良久始握手而别○昨日前署上海縣王欣甫大令派人搬運行李下船想日内卽須出署矣 
[舞弊宜懲]  
　　張炎狗陸阿坤皆剥船户也日前南巿恒生馬頭永慎和米行雇令裝運小麥若干石迨後盤查忽缺數石司斛之王阿康向之查問張不服掌王之頰行士聞而大怒遣人赴馬路工程局具控局員司徒貽芬司馬飭局差楊坤查明禀覆旋據禀稱小的查得張確缺少小麥一石掌頰亦實有其事陸則並未行兇惟缺小麥二石六斗而已司馬飭傳一千人研訊王申訴前情張供詞含糊不肯吐實司馬命掌頰五十下著陸將所缺小麥如數賠償從寛免究 
[嚴究强姦]  
　　法界壽康里仁泰靛青行主黄阿三强姦女奴徐阿寳事後阿寳偕舉薦之張陳氏控經讞員朱森庭明府迭次訊供以案情重大諭令押候過堂移送上海縣署訊辦昨日明府復飭提案先詰徐阿寳曰爾前稱本年二月初來申在馮公館服役可知馮姓作何事業供稱馮姓賃居城内金家牌樓主人在英租界開設寄園烟館明府謂伊家有無男子供稱二少爺年逾三旬與主婦同庚三少爺年逾弱冠今雖喪偶尙待續膠然並不在家住宿張陳氏供七月某日小婦人薦阿寳至黄處爲傭今被黄强行姦污小婦人曾勸令略給資財彌縫其事黄稱並無證據將奈我何黄妻陳氏亦以醜聲不可外揚曾勸其夫出資了事陳氏供丈夫恐給資後彼反藉爲口實是以堅不允從至阿寶時常出外不知作何勾當張陳氏供阿寳有姊在鄉小婦人未便與聞此事明府與何君會商之下著將一千人分别還押遣包探查問左右鄰居一面飭張陳氏致信蘇鄉速邀阿寶之姊來案復訊核辦嘻開設烟館者而亦稱公館宜乎滬上公館之矣 
[命懸馬腹]  
　　前日薄暮時有某甲者肩荷飯桶行經英租界大馬路忽某洋人高駕馬車由道側飛馳而至甲不及避讓遂被撞仆洋人見之急將韁收住時甲偃臥馬腹下不敢稍動後由中西捕將馬缷下扶中起視並無損傷然亦險矣 
[上海巡局紀事]  
　　陳阿本向在本邑南巿老白渡裹街裕記酒行當出店之役嗣以作事不端被行主辭歇而另雇黄福壽承其乏陳不自引咎恨黄甚深前日糾人至裕記酒行將黄曳至街心肆行攢毆黄寡不敵衆大受傷夷後經行主某甲控之十六鋪巡防中局局員文斌臣二尹飭差將陳拘案略訊數言命重責二百板著具不再向黄滋擾切結然後交人保釋○和隆煤炭行開設南巿永盛馬頭前晚被梁上君子潛入竊去衣服雜物值價甚鉅次晨行主某甲繕具失單投二十三七鋪巡防局禀請飭捕查緝局員某二尹允之○前晚十六鋪巡防南局委員曾二尹鴻森率同地甲局勇巡查至王家馬頭見有甲乙兩人藍縷不堪同在街頭蜷臥因命提至輿前詰問甲乙同供稱小的等並非歹人實因流落無依不得已而露宿於此二尹命各責五十板飭捕役驅逐出境不准逗留 
[湛恩汪濊]  
　　本館協振所昨承彚康莊交來陽羨慎餘堂丁大善士助洋銀一百元又武林求福子求母孫氏康强逢吉家宅平安助洋銀二百元又蛟川王善士調梅六十壽誕承諸親友惠贈隆儀移助洋銀一百九十三元又鎭江鮑君助洋銀二十元又東海布衣人將壽儀移振助洋銀二十元又湖州昌記參號交來心園主人因姬生產次子大小平安助紹屬振欵洋銀二十元夫以今日災區之廣飢民之多籌振者高目時艱正苦無可爲計今承諸大善士好施不倦　澤宏敷不獨干萬哀鴻同深感戴行見芝蘭挺秀追荀氏之八龍松柏長春衍箕疇之五福詩曰樂只君子民之父母敢爲諸大善士頌之 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日趙吕氏投敬業書院藍雲峯大令公館訴稱小婦人突被流氓小蓬　等毆傷至晚大令升堂提訊趙吕氏供小婦人係淮安府屬某縣人在治下爛泥渡開設小烟館歴十餘年女兒雖已遣嫁長住小婦人家前晚賭棍小蓬頭張阿大鮑福生張小虎林四人至烟館開燈女兒有事入臥房張等强欲跟入調戲小婦人斥其無禮伊等大怒用小刀戳傷小婦人之額求騐明究辦大令飭仵作騐得額傷屬實業已敷藥大令飭退去醫治候查明有無别情再行核辦○前日枷號頭門之犯人金瑞等三名棄枷逃脫旋經頭鋪地甲施福將錢阿桃一犯拘獲解案藍大令升堂研訊施福供小的奉飭看管枷犯因夥役疎忽致三犯托言大便棄枷脫逃今在美租界獲住錢阿桃一名餘犯尙求寛限緝解當拘獲錢犯時捕頭指爲違章將夥役史福生拘押求恩移請釋回錢阿桃供小的經前縣憲王大老爺判令枷示兩月今因枵腹難堪隨同各犯逃去求開恩典大令喝責二百板仍枷號一月施福疎忽悮公咎有難辭笞責一百板限日緝獲在逃兩犯夥役俟再移文捕房釋出○前者曹思延扭陸少雲至縣控欠銀二千餘兩王欣甫大令研訊之下陸稱此銀係無錫同福昌繭行股東金坤祥徐爲之張仲友託代挪移應請闗提追繳大令備文闗提至今未到現有沈耀庭者投縣禀稱小的爲金坤祥之夥金並非同福昌股東且被張仲友等借去銀一千兩同福昌主係陸少雲求提研訊藍大令諭候批示核辦 
[英美租界晚堂瑣案]  
　　絲業會館司事人陸德記遣丁俞金川扭控王陸氏串通姚媽拐去婢女二口讞員翁笠漁直剌倩襄讞委員張柄樞司馬提訊俞供本年三月某日家主失去婢女二口查係姚媽誘去藏匿王陸氏家後由小的尋獲至八月十四五兩日王陸氏復至家主門首一再探視十六日又失去婢女二口一名雙桂年十一歳一名蓮桂年十三歳并携去衣服一包四出偵尋杳無蹤跡次日家主向王陸氏盤詰言語支吾顯見串拐情眞是以飭小的投案禀求究辦王陸氏供小婦人係蘇州府屬某邑人來滬傭工與姚媽誼闗親戚陸家失婢之事小婦人實不知情求鑒司馬著押候交到姚媽復訊核辦○前者恊大錢莊及孫元興悅來恒興等鋪執事人環控陳雲庭張同茂潘雲林騙去毡帽若干頂旋由捕頭派包探將陳張潘三人拘獲送案翁直剌訊供之下諭令押繳未幾方起庭汪兆奎亦以被騙貨欵銀四十九兩禀請附追直剌倩張司馬提訊方汪投案請追陳張潘同供小的等自蒙管押已倩妥友向協大等四家理處至方汪貨欵尙求寛限七日一併理明司馬准如所請著卽還押從速清理違干比追○前日算學書局主劉鐸遣人扭控夥友朱瑋堂虧欠洋銀二百零七元直剌倩張司馬提訊之下朱不認虧欠司馬查得原告不到無從質證著將朱押候原告補詞再行訊辦 
[英美租界公堂瑣案]  
　　包探倪順泉解送積賊蔡滎林到案禀稱此人屢犯竊案解經歴任大老爺懲辦近又行竊顔史義家白皮箱一口内藏綢布衣服二十八件報捕後經小的緝獲人贜送請訊辦顔投案領贜蔡供小的係鎭江府屬某邑人行竊該死叩乞恩寛讞員翁笠漁直剌商之任繙譯判責三百板管押六個月○三百二十八號華捕解送歹人錢愛堂陸望德到案禀稱此二人至浦東誘拐某洋人處傭婦馬梅英藏匿不放經某洋人告知小的因卽拘案請究某洋人投案請追所匿之婦錢陸同供小的等均係浦東人雖與馬梅英相識並未誘匿叩求明鑒直剌著押候查明訊核○包探朱阿高解送王德林到案禀稱前夜一點鐘時此人將孫季和扭住訛詐洋銀四元八角適經小的查見是以拘送請究孫投案申訴前情王供小的係浙江寗波府屬某邑人在治下開設客棧見孫深夜踽踽獨行故招令止宿並未向之訛詐叩乞開恩直剌謂爾等卽非訛詐然沿途將人强曳咎亦難辭遂判罰洋銀三元以儆○包探洪阿寳解送竊賊許阿三到案禀稱此人竊取焦四海家顧繡桌　等二十六件經小的緝獲人贜送請訊究焦投案領贜許認竊求恩直剌判責二百板管押一個月○包探顧阿六解送康紀仁到案禀稱此人竊取宋榮彩家皮箱一口内貯綢布衣服二十六件報捕之後捕頭令小的拘獲起到原贜送請究辦宋投案領贜康認竊不諱直剌判責二百板管押一個月○包探費阿銀解送某爆竹店主陳榮生到案禀稱此人將火藥隨處散放經捕頭查悉恐肇禍端倩小的送請訊核陳供無知誤犯尙求恩宥直剌判罰洋銀十元 
[法租界公堂瑣案]  
　　前者僑居南巿三泰馬頭左近之徽州人胡明培控稱曾娶妓女馮蕊初卽林佩香爲妾近被串同伊兄姚福生捲去金銀首飾叩乞究追讞員朱森庭明府准詞出票往提馮妓與姚福生研訊胡供小的在虹口某行執業去年娶馮妓爲妾賃屋另居旋奉母命遷回本宅上月十四日忽有姚福生者來家聲稱母死無可爲計商借殯殮資小的因馮妓初來時並未言及有兄正深疑訝未幾卽被捲逃今特開單呈電明府問爾現居何處供小的現在治下得善里馮妓供小婦人前作賣笑生涯所積纒頭不少自至胡家卽被將衣飾陸續騙去約值銀五六千兩今知小婦人筐箱已罄遂逐出門外反敢來案誣控尙求明察明府著押候覆訊○上期謙禮洋行買辦莊鈺控司帳人施仰山營私舞弊用去銀三百餘兩明府准詞飭差提施研訊施供小的因與友人合販洋棉紗致虧欠銀六百兩曾與莊說明陸續拔還不料伊復來案控告明府飭交的實人保出限十日理楚○南潯航船户莊俊才雇徐連生潘阿南兩船裝運客貨嗣由貨主盛世珍查悉莊私用客欵控經明府訊供飭將客貨起出交還原主徐潘二舟交埠頭看管昨日徐潘二人偕船埠頭投案求准將船給還明府允之飭將莊還押赶緊覓保違干嚴比○錢洪章禀稱由南巿雇車至租界野雞挑夫李寳林爭裝行李竊去洋傘一頂及拘獲已將洋傘授與同黨叩求究追李供洋傘實被八個黨中人搶去與小的無干明府判責二百板○錢大姐禀稱在某姓家爲傭本月十六夜被賊竊去茶　衣服等物報捕後查獲竊犯張阿根陳阿林陳福根今已解案請辦明府判將張重責四百板二陳各責二百板○包探禀稱前日王阿狗至某西人家門首東張西望似有圖竊之意西捕見之因卽拘獲今由小的解請訊辦明府以疑竊無憑著卽開釋○包探禀稱陶阿五竊取王家庫某姓家布衣三件女釘靴一雙行至租界經小的拘獲送請訊懲明府判責二百板贜存候失主認領○包探禀稱江北人高長發因惡債王向索欠糾同其婦某氏肆意兇毆致斷足　捕頭查知令將受傷人送請仁濟醫館療治今倩小的將高解案請卽嚴辦明府著押候補提其婦某氏到案再行訊辦 
[美租界捕房紀事]  
　　昨日清晨梁上君子陳元生混入北河南路甬人某姓家竊取綢布衣服適爲包探金立生查獲起出原贜解入捕房捕頭令押候解送公堂禀請讞員翁笠漁直剌懲辦○有偷兒名阿狗者至篷　某姓家竊取東洋車一輛適爲包探劉阿炳所見拘入捕房捕頭令押候解送公堂禀請訊辦○昨日跑灌賊張阿寳竊取外虹口某碼頭上貨棧中所儲舊鐵適爲管門之印度人所見扭入捕房捕頭令押候解送公堂禀請究辦 
 
 

Page 10

 
 
[金陵官報]  
　　十月十三日沙漫洲緝私候補道范德培到遊擊王木生叩謝先　官同知崔鼎由漢口辦京木回國子監典　唐鑅由皖南茶厘局來知縣曾祖梁由京　　見回署浦口都司葉得貴交缷回瓜洲中營都司吳家位湖四都司邵茂春金陵營都司李清高均由京引見回直隸州恩芳奉委解漕餉赴清江知縣陳壽康奉卾岸督銷局委代辦提調差均禀知卽辭又賀鏡如叩謝江西奬勵酌委州縣一次又秦獻祥禀知知縣王壽華病故又孫傳恩禀知縣丞方臻祐聞訃　生母憂○十四日新授江寗將軍崇書江南提臺李均到會署常州營遊擊朱連勝到正任吳江縣方道濟到從九郭　由京騐看到省請補睢寗縣葉保慶禀知採辦賑穀一萬五千石如數交清知縣陳壎禀知赴通海如泰給發川賑部照辭 
[蘇省官報]  
　　十月十三日二品頂戴江蘇候補道王樹蔭浙江人由籍來知府張預由上海來編修俞陛雲辭行進京同知鄧文堉禀辭回滬知縣郭重光禀知奉委赴鎭江公幹府經歴謝瑞麟禀謝飭知廿一年分海運案内蒙保補缺後以知縣用典史向震堃禀謝飭知本年秋審案内蒙記大功一次○十四日藩轅牌示照得署寳山縣主簿白埏暑事年滿遺缺查有　班輪委之試用縣丞范景賢堪以委署又署金山司巡檢蔣朝琛病故遺缺查有勞績前先輪委儘先補用巡檢汪聿桐堪以委暑又吳縣縣丞趙光瑜病故遣缺　有候補班縣丞張樟堪以酌補又溧陽縣典史員缺前分缺先補用典史吳延禧請補業奉部覆准補應卽飭令赴任○十五日淮揚遂丁葆元到卽辭行署常熟縣楊家　專丁來省禀謝奉飭准補常熟縣缺直隸州謝謙由滬領硝磺回知縣李郁清禀知本日在藩暑甄别考試縣丞王祖望禀知奉府委監放長元吳三孤　口糧差巡檢張兆咸禀知交缷暑太倉州吏目任事回省又江乃釗禀知奉飭派蘇差委又黄本忠禀謝奉飭冬夏防案内改歸勞績班拔委一次又張恭壽禀謝奉委吳淞江厘局司員差卽辭 
[皖省官報]  
　　十月十三日胡大庥知滁州任内交代清楚并謝酌委二次巡檢蔡蔭楣到解清江餉回○十四日委辦棕陽厘卡通判梁文啓辭知縣孔慶　到赴祁門訉　回盧忠麒知接管帶吉安輪船陳麟瑞知代首縣下鄉勘墳山縣丞汪孝銘知奉委解長江水師月餉赴金陵○十五日本任徽州府春岫到魏馴到謝委署銅陵縣府經吳鶴　到由徽州府措贒回縣丞吳鍾杰辭奉府委赴桐城提欵未入流孟彭年到謝委署繁昌三山司巡檢蔡蔭楣知奉委辦定埠厘卡○十六日委辦華陽釐卡知州黄建　辭截取知縣吕曾到起　來省候補縣丞吳良眞辭奉批准赴六安州差遣巡檢臧增順至由上海探磺價回錢鴻寳辭奉批准赴徽州府差遣 
[江西官報]  
　　縣丞蔣鼎元廣信候差回典史陳樹澤缷辦東鄉保甲回又謝記大功三次婁竣起服來江袁州同知倉爾楨與臨江樟樹鎭通判龔宗海互相調署叚紹解　字營餉往金陵張鵬程往吉水公　　選山東　陽縣沈逢龍禀謝咨赴齋胡益沅委辦南贑賑捐事務府經陳同衡往萬載催屯糧胡時汴往萍鄉催稅契丁澤春由　高催地丁回龍泉服滿候選敎職馮輝昭騐看知縣李　利　長濬俱解　丁京回府經　鈺往德化辦保甲指分從九施澤宏禀到德化敎諭梁鳳岐臨江訓導劉昌洪新喻訓導黄　甲俱考騐領憑工鄒員　郎程志和户部主事程式穀俱親拜鹽局逹斌由江蘇回候補府殷崇光赴滬查探硝磺價值胡乃鈞由九江就醫回知縣揚炤禀銷鹽局代拆代行郭立朝委辦吉　南賑捐事務劉芳往德化散賑裘紹基辦二套日釐卡 
[邦江官報]  
　　十月初六日伍祐塲顧鹺尹禀辭○初七日儀棧提調毛司馬公幹抵揚○初八日何分轉炳壽委接辦總局文案曾鹺尹貞乾委武障河卡童鹺尉榮春委六漫閘○九日桌鹺尉啓堃委北鹽○初十日爲皇太后萬壽都轉奉屬於五皷時恭詣萬壽宫行慶賀禮同日金分轉耀忠銷孔涵差孫鹺尹振豫銷十二圩三捐差高　尉杰銷二橋差 
[上海陳家木橋電報總局内籌賑公所經收紹興義賑第三次清]  
　　東來升金號來無名氏病愈完願洋七元鑑湖補拙居士爲先嚴資冥福規銀一百兩陳選青洋五元　紫翁交來揚州桂蔚丞洋雨元岳南　祈晚母平安洋五元無名氏洋十元鴻源局來養愚庵主洋三元松江全豐李不不留名洋二十元又銅洋六元○以上共收規銀一百兩英　五十二元銅洋六元正 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十五年十月十三日京報全錄]  
　　宫門抄○皖撫鄧奏爲安省應振災區查放完竣情形摺○尙書孫奏爲假期屆滿宿疾未痊懇恩開缺摺○江督劉奏南洋兵輪在洋面救生出力各員懇恩奬叙片○越撫劉奏遴員更署道員片○十月十三日工部鴻臚寺正白旗值日無引見○召見軍機合布○○頭品頂戴安徽巡撫臣鄧華熙跪奏爲安徽省應振災區查放完竣謹陳辦理情形恭摺仰祈聖鑒事竊查安徽省鳳潁泗等府州屬上年重遭荒歉接辦冬賑之時土匪起於渦陽擾及鄰封民情滋困當經臣飭司借動庫項先辦急賑並電督臣擬賑鉅欵解皖應用本年應放春賑地廣日長災户繁多仰荷仁施續頒帑項及各省代辦賑捐本省借撥庫欵藉濟賑需派委候補道童祥熊會同鳳潁六泗道督率各地方官確實查放臣先後奏明在案該道童祥熊奉委後嚴與各州縣約法以無絲毫含混爲衡慎選妥員派往襄助並會商升任鳳潁六泗道李光久以散粥旣多浮費又虞聚易散難其以工代賑之方亦非救急治標之法惟分放錢糧食惠實而最便民議定多撥　欵換錢購糧其災情重輕州縣勤惰則親赴各屬周歴窮鄉勘明飢歉情形靈璧最次渦陽太和宿州次毫州蒙城鳳台五河又次鳳陽懷遠泗州惟阜陽潁上旴眙霍邱猶輕其匪擾之處則渦陽最深毫州蒙城阜陽太和宿州邉隅均有波及時該各屬糧少價昻經臣派員在沿江一帶購米又設法在浙江寍波等處購留薯乾分批運往並解大小銀元交由該道　其所辦糧錢就勘查各州縣户口多寡並稽其各振有無餘欵推廣攤派渦　振而兼恤需欵最多其被災較重兼遭匪擾之曹巿集石弓山龍山趙旗屯義門集周圩程玗等處於正月間先放急振一次屋被匪燒者另行按間給錢繼以普振分爲三次放給其被災之靈壁等州縣兼遭匪擾之毫州等州縣按其重輕或分急振普振兩次或並振一次分别散放當户籍查明之候各處聞振歸來者實繁有徒綜度奏明集解之欵普放倘有不敷臣飭省城賑局將收到捐欵隨時解交接濟該靈壁等十五州縣應賑災民均於五月以前一律放完壽州亦有偏災查冬賑欵尙有餘足資散給未另撥發其時二麥登塲收成中稔民堪自食咸樂天德惟渦陽一縣及其鄰境匪蹤滋擾各保均乏麥收仍艱民食復經臣飭令童祥熊確查渦陽毫州太和於五六月間加放錢米接應口食之需以待秋糧成熟此辦理官賑之情形也義賑紳士嚴則敬嚴存信嚴作霖等樂善不倦以臣商請籌助該紳等在上海等處籌解銀兩及購運薯乾雜糧邀善士顧文翰等助賑太和蒙城又有義紳魏家驊劉鍾琳朱其鋆等各撥銀欵助賑靈璧宿州渦陽又英國教習金輔仁許德成籌備洋銀五千二百圓送蕪湖闗道匯解由道派員護送分賑五河蒙城地方官會委照料放畢由委員送回蕪湖悉臻平妥此外如渦陽城廂施粥放糧由本處紳士就地捐辦鳳陽縣臨淮鎭地屬通衢有定遠縣紳何炳宗設廠賑粥獨力捐辦所費甚鉅毫州分設粥廠三處費由紳商集捐不足則官爲恊助懷遠分設粥廠三處一由官紳捐辦二由鳳陽府撥提工賑餘銀分辦以給食流民阜陽蒙城太和懷遠亦各有資遣流移之費渦陽蒙城宿州毫州並有紳士出資運糧分辦平糶之舉春問渦陽等縣疫氣流行傳染頗廣臣已先飭撥欵購藥查檢經騐良方製就各種九散解往施治好義之士亦復捐欵製助全活病人更爲不少此義振相助及户振以外補救之情形也以工代振向爲救荒良法皖北各屬水利之應修者甚多大舉斷無其力卽便擇要興辦亦復緩急宜分其先急在振災印委各員專力於此勢難兼顧興工然凡地居窪下之鄉十年九潦民實不堪自宜先興緊要之工爲謀永久之利現自放振完竣後五河已疏治玉帶河兼築土壩靈璧之漁溝澮塘等處勘定築隄濬河辦法義紳魏家驊尙願留辦此工始終其事鳳陽之城外淤塞舊河已經逐叚開挖其餘應舉要工俟各地方官勘估禀辦各處窮黎正多秋收農隙務閒皆堪從事畚挶仍動用振捐欵項以示寓撫於工目前秋稼將登約收皆在五分以外民食有資輿情安謐惟渦陽境内遭亂後家室蕩然無麥之區秋糧種者亦少瞬屆冬令恐　播　無資生機仍蹙應再籌給籽種牛具俾堪播種及時至一切收支用欵統俟事竣截數分别造報據督辦振務候補道童祥熊會同鳳穎六泗道惪齡具禀前來臣查此次皖北振務疉蒙聖澤博施廣濟羣生同聲欽感而其事體繁重亦賴在事各員仰體仁懷實心妥辦其義振紳土見善勇爲一體分投散放施當其阨保全極多此項義振捐資當兹物力艱難勸集不易應照現辦振捐章程准其核給奬叙以昭激勸至於水利工程應發籽種牛具由臣核撥捐欵飭令分布皇仁而安衆志振工各項用欵飭俟事竣截數分案核實造銷另行奏報所有應振災區查放完竣緣由謹會同兩江總督臣劉坤一恭摺具陳伏乞皇太后皇上聖鑒訓示謹奏奉硃批吏部知道欽此○○降一級留任協辦大學士吏部尙書臣孫家鼐跪奏爲假期屆滿宿疾未痊籲懇天恩賞准開缺事竊臣本年四月因感冒風寒觸犯舊疾手足攀步履艱難屢次請假日久未效於七月初十日籲請開缺調治仰蒙皇太后懿旨訓勉賞假一個月毋庸開缺又加恩賞給人參調理跪誦温綸涕零感激當卽多方醫治一月假滿又續假兩次均蒙恩准中間頗有小效方冀血脉稍舒卽可力圖報稱乃本月中數遇大風重經感觸手足木强掣痛轉增伏念臣以碌碌庸才忝竊高位荷蒙天高地厚之恩雖頂踵捐摩無以爲報何忍忘致身之義　而請休祗以年逾七旬精神日减行步蹇滯隕越時虞日久曠官難安夙夜惟有仍懇天恩賞准開去本缺及一切差事俾臣徐圖功效尙冀精　復健勉効馳驅所有微臣懇恩賞准開缺緣由謹繕摺具陳伏乞皇太后皇上聖鑒謹奏奉旨一道○○劉坤一片再總理衙門續議救生章程嗣後外海水師管駕人等遇有中外船隻在洋面遭風觸礁瞬將沉没者果能奮身冒險救出三十人以上准其照異常勞績奏奬每次不得過兩三員等因歴經遵辦在案兹查南瑞兵輪管帶吳克威前於光緒二十一年閏五月間在保兵兵輪於天心港上十里沙親督隊總三副各員救起王逹泉船上搭客水手遭風被溺民人十名嗣調帶南瑞兵船又督同隊總人等於光緒二十四年五月九月先後在楊林嘴江陰等處救起商民朱明順等三十二名又龍驤蚊船於光緒二十四年九月間在和尙港兩次救出遭風難民袁天才等男婦三十二名該兩船新救人口或係檣傾舵折身没巨浸或係全船掀翻危在呼吸管帶等於風濤洶湧之際竟能奮不顧身冒險援救實屬見義勇爲核其所救人數均逾三十名以上自應照案擇尤奬叙據南洋兵輪統領江南籌防局司道分别查明在事尤爲出力員弁詳請奏奬前來臣覆加查核尙無冒濫謹將擬保各員弁繕具清單恭呈御覽合無仰懇天恩俯准照議給奬以照激勵除飭取履歴分咨總理衙門吏部兵部外理合附片具陳伏乞聖鑒訓示謹奏奉硃批著照所請該衙門知道單併發欽此○○劉樹堂片再現署甯紹台道李輔燿辦事未能裕如新授甯紹台道誠勳到任無期自應將該員撤回遴員更署以免遷就延誤查有候補道萬福康器識宏通才猷卓越堪以委署除檄飭遵照外謹會同閩浙總督臣許應騤附片陳明伏乞聖鑒謹奏奉硃批吏部知道欽此 
 
