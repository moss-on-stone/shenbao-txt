# 1901 - 135 - 4910090

 

Page 1

 
 
[延請天津牛莊采訪友人] [  申報館主人啓]  
拳匪已殄北方重覩昇平報紙流行日漸推廣兹者本館欲就天津牛莊二處延訂采訪友人如有熟於官塲一切事宜及閭巷新聞中外交涉者請郵示近事數則并詳列住址姓名以便修函訂定諸君子才識素裕當不以長材短馭爲嫌也 
[勸中國茶商整頓茶務說]  
中國出口貨大利所在絲之外茶爲最近十年來查閱各海關册報茶業日就衰微茶商類多虧折若不設法整頓則中國固有之利何能永保即各商世守之業亦且蕩然今特考其致此之由代籌一挽回之術爲業此得詳告焉茶當未採時豐歉原視天時旣採後焙製實賴人力香味色澤烘曬兼宜毫釐之失精粗判焉印度茶質遠不及我華近因加意講求已成精品而我獨狃於積習甘居人後太自輕矣今宜遣熟悉茶務者及能文之士分赴印度各省詳求種植焙製之法記載成書歸而倣行之每年當新茶上巿時陳列各品禀請商務局員審其高下定其優劣擇尤者給賞牌以資鼓勵日本明治十三年開製茶共進會出品八百四十六家陳品一千一百七十二種由委員審其形狀色澤火度水色茶滓香味收藏價格性質原價而區别之共分八等茶質旣美製造又精不脛而走實可預决則製法宜講求也茶巿之壞壞於製法之惡劣者半壞於商情之渙散者亦半聞某地之茶獲利羣趨倣之聞某種之茶獲利又羣起效之莊多則山價昻貨多則巿價疲於是始則爭奪繼則傾軋而洋商轉行乘間以施其巧鷸蚌相爭漁人得利究屬何苦宜嚴定章程内地茶莊口岸茶棧應設若干所各商會議後禀明商務局由局給憑以示限制其餘弊端若扯盤若割價凡於茶務有礙者亦當設法挽回買辦藉洋商勢昻私價貶客價以肥已名曰扯盤洋商將議成之價貶之名曰割價衆志成城洋商更何從挾制則商情宜聯絡也長袖善舞多財善賈自古有言茶業尤甚世人狃於茶利最溥之說往往挾數千金與富商巨賈相角逐虧折之後初無悔心獲利之時欣爲得計是何不思甚也資本旣短周轉不靈浸假而二春浸假而三春挹注無從不得不貶價出售爲騰挪計而一茶之價貶衆茶之價必隨而俱貶輾轉牽累爲害無窮宜於茶巿未興之前邀商勸諭使小股集爲大股數家合爲一家公推一人爲之經理庶旣無壟斷之嫌又得合羣之效有裨巿道實非淺鮮則資本宜充足也上年湖廣督憲南皮節帥示勸購機製茶法良意美而茶商以宜英不宜俄爲辭遷延未辦此陋見也攷英人於三十餘年前以印茶乏香味棄而弗顧後由商會竭力整頓銷流始廣原印茶之所以乏香味者非因製自機器實其原質使然若中國之茶製以機器其不失香味也必矣就令銷英已可奪印度之利印茶之價較中國高數倍若倣行之價廉物美何患不銷至俄國風氣未開目下似難暢銷然數年後見香味不失條子精良舍彼就此勢所必然宜遵照憲諭購備機器設廠焙製先行小試再圖大舉至于茶甎茶餅大曰甎小曰餅銷塲尤廣亦宜設法倣造與之爭衡俄人用茶最重華製今俄人茶箱均冐效晉商牌號以混耳目蓋俄之有茶由晉商始也銷塲之廣左劵可操則機器宜購備也西人之通商也此來彼往得失均之中國則有來無往故年來茶務往往有洋商獲利甚厚而華商反受虧無窮者彼知我底藴得施操縱之方我昧彼情形俯受抑勒之苦貿易之道不亦左乎宜招集巨股於俄英各口岸徧設公司平時探報巿情遇有茶價被抑者不在内地交易徑寄公司發買如此則茶務庶得有轉機公司亦可獲大利或謂肇興公司六十萬巨資不及三年遽行虧閉雖公司庸何濟不知此特辦理不善耳西人來華設洋行數千家我祗一公司在彼而不能持久有是理乎亦視夫爲之者而已則公司宜廣設也方今各國併力商戰如臨大敵中國獨以茶利爲天之所授國之特産因陋就簡不自振作興言及此能無寒心當此振興新政之際如能屏除習見啓發新機封疆大吏有不樂觀厥成而與之籌奬勵之方謀保護之計者乎識時務爲俊傑盍早圖之 
[總署更章續紀]  
　　京師訪事人云總理各國事務衙門今議改名外部分設郎中員外主事各專缺本館按此說前由京師友人函述已紀報章兹又得訪事人來函大約事非無據矣 
[勸减償欵]  
　　西字報云駐京英使賽君嘗語人曰此次所索中國賠欵爲數未免過巨本國政府擬勸令各國酌减若干知各國允從否也 
[議籌償欵]  
　　廣州訪事人云三月某日粤省大憲接京師來電内開各國賠欵已議定四百五十兆各省應每年認籌若干迅速籌定具詳以便覆奏西安行在云云司道各員遂於二十二日假座廣雅書局延各書院掌教曁在籍諸紳士互籌有擬抽人丁稅者謂每人每年可捐銀一錢未識上憲果能允行否也 
[議稅人丁]  
　　金陵采訪友人云月前兩江總督兼南洋通商大臣劉峴莊制軍欽奉上諭著與湖廣總督張香濤制軍遥參和議邇者欽命議和全權大臣慶親王李傅相擬將鹽課地丁兩項備抵賠欵電致劉張兩制軍斟酌從違劉制軍無所可否張制軍則電逹金陵大致謂國家歲入鉅欵已大半畀諸外人惟賴鹽課地丁二大宗稍供國用今若盡數祗去國用將何所取資綜計中國二十一行省中人民約有四百兆之譜除婦女老幼貧窘者去其一半外尙有二百兆名口每人歲徵錢二百文卽可以敷賠欵擬請公電議和全權大臣照辦云云未識劉制軍之意若何也 
[拳首正法]  
　　天津友人來信云拳匪魁首曹福田前經靜海縣主某大令邏獲訊悉實情下之於獄未幾即越獄脫逃濳赴高家村隠匿事經署大名鎭總兵鄭總戎訪悉督勇禽回前月之杪押解靜海縣署歸案訊鞫曹直認不諱大令遂申詳上憲就地正法以儆其餘 
[風波又起]  
　　天津直報云邇來直隸各府縣民人依然仇視教民直與去夏拳匪無異上月某日勝芳臺頭黄岔等二十餘村聚衆四百餘人與教民爲難貿然殺斃三命似此結成死黨任意横行官斯土者若不按律嚴懲鄉愚曷以知儆懼耶 
[難爲師傅]  
　　京師訪事人云高學士賡恩隨蹕赴西安行在教授大阿哥讀書日前忽取道回京有知者謂爲不勝師傅之任是以被黜而歸也 
[侍御受侮]  
　　京師訪事人云上月二十五日之晚八點鐘時德國新管界内拘獲民人三十餘名指爲犯夜其 
 
 

Page 2

 
 
實均係居民之安守本分者因與胡馮二通事有隙以致被誣各家屬聞之急往求巡視北城御史唐侍御照會捕房請爲開釋乃胡馮膽大妄爲竟敢勾串洋兵將侍御扭送長椿寺公所馬統領知係職官立卽開釋後經陳玉蒼侍御向德員格君述明各節格君本不善胡馮所爲聞之大怒擬卽置諸重典經人泥首懇求始送交刑部治罪大約惡貫已盈不能倖逃法網矣 
[懸金購逆]  
　　金陵采訪友人云邇來道路紛傳謂有康逆羽黨自立會匪數萬人散布沿江各埠其窟宅省垣僻靜處者尤多若恒河之沙濳就各官署四圍埋藏炸藥將效去年炸焚廣東撫署故事雖事之確否不得而知然旣有此項謡言自不得不綢繆未雨兩江總督劉峴帥因於上月某日通飭營縣保甲各員嚴密緝拿旋又榜示通衢懸賞購緝大致謂無論軍民人等有能將此項匪徒人贓並獲送官究治或知其窩頓之處嚴密報官因而拿獲者本部堂當分别給賞洋銀由二三百圓多至四五百圓倘拿獲首要逆匪掘出所理炸藥則除從優給賞外並准破格議敘以奬其能 
[諸民閙教]  
　　紹興采訪友人云去歲夏五浙江諸曁縣境耶穌教堂突被亂民所毁并毆傷在堂行教牧師至近日始由英國教主慕嘉穀君與地方官議結除由紳耆出貲修建教堂房屋外所有被劫被焚諸器物僅索償三千餘金誠可謂眷顧邦交不事苛責矣我皇上亦愛育黎庶闓澤覃孚雖有罰停考試明文旋以巨禍旣敉仍准學政按臨俾文武生童咸得登進之路凡屬愚賤宜何如感恩懷德永戢譁囂乎乃不料近日諸曁民人又有糾衆閙教之事溯自去夏肇事之後在諸各教士均避禍省垣兹見風浪漸平遂由總理諸曁教務之教士柯君派前此被毆受傷之牧師戴君回諸敷教豫期寓書諸邑宰李石朋大令寳柟請卽妥爲照料先是葉詠霓大令初昭綰諸曁縣篆時訪知甲乙二人爲閙教禍首爰飭差拘獲訊實管押候懲迨李大令履新從寛交妥人保釋刻知戴君將至深恐前嫌未泯立出火票遴派差役協同親兵二十名往劍谿鄉將甲乙拘繫中途各鄉民咸以爲此去凶多吉少鳴鑼集衆飛步狂追兵役見衆寡懸殊紛紛四散鄉民愈聚愈夥旣將甲乙刼去復擁至戴君所寓之教民某内家意圖毆辱戴君急由窓櫺躍出避於屋後始得免於无妄之災然交涉中又多一番波折矣未識爲民上者將何以劑之 
[隴西不靖]  
　　天津友人來信云邇者甘肅回民稍有蠢動護理陜甘總督何制軍福堃兵單餉絀無力支持以致寗夏榆林及與蒙古交界之銀條梁卽甯保梁地方有倡議將教民戕害者現雖派員前往彈壓特恐邊氛未易敉平也 
[嚴查匪類]  
　　杭州訪事人云署浙江臬司黄幼農廉訪以省城五方雜處良莠不齊現在富有票匪率散往各埠謀爲不軌特飭保甲局員認眞訪察并諭令大小客棧不准容留面生可疑之人庵觀寺院亦一律查禁毋許留人住宿倘敢不遵立提重辦其借居客寓者必須尋覓切實保人方許投宿仁和錢塘兩邑宰亦出示曉諭并責成地保隨時查察伊匪徒無可藏身 
[太倉試事二誌]  
　　江蘇提督學政李蔭墀大宗帥按試太倉各情已紀於報兹又得太郡友人來函抄示生童正塲各題并經古及一等諸生前列案爰爲之照錄於下生正塲四書題太倉子曰君子泰而不驕二章鎭洋子曰志於道二章寳山子曰興於詩二章 
嘉定子曰君子疾没世二章崇明子曰不在其位二章通塲經題不貴異物賤用物民乃足詩題賦得籜龍已過頭番筍得龍字五言六韻覆生古題詩賦周茂叔如霽月光風賦以人品甚高胸中灑落爲韻賦得四月南風大麥黄得風字五言八韻經解易諸家互體得失議羲和重黎四岳攷史論李德裕進丹扆六箴論擬明道程子請修學校尊師儒取士子劄子十算學窮奇偶之情莫善於求一說有一工程若甲乙二人同作一十七日可成甲丙二人同作三十六日可成乙丙二人同作五十四日可成問甲乙丙每人獨作須用幾日崇明童正塲首題最門曰至有荷蔶次題吾先子之所畏也詩題賦得桐隂清潤雨餘天得天字三月二十八日晚出生古案正取八名時國型賦陸炳章賦郁振均賦蔣乃均賦沈汝駒賦王鍾琦賦徐福墉經戴思恭史次取十五名陸曾翰賦黄世祚賦王光大賦張大培賦潘同珪經黄厚生經朱恒昌賦李維峻賦李鍾燮史李家彦史汪兆鈞賦朱世增算朱家榮算莊壽愷算朱煥新算本月初一晚出生正塲案凡取經古者皆列一等凌溯瑜陸炳章季豐時應奎蔣乃均 
夏恒德張毓騏陸智海陸錦標陶鼎彝以上太倉一等前十名共取二十名錢詩楨時國型王熙元王光大繆穀詒胡錫爵陸銘璜郁振均聞錫麒王繩玉以上鎭洋一等前十名共取十八名餘未詳 
[春明夢餘錄]  
　　京師訪事人云新德界内粉坊琉璃街地勢寥闊路徑紛歧三月二十六日之晚十點鐘時有土匪十餘人持械至居民曹姓家踰垣而入席捲一空事主被傷勢頗沈重翌晨德弁親詣踏勘命提鄰近數人詰問一面派兵查緝務獲究懲○兵部辦公之所設在黄旗官學堂内上月二十六日有日本巡街兵大踏步至大堂請謁徐大司馬大司馬不得已而見之慰諭數言日兵始肅然而退○刑部堂司員假白雲亭爲辦公之所上月某日忽有德弁欲於此借住堂官不能阻懇全權大臣慶邸李相婉言却之 
[鴛湖放棹]  
　　嘉興訪事人致書本館云浙江平湖縣某鄉有甲乙兩不孩日在田中刈草甲孩九歲乙孩十二歲上月下旬某日甲孩戯將刈草之鐮舞弄悞中乙孩腦門因之斃命父母向甲孩家責問幾興雀鼠之爭後經親族竭力調停乙孩父母必欲甲孩穿孝祭奠甲孩父母無可如何倩乙孩母舅某丙携之而往豈料丙甫至卽被騙入内室而納甲孩棺中以致悶斃迨丙出阻之已不及矣無可對乙孩父母遂亦投河自盡聞甲家數房惟此一子乙家則尙有三子一旦下此毒手恐甲家未必甘休也○有客自平望來禾購取桑葉適遇同鄉人某姓言及有葉出售遂向之購定數十擔某姓給以票據令持向義大行支取迨持票照騐行中人告以票係僞造客遂悻悻而回將某姓扭往行中交保送縣○新任秀水縣方邑尊到任後卽訪拿闔邑匪棍賭徒嚴加懲辦旋出示曉諭云本縣到任以來所訪拿不法匪徒皆係明查暗訪眞知確見乃始拿辦並不輕聽人言爾等良民切勿誤受劣差詐擾本縣拘拿匪徒槪有印票硃標如敢詐擾儘可具禀前來爲爾伸雪某日鄉人某甲投縣禀控某公差於上月某日得賄若干偪令某姓寡婦再醮邑尊立提研訊判責一千板荷以巨枷派令僕人鎖押遊鄉示衆○今年蠶汛南鄉王店硤石等處皆告歉收郡城内外以及各鄉亦只五六分之譜以故桑葉現已賤至每擔洋銀二角矣○嘉乍恊鎭因病出缺後浙江撫憲余晉珊大中丞已委蔡副戎署理卽日可以到禾矣 
[鄮山樵唱]  
　　寗波訪事人云寗郡禁賭雖嚴而犯者甚衆江厦丁家帮人於三月二十二日在天妃宫聚賭事爲保甲局員某君所聞率領勇丁地保柱拿賭首某甲竟敢持械拒捕卒爲地保局丁拿獲送交鄞縣署縣主徐大令訊明枷責發往犯事地方示衆○正任甯紹台道升任江蘇按察使誠果泉廉訪於上月二十五日交卸二十九日附某輪船赴滬提道府縣各官均往江北岸馬頭恭送練軍副中營甯防營弁勇在新江橋鳴槍致敬○會匪正法已錄前報兹悉此匪姓童名宗順湖南某邑人前在提標營當什長姘識郡廟東首某氏婦某日同黨某甲前往投宿事爲余軍門查悉飭弁擒獲搜獲竹箱一口内有富有票及自立會匪姓名簿迨升堂訊鞫重稱此箱由甲寄存小的並不識字不知内藏違禁之物軍門予以重刑始一一供認迨正法之後其女跪求監斬之城守營項遊戎備棺收殮遊戎請諸軍門而後准之 
[瀼溪漁笛]  
　　宜昌訪事人支邇者江水尙未大漲上月初旬某日英國某兵船入川行至新隆灘水淺不能上駛因卽灣泊十一日夜大 
 
 

Page 3

 
 
雨淋漓十二日江水陡漲數尺不特兵船可鼓浪前行即各處支河亦復不憂枯涸矣○各城門現皆張貼謄黄略謂欽奉上諭各省地方文武官員皆宜竭力保護教堂及教士教民如不力爲保衛一遇事端不論大小各地方官及該管上司一併叅劾懲處永不叙用并令各地方紳耆勸諭鄉民嗣後不得與教堂教士教民爲難宜父誡其子兄朂其弟以敦睦誼云○東湖縣葉大令接印後卽往稅務司及領事署拜會翌日領事及稅務司皆赴署報謁○上月下旬某日德國領事某君乘昌和輪船來宜在美最時洋行小住至本月初三日雇民船往興隆灘查勘水道并至去歲瑞生輪船失事處察看○南門外後街一帶向爲人跡罕到之處近由浙江人購建公所西人亦建造福音堂二處擇於下禮拜行落成之禮○前此地方官嚴禁倡妓不准賃屋而居因之一舸閙紅中流容與近來曰久玩生濳至大南門外租某大姓宅爲藏嬌之所然並不滋事尙可蔽地方官耳目也 
[螐磯月色]  
　　蕪湖訪事友人云去歲大通青陽之變居民競爲保衛身家之計求督銷局員添招松健一營由滁州緝私局潘游戎志中統之以資防守近已事平定議裁撤除酌給恩餉外游戎復捐廉助以資斧若干各勇懷德畏威頗覺相安無事○上月某日新任和州知州姚直剌錫光道出鳩江命駕登岸晉謁各當道旣而各當道以次答拜禮也○德商瑞記洋行主前在江口購地一區旣而業主以被人私售執契力爭遂至蕪湖縣署互控上月十六日縣主陳雲湘大令親往勘騐未知其中有何糾葛也○距蕪湖四十餘里之白馬山路徑崎嶇宵小最易混迹近聞其中有匪徒數百人嘯聚爲患詭秘異常聚而殲之是所望於有緝捕之責者 
[鍾山挹翠]  
　　金陵訪事友人云上月某日之夜某叚汛弁率勇巡至糧道署左近拿獲形跡可疑之某甲搜出利刃一柄帶回研訊供稱刀由義弟某乙寄存小的失業無聊携出求售途窮日暮暫就廊廡假寐並無别情汛弁慮所供不實不盡乃於翌日解送縣署縣主某大令研訊之下堅執如前並稱乙曾操此刃殺人現方傭於某公館中卽請提案質証大令恐有仇扳情事不忍株連飭將甲照小刀會匪懲治發自新所永遠禁押○邇來省垣一帶謡諑繁興或稱會匪密布城廂内外頗有蠢動情形或稱某某等國調兵數干將與南洋大臣以戎衣相見無稽讕語顯係匪徒揑造藉以煽惑人心有地方之責者可不及早禁之哉○入春以來雨澤愆期米價因之日貴幸上月旣望後連朝好雨送盡殘春挑葉渡頭陡漲江流五尺許不獨魚塍鳩隴一律沾濡卽商販運米入城其價亦因之陡貶刻下上熟米每石需洋銀四元次者三元五角不者三元有奇數米而炊者欣欣然咸有喜色矣 
[上海官塲紀事]  
　　日前江安督糧道效述堂觀察由任所繞道申江赴蘇垣公幹昨已事畢而回亭午時命駕赴蘇松太兵備道轅拜會道憲袁海觀觀察晤談片刻旋至上海縣署投剌報謁縣主汪瑶庭大令飭丁擋駕○昨日午前新任福建按察使吳伸懌廉訪命駕入城赴上海縣署拜會縣主汪瑶庭大令大令延入花廳茗談良久而别○昨日爲前署蘇州府知府張子虞太守之太夫人周氏開弔之期午前蘇松太兵備道兼江海慈監督袁海觀觀察淞滬釐捐總局督辦朱詵伯觀察松海防同知劉乙笙司馬上海縣汪瑶庭大令保甲總巡朱森庭明府提右營叅將廖楚材叅戎以及各營管帶本邑諸紳耆咸詣南巿豐記馬頭公館中叩奠素車白馬爛其如雲聞太守定於本月二十一日發引回浙江錢塘縣珂里 
[總辦閱廠]  
　　昨日新委江南機器製造局總辦毛實甫觀察命駕至砲廠查閱工程管廠委員陳明府殷勤延入觀察詳察各種機器汽爐及所製軍械至其餘各廠須伊兩江總督劉峴帥所委提調王太守來滬然後偕往閱視 
[流氓不法]  
　　前日甬人韓慶雲董阿芝王開紀三人行經引翔港鎭突被著名流氓許某徐某糾約羽黨持刃阻住去路將所携洋銀及對時表金約指悉行攫去事後韓董王投訴鎭上巡防局局員李二尹立卽嚴飭差勇務將諸流氓悉數拘獲以便解送上海縣署禀請縣主汪瑶庭大令訊懲 
[路斃可憐]  
　　前晚六點鐘時有某甲者身穿藍布衫褲病容蕉萃倒斃於英租界浙江路某弄口二百九十七號門牌屋外兵頭知之傳令地保從速棺殮 
[南巿捕房紀事]  
　　昨日駁船戶賈見忠承裝南巿恒生馬頭愼餘豐米行之貨同業王阿富向之爭奪遽將秤錘擲去傷賈頭顱血流如注三號巡街捕見之拘入捕房捕頭令押候轉解馬路工程局禀請總辦葉孟紀司馬訊懲○船戶張長生與元吉泰米行司事吳雲在路鬥毆由某號巡街捕拘入捕房捕頭詰知事起細微一併釋去 
[國會復書駁議]  
　　國會中人復南皮節帥書反覆辯論幾萬餘言究其宗旨不外民懼國法所不赦名教所不容而别援一說以自解詭辭巧辯亦固其所然必以此爲天下之公理則未免欺人太甚矣夫公理之於民權兩不相涉者也公理者猶吾儒仁義之說也民權特政治之一術耳民權有得失之分豈公理亦有得失之分乎渾而一之不通極矣亦何怪其旁微曲引疵累百出乎雖然此等精義彼固不足以知之卽以民權之說論之而亦不能無疑義也美民懲英之虐暱就佐治以集大勲乃未幾而南省渝盟林根被弑黨人水火禍至於今此不可解者一也拿破崙雄長歐洲則民主晉爲君主矣魯意王喪師辱國則君主變爲民主矣勝則尊之敗則廢之君之賢否决於兵戎立國之道固應爾耶此不可解者二也德相卑士麥之言曰皇王建極惟天作則君臣之分萬古不易彼言平權者亂民耳德爲富强之國卑爲名世之臣而言猶如此此不可解者三也日本自維新後步武泰西惟恐弗及民間亦請開國會昌言民權然彼猶主於尊王此則創爲革命是非得失究屬安歸此不可解者四也英當守舊時政苛稅重民不聊生曼拙忒城民以請變政故就慘死者幾及萬人民不揭竿士能流血卒以此成中興之業今必以謀逆爲民權之張本如英民者又將何說此不可解者五也天下列國惟俄最强民權之盛遠過中國而其臣民奉令惟謹不聞以平權之說稍參末議夫豈國無人乎抑皆不學無術也此不可解者六也非洲之亞然莫三鼻美洲之智利烏拉乖等國皆重民權然國小民貧政衰俗敝泰西政治家擯之自鄶以下民權之利其效安在此不可解者七也彼國會中人挾其謬說騁其狡辯方謂欲求保國宜興民權欲興民權宜先革命而孰知環顧列國能保國者皆不重民權興民權者不皆革命乎雖然以彼自謂熟諳西史通曉外事豈遽見不及此而猶掩耳盜鈴以冀熒惑天下人之耳目者何哉歐洲有羣不逞之徒焉名曰厄乃基土特黨以均貧富通有無爲宗旨蓋言自由而不言界限者也又名通用黨當普法有事之秋若輩卽踞巴黎而有之肆其刼掠恣意淫暴不及兩月卒爲法民所滅中國同治十年法曾改爲通用國卽若輩所爲也今其黨蔓延歐洲矣國會中人殆襲其故智歟不然何宗旨之適相合也鐵城庸菴氏稿 
[湖州無力延醫者須知]  
　　啓者現有世儒醫宦游江蘇並未懸壼當道及親友求診者洵不乏人從公之暇好行方便與予有戚誼近日踵門而謁見有甬人無力者跪求往診宦游者急扶之起慨然允諾并囑共免給轎例目覩情形良深感佩予因談及同鄉在海上僑居或在店鋪帮夥或靠女工度活或失業謀事倘抱病在牀不能赴善堂門診而欲請醫所費甚鉅貧病交迫實屬可憐言念及此宦游者爲之惻然予卽進一策遇有貧病者盍廣行方便設立善舉免票仰得代送宦游者欣然韙之竭誠行善願隠其名自今以後凡有吾湖男女小孩在租界内患一切内症無力請醫者每晨七點鐘起十二點鐘止可到垃圾橋堍承啓里趙味青家索取免票以便下午赴診未始非善舉之一助云爾 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前晚有賊潛入南巿錢漳會館殯房刨開棺木剝取屍身衣服董事林君以更夫趙季良失於覺察解送至縣并請縣主汪瑶庭大令飭捕嚴緝等情昨由汛捕查獲會館附近民人宋監宗情有可疑解案請訊大令提同趙季良研鞫情由趙供會館更夫係小的祖父承充前月二十八日祖父患病回家命小的暫代數日小的膽小晚間不敢入内蜷臥殯房之外翌晨見有一棺刨開當卽禀知董事被送案下宋監宗供小的素來安分惟相識之蘇阿囝前曾犯過刨棺之案未知此次是否蘇之所爲大令飭將趙開釋宋暫行收押候提蘇到案再究○金錢氏控陳培芳誘拐伊媳江氏前晚大令升堂研訊金錢氏供媳婦久在陳家爲傭今忽不見詢知已被陳婪賣爲此投案求追陳供小的係本邑人向業錢莊去年金錢氏薦伊媳至小的家傭工今年正月某日伊媳忽稱夫有急病意欲回家探視小的因將工資算給另給食物兩包遣之使去今金錢氏不知何意揑詞誣控惟求明察大令謂金錢氏所控無憑顯係揑誣本應重懲今姑從寛斥不准理○前日江隂縣遞解王勝發一名到縣大令研訊之下王供小的係本邑人在江隂砲臺營教習洋人處當庖丁現患瘋濕不能工作因之辭歇洋人疑小的有意爲難送至法隂縣署已由縣主大老爺訊責並斷給工資洋銀十八元遞解到案惟求交保國家旋由王之親戚奚子良投案具保大令准之諭令具呈保狀然後將王領去 
[上海巡局瑣案]  
　　前日謝秀卿投二十三七鋪巡防局探吳錫餘圖賴洋銀十　局員邱友林二尹升座研訊謝供前者吳薦小的至龍飛馬房售賣稻草得價後借去票據洋銀十元至今未還向索圖賴求恩究追吳不認借貸二尹喝責三百板驅逐出境○前日王陳氏挈女孩黄有花至二十三七鋪巡防局訴稱此女年甫十二齡迷失歸途請爲安插局員邱二尹命移送某善堂留養俟其家屬認領○前晚栅夫某甲瞥見王樊氏偕張朱氏携一衣包怱怱行走疑係紅拂一流人拘送十六鋪巡防北局局員蔡蓉卿二尹研訊之下王樊氏供小婦人與丈夫王麗水偶占脫輻之爻氣忿而出張朱氏供小婦人與王樊氏鄰居素相契洽因見王樊氏獨行無伴以故相隨二尹喝令將張朱氏掌頰五十下著傳王麗水到案將王樊氏領回管束 
[英美租界晚堂瑣案]  
　　王福生控凌喜亭定購棉花積欠銀兩經讞員張柄樞司馬訊明令兩造各邀公正人理處前日公差督同楊菼等核算王不將簿據交出祗以摺子爲憑謂應找凌銀一百餘兩迨據情禀復司馬諭令靜候核奪○英商管爾德控馮洪綬屋産糾葛疉經兩造上控道轅由前任蘇松太兵備道憲與英員會訊判馮繳銀四萬六千兩迄今已歴年餘馮置之不理迭奉道憲袁海觀觀察札飭公廨提比前晚司馬飭提馮到案研訊之下馮供稱職員一時無力不能清理叩求寛限司馬子限一月遵照憲諭理清違干未便○史惠氏控成衣匠楊慶寶誘拐寡媳吳德珍捲物遁逃司馬研訊之下史供小婦人之子於前年病胡寡媳史吳氏被成衣匠楊慶寳引誘以致捲物而逃叩求究辦史吳氏卽吳德珍供小婦人夫故三年不願再醮不料姑竟逼勒爲倡不從則鎖禁毆辱無奈逃至楊慶寳家楊慶寳供認與德珍同居不諱司馬將史吳氏交其母吳蔡氏領回另行釋配楊笞責三百板飭具安分切結然後斥釋 
[英美租界公堂瑣案]  
　　包探趙銀河解吳耀堂到案禀稱此人串同彭煥章向吳顧氏騙拐洋銀二百圓解經大老爺判令押候如數繳出然後遞解回籍兹吳已將洋銀繳到捕頭令小的傳吳顧氏具領氏聲稱尙有鈔票洋銀一千元且被當去金首飾若干須償當本八十五元捕頭因令小的解請核奪讞員張柄樞司馬商之梅副領事著於吳所繳洋銀二百元内提出八十五元給典鋪具領其餘一百十五元暫存捕房候吳顧氏來領吳照原斷遞解回籍○包探張寶成解曹友才到案禀稱此人竊取烈昌自來火行鐵機器一架經小的拘案請辦司馬判責二百板○包探陳金標解李炳文到案禀稱此人狙伏錫金公所之後見鄉人勞義鄉肩負洋紗四包强欲拽至貨捐局認捐經三百號華捕拘入捕房捕頭令小的解案請究勞投案申訴前情李供稱小的係貨捐局巡丁夥役司馬謂巡丁從無夥役名目定係冐充判令枷號一月○包探陳金標禀稱泥水匠顧金全將石灰抛擲鍾阿大面上經八百八十號華捕拘入捕房捕頭令小的解案請辦鍾訴稱前日小的偕姊妹行經顧家門外顧將石灰抛擲適中小的面部以致雙目受傷叩乞嚴究顧俯首求恩司馬判責三百板管押捕房三月○包探王湘舟解程榮壽到案禀稱此人向趙金杜訛詐洋銀一元經小的拘案請辦司馬判責三百板枷號半月○包探竇如海解萬春廷到案禀稱此人在某茶肆與夏華山口角扭毆致傷夏　顱經四百九十九號巡捕拘入捕房捕頭令小的解案請究司馬騐得夏毆傷屬實飭萬給養傷洋銀五元○包探劉森堂解王山友到案禀稱此人竊取某船塢中舊鐵六塊經小的拘案請辦司馬判責一百板 
[法租界捕房瑣案]  
　　前者鄭振玉控龔玉如圖賴所借洋銀一百二十元迭奉讞員杜枝園大令訊供龔稱小的只借過洋銀四十元餘俱係中人袁士甫王文新所用且以借據並非已出爲詞大令諭令押候提到袁士二申人覆核昨日大令蒞捕房發落各案時原告偕袁王二申人投案求追大令提龔詰問仍執前供袁供小的代借洋銀屬實然當時卽如數交龔並不缺少現在龔之母舅某甲願保龔出外清理大令命將龔還押准子交保○賭棍周子卿偕同黨張友三勾引胡光榮入局騙去洋銀二十一元控經大令訊明諭令付還所騙洋銀并各罰十元責手心三百下張已照繳受責得卽釋回昨日周妻張氏投案呈繳洋銀二十元五角大令提周到案著責手心三百下然後釋出○前日輪船積竊王寳元被包探拘獲解奉大令訊供不認押候查明再核事爲上海縣汪瑶庭大令所聞以王係自立會匪羽黨函致公堂請勿釋去大令遂于昨日命提覆訊王矢口不承聲稱小的並不入會大令諭令押候過堂嚴訊核辦○流氓唐品山强行攫人衣服經包探拘解至案大令著重責四百板然後釋出 
[美租界捕房紀事]  
　　前晚本邑人葉富寳投捕房訴稱在吳淞路第七十八號門牌開設小飯店頃有某國兵船上人二名闖入店中强取食物向之攔阻致被擊傷頭額捕頭允派探捕緝查○下海浦提藍橋左近著名流氓楊阿金卽瞿阿金突於前晚糾集羽黨各帶利刃向族叔瞿志賢索詐肆行毆擊志賢投訴捕房捕頭令包探張阿五前往拘拿至則阿金早已聞風逃逸矣○前日傍晚甬婦葛藍氏投捕房訴稱僑居北四川路第二百五十六號門牌屋内比鄰某甲與其母口角肆毆致其母受傷身死恐被株累是以來此報知捕頭令包探倪順全前往查明然後拘甲送公堂禀請讞員張柄樞司馬核辦○昨晨妙手空空兒張寳春行竊錢鶴鶴家衣服數件旋由包探孫阿新拘獲帶入捕房捕頭令押候轉解公堂禀請讞員張柄樞司馬懲辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴安徽巡撫臣王之春跪奏爲安徽省開辦籌餉捐輸酌議章程恭摺仰祈聖鑒事竊照皖省庫欵空虚餉需緊要經臣援案奏請開辦籌餉捐輸以資接濟一摺光緒二十六年十二月十四日由驛遞回原摺奉硃批著照所請該部知道欽此欽遵轉行查照開辦兹據督辦籌餉捐輸總局布政使湯壽銘詳稱援照江蘇省餉捐章程詳細酌議京外文職實官雙月三班分發指省免騐看及分缺先分缺間本班儘先各項花様四品以上按照例銀四成實銀收捐五品以下按照例銀三成實銀收捐各官遇缺先一項班次稍優所有雙月三班分發指省及遇先免試用等項均仍按照例銀八成實銀收捐武職指升照文職四品以上五品以下實職銀數辦理其由武生監生報捐各項武職按照例銀八缺成實銀核奬分發指省各項按照例銀六成實銀收捐虚銜封典貢監翎枝均照現在安徽振捐章程分别核奬捐銀至一萬兩以上者由局詳請專摺奏請特恩優奬廪增附生准其捐納虚銜封典仍令照捐監銀數上兌作爲捐免出學刊刷三聯實收由局編列安字號數呈請蓋用關防發局塡給捐生仍按兩月造具奬册蓋用司印連同截存劃實收詳請咨送部核奬塡照頒發換領應解部監飯照費銀均照海防捐輸章程核收按次分别呈解勸捐官紳如能勸獲實銀二萬兩以上者應請仿照歴辦籌餉捐振成案奏請奬叙以昭激勸等情詳請奏咨前來臣覆核無異除咨部外理合恭摺具陳伏乞皇太后皇上聖鑒勅部查照謹奏奉　硃批戶部知道欽此 
經筵日講起居注内大臣大學士翰林院掌院學士管理理藩院事務臣宗室崑岡謹奏爲請旨簡放塔子溝等處理事司員二缺恭摺具陳仰祈聖鑒事竊查熱河所屬之八溝塔子溝烏蘭哈逹三座塔等四處理事司員兼管稅務俱係二年期滿遇有缺出卽將記名人員帶領引見請旨簡放歴經辦理在案現在恭奉聖駕西巡臣院援照吏部奏准變通奏補官缺新章請將八溝等四處理事司員先行開單請簡等因於光緒二十六年十二月十八日附片具奏本年正月十六日齎回原摺恭奉硃批依議欽此今塔子溝理事司員承祐於光緒二十四年六月二十二日接印任事起扣至光緒二十六年六月二十一日止二年期滿例應更換上年未及帶領引見又三座塔理事司員耀頗於光緒二十四年十一月二十四日接印任事起連閏扣至光緖二十六年十月二十三日止二年期滿例應更换臣等謹遵奏准變通新章將陳記名理事同知銜蒙古主事景祺等二員新記名四品銜滿洲郎中裕芳等十四員銜名繕具清單附摺呈進伏候簡派塔子溝理事司員一員三座塔理事司員一員以重職守擬請奉硃批圈出在前之員卽作爲塔子溝理事司員奉硃批圈出在後之員卽作爲三座塔理事司員毋庸籖掣以杜弊混應自該員等到任之日起仍扣滿二年前期三個月奏請更換而符定章所有開單請簡塔子溝等處理事司員緣由謹恭摺具陳伏乞皇太后皇上聖鑒再臣院左侍郎宗室壽耆現在穿孝是以未經列銜合併聲明謹奏請旨 
護理陜西巡撫河南布政使奴才端方跪奏爲恭報奴才接篆日期仰祈聖鑒事竊奴才於光緒二十七年正月二十三日奉旨護理陜西巡撫當經具摺叩謝天恩二十六日准調補山西巡撫岑春煊派委西安府知府胡延署撫標中軍叅將金造將陜西巡撫關防一顆曁王命旗牌文卷齎送前來奴才當卽恭設香案叩頭謝恩祗領任事所有奴才接篆日期謹繕摺具陳伏乞皇太后皇上聖鑒謹奏奉硃批知道了欽此 
頭品頂戴兼署兩廣總督廣東巡撫臣德壽跪奏爲廣東現在籌辦紳富捐輸及各省實官振捐擬請暫緩停止分發以裕餉源恭摺仰祈 
聖鑒事竊照廣東省前因知府以下需次人員擁擠經奴才會同前督臣李鴻章於光緒二十六年六月初四日具奏請將報捐指省勞績保留凡未分發之知府以至未入流並鹽務等官一律停止分發二年於十一月一十五日差弁齎回原摺欽奉硃批著照所請吏部知道欽此欽遵在案伏查本年六月以前各省需次人員實在擁擠不得不請停分發以爲整頓吏治起見嗣因北方多事時局艱難迭奉加撥餉項添募勇營司局各庫搜羅殆盡遵旨開辦紳富捐輸藉資接濟而直𨽻陜西等省復因水旱成災相繼來粤勸辦實官賑捐强弩之末已難期踴躍輸將各官分發仍行停止則捐生觀望不前不特捐輸不能起色卽大局亦多窒礙權衡緩急自應請將知府以下並鹽務各官暫緩停止分發仍俟察看情形如要餉需稍可周轉賑務不致竭蹶冉行分别辦理據布政使丁體常按察使吳引孫鹽運使國鈞會同詳請奏咨前來奴才復加察核係屬實在情形除咨部查照外所有擬請暫緩停止分發緣由謹恭摺具奏伏乞皇太后皇上聖鑒訓示再兩廣總督係奴才兼署毋庸會銜合併陳明謹奏奉硃批著照所請吏部知道欽此 
王之春片再據蘇松太道轉奉慶親王電開行在戶部奏准於光緒二十七年所撥京餉先提銀一百萬兩限正月底到京已行知各省計撥安徽省銀六萬兩解滬匯京等因當經行司籌解去後兹據布政使湯壽銘詳報在於本年京餉内動撥地丁項下庫平銀六萬兩發交號商合盛元領匯解赴上海關道兌收匯京濟用等情詳請奏咨前來除分咨查照外謹附片具陳伏乞聖鑒謹奏奉硃批戶部知道欽此奎俊片再准部咨議復陜西撫臣岑春煊奏陜庫短數過鉅續請撥欵一摺奉旨依議欽此原奏單開四川撥恊陜銀三萬兩等因查陜西異常荒旱川省前已三次籌解振銀七萬兩實屬無可搜索惟念陜省待用孔殷不得已於川省兵餉項下暫挪庫平銀三萬兩發交西商天成亨等號承領匯解以期迅速所挪兵餉俟勸捐收有成數卽行歸還據布政使詳請具奏前來除咨明戶部曁陜西撫臣查照外理合附片具陳伏乞聖鑒謹奏奉硃批戶部知道欽此 
端方片再上年六七月間直晉地方不靖奴才時在護撫任内深虞匪徒勾結煽亂因嚴飭各屬實力防範多方購捕許以拿獲巨匪必當破格給奬旋據咸陽縣禀由在配軍犯已革叅將趙長春首報作線擒獲匪首方大奇彭興山二名當經提省飭發西安府審明方大奇起意開堂創立山堂香水糾夥一百二十餘人散放飄布盟單傳授口號彭興山先經聽從方大奇入會派充陪堂復自糾劉源興等三十一人另立一會焚表結拜推爲龍頭自創山堂香水口號分散飄布並究出方大奇會内夥匪陳菁山等在耀州地方放火行劫姦淫不法等情禀經奴才會同陜甘督臣照章批飭就地正法並經前撫臣歸入上年秋季彚奏在案查方大奇糾夥入會放火淫掠黨羽衆多若非及早破獲爲害地方何堪設想趙長春作線跴緝巨匪就擒消患無形功有足錄查其犯事原案先因派令守備李振佑籌措辦案費銀致李振佑愁急自縊經部奏叅革職審依威逼人致死律擬扙因係職官免予發落嗣因意圖報効在道旁叩闢呈訴審依聖駕出郊衝突儀仗妄行奏訴例擬軍論前案並無贓私論後事只緣冐昧今在配尙能力圖自効緝獲匪魁似應許以自新俾資湔祓可否仰懇天恩將咸陽縣在配軍犯已革叅將趙長春免罪釋放以昭激勸之處出自逾格鴻施謹附片具陳伏乞聖鑒訓示謹奏奉硃批著照所請該部知道欽此 
聶緝槼片再准江蘇學政臣李殿林咨稱現須按試各屬所請閱文幕友係陜西安康縣舉人陳延海山西平定州舉人耿亮采山西長治縣舉人郭寳清山東壽光縣拔貢王宗元山西大同縣副貢李北山湖北襄陽縣附生涂聯第山西永濟縣歲貢常袖海山西懷仁縣　貢馬晉隨棚校閱咨請循例附片具奏前來臣查該舉人陳延海等均屬品學兼優堪以襄校理合附片陳明伏乞聖鑒謹奏奉硃批知道了欽此 
 
