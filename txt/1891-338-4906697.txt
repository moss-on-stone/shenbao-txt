# 1891 - 338 - 4906697

 

Page 1

 
 
[新印通問便集告成] [  申報舘主人啓]  
　　是書爲南沙子虚氏所輯盖亦尺牘之流亞也首列家族禀函次爲外戚箋簡由是而通禀尊長友朋贈答門分類别井然秩然凡持身涉世之規慶賀弔唁之節以及信面格式行輩稱呼羅羅淸疏無體不備又恐初學家于書中典實未能一覽而知因復博攷詳稽逐加註釋人苟悉心披覽則飛箋染翰自能右有左宜本舘因取簡印之以公同好每部分裝四本祇收碼洋兩角諸君子有欲以箋素見長者認明本埠申報舘申昌書室或各外埠申昌及分售申報處購取可也 
[論靖匪毋留餘孽]  
此次北地賊匪作亂警報初傳在目囿一隅胸無卓見者鮮不膽戰心驚張皇失措而鄙人早料此賊之不足以當大兵以爲告捷之書當卽在指顧間其時信者半疑者亦半蓋事機未著苟非有卓識明鑒固不能逆料於未然也　恭讀初六日上諭綸綍昭垂宣示中外乃知官兵合力迎剿奮勇爭先賊匪窮蹙逃奔屍橫徧野夫而後曉然於　天威震疉川嶽效靈揚我武以遏宼萌不啻以湯沃雪以山壓卵軍聲遠震露布遙傳使普天率土之人鼓舞軒鼚而不能自已懿鑠乎盛哉非神武不世出之聖人孰能當此而無愧哉且此次千捷不難在將士之用命而難在運機之神速當德都統飛章告警之時朝廷卽分飭盛京將軍裕軍憲直隸總督李傅相等速飭將領分路進剿假使諸將領奉檄之下或以賊勢披猖稍出以愼重或以糗糧未具緩日以成行任彼烏合之衆得以鴟張狼顧遷延時日必致勾結愈固蔓延愈廣器械愈多日後卽臨以大兵薙除亦正虞費手乃諸將領於奉檄遄征之下投袂而起捲甲而趨踔厲奮發勇往直前眞有地中鳴鼓角天上下將軍之勢不出數日疉奏奇勛直隸提督葉軍門志超則在建昌縣三十家子等處先獲勝仗奉天所派聶總戎桂林耿總戎鳳鳴等則在朝陽縣界連獲勝仗而葉軍門所派各隊復在建昌所屬五官營格殺教匪大頭目奪獲器械馬匹無算賊匪經此次大加懲創精銳略盡當不復能再奮螳臂以當車轍矣雖佔踞朝陽之賊尙未退出然勢力窮蹙直無異釜中之魚甕中之鼈固已在我掌握中矣兵法云出其不意攻其無備又云先人有奪人之心諸將領剿賊神速可謂深得此意而鄙人之逆料此賊之不足以當大兵亦可謂多言而中矣夫熱河朝陽地在畿輔密邇神京草澤奸民竟敢盜兵潢池揭竿而起眞乃自取滅亡諸將領膺干城腹心之寄乘勝長驅掃蕩宼氛用使雞犬晏然閭閻安堵以上報朝廷宵旰之憂仰副大帥推轂之意此固大丈夫感恩圖報者之所爲也諭旨謂其每戰皆捷深堪嘉尙一字之褒榮於華衮矣而鄙人於鼓舞之餘尙不得不作鰓鰓之慮者賊匪聚衆刼掠致有數千之多則其平日之潛謀不軌陰相煽惑斷非一朝一夕之故其所由來者漸矣始僅焚掠村舍繼竟攻奪城池則其愍不畏法肆無忌／ 
憚已可概見非復山賊海盜之所可同日而語矣且教匪會匪之蠢然思動固不自今日始矣此股賊匪之行徑雖係教匪然據道路傳聞難保無會匪混跡在内二匪如果合而爲一則狼狽爲奸同惡相濟難保無詭謀狡計萌蘖其中此次官兵乘戰勝之餘威協力疾擣已有高屋建瓴之勢克復朝陽計期當必不遠所慮者餘賊驚竄四散奪路狂奔或匿跡於深山密箐之中險阻崎嶇搜捕不易爲力或自投於絶徼窮荒之外偷生延喘誅剿豈易爲功古語有曰一日縱宼數世之患又曰去惡莫如盡此則不可不出以愼重處以詳審也顧以目前勳臣宿將分掌兵符羆虎爪牙馳驅用命加以廟堂决策明見萬里之外發縱指示應變如神則區區小醜固有不難計日而定者溯自髮捻剿平而後迄今已二十餘年疆圉晏然兵戈不用而國家歲費巨帑製造船隻槍砲日新月異以爲自强之本計海軍規模燦然犬備而陸路諸軍分布險要又能按時操演精益求精較之數十年前氣象大不相同禦外侮而靖内訌宜乎確有把握矣方今六幕同風梯航畢集睦鄰脩好有加無已固不虞外侮之乘不謂逋逃餘宼乃敢糾合醜類自作不靖迨大軍進剿不待交綏而已冰消瓦解於此見軍士之訓練精勤固已著有成效斷非惡黨妖民之所得而抗彼自外生成者其亦可以歸心向化矣 
[電傳噩耗]  
　　昨日四川來電云成都將軍岐軍帥於本月初九日辰刻病故西望蜀天大星遽隕嗚呼哀哉 
[聞苑鶴書]  
　　欽派烏達峯署宗伯景笰亭少宗伯册封睿慤親王繼福晉睿親王魁斌福晋一事前經錄報兹於十月二十四日晨鑾儀衛備黃亭六座於東華門前禮部官由内閣捧鍍金册寳至東華門前奉置亭内正副使授節承旨出東華門交禮部官持節正副使卽乘輿先往睿邸派護衛十員蟒袍補褂於東華門恭　策馬列對前引皷吹手二十四名導迎樂作龍旂一對提爐二對曲柄黃傘一柄禮部導引四員持節官一員均吉服乘馬而行後則册寳黃亭六座每亭校尉八人以舁皆穿紅綢衣出東華門迤邐沿在街至石大人胡同睿王府第睿邸於門左跪　睿慤親王繼福晋率睿王福晉於内殿跪迎太常寺官捧册寳入殿奉置黃　上正使持節副使繼之人殿太常寺宣册文正使傳旨行册封禮睿邸跪聆畢向上謝恩繼太福晉率福晉亦於内殿向上謝恩正使宣詔畢偕副使出睿邸跪送如前遂卽繕摺於詰朝進内呈遞謝恩○吏部爲咨行事騐封司案呈本部議覆戶部題請將光緒十五年分奉撥京餉全數解淸之前湖廣總督湖北巡撫布政使等獎叙等因核與歴屆成案相符應請旨遵行一本於光緒十七年十月廿一日奉旨裕祿奎斌蒯德標等俱着加一級餘依議欽此欽遵到部除移咨戶部外應分行盛京將軍察哈爾都統湖北布政使查照○兵部爲知照事武選司案呈現出貴州普安營游擊一缺應歸十月分由部推選照章係漢三等侍衛月缺查有周世昌年四十二歲浙江縉雲縣人由丙子科武進士漢三等侍衛行走四年期滿引見奉旨以游擊用欽此應將該員擬選相應知照貴侍衛處傳令該侍衛於本月廿五日赴　天安門外朝房伺候掣簽萬不可悞○管理街道廳事務現屆一年期滿應行更換經工部咨取都察院旗漢御史各二人本部司員二人步軍統領衙門司員二人揀擬正陪分作四排於十月廿四日帶領引見請旨更換管理街道各員本日　　硃筆圈出管理街道廰事務著江南道監察御史松齡掌湖廣道監察御史吳慈銘工部員外郎鐵良步軍統領衙門主事毓秀去欽此○紫禁城内值年左翼前鋒統領巴克坦布現屇一年差滿照章更換經景運門開列前鋒護軍各銜名繕單請　派　喚紫禁城内值年前鋒護軍統領一摺於十月廿四日具奏本日奉硃筆圈出正黃旂護軍統領崇禮欽此○兵部爲知照事武選司案呈現出右安門門千總一缺應歸十月分由部銓選查上次用至科班止此次應用選班查有名次在 
 
 

Page 2

 
 
先候選門千總王汝新年四十五歲廂紅旗漢軍包衣王文明佐領下人由雲騎尉世襲呈請以門千總降選應將該員擬補是缺相應知照廂　旗漢軍都統轉傳該員於本月廿五日赴天安門外朝房伺候簽掣勿得遲誤○吏部考試漢謄錄入塲日期前已錄報兹於十月廿四日吏部奏請考試漢謄錄一摺本日奉硃筆圈出閱卷大臣協辦大學士戶部尙書　錕禮部右侍郎景善工部左侍郎汪鳴鑾去内監試御史錦昌　恩漙去内塲監試御史文郁徐樹銘載存陳其璋去受卷官吏部堂主事榮勛禮部主事黃祖直去彈壓廂紅漢副都統克勤去搜檢鄭親王凱泰怡親王薄靜吏部右侍郎敬信戶部右侍郎崇禮署正白漢都統果勒敏通政使壽昌去欽此都察院專司稽察堂官奕杕去欽此得旨後福大協揆等曁監試受卷各員卽自内廷前往貢院入關而鄭邸等則於翌晨方赴龍門搜檢○禮部恭進冬至令節禮儀是否在廷王公百官照例行禮舉行筵宴其在外公主福晉命婦可否進内行禮之處繕本於十月二十日咨送内閣票簽蓋印廿二日進呈御覽於廿四日題本出科本日奉皇太后懿旨今年冬至次日著停止行禮餘携議欽此欽遵遂卽分行各衙門查照○兵部爲曉諭事武選司案呈准漕運總督咨報湖北荆州衛守備張俊鰲於本年六月初二日病故按限計算應歸十月分由部銓選照章輪用捐班先擬補查有羅長華雲南人由　用武進士遵新海防例捐納以衛守備不論雙單月遇缺卽選並加捐捐班先前簽掣第一名應行擬選是缺相應出叙傳令該員於廿五日赴　失安門外朝門伺候簽掣不准不到 
[剿匪近信]  
　　朝陽縣亂耗前已訪聞列報昨接天津訪事人信云日内官塲接電信知正定鎭徐見農鎭軍亦率馬隊兩營曁開花砲隊兩哨出關會同葉曙卿軍門於上月廿八日進兵軍門分派各將領或作前鋒或爲後勁並分截各要隘以防逃竄俾藐兹小醜得以一鼓殲旃云 
[津水冰花]  
　　天津來信云小雪而後天氣乍寒北河冰塊隨流而下開封輪船業已開行中道折回　他輪船帶之出口十月廿六七等日海河下游冰牌撞没宋洛米船一艘帮搖兩艘淹斃四人浮家泛宅者流大都以殷鑒在前不敢攬載以致津沽貨物屯積如山差幸廿八日天復晴和河冰消歸烏有於是一聲欵乃復相率而前廿九日雖不嚴寒而天低若笠大有釀雪情形矣小雪凍淀大雪凍河殆非虚語 
[天津决犯]  
　　天津縣獄今年秋審列入情實命盜人犯郭二等四名於上月廿八日奉到釘封文處决津人預經得信羣至西門外圍觀比午後綁赴法場各犯均已面無人色而觀者在坑滿坑在谷滿谷是日南門外演劇觀優者爲之一空說者謂北方風氣每以勝人爲强不知觀此者亦能觸目警心各自懷刑勉爲良善否也 
[講求茶味]  
　　泰西有醫生安多羅者講求中國及印度茶之優劣在倫敦醫院中宣示生徒曰中國紅茶飲之能使胸膈舒暢毫無疾病譬如有人飽食之後必飲牛乳或淸水或茶使無茶飲肢體便覺不舒然茶亦不同我每日在外行醫至下午五下鐘時不論行至何處病人家必言君頗辛苦盍飲茶乎我飲之覺昧太濃瀹之尙未得法蓋瀹茶亦有法度不善瀹之卽不佳也攷茶最佳者爲中國紅茶至印度亦產紅茶而其性太厚如人淸晨飲印度茶一杯卽一日不能舒暢推原其故印度茶能害筋絡血管若沈醉然致損身體也爾等如欲飲茶或病人索飲須飲中國紅茶方不致疾且瀹時務須留意每一人茶葉一匙如有五人則於五匙外再加一匙以防耗費及瀹以開水閱五分時卽可飲若閱時過多則茶味亦壞云按安多羅爲英醫之享盛名者今有此說足見中國之茶實爲貴物所望官商維持其業勿使日壞一日庶乎利益無窮乎 
[東報記高麗事]  
　　往年英俄有事之時英國曾借朝鮮巨文島以爲扼守要隘未幾事平卽撤去此蓋商允在前也近日又有英艦三艘至巨文島寄泊名爲購取薪糧實則放水兵登陸通樹英國旗幟陽歴上月十七號日本政府得信至朝鮮有司大受虚驚舉措失度評議之下定遺使臣偵視實情乘機令英艦退去奉使者爲李君鶴圭於十九號附坐海龍丸前往未發之前聞朝鮮政府計聘西官閔泳頻向英公使講論此事不知究竟若何○本月四號韓王下諭略謂現屆收藏之節月當閉塞寒凍乃忽聞雷聲殷殷不知何兆天重以兆民托付子一人子夙夜祇懼罔敢自逸今聞雷聲示警益凛厥心自今日始减饌三日以伸敬畏之忱○朝鮮右議政大臣鄭範朝上月以來乞骸歸田辭之再四國王特遣使至其宅第傳諭慰留然鄭猶未遵諭本月六號復拜表以辭大有李密陳情之意云 
[火警續聞]  
　　前紀杭垣三元坊某姓於初五日失愼兹悉起火之由係張姓縐紗店午後將火爐携至樓上烘焙被褥火力太猛棉花焦灼延及床帳當時對門印花鋪望見窓隙中濃烟直射急喚張妻言猶未了火光已破穿屋頂不可嚮邇由東岸南首洋鐵店起次及花神店繡貨店響器店印花店鞭爆店空屋一間剪刀店傘店引線店直至北首之磨坊而止西岸南首自衣莊店起次及錢店木魚店湖筆店洋銅首飾店孫姓頭門一所神畫店糖果店直至北首之頭繩店而止約共二十家計大小房屋五十餘間俱成焦土其西岸之律店爲邵芝巖字號店主素喜蘭花每逢春夏之交用磁盆蓺蘭陳設滿室或素心或梅瓣或荷瓣或水仙瓣凡蘭品之最貴者莫不兼收並蓄當火警時幸佳種俱在後園矮屋中未罹其災不料當夜二更時餘燼復燃又見烈烈轟轟冲霄直上各叚龍夫聞警馳至竟力樸滅僅焚去　蘭矮屋七八間蘭草竟靡有孑遺惜哉 
[邗江官報]  
　　十一月初一日泰壩楊司馬禀辭回署方鹺尹模經由蘇回揚禀銷解餉差沈鹺尹　陳鹺尹慶恩同赴十二圩公幹初二日翰林院康檢討際淸過揚 
[潯陽記事]  
　　九江西門大街爲鋪戶薈萃之區每日行人如織所鋪石板光滑異常每遇陰雨之時老弱衰殘者往往失足蹉跌去冬經新關委員王鳴軒二尹勸善士捐資雇匠錘鑿花紋又以日間恐碍行人至晚上始燃燈工作現又雇匠由都天巷口鑿起接至四門行人見之咸謂大沾方便云○本月初二日午刻東門外新港陳姓油炸檜店夥陳某雇船裝錢一百數十千至江北收買芝麻并備小轎一乘擬在江北接媳婦回家駛至江心暴風突起人錢悉數入水店夥身帶錢票三十千淹斃江心身屍無着輿夫高姓亦溺及撈起兩手尙緊抱轎扛○前月二十五夜有賊混入西瘦外晉康錢莊迨莊夥滅燈就寢時已三更莊主馬錦堂聞空房中有鼻息聲披衣燃燈往照則一梁上君子黃梁正熟鼾聲如雷適保甲局員查夜到來遂拘請究辦局員嚴訊之下供稱姓張安徽桐城縣人並無夥伴昨日尋親到此住城外曹姓烟舘中因缺盤川是以出此下策求恩寛恕自後誓當攺過自新局員命巡丁帶到烟館主一併重責荷枷俟期滿後將賊騶逐出境烟館主著具切結再不留住匪人 
[術士騙財]  
　　中國素嗜術數不惜費錢如卜卦拆字算命相面模胡蘆仙起隔夜數看水椀扒烏龜算命以及閩之降童蜀之端工吳之仙人看香頭種種吊詭矜奇明係妖言惑衆而愚人不察偏信而奉之尊而敬之卒致墮其術中喪失貲財釀成笑柄　嗟何及矣西報記香港有一書生年甫垂髫眉淸目秀席祖父之餘業家累萬金美食鮮衣無異王侯子弟一日抱書入塾道經一大店鋪裝飾華美金碧輝煌異而視其招牌則爲某術士所設命館術士見係翩翩年少意必童騃卽自炫其術之甚靈幾致天花亂墜書生心爲之動以命造叩術士沈思良久搖首曰不佳不佳君並生係紈褲少年自矜意氣一雛婢偶忤君意君舉足踢之中其要害而斃以此閻羅天子定君之罪罰君之祿判令君終身偃蹇不能吐氣揚眉書生聞言大驚失色術士掀髯大笑曰無害無害幸遇僕當爲君祈禳之諺云宰相能造命僕雖江湖落拓自問造命亦無難也書生曰造命當奈何曰君苟不惜小費則僕當爲之步罡踏斗以兾挽回此後洋銀三十六萬圓可立致也書生心益勸出洋銀十八元令其作法已則日日往拜佛祈求往則術士必有所求陸續共付一百三十六番佛書生曰可矣乎術士曰未也爾毋躁妄爾豈不知今年歲星不利乎僕尙有移星 
 
 

Page 3

 
 
換斗之術天上有二十八宿君但出銀蚨二十八翼則包管爲汝度過惡星宮書生至此囊中私蓄已空僅付七圓術士必欲取盈乃書二十一圓之劵事爲巡捕房所偵悉謂化日光天之下豈容若輩造謠生事騙取貲財罪不容寛律所宜禁遂拘術士解英刑司署副刑司傳書生質訊一一供訴前情遂判令將術士押候覆訊核辦按此卽前報所紀滬北妖巫妄稱三太爺游府城隍信口胡言爲人治病之故智也乃在港則拘而懲　在滬則任其法外逍遙何辦事不同竟如此耶嘻 
[縣案彚錄]  
　　吳榮棣在縣控萬良生萬鶴生欠銀三千三百餘兩一案前日之晚由袁海觀大令升堂研訊吳榮棣並未投案萬良生供稱欠銀是實我弟鶴生現不在申叩求寬限料理大令得供卽着收所限交鶴生到案再訊○西人　生之細思徐春亭徐春山避匿福州由該虚地方官拿獲委謝都戎押解來申上海縣袁大　會同督憲委員余貞祥司馬升堂研訊判令釘鐐收禁已見前報昨日午後余司馬乘輿至縣升坐花廳命提兩徐至案研詰至供詞若何因訊問時甚爲嚴密外人不得而知也○前日虹口巡防局解送原告萬張氏被告韓張氏劉氏至上海縣署晚堂袁大令研訊萬張氏供稱金陵人丈夫名宗元現在家中劉氏係小婦人之媳自幼過門令秋爲之完姻至九月廿四日劉氏忽乘間逸去四處訪緝竟毫無蹤跡小婦人遂作滬濵之行留心尋覔前日在韓張氏家尋見欲向領回被其掯阻當卽扭送局中今蒙解送案下叩求訊究劉氏供稱小婦人在萬家爲童養媳今秋成婚之後卽由翁姑出面託主和等經手將小婦人領至蘇州價實未成復至滬上賣與虹口韓張氏爲媳翁姑共得身價洋六十元現不知如何翻悔韓張氏供稱兒子老九尙未成家本年十月間　媒娶劉氏爲媳計出財禮洋六十元卽於是月二十四日完姻至前日忽有萬張氏前來强欲領媳實出意外求恩明鑒大令得供判將劉氏發堂韓張氏交官媒萬張氏斥退聽候研訊核辦 
[英界公堂瑣案]  
　　彈棉花店主王茂招訴稱小的被人欠棉花洋銀四元九角屢索不還曾邀俞當金等爲之代索旣得卽被俵分使用後又索謝洋兩元小的不依伊等乘小的不在店中取去棉花千餘斤今由捕房查獲送案請追副捕頭禀稱俞及馬桂榮皆曾犯訛詐今又事發俞供稱小的係本地人代王索欠曾許酬勞現在棉花已還叩求恩恕馬供稱小的亦本地人與俞問居代爲看守棉花以致被獲宋二尹謂俞馬均因詐擾受懲不知攺過判發捕房管押兩月棉花給還失主○寍波人王瑞生訴稱小的與杜阿連曾在某洋行間事以後彼此引荐生涯素稱交好現因向之索欠以致口角擊破頭顱杜供稱彼此爭扭間誤傷伊頭事出無心尙求超豁宋二尹騐得王傷勢輕微旣輕交好在先姑著將杜交保諭以毋再肇釁○包探禀稱吳慶生控鄒振朝竊取皮袍解奉老爺飭查有無别案今查得鄒原是廣東人向來並未犯案現因窮途落魄兼患瘋癲請老爺開釋可也鄒供稱小的落魄無聊亟思回里苦無川資如今只求恩斷宋二尹著函送廣肇公所資遣回籍○寍波人邱才友訴稱小的現在一壺春當茶博士金德生來啜茗乘間竊取水烟袋一枝追獲人贓交捕送案金供稱小的係湖北人向在新　營當勇營官係候補道李星垣李大人公館在租界中目今大人雖不在滬少爺確在公館中昨日携取水烟袋閒行至他處致疑行竊宋二尹飭函送李公館察辦水烟袋給邱領去○包探禀稱楊樹浦繅絲棧法國人某甲被車夫王順裕竊取洋銀六十元而逸曾而捕房申訴小的卽著伊同居人帮同尋獲洋已烏有王供稱小的係崇明縣人父母喪葬苦於兩手空空是以竊洋六十元早已如數用罄宋二尹飭將王帶回查明有無贓欵存儲俟下禮拜二覆訊核辦○華增貴訴稱小的在虹口某酒肆當酒保王奎雲來沽飲需錢四十二文强欲折扣小的不允以至被毆王供稱小的醉後糊塗以後不敢如是矣宋二尹判令管押五日○包探禀稱公和祥碼頭小工陸寳泉竊取舊鐵一條追獲人贓送案陸供稱小的係江北人以後不再行竊此次尙乞施恩宋二尹判令管押一禮拜贓存捕房給還失主○華捕禀稱孫友堂吳阿金沿途打架送請老爺訊究孫供稱小的與吳爲友吳欲借穿棉袍小的不依突被毆傷由捕拘案吳供稱小的惟向借棉袍不敢逞兇宋二尹判令管押兩禮拜○葉菊增訴稱小的被某客棧車夫關四寳竊取棉被一條由捕阻獲人贓送案請辦關供稱小的係本地人求賜宏恩誓當圖報宋二尹判令管押十日贓給失主領去 
[法界公堂瑣案]  
　　王杏元載私鹽一百八十四包來滬經小東門外捕房拿獲訊押等情已詳前報昨晨將王解案朱明府傳上南靑三縣經理鹽公堂之差役魯升至案謂所獲私鹽本應送上海縣發落因在捕房未便連出故將爾等傳案須知捕房拿到如許私鹽亦係異常出力爾將鹽領去後須變價送案給賞緝捕之人且領鹽時可先將挑力洋銀兩元照付魯遵諭而退明府謂王曰販賣私鹽有碍國課未便從輕發落隨商諸魯繙譯官諭令護勇送縣請辦○唐錢氏宋金茂爲抵押田單涉訟屢列報章昨晨捕房將王恩狗宋朝春金茂一併解案唐錢氏之女婿方文奎偕中人朱張氏地保夥邢秀山及朝春之弟朝海投案呈遞禀詞朱明府問邢曰昨日飭爾往鄉間查問所有爲中之瞿球何在邢禀稱是處確有姓瞿人惟瞿球查無著落明府問王曰見証人金仁方今日爲何不來供稱目下有事他往少頃卽來謂金茂曰爾家之事本委現已　明爾素來貪吃懶做不務正業王誘爾前去養爾數月給爾黑白兩飯爾竟私將王母向爾母將田單抵洋銀六十元之抵據檢還與王串合由王赴上海縣控告以致涉訟公庭拖累同案諸人金茂仍嘵嘵强辯明府諭令傳金至案問爾爲見証人是是的確供稱小的目覩金茂之母向王母懇借田單謂爾相帮涉訟僞作証人罪不可恕看押候重笞四十板謂王曰爾稱方單由宋母借去爲何宋母在日不向索取時歴數載宋母已故始串同將押契檢還反敢來此控告著押候掌頰四十下謂金茂曰爾與朝春等皆誼同手足爲何竟串合外人與兄涉訟咎由自取夫復何尤爲今之計爾等終須和好如不得過日本委亦可勸令爾兄設法金茂稱王枉受官刑小的將來尙須做人不能帮同兄長將伊誣害明府謂朝春曰王現已究辦惟爾母將田單向唐錢氏抵借洋七十元目下照算約共本利三百餘元爾等均屬景况維艱可折還本利洋共一百元朝春一再求恩願繳洋七十元明府諭令朝海亦出三十元均着交保限本月二十與月杪分兩期還楚金茂無力還洋判令掌頰四十下○小工頭目方阿康訴稱已歇出店人沈紅方邀約多人向小的尋仇是以呼捕將沈拘案包探禀稱此事已由沈友某甲與方言安朱明府謂沈曰爾本應究辦姑念有人理勸從寛開釋○包探禀稱剪綹賊汪元富混名小杭州王阿生混名小紹興常在租界中行竊時有人至捕房控告失物小的因將兩人拘案此兩人曾經英公堂蔡大老爺遞送回籍朱明府謂爾等遞解後竟敢復來著重　四百板諭以下次如再拿獲定當加等重辦○翁榮茂京貨店夥張幹甫虧欠聚元等莊銀一千餘兩昨晨捕房將張解案原吉恒豐義夥某甲聚元夥王長生投案訴　奉諭之下已將翁店内生財拍賣共得銀二百七十六兩五錢除付房租某米鋪各帳外祗剩一百四十五兩有奇經手拍賈人劉松記投案遞呈拍賣單一紙朱明府謂已經拍賣爾等須公平分派其餘待張保出後向追○新恒茂夥任士庭訴稱前晚許阿皆來吃烟沽飲繼有五六人來圑坐一席　向某飯店購菜心肉圓諸公食畢五六人次第出門向許索烟酒飯資錢八百餘文許分文無着是以送案請追當送許來時有　友在　中給小的洋六角代償酒資朱明府問許曰爾向操何業前晚偕誰前去今日送洋六角者是誰許供稱小的向在鄉間當庖丁今有小廣寒書塲中同應之人喚小的來申當廚役前晚書塲内和尙及搖頭金生等六人約至新恒茂吸烟飲酒伊等心存歹念將小的　人抛棄盖欺小的鄉愚也明府謂此乃咎由自取姑念有人代給酒飯資從寛釋放去後諭包探曰爾等如見和尙等人隨時拿案懲辦　通事稱剪綹賊吳長寳常在租界中行竊送案請懲朱明府訊得吳實係積竊判令苔責二百板○新北門外虞順生蔴袋店夥周瑞林王順泰嫁裝店王孝三投案訴稱屢次失竊查無影響今悉包探拿獲竊賊劉阿登在捕房供明行竊故敢來案禀請究追朱明府訊究之下劉直認不諱遂著押候吊贓再核○包探禀稱工部局打樣房内失去置打樣器 
 
 

Page 4

 
 
之木箱一口據沈阿春云目覩紹興人王仁發所竊今將沈王一併拘案朱明府詰問之下王代稱求寛限五日定可查獲原贓明府著押候繳贓再核○宏茂昌土行夥袁澤章喬士卿請追同福客棧與客串騙之大土八枚同福棧主婦投案供稱客人哄騙烟土與小婦人不干朱明府謂　終不得置身事外著退去找尋 
[分發人員騐看名單]  
　　新海防掣籖分發内閣中書世襲雲騎尉竇鴻年江蘇○海防例掣籖分發知縣　林捷元福建○籌餉製籖分發鹽運司運判蔡世佑浙江○鄭工指省分發直隸州知州匹品銜嚴開第浙江廣東縣丞高志成浙江北河○新海防指省分發道丁士彬河南山西通判楊鴻翥湖南江西鹽提舉升銜許希文江蘇東河梅振宗江蘇浙江○知縣○查慶綏順天湖南江雲鳳湖北山西郭文翥安徽直隸陳兆棻湖南江西潘彬江西四川鹽大使鹿潯理直隸四川金上迪山東兩淮○直隸州州判○劉懷曾直隸山西州判孫嘉坤河南湖北府經歴崔霈㴻直隸江蘇黃逢年湖北福建張振䊮浙江福建縣丞孫樹賢順天江西周李培順天浙江吳友賢湖北北河王𦵼蘭山東北河倪瑞呈安徽浙江李恩爵江西廣東象銘正藍旗滿洲直隸何棠浙江福建許謍章四川廣東潘祖榮浙江福建李履泰河南陜西趙爾升正藍旗漢軍山東金祖祺安徽直隸范一福廂黃旗漢軍江蘇縣主簿吳煜江蘇北河州吏目○王庚直隸四川王鴻鈞湖北山東孫湘浙江四川鹽巡檢胡震和浙江兩淮胡蘭韾浙江兩淮王壬林順天兩淮○巡檢宋春棣直隸山西張濟貞直隸山西楊丕選山東北河程國良江蘇浙江彭源深安徽福建何振瀾江蘇浙江潘壽曾安徽江西全國祥浙江江蘇陳肇沂浙江福建張德芳河南湖北從九品李霆順天安徽歐陽鍾英湖南四川方耀章安徽山西典史朱桂芬奉天直隸李豐芑山東四川李金鏞貴州雲南馬鼎侯江蘇山西王師曾江蘇浙江孫善銓貴州四川黃仲熙順天山東閘官姜鞏浙江東河未入流陳浩然河南陜西景大啓山西山東○海防指省分發巡檢吳晉江蘇湖北○籌餉指省分發州判林邦憲江蘇山東按察司經歴孟殿熙湖北陜西府經歴洪光貽順天福建縣丞楊璞江蘇北河陸承緒江蘇江西巡檢俸自淸四川安徽從九品張寳樹浙江直隸典史彭汝齡廣東廣西未入流鈕承恩浙江廣東○勞績掣籖分發同知周嵩慶湖南馬之駿浙江巡檢李寳琛河南○勞績指省分發同知汪詠沂安徽南河知州文烺内務府正白旗漢軍山東知縣凌汝曾浙江福建任緒瀛山東山西吳元彬江蘇湖北顧永楙湖北廣東府經歴葉澍含河南安徽縣丞藍翎王盡臣湖北陜西巡檢劉勳山東陜西從九品鍾璧湖南廣東典史李慶先湖南廣西○京察呈請分發知府劉宗操廣西浙江○應補呈請分發知州陳亮采安徽廣西知縣陳兆棠湖南四川饒敦秩湖北四川丁紹基江蘇直隸按察司照磨姚前琪江蘇浙江未入流茹貽孫浙江陜西 
[樂善不倦]  
　　太上曰積德累功慈心於物文帝又曰廣行陰隲上格蒼穹是故德愈積而福愈厚此理昭然歴觀不爽兹蒙各大善士惠助施醫贈藥一文愿常捐計十月分共收錢三十二千四百六十文另冡各善士樂助交回捐册以九月十六至十月底止計收英洋廿三元一角規銀一兩零五分六厘錢七百八十文銅洋三元祇領之餘實深寅感惟爇心香一瓣頂祝諸大善士三多慶集百福駢臻作善降祥可操左劵除將芳名細數抄列淸單登報外爰誌數語用表謝忱[  上海虹口元濟堂同人等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十七年十月廿八日京報全錄]  
　　宮門抄○護黔撫黃奏各屬經徵丁耗銀兩已未完解數目摺○陜撫鹿奏審明定擬摺○浙撫崧奏奉撥京餉如數解淸片○閩督卞奏揀補叅將員缺摺○十月二十八日戶部通政司詹事府廂白旗值日無引見○芸公請假十日○嵩申續假十日○福森布續假五日○召見軍機張蔭桓徐用儀孫楫○○二品銜護理貴州巡撫按蔡使黃　森跪奏爲黔省各屬經徵光緒十六年分地丁正耗銀兩截至年底已未完解數目恭摺仰祈聖鑒事竊查前准戶部咨州縣徵收錢糧所　徵存銀兩儘數提解司庫並令將每年上忙徵過若干下心徵過若于各未完若干留支若干實應解存司庫報部若干造具簡明總册详報督撫專摺具奏將原册一併送部又徴解耗羡等銀遵照本部奏定章程隨同正項錢糧一併歸入上下兩忙册報以昭核實又經徵正耗錢糧悉照江蘇辦法以實應徵起運仔留銀數作爲十分計算若有未完按照分數查叅不准將存留數目剔除亦不准將緩徵數目附列已完項下督徵人員亦照此例核定處分通行各省自光緒十三年開報十二年地丁未完一分以上職名並本案奏銷起遵照此次奏章辦理各等因均經行司檄行各屬遵照在案並以黔省徵收錢糧定例九月開徵以年底完半作爲上忙次年三月全完作爲下忙因軍興後造報考成之舉實與創辦無異若依舊限勢難赶辦應照舊限上下兩忙均各展緩一月以免貽誤等情前經奏明在案並將十二十三十四十五等年經徵丁耗銀兩遵照辦理在案兹據布政使王德榜詳稱據各府廳州縣將光緒十六年分自九月初一　開徵起至年底止徵存地丁耗羡銀兩儘數批解前來查黔省各屬應徵光緒十六年分地丁並遇閏加徵等銀一十二萬三千七百四十七兩二錢零内除攺徵米石銀二萬八千四百五十五　零應由糧儲道造報又除存留坐支各驛站經費並俸工等　二萬八千八百八十三兩一錢零外實應起解司庫銀六萬六千三百六十四兩一錢零查各屬共已完地丁銀四萬一千九百八十七兩九錢零尙未完銀二萬四千三百七十六兩一錢零又耗羡耗米官田租米變價連閏共額徵銀二萬五千九百六十二兩四錢零内除威寗永寍二州被水淹没缺額等銀並例准坐支各處養廉銀一萬四千四百三十九兩零外實應起解司庫銀一萬四百三十一兩四錢零查各屬共已完耗羡等銀五千四百三十兩一錢零尙未完銀五十一兩二錢零詳請核奏等情前來臣覆查無異除飭司將下忙未完地丁耗羡等銀催令各屬掃數完解並册咨部查照外謹恭摺具奏伏乞皇上聖鑒謹奏奉硃批戶部議奏欽此○○頭品頂戴陜西巡撫臣鹿傳霖跪奏爲審明　盜紏刼得贓夥盜聞拿投首分别首從定擬恭摺仰祈聖鑒事竊杳陜省尋常盜案及臨時行强各盜犯經前撫臣張煦奏請攺題爲奏以期迅速奉旨允准轉飭遵辦在案兹查前據留壩廳同知陳　黻具報該廳民　苟大本家被匪夤夜强刦毆縛事主雇工受傷搜贓逃逸該廳會營勘騐勒緝旋據夥盜何抓瓜陳蔓幅聞拿繳贓投自並差獲自盜趙洪山到案起贓飭傅事主認領訊供詳報批飭審解嗣經議卽由府解司因案情未確發委西安府審辦提訊犯　游移行提人証到省由西安府知府文啓督同局員審明詳由臬司唐樹楠解勘前來臣親提研鞫緣趙洪山陳蔓幅何抓瓜籍隸四川巴州南江閬中等州縣先後來至陜西褒城留　等屬種地彼此認識均先未爲匪光緒十五年十二月十九日趙洪山陳蔓幅何抓瓜路遇閒談因年近歲迫貧難度日趙洪山稔知事主苟大本家道寛裕僻居人少起意紏刦得贓分用陳蔓幅等允從約定是日二更時同至梁子上空地會齊屆時趙洪山等走至趙洪山手持木棒陳蔓幅何抓瓜分携蔴繩口袋一同走至首　三人三更時偕抵苟大本門首趙洪山兩手將門推開尙陳蔓幅何抓瓜進内維時事主房内燈尙未熄苟大本探親未回其姪苟正貫聞聲起捕趙洪山用棒毆傷苟正貴左大臂轉喊令陳蔓幅用蔴繩將其綑縳苟大本雇工謝天喜在對門房内聽聞赶出帮捕陳蔓幅接過趙洪山手内木棒毆傷謝天喜左手腕趙洪山撲攏將其摔跌倒地用繩卫併綑綁趙洪山等入室搜贓逃逸走至僻處查點被氈衣褲共十三件並米豆鐵鋤茶罆杮餅等物俵分各散謝天喜挣脫縳繩將苟正貴解開通知苟大本回家查明投約報廳會營勘騐勒緝十六年正月初二日據夥盜何抓瓜陳蔓幅聞拿携帶原分春布皮領架布衫褲裹脚等物投首並據陳蔓幅呈請將變賣衫襖烟包黃豆等物照數賠繳初四日復據原役掌獲首盜趙洪山到案起獲米豆鐵鋤茶罆飭傳車主分别認領訊供估贓通詳批飭翻解查騐苟正貴等傷均平復議擬詳經該管漢中府覆　解司因案情未確發委西安府審辦提訊犯供游關傳案證到省提犯審明詳由臬司審　前來臣親提覆訊各供前情不諱嚴詰委係紏刼得贓拒傷事主平復一次何抓瓜並未動手綑毆此外再無窩夥竊刦不法别案供證確鑿案無遁飾查律載强盜已行但得財者不分首從皆斬又例載傷人夥盜傷輕平復聞拿投目者擬斬監候未傷人之夥盜聞拿投首者實發雲貴兩廣極邊烟瘴充軍面刺攺遣二字各等語此案趙洪山起意紏刦事主苟大本家得贓毆綑　主之姪苟正貴雇工謝天喜受傷十復實屬不法自應按律問擬趙洪山合依强盜已行但得財者不分首從皆斬律擬斬立决陳蔓幅聽從上盜帮同綑毆入室搜贓亦屬同惡相濟惟　拿投首已將所分贓物照數追賠事主傷均平復亦應按例問擬陳蔓幅合依傷人夥盜傷輕平復係聞拿投首者擬斬監候例擬斬監候秋後處决與趙洪山均照例先行刺字何抓瓜聽從紏夥入室搜贓於趙洪山等毆縛事主之時並未動手旣據聞拿携贓投案應併按例問擬何抓瓜合依未傷人夥盜聞拿投首實發雲貴兩廣　邊烟瘴充軍面刺攺遣二字到配折　安置該犯何抓瓜事犯到官䩻禁雖在光緒十六年三月二十二日恭逢恩詔以前准核其情非係在不准减等之列應請毋庸議减該犯等訊無父兄在外爲匪其原籍牌中無從覺察應免傳責買贓之不知姓名過客亦免查究　贓已給事主認領未獲各贓照例追賠無于省番除供招咨部外所有番明首盜紏刦得贓夥盜聞拿投首分别首從定　緣由理合恭摺具陳伏乞皇上聖鑒勅部覈覆施行謹奏奉硃批刑部速議具奏欽此○○崧駿片再查本年京餉撥浙海關洋稅銀十萬兩已於四月間解銀五萬兩　　奏咨在案尙欠解銀五萬兩自應設法赶解以淸撥欵兹據護理浙海關寗紹台道吳引孫詳稱現於徵存六成華洋各稅項下湊集銀五萬兩照數兌足發交商號楊源豐照案匯兌於光緒十七年九月十六日匯解起程赴部投納聽候當堂掣給批迴詳　奏咨前來奴才覆核無異除分咨查照外謹將本年奉撥洋稅京餉如數解淸緣由附片陳明伏乞聖鑒謹奏奉硃批戶部知道欽此○○頭品頂戴閩浙總督臣卞寳第跪奏爲遴員請補陸路叅將員缺恭摺仰祈聖鑒事竊福建陸路提標中軍叅將樂文祥病故遺缺准到兵部咨第三輪第八缺應用儘先人員行令揀員請補等因查是缺叅將駐紥泉州府城爲提標各營領袖中務紛繁非精明幹練之員不足以資治理臣函商提臣孫開華在閩省陸路儘先叅將各員内詳加揀選如名次在前之儘先叅將熊世鰲先經請補泉州城守營叅將張得貴劉興均丁憂侯停升轉劉有富周起鳳均與是缺人地不宜章洪發未據造送履歴歸班註册俱未便遷就請補外惟查有花　閩浙儘先補用陸路叅將張定泰年五十七歲湖南長沙縣人由行伍隨軍剿匪著績遞保花翎游擊留於湖南遇缺卽補旋於苗疆　　各案内出力保　光緒三年七月十八日奉上諭着以叅將仍留湖南儘先補用欽此續因管帶親軍來閩經臣奏請攺留閩浙照　保官階補用於光緒十五年三月十三日奉旨允准遵卽造送履歴呈請先○收標咨部覆准註册歸班序補該員久歴戎行營務諳　　防勤奮守　才明署督標右營叅將辦理裕如於閩省風土人情均爲熟悉以之請補是缺叅將洵堪勝任與例相符合無仰懇天恩　念陸路心係中軍叅將員缺緊要准以張定泰補授於營伍地方均有裨益如蒙俞允容俟部覆到日給咨送部引見除飭取履歴另行咨部外臣謹會同福建陸路提督臣孫開華合詞恭摺具陳伏乞皇上聖鑒勅部議覆施行謹奏奉硃批兵部議奏欽此 
 
 

Page 12

 
 
[光緒十七年十月廿九日京報全錄]  
　　宮門抄○發抄硃批四道○禮親王等奏傳補額外章京片○東學政秦奏恭報到任日期摺○閩督卞奏委署閩瀋片○署閩藩張奏恭報兼署藩篆日期摺○閩督卞奏副考官請賞假回籍省親片○護黔撫黃奏請准故　專　列入祀典片○川學政瞿奏報起程赴任日期片○浙撫崧奏委解經費銀兩片○又奏委解銀兩起程日期片○又奏委解銀兩起程日期片○又奏甌海關徵收華洋各稅銀數摺○十月二十九日禮部宗人府欽天監廂紅旗值日無引見○侍衛處奏派有騐箭枝派出漪貝勒八額駙○召見軍機文興海緒○工部奏請管理街道廳員旨着派都院滿洲御史松齡漢御史吳光奎工部滿洲員外郎鐵良步軍統領衙門主事毓秀管理欽此○發抄劉秉璋奏重慶關提撥鹽局銀兩如數還淸奉硃批該衙門知道欽此○又十五十六兩年捐生請獎奉硃批戶部議奏欽此○沈源深奏請將宋儒游酢從祀文廟奉硃批禮部議奏欽此○崇歡奏請揀驍騎校圖伽本充補防禦奉硃批着照所請兵部知道欽此○○禮親王　片查額外章京刑部候補主事鄭炳麟現在丁憂應添傳記名在前之工部候補主事于彥威在額外行走謹奏奉旨知道了欽此○○山東學政臣秦㴻春跪奏爲恭報微臣到任日期叩謝天恩仰祈聖鑒事竊臣蒙恩簡放山東學政遵於陛辭後束裝就道十月初二日行抵山東省城初五日准前任山東學政臣裕德將印信文卷委員齎送前來臣當卽恭設香案望闕叩頭祇領任事訖伏思山東爲文物之邦學政有裁成之貴臣之愚昧任懼弗勝惟有謹遵聖訓　密關防隨事隨時矢勤矢愼勉自竭其庸陋冀仰答夫生成所有微臣到任日期除薛疏題報外謹繕摺叩謝天恩伏乞皇上聖鑒再臣經過地方民情一律安靜堪慰宸厪謹奏奉硃批知道了欽此○○卞寳第片再調補浙江布政使劉樹堂　留閩省辦理文闈事宜經臣附片具奏奉硃批着照所請欽此欽遵轉行在案兹福建鄉榜已於九月十五日揭曉應令該司交卸起程前赴新任所遺藩司篆務查有臬司張國正在閩年久熟悉情形前曾署理斯篆措置裕如堪以委令兼署除檄飭遵照外謹附片具陳伏乞聖鑒謹奏奉硃批知道了欽此○○兼署福建布政使按察使世襲三等子奴才張國正跪奏爲恭報奴才兼署藩篆日期叩謝天恩仰祈聖鑒事竊奴才於本年九月十六日接奉閩浙總督臣卞寳第檄行以調補浙江藩司劉樹堂飭令前赴新任所遺閩　篆務奏委奴才兼署等因卽於本月二十日接准藩司劉樹堂將印信文卷等件移交前來當卽恭設香案望闕叩頭謝恩祗領任事伏念奴才智識庸愚由福建督糧道仰沐恩綸擢授蘇臬旋蒙簡調閩省疉綰刑　愧涓埃之未効兩權藩篆曾限越之時虞兹復兼任旬宣彌覺冰淵自懍藩司爲全省表率舉凡察吏安民理財籌餉諸大端在在胥關緊要奴才惟有竭盡愚誠隨時禀承督臣實心經理不敢因　時兼理稍涉因循以兾仰答高厚鴻慈於萬一所有奴才兼署藩篆日期及感激下　理合恭摺叩謝天恩伏乞皇上聖鑒謹奏奉硃批知道了欽此○○卞寳第片再臣准福建副考宮翰林院編修假友蘭咨稱竊友蘭本年奉命典試福建現已事竣應卽回京供職惟久違温清五中依戀寤寐難安查福建與江西隣省距本籍甚近咨請代奏仰懇天恩賞假兩月回籍省親以遂烏私一俟假滿卽赴京恭覆恩命等因前來除分咨外臣謹附片據情代陳伏乞聖鑒訓示謹奏奉硃批叚友蘭者賞假兩個月欽此○○黃槐森片再據布政使王德榜轉據鎭遠府知府劉溎焴詳據紳耆黃凌霄范　聲等禀稱竊查已故道銜卽選知府鄒泗鍾以諸生從戎轉戰黔粤江皖等省迭著戰功保薦斯職同治八年辦理援黔楚軍營務處　勇　　鎭遠府衛兩城乘勝進克施秉三月二十二日在於黃平州屬之黃漂地方打仗陣亡屍爲賊毁寸骨無歸經　南巡撫奏奉　　　贈　常寺卿照按察使陣亡例賜䘏附祀命子垣尃祠光緒五年復經前撫臣黎培敬奏請於鎭遠府自建專祠奉旨允准仕案兹鄒泗鍾專祠現經捐資建造告成惟廟貌維新而祀典尙缺不足以垂久遠伏讀邸鈔有已故直隸天津河間道吳毓蘭在福州建立專祠光緒十五年七月經兩江總督援案奏請列入祀典奉旨着照所請該部知道欽此欽遵在案今鄒泗鍾功在梓鄉事同一律而死事尤爲慘烈理合援案禀請轉詳奏明將鄒泗鍾鎭遠府專祠列入祀典由地方官春秋致　以慰忠魂等　由府　明詳司經司覆核詳請奏咨前來臣覆查無異合無仰懇天恩俯准勅部將該故員鄒泗鍾鎭遠府專祠列入祿典由地方官春秋致察以慰忠藎之處出自鴻慈除咨部查照外謹附片具陳伏乞聖鑒訓示謹奏奉硃批着照所請禮部知道欽此○○瞿鴻禨片再福建文闈已於九月十五日揭曉内外簾關防均極嚴密臣與副考官臣叚友蘭率同房官矢愼矢勤悉心衡校力取淸眞雅止學有根柢之士兾詞朝廷作育人人至意臣現奉恩旨遵卽束裝起程泝江入蜀馳赴新任理合附陳伏乞聖鑒謹奏奉硃批知道了欽此○○　駿片再案准戶部轉准海軍衙門咨具奏酌撥官兵駐紥威海衛大連灣以固渤海門戶一摺抄錄原奏咨行到浙並准北洋逋商大臣李鴻章咨片奏派軍駐紥大連灣威海衛所有洋藥加厘項下應撥購砲築台經費擬由浙海關每年照撥銀五萬兩各等因遵經按　解淸在案兹據護理浙海關寗紹台道吳引孫詳稱查浙海關洋藥厘捐項下奉撥光緒十七年分前項經費銀五萬兩已於本年四月間解過銀三萬兩計尙欠銀二萬兩欵關設防要需自應赶緊批解以淸本年奉撥之欵今於徵存洋藥厘捐項下動支銀二萬兩照數兌足備具文批照案發交商號楊源豐領收匯兌於光緒十七年八月二十八日起程前赴北洋綏鞏支應局投納守候掣批回銷等情詳請奏咨前來奴才覆核無異除分咨查照外謹將浙　關洋藥厘捐項下奉撥光緒十七年分大連灣威海衛購砲築台經費五萬兩如數解淸緣由附片陳明伏乞聖鑒謹奏奉硃批戶部知道欽此○○崧駿片　再准總理海軍事務衙門咨南北洋海防　費奏准撥歸海軍衙門作爲常年餉需經費之用又准戶部咨各關應解抵閩京餉攺爲加放官兵俸餉銀兩仍於四成洋稅餉下每結提　五千兩自光緒十二年正月起按結提解在案兹准海軍衙門咨浙海關四成一半稅銀撥給南洋充作光緒十七年分一切用欵等因當經轉行遵辦去後兹據護理浙海關寗紹台道吳引孫詳稱浙海關第一百二十四結自光緒十董年五月二十五日起至八月二十八日止共收華洋各稅銀三十五萬五知五十七兩七錢四分六厘應提四成銀一十四萬二千二十三兩九分八厘内除提解部庫加放官兵俸餉銀五千兩外尙餘銀一十三萬七千二十三兩九分八厘應提南洋一半銀六萬八千五百一十一兩五錢四分九厘現已照數兌足發交商號楊源豐照案匯兌於光緒十七年九月十四日匯解起程前赴南洋大臣衙門投納尋情詳請具奏　來奴才覆核無異除分咨查照外理台附片陳明伏乞聖鑒謹奏奉硃批該衙門知道欽此○○崧駿片再准戶部咨奏發辛卯年籌邊軍餉一摺單一分於光緒十六年十一月十七日具奏奉上諭此項餉銀於來年四月前解到一半十月内全數解淸毋稍遲逾餘依議欽此計黏單内開指撥浙江省辛卯年籌邊軍餉銀四十萬兩等因業經籌解三批銀一十五萬兩奏咨在案兹　署藩可　照瑗詳稱移准厘捐局解到厘金銀二萬兩運司解創銀一萬兩再於司庫正雜項下動支銀二萬　共合銀五萬兩派　候補同知黃昌甲管解至　筕案附搭輪船運津解京交納等淸　　具奏前來奴才覆核無異除分咨查照撥護並取起程日期咨　外理合附片具陳伏乞聖鑒謹奏奉硃批戶部知道欽此○○頭品頂戴浙江巡撫奴才崧駿跪奏爲甌海關第一百二十二結徵收華商各稅銀數敬繕四柱淸單恭摺仰祈聖鑒事○戶部咨新添温州等四處通商口岸援照瓊州開辦成案將所收各項稅銀按三個月奏報一次又准部咨嗣後每結奏報華洋各稅將管收除在數目逐欵開軍送部以憑查核等因各在案兹據署理甌海關温處道李光久詳稱該關華洋各稅前已開報至一百二十一結止今自光緒十六年十一月二十一日起至十七年二月二十二日第一百二十二結期滿止並無各國商船進出所收華船各稅並支存數目開具四柱淸單詳請具奏前來奴才覆核無異除分咨查照外謹繕淸單恭摺具奏伏乞皇上聖鑒謹奏奉硃批該衙門知道單併發欽此 
 
