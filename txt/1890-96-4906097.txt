# 1890 - 96 - 4906097

 

Page 1

 
 
[賑物求售] [  申報舘]  
　　本舘開辦賑捐以來蒙海内諸同仁捐助各　貴　早巳製成彩票將次售完矣兹又承陸續助下廣東譚寳宦齋婦科　經白帶丸十　又　　種心胃氣痛藥五料漢玉圖章一个東藻左氏　　一都隸有五十部鄧石如墨蹟隸書屏條十二軸吳都法乘一部茶晶眼鏡一副石印小　石齋畫譜廿部東洋漆水錦匣一具内　　　　七俠五義甘部巧色瑪瑙搬指一个石印古篆文集楹聯二十部每部價洋貳角未及　入　　之中是以另行求售諸君子有情殷　　者　　本舘選購庶幾裘成集腋飢民得早慶來蘇乎 
[法國志略原序]  
　　同治九年庚午春予從泰西歸豐順丁雨生中丞時方開府吳中以其所纂地球圖說郵寄粤嶠命余增輯史事裒益近　著爲定本其書自米利堅人原本譯出僅詳輿地而已且識小略大多所遺漏遣詞命句未極雅馴余因先從事於法志爲之甄削繁要區别體例增損攺置條　件分凡六閱月始得蕆事其間改析原書者六卷首爲法蘭西總志三卷次爲法京巴黎斯志一卷又次爲法蘭西郡邑志二卷此外就見聞所及或采自他書或錄諸郵報益以廣述四卷首爲法英婚盟和戰紀一卷次爲拿破崙第三用兵記一卷次爲普法戰紀一卷又次爲瑣載一卷區畵疆域指述山川民風物產具陳粲然爲總志上政分今古　舉目張規模漸備首在富强爲總志中舊三十三部新八十九府縷析條分屬藩後附爲總志下宅中建都綱維全土食海阻山爲其門户爲法京志瓜疇芋區經理宜詳居民度地此界彼疆爲郡邑志上下昔攻今合比附相安一或不競脣亡齒寒爲法英婚盟和戰紀因勢竊據遂逞梟雄外强中稿卒召伏戎爲拿破崙第三用兵紀盈覆驕亡禍機倚伏弗戢自焚身禽國蹙爲普法戰紀學術不同器藝足述旁諏敵情無遺纎悉爲瑣載叙述大指略具於此矣曩余初至倫敦卽致書法國學士儒蓮謂宜撰成國志俾二千年以來事迹犁然有所發明得以昭示海内此亦不朽之盛業儒蓮未有以應也余三年中往還皆取道於法境故得兩經法都覽其官室之雄麗廛巿之殷闐人民之富庶兵甲之盛强未嘗不歎其外觀之赫耀也及徐而察其風俗之侈　習尙之夸詐官史之驕惰上下之猜忌亦未嘗不慮其國不可以爲國而初不料一蹶不振如是之速也嗚呼法在歐洲爲千餘年自立之國喜選事善用兵歐洲全局視之以爲安危列國於會盟征伐諸大端無不遣使集議於其都而法爲之執牛耳其國威兵力足以攝人蓋積漸使之然矣盛極而衰此其變也日中則昃月盈則魄此理之常法奈何不悟哉雖然莫謂法無人也一二老成人蓋有太息痛哭流涕以私相告語者徒以職位不尊事權莫屬雖言而不見用自古事勢一去智愚同盡運會所乘才庸共　夫亦準諸天道而權諸人事耳豈由一朝一夕之故哉論者但知法之所以盛而不知法之所以衰固不得爲探本窮原者矣法之盛法固有以致之法之衰法亦自有以取之并不得爲弱法者咎也吾願歐洲諸國以法爲鑒焉可也特余志法之意更有進於此者法通中國已三百餘年於泰西諸國爲獨先名流碩彥接踵東來無非借天算格致以陰行其主教其勢幾至上動帝王下交卿相有明之季靡然從風余嘗觀天學初函所載著述諸家彬彬爾雅皆足以登述作之林至采入四庫全書中誠以西學之進中國乃自此始象媁輿圖制物造器無不由此而來其言誠不可廢也流漸至今亦緩通商而急傳教中外齟齬之端未嘗不由乎此卽向者其國之政權亦半爲主教把持其間法王拿破崙第三至稱爲護法宗師夫泰西立法異於中國者有三曰政教一體也君民共治也男女並嗣也惟法歴代以來無女主謂之　利法律此則與他國不同而近日主教之權亦漸替民間皆持自主之說一切得以自由夫人生烝民作之君作之師使司牧之原所以教育之也國家所設政令科條原所以治奸民而非制良民民能奉公守法自規於善卽法所不得而加否則以天子之尊亦在法下故君也者無異政與民同欲師也者無異教爲民立命政與教不相統而適相成此世之所以治也泰西諸邦雖分有民主之國君民共治之國而亦不能廢法以自立納賦稅從征役何嘗不聽爲上者之約束苟使人人自由是直叛民而已矣其國又何以立哉泰西向者以教統政上下維持而卒亦治者有治人也其馴至於亂者無治法也且自由者不過脫於苦軛而巳謂以後虐政不得而加之也非謂事事必與上相背而馳務行吾意而後快也法今者何嘗不設立統領以一其事權也哉推之於民主諸邦如美如瑞何莫不然乃有倡行是說而變本加厲者是則人心世道之深憂也余故志法而并及之法自經創鉅痛深之後易轍攺絃急自振勵其興當未有艾也吾方爲後日之法望之矣 
此余法志原序也向不過十卷今又益史事十卷合之凡二十卷自開國紀原以迄於今軍國重事無一不載法志至是乃全去冬付之手民承諸鉅公醵貲相助今春將竣厥工出以問世先登原序於日報中以慰觀者之望愚者千慮或有一得聊以效芹曝之獻敢侈口言箸述乎哉[  天南遯叟王韜識]  
[本館接奉電音]  
　　昨由京友電傳上諭一道敬謹譯登○閏二月二十二日奉上諭本日道旁叩閽之民人劉忠盛曲永祥徐萬保卽趙萬明均着交行在刑部嚴行審訊欽此 
[迎鑾恭記]  
　　閏二月十五日皇上恭奉皇太后祗謁東陵草莾臣謹薰沐簪毫瞻天仰聖拜手稽首而恭紀曰前一日自晨至晚前站車馬絡繹於途御用器物均插龍旗罩以龍紋黃布由蹕路肩荷而行夜間站道兵皆荷團燈分班鵠列由定夫庄直至燕郊銀燭輝煌無殊白畫由龍門納都戎總司理不時親出稽查時李傅相裕方伯在定夫庄葉軍門在三間坊接駕蹕路兩旁有提標營兵身穿紅邊號褂灰布戰裙薄底怏靴紅纓秋帽跨刀執棍分叚站隊禁阻閒人另有提標馬兵往來巡綽玉茂許三協戎則帶同馬隊兵嚴查道路洎頭籌報到有上駟院阿敦侍衛恭牽駿馬以行其馬鞍嵌珠石轡繫鵝黃紅羽踼胸少焉二三四籌相繼而至鐘鳴十一點五籌報到前導有三旗侍衛數十員騎馬列隊而行有懸跨撒袋箭壺内貯弓箭者有背負長槍儀刀外罩藍布套者再後有身穿黃馬褂頂結珊瑚寳石之大臣二員皇上端坐黃輦兩旁有鑾使二人侍衛四人扶輦駕後有執豹尾槍佩儀力捧弓張 
 
 

Page 2

 
 
托箭壺者各十人均穿黃雲縀坎肩乘寳馬此外王貝勒貝子侯伯御前乾淸門等侍衛前鋒護軍統領總管内務府大臣宗人府堂司大小官員或跨矢或佩刀多至百餘騎最後有黃龍大纛兩面由散秩大臣率員持行護駕一時路旁民庶瞻仰天顏者人海人山一律肅靜駕至北門外地盤皇上下輦入宫有穿黃馬褂之大臣數員跪迎道左聖駕少憩仍乘輦至燕郊行宫住宿至十二點鐘時皇太后駕到北門外地盤前導通永鎭練軍六十名各騎白馬淡靑羽縀號褂絳色戰裙背負洋槍罩以紅呢套後有三旗侍衛二十員背負長槍腰跨弓箭再後紅頂騎馬者二員太監二名一晶頂一金頂皇太后端坐黃輿舁以校尉八人兩旁有太監四名扶轎後擁執豹尾槍等械者百餘騎少時皇后乘黃輦而至扶輦者有太監二名隨後黃輦二乘杏黃輦五乘則内坐諸妃𡣕冉後赤輪靑呢二套轎車三十餘輛内坐宫女太監駕至地盤皇太后皇后率諸妃𡣕入宫宫外圍以黃布幙以昭嚴肅少憇皇太后換輦皇后及諸妃𡣕仍乘輦至燕郊行宫住宿興游兩倉憲在燕郊跪迎是日風雄似虎塵沙遠揚而隨扈官員依然威嚴肅穆洵乎天朝盛典有迥越尋常者也 
[蘇臺柳色]  
　　蘇城烟館近來關設愈多城厢内外不下二千餘處近日竊案疉出厞類盗賊未必不藏匿其中大憲爲民除害自本月十六日起限三日内一律歇閉若再陽奉陰違一經察出照律重辦刻下各烟館已相率關閉矣○僞物騙人愈出愈奇近有一種假銀錠自一兩至五兩皆以白鉛鎔成製以藥水直可魚目混珠二十餘天後始現假色蘇城各錢庄受其欺者不一而足刻已四處訪查一經弋獲自當送官究治也○淸明節風日和暖好事者迎賽神會所有儀仗無不窮工極巧以爭一日之長而觀者亦皆空巷而來緑楊陰下驄馬驕嘶翠荇洲前畫船齊泊是日賽至虎阜以爭路起釁始而口角繼且用武猛攻力敵受傷數人幸旁觀爲之解勸始各散去否則蠻觸之爭正恐不易了結也 
[賽會滋事]  
　　日前寗波西門外高橋地方迎神賽會會中龍頭柱於迎神回殿時不知因何打架各有損傷旋將受傷人舁送縣署請騐未悉徐邑尊作何發落也 
[濬河不易]  
　　寗郡紳士王茂瑛等因城北灣頭一帶河道淤塞已久擬籌開濬禀請道憲核示當蒙吳觀察批示略謂開濬河道誠爲地方應辦之事惟上年災區較廣賑欵聞尙不敷其能否酌量自撥以工代賑之處仰寗波府查核會紳妥議籌辦飭遵具報至按畝派捐一節該處貧乏居多若分别剔免似亦未見允洽事重欵鉅尤必愼重於始應　熟籌審定爲要仍行鄞縣遵照 
[置船違禁]  
　　往來寗波定海航船前被海盜刼掠商客咸有戒心兹聞定海貢生谷鳳年等擬捐貲置備輪船藉以保護往來寍定之航船並擬搭客裝貨收取水脚以資經費聨名禀請道憲給諭准行蒙吳觀察批示以光緒十年間商人彭成豐等禀請以兆昌小輪往來寍波定海搭客不裝貨物經薛升道禀奉南洋商憲嚴切批駁嗣於十三年間有職員韓山曦等擬置小火輪拖帶航船往來寗定禀明决不攬載客貨又經薛升道批斥不准各在案至同治元年衛海船局之事時値兵燹本道衙門無案可稽且今昔情形不同而招商局船與商民自置自駕尤難並論前以寗定拖船搭客尙爲不可若再裝　勢必流弊滋多本道既未便擅准給諭卽據情轉禀明違憲示亦干駁斥所禀各節礙難准行應毋庸議首卽知照粘抄章程揭還 
[寗波又火]  
　　十九日寗波失火情形已錄前報兹悉是晚十點鐘時江東大教塲底合順磨坊又不戒於火紅光照耀警鑼亂鳴幸各處水龍洋龍聞警馳往併力施救得卽撲滅焚去房屋數間尙未延燒鄰右云 
[𣩵儀誌盛]  
　　已故直隷堤督李漢春軍門長樂靈輛回揚擇於本月十七日遵旨入城是日已時靈櫬由舟登岸儀從烜赫執事鮮明前導除尋常旗傘外銜牌極多内有奉旨入城頭口頂戴統領武毅馬步全軍節制各鎭恩免騎射湖南北提督軍門賞穿黃馬褂懿旨加二級賞換博奇巴圖魯誥授建威將軍直隷提督軍門特旨　諡諭關祭葬特旨建立專祠特旨國史館立傳恩賜蔭生等數十對牌後係諭旨誥命黃亭盔鎧容像等亭繼以各色摹本縀　傘四十餘柄鏤金錯采十色五光皆軍門部下所製再次則揚營大旗洋槍等隊約二三百名後有本郡紳士衣冠步送又有執紼者數十人形容悽慘滿面淚痕聞皆係軍門舊部由直隷不遠千里一路護送而來者將軍下世部曲尙存西州門痛哭者固不僅羊曇一人也再後則緇流羽土數班或執長旛或敲法器口宣貝葉氣馥旃檀再後則軍門側室士宜人之柩柩前有旌表節烈誥封宜人等銜牌聞宜人素稱賢淑侍軍門日久能得懽心去冬軍門遘疾宜人侍奉湯藥衣不解帶者累月及軍門騎鯨天上宜人悲慟逾恒毁妝易服誓以身殉然念大事未畢忍死須臾洎乎諸事敉定回南有期宜人遂仰藥而死事聞於朝當蒙特旨旌表喪輿南下同荷恩榮軍門汗馬功高固不愧中興名將宜人捐軀志烈亦何愧巾幗完人兒女英雄可作千秋佳語宜人柩後卽軍門靈輀用龍頭獨槓舁以三十六人柩之前後皆軍門親族擁衛前行其長孫公子執杖前導蓋軍門公子久已辭世前所傳公子扶柩回里者傳聞之悞也由缺口門一直至左衛多子等街迤邐至打爐坊經南北柳　折至彩衣東關等街出盛世嚴關向南抵鬥雞塲本宅沿途設祭者不下百餘處經過之處觀者幾如蟻聚　屯粉白黛緑皆於各店内列坐緃觀較賽會尤爲擁擠生榮死哀軍門有焉 
[松江縣試]  
　　江蘇學政楊文宗札行松江府屬原定於閏二月初十舉行縣試嗣因春賑孔亟展至三月二十縣試現經華婁兩邑尊出示曉諭仍借校士館扃門孝試云 
[問俗亭踏靑記]  
　　茸城普照寺西斜角有名西方地者荒烟滿目衰草盈隄無賴棍徒麕聚其間開塲誘賭去秋經葛邑尊拿辦稍稍斂跡近來故熊復萌每日呼盧喝雉竟有二三百人經葛邑尊訪悉乘其不備率同差役前往將異鄉人某甲捉回署中重笞三千下枷號犯事地方示衆期滿遞回原籍○紥放紙鳶原屬兒童樂事但燃點鷂燈火星飛落最易肇禍茸城東南隅有火藥廠軍火重地防衛宜嚴葛邑尊遂令地保傅諭居人毋得燃點　燈一夜有某甲在府署後燃放邑尊知之立派差役將中拘去掌責百下交保釋放該地保不善約束責四百板叱退 
[廪保受責]  
　　杭垣府試正塲有廪生談某者隱其名認保錢塘某童生童不知何故倩人頂替入場某廪生因親友所　遂不稽查故未知其爲人作嫁進塲後童生中有識其非本童者互相爭閙李太尊卽傳該童令其默寫三代履歴及認保名姓不料三代履歴固一字無悞而認保只知其號不知其名太尊卽於放二牌時傳挨認廪保當堂訓飭將認保責手心十下童生責二十下姑念無知初犯不予深究太尊誠於整頓弊竇之中寓愛惜士子之意也 
[緝捕逃犯]  
　　錢塘縣署要犯某於前日鼉更三下時扭斷鎖鍊穿屋越城而逸現聞簽差六七十名四路訪拿且懸賞格以待有功未識脫籠之鳥何日飛還漏網之魚仍銜香餌否也 
[觀察調署]  
　　浙臬廖廉訪升任河南布政司卽日交卸臬篆崧振帥札委金衢嚴道唐觀察署理臬司而以候補道蔣幹臣觀察接署金衢嚴道運司德都轉俟商童考竣亦將起程以杭嘉湖道豐觀察署理運司以候補道王淸如觀察接署杭嘉湖道在卽眞者固喬遷誌喜而攝篆者亦庖代宣勤新舊交替時自有一番忙碌也 
 
 

Page 3

 
 
[教士被害]  
　　日本西字報云本月十六日天未黎明有一傳教之英人在東京被人殺死其在緣故不得而知旁觀推測情形疑係强盜謀財害命然室中衣物並未失去分毫現在兇手尙未成擒想日官定須設法查拿斷不令倖逃法網也 
[團兵大閱]  
　　滬上西商團練兵日前赴泥城外操演以待香港將軍來滬閱看前日將軍來滬昨日大閱午後二點鐘時各兵均在老巡捕房空塲會齊二點半鐘啓行由大馬路向西赴跑馬塲馬兵二十餘名樂班二十餘人步兵一百二十餘名砲手約五十名另砲四尊尙有車一輛裝載搭橋所用器具及軍士臥牀既至跑馬塲將軍與隨員先後莅止將軍名韓杜合斯初時三種兵在將軍前行過一周先閱步兵各種陣法忽分忽合忽疾忽徐繼閱砲手各種操法接閱馬兵各種操法變化離奇不可方物又閱刀法左右騰斫各盡其妙次閱兩軍對壘馬兵一隊帶砲二尊步兵一小隊守扼一處另有一枝軍作攻敵之勢鎗砲齊施爭持良久卒被攻取之師將地奪回其時天色將晚各兵復合一處將軍見所操各陣甚爲精熟大加欣喜諭團練兵等曰閱爾等所演各陣較　時更爲純熟此後人數愈多兵法愈精閱視之餘甚爲爾等賀也諭畢拔隊言旋仍由大馬路出黃浦灘進四馬路仍回老巡捕房空塲取齊整列隊伍各兵踴躍歡呼統帶官又諭曰爾等技藝純熟巳蒙將軍賞識所望此後精益求精不自滿足尤我所欣喜也今約爾等於明日十一點鐘至紅禮拜堂禮神十一點鐘以前先在三馬路黃浦灘取齊各兵又踴躍歡呼是日中西人士往觀者甚爲擁擠今日十一點鐘想又有一番熱閙也 
[水中有火]  
　　二十二日之晚三點三刻時本埠法租界吉祥街南護城河内潮水方汩汩而來有柴船上人聞有聲若之上泛然疑船底洞穿恐有不測急起尋視則見河中之水紛紛冒上如靜安寺側之沸泉驀有火出自水中其氣似硫磺聞之令人作惡既而火近柴船之尾恐其焚及以篙撑開事爲巡街捕所聞從三洋涇橋上望之悞爲誰家失愼當赴捕房禀訴捕房中派人往騐始知其火起自水中後閱一點鐘時始稍熄而水面仍烟霧迷漫閱一二分時隨復上熾至平明六點鐘時始　昨日道路傳言互相驚訝予謂此似竊賊種火圖財之故智將火油傾入水内引火焚之耳須加意隄防自無意外之事紛紛擾擾果何爲哉 
[勸農敦俗]  
　　昨晨關道憲龔觀察偕提右營陳叅戎率同松海防同知劉司馬上海縣裴邑尊粮廳王二尹水利廳鄢少尹捕廳郭少尉守備傅守戎城守李千戎詣大南門外馬路橋堍先農壇致祭舉行播種禮旋卽鳴騶回署 
[廣文北上]  
　　上海縣學師宣廣文赴都應禮部試申請上憲札委上海縣裴邑尊兼攝縣學 
[移解盜犯]  
　　盜犯戴老耀耿麻子黃金標等七名供明去冬在崑山縣城外夥刼米莊兩户兹由新陽縣移請押解歸案訊辦日前經帮審委員詹明府升堂着各盜認供一徧盖印指模卽飭令捕役解往新陽訊辦 
[英界公堂瑣案]  
　　包探江阿三稱江西人楊錦之專竊輪船衣物以前開過押鋪後又犯竊由法捕房包探拿獲解至法公堂懲辦今又在輪船圖竊被獲交捕詰得去年十二月間在公和祥碼頭輪船上竊過皮馬褂尙有同黨楊鼎安在廣利輪船行竊衣服時辰表被法包探拿獲尙未結案因禀明巡捕頭至法捕房請將楊鼎安歸案訊辦楊鼎安在法公堂不肯承認帶歸英捕房始認行竊今已吊贓送案此間訊供後仍須將楊鼎安解歸法公堂謝梅溪稱福建人前在輪船生理去年十二月間船泊公和祥碼頭被竊皮衣等件今請給領麥作然稱廣東人現在廣利輪船生理失竊衣物請爲給領楊錦之供江西人年四十一歲疉次犯竊原是不合楊鼎安供鎭江人只求施恩蔡太守得供之下判楊錦之發捕房管押三年楊鼎安移歸法廨俟斷結後再歸至本廨管押八個月贓交失主分别認領○趙阿五稱在公和祥碼頭爲小工頭有周利川同陳阿炳爭奪做工吵擾不止因將周陳二人一併辭歇二人以此挾怨反將我扭打爲此報捕拘案何阿發稱寗波人與趙同做工頭趙被周陳等扭打我爲解勸不料周陳一味逞蠻并將我毆打經管碼頭西人惠鐵稱周利川等名爲做小工其實時常擾釁周利川供温州府永嘉縣人並未逞兇現要回籍不再前去做工陳阿炳供温州人我正做工被周爭奪致與理論不敢毆打工頭蔡太守判陳阿炳管押五天周利川押候備文遞籍○包探顧阿六稱開妓院之陶沈氏失竊銀鼠馬甲縐紗裙知被顧少岳行竊報知捕房由我查問不認行竊今特送案請究陶沈氏稱皮馬甲縐紗裙晒在露臺上顧少岳來後忽然失去並無别人來過疑是顧少岳行竊有二阿姐出爲調停請免報捕情願賠洋十元我不允仍報捕房拘顧解案顧少岳供蘇鄉人妻陳氏現在陶沈氏妓院中夥妓處帮傭昨往探視忽被誣指行竊亦無二阿姐允賠洋十元之說其妻顧陳氏投案遞禀申訴丈夫顧少岳並無行竊情事包探又禀確有二阿姐賠洋十元之語蔡太守以疑竊無憑着顧少岳覔保釋放陳氏禀詞存堂俟捕房包探查有實據再行訊辦○鮑翁氏稱在路被孩子王阿會摸竊銀洋一元幸卽知覺追獲交捕王阿會供寗波人年十四歲父母將我逐出昨見該氏遺落洋元貪小拾取不敢摸竊蔡太守判王阿會戒責一百下既被父母逐出判發棲流公所安插洋交該氏領去○馮雙才稱開舊貨店失竊水烟筒四隻追獲人贓交捕送案董有發認竊求恩蔡太守判管押二十八天贓交馮領○王阿安稱經管自來水龍頭昨見張莫氏竊取自來水將人連提桶交捕送案張莫氏供實不知自來水不能擅用尙求恩恕蔡太守以該氏無知悞犯卽將　桶充公完結 
[法界公堂瑣案]  
　　七號西捕禀稱昨日下午巡至太古碼頭見潘大本押小事數輛裝滿行李有碍路途令其移開非但不依反敢奪棍毆擊遂將潘拉住意欲送至捕房行過吉祥街突有潘夥十餘人將束腰皮帶拉住拳脚交加今特將潘解案務請究辦葛同轉詰潘作何生理胆敢將西捕兇毆潘供稱小的係徽州人在春華祥茶棧爲夥昨有茶客行李六車押送至太古碼頭上北京輪船西捕令將别人行李車移開小的應不便動手伊竟持棍擊小的頭顱以致血流不止小的是以將伊拉住同入捕房行至吉祥街伊令小的用冷水洗去血跡小的不依路人共抱不平不准伊用水洗同轉商諸祁繙譯官飭包探送潘至醫院敷治再行核辦○包探禀稱前日淸晨五點鐘時夥役蔣福生在浦灘候宜昌輪船抵埠以便稽查旋見湖北人姜福生手持剪刀在某氏婦衣上剪去銀鈕扣一粒因之拘獲姜卽乘間竟將鈕扣剪刀抛入浦中反與夥役爲難今特將姜送案葛同轉問爾在上海竊過多少姜供稱小的有家有室姊夫張錫春現在福生昌爲夥是日往輪船尋友並不犯竊蔣禀稱姜係積竊僞託賣膏藥人英界拘拿未獲同轉着押候其姊夫來案再核○陳金寳竊取烟鎗質與茂興押店既破案包探前往吊贓該押店不肯交出當將押店夥拘押捕房昨日已將烟鎗三枝交出解送案下兩押店夥翁阿德求請將在押之夥友蔡金開釋葛同轉命連陳帶出失主張祥安投案領贓同轉謂翁曰爾等押店殊屬可惡公差屢次奉票吊贓爲何不肯交出今復與之爲難是何道理翁蔡同供稱從前並無公差至小的處吊贓想係比隣永昌押店之事同轉問陳曰今之押本如何料陳供稱求大老爺開釋後自行理償可也同轉判令押候掌頰四十諭張於下午投捕房領贓○潘松洲訴稱本月二十日下午三點鐘時蔡松茂來店尋人旋至披屋後小便順手竊去灶上銅杓一具當卽獲住人贓送案請究蔡所供含糊葛同轉判令押候掌頰二十下贓給潘領去○張楊氏訴稱昨夜出門購物而回被賊竊去未髹漆之提桶及紅漆脚桶各一内有濕衣兩件今聞已由包探拘獲爲此來案訴陳包探將竊賊周阿三解案葛同轉問脚桶等物何在答稱已售與陳家木橋某姓家尙可追繳同轉着包探帶至該處將贓吊回再核○三山公所董事洪謙遣家丁張湘林遞禀控水菓行主馬德甫欠洋二千五百三十元通事禀稱昨日有江姓等六人將馬 
 
 

Page 4

 
 
扭入捕房捕頭令於今晨七點鐘時至捕房質訊今江等不來捕頭言欲將馬開釋葛同轉問張曰馬巳由江等送押爲何不偕江來安對質張默默無言復問馬曰爾究竟欠洋多少答稱曾欠該公所洋一千三百五十元小的亦被李祥和欠洋二百元吳金碌欠洋一百二十元有奇王紹林欠洋八十元有奇大裕店主陳姓欠洋二十元三山公所欠洋一百二十元有奇存水菓公所洋一百元問據原告禀稱此欵應於二月内理楚爲何不向料理答稱此欵並無限期况已由江大成卽仁貴言妥將店盤去估得生財値洋五百元水菓公所亦均歸伊承認復令小的交出現洋一百元將三山公所之欵理楚此外尙欠别人洋七百元亦由江出面以三折理還約交現洋二百元卽可了事小的屢向友人商借得洋五十元有奇又有會欵洋七十餘元其餘再立筆據現在一切帳據均被江取去並令將店門一半閉歇同轉謂伊控爾脫逃是以扭案答稱事已言妥何必脫逃是日因往江姓家追問情由卽被扭送捕房管押同轉着交保出外自行料理○柴船夥張錦先訴稱昨晚被賊竊去鐵錨一具聞已由包探拘獲爲此來案具領包探將竊賊金山嶼並鐵錨鐵練當票二張送案葛同轉問鐵錨如何竊得供稱將練繞在鐵梗上用力絞之卽易斷落問票上所當何物答稱均係自已衣服同轉將鐵錨交張領去判令將金押候笞責一百板枷號一月○永發米店主朱孔揚訴稱楊聚興飯店主阿炳積欠米洋二百五十七元前蒙大老爺提訊押交卽交到洋五十元着伊覔保理楚不料楊保出後事外逍遙置之不理爲此來案求追楊供稱卽日可料理矣同轉着交原保限三天内理楚如再延玩當卽提究 
[功德兼修]  
　　閒繹唐詩古木無人徑深山何處鐘二句淸凉世界不知塵寰有許多煩惱矣然未可一慨論也今有大善士俯憫時艱特備春振救命册爲各處寺僧勸署以海上盲人名目頗動禪門好善之忱今由常州天寍寺諸位禪師等交到振欵并各善户洋共二十八元並册兩扣金山江天寺秋崖禪師募十六户洋共二十元並册一扣在袈裟章身者陡聞災况中心亦爲之憫惻其剴勸諄諄不亞木魚之叩彼災區情形瞭如指掌四海一家人而曰盲未免謙抑耳濟世者樂從恐後可謂功德兼修矣[  上海北巿絲業會館籌振公所施善昌謹誌]  
[求病速痊]  
　　昨接紹郡崇本堂駱孔氏來書内述伊女鋆姑年十三因染喉症甚危願將所積月資洋二百元全數充賑以期速痊由局寄敝所轉解拜登之餘欽佩無似夫助賑愈病捷如影響今以閨秀而捐貲行善其慈慧尤不可及想神靈默佑定占勿藥之喜也用登報章謹代災黎叩謝[  上海文報局協賑同人謹誌]  
[蘇省撫轅抄]  
　　十八日新任蘇松太道聶辭行赴任有於二十六日接篆直州判宋韻初禀知奉委赴婁縣帮辦保甲差巡檢丁世盛禀知奉委同里厘捐總局差遣卽辭赴局○十九日縣丞戴修璋禀辭奉委赴丹陽縣帮辦保甲差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緖十六年閏二月十五十六日京報全錄]  
　　宫門抄○諭旨二道錄前○發抄硃批四道○東撫張奏留知縣片○又奏知縣虧欠銀兩請旨革職拿問完繳片○又奏請給前任漕督葬祭銀兩片○晋撫豫奏請開缺知縣片○閩督卞奏請補陸路副將摺○廣西撫馬奏建造龍州城垣工竣摺○閏二月十五十六日禮部奏派閱卷大臣派出許應騤廖壽恒黄體芳○發抄卞寳第奏已故知縣狄炳燾等欠欵革追奉硃批着照所請吏部知道欽此○又請以陳有才補閩安水師左營守備奉硃批兵部議奏欽此○又請以楊文舉補嘉興協中軍都司奉硃批兵部議奏欽此○又遊擊翁曦習氣太深請降補奉硃批着照所請兵部知道欽此○○張曜片再臣前因齊河縣知縣王敬勳於張村漫口以後雇夫迅速隨同堵築口門尙知愧奮奏請開復原叅革職留任處分欽奉諭旨着照所請吏部知道欽此欽遵在案嗣准吏部咨業將該員奏請革職開缺不准留任此次該撫請開復革職留任處分與部中原奏不符該員現因漫口堵合在事出力應令另行奏明辦理等因伏查沿河州縣於失事後果能迅速雇夫隨同文武各員將口門堵合歴准開復原叅處分仍留本任今王敬勳事同一律且牧令有地方公事並非專管河務與河工廳汎情形迥異合無仰懇天恩俯准將開復齊河縣知縣王敬勳仍留本任免其開缺出自　慈謹附片具陳伏乞聖鑒訓示謹奏奉硃批着照所請吏部知道欽此○○張曜片再臣前因署歴城縣丁憂知縣王振錄虧欠正雜等銀以墊辦工程朦混列抵當經奏叅革職勒限完繳在案嗣查該革員出外措資未經回籍等語伏查該革員虧短司庫正雜銀二萬五千二百九十三兩二錢三分一厘捐欵銀一千六百九十八兩八錢五分一厘又收存已故知縣李兆霖新城任内稅契銀二千五百六十七兩六錢四分一厘爲數甚鉅節次嚴追並不依限完解輙行私回原籍又稱出外措資竟將鉅萬虧空置之度外實屬大干功令訪聞該革員原籍有田產生業家道殷富若不從嚴叅辦何以重庫欵而儆效尤相應請旨勅下直隸督臣轉飭將該革員王振錄拿問監追並查抄家產估變交東備抵該革員係光緒十二年正月到歴城縣署任是年十月交卸該管上司濟南府知府梅啓熙光緖十一年二月到任濟東泰武臨道王作孚光緖九年九月回任十二年四月交卸接署道張上達是月到任十月交卸仍係王作孚回任前布政使崇保係於光緖六年二月到任十四年五月交卸合併陳明謹附片具奏伏乞聖鑒訓示謹奏奉硃批另有旨欽此○○張曜片再前任漕運總督周天爵前在安徽軍營病故於咸豐三年九月二十七日内閣奉上諭前任漕運總督兵部侍部銜周天爵督帶兵勇將捻首陸叚齡等擒獲並將餘黨殲除辦事甚屬認眞現在皖省土匪未靖資剿捕遽聞溘逝軫惜殊深周天爵着追贈尙書銜照尙書例賜卹並着再另恩賜謚文忠應得卹黄該衙門察例具奏等因欽此旌經禮部照例議給全葬銀五百兩碑價銀三百五十兩一次致祭銀二十五兩並准工部咨會病故人員葬碑銀兩暫停給發俟軍務告竣再爲補給嗣東省因軍務倥傯致祭銀兩全未支發在案兹據周天爵之孫舉人周文燦等呈稱該舉人等世居山東東阿縣近年頻遭水患家業蕭條盧舍祠墓多被冲壞欲修無力慘目傷心請將應領葬碑致祭銀兩如數飭發俾得將先人祠墓及時修整等情臣查前任漕運總督周天爵屢膺疆寄歿於軍營現因頻年被水祠墓冲壞家屬無力修葺且軍務已經告竣所有應給葬碑致祭銀共計八百七十五兩可否仰懇天恩俯准發給如蒙兪允臣卽飭司給領除咨部查照外理合附片具陳伏乞聖鑒訓示謹奏奉硃批工部議奏欽此○○豫山片再晋民樸厚成風向知畏法大祲以後良懦者塡於溝壑强悍者不免鴟張加以外來游民潜於煽惑勾結搶掠爲害地方臣於上年蒞任復嚴飭各屬力行保甲整頓捕務入冬以後復添派練軍扼要駐紥分叚巡緝旋經　聞太原府屬之交城嵐縣興縣汾州府屬之汾陽臨縣永寗州忻州屬之靜樂等七州縣地錯犬牙界阻萬山綿亘數百里樹木叢雜路逕崎嶇素爲萑付淵藪雖經各地方官設法查緝而此拿彼竄勢難兼顧若不併力勦捕誠恐養癰貽禍並據各該州縣等密行禀請添兵拿辦當經飭派記名總兵鄭兆蘭候補知府陳澤霖督帶練軍並分派候補正印人員馳往會同該州縣督率兵役堵截圍拿該委員等相機偵緝時値歲暮猶復冐雪冲風不亂勞瘁據報先後拿獲巨盜李二係一千餘名訊認迭次搶刼有案均經批飭獲解來省發交太原府審辦一經審訊確擬卽援照土匪章程就地正法以昭炯戒經此痛加懲創去冬盜賊潛蹤地方亦甚靜謐堪以仰慰宸厪惟查有交城縣知縣陳繼三性情拘泥緝捕不甚得力未便稍涉遷就致誤地方相應請旨將交城縣知縣陳繼三開缺留省另補所遺員缺應請扣留外補臣爲整頓捕務起見是否有當理合附片陳明伏乞聖鑒訓示謹奏奉硃批着照所請吏部知道欽此○○頭品頂戴閩浙總督臣卞寳第跪奏爲遴員請補陸路副將恭摺仰祈聖鑒事竊福建順昌協副將朱雄斌據報病故所遺該副將員缺准到部咨係陸路題補之缺應卽揀選現任合例人員請補以重職守查定例各省題調之缺先儘現任人員題請調補如通省内或缺居緊要或人地未宜實無合例堪調者准於現任合例應升人員内據實保題升用又陸路題補之缺遇輪用應升人員遊擊以歴俸二年始准保題又台灣實任人員無論在台曾否升轉各按本班歴俸五年之後准其升補内地各等語閩省台内額設陸路副將六員除興化協副將王福祿延平協副將恭普均已據報病故外其餘臣標中軍副將楊興科福州城守副將梁成華台灣北路協副將林福喜非現居要缺卽人地未宜新攺台東協副將莊鎭藩甫經給咨赴引尙未領劄到任均未便以之調補臣隨在閩省台内陸路各營現任叅將内詳加遴選如臣標左營叅將李致祥撫標中軍叅將陳正德提標中軍叅將樂文祥歴俸均未届滿二年邵武營叅將謝尙文同安營叅將謝國恩泉　城守營叅將余宏富均未給咨引見領任事臣標右營叅將岱齡長福營叅將文麟均與是缺人地不宜台灣城守營叅將吳世添甫經領札到任南路營叅將林光亦未給咨送引均無俸次可計俱未便遷就升補惟查有福連台灣嘉義營叅將周士得年五十六歲貴州淸平縣人由行伍隨軍剿匪著绩遞保花翎留閩儘先叅將光緖三年十二月内奉准補授台灣喜義營叅將於台地三次剿平番社出力案内保奬奉旨賞副將銜嗣經給咨送部於光緖九年三月初五日欽派大臣騐放請旨照例准其補授初六日覆奏奉旨依議欽此欽遵札会回閩飭赴新任供職該員年强技熟在省歴奉差委曾署漳州都司辦事均屬勤愼台俸已滿五年任内並無違碍事故在閩年久於該處營伍地方情形熟悉以之陞補是缺副將與例亦符合無仰懇天恩俯念順昌協副將員缺緊要准以台灣喜義營叅將周士得升補如蒙兪允容俟部覆到日卽行給咨送部引見恭候欽定除飭取履歴另行咨部外臣謹會同福建陸路提督臣孫開華合詞恭摺具陳伏乞皇上聖鑒謹奏奉硃批兵部議奏欽此○○廣西巡撫臣馬丕瑤跪奏爲建造龍州城垣據報工竣業經派員騐收恭摺具奏仰祈聖鑒事竊照前護撫臣李秉衡議建龍州城垣核實估計約需工料銀七萬兩左右將辦理情形於光緖十二年三月初七日附片陳明在案隨卽設局興工責成太平歸順道蔡希邠督飭局員工匠認眞經理並察形勢添建東軍兩關墻工程　　畫夜力作罔懈據報於十四年十月一律工竣禀請騐收經前撫臣沈秉成檄委左江道恩立前在往勘騐委係工堅料實造作如法並無草率偷减取具保固結加具印結移送善後總局詳請奏咨前來臣查龍州城垣今已全工告竣動支工料等銀綜計共發庫平六萬九千七百餘兩核與原估七萬兩左右之數尙不懸殊又添建東西兩關墻亦在此項工程内一併開支並未另行動欵實屬格外撙節除飭另造工料細數淸册咨部核銷外理合將建造龍州城垣工竣業經派員騐收緣由會同兩廣總督臣李瀚章恭摺具奏伏乞皇上聖鑒訓示謹奏奉硃批該部知道欽此 
 
