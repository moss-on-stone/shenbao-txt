# 1934 - 281 - 4908798

 

Page 1

 
 
[招請湖北訪事] ［ＺＺ］ 
　　本館於沙市宜昌漢口均有訪事而於湖北省會尙付闕如茲擬延請一人如有蓮幕宏才蘧廬碩彥能周知時事熟悉官塲者請書新聞數則並姓名居址郵寄本館帳房以便延訂不合恕不作覆此佈 
[浙江闈墨出售] ［ＺＺ］ 
　　向逢大比之年各省出有闈墨本局皆用鉛字排印蒙海內諸君子所推賞今屆浙江榜發後闈墨隨到本局用新　鉛字潔白紙張現已印成發售每本碼洋七分欲揣摩風氣先覩爲快者新移玉至三馬路申報館及申昌書畫室購取可也此佈 
[心疾偶譚]  
　　中國醫家者流言人心爲百體之主名曰天君心靈則百體從令心窒則百體失官心何以窒也痰窒之也世傳聖人之心有七竅常人雖無七竅大約非至愚者總不至於一竅不通心之爲用虛靈不昧惟恃此孔竅之通利有以運掉於無窮血雖爲養心之要物然人於日間此心用事恒與血相懸隔惟睡熟而後血與心融故曰夜半不寐血不歸心若夫氣衰而痰逆以致心竅爲之窒塞俗稱爲痰迷心竅者厥狀始則神智昏呆情形恍惚繼而語言顚倒舉動失常甚至手足舞蹈或歌或哭赤身裸體持械毆人種種不同皆名爲瘋瘋之輕者爲癲重者爲狂俗語謂之痴總之皆心疾也近歲以來遠近戚友中攖此疾者時有所聞大率皆不爲狂而爲癲不令人畏而多畏人醫家又謂瘋疾之起不盡由於心經而或因於肝經多鬱其人必有不能遂心之事多悲多怒無可排解以致肝鬱而成疾按諸臓腑肝與膽相表裏肝愈鬱則瞻愈怯以故耳無聞而若有所聞目無見而若有所見近憂遠慮出人意外療之不愈遂至成爲痼癖世無扁盧良可浩歎嘗思易有之曰聖人以神道設教蓋世上聖人明於陰陽之故死生之說知鬼神之德盛而可借以設教中古以降民情譎詐聖人爲防弊計故神之不語與怪力亂而並愼然未嘗倡無鬼之說幷謂無神如後世小儒拘墟之見也前月本報所載杭州新聞有東嶽審瘋一事其亦古者神道設教之遺意歟其略曰杭俗崇信鬼神因瘋者形狀如有鬼魅所　遂聽瞽巫之言有請神判斷以解寃孽者是以毎屆東嶽秋審之時常有審斷瘋案之事七月初八日爲某號班期有　內顧姓婦病瘋年餘調治未效是日由其家屬雇輿將該婦舁至東嶽廟門外投禀呈訴一如陽世衙署式少頃由案書批示先將該瘋婦並寃魂發瘋癲司管押候提審訊卽由書吏備辦草人一個與該婦押下地獄至晚間俟神升殿傳發三梆各書役站立傳呼用虎頭牌一面命提牢廳將婦及草人帶上跪於階下案書傳神命云有何寃譴速卽禀供以便訊斷詎婦並無一言乃命皂𨽻將草人重責百板責畢復訊婦乃供稱前生爲河南某宦之公子鬼係婢女因寃其行竊無可分辯投水身亡押入枉死城中已數十年現屆期滿釋放心實不甘故欲索命案書復傳神語云爾前生雖受寃誣究係自尋短見不能索命姑念爾之苦衷加恩令婦多焚經卷冥鏹使爾起生所有前生罪惡亦加恩豁免不再滋擾致于譴責婦乃叩首稱謝隨將經卷冥鏹焚化然後退堂至天明入城該婦漸覺神清氣爽不類瘋癲家人咸謂神之有靈焉此一事也謂爲有憑乎胡乃草人受責書吏傳供儼同兒戲也謂爲無憑乎乃該婦之口供鑿鑿不異鬼犯自陳迨遵神判斷之後又復叩首稱謝也事後之神清氣爽該婦果能從此就痊乎試以此事質之醫家與夫理學家西學家恐　斷爭辯將盈千萬言不能决孰若聖人之不語爲最妙所謂六合之外存而不諭也冡則謂苟在情理之中雖謂言亦　近道此外奇奇怪怪不盡傳聞惟有見怪不怪其怪自敗之一法世有知我者當不河漢斯言 
[本館接奉電音]  
　　昨晚十點一刻鐘京師飛電傳來上諭一道旨一道敬謹譯登○九月十七日奉上諭浙江學政著陳學棻去欽此同日奉旨杭州織造著誠全去欽此 
[藏民安謐]  
　　西藏爲中國屏藩歴來職貟無缺恭順素稱近來頗有躍躍欲動之意經大憲派唐太尊承烈張大令繼督帶營勇前往查辦又因勇丁將某土司家抄毀一空番衆不服羣起鼓噪制軍商請署提督夏軍門往查番衆懾於威令一律輸誠不再蠢動現因省中謠言不靖軍門迅速回省仍留張大令繼於藏中辦理善後事宜 
[奸徒煽亂]  
　　四川訪事友來函云成都府於七月初旬某夜不知何人在四門城上插立大旗四面上書悖逆字樣次晨經巡役瞥見報縣轉禀制軍聞成都附近各州縣亦同日同時立有旗幟如此舉動斷非一人之力所能猝辦鹿制軍深恐奸徒從中煽惑滋釀事端立飭兩縣懸賞密拿昨有張老五到縣喊稱旗係某甲所造當經提案質訊因張與中有仇係屬誣害遂治張以誣告之罪申則取具妥保釋回近日省中謠言稍息然制軍仍恐禍藏不測亟飭地方文武預防一切安不忘危之意也 
[盜刦再述]  
　　皖省寗國府宣城縣城內萬源錢莊於八月二十五日傍晚被盜搶刦一案已兩誌報端茲又據蕪湖訪事友人來函述及練軍營哨弁恊捕所獲之盜犯四名解縣訊鞫供認行刼並供出盜黨三十餘名某某爲首某某爲從皆從金陵道出鳩江本擬就彼處一逞其技祗以長街各巷口皆派有保衛營勇晝夜查緝恐無路衝突故徘徊多日不敢下手竄至此間始行乘間刦掠分贓後各自分散如勞燕之東西實不知各人之下落云云由此觀之前者傳說盜黨皆廣德孝豐山內墾荒之民蓋猶傳之非其眞也又聞四盜訊明之後卽經解府覆訊供詞符合乃卽飛詳各大憲旋奉回批傳說有重九日先將情節較重之二盜就地正法餘二盜則俟獲到餘黨之日再行懲辦云 
[續獲鹽匪]  
　　金陵採訪使者手畢云著名鹽匪綽號李小個子業經保甲局憲袁觀察拿獲立正典刑已紀前報茲悉該匪黨羽衆多分布沿江各口岸上憲除惡務盡特飭各健兒明察暗訪前日查有匪船數艘在某處停泊旋由局勇禀知總辦袁觀察卽派護軍營兵多名往該處拿獲旋將船隻盡行扣留各匪猝不及防咸俯首就縛觀察立飭營兵將該匪押送縣署監禁一面會同藩憲松方伯曁軍械所總辦赴督轅禀知想各匪次第成擒以後沿江一帶可以高枕無憂洵足以安閭閻而衛商旅矣 
[糧駁再誌]  
　　湘省奉部飭造之糧駁船一百五十三艘派員督解赴津沿江而下八月間駛至蕪湖者已有十數艘停泊魯港等候大帮水手無所事事日惟登岸從事烟茶往往因錢鈔細故與巿中人口角鬥毆上月中旬魯港店鋪已有罷巿情事紀諸本報雖經保甲局與蕪湖調往之精健保衛等營員弁竭力調處越日卽各開巿照常貿易然駁 
 
 

Page 2

 
 
船舟子兇橫性成行過關卡所帶木料及粗細雜貨猶且淌關直下視關吏如弁髦况巿井小民懼禍爲心者耶因之若輩愈肆驕橫本月初一二日後糧駁船愈到愈多水手人等𦦨益張勢益大茶坊酒肆隨處徜徉秦樓楚館任意蹂躪鶯啼燕泣緑慘紅愁遂請之當道發給封條將門標封以示燕去樓空無復桃花人面詎水手各有地方無賴導之使從後門而入蜂狂蝶閙狼藉花枝並楊言每院需出酒食費二百元否則毀妝風暴打鴨驚鴛毋待爾時有噬臍之悔也龜鴇聞言再四苦求謂非百金不可無奈香巢暗徙別覔桃源至二街戲館則於八月底已奉官諭掩旗息鼓弦管消沉保甲局保衛營更日夕派兵在街巿巡緝一種蕭條景象一若有風鶴驚心者正在戒備深嚴乃初三日上午寗淵觀河沿得喜園茶館後面河樓忽有水手十數人從欄杆翻越而過茶博士告以此非終南捷徑雖能入不由戶且危樓度架水面萬一棟折榱崩合坐性命將盡東流豈不殆哉水手惡其嘵舌揮拳用武立成蠻觸之爭依而保衛營饒守戎帶勇馳至水手稱被茶博士打傷一人斷難甘休幸守戎一再開導若輩始倖倖而去初六七等日從江上順流直下者益絡繹如梭多改從西岸江空岸闊之處揚帆飛駛內有一艘悞行江心兼之船旁所帶木料綁紥如木簰吃水過深致將麥邊躉船所下之錨練帶起船卽橫截練上躉船勢將倚側急禀諸洋務局轉請保衛營撥勇數十名代於上游招商躉船上用絞樁旋轉絞拔至初九日始經絞動出險否則賠償修理之費又不免糾葛不堪矣至糧駁之已抵蕪湖連行帶泊已近百艘後仍陸續駛至惟有數艘擱淺於小孤山畔必俟水漲始得一律開淸云 
[丁酉科福建鄕試題名全錄]  
　　鄭書祥俟官監　徐友梧閩縣附　邵繼溥俟官監　何振岱閩縣附　黃贊夏同安附　陳紫瀾侯官附　高伯蔭長樂附　馮葆瑛福州廪 
陳　苞同安附　陳　鏞閩縣副　陳壽琨閩縣附　郭良弼閩縣副　林心龢侯官附　陳毓英召籍副　簫鍾英邵武附　翁黻元閩縣附 
曾鴻儒建寗廪　張南英侯官廪　鄭禮榮福州附　林　飛侯官附　范作霖甌寗拔　董藻翔長樂廪　李肯堂福安廪　周殿薰同安廪 
徐振聲漳州附　李鴻翔汀州附　吳鍾慶晉江拔　陳聚星福州拔　黃爾測南安附　周殿修泉州廪　魏鴻翔寗德廪　彬　煦廂黃滿附莊公潞閩縣監　高孝聰福州廪　陳壽銘長樂附　趙錫榮連江附　黃鴻藻龍溪附　林自持福州附　李鴻圖長樂附　陳兆浩長樂增 
龔應樳侯官監　鄭　丹龍溪附　劉龔經侯官附　雷煥猷寗化增　謝觀瀾泉州增　楊　𨌴侯官優　汪　琪惠安附　鄒仰曾甌寗優 
陶中孚侯官附　吳孝愷侯官監　張福謙閩縣附　劉炳坤福州廪　林有賡閩縣附　劉映奎寗化附　葉世誠閩縣附　翁肇和建寗廪 
高　蒸福州附　林　煦閩縣附　林福祺侯官附　郭曾墀侯官監　翁福成侯官附　蕭庚烈福州附　邱　馥汀州附　林欣榮福州廪 
陳鏡瀛侯官附　梁峻年閩縣監　陶烟璋侯官附　梁鴻葆長樂附　蕭濬頤莆田附　林章孟福州優　陳炳煌海澄附　鄭禮桐福州附 
沈　綱詔安增　陳文輝安溪附　陳平瑛侯官附　林兆年福州廪　王仁温閩縣監　陳壽璚閩縣附　曹士元駐防附　陳維倫福州廪 
何可衡閩縣附　龔顯禧晉江附　孫維謙連江附　林兆琦福州附　姚宗頊閩縣監　陳培琨福州附　高玉模長樂附　陳毓琦長樂附 
俞炳臨福淸附　范鍾湘侯官監　饒昌熙福州附　張勤益駐防附　王應奇閩縣附　鄭綬章福州廩　許鵬舉侯官附　王恩浚崇安廪 
李鵬圖福州附　鄭淑彬福州廪 
[副榜]  
　　陳祖新閩縣優　林步賢閩縣廪　何光鋆建寍附　于君彥閩縣附　楊景祁侯官附　劉元駒閩縣監　羅用光寗洋拔　陳　敬福州附 
李士龍侯官附　葉開銘寗德附　何道鎔侯官監　林　翰莆田附　陳則方閩縣監　方　侗閩縣貢　梁桂年侯官廪　李鴻熙侯官監 
尤　浚閩縣附　 
[武試有期]  
　　今歲値丁酉正科上下江應試各武生已齊集城北洪武街一帶近聞小營內演武廳曁東西二闈點名處均已張搭席棚承辦一切所有闈中各差務均由督憲委員辦理聞已定於十月初二日開考各生一聞此信無不演試刀石調習弓馬以期臨時應手云 
[觀察得差]  
　　總辦金陵籌防局候補道曾廣熙觀察病故已列前報茲悉觀察所遺差務已由督憲委候補道唐觀察辦理所遺銀圓局差務卽候補道任觀察接辦均於昨日赴督轅叩謝 
[飭赴新任]  
　　新選陽湖縣知縣高明府承惠新選無錫縣知縣孫明府贊元均於本月某日領憑來省詣各憲衙門禀到藩憲聶方伯卽於十五日午後懸牌飭二明府前赴新任 
[首縣調補]  
　　正任漢陽縣薛誠伯大令福祺蒞任數年政聲卓著上遊甚爲器重業經藩憲牌示著補沔陽州至所遺是缺尙不知委署何人也 
[憲示照登]  
　　浙省徵收地丁銀兩現因銀價漸短藩憲惲方伯詳請核减折價已奉撫憲准行茲將憲示照錄之以供衆覽浙江布政使司惲爲曉諭事案奉撫憲廖批示本司詳請核減折收錢糧銀價一事案查浙省錢糧折價向來定章每兩連平耗及辦公經費在內折收制錢二千一百九十五文現在銀價過於短絀自應核减以恤民艱除已征在官外自秋徵爲始錢塘每兩折核减錢五十五文仁和每兩折核减錢一百一十文洋價照官局定價不准短小將來如銀價漲落過鉅再當隨時增减現因奉此除飭屬照辦外合行出示曉諭爲此示居民人等知悉如有糧書浮收等情許卽指名禀請究辦定當從嚴懲處不貸 
[甌柑出口]  
　　甌柑爲温郡出產之大宗向例須俟霜降節始行開剪茲因奸商爭著先鞭早於八月杪裝輪出口矣 
[慘遭焚斃]  
　　温郡東門外十八家地方某園丁栽種梨樹百餘本結實離離將次採摘因恐歹人偷取昆季三人均在園中輪流守護初六夜天凉似水因携被單及敗絮預備遮蓋詎料紙燼遺火燃及被單竟將其季弟燒斃吁亦慘矣 
[頭顱何來]  
　　温郡永嘉縣離城二十五里上鄕老竹地方八月廿一之早有禿奴頭顱一顆拋棄路側血迹模糊究莫知由來亦莫測其被戕之故議論沸騰莫衷一是地保擅將首級瘞諸荒僻之地迄今亦不見有根究及此者誠怪事也 
[潯陽仕版]  
　　署南康府檀鎭生太守於初八日嶽降之辰屬下各員咸往晉祝○升授南康府蔡乂臣太守世俊任南昌淸軍府有年政聲卓著茲奉飭履新於重陽日接印任事一時馬龍車水賀者盈門維彼小民當拭目以觀新政也 
[廉訪課士]  
　　安省敬敷書院每月官師兩課今値大比之年所有四五六七等月之課業已預先提考本月初二日應輪臬憲課士之期是日淸晨趙廉訪親詣書院點名命題課試茲將題自錄左文題孔子曰益者三友全章詩題賦得地不愛寳得興字五言八韻䇿問今之保甲如此棊嚴而盜賊之多如故有何良法可以綏靜閭閻保衛商旅 
[帽業齊行]  
　　五茸友人來函云縀帽一業作塲與店鋪各樹一幟兩不相涉本月初四日作場各工糾資雇到淸音一班肆筵設席徧邀同業宴會由個中領袖議定嗣後每工加錢數文有减工賤售者察出議罰而各店鋪則稱本鉅利薄消路當滯一經加工吃虧更甚遂亦於初十日徧發傳單邀請各同業相約梗議所有工料一例不發故兩帮中人紛紛擾擾勢將涉訟不知能否有魯仲連其人出爲排解俾免對簿公庭否 
 
 

Page 3

 
 
[愚婦受愚]  
　　松江訪事人云東鄕某女巫專一裝福作怪布弄鄕遇受其蠱惑者咸信奉之前日來城至忠信弄王宅探視親串適欲小遺由主婦導引步入臥房道經中堂忽覩主人靈柩停於墻東南隅巫忽然變色倒撲於地旋卽坐起托稱主人靈魂附體歴言家中瑣碎事嘵嘵不已主婦大哭聲震鄰壁觀者雲集有嗤爲僞者有篤集勿疑者愚人信鬼故若軰得以施其伎倆也 
[搶刼迭聞]  
　　寍郡訪事人寄來魚箋云月之初四夜寗郡南門內小尙書橋下七牧將軍廟間壁醫生王海濤家突來盜匪多人踰垣進內旋入臥室王風匪黨各帶利刃不敢聲張見刦去衣箱四隻開門呼嘯而去次夜西門外天燈下范姓同居竺姓亦來匪徒五六人搶去衣箱三隻兩家均未報官王居城中竺居附郭匪徒竟膽大如天肆行刼掠有捕務之責者其何以爲計也 
[拐女案結]  
　　寗波訪事人云寗波兩鄕搬火橋蔡姓女被王阿全拐帶一案前已錄報茲聞楊大令飭差已將盧雲甫蔡鍾氏提案並不提蔡女質訊將盧重責千板蔡鍾氏飭鞭籐條八百王阿全責八百板復將蔡鍾氏之房屋封鎖入官案遂了 
[更夫受責]  
　　鎭江訪事友來函云某甲無賴也在鮕魚套開設小烟館居人畏其凶𦦨莫敢誰何本月初九夜鼉更三下保甲委員巡查至此見門內燈火熒熒喧譁不息遂飭巡兵入內查問據云甲適他出當將其夥喚至掌頰數下押令其結閉歇屋內烟客皆乘間逸去委員正欲起身瞥見榻上仍有一人高臥視之乃本叚更夫也擲柝於旁酣眠未醒委員大怒飭役拖至街心喝責數百板夫更夫不擊柝於深巷轉選夢於華胥責之亦咎有應得惟某甲竟如漏網之魚未能稍示薄懲爲可惜耳 
[仙緣錯過]  
　　鎭江訪事友遞來雁帛云本月十一日有一游方道人靑鞋布襪鬚髪飄然至南門純陽道院口中喃喃不知作何語好事者疑而詢之則曰子蓬島散仙也修煉數百年頗能不飮不食與居士有緣故暫棲迹於此一時哄動愚民觀者如堵住持恐謠言散布滋生事端遂將道人安置靜室外黏一帖言已雲遊他方矣而善男信女之前來瞻拜者猶咨嗟歎息深恨未遇神仙未免緣慳福薄云 
[一門鼎盛]  
　　九江訪事友來函云江西德化縣文風最盛近來登巍科占上第者尤蟬聯不絕茲羅君網領以名諸生考取丁酉科優貢喜信傳來闔郡欽忭羅本世族其父與兄均係名孝廉官浙有聲宜其人文蔚起科甲連綿也 
[星使蒞滬]  
　　出使大臣張樵野星使將次蒞滬巳紀昨報前日傍晚時上海縣黃大令率同各營兵齊集虹口怡和馬頭恭候使節鵠立江干望穿秋水不意張星使由吳淞口換坐大號官舫用小火輪船拖帶繞道浦江直抵本埠英租界公司馬頭停伯迨大令聞信踵至星使已乘馬車駕至虹口同文書局行轅駐節矣大令急詣行轅謁見旋蘇松太道蔡和甫觀察率同本城各文武先後至轅禀見星使均以禮接之昨晨蔡觀察周叅戎曁文武各委員復詣行轅午後三點鐘星使乘雙馬四輪轎車往各處謝步 
[諭禁索費]  
　　差役例有工食不得向民間索取分文然近來遇縣主有事下鄕無不藉端索費擾累閭閻至騐屍等事尤爲任意訛索昨由本縣黃愛棠大令發出嚴禁差役需索屍塲經費諭單一道照錄於左亦以見上憲之愛民無微不至也爲諭飭事照得報騐各項命案擬定屍塲經費由堂給發禁止書差需索久經前縣出示曉諭一面詳請各憲批示勒石永遵在案現奉府憲札奉臬憲札據太倉州鎭洋縣紳士公禀書役仵作於相騐命案仍向犯屬地鄰索費請飭嚴禁等情札飭各屬一體嚴密查禁嗣後如再有任聽書差需索擾累等情一經訪聞或被告發定卽查叅不貸等因到府轉飭到縣奉此合行從嚴諭飭爲此仰該差等遵照嗣後遇有相騐命案不准向屍屬地隣需索分文如敢陽奉陰違察出立予重辦不貸凛之毋違特諭 
[拆造舊橋]  
　　本邑南市沿灘馬路告竣並在是處建一木橋直達法租界茲由工程局委員朱森明府請上海縣黃大令擬將十六鋪橋舊基先行拆造所有往來之人均在外面新搭之浮橋上行走一應小車及負担者均須繞道從陸家石橋行走擇期昨日興工屆時尤恐無賴之徒乘間滋擾故昨晨朱明府特詣十六鋪中北兩巡防局中拜會局員請派精壯勇丁數名在彼分投彈壓俟舊橋工竣後再將新橋興工建造云 
[英界失愼]  
　　昨日午後三點半鐘時英界鄭家木橋北堍東嘴角小弄中某老虎灶忽然失愼火從積薪中冒出店夥見而大驚急取布蓬樸救不料火勢炎炎卽時上熾未幾卽冒穿屋頂祝融氏勢極披猖東竄西奔延及渭仙樓茶館及其舊貨店烟紙店等旋卽越過對街之某糖坊舊貨店及小押店兩家又蔓延至後弄巡捕房蒲牢大吼救火會中各西人聞警馳至急開自來水管竭力灌救然左右兼顧頗難爲力而法界洋龍亦從隔河噴救至四點半鐘火勢始衰是役也計焚去兩嘴角店面十八幢及東首小弄西面百香里松盛衢衕等處約共房屋五十餘間至店鋪招牌一時無從細查以是處多係舊貨雜鋪並無字號也並聞黃四福孔阿才趙銀河等各包探拘獲有搶火匪徒數人云 
[諭造清冊]  
　　楊樹浦升科分局兼辦巡防局委員李葆初二尹賃屋於松柏里開辦升科事宜已登前報前日午後二尹飭差傳二十三保東西十二圖及五十一圖周子雲徐良圃楊品如三地保至案擬將該三圖先行開辦諭令三地保將所轄圖內業田造具清冊限於昨日午刻呈案三保唯唯遵諭而退 
[再停讞政]  
　　昨禮拜二爲法公堂訊案之期連期停訊積案頗多而何繙譯適沾清恙讞員鄭大令又別有要公因各飭丁咨知捕房再停訊案一期 
[拘提賭棍]  
　　前有賭徒王劉等在法界儀和客棧引誘同棧之周孝廉至公陽里某妓處賭博被王等串騙爲數甚巨由周具控上海縣署經黃大令准詞飭提未獲前晚八點鐘時接得丹徒縣署來電內開拘獲串騙周孝廉案內之劉海卽劉雨臣一名暫押署中移請派差解滬等因黃大令立卽飭差薛貴前往丹徒將該犯帶回歸案訊辦 
[不准賣娼]  
　　英界大興里妓女曹夢蘭係某顯宦之妾顯宦去世後曹不安於室濳至滬上仍理故業茲爲顯宦族人查悉以其有玷家聲函請英公堂將妓院押閉不准賣娼讞員翁大令立卽飭差傳諭曹妓不敢有違已將香巢遷去矣 
[高臥千秋]  
　　滬南高昌廟西棚地方有一矮屋並無人居碧草靑苔重門寂寂日前屋主飭某甲灑掃潔凈以待賃主雙扉甫闢忽覩有屍僵臥於中業已腐臭不堪蛆虫擁滿甲不覺大爲驚駭立卽訴知屋主亦莫測其何許人幷不知其何時入室正在爲難之際有凌某者前來辨認柟係其父慣在此屋住宿刻已月餘不歸四處尋覓毫無蹤影詎意斃於此間當卽備具桐棺爲之收殮云 
[忤逆宜懲]  
　　昨日上午有鄕婦羅某氏投圓通寺巡防局喊控兒子羅某忤逆不孝毆辱親長求請提案重究李蘭史二尹准詞飭傳地保查拿羅某到案重辦 
[疑竊控局]  
　　温州人王桂寳僑居楊樹浦効績西里某號房屋內昨午忽失去洋銀三元數角因無外人入內疑係同居顧金仁所竊扭控巡防局李葆初二尹諭將顧暫爲看管候訊明核辦 
[流氓滋擾]  
　　本邑南巿十二圖一帶係流民痞棍薈萃之所乘間攫物訛詐最爲可惡昨日該處陸家浜橋堍新開一南昌閣酒館踵門沽飮者絡繹不絕午後一點鐘時有江北某邑人李和尙趨入大嚼迨旣醉且飽竟起身昻然而去酒保向索詎李一味持蠻肆行胡閙當由店主喚十二圖地保顧桂榮之夥福保到來李亦遣同黨邀其兄李長生狂奔而至稱失去小洋兩角定欲店主賠償嗣由地保再三勸諭允代爲償還 
 
 

Page 4

 
 
蔡尙呶呶不休後由顧桂榮聞信而來將李昆季扭至是處巡防局請究想局員嫉惡如仇必將盡法懲治也 
[鄕農涉訟]  
　　有甲乙内三鄕人前日在途相遇一言之下互相兇毆旋扭至圓通寺巡防局扭告李蘭史二尹升堂訊問乙丙同供家居治下十五圖有業田三畝由甲包種不料甲延遲至今是以與之理論二尹得供令甲補種了事毋滋訟籐各遵諭而退 
[惡鴇宜懲]  
　　惡鴇凌虐妓女本于例禁苟有所犯則必嚴懲不貸亦可謂令之肅矣乃七十鳥生性凶殘弁髦禁令鞭鸞笞鳳時有所聞茲有法界蘭芳里花烟館鴇婦二寳購得幼女一口係江北小家女年甫七齡欲待其破瓜之候俾作賣笑生涯無如女年幼無知未解逢迎之術鴇以爲蠢笨也日事凌虐嘗以兩指挖入腮內不許聲張且徧體鱗傷見者皆爲之酸鼻出水火而登袵席是所望於有地方之責者 
[康强逢吉]  
　　川鄂沈災雖澹災民待賑猶殷今蒙隨安主人爲媳劉氏求產後病愈交來英洋五百元指捐川賑又由元大亨莊交來鎭海方福年因病重求速愈助湖北賑捐洋一百元又趙雲氏交來票銀六十五兩助川鄂賑捐當此賑欵支絀之際蒙惠巨欵不特災民均沾厚澤而本館恊賑所亦感盛情爲祝福壽綿長康强逢吉天道報施絲毫不爽非僅虛詞之頌禱也 
[招領屍棺]  
　　昨奉文報局函稱據盛京輪船報稱有擔客王雪堂成衣業自烟臺來中途病故並無親友作伴當經該輪用備存之太平棺木收殮該柩無處存放央請報堂飭夫扛往義塜暫埋招領等因除遵辦外具由請登貴報俾王雪堂親族知悉庶可赶來領柩回籍以妥幽魂再上年有李姓大餐司務自日本趁西安輪船到申在船病故該柩亦寄埋敝堂義塜當經請登貴報迄未來領合再招認果育堂同人謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[舉襄誌盛]  
　　顧勉甫觀察之夫人仙逝後擇於前日出殯嗣因天雨遂攺於昨日舉襄午後兩點鐘在府第發引由北京路向西經浙江路繞四川路向北從後馬路向西過北泥城橋迤邐至新閘西首新建詞堂以暫時安厝儀從頗爲華麗前導有開路神一對冲風灣號馬執事馬吹打銜牌則有補用道欽加鹽運使銜賞戴藍翎賞換花翎誥封夫人晉封一品夫人等字樣其後係咆隊營所送之洋操西樂兵一隊及對馬頂馬八拍馬等香亭之後則有奉天誥命樂善好施奉旨建坊等黃牌四對校尉四名扶掖誥命亭而行其後卽爲西商所贈花球花圈松柏亭等十餘對西國樂人隨路吹彈悠揚堪聽又有素功一班繼以祭亭僧道八名向以逍遙傘一柄後又有僧人六十四名手執接引西方書旛其後又有比邱尼八名卽爲容亭魂轎後有以綢絹及玻璃做成書書牌燈十六對及彩求數十對靈柩則以三十二人舁之而行孝子在幃中哀號盡禮沿途觀者人山人海較之賽會尤覺熱閙當喪儀將過大馬路時游人駐足而視有馬車一輛在日昇樓前駛過撞倒老嫗一人後由巡捕拘入捕房想須照例科罰也 
[流氓敗興]  
　　法界興聖街某姓所開之銅作店其婦懷孕將次臨盆倩妻妹某氏來家照顧一切氏文君新寡不甘寂守空房與比隣筆店夥某甲眉眼傳情遂成好事前晚甲約氏至淸芬堂烟館一榻橫陳兩情歡洽流氓乙丙等見之以甲享此艷福不勝忿怒口角之下將甲飽以老拳氏見勢不佳乘間逸出見者皆爲撫掌不置 
[拿獲巨竊]  
　　南巿十二圖高昌廟地方居民鋪戶屢次失竊均經報局請緝由局員魯介朋二尹嚴飭捕役四處捉拿前日之晚拘獲著名巨竊謝炳仁卽夏炳仁一名當卽解至巡防局中局員魯介朋二尹提案研詰據供係湖南湘鄕縣人年三十有五向在滬軍營中當勇丁刻已流落無計謀生廼在是處親友家寄宿是晚趨至製造局工程廠相近撞見一人肩負松木板八塊小的察其形狀慌張卽上前喝阻此人聞聲將板擲下後由小的掮之回家在途中適被捕役撞見拘案小的並非竊來叩求鑒宥二尹謂爾之聲名入播遐邇日前拘獲之李洪生曾將爾名供出稱同在紫竹菴中行竊僧人之物何得一味狡展究竟同黨幾人犯竊幾次迅卽供來免受刑責謝言語吞吐二尹命上天平架然後供出同黨共有六名紫竹菴中一案並非小的所爲實由李洪生誣扳二尹復詰以何年從營中辭出一向作何生理謝供小的從滬軍營中辭出已有四五年後由友人薦至緝私鹽捕營某哨弁處充當勇丁因辦公不力又被攆逐從此在外作小負販犯竊實係初次務求寛免二尹一再研詰始終狡展不承卽命勇丁解至上海縣署請送攺過所覊禁 
[罰押賭徒]  
　　何瑞福韋阿友兩包探解王泉合等各人至英公堂禀稱王等在虹口北四川路租屋聚賭現經緝獲連賭具送案請爲嚴究王泉合劉阿旺苗阿唐韋阿福張禮記羅阿炳王茂方吳登家唐朝江曾阿桂譚阿輝譚阿三等同供不敢犯賭叩求明察吳阿樵供伊等偶然賭博小的惟在塲帮閒而已翁大令以聚賭有違工部局章程判將王泉合等十二人各罰洋二百元吳阿樵罰洋五十元一併交捕房押追違則管押六個月期滿遞解回籍 
[借錢肇事]  
　　有甲乙二人者皆以整容爲業昨因借貸小洋五角在法界萬聚樓茶肆互相爭閙繼而拳足交加兩不相下以致打壞茶椀水烟袋等物約値洋七角店主向之索賠兩人均不應允遂被扭送捕房捕頭詰問之下彼此爭論剌剌不休捕頭以此輩均非善類着押候繳洋七角然後釋放 
[取洋轇轕]  
　　成衣匠居念椿卽居忠泉近日積有餘資在石路開設盛泰小錢莊曾於日前遺失本票一帋計洋一百元昨有華雲浦持票收洋居以曾經掛失且登過各報章告白故不肯照付洋銀以致爭閙互扭至捕房昨晨經包探趙銀河將二人解送英公堂禀稱此事由小的查明票係袁紀堂拾得貼換與華雲浦得現洋九十元惟先未到莊照對以致轇轕爲特送案請訊居念椿供蘇州人股開盛泰錢莊因另有榮森泰牌號掮賣綢縀出有九月十六期票一紙計洋一百元八月間在路遺失當卽挂失登列申報及新聞報館告白昨忽華雲浦持票收洋告以已經掛失不能照付渠定要收洋致與爭閙如果袁能指出付票之人情願照數付洋袁記堂供亦蘇人向爲玉器掮客因此票有洋文押脚圖記向無掛失之例故須照對並有急用爰作九十元兌與華雲浦至付票之人素不認識無從指交華雲浦供此項洋文押脚之票素不掛失所以願出現洋九十元貼換此票華雲浦並延律師博易上堂聲稱此項莊票似應與匯豐銀行票相同萬不能掛失惟袁紀堂不能指出付票之人亦有不合現因華雲浦邀同來案申明請爲察核翁大令得供之下以如果此項莊票不能掛失姑著袁紀堂認償一半洋四十五元交還居念椿由念椿照華雲浦賠出九十元之數兌訖將原票勾銷給還 
[細故忿爭]  
　　三百六十二號華捕拘解李阿二到案禀稱昨日黃昏時李阿二到倪一桂襪店購襪因挑選不合式欲起爭執當時以事甚細微勸李回去詎李非但不依且反被毆打致失去號呌値洋七角因特送案請訊倪一桂投案供稱在襪店爲夥因李購襪爭閙巡捕相勸不依反被毆打請訊李阿二供揚州人在駐紥吳淞之自强軍充當兵丁所購之襪見有汚穢向換不肯以致爭執不敢毆打巡捕至巡捕房送來小的隨身所有莊票一紙計銀三百五十兩帶來兌換以付餉銀今沈統領公館就在租界請爲查問可也大令著李照賠號呌洋七角襪一雙給還李阿二幷莊票一紙著人持片送自强軍統領沈公館察核 
[脫逃卽獲]  
　　楊樹浦流氓朱炳生葉龍山向謝初林拆梢銀洋十元謝因控之巡防局李葆初二尹飭提朱葉訊究當將朱炳生笞責一百五十板當堂釋放葉龍山笞責五百板押候覆訊詎葉於前晚二點鐘時在押所脫逃値宿勇丁得悉之下急卽追捕旋在石灰浜地方拘獲帶回巡局禀知李葆初二尹於昨晨覆訊以其逃逸本應懲責嗣以經手此事之周順川尙未獲案而原告謝初林是否調戲婦女亦未訊實因令暫免笞責飭加雙套黑索還押候提全案人證覆訊核奪 
[上海巡局瑣紀]  
　　南巿久大船廠中日前失去修船所用之油灰二十餘斤查係小工李阿毛所竊當由管廠人拘送至高昌廟巡防局請究嗣有李友某甲當爲担保願爲賠償局員魯二尹准之○南巿十六鋪橋南首建茂水菓行昨晨遣店司在馬頭上挑貨突有王阿虎向之阻撓據稱馬頭上一應物件均由渠攬載他人不得擅自挑行兩相不服以致口角店司訴知行主將王扭至十六鋪巡防北局請究局員楊聘侯二尹命押候訊究 
[英界公堂瑣案]  
　　包探顧阿六禀稱過犯王阿林在福安輪船竊得銅小自鳴鐘一架經小的拘獲送案請卽究辦質之王供浙江寗波府人行竊該死叩求恩典以後不敢再犯大令判押一月期滿遞籍○包探秦少卿禀稱緝獲連次犯竊之查阿位甫經遞籍又復來滬希圖行竊適經小的拘獲送案請究查供蘇州吳縣人不敢犯竊惟求施恩大令以其怙　　悛判令管押一日　　行遞籍○包探韋阿友拘解迭次犯竊之周阿福行竊崔國泰家之銀水烟袋一支經小的拘獲送案請究崔投案請領失贓質之　供崇明人實因窮迫求恩寛宥大令訊係迭次過犯判交捕房管押一年 
 
 

Page 10

 
 
[法界捕房紀事]  
　　小東門戲館街某客棧中有寓客某甲適因有事出外將房門虛掩及事畢回來見門已洞開有人在內竊取物件當卽扭住交棧主送入捕房捕頭命押候解堂究辦○後新街某姓婦將衣服數件攤哂檐前被偷兒瞥見之下四顧無人　肆其拿雲手叚適爲包探夥役所見將人贓拘送捕房捕頭命押候解堂訊究 
[美界捕房紀事]  
　　昨日清晨有偷兒李錦初溷入虹口周浦路第一百十九號門牌某姓屋戶竊取綢衣三件布衣二十五件負至中途經包探石金榮緝獲拘入捕房押候解送英界公堂訊究○小竊章志余昨日午後闖入篷路第一千零八十七號門牌粵人某姓家內竊取錫蠟臺一副携贓而逸經包探石金榮查獲拘入捕房押候解送英界公廨訊辦 
 
 
 

Page 11

 
 
   
 
 

Page 12

 
 
   
 
