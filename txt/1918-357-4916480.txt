# 1918 - 357 - 4916480

 

Page 1

 
 
   
 
 

Page 2

 
 
時評 
[民國七年終之兩希望（冷）]  
　　民國七年已告終而兩大希望將次開始所謂兩大希望者何一爲世界之和議一爲中國南北之和議也 
　　世界之和議可以改革中國對於世界之地位中國南北之和議可以改革中國自己之地位二者均爲中國新舊遞嬗之樞機苟得善果於中國前途關係甚大也 
　　是故我於今日於送此民國七年之時而迎此兩大希望 
[命令]  
　　十二月二十七日大總統令前政事堂存記陳毓沂著發往河南交該省長酌量任用此令 
　　又令司法總長朱深呈請任命邱祖藩彭棨爲江蘇高等審判廳推事吳坪奎爲察哈爾都統署審判處附設地方庭審理員均照准此令 
　　又令司法總長朱深呈請任命鄧照鑾署直隷保定地方檢察廳檢察官鄭濟疇署江蘇高等審判分廳推事均照准此令 
　　又令杜希道晋給四等嘉禾章此令 
　　十二月二十九日大總統令談國桓鍾毓均給予二等嘉禾章高士濱張樹田李恩榮王玉珍毓麟高峻峯么培珍王樹棠陶祥貴李慶祿張煥相均給予三等嘉禾章潘德荃周介惠雷曰楷均給予四等嘉禾章此令又令劉思鴻鄒芬王良臣郭瀛　巴英額袁恩均給予二等文虎章町野武鰌喬賡雲趙錫福陶治平王錫品王瑞林齋藤恒劉彭壽蕭維翰趙振綱劉煥章均給予三等文虎章耿玉田梁朝棟關書綸姚啓元吳士傑王蔭棠楊典欽劉春臺均給予四等文虎章此令 
　　又令張壽增馬忠駿均給予三等寳光嘉禾章此令 
[專電]  
　　北京電錢電蘇李督代表抵甯應從速開議請催西南勿再延期（三十日下午二鐘） 
　　北京電徐囑江某電逹柏文蔚退出鄂西勿以一隅牽動大局（三十日下午二鐘） 
　　北京電安福部昨開會預選參院長以李盛鐸得票多數李應遺全院委員長决定鄧鎔當選（三十日下午二鐘） 
　　北京電陸使來電己由紐約乘輪赴英倫敦（三十日下午二鐘） 
　　北京電衍呈公來京覲賀（三十日下午二鐘） 
　　北京電曹錕電稱駐小站龍軍索餉幾至譁變近聞瓊兵千餘又將開到人多危險更甚請速商龍使俾瓊兵勿駐小站至駐站龍軍亦請另爲安置（二十九日下午一鐘） 
　　北京電龍軍新兵約七團久駐小站欠餉數月正籌遣散近因索餉幾釀變亂經各長官遏止飛電政府請早設法已交部籌欵（二十八日下午一鐘） 
　　北京電駐瓊龍軍被南軍遣散運回小站軍糧城者已有千數百人（二十九日下午一鐘） 
　　北京電毫州匪首李得功有夥六七百人屢請投効毅軍姜都統以其尙無騷擾情事昨特電請准予收撫（二十九日下午一鐘） 
　　北京電張錫元電前准募輸卒三千現因改募補充五營以備接防渭華（二十九日下午一鐘） 
　　北京電政府以唐繼堯電詰新化駐軍進攻琅塘舖太平舖等處昨特電飭張湘督查明速覆（二十九日下午一鐘） 
　　北京電駐醴陵祁陽等奉軍現擬退至湘陰該處暫由第二路派隊接防（二十九日下午一鐘） 
　　北京電劉鎭華出省剿匪十九抵終南距盩郿僅二十餘里不日擬與興醴各軍協同進攻（二十九日下午一鐘） 
[路透電]  
　　巴黎電法國各報載有關於俄國現局之論文顯係有人授意而發大旨皆注重協約國今無些須志願擬續以武力干預俄事晨報曰今有理由可言英國其協約國之志願乃在贊助順從民願克盡國際義務之俄國任何政府若圖藉協約國之力推倒俄人自設之政府而另設新政府協約國政府甚不以爲然也現信俄國目下之騷亂僅屬暫時之事並望俄民集合愛國守法之分子重自振作微言報曰協約國已於過激黨控制土地之周圍駐兵扼守若再深入及組織强大遠 
 
 

Page 3

 
 
征軍事體艱鉅法政府殊不願與聞其他各報亦皆言進兵俄國必興種種困難而戰士勞苦尤不堪言噲且未必能收效果各報論文對於俄國皆深表同情並表示協約國極願贊助今寓巴黎之俄國政治家之意昨日俄國政治家曾於巴黎俄使署開重要會議列席者有前首相里伏夫氏及前任與現任駐法意美西之俄國大使志在與協約國商定一種共同之基礎（二十四日） 
　　亞昌格爾電今關於米勒貴族論北俄遠征軍之公函須有所指明者俄軍一時難望制服過激黨與此相反之言論殊足使人迷惑過激黨之軍糧食充足戰品富富今僅協約軍分隊足以當之且協約軍所佔之區居有過激黨分子協約軍防守之陣線甚廣苟遭挫衂則所守諸地將大受過激黨之蹂躪路透訪員之意今宜續派勁旅增厚兵力（二十四日） 
　　倫敦電路透電社得悉過激黨政府復以議和事陳請協約國其提出之條件與十一月間里維洛夫氏託瑙威政府代行提出者無甚異同協約國因過激黨政府失代表俄國之政府且未承認故置之不覆協約國對俄共同態度問題目下正在討論中故尙未宣布共同之政策（二十七日） 
　　巴黎電協約國對俄態度今頗多討論者反對出兵之輩謂派兵赴俄令人疑爲乃圖恢復舊制過激黨曾許分地與農民故俄國農民頗傾嚮過激主義協約國派遠征軍赴俄必遭極大之困難如不能即獲勝利則將蹈拿破崙之覆轍云（二十七日） 
　　亞姆斯特丹電柏林大局顯仍搖動其眞相雖難窺測惟過激分子似未放棄推翻政府之企圖政府顯不敢施其威權任令趨於流血之地步以致政府之兵紛紛脫逃加入過激黨隊伍極端社會黨領袖李勃克萊區博士現盤踞前皇寢室前皇私餐室現死屍枕藉皆屬近今騷亂時所死之水兵以致貴重之地氈爲血所汚水陸兵數百人及形跡可疑之男婦若干人出入宮廷頗形忙碌當道似無能力禁阻之據瑞士消息興登堡上將已得協約國之同意率忠誠之軍隊向柏林進發（二十七日） 
　　丹京電杜斯堡消息德國倫巨爾鑛工數千人受斯巴逹克斯團之煽惑攻擊防舍與鑛穴奪去機關槍與子彈傷及警務員與其他官員（二十六日） 
　　維也納電奥地里亞日耳曼新邦國會議長（社會民主黨）語路透代表謂該邦不能獨自存在該邦於地理上及民族上均與德國南部相聯合且賴德國接濟煤斤資本經營建設事業該邦於糧食原料財政三項有莫大之困難非向協約國貸債難於經濟上維持國家云（二十五日） 
　　巴黎電西班牙首相羅瑪洛恩斯氏自巴黎回抵瑪德里後謂此行與協約國代表交換意見殊可欣慰西班牙前途所依賴之事業今已建有基礎（二十五日） 
　　巴黎電法國外交總長畢勛氏述及西班牙首相此次來游巴黎一事謂法西兩國密切之政治友誼曾礙於戰爭不能見諸事實今則此種友誼復可恢復云（二十七日） 
　　丹京電亞格拉姆消息孟台尼格羅國會已正式宣布以孟國併入塞維亞（二十二日） 
　　丹京電德國佛蘭克資特報載稱德前后患中風與心疾甚劇恐難度過新年前皇亦嬰重疾耳病日見增重恐將延及腦部（二十二日） 
　　丹京電德國天主敎中央黨領袖斯班氏因柏林社會黨要求取銷敎堂權利故已懇請敎會中人加入中央黨協力抗拒社會黨（二十二日） 
　　倫敦電今日十時三十分首相偕漢基爵士入白金漢宮與威爾遜總統會談時雖天雨而宮外仍集有多人當首相入宮之際羣向歡呼（二十七日） 
　　巴黎電法軍已佔據滿漢因拘禁該處之戰俘曾有數人被害之故（二十七日） 
　　巴黎電星期日將有載重千噸航海之水泥船一艘在塞勒河下水此爲法國所造水泥船之第一艘（二十七日） 
　　巴黎電巴黎市政局對於煤斤供給頗爲擔憂前月日用需八千噸而僅得五千噸巴黎今僅存煤二萬九千噸市政局决議陳請内閣總理設法補救昨日巴黎國際國會議員會開茶會欵待羅國政治家約萊斯庫氏當時曾討論自大西洋起至黑海止協約國鐡路聯接貫通討畫（二十八日） 
　　巴黎電摩拉柯親王通告法國科學院謂水雷一物如使之全不透水則可浮於海面二十年之久云此物一出航行家將皆有戒心惟輪船依指定之航路駛行者危險可减（二十五日） 
　　倫敦電印茶公會宣稱糧食部議自由發給執照許私人茶葉入口惟此種茶葉不得取以售供内國銷用且至少須以運入者百分之五十售與糧食部印度錫蘭爪哇蘇門答臘等處之茶葉皆規定價率中國與臺灣茶葉之價率將由糧食部與該業商訂之以粗茶八使士細茶二先令爲限度糧食部所未購用之茶葉准復輸運出口目下可供運往被封鎖諸國之茶葉爲數甚寡（二十六日） 
　　巴黎電威爾遜總統今日往謁克勒滿沙氏會談四十五分鐘之久（二十五日） 
　　倫敦電今日威爾遜總統與英首相在宮中會商三小時之久貝琐福氏亦列席威爾遜總統旋赴首相邸茶會有愛士葵氏等諸名員爲陪賓（二十七日） 
　　倫敦電路透電社奉命宣布威爾遜總統在白金漢宮與首相邸之會議雙方極爲滿意討論之問題範圍極廣威爾遜總統之十四大綱亦在其列與會之政治家對於是日事務之結果皆有極爲欣悅之表示某員曰汝等可斷言雙方意見絶無重大之異點（二十七日） 
　　倫敦電今日國際同盟贊成會領袖葛雷子爵康特堡主敎與白頓斯子爵等赴美使署謁威爾遜總統有所陳述威總統答曰承君等親來贈言欣感交集足徵國際同盟問題爲人注意當歐戰醖釀之初英國執政者因條約上義務加入戰局吾美人稱羨其旨趣贊同其主義今來贈言者内有當時仗義作戰之執政大員此尤吾人所引以爲幸者也吾等服從良心上之主張已以吾人所必須組織者昭示世人所須組織者維何即此道德力與責任心是已苟無此組織則吾人今所行者將未能持久也此種觀念今巳磅礴吾人良用欣慰余謝諸君盛意並以得晤諸君爲榮余與葛雷子爵神交巳久今得識荆如覩故人昨日得與愛士葵君互傾衷曲亦快事也（二十八日） 
　　倫敦電愛爾白瑪爾伯爵與其夫人曾以華盛頓全身油像一幅贈與政府紀念美國加入戰局於今日下午威爾遜總統在首相邸茶會後舉行開幕禮愛爾白瑪爾貴族與其夫人亦參與此禮以非正式性質故無演說該像懸於首相邸餐室禮畢威爾遜總統與喬治君賡續開會戰爭内閣其他各員亦皆列席至四時三十分始散是日午後首相邸外站立者如堵以期威爾遜總統由邸回宮之際一見其丰采（二十七日） 
　　巴黎電今據衆院宣布法國自開戰至一九一八年十一月一日止喪失之軍官兵士總數如下 
　　死者軍官三一三○○兵士一○四○○○○ 
　　失蹤者軍官三○○○三一一○○○ 
　　被俘者軍官八三○○兵士四三八○○○（二十六日） 
　　巴黎電法國多處河水汜濫夏龍地方之薩哇勒河之水每小時漲高一寸已淹及數村（二十七日） 
[法國無線電]  
　　里昻電報紙得蘇尼克電據稱柏林現狀仍極危急愛培爾政府雖經斯巴逹克斯團示威宣布李勃克里區·里特堡·意照洪之政府現仍執政柄李氏等僅執街市中之權力穩健分子及忠於政府之軍隊之憤怒反抗斯巴逹克斯團日形膨脹軍隊羣欲爲其巳死之件友復仇惟愛培爾政府不能負擔此項流血報復之責任意欲將此責任委諸興登堡派兵一軍團至柏林柏林工廠及製造廠於星期六日閉門有忠於政府之徒數千人與斯巴逹克斯團黨員竹突斯巴逹克斯團黨員武器齊備佔有優勢柏林仍與其他德國各部隔斷李勃克里品氏監督電報常與墨斯科及彼得格勒通消息（二十九日） 
　　里昻電海參崴消息據烏木斯克電稱本姆之克復俄軍得有極大之勝利俘敵一萬九千人獲砲六十尊奪獲大宗槍枝機關砲子彈及貨車四千輛（二十九日） 
　　里昻電星期六日法國衆議院開會討論預算某議員起問來因河是否可利用之運輸協約國軍隊及沿河人民之糧食外交總長畢勛氏宣稱關於來因炣大本營已注意此項問題現正從事於此已組織來因河航運委員會至愛斯加河問題業已解决現巳佈置擬利用愛斯加河河口及恩凡爾口岸供給協約國軍隊之糧食（二十九日） 
　　里昻電瑞士京城消息布加維那之塞爾那齊開有國民大會羅馬尼亞波蘭德國代表均出席一致通過决議案承認布加維那與羅馬尼亞聯合魯森尼人未與會（二十九日） 
　　里昻電魯塞勒氏在貧民救濟會之報告書中歷指巳黎醫院之遭德軍飛機及射遠砲之射擊者爲聖恩托尼醫院蒲西加醫院勃洛加醫院棄兒養育院裴那爾醫院稜角堡第二十九號醫院病兒院貧兒院薩潑鐡爾醫院炸彈及砲彈之落在裴那爾醫院及棄兒養育院者死傷數人（二十九日） 
[各通信社電]  
　　北京電各處督軍紛紛招兵似皆以爲和平將至特大事征募以便可得大宗解散之費徐總統巳通令禁止（二十九日）路透電 
　　北京電日本小幡公使今日午後四時非公式謁見徐總統傳逹日本政府希望中國速息内爭之意並彼此交換談話（三十日） 
　　廣東電昨日開參衆兩院談話會岑春煊因病缺席伍廷芳以下五名出席章行嚴代表岑春煊陳述意見謂陜閩問題北京政府巳有讓步之意唐繼堯陸榮廷亦有電來主張宜速派代表即爲對於外交團表示南方希望和平之誠意起見亦宜選派代表云云林森吳景濂趙世鈺張伯烈等聲言北方非但對於陜閩問題無讓步之誠意且於鄂省囗囗囗囗囗囗（六字電文不明）正在進行戰爭計劃故派遣代表時機尙早即使巳届應當派遺代表之時亦不能如軍政府所擬採取之方針以各省本位爲選擇代表方法應當通籌全局以人材爲本位云云因國會態度强硬故是日軍政府未曾發表預擬之代表人名而散會（三十日） 
　　東京電本日東京各報皆登載關於日本現内閣之平和主義之記事即日本政府内部現今盛唱一種議論謂日本政府現在雖已改變寺内有閣之對華政策採取公明正大之平和主義但尙有多數人士因前内閣之對外政策其中如對華外交之猜疑誤會不易掃除凈盡故猶誤會以爲日本現内閣依然帶有侵略的性質好戰的性質而好弄其陰謀詭計是以應當將原内閣之平和主義明白宣言使中外共知之二三閣員對於是舉頗有熱心之主張大約在本期議會開會之初必將由原首相或内田外務大臣以相當之形式爲如上之宣言藉以表明日本政府之平和主義並表明以公明正大之態度對付中國使列國共澈底了解日本政府現在之外交方針云（三十日） 
　　東京電據報紙所傳播之消息云寺内内閣末期所成立之中國參戰借欵二千萬元其中一部分已經引渡完畢最近段祺瑞又以參戰督辦名義向日本要求引渡此項未交付之借欵並希望採購槍械以備編制國防軍之需但日本政府因今日中國南北妥協尙未成立若於此時允段氏之要求則違反日本現内閣之誠意故目下正在向段氏說明爲難情形以法律而論日本應有引渡此借欵之義務然因此而再令列國對於日本政府之對華政策起猜疑之心决非現今日本政府之所能忍故决計依據前所聲明之對華借欵政策俟中國南北和平成立以後始引渡此項借欵現在段派尙希冀我日本陸軍方面之好意但田中陸軍大臣已决定方針將力避援助中國軍閥之舉云云 
（三十日）以上東方通訊社電 
　　北京電總統語人聞南方要求并及撤廢國防軍但爭意氣直置國家於不顧令人如何可從（二十九日） 
　　北京電段祺瑞電楊增新陳毅商國防軍分駐新伊外蒙助防邊務辦法（二十九日） 
　　北京電鹽務署復皖紳李經羲等擬不承認皖鹽加價案成立藉以息事（二十九日） 
　　北京電政府以倪嗣冲未允撥安武軍三營助張文生剿匪仍嚴電飭令抽撥（二十九日） 
　　北京電此間得軍政府贊成唐紹儀力爭在滬開會如北方否認即行備戰消息政府愼防和事决裂議再爲最後之疏解（二十九日） 
　　北京電駐小站龍軍除裝械不完者巳經取消外其餘招募在調敎稍久隊伍仍留候調防（二十九日） 
　　北京電院函財部歐戰已了歷欠駐外各使本年費額儘年内籌足速滙（二十九日） 
　　北京電王寵惠等發起之國民制憲會將赴甯滬籌設分會（二十九日） 
　　北京電王揖唐爲閣員案仍在與錢總理接洽條件議定即投票（三十日） 
　　北京電西藏辦事長官陸興祺密報藏番背約啓釁請中央電示應付機宜（三十日） 
　　天津電曹省長曁各團體晚五時到車站歡迎十代表（二十九日） 
　　西安電陜軍事當局查獲于（右任）張（鈁）佈告誓圖大舉爲井勿幕復仇（二十九日） 
　　宜昌電王師長與南軍議定各向後方退駐已於日昨開始撤退（二十九日） 
　　香港電唐紹儀與李純商定閩陜問題解决法軍府爲議會所持不能照允（二十九日）以上中孚通信社電 
[公電]  
　　四川省議會通電廣州軍政府岑總裁伍總裁唐總裁陸總裁唐總裁參衆兩院國會議員諸先生上海國民促進和平會北京和平期成會并轉各省議會各商會各敎育會各報館鈞鑒西南興師歷時年餘動員百萬轉戰千里所犧牲之生命財産更難以數計豈西南人士果有他意耶不過爲尊重約法鞏固共和耳邇者和議之聲風動全國一唱百和異口同音本會爲地方民意代表機關對於和議希望尤殷惟北方旣非法改組國會選舉總統與西南護法目的愈趨愈遠以此言和恐和議終難實現夫共和國家之基礎首在約法故凡倡和議者斷不能舍約法而牽就他事約法旣應遵守則當召集約法産出之舊有國會凡選舉總統改組内閣以及一切重要事件皆由國會解决必如是乃不負護法之初衷而共和之基礎始得永固特佈區區惟希鑒察四川省議員章咸冉君谷范春膏王仲賢郭湘楊文萃唐宗堯劉雲裳鄒宗魯田蔭農景昌運廖澤寬董績偉高裕文黎道濟何其義游運熾劉西池郭崇渠劉揚陳鍾緖黃萬里沈鏞方于彬游定安傅春宣袁顯仁文化祥彭澤久郭祚昌王志仁廖師政胡素民謝從鑑王南棠廖瀚唐家駒劉元杰秦森甫鄢澍張承烈周光表謝聯輝郭藩城吳希曾馬文勛汪金相陳實全戴止濬韓澍滋王壽培范介和劉冕歐陽瑜劉恒光辜增榮葉鯤吳鴻祖李開綿李樹森王丕治汪全義李光珠張泰階曾子玉鍾鑄成薛仲良吳其煥黎光堃叩 
　　熊克武力爭川陜問題之通電南北搆兵巳逾一載希望和平咸具同心曩者長江三督之調和巳幾於成事實不幸中梗致復决裂嗣因外交關係損失國權西南亦嘗以最痛切之言論表示和平之願望其不欲窮兵黷武謀動干戈於邦内當爲國人所共諒共聞者也自歐戰告終友邦警告朝野諸公始有亟亟謀和之志比較前事似巳稍有端倪然北方當軸對於川陜問題有不能不令人疑慮者蓋自上年以來禍變紛亂厲階之始不能不歸咎於劉存厚克武爲息四川之戰禍弭局部之紛爭唇敝舌焦多方勸喻對於劉存厚私人可謂毫無遺憾乃屢爲戎首思復死灰克武忝受川省軍民之委託不能不救桑梓之寗一故前此綿陽昭廣之用兵皆對於驅除内難而止嗣經川陜接觸不欲逞兵屢電管使各守封疆歷時數日並無異狀乃劉存厚窺伺川境多方運動以容受窮感有事於陜使管使不得安其位卒至奪彼漢中釁成兵變本軍以啓釁侵邊罪在存厚不得已進占羗寗沔褒等縣此在未奉停戰命令以前克武不能不申明曲直者也又本月靑日奉軍政府養電停戰克武即於蒸日轉令前方軍隊一體遵照在案維時我軍巳薄南部城下旦夕可拔而卒停止進攻靜候解决者蓋爲尊重和平計不使牽動全局也乃近聞北方當軸認陜爲剿匪區域不屬於停戰範圍且有四川湖南問題另行協議之語而許蘭洲張聯陞之軍隊且陸續開入陜境是一方議和一方進兵利誘威脅仍是疇昔當軸之故智至使劉存厚鍾體道等妄生覬觎以戰敗奔亡之虜而猶聽其襲四川督軍之位號非北方當軸有意使川人禍川以破壞和局乎邇來軍政府對於川陜問題亦屢有抗議克武責任所在尤不能忍默不言諸公熱心國難協謀息爭當使心如平衡不能稍有偏畸陜西義軍同爲護法蒙以剿匪之名絶非事理之平而劉存厚以禍首罪魁之人尤不能聽其對於四川稍思　試切望劃定區域一律撤防相見以誠無詐無虞庶中外傾企之和平乃可有望否則一部分發生衝突致生枝節或仍如辛亥議和之故智效段閣停戰之取荆襄則誰爲戎首難逃公論師直爲壯不待筮龜克武本素願和平之心圖川陜治安之計不忍使垂成之和議勢復中輟特電奉質伏祈公裁熊克武叩印 
　　湘督聲明並未進攻湘西電頃接南京李督軍轉准貴州劉督軍漾電並接唐督軍行營馬電以湘西新化桑植等處北軍分路進攻恐致妨礙和平應即退回原防免生枝節等語接閱之餘不勝駭詫溯自國事擾攘以來鬩牆之爭實多隱痛率濱芸衆咸感悲觀敬堯自奉停戰命令遵即轉飭前方嚴守防地未敢或越並將湘南協防祁陽耒陽等處軍隊撤回寳慶開誠布公尊重和平實爲國人所共諒蓋堯雖一介武夫深明時事值此歐戰告終國際情勢瞬息萬變同心禦侮尙虞不及豈忍以同室操戈之嫌甘蹈覆亡之慘禍况會議行將開始雙方誠意俱已昭明自應靜候解决以期法律事實兩得其平何敢輕舉妄動不顧大局尤有進者敬堯分屬軍人服從命令乃其天職上年於徐州出發之先曾將解决時局辦法電逹中央力主和平嗣至漢上復以和平之旨婉轉陳說雙方均未採納事與願逹洎岳州以逮長沙迄於今日無非遵從中央指導依令進行蓋拘於軍人職守不容或違而希望和平有如望歲若函若電略牘連篇班班可考迨明令停戰以來對於湘省部屬之調停亦曾電逹湘西湘南深冀西南將領各蠲意氣之爭執共謀人民之又安耿耿此心天日共鑒乃近來各函電忽有此無稽之言用意殊不可解誠恐遠道傳聞或有誤會謹布區區諸希亮鑒張敬堯叩儉 
要聞一 
[美總統在倫敦市政廳之演說]  
　　二十八日倫敦電云威爾遜總統今日午後在倫敦市政廳演說答覆市尹之歡迎詞曰盛會如斯含有一種新意味吾人巳時時遘之今余在此感印尤深頃余所聆之歡迎詞意極温厚而其所流露之誠摯聲調似與今日可得聞諸他處之敎言若合符節辱承寵迎覺荷殊榮余謹抒誠悃致謝諸君第余知余不過爲所謂時勢大團體者之一分子耳余聞倫敦巴黎街中所發之歡迎聲覺其中含有他意不僅爲對於個人之歡迎余作此想自信不同幻念蓋余嘗聞此國民對他國民發言之聲覺其聲中感念縈集可細辨也有以戰事結束而深致其感激者有以戰事得此結局而欣喜者亦有以英美法意諸國産生英雄其功績彪炳一時爲衆景仰不已而引爲榮幸者此固各國民發言聲中所可明辨之感念然猶不僅此蓋發言聲中尙含有一種良知即大事未完死者已矣尙待他人爲之勿使死者徒喪生命是也余迄未能親臨戰場但余曾屢與奮鬭於戰場者相周旋矣日前法人學會舉霞飛上將爲會員余躬與盛會霞飛起述數語詞殊質樸不發戰勝詞句而以一言包括其意余未能引其原文但可述其意義霞飛之言略謂强大之國苟不用其能力爲正誼服役則弱小之國决不能自由生活於世界吾法蘭西永勿忘之霞飛大意如此引伸其義殆謂今日必當有所作爲匪特獲取公允之解决且使所解决者得以歷久而義理得大彰於世也余與軍人晤談余愈覺軍人奮鬭以求者確有一物軍人雖未皆闡明其義但若有人語之則軍人莫不承認之也軍人所爲奮鬭者無非欲掃除舊制度而建設新制度耳舊制度之集中點與其特性厥爲吾人所謂之勢力平均夫勢力平均者變化不定之物也决定此平均者爲雙方所投之武器與競爭的利益之無定均等主義而維持此平均者則爲互相嫉忌之注視與夫利益上之抵制雖仇視之痕跡不常明顯然其根源則殊深固也此悉戰局中奮鬭之士皆從自由民族而來此民族者固抱有及今剗除此種事態以期一勞永逸之决心者也余今見各方面各議會各人心皆發表一種提議以爲所謂勢力平均者今必不可存在此後不容此强國團與他强國團互相抵抗但須合以世界和平爲其信託物之列國而成一極有力之團體余與貴政府領袖會談時余見吾人心思趨向適同吾人見解皆以爲和平管鑰乃屬於和平之保障而不屬於和平之條欵蓋若無永遠列國團體爲和約之後援以維持之則和平條欵寗復有價值可言吾人見解如是余覩之樂甚此誠爲世界前所未有之佳象也戰事發作之初聞國際同盟之說者輒視爲密室學子不知外事者之思想祗爲學理上之空談徒爲理想不可實行但余今見世界領袖人物决心以實施此理想矣宗旨旣合捷於桴鼓如此迅速重要之聯合殆自有世界以來所未前有者也余旣與爲君等代表者旨趣相合余極欲赴此事業諸君其許余下一斷語歟余敢樂告曰理路巳淸矣基礎已設矣吾人巳承認此同一主義矣此項主義旣經切實說明施諸實用當無困難今吾人之後有世界之渴望在焉其所望者乃在取種種擾亂之問題種種妨碍和平之危害而淸除之召集各處公正人士而進行一共同之目的蓋世界人民今所求者爲和平而求之之道不以武力之勝利而以心思之合同也余渡海來此即爲此大目的美國歷來總統從無事由可以出境但余得美政府同事諸人之贊助彼等皆以余之大責任所在不得不暫棄國内要職而盡余之能力貢余之智謀以成此人類大事業也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[南北會議之第三者]  
　　北方代表旣定明日（二十九）南下聞京中各政團重要分子以此次會議關係重大日内亦擬分别自行南下如梁士詒周自齊熊希齡等皆在其列據某政客云刻下津滬和平派互相通電主張無論會議地點定於何處均應附設仲裁機關其人物則以雙方委定者爲限其名義則爲國民大會巳决定推舉黎黃陂爲會長擬屆時極力邀其赴寗主持一切 
　　二十六日午後五時蔡元培王寵惠顧鼇周澤春景耀月李景龢易宗夔等共二十餘人在中央公園水榭約同發起國民制憲倡導會首由蔡君發表意見書次由周顧諸人先後發表意見對於此會均認爲有發起之必要至八時半始散會其進行方法及該會章程已由各發起人分别擔任起草俟開成立大會再行發表 
[北代表南下前之接洽]  
　　全體閣員昨日（二十七）正午十二時在中海春藕齋爲朱總代表及各代表餞行並披露政見賓主共十七人首由錢總理代表閣員起立演說政府方針大意謂政府委任諸君爲代表與西南代表會議現當諸君臨行願宣述政府意見第一西南數省因法律問題内爭經年現值歐戰告終正宜一致對外發展國力以盡其對於世界之義務今大總統受任伊始首先與西南開誠協商繼復納西南之請而有派遣代表會議之舉政府所可告於諸君者無他即爲國家進步計不能不以和平統一爲必要者也第二關於法律問題將來會議時應以多數輿論爲基礎以國家爲前提使眞正法意歸於一致第三關於善後問題將來會議時應就現狀妥籌收束被兵省分匪患兵亂亟籌廓淸善後經費以必要爲限改良計畫以能行爲主第四關於民治問題現今世界大勢不容我故步自封深望藉此内爭之結果厲行民治肇造新邦鞏固國本一新人心是所至盼云云當由朱總代表致答詞至下午二時方散聞東海定於今日（二十八）在公府設讌爲各代表餞别各代表亦即於席間告辭作陪者除各國務員外尙有各政團領袖多人昨日公府巳交庶務處發出請帖分别知照 
　　各代表在招待新聞記者前一日（二十五）曾與各和平團體爲一致之接洽當時和平聯合會蔡孑民君平和期成會熊秉三君在招待席有極長之演說朱氏（桂莘）首述對於和平各團體之希望各團體促南方速派表巳派定而南方尙未派出希望各團體促南方速派代表與議將來開議時如遇雙方爭持不下之問題希望各團體發揮一種公平之主張熊氏（希齡）答詞略謂本期成會對於南北爲友誼的關係所以對於雙方均以國家爲前提但主張於未曾開議之先可以爲無條件之會議惟會議時須雙方負擔責任爲國民早除痛苦蔡氏（孑民）答詞略謂聯合會爲全國法定機關所組織而成現南方未派代表本會當然催促會議時如有爭執當然立於仲裁地位發表正論但願各代表不爲一人一派之代表專爲全國國民之代表云云 
　　聞各代表巳將公費領出其會議費則由財政部撥出交朱總代表携帶南下關於文卷事宜至昨日止巳經完束昨日並由國務院擬電拍致李督報告行期各代表决定二十九日下午由京奉專車出京在津略有勾留大約離津之期總在三十一號 
[陜閩問題之現况]  
　　陜閩問題南北各執一詞紛爭不巳現據政界消息北京當局近徇李蘇督及各和平團體之請巳擬有解决具體辦法大致如左（一）兩方不得再行進軍（一）劃出兩方軍隊駐紥區域及界線（一）兩方各在駐紥區域以内實行一致剿匪（一）由兩方派員會同監視剿匪（一）此項辦法以和議期限内適用之一俟和議告成即由該兩省長自行辦理又據軍界消息政府對於閩省問題巳大略决定以閩南一帶劃爲停戰區域閩北一帶劃爲剿匪區域在停戰區内兩軍應劃界分守剿匪界内彼此應分兵會剿惟此項辦法尙未與西南正式商洽北京政府自調各路軍隊援陜以來南方勢漸不支聞陳樹藩昨有電到京略謂陜省匪勢近自各路援軍到達後巳爲一挫國軍聲勢爲之一振如能實力進行可一鼓而殲從此地方可以安靜惟于右任現又向熊克武請兵云云 
　　熊希齡等前曾致電熊克武對陜西問題有所勸告聞熊克武昨巳電復略謂自南北停戰令下克武本最愛和平者巳飭前缐一律停戰並與管金聚訂約各不相犯惟劉存厚鍾體道等於停戰後支萌入川之念又指陜省爲剿匪區域惹起陜人公憤川省爲預防禍川不能不出於自衛務望執事從旁善爲說辭以謀平息全國和平聯合會昨致國務院並朱總代表函云閩陜軍事問題雙方各有爭持致南北會議一時未能實現於和局前途關係至鉅現在南北當局均巳宣言罷兵閩陜二省自應一律辦理且中央首先派出和平會議代表此則期望和平之誠意中外咸欽即有問題發生苟於大局無關似可從長計議不宜因局部之爭執致碍和局之進行故本會意見應請貴院逕電閩陜二省貴代表迅即商承國務院電知閩陜二省暫勿進兵一面約同西南互相通知閩陜二省各推代表協議同時罷兵之計並劃定駐兵地點彼此勿相侵越如有土匪滋擾亦各於所管地點負剿撫之責至一切善後辦法靜候南北會議解决如是則和局可以早成不致再生意外之枝節方今外交不能統一財政又極困難一切重要問題均待會議解决當此會議之初似應先犧牲局部之意見以圖將來感情之融洽促成大局之和平故本會公共意見以爲閩陜軍事問題無爭持之必要而於協議罷兵辦法實認爲和平入手至要之圖除分電閩陜及電告西南上列辦法雙方均應照辦並將和平會議代表迅行派定外相應函逹貴院貴代表查照辦理以順輿情而重和議實所企盼又致廣州軍政府電云廣州軍政府鑒閩陜軍事問題本會意見擬促二省各推定代表協議同時罷兵並互劃定駐兵地點如有匪患各於所管地點負剿撫之責不得藉口進兵一切善後辦法靜候南北會議解决此項主張巳經函知北京當局及分電閩陜二省查照辦理應請貴軍政府迅即通告前敵雙方均應照辦並請將會議代表名額從速派定通知指日開議以順輿情而奠大局臨電神馳諸候明敎又致陜西陳樹藩三原于右任福建李厚基漳州陳炯明電云陜西督軍三原于右任先生福建李督軍漳州陳炯明先生鑒閩陜兩省軍事問題雙方各有爭持致南北會議一時未能實現於和局前途關係至鉅現在南北當局均巳宣言罷兵陜閩二省自應一律辦理請迅即推定代表協議同時罷兵並互劃定駐兵地點如有匪患各於所管地點負剿撫之責勿得藉口進兵一切善後辦法靜候南北會議解决本會對於南北當局毫無偏袒之見祗因和平所關不得不權衡輕重竭誠相告務請公等以大局爲重犧牲局部意見迅照上列辦法實行雙方協議以便和局早日進行實爲至幸除函電南北當局並分電外特此電逹諸希明敎 
[閣員同意案尙無把握]  
　　閣員同意案新衆院兩次開會因反對派尙未疏通不能投票目下安福派中反對錢曹等之活動迄未息止該派一部分議員反對錢能訓之内務無非欲錢騰出該部以便得所位置其一部分反對龔曹亦是此種用意至張作霖反對京奉鐡路搭現之事日前因此風波業經急遽商定辦法凡奉省政軍各界人等之來京者可於奉站旁之交通銀行以北京中交鈔易取現洋按市價增貼零數五扣惟此事雖告一段落而奉議員反對曹長交通並不停息又財次問題亦因同意案之波瀾連帶爲人所注目張弧之財次固一時不至更動但安福派對張仍不能十分信任將來結果必張方皆爭財次舊次長李思浩調僑工局鹽務署一缺則由張弧兼任 
　　另一消息閣員同意案提出多日而至今尙沉寂無聲者實由安福派對於權利分配未甚滿意之故適有奉督反對京奉鐡路搭現事發往因之東三省議員對曹汝霖亦均極反對曹見形勢不佳遂急遽商定辦法凡奉省政軍各界人等之來京者可於奉站旁之交通銀行以北京中交鈔幣易取現洋按市價增貼零數五扣（如鈔幣市價爲五折奉人在該銀行賣現洋時可按五折計算）至該銀行之賠欠除每月由交通部墊出三千元外不足時再隨時匯給如此則奉人乘車不患缺乏現洋惟對於奉省雖如此特别優待而張督及議員是否完全滿意尙不可知至於反對錢兼内務龔調財政者因暗中有人逐鹿之故蓋該派中如程某黃某等無不熱心於權位之獲得惟自知資格尙淺故不敢望總長而願降格謀一次長彼輩苦心經營無非欲多騰出幾個次長以便位置自己聞其計劃欲以旧文烈調内務而由該派出一次長且因此而農商總長及該部次長尙可與政府交涉用該派中人龔之長財政本與該派有密切關係何以亦行反對蓋一則龔本人雖甚願意（聞政府於提出龔長財政後曾致電與之接洽龔覆電有奉令後即行就道請釋厪垂等語）而倪嗣冲則頗不謂然（聞倪昨有復電來京挽留龔氏略云中央財政固屬需人而天下之大何患無才龔心湛甫抵皖任正賴其整頓吏治之時似不宜遽易生手仍請另簡賢能俾得久於其任藉竟全功云云）該派議員與倪有關係者頗不乏人自不便重違其意一則張岱杉就財次以前與政府確有一種要約决不作短命次長無論内閣如何改組彼之位置須不受影響方肯就任當局時巳承認其要求使龔長財政次長一席萬不能易人則彼董熱望次長之人物莫由逹其目的因此又欲舍龔而推張蓋張升總長則次長又可圖也目下該派中希望總次長之人正在分頭活動各以參事僉事主事等爲交換品以拉攏固結一部分之議員而暗中又自有一種聯絡關係即某等專反對交通某等專反對内務某等專反對財政而彼此又相互承認其反對之主張以作聲勢大有不逹目的不止之勢政府昨巳派吳笈孫向各方面接洽但恐内容如是複雜疏通殊不易也 
[新日使呈遞國書情形]  
　　日本小幡公使昨日上午十一時偕同館員高等官東少將伊集院大佐小林財務官田代少佐等赴總統府呈遞國書先時公府特派黄開文乘禮輿赴日使館迎迓由中華門入府東海服燕尾佩勳章在懷仁堂拱候小幡使進前與東海握手面呈國書由船津書記官漢譯東海致答辭由外部施秘書口譯禮畢入别室茶點至十二時始出府回館茲將日使祝辭及當局答辭併錄如下（日使祝詞）貴大總統閣下此次本公使奉公國天皇階下之命就任貴國晋謁貴大總統閣下恭呈國書至爲榮幸竊惟中日兩國比鄰接壤兩國間關係甚爲緊密方今歐戰告終將見平和克復之時貴國國内南北意見亦漸融和和平統一即將實現不獨爲貴國之幸亦爲東亞之慶本公使及茲來任甚望對於貴國有盡力之機會以期確保中日兩國利害相關之誼互相提携藉資貢獻世界永遠和平之計畫俾兩國睦誼從此益加鞏固本公使深有厚望焉本公使由東京啓程之時敝國天皇階下特命本公使親將親翰覆書及眞影一張轉呈貴大總統閣下以爲報答從前寄贈親書及玉照之隆情今日得親陳呈本公使深以爲榮幸也（當局答詞）貴公使奉貴國天皇陛下欽命充駐華全權公使親遞貴公使任命國書曁前任林公使卸任國書並面陳敦篤兩國邦交之美意本大總統深表同情曷勝喜悅承貴國大皇帝階下特命貴使將親筆復書及玉照一幀面遞接受之餘曷勝歡慰即請貴公使將本總統感謝之意代爲轉逹中日國境密邇交誼特深本大總統素以我兩國邦交爲重極願中日固有之睦誼日益鞏固現在歐戰告終中國大局亦將底定從茲世界永慶和平本大總統尤爲欣幸貴公使久居中國此次榮升使任自當推誠相待俾盡厥職即希將本大總統實心友好之意轉陳於貴國大皇帝陛下之前並頌貴國大皇帝陛下政躬安泰貴公使福履增綏 
[七年公債二次還本期] 本日開始 
　　財政部公債局通告云查民國七年短期公債第二次還本業於七年十二月十日在中央公園執行抽籖所有中籖號碼係第零二和一二第二一第三八第四一第五五第六四第七三第八二第九四等十號凡持有七年短期公債票其票面號碼末兩位數目爲零二爲一二爲二一爲三八爲四一爲五五爲注四爲七三爲八二爲九四者均爲第二次中籖債票統計第二次中籖債票一萬七千八百五十張合銀元因百八十萬元餘還本辦法另行通告外茲定於七年十二月三十一日起開始還本無論何地一律支付現洋特此通告附還本辦法（一）此次民國七年短期公債第二次還本事宜由左列各機關經理之一中國交通兩總銀行爲經理還本機關二各省中國交通分銀行爲經理還本分機關（二）此次民國七年短期公債第二次還本中籖號碼除另印號碼單送交各經理還本機關以便購票人隨時取閱外並登載京外各報兩星期俾衆週知（三）所有民國七年短期公債票無論萬元千元百元十元其末兩位號碼與號碼單所列各中籖號碼相同者均爲此次中籖債票（四）此次民國七年短期公債中籖債票所有償還本銀槪以通用現銀元由各經現機關償付（五）此次民國七年短期公債第二次中籖債票其附帶第三號及以下之息票計八張應由持票人於領取本銀時一並繳還該經理還本機關前項附帶息票如有欠缺時該經理還本機關核明所缺息票銀數於應付本銀内照數扣除（六）此次民國七年短期公債第二次還本由本部製定表式送由各經理還本總機關分發所屬各分機關將每月付出本銀及收回債票種類張數金額詳細填載兩份連同所收債票及附帶第三號以下之息票於每月下旬送交該總機關查收復由該總機關留存一份備查以一份連同債票及附帶之息票並另填總表一份於次月上旬彙送公債局查核（七）此次民國七年短期公債第二次中籖債票限於三年内由持票人向經理還本機關領取本銀過期不再償付 
[京華短簡]  
　　美國因歐戰終結擬加入銀行團及由舊四國團改組新四國團一節迭紀前報近聞某國之意以爲美國若與銀行團發生關係不必定名曰加入可以除却俄國另組四國銀行團若俄國以舊日經濟之關係一時不能斷絶亦可以新舊兩四國銀行團並立將來漸漸去舊留新以簇新之四國銀團擔任整理以前借欵之責惟近日比利時亦有加入之說則將來或竟由四國銀行團變爲五國銀行團也 
　　歐洲和議和將開始我國派使與會所有議案之提出關係重要者極多而蒙藏問題尤當注意數十年來我國對於外交著著錯誤無可諱言現東海對於蒙藏問題頗極重視特令外交部將舊蒙藏條約之案卷逐件查出於末臻平允之處一一討論研究以備提議改正公府之外交財政兩委員會業於前星期成立聞外交委員會定於三十號（星期一）財政委員會定於三十一號（星期二）開第一次會已由該兩會委員各擬具外交財政要案數宗付會討論昨日兩委員會之事務主任特在公府開聯合會議酌定辦事細則 
　　戰後經濟調查會巳派定正副委員長及專任委員七人茲聞前日國務會議時因該會分科辦事專任委員尙嫌太少又增易宗夔蕭承弼史澤咸蔣羲明四人爲專任委員並聘張益芳駱繼漢景耀月李慶芳張雲閣閻與可等二十餘人爲委員巳擇定北海團城爲會址不日卽可開會著手調查國内外經濟狀况 
　　公府消息當局因南京下關之私土案以及滬上焚土一事外間均有種種傳說特令前肅政史王瑚秘密前赴各該處偵查眞象據實呈復以憑核辦 
　　熊希齡以京畿河工水災均巳籌畫完妥擬呈請政府將京畿一帶水災事宜督辦處即行裁撤以資結束 
[北京西山之新氣象]  
　　東方新聞社北京特約通信云茲有留學外國之中國醫士數輩偕其友人在距京十五英里之西山創設一養病院此殆爲中國北部破天荒之舉此院之第一屋宇於十二月十五日行落成禮京師憲兵總司令李長泰北京國立大學監督范源濂及水利局總裁熊希齡之代表與稅務處督辦孫寳琦之代表均到場觀禮該院之所在地爲碧雲寺在前淸皇室獵圍之旁此碧雲寺養病院之起源頗有趣味先是一年前有張君者在法國某大學畢業歸國旋罹肺疾日漸沉重其友李玉英醫生勸其赴西山從事天然的療養張君從之在山上築一小茅舍專事靜養其地即目下養病院之地點也居半年後居然肺疾若失於是彼友朋中之從事醫業者即發生在西山設一養病院之議今年夏間開會討論此事僉謂此種病院如熊設置必於直隷省人民大有裨益當經發起人某某提議籌集鉅欵辦理此事而多數以爲開辦之始規模較小更爲有益衆贊成之當場認欵五千元有奇旋聘廣東某醫生在院辦事此院之發起人中有北京法國醫院院長布西爾博士天津醫校校長瓦德博士内務部醫官徐動績及法典編纂會會長王寵惠博士董事中則有熊希齡孫寳琦李長泰蔡元培諸君皆爲政界有力人物聞北京國立大學將在碧雲寺之後面建屋爲該校敎員及學生治療肺疾或他病之所内務部亦將於附近築屋二所爲同一用途而敎育部則擬於西山之巓造一觀象台此等建築均將於此後二年内造成而其原因皆由於此養病院之存在也無論何人能在養病院發起人監督之下在該處造屋者可不付地租但不得將屋售與他人倘或轉售則該屋即歸養病院所有衆信此碧雲寺養病院將來必蔚爲中國北部之一大建築其將來之擴張辦法巳經發起人及董事會通過者爲添建冬季用及夏季用之病院各一所冬季病院房屋必使日光滿照各室而避免冷風夏用之屋則造在離海面六百米突之山上取其空氣淸凉病院之臥室分兩等頭等室租與有錢之人收費以月計或以年計二等室租與貧苦之人可以免費并將設一公團專爲病人之用又設操場一所凡病人可以行動者得在場中爲身體上之運動又病人欲其親屬在院中陪伴者院内另有臥室供其居住將來尙須裝置電燈電話附設郵局并圖運輸上之便利務使此養病院在種種方面皆成爲第一等之機關凡此計畫均巳在預備之中又科學上之治療法礦水浴日光浴及電氣浴等將來均須設備又將設藏書樓數所以資參攷所備醫學上之器具均極新式者并將設一討論天然治療之學會并設法養成看護婦碧雲寺所在之西山於天然治療最爲相宜上有數百年之古松及他樹甚多松之香氣於肺有益凡肺病在松樹之下獲愈者居多數已經證明又有石灰礦一所倘病人在内浴身往往獲痊且其地極爲幽靜亦爲養生者之要素此皆見於養病院會之宣言書者也從北京至西山坐汽車一小時可到通往該處之路係水利局於今年春間雇用水災難民所造如汽車在北京西直門出發可經此沙石鋪設之路由平直門返入城内據目光遠大之華人言西山之上或西山之麓不久將湧現一新北京倘在西山與北京之間造一電車線則中外人士之移居該處者必甚多也目下外國敎士多在西山設有避暑所該處有一天主敎堂美國敎會修道會及美以美會之避暑所均在山之南更南則爲湯山縣即德俘收容所所在處碧雲寺養病院之北有臥佛寺寺内可容五百餘人巳由靑年會租賃以五十年爲期養病院之南爲前淸皇室獵圍民國成立後圍内設有一女子小學堂此女校發起人爲天津大公報主筆英君於滿淸季年取得淸太后之允可在該處設校專爲附近旗女肄業之所現有有力華官數人擬在此養病院附近設一模範村於村内設模範小學校模範醫院模範市議會模範警察及其他一切模範事物在此村内不得賭博吸烟及爲他種惡德凡新式用具如電燈及自來水等均應有盡有懸想五十年後定有一新北京卓立於西山之上首都華人現皆作如是觀也 
[奉軍之内幕]  
　　奉天消息湯玉麟行將出山一事外間盛傳仍令其任五十三旅旅長或謂將任爲五十五旅旅長昨據軍署消息兩說均不成問題蓋張使之召馮湯再出不過因自己升任巡閱使招致故舊不忘情誼而已至於實權無論爲湯爲馮均不肯付予故湯僅任爲巡閱使署高等顧問與馮閣忱受同等之待遇又巡閱使署之參謀長張使正式就任後尙未發表茲據軍署消息現已委代理二十七師師長張作相兼充至二十七師師長孫烈臣前時頗爲張使所信任近爲張使查悉知係孫有播弄是非情事特將該師長免去二十七師本任遺缺亦將以五十四旅旅長張作相接充公聞所謂播弄者昔年馮湯之反抗多由彼一人所鼓惑夏間徐副司令樹錚參謀長楊宇霆軍械廠長丁潔臣被擠亦爲其所密使云 
[川軍攻陜之戰報] 佔領沔縣褒城五師已抵南鄭 
　　川省在此和平聲浪中紛傳種種戰報茲錄各電如下江日呂行營來電云成都熊總司令但師長三台邱參謀長李團長綿陽蔣副官長并轉王旅長何團長均鑒今據彭旅長違耀於新鋪灣申時報告（一）左翼周團啓燮已於冬晨佔領草店子一里溝敵人向沔潰退（二）右翼呂團因距稍遠未得報告據各情况判斷亦獲勝利（三）中路熊團於冬已報告程行營距黄連堊二里地與敵人開始射擊激戰數時始佔領黄連堊奪獲機關槍一雙筒槍數十擊斃敵人數十生擒三十餘名現正追擊中（四）我軍亦死傷二十餘名黄副官元吉受重傷等情判斷冬夜必佔領沔縣特聞師長呂超江巳印又彭行營來電云飛急成都熊總司令但軍長廣元呂師長鈞鑒冬日拂曉耀率熊呂兩團並會同彭司令斗勝周指揮啓燮分三路開始進攻預計正面敵人地勢兵力均難接近今午正面熊團稅營爲前衛行距敵隘黄連堊二地敵軍三面包圍左側高山走馬嶺右側河對岸山更高皆峭壁屹立埠口安設機關槍二挺齊向稅營射擊勢極猛烈後稅營七連汪營一連徒涉過河攀援右側高山彭司令亦派戴楊二營同時佔領走馬嶺正道本隊雖有險遭側射之處仍均賈勇向前弗顧生死四面殺喊聲震山谷隨將敵軍擊潰向漢中本隊逃去我軍於午前十時完全佔領黃連堊午後四時佔領沔縣陣斃敵軍數十人俘獲四十六人擄敵機關槍一挺雙筒步槍數支輜重無算又據左翼周指揮通報親率張王兩營於本日將茶店子陳家嘴七里溝之敵先後擊潰會兵於沔惟我軍原以右翼呂團爲主攻期必得勝然與耀相距甚遠多深猶未接呂情報甚切懸念耀今日午刻抵沔始接呂團長報告現在元墩子及王宗山楊家山定軍山之敵槪被我軍擊退因聞正路彭司令軍與在沔前四十里黃沙之敵激戰甚烈即率全部由元山子加入抄敵左翼請勿繫念各等語是役敵軍約一混成旅係田頌堯及王錫三所部約二營頑强抵抗幸我軍三路進攻皆獲大勝從此乘銳前進漢褒指日可下敬乞師長迅速進駐甯羗兼顧前後並飭稅朱軍隊飛速開來前方以正銳氣而厚兵力昨今兩日我軍此路士兵死傷稅營約三四十名熊團副官黃元吉及彭部張營長亦帶傷現敵我軍正在黃沙附近激戰中旅長彭遠耀叩沔城中江酉印虞日呂行營來電云我軍佔領寧沔情形前巳迭電通告嗣周啓燮團長因子彈缺乏暫退守靑陽驛一帶待援超隨令九旅旅長彭遠耀率熊呂兩團曁砲機各一營迅赴前線會同彭旅長斗勝及周團於本月冬日拂曉開始攻擊敵兵紋四團餘扼守黄連堊定軍山草店子一帶險要幸我軍奮勇攀躋集據隘口鏖戰竟日即於是晚完全恢復沔縣敵軍退至黄沙驛仍扼險固守江日我軍進攻相持不下嗣經呂團由元山抄敵左翼熊團汪稅兩營由正面前進激戰至晚敵始紛向褒城南鄭潰奔我軍秉勝直追即於支日佔領新街子一帶歌日我軍以主力進攻褒城以一部向南鄭取勢佯攻警戒右翼掩護主攻自晨逹酉激戰甚烈我軍卒完全佔領褒城并城外鷄頭關險隘前線部隊巳至南鄭城下適敵軍援至死力抗拒現尙在激戰中此數日來戰鬭經過之大略也知注特聞五師師長呂超叩虞印 
[舊國會最近之表示]  
　　廣東消息參議院於昨日午十二時開會討論衆院咨付胡祖舜所提之咨請軍政府於湘西閩陜鄂等處未一律停戰前不得先派和議代表並修正請軍政府致電外交團嚴責北方藉口剿匪進兵閩陜湘鄂阻碍和議之罪案經三讀會手續通過立時咨復衆院衆院遂於下午二時開會議長報告接到參院咨復原文衆請議長以可否同意付表决得大多數案乃成立即日咨逹政府文云爲咨逹事本年十二月十九日准參議院咨開本院十二月十七日准貴院咨開本月十七日本院開緊急會議胡議員祖舜臨時提出咨請軍政府於湘西閩陜鄂等處未一律停戰以前不得先派和議代表之動議經衆討論大多數可决查國會組織法第十 
 
 

Page 7

 
 
三條之規定民國議會之議定以兩院之一致成之相應移付貴院一致議决可也等因本院於十二月十九日開會宣付討論經修正爲咨請軍政府於陜閩湘鄂等處非經僞政府將新增各軍撤畫一律停戰以前不得先派和議代表並請軍政府致電外交團嚴責北方藉口剿匪進兵陜閩湘鄂阻碍和議之罪經三次讀會之手續大多數可决查議院法第六十條甲院移付或其提出之議案經乙院修正議决時乙院應將該案回付甲院相應備文回付貴院查照辦理可也等因到院即於同日大會付議對於參議院修正之處業經同意之决議查議院法第六十一條之規定甲院對於乙院回付之議案於其修正同意時應將該案咨逹政府並將同意之旨通知乙院茲依該條之規定除通知參議院外相應聲叙該案經兩院一致議决緣由備文咨請查照施行此咨代行國務院職權攝行大總統職務中華民國軍政府 
[贛省會之散場難]  
　　江西省議會自前闪開幕未成之後選舉開幕兩問題均無聲無臭大有聽其自生自滅之勢日前龍欽海雖有由各議員請假本年就此散場之擬議然兩社猜心未冺合羣社一方面仍主張開幕讜系疑其有許絶不允許今日（二十五）龍欽海又柬請兩社中堅份子到會磋商讜言系到者爲邱玉麒許英陳鐘傑葛第春匡世德郭迴瀾等（黄炳煥饒正音請而未到）合羣系到者爲顔丙臨胡廷鑾曹俊黃用中歐陽煒謝鴻藻鄒思沛盧常趙可等龍氏首先發言謂七年度轉盼即過本届常會似應趕於七年内舉行意仍在急速開幕胡廷鑾等和之並代引申一番匡世德等見龍氏仍以先開幕爲主遂亦力持前議謂副議長尙未産出於法律事實斷不能開幕如以爲本屆常會必限於七年度舉行則是誤解暫行法蓋該法規定係以月計算云云並謂雙方如果誠意願暫時休會慮無名義者則可由龍欽海於八年一月初間發一定期三月一日開選舉會通啓亦未始不可惟龍胡諸人仍斤斤於非先開幕不可之說讜系中人遂聲明同人等不敢與聞此說即欲告辭而去黄用中謂開幕事即不作問題亦尙有應行磋商之處衆乃重行入座合羣社先詢讜系於選舉組織人是否仍爲饒正音葛第春云兩社各得一席自不必問其人之爲誰而合羣社則意在指定朱士芳組織讜系諸人仍謂何人當選貴社不容干涉倘大家均可指名則於胡曹兩君外另行推人貴社贊成否耶磋商甚久仍無結果而散 
[皖省近事]  
　　皖省財政自光復以後年年增加收入歲歲不敷支出今者收入巳至九百餘萬元而省庫一空如洗財政當局日日呌窮不已惟龔去財政廳長後鄭氏繼之亦尙能敷衍迨劉吉甫接任斯職而財政紊亂日見其甚至七年終計虧空二百餘萬元之鉅查皖省歲收九百餘萬元行政敎育實業各費僅占十分之三軍費十分之四夫軍費未加政費未增何以超過如此之鉅局外人實難窺其究竟但歷年以來行政官廳祇有預算書而無决算書咨交議會議會又專仰承上意惟命是聽從未稍盡監督之責此所以成此紊亂之象也 
　　前次省議會提議各縣吏役濫收訴訟費弊害叢生應即一律革除以崇法紀咨請省署照准在案刻聞龔省長亦以各縣吏胥差役仍延前淸陋習傳案有費喊禀有費甚至賄賂公行弊竇百出昨特嚴令六十縣知事將以上陋規認眞革除倘仍有虚飾曁庇護情事查出定干重究 
　　龔省長以僑工事務分局開支旣繁用人復夥現值歐戰告終似無存在之必要昨巳令僑工事務分局於年内取消鈐記繳毁如有僑工事務逕由省公署兼辦龔省長抵任後即通令各知事不能輕離職守故本月二十七八等日前黄省長開弔皖南北各知事來省執紼者皆不能多延時日怱怱即去昨淮泗道尹李維源來祭倪督亦派其姪公子正陽關監督倪道烺乘安豐兵艦來省弔唁巳於二十七日夜間抵埠聞二十九日黄省長出殯紳商學界預定恭送者甚多 
[徐海各屬之知事考成]  
　　江蘇徐海各屬所有保衛團警備隊名稱不一辦法亦未盡善李督軍前巳派委陳敬懋齊省長亦曾委派兪壽璋會同分往各縣調查藉資整頓刻巳查明分别呈復軍民兩署李齊兩長以此次調查以後亟應加意整飭以靖地方昨特會銜嚴令各鎭守使各道尹云蘇省居江淮要衝轄境遼闊陸軍重在國防但能扼要駐紥省警備隊祇有此數分布亦勢有難周實恃各屬部隊辦理得宜以保治安而資補助近年萑苻不靖竊發時虞肇事地方往往因臨時請兵緩不濟急以致人民猝遭荼毒迨經派隊往剿受害者巳無補救之方是皆由該管官吏平日不知自籌詰奸弭盜防務廢弛宵小因而生心興念民依可勝嘅喟本督軍省長前因江北一帶匪患頻仍防剿事宜尤賴地方協助頗聞徐海各屬保衛部隊不但名目紛歧辦理亦多未善非詳加調查不足以資考核而圖整頓當經會委候補道尹兪壽璋少校參謀陳敬懋前往各該縣詳細調查具報在案茲據該委員等會同各該縣知事先後查明呈報前來本督軍省長復加詳核沛贛蕭睢等屬均能切實整頓成績最優殊堪嘉尙應將沛縣知事于書雲贛榆縣知事王佐良前任蕭縣知事張景渠睢寗縣知事郭文徹各予記大功一次以示鼓勵銅山宿遷沭陽豐縣邳縣灌雲鹽城東海泗陽阜甯淮陰等屬雖警備尙屬可用警察粗具規模惟保衛團均嫌散漫應由各該縣知事會同紳董妥籌聯絡以化畛域而收實效漣水碭山淮安等屬各種部隊多不得力應將漣水縣知事唐樹槩前任碭山縣知事謝宗夏前任淮安縣知事馬佳績各予記大過一次以示薄懲仍責成各該縣現任知事迅籌整頓毋再玩忽經此次考核之後在徐淮海各屬固當振刷精神益加奮勉即未經調查之縣亦應力圖進步急起直追總期欵不虚糜兵歸實用本督軍省長將以保衛成績之優劣定各縣知事考成之殿最各鎭道同負守土保民之責並應隨時考察督飭進行果有卓絶之殊猷必不惜破格之奬勵倘始勤終怠或竟因循玩忽不加注意者一經查悉或由鎭道呈揭定即立予撤懲决無瞻徇除將調查各該縣辦理保衛成績彙列比較表隨文令發曁分行外合行令仰該鎭守使即便遵照 
[蘇議會閉幕紀]  
　　蘇議會二十七日大戰之後反對派知若輩以死力相搏一部分主張堅壁淸野一部主張偏師直入其結果仍以堅壁淸野定策詎二十八日門帘橋東巷兩司令部又大雇馬車到處邀人到會至二點鐘十七分又足法定人數是日議事日程（第三十號）列四十九案一案議决逕咨省長後鄭立三起立要求變更議事日程以江南平面測量案巳經二讀通過接開三讀會衆贊成表决逕咨省長盧瀚蔭請求將第十一十二兩案提前討論衆又贊成依審查報告表决黃炎培請求將組織世界戰爭後實業研究會案提前討論衆反對之（此案因黄炎培提議變更故得此結果）次徐庭咨起請將第四十八案（江北運河程局江南水利局不交决算故意違法緊急動議案）一部分反對者紛紛避席主席宣告人數不足王撰曾起言人數旣不足請議長將談話會决定之請救開臨時會簽到人名繼就請衆捺印（談話會事見後）畢遂散會於是决算案與加費派一律歸入潛伏時期蓋亦師樹木對拉彼此下臺之故智而本屆之省議會遂於是告終 
　　常會之命運旣終乃有閉會之式無非督軍省長派代表道尹廳長到會一席大家鞠幾個躬議長說幾句話殊無記載之必要記者之義務則應於此時補叙滑稽之談話矣是日上午本定開談話會以人數不足又下午一時開會王撰曾首先起立今年决算尙未通算明年又有預算非早日開會不可但邀集簽名頗不易易今日談話會到者不少大可就此署名衆贊成繼顔作賓言本届議會之不名譽係意見之結果以爲須籌化除意見之方法次徐堃錫謂渠所提議案議長均未列入議程無顔歸見父老非與議長拚命不可（徐所提議凡三案一爲請行紙幣二爲請設農官三則記者忘之矣）經衆勸阻徐憤憤出謂將赴平政院起訴聞者大笑張援宗王撰曾說請秘書長草擬請開臨時會理由書再行蓋章遂一鬨而散以入議場 
　　如今八十天大會巳將終了統計本屆提議請議各案會中共收二百二十五件議决者共七十九件其餘均無結果最有力量之劃分省欵不管機關案得一有名無實之結果猶爲强差人意次之則江南平面測量案居然成立而調省政曁地方欵産經理處兩事又被省署奚落而未及對付誠爲吾儕所痛心至行政官廳之敢於如此輕衊議會實加費案有以致之木腐蟲生誰曰不宜殆亦吾蘇人民之命宮磨蝎也夫 
　　至明年臨時會之幻象若何此刻誠無從推測而以記者所聞則加費派决不放棄宗旨仍將積極進行而其辦法則有三種之预度定計畫（一）推翻錢議長鮑副議長别擁某某爲正副議長（二）改組秘書廳（三）開除陳大猷黄炎培朱紹文黄守孚四人謂爲四兇而反對派則擬以誠意感化之不知能收效否耳 
[南京快信]  
　　李督派齊鎭守使兪道尹爲和平籌備處長連日籌備一切事宜頗形忙碌 
　　李督軍昨委印花稅處長李湛田兼和議籌備處機要科科長 
　　省議會巳閉會各屬議員已全回里聞省署定三月一日召集臨時會 
　　江蘇全省憲兵改編爲五大隊中下級官長不合格者槪行撤換昨巳發表 
　　李督聘黃炎培充本署顧問 
　　軍署新聘顧問羅惇曧昨由京來甯 
　　新委江蘇沙田局總辦劉煥昨日出京抵寗准下月一日接事 
　　梁任公電告勘日由滬乘橫濱丸放洋研究會送梁南下之代表宋育德熊正瑗黃羣等昨已由滬來甯卽轉車回京 
[杭州快信]  
　　湖墅米市向仰給於無錫等處來源每屆年市米船必連檣而至逹三百餘艘左右本年僅到五六十號幸存貨尙多價尙不致驟增惟糯米已逐日漲價 
　　温州招商輪局案甌海黃道尹六區梅統帶防護不力各予記過一次 
　　永嘉著匪曾海山業於日前就擒電呈到省聞擬執行槍斃 
　　警備隊五區統部號房吳秀山此次胡錦標等黨案先期告密得以破獲昨已奉令拔充稽查長統帶王文彬亦咨部請奬 
　　謀剌趙參謀長案内牽涉之東洋車夫李阿根押候待質業經年餘昨始奉督令准予保釋 
　　江山縣屬虎巖山等處礦産甚富煤質極良現有多數人民無照私採時釀衝突已令該縣尅速查禁 
　　杭縣四鄉調查疫氣表册現巳一律呈報以塘棲臯塘兩邑爲最多已飭趕速設法消弭 
　　督署諮議官吳鍾鎔衆院議員王錫榮昨俱由京返浙地方通信 
[蘇州]  
　　司法界消息司法官官等官俸條例蘇省定明年一月實行又民商事習慣第一期調查報告書業經編印成帙分送各省茲將該會會長係林棨（高審廳長）文牘主任史久傳庶務主任董兪（均係高審廳書記官）辦事員王孝同（候補知事）僱員顧駿英馮景賢陳洪孫貽穀 
　　鄭重海參崴華商護照蘇州交涉員昨奉齊省長訓令略謂邇來訪聞奸商每以出洋營業爲名按照通商條約拍照具禀交涉署領取出洋護照前往海參崴等處販運雜貨實則潛往私購紅土置入他項貨物之内報關朦混進口爲害匪淺值此禁烟嚴厲之際豈容奸商等違禁私運自應從嚴取締務令各海關監督嗣後凡有報關進口貨物應請稅司轉飭騐貨華洋各員詳細檢查外合亟令仰該交涉員對於請照出洋貿易之人嚴加盤詰果係正當商人方准給照否則槪行拒絶 
　　嚴飭軍隊搜土蘇常鎭守使朱琛甫頃奉李督軍電略謂禁烟嚴厲私購奸商較前愈多邇來各火車因有軍隊隨車檢查故不惜百計營謀火車内之茶房及機司等爲之夾帶駐站警察亦被勾串成熟因此並不注意搜查若不嚴密偵察何以杜私運而除毒害除飭隨車各憲兵密爲搜查外合亟電令通飭所屬一體遵照 
　　商團之畢業文憑蘇城各部商團澡員三百餘名巳届畢業之期特於前日造具履歷彙報商團公會由鄒椿如會長填就畢業文憑派員送寗呈請李督軍蓋印後再行發給 
[鎭江]  
　　通緝在逃軍官陸軍第六混成旅旅長張宗昌查得所部第一團團附王君潭副官李興明營長周雄營附王銘珍連長任義祥等各軍員均離職潛逃除行文各該逃員原籍地方查緝外深恐改名投効他處軍隊亟應嚴加查緝以肅軍規業經呈由陸軍部分咨各省一律通緝駐鎭各軍事機關己接到矣　　潤州又雪鎭郡日前巳得雪二寸農民交相慶幸至二十七日北風怒吼寒氣逼人午後又降大雪平地積寸許而米柴價格因之盛漲云 
[嘉興]  
　　省委催科財政廳長以嘉興嘉善兩縣賦稅徵收不甚起色特於日前委任張某爲催科委員已於十六日抵嘉善並於日昨蒞禾檢查地丁抵補金串據歷年欠納甚鉅雖係年災歲歉而人民之觀望延納亦居多數即屠宰房捐等稅亦不能月繳月淸巳會同張知事出示布告各業戶曁各商民將應納各賦尅日赴縣完納 
　　設立教育協進社之不准嘉興學界願勦華等以嘉南各學校教法頗不一致各校程度大相懸殊擬在曹莊區設立嘉南教育協進社以資研究教育而促學務之進行於日前擬具簡則呈縣核奪茲奉張知事批示略謂查曹莊附近之鳳石新篁等區教育會今己次第成立研究教育似己有餘實無設立協進社之必要所請應毋庸議 
[杭州]  
　　召集桐江議事會修浚桐江上游航路議案經省議會議决咨行省長公布後所有桐江流域各統捐局經費自本年七月一日起依法帶徵在案茲聞齊省長又令行沿江各縣知事遴選富有水利學識及經騐之士紳以憑委充會員組織桐江議事會即定於八年四月一日爲實行召集之期 
　　檢定教員之有效期教育廳布告據檢定委員會呈送檢定合格教員名册請核定合格教員及代用教員有效期間等情到廳檢定合格教員廳以六年爲限代用教員應以二年爲限特此布告 
　　僞造塘工奬劵之模樣紹蕭塘工奬劵局昨通告各承銷處文云爲通告事查近日上海地方發現僞造本局第二期義劵現巳獲犯追究茲將察出該僞劵破綻曁與僞劵不同之點詳細開列通告各商號周知以免受欺（一）該僞劵紙質雖與眞劵相似而顔色稍黑（二）劵之正面下方欄圓式圈内載有五角兩字處所印之紅色較眞劵稍淡（三）眞劵劵根有團圓白細點花紋兩圈該僞劵則係亂點不成圓式（四）號碼字大小不一黑色亦不成顯明（五）劵之面右方所載十二月初六日之六字其字跡傾斜不正售銀五元之售字筆跡亦不淸楚（六）此劵之底小字係浙江協濟紹蕭塘工有奬義劵字樣而僞劵則少一濟字用五六倍之顯微鏡即可照見（七）劵背字跡亦較爲模糊以上各節一經詳察即可辨别尙希各商號於輾轉購劵時注意及之勿稍忽略並望轉告售票同業一經留意隨時查察如有出售前項僞劵者務即報警拘究一面並報本局核辦遠道各處請以電報通知電費由局如數付還如因而拿獲主要之犯訊實後並給予相當之酬金决不食言特此通告 
[太原]  
　　文廟被火十二月二十三夜間四鐘後省城東南文廟内失火司令官聞報即令所屬第一二兩連各派官長一員憲兵二十名前往協警設法撲救至二十四日早七鐘時始將火撲滅並未延焚民房旋將寄宿該處之油漆匠陳國黑白海龍木匠郝永勝三名帶營訊問據稱不知起火原因伊等正在睡歇聽得差夫武臣喊呌然後大家起來等語細查起火之原因及被焚房屋第一層爲櫺星門從此門入係宗聖會之房舍第二層爲大成門從此門進入正北係大成殿殿四有西廊房二十一間爲洗心社之第三講堂北首相連有小房二間爲工役人等所住該工役人等因天寒在房烤火將碎木爛柴引着致燒西廊房二十一間并工役小屋一間又該廊房與大成殿相接有西偏門一座當時惟恐延燒正殿之房舍故將此偏門折毁以斷火線尙未引着别項房屋云 
[長春]  
　　孟督軍抵長吉林孟督軍於上月往北京二十三日由奉天乘南滿早車抵長駐長陶道尹裴鎭守使及南嶺砲隊各級軍官與埠内警政商學各界人員以及駐紥外埠各旅團營上級軍官帶領軍樂隊齊赴車站迎迓督軍抵長後即駐旌鎭署接見各人員後鎭署特開午宴午後三時陶道尹即用汽車將督軍接去晚宴並邀裴鎭守使及日本領事作陪晚六鐘宴畢裴仍邀督軍回至鎭署聞督軍此次到長不即返省須在鎭署小住數日至二十五六日始行旋吉 
雜評一 
[民國七年之武人（默）]  
　　民國七年巳告終矣而此一年中各省人民所受種種苦痛皆爲武人之賜今後武人勢力之能否剷除即爲我人民禍福之關鍵乎然此剷除武力之機雖動而欲逹其實行之目的則正難言即以裁兵論當局巳表示主張而各省督軍則仍紛紛招兵其藉口皆爲補充缺額兵旣裁矣又何補充可言是故各省之招兵苟非如外電所言爲將來裁兵時索費計者即表示其不允裁減之意也夫裁兵且不能而能望其廢督軍乎 
　　然則民國七年後之人民能否不再受武人之賜不可知矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[南北議和消息併紀]  
　　軍政兩界接南京李督軍電云和議不日開會地點確定大倉園會場現正從事佈置特電知照云 
　　南北議和兩方漸見接近現北方各代表巳皆派員南下審察情形昨又有熊希齡所派之强舜琴由湖南來申備辦一切張到申後暫庽卡德路之褚姓友人處住返甯滬殊爲忙碌而南方各重要人物自粤抵滬者亦不乏人現皆庽法新租界霞飛路一帶 
[關於虹口鬧事之文牘]  
　　本年十月二十八日公共租界工部局發表關於七月間虹口鬧事之特别報告（原文曾譯載本報）後日總領事根據此項報告致書工部局辯明一切而工部局亦覆書回辯往來文牘今日由工部局發表原文頗長茲譯錄於左 
　　十一月四日日總領事致工部局書曰上月二十五日來函及七月間虹口鬧事之工部局報告稿一份均巳接收余所憾者工部局之論斷與報告中某種言論殊不令余滿意且足令讀者對於騷擾中各事發生完全錯誤之印象故余請工部局根據下述理由重行研究其决斷焉（三）報告書紀事有同來之一日人以手擊破電燈泡旋即相率衝至街中一語按調查所得（此項調查當巳爲波克捕長所知）起釁之眞原因實由於華人修鐘表者之不交還託其修理表上之帶虹口捕房次日曾以一表帶送至本領署足證此事之確此節本屬細微但可見此後鬧事所由起之眞確原因故甚關重要而華人修鐘表者所交還之表帶並非原物尤可證此人之不能交還所爭之原物也（未完） 
[民國七年上海大事紀（五）]  
　　十一月 
　　一日（舊曆九月二十八日）盧護軍乘夜車晋京華界警察開辦冬防第二師範學校開運動會 
　　五日意國在南歐大勝各界均懸旗慶賀 
　　六日匯中西旅館開籌募歐戰協濟捐大會 
　　七日蔡松坡二週紀念徐家滙松社落成 
　　八日歐戰協濟會在南京路二十六號開會 
　　十二日協約各國官商得歐洲消息德國簽定休戰約德皇出奔荷蘭異常歡舞各機關各商店均懸國旗三天並開叙樂會放爆竹等以誌祝賀 
　　十四日滬軍營槍斃盜犯章炳山部電十四日至十六日各機關學校均休假三日並與民戶均懸旗三日以祝歐戰勝利法國隆茂洋行經理之大號夾板船在和豐鐡廠船塢失愼歐戰協濟會在南京路議事廳開大會 
　　十六日寰球學生會聚集各學校舉行提燈會以祝歐戰勝利夜淡水路十一號門牌王錫華家被搶盜匪槍傷華捕丁正槐及黃姓傭婦丁捕翌日斃命　　十七日李鼎新由鄂抵滬慰問艦隊 
　　二十一日協約國各界正式祝勝之第一日日間各國學生遊行晚中國學生舉行提燈會唐紹儀抵滬美博士克蘭氏抵滬 
　　二十二日協約國各界正式祝勝之第二日各國公民遊行會各種裝扮爭奇鬭勝晚華界學生遊行南市閘北水龍亦遊行一週 
　　二十三日協約國各界正式祝勝之第三日各國軍隊遊行各團體遊行晚各國軍警人民舉行提燈會　　二十六日各界慶賀比王回京福佑路沙珠弄宗金元銅匠作失愼焚斃二人 
　　二十七日九團體公宴克蘭博士於卡爾登 
　　二十八日各界再慶歐戰勝利晚克蘭氏在總商會大演說後即起程赴美 
　　二十九日童子軍開常年大會 
　　三十日日商取引所開幕龍華槍斃盜犯田阿榮　　十二月 
　　二日（舊曆戊午十一月二十九日）德國沉船紀念柱曳倒 
　　三日盧護軍使回滬浦東蔡鎭發生巨刦案連刦十餘家損失約二十萬 
　　五日張季直朱葆三沈聯芳發起主張國際稅法平等會 
　　六日工商會組織國際和平研究會 
　　八日王芝祥抵滬 
　　九日主張國際稅法平等會在紗業公所開會 
　　十日上海各團體在靑年會開拒土大會南京路日商御木本珠寳行被竊失贓甚巨上海紳士拍電反對省議員加費 
　　十一日法租界拍賣凡爾登花園 
　　十八日本埠葡商聞葡萄牙總統斐意被剌遇害開會追悼 
　　十九日薄子明被拘 
　　二十日修改關稅委員會開最後會議議决各項一律簽字温州同鄉會聞徐翰靑在温被廣濟輪船擊斃 
　　二十二日中華新敎育社成立 
　　二十三日伍朝樞來滬 
　　二十五日主張稅法平等會開大會 
　　二十七日梁任公抵滬商界開會歡迎 
　　二十八日十一團體在卡爾登飯店歡迎美國公使參贊安立德 
　　二十九日浦東陸家嘴開工添築焚土汽窰安立德起程返京漢冶萍公司開第十届股東會 
[正金之保持信用]  
　　本埠正金銀行近日不知何故紛紛兌現該銀行資本充足信用素孚現該行除門市自兌外另託安裕承裕順康豫源信裕鴻祥益昌恒祥福康鴻勝十家錢莊代爲兌現想不日即可平靜云 
[西報紀銀行兌現風潮]  
　　英文滬報云今日（三十日）午後中國各小錢莊及小店舖紛持鈔票往正金及臺灣銀行兌現致本埠經濟界發生小風潮兩銀行之經理人俱以爲情勢不甚嚴重一任道路間之蜚語流行不以爲意也其最可笑之謠言則謂香港之正金銀行巳經閉門一謂日本銀行現銀甚缺第三者則謂歐洲停戰條約簽定之後鋼鐡大跌日人共損失兩千六百萬元但本埠各日本銀行皆以爲此事不甚重要凡今日（三十日）持票兌現者無不照付午後曾以此事詢諸著名某銀行家據稱並未得正式消息謂香港正金銀行有擱淺之事况該處通用現貨全係紙幣此種情事當不致發生但上海天津則有不同因其通貨爲現銀也伊並稱無論風潮如何亦屬暫時現象因該兩行幾可目之爲日政府銀行云云聞本日午後正金共兌出五萬元臺灣兌出數千元正金鈔票由五元至一百元數種并聞各大商行并無亟亟兌現者嗣又晤銀行書記及經理等數人皆以爲此事不甚嚴重今日之兌現風潮實爲一種謠言所致一兩日後勢將自定另有一種謠言則謂兌現之所由來實因日本諸銀行對於長期存欵願出百分之二十及二十二之重利因此華人無不爲之疑懼云 
[英美兵士過滬之欵待]  
　　文匯報云本埠新到美國海軍三百人英國藍衣兵五十人特大張筵宴以欵待之伊等皆乘南京號由美國來滬明日（三十一日）則取道香港而往小呂宋南京號於今日（三十）午前十時行抵虹口碼頭岸旁歡迎者爲數極衆此輩皆預備招待之作竟日之游其招待方法則在卡爾登午膳游上海城及租界各處並於夜間在會議廳所開聚餐及跳舞大會卡爾登午膳從十二時起至二時止主客極歡由美總領事薩門司君及其他官吏等代表美國婦女俱樂部（此次招待大半由該俱樂部主持）並有英人甚多與會云 
[演講民國七年之回顧]  
　　二十九號（星期日）四川路靑年會德育演講會請甯波靑年會會長陳謙夫演講（民國七年之回顧）演辭略錄如下（一）對於世界之回顧世界各國當以近年來爲最多事之秋而尤以今年之多事爲千秋萬世所不能忘之一年歐洲戰事起於民國三年八月一日下午七時至本年十一月十一日午前五時在此一千五百六十七日中世界上之天空陸地海上均成武裝槍林彈雨血肉橫飛多能以殺人爲無上之榮施以火藥炸彈爲日用之糧食全世界幾均入狂妄時代屈指計之交戰者爲二十四與四國雙方兵數二千三百五十億與三十億死亡人數共七百零八億五千人重傷者共五百二十億零五千人戰費爲九百九十兆與四百八十兆共一千四百七十兆費如許時間傷如許生命耗如許金錢其起點爲何即德皇蓋撒受普魯士皇之遺毒大德意志之妄想假聯邦名義大施專制今天理難逃德皇於本年十一月九日出奔十一日雙方停戰十八日德皇實行遜位俄國亦於是時革命歐亞偌大之禍水爲和平人道所克服和平也人道也均我基督降生救世之大主義也有此結局無異耶穌復降詢稱世界之最大紀念其餘瑣事不足觀也矣（二）對於國内之回顧事實更繁不勝枚舉槪括如下（一）可悲的（甲）内爭不息自辛亥革命以來歲歲有戰省省有戰有有形之戰有無形之戰最近之南北戰爭爲有形之戰共用經費三萬四千萬現在欠餉四十萬尙不在内收束軍隊費更無論矣國内羅掘旣窮大借外債彼北頗有願犧牲於外人不甘退讓於同胞言念及此心膽俱裂而各處無形戰爭之損失更不能計算人民之權利爲盜匪官僚剝奪殆盡匪之大者假國利民福四字爲攘奪刦掠之利器此不待說者之備舉也而國中應興應革事宜可以增進國家地位人民生計者無不開眼錯過此最爲可悲者一也（乙）參戰不力自段祺瑞主張參戰一般寄生蟲假公濟私直至歐戰終了始有參戰處所辦將官學校舉行開校之事此最爲可悲者二也（丙）國會胡鬧南也北也易地皆然成績均在諸君之目余不欲言之矣居人民代表地位而亦毫無良心此我輩所仰望而終身者果何人乎此可悲痛者三也以上三者爲我國存亡所係故不憚臚舉以槪其餘雖然天下事物極必反悲極生樂倘吾輩靑年不宜太存悲觀以致消極今將一年中可喜之事列舉一二以慰諸君（二）可喜的（甲）南北議和巳於十一日派代表開始彙議此後和平有望南北一家可喜者一（乙）歐州議和代表業經派出健全國民分子如本會董事王儒堂君等尙得列席可得各國之尊重此可喜者二（丙）焚燬鴉片揭破嗎毒鴉片一千二百零三箱實值二千萬巳於十七日派員焚燬（丁）對於商業之發展一九一三年國貨輸出僅八萬四千四百萬本年則十萬六千二百萬惟此中由外人所設之商家經營者居多在一九一四年外商僅四千七百四十二家今則增至七千零五十五家以後本國商人急起直追不難蒸蒸日上此可喜者四（戊）社會公益心之發逹本年捐欵種類較多成績較好如各省救世捐本埠本會建築捐甯波同鄉會捐紅十字會捐一集無不數萬數十萬而尤以歐戰協濟會捐爲最有價值美國僅希望我國助洋三十萬不料一開籌得有一百二十五萬之多是以此信傳至美國美總統驚喜交集證明我國人民大有世界眼光可稱共和國民故竭力助我直接的提高我國之國際地位間接的皆我同胞之所勉力造成此可喜者五也以上所舉悲喜交集不僅關係一國實於世界和平大有影響成事不說惟求將來應有注意者二（一）以後不使我國再爲世界戰爭之目的物（二）國民意志應自由發展天下事求人不如求己我輩基督徒須知振興國家非政治家與學者之專責實我人人分内事也鄙人當與諸君共勉之 
[演說歐戰與森林關係（續）]  
　　供給此項大船之需以及鐡船廠之木材實非輕細之問題計從事於販運木材之業者巳逹九十萬人之多據最近美政府之調查全國木場共計四萬九千七百三十八處本年九月二十一號所報告船場之數有二百零三處其中司造鐡船者七十七造木船者一百十七餘則合鐡木船而兼造之據路透通訊社報告云最近船廠中造成之船隻已逹數百萬噸將即成功者確有若干百萬噸以此推之即可知其所運載之兵士戰品及食物以逹法國陣前者數量之巨當可驚矣歐戰中軍用之利器其最足惹人注目而爲軍事偵探所必需者非飛艇乎飛艇之製造非木材不可木材之適於此項用途者以輕而耐扭轉之樅木爲最佳美國自對德宣戰後即有採樅隊之組織充任隊員者多係森林家及木工該隊職務即於奥雷岡華盛頓省中採伐縱樹以供製造飛艇者也計英法意三國每年專用於製造飛艇之樅木應需二萬萬英根方咫皆採之於太平洋沿岸諸地而美國對於此次戰爭臨時規定造飛艇一項經費計美金六萬六千四百萬元其數之巨寗不大可駭耶胡桃木材需用之巨亦與樅相同美國胡桃木爲製造飛艇轉機及槍柄最良之材料以歐戰之烈胡桃木材消費之多自不待言森林家伐木家終日經營以供給此重大之需要其事務之繁更不言可知矣且前敵軍隊其住居障幕内之日少住居於臨時建造之木屋時多戰壕也軍用鐡路也轉運重大炮位之輕便木道也總其應用樹株之數何止以數百萬計戰地醫院臨時營障及使用一切之器具無一非消費木材之地他如軍用品及糧餉等物之儲蓄房舍新建之橋梁日用之柴薪以及電桿屏障栅欄等等又何莫非以木材爲主簡言之戰地上無處非利用木材之所即無處不有森林之勢力充耀於其間也（仍未完） 
[贊成稅法平等之近電]  
　　新疆總商會電北京總商會眞電到敝會以主張國際稅法平等會電請政府專提此案敝會極端贊成因中俄條約俄商在天山南北竟不納稅尤其不平影響甚大請歸案併議新疆總商會銑印 
　　甘肅總商會電我國關稅主權幸美總統主持平等此機斷不可失敝會雖劣願隨其後甘肅總商會篠 
　　騰越商會電奉滇總商會皓電開鈞會主張條約稅法一律改爲平等敝會極表贊成騰越商會感 
　　蒙自商會電關稅權操外國受害巳久貴會擬電美總統扶助中國將條約稅法一律改爲平等敝會極端贊成應請速爲進行不勝盼切蒙自商會儉 
　　昌邑商會電改正關稅關係重要極爲贊成昌邑商會銑 
[江寛案屢定續訊期]  
　　招商局江寛商輪被楚材兵艦撞沉一案海軍審判處又定期本月三十號續訊等情已誌前報昨海軍審判處仍未開訊祇因招商局方面仍有不及到庭原因函致法庭請再展期經法庭核准續定民國八年一月九號實行開審云 
[張一鵬謁會審檢廳長]  
　　政府所委來滬監視焚土之專員張一鵬業巳來滬巳紀前報昨午張君乘坐馬車至上海地方審檢廳謁會當由陸林兩廳長迎入客廳茗談良久而别 
[李仲軒電爭皖省加賦]  
　　皖省田賦加徵鹽稅加價一事旅滬皖同鄉開會討議後拍發京津各處公電已誌前報昨日李仲軒又自致龔省長一電其文云安慶龔省長鑒國事皖事積患已深不圖禍及於一兩月内三舉苛捐風聞省有公債捐繼其後造孽根爲搏噬視黎民如寇仇用者等於泥沙汚濁泥沙盡汚濁成則又以公帑告竭重取膏血以填之但遂毒念所至不惜盡其命脈公理吾人不能忍乎因有昔日之忍乃貽今日之患再有今日之忍更增異日之害害無窮期忍徒引快江浙人早謂全皖人亡心死皖人豈無血氣寗忍受此屠割臨命之哀憐乎夫以滔天淫威合金錢武力法律機關純以從製造用爲肆惡之利刃窮民含辛茹恨一無呼籲之戶孰不箝口寒慄然而人心憂憤至極懦夫變色而起亦不知所顧惜消滅人心中眞正之輿論鄉人亦知苛酷非出公意惟以前反對之人忽於履新時咨請延會十日曾將二案提交議會若無不測深衷焉　使人不懷疑詫公電雖屈賢者分謗羣情猶望委曲挽救不以勢位易改初心僕與公契合患難矿必尤有犧牲不值之過慮鄉人於加賦一事痛交尤甚皖患兵多此時不能减兵弭盜轉而加賦增兵有淸弊政所不敢行者竟於以民意爲重之民國悍然再三行之且出諸鄉人治鄉不辭作俑此端一開不獨眼前造孽且隱伏數十年續種孽因不能不誓死求免而國人有意識者則謂官吏畏懼外人停鹽捐賣假情求洩毒憤惟有益肆漁肉之内政恣殺吾民不覼爲人誰爭奚恤痛哉無國之言聞者心傷氣咽公爲高位之國人當先爲鄉邦一雪此恥僕衷老公民懷疚已深無拳無勇何力迥聽惟處此昏世動心於梁濟捐軀之言生無所樂死復何悲民願偕亡僕甘言殉子孫門戶所不惜也公諍而外私誼告哀故人經義泣血百叩 
[昨晚發生之兩搶案]  
　　昨晚七時法新租界菜市街三百二十七號門牌永豐烟紙店突來盜匪三人以購物爲由擁入店堂各出手槍利刃嚇禁聲張當將賬檯上之大洋二十元小洋二十角銅元七十千文銀表一只搶取而逸事後由該店報告捕房立飭探目黃金榮包探任坤揚前往查勘一週回禀捕頭諭令留心偵緝務獲該匪等到案訊辦又昨晚八點時有盜匪五人持有手槍一支闖至法租界菜市街一百七十二號門牌餘豐押店以質衣爲由先由三匪入内出示手槍嚇禁聲張二匪在門口把守當被搶刦去大洋三十餘元小洋一百餘角及衣服等物而逸事後開單報告捕房立飭探目黄金榮包探梁大寳前往查勘一週據情回禀捕頭諭令偵緝該匪等務獲到案究辦 
[預紀各界新年之慶賀]  
　　民國八年一月一二三三日各機關接省電停止辦公巳誌前報昨日陳交涉員以新年元旦應循舊例設筵慶祝即於昨日柬邀英法兩廨員會丈局局長及本署各科職員准元旦八時齊集署内舉行新年團拜禮式并備午餐以誌慶祝 
　　滬甯杭甬兩路管理局昨接交通部電令民國八年新正元旦各該路機關應於一月一號二號放假兩天並飭全路各站懸旗誌慶等因任局長當即飭知所屬車務機務工程電務材料等各機關華洋領袖遵照辦理並飭車務領袖於放假期内仍須酌留職員預備接恰要公至總局各科惟留文案二人日夜輪值遇有要公急電立送任局長寓次候核 
　　四川路靑年會於元旦上午十時舉行新年團集會具備茶點以資聯絡又同時中學校開成績展覽會十一時開中學校校友會下午二時中學校懇親會并請余日章演講凡係該會會員學生親屬均可蒞會參觀　　寰球中國學生會定於八年一月一日在靜安寺路五十一號舉行新年會歡迎新加入會員聞是日有伍廷芳博士之公子朝樞及前參議院議長張繼等演說伍張二君學識久爲社會所推重又有李松泉碩士之西洋幻術金永淸女士之鋼琴周砥靑君之國樂愛國女學學生之火棍等屆時跑馬廳畔又將車馬盈道陡增一番之熱鬧矣 
　　私立女子中學校定於元旦日開書畫美術會午後二時半並佐以餘興音樂及各種游戲昨由該校長王蘇本嵒具柬邀請各界參觀矣 
[詳訊糾衆刦父皮箱案]  
　　陳和卿因與繼母不睦於舊曆十月二十五日糾同張榮生謝阿鈞王阿五高子榮金桂發等多人至繼母家中攫去衣箱六只並零星物件事後經陳父階蓀以被盜搶刦等詞控經警察廳飭探將陳和卿並張榮生等先後拘獲押解到廳吊到原贓併解地方檢察廳預審收押贓給陳階蓀先行具領聽候究追尙少贓物及捕提在逃同黨到案究懲等情迭紀前報茲悉此案業經檢察廳預審明確起訴審判廳請爲公判昨午該廳飭傳事主陳階蓀到廳候示下午一時由堵推事官會同熊檢察官開第五庭辯論命傳陳階蓀至案據供寗波人在新開河鼎源北貨行爲司賬家住大東門内孫家弄兒子陳和卿係已故髮妻所生自去年爲其娶室之後不思習上迭訓不改因此令其搬出自活不料於上月二十五日上午乘商人他出之際糾同流氓多人至商人家内搶去衣箱六只及零星物件現在雖將原贓皮箱吊到惟尙缺各贓迄今尙無下落約計值洋六七百元和卿旣用此種手段巳無父子之情請求重懲並請追償損失等語質之陳和卿供年二十二歲家居小東門内大生弄前爲報關行生理今則失業在家問官問曰爾前往爾父家中攫物時共糾幾人前去和卿答稱我與張榮生高子榮二人爲友餘不認識係由張榮生代我邀得謝阿鈞王阿五金桂發及在逃之小和尙等閒官又閒據張榮生等各犯在檢廳預審時供認事後每人分得洋十三元是否由爾付給答稱不是當時攫得皮箱六只之後不料小和尙乘間呑没衣箱一只計值價五六百元張榮生等分得之洋均由小和尙付給其實民人祇用得洋七十八元求察又提張榮生生案供年二十歲甯波人住大生弄是日由友人陳和卿囑我前往伊父家中搬取箱子一只迨掮出弄口即爲小和尙取去至翌日由小和尙分給我洋十三元小和尙現匿何處不得而知求恩輕辦又提謝阿鈞至案據供寗波人爲紅木作生理家居新北門丹鳳樓附近此次係由張榮生喚我前去搬場迨至孫家弄由陳和卿取出之皮箱數只交我送至北市上海旅館後由小和尙給我洋十三元是實又提王阿五至案供年二十六歲寗波人家住本城黑橋頭是日我在茶館吃茶有素識之張榮生囑我前去搬場事後分得洋十三元餘事不知又提高子榮至案供年三十歲與陳和卿向來相識邇因和卿父子不睦和卿曾與民人談及惟攫物時民人雖則前去並未帮同搬運事後亦未分得分文求察又提金桂發至案供年十九歲本地人住新開河地方前爲洋貨業今賦閑在家是日係由張榮生喚我前去搬場並由陳和卿給我字條一紙着我將皮箱等送至上海旅館事後由小和尙付給我洋十三元是實問官得供一再駁詰各執如前於是由熊檢察官起而陳述略謂陳和卿膽敢糾同多人白晝至伊父家中行刦據法律而論則强盜罪當然成立惟據人情而論陳階蓀陳和卿情屬父子兼之受人愚弄應請貴廳援照刑律第五十四條减等處斷其高子榮一名確爲事前嗾使要犯而張榮生爲臨時糾同各犯前去行刦之要犯王阿五金桂發謝阿鈞均爲實施正犯應請貴廳一併處以强盜罪辦理况據各犯祗認搬場豈有搬場不用槓棒繩索而徒手前去搬場之理兼之搬運費至多一元安得有十三元之多應請貴廳注意云云問官遂諭公訴私訴均各辯論終結陳階蓀退去陳和卿張榮生謝阿鈞王阿五高子榮金桂發等六名分别還押聽候宣佈判决在逃各犯俟獲案後另行訊判 
[再訊山海關路圖刦案]  
　　通州人趙金蓮於本月上號夜糾黨持械至山海關路二百三十三號門牌周甫成家搶刦財物未成被新閘捕房探目邵和鈞包探沈壽章拿獲解由公共公堂訊判押候要證朱茂生到案再核在案昨晨由捕傳同人證將趙解廨復訊即據見證朱茂生投案訴稱本月四號晚有盜匪三名碰門擁入袖出手槍向女傭管阿寳恐嚇聲張繼至賬房向我勒索財物其時因家主出外故我拒絶狂喊捕盜始各逃去現在堂上之被告係三盜中之一請爲嚴究訊之趙金蓮供稱向在陳姓柴行内推小車爲生是日午後我車送樹柴至大通路至晚間前往索取車費經過該處致被悮拘實無爲盜之事求察關讞員得供以趙所供是否屬實遂商之英卓副領事判被告押候切實查明再行訊核 
[歲暮懲辦竊匪之嚴厲]  
　　南市第一區警察署長趙墨林近因冬防吃緊之際對於保衛地方治安不遺餘力茲以陽曆年終巳屆轉瞬陰曆年關凡十六舖一帶各輪埠碼頭平日每有竊匪混跡雖經迭次嚴拿懲辦終難絶其根株當此各處商民往來熱鬧時機誠恐此輩施其探囊故技或沿途强攫財物爰特查照每屆歲暮拘禁竊匪成案自即日起特派便衣巡長專在各碼頭秘密捕拿於獲解來署後無分新舊案犯一律拘留至隂曆正月元宵後方得釋出以期地方安謐客商無被攫之患 
[袁克定行將來滬] 　　 
　　淞滬徐警廳長昨悉袁克定業由原籍乘招商局江新輪船來滬約三十一日抵埠爰特撥派偵緝隊並令第一區警署選派長警在招商局碼頭迎迓保護並函致英法各租界捕房一體派探照料聞袁克定此次在滬小作勾留即須赴京云 
[查究夾運烟土併紀]  
　　山東人李漢密劉廷書董可臣兪木佳季瑜楊阿良楊錫金等七人由外洋各帶私土五六磅或十餘磅藏匿於夾底箱内附搭羅宋公司輪船來滬昨日（三十）上午九時抵埠停泊下海浦正擬雇舢板登岸有海關 
 
 

Page 11

 
 
緝私隊小輪到來喝令若輩將行李逐一打開檢視破獲所帶烟土當將李等七名就近拘解水巡捕房訊究復在李等身畔抄出羅卜票百元或數百元梅捕頭諭令備文押解地方檢察廳所有李等行李箱籠十餘件則由緝私隊帶回海關以便將烟土剖出存儲銷燬 
　　海關運糧之平徵輪船此次由香港繞道厦門汕頭等處來滬於本月二十五號抵埠停泊浦東陸家嘴紙局浦邊詎該輪中搭有土販夾帶大批烟土來滬該土販即於是夜雇用怡和公司小輪前往接運由法公司碼頭登岸適被關員察破上前詰問有甲乙二人即將烟土二蔴袋抛於馬路飛奔逸去尙有一蔴袋則抛入浦中該關員當將烟土帶回海關報告威稅務司以該輪水手等涉有受土販運動嫌疑密令水巡捕房飭派中西探捕前往將平徵輪船管事傅才生西崽王春泉朱金生王喜妙林信宏陳成王金和及怡和小輪老大水手張榮徐阿桃陳福生等十人先後拘解捕房押候調查眞相再行核辦 
[木市近况之調查]  
　　本埠所到花旗洋松嗣因售價不一由同業開會議定價格等情巳誌前報茲悉連日木植交易呆滯幸來源不多故價尙未更動而建木一項出産地方因軍事關係不易採辦所以來貨甚鮮有存貨者咸居奇觀望據業此者云夏曆年内建築家停工者多用度勢必有限故木價須來春方有變更也 
[請造測量船隻之部令]  
　　海軍總司令藍建樞以測量軍港爲軍艦航海最要之圖其海面之寬闊水線之深淺均與海軍有密切關係亟應詳細測量俾軍航行有所標準是以呈請海軍部訂造測量船二艘以便分别派往内外洋從事測量以利進行茲已接海軍部指令略謂此項測量船艘萬不可少惟現值財政支絀所請訂造二艘難以應付姑着先造座船一艘仿照測量船式樣先行試用如有成效再行添造着將船身長短吃水深淺機器馬力繪圖估計呈候核辦云云藍總司令巳遵照辦理矣 
[營産給照手續之變更]  
　　駐滬台營官地局昨接江蘇李督軍訓令云案查台營官地局辦事細則召領變價之營田營産於核准交價後即由該局逕行填給執照准其赴縣投稅執業歷經辦理在案近據調查員報稱前項辦法頗滋流弊本督軍爲愼重商民承領執業起見擬將從前辦理手續切實變更所有召領營田營産均改發本公署蓋印執照以杜流弊着自文到之日爲始凡商民承領變價營田營産於核准交價後先由該局發給實收交商民暫行收執一面造具淸册呈由本督軍填給執照發交該局俾商民仍持原領實收向原發處所換領以便投稅執業至該局巳發未發各執照務於奉文之日截止號數即行造册呈報分别銷燬除令行各道尹縣知事布告商民一體遵照外合行令仰該局遵照此令 
[浙省請緝潛逃軍員]  
浙省陸軍第一師一旅三團團附軍需葉春芳（東陽縣人）第六連連附葉其秦（靑田縣人）候差員花夢江（臨海縣人）第七連周漢屏（象山縣人）第八連少尉連附遵鄭宏遠（金華縣人）候差員兪詠裳（東陽縣人）第十連候差員包養正十一連候差員裘守成（天台縣人）均因離職濳逃由該師長呈由楊浙督軍轉咨松滬護軍使署查緝昨盧使巳飭屬一體查緝矣 
[調查經濟狀况之函催]  
　　總商會昨接江蘇實業廳長張軼歐函云案奉農部訓令開查本部設立經濟調查會所有應行調查各事項業由該會擬定調查細目呈由本部咨送各省長轉發各實業廳長遵照辦理在案現在計時巳歷一年有餘各實業廳長間有就地調查呈由省長咨報到部然爲數無多且亦未能繼續進行現值歐戰告終科國皆將挾其全力以從事於經濟上之競爭吾國當此潮流劇烈之時苟於國内之經濟狀况茫無切實調察更何從着手進行以應時勢之要需而策國家之副强除咨明各省長外該實業廳爲本部專設機關責無旁貸爲此令仰該廳長遵照前項調查細目務於文到十日内將調查所得編成迅速呈報本部以憑核辦如調查尙未完備可先儘巳有者報告勿再玩延切切此令等因奉此查經濟競爭爲時勢所要需敝廳曾設專員遵照辦理并分送細目在案奉令前因相應函逹務希鼎力調查并盼遵照部令先儘調查所得者函送到廳以憑彙報實級公誼云云 
[催塡外交調查表]  
　　上海縣公署昨日訓令各市鄉經董文云案奉省長公署第五三三○號訓令内開本年十二月十六日准外交部函開前因本部辦理統計凡關於外交事項分列表式業於上年四月二十四日函請尊處查照分飭調查送部在案迄今日久未據聲復到部查本部收到各省填報業有多起編輯亟待進行即希查照前函表式分飭詳查迅填送部以便列表至紉公誼等因准此查此案前准外交部總務廳函送調查外國人設立學堂等表式十一紙請即分飭調查按年塡送等因當經令道轉發遵辦嗣因未據各屬遵式塡造又經行道令催各在案迄今一載有餘未據塡送者尙有四十一處之多實屬任意延緩接准前因除分别令催外合亟令行該知事即便遵照迅將前項調查表依式填注呈由該管道尹轉送來署以便彙案核咨濡毫以待母再宕延此令等因奉此查上年五月間奉滬海道尹轉奉省長令發此項表式飭即查填等因業將各表分發各市鄉查填並疊令飭催在案迄未據送茲奉前因合再令催爲此令仰該經董遵照前令將各表迅即調查限五日内呈送來署無亦據實呈復懸案以待毋再遲延 
[依周塘馬路橋工近訊]  
　　滬北依周塘馬路自楊樹浦至張華浜建築工程業經告竣惟全路之中有虬港橋及新開港橋兩座尙在建造亦將竣工約在陽曆明年一月十五號之前汽車可以通行茲由該鄉經董李補花等查得新開港橋之舊橋原係石質建築料甚堅固按照目下市價該橋石料尙值價銀二千金詎於日前被承造橋工之匠頭私自拆卸運藏他處亟宜查究除函致滬北工巡捐局曹局長勒令匠頭交還新開港橋石料外並於昨日禀呈護軍使署請飭究追以重公益 
　　該路之虬港橋新開港橋兩座均用泗門汀泥及鋼鐡等料建築據聞訂定工料價銀二萬餘金現閘北紳董錢貴三等以該二橋之工程將竣而建橋合同並招商投標辦法皆未公佈當向滬北工巡捐局工程處調查據稱建橋手續係由該局總務科陳科長一手經辦云云爰於前日函致曹局長查詢該二橋合同辦法請爲詳細答復云 
[僞造塘工奬劵之破獲]  
　　本埠自慈善劵等發行以來繼起者有浙江塘工獎劵湖北副劵等詎近有陳蘭士僞造浙江塘工奬劵二千餘張銷售外埠茲經浙江塘工奬劵公司查出僞票控經法租界將陳蘭士拘獲抄出僞票並據陳蘭士供出尙有住居小南門外之某某及城内紅欄杆橋之某某二人共同行使除將陳蘭士解廳懲辦外昨由浙江塘工公司禀請江蘇交涉公署移提二人歸案訊辦聞陳交涉員巳據情函致警察廳協緝矣 
[學生會徵求會員近訊]  
　　寰球中國學生會本届（第八次）徵求會舉行以來各隊隊長隊員異常出力是以成績遠勝往昔昨日該會又得廣東農林試騐場場長公立農業專門學校校長黄遵庚來函允擔任廣州徵求第二隊隊長聞黄君爲黄公度之弟在廣東及南洋等處交遊甚廣云 
[粤僑商業聯合會准予立案]  
　　粤僑商業聯合會正會長陳元燦副會長梁應綿奬藻等呈交涉公署文云竊以商業之盛端資羣力滬上爲通商巨埠我　僑懋遷斯土日益殷繁但向無商業全體正式聯合機關意志不無隔閡爰集鄉人組織上海粤橋商業聯合會以聯絡鄉情研究商務固結團體維持公益爲宗旨事務所暫設英租界江西路恒安里一百八十一二號門牌經於本年十月十九日開成立會舉定正副會長規定會章俾各商人時得聚首一堂研究商業之盈虚市情之消長交換智識以圖進步之改良庶滬上華商前途或可與世界爭一位置此則全仰提挈維持之力也所有商等組織上海粤僑商業聯合會緣由理合連同章程呈請察核俯賜准予立案并候批示祇遵云云昨由陳交涉員批示云呈悉該會設立以聯絡鄉情研究商務爲宗旨自於商業前途不無裨益察閱會章亦復周妥應准立案可也仰即知照兵批章程存 
[中華美術學校開展覽會]  
　　馬立師長浜路修德里口中華美術學校第四次圖畫展覽會於明日（即陽曆一月一日）起開會四天會場即在校内内容分十大部入覽者無須入場劵也 
[紅會邊防醫隊消息]  
　　紅會昨接邊防醫隊朱禮琦報告函云中國紅十字會沈會長鈞鑒本會醫隊自上月二十四日在北京出發福顧問給其所派會計隨帶現洋及俄幣自出發至今巳近兩旬十五人食宿旅費以及六千里陸運藥品行李需欵浩大現將告罄務望陸續匯濟聞美紅會機關即在崴埠中國海陸軍總司令對面設立俟抵崴後與林總司令情商准在該部門首懸掛中國紅十字會邊防醫隊臨時醫院機關部招牌並一面另覓廉價房屋爲醫士看護人等食宿之所輪流到機關部値日診病擬請迅匯現洋二千元爲開辦經費否則到崴赤手何能辦事如荷核准擬請由俄直接匯崴由邵領事轉交禮琦自當點交福顧問所派會計員徐君撙節動用是否有當統候酌裁再此次欵絀事重幸仗俄國東淸鐡路參贊杭人傳疆維持善舉不獨全隊人員免收車費且贈長期車劵多張俾得在東淸鳥沙利三千餘里之鐡路往來自由裨益會務節省經費實非淺鮮擬請事畢之後由會公議酌贈名譽會員容當另函呈請合併聲明餘俟抵崴後續呈 
[實業廳徵集編書材料]  
　　昨日江蘇實業廳廳長張軼歐函致滬上華洋各紗廠文云本廳現因編江蘇省紡織狀况一書擬將各紡織廠之内容照片及商標擇要編入貴廠如有章程辦事規則各項報告等印刷品工廠建築工塲内容等照片及商標務乞檢齊一份於來年一月十日以前寄至南京本廳將來此册分送各省傳播必廣較之各廠之登廣告其效用當勝數倍尙希注意爲荷 
[冬季檢查印花稅七誌]  
　　昨日爲檢查印花稅之第六天仍由第一區警察署巡長會同廳縣各委在轄境地點各商舖檢查簿據摺子聞昨日又查獲違法簿據二十餘册一併帶回存留待罰其前日投署請領簿據者有義成永報關行經趙署長飭繳罰金十元張顯揚之鷄鴨舖摺子簿據飭罰洋九元賽陽汽油燈公司罰八元志大衣莊泰和豐鷄鴨行陳永豐鷄鴨行瑞豐烟紙店等四戶各罰五元三和米店罰四元均着照繳罰金後將簿潛分别領去依法照貼足數 
[桂圓號新屋落成]  
　　長春桂圓號因建築新屋暫時他遷茲新屋落成該號仍遷歸鄭家木橋五馬路口舊址聞不日開幕云 
[崗警查獲男女烟犯]  
　　浦東三林塘人陳阿美昨日在北市購帶烟泡十　包　噶草一包欲回　間行至南市大碼頭爲第三守望崗警陳慶裕見其形色倉皇上前搜檢查獲證物解回第一區署行至中途陳將所帶現洋十二元兩角一併賄給求其縱去該警拒却當即連同賄洋解署禀明趙署長飭申解警廳司法科訊究又常熟婦人解陳氏亦帶烟膏十盒欲回高昌廟家内私吸行至十六舖爲警察李俊廷查獲解署後經趙署長問明飭解警廳司法科併究 
[呈控松江育嬰堂積弊之道批]  
　　滬海道尹公署昨批松江縣民王鏞等呈爲育嬰積弊愈深非求派員嚴令實力會查曷保全産曷全嬰命由云呈摺均悉查此案前據張永祚等來道呈訴當經前周道尹令經松江縣知事會同道委　地方士紳將該堂歷年收支經費澈底猜查刊發徵信錄明白宣布並擬具整頓辦法呈由本署批准照辦併合該知事督同堂董認眞稽核務期實事求是各在案茲據呈稱該縣育嬰堂種種積弊如果證據確鑿儘可聯名赴縣呈請澈查該知事爲一縣長官詎能徇情袒護所請委員會查之處暫毋庸護此批 
[閘北王家宅火警]  
　　前日上午十時滬寗鐡路北王家宅通益鎔鍉作忽然火起旋由各叚救火會到場救熄計燬作場間房屋三間有十六歲之學徒被火灼傷面部當由作主送往紅十字醫院療治昨經五區二分所牛警佐飭警調查起火情形並傳該作主到案訊核 
[强剝男孩皮馬甲]  
　　北西藏路洽興里居人朱照貴家八歲男孩朱錫昌昨日在弄口游玩突被匪類浦東人張寳生用言嚇禁聲張該孩所穿之綢皮馬甲一件强行剝下圖遷當經五百五十八號華捕查見將張連衣一併拘入捕房押候解廨請究 
[私撕封條之敗露]  
　　住居平凉一千二百二十號門牌之山東人吳春陽因積欠房主沙味洋行租金被控公共公廨給諭發封在案吳潛詎將封條撕去布圖撬門入内被司開人陳根才瞥見訴由二百十一號三道頭西捕將吳拘入捕房押候解廨訊究 
[控訴强取大衣時表]  
　　山東人于得智偕證鍾長生在公共租界總巡捕房指控寓居福州路一百零二號門牌來安棧内之同鄉人李紀英用强迫手叚將伊私禁强取值洋三十元之大衣時表等物昨晨由探范德孚與西探目海明惠將李拘解公共公堂經中西官略詰一過判李押候美領堂期解廨訊究 
[過犯又犯竊案]  
　　過犯甬人趙友全前夜竊取廣西路三百三十五號門牌顧才四家銅吊茶壺等物出外被包探汪開富查獲拘入捕房昨解公共公堂經中西官訊實判趙押西牢二年期滿逐出租界又八次過犯張德標因復來租界先後行竊兆豐路三百六十五號門牌董李氏漢璧禮路二百二十一號陳謝氏　虹口街一百十一號康陳氏等各戶衣物被包探嚴阿慶查獲吊出原贓昨妥公共公堂經中西官訊供屬實判張押西牢一年半期滿再逐出租界　給各原告領去當本不追 
[騙取火爐押西牢一月]  
　　北四川路一百三十四號門牌陸信昌鐡器店内之張阿二前日在虹口捕房指控住居鴨綠路之銅匠鎭江人張祥永冒用北四川路四百七十八號門牌馬洪順名義騙取值洋十四元之鐡火爐一隻等情由探王少廷將張祥永拘獲昨晨傳同人證解廨請究即據原告張阿二偕陸馬兩店主上堂訴明被告冒名誆騙情形詰之張祥永供不承認並稱此項火爐係由原告呌我拿去並非騙取求察李襄讞得供商之英包副領事判被告押西牢一月以儆 
[誘賭花會之科罰]  
　　無賴李東興與婦人李陸氏周陳氏在北山西路一千三百十六號門牌屋内私設花會機關四出誘人賭博被包探奚德安金福壽查悉禀明捕頭協同九十八號西探前往將李與兩氏一併拘獲抄出花花賭據昨解公共公堂經中西官訊實訊各罰洋二十元充公賭具銷燬 
[收買竊贓之判押]  
　　方朝仁在虹口各馬路竊取自來水公司之隂井鐡蓋八十個價值洋五百元銷贓與阿拉白司脫路一百七十二號門牌顧英昌侯順昌被包探周小弟查獲昨晨將方顧侯三人拘解公共公堂經中西官訊供之下判顧與侯各押西牢一月方押候吊齊原贓再核 
[賣烟人與客棧主同罰]  
　　法租界大自鳴鐘捕房捕頭日前偵悉居民李和尙朱培生王阿喜等三家私設烟榻容人燈吸有違禁令故於前晚帶同暗差捕數名前往抄出烟槍烟具甚多帶入捕房交保候究又查得德興客棧不將往來各客之姓氏籍貫登載循環簿上飭探前往將該棧主張寳書帶入捕房昨日與李朱王三人併解法公堂請究詰據李等供認私賣燈吸不諱張寳書供實因司賬回籍故未將循環簿登錄求宥中西官判李等四人各罰洋二十元充公烟具銷燬 
[誌謝]  
　　昨承商務印書館贈第一百七十期英語週刊一册書此誌謝 
雜評二 
[七年之大紀念（庸）]  
　　民國七年其否極秦來之樞機乎戰爭者人類極悲慘之事業也當距今二月以前外而歐洲之戰内而南北之戰尙在延續時期而今則歐戰固巳全息即南北之戰雖一小部分（閩陜）尙在相持而大體已告平靜世界由戰爭而復返和平七年之可爲紀念此其最大者也 
　　上海爲中國鉅埠對於世界及國内潮流恒有最密接之關係則此七年之大紀念影響於上海之現在及將來者誠不細也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
思想日記 
[野心] [  翟醒園]  
　　近來醫學之發逹蒸蒸日上大有一日千里之勢如神虚也而有精神丸咳嗽也而有咳嗽丸腎虧也而有補腎丸醫士之於疾病可謂不遺餘力矣然上所述之病不過關係一身未可與言大則擾亂全國小則騷動社會野心病若也野心病者迺一狠毒絶倫之症一入膏肓輒搖搖不自主來勢如何即便如何較之流行時疫之爲患尤過之而無不及苟醫士能以妙手治之如吸鐡石之於一鐡入腹内即時潰爛不尤愈於精神咳嗽等丸乎 
老申報 
[意大利國種茶] （見光緖元年四月初八日） 
　　聞意大利國近由駐紥日本橫濱之該國領事寄回茶種一箱該國王己命如法種植查意大利國前經試種其土頗宜於茶今該領事寄回之種想必揀選極佳加以種法得宜則自後該國所産何難於中土相埒哉特不知中國茶賈聞之亦將爲此後生意計而不使茶之美名讓西人爭之否耶 
[茶商新議（見光緖元年四月十四日）]  
　　昨日字林報載曰有在上海所說廣帮之茶號計共二十家出一告白云同業之人現已議定從現在起凡有茶售與西商務須銀貨兩交或現銀或著名之票紙皆可總不准牽延時日耳竊思立此章程實有識見現在西商行家累年虧本非從前可此買貨後每遲付銀兩及外國來有電報某行閉門則銀即截住不付須俟算賬後照數均攤未一月之前會有一絲客向一著名之大行付絲次日該行忽得電報謂銀兩槪不准付出於是絲客之絲巳去而洋行之銀無歸矣設當時亦尙現交何有此事哉 
新拾遺 
[寳座瑣誌] [  許嘯桐]  
　　寳座者實爲一種尊嚴之椅古時有爵位者得以坐之其後漸次變更卒乃爲帝王惟一之用品名之曰御座寳座示尊嚴也然稽古以來頗有足紀者不過終不出窮奢極慾一途耳古猶太王蘇羅門之御座爲象牙所製嵌以金飾兩旁有彫刻精緻之獅並有升階六層每層皆刻同樣之小獅二狀極俊雄紀元前七百年亞述王聖内邱立帛之寳座以金製波斯王大阿盤思之寳座以純白之雲石製俄皇大彼得祖父密卡爾之寳座以金製並有藍寳石八十顆紅寳石一千五百顆大塊紫玉四黃玉二皆價值連城者則更覺洋洋大觀矣然歷史上最著名者當推孔雀寳座爲特里城（中印度大城）無上榮品後波斯王拿寳夏率兵踰興部庫什嶺（印度之西）侵其城克之遂携之而去諸家筆記描寫其奢華者甚夥階以銀製座以金製珍珠寳石不計其數座後有極長大美麗之孔雀尾二更飾以鑽石綴以明玉相傳爲中世紀泊來司脫羗所有彼爲當時亞洲著名顯赫之君主奄有國土甚廣云此座英國歷史家梅臺微拉目爲世界珍奇之一其價值槪可想見矣 
　　大凡專制君王皆有華麗之御椅以爲其尊榮之表示若詳載之當可成爲專史惟英吉利有史以來祗一石墊椅置於西教師寺乃一千二百九十六年英王愛特華克復蘇格蘭遂取而移之倫敦且以嚴格言之亦不得稱爲寳座羞惟御極時始一用之耳平時英王無特殊之御座惟在上議院中有一專席上飾錦蓋下設三階而其椅乃以橡樹製樸實無華左　皇后席右略低爲太子惠爾士親王席亦皆樸　簡陋較之蘇羅門聖内邱立帛大阿盤斯密卡爾等蓋不啻有霄壤之别焉 
常識 
[治傷寒] [  養草廬主]  
　　月前常識欄載有某君之傷寒不食治療展閱之下是不可以无言傷寒一症其毒體爲一種細菌寄生於小腸内故固形食物固絶對的不可食而於液體之食物則未嘗有絲毫之害也蓋不食者乃指固形食物而言某君云云不無失之毫釐差以千里夫人體各組織皆由營養分之輸入與老廢物之排泄而營生活作用苟区新養分以補充其消耗其不喪生於此而喪生於彼者幾希至所謂液體食物者則以取服雞汁尙矣法用肥雞依常法置鍋内徐徐煮沸用火不可猛烈俟十分煮爛后隨時取服其汁上層油膩務須撇凈爲要不食雞肉如是調服十數天頗收補身却病之效竊按是方雖不敢目爲萬全而如法獲效者不下五六人用敢錄呈還希高明有以鑒正之 
益智新畫 
拖帶船式像之 
雜錄 
[世界小新聞] [  呆正未艾譯]  
　　○飛行機用發動機之新發明歐戰以來各界之進步甚速 
而最速者莫若工業界工業界中之進步最速者首推戰爭利器戰爭利器中雖以砲子彈等爲最速然飛行機之進步亦不爲遲觀日本新近之所發明者己可槪見一斑矣日本醫學博士岸一太氏鑒於戰爭之烈應用之廣各種機械日思改良茲得最後之成績將基礎於羅諾式發動機而製作八氣筒七十馬力之發動機試騐運轉迴轉之數可舉一千八百之好成蹟亦云飛航家之幸矣 
　　○英國家禽業之趨勢家禽業之旺盛自現今之眼光而觀之日本其膺選矣而英國則有愈趨愈下之勢據某西報上所載英國之家禽業實有供不應求之現象鷄卵之需要額增而供給者依然如故兩者不均之現象宜乎起矣而英國養雞之所以減退者有謂另有原因致失其飼育之興味有謂近年來英國所飼之雞殆皆發病因之減少養雞之人家確實之說未悉爲誰想非淺近學說所能測度但不問致此之原而述其現今之趨勢則在日非一日之時若長此以往恐又將起雞卵界之恐慌茲姑言之以覘其後 
　　魚類之速力魚類之速力究屬有幾向來乏人顧問因之知之者實屬無幾然而近日英國之某博物學家費幾多之光陰悉心研究遭數里之挫躓精細試騐今得結果報告載於某雜誌上謂　之速力等於速力極快之汽車而　之速力每點鐘謂有八十英里之譜更有末句之結論謂魚類之速力遲速與魚類身體之大小成正比例蓋即魚體大則速力快魚體小則連力遲以爲測魚類速力之定律正確與否余未敢斷茲姑譯之以供博物學家之借鏡鐃 
[算學式之句法] [  北海漁父]  
　　我國文字之搆造形式極爲複雜初學造句若一一按照文典則不勝繁難若棄文典不顧則又往往詞意颟頇不能漂亮故學文者不必求之於文典必時時留心事事會意覺天地間無一事不與文章相會通若算學式之搆造係利用種種記號以表明意思者也如十　　　　　　　等等記號之功用施之於詞句間皆能拍合詳爲設例證解則可裒然成帙茲略舉數例以見其端後當詳爲演述之諒亦學界中所歡迎也 
（一）十加號如四子（敬事而信節用而愛人）（諫之不從又敬）（貧與賤）（富與貴）以上而又與各字其用皆與十同（二）十減號如（貧而無諂富而無驕）（從心所欲不踰矩）以上無不二字其用與－同意謂貧者往往諂也今此貧者去其諂（次句同）從心所欲每每踰矩者今我從心所欲也則已去其踰矩者 
　　（三）Ⅹ乘號如（回也聞一以知十賜也聞一以知二）以字之用同Ⅹ意謂彼二人之聞一也同以回之智聞一則知十以賜之智聞一則僅知二其聞一同其所知不同以其智不同正如算學定理之（以不等量乘等量其積數不等）也　　（四）　除號如莊子大宗師（夫道云云（略）希韋氏得之以挈天地伏戲得之以襲氣母∶∶）其詞句又類除式蓋其意謂夫道之量至廣也（中略若分得其一體則其爲用已若是之大矣故希韋氏得其一體可以絜天地∶∶∶也 
小說 
[社會小說秘密車客（五）] [  ＴＨＯＲＭＡＢＥＹ原著（雄倡）]  
　　偵探狀仍安詳麾手曰堂上幸見恕實相告吾初意固非陷人於險我意將從旁竊窺苟有人圖害其命者我可立敗其謀我苟知車至坎德白雷彼客不復相隨進小食飲者我胡能聽被獨留車中問官冷然曰汝更有詞爲證趣竞之與汝空論心跡無爲也曰我餘語亦無幾我旣聞有此謀殺案乃親加偵訪遂歴歴洞悉其狀蓋彼婦亦喬裝趁車至坎德白雷遂下車去彼固以爲我獨坐車中遂剚刃彼睡客之胸爲事至巧捷睡客死時必狂跳且以手亂抓以我所聞彼婦之手套死者乃堅握諸手中尙有一手套今試搜檢彼婦身畔或可得也我今晨旣見彼婦身入此公門我乃亦隨入爲此小小震駭彼婦之事此我實情也問官曰汝事乃至奇惟汝之言鑿鑿且至明晰我心亦無他疑惟未識陪審諸員能與我表同情否耳於是陪審員咸署諾擬坐安眠柳以謀害人命罪問官將退復曰麥歇白羅漢俟定讞時汝自當復至爲左證此偵探家鞠躬微笑曰固所樂爲即又顧謂車人及二車客曰我友我乃滋　能爲君輩破茲疑案君輩殆已疑及彼失蹤之車客耶勿介介後此定讞時尙當再晤至彼時或尙有小小駭人奇聞用待汝輩其靜俟之今請暫别行矣語後揚長自去臨去前同車一客聞此法人行過其側時且行且吃吃自笑曰唉馬丹安眠柳我今卒安置爾身矣旣而事情中變乃又不然蓋爾後此偵探家蹤跡渺然遂不復見於度佛爾中去安眠柳定讞之期前一禮拜此偵探家之尸遂浮起於西茵河中至其何由致死即其最靈警之同夥咸莫之測迨受囚之法婦安眠柳復就庭鞫時乃堅不自承其罪獄中備檢其身但搜得銀飾一事長而中空箝之髮際他無所得彼偵探家旣死乃無左證足以證實此婦之罪英國陪審員皆篤誠君子此案旣不得左證遂懸爲疑案而釋安眠柳 
　　西史氏曰此案使中國司法官聞之必不謂然以爲左證旣得矣安能輕縱此囚無已則處以徒刑若干年含糊了案在則彼英文明大國其司法制度乃不及中國之善耶嗚呼見智見仁是在讀者已 
[自由談之自由談] [  澹人]  
　　同與和世界之大萬物之夥循進化公理自宜演成大同景象然同之一字有難言者吾聞君子和而不同小人同而不和由此觀之大同字樣不若改爲大和迨人類大和然後進於大同則同之眞理得矣 
 
 

Page 15

 
 
   
 
 

Page 16

 
 
   
 
