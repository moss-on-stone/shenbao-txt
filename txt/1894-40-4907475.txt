# 1894 - 40 - 4907475

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡淸晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[硃印合肥相國七十賜壽圖壽言全集告成每部實價洋一元單購賜壽圖二角圖書集成局代啓]  
　　合肥李傅相七旬壽辰皇太后皇上宸翰頻頒珍物陳庭實爲非常之隆遇王公督撫以次陳言祝嘏序文聯額詩詞歌賦各體具備京都同德堂藥局主人由都門覔得原稿照式繪圖付之硃印爲數十種冠於簡端復廣搜王侯公卿府道州縣撰述不下千餘首由本局用鉛字代印　四驪六宋艶斑香色色俱足不特蔚爲大觀兼可增長學問無論士農工商皆當各置一編茲用潔白連史釘爲四本外加錦套裝潢精妙大堪悅目賞心每部收回工本洋一元不折不扣惟所印無多欲先覩爲快者請至上海五福衖口京都同德堂藥局三馬路申昌書畫室購取此佈○此書甫成多人購取錦套赶製不及百餘部買客未曾有套乞往潔補可也 
[論湖北增拓局廠]  
　　中國近年以來講求西法無微不至大有蒸蒸日上之勢說者謂自曾文正沈文肅左文襄諸公相繼而起極意經營而北洋李傅相又能力排羣議主持洋務與南洋大臣和衷共濟劉峴帥踵曾忠襄之後亦於製造諸事格外認眞以故江南製造甲乎中國新機雲湧舊樣日翻幾幾乎外洋所有者中國可以盡有而相助爲理者則又有湖北各局廠自湖廣總督張香濤制軍勤求西法日夕不逞下車之始卽設鐵政局以擴利源建兩湖書院設自强學堂以育人才益復設機器織布之局前年派張小唐二尹帶領學生來滬上布局學習織紡諸事學成之後輪班調回近來開辦織布事宜殊覺隆隆直上自上海布局燬後此時中國布局止有湖北一處卽使上洋議卽恢復舊規然經營締造有需時日而湖北此日可以獨擅其利矣香帥又因擬辦鐵路之故各處開闢礦務使貨不棄於地凡其種種設施無非爲國計民生起見而且用人之善知人之明尤爲稱最鐵政局務委蔡毅若觀察以總辦觀察固精於西學者其提調則爲馮敬菴直刺於製造一切不但能知其法抑且能製其器明其當然悉其所以然盖直刺爲沛卿先生之哲嗣竹儒觀察之族弟其究心於制作者亦旣有年所謂幼而學之壯而行之者也以此鐵局事務日漸推拓所惜者經費恒苦不足湖北局面又無可籌之巨欵此則有心人不免爲之扼腕者耳然而香帥則又奮不顧身極意推廣也鄂垣舊有鑄錢局今改爲鑄洋局及繅絲廠聞已於去臘二十一日大興工作除舊更新凡一切應用機器皆委瑞記洋行採辦大約今年春夏之交局廠皆可落成夫鑄洋與繅絲兩事也而一時居然並舉其所以設鑄洋局者因香帥督粵時曾有此舉近聞粵中鑄洋之局每年獲利可在三十萬內外是固一絕大利源因又在鄂垣設局開鑄鄙人嘗論及中國鑄銀洋一事但能認眞督辦此事自能獲利所慮者奸人私鑄僞物以相攙混最足爲閭閻之害蓋中國人情貪小利者多試思私鑄銅錢其利能有幾何而立法之嚴至於獲則駢斬而人且愍不畏死悍然爲之以至市上小錢剔之不盡若易銅而爲銀則私鑄者其利更厚夫豈有不濳生鬼蜮者此則最爲防不勝防其實則私鑄之錢亦有防之之法所鑄之錢質薄而模精彼私鑄者無可圖利則自然不禁而絕若改銅爲銀亦用此法以杜私鑄之弊則卽不至動奸人之覬覦意者張香帥毅然開辦當必早有以計及於此而防微杜漸具有善法以故一無所疑阻也繅絲之廠中國行之本亦未久談者謂江浙產絲之地故宜用之若他處則惟沔陽當陽黃州三屬有絲此外產絲本自不多亦可無需乎此顧湖北近乎西蜀蜀中絲有一歲八熟之說或者由川中售出之絲屯於漢臯售之洋商者當亦不乏故香帥有此一舉未可知也又聞香帥擬在織布局上自更設紡紗廠夫沿江而上洋棉紗之銷塲近年實爲各業所未逮此貨銷塲之廣至於如此則銀錢之流出外洋者殊覺不貲若鄂地自設紡紗局不但可以佐織布之不足而布局紗廠二者相輔而行卽獨行紡紗而以本地紡出之紗供本地女工之用由近而遠以漸達乎川中遙及黔滇愈推愈廣則所以分外洋之利權者正在乎此似此心精力果洵不愧八表經營所謂非常之功必賴非常之人者也雖然鐵路不行則各事皆有所不便香帥前者建議欲大開鐵道正榦旁支議論井井祗以功大費鉅一時不能遽興此所以有開礦以儲煤鐵之說今則由媒鐵而推之於鐵路又由鐵路而推之於織布兹復由布局而推之紡紗並推之於繅絲由鐵路而推之於鼓鑄洋銀幾幾乎一生二二生三三生萬物千變萬化皆由此出惟願萬變而不離其宗所全神貫注者仍在鐵路期在必成勿移於旁鶩此則區區所深爲望幸者爾 
[諭旨恭錄]  
　　十二月十六日奉　上諭前因京師入冬以來得雪稀少朕迭次親詣大高殿拈香並派貝勒載濂等分詣時應宮等處拈香現在節逾大寒尙未渥沛祥霙朕心實深焦盼允宜再申祈禱本月十八日朕仍親詣大高殿拈香時應宮著仍派貝勒載濂昭　廟著仍派貝勒載瀅宣仁廟著仍派貝勒載㴻凝和廟著仍派輔國公載澤同於是日分詣拈香欽此○十七日奉上諭張煦奏特叅庸闇不職各員一摺山西右玉縣知縣蘇元懿疎忽優柔難期振作平魯縣知縣王寯頤不諳吏治未洽輿情興縣知縣程達大性情怠緩聽斷不明以上三　文理尙優均著開鈌以教　歸部銓選鳳台縣知縣恩端才庸識淺繁劇難勝著開缺另補候補同知李增光瞻循遷就不知遠嫌著降爲通判歸部銓選餘著照所議辦理該部知道欽此○十八日奉上諭福錕等奏拿獲鄰境盜犯項秀兒等各案並拿獲盜犯王大一案請將出力員弁獎勵各一摺所有緝獲迭次夥刼傷斃事主鄰境盜犯尤爲出力之主事毓秀等均著照所請獎勵餘依議該部知道單四件併發欽此○二十日奉硃筆國秀英樸寳安松齡專司稽察一年旗務欽此同日太常寺題正月十三日祭祈穀壇視看牲隻奉旨遣魁斌視牲李鴻藻看牲欽此又題二月初三日祭文昌帝君廟奉旨遣隆懃行禮後殿遣溥善行禮欽此又題初七日祭先醫廟奉旨遣景善行禮兩廡遣周之梖莊守和各分獻欽此○又題初九日祭昆明湖龍神祠奉旨遣崇光行禮欽此又題同日祭惠濟祠河神廟奉旨遣福錕行禮欽此又題初十日祭先師孔子廟奉旨遣福錕行禮兩廡遣翰林官二員各分獻崇聖祠遣薩廉行禮欽此又題十一日祭社稷壇奉旨朕親詣行禮欽此又題十二日祭文昌帝君廟奉旨朕親詣行禮後殿遣溥善行禮欽此又題十四日祭朝日壇奉旨朕親詣行禮欽此又題十八日祭關聖帝君廟奉旨朕親詣行禮後殿遣李端遇行禮欽此○二十一日奉上諭李鴻章奏甄別庸闇不職各員一摺直隷慶雲縣知縣吳家麟措 
 
 

Page 2

 
 
置張皇操守不謹臨城縣知縣李耀東辦事顢頇官聲平常均著卽行革職晉州知州瑞徵庸懦無能難膺繁劇著以通判歸部銓選永年縣知縣楊誠一聽斷草率年力就衰捐升知府宣化縣知縣王家瑞粗率任性不洽輿情均著勒令休致東明縣知縣徐銓才識平庸緝捕不力著開缺另補以肅官方餘著照所議辦理該部知道欽此同日奉旨這所叅疎防監犯越獄之管獄官署豐潤縣典史葛能達著卽革職拿問交李鴻章提同刑禁人等嚴訊有無鬆刑賄縱情弊按律懲辦有獄官署豐潤縣知縣孔憲高著革職留任仍勒限將逸犯宋連城嚴緝務獲究辦該部知道欽此○二十二日奉上諭前因京師入冬以來得雪稀少朕迭次親詣大高殿拈香並派貝勒載濂等分詣時應宮等處拈香䖍申祈禱仰荷昊慈眷佑連日渥沛祥霙郊原普潤寅感實深允宜敬謹報謝用答天庥本月二十四日朕親詣大高殿拈香時應宮著派貝勒載濂昭顯廟著派貝勒載澍宣仁廟著派貝子溥倫凝和廟著派輔國公載澤均於是日分詣拈香仍冀頻邀鴻貺渥澤優霑以慰農望欽此同日奉上諭福潤奏特叅庸劣不職各員一摺山東濟南府通判穆克放誕任性不知檢束著以府經歴縣丞降補嘉祥縣知縣劉培煦年力衰邁聽斷糊塗夏津縣教諭趙興邦行止有虧不堪司鐸均着卽行革職商河縣教諭李汝霖年老多病難期振作著勒令休致以肅官方餘著照所議辦理該部知道欽此 
[本館接奉電音]  
　　昨由京友電傳上諭三道敬謹譯登○正月初七日奉上諭給事中余聨沅奏各項漢小京官俸滿截取丙用人員壅滯請飭部申明例文疏通班次等語著吏部議奏欽此同日奉上諭本日兆珏承蔭奏請續假各一摺兆珏承蔭均充委散秩大臣差宜如何勤奮趨公以期毋曠職守乃自去年以來兆珏屢次請假竟至二百餘日之多實屬任意偷安兆珏著開去委散秩大臣回旗當差承蔭請假竟至六十餘日殊屬非是著交部議處近來各衙門人員往往疾病請假幾於無日無之及至皇太后聖駕及朕乘輿出宮應行站班人員亦多有不齊殊屬不成事體嗣後務當振刷精神各勤職事倘仍蹈前轍定行從重懲處不貸欽此初八日奉上諭江西督糧道員缺著劉鼒補授欽此 
[西電彚譯]  
　　初七日倫敦來電云法兵在阿非利加定伯都地方被阿非利加土人攻擊致斃多人法國外部大臣遂在議院內宣言曰現在國家已調兵士至定伯都地方爲扼守之計矣又云比利時國擬會同法國荷蘭國商議金銀價値期歸一致免有畸輕畸重之虞云 
[輪船小損]  
　　香港來電云太古洋行杭州輪船在香港出口時觸於暗礁船首小有傷損遂駛回香港俟修理完竣後方可駛行也 
[星軺戾止]  
　　本館揚州訪事人來書云出使英法義比四國大臣襲仰遽星使於客臘廿九日行抵揚州先一日瀛眷已遷入宅中星使官舫用普安小火輪拖帶旣下椗文武各官皆呈手版禀謁星使卽命輿入城至軍械所行轅暫駐聞星使並不携眷出洋擬就軍械所棲其梅鶴旋涓吉本月初八日起程或曰須赴金陵一行然後至滬會同叅賛隨員出洋履任 
[北通州火災]  
　　北通州訪事人書云本邑水災之後繼以盜賊城鄕居民咸惴惴焉爲之寢饋不安詎意盜賊未已火災迭興蚩蚩者䇇其何以堪去臘十三夜鼉更四下西門外城角篩子莊某姓失愼鳴鑼告警各水龍風馳電掣而至竭力噴救祝融氏計無所施卽行返旆計焚去灰房二間柴薪葱蒜一垜十四日晚鐘鳴七下人尙未睡忽聞街市人聲鼎沸一片嘈雜喧傳鼓樓前魚巿口同合布店失火因攔櫃外懸掛煤油燈炸裂頃刻炎燒鋪內人急欲脫逃而火已封門幾至葬身火窟鋪主急喚夥友由隣墻升梯而出慌亂中僅將往來帳簿隨身携出所有貨物未暇搬移一時濃烟烈燄上薄雲霄赶卽鳴鑼吹號地方官宦聞警帶同兵役馳至各局水龍亦爭先恐後紛至沓來無如火鴉成隊亂噪齊飛水龍雖竭力灌救其勢仍不稍殺正値忙亂時又聞東街口同聚公鐵鋪收藏火藥五缸火將延及救火者恐迅雷猝發相率捨命逃避吳直剌急至該鋪查問鋪主有無火藥收藏何處從速言明以便設法救護鋪主供稱咸豐年間本鋪曾存火藥後因鼓樓前失火誓不再賣如有虛言情願領罪直刺赶卽片請水龍馳來救護迨水龍復至時已鐘鳴十二下矣祝融氏猶跋扈飛揚縱橫空際幸火鈎拆斷火路水犀軍犀利無比於是赤焰漸衰是役計燒去同合布鋪玻璃鋪廣德樓香鋪全成魁蠟鋪益盛茶葉鋪羊肉鋪菜床東興樓熟肉鋪魁光齋刻字鋪街東天鹿糕點鋪公義銅鋪天聚首飾鋪聚寳首飾鋪通泰乾菓鋪魚盆電線竿一根其餘隣近鋪戶或房屋拆毀或門面焚焦在倉卒中搬運貨物帳箱手忙足亂衢路幾爲之塞翌日東至磁器胡同西至黃家橋南至牛巿北至鼓樓各鋪收拾貨物停巿一日至十六日始照常交易事後有人傳說十四日淸晨有一老者手提活鯉魚一尾口銜一火燒之人初不以爲意後始悟魚巿口火焚之兆此特齊東野語耳不足信也十四日天將明時鼓樓前教子胡同孫宅又報火警因遺火廚下延及椽柱濃烟似墨穿透屋頂適孫姓家停柩在家正値迎三延請緇流施放燄口親友未盡散去及聞火起一面將靈柩搶出一面潑水灌救登時熄滅亦險矣哉 
[京口迎春]  
　　迎春東郊古禮也去歲廿九日丑刻爲立春佳節鎭江府彥詠之太守先於廿七日預備差役家丁整備迎春典禮廿八日銅鉦高懸玉宇無塵小民無不鼓舞歡欣向翠陌芳塍一探陽春消息迨鐘鳴九下丹徒縣王伯芳大令會同鎭江府縣兩學廣文及糧捕理事水利各官排列全副儀仗銜牌簇擁煊赫異常除家丁對馬各頂馬勅印馬等外又有馬上八仙洋槍隊太守大令乘四人顯轎威儀整肅由府署至小巿口過網兒橋迤邐入五條街出南門至太歲廟行禮府縣各官在廟中盛設筵宴時則風和日麗梅柳爭妍雖蔀屋如鱗猶報鼕鼕臘鼓而鶯啼燕語已覺春意盎然席間水陸紛陳酒肴芬冽飮畢太守率衆官舁芒神春牛入轎繞行各處還至府衙各官隨趨詣道署投版叩賀至廿九日丑刻行鞭春禮春官頭戴紗帽身穿紅袍得得然步上大堂太守見而笑問曰某時某刻立春遂一一答之然後緩步而退俄而各署差役復添設香亭萬象回春亭旗鑼傘扇恭舁太歲芒神赴各衙門喜報春歸各置大堂鋪陳香案行禮大戶小家亦焚香點燭士民夾巷縱觀熙熙然有春臺之樂不可謂非一時盛事也 
[豸節回揚]  
　　督辦揚屬運河堤工總局郭觀察慶藩前赴金陵爲劉峴帥祝嘏茲悉觀察已於去歲廿五日午刻乘坐官舫用普慶小火輪拖帶駛抵鎭江停泊義渡碼頭旋卽登岸端坐緑呢大轎前導有戈什哈數名入城赴各衙門投刺拜會直至薄暮始回舟次二十六日淸晨展輪渡江進瓜洲口遄回二分明月中矣 
[大閙酒樓]  
　　鎭江西門外天主街陽陽樓酒館門面寛敞陳設精雅在該業中首推巨擘座上之客常滿去臘二十一日貓晴轉午忽有旗營中甲乙丙三人年皆二十餘衣履翩翩相約至該處登樓小飮其時先有悅來堂鴇夥四五輩團坐一桌正在猜拳行令采烈興高甲乙內見之向前言曰　曾記得今春吾等在爾處作狎邪游被爾召集蝦兵蟹將將吾等毆辱當時苦無相勸之人祗得忍氣而歸今日相遇此仇不可不報鴇夥聞其言不肯相讓唇槍舌劍互逞詞鋒旣而挽袂直前謂喒老子素號萬人敵今當與爾一决雌雄有畏葸者當以婦人服來見甲等遂摩拳擦掌勢甚洶洶甘以性命相拚喧譁之聲無殊牛鬥觀者密若堵牆甲等復取長凳一條左突右衝瞥眼間琉璃燈粉定碗紛紛玉碎無復瓦全旋有魯仲連其人極力排解兩造始掩鑼息鼓事後酒館主目覩諸物摧殘狼藉不覺悲從中來當謁居隣某監生訴明顚末然後赴保甲總局鳴寃當經劉明府飭差往拿悉數拘獲帶回局中明府訊鞫之餘鴇夥等贍敢挺撞官長出言不遜明府於次晨移縣請予重懲王大令升傳龜奴到案謂爾令鴇夥在外滋事實屬目無法紀飭將鴇夥中爲首者重笞一千板荷以巨枷以一月爲期其餘龜奴鴇夥各笞三百板令其攺過　結取保釋放所有旗營中甲乙丙由局員劉明府奉保統制諭將此三人著委滿營總訊明究辦現　蔭總戎已將甲等鞭責收禁厢藍旗公所甲等可 
 
 

Page 3

 
 
謂咎由自取也 
[邗溝春汛]  
　　客臘廿九日爲立春節前一日揚州地方官齊至東郊行迎春典儀次晨沈太尊率同江甘兩邑宰曁揚州衛府縣學廣文各排儀仗至瓊花觀后土祠行禮循例安排筵宴傳梨園子弟演戲然後各乘顯轎迎芒神春牛回署沿路靑旂飄蕩綵仗鮮妍緑女紅男圍觀如堵加以是日風和日麗遊人愈覺興高采烈載道歡呼眞有千門萬戶皆春聲景象翌晨各員在本署鞭春觀者尤爲熱閙○今歲元旦天光晴朗淑氣温和紅日一輪黃人捧出晴光麗景果然大地皆春矣揚州印委各員均於黎明趨詣萬壽宮拜牌行慶賀禮禮成運憲江都轉鳴騶至彩衣街財神廟拈香至時鹺曹聽鼓諸君早已鷺序鵷班齊列鵠候都轉叩拜旣畢卽步行至後殿團拜濟濟一堂備極冠裳之盛洵宦途中新年佳話也 
[皖省瑞雪]  
　　安慶訪事人云去冬十二月十九日天氣温和行路之人往往涔涔汁下二十日天公忽然變色愁雲慘淡瘦日無光至晚西北風怒號雨師亦命駕而來滕六君更跨玉虯而至遙大一白幾如李愬入蔡州時達旦通宵平地厚積四寸許農人咸無不欣欣然有喜色謂爲瑞兆年豐云 
[皖垣春旭]  
　　安慶訪事人云上年臘月廿九日立春地方各官先期由東門外入蜡廟舁迎芒神春牛入大西門至府署城廂內外觀者如雲○委辦撫院營務處候補道錢小嵐觀察近患氣喘以致神消形廋延醫診治藥石無功至去臘廿八日疾終差次沈仲復中丞聞報將所遺差使札委童次山觀察接辦而以蕭小虞觀察接辦洋務局日內想各須諏吉到差矣○候補佐雜某君賃居呂八街與某武署一墻之隔客臘廿九日廚中失去一雞庖人唆之曰頃見飛過危墻想已入某署矣某君信之令其往索庖人不善言語以致忿爭歸而訴諸某君某君卽飭家丁使婦女登墻辱詈某武弁忿無可洩親至公館興問罪師舌劍唇槍幾令旁觀齒冷嘻是眞大失朝廷體制矣 
[伺迓旌麾]  
　　新任關道憲魯觀察將次蒞滬已紀前報昨日本埠官塲傳聞觀察乘坐招商局江裕輪船由金陵東下故滬軍營及道轅護勇均列隊江干恭迎憲駕迨江裕船抵埠知來滬者係候補道李觀察於是印委各員遂各鳴騶回署各營勇丁亦整隊歸營探悉魯觀察乘威靖兵輪來滬大約明後日卽可賁臨云 
[敬迓雙鳧]  
　　上海縣黃愛棠大令於今正初四日赴蘇省恭賀各大憲新禧已記本報昨日縣署探悉大令已在蘇省啓行差役執事人等遂於午後齊赴滬北觀音閣碼頭伺候 
[派員兌米]  
　　滬南江蘇海運局自去冬開辦以來經停泊浦中各商船紛紛攬載擁擠異常至去歲底止共有七十餘艘已裝三十餘艘而江蘇省各州縣糧米亦陸續裝到惟松江府華婁兩縣之米向不裝來須由局中派員往迎業經總辦譚少柳太守札委候補知縣楊大令溥等雇商船二艘帶同局董馬沈王三君於前日起程往門富浜兌裝 
[爆竹齊鳴]  
　　法大馬路新街口有人擺設耍貨攤陳列各種耍貨及鞭爆花筒以冀善價而沽適對門酒店學徒將一小鞭爆燃著向攤上擲去火星燃及攤上鞭爆一霎時如春雷怒發響徹通衢所有各物盡行燬去攤主遭此惡作劇所費不資遂鳴捕將該學徒拘入捕房管押以憑訊辦 
[馳馬傷人]  
　　前日午後有董全福身騎白馬揚鞭疾馳意甚得也行至大東門相近竟將廿三鋪司事之父錢某撞倒踏傷脚背等處掉頭竟去絕不曕顧錢不得已倩人舁同卽由伊子投十六鋪保甲中局控告局員李蘭史二尹准詞立飭局勇將董提到開訊之下董府首求恩二尹大加申斥從寛具結交董記福保去馳馬通衢久于例禁茲已傷人肇禍尙得從寛交保不可謂非幸事也 
[珠還何日]  
　　朱某家在本邑南巿石街前晚有偷兒從後門掩入竊去食鍋三口銅香爐一枚以及衣服若干約共値錢十千左右至昨晨推枕而起見重門洞開始知有異立喚二十三七鋪汛捕至查察入竊情形見後門口有火紙一竹筒鋼义頭一枚雖允爲緝捕然未知失物能否歸還也 
[店夥捲逃]  
　　本邑人彭王亭向以耕種餬口去年九月間在下海浦相近開設義成米店雇用山雲卿爲經事山私留伊子在店謀生串通一氣弊端百出又將外間帳目收用彭尙未知覺至今正初四日微有所聞正欲盤商不料山竟將店中所有貨物載以二車席捲而逃及彭至店勢已不及攔阻不得已邀同薦保四處找尋至前日與山遇見當向理說山初則支吾繼竟托言出恭乘間逸去彭連日向保人理論未知何以了之 
[出洋了事]  
　　小孩王阿狗十去臘月廿八日至南巿大馬頭左近問湧源鐵行買鐵當因該行學徒某甲掉換押包與之爭論甲不但不服反將王推倒在地以致磕傷王不肯干休經旁人宛勸分散至前日王又邀多人向之評理卽由同業葉阿五調停令該行出洋五元給王爲養傷資其事始寢 
[借欵糾葛]  
　　南巿鮑源盛米店主鮑玉山去年五月十三日因有急需央顧晉山莊培卿爲中向同順昌魚行立據借洋一百元言明分半起息至前日同順昌遣人向鮑索取分文無着致相口角當經旁人勸散兩造各訴十六鋪地甲爲之理處 
[飭探查詢]  
　　英公堂派包探陳阿九持片投十六鋪中局協同地甲前往萬瑞後街晉成莊查問瑞生洋行之棧單從何處得來旋據晋成答稱有田姓及蕭紹祥等經手取來現已自行淸理該包探遂回廨禀覆 
[法界公堂瑣案]  
　　法公堂於去年十二月廿八日停訊後至新正初八日始行開堂會訊所有各案臚列於下○西棋盤街著易堂書坊作塲在城內石皮弄內被歇夥勾串學徒竊取鉛字一千餘磅在西寳興里開設釘書作坊適坊主出外賀年經過此處瞥見原贓報捕吊到鉛字一百五十磅並將歇夥拘入捕房押候堂期解訊已紀前報昨日同轉會同祁繙譯升座訊問包探郁庭湘將歇夥王杏林解案請訊著易堂書坊主涂家梁投案遞禀王杏林供在涂處爲夥十餘年因事辭出已閱五六年時往城內作坊隨手携出鉛字約有廿餘磅現在捕房吊到一百五十磅除竊取廿餘磅外均係出錢買來同轉問向何處買來供在珍藝書局購買一百廿六磅九兩原告禀稱昨至珍藝查問共買一百三十磅退回五磅有零同轉謂查按數目不符失主禀稱共失一千餘磅爾究竟竊取幾何王供只有此數原告又禀此夥歇出後時來勾引學徒請尙詰問同轉謂爾所供情節種種不符原告又禀此夥本有生意弟兄二人月得辛工洋廿餘元情願辭出開設作坊顯見有意竊取鉛字同轉謂旣不肯實供著將王杏林押候嚴比原告斥退下期投案候質○南巿聚亨莊於正月初六日投捕房報稱漢口莊陳嘉記於十二月二十日將太古昌棧單三紙計香菰十二箱水烟三箱向該莊抵押銀五百兩當向太古昌照對無訛至本年正月初六日向該棧出貨忽被掯勒因此報捕請爲飭探協提克捕頭准詞立飭孫包探恊同莊夥袁榮卿至太古昌出貨依舊掯勒因此涉訟公堂昨禮拜二葛同轉升座訊問聚亨莊夥袁榮卿投案伸訴前情又據海味洋貨各業久記慶昌恒立記源豐盛等各家呈遞公禀太古昌夥鄭郁培亦投案備質並據包探將陳嘉記出店陳廣增解案請訊先據久記禀稱去年十一月內售與陳嘉記各貨共計銀六百五十餘兩陳嘉記本係漢莊庄主陳嘉甫坐申辦貨問陳廣增曰爾東家何在供稱 
 
 

Page 4

 
 
十二月廿六夜逃出久記又供當晚十點鐘尙在永安街祥記會晤伊將收來之銀一百廿餘兩付小的先收據云明日下水輪船抵埠當有銀匯來不圖當晚將帳簿藏於身畔竟乘長江輪船回漢次日見其重門深鎖約齊同人入內查檢簿據已被取出源豐盛等各家呈遞細帳久記又供陳嘉記尙有兩莊開設漢口幷聞曾打電報咨照陳廣增所報何詞請向廣增詰問同轉得供之下著將所呈棧單三攻存案命聯亨莊將細情繕就稟詞於下期投案覆核陳廣增押候復訊久記等各家斥退下期投案備質○南巿鄭洽記土行被女僕誘出婢女二名幷竊取洋銀五十餘元行至十六鋪橋走散巡街捕將婢女領入捕房捕頭命押候堂期解訊此已紀諸前報昨據包探將年約十餘齡之婢女一名宋新江一名來喜並洋銀五十五元五角一幷解案鄭洽記遣家丁黃廾投案具領同轉問二婢因何逃逸二婢同供被娘姨誘出約同遊玩黃升禀稱女僕常有三四人或歇或留不時進出正月初六日淸晨七點鐘二婢走失後爲本行出店春榮所見否則茫無頭緒矣同轉問洋從何處竊出供稱在太太房內同轉謂二婢曰爾不應私自竊洋逃遁倘非出店瞥見將陷入火坑永不見天日矣後當小心侍奉家主不許違犯又諭黃升繕具領紙將二婢與洋一幷帶回黃升遵諭並據法界店商和成出具保結送案備查○彩視街祥茂酒店夥周煥訴稱去年十二月廿六夜被賊竊去大錢五千六百文今得人贓並獲請爲給領○又據謝順昌店夥李阿英訴稱被竊烟槍一枝今已獲案請爲給領包探禀竊賊張阿大前夜在寳興里圖竊未成拘入捕房搜出當票甚多今傳同失主解案請訊張阿大供初次犯竊求恩寛宥同轉著將吊到之贓存候失主認領張阿大押候笞責一百板當票暫存捕房○包探禀稱賊陳阿生在小東門外烟館竊槍一枝人贓並獲解案請訊陳阿生供與王阿福同往開燈槍係王阿福所竊叩求恩施同轉著將陳阿生押候笞責六十板贓存捕房俟失主具領○包探禀竊賊張文光將捕房中練條一根盤於身畔乘間圖逸獲案請辦張文光供去年六月間將練條竊出售於老北門鐵店內得錢一百五十文旋爲捕役麻皮阿四夥寳生及大茶子二人向該鐵店取去同轉得供飭探知照阿四將練條交案並著寳生大茶子二人投案候質張文光著押候枷號一個月笞責一百板 
[正誤]  
　　去年十二月二十六日十點鐘會勘水潭地址者係丈量局總辦夏芝蓀明府前報訛爲夏子谷司馬合綴數語以正前誤 
[修德獲報]  
　　本館恊振所昨承徐敦禮善士敬助賬元八十兩求保合家淸泰生意順遂囑擇最要災區彚解散放夫天處高而聽卑一念　誠自下千祥薈萃比後德門衍慶利劵頻操正在意計之中又承隆記助賑洋二十元具見善士之多澤畔哀鴻庶有再生之慶乎誌之以勸來者 
[來信照登]  
　　月前襄理義　行次寳坻查該縣窪地全在境之東南而西南正南災情亦重次日偕同人齊詣林亭鎭距城四十里四面皆水今已凝爲冰海彌望無際同人睹之無不驚詫當卽詳詢本地紳耆窪地五六百村尤苦者約三四百村無衣無食且乏柴草同人細查災情較良涿則有人鬼之分較通州亦大有逕庭之別都中所傳猶未足盡其十一赶緊擇尤散放限於欵項無多卽尤苦者猶多向隅點金乏術同喚奈何且此地村莊遠近全在水中車馬不通同人均須坐冰船而往坐久寒氣砭骨令人難奈而同人氣不稍餒者蓋目擊情形不覺心爲之悲氣爲之振至於此間民情尤有起人哀敬者當此性命呼吸之時不事搶掠不鬻兒女同人所到莊村絕無喧聒苦求之事並有自稱業漁度日廿願讓人者亦有同人偶誤多予一錢票自請退還者其樸厚謹飭實爲辦振以來所未見他處遭水數日卽涸此則自夏徂冬猶有水深四五尺者甚至三五六年未收顆粒亦無寸稭如石碑莊小黃莊史家莊等處居民皆五六十戶全爲乞丐於茲五六年矣蓋每歲四五月地方涸出六七月水又大至今且無地可耕無業可謀大有安坐待斃之虞婦女衣褲不完露體者多鳩面鵠形見之心惻雖屢經官義賑濟而他縣放振按口散給村民尙多浮冐寳坻向章因村密戶繁每村只提出極貧數戶餘皆名曰次貧無論丁口多寡每戶皆以三口爲限所得實屬無幾現在窮民日食以紅膏梁皮和大麥連皮磨碎作餅日食一餐甚有膏粱大麥俱無竟以秫秸去皮磨粉食之食後極驃大解死者甚衆死者無棺可殮無地可瘞藁葬庭廡人鬼雜處轉瞬春回日暖深慮人沾臭穢疫癘大興哀此孑遺尙堪遭此耶凡此苦情筆難殫述謹具大略以　[  瀼東嬾漁手書]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[兩陳賭審]  
　　前晚小南門外永泰櫻榻店主俞德福糾合各賭棍在店開塲聚賭有名妙生者出小洋銀二角不知如何被義和混　竊去妙生向之索還義和竟辱詈不休妙生亦不肯低首下心以致互相格鬥適總巡葉臨恭司馬巡夜遇此衆人始各罷休○某甲家居沙摥街向與某氏婦同室而居日來出外賭錢輸去洋蚨十餘翼不得已向氏哀借首飾質取錢文昨日又欲借皮馬甲質錢氏不依甲怒將家中諸物搗毀一空氏亦火動無名髪指眥裂將甲扭住死不肯休旋互扭至大東門外護城畔投入水次幸鄰人跟蹤而至婉勸回家噫賭之爲害如此其烈奈何地方官尙如痴如龍耶 
[賭棍懷恩]  
　　英公廨舊官已去新官甫來停期者已有十餘日矣昨日宋莘樂二尹始升堂判事捕房所解各案多至八十餘起先據包探何瑞福顧阿六黃四福孔阿才解送某小茶館聚賭各犯同禀稱新正初二夜小的等查得有聚賭情事前往拿獲十餘人旣至捕房朱明山郁海三田雨如周阿二各存洋銀五元爲質捕頭遂釋之使出趙阿寳林雲峯王阿三姚阿仁丁阿虎陸掌發余阿賢則管押迄今趙等同供稱小的等皆小本營生新年聚賭自知不合如今惟乞施恩二尹飭卽開釋賭具存候銷毀朱等四人所存洋銀共二十洋如數充某西醫院經費○包探何瑞福顧阿六黃同海同禀稱初三夜小的等查得龔毛毛等人在某處空屋中聚賭拿獲十七人及賭具解入捕房龔毛毛周福新陳金發施阿四陳阿四汪金二羅留發沈長生張寳生金阿連各存洋銀五元卽行出外今特將姚子山金阿根張阿狗王小娘楊德峰王阿大金寳生送案姚等同供稱小的等皆係轎班新年聚賭明知犯法以後不敢再犯矣宋二尹飭卽開釋龔等所存洋銀共五十元如數充某處西醫院經費賭具存候銷毀○包探顧阿六禀稱初二夜小的查得老大橋北首唐家弄中某小茶館有賭博情事拿獲陸金泉等十人並獲賭具解入捕房陸及吳紀梅王仁金薛阿方四人各存洋銀五元得卽開釋今惟將劉阿生王阿雲鄭阿林陸雲祥許阿三楊阿金六人送案劉等同供小的等新年小賭原是不合尙乞施恩宋二尹飭卽開釋陸等所存洋銀共廿元如數充某處西醫院經費賭具存候銷毀○包探黃四福孔阿才同禀稱初三夜小的等查得某處小飯店內有人聚賭拿獲六人連賭具解請捕頭示下遂經王阿四王阿揚陳阿男三人各存洋銀五元求捕頭暫收今將蔣阿隆金寳周阿根三人解案蔣等同供稱小的等皆在飯店執役時値新年偶然賭愽嗣後决不再犯矣宋二尹飭卽開釋王等所存之洋共十五元如數充某處西醫院經費賭具存候銷毀○包探何瑞福禀稱初三夜小的查得吳阿男等在某處老虎灶賭錢因拘十人至捕房吳及龔阿金陳和生李阿三四人各存洋銀五元得以出外今將李阿四楊品山沈阿和王阿六王阿和陸阿茂送案李等同供稱新年玩耍以後决不敢賭錢矣宋二尹飭將李等開釋吳等所存洋銀共廿元如數充某西醫院經費賭具存候銷毀 
[英界公堂瑣案]  
　　包探秦少卿禀稱某西人家細崽王阿德庖丁陳金生出店陳阿瑞李阿有張阿金等相聚賭錢用馬口鐵管將寫字房中地火燈接入廚房點火西人以其易於延火報知捕房小的拘獲王等起到賭具呈案請訊王供稱小的在西人家管事兼充細崽新年偶作葉子戲尙乞恩寛二陳及李張同供稱小的等以後不敢再犯云云宋二尹問何人用馬口鐵管相接地火燈金生供稱此係小的所爲二尹判罰王洋銀三元金生二元如數充某處西醫院經費阿瑞及李張從寛開釋賭具存候銷毀○哈姆生以華人而久英籍所稱車夫徐根郎於去歲除夕將車拉去不還又欲取棉被質錢是以報捕拘案徐供稱小的在伊處當車夫言明每月洋銀五元約歴三月共收過八九元照算應找四元八角五分一再向索分文無著而欠飯店洋銀二元無奈將車暫抵並告以先付二元就可將車交還豈知竟被報捕車子如今在捕房哈姆生又稱欠伊洋銀二元八角五分不應將車拉去宋二尹謂數目不符當再計算哈姆生開呈工帳稱實祇欠二元八角五分二尹問徐曰爾會供明已收若干應找若干之細數乎答稱小的作工八十日收過人九元二尹飭哈姆生繳呈二元八角五分諭徐歸還車輛○包探孔阿才禀稱王如福持刀戳傷曹鶴祥右足小的卽送曹至某西醫院醫治今日不能投質故只將王解訊聞王將妻賣去被曹吞沒洋銀致有此禍玉供稱小的不敢行兇宋二尹飭將王押候曹投案再訊○日前淸和坊長三倡院龜子李小平被同族李阿四將鐵鑿戳傷左太陽旁包探孔阿才拘阿四入捕房小平則送至仁濟醫院醫治昨日孔探將阿四送案小平之妻鴇子李王氏訴稱小婦人家在蘇州阿四向習木工性情兇橫元旦至某戲園看白戲管門捕向之阻止以致打架後邀丈夫去報覆丈夫不依致被用鐵鑿戮傷丈夫現在醫治未痊務求將阿四重辦阿四供詞一味支吾呶呶然裝作瘋癲之狀李王氏又稱阿四並不患瘋宋二尹飭帶回捕房俟小平傷痊再訊○金陵人武春山稱祖父年已八旬前曾雇同鄕人劉少蘭作伴後卽借錢不休除夕又問祖父借洋銀二元祖父不依致將火油燈打碎因之報捕拘案武供曾有房屋賣歸武姓去歲問找不敢逞凶武又供並不賣伊之屋宋二尹問劉借洋銀何用答稱小的欲回藉作川資二尹飭武給洋銀二元劉具結不再纒擾○包探黃四福禀稱沈阿二前因持刀傷人拘請蔡大老爺遞解回籍今又來滬是以拘案請懲沈供小的係嘉定人現已安分營生不敢犯事宋二尹飭暫行管押俟閱接管卷再辦○包探黃四福禀稱陳洪章肩荷錢若干在路行走突被顧掌郎搶去轉遞他人今得拿獲送案請究陳申訴前情顧支吾以對宋二尹判令笞責一百板管押兩禮拜○包探孔阿才禀稱孩子馮仁桂帽上金八卦突被俞阿二搶去兌與某銀樓今由小的拿獲吊贓送案馮孩申訴前情俞不能强辦俯首求恩宋二尹判令笞責三百板管押兩禮拜贓給馮孩領去○蘇州人沈仁生訴稱小的在四海論交樓吸烟過癮適有所需憶及吳姓曾借去洋銀十二元是以繕就字條囑素不相識同在一處開燈之朱見發持往索取不料竟平空吞沒是以報捕拘案請追朱供稱小的係寍波人與沈爲友代索洋銀言明借用容先措還六元宋二尹問沈曰爾究竟與朱相識否答稱並不相識二尹謂旣不相識如何倩伊代索洋銀答稱有字條交伊二尹曰素不認識之人如何可將字條交付今旣到案總須直訴不得稍有含糊隨飭朱先繳還六元○某號華捕禀稱葉阿寳陳阿金因賭打架小的見葉手持木棒是以拘拿送案葉陳一言不發同乞開恩宋二尹判罰葉洋銀五元陳三元如數充某處西醫院經費○東洋車夫江榮林訴稱小的在某處小便被華阿金華殷氏毆傷是以報捕拘案阿金供稱江在小的家門前小便喝阻不依故與口角殷氏是小的之妻殷氏供與相同宋二尹騐得江並無傷痕飭將華夫婦二人開釋○包探黃四福禀稱小的拿獲竊賊蔣妙雲詰得曾竊徐阿生等三家衣履水烟袋等物吊贓送案徐及杜阿三趙阿金三失主均投案領贓蔣供稱小的連次犯竊自知該死如蒙恩施願祝大老爺陞官發財宋二尹判令管押二月贓給失主分別認領○包探黃四福禀稱積竊陳雲卿竊取李阿二家衣服及僧月山之袈娑經小的拿獲人贓解送案下李及月山一則兩鬢種種一則頂上光光同投案下領贓陳供稱小的係嘉定人宋二尹判令笞責一百板押候遞回原籍贓給失主認領○黎和生訴稱小的係鄕下人平日不敢輕至公庭茲緣某日携棉花求售被賊乘間竊去是以報捕查獲人贓送案請究馮阿元供稱小的飢寒交迫偶爾竊花求大老爺格外施恩免予刑責宋二尹判令管押兩禮拜贓給黎領去 
 
 
 

Page 10

 
 
   
 
 

Page 11

 
 
[光緒十九年十二月十六日京報全錄]  
　　宮門抄○諭旨一道錄前○給陳桂等奏特叅蔬防劫案之官摺○閩　謂等奏　員讓　　　　○　　　　查明徵收上　錢糧已未完數目摺○又奏徵收各項漕折銀兩已未完數目片○黔撫崧奏循例呈進方物摺○　督王　揀補都司摺○十二月十六日禮部宗人府欽天監値日値年旗引見八十一名○翁同龢謝充國史館副總裁恩○孫家鼐謝充會典館副總裁恩○四川正考官朱琛到京請安○恩佑因伊子文錦謝充侍衛領班恩○吳樹梅謝授國子監司業恩○陳學棻等同鄕官謝恩○曹榕等同鄕官謝恩○恩普請假十日○壽耆續假十日○召見軍機崑岡朱琛文錦○○巡視西城兵科掌印給事中臣桂年掌山西道監察御史臣林燦垣跪奏爲特叅疏防刼案之官請旨先行摘去頂戴勒限嚴緝恭摺具陳仰祈聖鑒事竊臣城吏目李炘呈報本年九月二十七日據宣武門外南橫街東和合烟錢鋪商人文觀瀾報稱是月二十六夜突有賊人手持洋槍入鋪搶去銀錢等件一案伏思輦穀重地匪徒瞻敢肆行搶刼愍不畏法當經臣等勒限嚴飭該吏目會同專汛營弁上緊躧緝迄今兩月賊贓尙未弋獲事前旣疏於防範事後又未能拿獲實屬捕務廢弛相應請旨將西城兵馬司吏目李炘先行摘去頂戴勒限嚴緝盜賊務獲倘限滿無獲再行從嚴叅處理合恭摺具奏伏乞皇上聖鑒謹奏奉旨已錄○○頭品頂戴閩浙總督臣譚鍾隣頭品頂戴福建臺灣巡撫臣邵友濓跪奏爲揀員請補海疆要缺知府恭摺仰祈聖鑒事竊准吏部咨稱題調三項要缺福建臺灣臺北府知府吉昌病七月十七日奉旨等因照例應以奉旨後第五日行文按照限减半計算扣至光緒十九年九月初二日作爲出缺日期應歸九月分截缺除另行截缺詳咨外所遺臺北府知府係海外題調要缺所轄基隆淡水新竹宜蘭等廳縣戶口殷繁商賈輻輳政務最爲繁劇且直達後山地多險阻必須資望素著之員方足以資治理臣等督同臺灣司道於閩省現任實缺知府及應升人員內揀調非現居要缺卽人地未宜一時實乏堪調堪升之員復於候補知府內逐加遴選查有准補臺東直隷州知州候補知府管元善年四十六歲江蘇陽湖縣人由附貢生考充國史舘謄錄光緒七年三月在閩省茶葉加捐軍餉案內報捐布經歴職銜恭繕穆宗毅皇帝本紀告成議叙以應得之缺歸於雙月議叙先用十一年十二月在閩遵海防例捐足三班指分福建試用十二年六月在部補交監生四成銀兩騐看領照七月二十七日到省旋經傳寫履歴核對筆蹟福厦臺三口洋務案內出力奏保俟補缺後以通判用經部核准十三年十一月二十六日奉旨依議欽此試用期滿甄別留閩補用奉調赴臺差遣全臺新賦啓徵新糧案內出力奏保以通判仍留閩省補用並加同知銜經部核准十四年十一月初四日奉旨依議欽此十七年二月請咨赴部四月初二日吏部帶領引見奉旨著照例用欽此領照回臺准補埔裏社通判全臺淸賦全功告竣案內出力奏保以同知直隷州仍留原省補用十七年六月十一日奉上諭均照所請奬勵等因欽此請補臺東直隷州知州十八年十月十四日奉部覆准十九年二月初五日委代臺北府知府篆務在臺辦理洋務出力奏保在任以知府補用經部核准三月初二日奉旨依議欽此臣等會查得該員管元善才長心細爲守兼優在臺灣辦事多年於海疆風土民情極爲熟悉現代臺北府篆表率有方一切措置裕如實爲知府中不可多得之員以之請補臺北府知府人地相宜洵堪勝任且與變通補署章程相符合無仰懇天恩俯念海疆要缺需員准以臺東直隷州知州候補知府管元善補授臺北府知府俾要缺得人而理實於地方有裨如蒙俞允該員係實缺臺東直隷州知州保舉知府請補知府銜缺相當俟奉旨後併安給咨赴部引見該員應繳知府免保舉銀兩據禀已專丁赴京兌繳據臺灣布政使唐景崧臺灣道兼按察使銜顧肇熙會詳前來臣等謹合詞恭摺具陳伏乞皇上聖鑒飭部核覆施行至所遺臺東直隷州知州調缺請俟奉部覆准再行揀員調補合併陳明謹奏奉硃批吏部議奏欽此○○頭品頂戴湖北巡撫臣譚繼洵跪奏爲查明湖北省各屬應徵光緒十九年地丁等欵上忙錢糧已未完數目恭摺具陳仰祈聖鑒事竊照上下兩忙錢糧例應將額徵留支及已未完各數目分欵造報嗣於咸豐二年接准部咨議奏藩司功過章程擬請豐年以額徵數目爲準蠲緩之年以應徵數目爲準均按八分計算責成藩司督催上忙均照三分徵收下忙均照五分徵收其餘二分歸於奏銷前掃數全完隨案議予功過等因在案茲據湖北布政使王之春詳稱湖北省光緒十九年額徵起運屯餉存留驛站正項共銀一百一十萬六千四百九十二兩八錢三分八釐內除坍沒漬淹挖壓沙壓坍佔挖廢緩徵豁免共銀一萬五千一百六十七兩二錢七分二厘實應徵銀一百九萬一千三百二十五兩五錢六分六釐核計上忙應徵三分銀三十二萬七千三百九十七兩六錢七分已完二分二厘零銀二十四萬四千三十七兩四錢一分五厘未完七厘零銀八萬三千三百六十兩二錢二分五厘所有未完職名係現任湖北布政使王之春又額徵光緒十九年蘆課正銀一萬二千一百三十四兩九錢一分七厘核計　忙應徵三分銀三千六百四十兩四錢七分五厘已完銀一千四百一兩七錢二厘未完銀二千二百三十八兩七錢七分三厘又額徵光緒十九年田房牙當茶黃柏等稅銀九千五百五十四兩三錢五分七厘核計上忙應徵三分銀二千八百六十六兩三錢七釐已完銀一百四十八兩四錢五分一厘未完銀二千七百一十七兩八錢五分六厘等情前來臣覆核無異除仍飭嚴催各屬赶緊催徵務於下忙期內完解外理合會同湖廣總督臣張之洞恭摺具陳伏祈皇上聖鑒謹奏奉硃批戶部知道欽此○○譚繼洵片再據湖北督糧道岑春蓂詳稱湖北省各州縣衛光緒十九年額徵驢脚南折正耗共銀四萬一千四百七十五兩零內除挖壓潰淹沙壓被水豁减緩　共銀三百九十六兩零並下忙應徵銀兩外實應徵上忙銀二萬五百三十九兩零已完銀一萬八千一百六十七兩零　完銀二千三百七十一兩零又額徵隨漕淺船軍三安家正耗並閑丁帮津資役等欵共銀九萬二千六百八兩零內除漬淹挖壓沙壓逃亡故絕被水豁减緩徵共銀三千七百四十二兩零並下忙應徵銀兩外實應徵上忙銀四萬四千四百三十三兩零已完銀一萬八千九十二兩零未完銀二萬六千三百四十兩零等情前來除飭該道嚴催各州縣衛迅將未完銀兩赶緊徵解外理合會同督臣張之洞附片具陳伏乞聖鑒謹奏奉硃批戶部知道欽此○○頭品頂戴貴州巡撫奴才崧蕃跪奏爲循例呈進方物恭摺具奏仰祈聖鑒事竊照前內務府咨黔省准進方物檀香硃砂雄黃芽茶等項歴經前撫臣遵辦在案奴才仍飭令署藩司唐樹森轉睮各屬照舊採辦運省逐加點騐敬謹裝盛配齊派員護解赴京齎由奏事處呈進謹繕淸單恭摺具陳伏乞皇上聖鑒謹奏奉硃批該衙門知道單併發欽此○○雲貴總督臣王文韶跪奏爲揀員擬補都司員缺以實營伍恭摺仰祈聖鑒事竊查雲貴督標中營都司調署開化鎭標右營都司張寳奎於光緒十九年六月二十一日在署任病故據署開化鎭總兵何雄輝呈報前來除循例具題外所遺雲貴督標中營都司員缺係題補第三輪第三缺應用預保預保無人應用揀發查奏定章程凡保舉補用升用未保儘先及捐納分發降調曾經保留省分養親事畢病痊不必坐補原缺開復捐復各項人員均歸揀發班補用等語臣標中營都司駐紥省城有經管錢糧督率弁兵之責匪明白事理諳練營伍之員弗克勝任係第三輪第三缺預保無人用揀發現在揀發都司名次在前之陳光華業已病故褚興讓李瓊久未在標許朝聘續保叅將應歸叅將班序補方有元李文忠朱兆墉等三員均請假離營沈炳係昆明縣人甫經准補尋霑營中軍守備現在本任惟查有降補都守李宗舜曾任將領年力尙强堪以擬補臣標中軍都司除將該員李宗舜並將許朝聘續保叅將簡明履歴送部查核外合無仰懇天恩俯念員缺需人准以該員李宗舜補授雲貴督標中營都司如蒙俞允俟接准部覆該員李宗舜係雲南臨安府寍州人再行循例揀員對調所有擬補都司員缺緣由謹會同雲南巡撫臣譚鈞培署雲南提督臣蔡標恭摺具陳伏乞皇上聖鑒敕部核覆施行謹奏奉硃批兵部議奏欽此 
 
 

Page 12

 
 
[光緒十九年十二月十七日京報全錄]  
　　宮門抄○諭旨二道錄前○浙撫崧奏遵旨審明革員中途遣人投遞信函求通關節未成聞拿自首按律議擬摺○尙書崑等　奏爲請旨摺○川督劉奏道員回任日期片○豫撫裕奏委署知府片○雲督王奏揀員升補叅將摺○十二月十七日兵部太常寺太僕寺値日○恭王等謝賞福壽字恩○睿王等謝紀錄恩○河道總督許振褘到京請安○啓俟安興阿各假滿請安○徐樹銘等同鄕官謝恩○果勒敏請假十日○兆伯續假二十日○召見軍機許振褘熙敬崇禮皇上明日卯正二刻至大高殿拈香○○頭品頂戴浙江巡撫奴才崧駿跪奏爲遵旨審明革員中途遣人投遞信函求通關節未成聞拿自首按律議擬恭摺仰祈聖鑒事竊照浙江會稽縣在籍丁憂內閣中書周福淸在蘇遣僕陶阿順赴浙江正考官殷如璋舟次投遞信函經殷如璋扣留押交蘇州府收審知係囑託關節由蘇臬司委員管解陶阿順並移案到浙前據臬司趙舒翹禀報時奴才業已入闈卽飭臬司會同藩司督飭杭州府訊取陶阿順供詞並臬司抄呈原信有馬官卷顧陳孫章又小兒字樣查得馬姓官卷馬家壇一名曁周福淸之子名周用吉一併扣考其顧陳孫章各姓俱無考名無憑查扣奴才出闈後當經恭摺具奏請旨將丁憂內閣中書周福淸卽行革職歸案審訊一面飭司委員前往查拿卽據周福清自行　縣投首幷飭查提馬家壇周用吉到案由會稽縣知縣俞鳳岡先後解省發委杭州府訊辦旋據差弁賚回原摺後開恭奉硃批另有旨欽此嗣准軍機大臣字審光緒十九年九月初二日奉上諭有人奏考官途次拿獲投書賄囑之人請飭究辦一摺據稱浙江正考官殷如璋行抵蘇州忽有人投遞書函中有考生五人姓名並銀票一萬兩囑與關節取中經殷如璋將其人扣留發交蘇州府知府王仁堪看管轉解浙省訊辦等語科塲舞弊例禁綦嚴若如所奏各情珠堪詫異著崧駿嚴勇根究務得確情按律定擬具奏原摺著抄給閱看將此諭令知之欽此遵旨寄信並鈔錄原奏前來續准吏部咨考功司呈內閣鈔出光緒十九年九月初四日奉上諭昨據御史褚成博奏浙江正考官殷如璋行抵蘇州忽有人投遞書函中有考生五人姓名並銀票一萬兩囑與關節取中經殷如璋將其人扣留交蘇州府看管轉解浙江請飭究辦當經諭令崧駿嚴切根究本日據崧駿奏據臬司趙舒翹禀稱准江蘇臬司移咨此案並將投籧書函之家丁陶阿順解交浙省訊據陶阿順供稱係周福清令伊投信查周福淸係丁憂內閣中書請飭革職歸案審訊等語案關科塲舞弊亟應澈底查究丁憂內閣中書周福淸著卽行革職查拿到案嚴行審訊務得確情按律定擬具奏該部知道欽此欽遵轉行到浙均經恭錄轉飭訊擬去後茲據杭州府知府陳璚審擬解由藩臬兩司會審訊據轉解前來奴才親提研鞫緣周福淸籍隷會稽縣由兩生中式同治丁卯並補行甲子科舉人辛未科進士十三年由庶吉士散館選授江西金溪縣知縣光緒四年因案被議改教五年遵例捐升內閣中書是年九月到閣當差十九年三月丁憂回籍守制馬家壇係會稽縣學廪生爲翰林院編修馬傳煦之子周用吉係附生卽周福清之子七月二十日周福淸携僕陶阿順由紹郡起程進京探親二十三日路遇上海探問浙江正考官殷如璋與伊有年誼周福淸一時糊塗起意爲子求通關節並欲爲親友中馬顧陳孫章五姓有子弟應試者囑託希圖中式各主考允諾再向各親友告知擇其文理淸通諸生列名周福淸素知各親友家道殷實不患無人承應事後必有酬謝之資卽由上海雇船開駛二十五日晚至蘇州停泊周福淸獨自擬寫關節一紙內開五人馬官卷顧陳孫章又小兒第八均用宸衷茂育字樣並寫洋銀一萬元空票一紙加具名片裝入信封二十七日正考官船抵蘇州閶門碼頭周福淸囑令陶阿順先去投帖拜會如不見再投信函陶阿順將名帖信函一併呈送正考官船上當經正考官扣留押交蘇州府收審轉解到浙飭府訊供將官卷馬家壇曁周用吉一併扣考並經奏請將周福淸革職委員查拿周福清先避住上海患病隨後回籍聞拿畏罪自行赴縣投首並飭查提馬家壇周用吉到案由縣先後解省發委訊辦欽奉諭旨遵經飭據訊認前情不諱詰無預謀買求中式之人矢口不移案無遁節查例載鄕會試應試舉子有交通囑託賄買關節等弊問實斬决卽鄕會試賄買關節無論曾否取中援引咸豐九年順天鄕試科塲案內欽定諭旨俱照本例問擬仍恭候欽定又聞拿投首之犯於本罪上减一等科斷等語此案革員周福淸在蘇探知浙江正考官殷如璋與有年誼起意爲其子及戚友求通關節取中自寫洋票並擬就關節字樣遣僕往投卽經扣留解訊該革員亦聞拿自首徧查律例並無作何治罪專條惟查該革員中途求通關節惟較之交通關節已成未中者情節似有區別其所開洋票係屬自寫虛贓與議單文劵不同且財未與人未便計贓科罪揆其事後聞拿投首尚有畏法之心應否比例量予酌减科斷之處恭候欽定廪生馬家壇生員周用吉訊非知情業已分別斥革應與訊不知情之家丁陶阿順均毋庸議函內所開顧陳孫章四姓並無主名該革員旣供先未與各家商謀應免未提以省株累票洋係屬自寫虛贓該革員又供家計貧寒應免著追關節信函等件案結附卷除分咨查照並將供招咨送刑部查核外所有遵旨審明議擬緣由謹恭摺具陳伏乞皇上聖鑒訓示謹奏奉硃批刑部議奏欽此○○經筵講官禮部尙書臣宗室崑岡等謹奏爲請旨事內閣鈔出光緒十九年十二月初四日奉上諭明歲元旦令節禮部以應行筵宴禮儀具題請旨明歲恭逢慈祿端佑康頤昭養莊誠壽恭欽獻皇太后六旬萬壽所有應行筵宴自應照例舉行以光盛典朕欽奉懿旨元旦令節著照例行禮慈寍宮筵宴著於正月二十五日舉行其在外公主福晉命婦均著進內行禮欽此所有應行豫備事宜著禮部會同各該衙門查照例章先期敬謹辦理欽此欽遵到部臣等恭查例開每歲元旦令節太和殿設筵宴又元旦次日慈寍宮設筵宴各等語明歲恭逢慈禧端佑康願昭豫莊誠壽恭欽獻皇太后六旬萬壽所有元旦次日慈寍宮筵宴業經欽奉懿旨於正月二十五日舉行應由臣部將應行豫備事宜知照各衙門會同敬謹辦理外其元旦令節太和殿筵宴應否照例舉行之處恭候命下臣部遵奉施行爲此恭摺具奏伏乞皇上聖鑒謹摺奏奉旨已錄○○劉秉璋片再總辦滇黔官運局候補道夏訔請假回籍修墓經臣當將起程回籍日期附片奏明在案茲據該道夏峕禀稱修墓事竣依限由籍起程於光緒十九年九月初九日行抵瀘州墮准會辦鹽務候補道文天駿將關防卷宗等件移交淸楚該道夏峕卽於是月初十日接收管理等情禀報前來除由臣批飭遵照外理合附片具陳伏乞聖鑒謹奏奉硃批吏部知道欽此○○裕寛片再懷慶府知府岑春煦因胞兄岑春榮奉旨補授彰衛懷道現在繳憑到省該員例應廻避禀請開缺掣省另補並據岑春榮禀同前由除照例恭疏具題外應卽委員接署以便該員交缷離任查有候補知府馬永修才具幹練辦事精明堪以委署據藩自兩司會詳前來除批飭檄遵外理合附片具陳伏乞聖鑒再所遺懷慶府選缺此次照章應請扣留外補合併陳明謹奏奉硃批吏部知道欽此○○雲貴總督臣王文韶跪奏爲揀員升補叅將員缺以實營伍恭摺仰祈聖鑒事竊臣准兵部咨雲南東川營叅將張樑開除底缺軍機處記名遇有雲南總兵缺出請旨簡放其所遺雲南東川營叅將員缺係題調之缺應迅揀合例人員請補等因咨行到滇應卽遵照辦理臣於滇省應調人員內逐加遴選非現居要缺卽籍隷本省實無合例堪以調補之員惟查有儘先補用副將雲南撫標右營遊擊岑應麟穩練安詳不染習氣以之升補雲南東川營叅將實屬人地相宜與例亦符除將該員簡明履歴咨部查照外合無仰懇天恩俯念員缺緊要准以岑應麟升補雲南東川營叅將實於營伍地方兩有禆益如蒙俞允該員引見未滿三年照例毋庸送部並懇勅部給予劄付令其赴任所遺雲南撫標右營遊擊員缺係題補之缺容另揀合例人員請補所有揀員升補叅將員缺緣由謹會同雲南巡撫臣譚鈞培署雲南提督臣蔡標恭摺具奏伏乞皇聖鑒勅部覈覆施行謹奏奉硃批兵部議奏欽此 
 
 

Page 13

 
 
[光緒十九年十二月十八日京報全錄]  
　　宮門抄○諭旨三道錄前○御史恩等奏叅捕務慶　各員請　部議處片○川營神　者新海防第四十二次收捐請獎摺○直督李奏請攺獎片○豫撫裕奏保獎義賑出力員紳摺○桂撫張奏揀員升補同行摺○江督劉奏採辦機毛動用銀數摺○十二月十八日刑部都察院大理寺値日○唐景崇等同鄕官　摺○大額駙請假十日○那共請假五日○松森續假五日○侍衛處奏派管宴之大臣派出睿王麟中堂○又奏派主宴之大臣派出懷塔布○提督衙門奏拿獲搶刦婦女盜犯白馬李七猴等十名又拿獲盜犯馬五等七名均請交刑部○召見軍機容貴廖壽恒○○巡視北城御史恩溥等片再臣等恭讀本月初八日上諭輦轂重地捕務亟宜整頓並著五城御史嚴飭各該員弁認眞防範實力巡緝勿稍懈弛等因欽此仰見聖訓周詳愼重捕務之至意欽悚莫名現在冬防緊要臣城五方雜處尤恐防範難周致有疏懈臣等是以常川督率練勇局員弁勇丁等通夜梭巡以期衛閭閻而弭盜賊至城外所設營汛向例本極嚴密乃臣等屢出查夜竟未見有一弁一兵隨同巡邏而堆撥之中甚至門戶倒鎖並無一人看守似此曠誤廢弛殊堪詫異查咸豐三年議准五城地面科道均有稽察之責儻平時應駐堆撥巡夜弁兵或有短少曠誤凡遇有緝捕事件並不會同查拿准巡城科道將該地面營汛從嚴叅辦又光緒六年奏准五城地面各營汛按季造具堆撥花名人數印冊分送各城以憑點騐稽查儻有曠誤懈馳等弊隨時叅辦是臣等本存稽察之責所有以前於九月曾經牌行該營都司曾崇蔭守備王玉春等俾知城汛查夜總當聨絡一氣實爲保固地方起見乃竟置若罔聞視捕務爲兒戲若不及早整飭勢必營汛皆成虛設而廢弛伊於胡底至南營叅將鮑湧泉遊擊唐福均有地面之責亦未能實力整頓理合一併糾叅請旨將該員弁等先行交部議處以示懲儆如再仍前玩泄臣等卽當隨時嚴叅以重捕務而符定例謹附片具陳㐲乞聖鑒謹奏奉旨已錄○○頭品頂戴四川總督臣劉秉璋跪奏爲展辦新海防四十二次收捐銀數造冊請獎恭摺仰祈聖鑒事竊查展辦新海防事例自光緒十六年正月二十一日起已將初次至四十一次收捐銀數曁各捐生姓名年貌藉貫三代先後奏咨在案茲據署理布政使文光詳稱今自十九年九月二十一日起至十月二十日止屆滿一月計收實官四名共收庫平色銀六百九十二兩飯食銀十兩三錢八分照費銀八錢國子監飯食銀一兩照費銀二錢除將收捐銀兩存儲備撥並將部監飯照銀兩存俟搭解外所有再接展新海防四十二次收捐造具各捐生姓名年貌籍貫三代淸冊詳請奏咨前來臣覆查此次收捐銀數該與新海防事例相符貪無仰懇天恩敕部迅予核議給獎頒發執照來川以便給發用昭激勸除將副實收清冊分咨外所有再接展新海防收捐銀數理合恭摺具奏伏乞皇上聖鑒訓示謹奏奉硃批戶部議奏欽此○○李鴻章片再光緒三四年奏明黃　兩屆安瀾請獎案內有河工試用縣丞汪哲臣請俟補缺後以知縣用又光緒十三十五兩年奏明黃河兩屆安灡請獎案內有北河補用巡檢潘彥槐請俟補缺後以主簿用先後經部覆准茲查汪哲臣係直隷試用縣丞潘彥槐係直隷議叙班補用巡檢均非河工人員原保單內底銜實係繕寫錯誤應請更正又雲南勸辦光緒十六年順直賑捐出力案內有雲南候補知州蔡鏡蓉經臣奏請加運同銜經部議覆以該員係雲南候補知縣剿辦越南游匪出力保舉過班知州之案業經議駁應攺爲加五品銜查該員前由雲南候補知縣於剿辦越南游匪出力案內保以知州仍留原省補用經部議駁復經雲貴督臣覆奏請照原保給獎免補本班以知州仍歸愿省儘先遇缺補用奉旨允准且該員先於光緒三年在雲南省遵籌餉例報捐鹽提舉升銜今因勸辦順直賑捐出力攺爲加五品銜係屬重複應請仍照原保給獎由候補知州加運同銜以示鼓勵據大順廣道並籌賑局司道具詳請奏前來理合附片具奏伏乞聖鑒敕部查照分別更正核覆謹奏奉硃批吏部議奏欽此○○頭品頂戴河南巡撫奴才裕寛跪奏爲查明散放義賑出力員紳遵旨擇尤酌保恭摺仰祈聖鑒事竊奴才前因上年汲淇等縣被水成災查放義賑出力員紳可否擇尤保獎於光緒十九年七月初三日奏奉硃批准其酌保數員毋許冒濫欽此仰見朝廷於愼重名器之中仍寓激勵人才之意欽佩莫名當經恭錄轉行欽遵去後茲據直隷津海關道盛宣懷查明在事尤爲出力之儘先選用知縣劉兆棟等九員造册詳請奏奬前來奴才查該員紳等於鄰省偏災甫告卽請撥義賑巨欵自秋徂冬周歴散放始終其事無濫無遺實屬好善任勞尤爲出力相應敬繕清單仰懇天恩俯照所請給奬以昭激勸除將各員紳履歴淸冊咨部外理合恭摺具陳伏乞皇上聖鑒訓示謹奏奉硃批該部議奏單併發欽此○○頭品頂戴廣西巡撫臣張聨桂跪奏爲烟瘴要缺同知需員籲懇聖恩俯准揀員升補以裨地方事竊照太平府屬明江同知縣繼新於光緒十九年九月初六日在省寓病故應歸九月三十日截缺所遺員缺係烟瘴題調二年俸滿撤回內地候升之缺例應由外揀員調補該處地當邊要現辦防務搜捕伏莽一切整飭撫綏均關緊要非精明幹練熟習邊情之員弗克勝任伏查定例烟瘴苗疆缺出應於太平泗城鎭安思恩慶遠歸順百色等五府二州㕔內先儘籍隸廣東福建湖南雲南貴州等五省人員揀選調補如人地未宜准以別省人員揀選再人地不宜於別府別州內先儘籍隷五省人員揀選倘人地又不相宜始准以籍隸別省人員揀選調補等因遵照在案今太平府明江同知係烟瘴題調要缺例應於太平等五府二州廳及籍隸廣東福建湖南雲南貴州等五省人員請調請補請升查廣西太平等五府二州廳及別府別州內實缺同知雖有籍隷五省及別省人員非現居要缺卽人地未宜一時實無可調之員至候補同知內籍隷五省及別省者或不耐烟瘴或不熟邊情於此等邊徼要區難期勝任未便稍涉遷就茲於籍隸五省應升人員內逐加遴選查有調署臨桂縣事升用同知直隷州全州知州徐怲又年四十八歲貴州貴筑縣人由光祿寺署正投効黔營克復淸黃等城並連拔堅巢疏通驛路出力保以知州用嗣因克復興義府及新城各城肅清上游底定全黔出力保以本班分發省分歸候補班前先補用並賞戴花瓴光緒三年赴部呈請分發捐指廣西光緒四年六月初十日蒙欽派王大臣騐放領照起程五年正月初十日到省委署橫州知州奉文准補左州知州因援剿越南邊匪案內出力保以同知直隸州升用光緒九年五月二十日奉旨依議欽此十年十月二十八日到任復因關外官軍迭次獲勝案內出力保加運同銜歴經調署永康籐縣等州縣事務復調署全州知州十五年四月初三日到任是年舉行大計保薦卓異十六年保薦循良奉上諭著傳旨嘉奬欽此奏請調補全州知州於十七年七月二十四日奉文奏調因邊防期滿案內出力候補同知直隷州攺以知府用光緒十八年三月十八日具奏奉旨依議欽此調署貴縣知縣旋卽交卸復委署臨桂縣知縣於光緒十九年正月二十七日到任該員才優守潔辦事實心能耐烟瘴且曾任左州知州係在五府之內熟習邊情現署臨桂縣首邑衝繁疲難要缺勤政愛民安良戢暴一切治理措置裕如以之升補太平府明江同知實屬人地相宜與例亦符據藩司黃槐森臬司胡燏棻會詳前來相應仰懇天因俯念烟瘴要區需才孔亟准以升用同知直隸州全州知州徐炳文升補太平府明江同知員缺於烟瘴要缺可收得人之效如蒙俞允俟該員經手事竣照例給咨送部引見至所遺全州知州員缺係衝繁難兼三要缺例應由外揀員調補俟接准部覆冉行遴員請補再該員任內並無降罰住俸停升等案亦無已經咨叅未准部覆事件合併陳明謹會同兩廣總督臣李瀚章恭摺具奏伏乞皇上聖鑒敕部核覆施行謹奏奉硃批吏部議奏欽此○○頭品頂戴兩江總督臣劉坤一跪奏爲採辦椶毛動用銀欵恭摺仰祈聖鑒事竊准工部咨行令採辦㯶毛二十萬斤分批解部等因當經轉飭遵照去後茲據安徽布政使德壽詳稱奉辦椶毛二十萬斤仍以五萬斤爲批分作四批業將頭批五萬斤委員辦解在案其二批五萬斤派員前赴江西湖南一帶赶速辦解所有每斤例價銀數共該正銀一千百兩照例在於光緒十八年各屬解司正項銀內動給又於耗羡項下撥給恊貼價値銀二千六百兩有奇又部飯銀一千二百兩並水脚銀一千八百兩有奇詳請奏咨前來臣覆覈無異除飭催赶速購辦報解外所有採辦椶毛動用銀數緣由理合會同安徽巡撫臣沈秉成恭摺具陳伏乞皇上聖鑒謹奏奉硃批工部知道欽此 
 
 

Page 14

 
 
[光緒十九年十二月十九日京報全錄]  
　　宮門抄○江督劉奏查明各塲灶風潮情形擬請緩徵折價錢糧摺○河督許奏遵旨兼程陛見恭謝天恩摺○將軍裕奏委署知縣片○雲督玉奏蒙自關徵收稅銀及支銷提存各欵數目摺○湖督張等奏微收錢漕三年全完之員請從優獎叙摺○桂撫張奏彚報盜犯就地正法名數摺○十二月十九日工部鴻臚寺値日○睿王謝管宴大臣恩○崑岡謝充族長恩○惲彥彬課稽察中書科恩○廣東正考官顧璜到京請安○山西正考官薛寳辰到京請安○興伯假滿請安○良培請假十日○召見軍機李鴻藻薛寳辰顧璜○○頭品頂戴兩江總督臣劉坤一跪奏爲兩淮泰州海州二屬各塲竈地被風被潮勘不成災擬請緩徵折價錢糧恭摺仰祈聖鑒事竊泰州分司所屬富安安豐梁垜東台何垜丁溪草堰劉莊伍祜新興廟灣十一塲因本年入伏後雨澤愆期幷被風潮催折淹浸各項花息受傷統計收成减色勘不成災惟積歉之區素鮮蓋藏應徵錢糧若令新舊並完力有未逮擬請分別徵緩以舒竈力除富安等十一塲本年二月啓徵之光緒十九年壓徵十八年分折價及來年二月應徵之光緒二十年壓徵十九年分折價均應照常徵收外應請將富安安豐梁垜東台何垛劉莊伍祜新興廟灣九塲上年二月並丁溪草堰二塲上年秋成後各啓徵之光緒十八年壓徵十七年分折價及本年秋成應帶徵之光緒十三年分並未屇帶徵之十四十五十六各年原緩折價一併緩至來年秋成後由遠而近每年帶徵一年又海州分司所屬板浦中正臨興三塲亦因本年入夏後雨澤愆期斷被風潮以致蕩地所種秋禾雜糧受傷較重收成歉薄　不成災除隨淹隨復無誤哂掃之監池應徵光緒十九年擪徵十八年分折價及來年二月應徵之光緒二十年擪徵十九年分折價均應仍照常啓徵不計外應請將板浦中正臨興三塲本年秋成後帶徵之光緒十八年分蕩地折價緩至來年麥熟後徵收其來年二月應徵之光緒二十年壓徵十九年分蕩地折價緩至來年秋成後啓徵據各該分司禀經兩淮鹽運使江人鏡淮揚海道謝元福派員確勘具文會詳請奏前來臣覆加查核均屬實在情形合無仰懇天恩俯准分別徵緩折價錢糧以舒竈力除飭赶造緩徵折價年欵分數及勘不成灾冊結咨部核覆外謹會同江蘇巡撫臣奎俊恭摺具陳伏乞皇上聖鑒訓示謹奏奉硃批著照所請戶部知道欽此○○頭品頂戴河東河道總督臣許振褘跪奏爲遵旨兼程陛見恭謝天恩事竊臣承准軍機大臣字寄光緒十九年十一月十三日奉上諭著派許振褘會同李鴻章查勘永定河上下游情形許振褘先行兼程來京陛見河東河道總督著裕寛暫行兼署等因欽此當卽欽遵一面飛飭各廳前來催辦凌汛事宜一面整理行裝於二十四日交卸督篆遞印撫臣兼管臣於二十六日渡河兼程北上竊維永定河一工河身受病已深前大學士直隷督臣曾國藩籌畫兩年亦無辦法今又加以連年伏汛大雨河流更益爲災大學士直隷督臣李鴻章亦竭盡心力苦思勞神議賑治河有年於茲矣卽臣與撫臣裕寛雖不能有裨時局然分任勸捐接濟亦前後各籌解十餘萬兩何者非皇太后皇上愛民綦切不憚內帑焦勞於上凡在臣工豈有不仰體仁慈稍効蟻忱之理而李鴻章被遇恩任至渥極重酬報之心尤爲急切地方之險更所周知此不待局外催迫也臣承乏黃河於今三載本非素習且之幹濟特稍去其積弊而已至近年河上幸告無事則出自聖主指示機宜又以至誠感神並非庸下如臣可免隕越况黃河與永定河情形全不相同臣渥承恩命惟有星夜兼程趨叩闕廷祇求聖訓徧閱河工會同督臣諮詢相度據實上陳在衆臣艱難自任巳衋其力之所能爲在微臣知識無多旁審其理之所不易再爲同乞聖示夫古來堯舜大水不廢隆平漢唐治河亦名無定昔人云從來無無害之河近年各省大水亦不獨畿輔爲然天事之乘除陰陽之愆伏非人事可測亦非卒歲爲然至救弊補偏自賈讓所言後歴朝盡出下䇿非不籌恩實無把握也臣與李鴻章各矢天良凡可行者將必會陳若實不能行敬求聖主仁明曲加矜察所有臣遵旨遄行及交卸日期理合繕摺陳明伏乞皇上聖鑒訓示謹奏奉硃批知道了欽此○○裕祿片再署鐵嶺縣知縣候　知縣樊恭佩調省察看所遺員缺查有候補知縣張雲龍勤愼穩練堪以署理除分撽飭遵外謹附片具陳伏乞聖鑒謹奏奉硃批吏部知道欽此○○雲貴總督臣王文韶跪奏爲蒙自關第一百三十結期滿徵收稅銀及支銷提存各欵循例開單奏報恭摺仰祈聖鑒事竊案准戶部奏咨洋關徵收稅銀遵照章程應行按結開單奏報扣足四結專摺奏銷等因業將蒙自關自開辦日起至光緒十八年十一月十三日第一百二十九結止徵收稅銀支銷數目循例開單奏報在案茲據署雲南臨安開廣道兼管關務陳燦將光緒十八年十一月十四日起至十九年二月十四日止第一百三十結期內徵收正稅分別肆陸成肆成作爲京餉其陸成洋稅項下除開支正半稅傾鎔折耗及關用經費外餘銀提壹成伍釐作出使經費所收子口半稅全數歸入陸成項下並將實徵船鈔各欵數目開具四柱清單詳請奏咨至蒙自開關以來無洋商運貨出入所收稅鈔均係華商完納等情具詳前來臣覆核無異除開列管收曁四柱淸單恭呈御覽並咨總理各國事務衙門曁南洋大臣戶部查照外謹會同雲南巡撫臣譚鈞培恭摺具陳伏乞皇上聖鑒敕下衙門查核施行謹奏奉硃批該衙門知道單併發欽此○○頭品頂戴湖廣總督臣張之洞頭品頂戴湖北巡撫臣譚繼洵跪奏爲徵收錢漕三年全完之員懇請照例從優獎叙恭摺仰祈聖鑒事竊照錢漕乃維正之供催科爲有司專責鄂省頻年奉提京餉及撥恊各省餉項全賴地丁等欵徵解踴躍藉資挹注是州縣催徵之勤惰實關餉需之贏縮其有先期完解之員歴經奏准獎叙在案茲湖北布政使王之春督糧道岑春蓂詳稱查黃安縣額徵光緒十八年司庫地丁等欵錢糧除解支外實解銀一萬六千八百三十一兩九錢四分五釐又應解道庫漕南正耗米折等欵共銀四千二百九十三兩二錢二分一釐均於年內全完光緒十五十六十七等年錢漕銀兩亦於奏銷前掃數完解均係該縣陶大夏一手經徵三年全完例應於照常議叙之外量加優敘等情詳請奏獎前來臣等查該縣額徵各年各欵銀數均在二萬兩以上俱於奏銷前掃數全完洵屬催科勤奮自應專案請獎合無仰懇天恩俯准將現任黃安縣知縣陶大夏照例給予加一級紀錄三次以示鼓勵而資觀感謹合詞恭摺具奏伏乞皇上聖鑒謹奏奉硃批該部議奏欽此○○頭品頂戴廣西巡撫臣張聨桂跪奏爲州縣捕獲盜犯飭令照章就地正法按季彚案具陳仰祈聖鑒事竊光緒八年五月准刑部咨酌議盜犯就地正法章程原奏內稱廣西爲昔年肇亂之區暫准就地正法統限一年規復舊制實係距省窵遠長途恐有疏虞亦可酌照秋審事例解赴該管巡道訊明詳由督撫題奏等因當經前撫臣轉行遵辦在案惟查廣西盜風未息尙難卽復舊制數年以來各州縣緝獲強刦盜犯均於審明後解赴該管知府直隷廳州覆審禀請就地正法緣各屬地雜苗猺山深菁密最易藏奸自咸豐初年土宼蠭起辦理軍務垂二十年始得以次勘定而伏莽未淨猶虞竊發持械强刦之案隨在皆有無財可刦卽擄女口爲害實甚非速加刑誅無以昭炯戒而示懲儆惟應正法者該州縣必須細心研究取錄切供就近解赴該管道府廳州覆審果係情眞罪當錄供由司核定轉詳方准正法以昭詳愼自光緒十五年七月起經前任撫臣將正法各盜犯叙具案由按季彚奏至光緒十九年夏季止各州縣决過盜犯名數供情俱已開具淸單奏明在案茲查十九年秋季分據平南宜山恭城等縣先後具報緝獲各案盜犯陳亞風等十名均據該縣詳細研審各供認持械行刦得贓或拒捕傷斃事主各等情不諱所供行刦年月日期均與事主報案相符究明此外並無另犯搶刦別案錄供解經該管府州提犯覆審供情確鑿轉報臬司核明無異各該犯均係罪應斬决或應加梟法無可貸先後由司詳報批飭隨時就地正法並飭嚴緝各案逸犯務獲究報勿稍疏懈其有獲犯尙未及半或首犯未獲者分別照例開叅所有十九年秋季分各州緝獲盜犯審明就地正法緣由理合繕摺具奏併將各案盗犯名數供情開具淸單恭呈御覽伏乞皇上聖鑒訓示謹奏奉硃批刑部知道單併發欽此 
 
