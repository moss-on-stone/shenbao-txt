# 1885 - 61 - 4904273

 

Page 1

 
 
[三十一號畫報出售] [  申報舘主啓]  
本舘自去夏創設畫報以來常萃數十大名家分繒新奇近事鈎摹細緻印釘精工生面別開早巳不脛而走刻又印成第三十一號畫報專取去冬日高諸事繒爲八圖每圖倣章回體例撰成對偶子目係以小記每一披閱如向三韓城畔問俗採風而其間慕亂黨之橫行狀　王師之勘亂尊王攘敵尤爲雅合體裁茲定于本月十六日出售所有標題先爲佈列諸君子子銀燈火樹之間其亦先覩爲快乎畫報後仍附淞隱漫錄圖說一則閱者鑒之第一圖郵政局肆筵速客頑固黨放火戕官第二圖假傳虎節召倭兵威逼鸞輿遷別院第三圖中奸謀韓廷飛碧血避亂黨關廟泣青燐第四圖雲屯霧沛大帥鷹揚海闊天空藩王豹隱第五圖奮天戈奸臣授首投華寨弱主濳身第六圖犯衆怒避禍走仁川普皇恩送孥歸濟浦 
第七圖電報飛傳求保衛星軺移指壯聲威第八圖霜鋋雪鋋海上觀兵玉敦珠槃城中立約 
[畫前昨兩紀法人查船事後] 　 
前日報列各商船出口爲法船所查昨日又悉進口之船亦爲紐回利查騐然後放行查十五日鎭海口外法船四艘駛近口門中國援臺兵船避泊鎭海者卽與開戰岸上砲臺亦經放砲相助擊壞法船續得詳細情形謂法船德利用芳答拉克巴夏爾均未開砲惟紐囘利一艘上前開砲轟擊中國三船亦惟開濟一艘放砲最多砲臺之砲亦有準頭以故紐回利被我擊壞戰畢倐忽不見初有言已被轟沈者後知實於烟霧遂漫之中乘勢郤退然擊壞之說則固衆口一辭不過傷損船頭或轟穿機器艙究無人目擊情形不敢懸斷耳援臺五船旣於除夕元旦兩日在石浦口內失事或謂被法船施放魚雷船雜漁船而進布帆高挂不見烟㾗比及知覺瞬已近前相持四次卒至被毀殊爲可惜或　管帶金君早有沈船潰散之意此次吳統領升旗指示令向南行金君實先梗命向西傍山而駛致爲法船截斷迫入港內法船在口外遙爲伺察水淺不能追入亦並未有放魚雷之事乃管帶自鑿其船揮令船中諸人赶急上岸而澄慶隨之在後因亦不得已而棄船以遁此其罪首禍魁自有攸屬較之被法擊壞罰更應加一等矣是二說者不知孰是援情定罪靜候 
朝廷之命而已然無論知與不知苟以澄馭二船失事爲善莫不痛心疾首咬牙切齒以爲　國家製備兵船糜帑億萬管駕員弁坐享厚糈一旦有事未及明與敵人是仗而喪心病狂至於如此爲之統領者其將何以自解不禁　切憂思乃甫及旬日而卽有鎭海一役湔洗前恥大壯軍威令人遜聽風聲竊歎我師船之自有可以見長而海口砲台相助戮力亦不枉費多年營築之功誠足以慰天下臣民之望顧何以紛紛傳說被砲台之炮擊壞之法船紐回利竟已駛來江南海面而與我商民貨船之往來者大肆刁難任意搜查嘻可異已夫寗波洋面去吳淞口外止八百餘里之遙平時商輪載貨出入途中行駛不過十三四點鐘之久卽已到埠兵船行程不如商貨之笨重其迅速固在意中况法船有寄泊普陀山之說假令得窩頓之所則數百里之間飄忽無定而且虛聲恫喝是法人之長技彼於日內方欲大言欺世將自北至南萬餘里之沿海口岸盡行封閉然則乘此休息餘閒特來吳淞口外與諸商船作難亦奚足怪所不解者　回利旣被我軍擊損於鎭海何以能來若所傳擊破船頭與轟穿機器艙之說洵不虛誣則更非十日半月之功所能修葺也馬尾之役華船毀失約值千萬法船亦有所損其後攻出長門泊於芭蕉山者累月有商船過之間版築之聲諸船相答知其在馬江時若楊武等船於危急之際猶放數砲傷損法船孤拔急於修理故力攻長門而出而藉芭蕉山以爲整理　綴之地然必越旬餘而始　駛赴基隆今普陀山並無船塢如紐回利已受大損必須曠日持久乃能修竣否則亦須十日之期乃倐忽間已在吳淞口外查騐商船噫鎭海之役我知法船並未受傷也盖海面汪洋戰時砲火雜於波浪烟㾗水影一望模糊我之砲如果得力但見砲彈及乎法船而已其洞穿幾許深燒毀幾許闊極目力之所至未必卽能辨悉而况船中諸人從未輕戰砲之擊中當如何情景其不擊中又當如何情景恐無精熟之炮手不能知也彼　只見法船不敢戀戰指顧之間在前一船忽然退去度其必經重傷不堪再戰故猛然收兵遂由此而以法船　擊相傳言者娓娓聞者欣欣信以爲華勝而法敗而抑知今日查船之事出而虛實乃不可揜也中國積習事多粉飾從前軍營文報確實者十不及三近者整頓海防實事求是此種陋習萬不可沿鎭海一仗爲援臺遷延者解嘲亦爲避敵棄船者减罪庸不免於粉飾乃我欲粉飾而敵轉不許我粉飾出紐回利而示人以無傷噫　豈可令他國聞之者哉 
[基隆勝法細情]  
　　去臘基隆獲勝各情本館早已列之報牘茲又接得臺北坐探委員上厦門各大憲稟函鋪叙情形較更詳細因再錄之據云去冬十二月十一日各軍力戰殺敵至申刻風雨淋漓泥濘沒足始收隊回營管帶義勇左右二營之蘇軍門樹森營於圓倉埔是處與月眉山法人佔踞之地相隔祗八九百步蘇軍以其太覺迫近且未堅固卽傳令各營將勇退紥距圓倉埔半里許之大坑罪翌日法人聞之卽統兵一千六七百名進攻大坑頭八點鐘時曹統領親率大隊至月眉山圓倉埔大坑頭督陣奮不顧身親冒矢石先鋒張仁貴帶同義勇奮勇沖入深澳坑斬獲法兵二三十名生擒黑兵五名直至申刻始收隊回營卽有祥字中營馳到暖鸞鄕紥駐此十二日之事也十三日晨張仁貴帶勇五百名出隊至月眉山被圍幸霆慶前後二營廖軍門得勝祥字左右營葉恊戎友勝各率所部奮力接應與彼猛戰圍始得解且陳斬法人二十餘名生擒黑兵三名割取首級七顆奪圓月眉山頂紥駐重兵我軍祗斃三人傷十餘人午後楚軍三營及張仁貴所統義勇奮力衝鋒乘勢從兩邊夾擊遂將法人逐至山脚時曹統領督率廖得勝葉友勝張仁貴各帥親斬三畫金法兵頭一名黑兵十二名陣傷法兵七八十名法人見華軍勢甚威猛不可力攻卽於午後分兵四五百名別攻大水窟我軍　開鎗砲數牌營務虛林觀察蔭棠親率義勇三千名在此整隊預備法人隨即轉攻圓倉埔此處有桂軍門占彪部下三營並營務處蘇君部下五百人暖鸞鄕練勇三百餘名梁別駕所帶義勇左右二營全隊會合拒敵輪流接戰斬馘督隊法將一名法兵四五十名割取首級三十餘顆擊傷法人百餘名兩路之兵鎗砲連天自辰至酉法人力怯胆寒敗陣而退我軍亦陣亡哨官二員兵勇三十餘名受傷二百餘名隨卽收隊查此路上通宜蘭下達艋舺大道且山勢最高倘有疎失則暖鸞一帶難保無虞是日之戰自去年六月開仗以來從未見有如此奮勇者其助戰之各鄕勇死二三十名傷七八十名是日法人之與我軍决戰者共二千六七百人晚間管帶祥字左右二營之葉 
 
 

Page 2

 
 
協戎並武毅左軍畢軍門長和由金保里馳抵暖鸞梁別駕所帶健字營義勇由六堵馳抵暖鸞曹統領仁祥於戍刻親自督率霆慶祥字各軍嚴整隊伍約計五千餘人以待明日接戰想拉朽摧枯不難從此得手也 
[閩嶠雜聞]  
　　船政前學堂教習法人邁德因法搆釁辭職引去聞有聘請英人爲教習之說所聘何人未知也○賭博之風閩省爲盛左爵閣督莅閩以來嫉惡甚嚴以長脚牌二面一書撣壓地方一書嚴拿賄博日委武員輪帶弁勇沿途巡查業樗蒲者莫不束手而歎張首府因之督派差役四處密捕十分嚴密有王雪求開設賭塲被拿初七日發枷鳴鑼遊街示衆省垣賭風幾爲之絕○洋油最易引火前經大吏示禁在案無知細民輒貪其便宜而故違之有九彩園剃頭店李某西門街藥材舖林某下殿口磨房店陳某皆私點洋油前日被官差偵獲責打發枷遊街示衆初四夜北門太山巷林家魚貨店亦私點洋油是晚店主外出府差將該店記帳夥乙某拿入府署當堂責打一百五十板可爲意外官符張首府猶恐漏網者多前日復懸賞格加能獲到售油之人當堂賞給二十千文以示鼓勵○恪靖衛隊營駐府轅門口福　祠內已有多日有興化人甲其以賣易　爲業每夜至該處喚賣把衙役某乙勒索每宵須以餘瀝分潤方不欄阻甲格于勢勉從之于心終不甘初十夜甲以毒物暗置湯內乙與弟同食之次辰喑不能言幾如豫讓之吞炭疑爲甲所毒因具禀府尊尋卽籖差拿甲當堂供情不諱復以解毒藥付乙與弟服之移時言笑如故府尊卽將甲重責千板並將乙革役以昭烟戒以口腹而獲譴可謂因小失大矣○善後局提調程起鶚太守練達圓通于局務尤爲精熟久已題　台灣府缺經張中丞沈方伯再三挽留暫緩赴任茲聞程太守已於十五日缷提調事務所有公牘交知府顏鍾軾接辦矣○入春以來雨多晴少後街燈市殊覺寂寥十五夜皓月如銀遊人似織不减二十四橋風景也 
[米價𨺗長]  
　　厦門於日前聞各國領事知照各洋行稱法人禁止輪船夾板裝運米粮等語但厦門食米向仰給於上海漳州兩處今聞此信各米行米店立卽漲價至十四日時和輪船入口並無粒米載來並據該船主稱在上海已載米數千包擬運厦門嗣因法有禁令復起駁上岸厦人聞此信致米百斤價長三錢貧民愈難支持矣 
[防營分駐]  
　　程軍門文炳統帶之選鋒營勇於元宵節前已由福建省開差到泉州駐紥惠安大寅等處至楊厚庵宮保之乾軍營勇則駐紥興化府云 
[從逆宜誅]  
　　客有自新加坡回者述稱去臘有法船數艘在彼招兵無業華民多受其雇言明月給工金十八元如願剪辮改裝則値且加倍約共招去五六百名噫法人黷武窮兵計無所出而欲以無知之輩効命疆塲亦可見其勢窮力絀矣然凡我華民數十世祖宗久已食毛踐土今竟貪此蠅頭之利媚敵反戈不特一旦被俘身首不保且爾妻爾子亦將同被株連清夜自思値乎不値尙其及早反正敵愾同仇愼勿自昧天良致蹈刑戮而不　也 
[粵屑]  
　　軍務方殷籌餉孔亟富商某君欲於鹽厘項下每斤加抽二文積少成多以濟軍餉曾擬定章程規赴督轅呈遞求請試辦張制軍將原稟交司道會議是否可行然後批示云○牙捐定重每兩抽收三分各行均已遵繳惟生菓一行當道以其無關輕重欲抽至五分商人不允求請照抽三分云○彭欽憲嘗與諸將帥議論時務謂援救臺灣全無把握蓋不繫於船之不及法人實懼夫駕駛乏人耳欽憲此言洵可謂洞若觀火矣○前日有楚軍四營由虎門抵省駐紥東郊一俟天色晴明卽逐日勤操以待督撫各憲親閱云 
[朝日往來公牘彙登]  
　　大朝鮮督辦交涉通商事務金爲照會事照得本月十七日戍刻內協辦閔泳翊偶爲盜傷幷未至死亦尋常事也而不料貴大臣率兵深入宮禁斷止出入信息阻隔先移大君主於景祐宮繼又移於李判書載元宅連戮大臣六人均不解　故無知小民未能無憾於貴大臣將聚衆攻戰本國轉託中國駐防之保護兵入內保護深恐居民加害於貴兵而相見之時貴兵阻攔先發鎗炮以至互有所傷宮闈之內作爲戰場雖貴大臣亦一時錯謁意在保護必無他意而各國均有保護之約已經照會各國公使會商酌理亦布貴大臣酌核見覆須至照會者右照會大日本欽差辦理大臣竹添甲申十月十九日○竹添公使閣下敬啓者今朝由本署送有照會一道尙未見覆未知沈浮於何處殊爲紆鬱前所奉公文謹述事故源委幷要會商各國公使務欲言歸於好邀福兩國今聞貴大臣徑出城外將冋仁川愕然失圖誠不曉志意之所在也應請貴大臣暫回高軒從妥商酌實所區區企望者前送公文更抄錄一紙附呈庶鑒此衷肅此奉佈不具中申十月二十日金宏集○金督辦閣下敬啓者日昨午前十一時雇典洞住金成一者將照會二件送致貴衙門刻俟照復而一去無消息爲此將前送照會抄錄各一分更送貴衙門杳照耑此順頌日祉明治十七年十二月八日竹添進一郎○再本大臣回覆清國吳軍門袁營務處之信函亦昨經封入照會內請貴衙門轉送而雖本照會無從知達否故茲更將抄錄原文送請轉送爲祈○大日本欽差辦理大臣竹添照會事照得貴國亂民漸迫於我公使館放鎗放火投擊石塊岌岌乎危殆而貴政府坐視不制故本大臣暫移仁川欲稟商於本國政府以取進止爲此照會貴政府應請本大臣暫移之間保護我公館可也爲此照會請煩貴人臣查照施行須至照會者右照會大朝鮮督辦交涉通商事務金明治十七年十二月七日○大日本欽差大臣竹添照覆事本大臣率我護衛隊入貴國王闕者奉貴國大君主派使諭以日使來衛等因謹遵上諭卽時馳赴王闕詎意昨日清國兵不意闖入闕門與貴國兵相合先行發鎗遂至四面攻擊本大臣因奉有來衛之諭故不得已而　發小鎗始終陪隨大君主以竭保護之誼其後大君主切慕大君母至有雖死必往侍之諭竟由後門幸於貴國兵陣之中本大臣帥兵欲陪從卽爲貴國兵被鎗擊因恐萬一誤有震驚大君主之事則却失保護之誼在後門拜別遂率我護衛隊歸館茲接貴督辦照會載有先移大君主於景祐宮云云之語特所不解本大臣於移幸之事一無所闕奉諭入宮鸞駕所幸追陪護衛而已至於連戮大臣六人之語尤不勝驚駭本大臣在宮未嘗須臾離大君主之傍亦未見有戮大臣之事而我兵專守衛大君主所在之四面其他諸門則僅置守衛有出入者一一問其姓名而傳奏之經許可而始通行其他則非所與知也而貴督辦有云云之語不知何有據而然乎此事所關極大請舉其証以示本使至如貴國人民聚衆攻擊不知其冋故來文又云我兵抽攔先發槍炮試思王宮諸門誰守之卽非貴國兵乎我兵守衛大君主所在之處槍聲之遽發也大君主驚極有此何事之諭諭未畢而槍聲至於王所我亦不得已而應之耳此衆所共見更望貴督辦詳查當時情由無錯誤事實顚倒曲直可也爲此備文照覆須至照覆者右照覆大朝鮮通商事務金 
[嘉郡近聞]  
　　十三日浙撫憲委員因公到禾入城拜客次日啓行○桐鄕縣崔明府於十三日晋郡十四日回桐鄕○精嚴寺和尙貴誠自被逐後逃至沈蕩鎭棲止某寺中幾如野鶴孤雲聞已於前日圓寂是所謂放下屠刀立地成佛者歟○江西撫憲德中丞之瀛眷乘舟赴任十六日過嘉興○十六夜二鼓時報忠埭天生堂藥店不戒於火警鑼四出各坊水龍齊集施救卽時灌熄人口亦無傷損○嘉秀兩邑兌收粮米催促甚急自聞海運被阻之說卽諭糧戶暫止上兌○乍浦離寗波不遠十六夜聞寗波警信立撥營馬星夜赴郡稟報軍情甚爲秘密○十八日係 
 
 

Page 3

 
 
秀水縣朱明府女公子出閣之期卽以內署爲甥舘快壻係宜興徐太史之公子也○十九日係開印之期嘉秀兩衙門皆於晚間點放烟火郡人結隊往觀聯袂成帷烈烈然如登春臺也 
[揚州瑣綴]  
　　有王某者生平敬惜字紙曾無厭倦初四日閒步街頭瞥見墻脚汚穢中露出一紙似有墨蹟俯拾細視乃教塲街某錢鋪之票也上寫英洋二百元欣喜無似隨卽持票往店奈該店尙未開市見王躑躅門前細詢來歴王告以故店中人謂此票係某紳除夕遺失昨已掛失與廢紙無異王聞大怒爭論兩日該店竟置不理王欲涉訟旋有郭姓出爲調處大約可得半數人以爲惜字之報○寶應某中僦居邗上旅舘蕭條特購小星以慰岑寂雖裙邊白足六寸膚圓而眼如秋水能令人見而魂銷前日傍晚甲適他出妾兀坐無聊至門前閒眺忽乍反穿紅邊馬掛者二人嘻笑而過瞥覩芳姿不覺眈眈虎視妾急返身二人亦跟蹤而入直進香閨大呼開燈妾告以良戶二人不信反肆咆哮正在惶急之際鄰人畢集而某甲亦歸見之忿甚立將二人捆縛欲送諸官二人見此情形始悟悞認桃源長跪服禮又經人解勸始寢其事噫繡闥花枝其可漏洩春光惹蜂蝶之喧閙哉○聞鐵鎖於星橋持瓊簫于月夜每届放燈之夕率爲秉燭之游今歲元宵又逢晴霽是以轅門橋一帶賣燈者密若繁星有某甲在金瑞春香粉店門首羅設燈攤十二日午後忽來一靑皮冐充縣差向甲索費甲不與致相口角繼而毆打香店老叟見之不平略爲申斥詎彼舍甲訛叟云吾之衣服爲汝撕破纏　不休日晡仍臥香店櫃旁可謂煞風景矣○時屇新年打賣拳頑把戲等人漸次入城以博微利十四日教塲北首有山西人兩男一女頑耍雜技女郎頗娟好細腰容袖以帕紥額宛如戯劇中之母大虫裝束而裙底雙鈎瘦不盈握觀者圍若墻堵須臾女郎呈走索之戯正在矯若游龍之際不防一小孩將擊索之木樁搖活致蓮翹踏空翩然墜地衆人失色而女郎已如蜻蜓點水一躍而興矣非體態輕盈孰能如此旁觀者不禁齊聲喝采曰美哉跌乎○十五日早薛家巷口某姓遽遭回祿焚去草房四家聞係某店點放爆竹火星飛落所致也 
[錢市减色]  
　　蘇市錢業去歲均獲盈餘有財者聞風忻動有添開數莊之說乃臘尾春頭屢傳風鶴以致獲利舊店如履康順昌信和泰三家均收帳閉歇而新開者惟兩店確存　握其餘均觀望不前失業夥友仍復付之一歎未知何日淨掃欃槍使闠闠中人各安生業也 
[新頒禁令]  
　　蘇州府魁太守見吳下風俗奢靡特頒禁令二十八條現已付剞劂氏刊印擬於開印後發出懸示各處聞其中禁婦女不得艷粧冶游並不准髻罩網絡其餘則清理街衢不准佔裝欄干冲天牌及城門橋梁不得攔路擺攤致礙行人各條良法美意均切中吳儂獘病 
[首善紀聞]  
　　各省奏摺交部核議者向歸各該衙門書吏抄錄底稿去年臘月某日工部　吏某甲抄錄某省奏摺字跡歪斜不堪寓目當經翁叔平大司徒巖加申斥再定章程自此交部核議各摺悉歸當月司員自膡不再假手胥吏旣可免模糊潦草而各該司員亦藉以長識見而資歴　一舉兩得莫善於此現聞他部亦擬仿照辦理矣○近日京師居民謠傳孫庚堂軍門開華與法軍連戰三晝夜大獲全勝現臺南北已一律恢復法船盡赴東京詢之當道此設未必盡眞然亦足見我民之敵愾同仇皆欲食法人之肉而寢其皮也○去年十二月分吏部選補江蘇寶應縣杜大令法孟係京都同文舘高才生字淑秋精算學向從李壬叔徵君善蘭游數年如一日勤勤懇懇深得天算精微　年徵君歸獲山當道以算學不如洋文之　用大有裁撤算學舘之意幸總教習丁君冠西力阻其議事始不果各算學生自此乃改習格物卽歸丁君指授所造遂更上一層杜大令亦在其中今茲一麾出守握篆淮陽坐言起行必能經綸大展也○內閣中書科一職專辦京外各官誥軸每當年杪彙奏一次此定例也去冬當事者以別有窒礙之處未克舉行擬幷兩年爲一起至乙酉冬再行出奏云○甲申冬季係三年京察之期各部司員中之列一等者旗人爲多漢人寥寥無幾此亦定例使然盖旗人皆係從龍後裔飮水思源宜隆食報也○彰儀門外里許石路旁五顧財神廟素著靈應廟塑神象五俗傳國初有五盜跳刀拍張任俠好義每竊富家不義之財以濟貧困死遂爲神鄕人立廟饗之神案下以箱簍滿貯紙錠都人士之求財者禱罷袖錠而出歸供神龕俟他有奇遇別購紙錠送還且十倍其所取之數名曰借元寶還元寶每月朔望開廟神簫巫鼓盡日喧闐正月初二日爲京師禮財神之第一日是日該廟祈禱還愿之人什伯於常車馬往來肩摩轂擊幾于舉國若狂云○各省報銷紋銀曾經張香濤制軍奏定限制存貯庫中作爲書吏辦公之費去年積有成數卽於年終分給計戶部十四司經堂諭按司之大小計數之多寡山東陜西雲南福建人數最多每司給銀八十兩廣東廣西貴州每司六十兩其餘各司每司五十兩各司司堂又考察諸書吏公事之勤惰與資格之淺深爲頭二三等以分厚薄云○新正初四日爲銀市開盤之期是日黎明都城錢店無論有無交易皆須到市惟關閉者不到今年僅閉前門內西交民巷景泰一家餘皆安然無事○皇上于除夕御紫光閣宴蒙古外藩年班王公行滿蒙禮閣前設氈帳　席地而坐前對中海內務府照例備溜冰鞵報往跋來馳騁冰上又在帳前看貫跤之戯兩人較力手足齊施以顚仆爲負皆　國朝盛典也○客歲高麗遣使入値年班於十二月二十六日到京元旦呈遞賀表 
[祝融屢見]  
　　杭友來信云今歲上元佳節風清月白玉宇無塵踏月賞燈夜遊極樂詎漏甫三下警鑼突鳴盖貢院東橋文星巷地方失火幸僅焚去草屋兩間隨卽熄滅十七日杭俗謂之落燈節是日午牌時候上城之周公井又火房處係　萬壽宮對門各文武官爭先奔救藩臬兩司及杭協叅府尤爲迅速各署洋龍及各集義民分投樸救計燒去平屋四間而熄所奇者屋中一嫗年約花甲有一火星落於衣袂滿身焚着旁有四五健男盡力拖曳竟如鐵鑄在地不能移動時火已近身衆只得捨之而逃此嫗卒遭焚死僅存焦骨數根慘哉 
[滬事瑣綴]  
　　英租界二擺渡氷廠老街有諸無賴設局聚賭經捕頭查明門牌號數及賭棍姓名禀請黃太守派差協捕拘拿未識能就獲否○昨報江北人某甲被福建人某乙毆傷一節茲悉受傷之翟秀田仍留醫院在逃之羅照安業經包探王阿二訪獲拘入捕房矣○　虹口人祝祥祥戮傷石和尙一案已列前報現聞石和尙傷已痊愈遣妻石王氏赴縣呈控視祥祥因借錢不遂挾刃戮傷伊夫等情叩請究辦而視祥祥之母祝趙氏亦投縣呈控石和尙專將空地租與粵人渾名大脚跟開設賭塲致與伊子因賭爭毆悞傷面頰叩求察究等情昨早　邑尊已派差赴虹口飭提石和尙到案集訊矣○昨早有某西人向虹口頭壩某牛肉莊訛詐錢洋經該莊鳴捕將該西人拘押捕房兩點餘鐘隨卽釋放 
[孽緣難了]  
　　本邑人某甲向居城中雖非豪富頗稱小康家有一妻一妾左擁右抱亦足以豪乃猶舍家雞而戀野鶩與一揚州婦相狎婦固向開妓院者自與甲欵暱卽有終焉之志甲恐醋娘子之不能安也未敢築金屋以藏之而婦志終不改密商之甲令代還債項一千九百五十元而自居於簉室如不見容當效楊妃剪髪故事甲猶豫未决前日婦竟乘肩輿至甲家欲一决可否甲方以好言撫慰婦已袖出幷剪將一縷靑絲盡行剪去甲無計可施亦欲剗去煩惱根作頭陀以避之爭攘之聲喧徹內外親友畢至甲得解圍以出然娘子軍未肯就罷不知有情人何以了此一叚孽緣也 
[覆訊銀案]  
　　昨晨翁太守親臨捕房飭傳胡頌僖詰問銀案胡供生員寔係無力墊銀太守謂爾事被胡景新所累與杜暄實不相干本 
 
 

Page 4

 
 
分府知爾心中以爲錢債本屬細端况原籍遠在江西不能發學以致有意逞刁前後供詞自相矛盾至胡景新如要涉訟必須至原籍江西然亦錯會念頭蓋匯票寫明由胡頌僖照付卽使胡景新無銀匯到爾亦不應將票根寄回現在責成爾速發脚信專人至江西將胡景新追到滬上否則扭在該處地方官衙門以俟關提或送去歸案今日卽可發信胡求請出外發信太守允之着包探會同原告於下半日帶出辦事事竣仍送捕房管押俟囘信到後再核 
[嚴比捲逃]  
　　許合興熟肉店捲逃一案作翁太守飭提在押之熊阿寶詰問洋元究藏何處及早供承免致比責熊執定無洋情願與許當堂立誓太守謂無須立誓惟有嚴比而已遂喝將熊重責一百板責畢復問依舊逞刁太守着將熊還押復詰許恒全究竟失去若干洋元爾妻回時可曾帶去答稱實是二百五十三元初七八日曾開箱看過此是店中資本妻子並不帶回可否求恩釋出女兒以便盤詰太守許之遂退 
[嚴比糧差]  
　　上海縣去年下忙錢粮短繳之數尙鉅近經莫邑尊連日比差甚爲嚴厲前夜查傳欠繳較多之差役令正役自行到案分別笞責判令監追者則有二名云 
[嚴懲土棍]  
　　著名土棍徐阿二家住本埠西鄕徐家匯糾結羽黨遇事生風荼毒鄕愚惡如山積日前縣中訪知檄飭巡局勇丁於本月二十日協同該處地保前往拘拿將徐獲到由局解送縣中莫邑尊飭暫收押下午升堂研訊徐洪安分耕田不敢犯事邑尊謂爾等所爲本縣早經訪確尙敢抵賴實屬可惡遂飭重責三百板鎖在頭門示衆風行雷厲士民快之惟所有黨類尙在事外逍遙想邑尊嫉惡如仇斷不使終逃法稱也 
[代押受責]  
　　去臘本縣粮差趙升汪泰邵源趙金趙奎等經莫邑尊節次嚴催繳數終無起色本月初七日邑尊飭將該差十名一併發收犴獄前日許捕廉查悉內有趙金一名竟敢私易別人替禁遂于午後升坐堂皇提案研訊據其人供稱姓方名錦和係趙奎之夥趙下鄕催繳條漕故屬我替禁三日捕廉謂禁獄重地豈可若是妄爲遂飭笞責四百板仍還禁所並將禁卒責懲諭以嗣後小心看守不得稍有疏虞禁卒唯唯遵諭而退 
[脫字補註]  
　　昨報錄英總領事官告示內有刻下之意所有運往廣東中國口岸米石句其廣東下脫去以北二字以致語意未明合亟補註 
[賑局聲明]  
　　昨登電報助賑內開馬君昭珊求病速痊助洋二百元其洋今已由電報局如數交來所有清單當須挨日排印用再登報聲明[  上海籌賑公所施少欽謹啓正月念一日]  
[磬圃罪言]  
　　世有恒言曰戰守和愚謂守之一言不得與戰和並列爲三也所謂守者不過于和戰未定之先深溝固壘使敵無可乘或于和戰旣定之後分疆畫界各保其封域若夫巨宼起强敵至度德量力能與戰則與戰不能與戰則與和未有不戰不和而但恃守之一言者也今也和旣不屑戰又不能合天下而辦防防者守也夫天下大矣沿海七八省各要口不下數十處處處而防之日日而守之天下安有此財力哉此坐困之道也然則爲今之計宜如何曰莫如戰然則今可以戰乎曰不能也何以知其不能也用兵之道知彼知已百戰百勝今以船而論不如彼以鎗砲而諭不如彼以器械而論不如彼以管帶之將弁而諭不如彼四者皆不如彼而又何以戰有望洋向若而歎斯巳矣然則將遂不與戰乎曰非占不可也然而戰則有道矣愚謂當今之世必得一人爲統帶各海口兵輪船之大臣而其人則幸而有之矣其人誰也曾襲侯也曾侯爲人頗有肝膽又自幼留心西學今歴使各國于外國情形最爲熟悉與諸國之人亦多浹洽者且又文正公之子也各省督撫提鎭皆可以聲氣聨絡之然則斯人斯職允相官矣今誠以曾襲侯爲統帶兵輪船之人臣使之揀擇見在所有各船可用者存之不可用者廢之再使之向外國或製造或購買多則五十艘少則三十艘其船其鎗砲其器械雖不能駕外國而上之要必一一與外國等不似今之以無用者充數船旣備矣鎗砲器械齊矣又妙選管帶將弁以及兵勇人夫一船酌定如干人然後用厚幣聘請外國名將如從前戈登其人者使爲輪船教習務令船中所用雖皆中國之人而駕御之靈鎗砲之準悉與外國之人無異不止於中國洋面南北往來雖萬里重洋展輪可往如此者其時約須四五年其費　須五六千萬然而從此海疆無事矣彼知我有如此之船安敢犯我卽或有以師船來者甫及廣東洋面我卽往而詰之曰兩國和好爾來何爲者止於此則已一動輪薺粉矣如此然後謂之能戰如此然後可與戰不特自固吾圉且可周歴地球爲五大洲盟主興言及此跋予望之【聲圃翁草稿】 
　　　甲申冬予將受代還京葉蘭臺郎中賦五律四章贈行爰次韻改以七律奉答並留別諸君子　○述職承　恩奉　詔還京華回首五雲間龍驤虎旅分南北瘴雨蠻烟歷海山遠戍久持邊上節近臣敢望侍中班此行何以敷前席少答　疇咨仰　霽顏○好是幽幷　健　百年教養儘堪思風行馳驟牙軍隊星動招搖上將旗橫海盛名空物望調琴苦志執予知郤慚峴首追遺澤粵嶠猶留叔子碑　時八旗官兵擬撰文泐石愧不敢當○清時白日去堂堂選勝頻登謌舞岡東閣賓僚快聨絡南樓風月共銜觴樂聽破陣師原壯氣懾投鞭浪不狂俯仰長吟無限感壺天一角劇難忘　壺園雅集舊雨無多境異情遷不禁感慨系之○嶺梅含笑送征程十里戈船颺彩旌見說朱崖嚴固壘行看赤壁搗連營猶洋莫弛零丁險豹略深資令甲明計日漢關傳吉語願聞饒唱和新聲[  札庫穆佛薌長善拜稿]  
　　　甲申冬月杪巡閱海防至南石頭營次雪琴宮保大司馬留飮帳中自寫老梅大直幅系以截句並錄海南秋興詩三首書屏贈行爰分次 
[其韻奉和以爲留別]  
　　少年曾抱賈生憂太息從戎志未酬烟樹望殘榆塞月蠻風吹老穗城秋閭閻安堵軍無擾組練加荼䇿孰籌十六年來慚坐嘯海門烽火入邊愁○婆娑老子興偏饒畢竟蒼松耐後凋名震虎頭眞赫赫笑看鶴髪任蕭蕭樓船落日鳴哀角野戌秋聲帶怒潮歡動兒童識司馬大旗飄颺指巖腰○我亦舟車逐逐人半生心事託勞薪廣平鐵石同深契和靖　期仰絕塵每遇疾風思勁草由來宦跡感浮蘋朝天數日燕雲道漫說歸情祇憶蒓○又截句一首　南交雄勝古名都愧甚風流將曰儒按部還　朝上方略海山歴歴六門圖【札庫穆】[  佛薌長善拜稿]  
[江督轅門抄]  
　　正月十三日江浦縣梁得山謝飭知赴任署江西縣王敬修禀謝飭知回蕭縣本任○十四日正任蕭縣署江浦縣王敬修辭○十五日從九品梁聯璧禀消催提甯屬地丁差並稟知奉皖南茶釐局咨調差遣○十六日知府丁葆元見辭赴儀棧提調差○十七日辦桐城分銷局鹽大使錢肇元到○十八日知府丁葆元稟銷軍械所差藩轅牌示儀徵縣典史俞允超病故遺缺查有試用從九品李恩植署理 
[浙省撫轅抄]  
　　正月十五日巡檢史濟譜稟銷鎭海公干差○正月十六日署定海同知黃樹藩禀見謝委正任樂清縣林乃檉交缷回省稟到候補縣胡湘春交缷義橋厘局回省稟到○十七日從九品朱篔禀知防軍局委管解軍火赴寗卽辭 
[蘇省撫轅抄]  
　　二十日直州判楊傳薪禀知奉委解餉赴金陵 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖垣官報]  
　　藩轅牌示准補蕪湖縣典史邵景堯來安縣典史唐瑩巢縣典史高世熙等應卽飭赴新任渦陽義門司缺委試用從九陳玉峯署理太湖白沙司缺委試用典史葛鴻年署理五河縣典史缺委候補典史徐金鑑署理委辦大通厘卡候補知府鄒增翰委署理鳳陽篆務候補同知劉裕霖委辦大通厘卡厘務 
[啜其泣矣]  
　　京師內城南御河橋之旁舊有小廟舊址烟荒草蔓瓦礫縱橫龍象莊嚴久已寂無所覩嘉平初吉有老婦數輩突如其來支搭蘆棚跌坐其地齋魚粥鼓昕夕不休好事者異而問之則以五奶奶委募修古廟對一時城廂哄動觀者塞途如是者五六日一日卓午被人竊去銅磬一口諸婦相對啜泣一婦曰事急矣徒泣何益餘婦收淚問有何高見婦曰曷往左近鋪戶歛貲購磬以償主人諸婦無奈携手同行沿門叩化集腋爲裘盡一日之長磬價始足蓋擕來之磬乃假諸他人故不得不爾也次日毀其蘆棚各鳥獸散 
[軍艦紀略]  
　　西字報將近年英法德俄四國鐵甲船及戰艦查核數日惟俄最少不及三國之多且强查四國鐵甲船其鐵甲厚至八寸以上及所駕八寸以上口徑大砲一點鐘能行八諾脫以上於海面耐戰三晝夜之久者計英國新鐵甲船三十四艘舊式者二十三艘正在製造未成者十一艘法國新鐵甲船三十三艘製未成者二十三艘德國新鐵甲船二十艘舊式者四艘製未成三艘惟俄國只有新鐵甲船三艘舊者十五艘製未成者六艘卽此可見歐州各國之海軍矣 
[法船近耗]  
　　循環報言西歴正月二十三日倫敦氈拿西字報云法國夫蘭士及布羅雲士兩運軍船於是月初五日由租倫埠啓行加渣及安南篾並賓三運軍船則於同月十七日啓行至加治美運軍船則仍在租倫將載運器械前往東京以接濟第二十三號曁一百十一號及一百四十三號等兵之用而巴根地亞船將亦由租倫載馬兵以赴東方云該報又言前者法國馬尼運軍船載有受傷兵士由東京回法已於是月十四日行抵亞路芝亞埠矣 
[俄人叵測]  
　　俄國那輔士地報刊有香港採訪人信息言俄國擬將高麗貴弼海島佔據用作水師戰船聚會之區該報因而論之曰若得此島爲水師署則俄國之威可遍太平洋且於有事之秋可由此以犯高麗王城云查貴弼海島在高麗之東南爲高國屬地以地圖考之若爲大國所得用作水師署則非中日高三國之利也盖其地介乎三國之間也錄循環報 
[漕運續聞]  
　　本屇江浙冬漕驟被法人禁阻緣由業已備詳前報茲得漕務中人言之尤悉合再補述據云去秋馬江失事臺島被封後當軸諸公卽已籌及明春海運必有波瀾總署及戶部諸鉅公奏飭江浙督撫從長籌議旋由戸部行令南漕改歸河運除糙糧變價統解折色外白糧一項應由運河挽抵通倉等因蘇省當事以運河修濬不易且治河與造船並興不獨費鉅抑且需時太久况沙甯各船連年生計蕭疏亦非所以示體恤應請將蘇省漕白仍歸商董輪局各半承運以其早達天庾浙省餅謹遵部議本折並解兩省覆奏到京農曹以蘇省米　較多已擬仍歸海運浙米差少似應一律照辦卽經行咨在案各省遂泒員設局照章興辦遂有英美商人爭攬装運貶跌水脚後經輪船運漕局議定旗昌怡和太古三洋行分批均勻承運幷由儲憲酌泒成數交沙甯船董盤記號商分運隨與洋商訂立承攬合同米數銀數以及各項燕梳加保兵險等費無不一一備載於是蘇浙各屬州縣之採購糧米者分投泒人至嘉湖錫金常昭各產米地方或議價定買或包運赴滬各路買賣牙行于去臘今春陸續裝載來滬由局泒員兌驗或起存棧房或卸入輸船來米極爲湧旺兼有湖北每年例由招商滬局領價採辦漕米三萬石是爲鄂漕亦已泒員赴鄂領欵分赴三河產米處所採辦糧石先後運到查去冬北方和暖本埠頭帮津輪旱已預備故北漕裝入輪船者為數已多初不料法船攔入浙洋軍信日形棘手且法使明目張胆竟欲禁米出口佈知各國也滬上一聞是信局外洋商先將已裝之米卸置碼頭一而電達本國請朝廷詰問法人各州縣逐批運到之米因無人兌收且亦無棧存儲容與中流旣慮回空之無期復憂潮濕之蒸變進退維谷徒喚奈何總其事者乃飭令該屬自行租棧存儲或暫行運回一面由運漕局致函英美洋商謂當時訂攬之始本以加保兵險此次法人禁阻應如何設法運抵之處務祈商定善法見德施行旋接該洋商等復函稱攬運漕米本已承保兵險惟現奉領事飭知法人禁米一節業已請本國朝廷詰問法廷如可設法無不妥當照辦倘本國朝廷以爲不應載米則貴局亦難相强敝商以拂朝廷之命現在西國朝廷尙無復電而頭帮輪船均已銜尾出口所望英美各大臣執理與爭俾法政府理屈詞窮應弛前說庶乎與聞斯事者仍得循繩就緒端委分明以竟此局否則滿盤散珠如何收拾其洋商之坐視失利空心歡喜猶害之最小者也彼夫商局之經營一切海運局開銷糜費沙寗各船之預領脚價佈置花銷耗帑病商害孰有甚於此者至各屬運米來滬若租棧停待費將誰屬設或運回本邑則來去水脚及買賣虧耗豈堪設想聞去冬無錫常熟各處歲底米商居奇每石糙梗驟漲至一元九角五分至二元不等加以包運至滬每石加一二角有差現在一聞阻運之信各路米市逐漸趺盤較去冬相去三四角滬瀆一隅能容食米幾何益以閩廣客商一律未能裝載米路益滯計惟有運回各屬仍投原辦牙行變價歸欵靜候辦理卽此一轉移間各州縣每石需耗洋五六角以糧米最少之縣計算總在四萬石左右盖實賠洋二萬元光景安得如許有錢州縣毁家產以抵耗折耶刻下各當道往返籌商焦灼萬狀聞總暑曁南北洋大臣均已電致曾劼剛襲侯請其轉商英廷電詰法政府務執公法本無因戰阻運民食之例我國漕運期在必行等云未識法議院如何措詞答覆一面再聽本埠洋商電致英美朝廷回信大約法人雖極狂悖究未敢開罪强鄰始終堅執米石到通不過稍遲時日公私仍多稗益是則中外諸人所日夕祈望者爾 
[客秋余慼淖亡梅垞兄慰以夢詞因和韻成闋以答之]  
　　竟與春長別更那堪苦風酸雨還更悲絕道是返魂香難爭以後相思誰說空紗幙獸爐烟熱莫續笙歌前度夢儘枝頭杜宇聲凄切心内事問殘月　當前欲語聲先咽可記得畫眉　靜同心帶結芘到經霜花誰主付與西風飄瞥縱杯酒難消沉寂錦瑟年華剛半度問華年已逐尋芳蝶雲朝過空明滅　倚聲金縷衣[  悼梅主人董受祺甫拍]  
[洞仙歌贈萬春樓彈詞女丁愛卿錄請霧晏看花客夢畹生同正]  
　　呼之欲出記嬌羞初見猶抱琵琶半遮面倚湘屏玉指徐弄冰絃歌乍起依約愁蛾黛淺　酒闌頻感觸暮雨瀟瀟此曲蘇州聽曾慣秉燭早梅邊只念吳姬懽場事己教疏散總不分今宵更憐卿把往日青衫淚花重濺[  乙酉正月太痴生高悵花客次甫里稿]  
[勾麗道中懷王綬雲明經海上并寄楊次林太守粤東疉贈青霓生二首]  
　　闔閭城下負詩盟又挾飛鯨蹈海行遠夢春朝燈共轉高樓西北鴈初橫騎　列戍鞾刀響蠻語當筵寶瑟鳴騷首碧闌庭畔月照人華髪酒邊生　楊樸樓船萬里行一鞭祖逖竟先鳴紛紛朝市更新局歴歴星辰頻舊盟寶馬銀韉銷意氣斬蛟屠狗任縱横江南何限青山好門外桃花春水生○李芋老惠寄天瘦閣詩寄懷一律　五年不見謫　翁疑死傳生老病中風雨相過覊客少江山如此霸才空懷人有淚文章變好色何心際遇窮莫怪近來豪興减封侯舊夢已怱怱[  茂苑賦秋生海外稿]  
[甲申冬暮讀古越高昌寒食生大著有感敬步原韵卽請吟教政]  
　　藥號牽機宋史傳禍惟意外竟何緣讀書絕勝三年艾論畫欣摹六月蓮壯志頻看藏匣劍殘生尙少買山錢何來名士留名句一瓣心香不火然[  海上蠱餘生待定草]  
[壽張遂生先生六十]  
　　皓首先生敞壽筵和風麗日正春妍商山早識登高尙白社偏多享大年百卷芸編新著述六朝金粉舊因缘相看甲子神明旺鶴髮童顏骨欲仙老年喜入少年場玉屑傾談興欲狂組織宮商情若繪琢磨道德壽而康遨游泰華心胸嚝閱歴滄桑世味嘗臨水登山腰脚健人間眞有魯靈光[  海上種榆山人悦彭氏拜稿]  
[舊同學葆青賢棣以生日感懷詩見質不覺有感予懷爰賦此以應并和元韵]  
　　百歲光陰逐水流行年四十九春秋半生匏落悲天命四載蓬飄悔浪游知已難逢明月缺美人易老落花愁天涯寥落誰相識謂我何求謂我憂[  友生作勤甫馮厚墉未是艸]  
[金縷曲西湖留別]  
　　雪糁梅花笑好西湖詩舲酒艇繫情天表多感山靈酬厚意習隱肯教重到問長物筆床茶竈太傅風流參後果况而今辦祝東坡老讀何青耜先生詩欽佩無旣指白水豁然　堂堂歲月磨年少算塵間烟霞供奉幾人垂釣名世文章椎作手知爾合當圖報論出處各從所好無恙吟身差健飯訂他年揖客休相誚歌此曲記鴻爪[  柳隱詞人草]  
 
