# 1914 - 282 - 4914765

 

Page 1

 
 
   
 
 

Page 2

 
 
專電 
[北京電]  
　　五國團擬於星期一在柏林會議法代表不肯蒞會故取消後會未定 
[北京電]  
　　張總長力主獎勵實業基本金及保息條例之實行周總長以財絀爲辭張遂逕呈袁總統 
[北京電]  
　　美孚公司現派地質專家往勘熱河附近畢後卽往陜並以船載到千八百噸汽機及專門礦師十名俟得確實報告卽一律向熱河進發從速開工並擬設自陜至熱水管以逹海口或車站約需四十萬磅 
[北京電]  
　　京電車决歸中法銀行承辦原公司呈驗資本已過期無效 
[北京電]  
　　的爾里之藏事會議中英意見懸絶毫無進步 
[北京電]  
　　暹羅華僑曾要求在磐谷設公使政府以欵巨擬僅設總領事擬任馬廷亮 
[天津電]  
　　直隷軍費每年核减至二百餘萬現已無可再减朱都督特電請中央設法維持 
[綏遠城電]  
　　寗夏同首金占魁率餘黨五十餘人逃至包頭向梅師長投降並請（一）不加害（二）許還河西俘獲駱駝（三）允位置官階經梅師長報告中央許其收撫 
[洛陽電]  
　　白匪已竄至荆紫關趙倜軍隊跟追不及政府已飭秦軍會𠞰惟該處山勢峻險路徑不熟恐不易收效 
[開封電]  
　　王占元請政府獎勵從𠞰光山白匪各軍官政府以現白狼未獲礙難照獎 
[杭州電]  
　　紹雲音菴搜獲之炸彈一百三十三枚業由委員陳營長解省當時訊問庵内諸人據供係去年贛亂時黨人所藏擬用以攻紹者旋因軍警搜查嚴未能移滬云云現紹地秩序甚安 
[杭州電]  
　　内務司孫俶仁因政治會議赴京昨電告屈省長不日返杭 
[南京電]  
　　陸軍測量局派員分赴吳淞江陰鎭江及沿江一帶接續測量刻已出發都督令飭保護 
[南京電]  
　　印刷局改歸商辦說不確局長劉廷鐄奉省長令赴滬調查改良辦法 
特約路透電 
[北京電]  
　　英文京報載稱漢冶萍借欵尚係去年十二月十二日簽押遲至今日乃始宣布合同詳文狡獪之盛宣懷遂得利用中間之時日告成計畫而使政府之反對不能有效近據道路喧傳盛宣懷擬將招商局之股份讓與日人此說虚實雖不可必然政府不得不早自設備以阻中國最大之輪船公司入於日人之手如須需用外資則須最後求諸日人揚子江等處貴重之碼頭及中國僅有之商船隊一旦權落日人則實國家之大不幸中政府苟不欲與日本起無窮之爭論則當竭力阻止日本於中國各處推廣利益現悉日本財政家澁澤榮一男爵之來華實欲代表中日興業公司開議推廣江西讓與權事宜云云 
[北京電]  
　　蒙古政府新聘俄國總參謀柯新氏不日將由聖彼得堡赴庫倫整頓蒙古財政及清理官産事宜 
[北京電]  
　　旗民生計局報告政府謂近接川省旗民來文内言因無生計窘不堪言敢謂命川督續發旗民口糧云 
[北京電]  
　　財政部致電四川民政長謂川省曾允籌欵四十萬元解京中央政府現需費孔急望卽踐約旋接覆電謂川省財政支絀無可卽解容設法協濟中央政府此可見政府向各省索欵之困難各省之稅雖照常徵收而仍不能如前清時代之源源解京其中殆有巨漏也 
[西安府電]  
　　白匪大掠荆紫關後已入秦境今日都督率大隊官軍前往禦匪聞秦省革命黨領袖今有爲白狼策畫者西安府現雖安謐惟民心頗惶 
[貴陽電]  
　　審檢廳因乏經費除省城外均未開辦目下仍由縣知事訊案其腐敗較前有過之無不及且有以毒刑逼供者笞刑多尚未廢 
[雲南電]  
　　法領事維爾丹君游歷滇省西南山地三月之久今已安然回任 
[雲南電]  
　　此間大雪頗損春苗 
[雲南電]  
　　雲南府附近一帶時有盜匪携械出刧 
[東京電]  
　　浦萊君請具欵保釋已經邀准 
譯電 
[北京電]  
　　袁總統將張鎭芳請裁教育部呈文付教育代總長蔡儒楷閱看文内謂教育部目下無所事事徒耗金錢不如裁廢云云蔡以此事例須由總長答覆故將原文退還 
[北京電]  
　　約法會議擬定新憲法後須付諮詢院修正待新國會召集時再付通過 
[北京電]  
　　約法會議定於二十三日開正式會議不許旁聽議員公費每月六百圓議長八百圓 
[北京電]  
　　孫寳琦向袁總統提議先與美國商訂引渡國事犯條約 
[北京電]  
　　山西虞鄉縣人民因當道收取換契稅起釁攻撃知事署知事命將暴動者四十人一并槍斃 
[巴黎電]  
　　卡爾曼特一案已發生極大之政治關係昨晚保守黨紛在各處開會反對開伊哇君因警察干涉乃起衝突被捕者十五人今日國會决議仍派委員會查問洛歇特一案且授以裁判權菲特洛報詆責開伊哇之各欵其最甚者爲間接逼令裁判員展緩開審財政家洛歇特縱令逃去一事議員海葉君謂開伊哇夫人出此毒手實爲滅口計蓋恐該報宣載關於一千九百十一年某裁判員徇私枉法之文件耳此事出於海軍總長穆里君之謀穆在當時乃首相也繼由巴沙君宣讀檢事長法白君一千九百十一年所作之函内謂穆君曾逼令展緩開審洛歇特一案於是衆皆驚異繼乃互相詰責穆則堅不承認急進黨指巴沙君盜取司法文件授與菲茄洛報 
 
 
 

Page 3

 
 
[巴黎電]  
　　海軍總長穆里君已辭職開伊哇夫人痛悔因一時之忿撃死卡爾曼特君 
[柏林電]  
　　預算股員會宣讀膠州預算案時各方面皆注意學校問題明年將提出特别經費議案以推廣德國語言及德文學校以便中國學生爲題該會已准撥欵在青島設立壓棉廠並議續設一永遠商品陳列所 
[倫敦電]  
　　麥加利銀行開會時主席滕納君演說謂已决議在北京設立支行中國之財政長此紊亂無序則在華之商業難望有大進步滕納君之意各國今當减輕或註銷庚子賠欵俾可與中政府協商停徵洋貨釐金僅收五釐之關稅云 
[倫敦電]  
　　反對黨領袖勞君因愛爾蘭自治案提出之彈劾政府動議否認者三百四十五票同意者二百五十二票政府多得九十三票 
公電 
[福州去毒社來電]  
　　申報轉各報鑒全省煙苗肅清會勘　事皓日回省福建去毒總社哿 
要聞一 
[教育與司法之前途（三月十七日））遠生）]  
　　兩總長之書信與談話比者因財政竭蹶之結果教育與司法遂至爲一般行政機關認爲不急之務因此謠諑百出致有停辦二者之議余乃爲書與今之教育總長蔡儒楷氏及司法總長章宗祥氏請其約期接見發表意見登之報端令今日一般人知當司者意思之所在而不致徬徨以入於歧途蔡君復書稱以經費支絀未能擴張則有之停辦之說確係謠言並另訂日期談話俟談話後再當報聞於諸君章君則復書甚長詞旨謙撝謂特將現在爲難情形略述數語以當面晤云云茲將原函一一照登於後 
[章宗祥君復記者書]  
　　遠生先生執事奉惠書備承關注感佩無似各省所傳停辦審判廳之說誠屬　會茲荷見詢特將現在爲難情形略述數語以當面晤卽希鑒察是幸此覆並頌時佳章宗祥三月十六日各省所傳停辦審判廳之說大都因各項報載每多失實遂不免有種種誤會茲承見詢當略述之 
近來政府無論舉辦何事大都苦於財政困難人才缺乏致不能着進行盡如人意此在行政上各方面觀察之不獨司法一部分然也特因前頃因難之故其影響於司法前途也獨多且又爲顯而易見者 
司法獨立之計畫在前清時代議將各省審判各廳限年成立嗣亦以財力艱窘一時萬難遍設所有地方以下各廳除省城商埠而外暫從緩辦 
今者亂事甫定滿目瘡痍而財力竭蹶以較前清更增百倍是以各省地方以下各廳不惟未能擴充且有議將地方以下各廳暫擬裁併者但亦係就地論地就事論事决非一律其設立已經完備經費並不艱窘而於外交有密接關係人民素所信用者如東三省等各地方廳自不在此例 
現在部定辦法各省高等廳及高等分廳當然不生問題地方以下各廳除東三省等處及各省會商埠均留存外如實係經費不敷人才不足酌量歸併縣知事兼理仍訂高等廳監督章程藉立司法獨立基礎 
鄙人忝膺部務自愧於司法前途不能有所裨補各廳裁併問題但能設法維持自無不竭力主張不令中止至所屬官署及司法官本部有直轄監督之責自應隨時考核嚴訂責成先期各高等廳立之模範樹之風聲一俟人才漸多財力漸裕再當逐漸推廣司法前途庶幾可言進步也 
記者按新聞與政治之關係常識所共喻而吾中國向例當局者與新聞記者隔閡異常兩者皆有不利新聞記者之天職上至總統總長下至一切人等凡有關係於新聞者無不一一在所當訪問之列然如章蔡二總長因記者一書遂不惜剴切相示實一種最良模範故一一錄之以見當局者意向之一斑至於其意見之當否又另一問題矣爰述此以表謝意遠生附識 
[南連印擾亂軍心案（駐京特約通信員寅生）]  
　　日前大總統據署步軍統領江朝宗等呈稱查明步軍校南連印造謠生事擾亂軍心一案並開具調查福壽事實節略呈請一併嚴辦等語業經明發命令正藍旗漢軍副都統福壽及步軍校南連印等着即一併褫革交陸軍部嚴行拿問盡法懲治以彰法紀茲經調查福壽之歷史及此次破案前後之情形頗與大局有關爰詳述於左 
福壽係鑲白旗人其父清雲峯非親生之父乃承繼之父現任步軍統領衙門游緝隊參將鶴春其胞兄也福壽之父清雲峯與曾任河南巡撫後升至恊辦大學士裕德係換帖弟兄裕中堂曾納妓女爲妾該妓女名紅寶福壽以其父與裕德係換帖弟兄卽當往來於裕德之家裕以係通家之子姪遂准其出入内庭毫無避忌而其妾紅寳年紀頗輕嫌裕德老大雖福壽面有麻子貌不並揚然欲得一可滿足其慾望者以管束甚嚴迄不可得而其時福壽　屬年富力强卽屬意焉始而說笑久相愛好紅寳爲人頗有權術裕德無子裕德死時紅寳即召福壽代爲料理殯殮及後事已畢紅寶即隨福壽並盡占裕德之家産裕德之族姪春阿士不服遂告福壽涉訟經年直至前清刑部然福壽神通廣大當時司法全無獨立之精神春阿士卒至敗訴不過將裕德之房屋斷歸其家族其餘一切財産卽由福壽享受矣 
福壽爲恊尉時即運動肅王其術頗工因得肅王之歡心未幾遂升步統領衙門翼尉適福壽有强佔佐領全某之二妹及尅扣軍餉事有人舉發幾至議處後因肅王得免不久擢爲正藍旗漢軍副都統民國成立供職仍舊並兼步軍統領衙門游緝隊中差使福壽喜廣交游與軍警中之官長兵弁結納甚多不下數萬人與游緝隧管帶吉蘭亭亦曾換帖而禁衛軍步軍統領衙門幾乎盡是旗人而警察廳中隷旗籍者亦居多數福壽家中之教讀連桂在步軍統領衙門另有差使近來與福壽結納者皆由連桂接洽接洽妥後始帶往見福壽連桂有妹亦爲福壽所暗佔福之住宅本在北星橋附近之梯子胡同然因偏房及不明不白之姨奶奶甚多故汪家胡同亦有其住宅此次圖擾大局據聞不僅受宗社黨某首領之指揮而與黨人亦有關係也 
南連印者係步軍統領衙門左翼中隊隊官據某旗人云乃福壽之胞外甥而江統領謂係福壽之姪者調查未眞也福壽因前月旗餉遲發遂藉此鼓惑旗兵約於二月二十三日午後六時起事是日由東安市場舉火爲號議定俟火起時軍警前往救護彼等卽由北星橋一帶着手焚掠旗人中有深明事理者不忍再有擾亂聞此消息於二月二十三日早用密函告發並署名蓋印告發之人聞係姓春或云卽裕德之姪前與福壽涉訟之春阿士然密函未得見記者尚不敢斷定也但非得春某告發北京又遭荼毒矣（未完 
[雜評一（無名）]  
　　橫征暴斂何謂橫征暴斂官吏欲民財而民不肯於是用其官力以强迫之之謂也今山西虞鄉縣知事爲騐契故而鎗斃人民四十餘人之多其亦可謂橫征暴斂之才者矣白狼之到處搶掠也非有他也爲欲人民之財也此白狼之所以爲匪而政府之所以欲平之也今虞鄉縣知事取民財而不得則殺民以逞其與白狼求財何以異哉或曰知事之殺民不得已也不殺民而契稅不足比較則知事危矣然則由今之道用今之法殺民之事接踵而起矣於虞鄉縣有何 
責焉 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[白狼大擾老河口紀詳（恨生）]  
　　初次之戒嚴十一日傍晚駐鄂寗軍第一師第二團趙團長忽下戒嚴令並張貼布告云有白匪羽黨濳入不少所有茶酒各館客棧均須八點鐘一律收市誠恐匪徒溷跡其中並分派軍隊把守城關　意防備 
　　放火之起點是晚十一句鐘匪徒由大東門來隨即放火軍隊即與對敵三時之久無奈該匪　多勢盛難以抵禦以致杜營長與軍士數十人力竭陣亡 
　　軍士之潰逃一營軍士數十人在三義街與匪接戰奪勇異常至天明子彈不濟陣亡二十八人趙團長見大局糜爛帶領軍士十七騎望河西逃去 
　　商團之接戰河口去年曾招商團一二三四團每團四十人以各街舖户年輕之人或學徒充之該商團不過圖保舖户助軍隊以壯聲威匪來與敵鎗斃團士二十餘人餘下均已紛紛逃回時在十一夜半也 
　　入城之驚惶匪衆見杜營長陣亡卽由化城門而入當卽放火𨺗然火光燭天時天尚未明人聲鼎沸居民� 
多有從睡夢中驚起倉皇出逃被匪鎗殺者不可勝計 
　　駐紥之地點十二日天甫明各街徧布土匪荷新式快鎗口操河南音多數後埀髮辫當卽駐紥黃州會館山西會館（卽趙團長與軍隊原駐地）其頭目則駐紥太平街正興街開泰街各舖户内夜則擄良家婦女姦宿 
　　搶擄之目的十二早晨匪徒三五成羣上街挨户搜擄一要銀子二要台票及金飾鴉片之類銅元分文不要并將銅元抬往街心傾棄譚家街銅元鋪地蓋因該處錢舖最多故也 
　　人民之遭害當時匪衆上街搶擄時因事起倉卒舖户人民多未奔避有銀子台票則可保生命如不遂意立遭鎗殺或焚其房屋計入城以來按户鎗殺數百人焚去房屋數百間當匪徒燒殺之際百姓扶老携幼哭聲震天沿望河邊覔渡由河西而逃駁船索價每名須五百文至二三千不等窮人無力只有痛哭而匪又向河邊放槍流彈斃命者不可勝計令人慘不忍覩 
　　商家之損失十二日匪衆按户搜搶銀錢時加以本地土匪搜搶貨物河口全境數萬家無一家不如水洗約計損失在數百萬以上 
　　官吏之奔避光化方知事及各局委員聞匪勢甚熾趙團長失利故紛紛奔避致縣城牢獄犯人被匪放出而水警營長羅坤山亦將駐防砲艇十餘隻駛往他處遠避河下商船數千號無人保護 
　　西人之被害河口大街普寗街十字街原有路得會内地會教堂三所大街普寗街教士均已搭船避往襄陽獨十字街教堂教士沙先生受傷西人費醫生被槍殺并在堂内擄去幼女數人聞數處教堂損失甚巨 
　　離口之情形十三早晨匪衆二千餘滿載銀錢望河南鄧州而去其總頭目坐黃緞令字八人大轎另有綠呢四人大轎兩乘並將河口良家婦女滿載六牛車而去 
　　事前之疏忽河口自光復以來未有戲班入境自趙團長到口喜觀梨園終日與一般劣紳打牌飲酒日日在醉鄉以至疏於防範聞匪徒之快槍子彈藏由戲箱内運來况唱戲之人均汴籍人多數有辫以至匪黨乘機混入作爲内應并與本地匪棍聯絡早通聲氣至地方糜爛已逹極點街上橫屍遍野棺材用盡至今尚未收屍該團長名榮華山東人平日性情暴戾每至街上步行舖户諸人均須站立如不站立鞭撻立至况官吏爲人民之公僕即前清時代亦無此擅作威福今竟釀成地方糜爛國際交涉咎誰與歸今日（即十四）均州孫幹臣營長帶隊到口人民稍安而方知事及張警署長均出有安民佈告惟商家仍然閉市云 
[西報紀白狼之戰術]  
　　字林報昨載訪函紀白狼戰術云白狼不詳其姓氏年四十三貌平庸體小而壯望之如常人焉或謂其爲人亦恂恂知禮惜部下之人不聽其號令耳然白狼性機詐部下之人尤受籠絡白狼攻陷一城輒出令曰准若屬任意行事迨部下之人行事旣竟則白狼復演說於衆稱其殘暴且申誡衆弟兄後母若是白狼在營以弟兄稱其部下之人而衆則尊曰大哥白狼之取城輒妥定計畫先遺細作偵探消息勾結痞徒或售物或賣藝溷跡於市以作内應白狼陷城兩日之前城内當道輒得消息謂官軍若何與白匪開戰若何敗退今已來奪衙門請速設備抵禦云云於是人心大亂而白狼已臨城下白狼對於城垣之險阻及是否應加保存毫不介意其作戰輒在上午四時先趨一門連開排槍繼復馳往背面之門亦連開排槍於是全城震慴知處重危城内匪黨乘機縱火衆乃以爲匪已入城當是時卽有人啟門以納白狼白狼乃長驅而入俘囚少女之隨其後不計其數有在南京警察學堂肄業之某生嘗被擄拘禁白狼營中六星期初則反縳其手繼令拖砲四尊是人嘗竊取其砲閂二旣而前敵索砲乃付與一已毁者是人後乃逃出白狼之俘囚皆須服役所受遇待固不惡也白狼喜游耐勞能得人之信任故部下之人皆樂爲用命白狼飽掠六安而歸知官軍密集山邊以圖包圍乃以四晝夜行五百里崎嶇之路未嘗少止始得脫險白狼有急智善於危中求安防事未嘗猶豫計定即行其部下之人處山中者數已萬計初與官軍交綏以善戰者引導衝鋒旣勝卽退迨官軍進逼則驅附從之痞徒以當之白狼之細作最爲得力官軍四萬人圍白狼於山中其細作十三人衣戎服騎行入鄉偵探消息來往自由鄉人雖識之而不敢言也某日細作歸至白狼前日今諸路阻塞惟西逃可得生設不趣行將絶望當是時匪與官軍正將接戰白狼卽脫衣以布纏身而告全軍日余必一出决戰也且密令四路哨營戮力嚴守余將周視防務親自出戰部下之人固皆信其言者乃死守諸嵎白狼環山周視三日繼乃與其親信數千人飄然而去餘黨亦約期聚集某處追從之以故官軍乃得獲勝白狼行抵某地距官軍大隊僅十英里官軍若卷帳而趨之其勢頗危然白狼視之蔑如日狗輩不足懼也三月六日官軍道出光州皆謂未獲老白狼苟如前狀恐無日獲之矣 
[約法會議開幕前一日之準備]  
　　約法會議明日卽爲開幕之期各省所選議員此時均已到齊一切組織亦均完備茲錄其開會前一日之情形如下 
　　秘書廳發出通告敬啓者三月十四日大總統命令定於三月十八日舉行約法會議開會式茲擬定開會儀節單請議員諸公於是日上午十時駕臨本會議署到並携帶証書憑取徽章再議員諸公住址及電話號數亦請先示知爲荷特此通告共開會儀節單如左（一）開會（奏樂）（二）議員就席（三）秘書長就席（四）政府委員就席（五）秘書長報告到會議員人數並請公推臨時主席一人（六）臨時主席就席宣讀開會詞（奏樂）（七）政府委員宣讀大總統頌詞（奏樂）（八）在場各員均向國旗行三鞠躬禮（九）禮成退席（十）撮影紀念再開會日期到會諸公應用大禮服無大禮服者用乙種禮服之元色對襟褂（即馬褂）藍袍著靴（革緞均可）其地點聞在宣武門内象坊橋前參議院并於會場東院設立議員接待所凡議員有需住所者隨時至秘書廳均已派員妥爲接待云 
　　兩總統均不出席日前外間盛傳總統將於開會日出席茲經探悉實非確耗蓋是日各議員先齊集於總統府面謁大總統一次然後偕往參議院行開會禮且總統旣派委員四人前往陳述意見决無再行出席之理非惟大總統母庸親往即外間所傳副總統代爲出席之說亦屬子虚也惟總統雖不出席其宣讀頌詞一節則聞已經派定孫寳琦爲代表届時必當蒞會亦所以昭愼重也 
　　議長事前擬定約法會議已經總統召集於十八日開會其議長一席羣相推擬多謂梁士詒氏有望頃悉梁以事務殷繁難於兼顧特薦李盛鐸氏於總統聞總統以梁旣不願就必須先事擬定俾臨場確有把握不致如前衆議院院長之難於産出特於日昨邀集少數議員在府商議是日李盛鐸亦適在坐商議結果總統甚屬意於許世英孫毓筠二人云 
　　閣制提前修改變更現内閣制爲總統内閣制業經確定並已草具理由書本擬於日内提交政治會議先爲議决袁總統近以閣制之確定及組織徵諸内外之情勢不容再緩而閣制之規定具載約法中卽由政治會議議决後仍須諮由約法會議議員依照所議加以修正不如省此一番周折卽將此閣制變更理由書咨交約法會議請其據此以爲修正之張本且請其將約法會議中此部分提前修改以期迅速確定公布藉便新閣制之尅日實施云 
　　出席委員之改派按約法會議組織法之規定政府得委員出席該會發表意見前者袁總統曾指定顧鼇施愚梁士詒余棨昌四員嗣因顯巨六被選爲甘肅約法議員梁燕蓀被選爲廣東議員故改派夏壽田阮忠樞兩員以繼顧梁之後云 
　　禁止旁聽之面諭政治會議政府因愼重政務起見特仿美國費拉爾會議辦法並未設有旁聽席以防洩漏秘密業已實行在案此次約法會議關係更爲重大日前已由總統面諭該會王秘書長仍仿照政治會議辦法禁止旁聽云 
[民國國會之過去與未來]  
　　舊議員給資問題之爲難兩院議員自停止職務之後本無在京留戀之必要嗣因總統有給資回籍之明令國會事務局有給資辦法之通告故一般失職議員於此萬分絶望之餘而有此望外之希冀因俱留滯在京靜候給資乃國會事務局自二月初二日旣巳刋登通告於政府公報并謂此項給資日期决不敢過事遲延致重諸君子旅居之累等語一般停止職務之議員見此通告遂死心塌地以爲國會事務局旣出通告則萬無改變辦法之理雖日期稍遲而應得之欵項尚不致又有舛錯是以各議員之中除久居北京者不計外即已回籍各議員亦均遠道奔來冀沾餘澤甚有僑居逆旅典質一空專待給資以蘇積困者乃上月國會事務局偶將通告撤銷羣情惶惑致有聯名起訴之說及國會事務局將與財政部往來函件宣布之後羣情乃釋然並深感國會局不置不料蹉跎延宕至今已將及兩月之久而給資日期仍渺無消息日前政府公報又將國會局之通告撤銷所有在京各議員見此光景又大爲恐惶擬將聯名函詰國會事務局要求明白宣布並擬往見國會事務局施鶴初顧巨六兩君面詢一切情形以便早作打算免使久覊客鄉致重窮途之累聞施顧兩君對於此事並無爲難之意且深悉議員在京者多無職務久此覊留殊非總統優待議員之意惟財政部迄不發欵故國會事務局亦覺非常爲難據聞施顧兩君擬將此情呈明總統指撥欵項早日發給以救此一般議員之急厄云 
　　新國會明春産出之風說新國會之産出茫無時日或謂將由未來之憲法會議將憲法全部議定然後再據此以爲選舉議員召集新國會之張本然國會停頓過久不唯增輿論之猜疑並恐來外人之責問若待憲法完全制定選舉議員恐有不及聞當道已决定變更辦法所有國會之組織即於約法中規定之咨由約法會議將約法中參議院部分由第十六條至第二十八條全加修改以爲國會張本並將附屬之國會法及議員選舉法同時議定卽據此以産生新國會大約明年春卽可召集前日袁總統特命梁秘書長將各顧問各總長及各都督民政長等所條陳之關於國會組織法檢齊呈閱以爲準備云云而識者則仍目爲空言也 
[俄國撤退京津戍兵紀]  
　　撤退外兵一事本由俄人發起乃提議許久各國頗多觀望現俄人决計首先實行於十七日上午八句半鐘將駐京俄兵一律撤退其駐津保一帶者亦相繼實行我國政府以此事關係兩國之感情外交之信用特於其行也由參謀部派科長科員各一員帶拱衛軍一連届時赴京奉車站列隊歡送刻聞英國亦有定期撤兵之議此外各國則正提議此事 
[有爲趙秉鈞請建專祠者]  
　　京師紳商士民惲毓鼎馮麟霈等日昨遞呈大總統請爲趙故督建祠予謚其文日爲已故都督遺愛在人合詞籲請特准建祠予諡以慰與情敬求據呈代逹事伏見直隷都督兼民政長趙公秉鈞積勞逝世業蒙大總統卹贈有加聞者同深感涕而毓鼎麟霈等旣懷遣澤猶有不能已於言者當辛亥之秋各省舉兵不能無種族之見當道受茲激剌曾有以報復之舉昌言於朝者漢民深懼紛紛徙居天津胥動浮言人無固志趙故督接任民政單騎入都下車伊始即將前任新調駐街旗營一律給資遣回城外汛地疑慮立消人心大定此故督之有功於京師者一也次年正月三鎭兵變閭巷蕭條趙故督不動聲色密運機謀亂兵悉就擒戮加添督隊昕夕梭巡保全完善之區撫輯瘡痍之衆用能使首都鞏固規復舊觀此故督之有功於京師者二也去歲夏秋之交東南搆釁間諜伏於肘腋禍患發於隱微趙故督受任警備總司令嚴密設防從容鎭俗無枉無縱兼聽並觀自初亂至於敉平都下晏然未嘗有震驚之舉此故督之有功於京師者三也迨坐鎭北門勵精圖治規模閎遠籌畫财祥方冀克竟全功澤流幾輔昊天不弔元老云亡口民之思忠武陌上私祠吳人之痛睢州宵中巷哭足以見羣情所嚮遺愛特深矣伏念祠像所以誌盛謚法所以易名出於天理之至公不因國體而或異爲此敬懇大總統特頒榮典俯順與情准士商在京師擇地建祠歲時上祭並用中國故事交國務院酌擬謚法由大總統鑒核宣示使士民有可稱之號免致直呼其名似於激勵勞勛之方不無少補叩求據情代陳實爲德便謹呈 
[湖北官事譚]  
　　鄂北道之要求鄂北道觀察使朱佑保因所屬安襄鄖三郡毗連豫陜向爲盜匪淵藪現在白匪猖獗道署所轄警隊皆係步卒捕盜緝匪出入叢山峻嶺每易延誤特呈請省長擬添募馬巡隊四十名以便督飭各縣認眞緝捕且以署中事務紛繁人員太少不敷辦公擬請增科員名額呂省長對於添募馬隊當允照准惟所需薪餉馬乾擬在没收之襄陽國民黨分部存欵項下提用已飭司核議至該使署科員原有十二員果能人各盡職足敷辦公對於請增科員一事礙難允行昨已令飭遵照矣 
　　呂省長之愼重鄂省第一届特送入都考騐之知事報考者有四十餘人已經省長委派内務教育二司於日前在行政公署命題考試題爲子太叔盡殺萑苻之盜孔子稱善宰我使民戰栗之對孔子非之論後經教育司長時象晋閱卷擬將凡文筆清順合於資格者盡行錄取送考業已擇定二十卷呈呂省長裁决聞呂無所反對將發表矣適接奉總統通令有各省特送知事過濫着嚴行選擇及　保者負其責任等語呂省長於是加以愼重擬傳見擬取各員面加詢問並細核其履歷調查其品行凡無甚名望者皆不錄送故日昨發表只取十名姓氏如下陶駿王昱王錫三湯文煥操經翰胡歸漢馮煥奎李哲昌吳雨昌周兆璜 
　　阮毓崧之歸隱鄂省内務司長阮毓崧久欲辭職呈請廻避呂省長因本省人之作長官者一時不便盡令解職故極力挽留現阮决計隱退託病久不治事現聞呂省長擬以鄂東觀察使范守佑升任已薦保於國務院矣所遺鄂東道一缺則以袁總統發交差遣之前直隷道員鄭倬承乏鄭現在充漢口稅局總理係湖北稅務第一優差云 
　　曹寳江之官運鄂省署實業司長曹寳江原世家子於舊官僚派多有淵源惟呂省長以其年少好修飾謂爲華而不實業以託名廻避本籍之大題免去其官以直隷道員陳希賢接任但曹曾留學比利時於礦學頗有心得經騐亦富甫經解組即經農商部薦任爲第二區礦務監督署長該署規定設在漢口刻已布置預備開辦實業司科員中之鄂人多隨之而去 
[大漢報封閉後情形]  
　　鄂中赫赫有名之大漢報館近忽被軍警圍抄在内搜查底稿文件閱看至一日夜之久旋將發封并捕繋該館經理胡石菴編輯丁愚菴朱伯釐顔觐棠范鳳儔等及執事人員共十四人押於軍法局聞是案之起係有人報告謂該報社乃新同盟會機關段督調查得胡本老同盟會與詹何季等素爲至好業經偵獲證據故特飭拿辦惟該報館並未抄有充分証物僅有鴉片烟具十數副與烟膏數缸係因諸執事人多有嗜好者并聞有人在内私設烟館供人吸食故烟槍土膏如是之多現胡等在押已五日之久審訊非常秘密據外間傳言胡一人最危因渠不獨牽涉黨人且因近日報章詆毀鄂當道有所觸怒近日各界極盼將案情詳細宣布又聞當道以該報館常聚居百餘人因此大疑現在餘衆均已交保聞軍法局猶擬逐傳訊緣報館工役斷無須百餘人也查胡於前年起義之次日即發行大漢報輿論推許頗著鼓吹之功黎公曾請獎以三等嘉禾章茲發此案究不識官中果獲有確據否也 
地方通信 
[北京]  
　　遊保飛艇旋校紀南苑陸軍航空支隊南遊保定一節已迭誌本報茲經調查此項飛艇已於昨十三號賡續北旋聞航空學校於上午九時許先得電話知飛艇將返卽由佟副官濟煦偕同全校學員辦事員技士人等預先集合場所準備歡迎設大餐式果品鐘鳴十一下有鳶影自西北隅來觀者即知爲飛艇咸整排行列頃間汽機之聲浪卽漸近耳鼓於是全場鼓掌駕馭飛艇者乃學員章斌君亦自空中脫帽從容落地也當與佟副官握手慰勞諸員脫帽歡迓章君一一答禮正周旋間又有一艘自正西飛來距場約二千密逹少頃又爲樹林所掩蔽不數分鐘見鳶影突出徐徐飛近場地此時旋風聲歡呼聲雲壞相應飛艇從容落下原來是秦校長國　也秦校長當與諸員叙述沿途經過之狀況並軍官學校歡迎之盛境卽率領入席並力獎章君斌之難能此飛艇旋校安寗之情形大槪歐厲兩機言旋尚在次日均以機件須修理之故云 
 
 
 

Page 7

 
 
[天津]  
　　宣布趙故督病狀警察廳公佈云照得造謠生事律有明條藉端煽惑尤干例禁已故趙都督因病出缺一時報紙登載互異而好亂之徒藉端造謠人心惶惑本廳有維持地方之責茲覓得總統府屈醫官報告書一紙據稱查病者所得係週身動脈硬變心經尤甚臟内膜炎及胸部漸縮難於呼吸血不安寢稍睡復醒病發現後氣體之衰弱爲由來所未有舌苔極厚細診必經覺其縮期僧帽瓣雜音沉弱不變在心尖搏動部位其尤爲清晰且逹至腋部係心經衰弱由於心臟神經病症或血拴所至云云爲此合行公佈以免謠議而保治安此佈 
[南京]  
　　振欵擬支配方法中央振恤江寗損失欵公債票二百萬元已提交中國銀行刻由省長集議支配辦法俟擬定後卽行散放决計此欵不得移作他用 
　　省長親勘江岸日前韓省長親蒞下關商埠局偕同金帮辦馬司長并帶同公署施技正商埠局第一科長包安保第三科長林增赴官輪碼頭及江岸一帶并二十畝公地新建商埠公署等勘騐工程再三考覈立談約歷兩鐘之久 
[鎭江]  
　　兵士强姦婦女十八號晚間鎭郡對江瓜洲二巷地方王姓　被某營兵士闖入乘其夫不在　敢强姦其妻該氏抵死不從某兵竟用尖刀一柄向氏威逼適其夫自外歸家覩此形狀立喚崗警拘拿迨巡士前來而某兵已逃逸矣 
　　嚴禁圓光騙錢鎭　陸警務長訪聞近有圓光騙錢邪術遍粘招貼昨特發出禁示文云照得虚言哄騙　干例禁本警務長現今訪聞有等無業游民廣布黨羽剌探隱情混名圓光假托神鬼糊言亂說强索金錢無知愚民往往受騙推其用意無非陽借占卜之名陰行竊盜之實若不嚴行禁止何以安　閻而絶匪蹤爲此出示禁止速卽改營别業倘竟怙惡不悛仍有前項情事准由崗警拘送罰辦不貸 
[揚州]  
　　催繳自治機關文件謝知事元洪現以各市鄉自治機關迄未遵照省令於本月十日以内將一切公欵公産文卷什物圖記點交前縣知事所委各委接收昨（十七日）特通令各市鄉董會迅速點交并造呈决算册籍以便核轉一面行知各接收委員督催造報 
　　附加稅不能撥用江都農務分會前成立時因無經費由會長朱幹臣詹介臣商准前知事温尚曾借撥附加稅洋一百元發給該會文牘書記庶務會計等薪水一月其常年經費則由前縣署第一科長嚴聘卿備文呈請省長在於停支自治機關附加稅内撥洋一千元作爲基本金存莊生息應用茲悉縣署接奉省令以地方附加稅刻已撥充行政經費令飭另行籌措謝知事已照會該會知照矣 
　　女士領受褒章縣知事令行學塾公會云案奉省長指令教育司案呈據呈報故女士林王廼龢捐資興學情形附表册一件均悉該故女士捐資在一百元以上查照部頒條例應獎銀質三等褒章由本民政長追給褒獎茲發下銀質三等褒章一件證書一紙卽由該知事領交該故女士家受領可也 
[漢口]  
　　警察署又獲造鎗犯漢口警察第七署郭巡長於前夜在鐵路外查有棚户内私造鎗彈卽返署呈明署長率警十餘名親往圍拿至棚居内起獲新式手鎗三支子彈百餘粒彈壳無數并應用銼鍾剪刀之類及製造器具甚夥惟私造之人馮銘生已經先時出外未獲只拘其妻馮周氏曁同黨法某同居陳某三人帶署次日卽解往軍法局訊辦 
[山東]  
　　約法議員辭職約法會議議員山東舉定柯劭忞王丕煦爲當選人呈送中央茲聞柯劭忞由京來電謂現在因病不克任事所有約法會議議員一職卽行辭卸請另選人員來京承任云云聞已由民政長云電挽留矣 
　　稅欵被刦駭聞諸城縣傳知事於十四日起解各稅欵現銀一千九百餘兩銀票九千一百餘兩現洋二千元十五日行至高密縣境内被匪截刧一空現已飛電報告經國稅廳行政公署飭縣嚴緝如不破獲即令高諸二縣分賠 
雜評二（默） 
[司法與教育]  
　　停辦司法教育之說紛傳已久近據章蔡兩總長覆書一則稱爲誤會一則認爲謠傳方謂當局之言足以釋局外人之疑惑矣而不謂請廢地方初級審檢廳之聯電已至嗚呼司法如此教育將奈何耶 
近來發生一事每動議於都督省長而解决於政治會議合此二者而成爲一種非常國會思想敏而手腕靈當醖釀未發時雖主其事者猶不能洞澈其底藴何况局外之人耶此今日之事所以多紛紛推測之言也 
[撤兵與白狼]  
　　俄國已撤京津戍兵英亦定期繼撤矣或謂此舉爲外人承認民國後第一榮譽事足徵國際上感情之融洽或謂此不過外人一種手段欲利用以換得權利而已而記者則謂此可不必深究當問撤兵而後我國果有實力以保護外人之安寗否外人之生命財産果不致再有損失否如曰不能則今日之撤退者明日卽可增加榮譽何有哉政府其速注意於白狼 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[全國商會聯合會開會記（六）]  
　　昨爲全國商會聯合會開會之第六日上午十點十分鐘開會正會長周　咸入主席報告今日到會會員雖祗三十餘人而省分已至十省（開會後陸續到者有廿餘人共計五十餘人）遂囑書記長報告一宗商律案計八件（一）陜西省事務所提議請速訂商律（二）江西義寗商會傳振寰賴奠安提議研究商法爲修改商律之預備（三）江西吳城贛州撫州商會提議請尊重法律保障商業草案（四）江蘇上海總商會提議債務連帶不宜於習慣擬請農商部咨商司法部通飭實行（五）又提議照錄農商部批第三百零五號（六）寗波商會提議補救審判廳受理營業虧蝕責成一部份股東負連帶責任建議書（七）總事務所提議商人通例（八）又提議公司條例嚴書記長報告畢周正會長宣言謂鄙人對於商律案八件擬分兩種討論第一種一二三連七八計五件第二種四五六計件惟商律案非常愼重雖公司條例業於本年一月十三日公布應請諸君審愼討論如内有不妥之處可於施行細則内增减丁長昇云公司條例應當逐條討論周正會長云諸君對於公司條例之意見最好從事實上討論俾得議决呈部沈仲禮云公司條例甚爲繁雜一時不易明晰恐卽時討論亦難解决擬請會長將此全案先付審查但審查員務請深明法學之人否則恐無效騐周正會長云此案未經會員討論實難先付審查還請諸君先行討論馬息深云請書記長將公司條例逐條報告貝潤生云第四件之債務連帶關係與習慣上不宜此事應請諸君討論丁長生云公司條例案尚未議畢何必預提第四件不如先將公司條例逐條討論周正會長云公司條例共二百五十一條如欲逐條報告贊成者請舉手表决丁長昇云逐條報告甚覺繁難盛行書亦主張逐條報告周正會長云如贊成逐條報告者請舉手表决多數贊成遂由嚴書記長登檯將公司條例第一章第一條至八條逐條報告畢經衆討論至第一章第二條（一）無限公司（二）兩合公司（五）公司非在本店該管官廳註册後不得著手於開業之準備此三條各會員中大半云與商界營業習慣上最不合宜盛竹書云書記長報告此案時如無人發言請卽接續報告馬息深云該第二節共有若干條請一併報告畢再行討論嚴書記長遂將第二章無限公司第一節第九條起至十四條及第二節公司内部之關係第十五條起至廿九條報告畢沈仲禮云公司條例係英文繙譯日文現在我國係繙譯英文故字義非詳加研究不能明晰畢書記長雲程將念八條（股東非經他股東全體允許不得爲自已或他人爲本公司營業範圍内之行爲及附入同類營業之他公司爲無限責任股東）内之字義及情形詳細解說畢馬息深云若照廿八條之規定譬如合股開設一錢莊後不能合股開設他莊此條實不適用畢書記長云條例即法律我商界有一種習慣法律須與習慣合宜沈仲禮云無限公司若照鄙人看來則華商所開之錢店卽係無限公司若照此章將來錢莊主人實難遵守况外人開設之無限公司與華商習慣不同沈聯芳云現在部頒公司條例由英文譯成日文再由日文譯成華文種種傳誤失其原質更想他國之章程未必倡辦即如此者必定由淺近而深遠要知部員主稿非採求别國之成法卽無資料是以與我中國程度全不適用本席意見應將公司條例商律商人通例商會法另舉幾位專員審查以便悉心研究然必由本會自編各種條例呈部採用方爲適合俾便商界遵守言至此已十二句鐘周正會長云延長二十分鐘畢書記長報告第三節公司對外之關係第三十條起至四十一條沈仲禮云昨承會長指定鄙人爲銀行案審查員共計指定七人昨日下午業已審查尚未查竣今日下午是否再欲出席抑或繼續審查周正會長云鄙意將幾件重大之案議决後再請審查當付表决多數贊成貝潤生云第三十五條（卽公司所有財産不足抵補其虧欠各欵時股東應負清償之責任）此條於股東最關緊要周正會長云商律與習慣有種種關係至此已十二點廿二分鐘會長遂振鈴散會午餐 
午後二點二十分鐘復振鈴開會嚴書記長報告周正會長因事未到請貝副會長代表出席貝出會員席就正會長主席審查會發出報告辦法五條一本會審查會定每日下午二時開始審查六時止二本會公推審查長一人主持審查會一切事項三本會審查會書記員管理提付審查各種議案並編輯報告四本會審查報告經審查員議决通過簽字作凖五本會審查員簽字議决後刋印審查書分送各議席請討論公决貝代正會長云連日開會今已六日然至星期六已有七日可否請於星期日休息一日因此會場地點係洋紗公所星期日該公所欲開常年大會况有許多審查案件須當審查馬息深云最好上午九時至一時爲正式開議時間下午二時至六時爲審查時間貝代正會長云議事細則内業已議决無此辦法劉桂馨云照議事細則内之鐘點不妨更動貝代正會長云如贊成馬君所言於明日起照此辦法付衆表决全體贊成貝又云星期日是否要休息付衆表决全體贊成審查長盛竹書出席登檯云所有審資案件甚多而審查員每有缺席此事與審查上狠有關係務請　審查員於明日起一律列席審查以期迅速貝代正會長云請會員接續討論公司條例丁長昇云公司條例一百五十一條如逐條討論不勝其繁且徒耗光陰可請諸君將公司條例帶回詳細閱看如有意見提出說明書呈會提議馬息深贊成此說貝代正會長云如諸君將公司條例帶回如有意見者須於三日内提出說明書交由書記長再開大會討論如諸君贊成者請舉手表决某君云此事如有意見書可不必交由書記長可交審查員最好先行組織審查會丁長昇云審查　係議决案件臨時指定然三日期卽二十三或二十四請會長規定貝云准於二十四號上午九時爲會員交意見書之期馬息深云非僅公司條例尚有商人通例共計七十三條是否亦於三日内由會員提出意見書並主張組織審查會胡鈞堂因言語不通請嚴書記長代述云公司條例中有不合應行修改公司細則尤爲緊要請會長延一二深通商務素有經騐者主稿然後公决通過後交約法會議議員直接與商部接洽以收完全結果沈聯芳云兩主面所言均有理由無論如何先要討論然後付審查否則審查員無可着手丁長昇云公司條例帶回細閱如有不適用之處須逐條註明總交審查員此係一種辦法至先行組織審查會會員提出之意見書交由審查會再開大會討論議决此爲第二種辦法貝代正會長將第一種第二種先後付表决全體均贊成貝代正會長當時指定盛竹書沈聯芳羅文清沈仲禮丁長昇周穀人蘇民生印錫璋馬息深陳質卿徐鏞笙李恒春蔡輔卿等十三人爲審查員 
貝代正會長又提出一宗幣制案計三件（一）上海總商會提議請速頒行畫一幣制（二）黑龍江商會提議承辦幣制綱領六條（三）青島事務所提議改用金本位理由書衆請討論沈聯芳云幣制案最關緊要如幣制一日不畫一則商業一日不發逹馬息深云幣制案政府業已正式公布然全賴本聯合會輔助而行奈政府現仍鼓鑄銅元坐收漁利如貿易然現政府雖借債整頓幣制而不畫一雖錢多亦難整頓貝代正會長出席登檯發表意見大致謂幣制畫一國家財政上可收統一之效力商業轉機胥於是賴現當亟請政府迅速實行金融旣活脈絡貫通國與民交受其益言畢仍回代正會長主席胡健春起立請將全案付審查李恆春云貨物困難亦受幣制之害丁長昇云主張改用金本位有利益三（一）商場經營磅價無漲落則無意外之損失（二）政府借欵還欵磅價大同免受從中之賠累（三）全球畫一外資輪入擴充實業坐收利權應請諸君詳爲討論馬息深云如改用金本位須借外債然政府已借二千萬如不用金本位則政府可不必再借外債丁長昇云如不用金本位用銀本位亦須借外債貝代正會長云可將全案付審查付衆表决多數贊成貝云此案審查員最好請諸君公推馬息深云此案非常鄭重如會員中對於幣制上素有經騐精於幣制者不妨提出意見書交由審查會貝代正會長云此幣制案共三件係上海青島黑龍江三處提議各該代表亦須列審查員中最好每省推舉一人爲審查員當由浙江代表公舉王湘泉四川舉陳少谷青島舉丁敬臣陜西舉王季斌廣東舉鄭陶齋湖北舉楊玉墀安徽舉袁子英呂少廷奉天舉彭拙青雲南舉楊小帆黑龍江舉王憲章江蘇舉馬息深會長舉盛竹書 
貝代正會長又提出一宗鈔票案計三件一湖北省事務所提議整理各省官發紙幣二又提議限制商號發行鈔票辦法三安徽省事務所提議紙幣照常兌換請衆討論盛竹書出席登檯發表意見次程慶福出席將對於紙幣照常兌換案之意見逐層宣布貝代正會長云鄙意擬將此案三件歸入幣制案一併審查當付表决多數贊成 
貝代正會長又提出商報案計四件（一）江蘇南京商會提議請由全國商會聯合會組織大實業日報以提倡全國實業（二）江蘇寳應商會提議駔織商報（三）江蘇東台商會提議添設商報（四）江西義寗商會傳振寰賴奠安提議編發商報以增商人智識請衆討論經各會員發表意見畢已鐘鳴五下貝代正會長宣佈延長十五分鐘盛竹書等云北京商界已設會報上海不再另設沈聯芳等云北京雖設會報上海不妨再辦一報俾與京報聯絡於商界前途有益匪淺貝代正會長云俟北京會報代表明日到會後宣告辦法再行取决當付表决多數贊成貝代正會長又提出一宗商權案計四件（一）江蘇東坎商會提議請求選舉專額參與憲法（二）四川省事務所提議請照章參議憲法（三）廣西省事務所提議請協爭商人公權（四）青島事務所提議全國商會對於政府有備顧問之資格及一宗商學案計八件（一）上海總商會提議組織游美實業團（二）江蘇東台商會提議出洋學習工商合處創辦商學（三）江蘇寳應商會提議請求商學（四）江西義寗商會提議速興商學以儲備商業人才（五）湖北省事務所提議講求商學改良商品先設商業研究所商品陳列所以資提倡（六）江蘇泗涇商會提議設立商務研訪所（七）江西新城商會提議擬增進智識崇尚誠信意見書（八）上海南商會提議限止商界學徒資格請衆討論至此因時已五點二十分鐘不及討論旋由庶務員發出復日領事函一件遂由貝代正會長振鈴散會 
　　附復日本領事函敬復者接承貴總領事函示各省商會總協理代表諸君聯袂來滬請提議於聯合會完畢之後順道赴日以遂貴國實業團歡迎之意藉以考察實業情形等因卽於本日議場將貴總領事原函當衆宣布同佩拳拳之意惟大正博覽會湖北浙江江蘇等省皆已分投組織結隊觀光人數亦正不少業經先後啓行敝聯合會各省代表專爲常年大會議事而來會期二十天事畢之後卽須遄返皆因春日方長各省各埠商業正當進行之際以致行李匆匆不能久作旅游且於貴國報聘之事初未預備辜負櫻花盛景良用憮然擬於今秋專誠組織祗酬盛意届時訂有確期再當務先報告所有貴總領事及貴國實業團雅愛之殷敝會各省各代表祗領誌謝專此奉復敬頌台祺中華全國商會聯合會議啓三月十九號 
[維持租界治安之大會議]  
　　駐滬外交團因近來租界内匪徒充斥殊與地方治安有碍特於昨日午後在南京路議事廳開會集議維持租界治安辦法公共捕房總巡麥高雲君副總巡張生君工部局總辦雷福森君及各西董與公廨正副讞員關孫王三君均到會列席籌商良久至傍晩始散其所提議案頗爲秘密祗聞議案中有擬添招印捕及公堂懲治匪徒辦法等件云 
[市總董正式移交]  
　　上海市政廳自治機關收歸官辦後前總董陸崧侯業已將結束事件部署妥貼昨特將董事會圖記及各項清册呈送上海縣洪知事查收存核茲將呈文錄下爲呈送事本年二月二十八日奉訓令轉奉上海鎭守使指令停止自治將市政廳改設工巡捐局飭將關於自治機關一切財産賬簿卷宗即日移文楊委員接收等因卽經呈復一俟赶造清册完竣正式呈送惟上海市擔負債務十四萬四千餘元須變售公産歸償方得完全卸責等情在案本月十八日復奉訓令轉發省訂停辦自治機關執行細則九條並由鈞署規定接收辦法五條飭即分别造具清册三份送署以便派員接收等因奉此現在各項清册均已繕造完全合即呈送並繕清册總目單一紙請照單檢閱派員點收各項清册共繕三份正册二份即呈鈞署備案副册一份請加蓋縣公署印信仍行發還執管所有上海市董事會國記一顆並小圖戳方一一併呈繳董等願俟册開各項點收交代後即日解除職務袛以擔負債務十數萬金之巨未克清了無以應債權人之紛紛詰問惶愧難安尚擬另行擇地設市政廳債欵清理處以便料理一而懇請出示通告並檢查册開公産估價單内指定某項公産督同董等招人投標競買伯俾將所負債務早日清了完全卸責曷勝跂　迫切之至爲此呈請察核施行再市議事會議長交到文牘卷宗圖記等件一併列入清册並將圖記一顆隨文呈送合併聲明計繳送董事會圖記一顆小圖戳一方議事會圖記一顆清册目錄單一紙清册三份每份十二册又辦事人姓名二册共三十八册 
[回復總工程局之舊制]  
　　聞韓省長近與鄭鎭守使商議上海自治機關業已收回官辦追溯前清時代滬南警務本由工巡局辦理現當公費支絀之際正宜極力撙卽且查現設之工巡捐總局其名義甚廣地方警務固已包括在内不妨將南北市警察兩分廳與地方警察及督辦等名義一併撤除統歸工巡捐局節制遇事與縣知事會商辦理以省公費現此事已會商就緒由鄭鎭守使與韓省長會同電逹中央請示矣 
[皖都督請緝黨人]  
上海鎭守使鄭君接安徽倪都督來電云據鳳陽關監督兼軍事裁判處長王裕承電稱在正陽郵局檢出革黨李興淮由滬寄與趙錫侯張少五等一信内容係與張孟介岳相如等約期舉事囑趙等在皖北運動響應刻將趙張二人拿獲惟李興淮遠至滬濱聞已避入法租界請就近設法密拿云云鄭鎭守使當卽函致楊交涉員照會法總領事轉飭捕房趕緊查緝 
[王憲章逮捕解寗]  
　　江蘇馮都督訪悉王憲章前充湖北第三師師長於去年夏間攻刦製造局時附和黨人充任總局令之職失敗後匿居滬北公共租界迨派高等探長張慶五耿華堂高華亭張承泉等來滬密拿忽又不知去向茲由張探長等於前日（即十九號）午後八時債悉王避在跑馬廳外國飯店内當卽不動聲色密往該處將王捕獲卽於是晚十一時押乘滬寗夜車解送南京都督府核辦 
[鎭守使嚴懲黨人]  
　　黨人俞昂前在南市被警廳獲解鎭守使署訊明業於昨日正法宣布罪狀云爲宣布事案於本月五號據滬南警察廳呈解拏獲亂黨鍾鼎派往荆州謀亂之匪黨俞昂即俞鎭嶽一名并起獲湖北革命軍荆州籌備分處帮辦俞昂委任狀一紙手摺一個到署發交軍法處訊明該犯於上年二次革命在湖北運動憲兵叛亂失敗逃匿滬上與亂黨季雨霖鍾鼎吳城等往來此次復又受委革命軍湖北籌辦處帮辦擔任重要職務實屬甘心從逆証據確　無可諱飾該犯前次謀亂幸逃法綢乃不知悔悟仍敢與逆黨鍾鼎等密謀倡亂併新受僞職意圖濳往荆州運動再與似此怙惡不悛罪無可恕若不從嚴懲處何以昭示來茲該犯俞昂即俞鎭嶽一名應按照内亂執重要事務論罪處以死刑立予銷斃以昭烔戒除執行外爲此布告軍民人等一體知悉此布 
[審判廳開訊暗殺犯]  
　　兇犯柴啟藩前在公共租界山東路（卽望平街）暗殺李榮升當經公廨訊明將柴移送上海地方檢宗廳預審屬實起訴同級審判廳請爲判决在案昨日上午九時審判廳長張　檢察長汪君督同惲福鈞端木棻兩准事特開法庭命　柴啓藩到案公開辯論張汪兩君升坐後卽傳諭禁止旁聽並飭全體法警騙逐閒人義務辯護律旣陳則民亦出庭爲之辯護　檢察長卽將起訴理由當庭陳述以柴啓藩用軍火殺人罪已成立應援照新刑律三百十一條最高度辦理問官盤詰良久判柴還押聽候示期宣判 
[接收市鄉自治機關之手續]  
　　本邑洪知事派委四市十五鄉經董接收市鄉自治機關並由縣派員偕往監盤已誌昨報茲悉此項監盤委員現已由洪知事委定四人分期出發茲將名單訓令條件證書分别錄後 
　　名單丁熙咸閔行鄉二十三日馬橋鄉二十四日曹行鄉二十五日陸寳奎上海二十三日閘北市二十四日朱庭祿洋涇市二十三日塘橋鄉二十四日祁祖振楊思鄉二十三日陳行鄉二十四日 
　　訓令案據某鄉鄉董先後呈報遵令取銷自治機關將造具各項清册呈送前來除指令外合行訓令該委員立卽遵照按照單開日期分赴各該鄉按册點收以重公欵並隨卽交由各該市鄉經董接收辦理取具證書事竣具覆察核 
　　接收條件一名種册均於册尾註照册接收無訛六字鈐接收人名印但乙種册尾註照册核算接收無訛八字二接收之後須具接收証明書如頒式三接收入於接收事訖卽將公所各部分圖記條戳版片槪行繳署銷燬四經董接收者須將接收情形辦事開始日期卽日具報並將應否設置辦事處雇用職員等事項詳細具報候核五本署派員接收者須將接收及交付經董情形具報並由經董照本件第四條辦理 
　　證明書式具證明書口口口奉委接收口口市鄉公所按照奉發甲乙丙丁四項清册點騐核算無訛特具證明書證明該四項清册並無虚僞情事前市董事會（或鄉董）亦無浮冒侵蝕挪移等情此証年月日具證明書口口口印 
[胡家木橋終難獨立]  
　　虹口胡家木橋商人全志熙葉吉人等前日至縣知事署禀請添設經董昨由洪知事批示云查胡家木橋地方已於吳前知事任内曾奉省長委員會勘劃歸引翔港區域範圍之内已於該處設立辦事處以便就近照料各在案現在遵令停辦自治所有委定經董統籌區域以内各項事宜爲本知事之職權無庸該商人等越爼代謀所請添設經董就近辦理者不准行來呈於具呈人連署人未經分晣清楚並於住居年歲職業及代書人亦均漏列與程式不合特斥 
[楊局長薦任科長]  
　　上海工巡捐局局長楊南珊君以該局總務科科長一職尚未派人查有顧祖鑣堪以任事業已呈奉鄭鎭守使於昨日頒發委任狀一紙由楊局長轉給君收領並令呈報警察蕯督辦備案 
[陳逹的被拘]  
　　救國接厲團團員陳逹的（即陳大地）庽居二洋涇橋全安客棧前晚十一時搭滬寗火車擬往鎭江被閘北警廳偵探查獲搜出該團駐派總機關部部長張之委任狀一紙解經徐廳長親自研訊供認不諱判押候解送鎭守使署訊辦 
[阜寗巨匪解寗]  
　　前任阜寗縣迭犯搶案之匪首沙紹卿張建平許金富三人由英捕房拘解公廳訊實屢記前報前日閘北徐警廳長因奉蕯督辦訓令遵即派員赴廨引渡歸案昨由火車解送南京都督府請爲核辦 
[三男兩女之戲謔]  
　　住居滬南倉橋浜之舊婦顧毛囡卽鳳英稍有姿色前晚偕其堂妹顧桂新即三囡至北市觀劇而出有顧阿根榮光招錢子康三人尾隨其後回至董家渡内小弄中相與戲謔無所不至旋被警察查見拘送第一區第一分署將男女一併拘留至次日詰明前請飭兩女分别酌罰交家屬領回管束餘人各罰洋四元均着交保開釋 
[夫婦口角之惡劇]  
　　寓居虹口靶子路三百三十四號門牌之天津人韓文坡向爲酒館生意近因失就家用不繼時與其妻王氏口角昨晨又起爭執不知如何韓之頭面被刀砍傷右手大指亦被咬脫時喊哭之聲逹於户外經巡街捕聞悉敲門　内將韓夫婦與其女兒韓帶 
 
 
 

Page 11

 
 
子一併帶入捕房捕頭以韓傷勢頗重着送醫院醫治遂將王氏母女押解公共公堂請究先由中西探捕禀明前情並將咬落大指呈騐訊之韓王氏供稱不敢持刀行兇係丈夫氣忿自砍據韓帶子供稱父親與母爭執其時天甫黎明迨女子於牀上驚起見父親頭面已有血跡旋據華探蔣榮生禀稱據原告在病房内聲稱係被其妻用劈柴刀砍傷手指亦被咬落呈案之切菜刀並非兇刀王襄讞商之英領哲君判韓王氏母女各交五十元人洋並保候原告傷愈於下禮拜五訊核 
[隣居婦人之爭執]  
　　新閘白克路三百十一號居户朱羅氏與鄰婦莊侯氏因倒煤灰起衅互毆由捕拘解公堂訊明薄罰了事詎莊侯氏以傾倒煤灰之處係公衆出入之所非朱羅氏個人之地而羅氏以彼處非公衆所有地主應得干涉爭擾不休復又起訴公堂昨經集訊兩造各延律師到堂代辯中西官會商之下諭各退去候查明該處地主再行訊核 
[復訊賣良爲娼案]  
　　婦人張章氏與姚月才串同在逃之鎗花阿四將前在閘北充當警備隊巡士之王輔仁之妻陳氏拐往大連灣得洋二百六十元價賣爲娼業經公掌訊判章氏與姚分别押候函請日領移提王陳氏到案訊核在案昨晨由廨復訊之下判被告各交三百元人洋並保候移提王陳氏到案訊奪 
[鄉婦自縊遇救]  
　　前日夜半有鄉婦張李氏在法新租界寳隆路畔樹上自縊適爲途人暼見大聲呼救後由寳昌路値崗安南捕聞聲赶來斷繩解下該婦已將垂斃當即車送捕房如法施救幸免殞命據供住居左近鄉間家有幼女因貧苦不堪是以圖盡捕頭惻然憫之卽將該氏及女一併代爲安插 
[船户蠻横]  
　　婦人王章氏日前在地方審判廳控停泊义袋角之蜆子船户章貴松欠會洋一千元判送閘北初級廳將該船扣留詎前日該廳派吏往封時被告恃蠻抵抗反將原告拔入租界私禁於船艙内昨由該氏親戚吳顧氏投檢察廳起訴當派法警赴新閘捕房請派包探將章貴松拘押聽候移提究辦 
[無賴擾害鄉民]  
　　無賴張福堂冒充包探串同在逃三人至昆明路邊界鄉人王榮生家以查吊臧物爲由乘間將王之現洋十元布衣布被等物　之而逸茲由包探將張查獲昨解公堂請訊中西官論仍還押候補提人証於下禮拜五訊辦 
[楊局長維持閘北學務]  
　　閘北向有市立初等小學以及高等小學經費向未規定由市政廳隨時酌量撥給自市政廳改組爲工巡捐局後經費無着各校均抱向隅前晚閘北學務處聯合閘北商學各界公民梁綸卿朱斯芾錢允利董鯉庭沈奎麟陸繼徽姚蓮生等假座四馬路一枝香西酌歡迎局長楊南珊君蒞任並環請酌撥經費楊局長慨允維持並允每年自已捐亷若干再由該局公欵内每年提撥若干常年費以重學務楊君原係學界中人對於學務甚表𤍠忱因囑� 
該學務處趕造預算表送局核辦云 
[離奇變幻之影戲]  
　　四川路中國青年會定於二十一晚開演法國著名偵探案影戲（片長七千餘尺）此影戲描摹法國著名偵探裘武破獲劇賊情形情景逼眞惟妙惟肖閱之可知此中之離奇變幻令人莫測兼可增人之智識云 
[刑事改爲民事]  
　　江北小工頭韓棟林控族人韓萬年呑没代買田地價洋五百元昨經公堂傳訊原告延律師上堂代表請追訊之韓萬年供不承認並由見證丁龍海上堂證明當時原告交洋情形中西官會商之下判將刑事案註銷着被告交保諭令原告另行補禀起訴案歸晚堂訊理 
[巡捕偵獲賭窟]  
　　武昌路第六百六十八號門牌某粤人家前晚聚賭由捕查悉歸禀捕頭立飭中西探捕前往拘獲賭徒十二名一併解入捕房押候核辦 
[依舊此推彼諉]  
　　席立功及伊弟席友于席德輝席雲如席聚星因推諉不理伊故父席正甫所欠已閉源利錢莊銀七千兩被控業經公廨一再傳訊在案前晚復訊原告經理盧大鏞延代表律師上堂請追訊之被告席立功席友于等仍彼此推諉並各延律師到堂辯論多時聶襄讞詳細研訊至日色西沉因仍各執一詞判被告仍各交原保候再核奪 
[萃昌祥尚可上控]  
　　萃昌祥西式器具號控二房東陳哥卿轉租房屋遠背租約請追營業虧損以及定貨生財裝修等各項損失銀三千餘兩迭經公堂訊明以控追營業虧耗定貨損失並無實在充分之理由且無証據未便照追判令被告認償原告裝修生財等項虧損洋三百三十餘元應繳堂費除被告按照認償虧損之三百餘元計算認繳外餘歸原告自認在案茲萃昌祥號主俞昌如以受虧太甚不甘遵斷特延律師禀請公堂於前晚傳集復訊先由原告律師譯訴請求復核之理由繼據被告代表律師上堂互辯良久孫襄讞以案經判决未便聽憑翻異判仍照前斷原告如果不服着照章於一星期内補具理由書呈明公堂核准上控 
[女孩待認]  
　　女孩倪成寳身穿格子布棉袴秃頭赤足在法租界迷途啼哭由捕帶至公堂請示據供住在八仙橋西鄉間錢家塘地方家有父母餘事不知判送善堂留養候父母認領 
雜評三（訥） 
[法律習慣之爭點]  
　　部員謂各代表宜於條文上加一番體察如有不明瞭處當訪求明通之法律家與之講解是譏商人不知法律也代表謂部員除採求外國條文外無資料宜由本會編訂呈部採用是譏部員不知習慣也部員之言是耶抑商人之言是耶吾有一獻媚之言部中多博學商界多通才部員知法律亦知習慣商人知習慣亦知法律皆所謂中國之人才也諸君其母爭雖然今日之會關係各方面非僅僅爭此一問題也若因爭此一問題而起衝突則非特此後種種之進行多障礙且使外人聞之不幾笑我拙耶諸君旣皆通博之才必能辨此 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬大主考批落第知事呈] [  劍秋]  
　　來呈憤激之意溢於紙上落第之苦如喪考妣本大主考爲秀才時代曾親嘗其味無怪諸生之出此也惟謂政府開玩笑行詐術則未免誤會國家舉行考試原冀拔取眞才與共治理煌煌大典豈兒戲可比知事雖小亦一百里之宰司法行政一身肩任况當此財政困難各項新稅次第頒行均須責成知事辦理苟非夙有經騐者何能括地皮而使之穿慨自光復以來新進得志老成遠引此輩做　老手經前清數十年之陶鑄始能有此資格驟遭擯棄未免可惜本大主考是以特埀青眼破格登庸也試問爾等有此經騐否至謂學生中寒苦之士十居八九本大主考何嘗不知然知事試騐非前清秀才之應歲試逃試者有應得之咎諸生儘可在家安坐何必勞勞奔走典衣賣地亦自討苦吃與本大主考何尤呈中亡國大夫一語明明譏笑本大主考可惡可惡所請删去第一項資格之處着不准行如此胆大妄爲政府决不大發慈悲也原呈擲還特斥（三） 
[小學校賦仿阿房宮賦] [  瘦蝶]  
　　六經滅私塾絶專部設學堂出覆壓一間半披隔離天日操場北搆而西折斜對門房溝水溶溶流入破牆五步一退十步一縮教員登堂怒牙高啄忙忙焉碌碌焉修身國文正不知其幾時歇作厠邊尿流未雲何龍廚内尊空不酒何紅路途冥杳不辨西東風琴暖響春光融融虚堂冷櫈風雨凄凄一日之内一校之中而氣候不齊張王李陸周吳馮陳辭家負笈肄業於門朝功夜課凡數十人鈴聲琅琅催上課也黃塵擾擾教體操也波流漲膩水盂翻也七橫八竪塗黑板也雷霆乍驚吵關聲也出恭遠去杳不知其所之也開通風氣學費從亷眠思夢想而望收焉有不收齊者三十六元書籍之價錢紙筆之經營教員之薪金累月經年逋負於人積壓如山一旦不能還坐索其間書畫檯櫈儀器法帖隨意償抵校長視之亦不甚惜嗟乎一校之創千萬人之錢也彼有附稅辦學始克成奈何視之若游戲輕之如泥沙使學生之拙拙於南畆之農夫教員之苦苦於機上之工女頑疲跳踉類於沐猴之演劇學科糅雜紛於周身之帛樓課卷飄零多於秋林之落葉俚歌吚啞煩於市人之言語旁觀之人不敢言而敢怒劣生之心日益驕固視學到情面破姓名一除非同小可嗚呼辦學校者附稅也非人也自棄者人也即學生也使學校各整其風則足以信人人復愛學生之高則自此校可至他校而求學誰得而輕慢也學生不暇自愛而旁人儆之旁人譏之而不鑑之將使旁人而復譏旁人也（三） 
尊聞閣詞選 
[海上春愁曲] [  醉紅居士]  
　　春江暖作玻璃　　雲　出迷樓様樓高那得隔春愁挂任千餘柳絲上二月春陰泥煞人畫聞風雨翠眉　可憐油壁青絲　不到張園已浹旬昔年曾結看花伴金縷衣香拍歌扇花枝未折酒樽空無奈東風吹似嚴隨馬新鬟抱月腰相逢疑是海棠妖洛川嚴畔長安水只許愁魂一寸銷翠樓珠箔長埀地蘇小門前楊柳細纔綰斑騅便綰愁飛花迸入離人涙試聽蘇臺鳥暗啼吳王舊苑草　迷宮人自念家山破商女猶歌瓊樹枝春花五萬眞如夢古愁那敵今愁　紫玉成烟枉費憐蠟釭滴涙終何用寳劍斬波波更流埋愁只合付糟丘人生如寄須行樂底事車前騁入騶 
[春花用王漁洋秋柳韻] [  東園]  
　　香叢返否美人魂庭院深深畫掩門萬縷梨雲迷夢影一簾杏雨溼啼痕水流新綠渡旁渡塵散軟紅村外村羯鼓運番撾不住滿腔春恨與誰論 
柳絮楊氈白染霜歸途拾翠問錢塘旙遮園際遲游女鉢託臺前呪梵王艶奪玉樓歌袖扇嬌藏金屋舞裙箱蠣牆不隔秋千影明月沈沈碎錦坊 
日麗粧臺曝繡衣脂紅粉白是耶非韶光雖好催人老芳信常通肯我稀煖豓動隨鶯翅落幽香低逐蝶翖飛桃粗李俗休相妒抛去杭州願已違 
翠繞珠圍泥小憐一窗薇露一爐烟猗蘭入曲愁牽惹芍藥傷離思渺綿包取金鈴護薌澤任憑寳瑟怨華年桃根桃葉情何限惆悵青溪畫舫邊 
[懷寄夢廬兼詢居址] [  瘦蘭]  
相逢已恨結交遲何况匆匆賦别離落月停雲空竚立追風逐雨苦神馳投君尺素愁無路（臨别未留居址）慰我孤衷幸有詩（詩稿在案）敢問幾時重握手論文講武共銜巵 
筆記 
[京華識小錄] [  遠生]  
　　入春以來北京之八胡同中之一大變遷時期也小阿鳳被王克敏以二萬元贖身而去花元春亦從李君某訂鴛鴦之譜而胡翡雲花雲仙則並與應夔丞爲莫逆之交應死而此名花二株亦慘痛而更不堪賣笑矣先此胡翡雲之來本與應爲鶼　嗣應轉而暱花雲仙頗曾起一大風潮故應死後胡頗語人謂彼若前一月死我尚須一場痛哭今則何關儂事而花雲仙則柔腸爲之寸　然應死後而胡亦下牌而去足見恩義之不曾衰也 
雪印軒者卽在前清因爭車道大駡某度支部主事因被訟累而名聲大起後嫁天津名優元元紅以去者也今復艶幟高張於牛皮阿大之慶餘堂雖徐娘風韻頗露鷄皮而眼波一轉處百媚橫生煞是一大外交家也 
鶑玉卽上海有名之陸蘭芬近亦來京然畢　一腐敗官僚生氣都盡殊無顧者繁華何在老大可悲豈徒一妓爲然 
小呌天久不出臺前半月在文明茶園連唱三天聲容銳减最近優伶中惟梅蘭芳最爲都人士所倒屣王蕙芳與有姻婭愛梅者不能不推愛及　故二子之色香頗有低昂而顧曲之聲價輙不能有所軒輊云 
自由談話會 
　　朋友不在酒肉但在知心有事共策之有患共扶之有行不端者共勸之此之謂良朋 
人謂宴會樂我謂宴會禍何則試觀湖北鴻盤樓之宴會初則小曲聲繼則呌駡聲終惻拍桌聲一場盛宴　刻消畫有何樂趣人謂狎邪樂我謂狎邪苦何則試觀一般染有花柳疾者視其行走手棒下部愁眉苦眼情殊可憐有何樂趣 
人謂玩牌樂我謂玩牌禍何則人若入局無論　朋一點弗讓諺云好友勿同賭偶有爭執遂致用武鳴驚喊捕就入囹圄或押或罰有何樂趣 
人謂做大老官樂我謂做大老官羞何則一般妄自稱闊到處揮霍者人於背後呼之曰瘟生有何樂趣 
人謂吸捲烟樂我謂吸捲烟禍何則小則灼肌膚大則焚房舍（余友鳳鳴述其鄰某姓家自不謹愼將未熄香烟尾擲入亂新内致肇火災）有何樂趣[  瑞卿]  
大智興邦不過集衆思大愚誤國不遇好自用觀於武侯王安石可以明矣 
子思云戒愼乎其所不賭恐懼乎其所不聞曾子曰十目所視十手所指其嚴乎此數語吾竊引以爲儉德會之監察條規也吾願入會諸公當長存此心萬勿漠視至要至要 
昨日有人問於余曰儉德會之會場何在天下豈有無會場而能謂之會乎奇怪奇怪余應之曰否先生愚矣儉德會之會場卽在各人心中也心苟無時不存一儉德之心是則甚於在會場多矣不然雖有會場亦徒爲品茶吸烟之所耳又何取乎會場敢哉[  眞州趙二]  
儉德會規則一不狎邪二不賭博三不必以酒肉結交四不必華服五不輕寒素 
入會者天津林冠卿無錫陸麟祥海寗朱竹吾蕭山陶雲泉海門吳宗約何成榮毘陵諸憐影揚州戴錦先張縵雲范用武蕪湖陳琴　吳縣朱鳳美仙源王伯華江　龔祥奎長沙沈浩然富陽沈春蘭女士沈玉書女士蕪湖張潤身鄞縣汪忠義 
小說 
[牟尼珠（十）] [  仁後]  
　　客曰聆媪所言蝶痴特登徒子之流亞耳雖曰茫茫情海處處風波亦何至闇無天日一至於此令愛雖　涉險幸未被創謹爲媪賀雖然媪年事高領談久得世疲乎盍少休媪曰謝客厚愛顧客亦巴中産鄉音到耳如面故山彌復動聽且吾自樂此不爲疲也向以荒忽乃未動問客果何姓者曰沈姓媪曰吾有女兄一適同里秦氏今逝矣所遺弱息亦字沈姓逮好甚敦而婦姑弗諧遂致歌勞燕殊可憐也客亦知其梗槪否媪爲無心之雲問而一入客耳陡覺無窮之感觸潮湧心頭方欲曲致研詰藉悉底蕴而榻間女郎忽欠伸而起見媪與客方相對傾談遂呼曰阿娘竟長談至此耶胡勿小作蘇息計媪見愛女醒乃移坐榻前日蓉兒醒矣頃間　語幾驚駭煞人體中得母不適否曰否宵來逢惡魔致夢境時復驚惕適恍惚遇蓮姊復來吾家正携手偕行花　圍似見池心荷葉憔悴作可憐色而花乃重台並蒂嬌妍動人遂相將　裳采取突被蓮梗刺儂手指痛澈心府乃一驚而醒阿娘試思是何徵者恐弗吉也媪曰蓉兒勿戚戚妖夢寗足憑抑適言阿誰復來吾家者曰秦家蓮儔姊也未識蓮姊此行無恙否客方靜聽母女瑣瑣問答雖方言各異而神情意熊無一不曲肖細君者固已心爲醉神爲癡及秦家之蓮儔姊一語纔脫女郎口而客乃心房震動不復能自禁遂擔言曰女郎頃所言非蓮儔耶曰然非秦氏蓮儔耶曰然秦氏蓮儔非曾主君家耶曰然曰然則今尚在乎曰否先一來復行矣曰行將安之亦知其所嚮乎曰否弗能知也客方慶天作之合於無意中援出此被難之母女乃曲折牽引竟得 
細君之蹤跡詎意一間未遠又咸泡影恍若海行遇颶風斷帆失拕比飄流至於陸地正謀碇泊而狂風驟作舟又捲入巨潮一去千里向時所見之陸地今又渺無跡兆失望逹於極點熱涙直欲奪眶而出自思似此狀熊頗類童騃恐貽他人笑乃舉手掩面力廻其首冀弗令母女見顧客自一再追問蓮儔之蹤跡在媪與女郎固已心焉疑之及聞蓮儔已行行又不知何往在客種種急迫懊喪之情形雖極力掩蓋卒亦無能遁女郎敏銳之眼光至是母女乃交相致詰謂客旣一再追問蓮儔客與蓮儔當必有非常密切之關係吾家與蓮儔初非絶無關係者困難處正可共商幸母終秘也客知不復能隱乃歎曰秦氏蓮儔吾妻也結婚數載式好無尤去歲爲繼母所驅迫游學扶桑三島間始則魚雁常通繼忽匝月不得一紙疉函詢問亦無還雲疑有他故遂急整歸裝及抵里門而吾妻去家已月餘矣料撿香奩僅發現留别尺書書詞語語凄咽不忍卒讀去家之原因與所適之地點兩未一及自此尋消覓息結念成痴深恨命薄緣慳以無謂之勾留竟致失之交臂幸長进恕狂瞽也媪傾聽未終卽曰若然郎其爲藉香乎曰然曰然則至親也徒以距離遠音問梗塞遂不復通慶弔抑郎當知蓮儔固尚有姨母在也曰然蓮儔固嘗言之夙未起居甚無狀也媪笑曰一家人何事引咎且疎闊之失固不專在郎旋指女郎謂渠名鏡蓉與蓮儔年月日僉同特後四時耳遂命女以兄禮見母女殷殷邀致暫一臨存藕香以蓮儔嘗主其家去此未久或者倦游而返重抵是間亦事所恒有許之起視窗紙漸作青白色燭光闇淡東方已明未幾一輪紅日注射林端乃先送母女自便門出待於林次已則厚酬老衲告别徑行遂偕程氏母女趁朝氣凉爽徒步返風萍集下榻於程氏之書齋（二）未完 
文字因緣 
[惠山遊記] [  萬叔豪]  
　　余旋里内明日天朗氣清惠風和暢乃偕二兄仲　邀游於惠山之麓啜茗於二泉之亭怪石嵯峨奇樹參天池魚上下泉浪㶁㶁亭當上山之衝故遊人過此每駐足焉仰望天空則圓穹一碧傾耳林間則好鳥飛鳴懿歟休哉吾儕有何幸福而得飽餐此大好風景也正欣喜間司茗者告余曰客亦知夫池魚乎大雖盈尺而無肉易水則不生余恍然曰我知之矣蓋池中之水純係石泉非運河之濁流可比夫久嬉於荒而不實其中久處於清而不安於濁此自然之理也何足怪哉山在泉亭之西峯巒秀麗高可千份乃循麓而上有瀑泉焉浪花四噴落葉滿徑環顧四周閱其無人惟有白雲相伴旣而造極下視平蕪則萬家歷歷衆水環流洵可樂也追思疇昔良朋高會曾日月之幾何而雲流星散求一抵掌之樂而不可得豈不悲哉逹聞寺鐘百感逐釋飄飄乎如脫塵網而登蓬瀛若不復知有此幻軀也者少焉下山乃緩步而歸是役也東西奔馳十數里而精力憊矣寢息平於平時夢一老翁朱服修髯神采英異莞爾而言曰名山之遊樂乎何悲感爲富貴貧賤榮華得失皆幻景也余輩觀之不過一徵塵裏鬥雞下余曰怪哉是何言歟老翁曰於諸元之中而有諸天於諸天之中而有無量數不可思義之星雲星團星氣於無量數不可思議之星雲星團星氣中而有日於繞日衆遊星之中而有此地於此塯中而方有我身豈不　歟子仍痴網密織莫能解脫是何異　　巢中咸來决鬥蝸牛角裏爭關戰場乎子其有緣當與偕行余曰嚖嘻頃之寺鐘非老翁所鳴耶何幽　動人若此老翁顧而笑忽覺有人呼余名余遂驚寤張目四顧則慈母在旁促余起耳余乃披衣下牀濡筆誌之 
來書詢問各事自已不注詳細居址者恕不答復純根謹啓 
 
 
 

Page 15

 
 
   
 
 

Page 16

 
 
[CHILAIBLOODTONIC得病之要訣保身險之捷徑]  
保險之風開●惹動一般心理之注意於財産貨物者●日趨日衆●獨重於財産貨物千萬倍之身命●反忽略者何故●謂有病可服藥也●殊不知有病不患無藥●患無對症之藥以治病●患無完全純粹之藥能致吾人之不病●諺曰無病是神仙●優勝哉●自來血之功用也●自來血原名CHILAIBLOODTOMIC補益人身全體各部●爲男女老幼普通可服●其最著確實經驗之要點●直揭之曰補血●血足則神清氣爽●面色紅潤呼吸舒暢●步履輕健●此就外表而言●若就内服而言●一服自來血●血液淡薄者能增新濃●若血毒未浄者能排除污濁●自來血更能補腎生津●舒暢經絡●增加胃量●週身康樂●百病不侵●諸君苟能預爲嘗服●較之臨病服藥●因渴掘井●豈不先佔優勝●永無疾發之虞●况且財産屬虚●生命屬實●保財産險者●不若先保生命之險●保生命險之捷徑●舍服自來血無他求●人生如朝露●具體之形殼●無多之呼吸●知覺之擊觸●操勞之侵陵●物慾導其先●疾病逐其後●故最寳貴者生命●最危險者亦惟生命●脫若生命不保●財産何爲●每見呻吟床榻●形式可憐●長樂永康●精神活潑●仙鬼殊途●一霄一壞●研究生理學●欲採完全強健之要訣者●先將不病二字細味之●再購本藥房之自來血試服之●費省而效宏●身壯而力健●勝如保險多多矣●自來血總發行所●上海四馬路五洲大藥房●大每瓶兩元●每打廿元●小每瓶一元二角●每打十二元 
[東洋靈藥起死靈寳丹回生]  
各寳號均鑒遥維時深渴慕新歲財祺集祜駿業鴻施爲頌以慰敬啓者惟本藥房製造靈寳丹以來巳千有年承蒙各國賜顧銷場甚廣早名播五州惟貴國銷場更甚每年在百萬之多故派分各地有經理處迭年以來各地不守規章將此宗賤價亂售不顧貿本又壞本藥房名譽似以將各地經理執權收回另組織辦法現主定總經理人山下君海東住漢口丸三洋行如蒙賜顧請向漢口丸三洋行或至上海勝田旅館或至日本本藥房購售本經理人現己在日本動身沿途至各寳號拜親送面議章程伏乞賞鑒購辦或向山下君處訂買聽從尊便今特登報聲明愛之接洽歡迎不誤各往賜顧之友誼是幸 
大日本富山市千石町製造靈寳丹本舖藤井順春堂謹啓 
ＡＲＤＡＴＨＴＯＢＡＣＣＯＣＯ，Ｌtd,Ｌondon,Ｅngland 
[山打滅地葯丸]  
此葯丸專治男女五淋二濁等症立能除止剌痛限四十八點鐘内濁止淋通貴為治淋濁之無上聖葯乃由最上品之美梳木取出與尋常平賤之山打油葯丸迥不相同用之比於服蓽澄茄葯與射剌葯丸尤勝　賜顧者湏防假冐請認每小丸上有印為記是幸 
大法國巴黎路威晏尼八号 
[ＬＩＧＡ]  
今有德國名廠運到虎牌打氣橡皮車輪在外洋久已馳名其貨堅固與市上所銷之貨比衆不同且價廉物美如蒙賜顧請至四川路七十七號愛爾白洋行賬房 
[中國華安合羣保壽有限公司總公司設在上海黃浦灘三十號]  
本公司係純粹華股組織遵照中華民國商律在工商部註冊雖延洋員辦理而董事盡屬華人實爲絶無僅有殷實可靠之中國保壽公司凡我愛國同胞務祈聨袂偕來竭誠賛助蓋本公司保壽章程以及保壽單辦法較之其他各公司格外優美且凡已繳保費永無没收之時如欲投保請即逕函總公司當即照覆也此啓 
[京都天寳齋　嫩面玉容散]  
此散專治男女面上黑氣油膩烟色酒刺雀斑暗晦等患每晨搽擦自然嬌嫩滋潤清秀眞嫩顔妙品也每瓶大洋二角每洋照拆六瓶雙料每瓶四角每洋三瓶舖設上海二馬路中市西鼎新里口 
[非亞脫車]  
ＦＩＡＴ非亞脫車是全地球最佳最快之車每次賽馳必得最優等之賞報 
經理處圓明園路一號華老大洋行 
[ＷＩＮＣＡＲＮ]  
可使衰頽者復成爲健壯可使虚弱者恢復其元氣可使用腦力者增長精神常人飲之大有益於衛生凡飲文家宜酒一杯可以煥發無限之精神并可使身强體健精力倍加故文家宜酒又可謂强體復元健腦補血之劑其功效如左（一）壯氣魄（一）補血輪（一）健腦力（一）培元氣所以每飲文家宜酒一杯即增一分之强壯職此故也總經理上海老晋隆洋行謹啓 
[牛皮商鑒]  
生牛皮最易虫蛀往往運至外洋已成廢物致生枝節本藥房精製生牛皮辟虫藥經驗三十餘年奇效卓著誠爲此項出口貿所必需之品且價值極廉請略爲購試便信言之不謬也大馬路三十七號德商科發藥房白 
[愚人虚擲金錢（四）]  
愚人購珠反買魚目尚自以爲得意其購藥時亦每致誤取僞藥非但無益并受其害惟智者思慮深遠必選擇確有治病之效者方肯購服故於患病時或因其子有疾必選購司各脫乳白鰵魚肝油此藥已能令數千萬人回復其精力活人之數遠勝他藥司各脫乳白鰵魚肝油於此三十九年内爲寰球各國名醫所贊許謂爲患咳嗽傷風氣管發炎肺病血弱體衰身虚或病後惡果者獨一無二健體生力之聖藥 
商標 
智者決不購買封面上無漁父負魚商標之藥彼知僞藥毫無良効欲防奸商之魚目混珠非認明此眞確之商標不可 
[謀得利有限總公司]  
上海英大馬路東首三號洋房後進樓上發行所 
軍營鼓號全隊樂器到申 
新到雙面頭等戲片大小風琴格外克已唱戲機器不用喇叭聲音響亮價亦便宜 
新到脚踏風琴每隻計洋十二元半批發格外公道 
[南京下關（鐵路橋西）老天福旅館　先行减價以答來賓]  
本旅館兵燹後重造洋式高大樓房内容寛大裝設精良地點適中水陸均便飮食起居無不適宜房金四角至五角不等倘蒙各界惠顧無任觀迎特此奉告 
[介紹毛玉書皃科精種牛痘]  
亢旱旣久天花易發佈種牛痘急不可緩而擇醫尤不可不愼同人等調查近年滬上凡經毛玉書君所種痘孩體氣最爲發達此因毒氣出清永無後患且其種時本法敏捷小孩旣無痛苦又無潰爛復發等病毛君本係幼科聖手宜其獨冠一時手埠人烟稠密或有新到庽公未盡周知者爰爲介紹以便延請毛君仍庽英大馬路貴州路三號衛要醫室桑榕卿虞洽卿徐乾麟蔣煥庭同啓 
[上海肇新東西綢縀號廣告]  
本號開設英大馬路集益里内第九十四號專運泰東泰西上等絲織綢緞紗絨批發備貨之精良凡花色異樣及閃光悉心研究可謂五光色有美必十蒙各客寳號惠顧請注意天女散花圖商標庶不誤 
[中國精益眼鏡公司]  
中國自製最新發明吒力克鏡片 
開設在上海英大馬路泥城橋東首吒力克鏡片圖平面鏡片之圖電話第三八九五號 
吒力克鏡片確從光學及生理學研究而出最能保護人之目光故在泰西銷場極廣本公司扵此潛心十有餘年所製鏡片始能凌駕歐西獨步中夏故自出品以来不特本國歡迎西方士女亦多惠顧此可見本公司實事求是與尋常販售舶来品而專恃大言欺人者絶然不同也兹將吒力克最大功用略舉扵左（一）該鏡片係按準各人目光用機器磨成凸凹形四傍上下光線相同其功用恰與天生睛球無異故能使戴者目光四澈不勞俯仰轉側自可左右顧盼與平面鏡之祇能平視者迥别（一）該鏡片能貼近眼匡而與眼毛並不觸礙 
（一）能遮蔽眼目使塵氛不易侵入（一）該片質厚而純遠望之宛如水晶兩滴精瑩煥采故戴者神采每增百倍（一）該鏡片光線合理故雖用於日光中亦不眩暈以上略舉槪要至其奥妙則惟戴者能詳言之本公司因目為人生最寳貴之物故悉心研究親手製造海内宏達當能鑒之再外間近有以現或四片混充本公司吒力克鏡者尚祈留意 
[德商順發洋行]  
德國老美女牌啤酒 
登錄商標寳星爲記 
本行經理老美女牌啤酒已蒙各界同稱讚美各埠早經馳名此酒之功用母庸再贅如蒙賜顧認定寳星爲記庶不致誤仕商各界承荷購辦移玉本行帳房接洽可稱價廉物美衛生有益之品以副各界諸君之推意如不信者請嘗試之方知言之不謬也上海英界博物院路十七號德商順發洋行廣告 
電話一千九百八十四號 
[獲利捷徑]  
上海江西路愛字七號樓上 
本行由外洋德國名廠運到超等大小之各種織結機器能織紗絲絨線衫褲手套洋襪以及人力各物均可織造無論男女老幼皆能工作况且所織各物比較外洋運到之貨格外精美光滑絶倫所奇者提取各色時花均能隨心所欲更能顔色合時天工巧奪再有大號機器適配織衫織襪各廠所用本行在中國首創專做織結機器生意物料非常堅固玲巧如有貴客欲購者請移玉至本行觀看詳細章程可也再外埠各行號如願代本行經理代售各種機器者可至本帳房面議妥貨欵分期繳還亦可上海經綸洋行謹啓 
[華明眼鏡公司]  
驗光圖 
本公司監製各種光學鏡片最能補養目力保護光綫爲中外碩彥所嘉許是亦敝公司苦心孤詣成爲獨得之秘故能收此佳果也與市上所市鏡片逈乎不同且敝公司秘製托力克光學鏡片體質之光潤若荷蓋之承露精瑩可愛琢成凹凸適合各人眼眶之部位不使睫毛稍有觸礙不使飛塵稍有侵入能使左右顧盼俯仰自如貴客光綫無論遠近邪正　　敝公司備有光學專家代客驗準光綫照光配合不爽毫釐鏡片各種顔色按光學原　配合各人光綫能使保護目力爲益非淺非特馳名國中定可風行歐美東品西漸可操左劵至於自製中國金銀眼架皆有華明圖章可以保用保回並備西洋高等合金及鋼鎳等架均能按照各人面部裝配無不稱心如意總之本公司有美必臻無樣不備如蒙紳商軍學閨秀名媛惠然賜顧無任歡迎方知敝公司眞實無欺也此佈 
上海河南路C字一百三十三號二話四○六三 
[頂上英國織襪衫褲機器]  
啓者本行所售之織襪棧器乃英國名廠製造物料堅固精良靈捷異與尋常出貨精緻快速並能翻新花樣織成之襪光潔可愛行銷甚易故本行各種襪機在歐美各國博覽會賽會共得有頭等奬証賞牌二十八枚之多即此一端可見本行織機之優美全球爲第一耳倘蒙賜顧價目格外克已若閨閣名秀欲購機學習者本行有女敎師指授敬請各界諸君駕臨一觀始信物美價廉也上海福州路念號英商茂成洋行謹啓 
[萬國九洲第一靈驗耳聾聖品]  
●京都天寳齋●謹告同胞●耳聾痼疾●我有神劑●服此立聰●奇驗神藥包可斷根●鋪設上海二馬路西鼎新里石庫門便是 
凡患耳聾一症皆因腎水虚損相火上炎或因鬱火傷肝以致耳鳴耳脹耳熱耳痛等病本齋家藏良藥屢蒙官紳試驗故敢出而問世非徒漁利已也善治男女老幼久年初起一經服此丸二三瓶立覺血氣調和呼吸靈捷補眞陰生津液退浮火除邪熱雖十年念年舊症服此丸一料竟獲奇功雖極重久年老症服此丸二料無不轉聾復聰眞乃第一聖品每盒一元每料六盒洋五元每扞十二盒洋十元不靈包退還洋以昭信實如兩耳挖捐再吹八寳吹耳散無不立愈每瓶七角京都天寳齋啓 
[中華菜舘新張廣告]  
本舘原設四馬路浙江路口巳歷幾春久荷遐邇歡迎良深紉感祇以房屋狹隘難謀擴充時有座滿之虞致後來者無計招待爰假轉灣浙江路新清和斜對面石庫門内裕商菜舘舊址增設中華菜舘新號庶幾二舘相去咫尺無異一家仍由本主人雙方兼顧尊客惠臨彼此聽便舔聘南北名廚監製京蘇全席精緻小酌並包辦家庭喜慶酒肴花樣翻新價目克己至坐室之清潔堂棺之周到夙承奬許氣待漬陳現將脩理完竣准於舊曆月之十八日開張屆時務祈光顧不勝榮幸之至先此佈聞電話三千一百十六號本舘主人謹啓 
[空氣橡皮車輪耐用堅固]  
今夫商業爭戰無論何項營業必須研究精良方可得其良果本公司總經理之德國名廠康汀寗脫　馬牌空氣橡皮鋼絲車輪特聘素有經驗名司精製黄包車三灣包車高等材料花樣新裁貨身堅固靈便與衆不同價目尤極便宜並可包用倘在期内損壞立卽修理遇有出口關稅一律可免並可代爲裝運本公司因推廣起見格外廉價以待貨身不合包退包換并備修毛橡皮機器修理亦極便捷設有貴客委修其價無不克已此項車輪優勝别異可謂寰球獨一無二請　惠顧諸君購試方知言之不謬也開設上海英大馬路浙江路口樓外樓對面便是滙康空汽橡皮車輪公司廣告 
 
