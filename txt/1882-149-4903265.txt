# 1882 - 149 - 4903265

 

Page 1

 
 
[書器繅絲妨利論後]  
　　昨有海上散人登告白於本報後謂近年有機器繅絲之舉深爲産絲地方之害以其搜羅蠶繭運來上海以機器出　致奪鄉間繅絲各工之利而規避捐輪與容留婦女二者尤爲害之大也本館前嘗著爲論説言近來中國學習四法　如輪船火車之利若使内地悉皆仿用行旅固甚便捷而操舟趕車之人必至失業大半其他如電線之傳遞信息果　四通八逹則千里之遙瞬息可以晤語原足爲商旅之利益而無如各處素設之信局與傳遞公文之驛站自此大爲　色雖電線止能傳語簡而不詳且不能携帶文函信局驛站仍難偏廢然有緊要信息以電線通之則局站之設已爲後圖官商未必深恃卽其出息當减去十之三四究不能無所妨也至於織布造紙磨粉裁衣無一不需乎人力一舗之開張一家之生計所賴乎千辛萬苦者正不知其凡幾若攺用機器則需人不止減半而成物可加數倍出之旣易用之有餘積久而數者之利不難盡爲所奪以故爲根本之計者尚不欲西法之通行也今之言西法者謂爲中國之罪人未嘗木可顧目前時勢乃古今一大變局末可以成見論之試思通商以來凡中國所本無之事不知頓增幾項卽如輪船　行江海各口二十年前本未嘗有其船中所用之人水手火工盖亦不可紀數洋商在此造器脩船與夫各省製造諸　所用工匠何至千萬人津口通商南北往來取道不過五七日清江以北輪蹄幾不得見其失業者必多然前數年秦晉值豫之民仍以旱災而受困未聞由於失業也可知世運攸關興廢相乘此失其利而彼增其益何嘗不在中國若僅僅爲一人一方計以爲昔是而今否則拘墟見小之論矣竊謂中國與外洋通商操事權者但當熟計審處勿使内地之利源因此而竭則其餘宜仿行者仿行之宜攺革者攺革之不妨變通以盡其利散人所見其亦止爲嘉湖産絲之處言之而未卽全局以觀其大耳葢嘉湖旣産蠶絲嘉湖之民謀食亦於蠶絲此固正理然繅絲之業亦無非數月間事兩府之人春夏勤於蠶纎夏秋仍習於農工吳都之俗所謂國税再熟之稻鄉貢八蠶之綿者其利最厚惟俗尚繁華勸而不儉一歲所入鮮有赢餘較之西北沙漠之土海濵斤鹵之區或割麥於夏或　草於秋有田一頃歲收不值一緡錢者其苦樂何止倍蓰若享奉儉約常留有餘以補不足則區區繅絲之工資流出者究屬有限而况蠶畢之時歪當農忙之日兩府所屬之地自粤　擾亂以來猶有荒無不治外省客民結羣而至倘本地之人以此有餘之力墾彼無主之田非之足以抵繅絲之業且繅絲者僅以工資爲利今賣繭而繅於上海絲之值仍在嘉湖也卽以所雇婦女言之亦可知雖有機器猶賴慣於育蠶之人爲之經理則此傭雇之資與内地繅絲之工價相準亦不見其大絀也夫今日中國商人置機器於上海吾謂正以中國之利還之中國人耳假令西商權其利之輕重盡買繭以出洋則繅絲之工資皆爲洋人所趁其利之被奪者視今日又當何如何所見之不　甚耶至其論中言前年西商欲在申地用機器織布道憲聞知恐妨民利禁止不許此言尤爲無稽盖織布之局至今日而甫成者非中國官禁然也曩以西商出面且附股之人觀望不前久　未决耳今之由中國　商舉辦不以西商入股者卽是此意誠以洋布之妨利在通行洋布而土布滯銷之故若不設局自造民閒所需仍爲外洋運來之物何嘗因不造而攺用土布乎然則自造之議乃欲留民間購用洋布之錢於中國也何妨利之有哉絲之爲物質輕價重育蠶之家但植數株桑或有錢買飼非若買田自種必抛巨本如家家育蠶不必爲人繅絲何賴乎工資也近年絲市漸疲推其故以外洋産絲年多一年成色且較中國爲高水脚關税成本又輕西商之販中國絲者每有折閲故存閉盤抑價之意竊謂嘉湖之人若肯加倍育蠶所出之絲又皆精潔光亮庶幾多而且美其利不爲外洋所奪苟詹詹焉以買繭自繅爲妨民之利微之微矣至謂販繭不納釐金成絲本在上海取巧偷漏大　　章此則平心之論一經道破或者主持捐務之人亟思設法以遏其流則未始非芻言之獻云爾 
[諭旨恭錄]  
　　四月十一日奉上諭都統銜廂黄旗满洲副都統熙拉布老成諳練由蔭生侍衛在御前乾清門　走迭受先朝恩遇歴任副都統護軍統領前鋒統領管理神機營等處事務朕御極後迭加倚任均能勤慎供職前因病賞假調理旋經銷假當差方冀克享遐齡長承恩眷兹聞溘逝悼惜殊深加恩着照都統　賜卹賞銀一千兩治喪由厪儲司給發任内一切處分悉予開復應得卹典該衙門查例具奏用示篤念耆臣至意欽此同日奉上諭陳士杰奏特叅庸劣各員一摺浙江侯補同知祝師紳心地不明嗜利忘義義烏縣知縣盧璲采嗜好甚重公事疲玩太順縣知縣袁績慶辦事糊塗操守平常新昌縣知縣劉庭芬聽斷偏執不協輿情臨安縣知縣孫惟仁性情狡滑徇利多偏前署孝豐縣事候補知縣吳鑾聽斷草率任性妄爲烏程縣教諭孫惟溶嗜好已深聲名復劣安吉縣教諭沈祖同嗜利糊塗于預公事均着卽行革職秀水縣知縣黄兆槐青田縣知縣陳樹庭才具平庸學問尚優均着以教諭歸部選用海寍州知州楊春池天台縣知縣李觀璧才力不及均着降爲府經歴留於浙江補用餘着照所議辦理該部知道欽此○十二日奉上諭通政使可叅議嵩　奏知縣隱匿重案請飭查辦一摺據稱直隸豐潤縣所屬孫唐兒莊民人孫世才将伊父孫宗德砍慯斃命伊兄孫世有往救亦被戳傷身死知縣吳積銞規避處分勒令隣佑地保私行和息具結完案等語逆倫重案豈容隱匿不報所奏如果屬實亟應從嚴叅辦着直隷總督磪切查明據實具奏欽此 
[左相抵蘇續述]  
　　左侯相旌節行抵蘇垣已詳昨報茲悉是晚登岸卽詣撫署拜謁衛靜瀾中丞在署晚餐暢論治吳條理口若懸　飲啖並健旁觀者均色駭舌昨咸以獲覩偉人爲榮迨亥正一刻始呼騶仍回舟次沿途觀者猶密如櫛比有不遠十數　候至一二時而必欲一覘顔色者維時見憲躬端坐輿中目光如電手執鵝毛扇赫若神明前有對馬頂馬數十騎執事十餘對又有恪靖大旗數十名背負鐵鏢者十餘人戈什哈十餘對輿後親軍十餘人文武巡捕八騎部列整肅見者咸嘖嘖弗去口並聞是役有侯相之第二公子隨侍次日同至湖南會館拜客本定於十七十八兩日閲操適十七日大雨不果大約十八看操一日十九日拜客二十日啓節由澱山湖而至松滬然後返甯也侯相躬行節儉槪不欲地方有　重煩供億隨行之親軍四十名均係湘中忠勇果敢之士侯相與之同甘苦不離左右此四十人中都係提鎭崇銜及巴圖魯勇號歴受國恩者而仍身披號挂裏頭跣足樂爲前驅亦以見三湘風氣之檏實矣至 
 
 

Page 2

 
 
看操情形容俟續布 
[李相過境]  
　　李傅相坐招商局保大輪船於十五日早在津開行前已列報兹悉傅相於昨早過吳淞並不見客卽泝長江回皖籍矣 
[靈轝過潯]  
　　九江友人來函云月之十四日下午四點鐘合肥李太夫人靈櫬由鄂過潯計用輪船拖帶靈櫬船上四圍紥白彌望如雪在潯文武官吏自道府鎭戎以下均登舟致祭前鄂督李制軍匍匐答謝倍形哀毁少頃卽啓輪駛赴皖江云 
[馬戱将到]  
　　意大利之馬戯現在香港開演曾經列報兹悉該戯士已先飭人至上海相度地方搭盖棚子相定虹口密勒路及文監師路之角上搭棚以待開演聞其棚甚大可容五千人刻下該戯晝圖告白已在本埠徧處分貼矣奇觀在邇行将拭目俟之 
[換約續聞]  
　　蘇潘憲䜖方伯蒞滬辦理與巴西換約一節昨已届期卽在江蘇海運局藩憲行轅互換和約本埠關道憲劉觀察松海防廳劉司馬上海縣莫邑尊英會審委員陳太守水利局委員張太守洋務局管理丈量委員謝刺史道署繙譯曹潤甫均先後到齊而藩憲隨員申明府亦均在坐仍委曹君潤甫以小火輪往接巴公使并在碼頭預備轎子至九點鐘後新關赫税務司偕同馬繙譯亦到繼後巴公使喀君同兩繙譯官至局譚方伯仝劉道憲等迎接進見叙禮略談寒暄後卽彼此取所立和約閲視先對法文次對巴文再次對漢文閲畢另有一夾單備書中外換約兩使臣銜名并在滬換約日期各爲畫押盖印互相掉換至十一點半鐘在行轅設筵欵待用中西各菜大排筵宴以八仙檯十二張合排圍坐賓主盡歡至一點半鐘方散税務司及馬繙譯官卽偕巴公使登船至二馬路浦灘起岸各回譚方伯本卽擬返蘇因悉左侯相已於十六晚抵蘇十八日大閲後卽行起節來松郡故復發電信詢明如起節期准則擬在滬恭謁而關道憲劉觀察於昨日下午五點鐘乘小火輪船一路上迎晉謁云 
[中巴和約]  
　　大清國大巴西國會訂和好通商條約大清國大皇帝大巴西國大皇帝切願敦友睦之誼俾兩國均獲利益公訂和好通商行船條約是以大清國大皇帝特泒欽差全權大臣太子傅文華殿大學士兵部尚書都察院右都御史直隸總督一等肅毅伯加騎都尉世職率鴻章大巴西國大皇帝特派欽差全權内大臣勳賜佩帶羅斯並土爾基墨基地　各等寳星喀拉多各将所奉上誰互相閲看均屬妥善卽經議定條欵如左○第一欵嗣後大清國與大巴西國曁厥人民永存和好永敦友誼彼此皆可前往僑居須由本人自願各獲保護身家財産並在體與相待最優之國民人同獲恩施利益○第二欵此次定約以便嗣後往來通好大清國大皇帝可派使臣駐劄巴國京都大巴西國大皇帝亦可遣使臣駐劄中國京都各准兩國使臣並眷屬隨員人等前往彼此京城或常川居住或隨時往來一遵本國之旨兩國使臣在公署時享獲種種恩施與待最優之國使臣無異○第三欵兩國於彼此通商口岸設立總領事領事副領事並署領事等官均聽其便惟此等官員必須奉到駐劄之國批准文憑方得視事其臨時彼此交發文憑均無費用所派領事官必　眞正官員不得以商人兼充亦不得兼作貿易各口儻未設領事官或請别國領事兼代亦不得以商人兼充或卽由地方官照現定條約代　兩國領事官享獲種種恩施與彼此所待最優之國領事官無異至商民交涉事件有與本地官民齟齬者領事官均不得任意爭執如領事官辦事不合彼此均可按照公例卽将批准文憑追回○第四欵中國民人在巴國如安本分但能不違巴國律例章程無論何處任便游歴巴國民人亦准前往中國内地游歴須由領事官照會關道請領印照前往回日繳銷其印照繕寫中巴兩國文字所經過地方如飭交出執照卽應隨時呈騐該民雇人雇船雇車装連行李不得攔阻如其照内有誤以及查出沿途或有不法情事卽送交就近領事查辦惟於途中止可拘禁不得凌虐如在通商各口出外游玩者地在百里之中期在五日之内可以無庸請照至於船上諸色人等不在此例如有上岸應由地方官會同領事官另定章程妥爲彈壓○第五欵中國民人准赴别國民人所至之巴國通商各處往來連貨貿易巴國民人准赴别國民人所至之中國通商各口往來運貨貿易嗣後兩國如有優待他國利益之處係出於甘讓立有專條互相酬報者彼此須将互相酬報之專條或互訂之專章一體遵守方准同霑優待他國之利益○第六款兩國商人商船凡在此國通商口岸卽應遵從此國與各國原議續議通行商務章程辦理至進出口税則亦不能較相待最優之國或有增加○第七欵兩國兵船可以赴别國兵船所至口岸彼此接待與相待最優之國無異一切買取食物烟煤甜水修理船隻各無阻礙該兵船進出口一切税鈔俱不輸納巴國兵船管駕官中國地方官與之平行相待○第八款兩國商船准在彼此通商各口往來運貨貿易彼此相待與别國商船無異儻兩國船隻遇有天灾在彼此沿海地方收口者該處官員自當設法相帮所有未遭失險之貨物如不欲出售自應不納税銀遇險船隻兩國均與待别國船隻一律○第九欵巴國人民在中國遇有控告華民事件皆應先禀領事官查明根由先行勸息使不成訟華民有赴領事官控告巴國民在中國者領事官亦應一體勸息間有不能聽勸者無論原告或係華民或係巴民皆專由被告所屬之官員公平訉斷○第十欵巴國民人在中國有被華民違例相欺准地方官查拏照例審辦華民有被巴國人在中國違例相欺巴國官亦按例查拏究治總之兩國民人交涉財産犯罪各案俱由被告者所屬之官員專行審斷各照本國律例定罪惟逋欠案件應由欠户所屬之官員勉力設法使其償還竊盜案件應照被告者之國律例辦理兩國官員均不能代償至中國民人遇有本身犯案或牽涉被控凡在巴人公館寓所行棧及商船隱匿者由地方官一面知照領事官一面立卽泒差協同設法拘拏不得庇縱掯留○第十一欵巴國屬民在中國有自相控告案件不論人産皆歸巴國官查辦設與别國有事在中國涉訟應由巴國領事與該國領事辦事以上案内如牽涉中國人仍應按前兩欵辦理若将來中國與各國另行議立中西交涉公律巴國亦應照辦○第十二欵凡兩國船隻駛至通商口岸本船諸色人等如有上岸滋事各照兩國常例拏辦至巴國船隻或在中國沿海通商口岸有與本地船隻相碰互控情事可由被告所屬之官員查照各國碰船現行章程審理儻未甘服應聽原告所屬之官員照會審理之員秉公復訊核斷了結○第十三欵中國民人在巴國有控告事件聽其至審院控告應得名分與巴國民人及與相待最優之國民人無異○第十四款中國與巴國彼此商定中國商民不准販運洋藥入巴國通商口岸巴國商民亦不准販運洋藥八中國通商口岸並由此口運往彼口亦不准作一切買賣洋藥之貿易所有兩國商民無論雇用本國船别國船及本國船爲别國商民雇用販運洋藥者均由各本國自行永遠禁止此係兩國公同商定不得引一體均霑之條講解○第十五欵此次所定條約係用中國文巴西文法國文各四紙業經公同譯校各相符合毫無訛誤嗣後如有彼此不明之處除各用本國文字外兼以法文爲正○第十六款日後兩國若於現議條欵内有欲行變通之處應俟自互換條約之日起至滿十年爲止先期六個月彼此備文知照如何酌量更改方可再行籌議若未曾先期聲明仍照此次議定條約辦理○第十七欵今将以上議定條約由兩國欽泒全權大臣先行畫押蓋印用昭憑信一俟兩國御筆批准或在上海或在天津彼此卽行互換後再刊刻通行使兩國官民咸知遵守大清欽差全權大臣李大巴欽差全權大臣喀光緒七年八月十一日西歴一千八百八十一年十月初三日 
 
 

Page 3

 
 
[奏叅營官]  
　　浙撫陳雋丞中丞去年赴任時曾奏帶楚軍一營隨行以資調用兹聞管帶楚軍逹字左營記名總兵張德榮因有烟癖並查所部夫勇短缺至一百數十名之多是以中丞咨請閩浙總督及浙江提督會叅矣 
[酌留厘卡]  
　　左侯相議裁厘卡現已咨行漕憲商辦惟清淮捐局係善後同善各局支應所從出且定章甚善從無重疉收捐之弊總計局卡亦不過三十餘處故遭憲以實難裁併據實回覆其裏下河一帶厘卡林立統係江南捐欵當聽候相核辦云 
[邗江設電]  
　　聞得中國電報局近又從鎭江接綫至揚州城内另設分局一處以通消息而便官商揚局事務經津局奉派現辦鎭局之李韵亭觀察兼理辰下業巳興工其工程僅一十四里故指日卽可開局傳報矣 
[設立畫船]  
　　前聞左侯相以長江輪船駛過金陵人貨由小船駁運殊形艱險擬爲設立碼頭己登於初八日報中兹聞侯相已札飭招商局就下關碼頭設躉船一隻以便行旅至另創碼頭與否尚未定見云然自此搭客上下如躡平地不復懷臨履之憂有不額手而頌侯相之惠者乎 
[香客遭殃]  
　　甯波東鄉靈峰寺香火素盛俗謂關牒可以救病解災故信奉者衆其關牒並非寺僧所售而牒金亦非寺僧所得向由是處棍徒把持分爲山上山下兩處搭盖草廠發賣今年四月初十日天氣晴朗燒香請牒者蟻聚蜂屯較往年繁盛是日兩處棍徒因爭牒金相鬥至持兵器從事香客見此情形紛紛逃竄以致多人失足墮於山下死者數人傷者不計其數棍徒一閧而散而香客無可伸寃只得含忍而罷棍徒惡習貽害至此深堪痛恨地方官尚嚴拿重辦俾知炯戒哉 
[清查捐欵]  
　　温郡上河鄉张董魯家脩侵吞海防捐欵一案該總董除補繳漏捐洋四百元外另再捐洋二百元經張邑尊批示如以後查出再有吞昧或被告發等情定卽稟明道府憲從嚴究辦云云兹聞是項捐輸所給印收或係大頭小尾或係全行侵匿其中獘竇指難勝屈近有童生黄鋭珍查出情弊赴府縣呈控究追兩處均已批准惟未飭差傳提若經當堂逐户查對則魯總董果有侵吞恐不免和盤托出矣 
[墜馬受傷]  
　　前月初永嘉縣張靜薌邑尊在状元橋迎接陳撫憲上馬墜鞍以致左足脛骨跌出當時用法将骨夾進乘轎返署遂有正中營周姓隋官代爲醫治據云當時雖已夾好而骨上有淤血凝滯若不将血吸出将來萬難行走不意吸血過多其骨仍復脱出再用前法夾之邑尊昏悶數次迄今大用補劑調治傷處幸無疼痛然據周某云傷筋動骨須俟一百念日後方可步履誠如此言則張邑尊日親床榻遇事雖可臥治未免心煩耳 
[慘殺愛姬]  
　　王家營叅将某有素所愛姬不守閨誡致有物議叅将聞之憤火中燒遂将愛姬剜目剖腹斷其手足而斃之叅将之母老年心慈見而不忍涕泣代求甚之下跪叅将竟置之不理噫若叅将者旣不能肅嚴閨閫復不能婉順庭幃可謂忍而且忤者矣 
[拐案覆訊]  
　　串拐幼孩一則其情形已列前報昨早又經法捕頭将施王扣子等三人解送公堂請訊翁太守復加研鞫各供與前無異該孩仍不肯吐言故太守仍飭将施朱顧三人管押該孩暫送善堂收養俟其親人到滬再行給領核辦 
[疑竊薄懲]  
　　昨日法公堂據曹阿彬聲稱在浦中摇渡船度日今年正月間因事上岸回時船已爲别人偷去遍尋始得出酬資洋二十餘元方能将船取回自後船上不時失竊前晚夜臥時覺船摇動隨卽起視見頭艙内有一人執詢所爲詎伊一味含糊故鳴捕拘送求請究辦翁太守詰之其人供名金保得在滬作扛夫爲業前晚實係誤認爲友人丙賢之船上去借宿並無别情求恩寛恕太守謂悮認或者有之上船亦須呼呌何得默不聲張顯係圖竊本當重辦姑寛初次斷笞八十板完案 
[竊賊覊押]  
　　前日惇信輪船抵埠有某客失去鋪蓋一个報請法捕房查緝經法包探查知新開河小茶館中有一人寄存鋪盖形跡甚屬可疑當卽着人前去等候昨早其人往取寄件當卽獲住由捕頭将人贓一併解送分堂請究其人供爲姚阿元鋪盖並非竊來因在該茶館啜茗見門外一打野鷄者持有舖盖上前盤問打野鷄者卽棄而逸去故暫行寄存至輪船碼頭等候並無人來認領等語翁太守謂據供如此實係好人矣然别人携物汝有何查問之職顯係狡展飭将施阿元暫押候招失主到案認明　物再行核辦 
[鄉婦落河]  
　　本城西門外向西南五里許之陳金廟地方有陳姓牛奶棚前日由年約十三四歲之鄉孩牽牛二頭放草一前一後孩居其中經過石灰港橋前牛甫上橋適與鄉婦相值婦見牛至欲退不及被牛擠落港中時漲潮初落水頗急溜婦順流而出及孩呼喊經人打撈無着奶棚主知之令孩自行投縣申訴莫邑尊飭将該孩管押再行核辦云 
[逃媳獲案]  
　　婦人陸鄭氏有童養媳私逃徧尋無着旋探得被寍人某甲領回寍波成親後以女母家在松江又復乘輪來滬赴松江謁岳陸鄭氏前往查探果見其媳及寍人俱在着女母家泒人押同來滬送縣請辦該氏具呈訴稱養媳向在老閘浜北揀湖絲曾與蒋陸氏作伴其間難免有蒋陸氏串合情事由帮審委員王别駕略訊之下飭将人証分别管押俟補提到蒋陸氏覆訊察斷因蒋陸氏現住英租界老閘西首之永慶里中故由縣移請英會審署添差協提到蒋陸氏歸案訊辦俟有續聞再錄 
[孤寡求恤]  
　　有徐銀溪者昨領一幼孫投法會審署訴稱親子名阿虎在會德豐洋行當駁船户往來吳淞駁貨前夜發大風時阿虎正載貨前往遭風船覆迄今屍未　獲而家中祗有媳婦與幼孫無可謀生因會德豐行在法租界爲此叩求傳到該行東恩諭垂憫撫恤等語翁太守商諸繙譯官謂該行雖在法界但行東並非法國人着投英公堂控訴云 
[多事應斥]  
　　租地成訟一案業經調處清楚兩造均投法界會審廨禀請銷案惟因瞿姓假傳堂諭必須招商局具保云云故翁太守着傳瞿姓到案訊問此已列報昨日瞿姓投案翁太守訉以何故假傳堂諭况案在法界何得令英界人作保公堂向無此例着将招商局保單呈案瞿供並無假傳情事亦無保單翁太守斥其播弄是非殊屬荒謬着具以後不得多事切結存案斥釋 
[契稿欺人]  
　　前有王金和投法界會審署禀稱光緒三年分租得應洽興木作主應文森地基一塊坐落法界北八仙橋堍言明每年租金十五元以十年爲限成交後卽在該地建屋八間居住迄今祗有五年今應文森自欲造房著爲遷讓我因年期未滿置之不理詎應前來滋擾並将出路攔阻聲言再不遷移卽行拆卸爰特投訴求恩究辦翁太守着王好與理論倘可将就完結免滋訟累若應依舊持蠻冉行禀請提究禮拜四又據王禀應非特不理且欲将房拖倒翁太守飭差傳人昨日應某投案禀稱並無地基租出且該地於上年八月向公平洋行租來王稱尚有伊給我之據可證隨卽呈案豈知此紙實係租契底稿因王不識字應當時故意相混耳太守閲後謂應曰爾之聲名早有所聞如斯伎倆已非一次觀此一節豈非早有圖翻之意據供地係上年八月向公平行租來而王之房屋係光緒三年建造租地時公平行應有囑咐言語且汝禀中言愿貼王遷費二十餘元旣該地向公平租得汝何必貼還遷費豈非節節矛盾應又謂王所住之地係我租與胡姓以七年爲期明年六月期滿 
 
 

Page 4

 
 
等語太守謂王曰限期亦祗餘四年終須遷讓刻下伊旣急於要地汝可另尋别地着伊代爲遷造房屋一切費用均由伊認出願否王稱聽憑恩斷隨将斷語諭之應某着其出外調度倘應再有翻覆准王控究云 
[過關逃關]  
　　俗傳四月十八日爲萬星教主紫薇大帝誕辰滬地風俗羽士星士輩設壇諷經禮懴預行出帖邀請施主届期拈香是日每将中門兩扇鎖閉進香者均在門後羽士輩喃喃通疏誦百解圖畢喝令開關卽啓鑰開門男婦老幼一擁而出名爲過關其無錢佈施雜乎其間者謂之逃關謂老者可延年益壽少者可關煞開通昨日本城育嬰堂及各羽士星士家均設是會而城外法界延壽庵亦有是舉頗形熱閙過關逃關者欣欣然以爲災障全除也 
[收殮孩屍]  
　　本埠蘇州河内所泊乍浦副都統官船上船户之幼子墮于河中前報述打撈無着兹悉該船户連日雇划船打撈依然不見旋有人知照潭子鎭港中浮有一孩屍往認無錯舟子臨流號哭痛不欲生經人再四解勸始行備棺成殮云 
[兇詐述聞]  
　　前報列挾嫌肆毆一案兹得續聞言之令人髮指據傳談雲秀拖鄭源祥至彭王廟鄉間聲言須給與洋五十元始可贖人并須有人保其不復鳴官此説如確則横行不法何異霍符查該處係寳山縣境而鄭妻已投本埠英界會審署喊寃想問官必飭提嚴辦以戢刁風也 
[馬車傷人]  
　　昨日下午五點鐘時英界四馬路利亨外國帳簿店門首有小車三輛装載石版從虹口運往潮陽樓茶肆左近某作塲係由東向西推行行到該處適後面有野雞馬車一輛内坐伶人兩名馳往西去而該小車旁扣車繩之齒軋於馬車輪内馬正狂奔坐車人收勒不住竟将小車帶翻車扛盡折小車夫己傾跌於地被馬車輪碾傷右足背而胸前及腰脇亦略受微傷另有車夫追赶馬車則早已加鞭逸去受傷人經捕舁入捕房捕頭着送仁濟醫館醫治聞得尚可無碍云 
[贈張盈盈詞史三絶句卽請二愛仙人倉山舊主霧裏看花客同政并乞賜和]  
　　仙姝生小住情天偶向人間了夙緣可愛雙寰低譂盛盈盈十五正芳年雛鶯乳燕太憨生溷入風塵骨總清忽地相逢留一笑盈盈秋水早傳情春眠欲起故遲遲懶點櫻唇懶畫眉對鏡自憐還自省盈盈雙涙解相思 
[詠荷]  
　　的的盤珠曉露融瑞呈仙色玉池中葉雕翡翠凝深碧花琢珊瑚暈淺紅君子清標凌皓月美人妍態舞秋風房含百子宜稱壽酒進霞觴飲碧筒錦池波定午風微綽約仙姿認洛妃隱葉鴛鴛成對宿穿花翡翠一雙飛聽歌香裏尋聲去打漿叢中採艷歸最是玉盤承露候嫣然無語對晨暉一枝秀出緑波心粉臉休教宿霧侵日昭霞裳仙珮動風翻雲蓋鏡池深金臺座湧如來現玉瓣槎浮太乙臨漫向江頭歌采采且将艷句譜華吟釋至芙蕖卽是名花開菡蓞寳装成碧蕸翠幹雲千朶紫菂紅衣水一泓明月上時憐寂寞香風來處見輕盈玉環也有神仙言豈但風流屬錦城翩翩秀韵自天然渺渺凌波素襪仙百幅雲衣初帶雨萬重風蓋半含煙珠房影裏連環露玉蕊聲中舍利圓開到三花同幹發樂遊御苑燦嘉蓮靜女亭亭立素波霞衫害帔艷如何憐香翠羽調簧舌戯葉朱鱗躍彩梭千片緑摇娟影媚一枝紅暈醉顔酡蕊含玳瑁渾成筆寫出文章錦綉多不施朱粉與鉛華國色天姿自足誇香正濃時風乍定影難描處日初斜亂裁錦綉装湖景巧集衣裳寴晚霞記取通仙無二種瑶池昔日是儂家盈盈碧水絶埍埃朶朶紅雲向日開蛺蜨舞将金葉去蜻蜓飛上玉蓮來盤擎曉露珠璣市焰奪晴霞火齊堆祗有西施香許採鑑湖百里任徘徊婷婷嫋嫋復依依疑是仙宫降玉妃洹水河邊留白羽若耶溪畔解紅衣朱容乍接香縹渺珊珮潛移影淡微深荷天公湯沐賜露華渥渥雨霏霏錦樣荷花滿曲池花神因夢乞荷詩新粧婉麗紅蕖艷素腕玲瓏碧藕絲香國風流標俊譽仙都水旦鬥芳姿生花太白揚名後彩筆於今又一枝[  豹隱子初稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年四月初七日京報全錄]  
　　宫門抄○百兩　錄前○發抄旨三道○直督李奏請開缺終制摺○大臣劉奏爲請調員差遣夾片○湖督李等奏爲請暫緩藩司北上片○東撫任奏爲委署知府片○陜撫馮奏揀員請補知州摺○江督左奏七年分江蘇省水陸名營兵丁馬匹數目摺子○四月初七日户部通政使詹事府正白旗值日無引見○錫珍由西陵回京請安○户部奏請更換左右翼監督○順天府於四月初五日具奏第一百十五次忠義總局請卹並第六次請奬九員名附片一件○召見軍機○發抄金順奏請将差次病故之儘先佐領優卹奏旨依凌阿着照軍營立功後積勞病故例從優議卹誠部知道欽此○又護軍叅領德克津布　仍照原奬以副都統記名簡放奉旨兵部議奏欽此○吳大澂奏守備在營病故懇請優卹奉旨陳有勝着　軍營立功後病故例從　　卹該部知道欽此○○丁憂大學士直隷總督一等伯臣李鴻章跪奏爲恭謝天恩瀝陳下情仍籲請開缺終制恭摺仰祈聖鑒事竊臣接准兵部　票遞　光緒八年三月初九日内閣奉上諭大學士直隷總督李鴻章現丁母憂本應聽其終制以遂孝思等因欽此仰見皇太后皇上深仁渥澤旣俯鑒臣子之隱曲示矜憐復不棄駑下之材優加器便凡屬旁觀猶爲感泣矧在身受能無奮興惟微臣下　有不得不瀝陳於聖主之前者臣承乏　疆十有二年過多功寡歴荷聖慈格外保全不加禮責臣亦勉竭庸愚但有馳驅感激之心從無瞻顧畏雖之念自聞臣母病棘神思昏瞀方賞儼而遠道未歸忽聞訃而終天抱恨在臣心有息難安之疚任國家爲絲毫無補之人忠孝大閑進退失據我朝奪情之案屢見彈章咸豐初年曾國藩剿賊江右適遭父憂其時軍務正急律以金革無避之義宜可墨絰從戎然猶抗疏再三堅請終制近年李鴻藻丁母憂奏請終喪亦蒙聖恩俞允臣母死生契闊相見無期臣即廬墓三年已無解於不孝無涯之隱痛若復以儽然衰絰之峰强起視事不獨上累聖朝孝治之隆下滋名教罪人之議且台輔崇班封疆重任而以痛心疾首負罪不祥之人濫厠間雖蒙聖主值任不疑微臣豈能無愧於心伏懇皇太后皇上矜鑒愚誠收回成命俯准開缺終制俾秋霜春露稍屐歲時愾慕之忱雖枕塊寢苫仍在天地帡幪之内臣年甫六十居廬之室有限報國之　無窮縷縷哀悃號泣上訴不勝迫切待命之至所有微臣籲懇開缺終制緣由謹繕摺具陳伏乞皇太后皇上聖鑒訓示謹奏奉旨已錄○○劉錦棠片再新疆大難初平宜籌善後以期經久頭緒繁重規畫甚難臣才識庸闇急需忠勤幹練之員相助理庶免貽誤查有丁憂在籍陜西候補道周漢器識閎遠守潔才長前隨臣轉戰關内外多歴年所辦理行營營務事件不避怨嫌不辭勞苦思慮所及動合機宜僚輩服其清勤臣尤感其患難相依始終不懈光緒四年該員丁祖父承重憂回湖南寍鄉縣原籍六年秋間臣接權　篆擬卽奏調來營適該員又丁祖母承重憂疉經函商該員堅以喪服未闋爲辭蓋浚然守義尤有足多者矣方今時事多艱需才孔亟如周漢者若令從令從事邉陲必能殫竭血忱上　君父而臣亦得收臂助之益合無籲懇天恩俯念邊　需人飭下湖南撫臣涂宗瀛轉飭丁憂在籍陜西候補道周漢迅赴新疆軍營交臣差遣以重邊事而資得力出自逾格鴻慈是否有當謹附片具奏伏乞聖鑒訓示謹奏奉旨已錄○○李瀚章等片再臣等於光緒八年二月十九日椄准部咨正月二十四日奉上諭廣西布政使着徐延旭補授等因欽此該司應卽痒摺籲懇聖訓惟查前因　北按察使蒯德標入都陛見經臣等奏明委徐延旭署理在案現在秋番届期稽查案册勘核實　責任繁重徐延旭詳細精明正值分案審勘辦理亦有頭緒未便另易生手應請責成秋審事畢再行交卸臣等爲愼重讞獄起見謹合詞附片具陳伏乞聖鑒謹奏軍機大臣奉旨知道了欽此○○任道鎔片再兗州府知府伊勒通阿現因俸滿卓異併案請咨引見所遺兗州府篆務自應委員接署以重職守兹查有候補知府胡鳴泰隱練勤能堪以署理據藩臬兩司會詳前來除批飭遵照外理合附牛陳明伏乞聖鑒謹奏軍機大臣奉旨知道了欽此○○陜西巡撫臣馮驥跪奏爲　員請補要缺直隸州知州以重地方恭摺仰祈聖鑒事竊照在任候補知府鄜州直隸州知州王贊襄准　鳳翔府知府遺缺于光緒七年十二月十九日奉旨照章按限訃算扣至八年正月十九日　聞缺日期係煩疲雖兼三要缺例得在外揀選升調該州地處北山界連甘肅路當孔道政務殷煩且值兵燹旱荒之後招徠撫綏胥關緊要非精明幹練之員不足以資綸　臣與藩臬兩司在於通省簡缺直隸州知州應調及現任同知府屬知州知縣卓異勞績應升並候補應補人員内逐加遴選非現居要缺卽人地宋宜一時實乏堪以升調之員惟查有在任候補直隷州知州漢陰廳通判周銘旗現年四十七歲山東卽墨縣人由拔貢中式咸豐己未恩科舉人同治乙丑科進士引見奉旨以知縣用簽掣陜西親老呈請終養同治五年七月丁母憂七年十月歲闋八年在籍城防出方保奏加同知銜九年五月十六日由籍領　到省十一年八月題補大荔縣知縣十三年十月十五日到任光緒三年大計卓異四年四月升補漢中府通制五年七月交卸大荔縣事九月初六日到任因籌解西征恊餉及各項　使出力保奏以直隷州知州在任候補奉旨依議欽此又於遴選賢員摺内奏保遇有直隸州知州缺出儘先生補奉旨着交軍機處存詔候旨錄用欽出奉部調取引見七年五月初十日交卸請咨赴部将卓異升補漢陰廳通判及保舉直隷州知州在任侯補各案均於九月初五日欽泒王大臣驗放　以升補照例用准其於知縣任内卓異加一級初六日覆奏奉旨依議欽此領照起程十月二十一日回省前署醉泉及實任大荔漢陰等縣廳交代均結報清楚各任内亦無欠解錢糧積案展叅及盜案已起四叅處分查該員穩練精詳實心任事現任要缺通判辦理裕如以之請補鄜州直隷州知州實堪勝任惟調缺　補與例稍有未符而於人地實在相需例得專摺陳奏據藩臬兩司會詳請奏前　合無仰懇天恩　念員缺緊要勅部核覆准以在任候　直隸州知州漢陰廳通　周銘旗補授鄜州直隸州知州實於要缺有裨如蒙俞允該員係在任侯補直隸州知州請補直隸州知州銜缺相當毋庸送部引見且係曾任實　保舉　升官　照章毋庸甄别至所遺漢南府通判員缺係要缺容俟奉到周銘旗准補部覆另請調補合併陳明謹會同陜甘總督　譚鍾瞬恭摺具奏伏乞皇太后皇上聖鑒訓示謹奏軍機大臣奉旨吏部議奉欽此○○太子太保大學士兩江總督二等恪靖侯加一等輕車都尉臣左宗　跪奏爲光緒七年分江蘇省水陸各營兵丁馬匹實在數目恭摺仰祈聖鑒事竊並部咨乾隆十四年爲始将通省經制原額調撥裁沃缺額實在兵馬等項各總數目分晰　列罔造册首再行按照標營介晣　列於後造册送部具題等因轉特遵照在案惟江蘇省如撫標左右城守營於同治八年奏明變通營制又河標改設進揚鎭標及江蘇水師續議各營制均黄同治十一年添裁追案自廳從同治十一年起按年補造庶纔舊制新營互相脗合當經前署督臣吳元炳将同治十一年分前督臣劉坤一将同治十二十三及光緒元二等年現存兵丁馬匹實數先後造具總册分别奏咨在案兹准部咨白光緒七年起将本届兵馬數目　年造册具題報部其歴年未報各案行令分年帶補等因常經飭據江甯布政使梁肇煌署蘇布政使許應鑑查明光緒七年分水陸各營兵丁稿書書識官操馬匹船隻實數造具總册詳請核奏聲明此項册籍兵數係按年造報馬匹船隻各數則分四季若令於每年十月題報現年數目則冬季有無添裁無從懸揣卽秋季勢亦不能造入擬将兵册仍照全年所叙添裁數目截至夏季爲止馬册則造春夏二季秋冬以後如有添裁歸入下届册内收除以　參　至江寗京口駐防旗營兵馬　在數目仍照案由江寗将軍京口副都統造册咨部毋庸重複造報等情前來除漕標七營兵馬實數由漕臣自行造報外查江寗省督　痕徐四標舊制十七營又狼標中左右裁併改設陸汛營右營改設内洋水師掘港營改設外海水師又新設内洋水師之通州營又河標改設淮揚鎭標防缺新設十四營總計舊制新設三十一營實存兵一萬二千八百十五名稿書書識五十九名官例馬五百六四官坐船三十六號兵操馬一千二百三十三匹蘇省提福兩標舊制十五營又撫標改設二營提右太湖左右淞南北南匯蘇中左左福左吳　徐川河等營改設裏河处海内洋水師又新設蘇　鎭標内洋水師海門等十五營統計舊制改設新設三十營實存兵八千八百八十六名稿書書識二百六十八名官例馬三百九十八匹官坐船一百六十九號兵操馬五百六十八匹統共江蘇水陸各營實存兵二萬一千七百一名稿書書諦三百二十七名官例馬九百四匹官坐船二百五號操馬一千八百一匹册報相等臣覆查無異除将七年分册籍送部查核並飭催補造三四五六等年分各册籍外謹會同江蘇巡撫臣　榮光恭摺具陳伏乞皇太后皇上聖鑒訓示再江蘇省兵馬尚未全行復額應請改題爲奏合併聲明謹奏軍機大臣奉官兵部知道欽此 
 
