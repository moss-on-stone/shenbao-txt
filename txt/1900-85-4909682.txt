# 1900 - 85 - 4909682

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[正續名醫類案出售] [  圖書集成局代啓]  
　　名醫類案一書爲有明嘉靖時江氏父子所輯而我朝乾隆中浙人魏玉衡先生爲之研搜考訂畢力補綴廣爲續集六十卷其中條析病狀援据方書臚列治法斧藻羣言足稱岐黄之功臣青囊之盛業誠醫學入門之階梯也刊印行世板久燬失耕餘堂主人覔得精本托本局詳加校印帋墨精良字跡放大不費目力計正續兩集共計二十本價洋四元世有欲樹杏林之幟者請臨上海三馬路申昌書室並各書坊選購可也 
[勸邊僻廣興新學說]  
　　昨日本報附張登雲貴總督崧制軍雲南巡撫丁中丞奏設武備方言學堂一摺略謂前奉上諭飭令各省籌建武備學堂等因欽此經臣崧蕃督同司道勘得城内翠海邊隙地堪以建造旋因地勢稍低易受潮濕復醒得城内承華圃左邊餘地甚多隨飭司道派委員弁鳩工庀材照各省堂舍之合式者興修共建造堂舍八十餘間又因新設之英法方言學堂附於電報局内頗形擁擠復於武備學堂之側添建洋文方言學堂落成後委雲南試用道湯魯璠總理事務出示招考報名者紛紛而至不乏可造之才由湯魯璠督同教習朝夕訓課諸生均大有進境期满詳加甄别其武備學生步伐技藝俱極優嫻洋文方言學生洋文洋語亦皆熟悉取定武備學生四十名額外十五名洋文方言學生二十名額外六名等情執筆人再三循誦不禁喜而雀躍曰中國邊陲其將由此而肇興新學哉溯自道光之季五口通商其時中國尚味於外情以致商訂約章事事受外人之蒙蔽厥後髮逆作亂頻年用兵雖明知洋務不可不研求然尚未遑兼顧直至毅皇帝踐阼大亂削平中興之機勃焉難遏當軸者始就上海設廣方言館京師設同文館以西文西語陶育英才旋又恐囿於一隅見聞有限乃遴選聰慧子弟給資出洋肄業於英美各大書院中俾日就月將學業漸進中國之振興新學其殆於此肇基乎特是人情每見異思遷早年僑寓外洋日與洋人爲伍習見紛華靡麗不免反厭薄中華而同文廣方言二館中擁皋比者則又不免以官樣文章敷衍塞責雖糜巨欵難望有成嘗聞某君有言今之從學泰西者但宜采西法以輔我國家斷不可使國家改而就西法大吏殆有鑒於此不欲使少年血氣未定者事事心醉夫外洋因之改絃更張罷子弟出洋之舉惟是整頓國中學校藉以涵育薰陶由是而水陸師學堂鐵路學堂武備學堂船政學堂以次振興不吝巨欵而京師復有大學堂之殺以總其成然惟行之於省會名區以及通商口岸若地居邊僻則風氣仍蒙昧如初也鄙人識見拘墟竊以爲欲得眞才非求之邊僻不可何則省會及通商各口岸人情習於浮靡無一肯伏案苦攻卽使惟日孜孜學有心得亦惟是心薰華膴趾高氣揚國家白白費無數金貲反爲西人育成康勃度式老甫之類於國事誠何益於人才更無自而興若邊僻之區則子弟習染未深平時課以經史詞章無不殫心竭慮一旦使改習西學詔之以學成致用爲國馳驅有不鼓舞奮興興高采烈者哉今者滇中已著有成效矣所望黔蜀陜豫諸行省次第倣而行之庶幾風氣藉以轉移見聞因之廣遠新機之啓在指顧間不亦中國振興之至捷者乎抑邇來愚民閙教之案惟邊僻爲多彼其人豈眞樂於作奸犯科上貽君父之憂下爲身家之禍哉亦以知識未廣狃於不經之語以致與外人結不解之仇耳誠能西學漸通洞知西教士之航海來華别無歹意且時或出其新理新法啓牖我華民則意見自融而教案亦因之漸息然則制軍及中丞斯舉豈非息事安民之要術而豈徒開通西學之權輿哉於是乎作勸邊僻廣興新學說 
[本館接奉電音]  
　　昨日午前京師飛電傳來上諭一道敬謹譯登○三月初一日奉上諭岑有富調補貴州鎭遠鎭總兵雲南鶴麗鎭總兵著楊玉書調補欽此 
[使節蟬聯]  
　　香港循環日報云中國出使俄國大臣楊子通星使儒瓜期已及傳聞皇上有簡放袁爽秋京卿昶之意至于出使英義比國大臣羅稷臣星使豐禄出使美日秘國大臣伍秩庸星使廷芳雖均期满大約一律蟬聯云 
[續志助逆被拘事]  
　　上月某日廣東南海縣楊明府親督差勇馳赴羅格圍拿獲資助逆犯康有爲所創保皇會巨金之羅姓家屬已紀報章兹者香港循環日報云是日所拘者爲羅李氏及羅亞沛二名口旣由差勇押入舟中明府卽悉心訊究羅李氏供稱丈夫羅某於光緖十三年往舊金山經商光緖十九年四月曾回家一次迨光緖二十年四月復往至今並未歸來聞在舊金山操藥材業小婦人生有三子二女長次二子均在外教習洋文三子年甫十四二月十四日往探外祖未回長女適劉姓幼女方六歲現因患病寄養人家亞沛係丈夫之嫡堂兄未有家室亞沛供詞與氏相同明府飭傳局紳及羅姓族人研詰僉與氏供詞無異遂飭將氏押候勒交羅到案亞沛亦一併覊押旋又諭令局紳曁羅姓族長於三日内將羅之胞弟及第三子交出 
[温試先聲]  
　　温州訪事友人云上月初旬某日温州府潘祝年太守接浙奉江提督學政文叔平宗師羽檄知日内將次將按臨遂檄調泰順縣文童補行府試屈指文旌戾止當在桃花初放時也 
[蘇省决囚]  
　　蘇州訪事友來函云上月二十九日署理江蘇臬司朱竹石廉訪接到刑部釘封文飭將江北如皋縣毆斃二命之重犯龔某斬梟示衆等因爰卽札飭吳縣田少春大令行刑大令升坐大堂飭將龔犯提至案前略詰數语喝令捕役如法綑綁會同某哨弁帶綠營兵一味劊子一名押赴北寺大校塲處决 
[勸减典息]  
　　松江訪事友來函云郡中各典向來所質各物以一十八月爲满取利二分自左文襄總制兩江諭令展期减利乃核定二十八月爲满利息則悉照舊章洎文襄移節八閩各典主遂將定章更易满期减至一十八月利則質本千文以外者月取一分八釐十千文以外者一分六釐二十千文以外者一分四釐五十千文以外者一分二釐惟小票仍取足二分至本年二月初一日爲始忽於票上蓋一硃戳大旨謂當本五十文以外者月取利一分八釐二十千文以外者一分六釐餘皆二分一時貧苦小民見而蹙頞旋由郡紳沈明經等禀請華亭縣主王緯辰大令諭令核 
 
 

Page 2

 
 
减大令允之卽委典史徐少尉分段勸諭 
[甬守關防]  
　　欽加三品銜在任候補道特授浙江寗波府正堂加三級紀錄十二次高爲關防作僞事照得整綱飭紀乃爲政之常經杜漸防微尤臨民之要務本府起家花縣催任茭防服官已廿餘年兩膺上考晉階至二千石再攝專城初蒞嚴陵繼權臺嶠懸照不食祗傳清白之聲展驥何能雅慕循良之績兹蒙大憲題補斯缺來守此邦益自勵其清操仍不改乎此度事無詎細悉出親裁獄有重輕惟憑理斷幕友則相知有素書役則約束維嚴親戚故舊向不有所干預山人墨客早杜絕夫往來凡此當躬責守所關從無假手于人之事乾乾終月矢懷共質諸神明翼翼小心防範尤嚴于先事惟念甬江華洋雜處商賈殷繁保無宵小濳蹤多端誑譎以致鄕愚無識托彼夤緣弊易滋生法難寛宥除待縣查拿究辦外合行出示曉諭爲此示仰闔郡軍民人等一體知悉自示之後如有不法棍徒冒稱本府幕友官親世交丁役在外捕風捉影招摇撞騙准其扭送來署或指名控告一經訊實定卽嚴行懲治決不使扭送呈控之人從中受累該原告自不得挾嫌誣控自干咎戾至署中購買食物概發現錢公平交易各該鋪切勿貪價濫行賒給致滋後累本府澄懷若水執法如山其各凛遵母違特示 
[甌郡官塲紀事]  
　　温州訪事友來函云新任温州府知府王雪廬太守琛於上月二十四日已刻乘招商局豐順輪船抵甌隨由大橋乘輿乃城小駐府學巷金姓家公館筮吉二十七日辰時接篆○温州鎭總兵白海山鎭戎近因鎭海口又有意艦游弋特於上月二十三日清晨乘永靖小火輪船詣龍灣磐石一帶巡視砲臺是亦未雨綢繆之意也○温處道王心齋觀察懸弧令誕適在百花生日之前一日屬員咸趨轅祝嘏觀察召新連陞菊部在署内演劇一晝夜以欵嘉賓○瑞安協劉藜山恊戎年届八旬上月二十二日爲懸弧令誕標下將弁之躋堂介壽者冠裳劍佩雍肅可觀廉將軍斗米能餐馬伏波據鞍自喜老將遺風不圖於今日見之○浙江提督學政文叔平宗師台州試竣後於上月二十五日按臨温郡樂清縣盛宇堂明府先期赴大荆交界恭迓文旌大約月杪憲節卽可蒞甌矣○前者管帶甌江水師砲船湯副戎福祥因公詣省上月二十四日携同瀛眷取道甬上附招商局某輪船來甌○甌海新關稅務司那威勇君蒞任以來體貼商情閭閻無不悅服現將交缷甌寍各紳商公製匾額一方萬民傘二頂擇吉上月二十二日衣冠鼓吹送至赤帝廟公館那君旋定於二十七日附招商局某輪船赴申惟新任稅務司昏君刻下尚未抵甌關上一切事宜諒須派人兼攝也○新委平陽縣釐局委員候補縣方子松大令寳麟已於上月二十四日由寗波附招商局豐順輪船來甌擇吉三月朔日任事○新委瑞安釐局委員候補縣丞印爵侯二尹瑞梁於上月二十四日由寍波乘豐順輪船抵甌禀見各大憲後隨命駕赴瑞安定於三月初一日視事 
[遼水春鱗]  
　　營口訪事友人云此間鐵路工人類皆來自天津海河兩岸其傭於各油坊者大都籍隸山左各郡邑此輩少年好勝一言不合動輙持械尋仇上月十一日火神廟演劇各工人均輟業以嬉油坊工人衣衫藍縷驀被揶揄以致用武旋以寡不敵衆大受傷夷次日糾集同業三百餘人各持鐵棍洶洶而往鐵路工人到者僅十餘名力弱勢孤敗北而逸當惡鬥時行人衣服有與工人相似者多被池魚殃及是故君子貴乎見機也○營巿向用錢票近日不知何故各錢店忽將原票次第收回以致銀價日貶每兩僅易東錢七千五百文洋銀每圓易東錢五千三百文小民生計維艱皆有入不敷出之慮道憲明觀察憂之特於上日某日傳集各錢鋪執事人曁银爐值年領袖諭令改出洋銀票自一元以至十元以利民用而廣流通亦未始非維持巿面之道也○魚巿口東德盛土局一帶房屋現經有力者重價購歸舍舊謀新大興土木蓋彼處自開闢租界以後巿面日興故爲之經營締造也○營地自二月初三日得雨後天氣漸次融和不意初八九日復降大雪凍雲四合寒氣逼人彷彿三冬氣候天時改變一如世熊炎凉其不可測有如此者○自冬徂春各鄕載油車共到七千三百六十四輛每車約載毛油四千斤油巿之旺可想而知矣 
[江漢潮聲]  
　　漢口訪事友人云洋棉紗銷路甚旺去歲價值飛漲業此者大獲利巿遂各囤積居奇不料入春以來厥價日減近日每擔祗需銀六十七八兩巿面之不常如此謀利不亦難乎○鄂省自創辦燈捐各烟館皆輸將踴躍邇者外府各屬亦先後開徵歲入當更不貲也○自小輪船往來蔡甸漢口各航船户以利爲若輩所奪羣起而攻擾擾紛紛勢不相下嗣由夏口廳會同漢陽縣一再勸諭令小輪船駛行上水航船駛行下水俾得各謀生業刻已浪靜波平矣○通濟門外劉家廟左近一帶自經德比二國開闢租界已將堤岸興修祗以工料不甚堅牢不久半遭傾塌董其事者其能免潦草塞責之譏乎 
[皖垣小志]  
　　安慶訪事友來函云有江某者向在郡城開設衣莊與四牌樓吕信孚錢莊素有往來邇者因病逝世莊亦閉歇所虧吕信孚欵項約數百金吕念其同鄕兼有戚誼爲之焚馮煖之劵不復向其子索逋併將其子留店中習業亦可謂古道照人矣不料江之婦某氏不以爲德反向訛索日前又欲借貸千金聲言至少須二三百金吕不允氏遂至莊中大肆雌威滋擾不已或曰以德報怨聖人不許若氏之偏其反而是亦足見世道人心之澆薄矣○前報紀上月十九日安慶練軍統領韓軍門麾下親兵至城隍廟觀劇與諸惡少因事齟齬大肆兇毆兹悉是日有園丁江姓送菜蔬至廟時正袍笏登塲人多於蟻肩負菜筐强向人叢中亂擠致觸各營兵之怒聚而毆之旁觀咸抱不平扭四兵至營韓軍門立飭重責軍棍插耳箭遊街隨飭弁持名片到縣謂本營親兵肇事業經重責然江亦有不合請爲究辦縣主陳大令飭地保傳江到案騐得傷痕甚重未便用刑當卽據情函復聞江受傷二處未識能無性命之虞否也○有麫店夥混名磚頭者年約三十餘生平有杜康之癖性極凶横動輒與人爭毆上月二十二日有某鄕人挑炒米入城求售磚頭見其懦弱可欺任意取食不名一錢鄕人向之詈駡磚頭卽與扭毆傷其頭額鄕人有親串某甲在某公館爲僕間信馳至與磚頭理論磚頭恃蠻不服甲卽鳴保拘磚頭到縣縣主陳大令飭令管押待究磚頭叩首求恩大令始飭差帶出候鄕人傷愈再核 
[吳儂新語]  
　　蘇州訪事友來函云有金春林者吳縣吏胥也生有一女年甫及笄揮金如土近爲金查悉向之根究女指出某孩借洋銀若干某嫗借洋銀若干核而計之多至四五百元之譜不禁忿甚逼令如數索還女明知趙璧决不能歸而又無以平椿庭之怒竟於夜深時潛取阿芙蓉膏吞服而殞事後金據情投吳縣署控告縣主田大令准詞飭拘曾向騙錢之某燒餅鋪主子某甲某木作主子某乙及某某二嫗至縣署上月二十八夜升堂研訊甲供小的年十八歲曾借洋銀五十七元乙供小的年十六歲曾借二十餘元二嫗亦各認若干元大令飭將甲乙各笞責一千板裝入站籠發頭門示衆二嫗各掌頰數百下押入刑房候再訊辦○上月二十六日之夜藩署門丁吳某偕友人某甲一榻横陳烟霞吞吐忽聞撲刺聲瞥若飛鳥之下墜正欲聲張見有短衣窄袖者三人驀地闖入各出短竹筒輕吹俄卽異香觸鼻頓覺渾身疲軟不能動彈一任若輩翻箱倒篋將所有衣物打疉成包復取烟榻上香茗飲之呼吸皮絲烟然後大踏步出門越墻而去至天明吳與友始豁然如夢之醒查點所失約值洋銀五六百元因卽開單投吳縣署報請緝拿 
[邑尊回滬]  
　　上月某日代理上海縣篆之戴子邁明府赴金陵晉謁署兩江總督鹿滋帥順道赴京口公幹兹已事畢於昨日午刻回申先詣蘇松太兵備道轅謁見余晉珊觀察然後回敬業書院公館　 
[南令過申]  
　　新委署理南匯縣吳明府昨日由蘇禀辭赴任道出申江命駕入城詣道轅謁見余觀察復赴各衙門投刺然後起程前往 
 
 

Page 3

 
 
履新 
[大令騐屍]  
　　昔年江海關胥吏姚振新與徐譜笙卽徐元林爭充書舍涉訟頻年斷結後迄今歴十餘載以爲可以浪息波平矣不意上月三十日徐忽偕其母丁氏其弟元喜乘輿至姚家重提舊事姚置之不理至晚徐不知因何身死丁氏等以徐死於非命滋閙不休姚遂於昨日投縣署報請臨騐午後代理縣篆之戴子邁明府帶同刑仵前往蒞騐升座後先據地甲金若供稱徐元林至姚宅時本已有病當晚卽死昨晨姚來喚小的一同報案求騐屍母徐丁氏供昔年出貲買丁錦泉關缺時被姚蘭洲阻止不許上卯曾經控告有案丈夫旋因此氣忿在姚家自縊次子管押復因而瘐斃不得已赴京呈控後發江蘇撫憲斷結兒子元林因而氣忿成病延至於今日益沈重是以前日舁至姚家未幾卽死求請斷結撫恤屍弟徐元喜供亦相同明府曰此事已隔多年不應再滋事端姑念貧苦著姚給洋一百元自行棺殮回籍安葬姚當時不卽報案亦有不合申斥數語飭各具結存案旋卽呵殿回衙時三巿六街已早燈火齊明矣 
[滬南車數]  
　　本邑南巿自開築馬路以來凡東洋車馬車均須仿照租界章程向工程局報捐領照方准在馬路中驅馳邇者巿面日興車輛亦日益繁盛上月杪查得現共小車七百二十三號東洋車二百九十七號馬車五號載貨車十七號此後商務日繁轔轔者當更益見其盛也 
[狗捐新例]  
　　租界中向有捉狗之舉恐其因瘋囓人也然捉者自捉豢者終不能使韓盧宋兎寥落若晨星前日英美租界工部局董事議定新章自西歴五月一號爲始每狗一頭按年捐洋銀一元令豢狗之家赴局領取捐照懸於狗項以便認識否則卽干究罰刻已曉諭通衢矣 
[疑竊宜查]  
　　湖州絲商孫某擁資甚富賃居英界臺灣路近日忽失去鈔票洋銀一萬餘元金四條以及珠翠寳石各若干共值銀二萬數千兩因卽投報捕房捕頭派某包探往查絕無蹤跡爰將家中人逐一盤詰疑係傭婦朱媽卽朱金氏及屈薛氏所竊詰問贓藏何處則指東話西孫以此案牽涉某包探及某號華捕恐干未便卽延博易律師向捕頭申說捕頭立倩三十號西探恊同失主至某包探家翻箱倒篋詳細搜求迄無所得遂據情回告捕頭捕頭以贓數過多未便含糊了結著將朱金工屈薛氏解送英美租界公廨禀請讞員翁笠漁直刺訊究想直刺明鏡高懸不難使水落石出也 
[禁於紙鳶]  
　　前日法界捕頭以城内頑童時在城頭高放紙鳶偶遇風狂難免與電線絞亂因請讞員朱森誔明府設法禁止明府允之立卽函請城内各巡防局員出示嚴禁特不知能令出惟行否 
[命案私和]  
　　江永輪船茶房楊品三與同事之湖北人田阿毛積不相能上月某日乘田不備擠入浦中杳無蹤跡事爲田兄來高所知向楊理論楊知來高在中和棧當接客之役恐干未便急央中和棧主范某及某幕友出爲排解願將屍身撈獲從豐棺殮並出洋銀一百六十元爲撫卹費事遂寢息嗚呼寃已 
[英界火警]  
　　昨日午後一下鐘時忽聞捕房鳴鐘告警旋訪知火起於英界老閘南首新昌里第九十號房屋木工阿三家時阿三方出外工作室中闃其無人不知如何遺火濃烟縷縷自門隙出鄰人見之正擬施救而火已冒穿屋頂旋卽延及比鄰某姓成衣店旣而救火火各西人聞警馳至取水狂噴立時熄滅然已焚去平屋三間矣 
[上海縣署瑣案]  
　　陳學兆控梁順榮欠銀前日經帮審委員吳明府提訊陳供小的係淮安府屬阜寗縣人駕小糧船爲業去年同業梁順榮央田宗有介紹向小的借洋銀六十四元至今向索不還求恩追給梁順榮供小的借陳洋銀理應歸還惟陳與小的妻子犯姦被小的撞破陳曾立據願貼洋銀亦求斷給明府騐視所呈筆據似係贋鼎惡其不知羞恥大加申斥田宗有供當時所借洋銀確係小的爲中惟梁現在貧苦異常勢難清訖小的曾勸令每年拔付洋銀五元陳不允求恩公斷明府判令每年拔付洋銀五元還至四十元爲止飭各具遵斷結呈案○前日浦東人陳海棠控趙金泉毆傷伊弟永松吳明府提訊之下陳供昔年趙張氏將房屋五間半售與小的當時稱方單已失憑中另立代單據載明以後檢出方單再行調換邇者張氏已故其子竟將此單向人抵錢小的聞之偕胞弟永松前往理論被奚趙兩人梗阻并慫恿趙金泉將胞弟毆傷陳弟永松供亦相同明府飭仵騐得陳永松頭頂微傷諭候飭差查明核奪○范方氏扭控王阿二圖賴洋銀吳明府研訊之下范方氏供丈夫范錦昌前開鐵店現已閉歇患病在家王阿二本係同業前年向丈夫借洋銀七十元又代借三十元均有借據今向索取一味延約另有會欵一百餘千亦分文不付不得已投案求追借票呈電王供小的係無錫人在浦東某廠鍊鐵所欠范方氏洋銀還過十餘元餘因無力措辦求准按月拔還明府判每月拔還六元兩造遵斷具結而退 
[上海巡局瑣案]  
　　江北某邑人許雙慶以小負販爲生賃一椽於大南門外性耽麴糵日在醉鄕前日午後見兩少婦同坐一小車酩酊之餘上前調笑兩婦駭極狂呼適爲叚董奚元良所見命人持名片至二十三七鋪巡防局中禀請提究局員盛雨村二尹研訊之下判責五十板驅逐出境○前日十六鋪汛捕某甲在途拘獲欲阿岳嚴阿華兩竊賊解至十六鋪巡防北局局員楊聘侯二尹向之研訊判各責一百板飭捕役押逐出境不准逗留○南巿高昌廟巡防局委員馬午橋叅軍以本日係高昌司廟賽會之期深恐沿途各流氓滋擾特派勇丁捕役盡心彈壓亦防患未然之意也○竊賊吳木生至南巿大東門外老白渡大順金客棧借宿乘間竊取同寓胡月琴之衣物由棧主婦具控十六铺巡防中局局員文斌臣二尹研訊明確飭押交同黨吳桂卿訊究日昨吳木生忽在押潛逃十六鋪地甲據情禀明二尹勃然震怒立提汛捕朱昌到案勒限五日務獲嚴懲 
[滬南雜錄]  
　　南巿捕房每日所收罰欵均登之簿籍上月共得洋銀五十三元小洋銀一百二十角由捕頭揭示頭門一面造册申報道轅以資查核○前日午後自來水公司某洋人沽飲而回行經馬路工程局門外與某號印度捕立談印捕言语不通未免彼此齟齬一時聚而觀者密若堵墻某洋人忿甚揮拳亂毆倉卒中將余靪眼角撃破血染衣襟余欲與之爲難嗣由捕頭查悉命洋人給以小洋銀十角爲養傷費余始怏怏而回○昨日係南巿高昌司廟賽會之期風日晴麗好事者益采烈興高午後舁神像至各處遊行前導有各種擡閣扮演京班戲劇惟妙惟肖簇簇生新更有鞦韆兩架使五六齡童子斜立强有力者之肩上翩翩宛轉幾如飛燕輕盈後隨木質采蓮船數艘雜以笙簫悠揚可聽此外又有大頭鬼小頭鬼及醫卜星相漁樵耕讀之類無不爭妍鬥麗務極新奇是日適逢西人禮拜之期以是紅男綠女白叟黄童夾道縱觀頗有如水如雲之盛 
[申報館協振所經收山東河南江西皖北浙紹振捐二月廿一日至二月三十日止第六次清單]  
　　廿二日杭城沛康染坊銅洋十一元廿五日汪國桂合家蒙神靈獲佑完愿洋十元梁溪澹遠氏求合家平安四季順遂洋十元隱名氏求小兒長成無病洋四元廿六日朱明良順成局來小洋念角廿七日陳禄星堂求保平安節省藥資洋五元又花洋五元富惠君洋二百元廿八日無名氏洋一百元無名氏洋七十元河南隱者竹石山房主人交來洋念元又求平安氏洋念元脫髮氏洋四元無名氏失物追還估價洋六元無名氏規元一百兩無名氏銅洋十元恆順泰英洋兩元銅洋十四元三十日知止軒銅洋四元蔡起鳳爲小女完愿鴻源局來洋四元四明范芝瀚因爲子杏舫病愈洋八十元徐介眉爲求小兒病安洋十元三官求關煞開通洋一元總共收英洋五百四十八元花洋五元銅洋三十九元規元一百兩 
 
 

Page 4

 
 
此藥水乃本主人括打先生秘方創製從戊戌七月起始在上海虹口崑山路中西書院内括打藥房出售因靈騐異常方法簡便故能銷流廣遠日長月增卽就本埠而論凡用此水而戒除烟癮者亦已指不勝屈此固久在賜顧者洞鑒之中初非自詡也所登申新兩報告白計有三起最先爲吃鴉片之人不可不一試中歴言括打先生因憫華人受烟之害故不憚十餘年辛苦叅酌方藥屢經試騐始定是方製成此水實欲爲吃烟者普濟迷津則戒烟普濟水命名之意也復恐閱者未明此水之用法故又登戒烟最便之法從來未有是爲第二次告白更因此水功用浩繁非但能戒烟且能治吃烟人種種疾病故又登神藥奇功一則以上三告白自出售至今按日輪登申新兩報閱報諸君但取而統觀之自知始創之人煞費苦心而面目下談及戒烟之藥必推未士括打之戒烟普濟水爲首者决非倖獲矣再本藥房現遷白渡橋化仁智里十三衖合併聲明 
 
 

Page 5

 
 
本草云牛肉補氣牛骨髓補腎功稱獨步本醫士七次遊歴中華視診應接不暇每見世人輕年殀壽邁年無嗣更有身染損症亦頗不乏按其理初爲先天不充繼被後天失調致有壽殀身損無嗣等情醫者心存良相憫惻殊深由此設法製藥濟人此粉用泰西童子肥牛祇取骨中之髓佐以珍珠並養元固本塡精等要藥用機器製成粉狀入口毫無臊氣善能補腎益氣壯陽健脾添精神養眞元平五　安三焦獲益甚繁筆不勝載盖人如患腎虧氣虚損症癆瘵陰虚陽痿腰酸腿軟頭眩目暈面黃肌瘦等症服後奏效如神欲享高壽欲廣嗣續欲强體質欲驅百病請常服此則延年益　螽斯衍慶握如掌心中也連服十天面色卽轉紅潤能服一月可長體肉十磅倘行房後體稍疲倦冲服三錢不使外邪乘虚而入且精神照常倍增試騐確有眞憑識者請早衛身幸弗負本醫士婆心濟世焉每日早晚開水冲飲三錢毋庸戒口○每罐洋一元每打十二罐洋十元○總經理在上洋二馬路中巿西鼎新里石庫門内暹邏大德通公司便是 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[甌江漁唱]  
　　温州訪事友人云前署永嘉縣典史孫鏡芙少尉鸞兆因案撤任遺缺經上憲委程敬之少尉思業署理業已接鈐視理矣○竹嶼分卡委員謝少尉病故遺差由總局憲戴子開太守札委聯票委員鮑小逸少尉接辦○永嘉縣查石笙大令下車伊始收閱呈詞見有某甲控某圖地保之子碎林姦佔其妻一案不禁大發雷霆時碎林方傭於門丁某姓家聞有風聲潛行逸去事爲大令察悉飭提至案判令笞責一千板押候訊懲○去臘右營糧書甲乙二人侵蝕城守營守備施久之守戎銀兩若干延不清理守戎怒甚備文移請右營秦遊戎追繳甲乙恃與遊戎有葭莩誼竟敢向守戎大肆咆哮守戎忿不能平立卽申詳鎭著鎭憲飭中軍胡弁查覆未悉若何辦理也○永嘉縣查石生大令訪聞東門外某村賭風頗盛爰於上月十九日之晚輕輿减從親詣彼處拘獲賭棍增林及甲乙二人帶回署中各笞一千餘板枷號示衆似此雷厲風行賭風或可因之稍戢也○上月十九日清晨永嘉縣查大令冒雨出朔門將馬衜邊餘地植立標志劃歸甌海新關凡附近民人所蓋草棚諭令卽日拆去 
[綠楊城郭]  
　　邗江訪事友來函云揚城南河下曾文正公祠每年春秋二季地方官致祭之後兩淮鹽商必虔備牲醴擇期公祭藉展微誠兹已擇於二月二十八日舉行先期由四岸值年遍發傳單前一日齊集公祠演習禮儀届期邀請運憲江蓉舫都轉主祭各商隨同行禮躋躋蹌蹌洵盛典也○去臘揚城北門外觀音山遽遭回禄之災佛像莊嚴悉付一炬嗣經住持僧潤之入城募化莊家橋街某善士慨解囊金選工購料先將大士丈六金身敬謹雕塑兹已工竣隨備齊香花鼓吹舁送上山 
[馬路工程局瑣案]  
　　前者淮安府屬鹽城人郭有田駕舟來滬同鄕人張有發借貸不遂糾同張在寛陳四二人攫取衣服棉被付之質庫郭據情投訴捕房捕頭解請馬路工程局總辦程雨村大令研訊屬實判將張有發枷示張在寛陳四荷以加雙聯枷一月邇者二張及陳均患疾病十六鋪地甲據情禀請核示大令提案騐明命將枷開去覔的實人具保出外調治俟病痊後補枷○前日有李永昌者在南馬頭將某號自來水管玩弄被五十號巡街捕拘入捕房捕頭解請馬路工程局總辦程大令研訊李供小的係寗波府屬奉化縣人在滬北瑞記紡紗廠工作行經馬路偶爾將水管戱弄並無他意求宥大令著暫禁捕房聽候覆訊 
[英美租界晚堂瑣案]  
　　陸泳泉控朱知惠誘拐妻子陸張氏讞員翁笠漁直刺供之下諭令押候過堂覆訊前晚直刺倩襄讞委員張柄樞司馬提案研鞫陸供小的係無錫縣人向在麫館執業前年七月某日妻子張氏被朱誘拐來滬小的曾託友人馮富榮代爲訪尋迄無著落前日行至垃圾橋適與朱遇向之理論竟敢行兇今已送案叩乞究懲馮供與陸略同陸張氏供小婦人於前冬由阿和之母薦至叉袋角朱公館服役旋卽與朱私識朱供小的在朱公館當長隨確與張氏結爲露水夫妻然並未誘拐求恩明察司馬訊得朱姦佔有夫之婦罪無可寛雖令笞責二百板張氏背夫潛逃著掌頰一百下交陸領回原籍不准逗留馮無干省釋○四馬路萃秀里雉妓李愛玉控龜奴趙蘭亭霸阻從良翁直刺倩張司馬研訊李愛玉供小婦人年已二十七歲原籍廣東南海縣當十七歲時隨父來申嗣以父故無依被歹人誘入野鷄娼院作皮肉生涯今者厭棄風塵願得良人而事不料龜奴趙蘭亭多方凌虐且被阻撓不得已來案控陳求恩超豁司馬俯如所請飭送往棲流女所留養聽候擇良婚配一面提趙到案從嚴究辦 
[法界捕房紀事]  
　　新老北門外吊橋毘連租界常有小販設攤售水菓有礙行人捕頭見之請讞員朱森庭明府函致守城委員留心驅逐○鄕人某甲牽牛三頭道經八仙橋西首新擴租界突被流氓林等十餘人攫取身畔所帶洋銀甲情急呼救復被戳傷肩𩨹抛入河中事後投報捕房捕頭立倩包探拘獲壽林海林木林等三人押候解請讞員朱森庭明府訊究 
[美租界捕房紀事]  
　　前晚江北小竊張阿三混入外虹口某船塢竊取木板適爲管門之印度人所見扭入捕房捕頭詰得所竊甚微令押乞丐牢一宵從寛釋出○昨日清晨偷兒許阿星混入虹口鄕民某姓家竊取布衣等物適爲事主所見扭交某號巡街捕送八捕房捕頭令押候解送公堂禀請讞員翁笠漁直刺究辦 
[蘇省官報]  
　　二月二十六日知储李盛鍾禀知赴寗見制憲卽辭縣丞張賢禀知奉委江北河運差卽辭太湖水師營務處兼帶正前營副將銜補用叅將許國祥辭赴無錫查哨都司銜兼理蘇州衛太倉衛掌印守備黄英禀到○二十七日同知　孝熊卽辭赴江隂釐局又陳祖煊由寗來知縣翁有成禀知到督審發審局差縣丞范杲蓀昨日禀知到城外上叚水巡差巡檢徐瓚禀謝奉委華亭縣保甲差又孫寳瑞禀知由昭文公幹回又秦鑑明禀知丁父憂回籍守制○二十八日知府王仁東由上海來蘇管糧通判劉朝鑾禀辭赴海運津局差委署南匯縣吳熈禀辭赴任知縣王國振禀知奉委赴嘉定縣騐收積榖差卽辭縣丞張宗良禀辭赴海運津局差兼理蘇州衛太倉衛守備黄英禀知接印任事○二十九日藩轅牌示照得松江府柘林通判劉盛骧病故遺缺查有開缺另補通判蔡匯澮堪以請補知府許星璧巡卡回新任蘇總捕同知黄禀知本日接印任事並銷發審局差知縣龔鴻揆由丹陽沙洲差次來按經歴熊佐周由滬見道憲回禀謝奉委奉賢縣保甲差卽辭委署震澤縣震澤司巡檢王登瀛卽辭赴任指分江蘇試用巡檢劉新直隸人由京騐看來省禀到署丹徒司巡檢沈斯湛專丁來省禀謝飭知二十二年分海運案内蒙保補缺後以縣主簿用 
[皖省官報]  
　　二月二十一日五品頂戴指分安安徽試用縣丞曾廣勳到湖南人州判王廷樞辭赴太平府差遣○二十二日委辦街口厘卡知縣查光華署宿州調署壽州瞿世琬均辭新選江西寗都州下河寨巡檢虞恩祜到合肥人知縣劉兆熊辭奉撫憲委赴湖北公幹 
[邗江官報]  
　　二月十三日沈分轉述曾委泰興督銷○十四日泰分司凌分轉禀辭○十五日許分轉念祖辭回鄂岸楊鹺尹定斌由省回○十六日歐陽鹺尹煥辭回泰屬差次○十七八日永豐壩盛分轉禀辭鹽捕營劉都戎由省回○十九日洪大令槃奉藩憲委來揚公幹豐利塲陳鹺尹河垜塲陳鹺尹均禀辭華鹺尉淦銷南京餉○二十日准補丁谿塲萬鹺尹禀知赴任許鹺尉承守銷四浦王鹺尉炳烈銷鹽城北閘差○二十一日某科翰林吳太史震春過揚○二十二日總局毛分轉昌駿由淮北公幹回○二十三日凌大令浩奉藩委催提淮徐海振捐繆鹺尹延祉由寳坊寺來秦鹺尹守經由淮北來○二十四日張分轉芳蘅禀知赴省○二十五日儀棧提調毛司馬到揚草埝塲瞿鹺尹禀辭蕭鹺尹鏡澄由淮北來眒鹺尹啓堃張鹺尹炳年均辭回十二圩差次 
[上海虹口元濟善堂經收正二月分月捐一文愿常捐清單]  
　　唐傑臣翁捐洋十元陳可良翁翁醉樓翁二户各百元陳鴈初翁黄薰南翁錦章號三户各二元永增祥萬順豐鉅昌隆三户各一元李珊記慶昌祥興昌祥燧泰號長和號裕源恆元昌號七户各六角聚昌號寳昌號寳興號源泰號生昌號順興號恆昌號利亨號寳成號同春祥成他利恆裕昌十二户各四角梁日三翁惜字捐四元共收月捐洋四十元○陳鴈記每月五十原王岐記三十愿梁廿三翁廿五元愿禮和帳房老介福二户各廿愿華榮和永義源怡珍居戚益齋翁潤德堂巢子餘翁潘氏七户各十愿致寳長七愿讓德堂華榮昌二户各五愿至義居六愿守拙子勇　氏靜慮居張季園四户各二愿筆喇帳房四愿樂善居士禮發押二户各三愿李芹香翁一愿共計二百五十七愿共計收錢十五千四百廿文九章號不計愿洋一元二角湯鴻賓又六角洽盛恆又二角○麥羲民翁佘明三翁二户恤嫠各錢一千二百共收錢十七千八百廿文洋二圓 
　 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緖二十六年二月二十三日京報全錄]  
　　宫門抄○諭旨六道錄前軍臺都統祥奏爲効力各廢員期满無力完繳台費改擬杖徒摺○閩督許奏爲遴員請補知府摺○巡閱長江大臣李奏爲假满起程日期摺○鄂撫于奏甄别知州片○贛撫德奏遴委全省營務處片○二月二十三日吏部翰林院正黄旗值日無引見○慶王假满請安○澤公由束陵回京請安○山西巡撫毓賢請訓○胡祖蔭謝授叅議恩○林星賡謝授甘肅鞏昌府知府恩○載瀛請假十日○崇壽崔永安錫恒張元潹預備召見○吏部奏派騐看月官之大臣派出許景澄敬信廖壽恒葛寳華崇禮華金壽徐會灃儒林丁之栻忠廉齊蘭黄均隆彭述聯錦張兆蘭張承纓○又奏派考試漢廕生派出陳學棻李殿林壽耆○召見軍機崇壽崔永安錫恒張元潹○○奴才祥麟奴才明秀跪奏爲効力各廢員均届三年期满無力完繳台費照例改擬杖徒完結恭摺具奏仰祈聖鑒事竊據張家口管站部員耀豫彚案詳報廢員奎綸係盛京廂藍旗满洲毓肅佐領下人前任金州防禦緣事革職發往軍台効力贖罪指派第六台腰站當差於光緖二十二年十二月二十二日到台之日起扣至二十五年十二月二十二日三年期满又廢員合福係盛京廂藍旗漢軍福陞佐領下人前任金州驍騎校緣事革職發往軍台効力贖罪指派第六台腰站當差於光緖二十二年十二月二十二日到台之日起扣至二十五年十二月二十二日三年期满又廢員博奎係盛京廂白旗满洲塔欽佐領下人前任鳳凰城防禦緣事革職發往軍台効力贖罪指派第七台當差於光緖二十二年十二月二十三日到台之日起扣至二十五年十二月二十三日三年期满又廢員榮昌係盛京廂黄旗满洲常泰佐領下人前任岫巖防禦緣事革職發往軍台効力贖罪指派第七台腰站當差於光緖二十二年十二月二十四日到台之日起扣至二十五年十二月二十四日三年期满又廢員榮茂係盛京正黄旗满洲常恩佐領下人前任鳳凰城驍騎校緣事革職發往軍台効力贖罪指派第七台腰站當差於光緖二十二年十二月二十四日到台之日起扣至二十五年十二月二十四日三年期满又廢員成名係盛京正黄旗满洲常恩佐領下人前任熊岳防禦緣事革職發往軍臺効力贖罪指派第八臺當差於光緖二十二年十二月二十五日到臺之日起扣至二十五年十二月二十五日三年期满又廢員恩銘係盛京正黄旗满洲常恩佐領下人前任牛莊驍騎校緣事革職發往軍臺効力贖罪指派第八臺腰站當差於光緖二十二年十二月二十六日到臺之日起扣至二十五年十二月二十六日止三年期满該廢員等應繳臺費銀兩業經報明無力完繳自應照例辦理查中樞政考例載坐臺廢員武職守備以下之員三年期满不能完繳臺費乾於期满時卽由軍臺都统抄錄該廢員獲罪原案並聲明不能完繳臺費應入擬杖徒完結緣由具奏請旨其改擬杖徒者軍臺都統卽將該廢員等發交宣化府飭縣撥役逐程遞解係旗員解交刑部照例辦理等語查廢員奎綸合福博奎榮昌榮茂成名恩銘各在台効力已满三年旣經呈報無力完繳台費應請照例改擬杖徒完結恭候命下發交宣化府飭縣撥役逐程遞解刑部照例辦理謹備錄該廢員等緣事案由恭呈御覽所有在台各廢員効力期满照例改擬杖徒緣由理合恭摺具奏伏乞皇太后皇上聖鑒訓示遵行謹奏奉硃批著照所請该部知道欽此○○閩浙總督臣許應騤跪奏爲揀員請補知府以重職守恭摺仰祈聖鑒事光緖二十五年十一月初十日准吏部咨福建建寗府知府程嘉佑降補八月十六日奉上諭閩省照限八十日减半計算扣至九月三十日作爲開缺日期勒歸九月分截缺除另行截缺咨部外所遺建寍府知府係選缺應卽遴員請補查閩省簡缺知府一項上次興化府請以勞績候補班前知府張僖補授兹所出建寗府知府係二次留補按班輪應鄭工新海防遇缺先及舊海防新班先前卽用曁籌餉遇缺之員插補緣該班現均無人應以候補班人員補授例應先儘特用之員請補查有特旨補用知府劉輝元年五十七歲湖北江陵縣廪貢生報捐訓導光緖九年隨赴吉林歴充邊防文案電工等差遵例加捐通判雙月選用十六年於電工出力保以通判不論雙單月遇缺卽選十七年復遵例加捐同知分發福建試用是年十一月二十九日到省十八年邊防案内保補缺後以知府仍留原省補用十九年五月初八日奉旨依議欽此二十二年遵保人才奉旨著送部引見欽此請咨赴部引此奉旨著免補同知以知府用欽此光緖二十二年十月二十四日回閩於湖北振捐奬給花翎歴委署理興化泉州等府知府該員老成勤愼辦事安詳以之請補建寗府知府渴屬人缺相宜與例亦符合無仰懇天恩俯准補用知府劉輝元補授建寗府知府實於地方有裨如蒙俞允該員係奉特旨補用知府請補知府銜缺相當毋庸送部引見併免核計叅罰據福建藩司張曾敭臬司周蓮會詳前來除咨部查照外謹恭摺具奏伏乞皇太后皇上聖鑒敕部議覆旋行謹奏奉硃批吏部議奏欽此○○巡閱長江水師降調四川總督臣李秉衡跪奏爲銷假起程前往長江恭摺仰祈聖鑒事竊臣於光緖二十五年十二月初四日在河南安陽縣寄寓奏請續假一摺二十八日奉硃批著再賞假一月欽此欽遵之下感激莫名現在假期已满所患外風骽疾諸症服藥調攝雖稍見輕仍不如常交春嚴寒漸退不敢久曠要差兹定於二十六年二月初上日由安陽寓所雇覔車輛力疾登程先至武昌以便考求彭玉麟舊日規模仍就近晤商湖廣督撫虑冀可稍知今昔情形又以長江全局未從探討竊自懸擬各營水隊初到暫不閱看先自岳州沿江順流而東到瓜洲以下巡歴一周俾大江上下舟師扼劄處所山川形勢險夷初得大概於胸並與五省督撫臣先行一一晤面再商之長江提臣黄少春或會同或分起自東而西溯流巡閱以爲講求之基至於微臣往來停駐之所尚須重行酌定以及調員差遣之處統俟到武昌後隨時奏明請旨遵行所有假满起程日期理合繕摺具陳伏乞皇太后皇上聖鑒謹奏奉硃批知道了欽此○○于蔭霖片再准部咨道府州縣無論何項勞績保奏歸於候補班人員令該督撫卽以此項人員到省之日起予限一年詳加察看認眞考核如係爲守兼優堪膺民社之員出具切實考語奏明分别繁簡補用等因兹查知府銜補用直隸州知州存壽應以光緖二十四年六月十五日到省之日起扣至二十五年六月十五日試看一年期满據署湖北布政使瞿廷韶署按察使孟繼壎取造該員履歴清册詳請甄别具奏前來臣隨考騐該員存壽居心平正局度安詳堪以繁缺留省補用除清册咨送吏部查照外理合會同湖廣總督臣張之洞附片具陳伏乞聖鑒飭部查照施行謹奏奉硃批吏部知道欽此○○松壽片再江西水陸各軍營務處先經前撫臣德壽奏委贛州鎭總兵何明亮辦理嗣於光緖二十五年十月欽奉上諭臬司陳澤霖於營伍訓練事宜尚能諳習卽著將江西全省營務責成該臬司認眞經理切實講求等因欽此卽經臣奏明於江西臬司署内設立營務處由該臬司陳澤霖總司其事認眞經理在案兹承准總理衙門電開欽奉上諭昨日有旨令陳澤霖招募壯勇十營馳往江南擇要駐紥辦理練兵事宜所有江西臬司篆務著松壽揀員署理欽此除行知陳臬司遵照並遴員署理臬司印務另行奏報外所有江西全省營務籌餉練兵需人依理查藩司張紹華署臬司春順體用兼備熟諳戎機堪以委令總辦營務處以資臂助除檄飭遵照外謹會同署兩江總督臣鹿傳霖附片陳明伏乞聖鑒訓示謹奏奉硃批知道了欽此 
 
