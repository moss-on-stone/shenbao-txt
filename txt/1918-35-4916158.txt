# 1918 - 35 - 4916158

 

Page 1

 
 
   
 
 

Page 2

 
 
時評 
[授刀式（冷）]  
　　今日中國最大之患在無官紀與軍紀故國家所供養者唯貪鄙煩怯之徒而巳毫無所用也 
　　試思民國三四年來賄案已有若干起其有賄而不成爲案者更不知若干起官紀之不明勿待論矣至於軍人索餉索費無日蔑有而考其成績則退也潰也逃也搶與掠也而其外未有所聞也是軍紀之不明亦不遜官紀也 
　　今日總統之授刀式其亦有感於此乎雖然晚矣已成爲風氣非一刀所能挽回矣 
命令 
[二月二日大總統令]  
　　特任何宗蓮爲弼威將軍此令 
[又令]  
　　陸軍總長段芝貴呈瓊崖鎭守使陸蘭清久未到任應請免去本職陸蘭清著即免職此令 
[又令]  
　　任命龍裕光爲瓊崖鎭守使此令 
[又令]  
　　任命陳遐齡爲川邊鎭守使此令 
[又令]  
　　孟憲彝給予二等大綬嘉禾章此令 
[又令]  
　　劉彭壽晋給二等嘉禾章馮汝驥晉給四等嘉禾章此令 
[又令]  
　　楊葆琛劉信城楊　緒均給予二等文虎章馬周武蘭泰晉給三等文虎章吳長善晉給四等文虎章此令 
[又令]  
　　姚聨奎晋給三等嘉禾章此令 
[三日大總統令]  
　　財政總長王克敏呈請任命金鼎爲湖北官銀錢局總辦應准照此令 
[又令]  
　　陸軍總長段芝貴呈請授周炳南爲陸軍騎兵中校並加騎兵上校銜應照准此令 
專電 
[北京電]  
　　罪己令今晚可下大致言用人不明軍律不嚴並詳述與西南接洽初望譚浩明等服從命令今覺一一皆誤等語（四日下午四鐘） 
[北京電]  
　　馮通電聲明未發主和密令已令國務院嚴行查究（四日下午四鐘） 
[北京電]  
　　李純又派代表來言中央對於和戰兩途不可含糊從事（四日下午四鐘） 
[北京電]  
　　陳光遠褫職說打消（四日下午四鐘） 
[北京電]  
　　參陸辦公處電吳光新固守防地勿進攻以免防線過廣致有疏虞（四日下午四鐘） 
[北京電]  
　　徐州消息張敬堯語人政府使爲援已失之岳州豈非滑稽不能奉令且王占元位居督軍我何能前往節制各路軍隊又前旣令曹爲第一司令我之部下歸其節制今何必復令曹之部下又歸我節制且曹爲兩湖宣撫究竟宣撫之意何解乎云云並聞巳以此電中央（二日下午六鐘） 
[北京電]  
　　某系鼓吹政府公布新改正兩法召新國會政府將允（四日下午二鐘） 
[北京電]  
　　張懐芝電告蒸日（十日）出發（四日下午四鐘） 
[北京電]  
　　馮今午在居仁堂舉行授刀式畀殷鴻壽以七獅軍刀令其抵鄂後嚴究逃亡軍官如王汝賢范國璋王金鏡等加以懲處殷並招劊子手四十名憲兵兩連隨同前往（四日下午四鐘） 
[北京電]  
　　軍械借欵第一批大宗軍械巳運到聞日内在秦皇島交付（四日下午四鐘） 
[北京電]  
　　梁士詒朱啓鈐周自齊三帝制犯特赦令下僅王士珍副署（四日下午九鐘） 
[北京電]  
　　蒲圻二日下午四時爲張敬堯第七旅所收復（四日下午二鐘） 
[武昌電]  
　　嘉魚蒲圻於一二日收復曹張俱到大戰自三十一日始已停和議說頗盛（三日下午六鐘） 
外電 
[北京電]  
　　私人電信稱京漢路線所經過之新樂地方與附近數站巳發現疫症衆望京漢鐵路所巳施行之防疫方法當不致使京漢路線有停駛之必要（三日）路透電 
[哈爾濱電]  
　　哥薩克軍歸西米洛夫氏統帶者於略有戰事之後據有赤塔俘獲過激黨七百人哥薩克軍之先鋒今已行抵海爾基目下軍官與士官黨由俄京來哈者頗多加入西米洛夫氏所募之軍中西比利亞鐵路之電報生因過激黨委員不肯移出伊庫資克之鐵路管理局故於今日佈告罷工之意（二日）字林報 
[北京電]  
　　時局漸有不利於北方之勢而馮總統之責任亦愈重大且前敵諸將因不確知馮總統之眞意所在均有徘徊觀望之象故馮總統先切實表明中央之方針决定主戰令諸將知悉以圖克復岳州頗爲焦慮又總統府方面消息馮總統近將發布自悔不明不能覺察南方無誠意之罪以謝天下之命令並將傅良佐交付軍法會議陳光遠褫職留任王汝賢范國璋等亦褫職隨軍効力圖功克復伹一般觀測者謂陳光遠傅良佐之處分能否實行頗　疑問云（三日） 
[北京電]  
　　王芝祥今日上午到京即進謁馮總統面述西南情形（四日） 
[北京電]  
　　王占元前日尙有電致中央陳述和平解决之意見或謂王占元爲保全己之地位起見行將宣告自主此電即其前提亦未可知（四日） 
[南京電]  
　　陳光遠昨日致李純電謂贊成熊希齡之聨邦說擬先聨合長江沿岸各省以實力調停南北戰事（四日） 
[南京電]  
　　南京官民等昨日下午七時在下關招商旅館爲現在碇泊該處之日艦千代田之山岡司令官以下將校者開歡迎會（四日） 
[南京電]  
　　駐徐州之魯軍由施從賓率領者巳陸續南下擬從五日起向上游方面開始運送（四日） 
[漢口電]  
　　曹錕今晨抵漢（四日） 
[漢口電]  
　　沿武岳鐵路退却至咸寗縣汀泗橋之北軍昨日三該方面略有振作之象（四日） 
[北京電]  
　　閣議决定以浙江普陀山爲德國人收容處外交團亦無異議（三日） 
[東京電]  
　　政友會總裁原敬氏本日上午謁見寺内首相協議政友會對於預算案及增稅廢稅案之態度國民黨總理犬養毅氏今日上午在首相官邸與内務大臣後藤氏會見協議預算案及增稅廢稅各案（四日） 
[東京電]  
　　據日本大藏省調查過去三年間列國所消耗之戰費達二千零五十六億萬元較諸歷史上著名大戰爭之拿坡倫戰爭南北戰爭等多十三倍云（四日） 
　　以上東方通信社電 
戰電 
[倫敦電]  
　　德國無線電報聲稱德國外交大臣庫爾滿男爵已允白里斯特里土夫斯克媾和會延會討論烏克蘭兩團體各爭代表烏克蘭問題（一日） 
[俄京電]  
　　波蘭將軍所統之波蘭兵二萬六千人佔據摩吉里夫省之羅加乞夫鎭該省軍工會要求該軍退出並要求波蘭軍官降服現拘波蘭地主多人立憲民主黨黨員數人及餘人爲質其生死視波將答言爲决（一日） 
[亞姆斯特丹電]  
　　柏林軍統解散罷工人之幹事會並禁止開會以有礙公共安寗之故且誥誡人民謂將竭力禁遏騷亂居民不得參與罷工會議（一日） 
[亞姆斯特丹電]  
　　德國伏瓦資報載稱工業聨合總會名守中立實則一致表同情於罷工者昨日柏林半 
 
 
 

Page 3

 
 
　　官消息謂罷工風潮巳臻止點柏林交通漸復原狀亨寳基爾及各煤礦均巳開工克虜伯廠照常工作（二日） 
[亞姆斯特丹電]  
　　柏林罷工者所發傳單之一謂今唯推翻政府與中等社會建設民主共和國始能止國際之屠殺成公共之和局（一日） 
[倫敦電]  
　　工部大臣勞勃資氏今日語客謂現信德皇赴君士坦丁之結果德奥布土四國曾訂定密約如下一土國應恢復戰前所有之土地且仍爲一絶對自由國二奥德布應竭力爲土國恢復戰時所失土屬各省三土皇應仍有加狄夫之名號四阿刺伯與亞米尼亞二地應隨土國之意處置之（一日） 
[阿眞廷京城電]  
　　阿眞廷政府召回駐柏林與維也納之陸軍委員秘魯與烏拉圭兩國以與德斷絶外交事照會阿眞廷政府阿眞廷政府覆稱此舉合於保衛國家主權之國際法（一日） 
[倫敦電]  
　　加拿大太平洋公司郵船芒特里爾號（八六四四　）於撞後沉没船中之人均爲驅逐艦救起（二日） 
公電 
[李純主張停戰議和電]  
　　上海岑雲階譚組菴先生鑒頃接王子春督軍三十一電開荆襄之事原爲萬不得已前經迭電聲明今石黎相繼退走所遺中下級官長仍予錄用其餘軍士亦已妥爲收容請示中央另爲編制善後辦法大致如斯本無攻討明文似可告一結束占元前以愛重和平之故於岳州撤兵之事經已屢電中央並密薦譚組菴君督湘似亦誠意和平之證乃不幸岳陽事起中央始有允許退兵之密議當於有日急電在湘代表又以電阻不通未能早達遂使退讓之美變爲激烈之爭今事已至此中央宗旨雖不可知然旣謬附調　仳朱忍見戰禍滋蔓糜爛及於鄂境卽祈轉電月波西林組菴諸公飛電湘省附近鄂邊各軍隊停止進行俾於湘鄂問先爲一段之結束至一切解决辦法仍候中央主持總之荆襄歸鄂岳州歸湘在我旣無多上人之心在西南或諒其有寗人之意幸而見聽自當追隨蘇贛一致調停否則引罪避賢不敢復聞鄂政等語同日接程頌雲總司令陷電略稱此次用兵主旨實爲促進和平起見曾對王督申言一此後對於荆襄不事吹求我軍决不進窺武漢二倘代總統不失主張正義之素旨我軍仍本以前擁戴之赤忱戰事雖不辱命此志仍未或渝王督軍本息事寗人之心以爲排難解紛之舉卒以荆襄問題陷入主戰漩渦遠道聞知方爲歎息務懇加意規勸勿以岳陽一役不釋於懷遂走極端使湘鄂之間言歸舊好等語又接譚月波兄陷電亦有飭前敵停止進攻不入鄂境乞毅力斡旋促成和議之語三公用意若合符節而與公等曁純之意亦正相同武漢關係全局設起兵爭必召干涉而危亡隨之今程王譚三公能見及此國之福也純三十一通電亦欲商解决之辦法以爲轉　之餘地耳比已切電程王譚三公各守疆界保持現狀一面按照敝處通電停戰議和逕行電要中央庶和平之機仍可不絶公等愛民憂國同抱熱誠尙　一致主張同聲相應維持提挈以貫初衷謹布　忱惟求明敎李純冬印 
要聞一 
[日本對馮總統出巡之觀察（心危）]  
　　岳州危殆馮總統南征之說巳喧騰於鄰邦而南征復一變爲出巡政局瞬息萬變殊非吾人所能預測然而無論春爲征爲巡爲福爲禍固大有研究之價值在總統南下有通告致北京團謂南下巡閱約一星期即返云云而此間推測種種殊不可思議爰略記之如左一馮氏對於和戰態度至不明瞭忽而發停戰命令忽而有討伐之說往往受北派督軍團之挾制故幾於無自主能力或者段派之陰謀有意使馮氏處於困難之地位今接岳州陷落之報則馮氏之困苦更不可說旣不能和又不欲戰且馮氏寄身虎穴其生命名譽或有危險彼善於機變之馮氏或將乘此機脫離危險亦未可知也二某派陰謀日盛馮氏益處於難境蓋馮氏巳有討伐之言於是督軍團要求其發討伐命令而馮氏不願負責故以親征爲辭當出發之際往段徐私邸商議出征之事而徐段頗示冷淡故非踐言不足以取信乃决定南下而馮氏私衷仍以調和爲主欲藉此說服曹張諸督軍是以始言出征繼言巡視此間消息已不難明矣三馮段暗鬭日烈故馮氏或藉此出險其原因何在固不明瞭而其目的則可以推測不外二途其一則爲出征然馮氏同系統之長江三督軍李純王占元陳光遠等因仍主張調和馮氏縱以出征勸恐不生效力况馮氏旣有討伐之意則發命令已可達其目的何必親征此中疑竇滋多由此以觀則其目的在調和可知蓋所以緩和曹張等主戰派之意向但主戰派果能接受馮氏之勸告與否亦屬疑問况北方督軍有反對馮氏之南下者則可知彼等見馮氏之態度仍在和而不言戰若馮氏此行毫無效果則徒示政局上之恐慌仍無裨於實際者也四馮氏南下雖名爲巡視而果能達其調和之目的否實難逆料此不能不徵諸以後之事實苟爲脫險計則决不返京可知而馮氏旣登此中華民國之大舞台必不無端而去或有重大之意味在即馮段暗鬭馮氏殊難立脚於北方故假巡視之名南下若其目的巳達則馮氏安抵南京後在南組織政府於是與西南握手成南北對峙之勢况李純氏有組織南京政府之謠更如北方督軍團一方反對馮之南下一方或於中途挾歸北京亦未可知於此可知形勢之重大也矣五馮氏之南方巡視其目的何在雖難於懸揣而北京政局如何亦大可注目蓋馮氏出發之前王士珍有將提出辭職書說目下大總統職務由國務院代行則某派或大活動以徐世昌代王士珍掌理内閣而段氏據其後實行其討伐之方針若然則影響於中國全局固匪細小也北京目下雖有警察總監吳炳湘及步軍統領李長泰維持秩序而變端莫測大可注意者也堂局者（日本）對於馮氏出巡亦頗引起注意焉以上數端皆東邦人士之觀察也但某他黨派紛歧故其注意之點亦各不同茲之所錄蓋其一般之槪觀云爾 
[三司令與戰局觀察]  
　　曹督軍錕原擬先來京一行日前總統派往與　接洽之劉起源業於昨日回京復命稱曹巳定携欵三十萬元即日出發或者因已與總統派員接洽又將中止來京也張懷芝昨日來電報告已發動員令於暫編第一師施從濱及第五師張樹元一俟籌備齊楚親率赴前敵至魯省防務責成唐天喜政務責成安茂寅張敬堯有東電到京略陳現擬親帶第七師及補充團并白寳山毛思忠所部共四十營陸續開赴前敵徐州防務請令第十六師及安武軍塡駐參陸處當時巳覆電照辦又三十一日來電謂王汝賢范國璋通敵辱師應請嚴懲並謂奉命繼任前敵司令務請將第八第二十兩師即行撤退改組否則難以指揮云云馮總統業將此電交參陸辦公處會同李步軍統領核議又據政界消息政府將下令褫贛陳光遠職暫行留任聞其原因由段芝泉近告總統云此時西南戰事至此皆由陳氏一人之罪當湖南事起屢促陳氏出兵赴粤援湘皆推諉不應遂釀成如此局面非下令褫職不足平北洋派之氣云云政府擬即照辦至命令如何措辭尙未探悉 
　　據某軍事家語人云北方軍隊曹軍之一部分尙堪接戰張懷芝所統者即未必見其可用若張敬堯之軍隊則頗精銳張於軍事上較有計畫政府以張爲援岳總司令在一方面言之可稱適當惟現在援岳軍隊甚多多則統馭愈難前次湘事失敗雖咎在王范之潛逃而所以致敗之主因則各軍不能統一受一人之指揮尤其最著者也一旦戰事發生武漢方面必形危急而漢陽之重要　過武昌將來兩軍交綏漢陽當然爲必爭之地又此次討伐命令雖限於局部實際上則與全體無殊當荆襄一部尙未解决之時政府視荆襄爲必須討伐而不知荆襄之影響於岳防據軍界消息當北軍進攻荆襄之日李純曾與王占元電報往返三十餘次均勸其兼顧岳防毋徒求勝於荆襄一部其後荆襄得而岳州失戰事反致擴張今次名爲局部討伐而在西南視之則爲對於全部開釁故苟無戡定全部之大計畫貿然下此局部討伐之令自以爲僅對於譚程兩人不至得罪西南全體蓋至愚之見解也至曹氏宣撫兩湖張敬堯預備督湘張懷芝道出贛省彼王占元陳光遠等之能保毫無疑慮與否實屬問題稍一不愼即足僨事前途形勢蓋不敢抱樂觀云云 
[若隠若現之和平運動]  
　　公府消息昨日上午南京李秀山督軍有密電到京大致報告譚浩明來電意謂此次佔領岳州出於萬不得已請中央停止進兵武鄂并云王芝祥上將今日來寗縷述西南方面陸榮廷等誠意調和並無異旨務乞鈞座以大局爲前題先頒和議條件西南首領如不服從然後再發討伐命令免致大局糜爛不可收拾伏乞審愼以免貽人口實云云又一消息昨日公府方面接到江蘇李督軍密電聞係報告現在西南陸陳諸要人均主張和議將來調和方法乞由王芝祥接洽王上將不日即行晋京會商一切惟　尙有重大計劃昨晚巳密電答復李督矣 
　　岑西林代表章行　君語人云南軍攻取岳州後譚浩明巳聲明不攻鄂境中央方面因岳州失守損及中央威信故主戰令之發表亦具有不得巳之　苦衷但察政府之意似亦非變更初志欲用武力解决此時若南軍表示讓步使政　府有轉圜方法則和議前途未必絶望云云又甲乙兩要人談及時局曾各述其主張甲之主張謂宜仍向當局方面活動請勿將和平主張槪行抛棄乙則謂當局和平之主張至今確未抛棄但至今而欲運動和平須從西南方面做起因西南目下爲佔優勝之地步故和平兩字必先由西南說出政府方可下台最後遂决意密電兩方說明我國不堪久戰之利害關係甲又言西南旣得岳州而後實在巳無進取之野心爲今之計先使西南諒解政府所以不得不下討伐命令之苦衷勸其先行表示和平之意不久當又有一段文章出現云云 
[舉劾辦賑人員問題]  
　　熊督辦希齡前次呈請以前肅政史王瑚爲京畿各路賑災總督察官業於上年十二月二十五日奉頒明令茲聞熊氏以督察官應以舉劾辦賑人員爲職昨特具呈大總統請爲批示其文略云總督察官職務在於巡行各縣周歷災區對於各路振務實行督率對於經辦員紳實行監查遇有實心任事不避勞怨辦理確有成績固應擇尤奬勵其辦理不善及玩誤貪婪亦應據實彈劾以資策勵該總督察官責任旣重職位較崇所有應行分别舉劾各節擬即由該總督察官隨時具文逕呈鈞座令下各主管機關分别辦理以昭勸懲而重事權該總督察官出發在即希齡業與當面接洽云云 
[粤省化州失守後之餘聞]  
　　有六十九營排長某由化州脫險回省歷述高州此次失敗原因據云隆鎭守使自十二月二十四號與龍軍開始戰鬭至一月十八日而高州失陷當時化州一役沈鴻英攻中路劉炳宇攻左翼胡漢卿農有興隆鎭守使攻右翼鏖戰三晝夜時胡漢卿腿部已受傷不能指揮遂搭船回省醫治右翼一方祗有隆鎭守使農有興督率所部在對河與龍軍抵抗該河先架竹橋以爲收容接濟之用隆使祗有舊式砲兩尊每發一彈其烟歷一小時而不散易爲敵人所察知隆使棄而不用農有興則謂隆使有意通龍致有此敗農有興與隆使相約請下命令如有兵士偷渡過河者即行鎗决農有興並將竹橋毁拆爲背水戰計詎知子彈告乏又無援兵所以致敗是役一敗各兵爲水所淹者六七百人挾鎗逃亡者亦不少隆使與農有與同時陣亡並聞龍軍懸賞能生擒隆氏者花紅六千元擊死者三千農有興花紅一千各營長花紅五百云 
[杭州快信]  
　　閩督李厚基昨又有電到浙乞援 
　　温州護商局督察員史鳳標私派巡警　送外人被該處商民攻訐到省已令外海警　切實查辦警務處諮議章兆鋆與前湯溪縣知事丁爕挾有夙嫌誣指丁吞蝕公欵省令該處傳諭申斥嚴加誥誡 
　　烟酒公賣局長朱鈞弼昨已由滬回省銷假 
　　瑞安商會長王潤於温州自主案有附和嫌疑省吏已派員密往查辦 
　　各機關陰曆除日休假一天戊午元旦給放春假初二日爲陽曆二月十二南北統一紀念期亦予休假共須停止辦公三天 
　　錫箔爲杭屬出産大宗劈剪同業甚夥漫無稽考現經設立公會嚴訂規約呈請省署備案 
　　西湖水閘因下流田涸巳由杭縣核准開放 
　　各屬製造腐麫需用苦滷行運本境向不徵稅現餘紹等處煎灶廢除商民須由遠道輸送紛紛呈求免捐已令餘姚場妥議覆奪 
　　杭地審廳昨招考承發吏到者一百餘人聞僅取錄十名 
[南京快信]  
　　某要人由京歸語人云段祺瑞近言動失常似患心疾每日推胸頓足痛駡調人並駡曹錕張懷芝張敬堯等不應攻擊王汝賢范國璋且索重餉不肯依限出兵徐樹錚靳雲鵬等勸段變計主和使馮進退失據徐世昌梁啟超湯化龍俱贊成已遣密使向西南疏通謂此次討伐令全出馮意彼實未與聞云 
　　鄂督王占元電李督武漢緊急乞聨電政府勿棄和免生他變 
　　駐漢各國領事昨來電通告領事團議决以漢口爲中立地點劃出戰線外無論南北軍不得在各國防線内作戰 
　　鄂督王占元因武漢防務吃緊昨急電海軍饒總司令商調軍艦三艘火速赴鄂助防聞第二艦隊杜司令亦有電致饒總司令密告武漢形勢及外艦泊漢確數 
　　徐州張敬堯因顧慮某事確在徐觀望尙未出發援鄂惟田旅長業於日前拔隊出動一說謂張要求政府須懲辦王汝賢范國璋後始肯就援鄂總司令職 
　　山東師長施從濱所部之暫編第一師在魯剿匪業已撲滅昨全部由魯開拔南下仍駐滁州 
　　軍署副官次長李登科由粤回昨奉李督派赴北京面謁馮總統密陳一切 
　　日本山岡提督乘旗艦千代田號昨由上游開駛抵寗停泊下關卽入城晉謁李督密談一小時旋李督派本署外交顧問温世珍赴該艦晤山岡提督道謝一切 
　　長江巡閱副使王廷楨昨由浦渡江入城晋謁李督密商布置江防事宜 
　　江寗鎭守使齊燮元爲鞏固省防起見昨令測量局將省城内外各要隘形勢繪具詳細圖說以備　　 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[春藕齋討論軍事問題]  
　　公府春　齋於螮日（一日）召集軍界要人討論軍事問題關於討伐期間以爲時局糾紛巳久生民塗炭亟宜迅速底定故擬定討伐以兩月爲期促各路將領奮勇前進又提議軍費擬預定爲一千萬元其間籌現欵六百萬元另發行軍用手票及國庫債券各二百萬元以上聞大體確經决定械彈一項尤關重要政府前曾電催各路軍隊迅速出發並同時電令各兵工廠充量撥濟昨據德州兵工廠電稱奉令撥濟第二路砲彈以經費困難製造力薄弱恐供不敷求當亦决議飭即撥欵接濟俾充足製造力量軍紀問題多數意見擬電前敵各軍隊嚴申軍紀令殷處長監查外並擬將前敵潰兵一律調查調往他處並聞有提議將王金鏡范國璋從嚴處分者至於軍隊之分配聞曹錕一路須派足一師張懷芝須足一師張敬堯須派足一師一旅其軍需軍糈均責成曹張二督及張督辦自行辦理 
[張敬堯三十日之通電]  
　　近日外間頗傳張敬堯師長遲遲未即出發其原因何在多不之詳茲見北京中華通信社忽將張三十日通電發表其中亦有大隊謹駐徐州不敢輕於出發之語不知其用意又何在也其電云岳州失守蘇督奉有密令仍主調和勘日電詢同人意見遵即電復文曰萬急南京李秀山夫子鈞鑒正密豓勘兩電均奉悉時局艱危匡救乏術我夫子始終以調人自居識量宏遠至堪欽佩且奉有中央電令遵命而行尤爲名正言順堯分屬軍人祇知軍略罔識政論此次岳防吃緊本以親率大隊尅期往援乃接鄂督眞皓日通電備悉鄂督調和宗旨始終未變不忍孤軍深入致陷長沙之覆轍當即電禀中央曁通電同人先後得覆解釋各異府僚則以覩此項電文爲辭總理則以係屬對付湘桂起見鄂督則以夫子辭職聊爲分謗口督則以敬堯指陳恐有誤解凡此種種愈足見内外一致仍主調和然中央猶不惜三令五申促備往援當此之時堯不奉命則有反抗明令之嫌若竟聽命又有全軍覆滅之懼徬徨午夜莫知所從情不得巳始命田旅長率旅南下近圖鄂防之鞏固遠作吳旅之聲援不忍以長江重鎭百戰勁旅悉以資敵並擬督率大隊駐紥藉爲援應乃出發在即忽查得譚浩明皓日通電謂此項攻岳之舉係將夫子辭職之電迫於義憤在所必申此電用意無非挑動北方軍人同抱反對夫子之惡感但堯聞悉此必有不得不詳加審愼者則以當此危局多數敵軍尙且願爲夫子盡力况堯夙荷裁成豈能逕行不顧違反我夫子息爭之初心寗可犧牲兩旅之衆仰報夫子提携之恩大隊謹駐徐州不敢輕於出發者職此之由總之南北此次戰爭本係毫無意識之舉然其中勝負實有一定之衔例北方軍權統一則屢獲勝利荆襄戰爭可爲前車若一方主戰一方乞和則彼此猜忌各不相顧全軍譁變咎有應得長沙岳州有明證也是故謂北軍不堪一戰者非别抱野心各懷異志斷不忍爲喪心之論堯經此次變亂愈得一番經歷現仍厲兵秣馬整飭所部藉以武力爲調人之後盾然非有正當名義决不輕舉妄動率爾出師夫子與鄂贛兩督同負南北重望關於此次湘岳戰事復能主持公道無黨無偏對於調和一層敬祈積極進行不得猶豫兩可以安人心而維大局無任企禱等語諸公老成謀國夙所欽仰對於秀師苦心定能曲諒敬祈一致贊同不吝指示爲盼張敬堯三十印 
[清還中交兩行債欵之外論]  
　　字林報二十九日北京通訊略云中政府對於中交兩銀行今卒採行正當方法質言之即緩繳之庚子賠欵今將全數交與中交兩銀行以清政府積欠是巳海關總稅務司將爲兩行代收此欵苟不確交兩行則外人不能輕易放過故賠欵轉交兩行一層毫無事涉疑混之點其辦法大旨如下政府將發行民國七年國内公債四千八百萬元債票分千元與萬元兩種年利六釐五輸將不勝頂年歸償每屆半年抽籤清還一次以六個月内積存之緩繳賠欵爲還本之資如是五年債劵即可全數收回中政府將以此項債票分給中交兩行視所欠之欵多寡而定是以政府積欠兩行之債務可於五年内掃數還清按清償公債之經費即爲緩繳之庚子賠欵而此賠欵係從鹽稅與關稅兩項撥來今七年債劵旣以外人所保管之關稅與鹽稅爲擔保品故可視爲世界最穏善之债券較諸歐洲第一等國之債票始有相同之價值債劵由總稅務司簽字爲擔保人故究其實際兩銀行受此債劵卽無異接受現欵也苟此劵發行於市當不致有所折扣中交兩行所有之困難全由政府提用其存欵而來今旣得無異現欵之債劵又握有可以周轉之擔保品當可收兌信用大失之鈔票此後兩行能否恢復其信用唯視兩行能否善用其機會耳傳說兩行願以七年公債券收換鈔票果爾則鈔票將立即漲價或無甚折扣矣聞兩行巳發行之鈔票共六千萬元發行旣如是之濫而兩行又無力兌現無怪鈔票之價值落至六折今若兩行以債劵收回四千八百萬元之鈔票而留一千二百萬元之鈔票流行於市則市面情狀將爲之大變而兩行亦可鞏固但若兩行留此債劵視爲存欵而不設法收回鈔票則紙幣仍將充斥於市價值仍不能起果爾則外人之執有兩行鈔票者對於兩行不能無憾蓋政府以債票交付兩行卽無異交付現資清還舊欠故執有兩行鈔票者當然望獲現資或得一部份之債劵也 
[南軍又陷蒲圻之鄂局]  
　　岳州失陷後南軍尙未停攻前紀休兵三日係　官場安慰人心之言二十九三十兩日南軍攻擊新蒲極猛北軍分三路防堵以王懋賞之十八師王汝賢之八師擔任左翼由新堤嘉魚至金口沿江一帶爲防線以十一師七師約共一帥餘擔任中軍以崇陽蒲圻羊樓峝沿武岳路爲其防線李奎元師長親至羊樓峝指揮以王金鏡之二師三旅二十一混成旅及安武軍一部擔任右翼以賀勝橋咸寗通城通山爲其防線現聞中軍及左翼俱不利十一師七師三十日均敗回武昌蒲圻當夜失守南軍巳圍嘉魚逼咸寗過此二縣即進武漢境界頃傳距省六十里之金口鎭已有戰事未知確否現張敬堯施從濱之大隊三十晚及三十一日巳趕上前線敗勢至此武漢已極危急昨今敗潰之軍至武漢者已逾萬人狼狽不堪市中已有搶物騷擾之事附近各鄉各縣　無地不爢爛省城各北軍將校一切北派人員紛紛送眷北歸王督爲鎭定人心計嚴諭不准文武送眷回去並派員在車船各處稽查違者撤差昨武昌城外車站一帶沿路數十里遍地俱係服裝不整之敗兵傷兵鋪草於露宿宛如災民城外及鄉鎭賣食物者皆罷市居民則携負包裹而逃煤米各項因運輸斷絶價格無一不漲武漢大好年景頓爲敗壞武岳車頭連日有爲南軍擊壞六輛之說援軍多無車運由陸路而進馮玉祥之十六旅昨已有一部開到傳說江蘇之第六師亦有一部開來但李純素不主戰想不確也漢口各租界三十日已下緊急戒嚴令夜十一時即禁人行各國領事曾開會議擬設法消弭戰禍尙未知其採取何種手段惟聞各領巳將所議辦法及武漢上遊最近軍情電報北京各使請示大約尙在商榷中各國商團昨並聨合大操黨人之在武漢者又力圖組織敢死團内應昨夜曾獲縱火犯四人均機關部中派遣聞岳州失守時王金鏡因總統迭命其死守愧無以對曾執手鎗自戕爲方參謀奪下二十八日回武昌謁王督詳言某師不聽令某旅多畏怯一切情形對於所部二師三旅長王靖安亦大有微詞謂其棄兵先遁王旅長亦面訴開戰之先總司令不下命令申誡各軍防守臨戰又指揮失宜王督對於王旅長極爲震怒擬以軍法從事經各幕僚緩頰再三以前敵將領潰退者多若處王以嚴刑恐各客軍長官面子難過王乃將該旅長發交軍法處管押從緩處治而飭王金鏡戴罪往前敵圖功現在通蒲崇新各地之戰王部諸軍又多敗潰軍界盛傳王懋賞孫傳芳盧金山等師旅（皆王部）必不敢回省因臨行時王曾嚴諭敗勿來見也頃蒲圻知事祝撰望巳逃至省據云通崇蒲一帶死傷之兵又近萬人武漢巨刧已臨頭矣 
[湘商會籌借軍費]  
　　湘省因戰事方殷軍費支絀乃議由商會組織銀行團集欵二百六十萬貸於省政府内二百萬充軍費六十萬充救濟金融之用以不動産爲抵押品已議有端倪茲將關於此事消息紀下 
　　昨日（二十四）下午二時湖南總商會召集官紳商各界會商組織商團貸欵省政府之會議除商界各行全行到會外財政廳長林祖涵警務處長周介濤長沙縣知事姜濟寰紳界林特生汪頌年朱菊尊曹子谷曾霖生等亦均蒞會首由商會會長左宗澍報告略謂今日本會召集諸君到會因省政府金融枯竭戰事方殷前　需餉孔急擬向商界借短期債洋二百六十萬元六釐行息一年歸還由省政府以不動産抵押并由商會組織商團負完全責任諸公熱心愛國諒有同心努力輸將不勝頂祝次財政廳長林祖涵報告借欵理由云今日省政府向各界借短期債洋係以抵押物品相假與從前所謂籌餉助捐性質不同如果到期無還即可以抵押品移轉非徒託空言者可比此次向諸君借債實因傅良佐將湖南銀行欵項席捲而空現在收入每月祇衣三十餘萬支出將近百萬前敵餉項尤爲重要刻下銀行羅掘俱空不能不仰望諸公大家救濟當知貸債省政府即所以救濟前敵餉糈前敵無内顧之憂卽所以救濟湖南全省救濟個人身家性命財産否則前敵危湖南危個人身家性命財産亦與俱危也次林特生演說略謂此次省政府向諸君借債係湖南政府向湖南人民借債與中央政府向各省借債不同且有抵押品在諸君之手期阴又短將來不至落空償還亦迅速即省政府對於此項債欵一文不得亂用收入支出務必格外愼重將來猶必組織財政委員會諸君皆有監督用途之權云云次由朱菊尊演說略謂近年來商家困苦從前萬金成本到今以匯水折算祗有千餘金惟現在戰局危極若不大家慷慨輸將將來想保此千餘金而不可得諸君皆急公好義之士切不可觀望懷疑但有一事不能不研究者湖南向以銀爲本位今日省政府之所借係紙洋將來紙洋價漲償還諸君固所願意設使將來償還紙洋低落諸君豈盡心甘乎此事不能不預爲研究確定一相當之辦法以免償還之糾葛後蕭萊生演說略謂公家抵押品雖有商會擔任而投資各商家必須先將抵押物品公舉代表預爲考查實在方能踴躍輸將末左宗澍請各界研究銀洋本位結果以便進行各界均稱須舉代表左宗澍乃請各界各舉代表二人於是各業推舉代表而散湖南省政府之抵押品如下一湖南實業銀行股票五十五萬元一電燈公司股票八萬八千七百元一漢冶萍公司股票二十二萬零八百十九元五角一上海通商銀行股票一萬元一天心洲官垸田六千二百畝十二萬四千一長沙湘潭躉船並碼頭三隻四萬元一公田十一處租一千零三十九石一斗七升六萬元一和豐火柴公司股票一萬元一中國實業銀行股票一萬四千三百二十元一潮宗街房屋一萬元一吉慶街房屋一棟二萬五千元一新河田産六百六十二畝二萬三千六百四十二元一新河地皮四千二百五十一方五十七萬七千一百元一新河倉棧建築費洋五萬三千二百八十三元一沅江官附護之垸田産一萬二千九百五十三畝五十一萬一千七百零九元一復興垸田産四百四十方六千六百三十元一藩圍後房屋一棟二萬五千元一議會後街房屋一棟三萬八千九百三十二元一氣船公司股票九萬二千九百二十元一内國公債票一萬元開會之翌日譚聨帥令商會文云照得現在前敵軍情緊急需費浩繁省庫收入短絀應付爲難非趕速設法籌助殊不足以資接濟而策進行查辛亥光復一役湘岸淮商曾經撥借巨欵事後公家照數償還毫無違誤各商急公熱忱巳可槪見此次戰事爲全湘人民生死關頭利害關係較辛亥一役尤爲密切前經令飭財政廳向省垣各商凑借湖南通用票洋二百萬元迭據該廳長面稱各商均已慷慨承認惟條件如何議决欵項如何撥付尙未據分别呈報刻下各軍待欵孔急合行令仰該商團妥速接洽限五日内將前項借欵照數籌繳毋得藉延致誤戎機所有抵押品利率及償還期限等事着即持平磋議以重商本而維信用切切此令云湘軍前敵各將帥聞知此事當由新市致電感謝其文云長沙商會並轉朱菊尊汪頌年左霖蒼黄錫光李明軒侯文彬陳瀛卿梁和甫師韻生李鵬忻謝重齋周郢生黄黄山黄子　譚長生羅澤民劉愛棠黄誠齋陳佩衡曹子谷章勤濟諸先生鑒頃聞公等貸助軍餉二百萬元具佩熱忱當此軍用浩繁庫帑奇絀司農仰屋籌措俱窮瞻顧前途良深焦慮公等關懷　梓篤念時艱本子文紓難之忱效卜式助邊之舉如此巨款咄嗟立辦餉糈不匱軍威自立將來前敵健兒得一致前進奮勇殺賊迅奏膚功皆公等之賜也臨電神馳諸維垂照程潛趙恒惕劉建藩林修梅叩云云以此可見湘省軍心民氣之一致 
[攻克岳州之捷電到粤]  
　　粤當道接湘省前敵捷電兩通一譚行營來電云萬急（銜略）前線於養日開始進攻連日據各軍報告程總司令趙師長林旅長所部連日攻克托壩烏江橋澗口各要隘陳總司令　旋長攻克新牆等節節得手斃敵奪械無算現據韋總司令榮昌馬總司令濟感（二十七）日亥電稱宥（二十六）日攻破湖塘口鹿角等處乘勝直追巳於感日戍時親督部隊攻克岳城奪獲鎗砲子彈不計其數敵兵潰退縱火焚刦並燬子彈現正分途救火并嚴密布置等語特　譚浩明勘午印二韋行營來電云萬急南寗陸巡閱使行營譚聨帥廣州莫督軍鈞鑒行營程總司令並轉劉鎭守使行營趙師長行營林旅長長沙林總司令均鑒宥晚榮昌親督所部陸長勝王維全李樹芬等營攻破湖塘口敵人防禦線敵即潰退即分三路向岳州追擊榮昌濟一同督隊前進經於感日下午戍時進駐岳城敵臨行時縱火焚刦及燬子彈此役榮昌所部計獲野山砲門砲鎗及彈無算除會商嚴密布置外謹先電聞詳情續報韋榮昌馬濟呈叩感亥印 
　　聞湘軍攻陷岳州後現擬採用猛進主義會合各路大軍進取漢口武昌所定計劃係以朱兆熊率湘軍十二營爲一路向監利進發韋榮昌率桂軍十營向公安進發賁克昭率桂軍十營向石首進發石星川率領全部由荆州出發會攻武漢並以程潛率領湘軍二十營取道潛江沔　陽同時攻取武昌以分敵勢昨巳電告粤省各方面知照 
　　莫督軍昨接上海岑西林來電　謂此次攻擊荆襄實出於曹錕吳光新二人主意鄂督王占元實未與聞其事將來岳州攻下萬勿遽攻武漢因李陳王三督軍各固防地决意嚴守中立也不宜輕舉否則大局不堪收拾等語莫督軍接電後已轉電岳州譚聨軍司令矣 
[攻龍聲中之粤局平生]  
　　西南聨合會議巳實行成立其條例其人物均已大書布告徧貼通衢蓋南北戰爭今將大演和局又歸無望矣北方所恃以制南擾亂粤局者則惟龍濟光旬日以來龍濟光之氣燄甚張其聨結綠林標揭共和軍徽幟到處擾動實足令桂軍疲於奔命然究竟孰爲眞龍軍孰爲僞龍軍孰爲龍軍之注意孰爲龍軍之虚聲殊令人迷離撲朔今所知者陽江與高雷方面爲老濟軍之所屯據其餘蔓延各地者皆屬臨時附合龍軍在高州聲勢最盛化州一役桂軍傷亡甚衆鎭守使隆世儲桂軍統領農有興皆陣亡共戰事劇烈可知龍軍乘此聲勢復圖欽廉防務非常吃緊莫代督聞耗惟待桂省撥軍赴援聞前數日問有一日三次拍電催兵者近則桂省援兵大至矣陳炳焜爲兩粤討龍聨軍總司令已派吕司令率兵五營星夜出發馳赴欽廉聞吕軍已分兵由鬱林沙河取道至廉其先鋒一營巳與沈總司令鴻英所部聨絡佈置其全部亦將繼續而進而陸幹卿恐桂軍望援太急或有懈弛有日自龍州特拍急電聲明將親率大軍討龍（原電巳紀昨報）觀此電文則日前當局請兵之急可想而知矣又聞桂軍别一支山陸川入高州赴援自到高後頗有戰勝故沈鴻英又有克復石城之捷報略謂率隊向廉江（即石城）進發時行抵中途即與敵軍相遇彼此開鎗轟擊鏖戰數時各有損傷戰至夜後八時派帮統邱子光率領機關鎗一連駁壳隊二百　稀前進未幾沈黄兩統領各率所部馳抵須東營佔領龍村塘即向石城後山夾攻邱統領奮勇衝進奪獲二百四響水機關鎗三架復由桂平鎭守使劉炳宇左翼包 
 
 
 

Page 7

 
 
　　抄龍軍首尾不能相　遂向安舖敗退軍隊乘勝進攻於二十三號黎明將石城完全克復奪得山炮兩尊軍械糧食無數云云至於龍軍之在陽江者則專從恩開台新四邑進行利用綠林以助聲勢如廣海之破恩平之佔皆綠林軍也廣海破後不久即克復今林虎於二十七日午刻自新昌來電（原電亦已紀昨報）報告則恩平亦已克復矣旋於申刻林虎又拍一電致省云頃據陳副司令德春飛足報稱奉命率同黄團長任寰陳帮統德鵬各部及山砲機關鎗等連進攻恩平於徑日向恩平前進宥日上午在聖堂附近與　接觸即將其前部擊退返至縣城時敵兵分踞城外大松册鰲山各高地安設山砲機關鎗向我猛擊我分兵二部逐漸逼近午後將敵擊退遂佔領城外敵兵陣地激戰一晝夜克復恩平此役奪獲七生五退管砲一尊舊式山砲兩尊粤造機關鎗兩枝各種步鎗甚多各種鎗炮無算生擒敵軍官長五人兵士三十六名敵兵遺屍三百餘具其餘敵軍俱向陽春方面及那龍一路急竄刻仍奮迅返擊我軍受傷二十餘名經飭醫療治至左翼軍士無電話交通得報再電聞林虎呈叩感申云云但恩平雖復而新會縣知事曾昭聲又報告龍軍巳入縣境謂自龍軍寇陽江後四處派人聨絡土匪四邑與陽江毗隣日前龍黨李捷受龍委任在開台作崇經大軍剿辦計不得逞現又密派死黨多人潛回新會縣屬之崖西黄冲鼠坭馬坭禮樂等處分頭招集士匪希　擾亂現已集合數百在崖西黄冲二鄉附近之山岡麕聚四出刦掠爲患鄉閭各鄉畏其兇悍不敢告密云云順德與新會均係西海要邑境地毗連二十六號晚順德大良城南門外燫有悍匪數十各持軍械聲言攻城旋將附近住戶搶掠數間並擄去小童一口當時城内軍警卽將情形禀報縣長王思章王氏即調撥軍隊分途扼守各街預備對待各事籌備妥辦開城迎敵匪已乘機逃遁直至翌晨各軍始行收隊總之各地土匪鴟張狼突莫不呼嘯而起多託名爲龍軍標貼龍軍之佈告於是軍政府方面謂龍軍大招綠林足以擾亂誠恐綠林爲其効力糜爛地方於是復將從前飭令裁撤之招撫局再行設立仍委鄧耀爲局長派出各處人員分往招撫聲言勸各地綠林勿爲龍氏利用擾亂治安惟聞此事莫督軍頗不以爲然以爲各屬土匪生有亂性苟可達其目的討龍軍亦可保龍團亦可有何國家與地方之觀念來日方長萬非招撫所能了事刻經决擬剿辦無論何項土匪槪照龍軍一體看待同時肅清云 
[江西近訊]  
　　魯軍南下入贛之說仍未打消聞參陸兩部電令施軍從速入贛省議會商會以驟增客軍人民必致驚疑省會正議長任壽祺副議長顔丙臨歐陽莘商會會長龔士材於今日（三十）會議謂贛省兵額巳逾四師（計）十二師全師第二第三第九三混成旅贛西第一團省防步兵四　砲兵一營）足資鎭攝無增兵之必要擬就阻止電稿同入軍署磋商阻止方法陳督允以由各公團名義拍電阻止原文云急江寗李督軍鑒報載魯軍仍有來贛消息贛省現狀安謐原有軍隊足資防守無故驟增客軍必致人民驚疑各方誤會旣非地方前途之福亦豈魯軍協防之旨素稔我公息事寗人不辭勞怨用特電請轉達魯軍停止出發贛民幸甚大局幸甚贛省議會叩 
　　近日贛南一帶謠言李烈鈞率兵四　團攻贛其軍已抵贛邊第九混成旅長丁效蘭日前由贛州來省報告一切卽匆匆回贛州以防不虞陳督軍以李無故攻贛乞援於蘇督李純聞李督來電勸陳督毋事自擾並謂公與純向皆極端主和與唐陸所持之主義並無歧異以情誼論不啻一家人焉有認眞來攻之理想李協和此舉特以促和議之速成耳請勿過慮云云 
地方通信 
[松江]  
[水警迭破盜案]  
　　松江縣屬第二國居民張鑑全家於古曆十一月間被盜掠刦當場拏獲夥盜唐才根一名盜首仍在逃未獲繼而新街鎭王丙榮家又於古曆十二月上旬被盜並刃傷丙榮之子布根頭額事後均由李知事咨請駐松水警區長徐貴仁協同緝盜當由徐區長親至各該處查勘旋偵知以上兩案均係顧阿宗（即吹打阿宗）所爲即派幹警至北橋將阿宗拘獲略加鞫訊直認搶刦張王兩家不諱並供分得皮緊身一件巳典在葉榭鎭當舖得錢一千三百文等語即經徐區長解送水警第一專署訊辦事隔數日釣鈎浜之胥友亭家及甪吊灣之黄象德家又相繼被盜事主胥友亭父子受傷黄象德之寡母及十一歲幼女被殺徐區長得報後以案情尤重親自率警前往嚴密偵緝先由水警探員姚信卿購線偵知本案要犯沈阿小等現匿甪吊灣報知徐區長會同楓涇警察分所長尹伯華前往捕獲訊據供認搶刦胥友亭家不諱並供出盜首顧阿小盜黨阿掌謝吟松謝孝全陳先秋賈子祥等多人當由徐區長姚警員等於古曆十八日將沈顧二犯解送松江縣署押辦至搶刦黄象德家砍斃黄之寡母及十一歲女兒之正兇沈瑞康業於昨日畏罪自戕臨死自言爲盜殺人亦經徐區長據情咨請縣公署核辦矣 
[嘉興]  
[通緝鋸斃人命之兇手]  
　　嘉興王店鎭周家　張阿男與沈毛頭历截墳樹口角爭毆張被沈用鋸鋸傷左手大指並斷食指因傷斃命旋經尸妻周氏狀訴縣署由張知事派員勘驗並飭拘兇手一面呈報上峯飭屬通緝茲悉錢塘王道尹以此案關係重大巳於日昨訓令所屬各縣知事一體協緝兇犯解究 
[無錫]  
[續獲盜夥]  
　　夏問元聚繭行被匪雇用汽油船前去行刦損失二千餘金緝獲劉嚴二犯分别訊明鎗决及監禁在案其餘盜夥多人均在逸未獲茲悉該案要犯馬駿當時曾分得贓洋四百元逃逸無縱日前該犯始在南京爲引線報告寗省警　拘獲昨由省警廳行文無錫縣署後楊知事隨派第一分所巡官董俊芝携文赴寗關提到錫訊辦 
[安慶]  
[朱家珂上訴繪果]  
　　　警察廳長朱家珂吞没烟土枉法殃民一案業經第一審判决凟職侵佔私造公文等罪科以二等有期徒刑朱不服原審判决提起上訴昨經高等審判廳公開審理仍認原審爲合法將來依然維持原判照律執行 
雜評一 
[軍心與軍紀（步陶）]  
　　兵法無新舊師行首貴人和將略無古今軍令必期嚴整今北洋軍人一敗再敗巳氣餒而志紛矣而内部之相爭相陷乃轉以滋甚焉以以全部言如張敬堯王克敏段祺瑞等之頻頻以和議爲詞而多所非難以武漢一方面言如王金鏡王靖安之互許於王督之前皆於人和之精神適相背馳者也若夫委棄名城而將不加罪抛械逃生而兵且容留在湘如傅周在川如吳周在岳如王金鏡以次誠以法理論欲懲治蓋早已不勝其懲治矣然而至今且未聞有毫末之損及也嗚呼此今後戰局之所以難知其所届歟 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[商家所得之漢埠警耗]  
　　昨晚本埠商家接漢口來雷謂連日某某兩輪由浦口儎來北軍甚多以致人心惶惶商業停頓而怡和太古招商日清等公司專走宜昌之輪船大半停駛上下水槪不搭客漢埠積存之四川黄絲藥材皮毛雜糧等貨巳由三公司船趕裝來滬以免危險銀根甚緊滬貨除非必需請爲停裝云云 
[籌備援鄂軍隊之軍火]  
　　滬南兵工廠謝廠長昨日又奉陸軍部電開援鄂軍隊現已陸續調撥出發查各處兵工廠以該廠製造最久軍用各項歷年存儲必多現存鎗砲彈藥能於應敵者共有若干嗣後興工趕造出品有無把握迅即分别查驗電復以憑撥用等因現謝廠長已分飭員司逐件點驗並綜核出品以便呈復矣 
[武漢商民預避兵禍]  
　　湘省岳州失守以後鄂省及漢口一帶商民恐遭波及連日乘輪來滬者甚多或居滬北租界旅館或居華界城内外各棧房淞滬警察廳長徐輔洲以目下防務吃緊由鄂來滬各商民其中有無匪類混入極宜注意業於前日令飭偵緝隊翟隊長督同各隊士分投稽查毋任朦混云 
　　又一訪函云岳州失陷武漢吃緊旅居該兩處各巨商乘此年關感睚帳務草草結束來滬暫避連日趁各公司輪船及轉道滬寗火車抵埠者甚夥旅館客棧已有人滿難容之勢接客夥亦利市三倍故平日生意清淡之旅館客棧因年底艱於開支擬欲盤頂出租者有此機會刻皆極力支撑以補前虧所有荒僻住房連日亦租去不少歲聿云暮適彼樂土明年新正滬市之熱鬧當可預卜而回顧武漢則不堪設想矣 
[武漢敵僑在滬眷屬之憂急]  
　　自吾國對於德奥宣戰後旅華德僑奥僑均已停止旅行其有必要事故查無虚僞者須呈由中國政府核准給照始得旅行否則以違背條規論須受捕獲審檢所之制裁已早通行在案邇自岳州失守武漢一日數驚各路援軍雲集武漢勢巳岌岌兼之通城又失戰事即在目前而中外人士遷避來滬者紜紛不絶雖德奥僑民因受處置敵僑規則之拘束碍難自由行動現各該僑民之旅滬家屬頗爲焦急均向荷總領事請求轉致中國當道轉請中央政府特許往漢省親以覘近狀聞荷總領事業已據情轉請交涉公署核復矣 
[中國郵局擬增郵稅]  
　　北京導報云中國郵政當道擬增收郵費外埠信件收費四分本埠信件收費二分聞巳擬定辦法呈請政府核准云 
[公廨預審沈强夫案六誌]  
　　昨晨十時公共公廨關讞員會同英卓副領事升坐第一刑庭繼續研訊護軍使署偵探雷應春指奉天人尹神武爲民黨沈强夫一案先由見證邵仲輝上堂由被告代表禮明律師捕房代表牛門律師先後詰詢據稱爲本埠民國日報經理兼任記者該報係民國五年一月出版至今辛亥光復時任民立報記者直至該報停版爲止孫祥夫蔣介石兩人均在陳其美處認識陳被刺後至舉殯爲止因會議喪葬事時常與孫相遇故孫之面貌極爲稔熟甲種照片確爲孫祥夫乙種照片從未見過被告尹神武素不相識此次尹被捕後先在法捕房不認爲孫祥夫又據私家訪友報告被捕者確非蔣介石及孫祥夫實爲尹神武之誤其時卽在報端紀明並非敢在公堂未判决之前妄加批評不過叙明所聞之事實就人道主義言不忍使一無辜之人陷入重罪就法律言公堂亦必求得眞正之被告不願以並無關係之人使受寃誣也後有數友從廣州回滬談及孫祥夫現在廣州軍政府内辦事彼等多曾見過此數友多因事復離滬惟孫棣三君仍在上海我因於星期四日報端略記有人在粤見孫祥夫之事爲福岡律師所見以電話邀我到堂作證我仍爲尊重人道及法律起見故允作見證至鄭鎭守使被刺後拿獲王銘山王曉峯鎗斃曾在報紙上見過惟彼等在軍法課供出主使之人似當時報紙並無紀載云云旋又由禮明律師詰據被告供稱我是尹神武年二十七歲奉天人家住營口父母俱存妻馬氏亦在原籍父親開設天生記洋行我初在奉天商業學堂讀書於前清宣統三年畢業由堂兄尹兆林之友日本人井久居介紹入東京實業學堂肄業與政界中人向有交接民國四年到過上海寄寓法租界益平里友人李正權家至民國五年李君因事入都我卽回籍今年三月間重來滬上租賃法租界白爾路四百四十二號門牌鄭惠剛家之樓面半間居住沈强夫住在樓下因此相識前年鄭汝成被刺一事我在報紙上見過並不預聞伏法之王姓兩人亦均不相識所有商業學堂之畢業文憑現寄於友人王根養處尙有逐年修業文憑均在家内如堂上必欲閱看可以致信寄滬呈電惟文憑上所書者爲尹朝棟我是回敎信徒敎中名字稱爲依勃拉喜梅供至此經牛門律師復向盤詰一過並由中央政府代表穆安素與原告鄭大爲之代表葛福來及被告代表福崗等律師略述數語因時巳過午中西官宣佈退庭判被告帶回捕房候即日午後繼續研訊 
[地方審檢廳實行遷移]  
　　上海地方審檢廳定於陽曆二月四號卽舊曆十二月二十三日實行遷入小西門外新廳中辦公並布告於四日起停辦公務四天巳紀前報昨已届期上午由陸林兩廳長飭派工匠人等特雇塌車將兩廳中大小器具車送新廳所有民刑訴訟各項卷宗則由書記官長督同各書記官分别保護運赴新廳陸林兩廳長又以此次遷移停辦公務乃指民刑訴訟案内當事人進行手續而言所有在兩廳中服務員役及承發吏法警等仍須於四日起一律在新廳中伺候差遣勿得擅離至第一看守所所押案犯除送監執行或諭令取保外昨由林廳長擇其情形較重未經判决者提出二十四名着將十名寄於模範監獄十四名寄押分監尙餘一百六七十名一律送入新廳西旁小屋中俟新看守所造成後再行提回入所收押 
[捕獲審檢廳不易布置]  
　　地方捕獲審檢廳自莊景珂廳長奉令來滬後即就新建地方審儉廳後埭組織廳署業於上月間宣告成立並分報各機關查照在案茲莊君他調新廳長林君已於日前蒞蘇任職是以該廳受理各案迭經交涉公署去函催訊當由該廳駐辦員轉電林廳長催請早日到廳佈置一切以期從速開庭理事茲由林君復電允於日日親自蒞廳會同各員督促進行務於兩星期内佈置完竣訂本月十五號實行開庭審理故該廳駐辦書記已將應行設置及添辦器具開列清單預備林君到廳陳請察核據云該廳辦公各室尙能勉强敷用惟受理案犯拘留室押所尙無妥當屋宇草草布置恐有疏虞若於後面空地另行建築又須特籌造費一時頗覺爲難云 
[閩人再請取銷借債之前議]  
　　旅滬福建聨合會前以廣州傳來消息謂閩督李厚基向日本台灣銀行借欵一百萬元以洪山橋製彈抵押旅滬閩人咸不承認曾分别電致台灣銀行及政府迅爲取消籌議迄未得復茲又得梓鄉父老之警告特再邀集旅滬全體閩人籌議對付聞擬再電政府迅即電飭該督取消前議廢止簽約電文大致謂製彈廠爲軍械製造場所關係閩省軍政至鉅以此抵押則閩之製彈權歸於外人掌握不啻亡閩政策現李督借欵名爲戰費方今中央以息事寗人勸告國人李督猶積極主戰濫借外債實爲違背中央迭次嚴令京外各官商民不得擅借外債之主旨閩人抵死不能承認云云 
[日本上海取引所之招待會]  
　　日本上海取引所於四日午後六時在虹口日本人俱樂部宴請中國新聞界記者席間由奥繁三郎演說大致論促進中日兩國經濟關係之發達特在上海設立取引所以爲有價證劵棉紗棉花以及各種商品之交易機關務望贊助云云復有音樂奇術舞蹈等等賓主盡歡而散 
[俄使請防革命黨]  
　　駐滬江蘇交涉公署昨奉外交部電開頃准俄使照稱據報載俄國廣義派現遣人至中國多方鼓吹其革命主義並决定以二百萬盧布酌量協濟各國革命舉動請急電地方嚴加防範本使亦飭各駐領嚴防如果查獲亂黨卽由地方官解交駐領審辦等語（中略）除函陸軍内務兩部步軍統領京師總警察廳曁分電外特電遵照云云陳交涉員當即分轉各機關一體防範 
[續募京直永水災之春賑]  
　　上海總商會正副會長朱葆一沈聨芳等接督辦京畿一帶水災河工善後事宜處態希齡來函云逕啓者查上年京畿一帶陡遭水患被災之重爲數十年内所僅見希齡奉命籌辦之初即以各縣難民實多倘待轉展勘查各地待賑窮黎必至緩難濟急曾先請順直助賑局紳就已經查明各縣即行分路放賑由本處撥欵補助仍加派各路委員長隨同監視並會商善後各事項一面飭令各縣知事將被災村鎭戶口詳細造報俾災情輕重瞭然卽賑欵易於分配數月以來業經各縣將災民戶口數目陸續具報總計京直被災一百餘縣災區一萬七千六百四十六村災民達五百六十一萬一千七百五十九名口尙有大名無寗長垣三縣未據造報未經列計在内覆查此次災區之廣災民之多工賑兼施在在需欵雖荷各院局所及各省軍民長官地方團體銀行商會等籌募賑欵已感荷義粟之頒詎好爲發棠之請惟是災鉅欵絀後繼爲艱計中央籌撥各欵曁希齡賑募如數以之散放冬賑猶虞偏漏轉瞬春賑卽届的欵毫無更覺窮於應付尙祈貴會慨念民胞續爲勸募擎須衆舉卽細大之不蠲裘以腋成更多多而益善是則敬爲五百萬災黎九頓首以請者也附上京直各縣被災難民表併祈察收賜復爲荷等因現該會長等已　難民表印刷成册分送各業商董請爲設法籌募矣 
[經濟調查會成立後之進行]  
　　上海總商會通告入會會員會友云前奉江蘇省長令准農商部咨開本部欲圖發展實業增進國家富源起見就中設立經濟調查會將設立緣由曁該會章程及調查細目咨行查照等因令仰該總商會一體遵照等因查部頒調查細目種類繁多有爲各省共同所有者有爲此省特别所有而爲他省所無者茲特刷印成本凡本會會董會員各送一本請於該項調查細目中關於本埠各業所有者切實詳晰調查送會以便隨時呈報頃又准江蘇實業廳公函江蘇省經濟調查分會巳在省城設立於本年一月十五日召集各會員開成立會一次依照核准章　組織辦理等因上海爲商業薈萃之區亟應首先著手調查務祈撥冗協助至爲感佩 
[鐵路巡警帮同收票]  
　　滬寗鐵路任局長令駐杭巡官文云爲令行事案據車務處函稱本路各站栅門甚不完全乘客上下脫票極多實與本路營業有關查各大中站之月台兩頭本有路警站立注視一切倘該警見有旅客從月台兩頭行出者應即勸其從票門外出或代將車票收下轉交站員並令在站巡警於　到時帮同站役收票請即通飭各巡官遵辦等情據此查乘客上下脫票流弊滋多車務處所稱各節係爲愼重營業起見自可照辦合行令仰該巡官轉飭站警於車到時帮同站役收票遇有旅客從月台兩頭行出者務須注意勸阻勿稍漠視 
[取締長期免票之呈復]  
　　滬寗滬杭甬兩路管理局呈交通部文云爲呈復事案查上年十二月十七日奉到鈞部第三八七三號訓令内開查各路對於長期免費乘車證稽考辦法向不一致京奉各車隊長偶有於車上查票時特别登記者然已不能一律辦理京漢等路多於一閱之後即交還本人甚且詢有免票並不索閱於執票人姓名相貌是否相符更不過問因而各路對於每年某證曾用若干次往來某處均毫無統計在持有免票者亦遂生輾轉冒借之心外人論者幾以爲每一長期免票逐日皆有人持用似此情形漫無稽考殊非實事求是之道亟應規定稽核辦法以便統計以後凡發有長期乘車證各路應令車隊長於查票時携帶小册隨時將乘車證號數等級地點登記按月或按旬具報或即於車隊長收票單内加入長期證一欄逐日塡報檢查課收到報冊或報單時即另册登記按月結算年終統計即添此一表逐年比較此項辦法在車隊長檢查課各方面皆隨帶即可辦理並不見其煩瑣而嗣後免票統計則已具有的確證據每年各路發出長期證實抵普　票價若干亦有確數爲此令仰遵照卽日施行並將實行辦法妥擬具報以憑查核備案等因奉此經即譯飭洋總管克禮阿遵照辦理去後茲據函復前來查本路現行稽核長期免費乘車證辦法與鈞部訓令大致相同至所擬核計此項票價之數照發售月季票辦理計算以期確實亦尙無抵觸之處理合將洋文原函配譯華文具文呈復仰祈鈞部鑒核備案 
[股票公司巨騙案又訊一堂]  
　　季福生余法桂馮林泉胡其壽等同投公共公廨呈控周廷湘常寶裕龔三元丁益齋陳振鏞等在南京路虚設萬利豐股票公司騙取值洋四萬元之北京交通銀行鈔票逃逸等情業經上海檢察廳及溧陽丹陽兩縣公署將丁與周廷湘常寶裕龔三元及老閘捕房拘獲之陳振鏞一併提解公共公廨迭經訊供收押在案昨晨由廨復訊丁益齋之代表梅吉言及周廷湘常寶裕龔三元所延之代表羅利士等律師相繼到堂辯護請將被告等交保候示原告代表律師投案反對經張襄讞商之英白副領事判丁益齋交五千元人洋並保餘人帶回捕房候再訂期研訊 
[四馬路上之大聲]  
　　英租界四馬路靑蓮閣茶館本年陰曆夏秋間兩次被人擲炸裂物均未傷人不料昨夜九點三刻鐘時又有人在樓上擲炸裂物於馬路上其聲甚大一時茶客與路上行人均驚惶失色紛紛逃避幸未擲傷行人旋經中西包探及巡街華印各捕聞悉馳往該樓將各茶客逐一查察内有穿藍布罩衫之甲乙二人形跡可疑詢其在何處營業均不回答遂將二人帶入老閘捕房詳細盤詰叚憑核辦 
[小學校長傳令嘉奬]  
　　上海縣知事公署接江蘇敎育廳訓令文云案奉省令内開案准敎育部咨第一一○號内開據本部視學報告内稱上海市立萬竹小學校校長李廷翰研究敎育心得獨多所收男女學生已達千人以上爲該省小學校之冠市立梅溪小學校校長徐中行通縣縣立第一高等小學校校長張師湛丹徒縣立第二高等小學校校長鮑長叙武進縣立第三高等小學校校長張沂淮陰縣立高等小學校校長王登雲吳縣第一高等小學校校長杜應震等敎授訓管積有研究辦學成績斐然可觀江甯縣私立經緯高等小學校及國民學校校長杜龍翔私立崇淑女子高等小學校及國民學校校長程志芳苦心經營支持有年實不可多得無錫縣市立第一國民學校校長陶守恒通縣第一國民學校校長陳寶楨私立施氏國民學校校長施仁政松江縣市立第十一國民學校校長葉葆清丹徒縣市立第三國民學校校長丁家彦丹徒縣高資鄉第一國民學校校長楊方頣銅山縣市立臺東國民學校校長段克增等辦理校務均能實心任事敎管訓練亦多可取擬請酌予褒奬以資鼓勵等語前來查上海縣立萬竹小學校校長李廷翰辦理校務卓著成績除由部另案給奬外至其餘各校校長成績具有可觀均應傳知褒奬以資奮勉相應咨請令行敎育廳分别轉行遵照等因准此合行令仰該廳分别轉行遵照此令等因到廳奉此合行訓令該知事遵照部令分别轉行各該校校長遵照此令 
[男女各學校消息彙紀]  
[尙德學校]  
　　西門外滬西尙德學校於二月四日舉行高等第一次初等第四次畢業式修業諸生亦於此時放假畢業生姓名錄下　高等仇廷楨姚壽魁趙明坤顧厚生羅秉鈞張旭初張榮福徐祥生陸林根　初等陳元品錢賡德孫春林張旭昇張旭春錢啓慧錢啓丞紀壽根陳蘭田邵振春邵德堪徐元祥徐元祐倪清卿張茂林席裕慶羅秉彝王本泉李巧生費學章潘福壽華培根 
[振羣學校]  
　　虹口北四川路聚賢里振羣學校創辦以來已有十餘載學生甚衆茲特大加擴充添聘中英名士多人分任敎授定於明年陰曆正月十六日開學 
[育新小學]  
　　浦東洋涇市私立育新小學校昨日舉行寒假休業式並第五届畢業禮首由敎員倪瀾深報告成績次校主倪士清給憑給奬末由敎員倪樹良致訓詞聞該校來歲招考高等科一二年級揷班生其學費免收並定於本月二十六號開課 
[進修小學]  
　　浦東洋涇鎭西市私立進修小學校昨日舉行寒假休業式首由敎員王頌侯報告成績次校董潘子文致詞勉勵次來賓施蔭柏演說末由成校長致訓詞面散同定於本月二十六日開課將添建校舍云 
[光華女校]  
　　城内老縣前東首私立光華女校　辦數載今秋由黄稷之接辦另遷校址添置校具昨日舉行寒假休業式分别等第奬給書劵聞下學期又擬推廣學額添設幼稚班開學期定陽曆二月二十四日 
[東江學校]  
　　江灣東江學校自去年下學期添設女子部以來學生異常發達本月二日舉行休業式上午展覽成績下午二時開會來賓及各學生家屬到者二百餘人本鎭各校生徒亦均蒞會觀禮　該校以學生擁擠舊有二部校舍實不能容該校創辦人徐起之黄順康二君擬於明年募捐添建云 
[女子工藝學校]  
　　法租界愷自邇路民國女子工藝學校昨日行寒假休業禮來賓如前内務次長謝敬虚安徽都督柏烈武及謝蘅牕李柏葆代表諸君咸蒞校演說繼由黄少巖校長給休業憑加以訓詞定陰歷正月十六日開學招收揷班 
[少年社學校]  
　　七浦路徐家花園中華少年社兩等學校昨日舉行畢業禮并各生表演學藝來賓到者約三百餘人秩序井然聞明年該校將擴充學額增添敎室各級均有餘額可以報告揷班 
[民生女學]  
　　前日霞飛路民生女學舉行手工美術專科第九次畢業式畢業者爲范惠珍龔韞眞張紉蘭李雲祥周翰香五人其成續如刺繡堆絹造花抽絲絨線縫紉等俱極精細優美 
[尊孔會公學]  
　　尊孔會公學定十二月二十四日舉行寒假休業式并發給最優等學生奬品聞定於夏曆正月十八日開學廣招新生照常上課下學期并創設中學云 
[敎會學生定期會宴]  
　　中國基督敎各學校學生同學會定於陽曆二月六日即星期三晚六時半假坐四川路百二十號靑年會童子部舉行第二次年宴先於六時開歡迎會六時半會餐席間並請艾迪博士演說想届時同學諸君之與會者必不乏其人也 
[工業學校圖書館開工]  
　　徐家滙交通部上海工業專門學校（卽南洋公學）建造二十週紀念圖書館已詳前報茲聞該校現已招商投標中選者爲法界貝締鏖路楊順記計建築費共銀四萬三千一百兩該校因圖書館爲中外觀瞻所係對於工料一切極爲注意飭令楊順記格外認眞定於本月二十日開工又聞該館經費除交通部補助並向各處募集外尙不敷八九千元之譜故該校同學會尙需繼續募捐云 
[生生美術公司積極進行]  
　　二馬路跑馬廳二百三十四號生生美術公司係美術家孫雪泥所創營業門類分圖畫繕寫撰文雕刻印刷以及各種廣告成立以來迄今半載成績斐然可觀近又發明萬福箋一種書畫均佳頗合各界賀年之用故購者甚多現孫君對於該公司雖耗資甚鉅然仍須積極進行明年當大加擴充並延聘名人襄理一切云 
[工巡捐局長到差之通知]  
　　新委滬南工巡捐局長姚石蓀到差視事後除咨呈報文琥各機關外昨又致函該局名譽董事姚子讓莫子經朱子堯顧馨一陸崧侯等略謂弟前奉軍省署委任滬南工巡捐局事懇辭不獲遵於二月一日至局視事查局務關係市政範圍旣廣手續尤繁歷任各局長擘畫周詳卓著成績隆軌在前殊難繼武弟自愧凡庸膺茲重任深慮情形未熟弗克勝任愉快惟有謹隨蕭規勉力負荷夙承關注尙祈時錫箴言以匡不逮云云 
[交涉員謁見外賓]  
　　江蘇特派交涉員陳貽範君於昨日上午偕同譯員專謁駐滬領袖總領事及各國領事等直至下午尙未遍及聞今日接繼往謁云 
[大條銀進口續誌]  
　　上星期六東洋公司輪船由外洋抵滬儎來各外國銀行之大條銀已誌昨報茲悉此項大條計共四百五十一條係滙豐銀行一家所運昨巳報關提至行中存庫矣 
[棉業聨合會第二屆之選舉]  
　　南北市花衣同業組織之棉業聨合會成立以來已逾一載上星期日下午三時開第二届選舉會仍照向章先由全體同業舉定沈潤挹程酉山陳質甫包惠卿薛文泰許松春顧文耀吳梅卿王莖九黄秀齋吳季農閔理齋高介人周子良夏仲芳等爲會董金益芝張倫卿張子卿許松濤潘調卿吳志文胡益甫張聨奎胡沁塘王清泉榮梅靑嚴少亭劉亮卿江扶靑沈馥山杜少如鄭逸初兪福耿曹啓明章芳林孫仲康宋德宜潘治中陳少芝陳望漁汪博如高繼昌陳鳳鳴黄瑞衍王安卿項玉卿楊哲君等爲評議員再於選出之會董評議員中公同投票互選正副會長其結果沈漓挹得三十四票當選正會長薛文泰得三十三票許松春得十七票均當選爲副會長次多數王莖九得十二票爲候補當選人散會時已鐘鳴七下矣 
 
 
 

Page 11

 
 
[投機事業之失敗]  
　　投機營業無異賭博故中外各國均懸爲厲禁聞近有楊某以投機事業失敗不得已將老閘東面（盆湯弄橋北面）之年久老墳餘地及馬路西面房屋出售於洋紗業某商料理欠欵現承購者已將外面鐵栅拆除擬造住宅亦可見投機事業之甚不可靠矣 
[毆打巡捕之懲治]  
　　滬西戈登路捕房一千二百四十七號華捕王士品　三百三十九號五百四十號七百六十七號三華捕指控　車夫王阿毛與日本人滿藏無故行兇扯破警服警帽並奪取警笛警棍等情當經八號捕頭諭飭中西包探將該日本人拘解日領事署請爲訊辦一面將王阿毛於昨日解送公共公廨經中西官研訊屬實判王阿毛押西牢半年以儆 
[曉鐘未響警鐘鳴]  
　　昨日上午三點四十分鐘時天尙未明滬城西門内夢花樓西首即學宫後面第四十八號四十九號門牌張順生所開之紅本作因煑早膳遺火於木花内頓兆焚如當經救火聨合會鳴鐘告警三區救火會首先驅皮帶車及火龍等到場俄而各區救火會亦紛紛趕來施救無如該處一帶自來水地龍頭甚少取水不易且火勢異常猛烈延及五十號錢妙發雕花作及五十一號華秋如家約焚一時許始熄共燬樓房四幢披屋三四間昨晨由該管二區二分駐所孟警佐飭警將張順生拘所申送警廳訊辦 
[調查米糧底貨]  
　　華商雜糧公會評議長葉惠鈞近以年關將屆同業照例於新正休息數天惟米糧攸關民食不先事調查存貨多寡可否敷用以免底貨缺乏價格飛騰况刻下各路來源日見稀少誠恐新正有靑黄不接之虞昨特邀集各帮集議據同業報告今届年終統市底貨較諸上年不過半數後經决定請各帮領袖調查各洋棧究竟有若干底貨彙集後方可核實計算即由葉惠鈞知會漢廣潮建等五帮各評議員擔任另派專員調查云 
[崗警不受賄賂]  
　　浦東爛泥渡昨有鄉民張蘭亭購米一石在途經過被三區崗警石瑞榮鄭玉芝查見發票未貼印花張卽賄洋一元該警等不受將張帶署經解警正略詰之下判罰洋二元與賄洋一併充公石鄭兩警除面諭嘉奬外各賞洋八角以示鼓勵 
[行使僞質銀輔幣]  
　　高啓江在江灣鎭開設烟紙店前日有王貴林持鉛質小洋六角到店混兌被高察破鳴警拘入六區一分所搜基身畔尙有僞質小洋十三角當卽解送閘北司法科經段科員判移地方檢察廳核辦 
[染坊定期封缸]  
　　本埠綢綾染業公會近以歲關在即各坊染司回里度歲者甚多故經全體議决准定二十五日起一律封缸停染各貨昨已通告綢緞等各染戶待至新正開染時再行收染云 
[揑報被刦之敗露]  
　　英租界漢口路美人里金沙旅館七號房間寓客杭州人張德明昨晨被同鄉陳栢林設計騙去白線春九疋白紡綢二疋白熟羅三疋藏匿北山西路某甲家中陳又揑報彙司捕房據稱此綢在途被匪攫去云云嗣經總巡捕房包探劉寶生查悉陳栢生騙綢揑報當即將陳拘獲解入捕房立即偕同西探吊到原贓待今日解送公廨訊辦 
[虐待畜類之處治]  
　　公共租界定例凡有倒提鷄鴨在途行走之人作爲虐待畜類被捕查見必須傳至公堂科罰少則三五角多至一元爲止茲聞捕房近有命令如查獲倒提雞鴨一起有賞洋一元之說現值舊曆年關我國習慣無論大家小戶均須買難烹食故日來公共租界内携提雞隻之人不絶於道每有鄉民及婦孺不知租界定章倒提行走故各捕房華印各捕於前昨兩日拘獲倒提　隻者有數十起之多均着存洋五元保出昨經公共公廨傳訊紛紛投案希圖取回保洋或稱鷄隻捧於手内或言提在兩翅經張襄讞商之英白副領事以甲乙丙三孩年未成丁判均開釋保洋發還其餘均着罰洋五元充公如無力繳洋改爲押滿四天以儆 
[祝融氏稅駕三官堂]  
　　昨日傍晚六點一刻鐘滬南外鹹瓜街古靈台（即三官堂）第一區派出所後面大殿上忽然失愼當由救火聨合會鳴鐘報響各區救火會却驅車馳救立時熄滅幸未蔓延後由該派出所將僧人帶至一區署拘留候查明起火緣由以憑核辦 
[耍貨店學徒自盡]  
　　滬城邑廟大殿旁要貨店學徒某甲年已弱冠前晚收市後仍在店操作詎至昨晨經同伴察悉已經懸樑縊斃該店主即知照甲之家屬前往收殮而該屍屬以甲身死不明擬赴地方檢察廳禀請驗究昨日午後由該店央人向屍屬解勸未知能免興訟否 
[貨棧更夫殞命]  
　　浦東爛泥渡怡和洋棧已租於茂生洋行堆儲鋼條鐵板等物該棧内只有更天謝阿祥及司帳桑惠卿二人詎該更夫於前晚（即二號）就睡後至翌晨七時尙未起身當由貼鄰葆源棧更夫余白同前往呼喚不應心知有異排闥 [入内見謝僵斃地上狀極可怕頸間盤有綿繩當即知照司帳桑惠卿投報三區警署解警正立飭地保陸佩生至地方檢察廳報請相驗昨日午後二時由林廳長委派葉檢察官沈檢驗員帶同錄事法警等渡浦蒞場驗得謝阿祥頸間綿繩圍有四匝並未打結每匝九寸共計三尺六寸察其情形似非自行勒斃且手背等處均有指抓傷㾗尤屬可疑旋據司帳桑惠卿訴稱死者係寗波人年二十六歲由怡和司帳姚均和保薦來棧已閱半年人極誠實外間素無仇隙不知因何自盡等語當因屍屬並未到場故由葉君判令保薦人姚均和暫代棺殮並查得葆源棧更夫余白同似有嫌疑囑令該棧暫行看管聽候傳訊事畢返廳禀復核辦 
[誣控且又强辯]  
　　許福卿前延律師代表至法公堂控稱許之祖上前向錢虎　購地一方葬有祖墳計棺木六具骨髩五個今被錢虎觀後嗣錢阿金錢和尙擅將棺木骨髩一併掘出希圖將地盜賣請究等情錢阿金稱該地田單係三百零二號實係自己之産並無出售之事判候履勘明白再行移請會丈局查明再訊在案經會丈局查得錢阿金呈案之三百零二號田單即許福卿所控之地該地實係錢阿金之産移覆到廨故於昨日傳同原被訊斷聶讞員察閱許福卿禀詞内稱該地向失主錢虎觀購下所呈賣契上書中人錢虎觀豈有自己之産自爲中人之理又無田單可證况勘明地内掘出祗有棺木並無骨髩所控種種不實遂判將案註銷堂費歸許福卿繳出詎許尙嘵嘵强辯中西讞員大怒着加罰洋十元以儆 
[勒限保人交人]  
　　堃和恒順勤豐姚瑞章張冀成等前至法公堂同控倪光興以掮售貨物爲由將貨運往伊父所開之南貨店内共計價銀三千餘兩請求追繳等情後因挺押不繳從寬交保限期東楚今已届限如原告投稱馮保出後置之不問實屬有意拖延希圖吞賴仍求提案嚴追倪由保人周阿金代爲到案據稱倪保出後即患重病至今未痊故難到案請來寬限俟醫愈後即向原告料理判限保人於七天内交倪到案候訊 
[債務和平解决]  
　　程劉氏前至法公堂控被告唐王氏虧欠借欵洋一百七十元爲時已久本利無着求追等情判限十四天先繳洋七十元餘欠再行核斷昨已届限傳訊王氏繳洋七十元到案聲稱現已托人向原告商勸折還洋一百二十五元除繳現洋七十元外尙少五十五元由人擔保至明年二月間如數還清原告巳允請爲核示質之劉氏答稱婦人與被告雙方同意求請註銷聶讞員判將所繳之洋給予原告領去了案 
[婦人爲子辯誣之批詞]  
　　上海縣公署批楊劉氏呈爲氏子被誣難甘請求省釋由據呈巳悉查此案業經警察所派員提訊大槪供詞因案關刑事已於二十八日錄供連同原被人等併解上海地方檢察廳訊辦是非虚實不難水落石出仰即逕赴檢察廳陳訴可也 
[房客欠租避匿類誌]  
　　德和洋行收租人前至法公堂控房客同慶公棧主虧欠房租洋三百餘元向收延約請求追繳等情後因抗傳不到改出提單昨日該行收租人續又至公堂禀稱該棧主聞提逃逸遺下生財雜物不敷抵補求請核示聶讞員判限被告於三天内投案繳租如逾限不到拍賣抵租又房主杜少耕前控客棧主錢林生欠租六月共洋一百八十餘元當因被告稱七天内可以措還准如所請在案昨日杜又投稱非但到期分文不付人亦避匿不見請爲核示判將該棧發封生財拍賣抵償欠租 
[懲辦攔刦銀洋之匪徒]  
　　匪徒金連生前日在新閘温洲路攫取鄉婦吳徐氏布包内現洋三十元圖逃被捕追獲昨解公共公廨經中西官研訊屬實判金押西牢一年期滿逐出租界 
[抛棄私生女孩]  
　　住居塘山路七百四十三號門牌之沙姚氏前晚與其次子文慶將長子拼婦所生之女孩抛棄路上當被一千三百八十五號華捕查見以其絶無人道即將姚氏母子與孩一併帶入捕房分别拘留昨解公共公廨請究先由該華捕上堂禀明前情訊之沙姚氏供稱該女孩係長子與拼婦私生因恐被人干涉是以抛棄中西官判姚氏母子分别各押兩月新生妇孩送濟良所留養 
[過犯又來圖竊]  
　　任阿揚前日在北蘇州路圖竊被包探嚴桂金查獲詐解公共公廨經中西官訊知任係過犯判押西牢五年期滿仍逐出租界 
[串竊尙待澈查]  
　　南京路三十一號門牌某洋行西人安特嫣司控崑山人許榮串同李偉民王鳳紹竊取鈔票洋七百五十元昨由捕房將被告三人一併拘解公共公廨請究原告偕證人葉永潤等上堂訴明前情即經中西官向被告等略訊一過判均還押候查明再訊 
[滬海道公署批示二則]  
　　南匯縣民朱鳳樓等呈爲經董徇私昧衆揑復朦官環請檢卷澈究俾明是非以順輿情由　據呈經董瞿鑫徇私朦復　情如果屬實該縣何以不爲查究片面之詞殊難驟信候令南滙縣知事錄案呈復核奪 
[茂新麫粉公司呈請給示保護以杜假冒而維營業由]  
　　呈及商標式樣均悉准予頒行布告並行縣查照一體保護矣此批布告隨發 
[串放白鴿之失望]  
　　住居英租界六馬路之婦人郭王氏有女名阿大年二十四歲向爲私娼（俗呼躺牌）與流氓某甲姘識已久近因甲落魄無聊託住居南市之陳阿清及住閘北共和路之汪裕順與長安路柴草行主婦黄姚氏將阿大賣於眞茹鄉民張雲洲爲妾得洋一百三十元本擬稍留數日乘間逃回（即係放白鴿）不料張拘束甚嚴無隙可乘日前由郭王氏至淞滬警廳控告陳等拐賣伊女經偵緝隊將全案人證先後拘獲業已解送司法科押候究辦 
[匪徒搶取布疋　]  
　　匪徒張榮太小扣子二人闖入虹口西華德路七百十六號門牌搶取宋阿泉之藍布六十疋飛奔逃遁適被包探陳金楊查見將張與原贓一併拘獲帶入捕房稟明捕頭押候解送公共公廨訊辦在逃之小扣子仍飭訪查緝拿 
[甯波木匠之殘忍]  
　　寗波木匠王樹富因在虹口百老滙路用繩將貓勒斃被三百三十九號印捕查見以春殘忍將人與貓一併帶入捕房經捕頭詰悉前情諭飭將王押候解廨請究 
[婦人唆使小孩行竊]  
　　住居茂海路一百六十六號門牌之婦人麥蔡氏於陳全文到家兜售布疋時唆令劣孩唐學富竊取洋布一疋藏匿經陳察出報捕派探徐申慶前往將蔡氏與孩一併拘獲抄出原贓帶入捕房押候解廨請究 
[寓客偸竊被褥]  
　　福州路二百九十八號門牌某旅館用人顧子雲控寓客南京人劉榮卿竊取縐紗被褥等情昨由捕房將劉拘解公共公廨經中西官訊供一過判劉押候查明有無他案再行訊辦 
[偸竊航船上衣服]  
　　楊州人王小仁子在蘇州河内某航船上竊取朱寳珍綢皮馬褂一件圖逃由捕拘獲人贓昨解公共公廨經中西官訊知王係過犯判押西牢五年期滿仍逐出租界贓交原告領回 
[男女聚賭之干涉]  
　　引翔港小茶館主夏榮生因容留　坤坤周小二與婦人趙李氏等聚賭由捕查獲昨將夏與周等一併傳至公共公廨經中西官訊明判陸罰洋十元充公馬送畜牲會醫治 
[病馬何能勝任]  
　　馬夫陸阿六前日在新閘白克路將病馬駕車被捕查見以其虐待畜類當將陸與病馬一併帶入捕房昨解公共公廨經中西官訊明判陸罰洋十元充公馬送畜牲會醫治 
來件 
[水災根本救治方法（續）]  
　　（林學碩士凌道揚） 
　　或者謂泥土沙石之至有時起自廣漠之平原及最高山頂不生草木之　此可斷方之曰苟近河之左右及其發源之上端而有深密之森林泥土砂石决無經過其間之理法國加斯可内者地處西南海隅面積計三十五萬英畝自森林殘伐盡後流沙爲害不堪設想一七八六年有工程師彼瑪締氏出而恢復此地則以造林爲惟一之功能意大利及瑞士交界之山名曰阿爾卑斯山之高峯而爲不毛之地砂石不至崩降者亦賴下方之森林防禦之也是此當知林林障固泥遶这功能無不備 
　　直隸五大幹河據各工程師之調查河身有高平地丈餘者有高平地至二丈者此明明泥土沙石隨雨崩溜積年累月之所塡高治水患者僅知修堤而不知造林保護泥土也更進一言曰苟有森林非特山嶺之泥土沙石不克隨雨崩溜及河卽河底固有之沙泥亦必爲不息之流泉漸洗而空耳此有森林障固泥土不至塡塞河底之如是若夫雨水過多又將何如 
　　（一）雨水之銷容 
　　夫雨水過多固爲周流空中之濕氣非人力之所能防禦然雨水注地之後使之不至盡量及河陡增流勢爲地面之害者惟森林而有銷容雨水之功用也 
　　雨水之銷容 
　　皮葉枝幹新發業枝（二十三分） 
　　殘枝敗葉積存林地（二十五分） 
　　蟠根蔓鬚土層孔隙（二十分） 
　　同時蒸汽返騰空中（八分） 
　　舒徐下流注入地河（二十四分） 
　　（未完） 
雜評二 
[李督冬電（步陶）]  
　　討伐令下似已無和議之可言乃近一二日間和平運動之聲浪仍隠約而未息今讀李督冬電則停戰議和且儼然爲一部份之希望矣 
　　北方主戰派之一部份方以李督主和深致其詰難茲李督復顯舉其主張以揭示國人則主戰派之起而與下討伐令者爲難益將振振有詞矣李督於此一部份之對付未知亦有所籌議否以大勢觀借欵之軍械旣將交付院部催促各兵工廠造械又非常迫急而前敵將領如曹錕等亦漸次到漢且今方擬議中之罪己令猶以自悔不知西南無誠意爲詞然則北方對於和議之觀感其端倪不已略可槪見耶然而李督仍自進行而不稍移易焉此亦時局問題中大可研究之一點矣 
[本館啟事一]  
　　本館本埠訪員王佑之自陽曆一月一日起業已辭退恐未周知特此告白 
[本館啟事二]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 
 

Page 12

 
 
   
 
 

Page 13

 
 
自由談 
游戲文章 
[歡迎來歲值年馬星君迅赴新任文] [  小孤山人] 　　 
　　竊以大鬧天宫而後辟馬瘟授職爲官一交鴻運之時驛馬星入宫照命每嘅流年不利六馬多失馭之憂幸逢歲序更新一馬有化龍之象卜吉戊之日我馬旣差溯典午之年司馬復起伏維馬星君以天馬之材乘神馬而至流光迅駛駟馬難追駒隙奔馳風馬莫及回憶曩者龍躔紀歲戰馬皆瘏蛇屬司年征馬四出匪風日熾與銅馬賊爲同羣盜衆如毛據落馬湖爲寇掠夷生命於犬馬甘爲人作馬牛宰馬而結同盟自恃團體叩馬而稱兵諫競釀干戈抱冷觀者等於寒蟬仗馬之不鳴賦劣性者視若土牛木馬之無用謂明歲定强於今歲馬頭似覺增高豈一年還不如一年馬齒徒勞加長竊願生角之駿馬馳騁天衢負圖之龍馬潛歸滄海四輪馬車之上客匿影京華一介戎馬之英雄灰心世路良以賣馬當鐧秦二哥有倒運之時刺馬尋仇張汶祥非行兇之日風塵跌倒怕失馬前蹄聲勢虚張莫放馬後屁到此懸崖勒馬好好收韁尙何躍馬横戈揚揚耀武丢盔棄甲看馬前枉作先行歇鼓收兵料馬上各歸原位由是言戰則馬奔不進議和則馬到成功態度鮮明無馬跡蛛絲之黑幕和平解决有懸車束馬之清風開誠布公不作假馬模樣寗人息事不爭汗馬功勞高興唱京調幾聲黄膘馬敎人帶過大局欠屎棋一着躄脚馬笑我横行（譚復堂師日記中有一小詩極饒趣味詩曰閒看卿人着屎旗新興象有過河時馬兒蹩脚由他走我總裝呆不得知）庶幾失馬仍還轉足爲塞翁之福歸馬不用迺銷爲日月这光也已今當下馬入門之始走馬上任之辰客歲去云遲無　駑馬戀棧爾年來何暮趕將快馬加鞭某等意馬心煩祿馬命蹇自媿馬腹之不及欲附馬尾而無名欣惟馬首之是瞻喜見馬蹄之得意雅同官貴郎君施行馬而來聊表歡迎兒童騎竹馬而去汝毋竊位露馬脚而出醜丢乖我匪趨時拍馬屁而居心討好試擺接風之酒猜拳呼八馬雙杯先題人日之詩屈指數五牛六馬願儕馬走敬竣馬來立馬攀談倚馬叩首五 
家庭常識 
[糟鷄] [  補白]  
　　年下殺鷄一時不能食盡可切分四大塊用酒糟糊之則藏之半月亦不壞而味極香美勝於油鷄 
[米腐] [  瑞珪]  
　　將早米浸水中一宿取出帶水磨之置鍋中用棍攪匀至無偻塊爲度斯時鍋中粉漿經煑漸漸凝結（如太乾燥可臨時加水大約米一水三）乃挹盛大盤内俟冷用刀劃作縱横方　形或長方形便可如豆腐式用鮮菜冬筍等物和煑最合老年人嗜好如和以糖則彷徘水晶糕 
[修舊雨衣法] [  希程]  
　　雨衣常用下緣衣邊每起毛邊或竟破爛可將破處剪去摺起半寸用棉花浸水使摺處潮濕再用熨斗重壓即光平如新 
[羊羔]  
　　以生羊肉洗潔入鍋中煑一小時後取起去其筋骨然後更入鍋2中紅燒加以氷糖少許煑數小時後使皮肉成細絲乃連湯注入磁盆中置之見風處使面起白汕成凍後乃以小刀切成小塊味美勝於市售之羊羔 
[自製子] [  陳毓濟]  
　　法以糯六梗四之粉搦軟後搓成酒杯大之圓糰中包甜鹹等釀一面將大蒸籠下舖蔴布上舖箬葉將　子排置如棋惟不得過密否則熟後併糊然後於釜中盛熱水及半將蒸籠置上復煑待釜水沸約二十分鐘已熟取出美香可食蘇俗每於歲暮家家自製糰子卽用此法（却酬） 
[鷄鴨蛋免凍法] [  賊菌]  
　　冬日鷄鴨蛋往往凍破宜藏於米糠中或草灰内可免此弊如已凍之蛋（未破者）打時先用温水燙之　不黏殻 
新酒令 
[西廂酒籌] [  南屏]  
　　要算主人情重（主席飲）你竟無須推讓（謙遜者飲）望將穿（戴眼鏡者飲）任憑人說短論長（耳聾者飲）只是香烟人氣（吸烟者飲）早晚怕夫人行破綻（懼内者飲）好敎我左右做人難（娶妾者飲）惟願存在人間的壽高（年最長者飲）你是年紀小（最年幼者飲）不召呼不可輙入中堂（離席者飲）風過處衣香細生（身有香氣者飲）只少個圓光（新薙髮者飲）你好懶懶（有倦容者飲）休思量秀才做多少好人家風範（在庠者飲）嬌滴滴越顯紅白（面紅者飲）還要巧語花言（誑語者飲）何須定約通媒媾（自由結婚者飲）兀的不悶殺人也麽哥（無語者飲）你原來苗而不秀（未有子女者飲）側着耳朶兒聽琴（曾注意唱歌者飲（一服二服令人恁（行醫者飲）怎不回過臉兒來（側坐者飲）　着這異鄉身（在客中者飲）只待覔别人破綻（善冷語者飲）從今後我相會少你見面難（將遠行者飲）涎空嚥（忌食者飲）供食太急（催膳者飲）早尋個酒闌人散（請求收令者飲） 
集益錄 
[第八十二問] [  顧效顰]  
　　西洋所製糖菓提煉旣淨而甘芳清冽頗爲適口其最優點即不失之過甜及無粘齒之弊且裝飾美麗又極合於婦孺之心理故人多喜食之統計每年銷場不下數十萬之鉅推原其故實由於我國自製糖菓歷年不知研究但用手術而無機器（若我國所製之松子花生等糖均拌之須粒粒着糖并不堆積是即手術之一種亦頗有價值惟西洋之塊粒等糖槪以機器出之較之手工事半工倍）纯用糖分而不善於攙假較之機器則出貨遲較之原料而成本鉅食之非失於太甜即嫌緊粘齒　且又有妨胃損牙之患坐是緣因故不能爭衡於舶來品營業因而日漸退化余嘗研究外國糖菓之製法其中用糖不滿十分之六餘均攙以能與糖分融合而同其功用之物料大抵以澱粉爲主要品惟澱粉爲白色劑而不能使光澤透明其無害之着色及香味之成分在在均當研究然未嘗見有專書用敢徵答以惠小工藝家 
長篇小說 
[二城風雨錄] [  英國郤而司迭更斯原著常覺小蝶天虚我生合譯]  
　　卷中第二十一章（三） 
　　竇瑪齊入袒其半臂態至率易而客則足恭脫帽爲禮曰夾克早安竇瑪齊笑曰客誤矣吾名竇瑪齊非夾克也白莎見一擊不中亦笑曰吾誤認矣竇瑪齊先生安竇瑪齊曰願客多福白莎曰吾方與馬丹言卡柏事其人殊可悲竇瑪齊曰君以爲可悲乎言時轉入櫃後立於馬丹椅背似藉馬丹以爲屏障白莎吸其樽酒盡之引瓶自斟而馬丹仍治針黹翕唇微嘘作聲竇瑪齊曰吾頃入門得聞客言客似熟於吾村情事乃過於土著白莎曰吾亦初蒞顧目擊瘡痍中心爲之憤惻遂不能自已其言竇瑪齊曰君非父母之官而乃關切民瘼一至於此可謂仁人矣客面微頳則以他語亂之曰竇瑪齊此名殊稔憶之矣吾聞曼萊醫士出獄君實與有其力君非曼萊之舊僕歟馬丹時以肘徵觸其夫似令其言竇瑪齊曰誠然白莎曰其女曩曾來英即主君家且有一人爲伴其人何名者年老而戴假髮竇瑪齊曰是勞雷也曰是矣其人爲泰爾生銀行之司事吾亦曾與一面言次又盡一杯因曰吾曩在英亦識曼萊父女然君亦嘗與之通信乎馬丹久默聞語乃停其針　言曰吾人自送之渡海惟接二信一爲初抵英倫一爲老人病愈後即杳然今不知其何如矣白莎曰今其女且嫁矣馬丹曰嫁誰哉實則此女誠美若在吾法亦早嫁矣惟汝英人性冷乃不戀戀於裙邊白莎微愕曰媪何以知我爲英人馬丹笑曰吾於君口吻間辨之耳白莎知不能諱則亦一笑置之曰但曼萊女郎所嫁實爲法人非英人也言之亦奇此人蓋即愛芙孟之姪現在之侯爵也特其人在英乃易姓爲湯訥故料無人知其貴顯使在巴黎則爲夾克黨人之仇家矣言時舉目以窺馬丹 
 
 
 

Page 14

 
 
   
 
