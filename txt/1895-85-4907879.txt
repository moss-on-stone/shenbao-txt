# 1895 - 85 - 4907879

 

Page 1

 
 
[新印國朝駢體正宗○典搭新樣○皇朝直省綢面輿地圖○亞細亞横披出售] [  點石齋啓]  
　　國朝駢體正宗係南城曾賓谷先生選本得文一百七十二首凡四十三家鉅製鴻篇蒐羅殆盡得名人爲之圈點加以四明姚梅伯眉評洵足窺儷體之門徑而爲藝林中必不可少之書本齋今用潔白連史悉心校印分釘四本價洋一元二角又典搭新樣一書其中分門别類多係高華宏麗之文操觚家得此裨益良多毎部四本價洋三角又皇朝直省綢面輿地全圖久已風行海内今已重印告竣又亞細亞横披地圖裱成未裱者俱備價仍曩例望向上海棋盤街本分局申昌購取此佈 
[新印大東海全圖出售] [  三馬路申昌書室啓]  
　　是圖慕繪中國高麗日本沿海地形縷析條分無微不至其于航海路電綫路尤覺羅羅清疏附以地毬全圖大清一統圖北京及上海圖日本東西二京圖更足以供輿地家攷證之助方今二國兵連禍結地圖爲軍營中要需故特詳細鈎稽付諸石印章施五色鮮艶絶倫計綾裱者毎幅五角五分摺式者毎副四角五分未裱者毎張三角 
[論用兵之事前面有攔阻軍行之物續前稿]  
　　軍行前面有江河爲攔阻之物卽與上言山嶺之理不同防守河道之軍已列陣可用槍礮擊過橋成首尾之攻軍其軍過橋之後而未成列者防守之軍尙可以槍礮擊之再防守橋堍之兵彼此相通大約能協力辦事河邊之地耕種者多運載必有好路故防守之軍不畏敵軍潛出守軍之背如守山嶺之有危事也若河在都邑之閒民居稠密則橋亦必多不如山中人煙稀少過嶺無甚好路也凡過河山之好路愈多則守之愈難如欲盡守之卽分散其兵成一更長之軍面進攻之軍至敵人所守之河應先發偵探之卒過河用攻法之軍已得一岸卽可設法移兵而守河之敵軍不知其移兵之法進攻之軍亦不知防守者用何法移兵此時進攻之軍不必懸揣大意料守軍移兵之法祗須定計在便易處過河分隔守河之軍爲兩半或在便易處過河而繞過守軍之旁河之形勢不免有彎曲處大約兩岸相比必有一岸稍高又有一岸内亦分高低者進攻之軍欲統兵過河或令數隊過河若踞高岸可從此岸放礮逐去對岸之敵兵設河爲彎曲形其弧背向我軍者卽可在弧背之兩旁放礮擊退守兵而在弧背處過河作堡守之如敵軍來攻可在對岸放礮擊退敵兵俾攻軍悉數過河守兵不能阻禦必須退回有時攻軍踞高岸而河之弧背向之守軍雖用全力亦難抵禦且所踞之岸旣高可任意移兵敵軍不能見旣聚集於一處引軍過河攻敵人之所不備由此可知凡進攻之軍踞高岸或在過河便易之處有高岸則防守之軍不能用其河爲護界如進攻之軍亦難得利卽如橋堍之旁有村莊鎭市等進攻之軍雖得高岸之便利防守之軍能用本岸房屋或廟宇等以護其軍攻軍卽難過河若防守之軍知守橋無益卽當近橋成列預備交鋒攻軍過橋不敢繞過守軍之旁恐繞過之時守軍取橋而斷其歸路也旣不能用繞法必當用攻法然防守之軍先擇便利處屯兵攻軍必有難處其過河之事頗有危險由此可知進攻之軍在守軍聚會處過河旣過之後必攻守軍於堅固屯兵之處然過河處之地勢未必便利設攻軍之人數多於守軍之人數勉强過一橋而守軍之岸較高者則攻軍傷亡之人必多卽使兩岸之高略等守攻兩軍之人數相平用攻法之軍不便過河因防守之將知攻軍必欲過橋卽多用火器以護橋若近守軍之橋堍有樹林房屋躱避於後攻軍不易過橋卽使踞較高之岸亦不濟事所以攻軍人數必多過守軍所用火器亦必多過守軍用攻法之將設計移兵以過河則可免種種難事凡已得河岸一叚而高於守軍之岸者卽令各軍首在數處假作過河之事或奪取其橋或造浮橋在守軍不能料其在何處過河若守軍之岸高低不等則不能知敵軍攻法之眞假須分散兵力處處嚴防當是時也前鋒在假攻之處而中權後勁已聚會於高岸或樹林之後如不能涉河卽作浮橋最妙之法取一支河或大溪在彼處預備作橋之料自水面拖帶至造橋處又須預備各種過河之器爲多人過河之用馬與礮亦必過河而在對岸聚合兵丁較之守軍速而且多攻軍過河之後必有一大橋與其糧道相連而過河之事不必由大橋經行因該處守兵必多若他處無橋守兵必少過河之事易成惟初過河之處左右兩岸須有好路移兵若在守軍之一岸有高大房屋樹林等則更便於攻軍葢初過河之兵人數不多借爲防護　甚妙且造橋之事須用多兵若以人少之軍抵禦守軍則其餘兵丁可盡和作橋若已奪取一大橋卽當於相近處作數浮橋以便過河接應在對岸之兵此不宜遲緩當其過河之際仍用各處假攻法以誤敵兵已有一分軍過河卽可前往向守大橋軍之背與旁而攻之其未過河之兵亦攻大橋處之守兵其攻法或在旁或在中觀敵軍守法如何而定之如守軍之將以多兵防護中閒之大路則左右翼之兵必少易於過河或中與左右翼之過河處防軍俱守之則其兵必敬攻軍可從中處過河此種情形祗有一處與後路相通防守之軍先聚會而後用攻法其勢甚速且左右之兵聚會於中速於中左聚會於右亦速於中右聚會於左故過河之軍用攻法於中辦事宜速令守軍不及合兵此爲最妙攻軍在守軍之中衝過卽分隔其軍爲兩半亦爲最妙之法以上所論者攻軍過河衝守軍之中之法也又有過河而衝守軍之旁者情事不同另爲一法俟爲續論以明之 
[本館接奉電音]  
　　昨日午刻京師飛電傳來上諭一道敬謹譯登○三月初三日奉上諭此次續補覆試順天及各直省鄉試舉人列入一等之錫增琦等四十名列入二等之王國棟等九十名列入三等之李篤貞等一百三十六名均著准其一體會試欽此 
[倭瞰海州]  
　　初四日西人由金陵發來電報云昨晚有倭兵艦數艘護送運兵船多艘至江蘇省之海州不逾時運兵船開駛冋北而去恐不久卽攻海州也按海州東界大海西界山東郯城南界安東北界山東日照濵海通淮至京一千八百里距省八百二十里倭人調兵至此蓋欲覬覦運河耳大憲爲有備無患計已在此處屯兵築壘諒能力遏雙衝使彼不得逞志也 
[追述澎湖戰事]  
　　澎湖失守情形本報已紀之矣兹據閩中訪事人貽書相告據言上月廿七日接臺電云倭十二輪犯澎大城北被我軍擊沈兩艘壞兩艘宼逃恐復來我砲臺無傷是夕來電云大城北砲臺獲勝頃據鎭廳報賊千餘人由文良港登岸陸戰勝負未分周鎭已帶隊馳救劉軍無船不能渡澎廿八日來電云本卯水陸並戰仍在大城北至午刻未息是晚來電云午後戰事未息湖線中斷力薄無援廿九日電云廿八晝夜砲聲不斷今午始息觀以上各電兩軍鏖戰情形固已歴歴如繪廿八日砲聲不斷而廿九日已寂然蓋已失守矣海氛日棘關心時事者能不爲之慨然 
 
 

Page 2

 
 
[西眷移居]  
　　初四日厦門來電云　奴欲攻臺灣打狗埠此信一傳寓居臺灣之西國婦女幼孩大半遷徙爲避地之計言念及此不能不恨倭奴之鴟張狼跋也 
[分軍駐厦]  
　　厦門訪事人來函云臺厦爲閩南門戸倭人旣據澎湖倘展輪趨厦誠屬易易守厦文武各官因兵力單弱上禀督轅請兵分紥督憲譚文卿宫保遂檄令統帶恪靖福靖兩營之洪鎭軍永安督隊往援並派鴻字正營弁勇同往防堵大軍旣集當可安堵無虞矣 
[交卸有期]  
　　閩浙總督譚文卿宫保奉旨調補四川總督俟新任閩督邊制軍到省交代卽可起節西行聞邊制軍准於三月初旬抵省宫保業將行李衣箱派准補長福營守備張鍾押赴琛航輪船載回珂里 
[倭奴患疫]  
　　西字報接旅順電信言倭奴之在旅順者近日皆患霍亂病按此症互相傳染死亡必多倭奴謂之黑死病今者懸軍深入兵力本不甚厚加以疫癘其何能支意者蒼蒼者將假手華軍乘勢殲之耶時不可失統兵者盍起而圖之 
[夫上碧桃]  
　　光祿寺衙門當差官員向來清苦前徐正堂於實缺人員毎名酌給津貼銀二三兩不等新任桂正堂斌嫌其糜費又值軍務吃緊之際諸凡撙節擬定由三月起裁去此項津貼銀兩司員益形拮据矣○今年二月滿漢文武各京員春季俸銀戸部照去年之議皆照七成發給扣留三成以濟軍餉○董軍門福祥所帶甘軍全數駐紥順屬武清縣之河西務距京師東南不足二百里○前報紀相士朱子琴被拿一事兹悉朱因揚言曾推貴命致被某侍御封章入告謂其與倭宼潛通信札遂奉廷寄飭令嚴拿嗣經北城城憲送交刑部嚴訊朱承認曾推貴造二命得受重謝至與倭完通信並無其事反覆研鞫矢口不移經部議定解交江西原籍飭地方官嚴加管朿於二月廿二日由順天府起解矣 
[軍容甚盛]  
　　北通州訪事人云營務處傳說現由通州至天津直達山東紥營八百處又由通州往北至山海關内外紥營五百餘處統計兵勇爲數不少倘使將皆善戰兵盡同仇何難立斬樓蘭獻俘闕下哉 
[軍憲履新]  
　　新任福州將軍慶軍帥於二月十七日接印屬下文武到轅叩賀車馬紛紜軍憲前任閩藩時官聲卓著此次舊地重臨八閩父老咸翹首以觀新政軍憲自履新後接見屬員咸以認眞公事爲諭各官有舞弊卽行奏叅至書吏丁役倘敢作奸犯科卽當從嚴革辦聞者無不凛然二十五日軍憲出城拜會稅務司督糧道陳展堂觀察隨節偕行午後始鳴鹽回轅 
[屧廊餘韻]  
　　蘇垣訪事人云金德正者著名流氓也近在上海犯案潛匿蘇城而兇惡之性略不悛改專以訛詐爲事二月二十夜閶門内某校書應某公子之召侑觴旣畢以譙樓已撾四鼓遂與某公子珍重而别小奚奴手捧琵琶携碧紗燈前導校書醉眼朦朧扶雛婢以行時則狂風怒吼大雪紛霏行至半途適金德正在某處賭博歸瞥見校書不覺狂喜欲絶謂如此買賣不做何爲遂上前大喝曰留下買路錢放汝過去否則休想雛燕歸巢也校書驚慌無措戰慄不能對金先將小奚奴毆倒旋將校書釵壞盡行攫取而心猶不滿更捋臂上金釧時適總捕府劉少峯司馬冐雪查夜行經是處忽聞呼救聲甚急當卽上前掩捕而金尙敢奮螳臂以當車極力抵拒意圖逃逸司馬喝令各捕勇奮力上前得以當塲獲住帶回署中立卽升堂提訊金俯首無詞惟乞恩典司馬飭重責五百板荷以巨枷發犯事地方示衆俟期滿後再行核辦○徐阿五者不知何許人向在蘇州臨頓路關設餅鋪妻某氏年逾花信稍有姿色持家勤儉頗堪温飽附近有流氓王阿牛葉阿定吳德林等涎婦之美常藉購餅爲名前往調戲一日經徐瞥見與之理論流氓等因此懷恨竟於上月廿四夜奔至鋪中奮力兇毆竟將器具什物搗毁一空始一擁而去徐不敢與較惟飮泣而已事爲總捕府劉司馬訪悉立飭差勇將流氓一一拿獲訊究之下若輩猶一味圖賴司馬飭差傳徐阿五到案令其當堂指認三流氓始俯首無詞司馬飭各笞五百板荷以巨枷游行　衆○元妙觀前宫巷繙萬順醬園爲本城潘紳所開經之營之生涯頗盛堂内兼售熱酒杏帘高掛座客常盈對戸有飯鋪爲某甲所開上月杪下午有海防勇數名至飯鋪修五臟神殿旣坐卽高喚醬園酒保煖酒旋嫌酒保遲緩矢口辱駡酒保未免酬以數語詎一勇突取所坐長凳遥冋對戸飛擲不料用力過猛竟將櫃内高懸之保險燈擊破砉然一聲碎成虀粉於是各勇哄入醬園逢人便毆遇物便毁當將酒璮醬缸及碗盞器具擊毁不少迨飭人喚地甲至若輩已風流雲散當經地甲投海防營禀報哨官某君卽親詣醬園勘視旋謂櫃夥曰我當詳細查明照營規究辦决不輕縱也櫃夥答以無煩懲治我等自當據情禀請於東主候東主裁奪某君堅請不必涉訟夥等以不能作主對於是某君卽拱别而去 
[運械防弊]  
　　近日軍裝火藥或由兵船或由商輪運抵鎭江者絡繹不絶均歸轉運總局點騐過船毎船給票一紙將各式軍械註明票上然後運至袁江由轉運分局騐收仍將原票繳回以免遺漏而杜私販日前鎭江道憲吕觀察札飭發審委員存大令廉代辦轉運事宜大令奉札後卽詣道轅謝委連日督問差勇親往軍裝廠盤查軍械 
[湓浦春潮]  
　　統領江軍水師全軍譚斌廷軍門文秀奉德曉峯中丞檄赴九江與總鎭周德泉軍門關道兼營務處誠果泉觀察會商要公於二月初十日抵潯十一日至湖口一帶閱看砲臺十二日遄返各官迎送如禮○上月十二日九江接南昌電音德化縣李翼亭明府調省差委遺缺由藩憲委現辦九江軍火局兼巡防保甲總局之候補縣彭星階明府署理官幕多往道賀者○九江關道誠果泉觀察於二月十八日晉省謁見中丞禀商要公○江西候補道蔣茂齋觀察奉檄北上道出九江拜會總鎭周軍門關道誠觀察於十八日附招商局江裕輪船東下○新授德化縣典史熊雲峯少尉奉檄履任擇於十七日接鈐視事○准補江西南康府王榮卿太守錫三奉到部覆上憲飭赴新任遂於二月十五日履新屬下印委各員咸往道賀○丁憂九江府崇濟川太守履任以來加增書院膏火嚴辦巡防保甲及捐種牛痘創設義渡採訪節孝諸善政難以枚舉兹於上月廿一日挈眷附江孚輪船回旗守制潯城紳士自府署門首起直至西門外招商局馬頭一路陳設香案列筵祖餞者百餘起頗有離别可憐之色○春雨連綿十八夜雷電氷雹一時並作十九十二兩晝夜大雪纊紛平地積至尺許滴水成氷父老曰節近春分未見如此嚴寒也○雨雪兼旬江水陡漲四五尺龍開河水瀉入長江勢甚洶湧十八日有自義寗州來潯做茶者八人由划船過渡爲急流冲沈七人扳住船唇得慶更生惟一人隨波而逝慘哉○四川總督譚文卿制軍之公子爲江西藩憲方佑民方伯之快婿來江入贅於十九日附江孚輪船抵潯文武各官俱赴馬頭迎接方伯早備官舫飭家丁在九江伺候於次日解維晉省○連天雨雪墻壁半多傾頺西門外順昌號屋桷爲雪壓倒致傷店夥頭顱血流如注用藥敷治得保無恙○廣濟縣西門外五里橋有凉亭一座内住男婦乞丐十七人二十夜牆忽倒下衆丐俱被壓死惟一十餘齡之男丐如厠得免可見有數存焉○李安書者土著也爲萬安客棧接客廿三日午刻公和輪船抵埠該夥飛身躍上適輪躉一碰夥之下半身卽成虀粉僅存一息當送醫院救治恐未能起死回生耳○九江新關稅務司穆好士君調漢口稅務司九江稅務司則調馬根君准於上月杪交接○辦理九江軍火局兼巡防總局彭星階明府奉憲檄署理德化縣篆　於初六日在嶺南會館接印按明府係廣東大捕縣人在潯有年歴辦各要差素爲上游器重此日鳴琴奏績都人士無不仰望云○九江招商局總辦黄梅西太守史錫之司馬飭令局丁將局門前碼頭一帶道路雇工挑土一律塡平沿河欄杆及路燈亦一併修理 
[招考良師]  
　　金陵友人遠貽雙鯉云城北妙相庵内設立同文館徵集聰頴子弟教授中西各學已有年矣客臘中旬館中華文教習某君捲帳而回至今尙未到館總辦楊誠之觀察以其有曠課程擬另擇良師瓜代爰于二月二十四日出示招考凡優廪貢生之願就斯　日均得 
 
 

Page 3

 
 
赴館報名應試一時英才濟濟負笈偕臨觀察接見之餘細論經古各學繼而命題給卷限鐘鳴四下納卷候評旋又示期二十八日提　名入館覆試是日試題爲祀張惡子文并送迎神曲白頭宫女行效長慶體夫師道尊嚴固應幣聘從未有命題考課如學使之于諸生者觀察曾隨使節赴歐邃精西法意者西國有此制度故觀察倣而行之歟 
[鶯遷有日]  
　　保甲總巡翁笠漁明府向住縣署西花廳現聞明府以下榻縣署似不合宜擬以大南門内某書院爲公館俟遷定再錄 
[購地建廠]  
　　兩江督憲張香帥下車以來孜孜以興利爲事識見遠到才略恢宏誠有過人十倍者現委駐滬籌餉局總辦嚴筱舫觀察在怡和碼頭對岸陸家嘴地方購某洋人基地一方約八十餘畝計價銀三萬兩擬創設紡紗局嚴觀察於成交後卽移咨關道憲劉　　　往履勘大約俟劉觀察勘視後卽當筮吉興工倘各省大吏皆能以香帥之心爲心以中國土産之饒物力之厚何患不開利藪而塞漏卮哉 
[丁艱須報]  
　　欽加運同銜特用府補用直隷州調補松江府上海縣正堂黄爲出示曉諭事照得捐納貢監銜職及在籍就選人員遇有丁憂事故例應具結赴縣呈報其由貢監加捐職銜仍在應試者亦應照例呈報厯經各前縣曁本縣差查示諭在案誠恐日久隠匿致無稽考除飭查外合行查案示諭爲此示仰前項貢監及在籍候選人等知悉如遇丁憂事故均由該家屬隨時遵例備具供結赴縣禀報聽候核轉詳咨一經服滿亦應報明詳咨起服毋得隠匿遲延致干吏議切切特示 
[巡防嚴密]  
　　本城冬防自去年十月初一日奉道憲劉觀察札飭循例舉辦後各委員按夜巡查尙稱得力今於本月初一日一律撤防保甲總巡翁明府以冬防旣撤保甲亟宜加意巡查以免奸匪溷跡擬定三六九期各巡防局員督勇會哨一次以重防務 
[産婦驚斃]  
　　小連生者荳腐帮中著名流氓也前在南市陸錦榮荳腐店滋事攫取錢物陸控諸縣署黄大令准詞飭拿避匿不到迄今爲時已久遂又肆無忌憚日前又向小南門外同業顧龍海拆梢適龍海之媳某氏正分娩小連生糾率同黨多人蜂擁而入大言曰爾媳所産呱呱者與有瓜葛理應交我一時聲勢洶洶顧知寡不敵衆大聲呼救鄰人代抱不平齊出禦侮流氓等見勢不佳始各鳥獸散不料顧媳受此驚擾登時血湧遂致殞命顧子阿榮奔赴巡防局喊寃流氓已聞風遠颺未悉巡局如何辦理也 
[舍寃請雪]  
　　前日本縣黄大令公出回署有郭兆楨伺候大堂攔輿訴稱監生係常州武進縣人向在法界西新橋裕仁生烟店爲夥店主沈春　於上年病故後監生在店經理事務詎有戎炳春康竹星心存妬忌揑造污言監生受此不白之寃不能在店經理有碍生機務求提案訊懲黄大令諭候簽槎提訊○李元郎投上海縣喊請伸寃值日差詢問原委李稱江北人販油平餅來申雇徐恒興駁船經北市裝往南市卸貸因一時無合式主顧囑令該船暫緩卸貨該船戸不允以至口角被伊毆傷求大老爺提究值日差入禀内署奉飭補詞候核 
[西商控案訊結]  
　　謙和洋行控買辦蘇寶森因做徐靜記先令磅價虧耗一案定於昨日午後二點半鐘復訊届時原被告仍各延律師到堂伸辯宋通刺會同薩副領事升座卽諭曰先令磅價其中情節須銀行中人方能明白不如由兩造各請公正人從中清理是日被告律師小威金生因事未到由律師巴士代到因倩繙譯曹吉甫言曰如此辦法最爲妥善原告所延卜律師亦深以爲然原被告亦俱應允遂由兩造律師書寫允單其大略謂謙和洋行因徐靜記先令磅價一事控告買辦蘇寶森此案堂諭請公正人清理先請麥加利銀行大班從中理算如無暇則請匯豐銀行大寫如仍無暇則請前阿加喇銀行大班如以上三人均無暇或不願與聞此事則再請堂上酌派一公正人其所需一切費用公正人定斷等語原被告閱之各無異言遂皆畫押另將一紙存堂○福利洋行控華人李璜卽卜臣定買貢縀九疋貨到不出一案迭經會審迄未定案昨由宋通刺發出堂諭令李貼償福利洋行銀二百兩了案 
[虹口瑣語]  
　　美租界百老匯路干復泰成衣店前日爲子迎娶張燈結綵陳設一新至晚十一點鐘高朋滿坐美酒盈樽突有黑人三名昻然直入爲不速之客衆皆愕然欲與問訊又苦言語不通俄而三人大肆咆哮揮拳踢足大有武行者打店時氣焰所懸玻璃燈亦被擊碎家人駭極出喚某號印捕至黑人復遷怒於捕卽以老拳贈之捕大驚急吹號呌經華捕四名西捕二名應聲而至得將三黑人擒獲解入捕房店主亦隨至捕房訴稱被毁之物願自行修理但求免究以免日後多事捕頭准詞命將三黑人覊押一宵至昨晨釋放○前晚二下鐘時二百八十三號夜差華捕巡至美界南潯路遇二百九十二號華捕在途購買食物卽上前喝曰捕房規例凡巡捕上差後不得食物該捕不服各出木棍猛擊後經三百零四號華捕解勸始得息爭事後投訴捕房捕頭騐得二百八十三號被毆受傷立飭一百十一號三道頭華捕送至同仁醫院療治定於昨日午後四下鐘將在事諸捕解送總巡捕房請麥捕頭辦理○流氓金水前日下午行至美界新武昌路廣興里口遇流氓阿九兩相毆擊繼有小裁縫著袒臂而前奮力相助金漸漸力竭甚至受傷阿九小裁縫始擇手散去金匍匐至捕房控告捕頭詢悉兩造均非善類不准所控逐出 
[英界公堂瑣案]  
　　包探秦少卿禀稱董記大在長發棧竊取住客鄧其芬綢布衣共二十餘件報捕後由小的緝獲人贓又查得董曾在新裕輪船竊取皮馬褂一件某輪船搭客綢布衣十六件失主尙未查明今特解案請究鄧其芬投案申訴前情求請領贓董記大供湖北人犯竊求恩通刺商之薩副領事以董記大行竊多贓殊堪深惡判令交捕房帶回管押兩個月期滿由捕房送回原籍○秦包探又解剪綹賊張南亭到廨禀稱張專在人叢中摸取行人皮洋夾及眼鏡等物經小的緝獲在伊身畔搜出皮夾十餘個眼鏡三副失主無從查詢爲此解請訊究董拱湖北人實因流落滬江無資餬口不得已而出此下策倘可施恩格外定當改過自新决不再爲竊賊矣通刺判令交巡捕房押送回籍○三百七十六號華捕禀稱盧金華駕車不愼以致撞傷西醫生會南之馬車爲此解案請訊盧供在周姓家爲裁縫匠因馬夫有事他往託小的將馬車代拉回家然車路並未走錯通刺著賠償修車費洋兩元○包探黄四福禀稱李金茂被同居之縫工朱阿寶竊取洋五十元衣服兩件當時曾疑毛阿連人著帮同拘朱尋獲再訊今朱阿寶業已尋獲請爲復訊李金茂投案供稱小的係寍波人並無親戚子嗣所藏洋銀五十元本備身後之用不料竟被朱阿寶竊去幸經包探查獲務請究追毛阿連供布衣兩件係朱阿寶放在箱子旁小的並不知覺朱阿寶供此事實不干毛阿連之事如今只求恩典通刺訊得此事旣與毛阿連無干當堂開釋朱阿寶身畔之洋與衣飾等物著作價若干交李領去短少之洋仍著將朱阿寶押繳○包探顧阿六禀稱小孩沈仙榮前曾犯竊懲辦今又竊取洋二元五角及銀表一枚當經小的拘獲送究沈仙榮供松江婁縣人以後不敢再犯求施恩典通刺以沈仙榮年尙幼穉竟敢屢次犯竊法無可恕判令戒責手心二百下送回原籍○三百十二號華捕拘解鄔忠全鄔雲堂至案禀稱伊等係堂房兄弟不知因何在路互毆拘解請究鄔雲堂供爲木匠忠全是堂弟因忠全屢糾小的兒子到伊處賭博小的查知之下將兒子管束不許再往因此懷恨昨日途遇竟將小的毆打鄔忠全供並未賭博實被誣指通刺判令將鄔忠全管押兩禮拜期滿交保○包探張阿五禀稱周炳來專竊洋人家花盆等物業經小的查知周曾竊取洋人禮土等十三家磁盆數十隻爲此解案請究周炳來供吳淞人因不務正業被兄長逐出豐在身患惡瘡不能執業萬不得已作此犯竊之事通刺判將周炳來送入棲流公所醫治所有贓物分别給還失主 
[法界捕房紀事]  
　　四川米孝廉文澂晉京會試在鄱陽輪船失竊銀錠十枚考籃一隻内儲各物投法捕房開單請緝嗣據英包探拘獲賣檀香之福建人解送英廨宋通刺飭役禀明葛同轉昨遣郁探至英廨旋據回來禀復聲稱奉諭至大方棧米老爺另遣家丁偕該棧接客吳少臣同至英廨查問此贓在禮順輪船竊來且與所報贓物不符尙須另行訪緝也○積竊楊樹林在吳淞竊取珠皮馬褂等物行至法界爲包探拘 
 
 

Page 4

 
 
獲解經葛同轉訊供候失主來案認領昨據同福吕宋票行代報此贓係魯東侯在吳淞失竊魯現赴松江應試待回來時投案具領○湖南人蕭玉田與林福元串同行竊爲小江北供出經法包探將蕭拘獲解案已紀前報昨日提案訊明供稱正月初十後往金山衛行營至本月初一日始回滬上蔡福元現往金陵當時欲與小的同往小的不允是以至金山衛同轉謂包探親見爾於二月間在英界與蔡同榻吸烟蕭供並無其事且與蔡素不識面同轉著掌頰一百下飭探持片帶往高昌廟砲廠投此處巡防局請局員轉交護勇張春元收領○道署號房徐姓被自幼豢養之薛阿桃竊去各物開單呈請究追葛同轉飭將薛拘案訊供昨徐投案求追同轉命提薛阿桃到案供竊洋三十一元在虹口賭檯輸去三十元又買鞋子一雙布疋衣服等在帶鈎橋浜北質錢一千五百文首飾五件在法界共質洋一元二角同轉問徐姓將爾豢養至今何以恩將仇報徐又禀薛在外揚言尙欲與小的爲難同轉飭探帶同吊到原贓再行復核○新義隆烟館主丁玉昌控馮俊祥卽小歸餅竊取烟缸洋銀川土等物經葛同轉研訊責比又提窩寄竊贓之花烟館龜奴王善觀到案責懲著押候賠償土價在案昨日原告投案求追同轉命提馮俊祥到案供稱竊洋廿八元四角五分並不竊土同轉謂原告失洋四十八元如何歸還馮供愿立期票按季拔還同轉准之著王善觀賠交土洋一半計十二元飭探同至家内取洋交原告收領如無洋可交帶回捕房押交○本月初一日堂期鼎源煤炭店張德泰控和昌料泡店主周三出期票洋廿七元六角八分屇期不付求請究追經葛同轉訊供將周押候交洋釋放昨日原告遺沈桂堂投案呈具領紙另倩黄泰興作保同轉著將交到之洋給領 
[宏施濟急]  
　　楊鏡湖仁翁交來南通州正心堂徐大善士祈平安助順直賑洋六十元又營烟傷兵醫費洋五十元又徐毓萱氏助救狗經費洋二十元白雲贅吏助賑洋十元安慶同春當經募十二戸傷兵醫費本洋十七元銅洋二元六宜主人洋二十元潤興永洋二十元先後祗領仰見齊人利物之心報國救民之志施當及厄福造無涯請登報章以誌謝悃上海六馬路仁濟善堂籌賑公所施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[中美會訂約]  
　　大清國光緒六年十月十五日大美國一千八百八十年十一月十七號續定條約曾限制華工赴美嗣因華工在美境内迭遭苛虐慮損邦交中國政府欲自禁華工出境來至美國兹兩國政府願合力辦理禁止來美華工並顧全邦交互立約款彼此加意保護此國境内之彼國人民是以大清國大皇帝特簡欽差出使美國全權大臣太常寺少卿楊大美國大伯理璽天德特簡外部全權大臣葛各將所奉議約之據公同校閱明白現將會訂條欵開列於左第一欵兹彼此議定以此約批准互換之日起計限十年爲期除以下約欵所載外禁止華工前往美國第二欵寓美華工或有父母正妻兒女或有産業值銀一千元或有經手帳目一千元未清而欲自美回華由華回美者不入第一欵限禁之列惟華工未離美境之前須先在離境口岸將名下眷屬産業帳自詳細列明報明該處稅務司以爲回美之據該稅務司須遵現時之例或自後所定之例發給該華工應得回美執照但所立之例不得與此約欵相悖倘查出所報各情屬僞則該執照視爲廢紙又例准回美之權例限以一年爲期以離美之日起計倘因疾病或别有要事不能在限期内回美則可再展一年之期但該華工須將緣由禀報離境口岸中國領事官給與憑批作爲妥據以期取信於該華工登岸處之稅務司該華工如不在稅關呈騐回美執照無論其由陸路水路回美均不准入境第三欵此約所定限制章程專爲華工而設不與官員教習學生貿易游歴諸華人等現時享受來美利益有所妨碍此項華人倘欲自行申明例准來美之利益可將中國官員或出口處他國官員所給執照並經出口處美國公使或領事官簽名者呈騐作爲例准來美之據兹又議允華工來往他國仍准假道美境惟須遵守美國政府隨時改定章程以杜弊端第四欵查光緒六年十月十五日卽一千八百八十年十一月十七號中美在北京所立華人來美續約第三欵本已叙明兹復會訂在美華工或别項華人無論常居暫居爲保護其身命財産起見除不准入美國籍外其餘應得盡享美國律例所准之利益與待各國人最優者一體相待無異兹美國政府仍允按照續約第三欵所訂盡力保護在美華人身命財産第五欵美國政府爲加意保護華工起見一千八百九十二年五月五號美國議院定例一千八百九十三年十一月三號此例又經修改凡在定例以前所有美國境内一切例准住美之華工均須照例註册中國政府現聽美國辦理美國政府亦聽中國政府定立相類條例凡一切美國粗細工人商人亦如議院定例無論寓居中國内地及通商口岸均令註册槪不收費又美國政府允准自此約批准互換之日起於十二個月内將寓居中國無論是否在通商口岸之一切他項美國人民包括教士在内之姓名年歲行業居址造册報送中國政府以後毎歲　報一次惟美國公使人員或一切奉公官員在中國駐紥遊歴及其隨從雇用人等不入此欵第六欵此約彼此互須遵守以十年爲期敬候大　　大皇帝大美國大伯理璽天德批准互換之日起計至限期届滿倘於六個月前彼此並不將停止限禁之意厅文知照則限禁再屐十年爲期此稿由循環日報轉錄 
[小工打架]  
　　美界琼記碼頭搬運米包向歸工頭包攬約分二帮一爲青口一係寗波昨午後二下鐘二帮人齊集碼頭終有八十餘人互相爭奪繼而用武拳棒交下如臨大敵旋有四百五十七號華捕巡邐至此衆皆紛散惟青口人某甲與寗波人某乙扭作一圑抵死不放捕　將甲乙拿解捕房捕頭謂兩下各有不合惟甲被傷甚重飭送同仁醫院醫治乙傷較輕押候解送英公廨究辦 
 
 
 

Page 10

 
 
   
 
