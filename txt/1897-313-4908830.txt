# 1934 - 313 - 4908830

 

Page 1

 
 
[長江各埠赶早發報告白] [  申報館主人啓]  
　　長江數千里埠頭林列本舘所銷申報向來依期寄遂惟歴來有人在　　取閲過之舊報寄至各埠求售往往紙幅破壞附章不全購者憾之　致信本舘饒舌是以本館今特赶緊印寄較前早到一日以副諸君子先覩爲快之意如有遲到者卽係閲過之　報可向經售報紙人詰　　　拜日無輪船開發須於下一日并寄閲者鑒之 
[牧令書緝要出售] [  圖書集成局代啓]  
　　牧令書緝要一編專爲州縣而設其中所載皆我朝名臣循吏懿蹟嘉言采摭成書用垂模範誠爲策名筮仕者先路之導本局承琴鶴齋主人囑付鉛印爰用新鑄之字潔白之紙校讐精良裝訂八册每部定價碼價一元四角凡身膺民社而未知刑名錢榖撫字百里之地者不可以一爲流覽也申報館及申昌書室滬上各書坊均有發售賜購者請隨便選取可也此佈 
[西友論本届秋賽之不善宜變通其法設立公司爰紀其語]  
　　寓滬西商每年於春秋兩秀有賽馬之舉歴届如此未嘗有一年之或爽也本年秋季又復遵循曩例舉行賽馬會中人以改易章程頗不滿於華人之意卽在西人中亦多有心滋不悦者嘗有西友述於執筆人曰賽馬之會始於英國初時惟英之士大夫家畜有乘騎各在花園塲圃中逞其罄控縱送之能以相比賽錦覊玉勒超軼絶塵蓋若何而能使馬力之鏣壯若何而能使馬馳之迅疾以及乘之何以得其宜驅之何以得其法皆於此見之以爲畜養騎乘考鏡其得失雖曰游戲之事此其中亦寓有深意焉故西人無不善之而樂於觀覽顧惟時祗貴介通侯有此顧盼自雄之舉而里巷甿庶尙無此豪情勝槪也自各國暢行鐵路行旅便易歐西人士聞英有賽馬會相率往觀深爲喜悦於是推及於英之屬國如錫蘭叭喇各地馴至風氣大開流行及遠歐西各國無不則而效之而賽馬之舉廼不徒英有之而爲各國皆有之矣亦且不僅在貴介通侯而上下貴賤合而爲一矣西人自與中國通商後凡有西商旅居之埠若天津若漢口諸處必照西國之例春秋兩季賽馬二次上海爲通商最大之埠西人之寓居中國者以此爲最多而華商亦蜂屯蟻聚於是設有跑馬塲春秋佳日循例舉賽固不可無此缺典也每當賽時塲外之圍而觀者男女老幼人海人山僂指計之無異恒河沙數可謂盛矣惟是滬上賽馬之盛甲於他處而其弊亦較他處爲多且又以本届秋賽爲尤甚考賽馬之法先設一會當舉賽之時凡有賽者觀者如欲入内必先入會而後可本届主持是會者輕視中國不許中國人入會然中國人未嘗不以是爲勝舉以是爲欣喜也試觀春秋兩季中國人之往觀者香車寳馬絡繹於途無論貧富貴賤皆以一擴眼界爲幸每百人之中游觀者西人祗居十之二華人則居十之八是則華人忻羡之心固已昭昭矣乃獨禁而遏抑之使不得入會華人姑勿具論卽在西人亦有不入會者是獨何歟法之不善不於此可見耶以故本届秋賽西人多腹誹之謂爲不當夫賽馬一舉旣非華胄望族僅在私第舉行而已成爲上下貴賤諸人公共之事則不特西人皆可入會卽凡華人亦不當屏諸門外以遏其懽忻鼓舞之情斯爲公道矧華人之喜此而欲與會者其情不亞西人則何可使之獨抱向隅而徘徊於外也余故謂賽馬一事宜合中西人士渾而一之置一大公地以爲公司無論爲華人爲西人爲士夫爲甿隷無一不可入會以縱游觀人苟畜有名馬無不可以入而縱騰驤矜疾足必從而遏之是使其懷才而末由一試也且不徒賽馬已也必置平頗廣寞之地舉凡抛球打彈脚踏車等一切戲玩之事無不畢陳其中豈非一絶大游冶之所而中外美觀之事乎人生之在世也旣經數日勤劬不能無游息之日以抒其筋力而拓其胸襟西人每於休浴之暇出外游覽園林花木藉以抒寫性情卜居滬上之華人亦每於暇日或往張園或往愚園登臨覽眺以息其勞今旣設爲公司俾華人得入其中與西人羣相嬉戲將見華人與西人性情日形親暱邦交日形輯睦其於中外國家未始非均有裨益也至謂華人之聰明材力不亞西人游戲小道安見西人能之華人獨不能乎他日必有華人能與西人爭馳驅競超越者是尙未盡此中之美也西友之言如此於其退也爰爲濡筆述之付之手民弁諸報首 
[諭旨恭錄]  
　　十月初十日奉旨本月初七日慈禧端佑康頣昭豫莊誠壽恭欽戲崇熙皇太后還宫仍回頣和園所有恭隨鑾輿慶親王奕劻着賞給三鑲玉如意一柄圓金二疋恭引鑾輿載漪載濂載瀅載潤溥偉均着賞給八絲縀二疋載瀾載振溥僎均着賞給八絲縀二件内務府大臣世續着賞給八絲縀二件前引提鑑偏吉侍衞官員着各賞給紀錄一次請轎校尉着各賞給銀二兩儀駕騎駕校尉内務府三旗執豹尾槍兵丁八旗護軍營站道兵丁圓明園站道兵丁步營緑營站道兵丁着各賞給銀一兩由户部給發欽此 
[貢銅過漢]  
　　雲南每歲貢銅著爲成例兹由該省總督揀選上品項銅若干斤裝訂成箱委廖大令運解進京日前道經漢口由地方官騐明件數旋附招商局輪船運行東下不日卽可解交户部以供天府之需矣 
[煤礦興旺]  
　　盛杏蓀京卿前委蔡慕陶直剌濟勤往彭澤馬當等處開辦煤礦兹接該處友人來函云現在所開之煤極旺質亦頗佳從此中國又多一利源矣 
[茶棧虧耗]  
　　昔年漢口茶務大興各茶棧頗擅其利近年以來遽遭虧本有江河日下之勢因此各棧多有閉歇者聞今歲茶市情形又復不佳不識留心國計者其何以保商務而挽利權也 
[再述革員病斃事]  
　　革員蘇少尉病斃由江寍府劉太守飭江甯縣趙小帆大令蒞騐已誌報章兹悉趙大令騐得該革員確係病死當卽禀知劉太守一面由太守具文通詳上憲後聞江甯縣趙小帆大令上元縣張質卿大令因該革員家屬貧不能殮各助洋一百元令其家屬領取備辦身後事宜又聞該革員之母已於八月中旬病故其弟近又跌傷宦海風波如此如此良可傷已 
[錢肆潛逃類誌]  
　　江西武穴鎭怡生王義興兩錢店倒閉潛逃其房屋被匪徒拆毁江防府飭差嚴拿究辦○瑞昌縣城永昌隆永昌興兩店亦倒閉濳逃現有馮慶良等持其所出之錢票赴道府控告批示飭瑞昌縣查究 
[吳城大火]  
　　江西采訪友人云省垣惡俗凡娶婦者賓客例有閙房之舉往往因此而酗酒口角甚或毁物毆人不料近更有出人意料之外者距省垣下游百八十里吳城鎭忽於上月十二日肇火災全鎭數百户焚燬無遺祗餘小屋數椽如魯靈光殿之巍然獨存誠可謂極大之劫矣原其起火之由有某紙鋪王某甲爲其子完婚晚間諸客旣入醉鄉卽相約闖入新房猜拳賭酒有客少年好弄暗燃邊爆擲諸新婦身旁新婦色然以驚諸客皆鼓掌大笑詎料餘燄散入紙屑内頃刻上炎而主客皆已醉態醝醄不知撲救迨极壁牀帳悉付刦灰主客乃孟浪狂奔一哄而散維時夜深 
 
 

Page 2

 
 
人靜四鄰無一知者直至火尖射出屋簷始驚起街市諸人而已措手無及矣是夜適箕伯揚威狂颷捲地以致燧牛千隊左衝右突肆意披猖洎次日午時風力稍微火燄始熄今則過其地者惟見頺垣敗壁零落摧殘回溯當曰烈燄薰天時女哭男啼其景象不知若何悽慘而花團錦簇之新婦能從火坑中跳出不致痛抱剥膚否則有情人太息流連正不得云春水一池干卿底事也 
[雲夢火災]  
　　漢口訪事友來函云客有自雲夢玉漢渚者據稱該處南鄉地方有村民周姓聚族而居丁口繁盛不意上月下旬陡遭回祿之災該地處萬山之中難以施救聽其延燒除房舍等俱付之一炬外又燒斃人十二名亦可慘矣 
[武闈再誌]  
　　金陵武闈考試步箭已紀前報兹悉十六日晨東西二闈仍試球箭中闈因人數較寡免稽晷刻遂先考江寍京口駐防江寍府等屬二塲迨至貓睛轉午東西二闈始一律考試步箭翌晨仍舊步箭以十人爲一排每名連射六箭全紅者十得二三有下江應試某生年未弱冠面目秀美張弓挾矢六發六中但聞金鳴不已一時觀者無不同聲贊美又有某生五矢俱中末一矢用力未足僅中靶根旁人代爲歎息時至午刻上憲諭令停射入内進膳迨鐘鳴二下復升座校閲至金烏已墜始各分道出闈日内天氣晴爽封家姨亦未駕臨以故應試各生異常踴躍聞中闈步箭竣事後卽接試技勇凡赳赳之徒無不欲一試男兒好身手也 
[分校步射]  
　　江西武闈鄉試改期十月初四日開考已列前報兹查是日各憲親詣貢院分作三闈每闈各設兩鵠考試步箭中闈在至公堂由撫憲德靜山中丞親閲南昌臨江撫州三府東闈在供給所由藩憲翁筱山方伯分閲瑞州吉安饒州九江南安五府西闈亦在供給所由臬憲張筱船廉訪分閲袁州建昌廣信南康贑州寗都六府州其年力强壯全中六紅者頗有其人而年力就衰一箭不中者尤屬不少約計四五日始可試竣步箭另俟示期接考馬箭地球云 
[武試中額]  
　　本届順天及各省武鄉試取中額數順天武鄉試取中一百六十四名内取八旗滿洲蒙古十三名漢軍四十名奉天三名江南十三名浙江五十名江西四十四名湖北二十五名湖南二十四名福建五十名山東四十六名山西四十名陜西五十名甘肅五十名廣東四十四名河南四十七名雲南四十二名貴州二十三名廣西三十名河南駐防取中三名山西駐防四名江南駐防八名福建駐防六名漢軍一名浙江駐防四名陜西駐防十名甘肅駐防八名四川駐防一名山東駐防三名湖北駐防六名廣東駐防二名漢軍三名錄循環報 
[往臺須知]  
　　南海縣正堂董爲出示曉諭事現奉本府憲札開光緒二十三年八月二十日奉督糧道延札開光緒二十三年八月十三日准藩司善後局臬司移開光緒二十三年七月二十三日奉兩廣總督部堂譚札開光緒廿三年七月十一日據日本領事清水文稱頃奉本國外務衙門來札云本衙門現准拓殖務衙門咨開札華人無論官民如欲渡臺者按照已定章程必須自帶中國地方官或駐在各口岸之本國領事官發給之執照而限左開四口准其上岸居住一基隆一淡水一安平一打狗如無執照來歴不明華人一槪不准上岸以昭愼重而又蘇澳舊港後壟梧棲鹿港東石港東港媽宫等處原係本國商民以及臺灣民人船隻方能任意進出凡外洋船舶一律不能出入等情均已出示曉諭在案兹據臺灣總督巡察官禀稱近來華人多因不知章程故無執照隨意到臺灣並沿岸一帶仍舊擬要出入者往往有之不獨違例而又保護地方實有妨碍是屬不合懇請移文外務衙門轉飭註劄中國各口領事照會各處地方官廣爲出示華人一律知悉以圖再無此事實爲德便等語具文前來本衙門查該巡查官禀請各節是係實情誠爲可慮自應行咨貴衙門望卽妥爲辦理等因本衙門准此故便遵照施行爲要云云兹本領事照此前因理合備文照會卽希查照並請曉諭軍民人等一體遵照等因前來合就札飭局卽便會同藩臬二司移行各屬遵照出示曉諭軍民人等如欲赴臺務各就近禀請地方官發給印照自帶前往以免阻碍該地方官仍將給過印照日期通報查核毋違等因到局奉此移道札府飭縣出示曉諭毋違等因到縣奉此合行出示曉諭爲此示仰軍民人等知悉爾等如欲赴臺務各就近到縣禀請發給印照自帶前往以免阻碍各宜凛遵毋違特示 
[搜山除盜]  
　　紹興采訪友人云紹興協倪疇五恊戎奉委監督武鄉試當赴省時深恐時交冬令山林叢雜伏莽良多爰諭令本營弁兵前往會稽山中搜捕俾居山者藉以安枕不致一夕數驚 
[修治城郭]  
　　紹興采訪友人云府城失修已久女墻頺圯甚不足以壯瞻觀邇經左營守備陸仲賢守戎商諸本郡文武各官及本地巨紳籌欵興修刻期告竣大憲韙其議卽飭守戎爲之董率刻已躬親勘估行將購料興工矣 
[衣錦榮旋]  
　　湖北典試使者熊太史籍隸江右闈塲事竣後請假回籍道出潯江於初十日買棹遄反珂鄉想小作勾留卽當啓程北上也 
[捉獲拐匪]  
　　漢口訪事友來函云近日附郭地方一帶匪徒施用迷樂盜人財物之事疉見層出爲害匪淺兹經都閫府高玉華都戎督率部勇多人在新河岸濱捉獲藥匪三名訊明口供已移送縣署請辦矣至案中細情尙待查明續錄 
[刑人于市]  
　　寗波采訪友人云鮑啞狗爲象山縣所獲搶犯訊實過府寄禁鄞縣獄中某日鄞署接奉臬憲公文飭卽就地正法適逢 
萬壽期内是以緩至本月十四日清晨始由畢大令會同城守營馬叅戎升坐大堂提至案下喝令如法綑綁用無頂小轎舁往南門外法塲靳决旋將首級盛以木桶解至犯事地方懸竿示衆 
[淹馬又見]  
　　松郡廣明橋對河日前曾有營馬墮水致斃經馬主人雇人臠割已紀本報詎十四日是處又有一馬失足落河其淹斃之處與前馬不差累黍亦經屠夫支解携去俗謂凡人墮水死者必有水鬼詩替豈馬亦如是耶不然何相遇之巧也 
[捕亦作賊]  
　　松郡城廂内外竊案繁多本報大書特書亦幾爲之墨乾筆秃矣詎前夜城外白龍潭底陸姓家又爲妙手空空兒惠顧適冬防巡勇整隊過此將賊獲住團縮如蝟不辨面目迨解入局中引檠熟視則賊卽係縣署新充捕役王某也相與譁然遂縛送婁縣捕廳聽候發落同日襪子弄中朱姓家亦有竊賊穴壁蛇行入室女僕聞聲驚起亟呼主母出賊知家無壯丁竟敢作狎昵聲旋復肆口大駡約炊許始揚長而去 
[失去解嫗]  
　　松郡天馬山爲丸峯之一俗名燒香山附近有市集十四日鎭民某姓押解女僕一口至松由邑尊發交官媒看管候訊據云某姓有女年方瓜破緑珠丰貌綽約可人令女僕爲伴赴左近親串家探親詎爲匪人勾通用一葉扁舟穩載西施棹向烟波深處某姓知之偵騎四出蹤跡杳然旋獲得女僕扭解來松勒令交人不知掌上明　能還合浦否 
[層慺幾墜]  
　　松郡西關有渭水臺茶肆上下三層傍水高聳有盧仝陵羽癖者往來其間日不知其幾千百輩前日有人在茶肆評理觀者雲集樓板格格有聲勢將下墮茶客驚惶失色爭先走避幸茶博士四五輩眼明手快赶用排門支柱得免意外之虞否則紛紛擠墜有不堪設想者矣 
[玉帛雍容]  
　　昨日上午九點鐘時駐滬法國正副領事各乘轎式四輪馬車詣天后宫側拜會出使德國欽差大臣吕鏡宇星使星使握手迎入欵以西式茗點歡談良久始興辭握手而别午後二點鐘星使命駕出行轅往滬南製造局拜會總辦某觀察 
 
 

Page 3

 
 
[回轅消息]  
　　前報載新任關道憲蔡和甫觀察因公赴寍謁見劉峴師昨日署中接得電信知觀察定於今明兩日卽行返旆跟隨人役早已預備迎迓矣 
[接鈐定期]  
　　原任廖楚材叅戎陛見出京赴各上憲轅門禀到現接飭知命回本任叅戎爰擇於本月二十三日午時接鈐視事 
[吊奠前道]  
　　寳山縣沈期仲大令命駕至滬詣前道憲劉觀察靈前吊奠禮畢卽飭騶從隨同回署 
[小孩頑劣]  
　　前日本縣黄愛棠大令乘輿至升科局拜會許太守旋卽回衙行經虹橋地方有源順小烟間樓上曬晾不潔衣服前驅者喚令收去詎有小孩出言不遜大令怒喝命拘拿小孩卽由後門逃逸飭提店主跪於輿前大令謂店主曰養兒不教罪坐家長姑念初次格外從寛後當嚴加管束毋得任其横蠻店主叩謝而退 
[邑宰騐屍]  
　　旗員鴻雲向在福建當差此次奉副都統某統制之命齎解貢物入都道出滬江假寓英界河南路卽俗呼棊盤街之春源客棧前日清晨忽見所齎奏摺不知如何擦損爰向棧中司帳人賈惠年責問賈告以並未交明櫃上棧中例不相干鴻以事關重大驚駭欲狂乘人不及防備潜入房中取刀自刎血如泉湧倒地昏沈棧中人見之立卽投報捕房捕頭令舁送仁濟醫館求療醫生如法敷以藥物無如所傷甚劇難以奏功延至午後四點鐘時氣絶身死賈遂恊同三圖地保某甲投上海縣署禀報昨日亭午縣主黄愛棠大令帶同書役刑仵命駕蒞醫館旣升公座地保跪禀緣由大令著提賈研訊賈供稱小的係常州府屬無錫縣人鴻差官於三日前役宿棧中所齎奏摺不知如何損壞昨晨曾向小的饒舌旋復入臥房自刎小的懼遭命案立卽報知捕房送入醫館檢其行李有大老爺所給公文一件兹已將自刎情形電禀閩省矣大令頷之飭仵役如法騐視良久唱報騐得死者食氣兩管均斷委係用刀自刎大令離座親視一周飭吏塡明屍格爲之殯殮隨將賈帶回候示○有名老三者賃居本邑英租界致遠街孟寳泉所開蒸籠店内晨則出外當小工昨日午前十點鐘時忽匍匐而回以兩手捧其腹攅眉蹙額自言被人毆傷孟恐被株連立卽雇車載送仁濟醫館求療醫生以未赴捕房禀報不敢收留孟無奈載至新巡捕房甫入門卽已氣絶捕頭飭連孟及車夫送往會審公廨讞員張賡三直剌著將孟及車夫轉送上海縣署函請縣主黄大令騐屍昨日六點鐘時黄大令帶同刑仵蒞騐先據地保陳文榮禀訴前情命提蒸籠店主孟寳泉到案供稱死者姓徐名老三向在捕房當從狗夫前月廿六日借在小的樓上今晨六點鐘出外八點鐘回來聲稱肚痛因卽雇車載往仁濟醫館求治方到醫舘門首旋卽氣絶車中後由包探轉送案下求恩質之車夫王益壽供亦相同大令卽命仵作如法檢騐喝報委係因病身死並無别故塡明屍格飭地保收殮發壇標記候屬認領 
[查獲漏捐]  
　　南市關橋左近鴻生廣貨店中前晚在某處購得洋燭香烟數十箱雇船裝載尙未投貨捐局報税正在黑暗中起運之時突被野鷄巡丁瞥見上前查騐並無捐單當卽扭至洞庭山碼頭小茶肆理論未識若何了結也 
[添勇巡緝]  
　　本邑南市錢莊董事劉君炳耀等以十六鋪一帶爲流氓棍徒淵藪現届深冬防範尤宜嚴緊因於日前議妥在各同業處每月湊集青蚨四十八千繳入十六鋪巡防中局已由局員蔡蓉卿二尹在中叚添募精壯勇丁八名每晚在各要隘往來巡緝以免匪徒托足兹聞各錢莊另又集資仿照租界之式雇本工製就本棚四座挨叚分置以便各勇在彼更替歇息 
[誘賭宜懲]  
　　虹口沈家灣胡家橋等處賭樹林立爲害地方實非淺鮮雖經中西官屢次嚴拿無如若輩耳目靈通以故禁者自禁犯者仍犯其中以潮州人高阿德阿秀等數人爲領袖前日下午有沈家港鄉人某甲花衣一擔至租界售得洋七八元携之而歸徐遇賭徒誘領入局三戰三北番佛八尊傾刻告罄垂頭喪氣自問無面目重見江東父老因行至沈家灣躍入江中意圖畢命幸爲行人救起詢悉其由囑投巡防局喊控後未知其若何了結也賭之爲害可勝歎哉 
[酒後肇事]  
　　前晚有甲乙丙三流氓相與至美界北河南路某小酒肆沽飲高談闊論意興甚豪以致酩酊大醉向店堂中吵閙不休該店有一女郎年甫及笄聞喧譁聲卽至樓下探間詎甲等卽與女郎爲難不意此女頗有膂力略一舉手甲已應手而倒頭顱跌破鮮血淋漓旋經走街捕將甲送至捕房轉送同仁醫院求療醫生騐得受傷非重給以敷藥卽行斥退 
[酒肆違章]  
　　虹口頭壩廣東街一帶各酒館違犯租界定章深夜容留人入内飲酒兹爲捕房所聞捕頭於前晚飭包探韋阿友協同二十三號西探前往查得廣吉祥等數家的係違章聞須送至英公廨請讞員訊罰也 
[訊控欠項]  
　　已閉源豐錢莊執事王均衍前控同仁昌魚行主孫蓮浦結欠往來銀二千餘兩圖賴不還經鄭大令提案訊控孫浼股東沈少坡出面以股本銀兩劃抵大令不准著如數繳案孫抗不遵斷先倩西巡聖伊來爾到堂伸辯並稱不欲終訟求爲銷案大令仍不准其請復倩律師慕爾弄代爲剖白原告亦延蒂羅君到堂伸訴迭經中西問官研訊尙未定讞昨禮拜六堂期股東祝蘭芳李梅堂偕執事王均衍投案伸訴被告孫蓮浦偕沈少坡亦投案候訊先由蒂羅慕爾弄兩律師將此案緣起朗誦一通繼而兩律師斷斷爭辨大令問祝曰本委前諭爾等邀同理帳曾否理明祝稱屢次往邀孫等不願玆將帳簿九本呈請電核大令復將呈案之合同檢閲令和人認明問是否爾等出立均各供認大令與何繙譯會商之下謂孫蓮浦曰王均衍控爾欠銀二千二百十九兩著爾出具保結存案待訊明此銀應歸何人承領再行核奪原被一併斥退聽候下期覆訊帳簿九本附卷 
[諭令繳銀]  
　　拔維晏洋行買辦吳少坡沈子雲股開乾康絲廠與泰源等各莊號往來欠銀六萬餘兩聯名具禀法界公堂經中西官迭次會訊尙未了案昨日堂期讞員鄭大令復飭傳一干人証到案復訊泰源莊執事夏春培投案大令謂乾康絲廠斷歸爾等管業估價銀四萬兩照六萬三千六百餘兩實數僅得六成二八拔維晏洋東存銀九千六百餘兩亦照六成二八歸還先令沈子雲具結爾可將銀繳案俟下禮拜四覆訊核奪夏遵諭而退 
[鷸蚌相爭]  
　　王問樵者賃居美租界新記浜路寳和里略讀湯頭歌訣懸壺市上頗負時名比鄰許輔臣亦操岐黄術而終年冷落門可張羅因而遷怒於王時往吵閙冀其遠往藉可獨擅利權王不堪其擾因於前晚奔訴捕房控以拆梢捕頭飭令暫退俟派包探傳案訊核 
[客棧滋事]  
　　南市大東門外洞庭山碼頭寡婦包陸氏所開順興小客棧前因暗藏年輕婦女爲十六鋪巡防中局委員蔡蓉卿二尹訪悉後已屢次往查的確爰提該主婦包陸氏及櫃夥趙子雲研訊限令該氏遷去不准覊留以杜弊端兹名爲趙子雲接開其實該氏依舊匿跡其中每當夜靜更深尙不閉門前日之晚有一遊方僧住居於内趙因前數日棧中失竊疑及該僧所爲因於晚間乘僧在室時前往搜索僧以趙不應無端誣竊因卽下樓向之評理紛紛口角喧聲逹於户外其時已魚更四躍附近居民均在夢中驚醒披衣而起疑係火警立卽率衆往視則見該棧樹盤燈盞如黄葉之紛紛墜地衆鄰忿甚欲羣起而攻始不復作聲惟該僧以不甘任受竊名欲向有司處呈控趙以誣竊之罪云 
[押候覆訊]  
　　前有黄鳳祥擡弟錫文投縣請驗等情曾載前報前晚蔣剌史升座研訊黄鳳祥未曾投質被告徐掌生供浦東人箍桶爲業是日下午黄與小的嬉戲以致悮傷當經董保理勸出洋三元五角黄定欲洋五十元小的實係無力未允致被扭案朦控剌史判令收押候提黄鳳祥到案再訊 
 
 

Page 4

 
 
[客死可憐]  
　　山東人某甲向以賣牛肉爲生在滬南王家碼頭後面某姓車寓内假一席地爲棲身之所邇爲病魔纒擾醫藥無資終日呻吟牀第一無良策偶憶及郎家橋西自某公所内尙有舊雨某乙在彼充當庖丁因於前日下午雇小車一輛乘之而往乞得青蚨二百翼仍坐原車而回詎甲病體虚弱偶爾勞動喘若吳牛比至小橋左近某米店門首頓覺支撑不住從車墜下氣絲難續轉瞬間一縷幽魂竟歸地府車夫則見勢不佳乘間竄逃比及米店夥瞥見追赶已杳如黄鶴爰卽報知十六鋪地甲前來察視知實係病斃遂投報同仁輔元堂派司事查騐並無他故當卽照章給棺令堂夫收殮發壇浮厝 
[積善餘慶]  
　　昨日本館協振所承山隂何君石菉惠顧言及甬江李萊山善士之女公子於九月十九日出閣親友饋送添箱未及設筵以欵將筵資洋銀五十圓移助川卾振欵又松江張介堂善士函稱小兒榮忠於前月起患濕瘟醫藥未效延至昨晚勢尤危篤一籌莫展因思救人卽所以自救其道不爽虔叩竈神前許願助川賑洋銀五十圓感荷神靈默佑卽得轉機兹謹如數寄呈請卽察收彚解災區散放並祈隨賜收條以便焚化神前冀速痊愈又隱名氏以阜東還愿子助賑洋銀三十圓寄交囑彚解災區又竹筠書屋趙善士爲第三文郎還願洋銀二十圓之數君者行道有福作善降祥良辰喜卜夫乘龍妙術欣逢夫扁鵲行見門楣燕喜福祿駢臻積善之家有餘慶古語如操左劵也敬書數語以表頌私 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[赶印京報] [  申報館主人啓]  
　　本館京報悉照邸抄原本赶緊排印並不抽去各摺以省紙幅且隨到隨登免積壓之弊凡在官塲早所深信現在格外赶緊印出售人皆先覩爲快閲者鑒之 
[夫婦道苦]  
　　張長根扭逃婦施丁氏到縣喊控黄大令准詞倩帮審蔣剌史升座提訊張供年三十三歲婁縣人四月間憑媒陸耀山娶孀婦施丁氏爲繼室費身價洋一百六十五元未及二月丁氏捲物濳逃前日在集水街遇見故扭案求請斷離并求將身價追回詰之施丁氏供浦東人年二十八歲自幼許配施炳咸爲妻嗣因父母雙亡過門爲養媳十七歲成親生有一子年已十一歲小婦人曾習推驚一業有陸耀山雇舟邀往泗涇看病詎被價賣與張姓爲妻小婦人不願屢圖自盡由張送至上海前日在南張家弄地方相遇忽被扭案求鑒剌史正以供詞歧異未能遽斷忽有鄉人施炳咸投案供稱妻子丁氏四月間逃出後住在集水碼頭前日黄昏時突有張長根將氏扭案未知何故求察剌史訊得施與丁二人所供扭案地方不符喝令掌嘴一百下丁氏始供四月間背施逃出同陸到泗涇由松江某嫗串誘嫁與張姓爲妻計得身價洋八十圓陸將三十圓父與小婦人其餘仍還張代兑銀鐲等物餘洋五十元陸與松江某嫗派分叩求恩察剌史得供謂該氏一再逃逸判令掌嘴一百下候提蟻媒等到案復訊張交保丁氏發官媒看管施斥退 
[懲責盜賣]  
　　船户王金華日前承裝滬北同泰生磚瓦行内瓦片一萬四千張由浙江嘉善縣屬黄家埭運至滬上詎料王忽將所裝之貨私行賣與南市花衣街泰來磚灰行内得洋四十餘元當被同泰生行主查悉後將王扭控十六鋪巡防局請究局員蔡蓉卿二尹准詞於日前提王研詰據供不過收洋銀十元其帳尙未算給二尹卽著渡夫頭陳阿華出外協同兩造限三天理處明白再行解局研訊前晚據地甲禀稱帳目已經兩造勸妥是以解請懲治二尹升堂提王覆訊諭謂爾平日替人駕舟裝貨竟敢至中途盜賣以冀吞用實與盜賊無異其情殊爲可惡爰令拖下重笞二百板具呈改過切結斥退完案 
[烟館違章]  
　　保甲總巡鍾明府自辦冬防以來徹夜梭巡地方安靜前夜行經舊校場瞥見生記烟間當此深夜尙未閉門有違定章飭差入内提訊店主由店夥訴稱店主出外未歸明府判令先將槍具帶回候提究辦 
[船户罰鍰]  
　　水巡捕唐寳榮解船户王阿仁至英界公堂禀稱此人剌篙江上攔截行舟有違江海關章程故由小的拘送案下王供稱小的初次由常熟來此不知規矩叩乞原情讞員張賡三直剌判罰洋銀三圓 
[押銀興訟]  
　　德商地亞土洋行主人控鄉人顧長生僞繕田單押去洋銀四百圓延久不贖並欠利銀一月昨日午前英界公廨讞員張賡三直剌傳顧訊問地亞士行夥郁吉人投案訴顧將田一畞有奇押去洋銀四百圓田單並非僞繕惟已轉換道契今被行主查知控請飭伊贖去顧供稱小的之田並未賣與洋人安有轉換道契之事實由行主悮聽人言致遭訟累至利銀按月付楚所少者惟一月耳遲至月杪定可付伊直剌據情商諸單繙譯官然後判令顧於月内付還洋銀四百零四圓將田單贖回延干未便 
[英界晚堂瑣案]  
　　唐介眉兩次投捕房稱被學徒蘇靜蘭私取洋銀六十五圓及鈔票四十圓捕頭令包探將蘇查獲解送公堂讞員張賡三直剌訊供之下著暫行管押此已見諸報章者也前晚直剌提案覆訊唐訴稱賃屋治下北河南路開設泰康小鋪莊蘇在莊中習業日前私取洋銀逃避當時查得少去洋銀六十五圓爰卽投報捕房旋又查知尙少鈔票四十圓是以續訴捕房　訴今旣解案求請究追蘇供稱小的係浙江寗波府屬鎭海縣人某日携鈔票六十五圓至某店換錢途中遺矢不敢遄回因歸家　知父親湊得洋銀六十五圓今特繳呈案下並無私取一百零五圓之事直剌叱令笞責八十板唐並不查明數目兩次續訴捕房亦有不合遂將蘇所繳之六十五圓給領餘不再追○錢柏蓮控趙沛雨私賣洋絨前晚直剌提案訊究錢訴稱小的曾向同福祥定　洋絨今已漲價被趙私行售去是以扭案求追趙供稱小的係山東某邑人在治下同福祥爲夥洋絨由執事人售與三洋涇橋畔雙合德號直剌著補提李到案復訊案奪○金子湘董榮互扭至公堂呶呶聲訴各執一詞前晚直剌提案訊詰金訴稱小的以貨玉爲生前由利記客棧主朱萬川購去碧玉鼻烟壺議定洋銀三十五圓付下十月十一日期票洋銀十圓十四日票期廿五圓其十一日之票已收到洋銀惟十四日期票向收無着言欲將生財給與小的小的不依是以扭至案下並將已收之洋銀十圓繳案求將鼻烟壺追還董供稱小的生治下利記客棧爲茶房金將二十四日之期票改爲十四日棧主不付洋銀金忽糾合扛夫强搬生財叩求鑒核直剌著一併管押候飭朱將鼻烟壺繳案至金曾否搬物須候飭役查明禀覆再行核奪 
[英界公堂瑣案]  
　　包探黄四福禀稱前日許炳元著炳蘭二騙子同至錢和祥所開某新衣店騙取綢布衣服五件店夥　出破綻扭入捕房捕頭令小的查知誑騙屬實是以解請究懲錢投案申訴前情並請將許李究辦許供稱小的係蘇州府屬某邑人不敢騙衣叩求明鑒李供稱小的前在崑山許姓家司帳此事自知不合惟乞施恩張賡三直剌判令將許笞責二百板李笞責三百板○包探趙銀河禀稱賊犯戴阿二竊取楊朱氏家哆呢夾襖一件報捕後捕頭令小的查獲人贓解案請究楊朱氏投案領贓　供稱小的係蘇州府屬某邑人淪落他鄉飢腸轆轆不得已而行竊叩求大老爺曲子恩寛直剌判令笞責二百板○包探顧　六解　犯王阿四至案禀稱此人潛入某輪船竊得洋銀十餘圓購買綢衣三件穿諸身上裝作闊少模樣摇摇擺擺在路游行小的見之　及前曾犯案向之盤詰吐露眞情爲特告知捕頭解請訊究王供稱小的係浙江寗波府屬某邑人叩求寛宥以冀　滌前愆直剌判令笞責二百板押送回籍不准復來○包探竇如海禀稱浙江杭州府屬某邑賊犯倪譜笙竊取陳榮亭家布被一條布衣二件報捕之後捕頭令小的緝獲人贓解案請究陳投案領贓倪供稱小的確曾行竊然以迫於飢寒之故並非甘入下流叩乞寛恩曲全顔面直剌判令笞責二百板○包探倪順泉禀稱賊犯楊順卿竊取顧兆祥家布衣兩件小花瓶三枚報捕之後捕頭令小的拘獲吊出原贓解案請究顧投案領贓楊供稱小的並非積慣穿窬隅見顧家門户洞開是以順手牽羊竊取零星器物直剌判令管押三日 
[法界公堂瑣案]  
　　包探禀稱鄉婦楊馬氏由浦東至滬投宿客棧迄已數日不將寓錢付結觀其形狀似有瘋疾因特送案請訊質之楊馬氏供浦東東溝鄉人同丈夫來滬忽將小婦人抛棄於路不知去向大令飭給盤費洋一元送回浦東○卜季氏小立門前手抱孩子突被蔡桂喜捋去手獨一只當楊拿獲送案請辦質之蔡供認不諱大令判枷二個月期滿笞責三百板贓還失主○朱曉明禀稱在江天輪船被賊楊桂竊去鞋籃一只首飾箱一只當塲拘獲人贓送案請訊大令判枷半個月期滿笞責二百板贓還失主○包探禀稱朱金生在洋涇浜竊取松木一根拿獲人贓解案請訊大令判責五十板○徐仁堂洪阿新洪周氏等在睦和里深夜賭博爲巡街西捕拘獲解經大令訊供飭將洪周氏先行交保候查明復核昨日堂期命將三人帶案大令姑念初次已押三天從寛釋放搜獲之票洋一百五十元及現洋十二元一併交還 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十三年十月初八日京報全錄]  
　　宫門抄○諭旨一道錄前○湖督張奏爲湖北省裁减緑營兵額五成並整頓練軍勇營之法摺○川督鹿奏報解滇省月餉片○東撫李奏爲甄别府縣留省補用片○十月初八日推班○召見軍機明日辰刻入座聽戲○○頭品頂戴湖廣總督臣張之洞跪奏爲遵旨裁减湖北緑營兵額謹擬裁减五成分爲五年匀裁現已計數截餉並整頓練軍勇營之法恭摺奏陳仰祈聖鑒事竊臣承准軍機大臣字寄光緒二十三年三月初四日奉上諭户部奏冗兵耗財過仰亟宜大加裁汰等因欽此當經恭錄轉行欽遵辦理查湖北勇營前經奏明分别裁併此後能否再裁應在隨時體察情形奏明辦理湖北緑營前經奉旨裁汰撫臣譚繼洵在兼護督臣任内奏明飭令各營革除老弱革故者缺額不補在案竊惟緑營制兵久形積弱零星分駐無從訓練且以餉項微薄多兼工匠貿易更難專意操防若以之緝捕彈壓則未嘗無益若以之征鉅宼禦外侮則罕見奏功當此時艱孔亟宵旰憂勞豈敢因仍故習聽其坐耗餉需而不思變計查湖北兵額道光二十一年以前係二萬二千六百三十四名嗣後迭次裁减軍務大定以來减爲一萬八千三百四十八名外委額外二百四十九名至光緒十一年裁减馬戰守兵二千九百二十一名以後現存馬戰守兵一萬五千四百二十七名肉抽練兵三千八百名存營存汛兵一萬一千六百二十七名臣欽遵諭旨會商撫臣提臣同司道各鎭各營將領等詳加籌酌擬請援照山東奏案就湖北現有兵額實數馬步一律裁减五成其光緒十一年前督臣俗祿已經奏裁之通省馬步兵額不在此數之内連光緒十一年前案合計實已裁減將及七成總計此次應裁馬戰守兵共七千七百一十五名匀分爲五年遞裁庶乎輕而易舉至其裁减之法其大旨仍卽臣前在江南奏裁兵額摺内所陳裁散不裁整裁兵不裁官二義此則裁者旣無扞格存者亦可有用現據提臣及各鎭恊營先後咨覆禀覆一律遵辦計裁竣後每年約可節省兵餉馬乾米折共銀十一萬餘兩將詳晰辦法敬爲我皇上臚列陳之一督撫提鎭各標武昌城守營漢陽施南竹山三恊已挑入操防營之練軍糧餉旣較原營爲優屯聚復在一處操練之法尙有可施若責成將弁大加整頓將來尙可期其有用擬請勿庸議减此外應就原營未練之兵分别地方輕重酌量裁減總之就練軍及原營實數合計馬戰守兵統共裁减五成不得剔除練軍之數計算以冀少裁擬將應裁之數匀分五年裁竣本年應裁兵丁應發餉乾米折銀兩卽令各營截至八月底爲止以歸畫一以後每年遞裁截餉之期卽均以八月底爲斷一所裁之兵擬發給一年餉銀餉米遣令歸農俾得藉以資生徐圖改業卽自各營開額停餉之日起由藩司糧道按數發足一年銀米此項恩餉旣厚可免其窮困能望不致爲非一副參遊教守等官以千總外委額外等弁應請留爲弁兵升轉之階及將來分帶兵勇之用擬請勿庸議裁一所裁原營未練之兵係體察地方輕重情形緩急繁要者裁减較少簡僻者裁減較多如其地方設有練軍者其原營卽不多留一酌裁次第儘先千把以下外汛及各塘零星無益之兵裁汰如塘汛所裁不足五成之數再將副叅遊都守專營隨身在城在營之兵裁减察其繁簡分别酌留如副叅遊都守之營裁不足額再將提鎭各標同城之營及督撫標各營未練之兵酌裁以足五成之數一凡有守備千總分防外汛者其地或係州縣城内或係關津鎭市較繁需兵彈壓如遇有匪徒竊發尙可作巡查哨探之用應將此守備擬一律留兵四十名分汛千總擬一律留兵二十名其該守備千總所屬分撥外塘外汛兵丁零星無益均卽裁汰一把總以下之防汛者兵數尤屬畸零無用均卽裁除惟襄陽一帶把總所營汛地間有關繫緊要不能無兵者應於練軍及原營酌撥一分駐協防外汛之把總外委額外等官弁所管之兵雖經裁除其額缺廉俸應請仍循其舊仍將此項無兵汛弁留於原駐該州縣本城或一汛由州縣酌量委令管帶團勇民壯恊助緝捕等事亦屬有益該弁卽歸該州縣節制調遣如不得力准州縣禀請撤換緣此項汛弁若一槪撤歸本營未免困苦可憫且千把等弁爲兵勇升階若有缺之千總等弁不能自給兵勇無上進之望以後兵勇征戰緝捕出力者將何以爲鼓勵之具兹擬令千總留防把總以下仍留原駐州縣差委固所以體恤有缺未弁實所以鼓勵兵勇若該汛弁所管兵丁旣裁自不願回本標差委不願留州縣差委者亦聽其便一向來捕盜得力與否全視州縣分防協防之千把外額疏防開叅不過循例受過以後裁去外汛之處其捕盜等事卽　責戌州縣若外汛之兵裁去者有疏防之案原轄之武職免議一以後州縣解餉解犯看守城門局庫等事有練軍及原營者兼派練軍及原營或並無練軍及原營人數過少不敷差派者卽責成州縣派役護解看守一塘汛旣裁以後武營遞送公文有驛站地方卽由驛遞無驛站者交州縣向用過遞文之鋪司等項人役投遞不令營員出費一練軍旣槪不裁减卽須認眞操練惟通省難得上等教習多名分布且省外本營官操練不過沿襲故套施放前膛槍刀矛排演老陣仍係有名無實卽發給精槍利砲亦不知收檢操練之法現經臣先將各營練軍及馬步防勇於每營中擇其强壯樸實年在二十五歲以下者就本營人數挑選十分之一派一哨弁率帶來省蓋造營房令其同駐分派上等教習教以新式快槍砲及練習體操各法臣隨時親臨督查嚴核課程分别賞罰練至半年遣回各營教練同營兵勇仍另調一成來省學習總之半年一換務使各營兵勇輾轉相授一律練成勁旅惟調省教練者僅止一成其本營全隊亦應一體講求若上等教習無多卽派次等教習前赴練軍防勇各營查照省操法認眞教練以爲循序漸進之基務令裁存者漸臻有用不致後糜餉需一各標練軍皆係就本標各營挑入此次裁减以後原營之兵愈少所有管帶練軍應卽委本標同城實缺署缺將領管帶練軍不得另徒候補人員以免實缺將領無兵可管如查有才不勝任者由提鎭咨請禀請另於他營調署以符名實而專責成以上各條裁減雖遲而羣情一無窒礙恩餉雖優而經久所省實多留兵雖少而於地方武備實際毫無所防其有未盡事宜容臣隨時妥籌辦理總期力除緑營積弊可因節餉需而修武備以仰副皇上兵食兼籌之至意何營應裁馬戰守兵各若干每年匀裁若干每年層遞節省餉銀米若干以後實需餉銀餉米若干現在應給一年恩餉銀米若干各項細數已飭各營造具詳細清册由藩司糧道核算明確再行開具清單奏咨備案至湖南情形與湖北略有不同其應裁兵數由臣會商湖南撫臣陳寳箴妥籌辦理現已議有眉目容卽另案具奏所有湖北裁减緑營兵額五成並整頓省内省外練軍勇營辦法謹曾同湖北撫臣譚繼洵恭摺具奏再此事因與提鎭各營往返籌商是以覆奏相遲合併陳明伏乞皇上聖鑒謹奏奉硃批該部知道欽此○○鹿傳霖片再查川省每年奉撥恊滇月餉銀三十六萬兩前因川庫支絀無刀解足援案奏明籌撥銀十八萬兩奏明滇餉碍難籌措以後釐税果有起色再行隨時撥給各在案兹據布政使裕長詳稱查滇餉本年已解過頭批銀一萬五千兩二批銀二萬兩現在滇省侍餉孔殷不能不竭力圖維兹於司庫動撥津貼銀一萬兩京半銀一萬兩共銀二萬兩作爲二十三年三批恊滇月餉仍援歴届成案於光緒二十三年八月二十八日發交滇問天順祥淲承領限於本年九月二十八日匯至滇省藩庫交納所需匯費銀兩仍由滇省支給以符定章等　詳請奏咨前來臣復查無異除分咨　　外所有壽解光緒二十二年三批恊滇日餉緣由理合附片陳明伏乞聖鑒謹奏奉硃批户部知道欽此○○李秉衡片再定章道府州縣無論何項勞績　　人員應於到省後予限一年察看甄别補用歴　遵辦在案兹查有　運使銜候補知府重受祺三品銜候癍知府郭驤候補知府李慶霖候補知縣蘇守恩吳錫洛吳義培到省均滿一年例慮騐看甄别據藩臬兩司先後會詳前來臣逐加騐看董受祺年富才敏辦事爽捷郭驤年力富强從公明晰李慶霖才具穩練勤於從公均堪以繁缺知府補用蘇守恩年力富强從公勤穩吳錫洛留心公事明幹有爲吳義培才具穩練均堪以各本班留省補用除履歴清册咨部查照外謹附片陳明伏乞聖鑒謹奏奉硃批吏部知道欽此 
 
