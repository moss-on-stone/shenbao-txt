# 1884 - 89 - 4903942

 

Page 1

 
 
[代印四書典制類聨音註出售] [  點石齋主人啓]  
　　四書典制類聨一書詞華富有攷據精詳久爲藝林珍本惜坊間翻刻魚魯頗多兹特詳加校對凡一字一音無不推求確當其字體悉依舘閣冩法用照相石印法縮成四本外用綢套計價每部洋七角於本月十二日出書如欲躉購亦可發售處仍在三馬路申昌書書室及各書坊惟所印無多伏希早爲賜顧 
[書惠州亂事後]  
　　惠州匪亂近日幸己蕩平不至蔓延官軍所到未嘗大事剿殄而亂黨均各解散官憲責令鄉紳耆老交出爲首匪徒酌　懲辦其餘脅從旣經革面洗心遂令安分復業不事苛求竊謂辦理此案殊屬得體盖是時廣東省城正在整頓海防大兵雲集日事操演技藝精良彭大司馬張制軍又復早明軍令紀律森嚴該匪亦自知無可抗禦且衆皆烏合勇而無謀若拒敵陣前徒取誅戮是以一聞官軍莅止卽已棄梃釋戈俯首乞命旬日之間凱撤而回何其神且速也曩時赭宼之禍其初發端也不過一洪先生善說大話勸人爲善四鄉婦孺信從者衆耳乃由近而遠徒黨之煽惑者展轉漸染竟徧粤東西兩省地方官以爲結盟拜會不過教堂積習容隱不辦孰知一經起事便如江河之决勢不可遏生靈千萬荼毒十年元氣之傷迄今尙不能復哉或謂當時承平太久自嘉慶初年剿平教匪以後不用兵者垂四十年道光庚子辛丑間粤東不靖海禁弛張雖曾用兵而和議旋定各處額營大半未經調集卽粤閩甌甬諸洋面大兵所至亦何嘗有一血戰自是而緑營習氣依然不改且較往昔更深將領弓馬不嫺好脩飾騖應酬無異文員而兵丁以錢糧微薄每歲照例操閱有如戯劇數次之外盡是空閒恃其在營欺詐平民滋閙市肆行同無賴而海禁旣開盛行鴉片街頭巷尾小館幽閒宜爲若輩所居處一染錮疾筋力己疲經此十年之廢弛兵乃更不可用以故赭宼東出湘鄂其勢己不可收拾論者固當歸咎於兵也若今日之事則不然同光以來治兵者頗能實事求是盖平髮平捻平回苗皆非旦夕間奏功之事兵之精銳都由戰陣中出用之日久其膽愈壯其力愈雄見賊慣而臨陣多偏裨之將出於行伍統領之帥起自偏裨以故無乎不精肅清之後留防者幾何改撥者幾何適當仿效泰西兵制之時造鎗製砲購買輪船鐵甲水雷不恤巨費因之教練認眞而操閱煩數無事之際宛如有事而兵弁之技藝乃無一日可以或疏也卽如裁撤遣散之人大抵身經百戰徒以事後減費起見明知其可惜而不得不暫棄之然閱時雖久此等曾經得力之人少巳至於壯壯未至於老設使　 
有警䜿旗號召何省無之試考其技尙不全就荒蕪略一温習卽堪應用以故近年土匪教匪之案層見疉出而一經　辦立卽平定不至如粤捻等匪所發端者小而爲禍者大也然則謂目前各直省中正無慮於此乎顧亦安得而不慮也自同治初元到今幾年所以安然無事不聞有甚發難者一則兵力壯於道咸間匪黨雖盛大半裹脅不教之民安能拒戰其心懾官軍而不敢犯也一則通商大局關繫安危内外維持勢若相輔彼匪徒輙有所顧忌而不肯輕肆以取敗也江浙間客民滋事械鬥傷人聚衆抗官互相報復道路傳聞羣情洶洶而檄調防軍往爲彈壓數日而安靜如故矣結　聚盟私相誘脅教歸道友展轉句連或僅歛錢爲會公推首事周恤窮人煽其歸附或己創立稱號散處四方私藏旗械約期舉事然風馨微露星馳掩執首犯就獲餘匪消釋又不數月而奏報無事矣去年齋匪王覺一假託性理肆其邪言歸之者人不一類地不一方鄂晥江淮同時發覺苟遲旬月禍己將成不可謂其發之小也乃各處嚴懲暗訪兼以解散之法杜其煽惑之原而自後亦並無猝起者可知目下此等匪徒未始不多第以官兵之强弱與道咸間大異故不能如洪秀全之機會也雖然有此匪徒而畏官兵而戢其燄何如無此匪徒而練官兵而待其時西法旣仿微特海防日增一日卽内地陸軍水師亦何嘗不求精銳顧余以爲治兵而遏亂民孰若治官而活平民每見土匪滋閙之案揭起義旗必曰官逼民反夫官亦何利於其民之反哉民知其罪而欲藉口以逃執法之誅故以此語寃其地之有司耳惠州之亂亦若是焉然有地方之責者循聲卓著實惠及民則彼蚩蚩者縱極無良亦安肯以逼反之名加之哉民至於寃官而民之爲首者仍不免於誅其所以寃之盖亦有不得己者在也噫嘻下情之不達久矣吾安得不歸咎於天下之爲官者 
[法艦覆没]  
　　聞得法人之進攻北寗也本欲斷華軍後路及至一河被華兵用石塡塞船不能進法人正在設法將石取出詎有一兵船遽爾失事淹死法兵無算又有小輪船一隻其輪葉亦因此受損法人技無所施遂中道折回觀於此而知法人於北寗一役所傷實多勞師以逞究何益哉 
[朝鮮近事]  
　　朝鮮自去冬十月聽日本人之謀設博文局刊刻旬報由恊辦外務衙門金參判晚楨主其事每十日刻一本輒賛泰西而薄中國又於日本人多解釋之詞中國人在朝鮮者無不切齒痛恨○朝鮮王婿朴泳孝在東洋以重價買馬車二輛制極壯麗往來於衢市中爲數百年未有之事國王又派人在東洋買小車數十輛每外衙門官員各乘一輛頗有東洋之風焉○朝人向穿大褲累贅異常新練兵丁俱仿照中國式製造衣褲朝人見之以爲捷利羣焉效之遂有穿套褲者又朝人靴鞋向仍古制不甚美麗近有中國人贈靴鞋於朝人者故國中土大夫穿中國靴鞋者甚多○朝人好食冷水及生肉自中國兵商雜處其間國王及士大夫始知飲茶食熟雖不能盡如中國而極力摹仿亦感革之一端也○妖巫最多以朝人好神故也有一老嫗自稱關帝三女能知未來事國人信之奉若神明王爲建廟於北門外費鉅萬金王親臨致祭拜跪維虔而嫗之聲勢不問可知矣其他巫女不可勝計凡人家有冠婚喪祭疾病等事均决於巫細詢之巫皆與妓爲伴無不淫者是不僅以言餂人而且以色蠱人矣○國王宫中夜間不靜髣髴見鬼怪調洋鎗隊數百名直宿其中以護衞之嗚呼妖不自作盍修德以勝之○朝人尙用烽火自通商後各處添修釜山至王京片時可通其東南山有四燈分爲四方每夜然之如何方有變卽由何方燈然火爲號日則舉烟爲號 
[丈量蘆洲]  
　　江寗沿江各州縣向以蘆課爲大宗第灘地坍漲不常坍者則求免徴租漲者則匿不報稅以故最易聚訟現在梁檀圃方伯深知其弊特設丈量總局於藩署委丁蘭生太守爲總辦以查二尹高少府二員佐之大約 
 
 

Page 2

 
 
開局後卽須分赴各處清丈從此多年轇轕一旦清釐凡有增漲之處皆令一律升科以杜欺瞞而重國課是誠當今理財之急務也 
[壯心未巳]  
　　近日金陵傳言左侯相因法越事急正巖疆有事之秋豪傑立功之會且去年招募各營訓練已以成效一旦遽易生手深恐前功盡棄故己專摺入告請仍留辦海防此說若確固海隅蒼海隅蒼生之幸也 
[爵帥行程]  
　　聞金陵接有電信知新任兩江督憲曾沅圃爵帥准於三月初六七日安抵袁浦日來省中己派輪船四艘前往迎接大約日内蜺旌可到寍矣 
[土阜藏屍]  
　　蘇城天庫前南首空地土阜纍纍絶少行人初六日傍晚時有男孩數人在高阜上放風筝忽見阜下有一黑色衣角露出土外細視之係馬褂袖頭也歸以告家人疑信參半復往細騐果確當卽鳴保掘起男屍一具年約三十餘經該地保報縣請騐適初七日係三首邑縣試初覆文童故未往騐至初八日己刻吳縣陳邑尊帶同刑仵差役親詣相騐是日天甫黎明來觀者己人頭如蟻比邑尊臨墩奔逐而來者益復地不容足升座後先飭將高墩磚石扒開拖出屍身將上下衣一齊剝去該屍尚未腐爛仵作用滾水將屍身冲滌乾淨騐得有磕傷痕數處迨用銀針扦入咽喉榖道兩處知實係服毒自盡當有苦主表兄某甲到案請緝擅棄屍身之凶手嚴辦邑尊允爲飭捕嚴拿卽由甲買棺自行收殮邑尊排導回署據聞離墩不遠有上月二十四日遷來揚帮流妓一家其房主係尙泰昌戲衣店該屍係鎭江人挾貲來蘇辦貨作狹斜遊所眷之妓年尙穉迨貲本銀盡入銷金窟亟思旋鄉並與妓有白頭約擬挈之回京口妓忽不允致與口角遂服毒自盡於該妓之門妓畏累雇人埋葬於此卽於念八日遷徙一空不知去向計搬入搬出僅四天卽使外間傳言盡屬鑿空其形跡飄忽亦屬可疑故邑尊當塲傳同經租帳友某乙及中人保租兩媪各予分别答臀掌責帶回覊押其屍親某甲一併帶回備質云 
[玉成好事]  
　　京師彰儀門内牛街菜園有某甲者家頗寛裕年踰五旬惟一女美而且慧甲鍾愛之每欲爲女擇一快婿終無當意者以故年已及笄猶未字人月初甲赴友人之召囑女守户迨日暮甲回見雙扉牢關扣之弗應梯入之己失女所在初猶疑在鄰家繼見箱籠倒置失物甚多察其所蓄白金二百兩亦化爲烏有始悉被竊然終不知其女之究竟也及次日忽有西城差役來傳甲到官認女並領銀物始知女於是日同鄰子携捲潛遁行至畿南黃村夜深經該處汛堆勇丁見而盤詰兩小語言支離遂禀經分府解護回京傳甲認領而甲忿愧交集甚難爲情鄰父亦知急央里中之能事者出而勸甲曰兩小兒女天然佳偶若早允諾何有今日甲曰曩所以不許者恐小女不能耐貧耳衆對曰有汝二百金在何患其終窮也甲遂允以女妻鄰子並請里人赴西城司具保求釋官憲允其所請現隣子己入贅甲家氷玉甚洽伉儷亦篤焉 
[粤省官報]  
二月二十四日委署羅定州晏賜書鎭平縣王倬韓豐順縣王承鋆俱禀謝委赴任開建典史于馭良禀知委管解北洋恊濟濟省軍火赴梧州交替候補同知朱陶稭禀到由虎門炮台回稟知委兼理沙角慶軍工程事務從九品姚恒濟禀到解軍裝由新安回二十六日臬憲沈禀知委辦營務處 
[寗郡辨志文會三月分課題]  
　　漢學視履考祥其旋元吉解詩王風說釋佩玉○宋學性反解致曲說聖人本天釋氏本心說○史學兼掌故問五代史一行傳有當補之人否周世宗詔毁天下銅佛像以鑄錢論漁團策○天文兼算學問今歲三月十五庚寅望月食與乾隆乙未十二月戊午望月食相應能推其理數否今歲春末夏初爲太白晝見之限北極出地三十度處見於地面何方能推其辜較否海中遠近二山不知里數於塘上横量九百丈兩端平置儀器測之右儀測遠山成直魚近山八十度左儀測遠山八十八度近山一百零八度半問兩山相距及距測處幾何○輿地小榖攷潮汐論三輔黃圖跋○詞章學之染人甚於丹青賦以未見久學而渝者也爲韻擬沈休文修竹彈甘蕉文七律四首不限韵龍潭漁溪鰻井蟹浦 
[英使行程]  
　　聞得英國欽差巴大臣不日卽可抵滬俟抵滬後卽坐英國兵船前赴高麗云 
[賽會例誌]  
　　昨爲清明節例有城隍會三點半鐘迎神出小東門沿城河繞至西門外赴壇祭畢至七點半鐘進西門回廟是時細雨如絲沾衣欲濕不甚興高采烈也 
[來稿照登]  
　　淞陽漁者於初一自滬回黃渡過閘時見里中摇脚船之某甲年老而龍鍾者泣而求救余不知顚末且風順不得泊無從細訊頃刻落帆抵里里中各店主皆告余曰某甲事了否余亦茫然僉曰某甲姓李年六十有二無一椽之居依船爲室各小本店家不能到上海進貨者皆往南翔零買以某甲頗老成用其船運取每次得二三百文舟資行之四十餘年矣自翔到黃十八里中間並無水卡且南翔所出之貨皆由上海來周太僕廟皆繳過厘金船中有南翔各行票發黃渡各店實據不謂於二月十八日在江口被水巡小輪船見之指爲逃卡不問情由拖帶向東而去舟中不過火帋幾札豆油十數斤酒十餘瓶水烟幾包醬兩三甏之類某甲泣訴非逃卡有票可証皆置不理扣留至今已半月以不必過卡之小船而必指爲逃卡且有行票自翔到黃之確證而必强之東行過周太僕廟到上海且覊繫半月之久而仍不見放回厘局是何居心耶余曰諸君勿多言此時整頓厘務不嫌其嚴以余所聞同日有載自白鶴江往珠家角中間並無水卡之花船亦被拖至中途罰洋二十餘枚而卽擇之使去此船旣無多貨物無欵可罰則俟其船貨變賣殆盡當亦釋放也噫 
[補提人証]  
　　械鬥案内之張阿秋等十名經翁太守移縣後前晚黎邑尊訊得張阿秋實爲案中之首惡着重責六百板帮從之蕭朝來等七名每名重責四百板押候查辦本帮中顧靜蘭帶有禀詞内稱械鬥一事實在無分况所稱滿包店之小主人不止我一家實係悮拿求請明鑒質之楊阿新供爲其昌邀去等語邑尊着分别管押候提到其昌再行覆訊 
[撞船述聞]  
　　昨早有寍波人史久會偕其叔某在法捕房轉角處行走似欲赴捕房控訴者好事者詢之據云舟山人向在洋面捕魚本月初二日天明時帶同夥伴七人出洋捕魚行至黃大洋突遇某公司火輪船乘風破浪而來躱避不及我等之船爲其攔腰一撞折爲兩叚立時沈下在船七人救出三人其餘史榮來褚阿香王阿傅戴登友等四人俱無蹤跡我等藉漁船以餬口兹被撞沉海底難以爲生因聞該輪船至上海故於昨日趁江天輪船到此欲投訴領事官請爲追究云云好事者謂今日非公堂訊期若欲控訴須俟明日史久會致謝而去 
[浦東失愼]  
　　前日三點鐘時浦東南二十四堡十二圖楊泗橋地方失愼焚去房屋十餘間幸在日閭警鑼四出得卽撲滅云 
[墮河續聞]  
　　昨報黑夜墮河一則兹聞某甲係崇明船夥日前駛至白渡橋堍裝柩回籍是日看夜戯歸不見船隻知爲逃避水巡捕捐起見移泊楊樹浦遂至該碼頭唤渡以致失足落水現在屍身尙未撈獲也 
[盜劫疉見]  
　　新閘地方新建之東陽庵有僧某前日在檀越家收得洋銀五十元曾到茶肆啜茗詎被匪徒偵知財物當夜糾同十餘人往扣庵門僧不知其故卽起開門匪等一擁而入至僧房中搜去銀洋此一事也又昨晨有鄉人在潭子鎭相近田間見有一受傷人滿面血漬臥 
 
 

Page 3

 
 
而呼痛間其緣何受傷據言昨晨持布到滬售得洋二元遨遊竟日抵暮回家行至此處突遭二匪阻路扭搜因與爭毆至被用刀斫傷左眼頭額二處銀洋仍被刧去等語鄉人立卽通知該處地保舁送傷人回家此又一事也何匪人之多歟 
[藉端訛詐]  
　　西包探麥根至英公堂稱虹口地方人瞿桂寶屢犯鉅案前在縣監禁押三年今己釋出詎又向人藉端訛詐不止一次兹 
處寡婦譚周氏之房屋八十年前由瞿姓出賣於譚原契尙存而瞿桂寶詐稱是房尙未絶賣并有原契向該氏索銀六百元作爲賣絶吵閙不休旋經地保唐心橋與周省三調處令該氏給瞿洋二百五十元完結已先付洋五十元約於昨晚付洋百元爲卽往拘瞿己避面祗獲其子瞿慶祥并唐周二人送案請究該氏供與略同稱祖傳是房確己年久詎瞿揑契訛詐我懼其勢曾訴引翔港二十三保董事王紀臺將各契據交閱瞿桂寶聞之亦持所揑之據投奔王處不知如何揑說王卽命地保唐心橋調停勸我給洋二百五十元幸由捕房查明拘瞿子送案唐供是地保王董事命我調停據瞿堅稱房係伊産未經賣絶且有原契我確不知眞假惟由王董命爲調停兩造己允忽由捕房把我拘案周供係帮同買造者瞿慶祥供父親瞿桂寶現在虹口開奇仙閣烟館我在館經管昨回家時携取烟膏突被拘案不知何故父親二三日内未經回家亦未到店黃太守商之賈副領事謂旣據該氏與地保均稱王董知情應由本分府函問該董據情禀覆并令將各據呈閱以便察斷賈君然之太守又飭瞿慶祥於下禮拜五邀父投案唐周均着候訊西包探又稱此事實係藉端訛請一併暫押賈副領事卽商太守將瞿唐周三人管押着該氏候訊 
[英界公堂瑣案]  
　　包探秦少卿稱吳昌亭到捕房報稱妻室捲逃查被崇明人王順金誘領由王雇楊中幅之小車載婦并托范小齋送至吳淞現在王己返滬爲卽拘到王順金楊中幅范小齋等送案該包探并稱吳娶妻時原由王順金爲媒今又被王誘拐情同放白鴿吳昌亭供同并呈被捲衣物清單王順金供與該婦相識因向索房飯資婦稱須回崇明始可措錢爲此送婦至吳淞楊中幅供推車餬口由王雇車載婦到吳淞得洋四元范小齋供王托我帮送該婦得洋五元黃太守問楊范爾等送該婦至吳淞見其所帶衣物幾何答稱衣包一個太守飭將王順金押令交出吳妻延干責比楊范交保候訊○怡和洋行西人瑪理遜投英領事署控因代某西商出租地基與趙慶章言明每年租銀二千一百兩按四季收租今屇收租之期向收無着請追等因賈副領事據情照會黃太守請傳趙訊追太守查得趙因另案被控羈押在署隨訂於昨晨會訊瑪理遜申訴前因趙供地租本應照付現實無力暫請寛緩太守商之賈君限趙七日趕將應付租銀繳案 
[更正]  
　　昨報登四明公所有法兵八十名云云兹查得該法兵並無帶傷之人合亟更正 
[游三仙洞記]  
　　朝鮮漢城東門外三十餘里有高山雄峻嵬峨突出雲表其下有三仙洞遺蹟秋日多暇約伴前往抵一村落居民數十家稻田鷺浴松磴螺盤瀑布之聲不絶於耳步步入勝不覺山列目前矣山之陽有石洞額曰三仙花草清幽水泉繚繞洵洞天之仙境洞府之大觀也入其中甚平坦石均白色如虚室然約一二里外崎嶇凹凸頗不易行石之如笏如笋者聳峙嵯岈惟妙惟肖又有隱約爲人物像者參差作臺閣形者皆鐘乳所結成鬼斧神斤雕鏤亦不過如是化工之妙至此己極又轉而南忽黑暗如漆面不見人須於此處敲火然燭持照以進陰森之氣逼人肌膚其中石多奇狀不暇遍視急趨而前又約二里許則天開一線微露日光共地周圍數畆石罏石竈位置咸宜傳爲三仙修眞處再進有石像三跌坐地上服本國衣冠左手執數珠右手執書卷低首若諷經狀遍處皆有泥土惟像之前後左右絶無纎塵亦一異事詢之土人終莫得仙人之姓名或曰聞諸故老云八九十年前肉軀尙在後有無知愚氓每加侮弄歸卽得狂疾而終居民遂將肉骸掩埋各刻石以肖其像然耶否耶亦烏得而知之耶自洞口至此約有八九里游之者只覺其遥並不覺步步直上也從日光透露處斜窺之始知將及其巔石有玲瓏闢透者故日光得射入耳由此而下則到山之陰矣曲折彎環僅容步履行數里稍寛敞有狐貛數十見人驚奔各竄入亂石間中有清水一灣深數丈魚之游泳其中者多如擲梭大且盈尺人不敢設網罟以取之聞下有潛龍恐驚擾之耳循水而北有石高懸若鐘式扣之鏗然又里許路平如鏡兩壁如削苔鮮斑駁如鳥篆蟲文行不數十武忽兩石對峙髣髴人形側身而出又極高聳有白鶴二巢於石隙見人不驚聞係數百年物如欲弋取之則走石飛沙迷不得出若有山靈呵護之者又里餘則抵後洞口矣蓋此册懸崖陡壁人莫能攀非由洞中行無以達山之陰也出洞口里許遥望之小橋流水茅舍槿籬紅葉千林青山一抺秫禾晚稻尙掩映於田疇野水間桃花源洞依稀似之去村數十步有稚兒幼子歡笑相迎雖言語不通爭牽衣以爲引導忽聞讀書聲以手示之卽趨入其門有峨冠廣袖者出揖客而進盖卽課讀之先生也室無他物入卽盤膝而坐以筆代言爭訽當今時事自謂此村之人有生平未至城市者少選出酒菓欵客菓頗適口惟酒色混濁以不解飲對彼亦不相强也村中婦女聞而畢集布裙荆釵無粉黛氣爭於簾幕下窺之談笑自如絶不羞避頗有魚鳥親人之意時將黃昏起辭欲去而堅持襟袂雅意挽留遂止宿焉殺雞爲黍倍極殷勤席地而眠無所謂被褥也翌辰告辭意尙戀戀出松子柿梨相贈携有中國茶食數品持以報之喜形於色其隣舍來觀者均有埀涎之意遂取少許以分嘗之點頭感謝而去出門循舊路而行入後洞出前洞及抵寓所午漏鳴矣[  東遊客稿]  
[有懷]  
　　當年話别劇酸辛今日桃源莫問津記得水晶簾下立斷腸人送斷腸人回首當年涙暗吞盈盈秋水溢金樽可憐人去粧臺冷愁煞春殘惜别魂[  勾章惜花侍者葆青錢鋆未定草]  
[有懷錄呈諸大吟壇削改]  
　　百種相思付刧灰箇中心事鎭徘徊前身鴛牒安排誤此日鷗盟約略猜神女無心來楚岫襄王何幸夢陽台依依難捨蕉窓下莫負黃鸝帶雨催愧乏瓊瑶聘阿嬌柔情脉脉却難描綺窓裁飾緘愁恨畫閣題詩慰寂寥歡聚常憐飛燕態憂懷應減小蠻腰别來三日勞相問侍女殷勤折柬招香閨話别蹙雙蛾無限深情多折磨柳絮初飛驚蝶使桃花含蕊惱鶯哥細思春夢鴉啼樹猶憶秋星鵲駕河如此風光難復返人生能得幾回過兩地相思百事憂環肥燕瘦踏青遊落花有意奔香闕流水無情送客舟爲我多愁常抱恨見人雙頰早含羞當時可愛渾如畫祇恨前身福未修[  勾章惜花侍者葆青錢鋆未定草]  
[施子英孝廉家書]  
　　敬禀者濟陽放賑於正月十五日蕆事計放出京錢七萬三千五百二十八千文又散賑四十七千文共三百五十九庄計大口三萬六千五百六十六小口一萬八千七百七十八至繆企泉翁兩次賑去一千二百数十金尙不在内及帶賑歴城東河套錢六百六十五千六百文計大口三百二十八小口一百七十六總合庫平銀二萬二千九百十五兩九錢六分七厘九毫及振翁利津餘欵京錢二千四百千一併放完當卽取有印收一紙以昭核實振翁於正月二十一日偕唐六翁分赴商河被災各庄次第查放共五十二庄約計三千户左右則敬亦於是日同楊棟兄雇船赴津察看鹽窩一帶被灾之三十庄冲倒房屋大半甚有倒至八九成者灾民露宿風餐情殊可憫此係十一月初一日開口之處至十二月十二十四凌訉開口之小李家庄卞家庄等係開口極大之處此外尙有七八口查鹽窩一帶之三十庄約有三千九百數十户之多現因欵項支絀擬大口减給一吊小口五百以每户三千文合算則三千九百多户非一萬二千吊碍難普賑卽其中有逃荒在外者及稍可度日一概不准總不能删至千户之多擬先將三十庄分投查放再檢凌訉開口被灾較重各庄照所勝錢數一律核放楊棟兄查户極認眞利津惟西北路尙有乾地此外一片汪洋幾同澤國查賑極不容易且賑欵雖少仍須查放七十餘庄不能趕快則敬等查户每日須走四五十里不等僅吃兩餐白麵間有吃冷麵餅者現擬俟利津辦畢接辦别縣十四户地方開口之處口門有二三百丈之寬現在僅有百文之寬振翁查辦商河有唐六翁帮查此間事無鉅細均與棟兄準酌辦理一切銀錢則敬一人主持幸身極健可以耐勞一切自當懍遵歴次訓示仰副慈懷專此叩請金安○再禀者正月三十日下鄉後至二月初七日在八里庄接到正月十九日電報知解出四批公砝銀四千兩十七日自鐵門關冋至十四户適雋帥駐節河工局卽便衣謁見面禀公事中丞駐節十四户親自監工約須二十天方能回 
 
 

Page 4

 
 
轅現在鐵門關一帶三十村庄與棟兄一律查訖户口减之又减計有八千六百口光景連小口折實大口每口放錢一千則敬等查過各庄每晚必將口數點清一經回寓便知細數巳支去八千六百千所存不到八千串而凌訊開口被淹各庄尙有五十二庄之多卽十分撙節恐不能如此之省惟連日在别庄探聽知五十二庄之中被灾較重者十之四五或能删去若干亦未可知則敬與各錢店議換錢價時該掌櫃己深知辦事認眞故砰銀時亦不敢計較現在河工局換銀不少錢價己短至三千零七十左右較則敬換銀時竟賤去二百文光景以五千兩核算多换一千串可謂災民有福謁見中丞時面諭青州府屬之樂安縣被災極苦至今一片汪洋囑卽前去酌放等云當先去察看再行定奪至小李家庄卞家庄開口之處大半水旱不通查户必不能快此間局務又須親自料理明後日擬先將八千六百千詳查開放賑票編號等事非一二日所能了大約須二十三四日方能下鄉惟望南中各善士及在遠諸君子垂念災廣欵少踴躍捐輸始終不懈俾資接濟是所切禱 
　　接到二月十八日四兒則敬在利津發來兩函併抄登報以慰衆善士慈念惟望各省各埠年姻世誼諸善長代收山東順直二省賑捐如能垂念灾黎朝不保暮之慘義粟仁漿　　而來彚解接濟默祝諸君萬家生佛公侯萬代不勝急切待命之至[  上海絲業會館籌賑公所施善昌拜啓]  
[滬上廣方言舘敎讀師席致絲業會舘書]  
　　少欽老世伯大人尊次久未趨謁馳念良深現值春賑方亟自漸無力願分舘榖之微自正月起每月助賑一元以停賑日爲止今將正二月分洋二元先交附呈乞察收爲荷專佈敬請善安[  椿壽舘主叩肅三月初八日]  
[蘇省撫轅抄]  
　　初七日候補同知施晉謝委署常總補通判事從九吳世瀛禀知到齊門水關差改補巡典王錫疇銷齊門水關差○初八日從九姚鴻聲禀知辭奉首府委提江北各屬獄官薪水差 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
