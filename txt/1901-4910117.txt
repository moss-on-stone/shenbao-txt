# 1901 - 162 - 4910117

 

Page 1

 
 
[聲明更正]  
　　近日本報登聲明杭州匪棍孫佑臣冐稱本館訪事友向人訛詐緣由告白現經本館查明孫佑臣之事皆屬子虛蓋孫係中外日報訪事人今將前報更正並祈閱者諒之 
[新印胡文忠公全集] [  圖書集成局啓]  
　　益陽胡文忠公以文學之才出膺節鉞於咸同年間削平粵逆重奏中興偉烈豐功與曾左諸勳臣大名同垂宇宙其奏疏文牘先由嚴渭春中丞選付梨棗惟刪汰過多咸以未窺全豹爲憾旣而曾忠襄公稪取官私所藏勒爲遺集計八十六卷凡整軍經武察吏安民諸大政甄采無遺可稱全璧茲書肆友人倩本局用大號鉛字排印成書紙墨精良校　詳愼分裝八本碼洋一元五角現朝廷方重政治之學有志經世者誠不可不家置一編也售處在上海三馬路申報館申昌書室煥文書局江左書林文瑞樓古香閣祥記書莊宏文閣各家請就近選購此佈 
[新印繪圖大字瘍醫大全告成] [  圖書集成局代啓]  
顧練江先生瘍醫大全一書集外症之成闡諸家之秘繪圖貼說附以經騐各方病者不煩延醫可以檢方而治最稱利便惜坊間輾轉翻刻魯魚亥豕遺悞良多邗江夏君毓芝有鑒於此爰覔得初印善本倩本局以大號鉛字排印校讐詳愼紙墨精良每部十六本分裝兩函碼洋三元寄語海內諸家尙其各置一編以備衛生之用售處在上海申昌書室愼記書莊汲各書坊均可選購請就近移玉可也 
[通商情以興貿易說]  
　　治國之道農商並重然一國獨立則重在農羣雄角逐則重在商商固富强之始基而國與民命脈之所繫也中國素爲一統之國不懼利源之外洩故於商務不甚講求自與東西洋各國立約通商漏巵日多財源日窘當事者亟思設法整頓於是仿泰西各國設立商部之意朝廷特簡商務大臣以總其成沿江沿海各直省又遍設商務局派委總辦會辦提調各員辦理局務至若廣東湖北江南又由大憲開設商務報延文學之士撰箸論說採譯新聞凡若此者蓋欲聯上下之情通官商之氣俾得推究利弊藉以富國而裕民無如行之數年敷衍如故隔閡如故徒糜無數之貲財曾無絲毫之裨益是豈中國於商務一途果囿於風氣終不易振興歟不知所謂商者劑盈虛酌多寡本國之土產何以設法通行他國之貨物何以藉謀抵制其中消息萬殊情態百出苟非有瞻大心細之才實不足收操奇計贏之效而今日辦理商務之大臣其職事旣察其勢位又顧平日於貿易情形本非素習卽甚紆尊降貴又豈能與身在闤闠者相忘以勢分而融洽其性情故勢雖合而情則離依然官自官商自商而於整頓商務之端仍如隔十重雲霧至羅致各省之物產採譯中外之商情別類分門詳列報簡意非不良法非不善然文人之箸述祗能闡其義理而斷難見諸施行倘以前時之巿價概之於此時他省之巿情概之於此省鼓瑟膠柱求劍刻舟折閱情形當又翹足可待故泰西各國之有商部商會商報因以探富强之源爲立國之根礎者皆由主持之人實深悉其中之甘苦故能彼此浹洽情意相通今中國雖亦略襲其意而徒以勢位自矜之達官與筆墨自喜之文士爲之主持其有不貌合而神離也夫亦誰信之哉然則如之何而可曰惟有仍在商言商始足以保利權而收實效今各省各業皆有公所會館遇事則由紳董調停一切俾之息紛爭泯意見而於商業之或益或損亦可禀之有司爲之維持保護其用意非不周詳惟惜章程各殊事權不屬仍無以收上下相維之益而見官商一體之情愚意如中國果能振興商業須就商務薈萃之處如上海漢口等埠由各商公舉一殷實穩練素有聲望之紳商禀由督撫奏請賞以崇銜加以顯秩除地方公事不得干預外凡關涉商務之端皆宜綜計損益逐細講求何者可以敵洋商何者可以廣銷路如能實有見地逕行商之大憲用心提倡其各業中或有欵項糾葛或遇訟事牽纏亦可排難解紛秉公核斷至巿面之消長盈虛巿價之貴賤漲落尤宜留心考察隨時傳佈如是則官商之氣通而上下之情洽非特商務可望蒸蒸日上卽國家偶有爲難之處如募捐項增稅釐亦不難迎機勸導以動其急公奉上之誠蓋以疲於官府之精神而又親闤闠之事其勢固有所難行若以明於商賈之規矩而又兼官長之權其情自易於聯絡事有必然理有必至世之留意富强者或不河漢斯言也夫 
[本館接奉電音]  
　　昨日向晚西安行在飛電傳來上諭一道敬謹譯登○四月二十九日行在內閣抄奉上諭伯都訥副都統著打牲烏拉總管雲生補授欽此 
[星使名言]  
　　廣州安雅書局世說編云頃得美京華盛頓來函言四月二十九日我中國出使美日秘大臣伍秩庸星使拜會美相論及京師和局各國不應故事稽遲云云旣而某報館訪事人前往節轅謁見叩以中外議和之事星使曰向來各國每言敝國處事遲疑今者議和大臣極欲從速竣事乃各國多所曲折事經數月頭緒全無以至商况日疲在敝國固受害良深卽貴國南方所產棉花向日運至中華如何暢銷目今如何减色此中利害固已不言可知且不特貴國爲然也卽歐洲各國百貨亦不流通可知和議一日未成商務卽一日疲恭誠不知各國是何居心也按此係和局未定以前之語今則約章已立和好重敦數萬里重洋貨物轉輸源源不絕依然一世界大同景象矣然觀此亦足見星使之所見者大不同詹詹小言故仍節而登之以諗世之留心時局者 
[法開韓礦]  
　　日本長崎埠訪事友人云前者法國向高麗政府索開金礦計長二十四里廣十六里東歴六月三號經韓廷議准立約施行大約日內卽須鳩工從事矣 
[朝鮮匪亂]  
　　日本長崎埠訪事友人來函云日前朝鮮慶尙道密陽縣境突有匪徒百餘名揭竿倡亂監守電線之日本兵及工頭各一名均被戕害駐釜山日本領事聞之急派巡查兵二名警部一名前往彈壓 
[日儲游歴]  
　　日本長崎埠訪事友人云日本皇太子於東歴六月五號由葉山邸第至橫須賀乘擊手兵艦起程巡行沿海之琯山清水港五日津沼津等處大約閱一禮拜即遄回 
[日員更調]  
　　日本長崎埠訪事友人云日本自伊藤侯爵辭職後閣臣紛紛告退日皇雖有以井上伯爵調補之意然尙未明降緰音至東歴六月三號始降旨內閣總理大臣以前陸軍大臣子爵桂太郎補授內務大臣以男爵內海忠勝升補農商務大臣以平田東助補授司法大臣以男爵清浦奎吾補授遞信大臣以子爵芳川顯正升補文部大臣以菊池大麓升補大藏大臣以曾補荒助補授陸軍大臣男爵兒玉源太郎留任海軍大臣山本權兵衛留任旋議定外務大臣一缺以駐中國使臣小村壽太郎補授小村君現方與中國全權大臣互議償欵一時遽難返國遂飭曾禰君暫行兼理俟小村君事畢東回再行升補伊藤侯現已回大磯滄浪閣頤養林泉矣 
[續調隨員]  
　　京師友人來函云醕親王載灃爲今上之胞弟自奉出使德國之命卽奏請簡派 
 
 

Page 2

 
 
張燕謀京鄕翼廕五樓都護昌爲叅贊此已見諸報章及將起程復奏調劉觀察祖桂象農部賢曾比部廣鎔爲隨員楊仲卿大令書雯爲英文繙譯官唐子奇大令家楨爲東文繙譯官并調醫官王君隨往其摺已於月前由京拜發矣 
[侍郎出缺]  
　　京師友人來函云工部右侍郎安邱李小研少司空端遇由吏部司員升授京堂洊登卿貳已丑辛卯疉典試江浙後又視學皖中得人稱盛平日持躬廉愼辦事認眞爲都人土所欽服去歲拳匪亂起少司空年逾七秩正擬以病乞休忽奉團練大臣之命力疾從公遇事裁制拳匪保衛使館不遺餘力其苦心調護不求人知而人亦鮮有知之者迨聯軍入旣城痛人謀之不臧復傷時局之已爛晝夜憂憤病益加劇臥牀半載遂至不起聞遺摺已於四月二十三日由王佐胡同工部公所代遞矣 
[詳記沈仲禮觀察與法提督巴堯氏訂立設卡保商章程事]  
　　前自强總軍統兼辦吳淞開地局事宜江蘇候補道沈仲禮觀察寃掛彈章荷戈塞外去歲拳匪之變各國聯軍欲入張家口觀察適遇諸戍所竭力排解得以保全數十萬人民旋經某軍帥奏請施恩留辦邊境交涉事務此已見之客歲報章矣昨有客自太原來述及觀察現當山西洋務局總辦本年三月駐京法提督巴堯氏誤聞晉省匪氛未息商民教士岌岌可危爰於初四日携帶兵士萬餘人入固關觀察急䇿騎往迎曉以交誼之宜敦夙仇之宜解反覆開導利害分明巴堯氏允之隨將兵士約退觀察乃與之議訂設卡保商章程七則凡全晉人民之不致慘遭塗炭者無莫非觀察曲爲庇護之功也其章曰一議將不顧大局仇視洋人之軍隊離開山西免外國人士再滋疑慮總使此後寓居山西各國人士可以相安二議須派實缺司道大員認定責任督同地方官保護寓晉各國人士並奉教人民性命物產該大員總須有才幹有權力可將山西從前固執之見默化漸栘必須民教中外永遠相安爲第一要政三議去年山西教堂教民受害之事必須恪遵岑撫臺所訂教案善後章程十八條認眞奉行不得延宕四議由山西撫臺新練馬隊巡勇二旗專習洋操並習知保護洋人之責任叅仿外國紀律按叚設卡正定府爲第一卡獲鹿爲第二卡并陘爲三卡山西平定州所轄之柏井驛爲第四卡平定州城爲第五卡壽陽縣爲第六卡什貼鎭爲第七卡太原府爲第八卡凡遇各國洋人赴山西者至正定府第一卡繙譯官處告明某國某人前赴山西某縣該巡卡官弁立卽派馬巡二名或四名帶槍妥爲護送到卡換勇接遞護送該隊均穿中國洋操兵隊號衣褲右臂上有洋文巡捕某號字樣該勇沿途飯食馬料均由自備不准收受賞錢如某巡勇護送不力或不恭敬或遲誤時刻可由洋人記明衣上號碼函告太原府洋務局立卽知照管帶開革如由山西起程可至太原府洋務局或各州縣報明由中國官知照巡卡立即派勇護送以期自後洋人往來山西大道平安無阻中國商人裝運貨物銀兩往來山西各府教堂者亦將該勇保護五議山西各府以及口外七廳凡有教堂處所遇有土匪蠢動亦派該勇隊前往彈壓六議設山西郵政亦歸巡勇各卡接遞每三日由太原府至正定府各發一次凡中外信件均仿中國郵政局辦理並設法通至定州或中國舊有郵政之處外國軍隊加意保護斷不攔阻七議將固關井陘獲鹿至正定府之電線一律由電報局赶緊修復以便中外商民傳寄電報外國軍隊並不阻撓 
[議籌償疑再述]  
　　揚州訪事人云兩淮運司程雨亭都轉奉兩江總督兼理鹽政大臣劉峴帥檄飭每年籌解銀二百萬兩備充賠欵等因遵卽派員邀商籌議旣而各商邀集同袍齊赴省垣具禀峴帥兩次傳見訓誨周詳各商義不容辭認定每年繳銀一百八十萬兩將鹽每斤加價若干峴帥韙之至所少二十萬金傳聞須責成都轉籌畫也 
[西客須知]  
　　廣州安雅書局世說編云各國商民教士之入內地遊歴者凡在百里以內無庸發給護照此定章也然粵中盜賊如毛時思竊發萬一變生意外卽不免轇轕業生茲緝捕總局憲特定發給印簽之法俾所到之處保護益復周詳其文曰廣東緝捕總局兼營務處爲給發印簽事案照各國條約內載各國人等准其持照前往內地遊歴其地在百里期在三五日以內毋庸給照等語廣州口附近地方河道紛歧盜匪最易出沒所有各國民人等或乘民船或自備遊船前往百里以內遊歴者自應沿途妥爲保護特發印簽仰管帶沙面捷字營勇楊守備洪標收存隨時偵探遇有某國某人前往某處遊歴立即塡註印簽派勇妥爲送至叚船將印簽交該叚船派勇挨叚溜交遞相接護往返一律辦理並各將到叚年月日時詳註於後事畢繳回本局察銷所有經過沿途各叚巡船務須派勇數名駕駛長龍妥爲保護如遇險要荒僻處所指引游歴人員不可灣泊共保無虞以後何叚失事卽惟何叚是問切勿視爲具文凛之愼之毋違須簽右簽仰途沿各叚巡船弁勇准此其印簽存根曰廣東緝捕總局兼營務處爲發給印簽事今由某叚起派勇護送某國某人前往某處游歴按照叚船遞相妥送保護除發印簽飭令逐叚塡註到叚月日事畢呈繳外合備存案 
[教犯成禽]  
　　南昌訪事友人云去夏江西南豐縣境教案迭出近雖由地方官與西教士竭力議結而首犯未獲終不足饜外人之心上月某日經剛字右營哨弁晏把戎茂盛會同上憲委員馬明府肇修拿獲肇禍之人立卽解赴省垣禀知撫憲李勉林中丞中丞飭發交洋務局訅辦 
[狀元會]  
　　漢口訪事人云近聞鎭江七濠口揚州十二圩等處鹽梟勾結回天票匪窩留漢口五彩巷一帶招人入黨美其名曰狀元會事爲陳慶門都戎所聞刻已拘獲數名聽候懲辦矣 
[觀審新章]  
　　廣州安雅書局世說編云四月某日南海縣裴大令以某案人犯陳亞南等三名應卽訊明發落申請大憲照會英領事派人觀審等情旣而大憲接准領事覆文定期二十二日派人到縣詳觀訊理情形按華官由香港提犯回省須聽英員派人觀審此係新定章程蓋今春由香港總督照請粵督准行者也 
[粵辦房捐]  
　　粵友來函云和議旣成賠欵甚鉅度支告匱司農措置良難鄂中已試辦房捐以資補救粵東大吏亦擬仿而行之札委司道大員綜理其事俾得集成鉅欵藉濟要需所有提調一差飭匡直剌翼之承乏直刺奉札之下已於上月下旬某日趨詣各憲轅禀謝擇吉到差矣 
[鄂學赴黃]  
　　漢口訪事人云湖北提督學政蔣藝圃大宗師按試漢陽刻已竣事遂於四月二十四日秉節赴黃州大約黃試告成即須回省消夏矣 
[考充學額]  
　　漢口訪事人云鐵路學堂開辦有年成效尙未大著兹聞局憲以學生懸額甚多殊負國家培材之至意擬於端陽節後重行招考併將堂規整頓一新 
[廉訪舉襄]  
　　杭州訪事人云原任浙江按察使世振之廉訪於三月某日因病出缺公子擇期四月二十六日設靈省中文武各官及在籍紳士咸往吊奠次日卯刻扶柩由淸河坊大街出錢塘門至鳳林寺暫厝蓋以去年拳匪肇亂禍延奉天原籍地方慘遭蹂躪故一時未克回　也 
[革員解省]  
　　杭州訪事人云前署浙江歸安縣譚聘臣大令汝玉於去歲交卸篆務請假措資交代事宜久延未算約欠正雜欵項一萬 
 
 

Page 3

 
 
三千餘金經前撫臣劉景韓中丞奏請革職嚴拿并咨會湖南巡撫余廙軒中丞將原籍家產查封備抵今春大令聞信回籍自行投到禀稱上年赴天津措資適遭拳匪　　瑣尾流離僅以身免今始繞道歸里請即咨送回浙候算交代措繳欠銀中丞據禀卽電咨浙江撫轅撫憲余晉珊中丞遴派候補縣陳大令桐翰前往業於上月二十六日解到由杭州府宗太守派府經歴尹叅軍看管 
[酌裁團勇]  
　　蘇州訪事人云省垣向有團勇七百五十名撫憲聶仲芳大中丞以邇者軍餉浩繁帑項奇絀遂於上月某日札飭裁撤三百五十名祇留四百名改爲安定旗撥歸撫標中軍管帶駐紥北局保衛地方 
[愼重倉儲]  
　　南昌訪事友人云江西袁州府某太守查明宜春縣積穀倉虧短穀若干石及平糶項下餘銀若干兩詳請臬司柯遜菴廉訪察核旋奉廉訪批示大致謂平糶有無盈餘全憑簿據據稱無簿可查殊難核實自應澈底根查以杜藉口而昭折服所請提省委審之處恐滋拖累應候遴委幹員馳赴宜春會同該縣傳集原被人等調查簿據秉公核訊實究虛坐照例詳辦仰卽知照旋委濮瓜農明府前往隨同太守清查臨行諭以事關倉儲不可含糊了結亦可見軫恤民隱之懷矣 
[邸駕將臨]  
　　昨日本邑法租界總捕頭克賴美探得中國欽差出使德國之醕親王刻已由天津南下將次抵申特派包探若干名往某碼頭預備迎迓 
[軍節赴松]  
　　日前江南提督兼自强軍統領李壽亭軍門由江陰防次秉節來申泊舟小南門外董家渡近已事畢卽於昨日午前向茸城進發瀕行本邑營哨兵丁均恭送如禮 
[監司謁客]  
　　昨日午前十點鐘時蘇松太兵備道兼江海監督袁海觀觀察乘馬車至法總領事署拜會嘔賴達君晤談要公良久始興辭而別 
[續獲匪黨]  
　　逆匪徐春山在滬拘獲解至江寗經兩江總督兼南洋通商大臣劉峴帥發交江寗府王太守嚴行訊鞫扳出同堂龍高一尙匿滬江爰札飭蘇松太兵備道袁海觀觀察從速設法拿獲解赴省垣觀察奉札之下立卽札行上海縣署縣主汪瑤庭大令派令薛貴全順兩差頭購線偵緝昨日線人某甲偵悉龍犯匿跡法租界中知照縣差回明公廨讞員杜枝園大令請堂咨照捕房前往拘獲解入道轅禀請觀察研訊核示 
[稽查易員]  
　　上月高小雲少尹奉上憲委令稽查本邑菴觀客寓不久卽因病逝世所遺差務經蘇松太兵備道袁海觀觀察遴委候補巡檢陳少尹接辦前日少尹到差傳知南巿十六鋪二十三七鋪十二圖各地甲圖保速將境內菴觀客寓共若干處詳細造冊呈報以便會同各巡防局員親往稽查 
[浮屍何來]  
　　昨日上午本邑南巿救生局某號巡船在浦江中撈獲男屍一具年約三十餘帶至老白渡令地保查明有無屍屬然後備棺收殮 
[不甘爲妾]  
　　有曾姓者向在本邑西門內關帝廟前開設木作生有一女由比鄰某嫗爲媒許字王姓前晚王具彩輿迎娶曾訪知王子已有妻將厠其女於小星之列不覺勃然大怒欲將媒妁扭控巡防西局旋有人出爲排解令曾女過門後另行賃屋而居始各無異言草草成禮然聞王姓所費已不貲矣 
[奕棋釀命]  
　　法界興聖街周虎臣筆店夥王耀先侯起義朱漢雲每當工暇卽往左近清風閣啜茗時就閣中與人作象戲一枰靜對致足樂也前日午後寓居吉祥街元發小客棧之丹徒縣人王桂卽王少卿向假借棋子致相口角被推仆地旋卽回棧不逾時倩人扶至清風閣稱已受傷閣主立即轉送捕房幷扭耀先請辦捕頭派包探送少卿至英界仁濟醫館療治而將耀先交保出外延至昨晨少卿溘然斃命法界捕頭聞報查無屍屬派包探協同地保曹福卿投報上海縣署一面著保人交到耀先並將帮同肇禍之侯起義及茶博士張榮寳拘獲迨午後四點鐘時縣主汪瑤庭大令帶同刑仵書吏等人鳴騶臨醫館曹保跪禀前情耀先及侯同供小的等在比鄰筆店執業與少卿素不相識是日少卿强將棋子取去小的等不允致相齟齬失手推跌旣而朱漢雲又將伊推倒伊卽回棧不料釀此大禍今朱尙未來案叩乞恩施仵役唱報騐得死者渾身微腫鼻上受傷一處大令親視無誤卽飭備棺收殮著地保具呈領棺切結發壇標記耀先及侯張二人交包探帶回捕房候解公堂訊明送回縣署再行訊究 
[協拿兇手]  
　　前者賃居美租界武昌路之甬婦杜王氏與比鄰黃阿水之妻江氏積不相能糾同吳杜氏陳金妹陳阿三黃阿七黃兆社黃阿開陳阿弟等人逞兇以致江氏受傷甚重具禀投控公堂讞員張柄樞司馬准詞特於昨日飭差至捕房告知捕頭協同包探孫阿親將杜王氏等一併拘獲帶回候訊 
[上海縣署瑣案]  
　　沈吳氏偕其弟吳錦堂投縣署控次子沈阿華違忤等情前晚縣主汪瑤庭大令升堂研訊吳錦堂供稱胞姊沈吳氏生有三子一女婚嫁已畢次子阿華性情兇橫娶媳某氏亦悍潑異常胞姊屢次訓戒曾不悛改爲特叩請究懲沈吳氏供次子阿華不知因何與女婿不合時向小婦人滋閙乞賜究懲沈瑞生供稱小的兄弟三人祖母及母親均由小的奉養胞弟阿華置之不顧求恩公斷大令飭將阿華笞責二百板阿華嘵嘵爭辯大令復飭掌頰五十下交其母舅領回管束○張阿木控鄧蓮卿將房屋出售加價不遂逞强攫取門窓大令研訊之下張供小的於光緒二十一年憑某甲介紹價買本城和尙浜左近鄧蓮卿之房屋一所當時言定屋價洋銀一千三百三十元早經付楚至光緒二十二年鄧來申說小的因即加給洋銀二百元光緒二十三年又加給洋銀二百元屢次婪索已屬難堪今又欲向小的加價小的因力量棉薄不遂所求伊卽將門窓攫去請賜究追鄧供詞一味支吾大令飭笞責二百板交人保出將所攫門窓送還如敢不遵定予提究○前者本城穿心河浜某姓家失火時流氓王阿二在火塲上東奔西竄縣差某甲見之疑係乘火行劫之匪人因即拘解至縣大令訊取口供判令枷示在案茲已期滿縣差投案禀明大令飭卽疎枷具呈安分切結當堂開釋不復深求○某鄕董事張曉巖家居吳淞江畔祖遺漲灘前被升科局憲充公召賣遂檢出單契粘詞投道轅上控蘇松太兵備道憲袁海觀觀察批飭上海縣會同清丈局員勘明訊核前日大令飭傳地保張楚泉問話張保恐干申斥雇一張姓之人到案頂替大令諭令差役妥爲看管候示昨日張不知因何與看役滋閙差役據情入禀大令飭卽帶案申斥數語發收待劕所聽候正身到案再行核辦 
[申報館協振所經收順直陜西振捐四月二十一日至四月二十九日止第十二次清單]  
　　四月廿一日益陽丁兆聲舊歲求保淸吉胡萬昌局來洋廿五元又陳敦仁堂遠願洋三元無錫隱名氏酬子病痊全盛局來洋十元洞庭東山周委員正大局來洋五元無名氏求合家大小平安洋四元○廿二日汪國桂洋十元干窰何兩生經募四戶英洋一元又銅洋七元二角徐楊氏求康健洋二元○廿三日祥源號銅洋九元古盛安定氏求子病速痊洋五元温陵隱名氏求合家平安洋四元○廿四日古吳了愿求保平安氏洋五百元天馬山　　　堂爲小孩病痊洋二十元○卄五日椿氏求藍兒病速愈洋一元○廿六日王錦和洋十元王姓洋四元○廿九日隱文居洋二元補過子求家慈病後早日清健洋五元同大美由同源亨交來洋二十元無名氏求三兒關　開通洋一元以上總共收洋六百三十二元銅洋十六元二角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　本邑南巿洞庭山馬頭左近昌泰米店主某甲曾倩滬北某洋行保火險銀五百兩附近鄰居疑其貲本式微恐有意外之變聯名遞禀十六鋪巡防中局請卽押遷以杜後患局員黃衡堂二尹准之前日傳昌泰夥某乙到局諭令速催店主回滬早日還移乙諾諾而退○前日郎家橋畔成衣店主黃子林之妻徐氏與店夥何仁山口角扭毆旋奔至十六鋪巡防中局申訴局員黃二尹研訊之下謂黃不能約束其妻判令掌頰二十下有何慶元者與黃交契投案求恩二尹大怒叱令掌頰二十下 
[英美租界晚堂瑣案]  
　　徐桂祥控倪岳樓借銀不還前晚讞員張柄樞司馬飭提研訊徐供光緒二十三年倪將田單二紙浼張考山介紹阿小的抵借洋銀一百五十元立有筆據言明按月二分起息迄今已閱五年向索無著叩乞究追倪供小的所欠之欵業於光緒二十四年起陸續付還洋銀一百五十七元有收摺爲憑惟利息太重尙求明鑒司馬察核所呈各據知此欵尙欠利銀爲數不少勢難照付諭令交人保出再付洋銀八十二元限月底歸清兩造各具遵斷切結而退○前者同生米店主陸忠林控學徒項顯章虧欠洋銀六百餘元司馬研訊之下諭令交出簿據然後訊追前晚提案覆訊原告投案請追項供小的雖虧欠洋銀六百餘元但母舅尙存洋銀四百元小的亦有一切物件可抵結算之下祗少八十餘元至所稱簿據並非小的經手何能藏匿求恩鑒宥司馬判責手心四十下移送上海縣署訊辦諭令原告自行投案備劕 
[英美租界公堂瑣案]  
　　前日陸丁記家經收屋租人李連卿偕管屋人張星橋至穿虹浜左近向房客李蔣氏王來生收取屋租二人無以應付遂遣人取去門窗王以租金僅欠一月不應貿然恃勢凌人向之理論連卿置若罔聞以致旁人咸抱不平譁然而起李慶松裘阿木唐瑞東周金生等更攘臂而助連卿忿無可洩遂藉口被毆時失去洋銀二十餘元及金戒指等物投訴捕房捕頭令包探劉阿炳將一千人拘獲昨晨解案請訊讞員張柄樞司馬訊得所控失銀並無証據惟王不應率爾逞兇遂商之美總領事署白繙譯官判責二百板枷號半月餘人各責一百板○張桂林陸仁金行竊世和洋行棧內所儲煤屑一袋經包探劉阿炳拘獲解案請究司馬判令枷號二日○包探胡瑞龍解黃芝三到案禀稱此人行竊畢枕梅家綢衣二件經小的拘解請究司馬判責二百板驅逐出境○某洋人家細崽沈竹三向主人索取工資洋銀九元洋人指爲吵閙扭送捕房捕頭令某包探解案請究司馬謂工資不應拖欠諭令洋人照給惟沈貿然滋擾咎亦難辭判責一百板○包探徐滎珊解積賊陸春甫到案禀稱此人屢次犯竊茲又不知在何處竊取綢布衣服經小的拘案請究司馬判責三百板逐出租界○陳阿林行竊龍飛馬房所置油衣一件報捕後經包探張全林拘解請究司馬判責二百板 
[法租界公堂瑣案]  
　　妓女花翠娥卽吳氏遣其妹役公廨訴稱前被狎客顧雨亭騙去衣飾約值數千金今又朦請發堂名爲留養無異監禁求賜伸寃讞員杜枝園大令准詞飭包探將原被告解訊翠娥供小婦人年二十六歲向在英界大馬路某里作賣笑生涯所得纒頭貲頗富顧心存覬覦設計將小婦人娶回所有貲財盡供揮霍旣又將小婦人送入某善堂今母親將由寗波到來求恩作主顧雨亭供向在英租界望平街開設洋貨號今已閉歇數年前納翠娥爲妾其母立有筆據後因不守婦道送入堂中大令飭將翠娥仍發善堂待伊母到來再核顧交人保出限五日內將筆據呈候察閱○韓梅生前控鴇婦陶王氏勾引其妻錢黛玉出外爲娼迭經大令訊供押候查明復核嗣因韓欠某西捕洋銀六百元被西捕控追大令飭押候追繳昨日命提復訊陶王氏呈上賣身筆據大令閱得所載年月不符准交人保出聽候查明復訊核奪韓及黛玉還押○唐敬之訴稱小的原藉句容挈妻胡氏來滬傭工近由在褚家橋開設小烟館之廣東人劉祥生姦佔前往領回被劉用刀戳傷兩臂因卽扭交巡街捕拘案請懲唐胡氏供丈夫不務正業無以爲生暗囑小婦人與劉私識每月貼洋銀四元迄今已逾五載劉祥生所供相同大令飭押候查明覆訊核辦○王阿順稱小的在菜巿街設攤售菜蔬王泉生將銅質僞洋銀混用適爲小的察出送案請懲王泉生供小的在某洋貨店學業不知洋銀眞僞以致誤用大令判罰洋銀十元○馬佐卿鮑子卿同訴稱被賊竊去肥皂洋釘報捕查獲竊賊李和尙詰知洋釘售與張阿大請卽訊追大令判罰張洋銀十五元將洋釘追出李枷號一月責三百板○包探禀稱偷兒王阿生楊阿根不知在某處各竊得對時表一枚王記生竊得小洋銀二十角王阿生竊得洋銀五元均經小的拘獲傳同失主解案請辦大令判各枷號一月責三百板○包探禀稱陳阿四張小林在五鳳茶樓口角爭毆擊毀碗盞値洋銀四元送案請辦大令判各責二百板○包探禀稱偷兒張阿炳掩入康阿虎所駕杉板船竊取衣服四件當塲拘獲倉卒間不知被何人用刀戳傷當卽送至某醫院療治今已痊愈解案請訊大令姑念張已受被戳傷從寛免究 
[美租界捕房紀事]  
　　昨晨北河南路第六百三十一號門牌程炳昌鞋店夥瞿阿茂竊取鞋十二雙携至鄰近某押鋪求質適爲包探劉阿炳所見拘入捕房捕頭令押候解送公堂禀請讞員張柄樞司馬懲辦○昨晨無賴梁阿三至密勒路第五百二十三號門牌湘人韋松庭所開湯團店瓷情大嚼不名一錢揚長而去韋向索取致被撕破衣服忿不能平指交某號巡街捕將梁拘入捕房捕頭令押候解送公堂禀請訊辦○昨日午前成春雨阿根等人在武昌路勝霖茶園開塲聚賭忽起爭端以致用武傷及旁觀之陳茂堂陳忿而訴諸捕房捕頭令某包探前往查拿以便解送公堂禀請訊究 
[西安官報]  
　　三月二十日知縣饒紱榮由蒲富收土厘回鄠縣李進省署神木廳錫齡阿上任二十一日通判　沛往長武辦官車局訖知縣吳念章往芝川收厘金訖理問廳陳效詩往涇陽修渠工吏目顧潤霖由東路查賑務回二十二日同州府英三　縣鄭涇陽縣雷俱進省隴州董瀛華陰縣劉林立俱上任鄠縣李回任二十三日藩憲牌示巡檢英賢署涇陽典史事知縣劉瑞璘由西路副將舒由北路俱公幹回前知縣趙志杰巡檢叚子亷俱由甘　糧回縣丞李　峯由郃陽辦賑回二十四日藩憲牌示請補湻化縣張汝洽先行署理知縣江雲鳳由乾州查賑回知縣張訓由興平收土釐回二十五日通判李順誠往寶雞辦官車局訖署華州李嘉織朝邑縣朱組綬俱缷事回巡檢曾溎往蜀　收釐金訖二十六日藩憲牌示漢陰應王琴心着回本任准補孝義廳施劭署咸陽縣事興平縣楊三水縣梁高陵縣王俱進省二十七日新授潼商道譚安康縣馬積馨署臨潼縣夏良材長武縣高明德雒南典史鄧壽齡俱上任二十八日華陰縣陳同官縣顧　城縣王俱進省知縣楊廷輔往渭南辦官車局州判宋廷楨委解甘餉赴甘三原縣鄭回任 
[蘭州官報]  
　　三月初一至初三日藩憲何甘肅全省營務處鞏秦階道趙補用知縣任紹輅補用都司周香喬由新疆俱進省文縣知縣舒翎禀辭回任　初四日督憲牌示試用知縣尙崑毓府經歴劉宗垚均於初五日騐看藩憲牌示署丹噶爾同知王堯儒調省以請補是缺之承緒署理署甯靈同知洪翼調省以候補直隸州知州蕭承恩署理循化同知缺以另補同知葉克信署理署靈州知州趙謙廻避遺缺以請補是缺之程敏達署理未到任以前委伏羌縣知縣李瑞徵先行接署安化縣知縣潘遠曜調省以海城縣徐光興接署同心城巡檢缺委候補州吏目蘇念祖署理補用州吏目童其康奉藩憲委稽核督催差初五六日督憲牌示本月初九日課試求古書院肄業各生取列正副課膏獎應照蘭山書院辦理飭委道憲　期前往點名給卷安定釐局知府羅回局委署東樂縣蔣人杰赴任俱禀辭西甯鎭總兵羅缷署古浪縣知縣謝祖恒大通縣知縣萬鍾騄缷署靈州吏目委署禮縣典史李華清俱進省補用州吏目王汝昌委接辦藩憲核對差初七初八日鞏秦階道趙回任丁憂候補直隸州　　伊委新餉所文案差候補知縣譚師竹委辦營務處支發差請補張掖縣典史唐鴻勳叩謝　奉行知初九日藩憲牌示禮縣典史缺以新海防分缺間補用典只歐陽翔請補辦理涼州釐局知縣曹燿　禀辭回局初十至十二日藩憲牌示靈州吏目缺委崔樹棠署理署武威縣典史董愛忠調省委曾昭炳署理大通縣知縣萬鍾騄署渭源縣知縣史文光禀辭回任調署西固營都司岷州營都司榮煥進省 
 
 

Page 10

 
 
[江西官報]  
　　知縣楊熠由撫州府屬辦結敎案回縣丞潘沅禀知聞訃丁母憂沈晋往贛州候差按知事錢撫辰南豐催提漕折回孟廣榮樂平公幹回禀知丁母憂候補道增霖由京津一帶深詢練兵章程回同知徐之莘起服來江陳希曾騐收製造廠工程沈鍾和由京來江胡毓麒缷辦洋林港卡回羅文昭往餘干公幹代理餘干縣徐嘉霖因案撤任酌委試用縣賀義行暫　代理劉　辦三曲灘厘卡候補府楊毓瀛辦瑞洪厘卡沈潾慶樂平公幹回府照譚元瑞往宜春催屯糧俞明豐解鹽餉金陵揚州回劉瑞林接查永和門崔寳英南城催墊欵回樂安招　司紀宗翰俸　禀見驗看 
[維揚官報]  
　　十九日葉鹺尹祖泰由四川差次來揚范鹺尉爾麟委赴五河臨差劉鹺尉繩祖委總局聽差二十日梁分轉世禮辭回焦山差次二十一日胡分轉光國銷江甘五岸督銷差吳太史筠孫到揚二十二日賀鹺尹家保辭赴呂四漁汛差程鹺尉初咸辭赴十二圩戴分轉又儁禀知到江甘五岸差張分轉鎭清由通屬來揚公幹 
 
 
 

Page 11

 
 
   
 
 

Page 12

 
 
[奏疏彚錄]  
　　吏部等謹奏爲停選日久懸缺過多謹擬變通投供銓選章程以昭公允而維銓政恭摺具陳仰祈聖鑒事查定例月選人員於前月初一日投供騐到至次月二十五日扣足五十五日限方准銓選雙月選用者於單月初一日騐到單月選用者於雙月初一日騐到雙單月俱選用者雙單月俱行騐到雙月議選則用單月投供合例人員單月議選則用雙月投供合例人員歴經遵辦在案溯自去歲夏間猝遭兵亂洋兵入城後佔踞各衙署案牘已多被焚臣部冊擋雖未燒毀然拋棄踐踏亦恐不無敬愼之慮臣等數月以來督飭司員昕夕清查而案卷叢雜如治亂然刻難清理以致未能開選現在和議已定亟應從速補辦以免官缺久懸第去歲七月卽未議選八月卽未投供爲日旣久懸缺殊多刻若按照定章本月議選用上月投供合例人員則自去歲九月以至今年三月應選無人若將六七兩月投供人員議選後數月之缺則佔缺太　旣漸遷就且恐人未在京致選出之缺又須另選若用本年新投供人員議選前數月之缺又不免見缺在先投供在後與例更屬不合若按月補行投供議選層折繁瑣更無了期臣等再四籌商値此時勢未便拘牽例案擬於三月內將六七兩月投供合例人員分別雙單月各按輪次班次扣選七八兩月官卽於三月初一日傳令候選人員投供騐到設立騐到簿二本遴派司員兩處點名騐到一作補行去歲八月初一日投供一作補行去歲九月初一日投供作爲八月初一日投供者凡九月十一月正月所出缺分統作爲單月之缺均歸此次投供人員擬選其作爲九月初一日投供者凡十月十二月二月所出缺分統作爲雙月之缺均歸此次投供人員擬選三月所出之缺則提出另辦恐二月有到班開缺歸入下月銓選人員故難歸併須俟二月月官掣籖後仍將所補八月初一日投供人員另行議選一次至四月之缺有三月初一日新投文結騐到人員扣至四月議官已足五十五日之限應另將所補九月投供人員與新投供人員一體銓選方爲公允此外向不投供之升班人員仍照舊陞選其議選日期亦不泥定每月二十二日堂議之例統於四月內分爲四次一律辦清如此量爲變通尙覺持平亦無窒礙至選缺後掣籖日期亦須酌定單月議選在先俟單月掣簽後遲數日雙月再行掣簽雙月掣簽後遲數日單月再行掣簽緣其申有親老告近人員掣簽遠省所遺遠缺卽歸下月議選卽將此項告近掣籖遠省人員歸入近省卽用之班下月有近省缺出卽准銓選自九月至次年二月雙單分計係合三月之缺截歸一日缺分不論先後遇有近省即用之員此三月中不論何日近缺均行選用如有二人近省相同卽歸掣用向例此項人員上月選缺籖掣遠省於下月具題開缺此次赶辦併選卽改題爲奏亦屬不及現擬從權改辦於籖掣後一面開缺一面將該員歸班銓選統俟雙單議選掣籖辦理完竣併歸彚奏以免煩瀆其各欵在部所儲註冊並各館起文赴選呈明親老及由原籍咨明告近人員籖掣遠省者仍俟行查咨覆到部後再行核辦其前經行查現據咨核即以文到之日按照例限歸八月分銓選仍附入彚奏至過堂騐看騐放各事統按四月月官一定日期舉辦以歸簡易其月底截缺之擬補各員曁例不投供之佐雜教職宜應一律照辦自此以後投供籖選則雙單各歸各月照常辦理規復舊制再查去冬行在臣部議覆御史劉家模條奏內詳行在臣部無檔冊可稽月選各缺實無辦法應暫毋庸置議十月初二日奉旨依議欽此向時如有在行在臣部投供騐到人員應請一併查銷槪由京辦以歸畫一其行在臣部所收文件有關缺分尙未咨報將來即以咨文到京日期按照例章歸四月分銓選再選務冗繁其申倘有未經議及臨時阻礙之處亦請由臣等隨時斟酌以期妥恊所有臣等酌擬變通投供銓選章程存案緣由謹繕摺具奏伏乞皇太后皇上聖鑒謹奏 
　　留京辦事大臣大學士臣宗室崑岡等跪奏爲請旨事光緒二十六年十一月兩江總督劉坤一等奏請將恩正兩科鄉會試歸併舉行一摺奉硃批著照所請該部知道欽此當經臣等抄錄通行在案今本年八月應行庚子恩科鄕試與壬寅年補行庚子正科鄉試自應歸併舉辦惟查鄉試年分禮部例於四月下旬至七月上旬按照省分依次題派考官現在皇太后皇上駐蹕西安如四月內鑾輿回京自當照例具題倘四月內聖駕尙未廻鑾勢不能依限題請若仍拘泥成例辦理旣多窒碍必至有悞塲期臣等再四思維祗得量爲變通擬由臣等咨取在京各衙門將應行開列人員送部彚繕清單並由行在禮部咨取行在各衙門之應行開列人員一併繕單咨送軍機處由軍機處酌定省分先後程限遠近隨時開單請旨簡放如簡放人員在京者卽請電旨飭知由臣等轉傳該考官照例馳驛前往以免歧誤仍將向例分省題派考官各日期開送軍機處備查所有本年各省鄕試題請簡放考官酌擬變通辦理緣由是否有當伏乞皇太后皇上聖鑒訓示遵行再此摺係禮部主稿合併聲明謹奏請旨奉硃批依議欽此奴才豐陞阿綳楚克車林跪奉爲哲布葛丹巴呼圖克圖等情願報捐騸馬恭摺代奏仰祈聖鑒事竊據庫偷堪布落們罕彭楚克掌教阿齊圖諾們罕洞闊爾呼圖克圖車林多爾濟額德呢商特巴巴特瑪多爾濟等呈稱師傅哲布葛丹巴呼圖克圖並彭楚克車林多爾濟巴特瑪多爾濟等祝禱皇上萬壽無疆安逸衆生率領萬餘衆喇嘛等晝夜唪經不輟詎意上年秋季因京師遇此艱難開知皇太后皇上駕幸西安下忱不罄難安同衆喇嘛等加意誦經祈求平定惟思小僧呼圖克圖並彭楚克車林多爾濟巴特瑪多爾濟等均各世受皇上厚恩毫無報効現値驚惶之際擬欲多捐銀兩馬匹以圖報稱惟近來因所念各項經卷一切用費頗多徒衆力窮此次銀兩牲畜無法多捐師傅哲布葛丹巴呼圖克圖僅選出騸馬八百匹彭楚克等檢選騸馬二百匹情願報効少助要需懇請代奏等因前來奴才等查該哲布葛丹巴呼圖克圖並堪希諾們罕等所報均係出於至誠理合據情代奏如蒙恩准賞收遵照成案由該處委派妥員分起啓行解送察哈爾都統聽候指撥除造冊咨送理藩院備查外所有哲布葛丹巴呼圖克圖等情願報捐騸馬緣由謹恭摺代奏伏乞皇太后皇上聖鑒訓示遵行謹奏三月初十日奉硃批著賞收該衙門知道欽此 
　　暫行護理陜甘總督甘肅布政使臣何福堃跪奏爲揀員請補要缺知縣以裨地方恭摺仰祈聖鑒事竊據署甘肅藩臬兩司會詳稱敦煌縣知縣嚴澤病故遺缺例應由外揀補查例載各省州縣應調缺出俱令於現任人員內揀選調補如無合例堪調之員准以奉旨應升及曾任各缺候補並進士卽用人員酌量補用又各省知縣如係軍營出力著有勞績人員以知縣補用者無論應題應調應選之缺均准酌量補用各等語今敦煌縣知縣係繁難二項要缺地處邊域政務殷繁非精明强幹熟悉邊情之員不足以資治理查有候補班補用知縣易䇿謙年五十八歲湖南長沙縣人由文童投効陜甘於蕩平金積堡案內保以從九歸部儘先卽選河湟肅清案內保以縣丞分省補用關隴肅清案內保以知縣留甘補用克復吐魯番滿漢兩城並新疆南北兩路一舉蕩平案內保加同知銜並戴花翎請咨赴部引見光緒七年閏七月十三日到省試看年滿甄別留用在案該署臬司徐錫祺到任未及三月例不加考該署藩司潘效蘇查該員精明强幹辦事勇往在甘有年熟悉邊情歴署崇信隆德古浪平凉等縣辦理一切俱臻妥協以之請補敦煌縣知縣人地實在相需會詳請奏前來臣到任未及三月例不加考惟前在臬司任內查看得該員易䇿謙年强才裕辦事勤能合無仰懇天恩俯念要缺需員准以候補知縣易䇿謙補授敦煌縣知縣實於地方有裨如蒙俞允銜缺相當毋庸送部引見合併聲明所有揀員請補知縣要缺緣由恭摺具陳伏乞皇太后皇上聖鑒訓示謹奏三月初十日奉硃批吏部議奏欽此 
 
