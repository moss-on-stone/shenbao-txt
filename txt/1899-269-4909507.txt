# 1899 - 269 - 4909507

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬雅相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕來舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無　多尢足感惟冀仁漿義粟源源而來庶被災黎民得不致同塡溝壑此則籌振者所九頓首以祝者也振欵乞交電報局源通宦銀號仁濟善堂及本館恊振所均可代爲彚解肅此佈求伏維德鑒 
[新印大字本讀史方輿紀要天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人勸付石印以公同好首自預定三百部原期工省成速嗣見印出樣本字跡太小瀏覽剌目難以翻閱復商放大字體改托本局用大號新字排印廣延名宿悉心校對方　紀要三月間早已成書郡國利病上月工竣用上等連泗紙印訂精緻准於八月初七日出書共釘六十本外加桐木箱每部售关十二元賞鑒家認明封而後有二林齋校本庶不誤購仍存上海文瑞樓蘇州綠蔭堂蕪湖河南文苑山房均可購取二林齋售出股票請諸君憑　找洋向經售處取書 
[文妖說]  
　　左傳莊公十有四年人棄常則妖興解之者曰妖異　言其悖乎常經而故爲詭異之行以誣民惑世也降及後世史書所載有草妖木妖服妖鼓妖之類前漢書五行志更有所謂詩妖者是豈音律對偶中亦有鼠穴牛車之異乎夫亦謂其香籢樽俎專以浮艶動人耳若夫今日之文則目之爲妖當無不可今者聖人在上文治光華凡在士林宜各抒其鴻才雍容潤色承平雅頌夫亦可以壽金石而被筦絃矣乃自康有爲梁啓超之徒逞其怪譎之才一味矜奇弔詭所刊時務報每一論說必分數小節以示異於人一時無識之流羣焉摹仿枝枝節節若斷若連其實彼惟將叚落寫作另行未嘗别開夫生面效之者未窺其門徑遂致蛇神牛鬼不之所云顧猶曰周秦諸子中原有此種體例尚未得指爲無知妄作有倍古人至其用孔子紀年則是明明背叛聖朝不樂稱我大清朝國號年號效之是從逆也從逆者族奈何甘心以文字之禍自蹈刑章乎今者康梁已案發脫逃矣黨於康梁者亦皆銷聲匿蹟矣而文體忽又幡然一變舉凡愛力熱力阻力起點之類塡砌滿紙自炫新奇實則愛力者卽忠君愛國之意熱力者卽熱心任事之意謂阻撓大事則以阻力稱之謂事當發軔則以起點目之凡此皆剽竊近人所譯格致書内詞頭卽泰西格致家亦未嘗有是語噫叶嘻江河日下世道漸非小子後生一搦管而卽喜興妖作怪其破壞文格事猶小使由是而康梁之燄將如死灰復然豈非若輩階之厲耶其尤爲紕繆者近人箸作中凡遇說及本朝輙不稱大清而稱支那聞之日本老儒謂支那爲秦之轉音中國自秦時始皇帝遣徐福至日本求仙携有童男童女福見秦亂留日本不歸迄今種類流傳孳生蕃衍故日人每呼中國爲支那猶曰此秦之故國也殊不知由秦而漢而晉而隋唐宋元明中更三國五代及遼金以迄我大清朝歴千餘年已非復秦皇之遺祚在日人推原鼻祖不妨以此相稱若我輩中國子民則由雲礽以逮我身已累代踐土食毛爲我大清不侵不叛之黎庶豈爲下不倍之語亦未之前聞歟抑竟不顧烖及其身而自蹈生今反古之罪戾歟夫亦大可異矣或曰洵如子言則文體自應釐正矣然試問子之作日報也爲新聞爲議論文言道俗不古不今自來有此文體乎奈何徒知責人而不思自責也則應之曰文體本隨時而變遷不可若鼓瑟者之膠其柱彼夫典謨訓誥上古之文也六經三禮中古之文也降及後世而爲史爲子爲古文爲古近體詩爲詞曲迄有明而功令以時文試士本朝因之風氣有變移制度卽隨風氣而斟酌盡善我旣奉時文試士之功令不能不肄習夫時文則當此日報風行亦何必薄其非古時文體而不作我惟不肯滿紙塡砌愛力熱力阻力起點諸字面效法康梁諸逆之所爲更不敢改大清爲支那以恪守尊王之大義斯已耳至於草妖木妖服妖鼓妖以及所謂詩妖者旣不容於化日光天之下則生逢盛世亦安得爲此棄常悖理之文沃哉於是作爲是說以告世之有心釐正文體諸 
[日窺全閩]  
　　香港循環日報云日本政府以臺灣居民所需之物大半購自閩厦而尤以閩省所産者爲多且閩省與臺灣毗連水程只五百里朝發夕至便捷非常厦門則與臺北相望勢若門户若有臺無厦則臺灣成孤立之勢必得厦門屏蔽庶臺灣商販無往不宜因之竭慮殫精擬在福建築鐵路二一由省會至延平建寗二府以逹江西九江一由省會逹厦門必遂其所請而後已日皇已命外務省籌銀五千萬圓矣 
[日爭商務]  
　　日本神户報云歐美各國講求東方商務可謂餘力不遺而我日人乃接踵而起邇者日本遞信省議定派員往大連灣上海香港及中國通商各口查察商務情形以便逐漸推廣蓋以近日俄人將改大連灣爲通商口岸并欲開設大輪船公司勢必有碍日本輪船公司利益日本公司輪船之往來泰西各國者歴年大受厥虧不得不於東方挽回利權以作桑榆之補也 
[威海置郵]  
　　香港循環日報云山東威海衛一島自賃與英人管轄後迄今已逾一載諸事逐漸整頓惟驛務尚付闕如郵遞往來恒多不便兹聞香港驛務署總辦擬設分局俾旅居斯土者音書可以直逹不致有慨於雁杳魚沈焉 
[高麗開埠]  
　　香港循環日報云高麗平陽及清南坡一帶海邊現已闢爲通商口岸并聞内閣諸大員擬一律辭職不知因何事故也 
[軍節過蕪]  
　　蕪湖訪事友人云本月十六日長江水師提督黃芍巖宫保由金陵秉節上駛回駐太平府節轅校閱提禁各營操演事畢卽於二十日乘福安官輪船溯江而上接閱上游各省水師營伍是日傍晚憲節行抵　江文武各官咸出江迎謁水歸砲艇則聯檣接舶列隊以迎駐防各營更沿堆站隊旌族招展壁疉森嚴雖李將軍出鎭朝方當亦無此鮮明璀璨帥舟旣下椗首先接見蕪湖道吳季卿察觀及水師遊擊各員茗談半晌次日晨光甫動卽展輪而去 
 
 

Page 2

 
 
[上將騎箕]  
　　寗波訪事友人云浙江提督陳雲卿軍門近爲二豎所侵參苓罔效延至本月二十五日戌刻騎箕仙逝部下軍民同聲　哭 
[陸師演武]  
　　金陵訪事友人云江南陸師學堂自開辦迄今眗經三載各學生已一律卒業總辦錢琴齋觀察禀知兩江督憲劉峴帥示期本月二十日親加考試計堂中學生一百二十名分爲四隊曰步隊曰馬隊曰砲隊曰馬砲新隊每隊各三十名是日天甫黎明咸裝束整齊由教習率同晉謁本學堂總辦俄而府縣各官先後戾止鹽巡道江寗藩司曁督中協城守協亦聯斾而來辰已之交長江水師提督黃芍巖宫保節鉞遥臨司道府縣兩協迎入花廳序坐甫定金陵新關稅務司教堂司鐸與夫旅居省垣之各西人咸具公服佩寶星聯翩薈萃蓋先期由峴帥折柬相招也鐘鳴十下時峴帥鳴騶蒞堂中西各官齊至階下恪恭迎入坐定略叙寒暄錢觀察禀請開考峴帥頷之遂由觀察導至演武廳廳之正中排設兩公案左督憲右提憲皆南向東西兩旁各設數公案司道以下居東兩恊以下居西各西人則在簷前依次列坐四隊學生鷺翹鵠立肅靜無譁觀察趨詣督憲前請令峴帥商之宫保傳令先試步隊於是步隊三十人趨前獻藝先演步法後列陣動作進退變化無端各極五花八門之妙峴帥顧而色喜各賞給銀牌二百次試砲隊先於五十碼外設一紙人爲的學生三十人共舁巨砲四尊至演武廳陛下安置平穩裝配子藥以次輪流開放每人連放三出中的者多試畢峴帥各賞銀牌一面再次考馬砲隊學生三十人合力從演武廳後挽五砲車出在操塲中安放木馬五將五砲從車上拆下置諸木馬之背作運動機括勢作裝放藥彈勢作策馬使行勢良久仍由木馬背上將砲卸下還置車中峴帥雖不甚愜意亦各賞銀牌最後考馬隊學生三十人分作三班每班十馬並發追風逐電超軼等倫旣而三十馬排成十字忽又分爲兩行爲六隊爲十隊忽又改作方圍圓圍均能齊止齊行不先不後峴帥宫保曁中西各官大加稱賞每人各賞銀牌二面事畢錢觀察乃請同蒞堂中午膳時已鐘鳴一下矣 
[陽江匪患]  
　　廣州訪事友人云時事多艱内訌迭起前者西樵土匪尚未平靖近更蔓延至陽江廳豕突鴟張勢甚猖獗紳耆相約至省禀請大憲撥兵搜剿大憲立委石遊戎玉山率廣毅軍二百名准補南韶連鎭右營都司莫都戎善積率喜字營勇三百名協同往剿藐兹小醜當不難聚而殲之也 
[刼案頻聞]  
　　寗波訪事友人云本月十九日南門外櫟社李姓家被羣盜排闥直入刼去衣飾甚多次日事王開單協保投報鄞縣署二十四日縣主李大令委典史曾少尉會同營官往勘以便飭緝盜贓 
[粤省官塲紀事]  
　　廣州訪事友人云廣東提督學政張冶秋宗師按臨科試應由廣州府提調一切嗣以府署政務殷繁未遑兼顧由大憲札委補用知府黎太守汝謙代辦○善後釐務兩局一切事務向由藩臬兩憲總攬大綱現在籌餉孔殷經兩廣督憲譚文帥委馮仲梓觀察爲會辦俾資臂助觀察捧檄後每日上午至善後局下午至釐務局統籌一切聞日内曾將支銷各欵及可裁併各員列摺禀呈上憲裁核藉以節糜費而塞漏巵 
[鄂省官塲紀事]  
　　武昌采訪友人云前有商人禀請在武漢等處創設自來水公司督憲張香帥以事屬創始必須遴員督辦方足以昭愼重日前已檄委候補道張次青觀察督商尅日興工矣○新選黃安縣滕大令松經藩憲牌示飭赴新任特於某日趨轅叩謝并禀銷江夏縣帮審差○青山港石閘工程前由藩憲檄委沈叅軍克誠　辦現已大工告竣禀請銷差矣○改指湖北候補道孫觀察廷林由京領憑南下本月某日泝江抵鄂卽赴督撫兩轅禀到并徧謁司道以下各寅僚○湖南岳州鎭總兵張子初總戎因病出缺張香帥聞報卽檄委魯協戎洪逹署理并飭速赴任所以專責成 
[鳩水官塲紀事]  
　　蕪湖訪事友人云鈔關稅務廳魏致如大令馴接辦以來瓜期旣屆由關道憲吳季卿觀察詳准蟬聯六閱月刻　屇期觀察循例申詳請以在省候補知縣杜竹侯大令師預接辦撫藩兩憲准之本月十八日杜大令捧檄蒞蕪俟觀察加給札文卽可到差治事矣○本年鈔關京餉已解兩批兹又接解第三批計户部銀二萬兩内務府銀二萬兩由道憲吳觀察詳委候補巡檢張和賓少尹管解兹奉回批飭速起程觀察遂於本月二十日督同委員庫吏將餉銀釘鞘黏貼印花交少尹承領并循例知照水師營撥砲船護送縣署更發出溜單挨縣接護由清江浦遵陸北上歴驛站二十九處際此秋高氣爽載馳載驅屈指嶺上梅開時卽可安抵都門照章上兌矣○蕪巿以米爲大宗各省之來蕪採運者悉以斗斛爲權衡是以每歲新米登塲縣尊必委員傳諭各米行各礱坊及專代客商斛米之各斛行將所用斗斛定期携至縣署大堂較騐一次加蓋烙印俾昭公允本屆張邑尊札委候補縣丞楊松橋二尹示期本月下浣某日督率書差當堂蔡騐○四月十九夜繁昌縣獄中脫逃重犯四名縣主史叔齊大令悠康追捕無蹤揑報先期公出且改其事爲四月二十日之夜以冀委其咎於管獄官嗣經省憲訪明立子撤任上月某日不知緣何又與典史金萼生少尉互相揭叅委署繁昌縣熊玉峯大令捧檄蒞任史大令以經手事件未完擬展期卸篆熊大令不允以致互相齟齬就近禀白太平府杜受臣太守後聞史大令延至上月二十七日交卸熊大令則以紅諭早已頒發因於二十四日借用典史鈐記恭設香案行拜印禮 
[白下官塲紀事]  
　　金陵訪事友人云江南籌防局總辦唐子明觀察幹練老成夙爲上游器重甲午中東之役兩江督憲劉峴帥奉命東征檄委觀察籌辦後路支應局務觀察政體孱弱不耐朔方嚴寒加以轉運辛勞遂成痺痿怔忡之症厥後隨節回省峴帥鑒其勤愼委以是差迄今已閱三載今春江防吃緊觀察籌辦一切夙夜焦勞以致夏間夙恙復作迭經乞假調理不意參苓罔效延至本月二十日寅刻遽爾仙遊當由局中文案某君禀報督轅峴帥悼惜久之札調善後局總辦沈乂燕觀察邦憲接辦遺差遞遺善後局差委李觀察光瑜辦理○本月二十一日總辦吳淞租界清丈局事務沈愛蒼觀察瑜慶經南洋大臣劉峴帥電召來省面諭機宜茗談歴一點鐘時始辭出傳聞峴帥諭令設法將前者沈革道賣與某洋商之砲臺基址備價收回緣是處爲緊要口門萬不能使外人據爲已有也特不知某洋商果能降心相就遵我範圍否○南洋大臣劉峴帥目擊時艱妥籌防務嚴飭沿江沿海各砲臺統領嚴密設備以免外人覬觎巖疆本月初旬吳淞江隂等處砲臺均派員至省請領軍裝以便頒給勇丁悉心操練峴帥准之檄飭軍械所總辦如數給發二十一日復電召上海製造局總辦某觀察來省諭令督率槍砲廠工匠赶緊製造砲彈槍丸各若于毛瑟快槍若干桿以應要需觀察唯唯而退旋卽回局從公○本月十九日新授蘇松太兵備道兼江海關監督余靜珊觀察由滬至省旋詣督轅禀見呈繳文　二十一日接奉兩江督憲劉峴帥飭知令速赴新任以專責成觀察遂於翌晨禀辭就道大約月内卽須接受關防也 
[松郡官塲紀事]  
　　松江訪事友人云新任華亭縣王緯臣大令得庚由蘇垣乘舟抵松本月二十四日命駕登岸暫借東門内校士館爲公館○署理華亭縣劉謙三大令現屆瓜期屬下紳士感懷舊澤爭餽德政牌匾及萬名衣萬名傘○桐里汛朱把戎蒞事以來已二十載近忽病故提憲李壽亭軍門委轅下號房葉把戎兆麟前往署理日前已禀辭前往履新矣○本月中旬某日城守營楊克明遊戎俊德爲其子完姻文武寅僚及地方紳士皆備儀致賀○府署頭門左偏有銀杏樹一株大可十圍結果纍纍如珠之貫附近居民往往升屋攀摘屋瓦多被摧殘郡尊　 
 
 

Page 3

 
 
紫泉太守聞而惡之現已出示禁止矣○金山縣主劉赤驃大令元誠因事調省遺缺由正任藩憲護理撫憲聶仲芳中丞酌委武大令麟署理聞已於本月二十日接篆視事日内將駕舟來松禀謁府尊濮紫泉太守遞呈履歴 
[禾中人語]  
　　嘉興訪事友來函云秀水縣署差役毛四因爲監犯購買禁物爲邑尊查悉升堂提訊狡賴不承邑尊大怒立卽裝入站籠發頭門示衆時逾三日奄奄垂斃乃從寛釋出發遷善所管押○費毓卿軍門奉撫憲劉大中丞檄調來禾委以統領浙西内河水師並巡鹽等營差使日前軍門親赴嘉湖等處巡察某日在南潯鎭鄕間拘獲梟匪頭目董姓想須按律懲治也 
[彝陵櫓唱]  
　　宜昌訪事友來函云宜地打包店共有十一家今秋因輪船往來宜漢貨物甚多以致各店生涯大有起色惟起埠之貨因不及進棧多堆放街頭以致行路者多所不便本月某日洋碼頭黏有官諭云照得洋塲碼頭貨物起卸常行勿得擁塞路口致碍過往行人打包專有雨棚街道不准歇停諭爾力夫人等嗣後一體凛遵倘敢仍蹈前轍定卽拿案嚴懲○每年八月初旬卽有新棉花上巿今歲交秋以後隂雨連綿致棉花被雨漬傷臺無收穫遠近鄕農莫不雙鎖愁眉歎天公之不肯惠我也○前日某局由重慶雇民船一艘裝貨二百餘件駛至夔關左近船觸礁石遽爾破損所有貨物均被浸濕不得已停泊數日逐一晾曬然後另雇他船運赴宜昌交納然所失已不貲矣○湖北官紗局所出棉紗推行日廣日前楚强小輪船由省會帶民船兩艘滿裝官紗八百餘件至宜灣泊招商局碼頭旋卽將棉紗起存局内翌日輪船又開赴下游車灣帶棉紗船二艘入蜀○城内某錢店開設有年生涯頗盛近日忽有訛言云將關閉以致居民紛紛持票取錢幸店中儲錢甚多隨到隨付人心始稍安 
[宫保赴省]  
　　廣西提督蘇子熙宫保由天津附新豐輪船來滬假廣肇公所爲行轅定於今日乘登瀛洲兵輪船赴金陵謁見劉峴帥折赴蘇垣公幹然後回滬乘法國某兵艦赴粤東 
[備迓薇旌]  
　　昨日午刻上海縣王欣甫大令接到蘇州來電悉護理江蘇巡撫正任藩司聶仲芳方伯取道滬江前赴金陵公幹日内將次抵埠因飭辦差役人役預備迎迓 
[監司赴省]  
　　新任蘇松太兵備道兼江海關監督余晉珊觀察甫于前日由金陵回滬至晚間八下鐘時卽命駕登官舫帶以小火輪船望赴蘇垣進發蓋須禀見撫憲然後履新也 
[示禁阻撓]  
　　本邑南巿包家宅畔由紳士購地建造中國内地自來水公司俾城廂内外居民咸得和食德日來署江海關道曾經郛觀察札委十六鋪巡防南局委員曾二尹督裝水管深恐無知小民藉端撓阻因札行上海縣署出示曉諭縣主王欣甫大令奉札後卽於前日須給示諭遍貼南巿馬路旁其文曰爲出示曉諭事奉道憲札准總辦上海内地自來水公司楊唐文開竊照敝公司水管機器均已購運到申廠屋水塔早經開工赶辦現在城内外街巷應安設水管飭據洋工程師集匠估定議立合同期限先從水廠安設以逹南巿一帶再由大東門接裝至　内以逹西門外呈請飭縣出示曉諭城内外太小街巷鋪户居民知照如遇該匠人等安設之處弗得阻撓並傳諭各該圖地保隨時前往照料彈壓等因到道飭卽分别示諭等因並准總辦上海内地自來水公司前廣東雷瓊道楊候選道移同前因各到縣除分諭各圖地保地甲隨時照料外合行出示曉諭爲此示仰城廂内外軍民人等知悉爾等須知創設自來水係爲便民起見自示之後如遇該公司安設水管之處勿得藉端阻擾其各凛遵毋違特示 
[巡查匪類]  
　　近來城廂之内大街小恭流氓充斥動輙滋生事端事爲署理江海關道曾經郛觀察所聞飭工程局每日撥數巡捕入城仿照租界章程按叚巡綽遇有拆梢打降等事立卽拿解該管巡防局究辦似此嚴加懲辦閭閻當可乂安矣 
[請騐斃犯]  
　　江北人魏二前因戳斃郭桂興由上海縣主王欣甫大令訊實解省旋奉上憲發回監禁候示至昨晨因病倒斃獄中禁卒飛禀大令大令立卽申請道憲曾觀察札委鄰封相騐 
[英界火警續述]  
　　英界火警昨已略登報章兹悉火起於北京路第一千一百六十二號門牌某雜貨店其時潑翻火油燈未及知覺靈時火勢猖狂不可嚮邇旋卽延及東西鄰經救火會各西人驅皮帶車馳往吸水狂噴祝融氏始退避三舍是役也被燬樓房五幢西至一千一百六十號同興鞋店東至一千一百六十四號謝生義小烟館 
[形跡可疑]  
　　昨日有一駁船泊於本邑南巿久大馬頭浦中頭艙藏有洋棉紗三小包無人在船看守渡夫頭因張阿和見之以其形跡可疑深恐來歴不明後多糾葛因據情告知工程局水巡丁將棉紗送至捕房捕頭令查明此船蹤跡然後禀請馬路工程局會辦司徒貽芬司馬核示遵行 
[上海巡局紀事]  
　　前日方壽如扭姚福生至二十三七鋪巡防局控稱小的向在治下陸家浜設荳腐店近日同業姚福生無端糾令多人滋閙是以扭請訊斷局員邱友齡二尹判將姚責一百板○無錫米船户朱九桂虧欠同鄕人朱增壽洋銀二十二元已還過小洋銀二十四角前晚在恒生馬頭永興飯館相遇向索尾欠以致互毆錫金公所司事方耀奎解勸不依遂將朱扭控十六鋪巡防中局局員文斌臣二尹令地甲帶往調處 
[英美租界公廨紀事]  
　　浙江寧波府屬某邑人陳開長向在滬上某洋行服役性好漁色見某氏女而悅之多方挑逗女執意不從陳寤寐縈思遂成心疾未幾失業益覺抑鬱寡歡昨日清晨獨行至北泥城橋畔聳身躍入清流冀與屈靈均爲伍一百四十二號華捕見之卽倩人設法救起帶入捕房捕頭令轉送公廨讞員翁笠漁直剌飭送普育善堂醫治○楊益品曾向其友徐順生借洋銀百餘元屢索不還昨日扭至公懈禀請究追直剌著押候訊究 
[美租界捕房紀事]  
　　昨日午前跑灘賊王阿更混入蘇州河某姓航船上竊取衣被携至北吳淞路某押鋪求質適爲某包探所見拘入捕房捕頭令押候解送公堂禀請讞員翁笠漁直剌訊辦○昨日清晨小竊楊阿生混入北河南路甬人某姓家竊取衣服旋由某包探拘獲起出原贓解入捕房捕頭令押候解送公堂禀請究辦○無賴沈生林將其妻陳氏價賣爲娼事爲妻父陳松橋所知投控上海縣署縣主王欣甫大令飭差拘沈究辦沈聞之竟於昨日糾得同黨祥林及獨眼阿發等人擁至北吳淞路欲得陳而甘心陳見勢不佳奔赴捕房聲訴捕頭倩中西各包探馳往拘拿若輩始一哄而散○昨日江北小工江阿生至外虹口某碼頭與同鄕人何某口角互毆旋又扭至捕房聲訴捕頭知事起細微不予准理 
[跋千百年眼]  
　　是書爲前明張和仲先生燧所箸歴數百年版片久燬於兵燹歲成子我友王君惕齋在日本江户蒐得善本鐫銅以行方壺圓嶠間幾於不脛而走雲間龔君讀而善之謂其論斷時事眼光炯炯無異牛渚然犀且萃千百年經史子集之菁華刪繁就簡不特可借鑑古來治亂興亡之理卽試塲中取爲藍本亦足騰茂實而蜚英聲爰付石印以廣流傳俾海内士人皆得取以爲金　之助誠嘉惠儒林之盛事也工旣竣介書估藩君雲舫以樣本見貽爰不辭譾陋而跋其後 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[暹僧騙術]  
　　香港循環日報登宋卡友人來信云有一暹僧年約五十餘歲雙目炯炯大放光芒於前月菜日稅居鄭某之屋置有棹櫃一張藤椅數張自言素精星命之學人有請决休咎者彼能於前一日預爲評斷姓名八字無一不符惟每人　　筆洋銀十圓一時聞其異者多懷資造廬一試其技僧則先問姓名事業次問誕生之年月日時旣而屈指作推算　然　　　　索　内取出一紙所書姓名年月悉與所問相同而附以斷語數言雖後來之騐與不騐皆不可知而已莫不服其神異矣歴　　　　是問之者愈衆而彼之獲利亦愈多一飯之頃不下二百金越旬餘遇一估客本姓張而往問之時詐言姓李及僧交出　　　　　姓愈覺猜　莫定逾宿再往求教則實言姓張而僧之批張亦寫張姓惟乎不侔語則前後互異客出語人曰此騙術也　　　　　余前後兩次所言姓氏不同然他事則無不同今觀彼之批詞姓名雖合餘則迥異非騙術而何遂卽默坐靜思見此屋有　　　　有人升降且樓門封鎖甚固客曰術必在是矣因往鄰屋穴隙而窺兄樓上有兩人伸紙濡毫繕畢卽由壁間白　營擲下　　　　與樓下之櫃相通使人不覺而信其爲夙搆也客拍掌大笑出以告人并向僧索回命金僧知敗露厥角若崩遂如數給還席　　遁由此觀之世之以術遇人如此僧者夫豈少也哉亟錄報章以補智囊所未備 
[象山試事二志]  
　　寗波采訪友人云寗波府莊堅曰太守科試象山縣屬文童正塲文詩題已登前報原定本　二十三日出案二十四日初覆嗣因迎迓臬憲李健齋爵廉訪故　至二十四日午後始出案改期二十五日初覆所有前列姓名　　　下陳陛森林永懷王階颺王炳燾俞寅亮歐昌燕孫雲藻徐梯青陳慶龍謝士芬賀璜輅吳魯芹朱爕臣舒煥廷孔昭芬仇以　工成範馬鏘胡邦華周繼業 
[上海縣署瑣案]  
　　劉音堂開設福翔雲鞋店倒閉而逃經王徵書將其妻劉林氏其弟裕生并岳父林麗生扭送到縣請追欠欵前晚縣主王欣甫大令倩帮審委員馬清渠明府提訊王供小的前薦劉音堂至愼餘豐米行司帳私與林麗生股　福翔雲鞋店後林因虧本將股分併與劉音堂致劉虧欠行内銀一千四百餘兩中秋節被執軍人查出爰卽辭歇小的向劉氨索稱卽行清理旋卽避匿不見林與劉林氏推諉逞蠻小的深爲受累故　案求追林供前將股分歸併劉音堂並不知伊用空行　　兩求鑒劉裕生供是音堂之從弟音堂是否虧欠銀兩不知其細現亦不知逃避何處劉林氏供前日丈夫同王徵書出外一去不回不知王將丈夫置之何處明府限於五日内將劉音堂交案訊追馬陳氏控吳珠堂將女搶去經馬明府提訊氏供家居本邑三十九保三圖華涇鎭丈夫馬勝發耕田度日僅生一女小字阿囡六年前螟蛉吳珠棠之弟根基爲子旋娶錢氏爲媳本月二十三日之晚吳珠棠帶領多人蜂擁而來突將阿囡搶去根基出問何故亦被拽去藏匿丈夫上前喝阻以致被毆受傷並搶去洋銀二百元求恩究辦錢錦榮供錢氏是小的之女兒馬陳氏當螟蛤根基時本欲將女贅以以壻後不知何故另聘小的之女致其女被吳珠棠搶去明府以情節支離飭差查明禀復核辦 
[英美租界晚堂瑣案]  
　　蔡阿狗控蟻媒夏周氏串通徐陳氏誘拐其妻郭氏及三歲之子前晚讞員翁笠漁直剌升堂提訊蔡供小的係浙江台州府屬寧海縣人自幼娶郭氏爲室生有一子小名阿五去年三月某日携之來滬肩挑度日突被蟻　夏周氏串同徐陳氏乘小的外出將妻及子誘出婪賣求恩究追徐陳氏供夏周氏曾倩小婦人寄信不知其他夏周氏供詞含糊直剌著鞭背二百下始供稱小婦人係鎭海縣人有名紀生者串通小婦人商同徐陳氏將蔡妻子誘往浦東唐橋鎭賣與六圖地保某甲爲室所得身價被伊等悉數吞没小婦人與徐陳氏祗得洋銀二元五角尚求恩宥直剌謂徐陳氏曰爾旣串通得賄尚敢刁賴乎遂喝令鞭背一百下掌頰二百下交官媒管押候飭差齎文關提郭氏到案訊明究辦○徐欽賢控宏昇柴店主陳忻柏串通地保張松潤騙取田單圖吞本利洋銀一千元前經翁直剌提案押追前晚升堂覆訊徐投案請追張供小的身當地保不敢串騙尚乞恩施陳供詞遊移訪事者未及備錄直剌大怒喝令笞責陳泥首求恩供稱小的自知不合求限十日願將此欵繳案不敢再延直剌謂陳曰爾刁猾異常本應重責姑念一再苦求從寛害免著與張一併還押限三日内將銀繳案違干嚴比○榮泰煤號夥簣梅忠控已閉裕大小輪船局主屠亮臣虧欠煤銀六百三十五兩六錢直剌提案研訊簣投案請追屠供所欠之欵一時無力清償惟王定山　有洋銀一百餘元可以作抵餘欵尚求寛限理清直剌著還押展限十日將銀繳案○蕪湖恒升祥皮毛店主黃漢如扭控順泰裕字號執事人霍九臯串通蘇海煦圖吞貨銀有邵順發者請附迫蘇股本銀兩旋經蘇具詞控黃等匿簿不交迭經直剌責令將簿繳出前晚飭提覆訊黃供被順泰裕股東蘇海煦吞没往來洋銀屢索撫著無奈將霍扭案現霍交保出外避不到案顯係有意出賴　乞究追邵供監生與蘇股開皮毛店訂立俣同共集資本銀一千兩洋銀帳簿倩霍一人經管旋被蘇任意花銷致虧空資本復串同霍吞股匿簿反誣監生虧欠求恩明察蘇供實被黃邵串吞股本捐不算帳求恩吊簿核算方可了案張培煦供詞與蘇略同直剌謂霍未到案無從訊斷候飭提霍再訊可也 
[法租界捕房紀事]  
　　法界火警已紀昨報兹悉火起於恒德燭店樓上延及比鄰昇元小錢莊信茂押店兩樓囬時恒德主人適因　回寗波捕頭因令拘店夥學徒管押昨日詰以因何起火均稱不知捕頭乃暫准交保出外速催店主來傳同各店夥解送公堂禀請讞員朱森庭明府訊究○鄕人錢祥雲在菜巿街十四號門牌設攤售菜蔬經理菜巿捐務之三道頭捕張湘　查得並無捐票並私　捐票與甲乙二人在十六號屋内設攤因之拘入捕房昨日頭暫准交人保出候派包探查明然後著保人交出解送公堂禀請訊究○偷兒某甲屢次犯案迭經懲辦釋出未幾又來行竊適爲某包探夥役所見上前盤詰膽敢行兇因之拘入捕房捕頭令押候堂期解請訊辦 
[上海北巿絲業會館籌振公所施子英經收山東淮徐皖北江西紹屬賑捐七月初二至三十日第六十二次清單]  
　　初二日知過子求夫人朱王氏患痢疾速愈　十元松江餘慶堂李莘記爲女病求愈五元無錫邵榮魁求病全愈能洋一元○初三日汪寶興行由福康莊來洋三十元婁水布衣三元○初四日松江三房求合家平安洋廿元錦章銅洋六元○初五日東　氏　母病新瘥還願並求復原由蘇州老人和震記寄寶和莊來洋一百元葉豐病痊五十元梁溪太原鎬氏小洋一百角曾源王氏小洋四百角昌源王氏龍十元○初之日泰州李愼侯善士募京江劉鹿革孝亷劉康侯明經爲高堂道太夫人八旬榮慶奉命將壽筵彩觴資彩助廣種福田由同德莊來洋百元又劉鹿革孝廉願保宅平安一百元守暢子爲先父七十冥壽節省經懺資移助藉資冥福規銀一百兩慈雞宏度子求合家平安洋五十元丁衛氏求保胎　産後平安爛　　五十元兌見規元三十六兩南京求病愈人還願洋二元○初七日江蘇崇德堂隱名氏爲兒求身體健壯由新泰厚來銀一千兩合規元一千零九十六兩濂溪後人前月　得子蒙戚友賜賀移助酒資爲諸君造福由常熟　來廿元悅濤氏求妻病速愈十元籲安子棣華三人還心願各　元滬地振德堂敬天　　資移賑一元○初八日徐均爔求病速愈由承裕莊來洋二百元秀水王不留名求男兒驚風速愈由　州寄來廿元奉賢阮巷不留名求人口平安洋十六　　　　元老甡元　　　仕元子懋德懋其懋購求平安洋十元　　四元○初九日寡過未能子爲兒病愈還願由漢口招商局來　洋十二元竹平安文　　　　　愈各英　　夫邵僧恆裕典　省西瓜費本　一元　洋七元又英　王元滸浦 
 
 

Page 10

 
 
裕通募炳記六元○初十日梁溪壽康堂洋廿元兹蔭居祈安居怡志居脩省盧逸身室竹隱居六户各五元衍大鎰大銅洋一元○十二日馮元季洋三十元○十三日脩來世人節省酬應洋一元○楊州季受之先生寄來陳六舟閣學募黃星閣洋廿五元湖北沙口局白十元湖北樊城局趙錢十二千文湖北漢川局王十千文湖北鵝公頸釐局　　千文共五户合龍洋六十三元五角○十四日天水花甲餘生求右乳傍生外症速　規銀二百　全益請酒移賑無名氏洋十元○十五日無名氏洋五元無名氏一元○十六　常州陳衍生還願洋四十元不書名求女病速愈三十元南陽氏十元松江唐相波爲兒炳舜求病速愈五元松江宋訪齊求　速愈三元嘉定張氏慶記各二元○十七日徐曉秋善士芹儀二批移助爲諸君造福洋一百元鎭北無名氏爲次子痘疾全愈許願放生資移助十元又爲　荆病愈許願善書資移助二元又爲大姪女痧症卽瘥許願二元心願氏二元金陵求保佑兒子瘧病速愈從此平安人龍洋二元杭州胡蓮齋爲兒羣官求保平安英洋二元漢鎭無名氏求合宅平安龍洋一元祥泰昌銅洋十一元○二十日守安主人求子病愈　　六元璜涇孫振揚疾愈完願英洋二元○廿一日鄂垣劉玉書龍洋三元○廿二日陳瀚如求妻病孕平安由協餘莊來洋五十元隱名氏十元○廿三日嘉興曹鼎　爲内十胡氏求疾速愈洋廿元留溪姚介記十元弇南無名氏十元無錫趙子相求全愈一元○廿四日陳七璋爲父祈病速愈　五元無名氏銅洋一元○廿五日浙紹黃鴈藝爲妻　愈充願洋五十元蒲東奚喬氏因子紹賢病重願保病愈五十元奚紹賢求保病卽愈五十元茂德堂喜　賀儀移助由久大莊來廿六元金菊主人十元松江澄心堂常記求病速痊十元悔過子求病卽痊五元○廿六日川沙司獄署王楊氏爲兒來生胎瘧求速愈小洋四十角○廿七日隱名氏爲病求速愈洋五十元嘉定無名氏十一元松江胡餘珍求病速愈十元○廿八日隱名氏爲先伯二週年懺資移助以資冥福洋廿元朱煥求孫男病愈十元○三十日松江梅窓　隱求母病速　洋十元陳庭和二元陳肇楨一元○湻安　樂居　募章　蔭堂程衡甫章吕卿燕詒居王世勲胡撝吉六户各洋二元章門胡氏保平安朱鶴　不書名程記王裕後五户各一元共十一户合洋十七元章毓庭小洋十角○月份共收規元一千四百三十二兩洋一千九百三十六元扯七四三合規元一千四百三十八兩四錢四分八厘本洋一元龍洋九十八元小洋五百五十五角扯七一五合規元一百十兩零四錢　分七厘以上共規元二千九百八十兩零九錢一分五厘銅洋三十六元連前共規元十萬零九千　百四十九兩一錢四分九釐土板一元銀皮拾四斤銅洋六百四拾一元一角測量機署一付除前解過規元拾一萬零二百零七兩三錢七分一厘並本月初七解新嵊規元一千兩計墊規元一千七百五拾八兩二錢二分二厘合併聲明 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年八月二十日京報全錄]  
　　宫門抄○諭旨一道錄前○豫撫裕奏爲揀員調補要缺知縣二摺○又奏爲調署知縣片○大臣良奏爲勘定圍塲界址摺○越撫劉奏爲批解旅順砲臺餉項片○八月二十日刑部都察院大理寺正紅旗值日無引見○富侯由白龍潭回京請安○英信假滿請安○福州將軍善聯假滿請安並請訓○延侯請假十五日○榮銓方占鰲預備召見○召見軍機善聯常恩榮銓方占鰲○○頭品頂戴河南巡撫奴才裕長跪奏爲要缺知縣揀員調補以重地方恭摺仰祈聖鑒事竊照永城縣知縣沈傳義保陞開缺引見於光緒二十五年二月初九日奉旨坐第五日行文按照限减半計算應扣至二月二十八日爲開缺日期歸二月分截缺業經造報在案查定例知縣應題缺出應以例准請補之候補並進士卽用人員酌補無人方准以應升人員題升如實無合例堪升之員始准於現任人員内揀選調補又州縣等官必歴俸三年以上方准揀調又題請調補人員應於疏内將該員有無積案及欠解錢糧承緝未獲盜案詳細聲叙如承審案件承緝盜案徵解錢糧已起降革叅限概不准其請調如因缺係繁要人地實在相需爲地擇人者應令該督撫據實陳明吏部仍查明其餘並無别項不合例事故亦卽議准各等語今永城縣知縣係衝繁難兼三要缺界連江皖地方遼闊向爲匪徒出没之區且俗悍民刁訟獄繁雜撫綏巡緝均關緊要非明幹有爲緝捕勤能之員難期勝任奴才督同藩臬兩司在於通省候補正途現任知縣及應升人員内逐　遴選非人地未宜及本任緊要惟查有延津縣知縣岳廷楷年四十八歲山東利津縣人由禀貢生四氏學教授遵海防例報捐知縣新班先選用光緒十三年選授貴州永從縣知縣十四年七月初三日到任十一月十二日丁父憂開缺回籍十七年二月服滿起復赴部候選二十年十一月簽選河南延津縣知縣十二月初三日引見奉旨著准其補授欽此遵例加捐同知銜二十一年二月初九日繳憑到省二十二年正月初二日到任復遵例捐加二級並在山東振捐案内捐戴花翎試俸已滿三年曾經銷去有案藩司景星臬司延祉會詳請調前來奴才覆查該員岳廷楷樸實耐勞明幹有爲在延津縣任内措施一切悉臻妥善歴俸已滿三年並無積案及欠解錢糧已起降革叅限以之調補永城縣知縣要缺實堪勝任惟任内有民人袁清心前被竊行强一案　於疏防限内拿獲夥犯三名尚有首夥六人未獲仍應按限開叅且題缺請調與例稍有未符但員缺緊要人地實在相需例得專摺奏請合無仰懇天恩俯念永城縣知縣員缺緊要准以延津縣知縣岳廷楷調補實於地方吏治均有裨益如蒙俞允該員係現任知縣請調知縣銜缺相當毋庸送部引見初調人員一切因公處分例免核計至所遺延津縣知縣選缺豫省現有應補人員應扣留外補容俟接准部覆再行照例揀員請補合併陳明所有要缺知縣揀員調補緣由理合恭摺具陳伏乞皇太后皇上聖鑒飭部覈覆施行謹奏奉硃批吏部議奏欽此○頭品頂戴河南巡撫奴才裕長跪奏爲揀員調補要缺知縣以資治理恭摺仰祈聖鑒事竊照内黃縣知縣蒯筠調補杞縣知縣遺缺接准吏部咨覆坐光緒二十五年三月十四日行文按河南省照限减半計算應扣至三月二十八日爲開缺日期歸三月截缺造報在案查例載知縣應調缺出俱令於現任人員内揀選調補又州縣等官必歴俸三年以上方准揀調又調補官員任内如有承審案件承緝盜案徵解錢糧已起降調革職叅限者概不准其請調如因缺係煩要人地實在相需爲地擇人者應令該督撫據實陳明吏部仍查明其餘並無别項不合例事故亦卽議准各等語今内黃縣知縣係煩難要缺例應在外揀調該縣濵臨運河與直隸山東地界犬牙相錯民情刁悍素稱難治必須精明强幹之員方足以資治理奴才督同藩臬兩司在於通省現任人員内逐加遴選非現居要缺卽人地未宜惟查有澠池縣知縣李汝拔年六十七歲廣東三水縣人由附征中式同治癸西科本省鄕試舉人光緒庚辰科大挑一等蒙欽派王大臣騐放奉旨以知縣用欽此籖掣河南十一年三月十八日到省期滿甄别因解綢絹布疋及漕折銀兩議敘加一級十七年題署澠池縣知縣奉准部覆在山東振捐並捐助直東賑銀各案内捐加同知升銜賞戴花翎十九年七月二十日到任試署一年期滿題請實授查該員李汝拔老成端謹任事實心歴俸已滿三年以之調補内黃縣要缺知縣洵堪勝任並無承審案件及欠解錢糧已起降革叅限惟承緝民人趙思元侯居富等在逃被搶孟憲斌陳郭氏等家被刦張保及趙來成兩家被竊拒捕各案已屆二叅開列疏防在案雖與語調之例未符但内黃縣缺係繁要該員人地實在相需例得據實聲請據布政使景星按察使延祉會詳前來合無仰懇天恩俯念員缺緊要准以澠池縣知縣李汝拔調補内黃縣知縣實於汉理有裨如蒙俞允該員係現任知縣調補知縣銜缺相當毋庸送部引見又初次調繁例免核計一切因公參罰所遺澠池縣知縣選缺豫省現有應補人員應請扣留外補容俟接准部覆再行揀員請補合併陳明所有揀員調補要缺知縣緣由謹專摺具陳伏乞皇太后皇上聖鑒敕部核覆施行謹奏奉硃批吏部知道欽此○○裕長片再現署祥符縣知縣孫多祺調署武陟縣知縣我遺祥符縣爲省會首邑缺甚緊要應卽揀員署理查有現署汝陽縣事孟縣知縣孫壽彭堪以調者乂禹州知州李樹基報捐離任歸知府班候補所遺禹州印務查有裕州知州徐佐垚堪以調署又蘭儀縣知縣王晉祥撤省遺缺揀調滑縣知縣盛元均接署查明各該員任内并無承緝盜案徵解錢糧已起降革叅限均與調署之例相符據藩臬兩司會詳前來除批飭分檄遵照外理合附片具陳伏乞聖鑒謹奏奉硃批吏部知道欽此○○奴才良弼跪奏爲圍地大概竣事現經撥放城鎭並會員勘定界址恭摺仰祈聖鑒事竊奴才前奉勘辦大圍塲西四十五圍荒務現將所發領地執照除交界間彼此互探者留出待勘其餘全行照數將地撥竣並卽派員詳細造具妥册所有擇立城鎭處所亦卽遴員按畝撥放俟辦竣後請旨設官治理以靖地方再圍塲樹木現售與商人者已議妥價值十餘萬千其餘樹木均擬陸續粥價又夾荒之稍膏腴者民願以雙價購買多籌亦約萬金其山荒等項尚可籌鉅欵若干至圍塲東西界址有無牽混關係里數之盈缺謹於未報竣時先行派員會同按圍計里東西統查以昭核實俟查報到日並地畝及各項銀欵一併詳細聲明理合將圍　大概報竣情形先行具奏以慰宸厪伏乞皇太后皇上聖鑒謹奏奉硃批知道了卽著督飭委員認眞查辦俟事竣後再行詳細具奏欽此○○劉樹堂片再准部咨北洋旅順砲臺工程原撥杭州新關稅銀二十萬兩奉佳改爲新募中軍餉銀之用行合如額恊解等因所有光緒二十五年分應解前項銀兩前已解過第一批銀六萬兩經臣奏咨在案兹據署杭嘉湖道監督杭州關萬福康詳稱在於徵存稅欵項下動支銀六萬兩作爲二批備具文批於光緒二十五年六月初二日發交號商裕通官銀號　解京城中軍糧餉處兌收等情具詳請奏前來臣覆核無異除分咨查照外理合附片陳明伏乞聖鑒謹奏奉硃批該部知道欽此 
 
 

Page 14

 
 
[光緒二十五年八月二十一日京報全錄]  
　　宫門抄○諭旨一道錄前○齊撫毓奏爲遵旨解部各欵均措實銀並先後籌搭一成制錢摺○黔撫王奏爲嚴懲枉法各員片○齊撫毓奏爲委署知縣片○粤督譚奏臬司丁憂請旨簡放摺○燕督裕奏爲製造駁船以備應用摺○越撫劉奏爲委辦營務處片○八月二十一日工部鴻臚寺廂白旗值日無引見○熙公假滿請安○全福謝授侍衛班長恩○榮銓謝交軍機處存記恩○大額駙請假五日○棍貝子恩公熙敬各續假十日○那公富侯各請假十日○常恩沈士林預備召見○召見軍機沈士林榮銓常恩○○山東巡撫奴才毓賢跪奏爲遵旨解部各欵均措實銀並分别先後籌搭一成制錢恭摺仰祈聖鑒事竊查接管卷内光緒二十五年正月二十一日軍機大臣字寄奉上諭現在京師錢價日昻現銀亦短以致巿肆蕭條商民俱困推原其故皆由銀錢日絀不敷周轉使然亟應認眞設法以圖補救近來各省應解部庫各欵多由號商以銀票匯兌京師現銀安得不日形虧短嗣後著各省督撫將應解部庫各欵一律籌解實銀赴京交納不得以欵絀途遥藉詞搪塞其沿河沿海及近畿各省督撫於應解部庫各銀欵内並著搭解制錢一成以資捐注總期各省關源源報解庶幾中外流通京城實銀現錢不至日益短絀以維圜法而蘇民困將此各諭令知之欽此當由前撫臣張汝梅欽遵分飭各司道籌辦去後旋據藩運兩司曁督糧道東海關登萊青道等先後詳報東省司道關庫歴年奉揆解部向係實銀裝鞘分批委解並不經由號商嗣後仍當遵辦實銀不用匯兌至搭解一成制錢山東爲近畿省分苟能設法疏通自當多籌現錢解京惟東省停鑄有年民間久苦錢缺巿面交易向以錢帖往來有錢之名無錢之實日久行使遂習爲常一經實用現錢如河工購料災區放賑等事非多方力索苦搜不能應手是以前撫臣張汝梅曾議行使銀圓並擬設局鼓鑄乃銀圓則於囿風氣不克流通鼓鑄亦創始爲難乍開旋輟錢短如故長此焉窮現擬仍就上年所設之鑑再試鼓鑄考核工料明知必有虧賠但使折耗無多可籌貼補不惟公私賴以周轉卽現在飭提之一成制錢亦可藉此湊解刻正擬議試辦尚須稍寛時日方有端倪而京師根本要區圜法尤宜速整督糧道駐近衛河東海關可通輪船已令竭力設法無論如何爲難均於應解部欵按照一成提易現錢各分河海就近運津赴部交納至藩運兩庫應解一成錢文仍俟試鑄稍有可圖卽當竭力遵籌合無仰懇天恩俯准暫緩俾俟試鑄　法再遵搭解出自逾格鴻兹除咨部查照外所有各司道庫均遵搭解實銀曁分别先後籌搭制錢緣由理合恭摺具陳伏乞皇太后皇上聖鑒訓示謹奏奉硃批著照所請該部知道欽此○○王毓藻片再黔省邊陲官吏多不知法度從前被劾佐雜有挾制長官姑息消弭者惡習相沿到今未泯去年臣督同藩臬兩司舉行大計因黎平府永從縣典史黃吉裳人極浮躁嚴叅革職該革員挾忿赴永從縣署指駡知縣曹正魁毁衣物甚多到省後屢赴卸署黎平府王德昌寓所持刀辱駡禀訐别項贓私又到藩臬司衙門呼寃詰問浮躁實據等情臣查定例被劾人員摭拾察覈官員别項贓私以圖報復不問虚實立案不行又假以建言爲由挾制官府將暗昧事情污人者文武官革職軍民人等發附近充軍各等語今該革員黃吉裳罔知愧悔屢向考察官員讓閙膽大妄爲行同無賴其禀訐士德昌别項贓私照例立案不行業經革職與民人同例應擬軍爲不知法度者戒除飭藩臬兩司訊明按例擬辦外謹附片具陳伏乞聖鑒訓示謹奏奉硃批著照所請該部知道欽此○○毓賢片再選授平度州知州吳内南領憑到省業已飭赴新任供職濮州知州王鍾儶請咨赴引所遺篆務查有候補知縣彭錫瑞堪以代理萊陽縣知縣徐壽基終養遺缺查有候補知縣劉昌祿堪以署理陽信縣知縣王德本濟陽縣知縣祁壽麟高苑縣知縣張之仁均奉旨革職所遺陽信縣缺查有大挑試用知縣黃光能堪以署理濟陽縣缺查有候補知縣張朝琛堪以署理高苑縣缺查有試用知縣胡在芳堪以署理齊河縣知縣王敬勲降調遺缺查有候補知州朱鋆堪以署理昌邑縣知縣張驤撤叅　缺查有候補知縣王成駒堪以署理據藩臬兩司先後會詳前來除掍飭檄遵　眷部查照外謹附片陳明　乞聖鑒謹奏奉硃批吏部知道欽此○○太子少保頭品頂戴兩廣總督臣譚鍾麟跪奉爲廣西藩司丁憂開缺請旨簡放以重職守恭摺由驛馳陳仰祈聖覽事竊照新　廣西布政使魁元陛見出京旋於本年六月初十日抵廣東省城適因母病尚未能起程其母那拉氏於六月二十六日病故魁元例應丁憂據署廣州府知府陳望曾禀報前來所遺廣西藩司員缺相應請旨迅賜簡放以重職守謹循例由驛馳陳伏乞皇太后皇上聖鑒謹奏奉 
[硃批另有旨欽此]  
　　頭品頂戴直隸總督奴才裕祿跪奏爲直隸續增剥船滿料應行裁除請飭江西等省照例承造解直濟用恭摺仰祈聖鑒事　查江浙漕糧由海運津必須及時運通免致日入蒸變而轉運之遲速則以剥船敷用爲第一要義直隸向設原額官剥船一千五百隻續增官剥船一千隻共合二千五百隻原額剥船滿料例由江西承造一半湖南北承造一半續增剥船滿料由該三省均匀分造前因辦理軍務各省不能造辦遂多缺額光緒七年由直省代造原額船二百隻又續增船三百隻又七年奏准九年解到湖北承造續增船三百隻八年奏准十年解到湖南承造續增船三百隻十二年由直省代造原額船二百六十六隻續增船三十四隻十三年由直省代造原額船一百三十四隻由湖北承造原額船二百隻續增船三十三隻十五年由湖南承造原額船二百隻續增船三十三隻共原續剥船二千隻二十一年海嘯繫沉剥船九十七隻二十二年滿料裁除剥船五百隻均經分别補造二十四年滿料裁除剥船三百隻内除海嘯擊沈七十六隻業已補造並因二十二年滿料船内未將海嘯擊沈剔際以致多造七隻應行扣抵外其餘二百十七隻由直省代造濟運在案實計現存剥船二千隻核與原額續增二千五百隻之數缺額尚多今查光緒十年湖南解到十一年出運續曾剥船三百隻内海嘯擊沈十一隻業已補造外其餘二百八十九隻扣至本年漕後已屆十五年限滿定例剥船每屆下年給價挑造其問如有挑留船隻必須請欵大加拆修嗣經部議展緩五年以十五年爲滿料屆十年時亦不大修前次滿料剥船歴年過欠船身　配太甚實不堪用自　照章裁除飭令各州縣領回變價現在江蘇河運漕糧併歸海運且來年江廣各省購運本色米數增多倘剥船不數轉運漕務必形掣肘自應豫籌另造俾濟要需前由直隸代辦原係一時權宜之計且木植産自南方運載諸多不便自應仍復舊制由各該省照案分造據天津道方恭釗具詳前來奴才查本屆滿料續增駁船除海嘯擊沈十一隻外其餘二百八十九隻照例應由江西認造九十七隻湖南湖北各造九十六隻務於本年封河前解津以備來歲新漕駁運所需欵項由各該省查照例案籌撥應用理合恭摺具陳伏乞皇太后皇上聖鑒敕部核覆施行謹奏奉硃批該部知道欽此○○劉樹堂片再浙省防勇前經臣奏明改爲五軍並以一切裁併營旗更定營制頭緒紛繁經理未使無人當經覈委藩司惲祖翼辦理通省營務處事宜委署臬司世杰署運司陳允頤會辦各在案兹查新授臬司李光久業已到任署臬司出杰仍回運司本任所有全省營務處事宜照案檄委該臬司等會辦以資臂助理合附片陳明伏乞聖鑒謹奏奉硃批知道了欽此 
 
