# 1894 - 342 - 4907777

 

Page 1

 
 
[新印二十四史價目] [  圖書集成局啓]  
本局前印二十四史字跡明朗書式精良較他家之細若蝇頭模糊莫辨者眞有天壤之殊是以海内風行幾至不　　走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[鉛板大字本繪圖本草綱目附拾遺] [  圖書集成局代啓]  
本草綱目爲軒岐家必備之書增繪各圖并附拾遺可謂有美畢臻本局爲四保堂以新鑄大鉛字印成刷以潔白紙張每部訂成二十四本碼洋四元賜顧者可向本埠三洋涇橋文淵山房煥文書局五馬路文玉山房二馬路千頃堂購取此布 
[新印徐氏十三種告成] [  圖書集成局啓]  
吳江徐靈胎先生精於醫與葉天士齊名著有醫書八種曰難經經釋曰醫學源流論曰神農百草經百種錄曰醫貫砭曰傷塞論類方曰蘭臺軌範曰洄溪醫案曰愼疾芻言此外又有外科正宗專闡房瘍醫奥妙雜四種一爲道德經註一爲陰符經註一爲樂府傳聲一爲　溪道情計十三種本局用新鉛字印成紙墨釘工較尋常格外精美另加錦套碼洋一元六角售處在上海申報館帳房三馬路申昌書室及各埠申昌或經售申報處 
[論儲才]  
自來國家之盛衰視乎人才之興廢方其盛也懐奇抱異之士雲集景從以聽在上者之驅策夫是以庶政咸理朝野乂安所謂勞於求才而逸於受治也及其衰也正士屏跡羣小盈廷綱紀廢弛冠履倒置以蒙蔽爲能事以粉飾爲美觀因循玩愒日甚一日而國事於是乎不可問唐虞三代尙矣降及春秋管仲相齊興蜃蛤魚鹽之利以致富行軌里連鄉之制以致强成效昭然可覩論者雖或以雜霸譏之然考其生平所設施尊周攘楚勳名爛然固一代之人傑也蓋自王道旣衰而霸功之足以救世也久矣以管仲之烈與西國名公卿相較殆可與德之卑士麥克相提並論蓋一則釋仇怨而拔置臣僚一則由微末而驟膺拔擢雖遭際不同而其贊成霸業則一也大抵混一之世無敵國外患之紛乘雖有人才亦無由而表見四分五裂之世大小相凌强弱相併國家旣兢兢焉以禦侮爲事則懷抱奇才者咸午乘時奮發試　今日之歐洲强大各邦互相箝制殆與春秋戰國無異其所謂名臣戰將豐功彪炳爲世稱道者大抵不離乎霸術與春秋戰國人才後先相映顧何以同一中國當春秋戰國時霸才不少獨至今日而不克多觀者豈天之生才厚於古而薄於今歟抑暮氣乘之怠氣中之　茸者紛然並進魁偉者裹足不前歟夫才之生於天地間者至不少矣屠沽中有才耕釣中有才林深箐密中又有才患在上之人無以拔擢而造就之則有才與無才等以我中國幅𢄙之大人數之多山川靈秀之所鍾夫豈無蓋世英奇出乎其際而平日造就無方卽無以收鉛刀一割之效唐太宗以詩賦取士而曰天下英雄入吾彀中其用意可知明太祖襲其故智以制藝取士欲使天下之英才盡汨没於陳言故紙中童而習之白首而不知底止說者謂其深心秘計直與祖龍之焚書坑儒無異其言雖不免過激然頗有至理存焉試問詩賦制藝卽使登峯造極果能有當於實用否雖曰書生中亦有將相才如明之王文成近時曾文正皆以書生而建大勳然此等奇才實由天畀正未可以此概擬科目中人也要之國之所與立者惟才關繫旣重則所以培植而造就之者不可不預籌於平時以備異日之用今之與古立國之勢不同儲才之方亦異雖生堯舜湯文於此日亦不能不略變其方國之所藉以自立者不外富强二字泰西育才之制分門别類條理秩然扼其大要無一不以富强爲務如商學藝學礦學兵學格致製造諸學國家特設專官以綜理之奬勤黜惰稽核維嚴用能使有志之士奮興鼓舞於其中有能自造一器有裨實用者則給以文憑准其專利若干年不許他人仿效遂使人皆知奮不憚殫精竭巧冀以獲厚利而享隆名是無怪其制作日新利源日濬也若兵則尤視爲安危之所繫不惜以全力注之故於船械之制操練之法詳加研究必求有以勝人而後已凡泰西各國之盛衰無不於富强决之而考其所以能致富强之故則無不於儲才基之中國有可富可强之道而近年以來與彼贸易我貨出口之少不敵彼貨進口之多以堂堂大國而竟爲區區日本所藐視是於富强二字尙不敢自信然見兔顧犬亡羊補牢及今圖之尙未爲晚考試爲儲才之要道與其墨守舊習率天下之人而同趨於無用固不如稍變其制試以有用之學武試尤當舍弓矢而專尙鎗砲如有熟嫻操法之人卽當不次超以　備十城之寄文武兩途不可偏廢但重文而輕武則懷奇抱異之士誰肯以習武自見故欲武備日有起色必當文武並重不稍歧視而後人才爲之奮興國勢因而强盛此外工藝商務亦當各闢一門使民之秀良者各就性之所近孜孜焉研究於其中行之旣久成效昭然復何患國之不富旣能以致富爲自强之本自能以自强爲保富之謀二者固相爲表裏者也而偓要以圖則又自培植人才始人才旣裕措置可以從心又何必借才異地也哉 
[本館接奉電音]  
　　昨日午後京師飛電傳來上諭二道敬謹登○十一月十五日奉上諭李秉衡奏特叅庸劣不職各員一摺山東候補道黄璣攬權納賄聲名狼藉候補知府嚴緇保恃勢妄爲閑襝罔顧候補直隷州知州范一雙藉勢通賄任意妄行淄川縣知縣金華誣良爲盜居心險狠均著卽行革職候補道葉潤含行爲卑鄙難勝監司著以間知降補單縣知縣署長清縣知縣松年捕務廢弛門丁用事著以縣丞降補以肅官方另片奏候補道吉燦升曹州府知府毓賢海陽縣知縣署益都縣知縣陳公亮歴城縣知縣署菏澤縣知縣宋森蔭泗水縣知縣署萊陽縣知縣黄葆年泰安縣知縣秦應逵才品政績均有可觀等語著李秉衡傳旨嘉奬仍飭令該員等益加奮勉毋得始勤終怠用副朝廷愼選賢能至意餘著照所議該部知道欽此○十六日奉上諭福建陸路提督著程文炳補授欽此 
[詳述蘇州火警]  
　　本月十三夜四鼓時蘇州胥門外萬年橋北首火警已登昨日報章兹續接訪事人來書所述較詳爰再錄登於左是夜火起於協升祥洋廣貨鋪鋪中各物素以自來火爲大宗每洋銀一圓計自來火若士打疊成包悉藏櫃檯之下當失火之夜學徒某甲睡至夜半起身出恭手持火油燈搜尋草紙一失意將火油潑翻於自來火包上登時然著烈燄横飛迨鋪中人驚醒救援早已不可收拾急鳴鑼報警隨有城内司前街糾察司廟福惠洋龍首先馳到各水龍繼之吸水狂噴銀濤直瀉少焉總捕同知劉司馬長洲縣王大令元和縣葉大令吳縣凌大令以及中軍守備各路文武總巡次第臨場彈壓而十八姨助之爲虐以致祝融氏東衝西突銳不可當猶幸其地逼近護城河取水較便各水龍得以竭力從事閱一更許火勢漸衰當火熾時比鄰萬祥和鹹貨行倩福惠洋龍爲之保護迨告熄後洋龍夫 
 
 

Page 2

 
 
正在收拾回城不料餘燼復然毒燄炎炎直上行中人心慌意亂無可設施旋得各洋龍竭力保全得慶無恙事後訪知被災者共十七戶皆著名巨鋪計燬房屋一百椽左右亦巨災也 
[蘇州又火]  
　　蘇州訪事人旣函告萬年橋火警又於牘尾備述祝融氏之餘威其言曰距城四十里有鎭名相城者一熱鬧市廛也鎭之西有村曰永昌爲土著徐姓所居徐以巨富著名昆季四房合居一宅房屋百餘椽刻桷雕楹倍極華麗徐母某氏年已花甲性耽靜穆不喜多言某夜膳畢扃門就寢甫著枕卽栩栩然深入黑甜鄉不料誤翻被窩中所置脚爐以致火星延及牀褥痛而驚覺並不呼救僅以雙手扑之愈扑而火愈上炎勢不可遏其幼子在前樓安睡聞聲而起慌忙毁扉入視但見母室中濃烟冐出毒霧上騰立卽喚集家人入内施救則其母横躺於地渾身焦灼不堪急奮勇上前舁之而出一面鳴鑼報警號召衆人無奈材中未備水龍僅以木桶取水澆灌一時風狂火烈車薪杯水無可支持所有房屋百餘椽盡付祖龍之刼聞是役所失約值銀一十五萬兩之譜徐母當時尙能開口翌日以火毒攻心而斃嗚呼慘哉 
[京江寒月]  
　　鎭江訪事人云署理江蘇藩司正任江海關道黄幼農方伯赴金陵叩賀兩江總督張香帥履新之喜事畢於本月初七日乘招商局江永輪船順流而下午後鐘鳴三下駛抵京江文武各官咸在碼頭鵠候迨輪船下碇岸上鼓吹大作鳴砲三聲各官依次登船投手版入謁旣而吕觀察及鎭江府丹徒縣議在北固山設筵公讌方伯辭之卽命啓輪下駛○湖南撫標新兵統領前任永州填總兵劉樹堂鎭軍督率所部新兵五營赴北由漢口乘舟東下於本月初九日薄暮抵瓜州次日清晨由運河揚帆北上○日前張香帥發電至鎭江定於本月初九日赴象山圌山等處閱視砲臺鎭江道府各官立卽預備郊迎丹徒縣王伯芳大令更飭辦差丁役在小閘口支搭綵棚並設行轅於六吉園以便襜帷暫駐是日上午各官齊集招商局俄而城守營新兵及各營勇丁咸吹角拔營分叚祗候直至暮烟四起尙未見大帥節麾初十日清晨道署復接電音悉香帥因軍書旁午須於二十左右起程於是大令飭辦差人將碼頭上綵棚卸去○丹徒縣王明府以今秋亢旱成災現當徵納冬漕除被災各村莊分别蠲緩外其洲圩以東之成熟各鄉定於十一月十五日在拖板橋附近漕倉啓徵○丹徒縣王大令近奉江蘇巡撫奎中丞札開照得開設典鋪質當取息原所以便貧民通緩急也第各典行息規條互有叅差而災歉成熟年分隆冬與平時取利亦漫無區别歴經各前部院曁各督部堂通飭各屬凡遇災歉年分所當衣棉布褲絮被及耕牛農具等項照章一律讓利放贖在案查江蘇兩屬自夏徂秋雨暘失調各屬秋收未能一律豐稔值此冬令天氣漸寒小民質當布棉衣被等項急圖取贖該地方官應卽飭令各典照章讓利放贖以資矜恤如書役匿示不張向各典需索卽行查明革究合特轉札飭遵札縣立卽遵照迅速出示曉諭務飭各典商將小民質當布棉衣褲絮被四項及耕牛農具照章一律讓利放贖以恤窮黎仍將出過示式並遵辦緣由通報查考毋稍違延切切等因到縣奉此查徒邑本年自夏徂秋亢旱日久雨水失調收成大爲减色兼之高田被旱成災鄉民困苦異常自應遵照憲飭辦理除諭飭各典商遵辦並申報外合亟遵札出示曉諭爲此示仰當贖諸色人等知悉凡本年質當布棉襖布棉褲布棉被棉絮及耕牛農具當本在二兩以内者查照災年章程讓利自十一月初一日起至年底止概行讓利收本放贖以恤窮黎其當本在二兩以外及有他物夾當曁非本年所當者不在此例其各凛遵毋違鄉民聞之歡聲雷動 
[道憲閱操]  
　　初十日寗波關道憲吳福茨觀察在小教斱閱看寗防營緑頭勇是日卯刻管帶周守戎督率各勇先在小教塲伺候辰刻道憲駕臨演武廳放砲三聲以伸敬意少頃道憲升座傳令開操先演步伐次演手法然後實藥鎗砲中一齊施放烟燄衝天聲震山谷操畢試演洋龍萬道清泉從空而下道憲顧而色喜至午刻竣事奬賞有差 
[覆舟紀事]  
　　沙市輪船此次由漢口赴宜昌因水勢漸落行至荆沙雇一小划前往探水該輪船亦將自備小火輪安上機器駛往測探未幾沙市輪船鼓輪開駛深水之民划避讓不及竟被小輪船壓沈惟小火輪船前往探水者離沙市船尙遠一見民划壓沈卽來援救民划中人幸慶更生無如波濤洶湧小火輪亦爲浪所潑沈淹斃水手一名水手頭目一名沙市船主正欲停輪打撈因搭客催行只得開駛赴宜一面派人在荆沙雇船打撈尸身不知能否尋獲也 
[勁旅赴防]  
　　本月初七日揚城到有湖南撫標新兵前營三營由統領督率魚貫進南門出天寗門至天寗寺住宿一宵翌日黎明拔隊北上當入城時秋毫無犯銜枚疾走但聞行步之聲洵節制師也嗣聞此軍係奉正任湖南巡撫吳清帥所檄調緣軍情緊急特電飭此軍赴山海關防次尙有九營日内亦可過揚 
[巡防嚴密]  
　　揚城團防開辦以來經在事紳董曁團總諸君認眞督率勤加操演技藝頗有可觀刻因接辦冬防巡綽一切格外加嚴並設立東南西北四局卽附於向有之保甲局内不另賃屋以省經費現經各紳公議每晚皆須到局各認地叚率領團防司事巡勇等人赴各處巡查至東方旣白復至局中會齊然後分散櫛風沐雨不憚勤勞大街小巷栅欄二鼓後卽一律下鎖如有要事須執燈籠方可放行栅夫倘敢陽奉陰違以及賄縱等情一經察出立送保甲懲辦府憲沈碧香太守亦不時至局查察司巡勤惰間亦輕騎减從會同各紳董向各處周巡保甲委員仍各巡各叚與團防相輔而行兹又加以十家民更輪流巡夜每晚鑼柝之聲互相應答至客棧烟間早經地方文武衙門定立章程逐日抽查循環簿是以鼠偷狗竊之輩無地容身扒竊之案亦不多見似此防維周密地方受益良多豈獨居民得以安忱而已哉 
[求才若渴]  
　　署兩江總督張香帥蒞任後勵精圖治整飭鹺綱尤孜孜以求才爲當務之急謂值此時勢果有奇才異能者不妨破格錄用聞諸宦途中人云香帥以兩淮大小班次人數衆多才能出衆者當不乏人因飭運憲江都轉遴選熟諳鹺務學粹品端者不拘班次保送數員來省俟面試後備充入幕之賓藉以劻襄一切都轉斟酌至再聞擬保送某某兩分轉業已首途矣 
[太守晉省]  
　　揚州府沈太守久擬赴省緣邇來公事紛紜加以開辦冬防部署一切刻無暇晷直至本月初八日始命駕出城鼓棹至白門謁見各憲禀陳要公並叩賀督憲張香帥任禧 
[杭諺]  
　　杭州訪事人云近有一種旗人就營外稅屋大開賭塲某日在雪霞宫前某姓機坊内糾集賭客圍坐摇攤正在白虎青龍高聲吆喝適地保某甲聞聲而至賭客四五十輩倉皇失色東竄西奔甲摇手止之曰我亦局中人胡懼爲於是向設局抽頭者耳語數四旋從夾袋中取佛番四尊奉獻甲卽欣然而去○刻届啓徵冬漕之時仁和錢塘兩縣尊因海氛不靖本擬折銀上櫃嗣因攺辦頗非容易仍照舊章完米俟滿厫後或售與坊家解銀北上或俟明春正二月倭奴平定後仍行海運○西湖叚家橋一帶俗呼之曰裏湖向由紳董設立放生局今歲秋冬之際雨澤甚稀湖水漸乾淺可見底無業游民之性成饕餮者往往入水摸魚大者重至十餘斤小者更多不可以數計局董雖雇人查察然苦於防不勝防乃就兩岸淺灘上培土作堤使人不能越堤入水而魚鼈乃頓暢生機矣　　　禾乘○浙江藩司趙方伯由京南下重綰藩條郡中文武大小各官及嘉善平湖等縣皆在郊外恭迎嘉協弁兵則站隊蘇塘州口初十日午後二點鐘許憲舟揚帆而至各官投遞手版禀安各弁兵燃放排槍跪迎江滸憲舟並不停泊仍以小火輪船帶過麗橋河向杭州進發○前報紀由硤石至嘉興之某信局划船行經野猫洞遇盜行刼傳聞所刦者係恊源局班船船中人卽將洋銀包抛棄河中後得撈取所失者惟杭寍綢數匹及零星諸物搭客箱籠而已未知確否○前報紀嘉興縣劉邑尊因公赴省旋卽回署及迎迓趙方伯後聞另有公事是以同赴省垣○竹 
 
 

Page 3

 
 
林廟鄉民某甲投嘉興縣報稱某夜家中被盜行刦請臨踏勘適劉邑尊因公他出經某典史帶同書役乘舟往勘情形○天時連日清和至初十半夜時雨師忽地降臨想寒汛當不遠矣 
[皖志]  
　　安慶訪事人云本月初四日有人在南門内四牌樓手擊銅鑼高聲呼喚謂初三日失去男孩一口年方六歲家貧如洗膝下只此一孩如有收留者當登門泥謝○九月初曾得透雨菜麥賴以發榮迄今兩月有餘碧翁翁並未普施甘澍以致居民時虞火患農夫更懸耜長吁至本月初三日始大雨淋漓閱一晝夜而菜麥得以滋長池井亦不愁汲飲之艱矣○升任順天府府尹陳六舟大京兆昔年秉節撫皖時查得皖省小民殊多困苦遂慨捐鶴俸數千兩發交太平局生息購備榖米以濟民生至今有口皆碑頌聲載道日來太平局董事以殘冬已届率各坊地保在城廂内外清查戶口果係赤貧之戶先給票據載明大口幾人小口幾人俟年終持赴局中支米 
[相騐屍身]  
　　金陵訪事人云南門外羊虎巷荒郊一片古塚纍纍本月十一日忽有一男屍躺於空地上身有刀傷十餘處坊快魏其得投江寗縣禀報縣主趙小帆大令急傳齊刑仵書役於翌日午後躬臨相騐究竟緣何致斃容後續陳 
[松試四志]  
　　松郡華亭婁縣兩縣二覆文童題華藻梲至令尹子文洗兵海島賦以淨洗甲兵長不用爲韵賦得緑蓑人釣季鴈魚得魚字五言八韵吟梅寄梅七律不拘韵賈董孰優論文所以就道也論以孝事君則忠論婁造次必於是二句圯橋進履賦以黄石高風赤松雅量爲韵賦得不知誰是謫仙才得才字五言八韵六宗解種梅尋梅問梅折梅七律不限韵汲黯社稷臣論德者福之基論始於事親論十五日亭午兩縣宰評定甲乙發案計華招覆九十名婁招覆七十名今將前列錄左華宋樹基王嘉猷顧保圻陸本曹閔檝祝君舜周治平張鳴鳳周昌緒黄煕鼎許麒祥顧壽萱祝君堯吳佐賡顧永澂吳裕基嚴志清顧增耀沈錫麒宋良佐○婁王始逹陳來儀林宗潤陳文虎潘熙徵潘炳瑞許毓鵬胡常恩顧諟尹良史居承德莫鴻勳馬世求沈調陽章本衡陳文樑王始杰甘希盤楊山淵姜宗嶽 
[二覆文童案]  
　　昨日上海縣黄愛棠大令傳點升堂頒發二覆案示期十七日黎明扃門三覆陸定陳思謙黄藝錫蔣廷竹祁祖章張其枬汪國楨沈良棨陸如楝顧名驥包仁浩蘇廷驤任晉康顧宗堯楊振銘穆湘瑶張秀峯巢吉孫楊保恒張祖欣陳綱曹汝霖陳乃斌沈建章葛士洵汪紹墀汪增祥王遵善秦錫芷葛士熙黄錫福王增善王銓運謝如炘劉瀛金宇文朱瀚清錢時熙顧視清金慶章戴邦藩孫鑄洪燦章黄中理張大文張銘勳陳昌鳳張楚香董學禮王樹功張士琳黄公錫劉鍾龢陸樹梅陳師咸郁萃蔣慶璜嚴恭孫士昌曹浩黄壽仁黄茂瀾曹如敏王銓胡宗瑗宋人傑韓其燦郁鍾鼎王錫疇曹鍾祺金祖貽曹如恭賈豐潤羅文運曹如福嚴兆椿張逢時賈豐芸劉欽勵厲觀光 
[醋海風波]  
　　甯波人徐李氏文君新寡上有邁姑同鄉召小蘭年已四旬憂同伯道携妻賃居老閘左近泰吉里不知如何經蟻媒說合賃氏爲客妻寄匿桃源坊四百四十八號屋内事爲召妻所悉以致醋海興波號召娘子軍十餘人興師問罪將屋中家具搗毁一空忽追中擊碎所掛火油燈火卽上熾隣人大駭立卽投報捕房捕頭遣包探張阿五往拿至則召妻已偃旗而返捕頭乃傳諭徐李氏　以後如再有人吵閙汝可喚巡街捕拘送訊懲 
[似是縱火]  
　　本邑美租界天潼路新興里第一百九十三號門牌房屋於日前清晨五下鐘時曬臺上失火左右鄰急襄同撲滅英包探張阿根查得曬臺上遺有火油浸透之棉絮且鄰右第一百九十四號門牌施永生家竹竿上有火油氣疑火由施縱將施拘入捕房昨晨解案禀稱施與起火家曬臺毗連事後小的協同西探往查見中間相隔之披屋上有火油迹故疑施將棉絮浸入火油用竹竿挑入一百九十三號曬臺上且施曾保火險銀二千兩查其用物僅值數百兩是以將施及沈瑞生張李氏送請訊究施供稱監生湖州人向操絲業與沈爲中表行沈方由湖州來此監生每日早出晚歸家中之事一概不知故亦不敢强辯惟求公祖明鑒鹽生族人俱在上海勸辦善舉豈肯作此害人之事通剌謂爾家保險銀二千兩何以家具僅值數百兩答稱監生向住大馬路德仁里火險在德仁里時所保上月二十九日遷至新興里尙有桌椅未經搬運至起火之曬臺與監生家曬臺相隔一丈有餘當時左右鄰俱指臨生有心縱火監生不與辯論惟求公祖鑒原通剌商諸薩副領事謂務須親往查勘方能明白遂將施等交張探帶回捕房及午後二下鐘時往勘見有衣箱多口内皆空無生物傳訊旁人皆稱三日前見伊家紛紛將物移出明係有心縱火大約今日尙須嚴究也 
[委員鞫盜]  
　　江蘇發審委員竇奠高明府鎭山奉韓古農廉訪委令赴青浦上海會審盜案并順道嚴查佛店日前佛店旣已查竣隨於昨日將晚時命駕至上海縣會同黄大令提出虹橋王豐崙家被刦案内盜犯顧阿妹陳阿五巢湖阿小三名逐一研訊關防甚密口供容俟探聞再錄 
[金鋦記]  
　　潘發順賃居本城小南門内喬家浜開設舊木器店上月在附近郁姓家買得舊衣廚一口某日命學徒汲水楷拭學徒見廚中亂紙堆積細加檢視中有黄色布口袋盛一手釧正在玩視間比鄰某煤炭店主某甲見之曰恭喜爾師父發財此黄金也售之可得善價遂呼潘出外嬲令具酒欵之潘喜出望外潛將釧兌得洋銀一百數十圓另兌包金釧一枚持歸示甲云釧係𧸛物只值一圓數角若請爾酒則我將剜却心頭肉矣奈若何甲明知潘之行徑奔至郁姓家訴明郁立向潘索還潘抵賴不承因互扭至十九鋪巡防局聲請追究局員訊問之下潘供稱此釧實係銀質鍍金小的不敢隱瞒尙求明鑒局員著連學徒移送上海縣請訊并諭令郁自行投案備質 
[印捕無禮]  
　　有某甲有未知其因犯何事覊押美租界捕房前晚捕頭遣六十七號印度捕看守捕見甲眉清目秀遂按倒於地强行雞姦昨日甲向第十號寫字西捕訴知西捕不信飭送同仁醫院察騐醫生騐明確已被姦傷痕鑿捕頭大怒命將印度捕押候解請麥捕頭辦理 
[南市紀聞]  
　　小普陀橋畔江西會館由董事鳩工庀料筮日興修大殿迤西向有之平屋數椽一律拆去改建樓屋以壯觀瞻○朱隆茂沙船運米赴天津事畢至牛莊裝貨南返前日平安抵滬遂召天儀園菊部在會館中演戲一日以答神庥○昨日新任保甲總巡翁笠漁明府傳集各鋪栅夫諭以此後務各小心謹愼不得疎虞每夜二更將栅下鍵不可令宵小任意往來倘有呼啓栅門者問明地址姓名始能開放各栅夫咸諾諾連聲而退 
[英廨晚堂瑣案]  
　　前者朱唐氏控龜奴王阿根龜傭阿珠誘騙寄女金鳳寳逼令賣倡向之理論反被毆逐前晚宋通剌升堂研詰朱唐氏訴稱小婦人原籍崑山曾在治下開設小客棧丈夫物故後並無嗣續曾撫同鄉人丁姓女爲螟蛉上年秋間女兒不知聽何人唆使僞言至寗波傭工旣而小婦人尋至寗波見女兒在江北岸某龜子家賣倡欲向領回龜子兇横異常一味蠻霸至本年正月始肯將女兒放回二月復由龜奴王阿根等將女兒騙至棋盤街某龜子所開杏村堂么二倡院賣倡嗣復掉至當貴堂小婦人屢與王龜理論王龜奴反將小婦人兇毆驅逐是以情急具呈求老爷作主鳳寳供稱小婦人年二十二歲父母均已逝世自幼由祖父寄名與朱唐氏迨十二歲寄母得洋銀五十元抵押與常熟 
 
 

Page 4

 
 
　兒周月卿家習學彈唱厥後寄母備價贖回輾轉抵押與百花里鴇兒林鳳英家上年正月小婦人央人代借帶擋洋銀若干至寗波賣倡嗣因生意清寥虧久甚鉅本年正月仍回上海央王龜代借洋銀三百五十圓在富貴堂賣介不料寄母心猶未足時至小婦人房中吵閙小婦人曾按月貼補膳資洋銀六圓今不願爲倡然尙欠各龜傭洋銀三百五十圓有奇求老爺恩斷龜傭朱氏卽阿珠及王龜同供稱小婦人及小的曾爲鳳寳代借帶擋洋銀三百圓另借開富貴堂之某龜某鴇洋銀五十圓叩求恩斷通剌判令將朱唐氏掌頰一百下著具結回籍不准逗留王龜等所控帶擋洋銀不准追給各著具改過結卽行斥釋鳳寳發交棲流女所請董事釋良婚配○王增才控霍永林積欠不還請爲提究通剌訊供之下王訴稱上年五月霍立據借去洋銀三百圓言明按月一分利息迄今將七閱月本利分毫無著向索延約是以檢據求追霍供稱此次借欵老爺料理奈小的曾被倡婦金秀芳借去洋銀二百八十圓延約不還以致無力歸欠求老爺寛限四日容當料理一清至秀芳所欠洋銀可否求老爺追繳通剌令霍交保具限於四日内將所欠三百圓如數繳清延干追比所控秀芳借欵應另行呈控○某號巡捕解持刃閒遊之勇丁蔣同文方業居至公堂通剌提訊之下莊供稱小的係安徽人在吳淞統領曹大人麾下清字中營當勇此次奉曹大人之命送修理砲臺之機器匠二名至金陵並有同在一處當差之方其山至金陵領餉公畢回來路過租界中不知租界章程悮將利刃携帶方供稱小的在清字副中營當差昨日悮將利刃携帶違犯租界章程致被巡捕送案業由小的函禀營中現經曹大人專差齎送公文來滬而公文上悮書上海縣署可否求老爺將小的交來人帶回旋由二勇丁呈上公文一角通剌察閱來文標明上海縣正堂黄字樣謂蔣等曰此項公文本委未便開拆遂令將蔣等派差連公文送至縣署核辦 
[積德累仁]  
　　謹啓者敝堂循章施粥經費正在不敷兹蒙唐茂枝翁慨助洋二十元又承經募能記助洋十元怡和棧泰安棧廣德泰玉記何棣生翁五戶各五元穗生源三元厚祥合和祥協茂祥成昌元生昌同茂昌寳昌永廣昌盛義成順陳炳元翁十戶各兩元仗大義以賑飢恩周　屋本宏施而獲報慶集華堂除掣奉收據外附展謝忱藉揚盛德[  上海虹口元濟善堂同人謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　駐滬督辦保甲委員彭司馬日前　往川沙南匯一帶稽查向北市鴻記船局雇就官舫言定每日洋銀一圓寫定船票先付二圓迨登船見其船調一破壞者詰其何故則稱若欲前定之船每日須洋銀二圓司馬怒將局夥吳文偉送請究辦前晚黄大令升坐花廳提訊吳供稱小的係揚州人在鴻記船局爲夥僅三四閱月大令曰彭大老爺雇就爾船如何忽然調換供稱小的不敢實因前日爲時已晚胡二爺來說彭大老爺卽欲登船而所定之船泊在新閘橋西首適值潮漲不能過橋不得已調換橋東之船且船身並不破壞大令謂照爾供詞彭大老爺斷不升氣總因爾等逞刁婪索以致涉訟公庭遂喝令笞責一百下飭具改過明結○前者劣弁馬道隆由昆山誘朱蘇氏附某航船來滬在英租界悅來客棧姦宿後經包探解送公堂轉送到縣黄大令訊供之下馬竟出言不遜大令據情禀明上憲韓古農廉訪批飭解省審辦當卽將馬及朱蘇氏悅來棧主陳金生押解就道兹又接憲札飭將航船主一併送省對質大令著船埠朱良生查傳航船主周廷芳到案問前者馬　爾之船由崑山來滬今伊在省供詞不實著爾到案對質周供稱小的思索至今馬及朱蘇氏並未附小的之船大令曰伊等供明七月初九日附兩船到滬周供稱小的於初六晚由申開往崑山迨回申已在十一日矣所供初九日　非小的之船問航船共有幾號供只有小的一號大令曰是爾非爾亦不必推賴不過到省指明毫無拖累周執定並無此兩人附舟卽到省亦屬徒勞往返大令曰旣非爾船可交差帶往船埠處查明號簿究竟七月初九日是何船由崑山到埠禀覆核奪○魚船戶費福壽由湖州裝魚來滬經貨捐局扣留飭繳落地捐旋復送縣訊奪黄大令諭以現奉松滬捐釐總局督辦朱大人批示查爾等魚販戶落地捐一項乃向有之章皆因爾等　夜偷漏積習成風現竟藉稱無此捐欵乎旣將費收押旋有費之友人孟坤投案願代費向各販戶商議認捐前晚大令飭差提費問爾挺押多日曾否已有成議孟何人並不來案禀復兹奉督辦朱大人諭問爾等收行家所付之錢每百文扣去十三文此章有否供稱小的祗扣三文串底六文行用共九文大令曰督辦大人之意秉公辦理因問行家每百扣去十三文如果屬實落地捐應問行家收納不能令爾等暗吃虧旣供僅扣九文仍須由爾等納捐供稱孟去尋各販戶商議各販戶或往或來不能齊集是以目下尙無成議小的覊押所中欲出不能並非逞刁挺押　魚行共有幾家供稱計共七家大令曰爾押在此問各行家如何不理供不肯前來大令飭仍還押候核○孩童施毛毛中途悮踏邑廟某剪刀店夥　木英之足以致兩相口角潘竟持　將施戳　經施之家屬扭潘至巡防北局控陳局員藍茂如二尹察騐受傷屬實移縣請騐黄大令飭看管候訊 
[英界公堂瑣案]  
　　野鷄倡婦王阿筱沿途强拉狎客適經二百二十七號華捕所見拘入捕房轉解至案王倡供小　人原籍蘇州本姓奚流落烟花實非所願通剌曰爾旣身爲下賤尙敢拉曳狎客實屬無恥之尤今可赶累　籍不得逗留○粤東人陳澤林洪徐　牛等前曾向德利鞋店汪雲從水烟袋店戴日湧火腿店誑騙快靴水烟袋火腿等物約值洋銀一百餘圓變錢使用經包探竇如海拘送到堂陳願於十六日交還各價昨晨解案覆訊陳俱稱輪船尙未到滬餘供一味游移通剌判將起到各贓分别給領陳等交竇探帶回捕房管押半年以儆如能先繳洋銀再行核奪○包控孔阿才禀稱羊張氏由無錫來申途遇林阿毛被誘至某客棧住宿竊去洋銀二十四圓報捕後捕頭令小的拘獲送究羊張氏訴稱小婦人甫來滬上尙未借屋林旣約至某客棧住宿至夜十二點鐘時被竊衣包中所放洋銀通剌謂爾與林有姦已無疑義姑念女流無識不予追究姦情可赶緊回籍林從重笞責一百板○積竊王雲慶屢經懲辦今又行竊應士林家棉襖一件由包探顧阿六緝獲人贓送究應訴稱小的係砌街昨日將棉襖掛在壁上被王竊取通剌判令將王管押兩月○積竊王桂生前經懲辦十二次仍未痛改前非昨又竊取陸寳林家布衣四件經一百九十九號華捕拘解到案陸投案領贓通剌判將王交捕帶回捕房管押二月期滿笞責一百板遞解回籍○鞔工顧小弟在某處吸烟與張寳生曹阿和爭鬧突出皮刀悮傷張曹肩胛等處經包探黄四福拘送請懲張曹同訴稱小的曾至某醫院求醫據言張之傷勢兩禮拜可痊曹一禮拜可痊顧供稱昨晚小的回家偶至某小烟館過癮張曹忽阻不許吸故與爭論伊等悮碰皮刀上以致受傷通剌判令將顧管押兩禮拜候張曹傷痊再核○俞阿二竊取陳阿大家烟槍一枝經包探黄四福拘獲通剌判令笞責一百板遞解回籍○侯硯香訛詐隨阿貞之布棉被一條由包　竇如海拘案通剌判令管押兩禮拜 
[法界捕房瑣案]  
　　昨日葛同轉蒞捕房命提竊取自來水蓋之朱春桃陳瑞福及供出之邵錫慶帶案邵供稱朱等與小的有仇隙實被誣攀包探禀稱朱在捕房供認被卲用蒲包包裹抛入碼頭之下朱又供稱小的實因受刑不過隨口妄供實則並無其事同轉著從重比責責至二百板包探又禀稱當時小的帶伊前往指認實指在新開河同轉命押候嚴比陳供稱小的實被朱誣指同轉著卽比責陳極口呼寃同轉謂爾若安分守己何致無人具保著從重笞責二百板與朱一併還押覓的實人保出限三日内查明禀覆卲卽行釋出隨同包探緝查○日前元亨洋行買辦丁瑗照訴稱司帳人許文炳侵吞銀一千餘兩請爲追究同轉卽提案訊供押候追繳昨日命提覆訊卲供稱虧銀九百三十八兩有奇求恩交保出外料理同轉仍著還押飭向薦保人商懇○上禮拜六包探見吳益三吳進良在菜市街圖竊因之拘之捕房同轉訊供之下二人同供稱回時己晚實被悮拘進良又供稱小的住英界鴻興客棧益三又供稱小的住豐來客棧同轉令押候飭探查明核奪昨日命提到案仍執前供問所藏鐵鑿何用益三供稱小的在東洋車畔拾來同轉命掌頰五十下又供稱在同春樓街東洋車下拾來同轉命再掌頰五十下進良責如之○楊子山在英租界某包探處當夥計本月十二日升和里陳馬氏訴稱有子出門被楊開相竊取綢縐衣　開單求追同轉著仍照前供賠洋銀二十元存在捕房候交保出外限一禮拜内查明昨已到期命提到案問因何無人具保楊供稱求飭包探帶至四馬路四如春樓上潯陽樓尋覓保人並將洋銀存案同轉准之○廣東候補鹽大使沈君祖蔭在廣利輪船失竊牙石圖章並衣服四件報知捕房拘到竊賊熊老和供認不諱爲之吊出原贓尙少衣服四件昨晨長發客棧司帳人汪正卿投案訴稱小的代沈客領贓並呈具領狀同轉飭探將各贓檢齊與領狀核對共四十一件給汪領去 
 
 
 

Page 10

 
 
   
 
