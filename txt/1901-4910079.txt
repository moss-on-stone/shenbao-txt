# 1901 - 124 - 4910079

 

Page 1

 
 
[延請天津牛莊采訪友人] [  申報館主人啓]  
　　拳匪已殄北方重覩昇平報紙流行日漸推廣兹者本館欲就天津牛莊二處延訂采訪友人如有熟於官塲一切事宜及閭巷新聞中外交涉者請郵示近事數則幷詳列住址姓名以便修函訂定諸君子才識素裕當不以長材短馭爲嫌也 
[書本報紀小婦含冤後]  
　　五倫中之有夫婦以人合而非以天合者也蓋當其時某氏之子某氏之女彼此姓氏未悉性情未知固儼然一途人耳洎乎月老多情赤繩旣繫於是瑟琴鐘鼓好合載賡夫婦之情聯而夫婦之分定矣至於妾名位雖亞於妻面上事下撫之情亦未嘗稍有歧異故自來家庭之内能夫綱克振妻妾間悉無違言偕老百年固爲難得之事卽或偶然齟齬反目爻占亦惟有設法調和化有事爲無事初不間有以箕帚瑣屑之情訟起鼠牙致煩有司之剖斷者卽不忍一時之忿居然控諸公庭南面者亦宜審察情形爲之勸導庶兩造各平意氣和好如初是亦父母斯民之責而斷不可稍存漠視者乃觀前日本報所紀王敬侯投英美租界公堂控其妾熊氏一事深可異焉王敬侯者某洋貨號夥也其供詞稱因乏子嗣於光緒十八年納熊氏爲妾迄今將近十年生有子女四人近日熊氏忽然心變時與爭閙是以投控案下請卽嚴懲而熊氏之供則稱小婦人系出良家素嫻閨教從王已及十年從無反目之事去年王投案下朦領發堂擇配之妓女施阿巧爲小星遂將小婦人置之不顧家中衣物搬運一空甚且日食艱難幾至饔飱不繼小婦人求念故劍之情不必欠毛索垢王聽阿巧唆使欲將小婦人退休叩求起豁云云夫此案之其中有無曲折是否另有别情執筆人無從深悉惟就事論事則熊氏之從王旣歴十載且膝前兒女粲然成行使果情性乖張行止謬謬何於十載中並無嫌隙而於旣納施氏而後遽爾悉改行爲且熊氏卽因王爲施氏之故恩愛偶分因而心不能平波興醋海是亦人情之常並不能同於不孝犯奸控請斷令離異乃王則貿然而控之司馬亦貿然而斷之坐令母子之情遽分夫婦之情永斷而所謂施氏者從此抱衾與裯居然獨擅專房之寵不亦情之所難平而理之所不合者乎匪直此也施氏旣係發堂之妓聞之善堂規例凡婦女之在堂留養者祗准娶以爲妻而不能納以爲妾今王旣納熊氏又喜新厭故朦領施氏回家不安本分已可想而知迨事旣敗露南面者似應向之根究予以薄懲不意竟憑一面之詞遽令熊氏離異無乃於平恕之道有所未恊與或曰然則斷此案者宜令熊氏隨王而回仍骨肉團聚乎則謹應之曰是亦不然蓋熊氏雖有相依不捨之情而王已有棄之如遺之意卽令强收覆水以後琴瑟亦難望和鳴此時宜祥察兩造情形如熊氏實非有不安於室之心徒以夫也不良致被捐棄則宜勸王善爲處置不可再有厭　之情如慮彼此非出於自然雖勉强於一時難免將來或再生齟齬則宜斷令王酌給熊氏度日之費俾卽携同子女另居則他日之或合或分彼此兩無所礙今乃因王不願領回之故遽將熊氏交母屬具領另行擇配非特熊氏年華老大豈能再侍箕帚於他人且男女四人一旦爲無母之兒勢必由施氏代爲撫養是則閔子蘆衣之慘伯奇蜂母之謀變起家産夫詎能免然則此一判也不特不能完夫妻之分且不能完母子之情所謂任父母斯民之責者其亦念及之而有所不安乎今者往事已矣將來如有類于此案者尚其斟酌權衡毋徒恃一偏之見哉 
[法人歸地]  
　　京師訪事友人云本月十一日法人將暫管之地交還中國議和全權大臣慶邸恐伏莽未淸與法統帥籌商遇有變瑞隨時借調法兵相助其法人所設辦公之所概不撤去並聞美人亦定於十七八日撤兵所管之地交付五城城憲 
[德兵獲盜]  
　　京師訪事友人云本月初旬某日德員遣華通事某甲偕兵土六名赴獲鹿縣購鐵行至保定之南途遇緑林豪客蜂擁而來奪其槍械德兵怒與之角鬥無奈寡不敵衆被盜擊斃三人盜黨亦有傷亡者旣面德兵奮勇而上獲盜六名解交駐紥京師安徽會館之水師統領喀君訊辦 
[演砲傷人]  
　　京師訪事友人云本月初旬某日德軍在南苑大紅門内演放巨砲内有一砲忽然炸裂轟然大震幾於石破天驚致斃德兵十餘名眞无妄之災也 
[三秦望雨]  
　　陜西訪事及人云入春以來天時亢旱田疇坼裂若龜紋農民待澤孔殷幾致望穿秋水前者皇上欽派步軍統領桂公郭春赴太白山竭誠祈禱至二月二十三日回省是夜層雲蜜布細雨如絲未幾鴛鴦瓦上淅瀝有聲次晨雨勢較大至午刻卽故晴約得雨二寸之譜自是紅輪並照箕畢潛蹤市上各糧目貴一日目下白米每斗需錢二千六百文小麥每斗二千五百文稻草每斤十六文說者謂三月内如再不雨秦民恐無孑遺矣嗚呼何昊天不吊一至於此耶 
[豫撫緩行]  
　　陜西訪事友人云調補河南巡撫松鶴齡大中丞趨赴行在陛見請訓後本定於二月二十二日起節赴汴嗣以政　不豫擬就陜延醫調治俟稍痊可然後登程故刻下行期尚未擇定也 
[有備無患]  
　　武昌采訪友人云本月十四日湖廣總督張香濤制軍接兩江總督兼南洋通商大臣劉峴莊制軍密電内開訪聞沿江一帶自立會匪又思乘機蠢動幷有糾合梟匪土匪約期四月初起事之說現已密飭所屬嚴行防範鄂省居長江衝要匪徒尤易混迹希卽通飭各屬一體嚴防等因適武昌漢口先後緝獲會匪數人供詞大略相同幷稱現有匪黨千餘人由粤來鄂意圖乘機擾亂地方云云隨將各犯　行監禁一面密飭各屬緝拿連日保甲各員夜巡嚴密武昌府余堯衢太守江夏縣陳介庵大令每晚輪流赴街市巡行各城門委員亦一律小心盤詰有備無患誠古之善政也 
[奏請截留京餉恭備蹕路所需摺]  
　　調補湖北巡撫河南巡撫臣于蔭霖跪奏爲恭備回鑾蹕路要用豫省現籌之欵不敷尚鉅請截留過境京餉以濟供支恭摺仰祈聖鑒事竊臣於上年欽奉上諭飭將回鑾經過地方先期籌備遵卽委員周歴履勘將擬辦情形繪圖貼說專摺奏明並飭司設立供支局擇更撥欵派員籌辦在案兹據布政使延祉詳稱遵查蹕路所經自　鄉縣入河南境至安陽縣出境共備正站二十三處腰站二十三處所有平治道途修築行宫建造橋梁舟楫以及中途御用均係凜遵諭旨僅求整潔適用擇其必不可 
 
 

Page 2

 
 
少者略具規模已由司庫陸續發銀十八萬兩此外撙節估計不敷尚鉅雖用欵不能預定非先籌撥銀二三十萬兩不足以備臨時之需應請將由豫過境無論何省京餉截留二十萬兩以備供支等情詳請具奏前來臣伏查該司此次籌備供支委係切實勘辦仰體朝廷愛惜物力崇尚節儉之至意並不敢稍從華美其需用銀兩豫省近依輦轂恭值翠華臨幸闔省官民幸得瞻天仰聖自當各効筐篚迎師之分以竭葵藿冋日之忱用欵稍多豈敢意存推諉卽有不敷止可商同各省恊濟以昭率土尊親之義原未便請留正欵但豫省庫儲將罄現存者止有此數無可騰挪商求留濟在各省亦誼無可辭惟文牘往返籌解需時而沿途工程及應備供張各件又未可再行從緩以致臨時竭蹶應權如該司所議仰懇天恩無論何省京餉過境准其截留銀二十萬兩俾得預爲布置無悞要需除咨部外理合將截留京餉預備供支緣由恭摺陳明伏乞皇太后皇上聖鑒訓示謹奏奉硃批著照所請戸部知道欽此 
[逆首成擒]  
　　武昌采訪友人云本月十八日之夜三鼓時湖北武昌府余堯衞太守會同督中恊吳恊戎督率兵役至斗級管營某棧拿獲自立會匪李某名解赴督轅督憲張香濤制軍諭令發交江夏縣暫行監禁聽候訊供訪之官塲中人僉謂李係康逆所設自立會匪中頭目此次由上海來漢勾結醜類意圖揭竿起事適同黨伍某在漢敗露漢黄德道岑馥莊觀察詳加推鞫知若輩咸推李爲領袖李現方匿迹武昌因星夜密電督轅禀陳一切制軍立卽傳知太守恊戎設法掩捕始得就擒旋詰知黨羽甚夥現已密派員弁四出查拿矣 
[不堪回首]  
　　廣州訪事友人云已革戸部左侍郎張蔭桓因戊戌政變時黨於康梁致干嚴譴奉旨發往新疆効力贖罪迨去年八月拳匪禍起復被權貴乘機陷害遂蹈刑章近日其子以靈輀久滯異鄉心滋不忍特赴新疆扶之回籍俾正首邱二月杪已行抵佛山舊第各親友前來弔唁者尚不乏人然顯赫已太不如前矣 
[索詐被戕]  
　　京師訪事友人云本月初旬某日甲乙等六無賴偵知京西芭蕉村當去歲拳匪勢燄昌熾時曾設壇習拳隨同煽亂遂冐充教民雇乘騾車貿然前往聲稱搜查匪類乘機向村中各富戸訛詐資財各富戸佯允所請而隂集村人圖之延至黄昏始解囊以付旋復具酒食欵留若輩坦然不疑開懷暢飲隨下榻焉夜將半富戸集衆將六無賴揮刀亂斫並及三車夫此村距承定河不遠遂舁九人投河中無賴中有劉姓者所傷較輕且諳水性泅登彼岸狼狽逃歸其餘八人均葬身魚腹翌日各車夫家屬詢悉情由具詞控諸德界華捕局未知尚須澈底根究否也 
[家丁不法]  
　　松江訪事友人云府署東首三多齋雜貨店中蕩婦某氏略具姿首招蜂引蝶穢跡久彰府署家丁某甲涎之往來旣稔情意尤深暇則時往對門某酒肆沽飲左近刻工周玉林目擊情形屢加譏諷甲銜之而未敢發也本月某日忽借故與周口角旋復號召同黨扭周攢毆周大窘俟其去欲奔入府署擊鼓嗚冤甲狐假虎威復肆毆擊致周顚仆濁水中甲隨揑詞訴諸某叅軍叅軍遣人持名片送周至華亭縣署縣主林霨生大令詰知底藴以釁由甲起未便懲周姑著交人保出周大呼曰小人託業雖微早歲曾應童子試横被豪奴毆辱情已難堪大老爺不爲伸冤反令交保小人籍隸姑蘇此間實無可保之人自願管押於此俟大老爺提甲對簿以分曲直而示大公小人雖死亦無憾矣大令允之甲恐事機敗露央人緩頰遂於十七日午後雇輿送周歸沿途由差保燃放花爆爲之解穢事遂已 
[京師火警]  
　　京師訪事友人云本月十三日之夜初更後前門外小李紗帽胡同某油鹽店失火時值北風猛烈火勢猖狂雖有德兵恊同各水會洋龍撲救移時始漸衰熄事後查得焚去店面數閒西鄰幸未殃及 
[浙省官塲紀事]  
　　杭州訪事友人云本月十二日武備學堂日教習齋藤季治帶同舌人張其昌晉谒撫憲余晉珊大中丞中丞延入花廳茗談良久而退○序入淸和天時漸暖撫憲余大中丞示期三月十八日換戴凉帽是亦順時布政之意也○關嶺釐卡委員某君現屇期滿牙釐局憲札委候補府照磨鄭叅軍佶人接辦○候補同知史司馬揚善前奉藩憲札委辦理海寗繭捐正擬料理到差忽改委監管三倉積穀事務所有海甯繭捐另委候補縣夏大令敬宜接辦臨安繭捐委候補同知程司馬韍辦理○原任浙江糧儲道鄭芝巖觀察因病出缺後靈櫬尚厝署中現由嗣君擇定本月十五日扶回原籍先一日設靈開吊省中文武各官均往祭奠次日辰刻發引一切儀仗煊赫異常靈輀由淸河坊大街出武林門詣下馬頭登舟防軍局憲特派胡都戎盛基隨帶親兵十名沿途護送○杭州府宗太守示期本月十二日考試武童時去縣試甫十日各廪生怱促畫押以致遺漏者甚多考試馬箭時凡武童之未經入册者均在箭道籲求太守飭傳教官詢問緣由隨令各廪生詳加查察如係實在土著准其補考次日在署校閱步箭將二門封閉按牌點入其未考各童在外鵠候多時不見動靜心中頗爲疑慮旋由教官面禀太守請卽懸牌曉諭以安衆心閱半响太守牌示云諭補考各武童知悉爾等旣經廪保查明並無違礙自應准其收考但須另塲補試不得於步射時攙越以免紊亂各宜凛遵毋違特示 
[潤郡官塲紀事]  
　　鎭江訪事人云長江水師提督總統江勝全軍黄芍巖宫保統率江勝五營駐防兩載拿獲匪類甚多地方得以安靖故闔郡紳董特公製德政匾二方萬民傘二頂德政牌十餘對本月十八日恭送至行轅宫保謙讓再三而後受○本月十九日午刻調署蘇州府正任鎭江府知府向子振太守由皇華亭碼頭登舟赴金沙試院考試溧陽金壇兩縣文童大約月杪卽可遄回○長江水師提督黄芍巖宫保交缷江勝軍統領事後擬赴上江巡閱水師各營伍已紀前報兹悉兩江總督兼南滟爱商大臣劉峴莊制軍以時事多艱沿江各處會匪蠢蠢欲動防務不容稍疎爰特飛電奏請仍將宫保留駐京口以重江防故刻下宫保巡閱之期須暫緩矣○京口旗兵君至丹徒縣署滋閙一節縣主莫嶼香大令已據情通禀各大憲候批核辦然滋事各旗兵則副都統吉晉軒統制尚未交出也 
[燕臺近事]  
　　京師訪事友人云自本月初十日以來市上銀價忽價　漲目下每兩可易當十京錢十八千文洋銀每元易當十京錢十二千有奇○神機營舊蓄鉛丸不計其數近被德國兵士運至南苑悉數鎔成鉛片任貧民拾取賤價求售噫利器也而砂礫視之時局至此可勝慨哉 
[監司勘盗]  
　　行劫浦東張家樓鎭屈姓雜貨店之盜犯劉明山前由上海縣主汪瑤庭大令訊取供詞詳奉上憲批飭就近解請蘇松太兵備道勘訊核辦前日道憲袁海觀觀察飭提至轅適有要公發回縣獄昨日午刻升坐二堂研訊劉犯供詞初極游移觀察喝令用竹梢鞭背五十下隨復婉言開導始一一供招觀察核與縣訊口供相符飭在供單上蓋印指模仍發交上海縣收禁候示 
[甄别案發]  
　　本月初十日蘇松太兵備道袁海觀觀察甄别龍門書院投考各生兹已評定甲乙懸牌曉諭云陸德明鍾泰李維清李盛蹊楊書誠王源明等六名准其在院外肄業俟有缺出卽照所取名次傳補 
[預備閱廠]  
　　新委本邑江南機器製造局總辦毛實君觀察自本月十九日到差後例應查閱各廠昨由提調某君傳知各委員預備一切以便觀察定期閱視 
[局員巡夜]  
　　前晚魚更三躍時本邑南市二十三七鋪巡防局員邱友林二尹率同勇甲巡至江蘇海運局前見褚毛毛在彼偃臥向之盤詰供稱小的流落滬江枝棲難覔以致露宿於此尚乞原情二尹命地甲帶至局中俟天明麾之使去繼又見江北車夫周子江手不提燈在黑 
 
 

Page 3

 
 
暗中轔轔飛駛因喝令笞責二十板以示薄懲 
[印兵演陣]  
　　昨晨八點鐘時駐紥下海浦之印度兵約五百餘名各荷洋槍並曳車砲數尊迤邐至虹口新靶子路左近曠地上操演各種陣式後隨西樂一班音韻悠揚頗動人聽至十一點鐘時始整隊而返 
[印兵離滬]  
　　前日傍晚時駐紥本邑下海浦提籃橋一帶之印度陸兵約三百名左右奉統領某君之諭乘英國某輪船前赴大沽安營駐守 
[春賽尾聲]  
　　昨爲旅滬西商春賽之末一日兼行跳浜之戲時值微雨乍晴薄寒輕暖故滬人士之觀賽者尤覺采烈興高豪情颷舉計是日共賽十次第一次四馬共賽工部局密司胖勝馬花色衣緑白色帽藍色第二次七馬共賽小太興代會德豐哥甫勝馬黑色衣桃紅色背心及帽均紫色第三次外國馬五匹共賽祥茂白格爾代會票西人老孛生勝馬黄色衣帽均紅色第四次六馬共賽德國公館副領事勝馬黄色衣紅白色帽白色第五次外國馬兩匹共賽馬醫生苛老格勝馬黄色衣大紅色帽黑色第六次六馬共賽兼行跳浜之戱祥茂白格爾同新關某西人合勝馬黄色衣黄黑色帽黄色第七次十六馬共賽祥茂代香港某西人勝馬靑色衣藍白色帽花色第八次十一馬共賽克明代平和洋東勝馬黑白色衣白紫色帽紫色第九次各馬夫互賽共馬五匹順全隆馬夫國榮勝馬黄花色衣黄黑色帽黄色第十次外國馬九匹共賽招商局美立登勝馬棗紅色衣白色背心及帽均紅色 
[美界火警]  
　　昨晚十點半鐘時虹口鐵馬路大格北堍某姓家失愼霎時冐穿屋頂不可收拾瞭望臺鳴鐘告警救火會西人急驅皮帶車馳往噴射約歴半點鐘之久始得熄滅至如何起火及焚去房屋若干容明日訪明再錄 
[上海巡局瑣案]  
　　日前本邑大東門内兪森泰木器店小主人阿生阿表阿園阿桂昆季四人竊取家中金約指一板持至某押鋪質得洋銀七元與騾夫徐小龍胡高扣花銷凈盡經其父兪某查知將徐扭送二十三七鋪巡防局局員邱友林二尹研訊之下阿生阿園同供此項洋銀業已用罄質劵現存徐處徐供彼等浪游之事小的並不與聞求鑒二尹著鞭竹梢一百下責令尋胡到案阿生等交地甲帶去著其父嚴加管束○十二圖汛捕戴五扭積竊梅阿弟至二十三七鋪巡防局局員邱二尹研訊之下梅供小的竊得鐵錨七具中有五具質在董家渡寳興押鋪二尹判責一百板押候吊贓核奪 
[再續張季直殿撰謇變法平議]  
　　一頒權度法式權度者整齊工商孚信上下之根本也泰西各國言度量權衡者咸推法國蓋拿破侖上準黄道差析分數是以德義躹砒瑞荷班葡希瑞巴秘魯諸國皆師之中國商業英先盛故通用英度然度量權衡國家政令權力之標幟猶文書之有璽押軍旗之有徽章也康熙朝三藩之變海内震動聖祖不欲重擾閭閻之耳目故戸禮工部雖有儺衡斗斛之式而民間聽其自便不允廷臣同律度量權衡之請今各國皆有畫一之美而我仍人自爲制家自爲俗侏儒觀一節豈足以示舊邦之文物哉宜由戸部準舊制校定權度升斗斛之長短大小輕重範銅爲式分頒各省布政使由布政使選明圖算之土督率金工精細仿鑄刊識年月造人姓名每一府州縣各給一具各府州縣掌賦稅官選明圖算之士督率木工用堅緻木料精細仿造亦識年月姓名賣給民間價準工料成本加一成爲就地支辦之費民間舊物悉令銷除不準亂用若有在並通學堂圖算學成請分造者給予準設官照幷授法式仿日本度量稅每照收稅五圓亦充就地支辦之用一行金鎊改錢法圜法之壞極矣金鎊銀價中外不同權操於人我甘其敝自通商以來合中國公私上下與外人交涉者虧損殆不可數計卽無賠欵勢已僵枯何况前還二百兆之殘漏未終後此數百兆之决河又見乎羅雀掘鼠設法於賠欵之外不如移的就箭先籌於賠欵之中此次分年賠欵歲月遥遥以銀還鎊其虧至巨是宜與各國約照英鎊鑄用金圓各國錢幣悉準英鎊以同治六年鎊價較之光緒二十一年已增一倍每值中國賠欵磅價必昂中國用銀平色非獨此省與彼省異此府與彼府異卽一縣之中亦不一例其爲不便人盡知之西洋各國以銀爲生貨通商口岸悉用墨西哥銀圓比年官鑄龍圓稍分鷹圓之利徒以部欵不納京市不行故西北内地大都閉塞今京師廛市用暢價平風氣已開官民均便是宜仿禁生貨廣鑄龍圓日本變法之初頗同中國之困後倣辨士自鑄銅貨今中國燬錢製器之風日茂一日推原其故由於錢貴順康雍乾四朝每錢一千重逾七斤銷而爲器值貴四倍雖改至千錢四五斤猶不相當民徇利則法窮官失權則令褻咸同之間固嘗行當五當十大錢矣是宜仿日本成範鑄行銅圓兼具是三者金錢行而鎊價均銀圓行而市價平銅圓行而私燬淸行金圓銀圓而銅亦有金銀之用行銅圓而一圓不止一圓之用所渻所羡當不下二三千萬鑄金鎊之局止宜京師江南二處銀圓之局宜以京師江南湖北廣東爲限銅圓亦由四處先行附鑄一立銀行用鈔幣劵鈔之法唐宋金元明皆行之其幣也以票爲貨票與貨皆虛虛故不能久也歐洲各國之用幣則有國立貿易兌換贮蓄存金農工勸業各銀行爲之挹注焉富商巨室其居者藏所有之金銀於行握其一紙而無復誨盜之患其行者可隻身挾巨資行數萬里而遥日本維新之初嘗行札幣以濟金銀铜貨之窮論者謂其利太而害亦大然中國各行省民間錢店方其殷實人何嘗不寳貴其票劵哉各省布政司宜各設一官立之銀行凡賦稅所入悉匯湊焉大省以五十萬爲本中省以四十萬小省以三十萬爲本其用鈔幣之數視本加三成施行廛市各府州縣設分支官立銀行均設儲藏紳民有以家財入儲者給息二釐其民間公立銀行領用鈔幣取取息四釐爲代守儲藏之費請領之時聯環取保以實産作抵按季收息納賦繳稅官亦收之庶虛實相注本息相資國有利而民亦無害一行豫計日本維新之初國之貧蓋甚矣大隈重信始仿西法作會計豫算表人猶未信及决算表出欵明數核其爲用乃大白夫取人之財以供我用與取人之財爲其人用而不使知所以用皆能致嫌嫌生阻阻生困豫計决算以釋嫌卽以釋困法以每年七月朔至次年六月晦爲一年分歲出歲入爲常用準備二部常用中又分常用减債爲二部每歲出歲入諸欵分列科目著爲定例歲入經常之目曰租稅曰作業益金曰雜收入臨時之目曰諸還納欵曰雜收入歲出經常之目曰國債償還曰帝室及皇族費曰賜金恩給欵曰官省院使局費曰營缮土木費曰府州縣費曰察察費曰神社費曰備荒儲蓄曰補助營業貲本欵臨時之目曰興業費曰雜支出曰各㕔營業貲本曰豫備黄氏遵憲所謂權一歲入量入爲出權一歲出量出爲入者也今宜將每年還欵用欵如朝廷宫禁官吏兵備及官辦製造學校及一切經常興作之費析一戸部總出入之數由戸部按各省向來解部外銷多寡析一各省出入之數復由布政使按各府州縣解司及本地支辦多寡析一各府州縣出入之數各府州縣自析應解布政使者爲一類本地方已辦教養諸事爲一類應興學堂警察測量水利興業備荒諸事爲一類凡歲出若干又析賦稅爲一類雜入爲一類凡歲入若干出入相抵不足若干應增入若干事前豫算揭告於衆事後决算揭告於衆增入之法議會籌之要使聚之官散之民與天下共見共聞而已一訂稅目西人印稅無事不包東人稅目亦五十餘疑其苛矣然周禮天官地官之所屬其所征賦稅至繊至悉而考其用則還諸民者什九未嘗於入而私之不嫌於出而公之也本朝賦稅所入裁八千餘萬合五洲各國未有如是之廉取者而民顧蹙蹙若不終日論者以爲上下交困而獨利中飽而不知征稅之法固未善也不善之根在隔有暗今如以一切耗欵陋規分歸各稅正額月揭細數歲揭總數而告於人則不暗收稅之官日有定晷與民直接事有定法與民易知則不隔約取日本稅目施於今日而可行者一鑛山稅一郵便稅一訴訟罫紙及代言人今改名辯護士卽律師稅一車船稅一會社稅卽公司一度量稅一版權執照稅一銃獵稅其本有而亟宜整理者一契稅一雜稅烟酒魚屠碾埠之類其學有專門其法宜先仿日本各省亦有例查州縣雜稅之法然上無所得徒飽胥役之囊而已此議仍未畢明日續登 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　卜戚氏控顧錦成誘拐伊女縣主汪瑤庭大令准詞飭差提顧到案前晚升堂研訊顧初不供認大令叱令鞭背四十下始供是日卜戚氏之女在巷内遊玩旋被王姓誘去藏匿蘇州此事由打掃夫朱德川目擊告知小的叩救恩鑒大令研詰再三顧堅執前供遂飭押候查明再訊○沈曉山控沈阿生誘姦伊妹前晚經汪大令研訊曉山稱胞妹已嫁某姓被阿生引誘成姦以致夫家現欲退休不得已控請究辦阿生供曉山誣捐小的誘姦伊妹突至小的家中任情滋閙以致祖母固氣忿痰壅而死陳子卿供小的係曉山之母舅餘詞與曉山相同大令以曉山控姦無憑諭令將其妹交夫家領回管束一面著陳子卿帮同理勸阿生交人保釋○王桂生控趙鑑泉掯贖田單前晚汪大令升堂訊究王供小的父親於光緒十六年將田單一紙計地一分五釐五毫劃出一分售與趙鑑泉管業其單卽歸趙收執及父親逝世因乏喪葬之貲借趙洋銀三十七元以餘地抵押今者備齊本利向趙贖回趙掯勒不放爲特偕二十三保六圖地保蔣尤卿投案控請究追蔣尤卿所禀與王相同趙供王確有餘地小的因未過册是以不允照分大令謂旣有餘地理合照分遂飭將田單當堂裁開親筆批明分給兩人各執一半隨著各具領狀存查 
[英美租界晚堂瑣案]  
　　前者甬人施文才控蔡柄生霸佔裕興福　局等情讞員張柄樞司馬研訊之下以施已立據將裕興福頂與蔡柄生管業不能任情反覆遂判令蔡略貼施費用各邀中人妥爲理處施奉　後開出所用之帳約有二千餘金中人潘順德碍難調處前晚復經司馬研訊施狡展如前蔡柄生供小的蒙諭貼還施所用洋銀核算之下祗須一百餘元今施所開之帳多至二千餘元殊堪骇異裕興福旣由小的營業施不能在長江一帶另立裕興福字號叩求核斷司馬諭令仍　前斷酌貼洋銀○劉公館主人劉某前控著名賭棍周星元串同孫蘭軒局騙巨欵業經司馬提到周星元訊明送縣並飭拿餘黨在案兹經原　在鎭江一帶將孫蘭軒之僕劉淦拘獲前晚禀請研訊劉堅稱小的並不知情司馬喝令重責四百板押候提到餘黨再行質訊核辦 
[英美租界公堂瑣案]  
　　前者著各賭棍李子卿串同羽黨骗俐余吉萬之縀四匹期票銀洋一千三百元現洋銀一百二十六元事後余投訴捕房捕頭令包探沈阿岳將李拘獲吊到原贓昨晨解案請辦余供小的向爲綢縀掮客前者李子卿向小的取去縀四匹去俟看定再購旣而又誘小的至某處賭博被騙去洋银一千餘元叩求究辦李子卿供詞狡賴讞員張柄樞司馬商之佛繙譯謂本分府查得李係著名賭棍曾經犯家亟應嚴辦以儆刁風遂判責四百板管押捕房半年余罰洋銀五十元贓給令領回○租界中時有一種小客棧容留無恥男女作雨雲　王之會疉經司馬出示嚴禁並查拿長發等各小客棧主訊懲然若輩恃有護符仍不悛改前晚成衣匠吳文華携同姑蘇蕩婦趙小寳至金隆街八號門牌某小客棧内作無恥勾當二百零七號巡街捕知之連棧主婦王張氏拘人捕房昨晨由包探趙銀河解案禀請訊辦司馬判責王張氏手心二百下將棧發封吳笞責五百板枷示一月趙小寳掌頰一百下遞解　州原籍交其親屬具領○包探徐榮珊解顧阿三到案禀稱此人竊取應杏卿家皮袍一襲經小的拘獲解案請辦司馬商之佛繙譯判責三百板管押捕房三月贓给失主具領○包探張才寳解楊鴻生葉亭中胡福祥施龍福到案禀稱楊鴻生竊取仁記洋行羽紗五匹經小的拘獲向之研詰稱與葉等同竊爲特一倂解案請訊司馬訊得楊屢犯竊案判責一百板管押改過局餘人無干省釋○包探趙銀河解陸春福到案禀稱此人竊取陶阿虎之棉被二條經小的拘獲解請訊辦司馬判責三百板○包探張阿五解胡小松到案禀稱此人向顧慶雲冐收烟燈捐洋銀五元經小的緝獲解請訊辦司馬判責五百板遞解寗波原籍○江小裕控張友生在瑞和輪船竊去烟膏洋銀等物司馬判責張四百板管押捕房半年○包探金立生解流氓孫阿弟到案禀稱此人向許春蘭訛詐不遂褫衣質錢經小的拘獲解案請辦司馬判責四百板枷示一月 
[法租界公堂瑣案]  
　　本年正月初二日禮和小輪船帶拔維　洋人游船往本邑西南鄉游獵駛至周家嘴與王木金裝米船互撞以致游船損壞帶回上海估計修費及賠償物件需銀一百二十五兩議由禮和　駕姜金海與王各認一半嗣因王不肯認賠姜遂投控公堂讞員杜枝園大令研訊之下忽接拔維宴洋人來信請將王釋出及姜向拔維　洋人詢問始知並未有信爰浼洋人致信公堂請飭提王訊究王復以姜藉端訛詐爲詞投上海縣署喊控前日縣主汪瑤庭大令派差押送至廨昨日包探傳同原告請訊姜申诉前情費繙譯謂此信係拔維宴女主人所繕並非僞爲大令商之費君判將王押候一禮拜内繳銀六十兩給還　金海○賭棍張友三周子卿糾同某顔料店夥何光榮至英界某處賭傳致何輸去鈔票洋銀五十元現洋銀二十二元事後投訢捕房捕頭令包探將張周二人拘獲昨日堂期解案請訊張周供認不諱幷稱鈔票洋銀被同黨楊少甫取去小的等僅分用三分數角大令著付還洋銀二十二元並各罰二十元押候繳案後開釋○小東門外瑞順祥絲線店開設未久虧欠各戸貨價及莊上洋銀三千餘元旋於本月十九夜倒閉店主李瑞生乘間逃逸昨日南市大東門外泰源祥義興兩絲線店執事人王旭初張子謙將瑞愼祥司帳人周子庭扭案請追馬四福等亦禀請附追洋銀數百元大合飭包探帶原告至店檢點存貨生財約共值價若干咨照房主先行封閉周子　押候補　李瑞生到案訊究並諭令原告先登申報告白　日逾限不理始准拍賣作抵○蔡福堂訴稱小的借住城内道前街向業縫衣前日在某處工作同業楊濤濤趙春林糾同流氓多人向小的訛詐洋銀二十圓小的一時無可措置祇得將衣服質取洋銀兩元付楊叩求訊究楊供此事由蔡福南糾同流氓阿根前往小的並不與間包探禀稱阿根係著名流氓身藏利刃慣以訛詐爲生大令著將楊趙押候交人保出俟查明禀覆核辦○張榮卿陸榮春龔友梅同訴稱小的　　在某米店爲夥前晚二點鐘時被賊竊去衣服數件當塲將金桂卿追獲搜其身畔藏有兇器尚有同黨二人先已逃逸今將金送案請辦金供小的家住宴公廟左近開設紅頭繩作是日行經楊維橋被張等拽入室中　指爲竊處以私刑求恩伸雪金母蔣氏金兄慶慶蒲伏案前叩求究辦大令　將金交人保出聽候查明覆核 
[美租界捕房紀事]  
　　昨日午後一點鐘時工部局灑水夫周意新駕車至北河南路加鞭飛駛旁若無人適二百四十六號東洋車夫范中泰載客而來不及避讓致被撞翻坐客胡振茂從車中跌出頭破血流傷勢甚重車輛亦盡折斷六百三十一號巡街捕見之一倂送入捕房捕頭令　胡至同仁醫院救治周押候轉解公堂禀請讞員張柄樞司馬訊究○有張中榮者落魄無聊衣衫藍樓前晚奔至外虹口黄浦路某馬頭聳身躍入江心冀與波臣爲伍一百五十一號巡街捕見之急卽援起雇車送人捕房捕頭令轉解公堂禀請安插○昨日午前西華德路新菜市左近第一千五百七十六號門牌某麫店主陳玉堂因學徒三郎不服訓　吞烟斃命恐遭屍屬纒擾投報捕房捕頭以事關人命令包探查明實在情由再行核辦 
[邗江官報]  
　　三月初六日武分轉元統辭回通泰差次易鹺尉鳳藻委泰原　差初七日王　尹鴻陸委瓜洲大口差初八日梁分轉　禮由　山差次來揚馮鹺尹　　銷曲塘卡趙鹺尹顯忠銷蘇州餉差初九日鹽捕營周都戎辭起通秦巡　温鹾尹世爭委　州南門差初十日淮南局員沈分轉禀知赴省江鹺尹南　辭赴通泰查　水勢十一口谷鹺尹應祥起覆回淮陳鹺尹興嗣委新城查騐差裴鹺尉士麟銷丁　閘卡分　知事舒鹺尹銓江西人禀到 
 
 
 

Page 10

 
 
   
 
