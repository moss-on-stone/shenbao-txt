# 1902 - 263 - 4910575

 

Page 1

 
 
[論議築粤淡鐵路事]  
　　海之有輪舶陸之有輪事創法歐洲遍行中國通商數十載固已習聞而習見矣顧輪車之行較難於輪舶良由船之爲用苟一水相通之處無論内江外海皆可暢行故費省而事甚捷若火車之行必須於路先築鐵軌非特曠日持久且一切費用殊屬不貲故十餘年來同外臣工皆盛言鐵路之利而當事者徘徊審顧終不敢輕於華行乙未中日戰後朝野上下或知非致力富强斷不足挽旣裒之國勢於是今鄂督張香濤制軍創議建築蘆漢鐵路朝旨嘉許物簡毘陵盛杏蓀宮保以綜其成南北兩處同時興工北自蘆溝橋至正定府南自漢口至信陽州業已告厥成功火車照常行駛不意前歲義和拳匪揚竿倡亂軌道多被損毁工人大半逃亡事廢半途最爲可惜今幸么魔小醜悉數殲除賡續成之當亦易易至粤漢鐵路曩時亦曾議及惟以欵項支絀兼顧爲難故暫從緩議兹者鐵路大臣盛宮保會同粤督陶芷芳制軍鄂督張香濤制軍與美國某公司訂立借欵合同卽日開辦計此路所定軌道發軔於廣州省會濱海之區自南海縣黄沙起經佛山至三水縣以次經過花縣淸遠縣韶州府屬之英德曲江乳源仁化樂昌等縣出境與湖南宜章桂陽等縣銜接經工程師測勘武昌至廣州繞經三水七百四十英里萍鄉枝路六十六英里岳州枝路二十五英里湘潭枝路九英里避車傍路七十八英里共計九百十八英里約估全路一切工料車輛等費及預備路工未完之前數年利息及意外之需約共美金三千六百五十三萬八千圓故與美公司商明訂借虚數四千萬圓現已　買路基如無意外阻滯一年内可以竣工從此南至粤橋北至燕都幹路旣成然後將枝路逐一展接壼公縮地之術昔僅托諸空言者今竟見諸實事核其利益如便轉輸捷　調廣貿易通往來固亦盡人所能知盡人所能言而愚獨以爲獲益之大則在藉此以廣開風氣而以上數端猶其顯言者也何以言之人情識見之廣狹智慧之通塞皆視地方之風氣以爲衡其在僻陋之區見聞旣尠則民之識見必狹智慧必塞苟有語以新理新學者方且瞠目結舌相顧驚疑甚或謬說紛傳羣焉起而撓阻若夫通都大邑人才薈萃之所信息旣極靈通智識自臻廣遠卽如自通商以來沿江沿海凡輪舶經行之處較之西北諸行省文風自盛人才自多非必質性之殊良由泰西之新理新學耳濡目染者深其見解固　尋常萬萬也今東南各省其效旣如此倘數年之後蘆漢粤漢兩處鐵路均告成功則由南至北數萬里必能風氣大開人才蔚起卽秦晉滇黔諸省相距稍遠而風聲所播自不難漸啓其機是則此路若成關係於時局者實大而且遠豈區區之利轉輸捷征調廣貿易通往來諸事爲足盡其利爲哉涉筆及此不禁翹盼深之矣 
[本館接奉電音]  
　　昨晚九下鐘京師飛電傳來上諭一道敬謹譯登○八月二十三日内閣奉上諭前因山東利津縣馮家莊黄河燙决成口將在工文武員弁傳旨申斥兹復據周復奏稱北岸惠民縣境劉旺莊地方爲大溜頂衝連日西南風勁浪過堤　十三日夜間河水漫决刷寛口岸約七十丈等情該處新險猝生在汛各員弁不能竭力救護實難辭咎候補直隸州州判崔外委安保林均著卽行革職候補知縣蔣羊候補叅將宿延慶均著革職留工効力候補直隸州知州任嘉栻著交部議處督辦三河工臬司尚其亨總辦上游河工候補道吳煜一併交部議處周馥著照例　處該撫現經親往工次著卽督飭在工人員認眞防護力保完善毋任再有失事並將災民妥籌賑撫是爲至要餘著照所議辦理該部知道欽此 
[江西鄉試三塲題]  
　　已欲逹而逹人義德之流行速於置郵而傳命羲備物致用成立器以爲天下利莫大乎聖人義 
[新訂内港行輪章程]  
　　第一條英國輪船東可向中國人民在河道兩岸租棧房及碼頭不逾二十五年租期如彼此兩願續租亦可從新再議倘英商不能向華民妥租棧房及碼頭須由地方官與商務大臣商妥後照時值公道預備棧房碼頭租給租滿之後亦可接租第二條靠船碼頭不得有阻水道亦不碍船隻通行並須由最近海關行钎查明允准但海關亦不得無故駁阻第三條英國商人所租棧房及小碼頭須納稅捐如同中國人民左近　類之房産一樣英國商人只能用中國代理人及執事等人在該内河行輪處租房之内居住貿易惟英商亦可隨時　往察視其生意情形不得因此於中國向來管轄華民之權稍有减損或有所妨碍第四條凡在中國内港行駛之輪船如有損傷堤岸或各項工程應責成該輪船將該堤岸工程查係損傷以及他項因傷受虧一切賠償業主如有淺水河道恐因行輪致傷堤岸以及相連之田地中國欲禁小輪之行駛者知會英國官員查明實有妨碍卽行禁止英輪行駛該河但華輪亦應一律禁止至華洋輪船並不得駛過内河向有壩閘之處防有損傷該處壩閘致碍水利第五條英國政府欲將中國内地河道開通駛虎行駛輪船大意實爲中外貨物運動迅速起見如現在或日後有行駛内地水道之英輪而該輪業主允願將輪船轉賣與華人公司及掛中國旗號英國政府應許不加禁阻第六條民船向不准裝運違禁貨物凡行駛内港輪船及該輪拖帶之船亦均一律不准裝運如有不遵卽照約載違禁章程辦理註銷所給關牌不准行駛内港第七條内港行輪風氣未開内地居民宜令其少受警擾故凡内港向來不經輪船行駛者須審蔡商人之便並輪船東實見生意有利可圖方可漸次開駛如有商人有意於商船未經到之内港設輪行駛須先向最近口岸之稅司報明以便轉禀商務大臣會同該省督撫體察情形迅速批准第八條此項輪船只准在口岸内行駛或由通商此口至通商彼口或由口岸至内地并由該内地處駛回口岸并准報明海關在沿途此次所經貿易各埠上下客貨但非奉地方官批准不得由此不通商口岸之内地至彼不通商口岸之内地專行來往英國輪船在中國内港行駛者應盡力量所能到之處利便中國郵政局運寄信件包裹其章程須由船東或船主與中國郵政 
 
 

Page 2

 
 
局彼此妥商辦理除中國現有並現辦之郵政局信件包裹外凡人民或行鋪之信件不准行駛内港之輪船帶運惟英國領事官所寄之信件及輪船本行運送貨件之信箱不在此例第九條無論客船或貨船均可爲輪船拖帶凡被拖之船隻其船户水手人等均應歸華民充當且不拘船東爲何人均須掛號方准由口岸行駛内港第十條現在所定以上各章程係補續光緖二十四年五月七月前後所訂内港行輪之章程其未經此次所訂更改者則仍舊照行其爲此次章程所改者則以此次所訂爲准此次之章程是補續光緖二十四年前後之章程均爲暫行章程嗣後倘有應行修改之處卽可隨時彼此酌情商定光緖二十八年八月初四日呂海寰盛宣懷一千九百二年九月五號馬凱 
[藏事紀聞]  
　　大公報云得川友函據稱西藏久爲俄人所誘人心多歸之近忽有令其自主之議爲英所覺力白中國官府而政府絶不介意英迫於無可如何遂逕由印度派兵進藏支帳爲營意在前進有得寸則寸之意事爲某處副稅務司巴某所聞遂亟繕條陳上於駐藏大臣裕鋼由六百里馬遞轉奏入京而政府外務部惟令裕觀察及札令巴副稅司携一四品藏官前說英兵阻其深入而已後事則不知如何也 
[英頒刑律]  
　　叻報錄太晤士西報接初二日英京來電云英延前者頒行辦理倡亂之律例刻下已在哥忒及文士打兩處地方施行挨爾蘭省之納流連及里馬釐兩處亦同一律辦理蓋欲杜亂萌不能不用重刑也 
[火山發燄]  
　　叻報錄太晤士西報初四日接英京來電云峇智尼歸海島之丕釐嶺於初三日火山發燄居民傷者幾千人初六日又接電該處火山又復發燄居民傷者幾二千人現在已有快船二艘將焚餘之難民載往他處按峇島隸入法屬西印度前曾發燄一次傷斃人民産業甚多今又迭遘奇災死傷較甚亦可謂浩劫矣 
[風雨爲災]  
　　七月二十八日臺灣之臺北府風雨爲災損傷物業爲數甚鉅先是二十七晚天色陡變陰霾四佈未幾狂飈頓發暴雨隨來翌朝四點鐘風雨愈大淡水諸河相繼泛濫臺北城内盡成澤國居民往來多用舟楫二十八入夜風靜水退探悉各處橋樑屋宇倒塌者甚衆船艇損者亦復不少聞有日人數名因風傷斃至土人被災者則未能悉數也錄循環報 
[遊俄記程]  
　　有西人由東方乘西比利亞鐵路火車回國者致信於字林報館謂予之行程已將告竣七月三十一號將至俄國莫斯科城八月三號可抵倫敦從東方到此一路甚爲有味惟車行甚緩路上操英語者甚鮮大半皆操法語猶太人則皆操德語途間猶太人甚多計由此路回國頗甚便宜大約共需銀三百兩惟起行之先須在本國領事處領有護照由俄領事照過後由東方一直至莫斯科城者毋須呈騐所有路費如左輪船從上海至旅順三十羅布火車由旅順至哈爾濱二等客位二十羅布火車由哈爾濱至滿洲二等各位十九羅布火車由滿洲至西比利亞之耳古資二等客位連過貝加爾河輪費二等艙十五羅布由耳古資至莫斯科城四十三羅布路上飲食每日四羅布二十一日共計八十四羅布故由上海至俄國莫斯科路費共計二百十三羅布行李之費甚貴最妙祗帶大皮袋二隻另帶布袋一隻如此方可隨身帶至車中不須付費其飲食每日四羅布足敷所用因終日坐在車中不易飢餓且各人無不飲茶滾水在各車站皆有出售並有蛋糕水果等物從耳古資至莫斯科之快軍另須增費三十羅布飲食每日六羅布此費甚爲合算因慢車逢站必停甚爲可厭也倘有人欲由此路回歐爲利便起見另帶小籃一隻藏刀义盆中鹽糖勃蘭地酒或彚司酒一瓶近貝加爾河極爲寒冷所以須帶厚重大衣一件毛毯一條夏令尚如此則嚴冬可知矣如在旅順無騐疫躭擱外無意外之事二十五日内可到倫敦矣 
[續錄蘇皖贑三省裁併弁兵情形奏稿]  
　　九江鎭標後營撥駐德安縣汛把總一弁守兵三十名瑞昌縣汛把總一弁守兵三十名九江城守營守兵二十五名擬裁千總一弁外委四弁馬兵三十三名步兵二十五名守兵二十九名九江城守營撥駐湖口縣汛把總一弁守兵三十名彭澤縣汛把總一弁守兵三十名擬裁外委一弁額外一弁馬兵十三名步兵六名南康營擬裁馬兵十名廣信營撥駐玉山縣汎把總一弁守兵三十名貴谿縣汛把總一弁守兵三十名興安縣汛外委一弁守兵二十名廣豐縣汛外委一弁守兵二十名弋陽縣汛外委一弁守兵二十名擬裁額外一弁馬兵三十九名步兵二十六名守兵五十八名銅山營擬裁都司一員外委一弁額外一弁馬兵九名步兵十五名守兵三十名該營裁存兵歸併廣信營管轄饒洲營駐樂平縣汛把總一弁守兵三十名安仁縣汛把總一弁守兵三十名餘干縣汛外委一弁守兵二十名德興縣汛外委一弁守兵二十名萬年縣汛外委一弁守兵二十名擬裁千總一弁把總一弁外委一弁額外一弁馬兵三十一名步兵三十名守兵四十名浮梁營擬裁都司一員外委一弁額外一弁馬兵九名步兵十七名守兵四十名該營裁存弁兵歸併饒州營管轄贑州鎭標中營擬裁千總一弁把總二弁外委二弁馬兵三十名步兵十八名守兵九十名贑州鎭標左營撥駐雩都縣汛把總一弁守兵三十名安遠縣汛把總一弁守兵三十名擬裁千總一弁把總一弁外委三弁馬兵二十九名步兵三十名守兵六十名贑州城守營擬裁額外二弁馬兵十五名步兵五名守兵三十六名贑州鎭標後營擬裁都司一員守備一員千總一弁把總二弁外委三弁額外一弁馬兵二十二名步兵四十七名守兵八十六名該營裁存弁兵歸併贑州城守袁州臨江等營管轄興國營擬裁都司一員把總一弁外委一弁馬兵十名步兵十八名守兵四十名該營裁存弁兵歸併贑州城守營管轄横岡營擬裁千總一弁馬兵十六名步兵三名守兵六十六名羊角營擬裁額外一弁馬兵十名步兵四名守兵三十名吉安管撥駐吉水縣汛把總一弁守兵三十名泰和縣汛把總一弁守兵三十名安福縣汛外委一弁守兵二十名擬裁馬兵二十三名步兵三十名龍泉營擬裁都司一員馬兵九名步兵十九名守兵四十名萬安營擬裁都司一員外委一弁額外三弁馬兵九名步兵二十六名守兵三十八名永豐營擬裁都司一員外委一弁馬兵八名步兵十八名守兵三十六名蓮花營擬裁都司一員額外一弁馬兵十名步兵二十一名守兵六名該四營裁存弁兵歸併吉安營管轄南安營駐南康縣汛千總一弁守兵四十名上猶縣汛把總一弁守兵三十名擬裁把總三弁外委三弁額外二弁馬兵二十五各步兵二十九名守兵六十八名文英營擬裁都司一員外委一弁馬兵十名步兵二十名守兵四十六名該營裁存弁兵歸併南安營管轄寗都營撥駐石城縣汛千總一弁守兵四十名擬裁把總四弁外委三弁馬兵二十七名步兵二十七名守兵八十名永鎭營擬裁都司一員外委一弁馬兵十名步兵二十名守兵四十六名該營裁存弁兵歸併寗都營管轄以上三十五營共擬裁十三營計共裁都司十三員守備一員千總八弁把總二十弁外委四十二弁額外二十八弁馬兵七百十名步兵七百五十三名守兵一千五百三十七名理合登明奉硃批覽欽此 
[續揭陽李大令上丁觀察陽夏戕弁情形禀]  
　　卑職會商鄧令傳趙廷揚到普寗縣署詢以陸雷二弁下落該紳忽藉詞推諉謂林亞快所行所爲非伊所能鈐制卑職又詰以爾與林亞快係兒女姻婭疉次求緩圍捕代認交匪均爾與方顯二人出頭包攬使當日不代求情則官兵圍捕無論得否得手均不與爾等相涉今釀出戕弁重案顯係爾等代爲設計軟抗豈能置身事外乃該紳又云自林亞快遷延不遵伊已向吳統 
 
 

Page 3

 
 
領辭過不管以後該鄉大小事件伊概不預聞等語卑職又詰以洵如斯言則是爾等明知林亞快行同叛逆大有變志故爾等辭退不管以爲缷罪地步曩時兵勇隻身赴墟往來並無失事爾一旦辭退林姓便藐法戕弁靡所不爲然則林亞快之行止爾等實能操縱之使其唯命是聽也如此嚴加駁詰該紳汗流如注俯首無詞惟懇容俟查明陸雷二弁下落再飭林姓送回等語今又多日並不見將該差弁送回又不將眞匪交出其爲戕害滅跡無疑似此窮兇極惡慘酷莫此爲甚當經卑職據實禀請憲臺曁本府札飭普寗縣將趙方二紳傳案勒令設法將差弁屍身二具覓獲下落并送出眞兇究辦尚可稍存寛假卑職仍親詣陽夏巷口埔田園各鄉訪確陸雷二弁被害實情無如各該鄉現在男丁俱已逃匿惟留婦孺在家卑職善言盤詰僉稱林必傑等擄殺營弁屬實眞兇亦不過數人現經出示曉諭其由來安分耕種營生并非眞兇鬥匪斷不妄拿無辜准其一體回家安業除一面加懸重賞購綫起緝務獲該兩弁屍身騐報并將首要兇犯盡法懲辦外所有查明差弁陸壽祺雷伯超二名因被陽夏鄉鬥匪林必傑等戕害滅跡各緣由理合據實馳禀憲臺察核伏乞訓示祗遵丁觀察批據禀已悉仰潮州府飭卽查照另批辦理仍候兩院憲曁司局批示繳 
[浙學考優]  
　　杭州訪事友人云代辦監臨學憲張燮鈞大宗師出闈後擇於二十六日考試優貢頭塲二十八日二塲其台温處金衢嚴六府由學憲擇尤提考杭嘉湖寗紹五府已由前任李宗師考過惟今昔考政不同特飭各學遴選呈報杭府學舉報一名屠鎬仁和學二名陶鑄馮炳麟錢塘學二名祝雲吳忠本蓋各廣文深恐有濫保之慮是以不敢多舉也 
[札辦振捐]  
　　蜀省歲荒被災甚廣經盛杏蓀宮保札飭嚴觀察信厚楊觀察廷杲施觀察則敬籌欵接濟兹將札文照錄於下欽差大臣會辦商務太子少保頭品頂戴工部左堂盛爲札飭事據湖北按察使李岷琛候補道秦嘉澤宋育仁王秉恩朱滋澤王萬震郭祖楷等公禀稱蜀中歲荒川西南北被災者六十餘州縣之多飢民相屬於道千百成羣到處劫掠會匪乘間竊發釀成敎案者尤復不少川民夙尠蓋藏遭此奇荒旣飢且亂倘收束不早糜爛長江之上游大局何堪設想朝廷發帑三十萬金振恤災黎至深且渥無如災區太廣分布猶難本司職道等誼屬桑梓責無可辭惟棉力有限河潤幾何伏念我公量宏胞與義聲早播飢溺之思不分畛域凡有徧災薄歉天之所缺陷者皆賴公補濟之行之多年德施無量矣近事如北方兵亂江西水災所全活者又豈可以數計現在川災旣甚川亂又亟本司職道等顧瞻梓里愧之補救之方惟有仰藉藎謨迅賜拯救倘蒙先撥數萬金赶辦振無俾撫循捍衛稍資藉手庶收拾或易爲力耳災區幸甚大局幸甚將來撥欵若何歸還江西必有辦法自當遵照等情前來除分行外札仰該道等查照迅卽設法勸捐以濟川振仍隨時具報此札光緖二十八年八月初九日 
[拜會邑侯]  
　　昨日新委法租界公堂讞員孫建臣明府至縣署拜會縣主汪瑶庭大令延入花廳清談良久始行辭别 
[禀修碼頭]  
　　滬南江海大關前之碼頭因年久失修漸多坍毁行人上下難免有傾跌之虞現由馬路工程局總辦翁子文太守禀請蘇松太道憲袁海觀觀察籌欵修葺觀察准如所請業已於昨日開工矣 
[英美租界公堂瑣案]  
　　包探趙銀河解無領事管束之西人名白鐵到案禀稱此人至南京路第二號某洋行内騙取綢子六碼白絲巾一打約值洋銀十九元有零嗣經失主查知報由小的協同西探拿案請究白鐵供稱交親係花旗原籍娶西洋婦人爲妻我雖是不合往取貨物然曾囑賣主到律師佛威處取洋餘供含糊讞員張柄樞司馬商准美繙譯白保羅君查美册並無白鐵其人判將白鐵照無領事管束章程會判　押捕房六個月以示懲儆○包探竇如海解宋雲泉馬芝雲到案禀稱伊等居住周昌記客棧前晚馬將二號棧客郭阿海之房門挖開行竊衣服等物報由小的拘馬據與宋雲泉同竊故一併拘究宋雲泉供從南京携妻來滬謀業與馬不認識安有同謀行竊之理實遭誣指叩求明察馬供從南京來滬作玉器生業餘詞支吾司馬判馬笞責三百板荷校半月發犯竊處示衆宋無干斥釋○包探趙銀河解積賊徐栢林到案禀稱此人犯竊遞解已有十一次之多今又潛來行竊周全照等五家衣服等物報由小的拿送請懲周全照等投案領贓徐俯首求恩司馬判徐笞責五百板發押捕房二年滿期再遞贓分别給還失主○包探李四春解錢阿有到案禀稱此人在法租界行竊英商某洋人家地毯茶葉等物經法包探拘獲人贓訊實送由英捕房捕頭命小的解案請懲錢認竊不諱司馬判笞責三百板發押捕房三個月示儆○包探顧阿六解汪小林至案禀稱此人行竊丁阿福家螺螄鐵釘十餘個報由小的拘獲人贓送案請懲汪小林認竊不諱司馬判笞責四百板贓給失主○包探陳金標解諸學文到案禀稱此人與許竹安在城内開設京貨鋪秋節諸將各帳洋一百七十三元及金戒指兩枚小洋七百六十九角席捲逃逸報由小的獲到人贓解案請訊許竹安投案聲稱諸雖股東不應將店洋竊逃叩求訊懲諸學文俯首無詞司馬以事在城内判將起案現洋小洋金戒指先飭許竹安備具領狀領回外諸學文押候移送上海縣署訊懲許自行投質○包探顧阿六解張六士到案禀稱此人在杭州行竊戴生昌輪船客人衣服來滬消售由小的獲到人贓送案請究張六士俯首無詞司馬判責四百板遞解紹興○包探陳金標解遞積賊張阿桂至案禀稱張前犯竊案數次遞解今又潛來行竊由小的拘案請究張阿桂俯首求恩司馬判笞責五百板再遞回寗波○包探顧阿六解張阿四到案禀稱顧因　貨不遂將羅桂春左腿刀戳兩下深入四寸今在醫院解張請示司馬判押候傷痊再訊○美商晉隆洋人投該管領事署控華人徐仲甫積欠貨洋請爲傳追讞員張柄樞司馬飭差將徐於昨晨傳案原告洋人投案聲稱被徐欠貨洋九十七元有零向索不付請追徐認欠屬實司馬判交妥人保出自向原告清理違干未便 
[法租界公堂瑣案]  
　　法某公司行購買草蓆數百條赴海關納稅領有關單不意被油麻店出店人朱義大冐領以去爲法公司行查獲將朱拘送捕房昨禮拜四堂期行夥陳藕舫投案伸訴大令判將朱枷號一個月責三百板○唐采芝禀稱偷兒張四山假乞火吸烟爲名掩入内室竊去衣包一個當卽報捕在博塲内拘獲送案請究質之張四山不認行竊大令著押候嚴比○車夫陳阿二因洋東失竊千里鏡一架值銀甚鉅從寛判賠洋銀八元控奉大令訊供押候繳洋釋出兹因挺押不交昨日解案請判費繙譯格外從寛著交保出外措交洋銀四元○包探禀稱積竊黄勤甫前次犯案到堂奉訊帶往拍照存留捕房驅逐出境詎昨日又來租界行竊爲特拘案請辦大令判枷半個月責三百板○包探禀稱偷兒周阿六王金標在某處行竊湖色熟羅長衫紡綢洋傘水烟袋等物吊到原贓拘案請辦大令判周責三百板王責二百板○包探禀稱陳阿林在某處竊取烟槍一支質於虹口某押鋪昨將陳拘獲帶往吊贓已被人贖去送案請辦大令判責三百板○包探禀稱積竊朱阿六先在英界犯案遞籍兹又來法界行竊拘案請辦大令判責二百板驅逐出境○包探禀稱偷兒陸阿金行竊某輪船衣服失主報捕查獲吊到原贓解案請辦大令判責四百板 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[疫斃何多]  
　　沙市訪事人云時疫流行近已漸息聞諸各善贓及各壽器鋪言及郡城内外草市沙市荆州府屬各縣來郡應院試染疫而斃者約計二千三百人之譜聞諸父老云百餘年來未有如此之大劫也 
[上海縣署瑣案]  
　　薛如生控李金生私將劉公專祠改作三官廟等情前晚縣主汪瑶庭大令升堂研訊薛供家住浦東現充二十四保十九圖董事因去年村人集議劉公邭膏宰上海縣時頗能保衛地方迄今尚留遺愛理應建立專祠春秋致祭卽由李金生助地一方小的等分投勤捐得錢五百千興工起造至歲暮始告成功今年正月將劉公塑像供奉中殿不料李金生竟將公像移置於旁中間改供三官大帝圖得香金且於夏間串同住居祠内之趙殿華屢興佛會歛錢惑衆男女混雜幾釀事端爲特投案控求研究瞿佳祥供係鄰圖地保餘語與薛所供相同李金生供是地共壉一畝初係小的與姪李秋濤公産後小的歸併與秋濤得錢五十千卽來滬開設繩索店其如何建祠改廟小的均不知情趙殿華供是地係李秋濤所助於去年創建三官堂至今年三月始得落成中殿卽供三官神像懸掛匾額至六月内薛如生塑劉公遺像供於其旁後又强欲改作劉公祠衆人不允伊遂揑情妄控求鑒大令判曰劉公有功於民理應報饗該廟仍作劉公祠將遺像移供中殿著李趙速送三官神像來縣供於土地祠惟薛旣兼充董保不應多事判掌頰一百下完案○浦東文生孫步雲前控朱連生糾同金阿海等行兇將伊戳傷一案前經獲到朱金兩人訊供不認收押前晚大令提金到案復訊金供孫步雲前將孀婦某氏再醮時所得財禮内提有各流氓規費一項旣而被伊獨吞朱連生得悉向之索取分文不給是日孫又至烟館吸烟朱復而之追索始而爭閙繼卽持刀戳傷孫受傷後投案請騐隨將朱獲案訊押事後孫以小的當時在旁不爲解勸是以懷恨來案誣控小的帮兇其實并無其事叩求明察大令判責二百板交保釋放○前有徐家匯教民姜關寳李杏生被胡雪耕胡墨行等無故兇毆由是處汛弁陳把戎函送至縣縣主汪瑶庭大令騐傷後將胡雪耕及地保陸大順拘提至案供稱小的等在某處作葉子戲旣而因事停歇姜李兩人勒令再賭小的等不允因之彼此扭毆然此事實係陸大順之子士堂爲首求鑒大令以陸縱子行兇喝責一百板著將其子交案訊究前日陸士堂自行投案大令判責三百板枷號半月發徐家匯鎭示衆 
[上海巡局紀事]  
　　十六鋪巡防南局移送南市著名賭棍陳阿根至保甲總巡局請究局員朱森庭明府提訊之下陳棍供在旁觀看並非同賭實被二十三七鋪局勇悞拘務求恩典明府申斥數語卽行當堂開釋○滬南董家渡同德米行係周浦人徐弼臣所開前日忽然雙扉緊閉計虧欠同業裕發元及長豐等各行共銀七百餘兩各行主咸投二十三七鋪巡防局禀請究追局員高文軒二尹因係錢債著赴縣自行禀控○南碼頭源益花行門首每夜停有東洋車多輛實屬不堪其擾昨由行主喚十二圖地保將東洋車三輛送至二十三七鋪巡防局請究局員高文軒二尹諭飭押候訊究○有張鳳紀者前在虹口吉靑里竊得東洋車一輛拽至南碼頭由汛捕拘送二十三七鋪巡防局請究局員高二尹略予研訊飭將張笞責五十下驅逐出境車存候失主到局具領 
[美租界捕房紀事]  
　　虹口捕房押犯俞阿勝前因患病捕頭令四百八十八號巡捕押送至同仁醫院醫治詎俞乘間脫逃捕頭疑該捕有意賄縱將捕解送公堂經讞員張柄樞司馬判令枷號二月發同仁醫院門首示衆一面仍令各包探務將俞拘獲從重懲辦以儆效尤昨日爲包探倪順泉訪悉俞匿居於寳山縣境鎭如鎭遂帶同探夥多名前往將俞拘入捕房押候解送公堂禀請訊辦○有混名麻皮毛毛者專在虹口一帶馬路中攫取行人財物犯案纍纍昨經包探朱桂生查獲拘入捕房候解公堂禀請究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
