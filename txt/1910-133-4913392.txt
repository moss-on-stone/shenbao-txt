# 1910 - 133 - 4913392

 

Page 1

 
 
   
 
 

Page 2

 
 
   
 
 

Page 3

 
 
上諭 
[監國攝政王鈐章　四月十三日内閣奉]  
　　上諭琦瑶屢次請假久未當差著開去乾清門並委散秩大臣差使欽此 
旨鑲白旗護軍統領印鑰著景恩暫行佩帶欽此軍機大臣署名奕劻世續鹿傳霖假那桐吳郁生 
　　宫門抄　四月十三日　召見軍機　那王 
交旨 
[四月初四日　軍機大臣欽奉]  
　諭旨署陸軍　左侍郎那晉差務較繁着毋庸進文職班欽此　又奉諭旨會議政務處奏議覆錫良等奏調查東三省各蒙旗情形　　變通辦法一摺又奏議覆錫良代奏蒙王呈請速行憲法一片均著依議又奏派帮提調一片知道了欽此　又奉　 
　　諭旨都察院代奏安徽京官内閣内閣中書殷良弼等請將故紳河南遇缺題奏道開封府知府孫雲錦附祀曾國荃安慶專祠呈一件著照所請該部知道欽此　又奉 
　　諭旨御史蕭内炎奏各省釐金積弊太甚請飭嚴加整頓一摺着該衙門知道欽此初六日　軍機大臣欽奉 
　　諭旨禁烟大臣恭親王薄偉等奏議覆署兩廣總督袁樹勛奏請明定覆騐烟瘾期限章程應請毋庸置議一摺知道了欽此 
　　初七日　軍機大臣欽奉 
　　諭旨憲政編查館修訂法律大臣會奏請將繕寫黄册兩館當差之供事酌予奬叙一片著依議欽此　 
　　初八日　軍機大臣欽奉 
　　諭旨禮部左參議曹廣權奏預備立憲宜及時整飭禮樂以正人心而厚風俗著該衙門議奏欽此　又奉 
　　諭旨内閣侍讀學士延昌奏舉行法官考試請　改定規則一摺着該衙門議奏欽此 
[論鹽斤陡改洋碼之影響　（無錫秦瑞玠）]  
　　近日浙鹽改售洋碼。明减暗增。每斤驟加十餘文之多。蘇屬貧苦小民。均重受其困。各處民情憤激。廣布揭帖。幾釀暴動。幸紳士設法勸阻。暫獲安輯。然米鹽𤨏屑。士大夫所不屑道。而一般勞働社會。則引爲最相關切之事。米方苦貴。今又益之以鹽。自非設法挽回。難保不旦晚肇事。刻下常府各屬。如錫金及宜荆等處。早經分電本省督撫及鹽政處請予吊銷此案。免致激變訖巳數日。除蘇撫覆巳轉咨浙撫外。餘均未見下文。或因一二數州縣小小團體力量微薄之故。查鹽棧秤量。前年業巳改縮。每鹽一斤。僅得十一二兩。而售鹽價值。則近年歷次加價之不巳。刻又以改洋碼而每斤陡漲十餘文。合原價在内。共需每斤六十八文之多。設銅元價再低减將每斤七八十文不止而以後之鹽斤加價尚不在此數現雖允減六文。而不久藉口加復。更爲意中事。不過爲一時愚弄之計。其弊胡有底止。羣情洶洶。自亦無怪其然。銅元充斥之害。鹽商受之。而受之者非獨鹽商。在鹽商所受銅元之害尚小。而貧苦小民所受錮元之害甚鉅。今縱不爲小民急除銅元之流毒。而更以向日鹽商分任之害。盡益之於貧苦小民。使重受其困。是直。惟恐社會之安寗。而力濬亂源以速禍變也。浙旣作俑各省。効尤。恐以鄂湘。贛皖之鹽價而照改洋碼。更不堪其。苛重。若獨私於。浙非特無此政。體我蘇。屬四府一州。誰肯向隅隱忍。此係木省義務增加事件在諮議局範圍以内。非苟且徼倖。遂可以爲得計。地丁之改錢征銀。釐金之改售洋碼。尚以有碍民生。各屬紳士堅持力阻。何况純爲鹽商私利而以改售洋碼重困小民。浙商去年在滬聳令銅元减折。蘇紳不允。旋即運動浙撫奏請改售洋碼願報。效海塘經費六十萬。又被部駁。詎狡謀未息。今竟邀倖得志。若徇去年浙。撫之請。猶有六十萬塘工之報效。補益公家。雖不。利於蘇。尚有補於浙。今則併此而無之。全爲鹽務官商私利人言嘖嘖。必非無因。鹽係專賣之業。利過於本。倍蓯什伯。不能與尋常商業比。政府而必欲改用。洋碼。强制收入。惟有速定幣制消减銅元。庶幾公允。否則官業與國稅等之收入。盡改以銀計算。而銅元益復鼓鑄。無藝。盡棄其疾於勞働小民。此卽大亂所由始。消息甚微。關繫極鉅。更非尋常鹽斤加價之可比。且事在諮　同權限以内。並非若國稅及國費之全由京部作主。苟各屬輿。情不允。儘有可挽回之望。惜乎諮議局臨時會巳閉。常駐議員權限束縛過甚。不能直接提議耳。惟今日更有不能巳於言者。鹽係小民日用所必需。向於售價限制極嚴。間遇軍國要需。類多增引增課加丁加。閏從不輕向民加價。卽不得巳而。加價。亦不過一二文多至三四文而止。蓋鹽價爲引岸全體所負擔。普及於小户。增鹽價。即無異增丁稅。從未有有次頓增十餘文。爲無名之加價如今日改用洋碼之辦法者。設能 
 
 
 

Page 4

 
 
稍緩須臾。從善計議。商情民瘼。兩面兼顧。則庶幾大局之福耳。否則與其 
取盈於小。民無寗稍稍觖望於商人也。 
專電 
[電一（北京）]  
　　吏部議覆以後内外大臣擬奬人員須先咨商吏部俟覈准後造册送部再行開單奏奬如未經吏部覈准逕自奏請立案或竟逕奏請獎雖巳奉旨如吏部查不合例仍請撤銷 
[電二（北京）]  
　　攝政王面諭新蘇撫程德全沿江梟匪甚多練兵最爲緊要爾宜認眞辦理 
[電三（北京）]  
　　駐藏大臣聯豫電奏參贊錢錫寳業巳到藏惟事仍緊急請速簡派駐臣 
[電四（北京）]  
　　豫撫吳重憙奏豫省仕途擁擠請停分發奉　旨著寳棻到任後察看情形再行奏請核奪 
[電五（北京）]  
陸軍部署尚書壽勳校閱第一鎭陸軍事畢回京望後再閱二鎭 
[電六（杭州）]  
　　鼎記慶餘倒閉後錢市恐慌巳極紳商公决仿庚子年辦法全省金融二成解現八成匯劃 
[電七（蕪湖）]  
　　昨日（十二）拿獲造用湖北僞紙幣之日本人兩名一名高莊次郎一名烟音吉今日由蕪湖關道委牛令解赴江𡩋交日領訊辦 
緊要新聞一 
[賣國奴案發覺之原因北京] ○公言報主筆趙郁卿因犯報律曾經總廳照章罰金了事繼又以言論違犯遂遭封閉而趙於政界機關頗靈曾賄託内廷行走之人曁軍諮處當差人員將機密籌備軍事要摺價售與某國原摺巳見之某國報章爲當道所疑故飭由步軍統領旣内外城總廳密查兩月之久始有端倪遂由密探僞賣要件倩人介紹趙信不疑因之破案云 
[異哉各省議員亦請欽定耶北京] ○資政院請欽定王公宗室及各行政衙門議員業經發表刻該院大臣以外省選送諮議局議員及納稅多額議員亦須請旨欽定以昭愼重聞巳將摺稿繕妥日内即行入奏并聞此次於圈出資政院議員之前各軍機大臣各持一說差商此事至三日之久始行發表凡平素好議論政事者多未圈出可見其用意之鄭重矣 
[監國將不臨資政院開院北京] ○出版一日之北方日報云攝政王對於資政院一事極爲珍重曾擬開院時親臨而總裁倫貝子與各樞臣會商以監國身負國家重任開院時人數衆多良莠不齊不宜前往且院内亦無監國親臨章程一切位置實難籌定請會同面奏阻止聞各樞臣均以爲然 
[且看岑春蓂之運動力北京] ○湖南此次之亂怒於官之疏忽成於官之激變而尤在於官之縱匪謹案光緒念二年總署附奏請各省敎案賠欵責成各官分賠片有嗣後如遇有敎堂賠償之欵議結後由該管督撫藩臬道及各府廳州縣分年按成償還歸公奉原批依議惟分年按成償還恐一經交卸即可逍遥法外現在湘人恨官切齒擬派人赴都控訴請勒令岑莊等各大吏如數攤賠以洩公憤政府亦巳議决照上海公堂舊案辦理矣而岑春蓂則益極力運動近復將其歷次顛倒是非之電奏及所奉諭旨刋成一書借湖南巡撫印封分送各部院衙門冀圖眩亂聽聞其肆無忌憚一至於此趙竺園侍御在台諫中本卓著賢聲者傳聞近日議論亦有左袒岑撫意豈因同鄉一人之關繫便欲置湖南全體於萬刦不可復生之地位耶並聞岑所恃爲運動之人物最重要者爲前湖北臬可梁節菴瑞督處雖有乃兄之面子某幕之彌縫然尚不如梁之鎗法能五花八門也 
[陸軍留學生亦禁止與外人結婚北京] ○學部前請禁止東西留學生與外人結婚其意蓋防學生荒學費財起見關係尚不甚重大日前陸軍部各堂以文學生與外人結婚學部尚加干涉武學生如與外人結婚將來於軍事前途關係甚爲重大當經通飭各國留學生監督嚴加禁止如有犯此者一面停止官費立遣回國不准逗留一面通飭各軍界不准收用以防洩漏機密聞此議係由姚侍郎主張 
[御史將參議政務之消息北京] ○軍機處日前提議政務處會議事宜聞慶邸之意以政務處議定各政各科道御史每於覆奏後復行上摺舉陳缺失因擬嗣後所有交政務處議奏之件先令各科道御史分遞說帖由該處王大臣採擇妥協後再行出奏其詳　辦法准於下期會議發表 
 
 

Page 5

 
 
[梁廷兩尚書之可危北京] 　○外部尚書梁敦彦因病續　早誌本報聞　　病之原因係由斷烟而起加之觸受外感胸前疼痛如刀刺每咯血一次即致暈死中西醫十醫治均不見效擬於初十日再行續假 
　　法部廷尚書政躬違和屢記前報現病勢頗沉重京中名醫爲診視者甚多均不見效近日尙書家人巳遍至各木廠尋覔陰沉木預作壽器矣 
[盜賊竟出於禮部耶北京] 　○禮部主事麟昌廂白旗人係某大員之子田廕生賞用主事平日不務正業嫖賭烟三者兼全其戚志姓之友名張秉慈者係法律學堂學員居於西單牌樓東鐵匠胡同某夕麟忽至張處假宿次早麟高臥宋起張卽入學堂殆張歸見衣箱鎖巳扭開失去衣物並公益銀行儲蓄摺一扣急往志宅覔麟不得其蹤跡後有志宅之僕婦忽見麟在總布胡同賃屋輿馬輝煌將納妾焉　之則所歡者乃王廣福斜街九順茶室妓女翠菱密告於張張乘深夜至九順麟果在焉所失之棉坎肩仍在麟身是人賍確鑿當喊巡警執麟帶至巡警總廳復送至大理院研訊數次麟不承認遂傳公益銀行經手發銀之人及妓女翠菱三面質對麟巳取去存銀九百餘兩麟自知無可抵賴業巳認供田大理院具奏以職官做賊加等治罪巳定爲絞監候秋後處决矣 
[大學堂經科名稱之爭論北京] 　○日前翰院侍讀榮光奏稱大學堂所設經學三科惟周禮一科尚稱名實相副其餘於詩不曰詩科而曰毛詩科於春秋不曰春秋科而曰左傳科則是不獨不知詩春秋之義並不知詩春秋之名等語現巳由學部覆奏云伏查詩稱毛詩由於漢代雖尚有齊魯韓三家然齊詩魏世巳佚魯詩佚於西晋至南宋後韓詩亦佚惟毛詩全經獨存傳習最盛若春秋則有春秋公羊傳春秋穀梁傳春秋左傳本皆冠以春秋之名臣部前奏設大學堂經學三科摺内即係標明春秋左傳學並未僅稱爲左傳科且毛詩傳於子夏左氏親受經於聖門淵源俱在亦未可厚誣也乾隆四年高宗純皇帝特命校刋十三經注疏頒布學宫即題曰毛詩正義春秋左傳正義凡在士林久巳奉爲定本豈容復滋異議該侍讀疑其與經相混而請黜毛左未免疏於考証致涉武斷應請毋庸置議又光緒二十九年奏定大學堂章程經學一科本分十有一門現因學生不多故照定章先立毛詩學春秋左傳學周禮學三門而以四書爲通習主課將來各省高等學堂畢業學生漸衆尚須將周易尚書儀禮禮記等門陸續增設以期仰副朝廷樂育人材通經致用之至意 
[新報律頒發確期北京] 　○此次旨交憲政編查館核覆民政部奏改訂報律一摺該館核妥後本定於三月十五日奏請頒行嗣經吳慰若軍機李柳溪侍郎指陳内中尚有不甚合宜之處故該館又重行改訂現以報界多故疊起禁閉風潮爰亟欲頒布聞午節前一准奏請頒發各報館遵照 
[北方日報出版一日之原因天津] 　○北方日報本爲順直各紳所組織本月初一日甫經出版卽被官家禁止輿論譁然不知此事於未發現以先上月二十八日奥界領事官曾派捕將該社長傳去諭以不許出報問何由答貴國洋務局來有照會請去質問本領事决不敢冒摧殘輿論之名云云該館長隨至洋務局探詢不許出報之理由則以該館所出之廣告有監督政府嚮導國民等語與存案之禀所云宗旨不合該館長答以宗冒如何當俟該報紙出時以報律繩之豈得僅因廣告即停報出版且廣告之監督政府嚮導國民乃報紙之天職東西洋之文明各國莫不如此及至初一出報後早八鐘督憲派巡捕持公文謁奥領事使停該報領事遂派捕將館長主筆及同人等數人拘至奥署謂如明日不出報即將諸君釋回否則長此拘留問以何故則仍答以本領事不敢摧殘輿論此舉亦有貴國長官照會也并令該館立將空中飄舞之中國國徽落下並將北方日報大匾摘去衆人允明日不出報遂得釋回是日府尊黄太守曾至學務公所該報印刷處勒令不許代印該所答以學務公所乃直人之學務公所非官家之物代印北方日報立有合同即爲營業性質如不代印尚應受罰倘表正式公文或有大公祖手諭則可不與之印府尊答以公文手諭兄弟皆不敢出此議遂罷該報自被封後館長曾一再懇請直紳閻君瑞亭王君古愚上院謁見督憲督憲辭以感冒未見閻君王君復謁藩憲凌方伯懇求轉圜方伯許以督憲當不再干涉請靜候南叚巡警總局批出即行出版可也并聞初一日督憲曾因此事與民政部電商數次部内答以候其出報内容如何倘與報律無背則可任其發行蓋言論自由出版自由乃文明國之所許可也自該報停後所有北京上海廣東香港漢口東三省以及本埠各報館訪事員來電詢問情由者有親向該館探訪者該館均含糊作答蓋恐以實情相告則全國輿論必致譁然爲該館與政界各方面諸多不利也現該館門前近巳大書特書本館不日遷移字樣未悉是何原因 
[英國前皇梓宫奉安誌盛] 　○字林報載十二日倫敦電云瞻仰梓宫之禮業巳告終綜計梓宫前所過人數共四十萬有奇昨晚白京漢宫大開晚宴其盛爲歷史上所罕有與宴者英皇德皇及 
 
 

Page 6

 
 
各君主九人又皇族諸賓五十餘員濤貝勒亦在内　英皇巳將蘭花製成之十字架送置梓宫之上今日尚將續進茶花圈多枚　梓宫奉安日各國君主會集恭送因此各警察現巳周密設防認眞巡邏沿途則有軍隊挨肩站立　文匯報載十三日倫敦電云昨日侵晨六點三十分鐘時韋斯脫明士脫堂至配廷頓一路巳人山人海途爲之塞梓宫啓行之前由警察長領首開路儀仗排接頗長一切佈置甚爲宏大中有英國及各殖民地武備人員並十三國海陸軍代表最注目者爲孤獨之炮車一乘上載梓宫並燦耀之皇帝後隨皇之愛馬及蘇格蘭勇士一人手牽鋼毛獵犬一頭亦皇生前所愛者也繼爲装飾光麗之騎者一隊由國君九人各國嗣君太子等四十七人組織而成日本意大利俄羅斯三國代表並騎而行殊爲耀日又次爲馬車十二乘皇后郡主等均在焉此後則爲各殖民地代表及羅斯佛君並法國外務部大臣闢匈君迨抵配廷頓時巳十一點五十分鐘距出發之時巳有兩點鐘之久所過一路並無高呼及楊巾致敬者觀者異常恭肅最後在温特沙之聖喬治宫舉行禱告禮其時太陽之光由玻璃窗射入映及華麗之戎裝五光十色目爲之眩所行典禮異常哀感新皇喬治第五不禁淚爲之下　昨日世界各國舉行追悼先皇禮者頗多大半在各國京城舉禮皇族及諸大臣咸集美總統塔孚脫君及國務大臣諾克司君聞亦在華盛頓參與此禮十二日北京電云今日此間舉行追悼英國前皇禮異常恭肅中國王公大臣各使館外員各敎會及旅京英人均往與會　同日東京電云東京横濱神户大阪函館均於本日舉行追悼英國前皇禮十三日香港電云此間各敎堂均於昨日舉行追悼禮中國大小商店均一律閉門誌哀前皇御像安置之花圈周圍廣可數碼 
[京師近事]  
　　憲政編查館所編纂之行政綱目現巳刷印成書並抄録原奏咨送各部限兩月内查明咨覆各部接此咨後卽將此項綱目分交各司令就表内該管事項查明有無應行變通損益及事𨽻他部應行分析之處逐件詳晰簽註後呈堂核定再行咨覆到館以憑辦理 
　　署理江北提督在京時度支部陳侍郎曾與之商議帮同財政官整頓江北財政辦法計分六端(一)撤樵兵(二)剔中飽(三)杜私侵(四)行 
清丈(五)裁疲卒(六)核歲修并商定俟此六端辦有端倪即奏請裁撤各省協欵雷之外貌似表同情想到任後必不如在京叫條子之熱心矣　　晉撫丁中丞日昨奉旨交部察議聞吏部各堂查例應得降二級留任處分惟聞丁中丞早經决意乞休斷不肯稍事遷就久住虒祁之宫矣 
　　本月初八日考試山西河南陜西四川廣東廣西六省舉貢頭塲十二日考第二塲初九日則考山東湖北湖南雲南貴州五省頭塲十三日考第二塲此次閱卷大臣於　七日派出至襄校官則初十日始行派定十一日襄閱試卷 
時評 
[其一]  
　　此後之督撫。將難做矣。旣諭令會商詳議。則不得不據所見以南陳。旣直陳矣。則又以爲未。能仰體前兩次之諭旨。然旣欲其仰體諭旨。則直令照鹽政督辦之。議實行可矣。何必再令詳議耶。和衷共濟之道。在各抒意見。商榷利害而折其衷。若旣欲其抒意見以商榷。而又抑之以不許反對。强之以必須賛成。以此而欲各。督撫和衷共濟。是適令其意見愈深而巳。 
[其二]  
　　異哉時至今日。而猶齗齗爭經科之名稱也。榮侍讀則曰。大學堂所設經學科於詩不曰詩科。而曰毛詩。於春秋不曰春秋科而曰左傳是不獨不知詩春秋之義並不知詩春秋之名。學部則以爲詩尚有齊魯韓之别。春秋尚有公羊穀梁之名不得不以毛詩左傳稱之。而譏榮侍讀爲疏於攷據。嗚呼。經科大學之設。在發明微言大義。而不在於攷據詳確。今乃於區區之名稱。而猶齗齗以攷據相爭。不懼爲通人所竊笑乎。 
[其三]  
　　杭垣鼎記莊倒閉僅三日耳。而慶餘莊又虧倒三十　。官紳商會議電部借帑維持誠補救市面之苦心也近來各埠大錢莊倒閉。皆有熱心官紳商界出而維持。然與其維持於事後。而受累巳經無窮。市面巳遭恐慌。曷若熟籌。一取締之法。嚴加限制。而使不虧倒之爲愈也。竊望各省之總商會。速起而協商一取締錢莊之章程。 
　　近聞度支部。以錢商架空售騙。疊次倒閉。動摇市面。爲害甚大。擬訂明專律。嗣後如有錢商倒閉者。卽照律懲辦。果能實行。亦未始不無小補也。 
　　更正　昨報所載上海商界請願意見　草稿下署楊翼之三字係照録商務總會來稿不敢窮楊君之名以光敝報也今楊君來函旣云不敢掠美合亟聲明並請撰稿人通知更正 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[杭垣慶餘錢莊又倒之恐慌杭州] 　○鼎記莊閉歇一案迭誌本報十二日午後在商會特開臨時大會敦請官長紳商公議維持市面勸業道杭府兩縣均蒞會绅商到者八十餘人三時振鈴入座首由權任總理顧君登台宣布請公舉臨時會長公舉丁君以成丁君力辭復舉吳君純伯吳君登台報告以鼎記閉後市面危急大局攸關自應設法維持遂由劉虞卿君言應由官長撥欵維持爲唯一之辦法勸業道言公家撥欵維持甚爲賛成應禀呈撫帥且財政權在藩司均須禀明婉商夏太守言官家之言必有隔閡之處應請各商各抒所見較易辦理遂由衆商開議第一條抽提存欵對付方法僉謂目下巳向各路飛解現洋來杭即如今日解到之數巳屬不少只得隨支隨付近日以謡言太多因是抽提者亦多即如萬無一失之鈔票尚且紛紛支取不數日間風潮當可平靜必欲籌一對付之法窒碍良多應無庸議又次議應如何實力維持市面衆以撥給官欵爲宗旨董觀察派科員　緘甫君代表謂觀察决意面禀大帥維持市面如官欵一朝領到憑誰擔其責任議定以三家銀行當責任當由裕源莊馮仰喬言錢業向與銀行反對此事碍難照辦又經總理說明官欵請由三銀行領來錢業願借者去借劉虞卿謂馮君所言去年官撥三十萬公欵亦爲維市面嗣浙江銀行做掉期三角而公欵利息祇有五六釐之數現在設或准撥利息問題應當議定三銀行說應照公家利息核算顧總理謂觀察云借欵一層如上台允准應由各錢業具略由商會備文致道且明日係是期頭諸錢業如有危險之家請聲明咸謂如有危險斷不肯自巳承認全在實力維持市面自能鎭定此條通過復提議研究存欠辦法衆謂鼎記存欠相抵實有餘利無如官欠太多應請勸業道陳明撫憲派委督催至組織團體妥議善後事宜衆言前條所議各問題均係善後事宜此條似無庸議遂摇鈴散會時巳六下鐘矣慶餘錢莊於同治四年開設至今不料十二日亦因鼎記攔淺後錢業均受影響慶餘各存户羣向抽欵一時週轉不靈忽然倒閉倒虧公存各欵亦有四十餘萬元之鉅因有杭府南米銀錢在内經理孫君巳自行投案杭州南務總會又定於今日開會集議此三日之中虧倒大同行鼎記延德裕豐慶餘四家需欵百萬以外小同行向受各該莊挹注此次牽連拖倒者計十二家(未發現者尙不在内)致全城商市惶急愈甚聞大吏巳於今晚發急電致農工商度支兩部要求奏撥庫欵五十萬急濟維持以保大局兹聞此次兩莊倒閉實受禍於某銀行之鈔票云 
[粤省國會同志會成立紀盛廣東] 　○初七日國會同志會假座同慶戲院開大會宣佈成立先由各部幹事數百人分任陳設庶務紏察招待書記各事會塲門前高掛大龍旗以萬國旗環繞之近戲院左右搭牌樓兩座以爲標識又於堤岸曠地搭東西兩演說栅敷設生花紙花無數會塲分五路入各掛紙花中座爲各府縣各界代表坐位兩旁及樓上爲農工商各界會員坐位樓上廂房爲幹事辦事所戲臺上爲主席坐位均掛龍旗及萬國旗并紙花生花等由工團舉出紏察員百數十人掛周番帶巡視會塲之四週是日到會人數當在十萬以上工商界占其多數廣東汽水公司六和藥房捐助汽水廣福堂捐助甘露水梁廣濟捐助點心方便醫院担任茶水各事十一點鐘人數巳極擠擁各員赴會先向書記部簽名次投會費或錢或銀不等各門均派有書記收支管理摇鈴佈告預備開會先由杜貢石羅少翺宣布開會時間及解釋報告書畢何惠農登坐演說國會之法理洋洋千言一點鐘開會先由幹事長莫任衡宣布公舉臨時主席隨舉定羅關石君衆鼓掌公認旋宣布開會理由主席登座謙讓再三乃言曰今日蒙諸君舉充此任辭不獲巳謹領敎數言一喜此會之成立將來必發逹速開國會之目的一懼到者諸君終未能實力賛成此會也今日諸君旣實力賛成此會則當以助欵爲先鄙人願竭棉簿捐五百元以爲之倡旋由懷中取出銀紙一卷且言曰鄙人無力先以捐欵三百元此二百元者友人託代交商業股份借用者也衆大喜掌又曰捐欵不以多寡論一人捐萬金不如合千萬人而捐萬金也明日捐兩錢不如今日助一錢也衆又鼓掌言畢譚荔垣登坐代申主席之意勉勵工商各界痛陳國會關係同是國民應有一分責任并引各國工商黨對於國會之勢力以歆動之掌聲震瓦且有起立路呌者當時警兵在塲外聞喧聲疑有意外欲入彈壓被工團紏察出而攔阻曰奉部長命保護會塲不敢煩貴警兵入内此乃演說至暢快處所至非喧鬨也警兵乃止次王玟伯演說葉競生以粤語代譯畢宣佈少息各助捐欵有差陳惠普旋對衆言世界平等願衆努力各皆鼓掌息間復開會演說譚荔垣登座申明陳惠普平等之義及速開國會須仗多數人要求工商各界係最占多數者其能力之大觀於今日會塲秩序可以相見云云衆無不鼓掌者次李少擎演說國會不開有三弊并研究要求之手段次夏用卿獻祝詞三千餘言由羅少翺李芳樓代宣佈李高聲郎誦且略解釋頗爲透快次蘇愼之關佐田張良等演說同志會作用及國會利益亦極動聽時巳四下餘鐘將散會矣衆請陳惠普演說并布告散會陳一出座掌聲如雷陳乃疾聲告衆曰國會利害諸先生言之巳詳鄙人可無言矣鄙人有一最急切之言爲諸君告今日我國開國會則存不開國會則亡今同志會巳成須合力要求以逹速開之目的若不能逹鄙人願以生命繼之也陳每一語衆皆鼓掌不絶演畢摇鈴布告散會又是日工團宏仁演說會自雇紫洞艇兩艘泊河邊爲該會演說員招待處連日夜在東 
 
 

Page 11

 
 
西棚演說某公司捐助汽燈粤人好義於此益信 
[張伯烈警告部買路股之詭謀廣東] 　○廣報云張伯烈致函諮議局自治會云近來郵傳部派龍建章至貴省乘貴省之敝收買民股爲部辦地步藉以壓制兩湖四川以爲完全官辦前下走等在京時電告貴局回電謂質諸龍參議謂無其事殆所謂謀皮於羊也龍某乃收民股爲部辦者也自不肯道其本來耳今撥諸郵部乃據楊度之禀擴而充之欲於川粤湘鄂四省派一督辦再各省派一帮辦以爲官督商辦張本爲害不淺兹僕至上海與貴省沈若凡君晤談頗以爲戒專此馳報貴局尚祈會　設法抵制勿使龍建章梁十詒售其奸術而致我數省於死所也　 
[山西提學沿革記山西] 　○今四川提學使劉嘉琛於庚子後簡山西學政宅心正大所有篷規節敬全不收受解任之日捐廉五千金購敎科書分贈各學堂最爲難得繼其任者爲宗室寳熙卽今之學部左侍郎也後又改提學使爲宗室錫嘏此君不學無術赴日本游歷曾問日人云東京到台灣須火車幾日程登之日報傳爲笑柄到晋後各事爲學務公所人把持庸懦可笑去年二月病故大吏於學務公所提欵六千公家提欵二千共八千金以爲賻敬汪提學詒書到任見學務腐敗巳極學堂監督悉爲無學而有權之人把持營私舞弊無惡不作於是將農林公立大學堂等監督庶務長及公所之刁生劣監全數驅逐一時稱快汪於前月丁内艱景况極窘大吏補助之分文不受一肩行李未竟其志而去善繼善述不能不望於駱成驤矣 
分類新聞 
政界 
[蘇垣開辦平糶之預備蘇州] 　○蘇垣平糶事宜業經公舉紳士經理於城廂内外分設七局辦理日昨巳由各紳等分派司事帶同各圖地保自初十日起按户編查擇定極貧次貧之户繕給小條一俟查齊定期赴局倒換執照俟所購洋秈米運到即行開辦 
[厘卡抑勒洋價病商之呼籲杭州] 　○舊秋諮議局成立以各府州及關卡稅局抑勒洋價苛歛浮收久爲商民切膚之痛即經詳晰議决呈請大吏核准公布施行在案詎忽忽數月苛勒如故病商如故疊經受害紳商先後控發者如衢紹嚴等屬幾乎書不勝書日前又據處州商會總理葉鳳鏘等具呈勸業道轉據合郡商號公記等十六家聯禀訐控該處青厦二卡抑勒留難商民怨聲載道聞風裹足商業直接受害籲請查辦飭禁以維大局等情以道現聞董觀察以該郡青厦二卡抽捐有無定章是否與他處厘卡辦法相同即日移厘餉總局查照核復以維商業 
[審判研究所加多學科之無望杭州] 　○浙江審判廳籌辦處詳復省憲文云查審判研究所甲班學員皆曾畢業於法政學堂者於法學智識本有門徑因任用爲推事檢察等官不得不將訴訟法全部另行講授以期明於審判情形得以利用所學又因甲班學員於現行刑律一科尚未能詳細研究故於乙班講授現行刑律時令其與乙班一律聽講此外各學科有可以無庸再講而仍須詳細研究者故現在甲班之課程多數與乙班同堂聽講在甲班學員於研究所之課程有未習者可及時以補足有巳習者因研究所而愈精現在研究所課程甲班每星期二十小時乙班每星期三十五小時預計下學期尚需酌令實地練習故下學期課程每星期至多不得在二十八小時以上而甲班應同班聽講有二十四小時所有課程時间及敎授學科如何分别前後及酌量詳略之處皆係去年開辦審判研究所時早經預定者該學員等旣曾在學堂畢業想不致隔膜至此徒以迫於考試法官率請加多科學而禀中亦未叙明何者爲應加之學科設有學科可加而通計上課及温習時間是否有盈無絀但含混請將别科中未習各門加多鐘點講授截至本年年終作爲三年畢業未免言之不能成理要知學堂之課程與畢業之期間互有關係非可貿然增减者審判研究所與法政學堂機關本分爲二甲班學員由招考入所與轉學不同原不能牽合併計今於考試法官一層審判研究所學員應否一體與試本處前巳詳請憲台專案奏咨業蒙批准在案是審判研究所學員能否一體與試現在尚爲未定之問題自應靜候憲台行知至審判研究所課程於考試法官之科目實巳應有儘有鐘點如何分配自應由研究所監督裁定該學員等不必鰓鰓過慮也所有奉飭籌議蘇宗斌等禀請加多學科一層未便准如所請當奉批云該所課程旣預定甚明該學員等所請加多學科之處應勿庸議至考試法官能否一體與試業經專案奏咨應俟奉到原批再行飭遵仰按察司轉飭學員知照軍界　 
[江提諭操車輪砲隊松江] 　○江南提督劉軍門頃接江督張安帥電開長江一帶伏莽滋多值此米珠薪桂之際誠恐潛煽生事請加意防範劉軍門因傳諭正副兩營曁留防隊飭一律嚴行操演以備不虞兩營向有車輪砲隊久不練習並諭將該砲隊編練整齊重行操演云 
[札派藩司代表接待校閱大臣天津] 　○直督札行藩司文云陸軍第二鎭本年舉行校閱欽差大臣定於本月十一二日蒞保本大臣原擬親往蒞觀藉昭鄭重疊奉壽大臣來函堅屬毋庸前往自當查照辦理所有欽差蒞保一切應備事宜應派該司代表接待此係校閱大典關係重要務當格外敬愼毋稍疏忽是爲切要 
[調查陸軍財政局派委員蘇州] 　○蘇省調查陸軍財政局附設於督練公所即以兵備棧總辦袁觀察爲總辦各情迭記前報昨經該局派委候選鹽大使陳良璐等充編制差候補通判吳汝繹充收發兼庶務知縣余士榮州吏目樂家福等充調查員並派正副書記生八人均巳到局辦事矣 
[飛划管帶銷差就醫蘇州] ○蘇省飛划第五營彭管帶荃壽於本年正月間在太倉一帶梭巡忽遇異風手足拘攣旋即延醫診治仍力疾從公乃日昨肢體愈覺不便行動甚艱昨特禀請銷差就醫現經兼護蘇撫陸中丞批准銷差並派委飛划各營稽查候補知縣劉承業大令接充聞巳定於十六日交接矣 
[學務]  
 
 

Page 12

 
 
[縣令玩延閙學重案之結果杭州] 　○湖屬長興縣因捐閙學疊經各紳士電禀省憲嚴飭查辦該縣文令袒紳玩延因循未復前日又據學界徐毓麟等公禀撫院亦以該縣令不恤人言徇私玩愒要求迅賜嚴懲等情當經增中丞批飭提學司謂此案飭查未查録復不復至數月之久紳士電禀巳逹八九件而該縣則迄無隻字到院該生等所禀不遵批飭不恤人言巳有明證若非其中顯有顧忌之處當不至此仰提學司迅飭湖州府按照禀控各節確切查明如實有所禀情弊即詳由該司轉呈聽候參辦仍飭該縣於三日内先行録復全案内容察核 
實業 
[電請詹天佑回粤辦路廣東] ○粤路公司致北京川漢鐵路簷京堂電云東日選舉公舉首選全體歡迎祈速部署一切早回粤接辦以慰衆望蕭禮堂郭仙舟等冬又致北京郵傳部電云粤路公同選舉簷京卿天佑得數最多全體歡迎此次之舉關係全路廢興乞速奏派來粤維持路事大局幸甚粤路幸甚蕭禮堂郭仙舟曁全體股商等公叩江 
[商界對於南運河築橋之近况天津] 　○津浦鐵路局於南運河修築呆橋迭經津郡全體商人禀請改修活橋在案兹聞各商前由商務總會轉禀該局迄今並未批示現經商界開議全體蓋印圖章同赴該局詰問聞此列名者六百九十餘號係公請宣佈該橋死活辦法並有公舉代表入京力爭之說 
[滇蜀鐵路研究會之組織四川] 　○滇蜀鐵路欵鉅工艱舉辦殊非易易昨日爲雲南旅蜀官商常會之期同人畢至何幹臣觀察國鈞特發起組織鐵路研究會衆皆贊成當舉定川藩王方伯爲總會長何觀察爲副會長其餘各職務員亦均分别舉定聞嗣後每月會議一次藉收集思廣益之效 
雜記 
[商船會員擅訊訟案駭聞廣東] ○粤省督藩臬學運警勸業各憲昨接陽江直隸州李牧鴻鈞電禀云州屬商船分會開辦以來祇知歛費無論商民一槪誘令入會暗聳檯價罔恤民艱商學各界嘖有煩言陽春輿情尤爲憤激均經禀控有案知州因其試辦不久期满輿情不洽本可取消是以未經禀撤現聞該會於歛費一事較前尤爲紛擾此次佈聳公會派員前赴陽春會同地方官審訊擬案以商會之員審判訟事頗駭聽聞似非政體誠恐民情浮動轉致釀成事變現巳由州派員諭紳按照被擬及訪聞各節澈底查辦一俟覆實即行通禀伏懇俯念陽江一州二縣元氣大傷民情浮動不宜再任紛擾該會試辦巳满六月辦無成效請免咨部並飭公會勿爲所惑停派會員候州查明辦理以期暫安地方幸甚仍乞迅賜電示知州鴻鈞電支印 
[錢店管事逼斃店東慘聞安慶] 　○皖城西門外四眼并河街蔣萬新錢莊開設四十餘年頗資信用詎管事王子猷陳潤之二人近因與城紳宋雨田於附近另闢門面百計破壞以便壟斷猝於日前將店閉歇勒令蔣東將家中田房契據並九江分店股本交出以爲清還帳目之用蔣東以店夥種種要挾氣憤不堪即據理向王陳駁覆云店中出入兩抵可　　敷何必傾家蕩産王陳一聞此言不由理論竟以老而不死痛詆之又以所欠王松山之七千金與蔣有戚誼勒逼蔣東將家中衣物抵償蔣以八十四歲之老人家資喪失兼受惡夥欺陵憤不欲生遂吞烟自盡云 
[卸任鹽官抗不移交奇聞杭州] 　○前任黄巖塲大使趙光第交卸匝月有意與後任爲難致將經手糧課册簿卷宗等項抗匿不交業經接署大使潘慶琛據情通禀層憲嚴飭勒交去後昨據潘慶琛二次禀院謂該大使違抗憲諭迄今仍未照辦事關交代究應如何催辦之處請示機宜等語到院增中丞閱贖異常震怒即日專札運司稱此案前據該大使具禀各節當經批司嚴行申斥並勒限三日内移送會算造報在案迄今逾限多日據禀仍未移交實屬有意玩延仰鹽運司查照嚴行記過示懲一面勒限文到即日將各項册簿並案卷悉數照送會算清楚造册結報 
[清談]  
[米鹽騰貴談]  
　　米鹽與珠玉孰貴。曰米鹽爲貴人生不得珠玉。不害其爲食貧。居賤之農民。惟米與鹽。爲人生一日不可無者。無米則無以爲炊。無鹽則亦無以爲食。珠玉之缺乏。其害祇影響于富民。米鹽之騰貴。則貽禍之蔓延。無貴無賤。無富無貧。充其弊。不至率天下大亂不止。 
　　今日者各省米荒。紛紛見告。湘省之前車。巳可見矣。乃不意浙鹽又有改用洋碼之事。 
是豈以湘省米荒之不足爲殷鑒。又從。而益之。以爲召。亂之厲階歟。否則何鹽商請之。鹽政大臣允之。鹽運司執行之。若僕僕焉不憚煩者。 
　　側聞薩鎭軍巡江之偉論曰。清鄉亦系治末。興業乃爲治本。噫嘻當今之世。固汲汲以廣敎育興實業爲治本矣。然其成效猶須俟諸於異日者。若爲今日弭患之計。則惟以平米市殺鹽價爲要務。願當局者一圖維諸。 
[商市凋敝談]  
　　商市與國力息息相關者也以故商市之衰旺與國力之强弱互相維繁互相消息一國之大局悉聽命於二十世紀商戰之潮流而不能巳巳 
　　我國各商埠。素以滬上爲首屈一指。今日者。市面之凋敝。江河日下。若有一落千丈之勢自是而外。而漢市。而鎭江。而杭州。俱爲各商埠之卓卓者。近日亦以商情凋敝錢市之倒閉。嘖嘖焉喧騰於耳鼓。儼若銅山東崩洛鐘西應也者。 
　　然則我國之商市。其自此一蹶不振矣乎。凡在今日有维持市面之責者。上而西部下而 
[雜箸]  
[南渡荒亡錄(去病)]  
　　又祝英臺近云。倚　闌斜日暮。驀驀甚情緒。穉柳嬌黄。全不禁風雨。春江萬里雲濤。扁舟飛渡。那更塞鴻無數。　歎離阻。有恨落天涯。誰念孤旅。满目風塵。冉冉如飛霧。是何人惹愁來。那人何處。怎知道愁來不去。湖海新聞云。三四謂衆宫女行。五　朝士去。六謂臺官默。七指太學上書。八九謂只陳宜中在。東風謂賈似道。飛書傳檄。謂北軍至也。新塘楊柳謂賈妾。穉柳謂幼君。嬌黄謂大后。扁舟飛渡謂北軍至。塞鴻指流民也。人惹愁來謂賈出。那人何處謂賈去云。 
　　建炎時。有自稱中興野人。和東坡念奴嬌詞。題吳江長橋者。高宗巡師江表。過而睹之。詔物色其人。則不復見矣。詞云。炎精中否。歎人材委靡。都無英物。賊騎長驅三犯闕。誰作長城堅。璧萬國奔騰。兩宫幽陷。此恨何時雪。草廬三顧。豈無高臥賢傑。　天心眷我中興。吾皇神武。踵曾孫發。河岳英靈俱效順。狂賊會須灰滅翠羽南　。叩閽無語。徒有衝冠髮。孤忠耿耿。劍鋒冷浸秋月。見詩話類編。朱竹垞詞綜列此詞。作無名氏。又賊騎改鐵騎。萬國改萬里。賢傑改英傑。天心句改天意建我中興。吾皇改吾君。踵曾孫句。作卜曾孫周發。河岳句改海岳封疆俱效　。狂賊句改堠火會看消滅。無語改無路。去病案曾孫句。本脫一字。宜從朱補。餘俱不若原文爲佳。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[法部奏酌擬法官考試任用施行細則摺(續)]  
　　第八章　核定分數　第三十條筆述分數由襄校官按科分擬呈由考官公同核定口述分數由考官或襄校官考問詳註名册再由考官公同核定　第三十一條凡考試通計筆述口述各科分數满百分者爲極則满八十分以上者爲最優等满七十分以上者爲優等满六十分以上者爲中等不满六十分者不録　第三十二條筆述各科計分按原章第五條第一至第五所列科目及論說一篇定爲六門其口述亦作爲一門併入筆述各門分數以七除之而定爲總平均分數　第三十三條主要各科以满五十分爲及格不及格者照章不録其有一科不满六十分者不得列優等不满七十分者不得列最優等　第三十四條筆述考試後合計兩塲主要科分數及格而平均分數在六十分以上者先行發榜一次再試口述口述分數及格者照第三十二條辦法平均後再行分等發榜　第三十五條考試等第分最優等優等中等三項如成績均優即統列最優等稍次即統列優等或中等總以考試成績爲斷不必强分高下致有倖獲抑置等弊　第三十六條録取各員姓名分數在京由法部繕具清單會同欽派考官專摺奏聞外少由監臨會同考官造具清册並連同試卷咨送法部具奏 
第九章　授職　第三十七條京外第一次考試録取人員以正七品推事或檢察官用分發各廳學習其文職七品以上人員暫以原官分廳學習俟第二次考試合格再以品級相當之推檢奏留候補　第三十八條在京考取人員於試畢後由法部帶領引見其簡員往考省分俟第二次考試合格再由法部帶領引見　第三十九條考試録取人員直省開辦之初得由提法使擇其成績最優者暫行委署仍分報法部並督撫衙門備案　第四十條直省籌辦審判處得力人員經第一次考試合格者開辦之初亦得照前條辦理　第四十一條學習人員分發辦法由法部另行奏定 
　　第十章　學習　第四十二條學習人員之職務依編制法第一百十條之規定但直省開辦伊始需才甚亟時得於學習期内照本則第三十九條第四十條辦理　第四十三條學習人員於學習期内應作修習日録按月呈各該廳長官標閱於應第二次考試時一併呈騐　第四十四條學習人員之吕行及辦事成績每届年終應由該廳長官造具簡明事寔清册加具考語在京逕呈法部在外送由提法使彙報法部　第四十五條學習人員如於職務有廢弛侵越及行止失檢者該廳長官應隨時儆告並將儆告之次數及事由記人該員事實清册内一併彙報其慺戒不悛者照編制法第一百九條辦理　第四十六條學習人員照法院編制法以二年爲期满其有正當理由或疾病請假時須經各該廳長官查明方准給假因請假而所缺之學習日數如逾二月以上者應令其按日補習 
　　第十一章　經費　第四十七條考試一應經費預計實數在京由法部奏明行文度支部支領在外由提法使詳由督撫辦理仍申報法部核定　第四十八　　各項經費辦考衙門均須核實動用不得沿科塲供應舊例致滋糜費在京由法部奏銷外省由督撫奏銷分咨度支部法部備案　第四十九條　四川等省考官及襄校官津貼川資視道里遠近統由法部酌定奏明由度支部支發除内塲供給外其沿途車船夫馬由地方官代僱自行發價概不得有需索情事地方官亦不得另有餽送違者查明參處 
　　第十一章　附則　第五十條關於第二次考試施行細則届時由法部另行奏定　第五十一條本則所訂事宜如有應行增減及變通之處應隨時體察情形量加改正奏明辦理 
各省籌辦地方自治 
[江蘇]  
[上海城自治公所曁分區庚戌年收支欵項預算表]  
　　收欵　公益附捐一百四十四兩　公益特捐二萬五千二百兩　西南二區特捐一萬七千四百四十八兩　船車費捐二萬三千一百六十兩　西南二區船車費捐一萬二千十八兩四錢　垃圾船照費五千一百六十兩　各項罰欵充公物價一千五百六十兩　巡警貼費書塲戲館捐二千四百兩　西南二區各項罰欵充公物價七百六十兩二錢　西南二區巡警貼費書塲戲塲捐一百八十兩　大逹租息一萬七千七百九十八兩　西南二區菜攤房租一百零八兩　貧民習藝建築費一萬二千兩　總計拾一萬六千九百三十六兩六錢正 
　　支欵　議事會文牘庶務員薪水紙墨筆印刷件計一千二百兩 
　　董事會各項　總董董事薪水七千八兩　西南二區區董薪水七百兩八錢　文牘課薪水九百兩　西南二區文牘員薪水四百四十三兩五錢二分　庶務課會計員薪水三百八十四兩　捐務員薪水九百兩 
户籍科薪水印刷件三千兩　西南二區會計員薪水三百五十七兩六錢　西南二區捐務員薪水一千五百零一兩九錢二分 
　　學務項　敎育費七百七十兩 
　　衛生項　清道工食器具四千六百二十兩四錢　職員薪水八百二十二兩　西南二區清道工食器具二千八百二十兩零四錢　西南二區職員薪水五百三十六兩四錢 
　　道路工程項　修築橋路五萬四千三百三十兩　電燈路燈五千七百二十兩　職員薪水一千一百十六兩　西南二區電燈路燈三千一百五十六兩五錢六分 
　　善舉項　貧民習藝所建築費一萬二千兩 
　　雜項　公所夥食九百四十八兩　公所役人工食八百九十兩四錢公所筆墨紙印刷件九百二十四兩　公所什用二千五百八十兩　西南二區夥食一千二百九十六兩　西南二區役人工食四百八十二兩八錢八分　西南二區紙墨筆印刷件三百十二兩六錢　西南二區什 
 
 

Page 19

 
 
用一千九百五十六兩　中區北區費六千兩　預備費一萬兩　應還存借各欵十一萬九千八百六十二兩九錢九分 
　　警務處　警務長薪水七百兩　巡員薪水百五二十五兩六錢　巡長巡士月餉一萬六千二百兩　警裝四千三百二十兩　巡員夥食役人工食二百十九兩六錢　雜費燈油節賞八百零四兩　消防隊四十八兩　西南二區巡員薪水五百三十六兩四錢　西南二區巡長巡士月餉一萬七千九百零四兩　西南二區什費燈油節賞七百七十九兩四錢　西南二區消防隊一百七十九兩四錢 
　　當值處　職員薪水八百五十二兩　職員伙食役人工食二百三十六兩四錢　偵探地甲工食八百十兩　西南二區職員薪水九百二十九兩七錢六分　西南二區偵探地甲工食九百六十三兩六錢 
　　裁判所　正裁判薪水一千八百兩　副裁判薪水九百兩　書記謄寫各員薪水四百九十二兩　所丁四名女役一名工食四百兩　覊留所飯食雜費九百七十八兩　伙食一百五十七兩二錢　役人工食七十九兩二錢 
　　總計念九萬八千三百五十五兩三分 
　　收支相抵不敷銀十八萬一千四百十八兩四錢三分 
　　備攷　表列支欵内有應還存借各項欵十一萬九千八百六十二兩九錢九分因總工程局兼辦巡警連年積虧所致當設法籌還其裁判一項係沿總工程局原有之舊一竢審判廳成立總工程局原有之裁判所即行裁撤停支此欵 
本埠新聞 
[匪徒私帶軍械三誌] 　○皖人許庚生於鋪蓋内藏匿後膛槍六枝在滬寗鐵路車站被厘局駐站委員督率司巡拿獲送押鐵路巡警局禀詳憲示各情歷紀本報兹悉該匪徒被拿後卽經駐站釐局委員禀請淞滬厘局總辦電禀各大憲核示旋奉憲飭寳山縣選派幹役來滬將該匪提回縣署嚴訊詳辦 
[大帮盜匪解縣訊辦] ○夥刦浙江海鹽縣境澉浦鎭同福當鋪及常熟南門外時漢麟家衣飾等贓之盜匪周昌發李岳山張品忠徐友根李德勝徐林福徐德順沈阿龍陶阿毛及盜婦莊徐氏朱戚氏何朱氏沈徐氏徐沈氏徐張氏曹陳氏沈陳氏潘沈氏金沈氏女孩莊珠鳳等由老閘捕房包探蔣文彬顧阿根協同西探一併拿獲並由滙四捕房包探楊掌生張松濤續獲男女盜黨張阿大楊周氏朱李氏小孩張阿寳二房東王周氏等解奉公共公堂訊供收押在案昨晨復訊先由捕房中西包探禀明獲盜起贓各節旋據事主時家如訴稱家住常熟南門外上月初十日夜半突來大帮盜匪劫去現洋金珠飾物約值二萬餘金父親時漢麟當時被盜用槍桿擊傷腿際至今尚臥牀不起所有獲案之飾箱金飾均巳認明無悞請爲給領訊之盜匪李岳山供稱朱涇人手槍係友人所送並不爲盜餘盜均未研訊寳讞員即會商德師副領事判二房東王周氏交保所有起案各贓及洋槍四支刀械數件均暫存捕房其餘男女大小各盜押解上海縣訊明後分别起解歸案訊辦 
[江北流氓之兇惡] 　○江北人陳培生前因欠租逃避經公堂責成保人顧乃思尋交到案陳遂挾恨屢次紏集流氓至顧所開之老虎竈内尋仇滋詐又以借洋不遂迭赴上海縣揑詞控訴斥不准理繼復控奉滬道蔡觀察札飭法廨讞員提案　究昨顧投案禀稱陳欲索洋三十元方肯罷休如不允許仍須上控札縣移提將小的拖累到死並令流氓日至老虎竈打架又伺伏道左　將小的拔至城内另用火油浸透花衣抛於水鍋内使小的不能再做生意現願收押將陳提案質究以伸寃抑聶司馬判令退去候飭捕房傳陳到案訊究 
[地棍監禁二十年] 　○著名地棍錢昭榮前晚由縣提訊錢一味求恩開釋大令曰爾被人控告之案截至去年止巳有一十六起每一案受害之人統扯三名巳有四十八人今年新控者尚不在内爾不思悔過反遣爾子央求董事顧丹泉希圖取保實屬不法巳極飭令將枷除去釘鐐收禁外監二十年期满察釋 
[愼重衛生之文告] 　○總工程局昨出告示云時交夏令天氣日漸炎熱凡在居民最宜講究衛生以防疫癘查得妨害衛生之事莫如道路不潔吸受穢氣及購食腐敗寒冷種種食物受害旣深一旦病發救治爲難前准醫學所究所函送妨碍衛生條件曾於上年出示曉諭在案現在暑令將届亟應重甲禁令除飭巡警隨時嚴查外爲此示諭店舖店户諸色人等一體知悉務各遵照後開條件鄭重衛生如有小販等售賣瘟猪臭魚及嗬囒水氷忌廉凉粉氷塊切片西瓜一切腐敗寒凉之物定行拘局懲辦其各遵照計開妨害衛生應行禁止各項　一路旁溲溺　一隨意傾倒拉圾　一穢水穢物棄路　一售賣各種腐敗食物　一糕點不用紗罩　一售凉粉氷塊氷忌廉嗬囒水　一糞桶無蓋　一售賣切片西瓜　以上各條略舉大要其餘妨碍衛生之物本局隨時禁止 
[平價局移借漕米] 　○江督蘇撫奏准截留之漕米十萬石議定蘇松太三屬分撥四萬常州通州各屬分撥六萬曾誌前報現松府戚太守巳將四萬石移撥各屬匀分而上海祇派四千石且未到滬昨經田大令查有昭文縣應解漕米將次解到可以就近移撥濟急當即移會招商局查照辦理並照會官米平價局俟此項米石運到時迅卽赴局領取平售 
[縣令保全古墓] 　○小西門内沿城脚有陸姓古墓一座葬棺不少該姓裔孫業巳遵諭預備搬遷今被本縣田大令訪悉昨特飭差傳諭陸姓裔孫如有古墓不必發掘准與大境下之劉姓古墓一律保全 
[城内]  
[勿再暴露] ○本縣田大令昨出六言告示一通照録如下　自治首重衛生　街道務宜潔凈　孩尸沿路輕抛　　氣害人疫病　南門馬路橋南　放生局之義塜　積骨塔巳落成　孩尸均可送進　以免暴露犬吞　地保隨時指領　出示曉諭通衢　其各母違命令 
[命犯還禁] ○小東門外陸高薦醬肉店夥王慶餘與買客杜阿五因爭論錢十四文以致互毆杜阿五受傷斃命曾經縣令驗明提王訊供解司過勘在　兹悉前日由蘇勘訊王順供不諱昨奉蘇臬司諭將該犯仍交原解差　帶回上海還禁聽候部批核辦 
[道批兩則] ○解祝三禀批查廨判所叙解 
 
 

Page 20

 
 
應找柯之數究憑何人算明以及所控悔議貽害等情究係何如情節仰會審官寳令查復察奪前禀附發　黄韓氏禀批此案　據松江府申復巳派沈令會提核訊確情再行解道提質據呈前情仰南匯縣會同委員研訊明確即速申解來轅以便質審辦理勿遲 
[官事] ○瀏河厘局委員正任太倉州知州姚炳熊昨日到道禀知奉藩憲牌示飭回本任卽日將瀏河厘局交代清楚遵飭赴任 
　　南匯縣知縣畢培先到道禀辭　　航渡巡防局委員黄祖恩奉滬道札委辦理公共公廨管理押所差　南洋勸業會駐直調查員候補道錢寳書到道拜會 
[南市]  
[控追借欵] ○西門外宏興米店主城秋泉去年由程月橋唐德　爲中代朱家角孫亦池將南匯縣田單七紙計田十二畝抵去洋二百元爲購置打米機器之用本約四月歸還迄巳逾限置之不理成卽投控西區將孫移送工程局訊實判孫交保邀同原中理處 
[幸有抵當] ○十六舖寳成協豐等水菓行執事趙宗寳邵東林同扭集水街潮州帮松盛水菓店主陳秀生至工程局控被欠去貨洋九十餘元陳供此欵有客貨到滬時可以作抵判陳交保從速理明 
[尚有股東] ○萬隆米店主陳步雲控浦東塘橋鎭義隆槽坊股東　春山姚竹生欠貨欵二百四十七元坊巳閉歇生財等物亦由股東取去等情昨由工程局陳裁判傳到執事劉愛記之弟鶴梅訊明巳在縣署涉訟愛記收押並據鶴梅供稱該欵應歸義隆協記股東理值　交保出外赶邀嚴姚兩股東自赴商務分會理處 
[閘北]  
[盜匪歸案] ○夥刦彭王廟鎭姚永順米店之盜犯王阿富夏謂洲高城高玉峰等十四名由前四路三區（現改四區）長警及騎巡隊等先後緝獲解送總局訊供收押在案昨復由孫正裁判提訊一過　送寳山縣聽候　辦 
[積欠車租] ○蘇長源控項明才積欠車租洋七元屢　不還昨經四路一區黄正巡官傳訊屬實判項先繳洋二元餘着交保限期拔還 
[新租界]  
[捕廳苦差] ○西牢柙犯陳小子病斃報騐巳紀昨報兹悉該犯前因强姦幼女案經公廨中西官訊判禁錮五年日前患病送栖流所醫治無効而死前日下午四時由田大令委捕廳趙少尉蒞所驗明委係病死因查無屍屬卽由該所收殮 
[英租界]  
[妓女受罰] ○老妓翁梅倩近又在廣四路福致里八十八號屋内懸牌賣娼因容留十二歲幼女吳二囡九歲幼女王三囡被探目張寳榮查獲昨傳翁妓一併送至公堂請究先據吳玉廷投稱女兒吳二囡在附近學唱髦兒戲偶往翁妓處游玩求請給領又據伶人筱桂芬投稱王三囡在小的處學唱戲曲女母現不在滬訊之翁妓俯首無詞中西官以該妓違章屬實判罰洋二十元充公兩女併留濟良所候女母來案再行訊核 
[女子多事] ○靜安寺捕房七百八十號華捕控住居卡德路之女子錢小蟾阻止軀逐碍路小車向理行兇由廨判令該女子存　房洋十元交保候訊在案指日復訊被告邀見証陳三寳陳阿金顧阿明並延律師上堂辯明並不行兇各節中西官以女子不應多事從寛申斥將案註銷 
[不願爲婢] ○女子李雲仙在三馬路徘徊四顧由捕拘送公廨昨日提訊女供年十五歲寗波八上月被人拐賣於匯四捕房對門某姓家爲婢因不愿逃出判送棲流所留候查明再核 
[道士無道] ○三馬路天來道院寗波道士陳恆甫在籍姦拐寡婦鄧李氏來滬作妾因陳妻時將李氏凌虐致氏吞烟圖盡由捕查見帶人捕房設法救愈昨送公廨研訊該氏歷訴被虐情形求恩超豁判暫留本廨候傳陳到案於下禮拜六再訊 
[不認串拐] ○楊阿毛控沈阿炳王傳氏串拐伊妻崔氏由探將沈與傅氏一併查獲昨解公堂訊究沈等供均推諉判分别押候查明於下禮拜六再行訊核 
[起鬩墙] ○李華昌控弟李會卿圖賣伊妻唐氏爲娼等情　由捕房解廨經中西官訊係互毆起釁判會卿押三禮拜以儆 
[狎客爭風] ○粤人陳阿本劉三因爭狎虹口武昌路六百六十六號粤妓陳阿好起釁陳用磁器將劉之頭額擊破昨由包探傳同陳妓一併解廨請究據妓供與兩造均不相識判陳阿本押候查明於下禮拜一再訊 
[小孩控訴] ○小孩沈太綸控被江五世毆傷昨日由探將江拘　解送公堂請究判押候沈孩傷愈於下禮拜六再訊 
[因何至此] ○小孩吳道生前在浙江路啼哭由捕帶入捕房昨送公堂請訊據供父母住居鄉間餘語不清判送棲流所留候認領 
[仰何性急] ○虹口捕房控侯錫章殺雞未斃先拔雞毛昨日由探傳至公堂請究判侯罰洋五元充公以儆殘暴 
[兜銷淫畫] ○劉芝根在馬路上兜淫畫被捕查獲昨解公堂訊明判先枷三天再押三天淫畵銷燬 
[美租界]  
[弟逃逸] ○住店西華　路二千九十九號之黄培能昨投捕房報稱弟媳陳氏於前日午後潛逃無蹤　爲　緝捕頭進之 
[痛毆車夫] ○王阿福昨日雇坐逢阿二之東洋車因逢爭索車資扭住痛毆由捕將王拘送捕房請爲核辦 
[因何被毆] ○住居七浦路之王福全昨投捕房報稱妻子某氏上月被賭徒名小芳兇毆受傷至今未愈謂爲提究捕頭著赴公堂具控 
[調戲女子] ○無賴王阿根前日傍晚在西華得路調戲繅絲女子王招弟被女詈罵大起衝突由捕一併拘解捕房捕頭諭將王阿根拘押一宵以儆 
[披屋失愼] ○昨晨西華得路一百四十四號某姓灶披内突遭回禄經隣衆帮　救熄嗣由捕房特派中西探前往查察 
[法租界]  
[女行竊] ○張彭氏投廨控稱丈夫張口卿向做　客生意雇用顧阿寳爲大姐詎未满一月家中屢失什物前日又失竊保險火油燈及茶壼等物查無外人來家向詰不認報捕盤問後帶往英界在伊所租之小房子内吊出原贓火油燈惟茶壺等物均巳無着叩求嚴究訊之顧供認偷竊保險　其餘各物寳未偷　判押一禮拜以儆 
[庽客竊衣] ○金德興客棧執事投廨控稱陳長桂來棧住宿翌晨卽去棧中失竊棉袍棉袄等衣服因無外賊留心偵緝昨日陳又來棧借宿竊取長衫人贓並　請究訊之陳供求恩典判枷號兩禮拜期满逐出租界 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要件 
[江蘇諮議局開會事件]  
[理由書]  
[城鎭鄉附捐分配方法理由書　（續]  
　　戊以業主所在地爲標準說　謂此項帶徵捐欵出自業主業主住在何區其欵即應撥歸何區領用若以甲區各業主所出之捐撥入乙區爲地方自治之用是彼此權利義務不相應雖在所住之區當選爲自治職員然亦不能過問隔區自治經費之出入殊非人情所願故莫如以該區業主負擔之稅額爲此項附捐分配之標準然業主之住所時有遷移田産之執業常有轉變且業户花名類多假託稽核爲難併有業主之住所非但不在本城鎭鄉區抑且不在本縣本府本省境内者勢不能以隨糧帶徵之捐欵視如該産所採之花息隨原業主之所在劃還應用故採屬人主義而以業主爲準未爲適當 
巳以土地面積爲標準說　謂某區有若干万里即比例分派若干此比之前說隨業主爲轉移者較爲確定惟面積方里旣未精密勘丈且其中有本無科則從未辦糧之地若一律入算是以虚數與實額互相比例未免彼此厚薄分配不均故純採屬地主義而以土地面積爲準亦尚未洽庚以人口爲標準說　謂此項帶徵係撥作地方自治之用而地方自治各種用欵純因人口而生人口多則自治之需欵亦多人口少則自治之需欵亦少查城鎭鄉自治章程如第二條鎭與鄉之分等第四條鎭與鄉之轉改第十一條城鎭之分區第十一條鄉之合併第二十三條城鎭議事會議員名額之確定及其增加第二十四條鄉議事會議員名額多少之比例皆以人口爲主而不論其區城之大小又就城鎭鄉自治章程第五條觀之各種自治事宜如學務衛生道路工程善舉及工商務等其設備之繁簡均視人口之多少爲準而於區城之大小無甚關係即各國通例亦無一不計各市町村之人口而預算自治費以决定歲入者故各區分欵當以準據人口爲較勝然人口有死生移徙增减不常現時調查尚未能精密若以此爲分欵之標準則易致開報虚浮轉令人口調查不能得實而自治費之分撥亦遂有不均之患　 
[議决案]  
[呈報議决撫院箚交瑞升撫交議清查荒地案　（續）]  
　　（乙）劄開陳前部院奏定領荒章程分爲三等繳價上等每畝二千文中等一千五百文下等一千文定價甚寛措繳亦易自應遵照等因遵訂八附則並依第六條剳開公所酌减二成一語折合計算 
　　（丙）劄開先令繳價然後領地以清界限而免事後追呼徒煩案牘等因本局查自治公所費絀者多先令墊繳或虞裹足自應准予變通限報領執照後三年内繳清訂八附則 
　　（丁）剳開應給地照俟圖册報到由農工商局按照册報填發地方官加印給執等因本局查田畝執業由地方官給予單照係通行正當辦法若改用省垣局署印照周折旣多需索必倍沙洲司照蠧弊百出可爲車鑒至農工商局依第一條乙項理由更無庸增入 
　　（戌）剳開近來墾荒風氣大開二三年後卽可坐享地利升科舊例巳不適用應將平地縮爲五年山地縮爲十年分别升科用昭核實等因本局查墾荒一事收効本遠况多年遺棄之地必係息微功苦墾闢倍難山鄉磽瘠情形尤甚蘇省逼近口岸俗尙浮華情農過多欲令墾荒卽寛定升科年限尙不足以資勸誘瑞升部院　交原案謂年復一年無成劝可　　况更照舊例短縮五年墾荒本意重在振興寳　不使棄利於地苟能廣爲墾闢民食足而稅源自裕不在急議升科荒地十年起科成例具存自應恪守不必改縮至山荒開墾寛定十五年升科年限旣係按光緒三十一年鎭江成案江蘇全省事同一律更未便　　 
　　第四條　巳蒙裁奪可行可無須復議 
　　第五條　劄開現旣改爲繳價領地所有原繳地價亦應令業王償遠等因查民荒無庸　價巳於第三條甲項内聲明 
　　第六條　分爲三段復譎如左 
　　（甲）劄開每年忙漕帶征捐欵原係作爲地方自治公益經費此項清荒之用事關公益自可就此取給不必另撥他欵等因本局查自治經費頗鉅忙漕帶征無多清查費用如何支配應在各該城鎭鄉預算範圍以内無庸增人本局　案條文 
　　（乙）劄開地價應由地方官全數解司充餉或留備各項實業行　經費等因本局查應遵瑞升部院墾荒在勸業不　在欵之主旨儘數留充本地方各項實華行政之用訂入附則 
　　（丙）劄開公所清荒不無勞勩將來領地繳價可照民業酌减二成俾示優異等因遵訂入附則 
　　第七條　剳開每年僅於年終造册彙報一次未免積壓今擬　改爲每季造報一次等因本局按清查荒地本非易事其數有限其期無定年終彙報不過作一總束亦足以憑考而免文書形式之紛繁荒地一經查明即須報領執照地方衙门本巳有案隨查隨報無虞積壓 
　　第八條　劄開江寗情形不同能否一律辦理應候寗藩司核　詳請解决等因查瑞升部院交議原案首稱大江南北本省自兼指寗蘇委員代表宣述亦稱兼指寗蘇本局前後議案皆遵此旨撫部院統轄江蘇全省本非僅以蘇藩屬爲限案經裁奪寗藩司詎　更生異　惟案末旣設附則此條應改原文爲本議决案寗蘇一律辦理請通飭寗蘇兩　一律施行專件 
[福建船政廠塢模型說明書（四續）]  
[船槽]  
　　各國修船自有船塢後多不建設船槽該槽尚係開辦船政時所設可容一千墩以上之船上槽修理近因歷年巳久損壤之處較多修槽之費尤鉅未曾大修力量較小祇用以修理小船較之入塢殊覺簡易其能力與船塢相仿該槽長三百二十二尺上設機房合計面積一萬七千三百尺方安設拖船機四十架大螺絲四十條四十匹馬力一副工程最旺時匠額六十名現僅有三十七名 
　　船塢 
　　製造之學日見增長前第用船槽拖船離水勘底今則船身之大幾倍於昔非塢不足以容之船政從前祇有船槽僅能修千墩之船光緒十三年裴光祿任船政時乃添築船塢於羅星塔旋因費絀暫停十六年二月復行興工至十九年告成計建築費四十九萬兩塢身純用石砌長四百二十英尺寛一百一十尺當是時中國最大之戰艦首推定遠鎭遠兩鋼甲船是塢足以容之中國僅有旅順石船塢其建築之費十倍於閩此則近於東南各省凡閩粤江浙沿海各兵船修理最便該塢告成之後入塢修理者計有本省各輪船并北洋之海容海籌海琛通濟等船又間有外國兵船來修該塢建有抽水機廠機器廠官廳丁役房水手房木料亭棧房等項圍墻以内計面積二十九萬三千尺方除有船入塢向由各廠派匠辦理外塢内現設匠丁二十七名　　（未完） 
 
 

Page 27

 
 
小說 
[社會小說　清夜鐘　　（四十六）]  
[第十三回　談魂學孝廉發新論　赴修文學士棄人寰]  
　　姜曉岑道。這不過是偶然遇着的罷了。或者你們如夫人的心上。以爲這樣的一來。一定就會全愈。不知不覺的就覺得好了。其實你們少君本來没有什麽大病。都是你們如夫人心理上的原因。也不可知。你若是心上不信。我就立刻也來做個韓道婆。施展起神通來。再斬。個披頭鬼給你看看好不好。龍學士聽了笑道。你的話。兒我倒没有什麽不信。但是你說鬼神没有。我却親眼見過一個鬼的。去年在蘇州的時候。明明的在小妾房裡頭。看見一個女子的背影。狠像一個丫鬟玉梅的樣兒。我正要收出玉梅的兩個字來。忽然眼光一閃。竟是蹤跡不見。旣然是没有鬼的。這個我看見的。是個什麽東西呢。姜曉岑道世界上的鬼。原不是一定没有。但是這個東西。也不過是。：：：姜曉岑說到這裡。還没有接下去。忽然外面走進一個泰西服式的少年來。口中說道。如今這樣的文明世界。那裡還有什麽鬼。姜曉岑連忙看時。原來是龍學士的親戚。新在日本游學回來的魯延英。平日和姜曉岑也是狠熟的。剛剛一脚跨進書房。便指着姜曉岑的臉道。我們這位親戚。是個老大頑固的人物。說有鬼也還罷了。你是向來自命開通的人物。怎麽也說出這樣的話來。姜曉岑聽了。微微笑道。我雖然自命開通。却和别人的開通不同。别人的開通。是專門崇拜外國人藐視本國人的。我的開通。却不是這個樣兒。外國人雖然有可以崇拜的所在。我們中國人也未始没有可以佩服的地方。只要兩下比較起來。不要預先存着個偏重的意思就是了。魯延英聽了。把嘴一披道。你這兩句話兒。就腐敗得狠。如今的中國人。那一件兒事情。趕得上他們外國。别的人且不必說他就像你這樣的人。還說出迷信的話來别人更是可想而知的了。姜曉岑聽了。先自微微一笑。上上下下的看了魯延英一回道。你满身上穿着這樣的文明裝束。自然是有文明國人程度的了。 
國外新聞 
[哈雷彗星之現象] 　○十二日東京電云哈雷彗星繞過太陽時此間未能目見昨雖天氣晴朗無線電報竟不能通行此爲所得現象之一云　十一日柏靈電云昨日全歐天氣極佳除見流星隕地甚多外餘無特别氣象及天文之現象彗星之尾過地球時毫無所覩是夜歐洲各處好奇之人咸竚立途中仰空守望冀有所見然均失望而歸 
[居留島問題近聞] 　○十二日倫敦電云據君士坦丁電稱土爾其政府所致保護居留島各國之公牒巳接覆文内謂居留島國會巳將忠事希王之誓取消並據開里亞電稱該島國會巳决議容納回敎議員 
　　十一日柏靈電云土爾其海軍艦隊巳由君士坦丁出發擬在居留島之東卡配沙斯島附近駐泊 
[哈瓦拿炸藥肇災] 　○十二日倫敦電云哈瓦拿路透代理人電稱該處民人種族之見頗深大有不靖之狀現官塲頗以爲慮某日曾將存於工部局之炸藥三千袋移往闢拉台爾里哇營安放以防不測有小工一名悞落一袋於地突然炸裂致將營舍震毁因而殞命受傷者約有百餘人（以上譯字林報） 
來函 
[粤路股東來函]  
　　逕啓者此次粤路公司選舉董事總協理原定上海由廣肇公所騐票册報探聞三月中公司迭接上海來電章程及册迄未寄來不知爲何人壓擱蓋恐上海股多占額也廣肇公所旋再來電以期迫不及無從驗報但請照向章額選董事二名並電請代表譚潤之舉鄭官應黄仲良許炳榛並潤之四人不意譚潤之接電後竟私商龍參議冒舉羅應庚麥巽二人又復揑稱上海有票十六萬股分舉羅麥各四萬以冀選權較多得列上選現被上海股東查悉來電不認羅麥二人查粤路歷届選舉巳成笑柄不意此次由部嚴定章程仍復有此弊混可知粤路風潮仍難止息殊可歎也乞登貴報俾衆周知爲叩順頌台安粤路股東張公度謹啓 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
 

Page 33

 
 
   
 
 

Page 34

 
 
   
 
 

Page 35

 
 
   
 
 

Page 36

 
 
   
 
