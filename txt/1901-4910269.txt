# 1901 - 247 - 4910269

 

Page 1

 
 
[勸助棉衣] [  申報館協振所謹啓]  
　　去歲北省居民猝遭兵燹流離轉徙家室蕩然今雖時局已平仍安樂土而孑遺黎庶大半飢寒交困衣食難周轉瞬節序交冬北地風高氣候尤爲寒冷苟無禦冬之具則餘生之倖出虎口者必盡僵斃於冰天雪地之中一爲遙揣情形當亦海内仁人所聞而酸鼻者也本館協振所馳系窮黎自慚棉力思作解衣之舉乃深集腋之謀伏冀四方好善君子各發慈悲同宏胞與或逕製棉衣棉褲助解彼都或慨然解賜囊金俾爲代辦各隨嘘寒之意咸銘挾纊之恩封河卽在目前尤冀勿延片刻大裘徧覆小善誰云翹盼仁施曷勝迫切之至此啓 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄕會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以延今因中以達外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彥通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[中國創設學堂宜先除流弊說]  
　　學堂美事也今且奉旨創興矣天生民而作之君作之師原以使先知覺後知先覺覺後覺苟無學堂之設民且蠢蠢如鹿豕無復知孝弟忠信禮樂詩書矣安所得指爲流弊且泰西諸大國學堂之多而且巨誠有悉數難終者試以英國計之小學堂多至二萬八千所中學堂多至一千四百三十所大學堂多至一十一所法國則官民所設公私學塾都計七萬五千數百所用能使人才輩出智慧大開我國唐虞三代之制無存術序黨痒空談舊典童子勝衣就傅類皆人自爲師亦何怪貧賤孤寒者無力讀書以致終其身不能識一丁字哉邇來皇上新猷丕煥綸音迭降令各郡邑將書院改爲學堂凡在少年類得絃誦鼓歌同沾化雨從此入堂肄業者以中學爲體以西學爲用知識日啓學業日精行之數十年不特足與泰西並駕齊驅卽三代上術序黨庠之宏規亦何難復見於今日雖然天下事有一利必有一弊惟先去其弊之甚者斯利乃由漸而振興今者中國各郡邑所設新學堂已無異星羅棋布或中西兼教或偏重西文或謂和文與我華最合宜因先以和文課子弟揚鑣分道蔚然秩然然問之個中人則謂弊竇之多亦有言之而未易盡者弊何在一在創辦之人原若輩之創辦學堂也豈眞思啓迪我華人子弟哉不過欲於中取利耳當歲在戊戌皇上詔令將各省菴觀寺院改爲學堂若輩遂魚肉僧尼輙藉口於詔令之難違責令將產業交出僧尼迫於勢燄罔敢不遵而試問學堂果名實相符乎果能以僧尼之香火錢樂育後進乎亦惟假公濟私有名無實已耳及今歲旨下將書院改學堂則又垂涎書院經費千方百計禀諸有司其題目甚堂皇其章程彌周至說者謂若輩卽使涎之不得而每一學生入學肄業有膳費有修金有紙筆書籍價而招旣足額僅延一二敎習閱數日一課文藝每日午後一二時練體操座有皋比虚張門面而經理者已私槖充盈矣一在來學之人朝廷旣銳意維新凡父兄之屬望殷勤者莫不欲以新學訓其子弟乃子弟入堂誦習不肖者祇面戴金邊眼鏡身穿窄袖短衣不中不西日在花天酒地中游蕩閒有心存向上者又以悮信康梁逆說動稱易中國爲民主人人皆得操自主之權甚且訕謗聖慈阿附巨逆無知妄作聞者幾爲之怒髮衝冠嘗見某學堂將次畢業之某學生所撰挽袁太常聨語首云繼六君子而流血其意蓋以太常擬康廣仁譚嗣同諸逆臣噫太常之被戮忠也豈得與謀逆不遂肆諸市朝者同年而語在某學生固漫無知識而爲之師長者奈何亦充耳若不聞乎又聞某學堂教習夙喜扑責生徒一日生徒竟羣擁至總辦前請易他人主講總辦斥其妄則曰我儕皆有自主之權不特師長不能管我儕卽爾總辦亦豈能約束其狂妄若此其紕繆若此雖極學問鴻博亦必以乖戾恣睢僨厥事矧其生平志向惟以國民黄種歴史愛力團體等惡俗不堪之字炫異矜奇而學堂尙得爲美事乎彼入學者尙能知有孝弟忠信禮樂詩書乎今欲痛除其弊必先由朝廷簡一管學大臣如學政之職以時赴各省巡行而以府學教授監察郡治學堂州縣學學正教諭訓導監察州縣治學堂經費則責成地方官以時給發俾創辦者不得染指於其間教習則先由管學大臣試之必試可而後准其設教學生於入堂時取具不得沾染逆說之結有悮染者立時斥出以示之懲如是則弊旣除而利自興庶足副皇上降旨創興之美意乎不禁跂而望之 
[日本蒐軍記]  
　　日本長崎友人來函云九洲陸軍聨隊大操向例定於每年十一月舉行今歲因改正徵兵令移前一月東歴九月七號即華歴七月二十五日先由總統議定日期然後將各隊配分東西兩軍西軍乃第二十三聨隊統領官步兵中佐富山質彌第一大隊長步兵少佐加藤鍊太郎第二大隊長步兵少佐平山信夫第三大隊長步兵少佐小原要此外另有騎砲工兵各若干隊東軍統領官步兵大佐遠山規方第一大隊長步兵少佐淸水金生第二大隊長步兵少佐立花七三郎第三大隊長步兵少佐澤井直三郎此外騎砲工兵亦如西軍之數迨屇操期適逢宿雨初晴道途泥濘而將士仍勇氣百倍奮不顧身其二十三聨隊兵卒大都籍隸宮崎當明治二十八年朝鮮之役由大寺少將統帶充當前鋒閱時僅四點鐘卽攻破摩天嶺堅壘十二座以此號稱勇敢四十六聨隊兵丁則皆長崎縣人係近日增設雖未經戰陣亦頗具赳桓之槪迨部署旣定授以方略西軍駐愛野村東軍駐矢上村其中軍總統官乃第二十三旅團長陸軍少將木越安綱副統官步兵大尉野島貫一審判官第六師團叅謀步兵少佐折下勝造副叅謀步兵少佐小松崎清職此外騎兵第六大隊長爲騎兵大尉馬男木伊豫輜重兵第六大隊長爲中佐山本登喜次副長爲輜重兵 
 
 

Page 2

 
 
中尉河内嘉一屯於北高來郡有喜江之浦附近派西軍爲侵入軍自瀨户上陸逕往矢上村東軍爲防禦軍以長崎爲根本地午後旣抵矢上村隨由江之浦達愛野村之新街用逆擊法東西兩軍各揮令騎兵衝突東軍枝隊騎兵由户各東北方楊梁出西軍枝隊騎兵由愛野村三軒茶屋西北方交义路出初次交鋒東軍退至江之浦東北方高地京塚臺松林内隱伏西軍騎兵乘勢直衝東軍步隊敗至速見村忽松林所伏東軍騎兵一躍而出横擊西軍東軍前衛軍則占住京塚高嶺周圍山谷歴歴在目一任西軍出入西軍旣至速見村再欲前進因見東軍勢猛只得稍退東軍砲兵復發砲逼之不料西軍亦有步兵砲隊隱伏山中見東軍發砲因於有喜船津高阜上燃砲應之相距祗一千五百米突未幾西軍隊長復由東軍之南面進攻東軍集於陣北高阜鏖戰良久槍砲齊施聲震山谷無奈東軍人數過少遂稍却少焉東軍雲集諫早一帶將西軍四面圍住西軍知不能守遂退至千千石西北列陣固守東軍分隊見敵退卽直前追擊至三軒茶屋西軍分隊砲兵已列陣愛野村迤東高原將東軍擊退旋收隊至千千石西北高地露營暫歇東軍分隊一大隊直抵西軍列營處探察一周略與之戰即退至愛野村西北駐紥自淸晨六點鐘至薄暮七點鐘閱十三點鐘之久各軍皆異常辛苦爰安息片時有往觀者謂愛野操塲與小濵通街道兩旁皆高阜南卽千千石灘北臨有明灣其高聳東邊者乃温泉嶽離此約三里餘一片平原東西徑十里許眞野戰之勝地也至夜半東軍枝隊派兵一隊銜枚疾走往襲西軍時值天氣昏黑咫尺難辨行至愛野村後砲兵紥營之地復遣第一大隊赴本道附近攻敵兵正面第二大隊居左攻敵之右與中軍聨絡又遣第三大隊居右攻敵之左時西軍在千千石屯駐迨三下鐘時召集各軍聽令先以三大隊列陣如長蛇形爲大軍以一大隊三中隊爲右翼以一中隊爲左翼以俟敵之右軍四下鐘時各軍整備齊全而東軍所發第一第二兩大隊已由平野小松原等處繞至離西軍列營地目八百米突遣哨兵往探適爲西軍哨兵所見卽與接戰東軍大勝遂步步偪入約一百米突西軍援兵踵至左衝右突勢如潮湧忽東軍拔隊進至三四百米突戞然而止旣而西軍拔隊迎戰砲兵先開砲以擊東軍還砲應之霎時雷轟電掣及隆隆聲止時已一輪旭日高升雲仙吾妻兩嶽之間惟見戈戟凝霜旌旗蔽野蓋自五點四十分至八點四十分已戰至三點鐘之久矣俄而東軍枝隊長第四十六聨隊第三大隊長陸軍步兵少佐澤井直三郎因地形不利傳令將西軍枝隊長輜重兵第六大隊長中佐山本登喜次與之更易而東軍本隊因戰時失利向長崎一路退行經大村至諌早附近時已有東軍枝隊在彼爲犄角之勢遂護之以行退至三軒茶屋之右橋梁已被砲車所斷阻不得渡而西軍追攻益急正在進退維谷時幸東軍枝隊之後衛第三大隊從三軒茶屋前後山凹中繞出將西軍前後擊退再由工兵修整橋梁始得全隊渡登彼岸西軍急入愛津攻之東軍後衛兵用砲遙擊步騎從而突進見三軒茶屋左近街道已將木石横截左右山路亦建有旗幟前至森山村恐有埋伏不敢窮追少焉諜者回報矢上村有軍一隊假設四軍旗號已退至愛津屯宿東軍則屯於小野村金毘羅山附近是處道路狹窄山嶺崎嶇雖占高地然已非常困憊砲車上嶺更形掣肘其前哨駐栗面附近是爲右翼至于左翼則屯紥小野村字宗方三叉路口以爲後援時已天色昏黄而陣上尙殺氣彌天惡雲冪地謂非如荼如火之大觀而何 
[派辦大差]  
　　聞之保定友人云兩宮旣抵開封將入直境省垣大吏派令各員辦理鋪墊御膳恭侯駕臨兹將所委銜名照錄於左鋪墊總辦縣丞馬慶麒王彭壽馮承熙潘德藻王連昌王祖培典史章毓祺陳秉禮王謹彭光岐李家駒阮志復巡檢章貞吏目丁鑑陳瑛御膳總辦知縣王華清知縣趙惟慶張聨恩劉恩绶曹鳳來王志昻劉昌邦高龍章内務府郎中降六品頂戴岳齡州判朱瀚鹽大使丁濟美縣丞孫廷恩金傳麟府經歴王相齡從九汪家齊何雲章陳宣戎張夢陽盧天錫朱炳彪方基善汪德歟孫祖耀 
[示領房價]  
　　聞之京師友人云前門内東交民巷一帶圈入使館之華民房產現經辦理擴充使館界址事務局出示曉諭統限三個月發給房價銀兩自九月二十五日起各持契據赴局領銀每房一間給銀二十兩 
[護教有功]  
　　廣州訪事人云上年湖南衡州府屬匪人閙教有一法國教士深恐池魚殃及易服潛逃道出連州州人欲與爲難時李芷香直刺方權州篆聞警親往彈壓始得平安無事隨保護教士入城派弁帶勇送至省垣領事署中資遣回國教士深感直刺情誼歸而陳諸政府旋由法廷頒給直刺寳星一座上月某日法領事接到廷旨卽飭人送至督轅轉給直刺祇領 
[舉人去逆效順懇恩赦罪摺稿]  
　　閩中邱菽園孝廉悮伍康梁後經改悔奉旨赦宥其罪賞給功名本館前已錄入報章并箸論諄勸黨中人及早去逆效順兹見香港循環日報登有湖廣總督張香帥奏疏爰照錄之其文曰奏爲南洋鉅商始爲康逆所愚今經勸導悔悟報効振需鉅欵以明心跡懇恩優予褒奬恭摺仰祈聖鑒事竊查逆首康有爲逋逃海外誑誘旅居南洋各埠華商設會歛錢以供作亂之資於是僞稱新造自立之國集資數十萬元散放富有票分遣死黨勾結會匪意圖占踞東南各省自匪首唐才常等在漢口事敗後本年三月又集資數十萬元改造回天票號召各亂黨萃於上海仍欲糾合鹽梟游勇會匪再擾長江並賄買奸民徐春山等及外國流氓包辦沿江各省理藏炸　轟燬官署營局雖皆先期破獲未遂奸圖要其錢財充裕運用不窮則皆由海外華商誤信其虚揑保國保皇之名目而輸資接濟之故康逆有恃無恐爲患不已臣於上年擒誅唐才常後訪悉情形卽刊刻告示及勸戒文將康有爲梁啓超逆信僞檄中自稱自立之國不認國家及借遵皇權以復民權等語悖逆狡詐情形摘發宣布剴切勸戒咨送各省及出使各國大臣飭發外洋各處商埠廣爲傳布並叧託往來南洋之正經商人多携刊本前往散給各商閱看由是各華商始知康有爲陽託保皇陰圖自立確係悖逆之尤絶非忠義之士迨上年十二月欽奉明詔變法自强海外聞風莫不歡欣鼓舞並知康有爲從前獲罪實因其圖爲逆亂與變法毫不相關羣起詆斥而避遠之矣查上年唐才常破案後搜獲匪單内有邱菽園姓名并據匪魁唐才中供有邱菽園貲助錢財之語經臣刊入通緝匪單分咨各省查拿在案旋臣訪知邱菽園卽邱煒　係福建海澄縣舉人内閣中書銜向在南洋新嘉坡一帶經商開設恒奉公司家貲百餘萬且文理頗優夙負才名素爲各華商之望因思該職商身爲舉人自必讀書明理何至附和逆謀因託出使大臣羅豐祿轉飭新嘉坡領事併託兩廣總督陶模就近在粤託人向之開導諭以是非順逆現據邱煒萲禀稱該職天南僻處孤陋寡聞前此康梁輩逋逃過坡始以文人窮竄海濵偶與往還談論嗣聞其有藉會歛錢煽黨惑衆之事立卽深非痛恨與之絶交不意寃被株連名罹匪籍該職豈無人心何肯甘心從逆悖妄狂愚一至於此幸荷明察曲予自新用敢輸誠陳訴報効秦晉振捐銀一萬兩懇予奏明銷案免累俾得瑕玷重磨以後如有以資財助逆之事斧鉞刀鑕所不敢辭等語託古巴總領事陳綱呈交兩廣督臣陶模轉寄來鄂臣查閱來禀情詞痛切悔悟實出至誠屢次電詢陶模亦謂其情可原其言可信近閱上海報載有該職商表明心跡告白於康有爲陰賊險很之行徑攀陷異已之狡謀痛斥不留餘地具見該職商確與康逆絶交坦然明白該職商素爲南洋各埠華商所信重今有此舉各商必相隨覺悟從此無復有資助康逆之人康逆無財可歛其計立窮卽再欲謀亂而資無所出其黨羽亦勢必渙散離心釜底海魂困斃可坐而待是邱煒萲此舉非但深明大義實足默挽人心關繫極爲重大且聞該職商現福建原籍水災已捐助振需銀二萬兩另由閩浙督臣具奏兹以秦晉荒旱復據報効庫平銀一萬兩於振務不無裨益是其急公好義惓惓不忘宗國之心尤堪嘉尙合無仰懇天恩明降諭旨將其輸誠拒逆各節優予褒奬以勸自新而弭巨患出自逾格鴻慈除由臣通咨閩省曁各省准予銷案免累併將報効振需銀兩分交秦晉振捐局兌收充振外理合恭摺具陳伏祈皇太后皇上聖鑒訓示謹奏 
[匪棍成擒]  
　　漢口訪事人云鎮上著名匪棍張玉生周六狗無惡不作案積如山邇經受其荼毒者控諸夏口廳署廳尊張堯臣司馬准詞飭差拘獲大約卽須盡法懲治矣 
 
 

Page 3

 
 
[觀察丁艱]  
　　漢口訪事人云漢陽無烟火藥厰總辦沈孟南觀察因丁内艱請假回四川珂里治喪大憲准之遂於上月二十才日附楚寳輪船上駛 
[蘇臺火警]  
　　姑蘇采訪友人云本月初五日黄昏時省垣胥門内養育巷太平橋南首某藥鋪中人烘焙藥物火勢過猛灼及窗櫺一刹那間遽兆焚如之禍地甲瞭見急鳴金告警各叚水龍夫星馳而至吸水圍噴閱一下鐘時始得漸漸救熄雖未殃及鄰鋪而已燬去房屋二十餘楹矣 
[洪崖訪道]  
　　南昌訪事友人云今夏江西各郡縣大水爲災入秋又苦亢旱方謂田中禾稻必已無望豐收矣乃近日各處晚禾收獲大約仍有六七成惟市儈居奇米價迄未稍减○宜春縣紳士上控積榖倉董事吞蝕公欵一案爭持不下數月於兹上月某日讞局委員馬鏡秋陳仙舟兩明府飭提至案一再開導斷令倉董酌繳錢一千六百千文兩造乃具結而退○當孟子卿江雲卿兩明府先後任南昌縣時督同紳士曹漢生内翰在百花洲畔修建彭剛直公專祠自去冬開工至今夏始告竣隨於孟秋吉日奉木主入祠 
[鐵甕寒濤]  
　　鎮江訪事友人云常鎭通海道長久山觀察以鎭郡人烟稠密時届冬令難保無匪類濳蹤特飭各叚保甲委員編查門牌每十户擇一公正人爲牌長見有形跡可疑者許卽禀局查辦隱而不報惟牌長是問○九月二十九日爲英皇誕辰停泊鎭江之各國兵艦均鳴禮砲二十一門旣而鎮城各官咸詣英領事署致祝領事博諾德君殷勤延入欵以烟茗亦足見中西輯睦之情矣○九月二十九日有一划船載四客往瓜洲行至江心潮漲水急舟子力不能支以致傾覆旋得救起一人餘均葬身水府亦可哀矣○瓜洲鎮總兵高藎臣鎮軍於月之初一日詣大校塲閱視標下各營兵士合操傍晚始畢中有技藝出衆者分廉俸奬之 
[上海官塲紀事]  
　　昨晨淞滬釐捐總局督辦朱詵伯觀察命駕至縣署拜會縣主汪瑤庭大令互談良久始别○陽湖縣翁笠漁明府寳山縣金調卿明府户部主事劉茀卿主政江蘇候補縣孫建臣明府均於昨日到申先後命駕詣道轅投刺及至上海縣署時縣主汪大令延入花廳茗談良久而别 
[示繳契稅]  
　　江蘇松江府上海縣正堂汪爲出示曉諭事案奉本府憲余札奉賦稅局憲排單札開案照蘇松等五府州屬各業光緒二十四年以前置買田房各產應補稅銀兩屢經定限飭令補納嗣因展限届滿據華亭縣具詳請示案内又經批准寛限三個月並通飭各屬再行示諭依限照常投稅一面由縣將推收户糧及稅契底簿詳細核對查明漏稅各户開造户名細册送局察核在案迄今半載各屬征解契稅仍屬寥寥當此庫藏匱乏需餉浩繁自應實力稽征以資湊濟等因到府飭卽剴切示諭各業户赶緊將契稅彚數報解倘敢觀望遷延卽行擇尤罰辦等因到縣奉此合行出示曉諭爲此示仰各業户人等一體知悉自示之後務各將二十四年以前置買田房產業契據赶緊來縣報稅以憑彚數報解倘敢觀望遷延定遵憲飭從嚴罰辦决不姑寛各宜凛遵毋違切切特示 
[示用銅圓]  
　　邇來江蘇巡撫聶仲芳中丞籌欵鼓鑄當十銅圓以輔制錢之不足市中行用人咸便之昨日上海縣汪瑤庭大令奉江蘇藩司陸春江方伯頒發示諭大旨謂此項銅圓係仿閩廣兩省鼓鑄式樣質用紅銅錢色極佳江蘇全省自應一體行用至於完納錢糧釐稅及一切往來交易均可照用不得抑勒云云此亦補救圜法之要端也 
[緩期提訊]  
　　金肇端程寳鈞投道轅控已故硝磺局委員諸可詩假公濟私牽涉潘其思前經蘇松太兵備道憲袁海觀觀察札委朱霞林明府提訊以金所供不實諭令交人保出理處旣而觀察以此案未便含糊定於昨日親提推鞫不意屇時程已往蘇金亦患病大約須緩日示期訊核矣 
[烟館須知]  
　　上海縣正堂汪爲出示曉諭事照得每屇冬令必須嚴密巡防使宵小無從窺伺所有城廂内外各烟館均應給發示諭限令每晚於二鼓關閉以免匪類混跡歴經出示諭遵在案兹屇冬令且近來各處會匪及游兵散勇每每勾結爲患尤應認眞查察合行查案示諭爲此示仰各該保甲立卽遵照查明城鄕村鎭現開烟館共有若干户造具年歲籍貫淸册限三日呈縣以憑核發條諭各烟館務須遵照定章依限於二鼓關閉不准深夜開燈以及容留來歴不明之人住宿如違提究至本境烟館前經明定章程祗准閉歇不准添開現在訪聞城廂内外以及四鄕各鎭時有添開之户大都保甲得賄容隱實屬顯違禁令自示之後如有再敢私行添開者一經訪實定即立提到案嚴懲並將得賄包庇之地保一併究革房屋發封入官决不寛貸各宜凛遵毋違切切特示 
[滬城火警]  
　　昨日凌晨六點鐘時本城西門内梅溪弄某姓家廚房中忽然火起一刹那間焚燬房屋兩椽幸經多人救援得卽熄滅至午前十點鐘時虹橋南首艾家弄口松壽堂藥材店又因焙藥不愼禍兆焚如警鉦旣鳴各叚水龍飛馳而至吸水狂噴未幾即烟消火滅計焚去内屋三椽店面並未殃及當火熾時縣主汪瑤庭大令乘輿前往行至某處地甲飛報火熄遂折回 
[上海巡局紀事]  
　　前日成衣匠倪涵汀王阿妹因失去熨斗在南市花衣街乾豐茶館中口角不休倪忿無可宣將茶盃擲去悮中朱茂松頭上略有傷痕隨懼而逸去朱不肯甘休扭倪至十六鋪巡防南局控訴局員陳禾亭二尹令倪交王訊核○前日南市十六鋪更栅夫頭目唐阿毛將散給各夫役之工食錢二十餘千吞没各夫役羣相鼓譟事爲十六鋪巡防各局員所悉立飭地甲尋獲解案訊追○陳小弟失業無聊寄居其兄陳葆元所開小烟館中葆元厭之前日釁起鬩墻其母聞而解勸皆不依從因扭至二十三七鋪巡防局控訴局員詰悉情由一併麾之使出不予准理 
[英美租界公堂會訊案]  
　　前者德商順發洋行主控吳甡記主吳子良定購印花洋標延不出貨等情讞員張柄樞司馬會同德總領事署繙譯官佛爾克君訊得兩造供詞各執諭令各邀公正人理處旋由兩造邀請天祥洋行某洋人及華商陳松庭核算帳目僉謂順發行已將吳所定各貨中擇其不致虧本者另行售去以致數目不符無從核算前日司馬與佛君升座復訊原被仍各執一詞司馬著候下禮拜六邀公正人到堂再行訊核○職員徐洪正控許文華侵吞聚仙戯園租銀司馬正擬提訊聚仙戲園主何文卿延律師侯魯公投案聲稱聚仙房屋前係郎姓之業迨後轉售與徐由徐託物威律師處司帳人經收租值何欲開戯園向經收屋租人訂立合同以一年爲限從未積欠租金旣而徐忽自向何止付何至物威律師帳房查問因許言語與徐相同故迄今少付兩月不料徐不問情由遽將戲園封閉本律師查得此案徐許别有糾葛何並無不合之處遭此虧耗情實難堪司馬商之佛繙譯以此案前由律師哈華托調處曾函請銷案應著何補遞禀詞以便給諭開演一面俟徐許議妥再行核奪 
[九月分選單]  
　　小京官太常寺博士李天柱山西監知州湖北歸州江鍾衡廣西監雲南昆陽郎廷杰浙江監趙州張聨恩江蘇廕生通判安徽池州陶錫祺江蘇監湖北漢陽宁鼎　廣西思恩樊家榖俱安徽人知縣浙江瑞安林福熙福建甲新城高莊凱福建附湖北通城王景棻江蘇廪河南西華舒樹基浙江靈寳許月華湖南俱監布經歴安徽董壽祺浙江監直州判湖南灃州郝國忠山東拔縣丞福建龍溪蔣世增奉天監吏目陜西葭州李世英河南吏員貴州獨山趙逢吉直隸監 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　本埠老虎灶小茶肆大都係江寗府屬溧水縣人所開前曾設立溧水公所舉曹某爲所董近日個中人傅慶裕馮炳榮陳宗相金月泉等八名與曹不洽聨名禀請將曹斤退另舉沈某董其事前晚縣主汪瑤庭大令升堂提訊傅等同供公所董事曹某與衆不睦故擬叧舉沈姓充當求恩給示曉諭蔣子春投案供稱小的與傅等同鄕前承舉爲董事無奈兩日失明恐難勝任爰薦曹某董理一切乃傅等偏執私見欲另舉沈某代之然沈係本邑人並非籍隸溧水各同鄕未必允從小的不敢干預叩求明鑒大令見傅等獐頭鼠目皆非安分之徒諭以此事應由爾業中年長之人選擇公正明白同鄕人禀明給諭傅等乃唯唯而退○盛阿四扭控陳大林逞兇訛詐前日大令升堂研訊盛供小的向當小工今年四月某日陳加林向小的索詐洋銀二十元經陳大林勸給八元得卽了事昨日途遇大林忽稱前欵尙少十二元勒令找給小的不允致被兇毆叩求究辦陳大林供小的前見加林與盛爭閙出爲勸解反被扭案尙求明察大令察得兩造均非善類判責陳大林二百板盛嚴詞中斥叱之使退○韓阿富扭控金張氏拐匿伊妻陸氏大令研訊之下韓供小的之妻陸氏前與金張氏同居被挈至某繅絲廠工作隨乘間拐匿他處小的向之查問意圖狡賴求恩究追金張氏供韓賃居小婦人家前樓平日有楊雪卿者常到陸氏房中前日楊乘小婦人不在誘同陸氏逃逸鄰人某甲曾在靜安寺左近遇見尙乞查提大令飭韓自行找尋不得妄控 
[英美租界晚堂案]  
　　前者博克律師控鄕人沈大丫頭售地悔議延不交出單契等情讞員張柄樞司馬訊知此單由王成章向人押銀諭候提王復訊旋由王訴稱此單業已贖回被葉薇生搶去前晚司馬提葉研鞫葉呈出博克律師收條聲稱此單由王交小的轉給博克收條呈鑒王供此單由小的向沈姓贖回持至同芳茶居被葉搶去求恩究追司馬謂旣有收條不得指爲强搶著將王責手心一百下王堅稱此單明明被搶否則何不早將收條交小的直至庭訊時始以此搪塞可見此事實與洋人串同大老爺明鏡高懸幸勿被其朦混司馬諭候會商總領事再行訊核 
[英租界捕房紀事]  
　　前日福建路左近有一無名孩屍三百四十一號巡街捕見之回報捕房捕頭著地保投報善堂請爲棺殮○流妓劉桂香蹀　漢口路中强邀人至家歡會被某號巡街捕拘入捕房捕頭著解送公堂禀請讞員張柄樞司馬訊核○前晚王雲飛闖入天仙戯園圖飽眼福經管門巡捕拘入捕房捕頭令押乞丐牢片刻以儆 
[法租界捕房紀事]  
　　王洪懷在英界外國墳南首某姓家誘得一女孩携至法界意圖變賣巡街捕見形迹可疑因向盤詰王言語支吾遂拘入捕房捕頭詰出眞情飭傳女父母來領王則押候堂期解請讞員杜枝園大令訊懲并令女父母届期挈女投案備質○范阿福向某烟紙店混用銅質僞洋銀被店夥察出扭送捕房捕頭令押候解送公堂禀請訊究○積竊某甲濳入某姓家竊得衣服數件持至某押店質錢適爲包探所見拘送捕房捕頭命押候堂期解請訊辦 
[美租界捕房紀事]  
　　前晚日本人某甲黄壚小飲深入醉鄕悮闖入篷路曾姓家肆行滋閙曾怒喚令二百十九號巡街印捕拘甲入捕房捕頭令押至酒醒後釋去○昨晨偷兒楊阿三至北四川路胡姓家竊取東洋車上玻璃燈二盞報捕後由包探石金榮查獲吊出原贓帶入捕房捕頭令押候轉解公堂禀請讞員張柄樞司馬訊辦○昨晨甬人山文煥投捕房訴稱頃因事行經北四川路突被不知姓氏之流氓攫去洋銀數十元請爲查緝捕頭允之○前晩偷兒盧小娘嚴春生濳至穿虹浜譚阿華木作内竊木數株肩負而出適爲包探石金榮所見連贓解入捕房捕頭令押候解送公堂禀請懲辦○日前有花妙香者投捕房訴稱現居虹口某里有妾某氏忽於某日將家中所有席捲而逃請爲查緝捕頭派包探顧福其將氏拘獲帶回押候解送公堂禀請訊究○前晚有甲乙二西兵相約至某處沽飲酩酊之餘闖入斐倫路某粤妓家百般滋閙適爲巡街捕所見拘入捕房捕頭令押至酒醒後釋出 
[維揚官報]  
　　九月二十八日王鹺尹鍾貴楊鹺尹定斌陳鹺尹安章等赴運轅遵章甄别二十九日秣陵司黄少尉霖公幹過揚三十日分發巡檢戴鹺尉于祉安徽人禀到十月初一日酉時日食各衙門循例救護 
[上海北市絲業會館籌賑公所施子英經收各處水災賑捐八月十八至廿九日第一百零五次淸單]  
　　十八日不留名洋五元内銅洋二元○十九日神户無名氏洋廿元○二十日仁和縣蕭洋一百元湖州適安居士爲小兒褓病愈酬願洋五十四元思補過齋龍洋十元漢臯隱名氏洋十元○廿一日自苦子求一家平安洋廿元吳淞顧價生完願六元揚州葉筱卿二元語溪愼德堂蔡一元○廿二日江右吉人氏洋廿元王隱名氏五元○廿三日王周氏龍洋二元○廿四日戴文彬號桂亭爲孫長松病篤　有轉機完願洋五十元○廿五日武林悔過子經募由彚康莊來洋六百元新聞報館協賑所經募十三批英洋一百五十三元龍洋廿二元銅大洋六十元銅小洋四十角靑錢二千文舊銀飾二對兌見洋八角七分七厘衛亦濟洋五十元○廿六日始平氏求病速愈洋二百元○廿七日東臯堂高晴記由公信帋棧來洋六百元嘉興吳門沈氏求病愈洋五十元○廿九日杭垣免禍子勸募洋五十元金陵虎臣氏十元○八月份共收洋三千三百廿六元扯七三八二五合規元二千四百五十五兩四錢一分九厘龍洋一百零一元扯七三二合規元七十三兩九錢三分二厘小洋一百廿五角三分五釐扯六九合規元八兩六錢四分九厘靑錢二千文作規元一兩七錢四分以上共收規元二千五百三十九兩七錢四分銅大洋一百十五元銅小洋四十一角貂套一件連前共收規元三十萬零零二百五十四兩零零八厘铜洋一千三百廿九元一角貂套一件碎銅二兩五錢砂錢六千二百文仇畫卷一册畫絹三幅殿板宣紙廿四史一部圖書集成醫部兩箱福報錄五千本字軸三頂畫軸一頂再廿五日武林悔過子募洋一千元嗣接來函囑除法四百元計實助洋六百元合併聲明 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　福州將軍兼管閩海關稅務奴才景星跪奏爲閩海關應解光緒二十七年分京餉提解恩賞銀兩緣由恭摺仰祈聖鑒事竊照案准户部咨光緒二十六年十一月二十七日奉上諭户部奏豫撥來年京餉一摺京餉關繫緊要本年庫欵益形支絀來年京餉該部仍照向年原數指撥各省關應解京餉銀兩於五月前解到一半十二月初間全數解淸不准截留改撥藉詞延誤等因欽此並奉單開閩海關洋稅銀二十一萬兩咨行遵照前來業經奴才於本年四月初十日籌銀五萬兩匯交漢口轉運局彚解陜西行在户部投納恭摺奏報在案嗣奉行在户部咨開遵旨籌撥京師王公百官兵丁等恩賞銀兩一摺抄錄原奏單開閩海關原撥洋稅銀二十一萬兩此次擬提解銀六萬兩匯解江海關設法匯京以備各項要需等因應即遵照辦理竊維在京王公各官兵當差艱苦旣蒙加恩賞給亟應作速籌解以副朝廷惠愛臣工之意兹准就六成洋稅項下設籌銀六萬兩作爲本年應解京餉提解京師恩賞之欵塡具文批發交號商蔚泰厚新泰厚源豐潤承領於六月十五日由閩省匯解江海關查收設法匯京以應要需除分咨查照外合將閩海關應解光緒二十七年分京餉提解恩賞銀兩緣由謹恭摺具奏伏乞皇太后皇上聖鑒謹奏八月十七日奉硃批户部知道欽此 
李興銳片再現署新昌縣正任南昌縣知縣孟慶雲明練有爲堪以委令調署新建縣知縣所有新昌縣印務查有委署豐城縣事尙未到任之大庾縣知縣彭厚基留心吏治堪以調署遞遺豐城縣印務查有現署新建縣事正任南康縣知縣孔昭珍誠篤穩練堪以調署又臨川縣知縣鄭恭前經臣奏調廬陵縣知縣現尙未准部覆查鄭恭和厚諳事堪以先行調署廬陵縣印務所有臨川縣印務查有現署廬陵縣事請調鄱陽縣正任上高縣知縣江召棠才具開展堪以對調署理又署長寍縣知縣王繩武據報丁憂查有龍南縣知縣徐勤來平妥勤事堪以調署該員等任内並無盜劫三叅届滿已起四叅及錢糧未完叅限將滿有關降調各處分之案據藩司張紹華會同臬司柯逢時具詳前來除分檄飭遵外謹會同兩江督臣劉坤一附片具奏伏乞聖鑒謹奏八月十七日奉硃批吏部知道欽此 
升允片再布政使李紹芬奉命護理陜西巡撫所遺藩司篆務應請以按察使樊增祥署理遞遺臬司篆務查有截取道吳樹棻端重穩成操守可信堪以署理除分别飭遵外謹會同陜甘總督臣崧藩附片具陳伏乞聖鑒謹奏八月十七日奉硃批知道了欽此 
景星片再奴才案查福州厦門二口應解總理各國事務衙門三成船鈔銀兩業已解至一百五十七結止附片奏報在案今自光緒二十五年十二月初一日起至光緒二十六年三月初一日屇滿第一百五十八結期内福州口徵收洋商船鈔銀一千四百四十二兩八錢招商船鈔銀二十六兩六錢厦門口徵收洋商船鈔銀一萬一千一百五十六兩四錢招商船鈔銀四百五十三兩九錢核計福州厦門二口共徵船鈔銀一萬三千八十兩七錢應解一成銀三千九百二十四兩二錢一分除將此項銀兩按數兌足塡具文批發交號商源豐潤承領解赴總理各國事務衙門投納曁分咨查照外理合附片具陳伏乞聖鑒謹奏八月十七日奉硃批該部知道欽此 
雲南布政使臣林紹年跪奏爲恭報微臣抵滇接篆日期叩謝天恩仰祈聖鑒事竊臣在貴州按察使任内恭承恩命補授雲南布政使當卽具摺叩謝天恩籲請陛見奉硃批毋庸來見欽此遵卽起程於七月初八日行抵雲南省城奉督臣魏光　撫臣李經羲札飭赴任十三日准署藩司臣全楙績將印信文卷移交前來臣當卽恭設香案望闕叩頭祗領任事伏念臣以菲才渥承寵遇涓埃未報悚惕方深查雲南居邊徼要區藩司爲旬宣重寄人才之鑒别宜審餉源之匱乏堪虞况時局益復艱危而交涉尤難因應依違旣易以誤事操切何足以圖功凡一切應辦事宜均關緊要如臣檮昧深懼弗勝惟有不激不隨任勞任怨隨事禀商督撫臣認眞經理冀仰答高厚鴻慈於萬一所有微臣抵滇接篆日期並感激下忱理合具摺恭謝天恩伏乞皇太后皇上聖鑒謹奏八月十八日奉硃批知道了欽此 
長順片再查署伊通州知州試用通判杜玉衡因交涉調省遺缺查有委用通判阮忠植年壯才明堪以委署業據前吉林分巡道覺羅達椿加考詳經奴才飭遵在案兹署五常廳同知試用知府永泰調省另候差委遺缺查有准補五常廳同知戴鴻鈞飭赴新任以重職守賓州廳同知朱材濟因俸滿調省遺缺查有試用通判杜玉衡辦事認眞堪以派往接署雙城廳通判柳大年因案調省遣缺查有在任候補同知農安縣知縣杜學瀛明敏練達堪以調署遞遺農安縣知縣一缺查有試用通判張呈泰老成穩練堪以委令署理據署吉林分巡道文韞先後具詳請奏前來除分檄飭遵外謹附片陳明伏乞聖鑒謹奏八月十八日奉硃批吏部知道欽此 
長順等片再查伯都訥左翼副都統銜花翎協領耆勝原係雙城堡旗籍上年兵燹後在雙城堡地當衝要一切交涉事繁曾經奴才等派委　恊領署理該城協領事務於辦理地方旗務並交涉事件甚合機宜現在和局甫定未便更易生手請將伯都訥左翼副都統銜花翎協領耆　與雙城堡協領玉崑互相對調期於地方旗務辦理交涉一切事件均有裨益是否有當理合附片具陳伏乞聖鑒訓示謹奏八月十八日奉硃批著照所請兵部知道欽此 
提督銜署山西太原鎭總兵記名總兵齊木沁巴圖魯奴才李福興跪奏爲恭報奴才接署鎭篆日期叩謝天恩恭摺仰祈聖鑒事竊奴才於光緒二十七年七月十七日在忻州防次承准撫臣岑春煊照會以現署太原鎭總兵杜金標調省察看奏委奴才接署鎮篆等因當將防務交卸淸楚於七月二十八日由省起程八月初八日行抵平陽府城准前署總兵杜金標委員將太原鎭總兵關防並王命旗牌文卷齎送前來當卽恭設香案遙望行闕叩頭謝恩祇領任事訖伏念奴才自束髮以從戎誓委身而報國偏裨屢擢報稱毫無兹復權篆總兵任膺專閫伏查太原一鎮轄地七州六府統領兩營五旗修内政首在衛民欲安良必先除暴强國勢亟宜經武使有勇尤重地方訓練巡防在在均關緊要自維愚昧深懼弗勝惟有隨時隨事與撫臣悉心商榷認眞經理不敢因暫時攝篆稍涉疏虞以期仰答高厚鴻慈於萬一所有奴才接署鎭篆日期並感激下忱理合恭摺具奏叩謝天恩伏乞皇太后皇上聖鑒謹奏奉硃批知道了欽此吏部謹奏爲遵旨議奏事准行在本部咨送内閣抄出兩廣總督陶模等奏稱布政司廣豐庫大使宋壽嵩丁憂遺缺查有大挑試用知縣張光銑才優識卓事理詳明堪以借署布政司廣豐庫大使與例亦屬相符相應奏明請旨准以大挑試用知縣張光銑借署布政司廣豐庫大使缺等因光緒二十七年三月二十一日奉硃批吏部知道欽此欽遵鈔出到部查廣東布政使廣豐庫大使宋壽嵩丁憂遺缺自新章後第一次出缺例應歸部揀補臣部已於光緒二十七年二月將候選布政司庫大使沈福申擬補在案所有該督等請以大挑試用知縣張光銑　署布政司庫大使之處應毋庸議謹將臣等遵旨議奏緣由繕摺具奏伏乞皇太后皇上聖鑒訓示謹奏奉硃批依議欽此 
 
