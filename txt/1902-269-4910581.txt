# 1902 - 269 - 4910581

 

Page 1

 
 
[新印書籍發售] [  圖書集成局啓]  
　　十　東華錄實價洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益　咸豐朝東華續錄實洋二元五角○左文襄公奏疏碼洋四元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁杂彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫　賸義碼洋三角○瘍醫大全碼洋三元○臨證指南碼洋一元五角○花月痕碼洋四角○日本國志碼洋二元五角○徐氏十三種醫書碼洋一元六角○大淸會典碼洋一元六角○六科準繩卞套實洋六元○醫門法律碼洋一元○諸君欲購者請移玉至三馬路申昌書畫室或申報舘帳房可也此佈 
[增改現行律例議]  
　　有天地而後有生民有生民而後有種族有種族而後有强弱有强弱而後有爭奪大之國家干戈之爭小之生民飲食男女利害交際之爭爭之不已則必相殺相滅以日尋於無已聖人憂之乃爲之焦心役慮以平其爭奪之氣政以齊之禮以節之樂以和之刑以防之刑者所以濟禮之窮也然三古之世其民寡其事少其智短故其刑簡唐虞之世惟皋陶所執之五刑無所謂法律之專書也至周世而司冠之職府史小吏之屬其職詳矣穆王作呂刑五刑之屬乃三千於是法律有專書至秦政暴虐專以任法刻削以殘黔首漢初除之約法三章而經生引經義斷獄頗得三古遺意焉自漢以降民事益繁律不足以盡之於是依類相附比例定讞乃不任律而任例律學寖失其序例日繁密刑官又鮮學而舞文弄法之吏乃得枉法貪利鮮衣食長子孫以窟宅其中以迄於今上而朝廷下而郡縣一任諸吏其害極矣昔人謂本朝天下與胥吏共之又謂今之天下乃利例吏之天下痛哉斯言也况乎中西交涉以刑律故天津條約乃許外人自治其民濫用治外法權由是租界之内幾成異國西人殺人則生華人殺人則死怨毒所積屢釀大禍雖其端多起於教案未始非現行律例有以致之也今年二月初一日上諭乃有增改律例明文曰因時制宜曰參酌適中誠得爲治之道矣夷攷中西律例我有當增者三當改者三曷言增曰商律曰路礦律曰報律曷言改曰减輕曰聽斷曰淸獄周官保商之法至周且詳春秋之時國家猶與商民同休戚後世失其制關征日密祗有病商之政而無保商之律西人以商立國其視商民至重大要有四端一設商務專官有商政大臣有領事二講商學三减輕内地稅四保其資本故其商於千萬里之外者其智勝其力羣其利溥我則反之官與隔稅出口重進口輕其智小其力薄其利削物窳貨裂膏竭血匱幾無以自立於商戰之天下此商律之不可不增也礦爲地之大利周官設升人治之後世以利不敵害祗有封禁之律而無開採之律西人乃得要挾而擅其利至於鐵路我本無之其開行有時其毁壞有害有築路有資其養路有費此皆宜定律令使天下畫一此路礦之律不可不增也報館之設起於士大夫之淸議與其畏淸議而立法以　制之孰若許其淸議而立法以限制之爲得也泰西有國報有民報有學報有商報報有律國報則政府之事皆可記惟機密則否又承政府意旨以施其外交變幻之策民報則民所欲言之者記之學報則多各學之新理商報則詳物産之衰旺消流之所宜以備叅攷我則政自爲政民自爲民而憂時之士乃大聲疾呼創報館以開民智畏國家罪之乃羣萃於通商之地日肆其議論旣不能禁之毋寗導之使上下相通而無壅蔽有益國政無傷國體此報律之不可不增也未完 
[中俄礦務約章]  
　　昨有友人郵示中國與俄人在東三省新訂開礦約章兹特照錄如下第一欵集股以華俄爲準不准他國入股如道勝銀行係華俄合開可以入股第二欵礦山所出金銀各砂無論多寡悉按所出之數每百兩提十五兩作爲中國正課第三欵先准派人探礦一年後如果尋之不得方准他人採辦給予執照遇有廬墓不准開採第四欵承辦之員須由中國派員爲主第五欵無論華俄入股至十萬兩以上者准其派人入局辦事第六欵各處礦務如已經開採集有舊股者須另行詳議辦理第七欵新採礦苗須指明地方段落限定界址再行開辦第八欵應行商議之件尚多應俟查明開單再議第九欵礦務需用物料如由中國販買之貨仍照章納稅由俄國運來貨物專爲礦務用者則可免稅第十欵嚴禁中俄兩國人民私自偷挖金礦與煤礦違者重懲不貸第十一欵所訂約章分爲俄文漢文兩分漢文呈吉林將軍擬定後咨送京都礦務總局俄文卽由劉大臣呈與駐京俄國欽使查核辦理惟此時應先准俄人至各處查覓礦山以免稽延時日第十二欵如有人應承開採礦務已經領有允准明文者應於一年内報明開採倘逾期仍未開辦卽准他人報明承辦第十三欵所有採辦礦務各事宜俄人情願承辦者務須先行呈報本國交涉事務大臣劉然後再由劉大臣轉行吉林將軍或交涉總局查核辦理第十四欵以上所議各節係吉林將軍與俄員劉大臣面議草約須俟奏明奉旨及咨礦務總局照准接到回文之後再行開辦 
[聖駕還宮]  
　　客有作宦京師者珥筆恭紀云敬聞八月二十一日皇上在頤和園準英美兩國使臣覲見後定於二十二日還宮辦事至二十三日仍赴頤和園在皇太后前請安 
[順天鄉試二三塲題]  
　　今歲順天鄉試以塲屋毁於兵燹暫就汴省舉行所有首塲各題本館早經登報兹又由京師友人函寄二三塲題爰卽錄登以饜多士之先覩爲快者二塲首題各國錢幣異同策二題東南海島墾闢之地屬於何國爲多策三題各國選將練兵皆出學校其要旨若何策四題東西洋商務日興其要何在策五題泰西農藝商覽會考察之法策三塲首題百工居肆以成其事君子學以致其道義二題因民之所利而利之義三題通其變使民不倦神而化之使民宜之義 
[北闈榜信]  
　　聞之汴梁友人云本年補行庚子辛丑恩正二科順天鄉試暫借汴闈舉行人數寥寥易於 
 
 

Page 2

 
 
竣事主司已擇吉九月初九日放榜取中額數悉照從前 
[變通營制]  
　　聞之京師友人云頃聞某當道建議擇各省舉貢生員之年富力强者拔入本省將弁學堂肄習武備及巡警事宜二年畢業舉貢給以候補守備執照生員給以候補千把執照遇本省有此項缺出卽挨次拔補巡警營哨等差亦以此項人員充當說者謂此說若行則十年之後中國無不通文理之武官安見武備不日起有功哉 
[奏請增設新疆府州縣各官摺] 應祺跪奏爲新疆幅員遼闊開省十八年地闢民繁　　頭品頂戴陝甘總督臣崧蕃甘肅新疆巡撫臣饒應祺跪奏爲新疆幅員遼闊開省十八年地闢民繁原設地方官太少遠轄難周擬請增改廳州縣並升三直隸州爲府以資治理合詞奏懇仰祈聖鑒事竊維綏邊置吏因地以制宜增治建官隨時而盡善新疆古西域三十六國週圍二萬餘里前任督臣左宗棠於光緖四年克復全疆後奏請改建行省擬設郡縣頗多督臣譚鍾麟以地方新復議暫於南路喀什噶爾阿克蘇兩處各設巡道七城各設一官復經撫臣劉錦棠通籌全局會商具奏於東四城設喀喇沙爾直隸廳温宿直隸州轄拜城縣庫車直隸廳烏什直隸廳西四城設疏勒直隸州轄疏附縣英吉沙爾廳莎車直隸州轄葉城和闐直隸州轄於闐縣嗎喇巴什廳南八城建置旣定始建省治於迪化城十一年簡放劉錦棠爲甘肅新疆巡撫調甘肅布政使魏光燾爲新疆布政使原設鎭廸道加按察使銜兼管全疆刑名驛傳事務奏請升迪化直隸州爲迪化府添設迪化縣爲附郭首縣餘仍舊又升伊犂廳爲伊犂府增綏定寗遠兩縣添設庫爾喀喇烏蘇直隸廳精河直隸廳升塔城通判爲直隸廳同知裁霍爾果斯巡檢改設分防通判計通省四道二府十二廳四直隸州十一縣其時纒民多未復業地廣人稀所設地方官足資控制迄今已十有八年土客回纒生齒日衆邊境安謐歲事屢豐關内漢回携眷來新就食承墾傭工經商者絡繹不絶土地開闢户口日繁而原設各州縣所轄或千餘里或數百里撫字催科遠難親到不得不分派司事並用鄉約回目以助之而弊端歧出良懦之民多受其魚肉狡詐之民動肆其刁强牧令疏於防範率多撤任遇有命盜案件呈報勘騐往來動經彌月傷形腐變兇犯遠颺辦理實多爲難且府少而直隸廳州較多升調鼓舞之術有時而窮表率督察之權亦欠專重揆之今日形勢非增設廳縣升設郡守不足以宏治化而安邊氓察喀什噶爾道屬無知府惟三直隸州而疏勒州爲道首轄廣延一千一百餘里征糧一萬八千餘石地富民繁五方雜處極邊重要擬請改升爲府名曰疏勒府原轄疏附縣徵糧一萬九千餘石兩處轄境均寛訟獄錢糧多難兼顧查有距府百八十里之排素巴特當來往之衝居民繁庶歴駐防營彈壓不如添設縣治劃附近罕愛里克大莊轄之增設一縣其地屬唐伽師城擬名曰伽師縣莎車直隸州袤延一千一百餘里地廣而腴近年新墾三十餘萬畝爲通省之最英商麕集交涉尤繁擬請改升爲府名曰莎車府所轄葉城縣地亦膏腴且廣應劃府南之坡斯坎再益以縣北之一肯蘇各莊增設一縣其水爲澤勒普善河擬名曰澤普縣又莎車西南七百四十里之色勒庫爾爲坎巨提出入要路西踰阿克塔什又與英俄接壤年來駐紥防營頗多交涉採運糧草開墾地畝必需得人經理擬請設分防通判地爲古蒲犁國擬名曰蒲犁通判和闐直隸州廣延一千八百里徵糧二萬五千餘石銀一千四百餘兩轄縣於闐徵糧八千三百餘石銀九千八百九十餘兩距縣四百里之洛浦莊地廣民强擬劃兩屬地糧增設一縣名曰洛浦縣瑪喇巴什直隸廳水利通判廣延八百里徵糧九百石銀一千三百餘兩時與疏勒有爭水爭界之事擬請改廳爲州歸疏勒府管轄庶無畛域之分地爲古巴爾楚擬名曰巴楚州此擬西四城增設州縣之大略也此摺未完容俟續錄 
[票匪未靖]  
　　天津直報云直隸永平府東境向有票匪出没近復竄擾京北以致密雲懷柔順義大興等縣民人皆遷避不遑而以大興縣屬孫河康家營一帶尤爲若輩淵藪殺人越貨之事幾於無日無之密雲縣主徐贊庭大令與汛弁馬把戎頗思振作有爲雇募壯勇若干没路巡綽一面出示曉諭曰賞戴花翎陞補北路刑錢督捕府署理密雲縣正堂加三級紀錄六次徐爲出示曉諭事案奉尹憲札開爲飛飭嚴防事照得永平府一帶票匪昔經大軍往剿逃竄出口兹訪聞此匪有逃竄密雲懷柔順義邊境之說惟賊匪一經剿辦分投四竄勢所必至亟宜認眞嚴防以備不虞除分行外合亟由四百里札飭札到該縣立卽選派幹役分投查探一面會同營防妥籌防範仍將探訪賊蹤情形隨時報聞毋以現時地方安靜稍涉大意是爲切要此札等因蒙此除分别飛移札飭嚴加防範共保無虞外合亟出示曉諭爲此仰闔屬城鄉鎮各紳商人等知悉自示之後務各協力同心認眞整理保甲刻加防範勿稍懈怠遇有外來商販行旅客帮務須查其來歴庶幾可免疎失而保無虞各宜懍遵勿違特示 
[蜀督受篆]  
　　漢口日報登成都來電云新任四川總督岑雲帥於八月二十四日午刻的氐处擇吉二十六日接受關防前任奎樂帥擬於日内由水路東下 
[新疆地震]  
　　漢口日報登新疆專電云喀什噶爾自七月十九日辰初起地維震動至今未止八月二十三日刻又大震一次山崩屋倒傷人甚多 
[太平歌]  
　　有客致書本館執筆人云甘肅寗縣每遇豐年兒童羣擊太平鼓歌詠以相樂樂蓋猶有古者擊壤歌衢之遺意焉邑宰周大令聞而忻然製成俚曲教以幼知禮讓不至長而横行意美法良無逾於此其詞曰太平鼓兒閙喧天家家齊圓太平年五榖豐收民安樂不愁穿喫衣食足衣食旣足當如何學些禮義應天和爲子必須孝雙親殷勤奉養要順心爲臣必須要盡忠安上全下心要公弟兄好比人手足彼此相愛要和睦夫婦相敬貴如賓不吵不閙家道興朋友所以全五倫結交須擇正派人處世無如忍讓高莫恃氣力逞强豪伸手打人須切禁恐防失手傷人命勤儉持家是根本亦勿利已把人損讀書耕田本不錯莫把光陰虚度過個個學成是好人說賀太平眞太平願爾工商與士農好將此歌教兒童人人教得子成行大富大貴發久長 
[續訊米案]  
　　揚州訪事人云甬上奸商在仙女鎭販米出洋一案經兩淮運司程雨亭都轉於八月初七日會同吳純甫太守升坐内堂將馮沈二委員曁府署石任二司帳朱姓幕友提案密訊未得端倪乃飭萬壽司巡檢屠少尹岳年來揚詳詢顚末少尹於八月二十四日禀到都轉傳見後隨於二十五日飭提石革守覆訊關防一切縝密如前傳聞各人供詞仍與前堂無甚出入而上游電催甚亟大約水落石出卽在意計中矣 
[懸金摶獸]  
　　廣州訪事人云肇慶府屬有鼎湖山焉萬峯環抱佛寺雲連寺中僧徒約數百每日入山採樵以供炊爨乃近來樵者往往一去不回沿山訪尋渺無蹤跡老僧知有怪異乃遣僧徒數十輩持械往搜迨至某處見骸骨纍纍血肉狼藉旋有猛獸一頭似猴非猴似熊非熊毛白如霜目睛閃閃衆僧見其兇猛爭先奔避刻擬懸賞招各獵户有能擣其巢穴者當酬洋銀一百元 
 
 

Page 3

 
 
[荆沙近事]  
　　沙市訪事友人云日前日本輪船大吉丸由漢口開行四川人某甲附之往宜昌道出沙市雇小舟登岸購物旋令店夥送至船中取值不意舟小載重偶與輪船相撞店夥顚入水中遽占滅頂旋經店主率衆而往將甲及行李扣住甲情急浼同船某某等人出爲調處將所帶一切變價備棺衾事始得已○沙市各帮所銷布疋前經荆宜施道濮紫泉觀察會同荆州府舒暢亭太守議定大布每疋捐錢二文莊布殿布每疋捐錢一文刻已禀准督撫憲飭由牙釐局代收彚解以應要需矣○今歲芝麻收成甚旺是以麻油每百斤祗需制錢七八千文其餘菜豆各油價亦因之稍减聞油業中人言及若洋莊不開麻價可望减至每擔三千數百文惟米價突然又漲現在上熟米每石需錢四千左右誠不知其何故也○江陵縣楊葆初大令以目今天氣亢旱木棉大半枯槁因於八月十二日起設壇䖍禱未知能上格蒼昊　沛甘霖否也 
[勘閱軍需]  
　　日前兩江總督劉峴莊宮太保札委江南機器製造局總辦毛實君觀察勘閱吳淞及沿江各砲臺所置大砲并將廠中所製無烟火藥試騐情形一一禀復時觀察以别有要公委陳霽南明府曁砲隊營教習張雨春千戎前往勘視昨日事畢回滬面復一切大約觀察卽須申詳宮太保核示施行矣 
[機器被劫]  
　　前日本邑江南機器製造局得四川督憲奎樂峯制軍電文内開本年春間定製大機器一架曾由滬上裝載輪船運赴川省製造局詎料近被土匪刼去云云觀此則巴蜀狼氛刻尚未經掃凈也 
[花販受懲]  
　　昨日鄉人楊來生由漕河涇販棉花二十餘包至滬騐花局巡丁查知有攙水情弊拘入局中禀請局員胡吉生明府研訊明府查知楊屢次違犯未便輕恕判枷示七天以昭炯戒 
[嚴申賭禁]  
　　某西人創設機器賭箱分置各烟館中令人納四開小銀錢一枚扳機摇之如應得銀若干卽隨機而出以故人皆趨之如鶩旣而由英界延入法界凡吐霧吞雲之窟莫不棋布星羅法界工部局董聞而惡之定於西歴十月一號起一律禁止昨日届期誠恐有陽奉陰違之事由捕頭令各包探嚴加查緝如有犯者立予重懲誠令出維行之道也 
[讞員請代]  
　　英美租界公廨讞員張柄樞司馬政躬不豫業已數日因念各捕房案如山積不得不排日疏通爰禀請蘇松太兵備道憲袁海觀觀察委員代理聞觀察有委前法租界讞員杜枝園大令代庖之說然尚未知其確否也 
[書院併課]  
　　上海格致書院向章每逢月朔命題卽送登本報本年八月因掌教甫由甬上旋申以故遲至初三日兹又以策論算學繳卷寥寥是以九月月課仍用八月課題以後八九兩月案擬於十月望日併發奬銀當照章倍之 
[輪船獲盜]  
　　盜犯瞿年生前將南匯縣屬一圖地保丁阿榮戳斃報經縣主汪蘅舫大令詣騐屬實緝凶究辦在案近經縣差鳳林購覓眼線追蹤來滬知瞿將附大東公司某小輪船赴杭因卽協同英界包探陳金標前生拿獲送入捕房捕頭令押候解送公堂禀請讞員張柄樞司馬訊明核奪 
[美界火警]  
　　昨晚八點半鐘時虹口北四川路某姓家不知緣何失愼忽兆焚如幸經救火會西人驅皮帶車馳至竭力灌澆始得烟銷火滅其焚去房屋若干俟明日訪明再錄 
[火未成災]  
　　昨日上午英界四馬路口長泰烟紙店樓上不知如何遺火霎時烟霧迷漫勢將上熾幸經左右鄰人帮同撲滅祗燬去被絮一牀 
[疏濬河道]  
　　自美界裏虹橋至下海廟一帶河道日久淤塞民船不能暢行近由工部局董查知雇工大加修濬大約須俟匝月後始可竣工也 
[上海縣署瑣案]  
　　前者邱榮卿投英美租界公堂控已革地保吳桂成卽法租界包探夥吳小弟之子吳順發串同蟻媒麥劉氏誘姦伊妻周氏一案當奉讞員張柄樞司馬研訊從輕究辦詎料開釋後吳又往引誘致邱投道轅上控道憲袁海觀觀察以吳誘姦婦女風化攸關罪難寛恕當卽札縣移吊公堂案卷提集研訊錄供禀詳擬辦等因縣主汪瑶庭大令遵卽移提原被男婦人証前晚升堂研訊邱榮卿投案供稱小的嗣與叔父爲子生父已與小的娶妻在鄉居住祗生一女嗣父以小的無嗣故娶周氏爲次妻另居上海刻已生子六歲前被吳順發串同蟻媒麥劉氏並伊母吳江氏哄誘周氏至吳所開南園茶館聽唱花鼓戯吳卽乘隙勾引旋被姦污後小的見周氏與吳合印照片因將周氏訓斥吳竟膽敢向小的尋釁小的卽投公堂控告奉訊究罰釋出未久又敢前來誘姦意圖謀害爲此情急投道轅上控蒙發案下求將麥劉氏補提到案一併究辦大令傳訊周氏供實遭誘惑成姦被騙金飾刻已交還帶回川沙母家至脚踏車賠欵已經呈繳尚被騙去現洋銀若干未還小婦人自知錯誤求恩寛宥吳順發供小的被張大老爺罰洋銀二百元並脚踏車賠欵一百四十元俱已繳淸前雖與周氏通姦自奉公堂提訊究罰釋出後並無復往誘惑之事叩求鑒原大令以吳認姦不諱喝令重責二百板周氏與人私識實屬無恥申斥再三交邱領回嚴加管束吳釘鐐發改過局收押候禀明道憲核辦○前日張胡氏扭子榮華到縣喊控大令研訊之下張胡氏供因無子女撫養外甥榮華爲子長成後娶妻韓氏生有子女各二韓氏病故迄今六載榮華吸食洋烟近又姘識孀婦領回家内小婦人以其來歴不明不容留住榮華與婦膽敢將小婦人辱罵致小婦人家内不能存身現住鄰家爲此扭案求究榮華供自娶醮婦到家後初時侍母致孝五月間該婦懷孕染病與母爭閙故小的現擬休退求恩免責大令判從寛限十天内將該婦休退迎母回家侍奉如違提案加等究辦○竊犯張阿三收押改過局期滿由管局委員申解到縣發落前晚亦經大令提案研訊張一味求恩大令問有否保人供稱無人具保大令判責三百板驅逐出境○拐犯秦炳生獲案後收押自新所候辦前晚大令提訊之下從寛判發改過局收押八個月期滿察核 
[請禁淫畫]  
　　淫書之害不可勝言數年前曾蒙各憲出示禁止雖未能弊絶風清而業是者究有所畏懼不敢公然出以示人乃不謂同一窮形盡相而其害有更甚於淫書者如近日所售照相春宮畫片赤身體露穢褻不堪無論男子婦人識字與否一經觸目神蕩魂飛不能自主較之淫書實有過之無不及其經售之人衣裳楚楚出入各行號以賣小照爲名而另藏春宮畫片於便袋中遇有輕年子弟喜談　　事者則出以相示每張售洋銀一元或五六角六七角不等似此喪心病狂若不嚴行禁止將來滬上淫風之盛恐不止數倍於前也素仰貴報飽好善忌惡寓褒貶於筆削之中倘以事關風俗許入報章俾在上者知市井中有此無恥之徒害人利己得以明查暗訪預絶根株其功德誠不可思議矣不忍坐視人拜稿 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局瑣案]  
　　前日汪祖濂投馬路工程局禀控股東林炳昌李維孝車資甫徐景甫等吞没股本洋銀二百餘元總辦翁子文太守傳集人證倩襄讞委員黄衡堂二尹研訊汪供稱鎮海縣人向爲水果生理前與同鄉人李維孝等股開英和源煤油雜貨行小的在行照料詎中秋節李等各股東忽稱虧本將行閉歇求恩察核車供稱小的在行司帳行中資本洋銀一千元計分十股每股一百元邇因生理淸淡勢難支持不得已將行閉歇現經議定各股公攤每股攤給洋銀三十元衆均允洽求恩明鑒二尹向汪開導至再堅執不從乃斷令移請上海縣汪瑶庭大令訊斷○金楚喬前控船户葉爾送盜賣客貨煤油計虧價值洋銀一百十七元經黄二尹提訊判將葉交王大來保出理處詎葉忽逃匿無蹤二尹困於前日提保人王大來至案判限三天交葉候訊○前者拐匪曹金喜誘領幼女沈小端事發由繆振鰲扭控馬路工程局經黄二尹研訊判令枷號示衆昨日期滿令帶案疎枷交保釋出 
[英租界捕房紀事]  
　　某姓家婢女阿渭年已及笄徘徊路側經巡街捕帶入捕房捕頭令解送公廨禀請讞員張柄樞馬司爲之安插○瘋人陳忠寳在馬路中胡閙經巡街捕拘入捕房捕頭公轉送公廨禀請發堂醫治○流氓顧士卿前因行竊某姓家牙骨扇由包探李星福拘獲解奉司馬訊明判押捕房六個月前日忽然染病經捕頭令人擡送仁濟醫館醫治無效而斃因令三圖地保往振大衣莊傳其兄備棺收殮○偷兒俞阿章掩入山西路陳方雲家竊取衣服數件適爲包探沈阿炳查獲帶入捕房捕頭令押候解送公堂禀請訊懲 
[法租界捕房瑣案]  
　　前者江裕輪船水手李阿標串同竊賊行竊某宦金飾若干件縱賊逃逸當塲搜出原贓解經讞員杜枝園大令訊明判枷一個月兹已期滿昨日提案開枷復訊李供此項金飾係小的在船中拾得並非行竊今已悉數交出至餘贓何人竊去小的並不知情求鑒大令惡其狡展著重責五百板還押再比○俞小春前因收買裕太新報關行被竊之樟腦經包探解請大令訊明判令賠銀一百零五兩再罰洋銀五十元迄今挺押不理昨日提案復訊俞供小的願繳罰欵至贓價則力難照賠求恩交人保出當自向原告緩頰大令命押候傳原告到案訊核○楊昭生前因欠人銀兩逃避蘇州控經大令關提到案訊供押追迄今已逾半年分文未繳昨日提案復訊楊供妻子前在蘇州措得洋銀一百餘元來滬料理不料被人騙去以致延擱至今可否交友人史幼彬保出以便措繳大令命押候復訊再核○偷兒陳阿福徐阿狗至北京輪船行竊經包探解請大令訊供著枷號半個月期滿責釋○偷兒張福三王阿大陸阿狗解經包探解請大令訊供著將張責四百板王陸各二百板一并斥釋 
[美租界捕房紀事]  
　　前日傍晚時有一船滿載棉花行至裏虹口左近突與某駁船相撞致被擊穿一孔河水灌入花悉淹浸受損良多遂由船主投報捕房請爲查究捕頭允之○昨晨跑灘賊沈阿三潛入外虹口公和祥碼頭某號棧房行竊舊鐵若干携之而出適爲可閽之印度人所見連贓解入捕房捕頭公押候解送公堂禀請讞員張柄樞司馬訊辦○昨日亭午時小流氓林阿生權立裏虹口某繅絲廠門前乘各女工退食之際突向某姓女郎恣情調笑適爲某號華捕所見拘入捕房捕頭令押乞丐牢半日以儆 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緖二十八年八月十四日京報全錄]  
　　宮門抄諭旨均錄前○盛京將軍增奏爲現將通化海龍等處股匪一律撲滅地方漸次安靖摺○山東巡撫周奏爲瀝陳武衛右軍先鋒隊餉項奇絀懇恩催解摺○兩廣總督陶奏爲知縣苛斂擾民請旨革職以肅吏治片 
奴才增祺玉恒跪奏爲現將通化海龍等處股匪痛加剿辦迭次擒斬首要各犯餘匪一律撲滅地方漸次安靖恭摺具陳仰祈聖鑒事竊前因通化海龍一帶股匪滋擾所有分飭海龍城總管依凌阿統巡瑞祿帶隊分路進剿業於覆奏添募兵隊摺内陳明在案查自前歲劉彈子楊玉林等擾竄通化海龍及東邊各屬初俄將屢發大軍意在刻卽撲滅雖將劉彈子等股擊散然餘孽如董洺道王洛道等依然盤踞深山大川之間其衆或千餘人或數百人不止一股兵至則望風而避兵去則復出滋擾厥後海龍城各軍槍械旣被俄員收去總管依　阿又爲俄員强之調省遂致匪焰益熾到處燒搶而俄將屢出搜擊賊卽望風竄匿本年入夏以來該匪又復糾聚出擾時值和約已定通化海龍所駐俄軍陸續撤歸　興京據通化海龍各地方官連次告警因卽與俄員磨商再爲招撫三千人以敷剿賊之用議甫定卽飭總管依凌阿回任行次山城子適興隆溝會勇與賊接仗因飭隊會剿擒斬多名賊勢始稍爲之挫嗣管帶馮佩均幫帶常玉順先後與上洛道戰於榆樹岔湘水河子擊義賊十餘名救出初綁鄉民四人獲騾馬十餘頭匹槍砲多件該匪隨竄小金川依凌阿復派常玉順楊恩波馮佩均張魁元等各率所部分馳會剿並收撫有槍賊二百名用爲嚮導其時賊方竄還江謀遠遁馮佩均等躡追及之斃賊五拾餘名王洛道將就擒矣突有另股匪首丁藍旗率四百餘人來與王合賊復反撲馮佩均等與戰又斃匪拾餘並斃賊中有所謂六合拳唐法師者一人奪回被綁一人將該匪等追過七道　是役也我軍只幫帶劉義海右腿受槍子傷陣亡兵勇三名先是奴才增祺飭伊凌阿回任度東北兩面足可抵禦惟通化一帶僅有該縣巡捕隊二百四十名倘俄兵驟撤地面空虚設有不虞則東邊一帶在在可慮復與俄員再四商明趕派統巡瑞祿率馬步隊五百餘名馳往援應六月初六日俄軍驟撤賊方長驅大進距城僅二十餘里勢甚危險適依凌阿遣馮佩均由北來援瑞祿亦夤夜冐雨而至城始獲安匪首王洛道等見援兵大至率其衆千餘人折回小羅圈溝鐵廠子一帶肆行燒擄瑞祿卽飭各隊分途進剿賊乃踞七道溝節節設卡瀕河以待我軍奮勇齊涉兩相攻擊自辰至酉匪勢猛盛辛士皆用命營官賈得勝總巡馬龍潭與馮佩均及團勇四面合圍迎頭攔擊力破其卡十餘處匪力不支且戰且退我軍追殺二十餘里槍斃賊匪百餘名獲馬匹槍械旗幟無算賊勢蹙分遁時已日落均皆趲入深林向紅土崖八道溝一帶逃竄旋又有賊首王恩周洛疙疽率二百餘人與王洛道會合出擾復經瑞祿督隊追擊總巡馬龍潭練長劉吉鰲抗賊於黑瞎子溝斃賊三生擒十餘六月二十二日王洛道又紏六合拳匪六百餘名盤踞二道溝遣高得鳳丁藍旂等趨通化以分我兵勢瑞祿乃督哨官范先明由前面攻令營官賈得勝等由山後兜擊王洛道卽傳令作法六合拳匪皆束紅巾異常兇猛鏖戰四時之久我軍奮力前攻賊始敗潰殲其匪首董大法帥石玉林二名並斃餘匪八十餘名得獲號衣槍械多件六合神兵大旗一面馬三十餘匹王洛道　當向北龍岡紛逃瑞祿恐丁藍旗一股乘虚襲城一面撥隊設卡一面回顧通化王洛道旣被擊北竄因欲回擾海龍經依凌阿飭派馮佩均劉廣志各率所部馳前通剿帮帶李治雲行至通界魚亮子屯遇王洛道餘衆及牛鐵牛楊老虎等三百餘人當卽三面圍擊斃賊多名追逐十餘里王洛道僅剩十餘人向西南逃竄馮佩均賈得勝等因山路崎嶇舍馬步　跟蹤追至寡夫溝王洛道復改變農裝逃往古林濛江被江石磊子會勇馬靑山拿獲解往吉林該營官等始行撤回丁藍旗等窺通邑有備遂率三百餘人竄大小蘇爾河圖犯　興京該廳總巡劉振發偵知當以巡長張雲田楊奇峯守堡街以巡長張鴻太等率隊攻賊之西面劉振發率隊由東路追剿各團會由四面包抄在黄帶子溝一帶兩次與賊接仗傷斃匪黨多名陣擒二名救出被綁二人獲騾馬多匹該匪由深林沈竄查點我兵受傷一名陣亡一名高得峯率餘黨分竄蚊子壕北劉振發率巡長劉高陞等所部曁興京副都統派來管帶尤長順帶兵百餘名會合兜剿相持兩時之久賊始不支由山後紛逃官兵復跟蹤追擊傷賊十餘名獲槍械多件賊因子藥缺乏大半棄槍而遁此近日剿辦通海股匪一律撲滅之大概情形也查通海一帶數百里皆深山密林該匪等恃以潛藏又以俄軍在境知我不能派兵生剿以帮得以肆其兇鋒此次各軍跟蹤追擊旬月之間斃其匪首唐大法師董大法師等及焊賊數百名並匪首王洛道業已就擒餘匪均行逃散實屬異常奮勉除仍飭各營並咨吉林一體搜拿外謹恭摺具陳伏乞皇太后皇上聖鑒謹奏奉硃批知道了仍著督飭各營認眞搜捕以凈根株欽此 
　　頭品頂戴兵部尚書銜山東巡撫臣周馥跪奏爲武衛右軍先鋒隊餉項奇絀懇恩飭催河南按照部議分認銀數迅速協解以濟軍食而免缺乏恭摺仰祈聖鑒事竊查駐東嵩武軍七營每年餉銀十八萬三千餘兩歴由河南協解光緖二十六年三月間升任撫臣袁世凱議將嵩武軍曁山東防營添募歸併改練新軍二十營奏奉諭旨名爲武衛右　先鋒隊並於劃撥底餉摺内聲明河南承協嵩武軍餉改爲協濟武衛右軍先鋒隊餉均經奉旨允准欽遵辦理嗣於二十七年六月間豫省因攤償新欵遂將前項協餉悉數停解本年正月間經調任撫臣張人駿專摺奏催各在案旋准部議令河南山東兩省暫時分任其難　照每年協撥數目各認一半俾目前不致缺乏一俟武衛左軍新餉將來或陸續裁减或另行設法騰挪仍將駐東武衛右軍月餉責成河南按照原撥銀數協解以符成案行令遵照辦理當經疉次委員赴豫坐催至今罔應查自上年七月豫省停解以後該軍待哺孔殷萬衆嗷嗷匱乏可慮歴經升調撫臣督同司道在各庫百計設法挪墊二拾餘萬兩勉力支持迄今一年前項無能歸墊今各庫悉索罄如更無暫可騰挪之欵臣到任以來屢與司道熟商仍思另爲設措無如通盤計畫東省於應解京恊各餉以及新舊償欵工賑要需爲數甚鉅早已入不敷出此頂餉銀無論悉數改歸山東無可展措卽遵照部議暫時分認亦且無可墊支且東省情勢與内地不同外而租界環偪内而鑛路縱横保護巡防最關緊要方擬　欵增兵何堪轉失舊餉况嵩武軍歴食汴餉並非新攤之欵若將應協要餉扣留抵作償欵省各俱照此辦理豈不牽動大局現在東省兵力斷難裁减餉項無可騰挪拮据情形迫不及待合無仰懇天恩飭　河南按照部議分認銀數自二十七年七月停解之日起迅速協解周年解九萬兩勿稍欠缺其餘九萬兩遵由東省無論何欵暫行設法挪湊俟一年後仍遵照部議責成河南按照原撥銀數協解以符成案大局幸甚所有武衛右軍先鋒隊餉項奇絀懇恩飭催各緣由理合恭摺瀝陳伏乞皇太后皇上聖鑒訓示謹奏奉硃批户部知道欽此 
　　陶模等片再整飭吏治必須嚴察牧令迭飭司道等認眞查考隨時密揭兹查有現任海陽縣知縣劉興東婪罰肥已性好冶遊於紳民公集築隄鉅欵開銷朦混輿論沸騰又署昌化縣事補用知縣尹沛霖苛斂擾民親喪遲報均屬有站官箴萬難姑容據該管道府揭報由藩臬兩司詳請奏叅前來相應請旨將現任海陽縣知縣劉興東署昌化縣事大挑本班儘先補用知縣尹沛霖卽行革職以肅吏治所遺海陽縣知縣缺係海疆題調衝繁難要缺應請扣留在外揀員調補臣等謹合詞附片具陳伏乞聖鑒訓示謹奏奉硃批著照所請吏部知道欽此 
 
 

Page 14

 
 
[光緖二十八年八月十五日京報全錄]  
　　宮門抄諭旨均錄前○護理山西巡撫趙奏爲揀員升補遊擊各缺摺○四川總督奎奏爲總兵因病呈請開缺據情代陳摺○廣東學政文奏爲病勢沈重籲恩開缺摺○御史關奏爲職官詐騙串謀行竊請旨密拿交部嚴訊摺○御史成等奏爲查明職官詐騙緣由據實覆陳摺○兩江總督劉奏爲勸捐知縣辦事乖謬請 
　　護理山西巡撫布政使奴才趙爾巽跪奏爲揀員升補遊擊各缺以裨營伍恭摺仰祈聖鑒事竊查接管卷内大同右營遊擊福善升補新平路叅將遺缺前請以裁缺隰州營都司春愷升補經部議駁以該員應遇有都司缺出照章抵補遽請升補遊擊舊例定章均無此辦法行令另行揀員請補又盂壽營遊擊存福病故遺缺前請以儘先遊擊王殿魁補授經部議駁係屬題調之缺應先儘現任人員調補如無合例堪以揀調者准於現任合例應升人員内升補各等因知照到等當經升任撫臣岑春煊查得晉省現無候補旗員遊擊惟查有調補歸化營都司崇斌現年五十二歲係正藍旗滿洲鐵林佐領下人由三等侍衛補授山西平魯營都司光緖十八年四月初一日到任二十六年調補歸化營都司二十七年四月二十七日到任前後接算歴俸早滿該員諳練營務辦事妥恊堪以升補大同右營遊擊又查有蒲州恊都司米文光現年五十五歲係直隸趙州人由侍衛選補山西蒲州恊都司光緖三年正月二十日到任十四年補行軍政案内保薦卓異請咨赴部十四年二月二十七日引見奉旨著准其卓異加一級回任照例候升欽此該員任事實心供職勤愼堪以升補盂壽營遊擊其現任遊擊中並無合例堪調人員正擬具奏間適以升署四川總督缷事未及核辦移交前來奴才覆核與例　屬相符合無仰懇天恩俯准以調補歸化營都司崇斌升補大同鎭標右營遊擊蒲州恊都司米文光升補盂壽營遊擊庶於營伍有裨如蒙俞允該員崇斌應俟奉准部覆後再行給咨送部引見該員米文光係卓異案内曾經引見回任候升人員此次升補遊擊毋庸送部引見所遺歸化營蒲州協各都司員缺晉省現有應補人員應請扣留外補所有揀員升補遊擊各缺緣由謹恭摺具奏伏乞皇太后皇上聖鑒飭部議覆施行謹奏奉硃批兵部議奏欽此　　頭品頂戴兼署成都將軍四川總督奴才奎俊跪奏爲總兵因病呈請開缺請旨簡放以重職守恭摺仰祈聖鑒事竊據署四川提督本任建昌鎭總兵閃殿魁文稱久歴邊疆不服水土腹瀉纒綿醫治不愈未敢以病軀戀棧致涉貽誤請派員接署提篆代奏開缺等情前來奴才查該總兵閃殿魁從前出師江左直東及徐淮秦隴各省戰功素著曉暢戎機而在川有年情形尤爲熟悉其正署各任亦均能整飭營伍現在　係患病自應准其開缺交缷調理將來病痊仍堪起用除四川提督篆務業已電奏暫委記名提督丁鴻臣署理外所遺建昌鎭總兵員缺相應請旨簡放以重職守理合恭摺具陳伏乞皇太后皇上聖鑒謹奏奉硃批另有旨欽此 
　　兵部右侍郎廣東學政奴才文治跪奏爲奴才病勢沈重仰懇聖恩俯准開缺以資調理事竊奴才自己亥年蒙恩簡放浙江學政南方水土本不相宜然尚能勉力支持幸無貽誤次年庚子時局大變心驚膽落精力益衰是年奉調任廣東之命時任艱危已極非臣子暇逸之日是以勉强就道到粤後試事情迫刻無暇晷而天時炎熱水土溼寒更非浙江可比今年自正月按試海南一帶五月中由高州府至陽江廳已覺溼病發作六月中旬回省病勢日甚至七月初微因感冐病遂大發肢體沈重動履維艱雖竭力醫治究非旦夕所能奏效伏思廣東學政向稱繁劇奴才自揣才力本屬不能勝任若再以病軀戀棧更恐有誤要公再四思維惟有仰懇天恩俯准開去奴才兵部右侍郎廣東學政之缺並請旨迅賜簡放俾得赶緊前來接辦試事庶免貽誤所有奴才因病懇請開缺並請旨簡放學政緣由謹具摺上陳伏乞皇太后皇上聖鑒謹奏奉硃批另有旨欽此 
　　山東道監察御史臣關榕祚跪奏爲職官詐騙串謀行竊請旨密拿交部嚴訊以儆刁頑而安覊旅仰祈聖鑒事竊臣鄉人試用府經歴盧禹塗五月初來京騐看被棍徒岳維章行竊失去金頁金器共計十四兩有奇又元寳三大錠重百五十餘兩當經具呈由五城御史將岳維章拘送刑部審訊在案其夥謀之王維舉前爲該經歴在户部換照業已詐去多金現持其藍照二張不交勒掯取贖聞岳維章所竊之金銀係交王維舉收藏顯有同謀竊騙情弊查王維舉口稱候補知府寓居宣武門外皮庫營四川會館素非安分不利衆口詢之衆人莫能指其何職形迹尤爲可疑竊思串騙行竊均干例禁輦轂之下豈任横行卽令實係職官亦應斥革侒辦應請飭下五城嚴密速拿務獲王維舉交部研訊追贓按律擬罪臣爲懲奸除惡以保善良起見伏乞皇太后皇上聖鑒訓示謹奏奉上諭一道 
　　巡視北城掌貴州道監察御史臣成昌巡視北城掌山東道監察御史臣高枬跪奏爲遵旨查明據實覆陳恭摺仰祈聖鑒事竊臣等於初五日承准軍機大臣字寄面奉諭旨有人奏職官串謀行竊請旨拿辦一摺著該城御史查明辦理原摺著鈔給閱看欽此等因臣等查閱原摺稱試用府經歴盧禹塗來京驗看被棍徒岳維章竊去金銀係交王維舉收藏並爲該經歴換照詐取多金各節此案臣等於六月間因盧禹塗呈控岳維章隨卽傳訊旋據盧禹塗供稱岳維章乘機偷竊情事顯然並稱岳維章轉記王維舉代領執照先付五十金遂飭局丁取回執照交盧禹塗收訖惟岳維章於竊物各情堅不吐實是以備文咨送刑部核辦在案今奉諭旨復將王維舉傳到面訊據該　親供稱現年六十八歲四川新繁縣人同治年間投効黔營保舉花翎知府銜直隸州知州光緖九年補平遠縣知縣到任兩年因事被議旋經故督臣岑毓英究明原委留滇當差並委探西藏邊務今因長子在廣東代理南澳同知因到廣東之便來京訪友曾在新豐輪船遇盧禹塗岳維章二人及到京又在客店遇盧禹塗以實收託換部照嗣移居四川館與候選知縣楊昌翰談及昌翰言能代辦盧姓一人到館三次拜託議定四十二金領照後盧禹塗多日未取後由坊差到館向楊昌翰取去其監照尚在國子監未領至盧岳一人涉訟之事一概不知等語臣等查盧禹塗呈控竊案只岳維章一人其以換照牽涉王維舉係因楊昌翰之代領由王維舉一言轉託所致今昌翰甫經物故有無詐取質訊無從查訪王維舉蹤跡聲名尚非惡劣是否與岳維章收藏器物似屬可信王維舉現在北城看管旣經臣等傳訊查明自應將王維舉取保開釋是否有當伏候聖裁再此案係北城承審應歸臣城具奏謹將查明辦理緣由恭摺具陳伏乞皇太后皇上聖鑒謹奏奉旨一道 
　　劉坤一片再江蘇省奉派籌解新案賠欵每年銀二百五十萬兩數鉅期迫措解極形棘手爰遵部議酌辦各項捐輸以資湊付本係萬不得已之政全在印委各員剴切勸諭辦理持平庶幾免滋事端有裨公用乃候補知縣徐葆華奉委會辦如皋縣房膏捐務於印官公出後輒將查有成數之捐項妄行批加並未與紳董商酌而於資本稍大之店鋪加數反少以致衆怨沸騰將該委員毆辱當經臣電飭通州直隸州知州汪樹堂並由省委員馳往查辦業經會同酌核應兌者免應捐者照章定數生公議結民請安謐面由如皋縣查獲滋事之人四名責押示懲惟查該員徐葆華辦事乖謬幾釀重案實屬咎無可辭相應請旨將江蘇候補知縣徐葆華卽行革職以肅官常謹會同江蘇巡撫臣恩壽附片具陳伏乞聖鑒訓示謹奏奉硃批著照所請該部知道欽此 
 
