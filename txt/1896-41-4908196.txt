# 1896 - 41 - 4908196

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[格致取士説]  
　　天地之道曰闔闢有大闔必有大闢元黃合并無中無外兩儀旣判四洲交錯然而各君其國各子其民人絶路殊聲暌氣隔闢則闢矣未極其大必也滄海失其險萬里失其遠殊方冠蓋交接中原絶域帆檣紛馳華夏環廣輪而無阻周紘極而皆通而後可以洩大造之精奇發兩間之秘藴天道蓋至是而大闢故自其無定者而言之固創千古未有之奇局自其有定者而言之則當乾坤始奠固已具此六通四闢矣然則中西之相通固由天運之適逢而非人事之偶然有國家者貴順時而布政因勢而利導上而朝廷下而草野政無大小事無鉅細必皆有改絃易轍之圖而後可以自立於不敗之地當今之時處今之勢安能執而不化掇拾三代之遺文補苴漢唐之故事以爲治術盡在於此而不暇他求哉竊嘗論中國而不圖自强則已苟欲自强首宜變法士農工商四端皆宜革舊習而煥新猷乃能振弱救貧一洗從前委靡之積弊蓋國於天地必有與立由此四端而變通之實爲振興中國之大綱而此四端者皆相輔而行不可缺一就中國之理而言士以教之農以生之工以成之商以通之旣宜交修而不可偏廢而泰西近日一切農政工藝等學皆導其源於格致化電測算之一途彼以格致爲基而後推之於農政則嘉種無不植荒地無不闢推之於工藝則製造無不精器物無不美而商務因之亦遂無不盛四民之業雖分而其源出於一貫初無二致故非使光化氣電格致測算之學昌明於中國則農政工藝一切新學皆無憑藉之基然則士爲四民之首中西同此一理中國而欲振興西學尤當以格致取士爲先務之急迨根本已立而後由一本而散爲萬殊曲暢旁通無微不至然以目前而論能取西國已成之法仿而行之已足收事半功倍之效惟欲駕而上之神而明之則非於格致光化測算諸學中極深研幾自闢門徑不能出西人之範圍進而益上今日風氣漸開士大夫多有以仿行西學爲言者所惜當軸不肯提倡在下無由奮發誠能鼓無振作誘掖而奬勸之則上有好者下必有甚中國不乏頴悟材達之子必有殊尤異敏出乎其中四民之業交修何患不富强立致哉溯自海禁宏開已逾百年卽江海通商亦五十年於兹向使早審時勢幡然變計數十年之中士竭其才農盡其力工善其事商精其術則中國固已早臻强富不難綜萬國而稱雄而乃習故安常因陋就簡言乎士則士不若人言乎農則農不若人言乎工則工不若人言乎商則商不若人遂使人才不生國勢不足以自振物產無多財力日形其支絀四顧疆圉藩籬盡撤受敵者非一面虎視者非一國此果誰之咎歟蓋有人斯有土有土斯有財中國四民之業無一足與西人相頡頏雖欲不爲所困不爲所制又安可得乎哉君子於此未嘗不嘆苟且因循之貽誤實多也自古國家未有立志自强而不能見功者在昔孝公變法嬴姓以王武靈胡服趙氏以强遠者不足鑒則請鑒於今日之日本日本以三島之地變法以來不過三十年然而跋扈飛揚已非中國之敵中國以十倍之地百倍之衆上下同心發憤爲雄富强之效其必賢於日本遠矣時哉不可失苟能急起立行則失之東隅收之桑榆雖恨爲時已晚猶不失爲挽回補救之功設以今日和議旣成而凡百有位不鑒前車仍蹈覆轍泄泄然相幸及身之無事置天下大局於不顧吾恐繼日本而侮我者不一而足而中國之患未有已時也當軸者其亦審思熟慮而早爲培育人才之計哉 
[示用銀圓]  
　　揚州采訪友人云邗上制錢短少貧民兌換維艱鄂省所鑄銀錢無賢長官倡導於先市上又不能通用揚州府沈碧香太守關心民隱禀請張香帥先撥數萬圓分給各錢鋪行使一面出示曉諭曰爲曉諭事奉督憲張札開湖北省新造大小銀圓五等甚爲精美頒發示諭一律通用不准稍有低昻抑勒等因在案兹查揚市制錢短絀且乏來源急籌變通惟有行使新鑄銀圓藉補制錢之缺業經本府禀請督憲先撥新鑄銀圓數萬濟用合亟示諭爲此示仰軍民鋪户人等知悉嗣後凡用新鑄龍銀均照鷹銀市價核算兌錢通用不得稍有低昻倘敢抑勒不用或强令貼折許予立刻扭禀定卽從重嚴辦本府爲制錢缺乏便民起見其各凛遵切切特示此示一出市上大小銀圓無諭兌錢購物均已一律暢行前者錢鋪相率閉門現亦開門交易矣 
[官米續聞]  
　　官米到鄂已紀報端昨接湖北采訪友人續函云此項官米一係正任湖廣總督張香濤制軍飭員赴江西内地購買運至九江轉裝輪船以抵漢口用小駁船一百十號解赴鄂垣由武昌府李太守江夏縣恒大令漢陽府逄太守漢陽縣薛大令分派差役多名爲之彈壓旋於本月下旬在九門分設官米平糶局專供武漢三鎭貧民購食往購時須呈門牌爲憑如有富户混買者查出議罰一係湖北巡撫譚大中丞飭員由皖江等處購至施與江夏内地東西南北四鄉飢民日來蒙袂輯屨者流莫不頌德歌功口碑載道矣 
[清理街道]  
　　京師采訪友人錄寄街道衙門示諭云爲嚴禁事照得正陽門一帶地方理宜潔凈乃近來竟有車輛在彼停歇並擺設攤塲任意作踐屢經嚴飭該處兵役隨時禁止仍復抗玩不遵實屬有干法紀爲此示仰該管官廳兩旁堆撥弁兵及地面捕頭人等知悉爾等不時稽查如有車輛在彼停歇擺設攤塲復蹈故習本院定卽嚴懲不貸母違特示○又曉諭事照得本院奉命督理街道潔已奉公照例辦事誠恐本衙門書役人等有勒索各情爲此示仰居民鋪户人等知悉如有本衙門書吏索詐撞騙等事准爾等扭送本院懲辦如爾等希圖佔越隱忍不報本院一經查出定卽從重治罪各宜懔遵毋違特示 
[錢市述聞]  
　　金陵采訪友人云城内自民人擊毁錢莊後巡道卽改定銀價出示曉諭各錢莊以巡道改定之價如鷹銀每圓兌錢九百四十文不得任意跌落再形短少等因與目前市價相懸特甚遂梗令不遵如有持以兌錢者 
 
 

Page 2

 
 
袛給九百二十文多至二十五文某日機器製造局衆工匠領得工價洋銀向某錢莊兌錢莊夥照市價付給衆工匠堅不允從謂改定銀價告示煌煌本局門前亦經懸掛爾何人斯竟敢藐視乎因卽互相口角盛怒之下將招牌取去任意驛騷聚寳門外榮大字號先受其災繼而大小十數家無不被池魚殃及城内沙灣等處亦以爭價滋事擾擾紛紛未識賢長官更恃何術以平之也 
[宮新雋]  
　　向例大宛兩縣學額每届各取三十三名入泮兹將新進文生全案照錄如左大興正案周賡揚高世芬張魁第史煥章杜學淇何韶景賈廷蘭高玉林陳萬靑周藴華何勳陳啓新蕭維華于淑槐胡國賢衛逵致包榮詔楊殿裳郭鍾靈王贊卿吳錫泰杜福培王鳳岐傳廷珍何燿李榮桂李榮芳李榮慶祝書元宋景瀾陸壽珍單寳楨伊鴻宛平正案徐仁鎔全心傳賈培芝齊鎭靑李冕周郭占元袁凱董羲唐陸惠熙張殿甲劉憲韶張敬琦張毓書全錫齡黨疏袁藎臣劉鸞書李錫田郝濟衆陳德峻高萬鑑金鳳岐李坦王興業賈銘三崔甲三王煜炯王璞李家垣張鳳藻安銘崔榮焜劉天文撥府學覆落佾生五名大興徐樹珍祝鴻元趙省三宛平張兆蔭韓寳榮　 
[獍兒可殺]  
　　據訪事友云姑蘇閶門外星橋灣有某媼者其夫在日亦屬宦海中人頗有積蓄然素來儉樸毫無奢華之態有甲乙二子均不長進專伍匪徒終日在外非嫖卽賭無所不爲媼屢戒不悛無如何也惟銀錢不落其手一日適甲有事他出而乙在家因囊中乏鈔正在思圖母錢中旬某日恰遇某總巡之長隨某丙亦是無賴與乙交密一見各述艱况丙曰兄貧乃詐也豈有母擁厚貲而子竟落泊至此耶乙答家慈一錢如命丙曰此誠易事乙詢何法丙曰爾俟尊堂睡熟之時私竊鑰匙開箱取携至明日只言失竊豈非人不知鬼不覺耶乙恍然謝曰敬受教然從未經練心甚忐忑將如之何丙曰弟助兄一臂可乎於是相將守至夜半如法竊出　首飾數件共計三十餘兩二人瓜分而菜翌日嫗知失竊不禁痛哭乙假裝安慰而嫗卽投某總巡處報失總巡許爲查緝詎乙得此多金衣服陡然都麗其母正在疑惑之際瞥見乙手上金約指似己物急急追問乙知難隱直認與丙所爲嫗忿極投總巡訴説總巡大怒立傳乙丙至案各責五百板著嫗領子回家管束將丙斥革當丙受責時極聲狂喊謂我輩誼屬同袍豈可如是責我耶總巡更覺怒甚以致打得皮開肉綻鮮血淋漓而方止從旁觀審之人爲之哄堂 
[掖垣蓮漏]  
　　京都訪事友函稱十一十二月之交京師銀價驟落每銀一兩祗易京當十錢十二千上下之數市面交易生意未免减色○臘月十一日恭邸由内廷歸第乘轎方至府門一人飛奔而前手握轎杆阻不令進口呼寃枉恭邸大驚隨事人急下馬揪住詢爲何事其人從懷中出呈詞一張呈遞隨事看之乃因其妻被人搶去故而攔輿呼寃隨事人批其頰恭邸命卽送交官廳訊問○十冬月間京師新出中外紀聞報一種局設後孫公園某官宅中遣人四處傳送其報中之事大約摘拾衆報菁華彚成本頭亦無意外新奇之處詎臘月初八日突來官役將某宅街門封錮并將報局執事送官不知因爲何事○原任内務府大臣師大臣曾於臘月朔出殯儀仗鹵簿美不待言惟所做樣車樣馬僕從假人皆以綾縐做成仿照眞形巧安輪絃不倩人扶自能行動一時觀者訝爲罕見○前報東四牌樓失火一事嗣聞附近某鋪有某太監寄存坐鐘一架是日值搬移物件忙亂之際鐘被一土棍攫去鋪夥識其人事後告知太監轉請地面官查獲該棍經官嚴訊究出同時夥搶人十七名皆鎖拿到官云○崇文門外蒜市口新開成盛火烟鋪有夥爲看票高眼十二月初六日張燈時某甲持票一張來鋪換錢高眼認爲贋鼎掌櫃令夥揪甲入院脱其衣服以冷水澆之時值天寒甲凍極而殭移置煖屋多時始蘇甲母聞之控該鋪於城坊署官察係使假票未收其案甲母復在該鋪門首撞頭覓死勸之不去次日該鋪未能開門掌櫃無奈赴南城司署控告旋將甲母子鎖去尚未知如何發落○李某者武清縣人年將而立務農度日初冬來京小販以賣落花生餬口其父在吏部清檔房充當茶房李因得假住焉不料本月初三晚竟在大堂後稿庫房之鐵牕上懸繩自縊次日本衙門皂役禀報司務廳經印君票仰南城劉雨亭正指揮赴部檢騐是日下午二點鐘劉君帶領仵作到部先令差役將屍身放於平陽之地然後親詣屍塲飭仵如法相騐只有咽喉下繩痕一道查係八字下交委係自縊身死並無别項傷痕塡明屍格喚令屍父棺殮現停放於富貴街西口更房之旁昨見屍婦扶棺大慟説者謂該婦向在京師某宅傭工李好賭近因輸去資本思妻有所佽助詎往而未晤懊喪回署已三鼓茶房人鼾睡正熟叩扉無應李遂逡巡至大堂後行此短見當李徘佪堂上時有步履之聲問爲誰答曰我因心中煩悶故此出來更夫疑爲本署皂隷輩遂未深問 
[七十二沽春鱗]  
　　萬民傘德政牌向係官斯土者有德於民民無以報藉此以繫其去後之思猶是召伯之棠謝公之埭非可漫焉而得者乃今日已成印板文章比於套禮牢不可破故南中某郡有靑笋琴魚萬民傘之謡析津風氣亦猶是也每見市廛貿易中首事或抽此項門厘甚至書院亦預扣膏火以充是舉一若有其舉之莫敢廢也而官之賢否不計焉然猶係民之貢諛於官也至於不官不商之人亦有此舉蓋不特受者有愧卽送者亦無謂前日津郡有駁船公司某姓司事於十一月底壽辰其轄下駁船各户公製扁額一方紅傘一柄恭送其寓時適壽筵宏開送者遂亦醉飽華筵盡歡而散○往年冬令津郡九河氷凝之後氷牌來往絡繹如梭未交六九履險如夷正不必切虎尾春氷之懼今冬天暖九河並不全凍卽凍亦不堅凝以致氷牌儼如晨星之寥落其各擺渡口或仍問渡或以跳板支搭氷上以濟行人然蹈失足之虞遭滅頂之凶者仍難僂指以計其中最爲危險係負戴者以重莫能勝也十一月底十二月初訪事人曾見兩人一負現錢十餘千由老龍頭下渡過河東人錢均經落水人獲而錢竟沈淵一係手推小車由梁家嘴對渡而南不料車重不勝板側凌開人車均問水濵其他不及見不及聞者尚不知幾許寄語行人尚愼旃哉○津郡往年每洋可易二千一百餘文卽大錢一千零數十文今冬因現錢甚缺袛易二千文現竟漲至九七六錢一千九百文九六錢一千九百三十文居人用度均係現錢出入時耗不知凡幾惟店鋪進貨則均係銀洋交易門市出售則收現錢此中便宜不小耳或者京城寳泉局當有法以處此亦未可知 
[三竺寒鐘]  
　　杭城訪事人　錫箔爲杭城一大宗生理打造工匠類多寗波及餘姚上虞之人强而有力時聞打降之事本月十四日天后宮前鄭姓箔坊有夥甲乙本係昆仲素精拳法奔至王衙前黃姓作坊尋釁奈彼處人衆竟被打傷由人舁之而回其肇事之由係爲爭論洋價起見箔坊夥友工資例於端年兩節算结向來洋價每元作錢一千一百五六十文於開作時議定今冬洋盤驟短各夥不堪其苦欲向坊主更議洋價亦人情也詎坊主不允遂發傳單於初十日起一律停工而黃某之坊因有要工私與各夥商量停妥暗中貼補是日依舊開作甲乙聞此信　不商諸同人自恃有力竟至該處吵閙黃某見其來意不善卽就近邀集多人與之相拒甲乙不敵均受重傷有某翁者亦泊業中人恐其釀禍赶至將其勸開并延傷科診治甲則受傷較重乙不過略有皮傷不至有性命之虞於是將甲乙舁回議黃出傷醫洋三十元甲乙均首肯至洋價若何尚須集議也○原任浙江按察司經歴葛安之叅軍江蘇吳縣人初習申韓業後援例分發來杭補授斯缺垂二十年平時愛山水之勝爰於西湖建一别墅名曰補讀公暇之時輒與二三知己遊賞其中春花秋月藉以消遣其長公子名康林者登癸已賢書隨侍在署今冬叅軍因患痰喘出缺現已終七公子輩擇於十八日在署開吊一天卽扶柩暫厝於别墅之中以待來春再行回里 
[鴛湖待雪]  
　　嘉禾訪事友云前報難民結隊在嘉興縣各鄉村騷擾一節兹悉近日該難民仍在嘉屬王店鎭鄉間强橫事經宗太守訪聞立卽帶同差役親兵乘舟前往驅逐喜興縣劉邑尊亦卽乘舟赶往不料待官到時若輩已徙而之他該鎭已無一人蹤跡且并不知其所往可謂刁惡極已後太尊見嘉興縣亦至乃就閲駐防該鎭水師操演並查看保甲門牌始與劉邑尊一同回轅○近日洋價仍短如前雖近有小洋在 
 
 

Page 3

 
 
市流通乃向店買物店中人不肯找錢必須全用方可至兌錢除明短十數文又從中仍掗有砂廣薄錢數之復次第少串　　　形不堪言狀近來當鋪質出之錢亦有砂廣詢之則以爲兌自錢莊所致小民得洋一元折之又折纔得使用彼此咨嗟實爲目所未見○近日糙米價仍三元一二角其餘亦隨之上下又近來磚瓦木料價之飛漲亦所罕聞據云磚瓦前售十洋近可十五六元無貨木料竟加倍焉○天氣仍舊晴煖居民盻雨雪者幾乎望眼欲穿河水枯涸城内水已含臭不能汲飲欲出重價購外河一擔則又往往無人肯應否則反被所蒙非用東坡調水符不能得其眞者皆因城居與河埠遠隔故也此外鄉民完糧以及商船重載往來麗橋河諸多周折亦近年所稀有 
[沙堤鴻印]  
　　沙市采訪友人云各茶寮有設在熱鬧市廛者有臨流高結層樓者每日坐客常盈而役夫與工作之流時在此打降評理茶罷取值萬个中難選一靑錢茶博士苦之爰分大小錢價爲二等近則僅受大錢不復收小者茶價亦加增當各茶室議定時於十一月之晦閉歇一日演劇數齣以爲昭彰衆目間南山可移此案必不可動矣不知斯時制錢缺少錢價已昻至七錢九分四五厘以致啜茗其中者近日寥寥無幾云○對岸虎渡汛東垸被水情形已登前報兹查其地近江一面田分洲湖兩岸縱橫數十里惟窖金一洲獨峙江心地勢略高新舊兩歲未遭波臣之虐其洲地向爲荆州將軍游牧處咸豐年改爲官田馬糧卽以田租代之洲中户口數百約有數家衣食粗足東垸飢民遂眈眈環視來此洲尋野菜者日以千百計然薄言采采或竟日不盈一掬偶遇有備旨蓄以禦冬者卽蜂聚蠶食逾時立盡中有熊姓種得寒菜一畦不忍坐視蹂躪遂率家人逐一麾之使去有汪氏婦者年近五旬殘喘僅屬甫近身卽應手而仆其黨以人命關天舁至熊家熊駭極闔家奔避汪家得信約同地保向熊責問比及金烏西墜玉免東升婦忽欠伸而起顧謂其黨曰日云暮矣胡尚不歸其黨語以故婦轉若不勝慚愧者且自解曰余素有昏暈疾偶觸則發此何與熊事余之尋菜固非得己熊之護菜亦豈得己哉歸休乎勿令旁觀者疑老孃爲詐騙也其事遂寢此前月中旬事也越數日而有李姓之事李亦窖金洲人人皆目爲富甲一鄉然問其田不過百餘畞問其蓄僅雜糧百餘石而洲中數萬家已並無其偶此於陵仲子所以爲齊之巨擘也加以外種蘿蔔數畝飢民莫不涎之朱柏廬先生謂園蔬愈珍饈觀此益信前月之杪婦孺人洲搶菜不期而聚者數百人李亦邀集多人爲防護計奪獲筠籃布袋數十擬欲繳官飢民且慙且忿僉謂李姓屯米居奇雖至親密友無從問鼎因暗出招帖約於本月初三日向李姓强買否則斗糧而瓜分之李聞信乘夜將雜糧載至沙市某處寄屯其餘雖數石之儲亦必　之外府始得高枕無憂近聞飢民聚議刻下暫到各處搜括草根樹皮苟延喘息如風雪交迫萬不行已卽擬向父母官乞食縲絏固其所願刀鋸亦所弗恤現已鳴鑼數次經鄉之解事者屢加勸諭而止○當荆州税關置買民地之始招商太古怡和三家繼之除各基址外類皆茆舍菜畦鱗塍相接道憲指爲部關官地令民拆屋還基茅屋　費若干瓦屋帮費若干出示限期不准延缓旋聞民衆退有後言乃定以每弓錢四十千買之仍限期拆屋後聞日本人有每弓八十千之説小民又謂道憲意存登壟剌剌不休旣而有張幼庭者欲囤買閒地以便居奇詎料小民束手無一應者久之有某紳士及廣發仁定商中成豫宋商買得地址一百二十弓及日本人二次抵埠實爲上海總領事珍田君捨己及通繙官楢原君陳政勘至各洋行地叚外紳商等皆以商產告珍田君卽止不勘請呈商契以爲証次日至隔江南岸騐得土質太薄又至江心窖金洲上岸御路口亦無言初四日附快利輪船去臨行時謂諸官長曰僕勘就之地約一千六百弓已繪圖貼説呈諸本國政府矣後聞珍田君之意欲電達總署議定地價云○歲將闌矣尚未見天公之作玉戲而風伯則時時命駕遥臨目下百物皆枯吳回氏最易乘機煽禍本月初九日劉大人巷堤上某宅午炊遺火勢將焚及屋梁幸比鄰人手衆多速爲撲滅○山陜會館卽金龍寺遺址昔爲大禪院今作兩帮讌會之塲其外疉石成臺爲梨園子弟歌舞處以其距館門半弓許俗以外戲臺名之上月十九日釋道家傳爲太陽誕辰館中司事召伶人登臺獻技旗丁環而視者肩相摩演至白蛇傳崑曲秦腔更唱迭奏旗丁皆大聲歡呼龍門巷人某甲從旁叱之旗丁大呼曰老子此時興復不淺曷暇向爾饒舌遂奮以老拳甲頭上頓現猩紅色始釋手一時目擊其事者咸憤憤以懾於官法未敢攘臂而前爭此不平之氣迨至曲終人杳旗丁始逐隊而歸 
[白下官塲紀事]  
　　金陵采訪友人云署兩江總督張香帥自十一月十八日欽奉上諭著回湖廣總督本任卽將任内各事務逐加料理以便移交旋探聞正任劉峴帥入都陛見祗奉面諭後擇日出都屈指行程不久可到某日又接峴帥照會知節麾將莅清江遂委同知程可馬文鑫正任靑山營守備許守戎和生兼程前往遠迎○本月十八日藩轅牌示興化縣劉德澍病故遺缺查有新海防遺缺先補用知縣項兆驤堪以請補○九月中旬大雪之後迄今歴八九十日滕六君未嘗枉駕重臨高下麥苗恐難暢茂地方官爲民請命設壇府城隍廟祈沛祥霙自本月初八日爲始每晨由江寍府李筱軒太守率同上元縣王伯芳大令江寍縣翁笠漁大令排導出署赴廟拈香亦可謂關心民瘼矣 
[胥臺攬勝]  
　　中日和議告成蘇州設立通商租界上憲准將葑盤二門外開癖碼頭我中國不愿日人獨占利權特於靑陽地先建房屋開設商務公司以及機器繅絲等廠紡紗織布等局縷紀前報兹悉是處已由總辦陸鳳石太史度定地勢雇江北小工多名動工扒掘本月十八日正在畚鍤從事之際忽見土内有屍骨三具足上皆有巨鐐一屍則並無頭顱衆小工不覺驚極狂呼旋經司事等令將該屍放入甏内另爲安埋聞連日掘出骨甏已有七十餘具可知兵燹時之遭難者誠不可以計數矣回溯當時能不髮指○寳山縣主簿吳少尹庭瑞長洲縣典史陸捕廉桐華均經藩憲鄧方伯於本月十五日牌示飭令各回本任遞遺吳少尹所署長洲縣丞之缺方伯於十七日高懸牌示以試用縣丞朱二尹正倫委署矣○蘇州婁門守城卒某甲誘騙十三齡童子雞姦事經元和縣葉大令拘究按甲年四十一歲揚州人向在婁門當水巡勇本月十五日上午有婁門外某姓童子肩荷紅蘿蔔一擔行經城門甲以購食蘿蔔爲名設計誘上城樓强行非禮之事童痛極呼號經水門委員詢悉賞以小洋兩角囑購敷藥事爲旱門委員某君所悉當將該勇呵斥詎該勇非但不知愧悔反敢出言挺撞某君大怒當詣撫轅禀知趙大中丞立飭元和縣葉大令提訊究辦大令奉令立籖差提甲並傳二委員到案一面傳某姓子質訊十六日下午大令升坐大堂騐得該童受傷屬實詰之該勇直認不諱立飭釘鐐收入内監諭令差役仍將該童舁回好爲醫治視其傷勢如何再定該勇罪名水門委員則倩候補道某觀察保去大令退堂後卽詣撫轅禀覆候示○太倉州甘草司巡檢陳二尹輝昇近爲二竪子所纒不克理事特於前日飭丁來省投禀憲轅請假調理藩憲鄧方伯准如所請遺缺卽於十二月二十二日牌示以試用從九品陳其瑞堪以委署○金山縣典史林捕廉杰於本月某日在任病故遺缺亦經方伯於廿二日牌示以試用從九品徐少尹兆澐委署 
[關埠壯觀]  
　　本埠南市江海大關外灘向立碼頭前因沿灘開築馬路故未修葺現因該處爲航船上落之所往來人衆甚形不便兹仍由關上雇匠修理涉足其間者莫不稱快 
[再訊血案]  
　　虹鎭血案迭紀報端黃大令騐明屍身確是刀傷隨將兇手錢海坤帶回縣署前晚升坐花廳提齊人証研訊屍妻錢羅氏供太夫桂生本姓沈因入贅於錢大榮家改姓錢後錢氏故世娶小婦人爲繼室向在臺灣做軍械局小工已有八年今年六月因該處割交日人不能安業回申海坤本姓陳係爲錢大榮幼領螟蛉及長大大榮將家產與丈夫公分彼此各炊海坤心尚不足時與丈夫尋釁其日亦因錢財口角持刀戳傷肚腹身死業蒙大老爺騐明叩求伸寃屍女錢妹貞供是髮妻錢氏所生餘供與繼母羅氏相同亦求伸雪質之錢海坤供與桂生素没嫌隙因桂生今由臺灣回來與小的面商欲延僧道爲父母超薦用度兩人公派每人出洋七元小的應允後來又買零物要小的添派不允伊 
 
 

Page 4

 
 
約小的到堂兄錢鳳祥家面議小的乘便帶挑菜刀往園中挑取菠菜順道同他到鳳祥家内硬要小的出錢以致爭閙伊先行兇毆打小的情急持刀嚇他本意向他腿間戳去不意他身體轉動偶中肚腹今蒙訊究叩乞施恩錢鳳祥供是同族弟兄某日伊兩人到小的家中評論爭執小的眼見海坤先動手扭桂生髮辮拖出門外持刀戳斃海坤初猶支吾大令以其不肯實供喝責四百板始供認不諱屍親王裕生供是抱告惟求伸寃大令判將錢海坤釘鐐收禁候通詳上憲核辦 
[限期遷屋]  
　　昨報火瑞亭開設整容店跡近臺基且不愼於火由董事送局請辦一則經總巡曹明府提訊房主錢寳泉投案供稱火租小的陳市安橋堍市房開整容店初尚相安近來查得容留婦女不愼火燭是以通知董事送案火供婦女是小的妻子並無外人火燭惟前月某日因煮晚飯遺火當時救熄出於無心求恩鑒明府曰查核門牌上寫明並無婦女何得忽有妻子答妻子前住别處現因開銷支絀是以遷住店中以省日用叩求恩宥明府判令限明年正月底爲止遷移出屋毋許逗遛 
[歲闌停訊]  
　　歲將闌矣公堂例須停訊英讞員屠興之别駕定於二十八日停訊至開春新正初七日卽禮拜三開堂照常會訊因特備函知照英美德三國領事並飭知英美各捕房一體遵照云 
[縣案二則]  
　　粤人區壁舟前在同鄉馮綸閣所開同發雜貨店經手居意昧良乘東主回籍病故吞没店本六千六百兩并一千八百餘元兩項將店倒閉折償各債户馮妻朱氏來申區不認爲店主母馮朱氏投廣肇公所公同算帳赴縣控請訊追將區管押事起於十七年至今案懸五載區神通廣大屢押屢保終置此欵於不理該氏於今春赴臬轅上控批飭上海縣訊實嚴追馮朱氏查得區壁舟串出母舅梁善之出面在十六鋪開設東陞隆水果行明係所吞同發之本且區自爲擋手因到該店坐索黃大令前晚飭差從押所將區壁舟提案並傳齊人証訊斷馮朱氏偕同夫叔馮正芳投訴前情求追梁善之供東陞隆起始時是馮朱氏之夫與監生及羅姓三股所開後來馮羅將股併與監生一人大令察閲行帖仍是馮姓其併股字據亦寫得不實不盡遂將區大加申斥爾爲馮姓執事鯨吞血本况東陞隆亦是馮姓行帖馮朱氏來滬多年爾收押後屢次覔保出外清理延宕至今置之不問忍心昧理馮綸閣在九原之下必不容爾也判令還洋二千元俾馮朱氏得早回籍年内先付五百元來年正月底付清兩造遵斷具結案遂了結並諭梁善之將馮姓舊行帖繳銷另捐新帖方准開張○黃靜波不務正業違訓忤逆前經伊父母送縣請收改過所以期悔悟到縣後大令准如所請飭令先收待質所候訊前日由曹明府升堂飭差提黃至案略詰數語黃叩稱嗣後改過求恩寛恕明府飭差送往改過所請駐局委員揭明府將黃收入所中諭令如能實在改悔察看後方可取保 
[英廨會審花衣案]  
　　日本商人三井行控永記花行成定棉花延宕累虧等情屠别駕訂期廿五日下午會訊原告三井行延律師哈華托倩總譯入稱此項定貨係向永記行東包姓交易今投案之朱泉生爲三井行東素不相識豈能與之質讯當經别駕查問朱泉生稱是永記經手抱姓係行夥若行東鄧姓本不在此領事以爲朱旣能經手永記行務應能作主隨訊據哈律師聲明原定永記花衣一千擔並另定子花五千擔雖子花是孟永和之貨亦由永記代立成單先檢成單兩紙呈騐後指明花衣一千擔僅交過四百十擔有零餘少五百八十餘擔過期不交而三井則已轉售於人不能逾限無奈另出每擔價銀十四兩買抵計與原定永記貨價自十一兩四錢九分至十一兩六錢不等連花費約共貼虧一千八百兩應得償還其餘代成子花五千擔則從未交還雖曾議貼一千五百兩今旣涉訟花費未便仍照原議過割等語質之朱泉生承認成定花衣一千擔屬實除交過四百十擔零八十二斤外此貨本由掮客雷吉韓成交伊曾另憑雷手買過瑞記行花衣五百擔並買張祥甫一百擔以之抵交尚有多餘因請追抵其代成孟永和子花五千擔早已議定貼償一千五百兩惟孟須回寳山原籍變產致未過割别駕訊悉前情諭以永記與三井交易旣立成據應惟永記是問其中卽有抵補亦須另自控追各清各欵所有孟處代成子花旣有成議仍令朱泉生立限四十天繳銀一千五百兩過割其花衣一千擔欠交項下究應酌貼若干亦限四十天内央挽公正人理處認償先具限狀存案並諭兩造此次旣爲貼虧銀兩起見無論日後花價高低槪不得再以花價爭衡惟永記成買瑞記行花衣五百擔今旣有該行夥張少伯認明情實准候另傳瑞記行東唐乾初到案訊追可也 
[英廨瑣案]  
　　揚州人張王氏經歹人鬻入英租界鷄鴨弄戚崔氏之花烟館内爲妓王氏以身入火坑實非所愿以故屢思脱逃前日之晚乘人不備卽收拾零星不料事幾不密致被鴇兒知悉立將王氏扭回問其意欲何往氏不能答鴇卽將氏毆打呼號之聲達於户外適爲三百二十三號巡街華捕所知因一併拘入捕房轉送英公廨值差問明情節禀知屠别駕飭交官媒候訊○薛招弟向爲小本營生同妻李氏住居虹口小菜塲側昨日有鷄一頭走入鄰人薛裘氏家以致口角繼卽扭毆雖經某甲等解勸各不肯釋嗣由三百五十四號華捕將一干人拘入捕房轉解到廨别駕著將薛招弟等男女五人分别押候今日早堂會判○章徐氏於昨日扭華周氏到廨控稱被欠洋銀向索無著故扭請大老爺斷追别駕著押候訊核 
[美捕房瑣事]  
　　虹口捕房二百十四號華捕素有劉盤龍廦暇時糾集同類抽頭聚賭近則更屬肆無忌憚竟敢身藏花骨頭就捕房中公然與落差捕賭博昨晨又在捕房内明目張膽喝六呼么適爲二百十六號三道華捕所見若輩尤不知咎因告知十三號寫字西捕隨將與賭諸捕按其號數禀明黎捕頭作保發落○無錫婦某氏年剛三八姿容嬌艷　素性輕薄以故不安於室向與其姊合在天后宮後某弄内一日忽背其姊遁至英界洋涇浜某花烟間高張艷幟竟作皮肉生涯矣後其姊訪悉挈之回家豈知已虧空七十鳥帶當洋三十元前晚遣龜卒前來索討以致開釁敲檯拍凳之餘復扭入捕房喃喃控訴捕頭惡其無恥不爲之理一併逐出○崇明人陳姜郎屢犯竊案前晚又在裏虹口圖竊經包探竇如海查獲當由身畔搜出賊具數件一併解至捕房押候查明送辦○百老匯路振豐街陳開豐烟間前晚有寗人徐茂廷季慶泉相與入内領略烟霞滋味吞雲吐霧之餘時已夜半徐等向店主曰時晚矣懇借榻暫棲一宵店主允之東方未白徐等携其所有潛啓重門不辭而去昨晨店主據情奔告捕房捕頭卽派包探范進才將徐季立卽拿解捕房押候送廨訊究○篷路六百零七號門牌某飯店其房係業廣公司經業虧欠房租數月前日收租人李忠良偕同某西人前往欲將其房封閉詎店主某甲十分蠻橫卽出切菜刀亂舞西人駭甚奔喚三百八十三號華捕將甲拿送捕房捕頭令覓保限於歲暮將所欠房租如數歸楚逾限封閉拍賣 
[法界捕房紀事]  
　　吳淞蕩婦沈顧氏小字阿寳夫故後在鎭上開設小烟館與鮮魚行主徐賢林私識如膠似漆亦旣有年氏積有資財某日來滬購備金飾投小東門外源來客棧住宿忽失洋銀四十圓遂向棧主根究及交出已缺兩圓棧主稱此已作爲酬勞勿望璧返也氏雖勉强應允然幾如剜却心頭肉至三更時號咷痛哭棧主惡之逐出門外翌日天明又在陸家石橋啼洋經相識者雇肩輿送回徐問悉情由投捕房控訴鄭大令提案研訊後徐稱氏失去金飾約值洋銀一百七十圓提訊棧主供稱小的姓陳名阿炳餘詞與徐互異大令飭包探查明禀覆越兩日某號華捕在途巡緝見捕房轉角處有匿名揭帖一紙略謂此事實係寃誣且有賄托情事云云遂將此帖揭下交與捕頭翌日捕頭交包探查訪此帖何來包探爰轉呈大令大令飭卽嚴查黏貼之人務獲究辦○某號華捕曾撫某甲爲義子後以不務正業斥逐出門近日甲稍知愧悔央人薦至法蘭西書信館主人處當庖丁前日忽又將主人所佩金對時表及衣服竊負而逃不知去向主人報知捕房捕頭倩包探嚴行查緝 
 
 

Page 5

 
 
[續命有湯]  
　　前日本館協振所承陳君琦生惠函云小兒兆煌應乙未歲考廣東番禺縣學入洋　諸親友賜儀曾於謁祖日設筵申謝惟遠埠親友敬請未週殊爲抱歉伏念災區待賑仍殷仰體諸君樂善爲懷再籌筵貲洋三十元移賑送請貴所掣收彚解災區爲諸君種福并懇節錄報尾以誌謝忱又袁錢氏求病愈助洋銀二十圓當此歲聿云暮之時渥承念及飢民傾囊施濟此誠千萬哀鴻涸鮒之續命湯也爰樂得而紀之 
[眼前功德]  
　　臘鼓頻催春符待換啼飢載道告貸無門本埠諸善士曁各寳號痌瘝在抱胞與爲懷或每歲常規或及時樂助或節盤飱而分潤或移酒席以推施諸君廣行大惠敝堂願効微勞想兹義粟仁漿旣施恩於今日使彼飲和食德定獲報於他年羅列花名乞登竹報代鳴謝悃用誌善緣許廉翁助白米一石黃佐翁助白米十石朱仲輔觀察干杏村各助洋念元姜蘭亭且洋十九元徐棣山何瑞棠各助洋十八元戴耘來助洋十六元秉華堂助洋十一元一角補過軒洪祝友四十初度友辭不果節席洋十元振華堂祝源昌徐吉雲錢坤裕趙馥疇各助洋十元和昌成莊菱晨無名氏各助洋八元徐俊良助洋九元陳善亭王成記各助洋七元六角周蓮塘助洋七元二角存濟堂譚同興義昌成各助洋六元敬德堂助洋七元唐薪亭正祥同可熾北恒茂陳望生王海帆愼裕朱葆珊丁欽齋各助洋五元世祿堂助洋五元四角鄭福蘭堂土紹坡泰隆帳房梁煥南各助洋四元巢崇山助洋三元八角共米十一石洋三百三十二元七角[  滬北廣益堂董事唐廷桂施善昌具啓]  
[江寗官報]  
　　十二月十七日淮揚道謝辭糧道馬軍械所候補道楊均訪假兩天統領親軍等營新授山西大同鎭劉光才謝委兼統老湘營知府錢松年禀知由上海騐收艇船回副將銜兩江補用遊擊王化鵬由天津來咨送到標同知鄭孝胥由京引見回福安輪船黃友勝送學臺龍至江陰回指分江蘇試用巡檢丁翰禀知到省知縣董汝誠請假三天遵於光緒廿一年十二月十九日午時封印光緒廿二年正月十九日辰時開印○十八日候補道程儀洛見駐蕪米釐候補道方辭木釐局候補道王立清三天候補道松麟感冐假三天知府沈敦和兩天江寗縣翁一天知縣唐天爵感冐假數天均請展假統領江靖廣義等軍李先義叅將何心川均到遊擊蔣本榮叩謝借補贑州城守營都司理事同知崇銷假同知程文鑫正任靑山營守備許和生奉委赴清江接督憲劉卽辭委辦吳淞騐補釐捐知縣杜召棠銷轉運局文案辭赴差寰泰兵船董全才辭回滬理問龔鳳藻奉示寫履歴縣丞宮安城巡檢馬德彝劉鼎門主簿李　敏典史劉金榜從九吳葆年六位均奉示騐看分省縣丞劉全仁到由籍來水雷輪船馬超羣辭送松誜赴湖口藩轅牌示興化縣劉德澍病故遺缺查有新海防遇缺先補用知縣頂兆驤堪以請補○十九日統領長勝軍提督萬　羣見候補道許元章謝委武穴掣騐卡同文舘候補道楊禀知今日散學知州孔祥霜知縣林駿達均銷假朱湘謝委署六合縣事沈韻鏘十叚保甲差董汝誠展假三天分省知縣何存誦崇明來崇安輪船劉德輝辭送文武巡捕赴清江接督憲劉臺壺輪船周國祥辭接劉大帥○二十日藩臺瑞巡道胡總理兩江營務處前淮揚道桂籌防局候補道沈候補道程儀洛支應局江西候補道惲均見　户部主事潘希祖安慶來軍械所候補道楊銷假謝委下關掣騐候補道楊摹瓛謝委軍械所潘學祖謝委會辦善後局曾紀壽請假一天統領江靖廣義等軍李先義叅將何心川均辭知府沈敦和銷假南河候道同知雷翌清清江來縣丞于莊基奉委鹽城冬防差分發江蘇試用縣丞董懋修主簿程家珍典史沈邦述禀知到省補十八日總理兩江營務處前淮揚桂籌防局候補道沈候補道程儀洛支應局江西候補道惲均傳見洋務局候補道黃辭赴江北公幹澄波輪船王金相江陰回補十四日普陀輪船易錫蕃辭赴上海拖帶焦煤船○二十一日文武各官均禀賀知府張慶勛知縣顏澍鄭學書均見糧道馬叩謝沙漫洲緝私候補道于到洋火藥局候補道蔡禀知二十四日停工水厘局候補道王銷假候補道會紀壽謝委會辦善後局松麟三天正任督中恊王幼山五天均展假知府朱其昌知縣李雋均辭奉藩司委赴清江接督憲劉調補沐陽縣馬禀知隨于道查衍聖公府祀田回○二十二日委辦武穴掣騐候補　許元章辭候補道潘學祖請假赴滬倪文英統領軍等營兼統老湘營新授山西大同鎭劉光才均叩謝總兵任開泰謝委隨員何克元遊擊黃惟榮宋昌發凌東陞均叩謝先鋒官委辦五河鹽釐知府柯逢時交缷下掣騐卡知府　炳生銷假福安輪船黃友勝辭送梁官春赴湖北知縣董汝誠展假三天湖北知縣周林到由京引見回縣丞候補缺以後知縣用指分江蘇試用縣丞江彭壽禀知到省從九蔡鑫奉司委赴清江接劉制軍補十九日悞登宿遷縣葛祥熊病故係因病請假○二十三日候補道楊鴻度銷金陵軍械所並禀知到下關掣騐差何福海謝委揚屬運河隄工局差錢德培禀知昨日到總辦洋操營務處差楊慕璿禀知到軍械所差知府張慶勛知縣顏澍鄭學書候選直隸州判劉彤儒禀謝均辭赴上海統帶騰字五營總兵疆騰蛟總兵顏瓊林泰州來正任淮中營遊擊卽桂林銷假海門同知王賓通州直隸州汪樹堂知州汪喬年由句容回均到分統　字前營趙偉帶衡字中營李寳書前營張顯榮左營楊　均叩謝同知劉卓栻禀謝飭知校對勞績儘先酌委州縣二次知縣陳玉斌禀請派員點騐太平招來步隊各兵邱樹勳　假三天府經歴諸以泰銷轉運局軍械局補昨日知縣陳玉斌由太平招募練兵回巡檢王富之奉委赴清江接督憲劉蘇藩　示川沙同知陳家熊現奉委上海租界會審差遺缺查有松海防同知劉元楷調署所遺松海防同知缺查有候補同知葉大莊堪以委署 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
