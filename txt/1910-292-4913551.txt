# 1910 - 292 - 4913551

 

Page 1

 
 
   
 
 

Page 2

 
 
論說 
[初等小學敎育必須改良之緣起（通州張鶱）]  
　　國何爲而須敎育。敎育者期人民知有國而已。能有國之終效。使人人任。納稅當兵之責。多數無怨望而已。周公之致王。備於地官。其法詳。商君之圖伯。最於農戰。其法簡。詳則行之也委曲而繁重。必導以敎育。而後有可期之效。簡則行之也迫隘而嚴峻。不必出於敎育。而即程奮進之功。效緩者艱於始功急者脆於終。此大較也。今政府亦知學語敎育矣。下九年豫備之敎。定每二百户一小學之令。而於若何籌建校之貲。若何備敎員之法所以爲聯絡而措施之者。一切不顧。一切不知。以法令爲罔上之美觀。以章程爲欺民之幻術。庸詎知上即可。罔而下不可欺也。夫政府之語敎育也始於辛丑。蓋鑒於庚子拳匪之禍。以爲信奉邪教。幾釀覆滅宗社之禍。獄無可歸。而歸於民之愚。愈愚。須學乃不得不借途於敎育耳。方是時京師大學。平地倏起。下走卽倡須首建師範之議。謗而沮者。不一其人。不勝其憤。貿焉出私家之綿力。行於一州。繼是年許。而江楚間乃有官立之師範。私心竊計。以爲十年之後。庶可漸覩成效矣。歲月以來。忽已八年。舊時國文稍有可觀之學生。甄錄而日見其稀。前此鄉里所設私立之小學。柴立而絶無繼起。以通州全境面積八千方里。户十五萬八百九十二論。按部章。須初等小學七百五十八處。爲小學計。須亟增師範。通州現有之師範。以五年計。每年能容五十人。無論每年開學。正當程度相宜之學生。不易招致。即勉强如額。而中途退學。十常一二。已不足數。就使足數。則一年五十。必十五年。而始能供小學敎員之需。試問此設計每年入學五十之學生。其來何自。則又非迅籌多設初等小學層遞爲高等小學之豫備不可。然又苦無敎員。豈非牽連俱困之道。况合地方財力及辦事人各方面計之。設計云者。什未必能得六七之實效。然則以通州一州敎育普及計。卽展十五年爲二十年。課其。結果。尚在不可必之數。推之一千四百餘廳州縣。大略可知。夫目前之國勢。如此其危。期望人民明白納稅當兵之義。如此其急。而敎育之不易進行。如此其確。不亟圖設法變通。而惟是雅步徐行。上欺下飾。是何異掘井以濟渴。揖讓而救焚。庸有幸乎。如部章所訂之初等小學課程。下走施之一州。亦旣六七年矣。其畢業者亦三數次矣。國文則僅識字解淺義耳。不能閱報。算術則僅筆算耳。不能應事。體操則僅能活動手足耳。不能增膽力。修身則僅講故事理論耳。不能嫻禮法。夫以不能閱報不能應事無膽力無禮法之人。而望其任納稅當兵而不怨。豈非必無之事。彼學部以其昏昏。自未可責以使人昭昭之效。而我國民亦相仍不悟。長夜漫漫。將何術以拯此危局耶。八年以來。粗有經驗。但覺前途。愈行愈窄。證諸同志。咸懷此憂。故屬江生原本素所討論。發抒意見。著爲芻議。海内君子。有不欲以敎育病我人民者。竚聞高論。幸更敎之。 
專電 
[電一（北京）]  
　　昨日澤公召見時奏陳接見國會代表情形懇速降諭縮短年限 
[電二（北京）]  
　　資政院民選議員偵察反對國會之某議員偏袒政府决定於開議時面揭 
[電三（北京）]  
　　開缺巡撫袁大化奏皖北災重民困擬請所有被議各員除貪贓枉法永不叙用外准加倍半捐復以資賑撫奉諭該部議奏 
[電四（北京）]  
 
 
 

Page 3

 
 
郵部盛侍郎磋議改訂湘鄂粤路借欵草案四國代表堅持不允 
[電五（北京）]  
　　御史葉芾棠奏官多流雜請停分發一摺經政務處議覆仍准分發著各督撫嚴行甄别奉旨依議 
[電六（東京）]  
　　洵貝勒於二十四日夜在芝離宫設筵請日本伏見宫東伏見宫國務各大臣海軍將官及清國公使飲宴 
[電七（東京）]  
　　洵貝勒定二十六日由東京起程約二十七日夜到吳軍港 
[電八（東京）]  
　　今日（二十五）爲日本已故伊藤公一周忌日午前在恩賜館午後在谷里墓所舉行紀念祭典參列者頗多 
緊要新聞一 
[政務處之責任内閣談北京]  
　　政務處各王大臣日前開議設立責任内閣一事先令某提調檢查各省條奏文件並出使英法日俄各大臣報告底稿等類分别呈閱某相國謂責任内閣可立政務軍機兩處亦不可裁此說本不可通而徐相國頗贊成之惟朗貝勒則謂國是要題不可私斷旣有責任内閣即不能再有多數同一性質之衙門云云某相始默然 
[滇督電奏遮匪逃入緬甸北京]  
　　雲南猛遮叭匪頭目召康亮王有義等占據頂針山巢時賴外人接濟以致官兵攻取數月迄未蕩平日前普洱鎭軍門奉滇督嚴檄親往督兵該匪等旣慮重師復虞糧盡召康亮乃濳由間道逃往緬甸境之孟良地方并聞緬土司與該匪濳通謀爲之保衞據報得實李制軍乃照會領事額必廉轉飭緬土司速將該匪交出以睦邦交詎久久未得要領刻制軍已據情電奏并電咨外部速向駐京英使交涉 
[資政院開院後種種北京]  
　　資政院本定於十九日爲第七號議事期嗣因應議事件多未豫備妥恊改於二十日下午一時開會 
　　十七日議員易宗夔依資政院議事細則第一百七條院章第二十條撰具質問說帖三件照錄如下（一）質問軍機大臣本院恭承明詔爲上下議院之基礎議院則必有對待之機關負執行之責任議院則必有獨立之權限爲法律之搆成本員爲此遵章質問現在之軍機大臣採用副署制度斷非署名勅尾而已必當如各國之内閣國務大臣負完全之責任請問軍機大臣對於各部行政各省行政是完全負責任抑不完全負責任又憲政編查館從前爲國内最高之立法機關現在資政院旣已成立照章應議决新定法典憲政編查館是否倣各國内閣所設之法制局抑仍握最高之立法權以上兩條敬請議長諮詢本院如經决定懇即照章咨請軍機大臣及憲政編查館酌定日期以文書或口說答覆至爲公便（二）質問農工商部本員對於農工商部竊有所疑者兩端（一）農工商部總宜規畫全國之殖產興業以與各國相競爭現在之農工商部僅於京師地面辦理農務試騐塲工藝廠及商品陳列所而已何以於全國之殖產興業全無動作（二）農工商部新訂礦章於八月二十八日與外務部會同具奏是時資政院已經召集照章有議决新定法典之權何以不交本院議决本員爲此遵章質問敬請議長諮詢本院如經决定懇即照章咨請農工商部尙書酌定日期以文書或口說答覆至爲公便（三）質問法部本員考立憲國通行之例司法機關當完全獨立現在法部亦極力主張是說惟是憲政編查館擬訂之宗室覺羅訴訟章程奉旨依議後又收回朝命現在宗室覺羅並不歸大理院高等審判廳審理究於司法獨立權有所妨碍法部何以不據理力爭再奏請旨本員竊有所疑特敢遵章質問敬請議長諮詢本院如經决定懇即照章咨請法部尙書酌定日期以文書或口說答覆至爲公便 
　　資政院二十日第七號議事日表第一地方學務章程議案續初讀（股員長報告）第二著作權律議案續初讀（股員長報告）第三振興外藩實業並劃一刑律議案會議（股員長報告）第四提議陳請速開國會議案會議 
[西報紀資政院事]  
　　二十四日文滙報北京電云資政院起草員所擬請願國會摺稿僅請速開未定年限議員中有欲改爲三年内開會者辯論良久多數皆以原摺爲然議長允將各省人民及海外華僑之請願書與此摺一併呈遞並允在監國前陳說中外人民贊成早開國會之舉度支部尙書澤公交出預算案時在院演說略謂舉行新政費用浩繁國庫甚有空竭之虞補救之術惟在國會深願國會提早成立云云各議員聞之咸歡忭不置 
[直省官紳奏參張翼之痛快北京]  
　　十六日直隸同鄉京官劉若曾等爲開平礦案特上封奏一件已紀前報今聞該摺列銜者直隷官紳共四十七人領銜爲大理院少卿劉若曾次則官有惲毓鼎李士珍劉春霖李榘吳德鎭蔣式惺孟慶榮李焜瀛張權王金鎔史履晋等紳有劉登瀛步以莊藉忠寅仝寳亷齊樹楷于邦華李搢榮等内容 
 
 

Page 4

 
 
略謂開平礦產由英人騙佔十年幸荷朝廷主持飭令相機籌辦一年以來竭力交涉已有收回之議乃初八日張京堂翼固執私見迥護前失以認副約爲有利反以給欵收回爲害查開平一礦實爲軍國要需庚子年間張翼委德璀琳與英商私立賣約復立移交副約致使數十里礦產及秦王島口岸全落外人之手事後朦混中外合辦迨赴英廷控訴責令收回張乃束手無策今直督旣已交涉收回而張翼又復顚倒是非熒惑上聽以爲文過之地云云並將開平礦產之豐富交通之便利及獲利擴充各節一一詳陳極爲痛切（按此摺上後張翼又上一奏力破劉說已見昨報專電） 
[鐵留守請訓出京情形北京]  
　　江寗將軍鐵寳臣於日前請訓已見本報茲悉是日蒙攝政王召見訓勉備至略謂江寗係沿海中軸所統陸軍於國防關係重大而江寗將軍責任掌管綠營巡防等軍與兩江督撫尤當和衷恊商以重國政卿蒞任後所管軍政事宜須隨時會同督撫認眞整頓云云聞留守是日召對時間甚久現已整裝於二十二日出京赴任矣 
[浙撫電告諮議局停會杭州]  
　　浙諮議局第二次散會後浙撫已劄飭該局停議以三日爲期經記昨報嗣增中丞又電致憲政館資政院云嘯電敬悉浙江諮議局停議後經增韞迭次勸告爲大局計總期竭力維持俾該局照常開議因於二十日邀正副議長到署剴切勸道并函告以三日内開議其各議員代表輿論委曲苦衷亦卽擬電入告旋據該局呈送二十三日議事日程到院届期增韞親蒞監督乃議事時間已到議長搖鈴開會各議員多數不入會塲要挾增韞將前請代奏事件先行代奏方能開議查鈞館議復于式枚摺内有陳請建議事件裁奪之權仍統諸督撫諮議局不得强督撫以執行等語現該局始則停議要求繼則以不入會塲强迫實屬踰越權限除遵鈞電另飭停會并電咨資政院查照外謹奉聞增韞漾印（致資政院電同） 
[維持會陳請建議界務廣東]  
　　勘界維持總會楊應麟陳德駒等全體上諮議局請議書云竊自中葡勸界事起朝命高大臣而謙蒞粤與葡使開議詎高大臣迂守和平未能據約力爭議至數月終無效果及後全案提京迄逾半載議結無期以至葡人野心益肆横暴頻施闔省紳民憤怨彌極查澳門雖蕞爾實握全粤咽喉計航路距省二百四十里香山邑城八十餘里距香港百二十里澳門之北陸可直逹前山寨城村居林立沿途而上可通郡城爲粤海第一重門户餘三面均皆環海東望九洲西臨青洲迤南一島對峙即葡人所謂對面山也横亘數十里之遙有灣仔汛石角卡銀汛坑在焉是島環繞大江村鄉大小三十餘處南屏北山兩鄉户藉尤蕃其中沃壤交錯不下千餘頃實爲賦稅之重地海疆之屏藩此外島嶼環布如馬騮洲潭仔路環横琴清角諸島均皆扼控海門形勢極爲險要豈可以甌脫視之耶溯澳門葡人僦居自前明始歲輸租課國朝因之設立圍墻以爲限制其地西北枕山東南倚水爲界界址甚明可知界外河川墻外尺土實非葡轄乃葡人狡然思逞牆外之地侵佔已多更復謀及海權溪壑之慾難塡杞人之憂彌切查租借地範圍固不能踰越海界例不得兼權且光緒十三年洋藥稅釐協緝約章只允將澳門歸葡人居住并無許以水界之條葡人無理要索其謀深計遠豈在一隅迹其越海侵佔潭仔路環本非擴拓商塲之意實借以謀奪海權也設若海權一失粤省門户盡開運械濟匪葡人任便往來我國又無權搜緝流毒有何底止不特此也查虎門距澳門不過六十里耳東航路旣屬于英西航路更畀于葡全海授人彼有制我之權我無自由之利釜魚幕燕其能久安乎各國倘援利益均沾之說各省租界羣起而索取海權不與則有厚薄之殊與之卽成支蔓之勢大局尙堪問哉然葡人種種要索均無切實證據既非政府之許可又非戰爭之所得人民户藉在在可稽中外輿圖彰彰可考持理相質不難一語道破何事宕延遷就反長葡人氣燄致重演今年之怪劇事事剝奪主權也計春間增設水泡於青洲島外是明背不得增减改變之條大吏竟不能勒撤矣干涉我灣仔之魚苗局關閘外之膏牌局顯然侵我内政大吏復隱忍休容矣其最酷者六月間竟借勦匪爲名礮攻路環一事是役也慘斃居民無算著匪無所獲生民何辜遭此荼毒我國官吏豈無聞見何一任外人屠戮而不過問耶此最難索解者矣敝會以國土攸關士民同有責任維持兩載力竭聲嘶效果毫無倍形惶恐茲逢資政院開幕之日貴局又届開議時期諸公代表全省輿論諒能同肩重任力挽危機特詳具澳界切要情形陳請建議并乞轉逹資政院據理力爭以保邊隅卽維全粤附呈辦法四條（一）請釋政府之疑圑也今内而政府外而大吏罔不曰界務棘手外人可畏及詢其故則曰吾非畏葡也畏他國出而干預也殊不知理分曲直事有權衡方今民智日開民氣日盛外人素重商務斷不至庇一貪横無理之弱葡而與我四萬萬商民生無窮之惡感也不觀于西江緝捕權佛山輪船命案彼國卒知難而退取悅商民是民氣之可用明矣何必因噎而廢食也（一）請照直省聯合會之議如政府不從所請即聯合各省諮議局合詞同請務必返我侵地復我海權免肇他日瓜分之禍必逹目的而後已（一）請政府電粤督即派兵輪二艘分駐前山各海口并添兵數百分佈前山灣仔横琴各要區以防外而安内緣鄉人鑑于過路環之禍異常憤激也（一）政府不從所請是棄民棄地不任保護矣鄉人激而暴動紳等不任其咎緣葡人慘虐各有戒心鄉人有言曰今日須亟籌自衞之法合行圑練誥誡子弟不許前往澳門凡有鄉渡不許前往澳門凡子 
 
 

Page 5

 
 
弟之在澳門傭工貿易者限某日一律離埠歸而自衞桑梓否則有鄉出鄉有族出族合省不公認其爲粤人等語是禍機濳伏一觸卽發亟請政府釋去疑圑據約力爭以安人心粤省幸甚天下幸甚 
[東京通信]  
　　歡迎洵貝勒之禮式考察海軍大臣洵貝勒于西十月念三日抵横濱此次到東日政府豫備以皇族禮歡迎其招待禮式如左一儀仗式中隊長所指揮之騎兵特派半中隊迎接於横濱（樹軍旗）一堵列派東京衞戍兵約二分之一軍官須着禮服排列於新橋停車塲及旅館間以表歡迎之意一伺候在京軍官及相當之官均伺候於旅館一禮砲預於廿一日在日比谷公園發射禮砲一儀仗兵衞洵貝勒滯京期間派中隊長所管之步兵調一中隊保護於旅館（樹軍旗） 
　　考察郵政員到東考察政治員孫鍾偉氏此次奉命考察日本郵政由湖北來東於前日抵横濱現庽神田今川小路中華旅館十八日往觀遞信省該省派渡邊事務官爲引導參觀市内各郵政局及交換局一切情形 
　　留日雲南同鄉會公告滇父老昆仲均鑒本年五月隆興公司履行前約吾滇志士提倡保礦楊君斷指趙君割臂熱誠所激羣情鼓動各界圑體成立於先三迤父老應援於後吾滇人舉正正之旂擊堂堂之鼓取消原約剷除禍根在此一舉奈何血跡未乾圑體遽散僅以一礦務調查總會了之前約之履行如故禍機之隱伏益深滇人其無焦類矣同人非反對總會也總會以調查爲名以籌辦爲實固抵制該公司之第一要着非空談抵制者比而同人猶喋喋者盜入吾室羣掠吾物斷未有徒自行收檢而不急驅羣盜者也不廢前約徒事補苴與自行收檢而不急驅羣盜何異使該約果不可廢固亦無可如何現該約已確有可廢之原因吾滇人確有可廢之機會茲特按諸條欵核諸公法爲吾滇人陳之據各國國際公法由政府以特别之利益付與一私人或一公司非全國人人所享有者是爲特權該約係政府以雲南之利益贈與隆興公司明明是一特權又凡兩造訂立合同均係政府始爲條約如甲國係政府乙國非政府則爲契約該約係中國外部與英法隆興公司所訂者外部爲中國政府該公司爲英法商人明明是契約無論爲契約爲特權苟有一造違犯一欵他造可以全部取消故該公司果無違約條件吾滇人無從廢約該公司已明明違約吾滇人宜應廢約雖秦儀復生亦不能爲之辯護者確有兩欵（一）第八欵公司願創學堂一所或數所敎授華人以造就開礦及百工之材嗣後公司需用之工程師及專門各工頭等應先儘學成諸生中酌量選用云云該公司現實行開礦矣而學堂猶未設立不惟不儘先選用華人是明明屏斥華人非違約而何（二）第九欵該公司將來發售各礦股票時應竭力設法廣招華股凡官紳工商均可與公司合夥生理與外國股東一律看待出售股票應在歐洲及中國各大埠同時舉行云云今該公司旣挾鉅資而來招股合夥自是空談不惟不招華股是明明屏斥華股非違約而何或曰昔日未設學堂今日可設昔日未招華股今日可招噫是不足爲之辯該約訂自光緒二十八年迄今八年矣該公司果欲遵守條欵訂約後即應創辦學堂集股時即應並招華股今已呈請開礦所謂學堂者何在已集成鉅欵所謂華股者何在吾滇人乘此機會要求廢約非惟公理所應然抑亦法律所許可乃公理應然而滇大吏及諮議局獨不以爲然法律許可而滇大吏及諮議局獨不以爲可是誠何心哉 
[京師近事]  
　　度支部澤尙書近頗有意整頓部務疊次嚴飭部員力求進步聞鹽政財政兩處不日均須改訂章程 
　　度支部盤查銀庫分爲十日每日盤查二百萬近據部中人云該部所存現欵無多現所盤查者不過陸軍部所存陸軍經費二千萬而己該部即藉此二千萬之現銀爲敷衍盤查大臣之計云 
　　澤公昨與各堂會商八旗兵丁每月關支錢糧例由該旗先行造册送部核辦必須花名銀數均屬相符方准劄庫開放近聞本部承辦書吏仍有勾通該旗承辦人員朦混冒支情事應再嚴定章程命丞叅司員等於各該旗造送檔册一經到部先行咨查陸軍部是否花名相符再行劄庫開放以杜朦混 
　　滇督李仲帥因明年軍費不敷七十四萬兩援照直隷姜軍門兵餉例案請由部籌已經上奏交度支部議覆現聞澤尙書與土藥統稅大臣柯逢時商妥准將土膏稅五十萬兩撥充雲貴軍餉應用 
　　京師測繪學堂本年之預算爲四萬餘兩明年之預算聞已定爲七萬兩其所以增加之故係在擴充各項科目云 
　　自濤貝勒歸國以來剪髮之議盛唱迨廕尙接任後禁衞軍及他處之將校實行剪髮者居其大半惟聞軍諮處某軍使對於此事甚爲反對尙不知將來現何樣之結果 
　　政務處王大臣擬將吏部歸併内閣一節前因新官制尙未定妥是以暫從緩議昨聞政務處會商因吏部衙門近來弊端百出無從整頓决議歸併内閣以期統一事權 
 
 

Page 6

 
 
　　開平礦務局會辦趙元禮來京已誌本報聞該會辦禀陳歷年出入事宜向無底册尙難詳細造報維將華洋股分若干及近年與外洋交涉各案件一併呈部察核昨已事畢出京矣 
[時評]  
　　其一 
　　異哉汪榮寳。以一人而具兩副之面貎。 
　　其對於資政院衆議員也。則主張見樞臣。痛陳國會不可不速開之理由。并有資政院可開。國會何獨不可開之語。其對於政府也。則發起秘密會。爲運動反對國會之首倡。果傳聞異詞而失其實耶。抑亦汪。議員果别具肺腸耶。 
　　雖然。以一人而具兩面貎者。奚獨汪榮寳。 
　　其二 
　　第一次請願國會也。曰某邸賛成。某樞某尙賛成。及其發表則不准如故。第二次請願國會也。亦曰某邸賛成。某樞某尚贊成。及其發表。則拒絶如故。今第三次之請願。亦曰某。邸贊成矣。某樞某尙贊成矣。而其結果。則未知何如。 
　　諺云。一不過二。二不過三。是三者。極有希望之時機也。語云一鼓作氣。再而衰。三而竭。是三者。極無希望之名詞也。然請願而不定年限。氣竭可知矣。 
　 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[贛諮議局呈催完全預算案南昌]  
　　贛省預算案經諮議局屢次呈催而馮撫諭飭藩司延至十七日始將出欵表册送局其中又多殘缺當經議長在會塲宣布表册不完全情形本局殊難核議各議員僉主張照章用正式公文要求馮撫將預算出入完全表册刻日交議隨即備文具呈撫轅措詞頗爲迫切原文錄下 
　　爲呈催事查本年會期奉撫部院發交議案有提議本省歲出入預算一條業經會議呈請電部從速奏交將預算報告册送局議决以重預算奉批來牘閱悉地方行政經費預算册底已准度支部電飭錄送貴局當經本部院札飭財政局遵照並飭將本省裁减各欵一併抄送在案候再札催赶辦速送等因奉此查本局前呈聲明豫算重要審查需時現在開會已經半月而此項預算報告尙未奉正式交局本月十七日甫准清理財政局移送地方行政經費豫算表册四本並電稿一紙查移來表册内又僅載有歲出經費而無歲入欵項且照清理財政章程應送供參考之預算報告全册亦未送到是關於册載各項殘缺不完不能認爲正式交議之預算報告册無疑本局謹查奏定諮議局章程第二十五條内開第二十一條所開第一至第七各欵議案應由督撫先期起草於開會時提議等語則提出議案之權應惟督撫有之可知預算事件係撫部院提出之議案其預算報告册自應由撫部院飭造齊全正式交局以符定章似未便認由他局署間接移交致有闕漏紛歧之失本局復於本月十七日會議僉以會期迫促來日無多輾轉遲延恐將來雖有交議之虚文而不能盡其議决之實職擬請撫部院鑒察前情迅於本月二十日以前將應行交議及照章送供參考之豫算報告册飭取齊全正式交局以免延誤事關全省豫算本局全體議員跂踵以待理合備文呈催撫部院察核施行 
[魯諮議局議員辭職之理由山東]  
　　山東諮議局因魯撫辦理萊陽一案不能主持公論不理於衆口頗有多數議員謂其袒護官兵賤視民命茲有議員周樹標丁世鐸王志勳張介禮尙慶翰等五人已因此案具書辭職於十三日開正式會提出公决經多數贊成承認其呈撫部院文已由書記長張君脫稿日内當即通過茲將五人辭職理由書錄下孰是孰非必有能辨之者啟者萊陽一案鄙人等係謹遵七月二十日上諭參以北洋及山東提學使與本局調查之事實爲主張不謂議長違犯議事規則並不退就議員席公然加入討論且盛氣發言遽以謹遵上諭者爲曲黨爲阿附京官此等專制鍜鍊蹂躙合議機關之舉動鄙人等决不承認再據撫部院札本局呈院議案須署提案人姓名一節鄙人等以此事爲定章所無原無庸付諸討論乃竟以投票取决遂得多數承認似此追加條文破壞法律則諮議局前途又何堪設想雖多數取决少數者不能反對然此非法議决鄙人等亦萬難服從茲謹依局章第十九條第三欵同辭議員之職耑此布呈即請全局公覽 
[各督撫詢問自治疑義要電]  
　　陜撫致民政部電民政部鈞鑒陜省地方自治辦法係由城而鎭而鄉所有繁盛中等城區議事董事各會已漸次成立現正調查鎭之區域惟各縣舊有之鎭人口滿四萬五千以上者甚少若照定章均應改名爲鄉似城區之外僅止鄉區所有鎭區議董各會均付闕如是否可行抑應如何變通又荒僻州縣城區户口稀少選民人數若不足議員二十名之額者應如何辦理據自治籌辦處請示前來謹此奉詢希即電覆壽歌 
　　民政部覆電西安撫台鑒歌電悉鎭之區域人口難符城鄉自治章程第二條規定者應改爲鄉鎭之名稱亦可暫付闕如至選民過少之處議員名額自應寗缺毋濫希飭遵此覆民政部篠 
　　署粤督致民政部電民政部度支部鈞鑒現廣東澄海縣紳擬請於稅契項下酌量提捐一成以充自治經費查城鎭鄉地方自治章程第五章規定自治經費得從官府徵收之捐稅附加若干作爲公益捐惟不得過原徵捐稅定數十分之一而頒行稅則新章又有除買價一兩徵稅銀九分典價一兩徵稅銀六分外不准絲毫加抽致滋擾累明文究應如何辦理之處乞核示樹勛 
　　民政部覆電廣州制台鑒虞電悉稅則新章所定徵額爲防差役擾累起見與本部奏章原無抵觸希仍查照本部奏定章程辦理此覆民政部皓 
　　護桂撫致民政部電民政部鈞鑒據自治籌辦處詳稱城鎭鄉自治區域繪圖辦法前准鈞部佳電開示自應遵照惟查該圖尺幅定爲紙長一尺五寸寛九寸是否以縱爲長以横爲寛又一寸代十里而廳州縣面積有長至三百里寛不止九十里者茲擬面積長在一百三十里内寛在八十里内者將圖幅外限定爲長一尺三寸寛八寸仍以營造一寸代十里其面積長逾一百三十里寛逾八十里者圖幅外限依其長寛之度爲止即將圖紙展長繪成後仍將圖紙疊折適符長一尺五寸寛九寸是否有當詳請電詢前來敬懇核覆以便飭遵景桐謹叩元 
　　民政部覆電桂林撫台鑒元電悉自治區域圖幅部定尺寸原期各省一律以便彚繪州縣轄境過廣即數紙成一圖亦可繪式應就形勢酌定毋庸拘定縱長横寛希飭統照佳電辦理此覆民政部哿 
　　閩督致民政部電民政部鑒城鎭鄉章程尙有疑義伏希解釋以便執行一據章程六十二條議事會議員當選爲董事會職員應辭議員之職若總董正陪二名由議員中選出經督撫選任一名應否復議員之職 
 
 

Page 11

 
 
二自治章程第七條城鎭鄉得公定自治規約公定是否指議事會董事會合定而言董事會辦事細則是否屬四十一條執行方法之一種由董事會自定壽𧜗 
　　民政部覆電福州制合鑒𧜗電悉未經選任爲總董之議員應照舊就職自治規約應由議事會議决參看該章程第三十六條第二欵文義卽明董事會辦事細則即係執行詳細方法應由董事會自定設議事會視爲不當卽照第四十一條辦理此覆民政部佳 
分類新聞 
政界 
[蘇省籌建審判廳情形蘇州]  
　　蘇省各級審判廳房屋雖經迭次勘定基地惟建築經費爲數過鉅一時無可籌措迄今遲遲尙未動工日前法部以法官考試業已揭曉不日分發各省特電飭蘇省省城各級審判廳限十月成立提法使左廉訪接信後急與蘇藩陸方伯商撥欵項方伯特先飭庫放解銀二萬兩運解臬署左廉訪昨已禀商撫院議定先就牙厘局房屋修葺改建作爲地方審判廳另擇相當房屋修改作爲高等審判廳至初級審判廳已飭三首縣趕緊勘定房屋辦理俾得依限成立其修改之費爲數亦鉅暫時先儘解到二萬兩應用如不敷再向藩司商撥若干以資應用 
[松郡緩釘烟牌原因松江]  
　　松郡日前因烟禁日嚴議欲查明吸烟之家於大門上編釘烟字使之羞而思戒然紳富之家吸者甚多一聞釘牌之舉咸謂我輩旣墮黑籍不得比於齊民則此後一切公益捐儘可不再擔任巡警局聞之恐傷捐户感情不肯赴釘主持此議者遂令從緩 
[高資鎭開辦巡警鎭江]  
　　鎭江高資鎭爲西鄉要地居民稠密市面尙盛董事王君子聲等以巡警爲地方要政定議籌欵組織先在武廟開設巡警局招募巡士數十名日夜站崗梭巡以爲保衞鄉閭之策業經報告總局領取簡章按期規畫進行 
[粤省電覆不派資政院旁聽員廣東]  
　　各省督撫日前聯電資政院擬照各部派政府委員之例簡派專員列席以便開議時有關於各該省要政得由該員陳述一切資政院得電後即經致電各省飭令妥舉幹員與會詎袁督意不爲然日昨電覆憲政館略謂粤省今尙無甚陳述要件擬緩派旁聽將來如有關係本省之事仍乞隨時指示 
[袁督允將禁賭議案電奏請旨廣東]  
　　粤省諮議局停議後十七日忽接督院來函本日接到貴局來牘仍執定禁賭期限之議具見熱忱曷勝佩仰應即如請籌商電奏請旨以慰諸君子之渴望惟電奏往返頗需時日會期甚促待議之事尙多即希貴局照常開議不勝盼禱除俟電奏譯發後另文劄知外先此函逹該局奉劄後不識究將如何辦理 
[宜昌警捐之難籌湖北]  
　　宜昌爲湖北上遊通商巨鎭舊有警察不過百數十人近巡警道以宜地警務腐敗特委舒直牧承蔭前往整頓並帶同省垣巡警敎練所畢業生曁警官等約二百餘人前往惟是名額旣增經費即不敷用由舒直牧會同宜昌府縣籌定援漢口例於統捐籌餉兩局抽收正釐之外每納釐捐錢千文加警捐三十文已奉鄂督批准開辦詎該處行商咸不承認公請商會總理曹榮江等電禀督藩警各署抗議略謂宜昌行商完納統捐籌餉之貨均係運往他埠行銷且下遊沙市寳塔洲之釐均在宜昌一處征收警察乃宜昌之警察就地籌欵自是正辦惟抽及過境客貨且抽及沙寳别埠之釐商况艱難仰懇飭銷原案另籌的欵以蘇商困云云並聞宜郡商人會議有如不飭停即停止運貨以資抵制蓋現在銀根奇絀百貨滯銷商力實有不逮也 
軍界 
[慘斃目兵之隊官發處看管武昌]  
　　第八鎭砲隊三營隊官蔡永勝因屬下目兵蔡文玉犯賭被其察覺棍責軍棍二千復用鐵鞭擊其背腹血肉横飛慘不忍言是夜遂在禁閉室内斃命一時軍界輿論僉以目兵伊克坦鎗斃隊官楚垿一案伊克坦立即正法今蔡隊官非刑慘斃蔡文玉一案竟揑報自縊斃命欲以銀八十元私和了事不公孰甚故同營各兵迭在提督署遞禀爲蔡文玉伸寃一面招其家屬來省公衆醵資以備赴督轅上控八鎭統制張提軍見衆情憤懣知此案難以敷衍了結昨特傳砲隊標統龔光明親率蔡隊官永勝至鎭司令處詳詢此案原委蔡隊官當認曾責其軍棍數十實係羞憤自縊當經張提軍將該隊官斥責數語交執法處看管聽候懲辦並聞張提軍以該營衞兵司令官於犯兵入禁閉室時不將其腰帶腿帶辮繩一槪解下以致縊斃該司令官實屬咎有難辭亦有將其撤差之說 
[皖軍秋季演習改期安慶]  
　　皖省陸軍秋季演習本定於本月二十日起行茲因協統余大鴻病尙未愈不能勞動已改於十月二十一日起行一切組織方法業經兵備處籌畫己有端倪所需空壳子彈六萬顆及裝配工料銀四百兩亦由兵備處詳請撫憲札飭財政公所並行軍械局刻日籌備俾資届時應用免悮軍需 
學務 
[常府會議組織敎育聯合會常州]  
　　常府各敎育會勸學所擬組織敎育聯合會已紀前報茲聞二十二日在郡城先賢祠開議是日到者爲武陽宜荆錫金江陰各敎育會會長勸學所總董計十餘人議定草章每年三九月開常會兩次分五處輪流開會每届會期先二十日由輪值會所通知先十日彚集各議案印送各邑以便研究並議定於本年十月二十五日開全體成立會先期預備議題以便决議實行 
[蘇省大運動會預備情形蘇州]  
　　蘇省高等中小各學堂發起聯合各學堂於本月二十八九日舉行大運動會借黃廢基操塲爲會塲恭請程中丞爲正會長樊提學爲副會長各情己記前報茲悉近日經理員已在黃廢基擇定地勢飭匠圈搭會塲並在演武廳收拾整理近日各學堂敎員皆督率全堂學生敎演體操並跳高等項技藝以資純熟届時自必大有一番熱閙也 
[委員勘估學堂工程長沙]  
　　湘省中路師範學堂自本年三月被燬後亟應隨時修復曾經卸署學司黃觀察以霖親往履勘並照會該堂監督王紳逹撙節估計工程約需欵項若干當經王紳據實禀覆在案嗣 
 
 

Page 12

 
 
因無從籌欵是以遲未修復茲本任學司吳文宗以該堂工程未便久懸特於日昨札委總務科科長陳仰山直刺前往會同王紳覆行確實勘估以便尅期修復 
[高等學堂勘驗工程後近聞南昌]  
　　江西高等學堂新造洋式樓房迭次轟動全體學生因性命攸關多不住堂現在滬聘工程師王薛兩君到堂察視實因工程草率所致惟未詳細解釋衆多疑竇日前全體學生遂公舉代表要求監督將危險處所拆卸改修以便安心上課 
實業 
[交通粤行允任維持市面廣州]  
　　郵部日昨致勸業道電云咸電計逹粤源豐潤分號倒閉後市面恐慌本部接粤督商會電告即飭交通粤行設法維持現據該行電禀已遵飭籌議辦法量力維持聽候核奪等語本部以當此銀根奇緊之時市面商情必須刀爲兼顧已電飭該行預行籌備顧全大局但其力所能盡務當勉爲其難合行電知該道仰卽佈告商會爲要郵傳部篠印 
[浙省興辦勸工陳列所之意見杭州]  
　　杭垣勸工陳列所前經浙撫札委王伯安觀察辦理目下工程告竣王觀察擬仿照日本勸工塲辦法日昨具詳撫院略謂職道竊於四月初三日從事建築自任籌辦以來再四思維區區萬金購基建屋已難敷用若專爲實業學校之非賣品而設縱使商認陳列而簿記看守打掃擦抺發劵收劵在在需人計常費每年非五千元莫辦入塲劵費所得無幾爲此百務待興庫欵支絀何以補助始擬仿照日本勸工塲辦法官爲創立招商接辦而官費止此創始一欵且無須常年經費嗣由勸業道知照杭州商務總會以南洋下會物品甚多又由邵編修章函稱日店遷移所遺貨櫃等件均欲陳列於職所若是則爲非賣品陳列所矣因調查湖北勸業塲辦法後院建大屋三楹專爲非賣品而設前院廊舍百有餘間則招商租爲賣店兩不偏廢茲閱官報勸業道有在横河橋建設商品陳列所之議未見全豹未敢懸揣如爲實業學校非賣品起見則職所似可仿照日本勸工塲辦法以免兩歧未識增中丞如何批示也 
[皖省無力認購續借債票安慶]  
　　津浦鐵路續借洋欵出售債票前經郵傳部咨請皖省認購當經朱中丞札行藩司議覆在案茲聞覆稱皖省庫儲匱乏財力異常艱窘所有奉飭認購債票委實無力再購懇予核咨查照 
雜記 
[北直街拐匪宜懲常州]  
　　常州拐失小孩之事時有所聞日前北直街成衣店羅某忽失一孩乃係獨子羅某悲痛異常後偵悉爲鄰人葉某拐至蘇州交窩主長脚阿三售買當控武邑署拘訊葉某並關提阿三夫婦妻妾到案訊追均抗不承認其妾將吐實亦被大婦目止當經分别管押聞葉某現爲一馬某保去昨已逃逸矣 
[震澤縣搶犯已獲蘇州]  
　　蘇撫程中丞日前特派候補參將徐人驥訪緝震澤縣民徐春才絲船被搶案内盜犯叅戎即購覔眼線四路偵緝日昨在硤石鎭拿獲盜犯金阿順一名於二十一日押解到蘇逕投撫轅經中丞諭飭發交巡防營務處訊辦 
[潮屬屠捐委員業已撤差廣東]  
　　潮州屠捐委員岑乃文日前呈藩禀司歷自述其剝削之功藩司閱禀後大爲震怒以該委被控確鑿不聽查辦輒囂囂自辯殊屬刁健查該令背簽商民電控委員尤屬形同無賴且查該令於購遊府署案内得賄二千金經控府有案商人控告已無疑義似此貪劣豈能勝任當即電行撤差另派員尅日前往查辦以懲劣幕而警官邪 
[高夫人生榮死哀四川]  
　　巡警道高文農觀察增爵日前爲太夫人聞奠時適大雨街民冒雨往吊者萬餘人官紳學商警軍各界吊者亦數百人發引時天已放晴一路素彩天棚香花供棹攔車路祭爆竹之聲處處相連商民手捧香盤送殯者百餘人趙次帥及司道亦均步送男女扶老携幼來觀者途爲之塞據耆老言從前駱文忠丁文誠出殯民間送殯之人均不及此次之多是乃高太夫人積德之報亦高觀察與民間感情之厚也 
[老太史遽赴修文召松江]  
　　松郡於本月十八日官紳聯合在醉白池作九老會届期顧香遠太史因病未到詎二十四日十句鐘時竟騎箕西去峯泖老成從此又弱一個矣 
清談 
[立憲時代之軍界]  
　　目兵鎗斃隊官。則立即正法。隊官刑斃目兵。則僅僅發處看管。尙多方拖飾。以兾得遂末减而後已。 
　　噫嘻。同一命也。而爲兵者苦矣。 
　　或曰。此亦上天下澤之一端。中國至今。猶得誇傲各國。自詡謂禮義之邦者。賴有此耳。 
　　雖然。果何以解于今日籌備立憲之時代。汲汲焉提倡。上下平等之學說也。 
紀事 
[三日間之汗漫遊（一）]  
　　世界一大戰爭場也。以學戰。以軍戰。而實則無不以農工商戰。勸業會者。所以斠量農工商人之智識。畫一農工商人之程度。以比較的目力。而爲和平之戰爭者也。其關係於邦國之隆替者。實非淺鮮。比者南洋。勸業會之設。萃一年有奇之精神。搜廿二行省之物產。輦而致之。羅列一庭。煌煌乎二千餘年未有之創舉。良者於以興。窳者於以勸。偏僻者覩五方之瓖瑋。遂以袪其。錮蔽之私。繁華者瞻百工之菁英。益以促其進行之想。開會至今已五閱月矣。記者假三日之光陰。爲逐隊之觀覽。遊歷一周覺會場規模在全國博覽會與地方博覽會之間。爲陳列各項賽品。鳩工庇材。模仿各國新式。以相地建築者。館院凡十有三。爲各省籌備出品。運寗與賽。特在塲内劃出地畝集資建築者。各省專館凡十有五。各業之專館三。陳列亭一。其他關於事務之建設者。則有公議廳審查室事務所發行所等。關於形式之建設者。則有奏樂亭紀念塔噴水池等。關於市易之建設者則有勸工院均價店等。於場内之周圍。則敷設輕便鐵道。以便周游。於各館院隙處并分設商店茶樓酒肆無數以備休止。會塲之建築。美矣備矣。顧於内部雖不無疎漏苟且。之處。然大輅椎輪。亦足以昭。吾中國之特色矣。 
寓言（續） 
[疑怪（仙乎）]  
　　默念甲言如是詳晣。未必平空杜撲。翻自咎曩昔徒吃虚驚之怯。疑圑甫破。寸衰怦怦。蕩漾情波。幾難自制。差幸一般充敎員者。别有一種制之之秘術。亟如其術以制之。乃克安睡。從此夢繞魂思。以至所担任之課程。輒形罣誤。校長以礙於情面。亦唯任其苟且將事。久之。生舅母壽辰。生預告假期。隨母偕往稱祝。見男女眷屬。喧鬨一室。乃匆匆叩拜畢旋即告退。舅父止之曰。某耶毋遽行。可至書房與諸表兄弟晤談。彼此年皆相若。儘可互逞詞辯。舅母亦曰。旣來則安。可在此處盤桓數日。俟爾母言旋。乃隨之去。老身尙有要話。俟應酬少暇欲與商也。生遂强爲之留。唯以座間少年。夙非同道。旣相晤對。不過互叙寒暄。餘言格格不相入。因孑然縱步出門外。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[廣西巡撫張鳴岐奏籌備憲政當從本原著手擬請酌量變通摺]  
　　奏爲籌備憲政當從本原著手擬請酌量緩急略予變通以紓民力而固邦本恭摺仰祈聖鑒事竊臣前在廣西任内先後接准内閣咨開本年四月十九日欽奉諭旨御史趙炳麟奏請飭議確定行政經費一摺著在京各衙鬥各省將軍督撫將九年籌備單内所開各條某年某事需欵若干從何籌定分年列表詳議具奏等因欽此又六月初二日欽奉諭旨湖北布政使王乃徵奏籌備憲政酌分緩急一摺著在京各衙門各省督撫歸併御史趙炳麟條陳一併詳議具奏欽此並鈔印原奏各摺咨行欽遵辦理到桂臣彼時因北上在即未及覆奏除廣西逐年需欵數目應俟各主管署局預算列表詳由護撫臣核奏外尋繹趙炳麟王乃徵兩奏之意大抵均以量度財力分别緩急爲言目下各省覆奏雖尙未齊謹就已載邸報者考之直隸奏報則預算需欵三千數百萬兩山東奏報則預算需欵四千餘萬兩江蘇奏報則預算需欵二千數百萬兩以上各省不過僅舉巡警敎育司法自治四項其他各事不在内或並自治之費亦未計入需欵已及此數若將清單以内所載各事悉數計入尙需增加若將清單以外陸軍部農工商部郵傳部續奏之事悉行計入尙需大加以此推之每省經費所增平均當在四千萬全國卽當在七八萬萬果使民力能勝雖多何害而無如閭閻生計凋零在今日實有不支之勢今歲以來各省民變之警相繼見告固由官吏辦理之不善實亦民窮財盡之見端於此而不亟籌窮變通久之方萬一奸宄之徒乘機煽惑元明末造流寇之禍豈可不爲寒心也乎夫籌備立憲之明諭頒自先朝國是所關斷無反汗臣雖至愚亦知此理然臣竊讀中庸之言逹孝曰善繼人之志善述人之事孝而曰逹繼志述事而曰善可知有覲光揚烈之思者固當審與時消息之宜而不當墨守成規泥小節而誤大計矣欽惟我孝欽顯皇后德宗景皇帝以天下爲公之心建先天弗違之極將以成一代之大憲昭萬世之貽謀我皇上志切纉揚惟當務其大者遠者以先端憲政之本原但使有簡單入手之方足以速大政進行而仰成先朝垂裕後昆之志者雖於當時最初之規畫有所增損而要不得以三年無改之義繩之夫憲政本原何在責任内閣也國會也司法獨立也犖犖大端不過三事使一一實見施行則正本清源之道已足其他庶政皆枝葉耳查現行九年籌備各事項中惟清理財政調查户口改訂官制編纂各項章程法典實爲籌備之要端至如敎育巡警自治則當屬普通行政範圍無論立憲以前立憲以後儘可視民力之盈虚爲進行之遲速且皆累世莫究窮年莫殫之事業亦必非九年限内所可尅期告成若夫各部續奏逐年籌備未盡事宜固不能謂其與憲政無關似不得謂爲預備之必要微臣愚見以爲但使九年之内内閣必組成司法必獨立國會必召集則雖他事未遑舉辦而立憲政體大綱旣具己足下慰薄海臣民之望上昭聖明作述之謨倘不於本原之地求審端致力之方竊恐新政愈繁度支愈絀租稅愈加民生愈困平時水旱偏災民　瑣尾流離尙仰賴宫庭軫念發棠振贍頒帑蠲租極宵旰之憂勞猶慮不足迴久涸之元氣今則雖遇豐年足歲而蓋藏猶有不給之虞啼飢號寒聲徧閭左金融迫蹙萬方一槪終窶之歌鮮飽之嘆已成爲全國普通之形象矣夫民必有納稅力而後可以得稅今者舉國國民之納稅力已如羸夫舉鼎行將絶臏矣征求不己能無激變内訌一起外患交乘本欲以立憲圖存轉不期而召亂此臣所爲夙夜旁皇不勝墜心危涕者也臣前蒙召對畧陳梗槪未罄所懷比聞度支部明年預算不敷之數約在五千萬外明年支絀情形己如此以後歲歲進行需財益鉅若不酌分緩急雖竭澤亦恐無魚擬請我皇上深維大計俯念民依飭下憲政編查館會議政務處王大臣將九年籌備清單酌議修改現在資政院不日開院抑或提交該院議員悉心核議分别緩急辦理以紓民力而固邦本臣不勝屏營待命之至是否有當謹恭摺具奏伏乞皇上聖鑒訓示謹奏宣統二年八月二十八日奉硃批該衙門知道欽此 
本埠新聞 
[滬道爲商借洋欵事移商會文]  
　　奉准貴總會移開上海市面恐慌岌岌可危雖經敝會分别電禀各憲撥欵維持但緩不濟急不得不先籌治標之策十二日敝會邀集南北市商會議董公同籌議辦法現由各董等已向滙豐借定銀二百萬兩該行須請貴道作保即以所借之欵由各商家將上海商埠内房屋地產及相當貨物可押之品作抵由敝會各議董會同滙豐公同估量評定價值按折可押若干並由抵借之人另挽妥實保人書明保息保贖字樣開單存會備查彚齊後再由敝會另開總單蓋用印信送呈貴道爲證劵訂期六個月一轉以一年爲滿利息三個月一付如届期不能清償即由匯豐照市變價備償價如不敷應還之數由南北商會總協理及全體議董担任補足所有總分會全體議董簽名於後等因當經本道電禀兩院憲並詳請電奏在案茲於本月二十四日奉督憲張札開本大臣此次蒞滬維持市面當籌議辦法擬由各業商以產物抵借洋欵二百萬兩暫資周轉各情形於本月十九日電奏二十日奉旨張人駿電奏滬市空虚商明英領等由各業商以貨產押借洋欵借劵内蓋用滬道關防以昭憑信等語着度支部速議具奏欽此又於二十三日准度支部漾電開本案業經核准於本月二十三日具奏奉旨依議欽此等因到本大臣准此札道欽遵傳諭各商董遵照等因合就轉移爲此移會貴總商會請煩查照傳知各商董一體遵照望切施行 
[維持市面之押欵]  
　　上海商會爲維持市面籌借滙豐銀二百萬兩備做押欵一節昨經江督奉旨着照所請當即飭下上海道移知商會昨日下午四時由商務總會開特别會邀請總分兩會各議董會議辦法公議凡本埠各商如有上海本埠之房屋地產及妥當貨物可押之品擬欲抵押者各交該業董事央簽字之議董介紹到會彚送滙豐銀行估價抵押以示普及並卽通告各業代表囑速轉告本業全體限二 
 
 

Page 19

 
 
十八日午前將清單送會以便彚總轉送 
[江督由蘇回寗]  
　　江督張制軍遵旨蒞滬維持市面業已就緒制軍卽於昨晨七句餘鐘由洋務局行轅乘雙馬車起節前後有捕房警衞隊閘北騎巡隊護送至滬寗鐵路車站乘火車赴蘇逕返寗垣本埠中西官紳商各界均赴車站恭送 
[滬道派員密查賭棍]  
　　滬道劉襄孫觀察未到任以前早已訪聞上海虹口等處賭塲林立實爲商民之害故蒞任以來首嚴賭禁昨又諭飭道署繹員陳二尹會同該處巡局員密查賭檯爲首之人速即具報以憑按名拿究 
[救火聯合會之大建築]  
　　城廂内外救火聯合會在小南門内白糧倉基地上建造會所及警鐘樓茲已告成定於二十八日開落成大會並行試鐘禮昨已遍發通告書並邀請道營廳縣及紳商學各界到會參觀自是日起以五天爲限任人游觀茲將推定各職員名單錄下（收劵員）楊棟生　冷子薌　夏月潤　吳崶魚（招待員）韓光榮　潘雲章　沈韻笙　陸錦麟　葉延康　姜咸五　沈少雲　王曉六　劉愼康　張筱園　周伯華　許紹奎　易爕華　周聯卿（管理試鐘）沈吉甫 
[三誌甬人暴斃之疑案]  
　　甬人陸星福身死不明報縣相騐各情備詳前報昨晨由探王阿巧將陸之髮妻陸施氏拘解公共公堂請究先據該探禀稱氏夫已奉縣憲驗明委係服毒身死因情節可疑故將其妻施氏拘案請爲訊核並據死者之表兄蔡生來族兄陸復生供稱是日施氏差人報言星福病劇迨往探視已經氣絶一時來觀之人甚多莫不交頭接耳小的等心知有異詢據二房東聲稱常見施氏於食物内暗置水銀希圖謀害此次星福之死必係被氏暗謀請爲伸雪德襄讞商之美郭副領事判氏押候函請上海縣將驗屍情形復廨再行訊核 
[提右營嚴申門禁]  
　　提右營周叅戎昨出示諭云照得戢盜安良爲地方之首務詰奸禁暴須嚴密以巡防本營所轄汛境係五方雜處良莠不齊現届冬令宵小最易混跡若不嚴加查緝閭閻難獲乂安自應責令弁兵在於城廂内外無分雨夜加意梭巡庶竊盜之徒無從托足而居民舖户得以樂業安居除飭中軍督率城汛及各巡弁帶兵稽查並由本參府隨時親歷稽查外合行示諭爲此示仰該門弁兵一體知悉務須常川在門認眞盤查遵照定章於閉門落鎖後須待天明開啓若無對牌不得開放以免匪徒混跡而保地方治安倘敢稍有疎懈定即撤懲不貸各宜凛遵毋違 
[梵王渡敎堂開會]  
　　梵王渡約翰聖公會昨日開江蘇全省男婦傳道會大會到會者約三百餘人上午十時起演講道德下午二時起研究會務並開俱樂會頗極一時之盛 
[復訊紙號虧欠莊欵案]  
　　裕源長莊主朱彩明前控曹信義宣紙號主曹鑑明虧欠往來銀九千餘兩不肯收回所付之已倒正元謙餘等莊票銀等情經法公堂中西官訊判交保限理在案嗣因逾期不理提案復訊曹一味固執嘵嘵强辯聶司馬以錢莊向章凡付出之莊票如有倒閉槪歸原根理償不能卸責判曹交人銀兩保限一月理明並將抵在該莊之紙貨變賣抵債如有不敷另向追繳 
[巡警將就此不究乎]  
　　嵇惟祥扭控妻母徐陳氏串同開臺基之王三姑娘牽引其妻徐氏與某局巡警通姦圖逃一案昨經四路一區黃正巡官提訊三姑畏罪逃逸陳氏母女一味狡賴判各掌頰二百下陳氏還押候辦徐氏發棲流所留養俟其悔悟給夫具領仍候補提王三姑娘到案嚴辦 
[土棍聚鬥蟀蟋]  
　　本縣田大令查得本邑西北鄉靜安寺西華洋交界之處有著名土棍茶壺阿大及褚某等聚鬥蟋蟀輸贏甚巨因特派差協同該處巡局前往查辦 
[文星遽晦]  
　　武昌路公立廣志兩等小學校校長曁兩廣同鄉會會長南海吳趼人徵君沃堯爲荷屋中丞榮光曾孫家學淵源著術綦富嘗究心經世之學而淡於榮利國家開經濟特科有詔徵之不起旅滬二十餘年歷充各華字報記者撰論數十萬言繼以爲莊論危辭不如諧語之易入也乃肆力於小說窮思極想摳心嘔血成書數十種風行寰宇紙爲之貴復創設廣志學校造就旅滬同鄉子弟苦心孤詣竭蹶支持數年來成才頗衆而君之心力交瘁矣患咳嗽氣喘症久治罔效遽於九月十九日子時溘然謝世年僅四十有八徵君交遊遍天下想聞茲噩耗靡不揮淚哀悼也 
[城内]  
　　難兄難弟○許金山許永山等在途扭毆由崗巡解勸不開拘至一路巡局請究許金山供昔年與寡婦張氏姘識嗣經氏母殷氏願配小的生育一女業已六歲不料張氏暗與胞弟許永山有梁是九月十一日逃匿浦東昨日小的同友尋至浦東查獲當即扭至二路分局蒙游巡官諭令小的領回行至中途胞弟又紏衆攔阻硬欲霸佔復蒙二路分局派同巡警送上擺渡船渡浦進城詎永山又欲刦奪以致扭毆求請明察許永山供十九歲時與張氏姘識向來出外爲薙髮匠現今回家得悉被胞兄霸佔求鑒張氏供先姘許永山生有一女餘語含糊巡官以許金山弟兄均屬無恥已極著各責二百板暫行拘留張氏掌頰一百五十下發堂看管候傳殷氏到案訊核 
　　均非善類○周銘之控陳金生毆傷　婦陳葉氏一案前晚由本縣田大令提訊周供與陳同居前日因失去衣服正在查詢詎陳胆敢行兇將傭婦陳葉氏抓破頭面求請究辦陳葉氏供詞相同訊之陳供係挾嫌誣控不敢行兇大令查得周銘之曾由伊姊來縣備案亦屬不安本分陳葉氏頭上略受微傷亦無大碍判陳罰洋二元給葉氏爲養傷費一併斥釋 
　　縣批兩則○莊李氏禀批該氏聽人主唆與夫弟婦並宋氏纒訟不休致宋氏抑鬱而殁公親奚廣虞尙屬秉公乃謂宋氏售屋定洋存于奚手果爾則宋氏於未殁之前豈有不告其子之理顯係揑飾聳聽案已飭傳着即投候訊奪抄據不足爲憑擲還荳米衆商禀批義隆糟坊短欠萬隆行欵前次庭訊由劉鶴梅具結料理現已逾限候帶案比追該米商等應即知照 
　　官事○江蘇警務優等畢業生候選從九徐培德文醫學堂委員候選縣丞羅鵬年鈞和兵輪管帶守備馬廷樹昨均到道禀見 
[南市]  
　　失火罰鍰○四德瑞洋貨布店失愼殃及隣居已由衆隣元和裕大和公和鼎泰恆大順茂等十五户環禀工程局奉判著將該店帳册移送商務分會調查存貨存本若干再行核辦在案現經該會將簿據移回昨由陳裁判復訊該店倩王菊生投案求請酌斷判 
 
 

Page 20

 
 
在保險銀内提出一千二百兩以一千兩移助　鐘樓經費餘充添製太平龍頭之用著交人銀並保出外措繳 
　　造屋違章○城自治公所路政處查得城内二十舖守府署南首施姓興造房屋未照定章特飭該舖地甲赶令停工並傳匠頭奚餘良携同原領執照來局詰究 
　　勒遷浮厝○老北門内八舖西馬橋附近荒地有浮厝屍棺甚多妨害衛生前經自治公所路政處查明飭令地甲傳諭限期二十日以前遷去詎仍抗違昨又嚴飭該地甲傳諭限至二十七日一律遷淨扣違定提地主究罰 
　　逼孀爲娼○如臯人吳永清張照元日前挈領孀婦朱吳氏同母吳王氏及女彩雲來滬同居十六舖悅賓旅館將氏販入某花烟館不允被棧夥趙錫午報告工程局赶派巡士拘獲解由湯裁判訊究吳氏供夫故三年母女無依隨吳來滬再醮不料竟被圖販爲娼求恩超豁詰之吳供由姜奶奶託帶至滬本欲再醮並無别情湯裁判以吳不安本分判戒責二百下押一月張責一百下押二十天吳氏等三口留候資遣回里 
　　誘騙小孩○小販曾少清專騙小孩出外圖剝衣服前日正在行騙被巡士獲住由南區解至工程局經裁判員訊明用鳥一頭誘騙亦係新發明之騙術判戒責二百下押半月 
　　追獲搶匪○無賴陳桂生在西門外攫取漆作主范錫齡家小孩之金線圈一枚當塲追獲人贓由西區解至工程局訊實判戒責二百下押半月贓給失主具領 
[閘北]  
　　打放租户○方如恂控租户周元根欠租圖逃一案昨經四路一區黃正巡官提訊周供因貧無力繳洋判戒責二百下具結開釋 
　　發落烟妓○烟妓張沈氏（即張小連）被兄沈國嘉押娼誘逃經四路一區黃正巡官判發棲流所留養在案昨由氏夫張大明投案求領奉諭准交妥保給領回籍不准逗遛上海如違提辦 
[英租界]  
　　懲儆冐牌○美商美孚火油公司延請律師費信惇控告朱福記高金氏出售冐牌火油一案昨經公堂復訊原告見証日人上堂訴明該被等冐戤各節訊之朱供此項火油係向薛再廷買來不知冐牌求鑒孫襄讞商之美海副領事以朱等不應冐戤商標射利判朱罰洋四百元充公無洋改押西牢一年期滿驅逐出境氏罰洋二十元無力改押女所三月分别懲儆 
　　追繳騙欵○張秉西因騙吞胡毓芳鉅欵由廨訊押在案昨由捕房將張解廨復訊張延律師上堂聲請交保中西官以案關騙吞未便照准判仍帶回捕房候再訊追 
　　攫取金環○唐周氏控流氓王阿大搶取金耳環昨晨由探將王解送公堂訊實判押候查明另案併究 
　　從此脫累○南京人哈二松控親戚楊小亭硬借行兇一案昨經公堂訊明中西官以楊貧苦可憐惟不應屢往滋詐着哈再給洋十元着即逐出租界 
　　背夫私逃○蘇州婦人蔣徐氏私逃來滬前日被其夫蔣全福尋見扭控捕房昨解公堂訊明判一併移送長洲縣訊辦 
　　私收客帳○洋人時滿斯脫控侍者董銀生私收客帳等情昨由法捕房將董解送公堂訊供不認判押候查明實情於下禮拜　再訊 
　　押店收贓○北浙江路新昌押店收押來歷不明之珠飾昨由包探將該店夥方治平傳至公堂訊明判罰洋二十元充公 
　　私押車輛○陸阿大將所租張阿四之東洋車私押於人被張控請捕房昨派包探將陸拘解公堂請究判押候將車吊案再核 
　　縱妓拉客○鴇婦李胡氏因縱令妓女李月仙違章拉客昨由包探將鴇妓一併傳至公廨訊明判李鴇押女所兩禮拜妓押七天 
　　荆天棘地○廣東路天福客棧寓客朱家角人陳一龍前晚雇乘車洋車行經香港路牛舌路附近突來流氓五六人將車攔住於車内拖下各出利刃手鎗嚇禁聲張將陳所穿花緞馬褂單呢袍各一件剝下並攫去銀表等物一哄逃逸迨陳奔告總　捕房派探往拿該匪等已杳如黃鶴矣 
　　更換警服○英美捕房總巡卜羅斯君以現在將届冬令天氣漸寒特於前日進諭各捕房中西各捕着赴戈登路捕房領取冬季警服所有夏季號衣着各預備繳還以便洗哂存放並嚴諭落差後不准穿着警服如違查出究罰 
　　斥革巡捕○英美捕房華捕張正巡官查得虹口捕房七百三十四號華捕吳同和無端毆辱三道頭華捕實屬違犯警規昨諭將該捕斥革以儆 
[美租界]  
　　男女無恥○陳仁責與蕩婦洪姜氏姘識住居元芳路昨因拆姘起釁互相鬥毆由捕併送捕房請爲究辦捕頭以男女均屬無恥各押二小時斥釋 
　　不願爲娼○斐倫路一百二十六號門牌粤妓寳玉昨投捕房訴稱不願爲娼並被惡鴇逼壓等情捕頭諭令自赴公堂控告 
　　疑及出店○密勒路六號某西人昨疑出店陳光發行竊銀練一條報由捕房將陳逮案押候查辦 
　　拆梢行兇○小販陳忠山住居源昌路昨投捕房報稱被流氓多人拆梢不遂扭住兇毆請爲查辦捕頭准之 
　　兇毆同業○伯頓路四百六十一號成衣匠黃全林昨至捕房報稱行經海寗路被同業李金生兇毆請究捕頭准之 
　　失竊報捕○北四川路二千零十八號某姓家失竊綢衣數十件崇明路十九號某米店失竊綢衣三十餘件先後投報捕房請爲查緝 
[法租界]  
　　不認拐賣○江北人顧學浩之女桂枝前被劉雙榮帶來上海售於黃素卿花烟間轉抵黃楊氏處爲娼經顧訪明控奉公堂提訊判桂枝給顧領回候再補提劉及素卿到案訊究茲由捕房拘獲解訊素卿供桂枝由雙榮領來故敢收買轉售於楊氏計身價洋一百六十元求鑒劉供桂枝由其姑母帶至蕪湖託小的帶申代賣並非拐來判劉押候查明再核素卿及楊氏姑念身價無著從寛不究諭令退去 
　　咎在小販○衛生處西人控公順成發兩氷鮮行將臭壞魚蝦售於小販妨碍衛生昨日由廨傳訊兩行主忻寳年吳葉生同供魚蝦係倩垃圾船上之人抛棄後由小販拾去並非售賣求鑒判各退去候查明核奪 
　　讓租還屋○張品福控房客張月卿欠租行兇請予押遷等情昨日由廨集訊聶司馬以原告旣願不收房金判張准予住滿三月房金免付到期遷讓 
　　未便驟提○盛少亭因經手買地短付價銀被控昨由縣署派差協探傳至公堂經中西官訊問盛供已住租界五年判暫交保候函致縣署查明案情再予移提 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[北京報界公會上資政院陳請書]  
　　爲新訂報律條文議案制限太苛非斟酌删除碍難遵守陳請修正事竊本年九月十二日貴院第四次會議報館照章旁聽記事據憲政編查館特派委員章宗祥報稱報律自光緒三十四年頒行後將及二年政府體察報館情形諸多不便報館亦有以窒礙爲言遂由民政部上奏提出請飭修正奉旨依議等語是此次修正案係爲報館力謀便利起見欽感莫名乃細閱條文比原案制限尤苛其疵謬頗多不暇具論姑舉其最重要者言之查修正案第十一條損害他人名譽之語不論有無事實報紙不得登載第二十六條違第十一條者處該編輯人以二十日以上六月以下之監禁或二十元以上二百元以下之罰金其理由書說明第十一條云按本條係就原律第十五條第一項第二項槪括而成查此項犯罪處分亦屬刑律内應行規定之事新擬刑律草案第三百四十條凡指示事實公然侮辱人者不論其事實之有無處四等以下有期徒刑拘留或三百元以下罰金又第三百四十一條凡流布虚僞之風說或用其餘僞計而損他人或其業務之信用者處四等以下有期徒刑拘留或三百元以下罰金卽指此項犯罪而言蓋名譽信用爲立身處世之要端妄加侵害實與傷害生命自由無異各國刑律均有誹毁之罰故報律内無庸特設專條惟吾國現行律例無處罰明文而新刑律頒行尙需時日本律之必設此條其理由與前條第一欵之規定同惟原律以受賄挾嫌成立此罪之要件尙欠允洽又顚倒是非字樣亦無一定之標準茲改爲損害他人名譽及信用意義似較賅括云云其說明第二十六條云按本條第一項係就原律第十五條第一項第三項及第二十四條第二十五條隱括而成原律罪止罰金更無監禁之例茲爲保護人民名譽信用起見酌量增入又本條第三項爲原律所無查侵害他人名譽信用固爲法律所當懲而報紙監督社會若專爲公益起見即持論稍激其情亦尙可原若一律科以誹毁之罪未免太苛茲量加區别以專爲公益不涉惡意者爲限免其處罰至摘發個人陰私者仍不在此限惟須報告乃坐庶於尊重名譽及保障言論自由之旨兩得其平云云夫原律第十五條第一項以不得受人賄囑顚倒是非爲文第二項以不得挾嫌誣衊損人名譽爲文細繹法意若因受賄囑而顚倒是非因挾嫌而誣衊以損人名譽是確爲不正當之揭載自應在禁止之列若無上項情弊則是摘奸發伏乃報紙監督社會應享之權利無論其爲公益爲私人皆所不禁頗覺持平理由書反以爲尙欠允洽是非之判斷本於公理法律之要素亦本於公理不是則非不非則是斷無中立理由書反以爲無一定之標準而以損害他人名譽信用槪括兩項夫名譽信用發生於道德有道德之人未有不謹小愼微者若實予人以可發之陰私則是其人道德心薄弱即有名譽信用必極虚僞實爲社會之大蠧不懲治之而又保護之是導天下以欺也原律罪止罰金且須訊實而修正案處以監禁罰金額亦加倍親告即坐主旨在依據新刑律夫新刑律未經議會協贊未經明詔頒布是否適用尙不可知今以保護不分眞僞之名譽信用而特爲規定謂非有意摧殘輿論其誰信之此其應重行修正者一也又修正案第十二條諭旨章奏及一切公文書電報關係秘密未經公布者報紙不得登載理由書說明此條云按本條大意仍原律第十三條之舊惟於文詞略加修正云云夫原律僅限於諭旨章奏未經閣鈔官報公布者爲限範圍尙狹今修正案推及於公文書電報并增關係秘密四字夫旣守秘密若非局中宣洩訪員何從得稿報紙何從登載不知嚴定宣洩者之科罰而謬加報紙之限制於法理已爲不順况我國對於國外未能適用國際公法對於國内未能收回治外法權所謂秘密文件能禁純粹中國之報不登不能禁外國及國中掛洋旗之報不登是坐使本國之報館喪失新聞紙之效用而不能與外國報界競爭勢不至滅盡全國之報館不止此其應重行修正者二也然該報律皆依據今日日本新聞條例第就現律與原律論列其得失而不爲根本上之解决則此案起草員不惟不足折服其心彼將恃其師承之有自騰播口舌以炫惑諸議員之耳目今更詳言其依據之四大謬點一日本法律原非完全文明故新聞條例限制人民言論自由實爲歐西各國所無全鈔原文已非允當二日本在今日爲維新四十餘年政府開明國勢發逹輿論機關實力澎漲之時條例雖嚴民氣自伸中國則上下委靡泄沓成爲惡習惟恃提倡報界以爲警惕黑暗之晨鐘尤不得執日本條例爲說三日本國情歷史與中國全不相同而社會之複雜道德之墮落官吏行爲之横暴國民生氣之委敝雖在明治以前已不如今日中國之甚故中國今日之定報律卽疎節闊目力求寛大猶慮國民之畏避不肯盡言安可故爲苛條使之沮喪不言耶四日本今日新聞紙出版之多何止中國十倍傳播國内國外每一新聞恒逹數萬紙十數萬紙其内容如攻詰政府批評各種社會或爲嚴厲之危詞或馳笑慢之雄辯或揭微密之陰私或出醜譏之圖畫大都溢出條例範圍之外裁判所警吏恒不能事事執法律以爲制裁蓋人民程度日高世界學理日出政治經驗日多學者及議會久持新聞條例改良之討論此稍閱日本報者皆能知之是日本新聞條例在該國已趨於末運何我國尙奉爲玉律金科耶觀於以上四因則此案起草員之根據地不待攻而自破矣所有新訂報律條文議案制限太苛非斟酌删除碍難遵守各緣由謹陳請貴院修正須至陳請者北京報界公會京津時報中國報國民公報北京日報帝國日報帝京新聞憲志日刋 
[北京報界公會代表上資政院請願書]  
　　爲修正報律條文措詞界限尙未明晰乞再參訂以便遵守事竊查憲政編查館有考核報律條文交貴院會議查其第十一條所載謂損害他人名譽之語不論有無事實報紙不得登載等語查保護個人名譽乃文明之公理在修正報律之員其用意本自不錯惟措詞未有界限則於政事之闕失社會風俗之腐敗皆以碍人名譽之故不能登載亦非情理之平可否改爲凡屬個人陰私上無損於國家下無害於社會報紙卽不得攻訐如此則似與貴院保護個人名譽與保護言論自由之處兩得其平又查凡事雖屬個人私德然苟屢次怙惡不悛則其影響所及亦未嘗不於 
 
 

Page 27

 
 
社會上之人心風俗有損且國家之所以保護個人名譽者原爲其人留將來改過自新之地步耳倘其人屢次怙過不悛則是自新無望國家又何以保護之轉不若登諸報紙之上以爲懲一儆百之計反於社會上之風俗人心有益矣竊以爲可於本條報律之下再加一語謂如有屢次怙惡不悛者不在此例如此似較完密也又查修正報律第十二條謂諭旨章奏及一切公牘文書電報關係秘密未經公布者報紙不得登載等語除諭旨一項以明降爲公布不明降者爲秘密其秘密之界限原易分明外至於文書電報之所謂秘密者據前日憲政編查館顧委員鰲所宣布則謂凡文書電報於未經發出衙門之前皆謂之秘密竊以爲衙門公件之何時發出惟經手辦理此事之員知之此外則雖係本衙門之員苟非經手辦理此事之人亦未必人人皆知其發出之時日也報館乃衙門外之人安能以此貴之乎竊以爲何事應秘密應請外交與軍事衙門另訂專章交貴院會議審定與報律相輔而行以便各報館之遵守也伏讀先朝諭旨本有庶政公諸輿論之文竊以爲惟軍事外交在庶政範圍之外者乃有秘密耳其餘各衙門之學務商務法律巡警銓選禮節農工等類皆所謂庶政也豈各衙門之辦理學務工商法律等類亦皆有特别之秘密運動而不可告人之隱事乎合無仰請貴院主持仍恪遵先朝庶政公諸輿論之諭旨除軍政外交另訂秘密專章外其餘各衙門一切之庶政仍准報館登載不得藉口秘密以與先朝公諸輿論之旨相符則於輿論有益而於庶政之利弊得失亦可以備採擇而不無小補也又查修正報律第十四條謂豫審事件於公判以前報紙不得登載等語查豫審二字之解法乃係於未公判之先由審案官預先審訊研究以爲將來公判之預備者也故必有公判然後有預審預審者乃公判之預備也是則公判爲主預審爲輔無主安得有輔無公判安得有預審故當未有公判之時此條報律實在不適於用若於未有公判之時而禁止預審事件不准登報是直將一切審訊事件禁止登報而已並非禁止預審事件不得登報也竊以爲應在此條報律之下再加一語云凡該處地方未有公判者不得引用此律云云如此方公允也又查今日所訂之報律多係根據外國之報律而來但我國今日之情形與外國不同則外國之報律卽有不能盡皆適用於我國之處蓋外國有治外法權而我國無之也譬如有人在外務部或海陸軍部訪得一秘密新聞賣與華商報館華商報館恐犯報律不敢買受而此人旣得此值錢之新聞斷不肯輕棄之勢必轉賣與洋商之報館矣及其洋商之報館登出則其洩漏秘密一也豈登在華商報上便謂之洩漏登在洋商報上便不算洩漏乎竊以爲各衙門之對於秘密文件止能在本衙門内嚴守秘密一經洩出本衙門之外即非該衙門權力所能禁遏雖設有最苛之報律以箝制華商報館之口亦無益處適足以發逹外國人之報紙而使本國報館退處於劣敗之地步而無力與外國報紙競爭言論之權而已矣不過我輩旣爲國家子民即當爲國家守秘密以有益無損於國家爲應盡之義務至於今日法律之上一切限制秘密之規則自應從寛辦理以扶助本國華商之報紙俾其能力足與洋商之報紙相抵抗爲宗旨誠不宜過事苛求也謹將修正報律條文措詞界限尙未明晰仍須參訂緣由謹陳請貴院修正須至陳請者 
　　右書爲北京報界公會代表人朱淇單銜自上之稿 
小說 
[奇情小說鸚鵡禪（六十）]  
　　忽聞窗外瀝瀝之聲。曰君何怯耶。大丈夫偶爾小挫。何傷全局。勿爲此瑣瑣短氣。斐德蘭驚訝特甚。念曰。此夢耶。鬼耶。琴宜耶。來珠兒耶。於時新月未升。夕陽已墜。大色昏黃。室中光綫翳黑。雖隱約見有人影。而不辨誰是。旣乃曰。卿何人。得非來珠兒耶。應者曰否。吾來珠兒之侍女。名戴琪者耳。來珠兒小姐命吾來。且携一消息與君。 
　　斐德蘭如驚弓之鳥。顧惶急曰。然則何消息者。曰無他。須請君明日前往。余主甚愛足下。吾來此已久。初見君嗑睡。不敢有擾清夢。繼聞君聲慘金石。如有重憂。妾不忍卒。聽故爾傖白。幸恕吾唐突。斐德蘭感其誠。特延之坐。且問曰。小姐病何如者。戴琪曰。是甚難言也。彼之病。非必有症狀可憑。第懨懨不起。夜深月朗。披衣飲泣。如坐針氈。晝則焚香拜花。忘餐食之味。厭塵俗之緣醫。者滿堂。皆云非藥石之力。可以奏功。此數日内。偃臥床褥。不識何事於夢寐之中。每喃喃。念君不己。頃接尊電。幸稍稍安矣。以妾觀之。惟足下乃彼之知已。足下。亦倘有意乎。 
　　斐德蘭遇人不淑愁緒。縈絲。除經濟問題外。其他己不在會中。至是又立感其舊懷。仰天嘆曰。是眞一多情之女郎也。其如吾心寸。斷無暇及此何乎。言已。埋其首於衣中而泣。一時淚痕狼藉。衫袖皆温矣。戴琪不知其故。爲之傷心酸鼻。并自念曰。彼斐德蘭爲誰哭耶。嗟嗟。苟人而有爲之哭者。則雖死之日。猶生之。年顧吾之終身。亦正難問矣。思至此亦有淚汪汪。欲下於襟。因强忍之。出軟玉之手。撫其背。以好語慰之。再三。且囑其明日勿復遲遲其行。俾吾主望穿秋水。體恤之情見。於言外。 
　　臨行。斐德蘭授以兩佛郎。却之曰君以妾爲望利來乎。妾雖生長寒門。不讀書。不識字。猶有。氣節。君毋謂天下之人。皆可以利動之者。吾主人家。凡黃白之出入。靡不過吾手。若早。貪財。不待今日。謹謝厚貺。斐德蘭無詞以答。面忽通紅。第曰。子行耶。然則須明日相見矣。 
國外新聞 
[法首相詆罷工爲謀反]  
　　二十四日倫敦電云法國首相論近時罷工事謂法政府有實在證據此種罷工實爲無政府黨反叛之舉動凡有政府而不愧政府名義者遇此破壞國家之謀其對待之策必與余同 
 
 

Page 28

 
 
云云聞内閣諸人對於預防罷工之策意見不合又電云法議院社會黨極力攻擊首相辦理罷工之法全塲騷然旋即停議 
[德國最大戰艦之速率]  
　　二十四日倫敦電云柏靈電稱德國最新式之大戰艦望德湯號刻已試行其平均速率每點鐘能行二十八海里世界諸戰艦無出其右者 
[希臘議院解散]  
　　二十四日倫敦電云雅典電稱希臘議院現已解散所有修改憲法之新議員將於西十一月二十八號重行選舉 
[奥國擴充海軍]  
　　二十四日倫敦電云奥匈聯邦海軍大臣謂建造新式大戰艦數隻如建築表所開列者將來海軍人員必須多用二萬人（以上譯字林報） 
[葡政府不罪反抗之軍官]  
　　二十五日倫敦電云葡萄牙共和黨起事時陸軍人員多抗戰者茲葡政府以此舉不失爲忠勇之行爲特傳諭赦其抗敵之罪 
[海地砲艦失事]  
　　二十五日倫敦電云西印度京城電稱海地島有砲艦一隻名立伯第號者近因砲藥爆裂全船被毁約死傷七十人遇救者二十人 
[德比交歡]  
　　二十四日倫敦電云德皇抵比京後由比王招請筵宴互致祝詞情極殷摯 
[俄德二君約期相見]  
　　二十五日倫敦電云俄皇擬於西十一月四號至德國波土坦埠與德皇會晤（以上譯文滙報） 
 
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
