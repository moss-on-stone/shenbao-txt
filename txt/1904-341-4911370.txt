# 1904 - 341 - 4911370

 

Page 1

 
 
[論浙省各寺請歸日本本願寺保護事]  
　　自戊戌歲朝廷明降諭旨令各直省將所有寺院廟觀一律改設學堂一時緇衣黄冠者流與夫大衆比邱尼聞此風聲有將寺産寄入他人名下求爲保衛者有將紺宇紅牆倩匠人加以黝堊改稱紳士之家庵家廟者地方無賴又復出其恐嚇欺詐之技以圖擇肥而噬彼二氏之驚惶失措殊覺可笑可憐迨八月康梁變起朝政悉復舊章辦理學堂之議旣停各菴觀寺院亦因此得以保全不致驚心風鶴至前歲北方拳匪亂定朝廷又降綸音令各督撫籌欵興學於是提寺産充學費之說又遐邇喧傳惟以各疆吏辦事因循雖詔旨嚴切仍以敷衍爲得計獨粤督岑制軍精於籌欵粤紳窺其風旨請提寺産之禀牘紛然而起寺僧知終難隱匿於是海幢寺方丈適安首先禀請將寺中産業報効四萬金以充學費督憲據情入奏九重荷蒙賜以匾額以資奬勵此外各直省雖未見實力舉行而二氏之徒頗覺惴惴於心恐終不免有人其人火其書廬其居之一日邇者浙省三十五大寺方丈派令天童增僧　炎理安寺僧燈裕法雨寺僧開如航海至日本詣東京求隷大谷派本願寺宇下嗚呼何其狡哉夫釋道二教之流傳於世也造種種荒誕不經之言以迷惑愚夫愚婦俾各獻其金貲以供若輩之揮霍其尤黠者則能交結其地之紳宦眷　與其左右僕從藉此爲之護符愈以長其奸而肆其惡卽如滬南之龍華寺種種惡跡道路昭彰經前上海道余晉珊觀察諭令封閉不准復開而和樣和宕之流仍能百計鑽營得以重行啓封任令怨女癡男於此作無遮大會吾不解本地紳士果何愛於若輩必爲之多方營請以遂其奸謀至浙省各等院其意以提産之說旣出自上是雖結納本地紳士恐亦包庇無從且與其受庇於中國而窒礙殊多不若求庇於外人而夢魂胥適故特毅然决然合全省之寺院菴觀舉而托之日人以保其固有之財産其計之狡心之奸誠足超人意想之外吾恐此法一行各省必有接踵而起相率效尤者彼日人得將國之宗教盛行於中土來者不拒固屬情理之常惟中國此後非特不能將寺産再提且慮有此糾葛不免於各屬教案外别多一交涉之事彼緇流之爲害家國其罪可勝道哉雖然此亦地方有司辦理不善之所致也夫提取寺産以充學費之明詔頒行已越數年地方官旣不遵旨舉行惟令閭里中劣監刁紳藉此可乘之機以肆其詐擾若輩懼無容身之所於是挺而走險思挾外人以自重藉苟延殘喘於一時倘於詔旨頒發之時爲道府州縣者先將各菴觀寺院産業逐一詳查應提若干以資學堂費用果能公平妥洽彼二氏亦何敢抗違乃計不出此坐令若輩别出狡謀非特欵無從提且將别生枝節流弊所極設想何堪尙幸此事祇有浙江一省地省未見仿行浙省亦僅有釋氏一途羽流未能仿效應如何妥立良法預防弊端亡羊補牢是所望於有整齊地方之責者 
[諭旨恭錄]  
　　十月十八日奉硃筆圈出宗室恩綸稽察正黄旗漢軍旗務欽此同日奉上諭袁世凱奏查明開州等三州災歉情形請分别蠲緩糧賦一摺直隷開州東明長垣三州縣濵臨黄河村莊本年被水秋禾歉收若將應徴糧賦照常徴收民力實有未逮加恩著照所請所有開州等三州縣成災五六分村莊應徴本年錢糧著蠲免十分之一成災七分村莊應徴本年錢糧著蠲免十分之二成災八分村莊應徴本年錢糧著蠲免十分之四其成災五六七分村莊蠲剩錢糧著緩至光緒三十一年秋後起分作二年帶徴成災八分村莊蠲剩錢糧著緩至光緒三十一年秋後起分作三年帶徴至被災各村莊未完節年錢糧及歉收四分村莊未完本年節年錢糧同歉收村莊未完節年錢糧曁出借倉榖等項均著緩至光緒三十一年秋後起徴仍减免差徭以紓民力餘著照所議辦理該督卽刊刻謄黄徧行曉諭務使實惠均沾毋任吏胥舞弊用副朝廷軫念民艱至意該部知道欽此同日奉上諭袁世凱奏查明各屬秋禾災歉請蠲緩糧租一摺本年順直地方六七月間節次大雨山水下注以致永定瀦龍等河堤岸漫决濵臨各河窪地禾稼均多被水並因天時不齊各屬有被雹被蟲被旱被霧被風之處若將應征糧租照常徴收民力實有未逮加恩著照所請所有勘明成災五六七八九分及歉收三四分不等之武清等二十四州縣又勘明歉收三四分不等之通州等二十州縣應徴錢糧及各項旗租均著按照原奏所開被災分數分别蠲緩帶徴並應徴屯米榖豆草束竈課學租旗産錢糧河淤海防經費儲備軍餉廣恩庫租通津二帮屯租一倂分别蠲緩帶徴其兵部馬館鑾儀衞地租永濟庫租帶徴租及出借倉榖耔種口糧牛具等項著一體緩徴並分别减免差徭以紓民力該督卽刊刻謄黄遍行曉諭務使實惠均沾毋任吏胥舞弊用副朝廷軫念民艱之至意餘著照所議辦理該部知道欽此 
[電傳宮門抄]  
　　昨晚八點鐘時京師友人專電告知本館云十一月初三日皇上召見軍機大臣 
[互有勝負]  
　　昨晚日本東京來電云華歴十一月初一日夜大本營接滿洲軍總司令部公報内開十月二十九日夜二點鐘駐紥大瓦鎮衞註譯音之敵兵來襲河子沿註譯音我軍之監視兵當卽約退後得援兵遂恢復是地迨十月三十日夜二點鐘及四點鐘敵兵攻擊房身東方及黑林屯兩處後亦爲爲我軍擊走之 
[俄艦式盡]  
　　昨晚接日本東京來電云華歴十一月初二日大本營接海軍砲隊指麾官公報内開俄艦皮里斯微之中間一烟囱已經破壞漸漸沈下船尾浸入水中婆耳他哇已没至第二甲板艙面欹斜婆比大水亦浸至上甲板刻下有沈没之勢巴拉大在阿暮爾及列特非山之中間觀之不甚明晰其船首已經沈没然受損之處未能確見貝揚前甲板被灼現尙未熄斯哇司拖普魯在港口棧橋旁僅見其檣其全艦則爲山陰所遮未甚明白本日以海軍砲擊巴拉大貝揚斯哇司拖普魯三艦 
[俄廷遣艦]  
　　華歴十一月初二日英京倫敦路透來電云在俄京聖彼得羅堡之某報訪事人傳電相告謂俄皇特降諭旨一道命發第三艦隊惟並非黑海艦隊也 
 
 

Page 2

 
 
[俄艦飲彈]  
　　昨晚日本東京來電云大本營公報接到旅順攻困軍所屬海軍叅謀於華歴十一月初二日午後十點鐘電報稱初二日擊中敵艦巴拉大共有八彈遂卽起火傾於左側船尾稍沈已不能戰鬥及航海矣又於敵艦皮里斯微特之北在岸上察出敵國砲艦基爾牙克亦卽以砲擊之共中十一彈亦成廢艦至敵艦貝揚是日所中共有二十二彈由午前十一點鐘三十分鐘起火午後四點十五分鐘火尙未熄受傷甚大後我軍又砲擊敵艦斯哇斯拖普魯及水雷艦阿母阿並運送艦等但其結果如何現皆不知以上所記命中之彈祇計巨砲之數而已至於所發命中之口徑彈尙未計及也 
[疉擊俄艦]  
　　昨日日本東京來電云大本營接到海軍艦隊指揮官於華歴十一月初三日午前三點鐘所發之電報内開初二日我軍以海軍砲攻擊敵國艦隊貝揚中六彈阿暮阿中十四彈舵尾梢沈其他擊中白玉山東南麓並機器局附近倉庫及建築物之彈共三十六發損傷甚大 
[俄艦被焚]  
　　昨晚駐滬日本總領事小田切君以本月初三日東京發來官電媵函惠示内開初二晚駐旅順日本海軍參謀部電稱俄艦巴拉達業已被焚艦之左舷及尾舳均浸入於水竭耳耶克艦全身共飲十一彈拔揚艦亦於是日上午十一點半鐘被火焚燬至下午四點一刻鐘火勢尙未熄滅 
[屋艦同毁]  
　　昨晚駐滬日本總領事小田切君以昨日東京發來官電見示内開頃接旅順日本海軍砲隊司令官所發軍報謂俄艦亞茂於初二日船身共中十四彈尾舳已沈入水中附近背椅山軍火局之屋宇幷棧房等均受彈纍纍不勝僂指因之被毁甚多 
[俄艦又來]  
　　華歴十一月初一日德京柏林來電云某德報得俄京聖彼得堡信息謂俄國向捱眞丁及吉利兩國所購之戰艦其價共計俄金六十兆羅卜今已由美洲啓輪升中國旗號一路駛來以與波羅的艦隊相連絡 
[俄艦大創]  
　　昨日駐滬日本總領事小田切君以華歴十一月初二日東京發來官電惠示内開旅順日本海軍砲隊司令官頃傳電報稱禮拜三下午我軍登三百零三米突山之巓遙望敵人情形見敵艦名利脫維生者幾全身沈没水已與艙面平齊顯見已沈至水底矣至巴比達一艦則左舷已欹入水内西面水線下船身顯露於外 
[俄艦敗狀]  
　　昨日駐滬日本總領事小田切君以華歴十一月初二日東京發來官電見示内開頃接旅順日本海軍砲隊司令官傳來禮拜四下午二點半鐘時俄艦實在情形大略謂褒利司維脫之船尾己全行沈没波而塔滑利維生巴比達三艦則已水齊艙面卜拉大則左舷傾入水中拔揚則已著火焚燬西泛司拖坡利則泊於東港之起重架畔祇見其桅而已禮拜四日所發之砲大都擊於末後之三艦 
[俄帥東來]  
　　英京倫敦路透電局來電云俄廷特簡卡烏而拔而司爲陸路第三軍總統涓吉西歴十一月二十八號率同麾下諸員弁由俄京聖彼得羅堡啓行約於下月十四號馳抵奉天 
[俄帥忠勇]  
　　日本門司來電云有客自旅順回抵此間談及日軍之進攻旅順也每注目於俄國陸軍統將司堵瑟爾顧司堵瑟爾略無畏葸之狀當夫萬雷齊發彈若飛蝗輙植立砲臺之巓以一手撫摩其所愛之犬名金哥者一手持杖指揮三軍之士容貌嚴重望之儼然一遇天氣晴明則用望遠鏡測視敵人營壘似此忠肝烈膽詢乎並世無雙幷邇來己度地老鐵山邊經營墓道豫定戰殁之所立石以示後人亦足見其心之雄而志之决矣 
[土奥齟齬]  
　　華歴十一月初二日英京倫敦來電云奥國已發哀的美敦書至土耳其國責令速將阻滯郵件之各官照律嚴罰否則奥卽調海軍至利文脫復有一法國汽船從馬賽爾駛往黑海亦被阻於康司但丁奴不耳且逼令將貨物卸下聞係炸裂藥若干載交波斯海關之比國稅司某君者 
[德籌軍政]  
　　德京栢林來電云德政府豫計明年一切費用擬將西歴一千九百年所定推廣海軍之事切實施行旣而議政院諸議員聲請添募陸營常備兵其數須增至十萬以内 
[購砲述聞]  
　　德京栢林來電云中國政府與克魯卜砲廠訂立合同定製大砲六十六尊約於十個月内交付其價共德銀名馬克者三百八十四萬七千六百枚 
[商部奏職官入署賄託摺]  
　　臣載振等跪奏爲職官入署賄託目無法紀恭摺具參仰祈聖鑒事竊臣等於光緒三十年十月十五日據臣部郎中毛祖模禀稱祖模於本月十三日接到私函一件内係關說檀峪村煤礦之事詞意之間隱圖賄託另夾榮光名片一紙紙背注明地址及工部字樣當時祖模因在署未歸故未將來人扣留盤問合將該函件呈閱等語當經臣等飭令嚴密查訪十六日該郎中毛祖模親至宣武門外上斜街中州鄕賢祠密加訪問果有榮光其人遂告以如有公事請赴商部接談是日午後榮光膽敢前來臣部臣等卽令該郎中毛祖模隨同臣部右丞紹英一同接見探詢來意據稱爲商人周啓霖前來說項檀峪村煤礦一事允許邀准後餽銀五百兩自稱係工部實缺堂主事前次信函的係親手所繕並願作保親立字據畫押爲証等語臣等披閱字據不勝駭異查該員榮光旣屬職官宜如何束身自愛乃敢公然赴部賄託親寫字據明目張膽毫無顧忌察其行跡似屬有類瘋狂核其案情實屬顯干法紀臣部職掌路礦各事利弊出入關係甚鉅若不嚴予懲處嗣後招搖撞騙之徒肆無忌憚實於部務大有關擬爲此據實糾參究應如何懲警之處出自聖裁非臣等所敢擅擬所弊周啓霖請辦檀峪村煤礦一案早經臣部咨行順天府批駁在案應請毋庸置儀至臣部郎中毛祖模自接私函後卽行舉發尙知自愛嗣後臣等仍當嚴飭該員並各司員等砥礪廉隅格外謹愼以期風清弊絶除將該員榮光親書筆據並原信名片咨送軍機處查核外所有職官入署賄託目無法紀據實糾參緣由理合恭摺具陳伏乞皇太后皇上聖鑒訓示謹奏 
[江督履新]  
　　金陵訪事人云新署兩江總督周玉山制軍自十月二十七日秉節蒞白門先詣星使行轅拜會鐵寳臣侍郎繼至護督端午帥行轅諮訪要公閱一點鐘時始出然後進貢院行轅駐節遂頒發紅諭示期二十九日已時接受關防是日午帥命中衡李協戎齎送兩江總督兼管鹽政大臣及南洋通商大臣關防三顆並王命旗牌文卷等件至制軍行轅吉時旣届制軍卽就至公堂行禮畢然後受賀午帥交卸後聞已定於十一月初二日會同星使赴滬力爭金磅虧價事宜 
 
 

Page 3

 
 
[備迎撫憲]  
　　蘇州訪事人云省垣官塲探悉江蘇巡撫端午帥自十月二十九日交卸兩江督篆後定於本月初一日啓節回蘇因卽預備迎迓事宜幷令飛划右營管帶鍾堯階大令率領師船駛赴江陰伺候 
[蘇鄕盜案]  
　　蘇州訪事人云上月二十八日之夜吳縣轄境蘇鄕橫涇附近之浦莊鎮突來盜匪數十人明火執仗用巨石撞開甲乙二姓家門蜂擁而入肆行搜劫甲女某氏大聲呼救被盜擊以洋槍柄以致目珠突出乙家亦傷一傭工事後查檢所失各値五六百金翌日開單投縣報案縣主李紫璈大令准詞午後率同書差人等前往勘騐立卽飭捕跴緝不知能尅期弋獲否也 
[蘇省官場紀事]  
　　蘇州訪事人云丹陽縣包港司巡檢管少尹運森病故遺缺經署藩憲陸方伯懸牌以舊海防分缺簡巡檢劉少尹嘉芷請補○荆溪縣張諸司巡檢徐少尹寳源丁憂遺缺方伯亦卽牌示以遇缺先補用巡檢鄭少尹清徽請補○靖江縣新港司巡檢孫少尉逢陽現蒙上憲調補元和縣周莊司巡檢所遺新港司缺方伯擬以遇缺先補用巡檢廬少尉祥盛請補○荆溪縣知縣閻大令嘉祥因病出缺十月二十八日經署藩憲陸方伯懸牌以曾任實缺之候補知縣顧大令元亨請補○嘉定縣知縣章大令鴻森近因政體違知禀請給假遺缺方伯擬以遇缺先補用知縣熊大令育銳請補除牌示外己分别飭知矣 
[邗江小志]  
　　揚州訪事人云邵伯鐵牛灣河水極急某日傍晚時有某公司小輪船拖帶大板船一艘滿載貨客下駛行至是處纜繩忽斷板船立卽傾覆迨小輪船停輪施救業己不及艙内外貨客全行溺入水中搭客有百餘人之多得慶更生者不及十之三四其餘均與波臣爲伍矣甘泉縣主白大令聞信卽往踏勘雇人打撈屍身刻聞鈔關門外某公司輪船局業將局門緊閉恐不免一番口舌也○羅灣街西首某姓於月之二十夜三鼓時失火其家俱入睡鄕急披衣起火已冐穿屋頂不可嚮邇各善堂水龍飛馳而至地方文武印委亦陸續到塲幸有隙地各龍得施嘖薄之技祝融氏知難抵敵始捲旆而回計燬瓦屋三間内一老叟忙亂中未能逃出致罹火厄次晨於瓦礫中尋出已額爛頭焦不忍卒覩聞起火之由因叟吸鴉片烟燒著蚊帳致肇此禍未知然否○現値冬令醃菜之時各岸引鹽銷數均有起色運司恩新甫都轉接西岸督銷局來文咨請迅開新綱以資接濟都轉轉詳兩江總督端午帥可否卽開西岸戊戌秋綱蒙午帥批准都轉遂擇吉本月某日開辦一面札飭淮南局員傳諭西岸各商遵照 
[上海官場紀事]  
　　昨日新科探花商雲亭太史衍鎏因事來滬假寓長發棧旋命駕赴道縣各署投刺拜會○江南提督楊鏡巖軍門由松蒞滬昨日投道轅拜會道憲袁海觀觀察延入花廳茗談良久而别○江蘇候補知縣許申季明府浙西鹽捕全軍營務處提調補用都司陳恒堂都戎詣道轅謁見袁觀察 
[提憲來申]  
　　江南全省提督楊鏡巖軍門探悉護理兩江總督南洋大臣端午帥交卸督篆後將次乘輪船蒞滬爰乘舟由松來申昨日抵埠下碇南市董家渡以便憲旌抵滬時恭申迎迓 
[局員逝世]  
　　日前南市二十三七鋪保甲巡防局員李伯屛二尹忽患膈症屢延名醫診治無效延至前日傍晚時去世由家丁投蘇松太兵備道轅禀報道憲袁海觀觀察當卽派員接辦局務 
[請修兵艦]  
　　南洋鏡清兵艦近因機器損壞蘇松太兵備道袁海觀觀察特飭管帶徐鎭軍投江南機器製造局商請總辦魏蕃實觀察撥匠到艦從速興修俟告竣後卽須移泊浦江俄艦下游 
[請究違章]  
　　日前蘇松太兵備道袁海觀觀察照會英美租界領袖美總領事古君以前據會審委員黄丞面禀工部局捕房所派巡捕並未奉公堂牌票領事簽字任意在外捕人且拿及中國體面之人等語查租界定章巡捕拿人非奉公堂牌票領事簽字不可今有此項情事殊屬違章越權爲特照會請煩查照前因迅賜查辦並望示覆爲荷 
[查禁索費]  
　　邇來本埠柴價日增月盛每擔至小洋銀六七角之多經源益棧號商加意詳查知因柴船到滬由薛家浜進口時被土棍某某等勒索規費每船需洋銀五元販戶十元窰戶數元共有六項名目大爲民害因函知同仁輔元堂董事莫子經明經函禀縣署請爲禁止縣主汪瑤庭大令以土棍索費早奉撫憲端午帥嚴禁何得又有此等事情已准如所請飭差查辦矣 
[新界火警]  
　　昨日午後二點半鐘時新租界福山路橫街某姓家因有喜事施放爆竹火星飛入對門塞門汀棧房草屋上霎時火發烈燄飛騰救火會各洋龍聞警而至帮同救熄計焚去草屋四間其餘未遭殃及 
[嚴懲拐匪]  
　　童子顧金男年甫十二在虹口金阿全所開雕花店習業上月某日出外購物被素不相識之周德標多方引誘給以栗子三枚食之卽身不由主隨至中八仙橋左近剃頭店樓上止宿次日由周領至廣大輪船倩麻面之張姓帶至廣東迨抵粤後由張挈之上岸議價洋銀八十元賣與某姓家顧乘間逃出仍至廣大船上求買辦帶回上海尋得周及陳小弟報知英界捕房派包探何阿春拘獲解送英美等國租界公堂請爲訊究顧聲訴前情並稱陳雖未誘拐當小的下船時曾問姓名年歲諒係同黨求鑒金投案候示讞員黄耀宿司馬與英副領事德爲門君研訊之下周極口呼寃司馬謂十二齡童予親口供訴况有廣大輪船買辦作証尙敢狡賴乎周俯首無詞司馬商之德君判押捕房三年進出時各責二百五十板陳從寛開釋並飭查拿麻面之張姓到案再行究辦 
[上海縣署瑣案]  
　　鄕婦沈王氏控逆子阿秋違忤等情前晚縣主汪瑤庭大令升堂提訊沈王氏供小婦人家住浦東丈夫去世後兒子阿秋不務正業專事賭博酗酒滋事不服教訓爲此送案叩求責懲阿秋供小的年二十有一操成衣業尙未娶妻不敢違忤大令喝責二百板交其母領回管束○前者車夫陳鶴飛因向周阿四借錢不遂爭扭後服毒斃命一案解經大令訊供著補提要證王增海到案再核前晚提訊王供小的賃居法租界與陳同屋拉車度日此次陳與周爭閙不知如何後忽自盡小的並不與聞叩求明鑒大令判收押所中聽候提齊人證再行訊核 
[上海萬國紅十字會來函]  
　　啓者本會昨承伊犁將軍馬留守續助湘平銀二千八百四十兩席子佩觀察交來申報館協振所代募十月分全月第七批洋銀三百四十一元七角龍洋六十一元銅洋七元八角商約隨員韓眉仲觀察捐助棉衣經費洋一百元依仁堂徐捐助洋五十元海昌味間氏助銅大洋二十三元銅小洋十八角遼瀋烽烟迄未寗息兵戈滿地風雪連天難民困苦情形日益加甚蒙諸大君子募助鉅欵源源接濟公誼盛心曷勝感佩除分掣收照並函復外謹乞登報布聞伏維公鑒[  上海萬國紅十字會同人謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蘇垣火警]  
　　蘇州訪事人云本月初一日天方破曉時閶門内湯家巷某紙紥鋪不戒於火致兆焚如霎時烈燄狂飛不可遏抑當經地甲鳴鑼告警各叚水龍風馳而至汲水狂澆良久始得撲滅然已焚燬某油行及某某等二十餘鋪計房屋四五十間 
[英美等國租界公廨晚堂瑣案]  
　　馬夫何阿寳控同業胡小保仔及阿祥等借錢不遂攫去西式帽子並在路肆毆等情前晚讞員黄耀宿司馬提訊何供小的在龍飛馬房當執鞭之役與阿祥素不相識前月十九日領到薪水阿祥糾同業胡小保仔伺候行門首初藉詞借貸小的不允竟將所帶西式帽攫去後又將鐵器亂擊嗣聞阿祥又欲糾衆洩忿爲此控告叩求究懲胡供小的年十七歲丹陽人前月十九日何邀小的啜茗途遇阿祥金福二人金福上前取其帽阿祥扭毆小的解勸阿祥釋手實未行兇今阿祥在逃未獲求恩司馬判胡枷號三日具結交保開釋○許季會控女金花逃至滬上賣娼等情前晚司馬提訊許王氏供年五十有三浙江象山縣人生有五女均已許字惟金花生時乏乳倩人代哺今已長成去年正月回家一次旋因看燈相失小婦人以此女業己許配鄔光福爲室不得已尋至滬上知係改名黛玉操賣笑生涯求恩給領金花供母親生小女子後撫養七月卽送與乳母楊王氏今年二月回家一次求恩發堂誓不再歸楊王氏供金花由小婦人乳哺長成後實因貧病交迫將女押在德順里某娼院已閱三年司馬以楊王氏不應將所撫之女押入妓院大加申斥從寛免究許王氏本有不合姑念親女准其領回○祝蘭舫被胡德生將假契騙銀等情前晚經司馬覆訊德生之父金榮將北十二圖方單呈案聲稱尙有宅基方單候明日呈繳司馬著赶速繳呈毋稍延緩 
[英美等國租界公堂瑣案]  
　　春源祥珠寳店主孫益三被施鶴亭誆騙珍珠六百九十顆計値洋銀二千八百元報經包探李星福張全林查獲解案請究讞員黄耀宿司馬商之英副領事德爲門君著將施押候過堂覆訊核辦○謙和洋行主愛文司控福昌洋行買辦陳鵬飛誆騙鑽戒耳環倩馬夫李阿三付質等情前經司馬訊供著陳存銀二千兩李存錢五百作保出外調理嗣以無力繳銀以致覊押捕房昨日解案請究陳呈繳當本洋銀一百五十七元博文律師代稱陳尙未覓得妥保請再寛緩司馬著將呈案之銀先給某質鋪領去陳李改押公廨俟覔定保人出外理楚○啓文社時中書局鏡今書局大陸書局等因出售警世鐘一書謗毁洋人經工部局董查獲各局夥黄珍嘉等昨日解案請究啓文等書局公延律師愛禮司到案伸辯先由五十四號西探禀稱啓文等書局售賣犯禁之書有違定竟請爲究辦愛律師稱此書係由東洋寄來倩各家代售爲數不多已將告罄司馬著將黄等交人保出再行核奪○鴻昌外國首飾號主霍峻光控所雇工匠嚴准南短交金價洋銀等情昨日捕房派人將嚴送案嚴稱此項金予均於上年火焚後悉數還霍今之被控實因小的現至他家執業挾嫌所致尙求明鑒霍稱嚴所短金子歴年三節均有細數德君以火災在去年十二月二十六日卽將中秋節所結之帳查閱計結欠赤金八兩四錢零洋銀四十餘元給嚴閱看嚴稱此項已於火災後交還矣司馬以供詞各執著將嚴改押公廨交人保出著邀熟悉帳務之西人核算明白復訊核奪 
[法租界公堂瑣案]  
　　西客寓主麥卿因西兵弁來店果腹失去袋内鈔票洋銀四十元將細崽陳阿榮陳德生送案請究奉大令訊供因二陳矢口不承押候傳齊人證復核昨日管事吳安慶偕各細崽沈金生李阿春楊阿福錢阿六等投案候訊二陳同供當日小的等並不在塲請向管事詰問吳供所用細崽大餐司共十二人均由小的管理大令謂爾旣爲總管惟爾是問令吳將所失之洋銀公同賠償幷以各細崽漫不經心亦有不合與魏繙譯官會商判將失贜洋銀四十元如數賠償每人另罰工資八日充公○白蓮涇鄕人姜阿東將田三分有奇賣與邱潮桂迄今已逾三十餘年邇因地價驟漲備價向邱贖回邱不允姜將田轉抵與某洋商姜投控公廨邱赴上海縣互控迭奉縣署公廨研訊尙未了結昨日姜移提到案奉大令訊供以姜所賣田畝未經贖出不應抵押洋商著押候五日内交還定洋再核○某學堂學生失去鋪蓋衣服等物被汛捕金阿金拘獲竊賊王桂生沈春山查知窩藏西門外徐凌氏家前往搜獲鋪蓋携贓而去幷不報捕昨日包探傳同見證王桂庭將一干人解案請訊大令以尙有牽涉諸人著將王桂庭徐凌氏交保金阿金王桂生沈春山一倂押候復訊核辦○招商局雇船戶吳阿元吳阿方王阿蘭陳和尙等裝運棉花三百三十二包運上江裕新豐兩輪船查點缺少二包報捕將一干人拘案請訊大令著押候查明復核○丁毛頭禀稱前晚被賊撬門入内行竊當塲拘獲交與鄰居木匠周永祥擬送捕房究辦突被馬夫汪阿榮金阿二出頭霸阻將賊放去周向理論反遭曳入馬棚私刑弔打鳴捕拘案請辦某號華捕禀稱小的入内見周被汪等倒掛馬棚喝令放下周等同供見周將賊兇毆勸阻不理是以用武大令判各枷號五天責三百板周亦有不合略加申斥驅之使出○牛奶棚主徐海記以攙水牛奶入市混售爲捕房查獲拘案請辦大令判罰洋銀二十五元以後不准再犯○某報關行執事吳愼甫禀稱所雇茶房周安慶因作事不妥向之辭歇周膽敢糾同流氓十餘人來行滋閙爰報知捕房拘案請辦大令判責二百板覓的實保人具安分切結送案存查○某押店夥吳祥林禀稱昨日章如法以僞銀烟盒來店質洋初未覺察遂被朦混繼而又將他物前來嘗試遂鳴捕拘案請辦章供向爲銀業現因失業將烟匣質當未幾備本取贖卽被扭入捕房大令以章現來贖回並無不合從寛免究麾之使出 
[美租界捕房紀事]  
　　浦東人許雙慶向以駕駁船爲業前日之晚駕舟至耶松船廠碼頭左近不知因何觸廠中司閽印度人某甲之怒致被肆行兇毆頭上受傷三處立時倒斃於艙面板上事爲水包探陸阿九查知報知虹口捕房捕頭令包探朱桂生協同六十六號西包探前往查得實情擬投上海縣署報請相騐後經陳妹華陳氏到來不願多自行備棺收殮○本邑人某甲近在裏虹口老街賃屋一椽令浦東各梟匪將私鹽挑運來滬代爲銷售昨日午前有梟黨鄭芳來張小來合挑私鹽若干至甲處售得小洋銀數十角旋因分肥不匀口角之餘互　兇毆鄭力不能敵被張擊破頭面血流不止扭赴捕房伸訴曲直捕頭以兩造均非善類令自投公堂具控○昨晨一百零　號巡街捕投捕房報稱西華德路美華里廁旁倒斃無名男屍一具捕頭令是圖地保轉報某善堂備棺收殮 
 
 
 

Page 10

 
 
   
 
