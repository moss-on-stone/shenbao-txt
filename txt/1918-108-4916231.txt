# 1918 - 108 - 4916231

 

Page 1

 
 
   
 
 

Page 2

 
 
時評 
[拒絕言和（冷）]  
　　政府電前敵謂岑等言和之電已經拒絕勿　進擊云云嗚呼何其勝之可恃也 
　　夫世界之事敗者未必非勝之因勝者未必非敗之因必達於最終之點而後勝敗乃定然所謂定者亦不過一時之定非永遠之定也今之亡國已數十年或數百年而得復建者世亦常有何况區區一時之勝敗尙未能定哉政府奈何狃於衡山之得而遂謂和議可以拒絕也 
　　夫勝則可以拒絕和議假使而敗人亦烏能不拒絕之若然則國中之戰永無休期而和議决無能成之日矣 
[命令]  
　　四月二十四日大總統令任命劉傳綬爲將軍府參軍此令 
　　又令司法總長朱深呈請任命楊允升暫兼秘書陳滋鎬邢之襄蔣中覺爲秘書均照准此令 
　　又令兼署財政總長兼鹽務署督辦曹汝霖呈請任命陳鎔試署兩淮栟角場知事應照准此令 
　　又令兼署財政總長兼鹽務署督辦曹汝霖呈請任命言安臺試署兩廣大洲場知事應照准此令 
　　又令内務總長錢能訓呈准察哈爾都統田中玉咨請任命趙德安試署察哈爾警察廳警正應照准此令 
　　又令陸軍總長段芝貴呈請任命李發祥爲陸軍第十八師副官長羅世傑爲正軍械官賀　光步兵第三十五旅少校副官柴堅爲歩兵第三十六旅少校副官均照准此令 
　　又令陸軍總長段芝貴呈請任命田紹魁爲河南陸軍第二混成旅第二混成團團附王繼聖爲砲兵第三營營長均照准此令 
　　又令陸軍總長段芝貴呈請授程傑李作楨李葆華劉世傑爲陸軍步兵少校均照准此令 
又令陸軍總長段芝貴呈准察哈爾都統田中玉咨請以奇英特多爾濟陞補副參領應照此令 
[專電]  
　　北京電參陸處决議致電前敵中央已拒絕岑春煊張紹曾主和通電幸按原定計畫進行（二十五日下午三鐘） 
　　北京電漢電稱段因張懐芝趕來行期展緩一日改二十五早起程北還一說段必欲與李純面晤擬親至浦口一行已命丁士源往約如李允過江迎謁則折由津浦路回京（二十五日下午三鐘） 
　　北京電曹錕以十萬火急電報告衡山完全克復院已去電嘉慰並行財部給賞（二十五日下午三鐘） 
　　北京電湘岸鹽務稽核分所經理張汝楫因拒絕張督提欵被拘現總所已提出抗議由鹽署派員調解（二十五日下午三鐘） 
　　北京電張懐芝將任贛閩巡閱使兼攻粤後路總司令（二十五日下午三鐘） 
　　北京電政府電阻閩督親往閩南督師謂貴省軍事旁午執事斷難輕離省垣（二十五日下午三鐘） 
　　北京電津聯合會電政府請速停戰言和以救國危（二十五日下午四鐘） 
　　北京電曹王兩張聯電馮請取銷陳不光遠處分覆電段回再决（二十五日下午四鐘） 
　　北京電儲蓄票開彩頭彩二十六萬二千三百三十三號黔得二彩四萬九千五百四十九號汴得三彩京得四彩張家口得（號數未詳）五彩四十七萬五千零三十七號黔得（二十五日下午八鐘） 
[外電]  
　　香港電敎士桑姆森氏於本月十八日致書略透電社謂陽江城南北兩軍得失四次該城於戰爭中所受損失共值洋一百萬元大戰後商店住宅幾全被掠房屋被焚居民逃亡者過半且有貴賤居民千人避匿敎會内當最後　　之際兵士蹂 
 
 

Page 3

 
 
躪地方竞不分中外産業而將城中敎堂焚燬若　擁入敎會刦掠伊維醫士住宅伊維醫士立於醫院門前阻止餘兵入内余（通信者自稱）曾設法逐出從事搶刦之兵士不使再入他宅有下級軍官一人忽擅將受傷臥於醫院之敵兵七人殺死該醫士即紅十字會醫院也城中之外國婦孺已乘美國砲船某號離境（二十四日）路透電 
　　哈爾濱電俄人所有之輪船似不致由哈爾濱駛入黑龍江蓋恐爲過激黨佔有也聞過激黨現正設法破壞松花江黑龍江華人之貿易惟華人所有之輪船一艘仍將駛至薩哈蘭里千載華人數千名至黑龍江各區現因海關限制運入俄境之貨物故由輪船運貨至黑龍江中國方面頗爲困難按照中俄舊約凡掛中國旗號之船不能駛行於黑龍江（二十四日） 
　　哈爾濱電海參崴電稱該處國民軍曾搜查商家銀行聞查出鴉片八箱值盧布十八萬元即經没收銀行辦事員初謂屋内無鴉片查出後又謂乃作製藥用國民軍現要求交出證據始能歸還據滿洲里消息外貝加爾鐵路赤塔西面一段之辦事人員因該處紅旗軍横行不法處境頗困紅旗軍現從事刦掠各人財物並刦掠鐵路貨棧與私宅等鐵路人員似不奉行過激黨之命令西米洛夫大佐抵大烏里後見該地與附近各村已被刦掠一空過激黨顯無留駐之志（二十四日）以上字林報 
　　北京電曹錕王占元張懷芝張敬堯聯名電馮總統陳述陳光遠於此次戰役之功績請取消其褫職留任處分馮總統覆電謂俟總理回京再行决定（二十五日） 
　　北京電財政部在實業銀行内設公債局以何士琦（譯音）爲坐辦不日將着手募集七年份公債（二十五日） 
　　北京電在天津之全國商會聯合會昨日電中央政府陳說議和之必要並請政府决定其辦法肯且要求政府於三日内答覆段派報紙因此登載時評以該會此舉爲奇突並云必有人欲利用此等團體對於政府有所要挾蓋已公然向該會開始攻擊矣（二十五日） 
　　漢口電第二路總司令張懷芝奉段總理之電招於本日（二十四日）來漢即會見段總理（二十四日） 
　　漢口電段總理原擬於昨日（二十三日）歸京因接張懷芝來漢之報候與會面故緩期一二日大約於二十五六兩日内可以啟程歸京（二十四日） 
　　東京電巴黎來電云俄國過激派政府對於德國之要求已致答覆允將在西伯利亞之德國俘虜從速撤退（二十五日） 
　　東京電巴黎來電云此間（魯旦）報評論德軍現在依然侵入俄國之舉之危險且疑聯合軍或有袖手傍觀之態度並云確信英國政府亦如法國政府以日本出兵爲必要且緊急之舉苟其間而有所誤會則今日正爲應當消滅此誤會之時也（二十五日） 
　　東京電外交調查委員因本野子爵辭外務大臣職而有缺額近有任命田遞信大臣爲外交調查委員之說（二十五日）　　以上東方通信社電 
　　東京電赴華游歷視察議員團之甲組團長爲澤來太郎氏（政友會）將於來五月三日由神戶首途又乙組之團長爲濱田國松氏（國民黨）亦定於是月八日從馬關首途（二十五日） 
　　東京電法領印度支那政府禁止東京米出口（二十五日） 
　　東京電日本帝國大學之大學制度調查委員會之從事調查已頗進行已决定敎授之年齡爲滿六十歲以下廢學級制爲聽講制度廢試騐制度而採自由研究方針若欲望得學士學位者則須受學士試驗等（二十五日）　　以上共同通信社電 
[戰電]  
　　倫敦電今晚海格將軍報稱英軍小戰於羅白克東面獲勝除得地外且俘敵一百二十人獲機關鎗數架今晨英軍在美特蘭附近稍進獲俘虜與機關鎗敵軍以煤氣砲彈在維萊爾與白勒同勒轟擊甚烈英飛機擊落敵飛機八架又逐走六架英飛機失蹝者三架（二十三日） 
　　巴黎電今晚公報云前敵除芒第第愛與洛瓦容境砲戰稍厲外無事可報自二十日起至二十二日止法軍擊落敵飛機五架汽球二具另有敵飛機十六架受重損降落其本軍陣線（二十二日） 
　　巴黎電今日下午公報云松末河陣線與萊姆東面砲戰稍活動今晩公報云漢加爾登桑台勒境及洛瓦容西雙方砲隊交轟甚烈（二十三日） 
　　倫敦電德國公報云敵軍圖在貝土恩西北渡拉巴塞運河不果德軍在亞爾貝爾北面俘英兵八十八人獲炸彈砲二十二尊（二十二日） 
　　倫敦電德國公報云蘭斯與亞爾貝爾間英軍殊爲活動敵軍屢圖克復亞佛呂叢林之地並奪取亞拉北面之諸路被俘多人（二十三日） 
　　倫敦電目下戰地雖有風雨而大戰之沉寂不致延久德軍於近今受創後現正從事休息非候凖備完畢不致續攻德軍之大增援兵明白可覩協約軍亦增其戰鬭力下届德軍攻勢未必能較一月以前更爲有力協約軍方面預料大戰將延過夏季惟德軍已不能再得三月二十一日突繋之利便當時德軍於五十英里之陣線一鼓而作聲勢甚大德軍屢次衝擊未達其目的實因不能用其後備兵之故德軍後集於哈士白羅克亞米安洛瓦容三角形之地者共有一百五十萬人僅備一星期之口糧致將士餓困不塂其地多沼澤彈穴且常處砲火之下運糧甚屬不易德軍以煤氣砲隊猛轟康美爾山山上樹木皆爲掃盡大約該山將爲德軍下届猛攻地點（二十二日） 
　　倫敦電海軍部公報云今日侵晨英海軍製撃比國哇斯丹與齊不魯日港之德驅逐艦與潛艇之根據地迄今未得詳報但知此役已得相當之勝利英軍所用者除掩護艦外尙有輔助船與舊巡艦六艘五艘載有水泥用爲堵塞港口船奉令擱淺炸沉英軍死傷人數尙未接有報告（二十三日） 
　　倫敦電海軍大臣吉特士爵士今日下午在下院宣稱今日海軍部發表哇斯丹與齊不魯日之戰報英軍大約已實行塔塞白魯日運河之入口指揮是役者爲杜佛港巡隊司令海軍少將基葉斯氏所用舊巡艦六艘皆已經二三十年之久所定計畫爲先由鐵甲艦在齊不魯日猛轟一小時之久後由巡艦與輔助船二艘駛近防浪堤之端一面發炮一面急遺突撃隊登陸是時載水泥之艇三艘助以摩托船即駛至運河入口　淺炸沉另有舊潛艇二艘載炸彈以撞堤岸石工炸彈受震轟發則將損毁石工而使堤與岸濱爲之中斷哇斯丹之戰事較爲簡單堵塞艦兩艘須擱淺炸沉於港口但因雨霧之故不能得飛機助力故行之不易哇斯丹戰事之結果今悉二艦已經炸沉委棄惟不能决其已確達目的與否據與戰之軍官報告謂黑暗中見二艦沉虑稍偏方向齊不魯日之堵塞艦三艘達目的者二炸沉於運河入口另一艘擱淺程中據摩托船一艘報告敵驅逐艦一艘希圖入海曾中英艦魚雷二舊潛艇已有一達目的炸毁堤岸登陸之突撀隊戰鬭甚勇扼守地位一小時之久且重創敵軍至所以登陸突撃與炸毁堤岸者因敵排砲皆列堤上敵騙逐艦潛艇倉庫及大飛機根據地皆在其上三艦與登陸突擊隊登艦後即引退其攻擊原意蓋使守堤敵兵注意於此俾堵塞船可乘機入港惟此則不能爲之英船之損失者迄今惟知有驅逐艦一艘中彈沉於堤岸之外尙有摩托船數艘不知下落茲因與戰之軍尙未盡回根據地故其他詳情未能布告惟不魯日運河大約已因此役實行堵塞云云（二十三日） 
　　瓜地馬拉城電瓜地馬拉（中美共和國）國會宣稱瓜地馬拉對於歐洲交戰國於美國處同一地位按該國於一年前與德斷絕外交關係今之宣言美國視若對德宣戰（二十二日） 
　　華盛頓電航務部租瑙威船四十萬　擬用以經營南美商務業俾騰出美船赴歐（二十二日） 
　　倫敦電路透電社自某要津探悉德國確已復施壓力迫荷承認某某數項讓與權其要求内容未能得悉惟知復由德國取道荷境運砂石入比一欵亦列其内德國對荷慣用恫嚇手段惟此次實校平時更烈英外交部未知德國已否以哀的美敦盡致荷據最近消息今日大局已稍安定（二十三日） 
　　海牙電有資格各界未聞德國已向荷蘭提出哀的美敦盡聲明如不承認某項要求即將佔據荷蘭口岸一事（二十三日） 
　　倫敦電財政大臣巴拉勞氏提出預算案時曾謂此届預算案其數之巨爲世界歷史上所未有彼於美國所予協約國財政助力預料各節均成事實然英國上年貸與協約國之欵仍有英金五百零五兆鎊之多美國貸與英國與他國之欵共有九百五十兆鎊上年出入相抵尙差一千九百八十九兆八十六萬鎊已以借欵彌補之本年預算國用共須二千九百七十二兆十九萬七千鎊入稅共八百四十二兆零五萬鎊所差之二千一百三十兆十四萬二千鎊將以借欵彌補之云（二十二日） 
　　華盛頓電美國接濟協約國人民之糧食擬停運十日以便以榖三萬布希爾（量名）運至比境與德軍所佔法國北境之部分據比國救濟會代表電稱目下運出之榖縱能一一安抵上述二地仍須無麫包至二十日之久（二十三日） 
[公電]  
　　唐繼堯致李印泉電新昌李印泉先生鑒成密馬電悉胡曹兩君倡義泰中大有裨益西南局勢承示與之聯絡自屬切要辦法前接兩君來電具述興師護法情形並推繼堯滇川黔陜靖國聯軍總司令當經電復未審達否乞兄代致拳拳援陜軍隊此間自成都克復後即經派定石靑陽尅日出發矣知注並以奉聞總堯三十一印 
　　唐繼堯致馮國璋電急北京馮代　統鈞鑒並傳各省督軍省長各都統各護軍使各鎭守使南寗陸巡閱使上海岑西林先生鑒華密（此碼不明）六日奉代總統陽電敬悉外交情形頃復得外電稱俄國與德人單獨媾和是明明破壞協約難免不爲德人利用侵犯中國邊境西比利亞一帶德伴甚衆尤極危險現日本决計出兵由東三省前進又據三月一日香港英領事電倫敦日本入團體意料德人常於適宜時機侵入西比利亞云云查外交惡險禍迫眉睫此時誠宜共息内爭一致對外惟馮代總統有日布告以後西南各省拱手靜聽解决　旣數月於茲矣即繼堯電請以和平解决息事寗人不止十數竊以西南各省素望和平之心當爲全國所共見然政府方一意主戰讉責李陳兩督討伐譚程諸人遂至戰劇重開無復轉　之除地代總統乃云國内戰事無已不遑計及其他試間此次湘鄂戰事有何不得已之故有何不可解之仇乃敵國外侮一切置之不顧而傾動干戈以致内訌者誰實尸之今國事亟矣代總統欲釋鬩牆以禦外侮也惟命欲斃中國以資强鄰也亦惟命繼堯之愚無復有救濟全策也惟代總統圖之唐繼堯叩卅一印 
要聞一 
[北京政界近聞]  
　　段總理南下後消息段總理南下抵漢各情迭誌本報據某交通機關二十二日晚九時所得之漢口電訊謂段總理於二十一日下午八時抵漢後當晚即在漢口曹使行轅休息二十二日上午九時與王曹兩督軍同時過江赴王鄂督公署午讌同席者除王曹兩督外有衛戍總司令南元超參謀長何佩瑢實業廳長魏宗濓等十餘人讌畢段總理將在省全體軍官召集至署加以慰勉至下午四時後仍回漢口聞蘇督派前江北劉護軍使爲代表來鄂謁段總理武漢各團體擬聯合謁段總理要求調和時局英商李德立亦已行抵漢臯即謁段總理據院中人云自段總理赴鄂後所有院中接到各省重要電報均經暫代秘盡長方立之彙存凡電報上冠特急萬火急及飛急等字様之緊要軍電一律擇要電達段總理請示辦法以示愼重其他官電均由錢幹臣氏披閱後酌定辦法至中日外交問題據某要人云近數日以來日委員方面極力敦促進行我國委員則以總理現旣離京此項交涉似宜取緩進主義并聞由 
委員會决定將交涉中之重大情形隨時密電總理 
　　梁周來京與宴會據可靠消息梁士詒周自齊等二十二日偕交通總長曹潤田早車到京同行者尙有龍關鑛務督辦陸宗輿天津僑工事務局局長顔世清等六七人下午七時曹潤田在傳心殿讌請日本公使林權助氏及阪谷博士日使暑參贊書記官譯員諸人並旅京政商兩界著名日賓邀請就讌者亦甚衆各部總長及財政外交兩界要人均與會梁士詒到站後赴江西會館弔喪隨即至傳心殿與讌 
　　金邦平將任學生監督金邦平前有充清華校長之消息現已不成事實（清華校長已派定張煜全）適日本留學生監督彭清鵬因學生加費風潮引咎辭職業經閣議通過僅由敎育部委金之錚暫行代理現聞金邦平又有運動此席功已埀烕之說但又聞金氏意欲將留學生監督權限擴大地位增高敎育部正在與駐日章公使商量辦理大約須此節辦到方能將任金邦平爲監督之令正式發表也 
[西報論中日之共同條件]  
　　字林報二十一日北京通訊云日本又向中國提出若干要求之說言者頗多有責任方面因日政府對華之政策主張友好爲人共知故不深信此說惟衆口喧騰非出無因吾人不妨一加考察焉近兩月來中日兩政府討論共同出兵於西比利亞之問題初日本頗有立即出兵之象今則西比利亞事態較前明晣立即出兵之氣象遂漸銷沉惟西比利亞時局究未能謂爲無險出兵問題仍隨時可以發生故中日兩國關於此事之討論仍爲預防事變計耳討論結果究屬若何官場無一字之宣佈但以意度之兩國似已商定大體之辦法蓋兩國軍事委員刻方在京磋議詳目也日本要求之說遂因此種會議而起記者聞諸日使署日本並未向中國提出要求兹所討論者不過關於共同出兵之軍事問題而已就尋常情形而言日使署此項聲言未嘗不可使恐慌者釋其驚患第中國軍事政治今皆薄弱際此特别情形凡有辦法關於改組中國全部或一部陸軍者誠不能不引起公共之注意今華人輿論之所以譁然不平者則以目前所討論之軍事辦法闻遠逾出兵所必要者之外也討論眞相雙方秘密吾人惟恃報紙略知消息近日本之報知新聞載有下述條件日報且登載此說然則中國報紙之詳紀交涉情形亦無足怪矣（一）中國陸軍所用之軍械一半當購諸日本（二）中國兵工廠由日本軍員管理（三）中政府聘用日人爲財政陸軍海軍三部之顧問（四）中日合同辦理中國各大城邑如北京漢口南京等處之警政（五）中日兩國一旦出兵西比利亞中國軍隊應全歸日政府支配以上爲報知新聞所載之消息與華字報所紀載者大旨適同惟華字報尙載有條文兩則縱文字未必確同然意旨當不外是茲錄其文如下（一）中日兩國因俄國過激黨已與德國締結和約故爲維持遠東和平及防遏德人勢力由西比利亞而至東亞起見特議定兩國採用同一之軍事行動以遏危機（二）關於中日共同行動之詳細辦法由兩政府委派軍事委員討論决定之上述中日軍事委員所應討論之主要各點如下（一）統一中國海陸軍（二）統一中國兵工廠（三）統一軍械（四）聘用日人顧問員與敎練員以改組中國陸軍（五）統一中日之交通線如鐵路等事（六）爲實行共同行動計中日軍隊之指揮權宜集中於一處以免遺誤戎機華字報所述如是惟近十日來各報所記往往互異北京導報平時記事頗能得其眞相茲錄其二十日所登報之條件如下（一）中國陸軍由日本軍官訓練而指揮之（二）互換軍用地圖（三）中國各軍事區域之警政由中日合辦之（四）中國各兵工廠全歸日員監督中國陸軍所用之軍械由日員規定之（五）中國各礦山出産製造軍用品之原料者由中日合辦之（六）中國軍艦由日員指揮之交日員管轄之（七）中國海軍所用如無線電台之交通具由日員管理之（八）開放中國軍港供日本軍艦應用此外尙一條堪以玩味之要求則日本進兵之三路（一）由海參威西行經過滿洲（二）由大連經過哈爾濱（三）由靑島取道北京及綏遠鐵路經過外蒙古須中國承認是也苟中日軍隊果將聯合作戰於難免不遇軍力抵抗之處則中國陸軍之程度確須增高庶免牽累日軍蓋以現在情形之中國陸軍若非嚴峻管轄則世界陸軍未有肯與之同入戰場者試一設想中國軍隊守一側翼而爲敵軍所攻苟側翼不守則聯軍全體將被截斷是以日本苟有改組中國陸軍及指揮戰地軍隊之要求固絕對在情理中也與華兵聯合作戰之日軍其應享用中國交通與鐵路等具亦屬當然之事惟出兵必須取道靑鳥北京外蒙則未免可異使果有此要求則確含政治作用之氣味矣以言行軍區域之警政吾人加諸中國陸軍之理由亦可加諸中國警察日本如要求若干管轄權以防意外亦未嘗不近情理就出兵而言中國艦隊亦當適合日本之需求爲作戰起見不統一軍械則不能減少輸運之困難故日本此項要求亦屬近情使日本所要求者僅止於上述數端則華人與外人皆無反對之理由記者敢謂若日本要求管轄權關於共同作戰之軍隊及關於共同行動之若干事件者極實無訾議之餘地但若擇此爲題以覓取機會俾可改組中國全部陸軍規定中國採用日本式軍械管理中國兵工廠海軍警政礦山財政則日本直欲統治中國視中國爲附庸破壞他國條約違背英美所根據與日本締約之均等機會主義矣想日本未必短見淺慮一至於斯想日本亦未必以爲協約國竟目光如豆而任其行動熟視無覩所不幸者日本軍事委員與中國二三無責任官僚間之磋商今竟有如是許多之疑閣耳使内容不如是秘密則吾人不致爲危言所擾而日人亦不致爲華人所疑忌矣今北京警廳警告報館勿發表駭人之消息並令更正中日兩政府刻方磋商條件之說又有某官員解釋時局謂中日苟有關於共同出兵之任何辦法則此辦法必以共同出兵之時期爲限他日歐戰告畢則此辦法之效力亦即終止且此辦法非至時事迫切必須出兵之時並不實行也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[段内閣至漢會議之目的（漢口通信）]  
　　段芝泉之來漢挾有兩項目的一則疏釋現在曹仲　之意見一則消弭將來直皖派之衝突故在京之時即電邀蘇贛湘魯各督至漢會議路經鄭州又携汴督趙倜以俱來茲闻並有召皖督倪嗣冲亦至漢與會之說倪氏是否前來尙不得知其代表揚某則已於二十日抵漢亦在車站歡迎段氏現悉蘇督李純湘督張敬堯均有應召起程之說惟與昨傳辭不至漢消息相矛盾贛督陳光遠二十一日已至九江間將候李純擬與共輪上駛以便商議蘇贛採取同一熊度魯督張懷芝則尙須兩三日方能抵漢段氏於各督到後總須會議幾次方能解决時局上重要問題其返京之期必在一星期後也此次會議計直蘇鄂贛魯湘汴七省督軍奉皖兩督之代表者（奉代表即徐樹錚）若倪嗣冲亦來則爲八省督軍前次徐州會議天津會議督軍親到者亦不過此數其時國務總理並未列席茲由叚氏主席倡此盛會所議者想必不止清湘定川平粤等項軍事計畫於總統問題國會問題實行參戰及借欵練軍各問題均必有具體的提議第直皖勢力殊難平均利害衝突不易避免此次會議豈能將直皖二系孰應佔有孰不應佔有之權利一一劃分清晰乎竊有以知其不能也且時局變幻無常朝三暮四今日如此明日如彼即令漢口會議决定一切又孰能保證其無翻覆或中變乎是此次會議終未必能收直皖永絕衝突之效也明矣揣段氏之意旨似欲先勸曹錕仍前進戰苟曹軍與張敬堯軍意見已深實不能再戰則藉此會解釋直派對彼之意見另遣奉軍及皖軍各三旅替代曹軍繼續作戰俾免直派從旁製肘現奉軍第二十七師之五十四旅第二十八師之五十六旅已全到漢而不前進即係預備派赴湘南接替曹軍又倪嗣冲亦派員來漢在後城馬路生成里口設立安武軍總兵站該軍前此在漢並無兵站因屬於第一路者只有陳德修之十營軍需統由一路司令部代辦茲設兵站皖省之續有大軍出發可以預卜矣段氏之决以武力征服西南宗旨極爲堅定抑知湘鄂及各地戰區内之人民所受戰禍之痛苦否耶此次南下名爲犒師而不知恤民傷已武漢商會及各圑體以段爲主戰之中堅欲逹和平目的必須向段要求刻已聯合公舉俞清臣等代表面謁段氏請求愛惜國脉體念民困早息干戈和平解决聞昨已備具呈文所述湘鄂商民受兵禍慘狀至爲悽惻動人然請謁時段適以事竟未獲見其或不願聞和平之說乎 
[天津商會聯合會開會三誌]  
　　全國商會聯合會於二十二日下午二時召集會員開會由會長呂超伯報告會員出席者四十餘人繼則宣讀議事日程一本會議事細則二調和時局案（湖北代表段作楫提議）主席宣布按照秩离研究細則逐條研究畢（修正之細則另誌）惟第十七條修改其餘完全通過表决大多數贊成繼由湖北代表段作楫報告提議調和時局意見之大旨云爲條擬調和方法請討論事竊維政爭以來商人直接間接所受痛苦甚深近以外交緊迫内地土匪　起商人本愛國忱爲自衛計提起和議似爲目下切要之圖是以擬先行爲大體之討論並擬將此案提前議决施行茲將條擬調和方法四端誌下（一）各省埠商會代表蒞津擬急组織全國商人請願圑資呈請願書於政府及西南領袖要求停戰並議和（二）依前條方法至不能有效時擬由各省埠商會聯合當地各種公共圑體組織國民請願圑自向該管省埠文武長官依法請願仍須在津設立國民請願總圑（三）各省埠商會因有放障不能派出代表與　或不爲一致主張者仍應設法疏融以收指臂之效（四）津　名流擬臚 
聯絡以爲運動和局之助並通電各省督軍及戰地將傾爲哀懇之陳言報告畢六十三號會員主張交付審查表决大多數贊成主席宣佈每省公推審查員一人並宣佈會期原定四十天此次大會仍由公决五十二號會員主張二十天一切會務積極進行倘届期不能結束再行延長表决大多數贊成時至四鐘閉省又一消息云天津商會聯合會日來各省代表正在交换意見當由山東江蘇兩省代表建議一面請願政府先行停戰並電致西南希望退讓其中有皖奉代表以我等手無寸柄空口說話未必有效主張從長計議旋經長江各省代表討論結果無論有權無權吾等此來係奉商民全體之推舉爲南北休戰之斡旋應當代表吾商民爲一種確實之表示即令不蒙雙方採納予等之義務已盡言下頗含有種種之痛苦聞已將請願之　疏通决定矣 
[謠傳陸使病故之原因（廣州通信）]  
　　陸幹郷爲西南大局關係之人一生一死於軍事上關係非常重大病篤之說謠傳久矣回邕之事則確有之而各報於是有陸死之謠傳矣十七號安雅報登載陸巡使出缺之噩耗文曰日前社會相傳或言陸榮廷病故或言共疾篤均未證實茲得政界消息謂陸使實於本月十五日在原籍逝世又弱一個能勿爲西南之護法前途哀自安雅報傳布後是日喧傳政界將封報拿人然次日安雅依然出版尙無辨正之語十八號民主報又登載陸使出缺之噩耗曰陸巡閱使病故之噩耗日來社會喧傳殆遍然或有言其病篤而未長逝者本社實默福天相吉人竟其護法之功以澄清宇内而奠定共和惟昨得政界消息謂陸實於本月十五日在原籍辭世其病即由於脚氣症之暴發云云使此說而確則西南健將又弱一個可爲護法前途哀矣又南華報接本月十一日梧州函云陸使之公子裕光已由湖南遄返南寧隨從只有衛兵數人即此一說爲陸公子接得陸使病篤惡耗匆匆回駕無疑矣惟中華新報則謂陸巡閱使病重說之無稽其言云　龍聯軍司令陳炳焜日前因决定出發督師陸榮廷遂即由貴縣方面遄返南寗一晤陳氏面商軍略此行原無别故乃外間不察紛傳陸舊疾發作返邕調治卽經當道致電詢問隨接覆電始悉陸使政躬如恒并無舊疾復發之事惟日前因在行營駐節料事過繁略患失眠症俟經休養業已痊愈决議三數日内即由邕返駐貴縣籌畫軍務特電馳聞用慰　注等語觀此則所傳陸使病重實屬無稽之說矣又羊城新報云連日省垣喧傳陸榮廷病勢日甚危急且謂其病患咯血已於本月十五日逝世顯係有人造謠惑衆昨莫督軍得悉後特飭警察廳迅速查辦造謠之人嚴拿究辦以爲狡險造謠者戒聞警廳奉令後卽飭各區派員四處偵察嚴緝逆黨并擬出布告曉諭軍民勿誤聽無稽之語云云今日某某等報仍力白陸死之不確莫督見報載陸死消息後即電致桂省查詢據覆謂並無其事省報且因此獲咎茲將莫督訓令警察廳文錄下照得報紙爲言論機關理宜紀載詳實以免妨害地方治安茲查本月十七日省城安雅報本省要聞欄内有陸巡閱使出缺噩耗一則當以本署并未接到來電因電致西省詢問現接覆稱并無其事該報造作謠言希冀淆惑觀聽實於粤省治安大有妨礙應查照暫行章程第三條第二項及第四條第二項辦理合行令仰該廳卽便遵照分别執行將該報館及報紙器具等件一律没收并查傳編輯發行印刷人分别懲處具報此令十七日下午警廳奉督軍令後特令第八區署請該報編輯黎某至區旋送往警廳查問一切後知悞聽人言所致十八號下午已將黎某釋放至是始證實陸死之爲謠言矣 
[李耀漢之行動（廣州通信）]  
　　近來以討龍狀况言旣得電白縣獲李嘉品蔡春華軍事上着着進行南軍固屬勝利但近又頗傳北方催促李耀漢發動與李厚基一致進行而李耀漢頻頻回肇其狀態亦極惹人注目　慶者兩粤咽喉之地也日前各報忽載陸幹卿以肇慶峽上圭岡山地形險要足以控制西江現當軍務吃緊特選撿桂軍砲隊兩連馳往紥守峽下一帶已有滇軍多營節節分駐未幾肇軍司令部中人稱絕無其事飭令各報更正謂圭峯山即肇陽羅鎭守使署之後山不特足以控制肇慶全城且俯瞰全署現有肇軍砲兵在此駐守並無桂軍助防大約現因防務吃重陸氏已有此種規畫但目前尙未實行而已然李耀漢近頗僕僕道途其中必有特别原因月前託詞女公子出閣已逕行返肇省中各事均由政務廳長代拆代行乃昨業已返省詎知僅及二天於十五號又復回肇凡李回肇則必由肇陽鎭守使翟汪在省留守凡省中消息均隨時電逹而李回肇之後對於肇慶防務異常注重所有肇慶峽諸要隘以及閱江樓古那等處均一律加派肇軍防守都城至通門一帶毘連德慶封川爲西省通粤之孔道更趕任該處分加建築碉樓派軍守望並在海傍酒稅局之右架有機關鎗嚴陣以待又於西江各屬新行勘定安設軍用電話計石咀　腰古六十里一段業已竣工其羅定江口及新興陽春各段現亦分區趕緊敷設限半有内一律安妥而對於軍隊又復將駐紥地點從新釐定其對於軍事布署異常忙碌不知其爲防龍氏乎抑防海賊乎抑此外别有所防乎然如此防備其必非無所爲亦可知矣 
[西南改組政府之兩方激爭（平生通信）]  
　　聯合政府之議今日方在激烈爭論中質言之則軍政府解散聯合政府成立而已故孫中山曾言此事如别有用意余惟有亡命海外否則就死廣州其决絕之意可見各報對於此事紀載不同分别觀之亦可以知其大概也 
　　主張聯合政府者之某報云自湯議員　發動聯合政府問題後一方面與在粤各議員交換意見又有多數贊成之傾向惟議員方面深恐此事不得陸幹老之同意則改組以後成效終虚不如其已故各要人遂紛紛致電幹老徵求同意陸幹老於支日覆屯贊成其文云成密湯卅屯伍林吳卅一電均悉長岳退後北勢日張義軍勢力日減西南設立聯合機關勢難再緩秩老斐兄在藤當時已而罄所懷應何如籌商進行組織完善卽希與粤桂各督斟酌核定廷無不贊成也榮廷支印聞此電到後議員方面更無異議至各省方面除唐聯帥劉督軍巧皓兩電對於合併改組說爲有力之贊成外程總司令譚聯帥鈕總參謀長陽江新昌方面之李總指揮李總司令均有電主張合併改組以求統一此外軍政府方面則有贊成懷疑　反對　三派聞中山爲條件之贊成（一）名義須用護法各省聯合軍政府（二）須陸幹老表示贊成聯合以後實行責任同負（三）閱於約法國會之主張須一致貫澈到底（四）不設參贊名目就職而不能視事之總裁准其指派全權代表一人代理以上條件聞已電商唐蓂公并由某要人向國會表示矣 
　　反對聯合政府者之某報云前日國會議員齊集於大元帥府討論軍政府組織大網修正問題孫氏略謂余固絕對服從非常會議之意見者惟議員公關於軍政府之修正案事前余並未與聞今忽取消大元帥名義究以余違犯何項法律面取銷之又謂仍以總裁一席屬予則就以非常會議爲父大元帥爲子父之需子亦　須先商於本人斷無蒙此黑幕而使余無所適從也湯漪謂非常會議爲有絕大特權凡事無容先商於軍政府又謂此時非常會議爲革命機關不必　根據法律云云葉夏聲痛駁之曰如湯群謂非常會爲有絕大特權毋须待他人之贊同則聯合會議發起時再三電商陸幹卿同意又要求伍秩庸唐少川兩君同意卒以陸幹卿未　贊同復作罷議此絕大特權之謂何總之湯君之意以爲便於法者則談法律不便於法者則談革命機關是無往而不可耳湯漪語塞其後林森徐謙等復根據前後事實痛責湯漪等之主張不充於理若輩遂埀頭喪氣卒由褚輔成等調解謂此案儘有疏通之餘地而葉夏聲則謂軍政府改組若成余只有勸孫大元帥退去在野斷不甘受人騙賣云云　　兩方面主張之不同如此則此事必須觀非常議會之結果本月十日將改組軍政府大網案提出非常會議討論大體出席者六十餘人經五十餘人贊成多數通過初讀會認爲大體成立遂付審查會審查由議長指定審查員二十一人十二日午後二時在廻龍社第一招待所關審查會到會十五人褚輔成謂本案因時勢之要求有認爲成立之必要大體無庸討論但條文如何規定須採納各方意見以求完美先由會推定各員分頭向元帥府督軍署海軍辦事處詢其對於本案意見俾便採取衆贊成遂由審查長羅家衡指定吳宗慈王湘王葆眞等五人到元帥府龔政梁士謨等五人到督軍署李自芳彭建標等五人到海軍辦事處詢問意見十四日午後二時仍在第一招待所開第二交審查會童杭時報告莫督對於本案之意見謂此案初由唐伍和三公主張經中山同意圖會議員開談話會亦無異議榮新遂與唐伍程吳　公聯電西南各省請求同意各省亦復電贊同榮新至今仍是最初主張贊同改組至改組中之條文如何規定榮新無定見由諸公商定即可贊成等語彭建標報告海軍林總司令意見大致與莫督相同吳宗慈報告中同意見謂予對改組案本可贊同但細思改組亦無甚益　究竟陸幹卿意見如何予須親與陸會面交換意見後再商量此案云云丁象謙贊成中山之說宋汝梅　光勛主張先决定改組與幹卿而商乃有結果湯漪謂幹卿旣有電來表示贊同無再與商之必要討論結果乃由褚輔成主張謂幹卿現在行蹝無定有謂督師到前敵者有謂在南寗者往返未免擔擱時間渠會有電謂得譚莫同意予亦贊同不如再由本會推定數人再到督署詢問莫督軍能否可代表幹卿意見究竟幹卿意見若何如莫督能代表卽不必與幹卿面商若中山决欲會晤幹卿乃個人拜訪本會已無庸俟其會晤後乃付審查遂由審查長指定前日到元帥府之數人於十五日往詢莫督軍前日到督軍署之數人往元帥府交換雙方意見决定後即散會又聞孫中山近因軍政府改組案西南各省要人及國會非常議員大致均已贊成張開儒亦以此事特往軍府竭誠忠告中山亦知衆志難違惟改組之後總裁一職雅不願就日昨非常會議方面由吳景濂褚輔成等往謁中山問其對於改組事件之具實意見中山答覆謂此事當親赴武鳴與陸幹老面商惟議員諸人以不能久待仍以趕緊進行中山加託人往督軍署與吳督相商云聯合政府及軍政府彼均可不幹但此次來粤一切政費墊用太多能將此欵補償彼即可離粤他去並擬託海軍林總司令代陳意見則中山對於改組之仍不願意可知矣由斯以觀兩方雖在爭執而主張改組之得多數巳可概見也 
　　唐冥帥巧日等電贊成改組政府近又發表一種主張略謂宜依據約法遙戴黎黃陂爲大總統馮國璋爲副總統袛反對非法段内阁而由我西南組織一合法内閣以代之骨閣由非常國曾組織不應另選總統及大元帥惟内閣閣員則擬議如下國務總理岑春煊陸軍總長陸榮廷海軍總長林葆懌外交總長伍廷芳財政總長唐紹儀内務總長孫洪伊司法總長張耀曾或王寵惠參谋總長李烈鈞已則與譚浩明劉顯世等出爲督師至孫中山爲開國元勳功高望重應請其出洋游說東西列國藉以聯絡邦交至於統一機關不必命名爲聯合會議亦不必命名爲聯合軍政府祗组織中華民國合法内閣遙戴黎馮爲正副座建都地點暫在廣州俟將來大局發展乃遷往南京或漢口現唐帥已將此項主張通電各省及各軍首領請一致進行　各方面接到此電多表贊同此又爲改組之一說也 
[北軍之衡山戰訊]  
北軍進攻衡山火線日漸發展茲將最近三路戰略彚紀如下南軍守衡正面屬湘軍兵力甚厚抵禦極堅北軍第三師屢向前進均被阻止日前吳子玉師長用誘敵計詐敗南軍向前追縏埋兵齊出遂乘機奪獲石灣龍口兩要塞左翼攻衡北軍前線確抵茶陵安仁現復劃分兩路一向草市出發一向樟橋進行南軍第一道火線退至永樂江此處爲桂軍扼守統兵係韋榮昌等刻下戰事甚激烈右翼攻衡北軍大隊聚集永豐先鋒已至大界嶺天馬山一帶距實慶約二三十里南軍林修梅率部下在石馬山長塘土橋等處堅守北軍猛攻甚急又據交通界消息謂近數日攻衡之正面北軍（第三師一二混成旅）迭占衡山附近各要隘第二路魯軍張宗昌之一部前次稍受牽制致誤進行在攸茶方面小有損失刻又猛力合漀兼之安武軍李傳業之一部爲之嚮導地勢亦熟連獲勝利惟南軍退駐衡永迄未讓步另一消息云第一路攻湘之初原分左右兩隊左隊爲吳新田之一旅係自湘潭湘鄕取道漣水折赴寳慶右隊爲張敬湯之一旅則自益陽取道梁江直趨寳慶現在左隊已過湘郷分據魚塘下灣鋪等處右隊亦已超過益陽進據雙江台正向寳慶進攻尙稱得手至第二路日來亦頗得勢所有攸屬之何家隴唐家隴土樓及茶屬之馬頸龍壩洲等要隘先後均爲占領現又分向新市綢金舖朱亭登龍穉等處進攻期在早抵衡山會師西進又據軍界消息攻衡正面之吳軍第一第三兩混成旅自本月十三日起進攻數次未能得手嗣由第七師田旅長樹勳攻衡山之側面刻已進占湘鄕直達寳慶南軍勢頗不支吳軍復於十九日由四合山猛撲南軍營壘南軍抵死不退北軍以猛烈砲火射　南軍並未搖動亦不出戰現仍扼險以守由此以觀衡山一關誠不易通過也 
[皖議會之現狀]  
　　議會爲立法之機關監督行政代表人民其代議士之資格應如何清廉高尙乃吾皖議會議員當前歲議會復活之際卽爲倪　冲運動收買故藉議員而爲廳長局長願問知事者比比皆是在彼輩以此爲升官發財之好機會又何必問民之疾苦且組一公益維持會藉維持地方之名義以實行其個人自利之政策查上年第三次常會所提議之議案如一五加征取消鹽斤加價取消官中行及查驗補抽局懲戒官吏等案咨請當道至今均未答覆而今春三月第二次臨時會並未提議一案僅僅混過一月現續開第三次臨時會名爲審查預算案實則敷衍面子而已惟倪嗣冲對於此次開會另有利用之處蓋欲以鹽斤加價案短期公債案趁此會期内通過公債案前日已通過不久即見實現矣其咨文雖稱此項公債性質屬於國家彼無議决權不便干預請商酌中央核辦云云其　倪又何必商諸中央特授以自由行政之權也至鹽斤加價連日由彼輩奔走運動在公益維持會開會數次疎通意見將見成熟今日（二十三日）特在議會開秘密茶話會討論一切聞將來可一致表决暛吾無告之小民何貴有此代議士而爲吾民造一切苦耶 
[九江通信]  
　　此間逗留魯軍除已開往漢口外因船隻不敷裝載每營約留兵數名分駐各客棧聞須俟上次運送魯軍之某輪回潯方能拔隊至駐紥城内病兵亦准同行 
　　潯商會選舉開票正會長舒先庚副會長金浩如仍得蟬聯現已發出選舉會董票 
　　江貞兵艦前日由漢下駛過潯聞係開往滬上修理列字魚雷艇昨由漢來潯現尙停泊江心 
　　武穴馮軍第二期赴漢軍隊聞已開行 
　　九江知事汪念祖爲選民爭執問題辭職省長覆電慰留 
　　南潯鐵路協理劉稚樵自去歲移居滬上後對於路事絕未過問未幾即被坐辦張毅裁汰客臘李木齊總理回潯屢催劉氏就職劉仍未允現劉已由滬歸來李總理在省特派員召其晋省仍請就職 
　　此間連日患急症死者約十餘人經警廳查驗確非鼠疫 
[閩省民不聊生之狀况]  
　　厦門通信云旬日來破獲黨案不一而足如灌口如漳城均先後拿獲多人據官中傳出消息謂所拿黨人不曰確有證據即曰偵獲串通南軍蹝跡聞漳城所獲亦有五名均將不免銃斃矣至於是否確與西南有關係則非局外者所能洞悉以放昨日某輪由厦開往香汕等埠附搭出口者艙爲之滿據傳多係漳厦問官界認爲有嫌疑者 
　　又聞有某甲家於漳地之某鄕曾被匪徒勒派數百金本已吞聲飮恨詎日前破獲燕人機關甲亦被偵探報告串通匪黨帶同軍士星夜圍捕甲聞風預逃昨日抵厦隨即搭輪前往香港作暫避之謀有人登輪握送時甲歷述所遭不勝怨憤謂我本安分守法今若此不得不以匪自居且即以匪勾匪雖傾家蕩産亦復何恤云云又據汕頭歸客言在汕埠南軍對於行旅檢查尤爲嚴密凡由閩到汕被其認爲形跡可疑收押軍獄者約計七十除名間有偵出確係間諜行爲立予銃斃者兩月來已見十數次噫閩粤本屬隣省今則顯成敵國矣 
 
 

Page 7

 
 
　　昨有人自泉州返厦述在泉郡所有聞見略云泉屬自去臘南安縣發生匪亂後各屬相繼而起幾乎除却泉州城外其他各縣各鄭遍地皆是惟僅向鄕村殷實人家勒借欵項爲數無幾鄕人爲求目前之安似亦願意最難堪者匪去之後官來辦匪偵知某家曾被勒派項欵料係般實人家立即加以通匪大罪一經列名票上　同大盜此種慘狀輒有所聞近則各鄕殷實者流咸搬家移住城内冀得有所托庇問有著名富戶并泉城亦視爲不甚穏當移家來厦者如黃某本係巨富寡交游習守儉忽接借欵五萬之信立卽携卷避厦急圖脫險未敢回泉此又膽小之至者又聞泉屬匪徒多與興永安溪等處匪首潛通聲氣互相應援如此間官兵力强則羣向彼地潛逃彼地遇險亦莫不然以故兵至匪退兵去匪來撲滅之計頗難收效云云此則泉屬各縣匪亂之大略情形也 
　　邇因南北風潮未靖中國兵艦時泊厦門海面每以夕陽蔡爲上下艦員俱樂都由來已久夕陽蔡靑蓮閣對面有台人陳士褒氏寄寓其間昨日午後陳偕其妻龔氏在房忽有兵艦水手突登樓上窺探陳妻責其無禮該水手倖倖而去未幾陳甫出街該水手帶率數十水兵同到陳之寓處撞開房門毀傷各用具并首飾財物亦多失去陳一妻之外有一幼孩一老媪驚惶失措鄰人急爲奔告陳自街上趕歸見滿室盡是水兵知難理論乃奔訴箭道日本警察分所請爲救護迨箭道警官行至水兵已各鳥獸散惟室中被毁之物則尙狼藉滿地現聞陳以無端被辱已向直轄領事署訴請究辦矣 
[杭州快信]  
　　金華嚴州一帶防務吃緊五區王統帶文彬電告督軍省長已於馬日督隊親出巡哨以資鎭懾 
　　台屬俞光啓私藏鎗械開會招兵案關重大楊督軍已令行寗台何鎭守使確切查辦具報 
　　前廣東粤海道尹任祖安昨由江寗來省謁見督軍省長閱此來係奉李督特派接洽要公 
　　嘉興六邑繭捐公所電省請飭各繭捐局會同營縣嚴防新繭私運出境已飭財政廳分令各屬遵照辦理 
　　新任金華道尹趙曹曾蕃訂期五月一號履新舊任沈道尹現尙在省 
　　　京直奉水災春賑游覧會現特印一種普通贈彩劵滿五百號即開彩一次每劵僅售三角頭獎者贈金戒承領購銷者極形踴躍 
　　海軍次長劉傳綬辭職照准昨日到省外間誤傳爲劉冠雄地方通信 
[松江]  
　　呈送選民名册本邑辦理國會議員選舉事務所查得全邑人民合參議員資格者共一千零五十餘人合衆議員資格者共四萬五千餘人已於本月十號先將選民總數電知各署所有選民各册現亦趕造齊全續於本月二十四號由縣署第三科員袁玉雨護送晉省矣 
　　帆船遇風失事本月二十四號午後一時許有帆船一艘滿載貨物行經西汊地方浦面時因風大　折遂遭傾覆幸附近之漁船多艘冒險撈救方將船中人完全援起惟所載貨物已飄失不少矣 
　　南橋興修街道南橋鎭爲奉賢縣署所在商業素稱發達惟街道過窄衛生極不相宜現由該縣商會倡議將全鎭東西南北兩大街一律改砌石路又因鎭南並無溝渠擬每問一丈添設溝缸一隻俾便積棸雨水及汚穢以備鄕民灌田之需業已以二千六百元之工值由工人承包於陰曆三月十三日開工破土聞此項經費悉取資於商舗住戶各捐於捐欵未集以前先由縣公欵項下墊用千元一俟捐有成數即須提前償還云 
[無錫]  
　　認商知難面退無錫屠宰稅自去年由宜興周恢五在財政廳包認年納稅銀二萬六千元到錫設立辦公處令各市鄕分擔包認豈知近年各鄕肉業生意異常清淡兼之捐稅煩重無力擔任早與認商迭鬧風潮包辦至今僅有七月積欠官廳認稅及當地附稅計共一萬二千餘元之多而各鄕欠解稅欵數亦相等雖由周恢五屢次呈縣派警催繳無如各肉舖以肉價因捐重而鉅居戶心存簡省營業大爲蕭條認商派數斷無力景擔任未能補繳乃財政廳催欵甚急周恢五不得已挽人致函楊知事請求退　仍由縣署收回自辦至於該商積欠正附稅銀欲將各鄕欠繳捐欵相抵兩數適相符合未識楊知事接函後如何辦理也 
　　封閉私娼居屋前住居南市橋之無恥女子張珊度染有煙癖私售燈吸並操秘密賣淫生涯專事引諉良家婦女靑年子弟去年冬間張女遷居北門外太平巷内更大張旗鼓爲彰明較著之台基入春以來復設局招人賭博恃其姘夫某警佐爲護符無所顧忌近因市董薛君以與地方風化攸關特函請警察所查究楊所長特飭法警將張之住處封閉並拘提張珊度到案由吳警佐詢得張珊度開設台基秘密賣淫不諱判暫拘押聞張尙在運動本地紳董向吳警佐運動旋爲楊兼所長所知面囑吳警佐須從重罰辦不得率准保釋云 
[鎭江]  
　　農會敎育會開會紀事丹徒縣農會於二十三日下午開常會已先期由該會長發出通告邀集會員届時到會提議會務進行方針又掦中縣敎育會常會亦於是日開會並將第二次敎育欵項發放又悉該會於是日開會後由各會員研究初學珠算敎授方法兾學童易於領悟研究良久旋由王君起草一俟成就當即分知各小學校云 
　　又有難民過境日昨又有淮徐難民二百餘名口由丹陽縣咨解來鎭請予轉解倪和甫知事據此已於二十四日飭江快雇船裝送清江資遣回籍 
　　印花稅之整頓檢查商舖印花定每六個月舉行一次現悉丹徒縣知事倪和甫因距離檢查時節已近特行頒發　明白話告示俾使商民遵守云 
　　白鎭使過鎭回防海州鎭守使白寳山因剿匪辦理清鄕事於日前赴省晉謁軍民兩長禀陳一切茲已事畢於日昨乘車過鎭暫駐行旌翌晨搭長班小輪渡江至浦然後回海州防次 
[揚州]  
　　敎育會擇期改選本邑第一區市敎育會現届改選之期又值副會長陳悅三病故出缺該會遂擇於二十八日爲改選之期 
　　推水車繳納捐欵揚城街道自興修後即由警所示禁水車以免街道再遭損壞嗣經各茶水爐各茶社公禀縣署弛禁以維營業並願仿寗垣辦法繳納車捐以爲補修街道之經費經趙知事批准每車月繳捐費五百文（按每月收入可得六七十千文）業於昨日起實行徵收 
[南京]  
　　場長請停快車農商部於民國四年在津浦路線小溪河車站東石門山設立種畜試驗場開辦以來成績頗著南北諸實業家往來過境者往往下車參觀惟快車不停殊爲不便該場場長黃岐春特以此情咨商津浦鐵路局聞已允許特别快車及快車抵小溪河車詀均停輪一分鐘自五月一日實行云 
[安慶]  
　　省議員提議核減質息皖省當與前清時設有六家之多自光復後一律閉歇而小民生計維鄭生計無可周轉嗣倪督軍在兼省長任内設因利局以濟民貧復開惠濟公典以舒民因皖民尙以爲便去冬又增惠通商典一家在小民固不以爲多惟思公典以三分取息小民實難擔負在官廳提倡質業原爲救貧民之急非以牟利昨經省議員提議核減質息咨請督軍省長飭令該二質援照前清没辦當典之例規復以二分取息以二年爲限在富商稍獲餘利有限在貧民實沾莫大之恩想督軍省長當可照准也 
　　抽收繭捐之辦法當塗縣爲之丹陽博望等鎭近年以來蠶桑頗爲發達凡在該鎭開設絲廠無不獲　甚鉅每年兩捐一項約有三千餘元之多惟歷年捐欵多由財政局抽收繳數不及千元現該縣勸學所所長王理銘呈請改委該縣公益維持分會會長鄭日明到廠抽收未知能荷允准否 
[嘉興]  
　　高小校經費之解决嘉興縣勸學所以本年敎育經費異常竭蹶曾擬具辦法及預算表呈請縣署轉呈敎育廳核於由縣指令各校遵辦在案各校長以學年未終預算斷難變更且各敎員關約亦訂至署假爲有效由縣敎育會一再開會集議並於日前推定代表敦請省視學富光年邀同敎育科長沈季璋暨譚葉兩視學及各校校長到所公共討論於學年未終以前暫予變通决議第一高小校乙種商業學校照新預算每月再各補助洋二十五元第二高小校女子高小校每月再各補助洋五十元以俟學期終後再行集議照此支領於署假前照新預算增多洋六百元莱由勸學所長莫共瀾將决議情形具呈張知事核奪矣 
　　鄕鎭發現盜刦縣屬石佛寺鎭馮姓爲闔鎭首富久爲匪徒所垂涎前日薄暮時有盜匪二十餘人手執快鎗由馮張氏家後門撞進聞入内室將衣箱飾物等盡數刦去並將洋箱（内有現洋一千餘元鈔洋數百元暨田契戶執等）一併刧去現馮張氏已於翌晨開單報縣當由張知事派員履勘屬實業已飭知水陸軍警一體嚴緝一面具報上峯飭屬通緝矣 
[寗波]  
　　查報茶葉産銷令寗波各縣知事昨奉實業雲廳長令云照得現在茶市已届浙江爲産茶之地銷路最爲廣泛所有逐年消數以何地爲最多産茶以何處爲最豐其間收成不無豐歉收入當有盈絀爲此令仰該縣分飭茶戶將前項收成銷數分别塡寫表册送縣呈廳以資比較而覘成績并將表册式樣分發到縣仰即轉發照式塡寫母違云 
　　漁業傳習所開辦之餘聞農商部以部欵就浙之定海縣設立漁業技術傳習所本月十九日上午十時行開所禮已紀前報茲聞當日部派漁牧司長汪掦寳演說中謂漁業之發達固在技術而活動漁民金融亦屬切要之圖本部擬仿外國組合法對於漁業信用購買等組合條例次第頒布惟開創之始不能不詳細調查使合於民風習慣所望當地關係者連絡本所詳切討論再由提中呈部以期訂出一妥善可行之條例使漁民金融活潑本部設所之目的實不僅限於技術云云又聞該所准二十二三號派技術員携帶漁具乘實習船出海矣 
[杭州]  
　　省議會開會浙江省議會二十四日上午十時舉行第三届第一次開會式楊督軍代表實業廳長雲韶齊省長代表錢塘道尹沈致堅政務廳長馮學盡財政廳長張厚璟敎育廳長伍崇學等相繼蒞會議員出席者七十餘人沈議長請假由秦副議長主席首述開會詞次省長代表致詞即全體向國旗行三鞠躬禮秦副義長復請各廳長講演行政狀况俾資參考當由張廳長演說略謂四五年决算趕編就緖七年度預算已有根據歲出歲入不致大相縣殊三五日内可送請貴會議决次伍廳長演說略謂本年原辦各校仍當繼續進行其他新建事業容有的欵亦當設法推廣次雲廳長演說次馮廳長演說略謂知事爲親民之官宜嚴加考察諸公來自州里對於縣治利弊較爲明了尙希隨時惠敎次由葉景僖毛蒙正陳鍾琪何紹韓孫如怡秦炳漢諸君演說演說畢振鈴散會時已十一半鐘矣聞議員張廷霖因擔任地方敎育事務未能兼充省議會議員又議員周錫經現充省立甲種商業學校校長依照敎育部令不得兼任議員均來函辭去省議會議員職務云 
　　籌備遊　會進行紀籌辦京畿春賑遊覧會原擬設於城内茲以西湖公園山水環繞暮春天氣風景極佳决議仍設該處已與西湖工程局暨圖書館接洽不日即可開幕二十四日各部主任在事務所開會議决簡章二十餘條並庶務内部支配如下（一）管理股專司一切管理事務（二）游藝股專司會中一切游藝及連絡伶界雜要諸事（三）文玩股專辦文虎詩鐘琴樂諸事（四）給獎股專管獎劵給奬等事並闻日本名晝家矢崎千代二河合新藏諸君此次來杭遊湖亦擬聘請到會藉展絕技諸名手中尤以矢崎君爲晝學之冠日本天皇曾召入試允推卓著其畫法能以五色粉筆頃刻而成每幅價值五百元以上届時洛陽紙貴可預卜矣又擬任會場内發行一種獎劵以引起游人興趣尤爲本届之特色至各部幹事昨已分函聘請矣 
　　取消戲園軍警免票楊督軍昨日令知各軍警機關云照得戲園本屬經商觀劇理應購票惟戲園對於軍警各機關因加優待有酌送免票之事舊例相沿受票者旣輾轉傳觀營業者實隱受虧耗殊不足以體恤商艱上年三月間曾面諭第一師童師長將本城第一舞臺暨西湖鳳舞臺所送各軍事機關免費劵通知一律取消旋據該師函陳已飭知兩戲園並通告各軍事機關遵照辦理在案乃查近來軍警人員仍有執持免票觀劇者實屬妨礙營業藐玩命令殊堪痛恨爰再嚴行申禁各軍警人員如原有戲園免票者應即一律銷燬各該劇園亦不得再行分送免票本署當不時派員前往查察嗣後倘再有持免費劵觀劇者一經查出定卽嚴予懲處並惟該管長官及園主是問至軍人觀劇尤關風紀如有未經購票强行入座者查出立予重懲本督軍爲維持商業起見不憚諄諄告誡屬在軍警當共喻此意 
雜評一 
[贛閩巡閱使（默）]  
　　政府欲使兵士戰則懸重賞欲使主將戰則餌以巡閱使蓋今日之戰旣爲爭權利而戰則以權利餌出戰之人宜也以三省巡閱使許張作霖而張已進兵矣以兩湖巡閱使許曹銀而曹尙衡量於直鄂之間今又以贛閩巡閱使許張懷芝而張果何如乎 
　　雖然欲勸人戰而必予以巡閱使則此次與戰者尙有鄂王督也贛陳督也閩李督也浙楊督也雖非親臨前敵而出兵與張作霖等若必以巡閱使勸之中國有幾許之巡閱使耶况乎所謂巡閱使者必不願放棄督軍之地位則欲勸未得督軍之力戰者又將何以位置之也此亦今日政府之一難問題也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[黃包車夫鬧事案之宣判]  
　　本月十七號上午公共租界内之黃包車夫因在新閘卡德路一帶被捕擬去車照聚衆數百人搗毀電車玻璃門窗圍繞不散由捕開鎗傷斃兩命當經新閘捕房拿獲附和肇事之薛東生張阿琴山如卿孫阿卿等四人解送公共公堂迭經李萼仙襄讞與美博副領事研訊明晣判令押候會商堂諭宣佈飭遵各情已迭詳此報茲悉本案由原審中西官商訂於星期四判决昨晨届期由捕將薛東生等解廨工部局代表牛門律師與被告代表資美律師相繼到堂候示迨至九句半鐘由關正會審官會同美博副領事升座刑庭即據被告代表律師譯稱本案未判决之前尙有許多理由代辯被告無罪云云捕房代表牛門律師聞語起而反對關讞員得供以本案已經李襄讞决定遂商之博君判薛東生押西牢一年半期滿驅逐出界張阿琴山如卿各押一年孫阿卿押一月分别示儆 
[函詢土布稅給單記賬手續]  
　　上海縣商會昨致閔行稅務公所函云逕啓者土布免稅一案敞會先據上海布業公所函稱嚴家橋税所對於川沙布商蔡德順有扣船勒稅情事檢具稅證請電江蘇財政廳轉飭發還釋放去後當奉電復行查嗣又據布公所報告啓成號運布經過無錫之黃婆墩稅所仍被勒徵並恒乾仁布船被五厙管屬胥浦塘分所扣留四日之久請電北京財政部核辦各等因在案茲准本月二十二日財政廳函開祭德順案據閔行張所長遵查陳復並此項土布究竟應否徵稅等情前來查土布免稅限制辦法前經呈部核准旋因南通商會爭執續奉部電仍以舊式手工棉布爲限復經本廳一再電陳請示現在未解决以前如有續運暫援南通辦法先行給單記賬統俟定案後再行核辦除電飭遵辦外特此函布等因到會准函前因卽經知照布業公所惟所指給單記賬一節應如何備具手續之處泐函交由該公所專人持赴貴稅所請煩查照明白示遵足紉公誼 
[海軍司令部將添副司令說]  
　　昨據海軍中人述及海軍總司令部現政府擬添副司令一員以助藍總司令辦理海防及調遣軍艦等事業經由部查得杜錫珪氏熟諳海軍資格老練堪以任爲副司令所有海容艦長仍由杜氏兼任即將任命云云 
[閩省新兵今日赴閩]  
　　閩省李督軍續招之新兵先後三次到滬暫駐龍華操場候輪赴閩者共有一千一百四十名茲聞承辦招募新兵之李營長覓定新濟商輪擬於今日（二十六號）開駛赴閩云 
[洪述祖解京前之經過手續]  
　　謀刺宋敎仁案内之洪述祖業已引渡北京訊辦已誌前昨本報茲悉洪於未解京之前江蘇特派交涉公署曾據公廨呈稱此案美博副領事以洪述祖不能久竊囹圄一再催詢提解日期並聲明俟北京派員到滬務照原判解京萬不可於交解之後逕送上海地方檢察廳致與原判不符轉違允解之初意等語經陳交涉員呈奉外交部咨准司法部解京訊辦一面並由内務部令行京師警察廳派員到滬迎提故日前京師巡警總監特派趙委員來滬公廨遂將洪述祖解交趙委員押送北上聽候訊辦云 
[國貨維持會臨時會記事]  
　　中華國貨維持會於前日（星期二）晚間爲討論中日參戰共同條件特開臨時會議到者七十餘人由議長汪星一主席將廣肇公所寗波同鄕會等各團體函商會衛公電北京政府電稿一件及茅方兩君函請一致通電反對並邇日各商號來會面請發電政府暫不承認等情詳細報告畢即經併案討論王代表聲言此條約實係内閣所締結未經國會同意我人决不承認甘願爲首力爭以違取消目的次由舒蕙楨女士演說極沉痛末沈九成云對此事有種辦法一先函復廣寗等各團體贊成聯名公電一本會旣爲商民代表自應直接向政府力爭旋經王會長宣言此電無論有無效力宜要求電復待其電復再作進行討論多時全體贊成先行隨同各團體聯名發電力爭以達此約不生效力爲目的末由汪主席謂此約卽使關於共同出兵係屬暫時但如此條件我人亦不承認然國無法不立敝意宜請政府迅即召集國會順從民意再請停止南北戰爭一致全力對外方足以固國本若再禍亂相尋國家終陷於萬刦不復乃將電稿略加修改請迅速電示以安民心等語旋即散會 
[馬戲塲逸獸傷人續誌]  
　　靜安寺路張家花園馬戲場内之山貓於二十四號上午三時許咬斷鐵栅逸出將該園門首之黃包車夫陳四（即王阿二）咬傷頭面手臂痛極倒地當由經理馬戲之西人得悉急即追捕不及遂出手鎗立將山貓擊斃一面通知捕房派探將受傷人車送醫院醫治等情已誌本報茲悉該車夫王阿二受傷過重醫治不及延至前晚身死當由捕房將屍舁入驗屍所報請公共公廨張襄讞與美思副領事於昨日午刻蒞所檢騐得王阿二生前委係被山貓咬傷腦部身死飭承塡明屍格復升公座即據屍叔王友林投稱死者係我胞姪慘遭喪身請求撫恤中西官得供判王友林具結領屍棺殮聽候核辦 
[茶業反對加稅之會議]  
　　茶行公所因蘇省加稅一事曾函請總商會轉懇官廳照舊徵稅等情已誌前報茲悉該所長翁長岐以際此商情凋敝茶業更形困憊現聞各貨加稅已定陽曆五月一日實行爲期已甚急迫特發通告定於二十六日（今日）邀請同業全體到會籌議對付方法云 
[厰布花邊市况]  
　　厰布本埠染織布廠年來已大半改織羅緞夕法布絲光布等疋頭邇因外貨來源減少故此項出品行銷市上頗爲社會歡迎目下如浦東源茂源昌義豐等各布廠出品銷路甚佳白貨定貨已日有起色現正加工趕織而嘉定日升布廠現在所出各種花色布疋運滬銷售亦頗愓旺其他如無錫常熟寗波等處各廠家出品花色甚多日來紛紛運滬轉運出口聞此項出品如南洋羣島及新嘉坡等處華商亦樂於採購云 
　　花邊花邊一業自受美國宣告限制消耗品進口之影響市面大遭打撃各公司雖已停止發給女工預備收縮然存貨甚多咸思出售某某等數洋行於本星期一開始收買揀選貨品剔取甚嚴故各公司咸不得善價而沽前日有某商收買貨品數萬金市面遂略見活動現聞該業中人擬聯絡同業組織銷貨機關特派素有經驗之人前往外洋各口岸設法銷售以免延擱云 
[反對官辦檢查棉花之意見（續）]  
　　乙說謂治本之道惟有廣設農事試驗場先將棉花一項實地試驗一面由縣令行各鄉各經董劃定區域設立分所就近檢查授以事權以專賚成緣鄉董與鄉戶容易接近循循善誘事半功倍原有之南市棉花檢查局卽作爲復驗機關蓋挼水者鄉販也非行商也用花者廠商與洋商也亦非行商也行商者一居間之買賣人也鄉販攙水相習成風以致市無乾花爲行商者定售之貨有期不得不遷就收買用花者不能間斷原料不得不降格相求即洋商所辦之檢查所亦因鄕販攙水惡習藉口檢查倘非濕花絕跡何能折服外人而收回其檢查權故今日而議正本清源之道非於各鄕區創辦廢事試驗場設立檢查分所以清其源不爲功應請官廳設法維持次第舉行等語此乙說主張除欲設立農事試驗場个再設立檢查分所以救棉花攙水之弊者又一說也丙說謂宜參照日本辦法凡鄕間土貨不論豆麥雜糧及棉花等均應受警察之檢查花衣攙水雜糧則攙石泥雖作弊之方法各有不同而取締之規則自應一律不過中國地大物博警察程度又不能一致宜由各縣知事責成鄕董設立公家檢查所於各鄕公所籌集的欵雇用人員每日周番向各鄕戶勸導而檢查之如有攙水及棉籽雜物等弊處以相當之罰金更可於棉花之外兼查各種土産如是則一舉而數善𢞎焉蓋各鄕各治其事阡陌交通耳目接近不難家噲戶曉各種土産均有改良之希望成效著而信用昭中國土貨外人方爭購之不暇奚待檢查從此不獨南市檢查機關自有不成問題之一日卽外人檢查機關亦幾同虚設於斯時也將洋商檢查之權提議收回由國家按照民國二年工商會議議决案設立出口棉花檢查局於上海租界以總其成則洋商亦必樂從緬日本之先例按中國之事實正本清源之道内政外交之策非此不爲功否則洋商檢查權未經收回以前而官屬又設一檢查機關仍須受洋商之復驗不㡬自認洋商檢查所爲上級機關乎轉不若現有之商辦檢查局其性質純爲華商自治之一種華商自治之而洋商復驗之當爲商業上一種買賣應有之手續與政體無關等語此丙說主張專從鄕公所設立棉花檢查鄕分所以救棉花攙水之弊者又一說也若夫縣商會之主張於上年鄕販反對檢查時邀集花業同人會議善後辦法復函内卽主張由各鄕董設立檢查分所爲扶偏救弊之策至今日而仍與從前之主張相同其設立各鄕檢查分所之理由亦於復縣函内言之綦詳此次自可從略等語此一說也實與上列丙說相同原無區分之必要茲敞會等採取多數之主張討論異同之原理考覈名實以期至當查甲說專從根本上解决係單純的取農産物試驗主義首先設立農事試驗場試驗一般天然農産物此爲積極的改革方法持論遠大確有見地不過我國種種實業機關雖設而未備已設之農事試驗場全國無幾然大抵爲私人所創設僅供學理上之研究當然無統一試驗農産物之權力恐一時不能成爲事實至於乙說之主張於農事試驗場外再加以各鄕經董劃定區域設立檢查分所於農産改革之中兼顧袪除溼花之弊其檢查溼花也分爲段落以鄕區爲第一檢査機關首先檢查其出産至出産後而沽之於市再由市設之檢查機關爲其復驗思慮周密自是扼要之論惟試驗場之不能成爲事實已如上述其注重於鄕經董之辦法與丙說暨縣商會之主張初無異致而丙說對於内政外交雙方兼顧言之尤爲詳盡故敝會等薈萃羣言參酌諸說似宜折衷於丙說蓋外人之干涉也實緣國人自失信用而起今欲取銷他人之干涉必先恢復自己之信用而恢復信用之方法尤須切近易行入手各鄕各治其事尙屬切近易行由一鄕而推諸一縣由一縣而推諸一省由一省而推諸全國成效一著信用自昭於國際交涉土旣可據理直爭在外人方面貨旣可靠亦何必多此一舉則收回其檢查權庶乎近矣苟其不然空言交涉何以折服外人徒事紛更亦復無補商業敝會等於對内對外各方面之觀察農業商事上之研究詳加討論覺丙說爲最宜爰就管見所及臚列上陳並抄錄花業公所代表函件復請察核是否有當仍候釆擇施行再此次函復由敝總商會立稿合併聲明 
[米船中途遇盜]  
　　米商某號由嘉興雇章阿福船裝儎白米一百六十石開駛來滬道經南黃浦汆來廟突遇盜匪駕小划前來躍上章船逼令將現洋衣服行李交出過船而去惟因盜船窄小祗刦去米二十餘石章於昨日開駛來申報告事主報請官廳跴緝矣 
[供認糾黨搶刦]  
　　上海地方警察第六分所湯警佐前晚率同長警出外巡選行至姜家橋畔見有孫順忠等五人在途行走形迹可疑上前盤詰彼此言語不符搜其身畔藏有凶刀二把麻繩一條湯警佐以若輩實非善類命一併帶所收押昨日備文派警將孫等五人連同凶器申送警察事務所午後經司法科員陸雲來將孫等提案隔别研訊據孫順忠供寳山人向在滬上爲小本生理有一伯母住居寳山縣頭圖高橋附近薄有積　因此民人起意唆使同黨前去搶劫得有金押髮一枝金圏一付並銀洋衣服等物實係初次誤犯求宥質之其餘各犯供詞互相推諉陸科員判令分别收押候再訊究 
[函報盜匪圖刦之戒備]  
　　法租界捕房捕頭近日頗注意盜案前晚大自嗚鐘捕房忽接來函言當晚有盜匪密議向東新橋寳裕里一百十九號顧姓家搶刦等語捕頭立飭探目黃金榮帶同包探魏志怡金九林韓邦逹及探夥十餘人前往戒備緝拿候至天明並無影響始回捕房 
[蒲肇河急待開浚續誌]  
　　西鄕蒲肇河係與法租界接壤日久淤塞急待開浚等情已紀昨報茲悉此河上年滬南工巡捐局與法公董局訂有章程由局自備機船常川挖濬以保主權商得法人同意該局姚石蓀局長前用機船開濬業已試辦兩星期現正繼續開工從事疎導至法工董局所派挖泥機器係開往黃浦並非開浚蒲肇河云 
[萬國商團明日大閱]  
　　工部局萬國商團定於明日（二十七號）午後三時在公共租界跑馬廳舉行民國七年大閱昨日預由華隊分發參觀劵邀請各界蒞場參觀想届時赳赳之士各顯其好身手定必有一番盛舉也 
[美總領事宴客]  
　　駐滬美總領事薩門司君昨日午後六時假滬北寗波路卡爾登西飯店内設　西餐柬邀南北商會正副會長及商界著名人物並美國官紳等會宴藉以酬答而聯中美感情 
[關於選舉之又電]  
　　上海縣知事兼參議院議員上海縣初選區初選監督沈昨出布告云案奉江蘇省長齊哿電開本年四月十七日准參議院議員中央選舉會第一部選舉監督敎育總長銑電開本届辦理參議院議員中央選舉事項業經會商合組事務所公布在案凡具有修正參議院議員選舉法第四十四條第一部各項資格人員應自四月十一日起至五月十日止親至本所呈驗憑證塡具履歷以便列册再國立大學應以北京大學北洋大學山西大學各本科爲限外國大學以歐美日本各大學本科爲限至學術上發明著述一項以不違反敎育部學術審定會條例第六第七條所規定者爲限以上各節除登政府公報外合再電達即希迅速宣示俾衆週知等因准此合函電逹該知事即便遵照辦理具復等因奉此除電復並抄錄條例行知外爲此布告仰各選舉人一體知悉特此布告（學術審定會條例已載十一日本報） 
　　又上海縣署昨接省電云准籌備國會事務局漾電開删效電悉查參選法第八條法文明定以得票滿投票人總數三分之一爲當選自未便以三十人互選之人數爲計算投票人總數之檩準明知困難實多然爲法文拘束欲籌救濟變通之法即蹈選舉違法之嫌轉不如依法進行尙可免生枝節至勘電所述初選窒礙情形已於元電覆明不適用第七條之規定並請查照等因除另籌救濟方法再行電京候復通知外合先電達查照省長齊敬印 
[省長給與運動優勝之獎品]  
　　省立第二師範學校接江蘇省長公署訓令云案照本省省立學校聯合運動會自民國三年創舉以來迄今已閱四次查核累年成績頗有進步可觀此足徵各校平時淬厲之功諸生爭自濯磨之力本省長心焉嘉之茲届第四次開會特製銀質大優勝牌一座錫其文曰有勇知方俾尙武精神與右文而並重體育基本因德育而益彰蹈厲發揚增榮益譽本届運動最優勝之學校即以此優勝牌獎給之以後每届開會最優勝之學校並該以此牌遞相傳獎以示策勵而資紀念除分令敎育廳廳長外合令該校長知照此令 
[捐欵補助學校]  
　　閘北寳山路口頣福里培本小學校開辦有年所有經費向由朱企民個人擔任茲有該校左鄰盛炳華見經費困難特慷慨解囊齎助巨欵以資挹注誠可謂熱心敎育矣 
[演說圖畫與科學]  
　　愷自邇路中華高等小學校附設之中華演說會於本星期六（ 
二十七日）下午四時請美術家陸忠賢女士演說圖畫與科學之關係女士歷任滬上博文共和工藝師範各女校敎務必有優美之議論以餉吾人届時無須座劵各界均可往聽云 
[路員免費乘車之規定]  
　　滬寗滬杭甬路局奉交通部電開據京漢路局呈稱國有鐵路免費乘車說發行規則第三十三條所載各節是否專指該員司服務之路而言抑往來他路亦可適用等情查員司來往他路另有優待專章此項規則自係專指員司服務之路而言至往來他路則本規則第三十三條規定各項當然不在適用之列除指令京漢並分電外合卽電令遵照 
[益昌錢莊開幕紀]  
　　滬市金融界近年頗見發展本年南北兩市滙劃錢莊均有新開現北市又有一滙劃莊創設牌號益昌係完全甬商組織經理爲徐伯熊已於昨日（卽二十五號）上市南北各巨商錢業董事及同行紳商各界到者甚衆同行堆花銀多至三百餘萬（按滬市同行堆花即各莊撥入之存欵）股東方面及外來存欵二十餘萬據聞滬上錢莊上市同行堆花銀兩多至此數爲近數年來所僅見云 
[籌設車業公所]  
　　本埠自黃包車風潮平靜後一般黃包車夫頭目頗思結合團禮昨晚由凌二矮子徐白眉毛陸德春唐三六子張老班吳亨利王飛鴻等邀請各車主齊集法租界狀元樓會議籌設車業公所僉謂滬上車業甚多納稅較重者惟黃包車一項捕房對於車夫取締過嚴不得不籌設公所圖謀維持營業云云衆一致贊成現正進行冀達成立目的 
[鏡清艦售作商輪之修理]  
　　海軍鏡清軍艦因鍋爐機件損壞不堪修理需費頗巨故由饒故總司令呈部核准將該軍艦售與商家改造商輪改名升有在案茲悉承購此船之某日商因該船非加修理不能開行故於前日商請江南造船所飭匠迅速修理 
[超武兵輪入塢修理]  
　　超武兵輪近因船身及汽鍋各件損壞須加修理故於前日駛滬入江南船塢興修矣 
[警察操練鎗法]  
　　淞滬警察徐廳長以各警察防務首重鎗法必須演習純熟方免臨時疏虞故令各該警正佐巡官等將各棚長警無論新補舊有均着每日按班會合操演南市第一區警察署王石兩巡官已於昨日爲始每日上午七時下午一時起督率休息各長警挨班排隊齊集操場如法敎練聽候廳令定期赴廳會操 
[尋獲蘇州拐案之匪徒]  
　　實應人徐金升前在蘇州領某姓女至徐朱氏　央該氏爲媒嫁與嚴某爲妻未幾將嚴之十歲女孩誘拐偕逃嚴在當地司法官廳告發徐金升已逃來上海遂由該處官廳將徐朱氏獲案交保限交徐金升及某姓女到案訊究在案前日徐朱氏在閘北尋見金升扭控四區二分所轉解司法科暫押候究 
[妻子被拐之追究]  
　　前日有住居义袋角之金如鈺扭顧致潤至閘北四區二分所控稱伊妻戴氏被顧子誘拐偕逃請求究追昨經趙署員解送司法科核辦 
[控告僞賭騙錢]  
　　寗波人婁阿友住居閘北德生里前日扭鄰居辛友敖至四區警署控稱日前被辛誘賭僞牌九騙去洋七十餘元當經民人察破扣留其賭具辛央徐炳生出場調處先還洋三十元詎辛俟民他出使其妹一辛氏來家將銀洋賭具盡行竊去請爲究追余署長諭令暫押候訊 
[挾仇行兇之拘究]  
　　住居閘北之江北人徐鴻聲前日被傳和根馮元富桓長秀等挾仇行兇毆傷頭部由四區一分所崗警一併拘入警署轉解司法科訊辦 
[賣烟與拆梢同辦]  
　　無賴徐金和於前日下午糾黨五六人至浙江路八百九十三號門牌李三和所設之燕子窩（即私吸鴉片之所）内拆梢洋十元不遂行兇吵鬧經李鳴由四百五十八號華捕將徐拘入捕房經捕頭詢間一過飭探居阿巧查悉前情當將烟具各物一併帶回捕房昨日將徐李二人先後解送公堂經關讞員會同美博副領事研　之下以兩造均非善類因判徐金和押西牢四月李三和押兩月烟肯銷燬 
[汽車碾傷之學徒業已斃命]  
　　海寗路一百二十四號門牌某姓家汽車夫南京人鮑阿坤因於前日午後一點半鐘開駛九百三十一號執照之汽車行經南京路司機不愼將天津路假　記棉紗號學徒施裕　撞倒碾傷經三百八十九號印捕查見將施車送仁濟醫院醫治一面將鮑連同汽車帶入捕房禀明捕頭諭着將鮑押候解廨請究在案詎該學徒施裕通受傷過重醫治不及旋即殞命捕房得報立飭中西探將尸舁入騐尸所報廨請騐昨農將鮑解送公堂經關讞員與美博副領事訊據捕房禀明前情判鮑阿紳候騐明尸體再行核奪 
[流氓與江湖尋釁]  
　　英租界北海路南東新橋北堍自拆屋退進浜基後迄未建屋近有無數走江湖及流丐等在該空地上打拳資蘇園設擬基誘騙愚民錢財詎有流氓糾衆向該江湖等案取地捐該江湖　不允出資於是該流氓等於昨（二十四日）正午候該江湖設場之際嗾使流氓婦某氏至楊尋釁若輩流氓藉詞向該江湖等問罪一 
 
 

Page 11

 
 
言不合遂破某無賴用利刃將老江湖猛戳二下血流如注老江湖手執賣藝之長鎗拒敵一時人聲鼎沸迨經巡捕到來該流氓等已一閧而散衹將受傷之某流氓婦並老江湖帶回捕房轉送仁濟醫院醫治一面即飭通班中西各捕前往該空地將所有雖基一律驅逐以免肇事 
[脚踏車撞跌日孩]  
　　向在某西人家種花之江北人王阿星在北四川路乘座脚踏車不愼將日本人家小孩開鴨土撞倒跌傷由一百九十二號華捕查見將王拘入捕房捕頭察得該日孩傷無大碍因飭王阿星存洋保出候示 
[乘馬疾馳之干涉]  
　　蘇州人陳福清與江西人王清元同在北四川路乘馬馳騁被三百五十五號四百七十六號兩華捕查見以陳等在熱鬧之區加鞭疾馳有違定章因將陳王二人連馬一併帶入捕房禀明捕頭飭各存洋十元保出聽候公堂傳訊 
[原告傷愈再訊]  
　　王蘇友偕證胡寳仁控江北人邵九和於前晚在湖北路行兇毆傷等情昨晨由探顧阿根將邵拘解公共公堂經中西官略訊一過判邵交五十元人洋並保候原告傷愈下禮拜四再行訊核 
[匪徒攫飾類誌]  
　　匪類梅金生於前日午後在新閘白克路福原里弄内攫取甬人董忠明家十四歲女孩娘子耳上所戴之金耳環圖逃被探石仁信查見帮同攔獲昨晨拘解公共公堂經中西官訊供之下判梅發押西牢三月以儆又流氓馮阿四在九江路　錦里附近攫取行路婦人陸李氏髮髻上所戴之金簪一支飛奔圖逃經氏之同伴李吳氏鳴由九百零七號華捕帮同追獲昨解公堂經中西官訊供屬實判押西牢三個月以儆 
[行兇人之懲儆]  
　　孫阿三在廣東路弄内將王三股際踢傷由總巡捕房包探張玉嶺拘解公共公堂判交一百元人洋並保候原告傷愈再核在案茲因王之傷勢已將平復故由捕房飭探傳集一干人證於昨將孫復解公堂經中西官訊明判押西牢一月再賠原告傷費洋十元以儆 
[過犯兜售淫畫]  
　　浦東人王金法因在福州路一帶兜售淫畫被八百十號華捕查見以其有違定章將王金法與淫畫一併帶入捕房昨解公共公堂經中西官訊據中西包探上堂禀明前情質之被告供認不諱中西官以王係過犯判押兩月以儆淫畫銷燬 
[同行嫉妒之衝突]  
　　同在西門外賣粢飯之季金祺陳桂福二人平日各懷妒忌昨晨失去包粢飯所用之白布一方疑陳竊去陳以其誣良爲竊向之交涉一言不合互相揪扭季之腎囊被陳跌傷痛極倒地由警將兩造拘送二區警署轉送地方檢察廳訊辦 
[錢債案分别判决]  
　　金貴珊至法公堂控稱前有洋七百元存在李周氏所開永祥米店内言定按月一分三釐起息後來收過本洋二百元又拔過洋一百二十元尙少本洋三百八十元利息一十九元向案不還現該店盤與他人開設李周氏聞控逃逸又永祥經理楊　英前將坐落大場眞茹兩鎭之田單五紙托楊永園周品生爲中保持來抵措洋一千元按月一分五釐起息共欠本利洋一千二百元向索人已逸去中保人亦有事出門今將存摺抵據田單呈案請緝周氏等到案訊追聶讞員判控李周氏存洋之案准予缺席判决共還本利洋四百十元候周氏出面准原告扭案追繳抵單一案候將地拍賣作抵 
[舞弊賬目開明候核]  
　　永源泰海味行主孔靜州至法公堂控稱司賬錢五昌將賬簿挖補揑造種種虚帳察悉後詳細檢查共被舞弊大洋三千八百餘元銀一千五百兩今將賬簿呈鑒請求訊追錢稱付出之洋均係實在書明在暫草簿上毫無揑造虚帳之事孔稱行中並無暫草簿子實係謊言判錢管押着原告將舞弊之帳逐條開明呈候察閱核辦 
[保人限期賠洋]  
　　魏某至法公堂控稱前有李紀華托伊同居之朱森榮爲保人前來借去洋一百元立有借據到期向索李即逃逸所遺雜物概由朱賣去故向朱追賠詎朱置之不間求向保人訊追朱稱李於上年六月二十五日逃去李之借欵理應賠償惟民人實情貧苦無力措賠判交人銀兩保限十四天赔清 
[不還墊欵還押限理]  
　　陳信高前包造房屋乏資購料商由俞明葵墊銀一千餘兩本利不還俞延愛倫律師具控法公堂押追至今分文不繳昨又提訊愛律師稱陳家有産業有意不理今貼飯資三月仍請嚴追陳仍稱實情貧苦無力措置判還押限理如仍抗違押滿三月後再行提訊 
[拍賣雜物抵還房租]  
　　陳順興收租人前至法公堂控房客鄭姓虧欠租洋五十四元向索不付請求訊追經法公堂判限七天繳清今已逾限分文不付收租人續請訊追判將什物拍賣作抵 
[押追欠欵]  
　　裘明甫在會審公堂控錢秀生不理欠欵銀五百餘兩由廨准詞飭傳前日午後經俞襄讞會同英白副領事訊據原告裘明甫上堂供稱被告欠我之欵並非無力歸償實係故意挺押不理要求堂上嚴追云云質之被告錢秀生供詞推諉中西官核供會商之下判錢仍還押諭着迅速設法料理 
[欠欵證據確鑿]  
　　蘇州婦人陳阿寳在英公廨控同鄕婦人朱繼娘不還借洋一百元一案前日午後經公廨飭傳到案訊據原告陳阿寳供稱被告於民國五年二月間向我借洋一百元届期索取屢次飾詞游約後竟避匿無蹝今將借據一紙呈堂務懇訊追詰之朱繼娘不認偕欵中西官以證據確鑿豈容狡賴遂判被告悉數還洋並償利息違干提究 
[不理債務案准予覆訊]  
　　英籍粤人葉鶴齡任公共公堂控趙菊椒不理興隆票銀二萬九千八百五十六兩並息銀一萬四百二十五兩二錢五分一案由廨傳訊被告不到將案缺席判决並飭提被告到案追繳嗣因被告不服判决投案要求復訊在案昨晨趙延代表律師到堂陳述不服理由要求准予復訊卽據原告代表律師聲稱本案奉公堂判决迭已數月今忽延律師到堂聲請復訊敝律師極爲反對李襄讞得供商之英領卓君判姑准被告律師請求准予復訊 
[欠欵照數還洋]  
　　英商信義洋行在公共公廨控德國人瑪麗之妻粤人某氏不還貨洋二十四元等情昨晨由廨提訊原告投案請追質之被告認欠不諱中西官得供判照原告控數還洋 
[越界誘捕案之覆訊]  
　　住居公共租界交通路之四川人戴克昌延海德禮律師在英公廨弄事科控訴同鄕人廖樹山串黨許協揆魏漢卿等違法越界誘捕伊兄戴動臣拘留檢察屬等情業由總巡捕房中西探將廖許魏三人先後拿獲解廨訊供分别交保候函致檢察廳將拘留之戴勳臣移解到廨質訊等情已迭誌本報昨晨田廨復訊捕房將被告等解廨而檢應仍未將戴移送到堂卽據原告代表律師譯稱本案關係重要擾亂租界治安况原告住居租界已有八年而原告之兄拘留檢廳已有四月迭奉公堂移傳不果且本案原告之兄不到則敝律師不能進行要求保護云云被告廖樹山等亦延律師到堂代辯否認原告控案經李襄讞得供商之美領博君判曰案證魏漢卿久押無保先行摘釋廖與許仍交原保候飭承錄案呈報交涉署轉移檢廳務將原告戴動臣送案訊奪 
[控告掘毀祖墳之復訊]  
　　徐春遠與婦人朱劉氏偕證人蔣渭生顧錫生等控已故陳麗泉之妻俞氏唆使小工田三等夤夜在叉袋角附近將祖墳掘毀祖棺無着等情當經地方審判廳審訊之下諭候傳到要證再訊在案前日該廳承發吏將原中吳茂生並該處二十七保十一　捆保孫廷炳等傳到連同原被各證解案請訊下午由推事官開庭審理徐等伸訴前情請求嚴追屍骨陳俞氏供該墳地並無徐姓墳墓况徐實爲唐姓云云吳茂生等同供爲中是實不知其餘之事間官得供判候查明再核 
[船夥盜賣白米]  
　　船戶韓榮貴承裝白米駛住内地點交缺少甚多查被船夥周菊村朱文奎嚴毛毛等串通在半途盜賣得價分用昨午韓將周朱嚴三人尋獲鳴警拘送地方檢察廳分别收押候究 
[飭警查察垃圾箱]  
　　淞滬警察廳長徐國標前曾令飭所屬各區署所轉知地方各業戶務在里弄内用水門汀砌設垃圾箱上置鐵蓋下設鐵門以免垃圾傾入後穢氣流溢有礙衛生嗣經各該署所先後呈報各業主已遵令砌造或由業戶繳價由區代雇工匠砌造已一律竣事詎造竣甫及匝月而箱上之鐵質門蓋已有被人偷竊者並有砌造未能堅固外面雖用水門汀裹面僅由磚砌不能合式者爲徐廳長訪悉特派員查明確實通令各該署所飭查經造何人責令迅行加工修造完固母得草率干各一面着傳令各崗警隨時查察保衛以免再有偷竊 
[混當銅質手鐲]  
　　昨有無賴王桐生持銅質手鐲前赴浦東爛泥渡鎰昌典當求質被典夥汪耀庭當場察破嗚警將王拘入三區警署經解警正略詰一過判送警廳訊辦 
[食物店不捐執照]  
　　美租界華記路一百零三號門牌食物店主江北人王和與鄧鐵路三百四十九號門牌食物店主蕭福生均因不照工部局定章至捐務處領取執照被衛生處西人查悉函致滙山捕房禀請公廨出單傳究 
[包探查獲竊贓]  
　　崇明人王金海在浦東西溝竊得飯鍋六隻携至楊樹浦路圖售被探季立仁查見詰悉前情當將人贓一併帶入捕房禀明捕頭押候函致浦東警局查復解究 
[縣署批示兩則]  
　　婦人唐黃氏爲處分家事預防後患陳請保護由查閱來呈殊欠明晣氏夫造産果已處分明晰族人何能無故阻撓其中保無别情且此事係屬司法範圍應自逕向司法衙門呈明可也此批 
　　踏布業周俊臣等爲違背議章抗不繳捐請飭封懲罰由呈悉察閱粘呈合同並未禀明本署核准有案該同業羅寳寳等三坊如果有抗不繳捐破壞業規情事該坊主等有同業利害之關係自廳設法整頓仰即商由業董邀集各坊主公議取締辦法妥爲理處母庸遽請提究着即知照此批合同發還 
來函 
[奉賢來函]  
　　奉賢縣立乙種農校於民國七年度第二學期開辦係前第五高小校改組校長爲松江周鳳岐乃一浮滑少年自夤緣得此席後惟糜費公欵爲目的已經領出者計五千五百四十六元據其報銷賬上開支家畜舍具洋二百五十元修理舊屋五間洋一百五十元魚池洋一百元蠶具洋六十元飼料洋六十元然而一事未舉早已入於私囊且認田明明六畝費去認規頂首洋二十四元而僞報認田二十畝規認洋一百元購買少數儀器百餘元僞報三百八十元學堂公出出入者衆從未見二十畝之農場大多數之儀器最荒謬者第一年開辦並不招收插班生貿然即設三敎室試問三二年生之農學學識從何處得來耶部章農校減收學費不減膳費而該校長不減學費反減膳費强縣補貼爲從中歛利計而第三科吳　清縣視學朱幼靑竟對於該校之請欵等有求必應辦理之優劣　之不間惟對之於四高小校請欵多方收勒即如第三校因學生衆多校舍不容請欵造屋七間向第三科酌給而該科始則婉謝繼則不准後　校長與之議論始肯稍爲補助至今欵項尙未領出何厚彼薄此耶正名定罪吳朱不得逭現已動公憤由七鄕公民屠完人張圯嘗縣敎育會副會長林保恒評議員陳兆藩四高小校朱昌基王兆璋學界代表吳唐生各鄕鄕敎育會代表宋　夫刁也白等接連上訴縣署省署道署及敎育廳矣奉賢張家麟私立民强學校同啓 
[華昌廠來函]  
　　逕啓者閱本月二十二日貴　本埠新聞欄内載鄕民不得購買賤價木屑之怨憤一則未免所聞失實特剖明之查本廠　變昌熒昌光華三家火柴公司所設立以製造火柴盒片所遺木屑向以賤價售之鄕民初尙相安嗣以木屑有優劣本　鄕民因欲挑選往往不遵廠規不至售柴之處交易逕欲至工作之場伺候狡黠者捷足先得怯懦者怨讟頻興此猶是彼等自相吵鬧廠中已費幾許唇舌爲之多次排解甚到爭先恐後不避刀斧遂致阻碍工作工匠勸令遠引即羣起與工匠爲難本厰見其横蠻不得已前赴警所請爲彈壓始各散去至第二次又然至第三次又然廠中無一日不開工工場幾無一日不多事警所豈能爲我一廠日日爲之保護哉即可禀請所長提問一二面鄕民衆多誰非違警且皆婦孺無知本廠殊不欲以售柴細故致令彼等獲罪於警律與其禀官究詰曷若自求安寗此所以將廠中木屑包由柴商出售冀免紛擾更廉其值俾鄕民購柴比在廠直接時毫無增加而柴商亦可得利益已有通告叙述並不加價情由標貼於該商發售之處吉是則塘橋鎭何至有鄕民不得購買賤價木屑之怨憤此事全屬本廠已意且有自主之權而謂涉及紳董必係傳聞之訛祈將此啓登諸來函一門以當更正不勝幸甚華昌廠啓 
雜評二 
[天津聯合會之消息（訥）]  
　　商人受戰禍之苦痛如是孰不希望和平孰不願時局之早日解决故今日天津商會之會議純本良心以出之而無待人之勸誘者也即或言近過激要亦情急而出此亦在情理中也然而據外電所述則已有疑爲他人利用而示不滿於該會者嗚呼我爲切已之苦痛而哀鳴而人乃冷言指責於其旁不其寃耶况乎卽有人利用面利用之人亦不過希望和平此外又將何所利用耶是誠百思而不解矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[律師之弊] [  訟棍]  
　　共和時代之律師與專制時代之訟棍有異乎曰無異也律師爲維持法律保障人權之人訟棍亦猶是耳然律師爲官吏所歡迎公然懸牌訟棍爲官吏所痛惡輒遭拘捕何也蓋世界文明人權據張庶政且貢选輿論况律師乃保障人權以法爲生者哉然老訟棍曰此亦竊約者誅竊國者候之旨也人世不平自古已然吾復何言而今而後吾必令吾子若孫肄業於法政學堂畢業後將高懸大律師之頭銜何致若吾之藏頭露尾爲世詆爲刀筆之吏哉雖然世人之名吾以棍譏我機詐多弊也名之固當然彼巍然自號爲師者果能無弊否耶以吾理想所得則如左述之所爲未必竟無其人也 
　　（一）合資公司諸君尙憶前清時紹興人合股做官事乎今日之律師生涯亦與做官等耳利之所在人必趨固天下必循之軌也例如甲畢業於法政學堂而窘於資乙慣爲投機事業或老於訟事者於是甲與乙合資做律師營業矣蓋律師雖無用巨大之資本而律師又不得襤褸其衣冠如窮措大一般自當添寘新衣如干件大帽子兩頂大衣一襲皮鞋一雙吒刀克一付若登廣告懸牌酬應等種種費用據箇中人云非一二千元不辦若包車若摩逵卡若小官轎等亦爲紅律師所不可缺者則股本尤非萬元不可矣於是甲乙二人不能勝任者而　而丁而戊三人四人五人六人以至十人合股做律師者有之矣權利則照股匀分虧本則照股匀攤故吾人只見斗大白字書某某大律師者不知大律師尙不是自家身　猶有娘姨帶擋　也故名爲某大律師出庭爲甲寫狀或乙若丙若丁若戊或兜攪生意或繕寫文件或任庶務會計之職酷似一西洋之合資公司日本之株式會社也 
　　（二）朋比爲好曩讀蟄廬君司法界之弊謂律師與法官往往通同作弊並舉戎例然而不佞以爲非特此也律師與律師亦常朋比爲好大抵關於財産之案爲多例如被告因重大之關係謂訟而勝當以巨金爲壽原告理直而無力於賄被聘之律師私計即使獲勝亦不過區區應得之酬金乃商諸被告律師謂出庭時吾設以辭窮理屈而退君能壽吾幾何金被告律師歆於被告之重賄何妨分割此一纞肥肉故無不如其欲而止明日出庭原告律師不惜損其名譽以辭窮理屈而退於是曲者直以去直者蒙不白之寃矣 
　　夫律師之弊何勝枚舉各地律師之招待所即爲律師之支店招待所所兜攪之生意例有折扣折扣如何視生意之大小而定然則律師者直營業耳奉憲之訟棍耳法律云乎人權云乎哉雖然律家滿口法語高據刑憲之席推審科員莫不以顚倒糾纒之法政書爲餬口之秘訣吾奈何獨責於少數之律師哉（四） 
家庭常識 
[電鈴] [  俞祖勳]  
　人家用以呌門者必設電鈕於門外於是一般頑童輒趨妄按藉以取樂驅去之而妄按如故若加以鎖殊於出入不便誠憾事也茲有一法可於門上釘洋釘二枚約距三四分向内兩端各繫以電線門面所露之釘痕以銀角或銅元按之則電流通而鈴亦鳴矣 
[扦桂花] [  益之]  
　　用木片一方中鑽一孔折桂之新枝揰其孔中浸淡水缸中宜在陰處使不傾側約旬日後卽生細鬚然後移植背陰無不活者 
[驅除蝙蝠] [  程松甫]  
　　黃昏時取特别長之細竹竿一根使有力者向空旋舞其聲呼呼蝙蝠聞聲飛至即追竹杪杪撞之卽下可置之死如法行之數日自盡 
詞話[  朱鴛雛]  
　　妻縣沈約齋先生（祥龍）自號樂志叟爲劉煕載（學者稱融齋先生）高足桐廬袁爽秋（昶）在蕪湖道任羅置幕下先生少年遭亂晚歲里居寡出著作不絕而誨人亦不倦所著時文集外有樂专簃詞一卷又胡論詞隨筆二卷盛道蘇辛所詣在是焉（一萼紅）江干放歌云大江頭正涼風浩蕩捲起萬重秋帆去帆來潮生潮落都敎攙入牢愁便獨倚斜陽望遠把詩心分付水邊鷗舊日閒情少年殘夢回首悠悠客裏靑衫憔悴問家園消息斷廬蘆州雲影蒼茫林容蕭瑟今朝休上高樓空覽猵江山好景更何人同入醉鄕遊　有元龍豪氣且看吳鈞（湘春夜月）登北固山石颿樓云觀峰中夕陽紅滿䬤樓樓外滾滾寒濤淘盡古今愁倚醉登高望遠看涼風吹動一帶蘆洲　水光映處輕帆歷亂多少歸舟梁朝舊寺孫家片石　伴清秋弔古蒼茫空　有靑山無語碧水長流英雄事業算向來付都閒鷗凭闌久正江聲幾派雲痕萬疊飛上簾釣以視韜甫懷抱類似而雄闊遇之先生之哲孫晋之爲余至交數宿樂志簃中俛仰琅玕須眉猶可髣髴恨余生晚已不及見之矣嘗題其遺集云五茸城下溯家門短句長謠似後邨儉歲屬文緣世故殘年作健與詩暄幕遊聊惜平生意縑素能收地下魂絕學至今憐沈約蠹魚無數爲翁存蓋晋之好學足以慰先生矣 
工業須知 
[亞麻之栽培及製造法（五）] [  張靜生]  
　　（丙）温水漚麻法温水漚麻法者乃近世各國最通行而最便最良之法也不論何時皆可行之膠質之逹於完全溶解點亦速所得纎維色白柔軟而細碎屑亦少法將束把之麻莖上端向上密置於大木水桶中另鑊煎水每水一石三斗一升三合加曹逹一斤煑至沸點以沸水一成合冷水二成傾入麻桶中水須没頂覆蓋以石壓之如是則膠質易溶並可消褪其植物色素　六時間膠質稍稍溶解性已變軟取出另以清水煑沸加入石鹼（即肥皂）用量凡水一石三斗一升三合加肥皂半斤充分攪和將麻莖浸入約六時間至八時間其膠質雖末十分溶解而以手擦之皮與莖已應手而離即爲最適之度取出再以二十度之温水洗滌至色白而止 
　　石鹼溶液每易凝濃加入苛性加里或木灰汁少許（木灰汁含有炭酸鉀亦利用其加里性也）即可常保溶解之熊矣 
　　（二）乾燥法漚麻至適度時即當使皮纎維木質三者互相分離而將纎維部設法使之乾燥欲速乾之先用壓榨器壓盡水分束成小把散鋪乾之須至乾透後方可收藏否則易於發熱致損纎維收藏之際先握把之上端抖直分布之不可錯雜下以草或木板承之 
　　（三）分裂法分裂法者使黏合之纎維互相分裂而成細如蠶絲之纎維也工作時所用之器具有種茲擇其適於應用者述其構造之梗槪如次（未完） 
長篇小說 
[二城風雨錄] [  英國郤而司迭更斯原著常覺小蝶天虚我生譯]  
　　卷下第四十章（二） 
　　老人悲慟已極更無答言但以手自搔白髮不已老淚潜然直沿鼻尖而下滴滴如𩅳湯訥又曰休矣凡人苟種其因必獲其果吾家世用威　荼毒民物食報於其子孫宜也吾雖秉其良知甘棄襲爵避怨渡海幸得與丈締結姻好以爲菑怨或可泯　而孰知上帝平亭人事不爽毫髮今以吾一人之身食累世遺孽之報亦足以儆世人故吾甘之决不怨丈今别矣願丈自衛並爲吾好護妻女則吾在泉壤間死且感不朽也老人聞語至此不能更忍遂亦慟聲而哭然五分鐘時間巳届獄吏催赴獄矣湯訥乃竭力自忍竟下法庭而去晏萊凝立送之猶現慘笑之色及湯訥一去則竟不克自持曹然暈仆此時黑隅中乃有一人燆步而出竟抱晏萊以起則卡登也卡登多年積慕至是乃得親與提携故其悲容之是竟有一絲徼倖之色憬然曰丈亦許我抱之登車乎老人微點其首卡登遂抱之而出晏萊老人即與勞雷自後從之勞雷生平但解商業今觀此死别生離之狀中心悲慼亦竟不能自持卡登旣抱女登車二老人亦上即扶挾曼萊而坐卡登則坐車外與御人並屑而猶時時迴顧窗内旣抵門卡登又先躍下重抱曼萊直登樓室而置曼萊於軟楊之上（未完） 
 
 

Page 15

 
 
   
 
 

Page 16

 
 
   
 
