# 1894 - 230 - 4907665

 

Page 1

 
 
[新印繪圖續永慶昇平告成] [  圖書集成局代啓]  
　　永慶昇平一書雖小說家言而歴叙俠士之行蹤名臣之規畫與夫豪强土宼勢利人情無不宛轉如知惟妙惟肖兹由文淵山房主人以　永慶昇平囑爲排印閱之覺言情叙事尤爲娓娓人情良由筆墨空靈故足文言道俗也兹已工竣紙墨裝釘色色精工冠以繪圖尤爲佳妙計六本碼洋八角由天津文美齋上海三洋涇橋文淵山房江左書林掃葉山房三馬路申昌書畫室出售諸君子其亦先覩爲快乎 
[石印中外地輿圖說集成] [  點石齋啓]  
　　近科鄉會試三塲策問必及地輿之學苟非博覽羣書確有攷据每不能詳爲條對同康廬主人爰輯中外名人著作敦請名宿　與攷謹大則歴代疆域小則風土物産遠則羣洋海島之形勢近則與國山海之源流推及寰宇五大洲之新奇瑰偉莫不源源本本而考据東三省尤爲詳備是書者圖有表經緯度里縷析條分能令閱者瞭如指掌凡留心時務者當必先睹爲快准於七月初十日出書每部卅二本收回工料實洋八元不折不扣上海在本齋分莊出售并三洋涇橋緯文閣以及各省考棚街各書莊 
[新印朝鮮志並朝鮮地輿全圖出售] [  三馬路申昌書畫室啓]  
　　朝鮮志一書於朝鮮之疆哉形勢政治沿革無不博考詳搜條分縷析每部價洋二角又朝鮮地輿全圖描繪精細界限分明披覽之餘仿彿馬伏波之聚米爲山每張價洋二角方今日本佔據朝鮮中國大張撻伐以上二種皆爲談時務者所必不可少賜顧者請移玉三馬路申昌購取爲盼此佈 
[懷歸篇]  
　　自日本恣横佔我屬國藐我天朝中國使臣下旗反斾與之絶交星軺所指華人之附驥而歸者不知凡幾日本市肆爲之空虚日本商務爲之寂寞竊以爲此亦所以絶日人之生路所謂不戰而可以屈人者也何則日本與各國通商其所取於泰西諸國者不過十之二三其所取於中國者十之七八日本製器往往靈巧而不耐用中國人好奇尚新喜之者多西人則弗尚焉日本與中國最近華商之至彼開行設鋪者極便故亦極多以是日人之傭工於華商賴以餬口者其數蓋以萬計他國則寥寥也海關之稅取諸華人者約四分之三卽日人之經營於中國者亦多獲厚利泰西各國所稱謂中國乃通商之地非兵爭之區日本之沾利於中國者如此其多且厚豈尚不知此中之理而乃忽焉發難顯與中或爲仇此非中國之不幸實日本之自塞利源趨禍而避福太甲所謂天作孽猶可違自作孽不可活者正今日日本之謂也夫今日者中日之好旣絶數日前經四馬路目中不見有日本賣戲之旗燈耳中不聞有鼕鼕之鼓嗚嗚之角因以知日人之在中國者亦旣遁走不遑對鏡參觀以爲華商之在日本者其情形亦必如是屈指於今倭兵屢敗於我軍之手死傷者幾將盈萬口中雖尚諱敗爲勝而心中則未有不深恨華人者雖曰兵事與商務兩歧殺日兵者皆華軍而非華商然日人心地偪仄未免遷怒於商人以故前日本報譯登條款十則係日廷新定以之苛待華商者其面子尚稱爲保護而實則並無所謂保護一味苛求刻責而已夫華商大有造於日本而日人乃當此兩國開釁之際定此苛例以酬華商之高誼此則較之美國之虐待華傭尤爲不堪美人所虐者傭人日人苛待者商人也且美人之定新例尚係無事之時日人之定新例乃在兵事之際我華商又安肯俯首戀棧受其苛禁者哉乃昨日本報載有歸鞭緩著一則謂横濵厦門帮所開人和糖棧有臺灣糖十二萬包被日人大殺價值因此不能回華又廣帮福利東同泰亦被日人欠債一時不克收取只得暫留横埠緩整歸裝余不禁爲之慨然動念喟然而歎曰此其留在横埠者僅此數帮他處之覊留而未得卽歸者當必尚不乏人華商於此其有不蹙損雙眉者乎倭人之心貪而很詐而無恥平時與華人交易孜孜焉惟利是視此猶曰商人重利乃其常情無足怪者而日人偶有一技一長輒沾沾自喜競自炫燿而於華人之技藝寳物無不忌之嫉之抑之屏之此則日人之居心上自朝廷下及傭保無一不然數年前日妓大行於上海蛉女蜃兒幾徧租界日官初未之禁日商亦初未引以爲恥殆以爲此中生涯亦自不惡厥後各報館時復論及謂日人之喪廉鮮恥辱國殊甚日官始恍然如夢初覺下令禁止所有流妓之在滬者一槪驅逐然明則雖去暗中仍有留連未返者不過不敢如前此之明目張膽而已蓋日人固不知廉恥爲何物以故此次挾其詐力不顧公法以截燬高陞運兵之船誠有如西律師所謂行同海盜非有國者之所爲而彼倭人方且欣欣得意以爲大捷而不知日人此舉有辱無榮無論他日勝負若何而此恥千秋不可洗矣然而日人則詐爲不覺也者吾故曰日人貪而很詐而無恥夫日人之不可交也如此則華商又何所取而必與日人交易哉聞之老於東瀛者謂日本國中所行皆紙幣一出境外半文不值以現銀　貨至彼而所易者皆紙幣不能通用則惟有以紙幣購日本之貨物運至他處或運歸中國售得現銀方可抵本如此數次獲利旣厚乃亦樂此而不以爲疲漸而久焉乃被日人積欠卽有所償亦多紙幣如臺灣之糖殺價而得現銀則猶可以回華今其不能卽回者必其無現銀者也由是言之商人之受欺於日本者蓋已久矣而中朝猶欲保護日商其度量之相去何如乎萬國九洲當亦共鑒之矣然而誦不我能畜復我帮族之詩不禁爲我華商欷嘘不置 
[諭旨恭錄]  
　　七月十五日奉旨分發江蘇道朱宜振方碩輔福建知府秦炳直四川知府王明德江西知府魏裕光貴州同知李大椿直隷同知直隷州知州竇以筠湖北直隷州知州志善湖南直隷州知州蔡寳仁江蘇知州章邦直河南知州余錫恩湖北知州劉家怡福建通判龔錫銘江蘇通判陳以屏俞廷翰山東通判唐遠𣇰甘肅通判鍾文海浙江通判凌起元直隷知縣陳公度周褆身江蘇知縣周景瑗洪恩嘉山西知縣范紹曾湖北知縣中樑詹道鎔龍驥廣東知縣貴仁王崧廣西知縣但祖范直隷知縣陳廷棟江蘇知縣祿德游毅之唐天爵山東知縣王汝漢河南知縣丁其英張岸宗鄒伯龍浙江知縣向信榮江西知縣應衷朱延紹福建知縣呂森湖北知縣聶廣澤四川知縣李祺章四川直隷州州同張銘勳福建鹽大使程源淸俱照例發往擬補南城副指揮王桂芬綏遠城將軍衙門筆帖式崇秀俱准其補授吏部文選司員外郎著延譽補授吏部稽勳司員外郎著賈勛補授盛京刑部郎中著廣興補授吏部科甲員外郎著成慶補授盛京兵部本處員外郎著永錫補授盛京開原倉官員缺著擬正之恩霨補授擬陪之錫桓著記名吉林寗古塔倉官員缺著擬正之永廉補授擬陪之明林著記名服滿前四川儀隴縣知縣王錫侯著不必坐補原缺京察官内閣中書倭恒額工部筆帖式錫齡俱准其一等加一級記名照例用前山西吉州知州陳寳楨著開復原官照例用欽此 
[太液秋風]  
　　户部爲片行事俸餉處案呈所有廂黄正黄二旗應領本年七月季兵丁中米折色銀兩現准銀庫付稱於本月初十日開放爲此片行貴旗飭知承辦人員務於是日辰初赴庫承領莫悞並轉傳護軍營○　南處爲 
 
 

Page 2

 
 
知照事七月初五日奉旨朕於明日辦事後由勤政殿檐前乘轎出德昌門西苑門走北長街至大高殿拈香畢進三座門走福華門至時應宮拈香畢走蕉園門進德昌門還瀛臺更衣用膳召見大臣卯初預備欽此○六月分騐看分部行走郎中等官循例於七月初五日經吏部堂官在吏部大堂掣簽分發行走計郎中李光楣掣分工部行走郎中李啓琛掣分户部行走郎中魏業鎭掣分兵部行走郎中張寳善掣分户部行走主事伍毓崧掣分兵部行走主事鮑國楨掣分户部行走主事王德榮掣分兵部行走除傳知各該員遵照外已分咨户兵工三部查照辦理○中秋之望舉行崇上慈禧端佑康頤昭豫莊誠壽恭欽獻皇太后徽號典禮例應前期告祭天地宗社均應各遣王一人讀文致祭經太常寺行文宗人府請將親郡王等銜名卽日開送過寺以憑奏派並查明有無各項事故一併咨明○兵部爲咨行事武庫司案呈所有本年甲午科宗室八旗文鄉試考試馬步騎射應由兵部將領侍衛内大臣滿洲大學士尚書都統等銜名開列繕本具題請派監射二員相應咨行各衙門卽將應行開送之堂銜註明有無事故務於三日内開送本部以憑辦理幸勿稍延○宗人府爲知照事所有期滿左翼宗室學漢教習龔其賢一員於七月初四日帶領引見本日奉旨期滿宗室學漢教習龔其賢著以知縣用欽此欽遵到府除咨明禮部外相應知照吏部查照辦理○侍衛處爲知照事七月初六日奉旨朕於明日辦事後由勤政殿檐前乘轎出德昌門進垂花門步行至武成殿小　至紫光殿拈香畢仍走垂花門進德昌門還瀛臺用膳召見大臣卯初預備欽此○頭品頂戴安徽壽春鎭總兵郭寳昌之母曹氏年屆九十親見七代五世同堂經皖撫奏請旌表奉旨禮部議奏欽此兹經禮臣議准請由内閣撰給匾額字樣除恩賞縀一疋銀十兩外再請加賞縀一疋銀十兩由地方官給銀三十兩交本家自行建坊諒日内卽可奏邀俞允矣○總理各國事務各堂憲曁翁叔平大司農李蘭孫大宗伯與軍機王大臣於初六日午刻在海内樞臣值廬會議要件事關重要外間不敢與聞○某日淸晨户部銀庫提出銀五萬餘兩每千兩盛一黄布袋紥繫其口拴一黄牌以筐舁出計共五十餘袋由户部後門入東長安門至内銀庫暫存不知内廷作何需用也○六月十六夜狂風驟雨大木斯拔宣武門内西長安街北灰廠路西某甲家内屋後大樹於是夜爲風吹折屋之西間中樑亦爲折斷屋頂突然坍塌中之母妹逃避不及立時壓斃甲夫婦住於東間雖無性命之虞而受驚之餘如失魂狀至今未痊經人報官詣騐屬實飭將屍身擡埋完案亦慘矣哉 
[高麗近况]  
　　高麗來信云當華兵退出牙山時倭人竊以爲華兵已無噍類矣不料葉曙卿軍門默運奇謀實出倭人意料之外倭人以牙山已得派人駐守以阻我續派之兵而將所奪華軍砲九尊及藥彈食物運入韓城軍門從别路兠抄以逹平壤所部計有一千數百人途中見倭兵甚屬寥寥且不齊整遂一路奮力以擊幾將倭兵悉數殲除高麗兵近亦瞻壯心雄敢與倭兵鏖戰一日有倭兵一隊欲赴安崇某弁持信一函告諸地方官謂係高王所繕提取食物軍裝地方官知是躗言立卽鳴鼓徵兵將倭兵斬殺殆盡觀此是高人已知華兵大至不復畏懼倭人矣倭人雖横其奈之何哉又云倭人現已度地釜山建築砲臺大約因豫備戰敗奔逃以此處爲退兵之路也一日英兵船調出水師三十名入韓城與護衛領事館之兵互調將入門倭兵阻不使入水師略待片刻週一領事館中武弁至見此情形大爲震怒用力將倭兵推去水師乃得整隊入城倭兵咸斂羽潛鱗不敢與較目下倭兵之在此者與前二禮拜大不相同當二禮拜前無不趾高氣揚狂喜欲絶兹則垂頭喪氣意興闌珊矣豈非受創於華兵者深哉 
[韓京近况]  
　　香港中外新報云現聞日本政府勒令高王將素附中國之官員槪行褫革而以素附日本之人逾格擢用所有升降各員已珍諸日本轅門報以明政由寍氏之意計高臣金學先爲元戎曹有仁爲左營總兵沈昌熙爲右營總兵另擢數人不及悉載從前秉政之閔氏則皆驅往咸鏡道安置前相國閔泳春現被日人幽諸囹圄日人之威福自專如此韓五之孱懦不振如彼殊令人爲之扼腕太息也 
[烟臺近况]  
　　烟臺來信云日内英意俄三國駐京欽差齊集烟臺密商一切又云英水師提督督率兵船十餘號游弋烟臺海面不知是何意見也 
[欺及先人]  
　　日本師出無名屢遭挫衂乃猶不知自恧揚厲鋪張刦得我木質舊式之操江遞書船卽以爲大獲勝仗特遣禮官八條掌典赴伊勢太廟宮島掌典赴孝明天皇御陵祭告言詞誇誕欺及先人乃未及經旬卽有平壤敗績之信軍卒悉遭斬馘輜重沿路抛殘泉下有知當深恨子孫之國祚將傾爲之痛哭流涕矣祭告胡爲者 
[抱佛脚]  
　　日兵旣屢爲華軍所敗朝野驚懼昕夕惶惶日皇恐宗社爲墟妄冀乞靈於佛祖特於本月十三日起至十九日止集髠奴二百數十輩設壇於東京上野東叡山寛永寺唪經禮懴默乞慈雲屁護得勝而歸更勅使禮臣前往膜拜喃喃祝告如醉如痴美其名曰臨時大祈禱嘻其殆諺所謂急來抱拂脚歟 
[金陵防倭記]  
　　金陵訪事人云省城新兵營向歸劉協戎統轄前者大憲已開去協戎差使檄令至長江一帶要害之處防堵倭人又以營中虚額甚多特飭營官招募精壯勇丁訓練成軍爲扞衛省垣之用○駐防兵士平日坐支糧餉世沐國恩當此日人生事之秋正當効命疆塲爲人宣力大憲以東三省宜嚴加防衛特調馬步隊二三成前往以備不虞○金陵省城時有倭人改易中國衣衫渾入市廛探聽虚實上憲特飭保甲局及上江縣認眞查察無論客店烟館夜間二鼓後槪不准容留生人行道之人亦必盤詰再三令過去此亦有脩無患之道也 
[皖省官塲紀事]  
　　留皖差遣前署廣西撫標中叅府唐仲奇叅戎玉才奉前撫憲沈仲帥札調來皖隨轅差遣兹由署撫憲德　山中丞派往北路迎接新任撫憲李中丞叅戎奉札後趨轅謝委諏吉十八日束裝就道○新選安慶府督糧府張叔田别駕廷鑾於六月杪行抵安省旋謂各衙門禀安并呈繳文憑現奉藩憲員梧岡方伯飭赴新任供職○候補知縣熊明府瑞生奉藩憲委辦巢縣厘務不日率領家丁赴局任事 
[調補縣令]  
　　華亭縣吳大令成周因病出缺藩憲於本月十八日牌示以崑山縣葛大令培義堪以調補 
[廣南餘話]  
　　廣州訪事人云省垣西門外大河基某店專賣落花生糖豆等物貲本殷實人皆信之某日忽閉户而逃貨物已空諸所有各債主聞信而至有哭者有詈者擾攘紛更一籌莫展計共倒欠七千餘金○省中疫癘雖已潛渭而東莞石龍依然未已某日有患疫者數十人乘舟至省求診船未抵省而已死過其半矣慘哉○某日撫憲由虎門回省登岸時有男女多人手執呈詞攔輿投遞撫憲接閱一過諭令回去候批○前應元書院監院桂君業經翔步木天所遺監院一差大憲委羊城書院監院梁孝廉居實接辦遞遺羊城書院監院另委西寗學縣方廣文啓華接辦刻已分别下札矣 
[因葱釀命]  
　　安慶訪事人云某甲年二十餘家在省垣東門内鐵佛庵之左賣菜傭也抱甕灌園之暇設攤藥王廟側春菘秋韭待價而沽某日向高井頭某乙賒取靑葱四斤許旣而乙將回去向甲索取葱錢甲曰此葱只三斤半不割價請將原物取回乙堅稱四斤以致互相爭閙經僧人與之排解作三斤十二兩計算乙堅不依允遂負氣莫釋各奮老拳甲飛一足踢之正中要害登時倒地昏不知人乙之父兄聞信而來向地保歴訴情由將乙舁至甲家調治名醫通謁藥石無靈一命嗚呼竟歸泉下屍親具呈控諸懷寍縣黄漢池明府以炎天酷熱屍身不便久攤立帶差役仵作等人前往相騐旋據唱報無傷屍親哭訴再三明府飭差用冷水將屍洗凈親爲騐視果有傷痕兩處其一致命乃飭塡明屍格諭令備棺收殮黏上封條將兇手帶回照例懲辦 
 
 

Page 3

 
 
[勸辦民團]  
　　倭人啓釁防務宜嚴寍波現已勸辦民團縣主發出示諭一道其文曰爲出示曉諭事奉府憲札開案奉撫憲札開欽奉密諭飭令南洋各海口籌辦倭事各海防等因當經轉飭並札飭各縣體察情形舉辦民團互相策應以佐防軍之不及現在防務吃緊斷難稍事猶豫寍郡濵臨海洋本易受敵一面接壤台州土匪不無窺伺鎭海要區經提憲統帶練軍大營親臨要隘分札防守堵塞口門防務日就完固惟寍郡練兵漸次抽調城中未免空虚創設團防最爲保衛良法兹由本府督同該縣會商紳士議定尅日舉辦民團一切雇募團勇置辦器械均須經費仍由本叚勸捐籌辦現已出示曉諭曁諭水龍局循舊舉辦並照會紳士各董循照法防章程城外分别江東江厦城西城南城中分别東西南北中五叚再者各叚内以地之遠近分立小叚各由該處紳董每夜輪督巡衛有警鳴鑼爲號聯絡接應互作聲援所有繁盛之　有殷富行號店鋪者卽措貲雇募團勇富者助資貧者効力兩得其宜切不可吝微資而忘大患其偏僻無殷户之區可按舊法家出一丁計丁分班輪巡祗須置備旗燈鑼械所費無多亦易措辦如此聯絡一氣鎭定不擾庶衆志可以成城外匪不敢覬覦宵小無從竊發合亟札飭各縣一體遵辦並曉諭各行號店鋪殷富量力捐助切切等因到縣奉此合亟出示曉諭爲此示仰闔邑店鋪居民人等知悉爾等須知當此海洋不靖内匪易於竊發舉辦民團原爲巡緝匪類保衛地方起見務各遵照憲飭量力輸捐各歸各叚以資經費愼勿慳吝致碍大局是爲至要切切特示 
[湖樓勝賞]  
　　烟雨樓爲禾中名勝之地窓開四面水映雙隄墨客騷人每多打槳尋詩憑欄賭酒雙星渡河之夕凉飇乍起水波不興白袷少年咸駕烏篷艇子向垂楊深處領略湖光畫楫蘭橈約以數百計玉簫金管一曲淸歌蠟鳳蚖膏萬枝寳炬不數秦淮畫舫儘逾邗水笙歌惟禾中賭風素盛經宗太守派差巡視故舵尾船唇不復敢作牧猪奴戲諸游客餘興尚濃復於次日往北門外杉靑閘一玩泉石之勝衣香鬢影極盛一時 
[九曲巷命案再誌]  
　　杭州九曲巷内某甲使女年僅九齡感冐暑熱兼之遍體傷痕不待氣絶先行成殮鄰人不平將棺木及甲家器皿打成雪片經錢塘縣朱邑尊飭差拿獲鄰人并甲管押均錄報端次日淸晨邑尊卽帶同刑仵書役人等詣屍塲相騐自頸以下至兩腿幾無完膚指甲痕板片痕針刺痕焦灼痕有已結痂者有腐爛者種種不一惟心窩旁脇下兩處用烟籖直刺受傷最重邑尊復親身檢騐由值堂書吏塡寫屍格當塲收殮邑尊排導回署未知若何辦理也 
[整頓塲規]  
　　杭州在京供職之褚侍御成博連太史文冲頗欲整頓科塲上月某日郵遞書函商請撫憲廖穀帥大約以外搶飛卷爲第一弊然飛卷最不易防往往用大憲文書封加蓋印信俟頭牌遞送棘闈把門巡風等員見此公牘焉敢拆視聽其出入而已因此擬初八日進塲初十日傍晚掃塲不準給燭如逾限呈繳者槪不發彌封以杜飛卷外搶積弊 
[大閙妓寮]  
　　鎭江西門外三元巷正喜堂本爲翡翠杳巢枇杷幽徑中有麗人三四輩大抵皆二八華年花容月貌每當顧兎初升九華燈燦棗花簾底半面微呈以故裙屐少年莫不於斯尋芳問柳逐臭趨羶誠著名之花窟也初五日下午有靑皮數人年皆二十以外在該堂大排筵宴燈紅酒緑采烈興高旋命龜鴇喚某妓侑酒適該妓在别院酬欵嘉賓不克前來諸靑皮以爲藉言推諉故示身分遂仗麴秀才之勢打至該妓房中始知該妓實在别院承應衆遂擁至别院龜鴇以諸靑皮醉態酕醄恐釀事端暗將諸校書藏諸複壁以避其鋒有二妓未及脫身被靑皮扭住連批其頰時有府署差役某甲等四人相約而來目覩情形大聲曰吾等上月在此喚妓侑酒亦被龜鴇痛毆大受其辱今日若不報復更待何時遂各掣短棍將房中雜物打毁一空龜鴇惟蒲伏嗜前叩頭求饒差等怒仍未息中有二靑皮兇悍異常各持利刃向二妓迎面刺去二妓未及避讓以致傷及左腿登時鮮血淋漓倒臥於地諸靑皮知釀事端皆從後門逸去龜鴇見二妓受傷甚重卽將差等四人一併扭住用繩捆縛置於榻上翌晨赴丹徒縣控告王大令准詞飭提差等到案於午後升堂研訊差等侃侃而談毫不諱飾大令大怒飭各笞八百板枷號銀　門外示衆一百飭差訪拿兇手看二妓傷勢若何再行辦理 
[京口大操記]  
　　鎭江訪事人云本月十三日京口副都統保頤菴統制柬請鎭江關道蔡和甫觀察及府縣各官校閱駐防弁兵天未黎明八旗馬隊及洋槍小隊齊集甘露寺大校塲伺候迨晨雞三唱曙色熹微統制觀察次第呵殿而來蔭營總曁八旗各營官皆衣冠濟楚鵠列於布陣門邊各弁兵皆列隊恭迎燃砲志敬營官則在道旁長跽唱名俄聞笳鼓喧闐憲輿緩緩至演武廳前衆官分東西序立統制觀察頷而入府縣各官隨之略談片刻驀聽將臺帥字旗下鳴砲三聲幾訝天驚石破佐領趨入禀請升帳觀察出坐公案統制府縣各官在右首列坐八旗各營官叅見畢呈上陣圖帥字旗下又鳴砲三聲佐領請令開操觀察發下令旗佐領捧至廳前迎風招展各兵先布長蛇陣隨變爲八卦陣三才陣螺螄陣梅花陣旗前則槍後槍前則旗後彼槍起則此旗偃此槍起則彼旗偃惟見槍烟濃處旗影翻時相對相當如臨大敵迨閱過洋槍馬步箭而令旗一展布城洞開各軍由左右兩門齊至演武廳前繞行者三旋在中央支起帳棚演走各式大陣一時擡槍籐牌短刀巨戟跳躍靈健各擅所長觀察循例犒以水衡錢時已一點鐘統制在北固山設席欵之迨報時鐘交四點觀察卽命駕而回各官亦分道揚鑣返署 
[蛟水爲災]  
　　九江府屬瑞昌縣境距城十五里之烏石街地方於初四夜起蛟水勢横流冲没田園廬墓淹斃人口百餘小民何辜罹此慘災安得排閭闔而訴之 
[監司蒞滬]  
　　分發江蘇補用道陸春江觀察元鼎引見出京前晚抵滬假寓萬安樓客棧昨晨八點鐘時命駕入城拜會黄愛棠大令叙談良久始興辭而出赴釐捐總局道轅海防廳各衙門拜會當拜會總局朱竹石廉訪時用舊屬陸元鼎銜名帖廉訪謙不敢當觀察乃換用名帖 
[銀行事略]  
　　中華匯理銀行至一千八百九十四年六月杪爲止淸帳刻已印成計半年内共贏洋銀三萬五千五百六十八元零一分連去年所贏滾入四萬零五百五十四元一角八分兩共計算共贏七萬六千一百二十二元一角九分董事因向各股友告以目下中國營運頗不易易而本銀行尚能獲利實可慶幸倘此後市面漸佳則本銀行亦當益爲生色也 
[法員游歴]  
　　法繙譯官祁理恒君請假十日於昨日午後乘某輪船往東洋游歴所有公堂陪審事務倩工中局大寫巴君代庖 
[團丁會哨]  
　　本城團練兵必爲逢一會哨二十一日之晚又逢會哨之期黄大令以土地祠過於狹窄遂改在大堂會哨特派差役薛貴預期陳設齊整并令副役多名常川照料八點三刻七鋪團丁先到領隊局董爲黄政卿由薛貴迎入欵茶其時大令公出未回繼而果育堂領隊瞿貽孫八鋪領隊陳君盤皆督率團丁而至隨後普育堂朱吟　輔元堂曹寄耘北三鋪四鋪九十二十十五頭二各鋪以次而到薛貴欵接亦如之鐘鳴十下大令鳴騶回署各董事逐一謁見七鋪叚董黄姓面呈稟帖一扣正欲起行忽報二十二鋪團丁至督隊者爲姚子讓孝廉大令問二十二鋪現已辦齊否答云已辦齊問西門外曾否舉辦答云未辦因西門外分隷四圖九圖尚無董事也請問寳山南匯奉賢等沿海各區團練未悉已辦否大令曰現均舉辦惟此間最爲踴躍語旣飭各團丁由大堂兩廊繞行一週然後啓行 
[輕塵弱草]  
　　昨日有某甲者行至南市王家嘴角蔡陽弄口忽然倒弊地甲查無屍屬乃報某善堂給棺收殮發壇掩埋○前日下午江北人某乙兩足腐爛躺臥西門内黄泥墻挑　迤西小　之側氣如絲弱語不成聲至昨日卽一命嗚呼有知者謂其人姓吳向當都紏近患病數 
 
 

Page 4

 
 
月　　　　僑　寓中近被寓主驅逐病日加劇以致云殂殊可憐已旋由其兄聞之雇人舁棺木到來草草殯殮 
[從容行竊]  
　　前晚本城西門内大街陶沙塲弄口某酒店夥已深入睡鄉突有操胠篋生涯者穴墻而入竊得西瓜二枚剖而食之旋見菜尚盈盆酒亦滿甕乃列諸桌虎嚥狼吞醉飽之餘順手携取水烟袋及酒壺不辭而去迨昨晨店夥推枕而起方知被竊然已無可追查矣竊謂滬城現因防禦倭人舉行團練梭巡各處嚴密異常而宵小之流竟敢若是之從容行竊然則賊且不能防備遑論防備倭人哉整頓戎行是所望於領隊之諸董事 
[無賴欠糧]  
　　浦東爛泥渡人沈永昌曹炳華無賴也杭次白銀十餘兩地保韓紀舟索之再四不繳分文無奈禀請黄大令提案究追前晚大令倩帮審委員葉司馬升坐花廳訊問韓保呈出糧串並歴指沈曹在鄉不法事司馬著沈曹照數完納沈曹叩求寛限司馬限三日内繳淸著具遵限並改過切結交差收候繳淸後保釋 
[美界雜聞]  
　　前日下午寍波人順才行至英租界西華德路不知因何與杉板船户某甲扭毆致將甲所挈之孩子壓傷甲誓不甘休扭入捕房聲訴捕頭命出外自行料理○英公司某輪船下碇虹口公和祥碼頭外浦中前日船上某西人登岸閒遊至晚雇杉板船渡上輪船時以酒意醺醺一失足墮於浦内衆杉板船户急爲撈救則已影迹全無矣○下海浦新成泰木行出店人某甲有事下鄉喚浦東人某乙庖代前日將晚行中方堆纍松板甲肩荷若干方躡梯而登失足墮下以致腦殼壓碎登時一命嗚呼行中人急喚屍親到來備棺收殮 
[體天好生]  
　　戴運來仁翁經募各善士救狗册捐洋七十四元何天生仁翁經募各善士并隆泰昌寳棧等洋四十二元紀小亭仁翁經募洋三十二元劉松甫謝子楠兩仁翁各助洋二十元陳孟熊仁翁經募洋八元二角本仁民而愛物解網恩深體上天之好生延年劵握敝堂領狗解蘇已有九批惟是經費浩繁殊形竭蹶總仗大菩薩解囊集腋源源而來救命多多福緣無量望雲叩謝敬誌仁慈[  上海六馬路仁濟善堂董事施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[普施甘露]  
　　縣署管理待質自新兩所家丁以所中病殁之人爲數不少擬延僧超度以保平安日前據情向黄大令禀陳大令准之并捐廉延高行僧七衆於前晚施放燄口全堂俾泉下幽魂同嘗甘露味 
[英界公堂瑣案]  
　　蘇州人張阿福至彭六淸小酒肆中買醉給以錢票一紙命酒保找錢彭蔡得票係僞物奔訴美捕房捕頭遣包探竇如海將張拘送公堂宋通刺令押至蘇州航船載回原籍○陳阿四與張小郎打架卫突出利刃刺傷張手指經某號巡街捕拘入捕房解送到案通刺判罰洋銀一元給張爲養傷費○前者沈金大竊取某店木五株經包探唐淸山拘解至案通刺以竊贓尚未吊齊諭候定期研訊昨日唐探禀稱小的已將贓木吊齊今特送收贓人姚玉棠請訊姚供稱小的實不知是竊贓是以收買通刺將沈交唐探帶回捕房管押一月姚罰洋銀五元○三百號二百三十二號兩華捕拘解施春江王少春吳鳳林龔少章陳生寳五人至案同禀稱小的等巡街時見伊等在姜乾坤蔡阿囝所開小茶肆中打架以致毁及肆中各物是以拘案請究姜蔡同訴稱施等故意至小的肆中尋釁惟王並不在内實被巡捕悞拘通刺卽令將王開釋施從寛交保吳陳章交捕房帶回押候查明再訊○三百六十號華捕解羅春生王阿二張阿才韓雲山至案禀稱小的巡至某處見伊等至章王氏小飯店内藉事拆梢章王氏伸訴前情通刺判令將張韓各笞責一百板羅王各笞責五十板○包探孔阿才禀稱小的拘獲竊賊陶炳增詰知曾竊棉被一條是以解請老爺訊究陶供稱小的係金陵人失業無聊難謀一飽兹之行竊出於不得已耳乞老爺俯賜鑒原通刺判令送回金陵原籍贓給還失主○蟻棍周雲亭周唐氏偵知俞陳氏與丈夫不睦遂多方引誘唆使捲逃閉諸室中意圖賣去事經上海縣黄大令訪悉於前日移文到廨請卽移提昨日通刺飭差查知二棍匿跡四馬路左近一併拘獲解送公堂通刺飭暫交官媒收管○哈味洋行控湧成裕一案已紀報章昨日通刺又與薩副領事會審哈味訴稱湧成裕定買各貨除未出外尚有已售之貨虧銀五百三十七兩此欵須先請追償湧成裕號主尤紹卿供小的並未與孫栻廷沈永慶合夥亦未至哈味行定貨如係小的往定則小的必簽字爲憑請冋遂途一問通刺問哈味曰此貨究係何人到爾行定買答稱實是尤定問曾否簽字答稱已蓋圖章故未簽字通刺問孫曰爾與尤沈合夥開設字號究竟如何定議答稱實係三人均派尤堅不承認沈亦祗認二股孫一再辯駁尤沈始各無言惟大呼天理良心而已通刺謂爾等作事糊塗據理而論惟有照三股均派目下所欠之銀擬作何辦理孫稱當時小的曾向哈味說妥所欠之銀每人應派出一百七十九兩以兩月爲限一併付淸至未出之貨俟付淸虧本銀兩後再行料理薩君曰此說甚當通刺遂飭將尤孫沈一併交人保出料理 
[法界捕房瑣案]  
　　積竊陳阿喜前年曾因犯案管押捕房旣而帶械脫逃緝捕無著此次潛來滬上經包探獲諸鄱陽輪船葛同轉研訊之餘著押候笞責遞解昨日命提到案照原斷笞責一百板問爾與劉周二人相識否供稱劉名寳林周名金元同轉謂爾旣相識必知底藴凡在長江一帶扒竊之元字號内共有若干人供稱有四人問是何名字陳堅不實供惟稱小的於本月初三日附德興輪船來此醫病借住虹口某小客棧同轉著再笞責一百板押候送縣遞回丹陽原籍按元字號係賊之切口本館不知其是何意義而同轉竟能知而詰之其眞如牛渚犀光無微不煥者哉○周裕卿因行竊拘案同轉飭提研訊供稱前月十四日晚十點鐘時有陳姓者在江孚輪船竊取寳銀一錠托小的向慶雲銀樓兌換金約指金鍊找出洋銀五十三元六角用去一半尚有一半藏諸箱内有某官所帶家丁同寓小的被拘後行李均已被人取去問同寓者爲誰供稱此人由蕪湖來滬小的曾往蘇州旋赴鎭江原籍此次住大自鳴鐘對面老德記客棧同轉謂爾爲胠篋中之老手不必裝腔做勢如能供出實情尚有重賞周供稱小的願交保出外購線緝拿同黨同轉著還押再核○蘭芳里十號門牌花烟館龜鴇凌虐烟倡經巡街捕拘入捕房昨日同轉命提烟倡張王氏研究供稱小婦人年二十七歲完姻已六年矣日前由姑與陳奶奶押入龜子吳三家賣倡言明分帳入門後吳龜卽遣小婦人拉客不遂其意鞭撻交加同轉檢閱筆據曾收洋銀一百零五元命提吳龜推鞫供稱張王氏由丈夫及姑送來問陳奶奶是否爾家女傭供稱業已回去同轉謂爾須赶緊令伊丈夫來案具領吳龜供稱張王氏在鎭江時本係烟倡此次伊夫在揚州出立筆據同轉著將吳龜還押候交到張王氏之家屬及陳奶奶再核張王氏供稱小婦人願隨丈夫回去同轉謂恐領回後依舊賣倡著押候再核○包探拿獲新街騙取某小孩皮夾之趙長春高二到案趙高同供稱小的等在鷄鴨弄高敬華花烟館當龜奴前日往南索債實被悞拘同轉著將身畔搜出之當票給還從寛釋放○中六仔洪阿能在太古碼頭竊取檀香以致拘押同轉著照原斷各笞責二百板釋出○顧林生竊取烟槍爲包探所獲同轉著照原斷掌頰六十下問當本如何歸償供稱已置辦衣服矣包探禀稱失主已自向押鋪贖回同轉著卽釋出不准再犯 
 
 
 

Page 10

 
 
   
 
 

Page 11

 
 
[光緒二十年七月十四日京報全錄]  
　　宮門抄○諭旨三道錄前○閩提督黄奏報接任日期摺○粤海關監督德奏報効銀兩摺○東撫福奏請補鹽經歴摺○又奏委解京餉並各項經費銀兩片○又奏知縣解淸交代銀兩片○又奏報賑務收支銀米棉衣各數淸單摺○粤督李奏報增裁營勇並餉章數目摺○七月十四日工部鴻臚寺廂白旂值日吏部引見六十三名正黄蒙一名火器營六名○睿王等塲差完竣覆命○卓公希朗阿安興阿準良各假滿請安○肅王續假五日○徐郙克們泰吉恆各續假十日○召見軍機懷塔布長麟張蔭桓皇上明日卯初至奉先殿壽皇殿行禮○○太子少保福建陸路提督奴才黄少春跪奏爲恭報奴才到閩接印任事日期叩謝天恩仰祈聖鑒事竊奴才接准湖南撫臣吳大澂咨准部咨光緒十九年九月二十二日内閣奉上諭福建陸路提督著黄少春補授欽此恭錄轉咨知照等因當經呈請代奏恭謝天恩籲懇陛見奉到硃批著來見欽此遵卽束裝起程於本年上月初九日到京展覲天顔迭蒙召見仰荷訓示周詳陛辭出京航海來閩駛抵福州府登陸會晤閩浙督臣譚鍾麟面商機宜旋卽啓行於光緒二十年六月初十日馳抵泉州府城准署提督曹志忠委員齎送印信前來奴才恭設香案望闕叩頭謝恩卽於是日接授任事伏念福建繫濵海巖疆之處地方極爲遼闊營務最關緊要一切操練巡防整軍固圉在在不容少懈奴才受恩深重未報涓埃惟有勉竭駑駘力圖整飭務使戎行起色轄境乂安仰副聖主眷顧海疆修明武備至意除將接印任事日期恭疏題報外所有奴才感激下忱謹繕摺叩謝天恩伏乞皇上聖鑒訓示謹奏奉硃批知道了欽此○○二品頂戴粤海關監督奴才德生跪奏爲報効銀兩恭襄盛典仰祈聖鑒事竊照本年恭逢慈禧端佑康頤昭豫莊誠壽恭欽獻皇太后六旬萬壽普天同慶薄海臚歡中外臣民咸思勉攄誠悃伏念奴才渥蒙恩植畀彼關符瞻望宮闈願偕巷舞衢歌而獻頌輝煌　殿陛應効嵩呼華祝之微忱除恭備貢品屆期另行呈進外謹先籌解庫平銀二萬兩籲懇天恩賞收飭交内務府以襄盛典俾申獻曝之誠奴才不勝歡欣舞忭之至所有先行報効銀兩緣由理合恭摺具陳伏乞皇上聖鑒謹奏奉硃批准其報効其銀兩著交户部欽此○○尚書銜山東巡撫奴才福潤跪奏爲鹽運司經歴員缺查明應行先補之陳錫璟等均有事故擬請仍以范應恒補授恭摺仰祈聖鑒事竊山東鹽運司經歴張汝炘丁憂遺缺前經奴才請以籌餉例捐納正班候補鹽經歴范應恒題補旋准部覆尚有到省在先之陳錫璟程肇鑾葉其蓁楊官文等四員照例應行先補疏内並未聲叙該員等有無事故應令查明聲覆再行核辦等因奏奉諭旨依議欽此欽遵咨行到東隨經飭查去後兹據鹽運使李希蓮詳稱遵查候補鹽經歴陳錫環於同治七年十一月二十日聞訃丁母憂八年七月請咨回籍守制迄未起復回東程肇鑾於光緒四年四月准順天府咨該員於是年三月初二日在通州途次病故葉其蓁於光緒三年三月十八日病故楊官文於光緒十七年六月二十六日病故均經報明有案其次無人輪應候補鹽經歴范應恒請補該員現年四十八歲直隷武强縣人由附貢生遵籌餉例報捐鹽運司經歴分發山東試用同治九年七月十一日到省試用期滿業經甄别在案十三年三月廿四日聞訃丁母憂回籍守制扣至光緒二年六月十四日服滿起復回東又於光緒四年十一月初二日聞訃丁父憂回籍守制扣至七年二月初二日服滿赶復由籍領咨於四月十五日回東應請仍以該員補授鹽運司經歴員缺仍照例試看如果稱職另請實授等情具詳請奏前來奴才查該員范應恒年力富强精明穩練以之請補鹽運司經歴員缺與例相符相應請旨勅部核覆再此案奉部駁查坐五月二十一日行文按照限减半計算扣至六月初五日作爲接到部文日期照例另行起限五十日兹於限内覆奏並未遲逾合併陳明謹恭摺具奏伏乞皇上聖鑒訓示謹奏奉硃批吏部議奏欽此○○福潤片再據藩司詳報部撥本年地丁京餉銀二十萬兩解交北洋北先籌措銀十萬兩分作兩批委大挑試用知縣孫鈐候補知縣孫鏞管解又籌本年鐵路經費銀一萬五千兩委前陜西候補同知呂懋深管解均赴北洋大臣衙門交納又籌本年第四批邊防經費銀二萬兩三四兩　固本兵餉銀一萬兩委候補典史榮貴解赴户部交納又在於京餉項下劃撥銅甎價銀五萬兩委候補知縣季邦芬管解又據鹽運使詳報在於京餉項下劃撥第四批銅甎價銀二萬兩委候補鹽大使楊臣正等管解均赴津關道衙門交納又據濟東泰武臨道詳報在於臨淸關稅銀内提撥甲午年奉省俸餉銀二萬兩吉林俸餉銀一萬兩委候補府經歴劉保三解赴盛京户部交納除分咨查照外謹附片陳明伏乞聖鑒謹奏奉硃批該衙門知道欽此○○福潤片再奴才前奏光緒十九年正月起至六月底止各州懸已未淸結交代聲明前泰安縣已故知縣楊倬雲虧短銀兩逾限未繳應另叅追在案兹查該故員所欠銀兩内有後任毛徵應還之欵該家屬移交代解共銀二千二百六十一兩九錢四分二厘實欠雜欵銀七百五十三兩九錢八分一厘現已據該家屬如數解淸尚知愧奮應請免其置議據藩司湯聘珍具詳前來除咨部查照外謹附片陳明伏乞聖鑒謹奏奉硃批户部知道欽此○○尚書銜山東巡撫奴才福潤跪奏爲東省光緒十九年辦理賑務遷民收支銀米棉衣各數開單恭摺具陳仰祈聖鑒事竊山東沿河州縣前因連年被水奏准開辦賑捐藉資撫恤並遷徙災民所有十八年以前收支各欵均經開單奏報在案兹查十九年除官紳捐施義賑銀兩另行辦理外計官賑項下新收舊存共銀七十九萬六千一百九十四兩六錢七分一厘八毫棉衣八萬一千二百五十七件共支賑濟及遷民費銀七十八萬九千八百五十八兩八錢四分二厘八毫散放棉衣五萬一千二百七十件實存銀六千三百三十五兩八錢二分九釐棉衣二萬九千九百八十七件據賑撫局司道開册詳請具奏前來奴才覆核無異除淸册咨部查照外謹照順赴等省及山東上年報銷成案繕具簡明淸單祗呈御覽仰懇天恩俯准勅部存案免其再行造册出自鴻慈謹恭摺具陳伏乞皇上聖鑒訓示謹奏奉硃批著照所請户部知道欽此○○李瀚章片再案准部咨以後各省增裁勇數餉數隨時奏咨立案不得於奏銷後補報亦不得隨册聲明等因當經司局遵照其光緒十七年以前應行奏咨各案業經奏報在案兹據廣東海防善後局司道詳稱查自光緒十八年以後迭奉督飭各營將領審度各處形勢或因地遼闊原駐勇丁不敷分派或今昔異宜汰弱留强力爲規畫均奉隨時酌量添募更調以資巡防所有調募各起勇丁自應先行奏咨立案俾符定章兹查著廣州恊副將黄金福原帶緝務勇四百名自光緒十八年正月初一日接支起至四月初一日裁撤二百名尚有二百名又接帶水師提督方耀所部營内撥勇一百名共勇三百名又補用副將莫善喜接帶水師提督所部方營舊勇内撥勇一百五十名均自十八年四月初一日接帶起支又卸任廣西全州營叅將張邦福接帶遊擊盧滿江撥交一底營銳勇二百五十名又添正副砲目十四名壯勇九名共二百七十三名自光緒十八年四月初一日接帶添募又署平海營叅將方恭接帶遊擊方沿撥交壯勇五百名改爲督標練軍調赴惠州彈壓及查辦匪鄉於光緒十八年四月初一日改撥又瓊州南豐分局原設壯勇六十名光緒十八年正月初一日接支起至七月十六日因閔安分局勇丁不敷差遣當將南豐壯勇撥出二十名交閔安分局接管曾經奏咨在案嗣因南豐分局僅存壯勇四十名調遣不敷復於十九年五月十五日添回壯勇二十名又統帶緝私杉板船記名提督王光耀於光緒十八年四月初一日添配水勇二十五名統帶省河緝捕船隻署兩廣督標中恊副將楊安典撫標左營叅將鳳鳴於光緒十九年三月十六日將各船内原配新會營步守兵共一百七十名撤回歸伍另行招募水勇頂補所有各營勇數目日期均經列入光緒十九年夏季以前册報在案共月支薪糧公費等項銀兩亦係查照粤省水陸各勇餉章分别核給至瓊廉各軍及水陸師學堂或駐紥邊徼或僻處海濵土率瘴癘滋生所在皆是藥材之費尤不能少不能不定以畫一之規以示限制當經分别酌定月支額數俾資遵守逐一列册詳請奏咨立案前來臣覆核無異除册送部查核外謹會同廣東巡撫臣剛毅附片具陳伏乞聖鑒飭部立案施行謹奏奉硃批該部知道欽此 
 
 

Page 12

 
 
[光緒二十年七月十五日京報全錄]  
　　宮門抄○諭旨一道錄前○將軍長等奏請建專祠摺○又奏請賜卹片○又奏請整飭站務片○又奏估學田隱匿地畝内之房價等片○又奏學田地畝妥議章程片○七月十五日内務府國子監鑲紅旗值日無引見○崇禮等各謝署缺恩○福森布等彈壓覆命○澤公巴克坦布各請假五日○召見軍機○○奴才長順沙克都林札布跪奏爲已故樞疆大臣功在吉林旂民思慕不忘請旨在於省城各建專祠以順輿情恭摺仰祈聖鑒事竊據紳士舉人張光鼐等十九人聯名呈稱已故大學士富俊蒙古正黄旗人乾隆已亥進士嘉慶八年初任吉林將軍十九年二十三年道光四年先後四任歴時最久東三省向例欽差巡閱各城騷擾過甚該故大學士奏准停派責成將軍稽查積弊爲之一祛驛站向地丁歴年典賣殆空丁逃逋欠積重難返卽經查明一萬五千餘晌奏撥八百五十站丁爲隨缺地驛政爲之一飭然其功勳要以開屯爲百世之利嘉慶間以京旗丁繁積困議仿乾隆時拉林開墾遷居養贍該故大學士親詣雙城堡地方勘係沃饒先行奏撥吉林閒散丁千名安設中屯續撥吉林盛京屯丁二千名分之左右屯又於中左右三總屯中按旗分之四十屯其開屯之制分地建堡劃界均畊給牛穀備農具分屯銜接無宼盜之患鑿井灌漑無旱潦之尤中屯於道光二年徵租左右屯五年徵租每丁徵穀二十石每年徵租六萬石京旗不善耕種當時撥荒定章每屯丁三十晌試種三年後以荒熟地各五晌爲屯丁恒産餘給京旗蘇拉每屯丁房基二十丈除自占九丈外餘給京旗蘇拉俾之壤錯而居習於耕種雖京旗安土重遷當時或加虚謗然旣移之後比户樂業澤被至今伯都訥城東舊有園荒二十餘萬晌道光四年奏請仿照雙城堡開辦五年招民認荒以治本於農務兹稼穡八字編號劃地名爲八號七年報墾一千五百餘户安置一百二十七屯嗣後民居益密度土益宏近來該廳所治號稱富庶總計蒞任吉林先後十三四年始終屯務勞怨不辭卒能闢土開荒兵農樂利邊防鞏固户口阜繁此外建義學以篤教儲倉穀以備荒善政良規不勝縷指此該故大學士富俊之大有功於吉林也又已故黑龍江將軍德英蒙古正藍旗人初隨原任副都統依興額在淮北等處勦辦捻賊威望卓著同治四年盜首徐占一痦痣李鳩衆三千由昌圖竄農安長春時金匪山匪回匪土匪乘間颷起德英以阿勒楚喀副都統署吉林將軍事時官兵征調東南省城無兵餉復積久人心岌岌訛言四起該新將軍招募獵户站丁鄉民合之鋪勇捕役回民共二千餘名日夜訓練又激勸紳商得捐輸銀七八萬兩以资飽騰乃部署未定而伯都訥各城於五年正月告陷馬傻子王洛七者著名劇盜裹脅萬人屯聚巴延鄂佛羅地方圖撲會城副都統富爾蓀督兵外剿兵餉戰守事該故將軍坐鎭肆應隨機立斷又以單騎出城布置營壘曉夜巡邏喋血登陴會垣故無城土埤不足守賊距七十里聲言某日攻城居民將潰該故將軍曉諭安慰力籌守禦申戒鋪勇持械執器羅列壯威並宣言京兵三日而至飭取以供億聲張示幾徧賊探有備濳遁北竄時協領穆克德布原任將軍富明阿令黑龍江將軍依克唐阿分剿省西遂急調北剿擒渠殲滅以故伯都訥各城於二月一律恢復而該故將軍於三月以憂去職矣至今談當時兵事僉謂微該故將軍設計守禦則會城必失而日後亦難肅淸夫以無兵無餉之危城當萬餘狂宼之環伺卒能外規内鎭保全重城雖蒞任四五日而軍民賴以安全以故原任大學士左宗棠奏疏中稱其署吉林將軍時值馬賊肆擾能守戰省會保固無虞跡其功勳實足與故大學士富俊後先不朽紳等擬捐建專祠以伸報嚮等情復據八旂恊領富隆阿等十八人臚陳原任黑龍江將軍德英事實核與紳士張光鼐等呈詞大致相同一併請奏前來奴才等伏查故臣富俊德英立功吉林一則開屯安民樂利無旣一則危城堅守保全實多偉績奇勳早蒙列聖洞鑒今因輿情愛戴官紳等聯名公呈合無仰懇天恩俯准已故大學士富俊已故黑龍江將軍德英在於吉林省城各建專祠春秋由地方官致祭列入祀典以彰忠藎而順輿情之處出自聖主鴻施理合恭摺具陳伏乞皇上聖鑒訓示謹奏奉硃批另有旨欽此○○長順等片再據吉林滿洲正白旗恊領艾隆阿禀稱該旗休致原任吉林鳥槍營統轄叅領花領頭品頂戴記名簡放副都統札拉噶圖巴圖魯　海前在軍營打仗疉受頭等槍矛重傷兼受潮濕左膀左骽筋骨作痛自奉撤回旗後傷痕愈加沉重動履維艱迨光緒六年因傷疾復發休致奉旨賞食全俸嗣經延醫調治終未見痊延至八年六月始行身故並歴述該故員生前事蹟禀請核辦前來奴才等查故員常海自咸豐三年由前鋒委官出征安徽河南直隷山東轉戰山西陜西等省陣斬逆首疉克名城洊陞專閫之職迨奉撤回旗休致竟因傷疾復發溘然長逝回溯前功殊堪憫惻合無仰懇天恩俯准將已故記名簡放副都統札拉噶圖巴圖魯叅領常海照軍營立功後積勞身故例賜卹以慰忠誠而資觀感出自愈格鴻慈除將該故員履歴咨部外謹附片具陳伏乞聖鑒訓示謹奏奉硃批兵部議奏欽此○○長順等片再查吉林東西北三路站務現多廢弛奴才等雖隨時整飭終未盡祛積弊推原其故實緣領催未能得人查站中各務雖歸筆帖式承辦而筆帖式係由各司揀放俸滿卽須陞轉不如領催之專且久是領催一缺之不可不愼其選也明矣向來站中領催缺出卽由各站丁揀補並不拘定一站雖爲疏通領催補缺起見殊不知以此站之人充當彼站領催遇有私弊往往扶同徇隱不肯訐發蓋站丁之疾苦與站務之疲敝本與彼痛癢不相關也奴才等再四籌度擬請嗣後遇有站中領催缺出卽由關防處當差之站丁與本站站丁揀補不准他站攙越庶領催可期得人而於站務實有裨益如蒙俞允請旨飭部立案施行奴才等爲整飭郵政起見是否有當謹附片陳明伏乞聖鑒訓示謹奏奉硃批兵部議奏欽此○○長順等片再查五常廳蘭彩橋丈出學田隱匿地畝前經奏明以天德裕文一堂自留者悉數追出歸公其天德裕轉　者由天德裕名下追繳荒價奉部議覆咨行分别追繳轉飭遵辦在案嗣據天德裕執事人邵殿元呈懇請將學田浮多地界内修蓋房屋井眼折價抵充荒價等情當經札飭吉林道委員前往勘估去後兹據吉林分巡道訥欽轉據委員准補長春府經歴謝鏳禀稱遵查天德裕歸公地畝共計三叚周圍數十里其中林木哈塘甚多佃户散居不成村落均係就地棲止此次帶領鄉約親詣各處按户確查其上等草房共六十七間中等草房共一百八十四間下等草房共三百七十九間水井共五十八眼按現在價值酌中估計上等草房每間值市錢三十千中等草房每間值市錢二十千下等草房每間值市錢十千水井每眼值市錢十千開單造册請核辦等情由道轉詳前來奴才長順覆查無異惟此項房井可否准予折價備抵荒價之處除將單册咨部查核外理合附片陳明伏乞聖鑒敕部核覆施行謹奏奉硃批户部議奏欽此○○長順等片再查前奉户部咨議覆丈淸五常廳蘭彩橋學田隱匿地畝分别追價升科一摺今將原領學田地畝妥議章程用垂久遠等因當經轉飭遵照在案兹據吉林分巡道訥欽詳稱此項學田三十五方前已派員丈明僅止熟地四百八十七晌六畝七分其餘均係生荒是學田徒有三十五方之名而無其實現擬由天德裕歸公熟地内撥足學田熟地三十五方此外歸公之地尚餘熟地三百六十餘晌生荒五千晌上下統由官中丈放收取荒價招佃升科至學田熟地　有舊佃承　查向來紳士收租章程每晌收糧一石五斗每石折市價三千文以致佃户屢因欠租撤佃現旣劃撥淸楚將來能否照舊交納尚須試收數年再行酌定租數惟該學田原爲吉林長春伯都訥三廳公産此次定章擬請先將此三十五方於五常廳額徵地内剔出歸入該廳徵册内另立學田名目每年租糧責成該廳代收除大小租賦若干應由該廳扣收照章分别作爲正供並徵收人役工食外所餘地租按照市價折銀由廳解交道署兌收專欵存儲以備提用按年所收銀欵統作十成覈算吉林府爲省會旗民應試者較多應得四成伯都訥長春紳士有捐助之地伯都訥廳應得三成長春府二成五常廳係作落地方應得一成將來各該處書院文廟義學等項有應行用欵之處由該處紳士禀請府廳備文請領如有餘欵作爲通省賓興善舉之用統由道署發給免滋流弊所餘歸公　地每年租賦另欵存儲應俟生荒升科屆限一併另議妥章再行詳請報部等情前來據此奴才長順覆查無異除咨部查核外謹附片陳明伏乞聖鑒訓示謹奏奉硃批户部知道欽此 
 
