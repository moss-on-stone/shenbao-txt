# 1891 - 84 - 4906443

 

Page 1

 
 
[廿四史全書告成] [  圖書集成局啓]  
　　本局所印廿四史第一第二批出書經已布告同人早邀鑒及兹第三次亦已告竣計宋史明史一百本校讐裝釘精益求精盛以木箱尤爲古雅連前出者共計三百九十二本裝成三箱每箱收回價洋銀六角敬告有股諸君及早持票取書俾得先覩爲快焉 
[隂隲果報圖注] [  點石齋啓]  
　　隂隲果報一書乃文帝救世婆心現身説法仁濟善堂特倩吳君友如精繪成圖逐句注釋每句兩圖一善一惡善者可勸惡者可懲顔曰隂隲果報圖注交本齋石印以廣善緣書祗一册工亦從亷圖畫旣超妙絶倫楮墨更精良無比刻在開印指日成書倘有賞鑒名家樂善君子本淑身以淑世由盡性而盡倫翰墨有靈功德無量如欲附印分送尙祈及早示知請賜諾金幸無吝玉 
[勸募順直山左急振啓] [  申報舘恊振所同人拜手]  
　　順直山左洪水爲災自去年四月以來一片汪洋數千里盡成澤國災民遍地轉徙死亡男女屍骸蔽江而下其幸而不死者飢腸轆轆全無粗爄下咽有不視息難延漸將告斃者乎伏念本舘勸辦賑捐而後江浙福建諸省俱蒙大君子慷慨輸金今兹畿輔巖疆齊魯名境遭兹顚沛何忍不復解囊特肅短箋附陳苦狀如肯玉成美事巨欵慨施則作善降祥福報可操左劵己 
[論抽捐修隄書張制軍譚中丞奏摺後]  
　　厘捐爲國家萬不得已之政而隄防於地方實有保障之功封疆大吏上顧國計下念民生以爲抽收厘捐所損尙小隄防潰决爲害實大以其小損備其大害未爲不可於是遂抽捐以修隄取之於民用之於民下旣有以保民居上亦有以紓國帑誠亦一時之良策矣然人情居安則忘危凡事積久則生弊卽如咸豐之初湖北安陸府屬獅子口潰决襄河横流直由潰口冲入民田至下游始繞歸大河正流淤斷船行不歸故道其問所過木樁石碑及房屋墳墓撞壞者甚多舟楫阻滯沿河一帶貿易日衰當此之時不特居其地者有蕩析之憂卽經其地者亦孰不有沈淪之感苟有可以禦此患者雖使人出數百船出數千當莫不欣然資助慷慨樂輸况極大之船不過每船三千四百文而止孰不樂於輸捐乎洎夫鍾隄旣復歲修有資二三十年未嘗遇昔日之大災農夫安于野商賈安於市春耕秋歛問雨課晴而已不必有意外之虞也舟楫往　懋遷有無而已不必有意外之虞也昔之曾受患者至此或老而死或散而至四方後生小子見今日歲修此隄之安不見昔日未修此隄之險以爲安瀾之慶水性固然非隄之能爲力也而厘捐猶遇船必捐仍無已日安能不出怨言蓋安居已久固已忘昔日之危矣至於厘局中人則本以抑勒商居爲常技設立此局之初適當水患正急之際上憲爲保全地方起見念此下民日憂昏墊而庫欵支絀莫可移挪我旣不能爲民請命别籌良法以堵災而卽以百姓之財禦百姓之患於是事則實事求是欵則涓滴歸公官之取諸民焉曰我非有私意將爲爾消此水害也民之輸諸官焉亦曰宫非有私意將爲我弭此水害也以此抽捐雖重民無後怨治爲時旣久隄工已固則有挪移此欵暫作别用者有以隄未大決需欵無幾而稍稍侵蝕者厘局一差往往爲上憲調劑貧員之地凡有厘局無不皆然則此局當亦有然旣以此差爲調劑則凡得此差者能不於此中别求生發而僅恃薪水爲養赡乎旣欲别求生發則司事之得賄委員之侵吞凡厘局之弊竇該局恐亦難免耳當民心忘危之候又值厘局弊甚之時其爲捐也與初創之時固有大不同者此余御史所以奏請飭查也余御史奏獅子口設立船厘近年捐數加增且又每遇船隻留難苛索以致長河上下人皆視爲畏途請飭密查或子撤免固亦爲順民起見然此捐乃修鍾隄之專欵鍾隄長亘九十里爲鍾祥及下游七州縣民命田廬之保障每逢迎溜頂衝各叚危險萬狀臨時旣須搶護平日尤賴培修近年來每因經費不敷時須借欵修復有此專欵尙憂不足倘一經裁撤則長隄九十里爲下游七州縣之保障者將何所恃以爲壅堵培築之費若照從前章程按畝派興修之費則弊且甚於厘捐且早已奏明裁汰此時亦難以復行各庫均皆支絀又無另欵可籌倘復將船厘裁撤不將束手視長隄之壞乎夫舉事必當權衡其利害鍾隄之利保障七邑大利也船厘之弊小害也苟得略爲整頓卽不難去小害而全大利初辦船厘章程船隻有大中小之分小船自一百文起中等船以次遞加一串二串有零不等大船至三千四百文而止日後船名加多式樣加大故捐數亦加增盖開辦之初正兵燹之後長江梗塞船隻稀少故爾時船名僅四十一種至今日則增六十餘種式樣有大小不同捐數亦多寡不一民間不知其故安得不起猜疑乃昨閲張制軍譚中丞奏摺知各船捐數已一體核减多者减去三四成少者減去二成仍令小船自百文起大船至三千四百文而止至多不得過原刊碑記之數仍照初辦章程商貨滿裝全抽半裝折半空船槪不抽收將定章揭示局門刊立碑記以免司事巡丁之藉端滋擾而又力求撙節欲以節省之項抵减成之數如是則隄工有着商力可紓民自無可議矣蓋旣無别　可　則隄旣不可不修厘卽不能遽撤大吏爲國計民生起見固不得不求兩全之道也 
[上苑鶯聲]  
　　總管内務府大臣爲咨行事所有八旗秀女現奉懿旨着於二月十四日寅刻在瀛秀園内儀鸞殿選看欽此相應咨行户部查照辦理並仍於十三日晚照例　車由三座門福華門帶入按定例選看八旗秀女分别指封主位指婚近支王公向令入選秀女咸服冠鈿女母跟隨乘車先赴本旗地方會齊由該旗按次排列帶入地安門至東沙灘交由户部官按旗排車卽令跟人坐於車内秀女在外至神武門由内監引入宫内此次皇太后駐蹕西苑入選秀女無庸在本旗地叚會齊逕往東沙灘報到由本旗排列序次帶出地安門繞進西華門方由户部按旗排列至福華門由内監引入南海備選跟入車輛則在該處伺侯云○神機營右翼驍騎抬槍隊幫操額勒洪額病故出缺經總理營務處繕單稟請管營各堂憲點充是缺經慶邸等諭令左翼驍騎馬隊正營總乾清門二等侍衞鎭國將軍延祺升補右翼驍騎抬槍隊幫操等因由總理營務處檄飭馬步各隊一體查照○步軍營左翼翼尉連祥已准開缺所有左翼翼尉仍令左翼委翼尉烏什哈署理具烏什哈所充左翼委翼尉自應委員接署以專責成經大金吾三堂憲委令正白旗滿洲恊尉花翎三品頂戴聯桂委署已由提署飭知各官廳查照矣○署廂藍漢都統漪貝勒於本月初九日已時 
 
 

Page 2

 
 
在堂子胡同北寛街該固山衙門内挑補各甲領催馬甲敖爾布養育兵等缺並考騐送放鑾儀衞整儀尉人等步箭以憑保送揀選又正白滿都統伯邸定於本月初十日辰初在地安門内雁翅樓考騐正白滿送放鑾儀衞整儀尉人等步射以憑保送入揀○東四牌樓北十二條胡同迤東王駙馬胡同某鉅公宅内於月初某夜有盜十數人躍上墻垣入室搶刦所失金表珠寳赤金首飾等物約值萬金次日將步營各官傳集諭令速緝贓物又彰儀門内大街揚州會館内於初十夜被賊由屋頂挖孔入内幸知覺尙早未被竊去一物賊有綿袄一件遺在屋上當於習晨報知本管菜市汛首府請爲查緝京師盜賊之多亦可見矣○沈眉叔副憲奉命視學閩疆所筦左翼覺羅學一差有稽察功課啓迪學生之責未便久懸經吏部開具三四品京堂漢員正途出身銜名清單於二月初九日具奏請派奉硃筆圈出宗人府府丞陳彝欽此○新授兩江總督劉峴莊制軍遵旨入都陛見已於初八日午後到京暫寓東安門外賢良禪宇敬繕恭請皇太后皇上聖安摺各一分緑頭銜名牌一張差官於初十日子時齋往南海分交奏事軍機二處遞入制軍衣冠乘輿於丑刻往西苑門外與廷臣之相識者少敘契闊卽由奏事官傳旨令於第一起進見上於勤政殿垂詢時事制軍撮要上陳旋卽退出回寓小膳畢往拜當軸諸鉅公旋接樞垣知會奉旨劉坤一着於十一日預備召見○禮部示頭傳景山官學候補教習張澍宗室官學候補教習陳龍光八旗官學候補教習上官華蓋鄒國楨等知悉限三日内親身赴部驗到携帶筆墨當堂塡寫親供覈對筆跡 
[一夕兩火]  
　　蕪湖洋碼頭以下地勢低窪每遇江潮泛漲平地變爲澤國及秋高潮落又現一片清淨土外來貧户及駄米小工咸就此處搭盖蓆棚縱横櫛比一望如蟻穴蜂窩本月初十夜更魚兩躍若輩由輪船散工歸來飢腸雷鳴呼飯大嚼一時手忙脚亂將洋油燈帶翻以致炎炎上熾不可向邇一霎時烈燄騰天照耀街市附近茅屋極多且逼近練軍小營營弁饒守戎急率兵丁奮勇直前設法施救一面彈壓居民囑勿驚慌亂竄致被匪徒搶物幸其時天靜無風祝融氏不戰而退然百萬茅龍不待波浪掀翻早已破壁飛去矣是夜一點鐘時河南四關西首又報火災起自打篾纜店延及東鄰西舍共四五家後幸洋龍麕至水勢暴注火焰始衰 
[鳩江春泛]  
　　蕪湖縣王玉如大令於本月初四日晉省公幹旋於十一日回署○新關南卡委員陸秋帆少尉差滿經成觀察遴委候補布庫大使張學臣庫使接辦業已進卡視事矣○洋務局帮辦委員姚少海參軍經省憲檄委署理六安州篆行將赴任所遺是差遴委何人接辦俟有明文再錄○需次人員淪落者多全恃春秋兩季例差以爲調劑故每届委期聽鼓者昕夕探信有如秀才之望榜此等情景當局者不自知而旁觀者視之殊覺可憐可笑本届春秋委差道署於本月初九日揭曉計牙帖驛站班管三項共委五十員除有長差不計外隨班聽故者一榜盖賜及第並不遺漏一人可見成觀察之待屬吏不啻慈航普渡矣○招商局某輪船前次由滬往漢船中帶有圖書集成一部被蕪湖洋關查抄提去嗣經書主在漢得信函託招商蕪局代訴原委請予給領當奉税務司諭以偌大箱件在滬並不報關殊屬非是着繳税銀二十五兩以示薄罰書交原主領去○駐防江口練軍小營自前年北京輪船被匪滋事奉調來蕪藉資彈壓迄今數載弭盜安民深得其益營中紀律森嚴平時除巡哨防守外日以操練爲事近届春操訓練愈覺認眞每日晨曦微露卽聞鼓角聲帳下健兒在校塲試演各陣極五花八門之觀每日早晚操演兩次見者咸歎爲節制之師也○長江水師提督李與吾宫保年例仲春出巡上下江查閲營伍本届先就附近檄調大通蕪湖裕溪金陵中營水師齊集太平府大校塲傳令十四日四營會操一時士聯膍虎陣布風雲壁壘森嚴不可逼視宫保親登演武臺考校優劣賞罰嚴明揀罷各營拔隊回防傳聞宫保出轅約在本月下浣云○客有從宣城至蕪者談及去臘有某案盜犯首級一顆照例傳送犯事各州縣懸挂示衆繼由建平縣遞至宣城甫經懸出夜問卽被人竊去踪影全無陳邑尊歸咎地保不應疎忽若此諭令從重笞責一面派差密訪迄今猶無頭緒也異哉 
[黔撫莅申]  
　　貴州巡撫潘蔚如中丞由漢口乘江通輪船東下於昨日午後駛至申江在金利源外浦中下椗江海關道聶觀察提右營劉叅戎陞任定海總鎭陳恊戎松海防劉司馬上海縣陸邑尊以及印委各員均乘小火輪船渡至憲舟遞呈手版鐘鳴五下江通始得攏岸中丞卽乘輿入美租界北河南路天后宫畔行轅 
[祖餞榮歸]  
　　英正按察使連厘君總領事官許士君解組回國迭詳前報本月十七日晚駐滬英國各官商醵貲在總匯設筵餞行以工部局董怡和行麥基嘉君爲首事座中有約各國之總領事官領事官等咸在並請上海道聶觀察上海縣陸邑尊會審公廨蔡太守徐蘭齋繙譯赴宴賢主嘉賓中西咸集共有一百十六人之多可謂盛矣正席後高挂國旗並有西樂一部凡十七人當由麥基嘉君起宣頌詞舉爵勸進酣飲至十二點鐘始行席散二十一日聶仲芳觀察亦假味蒓園設席爲連許二君祖餞以盡地主之誼而昭輯睦之情並柬請署理正按察使兼署總領事官默挖特君兩副領事官滿君佩君繙譯官富有正副税務司工部局董麥基嘉君而陸春江明府蔡二源太守徐蘭齋繙譯及園主人張叔和觀察與焉席上美酒佳殽中西並陳聶觀察撰頌詞在筵前宣讀云列位請聽本道今日會同陸大令蔡太守勸上各位一樽係爲申敬二位在滬久駐不日將欲榮旋拜受貴國酬庸優典致仕家居仍食朝庭之俸溯早年貴國商人來滬極多生意大盛貴國朝庭以生意暢旺案件必致繁多恐貴國領事各官或有未能熟諳條律碍難訊斷是以復行添設刑錢使司衙門本道等蒞任以來僅與貴國刑錢使司連大人交涉連大臣於任内辦理一切案件均能持平以德望服人各項官商無論大小均深敬仰本道等曾見一最要之案原告華人案獲申理敝國人所以咸知在貴國刑錢使司衙門原被兩造無論何國何項之人均能照公允辦理許大人由貴國受命來華垂將及世歴任九江漢口上海等處洊升至總領事之職中西各位均深敬仰性極和平心極明正遇有難辦之事均能紆徐不迫有議論之事均能切實中理有須行索償之事均能斟酌適平敝國無論何官遇有交涉事件俱極敬仰敝國之人凡厚交者分袂時俱有依依不舍之意是以本道等刻下須與連許二位大人把别不覺黯然神傷惟盼二位身體康强諸凡順適而已裴正税務司用英語譯誦一過連許二君亦以祝詞申謝酒酣後並在園中隨意遊覽時玉蘭花盛開春風披拂令人心暢神怡席間中西各官十四人共照一相以誌鴻泥遂各駕輕車賦陌上花開之句 
[縣示照登]  
　　欽加同知銜正任江甯縣調署松江府上海縣正堂陸爲查案曉諭事案奉淞滬捐釐總局憲札開奉蘇撫部院剛批局詳牙捐收數日絀請分别勒限嚴催並呈章程請示由奉批據詳已悉仰卽移會蘇潘司轉飭所屬各州廳縣一體遵辦等因到局奉此除分别移行查辦外抄詳頒示飭縣遵照按户查催並確查境内如有無帖私開售帖曚頂牙行計共若十分析造册呈送押令捐請部帖倘仍任意玩延卽行由縣照章嚴究等因業將奉發告示分帖曉諭並給諭牙承稽查在案誠恐日久玩生合亟查案示諭爲此示仰諸色牙户人等一體遵照爾等須知開行必先領帖白拉例禁　嚴凡有欠繳捐銀無帖私開及舊帖曚頂之户赶緊備銀赴局捐請部帖倘敢延玩一經查明或被告發定提究辦决不寛貸各宜凛遵毋違特示 
[訊究銅洋]  
　　西包探紀林華包探何瑞福往順源錢莊搜查銅洋已列昨報昨據該包探將一干人並銅洋帳簿大剪刀鐵鎚鉛餅等件呈案禀稱王金奎屢次混用銅洋去年七月間被探夥所見上前拘拿反誣拆梢今又至押鋪以銅洋贖物被押鋪夥看確兩相爭閙適小的經過拘至捕房詰問銅洋來歴據言在順源錢莊兑來遂同西包探前去搜出銅洋及各種器具押鋪夥稱王金奎已有四次混用銅洋因此留心察看 
 
 

Page 3

 
 
扭交包探王金奎供引翔港人洋係勤泰店交付不知是銅質及至押鋪贖物忽被交捕後包探逼説來歴不得已説出順源錢莊其實該庄所收銅洋係下爐鎔化提分銅銀英律師威金生之子小威金生同繙譯曹吉福到案稱順源錢庄原有招牌書明專收低色洋銀金銀首飾鎔化等字樣盖收下之低色洋銀或有夾銅夾鉛者便用鐵鎚敲開爐係鎔銀所用大剪刀係剪元寳及碎銀所用帳簿均已起案兑下低色洋銀並非兑出害人請爲察核蔡太守問包探曰爾等曾見招牌乎答稱招牌亦已起到太守鑒閲之下問該庄孫沛山曰爾庄旣收低色洋銀鎔化並不兑出惟低色洋銀從何處收來如何鎔化提銀低洋有幾成銀色孫沛山供籍隸鎭江以股東而兼執事所收低色洋銀併成三四十元鎔化一次或至百元鎔化二月十四日鎔過一次計夾銅夾鉛共三十五元鎔成足銀十六兩有零向銀爐兑得洋二十三元有爐坏帳簿請閲太守閲簿果有此帳問爾旣將低洋鎔化提銀理合寫明低洋若干元鎔見銀若干兩旣稱將銀兑與銀爐得洋二十三元銀爐是誰家答稱銀爐可以傳問銅洋係門市逐日收下亦有同業中人交兑者又有助充賑濟交來鎔化者現兑錢庄向不寫明某户兑下祗寫收下次洋若干付錢若干而已又訊夥計包祥雲顧炳雲王書生等供詞相同太守再四研詰各執如前小威金生請將孫沛山包祥雲顧炳雲王書生等交保候訊太守謂包顧王三人准其交保孫沛山理應暫押俟細查各帳簿如果係收下鎔化並非出兑害人尙可從寛辦理孫沛山堅稱實未將銅洋出兑現患癆病押在捕房不堪其困乞恩交保太守不准飭將起案之銅洋及一切傢伙交捕房帶回包顧王三人先行交保孫沛山暫押候示訂於禮拜四覆訊 
[攘利興戎]  
　　寍波人侯慶瑞向在滬上承辦天津各號米包邇有本邑浦左唐橋人趙貴榮混名石臘阿桂者串得金海陸金勝陸金榮等謀奪此業各津號不允趙等因之懷恨時思有以中傷之前日與侯途遇卽被簇擁至新會舘外糾衆攢毆侯力不能支受傷倒地旋有其姪萃增奔至雇人舁至十六鋪巡防局呼寃局員略詰情由著赴縣中控訴陸邑尊提訊之下侯供稱小的年六十一歲原籍甯波慈谿縣久在治下承辦天津米包趙等謀奪生涯致肇此釁萃增供稱小的今午突聞胞叔被人毆急飛奔而去伊等已逃逸無蹤矣邑尊騐得侯右肋受拳傷三處諭令明白具詞聽候查提嚴究 
[英界公堂瑣案]  
　　包探張松樵稱蘇婦陳顧氏投捕房訴稱伊女名阿鳳甫八歲被鄰人方阿全領至泥城外强姦捕頭命小的提方阿全詰問祗認玩耍不認行姦曾送阿鳳至醫院騐明尙未受傷據孩子陳寳寳等言見方阿全令阿鳳横臥在地行非禮事因阿鳳哭喊並未成姦今特送案請訊陳顧氏申訴前情並稱與方爲鄰阿鳳小腹痛甚盤問之下始言被方阿全强姦告知方母置諸不理故報捕房務請究辦阿鳳供方阿全令我仰臥在泥墩旁方便脱褲合臥呼喊始罷陳寳寳甘阿大甘阿二同供我等皆係鄰居常至泥城外挑馬蘭頭菜昨日見阿鳳與方阿全事方阿全供小的蘇州人年十七歲父殁母存現作小本營生與阿鳳玩耍並無别故蔡太守命方阿全站起見其身材長大太守謂如係强姦罪名綦重飭將方阿全押候移縣訊究諭陳顧氏挈女投質○大姐連氏稱昨日在路突遇沈雲生等阻住調戲與論逞蠻適巡捕至拘拿送案特來質訊沈雲生供在扇作習業因事出外不敢調戲大姐顧掌全陸金奎同供皆是蘇人同在玉器作習業昨向師父領錢出外洗澡不敢與沈雲生滋事蔡太守問華捕當時如何拘拿華捕稱大姐大聲呼喊巡捕沈雲生等紛紛逃避小的奮力追獲大姐言被伊摸乳調戲太守問何人爲首答稱沈雲生當先阻路顧掌全陸金奎糾纒不休太守判沈雲生顧掌全陸金奎等各枷十四天發頭門示衆○虹口捕房管門華捕稱管押各犯中有張槐山者言有老犯沈阿桂用銼刀私銼鐵栅勢將中斷禀明捕頭查視屬實究問沈阿桂反稱張槐山起意購買銼刀如係張起意安肯向人知照明係沈阿桂挾恨誣扳張槐山已被各犯將頭顱打傷今將各犯送案請訊張槐山供沈阿桂托小的寫信至杭州囑令伊子購買銼刀小的不知作何用處且畏伊兇横不得不從及伊銼鐵栅意圖逃逸恐被株連知照巡捕查究又被毒打受傷沈阿桂供杭州人因犯竊案管押捕房張槐山起意圖遁與小的商寫信致杭州買銼刀王海山供與同華捕稱巡捕頭三次向沈阿桂訊問沈供詞前後不符查明沈阿桂先銼鐵栅後因力乏由王海山接錘如是者己有二日蔡太守謂張槐山係本邑人尙有家屬如欲買銼刀何必托沈阿桂寫信至杭州明係沈阿桂嫁禍判笞沈二百板加押一年王海山加押三月並諭捕頭將張槐山另押一處免受别犯凌虐又據包探王阿二稱積竊楊錦芝到捕房有洋六元交與押犯名三大者被老犯王利舟沈阿寳周洪發新犯劉和尙等所見誤以爲規費謂三大不應獨吞遂將三大毒打受塲甚重現送醫院醫治不能投質今將各犯送請訊究楊錦芝供詞支吾王利舟沈阿寳周洪發劉和尙等不認行凶太守飭將楊錦芝等仍交捕房帶回俟三大投案再行訊辦○捕送周福順毛裕順陳阿生等請訊周福順遞禀聲稱現在同和西衣店爲夥前日收帳有鈔票洋四十餘元途遇同業之毛裕順約同啜茗又遇陳阿生閒談陳見我有鈔票邀至泥城外鄉間小賭陳輸洋三元將對時表作抵後言措洋取贖邀我同去收洋行至半路忽大聲言我奪伊對時表强欲取去爭執間由捕拘案毛裕順供與同陳阿生供與周毛二人爲友在茶肆中相遇約同往賭我輸洋三元伊等定欲將表作抵商懇不依因之口角蔡太守謂周福順毛裕順旣爲手藝不應聚賭問陳阿生作何生理答稱無所事事太守判陳阿生笞責一百板管押一月表給還周福順毛裕順各押七天以示薄懲○包探張松樵稱緝獲竊賊王春亭詰得曾竊萃利輪船上之寗綢馬甲馬褂北京船上之羽綢皮馬褂贓均吊到另竊江孚輪船上之對時表已質洋五元亦已吊到失主均未到案王春亭認竊求恩蔡太守判枷號一月期滿管押三月贓存捕房俟失主認領押鋪夥稱對時表旣無失主認領求請發還太守謂如兩禮拜内仍無失主認領准其給還○包探黄四福稱竊賊王雲海遞回原籍又來滬上爲此拘案王雲海供前因犯竊奉判遞回江北實因度日艱難故又來滬不敢再犯行竊蔡太守謂旣已遞籍豈容復來判笞二百板仍行遞籍○包探秦少卿稱南潯人張春和携銅洋至曹益大紙店混兑當被看破交到捕房詰伊來歴支吾莫對况張前因混用銅洋拘至捕房捕頭見其人尙誠實但將銅洋劈毁人卽開釋不料其仍蹈故轍曹益大申訴前情銅洋呈堂張春和供洋在原籍帶來不知是銅質惟求恩恕蔡太守判張春和笞責一百板管押一月銅洋劈毁 
[法界公堂瑣案]  
　　日前范雲生訴稱去年十一月小的憑媒納英租界新興里内王劉氏之女雙林爲妾曾出身價洋銀三百元今歲正月初五日小的因母病而回雙林經其胞兄王榮清領去掯不放歸小的親自往迎王紏同數無賴將小的擁至某茶寮中聲稱若欲雙林爲妾須再出洋銀三百元請賜提懲以儆横暴葛同轉飭包探王榮培持票往拘昨晨該包探禀稱小的奉諭往提雙林突有數流氓出阻小的喝令散去見雙林躱於梯下帳後嗾使其母王劉氏逞蠻因將王劉氏雙林及王帶至案下范呈娶雙林之庚帖伸訴前情同轉研問雙林曰爾於何時嫁范爲何不願回家供稱小婦人因大婦甚爲兇惡不得已而思賃屋另居范不肯依是以濳回母族問范旣娶爾諒愛爾如奇珍尚何畏大婦之兇惡乎答稱范時時在外不知家内事情同轉問范曰爾旣納小星須另設臥房方不致爾妻隱懷酸意答稱家中本有兩房王供稱去年七月范央媒説親至十一月始文定及嫁後小的從末到過范家實因妹子屢遭大婦所毆以致逃回家内同轉謂爾妹旣已售洋三百元則係范家之人矣如或不安婦道理應受范家管教爾竟敢乘間騙回家内勒索洋銀豈將以爾妹爲貨乎着一併管押候傳到范之左右鄰再行質訊○晋昌煤炭店主婦祝魏氏挈學徒王永　訴稱小東門外餅師童得勝已交易三年之久矣日前購去煤五十斤俄言短少七斤令王重行秤過王往查看則煤已用去些微不料童突糾同無業流氓某某及划船户陳六子逞蠻恣横勒罰煤二十担約值洋銀十三元王懼其兇燄回店取給洋銀十元童分 
 
 

Page 4

 
 
得西元猶不滿其欲壑又至店中紛擾口稱前罰之數尙屬不敷可再出十三元始得免豐干饒舌小婦人以店中受虧不起急呼巡捕將陳扭入捕房今特解送案下訴畢適捕房中將童送案葛同轉問　少煤斤儘可索補爲何糾同痞棍訛詐洋銀光天化日之中能容爾横行無道乎供稱此事有盌攤主王國炳在場請大老爺傳問可也同轉令將國炳傳進問爾與陳等詐得多少洋銀王稱國炳並不勒索洋銀實在旁邊勸解童惡其亢直是以誣扳其實的是好人斷不黨同索詐同轉謂旣不拆梢可卽退去童陳押候各責一百板以儆○釋圓明投遞禀詞控稱僧人向在治下後新街賃屋一椽　奉佛像以便善男信女隨喜拈香前日因脛骨腫痛在鄰人馬光裕所開祥記烟室呼吸烟霞驀有陳芝泉者手持絲帶一條向僧人求售僧人取而觀之陳估伸手攫去銀對時表是以將陳扭案請賜究追葛同轉問爾知陳素有劣跡乎答稱陳專製僞熊胆倩僧人代繕僞信稱杭州某欒鋪寄至申江某來店謊騙鄉人受其害者不可以僂指計馬知其不正不肯開燈同轉曰出家人應在深山古寺虔脩梵行烏得來此開設佛店引誘愚夫愚婦藉此騙錢豈我佛如來肯在此汚穢世界乎隨問陳是否竊表供稱前禮拜四有某僧囑小的代售絲縧小的持至祥記烟館見此僧與梁姓對榻横陳另有烟客七八人類皆昏昏如醉據云僧失去一表小的過癮而出不與交談禮拜五又去吸烟並未言及此事洎禮拜六馬向小的問及失表之事小的因被誣爲竊心不能旨與之忿爭致被拉破衣服同轉着押候傳馬訊核某京貨店夥周陽春偕車夫陸仁川訴稱前日雇陸車由新北門吊橋下裝洋燭五箱忙亂中失去一箱查無影響偶向素識之扒兒手某甲追問據稱係積竊顧章章所竊尋顧向詢直認不諱許於晚上送還及晚竟不送來是以送案請究通事稱顧有兄弟二人專在護城河一帶作剪綹生涯前已屢次送懲有案可檢葛同轉問顧曰洋燭藏在何處爲何匿不交還供稱小的雖與柳下跖爲儔然規例甚嚴不竊店家之物問誰人之物爾始竊之供稱小的前經敗露後已稍稍歛跡目下惟鄉愚無識者偶入小的之網羅若略有聲勢之人不敢向之動手矣同轉怒謂實屬混帳判令押候笞責三百板遞解回籍通事稱小車夫朱光炳積得車責三百文順道回家存放路經八仙橋畔被十二歲小流氓王富金張金寳等四五人團團圍住奪取其錢朱駭極狂呼經某號捕追獲兩人送案請究王張供稱小的等見有素不相識之人在彼搶錢因之解勸葛同轉謂邇來小流氓犯事者日有所聞若不嚴懲恐此後益無忌憚矣遂判令押候各責手心二百下○通事稱趙李氏家在揚州年方二十黎明時往來於老北門一帶啼哭不休巡街捕向問情由不肯直道因之帶入捕房送解案下葛同轉問爾家住何處與誰來此有何抑鬱竟日悲啼氏仍默不一語某包探知其聽不分明尋到一江北老嫗令其傳語始稱小婦人於去年十月隨丈夫趙福夫弟趙某姊夫張巨才來滬借住城中昨日丈夫一去不歸小婦人出外訪尋迷失路途是以啼哭言畢淚如雨下問爾家中尙有何人丈夫在城中作何事業答稱父親李紅觀現在揚州丈夫向操香店業現年二十五歲在上海趙姓家訓蒙同轉着還　捕房待傳夫來認領○包探　榮培禀稱小工王阿如包阿五同在法公司某輪船掃除船底日前竊得魚翅六片海參一包得至英租界求售事經小的等查知解送來案原贓早經公司中人領去矣葛同轉問爾等於何時起在船工作意者其專發不明不白之財乎供稱小的等於今正起在工頭桂興處執役初次行竊尙乞恩寛同轉判令各責一百板○包探郁庭湘禀稱趙阿大竊得皮夾一枚送案請究趙供稱小的在西人操兵處拾得葛同轉判令押候掌頰八十下○通事稱楊世清藉喚售　薺爲名用骰子糾賭前日在八仙橋賭錢經某號巡捕拘案葛同轉曰鄭家木橋各賭攤業已一律禁盡爾竟思遷地爲良乎今當以獨桌欵爾請爾一嘗筍乾和肉滋味遂判令笞臀三百板枷號兩月○金利源管碼頭巡丁朱慶慶訴稱周榮卿前在新盛輪船當茶房後因不甚穩妥以致停歇前日串通小工高文卿陸慶法等在船中竊取赤荳三百餘斤搬運上岸小的見而拘獲送案請懲高陸同供稱荳由周指使小的等代携上　葛同轉判令將周笞責一百二十板高陸各責一百板荳給朱領去○桓合祥收租人陳子貞訴稱小烟舘主徐仁卿虧欠房租洋銀二十八元於晚間私將諸物移去意欲脱逃徐供稱前年迄今陸續積欠現願將生財變賣　價償還陳稱生財不足抵欠務請押追徐稱昨日央友説情願先還一半葛同轉着將徐身畔搜出之洋銀二元九角給陳收去其餘二十五元一角限五天内歸還○　販沈德生扭竊賊王桂生至案訴稱被竊褲子一條包探王滎培禀稱王慣於是處竊魚屢經懲辦今在身畔搜出鎖匙押票等物王供稱各物均在途中拾得葛同轉着押候笞責一百板贓給失主領去○包探孫錦榮禀稱小的於巡街　見林小坤手持包金彌陀四尊向戲舘街合元押店質錢查同來源支吾不答爲此拘案請懲葛同轉訊問之下林供稱父親錦福在某廟中當會首此種小佛取自菩薩轎中大老爺如不信請傳問可也同轉謂菩薩安能言語何須傳問着押候其父到來再核○通事稱前夜十一點鐘時包柏泉持衣一件至某押店叩門付質押店中人不肯啓户以致口角忿爭扭送捕房搜出押票三十六張今特解案請究包供稱小的所押者均自己之物葛同轉着押候傳押店中人訊核○楊家飯店夥徐王仁訴稱昨日小的携米至洋涇浜淘洗張錫貴從後窮取一罐當卽扭獲人贓送案請究張供稱小的連日飢餓無奈出此下策若非十分窘迫斷不忝顔而作竊賊生涯葛同轉判令押候笞責八十下 
[正字]  
　　昨日本報後幅浙杭紀事告白内梁澄太尊之梁字因原稿字跡模糊悮排渠字合爲校正 
[永膺多福]  
　　昨承日昇昌寳號交來保和堂王大善長助湘平紋一百兩申規元一百零五兩三錢五分囑解災區查放不務知名祗期盡力是誠隱德之君子也志切痌瘝令望何須表著心存利濟神明豈爽報施將必慶洽門庭福備箕疇之五蔭垂閥閲記符華封之三敝所拜登之餘代災黎百拜稽首而頌曰永膺多福[  上海四馬路高易賑所同人唐廷桂韋華國李文明等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十七年二月十五日京報全錄]  
　　宫門抄○發抄硃批五道○署東臬趙奏恭報按篆日期摺○湖北提督程奏恭報回任接印日期摺○東撫張奏請賞還各員頂戴片○將軍裕等奏請勅部立案摺○東撫張奏甄别州縣片○將軍長奏酌保文武員弁彚請奬勵摺○陜撫鹿奏飭道員赴任片○二月十五日内務府國子監正黄旗值日吏部引見四十六名○師曾因伊子一等記名謝恩○海緒立山各謝調授卿缺恩○希朗阿續假五日○内務府奏派致祭黄木神派出巴克坦布○召見軍機現換灰鼠袍褂○發抄馬丕瑤奏請以趙淶彦補龍州同知奉硃批吏部議奏欽此○又大挑知縣俞振龍等期滿奉硃批吏部知道欽此○劉秉璋奏十五年撥解鹽厘數目奉硃批户部知道欽此○又上年分地丁比較完欠數目奉硃批户部知道單併發欽此○又請以宋德澤補江津令奉硃批吏部議奏欽此○○二品頂戴署理山東按察使候補道臣趙國華跪奏爲恭報微臣接署臬篆日期叩謝天恩仰祈聖鑒事竊臣接奉山東巡撫臣張曜行知按察使曹秉哲因病出缺所遺篆務奏委臣署理光緒十七年正月初六日據按察司經歴余嘉珍將臬司印信文卷齎送前來當卽恭設香案望闕叩頭謝恩祗領任事伏念臣畿東下士山左備員由牧令而注選治中更丞倅而旋階首郡監司倖進未改寒微道篆曾權　呈寸效兹值法曹待攝獲邀臬事時陳念奇嬰之識省刑繹魯頌之言淑向仔肩逾分拊悃知難惟有時禀撫臣恪遵定律官無久暫執法敢存缷責之心獄泯重輕奉公勉矢竭誠之報所有微臣接署臬篆日期曁感激下忱謹恭摺叩謝天恩伏乞皇上聖鑒訓示現在封印期内遵例開用仍敬謹封固合併聲明謹奏奉硃批知道了欽此○○湖北提督奴才程文炳跪奏爲恭報奴才回任接印日期叩謝天恩仰祈聖鑒事竊奴才遵旨入都陛見於本年八月十二日到京十三日趨詣闕廷跪聆聖訓温諭周詳莫名欽感九月初五日陛辭復蒙召見並蒙恩賞假一月回籍省墓遵卽出都十月十三日行抵安徽阜陽原籍祭掃甫竣因念地方責重不敢稍事耽延旋速起身於十二月初三日馳抵襄陽十三日准湖廣總督兼署提臣張之洞委派督標左營遊擊寳麟將欽頒咸字第九號湖北提督印銀一顆曁王命旗牌文卷等件齎送前來奴才隨恭設香案望闕叩頭卽於是日祗領任事伏查湖北緑營標兵練車積年整頓已有起色惟地方毘連數省風氣强勁緝匪必密益加密期絶教會之根株練兵必精益求精兾備干城之禦侮奴才惟有殫竭血誠實力訓練盡心搜捕以清伏莽而靖閭閻遇事隨時咨商督撫臣知衷共濟矢愼矢勤以期仰酬高厚鴻慈於萬一除奴才接印日期循例恭疏題報外合將感激下忱謹繕摺叩謝天恩伏乞皇上聖鑒謹奏奉硃批知道了欽此○○張曜片再已革遊擊李春意知縣張遇春前因張村漫口經臣於光緒十五年七月十八日奏叅革職嗣於諸築張村漫口合龍出力請奬該革員等留工効力復於西紙坊漫口合龍出力請奬革職知縣張遇春開復原官仍摘去頂戴又候補知縣何慶安因承修青城隄工未能迅速集夫候補巡檢葉繼壽辦事未能認眞經臣於光緒十六年五月十五日奏請革職留工充當苦差濟陽縣知縣胡鍾元承修灰壩未能如法經臣奏叅摘去頂戴勒令重修均先後奉旨允准各在案本年三汛期内李春意張遇春於所派防守地叚搶護險工異常出力何慶安葉繼壽所修青城堤工於被叅後雇集夫役晝夜赶辦已經依限完竣胡鍾元於灰壩工程得加修整悉臻穩回據河防局司道具詳奏請開復前來臣查李春意等自被叅後遇事黾勉深知愧奮合無仰懇天恩俯准將副將銜儘先補用遊擊李春意開復原官原銜候補知縣何慶安候補巡檢葉繼壽均請開復原官候補知縣張遇春濟陽縣知縣胡鍾元均賞還頂戴以示鼓勵出自鴻慈謹附片具奏伏乞聖鑒訓示謹奏奉硃批着照所請該部知道欽此○○奴才裕祿延茂跪奏爲盛京内務府會計司所屬官莊壯丁久未與考查明委係檔册有名籲懇天恩勅部核議立案以免向隅仰祈聖鑒事竊奴才等自抵任以來屢據官莊壯丁趙鎭等聯名呈報以該丁等係國初設立官莊特撥歸會計司隨同莊頭墾種官由交納差徭與莊頭同册註載並無不准考試明文奈本衙門因無成案不肯送考呈請詳查核辦前來迭經轉查内務府去後查得盛京内務府會計司所管人丁四項莊頭爲一項壯丁一爲莊頭户下壯丁卽係僕人爲一項阿爾吉善寄養人丁爲一項查莊頭及此項壯丁均載正册其户下僕丁並寄養人丁均載另册前於咸豐十一年經前任將軍玉明户部侍　倭仁奏明分别准否考試摺内於會計司所管人丁内僅將莊頭一項列入准考其莊頭户下壯丁並阿爾吉善寄養人丁兩頂因非正身旗人均列不准考試惟將此項壯丁漏未聲叙以致該衙門無案可循未能送考正在核辦間復據該壯丁將伊等原置旗地印契呈騐前來查户部則例載乾隆十八年曁三十四年定准奉天省所屬旗地不准民人及旗下家奴並養子開户另記檔案人等盜典盜買等語詳繹例意是奉天旗地非正身旗人不准典買今該丁等所呈旗地印契係乾隆五十五年所立維時定例甫經數年設非正身旗人該管衙門何敢率行更名過割且查據内務府該管佐領覆稱此項壯丁與莊頭同册並列並非革退莊頭子孫亦非另册僕人亦非寄養人丁等語奴才等公同覆加詳核此項官莊壯丁旣與莊頭同册並列已屬檔册有名曾准置買旗地卽與正身旗人無異查禮部例載道光四年覆准盛京户部所屬壯丁撥令承種養赡喇嘛官地查明委係正身旗人檔册有名身家清白者均准考試等語今該壯丁與户部所屬壯丁事同一律可否准其考試之處仰懇勅下禮部核議立案以廣皇仁而育士類謹合詞恭摺具奏伏乞聖鑒謹奏請旨奉硃批禮部議奏欽此○○張曜片再勞績保舉人員應於到省後予限一年察看甄别兹查候補知州承泗在任候補知州定陶縣知縣晏振怡候補知縣吳延祚楊義堃到省均滿一年例應甄别據藩臬兩司會詳前來臣查承泗年壯才明吳延祚樸誠勤謹楊義任事實心均堪以本班補用晏振怡人尙安詳請以簡缺補用除將履歴清册咨部查照外謹附片具陳伏乞聖鑒謹奏奉硃批吏部知道欽此○○奴才長順跪奏爲酌保積年剿辦馬賊出力文武員弁擇尤開單彚請奬勵以昭激勸恭摺仰祈聖鑒事竊查吉林地方山深林密土廣民稀自昔年馬賊肆擾後至今伏莽未靖時有結夥成羣之賊出擾閭閻近則頻年災歉流民愈多盜風復熾大率以深山爲巢穴每至樹葉盛密田禾深茂往往山賊勾結土匪乘間竄擾所用器械多係新式後膛快槍並洋槍馬砲列陣抗拒官兵而我兵所持洋槍均是早年置買轉不敵其快利該賊等一經敗逃則又竄入荒山叢林密箐徑路紛歧捕之無從捕擊之無從擊有時官兵購覓眼線嚮導裹糧入山直搗賊巢而山内頭頭是道該賊又消息通靈先行竄匿他處兵出則逃兵歸則復賊之狡獪捕之艱難大槪如是迭經奴才嚴飭旗民各署並督同翼長統領飭帶各路駐紥練軍同心戮力恊剿窮搜而將弁兵勇等每遇賊夥聚衆對敵打仗之際總時有傷亡仍能奮不顧身勇往直前陸續平毁賊巢歴次陣斬目級奪獲賊械槍砲馬匹刀矛旗幟實與戰功無異奴才每於年終彚奏正法盜匪摺内聲明另行請奬在案計自光緒十三年六月起截至光緒十六年六月底止除打仗殲斃賊匪不計外共生擒首從各盜一千三百有餘　經審實正法兹據各副都統並翼長委員等核明文武員弁以及地方官節制之捕盜營所有在事出力人員開單請奬前來奴才詳加查核尙無冐濫謹擇其尤爲出力文職四十六員名武職員弁一百五十八員名分别敬繕清單恭呈御覽合無仰懇天恩准予照章奬敘以示勸勉而勵將來出自鴻施逾格此外出力較次員弁兵勇由奴才酌給五六七品功牌及千把外委等官分别咨部辦理其歴次陣亡官弁兵勇共三十五員名另請恩卹除造具官弁銜名擬保翎枝官階並取具出身履歴清册咨報吏兵二部備核外所有酌保積年剿辦馬賊出力文武員弁緣由理合恭摺具奏伏乞皇上聖鑒再吉林副都統係奴才兼署毋庸列銜合屏聲明謹奏奉硃批該部議奏單二件併發欽此○○鹿傳霖片再新授陜西督糧道松壽現已抵省應卽飭赴新任其護理督糧道西安府知府文啓交缷道篆亦卽飭回本任各專責成除分别飭遵外謹附片陳明伏乞聖鑒謹奏奉硃批知道了欽此 
 
 

Page 12

 
 
[光緒十七年二月十六日京報錄]  
　　宫門抄○諭旨三道錄前○發抄硃批五道○雲督王等奏剿辦披沙蠻匪竣事摺○閩督卞奏甄别知縣分開缺降補摺○東撫張奏叅革副將留工効力片○總兵蔣奏報接印日期摺○東撫張奏知縣人地未宜擬請揀員對調摺○二月十六日理藩院鑾儀衞光祿寺正白旗值日吏部引見四十二名○貴恒吉恒各假滿請安○廣東布政使成允到京請安○河南城守尉斌傑到京請安○召見軍機麟書成允斌傑○發抄張之洞奏學政按試荆宜兩屬改道奉硃批首照所請該部知道欽此○又援案借欵修理荆州駐防旗營衙署奉硃批該部知道欽此○又通判周仁動捐賑建坊奉硃批着照所請禮部知道欽此○沈源深奏接福建學政日期奉硃批知道了欽此○松椿奏湖河水勢情形奉硃批知道了欽此○○雲貴總督臣王文韶雲南巡撫臣譚鈞培跪奏爲剿辦披沙蠻匪竣事恭摺馳陳仰祈聖鑒事竊前因雲南巧家廳屬蠻匪滋事擾害披猖當將派兵剿辦緣由於十月十四日附片奏報在案嗣於十月十五十一月初十十五等日據署東川府知府易爲霖巧家廳同知王德中管帶省防戰兵叅將王天長管帶江防戰兵副將顔雲芳等先後禀報九月二十六日王天長督率哨弁馬朝東等進攻紅脚梁子顔雲芳督隊進攻跑馬坪子蠻酋祿汶仁祿家崔等紏集羣蠻分投　拒連日鏖戰陣斃蠻匪百餘人當將紅脚梁子跑馬坪子一律燒燬查點我軍亦有傷亡十月初五六七等日王天長進規老君山大中梁子一路顔雲芳進規杉木箐中梁子一路該匪等均堅壁拒守仍分投埋伏深林密箐中以爲聲援我軍探悉情形戒備前進伏不敢發乘勢攀崖而上同時將老君山杉木箐等處一律攻克匪勢不支退踞泥落漢罩子脚一帶我軍合而爲一勇氣百倍卽於十一十二等日將該處賊巢碉卡一體剗平祿汶仁等率衆狂奔遁入川界復於十月十九十一月初一等日迭次勾結川蠻大股每於黑夜出巢猛樸官軍營壘土天長顔雲芳等督飭所部兵勇衝鋒接戰槍砲齊施擊斃蠻匪七十餘人砍獲騎馬頭目首級五顆餘匪首級六顆剥取皮甲多件奪獲槍械無數祿家崔身帶槍傷仍竄四川蠻境内附從家娃紛紛逃散易爲霖王德中親率兵團沿山搜捕迭有斬馘旋據被脅各支夷頭目萌記老二祿使挪阿巫奪奪狄狄夫一等二百六十户前赴軍前投遞甘結誓不敢再有反側並獻出歴年被擄川滇難民王芳順姚興順等男女一百一十三丁口均經訊明籍貫發給路票資遣回籍愼屬蠻境一律肅清等情會同禀請奏報前來臣查雲南東川昭通兩府處處與四川接壤以金沙江爲界劃獨披沙一隅孤懸江外實爲兩屬之地漢夷錯處控制較難此次釁起滇蠻而川夷咫尺不勾自通用兵殊多牽掣方起事之始先經昭通鎭總兵何雄輝立飭江防副將顔雲芳尅期帶兵前往臣等聞報後復派省防叅將王天長馳往剿　並飭該管府廳易爲霖王德中親赴軍營籌商剿撫機宜尙幸文武和衷將士効命用能早日竣事不致蔓延勾結釀成邊患現在蠻酋祿汶仁竄匿川屬夷疆祿家崔傳聞受傷身死尙無確耗臣已飛咨四川督臣劉秉璋嚴飭該管土司將該蠻酋縛送滇營以伸國法仍留王天長顔雲芳兩軍分扎川滇交界隘口以資鎭懾而定人心所有陣亡之都司銜儘先補用守備戴成把總韓信和應懇天恩勅部從優議卹兵勇團丁查明照例卹賞其在事出力人員不無微勞並懇恩准擇尤酌保用示鼓勵所有剿辦披沙蠻匪竣事緣由謹合詞恭摺馳陳伏乞皇上聖鑒訓示謹奏奉硃批知道了仍着嚴拿祿汶仁等務獲懲辦陣亡之戴成等着交部從優議卹出力人員准其擇尤酌保毋許冐濫餘依議欽此○○頭品頂戴閩浙總督臣卞寳第跪奏爲甄别知縣分别開缺降補恭摺仰祈聖鑒事竊知縣　　民之官必須勤愼從公方足以資治理其有庸惰不職者自應隨時甄别以肅官方查有邵武縣知縣景慶性躭安逸詞訟懶於聽斷錢糧惰於催徵茶市之後山廠多有游匪藏匿臣派武營帮同該縣查辦保甲該縣安坐書齋竟不一往實屬諸事疲玩惟年力正强應請以縣丞降補龍溪縣知縣梁錦瀾才具平庸事多茫昧福鼎縣知縣康林桂年力就衰聽斷不甚明晰梁錦瀾係進士康林桂係舉人出身文理尙優應請以教職銓選侯官縣知縣李敬人太長厚遇事優柔寡斷案牘叢積難勝省會首縣之任晉江縣知縣張景祁學問素優而吏治未甚講求轄境械鬥之案迭出不能懲治一二人地殊屬不宜以上二員應請開缺遇有相當缺出酌量補用所有臣甄别知縣緣由謹恭摺具奏伏乞皇上聖鑒訓示再侯官龍溪晋江等縣均係要缺應行揀調邵武福鼎兩縣均係選缺閩省現有應補人員應行照章扣留合併陳明謹奏奉硃批另有旨欽此○○張曜片再臣據會辦下游沙河候補道員沈廷杞禀稱利津防河之候補副將劉長松管帶勇夫有短額情事臣卽派員前往按册點騐名姓不符者三十八名據劉長松稱係該勇夫工作懶惰開除換補未及禀報等語所稱殊難憑信惟該副將在東有年於修防各事尙爲熟悉除撤去管帶外想應請旨將候補副將劉長松卽行革職留工効力以示懲儆謹附片具陳伏乞聖鑒訓示謹奏奉硃批着照所請兵部知道欽此○○陜西延綏鎭總兵官奴才蔣雲龍跪奏爲恭報奴才接印任事日期叩謝天恩仰祈聖鑒事竊奴才蒙恩補授延綏鎭總兵旋經陜甘總督臣楊昌濬奏請暫緩陛見奉硃批着照所請欽此等因轉行到奴才欽遵隨卽就道於光緒十六年十二月十三日行抵榆林府城據署標下中軍遊擊羅恆豐齎交延綏鎭總兵官印信前來奴才當卽恭設香案望闕叩頭祗領任事伏念延綏爲邊疆要隘總兵有巡緝專司籌防練軍在在均關綦重奴才自顧庸愚懼難稱職惟有倍矢勤愼隨事隨時禀承督臣撫臣認眞防守以冀仰答高厚鴻慈於萬一除將任事日期恭疏題報外所有奴才感激下忱理合恭摺叩謝天恩伏乞皇上聖鑒謹奏奉硃批知道了欽此○○太子少保頭品頂戴山東巡撫臣張曜跪奏爲知縣人地未宜擬請揀員對調以重地方恭摺仰祈聖鑒事竊照州縣爲親民之官必須人與地宜方足以資治理兹查沂州府屬之郯城縣地當孔道民俗强悍訟獄繁多兼之壤接江南匪徒最易出没緝捕巡防均關緊要現任知縣劉曾騄措施尙無貽誤惟於此缺人地不甚相宜自應酌量對調以重地方臣督同藩臬兩司在於現任知縣内逐加遴選查有東昌府屬茌平縣知縣倉爾爽現年五十一歲河南中弁縣人由監生遵籌餉例報捐知縣並免廻避指分山東同治元年四月到省嗣捐同知銜四年十二月丁父憂扣至七年三月服滿起復回東報　分缺先補用因西捻肅清案内出力得保賞戴花翎題補館陶縣知縣十年四月二十七日到任光緒十年調署單縣事旋經調補茌平縣知縣十一年二月初一日到任十二月大計案内經臣保荐卓異因十年俸滿併案給咨赴部引見奉旨着回任准其卓異加一級仍註册候升欽此十四年五月二十七日回任供職十五年調署掖縣知縣二月十九日到任十六年六月十一日缷事該員樸誠明幹任事實心以之調補郯城縣知縣人地實在相宜所遺茌平縣知縣員缺查有郯城縣知縣劉曾騄現年四十二歲河南祥符縣人由優廪生中式同治甲子科本省鄉試舉人光緒二年丙子恩科會試中式貢士殿試三甲第三十五名朝考二等引見奉旨以知縣卽用欽此簽掣山東是年閏五月到省委署鄆城縣事因辦理河南賑捐出力保加同知銜八年題補郯城縣知縣九年二月初三日到任調省差委於十二年正月交缷嗣因修培黄河堤埝出力經臣保奬以直隷州知州在任候補十五年九月二十八日奉旨依議欽此該員吏治諳練才具有爲以之調補茌平縣知縣亦堪勝任如此一轉移間實於地方兩有裨益據藩臬兩司會詳前來合無仰懇天恩俯准以茌平縣知縣倉爾爽調補郯城縣知縣所遺茌平縣知縣員缺卽以郯城縣知縣劉曾騄調補如蒙俞允該員等均係現任繁缺知縣互相對調銜缺相當毋庸送部引見該員倉爾爽係再調之員劉曾騄係初調之員任内均無應繳罰俸並承緝未獲盜案已起四叅及錢糧未完有關降調展叅處分除咨部查照外謹恭摺具奏伏乞皇上聖鑒訓示謹奏奉硃批吏部議奏欽此 
 
