# 1918 - 346 - 4916469

 

Page 1

 
 
   
 
 

Page 2

 
 
時評 
[不和之根（冷）]  
　　至於今日主戰者不聞有人矣非但不聞有人主戰亦且不聞有人不主和也特靜以察之不和之根尙未盡去何也蓋尙未能向和之方面猛力進行反於和局之中多所挑撥多所障碍故也 
雖然我爲此輩反覆以思假使此次和議而不能成者於國家人民之不利姑勿爲計矣即於此輩亦果何利耶此則我所深不能解者矣 
[命令]  
　　十二月十八日大總統令道以得衆爲先政以養民爲本比以國内擾攘所在官吏大都習爲泄沓百政荒弛閭里凋殘每以地方職守所關輒以時會糾紛相諉不知治平之道敎養爲先剥復空交匡治斯易果使一命之吏咸知勤求治理實力奉行而地方長官更能注重民生悉心振導當此火熱水深之會詎無救焚拯溺之功近今考查所及如山西省於敎育實業兩端多方擘畫復經編查村户講演道德規行新政百廢具興奉天河南等省或肅清盜匪民慶安居或振興農工殖財有道成績較著嘉慰良深所望各省行政長官深維邦本所在更念望治之殷整飭官方精研政術興利除弊各奏爾能長吏愛民則屬僚共奮牧令勵職則實惠下行故委畀是否得人閭閻倚爲禍福稍一不愼貽誤已多此後務各愼選良吏勤求治理爲地擇人母爲人擇地賢能者不吝優擢庸劣者立予糾懲各秉官箴用崇民治本大總統撫念凋敝夙夜難忘不憚爲再三之申告所冀共策治安俾躋康樂有厚望焉此令 
又令陸軍總長叚芝貴呈請授梅占魁王文彬爲陸軍步兵中校均照准此令 
又令内務總長錢能訓呈准黑龍江省長鮑貴卿咨請任命鄭景僑試署省會警察廳警正應照准此令 
 
 

Page 3

 
 
[專電]  
　　北京電朱啟鈐昨晚到京進謁總統自承未列席和會前不欲參加己見徐亦云會議尙無具體辦法應候西南復到取决朱出即通知九代表訂今午在公園開茶話會討論進行 
（十九日下午一鐘） 
北京電錢總理同意案參院頃已咨出當晚可見任命國員仍照預定人物明日提出（十九日下午一鐘） 
北京電府院得粤復電已派定唐紹儀總代表 
（十九日下午一鐘） 
北京電梁任公准二十三晚出京二十六抵滬即登輪赴歐張嘉森蔣方震楊維新等隨行（十九日下午一鐘） 
北京電周學熙應召來京有入閣說（十九日下午一鐘） 
北京電陜省將仿閩例持派清鄉督會辦（十九日下午一鐘） 
北京電烏什副將請添招馬步隊五營並懇撥給餉械政府以現在歐戰已停正擬收束軍隊昨特電新督飭無庸議（十八日下午三鐘） 
北京電政府電覆姜都統餉發現已交財部核議飛機係水陸爲戰之用至零星土匪但須派得力兵士偵查不難收效（十八日下午三鐘）北京電政府以漢南危迫電飭許蘭洲速赴陜省接防便替出陜軍援應漢南（十八日下午三鐘） 
北京電王占元電秭巫等處土匪時擾施鶴一帶尙未肅清實無隊可派惟陜南重要擬飭張使先撥一部分駐興安（十八日下午三鐘） 
香港電西南决定俟閩陜湘西鄂西軍事行動全停後方派議和代表 
（十九日下午二鐘） 
香港電伍朝樞昨已赴滬王芝祥昨至期成會請派代表襄助和議今夜王起程赴桂（十九日下午二鐘） 
[路透電]  
　　巴黎電休戰期限業已展長福煦上將之保留恊約國要以佔據來因河東岸土地深六哩之權可謂善謀此舉可令協約軍進至距愛森數哩内（十六日）巴黎電展長休戰期限時在特萊浿所簽定之財政契約規定德國未經協約國同意不得處置在外所有之現資票據或産業或可以移動之證劵德國將儘速設法制定條例俾有關係者可取回在被侵區域所遺失之地契並恢復其被占取之産業（十七日） 
巴黎電費約勒將軍偕戈羅將軍孟琴將軍率步兵三師砲兵數隊正式入美央斯費約勒將軍接見地方官時極言此次德國無端興戎其殘暴實爲全球所厭惡法軍保守其榮譽之古風當進至來因河之際毫未有所損傷（十六日） 
倫敦電柯洛恩十三日消息英軍已分由四橋過來因河由晨間九時起至薄暮時始已英軍騎隊已抵橋端砲臺周圍佔據區域之極點（十七日） 
亞姆斯特丹電愛倍爾氏在柏林演說謂德國經濟政治現局甚爲嚴重並反對恊約國過度之要求繼又宣佈組織新國防軍以便保護國會（十九日） 
倫敦電英軍中之路透訪員十二日自德國柯洛恩來電云政局安靜惟衆頗主張與柏林分離據現象觀之來因普魯士終有與柏林分離之一日内地所來之旅客皆謂民間甚懼過激黨主義故愛倍爾氏與施特滿氏處處受衆贊助李勃克里區黨除在退伍賦閒之兵聚集諸地點外日漸失勢（十五日） 
倫敦電倫敦所接到之最近德報足以表明德國之稍有識者皆已自認全敗守舊派克魯斯報載有賀資施博士文一篇評論外事頗有可採之處首論政治重力之中心點漸由華盛頓移至倫敦繼論英國盟約謂日本因對中國事坐美國意見不一必竭力設法以獲英國之扶助而美國因仇對日本亦必重視英國又謂美國財政與思想固屬重要然中歐諸國金敗後操縱時事之力已移至英國矣德國海軍商務與領土熱力皆已破壞雖威爾遜總統自决權利之主義施用於愛爾蘭南斐或印度然英吉利之世界帝國不因之而受影響且將較前穩固蓋在南斐阿剌伯與美索波太米亞三處英國皆得勝利東地中海韃靼海峽與黑海皆爲英國所控制南俄與高加索及波斯之道遂亦爲英國所接近而英國在西地中海之地位又無所變遷且英軍在比境之勝利可使英國對於海峽之控制絶對無危也（十四日） 
倫敦電愛沙尼亞公報云芬蘭灣之英艦隊近曾轟擊過激黨軍所守前後地段亞塞林河陣線之敵軍現已停止續進愛沙尼亞之陸軍目下正在徵召進行頗爲順利（十六日） 
倫敦電斯末資將軍致書首相辭去戰爭内閣之席謂彼之入閣純屬戰爭計畫今戰爭已了無事可辦云首相尙未答覆（十六日） 
君士坦丁電生活之價値奇昻貧民苦不堪言工商金融各界一律停頓鄉民不肯以産品易紙幣而歸前政府顯貴所結之團體仍囤積大批糧食若非由政府佔用或速由他處運糧接濟則大局難以轉機奥德布三國外交官及其他有聲望之德奥人均遵休戰條約離境輿情謂今日土國内局紛擾土人能否不藉外助辦理全國善後事宜尙屬疑問云（十三日） 
亞姆斯特丹電基夫消息烏克蘭反對革命之軍隊會同德軍佔據某夫希特滿業已遜位内閣亦辭職柏林消息波蘭已與德國絶交因德人協助過激黨仇抗波蘭人之故（十六日） 
瑞士京城電十二月十四日德國特萊斯登發生暴動軍需儲蓄所被搶但政府軍隊隨將鬧事者擊退死傷數人（十六日） 
倫敦電芬蘭新統治員滿勒漢氏今日由紐開塞爾赴希爾新福就任路透代表曾往謁之據稱彼之政策志在竭力與協約國聯好得各國承認芬蘭之完全獨立並依據各黨之互相輔助建設穩固之政體彼在倫敦巴黎曾與各政治家會談頗蒙優遇親睦鄰國並與眞正之俄羅斯結交亦爲其政策之一部分俄國終必脫離今日之困難芬蘭殊願開放邊界以容俄國難民入境芬蘭今需食甚急協約國已議按月運濟糧食若干現信德軍已開離芬蘭芬蘭與德國所訂之商約已於數日前取銷云（十三日） 
倫敦電布國電報交通已停頓數星期之久茲由布京傳來消息謂德人所傳布王博里孫位出亡布國建議共和政體諸說皆屬不確博里今仍在位且贊成組織新民治内閣而以齊哇杜羅夫氏爲首相 
巴黎電威爾遜總統今日乘摩托車巡閱瑪恩河等處之戰地（十七日） 
倫敦電瑙威王后明日抵英倫（十六日） 
巴黎電意皇將於星期四日抵巴黎（十六日） 
巴黎電威爾遜總統連日與法國政界領袖非正式會談當法總理克勒滿沙氏謁見時曾相談一小時之久（十六日） 
羅京電白拉蒂亞洛氏現正組織國民内閣 
葡京電葡總統遇刺時紛擾之際其弟亦受傷刺客爲少年共和會中人全城人心今仍惶惶兩院皆巳召集當道現正嚴事檢查郵電茲悉剌客並未爲衆毆斃惟就逮時曾受重傷當時警察曾發排槍中彈死者三人有同謀犯一人亦就逮並株連多人内有高級之政治家數員（十六日） 
巴黎電君士坦丁消息俄國反對過激黨之委員團由米留柯夫氏爲主任已由羅馬尼亞若西行抵該處（十六日） 
瑞典京城電丹麥使署隨員現由俄京來此謂俄國時局愈見惡劣過激黨擬棄俄京並擬擴充紅旗軍隊由一百萬增至三百萬其故因協約國之行動也 
華盛頓電海軍總長丹尼爾斯氏宣稱美國海軍各艦現在歐洲海面已解除役務者陸續回國十二月二十三日左右可以抵美現擬舉行校閱式以慶祝諸艦之歸（十三日） 
西班牙京城電下院加太洛蘭亞議員全體出院赴巴爾塞羅拉此種舉動不啻加太蘭之叛變該地要求自治爲近今内閣風潮原因之一此或爲推翻帝制之先聲（十三日） 
倫敦電裴巨氏語客謂一俟平民飛行之禁令取消彼將開辦通印度與東方之天空航務載運旅客與貨品云（十三日） 
倫敦電昨日海電所傳哈斯氏所述波斯丹御前會議一節乃哈斯氏與丹麥政治報代表談話時述及者政治報代表問所得之公文於波斯丹秘密御前會議有所發明否哈斯氏答稱全問題殊爲可疑哈斯氏又稱目下之政府不承認聯邦議會德國工界欲建設一社會主義之民國但此舉未能立即爲之新國會無論其組織之分子若何德人必不解散之哈斯氏又述及斯巴達克斯團謂今非經濟地位漸形窘迫則該團權力不能增長末乃涉及戰事結果哈斯氏謂德國今已全無能力一切唯協約國是賴吾已無力續戰即非社會黨之政府亦不致作賡續戰爭之思云（十六日）倫敦電英相喬治因選舉競爭在康白威爾演說謂工黨之名稱不副其實蓋此黨並未代表全國之工人不過代表一小部分工人耳黨魁瑪克唐納爾氏與斯洛登氏皆非工人工黨並非由眞正工人辦理操縱之者純爲苟安派與過激黨耳此派苟不推翻則以國家前途託諸工黨甯不危險余不願批評工黨諸黨魁之爲人但彼等若果得勢或吾人從其言論則比法定早被德人傾覆歐陸早爲德人踐踏海陜諸曰岸早入德人之手而吾人早爲德人之奴隷矣至於自由黨今亦不得自名爲自由黨其故以一半黨員今皆贊助混合黨也至於德國償付戰費一層戰後起初數年德國亦須補救瘡痍故未必能有如將來所有之付　能力吾人暫時尙須擔負重任此次選舉無競爭激烈之象因目前無一政黨可排逐現政府也（十三日） 
倫敦電首相喬治語路透代表謂彼願使人確知彼實主張各地取銷强迫徵兵制蓋非有此舉則媾和大會將無效果世界之遭慘禍實由此種軍事大機關有以致之若任令存在則媾和大會可謂未得良好之結局參與媾和大會之英國代表無論何人必須竭力經營達此目的云（十三日） 
倫敦電孟哲斯特棉花紡工開會一致贊成調停辦法即按照承平時物價表增給工資百分之五十此較工人之要求少去百分之十而已大於廠主原所允增之數（十六日） 
倫敦電工黨領袖漢特森氏與克萊恩氏對於首相批評工黨之演說皆有答詞漢特森氏謂喬治氏未指出證據以徵實其過激派一語其實工黨求民治主義之勝利其懇切不亞於首相證據具在可以覆按克萊恩氏謂工黨中誠有抱極端竟見之人但工黨候選議員由工業大聯合會選定者十居其八與極端派無關故若謂工黨政策由少數極端派主持之則非確論也（十四日） 
[法國無線電]  
　　里昻電和平大會開會日期尙未確定然必在正月之上半月此殊確鑿（十八日） 
里昻電瑞士京城得布達佩斯（匈加利京城電麥剛森上將行抵布達佩斯下車後即被拘由軍隊擁之陸軍部覊禁其後衞在勃拉沙由羅馬尼亞軍隊監視卸除武裝後亦一律覊禁（十八日） 
里昻電星期一日柏林開第一次兵工委員聯合會會期約有一星期之久關於憲法議會問題將於三種提議中選擇多數社會黨愛倍爾氏斯溪特曼氏朗特斯倍爾氏提議即行選舉愛倍爾氏主張正月十九日社會少數黨（或稱獨立黨）哈斯氏巴資氏特脫芒氏提議延緩選舉極端派（或稱斯巴達克斯團）李勃克萊區氏羅薩盧克堡氏主張不召集憲法議會社會多數黨之主張佔有勝利（十八日） 
里昻電星期二法國參議院開會議長蒂博斯脫氏將國會之敬意致於重屬法國之亞爾薩斯勞蘭參議院一致附和議長之言論外交總長畢勛氏以政府之名義複述法人因受亞爾薩斯勞蘭人民之歡迎心中所發生極深之感動（十八日） 
里昻電法總統乘意王定於星期四日游法之際將下列電文致諸意王原文如下法國欣悉愛瑪拿爾君王將臨敝國特慶祝陛下爲意軍光榮之首領法蘭西人民之忠友（十八日） 
里昻電十八日巴黎倫敦間匯兌率英金一鎊合二十六佛郎公債巿價如下法國三釐公債六十一佛郎九五一九一七年法國四釐公債七十一佛郎一九一八年自由公債七十一佛郎七○五釐自由公債八十八佛郎一五（十八日） 
[各通信社電]  
　　北京電北方議和代表今日下午三時齊集於中央公園舉行第一次之交換意見（十九日） 
北京電錢總理昨日電告李純中央於和平會議之名稱地點及陜閩問題皆無讓步之意（十九日）奉天電吉林督軍孟恩遠豫定將留奉數日此間直隷會館今日爲孟督軍開歡迎會（十九日） 
奉天電關東都督中村氏昨晨來奉訪張作霖後即附安車東行（十九日） 
奉天電馮麟閣已確定任爲巡閱使署高等軍事顧問官（十九日） 
漢口電前在湘省之直魯蘇各軍之補充新兵輸送隊日來陸續回漢又前駐長沙方面之第十一師之一隊經過此間北歸矣（十八日） 
漢口電譚浩明代表鈕永建譚延闓代表張其亨（譯音）程潛代表陳强等已於十六日夜乘輪赴甯 
漢口電此間傳聞因劉存厚鍾體道與陜南鎭守使管金聚不和陜南一帶再現混亂狀態漢中又告急直隸混成第四旅及許蘭洲之奉軍已由潼關急進 
廣東電王芝祥現正竭力奔走運動謀與各方面疏通意見將於十九日由廣東赴南寗訪陸榮廷李鼎新昨日抵廣東自稱以個人資格來此與北方政府無關係劉顯世代表二人昨日抵廣東（十八日） 
廣東電陜西軍事代表趙世鈺昨日電致李純訴北方出兵陜西實爲無誠意於妥協問題趙氏現正奔走各方面阻止北方之出兵（十八日） 
廣東電軍政府以南北各派特使參列歐洲媾和會議爲不便决計派伍朝樞至滬與徐世昌之代表協議此事已先電告徐世昌（十八日） 
東京電日本政府因明日將開豫算内示會特於本日照例開内閣會議審議確定各種重要事項 
東京電前因軍事關係停止通電之日美無線電報自今日起仍照常開通（十九日） 
東京電外交調查會將於二十二日開會 
東京電臺灣總督府覆審法院長谷野格氏今日奉前往福建廣東斐列濱及香港之命（十九日） 
以上東方通訊社電北京電政府决議和會地點定寗電李純商西南錢總理以個人名義電西南請速派代表（十八日） 
北京電各代表見時局日益糾紛多有退志施愚亦托病不行（十八日） 
北京電梁（士詒）朱（啓鈐）馮（國璋）均來京天津會議將告一叚落（十八日） 
北京電政府納熊說電援閩王（永泉）旅駐延平勿前進以示對西南讓步（十八日） 
北京電公府財政委員會明日（十九）開成立會會長周自齊今日仍未到京（十八日） 
以上中孚通信社電 
[公電]  
興化來電申報轉省議會鑒議員爭議薪廉恥道喪聞者嘆息願諸君速自猛省以免貽羞中外祈諒察鹽城趙雪泣電 
錢能訓致唐紹儀電上海唐少川先生鑒奉元首交下尊電誦悉中央於會議名稱本無成見善後二字亦係普通名稱初非義有專屬且會議旣由雙方組織豈有南方獨蒙惡名之理惟尊意旣擬以會議之地點爲會議之名稱當可照辦惟會議地點旣係解决内政必當在完全國土之内若以安全而論則南京秩序安甯未必不如滬上且李督夙重和平衆所共喻必能妥爲維護負保安之全責似可母庸過慮務請立照前議就寗定期開議幸勿枝節爭持徒費時日實爲至盼至陜閩匪氛不靖事實所在無可諱言剿匪清鄉與作戰純屬兩事前承聯電見詢業經詳復統希察照錢能訓唐紹儀致徐世昌電北京徐東海先生鑒幹臣兩電代達尊意似會議名稱雖可從同而先决問題尙待商榷來電所云竊有未喻者謂解决内政必須在完全國土之内則上海地位與京津無殊誠不知公等何時以上海擯諸國土之外此未喻者一此次會議旣屬對等則會議地點允宜超出雙方勢力以外之範圍滬濱爲輿論集中之區中外觀瞻所在託庇於民意公理之下與周旋於警蹕樽俎之間共孰爲適當無待熟計壬子二月二十八日之變以項城雄猜猶難預弭今之秉鉞者其才略寗遠過項城此未喻者二陜閩護法軍隊類直受軍府節制絶不含土匪性質間或伏莽乘機竊發須由彼此會同剿辦苟於强者則虚與委蛇於弱者則斥爲盜賊是非慫心良莠在口然則南來驕兵悍將蹂躪閭閻者在軍府應否以匪視之此未喻者三凡儀所主持悉本正義未嘗挾一己之私顧茲事體大實不敢稍涉苟且而舍本逐末來電所云爭持枝節致曠時日苦不得其解此未喻者四前電以私人名義逕爲我公一竭其忠告正亦欲我公不矜其位與爲論思今僅從幹臣間接疏釋則曷若竟向軍府接治此未喻者五今日之局發自我公至誠所感和乃可望若徒以文飾相尙恐亦非我公之本旨也再者邇日南方通電尙多隔閡望飭知主者勿事延擱以便進行夙辱知愛之末敢佈腹心佇候明敎北地早寒爲國珍衞紹儀叩巧 
 
 

Page 4

 
 
   
 
 

Page 5

 
 
   
 
 

Page 6

 
 
要聞　 
[德人對於戰後之議論]  
　　十九日上海法國無線電社接到下述無線電文一段察其語氣顯係德人議論乃美國新聞記者由德國拍致紐約者（上闕）吾人與意國在商務上彼此互有需要意國必以其所餘之蔬菜酒菓售與吾人而購取吾人各種貨品吾人亦從法國購入多物將來未必能舍而不購英國亦然至於美國尤不待言若德國滅亡則此數國亦無裨益余信任現政府凡不信社會主義如余者亦皆如此余所以信任現政府之故亦即可使威爾遜總統與愛倍爾氏磋議之故余不識愛倍爾氏第中立國之外交家其見識爲余深信者及曾與愛倍爾氏接近者皆盛稱愛倍爾氏計畫與目的之優美今日信任愛倍爾氏之人數較將來日耳曼民國第一任總統所可得之票數爲尤多如威爾遜總統願與愛倍爾氏磋商則不久各交戰國間之空氣當更清明且可使德國内部之固結爲衆所亟盼者得以實現如威爾遜總統能惠臨德境目覩德國現狀則亦有益於和平人道與文化之主義威爾遜在他處或受聲浪較德國爲高之歡迎但無處受情意較德國爲誠之歡迎也 
葆施博士爲世界馳名之製造家以製造磁氣與他種馬達器具著聞其言曰德國事業之措施有待於威爾遜總統者以任何他人從未擔負之重大責任置諸威爾遜總統之肩德人於絶糧封鎖壓力之下力戰四年今威爾遜總統處此四年惡戰萬事俱廢之境立於折衝樽爼無異戰爭之場執行調人之職則必大費其客觀之視察與判斷之能力焉事實在前印象叢集果有人於此能不受掩蔽而下眞正不偏不黨之判斷乎此則人或不能無疑而欲自問者也天乎天乎其能啓牖威爾遜總統下一可受後世判斷而無缺憾之判斷歟天其以貫澈其决斷之能力賜與威爾遜總統歟德國人民對於秩序與自由極爲注意苟能予以重建其商務生活之機會不久即可恢復國内之治安且可成擁護國際大同盟極可恃極有力者之一國也威爾遜總統施展其公正之决斷並組織國際大同盟則可成人類最大恩主歷史中最大人物矣 
克里姆克博士乃德意志石油公司總理也曾著無冠帝王一書此書雖在戰局中發行亦引起各國之大注意今發言曰余反對戰事即在戰事發作以前余已反對之而主張各國有平等政治商務與敎化之權利當德國軍事勝利極盛之時余曾建議和約中應廢除兼併土地索取賠欵侮辱戰敗國家及削弱其經濟等欵並建議定一合同所有戰債應由國際同盟接管之規定一種償付戰債本利之方法使重大擔負由後世荷之庶目前可得較迅速而較有力之建設時代當時國人歡迎此議視爲人道主義救時良策者實居多數國内有若干思想簡單者不知此議之可實施未免懷疑但反對此項財政計畫者僅爲一小部份抱大日耳曼主義之人耳其所以反對者則以此議雖有益於己然亦有益於敵也雙方有益爲余計畫之本旨此不獨爲商務理由亦爲以各國人民永遠和解爲根據之理由也設各國人民不相和解則眞正國際大同盟安得成立哉使敵國果欲實行其自稱所以作戰之意旨也則必不可摧殘德國之商務且必以如威爾遜所擬行之國際意思應付戰債自余觀之此次戰事不可謂爲純由任何一國所行之罪惡其實此乃各國所同有一種對外政策秘密外交互相猜忌各自營私之結查也（此後電文殘闕 
[南北妥洽問題之停頓]  
　　國内平和之聲傳之巳久而雙方皆因極不相干之問題相持不决至今地點問題尙未解决唐紹儀必欲主張在滬（南北議和進行之際唐紹儀氏成爲西南人物之中心因唐氏與軍府要人如陸如岑皆甚融洽而於孫中山一派尤爲接近唐氏擔任可以調和西南各派故雖北方希望岑西林親自出馬而西南持之甚堅唐氏總代表旣定近日乃直接以一電致東海對於議和地點一節堅持上海中有辛亥議和之役紹儀充代表二月二十八日之變實可寒心南京爲駐兵地點萬難適用等語一面又派代表盧信易次乾二人赴寗與李秀山督軍接洽繼又至天津面見朱啓鈐氏就商一切前日盧易兩人由津來京昨特晉謁東海陳述意見關於地點問題仍持須在滬上但對於北方總代表朱啓鈐則頗表歡迎之意）北方則仍欲在寗然亦無方法以挽回唐之意見至昨日所傳在上海龍華一節亦未必成爲事實（北方之意以南方如果堅持在滬租界之内斷不宜於開會主張即在租界外舉行如上海南巿或龍華護軍使署）蓋唐氏所以主張上海租界者原欲以避駐兵之地若在龍華則與南京無異今地點旣未能定故南方代表亦未正式派出至北方雖已派定十人然不知自的地何在自無成行之期朱桂莘逗留天津政府信使往還屢招不至外傳朱之珊珊來遲原因有二（一）聲明未列議席以前不便參預意見並不見客（二）現患痔已下血數日在津延醫診治醫言須謝客靜養兩三星期究竟内容如何亦難臆測據接近朱氏者言朱之意仍以先統一各代表意見爲第一義即到京後亦當首先着手此事方能議及進行方針惟現時尙說不不到此且安福議員方在質問代表權限對總代表三字大有異議朱氏鑒於北方意見之不一黨爭之激烈恐此重大責任不易負荷一經决裂不獨個人坍台且必爲衆矢之的故聲言接到政府令爲總代表證書後究竟擔任與否尙在考慮之中前日東海派去催朱來京之吳笈蓀已於昨日返京而朱氏仍未偕來此中爲難情形亦可以想見矣 
又如閩陜問題一方曰土匪一方曰民軍文電交馳頗有絶裂之勢除錢内閣覆七總裁諫電已見報載外確聞北方當局之意關於陜西之事認爲土匪擾害地方自非嚴剿不可至對於福建進兵一層似可量允變通或竟停止但岑西林最近來電仍言陜閩問題宜速解决至會議地點名稱皆屬小節不無商酌餘地現當局擬囑蘇督李秀山向西南疏通解决兩省辦法惟近來李督軍鑒於和議成立仍遙遙無期所持態度與前較爲不同昨日且有一電致公府言南北意見純居間介紹以來時虞隕越現雙方意見漸臻妥協善後會議行將召集擬請退出介紹地位辦理善後負責有人純謹守軍人之義不再參預其間云云似亦感受非常之棘剌能否再任疏通且疏通是否有效恐不無問題耳 
又據日人不消息國務院日昨接江蘇李督軍來電内稱刻得廣東軍政府并岑春煊各來一電詳察旨意係謂北方政府旣不承認唐紹儀氏爲南方總代表則南方各省亦斷難承認朱啟鈐氏之爲北方總代表又北方政府最近對於秦閩兩省之態度益與停戰之本旨大相違反誠意謀和之言更難認定至和平會議之地點務須决定在上海外國租界内南京之說吾人斷難同意云云按其語氣極爲峻烈揣其態度甚覺强硬務祈迅速垂示辦法以便接洽聞錢總理披閱之下即拍發覆電略謂唐氏之爲南方總代表中央並非反對不過唐氏不能代表南方全體負完全責任特希望岑西林之出而肩任茲事至地點問題中央業經决定萬難讓步再行變更祈轉告南方原諒是幸秦閩兩省問題關係重大暫置勿答可也南北接衝之形勢果如上述則和議之前途恐又不知所屆耳 
[京華短簡]  
　　國務總理同意案業已通過其餘閣員將並列一單提出惟因原定財長龔心湛爲皖紳挽留張弧升任之議又須另行疏通未能即時决定故閣員提出之期又須略遲數日 
錢内閣暒覆陸子欣電云國内妥協障碍雖多然開誠相見近來頗著進步頃接尊電以國内尙未妥協時虞隕越各節元首誠恐意志怠疏致妨大計故令轉電我公一秉愛國素志毅力進行勿以國内統一無期爲慮無論如何困難必使於歐洲平和會議正式開議以前辦理蕆事請釋鈞念遠大前途諸維珍重 
唐在禮中將久駐法國前經政府任爲軍官團長令於歐戰期内考查軍事情况現値歐洲和議行將開幕又由政府委以參與和議事項昨已電令該中將矣 
總統府外交委員會組織内容已紀前報茲聞該會現定明日（十八）下午開成立會業已通知各委員其場所則設在集靈囿内平政院舊址至事務員之聘訂現已定者爲許士熊王繼曾朱鶴翔葉景蔁梁敬錞等皆不支薪俸 
買賣城李垣删電云陸總長此次赴歐參與和平會議務祈將民國四年中俄蒙締結條約提出解决以維主權 
張作霖昨來統密電分致府院據聞原電要點有二（甲）巡閱官制旣將外交權限列入今値收束軍務之際尤應另添特别軍權（乙）東三省自抽兵進關以及籌辦國防經費財政前途異常支絀請於巡閱使官制内加入整頓財政實權 
[中國焚土事之外論]  
　　字林報社論略云自字林報披露中國各省廣種鴉片及日人以大批違禁品運入中國之情形後反對鴉片者愈爲奮進聞其規模至爲偉大希望歐洲議和大會可扶助中國屏絶來自日本之鴉片與嗎啡關於此事之證據行將搜集而交諸中國議和代表俾可達此目的第若國内不禁烟種存土不即銷燬則將予人以口實故禁烟會特殊注重焚土以此爲試騐中國是否誠心禁烟之一法蓋北京雖滿口禁烟實則似甚不願焚土也吾人於此竊有不能不進言者（一）便所存印土果必銷滅何必有焚土之無謂手續取一千二百箱之印土而焚諸特造之窰中勢非數日不能燒完或需數星期之久亦未可知曷若由海關巡船綴以巨石投諸海中之爲簡易乎此舉旣穩且速即須張大其事使人週知則儘可在巡船上掛燈結彩由各界送出黄浦並在吳淞放砲歡送也（二）欲試騐北京誠摯與否僅僅毁滅印土猶非善策安知北京不以此事爲掩蔽其私之屏障乎日人賤售鴉片故印土價値日低不足爲中國所珍視且區區印土較諸内地所種者僅滄海之一粟耳眞正利益即伏於此禁烟志士其注力於斯哉歐洲議和大會行將取種種不正當事而糾正之但關於鴉片一事吾人未見其能爲中國多所出力除對於來自日 
利益而禁止之）外人今未有可爲中國辦理之事蓋此乃中國己所當爲之事也從前反對鴉片者往往厚責英國斥其不應輸入印土今英國已於合同滿限前早十八個月履行其約言矣印土已不輸入矣彼反對鴉片者此後將舍英國而獨責中國種烟之荒謬矣雖然責英國而收效甚易責中國則吾人恐其收效轉難也 
[俄激黨又在新邊擾攘]  
　　據共同通信社消息歐洲休戰條約诚立後各地方戰亂雖似業已終息惟中央亞細亞土耳其各地過激派之勢力依然强大今以達希肯多附近爲中心勢力過激派之先鋒隊已進陣地於克哈兩附近加以俄國反過激派阿尼思克福將軍所率之反過激軍已由仙巴拉琴司克南下準備在仙巴拉琴司克與伯里司克亞中間各地攻擊克哈爾之過激派軍兩軍不日即將在克哈爾附近開戰其作戰計畫係以阿尼恩克福軍支隊之一部由塔城開入中國國境攻擊過激派側面刻已與中國交涉又聞中國軍隊爲應援反過激派有將由伊犁出動之說故新疆形勢非常重大 
又據順天時報云近據土耳其新坦方面來電謂過激派之勢力日益增大有不可侮之勢現集中勢力於（端根朶）附近在（可帕爾）整飭陣容有率而侵犯中國伊犁邊境之勢於是反過激派之（安因可夫）將軍以擊該軍爲目的由聖帕拉清斯克方面南下而過激派在勃利斯加亞及可帕爾附近爲迎敵之準備故近於可帕爾附近兩軍將生衝突然可帕爾附近沼澤極多安將軍之前進攻擊進步未能如意以攻勢上非常困難有不可不預期之狀况安將軍有由中國國境塔城經伊犁方面攻擊過激派側面之計畫目下關於通過國境正在與中國政府交步不知中國政府允許其通過否刻下中國政府對於邊境之過激派跋扈有應援反過激派一掃之意思正在協議中而其成否尙未可料若能速令西域之軍隊由伊犁方面前進突過激派之背面與安將軍策應而攻擊之則於西邊一掃過激派殊非難事也 
[陜閩問題之糾紛]  
　　陜西北派内訌愈烈近兩日來和平進行轉有停頓之勢固因會議名稱及地點爭議未决而閩陜兩省形勢又實足中爲之梗福建方面李厚基電呈政府以陳炯明勾結土匪乘隙侵擾前方請示辦法政府亦旣飭令嚴剿十五日復有删電拍去略謂元寒兩電均悉中央業經頒布明令罷戰息爭並令前方軍隊各退原防表示和平乃陳炯明率領土匪乘隙進窺佔據永泰殊屬破壞大局務希飛飭各駐軍堅守原防嚴密戒備母致鬆懈已逕電西林嚴行詰責云云至陜西方面情勢依然危急蘭州張廣建亦有電呈報略稱迭接劉督鍾師等電告川匪攻陷沔陽急圖漢中情勢險惡迅乞救援各等因除已飛電陰平鎭守使吳攀桂實力進援外仍請電促許張兩旅分馳陣地以資策應政府又接陳樹藩删電略謂元寒兩電均敬悉盧占魁等節節逼侵踞沔陽等處圖攻漢中情勢日緊一日劉督鍾師迭電乞援除飛飭渭南華陰駐軍着旅長張寳麟率領火速進攻赴救陜南外並乞電催張許奉軍兼程星夜抵漢以資援應云云觀此足知陜閩兩省軍事方在進行之中去和平尙遠也 
又據某方消息陜西劉管交惡之事尙未解决而陳樹藩與劉存厚最近意見又復衝突雙方各有攻訐之電到京管金聚本陸建章之部將自陳樹藩驅逐陸氏後便欲收拾管氏惟陳之兵力實不敵管管之名義雖爲一旅而實力實足一師故陳之欲藉他力以除之久矣近見靖國軍蜂起黑白難分之際劉存厚窮居川北頗類負嵎故通消息於劉請其進兵陜南誣管金聚以通敵之名而合圖之當以陜南一部分地盤讓與劉氏不意劉存厚正當窮無所歸之際得此機會便存得隴望蜀之意於是大進其兵以爲能除管氏則陳樹藩亦無能爲役陳氏見其行動頗有可疑深悔作法自斃遂有力保管氏未嘗通敵之電劉存厚見其陷己也亦來電聲明陳劉交惡於是大白昨日陳樹藩又來統密急電直達公府稱向日所揭劉督治軍不嚴之處均出事實乃迄今未鎼中央發表何等明令今川北軍隊已極凌亂務請速派軍官來陜調查以明眞相而陜省長劉鎭華密電則謂管金聚派員來省稱該使今在甯羗被圍請即設法援救並陳管金聚實無附合南軍之事乞速轉報中央合亟代陳云云陜局内部糾紛如此即無南北問題之擾攘亦未必樂觀也 
[梁士詒辭職之决心]  
　　梁士詒因主張緩舉副座問題頗招某派怨忌乃避往天津近復决意辭去新參議長之職東海於日前特派師景雲前往天津挽梁氏來京勸其勿萌退志聞梁氏昨已隨同師景雲回京當日即同師氏晋謁當局至辭職問題梁意仍屬堅决萬無挽回餘地 
梁氏昨日早車回京後當晚有人親往訪之詢其日後行止據言余旅京日久已視京中爲第二故鄉起居一切均甚安適目前余雖辭議長職然余决計仍住京中如無私事牽率即天津亦不多往外傳余將南行者純係揣測之詞惟有老親庽在香港違侍已有半載極不放心陰曆年底或須赴港一行省視但現時雖有此意而行否則尙未定 
至新參院方面梁之辭職書昨日（十六）大會本豫定提出然議員中多有主張爲一度之挽留者故昨日尙未列議程俟開談話會後再行開會勸留但梁氏最初已想到新國會必不能永久存在故趁此次和議進行時斷然辭去議長雖勸留亦無益也其後任究屬何人在參議院中除田應璜外似無適當之人或者將屬田氏也 
[中美日之商務談]  
　　（東方新聞社） 
麥與粉中國之小麥與麥粉因受禁止出口之例頗不振興所以禁麥出口者原欲中國麥價較廉祇及美國麥價之半故中國種麥農夫因此亦較美農夫所獲爲少農民旣不興盛商業何能發達此中國人民之所以受苦也政府固禁麥出口矣然由大連與青島出口之麥價仍極低廉故凡在山東青島採辦小麥出口者獲利頗厚而中國之種麥及經營麥之商業者莫不受虧再中國之麥粉廠多因運輸不便所收之麥出價不低將來必須改良銷路始廣中國農夫又當受敎育必種良美麥子自須合力抵制攙假蓋須知攙泥與沙於麥中旣不利於己反害及其生意并無便宜可貪吾人以爲中國種麥者與販麥者當合組一公會凡有攙水或他物於麥者查出後受重罰又宜揀選良美種子分給種户種子旣美麥粉必良獲利之厚更不待言矣 
養鷄中國之養鷄生蛋尙爲一種附屬事業蓋并非以多少養鷄場畜鷄産卵爲惟一生活中國近年來出口之蛋甚多苟能從事改良必能成爲大業雖不得成爲一獨立之實業然未始不可依目前情形而擴充之夫人皆知多畜鷄則多産卵而不知有一鷄年生不及二十蛋得亦有一年出二三百蛋者此鷄種之當改良也中國之鷄每年多産卵百枚然經改良鷄種後可以産二百餘枚獲利自必因之增多矣 
美人注意中國商業美國此次參戰大爲出力今戰已告終美人漸注意於商業之發展其製造家預備在中國經營從前之戰事機關今可改爲推廣商業之用且與中國有利蓋中國之工業發達須用材料甚多必取給於美國也美國之大商業機關不獨售美貨與華人且將購中國出品以爲交換此之謂中國買美國貨則美國必買中國貨是也最近數年中美國所購華貨極多一九一七年中國輸入美國之貨三倍於美國輸入中國之貨是故中美商人之感情極爲融洽二國之商務隆盛即基於斯 
日本人之織草編業東方新聞社云日本人織麥草爲編已成一種鄉野工業編之裁料除麥草外有小吕宋之麻及木皮但麻與木之織造需用新式機器成本較貴日本於二年前出草編一千五百餘萬捆値二百七十七萬元有零木編出三百五十餘萬捆値二十八萬元有零麻編四千二百九十餘萬捆値一千一百餘萬元織草編多鄉間婦女一年自八月中旬至明年正月爲作工之時期出草編之地皆必種麥麥桿長至五月始足於麥穗成熟十日之前即行刈割其時桿色淺黄用硫黄烟燻十二小時曝日中三日剪成一定之長度大概一麥桿分三節名之曰第一節第二節與第三節以第一節爲最長編織之時在五六七三月中過此三月之麥桿多浸素打水中亦用硫黄燻洗成漂白色桿分段後剖之爲條或單或雙編織以成農人頗樂於編草之事大約一女孩每日編單條者可獲一角半大工場中可得二角半若常年雇用供給膳宿年底可凈得二十元至五十元出草編地方之公共學校生徒均授以織編之法織成之草編亦有工資藉以提倡此業農家及工場之出草編者多售諸掮客由彼運往各地銷售古屋之草編出口公會去年曾出一統計表計其一地出口之草編共一千六百餘萬捆値四百餘萬元麻編一千二百九十餘萬捆値四百七十餘萬元連他項草編共出三千五百餘萬捆値九百六十九萬餘元美國婦女之麻編草帽已不時式今改肜麥編草帽且需新式者始可廣銷故業草編又將大事改良矣 
[京奉路之搭現問題]  
　　奉省反對甚烈京奉路車票搭現問題提議已久因張作霖反對甚力全線迄未實行現該路以迫於對外困難之故又復决定搭現昨張又特電政府反對此案措詞異常决絶略謂三省財政受中交兩行停止兌現之影響竟至票洋充斥無處可覓現洋如乘車必須搭現勢必商民裹足交通爲之頓絶現在此風一傳人心洶洶無法維持恐發生意外之變作霖身任地方不敢辭咎請立予免職以謝奉人又謂中央理財應從根本解决銀行旣不兌現而責商民以納現殊非事理之平應請飭交通財政兩部速籌正當辦法取消此案勿生枝節而忘根本之圖致激成莫大之事端至於外交情形非作霖所敢過問云云奉天省議會亦爲此事致電政府略謂竊查奉省現洋缺乏外人乘機攘我金融兼有南滿鐵路爲之轉輸勢成漏巵不可遏止官民竭力支撑以冀保全舊有基礎尙在設法抵制之間適有京奉鐵路搭收現洋之舉實不啻推波助瀾在部中或别有原因而在奉省商民則困益加困不得已請求巡閱使代懇部院仍照舊日收用京鈔以維地方奉督軍由京來電已商蒙交通部總次長面爲允許商民踴躍歡呼以爲國家明見萬里曲予維持感激無地乃奉巡閱使通知現准部電以中英公司對於此事極端抗議非改收現洋不可商民聞之不勝惶駭伏思有人民然後有國家有國家然後有路政况京鈔本係國幣若國有鐵路尙不通用則將置國幣於何地影響所及不但糧貨行旅勢將驅歸日站路務必大受虧損而來往客商人類不齊難保釀生事變國家亦何惜此區區一隅之路費而貽地方以莫大之隱憂應請俯念地方關係錢法困難對於京奉鐵路仍准照舊收用京鈔以維大局不勝迫切待命之至 
[山西敎育進行之新計畫]  
　　山西省議會咨覆議决山西敎育計畫進行各辦法已由閻兼省長於前日公布茲錄逐年進行計畫案如下大學科目班級計畫大學文本科將來擬招收中國文學兩班外國文學兩班每兩學年畢業中外各一班法本科將來擬招收法兩班政兩班每兩學年畢業政法各一班工本科將來擬注重機械採礦冶金將來均擬招收學生四班現有土木工程科自民國九年畢業後再行酌辦因鐵道均歸國有且係外人包辦本省此時尙無巨工學生畢業後無相當用途也 
專門科目班級計畫法政專門學校設政法兩本科將來擬招收學生各三班農業專門學校設農林兩本科將來擬招收學生各三班附設甲種蠶業農業兩本科將來擬招收學生各三班商業專門學校將來擬招收本科學生三班附設甲種本科將來擬招收學生三班七業專門學校設機械應用化學兩本科將來擬招收學生各三班附設甲種機械化學染織三本科將來擬招收學生各三班第二三四甲種農業學校將來擬各招收本科學生三班 
中學畢業班級計畫大學預科將來每年擬招收學生四班法政預科將來每年擬招將學生二班農業預科將來每年擬招收學生二班商業預科將來每年擬招收學生一班工業預科將來每年擬招收學生二班共需中學畢業生十一班每班以六十人計共需六百六十人以二倍之應年有中學畢業生一千三百二十人每班以四十人計年需中學畢業生三十三班 
高小學生計畫中學將來每年擬招收學生三十三班甲實預科每年擬招收學生九班師範將來每年擬招收學生三十五班共計七十七班每班以六十人計每年共需高小畢業學生四千六百二十人以二倍之共需九千二百四十人高小畢業暫按本省一等四十二縣每縣每年招收高小一百五十人以上二等三十 
 
 

Page 7

 
 
五縣每縣每年招收高小一百人以上三等二十八縣每縣每年招收高小五十人以上一二兩師每年各招收高小一百人以上三四五五六兩　每年各招收高小五十人以上模範小學每年招收一百五十人以上按五分之四畢業可得九千四百人足敷中等各校招生之用 
師範畢業班級計畫本省學齡兒童此刻尙未調查暫由男丁七百二十萬推算每年約有七十二萬國民學校每班以容納三十人計應有二萬四千班每班需用敎員以一人半計每年應需敎員三萬六千人每敎員服務以二十年計每年須培養一千八百人内三分之一由完全師範畢業年需六百人三分之二由國民師範畢業年需一千二百人完全師範每班畢業以四十人計算年需十五班國民師範每班畢業以六十人計算年需二十班 
女子師範學校及班級計畫本省女子師範僅有省立一處河東道立一處明年擬在雁門道設立一處仍歸道立其班級則師範均以五班爲足額高小則一女師以六班計河東雁門則各以三班計國民則一女師以八班計河東雁門則各以四班計 
高小學校師資計畫本省每年須有高小畢業學生九千二百四十人平均每學生八十人預備敎員三人應需敎員二百四十五人每年完全師範畢業學生僅六百人除擔任國民學校敎授外尙不敷用擬將中學畢業未經升學學生在第一師範學校附設師範第二部以服務十年計每年招收學生一班以備高小敎員之用 
國民學校計畫國民學校業經定有施行義務敎育程序公布有案附列於後（改訂山西全省施行義務敎育程序）第一條義務敎育自民國七年起籌備施行應分區域期限如左第一次省城限至七年九月辦理完竣第二次各縣城限至八年二月辦理完竣第三次各縣鄉鎭及三百有以上之村莊限至八年八月辦理完竣第四次二百家以上之村莊限至九年二月辦理完竣第五次百家以上之村莊限至九年八月辦理完竣第六次五十家以上之村莊及不滿五十家毘連之村莊能聯合設學者限至十年二月辦理完竣第七次凡人家過少之村莊而附近又無村莊可聯合者應由該地方官紳特别設法辦理第二條施行義務敎育應先行籌備事項如左（一）造就師資（二）調查學齡兒童（三）籌欵設學（四）勸導入學（五）實行强迫第三條施行義務敎育之責任如左（一）造就師資由省公署督飭縣知事辦理（一）調查學齡兒童由縣知事分令各區長督令各街村長副辦理（一）籌欵設學由縣知事分令勸學所會同各區長督飭各街村長副辦理（一）勸導就學由勸學所及宣講員各區助理員曁各街村長副分投切實辦理（一）强迫就學由縣知事分令各區長督令各街村長副辦理第四條各縣每期籌備完竣應將辦理情形單簡報告本署及貿易廳第五條各縣報告經本署派員覆查辦理完善者分别奬勵逾限未辦者分别處分（敎育計畫表從略） 
[山東舉辦清鄉]  
　　國務院參陸部致山東張樹元電云覃電悉注重清鄉以清散伏之匪自是根本計畫設立清鄉督催局專任其事以輔鎭道所不及亦是一時權宜之計應准如電設立惟清鄉事宜事關内陸兩部應由該督將詳明章程並局長銜名分報兩部查核此舉能否收效全係公正嚴明之縣知事會同地方正紳辦理向來匪患之起全由親民之官縱弛畏葸或匿匪不報或毫無覺察以致匪燄日張致勞兵力而民命實已不堪言之殊堪痛恨前聞山東吏治廢弛縣知事率多濫竽充數釀成此禍現在匪勢少戢亟須愼擇公正廉明之員以善其後知事不得其人正紳即不肯出而任事是有清鄉之名轉增擾累該督兼任民政呼應更靈務宜破除情面妙選賢良一清山東積年巨患其濫竽充數者查明從嚴參處則造福地方無量也奉諭特達院參陸部寒（十四）印 
又聞政府於寒電之外尙有一删（十五）電拍致張督略謂元電悉辦理清鄉各節誠爲扼要之舉特設專局簡任局長以一事權應即切實籌備其間章程辦法務希詳陳顚末當交部速核以重要政 
[贛商會反對印花公函]  
　　江西南昌總商會以印花處長姚深朦部勒令商店售貨須開發單致商民不能自由遂於昨日開特别會議决定反對今日（十四）該會已將昨日開會情形函告旅京同鄉其文如下旅京同鄉諸公均鑒劉魏兩公函業經誦悉元電答復計達鈞鑒敝會爲勒用發單賬單事本日特開會議衆論譁然其結果仍以一面維持市面秩序一面據理依法向部力爭並呈由省長咨部詳細解釋羣情惶急大有不達到取銷目的不止之勢緣此次衆商所爭之要點並非反對發單貼用印花實係反對勒用發單及包皮上貼用印花蓋依據法律人民實無此項義務也至三節賬單之作用不過告知欠賬者欠錢若干純屬一種債務上之通告其性質實與通知書無異部令亦以姚之朦准指爲即是銀錢收據誤會實甚茲特將敝會文電各稿以及省長去電及來函部電一併檢抄寄呈公鑒並懇參觀敝會前次寄閱之呈文原稿即可洞鑒其詳仍望我旅京同鄉諸公贊助至承推劉魏兩公向部接洽調查成案我資參考一節本日會場亦曾討論僉以勒令商民必用發單及賬單一事不特稅法所未有抑亦事實所礙難微論他省未必有此即有之而吾儕商民亦萬難遵辦也同鄉諸公熱心桑梓在遠不遺同人至爲欽感知勞麈念特此附聞 
[皖省警備隊附加案]  
　　皖省警備隊附加案近由龔省長提交議會核議按照田賦正額每銀幣一元附加七分五釐作爲警備隊經費現該會議决爲一過一律減爲七分茲將是案審查原文披露於下查此案前由本會咨請黄省長咨交章程及預算由會審定嗣黄省長因病出缺未准交到本會故有延會以待之决議茲准龔省長咨請按照田賦正額每銀幣一元附加七分五釐作爲警備隊經費與前定辦法較爲輕而易舉但七分五釐之數嫌於零奇易滋流弊宜一律附加七分照原咨核減無多而人民受福匪淺伏查此項章程及預算仍未准咨交本會審議通過在此時間所有七分之附加暫由各縣彚交地方財政局專欵存儲不得動用至來年開辦與否必酌察地方安危而定如應時勢之需要必須開辦亦應定爲臨時由各縣因地制宜切實舉辦如地方安靜無須警備隊之時劃歸各縣作爲地方公益之用至本年各該縣已收此項附加超過七分之數者應查照來咨找定八年錢糧必於串票加蓋准其劃抵戳記其有因田賦附加不敷籌有他項補助之各縣應請令行停止俾輕負擔 
龔省長呈中央文云卷查前省長黄家傑以駐省軍隊多有奉調省城不免空虚閭閻難於保衞當擬具添招警備隊援鄰省例以靖地方呈請政府批准在案其開辦經費亦經前省長擬定在附加稅項下加抽捐欵以爲警備隊餉需并經通飭辦理而皖城頻年災旱重以兵戈物弊財艱民間實難負此重擔因之經徵異常困難惟前省長以事在必行旋命安慶道尹爲司令組織警備機關心湛到任之後體察情形窺諸輿論實不忍以衞民者反而擾民擬將前案所載在附加捐項下加捐數減收一半以蘇民困又查警備隊可由各縣知事分帶由省長統領勿庸另立機關添設司令以節糜費又查所徵捐欵旣經減半所有已征之數除開支外即移作八年度之經費其安慶道尹之司令即於本月取消其警備司令部立予移入公署由心湛兼辦除通飭該道尹及各縣知事遵照辦理外特將縮小警備範圍及節省緣由具呈鑒核備案示尊 
[南京新豐鐵鑛之發軔]  
當馮河間督蘇時擬集股在寗建設鍊鋼廠以便採鍊蘇省之五金鑛免致鑛砂售於外人後河間去蘇此事雖遭停擱而近年來蘇省之鑛産似已逐漸進步計五金鑛之已經開採者約有九處如江寗小青龍山之鐵鑛晏公廟之鉛鑛大頭山之鐵鑛如句容土山之鉛鑛如丹徒馬鞍山及七丈山之鐵鑛高資鎭之銅鑛如朱家鎭東培山之鐵鑛如道靜鄉之銅鑛如東海錦屏山之鐵鑛聞礦層類皆極厚惟所採之鑛砂悉數售於外人未免利益外輸近大陸公司代表張季直允新豐鐵鑛公司之要求决議集股二百萬元建設鍊鋼廠一所訂立條約所有新豐公司採出之鑛砂悉歸大陸公司鍊鋼廠代鍊又大陸公司代理新豐公司籌備開採之計畫此約已於本月十日雙方簽字按新豐鐵鑛即江寗秣陵關新豐鎭之靜龍山（俗呼蛟龍山）周圍廣可七里與鳳凰山同派曩昔漢陽兵工廠廠長劉慶恩擬欲開採並派化騐師來寗考察聲稱鐵質頗佳後亦因無一鍊鋼廠無利可圖遂未實行近寗紳陶保晉等開辦此礦其事前籌畫亦非一日迭次與張季直接洽得其建設鍊鋼廠之同意始籌備進行由實業廳代呈農商部立案其開採執照已於上月杪由部發給該公司遂於翌日（本月一號）成立由衆發起人當場推定陶保晋爲總董經理公司一切事務袁滌庵謝旡量爲董事輔佐總董進行事務所設於石壩街定名官督商辦南京新豐鐵礦公司並分設工程處於秣陵巿其内部情形據陶君云該公司十人發起其開辦費由每人籌墊五千元（共計五萬元）資本定五十萬分爲一千股每股五百元在江蘇各巨埠招股現已收到寗商一百二十餘股滬商三百七十餘股大陸公司之鍊鋼廠現已擇定浦口韓信帥台旁之曠野處建築準於八年正月間動工又靜龍山抵下關之江口陸路計長三十五里擬築鐵路一條專運礦砂並備汽船兩隻以便撥往浦口此項已由交通部批准作爲新豐公司之專有權永遠不得改爲國有一俟鍊鋼廠興工卽行籌備建築云云是誠蘇省實業界之一大放光也 
[南京私土案已了]  
　　南京下關發覺之私運大宗烟土一案牽涉北京軍界要人爲中外所注意旬日以來如何處置外間頗不明瞭茲據北京某機關報載此案則謂已由憲兵司令部查明係搭伴同行之皖人駱子和所爲其人並非軍人且已先期逃匿與其他軍官及其眷屬隨行人等並陸軍部護照均無關係已一併發放并載有江蘇憲兵司令部原呈及督軍省長批示喏大案件如此了結矣茲錄公文如下（一）憲兵司令部會同警察廳呈竊職廳前據下關警署長王因磐呈報督警帮同金陵海關查獲張家讓等夾帶烟土軍械等情業經呈報督軍省長鑒核在案並於本月六日據民婦張劉氏呈稱竊民人率同次子扶柩回籍曾在京師禀請陸軍部發給護照起行之時有親友同鄉央人託帶棺柩回籍共計九具並託帶箱籠什物者甚多又恐沿途不靖特請京畿警備總司令部加派警備隊隨行帶有手槍四支快槍兩支載明護照不意行抵下關海關查騐時竟於箱籠什物中查出違禁物品數件照章扣留理所必然惟當雜亂之際私帶禁物之人根究不出託帶各物之人又遠在京津人類甚雜當時何能查考的確及事後查點隨行人數始知只少一人前在北京西城開設茶食店爲生姓駱名子和安徽安慶人年約三十餘歲搭便隨行計已四日彼於洋關查騐之前赴街購物及禁物發現彼仍未回原意俟其回船究明送案守候終日彼仍不歸民人焦急如火即於次晨派人央請兵警分投尋緝至今多日仍無蹤影此人事前設詞廻避事發畏罪潛逃存心不良於此可見民人被其移禍心實不甘謹當設法查找送請懲辦惟民人船隻不能移動被押者又爲請派護送之官人事前失於覺察失於防範因而被累何敢怨人惟民人長子病故完媳盡節中途遇此事故悲恐交集病勢加重隨行之親戚眷屬因而患病者亦有三人之多棺柩九具暴露江干路程遙遠安葬之期又不能延困苦萬狀憂病堪憐爲此叩請轉呈督軍省長恩施格外准予一併釋放俾生者啣感死者得安實爲德便再嗣後洋關如有事故民人情甘到案待質除呈報憲兵司令部轉請督軍省長核准恩施外理合具摺呈請鑒核等情前來職廳以案非尋常當經會同憲兵司令部公投查考所有一切情形與該婦所稱無異可否如呈分别釋放之處請鑒核示遵（二）督軍省長批呈及附件均悉旣據查明張家藩等並無携帶烟土情事顯係畏罪先光之駱子和携帶無疑仰即將張家　湯亦銘等交保釋放其眷屬及隨行人等並護照槍枝子彈等物一併發還放行一面飭屬嚴緝逸犯駱子和一名務獲究辦均母違延切切此令 
[南京快信]  
　　東海特派賚送九獅子寳刀之侍從武官劉恩源前日抵寗昨用彩亭將九獅子寳刀及金錶衣料等件送至軍署李督親自出迎至大堂前鞠躬叩謝旋在署公宴劉使上校以上軍官均列席 
軍署外交顧問謝傳安昨由津電告李督稱朱啓鈐近患痔總代表擔任與否尙待考慮 
西南因閩陜等爭議頗烈李督居間調停極爲困難有擬謝絶調人說 
東海因李督辭調人責任昨來電敦勸勉爲其難 
陸榮廷代表鈕永建已抵漢口昨來電即日乘輪來寗接洽一切 
梁敦彦准明日早車來寗李督軍已派陳副官赴下關迎接 
吳佩孚電告李督湘南一帶南軍現歸譚延闓節制仍駐永州 
中央因外人質問金陵關烟土案昨由國院電軍民兩署嚴行澈究 
黑省議會來電通告自本月十八日起依法延長會期十日 
施承模函請省議會於南北和局之前表示正確主張省議會昨日大會因不足法定人數未能開議 
蘇省憲兵奉令改組楊恩培有調充補充旅長消息 
民國四年龐樹堃控常熟縣謝知事隱没滯納罰金案該縣公民又有向省署控追事 
[杭州快信]  
實業廳號報省長擬在餘姚産棉處籌設改良棉種試騐場訂定章程及預算表册已咨交省議會提付公决浙江儲豐商業銀行定期本月二十七日開幕財政廳已派本署鄭科長代表前往致祝詞 
浙江地方實業銀行放賬多至二十萬元經省議會質問後迄無正當辦法該總理應負完全責任究竟如何處分昨又經章議員五成向省署提起質問 
紹蕭塘工有奬義劵省議員徐卓羣提出兩大理由决爲違法建議公决 
省議會昨通電各省准二十六日閉會 
童保暄昨來電報告永泰雖告失陷浙軍駐在同安灌口等處防務極安謐 
浙省烟酒牌照向章分上下季每年更換兩次現公賣局長朱鈞弼以手續繁瑣呈准財政部仿各縣牙稅辦法每五年更換一次仍飭按季繳捐已通令各縣照辦地方通信 
[松江]  
　　勸學所經費之父攤本邑勸學所經當費現由張彬士所長呈准敎育廳每年广支一千四百元較前設之經理處每年璯加四百元查經理處常年費縣與巿鄉各半擔任茲仍援照成案由所開列細數呈請縣長訓令各巿鄉合力擔負除縣任七百元外松江巿任百元亭林巿任八十二元楓涇市任六十五元其餘各鄉自四十餘元至六七元不等業經縣署准予轉令各巿鄉遵照矣 
城廂盜刦案之破獲本月十七日傍晚水警巡官徐貴仁會同警探姚信卿王長慶沈錦雲及西二區巡官馬秋帆等在南門外栅口捕獲搶刦長壽橋南方姓案内之盜犯馬若生一名另有沈和尙羅彩生二犯被泅水逃去當晚又至長壽橋堍成衣作内捕獲同黨竹匠沈阿妹一名並起出玉器一包旋即帶至西二區研訊據供共有同黨六人由沈阿妹爲首犯案後即至馬若生家匀分贓物所有刦來物件僅狐裘一襲已質洋十六元外餘均尙在上海云云馬巡官訊實後當於十八日將人贓轉解總所矣 
[蘇州]  
　　水警求助於陸軍水警二廳趙雲生廳長昨據第一區沈葆義區長轉據第三隊長王壽良詳稱川沙南匯轄境沿欽公塘一帶鄉鎭距離海灘均祗五六里海盜竄入甚易曾於民國元年商由第二師飭令駐浦第三營派兵一連分駐白龍港及各鄉鎭防堵自四年以後該營撤防浦東沿海一帶時有盜案發生至水警師船均在内河梭巡不能越過欽公塘因此難以防禦即如此次搶刧蔡鎭鉅案盜匪亦由海岸潛入是以沿海各地陸軍防堵最爲緊要茲將該處地理詳細情形呈請轉詳等情趙廳長據詳後即轉咨淞滬護軍使撥軍往駐藉弭菲患工校赴錫比球返蘇三元坊省立第二工業學校足球隊學生於前日由該校敎員率領乘車至錫與該處第三師範在火車站球場比賽足球二工球員孟祖培等十分勇敢結果勝一球當夜即行返蘇 
鎭守使奉電赴寗蘇常鎭守使兼第二師長朱琛甫前晚接奉李秀山督軍密電旋於今晨早車赴寗請示機宜内容關係改編軍隊 
緝獲大批私鹽駐防木凟之緝私第六營第二隊李士傑隊長前日督隊在所轄境内查獲鹽船三艘當將鹽匪王老窩子等三名連同大批鹽斤解送營本部辦理 
[鎭江]  
　　雙銅幣概作八折鎭郡通用銅幣向以單銅元爲本位自當二十銅元流行以來單銅元日見缺乏近因雙幣進數太湧其價大跌各業咸起恐慌昨經商會總理吳澤民君邀請駐鎭陸軍七十五團兼要塞司令張辛朔團長丹徒縣倪和甫知事警察總局沈君讓警佐等蒞會公議考核分兩單銅元每枚實重二錢雙銅元每枚僅二錢八九分核以八折計算尙實不敷且寗蘇滬等處抵制不用丹陽各埠亦只八折本埠一時雖難禁用應照市價八折暫行流通即由商會通告周知一面呈請官廳查禁來源出示禁止貨物暗中漲價以維巿面已經公决實行矣 
[揚州]  
　　雙銅元八折之啟釁十二圩近來念文銅圓充滿通衢類多由㚥商販來而鹽務發給各項開銷由揚州運來者亦復不少邇來揚鎭兩埠均已實行八白故十二圩商會於陽曆十二月十五日十一點鐘亦開全體商會議决照揚鎭凡遇出入交易遇有念文銅圓概行八白登時着地保鳴鑼沿街曉諭不意一班愚人因未見官示且是日午前街上尙屬通川以致横蠻打鬧衝毁店櫃次日係儀徵縣姚知事乘輿來圩至商會與各商店共籌商决仍照八折實行並至鹽務七公司接洽屬其此後發出工價等項均以八折實行不得畸輕畸重並允回衙即行與十二圩鹽務巡警局會銜出示云 
[杭州]  
　　省議會議事啓十八日下午一時四十分省議會開會出席議員八十七人政務委員二人周議長報告日程畢周書動議謂本會閉會期間已近而應付議之案件尙有百餘件之多本席主張將所有此項待議案件概行先交審查會分别取决庶幾延會期間可以議决衆贊成胡炳旒動議謂本會全體議員佩掛徽章因上屆原有徽章未曾繳齊故本屆由會臨時製辦各議員以其形式不甚雅觀於是多不佩掛殊屬非是應定一辦法當由議長以照上屆式樣略爲放大由會新製諮詢大會經衆贊成遂通過開議第一案擬撥欵補助商辦勸業銀行资本議案因係省長交議由政務委員唐寳鎬陳述理由討論結果現在公家財力有限况銀行係營業性質似無補助之必要故公决認爲不成立第二案審查報告省立甲種農業學校追加獸醫科臨時費案大會主張重付審查第三案　尙德請願豁免茶塘工捐議案公决付庶政審查第四案包汝濟請將茶塘工捐歸水客完納案任鳳岡許祖謙以其與第三案絶對抵觸應即打消衆贊成第五案朱盤書請願陳請恢復模範缫絲廠案公决廢棄第六案費錫齡等請願陳請議决咨請令飭外海水警廳移駐舟山案王廉陳鍾祺云此案情節重大且本會無議决權應改爲建議案由審查報告大會咨請官廳再行議决陳樹基云此案應付特務審查愼重其事衆贊成次議第七案鄭俠等請願請議决咨請將家釀征費改章停辦案公决與第六案併付特務審查第七案關於第一届議員公費事件陳鍾祺發言謂本會付議案件規定一爲官廳交議一爲議員提出一爲人民請願三種今此案旣非議員提出又非官廳交議及人民請願請問議長究係何人交議議長云本案係本席提出其時上屆議員以避嫌疑故紛紛離席不足法定人數遂宣告散會 
浙路股欵緊要消息浙路股欵清算處昨出有通告云浙路股欵交通部自第五期起改撥京鈔股東血本受虧及敝處辦理爲難等情無待贅述惟部中所撥全係京鈔敝處每期發給凡每户不及一元之零數祗能仍給現銀旋以鈔價日落分户來領者亦日增現在開付九期分户之多幾至什九若無變通補救之方微特股束不勝往返之勞即敝處掛號收發等等手續亦有不堪繁重之苦約計本期零數其總額爲三萬五千餘元茲自即日起無論證劵多寡來户或分或併凡每張每期零數概以現銀找付（第五六七八期有未領者亦倣此）庶領欵者分與不分咸歸一律 
[豐縣]  
　　反對省議員加費豐縣敎育會農會函云閱報知提及議員加費問題不勝駭詫議員本名譽職代表民意現民窮財盡千瘡百孔萬目睽睽共望議會提議補救詎料不顧公益先謀私利是高立機關徒闢個人飯碗地也孟子云枉己不能直人此案如不打消太減議會價値何以取信人民何以監督政府再提議案誰復承認提此議者想爲金錢買來議員意在撈本品高學優諸公斷不容其通過如皆隨風而靡各界定訴諸法律誓不認此代表伏望顧名思義勿爲此四元金錢喪盡廉恥品格也敢獻忠告伏望高明鑑察 
[天津]  
　棉紗商成立大會津埠綢緞洋布棉紗商史經五等聯合同業組織綢緞洋布棉紗同業公會於本月十五日下午三鐘假天津總商會議事場開成立大會入會者大内號九十家推定曹祝九君爲臨時主席登臺報告謂他業設立公會者甚多頗獲利益今我同業亦組織公會以謀本行興革一切事宜規定董事二十五人會長一人副會長二人以資辦公惟各職員均由票選董事時須用連記法每票寫二十五人將董事選出由董事互選正副會長當即投票開票暴子周七十票張問泉六十六票史經五六十四票張鑑泉五十九票張華蓀五十八票胡樹屏五十六票趙春亭五十一票劉耘卿四十九票吉士箴四十六票霍靜波四十五票杜滌泉四十五票徐靄卿三十八票曹祝九二十三票趙允卿三十二票宋于良二十九票趙蓮舫二十九票許樹南二十八票張耀奎二十八票簡雨生二十七票李靜波二十四票費振麟二十二票李子彬二十二票何蔭南二十一票王小亭二十票董事二十五名選舉正會長以暴子周得二十二票爲最多當選爲會長張問泉得二十票吉士箴得十二票當選爲副會長 
雜評一 
[議和之表裏（默）]  
　　今日南北之議和實表裏相反表面奔走疏通以示讓步也而實則堅不讓步地點問題表面皆曰小節也而實則寗滬各持一說而不相下陜閩問題表面皆曰爭剿匪也而實則爲爭得一地盤而不背停戰表面文電往來各示誠意而實則互相猜疑各爲自占地步之計此今日議和之聲所以日近而去議和之實所以日遠也 
嗚呼自五國勸告以來所得效果僅此表面之敷衍而止夫表面之敷衍豈能久延以欺人者哉然欲其舍表面之敷衍而進舉其實則非所望於今日之當局此吾之所以爲和議前途悲也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[美國修改進口取締例]  
　　上海美總領署十八日奉華盛頓電信謂進口取締條例現已修改出於中國來自中國之棉線·花邊·花邊貨品·大荳·蛋·髮網·可許領取執照再獸毛進口之取締令今已撤除 
[法國兩郵船行將抵滬]  
　　上海泰晤士報云法國郵船兩艘不日將載郵件自法國抵滬一爲四方號載重二萬噸於本月十四日由哥倫布來滬載有一月二十三日法國之郵件一爲波爾土號載重二萬噸於十二月六日由法國開出一月十四日可以抵滬 
[委内瑞拉號之行踪]  
　　大陸報云花旗輪船公司之委内瑞拉號星期日由横濱開往海參崴蓋爲美國戰時商業部俄國事務科所徵用也該船將由海參崴直接開往小吕宋雖定期一月三日由滬赴舊金山恐須展緩也 
[日本商界恐慌之外報]  
　　字林報云歐洲休戰告成日本商界大愛打擊未幾英美出口禁令或被撤除或經修改日本市面乃愈覺不佳日本商人初以爲戰爭即停然交戰國欲恢復其工商業必須一二年之久不意休戰條約甫經簽定而各國取締貿易之條例已紛紛修正此種敏捷行爲在日商視之以爲各國將出其大力以奪回戰中所已失去之商業焉戰事未停時日本貨價之高達於極點進口商人仍以戰局結束尙遙遙無期故定購大宗外貨其實當時日本國内所存外貨已屬不少僅以顔料一項而言定二月底進口者共値一千萬日洋今英美旣修正出口禁令則貨物之輸往日本者自必甚多又不僅預定之物已也此種氣象遂大震動日本市場不獨進口商品價値低落即國内出産品亦受影響今棉紗價跌約爲二百八十日洋若在今年之初則爲四百三十日洋進口貨品亦有跌價太甚較出産國市價爲尤低者如鉛價在日本現價爲十六元八角在澳洲爲二十四元而在美洲則爲三十元上下再白鉛在澳洲爲價三十二元五角在美洲價亦相若而在日本則落至二十三元他如生鐵及某種顔料日本市價皆較美國爲低昔日因歐戰而致富之日商今已不乏因此影響而破産者且此打擊不僅限於顔料化學品之商人即鋼鐵等業商人亦多有震動者聞財力不甚偉大之造船廠亦多感困難惟航業中人尙抱樂觀故予以經濟上之助力使其繼續建造未竣工之船隻或謂歐洲貨品未必能運至東方如目前預料之速日本巿場殊不必自擾也 
[關稅改正委員會近訊]  
　　關稅改正委員會協商事件現已告終吾國委員長蔡廷幹氏曾於日前回京將協商結果報告後即日午後四時半又復出京來滬並聞該委員會定於二十日開最後會議二十一日宴會有關係之各人其議决各項即擬一律簽字一俟各國悉行簽字後即可實行云又聞此次會議之結果關於稅率所增成數本不甚多最微之數有僅增百分之二者平均言之可增至百分之五其中最要一條則此次議定之稅率五年後尙須修改一次云 
[齊省長催查歐戰損失]  
　　淞滬警察徐廳長接齊省長電略謂前奉部令調查歐戰損失限期造報等情業已分别令飭塡造在案茲查尙有未經造報各屬飭令於五日内迅速查明塡報以憑彚集呈部核辦等因徐廳長當即轉飭各區署遵照辦理矣 
[譸判德華清理處債案]  
　　本埠德華銀行清理處在公共公廨控德商捷成洋行不理欠銀六十二萬五千兩又萃成洋行欠銀七千二百另六兩一錢九分又亨寳洋行欠銀七萬一千零二十七兩三錢七分又奥國輪船公司欠銀不理各等情昨晨經李襄讞會同英卓副領事傳訊先由原告代表律師上堂陳明各被告欠欵情形並稱被告捷成洋行所欠之款據被告自稱北京財政部前曾將一種証劵在北京該洋行抵押去銀四十三萬二千兩故欠清理處之欵似不願意歸還等語嗣經敝律師一再函請始允由北京捷成洋行擔任歸還然迄未履行應請堂上判歸原告得直如被告不服俟其反訴再行辯論云云繼據清理處英人濮恩投案証明萃成洋行欠欵情形即據被告萃成經理德人奇康陀上堂訴稱伊停止營業已有一年該洋行生財什物均存於江西路十號棧房内但不甚値價等語詰之被告亨寳洋行延律師到堂代表認欠不諱又據奥國輪船公司大班德人供稱欠欵屬實現在我無别物祇有鐵箱一隻以故無力歸償等語中西官得供會商之下判捷成洋行控案應歸原告得直如被告不服准予反訴再核萃成洋行着照原告控數還銀並候將該行生財器具吊案拍賣而亨寳洋行照數還銀姑寛暫緩執行堂諭奥國輪船公司着照控數償還聽候將鐵箱吊案查騐再核又該清理處控德人密却立司不理借銀二萬三千九百十四兩二錢等情昨晨亦經公堂傳訊原告代表律師上堂請追質之被告供稱此項借欵係柏林京城行家所欠非我個人所借是以否認中西官得供判候展期再訊 
[官廳檢查烟土之嚴厲]  
　　自政府頒布焚土命令後江蘇軍民兩長即通飭所屬查禁私種私吃私販上海縣沈知事已飭縣警察所轉飭各分所着手進行在案而淞滬警察廳徐廳長亦因奉到省令特於前日諭飭各區所隊長員嚴查該管區域内有無私種鶯粟並私連烟土烟膏及私吸鴉片情事如有發覺應即提解到廳按律懲辦 
又江蘇齊省長訪悉近有㚥商每以出洋販運雜貨爲名具禀交涉員署領取出洋貿易護照實則潛至海參崴私購紅土置入他項貨物内朦混報關進口値此禁烟嚴厲之際自應從嚴取締除令由交涉公署妥愼嚴 
物應請稅務司轉飭騐貨之華洋各員詳細檢查以杜私運 
[誘拘陳羣之判罪]  
　　福建婦人陳阮氏前至法公堂控自稱護軍使署偵探之李道開將伊夫陳羣誘騙至華界方板橋由偵探長雷應春拘解護軍使署誣指伊夫圖在福建謀亂以致至今在押後李又至民立棧向婦人圖騙銀洋請求訊究等情詰據李供係受雷應春之愚請求寛限設法將陳釋出等語中西官判還押限十四天交陳到案再行核辦詳情已迭誌前報昨又届限法公堂因李仍未將陳交出又提案訊問原告投請訊究詰之李供民人在押一時難以將陳交案求宥中西讞員以李越界拔人罪已成立着押西牢一年期滿永遠逐出租界如能將陳交出准予酌减刑期 
[包探協拿盜匪]  
　　公共捕房特别機關探目陳雲忠張芝卿等昨晨至法租界嵩山路捕房聲稱有夥刧某處之盜匪某某等匿跡吕班路文德里某號門牌内請爲協拿等語捕頭當即飭派探目沈德福包探陳順寳周寳生等協同前往該處拘獲盜匪九名抄出鈔票銀洋及當票數十張一併帶入捕房捕頭略詰一過諭令暫押候究 
又函云公共捕房特别機關探員近得線人報告山東巨匪領袖某某近帶同黨羽潛逃來滬初寓居客棧嗣賃居法租界吉一里在公共租界犯搶刧案年多起且黨羽甚夥云云昨晨（十九日）六時遂由探目壳魯香華探目李星福陳雲忠張子卿鍾星南姚阿生張炳成帶同眼線至法租界霞飛路捕房聲請派探協助當經法捕房捕頭照准立派探目沈德福按址前往吉一里十號將該匪首捕獲連同其妻及手下甲乙丙丁四夥一併拘入法捕房收押復往文德里二十三號將其黨羽屈某等三人及屈妻拘解捕房捕頭諭令一併押候解堂訊奪 
[移提白克路刦案盜匪]  
　　新閘白克路五百十八號門牌趙增花家於本年三月八號夜被盜匪紀少樓周良臣等持械糾黨攫去値洋二千一百元之金珠飾物分贓逃匿法租界現經法捕房包探緝獲通知公共捕房特别機關西探目壳羅香華探目李星福鍾星南包探張炳成等前往將紀周兩匪提回押至昨晨解送公共公堂經王襄讞會同美丁副領事訊據中西探目上堂禀明案情請爲展期以便偵查証據中西官判紀周兩匪押候展期兩禮拜再訊 
[黄河路押店被搶]  
　　昨晚七點時有盜匪五人持有手槍闖至法新租界黄河路一百二十一號門牌公茂押店入内以質衣爲由擁入店堂當在賬台上搶去質下之銀飾及皮馬掛洋五十餘元而逸事後由該店主開單報告捕房立飭探目黄金榮沈德福包探孫金禮胆往查勘一週回禀捕頭諭令務獲該匪等到案究辦 
[全盛局報告洋信被搶三誌]  
　　全盛信局脚夫挑運洋信在新開河地方被匪搶刦失洋四百數十元由該局執事投報法捕房並淞滬警察廳請求追緝等情已兩誌前報茲悉警察廳徐廳長據禀後以被刦地點雖在法租界惟時在白晝如果屬實自應不分畛域一體協緝然僅據該信局報告尙係一面之詞故於昨日派警往傳該脚夫張阿高來廳飭由司法科詰問詳情一面又以新開河地方係與一區二分所境界毘連故諭令該分所王清和警佐派警往查究竟有無其事復候再核 
[奥僑濳逃之偵查]  
　　奥僑利依特克來姆拉二名於收容所内濳逃出外前日由松滬盧護軍使通令所部各軍警一體偵查 
[德婦領照赴杭]  
　　旅居上海之德國婦人艾克甫與小孩一口又男女僕各一人携帶行李十二件領有移居護照昨日午後三時乘坐快車赴杭當由憲兵二名護送前往 
[芬蘭人猝斃續誌]  
　　芬蘭人雷格門（譯音）於本月十六號在虹口東鴨綠路六百五十六號門牌勵復泰小客棧内猝然斃命當由同伴法國人白斯丁與該棧主勵阿德報告虹口捕房派令一百九十號西探將屍舁入騐尸所報請公共公廨中西官蒞騐後諭候西醫剖騐再核等情已記前報昨晨據一百九十號西探投案禀稱死者雷格門素有心病業經醫生騐明有剖騐單呈察經王襄讞與美丁副領事得禀會商之下判曰據工部局醫生報告已死芬蘭人雷格門委係因心病身死仰候工部局備棺殮埋此諭 
[靖安艦由閩返滬]  
　　海軍司令署前因福建清鄉督辦需用軍裝特派靖安軍艦裝運前往已誌前報茲聞該艦現已事畢返滬暫泊龍華聽候調遣 
[楚泰艦請緝逃兵]  
　　海軍總事令署近接駐閩楚泰軍艦艦長饒涵昌呈稱該艦一等信號兵盧津泰二等輪機兵陳昌鴻於前日託故請假迄未返艦顯係匿遁請通飭協緝云云藍總司令據呈後已電福建省長並請淞滬警察廳飭探協捕外通令各艦隊一律嚴緝 
[王警佐愼重冬防]  
　　淞滬警察一區二分駐所王清河警佐以轄境大半與租界接壤所有冬令防務自應嚴密乃於昨日諭知各巡官巡長等於入暮出巡時務各加意查察崗警勤惰如遇自北向南有行跡可疑之人務須隨時查問並令通諭界内茶坊酒肆每晚提早收巿大小旅館客棧須將逐日旅客姓名來歷詳細註明循環簿以備稽查 
[冒探搜檢行旅之查禁]  
　　淞滬警察徐廳長近查城廂内外時有匪徒及已革逗遛之軍警冒充稽查偵探向各輪船碼頭守候旅客託稱搜檢違禁物品乘間强攫銀洋爰於前日親赴護軍使署面禀盧護軍使當奉諭飭嚴查拘究以安行旅故徐廳長於昨通傳各區署所警正佐員至辦公室面諭嗣後所轄境内查獲逗遛已革軍警務須解廳押逐回籍一面加派探警分往輪埠車站及緊要處所嚴密偵查並轉令崗警不得念同鄉情分有意寛縱一面又傳偵緝隊長翟世清會同督察員督率隊士分投嚴緝故翟隊長於昨日起定每日分上下午兩班由督察員二人隊士八名組成出巡於城廂内外各茶坊酒肆偵查並派一等隊員郝樹林金殿臣李鴻强吳福榮李紀賢吳錫生等密往十六舖各輪埠及華法交界嚴密偵緝 
[設所敎練水警]  
　　江蘇水上警察廳趙廳長近通令各專署略謂近奉齊省長訓令本省内河外海港　紛歧專恃水警船隊分防駐紥保衞商民責任至重查水警與陸警性質雖同學術則異非設所敎練不能得有眞才合亟令行該廳長即便試辦敎練所調取水警分期敎練以資純熟等因合行轉令各該專署長遵照云 
[火藥廠裁汰工匠]  
　　兵工廠謝廠長由京返滬後因欲撙節八年分經費故於前日親至龍華火藥廠檢查當以各匠目所造火藥甚合軍用面加奬勵惟經費支絀應先酌裁工匠故於昨日已裁去六十四名餘俟甄别後再行裁汰 
[豆油存貨之缺乏]  
　　牛莊豆油滬地銷場頗大山東青口萊陽膠州等處各種小簍豆油亦視牛莊大簍油爲轉移現屆冬節牛莊營口等處已於本月初十封河船隻已陸續回申核計存底祗大簍油三千餘件各地小簍油亦祗三千數百件較往年爲少昨據業此者云沙船未到者祗剩二三艘所來者亦祗山東青口等處小簍油數亦無幾照此存底則封河期内有供不應求之勢價之看高勢所必然也云云 
[飭查大霧時之揖失]  
　　連日天氣陰霾微雨時降前日（十八）午後五時許忽大霧迷離浦江船隻多停浦中不能行駛各公司小輪深恐誤撞船隻均汽笛嗚嗚緩緩行駛各碼頭渡船一時誤認水道者頗衆渡客莫不大受驚慌約歷半時霧始漸散昨海關水巡捕房梅捕頭諭飭中西探捕分投調查浦江中有無撞壞船隻損失貨物情事復候核奪 
[印花稅開始檢查]  
　　淞滬警察廳長徐國樑昨日訓令所屬各區署所云案照檢查印花稅歷經依法舉行並經各署所隊官警平時糾發或人民告發執行罰金按月繳廳彚解省庫在案茲查印花稅法罰金執行規則第一條内開應貼印花之契約簿據每屆六個月即每年六月及十二月由警察官廳檢查一次等語自應遵照辦理茲經本廳長定於本年十二月二十日爲開始檢查日期除届時會縣派員會問辦理並分行外合亟訓令該署所隊即便遵照依期會同檢查務仰勸懲並施愼重從事旣不得縱任隱漏致礙進行亦不得遇事操切釀生事故附發布告並仰分飭張貼俾衆周知切切此令 
[日華紗廠之整頓廠規]  
　　浦東陸家嘴鴻源紗廠自售與日商改組日華紗廠以來内部員司人等大半更動近該廠大班爲革除弊端起見决定將各工人工資不由買辦承包自行直接發給並添雇暗差巡丁兩名身穿便衣監察各工人有無煽惑罷工及調戲女工等情弊以資整頓而肅廠規 
[荒地上發現被害男屍]  
　　前晨法新租界北徐家滙路荒地上發現年約三十左右之男尸一具一絲不掛腦後受有鐵器傷一處爲捕查見報告捕房立飭包探陳三林前往將尸車送同仁輔元堂騐尸所昨日下午三點時經中西讞員蒞場騐得該尸委係生前被人謀害身死當即由堂棺殮候家屬認領一面諭令探捕嚴緝兇手到案訊辦 
[釣船夥被撞溺斃四誌]  
　　夏啓仁釣船夥洪阿貴被駁船户俞桂堂撞沉溺斃將尸撈獲報請地檢廳派員騐明由夏代爲棺殮俞則由水巡隊拘送到廳訊供收押候示在案昨日夏啓仁帶同各船夥到廳聲稱船中所裝各貨已經完全定於即日啓椗但俞如何辦法未奉宣示民人等將返寗波象山原籍對於尸屬方面無詞答復爲此來案請示云云當經廳長諭着靜候訊判 
[青年會之音樂大會]  
　　青年會内向設有正樂社爲上海著名之音樂團體每年冬季必舉行音樂大會一次昨晚爲大會之期到者共三百餘人梅華銓法學博士及其夫人鄺富灼博士及其夫人伍連德博士丁榕律師楊小堂君凌道揚君及其夫人陳英梅女士王閣臣君周錫三君朱少屏君唐悅良君陳永樞君及其夫人（唐露園之女公子）李啓藩君及其夫人盧偉昌徐可陞君及其夫人等均在座其秩序如下第一節（一）（二）美國音樂家雪哥拉奏樂（三）正樂社蕭智吉張嘉甫曹雪賡張廷榮夫人郝伯陽蕭智吉夫人張湘汶女士張湘湄女士陳永樞夫人黄佐庭夫人張集成之女公子凌子貞女士等二十五人唱歌由啓秀女塾陳招悅女士彈琴育才公學杜威君指揮（四）康普倍耳女士奏鋼琴第二節（五）雪哥拉奏琴（六）正樂社唱歌（七）康女士奏琴（八）雪哥拉奏琴末由費吳生君報告禮拜六下午須重奏一次但節目完全不同云 
[學生會徵求團消息]  
　　寰球中國學生會自舉行第八次徵求會員以來本埠及北京天津杭州等處先後成立者凡十六隊各隊隊長隊賆均熱心從事成績頗有可觀茲聞該會昨日又接到廣東黄憲昭來函允任爲廣州隊長黄君於十二年前在美國米蘇里大學得新聞業學士及耶路哥倫比亞外交學士曾任世界會會長檀香山少年聲報留美學生月報編輯民國元年回國後任美國各報及路透社大陸報等通信員廣東善堂總董廣東典獄官廣東高等學校校長廣東留學生會會長爲吾國留美生之先進於廣東方面素負盛名此次赞助該會允爲廣州徵求隊隊長必能得圓滿之成績也 
[東吳第二中學開競辯會]  
　　崑山路二十號東吳第二中學定於今日（二十號）下午二時與湖州東吳第三中學開聯合競辯會其辯論題目爲養成惠門人才與促進普通智識二者在今日中國孰亟云 
[商團華隊命令]  
　　萬國商團中華隊正隊長葛十六日發出第四百零二號隊令云今奉到本團團長總司令屠本月十三日第一百零八號團令謂本隊正備十五號七年稱職正排長陳景塘於十一月份在本團司令處教授各種槍枝經本團考騐得八成以上分數合格爲特等槍法敎習頒贈金繡槍章佩帶於排長職銜之上即日起委任爲本隊槍法敎習此令 
[國貨維持會開評議會]  
　　中華國貨維持會定陽曆十二月二十日即陰曆本月十八日午後八時半開評議常會提議進行事宜昨已致函各評議員請爲屆時蒞臨會議云 
[婦女盼望殖邊開兌之迫切]  
　　　兌殖邊滬行鈔票與存欵之商困事務所前在滬城西姚家弄思敬學校中成立以來已閱年半迭經該所與總商會等函電往返迄無開兌確期今各債權得悉省議會已堅請殖邊總行將滬行不日開兌並發還存欵無不欣喜昨日午後復有執該滬行鈔票及存有欵項之年邁孤寡婦女至該事務所詢問何日得能開兌並稱年關將近吾等經紀婦女望眼將穿等語該所辦事員答稱今日並非星期所以本所張主任並不前來邀衆開會至開兌日期諒爲時不遠爾等暫且安心俟本星期日據實答復可也各婦女聞言揮涙而去 
[再誌催促船户倒換執照]  
　　滬南工巡捐局姚石蓀局長因浦濱各船埠碼頭所泊之各種航船等現値陽暦十二月應行繳納照費倒換船照曾飭該局巿舶所傳諭遵照並催令從速來局繳呈照费換領執照等情迭紀前報茲悉稅務處恐各該航船主或未知繳費章程致多延誤遂將規定照費飭巿舶所承辦人分别傳諭一體知悉 
計開大號航船照費六元中號四元小號三元尙有八長渡渡船照費兩元 
[舊樓開演影戲之危險]  
　　南巿王家碼頭三鳳樓茶肆每晚在樓上開演皮人影戲觀者雲集惟該茶樓房屋年久失修人數衆多壓力過重樓板擱栅勢不能支前晚正在上巿之際樓下喧聲四起急即停演觀客紛紛散去始免肇禍然門口某鐘表店之玻璃窗已經激碎次日一區一分駐所王琴軒警佐據崗警報告前情後當即親往查看頗多危險恐肇巨禍是以函致滬南工巡捐局請爲吊銷營業執照禁止開演 
[黄包車夫跌斃]  
　　黄包車夫江北人彭修林日前拉車行至法租界愛多亞路洋涇浜忽然跌倒旋即身死後由二十四號華捕查見報告捕房將尸車送同仁輔元堂騐尸所經西醫騐得彭委係跌斃並無别故旋有尸弟彭某至法捕房聲稱死者實係民人胞兄請求將尸給領棺殮捕頭准之 
[金寳生帶烟被獲]  
　　昨有無錫人金寳生身帶烟土數錢行經浦東陸家嘴爲三區崗警易樹泉查獲人證併解至署曾警正判解警廳司法科訊辦 
[冒警搜查之報告]  
　　銅匠朱鼎才（通州人）住居寳邑王圖張家宅地方日前至閘北偵緝隊報稱有住居丁家宅之丁金祥於本月初七日上午率同自稱警探之小坤泉麻皮金祥等十餘人突來民家聲稱丁姓失竊贓物窩藏民處不問情由將民肆毆身畔有洋兩元當被攫去又至房内翻箱倒篋抄去大洋五元小洋十四角銅元二百枚民人無端被誣且遭損失請求澈究經翟隊長飭提丁等一干人併解警廳司法科訊辦 
[不認串騙貨欵]  
　　公共租界金隆街振昶泰洋貨號經理王椒生前日至四區警署報稱被住居老三畏里之洪子根串騙貨欵三四千兩請爲提究經張署長飭警將洪拘案訊據供稱係住居五區境内之馮某所爲與民無涉云云張署長判解司法科訊辦 
[騙子尙犯另案之調查]  
　　北四川路一百四十號門牌信記號主張鳳崗控韓正道　取大衣呢帽等情業經虹口捕房包探蔣阿林將韓拘解公共公堂訊判押候查明再核在案茲經蔣探查得該被告韓正道曾經串同在逃多人在公共租界九江路（即二馬路）二十四號半門牌屋内虚設怡和泰字號向廣東路等處各字號騙取綢緞等物値價有千餘金之鉅故已禀明捕頭着手調查證據俾於星期六併案解究 
[控追律費之辯論]  
　　海德禮律師在公共公廨控董文德不付代表出庭駐滬美按 
 
 

Page 11

 
 
察使署律費銀六百兩及代墊堂費洋四十餘元等情前日午後經王襄讞與美丁副領事傳訊即據原告海德禮上堂陳明案情並向伊之繙譯詰據供稱當時被告偕見證熊子儀前來延請時律師不願代辦嗣因一再商挽始經允許惟須公費銀一千二百兩被告亦已承認兩次付來銀六百兩向索餘欵始則稱案了算清及至結案竟言祗有此數云云並由見證熊子儀投案聲稱被告延原告代表辦案律費一層被告當時亦嫌太鉅曾經商請减輕等語被告董文德亦延律師到堂與原告辯論一過復向堂上聲稱敝律師本不願與原告有所辯駁惟以其控數遇多且無確實證據證明據被告自言即堂費亦在該銀六百兩之内云云中西官得供判候展期再訊 
[欠米欵交保限繳]  
　　高松山前延賚美律師至法公堂控包飯作主陳田心虧欠米欵除歸還外尙欠六十三元判交人銀並保限交嗣因無保管押在案昨又届限提訊陳田心供民人亦被人虧欠甚巨請求釋出收賬歸還中西官判陳改交尋常保出外限繳 
[傭人行竊首飾之根究]  
　　粤婦楊張氏前至法捕房控被傭人蘇潘祺竊去價　六百餘元之金銀首飾請求查緝旋經包探許福卿查悉蘇竊洋去後與劉德清之女寳珍逃至蘇州某客棧成婚故由該探前往蘇州將蘇及劉寳珍拘獲祗吊出價値二百餘元之金飾併提來申帶入捕房據蘇供稱餘洋被劉寳珍之父劉德清取去洋二百元作爲聘金旋由該探將劉德清拘獲又吊出贓洋一百四十八元昨解法公堂請究先據原告禀明被竊情形詰之菊潘祺供民人與劉寳珍早巳姘識故於日前起意行竊與寳珍逃至蘇州成婚當被劉寳珍之父德清取去二百元爲聘金除贓均係民人用去是實質之劉德清供女兒寳珍於本月初七日與蘇私自逃至蘇州後有人至民人處報告眞情民人至蘇州尋見後由該棧主出場向民人情商當給民人洋二百元爲茶禮將女兒許配與蘇實不知　竊來求宥劉寳珍供認與蘇　識日前蘇至女子處稱伊在蘇州聞有土行女子信以爲眞隨同前往是實中西官判蘇押西牢九月劉德清罰洋二十元充公外再着交還所少洋五十二元劉寳珍送堂擇配 
[工場呈請備案之批駁]  
　　高昌機器製造公司自改組工塲後曾經具呈請農商都備案昨日接到批示云查該公司章程尙有不盡分洽之處如定名應改爲高昌機器製造工塲股份兩合公司又股本項内未將無限責任股東出資及總銀數訂明又權限項内由創辦人主持一語應改爲由代表公司之無限責任股東主持至所稱以無限責任股東代表宣時敏兼監察人一節核與法意不符未便照准應飭另選補報以憑查辦云 
[股開米店舞弊之請究]  
　　孀婦金曹氏赴地審廳訴稱故夫金桂芳與張陸兩姓股開聚泰豐米店張等乘夫故時將店閉歇欺朦女流舞弊各欵一千五百餘元請求訊究等情昨經許推事文榮開庭審理被告不到但由沈如復律師到庭辯論當經許推事諭飭聽候再傳被告到案訊核 
[狎客與雉妓偕逃之截獲]  
　　嘉興人張桂和日前來滬在法租界東新橋街某雉妓院游狹將雉妓王老五勾誘偕逃昨日午後二時正欲乘坐南站火車逸回嘉興之際被駐站巡警及偵探查見以其形跡可疑向之盤詰言語支吾即將張桂和及雉妓王老五一　扣留解送路局南站警區訊究 
[控訴代購棉花舞弊]  
　　蔡玉田振康莊信裕莊滋康莊寳昶莊等數户昨延達商律師至法公堂控信成莊經理羅培釗代購棉花舞弊銀一萬有零希圖逃逸經原告察悉報告捕房拘案請求訊追詰之羅供此事實係孫曉春經手與商人無涉求寮中西官判羅交一萬兩人銀並保出外候覆訊核奪 
[冒認失主之證明]  
　　向業紙烟店之寗波人洪德林現欲回里定親在友人處借得金鐲一只價約六十元）夾金表一枚（價値十八元）川紙包固行經南巿十六舖德泰衣莊與該莊夥劉金銀相識將紙包内金鐲夾金表取出與之觀看後即出外行未數武倉卒奔回德泰向劉急告以頃痱所　之物已不翼而飛當報第一區警察署請爲查緝詎當時洪將物給劉　後誤袋衣外遂遺落於德泰店門外其時有挑夫錢生拾取正在啓包細視爲對面大順水菓店内之林秀榮兒其包内之物似係首飾即向錢生手中奪下僞稱此係店中友人所遺失者錢生不知内中何物惟意料必似貴重者當向索取謝儀林不允因而口角扭毆爲劉所知上前詢問錢生據情面告惟云一紙包中物件未明等語劉心疑之偕洪向林追問所得者是何物件林不肯說明暗取夾金表一枚至第一區警察署呈明據稱在路上拾得紙包僅一夾金表請爲存儲以待失主認領趙署長准即存候原主待領在案昨日洪劉二人又向林秀榮詢問仍不承認旣而尋見錢生質明前情將林扭交崗警帶至該署洪劉陳明所報遺失案情請爲究追詰之林祗認夾金表一枚不認金鐲錢生則供祗知一紙包内中之物尙未啓視等語趙署長以林　見居心吞賴且又冒認失主咎無可　飭將一干人證申解警廳司法科訊究 
[鹹貨店夥串竊小洋箱]  
　　閘北大統路劉　記鹹貨店主劉運興（寗波人）前日至偵緝隊報告失竊小洋箱一只内有金戒一只小洋對開等共二千餘角請爲勘緝當由隊士張福張用浦丁長順等前往查勘見該店夥鄭方權華山陽形色張惶當在鄭之臥舖上抄出原贓小洋五百角又在披屋内抄出洋箱又贓洋三百角遂將鄭華二夥帶回隊内研訊承認串竊不諱當即轉解管廳司法科移送地檢廳訊辦 
[攫皮夾禁押]  
　　凌炳琅指控過犯高變喜（即小高）串同在逃之了文開等在楊樹浦碼頭攫取皮夾内現洋鈔票三百七十元等情由捕將高拘解公共公堂訊判押候補提同黨併究在案昨晨又由捕房將高解廨復訊原告投訴當時被攫情形請究質之被告供詞狡賴經張襄讞得供商之美副領事詹君判高押西牢一年期滿逐出租界 
[誘賭攫洋各押半年]  
　　無賴錢金富王阿根在愛多亞路設攤誘賭並攫取某小錢莊夥方吉時小洋一百七十角逃逸被控捕房飭探將錢與王拘獲昨解公共公堂經中西官訊實判兩被告各押西牢半年期滿逐出租界 
[無賴攫取銀表]  
　　昨有無賴丁金隆朱林生等三人至浦東爛泥渡劉盛興鐘表店内冒取銀表一只當經店夥察破正擬喚警拘捕詎丁等即將表攫取逃逸事後由該店主劉自魁報告三區警署飭警將丁朱二人拘獲解署押候訊究贓給店主具領 
[攫鐵行兇押西牢兩月]  
　　錢錦春偕證陸朝德指控流氓陳則興串黨在武昌路攫取舊鐵向論行兇並將八百九十六號華捕手指咬傷等情昨晨由捕將陳拘解公共公堂經中西官訊悉前情判被告押西牢二月示儆 
[竊取洋釘之押儆]  
　　江北人徐連高與陳竹槐在楊樹浦路一千三百二十八號門牌元　號内串竊値洋三十元之洋釘二箱被控捕房飭探於昨將徐陳兩人拘解公共公堂經中西官訊明判徐押西牢四月以儆陳從寛開釋 
雜評二 
[議員加費之繼起（庸）]  
　　吾嚮者謂江蘇議員旣開加费之端各省議會豈無聞風而起江蘇將爲禍端而果也浙江省議會亦有加費案出現矣 
江蘇之加費以有一部分議員之贊成而通過於審查會浙江之加費則爲大部分議員所反對致不能開議於大會浙江之爭議長釀成絶大風潮雖視江蘇爲遜色而加費案之不易提出則固賢於江蘇也 
獨不解者議長於議員之加費自身似無利益可言而不憚遭輿論之非難公然提案是誠何心豈以議員舉己有功酬庸禮曠而出於感恩圖報之一念乎 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒評 
[議會] [  鴛湖漁人]  
　　議會爲國民之代表立法之機關其鄭重也可知 
今蘇會議員提議加俸驟增民累贛省議會結黨私爭起訴法庭增民累是失代表之資格訴法庭是無立法之精神資格與精神旣喪則又不成爲議會不成爲議員矣 
老申報 
[觀演影戲記（見光緒元年二月十九日）]  
　　乙亥正月滬上各戲園以遵國制故皆停演至花朝日爲釋制之期是夜有英法諸商借金桂丹桂兩園演影戲焉余因與二客同赴丹桂以觀其技乃演未逾時而燈已欲炧凡山川亭臺以及鳥獸草木之致惟覺一片模糊毫無生趣即有會議搖動者亦不能圓轉自如以故坐客皆有倦容而余亦有不欲觀之歎矣遂偕二客回旅次翌日復有邀往者余因以疾辭至望夕月如晝寂處無聊同舍生來謂余曰如此良夜曷不及時行樂乎因又嬲余至丹桂園余不欲故拂其意遂與之皆往至則甫經開演見燈光明亮倍於前夜俄聞八音洋琴鳴則幕上月洞已現出無數奇葩異卉若牡丹若荷菱若桃李若蘭菊皆采成五色絢爛迷離頃刻之間又如皓月當空明星墜地忽又變成一花籃其籃内水波微動靈妙異常眞莫測其底藴有知之者曰此萬花筒也筒有六十四門用明電氣引之便絡繹不絶今所演者僅十之一二耳花筒旣收正戲始登或峻嶺崇山如入山陰之道或重樓複閣如規建章之宫或如電光閃爍雨點欹斜或如冰結陰山雪凝瀚海他若飛鳥投林游魚入水舟行海角月映波心亦不勝枚舉尤所奇者有一黑人於樹林間盤旋槓上跳躍如飛有時一足高翹如金鷄之獨立有時曲躬下俯如飢鷹之騰空種種新奇逈非昔比座上諸客無不擊節稱賞同舍生曰今夜何如前夜余曰前夜不若也生曰大抵奥妙之技不與人以易窺故初見之而不以爲奇細觀之而终覺有異使子不復往觀則彼奏按之神妙終無以白於子之前不亦屈哉余曰唯唯旁又有一客謂余曰此戲由泰西來此久不開動故致滯塞及演過數次便覺生動至臺内燈光雖由電氣所引然必與煤氣相合乃能照耀逾常中國煤氣較外國高一尺有奇初演時氣不相洽故致暗味耳余歸後寢不成寐因起而嘆曰影戲至小也演影戲者亦尋常之技也而猶不可執一以概其餘况觀人乎夫天下才智之士足以有爲者徒度亦不少以生不逢時動遭擯棄而刻以繩之者復没其所長形其所短遂至偃蹇終身此豈才之不足致用乎亦觀人者之不審耳言念及此棖觸於中因泚筆而爲之記 
新拾遺 
[敵陣中之飛行家（下）] [  翠岑譯]  
　　茅立司降下其機離屈萊浮斯者僅二十碼即以機關槍向叢林中德騎襲來之一隅射擊且大呼向屈萊浮斯曰林中德騎至矣趣至吾機屈萊浮斯時方修理其機甚忙聞語即曰敵騎距此幾何余將修竣矣油管灣曲致阻油流今方整之脫可稍待者必竟吾事也語時德騎一人已自林之深處疾馳而出茅立司急擊之其人立倒敵將迺發令使衆下騎向左右散開伏地射擊茅立司知處境危矣蓋方其與敵機互　時子彈已垂罄苟此時敵人衝擊而上者固必無幸即敵人不即上而機關槍亦不能持久者雖然敵人則固未知其隱猶不敢突然而上僅連發排槍向飛機射擊而已茅立司無已惟有以垂盡之彈報之耳旁腦畔彈如飛蝗然亦無傷時屈萊浮斯修機已竣奔向茅立司曰弗戰矣趣至吾機吾等將以之返也言未畢一彈擊中茅立司之發動機鏗然作金屬聲汽油四溢自機中流至地上茅立司大呼曰已矣吾機毁矣汽缸碎裂不復能動矣雖然吾死之前必再取彼一二人而後已於是續發其槍見敵人之昻其首者擊之首應聲倒 
屈萊浮斯曰吾機之油管巳整使吾儕得登之者必能復飛然兄受傷矣襟際非血乎茅立司君猶能行乎茅立司答曰君謂吾不能行耶受一彈小事耳屈萊浮斯曰然則速下予將代若發槍茅立司迺忍痛自飛機下屈萊浮斯己一躍登持槍續發茅立司曰善發槍此爲吾儕末次之賞賜矣吾登彼機後君亦速來於是蹒跚向屈萊浮斯之機而去敵人之排槍亦隨其所至而擊之然竟不中屈萊浮斯發槍亦至準敵人之前者輒殪時聞茅立司已將發動機開動軋軋之聲殷耳迺一躍而下燃一火柴投於地上自汽缸内滴下之油中立時火發機中之油亦熱一霎時全機在烈燄中矣 
時敵有噪堀大起衝突而前屈萊浮斯急向茅立司之機前而奔茅立司將機滑走與屈萊浮斯所奔之向成一直角於是屈萊浮斯得攀着於機上機乃盡其速率扶搖直上屈萊浮欺坐旣定即以機關槍下向敵人頂上而注以彈彈盡始已敵人大亂四向奔竄比及復集再欲以排槍擊飛機飛機己在半英里之外數千尺之高度矣二人以機上昇至來復槍彈程之外俾不爲所擊向本陣之後方而還降地時羣衆歡呼且問曰吾人晨間以二機付君等今返乃二人乘其一然則茅立司君其在 
益智　晝（粤南蟬像來） 
　　敵人地面上換其坐耶茅立司曰不在地面上然則空中耶言時旣喜且憊蓋此時而傷處始痛矣轉身謂同伴曰速舁吾下吾憊甚矣（完） 
雜錄 
[小說雜譚（下）] [  丹鳳]  
　　新青年提倡文學革命林譯小說大駡特駡吾讀新青年之小說誠覺得不差然讀外譯小說尤覺其醰醰有味吾固贊成文學革命者但以爲古文亦文學中之一格　有價値未可一概抹煞 
小說報現亦在衰敗時期中商務書館之小說月報究是中流砥柱即該館所出之單行本小說亦小說中之首屈一指者 
外國多評論家吾國尙無之吾慨於小說界之衰敗吾深願有發起小說評論會者養成勢力使一般妖魔小說家無立足地而眞美之小說得逐漸進步雖然不知何日始得達我此願也日報中小說頗多佳者在昔以時報爲最冷笑各有所長然每不見單行本甚以爲憾如非洲石壁一種迄未發行而未來之上海似無價値（然較四六的黑幕的爲高）反即日刊布殊屬不解其以著作權之糾葛耶不可得而知也 
近見白雲塔一種亦該館出版而發售書目中無之奇極據云前亦時報排日登載者 
著作權之有碍小說發達者非淺而有碍小說迷眼福者更深往見有洋裝之小說一册其中悉著名之小說然不具發行者地名則以其私盜版權也吾以爲是實極合讀小說人之心理者可惜爲著作權所限也 
商務書館說部叢書初二集中有醇有疵安得有小說評論會者一爲梳理三集選材較嚴然吾不解其何以有等專編乃不入叢書而小說月報中之長篇非盡刊單行本可刊者亦不盡是美而可棄者又不盡爲劣此中去取非我局外人可矣知矣有正書局之小說時報亦然或者以經濟及營業之關係然小說迷之心目中則大不謂然 
小說以文字勝然尤以情節勝所謂靈心妙手缺一不可者也商務書館之煉烤鑢味同嚼蠟然見别譯本名爲幾道山恩仇記者不可同日語矣此則有情節而不能不賴乎描寫也然海上小說家能描寫者甚多獨是情節苦窘遂篇篇落窠白而無以出人頭地可惜孰甚 
最上乘小說立有柱意而用極曲折之情節以烘雲托月法出之旦令讀者見其一章一節而愛不忍釋讀畢而如嚼諫果回思饒有餘味此眞小說之聖也林譯以古文筆法未免有晦澀艱深之憾取其書任意翻閱一二節鮮有能擒拿讀者而使有亟亟終閱之勢此則美中之不足也然讀竟一過其回味醰醰信非凡手海上多才者何爲不運其綺思而奪林氏之席且益駕而上之乎拭目望之矣 
小說 
[短篇因人自述記] [  君玉譯]  
　　（英國科南達利原著） 
當大理院開審之日予向裁判官力辨此案予實無辜且復盡情縷述當夕之事及萬諾倫勳爵夫人之行徑自問一無諱飾顧言者諄諄聽者藐藐毫無裨益倫敦報紙祗有一家論及此案力詆予言瑣碎謂不近情其餘各報則皆不屑置論而予之論辨乃益孤然萬諾倫勳爵之慘死予實目擊初非讕言故向堂上聲稱法律爲保障人權而設有罪者必懲被寃者必雪但請堂上將予辨訴細閱一過再行察訪勳爵夫人品行何若則此案内幕必有明瞭之一日今予生命握於長官一人掌中果　精幹偵探或著名律師一爲偵查則罪人斯得而予之寃誣亦雪長官試細思之果能平反此獄則舉國之人胥服長官之明但一啟口之勞而立不世之業其酬報亦不爲不豐長官又何樂而不爲非然者予縱被抑而死予之寃魂將日繞於長官左右使汝寢食不安今予更有一言爲堂上告蓋利予死者祗勳爵夫人一人而已予死則夫人得以逍遙法外且享巨大之財産矣嗟夫長官汝能一念予言則此案水落石出之日當不遠矣曩日予爲冒頓十字架刦案牽涉判爲監禁一年予　自承弗諉蓋凡人旣蹈法網狡辨亦殊無益也 
今此一案苟以竊盜罪科予予固甘受勿辭然自被逮迄今監禁已及三年刑罰之重亦足償予之罪予復何言惟必謂予爲殺人兇犯予心奚能甘設非高等廳長奇姆司勳爵貸予一死予且早受繯首之刑矣寗不寃哉今予當以一千八百九十四年九月十三號事盡情宣述此中如有虚僞則予願受上帝之殛予幼習機匠是年之夏予往勃立斯都謀事不成遂改往扑資茅途中仍作散工用作川資顧所獲至微隨得隨罄後役於人家充汲水夫及敲石子作工十日故至賽力司培時居然積資二先令矣嗟夫天公待人之酷殆無過於吾儕犯罪之人一若除犯罪外不容吾儕再事别業故每不期而入犯罪之一軌當予抵賽力司培與勃蘭福間一村落之時投一小酒肆借宿入晚予方獨坐室中肆主人艾倫忽入室餉予板菸一斗啤酒一樽且與予述人家瑣屑事蓋主人健談無事時輒喜捉人聽其談論然而予之刦運至矣 
[自由談之自由談] [  翟逸父]  
　　○和議叢談我國近事往往取俗所謂（雙料的）主義如舊國會與新國會也軍政府與北京政府也國務院會議與中央大會議也停戰明令之與密電通知也蘇省議員之年俸制與日給制也（本報亦有自由談之自由談）莫不雙管齊下無獨有偶今南北會議又必冠以（和平）（善後）之複語名詞吾無以名之亦名之曰（雙料的）會議 
 
 
 

Page 15

 
 
   
 
 

Page 16

 
 
   
 
