# 1902 - 14 - 4910326

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之土旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九通股票截止日期并提前出書告白] [  上海圖書集成局啓]  
　　本局前刊圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取　欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾能核數欲購者尙其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂晝莊揚州寳文閣書莊文樞堂書莊江甯詞源閣書坊杭州申昌書局岳州江左漢記分局漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[論美國議禁華人事]  
　　自五大洲通商以來各國之人之履我土地者日益衆我國之未嘗有所禁止者誠以旣經通商立有條約共敦和睦視若一家非但不爲禁止且遊歴者必予以護照甚且派兵護送朝廷諭旨煌煌地方官諄諄誥誡蓋恐不法之民見異言異服之人或有欺凌相侮之事今則各國傳教之士内地寄居愈形其衆無論各省城鄉市鎭荒僻之區皆有教士蹤跡致朝廷保護之意愈周地方官查察之事愈密雖尚不免有民教不和之事釀成事端甚至釀成去歲拳匪之禍誠不得不謂華人之無禮然皆係匪人借端肇亂且皆係華人與華人挾嫌而起其意並非專仇西人也卽有不知禮法而仇視之者大率皆係不安本分之亂民而不能謂華人皆有歧視之見也華人卽皆有歧視之見不能容西人之駐足而重以朝廷保護之意自不敢稍有違背此華人謹守國法尊君親上之心摯也以此觀之苟非朝廷柔遠之懷無微不至西人之在中國其能如是之自由自在乎易地以觀中國之待外人如此之誠則外邦之待華人當亦不外是也乃前報紀中南美洲各華商以美國新例禁止華人假道禀請設法本館曾箸爲論說今閱美國舊金山中西日報所紀則美人禁止華人之事更信而有徵矣據云美人會議此事時副律師麥堅利氏登堂宣講謂不獨華人當禁卽亞洲各國人亦宜一律禁之今宜决意續行並加數欵凡華人來美關吏當阻不使登岸亦不許假道往别國以杜其日後濳入美境之弊如此則非但美國不能容華人駐足而幷代别國以阻華人之去路雖華人之往别國不必盡由美境而若經美境者則皆爲阻絶尚得謂爲通商和好之國耶華人之所以風氣未開者大抵囿於見識畏涉風濤現在欲圖整頓方期有志之士出洋衆多俾得增長才識而美國續行此禁益且加甚華人聞之其有不心灰而足裹者幾希矣外人每以中國墨守舊章皆有輔翼提唱之意美人以文明自許其期望中國尤必殷殷而乃訂此苛例是陽欲望中國之强隂實愈望中國之弱也文明之邦果如是乎恐中國雖不能與之力爭亦必爲列邦所齒冷也若夫綱紀愼教會牧師委廉律打氏之說則似較圓融謂今之議禁華人非憎惡華人實欲保我美風俗欲我美子弟免染華人陋俗此禁誠不可不續行但續行時勿傷中國國體勿損我美聲名應禁者禁不應禁者勿濫禁凡宣教遊學經商品行端方者仍宜待之以禮云云議論非不堂皇試問旣不能免續禁則華人初至美境卽不使之登岸幷不許假道倉卒之間何由而知其品行乎吾知牧師之爲是言口雖惠而實終未必至者也至於恐壞風俗起見則美人之居華者實繁有徒何不懼染華人之風俗乎美人來華旣未嘗染華人之風俗豈華人至美反能壞美人之風俗衆楚人之咻不敵一齊人之傳此必無之理故吾知所議不過託辭其實深意决不在乎此也大抵歐西之人多以遊歴爲事偵探與國之山川道里政事風俗虛實强弱必詳查密誌則辦理交涉可以力爭上游己之施於人者恐人亦施於已故爲此先發制人之計計非不狡然欲大局和平治安共享則萬不能出此者也質之美人當有自反其胸襟之太窄者矣 
[本館接奉電音]  
　　昨日淸晨京師飛電傳來上諭三道敬謹譯登○十二月初三日内閣奉上諭崧藩奏總兵大員積勞病故懇恩優卹一摺統帶甘軍福建汀州鎭總兵何得彪由武童投効軍營轉戰關内外久歴戎行戰功卓著兹因觸發舊傷遽爾出缺加恩著照軍營立功後積勞病故例從優議卹以彰勞勩該部知道欽此同日奉上諭甘肅提督姜桂題加恩著在紫禁城内騎馬欽此同日奉上諭甘肅新疆布政使著效蘇補授豐伸泰著補授甘肅按察使山東鹽運使著英瑞補授欽此 
[圖沾利益]  
　　南洋新加坡實得力太晤士報云頃接英京倫敦來電謂日廷移書中國强使將中俄所訂滿洲約章於畫押之先錄稿以示至俄人所得之利日人務須一律均沾嗟乎日人豈眞欲仗義執言保存鄰國不過利益均沾四字横梗胸中而已中國將奈之何哉 
[償欵受虧]  
　　西字報云中國允償各國之欵共關平銀四百五十兆兩議照定約時金磅之價折作六十七兆五十萬磅英金每關平銀一兩作爲三十六辨士乃甫閱數月磅價漸貶此欵遂因之漸增目前較當日議定時每百分中已貶去六分計每兩關平銀祗足抵三十三辨士恐此後尚有减無增中國若不及早攺用黄金將來受虧不知何所底止矣 
[英索粤關]  
　　香港循環日報云中國各處常關除廣東省城外已一律按照和議交洋關稅務司徵收邇聞英使某君更欲中國政府中人將廣東關一倂交出不知政府允從否也 
[那威大雪]  
　　法京巴黎來電云近日那威國京城天降大雪火車阻滯不通有七十人冐雪長征竟無下落大 
 
 

Page 2

 
 
約已僵斃途中矣 
[准减攤償]  
　　香港循環日報云月前各督撫會銜電奏乞恩酌减攤欵等情十月十七日行在軍機處電覆鄂督張香帥江督劉峴帥略謂電已進呈所籌稍紓民力將戸部分派各省賠欵减免三成辦法及明年五月還期如不足數商借洋欵各節奉旨均可准行仍希電知各督撫曁盛京卿上海道合力通籌明年務足七成之數隨時分别具奏辦理 
[甄别仕途]  
　　武昌采訪友人云鄂省仕途擁擠流品混淆自捐例减成彈冠于于而來者益有在坑滿坑在谷滿谷之勢署武昌府梁集菴太守下車伊始卽以講求吏治爲已任節經傳見州縣佐雜面加考試以别等差祇以嫉之者多未久卽中止湖廣總督張香濤宫保此舉最關緊要未可廢于半途特於日前面諭太守依舊破除情面按期傳考幷商請湖北巡撫端午橋中丞給予委札以免越俎之嫌日來太守已擬具章程禀商上憲大略謂嗣後考試分爲四等列一等者提前差委二等照常供差三等留省學習至四等以下則勒令回籍似此認眞整理仕途庶可澄淸乎 
[澄叙官方]  
　　南昌訪事人云江西撫憲李勉林中丞以邇來省中候補人員日多一日約計州縣佐雜不下二千餘人賢否殊混淆殊難辨别因飭自明年爲始停止一切例差州縣應送差費每年照數解繳司庫作爲課吏館諸項開銷一轉移間凡留心政治才識兼長者不難造就而碌碌無所短長者祗得知難而退另覓生涯亦澄叙官方之要道也 
[酌裁書吏]  
　　南昌訪事人云江西大吏自奉裁撤書吏之諭卽分委候補人員督同各科吏人查明案卷造具淸册以杜隱匿竄亂諸弊端隨按照卯名留七裁三以節經費 
[蘇撫新猷]  
　　蘇州訪事人云撫憲恩藝棠大中丞蒞任後卽將署中籖稿門稿諸名目悉行革去一切公牘親自裁斷毫不假手吏人惟各處遞到公文則傳書吏二人侍立左右其一司扄封之事迨中丞披閱卽交另一人登記號簿至家丁則僅供奔走之役屬員遇有緊要公事卽深夜亦可禀見巡捕官謹遵嚴諭立卽禀報不敢稍稍留難 
[識拔眞才]  
　　南昌訪事人云江西提督學政吳絧齋宗師以從前經古塲重詩賦而輕政治急宜變革以拔通才其試南昌時分經學史學掌故輿地算學文學外國政學外國藝學分門考試所取多至七十餘人從此加意栽培人才不難輩出矣 
[賢令内用]  
　　武昌采訪友人云湖北宜都縣李大令天柱近蒙大府奏請調補黄岡縣缺尚未履任撫轅忽接吏部文牘知大令以俸滿卓異照例推升太常寺博士飭卽交卸來京一時仕途中人聞之無不詫爲異數說者謂州縣官擢升京秩確合激揚大典惟京曹清苦人多視爲畏途往往隂囑吏人夤緣規避今朝廷力行新政嚴禁部吏攬權是以大令得邀此異數乎 
[俎豆馨香]  
　　武昌采訪友人云湖北省垣全皖會館係原任直隷總督合肥李文忠公所建附祀淮軍殉難諸員弁近日文忠薨逝廷旨飭就立功省分建立專祠皖人士之仕于鄂中者僉謂文忠功在梓桑鄂省又爲剿宼立功之地自應恭迎栗主奉以馨香爰於本月初旬某日由汪贊周觀察備就祭筵率同江夏縣陳介菴大令曁現任候補各官齊集館中行奉安之禮報功崇德固宜然也 
[牛莊患盜]  
　　營口訪事友人云入冬以後盜賊蠭起刼掠頻仍十一月十四日羣盜乘夜横行連刼雙橋大街毡鞋店及某姓小銀爐某雜貨店于是商民動色相戒每至午後四點鐘時卽一律閉門不敢貿易大吏憂之特於西營大街一帶派令練總率勇梭巡異常嚴密橋以南則由居民捐貲創辦團練分叚設防特未知果能靖地方而弭隱患否也 
[甌江患盜]  
　　温州訪事人云浙江樂淸縣所轄大荆霞山頭楊姓開設染坊邇者販運靛靑獲利頗厚武生某甲垂涎已久旋糾集無賴於上月十二日之夜持械破扉而入大肆刼掠除銀錢細軟外各家囑染之布亦被搜括一空旣而樂淸縣所轄高嶼地方高茂才家亦被匪人刦其子年纔四歲躲避女傭所臥牀下盜黨搜出盛以麻袋負至西溪山僻處勒令出巨金贖歸縣主某大令聞之親督勇丁前往押回得免遭若輩毒手 
[刑人於市]  
　　温州訪事人云上月二十一日浙江永嘉縣秦鹿坪大令接奉刑部釘封文飭將匪犯項成坤一名正法隨於翌晨會同城守營都司王閫戎撥派巡捕兵丁綁赴市曹梟首示衆 
[嚴緝私販]  
　　蘇州訪事人云常熟縣境鹿苑鎭錢頌虞錢玉粟父子販米出洋經人上控署臬司朱竹石廉訪查得二錢曾於前數年冐董横行武斷鄉曲經已故署臬司故芸臺廉訪訪拿至上年七月復因販米出洋飭縣將鋪屋發封嚴緝懲治旣而縣主以頌虞年老多病玉粟游幕在外等詞朦混詳覆以是案懸迄今邇者彼處米價陡昂一日之中每石加至洋蚨一翼是非彼父子私行販運何致若斯因即札飭常熟縣訪拿二錢聞知立卽避匿刻下廉訪已加札飭縣嚴緝務獲解省照例嚴懲矣 
[粤東火警]  
　　廣州訪事友來函云上月下旬某日之晚更魚三躍河南洲充嘴永興街某姓家忽然失火至四鼓時始熄共燬房屋三四百間所失貲財以數十萬計其地逼近河濱當火熾時紛紛雇船逃避有不及出者悉數葬身火窟中嗚呼慘已至月晦城南泰康里某姓家又肇火災延燒至太平市閘口而止聞某姓家祗一婦一子一女是日婦因事出門留子女看守門戸迨火起無從逃逸胥化劫灰洎婦聞信奔回則已爛額焦頭不堪入目矣 
[潯郡官塲紀事]  
　　九江訪事人云正任江西廣饒九南道兼九江關監督升授江西臬司明華亭廉訪奉撫憲李勉林中丞檄飭定於上月二十四日查點九江選鋒左右營及新勁砲臺營至二十七日復往饒州查騐各營伍○九江後營遊擊徐翰卿遊戎升補吉安營叅上月二十八日交卸篆務擇吉履新繼其後者爲蕭勛臣遊戎○德安縣賀月槎明府於上月二十四日因公來潯謁見道鎭府各官小作勾留旋卽買舟返署 
[山隂攬勝]  
　　紹興訪事人云浙江大憲以紹郡各銅爐作往往私收厚重官錢鎔鑄器物因卽嚴行禁止凡有開設者務須覓殷實妥人具保領有司帖方准設爐○曹娥臨浦義橋各釐局委員年内悉己期滿聞比較類多短絀恐皆不克蟬聯矣○諸曁縣境四十五都銅礦業經各紳商延礦師勘騐確實禀請撫憲任筱沅中丞札縣妥爲保護以便鳩工開采大濬利源○蕭山縣境各鄉因今夏迭遭風雨兼患蟲災耆老數百人特於日前入城報歉縣主瞿大令查係拆字人董錫林爲之繕禀因卽拘拿到案飭責手心二百下以示薄懲○自月前開辦烟膏捐准各烟館膏鋪增價以售且革除文武各署陋規以故人皆踴躍樂輸毫無嗟怨 
[荆沙巷語]  
　　沙市訪事人云上月初四日固陵輪船由宜昌駛至白洋突然擱淺適快利輪船由沙赴宜將貨雇船駁輕始得帶之出險然船身已不免受傷矣○日前德商美最時洋行美有輪船駛赴沙市中途驀與運炭船遇退避不及以致撞沈船中人均鳧水得生亦云幸矣○沙市關官銀號和興玉僨事後所收關稅改由康參軍焌聲管理未久叅軍因事撤差現經大憲派沙市電報局員李鍾三司馬承辦○有鄧姓者巨族也族中人鄧裕榛年逾三十以丁酉科選拔貢生應朝考一等授職知縣分發浙江今秋告假省親上月某夜忽大呼心痛而亡其父慰 
 
 

Page 3

 
 
農孝廉痛子情深未幾亦殂謝鳴呼慘矣○某甲之子年甫十一與某姓遺腹子同學讀書一日踢毬爲戯悞傷某姓子踰日而殞其母欲訟之官經親友調停令甲從豐棺殮幷責令其子奉某姓婦如母某姓婦從之其事始寢 
[議辦漕糧]  
　　本屆上海縣應辦冬漕經縣主汪瑤庭大令飭傳米業董事至署議定每石洋銀四元一角三分派令南市各米行承辦董事隨分發傳單請各米行主於日内赴大東門外龍王廟會議 
[集議房捐]  
　　同仁輔元堂董事曹寄耘自奉上海縣主汪瑤庭大令委辦房捐之諭卽於昨日遍發知單請各鋪董事於本月初四五兩日在同仁輔元堂會議以便吊查租摺分别收捐 
[兵船出隖]  
　　南洋南琛兵輪船前因機器損壞由管帶禀請江南製造局總辦毛實君觀察鳩工庀材大加修整迨工竣已於昨日出隖試行矣 
[軺車遷地]  
　　前簡駐日本大臣李木齋星使任滿回滬匝月於兹覆命之期尚須從緩爰於前日由北河南路天后宫側出使行轅遷至泥城外公館暫駐 
[賀節停訊]  
　　今日爲俄國一千九百零二年元旦各西官皆往俄總領事署道賀以睦邦交是以本邑英美租界公廨亦由領事照會暫停訊案一天 
[捕頭溘逝]  
　　本邑英界四馬路總巡捕房好捕頭辦事有年近以年老多病猝於昨晨七點鐘時溘然長逝所遺一切事宜暫由虹口捕房藍捕頭代理 
[幾肇燎原]  
　　前日午後本邑小南門外鈎玉弄口胡元興糖果店夥某甲在樓上炒落花生火力過猛致烟囱内火星四迸幾兆燎原幸經鄰人灌救得卽熄滅然已飽受虛驚矣 
[城西火警]  
　　前晚租界中瞭望臺上鳴鐘報警救火會各西人急驅皮帶車出救杳不見失火之處因卽折回昨曾紀其事於報章而目之曰蒲牢悞吼兹悉火起於西門外某姓茅廬中鄉民汲水潑之旋卽熄滅因其地與租界爲鄰黑夜望之火光歴歴在目以故臺上人悞擊告警之鐘也 
[上海縣署瑣案]  
　　洪梅生控常張氏圖賴會欵等情縣主汪瑤庭大令准詞提到氏夫常錦芳前晚升堂研訊洪供小的前被張氏欠去洋銀二百元旣而小的轉欠汪黄氏洋銀一百元控蒙恩斷將常張氏欠欵劃付一百元與汪黄氏其餘仍由小的收取常張氏奉諭後依然分文不付爲特訴請嚴追常錦芳供會欵確係小的妻子所欠惟金姓亦欠小的洋銀三百元求提追給以便理淸大令著先還洪洋銀五十元被金所欠之欵另行遞禀請追○蘇松太兵備道憲袁海觀觀察批飭提訊顧雲楣控地保陳惠亭一案前晚大令提集訊斷顧供祖遺田單兩紙光緒十八年將一畝餘之一紙倩十圖地保陳惠亭轉托洋人林雪請換道契陳稱用去洋銀一百元小的繕立憑據連契抵押與陳尚有田單一紙計地七分數釐去冬售與金仁山雖已立據價未收齊有吳阿桃者竟在彼私立界石將所葬外祖棺木掘毁似此種種荒謬務乞究懲陳供顧曾將道契抵與小的嗣由兆豐洋行楊裕春將契借去押與地販趙發茂曾否盜賣不得而知吳阿桃供顧賣地時係小的說合後金仁山又將是地永遠租與洋商至掘毁棺木係金所爲大令查吳控案纍纍殊非善類喝令笞責二百板收押所中餘人叱退候補提全案人証研究○前者周志剛控蔡富榮吞没貨價等情大令訊明收押限期淸理旋由劉淸照投案具保大令著卽邀同公正人將帳秉公理算兹已日久尚未理淸昨日大令著劉交蔡到案以便訊追○李楚臣控請騐傷大令研訊之下李供表弟張林林久已墮入下流日前其妻無端逃逸張强指小的所誘遽於前日糾同羽黨至家中滋閙幷將小的敺傷大令命仵役騐得李腰際果有傷痕諭候提張究辦 
[馬路工程局瑣案]  
　　凌秉文王金龍投馬路工程局遞禀總辦翁子文太守倩襄讞委員余叅軍研訊凌供小的前與王等股開元康米行被王私取洋銀逃逸致開甫三日遽邇倒閉曾呈控股東錢全載蒙恩訊斷今已將王尋獲叩乞追償股本洋銀六十元至王指小的匿吞衣服等情實係信口誣人叩求明鑒王稱小的並未捲逃叅軍令付還洋銀三十元一面飭凌交還衣服各具呈切結備查○日前南市捕房三十五號巡捕王阿福公暇赴裏街購物行至萬聚馬頭與裕隆成冶坊學徒金秉康互鬥衆坊夥助之爲虐致捕受傷捕頭得悉情形令人舁送仁濟醫館求治一面禀知工程局總辦翁子文太守太守立卽函請十六鋪巡防中局委員黄衡堂二尹飭傳坊中人訊究旣而二尹將金秉康函送到局太守倩余叅軍研訊金供小的籍隷寗波在裕隆成習業已歴四年坊主姓周號勝卿夥友共七八人當日有甲乙二駁船戸將小的髮辮無端拉住此捕不問情由突掌小的之頰二下坊内執事人王正卿及傭工丁勝寳沈四福見而不服因之將捕扭毆小的並不行兇求恩明鑒叅軍諭令交人保出限期將王丁沈三人交案 
[英美租界公堂瑣案]  
　　朱嘉如向在虹口開設釘書作其夥蔡子田杜阿林素有仇隙日前書内忽然火發經朱救熄嗣疑蔡杜二人縱火報知捕房捕頭令包探倪順泉拘解請究朱歴訴前情蔡杜同供是夜小的等方在工作實不知起火之由讞員張柄樞司馬商之偉繙譯判各責三百板將蔡押捕房二年杜押六個月○胡長春姜玉興曾犯竊案經浦東巡防局拘押旋揑繕包探張阿五書函至局朦保經張探查知一幷拘解至案下司馬判各責五百板遞解回籍○洋人思門家被瞿小章行竊絨襪等物由某包探拘解請究司馬判責三百板押捕房三月○日前流氓宋丫頭計春生將計茂榮曳至鄉間勒索洋銀經計妻王氏訴諸捕房捕頭令包探陳金標拘解請究宋計堅不供認司馬著發回捕房查明覆訊○瑞記紡紗廠執事人控張阿毛行竊白色哆呢一方司馬判責二百板枷示十天○恒昇泰小押店收押某洋人所失金針一枝由包探李四舂查悉將店主葉堯田傳案請訊司馬判罰洋銀二十元○錢增福行竊徐子卿張少泉二家綢縀等物由包探趙銀河拘解請究司馬判責三百板 
[美租界捕房紀事]  
　　前日之晚小流氓楊金生與名榮生者在北山西路互相格鬥某號巡街捕見之一倂拘入捕房捕頭詢知事涉暗昧斥不准理○昨日淸晨偷兒張阿中混入靶子路某姓家竊得衣服數件被事主拘獲送入捕房捕頭令押候解送公堂禀請讞員張枘樞司馬訊究 
[衣被蒼生]  
　　昨得上海電報總局籌振所來信云啓者江隂靖江一帶冬振業邀請張雪堂善士前往查放際此朔風凛烈各災民啼飢號寒易塡溝壑兹經敝所湊辦新棉衣褲一百五十套交仁濟堂彚解尚求諸大君子速沛仁施俾得赶辦接濟謹爲百萬災黎稽首頓首以請命旋又接來函云本年長江一帶同被水災業經各振所邀請劉蘭階張雪堂諸善士分往鎭汪江隂靖江各處查放冬振際此北風凛冽各災民無衣無褐露宿荒郊雖免啼飢而號寒亦復可慘荷蒙徐茗香大善士捐助上新棉衣褲一千套又敝所代各善士製備上新棉衣褲二千套共三千套十一月初九十三十六分三批託招商局輪船運往鎭江交劉蘭翁擇尤散放惟疉接蘭翁函就鎭江各屬一路而言計大口已在九萬以外區區三千套萬不敷用伏求海内仁人慷慨解囊或捐棉衣交敝處轉解或捐資交敝處代辦庶幾集澤哀鴻禦寒有具恩深挾纊功德無量 
 
 

Page 4

 
 
   
 
 

Page 5

 
 
　　奏辦普濟公司順直義賑大票頭彩貳萬元正拾弍月拾柒日開彩 
　　啓者本公司歴辦六期每期設票一萬五千張售洋三元按期繳厘協賑在案緣奉　欽差北洋商督憲諭值此賑需孔急籌欵艱難飭令加厘協助源源解濟等因奉此本公司禀明自第七期起改章增彩每張售洋五元頭彩得洋二萬元每期仍設票一萬五千張票厘仍按期繳助順直義賑以仰副　上憲拯濟災黎之盛意茲第七期准於十二月十七日仍在烟台慶豐戲園當衆開彩得彩紅票共有一千二百十四號之多槪憑本公司號單在總公司實足兌洋或就近在各埠經售處核兌亦可恐未週知特此奉佈　秦辦須直義賑大票普濟總公司謹白 
　上洋采芝堂虔修景岳百補大全鹿丸 
　　謹擇是月初三日新宰關大全鹿丸准定十月十五日發售特此佈明○本堂今定常日照碼雙九扣每逢朔望現錢三九折 
　　按眞正梅花北鹿乃仙獸其性純陽故其身皆有大益將全鹿修合成丸其功靡窮凡諸虚百損五勞七傷並能治之老年精衰陽痿嗣續艱難亦能壯陽種子婦人子宮寒冷亦能煖宮受孕長精神悅顏色强筋骨益精髓助陽固精嗣育保胎返老還童延年益壽一切功效筆難盡述　他家之妙品也每觔碼錢一千六百文又監製飲片各種花露藥酒杜前虎鹿龜驢諸膠本堂主人向在關東親自採辦人參鹿茸全虎全鹿務求眞正道地諸上品自運來申拆售經有數十年矣四遠久已馳名賜顧者請認明本堂招牌不悞開設英大馬路抛球塲朝南石庫門内 
　　大德膠州皇家印捐彩票頭彩壹萬元十拾貳月十二日開彩 
　　本公司實備鉅資兼理各國匯兌銀兩其中式彩銀經交膠督存儲銀行其票上刋明　洋文字蓋有　皇家國　以昭鄭重　第三會票經膠督　派委監督在膠州靑島開彩臺當衆開彩當此萬目共暏咸稱大公第四會票仍設一萬張頭彩一萬元每張售洋三元每則售洋三角准於十二月十二日開彩風雨不更貴客如欲領額發售者請郵奇本公司預定或在各埠經理處均可此佈膠州靑島仁濟公司謹啓 
　　華人公司賠欵快捷 
　　保險之法創自泰四推行於各通商口岸數十年來西人公司獨專其利自我華人公司仁濟和創於先而港各公司繼於後於是保險利欀不致盡爲外溢且以華人辦事每能遷就非若西人之拘例執駁遇有意外華人公司無不通融辦理破格賠償卽如前月招商局富順船在粤失火小號由申落到芝蔴六百五十二包該船抵粤已隔三天經復報出口而進口各貨獨留小號此芝蔴尚未提妥卽被燒去二百餘包照西例規條此等意外是貨主延遲不提收貨物致遭此險乃屬自悞不關保家之事幸由　二擺渡廣帮同發昌號經理香港宜安公司保險三千六百兩該公司查確後卽函知小號列單照算賠補如數收妥足見我華人公司之誠實可靠然非同發昌經理宜安公司之通融辦理亦不能如是之破格賠償也特此登報以誌謝忱 
　　包愈内外痔瘡立見竒功 
　　廣東陳恒德堂始創熊胆珍珠人參蘆飛龍化痔丸此丸獨重用熊胆珍珠人參蘆專治一切惡痔服之立刻消患無形不靈還洋 
凡患痔瘡之症雖風濕燥熱四　受傷所致實肝脾腎三經虚損而成日久則生管成漏破孔穿腸膿血淋漓痛癢難堪本堂　在濟人不惜重資修合家藏秘方以眞正熊膽珍珠人參蘆爲主佐以舒肝健脾補腎行氣固本培元等妙品專治一切内外惡痔服之立刻定痛消管生肌硬塊化軟根除蒂落再服一盒永不復發最奇者愈後非但永不再發且喜身强體健飯量加增屢試屢騐凡醫藥不能見效但服此丸藥到包能病除眞化痔除根之仙丹也如重者宜服正號其功更捷每合正號二元副號一元○假冐甚多購者認明○外埠函購信力自給○分設上海英大馬路萬康醬園對門德仁里内石庫門廣東陳恆德堂謹　 
　　新輯中外政治策論彚編 
是書專以政治爲本而以經史學術爲輔以理財商務爲佐以泰西各邦爲印證原原本本殫見洽聞方今朝廷屢降諭旨變通各項考試有志之士不得不講求經濟以資拔取則此書允宜家置一編其書分二十四卷别爲一十六門曰治道曰學術曰經史曰吏政曰户政曰禮政曰兵政曰刑政曰工政曰天象曰方輿曰選舉曰耕織曰理財曰商務曰海邦凡二十四卷内分細目百餘條如變法官制籌餉釐卡賦稅漕運鹽務鼓鑄銀行鈔幣蠶桑屯墾學校科舉譯書公法約章敎宗練兵海防邊備電報郵政刑律制造鐵路紡織種植以及格致算學聲光電化諸大政類皆洞明利弊按切時宜洵經世之大文治國之鴻猷也校對精細字跡分明裝訂二十四本現已開印不日出書先此佈聞上海棋盤街鴻寳齋書局啓 
　　張香帥定本○六藝通攷經史新義錄告成○中西武備新書○槍砲算法從新○武備體操學普通體操學 
是稿始於辛已成於丙戌皖南孫玉堂先生譔今兩湖諸君三次補輯貫串羣言折衷至當都爲一百卷類分五十餘門曰天文地志經義史學諸子百家兵刑禮樂政治掌故爵秩制度六書姓氏文學武備人事品物術數動植等凡古今治亂經世要務靡不搜羅具備攷覈精詳於元人馬氏通攷近人時務通攷鼎峙而三槪不雷同有志經濟實學者是書速宜備置也茲全書告成竹連紙精印字大明朗訂四十八本碼洋八元實價六元四角○○槍礮算法從新研究中西測量槍礮諸法上卷施放法中卷測算水陸遠近高斜等術下卷攷正火噐眞訣辨誤補草均設題問答繪圖明晣華蘅芳先生叙云其中推闡各法極爲簡明苟此本朝夕講貫當必有百發百中豈可以紙上談兵目之哉裝二大册實洋四角○○中西武備新書先成甲集七種四册實洋半元分運各省書局出售上海千頃堂點石分局富强齋申昌書室以及各書莊漢口江左書局六藝書局兩湖均有經理代售書經存案翻印必究兩湖譯書學堂啓 
　　皇朝經濟文編出書 
　　是書爲自强齋主人所輯專以講求經濟爲宗旨内分八門一學術二治體三吏收四户政五禮政六兵政七刑政八工政誠爲講求經濟者必需之書也舉凡名公卿之奏疏與夫碩儒之論說雜著其有關於内政外交足供朝廷敷布之資者莫不旁搜博采筆之簡端敝局不惜巨資徵求著作蒙海内通達之士所有宏篇鉅製無不郵寄而來以供敝局之採擇用是細爲編輯詳加校勘閱數寒暑始成卷帙仍循經世文之宗旨而增損其間總以八綱分以百餘目世之留心經濟者當以先覩爲快每部四十八本計六函碼洋八元上洋抛球塲愼記書莊及各省分莊均有發售 
　　華俄道勝銀行告白　 
　　本銀行蒙國家批准備足資本俄金六百萬羅卜合華銀六百萬兩總行設於俄京現定於華歴光緖二十二年元旦在上海黃浦灘二十九號開設分行卽前法蘭西銀行原底該行經手事件自元旦起歸本行接辦本行專作銀任應辦諸事本行備足資本俄金六百萬羅卜合華銀六百萬兩專作代客存欵每日往來者按日計算及存至一年或半年者來行面議並作押欵及零躉匯票等事匯票可匯至各國大城及各商埠若匯至俄國更爲利便 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[賢令程才]  
　　南昌訪事人云本年十月江西萍鄉縣顧勴堂明府課試　邑各書院士子題爲問秦築長城罷疲天下後世隂收其益歴代邊牆咸因遺址其得失可悉數歟元魏掘廣長塹以禦北狄後鮮繼者然師其意以實邊防固亦有之能確指其人歟　問明成祖遷都燕京因有元宫闕右負大行左挹滄海南面以臨中夏形勢之勝遠過金陵謂者已議其肩背有單露之虞然歟否歟問怡賢親王創興畿輔水利成效何如中國文明之化自北而南歐洲風氣之開由東而西說問西國開闢後於中土數千年風俗政治頗有三代遣意論者謂當于政府學堂監獄醫院徵之其有合於經義之處試引伸比附以著於篇問程子論格物謂如火之所以熱水之所以寒莫不有理其言引而未發西人論水火之義新而實確盍引伸之以補程子之說明太祖用人科舉與徵辟兼行儒士與雜流並進論日本爲歐美亞三洲樞紐說問學詩之益多識草木然物有名同而質異者先儒謂茶有三信矣自茗飲肇興省𣗪之字爲茶遂與菽粟布帛同爲日用要需而卉木又别有茶花今江西兩湖茶油頗爲大利要皆名同而實不同盍博稽而詳辨之問周禮六官爲後世六部所自昉然自漢至宋之六部與明代及今制職掌權限各有不同卽與周禮亦不盡合試縷晰以對史記平準書廣義華盛頓遺訓以不侵土地爲宗旨大彼得遺訓以倂吞土地爲宗旨論變法以除弊爲急理財以開源爲要論中外古今鹽法利弊攷泰西農工商礦皆有專律故致富强說 
[法租界捕房紀事]  
　　八仙橋西有慶里陳姓家於上月某日失去皮箱一口内儲貴重衣服十餘件及各種珍物約值三千餘金欵爲所雇車夫所竊送入捕房捕頭研究之下車夫堅不肯承近日包探顧紀生偵知此案係章菊生及其弟杏生所竊匿跡南市二十七鋪因於前日偕潘阿五王金榮二包探前往恊同鋪甲拘獲帶至城内某質鋪弔出貂馬褂及乾濺褂各一件帶回捕房捕頭令押候吊齊各贓然後解送公堂禀請讞員杜枝園大令訊辦○甲乙二倫兒爲巨竊台州阿五之徒前日在某輪船上竊得銀對時表及衣服之類旋爲包探緝獲送入捕房捕頭令押候解送公堂禀請訊辦 
[貧民戴德]  
　　頃奉漢線同業樂助施粥洋十六元小洋一百三十五角陳定甫錢慶淑洋二十二横涇隱名二位洋二十元孫保基洋二十元朱安山仁翁來裕源成洋三十元並募瑞記紗廠帳房等廿五戸洋二百十五元分别祇領感佩同深竊查敝堂自上月煮粥以來每晨就食者人數日有增加需米六石有奇良因急景凋年謀生不易以故趨之者益形擁擠本年捐欵寥寥支絀爲慮所望遠近諸善士俯念貧民終歲勒勳尚然鼓腹無資其情形實爲可憫各解仁囊共扶善舉是尤私心所禱切者耳上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴浙江巡撫臣任道鎔跪奏爲甌海關第一百六十四結征收華洋稅銀繕具四柱淸册恭摺仰祈聖鑒事竊查案淮戸部咨甌海關所收各項稅銀按三個月奏報一次又華洋各稅統作十成計算仍再以六成爲十成提出一成半作爲出使經費等因歴經遵辦在案兹據管理甌海關温處道童兆蓉詳稱該關華洋各稅前經開報至一百六十三結止今自光緒二十七年五月十六日起至八月十八日第一百六十四結期滿止所收華洋各稅並支存數目開具淸單詳請奏咨前來臣覆核無異除分咨查照外謹繕四柱淸單恭摺具陳伏乞皇太后皇上聖鑒謹奏奉硃批該部知道單倂發欽此 
軍機大臣等片再吏部議選官缺冋以各項官册爲馮今吏部疉次陳奏或稱檔册尚存或稱已多散失語殊閃鑠究竟刻下吏部檔册何項尚存何項散失若不澈底淸查必至書吏上下其手因緣爲奸轉開挪移挾持需索等弊現在疉奉諭旨飭各衙門堂官責成司員親自經手例案不准假手書吏自應實力遵行以袪積弊臣等公同商酌擬請飭下吏部堂官揀選得力司員若干員將現存官册檔案責令書吏逐件交出親自檢齊另立總簿將現存檔案註明其上如查竣後忽又交出者悉作廢紙卽由所派之員親自分管並請特派御史二員嚴行監察淸釐檔卷則吏胥窟宅由此而空積獘何難漸挽俟淸釐完竣卽行奏撤至該御史並吏部司員等皆另給經費以資辦公欵項數目中吏部酌定行文戸部支領以淸部務而絶弊源謹附片具陳伏乞聖鑒謹奏奉旨派出如格陳璧欽此 
大學士直隸總督臣李鴻章跪奏爲援案揀員借補知州要缺以資治理恭摺仰祈聖鑒事竊臣前因訪聞延慶州知州秦奎良在署設立拳壇官爲民倡業已奏請革職永不叙用所遺延慶州知州地處居庸關外本係衝難中缺第自上年拳民仇教焚殺極多該州賠教欵在十萬兩以上就地籌捐已屬棘手並以南口一鎭慘遭兵刦洋商復因存貨被焚索賠鉅欵商民畏累遷徙殆盡必須另籌辦法始能招集逃亡倘用非其人民教尋仇報復後患滋多案難速結直隸候補知州一班本不甚多年來事故流亡益復寥寥無幾徧加體察堪膺斯選者竟乏其人臣前請將洋兵未撤以前道府州縣遇有缺出仿照新疆等省成案擇其人地相宜者由外酌補一次奏奉硃批允准欽遵在案查光緒十六年新疆有以卽用知府李慶棠借補英吉沙爾直隸同知者今延慶州知州一缺地方糜爛治理之難較新疆初設之缺爲尤甚惟有破除成格援案遴員借補以期人地相宜據藩臬兩司查有候補同知直隷州知州朱璋逹堪以借補會詳前來臣查朱璋達年四十九歲江蘇吳縣附貢生遵例報捐通判選用隨同通永練軍在東　工程處彈壓出力奉懿旨朱璋達著以本班分發省分補用欽此報捐指省北河光緒五年十月騐放到省因辦理出使各國文報出力保俟補缺後以同知直隸州知州遇缺補用十四年提署楊村通判因歴辦海運漕糧出力保候補同知直隸州知州後以知府遇缺題奏並俟補知府後以道員用歴署獻縣知縣張家口同知深州直隷州知州前因丁憂開缺服滿起復二十三年三月回省該員精明練達爲守兼優在直二十餘年資格最深情形最熟歴膺繁劇所至有聲卽如前署張家口廳適值關外霜災奇重顆料無收死亡相繼該員首先施賑廉俸不足繼以典質借貸有毁家紓難之風嗣又禀商口北道籌辦振捐集成鉅欵購運粟麥分濟鄰封全活口外災黎不可數計民情愛戴異口同聲以之借補延慶州知州必能權宜補救消患無形臣爲要缺擇人起見用敢援案仰懇特恩府念時事艱難得人則治准以候補同知直隸州知州朱璋達借補延慶州知州實於吏治民生大有裨益如蒙兪允該員仍照原銜升轉此外員缺不得援以爲例理合恭摺陳請伏乞皇太后皇上聖鑒謹奏奉硃批著照所請吏部知道欽此 
吏部尚書臣宗室敬信等謹奏查定例郎中連閏歴奉二年方准論俸截取升用知府吏部截取時作該堂官分别堪勝繁缺或僅堪簡缺秉公保送帶領引見請旨記名遇有缺出於記名人員内論俸升用上次用完再用後次記名之人等語又臣部奏定章程内開溯自中外失和以來凡臣部應行題補名官一律改題爲奏例應引見各官田臣部開單候旨錄用光緒二十六年十一月初七日奉硃批依議欽此欽遵在案今刑部四川司郎中伍兆鰲江西進士由陜西司員外郎光緒二十四年七月二十日題升今職二十一日到任歴俸扣至二十六年七月二十日俸滿例應截取當經臣部行文截取去後兹　刑部保送該員志趨堅卓精　耐勞堪勝煩缺知府到部謹將該員職名繕冩淸單恭呈御覽候旨錄用爲此謹奏奉硃筆圈出著照例用欽此 
頭品頂戴浙江巡撫臣任道鎔跪奏爲杭州關報解光緒二十七年分第七批新募中軍餉項銀數日期恭摺仰祈聖鑒事竊照北洋旅順砲臺工程原撥杭州關稅銀二十萬兩改爲新募中軍餉銀之用前准部電光緒二十七年分前項銀二十萬兩解往山東等因業已六次解過銀十七萬五千五百兩先後具奏在案兹據署杭嘉湖道監督杭州關李輔耀詳稱奉山東護撫臣胡廷幹來電東省應解冬月英德洋欵四萬六千八百七十五兩飭在杭關應解武衞軍餉項下照數截留解滬等因查杭關欠解武衞軍餉備祇二萬四千五百兩現奉飭解洋欵當卽在稅欵項下如數動支於九月十三日發交號商裕通官銀號匯解江海關道衙門兌收作爲杭關應解本年第七批中軍新餉其東省應還洋欵不敷銀兩已詳請山東巡撫另行撥解所有杭關應解本年武衞中軍餉銀二十萬兩現已掃數淸解等情詳請具奏前來臣覆核無異除分咨外謹恭摺具陳伏乞皇太后皇上聖鑒謹奏奉硃批戸部知道欽此 
軍機大臣片再查軍機章京通政使陳邦瑞現升工部右侍郎所遇章京一缺應以額外行走之刑部郎中左紹佐充補謹奏奉旨知道了欽此 
岑春煊片再署潞安府知府候補知府澤宣撤任所遺該府篆務查有在任候補知府調署代州直隸州知州兪恒幹練勤能堪以署理遞遺代州直隸州員缺查有調補該州知州何見揚堪以先行署理以期各專責成據藩臬兩司會詳前來除檄飭遵照外理合附片陳明伏乞聖鑒謹奏奉硃批吏部知道欽此 
岑春煊片再查已革代理山西榆次縣知縣吕祖純任内交代除有欵可抵不計外實虧正雜各欵銀二千七百七十三兩七錢四分屢經嚴檄催提迄未完邀分釐稽延玩忽殊難容恕兹由接署知縣崔阜禀經該管冀寍道轉據署布政使吳廷斌詳請叅追前來相應請旨將已革知縣吕祖純勒限兩個月交淸虧短銀兩倘逾限不淸卽行逮省嚴追以重公欵而懲玩誤除咨部查照外理合附片具奏伏乞聖鑒謹奏奉硃批著照所請該部知道欽此 
陶模等片再廣東省每年應解河工經費一萬兩光緒二十二年起因湊洋欵不能按年解足本年經費銀業於四月内解過銀三千兩兹又在鹽課項下籌銀二千兩於九月初九日兌交商號蔚長厚匯解漕運總督衙門投納據兩廣鹽運使國鈞詳請奏咨前來除分咨外謹附片陳明伏乞聖鑒謹奏奉硃批戸部知道欽此 
 
