# 1895 - 195 - 4907989

 

Page 1

 
 
[四百十六號畫報出售] [  點石齋啓]  
　　劉淵亨軍門大將材也相傳係黑虎星降生語雖不經而觀其用兵如用戰狗數百頭大破倭人於新竹境詐降以誘倭兵艦駛入致得森沉十艘之多奇謀勝算類皆出人意表又王芍棠星使辭别俄廷俄皇乘火車親送至四百里之遙皇華主色無以加焉分繪爲圖以見中國固未嘗無人餘下細贅附錄劉大將軍討倭檄卽日出售此佈 
[新印無師自通東語錄] [  圖書集成局代啓]  
　　中日議和新開通商四口生意之盛不卜可知特是中東言語不通欲與往來殊多扞格此經商者所以不可不習東語也是書前列無音字母次則分門别類以漢字而註以和音閱者一目了然可以不煩指授每部兩本碼洋三角五分晝錦里理文軒三馬路申昌出售此布 
[論保薦人才不如奏請考試]  
　　本月十五日本館接奉電傳上諭令内外臣工保薦人才已將諭旨恭列報端而又爲之一再敬書其後惟是本館執筆者不止一人故雖各抒所見而大略相同要不外乎人才之不易知保薦之匪易語而殷殷焉望諸大臣之有以克副聖心也旣而思之諸大臣實亦别無他法可以不採虛聲實事求是無負我皇上旁求俊又之至意然則諸大臣其遂將緘口結舌默爾而息一無所貢於朝廷乎是使皇上徒有求賢若渴之心而終以制敵無人國家不能有反弱爲强之一日度公忠體國之臣必有不忍出乎此者再四籌維欲於此求一善全之道則惟有不務保薦而奏請特設專科以考試之爲最有憑而可據昔唐人以詩賦取士故詩賦之工以唐人爲最我朝沿前明舊例以制藝取士故制藝之工亦惟以我朝爲最蓋士之欲求顯揚而博升斗者皆以制藝爲準工則得不工則不得於是萃天下聰明魁偉之士皆致力於此埋頭伏案丌兀窮年不求制藝之工而制藝自無不工且又期年一小試三年一大比定之以時要之以日於是制藝不第求其工必相率而求其工之速是故以制藝取人才誠爲無適於當今之用而以考試取人才實爲後世至當不刊之妙法蓋鄕舉里選之法行之古時則無弊行之今時則必不能無弊古時民俗純樸所舉類出於公今時民俗巧利所舉非徇私情卽由鑽營而得風會使然一時難返卽使果能至公無弊亦不過於器識閎通才猷卓越者可以平心察核舉之盡得其人而欲於天文地輿算法格致製造諸學考見其實薦剡非虛則恐有萬萬不能之勢何則天下事惟爲己之所能然後可以見人之所能若者甚優若者尙劣無不了然於心一覽卽識故無論小考以及鄕會兩試閱卷者必由科甲出身蓋以非此不能辨工拙也今天文地輿算法格致製造諸學諸大臣旣未嘗從事而欲以之辨别人才薦舉不誤是猶使入貲爲郎者而以之爲學政積功得官者而以之爲主考吾未見其太阿之不倒持而黑白之不混淆也而欲其薦書所上果能自出心裁並非謬采虛譽得乎否乎或曰如子之說則卽以天文地輿算法格致製造諸學爲考試校閱者仍祗此内外數大員安見於保薦而慮其取之不當於考試而不慮其取之不當乎則應之曰是蓋有法焉天文地輿算法格致製造諸學素推洋人爲精方今稅務練軍諸事用洋人爲執政者甚多考試之時不妨仿照此法延請洋人之公正樸誠而於五項果有眞實本領者以爲之總裁使定去取甲乙洋人於中國考試大典從未與聞一旦畀以至榮之任諒必樂於應命爲我實求有用之才他日試有明效立有大功則爲何人之所取賞賚必兼及所取之人蓋洋人雖誠實可信然爲我中國人辦事安見不因中國之積習相沿而亦以徇情苟且了事寵之以名動之以利而洋人必能實心行事一切苞苴非分之念盡息矣或又曰子旣以洋人爲精於天文地輿諸學而畀之以考試大權則不妨徑使洋人爲之保薦自必各得其當何用以考試多爲之周折耶則應之曰是又不然中國向以考試入官爲正途視他項進身者爲淸貴可尊故豪傑有志之士不惜竭其智力一思以文藝中有司繩墨使得厠身於垂紳搢笏之班所惜用不得當專尙乎無用之帖括耳誠使以天文地輿諸學特設一科與科甲出身者一律可貴則自不至輕算法格致製造諸學爲藝而潛心力學之矣以中國土地之大人民之秀數年之後必能家自爲學人自爲業滿朝朱紫盡深通乎天文地輿算法格致製造諸學不必假手於洋人而我自能爲之取舍矣特此時則不得不藉洋人爲之先路耳如是則三百年祖宗取士之法不必遽更而當世有用之才亦不至爲制藝所束縛並行不悖相得益彰實爲目前至急之要務而内外諸臣工亦不至以時下新學本非素習不能拔擢眞才致獲濫保之咎想袞袞諸公類多老成深識必有能見及乎此以之啓沃聖心者草茅末議等之候蟲時鳥自鳴自己可矣 
[倭兵被殺]  
　　西字報載本月二十上日淡水來電云有倭兵三十二名在河邊營理運糧之船忽被臺軍圍裹殺斃二十四名又有四人因傷自盡祗逃出四名 
[遼東歸雁]  
　　昨接營口訪事人閏五月十六日所寄手書云蓋平人李天福於月初携山絲至營口求售旋與同伴三人回去行過五臺子突有盜拔刀逼脅刦去錢數千文李號泣而回途遇遠來洋人行小主人偕天主堂某西人在郊原遊獵問知情况大抱不平飛騎追獲盜二名送交倭人所設民政支部訊明立時處死○歴年輪帆各船在營口交易河下豆石習以爲常今口袋頭與坊棧聳令倭官出示令將豆一律卸地不准在河下成交○向章沙寗船每號捐三江咸安堂河神廟兩處各錢四千文今歲寗船照舊輸捐沙船因無華官不肯捐納 
[撥兵赴嘉]  
　　寅字營統領乍浦副將楊恊戎超勇營統帶李副戎世祥先後由乍澉防次來杭謁見撫憲面禀要公據官塲傳述係因中日議和後各處遣散勇丁每多沿途逗遛多方滋擾嘉郡爲水陸通衢時有游勇出没且各鄕鎭市賭塲林立每藉匪徒爲護符現在防營裁撤過半如需分兵緝捕實屬不敷撥用禀請由省添撥防軍若干與本地防軍分駐各處藉以會拿賭匪驅逐游勇幷請派員分統以專責成廖榖帥准如所請卽飭省防統領李鎭軍潑調前營兵丁四棚由哨官羅姓統率赴嘉至嘉防分統之任已委平陽恊費副戎金綬爲統帶矣 
[絲價又增]  
　　近日杭地細絲每千兩需洋二百六十元卽粗絲亦漸加增本月十四日開市每兩二百十文收市二百二十文 
[潤州雜紀]  
　　辦理徒陽緝私總局孫秋潭大令近奉關道憲呂觀察札委赴常州無錫等處查辦事件大令奉札後卽於十七日詣道轅禀辭十八日命駕至皇華亭碼頭乘坐官舫由内河行駛大約六月初旬當可遄回也○丹徒縣王明府日前出示曉諭略謂鎭郡爲水陸要衝人烟稠密惟城内千字橋沿河一帶居民搭蓋篷屋堆積薪埃河水爲之不流遂致臭氣薰蒸此卽傾倒垃圾之所由來因思河水一端所關甚大論汲飲則有係民生論地理則有關風水論 
 
 

Page 2

 
 
通塞又有繫闔郡水源若不嚴行禁止任其堆積恐效尤者接踵則將來爲患更不勝言矣且時値炎夏酷熱之候汚穢之氣居民及行路者一經感觸疾病堪虞爲此出示仰居民人等知悉自示之後爾等務須赶將前次所堆垃圾挑移他處庶幾源潔流淸不獨水利深有裨益卽爾等居民亦大有便焉大令諄諄告誡苦心婆口居人具有天良當不敢視禁令如弁髦矣○官憲下令禁賭非不雷厲風行究以蒙蔽者多耳目萬難遍及此賭風所以日熾也一日有甲乙丙數人在姚一灣空隙處開塲聚賭有陳姓賭輸靑蚨數百翼手已空空心猶戀戀旁睨久之察出破綻立將竹牌攫取欲赴琴堂請判各賭徒忿甚一擁而出飽以老拳正在喧嚷之際適新河街保甲局姚少尹乘輿過此喝令局勇上前拘拿僅獲賭徒二人飭勇移送總局由劉明府升案訊問各責八百板荷以巨枷遊行街市目下各賭徒稍知忌憚不敢如前此之公然聚賭矣 
[匡廬瀑布]  
　　九江訪事人云新任九江鎭總兵宋頌臣鎭軍聲平奉檄來潯卽乘舟赴南昌謁見德大中丞禀陳一切旋　本月十三日午刻返棹標下前營遊擊兼管帶選鋒左營周梯山遊戎後營遊擊兼城守營幷管帶選鋒右營傅春海遊戎率領丁仰之楊石泉潘輔弼三守戎及千把外委額外諸哨弁齊赴江干迎迓管帶新勁營劉淸泉叅戎飛虎營范坤元鎭軍更率隊燃砲鳴虔鎭軍暫駐五邑公所擇日接印履新○原任九江鎭總兵周德泉鎭軍於本月十一日未刻因病出缺十二日丑刻大殮關道誠觀察以次文武各官齊往弔唁○湖南人余甲携一幼婦在九江作小貿易已歴多年本月十一日忽有李姓者紅頂花翎赴保甲總局及德化縣訴稱姪女被甲所誘請卽訊追彭星階明府訊之屬實卽交李帶歸○本月初十日颶風爲暴二套口上首激沈載鹽船一艘德化縣彭明府聞報之餘卽前往勘騐翌日又激沈一由漢口載米至九江之船幸人口無恙而貨物已付諸東流矣 
[豫章紀事]  
　　江西省垣訪事人云本月初八九日火傘當空炎威大熾碩腹賈高堂大厦緑樹陰濃美姬列於前俊僮伺於側調冰雪藕沈李浮瓜習習凉風蕉衫爽透神仙之福無以過之而我輩老屋打頭蝸涎滿壁蓬窓執卷汗雨涔涔苦樂情形眞覺相懸天壤彼販夫牧豎奔馳於炎天毒日中喘若吳牛其苦眞不可以言喻矣至初十日下午黑雲如幄急雨催詩暑氣全收新凉沁骨北窓跂脚無殊羲皇上人不禁雀抃騰歡曰碧翁翁眞惠我無疆哉○城廂内外萬井雲連巷尾街頭穢物山積雨淋日炙臭氣薰蒸偶一觸之易生疾病保甲總局殷魏二太守爲民除患出示通衢嚴飭更夫隨時糞掃亦便民之一端也○藍翎侍衛江君鴻波德中丞門下士也日前由京請假回餘干原籍道出省垣偕花翎四品銜光祿寺署正徐君鉞赴撫轅禀到○翰林院侍讀學士文芸閣學士廷式乞假回籍修墓本月初十日行抵省垣甫洗征塵卽以禮晉謁各當道各當道亦報謁如儀○新授江西臬司翁廉訪曾桂由京請訓南下本月初八日節抵省垣各官恭迎如禮旋由德中丞牌飭赴任廉訪遂諏吉十三日履新 
[烏衣巷語]  
　　江寍府屬試期將至下江考棚已由差役人等打掃乾凈轅門外搭蓋蘆席棚蓋恐點名之時或遇風雨也聞龍大宗師擬於秋節時案臨考試想各士子摩礪以須已預盼錦標之奪得矣○署理江蘇臬憲黄幼農廉訪由申乘坐招商局江裕輪船於十八日淸晨駛抵金陵在城文武各員均往江于迎迓廉訪卽命駕入城往行轅駐紥聞廉訪來陵因有要公與香帥面商是以在滬濵時未曾躭擱一日也○統領南字右營新授長江水師湖口鎭調署瓜洲鎭許雲發鎭軍由江陰乘坐滿江紅用小火輪拖帶於十六日抵寍三湘子弟皆振隊江干鳴槍申敬鎭軍乘緑呢大轎至大行宮某客棧爲行轅一時往拜者車馬盈門絡繹不絶探悉鎭軍俟晤香帥後卽赴瓜洲履任○寍地天氣亢旱患時疫者日見增多聞四福巷某姓家一日連斃數人統計巷中患霍亂而死者約四十餘人昨有東牌樓一帶自晨至夕計斃二十餘人冥器店無不利市三倍各匠亦皆晝夜鋸木忙碌異常云○篾街上某姓開設機坊積蓄有年家道頗稱小康其妻某氏年逾不惑生有兩女長女已經受聘次女尙未許字詎該氏徐娘雖老尙效夏姬之故智某雖時有所聞因恐醜名外揚隱而弗言日前該氏又與同業之陳姓有染兩情繾綣如漆投膠忽於上月杪該氏竟起江邊黃鶴之意席捲所有一去無蹤刻始偵知該氏遁至朝陽門外租草房一所與陳作天長地久之樂遂卽邀夥前往追尋適陳他出惟氏在室與隣婦三人團坐作葉子戲某四顧室中盡皆己物令夥搬回並叱該氏偕歸氏至此雖有此間樂不思蜀之意然亦不敢倔强只得含羞俯首隨夫而歸○花市大街有基督堂爲美國醫士馬林醫院凡鄕間之往該處求診者實繁有徒幾致應接不暇每至下午馬君令堂中華人講解耶穌教近因天氣酷熱凡來聽講者雖揮扇不止而尙覺流汗如珠兼之口渴不能忍久靜聽於是馬君雇用數人在堂開設茶肆兼賣點心凡遇禮拜日則啜茗之資一槪不取如馬君之傳教亦可謂别出新法矣 
[鹽船失事]  
　　宜昌信云十四日午後四點餘鐘快利輪船正泊江心忽有某號鹽船由西壩開來約載鹽三百餘包船中共十四人内有一婦人當日午刻由川抵宜本欲附快利輪船赴漢繼忽變計搭鹽船下河再雇船往漢不料鹽船順流而下橫擱於快利船首之錨練上輪船上人赶急鬆練勢已不及鹽船遂截而爲二前半由輪船外面流下後半倒栽入水輪船上有多人皆抛長纜下水救援救起五人又在輪尾救起一人又抛救命圈無如入水之人以泳以游就深就淺皆不知取救命圈遂致戕生不少輪船救起之六人由買辦見之給錢一串文以示撫卹又各人皆受損傷輕重不一船主大副等旋用藥水施治送至岸上又由小划船救起四人其一婦及尙有三人皆入水晶宮裏匍匐龍王案下矣所有救起之十人同赴招商局由局中劉君壽卿每人給錢一串以作川資是誠好行其德者矣 
[角直命案]  
　　距蘇城數十里之程有角直鎭焉房屋則櫛次鱗比人民則轂擊肩摩誠一熱閙市廛也有某姓者素以耕種爲業家有良田無虞凍餒妻某氏年逾而立貌僅中人勤操井臼家計賴以維持所雇長工某甲登徒子一流人也瞷氏美潛與之私一日某自他處歸撞破情形不覺心頭火發腕底風生繼思家醜不可外揚遂忍氣吞聲責以正理許以自新甲唯唯承命恍似金雞詔下得命便逃閱數日某自田間荷鋤歸又聞嘻笑聲大踏步闖入欲掌其頰甲非但不逃反一躍而起將某按倒奉以老拳某手無縛鷄之力任甲兇毆旣而甲手稍鬆某翻騰而起飛踢一足適中甲之小腹立時斃命於是鄰右哄傳聚而觀者甚形擁擠甲家聞之反興問罪師當經魯仲連其人出爲排解令某從豐棺險廣延僧道逢七超度屍親某乙佯爲允諾某姓卽出資購辦衣棺諸事畢備行將入殮乙忽止之曰且緩須臾死者有一知已在某處容我親往致信請其前來一見以慰死者之心言已怱怱而去不料其逕自入城赴元和縣署報案請騐葉大令准詞帶同仵作刑書下鄕詣騐仵作如法騐視喝報死者實因踢翻小肚以致斃命並無别故大令親視一周卽飭塡明屍格屍屬求免標封自行棺殮大令准之飭將某姓及該圖地甲汪秋岩子汪阿二一倂帶回縣署候訊騐屍旣畢屍屬卽將原備之衣棺爲之收殮大令旣將一干人帶回卽於二十日午後升堂提訊某供訴前情幷直認誤踢一脚並非有意致其死命大令得供卽飭釘上鐐銬收禁外監旋謂地甲汪阿二曰爾當地保旣不能防範於事前又不能相戒於事後此事必係汝索賄未遂以致如此遂飭釘鐐收入改過局候訊其父汪秋岩時已到案聞子釘鐐收所乃於人叢中擁至案前叩稱大老爺因何事欲禁小的大令大怒喝令押入刑房旋謂之曰汝且靜坐刑房兩月本縣當說與汝知也訊畢退堂時已榜晚矣 
[賑米紀聞]  
　　前者津滬各商欽遵四月二十四日上諭因津沽水災招商運米北上接濟准其免稅免厘遂卽禀由天津上海某某兩觀察詳奉北洋大臣頒發護照交各商領至蕪湖等處採購米石先後計共五起聞上海義賑公所請辦十萬石亦在其列抵埠後適當張香帥奏禁蕪米以益寗餉遂一律辦理使專就鎭江採購且酌定兩月爲期逾限雖有護照亦必照商米一律徴稅不能再免 
 
 

Page 3

 
 
[整頓關務]  
　　蕪湖新常兩關徴稅向以米糧爲大宗今新關禁米出口之令續奉江督奏定試辦一年此後進口雜稅亦必日見蕭索新關月征之稅與定章該關月支五千兩尙屬不敷是其明徴今此以往該關月支公費不敷之數已蒙督憲奏定按月由江省籌補然與常關額征比較並例解京恊各餉囤依然如舊未嘗因少郤米稅稍行裁抑是以權憲每日到關查閱委員之勤惰書吏之貪廉凡估客帆䑸抵關報稅者必另派親信覆勘又使貨船隨到隨騐立刻掣單放行不准多延時刻聞觀察嘗謂常關所以不及新關者由於過手太多稽時太久不若新關辦事者悉處一室處處有相制之人不致處處轉相承其弊故下車以來每師此意將關政逐加整頓値此商務淸淡貨物蕭條時偏能認眞考察故比較尙不致十分見絀也 
[蕪湖槯署紀事]  
　　蕪湖訪事人云鈔關現又接解三批京餉三萬兩詳委按司獄婁午峰少尹管解已奉撫院回批並兵部火票首途之期聞在出月初旬云○便商爲鈔關征收零稅之所比較雖嚴終須得人而理始有把握現辦是差之鈕殿三藩參收數尙優刻當瓜代例須揀員接辦袁觀察物色轅下頗難其選遂詳請以現辦道署發審之候補主簿袁澤民二尹接辦○泥汉關本月亦報差滿道憲詳委前由新河關比較優等記功之濮荷亭二尹接辦院批約六月初旬到蕪卽可分飭履新 
[佛寺免封]  
　　前報云杭州普慈寺僧文達因不守淸規爲縣主訪拿發封寺院一節兹悉該僧到案後經邑尊伍芝蓀大令研鞫數次堅不承認至所云當時搜出閨房什物實係傳聞之誤緣邑尊方出差時該僧早已得信已將衣箱重物運出寄頓他處故無贓證惟享用過豐有違佛門法律本擬從嚴懲辦後經紳士代爲緩頰改作遞解回籍勒令還俗其寺本由紳富捐資重造幷請免封邑尊亦准如所請卽由本處紳士另行公舉戒僧住持若諸紳士者非所稱該僧之護法哉或亦與該僧另有香火姻緣耶 
[鷲嶺飛來]  
　　武林初九日復行求雨當卽立沛甘霖次日亦沾微雨十一日天又放晴惟不致烈日騰空異常苦熱耳十二三日乍晴乍雨田間沾澤未足仍不免有旱乾之憂是以各大憲復虔誠齋戒擬於十五日恭請天竺山法喜寺觀音大士入城在海會寺禱雨不意誠心感格早達上蒼十四日三點鐘時雲陰密布大雨滂沱全晚稍小而檐溜之聲猶終宵未絶十五日又復膏雨連綿各鄕田稻下種者已有十分之八其未種者亦可補種雜糧惟禾苗初植望雨仍殷十七十九兩日又得屛翳君蒞駕二十日午後陰雲重積雷聲隱隱霎時大雨如注直至次早始息河中水添二尺有餘詩所云旣優旣渥旣霑旣足生我百榖者其斯之謂乎○浙省候補縣程大令忠詔西江文士也幼而聰頴博覽經史過目不忘下筆成文率多古奥以不利塲屋道廢舉業其尊翁以名翰林改官江左大令隨侍任所年方弱冠見者謂其無紈絝氣而有儉約風且留心吏治凡刑名錢榖等事無不熟悉於懷上年援納粟例報捐斯職分發來杭卽充讞局差使判斷如神案無留牘久爲上游所器重現在餘杭吳大令士愷調補海鹽遺缺卽以大令請補異時興利除弊富教兼施深爲餘邑斯民幸焉○杭地近多竊案日前菜市橋某宦家挖牆穴一洞偷去衣服十餘件幷零物等約値三十餘洋中有摺扇一柄上下有欵該竊丢在半路爲賣菜傭陳某所拾在街求售某宦方飭家丁報竊途遇陳某將扇取觀確是主人故物以爲眞贓現獲不問情由交與地保再三拷打陳堅稱在路拾得不知爲竊賊所遺也家丁告知主人主人以爲果係竊賊斷無以有欵之扇在街求售或爲路中所拾亦未可知正猜疑間適有陳之鄰居四五人邀同地保前來叩求咸　陳平時安分守已幷無爲非作歹之事此扇的係拾來願出保結求免送究主人性本和善將陳某略加盤詰卽命釋放然受累已不小矣 
[四明選勝]  
　　寍郡於初九日得雨後嫩凉一味恍似新秋連日又細雨霏霏凉風拂拂早起可衣單夾入夜可擁棉被天時不正偶一不愼疾病叢生保身者尙其加意防衛哉○僧尼給牒歛錢婦女入廟燒香均干例禁兹聞寍郡各菴寺於閏月朔日以來招誘年輕婦女入寺燒香賣牒歛錢託言求福而輕薄子弟卽藉此爲遊戲之塲出入擁擠舉止輕狂褻語穢言無所不至此等惡俗寳　大關風化奈何有地方之責者並不禁令維嚴而家長父兄亦不能約束其婦女以致奸僧秃奴其瞻愈大而傷風取俗之事時有所聞也○月之十六日爲寍波濠囘頭鹽局委員楊大令之太夫人懸弧令誕大令因局屋不甚寛敞假南門外廣東會館爲祝嘏之處懸燈結綵大開筵宴並雇名班演劇兩晝夜提道府縣六營遊戎以及印委各官均往叩賀輿馬喧闐十分熱閙○鄞縣差役曹某等三人於日前相約至大來弄某妓家作狎邪遊不料該妓已與提署盧書辦訂白頭之約纒頭擲去白眼旋來曹等未免醋語含酸冷言相刺妓家使人通消息於盧帶同　　桓桓之輩貿然而來向曹呵斥曹亦不肯畏首畏尾互以老拳拳敬究以寡不敵衆被盧所縛同伴甲乙二人乘間遁去糾集耕席匠多名各持柴棍蜂擁而來將曹搶回並將妓家牀廚什物搗毁一空扭盧與妓及傭人等至縣喊控楊大令廉得各情以曹知法犯法重責一千正在審鞫之際提署巡捕及中營旗牌同來求情大令遂不深究從寛釋放妓等亦准予保釋案遂得了 
[格致書院乙未春季特課題]  
　　今年格致書院春季特課由北洋大臣直隷總督王夔帥命題共題三道一問爲國之道莫要於因時變通變通之道莫要於持其原本學校者人才之本格致者學問之本今欲推廣學校精求格致其大綱細目能詳晰言之歟二古中國煉丹與今西國化學異同說三彗星行道有法無法考按造就人才莫先乎學校今之學校有名而無實自小試以至於鄕會試率以時文試問八股試帖小楷卽使工整罕儔果足以稱人才乎所習非所用所用非所長問以錢榖不知問以兵刑不知不廢時文人才何由而生欲得人才必先改取士之法而自推廣學校始格致之學自古有之今失其傳至以西國爲獨精各種學問俱以格致爲始基非格致則末由入門故欲肄習西學必自精求格致始道教西國亦有之謂之柳艮教一千二百三十年間方士徧覔延年郤死之藥燒丹煉永以求長生略如中國然千百年中曾無一二活人之方黃白點化之術者惟由此而益明物之本質後來化學實以此爲濫觴彗星亦行星之一一千六百六十年英人哈力始考察彗星往還别一軌道按時而至其最後至之彗星其尾逼近地球可使全地球因之毁壤今自出題之日爲始限至七月十五日截止逾期不收凡書院肄業諸生交卷仍至三馬路格致書室可也 
[豸節回蘇]  
　　署理江蘇臬憲黃幼農廉訪前日由今陵來滬換坐官舫返蘇已列昨報兹悉廉訪到滬後命駕赴各當道拜會定於昨晚五點鐘啓節回蘇 
[掌珠失去]  
　　昨日午後有一華捕抱一衣服華麗之小孩至捕房詢之則云巡至五馬路德國彈子房前見此孩彳亍於途無人管領恐入匪人之手是以暫且抱回云云不知誰氏掌中珠奈何竟疎虞若此也 
[麥舟被撞]  
　　駁船戶名錢梅生者未知由何處裝載小麥二百五十擔共有篙師四人於前日自虹口巷駛出迤南而去突遇南洋康濟兵輪自南飛駛而至梅等不及讓避致被兵船所撞頓時全船沈没舟子得救登岸據言係法界某行之業卽由舟子報知雇人將傷船設法撈起至以後如何料理俟有續聞再錄 
[失愼卽滅]  
　　美界百老匯路船隖對面莊源大弄内第八十號房屋有某老嫗居焉昨晨嫗因出外購物祗有五六齡女孩一口在家先時不知緣何遺火臥榻越時竟將被褥燃著孩亦不知驚懼及烟燄上騰直達戶外經一百十一號三道華捕瞥見卽呼人竭力撲滅祗焚去棉褥三條餘悉無恙事後捕將情告諸捕頭未知能免查究否 
 
 

Page 4

 
 
[肆橫受虧]  
　　天潼路第六百六十一號門牌萬興館飯店主性本潑悍動輙肇事所雇値堂輩更覺如狼如虎故該店閙事日有所聞前晚有甲乙丙三人偕往該店領略護世城中滋味食畢計鈔一千餘文掌櫃者照帳多算小洋二角甲等雖飽而尙未致醉謂其有意圖錯由此爭論店主率同夥黨盡力攢毆後經三百九十一號華捕將甲乙丙三人並店主堂倌等一倂拘解捕房捕頭訊問之下亦謂該飯店多事本欲送辦因念此次已被搗毁碗盞不予深究一倂斥釋 
[破案續聞]  
　　昨報紀竊賊破案一則兹悉該竊柴桂生自投羅網在西門内楊公館圖竊適爲司閽人扭獲當交西門汛捕魏德解送縣署先經捕役用刑盤詰供認在老義和棧竊取小元寳五錠兌錢置備衣服且云失主亦係認識一經解案研訊不難水落石出也 
[白晝殺人續述]  
　　昨報紀白晝殺人一則黃大令查悉店主王錦如回家見李已死卽倩偪鄰木匠店内王富卿薛毛生兩學徒代爲照看王復出去找尋店夥任炳成等回家一節因卽飭差將楊薛兩學徒傳案訊問情形該差奉諭當卽前往將二人帶縣禀明候訊矣 
[縣案一則]  
　　本縣昨准英公廨移送周立生一名因犯違訓不務正業移請發收改過所値日差入禀内署奉黃大令諭飭看管候訊 
[法界捕房瑣案]  
　　八仙橋左近某烟館店門甫開卽爲偷兒掩入竊去水烟袋一枝爲値堂人知悉當卽追出人贓並獲解送捕房押候堂期解訊○東洋車夫某甲停車新北門外護城河浜車上有錢三百文一轉瞬間爲偷兒竊去當塲拘獲卽交巡街捕解送捕房押候堂期解訊○偷兒某乙在金利源碼頭圖竊爲巡丁拘送捕房經克總巡訊問據稱在碼頭上爲小工捕頭見其形迹可擬命押候解送公堂請問官究訊 
[美捕房紀錄]  
　　有扒手某甲昨晨持點銅錫五條在外虹口老街求售經包探江阿三查獲拘入捕房捕頭詰其由何處竊來供在通運碼頭白色烟囱輪船上竊得捕頭命押候飭江探查明失主再行送辦○昨午德國某兵輪船主函致美捕房據開船上有衣服三籮囑西華德路東王家宅地方之某浣衣作洗刷豈知閱時已久尙不交來恐被吞没請爲追究捕頭卽遺包探江阿三並二十二號西探往該浣作查核回稱緣未洗凈不能送去捕頭諭謂該船刻欲他適速將原衣送去毋致取咎 
[照錄秦君世銓乞振電音]  
　　余觀察嚴佑翁謝綏翁王心翁施子翁楊萱叔方厚翁曁申報館鈞鑒奉遭兵燹飢民塞途客秋至今轉徙奔逃已不忍言今籽糧都盡民命孑遺各處村屯屋倒人少鷄犬無聲近多搶刦遼又多疫種種傷心皆銓在軍親見如遼南七邑退還其苦更甚其地更廣葉梨幹籌放二萬金無欵中止官賑力不能及南中不發慈悲無以活命况各軍撤防隱患更大津海關撥欵三萬尙不敷放務乞設法集欵派友來　欵少亦須十萬早來一日多活一命叩切秦世銓叩 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[命案三訊]  
　　浦東三林堂鄕民王阿炳與薛殿華卽阿鑑爭姦寡婦薛張氏起釁自刎身死一案前經黃大令騐屍訊供兩造各執　　均詳前報昨黃大令升堂復訊地保陳晉卿副保徐尉山同供奉諭查明王阿炳確與薛張氏通姦有年去秋張氏又與族夫弟　　鑑有染飛　隣新兩人因爭姦起釁王將薛張氏之被携去並非代賒薛張氏之子桂春撐船回來知悉其事揚言王阿炳擅取被褥定投汛捕究辦王聞之　萌短見薛桂春供在外路撑船回家時母親說被王阿炳强搶被褥小的本知王係淫棍與母親有姦故更忿怒揚言訴知汛捕當賊　辦族叔　華因見王阿炳時常來往殊爲不雅斥他不應如此亦遭兇毆數次大令問殿華與爾母亦有别　否答稱不知　張氏供年四十五歲丈夫　　虎故世已十四年兒子桂春娶媳某氏已有四年大令曰王阿炳究竟因何自盡與爾有姦否初不招認再三研鞫訴稱阿炳姦情已有十年去年秋間薛阿鑑亦時來閒談調戲成姦阿炳夜來窺聽皆被知悉因此與阿鑑忿爭今年四五月間兩次猛鬥小婦人懼禍故將兩人拒絶不納　　心疑阿鑑所使忿恨之下卽將牀被强行取去兒子不知細情但知其搶被故欲鳴捕究辦訊至此倐　患痧倒地不省人事大令急飭原差　　挑痧延醫診治並發上品丹丸灌救又提薛阿鑑供年五十三歲務農餬口薛張氏是寡嫂因王阿炳與他有姦出入肆行無忌小的念在先　　脉不能坐視出塲阻止不許往來因而懷恨糾人毆打小的傷尙未愈求恩明察大令曰阿炳强取張氏之被皆因爾起見爾嫂方纔供明阿炳　有十年去秋爾亦調戲成姦阿炳心存不服常與爾門毆爾嫂一槪拒絶是以阿炳將被取去輾轉釀成自盡鉅案阿鑑堅稱小的與寡嫂並無犯姦之事雖是農夫亦知禮義同宗一脉焉敢行此禽獸之事請靑天大老爺訪查虛實大令又曰此係爾嫂供明不必狡賴飭招書將薛張氏供　朗誦與聽阿鑑仍是不認又稱阿炳搶被匿在家中不肯承認小的同桂春及地保到伊家搜出要當賊辦伊情急自刎大令研訊良久終不認　又提屍妻王黃氏抱告王阿木到案諭曰現已訊明爾夫與薛張氏苟合十年現因與阿鑑爭姦自盡誘姦寡婦例有明條旣已身死置不追究　要自諒不得固執總因爾夫自取其咎答稱小婦人向來並未聞有姦情必是薛張氏妄供求請伸寃大令開導再三曰地保將被放在家内延不理妥本縣當辦他辦事不善薛桂春揚言鳴捕究辦爾夫氣忿自盡亦要責他薛阿鑑薛張氏均要懲辦照例判斷不過如此爾可具結又稱阿　之子錦昌錦坤最爲凶橫丈夫被毆數次吃虧過深求請飭提到案懲辦方可甘心大令准如所請立發硃單飭差速提王黃氏叩謝稱候提到　辦後卽當具結地保又供王阿炳棺木現停在小的門前求恩諭飭領回大令謂王黃氏曰爾在屍塲已具領棺切結何以仍將棺木抛在地保　亟宜領回安葬答稱丈夫今年四十八歲尙無子嗣因地保調處不善自刎喪身小婦人每一思之心痛欲絶故未覓地暫行寄厝大令再三勸　允稱具結後立卽舁回安葬大令飭暫退候薛錦昌薛錦坤到案覆訊其餘人証均著交差薛張氏諭差扶掖至棧小心醫治聽候復訊諭畢退　 
[英界公堂瑣案]  
　　新任讞員屠興之别　接篆後定於昨晨會同英副領事薩允格訊判各案旣升座卽有包探秦少卿禀稱積竊戴　炳前曾犯案送請宋老爺訊究管押捕房二月今又竊取張阿全家綢衣六件報捕後經捕頭遣小的拘獲人贓送請訊究張投案申訴前情請　贓物戴供稱小的原籍浙江飄流異地貧苦無依衣食艱難不得已而作賊如蒙寛宥則生生世世永戴宏恩矣别駕據情商諸薩副領事然後判令管押三月期滿遞解回籍○昨報紀某甲騙　萬家春番菜事兹悉甲姓張名九思當至捕房誣訴時捕頭查悉眞淸著押候解送公堂訊究昨晨别駕方在訊理各案包探秦少卿將張　到歴　情由萬家春夥某乙投案訴稱張之叔父曾至小的處設筵故與相識不料張竟積欠洋銀二十餘圓索之不付昨又來呼殽大啖自願將衣三件作抵不料伊忽至捕房誣訴幷稱此衣値洋七十餘圓伏求大老爺訊究俾小的得安商業張自稱叔父現當新昌營統領失物情願不追並將所久照付求恩免辦以全體面别駕判將張押候繳到欠洋然後開釋○包探范進才解遞解復來之積竊王小四請辦王供稱小的係江北人業已改過自新决不敢再蹈前轍大老爺今日榮蒞新任尙求筆下超生别駕令　候過堂判斷○二百三十三號華捕解途中口角爭毆之劉阿法王阿七夏阿虎周小生陳阿四徐海泉王阿四請訊别駕判令各罰銀洋半圓如不願罰則改爲管押四天○包探范進才禀稱董徐氏借住陸生茂之屋今陸擬將屋重建促氏遷居氏竟多取去窓十扇門四扇現由小的查出窓四扇餘物尙未交出陸投案申訴前情請追失物董徐氏　稱小婦人　多付一月房金故取伊物如陸肯將一月房金交還小婦人亦願交出所取窓槅等物别　著將窓槅卽行交出否則定須究辦房金之事不復深求○唐阿根竊耶松船廠中銅鎖四具經二百二十八號巡街捕拘獲遂請究懲耶松執事人某甲申訴情由並請將唐究辦唐供稱小的係廣東人只此一　以後不敢再犯矣别駕判令管押一禮拜期滿遞解回籍○一百八十一號　捕禀稱某龜花烟館中倡婦王鳳仙陳阿金在途　狎客至家與之苟合寕廉鮮恥莫此爲尤小的見之因連鴇湯曹氏孟陳氏拘送至案王陳二倡同供稱小婦人等均有丈夫實因窮苦不堪托身下賤日被龜鴇所迫不得已而忝顔作此淫賤之事叩求大老爺恩賜從寛二鴇同供稱伊等在小婦人家賣倡小婦人不敢迫令拉客别駕判令將二倡押候其夫來案具領二鴇各管押兩日○賊犯陳英培竊取魏阿仁家布衣數件經三百四十六號華捕拘獲人贓送請究辦吳禀稱小的查知陳屬次犯竊例合重懲魏遣妻某氏投案領贓陳供稱小的係浙江温州人犯竊該死惟乞施恩别駕判令笞責一百板押候遞解回籍○包探顧阿六禀稱賊犯沈樹山竊取程廷章家凳十條壺一具報捕後經摘頭遣小的拘獲人贓送請究辦别駕判令管押四日○包探黃四福禀稱賊犯吳阿錫竊取陸張氏家洋銀三十六圓銀首飾數事報捕後經捕頭遺小的查獲詰知所竊各贓與其黨倪伯生俵分今倪避匿浦東是以先將吳解請訊究陸張氏投案申訴前情請追失物吳供稱小的所竊洋銀已與倪分用現在願酌賠若干别駕判令押候賠洋銀二十圓給氏具領 
[金陵官報]  
　　閏五月十八日知府羅章由安徽公幹回又何維樸銷兗州轉運局差回力乏橋釐捐通判朱瑞專丁來省謝委調辦界口釐捐巡檢倭仆供額禀知奉善後局委差遣卽到差○十九日署蘇臬臺黃祖絡到見○二十日候補道周家駒銷揚州保甲並銷江防營務處江蘇補用道容關山美國來通判林介鑾謝委南門叚保甲差丁憂通判崔貞銷南四叚保甲差 
[蘇省官報]  
　　十八日四品銜補用通判劉秉銓由寗來禀知奉委駐蘇鑣貨捐局卽日到差縣丞徐世煒禀銷上海貨捐局查騐差正任崑山縣石浦司巡檢岳廷幹禀知交缷署南匯縣典史事回並謝奉飭調回本任○十九日昭文縣陸禀到知縣賴豐熙禀知奉撫憲委本署官電局差○二十日知府馬玉田禀知巡卡回謝委調辦六門釐局差並謝初次出巡蒙記功一次同知鄭述祖禀謝奉委震澤絲捐差昭文縣陸禀辭主簿王北麒由京騐看回省禀到 
[西官報]  
　　五月二十六日從九江煜武試執事典史何書年由德化公幹回俞承志起服來江縣丞楊兆鏊由袁州措貲回○二十七日知縣周衍祜往石城公幹徐船昌由袁州措貲回縣丞潘壽彭查永内保甲吳璘調查進賢門指分巡檢龔志雷禀到係湖北人○二十八日知縣張善鐸代南昌下鄕相驗張慶霖辦三曲灘釐卡通判卓光薦辦昌山釐卡于鴻頤禀謝拔委一次准補新昌典史姜兆賓禀謝飭知指分巡檢汪崇樞禀到係安徽人觀音閣千總章柏俊禀謝飭知 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
