# 1920 - 359 - 4917195

 

Page 1

 
 
   
 
 

Page 2

 
 
   
 
 

Page 3

 
 
時評 
[送民國九年（老圃）]  
　　蹉跎又蹉跎而對内之和議問題依然故我蹉跎又蹉跎而對外之靑島問題依然故我一年之中所爲何事而民國九年今日已吿終矣 
　　去年今日北方段氏之勢方張今年今日則段氏之勢已去而繼段氏而起者又大有人在去年今日南方岑陸之勢方張今年今日則岑陸之勢已衰而繼岑陸而起者又大有人在一年歷史不過如是而民國九年今日已吿終矣 
　　以學堂之功課譬之民國九年之功課不啻落第以科場譬之民國九年之文章竟交白卷以戲場譬之民國九年之所演不過一塲惡劇光陰虚度將何以自解而歲闌興盡徒餘哀鴻碩鼠之聲亦可悲已 
　　嗚呼往者不可諫也來者猶可追也但願以前種種譬如今日死以後種種譬如明日生 
命令 
　　十二月二十九日大總統令據譚浩明李靜誠電呈軍府業經撤銷責任解除特率全省文武官吏宣言取消自主一切政令悉候中央主持並據耀武上將軍陸榮廷電呈軍府收束國是大定亟盼從容措理郅治觀成各等語桂省地居邊遠該上將軍等多方綏輯功在邦家據電各情尤見宏濟艱難深明大義所有該省善後事宜即著遵照前令悉心妥籌辦理隨時呈報察奪總期政令敷宣及時建設羣生樂利咸使昭蘇用副本大總統嘉惠巖疆之至意此令 
　　又令特派陸榮廷督辦粤邊防務此令 
　　又令特任譚浩明爲廣西督軍此令 
　　又令特任李靜誠爲廣西省長此令 
　　又令調任唐在復爲駐義大利國特命全權公使此令 
　　又令調任王廣圻爲駐和蘭國特命全權公使此令 
　　又令兼署陸軍總長靳雲鵬呈陸軍第六師步兵第十一旅旅長張中和因病呈請辭職張中和准免本職此令 
　　又令任命盧鳳書爲陸軍第六師步兵第十一旅旅長王凱慶爲步兵第二十一團團長田祖蔭爲步兵第二十三團團長陶廷齡爲砲兵第六團團長趙桂成爲陸軍第七十六混成旅步兵第一百五十五團團長此令 
　　又令兼署陸軍總長靳雲鵬呈請任命李伴奎爲陸軍第六師砲兵第六團團附潘夢麟爲步兵第二十三團第三營營長金麟閣爲砲兵第六團第三營營長張玉清爲砲兵第六團副軍械官曹吉徵爲蘇常鎭守使署副官長朱仁傑爲淮揚鎭守使署副官長均照准此令 
　　又令參謀總長張懷芝呈請任命沈鴻烈爲海軍吉黑江防司令公署參謀應照准此令 
　　十二月二十七日大總統令參謀總長張懷芝呈東邊鎭守使署參謀長劉慶賀另有差委請免本職劉慶賀准免本職此令 
　　又令任命劉文清署參邊鎭守使署參謀長此令 
　　又令署司法總長董康呈請任命朱文焯爲浙江高等審判廳董事朱甘霖爲浙江鄞縣地方審判廳庭長均照准此令 
　　又令署内務總長張志潭呈准浙江省長沈金鑑咨試署外海水上警察廳警正周宗頣懇請辭職應照准此令 
　　又令署内務總長張志潭呈准浙江省長沈金鑑咨請任命陳紹龍試署外海水上警察廳警正應照准此令 
　　又令程源銓晋給二等嘉禾章此令 
　　又令杜純給予三等寶光嘉禾章此令 
 
 

Page 4

 
 
   
 
 

Page 5

 
 
   
 
 

Page 6

 
 
專電 
　　北京電靳派周予覺赴滇疏通唐氏周昨出京（二十九日下午三鐘） 
　　北京電陸裕光謁徐靳稱廣西現有軍隊四萬人悉編作邊防軍月餉五萬元應中央照撥徐立允其請靳謂須交陸部核議（三十日下午五鐘） 
　　北京電旅京豫紳以政府對學潮一味敷衍决意爲學生後援（二十九日下午三鐘） 
　　北京電甘省議員聯電請移新楊督甘至省長應由本省人選出速爲發表（二十九日下午五鐘） 
　　北京電川省追悼陳亡官兵院派胡用霖代表致祭并頒寄挽詞題額（二十九日下午五鐘） 
　　北京電鄂王電據趙恒惕報已拿獲亂首李仲麟等六名梟首示衆並獲同黨二十餘人（二十九日下午七鐘） 
　　北京電李烈鈞已向晃州退却湘局稍鬆緩（二十九日下午七鐘） 
　　北京電劉熊會電李烈鈞自晃退回其用意不得逞於湘卽返攻川懇中央迅撥巨欵以固防務（二十九日下午三鐘） 
　　北京電幣制局聲明津造幣廠無向外人抵押事惟與華法銀行有磋商借欵說（二十九日下午五鐘） 
　　北京電敎部向京本國銀團訂定之百萬借欵因道勝不允擔保致未能成交（二十九日下午四鐘） 
　　北京電范敎長因道勝不允擔保借欵昨派王次前往質問爽約現允電催俄經理來京商决（三十日下午五鐘） 
　　北京電京中銀行兩業因做京銷空盤受擠本日已有二三大銀號擱淺所發行紙幣未能兌現影響頗巨（二十九日下午四鐘） 
　　北京電義使請發還被扣軍火外部函請開明實數及用處再行核復（二十九日下午四鐘） 
　　北京電京中又有兩大銀行出現一名中央一名中荷均取得發行紙幣權（二十九日下午四鐘） 
　　北京電馬福祥會同馬廷勷馬麒等感（二）（十）（七）與張廣建宣吿獨立電京請免張職並請追繳張歷年呑欵充振昨閣議尙無辦法（二十九日下午七鐘） 
　　北京電倪嗣冲之子携鉅欵鶆京運動皖省長（二十九日下午七鐘） 
　　北京電經濟調查局追加預算閣議祇允月增一萬元不敷支配因將辦事員事務員裁去三十八人（三十日下午五鐘） 
　　北京電邵恒濬電吿接駐崴日領通知崴埠盗匪充斥妨害治安日爲顧全各國僑民安寗願派大軍到崴維持秩序特徵同意濬已分函各國領事探詢意見擬取一致態度答覆日領當否乞示（二十九日下午八鐘） 
　　北京電奉省會寢電催廢軍事協定外部沁日特電胡使以迭准奉張吉鮑及三省議會請廢協定查日政府對於取消一節曾爲一度讓步希卽就近交涉按照所開辦法請其取消（二十九日下午八鐘） 
　　北京電陶彬電琿春道屬八縣韓民衆多據查已在三十萬人以上將來難免發生事端擬嚴定限制除歸化我國者外一律驅逐出境以杜危微（二十九日下午八鐘） 
　　北京電外部接横濱徐領電留日學生娶日婦曾奉令禁止近查濱埠留學生本年娶日婦者竟有十七人之多若不實行禁止足妨學業請咨敎部轉電學生監督嚴爲阻止（二十九日下午八鐘） 
　　北京電駐巴夏使電吿巴西政府以中國北省旱災浩大特捐助巴金二萬密列刁交貽代收已備函表示謝意除將該賑欵淮京外特聞（二十九日下午八鐘） 
　　香港電瓊崖擬改特别區（三十日下午七鐘） 
　　香港電軍府恐合議制不足法數將復元師制孫爲大元師（三十日下午七鐘） 
　　香港電軍府令謝持内次長（三十日下午七鐘） 
　　香港電湘林修梅電賀軍府重建及各部得人（三十日下午七鐘） 
　　香港電廣西同志會派代表鄧家彦向軍府請願一下令討陸援佳二請咨法領轉電駐桂領禁法商借欵與桂吏（三十日下午七鐘） 
　　香港電港俄領署擬東（一）（日）停閉（三十日下午七鐘） 
公電 
　　湯廷光等通電各報館均鑒上海和會海軍代表饒鳴鑾已奉軍政府命令撤銷海軍現未繼續派員赴會如有僞托代表名義混向各處接洽無論何事槪　無效特此奉聞湯廷光林永謨叩沁 
世界路透電 
[阜姆戰事記]  
　　二十九日羅馬電羅馬電稱阜姆公報徵實意大利護甲巡洋艦轟擊阜姆政府房屋及逹倫齊哇氏頭部微受彈傷之說自星期日夜間起戰事已有一部分停止意人渴望得將爭端和平解决拂拉里哇將軍與阜姆代表雖已開始談判休戰但大局仍形錯綜安危未能豫定聞阜姆代表已以阜姆領袖公民所繕之宣言書提交佛拉里哇將軍此書將於今晨由逹倫齊哇氏簽字送呈加維格里亞將軍 
　　二十九日羅馬電圍攻阜姆之意軍司令佛拉里哇將軍昨晨在亞巴齊亞（距阜姆九哩）接見阜姆代表後已允停止砲火惟力主須由逹倫齊哇氏交出署名之宣言書無條件承認拉巴洛條約後始能開始談判午後代表携領袖公民簽定之宣言書回至亞巴齊亞逹倫齊哇氏獨未簽名但允於意軍司令接受後續簽之據半官消息阜姆降服條約今可視爲業已吿成逹倫齊哇氏出示宣稱今不値爲意大利犧牲生命聞逹氏現擬乘飛機離阜姆據亞巴齊亞電逹倫齊哇氏已將政權交與阜姆巿民會 
　　二十九日紐約電共同通訊社倫敦訪員電稱據阜姆消息意國常備軍已佔據船洪公園加爾伐里哇山等處西摩里蒂海軍大將限逃降逹倫齊哇氏之驅逐艦愛斯泊羅號於十五分鐘内加入艦隊旋過時限意軍艦一艘於相距五百碼處發砲轟損該驅逐艦又據羅馬消息意國各大城均有擁護逹倫齊哇之示威運動但未發生重大事端 
[羅馬尼亞之危機]  
　　二十九日倫敦電羅馬尼亞外交大臣卓萊斯庫氏刻在倫敦接本國政府急電謂羅國時局頗形阽危過激兵十一師現集於比薩拉比亞邊界匈軍不遵協約國國際委員團之决議已佔據中立區域羅政府曾致牒協約國請注意此種新危機且謂羅國志在和平但非俟時局安穏後未便解除動員協約國已通吿羅政府謂此事將提交巴黎大使大會核奪 
[協約國對德之交涉]  
　　二十九日柏林電協約國軍事監督委員會牒致德政府謂德國保安警察並未解散但與民事警察相併合携有機關槍等軍器殊與德政府允減軍備之言相矛盾 
　　二十八日柏林電德政府牒致協約國對於協約國委員團關於拆毁德國東南兩邊界砲臺之决議提出抗議謂此項决議與和約第一百六十七條與一百八十條不合並謂俄羅斯與波蘭間難免不開戰端故此項决議尤須重行考慮也 
[法國之社會黨大會]  
　　二十八日都爾電法國社會黨大會在此舉行多數主張儘先討論加入第三萬國勞工大會（即莫斯科勞工大會）之問題因此之故法國社會黨漸呈分裂之象會塲中辨論甚烈穏健派以加入莫斯科大會之危險警吿會衆謂加入該大會無異舉社會黨而置諸中等社會政府之掌握中除英奥兩國外無論在各國少數共産黨輒能破社會黨團體云云會場宣讀列寗特羅斯基等來電内稱法國社會黨須完全接受莫斯科二十一條條欵然後始可加入穏健派决計退出社會黨大會 
　　二十八日都爾電今日法社會黨大會集議時著名激烈之謝德金女士倐入會場議長視爲列寗之代表而歡迎之謝德金以激烈語調起致答詞略謂法國社會黨應分裂蓋排去穏健派而後始可有最後之團結也又謂今日法德美之平民出而扶助俄羅斯平民之時議長佛羅薩謂謝德金自認德國平民實負戰爭之責但佛羅薩希望對德和約不致迫令德國平民復入於新戰局 
　　二十九日巴黎電都爾社會黨大會關於加入第三萬國勞工大會問題現仍在討論中 
[英國之勞工大會]  
　　二十九日倫敦電全國勞工大會刻在威斯明斯特舉行以討論愛爾蘭與失業兩大問題全體通過一議案惋惜愛爾蘭日前之事態要求秉公查辦報復行爲並懲治負責之人漢谏森提議新芬黨之暴行與報復亦當斥責宜催開和議以英國勞工黨政策於十一月十六日爲愛爾蘭全境勞工大會所贊成者爲基礎此議得大多數之同意亦通過（按英國勞工黨政策包括（一）撤退愛爾蘭軍隊（二）召集憲法議會代表以自由不記名投票舉出人數以地方戶口爲比例（三）議會草擬憲法附有兩項條件（甲）對於占少數之人民予以保護（乙）愛爾蘭不得爲陸軍上或海軍上之障礙）至於失業問題大會亦通過議案主張對俄通商並條陳暫由政府維持失業者之生活每星期給男工四十先令女工二十五先令之辦法 
　　二十八日倫敦電南威爾斯龍逹煤礦罷工工人决議上工以待解决 
[美日加州交涉之近狀]  
　　二十九日華盛頓電加州代表團之赴國會者開會討論加州所通過之禁止日僑購置地産法研究若干時未有若何切實决議旋即休會代表團現竚候國務院之消息因國務院現方與駐美日使及加州當道商榷加州地産法也 
　　二十九日倫敦電泰晤士報紐約訪員電稱據衆院加州議員康氏云日美兩國間關於加州禁止日僑置地律之談判行將解决以加州議會應通過禁止存美各國僑民置地律之建議爲解决基礎日本則允禁止移民入美華盛頓宣稱此種解釋時局之言殊爲可恃 
　　二十九日倫敦電路透電社探悉日美兩國間之談判日本請美國許日僑享受施於在美他國僑民之待遇如美政府聲明願以平等待遇給與今在美國之日僑則日政府願擔保不再遣派日人入美 
[英屬反對英日續約]  
　　二十九日倫敦電泰晤士報載電上郎土地球報反對英日盟約之賡續謂英日兩國無一需此防衛性質之聯盟况美日兩國間關於太平洋濱日僑地位事齟龉日甚不列顚與其殖民地均與該問題無關現信他日加拿大與澳大利亞如有選擇黨從何國之必要則勢必黨美而拒日加拿大無論有約與否覺無協助日本仇抗美國之義務不列顚帝國政治家以保衛遠東英國利益爲務者必能諒解加拿大不能加入含有此種大危機之國際條約云云 
[印度國民大會]  
　　二十七日德里電印度國民大會昨在那格浦開會與會者有國民代表千人著名革命家甘地氏等均蒞會而英議員斯波爾與韋治呉二人亦在場主席阿察里爾氏演說主張印度立即自治編纂成文憲法宣布印度權力但懇甘地勿挑起種族仇視並贊成與英聯合 
[各國近事記]  
　　二十九日倫敦電日本大使林權助語客日本因軍略上之關係須有大戰鬬艦八艘巡洋戰艦八艘此項工程須數年始能吿成縱在吿成之時日本海軍力仍不乃美國之半又稱日本殊歡迎減輕軍備費之任何建議且樂協助列强實行之 
　　二十九日巴黎電據莫斯科消息紅兵數隊近圖叛變佔據砲庫爲共産黨軍隊所遏制解除彼等之武裝死傷若干人騎兵數隊現防守通莫斯科之街道 
　　二十九日倫敦電美參議員柯米克氏已抵華沙商議以巨欵貸與波蘭事波蘭政府將用以恢復實業並輔助農民增加出産 
　　二十八日紐約電紐約港艇工聯合會决議於一月一日罷工此舉將得船長船副領港人聯合會之贊助艇工共有五千人反對每星期工作六十小時 
太平洋路透電 
　　三十日北京電政府因顧維鈞之請已决定擔任與中國爲國際聯盟行政會會員事有關之經費昨命令駐意公使王廣圻調駐海牙但王廣圻履新以前或將赴波斯辦理中波締約事 
　　三十日北京電半官消息張廣建如撤任則繼任者當爲蔡成勳而馬福祥將調任綏遠都統或阿爾泰辦事大員 
　　三十日北京電北京大學將於明年在圓明園故址建築新校舍而現有之校舍則俟新屋落成後交還交通部 
國外要聞 
[國際司法裁判所規約大綱（續）]  
　　（第三十六條）常設國際司法裁判所受聯盟理事會及國際聯盟總會之付託處理一切國際間之訴訟國際聯盟理事會及國際聯盟總會得選出三名至五名之特别委員組織一特别委員會對於裁判所之關於國際間紛爭有意見提出之權及提出條件之權（第三十七條）常設國際司法裁判所用法蘭西語言及文字但依當事國之請求裁判所多數之許可亦可使用他國語言及文字（第三十八條）常設國際司法裁判所對於提起訴訟者須先向書記課將其訴狀提出并將其訴訟目的大略吿訴登記然後由書記課照訴訟當事國之吿訴并訟狀之大略通知各利害關係國并由事務員長通知在聯盟各國（第三十九條）紛爭之原因已遂或未遂常設國際司法裁判所對於此種之行爲如認爲必要以暫時名義停止之候其判决再行處置（第四十條）訴訟之當事國得派遣代理人代表并得派遣補佐人辯護人出席輔佐辯護（第四十一條）訴訟之手續分文書及口頭二項（第五十二條）當事國之一方出庭請求訴訟裁判所對於其他之一方應令其立即出庭（第五十三條）常設國際司法裁判所對於出席推事之多數可决時决定其判决（第五十四條）常設國際司法裁判所對於出席推事之可否同數時裁判長之决定（第六十條）判决確定之後對於判决之意義有疑義時依各當事國之請求及裁判所之規定解釋之（第六十四條）當事國對於判决認爲不服得以提出上訴請求再審由裁判所另派推事組織法庭審理之但當事國須具有確實之新事實及新發見之理由始能提出（第六十五條）常設國際司法裁判所對於請求再審之國如無新事實及新理由者槪不受理（第六十六條）常設國際司法裁判所受理再審在未判决之前從前所判决之執行暫緩至再審判决之後决定其有然與否（第六十七條）常設國際司法裁判所之當事國對於再審判决有强制執行之權（按全文中有缺漏各條因當局者研究認爲有應嚴秘之必要故略之） 
國内要聞 
[北京通信（埜人）]  
　　新選舉問題之各面觀 
　　國會選舉問題本政府紛節統一之具然西南之滇黔粤湘今仍在獨立狀態中絕對不會辦紛傳附南之福建曾有電來謂選舉法中疑問多端已開詳摺呈内務部請國會事務局解釋俟解釋明白再行籌備則亦似有延緩不辦之勢川之劉存厚桂之李靜誠爲催促正式任命固曾電吿依限籌備然四分五裂之四川兵事倥偬之廣西能否果辦亦未可知此外則北方各省之官廳報吿依限成立事務所者雖有九省十省之譜而情勢亦不甚踴躍靳氏日前與某總裁閑談對於選舉能否辦成頗抱危懼某總裁答以固不能舉國全辦然辦到一部分算一部分總可有成立之望故自選舉令下雖經政府以直接間接之方法鼓動人民之選舉興味而其效不過爾爾也 
　　顧外面之空氣如此而有力方面則已生有暗潮因副座旣未選舉而下届之任期内則有一次之總統選舉野心家乃於此着眼今之有力者無過直之曹奉之張皆欲就選舉議員下手競爭奉張在其東三省範圍者本可以指定之方法爲不費力不花錢之操縱然欲得多數則非向各省布置不可奉張自身不願出錢乃欲借重政府爲之代辦日前内務農商兩總長互調之說卽其見端現雖未見實行而張於中央實以爲彼代辦爲要挾至相對方面之直曹則亦有同樣之要挾不許當局專爲奉張布置而必與彼通力合作現亦有奔走京保之人調停此事亦未就緒而政府之東海方面則因曹張各爲其私自身已覺孤立而抱不安之懼其任王士珍以蘇皖贛巡閱據知内幕者所談謂東海實欲平曹張之爭而以副座畀王使自身無芒剌在背之慮故明知王不就職而以此虚名爲選副之階梯者特曹張之選舉運動仍未因此中止耳 
　　觀此即知政府三令五申監督選舉者實爲費詞然旣運動操縱則只有武力及金錢兩端現在所謂武力者實際皆在督軍之手而督軍之於中央未必奉令承敎故强迫而出者必僅代表督軍而不易爲上述諸人用至於金錢則不外借欵而已無可借前外傳移賑欵辦選舉後呉佩孚曾來電詰問並請監督賑欵之用途政府亦因此電各省議會商會等公團推代表入賑務處實行監視故賑欵辦選舉之說决難實現關心選舉之各要人邇來談及選舉輒咨嗟太息以爲無策蓋有由也至於想作議員之人物則潔身自好者流目之爲新新國會而逆料其與安福國會無異已不肯插身其中其從事 
 
 

Page 7

 
 
於此者如某系則運動風傳最早謂該系以最嚴之範圍爲最穏之布置某系則盛倡監督選舉之論且藉新設之某同志會標揭監督之法爲防止武力金錢之運動而要求希望當選者之發抒政見說者謂其志在以少數金錢當選而從破壞選舉敵入手某系則亦恃曹張之力欲有所着手凡此種種彼中人皆資爲談話且皆在醖釀中此政團方面之大較也 
　　於此有一相　之活動即舊國會恢復說是也多數舊議員以此次選舉爲無把握多從事於此王家襄曾謁徐謁靳百般游說迄未得當然據接近某方面者言曹張之選舉活動益烈則東海之地位益危欲求免政局上之大變化則許舊會開會或可保暫時之安蓋舊議員對徐之感情尙非甚惡料東海心中或有幾分贊成云云各舊議員聞此不啻服興奮劑不過政府尙未必許之而將許舊參議院三分二之保留藉爲柔和之計近數日來 
已開始接洽矣（十二月二十八日） 
[北京通信（豫翁）]  
　　江西省長問題之各面觀（二） 
　　各省區自治聯合會曾於上星期六議决通電各省宣吿民選省長之合法以援助江西省會兹聞該電業已發也文曰各省省議會各公團曁全體公民公鑒自江西省會通過彈劾省長及省長民選案後中央竟根據議員饒正音等少數人之反對冀推倒已通過之議案違法妄爲作民治障本會同人謹將其違法之點布吿天下願人民共起力爭以固民治之基按贛省彈劾省長案旣經議會通過中央縱欲審查其合法與否亦宜另派專員擔任今竟令被彈者自行審查此其有意破壞法治者一議會議决案件萬無全體贊同之理少數服從多數世界通例亦法律所規定也今饒正音等以未到會之少數人反對多數合法通過之議案而中央迺倒行逆施欲持以否認議决案此其破壞法制者二議員爲立法人員負監督行政之責非總統及官吏之僚屬而個日院電戚揚竟令傳諭嘉獎饒正音等少數議員其蔑視立法人員違反民治之精神誠爲共和國中所萬想不到事此其有竟搆成專制之局損害立法之尊嚴破壞法治者三至政府根據約法反對民選省長則尤無據自政府宣布以舊選舉法召集新國會而後政府實已承認舊選舉法之合法一國之中同時不能容兩相異之法並存舊法旣認爲有效則新法當然認爲非法根據新選舉法所選出之總統當然亦爲非法不能受約法之保障約法所賦予臨時大總統之職權非法者當然不能適用吾人民之承認現政府非爲其在法律上有根據僅以政治上之利便權時承認之耳現政府之自處於政府地位亦非在法律上有根據不過根據政治於合法政府未産出以前暫時自號政府耳夫以法律所未許可者而僭越法律所規定他人之權爲非法專以約法言則今日之政府實不能行使約法上大總統國務院之職權此爲政府所間接自認者約法本身本不認現有其所規定之臨時大總統者在則省長之由於選舉或現總統任命同爲干犯約法所規定大總統任免官吏之權現政府當然不得根據約法認江西民選省長爲侵犯在約法上所賦與彼之權限根據約法現政府旣不得任免官吏而民選省長一事在合法之中央政府未成立以前反合於約法之精神約法所定統治權行使者以參議院爲根本而參議員之選派則由各地方自定是約法本承認未有合法之中央政府以前先有地方政府即所謂省政府者也依約法第一條中華民國由中華人民組織之第二條中華民國之主權屬於國民全體是在合法之中央政府未成立以前省政府之行政長官出於省中全體人民之公選固深合乎約法之精神也故僅據約法嚴密立言江西省　通過民選省長案在此時實不得爲逾越權限實較現政府任免官吏一舉爲合法迺江西人民於選舉省長尙擬公選二人由中央擇一任命其顧全中央體面可爲已極如此辦法於約法精神旣不相背於政治事實復能顧及可爲周至而中央竊不自量反根據約法謂合法者非法借令人民果眞擁護約法者勢惟有實行合法之民選省長否認現政府所任命之官吏法理如斯無可諱節現政府以約法繩人適以自繩本會同人深願在此約法上有根據之政府未産出以前且勿專談法理抛棄政治之根據故仍主權時承認現政府此想爲各省人民所同情者現政府中人亦固當體人民之意勿以人民爲無知勿專爲法外行動以傷人民感情政府個電所云實有欺人民不知若者爲合法之意於人民顧全政府之苦心毫未計及同人不敢謂爲當同人研究學理知正義之所在謹布吿邦人願共起主持自選省長毌任江西專美毌令正義受摧殘各省區自治聯合會叩 
[新伊與俄之局部商約]  
　　楊增新與俄屬土耳其斯坦委員鄔愛路夫議定新疆伊犁與土耳其斯坦之局部通商條件原文如下（第一條）新疆伊犁之中國官憲及土耳其斯坦委員因兩國邊界人民聯絡感情起見得互設商務兼交涉機關（第二條）中國得在俄國奎示内塊他土七河各地設立商務兼交涉機關俄國得在伊犁寗城等處設立同樣之機關（第三條）俄國商務兼交涉機關以至一般俄商對於俄貨之輸入並華貨之輸出按照新疆稅則及中國稅關規則一律納稅（第四條）按照原定之通商道路行走不准私走未經規定之道路希圖漏稅（第五條）兩國人民因貿易上發生爭議或致成訟以及民刑案件均照居住國法律裁判（第六條）兩國人民不准越境如有必須越境者須携帶雙方所發之護照（第七條）由俄國政府頒發免罪令中國官憲應極力援助在中國境内之敗兵避難民回俄（第八條）俄國應派委員一名隨員二三名至伊犁與中國官廳協議辦理敗兵避難民之遣還俄國（第九條）對於中國商民之損害賠償莫斯科政府願與將來中國所派駐俄之商務兼交涉委員共同調查直接交涉（第十條）以上各條雙方同意用中俄文兩分繕二分各執一分簽定之後交換保存 
[閣議中之中俄通商條約（續）]  
　　（第十條）兩國人民均准其持照前往内地游歷所須執照其所屬之公使或領事發給用中俄兩文合寫其執照上得用地方官之鈐印或簽字爲憑如執照遇有遺失領照之人無以繳還而地方官吏無可查騐因之不准其存留得以再向所屬之公使或領事補領如查出游歷之人沿途有不法行爲聽憑地方官吏收管按律懲辦另銷執照如或在通商口岸或居留地出外遊玩者地在百里之中期在一星期之内可以不必領照至於船隻之水手等人不在此例應由地方官與領事另訂章程凡公使或領事塡發執照之時不准發給前往現有亂事各地并不准發給無賴之人（第十一條）兩國之通商口岸即以現在各國之入口通商者爲限兩國商人互准携眷前往居住貿易或傭工因上例之原因兩國人民之至通商各地居住者不拘人數互准其租賃房屋開設行棧抑或租地建築醫院敎堂學校墳地均由地方官吏會同領事議定而其租金一切按照地方情形議價不准强租亦不准高抬租價但不能因此而侵占居住國之地土妨礙居住國之主權（第十二條）兩國互准兩國人民在通商各地雇募通事書記水手工人或延請敎師敎習語言文字以及請人帮辦筆墨等工作各種工價束修均由其自行議定兩國人民因十一條之規定所有一切家産財貨各物均不得欺凌侵亂地方官吏亦不得威壓强取以爲公用私用等項 
[援庫聲中之電訊]  
　　陳鎭撫使電軍政機關消息政府昨（二十八日）接庫烏科唐鎭撫使陳毅來電略謂俄黨東竄除鐵梨鷄稍受騷擾外車臣汗揚圖井哈順井等處因山路崎嶇難行故未受其擾亂惟該處商民已受驚不小均紛紛逃入吉境又庫北恰克圖之俄黨日來屯積糧米又自貝加爾一帶運來大砲數尊及子彈數十箱均係蒙人協助運輸除另派妥探前往偵察其行動外並飭各援軍速往進攻 
　　孫黑督電略謂東蒙俄黨竟秘密　佈偵探混入黑省邊境窺探一切刻已在滿洲里擒獲二名據供稱該黨欲進擾鳥爾托等處恐駐紥滿洲里这軍隊前進攻擊故特派偵察預查一切除令黑邊駐軍嚴爲防範外請中央速令援庫各軍積極進剿東蒙俄黨以免再行蔓延 
　　褚旅長電褚其祥旅長昨亦有電抵京陳報俄匪現仍盤據鐵里吉白言溝一帶及兩月來佈置防禦進剿情形並稱本月十一日拿獲日探三名據供稱日人在俄黨中者最初共五十人除陳亡及逃走之外尙存四十一名首領爲富山因俄黨待遇不周情願投降如蒙允許當引兵相助進攻等語當經詢諸俄探米德爾據云此事曾私向巴龍司令探詢巴謂日人投降係出詐僞意在誘使我軍進攻設計包圍等語除飭將該日探押解使署辦理外謹聞 
[周自齊對新銀團借欵態度]  
　　自新銀團代表史蒂芬抵華後大借欵之聲隨之而至昨（二十八）聞財政總長周自齊宣言所謂三不借義（一）爲監督用途不借（一）爲包辦性質不借（一）爲地丁抵押不借據財政界人言周氏前在英文北京日報將致銀行團書　表謂新銀團包辦借欵及要求地丁抵押引起新銀團詰責現在宣言三不借主義前一項監督用途不借確是實情至於後二項新銀團則絕未提出也 
[統一問題之近訊]  
　　自頒佈統一令後岑陸方面並未派正式代表來京章士釗文羣郭椿森金兆棪張耀曾等四人雖相繼由滬港來京以代表某某與當軸相周旋其實確無接洽統一把握之可言現聞陸榮廷氏特派其長公子陸裕光及最親信之幕僚崔肇琳謝華嵩蔡樹等四人充全權代表於昨日（二十八）午前九時晋謁總統於靜遠堂彼此密談約逹兩小時有半談話時丁乃揚連使亦在座探悉該代表等向總統報吿之件（一）爲粤軍不願南北統一之原因（二）爲粤軍力攻桂軍之由來（三）爲粤軍之軍官咸存意見不能持久之實况向總統要求之件（一）爲請協濟大宗軍費開放欠餉（二）爲請速派大員接收桂省自主事項（三）請嚴防閩省加入粤軍其餘事件因極秘密礙難宣佈並聞總統亦將本身對於統一之主張詳吿陸等約一二日内再行詳商又政府昨接調人方面來電轉逹孫中山伍秩庸唐少川等希望之謀和條件（一）爲中央果誠意謀和南方可犧牲原有和會形式雙方　派總代表一人副者二人即可言和以示均有體面（一）北方如認聯省政府一時有效和議統一令亦可不必取消（一）中央如允容納以上要求西南建議手續即停而於北方借欵等事亦不致反對云云 
[京聞紀要]  
　　二十八日之閣議昨日爲星期四國務會議之期靳氏及各閣員均於十二時三十分入席下午一時三十分散會由外長顔惠慶内長張志潭入府報吿其議决案件據院秘書廳之公布計有三起（一）議定將江漢　監督呉仲賢免職另候任用遺缺以陳介簡任（二）議定以徐彭齡爲大理院庭長（三）議定山西高檢長鹿學良辭職照准遺缺以王愼賢簡署 
　　國際聯盟會消息據某方面昨（二十八）接國際聯盟會全權代表顧約鈞來電以此次與會各國均在日内瓦設有常駐機關辦理本國對聯盟會準備提案一切事宜我國現又當選行政院會員任務較繁自應特設常駐機關以資接洽如蒙核准當擬具組織辦法曁經費預算呈請鑒定伏候電覆祗遵 
　　蘇皖贛巡閱問題蘇皖贛巡閱使王士珍自明令任命後迄今仍在遜謝中外間近傳王氏有將允就此職之說昨（二十八）經詢諸接近王氏之人據云此說實屬不確王氏迄今並未表示就職之意最近總統有准其回籍一行但不必拘定期限以語王氏王並未首肯又一方面人云王氏昨已預備一切大約本星期内卽行出京返里將來假期滿後即再行請假以逶迤爲謝絕之步驟並聞王氏此去已經决計不再來京又據政界消息副使一席將有發表之擬議人物爲誰則不及知 
　　河南學潮之京訊自趙倜盗賣鄭州殺傷學生後豫省全體學生羣情憤激迭赴府院請願前日赴院請願時夏秘書曾吿以昨午（二十八）十二時當有滿意之答覆至昨日十二時夏秘書吿以政府對於豫省風潮尚在查辦中一切辦法尙難宣布聞學生代表有主張爲第四次請願者又聞豫紳郭涵等亦於日昨請謁總理說明學生代表愛國之熱忱並謂政府此次如不懲罰趙倜則豫紳咸抱不平當聯絡一致起而爲學生之後援云 
　　葉恭綽公畢回京交通總長葉恭綽因關於中東鐵路問題與東三省張巡閱使面商前赴瀋陽一節昨（二十八）據政府中消息葉氏此行除商最中東事件外尙因葫蘆島方面交通要務關係一千八百萬元經費之工程特行前往親察此外並有其他問題與張使面商並聞業於昨日（二十八）上午乘京奉通車返京矣 
　　反對贛省民選省長自贛省會議議决民選省長後贛當局百端運動最近該省總商會電京表示反對此舉恰合中央心理當局因於昨（二十八）日轉電贛省長聲明該案應作無效原文略云接南昌總商會電稱政治利害影響於商業者甚大商人循規蹈矩但期地方安帖人民樂利不知其他關於省長民選議案從未與聞等語查所陳各節深明大義此項議案逾越法軌自不能發生效力希卽查明轉知以安羣情 
[鄂中所傳湘局消息]  
　　湘省自前經索餉風潮後無日不在驚濤駭浪之中此次李烈鈞假道攻桂竟不待湘軍之同意闖入湘西攻陷晃沅趙恒惕以湘省目前地位拒之不可迎之不能正存爲難之中詎料岳州駐軍又忽於二十五日上午一時譁變四出燒掠維時天方夜半居民奔避不及以故該處商店之稍具頭面者無不刧掠一空卽岳州車站亦遭搶刦據聞此項變兵爲魯滌平之第二旅其變亂原因觀其適發生於滇軍闖入湘境之後則其志固不在搶可以想見至其變後之動作以湘鄂交通斷絕不能明瞭二十五日武長路之去車甫逹趙李橋卽聞前方警耗當折回鄂昨今兩日除煤車仍往來鄂境外票車完全停駛並有城陵磯鐵橋已毁之說自羊樓司至岳州各站人員逃避一空其沿路情形亦異常混亂漢口至岳州電報雖尙可通然止昨晚岳州乃無來電王督以該處毗連鄂軍恐影響於鄂除得耗卽電鄂東警備司令寇英傑嚴密防堵外并令巡防艦隊司令趙進銳派楚安軍艦駛往上游協同戒備前昨兩日督署均有軍事會議討論對湘辦法深恐湘事影響鄂局决即派第三旅增防羊樓司又面囑蒲通鎭使劉躍龍速回原防布置一切 
　　公府顧問呉元澤氏二十五日由京漢車南下到鄂聞係啣東海之命與王督商促進統一方法對於湘事亦商請王督擬具意見以便政府採擇前湘軍師長張宗昌敗退贛境屯駐袁州屢以湘局不靖思再有所活動祇因餉需不曾領到久滯都門現見湘局嚴重曹錕呉佩孚又有援湘之意張遂商得曹呉允可並携有現欵南下於昨二十六日下午六時到漢寓交通旅館其隨從衛隊有三百餘人今午十時張親渡江拜謁王督聞係協商援湘計劃日内卽回袁州原防又聞曹呉以援湘勢不可緩已電鄂督請爲偵探湘省情狀藉便進止王督刻已派蔣副官前往探視矣（十二月二十七日） 
[江西自治問題之悲觀]  
　　贛省議會自十八日通過民選省長及彈劾戚揚兩案後龍議長即拍電各處報吿一切各同鄉因道遠遙隔不明眞相故意見亦不一致京同鄉主張持重謂省長民選恐中央藉詞無根發生障碍與贛人治贛轉生阻力旅滬同鄉會則極贊成自治謂務於短期間促成事實如有不濟當以自决精神一致奮發二十六日京寗學生會亦有來函表示贛人治贛意見惟據京中來人言滬同鄉主舉徐元誥浙主呉鈁南昌帮主蔡儒楷安福議員及合羣均主李盛鐸如李不逹目的即暗迎丁乃揚京會尙在擬議未能與决至政府方面對於民選省長本極反對江西非獨立省分豈其願聞故國務院有敎訓　長之箇電繼又電請陳督嚴重監視二十三日省會開會時陳督聞有選舉省長之謠傳遂派軍警蒞會驅逐閒人龍胡兩議長大憤即於二十四日以議員黃用中等七十五人名義謂因發生特别障碍宣吿休會（自十二月五日開會至二十四日臨時會二十日期已滿依法尙可延長十日）一面派黃用中盧常等十六人秘密赴京請願查辦戚揚並以軍警干涉議會因而休會爲陳戚罪狀戚本懼合羣之不利於己聞已休會不勝欣喜顧讜言方面則又爲陳戚庇護藉口當初開臨時會本爲討論六年度决算及救濟潯路萍鄉煤礦諸大問題現在均未置議遽而休會人民必多質言羣起質問龍議長不徵同意宣吿休會於法未合必須再延長十日議一結束兩社意見積不相能此後益無調解之餘地而江西自治問題更難實現矣 
　　江西各縣旅省同鄉會通電各省云敝會成立以來對於地方公益業經分别進行近因自治問題各省提倡於前政府亦有徵求各省地方情形之明令敝會連日開會討論原爲集合公意共促進行毫無越軌　動詎本月二十二日正値開會時忽被戒嚴司令部及警務處派出武裝軍警多人禁止開會似此不獨違反約法蹂躪人民自由集會之權且顯與中央明令相背民主國家之下妄肆强權壓抑民意至於此極主權在民之謂何約法精神之謂何除向當道質　外伏乞共持正義力予援救不勝盼禱江西各縣旅省同鄉聯合會叩 
　　尙有要聞二及地方通信轉入後頁 
雜評一 
[甘肅問題（默）]  
　　甘肅問題亦今日極可注目之一事也督軍有非法專横之行爲人民向政府請求易置或撤廢者政府必不之理今馬福祥等挾兵力以請去張廣建不知政府亦以對付人民之手段對付之否也 
　　非法專横違反民意之督軍人民起而驅逐或攻擊之者督軍必置若罔聞甚且以威權壓迫之今馬福祥等挾兵力以逐家廣建不知張廣建亦能以對付人民之手段對付之否也 
　　自來武人與武人間之衝突政府無法辦理則先之以疏通繼之以撫慰而此次馬等之獨立决不能以疏通撫慰了之蓋張廣建之禍國殃民在理固不能容而馬等之跋扈强以兵力要挾中央亦應有相當之懲戒若專以調停爲息爭之惟一手段則中央威信之謂何耶雖然脫離中央則可美其名曰兵諫一旦取消自主則可獎以明大義予以優美位置則馬等此舉亦安知將來不獲嘉獎之結果也 
 
 

Page 8

 
 
國内要聞二 
[東三省通訊（隠）]  
　　琿春事件之面面觀 
　　吉林省之琿春事件日本藉口出兵近漸撤退其氣象似漸趨於樂觀不知從事實上探訪眞相有非遠道者所能探悉記者綜擷此案之近狀爲讀者諸君吿焉 
　　（一）日軍方面日本軍隊之行動一依其政府之命令故前此日本内閣决議撤兵一般在延邊一帶之日軍氣燄爲之一低然日軍在華對於國民方面雖不敢爲種種賈怨之行而對於中國軍隊仍不免多所挑撥現在駐屯延邊之中國軍隊對於日軍幾欲退避三舍以免長官之讉責上月延吉地方某軍官對於日軍僱用之華工作工稍加詰問日本軍小題大作謂爲妨碍軍務行動含有敵對　味限時答復卒以鎭守使名義前往道謝而了最近日陸軍宣言謂酌留二大隊於延吉局子街龍井村等處以保護其僑民云云 
　　（二）政府方面中央政府對於此案不可謂非悉力交涉無如東三省之外交關鍵猶在奉天現在日本對於張作霖頗取籠絡主義此次日本進兵亦不可謂非張之失策也吉省對於此事聞不特出主張對於地方一以息事寗人爲主延吉方面原有道尹擔任交涉自延琿鎭守使到延以來一般人心中似覺鎭守使之簡任官比道尹之簡任官爲大於是交涉重心有漸趨於鎭守方面之槪延吉道尹陶彬氏治邊多年實一外交老手然無特别之信任所以辦事諸多棘手對於交涉案件亦惟相機因應而已故今日地方之外交可以綜斷之曰不得力照現勢揣測亦可以敷衍二字盡之矣 
　　（三）人民方面吉省人民向極麻木此次琿案猶有開會反對之舉以爲點綴者實以北京之吉林學生爲之主動省垣各校學生在十一月中頗爲震動敎育廳見勢不佳趕緊考試提前放假在吉林之學生一聞放假二字便覺眉開眼笑百事可不問目下各校一齊閘門一般學生亦各散歸故里省中風平浪靜関寂無聲太平景象於斯已極省議會爲各方偪迫不得不開會議推代表赴京叩閽詎代表推定行期解决各界人士定於十二月二十四日午後到車站送行矣忽聞省議會宣吿暫行取銷前事各界大奇遂向詢問據云現在日兵次第撤退不必再派代表到京而張巡閱使亦已來電聲明不接見代表噫可憐已極第不知日本軍隊幾時能撤藎也 
　　（四）輿論方面吉省輿論人民則如金人之三緘各團體亦有氣没力間或舉行一二會議以擇場面眞心抗爭者十不一二報紙原有五六家然或消息陳腐或道聽塗說以致對於此案絕少澈底的議論而日本報紙故以撤兵之說慰藉吉人吉人見之亦覺畫餅不難充飢望梅聊以止渴而最有勢力之日本漢字新聞某報統三省計之閱此報者甚多 
　　（五）英美人方面日軍來華殺戳華韓人民本爲二十世紀擁護人道主義者所反對詎日本此次搜殺焚掠之韓人每多耶穌敎人故美國駐京使館先經派遣人員到延調查而敎會方面亦派牧師實地考察所有被害之敎民及被焚之敎産詳晰列表以便提出詰問日本所有日軍之横暴情形英美人士方面已有種種眞確憑證逐漸發表矣 
　　（六）韓黨方面韓黨獨立再接再厲此次焚殺者大都非眞正獨立黨而眞正獨立黨已早遠颺其一部分北走俄邊與俄新黨結合日人謂爲與過激派勾結者是也其一部則從汪清延吉而竄退敦化縣境該處黨人對於日軍已有準備如果日軍再行越界進偪則黨人背城一戰現在日軍亦不敢嘗試矣韓黨現與奉天方面之黨人互相接應日本欲爲澈底清查亦甚覺爲難也 
　　綜上各種觀之延琿之事爲一不了之局我國政府尙不能爲切實之注意而各友邦對於此事固已目光灼灼對之而韓人在華在我爲懇民問題在日本爲殖民問題革命問題而英美各國則爲宗敎問題焉使我國不爲妥善之籌畫不免有尾大不掉之慮而日本不謀正當處置亦終爲心腹之患耳（九·十二·二十四·） 
[皖省近事]  
　　皖省長近有更調消息報紙紀載許世英將有長皖之說省城各界已紛電各處反對許氏長皖並電促聶憲藩回省聞聶已出京日内抵皖 
　　皖省實行征收八釐米捐以充新安武軍軍餉案財部已核准昨財廳電令各釐局於十年一月起征 
　　省垣紳商各界近以米價飛漲欲求禁止出境恐某方面難以實行特在商會集議維持辦法並請求當軸於來春靑黃不接之際擔保無缺乏之虞雖斯時不禁亦可煙酒事務局現擬將各屬分棧支棧一律收回官辦惟菸酒各商對於此案以當日原道部章官督商辦組織分棧支棧今忽變更違背部令殊不合法擬聯合各棧以菸酒聯合會名義電中央力爭 
　　政府通令實行之所得稅省中各界反對甚力昨已電財部請求緩辦以恤民困 
[蕪湖快信]  
　　張文生因新安武軍餉無着前日特派第五路統領李紹臣來安慶與省議會接洽擬恢復一五加徵案適該會已閉會 
　　省長聶憲藩前因新安武軍餉問題入都二十一日由津至保定與曹使接洽陽曆歲底即可回皖 
　　安慶交通銀行夥朱景璜月初由省來蕪十四日乘江永上水輪回省蕪行託朱帶有紙幣一萬零二百元交付省行該輪抵安慶時省行預接有蕪行電知朱座某號房艙當派司事至該輪某號房艙接朱遍尋無着僅遺行李三件開視只有紙幣一千二百元 
　　蕪湖學生聯合會前日電北京國務院請裁撤蘇皖贛三省巡閱使以弭禍變 
　　北京安徽公學校長胡碩彦日前因事回皖二十五日由省來蕪勾留數日卽須北上 
　　閩督李厚基刻派柳副官來蕪携帶陸軍部護照擬採辦軍米五萬石 
地方通信 
[蘇州]  
　　呈請另闢敎室之照准蘇垣菉葭苍東區三校校長蔣泳元君辦理敎育素具熱心近以學生日形發逹坐位不敷爰商諸學務委員彭君另闢敎室改爲複式以宏造就聞該委員已呈准呉縣公署定於明年一月起實行上課 
　　檢騐鬧荒案屍體未果縣屬東橋鄉一帶前以田禾突遭蟲傷鄉民聚衆鬧荒經温知事調撥軍隊親率前往彈壓鄉民不服致當塲格斃四人并有因傷而死者數人詳情已誌前報兹悉該死者家屬以縣知事草菅人命聯名赴省署具控事經行縣查復温知事奉文後緣當時草草未將屍體檢騐無從塡格呈復乃派委查承審員人伊定於二十九號帶同錄事檢騐我等蒞鄉開棺檢騐適値終朝大雨致不　行聞蔣俟天晴始去 
[無錫]  
　　紙價近聞坑邊粗紙現因來貨稀少價格步漲洋紙因洋釐收縮關係故價亦增錫箔巿價尙稱平平兹將近日之巿情錄下坑邊粗紙頭號每塊七角五分二號七角二分三號六角八分粗紙每塊四角二分有光連紙三元二角報紙六元七角洋表古八元一角錫箔頭號放每塊三元一角六分二號兩元六角五分新尖表四元二角新南屏兩元五角新巨尖四元七角陳巨尖三元八角新本尖四元二角 
　　麩皮漲價近日麩皮因外埠等處銷路甚旺故價迭增在此旬日中每袋漲起洋二角有餘兹將各廠之巿價錄下茂新大袋麩皮兩元七角小袋一元三角五分九豐廠亦相同泰隆小袋麩皮一元五角據該業中人云麫粉巿價恐難看高云 
[鎭江]  
　　查究冒充禁烟調查鎭屬揚中縣李知事於日昨出有布吿云案照烟禁繁嚴販運售吸之犯固不容其漏網滋流遺毒惟本署派飭員警搜查證據查拿人犯必給以公文符號以資識别近聞有冒名警探赴鄉查煙肆行敲詐之事如果屬實殊干法紀除飭令查拿外合行示仰諸色人等知悉嗣後如有前項冒名索詐之人應即將其姓名年貌及被詐情形據實呈控以憑查究或將索詐之人扭獲鳴警送署訊辦縱使被害者犯烟禁嫌疑然因立於被害地位本署祇辦冒名索詐之人勿令受累愼弗自誤 
　　鎭郡棉巿最近消息鎭郡棉巿因美棉印棉價格之日趨跌落華棉巿價致受影響此兩星期中來源甚旺銷路不暢價格步鬆一時殊無振起之希望昨今兩日通花開盤價已跌至二十一兩六錢太昌花衣二十二兩一錢 
[揚州]  
　　呈報檢騐員資格江都縣署奉高檢廳訓令以檢騐員一職對於各案罪名出入關係重大非有經騐學職之員不足以期勝任近據各屬呈報人命案件於檢騐一事多有未能悉洽之處殊於罪犯難得其平該縣所用檢騐員計有幾人是否尙辦檢騐事宜應詳加審查以資考核等因王知事查本署祗有檢騐員兩人塡表詳加考語於二十九日報廳察核計蔣銘（成績）歷騐命案夙著勤勞（考語）久於檢騐識别精詳宗淇（成績）雖無特著成績而服務勤愼頗堪稱職（考語）新舊學識均有研究 
　　文運使委員催遷兩淮文運使近以各岸需監孔亟特委本署票照員查忠禮前往淮北各場催運以資濟銷而免各岸之脫擋 
[嘉興]  
　　請求安插職業七年份第一届試騐檢定合格敎員禾邑共有五十餘人曾由敎育廳飭縣分令各校長儘先聘用在案詎各校長對於此項敎員從未聘用反令無資格者濫竽充數現經趙某張某等以向隅日久特於日昨具呈官廳請求安插以重敎育而昭公充不知如何批示也 
　　米巿最近消息禾邑米巿現雖晚禾登場來源擁擠而價格仍不低落每石食米仍需七元八九角較之去冬相差一元有餘現據確實調查多由私運囤積二者有以致之若不從嚴取締待至明歲靑黃不接之際勢必再演鬧荒風潮危險實甚縣署有鑒於此已定期召集地方各團體曁各士紳集議維持方法以便飭令米業同人遵守 
[南京]  
　　發起通俗敎育研究會江蘇國語講習會員陳君家鳳等兹乘各縣通俗敎育職員到會聽講之便特於昨日（二十九日）午後三時半聯合同志借座江蘇省敎育會分事務所開會討論組織通俗敎育研究會事宜當時公推陳君爲主席陳述意見及簡章直至傍晚始行散會並聞十年一月二日尙須假座該所開成立會云 
來函 
[北京高師福建同學會來函]  
　　啓者貴報十二月二十三日登載北京通信一則所述北京高師校長問題之經過情形略與眞相未符兹僅就與敝會同人有關係一點更正之該通信所云閩籍學生極力疏通等語殊不知按之事實正相反對蓋敝校陳校長辭職敝會同人竭力主張挽留迨陳校長態度堅决發表萬不能復職之宣言後敝會同人對於新校長問題始終未加一言之可否且鄧萃英先生曾任敝校數理部主任及論理敎育敎員有年在校同學多已深悉鄧先生之爲人不待閩籍學生之疏通也現國人對於省界之觀念尙未打破論事每牽及某籍二字故此次鄧先生長敝校遂有籍學生代爲疏通之臆斷此固常人通病無足深怪謹將眞相披露敢祈貴報館照登以符事實不勝盼禱之至北京高等師範學校福建同學會啓 
 
 

Page 9

 
 
   
 
 

Page 10

 
 
本埠新聞 
[民國九年上海大事紀（五）]  
　　十月 
　　四日（舊曆八月二十三日）海部所派租船監督呉光宗接事交通部工業專門學校校長唐文治辭職赴錫 
　　五日得京電文龢長蘇財廳通過閣議各團體電京反對 
　　六日新任駐日公使胡維德由京抵滬日本議員團十九人由日抵滬 
　　七日得悉政府任命李純爲蘇皖贛巡閱使上海慈善團義遷同仁輔元堂義塜經人反對未果破獲重慶路馬吉里投函嚇詐之天誅黨機關拘獲湯哲夫一名 
　　八日章士釗北上 
　　十日發現紅色油印之過激傳單軍警查禁全邑童子軍在公共體育場會操全國敎育會聯合會本定於是日在粤開會兹得粤省消息因廣州莫榮新未退恐有戰事延期開會 
　　十一日海軍通電歸北 
　　十二日英國哲學家羅素氏抵滬王湘雲逝世得蘇督李純自戕消息晚江灣附近沈姓家被搶巡警開槍擊斃一匪餅店夥楊四友在元芳路口被人連戳四刀斃命 
　　十三日省敎育會等電京主張廢督 
　　十四日納稅華人會成立齊變元通電全省特别戒嚴晚浦東東溝有匪徒戳斃水警徐袁郎並溺斃六人失踪三人 
　　十七日美公使克蘭由京到滬接其子女捕房查獲引誘婦女施用迷藥刦取飾物之陳金華朱朱福元董文奎 
　　十九日四區門岡巡警姜榮昌自戕 
　　二十日全國敎育會聯合會因粤戰未定改爲在滬集會是日爲開會之第一日萬國義勇軍中華隊開十四週年紀念會晚華特路某店被搶店主胡玉全被匪戳斃 
　　二十一日納稅華人會選舉理事翌日揭曉 
　　二十二日接到更定印花稅額之省令自十年一月一日起憑摺賬簿改貼一角支票貼一分各商家均不承認 
　　二十三日外部令撤除在華俄郵局省令頒發所得稅先後徵收稅目單商會及各商家以爲非法亦多反對 
　　二十四日岑春煊通電取消自主 
　　二十五日縣署會議省會初選手續 
　　二十六日上海民治會在博物院路開常會各公團電爭琿春事陸徵祥由京抵滬 
　　二十七日各粤軍克惠州岑温同船來滬消息 
　　二十八日得莫榮新離粤消息 
　　二十九日肇勤路居婦施彩娥被人戳斃 
　　三十日精武體育會開十週紀念會兩日 
　　三十一日新任駐法公使陳籙抵滬孫唐伍唐電京否認岑陸取消自主反對統一命令晚西華德路天華銀樓被搶隔壁米舖出店胡銀華被匪槍傷 
　　十一月 
　　一日（舊曆九月二十一日）納稅華人會理事部成立八省急賑游藝大會在新世界開會籌賑凡三日英代公使克雷武由京抵滬夜美律師佑尼干逝世 
　　二日地方廳審實前第一監獄長敖振翔侵呑公欵判監禁三年 
　　三日英人商會聯合會在滬開會英代公使克雷武亦與會駐日新公使胡維德赴日 
　　四日巖錫明被人戳斃於風箱弄口法租界電車在霞飛路互撞未傷人新任駐瑞典瑙威公使胡崇傑抵滬　　五日閔行附近奉賢縣境胡　橋懋興典當被搶盗匪開槍示威擊傷對門老婦金李氏 
　　七日美國水手威爾施在斐倫路粤妓院開槍擊斃粤妓梁鳳和施由美按察使判禁二年並罰金五百元 
　　九日納稅華人會理事舉定出席工部局代表宋漢章·謝永森·穆藕初·余日章·陳光甫·五人 
　　十日全國敎育會聯合會閉會斛司因要求增加斛力罷工招商局新大輪船在烟台石島擱淺旋即沉没 
　　十一日華僑聯合會開董事成立會夜呉淞鎭北　阿虎家被搶顧子木金被匪槍傷殞命 
　　十二日徐滙公學開七十週紀念會金同利寧波釣船駛經鴨窩沙被搶擄去船夥李阿富 
　　十三日警務處下改委縣警察所長命令越七日自行撤消晚萬裕碼頭晉泰洋貨店被搶刃傷店夥趙咸昌 
　　十四日兩汽車在華隆路互撞一車傾覆壓斃二百十五號越捕　 
　　十五日黃包車夫徐思堂被巡警毆逐跌斃晚滬西憶定盤路永和小雜貨店被搶由巡捕查獲盗匪陳寶山王德甫二名王圖拒捕被西探堯克開槍擊傷延至十二月七號殞命 
　　十六日得財政廳長嚴家熾接任消息 
　　十七日閘北巡警李芳田自戕省長令貨稅附加賑捐 
　　十八日絲價因洋莊不動逐漸低落一部分絲廠暫停工 
　　十九日兩商會呈請緩行所得稅 
　　二十日天津路大德錢莊派店司沈許祥雇小車夫運大小洋兩箱計八千四百元車至康腦脫路底有匪徒雇汽車預候在彼將洋一箱搶去旋即查獲汽車夫沈阿土及匪徒李榮林解軍署訊辦 
　　二十二日蔡子民與法公使傅柏氏均由京抵滬大世界開籌賑菊花會凡三日 
　　二十三日龍華槍斃謀斃妓女蓮英兇犯閻瑞生呉春芳 
　　二十四日蔡子民等及學生劉清揚等乘高爾地埃號輪船赴法法公使傅柏氏亦乘此船赴港 
　　二十五日孫中山伍廷芳唐紹儀王伯羣乘中國號赴粤 
　　二十九日縣商會函致稅所否認加征賑捐 
　　十二月 
　　一日得宜昌兵變消息縣商會選舉會董護軍使槍斃盗犯宋子平張榮昌兪忠元范卿文謝正標錢金標等六名 
　　二日萬國商團在南京路議事廳頒發全團賽槍獎品中華隊居全團十五隊之第三 
　　三日得南京織綢機工搗毁省議會毆傷議員消息 
　　四日縣署開會集議籌備衆議員選舉辦法蘇省商會聯合會在寧開會議决反對附加賑捐等本埠推湯節之代表與會 
　　六日何豐林正式接任松滬護軍使全國銀行公會聯合會在滬開會凡三日 
　　七日女界義賑會成立 
　　八日護軍使署槍斃盗犯李小二子劉德峯朱振文呉漢文鄭玉忠五名晚福佑路安仁里明通煤炭店被搶槍傷店夥桑永興 
　　九日公民監視選舉團呈請官廳備案 
　　十日先令縮至三先令十一辦士五兩商會開聯合會議决反對附加賑捐 
　　十一日飾金價每兩至四十九元五角旅滬各省區自治聯合會成立總商會會長聶雲台就職縣商會選舉正副會長姚紫若姚慕蓮當選五千一百五十三號汽車駛經勞勃生路撞斃華捕許逢春 
　　十二日英國防止花柳病委員抵滬 
　　十三日晚美人海士爾敦在虬江路三號西酒店内爲阜布施槍擊斃命 
　　十四日江蘇第二監獄長竇家楨撤差以分監長呉伯賓接辦遺缺以黃馥接辦浦東塘灣鄉槍斃盗犯秦阿金王桂堂周正明三名 
　　十五日駐法公使陳籙乘智利號船赴法上海婦女會成立 
　　十六日上海勸業銀行開幕縣商會新正副會長就職 
　　十七日學生會假新世界北部開急賑游藝會凡三日 
　　十九日絲業代表丁汝霖等九人赴美參輿紐約生絲博覽會中華揚子領江公會成立 
　　二十一日公共租界禁閉妓院第一次抽簽計抽去一百七十四家限明年四月閉歇蘇省長王胡接任浦東電燈開始放光 
　　二十三日美銀行團代表史蒂芬抵滬越六日北上交涉員奉政府命承認俄艦隊新經理 
　　二十六日閩省學生陳國瑞等九人在滬被拘 
　　二十七日得省議會通過發還上海巿自治欵産案消息 
　　二十八日威海衛路李根源寓所有人入内圖謀暗殺擊傷李之舊部呂渭仙 
　　二十九日護軍使署槍斃盗匪錢川郎 
[國貨維持會注意中俄訂約事]  
　　國貨維持會昨致北京電云北京大總統國務院外交部農商部均鑒報載中俄通商條約外部業已草定行將提付閣議伏查向例俄貨運華僅稅百分之五華貨運俄値百竟稅數十我國熟貨向銷俄國者爲數甚巨自彼國加重進口稅後竟至絕跡此次中俄換訂商約正宜乘時删改以逹稅率平等之目的而樹對外貿易之基礎日後與各國換約卽可以此爲例於國於商兩有裨益務懇鼎力顧全無任感禱上海中華國貨維持會叩陷 
[省敎育會爲南洋華僑呼籲]  
　　江蘇省敎育會昨電外交部敎育部云北京外交部敎育部鈞鑒南洋英屬海峽殖民地議政局提出學校註册條例一案前據英屬華僑敎育總會函電報吿請爲援助節經轉陳在案兹准該地華僑公舉南洋女學校校長余佩臯回國來會面述一切並謂此項學校註册條例十年一月以内卽將實行一般僑民惶懼異常請速協助等語查該條例所載學校註册辦法其最苛酷者莫如第二十條之註銷註册憑照又第二十二條之將不合法學校在地方上所有之産業·即時歸與破産事務司執管· 
等等辦法而所謂不合法又無一定之解釋一旦實行不僅甫見萌芽之華僑敎育從此摧殘殆盡實將使我華僑民永無能受祖國敎育之希望瞻念前途隠變何極除由余代表赴部面陳詳情外特先電陳敬懇先向駐京英使嚴重抗議以慰僑情江蘇省敎育會卅 
[南洋英屬華僑代表昨宴各界]  
　　南洋英屬居留政府新頒學校註册條例已見本年八月間本報昨日下午五時新由南洋回國之抗議該條例代表莊余佩臯女士·與前因爭此事而見逐之陳壽民君·假座一品香·宴請各界人士·報吿此事之情形到者數十人先攝一影進餐後余女士起立致詞云『今日承諸君惠然肯來甚感甚慰近者南洋助（新嘉坡）嶼（檳榔嶼）呷（麻六甲）三州府華僑因英屬居留政府所頒之學校註册條例極有關於華僑在南洋之敎育自由得失問題是以聯衆爭持已七閱月如莊希泉君之入獄陳壽民君之見逐皆爲此事而慷慨犧牲者但仍未得收回成命之效現特公推鄙人代表三百餘萬僑胞歸國赴北京請求政府提起國際交涉並請全國同胞協力主張庶幾得由英居留政府由回或修正該條例·而我南洋英屬之三百餘萬僑胞始能自由施受敎育也蓋此學校註册條例全背世界公道及敎育原理尤以第二十條及第二十二三條爲最因該三條謂總督或提學司查覽學校之一切行爲與設備·組織·有妨碍地方或公衆或學生等之利益·或用不合宜之書籍等時則得宣佈其爲不法之學校·而從事通知其破産也此種條例業於本年十月十三日議政局三讀會通過并刋布憲報定期三個月後即須强迫實行我國人苟不急起直追力圖挽救則將來之南洋·無華人立足之地矣今特報吿諸君請轉逹於國人日内即當遄赴北京向政府爲我南洋三百餘萬僑胞請命也』舉座爲之黯然次由陳壽民君述當日因與衆力爭此事被捕及見逐之情形並謂華僑不受祖國文字之敎育則將與外人同化而愛國之心無由發生且我國之商業一切亦永無推廣之希望岌岌不可終日也故當力爭此項條例以弭危險云云次來賓毛一豐·韓无悶·沈戟儀等先後致詞韓君爲荷屬華僑力爭修改中荷條約代表之一故述其爭修約事以供參考末謂中荷條約雖幸已允修改而代表三人之一復返僑地者竟爲該地長官拒而不納謂其有黨人之嫌疑現尙在交涉中故其餘二人一京一滬遲疑不敢復往信可痛也願今之爭英屬條例諸君其勉之愼之云約十時始散 
[省議員孔昭晉金樹芳通吿]  
　　歷陳議會被毁議員被毆情形請王省長褫辦王桂林 
　　上海各報館轉全省六十縣父老兄弟曁各公團均鑒本月梗日上南京五省長一電其文曰南京王省長大鑒本月二日午後二時昭晉等在寗乘車赴議會出席被機工暴徒攪毆搶刦並架至緞業公所私擅監禁直至夜十一時始行出險同時被禍者共有議員十人職員五人是役也暴動者緞業工人鼓煽者緞業董事而處心積慮陽避而陰嗾之則警務處長兼省會警察廳長王桂林也兹將各項證明縷述於下當肇事之前數日機工圖鬧議會已有所聞議員等職責所在且恃有官廳保障當然不願避匿及二日上午（即肇事本日）城南一帶揭請願白旗游行街巿者千百成羣途爲之塞各警察派出所均有電話對此秩序紊亂情形豈有不請示總廳之理總廳苟事前戒備分頭解散何至演此奇劇不此之圖而視若無覩謂非主使而何證一議會於未肇事之前（下午一時）見聲勢兇暴不可理喩迭用公函電話分致省署警廳聲請保護乃悉置不理直至下午四時明知勢已滔天始派警察及保安隊各二十名到會聊示敷衍直如聲聵其爲蓄意故縱無可諱飾證二又被禍諸人自議會及鼓樓被擅至城南緞業公司相距五十里沿途攢毆搶物繹過警察總署一·分署二·派出所十餘·岡警四十餘無一出而救護非但不救護己也反高聲呌曰今天够你們受用了聽其語氣蓋不但旁觀袖手抑且引爲快心此等岡警舉動明明受有上官命令證三機工均係南京土著而此次暴動之中則有無數北音之人混雜其内當暴徒在議會搜得議員陳伯盟時即有北音之人大呼得了爲議員王發蒙等所親聞查陳議員係提議取銷各縣警察所長之人並非提議開放繭行之人不爲機工所　目而實爲王桂林所深恨明係暗派便衣警察雜入暴徒之中藉報私怨證四寗垣爲省會重地平時苟有數十百人屋外集合或公衆運動游戲警察廳認爲擾亂安寗秩序之虞者無不立予制止上年學生爲抵制劣貨在下關集衆演說時爲王固磐槍傷多人即係奉王桂林之命令王桂林對於愛國之學生則猛勇於虎豈有對於兇横之暴徒反膽小如　耶箇中黑幕不問可知證五最巧妙者王桂林於肇事之前先期請假事定之後即行銷假以爲脫己責任掩人耳目地步然王固磐即係王桂林所委代是指授機宜藉快報復非王桂林而誰近見報載王桂林將機工毆打議員時巡警在旁救護因而受傷者數十人聞列姓名傷格呈報省公署云云閱之尤爲駴詫此次議員被毆自經熱鬧各巿區無一警出而救護係屬共見共聞（據報載僅東區警察署長趙仲英未穿制服因護施文熙君亦被扭毆乃私人　繫並非行使警察廳權此外未聞一警受傷）王桂林乃敢虚造妄報欲以一手掩盡天下耳目如果報載屬實尤見預籌抵制陰險無比證六更有進者省會警務人員處於省長統屬之下演此空前絕後之慘劇前省長齊耀琳事前旣不能正躬率屬保護治安事後並不將王桂林呈請褫職查辦反與騷擾首魁之緞業董事籌議對付方法尤足證明其敎唆預謀顯係挾議會兩次彈劾之恨借此一洩怨毒以全省最高行政長官而謬妄至此民治前途可謂黑暗已極今幸貴省長蒞任伊始素聞廉正之保决不蹈瞻徇之習爲特瀝陳顚末敬請一面將王桂林先行解職並迅呈大總統明令褫職歸案訊辦以肅官方而靖地方臨電不勝屏營待命之至省議員孔昭晋金樹芳叩等語查此次暴徒圍攻議會毆擄議員非獨昭晋等箇人被害之辱亦非獨議會全體之辱實爲全省人民之公辱且擾亂至八小時之久經行至十數里之遙省垣重地崗警如林膽敢白晝刦人搶物形同寇盗警廳所司何事即非主動其違法黷職之罪百喙何辭况就所列各證觀之實犯敎唆嫌疑乎前省長齊耀琳庇護屬員並不將王桂林先行解職查辦難保不通同一氣幸新任王省長公正廉明或不致受其朦蔽惟聞王桂林深恐地位搖動對於王省長用其小忠小信手段獻勤獻媚無所不至（報載王省長到任時在下關被竊腰帶一條王桂林立將人贓拿獲送請省長親審可謂能幹已極但議員職員被擄時所有銀洋物件衣服搶刦一空失單均報官有案現已二十餘日並未獲到人贓王桂林能獲竊省長腰帶之賊獨不願交出搶議員各物之盗其故何歟）事關我江蘇全省治安慶父不去魯雖未已瞻望前途不寒而憟敬陳崖略惟幸敎之省議員孔昭晉金樹芳同謹啓九年十二月二十九日 
[旅滬鄂公民電勸李開侁就職]  
　　旅滬湖北公民汪鴻嘉等昨致李開侁快郵代電云隠塵先生鑒近聞本籍人士公推先生爲全省自治籌備處處長方爲桑梓得人自治前途賀乃忽聞公高蹈與佛爲緣方全國事蜩螗尙非優游之時在滬同鄉均有斯人不出之感望念天下興亡慨然就職事關桑梓義務愛國愛鄉當有同情如來在望無任皈依 
[福建學生被拘五誌]  
　　福建學生陳國瑞劉開祥林佑民劉友賢江秀清林壽昌王希昂許世雄陳晉昌等九名寄押地方廳後業已數日昨日午刻該學生等在檢廳看守所内聲稱有話面禀譚檢察長當經該所長督同所丁等前去詰問據該生等同稱我等到此已有數天究竟如何辦法如歸貴廳審理亦應示期公開辯論設須解閩亦當即日就道否則將工等開釋還復自由云云所長當慰之曰此案必須送閩審訊上海地方審檢廳無審理之必要惟以閩省尙無正式公文到此故此刻不能即送君等赴閩現請諸君少安毌躁該生等遂各退歸宿舍 
　　學生總會昨致地檢廳函云上海地方檢察廳廳長先生鑒頃據閩省學生會兩次電稱劉開祥等九人五四以來奔走國事靑年愛國殊堪欽佩查劉開祥等九人與暗殺案毫無關係此次在滬被拘聞之不勝浩嘆懇祈一面去電閩督力爭在滬訊釋一面轉祈上海檢察廳准予保釋等情查此事旣以嫌疑被拘與閩省暗殺案亦無關緊要敝會除電閩督力爭在滬訊釋外理合轉祈貴廳長垂憐愛國靑年勿移閩省並准保釋迫切待命特此順頌公綏中華民國學生聯合總會 
[續誌李根源寓所之暗殺案]  
　　呂渭仙可保無虞 
　　前陜西省長李根源（字印泉）近自交卸滇軍司令後與岑春煊相繼來滬李寓居泥城外威海衛路二百十一號門牌前日傍晚時有不相識者三人突入其寓所找李不遇當被開放手槍擊傷李之舊部呂六韜（字渭仙）喉間即車送賽隆醫院醫治等情已誌昨報兹悉李於是日上午偕其眷屬出外迨至歸寓始悉其事而李憶及兩星期前曾接到郵遞恐嚇信函當時並未報吿捕房現旣發現其事遂將此函飭人送至該管新閘捕房請爲查究並悉呂之傷勢雖重幸槍珠已經檢出不致有性命之虞現其寓所已由捕房日夜派有華捕一名爲之保護云又聞呂六韜安徵太湖人保定軍官畢業生前粤贛湘邊防督警署中校參謀隨從李根源已有五年之久云 
[租摺貼用印花之縣商會復函]  
　　上海縣商會復江蘇印花稅分處李處長函云逕復者接展本月二十四日第八十號公函以案奉財政部令開近來民間關於租賃房屋並不另立字據僅將契約記載於收租憑摺是以租房字據而兼支取銀錢貨物憑摺之作用嗣後遇有此項租摺應令租戶房主各貼印花房主更應按照此次呈准更定印花稅額貼用一角之印花等因由處函逹到會查滬地租賃房屋慣例大都租契與租摺分件繕立間有行用租票附列經租規則者但租票每月一紙每紙貼用一分或二分之印花其稅負實超過於每年一貼之租摺奉函前因此後地方遇有租摺而兼契約作用者自當勸令租户房主各按應貼印花之處各自貼用惟新章改二分爲一角不獨房主未必遵從地方人民反對此點聲浪日甚一日其所持理由一以印花稅法當時由國會議决非命令所能變更一以印花在上海方面北巿迄未遵行南巿且貼且加似此偏苛政策不逹取消目的不止衆意如是合併陳及希請察照分别核辦足紉公便 
[華僑學生會電爭烟酒借欵]  
　　本埠華僑學生會昨見報載烟酒借欵一事認爲大喪主權特電政府以冀取銷此議其電云北京大總統國務院外交部農商部財政部鈞鑒張壽齡與英美烟公司訂約借欵許予特權有失國家主權有礙祖國實業懇速取銷以保主權而維實業華僑學生會叩儉 
[粤閩鎭商帮致縣商會函]  
　　旅滬粤商雜糧帮愼守堂·閩帮三山福寗會館·厦門帮泉潭會館· 
潮州糖雜貨聯合會·鎭帮曁遠商社等五團體致上海縣商會函云敬啓者頃閱報載貴會因雜糧油荳餅交易所事上嚴商部呈内有少數客帮妄用旅滬商帮名義通電部省等語查敝帮等前以此事防礙民食影響巿面曾電請部省維持敝團體等共屬五帮年中雜糧油荳餅交易爲數甚巨該呈所謂少數客帮未知究何所指該交易所欲藉此以爲掩飾本無足怪貴會洞違商情於各商實况當所深知是否多數抑爲少數應在洞鑒貴會總司商業似宜兼籌並顧未宜偏於一方不得不將此情形爲貴會　晰陳之查雜糧油豆餅交易所章程内稱就上海同業行號組織之敝各團體均純粹業號商向以實貨買賣不尙空盤交易對於　交易所事前並未預聞事後亦未加入蓋以交易所係買賣空盤性質其流弊之深蘇省議員鄭立三等已痛陳之况雜糧一項與其他物品不同稍有商務經騐者均謂此項交易所根本上無成立之餘地其理由有三查以工藝品·固定品·爲投機事要者猶或非之况雜糧爲純粹農産品且同一貨也成色以土地而分優劣觔兩以鮮陳而判輕重向來看貨議價交貨過秤實買實賣非若工藝及固定品但指定商標或名目便可從事議價若空盤交易藉賭輪赢勢必至發生莫大危險觀於日前大連黃豆抛盤因失敗而以身殉者不知凡幾可爲殷鑒此關於商情上不宜設立者一查雜糧油豆餅年中出産甚巨買賣空盤發生意外勢必危及金融牽動大局此關巿面上不宜設立者二雜糧關係民食爲人生日用所必需巿價無絕大上落非若奢侈品雖倍蓯其價固無害於中等以下社會倘舍實貨而務空盤以人民養命之源作巿價賭博之具陷農民於危險之途其爲害伊胡底止方今各省災荒遍吿糧食已極恐慌倘復以交易所龑斷操縱於其間在社會貧民皆受直接之影響更恐釀生事變妨害公安此關於民食上不宜設立者三貴會領袖羣商對於商業有應負之責任倘他日因此影響民食牽動巿面當亦有所不忍也且貴會顧馨一先生即爲該交易所理事老成碩望素所欽佩顧公於雙方旣有利害之關係爲該交易所計尤望爲民食商情計務乞顧存大局俯賜維持是所盼禱 
[雜糧油荳餅交易所職員開會]  
　　雜糧油荳餅交易所昨日下午五時開第二次理事會專務常務場務等各職員到會後經理事長顧馨一君報吿本所創立以來經過一切情形畢又提議呈請農商部曁各官廳立案手續次又議二洋涇橋堍新營房之裝飾及年内籌備開始交易等事討論良久至七時尙未散會 
[皮毛出口之槪觀]  
　　牛皮巿面仍未振起聞因英美巿場上價格低落所致近據漢口消息該埠近來雖有洋莊成交然開價頗爲低廉自上海輸出者十一月份中計有運往日本六千三百八十五擔法國八百三十擔意大利一百四十四擔美國六十一擔香港四十五擔比國十八擔自七月至十一月止共計出口三四四三六擔較之去年約減少五萬九千二百四十六擔其中七月份出口數額最少而十一月份已呈振復之象云山羊皮近來巿面亦見滯頓十一月份中計運往法國二百五十張日本二千三百張五月來總數共計二○五六九九張較去年約減四十餘萬張云綿羊皮近來銷往西比利亞方面漸盛五月中輸出共計一九○一八張較之去年約減少一萬九千四百餘張别種皮及皮褥十一月份中美國巿面銷場頗好運往英國者計不下四九九九三張法國計一○○○張美國計七二五○張統計出口數額較之前季雖尙不及然較之前幾月則已大不相同時届冬令故銷場漸旺耳五月中輸出總數計二七四五八九張較去年約減少四十餘萬張云綜上述各種皮貨牛皮以銷日本爲最盛五月中總數十一萬四千餘擔山羊皮以銷美爲最盛計十九萬八千餘張綿羊皮亦以銷美爲最盛計十二萬餘張皮褥以銷英爲最盛計二十一萬餘張云現在中國輸出之羊毛以運往美國爲最多日本英國需要亦巨意大利德國則本年年初略有購辦本埠巿面最近售價約每擔十三兩惟嘉興羊 
 
 

Page 11

 
 
毛則價開十三兩八錢云綿羊毛十一月份出口往美計四千三百十七擔往日計二百五十七擔英國計三十擔山羊毛及山羊鬚十一月份中運往美國計二百六十九擔運往日本計一百六十六擔英國計三十六擔駱駝毛運往美國計六百五十三擔統計七月至十一月底止出口綿羊毛三萬五千二百○一擔較去年減十六萬四千餘擔山羊毛統計一千八百九十八擔較去年減四千餘擔駱駝毛統計二千八百○八擔較去年減二百餘擔其運往各國之數計美國三萬○六十六擔俄國十二擔意國三十七擔德國二千二百三十三擔日本一千八百十一擔美國四千七百三十二擔 
[昨日之金巿]  
　　陽曆年關已届我國與國外之銀根非常緊迫所以昨日大條銀價長一辦士左右鎊價亦長一辦士因此標金之價較上日每條（重量十兩）跌銀十兩有零而日本現結滙水較旬日前每日幣一元跌小銀一錢之外至現貨足赤標金等雖無大宗進口然各銀樓遂日所收飾金約二三萬元以是存金尙多蓋此項飾金皆今春夏間賤價購進照現今時價已有四成之一餘利可獲况各國現銀仍供不敷求恐今後之銀價有增無減金價勢必受打擊也 
[宣示衆議院議員選舉人名册]  
　　上海縣公署昨發布吿云案照衆議院議員選舉法第二十六條載初選監督應按各投票區分造選舉人名册於初選期六十日以前頒發各投票所宣示公衆第二十七條宣示選舉人名册以五日爲期如本人以爲錯誤遺漏得於宣示期内取具證憑呈請初選監督更正初選監督自收呈之日起五日以内判定之第二十八條宣示期滿即爲確定不得再請更正各等語查本届衆議院議員初選調查現已於九年十二月三十一日辦理完竣計全縣合格選民八萬四千四百五十二人兹遵照第二十七條之規定以民國十年一月一日起至一月五日止爲宣示期間除造册分别呈報外合將衆議院議員初選舉人名册分區宣示爲此布吿　邑人民一體知悉如有錯誤遺漏得於宣示期内由本人呈請更正逾限不得再行聲請特此布吿 
[軍署預籌元旦日之防範]  
　　各業商人反對附徵振捐曾由南北商會據情請求護軍使轉電政府暫緩實行迄未得政府覆電故各業商人將於元旦日爲最後之呼籲昨並由某團體派人遍發白色布旗一面上書尊重約法反對苛稅八字勸令各商舖於元旦日懸掛門首以期有所表示事爲松滬何護軍使訪聞除派員趕請商會轉勸各商靜候中央示遵外仍恐是日發生事故爰於昨日除令憲兵營轉令九十兩連務於元旦日各派憲兵分投南北轄境内妥爲巡防並令由混成第六旅二團王團長抽調步兵派往龍華馬路加站雙崗以資防範 
[航空處代表由英回國]  
　　大陸報云北京航空處代表呉鄧二人前赴英國調查飛行情形兹已乘英公司潑拍雪號由英到滬呉定星期日返京聞明春仍擬赴英鄧則回漢口家中云 
[法德副領事假滿回滬]  
　　前任法副領事兼法公廨會審官德賚沛君前請假回國現已公畢乘法國郵船於昨日上午十二句鐘返滬署中人員均詣公司碼頭恭迓 
[滬杭路加票價後之四等車價]  
　　滬杭甬鐵路自明年起增加車票價目其新舊比較價已誌本報兹悉該路自明年一月一號起滬杭兩站至松江·楓涇·斜橋·長安·臨平·五站之四等車票取銷餘各站仍舊售賣分别增加車費兹將上海至各站四等車票價增加後之新舊比較列下（括弧者爲舊價）上海至嘉善四角（三角五分）嘉興五角五分（四角）王店六角（五角）硤石六角五分（五角五分）艮山門一元（八角五分）杭州一元（八角五分）南星橋一元（九角）閘口一元五分（九角） 
[外洋輪船進出口行程紀]  
　　提督輪船公司經理巴勃輪船香霍陶克Ｓohodook係新近加增行駛遠東之商輪昨據該輪電報自上月上旬由紐約開出後現在將抵日本大約一月十號以後可以抵此又有薩紫摩號Ｓatsuma亦係新派駛行太平洋之貨船一月十八號或二十號亦可抵申又中國郵船公司之南京號將於一月一號上午八點鐘抵申船上來貨有四百八十一噸並花旗郵件一百三十九袋中國郵件二百零九袋旅客則有頭等艙一百零一名統艙七名尙有滙豐銀行之大條銀九百六十八條花旗銀行六百八十六條運通銀號二百零八條麥加利銀行三百零七條該輪到申後停泊虹口狄思威路招商局中棧二號即須開赴香港及小呂宋云 
[國内輪船進出口貨之調查]  
　　進口貨（寗波）招商局之江天輪船昨由寗波裝來乳腐五百　土酒三百九十九　草蓆一百六十件冬笋三十八簍金柑三十桶藥材十五件洋紗五十件螟蛹五件蜇皮魚肚二件雜貨三十件（長江）江新輪船昨由長江裝來鐵鍋五千五百十四件大米二千包小麥八百九十包茶葉五百六十箱蛋一百擔紅棗一百包靑靛九十六桶生油四十桶棉花五十包上紙二十八件烟葉十九件土酒十五壜銀洋三十二箱碎布十二件磁器四件鴨鷄毛二件雜貨六十九件 
　　出口貨（寗波）招商局之江天輪船昨日裝往寗波貨有赤白糖一千一百四十一包粉絲二百件靑蔗四十五件雜貨一百二十四件（厦閩）同華輪船昨日裝往厦門貨有麵粉一萬一千二百包水果二百七十簍洋布一百二十七箱棉花一百包洋紗九十四件銀子二十一箱金子一箱雜貨一千一百八十件裝往福建貨有黃豆一千零十九包靑蔗一百三十六件洋布十三箱乳腐二十壜雜貨五十件 
[友華銀行銀巿報吿]  
　　中美新聞社譯友華銀行三十日報吿云昨日倫敦銀價當地漲一便士遠期漲一先令八便士紐約價漲至六六又八分之五倫敦紐約滙價現爲三五二又四分之一此間今日定價金鎊四先令二便士金圓七三又四分之一日金六四半巿况終日極堅定投機家又大賣出致交易價大漲金鎊電滙四先令四便士半金圓七三倫敦昨日銀價之漲由於印度之買進此後恐仍須續漲日金巿價今日稍堅定倫敦電滙爲二先令八便士又八分之三紐約電滙爲四八又八分之三云 
[華洋義賑會消息]  
　　日前内務部因直魯兩省災重區廣縱籌集鉅欵施放急賑恐難救濟特議移民實邊政策聞黑龍江孫督軍對於此項政策已提交省議會議决直魯兩省各移災民五萬人選其年富力强眞正農民並有眷屬者發給棉衣蒸食造册分起送交江省駐津賑撫辦事處護送至哈爾濱到哈後一切食用均由江省發給運送期間自本年舊曆十一月起至明年四月底止現山東災賑公會以移殖難民於救災實邊兩有裨益惟邊地嚴寒此時移民須制皮衣棉衣費用過鉅擬緩至明年夏曆正二月間舉行計五萬人每人棉衣蒸食至少五元共二十五萬元魯省被災各縣知事已先將人數選定造具户口清册一俟欵項籌足再行分起移送云 
[裝煤輪船碰撞沉没]  
　　昨日下午四時正値浦江潮漲適有裝足煤斤之輪船一艘身長二百英尺原擬停靠造船所碼頭以便卸煤詎因水勢湍急碰於海容巡洋艦船頭以致潮水浸入煤輪立時沉没該煤輪舵工水手十餘人幸均爲海軍各艦兵設法施救得以一併救起尙無溺斃人命惟該輪尙未撈起云 
[串設字號騙貨之發覺]  
　　張如堂前將無用之銀行支單向北福建路郁仙亭騙取銅鎖二十六打被控於老閘捕房飭探將張拘解公共公廨命押候查明訊辦去後由承辦此案之包探嚴阿慶榮錦林西探奎爾調查得張與朱大鈞（即朱鑑秋）林璋生陳仲餘陳春榮童寶堂等在南京路南香粉弄永德里二十六號門牌設有洽盛公記洋雜貨字號而朱大鈞復冒英人過爾（譯音）之名義在寗波路十一號門牌假設英商茂泰洋行自爲買辦籍此炫惑商家以洋六十元存於東陸銀行二十元存於蘇州銀行取得該兩行支單簿塡發支單除令張如堂向郁騙取銅鎖外並先後向山西路謝順卿·北京路楊有山·勞合路施崇興徐益卿·乍浦路金鐘華·南京路姚禮山·北四川路翁根福·天潼路范建甫·漢口路周茂盛·寗波路周聚興·法界興聖街李松山·華界閘北洪興路謝棟山·虬江路陳伯階·民國路邵順昌等十四户共騙値銀四百五十餘兩·洋九百九元之各種貨物或典質或變賣因將其餘五人拿獲向各當吊出贓物並在茂泰洋行洽盛公記字號抄出銅木洋鐵等質之招牌三塊以及各種簿據各項僞造合同於昨日下午傳同人證解廨請究先由捕房代表費斯福律師譯明各被造串設字號騙貨案情並令中西包探上堂禀明調查情形次由束陸蘇州兩銀行　計員相繼投案聲明該號存欵祇剩一元彼所出給與各原吿之支單旣未到期且無欵存是以不給現洋云云又由原吿郁仙亭證明被騙銅鎖二十六打李松山證明被騙毛巾三十打姚禮山證明被騙獺皮四張謝棟山證明被騙洋襪十打徐益卿證明被騙木廠布四疋施崇興證明被騙洋漆四十磅楊有山證明被騙木器生財尙有八原吿因未到齊經關讞員商之英包副領事判各被吿還押改期續訊 
[關於松屬欵産之南滙公團電]  
　　南滙縣敎育會勸學所昨電江蘇省長敎育廳長滬海道尹文云舊松屬七邑公欵公産經松江一邑把持其他六邑憤慨已久此次敎育慈善聯合會議决截收各地欵項留待解决後正當之用途辦法本極持平且出於七邑士民公意彼松江二三經理人何能獨異以少數不肯服從多數共和法治之謂何南邑全體人民槪不承認特先佈聞 
[靑年會元旦之種種]  
　　靑年會定於元旦上午十時至十二時在會客廳舉行會員聯歡會共慶新年午後一時至四時中學校在童子部舉行成績展覽會及遊藝運動四時至六時爲該校同學懇親會晚間八時至十時爲會員家屬同樂大會演放影戲歐美第一名劇「賣小囡」外加趣劇引人入勝以爲新年點綴云 
[元旦日商休假]  
　　江蘇特派交涉員以明日起至三日止爲新年假期循例停止辦公除門前懸掛國旗遍紮松柏外更於大廳上大加修葺油漆地板煥燃一新並陳設禮堂以便歡迎外交團曁各國駐滬領事賀年云 
　　明日爲十年元旦上海地方審檢廳英法兩公廨均循例停讞海關亦照例封關此外各商界亦多休業以誌慶賀云 
　　明日爲十年元旦滬南工巡捐局亦照曩例休息預由該局姚局長知照各科科長及辦事人員等一體查照所有十年份春季各項車輛執照業已印刷齊全分别捐換外其有致送各機關辦事人員之車照均已由局飭丁分送矣 
[何護軍使給發新年犒賞]  
　　松滬何護軍使所部士兵民國十年歲首應發犒賞已定每名賞洋一角昨已分别發給矣 
[豫賑改辦雜糧之知照]  
　　上海縣沈知事致商會公函云敬啓者案奉道尹公署第九七九號訓令内開案奉省長公署第五六七四號訓令内開准河南趙督軍張省長呉會辦江代電開豫省本年酷旱奇荒米糧缺乏兹有北立興雜貨米莊前赴貴境採購白米一火車運回平價出售以資接濟除由本處發給護照外一俟該商米糧過境務懇轉飭各地方官曁各局卡准免稅捐騐照放行以惠災黎並希見復無任盼禱等因除以貴省旱荒糧缺自應接濟惟蘇米爲禁運省分無論何項米穀向不准載運出省前准直省咨請購運蘇米當以蘇米質美價昂非振糶所必需電請改運雜糧旋准電復照辦並將所發運米護照調銷在案貴省事同一律應請轉知該米莊一律改運雜糧並將前發護照調銷另塡爲荷等因電復並分行外合行令仰該道尹即便知照此令等因奉此除分行外合行令仰該知事即便知照此令等因奉此除分致外相應函請查照爲荷 
[借欵劃歸稅額之呈請]  
　　江蘇第二區菸酒稅事務局長季銘又以現届年終所有烟酒稅項已分别飭催所屬各分棧主任從速彙繳來局以便報解省局轉解京署查收撥濟公用於是各分棧均遵照提前籌欵墊解頗形急迫惟第二分棧西菸業主任查得該局長前因公欵急需之際除徵收稅額外復商借銀洋三千元迄逾數月兹値催欵之時爰將前項借欵聲請劃歸稅額以免久懸而清手續並籲懇體恤商艱乞爲照准云云 
[龍華塔動工修缉]  
　　龍華寺殿宇神像均已次第修竣惟七層寶塔一座尙未興修近來傾圮更甚該寺爲保存古蹟起見决計趕緊修復前經承修工匠估定工料價銀三萬六千元已將陰架建成並於前日實行動工矣 
[貨船遭風傾覆]  
　　小麥船户王富貴前日在葉榭裝載小麥六十四擔白布三十餘捆開駛來申昨日下午五時駛至兵工廠碼頭迤南石灰港口適値潮漲風浪激蕩不能支持船即傾覆舟子均獲救起惟貨盡行漂失聞損失約計四五百元云又蜆子帮米船項仁山於前日由松江裝載白米一百四十石來滬前日駛至閔行相近失事覆没舟子經水巡船援救得生幸在淺灘沉濕之米尙能設法打撈故項昨日乘輪來滬報吿米客另雇船隻前往設法打撈矣 
[信局船遇盗後賠欵問題之南滙縣批]  
　　浦東大團鎭日生寶順兩信局信船在尖口廟地方被盗搶刦巨贓前經大團紳商以該信船被盗情節可疑量請南滙縣知事澈究及要求該兩信局賠償損失在案昨由朱知事發出批示照錄如下盛礪甫等呈批本案前經日生寶順兩信局以被刦情形報請追緝到縣當經傳到舟子季金生等訊明分飭警隊嚴緝是案贓盗務獲解究在案據呈各情係爲賠償問題有所爭議候即函請商會查明損失實情邀集兩造商人妥爲酌議處理函復核辦此批 
[包探查明謊報搶案之原因]  
　　住居浙江路貽德里内一百零八號門牌之周福心於日前至法捕房報稱商人由家雇坐黃包車行至長浜路突來口操魯音之匪徒四人一擁上前袖出手槍嚇禁聲張當將商人身上所穿之灰鼠袍子及金表金鎊現洋鈔票一百餘元等物一併强搶而逸請求查緝當由捕頭立派包探任水揚前往出事地點詢查該處各店舖據稱其時並未有人被搶當由該探復至被搶人家詢問被搶情形詎周始終避不見面直於昨日始行偵悉原吿因賭博將此項衣飾質洋輸去欲圖隠瞞其妻故此謊報現由該探據情回禀捕頭候核 
[鴇婦容留幼女之科罰]  
　　公共租界雲南路福裕里妓女花媛媛之鴇婦楊王氏因容留十三歲幼女王桂生經人函吿捕房派令專查妓院之三十五號西捕與八百二十五號華捕協往將女與鴇一併拘解公共公廨諭飭楊鴇存洋一百元交保女留濟良所候核在案昨晨由廨復訊即據中西兩捕上堂訴明前情訊之楊王氏延律師到堂辯護並據王女供稱年十三歲隨母王氏至妓院内學唱戲曲曾經出過堂唱等語又據女母王氏投訴伊女偶入妓院求准給領云云經張襄讞核供商之美約副領事以楊容留幼女違章判罰洋二十元充公王女准其母具以後不入妓院切結領回 
[尋獲逃妻請究]  
　　鹽城人呉兆金昨偕妻父趙連章爲證扭其妻趙氏及同鄉呉永懷至四區控稱民妻於去年七月被永懷拐逃四尋無着今始偵知請爲究辦等情經顔署長訊問一過判解司法科核辦 
[汽車撞傷行人]  
　　汽車夫顧得順昨晚六時開駛一千四百八十七號汽車行經北京路山西路口適有紹興人陳章生在路行走一時不及避讓致遭撞倒碾傷足部當由老巡捕房一百六十一號華捕到來押令汽車載送受傷人往仁濟醫院醫治一面帶該汽車夫入捕房禀請捕頭核示 
[違章開駛汽車之科罰]  
　　本邑人王同章前日在靜安寺路開駛一千七百四十八號汽車不愼將美國律師台維司所乘車輛撞倒當被鳴捕帶入捕房昨解公共公堂先由台律師上堂訴明前情並據車務處捕頭投訴查得被吿開駛汽車未經工部局允給執照並無開車資格不應擅自開車請爲訊究云云訊之王供詞支吾經中西官核供判王罰洋三十元充公無洋改押西牢一月示儆 
[攫取金針押半年]  
　　匪人劉尙之前日午後在南京路攫取婦人陳宋氏金針圖逃經氏鳴捕將劉追獲帶入捕房押至昨晨解送公共公廨經中西官訊實判劉押西牢半年示儆 
[攫金花禁押三月]  
　　王二前日在虹口梧州路攫取婦人錢劉氏之金花一朶當被包探管宗餘拿獲帶入捕房押至昨晨解由公共公廨中西官訊明屬實判押西牢三個月示儆 
[行兇主犯押兩月]  
　　九月十一號在西華德路一千四百零八號門首戳傷西崽沈福來案内之主要犯榮生前日經包探楊阿泉拿獲昨解公共公廨禀明同黨黃毛王寶生小三　等已經獲案訊辦情形中西官乃訊之榮生供詞支吾堂上以榮生係原吿及獲案各人供出豈容狡賴判押西牢兩月 
[贍養費限期交清]  
　　林文藻前被其母林艾氏延律師在法公廨控其忤逆判着令被吿每月貼償乃母胶胞姊贍養費各二十元外諭令原吿等另居在案現因被吿不繳贍養費昨由原吿普來梅律師聲稱此案於本年正月二十九號奉判迄今被吿分文未繳共計四百四十元應請訊追被吿由巴和律師聲稱被吿屢將贍養費送至原吿處均拒不收受且一再至交涉署上訴實屬意圖破壞堂斷惟原吿旣不願收納贍養費諒有家資儘可養活被吿之姐妹現措得洋一百元呈察應請堂上原諒以後准予被吿免付此欵云云中西讞員判繳案之洋先給原吿領去餘少之欵限期交清聽候核奪 
[串黨竊煤之押究]  
　　方寶華串黨潛入虹口港内煤船上竊得烟煤二籮經船户王阿祥察悉扭交包探侯阿寶帶入捕房押候解廨請究 
來函 
[學生總會通吿]  
　　逕啓者頃接南洋英屬華僑敎育總會代表余佩臯女士陳壽民先生交來關於强迫學校註册公函聲請援助查此事不但關係僑胞敎育前途且影響國家體面積極對付刻不容緩敝會除定於本月三十一號午後五時歡迎該代表席上討論辦法外並望各公團擬成電稿同時發出藉以喚起全國之注意俾作交涉之後盾臨顚迫切順頌公綏中華民國學生聯合會總會啓附拈該會原函稿一紙「全國學生聯合總會執事先生鑒敬啓者今年五月間英屬海峽殖民地議政局提出學校注册條例欲支配各種學校其明文雖未嘗單指我華僑學校然海峽殖民地居住人民實我華僑爲最多學校亦我華僑爲最衆倘一旦條例支配及我華校則我華僑數百萬之敎育自由權利勢必剝奪淨盡該條例第三條有規定經總督在憲報刊出得免註册云云所以前此新嘉坡檳榔嶼馬六甲華僑曾聯合工商學各界上書請願人數逹十萬以上瀝陳理由高可盈尺以冀豁免無如海峽殖民地執政諸公昧於世界公理必欲摧殘我華僑而後快故雖經僑等疊次請願均置若罔聞現已於本年十月十三日三讀會通過並刊佈憲報定例三個月後便欲迫令我華僑學校曁校董敎員前去註册倘不遵守便欲加以非法名義立可封閉學校科罰校董敎員故自憲報公佈之後一般僑民如大難當頭惶懼終日僉謂註册實行直接可使華僑無敎育間接可使南洋無華僑蓋註册條例純違敎育原理學校旣被摧殘華僑必爲殖民化天下事之可痛者莫此爲甚僑等鑒於以前據理力爭之人多被逮捕出境因於本年十一月間在新加坡開代表團會議公舉南洋女學校長余佩臯回國特請外交部提起國際交涉並向全國各機關報吿一切使我父老兄弟羣知此種條例實撲滅華僑先聲切望迅賜接洽力加援助俾此項痛苦得以早日解除不特華僑之幸亦四萬萬人之國體所關也專此奉啓南洋華僑敎育總會叩 
雜評二 
[民國九年之樂觀（訥）]  
　　民國九年中在武人方面之變動悲樂大有不同而在人民方面亦有悲樂之别如各省之兵災旱荒匪禍等等固隨地皆悲觀之事也然於此悲觀之中有一事至可樂觀者卽各省之自治運動是去年之五四運動目的在希望改良政府而今年之自治運動則覺悟僅依賴政府之不可恃進而謀人民自盡其責任人民向惟放棄其責任一一委之於政府官吏及一般武人之手而後彼乃藉其權力以蹂躪我民今雖去自治之期尙遠然其機已動各省各自盡力醖釀則一旦豁然貫通必有逹我目的之一日而武人之專横官吏之不法一切俱非所患故此自治運動一事在民國九年中最可樂觀之事也 
　　國人旣知此爲最可樂觀之事則發揮而光大之不得不屬望於民國十年國民之奮起 
公布欄 
[江蘇高等審判廳]  
　　民庭判决（民二庭）一件顧春海與莊伯源爲票欵涉訟上吿一案（判决主文）本案上吿駁回上吿審訟費歸上吿人負擔一件僧筱波與僧相　爲欠欵涉訟上吿一案（判决主文）本件上吿駁回本審訟費由上吿人負擔（民一庭）一件施殿臣等與兪聲鐘爲田産涉訟上吿一案（决定主文）本件上訴狀准予註銷上吿審訟費歸上吿人負擔一件許　卿爲租屋糾葛不服江寗地方審判廳之决定聲明抗吿一案（决定主文）本件抗吿駁回一件陳鼎禹與須虎榮爲違約涉訟上吿一案（判决主文）本件上吿駁回上吿訟費由上吿人負擔一件許産生與許曁福債務涉訟執行聲明再抗吿一案（决定主文）本件再抗吿駁回再抗吿訟費由再抗吿人負擔十二月二十八日 
[上海地方審判廳]  
　　公示送逹第二七十三號（全文在本廳揭示塲公布）一件案據　月發與袁長發等因貨欵糾葛聲請發給支付命令一案本廳核與訴訟通例相符應即命令該被吿袁長發將所欠貨欵洋三十元零二角四分並訟費洋一元四角徐林林將所欠貨欵洋十五元八角三分並訟費洋七角均限令到五日内如數繳案給領倘逾限不繳又不來廳聲明異議定即依法執行仰即遵照毋違特此命令右命令被吿袁長發徐林林准此 
　　判决主文（民一庭）一件决定雷文咸與沈愼企等因貨欵涉訟假扣押一案主文本廳民國九年十一月十一日假扣押之判定准予撤一件判决李以德與張懷廣等因養媳涉訟一案主文原吿人之請求駁回本案訴訟費用歸原吿人負擔一件判决李木木與呉林春因田單糾葛一案主文原吿人之請求駁回訴訟費用歸原吿人負擔一件判决王文炳與王省齋抵欵涉訟一案主文本案應維持本廳民國九年十二月二十六日之即時判决聲明窒礙後之訴訟費用歸王省齋負擔一件判决洪書恒與朱枬墳地糾葛一案主文本件聲請駁回聲請費用歸聲請人負擔（民二庭）一件判决李學且與殷鑒林車基糾葛控訴更審一案主文本件控訴駁回本審及本判决前上吿審訟費歸控訴人負擔一件决定盛根林聲明窒礙一案主文本件窒礙之聲明照准 
　　批示一件嚴先順狀請傳保訊追由狀悉已迭次諭爾查明該債務人匿居地點來廳呈候核辦矣所請飭吏赴警局採傳保人之處礙難照准此批一件張文炳呈爲遺失方單請求備案由呈及附件均悉查該項田單是否爲爾妻私自竊逃無從憑信所請備案之處礙難照准此批一件孟根生狀請拆工由狀悉着速將案欵交廳毋得藉詞狡賴致滋訟累此批一件沈上之狀請保外由狀悉准交殷實舖保出外理楚此批一件朱聚豪狀保張翊鵬由准保此批一件周方氏狀請展限由狀悉爾夫若果未借該欵着速在限期之内具狀聲明異議毋得藉詞延宕致干未便此批一件嚴惠生狀請銷案由狀悉准予銷案此批一件楊思恭狀請拘攝由狀悉准予傳案訊辦此批一件徐小土狀保鄭長貴由准保此批一件大道生狀交欵洋由准交此批一件張兆元狀領賑簿等由准領此批一件馬成其狀領租洋由准領此批一件夏其章狀請准予先行交保由所請不准此批一件沈玉田狀保夏其章由不准保此　以上十二月二十九日 
[上海地方檢察廳]  
　　批示李維年狀悉所稱是否屬實候函知警區查覆再行核辦此批高貴香狀悉該氏原係吿發人依法不能上訴仰速來廳將爾女何四領回嚴加管束可也此批劉上銀狀悉前批令爾投廳候訊據訴未奉批示等情仰即聽候飭傳可也此批歐陽祁氏夫妻反目家庭之常該氏旣爲岳母自應雙方規勸毋得以女因口角出走即以生死不明大題架訴旣由四區警察諭令爾婿找尋爾女到案再核自是正當辦法所請傳案之處礙難率准此批通利輪船代表戴章甫狀悉查船舶内檢查違禁物品爲水警應有職權該賬房陳榮貴竟敢以暴力抵抗不受檢查殊屬有妨公務業由本廳訴請同級審判廳判决在案兹准水上警察廳第一區函開該局又敢挾嫌誣報盗刦並扣留水警辦公巡船一隻更屬荒謬已極着速將該划船交案聽候查明核辦毋延此批邢瑞寶狀悉案已起訴所請應毋庸議此批王春和等狀悉查此案已由上吿審發回江蘇高等審判廳更審在案所請再審之處應毋庸議此批顧世泉所訴是否屬實仰即來廳訊明核奪此批葛維臣狀悉案關基地糾葛應向同級審判廳具訴可也此批諸夢雲狀悉候傳訊核奪此批楊吉甫狀悉本案業經送付預審毋再嘵瀆此批時文祥狀悉此批周熾榮狀悉案已起訴毋瀆此批呉兆金狀悉着爾扭交警區送案後再予核辦此批程朝清等候訊明核奪此批張永生等狀悉着即遵期來廳候訊毋瀆此批陸伯林狀悉候令知律師公會查明呈覆再行核辦此批高明狀悉准即傳訊此批王繼生狀悉靜候核辦此批田佐卿狀悉候無錫縣公署將陳阿大解送來廳再行核辦此批顧蔣氏狀悉爾子竊取行爲業經查明訴請判徒矣仰即知照此批喬慶甫狀悉候傳案訊奪此批高貴香狀悉已於前狀明白批示矣仰即知照此批黃壽全狀悉高阿四應候高貴香來廳領回仰即知照此批穆張氏狀悉此批黃崧消狀悉候同級廳判决後再予核辦此批李徐氏狀悉據訴旣經崗警到塲該被吿果有强搶行爲定予送案查究狀訴各節殊難憑信所請應毋庸議此批葉字正狀悉爾等爭柴糾葛本廳未便受理此批計文祥狀悉案已判决毋瀆此批周熾榮狀悉案已判决毋瀆此批賈長本兩狀均悉案已判處拘役十日毋得多瀆此批陳國瑞等狀悉仰候核辦此批陳耀堂等狀悉案已移付預審所請毋庸多瀆此批程善本狀悉案過函請公廨協拘尙未到案仰即知照此批以上十二月二十九日 
[上海縣公署]  
　　批示一件據書套業公所業　沈桂松等呈爲據實聲明憑准立案給示由呈悉該業設立公所整頓行規係爲維持同業生計起見旣據聲明各營各業與錦匣業毫無關係應准立案給示遵守可也仰即知照此批一件全浙西式木器工會呈爲遵批呈明請立案給示保護由呈悉擱復該業專營製造西式木器設店營業與　式木器之作工於洋行者性質不同等語旣據聲明業務各别經該同業多數蓋章議决章程應准備案給示俾資遵守可也此批 
[滬南工巡捐局]  
　　批示商人范翰臣呈爲租地營業請給執照由呈悉查邑前星宿殿及戲裏前攤捐均歸公欵公産經理處經理據請租地給照等情是否可行仰即　向公欵公産處陳請核示可也此批 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閑話 
[社會積垢錄] [  燕子]  
　　（四）喪葬 
　　古語云祭而豐不如養之薄也近來世風日下爲人子者大都不能盡孝於父母生前而反鋪張於父母死後衣服必求其奢侈棺槨務用陰沉每七羅致僧道誦經莊嚴燦爛鑼鼓喧　使行路者顧而諛之以爲此盡人子之道也其實博自身之虚譽而已最可哂者莫如札冥器紙房耗費千金務欲其像眞付之一炬灰燼烟消以有用之金錢博路人之爭諛亦大可憐已松屬富貴之家每遍發訃文行狀無論識與不識家分一篇讀其大文魯魚亥豕句逗都誤已足令人失笑近則以民國之公民膺遜淸之銜職服制則顚倒稱呼亦未符語云醜人多作怪信然迨領吊開喪之前必遍請親友謂之請知賓以開喪時知賓之需也其實若輩但圖醉飽即翌日自己且未來拜奠尙何知賓之有開喪之日至親有送祭筵者腥臭撲鼻最碍衛生每席竟有數十金者供養片時即塡溝壑甚無謂也 
劇談 
[菊部軼聞] [  天亶]  
　　王鳳卿以子拉胡琴高慶奎以弟拉胡琴周鳳文以兄拉胡琴白牡丹以兄背包袱余戲謂人曰此四人皆爲愛國實業家或詢其故則以其利權不肯外溢也 
　　前清宣統二三年間賈璧雲自豫入都聲名之盛夐絕一時雖不若現在晼華之幸運然已足壓倒餘子一日奕劻之子（即　二爺）屬楊小樓代邀至邸是夕翰有戲　力止其勿往翰卿曰安有千餘人候我唱戲而我以陪爺共讌輟演者似太無理由　怒挽之翰卿曰吾售藝耳得罪貴人不過襆被出都决不至干死罪拂衣竟起　大憤疊呼侍者執之回幸小樓跪求乃免樊山實甫知之遂作賈郎曲盛稱其不畏强禦嗚呼首尾不及十五載樊山老矣實甫已死　則冰山已倒更無足道翰卿亦大不如前往年入都京人咸議其色藝漸落而棄之今仍周旋於趙如泉張桂芬間回首當年不諗其作何感想也 
諧著 
[年關到] [  楓隠]  
　　年關到窮鬼跳柴荒米貴時世難開門七件不可少移東補西顧目前大店小舖都賒到典質俱完借貸窮心裏想還無錢錢三百六旬糊塗過年關一到不得了還有鬼摸了頭想吃空心糰當脫棉齊買條發財票求神問卜兼許願痴心妄想頭彩報號單到了仍落空偷雞蝕米眞苦臘身長七尺何處藏只好河裏縱兮井裏跳 
　　年關到債主吵將本求利開爿店也想養活老與小誰料有賒無現帳老板急得眼睛爆人欠吾抵吾欠人人若不還吾怎了只好得罪叨光說連連眞成立仔放債跪仔討還有堂子裏向紅倌人年前接個闊大少花頭做仔多多化到此身同黃鶴杳託送年盤討局帳借脚上階鬼討好豈料上門弗見大少面若得大少奶奶肝氣大發醋罐倒 
　　年關到政府惱財長自昔號財神如今財神住窮廟半時日日大年夜何况眞個年關到零星内債弗夠用大宗外債借弗到倘然年内没進欵各處逼索欠餉欠薪如何了還有一宗希奇事體吿諸君財部欠薪害人眞不小敎員没薪拉車子部員没薪做餓殍獨有某黨某系選舉運動費整千整萬自有闊人拍腰包照此情形政府裏向到底窮不窮這個唖謎要請諸君腦汁絞 
　　年關到武人笑民國上下盡愁窮獨有武人都吃飽軍餉大半入私囊買槍買械上腰包何况年底要把欠餉結又可大大竹槓敲倘然中央弗答應就把不負責任把他嚇一跳還有許多丘八老先生提起他來眞可惱長官賭錢討姨太他也吃吃老酒闖闖寡門來胡鬧倘然口糧弗夠用就可掌號排隊如臨大敵搶一飽待到大家小户都搶過再到督軍司令宅内去倒偠包 
 
[彼此援手意同字異]  
詩錄 
[無題] [  琴軒]  
　　無端觸緒上心頭獨涉寒郊慨未休霜後也知松柏好縱懷天外始平愁 
　　落落塵襟逐歲過臨風興感喚如何勉學折腰情爲米天涯明月照蹉跎 
　　賈誼當年事可哀升沉一道豈論才尙有臧倉能嬖主忘羞驕轉向人來 
新聞拾遺 
[巧] [  鶴鳴]  
　　松江西鄉張某縫工也娶妻鄭氏伉儷素篤日前不知何故竟起反目張乃悻悻而出至西外嶽廟游覽藉以解鬱忽見某測字灘圍觀頗衆張亦於有意無意間順取一字令測測者詢其何用答以家事測者啓視則爲（一）字愕然曰汝當速歸否則禍矣張訝問何意測者曰蓋（一）字乃生字之底而死字之頭必汝家有變端也張面色慘白返身奔家則妻果懸梁幸爲時未久亟施救治得慶更生云 
[醜] [  立德]  
　　昨晚十時許福建路某茶食店附近有一呌販橘子某甲時來一華服女郎向甲購橘子四計錢二百文女郎探囊出五色鈔票一張付之甲視票係三馬路某號代發妓院之轎飯票錢二百文甲遂藏入囊中詎女郎取橘立而不去旋令甲找錢甲竟莫明其妙謂付我二百文票一張無須找錢女郎謂係一元鈔票一張於是互相爭論觀者如堵有懷不平者令甲取出視之無訛女郎乃面紅耳赤而去 
小說 
[社會小說衆醉獨醒（二三六）] [  瞻廬]  
　　第三十八回登講壇侈談敎育訪吟朋僞託文明 
　　靑巖講得起勁時便一句一嗄起來嗄的當兒把頭顱不住的打圈打圈的當兒手裏這柄摺扇也是一搖一擺在那裏帮助姿勢滿堂的學生幾曾見這般的怪態哄堂大笑比第一次再要響亮校長自己也忍俊不禁怎能夠維持秩序那些程度較高的生徒便不耐煩看這怪劇都把手帕掩着嘴紛紛自由離座有些就此返家有些自向校園裏去散步禮堂裏只剩一部分幼稚學生都扯開了笑嘴向着靑巖呆看靑巖拱拱手兒乘勢下壇大家都不拍掌校長敷衍來賓的面子疏疏落落的拍了幾下掌又向學生說道這位伍先生專講些趣味敎育所以大家聽了都發笑靑巖見天色垂暮便向校長吿别校長親送出門靑巖這時有了預備趕把右手的紙扇調在左手騰出一隻空空的右手（可是妙手空空）待向校長親親熱熱的握一回手行個吿别禮誰知校長只把頭兒略點一點倐的掉轉肥軀履聲槖槖的踏着水門汀甬道徑自進去靑巖没奈何只得嗒然而歸一路自思自想我伍靑巖要算是個頂刮刮的勢利人物却不料這位校長竟是勢之又勢利而又利二百元鈔票入了他的腰槖便不來和我握手是何前恭而後倨也嗄（添此一字想見頭顱作圈形狀）我自悔繳納捐欵太覺爽快要是在臨别時給他怕他不和我再握一回手又想這陸姓丫頭倒也放刁臨時託病請假不來歡迎我明明是掃我的臉是可忍也嗄孰不可忍也嗄（嗄得起勁尙有餘音）慧姑慧姑多則一月少則十天管敎你逃不出我伍先生的掌握（我替慧姑揑一把汗）······不表靑巖自回公館再說平江女校的生徒自從聽了這位大敎育家的趣味敎育不但聽講的當兒嘻天哈地笑個不休便是過了幾天大家談起這個怪人兀自笑個無休無歇 
自由談之自由談[  鵑]  
　　娼固宜禁也然將何以善其後似不可不熟思之娼亦有人心亦知羞惡非好爲此賣笑生涯者其陷身於泥淖也蓋有迫而然溯其總因厥爲生活故旣禁其賣笑即應計及其後此何以餬口若至不得已而流爲私娼則墮落益深更難自拔矣 
大昌煙公司徵文揭曉（丁等） 
[香孩兒] [  張慕樵] 　　 
　　綠陰深處一雙玉人携手並坐喁喁談心忽見花叢中跑出四五頑童跳跳蹤蹤互捉迷藏女郎頓時玉容慘淡若有所感少年輕拍香肩從懷中取出一物給他看道這不是我們的兒子女郎見是個錦襁繡褓粉裝玉琢的嬰孩喜得用手去搶少年又張手道還有一個呢女郎一手搶了過來愛不忍釋道這個更是玉雪可愛與那個倒像是雙生子少年道他大些是哥哥女郎道不管是哥哥是弟弟我都歡喜說着與兩個嬰孩接吻道好個自氣馥郁的香孩兒列位香孩兒是誰乃是人人歡迎與他接吻的出小嬰孩牌香烟 
 
 
 

Page 15

 
 
   
 
 

Page 16

 
 
常識 
常評 
[朝朝暮暮之啓事] [  老圃]  
　　設有人身爲大員而藉總長之勢以索賄賂此醜事也自好者不爲也此其所索之賄賂無論用之以娶妾用之以助賑其爲賄賂則一也非盛德事也 
　　設有人身爲大員而藉總長之勢以慶壽以歛錢此亦醜事也自好者不爲也此其所歛得之錢無論用之以娶妾用之以助賑其藉大員之勢以歛錢則一也亦非盛德事也 
　　果欲做好事當以自己之錢做好事不得以他人之錢做好事果欲做好事儘可於暗中做好事不必在吿白上做好事朝見啓事暮見啓事朝朝暮暮啓事如故積陰德者豈在吿白但當以加徵所得之欵盡用之於災民不用之於他種運　將見千千萬萬垂斃之災民皆感極涕零齊聲大呼曰願大員之壽一萬歲 
國民常識 
[陽曆陰曆] [  蔡俊夫]  
　　世界一切制度不能無異而幾經改革之後或可日趨於同蓋善善從長要皆採擇其便者而用之也我國素用陰曆民國初建從世界之同取推算之便毅然改用陽曆時光荏苒十年元旦已在目前獨是人民狃於積習仍守陰曆鮮用陽曆所以陽曆元旦全然不知者有之知之而不以爲意者亦有之其認爲一歲之首加以慶賀者不過官署局所學校大商店之敷衍面子而已竊恐再隔十年至民國二十年元旦仍復如是豈眞舊習之不易化歟抑亦指導者之未盡責也兹比較陰陽曆之孰爲便利及現今陰陽曆並用之弊害如后 
　　（甲）陽曆陰曆之比較 
　　（一）陽曆每年日數及月建大小均有一定不用曆書亦易推算陰曆每年日數及月建大小均無一定非用曆書不能推算（曆書所載官私間有出入如今年陰曆九月有大小之不同其關係頗鉅陽曆有定决無比等錯誤） 
　　（二）陽曆四年之中僅一閏日於國家社會經濟出入不生影響陰曆五年之中兩置閏月逢閏之年經濟出入不無差異編製預算逐年不能統一 
　　（三）世界大通對外交接日增月盛各國多用陽曆我國獨用陰曆於往來表記上不甚便利 
　　（乙）陰陽曆並用之弊害 
　　（一）記憶不易所謂某月某日者不過計數之符號而已乃旣有陽曆月日又有陰曆月日符號太多腦筋欠敏或業務較忙者陰陽曆可一併忘却 
　　（二）記載不便對於公事須用陽曆對於私事又用陰曆且同一事也一方　以陰曆計算一方而又須改塡陽曆用　報吿又有特種事件恐閱者有誤旣塡陽曆又註陰曆所謂陽曆某月某日卽陰曆某月某日者豈不累贅 
　　（三）形式上不統一共　國民須同心一德今　陰陽曆並用之故有以陽曆爲準者有以陰曆爲準者亦有陰陽曆並不偏廢謝兩個年賀兩個歲首者非特各人不能統一卽自己一身亦不統一抑何可笑 
　　（四）減削法律的效用共和國以法律爲重今法律上明明用陽曆而國民仍用陰曆政府不加取締亦不思所以移易之方倘使事事如此法律效用何由而著 
　　天下事物有以多爲貴者有以少爲貴者學說研究不妨有二實事施行僅可從一而我國種種實事不容有二者幾乎皆有其二政府有南北國會有新舊日曆有陰陽以云統一渺乎其遠破碎支離之現象甚願國人有以匡救之也（甲種酬） 
衛生 
[嵇叔夜之秋胡行] [  天鳥]  
　　嵇康之養生論闡明心理與生理之關係寓意精妙爲古代衛生論文中之傑作惜乎叔夜之文散佚無稽世不多觀近閱陳仁子輯文選補遺得秋胡行四首每首之首二句用連疊體乃嵇氏所作其末一首尤寓衛生之妙旨謹錄之詞曰役神者弊極欲疾枯役神者弊極欲疾枯顔回短折不及童烏縱體淫欲莫不早殂酒色何物今自不辜歌以言之酒色令人枯 
　　夫人生至寶莫若精神消耗精神之事莫若溢分之勞碌與過度之色慾而酒亦傷生以其剌激慾性語云酒爲色之媒信然今美利堅已頒禁酒之令英吉利派員來華提倡花柳病之預防古今中外衛生家之見解如合一轍吾國人觀之亦可猛然省矣 
[冬夜睡眠之注意] [  屏難]  
　　冬季天氣與他季異畏寒者祇貪温暖不遑衛生故最易致病一迄春期時疫盛行非無因也曩余體極弱每届冬季諸病漸發嗣乃遍考諸書實行各種養生之法而於冬季更加注意迄今二年未嘗嬰疾四時如常爰特一一錄之以爲提創 
　　一被褥不可太厚蓋非特使人疲勞或成夢魘且被窠温暖與外界空氣相差太甚每懶於起牀易養成怠惰之習慣失勤奮之精神 
　　一冬日旣無蚊蠅不妨將布帳捲起空氣可比較清潔頗有益也 
　　一衣服每日着後含有汗液水氣故不宜覆諸被上致不能發散 
　　一不可和襪而睡因足部最惡潮灦若着襪而睡則日間所發洩之水分仍吸回矣若嫌足冷可先以温水洗滌最屬有益或寢前運動片刻　可 
　　一睡時頭宜露於被外肺管不致發炎且口角火瘡喉痛咳嗽等疾可免 
　　一冬夜起溺最屬不便但不可忍不然易惹遺精病膀胱病故睡前以少飲液體爲佳 
　　一冬季天寒最易鼻窒致呼吸困難然不可以口代吸非特易感傷風且病菌直入肺臓殊屬危險即午夜夢冋喉　乾枯亦極難　最好於睡前運動數十分鐘使出微汗睡時枕稍加向卽免 
　　一冬日被祷宜常曝曬非特却病亦較温暖然日日曝曬則過於乾燥翌日每致膚燥唇裂甚或鼻衂余則三日一曬故無此患 
　　一不宜以火爐烘被以免肺部乾燥且防火患（乙種酬） 
家庭常識 
[壓歲錢之商榷] [  鄭留隠]  
　　壓歲錢之由來不知起於何朝或謂起於宋朝按宋朝舊俗除夕夜各家有小兒女者用盤盒之屬雜盛果品食物互相餽贈謂之壓歲盤壓歲錢之收來或本於此除夕壓歲錢之贈給親戚朋友小兒女爲交誼起見固無不可惟於兒童方面極易養成不良之習慣今舉一二列下 
　　一養成賭博兒童好奇心較成人爲强凡未曾試者每欲試之於是見人賭博亦欲一試矣 
　　二流入奢侈兒童心理最易引誘一經有錢在手於是平日所羨慕而不得者至是盡購之遂流入奢侈之途 
　　三有礙衛生兒童喜食閑食大都皆然有錢在手極易犯此結果致有成積食者使無錢在手則或可不犯此 
　　此外種種不一而足補救之法最好換以學校用品敎育玩具旣可免此等不良之習慣又可增兒童之智識一舉兩得吾願羣起而行之也（乙種酬） 
[願國民起來扺制]  
道德叢話 
[西方格言（八二）] [  謝介子選譯]  
　　樂不可　如花之見折則萎然「楊」（Young） 
　　能與年長者爲友幸福也「英吉利諺」 
　　夫勤斯婦勤「荷蘭諺」 
　　戰勝患難榮莫大焉「英吉利諺」 
　　良馬亦有時而顚躓「拉丁諺」 
　　不義之財必焚其指「英吉利諺」 
　　老犬吠時當知警戒「德意志與荷蘭諺」 
　　無主之馬不可縱施鞭策「英吉利諺」 
　　欲富當審知　富之道「德意志諺」 
　　胸中之智識優於手中之金錢「辛格利斯」（CingaIes） 
科學常識 
[說電燈] [  伯遺]  
　　普通所用電燈係炭絲或　（Tnngsten）絲製成者居多皆藉電力之熱度而發光炭絲所製之燈泡需電力較多每枝燭光需三或四瓦德（Watt）之電力而　絲所製之燈泡祇需一瓦德之電力惟　絲易碎而所發之光如同日光故今　製之燈泡較炭製者更爲普通也更有一種　製之燈泡内裝滿　（淡）氣且將細長　捲成細小螺線使熱不易外散且裝　氣故　絲之熱度較高燈光因此更明故此種燈泡大者每枝燭光祗需十分之六或五瓦德耳 
　　炭絲或　絲在空氣中用電力燃燒亦能發光惟不數秒鐘則絲碎裂矣因此將炭絲或　絲裝入洩去空氣之玻璃泡内然歷時久泡内漸發黑色黑色燈泡所費電力較多雖能再用寗可抛去易一新者蓋所省之電費較購一新者反爲便宜试騐燈泡内空虚之法極易取一已壞之燈泡置在水中將玻璃泡之一端擊碎水即由小孔衝入泡内約佔泡之四分之三否則泡内有空氣水萬不能衝入 
　　燈泡所用電之福爾（VoIt俗稱磅）逾高則光逾明光逾明則泡逾不能久用設有一只二百二十福爾燈泡接在二百二十六福爾綫上則光可增多百分之十八然不久　絲卽碎矣如接在二百十福爾綫上雖可久用然光少去百分之二十四此電燈廠所送電之福爾無論燈數多少不可時高時低務與各户所用之電燈相同否則福爾太低則用戶燈光不足如太高雖燈光較平時爲明然用户之燈泡不久卽壞矣 
　　電力之價格恒以瓦德表計算之千倍瓦德小時爲一單位故用户亦可預算電燈費之多少如所用之電燈係四十瓦德此即指每小時需電力四十瓦德設有一户用如此之燈四只每天平均照五小時則四只每天共費電力（40×4×5=800）八百瓦德如一月以三十天計算則每月需電力二萬四千瓦德即二十四千倍瓦德如一千倍瓦德小時依上海工部局電氣處以銀一分三釐計算則每月須付電燈費銀三兩一錢二分餘可類推（乙種酬） 
工業常識 
[紙紗布之漂染與整理] [  紡織份子]  
　　紙紗製出之布或純用紙紗或雜用紙紗德國數年以來業已推行盡善且費無限研究卽對於製成布後之漂染及其整理法亦愈求愈精以求悅目是以紙紗已名爲纎維紗（StapIeFibre）其由木漿（WoodPuIp）製成極精緻之紗者且已引出種種改良之法此紗乃由纎維所産出故其染法及他種化學上性質與棉質大致相同 
　　製紗之法先用化學方法使成極細之絲撚之成線捲之成朿然後截斷成一寸半至二寸之長用此法各細紗復行分開乃依法紡之全由此紗紡成或雜以别種均可布之純由紙紗製成者灦時不可牽長太甚因此種物質在灦中抵抗牽力不大容易破裂也此缺點倘能於未紡之先雜以棉毛同紡則可避免雜紡之布其洗濯之善幾與半毛棉合織之布同至於純粹紙紗布可用脫氏濃度表二度之次錏鹽酸（SodiumHypoobIorite）漂之歷半點鐘然後通於脫氏表一度半之硫酸中約一分鐘卽取出若雜以羊毛或别種動物毛紡成者則須漂以1%之過硼酸鈉（SodiumPerbomte）在華氏表一百二十度經八小時至十小時之久乃再過以蟻酸（FornnicAoid）紙紗布之整理法可照棉毛交織物之常法整理之但當未染之先須决定此物質是否爲純粹紙紗製成抑雜以羊毛製成然兹事亦不難辨别可將該布用5%NaphthgIamineBIaokE·E·E·加入百分之四硫酸所成之溶液染之内中之毛質染成深黑而紙質則爲淡灰色也（乙種酬） 
識字捷法 
[應用字] [  濟滄]  
　　休息止也从人依木又假也又美善也慶也又赦宥也又休休有容貌 
 
