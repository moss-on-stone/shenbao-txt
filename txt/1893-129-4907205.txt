# 1893 - 129 - 4907205

 

Page 1

 
 
[預定六科準繩書票出售] [  圖書集成局啓]  
　　前明王肯堂先生以名進士精軒歧之學探幽索隱矹矹窮年所箸有六科凖繩一書多至一百二十卷可謂集醫學之大成矣兹由公記倩本局印行字取夫新紙從其白校讎裝釘一律精詳俾杏林橘井中人奉爲模楷預定者每部洋銀四元五角購票時先收兩元俟本年六月出書再找兩元五角取書一部諸君子有欲窺醫林秘帙者请移玉惠臨申報舘帳房可也如于成書後始來購取價值當再釐定特此布陳惟冀雅鑒　 
[記海門近日形勢物産民風俗尚]  
　　有游海門返者述其所見謂其形勢變遷習尚轉移風土民情亦復與昔不同今欲治之者非益以沙田不足以爲富併以雄鎭不足以爲庶必如是庶乎其易辦也余按海門亦名師山山在今廳署後其大僅培　與土阜等耳師山書院卽以此而得名其全境東西袤一百五六十里南北廣四五十里爲港三十有五爲鎭六十有七近來東南一隅數港業經淤塞舟楫不通蓋因彼處海潮往來漲有新沙故港道因之　阻故月和川洪天興等港商賈之占利涉者不能直逹内地貨物轉輸稍爲减色所漲新沙多爲崇明紳富所佔奪東境近又新起一沙計地不下萬畝崇之居户亦欲割而有之越海與海門人訟案牘山積官不能斷鎭之大者自茅家鎭外以宋季三陽聚星爲巨擘全境所産以花布爲大宗每歲東西兩區所出花布之捐不下十餘萬金機杼之聲比户相聞田連阡陌農家鱗次而櫛比而豆麥之捐反不及焉據父老所傳述咸同以前東西兩區花布之捐每區可得十七八萬金其盛可知而今則衰矣所以然者港道淤淺無論艨艟巨艦難以行駛卽小僅如舠亦必俟潮汐漲盛之時方能操楫捉篙由漸入内其爲艱阻可知以是懋遷無術轉運難通商賈遂至裹足不前而獲利以微然而民間風俗今不如昔嗜好日多風俗日偷譬若江河之日下片岕之毒靡人不嗜墮於阿芙蓉癖者反勝於前每年洋藥稅捐可得十萬金有奇此由時運使然非人力之所能强也所幸者内地民俗純良務稼穡勤耕耘出入作息多肆力於𤱶畝所築水渠整潔鞏固各處無棄壤無曠土低田種菽麥高地藝棉花郊陌之間青葱可愛農民無巨富亦無極貧所管業田有十萬餘步者已稱饒足之家境中之田論步不論畝大約百步謂之一畝每畝歲納漕糧不過十有二文其取之寡也如此田基極爲寛廣故耕作之倫皆能自安於室優游畢歲不至爲催科所迫也惟所征糧額無多故所取學額亦少文學之額不過八名武學之額不過四名考童之應試者不下五六百人濟濟盈廷爭思自奮甚有高材生而致遭擯棄者不無觖望焉境中河道不修水利不講久雨則溝渠皆溢泛濫爲災至成澤國幸衆人能未雨而綢繆習於勤苦疏鑿之功歲時不廢惟僅免目前不圖久遠斯所以未能臻於久安長治也至於鄕曲鄙民風俗相沿有極可怪異者人死以入土爲安而彼處視破棺遷尸爲常事多以死者棺槨爲生者製造器皿貧家之女不能備粧則謂父死時棺木甚佳曷不取之以改作忍心害理一至於此男子十餘歲未婚而夭必求他家新喪之女年相若者結爲冥婚取男女之棺合葬一　凡若此者不一而足雖經歴任地方官嚴申禁令而澆風終不能絕也若夫士林之中始則趨向猶端當其爲童子軍時專心專志致功於帖括故其時藝頗有可觀逮乎一衿旣得列於紳董往往干預公事武斷鄕曲交結官長奔走訟庭無論何事須由紳董先訊曲直差役不敢與較惟命是聽至紳董不能判斷始許禀官民情旣喜健訟誣告遂多往往毆撃小傷早經痊愈至三四年後因病身亡亦以毆傷致死控案其譸張爲幻可見一斑考海門向本縣治自沙地坍陷海中不可居人遂割通州崇明之地爲海門撫民廳設同知一照磨一廣文一而直隸於常鎭通海道惟當時海門廳原籍之人群萃處於靜海鄕士子讀書應試另有學額十名附於通州學内遂與海門廳分境自立不願歸併說者謂欲使海門疆圉恢廓富民生裕人才則莫如跨有新漲沙田歸併舊分靜海則可屹然成一大鎭而爲海口之門户得資控扼焉然而彼疆此界自有定制善爲政者不在乎袤廣幅員而在乎安輯民人誠使能實心以行實政除莠安良興利革弊去澆風而湔惡俗滌舊染而布新型民自能懷德畏威喁喁向化夫豈繋乎地方之大小也哉昔孔子之適衛也庶必加之以富富必加之以教然則善爲治者亦必先之以教而已矣 
[英電譯登]  
　　華三月二十六日英國電信云法員在阿非利加洲庚比亞寺方將英國所建國旗拉下云 
[北通鯉信]  
　　州役王國樑之子砍傷車夫一案審明定罪發配定州某日已身具五刑由通州起解矣○北門外東西浮橋爲東三省驛遞公文及商賈往來之要道橋頭田永福有照料之責前因悮公斥革兹復出示召充○南門外趙姓娶妻竇氏頗稱賢淑共夫不務正業姑又潑悍異常以致鞭鳳笞鸞習爲常事自恨命如紙薄乘隙雉經其母聞信之餘約同親族鄰右諸人飛奔而至將趙姓陳設雜物掃蕩無遺隨卽報官請騐不知官將何以讞之○西門櫓樓年外未修磚木凋零多有被人竊去者倭恊戎訪知大怒將城汛武弁斥責再三並欲據情禀叅後經營官懇切求情始邀寛免○有瑞士國男女教士四十餘人由天津至通散往張家口山西等處宣傳基督教男者衣履俱仿華式女則扮作廣東人惟華英言語俱未能通與人接談殊多隔閡云○三月十六日順天府府丞在京都學憲衙門考試大興宛平二縣文童旣而吳直刺接奉來文内開四月初八日按試通州遂先期備辦一切至順天學憲李芍農宗師則定於三月十九日由遵化按臨永平府云○邇來牛痘盛行藥王廟九聖廟無量寺觀音庵久誠齋均設局施種洵保赤之要務也○客商由天津販貨至通州例須持單赴坐糧廳投騐以便稽查邇來多有隱匿不報者廳憲以整頓稅務爲念除出示曉諭外並派差巡緝違者重懲 
[北通漕務] 　　 
　　江蘇海運津局於三月十一日開兌浙江海運津局於十二日開兌約二十前後總可到壩矣○倉憲續調海運委員計縣丞振海教諭李廷馥劉召式孫德華盧煜王元一李恩瑞郭爲霖宋望儒訓導楊家璧耿光廸解楨元王恩綬傳澂源孟桂庭彭柱吳夢齡孫植甄永齡象銘朱伯恒孫維均惲學基劉樹森王蓮芳紀蘭畛蔡壽彭○三月十六日倉帥同坐糧廳在北門外口袋廠騐收官袋布發交正副經紀承領限十日内一律縫成○新簡户部坐糧廳葛司馬寳華原係户部正郎軍機處行走今得恭膺斯缺擇吉本月二十一日蒞通接印○江浙海運總辦已由天津起行約日間總可戾止江蘇糧道景月汀觀察亦有按臨通局之信行見漕米連檣北上定增一番熱閙情形也 
[天津雜志]  
　　美國派駐天津領事畢君德格於去年兼充鐵路公司會辦邇來忽動蓴鱸之思於上月辭職而歸衆商民公製萬民衣傘贈之不知果係感恩圖報耶抑仍官樣文章也○東門外天后宫向例神誕前必　神賽會彼中人咸以皇會稱之夫人所歸往謂之皇惟我中國端拱廟堂者可以當之而無愧乃以土木偶像而亦竊取其稱僭 
 
 

Page 2

 
 
妄無知獨不顧煌煌憲典乎兵燹後廿餘年惟舉行一次今會首於本月十六日舁天后像至城西皇姑庵十八日迎歸本廟二十廿二兩日復舁之出游先期開列路由俾人皆知悉至十六日天忽隂雨泥濘載途遂改遲至廿二廿四兩日行會當訪事人修函之日雖於會景未窺全璧然秋歌高蹻之類早已練習多時大約美善畢臻較往年有上下牀之别云○流寓天津之西國官商多嫺罄控之技春秋佳日例得賽馬以角輸贏今届擇於三月廿六廿七廿八三日舉行騄駬驊騮騰驤超躍賽者固興高采烈觀者亦色舞眉飛誠一年勝事也○月令仲春之月雷乃發聲今年二月郡中並未聞雷至三月十九夜半時始雨聲風聲攪人清夢俄而巨霆怒發震耳欲聾少焉雨歇雲開海波漭漾中又推上一輪明月矣此爲春季聞雷之始故誌之○駐津德國領事司君艮德受室後携其新夫人至七十二沽間有見者謂婉麗媌娥綺年玉貌隨帶西國男女僕各一人云○俄國領事官請假言旋俄廷另簡覺君來福補充是缺於三月十二日履新○朝鮮新任駐津正理事李君冕相副理事徐君相喬於月内到津博帶峨冠寛袍大袖連日向中西各官衙投刺人咸謂漢家制度不圖復見於今兹云 
[使星過鎭]  
　　新簡出使美日秘大臣楊子通星使由京南下旣抵滬江卽於本月二十四日乘太古公司大通輪船泝江而上二十五日薄暮駛抵鎭江黄觀察積統制以下各官次第赴江干迎迓俄而先後登船遞呈名刺星使接見之定欵以茶點互叙寒暄直至八點鐘時始盡歡而别旣而觀察及王可莊太守預備筵度爲星使洗塵星使雅不欲作無謂之周旋卽於是晚展輪上駛標下水陸各營官弁在碼頭站隊升砲恭送如儀 
[浮梁客述]  
　　九江來信云今歲茶棧共開二十二家本月十三日起武寗通山頭帮茶陸續運到揀茶婦女日約萬人早出晚歸街衢擁塞德化縣羅明府奉道府憲面諭督同保甲委員及捕廳認眞彈壓以免滋生事端目下已成箱者約有數家聞業此者○本年晴雨調匀色香味較往年更勝云 
[裁减勇額]  
　　養兵所以衛國時值昇平又不得不稍加裁汰以節餉糈閩浙總譚制軍自蒞任後已將長門勇營裁撤二成爲數無多復委營務處鹽法道兼署糧道龍仁陔觀察於上月間詣長門各砲臺吊册點名禀明制軍酌量辦理現擬將長門射馬金牌獺石各砲臺勇丁全行撤散以電光砲臺勇丁兼供長門射馬兩砲臺之役以凱字後營勇丁兼供金牌獺石兩砲臺之役鼓山砲臺勇丁撤去四十餘名只留八名南岸扈嶼砲臺勇丁一律撤去惟留北岸砲臺勇丁數十名是役也約裁去勇目千名均准其領回存餉并加給恩餉一月以示體恤 
[儲憲過揚]  
　　江安糧道馬植軒儲憲由江寍北上於二十二日午刻駛抵揚州憲舟寄碇徐凝門外接官廳河干印委各員均至碼頭迎迓儲憲隨入城答拜並至運轅拜會江都轉茗話移時至晚都轉設席署中藉伸東道之誼簉坐者爲堤工總辦歐陽潤生觀察餚陳水陸美盡東南直至月落參横始各盡歡而散儲憲令篙工在城外小泊卽於翌晨解維 
[滇人閙教]  
　　安南東京來信言雲南省某處教堂近有被毁傷人情事後查悉肇事之華人均從遠地而來其始擁進教堂借端騷擾某教士起而斥逐卽被操刀以斫傷及十四處約閱數禮拜之久始能醫愈有西人名非亞路者亦受傷頗重擬於日間至香港延醫想是處地方官又費一番調處矣 
[舟行遇險]  
　　德國蝦門利亞帆船船主來信云本船行抵亞非利加洲南好望角船身忽然爆裂迨行經緯線南三十九度二十八分經線東八十五度四十九分復遇暴風裂痕日甚海水汩汩而入船中人協力戽水幾無虚日及抵緯線十二度二十分經線東一百零三度四十三分是時艙中水满無可挽回卽立意棄船逃命適遇那威國的禪馬輪船駛行相近遂率同大二副水手人等携帶船中所有火食盡上的禪馬船至三月初八日駛抵晏芝登岸隨卽換船啓行往加刺巴　是役也亦可謂備嘗艱險矣 
[逃犯縱火]  
　　濱角來信言各處罰苦工犯人於本月初旬齊赴本埠臬木廠工作某日祗餘一看管之人而各犯多至二十三名遂起意脫逃先將木廠縱火焚燒然後破門逃去附近營官聞信率同大隊四面兠截各犯去尚未遠兩足均有鎖扣無可用武是以當塲被官兵撃斃七人重傷尋斃者四人傷而未殊者七人擒獲後仍　獄中者四人内一人於入獄後自刎畢命是役也火勢甚烈當追捕逃犯之際官差無暇灌救致木廠全數被燬並延及洗衣廠成衣廠各一　 
[貞妓]  
　　香港太平山水坑口某娼院有女校書名細九者北里中之翹楚也年甫及笄流落風塵殊非素願與梁某盟深嚙臂屢思金贖蛾眉而凛庭訓之嚴不敢歸而請命星霜幾易依然有願莫償締好年餘卽喜兆珠胎誕生一子纔過讓梨年紀已崢嶸頭角表表不凡去歲梁適丁外艱迨本年仲春一病不起在風月中人皆謂細九情絲已斷諒難堅守初心遂有謀爲脫籍而以金屋贮之者詎意蓮出汙泥仍舊清標不染有某客欲以重利餌鴇婦求遂雙棲之願細九矢志不易嘗語人云生不得爲梁家人死亦當爲梁家鬼祇以孩提在抱不忍恝然於懷故未卽見吾志耳梁之故交獲聞其事莫不激昻慷慨因聨合同志數人捐集洋蚨五百翼商諸鴇婦使細九挈其子歸梁姓與大婦同居俾遂其烈日秋霜之志鴇婦不得已惟所命細九遂於本月中旬偕其子到省歸梁門守孝以視覆水難收下堂求去者不啻三光之於九泉矣或謂梁某好行隂德自宜有此守節之婦並垂蔭於後嗣焉其事其人均堪不朽矣 
[粤東决犯]  
　　肇慶府屬四會縣有重犯一名押解到郡由縣研訊確實錄供詳府申道寄監高要縣獄禀请大憲定讞前數日接到釘封文遂立委高要縣魏明府由獄提出恭請王命捆赴法塲處决梟其首級解返犯事地方示衆 
[東客傳言]  
　　日本鐵甲船筑紫號於去年駛至上海保衛商民兹定於數日内開返東瀛另調他船駐滬○日本駐京欽差大鳥君圭介四年任满現已缷篆東回而新任渡邊子爵洪基尚未履新因以前任漢口理事官之橋口君直右衛門暫行庖代○横濱正金銀行於去年派員來滬暫寓法蘭西銀行學習上海贸易之道兹已賃屋英大馬路福利公司東首日内卽將開設分行矣○海參崴東語謂之浦潮新德郵船會社向有輪船往來以便中日商人裝運貨物去歲華人相約附裝俄國東海公司各輪舶郵船會社不免頓失利權遂將水脚滅輕以爲招徠之道從前由長崎裝去每墩收銀六圓者現祗收二圓云 
[虹口火警]  
　　本邑外虹口下海浦迤西王家宅北首爕昌自來火廠對河小屋绵延類皆貧民所棲止昨晨鐘鳴四下二刻朱鴻泰小京貨店不戒於火以致延燒美捕房值班人見之立卽鳴鐘告警旣而英法各處亦厥聲噌𠴈驚起救火會中人各驅水龍開取自來水噴救至鐘鳴六下祝融氏始盡興而回是役也共焚去平屋十一椽聞因賭潑翻火油燈致肇此禍云 
[不願涉訟]  
　　前日下午有一馬車駛至英租界望平街南首將某甲撞倒于途某號巡街捕見之拘住馬夫某乙並送甲至捕房甲言傷不甚重不欲涉訟公庭亦不願至醫院求療捕頭遂將乙開釋 
[訊案志略]  
　　本邑英租界河南路文章綢莊火焚後向元亨保險行索賠以致涉訟一葽情由屢經詳列昨午英刑司又升堂訊問文章律師威金生元亨律師哈華托各帶舌人到案九章綢莊執事人孫貽堂敦大錢莊邱子餘正祥錢莊夏子卿及文章夥張耀卿亦均齊集威律師 
 
 

Page 3

 
 
呈文章主人陸雨生在英公廨控元亨買辦應文榮之斷語刑司問邱等曰爾等知文章綢莊資本充足否生意若何爲何列告白於日報中現在所呈帳簿已齊否邱答稱職員莊上與文章往來銀六千餘兩素知其资本充足生理尚佳因他家皆將貨賤售故文章亦登告白跌價以廣招徠别無他故所呈之帳尚未齊全夏答稱職員莊上與文章往來銀六千餘兩素所深信孫答稱九章與文章同業張答稱去年十二月二十一日之夜文章被焚時不在滬上至二十三日始回主人陸雨生因元亨行不肯照賠曾偕赴英公廨控告訊至此已鐘鳴二下刑司乃退堂定於下禮拜一再訊 
[雙殉芙蓉]  
　　餘杭縣人黄阿金年二十三歲向在杭州充某米行牙儈失業後已家食有年矣去年四月由姑母盛黄氏挈之來滬暫住會香里姑夫盛子卿成衣鋪内雖一貧如洗偏喜作狎邪遊與姑蘇人張阿虎之妻李氏卽矮子阿金有私阿金年二十五齡長不满三尺黄則昻藏體態幾如長狄僑如在旁人視之皆以爲天壤相懸未免姻緣錯注矣顧兩情膠漆偏能式好無尤遂相約賃居法租界菜巿街寍春里中第八號陳大阿姐家雙宿雙飛儼同伉儷二月某日向盛黄氏曰姪兒不肖坐食多時兹已在南巿某煤炭行覔得一枝之借當携臥具而往姑母其許之乎氏係女流不知其計勉之曰汝此去好自爲之毋再窮途落魄也旣而見黄一去不返至南巿向各煤炭店訪尋則並無摇摇擺擺若垂柳在晚風前者大爲驚疑隨卽明查暗訪前日盛行至菜巿街瞥見黄入寍春里阿金家因卽尾隨其後黄一回顧不覺大驚急跪告一切哀求向姑母隱瞒盛諾之至晚黄與阿金密商同服紫霞膏倚枕而臥昨晨房門不啓大阿姐疑之疉向高呼寂無應者遂破扉而入視之二人皆衣服斬新口流白沫撫之已氣絕遂至盛黄氏處誑稱黄欲移居故來相告盛黄氏夫婦不知是計奔至其家甫入門見黄與阿金屍體已僵遂於聲大哭少頃阿金之夫阿虎及其母某氏聞信而至爭吵不休旋經親族出爲調停各將屍骸成殮爲之誦盧照鄰詩曰得成比目無辭死願作鴛鴦不羡仙覺其事雖不正其情亦可憐已 
[滬濱瑣語]  
　　前晚三鼓時保甲中局汪二尹督同地甲局勇往來梭巡行至東唐家弄口見栅夫尚未鎖栅二秀傳栅夫某甲甲斥至再著卽下鎖甲出言挺撞二尹大怒喝令笞責一百板帶回斥革甲伏地苦求始免深究○王家碼頭某花行常失物件行中經事派夥察訪始知有口操外路音之老王等三人串竊匿迹王家碼頭天成客棧當卽告知經事人帶夥數人風馳而去將老王等拘獲轉交汛捕阿生看管前日老王等乘人不備遂如驚隼之脫韝遨翔雲路非弋人所得而纂或謂係阿生得賄將老王等縱去未知然否 
[批諭照錄]  
　　昨日關道憲聶觀察發出批示一道懸掛頭門抄錄於左民婦鄧居氏禀批前禀甫經批發兹又具禀前情仰上海縣迅卽遵照前批辦理具報違式特飭○上海縣黄大令於昨日午後發出憲諭一張錄後正堂示仰後開事件依期伺候計開一件據黄鑑與孫世馥互控及韓根生呈請補給執照一案本縣定於三月三十日午堂併案集訊所有全案人證届期齊集毋得臨審不到切切特諭 
[濬河紀事]  
　　本邑城廂内外河道經上海縣黄愛棠大令與忠信營統領楊軍門砲隊營統領蕭軍門保甲總巡張司馬帮辦周明府及各堂董等商議開濬業已興工昨日普育堂紳董朱君吟香曹君紀雲柬請大令等於明日蒞堂會議濬河事宜○昨日大令又出六言告示一道交與各地甲黏貼通衢並令該地甲等掮牌鳴鑼在侯家浜黑橋浜和尚浜肇家浜康家弄浜西倉橋浜運糧河浜喬家浜花草浜等處挨户曉諭其示曰照得該處河道業奉派勇開挑河身現已築壩車戽何等辛勞勇丁在工興作畚鍤從事終朝爲爾居民利益毋得稍事阻撓無論垃圾穢水一慨不准擅抛倘敢有意故犯定提枷責不饒 
[思子臺高]  
　　昨日俗傳爲城隍夫人誕辰自晨至午入廟進香者塡衢塞巷小本贸易之輩無不獲利三倍左近一帶店鋪均各懸燈結彩满目輝煌上午九點鐘時有西南鄕某婦携七齡幼孩入廟游玩行至頭門口孩忽在人叢中擠失婦四處尋視杳無蹤影不得已向老北門内親戚家哭訴懇請代爲緝訪不知能珠還合浦否 
[吞烟請騐]  
　　滬南陸家　有秦晉生者抱伯道之憂祗有一女遂贅顧桂榮爲婿方謂奉養有人可娱晚景不料顧不思習上喜與下流爲伍尤喜賭博常將家中物件變賣以博孤注秦屢戒不悛遂以白眼相待前日秦出外收得洋銀三十元携以回家適爲頋所見不覺怦然心動乘隙竊取至虹口老檯賭博固满望背城一戰恢復舊業無如五木無靈一刹那間所帶之資已盡入他人之手顧至此不覺垂頭喪氣有死之心無生之氣遂購紫霞膏和酒飲之延至夜半毒發斃命秦卽遣人告其家屬以便棺殮賭之害人烈矣哉旋聞屍母顧奚氏屍叔顧琪仁屍兄顧德川於昨日奔往秦家一味胡閙卽於午後協同廿七鋪地甲投上海縣報稱兒子桂榮被秦威逼身死不明求請檢騐值日差據情禀明黄大令飭候核示 
[失物可疑]  
　　有阿春者與某姓同居小南門外南倉街前晚閉户寢至雞鳴報曉沈見箱篋俱開檢點衣服首飾早已不翼而飛而門户則依然扃閉令人索解不得計失物約值洋三十餘元立時開單投廿七鋪巡防局報失邱二尹允爲查緝未知卽能破獲否 
[縣案彚錄]  
　　韓萬氏偕胞弟萬雲冉作抱在英公堂具控陸子文圖吞洋銀當經蔡太守訊供未結備函送縣已紀前報前晚黄大令請帮審委員葉司馬研訊韓萬氏遞禀訴稱係四川人今年四十八歲丈夫業已逝世遺下一子年尚幼穉翁與丈夫在日曾在某省候補此次於上月中旬由蘇抵滬暫住英界寳善街天寳棧有洋銀十三元欲往杭州贖取所質衣服以便回里棧主陸子文言伊有友人赴杭可以順道代贖我信之將洋如數給與閱數日向陸索取陸言語游移情同誑騙與之理論陸卽行兇致被毆失紋银三十六兩四錢四分不得已將房金算清遷往東平棧居住此銀係蘇省某縣令賞給今被吞没嶬命難全故投公堂控告轉送案下叩求訊究萬雲再訴稱此次與姊同至滬上故令抱呈陸子文供係川沙廳人在寳善街開設天寳棧二月中韓萬氏姊弟二人入棧棲止言明每日房飯資三百六十文本月中遷往他處約住二十餘日計錢十千左右向伊索償伊將洋十三元央小的贖衣小的遂先收四元尚有餘欠復向收取伊竟蠻横爭扭經人勸散並不見有紋銀墜地司馬以韓萬氏母子二人伶仃孤苦飄泊他鄕殊堪憐憫陸子文不應與之爭扭今姑不予深究著陸將銀三十六兩四錢四分洋十三元一併賠償限三日繳案轉給該氏具領又令陸給船票二張俾該氏回里陸唯唯遵諭司馬著交的保○姚鴻卽姚洪伯控孫亭軾不付墊欵銀兩一案由英公堂送縣訊供葉司馬令孫共歸原告銀四百兩人交的實人具保已列前報前晚司馬訊案時據原差禀奉諭爲孫覔保找尋數日並無可靠之人爲此來案具禀司馬謂孫亭軾旣無保人著收所候示 
[英界公堂瑣案]  
　　娼婦沈巧寳積欠男女龜傭債欵由其母沈張氏邀同流氓連錦堂等强行折還經包探查拿解案蔡太守科連以枷號管押巧寳則諭令赶緊擇良婚配不許爲娼以上情由已登前報昨日包探何瑞福顧阿六同禀稱小的等查得巧寳改爲王愛卿仍在百花里某龜子處賣娼是以傳送案下巧寳花容慘淡浦伏案前供稱小婦人原籍蘇州急切不能從良且逋負洋銀五百餘元無從彌補無奈何某龜娼院依舊作皮肉生涯太守飭發官媒收管俟過堂覆訊發落○包探顧阿六禀稱積竊徐子卿經小的緝獲詰知近又行竊葉錦記等家衣飾或山後門掩入或從披屋登樓是以吊贓送案葉及林榮記袁炳載士仁桂各失主投案領贓恒豐滋大等當鋪夥均檢呈質票請追當本洋銀五十三 
 
 

Page 4

 
 
元徐供稱小的係杭州人連次犯竊死有餘辜叩求施恩終身感戴顧探又將徐前犯各案由開單呈電蔡太守判令發捕房管押一年期满笞責二百板遞解回籍並著各失主酌償一半當本始准領贓○一百四十九二百七十三兩號華捕同禀稱昨夜小的等見劉阿狗等設攤石路兆責里口擲骰賭錢向之拘拿尚敢恣肆是以連賭具送案請懲劉及周阿四浦阿二魏松林王阿松同供稱小的等以後不敢犯賭矣尚求寛恕一遭蔡太守判各枷號兩禮拜發頭門示衆賭具存候毁去○王錦生訴稱小的與袁阿生在森大馬車行供執鞭之役袁暫臥小的牀上旣而悮穿小的之襪與論遭毆由捕拘案袁供稱小的與王同事並未悮穿伊襪如今只求施恩蔡太守判令將袁管押五日期满交人保釋　　 
[華官獨判]  
　　昨日法公堂訊案之期因代理法總領事微君席葉乘公司輪船回國繙譯官魯君鼐安登舟送别所有應訊各案皆歸葛蕃甫同轉獨自判斷 
[法界公堂瑣案]  
　　興聖街小弄内烟鴇蔣楊氏訴稱本月初十日下午狎客王阿仁誘某烟娼至閔行鎭藏匿不還前日遇王於途向之索取一味胡言理論再三始稱娼已遁逃願償身價洋銀四十元小婦人不依是以扭案請究王供稱是日鴇婦囑小的携妓至某輪船向某狎客索取夜度資隨去隨回以後如何逃避小的不得而知葛同轉謂爾旣未誘匿如何願償鴇婦洋銀四十元王仍執定前詞同轉謂鴇曰據王供出爾倩伊帶娼往索嫖資究竟有此事否當時如何被誘有人目見否答稱家中人俱知其誘拐請大老爺查訪可也同轉謂爾稱娼在閔行可前往探明禀覆諭畢飭將王還押○包探王榮培禀稱日前原任福建潘臺潘大人出殯行經鄭家木橋有某姓小孩𥩟立閒觀被蔣小保捋去臂釧一枚其父知之將蔣拘獲釧已不知去向今特將蔣解案請追蔣供稱小的暫住義隆客棧小本營生前日在此處觀潘大人出殯悮被人拘旣在身畔窮搜又將衣衫褫去小的實未竊物籲請施恩葛同轉以原告未到著押候傳義隆棧主訊核○鈞和兵輪船管帶孫某飭家丁陳阿二扭柁工金順林至案禀稱家主令金駛鈞和輪船往某處行經淡口金悮將小船碰碎仍不留心駕駛又碰撞萃利輪船以致擱於淺處及駛回上海復在陸家嘴擱淺家主不得已將碰壞之船估價賠償前日略加訓斥諭以嗣後須隨處小心金竟敢出言不遜是以令小的扭案請究金供稱小的偶不經心以致肇禍不敢向管帶挺撞只乞施恩葛同轉判令管押捕房兩禮拜期满掌頰八十下○三十六號華捕禀稱前日小的巡至老北門外護城河畔見鹽販金寳發等數人在彼口角向之喝阻金等竟將小的曳過吊橋意圖毆撃幸經店鋪中人奪回今特拘金解案金供稱是日小的行至此處不隄防悮踏行人之足其人卽將小的扭住言欲往某茶肆評理小的呼巡捕到來理勸不敢行兇葛同轉判令枷號半月期满掌頰八十下○某某兩包探同禀稱竊賊王海全撬壞鼎豐昌花衣行棧房之壁蛇行而入竊取衣服及鞋今由小的等查獲人贓連質票解送案下鼎豐昌夥袁仁吉開列失單投案聲訴王供稱小的得贓之後將衣服水烟袋質在西門及老北門等處押鋪中包探又禀稱日來公館馬路迤西昇和里居人有四家被竊其賊皆穴墻而入請將王嚴究以便弔贓葛同轉問王曰爾住在何處昇和里四家失物是爾所窮否同黨共有若干人從實供明不妨寛宥王供稱小的在英租界犯案經蔡大老爺判令管押本月初八日始蒙開釋現住太豐棧四家所失之物實非小的行竊求大老爺筆下超生同轉判令押候弔贓核辦○金四官竊取某姓家棉被及錫茶壺各一經某包探拘獲弔贓送案金供稱小的在南巿老白渡太倉航船户王坤和處爲夥所携者皆自已之物安所見而指爲行竊葛同轉著押候傳王質訊○包探王榮培禀稱江山東家後樓屢次失物無從查緝昨日又失去女棉襖一件旋在廣訓豐小烟館查獲今將竊賊楊大寳連贓送究江訴稱去年十二月至今共被竊四次計錢二千文并衣三件昨晨小的見楊從廣訓豐後窗扒至披屋上將所晒之衣連竹竿竊去小的卽奔至廣訓豐索取廣訓豐主阻不許登樓因之投報捕房由王探將原贓弔獲楊舌本瀾翻滔滔清辯多方開導堅不承招葛同轉謂現已人贓並獲毋用抵賴著押候傳廣訓豐主到來核辦贓衣給失主具領○萬順醫園收租人陶裕卿訴稱如意里租户陳玉山積欠房租七閱月計洋銀二十元五角向之索取避入内室嗾使其子惡語傷人爲此入内扭陳送案請究陳齎呈洋銀四元三角供稱尚欠若干俟五月中歸付葛同轉限十日内一并付訖如違比追所呈洋銀先給陶具領○天泰水烟袋店主錢堯康向有餘剩巿屋一椽轉租與沈炳之開店旣而欲將店面放闊商令沈將店遷移沈不依以致互相訐控葛同轉諭令兩造出外理處此已詳列報章矣昨晨同轉飭傳錢沈至案謂錢日本委著爾將租帳對明曾對過否答稱帳未對過然實被欠三閱月租金沈檢呈帳簿二册同轉閱畢謂錢曰照沈帳祗欠爾一月租金爾何以架詞朦控錢堅執前詞沈供稱去年四月至今皆先付後住兹錢欲小的移去將屋另租與王雙成水烟袋店以致二月杪付彼房租伊不收受然小的如果遷去則所放之帳何處向收求大老爺俯察下情從公判斷同轉謂錢曰爾旣欲將屋收回可讓去兩月房租爲沈遷移之費如欲另租與王雙成則有干未便兩造均唯唯而退 
[叩謝鴻施]  
　　謹啓者敝堂荷蒙徐觀察雨之慨助造堂經費英洋一百元韋太守文圃慨助英洋五十元祗領之餘感恩曷旣溯敝堂自丁亥年創設屢蒙四方善士陸續助資俾得購地造堂以垂久遠無如工程浩大竭數載之綢繆勸募至今始得建造落成現已涓吉進伙惟經費尚屬未敷今蒙徐韋兩君慨解仁囊玉成善舉功非淺鮮福必無疆謹誌蕪詞恭頌蕃祉[  上海虹口元濟堂拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[直隸官報]  
　　三月十七日出使大臣楊辭行大名道吳東藥局總辦吕候補道伍前廣東高廉道陸候選道陳善言浙江補用府錢溯時江蘇補用縣李德埴威縣知縣張聨恩候補縣葉濬光津海關道盛補用道羅朝鮮使臣李冕相徐桐喬邊錫運均見候選知府汪啓禀辭十八日東藥局總辦張湖北候補道李謙江蘇候補道吳承潞候補道李興銳徐建寅補候府李蔭梧王錫恩浙江補用道錢溯時内閣中書陸繼昌陸樹藩三河縣知縣賴永恭候補縣成肇麐李映庚盛軍統衛均見 
[粤東官報]  
　　三月初七日學憲徐拜會辭行越華掌教葉到請安謝步補用縣劉盛芳禀見謝由廠回呈手摺准補羅定州楊禀見缷英德縣周禀到缷事回越華監院羅崇齡許炳耀俱禀呈題目粤秀監院陳宗侃潘銘勳俱禀知初八日啓館儘先都司蘇廷光禀辭达左江鎭往梧州大鵬協左營把總梁廷錦禀辭回肇慶撫憲往閱貢院廣州府張交缷廣州府李俱謝步繳帖惠來縣温謝委呈履歴試用縣陳超元禀見銷假呈履歴試用縣王其恒禀謝留辦候補縣胡鑑禀見謝委解京餉候補通判尚昌錡禀見先用縣劉永椿禀知在南海縣閱卷准補龍門縣沈請假二天交缷英德縣周禀到准補瓊山縣縣丞郭禀見謝委呈履歴准補儋州營守備周鎭邦解瓊州軍餉禀辭初八日督憲往粤秀書院啓館隨往拜會學憲徐送行拜會前湖南永安鎭韓晋昌學憲徐差人謝步督糧道韓續假二天署虎門廳程禀知本日接中試用縣王其恒禀謝韶辦由廠回委署惠來縣温禀見謝委呈履歴試用縣承勳禀見謝委積案局差進局試用縣蔣澤禀銷騐番禺監覊故犯差委用縣張向辰禀請感冒假候補府張禀見署虎門廳王禀知本日交缷補用縣左新前服闋禀到試用縣裴克寛續假二天越華監院羅崇齡許炳耀俱禀請補課題目菊坡監院陶敦復董事陳宗頴俱禀知本日啓館試用從九品張先逹李光藻俱禀到補用鹽大使曾庸熈銷假批騐廳陳續假三天補用縣丞周運春禀知服闋回省候補縣丞善昌由潮州回省禀到試用從九品陳錦慈禀知委秋審供事潮州鎭中軍遊撃方禀見辭行委署惠來營守備賴兆恩禀見謝委呈履歴辭行赴任委補通濟橋汛外委張統禀謝飭回本任 
[蘇省官報]  
　　十七日知縣王銘吉鎭江下游釐局期满回省並銷徒陽河工差分發江蘇試用巡檢林之豫安徽人由京騐看到省署金壇典史姚祖詒交缷回並謝調署震澤司巡檢事藩轅牌示照得荆溪縣訓導楊世盛回籍修墓遺缺查有奉賢縣人遇缺先用訓導程龢堪以補委十八日截取試用知縣沈祖燕浙江人禀到十九日知府楊靖奉調牙釐局帮辦提調二十日到差並交缷水利局文案縣丞管鈞銷昭文保甲差主涶高讞堂銷崑新查騐孤貧口糧差巡檢王登瀛由京起服領照回省姚紫宇禀知分松江差委代理蘇總捕同知魏彦於二十日寅時接篆二十日知府袁恭宏專丁來省禀知奉山東賑捐局奬叙三品銜潘兆芬禀知奉調水利局文案卽到差並銷牙釐局帮辦提調差蘇總捕同知惠禀知交缷代理蘇總捕同知魏禀知本日接印任事吳受頣禀知奉委江隂釐局差陳存志銷江北緝捕差委署南匯縣典史俞侃銷昭文塘工差並辭赴任 
 
 
 

Page 10

 
 
   
 
 

Page 11

 
 
[光緖十和年三月二十日京報全錄]  
　　宫門抄○諭旨一道錄前○署閩藩張奏恭報接篆日期摺○署閩臬陳奏恭報接篆日期摺○鄂撫譚奏甄别庸劣不職各員請旨卽行革職摺○又奏調署知縣片○又奏調署州縣片○閩督譚奏調署知縣片○直督李奏甄别道員片○東撫福奏調署州縣片○又奏彚案請奬堵口合龍出力文武員弁摺○川督劉奏川東重慶關第一百二十九結期满徵收洋稅土稅數目摺○三月二十日禮部宗人府欽天監廂藍旗值日無引見○掌儀司奏二十三日奉先殿親行禮節○内務府奏派致祭昭顯廟派出慶麟禮部奏派恭送主敬皇貴妃等位金棺派出景善長麟○志顔請假十日○連印續假五日○吏部呈進夏季搢紳○召見軍機崑岡立山皇上明日辦事後至畫舫齋看侍衛箭畢還宫○○署福建布政使按察使世襲三等子奴才張國正跪奏爲恭報奴才署理藩篆日期叩謝天恩仰祈聖鑒事竊奴才於本年二月二十五日接奉閩浙督臣譚鍾麟檄行福建布政使潘駿文因病出缺所遺藩司篆務奏委奴才署理等因當於是月二十八日據布政司經歴董榮綸將印信文卷等件齎送前來恭設香案望闕叩頭謝恩祗領任事卽於次日交缷臬篆伏念奴才一介庸愚才疎識淺由福建督糧道升授江蘇按察使蒙恩調補閩臬疉綰刑章愧涓埃之未報三權藩篆惟隕越之時虞兹復署任有宜倍深悚惕潘司爲全省表率舉凡察吏安民理財籌餉諸大端胥關緊要奴才惟有殫竭愚誠隨時禀承督臣實心經理不敢以暫時署理稍涉因循以冀仰答高厚鴻慈於萬一所有奴才署理藩篆日期及感激下忱理合恭摺叩謝天恩伏乞皇上聖鑒謹奏奉硃批知道了欽此○○布政使銜署福建按察使糧儲道臣陳鳴志跪奏爲恭報微臣接署臬篆日期叩謝天恩仰祈聖鑒事竊臣於二月二十五日奉閩浙總督臣譚鍾麟飭知按察使張國正委署藩司所遺臬篆奏委臣署理等因當卽交缷道篆於二十九日准臬司張國正將印信文卷等件移交前來臣恭設香案望闕叩頭祗領任事伏念臣楚南下士才識庸愚自咸豐四年投筆從戎經前湖南撫臣駱秉章委辦營務統兵進剿廣西江皖等省逆匪嗣調赴直隸防守黄河光緖十年八月隨前大學士臣左宗棠統領恪靖諸軍援閩臺防戒嚴接署臺灣道篆旋蒙恩簡授福建糧儲道未報涓埃正深兢惕復權臬事倍切悚惶查臬司爲刑名總匯舉凡詰奸除暴察吏安民均關緊要如臣檮昧深懼勿勝惟有振刷精神益矢勤愼隨時禀承督臣實心經理不敢以暫時署篆稍涉因循以期仰答高厚鴻慈於萬一所有微臣接篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○頭品頂戴湖北巡撫臣譚繼洵跪奏爲甄别庸劣不職各員請旨卽行革職恭摺仰祈聖鑒事竊維察吏安民本爲撫臣專責凡僚吏之不肖者果有灼見眞知自應嚴加甄别據實劾叅以免貽害民生臣於所屬實任候補人員留心考察查得花翎留省補用知府本任廣濟縣知縣彭廣心居心巧詐遇事欺蒙同知銜候補班儘先補用知縣前署襄陽縣知縣茹朝政嗜酒任性昏謬妄爲藍翎留省候補班前先補用直隸州知州前署武昌縣知縣鍾期濬性暴政酷物議沸騰以上三員均係庸劣不職未便瞻徇姑容相應請旨一併革職以端殒治而警官邪此外如有劣跡昭著不堪造就之員容臣隨時甄别專摺嚴叅以仰副朝廷整飭官常之至意所有甄别庸劣不職各員緣由理合恭摺具陳伏乞皇上聖鑒訓示謹奏奉硃批另有旨欽此○○譚繼洵片再監利縣知縣蕭雲現經調署枝江縣事所遺監利縣知縣印務卽以枝江縣知縣陳富文調署據布政使王之春按察使陳寳箴便詳前來除檄飭遵照外謹會同督臣張之洞附片具陳伏乞聖鑒謹奏奉硃批吏部知道欽此○○譚繼洵片再署歸州事本任鶴峯州知州丁國楨現經調署襄陽縣知縣所遺歸州印務卽以襄陽縣知縣梅冠林調署據布政使王之春按察使陳寳箴會詳請奏前來除檄飭遵照外謹會同督臣張之洞附片具陳伏乞聖鑒謹奏奉硃批吏部知道欽此○○譚鍾麟片再福建長汀縣地處衝繁民刁俗敝查有福鼎縣知縣丁芳幹練精明能任勞怨堪以調署所遺福鼎縣員缺醒有長汀縣知縣方朝榘勤政愛民廉潔自好堪以互相調署又同安縣山海交錯民風强悍查有寗德縣知縣宼宗華才堪肆應不畏彊禦堪以調署所遺寗德縣員缺並查有同安縣知縣李澤春樸實勤能孜孜求治堪以互相調署一轉移間人地各得其宜據藩臬兩司會詳前來除咨部外謹附片具陳伏乞聖鑒謹奏奉硃批吏部知道欽此○○李鴻章片再道府州縣無論候補試用人員應自到省之日起予限一年詳加察看出具切實考語奏明補用兹查有三品銜遇缺題奏道承霖到省一年期满例應甄别據該員禀請核辦前來臣查承霖樸實耐勞精通西法堪勝繁缺之任俟有應補缺出照例序補除咨吏部外理合附片具陳伏乞聖鑒謹奏奉硃批吏部知道欽此○○福潤片再署理陽信縣知縣韓釗飭赴惠民縣本任所遺陽信縣篆務查本任汶上縣知縣吳汝繩堪以調署蘭山縣知縣宫本昻調省遺缺查膠州知州許頌鼎堪以調署所遺膠州篆務查歴城縣知縣宋森蔭堪以調署遞遺歴城縣篆務查本任博山縣知縣錢鑅堪以調署聊城縣知縣李保祥調省遺缺查鄰縣知縣凌芬堪以調署遞遺邱縣篆務查鄒縣知縣吳若灝堪以調署署滋陽縣知縣謝承寛調省遺缺醒本任利津縣知縣朱慶元堪以調署各該員任内均無三叅限满已起四叅命盜案件及錢糧未完有關降調展限處分據藩臬兩司會詳前來除批飭檄遵外謹附片陳明伏乞聖鑒謹奏奉硃批吏部知道欽此○○尚書銜山東巡撫奴才福潤跪奏爲彚案請奬堵口合龍出力文武員弁繕具清單懇恩照擬給奬以昭激勸恭摺仰祈聖鑒事竊奴才上年堵築章邱縣胡家岸濟陽縣灰壩桑家渡及惠民縣白茅墳等處漫口於恭報合龍摺内擇尤請奬並聲明其餘出力員弁容另開單請奬欽奉諭旨允准仰見朝廷軫念要工微勞必錄欽感莫名伏查東省岸窄河高一經漫决卽成建瓴之勢上年秋汛異漲數日之間漫口至四五處幾至無從措手雖久辦工程者莫不目動神駭怵於大功之難成又值庫帑支絀不敢請撥部欵上煩宸厪辦理頗形竭蹶奴才以事關民生利害深恐冬令不能堵合致誤春耕嚴督各總辦銳意經營事事核實在工各員弁亦皆知力顧大局履危蹈險奮迅圖功除利津張家屋口門旬日之内卽行堵合外其胡家岸濟陽灰壩桑家渡三處於九十月先後竣事迨至白茅墳動工已届冬令當風雪嚴寒之際猶復鑿冰進築晝夜兼營俾要工一律全完河流順軌洵屬著有微勞自應酌予奬叙以資鼓勵據各總辦核明彚詳請奬前來查此次堵合口門四處工鉅事煩需用人數甚衆均經隨時咨部有案經奴才嚴加核减將在工未久及出力稍次人員一概删除謹擇其尤爲出力員弁分繕清單恭呈御鑒仰懇天恩俯准照擬給奬以昭激勸除將各員弁履歴造册送部並武職千總以下彚咨兵部核奬外謹繕摺具陳伏乞皇上聖鑒訓示謹奏奉硃批該部議奏單二件片一件併發欽此○○頭品頂戴四川總督臣劉秉璋跪奏爲川東重慶關第一百二十九結期满徵收洋稅土稅開呈清單恭摺具奏仰祈聖鑒事竊據川東道監督重慶關稅務黎庶昌詳准宜昌關抄件内稱案奉户部咨抄奏内稱重慶關月支經費請如所奏辦理並將徵收各項洋稅銀兩開列清單按結奏報不得以收支數目串入原摺以致混雜不清一面送具收支細數清册分送户部户科曁總理各國事務衙門核銷奉旨依議欽此欽遵在案兹據重慶關詳報徵收正半各稅及另徵土藥稅銀前已截至光緖十八年八月初十第一百二十八結止爲各關一年四結期满分别開單造册奏咨在案今自光緖十八年八月十一日至十一月十三日止第一百二十九結期满所徵正半各稅並另欵徵收土藥稅厘及罰欵銀兩除照章開支外共實存銀兩仍俟四結期满再行報解所有第一百二十九結徵收正半各稅及另徵土藥稅厘並罰辦各案支銷經費銀數遵照部咨分造册單詳請奏咨前來臣覆核無異除將按結造具商名貨物斤兩件數收支四柱支用經費等項曁各總數清册分送總署曁户部户冬南北洋大臣查照外理合會同成都將軍臣恭壽照繕清單恭呈御覽伏乞皇上聖鑒再查該關近來辦理結報均已造齊總數各册單同申並無遺漏至初辦時間有漏齎之册嗣亦照造補送在案其洋商雇用華船現由常關徵科無憑造報合併陳明謹奏奉硃批該衙門知道單併發欽此 
 
 

Page 12

 
 
[光緖十九年三月二十一日京報全錄]  
　　宫門抄○缺單○湖督張等奏實缺知縣呈請開缺改就教職摺○又奏繁缺知縣揀員請補摺○將軍裕等奏請准候選知縣仍留奉天補用片○陜督楊奏佛坪營守備因病呈請開缺片○又奏報明甘肅省情重盜匪照章就地正法摺○川督劉奏查報收支鹽厘貨厘數目摺○三月二十一日兵部太常寺太僕寺八旗兩翼值日無引見○莊王烏拉喜崇阿松溎各假满請安○圍塲總管德洪額謝恩○開原城守尉載椿請訓○玉書留京當差謝恩○張仁黼謝授右中允恩○㴻貝勒續假五日○定公繼公各續假十五日○召見軍機烏拉喜崇阿洪鈞載椿○光緖十九年三月分缺單主事吏部稽勳司蘇維城修墓小京官内閣典籍劉嵩齡故大理寺評事陳正綬病知府貴州銅仁曹昌祺丁通判江西臨江恩霖故知縣福建古田林大受不謹永定謝昌霖不及廣西博白蔡如景廣東英德程豐厚直隸龍門戚揚俱近鹽山左輔山東昌樂田恂俱丁縣丞江西南昌左秉鈞升吏目湖南桂陽胡保泰近巡檢江蘇贑榆韓錦輝靖江陳纉治廣西永淳張壽頣俱近福建閩縣周濂有疾典史直隸新河張樹森浙江麗水楊裕民江西興國程耀爵奉天廣寗羅星曜俱近福建福鼎余勳不謹寍德錢廷準浮躁安徽阜陽張景亮升○○頭品頂戴湖廣總督臣張之洞湖北巡撫臣譚繼洵跪奏爲實缺知縣呈請開缺改就教職恭摺仰祈聖鑒事竊據湖北布政使王之春會詳稱據同知銜興山縣知縣熊爾卓禀稱現年五十四歲係江西高安縣人由增生中式同治甲子補行咸豐辛酉科本省試舉人光緖六年庚辰科會試中式貢士殿試三甲朝考二等引見奉旨以知縣卽用簽分湖北是年八月十三日到省七年在閩省加捐同知升銜九年管解京餉議叙本班儘先補用十二年准補興山縣知縣是年八月初八日到任十八年七月初六日缷事現在情願改就教職歸部銓選等情由司會詳請奏前來臣等查定例進士舉人出身之知縣有到任後呈請改就教職查毋庸定以年限惟察其任内並無貽誤規避情事而學問年力尚堪訓課者准其奏請改教等語該員熊爾卓係進士出身由卽用知縣補授興山縣知縣到任以來尚無貽誤兹情願改就教職察其文理尚優堪膺司鐸任内並無經手未完之件亦無規避情事核與准改教職之例相符相應據情籲懇聖恩准將興山縣知縣熊爾卓開缺以教職歸部按班銓選謹合詞恭摺具奏伏乞皇上聖鑒勅部覈覆施行再所遺興山縣知縣員缺湖北省現有應補人員請扣留俟接准部覆冉行擬員請補合併陳明謹奏奉硃批吏部議奏欽此○○頭品頂戴湖廣總督臣張之洞湖北巡撫臣譚繼洵跪奏爲繁缺知縣揀員請補恭摺仰祈聖鑒事竊照黄陂縣知縣包鵬飛病故當經題報開缺聲明所遺要缺容另揀員請補在案查截缺章程内載病故之缺有本日可計者卽以本日作爲開缺日期又例載知縣應調缺出令於現任人員内揀選調補如實無合例堪調之員准以奉旨命往及曾任實缺候補並進士卽用人員酌量補用等語今黄陂縣知縣包鵬飛係於光緖十八年九月初八日病故應歸九月分截缺係衝繁難要缺例應由外揀員調補該縣界連豫省地闊賦繁撫字催科均關緊要非精明練逹才識出衆之員難期勝任臣等在於通省實缺知縣内逐加遴選非現居要地卽人地不宜實無合例堪以調補之員惟查有卽用知縣唐步雲年四十三歲江西弋陽縣人由廪生應光緖元年乙亥恩科本省鄕試中式舉人六年庚辰科進士引見奉旨以知縣卽用籖分湖北七年二月初九日到省委署巴東縣事十四年十月聞訃丁父憂回籍服满起復十八年四月二十四日回省接到部文准其起復查該員唐步雲才具穩練勤愼趨公且係進士出身以之請補黄陂縣知縣要缺洵堪勝任惟調缺請補與例稍有未符但人地實在相需例得專摺奏請合無仰懇天恩俯念黄陂縣知縣員缺緊要准以卽用知縣唐步雲補授實於地方史治均有裨益該員係卽用知縣請補知縣銜缺相當毋庸送部引見據布政使王之春按察使陳寳箴會詳前來謹合詞恭摺具陳伏祈皇上聖鑒勅部核覆施行謹奏奉硃批吏部議奏欽此○○裕禄等片再奉天康平縣訓導蘭維烜係直隸選拔貢生朝考二等奉旨以教職用光緖十四年十二月選授康平縣訓導十七年調署奉天府教授該員學識優長留心吏治才具開展勤懇耐勞又奉天東邊道豐盛庫大使陶應潤係浙江監生投効熱河勦辦東荒股匪案内保以從九品分省補用光緖二年扎調奉天派辦邊務得力奏准留奉補用十五年八月補授東邊道豐盛庫大使該員安詳穩練辦事結實久留奉天差委於邊地情形最爲熟悉兹蘭維烜因於光緖十四年隨辦通州海運案内曾保俟選缺後以知縣選用陶應潤因於光緖十七年遵海防例在山東報捐以知縣在任候選現均報捐離任應各以知縣歸部銓選奴才等竊維吏治以儲材審能爲要奉天地面遼闊政務夙稱繁劇而需次人員素少任事遴才得人不易其情尤與關内各省不同查該員蘭維烜陶應潤在奉天服官有年民情素諳才能堪用現值吏事需才之際留於原省任使可期有裨地方合無仰懇天恩俯准將候選知縣蘭維烜陶應潤仍留奉天補用俾收得人之效如蒙俞允其應交分發等項銀兩仍飭該員等遵照部章分别補交以符例案除將該員等履歴咨部外謹合詞附片具陳伏乞聖鑒訓示謹奏奉硃批着照所請該部知道欽此○○楊昌濬片再臣據署漢中鎭總兵趙福元呈稱鎭屬佛坪營守備董義興昔年由營兵奉調出征屢次打仗身受砲傷多處雖均隨時醫痊而咸豐七年攻克瓜州左骽砲傷損裂筋骨每逢節氣猶復發痛從前年力强壯在任二十餘年尚可力疾從公今則年邁力衰因時疾牽發舊傷刻難就愈由鎭呈請開缺歸里調養等情前來臣覆查無異相應請旨准其開缺歸養所遺守備員缺陜甘現有應補人員容臣另揀請補除查取該員原領劄付並委查各結送部外謹附片具陳伏乞聖鑒訓示謹奏奉硃批兵部知道欽此○○太子少保頭品頂戴陜甘總督臣楊昌濬跪奏爲報明甘肅光緖十八年秋冬二季分情重盜匪照章就地正法緣由恭摺仰祈聖鑒事竊甘肅地處邊疆漢番回撒種類不一往往勾結爲匪騎馬持械搶刧爲生甚至逞兇拒捕毆傷事主情勢實屬兇暴曾經照依刑部通行隨時就地正法以儆盜風兹查光緖十八年秋冬二季分前據靜寍州河州涇州會寗縣具報拿獲盜匪趙良桂卽趙伏元牛伏元張元周馬黑娃張生淋馬五四馬麻二馬有個馬八娃馬七個馬六十一許雙丑許三有劉汶丑許記生嚴萬椿李生雲嚴糠城到案均經批司移飭該管道府訊供禀辦旋據各屬先後審擬禀覆前來查該盜匪趙良桂卽趙伏元馬五四馬麻二許雙丑嚴萬椿李生雲六犯成糾夥持械入室行搶或逞兇拒捕毆斃事主均係情罪重大法無可逭經臣批司核覆實係情眞罪當除嚴萬椿一犯於訊供後在監病故仍照例戮屍梟示外先後批飭將趙良桂卽趙伏元馬五四馬麻二許雙丑李生雲五犯就地正法分别傳首犯事地方懸竿示衆倬昭炯戒其牛伏元張元周馬黑娃張生淋馬有個馬八娃馬七個馬六十一許三有劉汶丑許記生嚴糠城十二犯或被脅上盜把風瞭望或同行畏懼並未動手情罪較輕亦令照章分别擬以鎖繋杆礅以示懲儆據臬司裕祥詳請具奏前來除仍飭嚴緝逸盜務獲究辦外所有甘肅光緖十八年秋冬二季分情重盜匪照章辦理緣由謹開具籍貫案由清單恭摺具陳伏乞皇上聖鑒飭部查照施行謹奏奉硃批刑部知道單併發欽此○○頭品頂戴四川總督臣劉秉璋跪奏爲查明川省光緖十五十六十七三年分收支鹽厘貨厘數目造册送部查核恭摺仰祈聖鑒事竊查前准户部咨令將抽收鹽厘貨厘按年造報等因當將咸豐五年起至光緖十四年止收支實存各數目先後詳造清册彚案奏咨在案兹據布政使龔照瑗按察使文光鹽茶道延煜成緜龍茂道承厚會詳查明光緖十五十六十七三年分鹽貨厘金收支確數分晰造册詳送到臣計册開舊管光緖十四年册報支存銀一萬五千七兩四錢零新收共銀二百九十六萬七千四百七兩七錢零舊管新收共銀二百九十八萬二各四百一十五兩一錢零開除籌解京餉東北邊防經費各省恊餉本省防費鐵路經費鉛本匯費台費機器局經費教案賠欵武員月課奬賞靖遠營新兵餉米赴藏委員薪水等項共支銀二百九十五萬二千七百一十兩三錢零實存銀二萬九千七百四兩八錢零均經併入十八年收欵内撥用容俟歸入下届造報所有查明光緖十五十六十七三年分收支鹽厘貨厘實數造具清册詳請奏咨前來臣覆查無異除將清册送部外理合恭摺具奏伏乞皇上聖鑒謹奏奉硃批户部知道欽此 
 
