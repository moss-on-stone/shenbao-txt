# 1885 - 181 - 4904393

 

Page 1

 
 
[四十四號畫報出售] [  申報舘主人啓]  
　　中法相持三載餘至今日而大定十條議欵各省雖經傳誦而山陬海澨容有以未經寓目爲憾者兹特繒成畫幅將所議欵目備録其上以供諸君快 
覽上年馬江之役中西人均謂孤拔中炮傷身嗣以事無確據人亦未之深信兹謂其甫聞和約畫諾之信卽於是晚死於澎湖舟次不後不先何其巧也想明眼人必有以辨之兩圖俱列入此次四十三號畫報准於十六日出售其畫譜兩圖均係任君伯年所繒後附淞隠漫録圖說一則閱者鑒之 
[精選石印大題文彚出售] [  點石齋主人啓]  
　　坊刻大題文數千篇而止罕有逾萬者間有之而本數纍纍不便提携揣摩家每厭苦之本齋於上年延名宿將海内著名之刻文薈萃而精選之務　 
花樣斬新最利塲屋者得文約一萬五千篇分裝十二本定價十元現巳躉數售出欲購者請至上洋新北門外新昌泰汲法馬路南申昌取閱可也此佈 
[增選藝林三塲備要縮印書出售] [  點石齋主人啓]  
　　國家以四書文取士選本之多日翻花樣洵爲士林揣摹之助惟經義策學袛有單行並無合刊携帶舟車甚不簡捷亦憾事也茲由京都舘閣文社友 
以校正藝林珠玉三編並續選類皆清眞雅正根柢盤深後來諸選皆無能出其右惜原板漶漫續刋豕魚不惜工資嘱託本齋復校再四付諸石印合以精選五經正鵠策學總纂近科館律諸作名爲三塲備要後增丁太史曠視山房學庸全章題文以補其缺三塲程式亦列入焉璧合珠聯取携良便舉業家當亦先覩爲快乎惟是所印無多恐不敷海内諸君購取計每部裝訂十本實洋二元八角正紙張潔白縮印精美准於五月二十日出售寄存上洋掃葉山房並各省書坊如欲躉購者請至掃葉南北號面議均可此佈 
[經藝淵海出書] [  點石齋啓]  
　　縮本精選經藝淵海爲吳下常安室主人選定交本齋縮印工竣已久海内諸君咸來問訊爭欲購致而主人謹　　　 
將是書印成之樣重加校勘凡小有舛誤錯落必改正重印是以稍稽時日兹已一律告成准於五月十二日出售　詳每部實洋七元不折不扣如有躉售者請至上海棋盤街福瀛書局面議其餘三馬路及法馬路申昌書畫室並各埠價昌號均有發售惟所印無多有志場屋之士勿以筌蹄視之而爲捷足者先得也特此佈告 
[書伊犁亂耗後]  
　　同治初年東南髮匪中原捻賊次苐肅清而嘉峪關外並回復又煽亂新疆各城漸次淪陷重勞王師之征討自左侯相 
統兵西行凡閱十年而大功底定諸城均就恢復逆首誅夷脅從解散國家從此可無西顧之憂惟伊犁一城廣袤千餘里爲關外膏腴之土當回匪勢盛時俄人乘間取之頗有久假不歸之意盖俄國轄境本不與伊犁接壤自中原多故邊備不嚴蒙部衰微外人窺伺所隔於中俄兩界之間與伊犁相近之哈薩克左中二部其屬地之陰爲俄人翦削者已不止數百里故逆回亂起俄人得跨哈薩克而南踞伊犂也中國以爲哈薩克雖屬外藩尙北近邊部落可比俄勢益疆侵及哈地從前卡倫巳無形蹟可據故與西面裏海以内之各回部爲俄人所併者固置勿論若伊犂則在哈境之南猶之由裏海以東漸且至於鹹海以南布哈爾諸部之地愈踞愈近充俄之力不難席捲諸部直逼中國之兩藏與英屬之印度而波斯阿富汗俾路芝且皆在其掌握矣此所以必爭伊犁也伊犁旣還則封疆之削何國蔑有今日哈薩克折而入於俄安知異日俄勢不衰不轉而仍爲中國藩服乎俄人亦明知伊犁爲新疆最腴之地且爲入中國之險要踞而有之則諸城可以徐圖使回逆之亂未艾中國兵力不能肅清新疆俄苟在伊城屯兵積餉芟夷藴崇何難待時而動則將來新疆勢必盡爲俄有盖俄逆料中國不能由復也天牖其衷左侯相得成大功俄人之氣應已懾服故使臣再往而卽拱手讓還也然則伊犁一城豈非中國大局之關繫乎顧關外地廣人稀索還之後治之亦甚不易蓋地爲俄踞俄固將於中國有奢望不得不於伊犁有遠圖俄無海口埠頭東方西伯利旣苦嚴寒琿春建埠殊無興旺之望而西面歐境之内則黑海爲土耳其所扼而北方海口又必爲丹國所制故俄之通商陸路勝於海道伊犁地極膏沃生聚有年可以東引兩藏南通印度陸路商貨俄實擅其利權若歸之中國則未必以爲通商大埠也建置經營必不如俄人之竭力特中國而欲保守各城又不能不經營伊犁近以新疆統兵大員調回天津以重東三省之防而伊犁忽有亂耗謂亂由兵變兵糧不給致生逆謀本約二月十五日起事經營官於十三日訪聞隨將軍械盡數搬運入城並戒嚴以待扃閉城門許出出不許入亂黨知事已敗露卽日放炎示威官軍立卽往勦亂黨敗走旋又糾衆回撲復被擊退目下不知如何竊謂伊犁各城均以地廣人稀爲慮子輿氏有言廣土衆民君子欲之所樂不存焉可見自來有國家者撫有土地必以生聚教訓爲先若不能聚民而徒有其地則國勢日益貧弱也目前所以改置巡撫分設南北路道府廳縣以内地之治治之者亦正欲生聚教訓以成廣土衆民之象耳所可慮者生聚之方必歴久而有效治之雖如内地而關外情形不同巡撫督率道府廳縣相離至近者亦輙有千里之阻而戈壁奇塞輪蹄勞瘁往來程限不如内地之驛站事事禀承必奉准而後行不能專擅一也新設之官新建之城事無舊案可稽一切規模皆從草創號令所出不能畫一二也沙漠之地絶少耕作户口不繁盜賊伏莽撫綏巡防經費一無所出三也有此三難則建置一事自必曠日持久五年之效遲之十年而逆回遺孽潜伏僻處難保不因而生心竊疑從前逆酋之子於肅清之後遁入俄境伊犁允還所立和約之内並未有此一條明言由俄人處置或歸俘於中國此其後患何可勝防現在亂由兵丁原不干係逆黨然官憲耳目有所難周窮壤僻陬能無嘯聚且俄人旣有卵翼逆遺之心如其陰相輔助潜謀作亂其勢猖獗倉卒之間恐難遏制前者俄之踞有伊犁安知非逆回賂之卽俄人迫於信義不敢爲助亂之謀然逆遺所居必有黨與俄人擇地以相處已越十餘年正恐官憲之善後尙無成效而匪徒之伏處已有明徵也况目前俄竊印度搆衅阿富汗以激怒英人由俄至印度路横而遠由伊犁至兩藏路直而近俄旣有意於彼詎肯忘情於此然則如伊犁之亂正不啻嚆矢耳籌邊務者尙其知之 
[諭旨恭錄]  
　　五月十七日奉上諭御史殷李堯奏吏部選補章程請飭酌量變通一摺着吏部議奏欽此○十八日奉上諭御史汪鑑奏條列屯墾事宜繕單呈覽一摺着該部議奏單併發欽此同日軍機大臣面奉諭旨御史殷李堯奏請旌表貞孝婦女等語繆金氏蕭張氏尹滕氏陳丁氏韓費氏王孫氏何陳氏張茅氏朱夏氏薛蔣氏周井 
 
 

Page 2

 
 
氏胡三姑殷霖霓均着准其旌表禮部知道欽此 
[本館接奉電音]  
　　昨晚八下鐘後本館駐京訪事人專電傳來本月二十四日上諭一道敬謹譯登○五月二十四日奉上諭沈源 
深現出試差其所署都察院左副都御史着徐樹銘暫行署理欽此 
[西信譯錄]  
　　字林西字報登有天津西人來信謂中朝因聞俄高潜自立約故特派兵前赴琿春地方恐將與俄國有開釁之事又言中 
國現有兵船數艘駛赴高麗云云按琿春係中俄高三國交界之處中國自嚴邊俻派兵以固界内之防務安見必開釁於俄人西人此信確否固不敢知也 
[匯利先釋]  
　　匯利輪船被法人拘至西貢現在事定法人將該船釋放十九日已行至香港矣至平安輪船刻下尙在西貢大約日後亦 
當釋放也 
[租船總數]  
　　英國因有俄事租取輪船以備裝兵此已屢列前報兹閱印度新聞紙云英國現在所租定之輪船計已有一百五十艘矣 
[紅海風災]  
　　有外洋輪船至香港言及四月廿一日紅海適遇大風波浪掀天非常猛烈船隻之遭覆者甚多其有幸免者由輪船救至港中據稱此等颶風實爲從來所未見又言法國兵船兩艘一名里奈一名答拉克是時亦正在紅海至今未聞消息未識有無遭劫盖答拉克係在紅海法屬之阿卜地方傳寄書信者也 
[粤災急電]  
　　日昨本埠官商接有廣東來電稱此次被水十餘州縣約計冲去人畜有十餘萬光景四會縣知縣至今尙無下落是否同遭滅頂尙須訪查云 
[粤水紀餘]  
　　十二日南海縣張石磷大令親至愛育善堂會同紳董每日施賑一次至水退日爲止其災民之有屋可棲者分給米糧否則給以粥餅諸紳董亦實力實心不辭勞瘁每日施賑晨出暮歸聞災民無地可棲多避居高崗醫靈廟云○日前有棺木十餘具隨波逐流泛至增步對河之松洲崗鄉人見而憫之設法截撈代爲權厝○日前石井鄉迎神演劇熱閙異常正在鑼鼓喧闐之會河水驀增戲臺被水冲塌優伶及看戲者皆與魚鼈爲儔屍流滿河慘不忍覩○四會縣受災最重城垣經已冲塌官及守城將弁皆避居山上○十二日西來初地水勢過急致冲塌鋪户三家行人聞壁間有聲急圖遠避得免于患○會垣街上水深數尺行人皆以舟楫相濟偶與屋牆碰撞最易傾頽街鄰恐傷人命因而禁止船行每閘門分派練勇數名鵠立扼守遇有泛擢而來者卽行驅逐○被水街道寂無人聲居民恐匪徒乘勢搶掠防守極嚴每夜輪値看臾鑼聲砲聲不絶於耳○帶河基賭館最多實爲博徒淵藪目下江水盛漲賭徒無以爲生咸潜伏龍津橋上下窺伺行人意圖搶掠一日由勞勇緝獲三人交縣訊辦想秦鏡高縣斷難網開三面也○河南水深與西關無異惟四環皆海得以隨長隨消故小民不致其魚興歎云○河水漲後各家長牛庫謹閉重門不復典押小民無以謀生益難取携不便○西來初地關帝廟最著靈感日前疫症流行衆議於本月十五日恭迎神像巡游以驅邪疫現因江水成災遂作罷論○十二日水勢已定十三日略消數寸人心稍安現在天朗氣清日炎如火一望洪波可以有消無長矣 
[粤災續述]  
　　又閱香港西字報言此次大水實爲非常巨災廬舍漂没不知凡幾死屍之順流而下者計已有二千餘人有女子衣紅衣 
隨波而下想係新婚者又有一缸裹以草具泛乎中流有人見而撈之内有男女兩小孩并佩生年月日名姓田四歲女六歲其父母則已遭水已此等情形眞有聞而酸鼻者矣現在地方官曁牧師等均竭力捐資施賑有一牧師於二十日巳捐集三千三百十元東莞縣内則是日己捐萬八千零五十九元五角官憲已將小輪船借與牧師聽其隨處救助想上海廣帮中人以及外帮不乏好善樂施之士聞此慘狀當亦有慨然解囊以助賑濟者也 
[野寺遭劫]  
　　西報言瓜州地方近以淫霖爲患山上之土忽然崩塌將河邊小廟壓倒所有土偶不免碎成虀粉矣 
[大憲倡捐]  
　　江水暴發禍延廣肇二府十數縣哀鴻數萬待賑維殷張香帥己溺厪懷惄焉難恝諭令愛育善堂紳士集資施賑并首先 
捐廉一千兩以爲僚屬紳民倡彭雪帥來粤視師非有地方之責而覩此飢黎徧野良用惻然亦捐廉一千元均卽日兌交愛良堂購米挨户均分此外司道州縣及碩賈豪商亦有聞風興起慷慨樂輸者乎不禁代數萬灾黎同深翹企 
[禾事零拾]  
　　涇橋河中有一男屍年約三十許身穿月白綿綢衫褲未知由何處氽來也○許星使夫人之靈柩於十五日薄暮抵禾次日登岸殯於太平禪院執紼而送者交錯於途人皆嘖嘖稱羡○侯協戎之夫人於十六日出殯儀仗煊赫鼓吹喧闐迤𨓦至四明會館送殯者始返○絲巿仍無起色霖雨不輟時疫盛行有不出三四日而即斃者業醫者無不利巿三倍也 
[雲間近事]  
　　松郡西南隅清水石橋地方王萬盛粉麵坊住宅於十九夜二鼓後突來劇盜十數人打門而進格傷事主三人復將該宅 
男婦全行捆縳禁勿聲張席捲所有而去大張涇雖泊有砲船以非其職守聞聲並不出爲阻截盜得全數脫逃次晨婁邑尊聞報往勘飭捕嚴拿未知卽能破案否○候交盛夏民間疾病滋多華亭楊超亭明府示於六月朔日仍在普照寺内設立施醫藥局診視貧病之人以一六日爲期○雨澤過多秩根腐爛秧價爲之驟貴鄉人不免怨咨矣 
[稅司接任]  
　　新任蕪湖新關英稅務司許妥瑪君已於十五日乘江裕輪船抵蕪於十七日接任查許君係由粤海關調來前曾權蕪湖 
關稅務司印務者也 
[劫犯述聞]  
　　前報廣德州拿獲匪徒廿一名早經監禁在案後經其黨糾合多人各持洋鎗刼出監犯十數名官兵無能抵禦之者該匪徒等遂竄入浙境此係蕪湖友人所述也 
[寗波二事]  
　　本月二十日有浙江練軍營勇一千名道出甬江南門外因爲時已晚暫在康將軍廟駐紥一宵聞此種勇丁由杭省調來將往仙居剿滅台匪云○二十二日清晨有監犯三名綁赴南門外法場正法聞係搶刼象山之犯内有一名早經瘐斃因將屍棺抬至開棺戮屍監斬者爲鄞邑尊程稻村明府及城守營松筠峯叅戎事畢將首級解往犯事地方懸竽示衆 
[白門談助]  
　　前次法船蹂躪各海口金陵實一葦可杭之地人人頗有戒心現聞和約已成爭以手加額相慶賀數日以來巿面陡覺活 
相各信局亦派夥友在下關接遞上下水書信由今思昔可見兵禍之貽害於商局者正非淺也○科場在卽秦淮一帶粉白黛緑者正如春燕秋鴻不期而至沿岸歌臺舞榭無慮數十家悉朝歌夜絃調葉底之鶯黄弄燈前之蠻素修眉學笑以備槐黄時之徵逐選勝者甚於插竹洒鹽之望奈近日波隨眼漲潮逐信添曲曲闌干到臥水中央者相距僅尺許船唇悉入簷際舟子倚篷背便見水晶簾下梳頭人游客之赶熱水市者酒醉舟中午消帳底携手如入混茫也界不知其爲畫舫爲雕梁故龜鴇屈指揀花風大瓜蔓水高咸惆悵於陽侯或先舉子　至耳○八府塘一帶地最低窪一經汙潦横行便汪洋一片上年兩廣士大夫就該處規地數十畝鳭工庀材壘士而築之視平地高二三尺門外照壁前後亦石砌而環 
 
 

Page 3

 
 
植樹株東西又修廣道接淮清四象兩橋通行旅初但見其規模壯闊謂體大物博固應爾爾近則舍南舍北皆水始覺有此周如砥而直如矢者可無褰裳涉足之虞則此路之爲功大矣○食米上熟者每石竟漲至三千三四百文以次而降至二千七八百文爲止彼數粒爲炊者幾何不將軍負腹耶○蘆荻一束索錢三四百文沾足者負之入巿如睹異物彼此爭相購買云 
[吳淞紀事]  
　　統領慶軍曹肯堂軍門前午赴金陵公幹○前午有三枝桅美兵船一艘由滬出口並未停輪○署吳淞營金振卿叅戎昨 
午駕領港船赴青草沙防次○前有督轅後營前哨勇丁二名在海塘上試砲轟去手臂延醫敷治至今未愈近有某軍門之公子自楚抵淞彭振卿軍門聞其善以符水治病卽邀至營中爲該勇療治旬日而愈由是各營有患病者無不踵門求治焉 
[禮尙往來]  
　　法國威利兵船於前日進口停泊浦江其水師兵官於昨日三點鐘時偕駐滬之葛總領事及副領事等乘輿進城有三道 
頭捕掛刀率華捕八名在前導引卽赴道轅與邵觀察相見聚談片刻而出 
[仰邀寛典]  
　　小東門外女堂倌拿案後經翁太守判定遊街五日計二十日二十二日已遊兩日二十三禮拜例免出遊昨日爲第三天 
遊示翁太守飭人知照捕房以陳蔣氏等四人罪無可逭本不足惜惟王小妹王阿二嚴阿五等三人年幼無知不無可憫旣已出遊兩次今日姑准寛免且免致喜事少年爭先快覩擁擠喧譁或有意外之事也 
[曲檻移春]  
　　前報四馬路妓院之某妓願隨曹某一節兹聞此事已經曹挽人調處言明償鴇洋千元現票各半事隨寢息火坑中現出一朶青蓮固宜爲姊妹行所欲羡而有情人成了眷屬宜如何高繫金鈴以無負此解語花哉 
[不値一死]  
　　有阿六者向爲烟舘堂倌曾與小瑯環里某妓相識意洽情投願訂白頭之約祗以阮囊羞澀因而中止妓旋爲某甲另結新歡阿六知之不免有酸秀才氣味潛忝洋烟至該妓處妓見其顔色慘變知已吞烟卽報知捕房舁送阿六至仁濟院醫治不知能無碍否夫送舊迎新本勾欄中之常態乃爲所惑者竟欲以身殉之阿六誠愚人哉 
[仍未解犯]  
　　上禮拜五英界各捕房並未解犯昨係禮拜一各捕房仍未解犯查英公堂向逢禮拜一三五應輪英副領事會審豈因領 
事不到捕房遂不解犯耶 
[招辦差馬]  
　　本埠遇有大憲按臨應用馬匹向由縣中諭飭鍾阿木承値現鍾將此役禀退經莫邑尊出示招人接充如有願承此役者立覓妥保並黏呈保單候核云 
[同行具保]  
　　昨報列違例被拿一則兹悉肇隆猪行係何寳鏞所開歴有年所邇來莫邑尊訪悉該行業已易主由王姓等接開仍將舊 
帖隱戤因將王等提案訊供交差看管飭吊簿據呈核前日下午邑尊升堂復訊時有同業宏義義記裕泰等四行遣夥金吉甫朱宏吉及孫某等投案候示邑尊先傳十六舖地甲裘福裘遣夥杏如投案邑尊大爲不悅謂爾之正身何其自大本縣傳呼竟敢始終不到遂飭將杏如笞責四十板叱令退去著邀正身到案旋命傳朱金等人謂爾等與肇隆可是同業同稱確是邑尊謂爾等可知肇隆究係何人所開同稱實係胡寳鏞所開又問該行旣仍由胡姓開設何故又添協記牌號答稱小的等雖與同業然其中底細實未盡知又謂爾等旣知肇隆仍由胡姓開設肯爲胡作保否同稱情愿作保邑尊謂旣願作保可各具保結呈核又命膞肇隆行主胡寳鏞司帳沈駿發及王庭元至案胡供肇隆實係小的開設並未盤與别人求請明察王从肇隆行中小的並未拼股惟有英洋三百元存在該行取利邑尊謂有曰爾行換人開設添設牌號等事諒非無历現據爾同業各行願爲作保姑准暫行交保候查核辦 
[竊表破案]  
　　爲輪船大副之某西人家住虹口地方因失去有金練之時辰表價値洋四十元當報捕房派包探孔長生先往西人住宅 
查得賊係拆開籬笆扒墻而入繼在附近某押鋪查見原贓究問押舖夥稱有一西人持表押洋三元錢二百文并將該西人面貌不服年歲一一記出包探因得探明該西人下落知照押鋪夥往認撫錯始回明捕頭立飭西捕往拘該西人至捕房該西人堅不承　捕頭命暫押候查包探又查得該西人向亦爲輪船大副現已失業且失主船上之華人爲舵工者曾見該西人持表在手惟當時不知卽係已船上所失捕頭因於昨晨將人贓解送英領事署請究 
[愛育善堂勸賑水災啓]  
　　啓者現在西北東三江大水暴漲上下西關一帶街衢連日淹漫頓成澤國貧家小户地卑屋矮壁敗牆頽湯 
析流離無所棲止飢溺交迫殊堪憫惻本堂擬或給米糧或給粥餅量子賑濟其餘各縣各鄉受害相同紛紛到堂請賑惟地廣人衆需費甚多伏望仁人君子大發慈悲推己饑己溺之懷施救苦救難之力解囊佽助以速爲佳多助一分多救一人之命早惠一日早弭一日之災并祈交到本堂兌收散放俾得咸沾實惠爲盼[  愛育堂謹啓]  
[上海文報局收解第二次粤省賑米啓]  
　　啓者粤災賑欵前經籌解一次兹於五月廿四日又由禪臣洋行梁金池先生交寗波輪船起 
解白米七百五十四石交廣東愛育堂查收濟賑所有水脚蒙禪臣行主捐助當此災民急迫之時早到一日卽早救一日之命如蒙善士賜助賑欵幸祈以速爲妙敝處每遇收足二千元卽起解一次以期迅速援救○再廿二日登報收解後卽承諸君子惠顧索取捐册具見好義急公欽佩無已兹已赶緊刻印廿六日可以告竣發心勸募者請隨時示知卽行送奉[  同人啓]  
[贈畢君玉洲]  
　　瀟洒襟懷企絶倫由來風雅最宜人良宵醉月杯同酌壯志凌雲筆有神避俗不關輕世意得閑便作苦吟身欣看入座 
客常滿幾度盤桓笑語親[  小樓主人初稿]  
[小樓主人惠我佳章謹步原韻并請高昌寒食生夢畹生吟壇同政]  
　　右軍風雅獨超倫麗藻清芬步後塵酒國有名眞葢世君豪於飮詩壇無句不驚人何郎瀟灑情同鮑君與高昌寒食生締忘形交情同管鮑叔度汪洋跡等陳夢畹亦君莫逆之交跡等雷陳更喜小樓多韻事芝蘭意味快相親[  御李軒主小藍田懴情侍者畢玉洲拜稿]  
[階青世兄爲曲園夫子文孫英年妙品出手得盧吾師作七律一首賜示兼索和章勉步原韵敬成一律明知匏喧瓦奏難畣韶鈞亦猶巴 
[曲俾詞藉抒愷樂云爾錄呈諸大吟壇郢政]  
　　鄭同文學祖風存事業通人例付孫剛似渾金初躍冶居然良玉出於昆階青世兄禀承祖訓文章經史具有淵源已符佳兆聯何僅階青世兄與令兄同遊泮宫異日木天同步眞玉堂一則佳話也擬報新詩愧白元吾師首作七律一章遠近屬和佳句如林珠玉在前殊慙其礫指日翹材搜竹箭伍喬星正傍奎垣[  澄之文蔚呈稿]  
[江督轅門抄]  
　　五月十九日同知李朝覲奉示　寫履歴議叙鹽塲大使徐樹德由直隸來新選寶應縣杜孟法禀到由京來○二十日知縣徐樹釗解餉赴京並引見回蘇州 
川沙同知羅嘉杰禀辭候補縣張雲於十八日卯時病故 
 
 
] 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十一年五月十七日京報全錄]  
　　宫門抄○上諭一道錄前○東學政汪奏科試一律完竣摺○粤督張等奏籌解京餉等銀兩摺○豫撫鹿奏請調署知縣片○ 
直督李奏審明定擬摺○又奏爲叅革已故各員勒屬完繳片○陜督譚奏爲特叅知州摘頂勒追片○又奏甄别知府片○五月十七日兵部太常寺太僕寺廂白旂値日無引見○肅王等考試文童馬步射覆命○愛廉請假十日○召見軍機徐用儀○○詹事府詹事山東學政臣汪鳴鑾跪奏爲通省科試一律完竣恭摺仰祈聖鑒事竊臣上年科試兗沂曹濟及泰安登萊青各屬並隨棚舉行選拔情形當經先後奏明在案本年正月二十二日由省出試武定次及臨清東昌於三月二十四日回省卽行扃試濟南本棚至本月二十日考畢於是通省科試一律完竣查臨清東昌距歲考甫閱年餘濟南武定距歲考僅及一年諸生經古場及科試正覆場所藝均有長進選拔兩場佳卷頗多如濟南府學歴城章邱等處文藝優長解經淹貫策論明通者尤屬人浮於額臣終日在堂面試悉心校核務擇兼有衆長之士以拔其優試畢一棚隨卽咨明撫臣存案以備會同覆試文童應試之數與歲試相等中學小學均敷取進大學間多明順之卷匀撥府學以劑其平每遇生童場期一切稽查關防倍加嚴密士子束身繩矩無敢越踰臣自接任至今徧歴通省惟泰安兗沂曹濟四府一州業經前任學臣考畢歲試臣僅一按行科考其餘均歲科兩周耳目頻經見聞較切訪查士習類多敦厚誠樸之風考核文才不乏典重高華之選求其講研經史論法儒先庠序彬彬師承猶在自來齊魯之間講誦習禮天性使然况以密邇皇畿涵濡聖教振興鼓舞固宜爭自濯磨雖臣之迂疏寡效與之講明切究尚能易信易從則多士之勤於嚮學可知此邦之優於入德亦可知矣臣夙夜兢兢惟有隨時隨事朂以敦行讀書體用兼具以備異日設施冀仰副聖天子興賢育才之盛意全錄科及拔貢優貢各生會考事宜容屇時次第舉辦再行奏報臣回省之初濟南各屬望雨甚切近已連悉渥沛甘霖農田霑足河工自陳家林堵合以後各處堤埝均尙平穩瀕河居民亦稱安謐足以仰慰宸厪所有微臣科試一律完竣並隨棚舉行選拔情形理合恭摺具陳伏乞皇太后皇上聖鑒謹奏軍機大臣奉旨知道了欽此○○兩廣總督臣張之洞廣東巡撫臣倪文蔚跪奏爲籌撥光緒十一年分京餉及内務府經費第一批鹽課帑息等銀匯兌解京謹將匯兌商名銀數及委員職名起程日期恭摺具陳仰祈聖鑒事竊照承准軍機大臣字寄光緒十年十一月十三日奉上諭户部奏預撥來年京餉擬在地丁鹽課等欵内指撥等因欽此並清單一紙内開擬撥光緒十一年分京餉廣東鹽課銀二十萬兩帑息銀五萬兩當經恭錄轉行欽遵籌解又前准部咨各省關匯解部庫各項銀兩奏准自光緒十年爲始概令籌備足銀委員裝鞘親齎到部交納勿再匯兌等因亦經轉行遵照嗣因粤東厘金及運庫應解京餉難以現銀解部據藩運二司具詳又經臣等恭摺奏請仍舊交商匯兌在案兹據兩廣鹽運使瑞璋詳稱在於徵收光緒十年分省河鹽課項内籌銀五萬兩帑息項内籌銀一萬兩並隨解一五加平飯食銀一千五百兩作爲本年奉撥第一批京餉又在鹽課項内籌銀二萬兩並隨解平餘擡費等銀六百六十兩作爲本年奉撥第一批内務府經費所有本年籌解第一批京餉鹽課帑息共銀六萬兩一五加平飯食銀一千五百兩内務府經費鹽課銀二萬兩平餘擡費等銀六百六十兩共銀八萬二千一百六十兩應請交商匯兌以期迅速當經飭令殷實銀號新泰厚百川通如數匯兌入京遴委候補通判蔡壽嵩大挑試用知縣馮瑩候補鹽經歴施樑候補鹽大使龔樹椿領齎匯單文批於本年三月二十八日在省起程進京照章支取足色紋銀分赴户部内務府投納合將籌解光緒十一年第一批京餉及内務府經費銀數及匯兌商名曁委員職名起程日期詳請奏報等情前來臣等覆核無異除核給文批飭令妥速匯解並分别咨明户部内務府兌收其餘未解京餉等欵銀兩仍飭陸續籌解外謹合詞恭摺具奏伏祈皇太后皇上聖鑒謹奏軍機大臣奉旨該衙門知道欽此○○鹿傳霖片再現署河内縣事方胙勲升補許州直隷州知州奉部覆准應卽飭赴新任以專責成所遣河内縣缺查有祥符縣知縣袁鎭南樸實耐勞堪以調署遞遺祥符縣缺係省會首邑政務殷煩非精明幹練之員弗克勝任查有洛陽縣知縣張佩訓才具優長精明勤奮以之調署洵堪勝任據藩臬兩司查明各該任内均無盜劫已起四叅及錢糧有關降革處分與調署之例相苻會詳請奏前來臣覆查無異除批飭分别檄遵並令將洛陽縣缺揀員前往接署外相應附片陳明伏乞聖鑒謹奏軍機大臣奉旨吏部知道欽此○○大學士直隷總督一等伯臣李鴻章跪奏爲審明殺死期親尊長兇犯按律定擬仰祈聖鑒事竊據前任靈壽縣知縣李紹濂驗報民人白八八勒死胞叔白寛得一案當經批飭審辦兹據代理該縣武九經審明擬議由府解經臬司松椿勘轉値臣駐津飭委升任藩司崧駿代審無異臣覆加確核緣白八八籍隷靈壽縣與胞叔白寛得分居各度先無嫌隙白寛得向在胞妹楊白氏家寄住光緒十年十一月間白八八將地四畝當與白寛得耕種得價制錢二千五百文嗣因陸續用盡又於十二月十一日往找白寛得欲將前當地畝賣與白寛得可以找價使用否則借錢數千白寛得均未允許白八八再三央求白寛得反斥白八八懶惰不去找主傭工將其辱詈並言再往借貸定欲致死白八八因白寛得平日不能周濟今反辱詈拒絶愈思愈忿一時糊塗起意將白寛得致死時楊白氏赴村外有事白寛得正在院内彎身打埽驢糞白八八乘其不防濳至背後用麻繩拀成活扣套入白寛得咽喉在後用力緊拉白寛得聲喊不出撩棄掃帚意欲轉身因站立不穩合跌倒地致磕傷左右腮脥鼻準上唇吻白八八乘勢撲壓白寛得身上緊勒不放白寛得旋卽殞命白八八解繩欲走適楊白氏回家瞥見喊同隣人楊葆汰將白八八獲住報縣騐訊據供前情不諱復詰不移案無遁飾查律載謀殺期親尊長已殺者凌遲處死此案白八八因胞叔白寛得平日不能周濟復不找給地價借給錢文反被辱駡拒絶胆敢用繩將白寛得勒死實屬兇惡不法應依謀殺期親尊長已殺者凌遲處死律擬以凌遲處死左面剌凶犯二字仍梟首示衆以昭炯戒除備錄供招咨部外所有審明定擬緣由理合恭摺具陳伏乞皇太后皇上聖鑒勅部迅速核覆謹奏軍機大臣奉旨刑部速議具奏欽此○○李鴻章片再據藩司崧駿詳稱已故知州丁文浚前署任縣任内未完内結正雜各款銀二百六十二兩七錢四厘又已故知縣馮瑋前署香河縣任内未完内結正雜各欵銀一千四百六十四兩二錢三分三厘一毫又已故知縣沈枚前署沙河縣任内未完内結正雜各欵銀七百七十五兩九錢五分四厘又已故叅革同知程迪華前在津軍廳任内未完内結銀一千二百十七兩三錢四分一厘屢催未據完解詳請叅辦前來相應請旨將已故知州丁文浚沈枚知縣馮瑋先行革職與已故叅革同知程迪華虧項均勒限兩个月着落各該家屬照數完解倘有逾限不完從嚴叅辦理合會同兼管順天府府尹臣畢道遠署順天府府尹臣周家楣附片具陳伏乞聖鑒訓示謹奏軍機大臣奉旨着照所請該部知道欽此○○頭品頂戴陜甘總督臣譚鍾麟跪奏爲交代短解銀兩逾限不清請旨先行摘去頂戴勒限嚴催以重庫儲恭摺仰祈聖鑒事竊甘肅交代自八年起令後任於接篆一月内將前任徵解之數先行揭報庶虧短者無可隱匿其或賠累有因准陸續解繳不得逾二叅之限兹查署甯州知州宋之章於光緒十年十月十三日卸任虧短正項銀兩除交銀八百兩外尙欠一千餘兩前逾初叅已經咨部查議在案兹例限已逾仍延不解清據藩臬兩司詳請叅辦前來臣覆查無異相應請旨將前署甯州知州試用通判宋之章先行摘去頂戴仍勒限兩个月繳清如再玩延卽行查抄監追以重庫欵除咨部外理合恭摺其陳伏乞皇太后皇上聖鑒訓示謹奏軍機大臣奉旨宋之章着先行摘去頂戴仍勒限兩個月繳清餘依議該部知道欽此○○譚鍾麟片再前奉部咨道府同通州縣無論何項勞績保奏歸入候補班人員以到省之日起予限一年詳加察看出具切實考語分别煩簡補用等因歴經遵辦在案兹查花翎分發甘肅歸候補班前遇缺儘先卽補知府袁春江候補班前先卽補同知歐陽樂清均已試看一年期滿由藩臬兩司出具考語詳請甄别具奏前來臣查袁春江精明穩練歐陽樂清才具明晣均堪以本班留省照例補用除將履歴清册咨送吏部查照外謹附片具陳伏乞聖鑒謹奏軍機大臣奉旨吏部知道欽此 
 
 

Page 11

 
 
[光緖十一年五月十八日京報全錄]  
　　宫門抄○諭旨三道錄前○將軍希奏請援案修建各工摺子○直督李奏爲受傷副將回籍請予全俸夾片○又奏甄别知 
縣片○又奏據情代請調員差遣片○將軍慶等奏爲陳明片○陜督譚奏委署知縣片○楚督卞奏爲請補守備摺子○五月十八日刑部都察院大理寺鑲紅旗値日無引見○廣東按察使于蔭霖到京請安○長春請假五日○岫岩城守尉嘉善謝 
恩○召見軍機于蔭霖○○奴才希元跪奏爲吉省修建城署各工懇恩援照奉省成案辦理恭摺仰祈聖鑒事竊照吉省添設改設府廳州縣曁佐雜各官應建城垣衙署監獄各項工程經前任將軍銘安奏奉諭旨允准飭屬次第興修在案兹據吉林分巡道顧肇熙詳稱竊查改設新設之伯都訥雙城賓州五常各廳伊通敦化等州縣所有城垣衙署監獄各工均係援照成案估計廳州縣衙署每所估銀五千五百餘兩經歴照磨縣丞巡檢衙署每所估銀一千三百兩監獄每所估銀一千五百兩城池每座估銀一萬七八千兩原奏做法石砌城根土築城墻灰蓋墻頂磚砌垜口均以三里爲率周圍數里環挖濠溝當飭各屬遵照原估做法興辦去後嗣據各該廳州縣會詳按奉委承修各工業經擇地興建一律完竣惟查吉省地處偏隅非商賈輻輳之區又非物料出産之所一且修城作邑儼同草昧初開在在均形掣肘卽如釘來自晉省油觔顔料來自海舟磚瓦石灰均係招商建窰開山鑿石設法燒煆木植雖係土産堪以取材者均産於深山峻嶺輾轉購運殊費周章至於工匠人夫實因各屬同時並舉不得不以重價招徠又兼天氣早寒作少輟多諸多耗費具地土鬆浮甚於奉省新荒尤甚欲求地基之鞏固非加工夯築不爲功故所費不免較鉅原擬工價數目均係尊節估計不敷興修又不敢率請續估所虧欵項祗得設法籌補以蕆要工實則人工物料之昻貴較奉省不止倍蓰按之例價殊難牽合可否免其造册報銷等情由該道詳加查勘各項工程俱屬實用實銷並無浮冒第吉林地處東偏其瘠苦更甚於奉購物料工匠較奉省路途尤遠價値尤昻用數之多實由於此案查光緒五年盛京東邊外建修城署各工經前將軍岐元奏請免其造報奉旨著照所請在案此次吉省各工可否援照奉省成案辦理等情由道具詳請奏前來奴才伏查吉省新設改設各民官如分巡道吉林府衙署建在省城道署原估銀八千餘兩吉林府署原估銀六千一百二十五兩業於工竣後報經奴才派員騐明委係工堅料實而核其用欵已浮原估之數再四詳詢實緣一切工料價昻所致今據該道詳稱各屬建造城署又復如此惟恐其中尙有不實分遣委員逐一勘騐各項工程均屬堅固其雇工之周折購料之艱難洵與該道府建修衙署情形大略相同若不稍事變通統照例價造報勉强牽合殊非核實之意且各項經費均由吉省收取荒價項下撥用以本地所出供本地所需實與奉省東邊事同一律合無仰懇天恩垂念吉省添設改設各官城署工程事出創始俯准援照奉省成案免其造册報銷怒才爲實事求是起見是否有當理合恭摺具奏伏乞 
皇太后皇上聖鑒謹奏軍機大臣奉旨著照所請該部知道欽此○○李鴻章片再督標中軍副將冷慶禀請開缺回順天薊州原籍修墓已據情奏報在案查冷慶自咸豐三年奉調出征隨同忠親王僧格林沁等剿辦髮捻各匪轉戰六省克城殺賊出死入生迎面肘臂腰乳膀腿等迭受鎗砲刀矛重傷騐列頭等現在年逾七旬精力已衰難再起用與告休人員無異查定例緑營告休人員年屆六十以上曾經打仗受傷者照旗員例一體給與全俸等因久經遵照辦理該員前旣打仗出力受傷多處今因年老不時舉發動止不良情殊可憫相應循例仰懇天恩俯准給與全俸以示體恤而勵戎行理合附片具陳伏乞聖鑒訓示謹奏軍機大臣奉旨着照所請兵部知道欽此○○李鴻章片再道府州縣勞績保歸候補班人員應自到省之日起察看一年期滿甄别等因兹查有候補知縣余金綬到省一年期滿例應甄别據藩臬兩司具詳前來臣查該員才具明晣堪勝簡缺俟有應補缺出照例序補除履歴册咨部外理合附片陳明伏乞聖鑒謹奏軍機大臣奉旨吏部知道欽此○○李鴻章片再據總統前敵各管遇缺題奏提督周成波禀稱接統盛字新軍辦理海防事務紛繁必須遴員襄助查有江西補用知縣周琳亦在軍營情形諳悉已飭調到營差遣藉資熟手除咨江西撫臣外理合附片陳明伏乞聖鑒謹奏軍機大臣奉旨知道了欽此○○慶裕等片再奴才慶裕查前據三陵總管翼長等詳爲永陵陳滿洲甲兵一百二十八名内設三兩領催四名福陵昭陵陳滿洲四兵各八十名内各設三兩領催四名均不敷差佔擬請仿照各旗設有二兩領催之例請將三陵委領催各二十名改爲二兩領催名目由八旗陳滿洲委領催甲兵呈送揀放仍食甲兵原餉與三兩領催一體充差入選應升之缺當經前任將軍公崇綺咨請兵部核覆兵數餉項並不加添惟如所咨辦理等因飭遵在案嗣據三陵三户國戚舅姨子孫章京品級寳仁等聯名呈請以伊等皆係陳滿洲歴於總管屬下原設有月食二兩餉銀甲兵各百名隨同八旗甲兵一體値班巡查山河並未設有領催名目每遇應升驍騎校缺出甲兵不能入隊挑選是升遷無路實屬偏枯請照前案將三陵三户舅姨子孫兵三百名内各設二兩領催十名一體充當挑選升缺等情奴才核與奉省内外各城兵額定制每兵十名内設領催一名作爲隊長督同甲兵充差並與前准部咨改設領催成案均屬相符隨咨請兵部核擬示覆去後旋准咨稱舅族姨子孫均係甲兵向未設有領催行令酌核奏明辦理前來奴才查三陵八旗滿洲原設有三兩領催後改設有二兩領催一體入選升缺而三陵三户舅姨子孫同滿洲雖設甲兵三百名並未設有領催緣以各有各缺不能挑選入旗領催於升途實屬偏枯且該三户甲兵内弓馬嫻熟滿漢通順者普不乏人惜無進身之階殊非造就人材之道惟有籲懇天恩俯念該三户舅姨子孫看守陵寢二百餘年辛苦異常今請改設領催與兵額餉糈均不加减援照兵額定制第兵十名内改設二兩領催一名督同甲兵當差以廣升途而示同仁理合附片陳明伏乞皇太后皇上聖鑒訓示遵行謹奏軍機大臣奉旨著照所請兵部知道欽此○○譚鍾麟片再永昌縣知縣陳廷楨丁憂遺缺查有試用知縣李南炳堪以委署又安定縣知縣李榖人調省遺缺查有補用知縣宋經堪以委署又武威縣知縣應周調省遺缺查有碾伯縣知縣趙文偉堪以調署所遺碾伯縣缺查有補用知縣王裕溎堪以委署據藩臬兩司會詳前來除批飭分别給委外理合附片陳明伏乞聖鑒謹奏軍機大臣奉旨吏部知道欽此○○頭品頂戴署湖廣總督湖南巡撫臣下寳第跪奏爲揀員請補苗疆守備以重邊防恭摺仰祈聖鑒事竊准兵部咨湖南鎭　鎭標左營守備彭勝得病故遺缺係陸路提補第四輪第一缺應用儘先人員行令照章揀員請補以符定制等因移咨到臣查斯缺駐紥苗疆撫馭巡防清理糧餉均關緊要非諳練營伍熟悉地方情形之員難期勝任臣遵卽在於湖南省儘先守備班内逐加遴選查有花翎儘先補用守備楊開第年四十二歲湖南湘潭縣人由武童投効軍營隨隊打付出力歴保以守備儘先補用嗣因凱撤回籍飭發長沙協營差遺該員精明穩練辦事勤奮以之擬補斯缺洵堪勝任伏查部章請補員缺應以到標人員儘先名次先後爲斷如人地不宜以名次在後之員請補仍將在前之員按名指實又前准兵部通行以後請補儘先班次如係聲叙人地不宜至多不得過二十員兹遵照部章於部行官册及續經收標各員遂一確查除尙未到標者無從指實外其已經到標前二十名内儘先名次在楊開第之前者尙有偒秀榮蘇朝選二員籍隷鳳凰本廳曾毓珩一員丁憂未報服闋徐茂勝朱明偉彭星成三員均未在營劉炳元一員現赴廣西防營差遣劉順驥楊秀鍾黄得益蕭得勝彭昌達謝殿元吳萬華黄維泰唐澤潤等九員均與此缺人地不宜未便遷就擬補致滋貽悮楊開第雖儘先名次稍後而在營歴練有年於苗疆邊情甚爲熟悉人地實在相宜且係隔府别營與例亦屬符合飭查前在本省及他省均無叅革朦保情弊合無仰懇天恩俯念苗疆邊缺緊要准以楊開第補授湖南鎭　鎭標左營守備實於邊防營伍均有裨益如蒙俞允俟部覆至日給咨送部引見以符定制除飭取該員履歴咨部外謹會同署湖南巡撫臣龎際雲署湖南提督臣李勝恭摺具陳伏乞皇太后皇上聖鑒訓示謹奏軍機大臣奉旨兵部議奏欽此 
 
 

Page 12

 
 
   
 
