# 1900 - 96 - 4909693

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○潘頣福咸豐朝東華錄實洋一元三角○王益吾成豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熈字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末一元五角○續中東戰紀七角○文學興國策二角○正續中東戰紀興國策合一部二元○時事新論六角○中國度支考一角五分○新學彚編洋八角○英興記三角半○諸君欲購者請移玉至三馬路申昌書畫室或申報館帳房可也此佈　　 
[各廠女工宜善爲處置說]  
　　婦工二字見於周官三代盛時自后妃以及閭巷女子無不勤於蠶織暮春三月携筠籃持并州利剪者桑隂罨畫中聲相聞趾相錯也蠶事旣成或剥繭焉或缫絲焉人靜夜深機聲軋軋其事之勤也如此迨木棉之利興而鄕村婦女又以紡織爲當務之急辛勤卒歲從不敢舍業以嬉凡此者固非特免號寒之苦宏衣被之利也凡人心有所主則志慮堅定而放辟淫侈之念自無由而生嗚呼此非上之人整齊教化曷克有此至美之風俗哉乃不意觀於今日滬上其理似相因而其事適與相反者何也夫滬上美租界自垃圾橋以北繅絲紡紗等廠鱗次櫛比烟突如林每廠女工多則千人少亦數百人小家碧玉之迫於飢寒者展轉援引入廠作工所得蠅頭亦足以佐饔飱資事畜非不意美而法良惟所司之事難易旣各殊所給之貲厚薄尤不一而得以操其進退之權者厥惟司事以是粉黛嬌娃相率飾貌修容競誇妍媚苟得動司事者之眷顧则可以爲至易之事而獲極優之貲黠进知其意向所趨益尤而效之希冀得資稍厚若鷄皮鶴髮之嫗或年雖未老而頽眉齲齒無可悅之容則必畀以粗劣之事而給資甚微以容色之美醜定工資之高下滔滔盡是比比皆然窺其居心何堪設想不特此也各女工大率來自鄕間於廠之前後左右賃一椽以謀棲息朝入暮出冶容難免誨淫若距廠稍遠者每於星晚露初乘薄笨車以跋來報往無邊春色尤易引蝶招蜂往往有無業流氓或浮浪子弟於夕陽西下時鵠俟要區恣其笑謔甚或攫取簪珥效郤子之風趨廠中雖有司閽之人各處亦有巡街之捕而相離旣遠防範難周其因此而涉訟者拘之公廨不過將犯事者笞責數百略示薄懲乃不旋踵而依然如故或有隱忍爲懷不甘多事則若輩尤爲得計盡情謔浪忌憚毫無贈芍貽椒多方勾引小女子一經被惑無瑕之玉難免爲有玷之圭因而受里黨之揶揄爲藁砧所斥逐敗名喪節雖悔莫追夫廠中之弊旣如彼廠外之弊又如此然則昔之因習女工而可以檢束身心者今因習女工而轉致含羞　　豈非世運之變而爲風俗之大累哉或謂弊旣如是之重禁各廠不用女工其庶幾免乎曰是又不然各廠中繅絲紡紗等事皆女子所素習設一旦不准雇用勢必至無所取材相率　業且聚此無數女子忽焉無以餬口放蕩淫佚流弊尤屬無窮然則爲之奈何曰各廠執事者宜訪求嚴正之老婦專司稽察卽不能亦須選誠懇篤實之人凡婦女入廠工作有濃妝艷裹者斥逐之若遇升降必須審藝之優劣而不得憑貌之妍媸庶在廠之人咸曉然於意之所趨而不復以獻媚取憐爲事至於上工放工之際必須多派巡捕到處彈壓有無業流氓浮薄子弟之敢於沿途調戲者立卽拘案嚴予責懲果能實力行之桑濮之風或可因而稍戢若夫司事之刻扣工資自肥囊槖以致衆心離畔羣起紛爭則各局廠或有此弊而婦女視財尤重更宜力爲防維僕偶有所見爰作此說弁之報端凡有管理廠務之責者幸熟思而審處之焉 
[本館接奉電音]  
　　昨日午前京師飛電傳來上諭二道敬謹譯登○三月十二日奉上諭高賡恩著開缺以四品京堂候補宏德殿行走欽此同日奉上諭四川候補道慶善著賞給副都統銜作爲駐藏辦事大臣卽行馳驛前往毋庸來京請訓欽此 
[述克虜伯廠緣始]  
　　徐家匯匯報云克虜伯爲德國著名鐵廠謂之克虜伯者蓋以廠主之姓名之也當西歴一千八百十年今廠主之祖克虜伯氏始設鐵店首尾十六年生涯寂寞顧問無人幾至不能自給迨一千八百二十六年其子名亞福爾克虜伯者繼之一千八百三十二年廠中只用工人九名其規模之小從可想見已一千八百五十一年倫敦設賽珍會亞福爾克虜伯以廠中所製槍砲陳列會中仅人觀覽自是人稍引重之無何各國軍營中多來購砲名遂大震工匠頓增至四萬一千零七百五人一千八百九十五年廠工益巨作工所用之機器多至三千架爐火得三萬六千六百五十一馬力機器上所用皮帶引而長之計六十四法里約合中國一百里一千八百九十五年一年中用煤至一百萬墩所需之水與特利斯德城中居民日用者相若燈中煤氣尤較特利斯德城過之廠中鐵軌長八十法里安設火爐之屋三十六間貨棧一千三百間電竿五百二十三株可謂巨矣 
[日人意見]  
　　有日本人之游歴中華者歸而語某報館執筆人曰今乾我日本進步黨中人分爲兩大派其一欲使中華革故鼎新且務結當軸歡心俾我得伸其勢力如内閣總理大臣山縣氏及余等是也一則專事保護康梁之徒志在與當軸相抗究之目前雖意見各别日後諒能合而一之至於康有爲已於東歴二月二十三日由新加坡赴倫敦迨三月二十二日重返新加坡潛伏 
[窮途自悔]  
　　有友自日本致書本館云華人王照因依附大逆不道之康有爲懼罪脫逃潜伏東瀛屢受逆黨梁超啓之侮乃剪髮易服托蹟高知縣某學校中藉舌耨筆耕以餬其口上月某日日本诸名流讌於高知鏡水樓醉月評花興復不淺酒半照伸紙疾書民小弟偷生於此仰諸賢不棄爲此盛設實小弟終身榮幸小弟未敢言報但祝諸賢志業發逹他日接蹟而往敝邗爲敝邦之矜式小弟或得供一役爲諸公導引則兩邦之利益多矣特恐小弟轉死溝壑不及見此盛時也今日之宴私心竊愧敬謝言不逹意乞諒之噫昔時神器妄干竟效竊弓之虎末路雄心已死幾同鎩羽之鴻嗟何及哉悔之晚矣然以視始終怙惡結成死黨依然暗肆奸謀者不誠有霄壤之别哉如照者夫亦可恨而更可憐已 
[鄭重綸音]  
　　順天府爲曉諭事准禮部咨稱查雍正十三年九月二十五日奉旨恩诏條欵原本傳 
 
 

Page 2

 
 
諭頒發因有小民在外刷印恐有錯落删改關繋緊要令該部刊刻小本刷印多張頒發周知并著該部轉飭步軍統領衙門順天府一律出示曉諭令人人知悉以部板爲准欽此欽遵今皇上三旬萬壽三月十二日頒诏外間有售賣條欵者應令到部刷印等因轉行到府爲此出示曉諭軍民人等知悉一體凛遵毋違特示 
[保甲綦嚴]  
　　欽命稽查京城内外保甲大臣爲曉諭事照得本公所奉命稽查保甲前經照會步軍統領衙門五城順天府轉飭各地面官訪查　屬地方有無烟館賭局娼寮以及作奸犯科形迹可疑之人據實移覆蓋爲澄清閭閻杜絕盜源起見乃近聞各地方官吏役有借訪查爲名騷擾地面者於有犯例禁之户得規包庇其安分良民反受魚肉似此詐索擾累實堪痛恨且難保不冒充本公所吏役以爲恫喝之計除由本公所派人訪查并移知該管衙門嚴行飭禁外爲此出示曉諭嗣後如有無業匪徒冒稱本公所吏役名目曁各地方官吏役以訪查爲名藉端需索費規者許爾等扭赴地面官呈控轉由該管衙門移送本公所分别懲辦倘該地面官縱容徇隱一經查出定行從嚴叅辦决不寛贷各宜懍遵勿違特示 
[飭查釐卡]  
　　揚州訪事友人云署理兩江總督南洋通商大臣鹿滋帥以釐金一項爲朝廷入欵大宗助軍餉還洋債關係極爲緊要近聞各局卡弊竇繁多甚至司巡等人任意留難婪索殊非恤商之道因與藩司曁釐捐總辦籌議特派候補府吳太守駐紥鎭江專巡長江一帶各釐卡黄太守家瑋駐紥維揚專巡内河各釐卡上月下旬某日太守行抵邗江賃左衛街某姓家爲辦公之所旋命輿拜會印委各官各官亦以禮報謁聞太守擬於日内駕一葉扁舟潛往各處藉覘各局規模 
[詳述崑山縣鄕被梟巨案]  
　　本月初三日本報紀禀請剿梟事係得之蘇州訪事人來函其中情節旣未能詳且復諸多舛錯客有知其巔末者語諸執筆人曰蘇州府屬崑山縣境有地名度城者俗呼爲之鐸塲數年前突來光蛋若干人開塲聚賭鄕民被其所誘多有蕩産傾家者光蛋自恃其横借予洋銀使之復賭於是負欠數百元事後光蛋以索債爲名盤踞不去良善者皆患之黌門秀士徐一清鎭之有聲勢者也鄕之人皆聽其頣指氣使令於衆曰光蛋放債誘賭日久不償恐妻子親戚必被勒索之累方今撫院趙展如中丞有梟匪横行格殺不論之諭吾意償其債不如拒其人庶足以安我室家而絕後來之患衆僉曰善於是徐爲首挨户捐資選購器械光蛋不知設備賭博如前某日忽聞鑼聲大震而鄕民已排山倒海而來奔避不遑致被撃斃多名沈屍於水光蛋亦因此不敢復至然數年以來固未嘗一日忘報復也上月晦日有一光蛋在青浦縣境珠街閣鎭某茶肆茶肆中有渾名窮人者無賴也予以一信揖而言曰頃有一要書致鐸塲徐某煩爲送去幸勿遲延閣鎭近澱山河光蛋出没無日無之當道者以其未嘗滋事姑優容之窮人固恃彼中人爲衣食計者允爲代作洪喬卽藏其書於身畔越二日鐸塲附近鄕人方迎神演劇窮人持信往日晚遇徐於途出信示之徐閱畢默不一語有知者言書中之語大略謂數年前被殺弟兄數人今將報復向知汝爲首事故敢告知計此項賭負之債迄今子母並算須洋銀一千五百元如能照數清償又將前此被害諸屍身一一交還某等當解此寃仇將就了事否則當與鎭民一見高下也限三日卽覆徐得信已初二日知不及與衆議遂於翌日挈眷而逃鎭民不知其情亦不爲備光蛋以徐限期將届尚無覆音遂於初三日率黨潛往至則附近鄕民方以賽會鳴鑼光蛋疑前此被創時鄕人鳴金爲號今復如此是又將魚肉我也遂各出洋槍刀械爲先發制人之謀道左適有鋸木匠二人坐地休息光蛋擁至猝不及逃倐忽間一人之首已被劈成兩片其一警躍鳬水逸去鄕民不知所爲倉猝大亂人聲鼎沸奪路奔逃光蛋復縱火焚房屋以助勢燄是役也光蛋百數十人殺斃鄕民六人擄去圖董周姓及某某等六人搶劫財物爲數甚钜臨去復徧貼匿名揭帖謂所擄六人現在青浦縣境雙塔鎭限以洋銀二千元往贖一時風聲鶴唳幾如八公山草木皆兵甚有嚇破鼷瞻者無端升屋者人心浮動一日數驚旋經崑山縣尚大令下鄕履勘帶有砲艇數號勇丁若干名鄕民疑爲光蛋復來又倉皇奔遁嗣由地保傳諭始獲稍安然鄕民愈聚愈衆此言彼語大令頗覺爲難草草回輿據情通禀初八日護撫憲陸春江中丞傳見鹽捕營統領杜觀察及蘇防營統領李總戎諭令緝拿解省懲辦兩统領奉諭之後星夜督率水陸弁勇拔隊前往鐸塲以便想機剿辦 
[甬江火警]  
　　寍波采訪友人云本月十一日午後五點鐘時郡城靈橋門左近又新街第二道公牆之内順興皮箱店忽肇火災霎時四面延燒轟轟烈烈雖有遠近各水龍以及寗防局洋龍星馳而至無奈車薪杯水勢力懸殊約焚一點鐘時共燬樓房二十餘幢亦不可謂之非巨災矣 
[漢皋火警]  
　　漢口訪事人云本月初七日之夜九點鐘時夾街十方菴對門某酒坊不戒於火霎時烈燄飛騰不可嚮邇幸雨師適命駕而至未移時水龍亦聞警馳來祝融氏遂望風披靡僅將酒坊焚燬左右鄰均未殃及 
[津沽桃浪]  
　　天津訪事人云近日津郡孩童之染喉症而殤者頗多街巷間舁小棺而過者幾於無日無之天氣不正保赤者無不惴惴于心也○津郡游手好閒者往往用排槍獵雁以爲下酒物濟生社紳士見而憫之禀請天津道出示嚴禁乃無知獵户仍在南江一帶試其伎倆幾視禁令若弁髦上月二十四日保甲總局憲飭蕭弁帶勇而往查獲四人行至半途被彼黨要劫三人并將某勇曳去弁回局禀訴局憲飭勇拘獲張富貴搜出死雁三十餘頭送縣訊辦 
[黄陵鵑語]  
　　宜昌訪事友來函云英商立德洋行近在上海購得小輪船兩艘約於三四月内來宜以便運貨入蜀并在歸州巴東等處購地建造棧房○前者英國某武員赴四川重慶查勘水道可否行駛小輪船兹已勘畢回宜擬就在宜灣泊之小兵艦三膄中擇其堅固之二艘行駛入蜀倘能暢行無阻則擬留一艘在渝其一仍回宜昌此後當輪流上下藉以保護本國官商○近日由漢至宜輪船來往如織有人呈請地方官欲在鶴峯巴東長樂長楊等縣擇地開煤礦以供各輪船所需未識能邀允准否也 
[漢水明珠]  
　　漢口訪事人云蕭家垸附近有某姓婦酷嗜葉子戱屢戰屢北負欠不貲彚砧知之大加訓斥婦一時羞憤交集遂以一幅吳綾效楊太眞馬嵬故事婦家頗知大義以其咎由自取並無後言然亦可見賭之爲害烈矣○傳聞正任漢陽府署武昌府余堯衢太守有眞除之信所遺漢陽府缺以現署斯任之施鶴笙太守補授蓋因前任武昌府逄子政太守將過道班也○龍王廟江岸創設小輪船往來武漢搭客皆以爲便紛至沓來惟兩岸划船數逾千百誦工部野渡無人舟自横之句皆不免憾生機盡奪無從得仰事俯畜之資於是效蔡甸航船故事羣起爲難刻經道憲委員彈壓一面設法調停其圍始解○鸚鵡洲竹木釐金局司事某甲與黄福盛木行串通漏報捐欵嗣爲下局查出據實上禀刻已將司事逮案嚴究木行亦罰鍰以示懲儆○近年湖北督撫兩標及各項武員率多以僞札頂冒上憲洞燭其弊札委幹員嚴加查察如有前項弊端准其繳札作廢不予深求倘仍朦混一經發覺定須按律嚴懲○日來武漢錢價稍平緣各路茶商人山採購不便携帶銅錢一律改用龍圓台票制錢去路不多故孔方兄聲價不復如前之昻貴矣○安徽武備學堂須添聘教習數人大憲委某員到鄂就自强武備兩學堂中選聘高材生數人以承其乏○漢口信局計共十六家前因郵政局欲加代遞包封費遂聯名赴關署籲恩兹總稅務司俯允暫不加收漢上信業遂照常辦理惟郵政局定議每日收取包封以五點鐘爲限各信局以爲時太促又集議禀請展緩云 
[洪都客述]  
　　南昌訪事友來函云江西各屬土産以硝磺爲大宗儲積硝磺之棧向抽棧租五分彼中人名之曰行用去年臨川縣民人 
 
 

Page 3

 
 
爭充總商控經藩憲張筱船方伯詳細批示上月復出示曉諭云據臨川縣監生傳益源呈批查此案前據臨川縣訊明斷結詳府轉詳到司並據聲明該監生爲衆商攻訐且亦自甘告退諭令各花爆鋪公舉何聚盛接充均各允服具結等情當查何聚盛亦有被控鑽充總商之案批飭查明禀覆在案該監生旣自甘告退在縣具結何以結案之後復以濫保朦充爲詞來司呈控纏訟不休難保非逞刁翻控惟承充硝磺總商必須衆情悅服今何聚盛旣有被控鑽充情事自應另選公正之人接充仰撫州府卽飭臨川縣遵照前批查明禀覆一面另選按充毋任纏訟○豐城縣某姓巨室也前與同族涉訟公庭展轉數年依舊未平雀鼠邇者大憲訊悉兩造皆被訟棍唆使所致檄飭南昌府轉飭豐城縣赶緊分别關提人証秉公確訊究斷詳辦倘有訟棍播弄卽遵前批嚴拿究辦毋違 
[鍾山春黛]  
　　金陵訪事人云省城儀鳳門外下關自上年闢埠通商巿面蒸蒸日上操奇計贏之輩輻湊其間一時長袖善舞者流咸租屋江邊開設報關行專代客商納稅華洋兩商牌號幾於比户相聯究之同業旣多利權卽難劃一於是彼此貶價以廣招徠鷸蚌相爭漁人獲利大腹賈資本較巨尚可勉力支持而一二外强中乾慣造空中樓閣者至此益形竭蹶計自去春迄今倒閉者已有五家現惟太古京及王合記堃記匯通諸行聲名尚好此外則如自鄶以下不免岌岌可危矣○下關某洋行往來江寗鎭江之威士小輪船自三公司輪船减收水脚爭攬利權後生意遂日形清淡兹雖勉力支持其勢已成弩末矣○金陵自創行郵政以來收信處則有總局分局代辦之殊執事人則有繙譯司事聽差之别總局自晨六點鐘辦公至午後五點鐘停公分局則晨七點鐘起直至更魚二躍始停收信函代辦處辦公時刻如分局例總辦穆林君實心辦事極力擴充刻下城廂内外設有分局六處代辦四處所定章程諸臻妥善惟聞此中人云總局各事上下分司而每一分局則僅用司事一人别無聽差人役所有收發信件挂號匯銀均歸此人經理卽晨昏啓閉炊釁灑掃等事亦復責無旁貸必躬必親月祗薪水銀五兩彼中人皆苦之○坊口大街寳興銀樓爲省垣各銀樓之冠生涯鼎盛資本充盈某日清晨甫經啓扉卽有華服少年翩然而入口操北音向兌重八錢之足赤金簪兩枝時櫃中僅有夥友一人甫經起牀衣猶未整見少年衣冠齊楚悮爲貴介一流卽啓鑰出兩簪給閱少年接簪在手卽藏入袖中飛步而逸夥友駭甚急出櫃追之而少年已無蹤影矣 
[流犯解回]  
　　署江蘇按察使朱竹石廉訪札發流犯劉明山至上海縣署文開爲札飭事案據松江府審解該縣客民劉明山僞造通商銀行鈔票誑騙行使一案詳文到司據此當經本司提犯親訊核擬無異已另叙簡招呈請撫憲勘題兹奉點發回批到司查該犯劉明山係審依以照咸豐初年私造鈔票誑騙行使者不計銀數多寡將爲首之犯擬杖一百流三千里至配折責安置現禁元和縣監應卽發回犯事地方監禁候示並報明松江府查考等因代理上海縣篆之戴子邁明府將犯騐明飭卽收入囹圄 
[相騐斃犯]  
　　前者代理蘇州關監督江蘇候補道黄愛棠觀察綰上海縣篆時民人汪子勤被其母控告忤逆訊供之下判令永遠監禁日前在獄患病經代理上海縣篆務之戴子邁明府發堂醫治延至前日斃命堂中明府接閱堂董來函立飭公差往傳屍屬旋禀稱屍屬均不在滬明府命於昨午詣堂相騐升座後地甲金茂堂丁朱景元同禀稱汪子勤因病發堂醫生診得患截瓜瘋之症足趾脫落混身潰腫子以藥餌毫不見功延至前日正午氣絕身死明府飭仵役察騐果係因病喪身因飭吏塡明屍格給棺收殮發封交地甲厝諸義阡旋卽呵殿而回繕禀通詳上憲 
[退貨轇轕]  
　　湖南候補縣彭韗玉大令宜暉奉本省善後局憲檄委來滬採辦軍裝僑寓法界公館馬路名利客棧上月初十日向泳興及發記兩皮鞋店定購馬鞍五副議定每副價銀二百四十兩合共一千二百兩從中扣還二百兩訂立合同限期交貨旋有英界大馬路瑞興祥執事人向之兠攬許加扣四百兩大令因而悔議將所定者退還泳興發記兩店主沈玉貞林和尚不允具詞控諸法界公廨昨日讞員朱森庭明府飭探將大令家丁某傳案與何繙譯會訊沈玉貞林和尚投案訴稱貨已備齊未便悔議明府與何君會商謂旣有合同不能退還飭家丁回禀主人仍照前議付銀取貨 
[馬路工程局紀事]  
　　本月初四日本邑南巿楊家渡裏街同吉泰米行夥邵子芬倩馬正元代僱駁船一艘裝運曰米五十石至浦東開平局棧中交缺半途被船户楊海賢及江北阿寳二人盜賣若士邵因扭馬至捕房聲訴捕頭令移解馬路工程局總辦程雨村大令研訊之下限馬于五天内交到楊等旣而邵又禀稱查得此項米石實被楊等賣與引翔港十一圖日興米行主時小狗請卽追究大令提集一干人覆訊令邵子芬往引翔港禀請鎭上保甲局員提時阿狗訊追○昨日小孩孫金生在南巿新馬路中徘徊啼泣五十號巡街捕帶至捕房捕頭向之詰問孩自言年十二歲家在新閘陳家浜左近由後父江三樂送至某薙髮店學藝日被師父扑責是以乘隙逃出捕頭據情禀明工程局總辦程大令大令命暫行留養候飭差傳家屬到來認領○舟人陸凝和虧欠同業人吳三和小洋銀六角前日途中向索以致爭論由某號巡街捕一併拘入捕房吳謂被陸欠洋銀一元向索不還陸言所欠者係賭欵且只小洋銀六角捕頭禀知工程局總辦程大令大令以事屬細微命出外央妥人調處不准興訟 
[上海貨捐局紀事]  
　　前日船户蘇紀舟裝運白米若干求滬貨捐局巡丁查悉夾帶胡桃三十餘包匿不報捐因卽禀請總辦林太守判罰以示之儆○有陶慶之者前赴貨捐局禀請給諭在洞庭山馬頭設立紹酒捐公所按月呈繳洋銀四百餘元現在積欠若干無力彌補乘隙遠颺總辦林太守飭十六鋪地甲前往將公所看守以便緝陶究追 
[法租界公堂瑣案]  
　　英租界後馬路寳泰祥繅絲廠夥鄭雲才禀稱本月初二夜廠中被賊犯李阿四竊去金邊眼鏡翡翠扇墜熟羅套袴等物持赴治下晉源質店典押錢文兹由巡捕送案叩請追給原贓晉源質店夥某甲求追給質本洋銀十元零八角讞員朱森庭明府飭將原贓暫存捕房著失主繳到質本方准領回○包探禀稱楊玉山金子餘在途攫帽當塲拘獲將原贓抛棄今特解案請辦明府判各責三百板○包探禀稱偷兒王木生陳阿二翁杏生潛至卜鄰里某姓家圖竊當塲拘獲搜出當票八張今特解案請訊明府判將王責一百板陳翁各責二百板○包探禀稱前日清晨湖南人張九元闖入工部局樓上圖竊當塲拘獲送案請辦明府判責一百板○包探禀稱偷兒葉恒暄闖入天主堂内竊取木板二方人贓並獲送案請辦明府判責二百板贓給還失主○包探禀稱松江女孩顧心貞向在郡城某姓家爲童養媳邇被匪徒誘拐來滬押入某花烟館爲倡鴇婦强令迎新送舊心貞不肯允從致被逐出沿途啼泣由巡街捕帶入捕房捕頭命小的帶往各花烟館查問俱不承認祗得帶回請示明府判發普育堂暫行留養○江卜年董南榮二人控稱徐安福購去火油二十餘箱意圖吞没價銀求恩追究明府准詞飭提至案押候交保出外清理○張陳氏控李根來騙去鞋籃内洋銀二十五元經明府訊供押追在案昨日李父惠甫繳呈洋銀二十五元求恩免辦明府准其領回嚴加管束所繳洋銀給張陳氏具領○金铪順魚行夥陳子材控魚贩沈炳林欠錢六十三千文圖賴不還求提追繳昨日明府飭傳到案交人具保限十日内歸楚○大有水菓行夥朱生茂稱洪雲高積欠貨欵錢一百餘千去歲之杪避匿不見前日在途相遇是以扭案請追明府飭交的實人保出限十日内歸楚○英界捕房五百三十二號華捕丁巧生控李杜氏行竊其妻坎肩經明府訊供並飭探往查屬實昨日堂期判將李杜氏掌頰四十下 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
瑞和　又　晚往長江　怡和行 
 
 

Page 9

 
 
[上海縣署瑣案]  
　　陳狗郎被王阿春張海生周阿榮挖去雙目控經英美租界讞員翁笠漁直刺移送至縣昨日襄讞委員吳端甫明府升堂訊究陳供小的係崇明人在浦東祥生船廠爲小工上月二十一日黄昏時行經旗昌棧後突遇五阿春等數人稱小的前爲小輪船水手時唆令洋人將伊毆撃今日相逢此仇當報卽拔刃刓去小的兩目張周均在塲帮兇廠中西人知之由德律風報知捕房捕頭派西包探拘獲王張周三人求恩究辦王阿春供事緣張海生之叔被陳訛詐洋銀六元故令小的喚陳出廠挖去兩目陳指定由王挖目周張俱供小的等並未帮兇實被悮拘明府判責王三百板周張各責二百板押候重辦　前年沈蘭汀因貼票事虧欠巨資控經前縣主拘獲收禁嚴追迄今尚未清理前晚吳明府升堂研訊沈供當小的倒帳時被龔清如取去衣箱十二口以致家産蕩盡無力攤還今者母親病危求恩交保明府申斥不准諭令還禁邀親友赶緊理明再核○去臘縣役在北新涇拘獲梟匪袁文彩吳懷炳黄盛貴黄盛芳等四犯解經前縣主訊供管押昨日復由吳明府訊究袁等四人同供小的等均安徽合肥縣人前當勇丁裁革後回籍無事去冬復來路經北新涇悮被拘獲並未開賭求恩寛宥明府察得黄盛貴患病姑寛免責餘犯各責二百板押候備文遞解回籍 
[英美租界晚堂瑣案]  
　　前者姚桂生控朱德春合包糞局圖吞股本銀兩襄讞委員張司馬訊知不盡不實諭令檢呈簿據前日之晚提案覆訊朱德春檢呈歴年帳簿並西文合同供稱工部局清潔事務向係小的承包倩葉松年司帳姚桂生爲夥前年將姚辭歇不料姚設心不良竟串同葉松年妄稱合股朦控小的吞没股銀今特檢呈簿據合同示恩察核葉松年供朱姚實係合股因朱欠姚洋銀故姚並未將股銀交付姚供小的實與朱合股承包挑糞之事不敢串誣求恩明鑒司馬查閱簿據見歴年俱係朱德記出名並無姚股本收入帳内顯見誣控著將姚笞責二百板葉掌頰四十下責令具結呈案然後開釋○王阿壽控岳母查陳氏串同蟻媒郁周氏誘匿其妻前晚經襄讞委員張司馬研訊王供岳母查陳氏屢來小的家誘領其女出外向之理論反敢投報捕房誣以搶物叩乞究追查陳氏供小婦人依某大户傭工度日女兒嫁王爲妻屢次逃逸小婦人均不知情此次聞在郁周氏家求鑒郁周氏供查氏向與水木匠連生姘識租屋同居小婦人轉租伊屋因之時常來往前王阿壽尋妻不見來家查問經小婦人投報捕房現聞查氏在穿虹浜某茶肆主長青家惟求恩宥司馬著掌頰二百下復將查陳氏掌頰五十下限交查氏覆訊核辦 
[英美租界公堂琐案]  
　　包探沈阿岳劉阿丙同禀稱日前陳雙金之女小寳忽然失去報捕後經小的等查知被張陳氏誘出交孫王氏轉交陳野囡翁雲鶴二人售與王吳氏得身價洋銀六十二元故特一併拘案請究陳雙金投案訴稱女兒小字小寳今甫七歲被張陳氏等拐賣求恩訊辦張陳氏供小寳雖由小婦人誘出交與孫王氏然小婦人祗得洋銀三元孫王氏供小寳由小婦人交與陳王氏及賣去小婦人亦祗得洋銀三元陳王氏供小婦人將小寳交翁雲鶴賣去翁祗分給小婦人洋銀三元翁供小的與陳野囡同領小寳至王吳氏處售得洋銀六十二元將九元分給各人餘係小的等二人分用陳野囡卽陳繼昌供與略同王吳氏供小婦人並未生育故出洋銀六十二元撫小寳爲螟蛉由張陳氏所私之張金海代寫契據讞員翁笠漁直刺商之白繙譯著一併押候過堂復訊送縣嚴懲○包探沈阿岳拘解陳寳元至案禀稱昨夜此人私入圓明園路公家花園圖竊洋人查見送入捕房捕頭令小的解案請究陳供小的悮入公園並非圖竊叩求明鑒直刺著押候查明曾否失物再行訊核○包探劉阿丙解送邵洪三邵張氏至案禀稱邵等圖賴賣糕人沈阿大之錢五十六文反糾黨勒索洋銀八元不遂其欲誣沈誘姦伊女處以私刑事經小的查知送案請訊沈訴稱小的被毆受傷求恩騐明訊辦邵洪三供小的欠伊糕錢是實因沈向女兒調戲故正言斥之並無私刑之事張氏供與相同直刺判將邵管押十日張氏從寛斥釋○美華書館洋人控施氏誘匿鄰女阿彩捕頭令包探朱阿高將施氏解案請訊洋人投案歴述情由施氏供阿彩偶至小婦人家遊玩今已送還求恩明鑒直刺著提到阿彩再訊○包探張全林解送在路打架之王阿榮周保和等至案直刺研訊之下王供周誘匿小的之女故與理論周供小的以瑿髮爲業前與王女私識今已分離日久不知其女蹤跡直刺飭押交王女到案以便訊斷 
[美租界捕房紀事]  
　　前晚某西人飲酒過醉在虹口密勒路向人滋擾被二百九十五號巡街捕拘入捕房捕頭令押候酒醒後釋出○昨日午前有元和洋行中人乘轎式馬車駛至外虹口百老匯路馬忽驚逸四蹄風入奔佚絕塵致將某號東洋車撞壞旋又毁去六十四號洋房外籬笆數丈直至五百六十九號巡街捕巡邏至此始得設法扣住解入捕房後經元和行主賠偿修車費洋銀一元并將所毁籬笆雇工修理始得了事 
[美租界醫院紀事]  
　　本邑人顧阿梅在西平輪船工作昨午搬運貨物偶不留神被船上鐵板壓傷足髁經同人舁送同仁醫院求治未識可免殘廢否○江北人瞿開仔傭於虹口某木廠内得日正當工作之際偶一疎虞翩然如飛鳥之下墜傷及腰際昏不知人經廠中執事人舁往同仁醫院求治聞所傷頗不輕也 
　 
夫病不求藥全生者寡藥不對症難活者多且人有少長不同故用藥多寡亦異本公司禮延西士精心鍊製燕窩糖精益壽延年功冠參茸具百藥之功抱衆藥之效有益無損奏功甚速無論男婦老少四時八節有病無病皆可常服除疾之功實如響應近來名公鉅卿爭相推許譽美之書不絕於途踵門求購者戶限爲穿有應接不暇之勢按燕窩糖精其味和平開胃健脾能撫正氣正氣勝則脾胃强脾胃强則精神自來病魔卽去無論何病服卽奏功且異常適口故童叟皆願常食也至食用之法有病之人每早以燕窩糖精五錢開水冲服或隨意乾食大見功效無病之人每日隨意服一二兩或調蛋花或冲人乳或泡紅茶或冲牛乳或冲咖啡或冲開水一月之後則身體强壯百病不生此係五洲試騐之妙品四海應效之良方諸君子衞生有志一經嘗之方知言之不謬耳　南洋華興公司謹識 
[新出鉛板全體通考]  
是書係英國名醫德貞先生所輯德君爲京都同文館醫學教習在華已歷二十餘載博涉羣書著作甚富全體通考蓋其一也其書分繪以圖詳註以說凡人身之四肢百骸肌膚筋節纖微畢舉無不瞭如指掌且於男婦大小内外各方脈與治法更覺條分縷晣若中華學醫者購而讀之能神明其法將見臨症用藥不爽毫厘自能起死回生大有裨益洵醫家之秘本濟世之寳筏也書共十八卷外附圖說三本計五百餘圖分訂十二大本爲一函每部實洋四元諸君惠顧者請向上海美華書館廣學會購取可也倉山主人啓 
[永明人壽保險公司]  
人生天地間莫不欲久遠計而爲久遠計則以保人險爲最善也本公司專保中西人壽險如保者定期巳滿卽可付回本銀並另有額外利益倘定期未滿而或有不測立卽照保單如數賠償其賠償等情可在本埠由各董事商辦毋容函達外洋總公司以昭便捷計本埠英董事怡和洋行未士柯佛老公茂洋行未士達臣華董葉澄衷先生席正甫先生黃佐卿先生朱子文先生唐傑臣先生如蒙仕商惠顧祈移玉英界黃浦灘怡和洋行江西路老公茂洋行或天津路十號怡和保險分行或法界二洋涇橋南四十二號怡和保險分行面詢可也此佈總經理人怡和洋行啓 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緖二十六年三月初三日京報全錄]  
　　宫門抄○諭旨一道錄前○熱河都統色奏爲知府因病懇請開缺委員護理摺○贛撫松奏同知要缺揀員調補摺○燕督裕奏爲查明辦理保甲團練委員藉端需索據實嚴參摺○三月初三日禮部宗人府欽天監正黄旗值日無引見○河道總督任道鎔到京請安○廣東總兵馬義和到京請安○普公請假兩個月○載瀛續假十日○劉坤一金文同陳宗嬀預備召見○召見軍機任道鎔劉坤一馮義和○○奴才色楞額跪奏爲知府因患骽疾禀請開缺委員護理恭摺具陳仰祈聖鑒事竊據承德府知府英啓禀稱該府於上年十二月間偶患骽疾延醫調治迄未痊愈禀請開缺回旗調理等情當經奴才派委熱河道福謙騐明結報前奴才查該府英啓患病屬實自應准其開缺回旗調理該府年力未衰將來病痊尚堪起用所遣員缺查有建昌縣知縣崇齡才具明敏堪以委令暫行護理遞遺建昌縣一缺飭委補用知縣羅毓祥接署各專責成奴才伏查承德府知府員缺前於光绪十八年經吏部議准新章改爲邊要調缺兼用漢員遇有缺出由都統會同直隸總督于通省現任知府内揀員調補並由部開單請旨簡放承德府知府英啓因骽疾禀請開缺除由奴才照章咨會直隸總督于通省現任知府内揀擇熟悉邊情之員再行會同奏請調補並咨由吏部請旨簡放遺缺外所有承德府知府因病禀請開缺曁委員護理各緣由謹會同直隸督臣裕禄合詞恭摺具奏伏乞皇太后皇上聖鑒謹奏奉硃批另有旨欽此○○江西巡撫臣松壽跪奏爲同知要缺需員恭懇聖恩俯准升補以裨地方事竊照南昌府同知鮑恩綏病故經臣恭疏具題所遺南昌府同知係衝繁難兼三要缺例應在外揀選調補該同知駐居省會商民雜處政務殷繁必得精明幹練之員方足以資治理臣與藩臬兩司在於通省中簡同知内逐加遴選非本任現係要缺卽人地不甚相宜並無合例堪調之員候補同知内亦無人缺相宜堪補之員其勞績應升與夫循例應升亦無相當堪升人員惟有光緖二十四年大計卓異安福縣知縣陸善格年五十歲奉天錦縣人由優廪生中式光緖二年丙子科順天鄕試舉人六年庚辰科貢士殿試二甲朝考二等引見改翰林院庶吉士九年散館二等引見以主事用籖分工部屯田司行走丁母憂服满起復到部十七年呈請改歸知縣原班選用選授江西安福縣知縣引見奉旨補授遵例報捐同知升銜於光緖十九年二月初三日到任嗣在江西順直振捐案内奬給花翎光緖二十四年大計卓異奉准部覆尚未請咨该員才長識練爲守兼優歴俸亦满三年因之升補南昌府同知實堪勝任該員任内一切因公處分例免覈計亦無積積及欠解錢糧承緝未獲盜案已起降調革職叅限之案且缺係繁要該員係正途出身人地實在相需例得據實陳明專摺奏請據藩司張紹華署臬司春順詳請奏咨前來合無仰懇聖恩俯念員缺緊要免計因公處分准以安福縣知縣陸善格升補南昌府同知於地方實有裨益如蒙俞允仍俟接准部覆再行併案給咨赴部引見該員係初升之員任内奉議各案罰俸銀兩應俟接到議准升補部文之日造册送部按照催令完繳謹會同署兩江總督江蘇撫臣鹿傳霖恭摺具奏伏乞皇太后皇上聖鑒訓示再所遺女福縣知縣係繁難中缺容俟接准部覆截缺後照例揀員另行請補此案藩司於光緖二十六年正月十六日出詳合併陳明謹奏奉硃批吏部議奏欽此○○頭品頂戴直隸總督奴才裕禄跪奏爲查明辦理保甲團練委員藉端需索據實嚴叅仰祈聖鑒事竊奴才承准軍機大臣字寄光緖二十五年十二月初二日奉上諭有人奏州縣辦理保甲團練苛派擾民請飭查明禁革一摺據稱直隸順德府屬廣宗鉅鹿二縣辦理保甲團練一無條理借端苛派深爲民病民間自爲團練縣官下鄕騐操令民間伺候官吏供應差役每村攤派制錢不下百千並有借查騐門牌苛派規費情弊著裕禄按照所指各節確切查明據實叅辦並通飭各屬一體嚴行查禁毋稍徇縱原摺著鈔給閱看等因欽此當飭藩臬兩司派員查辦去後兹據藩司廷杰臬司覺羅廷雍詳稱遵查鉅鹿縣典史孫紹祖前因抽查保甲不知檢束業據該縣廖炳樞禀經調省查看在案欽奉前因飭據候補知縣嚴信烈前往訪查明確據實禀覆如原奏所稱辦理保甲團練一無條理借端苛斂深爲民病一節查廣宗縣保甲上年奉飭舉行七月間經順德府委員帮辦該署縣張祖詠甫經到任令四鄕承領門牌册式缮具清單核蛤再領門牌因此各村各寫各册雇覔代筆及往返川資均由各村自出鉅鹿縣保甲已辦數載每年刷印門牌紙張印紅皆民自出向章承領一摺需用京錢一百文或數十文不等每年秋後委典史下鄕查騐每村送京錢在四千或五六千不等上年該縣廖炳樞將門牌改爲十家一張不委典史查騐此弊已除至練辦民團该兩縣前於同治初年經前大顺廣道余承恩督辦禦賊頗著聲威嗣因四境承平漸卽中止上年奉飭舉辦一切率由舊章槍砲刀矛尚多可用惟團丁操演每天議定工價京錢二百文廣宗縣每丁多加饅首一斤出自民間由村正副團長計畝攤派民間尚無怨言亦無借端苛派情事又原奏所稱民間自爲團練縣官下鄕騐操令民間伺候官吏供應差役每村攤派制錢不下百千一節查廣宗縣計三十二團上年從新整頓前署縣曹景郕騐操一次民間杯水未供接署縣盧聘卿署縣張祖詠均未騐操自無供應鉅鹿縣計四十一團該縣廖炳樞辦齊後禀請委員調團合操會銜出示不准供應惟團丁工價槍砲子藥等費出自民間不能不計畝歛派每地一畝不過攤錢門五文至多不過十文大村巨鎭地廣人多計數不下百千其村户口寥落爲數不過十數千原奏謂每村攤錢不下百千當卽指此又原奏所稱查騐門牌苛派規費一節查順德府屬共有九縣該前府恩立按縣派出帮辦委員一名廣宗則派未入流薛廷懋鉅鹿則派典史梁廷楨其薛廷懋七月到差九月間順德府親臨催問薛廷懋始赴四鄕查騐於該縣供應外復擾民間酒飯稍不遂意呵斥隨之鄕民無法轉托地方緩頰每村花錢或三千或五千至多未過十千者其梁廷楨七月到差該縣保甲門牌時已報齊廖炳樞卽委本縣典史孫紹祖陪同查騐梁廷楨遇事挑剔村民遂托孫紹祖代向求情有送川資者有送酒席費者有送丁役費者名目不一究其細數亦僅二三千至多亦不過十千之譜孫紹祖查至左舊城村因跟役未將規費携帶出村互相口角道路譁然以上各節雖無過付確據然人言嘖嘖實屬衆說僉同等情由司核明詳請具奏前來奴才查候補典史梁廷楨候補未入流薛廷懋奉委帮辦保甲羹不潔已奉公輙敢藉端需索雖爲數不多究屬貪利妄爲撤任鉅鹿縣典史孫紹祖陪同委員下鄕亦有需索鄕民情事均屬有玷官箴相應請旨將候補典史梁廷楨候補未入流薛廷懋並鉅鹿縣典史孫紹祖一併革職以儆官邪前任順德府知府恩立濫派委員帮辦保甲以致擾累地方咎實難辭該府已於甄别案内奏叅以同知降補仍請敕吏部照例議處鉅鹿縣知縣廖炳樞署廣宗縣知縣張祖詠辦理保甲團練事宜均尚認眞並無苛派擾民情事應請均免置議除通飭各屬並鉅鹿廣宗兩縣各將保甲事宜認眞整頓嚴申禁令一切規費革除凈盡勿得稍有騷擾外理合恭摺覆陳伏乞皇太后皇上聖鑒訓示廑奏奉硃批著照所請該部知道欽此 
 
 

Page 14

 
 
[光緖二十六年三月初四日京報全錄]  
　　宫門抄○諭旨一道錄前○署齊撫袁奏爲遵旨確切查明知州被叅各欵據實覆陳摺○禮王奏爲旗員重遇鶯揚筵宴摺○署粤督李奏爲甄别鹺員片○三月初四日兵部太常寺太僕寺正白旗值日吏部引見三十八名刑部五名都察院二名廂白满七名廂白蒙二名正藍满五名○倫貝子謝指婚恩○瀾公錫侯富侯鏝照各假满請安○任道鎔謝賞蟒袍等物恩○醇王請假五日○恩公請假十五日○劉坤一任道鎔錢德培金文同陳宗嬀預備召見○召見軍機金文同陳宗嬀錢德培劉坤一任道鎔○○署理山東巡撫工部右侍郎臣袁世凱跪奏爲遵旨確切查明知州被叅各欵據實覆陳恭摺仰祈聖鑒事竊臣於光緖二十五年十二月二十五日承准軍機大臣字寄是月二十一日奉上諭有人奏知州貪財嗜酒縱盜殃民請飭查辦一摺據稱山東調署濟寗直隸州知州汪望庚利心太重沈湎於酒其子弟家丁幕友亦無不以利爲事去年赴鄕勘災按畝斂錢辦理昭信股票及平糶均有營私入已情事審理案件諸多乖謬民人呈報盜案輒窮詰加責以致盜風愈熾小民不能安業等語吏治爲民生所繋似此貪劣之員豈得姑容著袁世凱按照所參各節確切查明據實參辦毋稍徇庇原摺著抄給閱看將此諭令知之欽此遵旨寄信前來臣遵卽分别檄飭藩臬兩司曁兗沂曹濟道詳核卷宗確查具覆一面遴委三品銜道員用候補知府都廷珍馳抵濟寍改裝密訪查有證據卽就近傳提訊質取具甘結據實查覆兹據该司道府等先後查覆前來臣覆博訪周諮印證明確敬爲我皇太后皇上縷晰陳之如原奏稱該員赴鄕勘災先遣家丁示意非送程儀不准荒災景材謝家城各莊鄕董魏祥章孟昭安等均按畞歛錢買災惟唐家口災民無力餽送竟不准災一節查二十四年間景村團總許廣訓雖向各村歛錢辦團并修趙王河民埝非由魏祥章歛取謝家城鄕董謝玉章曾因唐家口河漫溢公議歛錢攤修亦非由孟昭安歛取兩項皆係民間公用尤非歛錢買災傳集魏祥章孟昭安及景村謝家城各莊長等研訊衆供僉同具有切結委無按畝歛錢買災情事其唐家口一莊前經該員勘明被水較輕議同接駕莊等村均禀請緩漕徵錢尚非竟不准災至遣家丁示意索送程儀查無其事又原奏稱西鄕昭信股票按畝攤派已屬違例該員並將所收之欵盡行入已鄕民赴道署控告有案一節查該員奉辦股票首先遵文認解銀二千兩選派正紳協同莊長分勸不令勸諸窮簷小户不准科派畝攤先後勸集城鄕殷實紳商銀一萬一千一百兩批解兌收核與司道案卷均符實無按畞攤派收欵入已之事惟唐家莊民梁作範等以鄕董史久恒吞扣股票控經前撫臣張汝梅批道提案訊明梁作範等零星集錢十二千交史久恒收執尚未送署旋卽停辦史久恒擬將議事酒飯等費於此欵内坐扣梁作範未允因而成訟該員斷令史久恒照原數退還未及通詳由道提訊仍照州斷結案兩造允服具結詳經正任撫臣毓賢批准所稱鄕民控告應卽指此别無州民在道署控告昭信股票之案又原奏稱勸辦平糶該員於告示定價之外加價入已生員劉釗赴局詢問觸怒差拿該生避匿將其子拘案枷責枷重近百斤幾斃枷下一節查該州平糶小米高梁定價小米每升大錢三十高梁二十有奇按巿價漲落隨時增減每人祇准日糴米一升均禀報出示有案開局後有賣粥人違章糴米送州枷示生員劉釗及姪劉玉漢率衆求情到局滋閙經該員將劉玉漢枷號旋經增生李繼厚等保釋至加價係隨時價僅止兩日所加錢文委歸公用並非入已又原奏稱該員终日醉鄕酒後辦公更多顚倒如李姓節婦以家事控其姪該員誤以爲姦竟將該節婦掌責發押幾令忿激捐生一節查李姓節婦卽李劉氏係已故運河廳書吏李天福之妻因向伊姪李玉桂索討家用李玉桂掯不多給疉次控經族人調處未結復攔輿喊控闖入宅門咆哮該員理諭不服將其掌責發押次日省釋原叅該員悮以爲姦自係傳聞失實至該員果否嗜酒外間無從周知然查無沈湎廢公實據則所云终日醉鄕似不足信又原奏稱民人呈報盜案該員輙窮詰加責被盜者每不敢報報亦無一破獲如王軍莊事主王允義等姓一夜連劫三家連家屯事主文绍先被盜失物並擄其子後以銀贖回且連家屯鄕民訪獲窩主合屯送州卒亦不究一節查王軍莊民王允義訊供未曾被盜惟王允王與弟王允化姪王宗相於二十四年月間被竊報州勘緝所謂一夜連劫三家殆卽指此已先後獲犯王羊馮洧張興避三名其連家屯一案訊據文紹先供稱二十五年二月被賊盜竊去衣飾又被人誘走其子數日後暗中送回心疑係素不安分之文尚信所爲控州差拘協同合屯捆送到案現尚在押委無以銀贖子之事亦無公送窩主别案並據王宗眞文紹先等供稱報案時實無窮加詰責情事又原奏稱該員爲子汪慶楨娶婦收受商人多金汪慶楨勒索連家屯報災費百餘千衙役張士鑑經手以及錢榖范姓門丁梁姓等表裏爲奸一節查汪慶楨於二十四年九月間在署完姻調閱禮簿紳商所送水禮概未收受惟豫豐等典當三家公送喜敬十二兩亦均璧還傳訊各商供證無異至勒索災費訊據連家屯莊長人等及張士鑑供稱實無其事復將張士鑑刑訊矢口不移其錢榖范文鏞門丁梁煜均查無表裏爲奸確據原奏亦未指出事案自難根究以上各節疉經該司道府等調集卷證明查暗訪逐一登覆並取有切結在案臣叅稽互印大致相同竊以州縣爲親民之官必潔已奉公勤求民瘼斯爲不負職守臣抵署任後兢兢以整顿吏治爲先務若果有不肖洲縣著名貧劣方將嚴劾一二以厲其餘何敢稍涉徇庇兹就原叅各欵再四推求或事出有因或查無實據均可無庸置議惟節婦李劉氏疉與伊姪李玉桂搆訟旣調處未結自應傳集開導乃該員計不出此輒因其闖入宅門咆哮遽予責押雖旋卽省釋究屬迹近任性相應請旨將缷署濟寗直隸州知州准補城武縣知縣汪望庚交部照例議處以示懲儆除案犯王羊等三名及在押之文尚信一名俟飭訊取確供另案照例辦理外此案旣經查明擬結無干省釋所有遵旨確切查明知州被叅緣由謹恭摺覆陳伏乞皇太后皇上聖鑒訓示謹奏奉硃批汪望庚著交部議處餘依議欽此○○管理正黄旗满洲都統事務和碩禮親王臣世鐸等謹奏爲旗員重遇鷹揚筵宴恭摺具陳仰祈聖鑒事竊據臣旗頭甲喇印務參領巴彦布等禀稱據佐領清康等呈本佐領下弓箭諳逹副都統銜護軍叅領成保呈稱成保現年八十一歲由護軍於道光二十年庚子科鄕試中式武舉人旋稱護軍校咸豐三年跟隨親王僧格林沁出師直隸連鎭等處薦陞護軍叅領同治十年收撫清水堡等處攻克洪崗截剿竄匪保護糧運經前綏遠城將軍定巡保奏奉旨賞加副都統銜光緖三年補放上書房弓箭諳逹今届本年恭逢庚子恩科鄕試係屬花甲一週懇请重赴鷹揚宴筵等情呈遞前來臣等遵例俾懇天恩准其重赴鷹揚筵宴以光盛典出自逾格鴻慈所有旗員重遇鷹揚筵宴緣由恭摺具陳伏乞皇太后皇上聖鑒謹奏請旨奉旨一道○○李鴻章片再廣東試用鹽運同李璜湖南善化縣附貢生由浙江試用鹽大使復遵新海防例加捐鹽運同指分廣東於光緖二十四年五月初十日到省試用一年期满例應甄别臣到任未及三月例不出考據兩廣鹽運使國鈞會同布政使丁體常查得該員才明識練堪以本班留省照章補用具詳前來臣覆核無異除咨部外謹附片具陳伏乞聖鑒謹奏奉硃批吏部知道欽此 
 
