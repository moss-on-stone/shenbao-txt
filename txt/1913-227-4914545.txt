# 1913 - 227 - 4914545

 

Page 1

 
 
外論 
[論中國西通大鐵道之重要附譯地訥氏說略（七）（游歐客）]  
[二進口貨]  
　　以現時景象觀之民庶蕃殖日盛一日則進口貨之銷路亦必日多一日而雲南商務未能發達者則道途崎嶇運輸艱難有以限之且每年必有數季雨潦泥濘斷絕交通重大貨物尤難搬運而運費之昂貴尤爲世所罕見左列一表詳列自新街運至各處之運費以每噸計雨旱兩季價各不同倘有鐵路則情形當大變矣 
　　上表所列爲千九百零六年以來平均最低之數其間漲跌不一每自百分之十以至百分之二十隨需用之多寡騾數之豐歉商業之盛衰以爲轉移若夫運期長短三十五日至四十日不等隨季而變以及騾夫良否亦甚有影響也有時亦用人力搬運惟其價較騾運昂至三倍每年之内騾運牛運人運其數大有可觀兹約計之如下乃以千九百零八年所調查者爲衡也然此調查亦僅就關卡所報告者列之私運之數尚不在内 
　　騾數八萬七千匹 
　　牛數二萬六千匹 
　　人數六萬三千人 
　　上述各口貨物其種類大略爲布棉洋油自來火洋傘洋燈玻璃等屬在布疋中以義大利呢德國棉布印度綿綫爲最大宗次爲食鹽私販極多每年用騾至一千六百餘匹惟其地界只限於永昌府爲止鹽之爲物本爲中國政府之專賣品鐵路一開則滇中鹽井所産已足供全滇内地之用無庸仰給外來之鹽各項華貴用品如胰皂香料手巾紙煙信紙琺藍首飾之類亦頗行銷加以交通便利後更未可限量計算鐵路成後進口貨物可望增加者若巳製或未製之木料五金土煤建築材料忾機以及各種器械食物鹹魚燻魚自東京及緬甸來之罐頭果子他項軍械軍需各物化學用品鈉鹽等屬洋燭洋紙大小玉器均皆大可推廣者也（未完） 
要件 
[論墾荒爲現在重要問題（二）]  
　　（四）從生計方面觀察之墾荒與生計有密切之關係於前三種觀察巳可概見矣兹就管蠡所及復申論之夫今日我國生計之現象果何如乎顦顇涸鮒升斗無靈悽慘哀鴻庚癸頻唤自中央以迄各省莫不同病相憐蹙額以告而我浙更無論矣有識之士僉謂振興實業乃今日重要之問題而不可須臾擱置者誠以挽救生計之法非此莫屬也然而實業以農工商三者爲主工負製造之責商任販運之勞而一切材料仰給於農則農者工商之母卽實業之母也故振興實業非振興農業不可墾荒爲振興農業之一大端增多出産補助食用國計民生之前途殆可恃此而無恐焉此從生計方面觀察之而知懇荒之重要者也 
　　（五）從挽回利權維持秩序兩方面觀察之夫墾荒事業之關係於土地也勞力也資本也生計也有利無弊旣曉然若揭矣試再從挽回利權維持秩序兩方面觀察之尤得莫大之效果何哉夫挽回國際貿易上之利權自以增進輸出抵制外貨爲必要欲達增進輸出抵制外貨之目的墾荒寧可緩歟蓋墾荒爲一種積極之農業所以裕産物而給工商以多數原料也産物裕則國家輸出額當然增進工商有多數原料則棄窳取良精製巧販自有活動之餘地如是而國際貿易上之根本問題巳解决矣挽回利權有何難哉更有進者民間日用不足遊蕩失業者多最足礙社會秩序之安甯管子曰倉廪實而知禮節衣食足而知榮辱孟子曰民無恒産則無恒心苟無恒心則放僻邪侈無不爲矣嗚呼古人之言良有以乎我浙自光復後省垣秩序雖保無恙而各處盜賊竊發搶刼時聞大率游民多而饑寒驅迫使之然耳於是而減少游民充足食用諸問題不得不亟加研究以維持安寧之秩序但是減少游民必以處置游民爲前提充足食用必以增加農産爲要着墾荒具有處置游民增加農産之作用者也其有裨於社會秩序不亦彰明昭著耶此從挽回利權維持秩序兩方面觀察之而知墾荒之重要者也 
　　要之墾荒有莫大之功能有必要之條件對於諸種方面並無障 
 
 
 

Page 2

 
 
礮問題之發生全國所宜積極進行無待顧慮者豈獨我浙巳哉至如何調查如何措置以及其他一切之手續或官辦或民辦或官民合辦均須酌量情形互相補助則將來成績必有卓然可觀而記者之言方爲不虚也嗚呼共和建設風雨飄颻肉食者鄙未能遠謀對於分利事業極力提倡對於生財大道罔知講求上行下效舉國若狂如此猶欲國利民福鞏固邦基不亦南轅而北轍哉記者不禁大聲疾呼曰政府乎人民乎其速奮起以圖之乎 
時評 
[何以見江東父老（無名）]  
　　付之以數百萬蒼生之重任而一旦恝然置之其何以見江東之父老乎冐萬死以求達其目的兵未臨城而悠然以逝其何以對所抱之主義亦何以對江東父老乎國家所設之職官難至而人人可以走人民亦何用此職官爲慷慨發難之領袖事急可以逃日後將何持以號召以此而論非特無面目以見江東父老　自爲亦甚非計也 
　　雖然此何足怪此皆數千年帝皇之流毒害之也人人雖無帝皇之位而有帝皇之心人人雖無欲爲帝皇之心而有帝皇之習帝皇之習奈何天下皆可芻狗而我之性命不可不保全他人皆可犧牲而我之財産不可不保護設心旣不平等無論乎官僚亦無論政黨領袖然而人民已芻狗而犧牲矣 
[命令]  
　　七月三十一日臨時大總統命令特任熊希齡爲國務總理此令 
　　黎元洪給予一等文虎章此令 
　　段芝貴李純王占元均給予二等嘉禾章此令　　湯薌銘加海軍上將銜此令 
　　王金鏡吳光新均加陸軍中將銜此令 
　　周文炳加少將銜此令 
　　馬繼增特授以動四位此令 
　　鮑貴卿特授以動五位此令 
　　張敬堯特授以動五位此令 
　　廣西財政司長嚴端著來京另候任用此令 
　　任命周平珍爲廣西財政司長此令 
　　任命花生阿署昭烏達盟東扎魯特旗扎薩克此令 
　　代理國務總理段祺瑞呈稱據護理山西民政長陳鈺呈請任命靳鞏署山西省城警察廳長應照准此令 
　　司法總長許世英呈請將派赴德國修習實務員周澤春派令兼赴奥國爲修習實務員湖南高等審判廳長陳爾錫派赴日本爲修習實務員應照准此令 
　　代理國務總理段祺瑞呈稱據新疆都督兼署民政長楊增新呈請任命馮四經署焉耆縣知事李桂森署輪台縣知事應照准此令 
　　蒙藏事務局呈稱核覆吉林都督請奬郭爾羅斯前旗盟長等擬請准予分别給奬等語郭爾羅斯前旗盟長貝勒齊默特散丕勒傾嚮共和動勤夙著兹復表率蒙衆共効忠誠應加給郡王銜其贊助出力之協理台吉圖伯烏佑圖色多爾濟應均給輔國公銜喇嘛阿穆沁格勒圖本應如請給予爵職惟據稱不願還俗應加給車臣諾們罕名號並賞用黄繮用昭激勸此令 
　　孫文現巳銷去籌辦鐵路全權所有鐵路總公司條例内事權暫由交通部執行此令 
　　政黨行動首重法律近來贛鄂滬寧兇徒搆亂逆首黄興陳其美李烈鈞陳烔明柏文蔚皆係國民黨重要之人其餘從逆者亦多國民黨黨員究竟該黨是否通謀抑僅黄李等私人行動態度未明人言藉藉現值戒嚴時代着警備地域總司令傳詢該黨幹部人員如果不預逆謀應限令三日内自行宣布並將隸籍該黨叛徒一律除名政府自當照常保護若其聲言助亂或藉詞搪塞則是以政黨名義爲内亂機關法律具在决不能爲該黨假借也此令 
　　前據九江鎭守使李純電呈擒獲叛軍營長李穆供稱叛軍對官軍先行開鎗轟擊係屬歐陽武電令并予賞洋五千元兼調第二旅接應等語當核與歐陽武迭次來電前後情節不符正飭詳查核辦現復查明歐陽武通電各省竟有自稱江西都督昌言北伐情事是該叛軍營長所供確鑿有據實屬甘心叛逆罪不容誅歐陽武着卽撤銷護軍使褫去陸軍中將並上將銜應由叚宣撫使李鎭守使嚴行拿辦以伸國法而肅軍紀此令 
　　據江西宣撫使段芝貴電稱九江鎭守副使劉世均暗通叛黨帶兵潛逃請褫革拿辦等語劉世均着即撤銷九江鎭守副使褫去陸軍中將並着叚芝貴李純湯薌銘等分别督飭海陸軍隊一體嚴拿務獲懲辦以肅軍紀此令 
　　八月一日臨時大總統命令任命鈕傳善兼贛北觀察使此令 
　　徐州鎭守使張文生未到任以前任命周金城署理此令 
　　江蘇徐州觀察使程建釗未到任以前任命李慶璋署理此令 
　　任命李廷玉署九江鎭守副使此令 
　　楊以德授爲陸軍少將此令 
　　據江西宣撫使段芝貴等　稱陸軍少將余大鴻參謀湯則賢奉公至贛道經湖口爲逆匪李烈鈞騙留我軍進攻湖口時逆匪何子奇將余大鴻湯則賢同時殺害抛尸江流各等情查湖口叛軍蠢動之初恐其或有誤會曾派余少將往查申示大義冀其悔悟息兵乃該逆等怙惡不悛始將該少將覊禁繼復慘殺投江并湯參謀一併遇禍實屬慘無人理該少將等爲國捐軀大節懍然應由陸軍部從優議卹以彰忠烈而慰幽魂此令 
[專電]  
　　北京電政府接津浦電稱南京兵隊於二十九晚由蚌埠退至臨淮關抛棄子彈軍裝甚多蚌埠大橋埋炸藥七桶幸爲英工程師飭阻未轟固鎭至蚌埠各橋梁均未損壞今晚（二日）馮軍統已進至南宿州 
　　北京電政府又接湖北沙洋電稱官軍昨晚（一日）在沙洋東岸開戰今早（二日）將沙洋克復敵軍已退往荆門 
　　南昌電李烈鈞歐陽武决募臨時軍需公債三百萬元各縣勒派募一百五十萬省城商會及各富户勒派認一百五十萬 
[特約路透電]  
　　廣州電自肇廣至神安沿西江各境現有匪徒大肆刼掠陳烱明巳派軍前往鎭壓或疑龍濟光秘密助匪岑春煊曾邀龍合拒袁世凱龍猶未符廣州居民雖遷移赴港者絡繹不絕現局尚稱和平紙幣價復漲高今晨每圓值價六角九分半 
　　香港電此間已派印兵一隊赴粤保護沙面陳烱明昨派大隊兵士駐紥内河堤保護外國租界法國水手巳登岸保護法租界有大批粤軍乘火車開往三水 
　　北京電據華人所發電音謂匪魁白狼黄興曾任之爲河南都督巳在南陽府唐縣爲官軍擒獲鎗斃 
　　北京電姜桂題已任爲熱河都統以代熊希齡熊於今日啓程來京 
　　北京電北方一帶大雨數日 
[公電]  
　　南京電北京大總統司法總長鈞鑒應省長回甯後就商司法銀費忽逢變故闔城鼎沸署員星散都督急欲維持現狀當奉函囑暫襄民政等因省長亦諄諄囑付方一再固辭以期最後解决而都督省長已相繼出險寅厄不得脱苦支旬日危疑震撼全失自由凡所表現徒供驅迫第力勸保全甯民勿遭糜爛簿書府庫毋改舊觀迫至感儉等日萬不獲巳疊電省長籲請飛速派員收管印信比得儉日回電有信佩苦心等語自首謀逸去乃克挈印赴滬親交省長以卸保管之責以上艱苦情形皆爲都督省長及地方人民所深知現經危難腦病觸發司法籌備處長一職自難以病體支持謹辭職以聞江蘇司法籌備處長蔡寅 
要聞一 
[兵禍之餘孽]  
　　大陸報云領事團因洋兵巡捕佔據閘北一事外間對於工部局之宗旨多有悮會此事關係綦重故於前星期三日開特别會議决議更改辦法而昨日領事團竟欲藉此以圖永佔地步卒以某某數國之領事反對而止夫領事團承認派兵佔據閘北之舉半由該地華民請求所致前星期日晨間始悉請求者僅十餘人且並未商諸閘北市政廳亦以此事通告該廳以故領事團頗爲不安某某數領事覺於此事已受人之惑 
　　前星期三日領事團開會討論此事時工部局各員及總巡勃羅斯亦均與會歷時頗久有某某數領事痛詆工部局佔據閘北之辦法辯論多時於是領事團因决議撤退該地之洋兵及巡捕若干並設法消除華人對於此事之惡感繼卽發出實行命令閘北雖實巳爲外人所佔然有此一舉不啻於鐵手之上蒙一絨手套也惟表面雖殊和平而運動乘機囊括閘北加入公共租界者頗爲着力其最大之阻力則係荷蘭總領事齊泊林君比總領事薛拂特君告假離滬時卽由齊泊林君暫任領袖領事齊與其他數國之領事竭力反對提述推廣租界不正當之辦法且謂工部局若欲乘亂及藉口阻止破壞租界中立强逼推廣租界無論以何辦法彼决不贊或薛拂特君之急由日本返滬現信卽爲此故 
　　薛拂特君於前星期四日抵滬後是日工部局卽以長函致領事團陳述佔據閘北及必以閘北加入公共租界種種之理由該函明言目下實爲推廣外國治權於閘北難得之機會應請領事團協助轉懇北京公使團速於此時强逼中政府應允此事 
　　星期五日益以該函分送各領事並請從速函覆申明意見各領事多於當日晨間收到該函惟有數領事似至昨日始行啓讀按星期四日北京公使團答覆中政府詢問閘北問題之公文其意見全與上海相反盖文内曾有洋兵佔據閘北不過爲一時權宜之計一俟亂事平定卽須撤退等語此爲路透電音昨晨各報曾登載者也 
　　昨晨十一時薛拂特君致文各領事請注意工部局之來函且謂如至下午四時不覆者當　爲默認於是卽將以上海領事團贊成之工部局建議案呈報北京公使團云云此事雖極複雜且頗重大而薛拂特君於星期四夜接工部局之函後迄未召集各領事開會籌議此則極可注意者也 
　　昨日之公文於正午之前始行送出按上海常例星期六日交正午後各事務所均卽閉門停止辦公故恐内有數領事直至昨日夜間始接讀該文自送出之時至下午四點鐘之限期中間僅數小時耳然仍有五國領事覆函薛拂特君反對此項念促之舉動領事團團員不允贊成工部局之計畵者爲俄美荷西班牙古巴五國領事聞意日兩國總領事及瑞典領事亦反對以此種手叚推廣租界故此事現巳擱起聞領事團將於星期一日開特别會議討論該問題云 
[五國資本團之態度（北京特約訪員一葉子）]  
　　現政府與資本團之間其於大借欵受授之狀况曾聞資本團代表所言則大借欵之售出自六月二十日始在歐洲市場實行當時之成績實出於意想之外此後之順序則如左 
　　售出當時自各承受者出有保證金約徵収公債額面之一成至確定之時更付入一成半此卽第一次之收欵對於公債額面一百磅收欵二十五磅此總數共爲六百二十五磅 
　　第二次及第三次之收款自額面扣除第一次收欵之二十五磅其餘七十五磅折半分付之卽第二次收欵爲三十七磅半其期限爲七月三日而第三次之收欵卽八月五日也 
　　由此觀之五國團所交出之總額爲第一次之二成半與第二次之三成七釐五合計爲六成二釐五而政府所收入二千五百萬磅中之六成二釐五實際售出之價格在聖彼得堡爲八十九倫敦爲九十巴黎爲九十一雖有因印花税之關係而各異其價格然苟扣除印花税及資本團之費用實際政府之所收受者爲八十三其合計數爲一千二百九十六萬八千七百五十磅今因便於核計列表如左 
　　總數一千二百九十六萬八千七百五十磅内用途 
　　（甲）四百三十一萬七千七百七十八磅如賠欵還欵比欵等 
　　（乙）二百八十七萬磅各省未還之小借欵 
　　（丙）三百五十九萬二千磅將到期之借欵革命當時之賠欵 
　　墊款二百萬磅大借欵簽字一星期内交付者合計一千二百七十七萬九千七百七十八磅 
　　據上述之概算則第一第二次之收欵中可以交付於政府者不過爲扣除此四項之餘額僅僅一百八十九萬七千五百餘磅而巳 
　　雖然政府財政之困難僅僅收受一百八十餘萬磅祇可於六月以前注挹移挪以敷衍一時至七月以後之經費卽無所出政府不得已親求銀行團交付七月份之行政費一百萬磅五國銀行團協議之後以可於八月五日第三次收欵中先行扣除遂以一百萬磅於七月上旬交付於政府矣 
　　卽自大借欵以來政府實際所收受與從前之二百萬磅合計爲四百八十萬磅 
　　就第三次之收欵政府之實收額（對於八十三之三成七釐五合計爲七百七十八萬一千二百五十磅照對此項之用途列表如左 
　　第三次交付額 
　　總數七百七十八萬一千二百五十磅 
　　内用途 
　　（甲）三百萬磅裁兵費 
　　（乙）三百五十萬磅行政費及特别費 
　　（丙）二百萬磅鹽務整頓費 
　　合計八百五十萬磅 
　　此中裁兵費與鹽務整頓費在政府着手以前悉由五國資本團保管之惟有行政經費一項有二百七十八萬餘磅可交付者再自其中扣除先付之七月份行政費一百萬磅餘額不過一百七十萬磅餘而巳 
　　據此計之則爲政府之行政費於八月九月兩月尚有一百七十餘萬磅然此額屬於大略若就實際言之其間亦不無出入苟於規定用途之欵項詳細調查而絕無遺漏則實際所可交付者祇在一百萬磅以上至一百二十萬磅以内卽政府於八九兩月可依大借欵而得之者祗此一百萬磅而已外間有所謂臨時一百萬磅之借欵實屬訛傳盖即此七月份行政費先行交付之欵也至幣制借欵尚未有確實之交涉卽有交涉資本團亦不能應政府深知之故亦不進爲交涉云 
[貴州借欵之内容（北京特約訪員一葉子）]  
　　貴州之外債問題喧傳之巳久而猶未成立以及於今日然在實際貴州之財政狀態有不可不借欵之理由在卽貴州一省之經濟據宣統三年之算預歳入約二百二十五萬元歳出爲三百六十萬元其不足額不可不由他省及中央之補助然自革命以後中央旣無所補助他省亦無所恊濟况起義以後支出增加而收入减少其出入不足之差額積累以迄於今日而目下之情况中央及他省殆無補助及恊濟之望不得巳而出於外債省議會旣予以承認目下且以該借欵條約草案提出於中央政府而求其准許兹揭其草案内容如左 
　　借欵契約者代表貴州之都督與萬國財政資本團代表法國男爵哥達 
　　借欵額法幣一千二百五十萬法郎（合英金五十萬鎊） 
　　借欵名稱實業借欵 
　　利息五釐半乃至六釐（未確定） 
　　担保貴州政府收入地租 
　　實收百分之九十四 
　　擱置年限爲十年自第十一年起遞次還償 
　　償還期限四十年 
 
 
 

Page 3

 
 
　　公債出售發行後三個月内出售 
　　繳欵在香港及廣東銀行交付 
　　契約之内容如此政府因貴州之狀態有不可不承認之勢然地租之担保此例亦殊不可開現正研究之中聞迨研究之後然後再提出於議會以求贊同云 
[陳炯明迫脅議會獨立别報]  
　　陳炯明以武力迫脅議會擁兵獨立曾誌前報兹得續報當日情形再錄如下 
　　陳炯明之氣燄七月十八號午間陳炯明在都督署召集各師旅軍官商議獨立各軍官相顧駭愕但逼於陳之淫威不敢致一詞獨第一師長鍾鼎基起言謂兹事體大都督須愼重出之倘此等風聲一旦洩出於外廣東大局難保無意外之虞請都督愼重言之陳炯明云今不但言之且將實行之鍾師長云倘粤中各界反對此事將若之何陳乃憤然作色謂商學各界都不必理他我將來但出席省會略對省會一言便舉事矣鍾問何日爲宣布之期陳謂卽在今日鍾見陳盛怒之下不敢再言各軍官遂亦默然退出退後陳炯明卽偕其死黨數十人各暗携手槍同赴省會宣佈此事議員之稍明事理者起而詰駁陳怒云此事計議巳定不能不做諸君如有不贊成獨立者今日便算兄弟一人獨立言時以手自指其鼻并按其所佩之劍聲色俱厲諸議員睹此情形面無人色遂唯唯應聲云願從都督之命陳乃偕其死黨出門竟去至晚上八時而宣告獨立之文告乃煌煌然由都督署發出張貼於城廂内外矣 
　　各領事之詰問至十九號早各國領事聞此消息卽在沙面會議保護治安之策旋公舉四國領事（聞以德國領事爲領袖）卽日入城至都督署詰問廣東忽然獨立理由迨四國領事到齊時陳炯明忽以適有要事不暇會客爲詞四領事謂今日來此非尋常會晤可比必須面見都督陳炯明不得巳乃勉强出見時巳在夜間十一句鐘矣四國領事甫見陳面即問今日廣東何故忽稱獨立陳云是廣東人之公意四領事云吾聞外間多有不贊成且恐釀成亂事損害商務者但亂事若成商務如有損失誰人担當賠償之責陳答云此事關於治安問題自有敝都督一人担承某領事即要求陳預爲指定一憑證物以爲擔保治安之證據陳無法應付祇云願力任保護治安而巳各領事直至四句鐘始回沙面翌日又有某某等國領事偕同沙面某洋行各大班等共七八人入城往見陳炯明詎甫到洋花廳請陳炯明出見該署中人答云都督現正往查砲台不在署内各領事問以何時方能返署答云今日返署與否尚未得知各領事等乃憤憤而去其實陳炯明懼外交團之詰責故躱匿不敢出面而是日省中遂有陳炯明往香港之訛傳矣 
　　軍隊之疑貳陳炯明旣宣告獨立翌晨卽往傳各師旅長等到署云有要事磋商是時各軍官俱應召而往獨第一師長鍾鼎基因昨日與陳炯明曾有齟齬不肯應召陳炯明不得巳命旅長張我權前往鍾處解釋一切並云陳督本無他意不過欲調集各將領商量出師救援江西而巳聞昨日陳督巳議定調吾兄所部一師兵卒開赴江西但未知吾兄巳預備調遣否鍾答云隨時均可調遣但軍無現糧則爲行軍者所大忌足下可往對都督說明須要發足五個月糧餉方能出發且要現銀或西紙如僅給以廣東紙幣則一出粤境雖有千萬之紙幣無所用之勢必至使全軍流爲餓殍云云陳炯明得此消息大有左右爲難之勢因此援贛之師至今尚未能大隊出發 
　　商界之憤激粤垣各界十五晚忽聞廣東獨立警信各相驚異但懾於暴民專制之下無奈之何而尤以商界之憤恨爲最深以陳炯明檢查電報郵信極嚴乃潛至香港紛紛發電反對並請政府速派重兵來粤剿辦云 
[來稿]  
　　謹肅者時至今日是非不明公論不彰以耳食爲目見以黨派爲好惡遂使觀聽混淆舉世無所適從鄙人竊心痛之謹本目擊証諸事實草公論篇扶病倚枕不暇計其工拙也 
　　大報執言論界牛耳持論之正國人奉爲圭臬謹呈斧正務懇卽日 
　　錄登庶幾曲直不爽於世道人心不無裨益尚有黄陳等各種秘密舉動與張少軒卽勛等之事實自當接續呈請鑒定鄙人素性耿直苟非目見不敢輕易雌黄拙著無一字誣妄但使直道昭彰潤例之有無與多寡固不計也其責任仍由作者自行擔任合併聲明以釋尊慮手此佈達順頌鈞安龔淮謹上 
　　作者夙抱金人之戒不敢輕議天下事見聞未眞妄施襃貶旣失言論價值不更淆世界觀聽耶溯自武漢起義言論家推奬民軍全國一致收效之速端由於此南京政府成立章氏以□□□報之力大開攻擊之門肆口謾駡效尤日衆浸至各方黨派自爲好惡堯舜可目爲操莽盜賊不妨爲神聖贛寧變起各黨機關更相擁護各親其親各私其私入主出奴眞理晦冥是非混淆道德隳落可勝嘆哉作者不文謹就目見本諸天良作公論篇據事直書不暇計其工拙也若以黨見目之則謬矣 
　　程雪樓氏（一）應季中氏附程氏固嘗以調和南北維持治安爲唯一政策自寧省獨立之電發羣目之爲從逆辭職之電發又目之爲諉卸請兵之電發更目之爲反覆嗚呼是豈知當時之事實與程氏之苦心哉作者寄居南京周知此事眞相謹據顚末爲諸君告非爲程氏作辯護也作者素性戇直公理所在雖欲緘默不可得矣 
　　七月十四號晚滬寧鐵路中人告予曰本日午車由滬開行時黄克强匆匆到車入其預定之慶字號頭等車室自將綠綢窗帘趕行下垂倒臥沙法中右手握羽扇以掩其鬚左手執書册以遮其面意似懼人窺破者室中男女八九客門前有二人護衞頃刻不離不准他人擅入到寧後未見有人迎迓由二人擁護而去云云據上所述行蹤詭秘作者卽知其此來有二大目的存焉彼黨不得志於武漢勢必竄入下游湖口旣動暗渡陳倉假道於寧未可知也否則直接圖寧爲贛應嚮正擬告諸軍府預爲戒備旋報黄巳入城矣軍府森嚴吾儕布衣輾轉傳達固形捍隔不料次早巳喧傳獨立矣道旁張掛江蘇陸軍三十一團長通告謂奉第八師長陳令轉奉都督程札飭組織討袁軍卽日北伐云了了數語迷離惝恍夫獨立何事也豈區區一團長所能出示通告者衡情察理逆料程氏或巳被害或巳軟困二者必居其一越兩日果有程氏出亡之信果有程氏報病之電調查十四號軍府内容黄克强當晚入城運動成熟次早卽率同陳洪各軍官要求獨立有柔軟者有强硬者機變百出全城之危間不容髮夫以都督責任之鉅時事之急九江風鶴頻驚武昌機關疊破黄陳主動已成事實程氏於此理宜密派心腹黄等之一舉一動諜報不容稍忽則十四號之黄興魚入釜中固屬一夫之力耳何以昏然罔覺任其游行自在秘密運動毫無察覺耶程氏握軍政最高權不能未雨綢繆防患無形實屬有負職守以此責程氏固屬義正詞嚴今民黨各報誣爲首創獨立遽食前言而非民黨報又復百端譏評謂其反覆無常是豈平情之論哉果與黄等通同一氣何必倉皇出走蘇屬軍官如廬六平張丹庭等久爲程氏股肱心腹極守服從主義何以一無變動觀蘇州之穩健即可見程氏之心跡至應季中氏方自北轅卽遭是變迅雷不及掩耳與程氏固有間矣總之程氏始謀不臧自貽伊戚狼子野心變生肘腋尚在夢中謂其麻木不仁宜也惟其心地光明抱定宗旨始終如一究竟不無可原願言論家平情酌理勿違當時之事實可也 
　　李平書氏（二）李氏爲滬城公正鉅紳華界規畫悉仗手創又復愛才若命甄别有方本城紳界人才半由陶鑄公門桃李歷歷可數革命事起公舉民政長指揮調度綽有餘裕共和成立預知爭端之不可免也辭職隱居不入政界不入黨派年來黨爭激烈並未陷入漩渦此次變起穆氏以他故驚惶不辭而行警務停擱危險滋甚各紳商以大局不可無人主持一再公議環請李氏出任保衞團長以保護治安惟持秩序八字爲宗旨南北問題固不過問獨立之舉旣無權以阻止祇得不加可否日惟會同各團體以至誠之心向兩方面哀求停止作戰以免損害内地累及租界疊次商懇無效附和獨立者果如是耶今觀某報登載工部局欲與黄陳等相提並論一併取締各報又從而譏訕之未免玉石不分魚龔莫辨以熱心公益而蒙此不潔之名適足以灰志士之心當非社會之福也三代直道猶留天壞願握租界統治權者亟予調查毋使善惡不分也 
[雜評一（無名）]  
　　今後之糜爛革命以來最初糜爛者爲湖北其次爲江西其次爲江蘇其次爲安徽今後則將爲廣東湖南廣東湖南之糜爛或將更甚於今日之江蘇安徽江西等處中國繁富之區必至無一不糜爛而後中國之三民革命其功始竟乎嗚呼 
　　江蘇之糜爛江蘇之糜爛始於江甯繼以上海後以吳淞今聞鎭江又開戰矣凡我江蘇繁盛之區無一處不有戰無一處不　糜爛而後所謂厚我江蘇者其願始償乎嗚呼 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[鎭揚間之進兵問題]  
　　張軍先鋒南下張勳先鋒軍隊數千人取道鎭揚進兵南京刻巳行抵清江浦各兵士均乘民船南下由徐師長委員至清招待并派小輪前往迎迓於三十一號前鋒巳抵東關暫在五台山駐紮督隊張文生巳與徐師長李知事相見備極歡洽由徐師長出示布告令商民毋得妄生疑懼并往南河下江西會館預備行轅聞八月一號午後鎭江巳有小輪船四艘星夜開往揚州以便拖帶聞張勳巳通告沿途經過地方各縣知事等迅卽示諭商民切勿驚惶如有兵士騷擾等情定以軍法懲治一面電致駐鎭英領事知照矣 
　　瓜兵移駐鎭江揚軍駐鎭之說喧傳巳久鎭人於八月一號午前得耗各團體正籌對付之法突有瓜電飛來文稱本支隊現奉大總統命令移駐鎭江維持秩序保衞地方卽日率隊前往會同張盧兩旅長辦理善後事宜所有該鎭原有軍警餉欵統歸該支隊承認等因除遵照外查南北業巳調和合先電聞免生誤會駐瓜混成支隊長方庚生申正邦云云各團體當晚會商以驟然加兵恐居民驚惶好在鎭地秩序安寧當電阻瓜兵過江一面公推代表過江接洽矣 
[湖北軍事紀要（七月念九日發）]  
　　湖口經官軍克復以後前被叛兵擄去之招商局江永輪船巳趁勢逃脱出險昨巳駛回漢口聞在潯北軍現係分四路進取以一枝同兵艦逕攻南昌一枝由黄梅一枝由沙河合攻德安一枝由姑塘進擊南康又有一大部隊巳抵皖之太湖以圖皖蕪從前太湖至武漢電線係由贛省經過兹已毁壞不通漢口電政局昨已派員司前往裝設由太湖至武穴直達之線以便傳報軍情 
　　破壞派在武漢抛擲炸彈戕害偵探屢有所見兹有留守鄂垣北軍第四師十三團一營營長黄文燦於二十六日夜九時偕督隊官張某由東廠口歸營行經瑞記雜貨店門首忽身後飛來一彈炸斷黄之左膀當卽斃命張督隊官亦傷頭部次早斃命現巳報告黎公嚴緝兇手一班北來軍官在途行走無不喘喘 
　　沙洋三十二團團長劉鐵率衆倡亂黎公檄調鄂軍第七旅留鄂寗軍第一師與北軍合共編成兩混成旅馳往攻討與亂軍血戰於張集港多寳灣亂軍勞不能支巳經敗回沙洋各軍現正窮追四面圍攻指日當可蕩平而該亂兵在沙姦搶燒殺民怨入骨猶揚言李烈鈞黄興不日有大兵開來接濟沙鎭警察署長李德茂因不附和巳爲所戕都督府副官曹進與參議彭兆熊因解餉到沙確爲亂兵所害屍身無存昨黎公巳飭撥撫卹洋三千元交其家屬仍候事定優卹 
　　劉鐵係衆議員劉英之兄京山縣人狡詐多智上次季雨霖謀在武漢舉事岳口潛江之陸軍均如約暴動劉在沙亦扯叛旗比聞季失敗劉復將旗拆下派兵與省軍會合在多寳灣痛剿岳潛叛兵此次叛亂係誤聽人言云武漢巳亂適沙洋一帶電報爲土匪所毁劉不知消息是否確實遽然興師多寳灣之戰有人見劉爲指揮不爽乃傳言劉之變係被兵士所脅迫越日即逃現已抵省垣自赴都督府請罪並電其弟劉英爲之緩頰黎公巳飭交軍法局訊辦劉英本季雨霖死黨上次討賊團與伊大有牽涉黎公曾電請其回鄂投質渠自身亦難保全也又有云劉鐵確不在軍實係張佐青代領其衆假其名義擾亂二十五六兩日與官軍戰於岳口多寳灣張集港三處擊死三百餘人二十七日又經第七旅追死傷二三百人該叛軍多勾有土匪未着軍服故死者多似平民又聞第三師長王安瀾巳在襄陽響應故沙洋叛兵死守待援第三師兵士防地過遠上自鄖陽施南至襄陽德安皆爲彼部防地如果叛亂則湖北襄河一帶均在彼勢力之下爲患何堪設想深望此信之不確也又有云三師巳聯白狼同反斯信若確則汴鄂二省應非常戒嚴矣 
[湘省黨人私借日債駭聞]  
　　湘省前以全省礦産鹽釐私自抵借日本旭公司日幣一千萬元曾將草合同提交省議會議决經省議會於七月十三號大會多數否决現該省暴烈分子急欲起事反抗中央而苦兵費無出乃復圖私借外債竟於二十四日譚人鳳等以武力迫脅少數留會議員倉卒通過復將一千萬元改爲一千五百萬元譚都督礦務局長黄忠績等極力反對譚督至欲自盡礦務局長巳被逼辭職聞借欵合同業已簽字兹錄原訂合同如下以見喪失權利之一斑第一條借欵金額定爲日幣一千萬元九二扣兌手續費四釐卽每百元實兌八十九元第二條此項借欵分作三期交付第一期付金五百萬元第二期付金三百萬元第三期付金二百萬元第一次付欵之期以正式合同簽字後一個月内爲限第二次付欵之期正式合同簽字後六個月爲限第三次付欵之期以正式合同簽字後十二個月爲限均在上海交兌除前所定折扣外不得再有滙水用錢等費還欵時同第三條此項借欵用途專爲擴充湖南礦業之用惟暫將五百萬元存放湖南銀行以平滙水藉維金融以後之欵仍在湖南銀行陸續撥付礦業資本另立摺據交存官礦局作爲支款憑證並不挪作别用資本主隨時可以赴局查核第四條此項借欵按週年六釐行息自現交付之日起算每年分六月十二月兩次在上海支付倘遇礦利無著時應由湖南財政司歳入鹽欵附加税項下撥付不悮第五條此項借欵以二十年爲限第一年起至五年止還息不還本第六年起至第十年止每年除還息外應還本四十萬元第十一年起至二十年止本息攤還均由礦砂售價内扣付如礦砂售價不敷還本息時可照第四條辦理（還欵數目期限另行列表）但至第十五年後湖南政府願將所欠本金提前續還旭公司不得拒絕第六條此項借欵以湖南現在官有及將來官礦局推廣開辦各礦所採之礦物爲抵押品但常寗水口山鉛礦不在其内第七條此項借欵以湖南官礦局所辦之江華錫礦平江金礦及該礦附屬之物産機器與營業之權利作爲担保品惟在江華錫礦平江金礦未經旭公司調查以前以湖南財政司歳入鹽欵附加税作爲第二之担保品但江華錫礦平江金礦及將來所開各礦每歳所出砂價能達一百萬兩以上時則第二之担保品可以取銷第八條湖南政府須商由旭公司薦用高等礦師來湘担任調查及開礦事宜以第六條所指定爲限所有礦師權限及薪俸旅費另訂定合同規定第九條動用此項借欵所開湖南官有各礦所得礦砂均歸旭公司包繳以二十年爲期（除常甯水口山鉛礦在外）按照倫敦商務報所載時價扣口所有銷砂條件另訂議單規定第十條旭公司得派代表一人駐湘對於開礦事宜彼此妥商經營有認爲不合之處可商明官礦局隨時改良以保資本第十一條湖南政府欲擴張礦業須添借外債時須先向旭公司商借如商借至六個月尚不能成立可向他之資本主議借又訂購東西各國開礦機器材料時旭公司之價格不高於他之商店須先儘旭公司包購以維情誼第十二條此項借欵正式合同由湖南財政司之長官礦局局長署名簽字呈由湖南都督兼民政長蓋印用華日文繕具四紙湖南都督府駐湘日本領事湖南財政司旭公司各收一紙爲憑但至二十年此項借欵本息還清時此合同當然作廢第十三條各項借欵商定先由湖南都督提交省議會通過簽訂草合同經過二個月再行簽訂華日文正式合同雙方蓋印方生效力如省議會不能通過或發生他項事故不能如期簽訂正式合同可延期一月如經過延期時間再不能簽訂正式合同及遵照第二條如期付欵則此項借欵交涉及所立合同完全無效 
[湘省獨立聲中之金融恐慌]  
　　商號停止匯票湘省進口貨物向用申漢滙票本年入正以來湘省因現銀缺乏滙水已逐漸增加商界大受影響近因贛事發動武漢爲集中之點湘省又早有獨立之風傳以故各商號銀行所收所交之滙票因此暫爲停止全湘商界所需進口物品旣無匯票可用必須收兌光洋及各項現銀出口交易致全市現幣幾於搜索一空其恐慌情形已可概見 
　　居民收兌現幣湘省自謡傳獨立以來社會上之風聲日形緊急一般小康大富之家因此收兌現金現銀洋元以爲預備遷徙及防身之用均不願收紙幣故近日各銀行錢店以洋銀票上櫃兌現者絡繹不絕致洋銀市價每百元可换紙幣銀一百十四五兩云 
　　各屬來省兌現湖南銀行之紙幣早已行用各屬到處流通近因獨立之風謡傳遠近致各屬商民携帶銀行紙幣紛紛來省兌换銅元現洋各銀行商號又不能不爲收用致省城現幣無論銅元洋銀幾有一掃而空之勢實從來未有之奇荒也 
地方通信 
[蘇州]  
　　應省長蘇台之行旌江蘇省長兼會辦江蘇軍務應季中前日由滬來蘇當卽返滬等情巳紀前報兹悉應君此次來蘇係因程都督尚須在滬籌劃南京各事宜而蘇州取消獨立後一切防務事宜亟待布置故由應來蘇面受機宜是日應與軍政司長盧世儀及第二師長朱熙及各統將等會議布置設防並商定添募軍隊各事其由應君帶來銀洋十萬元卽存儲江蘇銀行作爲各軍月餉之需又前日某報載縣議會開會商議程都督來蘇一事或主拒或主迎云云一節聞此次應君來蘇邀請議會市公所及士紳等面商者卽係查詢此事欲查出主動之人云 
　　拘拿僞命廳長原駐吳淞之外洋水師標統王道煌前接上海陳其美委令接充水警第一廳廳長王卽至廳强欲接事原充廳長劉篤烈回以虧空餉洋八千元爾須墊出方可接手王無可如何又復至滬在陳其美處往來兹被程都督訪悉密飭軍政司將王道煌拘押候　適王道煌於八月一號來蘇住閶門外彙中旅館當晚王獨自一人進城至軍政司謁見一入大門卽有人主揮巡邏隊將其拘捕先搜身伴並無軍火然後押進至司長處略訊數語發交巡邏隊收押聽候訊究 
[鎭江]  
　　杜師長過鎭紀聞程都督新委第一師師長杜淮川昨夜乘某輪船蒞鎭暫駐行旌調查一切情形二號午後杜君乘輪赴甯履新並料理甯垣一切善後事宜云 
[揚州]  
　　破獲南軍暗探第四師部退伍兵士某某二人昨在鈔關門内某飯館午餐經該處崗警及護軍營兵士以其神色倉皇言語離奇入店盤詰當經搜出南軍暗探符號立解往師部發交軍法處訊詰不諱巳由徐師長令於三十一號在西門外鎗斃矣 
　　取締軍用鈔票縣行政署奉應省長自滬來電云奉財政部令以亂軍現因軍餉不繼發行軍用鈔票勒令商民行用查紙幣權在政府此等未經令行之軍用鈔票應曉諭各界不得收用等因李知事當巳照會商會知照矣 
[雜評二]  
　　湘省借欵湖南借欵前經否決於常會之多數議員今忽復秘密通過於閉會後之極少數議員而通過之手續又出於三五暴烈分子之强迫是議會方面此種違法之議决巳萬無效力之可言况譚都督死不承認於前而礦務局長復以去拒絕執行於後耶 
　　中央政府前曾有不承認黨人訂立契約之通告而日人復有暗助南方黨人之嫌疑雖日使署之一再辯明而今若此其何以自解我甚願簽字之說之不確也（我） 
　　不可解一南京之黄章出走而南京政界之主持無人柏都督之舊任重蒞而臨淮關之司令何人且自金陵取銷獨立而九江湖口又爲北軍佔據之要地則安慶一隅已入於包圍之絕地矣而柏司令若冐萬死不辭者抑獨何耶嗚呼此之謂今日之不可解 
　　不可解二湘省之獨立也不獨立於贛甯起事之日而獨立於風波漸定之秋粤省之救贛也不救贛於湖口未下之日而救贛於北軍告捷之後是豈有爲而爲者歟不然何遲遲吾行之一至於此 
本埠新聞 
[上海戰事十二誌各方面報告提要]  
　　吳淞於二號晨小戰後昨未開仗其劇戰之期在指顧間 
　　劉總長昨派海軍四營由陸赴淞會同各艦攻擊砲臺 
　　鈕鐵生倉猝補招新兵於昨日午後開往吳淞後有浙軍尾隨監察 
　　前昨兩日吳淞寳山等處來滬避難者甚衆 
　　寳山城内屯駐南軍知事錢印霞巳逃至滬上 
　　淞滬火車昨日祇開四次上午十時後卽暫停 
　　閘北洋兵因吳淞巳開戰防護極嚴 
　　租界捕房偵查黨人暗設機關及私運軍火極爲嚴緊 
　　昨日續到北軍一千名至斜橋附近擇地駐紥 
　　昨有大隊北軍至城内外巡邏一週 
　　鄭鎭守使昨日派兵至南市斜橋一帶搜捕敗兵 
　　鄭鎭守使定於今日派兵入城搜捕敗兵議定不用鎗擊以免居民驚皇 
　　上海交通機關均歸鄭鎭守使指揮 
　　程都督擬在城内舊道署組織行署 
　　南商會定今日下午集議回復商市 
　　城内新老北門各店昨巳開市 
[吳淞特派員函]  
　　昨日（三號）上午淞滬火車祇開四次二往二來旋因南軍有搭車來滬消息故十點鐘（上午）後即暫行停車 
　　昨有南軍一千五百人係劉廷漢（卽劉福彪）所帶道經江灣眞茹大塲等鎭與鈕鐵生所部軍隊在官河地方會合以期一致進行惟聞鈕軍之後有浙軍尾隨監察頗有亦步亦趨之概云 
　　前日之晨海圻等艦在淞口附近洋面游弋與砲臺互相砲轟之原因聞海軍意在先探砲台之砲力並無攻守之决心海圻所轟各炮彈越南石塘炮台至偏西地點而墜者計有三彈墜白漾一墜大廟前一墜沈家宅附近秧田中均陷成二丈内外之深穴亦云烈矣 
　　寳山城内屯有南軍千餘兹因瀏河附近有北軍行動消息故由居正撥隊一千前往相機迎戰寳山紳富本屬寥寥近因風聲緊急早經遷徙一空其餘中等人家有力遷徙者亦經他往南軍佔踞炮台後民政長錢淦往晤居正卽將地方匱乏情形縷告居正居謂行軍以糧食爲命脉欲委錢淦爲總糧台而錢不就僅允設法五百元聊盡地主之誼兹錢巳將印信帶滬向行署繳還居正卽另行派人接辦 
　　寳山共分十二鄉聞南軍領袖擬向各鄉募餉萬元以資用度 
　　吳淞南石塘獅子林兩砲臺確有能發八百磅彈（連藥）之大砲多尊 
　　觀軍隊之行動劇戰之期當在指顧間矣 
　　吳淞炮台現又添置軍用品甚多聞其中有極大瞭遠鏡數架所費尤爲不貲云 
　　劉福標現巳改名廷漢其號爲俊卿云 
　　淞口南石塘砲台獅子林砲台中國公學三官堂及寳山城等處現由南軍領袖居正購有電話機十餘具飭匠裝置夜以繼日業巳竣工所發工資每人自四元至一二元不等 
　　米石乾糧購備頗足其餘布置防禦上應用物件亦均購備停妥一切工程均由形似留學生者策馬指點故日來包工辦料之人莫不利市三倍各工人所領工貲均係正金等銀行鈔票 
　　各炮台現巳將電光探海燈裝就聞此項裝費所需巳覺不貲 
　　砲台各砲位現由居正聘到善於測算者多人每砲二人爲審定彈準理會表尺之需 
　　陸路地雷水路水雷似由當地製造現正在預備中 
[特别訪函一]  
　　上海縣吳知事於八月一日奉江蘇都督民政長行署訓令内開接准上海鎭守使鄭咨開本年七月二十六日奉大總統電開鄭中將汝成已任命爲上海鎭守使地方軍事交涉均可料理七月二十九日又准參謀陸軍兩部電奉大總統令上海軍事外交均由鄭鎭守使辦理並商明應德閎選派上海知事由鄭使指揮一切事宜均按戒嚴法辦理交通各機關如電報輪船等項交由鄭使指揮程督應省長如在上海務須隨時接洽和衷商辦各等因奉此查現在上海軍事未平地方秩序未復本使旣奉命鎭守自應遵照大總統指飭事宜切實經理以期早平匪亂而奠地方現擬先在海籌旗艦卽日辦公將來軍事稍平再行指定（在製造局大廳）行政公署遷徙並先刋刻木質印信一顆文曰上海鎭守使印六字卽日啓用以昭信守除報大總統及分電各省都督省長外相應備文咨會爲此合咨貴都督民政長請煩查照迅賜轉飭所屬及分行上海交涉使及地方軍警行政各署曁電報輪船等局凡應屬在本使辦理指揮各官長一體知照具叛公誼等因准此除函復外合亟訓令該知事知照此令等因吳君奉令後昨巳分令各市鄉公所遵照矣 
　　上海縣知事吳懷疚君昨發臨時通告云現奉都督省長面諭本日准上海鎭守使鄭函已派兵在南市斜橋一帶掃清餘孽即便交通等因奉此爲特布告城廂居民知悉切勿驚駭誤會特此通告 
　　閘北市政廳昨接上海縣吳知事二百四十二號訓令云本年七月三十一日奉江蘇都督民政長行署指令内開據呈據閘北市政廳長錢允利等呈稱該市人民夏瑞芳等擅請萬國義勇隊越界保護等情巳悉查此案先據 
 
 
 

Page 7

 
 
該市長等呈稱夏瑞芳等函請洋人保護閘北等情節經指令該市長查閘北地方並非租界業經本都督民政長令飭淞滬警察廳長組織警備隊以資保衞該市人民愼勿輕舉妄動致貽後悔等因轉行知照去後一面並咨外交部核示辦法旋據該市長等呈稱西人步騎團練開至閘北擅在門崗等情又經指令該市長責成夏瑞芳等商令退隊仍轉知照各在案兹聞外國商團巡警均巳退出閘北究竟現狀如何應由該知事迅速前往切實查明具文呈報以憑轉達外交部查照仰卽遵辦勿遲爲要此令等因正在核辦間又奉江蘇民政長行署訓令内開准外交部特派江蘇交涉員文開接七月三十一號公函以閘北警區被商團侵入據穆警長報告幾釀禍端情形囑爲核辦等因查此案先奉鈞函遵經面商領袖領事不再派捕業巳呈復在案本日復奉外交部三十一日電開閘北駐外兵士前准江蘇都督民政長電業巳通照各使並由次長與英美署使面提均稱俟秩序恢復當就撤回無疑等語希迅飭該處警官勿與外兵衝突免傷感情等因奉此除函轉穆警長通告長警督率巡士勿與外兵衝突外合並呈復等因准此合行訓令該知事查照並轉閘北市政廳知照此令等因奉此合亟訓令希卽查照此令 
　　西門外斜橋以南龍華相近敗兵潰勇躱伏溝道隱藏民房逢人必擊遇物即搶兼有兩眼盡赤形似瘋癲因此行人及紅十字會掩埋隊迭遭危險鄭鎭守使聞之昨特派憲兵協同新到威海衞兵士二百名分投搜捕一面普發通告知照居民勿事驚慌 
　　鄭鎭守使定于今日派撥憲兵由上級軍官督帶入城搜捕敗兵議定勿用槍擊昨已通告縣知事紳商居民照常交易切勿驚慌 
　　南軍因攻擊製造局未能得手現以全力注重吳淞以扼海陸要衝自陳其美之司令部遷至吳淞後巳令劉福彪仍行招足三營會同炮臺守兵曁鎭江軍協力防守前晚駐紥七寳鎭鈕永建所部殘兵亦奉令調往吳淞該軍前次攻擊製造局失利傷亡不少鈕特派人在徐家匯李公祠等處招補新兵仍足二千額數於昨日午間將各兵餉銀發給並出洋五元覓得熟悉至淞路徑之鄉人爲響導于午後二時至北新涇渡河經過江灣開赴吳淞鈕則於是日清晨先往彼處度地安營 
　　救火聯合會昨奉吳知事函以近日烽烟漸息而閭里空虚故匪徒縱火之事日有發現賴貴會聞警施救不使蔓延莫名佩慰但城廂地叚甚廣各社應設法輪流以期持久而免疲乏擬請貴會邀集各社妥籌辦法除妥商警備隊分段巡邏外函祈察照等因該會現巳通告各社友約日集議進行矣 
　　程都督自江寗取銷獨立後迭據寗地官紳電請回寧本擬卽日前往惟因吳淞一隅戰事未平故不能急離上海現巳擇定城内舊道署組織行署暫作辦公機關俟戰事稍平再赴江寗聞巳定於今日遷入開辦云 
　　上海縣吳知事因城内自被兵燹匪徒燒搶時有所聞雖迭經懲辦仍難盡絕現與淞滬巡警穆廳長陸軍第七團梁團長曁邑紳朱福田君等議定自即日起在城内各街道澈夜會巡以免宵小竊發 
　　德商愛禮思洋行在浦東楊家渡設有洋棧堆貨頗多該行洋人因滬地自發生戰事以來各處匪徒時有燒搶之事棧房貨物慮有危險現巳禀由該國駐滬領事函請交涉使轉致地方官妥爲保護矣 
[特别訪函二]  
　　海軍部劉總長所率大批海軍三團每團三營業巳盡行來滬駐在製造局昨日劉總長以淞口已於二號黎明開仗應卽撥軍往助遂卽傳令出發四營由陸路馳赴淞口會同駐淞海軍各艦同時水陸並攻務將該口砲台收回並嚴拿叛軍首領解辦尚餘五營留駐上海防護地方 
　　新到製造局之海軍兵士除出發吳淞攻擊炮台外所有留滬之二千五百餘名昨由劉總長命令一併出巡南市及城内各街道該兵士每起一排共有六十排戎服負鎗出局巡邏所過之處禁阻行人駐足觀看卽居户樓窗亦令緊閉不得閑觀 
　　南軍吳淞炮台司令居正現因偵悉大隊北軍前日已由東海灘内渡赴滬將於日内來淞是以電請鈕鐵生迅速拔隊來淞防護鈕接電後立將駐紥七寳之步軍及先鋒隊等於昨日（卽三號）清晨由水道雇舟赴淞防禦 
　　程都督前日電致蘇省水警盧李二廳長略謂水陸各將校於寗垣獨立時不爲若輩所動深堪嘉尚刻下須以擁護中央維持地方爲宗旨務將應辦各事迅即佈置所有蘇都督之關防刻已另刋仰即轉飭廳屬一體知照 
　　製造局對浦火藥庫原有駐滬第三營兵士四棚滬防水師第三營炮艇二艘藉以保護兹因所駐水師炮艇二艘奉調赴蘇故由第三營營長劉愼徽將原駐上海縣署之兵隊二棚於前日移駐火藥庫以厚兵力嗣因海軍小輪禁阻前往由排長呈報章師長查核矣 
　　製造局陳督理致北京大總統段總長電云滬地自李旅長援軍到後人心大定即日諒可肅清惟滬局雖獲保全而開工必須有待且以後或停或辦抑中央有無的欵接濟必須中央通盤籌算先從根本上解决萬不能鹵莽從事惟决定後日之辦法爲一問題而維持目前之景况又爲一問題查局中工匠員司向多居局旁附近之處此次戰事局旁一帶爲火線最盛之區故損失極鉅現工匠有四方逃散者有露宿租界日丐一餐者無家可歸重以失業其情亦甚可憫又滬局年來徒有虚名全體員司貧困者十居六七家旣被毁流庽租界度日無資因上有月薪工未發該員匠等函禀哀籲率多悽惻之詞若不量予維持實不足以昭體恤至本年上半年陸軍部撥局之欵合諸預算相差太鉅部所深知其間由榥以私交挪借而來曁積欠華洋商家各欵現均紛紛遞函催索若不稍予歸還實不足以維持信用又局中各用人間有因戰事斃命者員司中間有少數人員於緊急之秋帮同辦事至今不離者均應量加恤賞兹酌量估計上月積欠薪工約五萬三四千元本月薪工擬折半發給約需三萬元本月臨時維持局務雜支約五千元恤賞約需一萬元急須歸還欠欵至少須十二萬之譜總共乞發十二萬元以資分别配用中央之澤受惠者必如露沐楊枝榥一介書生未嫻軍事乃自五月下旬以來局防卽形吃緊力小任重終夜旁皇棘地荆天倐逾二月兹幸托大總統總長聲威并賴鄭李二上將曁臧團長偉略俾滬局得慶安全榥亦倖告無罪復何敢濫邀欵項致涉虚糜惟目前需欵維持委係實在情形可否准如所請之處伏候鈞核示遵陳榥謹叩江 
[閘北訪函]  
　　工部局派來保護商民之英國艦兵因吳淞現已開戰恐有匪徒敗兵竄入境内損害商民財産故在廳内月臺上搭一瞭望樓晚間以電光射照各處藉探動靜又於廳後空地上支搭營幕將兵士移置營内惟軍官等仍住廳内營後開一濠溝並派兵士輪流守衞日夜不輟前日午後又取來救火器具及皮帶車等以防火警 
　　吳淞口前日已經開戰江灣鎭六區第一分署署員徐贊熙以該處距離戰地較近昨特出示曉諭各居民無論日夜如聞鎗砲之聲切勿出外觀望免遭流彈擊傷各店舖居户每晚八時一律閉門以免宵小從而生心一面親率長警分投巡緝以保治安 
　　陳英士之司令部被萬國商團驅往吳淞後寳山居民大起恐慌連日搭淞滬火車來滬者頗衆前日吳淞開戰時有砲彈墮落寳山城外故昨日逃來者更形擁擠 
[城内訪函]  
　　鄭鎭守使於昨日上午命令秦管帶抽派軍土三隊各持軍械赴城廂内外分别巡哨盤查奸宄因恐城内各店舖及居民人等不知來意驚慌自擾故預由巡警挨户知照北軍經過毋得喧擾云 
　　滬城各店舖及居民人等自製造局開戰以來紛紛遷往租界暫避城中即十室九空竊賊匪徒乘間縱火搶刼之事日必數起兹經城内各商舖及居户等公議組織守望團業巳先後成立晝夜輪流出防各段救火社亦將洋龍皮帶車及一應救火器具布置完備以防不測故日來城内巳漸漸安靜 
　　滬南電燈公司自遭砲彈擊斷總綫之後城廂内外各街道連日黑暗行人大爲不便昨經該公司經理陸伯鴻飭派工匠在城内各處趕繁修理聞今夜定可大放光明云 
　　新老北門各店現已一律開市邑廟後園照常熱閙惟南半城市面仍未回復 
　　五月念八號攻擊製造局一役被獲之徐企文解京審訊後尚未終結兹有人傳言謂此次上海戰事將起時有與徐相議者忽見徐企文出見於滬南已改换華裝鬚亦剃去怱怱返家將家眷遷往租界見者甚爲疑訝當時未及招呼云 
　　上海地方檢察廳長汪駉孫君自將廳務整理之後查得模範監獄及第一第二看守所各犯巳乘兵釁之際越獄逃逸監獄押所損壞之處甚多故昨已餘雇工匠到廳分别修理 
　　八舖三牌樓救火會總理黄仲賢會董陳慕萱等於前日起在該會添招會員三十名每晚上燈時齊集會所名曰八舖保衞團派精壯者十名荷槍戎服往來梭巡又十名在各弄兩頭僻靜之處防堵餘者常駐局中看守一聞火警以吹警笛鳴鑼爲號急往救援無分地叚一切經費由莊同順協大隆源復春等各店舖暫時担任俟各舖開市後再行公攤又救火聯合會體育部會同四舖商團各會員組織馬隊在各街巷巡邏所有小東門一帶由十舖商團担任保守大東門由十五舖商團保守新老北門一帶由藴懷清眞商團保守並有各區巡警每晚荷鎗雙崗至夜半十二時後每遇行人卽須盤詰明白然後放行 
[南市訪函]  
　　昨日北軍續到一千名仍由陸路進發抵滬後本擬駐紥圖書公司旋因該公司四面建有民房於軍務上大有妨礙是以僅留二哨約二百名在内守望其餘均至西門外斜橋附近擇地駐紥 
　　前日來滬之大批北軍因人地生疏不明路線故於是日下午一時排齊全隊赴各處街巷兜巡一週認看路線由老馬路至大東門以西沿城脚往南至小南門進佛閣往南回營其軍隊所過之處預派兵士在要隘阻止行人每至晚間凡有行經陸家浜等處之人概行禁阻免遭危險　　前晚有海軍某兵艦用照海鏡瞭望望道橋以南戰線内見有一人行走悮疑奸細立卽發槍轟擊事後查知實係新到之北軍在彼行走卽送醫院醫治 
　　南市商團公會等各團體昨日午後在會會議因北軍業已出巡深恐口令不符或有悮會公决函請上海縣吳知事與北軍接洽聯絡以便出防 
　　上海南商會會長董事等以滬地兵燹以來城内外各商民咸遷至租界連日罷市商業停滯已逾旬日擬卽維持秩序訂於八月四號卽舊曆七月初三日下午四時集議回復南市商業方法昨巳通告各業領袖各董事等届時一體與議 
　　上海市政廳通告云照得滬南市區域地方夙稱繁盛此次戰事發生礙及公安並罹兵燹本市政廳維持無術深用疚心現在潰軍已散禍亂漸平迭奉都督程省長應示諭商民以綏靖地方保衞公安爲首要並令行淞滬警察廳長將該廳警察改爲軍隊卽在舊部中挑選精壯者千人編製爲臨時警備隊藉維秩序並奉程都督指令陸軍步兵第七團保衞城廂一帶巳由縣知事吳與梁團長接洽一營駐關帝廟一營駐舊道署於八月一號爲始酌派軍隊分叚巡邏並製徽章以便識别至各商團及守望隊一律出防凡有匪徒焚刦一經拿獲卽按軍法懲治不稍寬貸合行通告本市區商舖居户其各照常開市勿再恐慌以復市政是所至幸特此通告 
　　南市第一區第一警察署署長龔颺生昨通令本署各長警云爲通告事照得巡警爲人民表率品職高貴職務上一切動作均應遵照定章近查本署巡士確守規則者甚多不特本署長嘉許之亦地方公民同聲稱許者也而内有小部不良分子往往乘此紛擾之際故意違犯規則於上差時或坐或戤全無精神自今日始仰各該管巡士認眞巡查如有以上等情立即報告聽候懲處如巡長有不稱職者一經查出定當撤究本署長言出必行其各勉之毋貽後悔此令 
[英租界訪函]  
　　製造局停戰後巳由程都督鄭鎭守使出示安民並令穆警長與各紳董極力維持人心稍定滬南等處各舖日來已逐漸開張居民遷回原處者亦甚衆阻塞各要道巳一律交通至斜橋等處雖有軍隊駐防日間已許居民自由往來即斜橋至滬甯車站之電車亦巳於前日起照常開駛矣 
　　本埠紳商各界以南京已取消獨立彼處各團體屢次電促程都督赴寗維持程猶遲疑未往咸恐遲則生變業巳詳叙理由請速就道聞程君亦深以爲然一俟滬事籌商妥貼卽行前往云 
　　前充某捕房包探之陶某與南軍兵官劉福彪係同山弟兄前日至吳淞謁劉詢及近事劉言兩軍相持不下恐難取勝匹夫戰死沙場本不足惜惟尚有七旬餘之老母在寗如有不測望君代爲照顧云云 
　　滬南停戰多日公共租界内避難居民業巳大半遷回故前晚南京路小菜場新關碼頭及各里内露宿難民巳寥寥無幾矣 
　　前昨兩日吳淞寳山等處居民扶老携幼來滬避難者絡繹不絕吳淞開滬之火車莫不擁塞滬甯車站總理深恐匪徒混入滋擾除函請二區商團多派會員到站保護外昨又商請警區加派警察稽查以資保衛 
　　英美總巡卜羅斯君前日傍晚聞有兩軍定於十時仍在滬南開戰之謡除飭中函探目數名前往探聽外並發戒嚴命令着外國兵警荷鎗實彈分往各要隘駐防實則滬南並無戰事 
　　駐滬外交團以兩軍在滬南激戰華界居民種種慘狀不可言喻卽公共租界内華洋商民亦受無形之損失目下商貨停運銀根奇絀設再戰事延長則將來之損失伊於何底因於前日開會討論咸主張函請程都督與海軍劉總長曁北軍總司令鄭上將等極力維持恢復秩序一面咨照捕房卜總巡保衞租界安寧 
　　英美總巡卜羅斯君以滬南戰事雖息吳淞兵禍又來滬北爲通商總滙之區五方雜處深恐黨人暗設機關私運軍火接濟昨特遴派暗探多名專事查緝 
　　英美工部局因准閘北各商之請求派令萬國團練兵與海軍前往該處將陳其美及陳所部兵士驅散駐紥恊防嗣因印捕與巡警誤會衝突卽由甬紳虞洽卿等出爲調停業已和平解决雙方仍照前議會同恊防决不干涉地方政事兹因防所辦事乏人昨由卜總巡諭令靜安寺捕房二百零一號匯四捕房一百十七號兩西捕同往閘北襄辦一切 
[法租界訪函]  
　　法總領事甘世東君以製造局方面現已停戰防務本可稍鬆惟因城内南市人心未定仍須繼續嚴備故於晚上仍由各水軍並中西安南各探捕照常持械出防法捕房藍總巡亦以吳淞口砲台巳與海軍開戰該處居民紛紛避入租界仍飭探捕妥爲照料並派幹探至淞口調查一切　　租界向章不准行人在路旁歇宿乃自開戰後華界居民避入法界者不下數千人因在難中故格外通融准各難民在小菜場及新租界沿途住宿後經法廨中西讞員以各難民露宿街頭情極可憐故商借吉祥街歌舞臺戲園房屋爲各難民安宿之所今續有避難入界者亦着至歌舞台安歇不准沿途睡臥 
　　製造局開戰後南市居民紛紛遷入租界而住在法界内之胆小者則又避住别處　則界内尚稱安靜迨至返家其什物巳被人竊去亦可謂庸人自擾矣聞昨有鮑琴生投廨控稱商人因畏懼流彈故携妻子避入英界後知無事仍回治下不料家中所有衣衣爲鄰居吳尚科韓阿四取去業巳報捕拘獲求請訊究吳韓同供鮑無事自擾匆匆出外門不落鎖如小民等不取亦必被人取去今將原物交還求宥聶讞員判各押三月以儆 
[紅十字會紀事]  
　　八月三日上午十時紅十字會沈仲禮會長赴海籌與鄭鎭守使磋商滬城善後辦法據鄭鎭守便云十字會責任過重今善後各事雖非紅十會應盡之事然事關救濟迫不容緩好在上海紳商大都急公好義樂善爲懷地方人民尤爲信服並贊美不置復拍照十數紙以留紀念當議定善後事宜列下（一）疫癘發生紅十字會雖有徐家匯路總醫院天津路分醫院廣西路時疫醫院外及沈仲禮君所辦之閘北公立醫院施治外誠恐南市居民不能普及擬於城内設醫院一所十六舖新舞台左邊設醫院一所（二）浦東楊樹浦閘北英法租界難民麕集露宿風餐情殊可憫紅十字會旣中外善士每夜施送麫包食物等以免因飢生變（三）遭難婦孺幼孩尤爲困苦擬假新舞台開紅十字會婦孺寄宿所每日教以淺近工藝並略識字母（四）南市城内居民大半回家若輩夙鮮蓋藏且米珠薪桂米舖亦不敢開市設紅十字平糴局三處（五）浦東潰勇逃兵四出擄掠鷄犬不留函派憲兵剿捕以安善良而免隱患（六）城廂内外潰兵流勇入夜搶刼謡言四處小民流離轉徙一夕數驚擬派憲兵入城鎭撫以安閭閻（七）房屋被燬者及被搶者應酌予撫恤 
　　應省長昨致紅十字會公函云頃接南通縣儲知事電稱接上海紅十字救護團電特派員沙淦來通募捐此項救護團是否屬於萬國紅十字會抑另行設立經各團公認通告有案務乞飭查電知等情據此查是項救護團是否貴會所組織有無派沙淦赴通募捐情事卽祈示復以便電飭知照 
[巡捕查察拐案]  
　　老閘捕房四百十九號總巡捕房八百二十五號兩華捕昨由代理正巡官史君派赴婦孺救濟會查察拐匪等一切事宜 
[印捕監守自盜]  
　　總巡捕房三百九十號印捕奉派至匯豐銀行巡緝匪類詎該印捕乘隙竊取現洋二百元當被該行中人察悉報告捕頭以其監守自盜着將夘名斥革前日解至英臬司署訊實判押西牢半年罰作苦工 
（尚有新聞轉入第八版） 
 
 

Page 8

 
 
[典守者不得辭其過]  
　　美捕房一千二百零四號華捕袁成速派在西華得路同仁醫院看守病犯劉伯裕袁懈怠磕睡被劉脱逃兹經亞副捕頭將該捕解送華捕正巡官處訊明屬實押候核辦 
[小販遠背定章]  
　　小販林元孝應水金王和尚王阿三等將西瓜刮開在途喊賣違背租界定章被捕一併拘入捕房押候訊辦 
[匪徒搶金飾]  
　　何張氏前晚在四馬路石路口被匪搶去金挖耳一支當時追拿未獲卽投老閘捕房報請飭探陳阿四協同八十六號西探前往查緝 
[匪黨乘間攫洋]  
　　匪徒倪寳寳前日串黨至大沾路三十五號陳姓酒店内以沽飮爲由乘間攫取賬桌上現洋三十九元圖逃當被包探王梅生與一號西探將倪拿獲帶入捕房押候究辦 
[雜評三（我）]  
　　今日之閘北問題閘北駐紥洋兵問題駐京公使團亦表明俟秩序恢復當就撤回息壤所在我人當靜候事定之撤回若乘人之危而復活其推廣租界之論調不特非國際間之睦誼抑失外交上之信用矣我知領事團必不爾也閘北人可以無憂焉 
來件 
[發起保衞聯合會]  
　　方今國事顚沛盜賊蜂至凡我商民必當設法自衞以求安靜溯自兩軍開戰以來人心惶懼紛紛搬移業巳十室九空但房屋器具之不可遷動者誰不戀惜故議聯合保衞辦法數端如左 
　　一守望梭巡按段分班或十人或二十人爲一團認定地點請各店　印簽字願出一人或二人須註明實行不得規避 
　　二結合救火聯合會整頓器具並咨照自來水公司遇有　信卽開足水源以資救濟 
　　三通知巡士於要道街口格外留心查詢來往行人由夜間八點鐘起至晨五點止 
　　四俟兵事平息警察照常巡防可保無虞然後取消 
　　五各店各友均盡義務並無開支 
　　事務所設大東門外大街吳家衖仁記洋布號於隂曆六月二十八日起實行老福泰和朱義成隆興泰恒豐信等三十家 
來函 
[都督府行署來函]  
　　啓者昨見某報載中央令捕拿叛徒一則牽涉沈統領葆義查本行署接奉中央捕拿叛徒之命令並未牽涉沈統領况沈統領在松保衞地方深資得力未經附和叛徒除函請該報更正外請登來函以昭公道此頌箸安江蘇都督府上海行署敬 
[敬告浙江朱都督]  
　　謹啓者紹基等世居上海西南鄉龍華鎭素不與聞外界事此次高昌廟製造局及龍華附近一帶變起倉猝附近居民慘罹兵燹紹基等目覩居民人等流離顚沛相屬於道惻然憫之乃者大局略定所有駐紥龍華之軍隊均巳遠去匪徒乘機而至擾亂秩序正在徬徨無措幸蒙貴都督念蘇浙唇齒之邦慨然以救災恤鄰爲己任特遣大軍駐紮龍華匪徒因之歛跡人心賴以大定居民額手相慶謂齊桓仁義之師庶幾似之惟是貴軍初抵敝處於是邦之人情風土或未熟悉兵土下鄉或因購辦食品而起爭論或因假借物件而致誤會人心惶惶一夕數驚誠恐因瑣屑之事致肇禍端有負貴軍維持地方之盛意於心滋歉爲此不揣冒昧敬請貴都督誥誡屬下整飭兵士恪守紀律切實保護居民等躬受其賜有不致敬盡禮簞食壺漿以表歡迎之意者乎敢布區區諸希鈞鑒敬請勛安上海龍華鎭公民吳紹基李方濙吳士英胡熙培計鳴鸞計福衡羅文藻計又新謹具 
[吳厦白來函]  
　　昨閱八月一號貴報紀載省委瓜洲厘捐局委員某君因寧垣有事乘間携欵遁避云云查此次省垣宣布獨立後鄙人得知消息卽往寧垣至行政公署時機關巳將取消僅見財政司龔子英君當以解欵　面詢承囑以秩序巳亂欵項無從兌收祇可暫留歸原辦之人手中不得巳返鎭擬將所收税欵解交鎭江江蘇銀行存貯而銀行亦不肯收其時各處風鶴頻驚謡傳日幻嗣聞應省長在滬組織行政署鄙人以七月上半月收數約有七百九十六千四百四十文除去開支二百零九千尚存欵五百六十七千四百四十文恐爲强暴者脅取以去則此心何以自明爰飭司巡謹愼從事鄙人將所收七月一日起至十六日止税欵並聯票存根親自賫解上海江蘇銀行存貯聽候正式機關撥用與貴報所載情形不符希卽更正是荷瓜洲釐捐局長吳厦白 
[華洋救濟會司庫施密士君收捐報告]  
　　姚裕亭君洋十元陳舜卿君洋二元嚴銘遠君洋十元吳俊偕君一元余克長君洋二元元甡莊白米三十石吳偉臣君洋二十元周岷源君洋十元無名氏洋十元西人衣文士夫人洋五元丁玉林君洋十元通問報洋十元美時洋行洋一百元益那君洋十元好時洋行洋一百元八巴利洋行洋二百元西人其勞君二十五元克佐時洋行一百元老沙遜洋行五百元廣昌洋行一百五元無名氏洋五十元共收一千三百二十五元 
[土海孤兒院募集臨時捐啟]  
　　敬啓者敝院承諸大善士熱心捐助數年以來得以勉强支持方冀孤兒有幸得保安康不意横禍飛來風雲忽起兩軍鏖戰敝院適當其衝幸蒙紅十字會　同救援將孤兒一百七十餘名悉數救出倥廖之際一物未帶現假虹口中西書院暫息喘奔而日用一切所費不貲原有認捐諸善士或西財産毁麕未能兼顧來日大難何以善後兹幸美國費啓鴻潘愼文兩先生及德國裴思先生慨助銀三百元并允代任募收本院感激之餘伏念惻隱爲懷必　保兹赤子仰望慈雲膜拜無已敢布區區伏維公鑒上海孤兒院同人謹啓 
　　代收捐欵處 
　　一北京路十八號美華書館費啓鴻先生 
　　二崑山路中西學堂潘愼文先生 
　　三英大馬路外灘天福洋行裴思先生 
 
 
 

Page 9

 
 
   
 
 

Page 10

 
 
自由談 
[游戲文章逭暑記] [  侍仙]  
　　今夫功名富貴之場一暑境也聲色貨利之區一暑境也飮食徵逐車馬馳騁無一而非暑境也而豈盡於藴隆蟲蟲之所謂暑哉離然當暑之際燀暑之威赫赫炎炎云我無所出日金鑠鬱烟火流揮珠汗而彈雨坐石床而燒雲明宇旣灼幽房亦燎歷頭痛之山涉身熱之坂焚目林而焦穿耳井而竭蟬喘露槁鱗煑水枯蒸曦而揚大海之沸薰天而解堅冰之寒若是者虚堂欲逃而不能長安張會而無益適集於此何以逭之夫南皮之遊河朔之飮龍涎澄水而懸帛蠶絲絡冰而爲紈如意通犀筩鼻彎象草迎凉而珠銷暑心鎭瓜而腹熨棋楊氏席間亦有狹纊謝公食粥能着絹衣此則有境遇之殊遭逢之異與夫體氣之所限不能使人人安於茂豫卽不能使人人消其宛暘然則遂無逭之之術乎曰有醉鄉在醉鄉不知其幾千萬里也其間有糟邱焉高可隱天邃能蔽日其下有池名習池掉小舟拍浮其中颯然風生涼意如瀉卜晝而卜夜歌嚼復嚼之辭與蔡邕酒龍謝元醉虎景山之沈迷阮籍之嘯傲畢卓之盜竊劉伶之顚狂徜徉濡首勸酬論心不分清濁以别聖賢不擇好者到臍惡者鬲上住但期千日高臥穨然直到於太平之時則暑其奈我何然而有不勝杯杓者思其次莫如作歴鄉之遊睡鄉亦不知其幾千萬里也昔惟陳希夷得履其地而人或搏沙揑嵇康以伴之日月悠悠兩人者至今未醒今試入北堂據石几携玉麈握冷蛇借枕於邯鄲與莊周把臂而同夢焉侍其右者邊韶陳咸之徒此外使人莫能近近則效魏武之砍人如是酣然雖赤日行天午不知也而暑其又奈我何吾盖嘗擇於斯二者而未欲爲褦襶子言也故私爲記而書之 
[尖先生攷] [  侍仙]  
　　尖先生自言幼失怙孤苦零丁依母撫養及長家産蕩然母携女至滬無以爲生不得巳遂淪樂籍倚市門焉先生名媛媛年未及笄言語老成善大小曲雖老伶工弗能及性喜雅潔淡妝淺抹姿媚天然正如荳蔻梢矣芙蓉初日之時故謂之小先生未愜其情謂之大先生有碍於理因以小大合稱而呼爲尖先生一時傳爲美談且有好事者循名核實以爲臉尖如瓜子鼻尖爲菱角青山横黛眉樣尖也秋水含波眼眥尖也鬒髮如雲雙髻尖也舌粲蓮花口齒尖也至於乳之尖如新剥雞頭指之尖如初萌玉筍其他可意會而不可言傳者尤一尖而無不尖也論者皆謂此名稱合宜於是走馬王孫墮鞭公子莫不趨之若欲登浮圖之尖也後忽誕生尖兒子名曰錐兒不知其父惟念平時所與往來者多大人先生遽以大爲子姓而己亦將尖字之上半截去從子之姓云 
栩園詞選 
[金縷曲] [  棲梧]  
　　悔作之江吏趁華年雄心未老喜臨勝地湖上青山看不盡拖逗綠紅情意更戀著春光明媚儘有花容爭鬭艷倚闌干惹起蒓　思今日惱昔年事垂楊樹下東風裏憶年時　歌送别偷彈珠涙美眷如花儂負汝十載依然待字感塵夢身如浮寄夜月三更人未睡料吟魂暗把新詩記身似玉守宫臂 
[感懷] [  寄塵]  
　　大局瘡痍滿眼前忽驚滄海巳桑田沙蟲變幻異千刼戎馬倉皇又一年豎子何知甘誤國杞人無補但憂天而今多少興亡感身世蒼茫總暗然 
　　傷心人事日蕭條滿目兵氛尚未銷歳月飄零同燕雀江山摇落混漁樵生逢亂世功名賤飮到開懷塊壘消俯仰茫茫難自料干戈天地一身遥 
[亂離]  
　　亂離難覩太平年荆棘荒蕪滿眼前關塞凄凉悲鼓角干戈擾攘撼烽烟累朝文物付流水一代江山變墓田怪底京華名利客依然冠蓋自翩翩 
　　精衞難塡力已微空餘惆悵涕沾衣愴懷大地多榛莽蒿目中原没是非世事休論隨涙盡人情總覺與心違餘生怕歷風波險一臥蘧廬靜掩扉 
[海上觀雙鴛鴦劇贈毛韻珂] [  拜花]  
　　玉環體態稱豐腴冰雪聰明絕世無儘把深情工體貼英雄兒女兩模糊（指黄鶴樓等劇） 
　　貼地花氍引步遲隔窗明月比圓姿玉顔映出桃花色正是何郎傅粉時 
　　哽噎悲歌韵繞梁故將情態斷人腸思量影事分明在濕透青衫涙幾行 
　　雖合悲歡一刹那愛河無處不風波人間豈獨傷心我每到逢場涕涙多 
[閨情] [  嘉定二我]  
　　畵斷瑶卜遠遊指環塵玉冷箜篌明河倒浸青山外燈火黄昏懶上樓 
　　香斷桃花扇底歌亂隨雲雨入星河紅樓冷落鞦韆影一夜東風長薜蘿 
　　明鏡生塵半掩輝顰娥消翠玉消圍一庭風雨黄昏後人在天涯歸未歸 
　　秋月再來遼海闊暮雲平抹楚山高杜鵑血冷香蕭索鸚鵡聲寒夢寂寥 
　　可憐鴛錦半床空歳歳歸來只夢中月黑荒村風雨夜絳紗無數鬼燈紅 
　　懨懨睡起涙初乾門掩梨花暮雨寒夢裏不知誰報道郎從前月發長安 
　　采得宜南香暗生繫將裙帶越羅輕夜來風雨燈花綻兒婿歸時趂早晴 
　　寒衣裁就雨絲絲捉得金針復恨遲不惜挑燈過夜半客中應怯早霜時 
　　一枕清宵柳外樓炬花紅死夢悠悠五更霜落寒侵骨自把羅衣蓋上頭 
　　閑愁無樣減柔肢夢裏嬌啼覺後知香袖半籠嬌不語亂花深處立多時 
[杭州雜詩] [  徐哲身]  
　　明月纔圓夜未昏左家橋畔一開樽十年未買杭州屋懊惱紅襟墮酒痕 
　　武林門外雨瀟瀟穩坐籃輿過六橋紅是桃花綠楊柳青山無數壓春潮 
　　少年落拓負文章兩度師門出此鄉誰見今朝詩弟子青山白舫對湖光 
　　雷峯塔對鄂王墳曾記披圖是夜分悟到妙文更何處四山好影半湖雲 
　　子遜才華似牧之玉年今日復清奇野人憶得寒支語水枕風船不問誰 
 
[投稿者病夫] 葛靜夫字偉生年二十六歳江蘇吳縣木瀆人現寓上海寳善街公順里李珊記 
[養花軒筆記] [  哲身]  
　　郎中李夢陽勸尚書韓文劾劉瑾文令夢陽具草旣成讀而芟之曰是不可太文文弗省也不可多多覽弗竟也疏具遂合九卿諸大臣上之 
　　黄諭德道周以直諫下獄思宗怒莫能回後上言及岳飛事嘆曰安得將如岳飛者用之周延儒曰岳飛自是名將然其于金人事史或多溢辭卽如黄道周之爲人傳之史間不免曰其不用也天下惜之上默然甫還宫卽傳黄復官旨 
　　明太祖以北兵渡淮時無一葦之楫有人于囊中取乾猪脬十餘 
納氣其中環繫腰間浮水而南徑奪舟以濟北軍 
　　董潯陽與嚴嵩同朝每謁嵩輙用赤金鏤姓名縫紅綾作柬嵩以爲尊敬之也閽人利其金每一傳執卽取金去後嵩敗董獨免交通罪 
　　某布政請按臺酒坐間布政以多子爲憂按君止一子又憂其寡旁一吏云子好不須多布政聞之因謂曰我多子汝又何云吏答曰子好不愁多二公大稱賞共汲引之遂爲揚州主簿後宰崇明 
自由談話會 
　　諸偉人以爭一已之權利與北軍劇戰數晝夜而不息兵士之死傷猶是分内之事害及無辜良民人道主義何在哉况丈夫生世求有益於天下非有私一己一家者也諸偉人者生負天下死負平生罄南山之竹書罪無窮决東海之波流惡難盡偉人偉人有何面目見吾同胞乎 
　　雖然諸偉人之劇戰不息始以爭意見繼竟調兵開戰亦所謂成敗在此一舉騎虎難下之勢耳故吾猶得爲諸偉人恕也所不可解者竟請某國人助戰嗚呼驅異族而禍同胞雖殘酷如黄巢董卓亦不忍爲况素號偉人者哉偉人而竟若是眞黄巢董卓之不如此其肉尚足食其皮尚足寢耶 
　　今人之心理不一故其議論亦不一有見南軍勝則喜有見北軍勝則喜而吾獨不問南北軍之勝負惟日望早日息戰使生民不再受荼毒商家得早安生業而巳[  粉蝶]  
　　國之存亡全在民氣民氣團結則足以固内力而禦外侮民氣涣散則惟束手而任人之宰割譬有甲國於此其土地本極狹小財力本極窮困而民習于勤皆善經營在本國不能生活而能生活于乙國乙國地大物博而民習於懶不知經營工商業遂被甲國乘間而入僑居乙國百計搜括乙國人民之金錢所售物品皆爲乙國人所歡迎然其物適於觀而不耐於用物質薄弱一用卽壞壞而再購金錢愈費甲國人乃愈得計甲國之人知乙國之可欺也乃以其下流社會窮極無賴之人民盡遷殖於乙國乙國中之工商事業爲甲國人占盡優勢乙國人日用之物無論巨細大半爲中國之貨甲國人之性命旣爲乙國人所養活乃甲國人不知感激且以隂謀詭計損害乙國乙國政府無如何也乃有慷慨激昻之士倡爲懲戒甲國之說不賴政府之力量祇仗國民之義氣互相誥誡絕對不購甲國之貨甲國銀行之鈔票尤屏絕弗用父戒其子兄勉其弟並無機關亦無發起人亦無印刷文告各以言語相傳而效乃大著如是者一年甲國大敗從此不敢欺乙國此之謂民氣救國[  鈍根]  
　　曩時南亭亭長嘗出一聯云將軍下筆開生面屬對者三百餘人内以狂士如琴張牧皮一句爲最蓋别裁體也今鈍根以集四書兩句屬對云嘗獨立他日又獨立超然因仿其體集四書對之云是可忍也孰不可忍諸君以爲如何又擬集心經對云無意識乃至無意識特惜無字重耳[  超然]  
　　前見自由談話會徵聯出句爲嘗獨立他日又獨立僕思對以牛何之先生將何之[  登水氏]  
（按此稿投來在昨報揭載諸聯之前與慧泉君暗合並非抄襲故并錄之） 
小說 
寫情小說 
[黄金祟（三十九）] [  天虛我生]  
　　箏兒顧予似欲有言旋復忍而不言則姑以湘谿風景爲問予因歷歷告之且述阿蓮事並謂阿蓮乃抱不白之寃箏兒初頗樂聞及予述至蜚語則不禁流眄視我嫣然一笑予大窘曰吾姊亦疑我歟箏兒曰我安用所疑哉不過爲阿蓮設想渠之死亦殊值耳就我之見汝當更爲文以哀之予曰更爲文以哀之者人言更不知如何矣且我亦殊無一語之可言箏兒笑曰然則我死之後汝亦爲文以哀我否歟予笑曰至痛無文恐亦未必有之箏兒曰然則當以此語告諸阿蓮之魂予乃益窘而無可言竊念世間女子殆無一人不具猜疑之特性幸而我素卿未嘗如此然其表面雖不如此心中又安保其不如此也箏兒且猶猜疑阿蓮然則我素卿之猜疑箏兒又爲分所應有之事則箏兒亦將抱不白之寃矣予思至此不禁失笑箏兒見予笑不知忽作何想遽頳其面旣而曰珊哥恕我無狀我惟愛重珊哥對於阿蓮之情實爲至高且潔故替阿蓮之心感之深耳予乃笑而不言璇兒與蘭兒捧餐且至予遂趺坐床沿與箏兒共餐箏兒僅餟數口遂置勿餟予盡一盞亦遂罷而璇必勸我益之再却不得乃以盞付與囑少許蘭接盞去却以箏兒所賸畀予曰不如爲阿姊惜福請爲盡之予不禁失笑箏兒則以目怒蘭曰病人之餘豈可餉人不患傳染於珊哥耶予曰予能替吾姊病者亦良佳端盞欲餟而箏兒以手掩之必弗許予亦遂已璇兒以巾進則即方纔爲予所用之巾予曰巾且敝矣胡勿易箏兒曰苟得新者則此自在可棄之列言次流眄視予意似含有諷刺然予殊弗解其所指則以訕語答之曰徐當購得多數以奉吾姊箏兒笑而頷之遂命蘭璇撤去饌具易茗盞漱壺進漱已手茗盞而出神俄以正言問我曰吾聞汝家之龜已爲僧矣果有其事乎予曰誰言之哉箏兒曰阿母見之予喟然曰龜而爲僧行必成佛其人蓋非常人也凡渠之言類如聖經佛說皆爲至理名言歷萬世而不可磨滅箏兒曰其言如何哉予被此問不禁自悔失言夫龜之論黄金豈可與箏兒言哉則以他語亂之但言龜之忠於吾家且善庇予因而備述吾母之嚴箏兒沈默久之乃曰然則今日方歸輙復逗遛於此寗得免於呵斥耶予視壁上時計已指十下因曰誠不免耳吾姊愛我請與吾姊暫别箏兒曰得暇願即過我但如有所弗便則亦不妨恝而置之毋取詬誶言已而笑予心知其語涉素卿然亦無庸與辯則亦一笑置之遂辭箏兒下樓别梅姐而歸（二） 
記事短篇 
[獨立聲中之寃鬼] [  奚悲秋]  
　　贛省城東有某氏婦者農家産也秉性狷介不苟言笑有大家風夫某甲業工生一子巳夭逝翁早殁姑年七十婦禮事之不少倦以是鄉黨無間言家雖貧臥牛磨鏡晏如也不圖造化弄人戎機四伏潯陽江上鼓鼙聲悽氏之全家乃演出多少慘劇矣 
　　旌旗蔽空舳艫銜尾流亡屬道市廛爲墟葢贛城獨立之象也於時居民早有戒心咸具遷地爲良之意獨氏家阮囊羞澀營窟爲難則惟坐聽之耳悵望雲天唏嘘相對者累日 
　　彈雨鎗煙血飛肉薄時有所謂北伐軍遊擊隊者正下募兵之令甲聞之愀然起曰昊天不弔生計凋殘弱母嬌妻將何爲計今者旣際斯會曷不一往應之或亦無聊中之一線生機也遂報名入伍孰意甫御綠鎗遽攖青鏃可憐無定河邊骨猶是深閨夢裏人抑亦甲先時所不及料者也甲列軍籍僅五日得餉僅一元傳曰以不教民戰是謂棄之某甲之際遇亦可傷巳 
　　舉案恩深情歸東海倚閭望斷恨切西河姑媳二人之心事固不足爲外人道也媪以晚年驟聞凶耗自謂兒旣就死我何生爲遂一慟而絕 
　　氏孑然一身連遭大故衾寒瓦冷旣結想於天涯月黯燈昏復陳尸夫堂側鮫鮹涙盡幻像畢陳以是言哀哀可知矣 
　　氏家本清貧倉卒間更安從得喪葬之資炎凉世態將伯難呼澆清人心麥舟難助氏乃鬻什具以棺殮其姑事訖大慟從容仰藥殉姑側里人瘞之嗟乎愁塞江雲魂歸天上涙添海水恨絕人間傷哉 
　　悲秋曰此爲贛友於製造局未戰前告余者余初未加意也不圖戰禍蔓延竟及上海種種慘况我等巳身歷之矣爰就避難處泚筆記之以告天下不知當軸者見之亦有所動於中否 
　　悲秋又曰余草此稿竟適友人王君在旁見之曰贛寧事起伏尸徧地其中慘死者至多子何徒爲某氏傳也如滬城邱姓趙姓者死各一家且繼以火願子有以述之余不答葢斯稿余已心碎更奚忍羅列種種惡耗以重傷讀者之心耶 
文字因緣 
[懷人四首] [  蘭癡詞人梅花庵主曹拙巢]  
　　吊屈黄浦共一舟（丁未午日於海上同觀競渡一别至今）隙月窗風耐十秋習鑿一生時抱病少陵半世祇工愁那堪囊澀還求藥爲慮秋來未製裘片語語君君莫笑古來身世等浮漚 
[天虚我生陳蝶仙]  
　　神往栩園近十年淞濱識面各欣然詩能率性何妨俗語帶靈機慣入禪對月有懷千里隔停雲無便尺書傳何當重放西湖棹一洗塵襟話蝶仙 
[冷泉亭長許伏民]  
　　身世奚堪雅俗分風流雲散感飄零（丁未戊申之間創文娛吟社於海上君與蝶仙互相贊成東南文士洵極一時之盛也）如今世上誰憐我每夜燈前祇憶君病裏修蛇思赴壑夢來斷雁總呼羣何時携榼南湖畔把酒開懷話夕曛 
[鵑湖漁郎王渭畊]  
　　故人問我近何如風雨孤燈守敝廬頴士愛才空有僕長門彈鋏竟無魚陽春滿眼貧而樂勝會談心願豈虚（暑退後卽過叢山與君把話）我自懷君君念我寫將相思寄鵑漁 
[浣溪紗寄懷也民夫子] [  蘧園]  
　　詩酒追隨杖履中八年徼倖坐春風不圖勞燕各西東卅六魚鱗沈歇浦萬千雁字阻巖峒隔重絳帳夢難通 
[贈鈍根先生] [  秦寄塵]  
　　落筆有神助先生氣概雄奇文共欣賞妙論怕雷同世味胸間飽風塵眼界空天下不平事都付笑談中 
　　放膽陳時事茫茫百感傷悲歌增閱歷游戲入文章今古幾棋局乾坤一劇場俯仰忽惆悵身世巳滄桑 
[題迦茵小傳] [  劍雲]  
　　萬種情思獨掩門夜來愁斷海棠魂美人命比秋雲薄我讀遺書有涙痕 
 
 
 

Page 11

 
 
   
 
 

Page 12

 
 
   
 
