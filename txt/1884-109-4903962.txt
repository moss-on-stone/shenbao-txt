# 1884 - 109 - 4903962

 

Page 1

 
 
[奉送東京地圖] [  申報舘主人啓]  
　　法人用兵越南注意專在東京現在漸次深入内地其中山川村落一切地名往往苦於未能詳知而西人所稱又與越南土音各别識者憾焉夫熟悉地理是爲用兵第一要着尤爲中國此時用兵之第一要着故本館各處搜求不殫心力兹於西友處得有東京全圖一幅係親至該處躬歴而手繪者其中城鄉道路莫不瞭如指掌不特於軍事大有裨益印談越事者亦可披圖指證歴歴如在目前現特譯成華文詳加校勘用石印照相法以外國縈白紙張印就頗極精工定於月之初五日隨報附送不取分文並有測量道里之尺地方相距遠近不難量度而知也至於越南全境輿圖則本館早經分送諒蒙靑睞矣肅此預告藉候時安惟照不備 
[招延訪事人] [  申報館主啓]  
　　本館現欲請一友人在福州採訪時事如滬上建帮中有願膺斯聘者望移玉趾來本舘面訂或福州有人肯承斯乏亦可信來酌商此布 
[新印屏條對聨横披直軸出售] [  點石齋主啓]  
　　本齋近又用石印照相法印得字畵數種皆精細可玩懸諸壁間頗覺雅觀準於旣日出售所有價目列下計開姜芝仙排七巧圖白紙對每副洋一角裱成每副洋二角顧惠卿六尺條幅人物着色每堂洋六角裱成每堂洋一元三角俞蔭甫小篆字横披每張一角裱成二角五分又白紙篆字琴條每堂洋一角裱成三角五分吳菊譚六尺行書字屏每堂洋五角裱成洋一元二角杜鳳岐朱子家訓每張洋二角裱成洋五角五分 
[第三次石印鴻雪因緣出售] [  點石齋主啓]  
　　長白麟見亭先生所著鴻雪因緣圖記一書本齋兩次縮爲石印出售俱蒙海内諸君許可接踵爭購瞬息售罄今於第三次開印之前細審圖畵字跡間有未盡愜心處故又不惜重資倩善書者一手重抄圖則逐頁鈎摩惟妙惟肖歴一載而工始竣反覆校讐仍付石印以視從前所印者益覺精美絶倫毫無遺憾披閱一過眞有宗少文臥遊之趣現已印成準於二十八日出售仍訂六本外加鐫字紅木夾板計價洋一元一角惟所印無多賜顧者尚祈早臨爲盼售處悉仍其舊 
[解餉不宜常由號商匯兌論]  
　　凡事有宜變通以盡利者亦有因變通以致弊者其始未嘗不見其利而究之利小弊多轉不如拘泥成法有時而窒礙難行者亦有時而規爲盡善此經權之不可以倒置也道咸以前凡外省解撥京餉及司道庫欵之起運者皆以現缺領解上兌其時現銀不患其少至同治以來則往往由號商匯解撥分愈繁而現銀愈竭該員初無領解之勞不過由號掣票並文書齎市進京赴號家備銀上兌輕裝减從旣無累贅之苦亦免道路之虞其便利實覺倍蓰卽此省撥諸彼省亦然以故各省所通用之銀輾轉皆在本省無有流入他處者行之旣久遂爲成例而解餉差使僅有責成而無干係謀者紛紛往往未經引見之員藉此優差得以解費之盈餘乘便辦理上憲亦以此差爲人情不輕派委然自此法一行而二十餘年果無餉銀在途出事之案可知變通辦理實係因時制宜之法非僅僅爲委員圖缷仔肩量减處分也數年前部議請復舊章通飭各省觀解現銀盖謂匯解之法原係一　權宜辦理旣久號商於外省匯到之日搜羅通市現銀以憑投納纍纍人於部庫者仍係京中現用之銀外省各色紋銀之分釐不能到部而京中每歲所放各項雖仍在京中流通究必自所消耗日復一日部儲大虧而市上行用之銀亦漸覺短絀殊非鄭重謹愼之道卽外省協餉亦有此弊誠不如規復舊章也此疏一陳朝廷責成督撫相度情形以現銀赶解然現在仍有不能遽復舊制之處其批解現銀者不過十分之一二南近年邸抄中已有委員護解在途疏失之事前日邸報有閩省督撫奏陳京恊各餉碍難起解現銀仍懇暫准匯兌以資周轉一摺據稱閩省濱海瘠高市肆均用殘破洋元並通行銀怗非但紋銀稀少卽洋錢亦不充足所徵關稅厘金悉以洋銀完繳卽錢糧鹽課亦僅搭五成現銀且銀色低潮别省不能通用所以奉撥各餉屢請匯兌兹部議以號商未必可靠且因欵鉅不能足額滋擾民廛及收欵延誤等情請飭停止匯兌概解現銀而閩省情形實難遵辦所奏各節自是實情不特閩省卽他省亦有如此者或曰風會之變不可勉强從前官欵止存庫中迨車興籌餉始有殷商代墊先以市肆之銀充用而後有欵撥還此端一開官商漸成通財之勢卽軍務告竣籌辦一切善後亦以此法爲掌甚至庫欵常存商號如遇支放隨時提回者蓋無銀而欲令墊發有銀卽不能不略存也殷富商人開設匯號徧於各省大埠此往彼來但憑一紙之函而數十萬不難立應在官憲遇收放之時止知有銀應手卽亦不復問及他弊目前　泰西通商其國俗之善者不妨稍稍學步假令此法久而不改將來國用民財兩相挹注無不流通未始不可以致富强若遽復舊制則亦安望官商之通財乎哉不知泰西通財之法中國必不能行蓋泰西有以國家之銀出而與商人合本經營者而國家有事向民間貸銀事後加息償之上下可通有無誠信不欺民間之財卽國家之財中國雖事事倣效而於此等大節目斷不能變而相從民間開設典當例領官欵似亦有取乎西法公司之意以及現在創辦各事官督商辦間有先發宫本在後提還者上下之分略可疏通而究之有其一端而不能變其大局官之權尊商之分卑虧空官欵不難嚴追州縣經徵欠解與民間抗糧皆有治罪專條然嚴厲者不過虚文而玩疲者乃其實際假使號商匯兌鉅欵中途倒閉及至於追則已僅存十之一二其終不免敷衍了事耳故官商通財而苟能上下相維必不使號商有倒閉之慮則雖罄庫儲以寄議商人亦無不可而無如其不能也近日市風壞極殷實商家相率而倒其數恒至百十萬假令其全盛時官憲不之深信無有鉅欵往來則生意中人亦何必侈應酬扯塲面起居闊綽揮霍自豪以馴致於外强中乾之勢哉然則號商之倒大半官欵誤之也始則上下相通而終至上下同病亦何爲而不守官自官商自商之分也歟 
[京都傳言]  
　　西報載有北京西人來信云北京人民意見謂設或法人欲向中國索賠兵費則中國决不肯允許也按法人索賠原屬無禮取閙今尚未有舉動而華人已憤憤若此是亦可以見天理不外人情矣 
[茶市述聞]  
　　漢口來信云本年兩湖及江皖等省茶莊較之去年約少十分之三查去年共有三百六十八家 
 
 

Page 2

 
 
兹則僅有二百六十五家計少一百零三家刻下各茶莊開枰在卽價目尚未悉其詳惟聞寗州之收買靑枝者上月半左右已經開枰價與去歲彷彿兩湖莊口所少無多惜各莊成本較七年短絀恐將來頭字箱額卽不少而每莊之字數或難及往年之多至江皖之茶莊較之去年竟大相懸殊兼之銀根緊迫箱額定不能多卽如寍州莊口一則碍於銀根二則去年虧負至百十萬金一州之地何可受此重累宜乎今歲寗莊减去一半也新茶大約於月望可到漢口云 
[漢市火警]  
　　漢皋於上月念二日早六點鐘銅鑼傳警瞬息間龍局奔救兵官踵來查知在正街靑蓮巷口天津鞋店樓上失火登時延及隣居德雅齋紙店與和合櫃之香粉店並對面銅貨傘店幸是處崇墉兀峙且水口亦近當經撲熄云 
[徐州道出缺]  
　　徐州道程進之觀察聞於三月十七日因病出缺何人署理尚須俟制憲酌委後再詳 
[法艦續聞]  
　　昨報載法艦來滬都桂得祿音之外復有四艘續至兹悉其續至之四艘一名的司丹大二千二百三十六墩砲十五尊一名刺茄里雙尼亞爾大六千七百墩砲十四尊一名德利用芳係鐵甲船大四千一百七十六墩砲十四尊一名縳爾德大一千三百墩云 
[稅司回津]  
　　前津海關稅務司德摧璘由國回港李傅相着其從速前來已列前報現聞德君已於三月念二日乘輪船到津隨上督轅謁見傅相並聞總稅務司赫德亦於念三日到津云 
[去思滋永]  
　　天河兵備道裕觀察長現已升授奉天府尹上月念二日闔城僚屬上轅賀喜聞裕公在天河兵備道任時於地方公事實能剛柔相濟寛猛兼施其辦理混星尤爲得法卽本報昨登之混星歌亦係公所編刋印傳示今一旦神君奪我恐攀轅臥轍者將鐫去思碑也 
[私梟拒捕]  
　　施南府屬多山僻小徑故私運川鹽者易以倫漏聞某武弁帶領巡兵往捕不料私梟人衆竟將巡兵打散武弁殺斃該處恊鎭已有稟至宜昌鎭未知如何辦法也 
[白門近事]  
　　鍾山書院今延揚州江南村先生爲主講名山一席皋比森嚴雖梗楠杞梓盡屬異地之名材然無不願山有木工則度之也先生又以近日專講墨致先正典型于扁澌滅而揚屬爲尤甚敝傳諭院中書斗凡揚人之在院肄業者須以籍貫進想公門桃李必别有一番栽培矣○左侯相前在淸江設導淮局將使淮由故道入海支巫祁業已頫首聽命矣近因經費無出概作罷論黄觀察爲河工熟手督辦有年此次九帥沿途巡閱河務似有不滿之處可見國計維艱在撙節帑藏者尤須精益求精也○釣魚巷韓義發家有大夥計徐姓者其嫂固鴇中之梟獍也携一前母所遺之女與叔居女纔十二齡諺所謂童山之下其草不植女自朝摩名漸鬱鬱無生趣黄揚厄閏雖一星終而覆額髮猶鬈鬈如戟母以其不堪爲錢樹子也尤凌虐之前夕爲母燒烟小妮子以久不睡未免蝶夢重重喚之不醒母卽以烟籖燒綫戳其小腹用力過猛竟從陰道入大呌數聲頃刻殞命旁觀以其爲母女也無過問者草草棺殮而以暴病聞於鄰里有父母斯民之責者其亦知海底有沈石否○去秋朝陽門外有一火居道人圖書一行脚僧未死經左近守瓜者縳道人送官江寗賈邑尊以其旣犯貪嗔想其癡必更甚因置之狴犴福地使永遠皈依上月道人已圓寂獄例須穴牆出死者故就其面坐之壁開一聰明竅以如舊事云○某甲在某防營爲羡卒鬚髯如戟而殊無丈夫氣其妻少艾顧影自憐甲旣不得牀頭人歡亦不能禁牀頭人歡其所歡也有某乙者與婦稔見甲有睡癖每乘其鼾聲如雷時輒就臥榻之旁綢繆終夜忌情之處甲似微有所聞而睡夢中又莫察其所從來婦又善伺其隙設疑似以惑甲意以故一頂緑頭巾甲戴二三年尚不知也一日兩人在廚下正話昨宵情事甲在後聞之甚悉遽嗔婦且擲刃其前婦宛轉忍受甲無奈何槌床自恨已忽忽入睡鄉矣婦對燈垂涙適乙被酒來見婦狀便拾刃將以刺甲腹婦不可然終不得所以計長久者倚肩浩歎且對泣婦以未食亟諸府下具炊不知乙卽以被蒙甲首牛雖瘠僨於豚上其畏不死婦見乙旣殺甲遂聽乙指揮乙又支解甲載以槖謀瘞之於雞鳴山北乙將出忽爲隣人所覩察其異乃呼衆起環而詰之并搜其家地上血淋淋猶未掩也於是共首之於某營次營主得其實立將奸夫奸婦梟示焉 
[人亡産絶]  
　　杭在貫巷口周某向開錫箔店爲業雖小本營生而衣食頗裕前於孩兒巷口造有六椽樓屋租與曹姓居住每月租銀三千文嗣以正用將此産抵押蔣處得洋百元以租作息憑摺支付不意租户曹姓係老年寡婦人極昏憊知産已押出遂將月租拖延不付蔣以無從收利屢追周姓取贖乃周自一年之中連遭兩次回祿不惟店業蕩然妻子等亦僅以身免窮愁無計久不欲生而蔣處又以本利無着具呈控追仁和縣尊乃下蕭監縣之符急如星火一時公差打户里保登堂彼索盤纒此需差費周旣苦使用之無資又懼官刑之見辱情極無計匿跡潛逃甫於今春空手還家家中釜久生塵炊烟時斷涕泣相對束手無謀不意差保聞風追迫愈甚地保登樓而大索差役入室而窮搜買命無錢求生不得因語其妻曰除非我拚此一條性命此産庶可歸趙汝等亦可藉以活命上月十四日夜間周自書就冤單一紙密藏身畔十五日向各親友處奔波一日至二更後始歸仍飽餐晚飯而臥不知其洋烟已吞於腹中也天曉後妻聞聲起視見烟毒已發急倩人舁至天主堂灌救西人見勢已不及急揮之門外促令速歸乃擡至千勝橋地方人已氣絶其妻與人商議有爲之主謀者謂將屍舁至蔣家可勒車價妻遂依計而行蔣家住馬坊前係憲署　吏驟作富翁車於前歲營造廣厦厚墻垣而高閈閎盖恐爲後人之笑我拙也是曉墻門甫啓卽有數人舁屍衝門而入阻攔不及已入廳堂將從睡夢中驚起急將舁屍者及同來兩人扭住交付地保看管且令該保一面報縣請騐一面呈報善堂發棺收殮當卽在墻門外搭盖篷廠安設公座一切檢騐應用等物無不畢備屍妻知事已經官官已將到未得喪葬之資先坐移屍之罪驚惶無措追悔無從不得已央請原中出爲調處願將此産賣絶蔣處令蔣再找洋百元連前押欵共洋二百圓正此外别無一文耗費該屍親自行抬出門外備棺承殮與蔣姓一毫無涉於是兩無異言始得將事但思周某初則以抵産而大受宫司之逼繼則思還産而甘爲性命之拚終則人因産而先亡産與人而俱絶鬼若有靈能無失聲痛哭乎 
[德使來滬]  
　　聞德國駐華欽差白朗乘法公司輪船來滬約今日可以涖止云 
[輪船微損]  
　　昨日三菱公司輪船來滬駛至虹口碼頭正在傍岸之際適東南風甚緊浦潮汹湧船遂與碼頭相撞微有損傷日内總須修理也 
[駱張案奏結]  
　　駱基賢與張姓一案由升任案徽皋憲孫廉訪督同讞局訊明已列前報兹悉左侯相在江督任時據情援律定擬業經出奏除張錦仁駱基賢先後服毒身故外其案内之賴某以擬極邊足四千里充軍遇赦不赦張錦智知情故縱擬杖一百徒二年半駱妻張氏杖一百徒三年照例收贖事不干已之李某旣經革職應毋庸議一侫接准部復卽行分别起解矣 
[虧倒又見]  
　　本埠市面之竭蹶實由於銀根緊迫不能流通之故昨聞有欠銀到期者復欲展限一月則其情形可想見矣際兹絲茶正當上市貿易彌見艱苦聞法租界泉洋行之買辦又有虧倒之信所虧計有六萬兩市情如此爲喚奈何 
[停公續誌]  
　　賽馬届期英領事署及銀行停公日期已列前報兹悉海關亦於初四五六三日内自十二點鐘後停辦公事云 
 
 

Page 3

 
 
[接辦巡防示]  
　　補用同知調補長洲縣江蘇太倉直隸州寳山縣正堂王爲出示曉諭事案奉撫憲飭辦保甲巡防業經諭董認眞籌辦所需經費由典商舖户居民津貼旋經會同委員何前往各局查照將辦理章程開摺會禀在案此次巡防非常年可比現在斷難停止除諭董再行勸導商民接續辦理外合行出示曉諭爲此仰典商舖户居民人等知悉當知保甲巡防實爲保衛閭閻至計爾等各有身家務宜循守望相助之義踴躍捐輸照章辦理切勿視爲具文觀望吝延致誤防務如有阻撓抗違之人由董指名稟候提究不稍寛貸其各凛遵毋違特示 
[吞銀判押]  
　　昨據捕房將私用捐銀在押之林雨廷解法公堂請辦據林供寔因家計拮据所致不敢圖吞惟求寛宥林母陸氏同林妻王氏一再求恩翁太守謂林雨廷曰私用捐欵本應照例究辦姑念爾老母一再求恩從寛判發捕房管押半月以示懲儆 
[歸案訊辦]  
　　前有寗人丁義兆爭奪金利源碼頭扛夫頭目一事詳列前報近因招商總局查得糾人肇事諸人係石九高陳振興吳國志沈連生等四人函請英公堂查拿緣石姓等均住在法界是以英公堂又開單函請法會審員翁太守移提前日太守面諭法句探按名往拘昨日包探將先後拘到之吳沈二人解至公堂請訊石陳二人未曾拘到翁太守研問吳沈二人同稱是日並不在塲太守謂爾等係局中指拿毋庸狡賴法公堂未便訊斷判將吳沈二人飭包探移解英公堂歸案訊辦 
[人贓並獲]  
　　昨據林南林偕母林冷氏投法公堂稱在舊教塲萬元昌玉器店中爲徒昨日送貨到二擺渡楷記四川字號囑帶英洋二百元送往興仁中錢莊放在東洋車上下車時忘記取洋轉瞬往尋車夫已逸當卽投報英捕房已由法包探將人贓拘獲請爲訊追給領包探嚴頌眉孫寳生稟稱在八仙橋江北船上查到現洋一百十六元速將人洋解安請訊翁太守訊之徐盧榮供鹽城人日間拉小車度活夜間同妻住在船上我之族弟拉東洋車昨日我不在船上伊倉卒携來散洋一包不知多少抛棄在船艙内不别而去至今未返我被包探搜出洋元拘到捕房太守詰其爾弟何名晚住何處供稱弟名盧仁與我同住船上太守謂爾弟旣與爾同住一船將錢送往船上時爾妻亦在船中豈有不知之理今眞贓已獲尚少洋八十四元爾弟究匿何方趕緊囑爾妻尋到將短少之洋交出尚可從寛否則重辦隨將徐盧榮管押捕房飭句探緝查盧仁下落據呈原洋着失主尋保具領失主林南林稱有義源洋貨店可保太守准具保領狀來案具領林始叩謝而退 
[黄狼拖雞]  
　　江灣人呼流氓爲黄狼黨卽租界所謂拆梢黨也江灣鄉間殷家行鄉人某甲之妻逃亡在外已及六載尋訪無蹤上月念八日江灣鎭賽會甲往觀焉瞥見其妻與大塲鎭之鄉人某乙亦在人叢游覽甲遂上前扭住同入飯館理論乙之友謂甲曰事已如此不如令乙貼還財禮甲不允乙友卽去俄傾有黄狼黨十餘人擁入飯舘將乙與婦一併拉去甲不知所爲後經旁人指點某甲始追行不數步又被一黄狼攔住謂徒追無益且啜茗商量及到茶肆甲詢其如何說法其人稱我與彼本不相識因見人家夫妻好好走路爾欲追之與理不合故邀爾吃茶别無說法甲聞此言嗒焉若喪形如木雞而甲妻則被黄狼黨擁去杏無蹤影好事者遂目之爲黄狼拖雞 
[情急吞烟]  
　　外虹口惇裕碼頭豐盛煤炭店係餘姚孟阿順與三盛外國蓬店主已故粤人李阿福之妻某氏股開兹因豐盛歴年虧空勢難過去是以孟子上月念五日至蓬店與李妻商酌李妻不允遂致口角爭扭詎孟回去至念八日密購阿芙蓉膏吞服及店夥知覺急請陳竹坪往救不及而斃現在屍妻率姪阿榮及九歲之女孩向蓬店吵閙謂被粤人打傷自盡遂投捕房喊冤捕頭以事關人命乃飭二圖也保查明料理云 
[胎産誌異]  
　　靑龍橋堍徐姓婦平日待姑甚凶懷孕八月前日忽産一物微具人形惟眼耳口鼻手足不甚分明羣呼爲怪急抛棄於隱僻處人以爲忤逆之報云 
[命案免騐]  
　　昨報推跌致斃一節經兩造親族出爲調處酌罰陸姓將徐周氏從豐棺殮由徐阿英呈請免騐矣 
[養媳被拐]  
　　南匯北蔡人張瑞香投上海縣喊冤稱童養妻瑞英現年十五歲于歸四年二月十三日忽然不見找尋無着前月有計長春來報稱瑞英被鍾姓等拐至上海新閘卽住在計家内爲此同計投案求請提究計長春供稱本月二十間鍾姓寄一女子稱係表妹因與翁姑爭氣暫寄數天我甚疑之待鍾出外我向女盤問纔知始末恐日後受累故去報明蔣明府問計此女尚在爾家否答稱我至南匯查訪張家已有數日不知錘曾否携去明府着張補詞一面飭差至計家查提 
[不理帶擋]  
　　西包探麥根至英公堂稱妓女顧桂英在寳仙堂妓院爲娼欠帶擋洋六十元及男女傭人洋二百四十元共計三百四十元共計三百元均立有票據嗣因該妓遁逃由傭人尋得妓之弟交妓院中關閉屋内俟妓出面始肯釋放在後妓與母出與院主傭人商欲將舊爲娼院主傭人不允務欲還洋以致口角院主傭人又挽楊某出塲冒充包探定要索洋妓母則挽現充華捕之郁慶三理說卒無成議又囑妓等同至捕房申訴不理嗣經包探徐阿土華捕高桂探明有楊姓冒充包探華捕　慶三擅管閑事殊屬非是今故傳到各人証送案請辦妓母顧蔡氏供松江人女兒桂英由傭人王阿小及王小妹何楊氏等荐在寳仙堂爲娼取帶擋洋三百元其六十元係欠妓院主者二百四十元係火王阿小等三人立有筆據係郁慶三爲中旋因生意淸閒院士傭人屢促調頭　被凌辱女遂走出詎被王阿小等將我次子顧和尚拉去交院主關閉得信之下與女同往商量因彼定欲索洋故又邀原中郁慶三向論換立票據詎仍不允顧桂英與顧和尚供亦相同王阿小王小妹何楊氏等同供跟妓女爲傭同人借洋按月出利以圖餬口該妓旣已遁逃後雖出場終難憑信故欲索還現洋郁慶三供與顧蔡氏同鄉曾邀我調處囑令投訴捕房包探徐阿土又稱後立之據郁慶三亦列名爲中者票據呈閱并稱冒充包探之楊姓已經避面容再查拿至妓院主已不願索洋故未投案哲總領事謂妓家帶擋本公堂未便准理至郁慶三旣充華捕不應擅管閒事請判枷號管押以儆效尤王阿小等胆敢拘人關閉情殊可惡亦應懲辦黄太守隨議將該捕郁慶三斥革枷號兩禮拜俟期滿再押兩月發捕房收管王阿小王小妹何楊氏等分别交官媒各押兩禮拜呈閱之據塗銷哲君又請將該捕當堂枷號交捕帶世太守允之 
[會訊訛詐]  
　　西包探麥根查知瞿桂寳藉端訛詐鄉婦譚周氏拘案訊供嗣自瞿茂茂等十四起附控瞿桂寳訛詐各情節經列報兹悉德國施繙譯與黄太守訂期於昨午後會訊原告譚周氏嚴增咸孫朝珠高張氏孟福福張陸氏朱王氏吳沈氏朱許氏曹阿三周咸春由其妻周孟氏代夫投案各訴敲訛情形另有王桂芳瞿　毛二人附控賣田被瞿硬索銀洋瞿桂寳供祖父曾買得嚴姓房屋九間是房後賣與譚周氏祗四間現因併賣與伊每間作洋五十元共二百五十元言明先付我一半洋一百二十五元當付我洋二十五元後找百元不知如何被捕房拘案至其餘附控我者或親戚或朋友事皆有因惟我無索詐伊等之事乞恩明察黄太守與施君再四研詰堅執如前惟查得前附控之瞿茂茂蔡澍春許西村均未投案且周咸春遣妻周孟氏投質殊難憑信姑飭傳齊　控之人再訂於禮拜六覆訊瞿桂寳仍交捕房 
[拘辦小賭]  
　　十五號華捕至英公堂稱王阿六沿途擺設賭攤拘案請辦王阿六俯首無詞黄太守隨判王阿六管押七天按此種小賭 
 
 

Page 4

 
 
每遭拘案而靖遠大街租屋開塲之木盌牌九等台久未獲　眞不可得而解也 
[總册告成]  
　　昨承海關惠示光緖九年通商各關華洋貿易總册一本披閱一過見其有條不紊層次井然總分三節第一節分十欵第三節分三欵第三節分四欵按年按關洋貨土貨進口出口船鈔稅餉逐細羅列若網在綱不啻掌上螺紋瞭然心目於此見稅務諸君之實心實力毫髮無遺焉閱竟爰書數語於後 
[移祝神誕費助賑]  
　　謹啓者三月二十八日本城邑廟護海公城隍尊神之懿德夫人誕期本街各號常例懸燈結彩供奉淸音以伸誠恪現因順直山東春賑急迫籌募維艱知北市匯業公所天后　絲業會舘蠶神天后兩會期南市北貨同業天后會西烟同業預祝武聖誕財神會兩期均經大會館大商董會議以淸音敬祝節省届戯酬神散福公讌一切浮費移助賑捐是以我同人仿照舉行亦祗淸香慶祝以答神庥並將各善士助捐台銜抄送到施少欽封翁處請爲代解伏望閩廣大會舘大商董能將會期酬神演戲公讌節省移助不但諸君造福無窮兼救災命陰功寔莫大焉[  甲申三月上海城内十舖大街各業衆姓同啓]  
[浙省撫轅抄]  
　　三月二十三日定海道頭巡檢劉棨禀辭赴任○二十四日試用布經歴王紫綬由籍起復來省禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
 
 
 

Page 10

 
 
[上靑帝疏]  
　　維年月日金粉榮華大夫玉皇香案吏兼别院侍郎歡塲大使纂修三霄花蕊史掌奈何天男痴女怨事務衆香國司香太尉晉秩温柔鄉侯臣王雙玉謹上疏靑帝春臺伏以夕陽影裏難回過眼韶華流水聲中易到斷腸時節坐見名園入畫漸减芳菲自慚仙署司香未能緘默斷送幾番苦雨恐非造物之居心遥瞻一朶慈雲用敢荐馨而稽首恭維靑帝掌握春工位列東方大地望旌旄之降晷行西陸遥天看斗柄之旋感節候於鶬鶊啼聲聽徹散芬芳於蝴蝶使命頒來幻出花花着手成三千佳麗莫言草草從頭算九十光陰夫固刻翠裁紅費盡經營之意廻黄轉緑普救造化之功披來富貴新圖金追玉琢演出繁華舊譜璧合珠聨到處園林徧傳芳信誰家樓閣不是良辰恩澤靡窮年光極盛無何蘭時及邁易沾淸涙之痕瓜戌言還難挽蒼靈之駕舉目艷陽如許漸和殘醉以惺忪回頭芳事可憐將逐曉烟而消歇抱無涯之悲戚擬從黄土尋香惜有限之温柔會問紅塵警夢嗟嗟天地幽淑之氣鍾於冶葉倡條山川靈秀之姿化作嫣紅姹紫旣賦蘭心蕙質早宜月府遁逃忍隨絮迹萍蹤底使風塵骯髒而乃歌衫舞扇暫消磨於離恨之天斷井頽垣直打點作埋愁之地縱嬋娟之自悞洵飄泊兮堪憐譬之志士懷芳佳人茹怨錦囊空負歴坎坷於中年羅袖自寒毁丰姿於絶代未有奇才磊落不遭嫉妒於庸夫豈無俗態痴肥轉得風流之佳婿甚至幽傷致疾恍成一現曇花潦倒輕生難覔九莖仙　謂不需文采何庸與以聰明若莫辨妍媸豈必生其顔色今與古撫懷欲慟物與人同病相憐臣珥筆仙曹駐旌香國探韶光於閬苑問風景於　寰悵好事之多磨徒深扼腕念寸陰之是惜每切驚心昔之東閣西湖杳絶寒梅之信山橋野店黯殘嬌杏之魂無人驛路尋詩重問暗香疏影有客酒家覔醉空思艷粉繁脂正如絶塞琵琶長門團扇已經璧返安望珠還兹惟紅藥未開還是輕寒輕煖碧桃初放倍添閒恨閒愁海棠則嬌小含羞待下玉臺之聘楊柳則輕盈學舞競傳金縷之歌正如幽徑采香温泉賜浴隆恩未替殊眷初邀然究之玉碎珠沈失羅囊之消息　零粉斷恭錦瑟之年華芳園倚徧雕闌四圍新緑平野燒成鴛瓦千古愁紅憔悴尋芳釦砌上蜂䭾墜辦傳伶顧影畫簾前燕蹴飛英豈不令鵑舌言愁而犀心抱痛是以伏乞好生之德有始有終請參上乘之禪不生不滅總仗化工有力别開補救之方莫言超脫無因合受淸寒之謪則茫茫華夏不須積恨塡胸冉冉陽春始得經年駐脚百萬顆金鈴繫徧免紅顔委地之愁卅六宮玉珮齊鳴感素面朝天之寵矣謹疏 
　　今夫烈士偉人貞媛淑女乾坤正氣所鍾毓矯矯者不多也若夫侏儒可笑刻畫不堪形質未全無所爲氣比比者皆是也然則秉天地之靈山川之秀而生者非才子美人耶甚矣哉才子美人亦第一流人物也特我觀天下則未嘗以才子美人爲意於是乎才子美人之生於世爲大無聊已然而才子曰世烏足知我哉我得美人知之則終無憾也美人亦曰世烏足知我哉我得才子知之則終無憾也乃不幸而才子終不得美人則無可如何也不幸而美人終不得才子則亦無可如何也幸而得之則必相憐相愛因之愁因之感纒綿鬱結石爛海枯而不已甚言之則使才子死矣必當化爲美人美人死矣亦當化爲才子合才子美人羣居萃處可以使才子忘其才美人忘其色恍惚焉而才子自疑爲美人恍惚焉而美人自疑爲才子嗚呼此非眞才子美人不能有若是之志趣亦非眞才子美人不能有若是之領悟也彼蠢蠢夢夢者雖質之證之而不解亦何足怪哉然我於是爲才子美人異我於是更爲才子美人悲何也天地之靈山川之秀所蓄者幾多乃旣洩於才子美人亦宜憐之愛之不令其鬱鬱失所抱亘古之愁禀靡窮之感卽使才子美人皆無足惜然獨不念骯髒者天地之靈山川之秀乎奈何蒼蒼不顧若有無數坎　厮溷特爲才子美人而設由是致幽傷招嫉妒遭磨折飲恨吞聲而逝者不知凡幾昔之所爲才子美人者我不得長呼而悲之今之所爲才子美人者我得以痛哭而悲之夫然我悲今之才子美人不知才子美人亦悲我否耶無何我之含悲不語則我心自痛也當此腸斷魂銷之日欲歌欲泣之時自諱瑩玉之名曰王雙玉藉花以發感慨爰作荒唐大言與東皇饒舌惟生平騷屑之氣猶覺耿耿未平故又書此於末世有才子美人顚倒失志者曷取我之文向落花嗚咽讀之不强如五月午泛舟弔屈子乎甲申春暮悵花弔酒詞人蘇州太癡生稿於申江寓次并自跋 
[贈陳君和甫卽希正和]  
　　容易韶光又暮春相逢海上語良辰宜風宜雅能醫俗多藝多材歎絶倫詩句共教酬唱樂酒巵不厭往來頻會須壯志凌雲展石上三生證舊因 
[上海北市盆湯衖絲業會舘主施少欽經收順直山東江浙等處賑捐三月廿五廿六廿七日第二百五十八五十九六十次淸單]  
　　默祝平安室主人由本埠同春榮茶棧來指助直賑二百元寓申信女陳生圓月初身受虚騖在甯波原籍許致神戲今特移助求安無恙十二元四明愼遠氏求合家平安十元又爲男鎬求病全愈並祈延壽十元無名氏由同春榮茶棧來五元嶺南陟無人求病速痊五元安徽鄭少棠二元吳沈氏求恙速痊由常山恊興局來二元嶺南濂水無名氏移積印勸世文資由九江森昌局來二元吳菊壽姑節省點心資保佑母病速愈由常山恊興局來一元○寓神户浙籍金君昆詩代募捐册衛友順堂十元豐記號七元日本商人小西熊吉樣竹村屋爲七樣德新號無名氏陸義五户各五元興泰號四元趙曲江三元朱茂振二元五角吳秀淸二元林寳塍二元傅聲和枕流書屋二户各一元五角孫廷樑張夏生張裕昆應綋甫嘯簧氏王兆京虞冠羣周恭甫李仁懷金啓懷十户各一元以上指助江浙陸義五元興泰號四元戴金炎一元以上指助順直合共來洋七十八元錢五百五十由本埠源記東洋莊時巂香兄交來○雙林李君蓉汀代募捐册雙林李沈氏李徐氏李高氏李姚氏李黄氏李胡氏六户各四開一元陶英奎募錢二百文合共來洋一元錢三百文○第八十二日出售助賑彩票吳淞李曉記五百四十七號一張計洋二元以上二十五日○江西王養蒙祈身體平安由乾昌局來廿元寗波無名氏由孔姓交來十元江西陳心田求子息由招商滬局總辦唐交來濫印洋十元烟台焉石山人由泰亨源來十元寗鄞李銀春求病速痊由全盛局來四元沈待甫病痊完愿二元徐玉田爲子天福久患癎症祈保速痊由硤石永和局來二元定遠有心無力人由橋城永其昌局來一元○本埠小東門大街客號節省慶贺城隍懿德夫人聖誕燈彩費移助何恆昌四逹瑞王升和三户各二元周益大童涵春景福允章采文鄭恊大曹素功純泰乾泰興恊大昌德興盛胡東川老永成張大昌保太東來升詹大有祥生泰十八户各一元天來王大有奕和太昌老慶雲隆泰六户　足對開一元泰成悅來泰啓鼎豐周宏來王元豐源豐合源茂振乾源仁陳象九胡信泰復昌祥永享成盛記十五户各虚對開一元漢隆山祥雲壽二户各四開三元萬春永保錩祥二户各四開二元邵春誠祥和盛鳳祥春悅成隆王雙成元記陳大隆胡紹泰王合茂品華齋張同興十户各四開一元朱源茂祥仁二户各三角徐隆興一角開泰吳良材二户各錢三百文黄少泉王雙成岳記二户各二百文瑞泰和一百文共六十二户由愛心香兄交來合共洋二十四元足對開七元虚對開十二元四開念四元八開十四元○漢口黄君小舫代募捐册星沙舒嵩祥爲先慈陳氏祈冥福漢平銀二十兩浙定陳氏八旬延壽五元武昌徐氏錢一千文由江孚輪船帳房帶來○歸鉅鹿潔氷女史求病痊助紅呢廂滾裙一條白布廂滾裙一條估併助賑彩票册内以上二十六日○本埠西烟同業公議預移夏秋武帝財神兩聖誕會節公讌費支助由李子馥薛子文二兄交來一百五十元心善居士募祝同心先生富貴源頭册四千七百七十號求病卽愈人四十元又募蘇恊賑公啓衣字一百六十九一百七十號求病卽愈人二户各五元由蘇閶楊乾豐行交鴻源局來海甯二知齋先生第三月舘資續助由全盛局來十元大團王敦禮爲妻患病沈重叩竈神立愿許助二十金求速痊由日生局來先交十元寓樊有求氏因所求如願深感神佑續捐由樊　釐局渭仲氏交太古晉局來六元又赤金小如意千一支重一錢六分歸併助賑彩票册内靑浦懋德堂鈕求後嗣興旺合家平安二元諸悟子爲兩兒患痧症移藥資求速痊由南翔寶順局來二元四明鄧江無力子因故鄉春症大發求合家平安足對開一元○寓蘇御醫第孟河馬培之先生代募捐册盡心堂五十元周雲錦十元江文　胡雅臣梅友鶴肄杮書屋賀季衡陳蔭記六户各一元由全盛局來○太倉繆君季豐代募捐册由吳君思萱轉募沈子復一元沈佩貞錢四百文大歡喜孫煥文紉蘭書屋金吉記不書名吳沈氏黄吳氏七户各錢一百文合共洋一元由永義昶局來○餘姚翁已蘭先生書潤助本籍代收足對開一元八開一元○葉榭玉川後人求妻宿恙卽痊由吳永義木行來玉鐲一隻碧玉班指一個估併助賑彩票册内○第八十四日出售助賑彩票全記五百四十八號一張仁記義記禮記智記信記善記伍百四十九至五百五十四號六張共售七張計洋十四元以上二十七日合併聲明 
 
