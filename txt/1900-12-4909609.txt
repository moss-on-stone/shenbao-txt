# 1900 - 12 - 4909609

 

Page 1

 
 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空茲又重付手民校前益加精美惟紙墨工料日漸加昂是以每部核定實價洋銀五圓諸君子有留心乙部者請臨三馬路申報館申昌書室選購可也此布 
[新印萬國新史大事表出售] [  圖書集成局代啓]  
　　是書於各國形勢政事沿革及一切交涉公法探源溯流搜羅宏富於西史中獨得窾要閱之可以通權變而廣見聞方今時事多艱有心世道者於外洋用人行政之道規時度勢之方皆當詳加考訂誠得是書而講求之何患不能窺其堂奥哉現由本局代爲刋印裝訂十六本每部洋二元由上海望平街紹先書局蘇州彚文軒發售 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百卅餘篇歴代名臣奏議採之各家文集廿一史者以及文選文粹文苑文鑑無不畢備非異端夾雜可語乃士林中之圭璧每部計洋七角上洋三茅閣橋飛鴻閣發兌此佈 
[重醫學議]  
　　執筆人觀於今日之醫學而不禁悁悁以悲也夫人受天地之氣以生負陰而抱陽食味而被色外則寒暑燥濕之互感内則喜怒哀樂之交侵相盪相摩表裏受損一旦猝發而疾病起焉當其輾轉牀褥呻楚萬狀父母爲之愁鬱妻子於焉焦勞議論迭生一籌莫展苟非遇精於醫學者投以良藥安能沈疴立起得奏奇功是人之不能無病與病之必賴乎醫豈非必至之勢哉雖然醫非易言也昔黃帝語雷公曰覽觀雜學别異比類通合道理其務明之可以十全若不能知爲世所怨又曰誦而頗能解解而未能别别而未能明明而未能彰足以治羣僚不足以治俟王嗚呼古人之於醫其重之也若此故漢之張仲景元之劉守眞李東垣朱丹溪等其先皆精探儒術洞徹玄宗通於性命之故逹於文章之微於是廣徵醫術博訪周知思維與學問交參精氣與靈素相遇故能究極義理以爲指歸洞垣一方實非倖致乃今之爲醫者大都讀書不成學劍不成旣未能服賈牽車又不能犁雲鋤雨自維身世實無一策可以謀生乃幡然變計略讀湯頭歌訣居然懸壺市上詡詡然以醫鳴於時幸而時運忽來間愈一二小病則更意氣發揚謂古今醫術之妙不過如此視人命如兒戲輕　王章若弁髦謬戾乖僻一至於此世所謂不操刀而能殺人者非此輩其孰能當之耶僕知識庸闇自束髮受書於經史詞章之學淺嘗浮慕實未能抉其藩籬况醫理之精深廣博尤無從窺測涯涘然每微疴偶抱藥爐茗碗輾側空牀恨不得與深通醫術之儒參究精微以免輕蹈不測而高堂垂暮時爲二豎所侵更焦慮萬端苦無善策因憶張長沙云居世之上曾不留神醫術上療君親下救貧賤中以保身但逐榮利企踵權豪卒遇非常身居死地百年壽命委付凡流豈不危哉玄晏云人受先人之體有八尺之軀而不知醫事此所謂遊魂耳雖有忠孝之心慈惠之性君父危困赤子塗地無以濟之悚論危言凡有血氣之倫無不聞而汗下此儒門事親一書古人所以珍爲秘帙歟雖然天之生人固不能無病人之處世豈盡能習醫而今之自命爲醫者又多無業莠民藉此獵取衣食滔滔皆是雖欲律以庸醫殺人之罪亦恐誅不勝誅然則欲宣天地之宏慈開民生之壽域非國家特重醫學何以能挽流弊於無窮夫在昔周禮醫師一職隷於冡宰歲終則稽其醫事以制其食十全爲上十失一次之十失二次之十失三次之十失四爲下周詳鄭重實視此爲民生休戚相關唐宋以降亦嘗特開醫科惟在上者未能竭力主持舉而旋廢邇者泰西各國醫學日進雖治法專主猛烈與中土稍異然其格致之深與夫體質之切精思極詣無與比倫且醫生非經醫院考試給予憑據不許懸市上之壺其限制之方尤爲法良意美中國倘能知所變計采周官之遺法仿歐洲之新章朝廷特設醫科閭里廣開醫塾庶幾世俗荒謬惡劣之庸醫可以一律沙汰而斯民仁壽凶札夭亡之慘亦不至頻兄於世矣涉筆及此不禁企而望之 
[本館接奉電音]  
　　昨日午前十下鐘時京師飛電傳來上諭一道敬謹譯登○十二月初十日奉上諭裕長奏查明已故總兵子嗣一摺已故河南南陽鎭總兵武朝聘之子武毓秀加恩著以通判用伊孫武良功著以州判用欽此 
[俄窺韓島]  
　　天津國聞報譯登英國地毬報云近日俄國各日報於東亞時局頗極關心某日某報略謂海參威及旅順二口各有佳處惟相隔較遠中間無駐足之處難於聯絡一氣應在二口之間擇定一地使太平洋及北直隷海灣水師呼應靈通按之輿圖高麗海峽中零星島嶼多有海灣可設船塢其於俄人最合用者在高麗之東南方名曰科甲島島之周圍多港雖最大師船亦能下椗俄之測量師屢往測量旋覔得馬山浦灣海部頗注意於此倘日本捷足先得則俄船不能由此峽經行而自海參威逹旅順之路中阻矣 
[廟島客談]  
　　香港循環日報轉譯某西報云前聞中國山東廟島附近有一佳澳北洋各兵艦聚泊於此及詢之登州友人則謂彼處卽廟島港形勢並不甚佳淺水輪船或可寄泊若戰船則十七年來從無有敢駛入者邇者各國兵船到此多另在某處灣泊蓋以此港爲不足恃也目今北洋水師各船由統領葉軍門督令鼓浪而至小泊廟島之西南雖東北風得有屏蔽然於西南風則甚不合宜當各船在廟島時水勇登岸者甚少似屬紀律嚴明蓋其勇多甚循良從未有議其短者 
[譯登英使禀陳岳州商埠情形]  
　　香港循環日報轉譯倫敦中國報云日前英國署理駐京使臣艾倫賽氏備文禀詳外部内有漢口英領事赫士氏所具湖南岳州通商情形禀帖一扣大旨謂岳州關稅務司馬士氏曾查察彼處情形計户口二千五百家照華人核算約有居民一萬五千至二萬名口地距揚子江七英里西人通商之處以城陵爲最宜彼處計離岳州五英里離揚子江二英里每年漢口售出之茶約共六十五萬箱左右中有六分之五由湖南省各山運往馬士氏之意岳州開埠以後彼處茶葉由民船改裝輪船者當必不少蓋逆料茶客欲避鄂省釐金之故也其他木植煤米等貨亦爲商務大宗木植向來編製爲筏沿江運至下游至於岳州府左近甚多高山有一小河通城陵夏時江水頗汜濫 
[定期起節]  
　　蘇州采訪友人云江蘇巡撫鹿芝圃中丞升署兩江總督定期本月十六日交卸撫篆十七日秉 
 
 

Page 2

 
 
節赴江寗任所護理巡撫陸春江中丞則筮吉十六日在臬署接授巡撫關防 
[暫綰藩條]  
　　蘇州采訪友人云署理江蘇藩司陸春江方伯欽奉上諭護理巡撫事宜所遺藩篆經督撫憲一再函商遴委江安督糧道吳觀察重憙署理官塲傳述如此確否尙未得知也 
[練兵述聞]  
　　天津訪事友人云近聞督辦鐵路礦務大臣盛杏蓀京卿目擊時艱知非訓練精兵不足以禦外侮爰上條陳請聖明裁核聞皇上已酌量采納刻將下詔施行適津郡所設蘆　鐵路總局改歸法比兩國管理移至長辛店辦公舊時諸局員槪屏弗用投閒置散將整歸鞭京卿遂電令暫緩啓行如欲練兵則當擇平日素著勤勞者仍予錄用並擬將原設之鐵路總局改爲後路轉運總局中國自强之基其可於此軍卜之哉 
[鑄錢述聞]  
　　京師訪事友人云邇來制錢缺乏市中轉運艱難户部會同總理衙門奏定設局鼓鑄擬將東長安街昔年所建鐵錢局改設機器銅錢局月前已在局門外張貼告示并鳩工庀料修飾一新一俟機器到來當卽定期工作並聞將來尙須鼓鑄當十大錢分量較舊鑄者稍輕而將錢上十字改爲拾字以示與户工兩局所鑄者略有區别 
[清釐稅課]  
　　天津國聞報云中國各省稅關監督所徵稅課累年或盈或虧動逾數萬前經户部酌减滸墅淮安二關稅額其有徵收不足者奏定限期賠繳兹經户部奏稱各關監督大員任滿時倘有以多報少或於虧缺之數以少報多者卽與侵蝕倉庫錢糧無異著責成各該督撫就近詳查如有此等情弊立卽嚴叅革職送部監追照例治罪倘該督撫徇隱不奏或經密查或有人叅奏别經發覺惟該督撫是問至賠繳短徵銀兩嗣後除三百兩以下予限半年三百兩以上予限一年自一千兩至五千兩予限二年五千兩以上至二萬兩予限三年二萬兩以上逾五萬兩予限六年五萬兩以上至十萬兩予限八年十萬兩以上亦予限八年至一任兩任三任各有虧缺如准其接續完繳限其未免過寛統計前後所虧銀數多寡均照此次定限辦理經此次酌定限期之後該監督等當共知儆惕不得任意虧欠致干嚴辦除滸墅淮安龍江西新九江南新北新五關照此限期辦理外其餘京外各關及盈餘定額之夔關等處如有虧缺關稅者均於期滿奏報及題咨到部之日起各按銀數多寡分别另限追繳 
[蘇省决囚]  
　　蘇州采訪友人云本月初九日午刻臬轅接奉刑部釘封文飭將某某等五犯處决署臬司朱竹石廉訪以時在上旬循照舊章委長洲縣監斬縣主汪瑤庭大令奉札之下立飭公役赴吳縣獄提出盜犯二名司府及元和縣獄各提出盜犯一名正待升堂判斬猝發舊恙咯血不止遂由德律風禀請廉訪另委吳縣主田少春大令庖代田大令奉委卽呵殿至長署端坐大堂向五犯略詰口供喝令捕役如法捆綁會同中軍守備李守戎督帶兵士數十名押赴北寺大校塲飭劊子行刑梟取首級示衆 
[疑姦釀命]  
　　松江訪事人云華亭縣境亭林鎭左近運江十五圖人吳甲囊資至縣治南鄉離蔣莊不遠之河缺口販買棉花道出一圖李家莊與寡婦楊周氏係中表行因止宿焉氏殷然欵待殺雞爲黍禮意綢繆鄰近各無賴偵知疑有暗昧情事糾黨突入褫去吳上下身衣服用繩捆縛喚地保到塲關說令出囊金爲諸無賴壽吳以聲名被玷抵死不從然已凍餒無人色經人勸令以棉被裹之置之廡下候翌日再議天將破曉吳潛奔入附近河中畢命初六日地保來郡報縣縣主王緯辰大令立卽帶同刑件人等臨騐飭　兇犯旋由地保胡俊泉將氏之夫弟楊小雲解案未識大令何以處之 
[娼寮巨案]  
　　京師訪事人云精忠廟附近臭溝沿娼寮甚多列屋而居者大多係藥义變相稍知自好者不屑過而問津焉上月中旬某某二娼寮忽聞時出有巨案有知其始末者謂係某甲與某妓交情頗篤妓願託以終身而甲亦　置之金屋之意未幾甲囊中金盡龜鴇　焉厭之惟妓終戀戀不捨因觸龜鴇之怒遣人將甲痛毆以致斃命此一案也又有某乙者向業長隨積有金資與蔡家胡同娼寮中某妓相識燕好情深揮霍多時囊空阮郎羞澀繼又被主人所逐進退維谷妓遂以白眼加之某夜某復止宿娼家夜半潛起自宫昏倒於地妓聞聲驚起告之鴇母時甲未死鴇忽遣人舁至他處然後報官翌日商之素識之某閹人出刀圭治之俟傷痕平復再爲處置特不知能免性命之虞否 
[浙省官塲紀事]  
　　杭州訪事友來函云浙江杭嘉湖三屬徵收漕糧刻已滿厫陸續轉運主滬滬局總辦常太守委彭司馬麟保王司馬恕袁叅軍慶萱等赴滬料理一切太守奉到札文卽於本月初二日禀辭至晚附某輪船起程聞擇吉初四日在滬開局○處州府屬慶元縣何大令文耀去年大計卓異頃又届俸滿禀由藩司詳請撫憲給咨送部引見遺缺委正任仙居縣王大令壽頤調署已於本月初四日下札矣○上六叚保甲分巡候補府經歴王參軍藻由臬憲札委調辦上五叚分巡差所遺上六叚一差委候補縣丞薛二尹邦祺接辦○乍防統領馮軍門兆金於本月初二日因公至省禀見中丞初四日卽辭回防次 
[鄂省官塲紀事]  
　　湖南巡撫俞廙仙中丞陛辭南下道出鄂垣昨已記諸報簡兹得武昌訪事友手函悉本月某日中丞秉節抵鄂湖廣總督張香濤制軍湖北巡撫于次堂中丞率同闔城文武百官詣皇華館恭請聖安然後與中丞相見迨辭出中丞卽排導入城赴督撫署報謁襜帷小駐卽須起節赴湘○本月某日署湖南岳常澧道張觀察鴻順由湘來鄂詣督　禀見聞因岳州開埠伊始交涉紛煩故須與張香帥禀商機要也○候補府王芸閣太守籍隷衡湘近接坷鄉來電知太夫人在籍仙逝因卽飭丁赴藩署禀報丁艱回家讀禮○農務學堂華文教習李大令堅近經上憲委辦發審局差所遺學堂一席由總辦程雨亭觀察檄委周大令德馨庖代 
[潞江浴鷺]  
　　北通州訪事友人云十一月初十日坐糧廳憲傳集漕糧經紀一百家白糧經紀二十五家當堂點卯聽候倉憲傳諭定期在京署掣籖○入冬以來雪澤未降道憲沈觀察關心民瘼自十一月十五日起率同屬員在鼓樓後關帝廟設壇祈禱至二十日天氣陡寒祥霙普被約積三寸許農民得此莫不喜形於色矣 
[楚江寒雁]  
　　武昌訪事友來函云鄂省兩湖書院創辦有年成效漸著現届年終大考之期督憲張香帥親詣講堂試以經史天算輿地兵法各門諸生學有心得條對詳明香帥擇其尤者優給奬賞此外經心江漢兩書院另由徐稚生觀察張巽之太守分别扃試○日來風雪交加寒威懍烈無袴公街頭瑟縮情狀可憐某善士目擊心傷特捐備棉衣分别散給并製草衣數百件倩某善堂代爲散給使卑田院中人咸得歡同挾纊誠好行其德者也○時交冬令宵小最易叢生署江夏縣陳介庵大令特會同保甲各員徹夜梭巡并嚴飭各叚栅夫將栅門按時關鎖不准無故擅開從此鼠偷絶跡庬吠無驚相彼小民當可安枕而臥矣 
[上海官塲紀事]  
　　昨日代理上海縣事戴子邁明府探悉江蘇巡撫鹿芝圃大中丞將次由滬上赴金陵接任兩江總督篆務爰飭辦差人役整備郊迎○簡署兩廣總督李傅相將次過吳淞前日午後蘇松太兵備道憲余晉珊觀察乘舟前往迎迓昨日黎明時代理上海縣事戴明府亦出境遠迎嗣悉相節尙未戾止因先後遄回 
[覆訊盜案]  
　　今春本邑江南製造總局左近趙靜涵孝廉家被盜行刼報經前署上海縣王欣甫大令踏勘屬實飭捕役拘獲馬信吾尤炳南二盜及盜婦楊吳氏屢次研訊尙無實供前晚代理縣篆之戴子邁明府倩襄讞委員吳端甫明府在敬業書院公館中升堂嚴鞫馬供稱小 
 
 

Page 3

 
 
的係湖南某邑人前在金陵砲隊營當勇裁汰後來滬開設烟館藉博蠅頭今已閉歇姘婦日往繅絲廠工作小的從未犯法趙姓被刼一案實不知情尙求明察尤供小的與馬同鄉前在湘軍營當差後因犯事斥革來申謀食閱時未久卽由同伴彭姓起意行劫所得衣箱物件質取洋銀三十餘元俵分使用明府問彭現匿何處答稱不知所之不敢妄供楊吳氏供小婦人與楊仁紅結爲露水夫妻楊在楊樹浦左近開設烟館小婦人日往繅絲廠工作因見楊喜與匪人爲伍時向勸導迨趙姓家被刦案發楊卽逃逸無蹤不知現匿何處前者馬尤時來吸烟因與相識是否盜黨小婦人不得而知刻下母親患病兒子出痘小婦人情急萬分求恩交保出外明府謂爾速將姘夫交案方准保釋隨飭仍交官媒管押馬尤兩人亦還押 
[勒索宜懲]  
　　滬南稅關巡丁夏廷峯戴寳喜袁小四向新關各船户需索陋規事爲稅務司查知函送道轅請究江海關監督蘇松太兵備道余晉珊觀察飭暫押班房聽候嚴辦 
[誘逃訊結]  
　　前者本邑英租界盆湯弄某花烟館烟妓孫菊仙被惡鴇凌虐不堪懼而奔出與巡捕沈西根輿夫沈西良行經南市新馬路由某號巡街捕查獲一併帶入捕房捕頭解請馬路工程局委員程雨村大令研訊飭將孫妓函送某善堂留養擇良婚配前日復提在押之沈西根訊鞫沈供小的由族弟西良囑領孫妓至浦東一時悮信其言實不知其中有别有糾葛今已蒙大老爺訊明友人沈榮全願爲具保求恩允准西良供稱小的家主張子卿係浙江紹興府屬某邑人在滬北盆湯弄開設醬園孫妓與小的相識之後因被惡鴇時時凌虐屢思跳出火坑小的心焉憐之邀同族兄西根引至浦東意欲爲之擇良婚配甫至治下馬路卽被巡捕拘案務求大老爺格外施恩沈榮全供小的在滬北開設鐘表店與西根西良素來相識今聞因案被逮已蒙恩斷願作保人訊至此英界捕頭派包探秦少卿協同某號西包探墨克堂到局禀知大令請將五百十一號巡捕沈西根帶回以便解送英美租界公堂禀請訊辦大令准如所請飭將西根帶去隨判令將西良笞責六十板著具改過切結交榮全保去案遂結 
[劣差被控]  
　　昨晨英美租界公廨讞員翁笠漁直刺訊案已畢諸人紛紛呈遞稟詞直刺均諭候批示忽有朱桂山者稱小的情急不及候批直刺問以何故朱稱小的控徐祥桂騙吞田單蒙張大老爺訊供將徐交保限一月内清理今已逾三月小的先後遞禀八次前晚突被憲差羊福卽楊阿寶軋入寄園烟館索詐洋銀八元小的不允楊聲稱如敢不給定當串同徐之保人將田單吞没小的無奈投案禀請核辦直刺聞之大怒立傳羊福羊竟敢抗傳不到直刺怒益甚諭令晚間勒令羊福傳同徐祥桂之保人訊究違于革究 
[新閘火警]  
　　前晚二點逾四十五分鐘時本邑泥城橋迤西轉北新閘街卽派克路振新醬園南首小弄中某姓家不知如何失火霎時冐穿屋頂勢甚披猖新巡捕房近在咫尺捕頭立卽由德律風告知四馬路老巡捕房鳴鐘報警未幾救火會中人聞警馳至竭力救熄祗焚去樓屋三椽 
[上海縣署紀事]  
　　昨日代理上海縣事戴子邁明府牌示敬業書院公館前定於本月十三日放告○上海縣署代書業經代理縣篆之戴明府命題考試旋取錄叚基昶畢榮銓全如松陸鼎銘四名已給戳准予承充矣○前晚有匪人潛至學宫竊取大成殿上長窓數扇昨由麗掃局董事某君函告代理上海縣事戴明府明府立傳捕役限期緝獲○昨日英美租界公廨讞員翁笠漁直刺移送男孩王阿大到縣函開王係蘇州府屬元和縣人被匪誘拐來申迷失歸路請派差送回俾得骨肉圑聚代理上海縣事戴明府飭值日差暫行留養候備文解至蘇州請地方官就近傳家屬具領 
[上海巡局紀事]  
　　南市三泰馬路某粥店主婦陳沈氏曾倩倪世席介紹向王松雲借得洋銀一百元還過二十四元其餘屢索不還王情急投十六鋪巡防北局控告局員楊聘侯二尹提訊之下飭勇丁持名片至二十三七鋪巡防局稟請盛雨村二尹派勇移提陳沈氏到案質訊之下供此項洋銀實由沈姓囑小婦人代借現在沈已他往須俟回滬方能索取二尹諭令覔人保釋候沈到來再核○篙工畢美才寗波人娶同鄉張氏婦爲妻氏不安於室近與同業李春桂有染鵲巢鳩佔竟視畢若眼中釘前晚畢伺於門側探知李在室中因卽破扉而入獲解十六鋪巡防北局局員楊二尹提案研訊判將李笞責二百板張氏掌頰四十下交本夫領回管束又因鄰婦李張氏有勾引情事飭提到案掌頰四十下以儆 
[美租界捕房紀事]  
　　前日跑灘賊王阿大闖入浦東祥生廠竊取貨棧所儲鐵筒適爲守夜人某甲所見拘送捕房捕頭令押候解送公堂稟請讞員翁笠漁直刺訊辦○有無賴名阿陶者不知其姓前晚至百老匯路見某姓女踽踽獨行因尾隨於後向之調戯適爲包探洪阿寳所見拘入捕房捕頭令押候解送公堂禀請訊辦○昨晨偷兒朱阿根混入唐家弄某姓家竊取布衣被事主拘獲送入捕房捕頭令押候解送公堂禀請訊辦 
[閱本報紀商逐逆臣事書後]  
　　香港循環日報略謂本報紀商逐逆臣一則内載京師友人來函言合肥傅相自奉商務大臣之命卽電商英國政府請將大逆不道之康有爲嚴加斥逐不准在香港逗留蓋欲使之窮無所歸然後徐圖制其死命云云嗚呼結黨謀叛罪不容誅四海茫茫側身無所彼負國忘恩謀爲不軌者亦可知所儆戒矣聞康有爲起意謀逆時念袁世凱執掌兵權可供指臂之助乃親往拜謁告以引兵入京謀圍頤和園事袁聞言面頓失色康出告於友友曰似此情形事必敗露宜早爲計康不以爲然及奉旨促赴上海猶欵叚出都施施自得抵津擬乘招商局火船赴滬其友曰事機已迫猶欲乘中國船是以肉就砧也乃改乘重慶船出津不踰時而追者果至電諭密拿康之得以不死者皆其友之力也迨抵香江理宜躬自引咎乃西報訪事人往見時猶敢假託密詔謀陷聖躬造作蜚言誣衊宫閫且謂知遇恩深不得不以復辟自任人見其激昻慷慨方以爲申包胥秦庭之哭徐敬業勤王之師將惟彼是賴孰意周游列國黔驢之伎倆畢呈人惡其大言不慙多不爲禮然使自此閉門思過匿迹潛蹤則朝廷大度包容或可置之不問不意甫至日本卽刊佈流言任意誣謗日本念友邦之誼餽贐送之行而所到之處依然大肆狂言簧鼓衆聽海外人心幾爲所惑其罪尙可逭耶聞其在坎拿大時猶借勤王爲名創設保皇會歛貲自肥凡捐銀入會者異日許授某某僞職大抵視捐貲之多寡定僞職之崇卑其謬妄有如此者夫康固以素王自命者也昔孔子在陳絶糧猶以君子固窮自慰兹乃陽託君子之名陰行小人之實藉衆歛財意圖中飽其有愧於孔聖多矣今者力竭計窮瞻烏靡定欲返日本而日本不能留欲見親屬而澳門不敢往不得已言返香江暫延殘喘初時人尙有憐而惜之者及恭讀上月十八日煌煌諭旨而康之密糾邪黨陰搆逆謀保中朝不保大清改君主而爲民主離間聖慈陷上不孝一切奸謀逆迹乃大白於天下因是特懸不次之賞務使首惡逆黨明正典刑以申國憲而猶慮友邦或援公罪之條優加保護不能制其死命故李傅相奉商務大臣之命卽電請英廷嚴加斥逐不准逗留香港吾知中英輯睦縱不忍加斧鉞之誅諒必立下逐客之令斷不聽其流寓境土以重違傅相之意刻聞英政府已遣人詰問行期是香港之不能長留槪可知矣夫大逆稽誅無此天理竊恐逋臣之迹方離夫海外而逆犯之首已送於都門可弗懼哉可弗危哉嗟乎若康者殘魂雖餒不能依祖宗邱墓之鄉餘生縱存詎敢蹈中國帝王之士我瞻四方蹙蹙靡騁言念及此當亦自悔從前之妄作妄爲矣 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[大年訪古記]  
　　大年與宋卡相毗連爲暹羅所屬亦南洋羣島之一也前曾有人遊歴至此遍尋名蹟得一古廟所祀神像乃華人林道乾及一比邱尼巫來由人聚族而居羣奉爲始祖考妣焉廟旁曠野一片焦土濯濯類牛山相傳爲林道乾鑄砲處土人皆能道之并云所鑄之砲大小不一迭次試放以致草木皆枯其砲最巨者口徑以數尺計尙存其一被暹官運去至今置諸曼谷都城攷林道乾之所與比邱尼並祀者緣其地素尙佛教尼不知爲何種人到此說法信者頗衆林以鰥夫來自華海與尼同叅歡喜之禪卒爲夫婦廟卽其故宅今土人奉爲始祖考妣者想卽其苗裔也又聞漳泉人有林道乾鑄砲自擊之諺蓋謂害人適以害已也及詢以出處則云鑄砲者始於林道乾後竟引以自擊以致斃命某說部紀其事頗能詳大略謂林係明末流宼祖籍泉州繼徙居漳州其妻亦善兵法海口一帶多有受其蹂躪者及大清定鼎燕京林以勢不能敵夫婦奔竄而南初擬屯兵安南崑崙山兩閱月復避至南洋今以大年古廟考之其爲林之遺蹟無疑至比邱尼或卽其妻未可知也說見廣州中西報 
[英美租界晚堂瑣案]  
　　王陳氏呈控朱大烈王榮堂張本源串吞借欵前晚讞員翁笠漁直刺倩襄讞委員張柄樞司馬提訊王陳氏供稱光緒十八年十一月朱王張三人在寳善街投開首飾店後因虧本向小婦人立據借去洋銀一百元内有四十元係朱所借其餘六十元交店内司帳人周祥生由王榮堂張本源爲中現在店己閉歇屢往催索王等均置之不理求卽嚴追朱供前年小的與張股開首飾店所欠洋銀四十元實係彌補虧空求恩寛限拔還至王榮堂張本源所欠洋銀小的實不知悉張供此項欠欵實係彌補店中虧空王榮堂亦股東未便推諉王供小的開設西衣鋪並未股開首飾店王陳氏亦素不相識旋有王之胞兄名靄堂者投案供稱現在硝磺局司事伊等所欠洋銀與胞弟不相干涉實由邱連生唆弄致起訟端司馬判令朱大烈於年内還洋銀七十元餘俟明年三月底清償王張二人旣爲中保不能置身事外著各賠洋銀三十元○張燮卽張仙嶠在虹口開設熾大小錢莊石作主陳阿九陸續支用銀二百餘兩向索不還日前遞禀求追翁直刺倩張司馬研鞫張供寗波奉化縣人被陳虧欠莊銀三百四十八兩去年五月初二日收過銀一百兩尙欠本利銀二百七十八兩五錢屢次催索終於遊約求恩究追往來簿據一并呈電陳供熾大莊往來摺由張禮山交來小的共支過銀一百二十一兩有奇張曾欠小的洋銀三百元故擬將此項劃抵司馬令陳令折還銀二百五十兩押候半月内先還一百五十兩其餘一百兩俟明年二月内如數清償著各具遵結限狀存案備查○雉妓桂卿控鴇婦霸阻從良直刺暫交官媒看管前晚倩張司馬提訊桂卿供小婦人係湖北某邑人年十五歲現在德鄰里某惡鴇處作賣笑生涯因被凌虐不堪是以投案控陳求恩超豁司馬著其母周氏覓保來案具領出外不許賣娼 
[英美租界公堂瑣案]  
　　包探竇如海解送竊賊陳阿善顧昌到案禀稱二人串竊梁子林家舊布衣服八件經小的拘獲送究梁子林投案領贓陳顧認竊求恩讞員翁笠漁直刺商之白繙譯判各押半年贓給還失主○包探徐榮珊解送歹人徐金堂到案禀稱此人攫取徐小福所持金挖耳一枝報捕後經小的拘獲送究徐小福投案請追徐供小的實被誣指直刺著押繳原贓○包探倪順泉拘解過犯張阿五到案禀稱此人前曾犯案昨又不知在何處竊得布被一條經小的查見拘送請究張阿五供小的以後不敢再犯求恩饒怨直刺判押兩月贓存捕房○包探徐榮珊解送僧人光明到案禀稱此僧以化緣爲名混入斜橋邵公館竊取玉如意一柄經小的拘獲送究邵某宦飭丁持名片來案領贓僧人光明一味求恩直刺判責五百板 
[法租界公堂瑣案]  
　　南市十六鋪馬路工程局五號巡街捕李炳文偕法界新街德春小客棧主李觀觀至虹口殷金林家詐稱因事涉訟向其母某氏騙取皮箱二口携至八仙橋左近公泰當内質得洋銀十三元殷投訴捕房捕頭立遣包探拘獲李炳文吊到原贓傳同原告解請讞員朱森庭明府與何繙譯會訊殷金林供小的之兄名元初在鄭家木橋北首開設舊貨店小的在店中爲夥家屬另住虹口李糾同德春棧主李觀觀騙去皮箱二口質得洋銀分用今將失單呈電叩請究追李炳文供小的在馬路工程局當巡捕殷金林誘令烟妓金寳藏匿龜奴查悉向之饒舌殷願將衣箱質錢使用事與小的無干公泰當夥金太榮供衣箱由李與其友同來付質並未見殷姓其人明府謂殷卽有誘拐烟妓情事李捕理應報明捕頭照章查緝何得藉端行騙著將皮箱給還失主飭具領狀存查李炳文押候追還當本并補提德春棧主到案嚴懲○利喴及烏利文兩洋行主控華人錢子山代銷鐘表各貨欠洋銀八百餘元迭經明府訊供押追在案嗣因放出各帳在蘇州常熟等處飭包探帶往請地方官派差協同收取及昨日忽又商之何繙譯仍著押候交人保出自往收帳勒限繳清旋有錢叙卿者投案供稱小的係子山之兄願代押捕房請將子山保出明府准之○湯瑞祥前控夏明德吞没股本銀三百兩明府訊供押追在案昨日飭將夏交彩豐燭店主保出限七日理楚如敢抗違惟保人是問○陳斐才因店夥錢廷元私收客帳將其母袁氏扭案明府訊供之下著押交其子到案昨日飭交義隆烟館主保出限七日交到其子錢廷元○太古公司管棧人某甲前因監守自盜被人扭控明府訊責枷示昨已期滿原告投案求釋明府准之○同信昌陸稿荐等户扭控劉少卿盤頂高金寳之飯店圖賴欠欵洋銀一百餘元明府訊供之下著交保出外勒限清理一面將值堂人蔣啓元押交前店主高金寳訊究昨日各原告投案求追明府著保人將劉交案蔣還押候核○包探禀稱積竊沈富桂屢次犯案前日甫經釋出又竊取施姓家衣物當塲拿獲送請訊懲明府判責五百板發改過所禁押一年○包探禀稱偷兒方榮蘭潛至臨平里某姓家圖竊被事主扭送捕房騐得腿上板花纍纍因特解案請辦明府判責五十板 
[十一月分教職單]  
　　正諭直隷天津諸葛錫祜順天歲江蘇興化胡玉縉蘇州甘肅涇州李蔭桂甘州岷州王堃棫蘭州浙江仁和謝光樞紹興江西新城胡德基九江廣西全州鄭幹才潯州平樂謝光墉潯州宣化唐光璧桂林四川劍州胡照日成都涪州張錫霈成都雲南鄧川吳績敏昭通俱舉訓導順天懷柔趙駿聲順德安徽蕪湖吳步瀛徽州山東費縣沈煦萊州山西河津孫崇山大同河南葉縣王榮搢汝寍陜西長武葉珪商州甘肅皋蘭沈珍西寗江西德化李韻玉南昌靖安曾勳元建昌安義謝鳳騰吉安湖北通山劉焜黃州廣東長樂陳應僖肇慶東安張耀藻廣州廣西修仁陳國奎鬱林遷江戴光寵梧州俱舉山東高宛石鎭雍沂州挨江西東鄉鄭元弼瑞州優四川大竹蔡伯陶成都優復諭直隷邯鄲李振唐冀州歲山東黃縣孫懋功泰安河南盧氏崔保元衛輝湖北遠安李盛耆黃州四川巴縣屈鑫成都俱附四川射洪劉肇修夔州廪山西大同牛文遠霍州增河南新鄭危麟趾汝寗恩復訓安徽宿州洪溥祥寍國歲浙江嘉善鮑噌亮紹興廪廣西鬱林劉湘桂林附雲南文山王紹堂澂江廪 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年十一月二十四日京報全錄]  
　　宫門抄○諭旨一道錄前○晉臬李奏報接署藩篆日期摺○皖撫鄧奏爲妥籌江防摺○護晉撫何奏委署藩司片○又奏爲特叅疏防情重盜案之地方官請旨撤任勒緝摺○十一月二十四日内務府國子監正紅旗值日太常寺引見二十四名○那公假滿請安○陜西總兵何乘鰲到京請安○梁仲衡等同鄉官謝恩○溥𨬔謝授鴻臚寺卿恩○孚琦謝授大理寺少卿恩○山東叅將德祿謝恩○廣西叅將阿年謝恩○瀅貝勒請假五日○琦侯溥侗恩佑各請假十日○孫中堂奏請開缺○奎旺預備召見○召見軍機何乘鰲奎旺德祿阿年○○二品銜署理山西布政使按察使臣李廷簫跪奏爲恭報微臣到晉接署藩篆日期叩謝天恩仰祈聖鑒事竊臣奉命補授山西按察使遵旨陛見仰蒙召見三次本年九月二十一日請訓後旋卽起程出京十月十九日抵省二十日准護撫臣何樞行知委署布政使篆務經署布政使冀寗道馮鍾岱委員於十月二十六日將布政使印信文卷移交前來當卽恭設香案望闕叩頭祗領任事訖伏思臣鄂江下士知識毫無由部員入直樞垣轉稱御史外任知府薦升道員蒙恩擢授按察使入都陛見仰荷慈訓周詳未報涓埃正深兢惕兹復藩條暫綰彌切悚惶查山西爲右輔要區藩司有地方專責如臣檮昧懼弗克勝惟有恪遵訓諭於守土防邊理財用人恤民杜弊諸要事禀商護撫臣實心講求以期上答高厚生成於萬一所有微臣署理藩篆日期並感激下忱理合繕摺具奏叩謝天恩伏乞皇太后皇上聖鑒謹奏奉硃批知道了欽此○○頭品頂戴安徽巡撫臣鄧華熙跪奏爲遵旨妥籌江防謹將現辦情形恭摺覆陳仰祈聖鑒事竊臣承准軍機大臣字寄光緒二十五年五月十六日奉上諭剛毅奏長江防務緊要水師兵單不敷分布請飭沿江五省督撫不分畛域節節設防以期首尾相應等語長江江面遼闊港紛歧現值多事之秋亟宜加意嚴防以杜窺伺者劉坤一張之洞德壽鄧華熙松壽于蔭霖俞廉三會同妥商各派得力將領扼要駐紥嚴密設防該督撫等務當不分畛域聯絡一氣庶幾緩急可恃仍籌商布置情形先行具奏等因欽此仰見聖主軫念江圻備豫不虞之至意臣忝膺重寄欽悚實深當卽分咨兩江湖廣江蘇江西湖北湖南各督撫臣商量布置一面詳察安徽境内河江形勢水陸兵數熟籌整備之方冀盡防維之力旋准兩江總督臣劉坤一咨長江防務自以下游爲重吳淞鎭江江陰江寗等處要隘業經層層布置聯絡聲援尙足以資戰守萬一有事上游各省某省實能派定某軍人數若干駐紥何處以備有警咨調東下接應咨請酌覈具覆等因臣查長江水程由蘇省而逹皖境南岸起自當塗縣至東流縣止北岸起自和州至宿松縣止延袤七百餘里所最重者在於邊界大門分置陸師水軍交相固守皖境下游要害曰東西梁山夾江對峙兩山崱屴口門狹窄鈐束江流實占天然之形勢而扼江路之咽喉東梁山在當塗縣境建有石城砲隄西梁山在和州境亦建有砲臺營壘其上游曰攔江磯在懷寗縣境曰前江口在貴池縣境南北斜對自成犄角之勢各建有砲台撥營駐守再上安慶省城東門外江心起洲路狹溜急建有砲營均屬位置得宜堪資守禦惟水陸兵勇則以餉需竭蹶屢經裁减存數無多現時專顧江防營隊副將趙金凱所統精健三營前營分駐東西梁山左營分駐攔江磯前江口右營駐蕪湖通商口岸距東梁山四十五里聲息相聞提督韓大武所統改習洋操之練軍定安等營内砲勇一營駐省中營副營及長慶勇營分駐省城内外逐日勤操臣不時校閱鼓勵兵心演習純熟何處應行分撥均可隨時應調以上陸軍共二千九百名又澄清營水師砲船二十五隻水勇三百二十七名分防省城攔江磯蕪湖等處僅足巡查港防範匪徒賴長江水師提標中營蕪湖裕溪大通安慶華陽等營在皖境沿江兩岸自下而上逐節設防相爲維繫此時思患豫防自宜出以鎭靖臣嚴飭各營統將實力實心精求操練戰守機宜無事常如有事之備此安徽江界本來駐軍設備現飭加意嚴防之情形也皖北鳳泗等屬接壤蘇豫爲盜匪出没之區現有練軍二營防勇勝威靖馬步等營共二千九百八十名分紥巡防可資兼顧皖南僅練軍二營步隊七百名馬隊五十六名分防寍廣一帶萬一江防吃重下游寗鎭等處必須皖省撥隊以助聲威在皖北各軍相隔旣遠防地亦關緊要其勢未可動移惟有將駐省練軍防勇及皖南練軍就近酌撥前往策應長江水師戰艦亦可由提臣酌調下駛以壯聲威但念一經抽動原防卽屬空虚况江安車輔相依情形重於額鄂等省皖境第一重門户在於東西梁山平時有精健勇丁三百名分管砲臺不嫌其少有事則必多添兵隊水陸防維恭繹諭旨節節設防扼要駐紥之意以皖中兵力單薄不勝顧彼失此之虞臣雖已咨上游各省疆臣請泯畛域急則分兵恊防聯絡一氣而皖自爲計仍應妥籌的餉添練精兵是以臣有援案加收鹽價以資接濟之請仰蒙俞允正在籌議開辦俟查明通年收數約有數千卽當量添勇營訓練精勁以備緩急征調且念軍營守禦利器爲先新式之巨砲快槍皖省尤爲缺乏並當酌量添置以實軍儲另由臣奏明辦理倘或寗蘇有事須皖往援可分久練之師接應前敵而飭新募之隊力扼中權此籌備增兵購械固圉而協助隣封之情形也臣維長江數千里必須扼要嚴防門户固而堂奥乃安兵備嚴而敵情自沮皖省大江中貫地居上下之交餉絀兵單甚於各省惟有隨時策畫圖補艱難防患未然勉殫心力嚴督各營將領激勵壯心各操防之盡力並與各省疆臣會商軍紀求聲氣之相通以期疆圉乂安仰副朝廷整頓軍備之意所有皖省江防籌備情形緣由謹會同兩江總督臣劉坤一恭摺覆奏伏乞皇太后皇上聖鑒訓示謹奏奉硃批覽奏已悉卽著隨時加意嚴防並會商上下游各督撫聯絡一氣以備緩急勿稍弛懈欽此○○何樞片再臣前奉諭旨護理山西巡撫當委署臬司冀寗道馮鍾岱署理藩司篆務署冀寗道遇缺題奏道恩銘署理臬司篆務附片奏報在案兹查新授臬司李廷簫業已抵省應卽改委李廷簫署理藩司卽飭馮鍾岱仍回臬司署任恩銘仍回冀寗道署任各專責成除分檄飭委並咨部外謹附片陳明伏乞聖鑒謹奏奉硃批吏部知道欽此○○頭品頂戴護理山西巡撫布政使臣何樞跪奏爲特叅疏防情重盜案之地方官請旨撤任勒緝恭摺仰祈聖鑒事竊據署寍遠廳謝錫慶稟據科布爾巡檢陳韞書申稱光緒二十五年八月二十九日未刻有馬賊三四十人假裝兵丁搶刦廳屬永順莊元合糧店元合當元合成布鋪天德隆首飾鋪四號施放洋鎗轟斃圑勇白羅汗子並坐車過客不識姓名一人鎗傷鋪夥李咸源王運弓兵張得富沈吉圑勇李楞子劉奎楊七子蕭三子民人張九成趙玉王二秀子十一人搶去銀錢衣飾馬匹逃逸等情臣查元合店四鋪雖據該廳勘明係一東家同門出入該鎭人烟稠密匪徒竟敢結夥三四十人假裝兵丁明目張膽白晝連刼四鋪轟斃二人拒傷十一人之多似此倚强刼掠肆無忌憚實非尋常盜刦之案可比該廳事前漫無覺察疏於防範事後又未能跟蹤破獲捕務廢弛已極若不從嚴叅緝何以遏亂萌而靖地方據署藩臬兩司曁該管道詳請揭叅前來除飛咨大同鎭迅派練軍馳往兠拿並飭各屬一體嚴緝此案贓賊務獲究報外相應請旨將署寗遠廳通判謝錫悶先行撤任勒限兩個月留於地方會同接署之員協緝限滿有無弋獲再後分别辦理臣爲整頓捕務起見是否有當理合恭摺具陳伏乞皇太后皇上聖鑒訓示謹奏奉硃批著照所請該部知道欽此 
 
 

Page 13

 
 
[光緒二十五年十一月二十五日京報全錄]  
　　宫門抄○諭旨二道錄前○駐藏大臣文奏爲校閱前藏漢番官秋操情形摺○燕督裕奏爲查明永平宣化兩屬屯糧情形摺○齊撫毓奏東省候補人員擁擠請旨暫停分發二年摺○護撫何奏甄别州縣片○燕督裕奏甄别知縣片○十一月二十五日理藩院鑾儀衛光祿寺廂白旗值日禮部引見三名刑部四名理藩院三十七名廂紅漢十五名圓明園八名○孫中堂謝准其開缺並賞食全俸恩○克王續假十日○延侯請假十日○崇光請假五日○廖壽恒請假十五日○何乘鰲多普欽多爾濟預備召見○步軍統領衙門奏緝獲交拿人犯李新之卽李嘉璋請交刑部○召見軍機何乘鰲多普欽○○奴才文海奴才裕鋼跪奏爲校閱前藏漢番官兵秋操情形恭摺具陳仰祈聖鑒事竊查前藏漢番官兵向係春秋二季操演其逹木官兵祗於秋季行調來藏入伍合操本年秋初奴才等預飭將備逹木協領番營戴琫等調集漢番官兵一體操練隨於九月初六日起連日親赴校塲認眞校閱漢營陣式令逹木官兵附入行走分合進退均屬整齊洋槍陣式並番營所演陣圖亦皆合度至於連環排槍聲勢聯絡籐牌刀矛等技以及行陣攻山奪卡悉皆勇敢當先各官兵馬步騎射鳥槍中靶之數合計在七成以上奴才等校閱時擇其技藝最爲嫻熟者優賞記名拔補次則賞給紬縀銀牌等物以示鼓勵間有技藝生疎未能合式者分别降責用昭懲戒仍嚴飭將備戴琫等勤加訓練實力操防務期一律精强咸成勁旅以仰副聖旨整飭戎行修明武備之至意所有奴才等校閱前藏漢番官兵秋操情形理合恭摺具陳伏乞皇太后皇上聖鑒謹奏奉硃批知道了欽此○○頭品頂戴直隷總督奴才裕祿跪奏爲查明永平宣化兩屬徵收屯糧情形嚴裁浮費加增糶價恭摺仰祈聖鑒事竊查上年十二月間欽奉諭旨各省地丁例准折錢交納在銀價日落應照市價酌定收數以歸劃一等因欽此當經奴才查明順直各屬徵收正雜糧租折徵錢文酌中議定數目會同順天府尹臣具奏聲明永平宣化兩屬徵收屯糧米豆情形另行查明核辦在案兹據藩司廷杰查明永平府屬額徵米一萬二千八百二十六石二斗二升五合五勺五抄豆二千八百八十四石四斗六升九合七勺八抄宣化府屬額徵米四萬八千一百九十七石九斗六升三合五勺二抄豆一萬一千七百三十四石七合七勺三抄榖一千一百二十一石六斗四升一合一勺定例正米豆一石各隨徵耗米耗豆一斗以三升歸州縣留作鼠耗霉傷之費以七升存倉報部租榖則以榖一石作米五斗耗亦如之原定章程均應徵收本色並無折色之名偶有距城遙遠情願交錢者聽其按照市價折交由官代買歸倉永屬額徵較少所收米豆僅敷協撥山海關等處兵食向不報糶宣屬則額徵較多議定留備二年宣鎭兵糈之外其餘准由州縣詳明咨部出糶將糶價銀兩解司充餉所有折價與糶價俱以月報爲憑卽按偶因米豆陳腐稍有出入亦不致大相懸殊惟邇來日久玩生各屬徵收本色浮費寖多徵收折色亦不免高抗市價情弊飭撥各屬據實開報如龍門宣化延慶懷來赤城蔚州懷安等七處例耗之外各加貼耗一斗合爲一正二耗此外又有斛面及内外費用等項名目小民脂膏有限長此朘削情何以堪至糶價銀兩本係國家維正之供理宜涓滴歸公從前糧賤銀貴各屬呈報糶價以米一石作銀七錢以豆一石作銀六錢以榖一石作銀三分五分較之實在市價相去無多近則銀賤糧貴兩相比較不啻倍蓰而各屬仍以米七豆六照常報解更不免任意侵漁該司悉心核議非嚴裁浮費不足以恤民艱非加增糶價不足以紓庫欵擬請嗣後永平宣化兩屬徵收屯糧米豆租榖均照章一正一耗不准浮收耗米耗豆所有斛面及内外費用等項名目一并槪行裁革完銀完錢仍聽民便如徵收折色卽照現時市面糧價按一正一耗核實計算不准高擡市價亦不准任意勒折倘敢陽奉陰違額外需索一經查出或被告發卽行從嚴叅辦其糴價亦自本年冬季爲始酌定每米一石作價銀一兩四錢每豆一石作價銀一兩二錢租榖一石作價銀七錢均令於報糴後如數解司充餉等情由司詳請具奏前來奴才查永平宣化兩屬徵收屯糧米豆例止一正一耗無如日久弊生寖多浮費且近來銀賤糧貴永屬州縣報糴繳價尙有盈餘亟應認眞釐定以杜弊端該司所擬嚴裁浮費加增糴價洵屬損益得宜仰懇天恩俯准照擬辦理實於國計民生兩有裨益理合恭摺具陳伏乞皇太后皇上聖鑒訓示謹奏奉硃批著照所請仍隨時認眞查察毋任再滋弊端欽此○○山東巡撫奴才毓賢跪奏爲東省候補人員擁擠擬請暫停分發恭摺仰祈聖鑒事竊維仕途純駁關乎吏治隆污近年需次人多品類益雜是欲官方之肅不得不先於候補分發立之防查東省自光緒十七年候補道府以至佐雜已有一千餘人當經前撫臣福潤奏請暫停分發至光緒十九年十月限滿以後雖將首領佐貳等項又請續停兩年然自十九年至今六年之久其中道府同通州縣以及雜職又接踵而來卽首領佐貳等八項自光緒二十二年三月限滿以後至今三年之内到者亦將及二百員計現在道府同通州縣以及佐貳雜職共已有一千二百餘員而東省額設道員五缺知府十缺同通州縣一百二十缺佐雜一百九十二缺鹽務各官十三缺此中尙有請旨簡放及新章應咨並照例歸選各缺而現在候補道府共有四十餘人同通州縣共有四百五十餘人佐雜共有七百餘人鹽務各官共有七十餘人以員較缺無不多至二三四倍人浮於事補署旣不可期差使又難徧及在廉隅自勵者每見窮餓以終而中人以下者難免夤緣以進縱使循資按格偶得差缺而頻年負累亦將於此取償欲其潔已奉公恐難多覯官常由是日替吏治由是日漓雖懲勸兼施整頓幾窮於術再四熟籌惟有援照光緒十七年成案除由部籖掣各項正途人員仍照請由舊辦理外所有捐納勞績兩項自道府以至未入流並鹽務各官暫停分發山東兩年杜其來源再加淘汰庶幾吏治稍歸整飭宦途或可疏通合無仰懇天恩俯念東省仕途擁擠准將捐納勞績指省籖掣人員自此次奉旨之日起一併暫停分發二年限滿仍循舊章實於吏治民生均有裨益謹恭摺具陳伏乞皇太后皇上聖鑒謹奏奉硃批吏部議奏欽此○○何樞片再定例道府州縣無論何項勞績保歸候補班曁分發試用人員均於到省後一年期滿由督撫詳加察看嚴行甄别等因歴經遵辦在案兹查新海防試用直隷州知州江忠立新海防試用知州錫元大挑知縣張壎大挑知縣周之驤候補知縣張兆熊候補知縣劉在德新海防試用知縣崔禔均已到省一年期滿例應甄别據藩臬兩司會詳前來臣到任未及三月例不加考惟前在藩司任内查得該員江忠立才識諳練錫元才明識穩張壎才練識明周之驤明練有爲張兆熊才其明晰劉在德才穩人明崔禔年强才穩試以律例均尙通曉堪以留省各歸本班照例補用除履歴咨部外理合附片具陳伏乞聖鑒謹奏奉硃批吏部知道欽此○○裕祿片再道府州縣無論候補試用人員應自到省之日起予限一年詳加查看出具切實考語奏明補用兹查有候補知縣凌維戊李振鈞在任候補知縣長蘆石碑塲大使蔣有霖均到省一年期滿例應甄别據藩臬運司詳請具奏前來奴才查凌維戊心地樸實李振鈞才具明敏蔣有霖年壯才明均堪留省補用俟有應補缺出照例序補除履歴册咨部外理合附片具陳伏乞聖鑒謹奏奉硃批吏部知道欽此 
 
 

Page 14

 
 
[光緒二十五年十一月二十六日京報全錄]  
　　宫門抄○諭旨二道錄前○桂撫黃奏爲特叅庸劣不職各員請旨分别懲儆摺○又奏甄别道府州縣各官片○齊撫毓奏爲報銷光緒二十四年黃河防汛經費摺○大臣志奏爲喀爾喀王公玩褻黃教據情代奏摺○滇撫丁奏委署知縣片○皖撫鄧奏爲委署鳳陽府知府片○十一月二十六日吏部翰林院廂紅旗值日吏部引見五十五名户部三名○王文韶謝恊辦大學士恩○徐郙等各謝調授缺恩○普公續假十日○吏部奏派騐看月官之大臣派出許景澄溥良啓秀葛寳華徐承煜徐樹銘明桂儒林蔣式芬戴恩溥黃均隆余誠格韓培森張兆蘭穆騰額恩綸○兵部奏派騐放水師砲位派出芬車載瀛○召見軍機英年○○廣西巡撫臣黃槐森跪奏爲特叅庸劣不職及人地未宜之府州縣佐雜各員請旨分别革職撤回另補以肅官方恭摺仰祈聖鑒事竊維地方之安危繫乎官吏之賢否况時艱孔亟邊患須防欲撫綏以固民心要先嚴明以察吏治知府爲屬寮之表率州縣亦衆庶所瞻依苟非其人難與圖治卽佐雜分理各有專司究不得以爲微員聽其甘自暴棄臣撫粤將及兩載接見屬員隨事考察並於上年巡閱所經就地方之情形政治之得失申以誥誡期以振興原以粤西瘠土蠻荒全才難得其果能加勉而力圖振作者卽不過事吹求其不知自愛而無可遷就者亦未便銷爲容隱兹查有卸署南寗府知府魏綬先營私近利措置乖方賓州知州殷謙遇事張皇不恤民隱桂平縣知縣王仁鍾性情執抝輿論未孚興安縣知縣劉乃賡辦事疏忽不洽羣情富川縣典史潘鶴年藉端需索嗜利妄爲桂平縣典史翟鈞不知檢束控案纍纍宣化縣典史李德馨藉案謀利遇事招搖三官司巡檢魏潤昌倚勢訛索惟利是圖八尺司巡檢黃章烈乖僻性成捕務廨弛平樂縣教諭于朝弁物議沸騰不堪司鐸鬱林州訓導鍾德彰行同無賴不顧聲名相應請旨將卸署南寗府知府魏綬先賓州知州殷謙富川縣典史潘鶴年桂平縣典史翟鈞宣化縣典史李德馨三官司巡檢魏潤昌八尺司巡檢黃章烈平樂縣教諭于朝弁鬱林州訓導鍾德彰一併革職桂平縣知縣王仁鍾興安縣知縣劉乃賡開缺另補以儆官邪而維治理此外如有不職之員再當隨時糾叅雖不必責備苛求亦不敢寛容徇隱惟有持平考察悉心整飭以期勉盡職守無怠無荒仰副聖主澄叙官方治益求治之至意所有特叅庸劣不職及人地未宜各員緣由謹會同兩廣總督臣譚鍾麟繕摺具陳伏乞皇太后皇上聖鑒訓示再平樂縣教諭鬱林州訓導二缺應歸部銓選其餘賓州桂平興安三州縣及典史巡檢各缺廣西省現有應補人員應請扣留外補合併陳明謹奏奉硃批另有旨欽此○○黃槐森片再准部咨未經筮仕人員如加捐過班分發簽發各省令該督撫詳加察看試用一年期滿如果才堪勝任卽據實奏明留於該省遇有相當缺出酌量題補又定例嗣後道府州縣無論何項勞績保舉歸入候補班　用人員令該督撫卽以此項人員到省之日起予限一年詳加察看奏明分别繁簡補用又定例大挑舉人到省後試用一年期滿該督撫隨時甄别堪以知縣用者卽以該員期滿作爲甄别日期各等因在案兹查有分發試用道尹恭保試用知府王龍詔張薰分缺先補用知縣陳永祺勞績保舉儘先補用知府王克誠補用知府黃　采均已到省試看一年期滿又大挑本班儘先補用知縣孫焯到省試用一年期滿據藩臬兩司出具考語詳請留省補用前來臣查分發試用道尹恭保才優識練爲守兼優試用知府王龍詔誠樸安詳事理通逹張薰精通穩練明幹有爲分缺先補用知縣陳永祺識定才長實心任事勞績保舉儘先補用知府王克誠精明强幹任事勤能補用知府黃英采才長心細有守有爲大挑本班儘先補用知縣孫焯誠篤精詳事機通逹歴經差委均無始誤應請留於廣西遇有相當缺出照例按班補用除將各員履歴送部外謹會同兩廣總督臣譚鍾麟附片具陳伏乞聖鑒謹奏奉硃批吏部知道欽此○○山東巡撫奴才毓賢跪奏爲報銷光緒二十四年黃河防汛經費銀兩數目恭摺仰祈聖鑒事竊查山東黃河上中下三游自曹州府荷澤縣入境起至利津縣海口上兩岸阻堰險工林立汛漲修防極關緊要所有歴届撥用經費銀兩截至光緒二十三年止業已按年造册奏銷咨部核覆在案兹據河防局司道具詳二十四年防汛經費額撥司庫道庫並臨清關庫共銀六十萬兩續撥藩庫銀十萬兩均經奏准如數撥解到局轉發支用該司道等督同承辦工員詳細勾稽計是年上中下三游南北兩岸搶險鑲埽抛護碎石修蓋堡房需用一切工料並雇用民夫津貼曁各防營弁勇口分三游砲船管帶官薪水以及總分各局委員鹽糧等項扣除减平湘平平餘應歸户部核銷銀十六萬五千四百七十一兩五分一釐四毫工部核銷銀五十二萬一千四百三十六兩九錢九分三釐四毫二共請銷銀六十八萬六千九百八兩四分四釐八毫查收欵項下共收到原續撥前項經費銀七十萬兩連同二十三年防汛案内遵駁更正河防各營弁勇口糧内扣出平餘銀六百九十七兩六錢二分二釐七毫並二十四年支發河防各營弁勇口糧内扣出平餘銀一千五百二十六兩七錢四分四厘二毫統共收銀七十萬二千二百二十四兩三錢六分六厘九毫内除撥還二十三年防汛案内報明不敷銀一萬八千五百六十三兩八錢四分八釐實收銀六十八萬三千六百六十兩五錢一分八釐九毫儘數動支尙不敷銀三千二百四十七兩五錢二分五厘九毫業已由局設法籌墊支撥清楚應俟部覆准再歸下届防汛案内造報等情繕具收支總細各册出具印結詳請奏咨前來奴才覆覈册開收支各欵銀數均屬相符並無浮冐除將册結分咨户工二部查照外所有報銷光緒二十四年防汛經費銀數緣由理合恭摺具陳伏乞皇太后皇上聖鑒勅部核銷施行謹奏奉硃批該部知道欽此○○奴才志銳那木濟勒端多布跪奏爲據情代奏恭摺仰祈聖鑒事竊奴才等前據哲布尊丹巴胡圖克圖之尙卓特巴巴特瑪多爾濟等呈報本年六月間喀爾喀四盟王公等同在哲布尊丹巴胡圖克圖前呈進丹舒克時有車盟公洛布桑逹什在該胡圖克圖面前突然放肆無禮似有毆打之狀洵屬不敬黃教呈請叅辦以警效尤等情呈報前來當因所報未能明晰隨卽札飭圖車兩盟盟長務將公洛布桑逹什在胡圖克圖前無禮情形查明原委呈覆以憑覈辦去後旋據圖車兩盟呈報公洛布桑逹什實在哲布尊丹巴胡圖克圖面前有肆行無禮情事並未將起事原由聲明查蒙古地方理宜尊敬黃教該公洛布桑逹什玩褻黃教雖未知起事原由然旣經圖車兩盟盟長查覆請辦自不敢壅於上聞或請予以處分儆戒效尤之處出自天恩奴才等未敢擅擬除將庫倫尙卓特巴曁圖車兩盟盟長原文鈔錄咨行理藩院查照外理合據情代奏伏乞皇太后皇上聖鑒訓示遵行再將軍連順叅贊大臣奎煥均未到任未經列銜合併聲是謹奏奉硃批洛布桑逐什玩褻黃教雖未能指實究屬不合著理藩院議處欽此○○丁振鐸片再准補順寍縣知縣桂福會澤縣知縣陳維新現署太和縣事准補定遠縣知縣焦鼎銘均各飭赴本任以重職守焦鼎銘所遺太和縣缺查有現署會澤縣事恩安縣知縣石渠堪以調署據署藩司會同臬司具詳前來除分檄飭遵外謹會同雲貴督臣崧蕃附片具陳伏乞聖鑒謹奏奉硃批吏部知道欽此○○鄧華熙片再鳳陽府知府馮煦現經請咨赴引所遺員缺應卽委員往署以重職實兹查有候補知府許鼎霖事理通逹强幹精明堪以署理據藩臬兩司會詳前來除檄飭遵照外謹會同兩江督臣劉坤一附片具奏伏乞聖鑒謹奏奉硃批吏部知道欽此 
 
