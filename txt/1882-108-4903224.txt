# 1882 - 108 - 4903224

 

Page 1

 
 
[推廣拯溺良法說]  
　　本館前以本埠公和祥碼頭置俻救命圈十餘條分布碼頭以爲拯溺之具歎其法良意美亟錄登於報並著爲諭說以推闡其援溺之苦心固欲冀閱者有所激勸而善爲推曁也夫中國各省地面遼闊沿江濵海之處極多往往易致覆溺之禍卽如浙之錢塘江自兵燹以後仁人君子創爲義渡凡東西往來皆不取分文此法之利民殊爲不少然江潮漲落不定有時潮水盛涨船之離岸甚近下船上船尙爲使易設遇潮退之時則以木編簰墊以高凳啣　不斷或竟至於半里一里往來行人有乘與者有徒行者有挑担者皆由跳板取道板下之水或尺餘或數尺不等人多擁擠不無磕碰之虞一或不愼輒被撞下水其淺處尚可攀援而上深處則隨波去矣卽在上船下船之際人數有定不得多載而人多爭先恐後間有因搶先下上以致失足落水者江流湍急其水通海一經失足决無生理此亦極險之事也又如漢皋渡船截流横渡江水湍激狂澜勢大適有傾覆之時則施救殊不甚易凡此猶人所共知者也其他沿海地方各有碼頭疑其不煩顧慮矣然如本埠之太古招商局各碼頭與夫蘇州河下海浦等處客貨上下甚多而偶一不愼或在夜深月黑之際或當風瀟雨晦之時亦每聞有失足落水之事卽在内河如蘇州閶門外之渡船蕩乎中流一篙可以直逹掌駕者或以婦女當其任客以二文錢付之一轉盼而卽已飛渡似乎不必防範矣然或以争渡之故而被擠落水或以人數過多而致遭汩沈或以行舟偶撞而致遭傾覆若此者亦往往而有風雨晦冥之時則尤甚且如越中多行脚漿船船闊僅二尺餘首尾長不及丈船板薄止數分而不及寸以麻皮油灰填具縫上置竹篷高約三尺人則席船板促膝而坐船後以一人手楫而足槳槳長丈餘横櫊於船舷而以堅木爲椿以攔之雙足踏槳槳尾入水而激船使行其行極速欲其更快則於船首又加一人倒坐而另扳一槳焉此等船靈便無比而上重下輕船身脆薄其傾覆也亦易越多大湖而此等小船多鼓棹於蒼茫烟波之間故遭溺者最多鄉間載車運　亦常有以此等小船從事者一經覆溺人貨俱亡殊爲可慨然習俗相沿欲其易小爲大决乎不能凡若此者皆可推廣救命圈之法隨地捐置或置於船上或置於岸邊總期多多益善碼頭有此圈而落水者可以不至滅頂江干有此圈而遭覆者可以重慶回生擺渡船雖或汨沈而渡客攀圈可登彼岸小船雖易傾覆而坐客附圈免伍波臣大抵船之大者則可置於船上否則分置岸邊見有落水者隨時施救或令善水之人持圈往救倘得仁人君子以及救生各局明定規條救得一人賞錢若干則必皆踴躍赴救而人之獲生者多矣是則推廣之説也至於渡船中之有碍行旅者亦有數端其他未能周知而錢塘江之渡船則余所時常上下者也船中多裝有小轎人則坐於轎中而轎之兩旁則皆徒步肩挑之辈分坐其間順水駛行原無所妨倘或辅風掉篷則船勢忽然欹側轎中之人易致仆出卽分坐兩旁者亦易傾跌入水倉猝之間最難救取此一弊也倘能於船之兩旁攔以鐡綆或用大篾索使人得有所攀援不致驀然遭趺則其益非淺矣又或船未攏岸而舟子急欲催客登岸以便再渡他客其舟尚未泊定而諸客紛紛竄上或致有失墜之虞倘能嚴切禁止必須俟船泊定而後上岸則此禍可免是亦防溺之良法也總之能存救人之心則人溺不啻已溺而熟思審處必求得其心之所安而後已如以救命圈爲拯溺之具此亦眼前之善舉並非百思不到者特非有心人則不能見及之耳余故更爲推廣以暢其意所願懐施濟之志者探而行之 
[壽母仙遊]  
　　李太夫人自去歲患病至今時輕時重傅相已敦請西國女醫前赴武昌診治均列前報近日傅相又請假省疾已蒙俞允並賞人參八兩方期宿疾盡袪萱蔭常茂乃聞於本月初三日申正二刻壽終兩湖督署内寢初三日戌刻入木想傅相尚持節津沽聞此訃音當南望而哀毁特甚也並聞太夫人於二月二十五日已自知西歸日期神志湛然毫無疾苦惟勉後人以忠孝諄諄數百言鄂帥與諸孫跪聆遺命又恐太夫人勞神俱飮泣不敢稍離左右至西國女醫卽由湖北張守戎雲波於初三日晨乘九靖輪船陪回渥滬矣 
[鄂省氣候]  
　　鄂省一帶于二月十四日大雨至晚雷電交作惟雷聲隆隆然而不甚厲説者謂恐多疾病十五六日仍嗚雷下雨十六晚風甚屋瓦皆爲震響越日而止此後連日晴霽而寒氣如冬至二十後轉暖復雨念三日下霧整日不開屋内亦濕氣如蒸數歩外不辨人物器具皆還潮　石欲滴電光雷聲日夜不絶二十五日清風北至方得解散鬱悶矣 
[鄂省官報]  
　　二月二十二日藩憲牌示恩施縣丞缺以試用縣丞歐陽昌瑞署理念四日示雲夢縣典史著准補之高鼎元赴任 
[中丞出巡]  
　　浙撫陳雋丞中丞出巡本定於二月十五日嗣以公事攺期直至二十六日啓行是日辰刻憲駕 
出辕至望江門登舟闔城文武皆往恭送聞靈旌先至定海查視砲臺然後由海道而上巡温台各海口及各砲臺險要等處隨行騶從甚衆且帶有書吏差役等人故皆疑别有查辦事件也 
[臬憲閲操]  
　　陳雋丞中丞於去冬到任時會帶有防軍二千名由閩省選調來浙兹於上月念四日在鳳山門外之羅木營會操中丞特委孫稼堂廉訪代間是日所演各式陣圖五花八門極盡變化離合之妙至於洋鎗洋砲各技尤極純熟其帶兵之什長百長分隊總隊上至千把各弁亦皆一律操演先試弓箭後及洋鎗所設箭鵠及槍靶皆遠至白六十步以外各弁共十餘人並無有一鎗一砲庸發者廉訪大爲稱賞各以佩刀荷包爲奬各兵丁亦賞賚有差聞此二千人於水戰尤嫺皆能於水中伏處一二日者近聞陳中丞以塘工有名無實屢修屢築徒糜國帑欲調此軍分札於海塘　要口隨時保護以比錢武肅之三千强弩也 
[鄞縣調任]  
　　寍波府鄞縣缺昨聞憲委松陽縣朱桂鄉司馬調補已有紅諭到寍約在望後到任接篆也 
[寍郡辨志文會三月分课題]  
　　漢學行以采茨趨以肆夏說大夫有貳宗解鄭注黃彝周所造於諸侯 
爲上義○宋學明德說上達說讀胡五峯先生知言○史學問文中子於南北朝奪統歸北其說然否漢魏於皇太子稱臣說論毛西河學術○算學總較兩弧用中數矢較說問周厤先天漢厤後天能推其確據否問 
 
 

Page 2

 
 
今歲四月朔日食何地見食最先何地見食最後能步其里差時分否○輿地昭余祁考釋江南江西名義跋汪氏水經注圖○詞章朱陳村嫁娶圖賦以一村兩姓世爲婚姻爲韵讀歸潛志書後海巢懹丁鶴年歌七古不限韵 
[竊神奇聞]  
　　寍城東南鄉姜黄山有佽飛廟供奉唐朝黄將軍之位載在邑乘奉祀已久香烟極盛廟有恒產且廟祝歴年所得香金不少頗有積蓄日前廟祝蚤起見廟門洞開周視他物依然如故惟神失所在不知何人竊去徧訪無蹤一日得之於坑厠之中神之手足已被斷去且倒置坑内祠下衆姓聞皆駭異欲窮究之而無可究不得已將神撈起以香渴洗滌之備棺殮葬擬將重塑一神衆又惡廟祝之疎忽也逐之出廟又勒令罰　百金爲葬神塑神之費云 
[禁取湖魚]  
　　南昌城内之東湖灣環十餘里沿堤徧植楊柳頗饒勝境惜彼都人士惟希唐魏之風故絶少經營黠綴即此一水清漪本爲放生之所刊珉垂禁而近年來竟如岐下之澤梁大網小網予取予求故嘲之者有曰是殆以放生不若超生之爲功德也幸日内地方官重申禁今嚴飭地保查察旋獲一人枷示狀元橋於是見者咸頌斯舉爲仁愛云 
[操練認真]  
　　松郡新老兩營以左侯相大閱期邇故每日早暮勤加操練并聞日内李軍門先欲簡閱惟該營吹號向用中國之式日前李軍門飭令盡攺洋號刻已聘得教師逐日教演矣 
[濬河工竣]  
　　前述松郡東門外　河一節楊邑侯公餘卽親出督視浚深約三尺餘日前已一律告竣卽於月朔開壩從此居民汲水船隻往來均稱便利而頌邑侯之德靡已也惟靠河人家常將垃圾傾倒河中易致淤塞兼之坑厠盡砌於石岸内每逢大潮盡被淹没居民食水不免多生疫癘如能設法禁止則方便益廣矣日前開壩時該處由黄浦流去死屍數名手足盡被綑縛或謂係鹽梟自相攻擊致死者當由保甲報縣收殮云 
[形跡可疑]  
　　二月二十九日將近黄昏時蘇垣祥符寺巷中某姓墻上有身穿黑衣大袖窄襟者一人以顔色畫圏若城門者三袖出小印一颗盖於其中袖藏紙燈籠一狀若痴呆喃喃莫辨旋有某姓小婢見之叱其何得在人家墻垣上塗抺此人卽袖出一棒用力撃去其婢哭而逃訴諸主人迨健僕數人蜂擁而來則是人已杳如黄鶴不和所之矣 
[來信照登]  
　　徒言無補人來信云昨有由新閘棲流所而出者述及在所各事皆便惟整天無熱茶飮爲最苦耳詰其故則云所中棲止有二百餘人祇有大銅壺一把貯水約半担早聞泡滿一壺轉瞬卽冷無論有病無病均就此壺取飮倘畏其冷亦無可設法又不准出外乞取煩渴無奈只得飲之雖午間加開水　罐然壺中冷者太多旋卽併此亦冷矣以故飮此者每致腹瀉及至移入病房仍飮此壺之水無病而致成病有病而致速死云云竊思凡入所者大都鳩形鵠面弱病居多卽在盛暑時倘不宜食生冷况春冬乎更有在所戒烟者謹愼自保尙不免有烟漏諸症豈司見冷耶果如是則甚非仁憲創所救生之本意然事屬細微恐難鑒及而其中爲害不淺矣但能於壺底煨以炭結四枚每日祗費十餘文消患未萌窮民之受惠寳多矣鄙人言陋不文旣聞有此無形之害不敢緘默爰特冒昧直陳尙祈貴館俯賜登報以兾採擇是所厚望等語本館循讀之下正未知所中人之言是否確實第念太守關心民瘼特創此樓流所以惠窮黎其功德實加人一等然太守公務倥傯要亦祗能總其大網所中一切瑣務勢難兼顧或司事等未能察及亦事所恒有此原不足爲大德之累照登在報想太守當不責其冒昧也 
[宴會拈香]  
　　英界會審員陳寳渠太守於昨午刻在静安寺地方之申園設宴恭請江蘇糧道王觀察浙江粮道廖觀察同座者有江蘇海運局員嚴太守海防分府劉司馬及上海縣莫邑并聞諸官員入静安寺拈香云蓋王觀察於廟内上匾也 
[敬業書院甄别超等名次]  
　　本城敬業書院於前月十二日經關道憲劉觀察扃試甄别所有題目當已登報兹經評定甲乙懸榜暁示其全案本館限於篇幅不及備載祇錄生員超等二十四名并生童取錄名數○生員超等曹槱孫鳳鳴憑蔚汪錫増夏曰琖臧毓麒朱昌鼎林曾望沈功枚夏如椿王宗祐楊德炳葛士清周行芳胡焯謝允培鮑徳麟錢以庸杜惠炘楊德鑅臧道鳴徐頌增朱樹新憑霆特等錄取四十六名壹等錄取一百八十八名不取生員共一百十名内文理欠顺者五十七名錄舊雷同及文理荒謬者四十三名遲至十三日交卷者十名童生上取十四名中取二十名次取一百五十四名 
[臺基案判結]  
　　法界會審公堂獲到開臺基之殷陸氏訉實後因在捕房發落除枷責外並無重刑不足蔽辜故移縣請爲重辦該氏送縣業已多日前日經莫邑尊提訊斷將新置之女枷枷號三月先送法捕房請泒捕帶令　送租界然後發各城門示衆在邑尊鞭扑不加苐令枷號游街原欲以恥之者冀其悔攺然若輩廉恥早喪恐反將以無所吃苦而得意自矜也 
[懲辦馬夫]  
　　昨有浙江委員某君路經徐家滙欲雇坐馬車至滬北初喚一乘索價洋一元嫌其太貴另喚一乘講定七百文某君甫登輿而初索一元之馬車夫以爲先經喚我别人不得争奪竟逞蠻將某君拖下馬車並遭凌辱當時無可如何祇得隱忍繼到縣署聲明經莫邑尊立傅該處地保徐定邦着其查明該馬夫姓名務须送辦昨據徐定邦將馬夫譚南送到邑尊訊詰屬實判令荷校半艮發往該處示衆以儆效尤 
[孤客被欺]  
　　上海縣署據貴州人王明顯稟稱前在某營當差兹擬赴金陵投親覔就從天津乘招商局興盛輪船來滬在津時資斧告罄承天津府及招商局内人各給洋兩元其輪船　亦承天津招商局體諒給票免付到滬後人地生疎獨寓老北門外法租界新街徳豐客寓所帶之洋四元用去兩元尚存其半藏於身畔詎被同寓素不相識之山東人孔姓尋釁争扭竟將我身畔之洋取去寓主唐福置之不理至孔姓不知其名等語莫邑尊因是租界中事泒差帶王至法界會審公堂聲明翁太守飭包探傅到德豐庽主唐福訊據供稱王客與孔客争閙雖知其事但未悉底細翁太守逐層駁詰唐福一味含糊太守着唐福出外善爲調處如調處不下當將孔姓交案是非曲直訊後自然水落石出王明顯着候調停在案此乃本月初四日所斷至初五日卽禮拜六法公堂訊期未見王明顯投案昨晨忽有傳言稱前晚人静時上海縣署頭門外栅欄上有一外鄉人自經正當呼吸之際幸得路人經過看見立爲放下向該處近鄰索取茶水灌之方得甦醒訽具因何短見不答一言長吁而去或云據述其人衣服狀貎似卽王明顯云 
[尋釁傷人]  
　　甯婦某氏年三十歲綽號鮮白來魚賃居法界大馬路鹿鶴春左近前晚至同榮里與同鄉婦阿桂尋釁據云爲争風起見初次動手毆打經鄰人勸散迨夜間又紏同男子四人前去突然上樓竟將阿桂打傷當經其家鳴捕并將阿桂舁至法捕房請騐法捕頭着送仁濟醫館醫治一面將鮮白來魚與該男子綽號荷蘭水者一併拘押明日公堂訊期當必送辦也 
[父女交訴]  
　　昨報述上海縣莫邑尊赴滬北顴音閣碼頭謁江蘇糧道憲聞船旁有婦女啼哭飭查據稱被拐當飭將一干男女暫送英界會審公堂兹悉經陳太守問供該婦供係朱周氏蕩口鎭人嫁蘇城台塔子巷地方朱某爲室生有一女今年八歲我父時向丈夫借擾以致丈 
 
 

Page 3

 
 
夫力不能支爰向我父曰汝可將汝女領去免貽重累於是我父竟欲將我領歸我情願祝髮爲尼父云送我母女落庵詎料父竟雇舟載我到上海到後父先登岸嗣有人來觀看深恐父將我價賣爲此喊救云周某供女嫁朱某不安於室屢次捲逃尋見後均由親戚相勸送歸婿處兹我女又挈外孫女遁逃尋到之下又經親戚送去我婿堅不肯收送回我家我氣忿已極令女自盡女情願爲尼乃聴其削髮嗣親戚又勸我將女留養在家一年以觀其動静設能攺過再行勸婿領去我恐鄉里之間醜聲日著故商同妹丈李姓雇舟將女與外孫女送至松江親串家懇其容留再作計較今順道來滬我先上岸船上有妹丈看守嗣我之表兄亦到船探望詎我女竟然呌喊稱我將伊圖賣云李姓供詞與同船户吳桂三供周到船行雇我船隻欲到松江我因向不走松江不允周則情願先到上海再行換船赴松言明船價洋三元伊等到船共有二男一婦一幼孩一幼　旣抵本埠船泊觀音閣碼頭周先上岸不知婦人因何喊呌周供兩男卽我與妹丈一婦卽我女幼孩係我之幼子幼女卽外孫女云陳太守得　飭差將人證一併送縣核辦 
[分發人員騐看名單]  
　　籌餉掣籖分發光祿寺署正劉之榕廣東○籌餉指省分發道鹽運使銜陳汝蕃安徽湖北謝元福廣西江蘇知州伍佩欽江蘇湖北州判左佩馨安徽湖北官懋懋勛四川湖北五品銜周士培江西北河六品銜熊兆礽江湖北府經歴黄元錫浙江江蘇縣丞松秀正藍東河趙壽彭河南東河齊士傑河南東河郭希振湖南江蘇胡秀昌山東東河巡檢沈德恭江蘇山西劉炳四川江蘇李淑郿山東山西同知庫大使吳壽昌順天山西典史梅光镛四川湖北聶培祜四川湖北諸淇浙江湖北閘官王椿年順天東河未入流黄文治江蘇浙江○勞績掣籖分發道花翎鹽運使銜魏炳蔚湖南知縣花翎同知銜譚希杜湖南州判藍翎知州銜唐永清四川縣丞六品銜慶多鑲紅藍翎胡克烈淅江○勞績指省分發知府花翎張道生湖北甘肅張琳湖南浙江花翎周淦四川陜西知縣同知銜沈金午浙江江蘇花翎同知銜王惠甘肅陜西藍翎汪家昌安徽江蘇運同銜黎垿四川湖北府經歴劉炳輝江西貴州縣丞藍翎冐樹槙順天陜西○議叙掣籖分發知縣奇拉布廂白巡檢六品銜黄守初湖北 
[蘇省撫轅抄]  
　　三月初三日知縣兪辰禀知奉委接辦城外總巡通判謝鴻謨常熟解沙洲課價來内閣中書倪惟欽辭行赴都南匯三林司王裕經辭赴任 
[浙省撫轅抄]  
　　二月二十八日前兵部員外郎張茂華辭赴福建知縣安培志禀知軍需局委估修艮山門官廳及換木牌工程差颜培方禀知藩司委解減平餉銀赴部帶解各項飯食銀兩國子監各項書籍差從九品譚家烺禀知臬委稽查湧金門差○二十九日候補府戴夑元禀知厘捐局委嘉興厘鹽局差叩謝林祖述禀知奉委牙厘省局提調差交缷處郡局務晋省禀到同知兪德懋禀知臬委接辦城門總巡差叩謝南潯通判劉禀謝給咨赴部引見叩辭單培鼎禀知臬委艮山門外分巡差本日到叚巡檢美琦禀知交缷艮山門外分巡差○三十日選用中書周景清由江西赴都過浙親拜從九品史家紳禀銷台郡公幹 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒八年二月二十三日京報全錄]  
　　宫門抄○大臣景等奏爲請旨交刑部審擬摺子○又奏請飭下查辦片○恭親王等奏章京服闋到部片○尙書志等奏爲請旨摺子○晉撫張奏請飭下轉飭片○廣西撫慶奏新藩司到省赴任夾片○川督丁奏知縣缺仍請以原補之員照章序補摺子○廣西撫　奏文武會捕積匪彚列清單摺子○將軍富奏爲據咨代奏摺子○二月二十三日内務府國子監侍衛處値日無引見○橚具子由東陵回京請安○掌儀司奏二十六日祭奉先殿醇王行禮○振褘瀋衍鋆預備召見○邵亨豫因病奏購請開缺○召見軍機許振褘潘衍鋆○○奴才景壽志和跪奏爲拿獲販運私酒拒捕人犯訉有越城重情請旨交刑部嚴訉定擬仰祈聖鑒事竊於正月二十五日據海巡禀稱本日在東直門南小街拿得私潛三馬駄正在解送間忽有二 
十餘人上前　阻毆傷巡役于順明成鉃富順三人搶去私酒二馬駄今僅拿得尹小兒一名私酒一馬駄等情前來當卽督飭委員提訊據尹小兒卽忠林供年二十歲係廂白旗滿洲恩典佐領下閒散在東直門外中街居住本年正月初十日雇給東直門内居住之私酒把頭高六卽高得山駝酒二十五日我同李大李六自高六家駝了私酒三馬駄走至南小街被官人撞見欲時拒捕將官人毆傷李大李六逃走將旗人送案今蒙訊問這馬是高六的高六是把頭他手下移計有李大李六秀二福三伊三連旗人共十數人每日一次李大由東直門外煤舖雇范秃子的車往雙橋地方拉酒天將亮時候高六們先上城等候酒來卽繩子由城墻上將酒拉運進城存在高六家内分送福三秀二等處賣去我給福三送酒隔兩三天一盪至李在李六現在逃往何處福三秀二伊三等係何旗人我均不知道等供查該犯等胆敢結黨成羣執持器械　城之上往來無忌實屬藐法已極相應請旨將尹小兒卽忠林先行解交刑部審訊其在逃爲首之高六卽高得山係前因販私經奴才衙門責放之犯今復聚集多人身充把頭實屬怙惡不悛夥犯李大李六福三秀二伊三等均請飭下步軍統領衙門順天府五城一體嚴拿按名弋獲道部歸案嚴訊有無則項不法情事從重定擬謝恭摺具奏伏乞皇太后皇上訓示遵行謹奏奉旨已錄○○景壽等片再聞得各門均不免有此越城之事該班弁兵畏其人多不敢捕獲如此因循日久視爲泛常恐犯法者無人不可進城犯禁者無物不可偷運若不力求整顿其患甚大殊爲可慮擬請飭下步軍統領於内外城下應如何分泒營弁嚴密巡邏之處妥　章程具奏並請飭下八旗查城大臣認真稽查如有偷越之犯查明將該班官兵重懲不貸不得視爲具文庶宵小濳蹤亦清盜之一助也奴才等愚昧之見是否有當謹附片奏聞奉旨已錄○○恭親王等片查原在軍機章京上行走之户部郎中李耀奎現在服闋到部臣等公同商酌仍令該員在軍機處額外行走謹奏奉旨知道了欽此○○經筵講官兵部尙書臣志和等謹奏爲請旨事查定例各省營伍分年差派大臣前往查閱兵部于每年開印後具奏請旨並將領侍衛内大臣滿洲大學士都統尙書侍郎各職名開列進呈或欽點大臣前往或□令該省總督巡撫就近查閱恭候欽定等語前於光緒七年輪應查閱福建浙江廣東廣西四省臣部照例具奏奉上諭本年輪應查閱福建浙江廣東廣西四省營伍之期福建卽派何環浙江卽泒譯鍾麟廣東卽派張樹聲廣西卽派慶裕逐一查閱認真簡校如有訓練不精軍實不齊者卽將廢弛之將弁據實叅奏母得視爲具文欽此欽遵在案今光緒八年輪應查閱山東河南江蘇安徽江西五省營伍之年定例山東河南應派大臣一員江蘇安徽江西應派大臣一員除親王郡王貝子宗室公軍機大臣步軍統領總兵並蒙古漢軍及出差告假人員卽不開列外臣等謹將應泒各職名開列進呈或欽點大臣前往或卽令該省總督巡撫就近查閱恭候欽定爲此謹奏請旨奉旨已錄○○張之洞片再晋省州縣交代二十年來積案過多前後　轕經前撫臣衛榮光奏明清理間有因事回籍均經調晉會算便爲完結已結者六百餘案未結者尙有二百餘案查有補用道丁憂安徽寍國府知府高崇基前在山西陽曲縣任内尙有經手未完事件惟恭閱邸報該員現經安徽撫臣裕祿奏調俟該員服闋後卽行來皖接辦皖南保甲墾務奉旨允准在案因思該員旣有在省未完事件未便任令他適以致交代懸宕牽引不清該員籍隷直隷静海縣相應請旨飭下直隷總督臣李鴻章輪飭該員迅速來晉一俟經手事件清理完結再行赴皖理合附片陳明伏乞聖鑒訓示谨奏奉旨已錄○○慶裕片再新任廣西藩司倪文蔚已於本年十一月二十七日行抵省城應卽飭令接印任事前藩司范梁亦飭　卸後起程北上除分飭遵服外理合附片陳明伏乞聖鑒謹奏軍機大臣奉旨知道了欽此○○太子少保頭品頂戴四川總督臣丁寳楨跪奏爲萬縣□水兩知縣缺仍請照原補之員服章序補以免員缺虚懸叅摺仰祈聖鑒事竊照虁州府屬萬縣知縣糜獻珍前經奏叅降補光緒七年正月十八日奉上諭等因扣至七年三月初三日作爲開缺日期臣因係降調遺缺督同兩司查明定章應歸候補班人員請補當以候補班前先補用知縣鄒放題補萬縣知縣嗣准部咨與定章未符令另行更補等因伏查光緒七年三月分出有萬縣鄰水二缺均係降補遺缺吏部章程應歸候補卽用兩項人員輸補當以候補班前先補用知縣鄒放　補萬縣知縣拜疏接准部咨有留省另補知縣路朝霖應先儘補用卽將路朝霖先儘奏補同月出缺之鄰水縣知縣早于十月初二日具奏在案爲時已逾兩月若再將路朝霖攺補萬縣知縣則路朝霖前補鄰水之案亦須撤回另補往返奏咨殊多周轉且萬縣鄰水本係同月出缺不分先後路朝霖請補隣水縣亦與不入班次先儘補用章程相符查看該員平日亦尙留心中外條约與隣水一缺多民教交涉之案尙屬相宜而萬縣向無民教控案攺補斯缺不免用非所長且萬縣係川楚兩省及下游各直省入川出川冲途遠近商民帆檣　集五方雜處良秀不一詞訟紛煩雖非額定煩缺實與煩要各缺無異諸須格外認真整頓鄒放平日奮發有爲才具明練詰奸除暴不遺餘力以之補授萬縣必能彈塺整飭臣與藩臬兩司詳細商酌擬請仍以鄒放補授萬縣知縣路朝霖補授隣水縣知縣以免輾轉更换曠延時日路朝霖先儘奏補同案所出之缺與新章並不相背而人地兩得其宜實與兩縣民事大有裨益至鄒放路朝霖出身履歴前已分别題奏有案應請勅部查照核辦再叙所有萬縣隣水兩知縣缺請以原補之員照章序補以免員缺虚懸俾人地各得其宜缘由理合恭摺覆陳伏乞皇太后皇上聖鑒訓示再此案癸覆係在限内合併陳明謹奏軍機大臣奉旨吏部議奏欽此○○廣西巡撫臣慶裕跪奏爲地方官會同防營捕除積匪多名謹彚列清單恭摺具陳仰祈聖鑒事竊照粤西爲昔年洪逆倡亂之區各屬土匪相繼竊發竪旗滋事攻城據野無處無之雖經調泒官軍次第殲除而漏逸餘黨著名首惡所在皆有頻年辦理善後清查搜捕迄未净盡致有奸謀復逞死灰復然亦由地方官操之過急挺而走險者甚至守令防營任意鋪張藉圖邀功尤爲積習相沿臣到粤後查察情形辦理不可不加認真而未便過于操切尤戒鋪張好事當經迭飭各地方官及防營員弁會同設法查辦相機捕除非現在聚黨滋擾者只擒著名稔惡不許波及疑似混拿會經自新之人以杜煽結爲患尤不許因小有蠢動張皇具禀濫行搜殺架砌邀功總以鎮定妥籌安良戢暴臣亦不敢率據禀報時時儥陳以爲督辦有効致在事者妄生希冀年餘以來獲辦計有二十餘起擒析著匪多名均無鋪張妄禀情事尙屬知　知勉若始終不以奏聞亦不足以昭激　謹將擒獲各匪其列事由清單恭呈御覧該員弁人等勤督出力旣使積匪不致漏網又往往及時撲滅消禍患於未萌不無微勞足錄可否仰懇天忠容臣擇尤酌請獎叙以示鼓勵出自逾格鴻慈理合會同兩廣總督臣張樹聲恭摺具奏伏乞皇太后皇上聖鑒訓示謹奏軍機大臣奉旨着准其擇尤酌保母許冒濫該部知道單併發欽此○○奴才富爾孫跪奏爲乍浦副都統傷疾復發醫治不愈謹據咨代奏恭摺請旨仰祈聖鑒事竊旋十二月十四日准乍浦副都統奴才世祿咨稱竊副都統自幼出征廣西旋復轉單直隷山東河南江南湖北等省迨同治九年又經克復陜甘蘇家焼坊杜家寨賊圩時當地雷轟發之際乘機先登率衆迎敵致被賊矛戳傷頭而血溢頭量隨同崩　墜石跃落城下致將臂膀壓傷腿骨亦被磕損復經調治漸次就痊不意於本年十月間感冒風寒遂至舊傷復發致患足痛之症曾經赶緊延醫　治仍未見痊伏思副怒統受恩深重斷不敢以微疾稍圖安養惟於身體漸軟少神據醫者云此係風寒觸動從前軍營所受勞傷濕氣入於經綌容易觸發必須静攝調理方可奏效副部統再四恩维惟有瀝陳下情懇請代奏仰求天恩賞假一個月就在任所醫治一俟病痊卽當銷假所有公事自當力疾從公以仰副聖恩委任之至意所有副都統因傷病復發致患足疾請假缘由相應咨請代奏施行等因前來奴才伏查該副都統先因傷發繼患足疾步履維艱醫治不愈自應據咨代奏懇請賞假一月赶緊調理俾得立就痊愈是否有當謹恭摺奏請伏乞皇太后皇上聖鑒訓示遵行謹奏請旨軍機大臣奉旨世祿着賞假一月欽此 
 
