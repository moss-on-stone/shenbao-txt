# 1895 - 296 - 4908090

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若繩頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部才請臨申報館帳房購取可也 
[論高麗王僭稱皇帝事]  
　　登高佳節半陰半晴三徑花黄寒螿滿地茱萸插罷客意無聊忽聞花外敂門聲啓之則老友某氏也一揖入座問於執筆人曰貴報今日紀高麗王擇於二十號行皇帝卽位禮敢問高王果分應稱皇帝乎執筆人應之曰奚爲而能稱哉攷高麗立國於中土之東與滿洲壤地相接商之末造紂諸父箕子佯狂被髮爲奴及武王伐紂訪道於箕子乃陳洪範九疇武王遂封箕子於朝鮮教其民以禮義蠶織是朝鮮於周時已屬之中華矣自是以後歴二千數百年雖國君屢易其姓而恭順中朝之志終始不渝卽以李氏受國言之一姓相承亦已五百餘歲前明萬歴之世遭平秀吉之禍國勢幾至日衰及歸我朝世守藩封不侵不貳每值新君距阼必表請大皇帝加以封號始得端冕臨朝固不若琉球之陽屬聖清陰附日本以致宗社顚覆夷爲冲繩也初不料蕞爾彈丸强鄰偪處甲申之役逆臣金玉均朴泳孝等互相句結大動干戈幸我朝迅調大兵爲之卵翼得以敉平反側不致宗祏阽危爲高麗王者值此存亡危急之秋自應圖治勵精革除敝政宵衣旰食繩勉不遑庶幾國以富兵以强奸臣不敢結黨以弄權鄰邦不敢生心而欺侮永戴堯天舜日方不虞其釁起蕭牆豈非計之得乎乃日人方心存豚僨處視眈眈此次焚弑王妃聞使臣三浦氏亦與聞其事俄人心不甘服謂日人如不撤退在高之軍士俄必興問罪之師高王則柔懦不堪隨風而靡旣不敢開罪於日又不敢恝置夫俄惟是學作號寒蟲終日得過且過中朝則李傳相旣與伊藤氏訂高麗作爲獨立自主之約卽不復能以屬國視之高麗而存也與中朝如風馬牛之不相及高麗而亡也中朝亦不得興師以救以致冉起干戈斯時高麗孤立無援方覺危如纍卵修德卹民之不暇而忽别開妙想居然以皇帝自居嘻其殆如叔寳之全無心肝者乎奈何竟昏瞶若此也抑又攷之泰西之例凡立國分爲三等一曰君主之國國政由獨一無二之至尊裁奪臣下不得攙越其間如中國俄羅斯日本及昔之法蘭西是也一曰君民共主之國歐洲諸國多有行之者凡舉大事必派議院中人議定然後上之當　酌定施行如英奥等國是也一曰民主之國事經議員公議苟能有利無弊卽可照此而行其君惟恭已無爲衣租食稅歴六年或四年則另由議員公舉一人代之如今之法蘭西及美利堅巴西諸國是也此外又有屬國則其君全無權枋惟聽命於所屬國之君曰半主之國則雖有所屬之國而政教號令仍得由我主裁高麗卽半主之國也其君雖歲修職貢北面稱臣而一切禮樂政刑我朝咸聽其所爲不必使遵守大清制度今一旦忽自稱皇帝不但駕乎民主及君民共主諸國之上且儼然欲與中朝及俄日並駕齊驅嘻曾亦思王妃方慘斃於囿中大院君又稱兵於宫内東偪於日本之兇悍北鄰於俄羅斯之雄强區區八道數十縣之地方他日不知歸何人掌握而竟泰然意足以帝號自尊乎目前各國公使皆已不認其爲高麗皇帝羣加責備謂須表明尊立帝號之事高王本無此心夫旣非高王之本心則此事果被誰人所迫句中有句不言可知日後如動兵戈必以高麗爲戰地我恐高王卽悉索敝賦亦無以供扉屨糗糧反不如仍稱小國之王猶得苟延一綫也高王其亦知之否 
[英電譯登]  
　　初八日倫敦來電云俄人現又添派快戰船三艘駛入太平海至前泊太平海之各兵船則已悉數往高麗海面矣又云日人已函覆俄法德三國之書其意准三閱月内兵退遼東至西歴明年正月杪一律退清中國則給償日人銀三十兆兩至臺灣澎湖等處不能讓與他國臺灣海面各國船舶可以來往日人不能絲毫攔阻 
[譯西信述高麗事]  
　　高麗亂耗前已詳列報章兹有西人之作客東瀛者遞來雙鯉云此事由日使三浦氏起意先是三浦氏與大院君及統帶西式兵之某弁商通本擬八月二十二日天未黎明三下鐘時起事後因在事之人有悞遂先於二十日將曉稱兵肇亂其時日本所練之高麗兵及日本壯士日本兵共若干人一面攻入王宫一面令日本壯士闌入王妃宫破扉而入立卽刃斃婦女三人當時猶以爲皆宫嬪也旣而大院君至始知其一卽王妃而壯士猶持刃亂剸殺人無算當高日諸兵擁至王宫時三浦氏渾入衆兵中陰爲之主事後電奏日廷巧語花言多方掩飾迨日廷另接電報方悉其中曲折不得已將三浦氏召返東京重簡井上氏名馨爲駐高使臣而將在高諸日員一律撤回其有在高日民之無所事事形跡可疑者亦皆令其離此他適以後日人不准再往高麗目下日本諸大臣每日互議此事正不知以後如何定奪又聞高麗本有學徒數十人由井上氏携至日本就學一聞此耗皆欲航海言旋其師勸諭再三堅不肯聽云 
[都人談屑]  
　　有刑部跑知會者人皆呼爲黑狗子晚間卽在刑部門道宿歇門差王洞臣向同袁某在門房宿歇夜間王洞臣聞門外似有喘息之聲執燭出視見黑狗子仍在原處睡熟返屋片刻又聞有聲較前更鉅王隨邀同　某復行出視見黑狗子兩腿直伸口吐白沬因將黑狗子喚醒據云頃見一鬼遍身血汚由江西司而出直至門道徘徊不已因而氣閉不省人事王著袁將黑狗子送至伊家王隨進之歇臥旣而袁歸見王亦如黑狗子之狀因卽將王洞臣喚醒述亦同前天明將王洞臣亦送還伊家調養詎料被嚇較重今已半月之餘尚不能言語或者謂平宣氏自抺於江西司之後署中夜間每每不安前曾經司務廳爲之焚化路引送彼冤魂何以至今尚未能安靜然陰陽之事姑妄言之亦姑妄聽之究不能信以爲實也○宛平縣張一琴大令現奉北洋大臣王制軍札飭准法國施大臣照會嗣後遇買地基建設教堂賣主毋庸固滯亦毋庸呈報地方官致滋爭論祗於契内書明賣與某處教堂不得專列教士及承奉教之名以符原議也○京都前門外天橋迤西永安橋地方有劉某之子名恩培年方十九本年八月因繼母患病沈重服　無靈其子情急於夜間焚香禱天將臂上肉割下寛二寸長三寸餘一塊與所求吕祖仙方同煎進母其母服後沈疴頓起孝子傷痕亦未腫潰縛裹月餘現已平復如初足見至性格天神靈呵護更兼吕祖仙方向著靈應而孝子祈求尤爲效騐云○户部示傳所有吉林請領冬季防餉銀十二萬兩之委員佐領鳳祿知悉銀庫定於八月廿九日已刻開放　應出示傳該員務於是日親身赴本部銀庫當堂支領毋違特傳○吏部考功司滿掌印正郎常君裕現已簡陜西漢中 
 
 

Page 2

 
 
太守其所遺滿掌印一缺以副郎延公譽接充其遞遺之滿帮掌印上行走一缺卽以副郎恩君充補均於八月廿八日辰刻履新是日黎明　司書吏皂役齊至懸掛紅綵伺候謁見○八月杪有朝鮮長官數人到京僑寓前門内東城根怡親王祠内某參局傳言九月中旬更有大帮人來不知何事向來朝鮮公事到京者住高麗公館一切官爲經理今住商號中而來者又非貿易中人殊令人不解容續訪明確再錄○前江蘇奎撫臺俊奏銷鎭江關第一百三十七結洋藥正稅厘金收支各欵内有開支上海道訂購洋鎗半價銀三萬兩隨有匯費銀三百兩一欵刻户部因此項匯費不合開支不日當卽咨行蘇撫轉飭該關道擬駁矣○八月十九日大宛兩縣府考合計人數百六七十名大興縣案首王寳鈞正覆縣案皆列第一府考時被同縣某考生宣言王係頂冐廪保聞知懼有千係阻不令考因報稱伊審音正塲均未到王名現被扣除矣兩縣府考題目錄後大興頭塲題子曰學而時習之至其爲人也二題越人關弓而射之則已詩題萬顷江田一鷺飛宛平頭塲題子曰先進於禮樂至從我於陳蔡者二題其兄關弓而射之則已詩題萬里橋西一草堂大興覆試題孝弟而好犯上者經題仲秋之月宛平覆試題皆不及門也德行經題季秋之月詩題一村桑柘一村烟二覆通塲題是萬爲一一實萬分論長空萬里送秋雁賦以一行斜字早鴻來爲韵一一吹竽得逃字七言八韵門泊東吳萬里船得門字五言八韵 
[北通州近聞]  
　　前任江蘇巡撫奎樂帥之太夫人靈柩抵通暫停東關恒通店早登前報兹於八月二十三日請柩回旗前導有引魂旛開導鑼一對德政牌三十餘對萬民傘二十七柄誥命黄牌一對以及全副儀仗緑車魂轎清音細樂相間而行槓前護衛八名左右跨刀提爐捧爐樂帥步行在後大槓舁以三十二人槓後馬槍四名白轎三乘大鞍素車十餘輛觀者塞路咸謂生榮死哀奎太夫人有焉○入秋以來雨澤愆期四野旱乾秋麥未能及時播種農民望澤孔殷八月二十五日清晨濃雲潑墨乍雨乍止下晚雨勢滂沱恍似銀河倒瀉通宵逹旦天明始止四野田疇均沾厚澤不特農民可及時耕耨而園蔬得此甘霖皆有蓬勃之像想今冬不至如去歲之價昻十倍矣○北門外臥虎橋旁有一圓井其水清且甘附近居民仰食於此甚有人不遠三五里來此汲水者前夜有無名男子投井而死汲水者固不知也越十數日汲水柳罐帶上髮辮一根知必有異撈之果得男尸已體腫肢浮腹大如五石瓠矣平素之飮此水一聞此事率皆裹足不前○前報紀朝廷欲大興鐵路一由京都沙果門起直逹天津一由京西蘆溝橋起直逹江蘇清江府委以胡雲楣廉訪爲總辦現聞廉訪不日將進京○陛見想大興工作之時不遠矣○某甲天津人娶妻某氏年甫二八姿容頗麗秀色可餐甲在外傭工氏與謝某有染月下星前兩情甚熱遂商議潛逃本邑新城南門内居住二人同居已年餘矣謝在南街某宅司廚甲不甘戴緑頭巾棄工尋覓一日路遇其妻弟談及妻逃不返情事妻弟以前晚在南門内某門口曾瞥見其姊以告甲甲袖藏利刃昏夜破扉直入果見一對野鴛鴦雙雙偃臥甲怒火中焚舉刀便剌謝驚醒持械相迎二人揪打一處甲用利刃亂剌心窩謝登時殞命氏叩求得免事後甲赴州首案縣尊親往相騐甲供認殺姦不諱惟未殺姦婦未識邑尊作何訊斷也○倉帥回巡曾列前報倉塲衙門各科房卷箱於八月二十六日委員押送京署嗣後書差均在京署辦公○年例中西兩倉春夏生長蒿草秋令出示招人進倉芟除以昭愼重現值風高物燥之際兩倉監督出示定期開倉准人割取蒿草如有乘間偷竊板片私鋸樹木者飭倉甲扭送來轅從重懲辦云○駐紥張家灣皖軍二十四營前日程軍門統領遷營至京西海子駐紥所遺張家灣營盤不日有湘軍鐵字營十營來此駐紥刻已由天津束裝就道矣○五穀登塲糧價日跌高梁黑豆青豆黄豆每石價錢均在四千五六百文小米每石價錢七吊六七百文玉米每石價錢五吊上下自河運回空船隻滿載雜糧出境糧價又日增至今未見少减也 
[開巿述聞]  
　　沙巿訪事人云中日新約有沙巿開埠一欵總署遂電飭關道在附近價買民地創設稅關六七月間關道曾會同宜昌稅務司估勘地基自王德全之產起迄汪家大路計横寛二百三十一弓每弓定價錢四十千文先給四分之一子限兩月一律房業遷移今業主雖唯唯允從而租地造房者尚多觀望關道因照天津例凡大瓦屋每間給銀十兩小瓦屋半之茅屋則估新修價值折半行給○招商局在竹架子買就黄姓地一區寛二十弓長四十八弓原可及時興作但其地先由黄姓租賃與人蓋造房屋計竹棚茅舍約三十一户非給與遷資恐難移去局董遂禀請道憲酌給遷　概歸局發刻下張雲生大令已懸示曉諭居民限二十日一律遷徙勿得留難致干未便 
[川土漲價]  
　　南七省具烟霞之癖者富有之家喜食廣土卽洋藥也次者西土碭土其價稍昻若川土則貧富一律通行其貨色亦分數等以鄷都臨江巿一帶所產爲上次則綏定又次則涪州若川南交界之區產者則爲下乘價碼亦賤無論好歹均有料子在内蓋採割烟苞時工人預藏米於腰際以口嚼米爲漿攙人烟膏之内意圖分兩之重可以多得工錢故現在之土不待貨客再攙别料而已無眞土矣惟視其所攙多寡以定其貨之高低耳新土到漢向在五六月間土質稀軟非若老土之堅而乾爽者比故新土價較於老土每百兩約少一二兩云今歲六七月中新土價售十五兩零一過白露卽不分新老價碼皆同此刻金陵又有烟膏抽釐之舉各土號聞風價碼陡漲川土目下竟漲至十七兩零貴州餅子土價十八兩至十九兩雲南封子則價售二十兩左右也 
[學憲出棚]  
　　鄂省學臺龍大宗師蒞省小住刻應按試上游各府因卽部署行裝就道業於前月杪赴督撫司道各轅辭行各大憲及屬下文武各員恭送如儀聞此次先試施南府各州縣畢然後按試宜昌等處 
[皖省厘差]  
　　候補直隸州丁文炳直剌定埠○候補通判張煥楨别駕灣沚○候補知縣楊兆琛大令東門渡○候補按照磨沈念曾花津○候補縣丞吳鍾杰二尹三埠管○候補知縣桑大令　烏溪○候補縣丞丁二尹文熙涇縣馬頭○補用巡檢上官松少尹方村○候補巡檢孫文海少尹倒湖○候補州判王福銓街口以上均奉藩憲委辦厘卡 
[繡水波紋]  
　　嘉興訪事人云王店鎭闔鎭士民司董集資於前日爲始迎神賽會計土地財神施王武聖蚕王北陰總府諸偶象挨次游行一切銜牌旗鑼傘扇各項執司及地戲擡閣鰲山皆爭奇鬥巧新艷絶倫此外提爐音樂斬犯拜香亦一應俱全繞游　鎭各鄉初三夜更通　不歇遠近士民咸約伴買舟絡繹以觀勝事○王店鎭有戴某者開設綢縀京貨鋪家道殷實前妻早殁雖有小星並不當意遂央人撮合續娶某氏女爲繼室秋間戴患病甚篤醫藥無功其妻焦急萬分思以身代遂於八月中某日潛取夫所吸洋烟吞服待毒發經家中設法施救已無及矣死後闔家悲痛祗得從豐棺殮延僧超度迨喪畢而戴病忽漸漸輕减刻已痊好矣○鎭人張姓子娶妻某氏少年夫婦魚木和諧八月初張子　失足跌傷其踝延醫施治功效全無痛苦難堪膿血汚穢其妻亦步武戴妻故事暗服阿芙蓉膏旣而毒發呻吟施救無效而斃母屬向之理論滋閙不休經親族一再勸和從豐棺殮未幾張子亦撒手西歸 
[行輪可喜]  
　　富强首重商務香帥於鐵路紡紗織布繅絲等事次第舉行今又招商織綢縀開馬路行南洋各省内河及各海島小輪聞各省内河及各海島均有殷商踴躍承辦並聞奏准在案總辦係上海關道黄幼農觀察會辦係紡織局唐泉伯葉澄衷兩觀察本月十四日先行開辦蘇州輪船從此南北洋招商輪船同收利權亦富强之朕兆也故樂得而書之 
[軍門返滬]  
　　江蘇撫標滬軍營統領蕭雲卿軍門月前奉南洋大臣張香帥札飭赴寗親訊一切事宜兹悉軍門已公務粗畢前日回申候示矣 
 
 

Page 3

 
 
[總巡拜客]  
　　新保甲總巡曹荃生明府本月初六日接差視事已列前報曹明府於昨午命駕赴各同僚處拜會至縣署黄大令延入内廳茗話片時興辭而出 
[英界火災]  
　　昨日清晨七下鐘時英租界中新街福順里第四十八號房屋阿四家忽然火起左右隣見已成燎原之勢紛紛携物而出不及灌救遂致延及四十九五十號等石庫門旋又焚至對面一百零一號披屋比救火會　人及英法美工部局各洋龍聞警馳至急開自來水管灌救則福順里後進房屋亦已燃著祝融氏東奔西突勢甚披猖幸是日風不甚狂西人灌救頗爲盡力將火道阻住使火不得輕越雷池始漸漸告熄是役也計焚去樓房十六幢披屋三椽當火熾時英讞員屠興之别駕帶同差役坐肩輿至火塲彈壓事後卽拘起火之阿四業已拘押捕房矣 
[邑廟登高]  
　　昨爲重九登高之節本城邑廟豫園萃秀堂點春堂神尺堂等處園門大開任人遊玩堂中懸燈結彩點綴輝煌供設奇珍古玩名人書畫旁供菊花數十盆并召菊部讌神三日笙歌奏處響遏行雲但見石山高聳曲折盤旋一時紅男緑女皆拾級而登最高處十里洋塲盡收入目自晨至暮絡繹如梭巡防東局委員王二尹飭令差甲往來照料俾免人多肇事 
[秋興猶濃]  
　　流氓馬夫阿東約集諸無賴賃屋龔家宅地方寳鬥蟋蟀經隣近控諸寳山縣飭差籖提已登前報兹由差保驅拿後若輩稍知歛跡地方因之安靜詎曾未多日重張旗鼓在該處設塲開鬭矣 
[流氓惹事]  
　　昨有某甲行經本城陶沙塲地方獨行踽踽該處乃流氓淵藪見甲文懦可欺大言曰請借馬甲一件寛下　我否則且試乃兄手叚甲置之不理當有行人走近流氓卽行散去甲回家後投地甲欲查出其人送局嚴辦以懲効尤 
[英廨晚堂瑣案]  
　　某號巡捕送互相扭打之陳桂興俞錦山李炳周榮氏到案前晚屠别駕升堂提訊陳供稱小的係松江人向業鮮肉在菜巿設肉攤因無妻室由俞說合無錫孀婦周榮氏帶有女兒兩口於今年正月杪入門俞定欲索酬媒洋銀十圓已付五圓尚屢次賒欠鮮肉將近十圓至七月初八日又來賒欠小的婉言回却俞暗中唆令榮氏回籍前日訪悉俞又將氏嫁與别人幸而路遇爭扭之際被捕送案榮氏供稱小婦人年三十二歲丈夫長根上年物故遺有女兒兩口長名阿根業在無錫原籍許字與人次女阿菊尚幼陳處乃由裁縫某甲說合姘識賃居宋家弄並未取伊身價亦未繕立婚據前緣陳食用無著强欲價賣大女仍由成衣店說項與小婦人分拆已數月矣今陳又欲饒舌小婦人不願隨伊求恩斷令離異俞供稱小的係無錫人現在打米公司執役榮氏乃小的之外甥媳自外甥故後以女紅度日撫領兩女不知如何被成衣匠說令與陳姘識小的苦諫不聽嗣後陳失業日食漸難在三萬昌茶館與人講價將長女阿根賣入娼家曾經小的喝阻陳卽挾恨與榮氏拆開前日陳忽尋仇華捕拘獲榮氏家有翁姑迭次勸其返里並無取洋銀五圓及賒欠鮮肉情事别駕曰爾等私姘之事居然對簿公庭實屬無恥已極旣因肇禍送案不能不賞給爾等彩頭遂判令各掌頰五十下取具改過回籍各結○俞天順漆店主俞堂堂控店夥汪石泉虧空貨銀一千一百八兩逃逸無蹤别駕准詞飭緝旋經俞在萃芳園烟館將汪扭案漆販張玉山程學啓同遞呈詞控汪各欠貨銀五百餘兩前晚别駕飭差傳齊一千人升堂研訊俞訴稱上年曾令汪販貨至東洋一去不返查見帳上欠會欵洋銀四十餘圓用空七十餘圓四處尋訪聞已回蘇州原籍前日忽在烟館相遇向索貨銀一味含糊故扭案求訊程訴稱湖北人與汪初次交易被欠貨銀五百九十餘兩實在受累不起此貨送交俞天順號内張訴稱去年雖與汪同做生意旋已結清帳目今被欠五百四十二兩有奇聞俞將伊扭案因請附追别駕謂汪曰爾欠銀確實否供稱俞處確欠如許之多惟張程兩家容俟小的將帳目核清方知實數目下東洋貨價仍有未收者求大老爺格外施恩由小的覓人保出算帳别駕謂須殷實店鋪人銀並保隨判令將交差管押覔保俟帳目算清禀候復訊核追 
[英界公堂瑣案]  
　　包探黄四福禀稱昨有寗波人岳福林至野鷄娼婦金月卿處經借洋銀大聲恫嚇並言我係西包探之夥役如不照付禍可立至事經西包探訪悉偕小的往拿送究金倡及鴇婦楊馬氏同投案下訴稱小婦人係寗波人向在原籍江北岸賣娼去年由岳領至治下在楊馬氏處爲夥岳時來索借稍不遂意肆行吵鬧楊馬氏訴稱岳冐稱在西包探處當夥役常向小婦人借洋銀二十圓或八圓且被擊毁房中之物已數次矣岳供詞一味支吾别駕商之單繙譯官判令將岳笞責五百板解回寍波原籍○三百零九號華捕解陳君侯到案禀稱日前此人拐騙姚葉氏之五齡女孩阿太意圖變賣經小的所知拿解請訊陳供稱小的在治下股開薙髮鋪家住德興里素與阿大之母朱金寳卽姚朱氏相識金寳欲將阿大賣與小東門外某花烟館小的心甚憫之故暫爲留養阿大供稱年五歲日前陳言領往購買好物騙至伊家現在平親尚未知曉别駕判責陳三百以儆○小孩顧勝荃在駁船上竊取泰康洋行肥皂兩條經二百二十一號華捕拿獲送究顧供稱肥皂並非竊取實係有人送給小的别駕判令管押兩日○河南人許松亭手持後膛槍子三箱在某茶寮求售經包探黄四福拿解請辦許供稱小的向在某營中當差嗣因截撤與哨官劉老爺來滬此種後膛槍子係劉老爺托售别駕著將起案之後膛槍子三箱充公許從寛斥釋○過犯陳未山昨在虹口周如二家竊取布衣三件經包探張阿五拘拿送究周投案領贓陳供稱小的係寗波人流落滬江思回故里實少川貲無奈竊物易錢别駕判令笞責一百板發回捕房遞解回籍○鑷工陳萬興韓芝勝爭奪生意在路互毆經一百十八號華捕拿送公堂請訊陳韓同供稱小的等實因生意起見以後不敢違犯矣别篤判令各管押二日○某包探禀稱小工楊阿土劉阿桂二人串竊胡麻七十五磅賣與開麻油店之袁鳳祥經小的查獲送究楊劉同供稱此項胡麻係掃馬頭而得並非竊贓袁供稱此項胡麻照巿價賣得並不賤買别駕判令楊劉各笞責二百板管押二禮拜袁罰洋銀四圓充公○三百六十三等號華捕先後拘解違章之馬夫請罰别駕詰知徐信中顧安仁騎馬疾馳韓信三爭攬坐客以致馬車攔路遂判令各罰洋銀一圓 
[法公堂瑣案]  
　　益大舊貨店主陳東林雇用馬九林爲夥被竊潛逃向保人張福生追究不理遞禀公堂鄭大令准詞出票簽提昨禮拜六堂期大令會同祁繙譯廾座陳東林投案伸訴並呈遞保單一紙張福生供馬九林由張榮生轉薦立有憑保呈電張榮生供與馬係親戚並未出過保單張東林禀稱馬係大興店主薦保出有憑據求請究追張榮生供保單並不扦字福生與馬本係同行素來熟悉現在馬九林潛逃或云在南京或云在蘇州莫衷一是須待馬到案方能質訊大令著將二張一并押候交保出外限五日内尋馬到案再核○三十一號華捕禀稱流氓陳阿福邀同羽黨多人在小東門途遇將小的拔至城内痛毆當回禀捕頭奉飭將陳拘案請懲陳阿福供與華捕本係朋友初六日晚間同至振泰酒店猜拳飮酒並未開罪求恩明察大令得供與祁君會商著將陳　福押候飭探查明復核○孟洪生控陶三寳竊洋潛逃將顧三寳扭案請追經鄭大令訊供交保出外尋陶三寳到案訊究昨日堂期顧三寳投案禀稱上月十九日保出至廿三日始到常熟各處找尋並無蹤跡小的與陶不過認識而已並未擔保大令謂爾須找到陶三寳方能訊理著還押赶緊交出○王良海控周子山竊取銀洋珠飾衣服等物經鄭大令迭次研訊周供認竊洋八元五角大錢一千衣服一件餘無所竊大令問如何歸還周依舊支吾著押候笞責一百板以儆○胡克生竊取杏仁五十餘斤爲包探拘入誣攀探夥索賄業經大令訊明實係誣指著押候重笞二百板過堂送縣遞籍○俞根和禀稱開設布莊被賊竊去大布十疋在後門走出小的尋至德康質押見原贓具在當卽鳴捕將陶月山沈桂生張福生三人一併拘案請訊質之陶月山供在彩巿街爲裁縫大布十疋由 
 
 

Page 4

 
 
沈等二人托小的同至質鋪押錢大令著將三人一併押候各枷一月期滿笞責一百板贓交失主領回○新康西人控馮正揚代姚阿寳爲中將田單一紙抵借銀二百兩圖賴不還經大令訊供押繳旋將馮交人保出措資上月十七日呈繳洋五十元適姚阿寳在押患病求恩保出醫治限二禮拜内繳銀昨已逾限大令飭傳到案姚呈遞禀詞並繳洋三十元求恩寛限陳瑞卿供馮正揚保出之後患病在床求恩寛限一月措織大令謂此案延宕已久著將姚阿寳交爾保出赶緊措銀依限繳案違干嚴比姚陳叩謝而退○監生俞維康遣抱王亮卿投案遞禀聲稱周耀卿串同陳阿法騙取洋七十元求請究追質之周耀卿供洋交陳手陳阿法供尚有羅姓在内當時俞維康欲謀買辦將洋七十元墊用此欵應向羅姓追取大令著將周陳押候交保出外找尋羅姓到案覆核○閔永康禀稱去年八月初十由奚炳生薦至鴻昇祥洋貨店爲執事經手莊欵結欠銀三百七十四兩有奇曾許八月十五歸還過期不付該莊向索銀兩兹將小店主錢炳榮控案請追錢供父名香桂開鴻昇祥洋貨店雇用閔爲執事由伊一人進出尚虧銀一百餘兩大令得供著原被出外眼同包探將帳理算明白禀覆核奪○海州人李三持包金手鐲一副向質鋪典押爲包探拘獲解經鄭大令訊供以並無失主報案著將手鐲變價飭探送下輪船交明帳房除去船資餘剩銀洋給作盤費回海州原籍○安徽人李伯行仲行等三人在天津帶來婦女十七口假寓法界老義和棧事爲捕房訪聞將李等各人並所帶之婦女一并拘入捕房經鄭大令祁繙譯迭次研訊並非拐帶來滬飭將李等先行交保俟禀明道憲核奪等情已紀前報昨日堂期通事禀稱在押之婦女十七口捕頭飭探送至道轅當日卽回老義和棧附長江輪船回故里矣 
[哀鴻徧德]  
　　昨接葉叙倫堂來助賑銀規元三十兩零四錢八分當卽匯解災所代沛仁膏一日之中又當活人數百矣善士婆心曷勝誌謝 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[縣案照錄]  
　　日前本縣黄大令前往七寳鎭勘辦河工舟泊虹橋鎭突有坐船舟人某甲硬向廿八保二圖地保丁品三需索過　夥　之費丁保不給甲卽行兇將丁頭面毆傷丁投大令前訴冤請究當時諭令查明辦理回署後已將行兇之舟人某甲查明犯事重笞一百板枷示大碼頭示衆矣○遊勇湖南人吕文濤在西門開設烟間經黄大令飭差拘拿散勇致將吕帶縣禀請訊究前經帮審委員夏明府訊斷收押候傳伊父並地保到案具保已紀前報兹由地保偕伊父投案請示前晚又經明府升坐花廳提案供明實係在西門開烟間度日並無犯法情事地保供詞亦然明府判令具保速卽動身自行回籍不許逗遛如違惟地保是問○陳汝棟呈控房客張文學佔屋不讓求恩押遷前經委員翁笠漁明府訊斷清理在案刻已日久仍未遷讓黄大令飭差帶案倩委員夏明府前晚提案復訊陳供張文學結欠房金一千三百餘千佔屋不讓小的現將該屋售於戴姓久欲交屋被張盤佔以致百事掣肘張供無錫縣人在南開設張永興鐵猫廠租陳之屋不過數間餘皆岸灘皆是小的之父出錢將此攤塡平造屋轉賃與劉萬春開設浴堂現　未到滿期是以不能令其搬讓當時父親造屋墊過錢三四千串尚求明鑒沈雪壽投案稱是劉萬春之伙因劉已死小的來案代質當時劉萬春轉租張文學之屋開設浴堂冩明十年期滿交屋每月租金十二元五角現僅六年是以不讓明府得供衡情判斷以張文學所供伊父墊錢毫無憑証但現結欠房租如是之鉅欵尚不交屋搬讓殊出情理之外限令張文學於十日内搬讓交房劉萬春浴堂年期未滿一層著張自行理值暫收待質所以俟搬出釋放 
[美捕房紀事]  
　　某姓女郎向在虹口某繅絲棧工作前日下午五點鐘時躑躅至北山西路新橋憑擱四顧忽聳身躍入江心是處停船均駛近撈救得登彼岸然已拖泥帶水面無人色矣後經二百七十九號華捕領送捕房捕頭詢問緣由據稱年十三歲家居英界香粉弄寄膳虹口親串家日往某絲棧打盆奈司機人兇悍異常往往被其凌虐將滾水抛洒身上其苦難敖因而私自左逃復思回家後恐被父母懲責爲此欲圖自盡捕頭惻然憐之令該捕送伊回家并諭其父母不得將伊責罰○湖北人葉友高無賴也旅居滬上善番戲之伎卽俗所謂倒脫靴是也前晚在裏虹口爲包探張阿五查獲拘送捕房昨晨捕頭飭探解至老巡捕房據情禀辦由新總巡麥君詢知葉友高無甚大過於四月間曾犯小案亦從寛免飭卽帶回美捕房交保旋有某甲投案保釋○前日下午有寍波人某乙肩荷麻袋一隻内贮煤炭行至北蘇州路經某號走街捕拘送捕房捕頭詰問之下甲稱撑駕駁船業現在裝載煤炭此係艙底所餘物主囑吾携取求請查察捕頭准其所供卽開釋○王友才竊取德興輪船搭客之綢衣水烟袋等物由包探拿解英廨奉屠别駕判令遞解回籍前晚捕頭派包探倪順泉送至公和祥碼頭附福和輪船解往鎭江原籍○昨報縫工評理一則兹悉紅帮作夥欲與作主增加薪工刻屆賽馬之期西人囑製衣服催赶甚急而工人趁此機會相與爲難尚恐不免饒舌也 
 
 

Page 11

 
 
   
 
 

Page 12

 
 
   
 
