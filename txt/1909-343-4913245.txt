# 1909 - 343 - 4913245

 

Page 1

 
 
   
 
 

Page 2

 
 
本廠貨比西洋而價廉及半爲軍商各界所共稱茲設批發所于英大馬路專備　心同胞觀覽考驗俾中國實業界日有進步皮張物件數十百種不及備載交易照本絶不圖利此佈 
 
 

Page 3

 
 
上諭 
　　十一月初四日奉 
　　詔恭上兼祧母后皇太后册寳日隆裕皇太后禮成推恩行賞（原文過長因爲時已晚不及排登明日恭續） 
論說 
[學界前途之悲觀楚狂來稿]  
　　九月間學部奏各省高等畢業學生。一律調京覆試。并擬定辦學不實處分。近又聞李家駒學士奏請將全國學堂奬勵。大加變通。將中學堂奬一律裁撤。高等學生僅給文憑。准隨同留學生考試。彼亦一是非。此亦一是非。論者不敏。對於二說。竊有所言。 
　　近來學堂畢業。按照定章。將累年積分。平均核算折半。與臨時考分。折半相加。分别等第。此分數中。固合平時之品行分到堂分勤惰分而計者也。今學部概置不問。而以復試一日之短長。爲分别等差之計。是仍沿科舉之結習。而以一日爲短長也。且吾國行省二十有二。近者數百里。遠者千里。數千里。至萬里不等。幅員遼廓。奔涉良難。而肄業學堂者。泰半多屬寒士。平日資斧。已極躊躇。今乃於旅費學費膳宿費外。驟然加此鉅欵。籌畫維艱。屏擋不易。領憑於省中。候考於學部。曠學廢時。莫爲此甚。邂逅不如意。侘傺而歸。則又須補習多時。方能再考。通國之中。情形相似。而謂堪之者。能有幾人。且此等學生。平日有監督教習之管敎。考時有督撫學司之按臨。教育會之會考。監塲檢察之巡行。而成績又居其一半。雖有一二不肖。欲見好於學生。而十手十目之嚴。亦無從爲之地。况升學之簡拔在先。月季之考驗屢見。不學不肖者。固早以爲敗羣害馬。而去之矣。今學部不審之於平時。而欲以一試窺其心術。假令有大奸大慝就試。吾知其必能代聖立言。王莽之謙恭。曹操之幹濟。其術足以愚人。斷不因一試而破露。此直可以片言决也。 
　　乃者中學章程。部中議將年限縮短。試問從前有三年中學程度而駁回者。今將置之何地乎。近時有六七年程度。擯而放回者。又將置之何地乎。學部之甄别人才。計誠得矣。反其道而思之。學生之遠道奔波。傾家失業。何堪設想。國家求才。曲加體。恤乃部中不。知此意。必欲召集來京。而不知其羅雀掘鼠。毁家。蕩産。有無窮之患也。先哲見人。必先問其家計。謂家足而後能立身。立身而後能爲國。今日不困其身家。他日方有好官吏。培養人才。振拔寒畯。要當重大處著。想愼毋察察爲明。謂他人皆不足。信也。 
　　若李學士之奏。謂立憲國民。均有中學程度。中學普通教育。擬將奬勵裁撤。學生而計。較奬勵。其事誠卑。然辦學者。不可不知其微旨。吾國國民。功名思想。尚未悉泯。泰半以奬勵之。與否。占學校之與衰。地方士人。開明著尚居少數。學務之不見進步。各州縣鄉鎭之。蒙小學不能推廣。要皆視奬勵。爲觀望之地也。孔子周游列國。而其道不行。漢武以爵。祿奔走天下士。而儒術大振。故名者。驅一世於軌物。而奔走天下士之具也。今欲不興學務。不實行强迫教育則已。若欲振興學務。實行强迫教育。舍奬勵莫之或先。必執立憲國民。皆有普通學術。以相發。難則吾國人民。尚無此程度。日言興學。勢日日退。而又何能實行强迫乎哉。假令遵李氏之言。必先均天下之貧富。貧富不均。斷不能强天下人以中學程度。不知李氏將均天下之貧富乎。抑將仍從事强　使天下之人。皆出於此乎。將適燕而南其轅。莊子所謂大愚不靈者。倘在是歟。 
　　至謂各省高等學堂畢業生。與游學生同試。視學業之優絀。予以相當之位置。是其說又不然。留學生與省學生。所習不同。所詣不同。游學外洋者。大半皆以藝學爲長。專門爲諦。各國語言文字爲先。而各省高等學堂。雖分三類。學科。尚帶普通性質。固未若大學專科之各專所習也。其學科旣不相似且興學之初。課程多未劃一。即以科學教習而論。中國人不如外國之長。應聘中國之外人。又不如留國諸人之長。且經費有盈絀。學科有完缺。斷非一蹴所可幾及。今日中國之學堂。其科學不及外國。盡人皆知。其經費不及外國。亦盡人共喻。完於此必缺於彼。詳於甲又略於乙。必欲合一塲而考校之。是非擴充其經費。劃一其教科。整齊其程度。中外一律。三年有成。而後可。又非朝令夕行。所可收效者也。今部中雖奏有定章。而教科書尚未頒行一律。中國學生有優絀。留學生亦有優絀。要不。可溝而 
 
 
 

Page 4

 
 
通之。合而一之也。 
　　抑吾聞前試留學生。有不能作中國文者。有能作而惡劣萬狀者。平心論之。高等學堂。其職員皆督撫學司所遴選。斷不致謬種之流傳。必欲考驗其當學。則何勿調查其月考季考年考之卷。以徵實之乎。 
　　李氏又言合校高下。第其等差。查高等畢業。得奬舉人。留學生一等。可得進士。假令高等生考列一等。則將與留學生同沾利益。而得進士乎。抑仍視原章。而與以舉人。與以進士。則分科大學出身。將來如何位置。與以舉人。是先有輕内重外之見。存乎其心。又何必多此合校。且高等生不合格。則發回補習。留學生不合格。亦將發回重游他國乎。其間位置。俱覺難安。似不如仍其舊之爲得也。李學士負中外重望。考察憲政歸國。後卽爲資政院協理。彼自視固爲仔。肩天下事者。奈何所言不副所聞。僅僅一言。而已有好高難行之弊噫。天下之根本。在於教育。胡竟鹵莽爲之。滅裂行之。致貽人。以少年浮動之誚乎。 
專電 
[電一（北京）]  
　　度支部奏覆江蘇舉人張毓英等條陳請救銅元弊害摺擬飭調查局將國幣制度妥擬速定則弊害自絶 
[電二（北京）]  
　　憲政館覆浙撫電諮議局爭執事資政院未立以前由督撫送憲政館覆核 
[電三（北京）]  
　　憲政館通電各省報告財政統計現已逾限飭速塡送 
[電四（北京）]  
　　郵部奏振興輪郵路電四政辦法請勵勤能給予奬牌奉旨依議 
[電五（北京）]  
　　前蘇撫瑞奏調陳經來蘇辦理學務請免扣資俸奉旨著毋庸議 
[電六（北京）]  
　　駐藏大臣聯豫奏調羅長綺等赴藏差遣奉旨照請 
[電七（北京）]  
　　駐藏大臣趙爾豐電奏疾劇難支懇假兩月俟春日融和再行入藏奉電諭一面調治一面力疾勉爲其難以竟全功 
[電八（北京）]  
　　魯撫孫寳琦電商樞府魯省外交日棘材不勝任恐有貽悮懇請量移他省慶邸欲據情代奏世中堂以孫撫與德人尚聯絡恐他人益難爲力故未照請 
[電九（北京）]  
　　新直督陳夔龍可望恩賞紫禁城騎馬 
[電十（蕪湖）]  
　　麥奎昨日由江孚輪運到塞門德土六十石前往銅官山按此電係初三晚到不及刋入昨報今補錄之 
[電十一（東京）]  
　　東京清國留學生議决反對借外欵敷設川漢鐵路事擬派代表赴北京陳請 
[公電（湖州）]  
　　各報館鑒湖州體操專修學校庶務員沈文潮作爲不端校長沈君毓麟置之不理以致全體學生大憤一律散堂不端情形再行聲明全體學生同啟 
緊要新聞一 
[集議請求速開國會之先聲]  
　　江蘇諮議局議員以速開國會爲救亡要舉曾由孟君庸生楊君翼之方君惟一分赴各省運動請各省諮議局各舉代表三人來滬約期集議上書要求速開國會事宜嗣經各省議員皆極贊成約定今日在滬舉行大會議現聞因各省代表尚未到齊故定于今日午後四點鐘借商學公會先開談話會俟各代表到齊再開正式大會 
[東三省又借洋欵消息]  
　　文滙報錄日本報上月二十五日北京電云東三省華官决議籌借洋債銀七百萬兩聞滙豐銀行 
 
 

Page 5

 
 
將承借四百五十萬兩東方滙理銀行承借一百萬兩餘由日本某銀行承借 
[上海籌還國債會發表意見]  
　　上海籌還國債會由周金箴觀察發起昨日邀集旅滬紳商學界在商學公會籌商辦法到者百餘人先由周觀察發表意見書二則節錄於下其會議情形明日續錄 
　　（前略）國勢之弱由於財匱財匱之故由於國債今吾國上自政府下至庶民又豈有一人不中國債之毒者哉政府以種種方法取之於民非得已也爲國債也然其計已窮而爲債無盡小民受政府種種之征取牽動百業以致貧困亦非得已也爲國債也苟債無了期則害無已日然則欲求吾國之富强及吾民之樂利論其本源非籌還國債不可政府無財向以民之財爲財然則籌還國債非吾民自行爲計不可今計吾國所負之債按期拔還本息合算約得十餘萬萬如能早日清償則息可减輕以人口四百兆相除大抵人出二金已可廓而清之矣今苟由各處公正士紳各設一會多派會友分投勸募如就近之處有官署局所公圑財圑則各責其長爲之提倡經辦如鄉僻村落零星散戶則或責諸族長或責諸村董以富劑貧絜長補短果皆熱心爲之鍥而不舍三數年間事或有濟今日救貧救亾之道舍此殆無以爲謀也（中略）昔法敗於普償金無算法人一閧卽已溢額以是法蘭西仍强於歐洲埃及國債過多列强要求監督其財政而其國遂微其民重困今雖悔之不可及矣何去何從願吾同胞及時而猛省之也 
　　我中國負外債十餘萬萬按期攤還尚須三十二年此至痛苦之事也此三十二年中國家歳入盡負抵質之名枯窘束縛不可名狀而一切新政皆無力興辦此又至困迫之時也十餘萬萬中息多於本幾至一倍有奇則我中國流出外洋之金錢亦盡多一倍有奇此又至可惜之事也國家輸出之金錢皆我國民之所負擔負擔終不能免則何若早還而早圖息肩之日早還一年則省一年之息早還十年則省十年之息其所省亦以數萬萬計省數萬萬之息而抒多年負債之困實我國民應盡之義務而一切新政可早日舉辦又未始非我國民之利益盡其義務以易其利益則我國民所當勉力者也我中國人民號稱四萬萬人出一金則一日可得四萬萬金而外債之本錢已得其大半（中略）有難者曰有力之家每人一金力有餘無力之家每人一金力不足則奈何應之曰此在熱心愛國聲望殷實之君子或代其親族僕從甚或其里黨故舊按戶按口以籌足每人一金爲度使其親族僕從里黨故舊人人得爲國民之榮譽其聲望益復如何較無益浪費視國步之艱難逼促幾致不能立國者其輕重大小又如何願吾全國伯叔父老銳身任之 
[調查蒙古禁烟情形北京]  
　　禁烟大臣咨理藩部稱現在各省禁種鶯粟均由各該督撫責成地方官嚴查禁種而内外蒙古地方雖經通飭該管將軍大臣及各蒙王嚴行查禁惟恐蒙古無知愚民因地方遼曠仍有私種等事請轉飭各蒙王年内務當嚴申禁令庶蒙民知畏明春不致再種並派員詳細查察以期禁種凈絶 
[兩江優級師範定期考試南京]  
　　江蘇教育總會接南京兩江師範學堂來電云江蘇教育總會鑒敝校招考優級本科以中學初級師範五年畢業爲合格定口月初五十五考試請預分告 
　　江蘇教育總會來函云月上一字電碼不明　係本字之誤 
[西報譯要]  
　　大連大火警聞字林報載初三日東京電云昨夜大連忽起大火據官塲報告全市已悉被焚燬店舗焚去者共一百四十七家 
　　中日修改郵便條約字林報又載同日東京電云中日兩國現在北京協議修改郵便條約不日可以議結 
　　韓政府付清華債又載同日東京議云韓政府已將前爲中國藩屬時所借中國債欵未繳之尾欵及利息一并付清 
　　英派哈爾濱領事哈爾濱前者除俄國領事外僅有日德美三國領事英政府近因該埠商務日盛交涉漸繁故亦决議在該埠設立領署現已簡定前任廣東領事史拉愛君前往史君日内即將由滬啟程赴任 
　　東沙島將設無線電報文滙報載初四日香港電云本日下午港督羅茄特在議政局宣言中國郵傳部已電令粤督商畫東沙島設立無線電報事宜 
　　中國議採邁當度量法制又同日倫敦電云據巴黎稱駐法華使已至萬國度量局正式調查邁當本位蓋中政府近有採用邁當度量法制之意 
　　中國派兵保護安奉鐵路同日奉天電稱中政府已將前此派往黑龍江各地鎭壓鬍匪之馬步軍四百名調註鳳凰城保護安奉鐵路 
　　唐紹怡將代錫良之風說同日海參威電稱此間謡傳唐紹怡將簡爲欽差大臣以代錫良與日本會議未結之諸外交問題 
[京師近事]  
 
 

Page 6

 
 
　　度支部奏定清理財政章程咨送各省查照在案近查各省咨送之夏季出入欵項清册多有不如式者特諭司員分咨各省務照第二十九條辦理不得籠統含混以便查核倘有未經報部者并著轉飭尅日補送 
　　陸軍部近以西北邊防日益緊迫已决議編練西寗阿爾泰察哈爾科布多伊犁庫倫烏里雅蘇台等處新軍巡防隊以資捍禦擬遴選深諳新軍大員奏請爲督練大臣以資籌畫而專責成 
　　駐比楊欽使前日電請外部明春派員前赴比京萬國家庭教育會現外部已轉咨學部請即酌選諳習敎務人員一員赴會 
　　吏部學治館張總辦鍇因該館學員多有無故請假情事不免曠誤功課現經擬定規則除各學員有疾病緊要事故外餘皆不准告假曠課 
　　聞内閣學士瑞豐榮勲兩學士將升度支民政兩部侍郎紹英則有晉升尚書之信 
　　營翼舊習每獲重要盗案必有多人送錢送米運動列保苟能議准名日不計班遇缺即補日前五營緝捕局在通州拿獲大盗九股故營翼各運動家日來紛紛請託甚形忙碌 
　　寳興煤礦公司纒訟已久前日又有股東王廉等以股東沈湘等爭謀經理案懸未結各股東虧累不堪等語呈訴商部當卽由部電飭浙江勸業道查復兹據復稱各股東在商會清算帳目沈湘等語黃贊羲開帳不實黃贊羲王廉等謂沈湘等認股在前故未算結已屢催商會理楚倘再爭執當另擬辦法至經理擬俟帳目算清後公舉現無爭謀情事等因故商部已批示王廉等知悉矣 
時評 
[官紳]  
　　記者嘗慮諮議局開辦後。或恐與官廳衝突。今而知過慮矣。蓋自諮議局開辦。而議員與官塲愈聯絡。愈親密。愈歡然相接洽。愈泯然無形迹。何以徵之。徵之於官。紳合餞瑞升督。 
　　紳曰。此頌詞宜煩公祖大公祖手筆。敢以請。官曰。我輩屬員耳。不敢以恭維之詞凟上官聽。敢以煩紳界諸鉅先生爲得體。於是某鉅先生不敢辭。而洋洋千餘言之頌詞成矣。記者故曰。官紳之歡然相接洽。泯然無形迹也。敢爲江蘇前途賀。 
[借債與還債]  
　　方今各省商學界熱心志士。紛紛組織籌還國債會。而東省息借外債七百萬兩之消息又至。我甚望此說之傳非其眞也。不然還債之難。終不如借債之易。 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[鄂省洋務局之經費湖北]  
　　湖北洋務局開辦之初本附設於鐵政局内一切經費暫由善後局撥濟未曾籌有的欵嗣經調任鄂督趙爾巽以交涉事務事益加繁另行擇地建局飭由江漢關道於外銷欵内按月籌解銀一千兩復在簽捐局等處每月湊撥銀數百兩以爲該局常年經費其隨時活支亦在簽捐局撥用歷經循照辦理現聞陳制軍以鄂省近來路軌交通五方輻輳交涉繁重百倍從前洋務一局爲全省外交總滙之區關係緊要當即奏請將額支經費籌定的欵援案作正支銷擬卽在於江漢關四成洋稅項下按月動撥銀一千五百兩作爲該局額支之欵至隨時活支仍由簽捐局照案撥給刻已奉旨知道矣 
[龐撫奏陳黔匪勾結滋擾情形貴州]  
　　貴州巡撫龐奏黔省遵義平越石阡思南等府州屬地接川湘山深箐密匪徒易於潛藏近有川匪張煥廷綽號雞脚神及劉竹亭等由綦江糾黨潜入綏陽縣竄至龍泉湄潭兩縣邊界經該兩縣馳捕逃入思南地境勾結楚匪彭煥章熊吉安等分股搶刦經臣飛飭東路巡防隊會同營圑截緝匪等忽分忽合此捕彼竄適有駐防平越之中路巡防隊第三營管帶張功成因甫經調防赴分防之甕安縣點驗兵額行至甕湄遵交界之伍家㘭地方突遇該匪等百餘人合股竄至張功成僅隨帶弁兵十人倉猝抵禦鎗斃匪黨十一人匪等放鎗環擊張功成寡不敵衆中鎗身亡並鎗斃弁兵五人附近圑丁援救同斃四名特哨弁包興和率隊馳至匪等分頭奔竄報經臣檄飭中路巡防隊抽派專營馳赴平越石阡等屬會同各地方官截拿搜緝現據湄澤甕安兩縣及巡防隊先後緝獲首匪熊吉洝及冉樹簀婁安堂猶文淵等訊據供認拒斃官弁兵圑各情不諱均經臣批飭從速懲辦並嚴飭營屬曁下游各屬文武搜緝散逃各匪務期全數弋獲盡法懲辦十二月二十二日奉硃批知道 
[黔省禁烟仿照雲南辦法貴州]  
　　貴州巡撫龐奏查貴州素號貧瘠民間以種烟獲利較易相率仿效流毒日甚自奉諭旨嚴禁迭經通飭各屬幾於三令五申紳民漸知省悟遵諭改種雜糧者所在多有本年出境之烟所收釐稅不及上年十分之五即其明證惟是利之所在終難盡絶根株並以釐稅照常征收民間每昧於以徵爲禁之意誤會公家籍此籌欵遂視禁令爲具文相率觀望前准度支部咨催征收吸戶牌照捐欵而貴州情形與各省逈異鄉農均係自種自吸無須赴城市購買故各屬雖有土店而熬膏者甚覺寥寥購買旣屬無多牌照幾同虛設况征收釐稅民間尚多懷疑若再加捐益將啟其口實是以此項章程屢經籌畫難以實行爲今之計惟有將十釐一項先行停止使民曉然於禁令之必行而後能收其效現在秋糧已經收穫民間正豫備種烟若不於此時明示辦法嚴行禁止一經播種勢必護惜成本不易剗除現擬仿照雲南辦法截至本年底止即將土藥釐稅停收所有存土限期出境過期由釐卡查獲即報明總局全行焚燬種者旣絶吸者亦隨之而盡即有外販入境釐局亦易於稽查遏止明知財政窘迫區區土釐未嘗不恃以應急然除毒務盡稍一躊躇旣無以示信於民間卽難望收效於日後古人云毒蛇螫手壯士斷腕固不能顧小利而貽大害也 
[海寗紳士請究撫委違例擅訊杭州]  
　　海寗士民郵傳部書記官陳守愚等上禮部公禀文云竊職等恭遇德宗景皇帝賓天週歳忌辰之日竟聞撫委瞿令鴻護終日勘訊郵傳部飭究購地營私案萬人屬目同聲悲憤職等驚駭之餘以事關職官擅違國制雖在薄海同悲之際不得不親自往觀以明虛實不料果見撫委瞿令身穿天青褂正坐案中案前紅色桌圍全置大典於不顧且自二十一日未刻訊至夜中子丑之交始由兩造戴吳二生具結而畢正犯德宗景皇帝孝欽顯皇后升遐週歳國恤違例擅訊實爲不敬之尤雖有蘇張之辯不能爲之諱飾也爲此連日會議公决除謹禀撫憲外叩請大部堂憲奏明查辦以申國制而昭大典 
分類新聞 
政界 
[蘇屬緩運漕米情形蘇州]  
　　蘇垣紳士朱以增等因本年蘇屬田畝先被水淹後被虫灾各情形早邀上憲洞鑒現在開辦海運若將漕米全數辦齊勢必於蘇屬民食有碍日昨公禀撫院可否本年緩運漕米二十萬石各情奉前撫瑞制軍批云來牘閱悉本年新漕昨據三首縣禀請可否改折其半已經明晰批答所請援案緩運仰蘇藩司會同糧道查察市面民情悉心妥議具詳再行察奪 
[鄂督現在之幕僚武昌]  
　　鄂督署幕職前由張文襄督鄂時分設十一科其名目與現在京師各部無異每科設有文案四五員事簡者二三員故幕客多至六七十人嗣趙次帥陳小帥相繼督鄂先後裁去一半而科名尚仍其舊兹陳小帥去鄂幕府中人如楊道懿年李道寳沅張道預宗主事鶴年周牧鼐嚴令儼等十餘員均已隨節往直留而未往者 
 
 

Page 11

 
 
惟周道雲許守鑫羅守維翰郭直牧寳珩張令嘉畹朱令承鈞陳令欽王令家槐等十九人昨已奉楊護院加札留辦並添委張守曾疇爲總文案綜核各事 
[電商藩司分科治事規則杭州]  
　　浙省藩署擬照官制通則試辦分科治事規則顔方伯當即分致奉吉度支使及濟南藩司電詢一切各省接電後奉天度支使復電云感電敬悉司署現分總務租賦稅務俸餉四科每科設科長一員科員無定科員以下又設正副司書一二三簿書記生均以公事繁簡定人數多寡另設監印庫官廳一員各科之内分股辦事又設會事一員爲司使副官統屬各科襄辦一切事宜會事每月公津五百兩科長總務三百兩餘科二百兩科員自六十兩至一百兩正司書四十兩副司書二十兩書記八兩至十六兩伙食雜支在外飭另錄奉函尊處外特先覆福儉印吉林度支使復電云敝署裁併十一局分爲三科一總務特别文牘契約銷收發監印隸焉二賦稅辦理全省租賦稅釐欵項收入事件三俸餉辦理支放全省各欵事件科員分三等經費計約實銀五萬兩餘容函詳麟豓濟南藩司復電云敝處除統計財政設有專科外餘尚照舊治事尚未分科煊覆 
交涉 
[稅務司不得干涉用人私事漢口]  
　　漢闢道吳方臣觀察刻據民人姜寳山禀控稅關幫辦寫字西人易某許某等五人掯騙火食銀數百元延不償還當經照會稅務司查復去後旋准稅局安格聯君復稱查本關所用外國人一切私事均與稅司無涉是以平日均置之不問倘華人與有賬項糾葛等事應照條約赴領事署控告吳觀察以此項細事似勿庸照會領事特于日昨牌示飭姜寳山自赴該帮辦公館面結了楚如再延騙再行控追 
[粤人請給護照赴東遊歷山東]  
　　魯撫昨准外務部咨宣統元年十月初十日准奥國顧使丞稱本國教士雷德滿史培祿女教士盧貝逹等現由奥國行抵山東兗州府城居住請繕發護照等因除由本部繕就護照各一張並由本部蓋印訖除丞復該使轉給外相應咨行查照飭屬於該教士雷德滿等持照到境時照章安爲保護等因到東當經撫帥札飭各屬一體妥爲保護矣 
軍界 
[督練公所改委總辦各員杭州]  
　　督練公所參謀兵備教練三處向祇各設帮辦一員現因混成一協已經成立應改委總辦各員不設幫辦惟參謀處總辦帮辦新章應由軍諮處委派現楊大令立言爲該處帮辦應即暫仍其舊執行總辦事宜兵備處總辦以袁觀察思永委充教練處總辦以姚太守濟蒼委充毋庸兼正叅議以及水陸巡防總調查員强大令運開專充本署軍政科參事毋庸兼副叅議兵備處帮辦張縣丞復泰專充陸軍小學堂總辦毋庸兼教練處帮辦刻已分别札委矣 
[籌辦陸軍之梗概四川]  
　　川省應辦陸軍三鎭早經奉文飭辦在案頃由趙制軍奏請劃撥一鎭駐藏籌辦其川省各屬僅辦二鎭合集三鎭之數協統以由奉天調川之朱觀察慶瀾充當關外駐藏陸軍統領以鍾守穎充當復於督署附近添設教練兵備處札委黄觀察忠浩總其大成遵照部章准限明年辦就三鎭以符定章並奏請將川邊巡防新軍各營一律撥歸鍾統領改作陸軍以歸劃一内地巡防軍營則擬俟陸軍練成後概行裁併 
學務 
[誥誡嘉應勸學總董之諄切廣東]  
　　嘉應新派勸學總董凌杏日前具禀督轅訐告嘉應學界喜譚革命當奉袁督批斥云人必自侮然後人侮之該生旣爲勸學所總董須事事知所矜式總董責任綦煩按照部章種種設施已慮日不暇給乃該生輒爲德敎士聘任樂育學堂敎習無論不知者將爲無識之詆毁其知者亦慮不遑於兼顧豈明逹學務者所宜出此至來禀自述科舉時代曾陪優拔三次此種歷史豈可以傲人者昌黎所謂語言無味面目可憎者也至於該州士風囂張喜談革命素有所聞居是邦者正宜嚴定界說如僅係討究各國革命之歷史及吾國湯武革命之緒言藉爲殷鑒之資共奮圖强之計此則論世知人所不廢與昌言鼓動者懸殊豈能以語言文字之微故入人罪但近來少年新進於古今中外得失之原毫未研究詡詡然執一先生之言張脉僨興爲辭詬病流弊亦不可不防至於不軌行爲如有事實强指亟應按律嚴懲自不能與空言無據者同一辦理來禀語氣之間時時以他人好談革命視之遂無一非反對之人甚至以州官開導之語亦等於異已之排禀末更有邱工部運動而來等語心有所忿懥則不得其正該前州牧聽斷之不明與該生絮聒之不已同一成見在胸扞格不化事理不通者心氣必不能和平究其失薪火燎原毫釐千里貽害地方非淺鮮也總之江秉乾被誣攀爲革命黨業據惠潮嘉道訊明禀報已無疑義江秉乾他項控案飭令到州逐案訊結如原告不到即限期取銷亦屬直捷了當該生此禀或預料江秉乾之回復總董先以此爲抵制不出於忮即出於求肺肝固已如見本署部堂爲持平息事起見江秉乾旣有此次之挫折正宜杜門養望或出外求學以充實其辦事之能力原不必回復舊職仍蹈於是非之戈矛該生凌廷杏如不勝總董之任仰提學司隨時查察分别撤換以重學務並飭該州嚴誡士紳毋得蹈糾黨謾罵之惡習亦勿得襲新奇之學說自蹈危機並通飭各屬一體抄批行知各學堂及勸學所遵照 
[中校生公籌國民捐松江]  
　　松郡中學校學生以海牙和平會監督中國財政問題發見後各界人心異常激昻咸思籌積巨欵以償國債爰亦盡一分子義務擬每日每人輸錢三文彙集成數以效壤流之助 
[咨商籌給京師學生津貼杭州]  
　　兼署學司李橘農廉訪日前接准河南提學司咨稱案據京師大學預科肄業生孫啟震吳蔭樾等禀稱該生等籍隸浙江山會二縣游學梁苑肄業客籍高等預科去冬畢業今春京師大學預科招考禀蒙給咨入都考取文科肄業奈學期較久需費 
 
 

Page 12

 
 
甚鉅每人每歳學膳書籍等綜需二百餘金半載以來支持已形竭蹶而來日方長勢難爲繼伏查同學諸生得邀公家補助者頗不乏人生等嚮學情殷力有未逮合無仰懇恩施咨明浙江學憲曲予成全撥欵津貼俾生等得蒙裁植不至半途輟學等情到司據此合咨貴司請煩酌量辦理見復飭遵現李廉訪已據情移請藩司籌助矣 
實業 
[農工商出品協會再誌蘇州]  
　　蘇府何太守前擬組織農工商出品協會各情已紀本報兹悉何太守以各業出品距南洋勸業會開會之日漸近宜早預備除天産品由各縣曁農業學堂担任教育品由教育出品協會担任凡工藝各品仍請商會轉託各業代表分别擔任現定於初八日在商會集議一切 
[漁業蕭條之現狀山東]  
　　霑化沿海一帶業漁者不下數十百家所出之貨以鹹魚蝦醬爲大宗近因鹽斤加價底本較重而海中所産又不見豐價値勢必增長銷路因之日滯恒有下海撈打數月通盤合算尚不敷本者手足胼胝風雨交加受盡苦辛無利可獲聞相率而捨業務農者十恒五六云 
[嚴飭制錢儈壟斷浙江]  
　　寗波錢儈升豐莊范子盛壟斷現洋高抬洋拆釀成市面恐慌經紳學界聯名上控嚴飭查辦在案日前又有該郡衆商公推泰豐號領銜聯名二次具控撫院籲請維持增中丞閱牘大爲震怒本日已嚴札寗波府查辦限制略稱前據寗郡紳士鄭崇敬職商吳純甫等先後禀訴升豐錢莊范子盛等重加洋拆均經批府確查詳奪現據衆商禀稱范某被控自知干犯衆怒已於九月底停止不料近日元升萬春等錢莊相率效尤逐日拆息任意飛漲轉瞬年關商情惶急甬市又大恐慌環請查辦維持以保商業等情若長此增加恐銀根日緊殊非振興市面之道仰寗波府速卽會同商會妥定限制之加毋任奸商壟斷漁利爲要 
[札飭嶧礦公司招股擴充山東]  
　　農工商部札飭嶧縣中興公司總辦文云接准本部丞叅上行走前長蘆鹽運使周文稱竊本司遵於七月十六日起程到山東濟南省城中興公司總理張運司蓮芬同行取道濟寗順看運路八月初九日始抵嶧縣履勘週圍數十里煤苗考察現有井工調查中興公司現辦情形並與該礦總協理預算擴充辦法繪具煤苗路線全圖並擬預算清單呈請鑒核施行等因前來查中興煤礦先後開辦迄今二十餘年因資本不充未能發逹然該礦苗線實占優勝亟應添購新機改開大井務於兩年内辦到每日出煤二千噸之數所估成本及還舊欠共需銀二百二十萬兩該總理責無旁貸應邀集舊股東妥爲籌議迅速設法招集並將招股章程修改完善呈部立案至本部官股原爲保護維持起見應俟商股集有成數再行酌撥除照會本部丞參上行走周查照外相應札飭該總辦遵照辦理 
雜記 
[妖巫夜閙學堂之怪劇廣東]  
　　澄屬蓬洲所城於上月十七晚四更時候有數十人入城撞開瀹智學堂大門蜂擁而進自言係官埭紀姓奉神巫來取清水堂中員役見人多口雜不能阻止任該鄉人至井邊焚冥鏹汲清泉該妖巫披髮仗劍自坐刀轎手挽釘毬口中喃喃不絶鑼聲沸天鄉鄰疑有匪警聚衆數十人蠭涌前來彼此辦駁始悉原委後率衆而歸至北門魚鑰不啟鄉人愈聚愈衆校員恐别滋事端亟請汛官派兵丁會同地保彈壓一面解散鄉人一面啓門縱妖婦去僅留官埭人四名交汛署看管待與該鄉紳耆開正式談判 
[淫僧唆訟不法之駭聞常州]  
　　淫僧寂菴係常郡天寗寺亞開愛徒時往來常錫間管該寺庫房有年不守清規引誘良家婦女後爲亞開知悉擬律以僧法該淫僧遂席捲所有而逃腰纒頗富先至清凉寺又至崇聖寺後以隱事漸播爲衆不容乃赴鎭郡太平菴與錫城高姓孀婦母女有染往來甚密母家係邑之望族嗣因穢聲四布由婦兄某出塲邀集多人協力驅逐勒令自書永不來錫筆據了事詎該僧膽敢慫恿該婦邀同夫族女棍某氏出頭理論而該婦胞兄族叔亦私得僧賄竟揑詞控縣混淆是非變亂黑白聞者莫不髮指云 
清談 
[我聞]  
　　我聞昔日官塲。于上官之去也。必樹去思之碑。歌功頌德。稱道弗衰。乃不謂今於圑體見之。某督去。則洋洋數千言。鞫跽致詞。某撫去。則又洋洋數千言。鞫跽致詞。 
　　我聞某督去任時。某鉅紳。固退食自公者。意欲聯合圑體。開歡迎大會而不果。乃不謂今日煌煌民黨。且聯合各圑體。不遠數百里。借集議之名。號召鄉邦。以行其聯絡之政策。 
[權利與義務]  
　　人民之對於國家也。有義務。必有權利。然則盡義務者國民。享權利者亦國民也。 
　　今日者。天津發起國民捐矣。蘇州發起國民捐矣。杭州淮城。聞風踵起。我上海亦廣招衆商開會集議。行見數百兆償欵。咄嗟立辦。豈非我國之至幸。民人之樂事。國民歟。國民歟。果孰謂不當盡此一分子之責者。 
　　雖然。我人民旣盡此義務矣。曷弗更進而圖其權利。 
文苑 
　　魏　蓀同年將游滇南予詒以直省地圖　蓀來書遜謝詩以釋之即以贈别（江甯程先甲） 
　　人海波瀾何滔滔。惟吾與君號作書城之老饕。此圖歸君良得所。寳劍燭壁天爲高。與君訂交廿載早。少年皎皎今蒼老。當時意氣俱欲仙。胸吞雲夢可萬千。君懷狷潔無微滓。騫身廻立泰華巓。余吐長虹光十丈。縱目一空萬古前。世人怪奸爲二龍。夭矯平津生紫烟。猶憶甲乙間。昕夕數過從。造膝每催霜城拆。攷古常乘曉寺鐘。有時閒弄澄江舟。狂笑　睨水倒流。有時追逐冶山曲。同臥將足加君腹。傾肝瀝鬲無所難。破畦去町覊銜寛。戊戌走馬長安道。帝城柳色殊娟好。予雖暴腮奚足惜。喜君飛騰增光藻。試館沈沈華蓋臨。金線千絲壓紺繅。紫籘花下携手行。明月照心長皓皓。君旣抵掌經世略。余猶空山冥著舊。世事滄桑知音稀。一回相見一回吁。昔别猶可說。今别誠阻修。昆明池畔瘴霧深。夢中迷路空尋求。贈君斯圖匪爲異。自牧歸荑應相憶。蒼茫萬里車不留。獨抱青萍涙沾臆。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局 
[福建議案揭要]  
[嚴禁花會議案]  
　　關於閩省花會申覆書爲申覆事竊本局第一届第八次議會蒙憲頒關於閩省花會諮詢案足見德意殷拳欽佩無已聞花會之害傷風敗俗蕩産傾家姦盗由此而生營業由此而墜受其害者僅下流社會而已比年麻雀之賭流入吾閩上自官界士紳下迄輿臺僕隸無男無女卜晝卜夜病民害國視花會爲尤鉅幸自憲旌蒞閩嚴施禁誡城臺一帶藉以稍戢而外屬及私家之賭仍公然無忌若不設法併禁無以勵風化而絶賭根由臨時審查會徵集意見其中或關於併禁麻雀或關於併禁與花會相類之賭博或關於禁賭辦法均經議會公决除將議决各條另摺開呈外所有會議情形謹備文申覆伏請督憲察核施行須至申者 
[附清摺一件]  
[計開]  
　　一嚴懲吏役私受賭規各屬開設花會文官除府州縣外武官除提鎭外凡一切佐雜官弁無不收受陋規而武官之收費比文官尤鉅負國病民莫此爲甚由是各衙門家丁胥役兵勇亦各收受規費當花會盛行時每廠月費陋規數百元州縣官非盡不知第以瞻徇屬員情面故意繼容應請制臺通飭各屬文武官員凡有收受陋規經人告發或由諮議局議員照局章第二十八條舉發查實後從嚴撤參至各衙門執事人等收受規費者發覺後從嚴究革並科該官長以故縱之罪 
　　一重懲掛巴賭犯地方官懲辦花會人犯往往以罰欵了事或充公費或入私囊所以各賭棍歛錢以待不畏官長應請制臺通飭各屬遇此項掛巴或走封（經理人别名）或吃封（略如彩票附彩）等賭犯無論當塲拿獲或暗訪訊實均須嚴行懲辦不得以罰錢了事則人人知儆惡習不難革除 
　　一稽查禀報委託社會兼理花會開設劣紳地棍與吏役同受陋規公正紳耆欲行禀官究辦一慮官長不肯直認一慮劣紳賭棍挾仇報復故多隱忍不言應請制臺飭各屬凡地方如有開設花會者准由去毒社及自治研究所稽查禀報地方官懲辦收受規費之劣紳地棍亦一併禀請懲辦至公正紳耆如有不便逕禀地方官可密報去毒社或自治研究所俾得禀請地方官拘究 
　　一併禁聚賭麻雀近來麻雀之戲上自官塲下至紳商莫不以此爲事已不足爲下等社會之表率且它吏幕賓因此廢時失事應行案牘延擱旬月若是則雖嚴禁花會究不足以折服民心實非清源之道擬請制台通飭嚴禁按照新律辦理仍委託社會一併帮同查禁 
　　一併禁與花會相類之賭博查上杭武平二縣賭博有名六字標八字標者有名攤子者有名寳子者南安有名公人棹者厦門有十二枝者四色牌者均係設廠誘人猜壓貽害地方與花會等應照上開辦法一並禁止此外各屬如更有類此之賭博者均應一律嚴禁 
　　一責成協拿私設賭塲每在兩縣交界地方致各官有所推諉應責成地方文武不分畛域遇有賭犯須協同緝拿如在交界地方犯賭被告查實者無論歸何管轄一併懲處 
　　一封拆賭塲以懲誘賭花會及雜賭等項必設塲所城鎭鄉多有貪利之徒將店舗房屋租與賭犯聚賭應請制臺嚴飭地方官出示禁誡若被查有此項犯禁除將聚賭之舗屋或標封充公或焚燒拆毁外仍科以招賭之罪 
　　一銷滅賭具禁賭不禁賭具弊終不除應請制台嚴飭各屬地方官及警察局海關釐卡如有製造賭具售賣賭具者務必嚴拿懲辦若被人指控或由議員舉發者即將該管有司一併懲處 
　　一併禁藉端開賭查各屬每有藉神誕演劇及元旦喪喜事等名目聚衆開賭無知小民誤以爲法律所不禁應請一併申明誥誡 
　　宣統元年九月二十九日臨時審查會主查員林路存理事員黃紀星審查員李慕韓盧初璜李迪瑚 
本埠新聞 
[洋商控案擬照英商辦理]  
　　公共公廨寳讞員昨日照會駐滬十六國領事略謂嗣後凡洋商控案請照英商控案辦法原告須預具西人禀詞二扣赴該管領事署控告由該領將禀送廨一存公堂查考一交被告閱看俟該被告照章具訴前來然後再行訂期會訊以歸一律而省週折 
[蒲肇河定期會浚]  
　　本邑西鄉蒲肇河係婁上青三邑轄境年久淤塞曾禀奉各大憲札飭三縣同時並浚嗣婁青兩縣神董以該兩邑連年歉收民力不逮禀請展緩先儘上海縣河叚先行設法開浚兹聞道憲之意以婁青若不開浚上海雖開無益於事當飭府憲嚴諭婁青兩縣飭董趕緊籌辦故前日松府戚太尊特傳婁邑七寳鎭紳董李漁生張浦泉李農生三人到府面議聞已議定該處小淶口迤西至九里庵一叚河身尚好且係清水可以免浚自小淶口迤東至婁上分工之界牌止工長六七里約一千餘丈河身較淺應歸婁青兩縣分叚承開訂期初九日由太尊督同兩縣蒞工履勘後卽可擇日興工 
[自來水越界裝設之處分]  
　　四路二區境内北南林里朱姓市房私裝自來水一節迭詳前報詎朱抗不遵諭前日復令工匠仍舊裝設並有水公司之門牌派人在新造房屋上編釘被巡士查見歸局報告該區副巡官卽派長警等前往將裝就龍頭五個拆去門牌三十餘張一併帶局移送一區奉黃正巡官諭嗣後如再工作定將該房主傳案訊究 
[察看西牢]  
　　昨日午後三句餘鐘公共公廨寳讞員與李德兩襄讞曁上海縣田大令道署繙譯陳震東二尹會同英總巡卜羅斯君同乘汽車偕赴提籃橋西牢察看一週卽分道返署 
[請懲不法羽士]  
　　住居城内南張家弄某宦之妾近與羽士蔡秋泉犯姦致被查獲昨日親自到縣拜會田大令請提蔡秋泉訊辦大令立發堂單即將蔡提獲解案諭飭收押候訊 
 
 

Page 19

 
 
[盗案又見]  
　　漕河涇鎭楊姓所開之花行前晚突被盗匪搶刦失贓甚鉅昨經該處二十六保十五圖地保投縣報緝大令諭飭靜候核示 
[曹季安尚未送還縣署]  
　　曹季安因向德商天福美商德泰等洋行定貨不出被控公廨屢提未獲嗣經公廨查悉曹因犯奸案由縣收押當經寳讞員禀請滬道札縣將曹送廨俟會訊後即行送縣嗣因德美兩領不允送縣迭經縣主田大令禀請滬道一再札廨仍未照行曾由寳讞員將洋商控告内地華人辦法分致駐滬各國領事查照示復兹悉英日兩領函復以華人内地被控有案自應送歸訊辦而德領函復則以此事須由領事公會集議後另商辦法云 
[歡祝西教士]  
　　江蘇聖公會會長湯靄禮教士旅華已五十年初九日該會華教友借青年會開歡祝會中外聯歡想必有一番熱閙也 
[城内]  
　　烟業涉訟○本埠水烟同業王大生等曾投道轅上控阜生德馨泰等將素不入于同業衆和社名下各烟紙店揑名大衆砌詞朦控並任意汚衊等情蔡觀察當即札委公共公堂副會審官李萼仙司馬往查嗣聞觀察以司馬所復各節與本道所訪相符因札飭上海縣速提阜生等到案訊明詳辦田大令奉札後即於昨日飭差顧計立提阜生德馨泰等店主湯仲甫糜爕榮並傳同王大生陳聚豐裘乾豐等執事到案聽候訊究 
　　銜牌被竊○住居俞家弄叚董葉信甫家前晚墻門間内被賊竊去欽加五品銜賞戴藍翎即選儒學正堂等銜牌三對昨日函請一路巡局查緝 
　　榜示罰欵○一路巡局游正巡官偕同楊副巡官昨日會銜牌示所有九月分裁判罰欵各業榜示於下計鄭義昌等十一案共罰洋三十一元 
　　　滬厘捐總局批示○崇明縣商董王培堦等禀批查西三沙花捐前據龔鄂照禀奉撫憲批局即經札飭崇明縣飭傳原認商董按數加認在案據禀前情仰崇明縣速議具詳察辦崇明縣商董朱鳴夔等禀批所禀是否可行仰即具禀崇明縣詳辦崇明縣職商黃芳潤禀批據禀已悉仰崇明縣飭候撫憲核示遵行此批 
　　官事○伊犂採辦委員楊鴻怡内閣中書中國積聚興業公司坐辦鮑煥文總工程局總董李鍾珏廣東舉人何乾生昨日均到道轅禀見上海第一路巡警第四區副巡官虞朝宗禀請銷假回差 
[南市]  
　　冒取蒲包○源茂花行扭控趙阿玉將楊泗橋鄉民王咸生賣花遺下之蒲包來行冐取花價由南區移解工程局訊供情形不符判留候飭探傳同裝花之北蔡航船主及該處地保同乃父到來訊明核辦 
　　竊被圖逃○浦東人張小弟販菜來申居住西門外孫雙全小茶肆内旋因賭負乘機圖竊棉被孫覺察追赶張躍浜逃走由巡士追獲送至西區移解工程局訊明屬實判戒責五十下候提茶肆主到案訊究 
　　借米圖賴○糧米船戶張祥和扭控同業董學蓮前次裝糧短交米石來商借去米十八石現仍尾欠米洋三十五元曾經憑勸立據歸拔迄今延不清理奉工程局訊明情由判出外邀同原勸人理處 
　　欠租一○汪姓家經租人王炳貴扭控李小甫徐錦亭兩戶積欠房租洋四十餘元由區交保延不清理昨解工程局訊明判交保均限十天遷去 
　　欠租二○西門外硝皮作主范恆甫前將餘屋轉租與戴招邦開設鞋底作被戴欠租不付范即取緞疋扣抵近因戴遷移范向追討欠租無着遽肆行凶扭控西區解至工程局訊得范生意中人不應野蠻毆人着罰洋兩元充公管押一面令戴赶緊遷移出屋然後將范釋放 
[閘北]  
　　搶刦傷人○眞如人郁友祥向爲道士被匪徒劉裕生江開發（即蔣裕春）二人攔路搶刦戮傷手臂等情已詳昨報昨奉巡警總局德裁判提訊劉供認持刀戮傷郁手江亦供認帮兇官判還押郁送寳山縣驗明傷勢再行核辦 
　　拐婢解究○四路二區移解鄭墨卿控張雪山拐匿婢女瑞香一案至一區昨經黃正巡官研訊張供此婢由華興坊管門人名順保價賣與小的議定洋六十元已付二十元質之瑞香供先被順保姦宿有孕後復拐賣與張姓官判張責二百板押候提到順保再行訊究 
　　担保受累○永成地貨行經理孔錫榮控王平山担保陳錫根欠去菜錢七千餘文屢討無着扭至四路一區請追經黃正巡官訊明判陳交保分兩期還清 
[英租界]  
　　西人尋釁○西人路斐利品士因持有彈手鎗向兎蘭西史古儀羅仙士洋人開放希圖謀害未成被控昨晨廨請究代理襄讞德大令會商英佛繙譯官判被告存洋三百元由捕房交保下禮拜三更行訊核 
　　妓女從良○濟良所昨解不愿爲娼之妓女金鳳小寳到廨請訊據供在滿頭路六十一號鴇婦趙大小姐妓院賣娼因苦投所求援現該院尚有金寳銀鳳兩幼妓等語德襄讞商之英佛繙譯官判　妓暫留濟良所候補提人証再訊 
　　貧苦堪憐○平湖婦人胡白氏前晚投河自盡由捕帶入捕房轉送公廨收留昨由官媒將氏解至公堂請訊供因貧來滬帮傭無就飢寒交迫投河等語官以氏貧苦堪憐判賞給川資洋十元派差送交其家屬具領 
　　貨銀不還○振興廠控何縵伯不還貨銀昨由捕房將何解案請追官判何仍還押候鮑怡三控何串騙綢縐案理結再行訊究 
　　私押苧蔴○英商太古公司控金雪齋與十七號管棧人俞金堂串同私出苧蔴一千九百餘件復將棧單抵與森記號主蔡叔和一案昨奉公堂復訊兩造仍由律師到堂代辨中西官會商之下判蔡仍交原保金押限三禮拜將押欵取贖如違擬罪 
　　混用錢票○劉必書因將湖北官錢局之一千文錢票改作十千文向長豐等各家混用被控解奉公堂訊押在案昨由捕房將劉解廨復訊屬實判劉押一月示儆 
　　避匿何益○吳順發因欠繳上海縣錢糧避匿租界被虹口巡防局偵悉派差朱晉卿地保桂福生協同捕房包探將吳拘獲解送公堂請究判派捕一併送出租界 
　　欠銀不理○英商祥泰木行控李金榮欠銀不理一案昨日由廨會訊原被均延律師上堂代辨官判候會商再核 
　　地皮紏葛○姜渭賓控王茂生地皮紏葛一案由探將王提案請究判押候過堂訊奪 
　　捐稅紏葛○英美工部局控已閉大觀戲園主趙曉雲欠繳捐欵一案於昨由探將趙妻傳案請追判令開釋著將餘欠清理 
　　男孩待領○男孩顧榮郎因在四川路啼哭由捕帶入捕房送廨請訊據供住居西門判送棲流所留養候認 
　　驕妻被拐○吳炳記控戴朱氏拐匿伊妻一案昨奉公堂復訊之下判氏押限一月交吳妻戴氏到案訊核 
　　騙紡綢○沈良卿控朱如恆騙取紡綢二疋於昨由探解究經中西官訊得朱已將洋賠償姑寛判朱押滿五天開釋 
　　騙壽險○英商永年人壽保險公司控江蔚慈孫福如串同常州人尤寛寳騙取壽險銀五千兩一案昨由捕房將江等三人解廨請究原告延高易律師到堂譯訴前情請追尤供江係親串前與孫來常稱辦一百餘元梳篦各物次日令小的換穿衣服同到保險公司伊等代爲改名裘光勲即由一西人令脫衣服遍體驗看因均講西語不知伊等所爲後觀其形跡可疑即與分别實不知串騙求察質之江孫亦延律師上堂辨護寳讞員會商西官判江孫仍一併押候禮拜二再訊 
　　竊飾物○洋人控汪易松竊取値洋一千餘元之飾物由廨將汪獲案訊實押辦在案前日汪之同黨何蓮根由探查獲昨解公堂 
 
 

Page 20

 
 
訊明判何押西牢一年半示儆 
　　毆婦女○劉裕書因持扁担將杜丁氏毆傷被控捕房於昨由探解究官判押候原告傷愈於下禮拜一再訊 
　　毆印人○江北人朱小三子與趙和尚因在碼頭毆打印度人被控捕房於昨解究官判一併　候查明於下禮拜三訊究 
　　竊刀义○新利洋行控陳少山竊取刀义案内之倪子仙於昨由探查獲解究官判倪留廨候訊 
[美租界]  
　　飭拿賭徒○花會賭博迭經中西官嚴拿懲辦此風仍未凈絶近來復有著名花會賭棍廣東阿培望風阿狗等紏集黨羽在三路一區五埭頭地方華洋交界之處租賃房屋開塲聚賭昨經該區德正巡官訪悉特涙長警人等嚴密查拿務獲究辦 
　　塌車傷人○塌車夫劉阿春昨日推車至七浦路撞跌行人錢永生碾傷右足被捕拘入捕房飭償養傷費從寛開釋 
　　收租起釁○經租人鄭阿紀昨向華記路九百十號租戶許阿六索討租洋三十餘元忽起衝突扭控捕房捕頭飭鄭投廨控追 
　　捕獲羣賊○華探目石金榮昨在南潯路某客棧内緝獲長江帮過犯朱阿六陳阿三陳阿四宋阿元等四名解入捕房押候吊齊贓物送廨訊辦 
　　小竊一○海甯路三千零三十六號烟紙店主報稱前晚被賊竊去現洋衣服等物捕頭允爲查緝 
　　小竊二○吳淞路陳姓木作主疑木匠張阿順竊洋十餘元報由捕房飭探拘獲押辦 
[法租界]  
　　垃圾違章○工部局衞生處洋人控稱某號堆貨棧後門通小東門外洋行街街上各戶時有傾倒拉圾着令掃去不准再傾各戶均皆遵章惟許升吾棧房後門口仍然堆積垃圾捕房飭傳不到遂出票提訊許供後當遵章判罰洋一元充公 
　　串騙銀洋○船戶張兆林扭控周德林至案稱周喚小的到客棧先言雇小的之船裝運靈柩後言有火油若干箱價甚便宜運回江北　籍可得善價小的當交洋五十元次日往取詎皆不見知周等均係翻戲報捕拘到周一人抄出洋銀二十餘元請訊周供季小九等起意奉判押交人洋在案昨日由探將季小九續獲到案解堂請辦季供認不諱周供同黨是實判季枷號一月周枷兩禮拜 
　　移提逃妾○嘉興人高足賢控妾馮氏偕學徒孫九寳私逃嗣與吳寳理許阿坤遇見拐來上海意欲售與么二妓院爲英包探茶會上查知扣留後由李迪萬領回伊家向領不放等情奉判一併管押究辦在案昨有秀水縣差陳祥禀稱高現在縣中具控求請移提歸原籍地方官訊辦司馬飭提高馮氏等五人到堂准交來差帶回訊辦 
　　堅不承竊○蔣化南前扭立茂船茶房胡德壽至案控稱職員乘輪起行行李已經安妥胡來言此處不好强行代搬至别艙搬畢檢點少去考籃一只内有洋銀一百另五元並札子契張最關緊要求追等情胡堅供未竊奉判押交在案昨日經包探禀稱考籃由英界巡捕查著送來呈電蔣投稱尚少洋銀另物據立茂船買辦言轉據陳貴寳言此籃被某女賊竊去洋銀各物均皆查著現存貴寳處顯見胡陳串同求追餘贓胡仍執前供判還押候補傳貴寳到案再行訊辦 
通俗談（東）（吳） 
　　本埠新聞最無足觀一言以蔽之奸淫拐騙錢債盗竊而已記者曰尚有官府之往來紳士之迎送各圑體之開會 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[河南巡撫吳重熹奏土藥一律禁種并禁輸入摺]  
　　奏爲豫省土藥一律禁種並擬請禁止烟土輸入以遏來源而收實效恭摺仰祈聖鑒事竊維籌辦禁烟一事爲目前切要之圖臣上年抵任後查照禁烟大臣通行章程於省城設立禁烟公所遴委妥員專司禁烟一切事宜尤以禁止栽種爲廓清本原辦法飭令遵照章程認眞辦理業經奏明　案兹據該所司道詳稱開辦以來迭經通飭各屬查禁烟苗未種者不准再種已種者全行拔毁改種他項糧食勸戒兼施務使境内無一烟苗而後已據各州縣禀報禁種凈絶者已不下七十餘州縣惟陜州等處與晋陜交界之區山徑紛歧小民希圖厚利間有違禁私種情事復經委員四出會同各該地方官親歷履勘切實查禁並嚴飭各州縣遵照部限務於今年年底一律禁絶惟是本省不種新土而各省烟土販運來豫者尚復不絶於路自非設法禁止不足以杜絶來源且外土紛來販賣則各膏店之存土旣無術以稽查即民間之吸食者亦有恃而無恐是禁賣禁吸之功令幾同虛設殊於禁烟前途大有妨碍擬請通飭各州縣曁釐局委員於交界處所嚴切稽查所有外省土藥一概不准載運入境如仍違禁私運一經查出即貼有統稅局印花者亦一律扣留變價充公聽候撥用並分咨鄰省各督撫嚴飭邊境州縣一體示禁以期周密至此項烟土有由火車運載他往者應咨明郵傳部給予執照指明運往地方起卸銷售惟在豫省内祇准過境不准落地售賣庶幾鄰土旣不至灌輸舊土自日形減少即禁賣禁吸之成效可以立覩等情詳請奏咨前來臣查豫省土藥上年奉文後即經飭屬認眞禁種小民間有私種之處勒令全行犁毁改植他糧今秋播種之時復經臣電飭各屬親歷四鄉婉切勸導以防再有偷種情弊勒限本年内一律禁絶惟鄰省烟土尚復販運如常其於禁烟一事關係非淺自須嚴杜鄰土運銷以斷接濟使新土不生存土日少吸烟者將不禁而自絶未始非拔本塞源之道至各商因本省烟種將絶土價日昻近有赴陜販土滙銀至百餘萬兩之多以致銀項不敷周轉銀價陡漲於市面交易情形亦復大受影響該司道所請嚴禁外土輸入自係扼要辦法應請由臣分咨各省諭令商民自奏准之日起不得再將烟土銷售豫境並責成沿邊各州縣實力稽查以遏來源而收實效除分咨查照外所有豫省土藥一律禁種並禁止外土輸入緣由是否有當理合恭摺具奏伏乞皇上聖鑒訓示謹奏宣統元年十月二十二日奉硃批該衙門知道欽此 
專件 
[魏頌唐請奏定公債章程研究辦法書]  
　　昭信股票之後舉國士大夫相率不談内債者數載於兹光緒三十年直隸試辦公債信用雖彰而辦法仍未盡善上年郵傳部舉辦贖路公債所擬章程尚稱周密而應者寥寥本年農工商部擬借公債參用富籖辦法收數之旺雖無難預卜要亦一時權宜之計未足垂爲成規近年湖北奏辦公債大致仿照直隸成案正在交部核議此今昔辦理公債之情形也嘗考公債一項各國以爲籌欵之常法凡遇收支不能適合之時往往藉公債以資彌補如果辦理得法在國家有緩急相濟之且在商民得子母流通之益維繫人心鞏固國基皆在於此誠爲理財之良策惟是中國現在振興伊始務以昭著信用爲要則規定章程自不可不愼重周詳查各國公債多由大藏省管理本部現値籌議財權統一之時此項公債亟宜釐定劃一辦法擬請由本部核訂公債通行章程奏爲定案嗣後京外各衙門如遇財力實在支絀不須募債須先咨商本部俟核准後遵照本部所定章程奏請辦理以免紛歧而昭信實職學術淺陋愧無發明上月籌議財政事宜六條今復爲此盲瞽之言益增惶悚然而統一財權之道或不無幾微之補謹舉募集償還二大綱而以本位募價利率發行手續收納分配書式票紙奬勵的欵付息期間抵押方法限制等十六目附之如右 
　　甲募集乙償還 
　　關於募集之研究其目十 
　　一本位中國官欵收入概以銀兩計算故直隸公債湖北公債均以兩爲本位實則國家並無法製銀貨成色分量多不相符一經上兌種種折耗不勝枚舉而民間行使又通用銀元一元折銀市價更無一定吏胥市儈往往緣以爲奸不便實甚嗣後募集公債擬請以元爲本位就以銀元計算庶幾收納較便 
　　二劵價直隸所定債票價格大票庫平足銀一百兩小票十兩湖北仿此郵傳部債票每張定收通用銀元一百元由表面觀之直隸小票十兩其價格不可謂高然就實際以體察國民生計之程度一般財力頗多不逮能繳百元百兩者更屬寥寥可數似宜酌量變通將債劵價格一律改收通用銀元以五數爲單位由五元而十元而二十五元而五十元而一百元分爲五等俾得量力應募且合於普及之義 
　　三利率按直隸公債以七釐起息逐年遞加一釐分六年還清至第六年之息已逹一分有二假用十年二十年則將如何且同係公債而利率後先之高下相去懸絶似未公允嗣後利率一項即以募債時查照市面金融擬定法率期内或漲或落概不增減以歸一律 
　　四發行發行債票之法有二一曰平價發行一曰折扣發行平價發行者依照票面之價値發行例如票面之數若干發行亦作爲若干也至折扣發行用票面以下之價値發行例如票面之數雖載若干而實收往往不足但償還時必須按照票面數目其發給法頗多流弊而各國樂於採用者以其足以鼓舞人心應者踴躍也中國試辦伊始似宜用平價發行較爲核實無弊 
　　五手續募集公債之手續分直接募集間接募集二種直接募集由辦理公債處自行招募或與定額之報酬委託銀行及諸發賣所使其代爲招募無間接募集將公債之全部包售於銀行及諸發賣所任彼等以自已之計算再行定價賣出者是就二者觀之國家需欵亟迫之時 
 
 

Page 27

 
 
似用間接募集其集欵較爲敏捷但不免被包售者壠斷利益且近來銀行及資本家組合尚未發逹流弊滋多不如採用直接募集法爲善 
　　（未完） 
小說 
[社會小說自由女（三十二）]  
　　第九回脫牢籠三更歸倩女還旅舍一棹泛珠江 
　　原來一個是嚴錫江嚴觀察的女兒。名呌嚴景羅一個是吳小竹吳廉訪的女兒。名呌吳夢珠。兩個人都是廣東有名的鄉官。這兩位小姐。素來彼此相識。又有些親戚。兩個人談論起來。十分投合。那一年廣東設立女子師範學堂。這兩位小姐。一同報名入校。整整的在學堂裡頭。讀了兩年的書。不知怎様的犯了規則。校長把他們兩個。一齊革退出來。這兩位小姐。雖然進了學堂。不上幾年。却把那幾句婚姻自由。男女平等的口頭禪。都學得十分溜熟。等到革了出來之後。這兩位小姐忽然異想天開。私下商議着。要實行這自由平等的兩句話兒。便瞞着家裡頭的人。只說還在學堂裡頭讀書。並不提起革退的事情。這兩位小姐。得了這個空兒。便也學着那一班自由女。拍了一張小影。去放在珠江第一樓的飯廳裡頭。在他們的初意。原不過要想選一個有才有貌的少年。和他結婚。原没有什麽一定怎様的意思。那裡知道不到一個月的工夫。就上了這塲惡當。當下嚴景羅吳夢珠和江鏡波通過了姓名。又問了袁直齋和許星彩顧仲武的名姓。彼此鞠一鞠躬。江鏡波指着顧仲武道。這位便是醫治二位女士的顧先生。嚴景羅吳夢珠聽了。又向顧仲武鞠躬道謝。江鏡波便讓着衆人坐下。自已也坐在下面。嚴景羅和吳夢珠兩個人坐下之後。未免抬起秋波。把衆人打量一番。看到江鏡波身上。爲着他是搭救自已的恩人。免不得要比别人多看兩眼。只見江鏡波坐在那裡。兀然不動。長眉入鬢。鳳目流光。白面豐頤。蜂腰猿背。那一種英爽之氣。從眉梢眼角直露出來。嚴景羅同吳夢珠看了不由得芳心一動。秋波一轉。四只眼睛。都望着江鏡波的臉。脉脉含情。覺得一個心上。平空的生出無數千頭萬緒的情絲。都横七豎八的。不知從那裡理起。面上早隱隱的又透出一重紅暈來。看了一回。再回過頭來。看袁直齋和許顧兩個時。覺得他們三個。雖然也都是英俊少年。却總趕不上江鏡波的丰彩非常。威儀出衆。兩個人正在左顧右盼的看得出神。忽然聽得江鏡波說道。這個時候。已經差不多有十點多鐘。兩位女士今天幸而脫險。還是請趕快回府去罷。 
國外新聞 
[俄人對于遠東時局之滿意]  
　　初二日柏靈電云俄國首相斯托萊賓近與財政大臣柯科塞甫在國會夜宴時談及遠東大局均頗滿意 
[日俄邦交篤厚]  
　　初三日倫敦電云據俄京官塲文告宣稱俄日邦交現異常敦睦重以比來所結諸約友誼益復鞏固 
[英德締結商標條約]  
　　初三日倫敦電云據柏靈電稱英德兩國已將互保在高麗商標條約議結約内准兩國領事有控告本國人民妄用商標之權 
[愛爾蘭歡迎英相]  
　　初三日倫敦電云愛爾蘭國民會主事已决議選舉時贊助自由黨候補員因首相愛斯奎士對於内國治制之宣言愛人均爲滿意故也 
[比皇病體之轉機]  
　　初三日倫敦電云比皇已經醫士施用刀圭尚能得手惟腹内並無瘤核僅見少許阻頓之物云 
來函 
[熱心籌還國債者看]  
　　敬啟者自海牙平和會監督中國財政之說起直隸人士懼財政大權之旁落也於是有籌還國債會之創舉杜外人之口保中國之權計莫善於此顧自發起以來已及匝月除湖北學界曁浙江江蘇等省稍稍響應外其餘各省圑體皆寂焉無聞卽最負盛名之諮議局對於此舉亦淡漠置之豈以籌還國債爲不當耶抑國債者非全國之國債耶誠百思不解其所以然矣夫以百餘兆進欵之中國而負十餘倍國債凡吾同胞已無一人不負國債之責任與其還延日久利息增多仍爲吾民負擔且猶不免埃及之續何如師法故智竭力傷還之爲愈忠告各圑體當引爲切膚之痛共發愛國之心竭力提倡以逹悉數歸還之目的否則非但外債永無清償之日即列强之輕視中國者因同胞不能愛國之故將愈肆其輕視可不懼哉貴報爲輿論表彰之所乞登入來函并乞盡力皷吹以挽已死之人心云秀水吳寳桂啟 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
 

Page 33

 
 
   
 
 

Page 34

 
 
   
 
 

Page 35

 
 
   
 
 

Page 36

 
 
   
 
