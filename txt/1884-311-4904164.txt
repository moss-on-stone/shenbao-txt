# 1884 - 311 - 4904164

 

Page 1

 
 
[第二十號畫報出售] Z>申報館主人啓 
　　國家多故之秋正臣子效忠之日近以各海防需餉浩繁籌匪易恭邸仰體宸厪倡輸餉銀百萬兩而各大臣之樂於隨助者亦爭先恐後頃　之間頓集千萬古人毁家紓難傅爲美談故圖之以揚盛美又彭雪帥防粤以來思有以制法人之死命遂造船數十號形如橄欖式招致善於泅水者操練精熟爲制勝之地兩圖俱編入此次二十號畫報准於二十六日出售後仍附淞隱漫錄一則閱者鑒之此佈 
[中國勿爲和議所誤說]  
　　中法之事兵連禍結不但於兩國均有所不利而且害及各國商務凡在稍識時務者莫不深願其出於和而不出於戰化玉帛而爲兵戎初非中國人本心也乃自法人逞其凶殘之性不肯降其心以　從而諒山　釁基隆肄横馬江逞具毒焰淡水張其凶鋒其所以欺中國者太甚於是華人上自君相下全氓庶莫不憤憤不平共奮其敵愾同忿之志欲得法人而甘心焉有以和之說進者輒以爲不然此固無怪乎華人之憤憤如是蓋實有所難忍者在也試觀香港之英國船廠與夫各行雇用之華人雖至工匠食力之流猶且咸懷義憤不肯爲法人辦事至於搬運裝載等事亦皆甘罹於罪而奮然不顧人心若此然則於此時而欲與法人言和是謂拂人之性議將何自而成哉然而近日京肥疉次傳來電音以及郵聞所述本館取而屢列於報者則竟有議和之一說焉有謂此議可望有成者有謂此議恐成畫餅者總之和之成與否則不可定而議和則實有其事幸而有成則固中國人民之福况聞有英國出斱爲之排解德稅務司璀琳跋來報往於津京之途以兾竟其前功烏有不足深信之理特恐法人狡獪以和之一字爲緩兵之計以悮中國此則亦不可不防者也夫前者馬江之役法船之所以得陸續駛入口岸而無與阻撓致彼兵船薈萃於馬江乘隙而動出找軍之不意以至閩洋水師盡爲所燬雖由於中國不先事預防而其實則正爲和議所悮上海曾巴兩欽使反覆辨論尙在和戰未决之際而法船早已乘此機會駛入馬江一旦决裂欲驅之使出而已不及卒墮其術中而莫可救藥是非前車之鑒哉刻下法人在基隆滬尾連遭挫衂其志不得逞而軍火糧餉則已不免告匱於是又將爲縮首藏尾之計以待接濟外面雖有兵船遊奕爲封口之大言其氣固已餒矣設此時而中國各路之水陸軍兵皆萃於閩以攻法人法人將何以禦之一舉手成虀粉矣故復以和議一事誘中國使中國希兾和議之克成不復爲援閩之計則彼得以養精蓄銳徐待其援兵之至以及糧餉軍火煤斤等一切到齊而後復行肆擾則中國又被其禍而法人復得以售其欺不更大可痛乎夫法人之譎詐詭計百出自其兵船入中國以來何嘗有一事出於信義其他姑莫之論卽如基隆初次被攻尙在曾巴兩欽使議猶未决之時馬江之戰約定時日而先期開炮諸如此類不可枚舉其信義全然不顧巳可概見今若因有人出爲調處而復議棄仇成好在中國固未必欲專與法人爲難倘得排解有人自無不俯從所請而在法人旣聲勢若此洶洶恐未必肯從議和之請而乃亦復依阿其間大有模稜兩可之意卒之所議迄無成功而彼又將俟氣力養足之後復肆其凶鋒此固意中之事法人所優爲而且爲之不止一次者巳法人之狡獪若此尙可深偕乎哉夫僕之爲此言非有阻撓和議之見也兵凶戰危當此時事可危之際又豈敢故以危詞聳聽但前事不遠後事之師所議貴在速斷法船必須出境如此而後可以言和否則法人之失信於中國其數已屢此時雖有議和之說終恐不足深恃若中國遽信其依違兩可之說而稍弛其防恐法人必有乘虚而進者矣前聞左侯相與楊石帥書言此時閩省防務第一在固省防門户而防門户當棄絶地次則在於聯與國之情其三在於謀要截之策斷接濟首貴詰内間防兵潰要在汰庸冗何處爲建瓴之勢可以登高而馭下何處爲强悍之俗可以練民以爲兵語語扼要着着爭先其全稿雖未及窺見而友人述其大略如此可知侯相老成碩畫卑巳慮無不周藻無不密想智珠在握成竹在胸必有可以制勝之策固不待草茅下士上貢芻蕘然近聞南北洋援閩之師頗有因此而緩行之意故不得不爲此大聲之呼知我罪我聽諸悠悠之口而已 
[巴皇出遊]  
　　西報言巴西國皇將出外遊歴各處以二年爲期先至美國各地然後由太平洋至日本再由日 
本而至中國云 
[裝煤改埠]  
　　本埠西人傳言謂法國公司輪船之由香港赴東洋者刻已令其不必在香港裝煤但由基隆裝載可矣據此則法人於基隆之煤已有如取如擕之便然此說得之傳聞確否尙未可信姑錄之以俟後聞 
[北河見冰]  
　　天津來信謂天津北河等處業已見氷昨京東輪船來亦稱路上曾見下雪然則封河諒不遠矣 
[法國財匱]  
　　法蘭西新聞登法國本年歲出度支虧短二億萬佛郎克加之豫算定額歲入各稅課减收六千萬佛郎克馬島安南中國各軍事致費巨額當時相臣花利滿擬取償於中國所以要求二億五千萬所郎克軍餉後經减至八千萬佛郎克不料中國拒而不應益形拮据是以法延擬募國債以補其缺今由在廷執政奏請統領定期招集國會聚議卽此已見法國財用之匱乏矣 
[中國砲火紀數]  
　　日本報載譯西字新聞謂中國兵備原難盡知僅就近年向西國購來軍器炮火及現下各港防務二事頗足考據查中國所購入大砲皆係新式後膛總數五百八十六門計野戰砲三百六十二門攻城砲十二門口徑均闊九寸六分守營砲一百五十六門口徑自九寸六分闊至十六寸八分又砲臺大砲十六門口徑自十六寸八分闊至十九寸二分不等又兵船大砲大小四十門自六寸四分口徑至二十九寸大者不等均係第一等後膛新製大砲其教習西員亦係精熟人物惟所可惜者以無比之利噐而未得善用之人耳至沿海防禦方法及所備各軍現亦大爲進步斷非前時比矣 
[京師郵信]  
　　乾清門侍衞左翼前鋒統領德統領福聞具奏願統兵攻法業經奉旨准行矣○内廷廣儲司銀庫連日收到長蘆粤海關兩處委解銀八萬餘兩而廣儲司仍以欠解甚鉅備文向兩省咨催○十四日兩點鐘廣儲司銀庫開放内延修蓋殿工銀一萬兩云○内延長春宫内建修懿堃楚岫二殿自客秋鳩工集料現已蕆事簾垂翡翠瓦集鴛鴦其壯麗洵稱傑構○風聞閱兵大臣定於二十五日着八旗滿蒙漢各營及驍騎槍營各官兵黎明齊集德勝 
 
 

Page 2

 
 
門外仰山窪合操此卽大閱也入操官兵約萬餘名云○十五日七點鐘阜成閂内錦什坊萬錦堂藥室後堆房因煉藥失愼所有堆房藥料焚毁無存幸各官㕔率役馳到撲救得未禍及鄰佑卽該藥室櫃房門面亦居然無恙誠不幸中之幸也○步軍營所練技勇兵一千名現已訓練成軍隨經堂諭定於十三日閱視槍陣籐牌適是日小雨淋漓仍未閱看○十六日總統旗緑各營馬步全軍善都統慶全營翼長色副都統普徵額專操大臣倭侍衞恒額豐副都統陞阿帶隊前往通州一帶防守請訓惟善都統得蒙召見○十七日申刻英德二欽使赴總理衙門會晤總署大臣有頃卽出○九月二十日醇邸壽辰祝嘏者往來於道○順天府所設六閂平糶局因委員辦理不善旋被叅劾將局收閉所有各局米糧盡移儲於府署大堂圃積如山計數約有萬石業經五城會議擬將此項糧米分放八旗官學以作師生日食之需惟尙須請旨云○善厚帥此次帶隊出防聞奏調咨調各部院侍衞處人旗各營各地方文武旗漢大小官員有一百零三員以資差委○已革雲南巡撫唐進刑部後聞已連審四次據所遞親供諸多牽涉不符奉派審訊司員頗有難色刻下堂憲又另揀派善於問案者四員專理此案云○已革廣西巡撫徐前報謂已進京此實訛傳兹悉行至山東界驟染時疫東撫已據情文移到部大約十月間方可到京也○涿州鄉居侯姓竊同里某富室園中果實被富室知覺聯絡合庄會首縛侯而送之官侯知勢不敵先自服毒及刺史研訊飭批侯頰而侯遂毒發死於堂下現在上憲委良鄉縣令相騐尙不知如何了結也 
[高國試事]  
　　逢寅申己亥年八月十九日開科取士高國之定制也本科八道士子約萬餘人先數日卽有至者擕笻扶杖不絶於途名曰觀光因人數過多於聖廟旁試地並三軍府分試之試之日本舘訪事人先至聖廟旁觀覽未抵門即有據地坐者或握筆沈吟或鋪紙繕寫上均覆以雨傘大可蔽數人或外加以布幔如玩技戲者然其前必各樹高竿掛一油紙燈籠上書一大字下畫一紅圈或二紅圈或一紅一黑或二紅二黑不等蓋各帮記號易於尋覓也入門内則三五一叢八九一簇集如蝟屯如蜂喧譁雜鬧如遊巿井中雖貼禁止告示亦視之𦹋如亦有設小攤於旁以售食者類皆犬聲呼喚士子則均頭戴峨冠揚揚自得再進見一高竿懸題　係一詩一賦詩題云漢興任蕭曹之文用良平之謀騁陸酈之辯明波孫通之儀文武相配詩賦題去進士不足以盡子之才賦均標明出處限以申刻繳卷堂下以木横敝有危然坐於堂上地者收卷官也當訪事人進遊時約已刻巳有交卷者至横木外紛投于内内之差役卽收起呈之於官有一十一二歲童子據地書字大三寸許筆力圓潤精神充足容貌舉止亦韶秀安詳洵有造之資也觀畢始出前往三軍府時已申刻矣投卷者頗多尙有數百人擱筆苦吟禾成一字府中爲地無多有就於大街上應試者亦一詩一賦詩題云先天下之憂而憂後天下之樂而樂賦題云垂紳正笏措天下於泰山之安賦一日兩題誠爲可異是日大開文試而國王特於宫中看操銃砲轟然聲振天地有文事必有武備其此之謂夫廿一日又開科取士題則多文以爲富名之曰義人數較十九日甚少以頭塲不得意者卽裹足不前也是日試館在三軍府對面春曹衙門即禮部謂之禮部取士云國俗每逢令節必設科爲樂以見昇平雅事今於十九廿一日正場外又於廿二日設科是謂九日製取列者惟膺賞賜而巳試只一藝題云所以爲周之楨幹賦聞九月初將開武科考塲径西門外故執弓挾矢者均先擇寛敞地而演習之十九日在聖廟旁之閱卷官爲南廷哲卽去歲冬至爲副使來京者廿一日禮曹閱卷官爲趙準承聞二公學問淹博饒有文名允稱厥職高麗最重科名一入其選見落第者卽睥睨視之其積習然也士子試畢後呼朋嘯侣或携酒至山林深處或在酒室中終日酣飮亦有招妓歌舞以侑觴者前日一酒店内人語喧闐似爭鬪狀訪事友詢之知爲士子論文各不相下以致爭鬧因入内解勸二十各將塲作求爲品評訪事友均以好語慰藉之始各轉怒爲喜然醉態已可掬矣 
[竹西紀要]  
　　新簡雲南按察使司史廉訪念祖於本月十九日到揚公館在新城黄家園聞尙須小作勾留俟嶺上梅開時携眷赴滇履任云○屠户婦某氏向灣子街陳義元閃舗索欠口角婦自恃巾幗英雄竟邀集多人蜂擁至該舖大肆咆哮舗中人稍與分辯卽持屠刀擲去幸急爲閃讓不致受傷遂搶得案上之肉大踏步回家適保甲總巡周仲峯明府至詢其情節陳縷訴之詎婦亦舌妙粲花滔滔清辯明府爰將陳及婦一併帶回并飭繳呈帳簿一一結清了事然似此燕支虎横肆雌風想明府明察秋毫必有以略加懲創也○馬橋村距元女廟十餘里有老學究在彼設塾課　趙錢孫李周吳鄭天地元黄宇宙洪捧腹集佳聯正可爲此君寫照前日因高朱二徒嬉戯口角卽略施夏楚然其中未免抑朱而袒高盖高子慧而富也朱歸訴諸父父與高本有隙聞先生左袒之忿愈甚遂赴塾評理奈朱舌戰未諳反受先生訓斥遂悶悶而出自縊於高之牛車蓬内洎明日家人蹤跡而得則已舌垂脣下體冷於氷矣遂以先生威逼及高姓謀害等情赴縣呈報甘邑尊朱大令隨卽冐雨往騐刑仵喝報的係自縊身死惟項下有揪扭傷一處額角擦碰傷一處明府細爲研訊當將高姓父子及蒙師一併帶回聞蒙師就逮時喁喁自言曰雖在縲絏之中非其罪也聞者咸掩口而笑 
[白門近事]  
　　江寍府現奉學使者牌示飭府縣試限年内一律報竣以便按臨業巳由府通飭所屬一體遵照辦理故上江兩縣均示期准於本月二十六日上元縣文童在上江考棚江甯縣文童在下江考棚聽候扃試矣又聞十一月初八日江寗府擬接試頭場云○左侯相在江南調帶恪靖舊部八營以備入閩接仗曾九帥一視同仁無分畛域於萬無籌撥之中力籌出八營口糧三个月交侯相糧台委員黎太守福昌先行齎往侯相稱謝者再且撫髀而喜曰此行不破敵不但無以慰宵旰且復有何面目見江東○自援閩各軍改由湖口進發於是差輪船數號裝兵裝軍械晝夜不絶實在不敷運用所以此次憲節已啓行三日而神機營營務處劉觀察尙須俟船回方得上駛也○向來難民廠差使由善後局委府班一員爲總辦委同通州縣八員爲正辦委佐雜十六員爲帮辦又派司事四五十名又用親兵一百數十名蓋以城内下關水西門南門外四處共有難民不下二萬之故也今則江以北截留不准過江僅開城内東關頭一廠以粥本地之窮而無告者想委員司事人等可無須似往年之多也○通濟門外向有土藥局自某觀察去差後不復委人經理近因海防孔亟孫仲山觀察特委胡大令章貳尹爲正副辦督率工匠謁力與作相近又有洋藥局亦隷孫觀察管轄局内員役不下五六百人規模周圍可十里房廠軒豁足稱壯觀孫觀察實事求是故用人雖衆而知人善任無冗員亦無稗政云○一再懸旗招募後巿井遊惰爲之一空街巷之素以慢藏爲慮者至是而鑰可魚開户無厖吠加以保甲冬防官役相望於道正不啻梳疏而　此卽有藉妙手以小試其端倪者亦苦於有天難鑽無地可容其有年青而仍作乞丐者大都是芙蓉花下鬼耳○朱觀察星譼所統之督捕營皆係歴年挑選身經百戰之驍健前番調往上海藉以保護洋埸今已調回仍紥石頭城下細柳故壘煥然一新城外添此保障防務更嚴於鎖鑰矣○生計艱難自餬其品得往往多隱忍俯就雖百折而不回西人嘗竊笑之不知此非中國人無撑窮之傲骨實中國家無救窮之良方也杜少陵屋白太傅裘袞袞諸公問誰具一片婆心而以天下爲已飢已溺者乎蒿目秋風不勝浩歎○六合縣東門外向有浮橋一道每年修整皆由六合釐局撥縣五成經費内動支嗣因江藩梅小巖方伯將撥縣之欵提歸藩庫如有需用另行具稟請支日前劉梅蓀明 
 
 

Page 3

 
 
府稟請大憲由地丁項下提銀三千兩交典生息以爲歲修浮橋之用旋奉批示該縣缺分甚優每年所需俣是千或數十千不等爲數甚微著卽捐廉籌備毋庸動支正欵云 
[拿獲盜犯]  
　　象石練軍營左哨哨官王某聞近由石浦地方拿獲盜犯十餘名有朱存錫一名係今春三月間泗洲頭搶案内之盜魁卽由石浦廳派差押解到甯波歸案訊辦又有游鎭橋一名係寍海懸賞購拿之要犯亦由㕔官解往寗海云 
[錢店倒閉]  
　　蘇臬轅並仁泰錢莊於前日倒閉聞共欠存項約七千餘金而欠出之帳連遠年宿欵尙不及兩千並聞臬署内之官親臧獲等零星存項統計有二千餘元現在已將經手之朱某發交按經歴看管押令　緊歸償遲卽發縣究追更聞顧竹城明府解繳藩司之虧欵一千兩係託某書報解者當時付閶門某莊銀票一紙因劃換寳紋由某書付與該莊擬於念八堂期上庫乃陡遭此變某書有口難分勢必賠累但一貧如洗萬分爲難且竹城明府罣悮後亦兩袖清風此項繳欵因藩憲清查嚴限催迫不得已羅雀掘鼠凑此報解是則面面絶路正未識如何過去也 
[涪酆大火]  
　　有川中客來言上月初九日涪州大火城内五門街道燒去三門其焚斃及踐踏死者約二千人其友某屋廬已燼僅存數 
歲一子而已酆都縣亦於於八日燒去三千餘家涪酆相隣同遭鉅刼是亦一大灾也 
[蘇省派委冬防叚員銜名單] 　　中路州吏目吳毓彬巡檢王文煥丁炳文東路巡檢薄公輔從九洪鏛陳彤華府經歴許丙炎南路從九林爾興陳鳳桐巡檢申士林縣丞李嘉榮西路從九張開溥縣丞朱景曾巡檢蔡濟慶改補巡典王錫疇北路巡檢夏汝弼縣丞朱祥榖巡檢郭景熙從九吳葆曾巡檢王紹燕閶胥門外典史嚴鎬候補府知事何墩巡檢陳鋐陜補按經歴周玉森巡檢丁憲顔從九沈榮燮巡檢盧桂芳周天祐縣丞鍾國賢彭邦猷從九龔應圖婁門外候補府稅課大使夏爾純齊門外巡檢許星浦葑門外從九朱錡 
[勿爲敵誘]  
　　前者基隆之捷所殺及投降之法兵前隊多係被誘之越南及閩廣甯波等處土人曾經奉有諭旨着各督撫　切曉諭 
居民引以爲戒勿爲敵誘兹悉蘇撫衞靜帥亦奉到諭旨欽遵出示曉諭想食毛踐土之儔具有天良深知利害見此諄諄示諭必當回頭猛省父詔其子兄勉其弟以無負朝廷寛大之盛德大憲告誡之苦心也 
[吳淞雜事]  
　　南瑞兵艦裝智字營於前晚四更時開往江陰○英水師提督昨晨七點半鐘乘威奇能兵艦過淞出　○寳山王明府昨 
午到淞往各營及局紳處辭行俟今日交卸卽刻赴蘇 
[呌化命案]  
　　寳山縣西劉家巷距城念四里前日有上字念五圖地甲郁明投縣報稱該處河内有氽來男屍一具狀似乞丐請騐王明府委二尹代騐昨日陳二尹帶同刑仵前往騐得的係落河身死並無傷痕飭爲棺殮當由各丐及屍親執香跪求伸冤二尹諭以體無傷痕失足落河毫無疑義嗣悉此丐楊姓於前晚往姜姓家竊取釘鞋姜卽喊追該丐着急欲鳬水而遁以致溺斃當由二尹傳到姜姓斷令給洋六元交屍親備棺成殮發埋姜某卽帶回縣收押大約尙須核訊也 
[抱主失主]  
　　裏虹　鄉人朱阿興與其寡嫂朱王氏因家務爭論朱王氏憤極抱其故夫木主赴縣喊控阿興聞之懼急央親族追至縣 
前解勸得息嫂卽坐東洋車言旋比抵家門則木主已遺落於路無從尋覔嫂則大哭怨及衆人仍欲赴縣署控告未識如何了結也 
[滬濱茗話]  
　　前日午後有小孩一名約十一二歲在小東門外浦灘且行且泣巡捕送至捕房經捕頭詢明係城内姚家弄王公舘之僕今晨已着包探孫寳生送交王處矣○興聖街有某烟館窩畱宵小非安分之徒前晚有借宿流氓某甲向某乙拆稍乙蓋先曾作剪綹今已改過自新久不理舊業遂與甲爭論而甲自稱包探夥二人互相扭結至捕房經捕頭詢明甲非探夥遂一同羈押俟解送公堂核奪○湖北婦人陳氏拐誘江北一女串通蟻媒押與南京李四處爲娼得洋二百二十元而南京李四又收原價轉捙與不知姓名人不知姓名人又將該女寄於住家妓高素卿處爲夥詎有湖北醫生趙某勾通無賴及陳氏與該妓約認陳氏爲母認趙某爲寄父至高處糾轕扭至捕房捕頭押令俟公堂核斷○奥國駐滬領事夏士君回任一節已列前報兹悉夏領事有要公赴香港不日滬定於禮拜六卽二十八日接任視事云 
[控追契據]  
　　某鄉婦人陳胡氏於前日扭其孀媳陳氏投上海縣控稱子於前年已故媳婦在家初尙相安不料近將産　恝單私藏他處不知其意何居求恩追繳蔣明府質之陳氏供稱小婦人並無他意所有田單契據均在父親陳福堂處求恩明察明府謂田單旣在陳處着陳胡氏恊同陳氏往取如陳交許卽禀候核辦 
[英界公堂瑣案]  
　　好捕頭禀稱有湖南人成羣結隊至各洋行求乞不給則强索不休特派捕拘獲許世成等五名送案請訊許世成聞禮明聞光耀吳桂山杜洪士同供籍隸湖南因同鄉人在滬投營當勇者甚多故特前來找尋托彼引荐効力戎行迄今一人未遇以致流落求乞則有之强討則未也黄太守謂旣不遇同鄉又復流落尙思回里否許等同稱關山修阻苦乏川資太守隨飭管押候備文移縣請爲遞藉云○英商格來登控稱被無領事管轄之西人法壁理欠貨洋九元屢索無着懇請傳訊追究昨晨黄太守飭差傳法壁理到案格來登申訴前出法壁理供欠洋是實現因無力歸償已向伊情商於禮拜六如數還清太守請翟副領事諭知法壁理如到期不付定卽提案押追○寳興隆號主林心田誑騙縀珠翠等一案疉列前報兹悉各舖均投捕房分别認領各貨外尙有綢縀紗羅等貨經馬妻陳氏至捕房承認實是己物捕房著該氏投案申訴昨晨西包探禀明黄太守據該氏稱日前捕房到我店弔取各貨時自己之貨亦被弗往當時分辨不明今旣各舖認清所餘之貨應請給還黄太守商之翟副領事准該氏具領惟須逐件開具花樣清單核對明白云○新關辦公西人亨特生控追葉姓所欠地租銀一案已列前報昨晨亨特生遣人致信與翟副領事言因病不能到案葉供我將租地所造之房價賣與袁已知照亨特牛過户而亨特生不允以致延躭至今遠已付過三季地租今因屇期不付致亨特生向我控追現知遠非己置係開源來當之邢朗所買昨我告知亨特生據云如果買主是開當人願與過户即令邢姓出面袁供東人確是邢姓亨特生若卽過户地租卽行照繳黄太守著卽繳銀囑其東人出面過户云○德和洋行控吳禮生積欠地租一節己列前報兹己逾限未繳又經德和行控催並稱設照合同本應收管房屋格外從寛又蒙限期而吳仍一味遷延應請照章著令房歸我管太守卽飭差傳吳於昨晨候訊德和行西人申訴前因吳稱實在無力且東人現不在滬須俟東人到來定奪黄太守隨斥退候示 
[上海北巿山東江西籌賑公所施少欽致登萊青道憲方代解山東棉衣賑銀書]  
　　佑民尊兄大人閣下月初接奉環章知前解申公砝足紋四千兩並藥丸等箱均蒙代解感不可言敬維績楙風宣威孚霜肅行覘陳臬允洽頌棻弟籌勸如恒彌形忙冗近又湊集第三批庫紋四千兩託莫覲廷兄匯寄外兹有新棉衣二千件計四十包交旗昌海晏輪船運赴烟台仰祈賜收轉解撫轅騐收外附中丞禀函並祈轉遞屢費金心同深感泐肅此布懇敬請勛安統惟藹照不宣[  愚弟施善昌頓首九月十八日]  
 
 

Page 4

 
 
[拜石山房主人招飮酒樓别後賦此遙寄錄請酉盫詞壇曁諸同人敦正]  
　　掷簾秋色夕陽斜蠟屐閒尋賣酒家温蔣風流揮彩筆陳王 
詞賦擅紅牙壁紗籠處人爭重文瞻豪時氣自華雞得遭逢賢地主尊前風味自堪誇一天凉意下秋池冷入花間瘦　知緑醑多情微醉後青山此地定交時簾前燈影人歸晚樓外鐘聲月到遲南浦蓴鱸西域酒無邊佳興總宜詩一片斜陽萬點鴉邊城秋老咽悲笳三更銀燭燈前涙十載清霜劍上花楊柳已非張緒態夫容漸冷漢宫紗重來我亦消魂甚商婦琶琵漫悔嗟甲申秋日白頻花館主酒舲沈雲未定草 
[奉題揖竹詞人鐵筆册頁]  
　　古人有鐵筆但爲斯世判休祥今人有鐵筆能爲斯世傳文章然則此筆妙千古直可遠邁乎漢唐斯亦不 
朽之事業形似神似爭毫芒一筆傳今一傳古欲使古人今人咸聚於一堂又皺又瘦又透又秀恰如元章石而且惟妙惟肖弈弈生神光觀之萬遍不釋手矢之窹寐永勿忘敬告主人幸自寳不遇知己甯作庖丁善刀而深藏古越高昌寒食生拜手 
[雲津韵友花榜前十名]  
　　桂香可人如玉奇花初胎蔭秀堂蕙香氣若幽蘭神如秋水佩春堂彩雲玉貌珠喉蘭心蕙質福雲堂三元清歌妙曲哀艷動人永和堂彩鳳嫣然一笑秀色可餐勝春堂春香體態經盈有聲有色蓮香堂小元玉潤珠圓天生麗質德馨堂金寳亭亭玉立綽約生姿長福堂翠元秀外慧中自饒丰韵深山堂桂雲鶯歌蝶舞情韵欲流蔭秀堂甲申秋日品花使者戲筆 
[江督轅門抄]  
　　九月十四日候補道湯壽銘孫傳樾記名藩臺南字營統領劉連捷四川川北鎭陳濟清城守都司章宗瀚叩謝巡查差○十五日知縣金元粮宋傳燧均銷河運差回禀見吏目州劉度起服回省 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[泊芝罘重晤玉玲瓏館主卽贈]  
　　歲壬午東遊始識館主於青霓生席上成本事詩十二首同人有錄入瑣記者癸未南行贈别詩有紅蠶縳繭太纒綿住亦銷魂别可憐一律自是雲萍風絮各不相値春痕夢景都付流水矣今夏由滬江重渡遼洋道出之罘適館主先數日 
[亦自島國來疎簾小閣依然情話海天一角又在蓬壺閬苑間矣臨别仍贈以詩云]  
　　風吹殘夢墮紅樓宛轉銀燈訴别愁綺約風温猶 
燕膩香心乍抱勝蘭柔青鸞此夕眞疑許碧玉當年恰姓劉酒醒不知瑤漢近一絲簾暈一絲秋青絲一鏡與銷磨芳樹華年錯午過驚蛺堞魂春最小野鴛鴦夢恨偏多西風萍梗東風絮後日　琵此日歌留得錦裙題句在有情仍復對黎渦花廟秦宫活一生中年絲竹獨多情春風絶代銷魂品夜月雙鬟鍊恨聲相見歡塲彈暗涙明朝别夢度長城嗤君尺幅冰綃袖障住青山不放行甲申初秋茂苑賦秋生一脫稿 
[上海北巿絲業會舘籌賑公所施少欽經收山東賑捐九月十三四五日第四百五十二三四次清單]  
　　春暉常護棣華同基齋主人求病速痊由廣源綢庄來一百元施漱泉 
求病速痊十元顧維嵩由仙鎭知不足子募交全泰盛來二元隱名氏爲小兒匝歲良辰敬助求關煞開通消災免悔二元浙東無名氏一元○滬北仁濟善堂萬應靈丹一千五百服○蘇垣知寒子新棉衣褲各五十九件○武林惜陰子爲先君七十生忌願資冥　董香光心經一本以上十三日○茸城少有居棉衣欵松江全盛局來五十元信業公所蒙　賑公所送匾聊備席敬又荷施封翁璧謝因卽移助八元嘉定耕心書屋求病速愈二元昭文古里村夏秉記爲孫求病速愈由常熟全盛局來二元浙寗陳保年求病速愈由乍浦全盛局來一元周堪緒許願每月捐助二次續繳一元無名户銅洋兩元○歲寒堂主人新大棉衣二千件陳振六新男女棉衣八十三件○葛君少仲募萬善同登昌宇册葛金娟女士於母難日放生代賑一元臥雲草廬姑嫂壇錢一千文淑記移觀音誕日香燭資十一歲幼女葛蘭孫省點心錢二户各三百文題名了不書誰氏無名氏聊盡意大有豐生生堂靜閑書屋陸姓七户各二百文有名氏步月山房悾悾子三户各一百文以上十四户合洋四元由永義昶局來○蛟川勉力子募勉九子爲大兒足痛難行求速愈一元七角胡芳記一元陳門張氏三角以上三日合三元由乍浦全盛局來以上十四日○長樂主人求妻病速愈由蘇州吳公舘寄全盛局來一百元甯郡立本堂代募由晋生庄來五十元隱名氏求病速愈由蘇州通裕局來五元漱石生求病痊四元求速愈子節醫藥資由張堰恊源局來三元殳山樵子病中許願由硤石永和局來一元彭若蘭一元○殳山樵子花卉翎毛單條兩堂○九江祥發元號陳君麗泉募萬善昌字一千三百八十號册盡力氏舒三元陳光裕吳小亭康記三户各二元吳鎰泰豫康谷記榮記德豐源順泰昌義無名氏允順吉成益隆樂荆堂十二户各一元珍記氷康永昌三户各半元三益無名氏二户各錢一千文四知堂李萬泰義生和同豐玉盧定保蕭義茂六户各五百文康記鏡記應記陳正泰無名氏李煥廷無名氏金玉堂八户各三百文李廷祿四百文許詩清泙記二户各二百文無名氏宏記二户各一百文以上四十户合洋三十元由太古東棧來○嘉定黄闇伯伯恩兩君募萬善昌字六百九十八號册懺非子念四元思免災子廿二元朱容德朱樹德監隱軒三户各廿元熱心道人十八元力與心違人十六元延壽堂十四元佩秋室黄味退居錢塘漁者三户各十二元心餘力漙人十元日求無過者十元不求人知人六元毛懷德堂六元袖海樓四元黄恆吉蘭言室淮海氏三户各一元○劉君雨蘋經售助賑彩票十五張計洋三十元另售一張計洋二元以上十五日 
[上海北巿絲業會舘籌賑公所施少欽經收江西賑捐九月十五至廿三日第六十至六十八次清單]  
　　薛三鳳資先人冥福四元常熟西門外曹畊泉求身病速愈由梅里永 
義昶局來二元○江右撫州臨川縣李立謨由湖南匯來棉衣欵二四海寶常平足紋一千兩係蔚盛長九月底期票由盤記送來○嘉定葛君少仲募昌字册童介舟求兒病速愈一元○蘇州忍庵募昌字一千八百零一號册求腸紅痔疾不發人省服藥丸資五元省酒資人書癖省買閒書資移緩就急人三户各一元福安氏足對開一元○柴君繼仁新棉衣一百件以上十五日○祝銘勲棉衣欵由豐泰莊來一百元新安霞麓山莊二十元以上十六日○鴻城顧聯鴻祈保母病卽痊十元黄祥卿求病愈五元○傳臚第殷紳芝楣募昌字四百一十七號册殷葆沅顧松筠殷金生求寒熱卽止三户各一元鮑萊卿錢二百文○陸君友巖募昌字三十七號册趙熙亭五元凌廉叔二元以上二册由黎里毛大源交全盛局來以上十七日○嘉興省過齋七十五元又李氏廿五元張謝氏求病速愈一元○了同大昌創募月捐不成行願人經收王維聰田眉生范子薇三户各半元吳士慧芮西泉二户各二角半五户共合洋二元以上十八日○李子厚令親保亦子十元杭垣感天恩子爲妻病愈酬願由正大局來五元嘉定恆泰木號由寳順局來四元陶宗善保佑子平安二元金陵愛蓮室周一元以上十九日○姚江天峯山房魏十元浙鄞傳宣　爲妻雙目失明祈保復明十元新安願善子求母病速愈四元吳中目眩生求雙目如客淮上時節省衣資三元吳中百不能齋主人求晐嗽全愈二元二户由全盛局來武穴庭記棉衣欵由全泰盛局來一元○全記由錦章洋貨號來新大棉衣二百七十件以上二十日○魯鈍夫向友借資擬爲追薦先嚴睛軒公經幟之費移助以資冥福由孫　全盛局十元新安郡海陽緼珍氏願慈親康健助棉衣欵由寶順局來十元上元陳廷章因九月十六日爲先祖慈百齡生忌節省供獻資求冥福二元無名氏一元○湖州仁濟善堂募昌字五百六十八號册旅繼常四元由全盛局來○常熟丁君子延募陳省三棉衣欵一元由寶順局來以上廿一日○萬承志堂葉君如玉經募棉衣欵由老福潤局來五十元新開河亦政在吳棉衣欵五元無力子求六旬父母康健二元○蔡溪孫助棉衣欵了願自湖北德安分府署交全泰盛局來足紋九八五平銀十兩以上二十二日○顧芹記十元守泰氏欣獲妻産平安十元休寗汪懷恩求父病速愈由南潯新和典交全盛局來五元彭城讓木氏以虹南睡鶴贈贐儀移助四元雙林蔡戴氏求自己肝氣翻周等症速愈一元吉林侯翊清一元南潯無名氏由正源局來銅洋四十四元康　蘭銅洋十六元以上二十三日 
　 
 
 

Page 10

 
 
[光緒十年九月十八日京報全錄]  
　　宫門抄○諭旨兩道錄前○發抄旨八道○楚督卞奏酌加鹽厘分解摺○湘撫龎奏動用銀兩緣由片○蘇撫衞奏提撥庫欵存儲備用緣由摺○黔撫李奏請改奬片○江撫番奏請議給襲廕片○總管毓奏恭報到任日期摺○九月十八日禮部宗人府欽天監廂藍旂値日無引見○睿王等塲差完竣覆命○絪貝勒等各謝授署缺恩○許應騤假滿請安○銘公前往口外賜奠請訓○儘先總兵張家瑜謝恩○王邦璽王文錦預備召見○關防衙門奏初一日大高殿拜表謨公行禮○召見軍機王邦璽王文錦○發抄朱以增奏科試奉天錦州情形奉旨知道了欽此○倪文蔚奏秋審絞犯陳二狗等應入情實錯擬緩决自請與臬司議處奉旨刑部議奏欽此○潘鼎新續查在營積勞瘴故員弁請卹奉旨柳國瑞着開復革職處分與瘴故各員一併從優議卹該部知道欽此○又請將昏庸玩悮之羅城令杜綏祿議處奉旨著照所請吏部知道欽此○曾國荃奏江南輪船支用薪糧等項第四次核銷奉旨該衙門知道單併發欽此○又儘先都司劉東林借補狼山鎭右營守備奉旨兵部議奏欽此○又儘先叅將張廣勝借補江西臨江營都司奉旨兵部議奏欽此○又改建淮屬雙金閘工竣日期奉旨該部知道欽此○○署湖廣總督湖南巡撫臣卞寳第湖北巡撫臣彭祖賢跪奏爲兩淮加抽川鹽厘金窒碍難行擬請於鄂省加收川鹽價内酌加分解恭摺具陳仰祈聖鑒事竊准兩江督臣曾國荃咨奏明江南餉絀擬仿兩湖鹽斤加價成案在川鹽入楚之萬户沱設局按斤抽收厘金錢三文以濟軍餉一摺奉旨著照所請該部知道欽此欽遵恭錄咨會到臣當卽札飭司道遵照去後兹據湖北布政使蒯德標鹽法道武震川鹽總局補用道陳建侯會詳稱伏查鄂省奏定劃界銷川以來一切餉需悉取給於川鹽厘課兩江重在規復淮綱屢有禁川之議鄂省以餉源所關辦理諸多窒碍迭經前督撫臣剴切陳奏先後奉准部覆洞指利獘得失極爲明晣上年兩江議在銷川界内開設淮鹽子店照川鹽章程完納鄂厘先於螺山岳口繼於沙巿樊城等處開設總店分店淮綱已农漸規復川銷不免因之遲滯鄂省已屬勉力過辦本年籌辦江防餉無所出暫議川淮行楚每斤加價二文以爲修理田家鎭砲台添買外洋砲火及增募新勇兩營之用係抽之食户所出無幾於商運毫無窒碍且川淮並收辦理一律於售價尤無高下之殊現兩江復奏請專加川課每斤三文在萬户沱設立局卡抽收名雖酌濟淮餉實則暗禁川商使之價高難售况淮鹽已在川界設店試銷減價敵川貴賤懸殊川鹽本有難支之勢若再加抽川課三文則成本頓增定難虧本出售其裹足不來可以操劵必致化官爲私奸販日多將見徧地皆私緝不勝緝且利在必爭性命有所不顧萬户沱設局抽收未必不滋意外之事轉恐淮銷亦因之冲動愈難疏銷徒損於鄂無補於淮坐視鄂省矋收一百餘萬之餉一旦歸於無着本省支解各欵從何設措當此時事多艱籌辦江防雖有門户堂奥之分究屬一同吃重目擊庫空如洗本省支應不敷外省協餉全停近又迭奉諭旨募勇聽調提督程文炳卽日援閩添募各營餉需軍火籌措維艱百貨厘金自被子口稅侵占以後收數大不如前近復風鶴頻驚商販稀少長江上下遊同此一水收數奇絀大率皆然此川課驟難加增恐貽誤餉源之實在情形詳請奏懇停止前來臣等伏思淮鄂唇齒相依彼此原無膜視江省因餉絀籌及川鹽加價固非得已而川課爲鄂省餉源所係自宜通籌兼顧現雖艱窘萬狀不得不於無可設法之中籌一委曲兩全之法議請將鄂省奏定江防經費川鹽每斤加價二文外再行酌加一文仍歸宜昌鹽局抽收共計三文扣留一文半歸鄂讓出一文半解淮似此變通辦理雖於銷路不免稍滯而商本尙無大虧庶免川商觀望不前鄂省餉源頓絶貽悮大局似於兩江防餉不無裨益應請毋庸在萬户沱設局以節糜費而防阻遏除咨兩江督臣知照外謹合詞恭摺馳陳伏乞皇太后皇上聖鑒訓示謹奏軍機大臣奉旨户部知道欽此○○龎際雲片再人子之事親也問有餘必曰有養志也推之事君何莫不然時際艱危而屢以支絀窘况上凟宸聰獨不念宫廷焦勞有萬倍於臣下者乎然如一家之中子弟各執一事其贏絀之數不能不自籌畫及其用之必先禀明父母亦理在則然臣忝攝湘撫湘事皆分所當爲而實在情形有不能不陳於君父之前者卽如近來招勇有奉旨者有各省自行派員來招者有奉旨由湘籌餉者有由湘墊給者有由湘籌給軍裝械火者幾於日不暇給現在楊岳斌遵旨出師來函需銀五萬兩此欵雖未奉旨由湘籌墊而大局攸關臣敢不竭力措辦惟將來成行尙難預計而湘省一時實難籌此巨欵若不早爲籌畫恐滋貽誤查光緒六年奉上諭籌餉節㳘飭令將各局妥議裁减等因當經前撫臣李明墀飭司道籌議共計每年約可以節省銀四萬兩曾經詳奏在安刻下萬分緊急幾於束手萬不得已將此欵銀兩全數發交善後局以應急需近來專籌外軍竭力支應本省防軍尤不能緩查每年冬屇春初防軍發給期票而如在廣東之王永章一軍豈能以期票搪塞此等欵項目前尙不敢計而廣造劈山砲等械及火藥一切目前祗求應急更難限定數目擬亦從節省欵内動支以免貽誤所有動用節省銀兩緣由謹附片具奏伏乞聖鑒訓示謹奏軍機大臣奉旨户部知道欽此○○頭品頂戴江蘇巡撫臣衞榮光跪奏爲蘇省添募親兵巡勇經費浩繁提撥庫欵存儲備用恭摺仰祈聖鑒事竊維攘外必須靖内靖内之要莫急於首行保甲庶保甲巡防相爲表裏外壯聲威内遏亂萌動資通力現値戰事方始内地匪徒難保不藉遷徙潛迹其中非嚴拿懲治則勾結煽惑伺隙而發後患正長故現在蘇城辦理保甲巡防必得多派員弁勇丁周歴巡視冀消伏莽無形之患惟各營兵勇均有分防汛地無可抽撥前經招募親兵兩哨共計二百人爲巡防折冲之助今復體察情形城廂内外地叚遼闊而海口之近省垣者不過數十百里之遙無論水陸一日可達則根本之防守尤不容稍涉疎忽目前原無戰事率以巡邏彈壓所募之二百人實不敷用復就近於城廂左近添募壯丁酌給口糧作爲巡勇分派城廂内外各段歸巡員帶同邏察以本地之人清本地之匪衞桑梓卽以顧身家該勇丁自當格外認眞得力可恃惟經費奇絀防務益緊在在需欵供應水陸數十營軍火器械及添募親兵巡防薪糧深虞不給業經臣批飭在於藩司庫内動支地丁銀十萬兩儲爲海防軍需之用至所募親兵二百人月支薪糧接照臣標親兵中營成案開支巡勇係暫時添募一俟防務稍鬆應卽裁撤所需口糧在提存欵内支銷據督辦蘇省海防營務處司道譚鈞培等詳請具奏前來臣覆核無異除咨部查照外所有蘇省添募親兵巡勇經費浩煩提撥庫欵存儲備用緣由理合會同署兩江總督臣曾國荃恭摺具奏伏乞皇太后皇上聖鑒訓示謹奏軍機大臣奉旨户部知道欽此○○李用清片再總兵銜揀發貴州儘先補用副將熊得勝因防勦雲南昭通竄匪出力經前撫臣林肇元保加總兵銜由部核准於光緒九年正月十二日奉旨依議欽此欽遵在案臣查熊得勝原保有總兵銜前保係屬重複相應仰懇天恩俯准勅部改爲從優議叙以示鼓勵出自鴻慈謹附片陳明伏乞聖鑒訓示謹奏軍機大臣奉旨着照所請兵部知道欽此○○潘霨片再故員黄秩浤係江西宜黄縣人由學禀生中式道光二十三年癸卯科第三十六名舉人道光三十年庚戍科考取揀選知縣回籍候選咸豐八年八月二十日賊擾宜黄縣該故員督勇守城與賊對仗陣亡經前撫臣耆齡彚入克復古安府城詳細情形並調撥各營追勦餘匪案内於咸豐八年九月十二日恭摺由驛具奏請將舉人黄秩浤勅部議卹咸豐八年九月二十三日内閣奉上諭耆齡奏查明克復吉安詳細情形一摺陣亡殉難之官黄縣舉人黄秩浤著交部議卹欽此嗣准户部咨照把總例給銀一百兩應得世職廕襲由吏部覆議咸豐八年十一月二十九日奏本日奉旨依議欽此等因遵照在案帷應得襲廕年久未經議給且原奏請卹案内漏敘揀選知縣字樣應請改照知縣例議給襲廕經臣咨催吏部查覆請卹原案係屬舉人照例議定章以先未便據咨照准應按照來咨奏明辦理俟奉旨後再行核辦等因轉行遵照去後兹據藩司劉瑞芬具詳請奏前來臣查揀巽知縣舉人黄秩浤督勇守城與賊對仗陣亡情堪憫惻相應請旨勅部查照知縣例議給襲廕以慰忠魂理合附片具陳伏乞聖鑒訓示謹奏軍機大臣奉旨吏部議奏欽此○○熱河正總管奴才毓秀跪奏爲恭報到任日期叩謝天恩事竊奴才渥荷恩命補授熱河正總管仰蒙召見跪聆訓誨指示周詳祇承遵守欽感難名奴才於陛辭後東裝自京起程出口時將經過兩間房至喀喇河屯等處行中收存铺墊木器等項按欵逐細清查均與印册數目相符仍飭令各該弁兵等敬謹收存加意看守毋稍疏懈於八月十九日行抵熱河經副總管奴才文珮將印鑰賚交前來奴才當卽恭設香案望 
闕叩頭祗領任事伏念奴才内府世僕知識庸愚屢荷恩施涓挨未報今復蒙逾格鴻慈膺茲鉅任惟有欽遵聖訓矢愼矢勤竭盡駑駘以期仰酬高厚鴻施於萬一至應查園庭外廟　處陳設鋪墊以及庫欵銀兩倉儲米石並北路行官收存鋪墊等項容俟奴才親詣各該處詳細檢查另行具摺奏報所有奴才感激下忱並到任日期緣由理合恭摺奏聞伏乞皇太后皇上聖鑒謹奏軍機大臣奉旨知道了欽此 
 
