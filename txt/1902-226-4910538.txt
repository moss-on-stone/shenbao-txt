# 1902 - 226 - 4910538

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經堤綱挈領尤爲讀通鑑之秘鑰至國朝鎭洋畢秋帆尚書所撰續編爲卷二百二十語皆簡要事必詳明合之涑水原書洵稱全璧今本悞覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記書局海内通碩有留心乙部學者請即臨購閱可也此啓 
[雙璞齋四書五經義大全出書啓] [  圖書集成局代白]  
　　自八股攺試經義承學之士驟遇更張輙以師承無自爲慮雙璞齋主人嘗謂經義之法疏解聖經當用說義正義之例徵引史鑑兼及時事當用衍義講義之例爰取古今名儒碩彦經義諸作彚而選之題有未備則敦請通材博雅分任操觚自去年七月詔下之日爲始迄今已閱一年遴選始竣共得經義三千篇抉擇精嚴所錄皆精深閎博有實理實事而不詭於義法者未知經義作法之學子苟於平日之間取而揣摩之得其一羽一麟卽不難破壁飛去主人以是編爲四書五經義之全非比市上所售僅寥寥數篇不足以益人隅反爰倩本局用新鑄鉛字排印成書公諸海内都計五十六卷另弁首一卷係恭錄高宗仁宗御製蓋欲學者知所取法謹所遵循也現已工竣擬分廿四本嗣因裝訂忙迫攺訂十六厚本每部定價洋銀二元四角有欲先睹爲快者請速移玉至申報館申昌書局及各書坊購取可也此啓 
[聘外人爲顧問官須預防流弊說]  
　　拳亂旣平變法議起譚時之士競思採取東西洋各國規制俾中國仿而行之藉以啓新機而化舊習惟慮創行之始中西風俗不同所訂章程或扞格而不通或參差而未洽苟非有人焉從中叅酌從中贊襄則無以爲對鏡之資卽無以爲先路之導此延聘外人爲顧問官之議所　起而其間得失損益卽不能不預爲籌及者也查顧問官之名創始於日本當明治維　之始諸事未能諳悉不得不借才泰西各國特設顧問官以備諮詢晉用楚材自可偶援其例惟行之未久卽選本國之人膺其職而　人漸退處無權蓋操縱張弛亦治國者所不得不然也今者直隸總督袁慰庭制軍兩湖總督張孝達制軍皆有禮聘外人爲顧問官之事集思廣益所獲必多然苟非謹愼於先難免不貽悔於後愼之之道奈何一曰謹選外人之効用中國者康熙時有湯若望羅雅谷之修攺大統歴法近年以來用英人赫德司榷政用德人漢納根董海軍此其人皆具聰明特出之才故能措置裕如中國得收其指臂之助今顧問官之設雖祗詢度機宜並非畀以責任然亦須愼選賢能膽識兼備始能收效於無形此其宜預籌者一也二曰正權限原中國所以設顧問官之意祇以列國情形尙未眞知灼見深慮仿行　始未能事　皆宜故不惜延聘客卿藉匡不　今宜與之約凡國中一切新政爲利爲弊請得釐剔之可否之斟酌古今常變之局參證中外興廢之理直陳得失毋稍隠飾其職止此而巳至其說之行與否惟我主之而外人無能干預如此則雖采其議未假以權庶幾或弛或張皆由自主此其宜預籌者二也三曰防牽制環毬各國親睦相同我欲聘某國之人則他國均不得干涉庶足張我權力而不受掣肘於人若如曩者日本政府逼令韓王聘加藤增雄爲顧問官韓王初則恐侵政權拒而不允迨迫之不已始以加藤爲宫内府水翰院副總裁待以敕任官之禮在日政府尙不滿意而俄人鯨司薄耳枯及駐韓俄使相滿六夫已深懐忌嫉詰責頻來韓人逼處其間幾有左右爲難之勢夫未獲叅謀之益而遽來指摘之端非特無望富强且將日受凌逼喧賓奪主其何以堪此其宜預籌者三也三者之弊旣去然後以誠信待之以禮貌隆之所言而是則採納必期捷速所論而當則奉行必期切實如是則彼盡其才我收其效復何憂乎攘利何慮乎擅權哉雖然其事可暫試而仍不可常恃也蓋顧問官之設原以中國當整刷新機之際一切政教欲與他國頡頏恐難猝得其端緒因之借他人之偉議佐我國之新猷事出權宜本無成例所望數年之後中國人才漸盛必須仿日本之例將顧問一職仍用本國之人則行政大權庶不致由他人越俎否則行之旣久外人洞我情弊或竟有桀黠者把持其間斯時却之不可忍之難甘引虎入室之餘必至噬臍貽悔彼有延攬人才之責者其亦念及此而亟思所以自處哉 
[暹欲聨盟]  
　　日本某日報云暹羅國王近見法人舉動異常疑有垂涎之意適英日二國互訂盟誓式好無尤因亦願與同盟以資保護特未識英日能唯唯俯從否也 
[籌設銀行]  
　　直督袁慰庭宫保奏請創設銀行一事前已略述情由兹閱日本某日報云此事先由宫保商同簡任山東巡撫周玉山中丞各籌銀五十萬兩然後募諸直隸河南山東各省請地方籌集四百萬金一俟天津由外人遵約交還卽當度地開設而就京師保定二處設分行其貲本須增至一千四百萬兩 
[議减茶稅申文]  
　　天津直報云中國議减荼稅一事前已屢見報章兹又得總稅務司赫鷺賓榷憲請定茶類稅則申文爲之照列於下其文曰爲申呈事茶稅减收一案曾將戶部所定酌中减收一兩二錢五分之章電行各口遵辦並經申復在案現據閩海關稅務司電詢茶末磚茶兩項應如何訂辦復據江漢關稅務司詢磚茶等應如何辦理各等情查茶葉一項除尋常一類原照稅則每百斤征收二兩五錢者現攺收一兩一錢五分不計外尙有七類一係茶末同治七年奉飭茶末價在十兩以内者由此口運赴彼口每百斤按一兩二錢五分納稅若運赴外國或此口運赴彼口而價在十兩以外者每百斤均完一兩五錢一係磚茶按俄國稅則每百斤應納稅銀六錢一係小京磚茶光緒二十五年奉飭每百斤完稅銀一兩五錢一係千兩茶光緒八年奉飭每百斤完稅銀五錢又貢尖茶每百斤完稅銀八錢又天尖茶每百斤完稅銀一兩正又京尖茶每百斤完稅銀一兩一錢五分共七類專稅現旣將向收二兩五錢之茶攺收一兩二錢五分則别類似亦不能攺過此數計七類内之茶末小京磚茶京尖茶三類似可照新定稅則征收一兩二錢五分其餘磚茶千兩茶貢尖茶天尖茶四類似應照歴來征收之數完納惟究應如何辦法卽請貴部酌奪示諭以便轉飭 
 
 

Page 2

 
 
遵行爲要須至申呈者 
[弊絶風清]  
　　聞之京師友人云崇文門稅課司差役每向市廛中任意訛索甚至有勾串奸商朦報偷漏情事前經某監督大加整頓置有粉牌二面别類分門將各色貨物應納稅銀若干逐一註清商人無不稱便近數年來監督屢易未免日久弊生自肅邸接管以來百廢具舉凡有不便商民之事亟行攺革吏役欲舞弊而未由弊絶風清爲數十年來所未覩七月　十五日爲年滿交代之期或謂皇太后皇上欲仍留辦理未知確否 
[獲盜神速]  
　　京師訪事友人云本月初一日駐紥梁家園壽佛寺内之武衛右軍某弁途遇三少年形迹可疑尾至前門外迤西伯興胡同某娼寮三少年翩然入内弁亦從之而入穴壁潛窺見三少年揮霍頗豪聽其言諸多閃爍因急抽身而出約同巡街兵數名驀然掩捕搜其身畔藏有洋槍一枝解赴寺中一鞫而服蓋係六月二十日行劫煤市街某鐘表鋪曁李鐵拐斜街某油酒店之正盜也尙有夥盜某某等四人亦一一將姓名供出隨卽擒獲三人一并解送内城交管帶武衛右軍統領姜軍門訊辦 
[直督文告]  
　　聞之天津友人云中國接收津地已定日期輯匪睦鄰皆關緊要某日直督袁慰庭宫保出示曰欽差大臣太子少保兵部尙書都察院右都御史叅預政務大臣辦理北洋通商事務直隸總督部堂袁爲剴切曉諭事照得本大臣現蒞天津接收地面辦理一切事宜專以綏靖閭閻敦睦邦交爲主爾居民人等食毛踐土具有天良時艱方殷當知仰體各宜奉公守法安分樂業倘有不軌之徒或聚衆玩法或搶掠財物或手持利械或造謠煽惑一經發覺拿獲决不寛貸姑容本大臣令出法隨當爲爾人民等所素爲此剴切曉諭自此次出示之後仰爾居民人等互相勸勉務各凛遵毋違特示 
[西員文告]  
　　聞之天津友人云津地將還一切均須交代日前暫行管理津郡城廂内外地方事務之都統嘉法倭莪原司出示曉諭曰照得本都統等現奉各國統帥諭飭於華歴七月十二日將都絲衙門裁撤所有地面一切事宜交與中國官員辦理爲此示仰諸色人等知悉特示 
[津疫駭聞]  
　　天津疫癘盛行西人特派醫生檢察本報前己論及之矣兹閱日本某日報云頃得天津公電悉虎列拉一症計至東歴八月十一日城内居民患者有一千三百四十七名口之多斃至九百四十七名口誠可駭也註虎列拉卽華人所謂霍亂症 
[鄂督張宫保會同撫憲端中丞奏明革員被叅寃抑摺]  
　　太子少保頭品頂戴湖廣總督臣張之洞頭品頂戴湖北巡撫臣端方跪奏爲革員被叅寃抑懇恩昭雪俯准開復原官以彰公道而勵賢能恭摺會陳仰祈聖鑒事竊照前年拳匪之禍起自山東蔓延畿輔擾及晉豫釀成巨變其始實田毓賢一人縱匪奬亂所致當光緒二十五年四五月間匪首朱紅燈在山不恩縣平原界上散布妖言招少年不逞之徒開設拳廠因民教積不相能緣以爲亂已革署平原縣知縣莒州知州蔣楷恐貽外人口實禀請小禁經革撫毓賢批斥不准嗣後轉相煽誘到處蔓延九月間朱紅燈嘯聚恩縣馬唐茌平長清諸匪徒據平原之岡子李莊晝夜弄　以刼殺教民爲事該署平原令蔣楷請兵彈壓毓賢深怒其違背意指大不謂然迫於司道公議始派候選知府袁世敦統親兵營馬隊兩哨前往安撫猶恐其臨時攺計特以濟南府知府盧昌詒節制其軍比至該匪移據森羅殿背馬頰河爲負嵎計距恩縣平原兩城各祇十餘里恩縣飛禀告急袁世敦遣馬隊赴之盧昌詒意在解散令步隊相去一三里遙作聲援乃該匪乘屯紥未　悉銳來犯我軍不備陣亡人袁世敦痛部下鱗傷且恐一經挫退大局將不可問與盧昌詒議定親臨搏戰會派援恩縣之馬隊聞警馳回兩面夾攻陣斃悍匪二十餘人餘衆四散是時但大張　諭嚴緝朱紅燈寛　脅從星星之火猶可不致燎原乃毓賢以邪術爲神以亂民爲義以蔣楷力顧大局思患豫防爲多事以袁世敦奮不顧身擊賊初起爲邀功奏稱蔣楷辦事謬妄幾釀巨禍請革職永不叙用袁世敦妄殺無辜請交袁世凱軍營以資歴練奉旨一併革職毓賢亦以支離掩飾傳旨申斥是此案不實不盡　在聖明照鑒之中查毓賢在東撫任内所劾如蘭山縣知縣陳公亮署郯城縣知縣余則達均經升任山東撫臣袁世凱以原叅錯誤奏請開復奉旨兪允而蔣楷一案因牽涉袁世敦係其胞兄又曾奉驅逐回籍之諭　敢爲之剖陳今毓賢旣伏國法是拳匪之應剿與否不辯自明蔣楷係湖北荆門州人服官東省頗著循聲當拳匪初起之時獨能慮遠防微首先禀請禁止懲創其識見實高人一籌乃横遭誣劾被革歸鄉楚中紳士無不爲之稱寃臣等訪知該革員才具優長廢棄實爲可惜其袁世敦一員本因蔣楷請兵彈壓始經派往迨匪衆來犯不得已攺撫爲剿致失毓賢之意同被株連自應一體爲之昭雪合無仰懇天恩俯准將候選知府袁世敦知府用在任候補直隸州知州山東莒州知州蔣楷銷去驅逐回籍永不叙用各字樣一併開復原官升階並免繳捐禾銀兩以彰公道而勵賢能出自逾格鴻慈抑或發交山東撫臣查明覆奏飭令送部引見之處伏候聖裁再蔣楷於光緒二十六年六月祝嘏案内奉旨賞還原銜合併聲　所有革員被叅寃抑懇恩昭雪開復原官緣由理合會摺具陳伏乞皇太后皇上聖鑒訓示謹奏奉硃批另有旨欽此 
[借材異域]  
　　漢口訪事人云鎭上大智門外鐵路現已開駛火車所有總理驛務一差委諸比國人客德借才異域亦今日必不得已之舉也 
[浙學回杭]  
　　杭州訪事友人云浙江提督學政張燮鈞大宗師按試台温處金嚴五府并附考衢州府屬之龍江常開四邑生童事竣後於本月初一日由嚴起程初五日寅刻行抵富陽小泊隨即解維上駛初六日辰刻抵杭杭州府宗子材太守率同仁和錢塘兩縣主及三學教官詣碼頭迎迓宗師接見之下隨卽排導入轅次日命駕赴撫轅拜會任筱沅大中丞及各司道回轅後隨命書吏檢查舊案排定錄遺日期示於十八日開考至二十九日止過期一槪不收刻已備文通飭各屬矣 
[杭道履新]  
　　杭州訪事友人云新任浙江杭嘉湖道兼杭關監督崔磐石觀察於本月初五日酉刻由滬上乘官舫倩大東公司某小輪船帶赴浙中初六日辰刻道出嘉興府尊惠式堂太守率同僚屬及分關稽徵委員詣碼頭迎迓觀察接見之餘隨命展輪赴省時杭州府宗子材太守已偕仁和錢塘兩縣主及新關委員乘舟至塘棲迎謁傍晚憲舟戾止次晨卽排導入道轅旋趨詣撫轅禀見任筱沅大中丞復赴各司道處拜會初九日奉到中丞札知飭卽赴任惟何日接篆尙未見有明文也 
[京師火警]  
　　京師訪事友人云本月初一日午後宣武門外果子巷内羊肉胡同旌德新館廚屋中不戒於火霎時熊熊烈燄由窓口延 
 
 

Page 3

 
 
及凉棚當經水會中人吸水噴激回祿神始渐歛威而去然已焚去房屋九椽矣 
[鄂省官塲紀事]  
　　武昌訪事友人云湖北候補道趙渭卿觀察前奉湖廣總督張香濤宫保委赴蘄州查案現已事竣馳回將情據實禀覆大約掀天風浪卽可瓦解氷消矣○本届補行庚子辛丑恩正兩科鄉試藩司瞿賡甫方照章委候補州縣十四員入闈供職計江紹宗廖珮珣查雙綬王士衡賴皮騾寗鵬南李曾麟胡棣華文俊鐸朱金祺沈鳳鏘李至沅皮坤慶春 
[燕筑餘音]  
　　京師訪事友人云六月二十八日戶部出示曉諭曰事照得本年四月十四日奉諭旨三庫統歸本部經理所有縀匹顔料兩庫業經本部堂於五月初十日率同司員親往點騐接收除俟妥訂收放章程另行具奏分咨外合先通行曉諭爲此示仰各省管解縀匹顔料委員知悉嗣後管解本部縀匹顔料兩庫物料到京立卽親齎文批赴本部二門内縀匹顔料兩庫司堂分别投遞該庫司員接收文批後一面交司務廳簽到登號仍收回一面禀請本部堂批定赴庫騐收日期懸牌於大門之外以便該委員等如期押運赴庫交收一經收清卽將批回塡註鈐印仍由該庫司員親手發還並將收到各項物料數目日期開具清單及管解原文一併付送該省司照案行文所有兩庫胥吏人等如有需索掯勒情事一經覺察或被告發審實定行重懲不貸○步軍統領衙門應收外城屋租向由南營收取轉交津貼各頃經費自庚子亂後外城鋪戶大半棄業而逃客歲雖已次第來歸尙在遷延觀望現經大金吾出　曉諭著自六月二十八日始予限兩個月凡復業各戶一律輸租倘有逾限置若罔聞者必係無力復業卽由本衙門另行招租以重公欵○六月二十八日朝陽門内釣魚臺某烟鋪掌櫃人某甲因事赴前門外銀市僅留其夥某乙在鋪不料乙天良陡昧席捲所有而逃迨後有持票取錢者見鋪中闃其無人不覺大爲譁譟頃刻匪徒麕集劫掠一空比甲回查悉情形卽赴官署控訴旋經巡捕局勇馳至扭獲二人解請訊辦 
[金焦秋黛]  
　　鎮江訪事人云端午節後疫癘盛行至今仍未稍减常鎮通海道長久山觀察以各街道積穢所致因於日前諭令城内外各叚保甲委員轉派夫役將垃圾赶緊挑除○兩江總督劉峴莊宫太保訪聞各處油坊有用鶯粟子蘇子棉子榨油攙入麻荳各油出售者居民食此輒患肺痿爛喉等症因札飭所屬地方官一體出示嚴禁鎭江府祥遂安太守接奉札文業已遵照示禁矣○連日江水湍急異常來往各船每易失事月之十一日小碼頭某姓船滿裝洋油雜貨開駛未遠陡被激翻雖洋油尙可打撈而雜貨已悉行漂没矣○高資一帶新榖登塲收成頗稔運米來鎭每石祇售洋銀四元五六角聞此後尙有减無增也○月之十一日瓜洲鎭總兵高藎臣鎮軍由官碼頭登舟揚帆赴金陵謁見大憲瀕行麾下各營官弁咸往江干恭送如儀 
[上海官塲紀事]  
　　江蘇候補縣曾少卿明府前奉蘇松太兵備道憲袁海觀觀察派赴暹羅安南等處採辦米石運回平糶兹已辦就遄回昨詣道轅禀復旋赴上海縣署拜會縣主汪瑤庭大令○昨日江蘇候補縣沈友　明府因公來滬命駕赴縣署拜會縣主汪大令○昨日午前松海防同知劉乙笙司馬命駕至普育堂升坐公案傳齊留堂男女逐一點名並將堂屋稽察一周而返 
[上海縣署瑣案]  
　　本邑諸翟鎭人諸生全被人砍斃一案已獲六犯前晚縣主汪瑤庭大令升堂推鞫謂爾等將諸致死究爲何人報仇徐阿海謝阿田同供稱吳阿弟吳阿桂曾被諸所毆積忿難平是以糾衆報復阮錫堂吳阿用吳阿弟同供稱四月初八九日諸翟鎮演戲酬神謝阿三往觀被諸糾人追毆阿三恨之旋於初九日傍晚時糾同小的等伺於石橋畔見諸到來砍傷身死謝阿田吳阿桂雖亦在塲實未下手大令問有無别故槪稱不知大令怒甚飭將吳阿弟鞭背二十下又究謝阿田曰爾兄阿一究在何處阿田諉稱不知大令飭鞭背二十下掌頰五十下分别禁押所中○王茂堂控沈順松拔毁田中花稻等情前晚大令提案研訊王茂堂供稱小的同胞五人順松最幼生甫三月卽出爲沈姓後得受沈姓田三十餘畝及長娶妻生子現已五十餘載刻下大房伯父無後應由小的承繼順松强欲令次子立嗣小的不允遂將小的所種花稻三畝盡行拔毁小的奉母前往爭論均被毆傷叩求究辦其母王黄氏所供與茂堂相同順松供拔毁花稻之田實由胞兄分給小的小的並不爭繼求鑒其子阿炳供稱拔毁花稻之事係父親所爲小的並不干預大令謂順松旣自幼爲沈姓後斷無分給王姓田地之理顯係强爭遂喝責二百板交地保保回管束以後不許再爭 
[滬南零墨]  
　　日前大南門外豐記碼頭福康缸甏店傭人馬二川因事與二十九號巡街華捕洪勝保齟龉扭毆被他捕拘入捕房轉解馬路工程局總立翁子文太守倩讞委員黄衡堂二尹研訊限二十三鋪地甲錢德交出帮兇人旋於昨日傳到福康執事人命罰洋銀四十元從寬免究○有某甲者年約三十餘前晚三鼓時貿然至南市祥記馬頭躍入浦江意圖畢命當由某號巡街捕救起送入捕房捕頭倩地甲妥爲安揷 
[英美租界晚堂案]  
　　前者點石齋書局主人王奇英投英美租界公廨控金陵人陳鶴甫卽陳世彦將時務通攷翻印漁利等情讞員張柄樞司馬准詞飭差將陳拘押前晚升堂研訊王遣其夥楊子衡投案聲稱局中禮延通人著有時務通攷正續集曾先後禀准前道憲蔡今道憲袁示禁翻印在案今被陳照抄翻印查獲樣本核對相符顯見有心違禁請卽究懲陳閃爍其詞多所推諉司馬著押入翼房聽候詳請道憲批示核辦 
[美租界捕房紀事]  
　　日前江北小工小李等潛至某輪船上竊取銀質對時表一百枚報經包探劉阿炳拘入捕房捕頭令押候轉解公堂禀請讞員張柄樞司馬訊辦○昨晨妙手空空兒何阿三潛入僑居唐家弄之甬人某姓家竊取衣服若干件携之而出適爲某號華捕所見拘入捕房捕頭令押候解送公堂禀請訊辦○前晚甬人某甲投捕房訴稱行至元芳路流氓來阿妹等訛詐不遂肆意兇毆請爲查究捕頭允之○昨日無賴張阿奎至北河南路某飯店午膳腹已果矣不名一錢揚長而去值堂人向之索取非惟不與反被兇毆飯店主怒喚令巡捕拘入捕房捕頭令押乞丐牢半日以儆 
[仁漿疉沛]  
　　昨收到江西省錢琴齋觀察捐洋三十元又經募護院柯巽庵中丞臬臺劉幼翁廉訪糧鹽丁少蘭觀察各捐洋十无唐輝翁觀察捐洋八元撫署内捐洋二十元又轉　陳通守經募王季翁觀察捐洋三十元又轉託朱培眞觀察經募西岸淮鹽月商捐洋二十元朱培翁自捐三十元又江湘帆觀察印峯靑經募洋一百五十元又銅山縣陶仲彝明府經募洋六百元徐州道桂薌亭觀察夫人因病祈痊前捐漕平銀一千兩已登報鳴謝兹又捐洋一百元又上海施子英觀察交來洋五百元九章綢莊經募費華庭翁洋十元九華堂牋扇莊經募勉力子洋二十元均已陸續匯紹仰蒙諸大善長恤患救災仁漿疉沛除塡奉收單外謹求登報敬鳴感謝紹屬山會蕭三邑籌振同人謹誌 
 
 

Page 4

 
 
[兹將第九批今庚長江水災春振各大善士交來之欵並匯解災區之數開列於左]  
無名氏求病愈助洋一千元黄公續助洋一千元丁松石助規元一千兩王紹成助洋三百元朱達夫求病愈助洋四千元無名氏求化禍助規元五百兩仁濟堂經募洋三十元陳氏助洋二十元守拙氏助洋五十元積餘堂助洋一百元永慶堂助洋一百元篆旉氏爲兒許愿助洋十元延陵長孫助洋二十元無名氏助洋十元共收規元一千五百兩洋六千六百四十元七錢四分計元四千九百十三兩六錢九批解蘇筱齋和州春賑洋五千元九批解劉愼之鎭江沙洲賑洋二千元七錢四分計元五千一百八十兩九　解韓仲萬九江春賑規元二千兩第九批墊規元七百六十六兩四錢 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[三女駢生]  
　　廣州訪事人云廣東新會縣境仙洞鄉人楊亞英娶妻陳氏琴瑟頗諧邇因虺蛇入夢知將呈弄瓦之祥遂豫雇穏婆準備一切至上月十六日居然一産三女權之初生者重五斤數兩次三皆三斤數兩合而計之共得十一斤有奇一時鄉里傳觀詫爲奇事是亦可謂秉氣之獨異矣 
[上海巡局紀事]  
　　前日榮順首飾店主某甲扭賈王氏至十六鋪巡防南局訴稱被欠洋銀三元求恩追給局員賈叅軍研訊之下令地甲爲之理處○月前南市宣公館被賊竊去衣物報捕緝查前日宣又投二十三七鋪巡防局請追局員姚二尹嚴飭捕役赶緊偵求如延比究○前日李小和尙狙伏邑廟星宿殿中見李姓　郎穿花拂柳而來膜拜焚香喃喃默祝遂一躍而出攫取臂上所籠銀釧飛步奔逃旋被女郎扭送巡防中局局員沈二尹訊知同黨張松春匿跡南市十二圖乃函致二十三七鋪巡防局請卽飭提歸案訊懲 
[英美租界公堂瑣案]  
　　剃髮匠張阿大張阿二爲某棧客趙品山介紹將北省帶來各貨售與某洋行事後向索用錢趙不與以致口角扭毆擊毁器物報經包探王長桂解案請究趙投案訴稱此貨由他人經手售去與二張無干横索酬資請爲究辦二張俯首無詞讞員張柄樞司馬商諸會審之美國海副領事判令各責三百板押捕房一月○前日賊犯董福昌掩入立興洋棧圖竊被管棧華人張杏生拘獲交包探李四春解案請究司　判責三百板押捕房一年期滿遞解寗波原籍○包探葉盈堂解小竊張星卿到案禀稱前者此人冐充泥水匠至某姓家圖竊解經大老爺懲辦近又至龜奴霍阿王所開妓院竊取衣物請卽究懲司馬判責三百板押捕房一月○賭徒王和生朱阿三在蘇州河畔設攤誘賭經包探華盈堂　解請究司馬判各責三百板枷號一月賭具銷毁○前日美界六百六十號巡捕顧阿大卸差後途遇流氓許阿春向之尋釁致被毆傷右目隨扭交包探李四春拘解請究司馬判責五百板押捕房半年○偷兒曹阿福掩入周炳文家竊取石質報時鐘等物報由包探方長華拘解請究司馬判責五百板押捕房一月期滿遞解回籍○包探陳洪德解邱阿順到案禀稱此人與邱萬金係同胞兄弟前向萬金借貸不遂致被毆傷因之挾恨昨日乘萬金睡熟時驀用洋刀戳傷咽喉爲此拘解請究司馬判責三百板押捕房三月○包探倪順泉解車夫王阿六到案禀稱此人强向某洋人索取車資乘機攫物報由小的拘解請究司馬判責五百板押捕房半年○包探顧阿六解王生富到案禀稱此人深夜直入王周氏臥室圖姦是以解請究辦司馬判責四百板逐出租界○包探顧阿六解車夫吳連生到案禀稱前日此人應楊裕生之雇載鋪蓋行李至某處乘間脫逃報由小的拘解請究司馬判責五百板押捕房三月○英商愛爾德投本管總領事署控華人應文森將地永遠租出違背合同等情經英總領事照會司馬簽差提訊核文森避匿無蹤情其子桂馨佯稱已延某律師反案聲辯遷延日久原告忿甚因於昨日投案訴稱文森旣不到案請照合同辦理司馬准之 
[法租界公堂瑣案]  
　　拔維宴洋行庖丁袁瑞明辭出後卽至大羅洋行治庖昨日拔維宴致信法總領事署費繙譯官請追價所毁各物費君飭包探解袁請訊讞員杜枝園大令判償洋銀十元○揚州府屬甘泉縣人毛裕隆來滬覓就流落無歸前晚吞服洋烟倒臥洋涇浜上包探見之送入捕房捕頭令人舁送仁濟醫館救治旋於昨日解案請訊大令與費繙譯會商賞給盤費洋銀二元飭包探送上輪船載赴鎭江俾回甘泉原籍○車夫范王二租賃東洋車一輛私行售去被車主孫阿華所知扭送捕房昨日解案請訊范供車已損壞致被巡捕拉去孫供小的已往捕房查問並無將車拉去之事求卽嚴追范稱小的願賠伊洋銀六元大令飭赔八元押候繳案然後開釋○招商局糧米工頭　長林訴稱天津裝回麻袋被賊竊去二千餘口中有九十餘口售與祥元麻袋店故將店主曹樹生送案請追曹供小的不知竊贓是以悞收求鑒大令判罰洋銀十元贓給還失主○某姓家家丁胡元發禀稱家主附美順輪船來滬被張錫桂竊去衣服洋銀當塲拿獲詰知另有同黨在途除搜出原贓外尙少衣服二件洋銀二十三元是以送請追給張一味抵賴大令著押候嚴比○偷兒連才卿至某烟館開燈過癮乘間行竊烟槍被堂倌王子熙拘獲送案請辦大令判責一百板贓給還失主○王安士行竊張阿中家烟槍追獲送案大令判令笞責二百板贓給遺失主○積竊王阿二崔廷桂前因犯案驅农出境近又至租界中圖竊經包探拘獲解案請懲大令判各枷一禮拜發馬頭示衆期滿各責二百板○竊賊李阿桂行竊某甲所帶洋銀二元被甲拘獲搜出原贓交包探送案大令判責二百板○積竊張阿三前已迭次犯案前日又至租界中圖竊經包探拘案大令判責三百板送縣遞回原籍○前日偷兒王阿安李桂生掩入某輪船行竊當塲被獲交包探解案大令判各責三百板 
[金陵官報]  
　　六月二十三日南琛兵船徐傳隆辭赴滬裝勇赴廣東同知白鶴年奉示寫履歴知縣楊國頤奉籌餉局委隨地勸捐差署邳州楊增芳到交卸回二十四日藩轅脾示委辦興化縣安豐司巡緝差缺係紹文在差病故遺缺查有候補巡檢龔景棫堪以接辦知縣胡位周　知送游學學生至日本回前署武岡營都司唐憲章到湖南來二十五日督轅牌示安徽廣德營都司吳光華病故遺缺本部堂查有副將銜兩江儘先補用遊擊劉春林堪以請補倉廳洪恩波禀知收郝令蕪湖採辦糙米候補道張鼎祐辭赴蘇二十六日請補宿遷縣林士菁禀謝奉調文闈簾差知縣陳元鐸禀知由江　絲捐回又楊治善奉調文闈外供給所卽到差運庫大使多祥禀知叩謝給咨文赴淮卽辭二十七日藩轅牌示新選理事同知錫拉朋阿病故遺缺查有試用同知　珊堪以署　分發江蘇試用道羅仰經知縣伍輝裕均由京引見到省知縣洪德垿由京引見回知縣陶瑩宋康恆均奉府委帮審差縣丞　文鴻巡檢倭什洪額均奉委文闈内供給所隨辦差二十八日内河釐捐總巡知府桂殿華禀知赴揚卽辭出巡淮安府張慶　　丁來省禀謝准補淮安府員缺行知並禀知以道員在任候補通判干萬選奉委文闈　　給所差縣丞彭守謙道庫大使童其濬均奉示騐看二十九日候補道王澧禀　江西督銷局正雜各欵一律交清又鄧矩黎錦彝均由京引見回新授廣東潮州鎭蒯德浦到由京來遊擊張廣源到叩謝批准收標知縣楊國頤辭赴江西勸捐又李雋禀　二十七年在順直報捐芷翎三十日安徽大學堂提調知府惲毓麟到常州來巡檢殷之献禀知到省七月初一日藩李辭赴蘇　授廣東潮州鎭蒯德　辭首府朱奉蕃司委代行代印新授揚州府許清江回大勝關釐捐知府彭文明謝委文闈内簾監試南捕通判屠作綸到交卸准安軍捕通判回通判王萬選知縣曾鳳祺均禀知開辦文闈内供　所又王澤存禀知到神策門稽查差郭希度由京引見到省並銷解圖書籍成赴京回又王克均由蘇來又朱芾縣丞陳琦均奉示寫履歴又劉澍正主試徐敬修副主試均　委文巡捕差州判孫如　奉府委帮審差通判沈蔭章奉府委帮審差議叙知縣方實銓由京引見到省 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
