# 1901 - 99 - 4910054

 

Page 1

 
 
[新印日本國志] [  圖書集成局啓]  
　　是曹爲粤東董公度亷訪所著亷訪前曾贊使日本研求彼國數千年來禮樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每部碼洋二元五角世有先覩爲快者請臨三馬路申報館申昌書室二洋經橋煥文書局南北掃葉山房金陵詞源閣購取可也 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連價貴不易購文緐不易請山隂湯墊先先生有三通考輯要通雅堂主人購付本局鑄印兪曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本業已成書股票以外餘者無幾購宜從速遲恐不及每部定價十二元不折不扣批發面議上海三馬路申報館申昌書室發售外埠在曩時售股票處 
[論總署改章]  
　　隔昨執筆人得京師友人來函略謂間總理衙門須改定新章亦和議子目中事大致堂司各員應設專缺不能兼當各部差使云云自言得自傳聞未敢遽信爲確然友人在相國幕府而又素性端謹非苟焉出諸口者雖他日是否改章現在未敢預必但旣有是說則更張之事可以逆料其必有矣夫我朝初未有總理衙門也自泰西各國航海來華通商互市朝廷睦鄰修好交涉之政日繁而辦理其事者初無專屬之官未免貽羞隕越於是特設總理衙門藉以　信修睦通好聨交其堂官卽以部院各大員簡派辦事各章京則由六部及内閣各司員考取均係兼差並非專缺前年朝廷以各省遇有通商傳教諸事督撫大吏均須電請總理衙門察核不免意存諉卸而總理衙門又謂事　懸斷未便逕行往返周折諸多延誤因諭令各直省將軍督撫均兼總理各國事務衙門仍隨時與總理衙門王大臣和衷商辦嗣徐侍御土佳以要差不宜兼任請變通舊制將軍機總署大臣改爲額缺繕摺奏聞上　自雍正年間設立軍機處二百年來未聞以閣部兼差致形窒礙至總理衙門專辦中外交涉事件取才部院豈不能峁理部務者轉得以交涉擅長且更以待御摺中謂各大臣不辭兼差之多由於百物翔貴顧念私計所致斥其立言失　時内閣學士準良亦奏言中外將軍均兼總理衙門殊多窒礙請即收回成命今各省將軍督撫均不兼總理衙門殆朝廷漸察其難兼故其始雖有是諭而後遂不責令遵行乎夫銜有不能不兼者各督撫兼御史　則可以參劾屬員兼兵部銜則可以調集兵將然御史兵部固各有專官也督撫不過兼署其銜以便叅官調兵耳若總理衙門本專設以辦各國交涉之事乃專設衙門而堂官章京則均兼攝無論部院各官不　交涉心志旁　叢脞胎　均爲徐侍御摺中所見及亦思國家之所以設此衙門者果何意乎良以總署爲中外之樞　朝廷之所以修好邦交者在此朝廷之所以啟釁鄰封署亦在此故辦理之事極爲　妻而各官亦羣以爲榮乃竟並無專官未免與　重邦交特設衙門之意不合而諸臣才力有限亦烏能使其分力於是而外交之策悉洽　宜乎徐侍御奏請專股　缺原非無見特以當時措詞失當致爲上所訓斥今和議子目中又擬更定新章專設額缺不能兼當别部差使果其定　　將來各臣工必有能專心壹志熟習於各國交涉而協和輯睦不貽中國羞者特不識此項專缺將於何　取才乎抑其堂官由各部院推遷而章京仍由六部内閣司員考取然後開去其原缺乎原當初特設總署而不設專官之意大約以風氣初開環顧諸臣並無嫺習外交之策故僅以王大臣等攝之俾事理稍一得以和衷商辦耳迄今數十年在廷臣寮未必無講求時務之彥則設官分識諒有克勝其任之人何必牢守舊章而不量加通變乎抑余更有說者方今海内英傑類能究心時政洽見殫聞朝廷宜特設時務專科考選佳士派入總署或爲出使人員且更定一令凡以時務科進身者可由總署出使等職升遷内外各官而各官之非以時務進身者斷不能入總署充出使如是則人才　　不求八股之廢而自然漸廢迨至八股盡廢而士皆用心於經世之學可以振興一切實政而國家當馴至於富强矣芻蕘之見不知當軸者以爲可採否 
[硃筆恭錄]  
　　光緒二十七年二月十九日行在内閣發抄吏部奏請簡授内閣滿洲侍讀學士一缺二月初四日奉硃筆圈出宗室麒德補授又内閣蒙古侍讀學士一缺同日奉硃筆圈出文年補授又通政使司叅議一缺同日奉硃筆圈出宗室英綿補授又工科刑科給事中二缺同日奉硃筆圈出桂斌如格補授欽此 
[英人之言]  
　　天津直報登英京倫敦來電云某日英國外部大臣蘭斯敦君在上議院宣言曰中俄滿洲之約我政府莫明其故亦未嘗窮詰其故大約必係暫時之計蓋以中國方與各國使臣議訂和約之時不應與俄國别有所議也 
[俄延之言]  
　　香港循環日報譯登德京柏林來電云某日俄廷移咨美國政府謂我俄常視滿洲爲中國土地未嘗有所變更至俄兵之駐滿洲者一俟大局平安即須撤退云 
[俄報之言]  
　　香港循環日報云俄國威的麽士地報揚言俄國應取高麗馬三浦而他報則謂馬山浦不適於用何必取之惟取與弗取我俄自有權衡日本總不應于預况我俄在高麗之南建立水師署並非有意致險於日人亦未嘗有損日人之利益也 
[占據遼東各地俄軍表]  
　　日本報云目下俄兵之分占遼東各地者計西伯利亞部由培伊卡路迤西迄啞磨司苦駐有野戰兵及鐵道隊等各項工程兵共四萬五千名歸陸軍中將卡路薄夫氏統帶黑龍江部由琿春迄培伊卡路駐有野戰兵四萬三千名要塞兵一萬名鐵道隊等各項工程兵二千名歸陸軍大將餓洛鐵誇夫氏統帶滿洲部駐有野戰兵四萬八千名要塞兵二千八百名鐵道隊及守護鐵道兵共四千名北部歸海軍中將矮立幾息夫氏統帶南部歸陸軍大將餓洛鐵誇夫氏兼統合而計之得十五萬五千八百名 
[德軍費巨]  
　　南洋加坡叻報譯登德京柏靈來信云此次各國聨軍入京之役德國用去陸軍費計英金五百萬零一百磅水師費八十七萬五千磅電報及郵局費共六萬四千二百七十磅各將佐賞食長俸費二萬一千八百五十磅賞給各將佐寳星費八千磅卹各將兵眷屬費三萬五千磅由青島設電綫逹烟臺費二萬磅在京師購地增拓　 
 
 

Page 2

 
 
署費五千磅添設使署叅贊及大小人員費三千磅以上統計費去英金六百三十四萬零一百磅可謂巨矣 
[起程有日]  
　　京師訪事友來函云敬子齋尚書信被召趨詣行在定於本月十八日首途聞　　　兩宫須待尚習到後詢明京城一切情形然後定期返蹕也 
[電召侍郎]  
　　京師訪事友人云和約子目頭緒紛繁急切難以議定全權大臣李傅相因於本月某日電召胡雲相侍郎　　星馳入京襄理一切 
[鐵路述聞]  
　　京師訪事友來函云蘆漢鐵路向歸比利時商人承築現由蘆溝橋築至京城所有前門外西城下路工業經報竣東城下鐵路亦已興築並將崇文門迤西城樓雉堞概行拆毁以便車行 
[宫禁森嚴]  
　　京師采訪友來函云自拳匪作亂聨軍入京除乾清門以内由日本統帥派兵保護未經　擾外其餘宫殿及南海各處所有陳設均被搜括一空朝房公所或拆毁或占住禁城重地每日車馬如梭甚至閒雜諸人以及肩挑負販者汉亦皆任意出入二月朔起忽有印度兵卒攔阻閒人說者謂兩宫回鑾在即各國將次撤兵故有是舉也 
[知縣死事慘烈奏請賜卹摺]  
　　頭品頂戴浙江巡撫臣惲祖翼跪奏爲已故知縣死事慘烈籲懇天恩從優議卹並將被搶徵存錢糧銀兩免繳以示體恤而慰幽魂恭摺仰祈聖鑒事竊照西安縣知縣吳德潚因保護教堂爲莠民戕害禍及家屬並致斃洋人多命一案經前撫臣劉樹堂奏奉諭旨此案情節較重即責成該鎭道等切實查究嚴拿首要從重懲辦欽此嗣因日久犯無緝獲又經劉樹堂將前任金衢嚴道鮑祖齡衢州鎭總兵喻俊明衢州府知府洪思亮一併奏叅革職奉旨允准飭據現署衢州道府督飭署西安縣鄒壽祺先後拿獲首要各犯多名陸續解省飭發杭州府督同讞員委員切實嚴審詳辦在案兹查此案去年六月間因閩省九牧土匪滋事江常兩縣失陷衢郡戒嚴人心惶恐先是西安縣已革附生羅楠周德崇欲充保甲紳董該縣吳德潚先未允准因此懷恨嗣經團董拿獲土匪劉開元等三名由縣審明正法已革衢州城守營都司周之德在外妄言該縣本不肯辦係伊强令懲治致羅楠等有所藉口是月二十五日清晨已革衢州府洪思亮與吳德潚正在城隍廟保甲局與各紳董籌商防守事宜羅楠等混指縣署火夫及親兵四人係放火奸細綑送保甲局莠民羣起附和衆情洶洶内有往拆教堂者該縣吳德潚聞信後帶領丁役卽往彈壓保護被莠民將該縣與所綑親兵一併擁至道署維時已革衢州鎭府喻俊明洪思亮均至道署彈壓荞民漸各退去已革金衢嚴道鮑祖齡令吳德潚暫進内署商議調兵鎭懾充當鎭署巡捕已革安仁汛把總徐攀英說莠民已退可無須調兵喻俊明以城外匪信愈緊仍復登陴守禦該莠民旋復麕聚進内將吳德潚擁出與親兵一并戕害鮑祖齡等因人衆勢兇無從理喻該莠民等乘勢前赴西安縣署將所有銀錢衣物搶劫一空吳德潚二子吳川棨吳川東及孫吳恕昌幕友萬德榮等曁家丁一共三十餘人先後被害吳德潚與各洋人身受多傷死事情形尤爲慘烈伏查羅楠等挾該縣吳德潚初未准充保甲紳董之嫌膽敢乘土匪進逼郡城時妄指縣署親兵爲奸細並因該縣前赴教堂擁至道署戕害又致斃教士及該縣家屬幕友多命實屬行同叛逆藐法已極應俟審訉明確按律懲辦以昭炯戒惟該故員吳德潚以莠民閙教竭力保護奮不顧身卒致被戕殞命實與臨敵陣亡無異其任内徵存正雜各欵錢糧現查共計被搶銀二萬三千二百九十八兩三錢該故員僅存嫠婦穉孤殊堪憫惻查陣亡人員例得請卹本身應追各項銀兩亦得籲請豁免今該故員爲國捐軀自應援照辦理據藩臬兩司會詳請奏前來合無仰懇天恩俯念已故西安縣吳德潚死事慘烈敕部從優議卹並將被搶錢糧銀兩免繳以慰幽魂除咨部查照並查明被害幕友有無官職另行辦理外謹會同閩浙總督臣許應騤恭摺具陳伏乞皇太后皇上聖鑒訓示謹奏奉硃批吳德潚著交部從優議卹餘依議欽此 
[追錄袁爽秋京卿致鄂中梁集菴太史手書]  
　　拳匪之變太常寺少堂袁爽秋京卿直言遇禍殺身成仁大節懍然中外景仰兹者靈櫬已將次由京南下歸正首邱矣前晚披閱京師新聞彚報登有庚子六月二十四日京卿致梁集菴太史手書感事撫時語長心重轉錄於報閱者當如覩耿耿孤忠也其書曰藏山先生兄大人執事屯難顚沛之中兵火餘生忽枉故人六月初五日手書存問周摯相厚之意寗復有涯此次京大亂事之本末曲折具詳上壺公師前後四書并抄件中可取密觀不煩贅論國病久入膏肓甲申東事以後深創巨痛事過輙忘宫恒舞市酣歌師臣工粉飾以蔽主聰上下欺蒙以相佞媚匡拂之諫不犯於顏藥石之言不入於耳燕安　毒曾不悟危亡之將至一旦黄巾左道突入禁垣震驚宫闕驕將附和横挑敵釁師出旡名朝政大綱倒持於蜩蜩之妄議虵　之莠民以致兵連禍結未可猝罷當此之時猶未悔過責躬悟内亂之萌芽所自始可謂大惑終身不解者矣昶自五月半後妖賊之露刃挾伺使館之池殃幾及官軍之劫掠横行涉歴百險於國事雖伺閒發言因勢陳導而補救之功闕如潢胄主持鮮能意氣相入胸所欲言無從傾冩於身於世兩無尺寸之濟正坐以前悠忽歲月未能實下承擔做克治集義養氣工夫故臨大變而未能有以濟之或亦類彼湛冥蜀雄容貌祿位不足動人故默然獨守吾玄者　良可笑也伊川程子律已精嚴以目最畏尖物立與克下此一腔私意令室中徧寘尖刃尹熇屏絶外物剗除嗜欲所居布被蔬糲不蔽雨風几案所餘裁一古研亦持以贈人世界無一物足以累吾神明而後操刀剿割足以辦天下之大事先師寤厓劉公坐臥陋室耽道玩藝觀理甚深而室中蕭然無一可娛耳目之物先正堅苦澹泊如此眞所謂不以利累形不以物役志者也故能臨大難而不撓今昶根柢淺薄故不能積奮自强以强時局尸官溺職負罪何如兄從容講肄於兩湖三舍之間徜徉適志於雲烟山水之表通古今之變爲多士師清修篤行爲諸生法式荀爽明易逶虵三公間潛運智略陳道卓之難鄭公教授不居觀省野物扶杖出門致黄巾之拜一出一處一仕一隱一浮一沈一龍一虵一晦一顯道力之堅勝有以異乎旡以異也微兄無所發吾之狂言草草奉復聊當面譚惟爲時珍衛不盡欲陳六月二十四日弟昶頓首頓首又書曰前書未盡二十三夕久困少　起作一椾丐友人繕冩以羾左右久居危城之中目瞑意倦公弗訝其非手書也再叩道安惟德業日隆佐壺公師經畫宗社至計以扶危定傾幸甚幸甚弟昶叩 
[殿元籌策]  
　　金陵采訪友人云去臘皇上特沛綸言令中外臣工條陳救時之策兩江總督兼南洋通商大臣劉峴帥當卽檄飭屬下各貢所知旋又延南通州張季直殿元與請補淮揚道逃愛蒼觀察悉心叅酌代擬條陳日來殿元已擬就大綱十二子目五十餘擬卽上之督轅請峴帥鑒定忽接張香帥來電邀令携稿赴鄂斟酌一番以便會銜入告大約二三日内殿元卽須馳赴鄂中矣 
[鄂督蒐軍]  
　　武昌訪事友云湖廣總督張香濤制軍以現值春季大閱之期檄飭護軍武愷武防漢靖各營於本月二十二日齊集保安門外操塲分爲甲乙二軍互相鏖擊俾得各展所長并飭漢黄德道兼江漢關監督岑馥莊觀察照會駐漢各國領事命駕往觀一時茶火軍容爭先快覩張國威而弭隱患誠足以鞏我金湯矣 
[諭紳保教]  
　　欽加同知銜署理安徽池州府青陽縣正堂加十級紀錄十次謝諭紳董孫鳴岡徐振宗汪國楨等知悉光緒二十六年十二月奉撫憲王排單札准兩江總督部堂劉電開現在議和甫定各處教士逐漸回堂和欵大綱十二條第十條内即有責成以後保護各國人民之事地方官民均難辭責必須嚴切儆戒竭力圖維此後應如何兼責董保分叚保衛期昭周密遇有造謡滋事之匪嚴拿重辦等因到縣奉此查 
 
 

Page 3

 
 
此次和議旣定各國教士游歴以及境内教堂斷不准仍前稍涉玩忽致不法匪徒滋生事端貽誤大局去秋教案可爲前車之鑒也該紳等目睹時艱應知事之輕重必能竭力匡襄設法保護不致貽憂地方合行諭飭諭到該紳等卽便遵照將境内教堂以及各都分設教民公所應如何督飭約保牌甲人等稽查保護教士游歴過境禀縣彈壓妥爲護送出境遇有民教交涉事件立卽飛報並准該紳等持平妥處不得稍分軒輊致起猜嫌倘有造言生事之人以及冐教滋事之徒隨時赴堂告明聽候確查一面禀縣拿究該紳等果能認眞保護一年内不釀教案本縣定卽照章禀請給奬以示鼓勵該紳等如能妥擬章程分叚保衛使民教永敦和睦定行據實超奬其各遵照毋稍違誤切切特諭光緒二十七年正月二十五日 
[票匪伏誅]  
　　金陵采訪友人云富有票匪頭目柳葆林前經新勝營管帶徐寳山都戎獲自鎭江解赴省會迭經府縣各官研訉直承一切不稍游移遂由江寗府王鹿峯太守錄供上詳本月二十四日兩江督憲劉峴帥批飭就地正法太守爰於翌晨率同上元江寗兩邑宰及三大營都守諸弁升坐大堂由獄提出騐明年貌如法綑縳押赴笪橋市行刑隨將首級發往沿江一帶懸竿示衆同日又處决溧水盜犯陳宗有及魏學恩二名 
[鄂試先聲]  
　　武昌訪事友云武昌府余堯衢太守近奉湖北提督學政蔣藝圃宗師來文内開本部院按臨黄州後即當接考武昌飭即轉札所屬各縣於三月内舉行縣試四月内舉行府試等因當卽行知所屬一體遵照江夏縣陳介菴大令奉文後示期三月初四日取齊縣屬文童初六日在貢院開考 
[上海官塲紀事]  
　　日前嘉定縣章鴻森大令來滬昨日命駕詣道轅謁見蘇松太兵備道兼江海關監督袁海觀觀察面陳一切○日前保甲總巡朱森庭明府乞假回寗波兹已事畢於昨日來申趨詣道轅禀到 
[暫緩登程]  
　　新任福州將軍景月汀留守蒞滬後本定於昨日午後乘招商局海琛輪船赴閩嗣以此間尚有公務故須襜帷小駐然後擇吉登程 
[改期大殮]  
　　蘇州府知府張子虞太守之太夫人周氏於本月二十六日丑刻殁於滬南豐記馬頭公館中家人急電催太守來滬定於二十七日酉刻大殮嗣因太夫人有女公子嫁在杭垣急發電訃知約計昨日可以抵滬故大殮已改至今日卯時矣 
[鄰封騐犯]  
　　太倉州鄕民金文錢燦鄒藹堂等因拆毁鎭董陸貽孫房屋經州尊蔣直刺拘案訊實擬罪押解道轅蘇松太兵備道袁海觀觀察飭發上海縣收禁候示不料錢犯在獄患病醫治無效延至本月二十六日瘐斃獄中縣主汪瑶庭大令申禀道轅請循例委鄰封蒞騐觀察淮之札委寳山縣金大令來滬騐視昨日午前金大令命駕詣獄中升坐公案先訊同號犯人宋正標禁卒邢棟僉供錢犯於本月十三日入獄旋卽患病醫治無效延至二十六日身死小的等並無凌虐事情官醫許棠禀稱錢犯年老體虚實因病斃大令飭仵役騐得因病身死别無他故遂離坐親視一周諭令棺殮旋趨詣道轅禀覆銷差遄回任所 
[上海求志書院辛丑春季課題]  
　　經學奏庶艱食解履我卽兮解更皮幣解史進象笏解○史學史記儒林傳書後漢書食貨志書後元儒學派流别考元代疆域邊防考○掌故司馬法兵制古禮徵孫子十家注得失條證東三省山川形勢考兩藏防守要塞考○算學或問有高大較和三百十二虚大小和三十八底大較和四百五十六問徑幾何并具細草或問有合大小較二百十六邊大小較二百九十七底大小較二百七十九問如前微分術凡求大小之限乃以微係數爲開方式如式爲平方有兩正根卽大小兩限若止一正根及法實式其根或大限或小限試論其理算雅釋名釋號釋秝釋器○輿地舜一歲而巡四岳說風詩唐不稱晉邶鄘不稱衛豳不稱周說鄭伯使許叔居許東偏公孫獲處許西偏論俄併波蘭始末考○詞章置中和節以代正月晦日賦以殿前明日中和節爲韻紅茶緑茶各七律一首孔子弟子施存頌見眞誥勸人勿以各報館報紙包裹雜物亦惜字之一端也或詩或文均可無論遠近均以題目載入申報日爲始限兩月截止逾限不收 
[甲夥受懲]  
　　前日本邑南市十二圖汛捕戴五拘獲竊犯蔣二新解至二十三七鋪巡防局局員邱友林二尹研訊之下供認竊取姑母張蔣氏家衣服七件遂判責二百板交捕看管俟傳張蔣氏到案領贓二十三七鋪汛捕陸升之夥徐金榮不知因何遽將蔣二新掌頰二下戴捕以其不應恣意妄爲據情禀知二尹二尹怒傳徐到案飭責二百板諭令陸升立卽斥歇不准再雇爲夥一面將蔣笞責若干板驅逐出境贓給張蔣氏具領 
[路斃可憐]  
　　湖北某邑人李學桂向在浦江中駕舟爲業日前忽爲二豎所侵無力求醫被船主驅至岸上至前晚倒斃南市老白渡萬昌米店門前昨晨十六鋪地甲查知偕其友朱永泉投湖北會館禀明董事領棺收殮安厝義阡 
[印兵肇事]  
　　昨日午後一點鐘逾四十分時有印度兵數名行經美租界西華德路見某甲販售甘蔗不覺涎垂吻外突伸巨靈掌攫而啖之申駭極狂呼印兵怒奮力兇毆直至皮破血流尚未釋手旁人咸抱不平掄拳而起印兵知勢不能敵始抱頭鼠竄而去光天化日之中似此横行無忌有緝捕之責者可不加意巡邏哉 
[幸未燎原]  
　　昨日午前十一點鐘美租界有恒路第五十二五十三號門牌日本人某甲所開蛋行後披屋中因煮午餐悞遺星火霎時由積薪延及木箱幾肇燎原之禍幸即灌救得以火滅烟消 
[美租界捕房紀事]  
　　前日停泊吳淞口之某國兵艦管帶官倩甯波船户李阿桂王阿大金東來運煤一百八十墩駛至中途串竊五十五墩經管帶官查悉函致捕房捕頭令張阿五倪順泉劉阿炳三包探將李等三人拘獲押候解送公堂禀請讞員張柄樞司馬訊究○前晚賊犯梁阿昌潛至吳淞路第五百四十一號門牌甬人某姓家竊取衣服二件携至附近某押鋪求質適爲包探劉阿炳所見拘入捕房捕頭令押候解送公堂禀請究辦 
[古北口被難人名單]  
　　古北口被難人一百零六名蒙李傅相給付輪船免票由本會津局派友照料於本月二十七日登豐順輪船回滬兹將姓名錄左孫調臣劉銘青李子青王繼培王之安范俊亭黄俟甫均安徽六安州人鄭丹銘江紹臣帶女一口均壽州人鄭信之田性良朱匯川彭華明董亭相聶勳臣田積之帶眷五口劉朝佑陳振先張振標湯占魁丁軼青劉鎭海陳萬發王矢生王藎臣周正炳趙本升劉雲中劉長宏周錫茹劉義山陸正發孫朝佑李正青鍾德馨陳萬有周有原王何氏帶女一口范氏帶男女三口馬得勝孫朝佐帶眷三口徐光福陳宏勝劉經恩龔正陽李萬青楊海清黄裕仁均合肥人吳朋三吳進三吳蔭生吳大生均徽州人吳明山吳友山均寍國人王紹彝方連城邵德發均桐城人葉光潤帶眷五口廬江人劉寳田滁州人何緝熙太湖人吳永衢懷寗人陳儒和州人劉玉發劉榮發湯德本邵藎臣方芝蓬謝金壺均江蘇淮安人李榮貴河南沈邱人嚴玉芝湖北黄岡人譚文馮福均廣東人程鳴岐帶眷一口江西南昌人魯義先廖福田均江西人上海慶順里救濟善會總局錄 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
　　　 
 
 

Page 8

 
 
   
 
 

Page 9

 
 
[珠江春浪]  
　　廣州訪事人云本月某日統帶清鄕緝捕營李統領出有示諭云本統領辦理清鄕原期兵民相安盜蹤盡絶但賊盜托跡窩主銷贓之所不得不憑缐引拿而民間或誤爲搶掠情近拒捕亦有蠻鄕悍族庇護相抗者若不先期告誡何心使紳民通曉以免誤罹法網今特造一簽分發營弁遵守嗣後落鄕辦匪所委何哨何鄕必填明簽内發給該哨弁親率勇丁前往鄕人攔阻先示此簽若仍恃蠻卽將該犯交該鄕約紳耆更練看守禀報本統領勒弁往提如敢抗拒立將該鄕剿洗以儆效尤各營哨務須嚴束勇丁不得藉端滋擾倘有擄掠　間財物者一經查出或被告發卽以軍法從事並將該營哨撤叅除通飭各營遵照外爲此示諭各鄕紳民人等須知本統領各營憑簽拿犯誡飭子弟不得恃强攔奪倘盜夥衆多務當飭派更練團勇協同圍捕以靖地方如敢貌抗故違恃强奪犯定即督帶大兵會同營縣將該鄕痛加剿洗勿謂言之不先也○職商盧少屏糾合公司填築黄河灘地去年紳士黄嘉禮禀控督轅指爲有礙河道前督憲李傅相准詞札飭南海縣勘騐情形旋經縣主裴明府以並無阻碍等詞禀覆未幾北方棼亂此事遂停兹者重復興工忽有泮塘鄕人出立公啟謂仁威廟八角亭側有地若于畝曾領升科契據至海旁河面横闊三十餘丈則前在河政廳納稅現被盧少屏等圖佔興築定不干休云云果爾則必又有一番糾葛矣 
[上海縣署瑣案]  
　　前者生員程元斌控沈旣來等串吞貨物等情前晚縣主汪瑶庭大令升堂研訊程供生員係婁縣泗涇鎭人開設某店去秋令店夥沈旣來至閔行鎭鼎泰源吳復興兩行購定棉花子三百擔計洋銀二百七十元當即付訖嗣因事將沈辭歇自往運載乃兩行掯不交貨是以控乞究追復興行主吳新供沈辷貨付價後旋卽來行聲稱成票已失隨將所付洋銀一百三十五元如數取去今特檢取收條呈電鼎泰源行夥吳升供沈所定之貨至今存在棧中祗因與程互爭以故未便交付沈供稱小的與程合夥貿易尚有餘利未分且購買棉花時虧折洋銀一百四十元因程悔議故將此項洋銀收回大令飭將沈交保出外措繳洋銀六十元給程具領鼎泰源之貨准程往提○鄭子聰控鄭源泉壩贖田單前晚經大令研訊子聰供小的祖父於咸豐元年將地二畝八分之田單一紙抵與同族源泉之父今者備本向贖源泉壩阻圖吞叩救追給源泉供其地是小的祖墳葬有棺木十四具並非子聰之業現已永遠租與西人得洋銀九百元大令諭令將源泉笞責二百板子聰不准贖地○錢桂卿訴請騐傷大令研訊之下錢族姪到小的處贖取田單硬欲减利不遂所求忽於昨日糾令多人將胞兄鼻梁剌傷並傷及小的兩臂叩求察騐大令飭仵役騐得供有桂卿受傷屬實諭令自醫治候提伊姪訉究 
[馬路工程局瑣案]  
　　日前福隆久記樹行主張効才倩人赴滬北日本郵船株式會社提取松木板數百方悞將法界祥泰行所購之板一併取去旣而祥泰行主李少亭亦悞取福隆松板九方迨檢出送至福隆調換忽忙之際不知何以又多取一方福隆行夥盧榮桂向之理論李糾同吳阿奎王子山沈馥良李馥堂與盧爲難巡街捕見之一并拘至捕房轉解馬路工程局總辦葉孟紀司馬升堂研訊張供稱監生前在日本郵船會社提取松板適逢天雨不及細認悞取祥泰之貨迨祥泰送來調換時乘閒多取一方求向追給李供小的將松板九方換取十方自知有悞尚求鑒宥司馬謂爾不應多取人家貨物且又糾衆行兇判將吳等四人各責二十板飭即交還悞取之板○去臘某日南市捕房十六號巡街捕落差後閒步街頭被衆流氓攫去洋銀二元皮帽一頂事後拘獲張長法一名解至馬路工程局總辦葉司馬研訊之下判責四百板枷號兩月未幾張忽患病地甲解送至案司馬諭令疎枷交保前日飭差傳二十三鋪地甲夥將張交案驗得病已告痊飭仍補枷俟期滿交人保去地甲夥於張病痊時不卽禀報殊屬玩延笞責一百板 
[英美租界公堂瑣案]  
　　周泰昌木作學徒張雪開行竊洋銀五元九角報捕後經包探石錦榮拘獲解案請究讞員張柄樞司馬商之美總領事署白繙譯官判責手心一百下○積賊張阿大潛至劉文德家圖竊經包探張阿五拘獲解請訊究司馬判責一百板○包探陳根寳解李阿六王阿二吳林泉到案禀稱伊等前因在某繅絲棧門前調戯婦女經小的拘入捕房捕頭念其尚未肇事從寛斥釋不意伊等因此挾恨竟於前晚糾衆向小的尋仇幸卽協同西包探拘獲務請嚴懲李等一味狡賴司馬判令各責二百板交人保釋○積賊胡阿新行竊范雲大家綢布衣服七件由某包探拘案請究司馬判責二百板贓給還失主○偷兒施毛毛至某棧房竊取紹酒十　報捕後經包探劉森堂拘解請究司馬判責二百板管押捕房半月○四百十八號華捕解流娼王小寳至案禀稱此娼前因在途拉客經小的拘案奉大老爺判罰洋銀若干案已從寛了結矣不意伊尚懷恨于心前晚遇諸中途竟欲與小的爲難小的無奈拘請訉究司馬判責手心五十下○徐炳富陳阿金向陳阿有索欠口角擊傷其額經包探李四春拘案請究司馬判令各給養傷洋銀一元 
[法租界公堂瑣案]  
　　前者木作頭張春林包造吳雪生家房屋議定工價若干嗣旣而地闢爲公共租界公董局於此開築馬路不能遵照原樣以致涉訟公堂讞員杜枝園大令研訊之下吳呈遞所繪之圖請爲鑒核張供此案控諸英美租界公堂經張大老爺訊過二次諭令魯班殿司董理處大令與費幡譯會商之下飭將張交人保出諭令吳檢呈俣同聽候下期覆訊核奪○廣通公司買辦洪秀和司帳傅鏡巖與法商愼瑞公司訂立合同租賃小火輪船行駛通州海門等處不知因何中止以致涉訟公堂口前大令與費繙譯會訊時因人証未齊諭候覆訊昨日法商遣抱告華人顧烈謨偕律司侯魯公投案申訴傅供稱此一先經潘岐生吳子　承辦請提潘吳訉核大令著一併退去下期來案復訊○懿德公司收祖人俞辛伯偕耀華照相館西人控永泰玻璃店主楊伯洪退租房屋不肯遷移楊伯洪供去年十月由葛某經租出過小費洋銀六十元目今未便遽遷請提葛質訊大令著俞邀同葛姓於下期來案候核○法商播喴洋行西人控成泰絲棧吳少卿代李正帆售湖絲迨運至外洋因與原標不符虧銀九千八百餘兩請卽追還大令研訊之下以李正帆不應藉端推諉著押候嚴追昨日堂期命提復訊李供西人混稱虧折並未將帳目交明心有不甘求准交保出外理算大令謂須人銀並保○竊犯周九和姚兆林前經包探解請大令研訊供出同黨小浦東長明等人匿跡浦東六灶因命押候拘獲一并究懲昨日包探將周姚解案大令判格枷號一月期滿責二百板○竊犯王阿根在某處行竊翡翠烟壺一枚被包探拘獲供認質得小洋銀五角質票被英界包探夥箍桶阿榮取去昨日包探禀稱小的查得並無其事大令判將王責五百板○俞敬祥訴稱前日小的向王華山借取東洋車舊執照一紙持至捕房捐領本月執照被李三元及江三二人藉端訛詐將車藏匿爲特喚令巡捕拘案請辦大令判責李三百板江二百板王無干省釋車輛給還○俞九華訴稱前日小的在小車門外吳淞碼頭　周阿才糾同羽黨軋至南市中華茶樓藉端訛詐因即投報捕房將周拘案請辦大令判責三百板○包探禀稱偷兒李阿生在護城河畔竊取金挖耳一枝質得洋銀十三元今特弔贓解案請辦大令判責四百板○包探禀稱小偷王金甸竊取某西人所豢之鴒經小的拘獲送案大令判責二百板 
 
 

Page 10

 
 
[金陵官報]  
　　二月二十日　　　揚海道沈辭陸師學堂候補道俞禀知今日起季考甄别知府桂殿　禀知江甯府屬科試考畢知縣汪祖文到由徐鳳公幹回又丁煜叩謝行知甄别加考留省補用並取列二　主薄金駮獻禀知到省學院文巡捕錢允襄辭送學台泰興釐捐請補高郵州李孟康辭二十一日調補浙江寗紹台道春順到見安徽鳳頴六泗道馮煦見辭南琛兵船徐傳隆到由上海送黄宫保來卽辭赴鎭江吳城分銷通判趙廷寀到二十二日督轅牌示柘林營都司朱啟詠升補遺缺本部堂查有兩江儘先遊擊張宏玉堪以借補日本駐滬總領事特派江甯通商事務天野恭太郎會洋務局候補道汪見調補浙江甯紹台道春順見皖岸督銷候補道朱渭到鎭江木釐分局直隸州謝陶到知縣袁國鈞到禀知起服回省登瀛洲兵船董全才辭赴上海修理上元縣劉禀知赴湻化鎭勘案巡檢張松喬禀知遵籌餉例報用分缺間補用二十三日文武各官均祝壽金陵營叅　陳麟書見禀知巡江調補浙江紹台道春順辭上元縣劉禀知赴湻化　勘案回知縣沈韻鏘禀知知府張炳行於二十一日病故崇安輪船劉德輝辭赴丹徒接貢通判胡維蘭禀知巡檢張式璜於初七日丁内艱二十四日管帶江勝副中營都司彭書　見辭文正書院山長張謇會二十五日升任福建按察使吳見新授湖北臬司李岷琛到由江西來統領江勝全軍候補道杜俞到襄辦河運直隸州恩芳辭赴汜水催船米通判何立坦禀知隨漕差署邳州楊增芳到庫大使董永暉縣丞范嗚翔鹽知事舒銓世職陳世榮均見奉示　看運判戈乃肅奉示考試鎭江木釐分局直隸州謝陶鄂岸樊城分銷知縣金其相通判邱光燦禀知奉隄工局調赴揚州公幹均禀辭通判胡維藩禀謝給奬歸八牧令班儘先拔署一次知縣劉麟瑞叩謝行知甄别加考留省補用又林介墉禀知奉糧道委改押運差卽選州同張嘉祿鹽大使陳景藩均辭回揚 
[江西官報]  
　　同知鄭榜詔由許灣查釐卡回鍾綸元解鹽餉金陵回劉恆清解老湘營餉金陵回署龍泉縣石長祐卸事清理交代回四川候補府朱大鏞往上海未入何家齊德安催墊欵回石城典史吳金溶據報丁憂以試用縣丞饒肇煌署理又廬陵史施增泰據報病故以分先用巡檢楊傳芬署理刑部候補郎中張祖笏由臨川籍求省前直隸故城縣洪壽彭因病請假銷差禀辭署豐城縣丞王官駿卸事回知縣張元義委解威武行營軍餉郡作賓委催奉新鍾故書欠銀郎輔清委辦神岡山釐卡府經石光煇卸辦龍泉保甲回曾　選　高催墊欵回周淮清往臨江措資沈歡然由上海來江勸捐義賑 
[維揚官報]  
　　二月十三日王鹺尹兆凱由泰州差次來揚十四日楊鹺尹文俊辭赴淮北十五日黄分轉之忠委四岸總巡十六日任分轉文　委孔涵卡金分韓耀忠委泰屬總巡分發巡檢侏鹺尉贊元禀到十七日總局毛分轉昌駿由省公幹回胡鹺尹征麟許鹺尹秀儒同赴十二圩王鹺尹高　辭押北鹽十八日汪鹺尹廷　辭赴曲塘卡十九日石鹺尹點由三河差次到揚棄鹺尹康安辭回　潼卡 
[嶺南官報]  
　　咨補粤閩南澳司巡檢劉思翹咨補茂名縣平山司巡檢陸勛均飭先赴任順德縣都甯司巡檢缺請以永安縣馴雉司巡檢郭調補順德縣都寗司巡檢缺委雄州百順司巡檢陶壽焌調署題補南澳同知馮文星飭先赴任陵水縣員缺請以侯補知縣王春霖署理長寗縣員缺請以昌化縣李有益署理陸豐縣員缺請以候補通判張士彥署理俸滿歸善縣碧甲司巡檢王向南飭回本任 
 
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴兼署兩廣總督廣東巡撫奴才德壽跪奏爲擬勸紳富捐輸援照兩江章程辦理並請酌留數成以備緩急恭摺具陳仰祈聖鑒事竊照光緒二十六年七月初九日承准軍機大臣字寄奉上諭御史劉家模奏請勸捐助餉一摺著各督撫遴選公正紳耆設法勸辦有能倡捐鉅資者奏請破格優奬其餘按照海防捐例分别奬叙並須妥定章程嚴防弊竇等因欽此欽遵恭錄轉行籌辦去後兹據廣東海防善後局司道詳稱查歴年開辦海防捐務並各省賑捐已成弩末之勢今若不稍示區别恐無以昭激勸而廣招徠正擬核定捐章奉聞兩江督臣劉坤一奏准照新海防例减一成五品以下按三成實銀核收四品以上按四成實銀核收道府無論何項出身均照四成實銀核收州縣遇缺先班次仍與道府以下各官一律以八成實銀上兌銜封貢監按照三成核奬當經電詢江寗藩司所覆相符粤省事同一律擬請援照辦理惟查虚銜封典各省現辦振捐名爲三成實則跌價招徠所收尚不及半若仍實收三成勢必無人捐皦自應按照例銀再減一成以二成實銀上兌以示公溥已由司局刊備三聨實收鈐蓋印信廣爲勸辦如有倡捐鉅資者遵旨奏請破格優奬所收捐項當另欵存儲聽候撥用詳請奏咨立案等情前來奴才伏查粤省餉源日絀需欵日增旣擬設法勸捐自應援照兩江章程變通辦理且查自本年五月以來辦理防務修葺臺壘添募勇營購造器械以及籌解京津軍餉撥還各國洋欵無不仰體時艱力任其難司局各庫一洗而空此項捐輸倘將來辦有成效應請酌留數成以備本省緩急之用庶於餉需地方均有裨益除咨部查照外所有擬勸紳富捐輸援照兩江章程辦理並請酌留數成備用緣由謹理合恭摺具奏伏乞皇太后皇上聖鑒訓示再廣東巡撫係奴才本任毋庸會銜合併陳明謹奏奉硃批著照所請該部知道欽此 
黄槐森片再前准户部咨廣西省每年應派撥還俄法本息銀七萬兩分作兩次於三月解交六成九月解交四成又每年應派撥還英德本息銀八萬兩匀作四次於二五八冬四個月解赴江海關呈納又准部咨俄法英德借欵佛郎磅價昻貴原欵銀數不敷照案加撥二成五湊解廣西省每年原撥俄法本息銀七萬兩加撥銀一萬七千五百兩又每年原撥英德本息銀八萬兩加撥二萬兩自光緒二十六年起隨同原撥銀數及原定限期分别匯解等因業經前撫臣史念祖曁臣將二十二三四五四年及本年二三五八九五個月分應解銀兩按期如數分别解清奏明在案兹值光緒二十六年十一月分解應撥英德本息銀二萬兩又奉文加撥銀五千兩共解銀二萬五千兩業已届期飭據藩司詳稱現於各屬存倉米榖折價並士藥稅釐項下照數提出飭交委員試用同知莊藴寛管解赴東轉江海關道投納詳請奏報前來臣覆核無異除咨江蘇巡撫卽飭江海關道兌收並咨户部查照外所有按期加數籌解二十六年十一月分派還英德本息銀兩緣由謹附片具陳伏乞聖鑒謹奏奉硃批户部知道欽此 
張紹華片再查江西全省水陸各軍營務處前經前撫臣松春附奏委藩臬兩司總辦嗣復札委江西補用道涂椿年增霖江蘇補用道錢德培會辦在案兹臬司柯逢時業已到任所有江西全省營務處事務自應飭委臬司柯逢時會同署藩司李岷琛曁鹽法道春順及涂椿年等詳愼辦理以期周妥除分檄飭遵外謹會同兩江總督臣劉坤一附片陳明伏乞聖鑒謹奏奉硃批知道了欽此 
信恪片再奴才兼轄之三河縣駐防旗營地當孔道營務事繁現任防守尉逹成人尚樸實管轄亦好惟於此地情形不甚熟悉查有昌平州防守尉兼管營務事簡逹成曾任斯缺辦理裕如卽請以逹成調補似此一轉移間於營伍人地兩有裨益謹此附片具陳伏乞聖鑒訓示遵行謹奏奉硃批著照所請兵部知道欽此 
黄槐森片再據藩司李興銳詳稱竊查廣西自光緒二十五年十二月起至二十六年七月底止請補自知府以至佐雜各缺多有未奉部覆本年五月拳教起事京畿一帶正在用兵郵遞公文誠恐不免遺失粤西地處邊徼伏莽未靖各屬郡縣均須整須團防非得實缺之員在任經理不足以專責成未便日久闕員兹經檢查檔卷除先經請補續又出缺應另行更補及近甫請補爲日未久不計外查有請補鎭安府知府龍勝通判全州賓州永安州三知州鎭邊縣修仁縣貴縣興安縣桂平縣賀縣六知縣共計請補府廳州縣十一缺均未奉准部覆懸缺日久治理需員謹繕錄原奏原題彚造清册詳請奏懇勅下行在吏部覈覆等情前來臣覆查無異除清册送部外相應懇恩飭部逐一覈覆施行理合附片具陳伏乞聖鑒謹奏奉硃批吏部議奏欽此 
俞廉三片再現署湖南醴陵縣知縣王祖蔭調署攸縣知縣所遺醴陵縣知縣缺查有現任芷江縣知縣温錫純堪以調署遞遺之芷江縣知縣缺查有本任醴泉縣知縣杜鼎元堪以調署據署藩臬兩司會詳前來除批飭遵照外謹會同湖廣總督臣張之洞附片具奏伏乞聖鑒謹奏奉硃批吏部知道欽此 
奕劻片再明歲元旦致祭奉先殿奴才奕劻已知照内務府衙門敬謹備辦香供届期奴才恭詣行禮又十五日例供元宵亦知照内務府敬備由載瀛恭詣行禮嗣後每逢朔望仍由奴才等輪班恭詣拈香行禮以崇典禮而昭敬愼理合附片陳明伏乞聖鑒謹奏奉硃批覽欽此 
德壽片再三品銜開缺直隸州知州在任候補知府沈麟書欽奉特旨發往廣東交李鴻章差遣委用適李鴻章遵奉旨北上該員行抵上海經李鴻章給咨飭令親齎吏部執照赴廣東呈繳聽候奏明留粤差遣委用等因當經轉行遵照兹據報於本年七月十八日到省伏查該員沈麟書前在粤省服官二十餘年歴署東莞海陽二縣及任嘉應直隸州知州諳識民情實心任事才優守潔輿論翕然旣奉特旨發往廣東經李鴻章咨行奏明留粤差委現值時事艱難需才孔亟似應將該員沈麟書留於廣東補用以收指臂之助據廣東布政使丁體常詳請奏咨前來臣覆核無異除咨部查照外謹附片具陳伏乞聖鑒訓示謹奏奉硃批著照所請吏部知道欽此 
黄槐森片再更換防勇管帶遵奉諭旨隨時奏報在案兹准督辦邊防提督臣蘇元春咨稱竊照管帶毅新副右營陳翰香在營病故所遺該營管帶一差亟應遴員接替以專責成查有帮帶毅新正前營儘先補用叅將沈占魁樸誠勇敢明練有爲堪以派往升充等因咨會前來理合會同兼署兩廣總督臣德壽附片具陳伏乞聖鑒謹奏奉硃批兵部知道欽此 
奴才世續文廉跪奏爲據情代奏懇請開缺仰祈聖鑒事竊現據義州城守尉義秀呈稱職前因祖塋失修呈請盛京將軍代奏請假三個月回旗修墓嗣接盛京將軍札開奉旨義秀著賞假三個月欽此遵即離任回旗因沿途感受風寒致成痰症到京後未能恭請聖安曾經兩次請假呈報軍機處在案現假期已滿病益增劇伏思時事多艱正臣子効命之際方冀病勢稍輕力圖報稱無如醫藥罔效已成殘廢之軀輾轉思維負恩實深惟有據實陳明懇請開缺等因呈請代奏前來奴才等當即派委署主事前往查騐屬實謹恭摺據情代奏伏乞皇太后皇上聖鑒謹奏奉硃批義秀著准其開缺欽此 
 
