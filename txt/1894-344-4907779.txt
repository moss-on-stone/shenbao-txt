# 1894 - 344 - 4907779

 

Page 1

 
 
[新印資治新書出售] [  圖書集成局啓]  
　　資治新書爲李笠翁先生所蒐輯其中羅列有明諸大老及國初名公鉅卿奏牘文移遺聞軼事門分類别令閱者加登　　　採玉泛滄海以　珠不特仕版中人可資考証卽茶餘酒罷藉此以消遺閒愁亦屬相宜本局印以新　鉛字刷以雪白紙張計初集十四卷二集二十　　成十二　裝以錦套每部碼洋一元五角賜顧者請移玉三馬路申昌書室各埠申昌及售申報人購取可也此布 
[新印飲食秘書出售] [  圖書集成局代啓]  
　　飲食秘書於調和烹飪之法細意推求斟酌盡善凡得三百四十二種可謂有美畢臻無法不備本局爲人代印字跡淸疏紙色潔凈每部碼洋二角在三馬路申昌書畫室發售居家者尙其各置一編俾得飽嘗異味乎 
[新印繪圖繪芳錄告成] [  三馬路申昌書室啓]  
　　繪芳錄一書歴叙才子佳人之事描情寫景細膩風光雖體例不脫章回而妙筆奇思有非他人屐齒所能到者更延名手繪成圖象冠諸卷端頰上添毫栩栩欲活誠小說中生面别開者也茲已告成分裝八本價洋一元二角諸君子請移玉三馬路申昌書室購取一觀或亦所供酒後茶餘之談助乎 
[論中國防務北重於南]  
戰守和三者相輔而行和議旣不可成則當致力於戰顧敵所已至之地固應力戰以驅之而敵所未至之地則當設守以禦之此天塹之險所以可恃也中國幅𢄙遼闊西南北三面皆陸惟東隅濵臨大海口岸緜延幾有鞭長莫及之勢曩時海舶未來謀國者未嘗以防海爲事迨後有見夫險要之不可不扼武備之不可不修遂在沿海要地屯兵築壘爲有備無患之計用意不謂不周世之論防務者每謂時届冬令天氣嚴寒北方海口層冰凝合倭艦不能來往自如防務或可稍鬆南方各口岸天氣不若北地之寒則口岸亦不致凍寒難保倭人不易北轍而爲南轅故北時南方各口岸當麾厲以須戒嚴以待庶不致倉卒爲彼所乘此說似矣而不知非也倭人之所注意者首在北方彼嘗揚言謂須至北京方可議和則其用意之所在已可概見明知析津爲重兵之所在地勢險要水路未易進攻乃渡鴨緑江而北疊佔九連鳳凰金州岫巖州駸駸至於旅順此皆陸路之兵也各處駐守華兵豈盡漫無准備何以敵未來而意已驚惶敵旣至而身先逃竄如驚弓鳥如脫檻獸曾不作片刻之留致使旅順天險拱手相讓曾無吝色嗚呼吾蓋觀於此而深歎防務之未易言也防陸有營兵防海有海軍相須爲理不可缺一陸軍旣以將弁庸劣不得收尺寸之功倘統率海軍者默運機謀顧全大局爭奇扼要先發制人亦何致任令倭艦出入黄海如入無人之境而何以深藏不出偶派一二船出外卽密禀上游謂某船於某日巡至某處豈統帶之責如斯而已乎抑豈與敵船交戰無論勝負若何我船終不免損傷故不如善刀而藏保全船隻之爲愈乎有船而不能制彼且不能制彼之水陸交攻則有船之與無船其間亦豈有區别乎防守海口但使砲臺築造得法砲位安設有方守臺將弁各有効死之志又於海口安設各種魚雷水雷敵船斷不敢闖入固無待乎兵船之協防如僅有一二艘駐守口内反覺進退維谷蓋退則無路可出進則寡不敵衆未能收殺敵之效故中國所有兵船宜聚於一處與倭船相角逐截其來路阻其歸路務使其悉葬魚腹而後已彼自不能時遣兵艦游弋擾我南方各口試問海軍統將果能如願以償乎借曰未能則各海口當自籌防禦之方但使統以知兵之將守以久練之兵效死勿去卽無兵船相助亦不難堅守勿失倭艦僕僕遠來蹙蹙靡騁亦必有力竭計窮之一日雖其注意者在臺灣然旣有劉淵亭軍門等嚴密設防海外巖疆自有金湯之固斷不虞其蠶食故曰南方防務較輕於北方也若北方旣爲彼用意之所在則彼必殫精竭力以圖之知海道進攻未易逞志遂於東北陸路逐節進犯此其志固不在小蓋由陸路進兵旣無載運之勞且由後向前自此逹彼又易聨爲一氣故必欲冐險以進將拊喉而扼吭夫旣爲彼之所欲取卽爲我之所必爭旅順威海本是天然鎖鑰今旅順已爲彼所據威海依然無恙而彼之覬觎尙未己也我欲保全形勢必宜厚集大兵奮勇而前長驅直進將旅順奪回然後有險可扼旅順威海猶門戶也津沽猶堂奥也門戶扃固則堂奥自安如磐石矣其在九連鳳皇城金州等處者難保其不四出侵擾日前聞聶功亭軍門等大勝倭人則是東邊戰事已有起色此後如能再接再厲將倭奴之在盛京界者盡驅而至鴨緑江之南而岫巖州一帶凡屯有倭兵者次第掃蕩則地之已失者仍可復爲我有倭人輕入重地自取覆亡固在意計之中惟東方戰事旣已得手彼必不肯解甲櫜弓知難而退必將再調師船裝載多兵擾我北洋口岸以爭旦夕之利且貔子窩一帶處處皆可登岸則陸軍仍不可不嚴爲之防使彼計不得逞蓋北地也務固重於南方也中國自開仗以來誤於將弁之恇怯不前各懷意見遂致失地頻聞若欲補救而更張之必將衞汝貴等一流人梟斬首級傳示三軍則人人皆知國法之難逃願殺賊以死義毋避敵而偷生戰事庶有豸乎敵之佔我北地城池者旣已草薙禽獮犯我海口者亦終不得一逞則彼計窮矣我更乘戰勝之威渡鴨緑江而南恢我藩服殲彼醜類豈不足大快人心哉果如此則南北兩處不待設防而自固弈爭先著兵貴神機是在維持大局者熟籌而默運之耳 
[諭旨恭錄]  
　　十一月初九日奉上諭朕欽奉慈禧端佑康頤昭豫莊誠壽恭欽獻崇熙皇太后懿旨本年冬至令節次日在皇極殿受賀皇帝親進表文欽此所有應行禮節該衙門敬謹預備欽此同日奉上諭步軍統領衙門奏拿獲迭次結夥持械搶刦盜犯請交刑部審辦各摺片所有拿獲之穆四卽穆金托克托小劉卽劉鎖兒國章卽舒四保兒奎印卽奎仔伐全劉興發等六名並連次搶刦鎗傷事主之劉大卽劉玉一名一併交刑部審訊按律懲辦其未獲之大個楊劉七文四劉十小黄楞慶卽李二虎馬連等七名及劉四卽王　三張三卽吳大雨等二名仍著步軍統領衙門嚴緝務獲送部究辦餘依議該部知道欽此 
[本館接奉電音]  
　　昨晨京師飛電傳來上諭三道敬謹譯登○十一月十七日奉旨克們泰現在賞假正紅旂蒙古副都統著德隆署理欽此同日奉上諭劉樹堂奏特叅庸劣不職各員一摺河南鄄城縣知縣滁景濓性耽安逸著以教職選用修武縣知縣王爾羹不洽輿情著開缺另補延津縣知縣郭官陶聲名平常候補知縣前署温縣知縣陳翼不知檢束温縣訓導常樹聲行同無賴候補典史姚鋒巧於鑽營均著一併革職試用府經歴顔士梁貪鄙卑污聲石狼藉著革職永不叙用餘著照所議辦理該部知道欽此同日奉上諭克們泰現在賞假戶部右侍郎兼管錢法堂事務著阿克丹署理欽此 
 
 

Page 2

 
 
[鐃歌迭唱]  
　　昨接本館派赴烟臺專訪軍務之友人來函云十三日晚官塲接到電報知本月初九日我軍在瀋陽地方大獲勝仗將倭奴殲斃殆盡爾時倭奴與瀋陽城相距僅六十里經程宋二統領會合諸軍協力進剿乘間出奇我軍所持器械間以籐脾單刀由間道突出短兵相接肉薄血飛倭奴猝不及防大受懲創是誠足慰華民望捷之心矣泚筆之餘爲之雀躍不已 
[安於磐石]  
　　近日巷議街談謂大戢山外洋面有日本兵艦停泊聞者不免爲之惶惑本館按當中日開戰時各西國請於日廷以上海爲戰外公地日廷早經應允所謂戰外公地者以是處江海新關所設燈船爲界現有各西國兵船多艘在此停泊藉以保衛界内之地大戢山離吳淞口尙有一百餘里之遠所定戰外公地旣以燈船爲界又有各國兵船保衛則上海一隅固已鞏於磐石凡我商民大可照常安業也 
[呈遞親供]  
　　張楚寳觀察士珩總辦天津軍械所被人奏叅盜賣軍械接濟倭人奉旨著直隷團練大臣王侍郎文錦查明覆奏旋據侍郎具摺上陳大略謂衆口一詞不爲無因等語奉諭著兩江總督查訪觀察行止張香濤制軍卽飭上江兩縣宰至觀察公館問訊適觀察奉封翁靈櫬南旋由其介弟具結准於七日内歸案迨觀察到省卽發上元縣陳大令看管張香帥諭以有人奏叅抄摺閱看如果有其事萬難抵賴倘屬烏有子虚不妨直書親供以憑覆奏觀察已於十五日呈遞親供香帥卽於是日上逹九重云 
[星異]  
　　金陵訪事人云十五日晚八點十五分鐘忽聞人聲鼎沸啓扉而出但見多人昻首而望謂頃間有一巨星如紅燈由西南而往東北約二分鐘時始滅是何祥歟請以質諸談天者 
[臬憲回轅]  
　　署江蘇臬憲韓古農廉訪由金陵回道出申江已紀前報兹悉廉訪於十六日辰刻乘舟回蘇省中文武各官皆至接官廳恭迎廉訪登岸後與各官略叙寒暄卽排導回轅 
[京口官塲紀事]  
　　鎭江來信云新署長江水師提督彭軍門楚漢由閩省起程乘虎材兵輪船溯江而上卽於本月十二日早八點鐘時駛抵京口先一日瓜洲營遊擊戴遊戎華貴飭差在義渡局西畔支搭碼頭結搆彩棚又將接官廳灑掃一新以備旌麾暫駐護理長江提督瓜洲鎭總兵謝福田軍門親督健兒五百名自上游大港起沿江站隊綿長數里惟見旗幟連雲戈矛蔽日届時遥望焦山門輪烟縷縷繚繞天際知棨戟已臨各隊中齊放排槍砰𥔀之聲震動山谷象山焦山各砲臺連放巨砲數響大聲發於水上幾疑石破天驚少頃兵艦就八濠口下椗鎭城文武印委各官及瓜洲各營管帶均坐紅船赴八濠迎迓各官次第登船呈遞手版軍門接見之下精神矍鑠談論縱横頗有古名將風宜其簡在帝心委以重任也鐘鳴九點各官始乘舟而返軍門遂傳諭啓輪上駛其時江干所站水陸各營隊伍升砲鳴虔隆隆之聲波濤爲之震撼○金陵洋務局蔡和甫觀察近奉兩江總督張香帥委赴申江辦理要事觀察奉委後卽於十一日下午三點鐘乘招商局江裕輪船抵鎭先是寳蓋山新兵營勇丁在江于列隊鳴槍恭迓道府廳各官均詣躉船迎接旋卽登船投剌觀察接見後亦以禮答拜迨至薄暮卽命啓輪順流而下向申江進發瀕行時各官仍在江士恭送如儀○十二日上午十一點到有德國寳慶兵艦一艘停泊下關其兵官伊爾得斯於一點鐘時偕英領事賈禮士乘坐緑呢大轎前導以德國兵船水手八名手執鋼义皎如霜雪由洋馬路過大街入城詣道署拜會吕觀察迎入西花廳欵以西式茶點應對皆操西語晤談良久始興辭而出伊君遂乘輿回船次日清晨吕觀察排導出西門赴下關舟次答拜伊君揮令兵士登桅升旗砲聲震耳是日午刻卽鼓輪上駛逕赴漢口○統領兩江督標果勝全軍皖南鎭總兵李鎭軍占椿於上月初旬奉南洋大臣命將所部果勝數營移駐鎭江防堵鎭軍奉檄後統率勁旅到鎭在北固山之南築壘而居兹者鎭軍以倭奴犯順象山圌山各口岸雖經統領新湘等營陳宇山軍門多派弁兵認眞守禦恐倭奴自北而南且象山各口爲五省門戶不可不以重兵駐守鎭軍因於十二日下午乘太古洋行鄱陽輪船前赴白門謁見兩江總督張香帥擬禀請將所部果勝數營移駐象山焦山兩處以資防守未悉香帥能否允准也當鎭軍動身時標下各營勇丁均在江士站隊恭送 
[送殯誌盛]  
　　前貴州巡撫潘蔚如中丞於八月二十日在蘇城富仁坊巷本宅仙逝曾紀前報兹聞筮期於本月初九初十十一等三日開吊十二日舉襄届期自撫憲以下文武各官皆以一束生芻前往祭奠素車白馬爛其盈門至十二日辰刻由本宅排導而出大街小巷週行殆遍所過文武衙門莫不升砲致敬路祭者多至數十起用馬六冲掌號爲之開導駿馬百餘匹僧道各數十輩大紅綢縀萬民傘四十八頂每頂隨德政牌一二對不等黄亭三座内盛欽賜手爐花瓶册頁等件銜牌百數十對柩用大紅材罩龍頭獨槓舁以三十二人迤邐至胥門外大碼頭登舟駛往木瀆鄉安葬 
[捕獾者言]  
　　金陵訪事人云江蘇候補道某觀察年逾花甲嬌妾滿前聲色之娱未免過度以致一届冬令卽手足如冰且麻木不仁罔知痛癢醫者云腎水枯涸相火不旺故雖常服鹿茸及奸儈所售之三鞭四鞭等興陽酒皆無靈效近有一醫告之曰狗性最熱而狗獾尤甚且雌獾不如雄獾死獾不如活獾觀察譯其意義頗得養身之道爰遣丁四出訪求雄狗獾而未得一活者遍托獵戶並許重價閱兩三月終無以應命緣此獸行走甚疾復善穴土人或窮追則立刻藏身洞内故所得皆用火鎗擊斃或被獵犬咬傷觀察聞之忽忽不樂近有清凉山下某叟察得狗獾之所以能逃避者因土穴兩面皆通由此洞入卽可由彼洞出乃預於洞之兩面張網用紅大椒磅蟹殻熾炭火煨之灌濃烟入洞果得活狗獾兩頭持以獻觀察觀察騐之皆雄也問其價叟云小人並不索酬但有一事求大人苟得大人俯允則較酬值倍蓰矣詢以何事叟云星家推算小人八字謂今年命犯白虎必受官刑小人憂慮至今非憂官之刑責也實慮差役需索無底耳今幸大人將狗獾賞收求責小人一百鞭卽以抵官刑如何觀察笑謂受人之物旣不償值反又施刑天下無此情理叟云大人若不賞責小人命犯刑傷無可挽回矣言已涙𥰡𥰡下觀察見其出於至誠謂爾旣執意求刑姑施一百鞭亦無不可惟須另給狗獾價以酬爾勞叟云旣蒙大人恩典卽以一百鞭爲獾價若另酬值深畏不祥觀察笑而諾之叟早將棉襖小褂脫去取藤柄鷄毛帚跪奉觀察求賜親責觀察笑而輕責之責至五十下叟云且住小人已領半價尙有半價留給同事者可乎觀察謂汝命犯官刑難道同事者皆與汝命運相同耶叟云小人之同事者曾與小人訂定凡遇買賣所得一概平分倘有偏私察出議罰今小人旣求鞭責以袚不祥想同事者亦有不祥求大人一併賜責觀察急問同事爲誰叟云卽大人之門政大爺也觀察大怒立喚門丁至謂爾與叟平分貨價叟已領其半尙餘一半留給與汝汝其領之門丁强辯不已觀察叱侍者褫去其衣重責五十鞭血流滿背立卽斥革送交保甲分局杖責枷示其母苦求再四方免荷枷旋留叟在帳房中午飯酬以番佛十尊復遍諭内外跟丁謂此叟如再送狗獾來有向之需索分文者卽以五十鞭爲例或在外與叟爲難察出一并重懲一時聞者傳爲話柄 
[補述武生滋事案情]  
　　金陵訪事人云當江南武試時桓桓赳赳之夫無不襆被而來一獻其技水旱二西門外考船密布如林上月十七日鹽城縣考生在瓦塲寨向人家門口小遺以致互相口角適保甲分局親兵過此斥其不應如此無禮爭論之下考生寡不敵衆敗北而回號召數十人興師問罪擁至局内將門前刀槍踢倒公案碰翻筆架籖筒抛擲滿地復扭某勇至船上次日始釋回局員周君飛禀新任總辦鍾芸谷觀察啓祥觀察立飭督捕營嚴加查辦旋獲到滋事之武生陳某一名帮同鬧事之船戶二人解送江寗縣署十八日縣主趙小帆大令升堂研訊將武生暫行看管船戶客笞數百板發外所管押親兵傷痕騐明後著自行醫治翌日經武生之羽黨攔輿求免大令婉語却之閱數日又獲甲乙二人供稱均係武童隨卽交差看管至二十二日之晚覆加研訊甲乙供認曾帮同肇禍因收押外所想須執法以懲也 
 
 

Page 3

 
 
[船局將開]  
　　金陵訪事人云倭人犯順徵調紛紛所過地方籌備差船不免稽延時日署兩江總督張香帥接得京電飭開官船局預備兵差卽轉飭署藩司胡芸臺方伯議定條欵呈由香帥批准隨札委下關保甲分局郭大令其淦就下關開局並飭上元江寗兩縣主爲之恊同辦理而以江寗府督率其事大令奉委後卽至兩縣會商擇日開辦一切條欵載明凡有兵差先由上游電知兵數多少何日起程下關船局接電後卽按照民價雇備船隻送至揚州官船局更替開船之先須電知揚州船局揚州船局亦按照民價預備船隻送至清江浦登陸清江浦亦設立官局先由揚州電知預備車輌送至山東首站　城縣交替設或清江浦車輌不敷則飭淮北各州縣協辦以濟急需 
[家丁行竊]  
　　金陵訪事人云前徐州兵備道叚小湖觀察公館在金陵奇望街行臺東首邇者因事回珂里惟公子輩尙嘯傲於青溪紅板間上月某日公館中忽然被竊所失約值二千餘金立喚地甲到來察得墻上穴成一洞顯係賊由外至地甲遂循例叩頭求寛限查緝如限滿無獲願甘送縣受刑公子輩允之至本月初地甲行至某處見向在公館當僕從之甲乙二人華服翩翩交頭接耳潛尾至文德橋乙舍甲而入攀桂軒澡堂敝之先有某丙在見乙至卽笑問訊曰大哥許久何往乙云頃由上海回來覔得一就勝在轎馬後隨行也言已解衣入澡池地甲卽問内曰爾在公館中服役幾何年矣頃閒聚語之人刻下尙在公館否丙曰去僅月餘刻已生財發福矣地甲曰此人忽然富麗令人可疑老兄曷乘間詰之丙亦心動肯之以首取甲衣審視内有洋縐緊身襖的係公子失物地甲乃邀同夥役更夫守乙出池卽扭送公館禀訴情由當卽解送江寍縣請訊趙小帆大令立卽升堂推鞫飭鞭背六百下笞小板一千下乙一味游移全不供認旣而地甲又在狀元境見與乙同行之某甲入慶餘樓客棧爰問棧主人曰此客可姓左棧主人云姓周據稱爲某局司事有某公館中人作保來此已八天尙有洋銀四十　存在帳房地甲知其爲張祿一流人立卽告知捕班扭送到縣大令一再研詰飭笞百板直認行竊得贓不諱并稱乙因貪懶被主人所斥出因向小的云汝亦不得在此間五十六策走爲上策小的以手内無錢對乙曰汝能聼我行事不愁囊内空空也由是相助爲理穴牆成洞次第啓大人皮箱四口將衣服一一傳出次日托言請假回家實則同赴申江將衣服質錢花用計得洋蚨三百餘翼除購衣外復流連於楚館秦樓刻下游倦知還以致身遭縲絏大令令將乙提出互相對質始不敢抵賴隱瞒爰一併收入所中備文移請上海縣吊贓給領 
[閩事雜登]  
　　福州訪事人云長門廣石閩安一帶除防營之外又　鴻字二營由敖鍾二軍門各統一營自封禁口門輪船不得駛出所裝各貨皆運以駁船口外安設魚雷以備敵船闌入大憲復委某員以木排石塊塞住船路其籌防可謂嚴矣至於保甲一事省城各里所有燈籠旂幟大半破壞不堪矢石刀矛亦如兒戲倘逢强敵何以禦之城外則由官紳督辦團勇十團每團五十名平日只爲土倡家保標從未講求禦敵之法有心人蓋　然傷之己○上月城守副將黄恊戎開甲因病出缺制軍奏請以現署是缺之梁恊戎鴻盛補授按恊戎湖南保靖縣人前年制軍委令營帶逹字營至本年兼統鴻字正副二營今兹奏補是缺想能勝任愉快也○管帶内河水師砲船吳軍門奇勛現奉大憲調赴江南差遣所遺差務另委何恊戎祥麟代庖○前報紀大橋下人某甲附坐雙漿小船放乎中流乘人不見突將船主某乙推入水心取其貲財連船駛去幸乙頗知水性遇救得生將甲　送海防廳請爲究辦兹悉甲卽劉滎幹唐蘇亭司馬提訊數四究出實情遂禀明上游批令以軍法從事某日將甲押赴北校塲斬决梟取首級盛以木籠在大橋上懸諸高竿　見者知所儆　○上月某日有妙手空空兒撬　漳州厘局之門入内行竊局中人厲聲呼喊賊膽敢持械拒捕將局中人毆傷局員某君據情報明地方官飭役四處掩捕旋由漳州鎭總兵候桂林總戎飭麾下員弁　獲眞賊解案嚴懲 
[剿撫番民]  
　　臺灣府屬之臺灣苗栗兩縣地近内山番民難處其中往日相安無事近有大南勢小南勢等社番目出外滋事沿山所設腦竈腦丁聞而裹足向駐大湖地方查腦委員汪鏡湖二尹禀報至郡大憲擬調防營入山剿辦並將臺灣苗栗兩縣畫分地叚各派委員專理撫墾事務東勢角以北爲苗栗縣界由汪二尹兼辦南至中路一帶則委謝掞庭大令專辦大令前在大　崁等處久當是差故委之以資熟手也 
[敬迓襜帷]  
　　前洋務局總辦蔡和甫前兩江營務處曾仰階兩觀察日内由金陵將次來滬上海縣黄大令飭辦差丁役在金利源碼頭整備迎迓 
[代辦保甲]  
　　滬城保甲巡防中局委員汪二尹因抱恙多日具禀道轅請假調理已蒙劉觀察派委楊二尹於前日到差代辦 
[武試定期]  
　　本邑武縣試擇於本月廿一日舉行由黄大令出示曉諭令與考各武童於前三日赴縣報名仍到學填明三代親供保結由廪保認識畵押至期各帶弓矢齊集演武塲聽候會營考試想赳赳者流可以及鋒而試矣 
[操演打靶]  
　　本城大南門之東南隅紥有撫標滬軍營由蕭雲卿軍門統領邇以海氛不靖督率麾下健兒在營門外大校塲中演試洋鎗打靶故自早至午鎗砲之聲纍纍然若貫珠作壁上觀者亦絡繹不絶 
[一蹶不振]  
　　有莊炳者在大南門外馬路橋地方開設茶肆生子某甲適在壯年且有膂力前日下午行至斜橋地方見有一驢嚙草甲喜甚行近驢身一躍而上行未數武突有一行路者見甲不善控勒有意在驢尾上猛擊一下驢受驚亂躍致將甲翻下跌傷大陽氣海兩穴血流不止奔回家中大聲呼痛莊問其故初尙不吐眞情盤問至再始一一言明莊大驚急延傷科施救奈受傷過重藥不奏效延至天將破曉時已一命嗚呼矣慘哉按本城大南門外每有驢馬放草時有少年偷騎以致跌傷此等驢馬並無人看管任意游行常將農田蹂𨈆有司牧之責者何以寂無聞見耶 
[英界火警]  
　　前晚二點三刻時英租界雲南路寳和里第三弄第四百三十九號門牌寍波老嫗家失火以致延燒西首第四百四十號等家至四百四十四號止計焚石庫門三个樓房六幢當時捕房旣擊警鐘火會西人卽驢皮帶車及洋龍而至竭力澆灌當卽熄滅聞嫗家近擬爲子成婚正在備辦喜事其子定於今日由寗波來滬則已華屋成灰好事多磨豈紅　星尙未照命耶現在　不知避匿何處按此處俱係野鷄妓院當火起時各野鷄早已深入睡鄉聞警而起倉黄失措甚有不及穿衣而逃出者當此天氣已寒其瑟縮情形不下於落湯時也當有某野鷄見火勢已將延及急携細軟奔出及歸家檢點則缺少金鑲玳瑁鐲一枚遍尋不見想已在途遺失矣 
[停棺移葬]  
　　美租界下海廟成衣公所相近停有棺木三具經巡街捕所見報知捕房捕頭飭傳二圖地保奚坤寳於前日下午雇人遷往義塚埋葬 
[領事訊供]  
　　印捕無禮並未受傷此已兩紀報章昨晨九下半鐘美捕房黎副捕頭帶同四百三十四四百三十五二號華捕作見証及二百五十五號代理門差等將六十七號印捕送至英領事公館請辦經領事略訊數語命帶回美捕房候下禮拜五再訊 
[從寛覔保]  
　　蘇州文生馮賓愚在某妓館竊取福建人吳蓮峯金表金練等件業經包探何瑞福緝獲人贓解送早堂會訊已誌前報前晚由宋通剌升座命差將馮逮案發落馮供生員曾奉某觀察委在滬招攬鑄小洋股分是晚生員因酒後偶至妓院作狎邪遊一時糊塗不合悮取他人之表此後自當革面洗心不敢再犯務求公祖大老爺格外矜全恩同再造通剌謂爾旣自稱生員自應恪守臥碑本委姑念爾一再苦求免予深究著當堂自書攺過切結存查並速覔保人來案具保赶緊回籍不得逗留 
 
 

Page 4

 
 
[派差杳覆]  
　　吳少甫控周念二經濟堂等租開香園烟館生財悔議一案宋通剌於前晚升堂吳供本邑人曾在三馬路開設香園烟館兹因生意清寥於本年八月將生財出租與周等股開當收頂首洋一百元並劃抵堂悺押櫃洋三十元共洋一百三十元議定每月租洋六元立據議定以十六個月爲期有友人王明甫爲見中先因小的該欠房東處租洋一百零一元除去預存頂首洋五十元實欠租洋五十一元確由周念二代小的如數墊付不料周等開張後甫及兩月旋將生財退回小的以原議訂定十六個月爲滿何得半途而廢周等再三向小的商懇自願貼償七個月租洋共四十二元繼而小的將前項生財售與廣東人肅姓旋經小的將應還周等墊付房租及預存生財頂自如數付清有中人王明甫爲証今周等見小的懦弱可欺迭向索擾爲此具情控訴伏求公斷周供今秋小的與開設烟紙店之陳玉山向吳租賃香園烟館生財先於六月底由小的代吳墊付房租洋七十五元至七月間又墊付房租二十六元小的代吳二次共墊房租一百零一元嗣因生涯折閱未及兩月卽將生財退回吳少甫旋向索取代墊房租奈吳僅劃來預存房東處頂首洋五十元尙欠洋五十一元迄今分毫無著是以屢向理索今奉質訊務求究追經濟堂供向業烟紙生理今秋因店東陳玉山與周念二股開香園烟館囑小的爲經事尙未開張之前曾付去生財頂首及堂倌押櫃共洋一百三十元繼因生意清寥每月虧本以致將生財退還由吳自行收管詎吳心存乾没將所得頂首等洋　百三十元僅將烟灰等物劃抵洋三十四元餘欠洋九十六元置之不理反赴憲案誣訴王明甫供向爲報關行生理與兩造均係熟識周等向吳租開香園烟館監生確爲見中惟銀洋往來均由伊等自行收付監生並未過付通剌判令吳交保具限於本月底先繳洋五十一元並派差督同兩造查明前情復候核奪周等遵諭而退 
[贓物甚多]  
　　積竊熊老和供認之同黨林老九小周二人經法包探在某押居緝獲解入捕房克捕頭略加研訊該竊等供認住英界某客棧先在通州輪船竊取愼和泰報關行某客之綢縐衣服十餘件當在虹口德潤押店先經包探吊到原贓存候失主認領後又供認在大通西安生義等各輪船竊取各贓取解送公堂時必當和盤托出也 
[鉅欵助賑]  
　　凡大事業自倫常始人能於庭　侍奉間傾資救世循子職以祝康彊其識見洵超卓耳鄭錫康大善士求尊人病速痊助賑洋一千元託泰隆號交來委解順直散放以災戶拮据已久兼之冰雪交加更有不勝其苦者得斯鉅欵俾皸瘃餘生藉以甦困種德實軼凡庸而愛日孔長竊爲尊人上頌矣彼儲蓄充贏者當亦怦怦心動焉[  上海北市絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[解犯抵申]  
　　浙江定海廳拿獲巨盜周大財徐正發包海柜孫福順陳香竹五名訊係往來蘇松海面刦案頗多備文派勇押解來申投蘇松太道　審辦劉觀察於前晚飭發上海縣寄禁再候提訊 
[盜供翻翼]  
　　竇奠高明府奉臬憲派委由青浦來滬於前日到縣訊問虹橋鎭王豐崙家盜犯顧阿妹等三名已列前報兹悉明府到縣升坐花廳飭提顧阿妹陳阿五焦湖阿小三人到案諭曰本委奉臬憲大人飭派來此訊問此案爾等一切隱情從實供明如有寃抑可以超豁顧供小的等實不在案内確係寃枉明府曰旣不在内何至以前歴歴供認究有何人指使或有吊打私刑情事均可實供答稱以前均是隨口混認問緣何肯認答欲作眼線以充饑腸是以願認又問爾在青浦供明官刑好受私刑難熬究是何人用過私刑著卽供明答稱無惟本年七月初八日小的交捕看守因聞母親逝世小的欲去被捕等所知立卽追回並未吊打又問旣無人唆使教供爾何以明知王家被刼情形供明無錯答稱上海縣黄大老爺是日到王家履勘小的適在龍華賭錢聞之卽往閒看是以知悉後回龍華途遇捕夥莫升言及此案捕頭出錢購買眼線能破獲者賞洋一百元小的因此起意投首詭稱是盜充作眼線又問陳阿五焦湖阿小二人如何來案供被顧阿妹誣指拖累顧稱陳阿五係小的所說焦湖阿小係阿五拖出與小的無涉陳阿五供是問陳曰爾如何拖阿小到案是何緣故供阿小開設烟間小的欠伊烟錢被剥衣服因此挾嫌誣指又問阿小曰爾旣是被阿五挾嫌誣指何以供認贓衣答此衣不是王家贓物乃阿五抵作烟帳不知伊從何來小的因被伊二人合詞誣咬無從辨曰祗好混認小的屢次曾說陳等害我明府曰本委先到青浦將爾等在青所有供詞均已抄來現據爾等此供相懸霄壤何以前後翻異若此顧阿妹自願充眼線混將無辜誣指以人命爲兒戲天良何在陳阿五挾嫌報復居心險惡已甚焦湖阿小被害情實飭暫退下又提十五六鋪汛捕陳全已革廿三七鋪汛捕丁桃捕夥楊阿和三人到案問曰顧阿妹前供爾等用刑今又翻覆究竟爾等曾否私刑同供實無其事顧阿妹陳阿五均是自來投首願充眼線焦湖阿小亦未敢用刑明府又提三人盤詰至再執定前詞飭交捕看管再訊 
[限交鴇婦]  
　　龜奴李德元控娼婦金素芳欠洋不還向索推賴請爲究追宋通剌於前日晚堂訊理李供小的家在揚州前有娼婦金素芳之鴇母金娘娘托小的轉向韓姓立據借去銀洋二百元逾時已久金娘娘已回揚州原籍經小的屢向金素芳理索奈金妓一味推諉希圖吞没爲此檢據具控求恩斷追沈王氏卽金素芳供小婦人籍隷揚州年二十五歲曾被歹人誘拐來滬售與鴇母金娘娘曾因鴇母向李借過洋二百元因一時無力歸還故於上年某月經鴇母將小婦人托李龜挈至金陵賣娼約歴五閱月之久曾經小婦人將所積賣笑資洋百元及衣服等典質洋若干元付與李龜收去以斷葛藤以故小婦人由金陵回滬後憑朱蔡氏撮合嫁與沈尙卿爲室今事隔多日李龜忽將廢票架詞誣控今蒙提訊務求嚴訊通剌得供判將李龜及金娼分别看管著李速戕鴇婦金娘娘交案再行復訊 
[英界公堂瑣案]  
　　昨報記奚阿四用刀戳傷陳裕椎一案昨晨由包探江阿三將奚陳及奚嫂宋氏等一併送案請究先據奚宋先據奚宋氏供本地人丈夫奚長壽因病逝世小婦人不敢獨宿故邀鄰人陳裕樵之幼妹來家伴陪陳送妹至小婦人處略坐適有夫弟奚阿四來家瞥見之下卽誣指小婦人與陳有奸將陳扭出毆打不料奚竟用刀將陳戳傷小婦人夫亡未久卽被誣指與陳通奸心實不甘求請大老爺代爲伸雪地下有知亦當結草啣環以報大德矣陳裕樵供寍波人與奚宋氏爲鄰前晚因送妹至氏處伴夜略坐片刻竟遭奚阿四將小的戳傷頸項奚阿四供本地人兄死後至嫂處探望見陳裕樵在房中不勝忿恨將陳毆打旋有氏父宋某投案以奚誣女犯奸求爲懲辦通剌商之薩副領事以其中恐有别情著將奚阿四押候過堂復訊陳裕樵等候堂訊自行投案○前日有某卡巡丁顔福生在英租界巡緝私物與人爭鬧經一百六十四號華捕拘入捕房昨晨解案通剌略問緣由以租界向無卡上應巡之私恐顔福生有混冐情事著交捕帶回押候至卡詢明有無顔福生其人再核○積竊陳福林竊取朱阿全布衣四件報捕後由包探杜雲卿拘獲送究朱阿全投案領贓陳福林供浙江人認竊求恩通剌以陳係屢犯積竊未便姑容着交捕房管押七天押上便船勒令回籍贓還失主○湯青榮與蔣阿福索久口角經包探竇如海拘解請究蔣供被伊擊傷手臂曾至醫院　治據言十日卽可痊愈湯供詞支吾通剌以湯青榮行兇可惡判令交捕房管押十四天○包探竇如海禀稱姚阿進竊取陳三郎錫事件一副報捕後由小的拘獲人贓送究陳投案申訴前情請爲領贓姚阿進供事件並非小的所竊實有友人竊後寄放在小的處通剌以姚窩寄賊贓殊屬非是姑念年幼從寛判令交捕房管押七天○王阿二前因犯事遞解今又潛來滬上經包控黄四福所見拘送請判通剌以遞解之犯豈可容留租界著加責一百板仍舊遞解江北○陳信昌椌陳海湘竊取店中羊油扭案請究陳海湘供店中羊油賣後陳信昌亦曾得錢此次係陳嘉勳倩小的代伊賣錢其實小的並不得錢陳嘉勳供雖係小的託海潮代賣其實信昌亦有分通剌以陳等實由分錢不匀自相攻訐現姑從寛判將海潮嘉勳各罰洋半元信昌免罰○包探江阿三禀稱朱阿二有東洋車一輌曾出租與人今知車在施德昌處向索不還爭執之下小的拘案請究申訴前情請爲追究施德昌供東洋車一輌日前由金生寄存小的處不應由朱來索是以不交通剌著施德昌將車先行交還倘日後金生再來纒擾可卽扭案懲辦 
[上海六馬路仁濟善堂經收南北南市各米寳行米麥雜粮捐九月初一至拾月二十九日第九十七旬至一百二旬清單]  
　　恆祥資行錢五十一千一百九十九元昌豐四十三千六百十一永愼和三十三千三百十三文穂祥三十三千三百九文同豐和三十二千六百八十文同順三十二千廿六文豐和廿五千十五文萬順公廿一千九百九十二文生源廿千四百五十三文裕祥十三千九百四五十文豐記十三千六百五十三文振豐十二千六百五十二文愼茂豐十千八百三十四文乾利八千六百四十五文恊昌泰五千四百廿四文聚源五千二百八十九文德盛三千二百一文同德二千五百十文錦祥二千三百四十六文義生一千三百五十一文裕愼十千四百廿三文同吉泰五千五百八十六文恊記一千七十九潤元一千三百三十文三和一千五十三文正豐一千二百九十四文元生長一千三百六十九文咸茂一千六百四十八洽興昌一千七十四文義記公一千六百九十四文恆源一千六百四十三文德大一千五十七文晋泰九百八十三文唐永愼六百四十七文萬源二百三十一文天成義九十九文恆隆八千三百三十二文錢恆泰五千一百四十文合記四千八文新興和二千七百九十文昇記二千六百十文源順恊四千九百九十三文衡大一千四百廿九文復泰一千一百七十二文同興三百五十九文恊大豐六百三十一文大興順四百五十七文裕和四百七十二文萬昌六百廿四文恊豐三百四十四文餘生二百十文北同泰二百十五文宏茂三百八文恆裕九十六文永順一百九十九文裕昌三十九千一百八文寳泰廿三千十六文長豐十九千五百四十三文元吉泰十八千八百三十文恆大十八千四百七十一文鼎裕十九千五文萬生十二千五百八十八文元和　千八百二十六文震大九千三十三文泰潤七千八百三十文葆生六千五百七十文大和六千二百九十五文長義五千二百八文松盛十千八十六文萬隆六千七百八十八文衍源五千五百十六文潤泰五千四百九十四文元餘四千九百九十五文天和五千七十八文三泰三千八百四十文生泰三千三十二文恆泰三千五百十四萬祥昌三千四百六十四文餘大二千五百五文鼎昌源一千七百五十七文愼生一千四百八十六文義記一千四百六十二文同泰一千三百四十三文聚泰一千三百十一文和記一千三百五十文元泰一千四百六十一文泰興一千七百廿一文南元昌九百六十一文恊茂八百五十一文天元八百九十八文萬成四百十一文甡義四百四十六文同愼五百六十文和泰三百十六文愼餘二百五十八文正義隆四百五十二文公正八百六十八文萬祥二百八十七文新興二百七十四文以上九十九戶共收錢七百零八千九百八十二文 
 
 
 

Page 10

 
 
   
 
 

Page 11

 
 
[光緒二十年十一月初九日京報全錄]  
　　宫門抄○諭旨四道錄前○浙撫廖奏解清地丁京餉摺○江撫德奏籌解第六批甘肅新餉片○閩督譚等奏開報臺省新案交代摺○漕督松奏請免議知縣處分片○粤督李奏委藩司代辦監臨摺○新撫陶奏擬設砲隊一哨摺○又奏揀　　補副將摺○都統慶奏請嚴定蠧役罪名摺○十一月初九日内務府國子監侍衛處值日工部引見十四名咸安宫一名内務府五　正白漢五名○恭王謝授軍機大臣恩○橚貝子由西陵回京請安○倫貝子因伊子得賞謝恩○西安將軍國後請訓○巴克坦布因伊姪補卿謝恩○雲南總兵屈洪泰請訓○文琳謝授總管内務府大臣恩○繼祿謝授奉宸苑卿恩○廣東叅將鳳鳴謝恩○陜西叅將俞陞科謝恩○奈曼王椿壽各請假十日○掌儀司奏十三十五日祭奉先殿謨貝子倫貝子行禮○召見軍機國俊屈洪泰繼祿○○頭品頂戴浙江巡撫臣廖壽豐跪奏爲本年奉撥地丁京餉銀兩全數解清恭摺具陳俾祈聖鑒事竊承准軍機大臣字寄欽奉上諭戶部奉撥光緒二十年京餉限五月前解到一半十二月間全數解清准截留改撥藉　延誤等因欽此並奉抄單内開撥浙江地丁銀四十萬兩當將留抵萬壽慶典蒙恩賞賚浙江省窮黎銀二萬兩及先後五批籌解銀二十八萬兩共合銀三十萬兩分别奏咨現在應解各項京餉暫爲變通援案撥交殷實號商匯解亦經奏明各在案兹據署布政使惠年詳請令第六批京餉應行全數解清動支光緒二十年地丁銀十萬兩發交日昇昌號商匯解赴部投納詳請奏咨前來臣復　無異除分咨查照並取領匯日期咨報外合將浙江省奉撥光緒二十年分地丁京餉銀兩全數解清緣由恭摺具陳伏乞皇上聖鑒謹奏奉硃批戶部知道欽此○○德馨片　再前准軍機大臣字寄光绪十九年八月十九日奉上諭戶部奏籌撥甘肅新餉一摺甘肅關内外各軍餉銀關繫緊要現經該部將光緒二十年新餉指撥江西省銀三十六萬兩著該撫　飭司道按照撥數於本年十月底赶解三成至來年四月底再解三成其餘統限九月底解清等因欽此並准戶部咨同前由當經行據藩司糧道以前項餉銀司庫支絀萬難全籌會詳奏明援照歴辦成案於司庫地丁厘金項下籌解三分之二銀二十四萬兩道庫漕項等欵錢糧内潑解三分之一銀一十二萬兩陸續湊解前已由司道兩庫籌撥銀二十五萬兩分作五批循舊發交商號匯赴甘肅兌收先後詳經奏咨在案兹據署布政使裕昆詳稱查照部咨按甘肅庫平動放光緒二十年地丁銀五萬兩作爲江西省奉撥二十年第六批甘肅新餉飭令蔚豐厚商號於八月二十八日赴庫請領限一百四日匯赴陜甘督臣衙門轉發甘肅藩庫兌收所有餘平銀兩己遵照自行扣存至此批甘肅新餉銀五萬兩職名係署江西布政使裕昆籌解等情詳請奏咨前來臣覆核無異所有江西籌解奉撥甘肅省光緒二十年新餉第六批銀兩交商匯兌並籌解職名緣由理合附片陳明伏乞聖鑒謹奏奉硃批戶部知道欽此○○太子少保閩浙總督臣譚鍾麟頭品頂戴福建臺灣巡撫臣邵友濓跪奏爲臺省新案交代仿照山東新章按半年開單恭摺具陳仰祈聖鑒事據查臺灣省各屬新案交代業經遵章按半年開單奏報至光緒十九年十二月止在案兹光緒二十年正月起至六月底止半年期内二叅限滿已結交代據臺灣布政使唐景崧仿照山東新章造册請　奏前來臣等覆核無異除咨部查照外謹合詞恭摺具奏並繕清單恭呈御覽伏乞皇上聖鑒謹奏奉硃批戶部知道單併發欽此○○松椿片再據江西督糧道劉　詳稱光緒十八年分漕項錢糧奏銷案内署樂平縣知縣本任清江縣知縣馮蘭森未完一分三厘二毫漕項耗羡銀五百六十六兩一錢九分於光緒二十年四月二十四日全數續完解儲道庫造入光緒二十年漕項秋撥册内報部查核應請免議詳候具奏等情前來奴和覆覈無異理合仰懇天恩俯准飭部將署樂平縣知縣本任清江縣知縣馮蘭森前叅未完處分查照免議以符定章謹附片陳明伏乞聖鑒謹奏奉硃批戶部議奏欽此○○李瀚章片再本年甲午科廣東鄉試臣兼　巡撫例應入闡監臨惟海防緊要所有徵發布置事宜時須與各統將面爲商辦並各省督撫電商事件一經入闡必多隔閡軍情無定未效拘泥現擬循照例章將監臨事務交廣東藩司成允認眞代辦除檄行遵照外理合附片具陳伏乞聖鑒謹奏奉硃批知道了欽此○○頭品頂戴甘肅新疆巡撫臣陶模跪奏爲神機營運到槍砲擬設砲隊一哨以資經理而便操演恭摺仰祈聖鑒事竊神機營官兵先後由新疆回京業經奏明將各項槍砲派員經理在案查光緒十八年臣函商北洋大臣李鴻章由武備學堂遴派補用守備張志文把總王恩貴　來新疆當飭照標營章程於十九年七月初一日募成新式槍隊一哨教習陣法操法及挖溝築壘諸事現有成效前項槍砲應卽飭交張志文王恩貴接管並將所帶新式槍隊改爲砲隊一哨名爲威遠砲隊由臣督飭　練俾成勁旅應需月餉及車騾等項經費均照標營砲隊章程從本年五月初一日起支據布政使饒應祺詳請具奏前來臣覆核無異謹繕清單會同陜甘總督臣楊昌濬恭摺具陳伏乞皇上聖鑒飭部立案施行謹奏奉硃批該部知道單併發欽此○○頭品頂戴甘肅新疆巡撫臣陶模跪奏爲揀員借補副將要缺以重邊防恭摺仰祈聖鑒事竊照喀什噶爾回城恊營副將員缺係奏准作爲題補之缺經前護撫臣魏光夀奏請以記名提督黄萬鵬借補嗣接部咨黄萬鵬已奉上諭補授阿克蘇鎭總兵應令另揀合例人員請補等因臣查該副將與喀什噶爾道員同駐回城中外交涉事繁彈壓巡防最關緊要非精明幹練熟悉地方情形之員難資得力查有留新疆儘先補用提督借補英吉沙爾營叅將現署該恊營副將周添才樸實穩練夙著戰功於署任内操練巡防均屬認眞以之借補斯缺洵堪勝任人地亦極相宜合無仰懇天恩俯准以周添才借補喀什噶爾回城恊營副將八員缺實於邊防有裨如蒙俞允並懇飭部先給署劄俟防務大定卽行併案給咨送部引見以符定制再查該員於光緒十年經部議覆准以提督借補英吉沙爾營叅將尙未到任兹回城恊營副將員缺仍請以提督借補所遺英吉沙爾營叅將由臣另行揀員請補除將履歴清册送部外謹會同陜甘總督臣楊昌濬喀什噶爾提督臣黄萬鵬恭摺具奏伏乞皇上聖鑒訓示謹奏奉硃批兵部議奏欽此○奴才慶裕跪奏爲蠹役魚肉鄉民爲害地方請旨敕部嚴定罪名以安閭閻而除民患恭摺具陳仰祈聖鑒事竊奴才自到任後訪察地方情形期於有利必興有害必除風聞熱阿所屬各州縣蠧役之害大爲民惠各屬皆然而平泉州尤甚當卽遴派妥員託名查事前赴該州暗中采訪隨據印委各員禀稱訪得該州頭役有徐中海齊鳳岐齊鳳祥孟繼順孟繼恒五名充役最久爲害最烈緣平泉境内有八十四鄉每鄉皆有黑役名爲訪案實則頭役爪牙視殷實之家唆人揑詞妄控株連多人預爲索詐地步頭役奉票下鄉非坐車卽乘轎跟隨多人鄉民畏如狼虎不敢不遠遠迎接預備公館隨後卽託人關說票費或百吊或數百吊至千吊不等儻一時錢不湊手遇有布疋糧石牛羊驢馬抄搶而去最可恨者少不遂意非私押下處異常拷打卽指爲擲碎牌票聚衆毆差並大其名曰拒捕動輙挾制官長觸犯官怒不得不加意嚴拿若輩愈從中大肆荼毒因而各有綽號齊鳳岐稱齊二大王孟繼恒稱爲孟六閻王齊鳳祥　齊三閻王如此破産傾家者不知凡幾以故良懦鄉民其長蠹役更甚於畏馬賊以馬賊在途刼人有遇有不遇蠹役坐守分贓實無計可避也奴才訪聞得實當密飭八溝營守備選派弁兵擒拿除齊鳳祥孟繼恒二名在逃另行飭緝外計拿獲徐中海齊鳳岐孟繼順三名交承德府嚴行審訊竊維熱河各屬地處邊陲自遭兵燹滿目瘡痍設法撫綏之不睱何蠧役罔法各條辦理不足以遏其萌而除其害應請旨敕下刑部核議如遇有熱河各屬蠹役害民之案或嚴定罪名加等問擬或立斃杖下庶可收懲　儆百之效奴才蒞任年餘毫無裨補惟視民如子疾惡如讐在任一日自當盡　日民事斷不存五日京兆之心致貽地方之患所有訪拿蠹役擬請嚴定罪名緣由理合恭摺具陳伏乞皇上聖鑒勅部核覆謹奏奉硃批熱河地方自平定後元氣未復何可復容此輩肆行荼毒著嚴密查拿一經審實卽子杖斃毋庸刑部再議欽此 
 
 

Page 12

 
 
[光緒二十年十一月初十日京報全錄]  
　　宫門抄○諭旨二道錄前○護豫撫劉奏彚報委署知縣各缺摺○又奏委署知縣片○又奏解清京餉銀數摺○又奏籌捐賑欵請准給奬片○又奏籌解加復俸餉片○少詹張奏報交卸起程日期摺○都統慶奏飭道府回任片○桂撫張奏散給恩賞銀兩片○陜督楊奏武闈事竣日期片○將軍長奏呈進參枝摺○十一月初十日理藩院鑾儀衛光祿寺廂黄旗值日理藩院引見十六名○博公謝前引大臣恩○英廉前往蘇州接防請訓○黑龍江協領蘇隆阿謝恩○永德謝留京當差恩○慶王請假十日○召見軍機英廉蘇隆阿○○頭品頂戴護理河南巡撫布政使臣劉樹堂跪奏爲遵章將委署知縣員缺按三個月彚報一次恭摺仰祈聖鑒事竊准部咨各省州縣缺出委署班次並出缺日期應令每届三月彚報一次知州委署名次比照序補之例酌委知縣要缺亦循舊例酌量揀委其知縣選缺應以正途勞績試用三班爲一輪按照出缺先後輪流委署至截缺撤回留省廻避各員亦照序補之例酌委如有因差勤給奬者仍於本項到時先儘委署各等因通行遵照當經前撫臣飭叅酌豫省舊章議請嗣後知縣應選缺出先酌委正途外奬一人次酌委勞績外奬一人次酌委試用外奬一人再委正途班一人勞績班一人試用班一人各歸各班以三班爲一輪按出缺先後輪流委署並因候補同知通判知州均係缺少人多本項之缺輪委無期各准各班挿委知縣員缺又知縣正署到班遇有叅撤之缺應在本班人員内酌量揀委以期得人如遇同通知州挿委到班亦於同通知州班内揀員挿委儻不得人另揀實任人員調署卽以同通知州頂署所遺之缺若仍揀委知縣本班人員抵署續有缺出仍委同通知州一人均經歴次奏明辦理在案兹據署布政使桂霖將光緒二十年四起至六月底止委署過知縣員缺造具清册聲明並無越次攙委等情詳報前來臣覆查無異除册咨部外理合恭摺具陳伏乞皇上聖鑒謹奏奉硃批吏部知道欽此○○劉樹堂片再署汝陽縣知縣周書麟撤任遺缺應行委員署理查有光山縣知縣江俶堪以調署查明該員任内並無承緝盜案已起四叅及經徵錢糧有關降革處分與調署之例相符據署藩臬兩司會詳前來除批飭檄遵並飭將光山縣印務委員遞署外相應附片陳明伏乞聖鑒謹奏奉 
[硃批吏部知道欽此]  
　　頭品頂戴護理河南巡撫布政使臣劉樹堂跪奏爲掃數起解光緒二十年京餉銀數日期恭摺仰祈聖鑒事竊查豫省應解光緒二十年分地丁京餉銀二十萬兩内除撥解部協毅軍月餉銀十二萬兩劃留皇太后恩賞普濟窮黎銀二萬兩計應解部庫銀六萬兩前已委解過頭批銀三萬兩又准戶部指撥改解北洋大臣衙門銀二萬兩均經奏明在案下餘未解銀一萬兩兹據署藩司桂霖在於徵收光緒二十年地丁項下如數籌撥定於十月初三日委員管解起程赴部交納詳請奏咨前來除咨部查照外所有掃數起解光緒二十年京餉銀數日期理合恭摺具陳伏乞皇上聖鑒謹奏奉硃批戶部知道欽此○○劉樹堂片再本年七月間濬縣内黄等縣山水暴發河流汎濫沿河村莊被淹成災經臣奏蒙恩准概行撫恤一月口糧現已由司籌欵委員前往會同各該地方官銀榖兼施核實散放災民淪肌浹　固已同感皇仁惟目前極窪之地積水猶未全消蓋以形同釜底疏導難施卽甫涸復之區一片沮洳驟難翻犁播種窮黎困苦隆冬已迫飢寒轉瞬交春尤慮青黄不接體察情形非僅例加各　足資調濟至各該縣附近之安陽湯陰汲縣淇縣新鄭獲嘉等縣當時同被水淹不過情形稍次現雖勘不成災亦視尋常積潦爲重本已連年積歉又值異常薄收窮檐艱窘盆深若不亟籌撫輯恐弱者轉於溝壑强者流而爲匪關係地方更非淺鮮現經札飭各該地方官自本年十一月爲始至來年二月爲止在於城鄉多設粥廠妥爲收養俾得有所餬口免致流離滋事顧時日旣長經費甚巨旣無閒欵可籌地方官亦力難捐辦惟有勸諭本地紳富曁外省好義紳商量力樂輸集捐濟用所有收支欵項以及設廠監放一切事宜悉由各該縣選派公正紳耆督同認眞經理務期實惠及民概不經胥吏之手事竣彚入災賑案内核實開報所捐賑欵照章給奬由署藩司桂霖詳請具奏前來合無仰懇天恩俯念地方災歉需賑孔殷該紳商等樂善好施捐資接濟裨益匪細准援順直賑捐章程請奬貢監及虚銜封典以昭激勸爲此附片具陳伏乞聖鑒訓示謹奏奉硃批着照所請戶部知道欽此○○劉樹堂片再豫省每年應解京員另欵加復俸餉銀八千兩前准部咨行令按年分批籌解歴經遵辦在案所有光緒二十年分應解加復俸餉據署布政使桂霖會同厘稅局籌措頭批銀四千兩發交管解洋藥稅銀委員卽用知縣沈樹人於十月初三日起程搭解赴部交納詳請具奏前來臣覆查無異除分咨查照外相應附片陳明伏乞聖鑒謹奏奉硃批戶部知道欽此○○新授詹事府少詹事臣張英麟跪奏爲報明微臣任滿交卸起程日期恭摺仰祈聖鑒事竊臣於本年八月欽承簡命調補詹事府少詹事當卽具摺叩謝天恩將任内應辦事件敬謹清理並將一切册卷分晰咨部在案兹新任府丞兼學政關防並書籍文卷委奉天府學教授毓堃齎送交臣李培元接受訖臣卽於是日交卸束裝起程回京恭覆恩命除恭疏題報外理合將微臣任滿交卸緣由恭摺具奏伏乞皇上聖鑒謹奏奉硃批知道了欽此○○慶裕片再新任熱河道湍多布現已到郡當卽飭赴新任並飭知兼護熱河道篆務之承德府知府崇祥卽行交卸道篆飭回本任各專責成除分檄飭遵外理合附片具奏伏乞聖鑒謹奏奉硃批知道了欽此○○頭品頂戴廣西巡撫臣張聨桂跪奏爲恭逢慶典恩賞貧民銀兩核實散放以廣仁慈恭摺仰祈聖鑒事竊照本年恭逢慈禧端佑康頣昭豫莊誠壽恭欽獻崇熙皇太后六旬萬壽上年欽奉懿旨於節省内帑項下賞給各直省貧民每省各二萬等因欽此欽遵轉行知照嗣准部咨由廣東劃解前來行司兌收飭令妥議散放在案伏維深宫仁愛澤遍羣黎以節省之餘爲週赡之用必應核實散給庶期無負恩慈因查粤省各屬於例設養濟院外另備孤貧口糧設所棲止有同仁同善等名目或由州縣捐廉或係地方置産章程不一貧民賴之惟是例定各額只有此數而各屬添設額外之舉亦難周備窮鄉僻壞貧而無告者正恐未能遍及現蒙恩頒之項如將通省貧民查明散放固得胥邀惠澤共沭恩膏而稽查或有未周給領竊虞遺濫擬就地方之大小丁口之多寡每屬或發銀三百五十兩或三百兩或二百五十兩或二百兩不等通省七十二廳州縣一州判共發銀二萬兩交地方官歸入孤貧所内各照現辦章程加添名額口糧俾令貧民遍沾慈惠永戴仁恩旣昭核實亦免遺濫由司具詳前來臣查所籌辦法實屬可普可久當經飭行遵照認眞辦理務使實惠均沾勿任稍滋弊混以仰副皇太后行慶施惠普濟羣生之至意所有賞給貧民銀兩欽遵辦理緣由理合恭摺具陳伏乞皇上聖鑒訓示謹奏奉硃批戶部知道欽此○○楊昌濬片再本年舉行甲午正科武闈鄉試臣率同甘肅布政使沈晉祥署按察使蘭州道黄雲提調署蘭州道常祥監試候補道徐錫祺於十月初五日開考將寍夏凉州莊浪駐防各滿營旗生馬甲前鋒及闔省民籍武生武監生兵生馬步箭弓刀石逐一秉公校閱連日天氣晴明塲規整肅於十二日外塲試竣當將騎射技勇嫻熟諸生分别密記雙單於十四日點入内塲默寫武經復與司道擇騎射精熟弓力挽强刀石合式默經無悮者詳愼比較照額取中旗生八名民籍武生五十名共五十八名於十五日揭曉除恭疏具題並敬繕題名錄隨本進呈外所有武闈事竣日期謹附片陳明伏乞聖鑒謹奏奉硃批知道了欽此○○奴才長順跪奏爲採辦參枝專差呈進恭摺仰祈聖鑒事竊奴才於本年正月二十五日業將續採參枝專差呈進並於摺内聲明採辦參枝已經過時殊不易得仍飭該恊領等俟夏令留心妥爲採辦以備上用在案現據刑司掌關防副都統銜記名副都統協領富通山副都統銜藍翎協領　隆阿等採得大枝山參八苗中枝山參十二苗計重八兩六錢可稱上品覈計共需工價銀一千六百二十七兩五錢仍由所收參稅下以錢易銀照數發給奴才謹將參枝親加查騐分盛二匣嚴密包封飭交雲騎尉海春齎京呈進仍飭該協領等赶緊採辦續有得再當呈進除咨行内務府查照外謹缮摺具陳伏乞皇上聖鑒謹奏奉硃批該衙門知道欽此 
 
