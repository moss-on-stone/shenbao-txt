# 1895 - 206 - 4908000

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○資治新書碼洋一元五角○潘頤福戒豐朝東華録實洋一元三角○王益吾咸豐朝東華　録實洋二元五角○左文襄公奏疏碼洋四元○繪圖三國演義碼洋一元五角○駁案彚　碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗冤録碼洋六角○康熙字典碼洋二元五角○三家醫案碼洋三角○醫醇賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○何　碼洋一角五分○六科準純六套實洋五元五角○醫門法律碼洋一元○醒世烟緣碼洋一元四角○繪芳録碼洋一元二角諸君欲購者請移玉申報館帳房可也此佈 
[廢捐納以重名器]  
　　慨自捐納之路開而後貪饕之風熾蓋上以利取之於下下乃以利奉之於上是上下交征利也彼其進身之始已以利爲發軔勢必不取盈而不止而欲責其清廉自矢整飭持躬安可得哉朝廷令民以捐納得官是先以利誘之也夫以利始而遽責其志趣卑汚則已晚矣况乎求仕者多名器得毋或濫捐納之廢斷不可緩夫鬻爵賣官乃弊政之尤且古昔權臣乘便營私借是以竊朝綱而收物望所謂拜爵公朝受恩私室也今之捐納出自朝廷固無慮此且捐班中正多奇士或勝於科甲中人未可知也今欲概行廢之天下懷才抱奇之士得毋由此而屈不能有所表見乎况今之趨於捐納一途者非必盡貪鄙之流闒茸之輩其間亦自有說或懷理煩治劇之才而屢試艱於一售或抱禦侮折衝之略而資格嫌其不符故行捐納以求自表見亦有不屑奔競於權閂夤緣竊爵而自願輸資於當道明致顯榮或得爲國家效尺寸之用此皆捐納者理之當然情之應有也至於豪商大賈巨室富家或樂善好施或急公奉上宜其簪纓耀目衣頂榮身以勵庸流用知勸勉此又情理兼盡而捐納之不可無者也抑知流弊至極其害至於不堪問捐納一開朝廷之上幾有巿道焉内官自郎中始外官自道員始以次遞下一切皆有價值而更復减價折值以廣招徠從此守財之虜紈袴之子只須操數百金數千金數萬金以輸之部立可致榮顯朝猶等於負販夕已列於晉紳矣其用貲尤多者卽可領憑赴任其指省分發需次省垣者亦復隨行逐隊聽鼓應官公然以爲民上自居矣但得與上游相識或有世交舊誼立可得優差或分派之釐稅各廠月取數十金或百餘金問其果皆實心辦事否則月至不過數日餘皆委之司事而已各廠事簡而人衆不過上游以此爲調劑而已其所以縻費朝廷之府庫者不知凡幾是挾數百金數千金而月收其利至於無算但在廠當差數年而捐納之貲早已全償及其挨班得缺取盈於民尚忍言哉當軸者恐其滋弊也而行捐員考試之法以觀其通否而所出之題則策論也聞悉係倩人代作不過照例納金以飽閽役之囊槖而已若是者仍非甄别以文字而遥索取其貨賄也其有不覓代倩不納苞苴者則必墨　其卷塗改其字俾置劣等蓋法立而弊生若此夫所謂捐納者原與科甲不同使必能以文字爭長則又何舍科甲而就捐納哉今必試之以必不能之事而曰不能則汰之是亦冤矣况乎居官蒞民獨在區區之文字乎哉其見亦傎矣爲上游者獨不可於接見之頃詢之以時務試之以讞獄示之以欵難案牘只於數語之間卽可覘其才識自此二三次或四五次其胸中所蕴能堪治民與否當必昭然洞悉才者進之不才者退之固易易耳無奈今之爲上游者祗以情面爲瞻狥請託爲引援鑚營爲階進財賄爲升擢逢迎結納爲與畀惟便其一已之私而已其所謂賢者未必賢所謂才者未必才官方何由澄叙宦途何由整肅哉故捐納之弊大者病國殃民小者空縻禀祿故不廢捐納天下終不得治今夫治天下者在乎得人捐納之員卽使旅進旅退無所短長而國家之事廢而不舉者多矣以之爲官則不能躬親民事以之從政則不能稱職報君今之擬廢捐納一途者自有别途以處之正欲使天下之人人人皆可以爲官天下之士人人皆可以從政張弛之機實係乎此夫朝廷之設官亦惟取其才而已矣凡人有一技之長一藝之擅皆可以爲官苟人而抱負自高絶藝獨擅羣見其有專長將徵聘之不暇矣故人而有一法之善一事之能皆可以入政有志之士自可出而共效於明時如是則又何俟乎捐納爲哉嗚呼天下之才有以策勵之則無限量有以鼓舞之則自奮發若捐納盛行實足以灰志士之心而沮英雄豪傑之氣人才於以不出故官者所以辦公事者也政者所以爲衆人而立者也苟其人而卓然有能爲衆人所屬望一邑一州之人咸樂其出仕皆曰此人不出其如蒼生何遠方之聞風興起者必曰安得使君來蒞撫此一方乎將求其爲官之不暇何必由捐納而進身乎蓋自鄉舉里選之法行而後可得眞才然則取才者亦視其法之眞僞而已以眞法取才則眞才出而僞才去以僞法取才則僞才進而眞才亡今當加意整頓之際欲民之治必自官塲始欲官之得眞才必自廢捐納始 
[本館接奉電音]  
　　昨日上午京師飛電傳來上諭二道硃筆一道敬謹譯登○六月初五日奉上諭孫毓汶奏假期屆滿病勢未痊懇請開缺調理一摺兵部尚書孫毓汶著准其開缺調理欽此同日奉上諭貴州貴陽府知府員缺緊要著該撫於通省知府内揀員調補所遺員缺著嚴儁熙補授欽此同日奉硃筆楊艤補授太僕寺卿欽此 
[臺南軍務]  
　　有客自臺南投書本館云劉淵亭軍門聲名久震此次臺北失守以後軍門從容不迫爰整其旅擇險要之地層層布置髮憾無遺全臺紳民欲立軍門爲民主國大總統再三送印至戟轅軍門固却不肯受謂我何必效世俗之故態爲哉且俟剿除倭人然後舉立未爲遲也倘爾紳民不能見信則願矢誓於天以明我志爰於前月朔日率同將士紳民歃血會盟曰我劉某在臺不要錢不要命不要官但願與將士紳民同甘共苦并願我將士紳民同心戮力寍可與倭人戰而死不可被倭人殘害而死遇敵則彼此相顧違令者斬此言一出歡聲載道目下臺地軍糧無虞缺乏惟餉銀稍形支絀然亦可支持一二年各富户皆踴躍樂輸卽貧如轎夫挑夫亦每人每日捐錢五文以供軍用誠可謂敵愾同仇矣將士兵勇聞風慕義請軍門减發薪水口糧一半願俟平倭後銀米餘裕再行補發似此同聲相應同氣相求倘倭人侵犯臺南斷不如臺北之不戰而逃以致倭人得手如此其易也軍門尤善於將將故士卒咸樂於用命所向無敵其三公子仁卿刺史印成良統領舊部數營鎭守打狗海口猶子熒樓大令印明光總理營務處猶子禹卿明府印肇謨叅謀軍機籌餉籌械接濟前敵將領如胡崑山方興邦劉步高陳洪昌王振貴邱啓標劉勝元李匯青劉世璋　乘蓮俱衝鋒破敵奮不顧身以上諸郡均係昔在越南時身經百戰之舊部也其他如吳彭年羅綺章忠滿吳世添李英吳光亮陳羅吳光忠楊洪泗談少宗柏正才譚發言王德標柯壬貴李惟義孔憲仁湯仁貴石國珍林福禧各將領雖係 
 
 

Page 2

 
 
新屬然其謀略忠勇實與舊部無殊統計舊部將士數十員勇丁六千餘名新屬將士百餘員勇丁二萬餘名益以臺地義勇之隷八閩者四萬餘名歸許南英鄭清二人統領其分隷各省者四萬餘名歸吳湯興姜紹祖统領又有内山生番萬餘名携其男婦而出投效營中願充前敵軍門逐一安置每人日給錢五十文按生番素未歸化兹亦願備前駈是非軍門威德素昭烏能若此鄙人親歷行間知之頗確謹書崖略請登報章其中皆係　情並無虚飾惟言詞鄙俚仍須大雅君子潤色成章耳聞軍門定於秋凉時挑選十數營進剿臺北想名城克復當在指顧間矣 
[倭人不法]  
　　臺灣信云閏月十九二十兩日臺軍大獲全勝倭兵之在滬尾淡水臺北府大稻埕艋舺基隆等處四鄉姦淫民婦　行搶掠實爲有生所共憤并禁民間於夜深人靜時不准閉户俾倭兵可以任意入内效禽獸之所爲違者格殺勿論似此情形豈有人心者之所爲哉揣其命意之所在或自知臺灣一島斷不能佔據故特縱兵殃民必使生靈塗炭城邑邱墟而後忿氣始洩設計如此亦太左矣臺民不堪其虐無不携家遷避附船内渡科麽沙輪船於上月二十六日又由淡水載男女一千二百餘人小南京輪船載五六百人内渡科麽沙卸空卽日復回淡水載客小南京輪船於二十七日午刻展輪赴臺北府裝載難民此輩鑒於倭人之横行無道不能一日安居遂甘心抛田産紛紛内渡船價爲之陡漲往時每人四元者今已增至每人八九元小南京船價尤鉅每名十元人亦樂於附搭輪船往來大獲利巿觀於臺民去之若浼倭人之滅絶人理汨没天良益令人眥裂髮指矣 
[倭不諱敗]  
　　臺灣之役日人頗切杞憂各報館亦不諱敗得有消息卽發傳單確言某月某日與劉軍開仗不利死傷幾多惟所報死傷之數尚不實耳 
[復我邦族]  
　　昨接臺灣消息云倭人自犯臺灣後惟以奸淫爲事民不聊生臺北一帶居民全行内渡以避凶鋒自閏五月望後輪船如梭往來不絶所載大都以婦女爲多近日科麽沙海龍兩輪船絶不停留專往臺北載客每次可得水脚數千兩之多間日一往獲利可知南安同安安溪各鄉之以製茶爲業者無不以一人而携臺婦數人其中多娼妓敗葉殘枝茫無依倚故任其如取如携也臺北紳民前迎倭人登岸者恐將來全臺克復爲義兵根究通倭之罪雖百喙無以自解不如見機引避之爲得計遂携帶眷屬各回内地此誠狗彘不食其餘矣 
[東瀛雙鯉]  
　　和議告成後華商之至日者絡繹不絶長崎一埠查察本寛在三月間華人到埠尚須問明的實居處由捕同往問實方准住下嗣至四五月卽不甚究部惟規矩商人自投長崎縣報名而已現在來者旣衆過路往他埠及往琿春與俄之海山嵗朝鮮之釜山元山仁川者實繁有徒已概置之不問矣惟神户横濱等處查究仍嚴輪船到彼欲上岸必由相識人投捕房報明名姓及作何事業捕房應之乃准登埠登埠後尚須報請護照如日官查出前曾犯事之人卽命捕驅逐適逢有船出口刻不容留且於華人之烟賭查禁尤嚴凡被查獲者烟罪較重賭次之在華人不知自愛因犯此而收禁者各埠皆有崎地曾有一人因烟收禁旋設法於一月後保釋至商家與日人貿易依然如昔並不强作妄爲故各華商均安居樂業云 
[暫緩歸田]  
　　川督劉仲良制軍奉旨開缺後卽已預備移交懸望新任甚殷兹鹿制軍於閏五月十五日接印劉制軍卽於是日午後乘舟東下駛赴安徽梓里不意五月初五日成都閙教一案未能辦結聞制軍行至瀘州忽奉電旨著回成都俟將教案辦妥不得置身事外云云 
[請留保護]  
　　川東道黎蒓齋觀察前經南洋密保奉電旨送部引見四川大憲正擬委員接署適在渝各西員電請駐京大臣暫留藉資保護總署已允奏明暫緩一二月再行來京引見 
[撤勇述聞]  
　　鎭江訪事人云當倭人肇釁時各省調將徵兵幾無虚日而鎭郡對岸瓜洲爲南北往來要道貔貅萬隊擁旆長征莫不道經於此故數月間車不停輪馬不停轡如入山陰道上應接不暇近因中東和約告成所有南北洋招募各軍業已紛紛裁撤遣令還鄉邇日該處所到船隻甚夥大半係裝載散勇停泊河干帆檣如蟻差務之煩不言可喻本月初一日又到南灣船二三十艘計裝散勇二千餘名詢知係慶字虎軍今正由大憲調往海州防堵目下統領奉到南洋大臣檄飭將所部虎軍五營悉數裁撤以節靡費並在應得之餉照發外加賞三個月令還三湘原籍故自海州裝運而來者但見各散勇均身著舊青布短衫無異吹簫乞食之流其情甚可憐矣旣抵瓜洲統領不准登岸深恐滋事瓜洲營遊擊戴遊戎特派哨官二名前往照料初二日清晨統領令各散勇登祥泰輪船溯江上駛向漢皋而去 
[進賢巨案]  
　　江西各屬近年巨案較少官紳頗相慶幸不料進賢縣本年三月有何陳二姓因爭湖河網魚起釁屢次齟龉未和日前何姓突出多人行兇陳姓並未預備致斃命十餘人逼水淹斃二十餘人傷者又數人釀成巨案某明府見勢决裂飛禀德曉峯中丞札委賀芷蘭觀察親往查辦並派營兵二百名同往彈壓觀察慎重要公卽詣撫轅面請訓諭中丞令秉公按例辦理無枉無縱觀察遵命而退按觀察必能仰承中丞命令無負委任也 
[滇南米價]  
　　有飢民逃至重屬者據言雲貴二省前二年收成俱欠今年貴州又復栽插失時米價每小斗竟貴至二千餘百文之多相彼小民何以堪此粒食哉 
[假票又見]  
　　月前漢鎭有帮傭錢店之某甲失業無依遂行串騙之事私造公濟益等假票膽敢執向該號照騐爲該店東識破卽將其人送往江夏縣署求辦經徐伯文大令當堂收押候審已紀前報詎若輩利慾薰心罔知法度又造公濟益之匯票數千兩囑人往兌該店知爲　鼎追詢來蹤其人答以來自曾姓爲某侯之孫所質並有息摺爲憑云云該店正以前次之假票尚未定讞今復又有此事不禁大怒因將其人送官懲辦俟有判語再詳按漢上某客寓來一鮮衣華服少年牀上烟器座中擺設物件以及鐘表玩物精美異常固不啻翩翩裙屐少年也每日招遥過巿出入僕徒紛紜自稱湖南曾姓係某宦之裔由家兌匯銀兩數萬金往鸚鵡洲買置木牌云往杭州發售該木客以爲大宗生意上門加意逢迎及至定價成交銀兩分厘無有拖延數月木商又不敢將木轉售他客至今守候蹤跡毫無又聞在漢陽某宅借銀數百兩至今無著現已敗露遠颺風聲傳播受騙者實有數處究不知何方巨騙敢冒簪纓天　恢恢疏而不漏想將來必招官治也 
[核定車捐]  
　　天津紫竹林法國租界不過一隅之地尚未榷及東洋車捐前年工部局因經費不敷擬榷是捐由津海關道津貼銀兩若于於是作爲罷論貧民戴德者數年今春依然榷及車捐然每年每輛不過津錢一千文食力者流以其輕而易舉輸將恐後不料西歷今年七月間預出示諭所榷車捐較前增至六倍東洋車户以入不敷出碍難輸繳相率罷捐於是法國租界絶無轍跡輪聲上月十八日法國駐津領事以病民爲憾當飭工部局從中核减以便招徠而示體恤隨由工部局酌减每年計捐銀洋兩元分作兩次交納出示曉諭東洋車户遂於廿七日源源而來納捐領照往來法租界矣 
[南昌試事]  
　　南昌府倪覃園太守考試南新豐進奉清六縣武童頭塲試馬箭二塲試步箭三塲試弓刀石四塲挑覆仍試步箭以憑去取昨已竣事列榜曉示六縣武案首皆技藝出衆前列亦多趫勇云○義寍武寍二州縣遠在西北距府有至五百里者向章府考皆在院試取齊期内俾府院相連接試以示體恤本屆倪覃園太守定期閏五月十五日考試義寍武寍文童因府試六縣武童已經改期該州縣文童勢難依期 
 
 

Page 3

 
 
開考卽改示六月初二日考試恰在院試取齊期内云○南昌府屬八州縣文武生童近日皆來應試赶考各鋪亦次第而來省垣驟添人數不下萬餘百項貨物漲價各鋪生意日有起色洋板書鋪中異常熱閙學院前洗馬池磨子巷府學前各街巿熙熙攘攘不啻大比之年焉 
[厦島官塲紀事]  
　　葉伯銘觀察署理興泉永道篆帶有隨員數人聞觀蔡之封翁善堂廉訪永元於同治十三年署理是缺兹者觀察豸節榮持諒能仰承前軌也○英鶴皋觀察於上月二十四日卸篆二十五日經闔厦文武各員假水師提督署陳設華筵請新任葉卸任英兩觀察共飮或致洗塵之意或抒祖餞之情寅主相酬肴觴迭進洵一時之盛集也英觀察卽於上月二十六日偕楊西園軍門坐福靖官輪進省謁見邊制憲并向各同寅辭行然後由省附商輪赴上海携同灜眷北上回旗修墓○聞諸官塲中人言某大憲擬通飭凡由臺北内渡各局員將匯回局中存銀開報欵項否卽叅追勒繳并聞擬派員清查各票局匯兌帳簿卽知某人匯銀若干并臺北某某等行匯銀存根帳簿不難水落石出得自傳聞未知確否○葉觀察蒞任以整理政務裁閒員省縻費查得三卡總查委員名爲總查實與三卡委員通同一氣有名無實將此一差裁撤五漿巡船差委稅厘支應委員兼辦猪牙公所委醫局委員章二尹辦理保甲總局委從九韓小尉暫理但保甲爲分厦佐雜首領向以縣丞班人員辦理因兼管地方公事并銀錢等項故暫委以待秉公遴舉再行酌派又以官醫局之設不過延一醫生清晨在局施診并不給藥午間出門看症仍不分遠近卽近至間壁客棧看診亦須乘轎勒取轎價不分貧富概收百文較之本地醫生步行到門醫禮猶多二三十文徒有施醫之名而無其實枉費官欵每月數十兩雇一庸醫在厦招摇徒滋縻費擬一併裁撤云 
[武林宦轍]  
　　浙省酌撤防軍以節經費凡技藝未精及老弱無能者概行裁汰僅留精銳以資調遣撫憲前委顔太守鍾儁赴處州係專爲整頓營務之事其查察開礦情形不過因太守赴處之便順道往查耳○張大令縉雲本充讞局正審現經委署德清篆務所遺讞局一差已由臬憲委龔大令廷玉接辦也又讞局提調委候補縣徐明府懋蘭辦理○署台州協蔡副戎前管帶江防各營整飭營規不遺餘力兹由台交卸來省禀到卽奉撫憲廖中丞委接帶練軍右旗已於初一日受事也 
[鹺商議事]  
　　本年兩浙鹽課及認捐銀兩業已設法陸續追繳現又奉到部文催提預課以濟要需無如各地行銷鹽引盈絀不等其銷數暢旺者不難預措提前赶解其短絀者本年正課尚難尅期籌繳清楚何能預提日前各商齊集公堂會議似難照辦本月初復禁重議仍無眉目惟事關國家急需勢不得不竭力措繳至如何設法之處尚未議定也 
[滬江冠蓋]  
　　本縣黄愛棠大令昨日接金陵來電敬悉新奉委署江蘇臬司前任鹽巡道胡芸臺亷訪家楨將次由寍道出滬江再行到蘇赴任立卽飭派辦差丁役在金利源碼頭預備供張以便迎迓○又昨日午後四點鐘假本城邑廟點春堂備設盛筵恭請新簡廣東惠潮嘉道陸春江觀察讌飮陪座者江海關道劉觀察海防同知劉司馬前英讞員宋通刺等冠裳薈集水陸紛陳是亦宦海中之韻事也 
[琴堂返駕]  
　　本縣黄愛棠大令保甲總巡夏芝蓀明府曰前赴松祝府憲恩太尊夫人壽誕昨晨十點鐘事畢回滬舟泊南巿大碼頭縣署各役預在江干鵠候大令登岸後先詣道轅謁見劉觀察後卽行回署夏明府亦命駕回局 
[俄員拜客]  
　　俄國駐滬總領事聶君鼎前因有事他往所遺篆務由法總領事吕君班兼代目下聶君公畢回任已於上月視事前日命駕至英廨拜會禮也 
[靈櫬過滬]  
　　江西布政使方佑民方伯殁於任所其靈柩由公子輩挈同瀛眷附招商局江裕輪船於前日傍晚時抵埠登岸卽假金利源棧房暫寄擇日扶櫬回籍安葬 
[食瓜仙逝]  
　　寳山縣馬漁珊明府歷任多年政聲卓著本月初三日晚間猶復高坐堂皇訊斷訟獄退堂後思食西瓜迨食畢忽患　螺痧越一點鐘卽溘然長逝噩耗傳來聞者爲之惋惜 
[騐屍二刻]  
　　昨報紀蔣文蘭控妻華氏因向房客黄阿四卽阿春索取房錢被毆斃命一案曾經英讞員屠别駕飭令送縣後適黄大令因公至松江故未蒞騐及大令於昨午回署立卽傳齊官媒刑仵書役人等於五點一刻時鳴騶至英界柏香里騐屍地保人等早已預備屍塲大令升坐公案卽由二圖地保徐錫耕禀稱小的係是圖地保蔣妻向黄阿春夫婦索取房錢啓釁毆打事在上月廿二日小的並未知曉及至蔣妻斃命始來報知小的卽與同投案下報請相騐蔣供本地人在大昌順棉紗廠當庖人與黄阿春夫婦同居妻華氏懷孕已半載有餘上月廿二日因向黄索取積欠之房租洋五元一角不料黄夫婦不問情由卽將妻兇毆受傷甚重延至初五日斃命尚有三歲女孩亦因毆打受驚奄奄臥病叩乞伸冤鄰居李阿五王李氏陸阿土等同供蔣妻實被黄阿春夫婦毆傷斃命被毆時小的等曾往勸阻尚在毆打黄阿春夫婦供雖與爭閙並夫毆打求大老爺一騐便知大令問畢卽命官媒仵作當塲檢騐因停屍已逾二日天時炎熱腐爛不堪檢騐良久喝報兩足受有微勞並非致命貫係被毆後患病身死大令離座親視無悮又命帶黄阿春復問黄供實未毆打大令怒其刁狡喝令掌頰二十下始供當妻蔣氏與蔣妻互扭時小的曾往勸解彼時確因疏失左足踢一下其右足想係墊傷黄妻蔣氏供與相同大令卽命照填屍格蔣又求請自行棺殮大令准之卽著具結存案又諭蔣曰本縣騐得傷勢雖非致命亦應將兇手照例懲辦蔣聞諭再三叩謝大令卽命將黄阿春夫婦帶回縣中訊辦蔣則諭令聽候傳訊○昨報法公堂移送劉長敖控夏得勝拆梢行兇伊妻張氏被擾跳河身死一案黄大令昨日回署後正欲提案訊問旋據同仁輔元堂聯單報稱現據救生局船在法界黄浦撈起女屍一口帶到南巿老擺渡碼頭救生局前停泊應請騐殮並由十六鋪地甲投案報稱所撈之屍卽係劉長敖之妻大令卽飭差役帶同劉長敖前往認看果是妻屍回縣禀明黄大令先赴英界相騐蔣華氏後於六點鐘帶刑仵書役人等鳴騶前往老擺渡騐屍所有騐訊供詞明日續録 
[發堂待訊]  
　　妓女薛鳳卿日前因案由英公廨送縣請訊明核辦到縣後適值黄大令赴松遂飭差役暫爲看管候訊昨日大令回署以妓女看管似有未便傳諭卽將該妓送交普育堂留養再行提訊核奪 
[兇犯起解]  
　　昨報張景元戳斃張八一案典史蔡少尉騐明面貌箕斗整備起解昨日午後四點鐘黄大令移請城汛李采臣千戎撥兵兩名　縣押犯起解出大東門由大碼頭登舟往松江投解府轅勘訊矣 
[少尉比捕]  
　　南巿豐記船號春間被窮失洋四百餘元報請本縣捕廳飭緝典史蔡季卿少尉飭捕甲查緝至今未獲事主陳增均又到捕署紙禀催緝蔡少尉據禀之下昨日傳齊廿三七鋪地甲錢昇值捕陸祥汛捕丁濤到署升堂比緝各捕甲叩求寛限少尉曰爾等緝捕許久尚未破獲實屬玩延大加申斥姑再寛限五天務令破獲如違干比 
[嚴訊小竊]  
　　昨報竊生王關生偷窮右營叅將署水烟袋送本縣捕廳署請究一案蔡少尉升坐二堂訊究王關生供本地人年十七歲在本城二十鋪學　桶匠不敢行竊少尉曰現在叅將署人贓並獲爾以箍桶爲名順手偷竊著速供明竊過幾次研詰再三供認竊過五次均是凉帽零星微物少尉曰爾年紀甚輕何以有膽作竊供因南巿名阿炳者囑小的行竊瓜分兩人同黨小的受他之愚與他同黨行竊少尉問阿炳現在何處答住南巿某烟間内少尉喝笞一百五十板寄押縣署自新所仍飭捕役上緊查緝阿炳到案究辦 
 
 

Page 4

 
 
[約束梨園]  
　　新任英界會審委員屠興之别駕出有告示一張其文曰爲示禁事照得演唱戲劇理宜扮作忠孝節義各齣以資觀感乃近查各茶園演唱鐵公鷄左公平西曁鮑公十三功等戲其中情節支離任情揑造顚倒是非甚至譏將士爲衰弱指逆黨爲英雄其描摹兇惡情形尤爲驚心觸目不獨有褻前代名臣而於世道人心亦大有關繫除差飭遵照外合行示禁爲此示仰該園管班人等知悉自示之後凡前項鐵公鷄等戲一概停演並不得改換名目再行演唱倘敢有違一經查出卽行提案究辦决不稍寛本分府言出法隨切勿嘗試凛之切切特示 
[幾遭一炬]  
　　混名矮子阿四者本邑人也賃屋在美界漢璧禮路新虹橋東首開設同興飯館生意頗不寂寞昨日上午十一點鐘食客坐滿堂倌有應接不暇之勢適司庖者遺火灶外柴草盡行燃着延至樓板烟迷户外幾幾乎冒穿屋頂食客均避席而奔幸在白晝竭力施救當卽息滅惟樓板焦灼餘皆無恙想捕頭定須查究以儆其後 
[托足何方]  
　　女子張雲桂昨在中途彳亍而行東西莫辨一百七十八號華捕向之詢間亦不能指出住居何處當卽送至英廨請爲安插 
[蕩子下塲]  
　　江北人沈某前晚至西棋盤街王姓花烟館内結淫孽緣正在沈迷之際忽覺腹痛欲裂龜鴇知患痧症卽延挑痧人爲之奏手神針法灸效騐毫無至天明一縷遊魂已飄蕩於瘴烟毒霧中矣當經報明捕房飭保往查有無屍屬旋有沈友二人來認並代辦衣棺成殮暫厝善堂生不習上蟲本糊塗死出無名鬼眞龌龊是誠不齒於人類者矣 
[急症倒斃]  
　　山西人翁長記者年近知命前晚十二點鐘躑躅於美界吳淞路行近鬥鷄塲相近忽然自倒行人趨視但見氣息如絲奄奄欲絶二百七十四號走街華捕雇人舁至捕房捕頭飭令送至同仁醫院療治及至醫院施救不及早已魂遊地府殆痧症也昨晨補頭命將屍身暫留醫院一面飭傳三圖地保費全全查明料理旋經費保查知雖有親友旅居胡家宅一帶放印子錢爲生均不願與聞此事費保乃回禀捕頭報請善堂於昨午收殮舁至義塚暫厝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[告示照録]  
　　特授九江府正堂隨帶加二級紀録十次尹爲關防許僞事照　本府籍隷肥源系延關尹紹家聲於吉甫詩詠清　　　學於彦明門曾立雪夙承庭訓勤慎自持濫竊科名冰淵益凛廿八載滬曹觀政愧無裕國宏謨九重天螭詔頒恩謬領專城鉅任一麾出守　　虎渡於當年五緎興歌彌切鵜濡於此日識廬山之眞面爽挹螺青指江水以盟心清分鴨練眷言祖德聿傳提舉於斯邦願畏民岩竊顧勤勞　厥職持已固無他術惟守以約而率以廉臨民詎有别圖亦使以義而養以惠事兼鉅細悉出親裁教判寛嚴罔參偏見巿恩不巿奚庸蕙苡以增嫌倩託胥捐疇敢包苴之逞技凡賓從皆蓮帷之彦俱能自懔操修卽紀綱乏蘧使之賢亦尚同遵約束若故鄉戚族咸高仕隱之風卽偶順道往來僅叙晤言之雅緇流羽士素尠班荆墨客山人未容投剌原無所慮其詐僞亦奚必示以禁防但潯江爲皖楚衝途颿　萃集租界更華彝雜處稂莠叢生難保無不法之徒託名射利更恐有作奸之輩遇事生端肆彼譸張懵兹愚魯自當宣示以肅關防除札飭各縣嚴密訪拿外合行出示曉諭爲此示仰闔郡士商軍民人等知悉自示之後爾等務宜各安恒業勿聽讕言倘遇棍徒　充親友或妄稱線索在外招摇或詭託機關於中撞騙或本衙之吏役擾害閭閻或在署之家丁玩違法紀爾等或指名禀究或綑送到官立予嚴懲毫無姑息如無知識甘受欺朦與受同科例章具在决不寛貸各宜凛遵毋違特示 
[尋人兩誌]  
　　皖省來信上月之二十四日午刻有一臘痢頭鳴鑼吆喝云童安嶺下劉姓家走失七歲女孩名燈兒身穿藍花洋布褂褲青布尖鞋收留者謝青蚨二竿報信者謝錢八百文○又有一人沿街敲鑼唱云狀元府街楊姓家中失去二十歲之童養媳頭光脚小圓白臉藍夏布衫青小衣如收留者謝番佛四尊知而報信因而尋著者謝洋二元 
[法捕房瑣事]  
　　東溝一帶航船來滬向泊小東門碼頭前日裝來蠶豆數擔唤挑夫肩運登岸該挑夫另雇小車倐忽間不知車往何處船主疑爲串竊理應向挑夫追究遂鳴捕將挑夫拘入捕房捕頭命押候堂期解請問官究訊○八仙橋某　居民某甲家上月廿七夜先被偷兒撬門而進竊去各物投報捕房詎該竊前夜又來行竊爲失主拘獲解送捕房捕頭命押候堂期解訊○後新街某姓薙髮匠積欠房租洋六元潛行逃逸嗣經房主將店夥某乙拘送捕房捕頭命押候交到店主釋放 
[美捕房瑣事]  
　　昨日午後三點鐘有甲乙二西水手飮醉在百老匯路天潼路嘴角相近任情滋閙逢人痛擊旁人咸抱不平環而攻之三百六十一號華捕八十四號印捕聞聲赶至將旁人驅散卽將甲乙拘送捕房詎甲乙力大如牛卽與捕爲難捕卽吹號喚集二印捕並華捕等羣將甲乙拿送捕房捕頭略詰數語命押候核辦○天潼路第六百六十一號門牌萬興館飯店動輒多事前晚有丙丁二人入内晚膳所點之菜遲之不至丙丁催菜口角跪堂者卽取飯碗遥擲互相用武經某號走街捕至將丙丁堂倌等併送捕房尚未聞如何發落○蜜勒路第八百零一號門牌三興押店小主被同鄉人連阿元騙去貨物約計一百餘元此四月中旬事已紀前報捕頭雖飭包探嚴查未曾獲案前晚經竇如海倪順泉二包探將連阿元拿獲解入捕房捕頭詰問之下連供認不諱現已交出對時表二枚金戒指一枚英洋二十七元命存案候傳該店主到案再核○江北人許大日前曾偕同鄉人陳扣子張成子等往漢璧禮路鶴昇樓啜茗越時旣久許假寐椅旁陳張竊其布衫而遁至前日下午相遇於途與之理論適一百零三號三道華捕至阻其不准在租界吵閙許等屈强不依因將原被告一併拘入捕房覊押候解公廨訊辦○寍波人胡蘭順住居美界新記浜福興里開設某雕花作胡常出外工作祗有胡母毛氏經理作務某日鄰居毛永福不知由何處拾得拖鞋一雙售與作夥前日毛忽向夥取贖夥不允由此起釁互相用武適來某號印捕衆始哄散捕遂將胡毛氏拘入捕房捕頭盤問之下謂其不應縱令作夥多事立派二百七十四號華捕將毛氏送至英公堂訊究○寍人陳阿九前日下午持紫銅絲一紥在蜜勒路欲圖變賣經包探倪順泉查獲拘解捕房詢其何處得來供在新北門内某舊貨灘上竊得命押候解送英公堂請訊○積竊江北人陳五紀前因犯竊經獲案懲責遞解回籍兹又潛蹤來滬前晚經包探倪順泉拿獲拘入捕房押候解送英公廨究辦 
[江西官報]  
　　閏五月初一日委左營徐壽椿拜發兵米奏銷本章石守謙由進賢公幹回禀知山東賑捐奬加四品頂戴典史杜純壽由袁州府屬催地丁回委署建昌典史吳元　查未在省繳委以候補縣丞陳晋祺署理知縣趙峻辦理撫院文案兼善後局務黄增榮由撫州辦讞務回李克鑅由京解軍械回知州邱承榮　地丁進京署興安縣韓姬宗永新縣石守謙俱謝委赴任通判范啓恆往星子騐收堤工主簿劉樹奎辦烏石門釐卡從九鄭錫綸禀謝咨補玉山太平司羅濬清往九江措貲吳璘接查進賢門典史杜　壽禀謝酌委本班一次周曾　進軍裝所新昌典史姜兆賓禀銷進賢門指分典史程元壽禀　係順天人署臨川縣丞張樹芬卸事回准補贑縣縣丞葛聘廷飭赴新任○初三日崇義縣　鼎璋禀謝飭知赴任郭立朝收撫院呈詞同知胡上　酌委一次楊鴻翥卽辦上高　卡許士銓由贑州府屬催减平回孫烺由宜黄等縣催雜欵回○初五日署興國縣劉榮拔仍回茅店署彭澤孫何文光崇義縣廖鼎璋俱禀赴任謝文彬由鉛山提案回王作渤往辦左蠡釐卡縣如實金沛田卓光薦俱禀謝拔委一次卓光薦往辦昌山釐卡　縣縣丞葛聘廷禀赴任○初六日指分從九羅鏡蓉禀到係廣東人○初八日敦立朝　辦撫轅收呈詞王祖彝　九江文報局來省謝署德化縣委札馮俊才拔委一次署浮梁縣陳永康卸事清理交代回候補縣僕賢懋由長江催運回指分從九徐祖懋係浙江人縣丞鄒生鼐係福建人俱禀到府照周最孫由彭澤辦保甲回陶乃像往南城辦保甲 
[申報館協振所經收順直賑捐閏月十一日至廿日一日至廿九日止第十九廿兩次清單]  
　　閏五月十一日奉賢仁安堂吳洋三元銅洋一元兆　福票元三十兩○十二日補過子洋五元○黄埭鴻源來鼎隆慶醮費移助洋三十元利濟船局銅洋三元○十六日揚州全昌仁來鄒繼　堂節省湯餅會資謝友酒筵移助洋十元周子棋洋十元○十七日戴醇士手卷售洋三十九元七角三分綺　堂官和尚罰欵洋一元○十八日泉唐人爲先室吳氏資冥福洋十元鄭紹裘洋五角無名氏銅洋一元○廿一日延康永康　銅洋一元查應淵洋五元南京銓昌祥來隱名氏天青緞褂料一件潮陽縣蔣鳴慶　洋一百元○廿二日求病速愈　十元徐藎臣潤資洋三　○廿三日知足居小洋二十角○廿四日顧姓洋二元○廿七日胡明才洋一元浙紹無名氏洋十一元消災子洋二元○廿八日錢福幼洋一元虚對洋一元徐藎臣潤資洋一元五角○廿九日恆心人銅洋一元以上兩共收洋二百四十五元　三分票元三十兩虚對洋一元銅洋七元天青緞褂料一件 
[上海六馬路仁濟善堂經收咸有一德施醫給藥一文愿册捐五月初一至世日清單]  
　　瑞和洋行爲客人買物貼盤移助規銀一兩葛蕃甫大令助洋二十元王少雲　士爲米行主持蠻覇價公議罰欵移助洋拾元司馬朱氏　名氏不留名楊阿毛楊浩庸五户各助洋十元無名氏送親友紅蛋喜糕移助隱名氏各助洋六元洞庭隱名求母病速愈楊州阜甯振新當諸位合助三省堂三户各助洋五元顧敬脩堂助洋四元楊實生爲三馬路　寧里失慎酬神餘欵移助洋三元一角仙女鎭兩位月捐人五月份洋二元又閏月份洋二元無名氏保志記花痘平安汪棟廷求病愈陸唐氏舊恙求愈吳仁記妻病求愈潮州隱名董太太趙太太張紹英沈翊卿鍾大賡十户各洋二元無名氏洋一元錢八十四文尚志堂無名宿遷無名氏蔣林無力氏周蕭氏無名氏無名氏無名氏叢舜五王晋疾許立過鵬程十一户各一元陳澄波廣東無名各洋五角曾煥記二角問心主人甬東布文朱少雲各洋一角顧九思錢五百文顧孫氏三百六十文陳桂記三百文宋耀廷許雲記姚芳記各二百文黄配配一百五十文陳輔臣季晴川姚無名姚無名顧徵緯堂各一百衣以上共收洋一百五十元六角規銀一兩　二千五百九十四文 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
