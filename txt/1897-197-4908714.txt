# 1934 - 197 - 4908714

 

Page 1

 
 
[本館聲明] [  申報館主人啓]  
　　本館於各署各局餽送節儀從不收受歴年屢經登報節次聲明想已早邀鑒及矣乃近聞某署有托唐宦餽送節儀之事但本館在事諸人類皆潔身自好除館中薪水之外斷不在外收受分文不得不略述情由以分皂曰特此布啓惟冀鑒及 
[新印註番大字本十子全書告成] [  圖書集成局代啓]  
　　諸家子書類多雜覇之術學人濡染漸開縱横捭闔之風明東林所選諸子中之極純正者老子莊子荀子列子管子韓非子淮南子文中子揚子鶡冠子十種刊爲十子全書以敎後學法至善也今二林齋主人覓得初印註釋善本倩本局用大號新字排印成書裝釘十六本每部實洋二元蘇州綠蔭堂上海文瑞樓蕪湖汴梁文苑山房出售 
[釋捐]  
　　昔孔子曰必也正名乎而四教以文爲首良以有名必有實有文必有義苟名與實左文與義乖是謂不順故曰名不正則言不順言不順則事不成又曰言之無文行而不遠古今治天下者罔不兢兢於此今中國之政許民入貲得官以貲之多少定官之大小計直以償如市價然名其法曰捐例而民之以貲得官者自名之曰捐官凡世俗相稱以及私書官牘皆如此說或出以文言則曰援例例者卽捐例也試循名而核其實臨文而究其義有不禁啞然失笑者按康熙字典所載捐字音釋在唐韻則爲與專切在集韻韻會則爲余專切並音沿在洪武正韻則爲于權切音員又叶子倫切音筠引陸雲詩青雲方乘芳餌可捐達觀在一萬物自賓爲證是皆與今俗所呼作厥淵切者小異至其實義則首稽說文捐棄也引漢書竇嬰傳侯自我得之自我捐之無所恨爲證次稽增韻捐除去也損也引史記吳起傳捐不急之官爲證又病死曰捐瘠引列子楊朱篇生相憐死相捐爲證如今人所稱捐館是也觀說文之旨以捐爲棄是自捐所有也竇嬰傳所謂自我捐之者蓋自棄其侯也據增韻之解以捐爲除去爲损是捐人所有也吳起傳所謂捐不急之官者蓋除去他人之官及損他人之官也以自捐所有爲例則世之年老致仕引疾去位告養家居與夫貪墨不法一切因事被議罷職黜退之人乃可謂之捐官以捐人所有爲例則凡國家省冗吏汰閒曹如大學食之者寡注所謂朝無倖位者皆捐官也而在言官彈劾刑司審斷大吏查察部臣定議與夫計典察典甄别考試一切致人免官之舉亦可謂之捐官蓋一則永除此官之額一則竟削此人之官要皆捐人之官也若夫入貲爲官者明明志在得官奈何而曰捐官乎夫入貲得官始於西漢在文景時募发納粟塞下賜爵有差然納者自納賜者自賜其權固在上也武帝時方有事勾奴富豪皆爭匿財獨卜式上書願輸家財半助邊且不願爲官厥後帝以式爲長者召拜中郎累遷齊王相賜爵關内侯官至御史大夫自來貲郎一途惟式最稱賢者殆非司馬相如輩所及孟子曰修其天爵以要人爵若漢之貲郎謂之要官可耳若今之捐例虚銜實級各有等差抵扣維嚴錙銖不爽凡援例之人欲爲何官則以貲右干進是其權在下也且也分部可以指分省可以指保舉可以免歴奉可以免無不有一定捐數凡捐生之登仕途者謂之市官可耳在國家之定此例宜名鬻官之例可耳今曰捐例是僅言價之入而未及貨之償舉其半而未括其全豈得謂之正名哉嘗聞前代士人有策馬應不求聞達科者不過充隠之流弊至於縣官捉鄉民比樂輸錢亦偶然耳然且播之當時貽笑後世未有名實不符文義相背如今日捐官捐例之甚者也百千年後又將謂之何哉夫仕途之厖雜至今日極矣吏治之不修風欲之日偷人心之敝壞水旱之災荒盜匪之竊發府藏之空虚外邦之覬儬其病皆原於此乃當事者猶惜此區區進欵不肯割愛雖漏脯止飢酖酒解渴其毒無逾於此救愚謂此例不停則已耳其名目則不可不改宜定其名曰鬻官之例俾天下之入此途者皆明目張膽稱之曰市官而不必以捐官二字作掩耳盜鈴之態庶幾循名而克副其實臨文而無舛於義乎如謂此途中人大半不識一丁这了何足與論名更何足與論文也是不免薄待天下之人材而非愚之所敢出也 
[本館接奉電音]  
　　昨日上午京師飛電傳來上諭一道硃筆一道敬謹譯登○六月二十日奉上諭給事中龎鴻書奏江浙等省徵收地丁條銀折價與市價懸殊請飭酌减一摺著户部議奏欽此同日奉硃筆隆恩補授太僕寺少卿欽此 
[土人遵勸]  
　　本月二十日倫敦來電云土希議和一役土人初猶梗議兹已允各大國使臣所勸將所擬條約一一遵從矣 
[中越邊事]  
　　越南司文報云法國駐中國京師欽使已與大淸政府訂定條約此後法人之住中國各省及越南北圻者一切較前格外優待所闢火車路直接廣西以達内地在雲南則直達雲南府凡界内諸煤礦皆聽法國人開採觀此則中法和好之情可以益加親切矣 
[木浦市景]  
　　日本報云局麗開木浦港爲各國互市塲凡各地貨物悉可萃集於此如米豆牛皮牛油金砂寒天海苔海參烏賊魚之類以有易無當可利市三倍也其木浦附近之地如興德縣廣二千四百四十結户口四千七百市塲二泰仁縣廣五千餘結户口四千餘市塲三高敞縣廣一千八百結户口九百市塲一長城縣廣三千八百結户口三千市塲二昌平縣廣一千九百結户口一千四百市塲一光州廣九千結户口六千市塲三南平縣廣三千七百結户口二千七百市塲一羅州廣一萬三千餘結户口七千市塲四咸平縣廣六千餘結户口一千九百市塲五務安縣廣三千九百結户口二千市塲一靈光縣廣五千餘結户口四千餘市塲三海南縣廣四千餘結户口三千五百市塲七康津縣廣三千五百結户口三千餘市塲二有熟於高麗掌故者謂結卽畝一結猶一畝也每日開市交易之處謂之市塲猶中國北方之集韓京郊外無市廛男女老少日於市塲相貿易宛然如太古遺風焉 
[臺疆兵事]  
　　日本報云某日臺灣總督報諸政府略謂東歴六月初九日柑脚城所紥混成第一旅團守備隊遣兵士二十三名及憲兵一名巡哨栳寮坑嚴窟擊斃土兵六名○十一日闊瀨分遣隊長守備步兵第二聨隊附少尉山本氏莊五郎搜索頂湖南勢坑歸塗涉闊瀨川上流水忽湧至遂溺斃焉○十五日有土兵三十三名匿蹟福德岡民家經人報知頭圍分遣隊長遣中尉山田氏率兵士三十三名往勦斃士兵三名餘皆潰散奪獲銃三枝藥彈藥一百三十顆○十九日頭圍守備隊長大尉森田氏督隊至大回莊附近土兵三十名突然而至斃其五名有蹟涉疑似者三十 
 
 

Page 2

 
 
三名獲之而返○是日大嵙崁守備隊遣步兵少尉伴喜氏八所率下士以下五十六名至三角湧會同分遣隊及九鬮監視哨軍曹竹田氏警察官某氏追逐潛伏麻寮莊之土兵二十餘名斃其一 
[户部摺稿]  
　　户部謹奏爲内地土藥出産日盛擬另籌徵收之法以擴利源以除積弊恭摺仰祈聖鑒事竊維土藥一項爲自古載籍所無旣不能物土之宜卽無從則壤成賦從前固懸爲厲禁自開禁之後種植日廣販售日多駸駸有不可遏之勢是以光緒十六年總理各國事務衙門會同臣部議定章程並將稅務司赫德採訪各節具摺請旨飭下各省督撫體察情形核實興辦近年以來各省覆奏或按畝輸稅或設局統捐按畝者則揑報歉收統捐者則隠匿短絀卽如南徐州土藥該省督撫初報以産計捐可收銀三十萬兩旋又改辦統捐在徐局每百斤捐足六十兩所過各關不復再捐乃自改章後每年僅收二十四五萬今又短至二十一萬餘兩卽此一處前後收數已屬懸殊一再改章竟同虚設其餘各省辦法不同要之一無實際統計各省收數每年不過一百數十萬兩其中胥役之包庇商販之偷漏官吏之侵漁種種弊端更僕難數朝廷徒受開禁之名賦稅未獲徵收之實若不亟圖變計將大利徒歸於中飽臣等反覆籌商並令總稅務司赫德詳加察訪據該總稅務司開呈手摺按近年出産吉林六千擔甘肅陜西山東山西河南直隷六萬擔四川十二萬擔雲南八萬擔貴州四萬擔浙江一萬四千擔江蘇一萬擔安徽二千擔福建二千擔總計三十三萬四千擔雖所開者祗係約略之辭然西人工於心計於中國物産較量稽考積密無遺證以臣等所聞大抵邊塞荒寒之地炎方瘠薄之區凡五榖不宜者鶯粟轉能豐殖所出之數與該總稅務司所開無甚出入若厘稅并徵每一擔以六十兩爲度則三十三萬擔歲可約銀二千萬兩如此則不加稅而稅足不開源而源裕此等商販本非廉賈所謂多取之而不爲虐者也臣等查閱該總稅務司所開中國土藥吉林四川雲南江蘇等省最爲出色擬先由四省興辦辦有頭緒再爲推及他省吉林由山海關稅務司兼理四川由重慶關稅務司兼理雲南由蒙自關稅務司兼理江蘇由鎭江關稅務司兼理等語然土藥與洋藥不同洋藥必先至通商各口而後散入内地在新關稅厘併征實爲包括無遺土藥則産銷内地而後分運通商各口在新關稅厘併征不免多所挂漏中國土藥吉林四川雲南江蘇以外各省不乏出産之區若專由上海重慶蒙自鎭江四關征收稅厘其距四關較遠該省商販不常經過者固難遍行查考卽距四關較近而本地土藥已在本地銷售者亦屬無從征收若俟辦有頭緒再爲推及他省不惟累歲經年難期速效終恐鞭長莫及徒費周章蓋各省可以兼統四關而四關不足以兼統各省事理灼然不待辯也兹擬通行各直省將軍督撫遴派幹員在各省出産土藥繁盛各處設立總局略仿洋藥稅釐併征之法先行試辦每擔百觔征銀六十兩就近在總局交納納足之後發給印票黏貼印花任其銷售無論運往何處概不重征如所過關卡查無總局印票及黏貼印花或斤兩不符除令找足六十兩仍照章議罰自開辦之日起半年報部一次一年彚總開報惟一年征過土藥數目必與總稅務司手摺所開大致不甚懸殊方爲核實如所短過鉅則是賣放偷漏等弊未能杜絶該將軍督撫卽應將貪劣疲玩之員從嚴叅辦如與手摺所開不相上下或更有加增亦准擇其尤爲廉能勤奮者奏請優予奬叙至總稅務司手摺未開之奉天黑龍江熱河新疆湖南湖北廣東廣西江西等省或向産土藥抑或新種土藥均應照此次征收新章一律辦理將來各省收有成數准提一成開支局用經費六成留歸本省專備撥還續借洋債其餘三成儘數解部照案作爲日奉宸苑頤和園等處工程之用庶鉅欵不致盡歸無著而部庫與各省餉力亦可稍紓現因需用過鉅籌欵極難此事勢在必行各直省將軍督撫等自當共體時艱實心經畫其應如何各就地方情形速籌開辦之處卽行妥定詳細章程專案奏報所有臣等擬另籌征收土藥辦法緣由理合恭摺具陳並將總稅務司所開手摺節錄恭呈御覽伏乞皇上聖鑒謹奏請 
[武林大火]  
　　杭州采訪友人來函云本月望日午膳初罷炎暑鬱蒸睡魔忽來乃展桃笙支枕而臥正深入黑甜如漆園叟之不知爲周爲蝶忽人聲嘈雜警鉦亂嗚遽然驚醒急出户探問但見洋龍義龍俱向北飛馳而去後之隨往者肩背相摩乃亦從之而行及半途始知失愼者在艮山門外吊橋堍下至城隅人山人海擁擠非常彼處市房林列烈燄飛騰幾如萬道燭龍盤空夭矯吊橋之下途已塞斷水龍均不得過遂在隔岸取水噴射陽侯之勢不甚得力以致祝融氏大肆淫威不可嚮邇北面雖有保甲委員督率巡勇指揮施救而僅有水搶數枝並無水龍終不濟事延燒至兩點鐘之久火勢始殺計大小房屋九十六間悉付灰燼其中店鋪居多若魏仁記醬園和大米號徐周二絲行大豐錢鋪義昌南貨鋪均資本較大者起火之家係葉正益藥材店因煎膏藥油鍋炸烈致釀巨災城中文武官弁均在城門前彈壓嚴防匪人搶火以是無賴之徒尙不敢乘人之厄肆其搶奪也 
[調簾委署]  
　　福州訪事人函云某日藩憲牌示署永春州陳受頤調簾遺缺應以候補直隷州知州周傳輝代理署龍溪縣范溶調簾遺缺應以候補知縣何建忠代理政和縣胡經一調簾遺缺應以候補班前知縣李溥霖代理長泰縣王秉籙調簾遺缺應以候補通判戎陳猷代理甌寗縣裴汝欽調簾遺缺應以候補知縣沈錫藩代理福鼎縣調簾遺缺應以候補知縣章光國代理 
[廣文回任]  
　　姑蘇采訪友人云上海縣教諭宣琴山廣文敬熙前被已革舉人童迥砌詞妄控省憲飭令暫行解任歸案質訊嗣經蘇州府桐太守委發審局員莫雨香司馬澈底根求水落石出正月二十日童當堂具結未幾因病保釋而廣文迄今尙未回任兹者藩司聶仲芳方伯以廣文拖累已久因於本月二十日牌示飭回本任 
[太守騎箕]  
　　九江采訪友人云署理九江府王魯風太守景沂甫於五月初六日接篆至六月十六日午後三點三刻卽因病出缺繼其後者尙未悉何人也 
[小竊斃命]  
　　蘇州訪事人云胥門外牛王廟後陳家村蘇姓家於本月十四夜獲住小竊一名衆鄉人圍而痛毆之不料竟致殞命地甲以人命攸關不敢隠匿翌日赴吳縣署禀報頼大令卽於下午帶同刑仵人等臨塲相騐仵作喝報死者年約二十餘身上雖有毆傷數處然不致碍及性命大令親視無誤卽飭塡明屍格令某善堂給棺成殮插標待認並飭地甲查明有無屍屬諭畢飭差將行兇人帶回縣署押候訊核 
[八閩誌要]  
　　福州訪事人云統帶立字營陳軍門厚順楚南人以軍功块升提督官閩十餘年頗有積蓄如夫人劉氏性驕悍無所出軍門年老氣衰頗畏憚之去年秋軍門因病謝世眷屬在湘聞耗馳至欲扶柩回籍劉陰懷異志下令逐之眷屬憤甚滋擾不休劉遂執某某等人送之官指爲哥老會匪官知其誣尚以某某等事不干已不合滋擾遞解回籍不意中途被脫復至閩中散布謠言欲與劉爲難劉欲避之上月廿三日擬赴滬先將行李安置輪船已則同婢女二人繞道由西城直抵洪山橋雇漁艇一艘順流而下不料漁艇駛至大橋適因洪水大漲阻不得進遂退泊三保港内正在繫纜忽有小舟迎面而來躍過兇徒六七人將劉擒獲仍躍回小舟向索財物劉稱衣箱等物已送上輪船此處别無所有兇徒駡不絶口未幾聞扑通一聲漁舟中人探首窺察則已將劉投之淸流矣噤不敢動任其揚帆自去逾二日經救生局撈獲屍身遂由護送之某千戎爲之棺殮擇地暫厝○客有自海潭來者稱彼處有南日地方中系浮島四面皆海爲盜匪出没之所去年海上刦案疉出多屬島民上憲聞知業已勒令武營擒其渠魁從此海刧之風想可少戢矣 
[使星匿彩]  
　　前出使英義比三國大臣龔仰蘧星使照瑗重洋返駕小駐申江忽遭二豎之災未克入都述職邇日舊疾復發加以中風遂於昨日昧爽時於歾北河南路天后宮出使行轅公子輩悲慟逾恒以禮成殮 
 
 

Page 3

 
 
[坍屋傷人]  
　　本埠垃圾橋北首無錫飯店公所附近有新建房屋二十餘幢尙未落成中居公輸子一流人物日來因大雨時行墻壁鬆動昨晚膳後忽聞格致一聲所有房屋一齊坍下居者趨避不及被壓二十餘人聞受傷斃命者約有數人詳細情形容俟探明續錄 
[籲請伸寃]  
　　前晚七點鐘後上海縣黄大令謁客回署郟里長攔輿遞禀訴請伸寃大令卽升堂訊究郟訴稱小的係浙江寗波府屬鄞縣人胞弟全炳向在會德豐洋行駕駁船本月十六日午後至虹口某碼頭守候友人突被英公司塔磨司輪船上掛得買司西人推墮浦中淹斃旁人急代打撈迄今屍身無著因此情急來案禀請伸寃大令謂爾曾否至英界公堂具禀答稱已具禀矣且曾訴知英公司見証人戚仁生稱小的確見西人將郟推入浦中大令諭令郟將屍身赶緊打撈候照會英界公廨再行核示 
[脩砌橋梁]  
　　南市大東門外吊橋向由營中弁勇經管近因橋堍諸石有壓斷之處且橋面亦因年久失修甚爲屼嵲行者每有傾跌之慮爰由營中雇匠修砌自前日爲始橋上栅欄暫行關閉行人均須繞道出入俟工竣後方可照常也 
[展期會訊]  
　　張學海施文徵等赴江海關道轅控羽士陸蕙芳盜賣延壽庵地基鄭大令本定於昨日會訊兹因别有要公改期禮拜五午後二點鐘時請上海縣黄大令至公廨會訊 
[病夫自刎]  
　　浙江寗波府屬某邑人施士林携妻殷氏僑居本邑英租界致遠街某炒麫店樓上近患痼疾行動需人殷氏輕浦性成竟與施姪冬揚有暗昧之事施雖不能與較然心終不甘前日俟冬揚外出向妻詰責殷氏威生雌虎反脣相稽迨冬揚回潛告以故冬揚不自引咎反出衊理之言施聞之大爲忿怒乘人不備掣利刃猛剌其頸幸未深入然已血液淋漓事爲包探黄四福查知將冬揚及殷氏拘入捕房向捕頭聲訴捕頭令將施送入仁濟醫館醫療據醫者言氣管未傷可無妨碍特不知冬揚將若何處置也 
[不准賭博]  
　　楊樹浦捕房黎副捕頭前日因事出外行經梅家港見某茶肆中有十餘人圍坐賭博卽回捕房飭包探施奎江往諭各鋪户各茶肆一體不得賭博如犯拘辦不貸 
[上海縣署瑣案]  
　　爛泥渡巡防局員函送受傷之沈彩生至縣前晚黄大令倩帮審委員蔣壽林剌史升座提訊沈訴稱小的係常州府屬某邑人前以製銅首飾爲業現作小工胡春榮曾借小的小洋銀五角非但不還返云小的欠伊洋銀致被戳傷訴知地保置之不理不得已投局控告蒙局員老爺移送案下剌史飭仵作騐得身上並無重傷諭候提胡訊核○工程局員函送沈阿林馬阿五陳阿五至案黄大令倩蔣剌史提訊沈訴稱小的係浙江寗波府屬慈谿縣人現充馬路小工前日工作時恐滾石碾傷路人囑令避讓馬非惟不讓反將小的兇毆是以禀知局員大老爺送案請究馬供稱小的係廣東潮陽縣人在治下生義碼頭某烟館執役是日偶至馬路納凉見沈將镸肆擊向之喝阻致被兇毆陳來勸解亦遭毒手陳供稱小的在治下某押鋪爲夥剌史飭仵作騐得沈手上有咬傷馬稍擦傷謂兩造均非安分之徒本應一併笞責今姑寛宥著各具切結呈案○陸阿德奉其父陸某控被沈溪文父子戳傷黄大令升堂騐訊阿德訴稱小的係本邑人家居漕河涇耕田度日邇因天時亢旱約集邨人紥就草龍遊行各處溪文之子阿孟見之亦紥一龍并嗔小的等先期迎賽紏約多人候諸門外十七日行經阿孟家阿孟手持大刀將小的頭頸斫傷小的訴知地保約於明日料理及至明日毫無回音今者傷勢漸漸沈重是以叩求騐究其父所訴相同大令飭仵作騐得阿德頸項受傷甚重飭送仁濟醫館醫治阿德求自行醫治大令不准命賞給洋銀兩圓飭差舁送醫館一面出單提溪文父子訊究○西門内慈悲菴僧人朗照不守淸規穢跡昭著各紳董聨名控諸縣署前日黄大令飭差將菴門封閉充公朗照驅逐出境不准逗遛 
[英界晚堂瑣案]  
　　女郎陳銀桂被郁金生誘領姦宿爲其姑陳王氏所見扭住吵閙旋經巡街捕將一干人拘送至廨屠别駕飭押候訊究前日晚堂提案訊斷陳王氏訴稱小婦人係廣東南海縣人隨夫來滬銀桂係小婦人之童養媳過門已兩年兒子在外習業前日郁金生乘氏外出將養媳誘至伊家姦宿經人通知向媳查詢先不吐實嗣稱被郁所誘姦宿一次向郁理論反與小婦人爲難因之鳴捕送辦銀桂供年十六前日郁給錢若干誘小女人姦宿一次郁供向業西式油漆匠不敢誘姦别駕謂銀桂業經供認爾如直說尙可輕辦答稱一時糊塗與之調戲求恩寛宥别駕怒喝令笞責二百板具改過甘結呈案銀桂給陳王氏領回管束○妓女張郁蘭卽月蘭前控鴇母霸阻從良經屠别駕訊供以張王氏係妓生母旣據一再求領著其領回婚配不准賣娼具結備查已紀本報前日月蘭復投公堂喊控被母霸阻從良求恩超豁屠别駕飭發官媒看管前日晚堂提訊月蘭供前奉大老爺訊明斷令母親領回後仍使爲皮肉生涯小婦人不敢執抝只得忍氣吞聲迎有狎客欲娶爲室母親索價甚奢以致不果並欲囑龜奴帶往天津如此情形何日得出火坑不得已乘隙投案務求大老爺新送舊今恩施格外代爲作主别駕喟然曰爾不願賣娼志趣亦屬可嘉將爾發往棲流女所擇良婚配倘有别客欲娶准其投案遞詞當堂婚配月蘭深深叩謝而退○何立標扭控張養然沈榮和圖賴欠銀别駕提訊之下何供寗波人開設鴻裕錢莊與張養然往來被欠銀三千餘兩向索避匿是以扭案求追張供故父股開正祥義綢莊延沈榮和執事後因生涯淸淡虧本閉歇惟正祥義股東楊姓得三股故父得一股今遭虧空應由楊姓理償沈供在正祥義執事出入各欵均有帳目可查今楊姓避匿他處求恩寛限找同理楚别駕判將張沈覓保出外找尋楊姓妥爲理處 
[英界公堂瑣案]  
　　包探何瑞福禀稱浙江寗波府屬某邑人陳阿狗在某西倡家當細崽日前西倡失去金鋼鑕約指及金珠首飾疑爲陳竊投報捕房捕頭令小的往查起出金鋼鑽二粒今特解案請追西倡花枝嬝娜投案聲訴情由陳供稱小的並未竊物鑽石兩粒實係出錢購來屠别駕商之衛繙譯官然後飭何探查明於下禮拜二復訊○包探韋阿友禀稱湖北某邑人蕭裕堂僑居春申福客棧某日用刀割開棧内皮箱竊取洋銀四十圓報捕後捕頭令小的查獲詰知曾竊汪小雲家對時表綢衣弔出原贓惟洋銀已無存今拘案請究汪投案領贓蕭供認行竊别駕著備函移　上海縣署核辦○包探何瑞福禀稱賊犯倪福元竊某洋人家電燈機器報捕後捕頭令小的緝獲人贓送案請究陳阿茂投案訴稱小的在某洋人家當細崽主人無暇來案故飭小的領贓倪供稱小的係本邑人因見是物在某洋商花園内無人看管故貪小取回别駕判令笞責五十板枷號五日○包探趙銀何禀稱東洋車夫唐仁甫圖吞坐客遺忘之綢洋傘經四百五十六號華捕查見拘入捕房捕頭令小的送案請究唐供稱小的本欲送還因不知坐客何往故暫爾帶回别駕判令笞責五十板傘存捕房待領○包探顧阿六禀稱施文才沿街喚賣草席歹人王阿才乘其不備竊取四條適爲小的所見拘入捕房捕頭令送案請究施投案領贓王供稱小的窮迫難堪以致竊物别駕判令笞責一百板○賊犯朱順福竊取陳源興家白糖數斤經八十五號印度巡捕拘送至案陳投案領贓朱供稱小的以後决不再犯矣此次尙乞從寛别駕判令笞責五十板 
[法界公堂瑣案]  
　　陳陸氏誘鄰女王愛珠陸愛寳來滬擬送入三馬路鴇兒招姐所開花烟館内爲倡當由姑蘇來滬時適某公館家丁同附航船及抵埠舟子向索舟金氏無以應家丁詢悉前事帶入公館擬薦與主人處傭工旣而陳陸氏返蘇邀愛珠之母王潘氏來滬向家丁喧閙事爲某大令所知立卽函致讞員鄭大令咨照捕房派包探將一千人拘押昨日解請大令研訊包探禀稱愛寳卽陸吳氏之女先已賣入花烟館及贖身後在英界三馬路賣倡此次陳陸氏誘愛珠來滬爲某公舘家丁所悉禀明家主擬薦入公館傭工陳陸氏忽邀其母至公館吵閙是以告知捕頭解案請訊大令命將王氏陳陸氏帶出詰訊愛珠供稱父親王錦三向在蘇州某衙作幕家有二弟長名和尙年方十五次名金壽年 
 
 

Page 4

 
 
祗八齡小婦人藉針線餬口尙未字人此次奉母命往棋盤街探親由鄰人陳陸氏伴送陸吳氏向不相識在船遇見許薦至三馬路招姐處傭工包探禀稱招姐實係鴇婦大令謂爾所供藏頭露尾豈尙不知陳陸氏欲陷爾於泥塗耶一切供口是否陳陸氏所教旋怒謂陳陸氏曰爾好大膽誘領鄰女鬻入娼寮又敢邀同其母至公館吵閙王潘氏供稱小婦人家住蘇州盤門倩陳陸氏送女來滬傭工陸吳氏供稱小婦人向在蘇州爲入縫紉度日此次來滬探望女兒大令著將王潘氏及愛寳押候交人保出其餘人証一併禁押捕房下期再訊○本年三月二十一日沈全寳由高昌廟携帶鐵練行經租界經包探拘獲解請大令訊取口供押候查明核辦兹鄭大令因案懸日久未便再延遂命帶案略訊飭送上海縣署辦理○包探禀稱袁桂林汪海三二人向在吳淞某營充當勇丁前次同汪周氏來滬借住於李招生所開之小客棧内携有箱籠物件並三四齡之女孩一口此次又來滬上仍投李處借宿並無行李亦無女孩李恐遭波累投報捕房將一干人解案請訊汪周氏供丈夫汪維熊在蘇州充當撫標左營親兵家住盤門内生有二女年俱幼穉本年四月十八日由吳淞同丈夫赴蘇道出滬上本月初六日又復來滬至寳善街裕興隆鞋店找尋小婦人之兄豈知已回揚州故投李處住宿李招生供初次係四月十八日來棧據稱夫婦後又有汪海三同來三人同宿一房至五月初二日動身赴蘇汪周氏供袁係丈夫之同譜兄弟小婦人此次住西門鳳翔里袁尋至西門外與小婦人同至寓内袁桂林供與伊夫訂金蘭之好伊兄寄信前來托小的伴送至滬汪周氏呈遞信函大令閱視謂爾等均無廉恥作此不端之事遂與何繙譯會商以情節支離命押候復訊○俞洪奎控陸錫如欠銀七百七十九兩有奇圖賴不還求爲追究鄭大令准詞出票提陸到案昨禮押二堂期包探將原被解案請訊陸供開裕恒水果行現已閉歇欠銀屬實惟已還過洋一百餘元大令著押候交保限一月内理楚○車寓主鄭蘭雲禀稱車夫某甲被周文元毆傷經捕頭騐明送院醫治尙未痊愈兹將行兇人解案請辦當時尙被攫去小洋三解錢一百餘文周供因爭奪生意起釁不敢行兇大令著押候受傷人到案復訊○林德軒禀稱在菜市街開設利興烟館托姪管理本月十五夜同鄉人陳良第來店硬借洋銀不遂所欲紏領流氓六七人將烟槍四枝烟膏廿餘兩洋銀二元錢三千數百文一并攫去並將小的之姪毆傷報知捕房命送醫院療治兹捕頭令將陳解請究辦陳供小的有銀存於彼處生息日前持摺向索分文不付反被毆辱林又供陳持刀恐嚇有二房東目見趙榮福投案禀稱是晚十二點鐘陳紏合多人至林店中攫去烟槍等物係屬目見大令著將陳押候查明復核○包探禀稱王友寳在鄱陽輪船竊取縀鞋一雙水烟袋一枝當塲拿獲人贓解案請訊王供鎭江人向爲薙髮匠初次犯竊求恩饒恕一遭大令著押候笞責二百板○包探禀稱沈阿金在江天輪船竊取布被一條當場拿獲贓已交還失主解案請辦沈供向在福州輪船充當水手失業無聊出此下策大令著押候笞責二百板○李炳生控萬員奎誘匿寡嫂李呂氏迭經大令訊供昨日堂期命帶案將萬員奎枷號一个月責五百板李呂氏著鞭背一百下交李炳生領回 
[美界捕房紀事]  
　　虹口天潼路老新記鐘表店曾向某煤炭店借得洋銀十圓前日先還五圓内有二枚係屬銅質當時未經察出未幾煤炭店主婦持往調換老新記不肯承認以致爭閙悮將玻璃方盤擊壞老新記店主携帶毁物探諸捕房捕頭飭自赴英界公廨喊控○昨日午後有寗波人陳阿寳携浸濕布衣若干件爲包探石金榮所見恐其來歴不明因卽扭送捕房押候查明核辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　日前有歹人至大東門内同昌洋布店冐稱郎家橋恊成乾京貨店夥串同挑夫藩晉卿卽徐晉卿騙取荷蘭布十匹經同昌夥石子卿控諸十六鋪巡防中局局員蔡蓉卿二尹飭地甲查明將潘曁布解入局中二尹復傳收贓之朱椿和襪店夥張蕙卿研訊石投案　稱前日有一人偕潘至店自稱協成乾店夥來取布十匹由潘挑往店中派學徒隨往行至大東門外新安橋天忽大雨見潘往附近某姓成衣店借雨傘將布挑去及派人往恊成乾查問據云並無此人取布因此控請究追張供稱小的在朱椿和襪店爲夥是日有一不相識之人挑布十匹來賣計付洋銀四十八圓潘供稱小的係浦東金家橋人年三十有六實姓殷向在南市某茶肆爲茶博士前日有張姓者囑往城内同昌布店挑布十匹往朱椿和襪店交卸事後小的先回是否騙取確不知情二尹謂爾在金家橋及二十三七鋪皆會犯案此次又揑改姓氏串騙布匹尙得諉爲不知耶遂判令掌頰二十下又鞭背六十下著具呈限狀覓的實人保出限三日内將張交案○昨報紀江北某邑船户沈海林承裝南市秦長順雞鴨行内鴨千餘頭被某姓窰貨船户撞沈致鴨百餘頭漂浮水面被划船户馬阿慶夏雙喜驚散沈忿甚扭控十六鋪巡防南局兹者局員鍾偉臣二尹查知馬實不在塲因之交人保釋夏押候訊懲○南市裏毛家弄顧順興竹器店曾將竹任意堆積郎家橋　内曁岸邊傾棄垃圾穢氣薰蒸由某董事函告十六鋪巡防中局局員察蓉卿二尹飭地甲傳諭顧某限令將竹如數遷讓以後不准停留 
[英界公堂瑣案]  
　　包探顧阿六禀稱王春福在胡家宅與陳忠培口角互毆致將頭額打傷扭交巡捕捕頭令小的送案請爲核奪王春福供鎭江人因陳忠培動手故與爭閙屠别駕商之薩副領事判將王押候原告到堂再訊○包探孔阿才拘解小孩周阿炳到案禀稱此孩年紀雖輕已爲積竊迭次拘案遞籍今又潜來圖竊經小的送案請究周阿炳供寗波人年廿五歲别駕訊得周阿炳委係過犯著送交改過局覊禁○包探趙銀何禀稱昨有馬夫李亭榮駕車不愼致將徐阿福之東洋車撞壞當經巡街捕拘入捕房李以洋五元保出今未來案請爲核奪徐阿福供被撞壞車輛約須修費洋一元别駕判賠修費一元罰洋一元尙有三元由捕房給還○印度人投案禀稱在東華絲廠司更查見路招四行竊木板當塲獲住交捕送案請究路招四供寗波人住東華絲廠左近偶向借用木板並非行竊求鑒别駕以事甚細微從寛將路交保贓給還○包探石金榮禀稱竊賊陳阿寳竊取陳阿芝家之布衣兩件由小的緝獲人贓送究陳阿芝投案領贓陳阿寳供行竊該死叩求恩典别駕判責五十板以儆○五百十二號華捕拘解施三裕到案禀稱此人在鄉竊取木桶來滬經小的拘獲送究别駕判責五十板贓存捕房○英商泰興洋行主控地保王少園購地瓜葛一案昨晨别駕傳王少園會審泰興洋東投案供稱向朱福寳買地一方計洋九百八十元又向錢陽春買地一方尙須找價洋八百元今已繳案惟地保王少園如要銀洋須各扣留洋三百元因其道契尙未換出王少園供朱福寳錢陽春二人之　均由小的經手朱福寳之契業已料理淸楚錢陽春之方單亦已交去惟道契尙未取到别駕商之薩副領事泰興洋已繳到王少園如要領洋須各扣留洋三百元俟道契交到再行給領 
[美界捕房紀事]  
　　蔡秋林在法界仁大錢店習業昨日之晨乘執事人未起竊取洋銀五百圓携至虹口爲包探張阿五所見盤問顚末蔡支吾以對及拘入捕房再三嚴詰始吐實情捕房令押候傳失主到案然後送至英界公堂訊核○昨晨沈阿彩手持銀表一枚至天潼路某押店求質適包探洪阿寳巡至見其形蹟可疑上前查問據稱在某洗衣作爲夥此表在某西人囑洗之衣服内檢出因卽拘入捕房禀知捕頭飭押候查明失主送英界公堂訊究○昨日上午華記路三官堂門首倒斃乞兒一名經四百七十四號華捕報知捕房捕頭飭傳二圖地保奚坤寳報知某善堂給棺收殮 
[皖省官報]  
　　六月初五日署懷寗縣陳兆慶知赴梅林隄查勘要工本任桐城北陜司懸鴻　知奉撫台委監造中西學堂事宜候補直隸州朱式程知奉委　江　　差○初六日洋務局委局候選從九陳賢知奉撫台委監修中西學堂工程候補知縣張奎光謝超委一次巡檢婁慶榮到解秋審人犯赴歙縣回○初七日懷寗縣陳　　到　　林隄查勘要工回何恩煌到赴滁州會審案件回府經沈念曾知奉加札仍充原差○初八日休寗縣李福淶到卽用知縣陳祖綬到赴宣寗廣建提淸賦册回代理太　後都司　思培辭淮北牙釐局委員從九平翰辭從九張錫慶知奉委解長江水師月餉並解學　養亷赴金陵主　潘文瀾到由河南探硝磺價回巡檢郭文潮知奉行知核准註册○初九日牌示試用直隸州判白承符請補廣德州刊同知銜試用知縣華國文到江西人號鄂樓新分安徽遇缺先補用巡檢夏海霖到河南人候補知縣劉寅度辭知奉首府　赴可江　丈洲地直隸州朱式程辭赴淸江提餉府經范晋謝行知核准註册縣丞程廷琛委赴金陵文聞差○初十日同知銜分發安徽試用知縣劉石　到湖南人　梓加指分安徽　海防試用縣丞柳賡龢到浙江人按司獄陶世鼎到湖北人候補知縣萬祖恕由泗盱天五來提淸賦册卽用縣　仲安到由桐城邦審回新選懷遠縣程蘭階奉委首縣學習巡檢　崑知丁外艱劉天峯到起服來省○十一日前任定遠縣滕尙誠到委署太平縣典史蔡承炳辭卽用縣顯仲安候補知縣萬祖恕均知奉委調簾差府照磨虞德元謝行知核准註册 
[上海六馬路仁濟善堂養狗公所經收救命功德放生册捐并常年月捐正月初一至六月十四日淸單]  
　　南通州徐秋谷大善士助洋三十元葛維杉翁經募洋廿八元吳永裕堂洋廿五元求安子洋廿元天水明德堂主人二次洋廿元徐太太五次洋六元六角汪自義求病愈邱稼蓀募許氏徐知恂子有心無力氏無名氏汪國桂徐饒萱事珊庭八户各洋五元鍾順女外症祈愈洋四元鍾文瑛外症求愈王研耕子病求愈李子剛三户各洋二元無名氏洋二元銅洋三元倪富慶二次洋一元二角信記銅洋十二元　琦泰銅洋五元以上共收洋一百八十二元八角銅洋廿元○已收常年月捐金利源棧泰記木號戴綏之怡情軒顧勉夫黄靜園六户各洋廿五元葉杏村洋廿元周　塘　鍾帳房各洋十五元黄省三韓山曦各洋十二元五角利昌鐵號王克明陸全木陶梅生陳鴻壽何祖安王仁泰姜蘭亭八户各洋十元顧尙德堂張潤芝周梅生退　主人泰隆帳房賣興洋廣貨號六户各洋五元任忠元鄭德茂各洋四元湯禹臣補丙申年洋三元蔣丹秋奚郎如各洋三元鳴昌帳房楊瑞泰夏順培鴻道人楊順記徐榮記六户各洋二元五角　質卿洋二元天保棧泰記洋貨號陳大房茶食號三户各洋一元五角太昌祥洋廣貨號朱梅記姜桂生各洋一元汪子記張景記沈介記爵記四户各洋五角以上共收洋三百七十八元五角 
[申報舘恊振所經收順直山東川東卾省賑捐六月十一日至六月二十日止第十七次淸單]  
　　六月十一日諸友公祝李豹群君翁六十大慶壽儀洋六元淸溪宝　子祥二元裕興昌來鎭海縣無名氏求旨已身體速愈並家慈康健　家平安洋十二元蘇州老正大來徐傳青洋十元○十三日杭省正大來雲間力不從心子求保人口平安　十元屯溪全泰盛來寗本麟因兒子圭　陡患痰閉求保速愈洋十元○十四日竹生氏璋儀移助洋三十元○十五日勉力子四川洋三十元○十六日鎭海裕興昌來隠名氏求見出瘄速痊要健洋四元○十七日不留名湖南洋十元德成元大亨銅洋一元○十八日常熟全盛來顧環秀洋一元九角鎭江裕興康來周愛蓮洋一元求平安人洋十元○十九日福建藩署章共助小洋一百角○二十日蘇州恊源來筆耕主人洋六元不留名求勉災悔洋一元以上總共收洋一百五十三元九角銅洋一元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
