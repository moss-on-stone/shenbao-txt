# 1909 - 292 - 4913194

 

Page 1

 
 
   
 
 

Page 2

 
 
[上諭]  
　　監國攝政王鈐章九月十三日内閣奉 
　　旨理藩部奏洞闊爾呼圖克圖在察哈爾地方圓寂一摺洞闊爾呼圖克圖駐京有年且經卷亦甚熟悉兹聞圓寂軫念殊深着加恩賞給手串一串銀三百兩五十兩重銀曼達一個大哈達一個小哈達一百個香四束所有賞項由該部轉給伊徒圖卜丹噶勒桑賫回以作好事欽此軍機大臣署名奕劻世續鹿傳霖那桐戴鴻慈 
[交旨]  
　　九月初六日軍機大臣欽奉 
　　諭旨吏部奏孝欽顯皇后梓宫奉移請派行禮文職大臣一摺仍著派出恭送梓宫之各衙門官員敬謹行禮欽此又奉 
　　諭旨崇文門監督奏整頓稅課應於官物免稅實力稽查籌擬辦法一摺又奏請飭郵傳部遇稅務與鐵路有應行籌商稽查辦法之處由該路員司隨時協助一片均著依議欽此又奉 
　　諭旨本日吏部帶領引見州縣事實列入最優等山東夏津縣知縣在任儼選知府張汝鈞著在任以知府補用欽此 
　　初七日軍機大臣欽奉 
　　諭旨都察院代奏陜西京官周爰諏等呈稱已故訓導魏樹孝行卓著品學兼優請宣付史館立傳等語魏樹德著准其宣付史館立傳該衙門知道欽此 
代論 
[江蘇紳士張毓英等上都察院請救銅圓弊害公呈]  
　　呈爲銅圓充斥病國病民敬陳八害籲懇據情代奏設法挽救事竊查光緒二十七年各省創鑄銅圓原爲維持錢法並非規取餘利乃以利之所在官鑄則濫發無藝私鑄又内外不絶未及數年即已顯著充斥之害三十一年七月戶部奏請歸併局廠欽派大員接收三十四年二月又復奏奉諭旨飭令京外各廠暫行停鑄是銅圓充斥小民受害情形亦早爲部中所深悉假使其時實行停鑄並嚴定緝私辦法亦未嘗不可稍減其横流之勢嗣以各省藉口餘銅未罄紛請續鑄江鄂湘創其先閩豫津粤蜀奉踵其後而内外奸民乘此時機又復僞鑄私運以售其欺由是受省分市面騷動銀貴錢賤商民交累今年入春以來爲時不過數月而銅圓與銀圓之兌價迭增至一百三四十文之多若長此無窮將銀價愈漲物價愈貴國民之生計程度日益高生活興趣日益少莽莽前途未知所 
 
 
 

Page 3

 
 
届職等目覩現狀爲害旣烈有不得不爲縷晰陳之者一爲勞働工人束縛之害全國人數以勞働工人爲最多銅圓之受害亦以此種人爲最甚國中傭率素低以錢計値每日工資少或數十文多亦不過一二百文從前物價較平計一人之所得以供一家之事畜而有餘今則竭終日之苦力求免一身之凍餒而不足試以米價一端言之今歳米石五圓並不爲貴如以從前洋價九百文計算升米僅四十五文今以銅圓下落之故升米須合錢七十餘文幾增三分之一工資所入不敷生計於是同盟罷工要求加價者日有所聞然今日加價而明日銅圓已賤明日再加而後日銅圓又賤加一再加而工價常不敵其銀價之累進况乎傭率旣高雇主必少羣多數之勞働工人湫然愁歎有失業之恐慌此大亂之兆端非尋常之細故也一爲商業虧折之害商家進貨以銀零賣則爲銅圓銅圓愈賤銀洋愈貴貴進賤出營業遂多虧折雖有提漲貨物之策而物價甫漲銀價又昻其勢常苦於追蹤不及雖有私自减折之計而旣妨功令又害公安其事當必非智者所爲二者俱不行虧折之害豈其可逃此猶僅爲小商言也至大商之出入均用銀洋似不甚害不知錢賤則物貴物貴則銷滯在貨幣旣縮其購買之力在商業必日趨於衰落之途况大商躉存貨物散之小商小商旣困大商亦必不利其中尤有相關相聯之處年來上海漢口市情一變倒閉歇業者僂指難數推究病根孰非銅圓爲之阱乎夫他國商人但有貨物漲落之關繫有時或致虧折而我國則於貨物漲落之外再受一錢幣漲落之影響無時不憂其虧折無惑乎商務之疲市面之日壞一日也一爲農業耗損之害農之出産以米麥爲大宗米麥之價以銀圓爲標準似銅圓之害與農無甚關涉不知農民一歳所穫除完納租稅存儲家食外並無大宗之米石可以出糶平日所資以爲生者如柴薪蔬果家畜之類售以錢盤所得無非銅圓也說者謂近來交通地方農産物日漸增貴未始無補於小民生計其實柴蔬家畜不過零星數種欲以數種賣價之貴當百種買價之貴未有能勝者也以農民力田之所需一畝幾有兩畝之費而生産之所入兩文只抵一文之用年復一年長此不已消費遞加報酬遞减有不輟耕歎息者幾希矣一爲非農非工非商普受之害農工商以外若師儒若兵役若技術家若一切坐食之人皆有賴於農工商以供其日用者也自農工商因銅圓而高其物價增其傭率則此非農非工非商之人民遂間接皆受其害更可慮者鰥寡孤獨無告之窮民及一般失業之游民在平時物價低廉已竊竊焉憂其不給今乃因銅圓之故而生計益窘度日大難强者將流爲盜賊弱者必流爲乞丐夫至盜賊乞丐與銅圓共時充斥而世變不可問矣一爲債權損失之害東南各省雖用銀圓而内地借貸契約仍沿銅本位之舊制以錢核計自銅圓賤而債權者累矣如昔年借出錢一千串合洋一千餘元今日依約償還只剩洋七百餘元一出一入懸絶太甚債權者不惟無贏利之可圖並且致本金之虛蝕因此制錢銅圓互爭價値錢債訟案紛然以甚而田房活典或激成爭贖之釁端當商出入竟私定銀銅之限制是銅圓之爲害始而普及貧民者今且延及富戶矣夫國中富戶擁有資本社會方倚以興實業者也乃今以銅圓價値不能與制錢相當以致毋財日蝕實業難興民何恃而不窮財何恃而不盡乎一爲地方公欵暗蝕之害各屬地方所集公欵如平餘捐冬漕捐典業捐商號捐以及由縣帶徵之各項附加稅向皆以制錢爲準自有銅圓而公欵胥大受其害假如積穀存欵五萬串已暗蝕一萬餘串濬河存欵一萬串已暗蝕二三千串惟此所存之欵迄未提用故尚不覺其爲害目前所感覺其害皇皇憂貧者無過於敎育經費一切賓興典息串捐穀捐種種之錢數彙集於勸學所而分配於各學校歳有常數針孔相對一旦因銅圓而錢價陡降收欵驟短非但未設之校難以歳增即在已設之校寖且不保方今籌辦自治規畫經費且旦夕盼憲政之成立若井此敎育經費而尚暗中虧蝕不足以發達其學務如自治河如立憲何（未完） 
譯論 
[論日本伊籐公爵之被刺（譯捷報）]  
　　今日下午本埠接哈爾濱電音謂伊籐公爵在火車站爲韓人所刺按伊氏爲日本維新元勳亞東大陸最有勢力之人物此次由奉赴哈冀與俄國財政大臣柯科齊夫會商要務雖其目的所在未能懸猜而關係之重要則可决言今者噩耗遽傳聞者能無爲之驚愕耶 
　　按來電原文甚簡僅謂南滿洲鐵路總理及日本領事均被傷其所言之總理大約係指該路總裁中村君領事大約係指歷任多年之哈爾濱領事川口君惟駐奉日本領事小池君此時亦在該處究不知所指爲誰耳據本埠字林西報哈爾濱電云伊籐公爵於今農九點半鐘抵此有韓人鎗擊該大臣彈貫其首因而斃命日本領事及南滿洲鐵路總理亦同時受傷夫伊籐倉卒被害各國之人聞此消息將無不痛惜獨韓人以其於日俄戰後實行併吞之政策與有不共戴天之讎今日聞其死耗其感情想必有異於他國之人也曾憶兩年之前該大臣由釜山旅行至漢城時曾爲某韓人鎗擊未中然副車一擊已足見韓人有與汝偕亡之心矣伊籐之死日本實失一極大之助手明治登極以來伊籐爲政界之巨擘維新之業實成于彼一人之手伊氏出言和靄接人頗恭而具有鋼鐵之軀體堅强不屈之腦力今遽傷命于韓人之手蓋日本官吏中爲韓人嫉視者以伊籐爲最故必圖一逞以儆日人將來之兇暴耳韓人于政治上 
 
 

Page 4

 
 
之暗殺素有名譽一年之前日本統監大臣之顧問官美人史脫文司亦爲韓人以短銃斃於舊金山以報其襄助伊籐統監奪去韓國獨立權之仇實則此事全成於伊籐之手史君曾在外國各報一再自辯故韓人蓄謀報復已非一朝飲恨待機以至今日然而日月不再其如事機已晚何今者伊籐之政策已告圓滿各國已公認日本在該國之地位矢已發矣已及的矣乃欲收之豈可得哉恐今日之刺客亦徒抱痴心耳 
　　曩者中日未戰之前李鴻章之侍者韓人希安（譯音）爲漢城之袒華黨於上海蘇州河東亞横旅館刺斃高麗袒日黨首領金夏康（譯音）今屈指計之正滿十五年也 
　　伊籐享年六十有九軀體甚健此次旅行滿洲之性質恐世界之人目下猶未明晰顧以意度之韓人之一彈大約將一變該地後數年進行之歷史而其於中日俄邦交之關係將非吾人所能鑒燭也伊籐之任高麗統監大臣凡歷三年始於昨年解綬返居日本以便日皇顧問各事故於政界仍居要位即此次赴滿雖屬私游然日俄兩國於滿洲問題已日益錯雜則可以决言也 
　　按東清鐵路一帶及哈爾濱車站均有俄國鐵路衞兵防護大約因注意保護俄國財政大臣及同日抵哈之吉青納將軍故於伊籐公爵稍行疏忽蓋彼亦無防人狙擊之意韓人之寓哈埠者僅約百名俱按照三年前伊籐公爵與該國所訂約章歸日人管轄以工人及種花匠居多斷不料其中生有政治之刺客或有謀刺政治家之情事也凡寓哈韓人俱須在一特别日本局所註册由該局給發護照始可託足現刺客旣已被獲吾人不久當得此事之詳情而同時世界各國皆將哀悼此偉人之謝世且當尊之爲日本近世最大之英雄日本維新第一之創業者故此公之死於日本國事上之損失必多欲求一繼之者恐難得其人矣 
時評 
[伊藤之被刺（東吳）]  
　　伊藤未出發之前日本東京各報皆大書特書曰無政治上之目的伊藤席間演說亦大聲疾呼曰無政治上之目的我中國之人聞之固莫不深信其無政治上之目的也而伊藤竟以政治上之關係死於韓人之手刺伊藤者韓人也勿論其有無政治上之目的而伊藤固滅國之仇也石火一瞥鐵血四飛韓人之心蓋少慰矣 
　　雖然韓人之於伊藤一姓之仇也而伊藤此次則爲考察滿洲而來滿洲者我中國之地而非韓人之地也而伊藤乃死於韓人之手伊藤難死豈能瞑目也哉 
專電 
[電一（北京）]  
　　袁世凱電致某樞臣病未愈赴日本就醫不願出山 
[電二（北京）]  
　　樞府接哈埠電聞伊籐被刺大爲震動命外部詣日使館慰唁 
[電三（哈爾濱）]  
　　日本伊藤公爵九時（午前）下車爲韓人連擊數鎗一彈貫其首立斃南滿總裁日本領事均受傷 
[電四（哈爾濱）]  
　　日本伊藤公爵與英國吉將軍俄財政柯大臣同立車站突被韓人鎗擊倒地刺客當塲就獲合埠大驚 
[電五（哈爾濱）]  
　　鎗擊伊藤之刺客身就縳詰以姓氏同黨閉目不言 
[電六（杭州）]  
　　憲政館咨浙撫督撫對諮議局公文公札議員大憤今日（十三日）電憲政館極力抗爭 
[電七（杭州）]  
　　浙諮議局議長陳黻宸因省城各報語涉譏刺擅用壓力勒禁記載會事 
[電八（東京）]  
　　日本定於福島栃本地方舉行騎兵隊特别機動演習由西十月二十九日開始十一月二日演畢新編成之騎兵機關砲隊（携機關砲八門騎）砲兵隊（携野砲四門）皆加入行列惟向例除大演習外不許外國武官參觀此次特别演習特許英俄兩國使館武官叅閱 
緊要新聞一 
[憲政館咨行諮議局公贖程式北京]  
　　憲政編查館咨各省電云督撫對於諮議局中事件用札對於諮議局議長如係京堂翰林無論局事非局事均用照會諮議局對於督撫自稱曰本局稱督曰督部堂稱撫曰撫部院不用貴字與府廳州縣來往均用移文對於司道領銜局處均用呈文不用咨字希轉飭導照 
　　記者按各省諮議局崮對於督撫用呈尚有以爲體制不宜而欲向憲政館力爭者今觀憲政館咨對於司道領銜之局處尚用呈文不能用 
 
 

Page 5

 
 
咨字則對於督撫又將如何耶 
　　記者又敢問今日之地位諮議局爲重乎抑翰林京堂爲重乎今督撫對於諮議局用札之於翰林京堂之議長則用照會是明明全省組織之諮議局不如個人以八股換得或金錢買得之翰林京堂萬萬也 
[憲政館電爭行政官議席杭州]  
　　初九日浙省諮議局准憲政編查館電開貴省諮議局成立後聞本省行政官席次排設於議長席之後將來提出議案問題重大問答不明實多窒碍應請設法改移講台之前須可與議員席接近直接磋商較爲便利等語局中接電以諮議局工程未竣暫借師範禮堂開議限於地位勢難驟改擬俟新局落成即當遵照改設刻已據情電復矣（按此節略見前報專電） 
[考核各部院籌備事宜已竣北京]  
　　憲政編查館設立考核各部院籌備憲政事宜專科各員現將各部院奏呈第一届籌備事宜分别考核完竣前日呈堂核閱約二十左右即當將考核情形專摺具奏 
[督練處會議整頓軍務北京]  
　　督練大臣鳳禹門爲整頓軍務起見每逢二八日率同各處局及各鎭人員在督練公所特别會議一次每次會議鐘點上午自八點鐘起至十二點鐘正爲各處局總辦會議帮辦會議提調會議文案會議委員會議司事會議每一會議以半小時爲率合三小時半下午自二點鐘起至八點鐘止係各鎭統制會議協統會議標統會議叅謀官會議軍醫官會議軍需官會議軍械官會議教練官會議每一會議亦以半小時爲率合四小時如有届時會議未能盡畢其詞者准於下次續議 
　　又聞鳳都護以各國操典足資取法日前特設編譯一股惟督練處供差人員多不通曉洋文繙繹操典往往隔膜昨與王帮辦英楷磋商擬將保定隨營學堂東文教習國積法文教習崇興等二員派充該股繙譯官現該二員已於本月初十日到京任事 
[都察院代奏世界政策條陳北京]  
　　上月二十七　　日都察院代奏四川候補直隸州州判唐啟虞條陳一件大旨係請由國家政策進而用世界政策現在先從國家政策經始俟稍完備乃可進用世界政策國家政策以四要爲基礎八留意爲自體世界政策分預備實行兩時期今日應行預備事宜分十有餘條由預備達於實行則其進行主旨在减殺各國在東方之勢力解散各國對於東方所用機會均等主義與各國申明公法共相遵守最後之手叚乃出於單篇末論及君主立謂君主一身與國家社會有重大關係皇上冲齡踐阼不可不以典學爲要圖統計二萬餘言大有目空一切之概 
　　記者曰言之匪艱 
[郵部奏保京張路工出力人員北京]  
　　郵傳部奏京張鐵路自豐台經北京至張家口沿途岡巒重疊澗谷紛歧非若平原之易爲力兼之居庸關以外地氣早寒每届冬初即已重隂冰沍於人力難施之侯圖尺寸漸這之功該路係奏明專用華員開鑿山洞施架橋梁雖極困難之工程未嘗借才於異國自光緒三十一年九月開工至本年八月歷時四載全路告成創華人築路之先聲爲後此工程之模範在事各員洵屬尤爲出力兹謹分别異常尋常勞績每項酌保數員查有該路正工程司調部差遣工科進士候選郎中顔德慶以郎中留於臣部遇缺儘先即補正工程司分省試用同知陳西林副工程司分省試用同知兪人鳳翟兆麟均以知府仍分省補用帮工程司州同職銜柴俊疇以州同歸部銓選提調兼購地事宜直隸試用知府張祖笏以道員仍留原省補用帮工程司分省試用同知張鴻誥以知府仍分省補用養路工程叚長分省試用州同詹文處以知州仍分省補用以上各員係按照異常勞績請奬車務總管候選道楊昌齡請加二品銜總收支分省試用道辛寳慈歸入候補班補用工程總文案分省試用州同徐勞書俟補缺後以知州仍留原省補用幫工程司候選鑾輿衛經歷蘇以昭請加五品銜帮工程司候選州同張俊波俟選缺後以知州選用帮工程司分省試用縣丞劉錡俟補缺後以知縣仍分省補用機車段長縣丞職銜邵孝芳車務叚長縣丞職銜佘垿均以縣丞選用車務段長四品銜候選州判陳炳崙俟選缺後以州同選用轉運兼繙譯分省試用州同吳希曾俟補缺後以知州仍留原省補用以上各員係按照尋常勞績請奬九月初二日奉旨已錄又片奏京張鐵路總辦候選道臣部二等顧問官詹天佑品端藝粹力果心精自美國畢業回華後歷辦京奉新易各路工程成效久已卓著光緒三十一年派充京張總辦兼總工程司事事節省工竣用欵比原估單有減無增該路會辦分省補用道臣部路務議員關冕鈞學識湛深才具開敏於購地收支行車管理各事皆能精心擘畫竭力圖成今日京張鐵路之成工實由該二員挈領提綱之力合無仰懇天恩俯准將京張總辦兼總工程司詹天佑以臣部丞叅候補京張會辦關冕鈞以臣部叅議候補出自逾格鴻施同日奉旨已錄 
[日人經營延吉之一斑吉林]  
　　吉省至延吉廳向由敦化縣青兒嶺善花甸子等處取道有八百餘里之多近聞日本偵探隊於延吉交涉未定以前曾私行測量謂可於韓國茂山府渡江北走夾皮 
 
 

Page 6

 
 
溝直達吉林祗有五百餘里且道路不坦異常現日人已將此路考查一過繪具草圖一祗報告該國政府日人之經營該處蓄心蓋已久矣 
[法人經營滇越之一斑雲南]  
　　法人經營之滇越鐵路直達雲南省城業於上月一律竣工通行無阻現因勘得途中尚有危險之處須俟修妥方能開車 
[京師近事]  
　　禁衞軍大臣前飭各鎭統制挑選本鎭軍官咨送到京以便選充禁衞軍敎練官一節兹聞各該鎭已將軍官陸續咨送到京惟須俟禁衞軍大臣濤貝勒等由保定回京後始能選拔分定去留 
　　禁衞軍漸次成立以救火隊（日本稱曰消防隊）爲軍中要需已由天津公易洋行定辦外國救火機器二十具已於日前寄到現正物色敎練救火隊人員 
　　軍諮處濤朗兩貝勒現已議定將現充陸軍各鎭之叅謀官輪替調京到處考詢試其軍學才識能否勝任叅謀要職不久卽當奏辦并聞兩貝勒擬調陸軍第八鎭一等叅謀官藍天尉氏來京當差業將繕摺奏調矣 
　　陸軍軍官學堂監督叚祺瑞現將此次速成科畢業之學員考竣後即派該堂教習於月之二十日帶赴秦皇島一帶見習旅行 
　　民政部現奏派丁憂翰林院檢討金邦平巡視直隸民政事宜 
　　民政部所開豫豐銀號刻下清理帳目催收欠欵探其原因係該號執事人員恐以辦理不善致獲罪戾且因該號交易多係官署設有不虞干係非輕因於上月禀請肅邸定期歇業已蒙批准并由民政部咨行順天府提署謂嗣後如有與該號交涉與本部無干該號停市以本月底爲止下月初即閉門矣 
　　樞府以西藏圜法紛雜且外國之紙幣羗帖輸入甚多已决議設立大清分銀行數處理藩部壽尚書昨日親赴度支部面晤澤尚書專議此事 
　　昨有甘肅即補知府向楷在吏部呈請咨送貴胄學堂肄業經吏部堂司酌議以吏部向無咨送貴胄學堂章程即囑該員自赴該堂投考 
　　陸軍部鐵尚書政躬小有不豫惟因部務繁要未便告假調理每日仍行進署辦理公牘 
　　宗人府議商京師内外城官商學界人等每有腰繫黃帶者實與體制未符查王公貝予貝勒及食餉閒散宗室人賆凡係天潢支派例准腰繫黃帶以示尊崇其旗漢文武大臣官員尚不准僭越今紳商士庶人等擅敢身繫黃帶殊屬顯違例章體制不分昨宗人府飭知京師内外城官商學軍各界人等如非宗室人員概不准繫用黃帶以符體制而示區别 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[江蘇諮議局第四次議事日表南京]  
　　十二日下午一時開各項審查會十三日下午一時開會（一）宣布救荒平糶案（周虎臣提出）（二）宣布革除征收積弊案（唐慶昇提出）（三）宣布改良征收案（方瑜提出）（四）宣布整頓田賦案（王錫爵等提出）（五）宣布先通淮水下游以澹沈灾案（王化南莊其仁提出）（六）宣布運河東堤改修石工案（馬士杰提出）（七）宣布補救江北水利案（顧詠葵提出）（八）宣布治淮案（周樹年提出）（九）宣布救濟清淮災荒案（請議審查會報告提出）（十）宣布審查寗省接築蕪湖案）報告討論應否開第二續會）十四日下午一時開各項審查會 
[浙江諮議局紀事兩則]  
　　第一次審議會開會初九日諮議局開第一次審議會因關於内部事宜應取秘密主義不准旁聽兹探得大略情形如下（甲）答覆各省來電問題此問題因對於督撫須用呈督撫行諮議局則用札殊與各國體制不合擬從皖晋兩省來電請憲政編查館酌改（乙）對於撫台批改議事細則問題撫台對於此等細則本可准駁未便自行改定且指改之兩項並未說明理由議具文答辨（丙）速定常駐議員規則問題請議長酌定令書記起草（丁）議員旅費問題旅費分川資日用兩項有主分給者有主合給者嗣主分者居多數遂解决惟尚未核定數目（戊）勞君絅章揭發事件因時間不及須延會議再定日期由審查會决議遂散會 
　　第一次議案正式會初十日下午一時開第一次議案正式大會撫憲增運司王曁杭糧警三道府縣各官及各署審查委員均到全體議員起立致敬首由陳介石議長宣言今日開正式會之第一日禮當先行恭答撫憲祝辭遂將祝辭朗讀次撫憲臨席演說大旨望各議員和衷共濟云云演畢議員仍起立致敬次陳議長演說民人生計之困難吾等議員務宜致意演說旣終即提出議案第一件議籌辦全省簡易識字學塾撫憲委梁達章代布意見謂撫憲提出之議案起草時係二三委員併作今祗梁委員一人在塲恐不能詳盡說明可否飭各委員同到褚輔成起言代理有代理之權限若用數人不合辦法增中丞起答實因事件繁多不得已用此辦法冀便答復衆無言遂由議長宣付庶務審查會議畢暫息三點十五分復又入座宣告第二案醫生營業規則議員王渡逐條指駁并謂無考驗所規則關係最重邵羲起言考騐規則爲重要之事旣未附列不得謂之完全委員答以時間怱促致未完全非忘其重要亦非有意略去邵云旣不完全即不成爲法律案可以廢去不議遂接議第三項完漕法律案委員讀理由書畢褚輔成起言此項規則對於完漕人民規定甚爲綿密而對於收漕官吏毫不叙及是何理由邵羲言收漕一面弊病甚多乃絶未提及是否前弊已革除殆盡王家襄言大清例規定收漕弊病之罰則其爲嚴密如能實行何必再有此項規則如因其不能實行而必設此規則是否大清例從此廢止倘因此廢止則是以單行規則更變確定之法律尤爲不合委員答此係手續法補助法律之未備王家襄又駁旣云手續何以反比實體法爲略褚輔成言旣爲手續法何以對於收漕弊混今無詳細之規定委員答未可專責官吏褚云議員宜爲人民請命抑宜爲官員曲諒議長問此案應否付審查王家襄言規則不能變更法律今此規則旣與大清例抵觸可直廢棄之惟余議員起言巡撫提出之議案應付審查會遂以此定議旋副議長沈鈞儒登台演說撫憲批答諮議局細則四條申明反對之理由對於前一叚應全行删去邵羲起言撫批第五十四條甚贊成其餘亦未滿意議至此時已傍晚遂散會是日議員實到一百零七員 
[贛省諮議局連日開會情形南昌]  
　　贛省諮議局議議於九月初四五兩日在江南會館互選常駐議員二十一名由馮中丞督同司道監視議員分班投票頗爲愼重惟缺額三名定於初七日復選兹將當選十八名姓名錄下新建李隅靖按陳永臨川黃象熙金谿詹聯芳南豐張履福高安傅壽康萍鄉葉先圻文龢清江聶傳曾上饒張柱浮梁汪龍光餘干吳寳田德化劉矞祺都昌秦鏡中崇義黃念　贛縣劉景烈蔡世培寗都邱璧 
　　初七日諮議局因互選常駐議員尚未足額即於是日開會重選復經　中丞監視投票補選豐城袁宗濂武寗葉潤藜南城吳士材以足二十一名定額其候補常駐議員十一名由馮中丞於初八監視各議員選定朱壽慈王顯謨郭迴瀾王仁煦羅志清歐陽勷鄒國璋孫振渭周揚烈黃蘭芳饒熙春等爲當選復由議長謝敬虛侍御提議請推舉起草員暫擬諮議局辦事細則當經公推葉太史先圻爲起草員兼擬議事細則吳孝廉寳田擔任起草辦事細則公議限十二日交草公决 
[皖省諮議局選定四科審查員安慶]  
　　安徽諮議局於九月初一日行開幕禮連日集全省議員先行投票選舉四科審查員以爲討論各項事件之基本兹將各科當選人姓名錄下（一）請議科審查員九人（議長）王善達（科員）王家駒朱曾蔭袁一清張綸黃厚裕姜冕丁葆光宫元愷（二）法律科審查員十一人（議長）産紹泗（科員）趙文光江瀚趙繼椿徐放熙嚴道治高炳麟秦其增李克賢周行原陶琨（三）財政科審查員（議長）潘祖光（科員）柳汝士徐乃光寗繼恭陶鎔王慶雲陳紹棠鄭錫章魏咀華高慕堯田金聲方式谷鮑文鑣（四）懲罰科審查員七人（議長）張木錡（科員）杜木榮孫錦城吳翔藻葛萬和楊孟春劉嘉德惟此次各議員頗熱心于優拔値此考試優拔之際假公濟私擔登應試以冀僥倖于萬一多博一層頭銜誇耀鄉里者 
 
 

Page 11

 
 
實繁有徒其甚者往往置應盡職務於不顧云 
分類新聞政界 
[實行清釐公欵公産之預備蘇州]  
　　蘇垣長元吳三大令日昨照會自治籌備公所紳董略謂奉府憲何札撫憲刋發會議廳第二次議决案内各屬辦理新政籌欵問題均以清理公欵公産爲入手之方惟公欵公産調查最難有衙門立案者有未經立案者即立案之公欵公産有報銷者有未報銷者若使官長無切實扶持之責士紳無正當清理之權斷難令公欵公産和盤托出决定由各府州屬設一清查公所公推正紳主任爲統一財政之機關令舊董各開清摺將契據簿帳等件悉數交公所調查有抗違者地方官爲之維持調查後並無所予奪某地之公欵公産仍還某地以爲地方自治之助應即查照憲飭辦法查勘設立公所地址先行禀報以憑督同設所舉董秉公調查事關新政要件毋得徇延切切並硃標依限速辦毋得違延等因到縣奉此查公欵公産包括甚廣凡屬善堂義産學務消防但爲地方合力組織者似應一體清釐蘇城夙稱殷富歷有熱心好義之人於一切慈善事宜莫不竭盡心力設法推廣久已有美必臻現奉議决調查在各經董担任公益自必樂於從事藉見平日維持苦心而使公欵得濟公用亦可間執讒慝之口但事當創辦易啟猜疑處以操切恐生阻力非先集士紳首爲提議俾人人曉然於此次調查乃清釐欵目實數並非有所予奪爲地方自治必不可少之手續其逐年刋有徵信錄及曾經榜示出納者不難按圖索驥立見澄澈即未經報銷及宣佈内容者檢齊賬册亦可逐細稽核惟公推主任之人及選舉調查員均關重要合行照會貴紳等請煩查照希即集會提議並先擇相當房屋設立公所即賜見復幸勿稽延望切施行 
[自治公所籌議調查之進行蘇州]  
　　長元吳城廂自治籌備公所日昨爲常會日期是日潘尤江三所長及各員均到元和吳大令亦蒞會與議當經宣佈三首縣頒送期限及催令各路趕速進行各文並通告報部在即須於二十五日一律彙繳公所審查以便繕校旋據中路各調查員報告將次查畢東路二三區亦經完竣惟東路四區西路三區南路各區調查員言該處戶口繁多未能尅期且西南二咱公館居多動生阻力經吳大令允以飭列院抄令寓蘇候補人員一律詳開口數交調查員按登表册不得有違并由三所長會議調查期限已迫自應添請調查員調查以便如期竣事末提議三縣照會清釐公欵公産事宜因爲時已晚未能解决定於下星期再行會議辦法 
[浙撫因塘工被叅消息杭州]  
　　日前探聞官場秘寗消息近某大員接據京師密電謂有浙籍御史某某等數員聯銜奏參浙撫增中丞任用私人塘工草率濫銷公帑專事形式等語據云政府已密飭蘇撫瑞澂查辦 
軍界 
[遵義兵匪擾民之現象貴州]  
　　黔省訪友函云遵義縣屬確岔丫三渡關四頂水田一帶地方匪類甚夥四鄉搶刦民不聊生鄉正團首每請派兵保護不意兵之搶刦更勝於匪茲彙錄其情形如左七月二十八日有著名匪首朱大王彭煥章率語匪黨七八十人各負大尾洋砲一枝火器兵器約各數十件由東鄉確岔丫（離縣城九十里）搶刦楊姓家財物一空鄉正李榮魁團首楊煥章飛禀府縣請兵援救一面率領團練及鄉民約五六百人四出追趕初二日至三渡關與匪交鋒初三日至四頂地方與匪交鋒初四日至水田地方與匪交鋒屢次俱各有勝負惟民間所失尤多初五日該匪等自知不能持久始由馬打壩入湄潭界逸去團民受傷者不一而足團練什長李板等不顧生死追至楊家山生擒匪黨楊樹香一名綑送縣署究治而李板已身重傷矣詎前日鄉正團首請兵援救時府縣知會北路營統帶派兵往救統帶派練軍二十名飭令什長劉某率領前往救援不意該什長沿途稽延每行十里即命民間備辦酒席每食無鷄鴨魚肉即自行捉民間猪羊鷄鴨任意宰殺鄉民偶有不服者該什長等即大言曰鎗礮掉頭誰非匪類等語鄉民恐懼敢怒而不敢言遇有婦女恣意調戲種種怪狀殊難指數該兵抵苦竹坪不問匪之蹤跡何在羣聚於團首張某佘某宅内命團首備辦一切每人需被窩一床每食必需酒肉稍不遂意肆口詈駡宰殺民間鷄鴨不計其數初七日團首等預備路費請該什長回營銷差該什長等始沿途滋擾而歸雖苞穀青荳等物亦肆意取携該什長等入城時鎗頭猶各懸苞穀數十枚見者皆云該什長等得勝歸矣 
學務 
[電請轉飭揀發人員定期到校長沙]  
　　桂撫張中丞前經援照直隸成案請由各省揀發人員赴桂學習法政業經咨准部覆應由各省逕送赴桂學習在案等因該法政學堂呈稱各省咨送學生到校先後多少不一未便隨時挿班嗣後每年應於六月十二月以前到校按時入學上課庶免稽延停待等因昨由桂撫電咨湘撫札行提學司牌示轉飭各揀發人員一體知悉矣 
[小學聯合運動會誌盛常州]  
　　武陽公立各小學堂舉行聯合運動會已誌前報兹於初十十一開會到者爲武陽公立冠英育志爭存西郊驛西同仁南郊北郊東區西區北區十一校運動目共六十餘節所演雖稍有差異尚能各具特色就中如冠英育志武陽西郊等校訓練尤見純熟來賓運動則有常府中學江陸西郊戚墅堰法古等校鎭江丹徒小學與蘇州師範敎員亦到叅觀官則文自長太守以次武自楊游戎以次亦均蒞會此外叅觀者約有三四千人洵極一時之盛 
實業 
[松郡物産會紀事松江]  
　　初九日開幕情形已誌前報是日下午 
 
 

Page 12

 
 
開會後開職員會各部照料員推定主任一人天産部邱子奎工藝部郭子樓敎育部沈景劉美術部吳淡生庶務科林錫田錢選青各推代表吳筠齋雷振聲等在會塲内外應接籌備陳列科馬逢伯陸馥蓀等十餘人悉心布置尤爲周密會計科鄭子松沈杏生文牘科沈西庚陸子馨初九日天雨遊客八百餘人初十日遊客二千一百餘人十一日遊客二千四百餘人十二日遊客一千二百餘人開幕日南洋勸業會坐辦陳觀察入塲展覽於布置法深爲奬許面告戚太尊有回省後當禀請商憲通電各府派代表員來松叅觀以資模範之說陳觀察又謂審查官須俟各屬說明書備齊後始可詳細審查分别奬勵刻由戚太尊函飭各屬速推主任一人於十七日來郡編造各種說明書儘二十日備齊以備審查 
[鄂岸食鹽借運之計畫漢口]  
　　湖北各屬半爲淮鹽引銷之地自三十一年海嘯爲災淮鹽出産不旺三十六塲損失五百餘囤至今産額未能復原鄂岸食鹽遂不敷銷屢借東鹽補助乞今未能止運刻聞漢上鹽棧又餘積無多轉瞬冬令各分銷地方需鹽比平時加倍閱各鹽商已請漢口淮鹽督銷總辦曾嶽松觀察轉禀督鹽大臣再借大批東鹽以資接濟 
雜記 
[東灘圩丈洲之轇轕安徽]  
　　無爲州南鄉姚家溝鎭有名東灘圩者又曰悶湖該圩洲地千餘畝向係民田後被水災越出壩外改爲蘆洲每年各業主春蓄柴薪秧草秋札魚𣺮以爲衣食之資後經查丈洲地委員張文溶到州忽有王祖培賄串該委員指爲官荒承繳龍洋二千元報領雖各業主甘願遵章呈騐契據繳價報領該委員蔑視定章動以大言恐嚇送官究辦不准予領以致五千餘畝之洲地全被王一人强佔且此等洲地除照官荒繳價應有二萬餘元王僅繳龍洋二千元張委員不待清價即發給執照聽其執業各業主以執業多年生計攸關不忍輕棄出爲理論王竟敢倚勢糾衆持械横毆並聲稱有委員代爲作主該局總辦郭道重光卽係委員表叔即使上控亦不得直且有打死一人出洋二百元包買之語一時業主被毆數人身受重傷命幾莫保抬至州署喊呈于州牧因禍根係委員所致情面攸關亦不肯代爲昭雪洲主何辜遭此荼毒直堪痛哭也 
[勸學員發明四代吸烟之塾師廣西]  
　　平南縣南河第四區塾師覃某平日頑固性成夜郎自大前月中旬第四區勸學員胡君鏡秋按臨該塾始則詢其敎法繼則勸其改良該塾師不遵以祖宗成法嘵嘵致辯胡君至此又探悉其吸食洋烟責令卽日戒清該塾師覃某不特不肯受戒且述其四代吸烟之歷史并云我今日能善繼善述者全賴吸烟胡君大爲動氣謂然謂爾所謂祈宗成法者係指吸烟之成法乎即喝勇鎖拿經族中紳耆向胡君再三懇求遂限令三日内解館繳烟鎗烟具并由族老担保受戒始作了事 
[訊結大盜搶刦鐵錨案松江]  
　　小兵輪弁兵拿解搶刦鐵錨之盜匪五名經華尊張大令訊明交保釋放失主唐和尚收押公所等情均紀前報初十夜復提薛阿木袁壽根研訊起釁情形薛供漁網過巨爲四人公産是夜被唐撞毁喝令停舟不允即呼同袁張等駕舟追截索賠三元詎黎明時唐竟暗卸螺旋抛錨駛逸不料其誣指爲盜呼兵抄捕也旋提唐面質亦供認由撞網起釁乃判還押薛因所供人數不符笞臀五百仍交保旋將一干人證申送府署十二日戚太守親提訊鞫莊金生張大鶴沈德興供在船上被掠張小鶴供在塲上篩米蔣吉生供在田中均被無端扭解袁壽根薛木生供係網戶蔣善餘蔣惠生蔣鴻春供來案請領花米太守飭將花米並船給還前解之五人交七圖地保蔣善根十圖地保陳祥發領回原告唐和尚祗認兵丁五人登岸僅放一鎗而餘人則供人數甚多放鎗不計以致婦稚驚竄太守謂似此荒唐需得科以誣告之罪飭押候詳辦至蔣等領還花米稱有缺數經旁觀勸令自認晦氣不再聲張案遂結 
[盲話]  
　　不可解一 
　　明明銀元也而名之爲銀洋此眞不可解或曰洋者因其來自外洋而名之也然則皇皇中國自鑄之龍元而亦名之曰龍洋此又作何解 
　　不可解二 
　　明明墨西哥之銀元也而名之曰英洋此眞不可解或曰墨元背面鑄一鷹而商人誤之爲英也然則明明西班牙之銀元而名之曰本洋此又作何解 
[社會小說棄婦怨（瞻廬）]  
　　乘長風破萬里浪吸新空氣袪舊觀念作文明之導線爲開化之前驅誠快事也不意乃有游學方稔志趣全非伉儷之間頓成仇敵如某生其人者 
　　某生隱其名氏郡之某鄉人家做小康早失怙恃羡東瀛藝術之美蓄他鄉汙漫之游顧家事叢冗環顧戚族殊無可托者幸幼時訂婚同里某姓年及笄矣假令自由之花早折文明之種先栽則家政旣有所屬猶足以　内顧憂耳 
　　某生娶婦後意乃大愜蓋婦本婉嫕賢淑措置家政又井井有條生雖措資領憑放洋有日顧度此大好之蜜月遲遲無首途意兒女情長英雄氣短人情大抵然耳婦曰萬里鵬程於兹發軔行矣夫子奚戀戀爲 
　　生旣渡重洋抵東京肄習政治科思家　切竹報之通月凡數至焉久之漸稀月凡一至焉乂久之則累月一至焉又久之則婦書凡數寓迄不得生一字裁覆婦雖觖望猶謂少年劬學恆不欲家事之紛其念慮其所以不我答者或出於一時之强制斷非絶情而不顧也 
　　某日得生一紙書言留學經年將於年假後返里行婦欣喜過望乃釋然於曩者家書之稀良以别緒千般無從盡罄且知把晤匪　正可於握手時一傾積愫借喉舌以代紙　也無何生果歸數月相思一朝避逅其　　樂殊甚而生則落寞寡歡絶不作一語甚至始而譏諷繼而詆　終乃尋瘢索玷怒不可遏如中狂然（未完） 
[雜著（泖東草堂筆記）]  
　　印度人民之如散沙而不相融合爲一由其嚴分族類而妄别貴賤也一國之中自分　類者當鑒之 
　　晦澁而無秩序之文不及簡明之文遠　以簡明則閱者省力故也人之審美人與其神經感觸運用之度亦有關係里普斯謂審美之印象由身體作用之經　而生可知罄與色之悅耳目者皆由此埋總之以簡爲貴然此簡非單獨之謂也繁雜之中有簡之用焉則易適於感官之　能矣 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局議案 
[江蘇諮議局議案（續）]  
　　清理淮北垣運議（王化南莊其仁） 
　　兩淮鹽課爲江北入欵之大宗現在淮南缺引取濟於淮北而淮北之滯銷歷年增盛每年額銷四十六萬引每限期八個月額銷三十六萬引實銷二十九萬六千九百八十二引積年展限至十二個月今年四月初一爲十二個月奏報日期而所滯舊引尚有五十餘萬包又需展期三個月直以十五個月方能銷去二十九萬餘引商販日絀官課日虧江北累年水災土瘠民貧出産不旺一切軍食善舉新政諸大端前途何堪設想謹將日前積滯之由條列如左 
　　一濟南商人同德昌因淮南缺産于海州龍窩蕩舗磚圩四十條砂基八十餘面取名濟南歳可産鹽五六十萬引而産額旣不報塲官出運又渾無定數以不南不北不官不私之池間於三百九十八池之中而出鹽又由海運内河卡房林立官引猶夾帶私包濟南海運所經埒于吳淞等口隨地可以遁私即洋商溷迹其間亦無從稽核將來淮北全局受其影響且有牽及江浙兩省引岸者計惟稽其歳産之額定其歳出之常劃歸北塲撥歸河運即北河春冬水淺難以運行而以後鐵路交通較洋面猶爲利便其内地之盤查易密不猶愈於海禁大開無以杜商私而完官課乎 
　　一移舗現在淮北垣商以池老磚酥産鹽不旺禀請運庫借欵擇滷氣濃厚之地鋪池謂之移舗而新池日見其多舊池不見其少不旺並非不産塲地多一廢池即灶戶多一私利今春産數除板中臨三塲額收引票額引江運引滁來全引建昌口岸引零鹽局引共五十八萬八千引外仍存三十餘萬引而濟南漕災淌去三百餘萬包及秋掃額收尚不在此數盈銀愈多岸銷愈滯何在非售私地也計惟新池旣定額引舊池立予剷除使塲無額外之池安有額外之私抑安有滯銷之引安有展期之課是在當事者一整頓而已 
　　整頓淮安關卡議（王化南莊其仁） 
　　一專委府道各有專職兼總關務則府道任印委印季又任家丁層層朦蔽勢愈隔而難通惟仿上年委任穆道之例以歷年之比校專其責成而事得身親各口可按季清查以定其賞罰則苛索抑勒之弊無自生矣 
　　一裁併地方多一局所地方多一開支即費不在官而在民民財空而官費奚出惟擇其最要之口（如清江口可稽其漏報落地草壩口可查其出口繞越其餘五口皆可歸併之類）委任明幹官吏厚薪奉以養其廉而附近無名各口一律歸併則事不煩而民不擾必設卡愈少而收稅愈多矣 
　　實行反坐法案（王乃屏） 
　　一不准越控各級裁判所均未成立一時斷難指定何級官廳訴訟何等事件然不准越控乃舊例也嗣後各處訴訟須經本地方官裁判後方准上控違者先治以越控之罪 
　　一預納保證金訟費原告輕被告重人人皆爭做原告怕做被告有此一爭一怕之原因故訟案多而誣控之風因之日熾嗣後須令原告預納保證金若干所控果實結案時將保證金退還如係誣控即按所納保證金之數加罰十倍留充公用或作被告人損害之賠償無力罰金者即治以相當之罪 
　　實行改良土貨議（唐慶昇） 
　　自通商以來洋貨充斥民間取其輕便業於購用以致土貨不能暢銷中國利權外溢小民生計日窮是宜實行勸業改良工藝以爲塞彼滬巵保我利權之計 
　　釐定積穀章程議（唐慶昇） 
　　積穀爲備荒要務各處情形不同其弊端大要有二積於官者多爲公欵所挪移積於民者每爲蠧紳所侵蝕小民徒受積穀之累全無積穀之益一遇水旱岌岌可危應如何釐正以期荒歉有備不至虛糜亟宜开究 
　　革除征收積弊議（唐慶昇） 
　　征收情形各處逈異其櫃書舞弊不外二事一則抑勒洋價一則不搭銅元此種惡習小民實受其害急宜革除以舒民困此外更有吞吃災免欺國病民莫此爲甚亦宜討論而湔去之（未完） 
本埠新聞 
[勒限破獲搶刦公文盜犯]  
　　本縣跑夫松林日前賫文到南滙縣投遞被盜將糧道排單及公文十四件一併搶去該跑夫先投南邑尊署禀報然後回縣禀明田大令大令具詳申報督撫憲在案昨日接到蘇撫札飭予限十天着南滙上海兩令務必破獲如延未便 
[律學博士來滬]  
　　徐思義大律師本爲英國官員曾在中國各口岸領事至十五年之久精通中國官話文字年前回國應試得頭等律學博士之職於日前來滬照章至英按察使公堂試練一次即與博易律師合設辦公處於圓明園路二十二號并延邵顧兩君襄辦譯務 
[城内]  
　　盗賣公浜○上海勸學所課員王銓運日前函禀縣尊稱有二三保頭圖地保楊鶴亭盗賣公浜等情旋有自稱勸學所代表彭玉亭投質諭限十天速將該地繪圖貼說禀復在案今由大令查得彭玉亭聲明狼藉唆訟詐擾因即飭差提彭到案詎料彭已聞風逃逸該差即據情禀復 
　　逃走拐匪○浦東總巡函解拐匪張阿四到縣値差金陞派夥龔福看守詎料張阿四於前晚乘機脫逃金陞禀知大令當即提訊龔叩頭如搗求恩寛宥大令不准判龔枷號一月發頭門示衆諭限金陞三日内務將張阿四查獲如延一併重懲 
　　神通廣大○城内火神廟年久失修佛金剥落經各會首集資將像裝潢煥然一新擇於二十四日開光敦請道縣届期到廟拈香 
　　淫兇已極○徐雨生之妻徐楊氏氏與隣女鍾阿毛出外買物遇無賴朱華綸調戲徐雨生見而喝阻朱非但不服反與徐爲難致將徐打傷頭面扭至一路巡局審訊朱自知理 
 
 

Page 19

 
 
屈情願與徐養傷判朱罰洋二元給徐具領　　是否出典○龔郎梅張寳泉扭控沈桂卿到縣前晚訊究龔張同供均業外國成衣立有公所由龔栢良沈桂卿等經管迅將公所所置公地被沈等盗典於人小的等著將歷年賬目理算沈竟避匿反將小的等控押捕房奉訊釋出扭案求究沈供係小的等三人經管公地在寳山縣境並未出典有三聯單可繳判沈覔保限三天繳單候再察訊 
　　原物俱在○巡警一路分局函解周玉培到縣昨奉提訊周供開紅木作前有某客交來古磁瓶盂數件囑配架子詎於初六夜失去後由小童徐金福出賣磁盂古玩店知照小的往視確係失贓詢徐則稱同居小的樓上玉器作夥沈福壽所竊報局拘解求追徐金福供沈將磁盂托小的出賣事成則酬洋一元不料伊是竊得沈供竊得磁器四件其兩件在母親處一已起案一瓶與衣服二件均已質押票寄薛姓處明府判沈交捕吊到原贓當票再核徐從寛嚴斥交伊師領回 
　　不守婦道○王桂山之弟玉義順曾娶趙朋趙益宗之妹爲妻近來趙氏不守婦道時常出外住宿因此義順將妻訓斥該氏不聽反訴知伊母趙何氏邀同趙朋趙益宗於前日到王桂山家尋覺將王桂山王義順毆打扭至一路巡局請究官以趙朋等不知侍養老母寄食壻家已屬荒謬尚敢行凶本應重懲姑念親誼從寛免責其母趙何氏速即迎養回家不准覊留壻處王義順亦不准將妻凌虐善爲管束各具切結一併斥退 
　　無處安插○陳連生仝姚氏邵文德到一路巡局喊控昨日審訊陳連生供邵文德係小的岳父前娶陳姓孀婦爲續絃當時帶有三歳小孩由岳父　養成人取名陳乃康憑媒與乃康聘姚氏女爲童養媳至今因爲乃康習入下流不務正業故尚未完姻乃康常向岳父索錢吵閙岳父憤甚故將姚氏一併驅逐小的因念親誼見姚氏無依不忍坐視因此將姚氏收養在家前日乃康反至小的處爭吵小的懼伊兇横因此將姚氏同乃康送還岳父家中半途乃康逸去岳父又不肯收留姚氏無處安插因此與岳父姚氏扭案請究判姚氏送普育堂暫爲留養再核 
　　官官○新委會丈局帮辦府經歷黃麗生昨日到道禀謝並禀知到差本縣田大令前日政躬小有感冒到道請假刻已痊愈禀請銷假道憲蔡觀察前日午前因公赴寗謁見督憲即日乘坐末班火車返滬 
[南市]  
　　斃於舟中○前日有年約四十餘歳之某甲至滬北楊樹浦附近停泊之海圻兵輪上探友後即雇乘褚阿蘭划船渡至碼頭方至中流甲忽病劇昏暈褚仍渡回海圻該輪不收甲遂斃於船内由褚送至南市輪船救生局轉知同仁輔元堂飭甲報縣請驗旁晚典史趙少尉蒞場驗得甲委係病後吞烟身死飭查收殮厝壇候田大令函至海圻兵輸查詢原因再召屍屬認領 
　　嚴緝竊案○總工程局因地方竊案迭出多未破獲近日擬定新章每晚各偵探會合西南各區偵探一律嚴查偵緝以保治安 
　　未便移傳○恆源板行執事曹良川前被作頭吳雲卿控其欠銀不理當有北市祥泰公司夥陸戰之附控欠銀奉孫裁判諭候覔保先將吳欵理明然後准陸赴廨禀請移傳在案乃該公司不俟理明輒在公廨控准昨由寳讞員派差到局請爲移傳孫裁判以前斷未便更易諭候據情函復公廨核辦 
　　欠票不理○荳　客洪開樹扭恊潤和米行夥馮子培至工程局控稱前由該行購荳五十包付本票一帋計銀一百五十餘兩今因到期不付請追孫裁判訊得行主近不在滬判准限五天俟行主到滬理明如違押追 
[閘北]  
　　挾嫌誣控○巡警總局批民人朱寳裕等禀云據禀張其香被戴遐壽赴四路分局挾嫌誣控等情虛實均應澈究　飭該分局傳齊兩造送案聽候覆訊核斷著即知照 
　　謊報圖賠○四路分局批民人林金生禀云查此案郭廷州等數人因索酒食擅入喪堂滋閙固屬不法然經本巡官訊奪情節各予笞責二百板拘留三日具結保釋已足以平其憤而懲其頑今該民人又復具禀謂被刦去銀洋大小珍珠並彌陀等件爲數頗巨查陸林氏年近七十家有如許資財何必苦向絲廠做工度活該民人之父洋銀被刦何以堂訊之日並未聲叙事隔數日竟添出許多失物其爲謊報圖賠不問可知不准此批 
　　河快釋放○車袋角河快馬德龍前因遇事招摇藉端勒索被該處商民公禀巡警總局經警法科訊實判發押改過局禁錮半年昨已期滿由孫裁判提案飭交妥保開釋 
[英租界]  
　　會審抵欠○英商用人梁煒明控粤人韋就日不理抵欵一案昨日會訊原告延威金生帮辦麥干律師上堂譯稱韋將海寗路高陞廣東戲園生財冋梁抵洋二千一百元復又抵與普信公司登有告白韋不應一物兩抵請追韋供向梁抵借之洋並未到期及期定能設法理楚請察官以韋尚有英商老公茂控欠險銀一百九十九兩判韋交妥保限一月清理 
　　撞壞駁船○德商祥臣洋行控無錫米船戶沈紫陽撞壞駁船一案昨日會訊原告洋人投訴被沈船將駁船撞損致失貨物約計洋三百餘元請爲究追沈供當時駕駛兩不小心致相碰撞情或有之並無撞失貨物請察官以原被各執判沈交原保著邀見証到堂於禮拜四復訊核奪 
　　竊收洋票○章石林被海天春控竊現洋鈔票被探查獲訊供不認判章押候查明於下禮拜二再行訊核 
　　一波又起○張阿生誘拐董阿才之男孩小毛托陳陸氏價賣於王陳氏查獲解訊判張押西牢二年陳陸氏押女所三月王陳氏開釋定案昨晨法公堂派探投廨禀稱張等在法界亦犯拐案聲請移提訊究等情奉中西官諭候查明案卷移送 
　　私竊縐紗○王在高因竊李忠江縐紗五匹由探查獲昨解請究據供贓存于住居寳山縣境之婦人周趙氏家判王押候移提人証再訊 
　　多積稻草○楊樹浦九百卅四號居人蘇竺樓家多積稻草由捕查見於昨將蘇傳案請究判蘇罰二十元充公無洋改押兩禮拜 
　　騙孩銀角○流氓楊三在天妃宫擺設賭攤騙取陳定榮家小孩銀角被陳查悉向理反被兇毆報捕由探將楊查獲於昨解究判楊押一禮拜 
　　衣作睡人○某西探以徐寳堂洗衣作内睡人違章於昨將徐傳案請究判徐罰洋七元充公以後作内不准住宿 
　　是呆爾妻○過犯王阿福逐出租界復來由探查獲昨解請究王供因妻患病至租界延醫求察病婦王張氏上堂供稱因病重囑夫求醫務求恩宥判王押候查明張氏是否伊妻於禮拜四復訊核辦 
　　假票騙緞○耿佩仁用假票向源豐號騙取花緞十疋被控拘究佩供此緞銷於南市裏鹹瓜街德昌參行内之孫金生判耿押候移請工程局弔贓並移提人証再訊 
　　私收貨欵○陳聚香因私收日本人貨欵被控訊判交保限交在案昨奉復訊陳避不到案由探將保人奚寳生傳案請追官以尚欠洋五十四元未繳判奚限一禮拜清理 
　　尚難定案○江泉文之子江長春因與陳阿龍賭博起興被陸跌斃將陸獲押在案昨日復訊官以尸父患病不能到案並縣驗情形亦未明晰判陸還押候函請上海縣將驗尸情由復廨再核 
　　有礙衛生○虹口曹德興飯店内之地板年久失修積穢不潔被工部局查見以其有碍衛生請廨出單傳究判曹開釋限兩禮拜將舊板換新違干傳究 
　　擊破玻璃○江良通控王阿生繆阿福擊破玻璃竊取外國黑鈕等情於昨由探將收贓之計時室一併解訊判繆王各押三月計押滿一禮拜 
　　茶館聚賭○陳方州因設茶館聚賭由捕查見將陳傳至公堂請究判罰洋十元充公賭具銷燬 
　　索租打架○婦　林朱氏與女羅林氏因欠無錫婦人韓顧氏房租不付向索行兇扭 
 
 

Page 20

 
 
至捕房昨解請究判林朱氏母女合罰洋一元充公著速遷出韓顧氏押一天開釋 
　　騙取行李○喬光才因騙取許桂生行李等物由探將喬查獲昨解請究判押一禮拜 
　　偷竊羽綢○朱丹生因竊協和豐洋貨號羽綢一箱由探查獲昨解訊究判押五月 
[美租界]  
　　傾倒垃圾○工部局管理街道西員查得百老匯路及老街路等處有張小山張阿春等七戶居氏傾倒垃圾違章咨照捕房請廨單傳訊罰 
　　添裝燈電○工部局員以梧州路嘉興路鴨綠路等處未裝電燈宵小易於溷迹近已雇工一律裝置業於昨晚試燃 
　　逆子毆母○蔡家浜婦人姚陳氏昨投捕房報稱被逆子梅全逞毆受傷請究當經西醫驗得僅受微傷飭氏自投公廨禀控 
　　拐匿處女○塘山路王秀章之女招弟年已十六近被西式成衣匠名雲明者拐匿無蹤昨由王報請捕房飭探查訪 
　　兄妹相遇○甬婦葉陳氏前由原籍私行來滬匿居西華得路昨由氏兄陳阿水來滬撞見鳴交四百三十八號捕帶入捕房捕頭飭氏赶速隨兄回甬 
　　索欠互毆○聞友記昨與陳榮生索欠互毆由捕一併送至捕房捕頭詢係錢債飭聞自赴公廨控告 
[法租界]  
　　竊衣物○過犯王學才與郤金壽之包車夫阿大相識前晚王至阿大處錯宿天未黎明王即出去阿大心知有異告知主人郤金壽檢點各物果被竊去衣物約値洋四五十元立即報探拘獲解訊王認竊不諱惟贓已售去判枷一月押六月滿期逐出租界 
　　竊花盆○竊賊王金生李桂卿陸關生前因串竊各物分别判押在案兹捕房查得尚有某西人家之古磁花盆亦爲王等所竊售與胡德生舊貨攤内即將王等提出連胡一併解訊王等同供串竊胡供貪小誤收判王等三人照原斷再各加押一月胡從寛罰洋二元充公 
　　竊衣飾○積賊韓阿發糾黨王阿法李善庭串竊姚吟桃許星安徐老三王如生等各家衣飾甚多内有數件售與收買賊贓之舊貨攤劉金堂處經探一併拘案請究韓供認爲首判韓枷一月押六月王枷一月押二月李押一月劉罰洋五元充公 
　　竊烟筒○陳銀松竊取水烟筒被探拘廨訊不供認判押候查在案兹查明該贓係在碼頭途客行李内竊來到案禀究陳始語塞求宥判枷一月押捕房六月 
　　竊棉被○韓金福至方紀華所開之小客棧内借宿迨天明時行竊被頭一條圖逃爲閽人覺察拘住送廨請究官判枷號一月期滿逐出境外 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[江蘇諮議局議塲速記錄]  
　　初八日記 
　　一百□號言寗屬僻邑不能除去積穀名稱 
　　二十八號言積穀各地方情形不同如有州縣存此欵項可撥入自治教育費至名稱不可改 
　　五十七號言金君所言係指蘇松常鎭太五屬情形蘇屬之積穀實因從前辦學人員無可措置又受地方反對者之激刺故仍在積穀名義上帶徵現在蘇屬對於此欵關係甚重將來交審查員時可將此種情形編入審查兩無妨碍 
　　一百二號言現在實因蘇屬積穀名不副實與寗屬確係儲爲備災者不同 
　　二號言寗屬亦有與蘇屬相同者對於金君提議案甚表同情□□號（如臯）亦贊同 
　　一百二十五號贊成改正名稱 
　　一百十號請金君注意蘇屬或有並未籌足者不宜一律裁廢 
　　六十五號言寗屬情形略同甚贊成此意 
　　議長言今日議事日表已畢尚有餘時可將初十日應提議事件提前提議 
　　一百二號言開會至今已費多日而應議之事甚多極宜提前 
　　四十八號言議長本有更改議事日表之權 
　　十八號言非惟有提前之權限且有提前之理由議長請公决 
　　五十七號言公决當有形式上之表决議長請起立全體起立贊成遂宣布副議長仇繼恒提議案 
　　仇君述州縣賠累問題議案 
　　九十七號言當定年限免使無缺無差者觖望伊答當視實在賠累者方與以釐金終之不可使民生更加擔負故以官劑官 
　　九十七號言當先調查各州縣之情狀仇答來尚有正當辦法 
　　八十八號言州縣賠累係關官府一面諮議局非爲官府代表並無補救之責任撫台議案中有此一條可否拼入撫案交審查會仇答可 
　　仇君繼恒又陳述首縣盡職問題議案議長决交番查會（另槁大意謂須另設支應局首縣不必辦差又另設肆應委員俾能盡職又應蠲免隨班應酬 
　　九十七號贊成右議略言官自紳出諮議局應爲官設法實即爲人民造福即如審判一事往往糊亂從事皆由官已疲精於無謂應酬而隨便委員致累民事即於節省經費亦有關係 
　　五十四號言首縣問題當問督撫能否遵從否則無效 
　　七十號言首縣辦差尚有幾種性質一辦往來之差一辦曾任上司之差過境者可歸支應局若平時上司之差是否歸支應局又平時辦差費是否提入局中仇答此係細密辦法當俟續訂 
　　五十四號言不改官制則似無善法 
　　五十七號言州縣賠累及首縣盡職似可并入撫台議案補救州縣困難案内 
　　五十七號又言中國官場心理如非首縣辦差恐有不能融洽因受局中供應則上司已有受供張之憑證故此案仍因併入州縣因難議案審查之仇答可 
　　議長决定併入撫台補救州縣困難議案交審查會 
　　仇君又陳述治匪問題議案（另稿） 
　　一百十三號贊成惟言第一條之例當須准廣 
　　九十九號言地方警察即爲治匪之本如不從警察入手從事於末似甚爲難答是 
　　二十八號言此事當從巡警入手若由自治公所處置實有危險 
　　七十四號言治匪不用刑亦恐不妥 
　　五十七號言應交法律審查會 
　　四十八號言諮議局之性質凡全省自治事項可交諮議局如有官辦事件則諮議局不能置議而法律審查亦有不合 
　　五十七號言治匪問題將來實有關於自治似可交法律審查便 
　　四十七號問交法律審查會是否止治匪問題答是 
　　四十七號言地方自治章程尚無巡警辦法治匪又巡警章程之一故法律審查會對於此案似難訂定議案且議事細則凡提議之件當於未交審查時先討論成立不成立應否交審查會仇答如地方有匪自治團體有責任否 
　　四十七號言現在當問治匪之責任究何屬未辦巡警先言治匪中間實有脫節爲今日救急之法只惟有設法先辦巡警仇答巡警未辦以前如何辦法 
　　九十九號言現在可先用諮議局名義請督撫督飭州縣嚴治 
　　四十七號言現當研究者應否用諮議局名義與督撫言之地方自治團體名義亦可與督撫言之仇答諮議局成立應將下民痛苦之事稍說幾條 
　　五十四號與四十七號言巡警須提前辦此爲根本之論仇先生所言爲理由之言（未完） 
要摺 
[度支部會奏清理各省財政酌擬册報逾限處分摺]  
　　奏爲清理各省財政酌擬册報逾限處分恭摺仰祈聖鑒事竊上年十二月問度支部遵旨妥議清理財政辦法摺内稱各省造送豫算决算報告各册與報銷舊案不同至愈限處分如何加重之處會同吏部斟酌擬訂另行具奏等因奏明在案現在各省設局籌辦漸次就緒自應明定册報逾限處分以專責成而免貽誤查清理財政以調查出入欵目爲始基以確定豫算决算爲綱要所有各項册報及一切限期於奏定清理財 
 
 

Page 27

 
 
政章程内均已分晰聲明業經通行各省自宜遵照辦理凡各省應行造送光緒三十四年分收支欵目報告册統限於宣統元年十二月底到部其每年按季造送之報告册春季限於六月底到部夏季限於九月底到部秋季限於十二月底到部冬季限於次年三月底到部除本年春季報告册業經奏明展限三個月此後各省應一律依限造送不得稍有遲逾以上按年按季兩項報告册皆調查欵目之事也至豫算報告册係自宣統二年起每年均限於五月底到部决算報告册係自宣統四年起每年均限於六月底到部所有各項報告册以月底爲限者其逾限日期應自次月初一日起算惟雲南貴州廣西四川甘肅新疆六省及烏里雅蘇臺科布多阿爾泰伊犂塔爾巴哈臺西寗西藏庫倫各處將軍大臣豫算决算兩項報告册准展限半個月豫算册逾限之期自各該年六月十六日起算决算册逾限之期自各該年七月十六日起算至逾限處分吏部查處分則例各省春季撥册定限二月二十日以前造送到部秋季撥册定限八月二十日以前造送到部如有遲延不及一月及一月以上者將造册之鹽道糧道藩司運司罰俸六個月督撫罰俸三個月二月以上司道罰俸九個月督撫罰奉六個月三月以上司道罰俸一年督撫罰俸九個月四五月以上司道降一級留任督撫罰俸一年半年以上司道降一級調用督撫降一級留任俱公罪如造册之員依限造送係由督撫遲延者造册之員免議將該督撫照造册人員遲延之例議處等語查各省清理財政局造送按年按季出入欵項册逾限處分係屬季報與春撥册秋撥册按季造册報部者相同其總辦會辦督撫等官自應比照分别定議毋庸再定專章其各省清理財政局及各省文武大小衙門局所每年造送豫算决算報告册逾限處分據稱關係尤鉅應卽加重定議如有遲延不及一月及一月以上者將專管造册之總辦會辦罰俸九個月督撫爲督催之官罰俸六個月二月以上專管官罰俸一年督撫罰俸九個月三月以上專管官降一級留任督撫罰俸一年四五月以上專管官降一級調用督撫降一級留任半年以上專管官降三級調用督撫降一級調用俱公罪此外凡各衙門局所如有逾限均照專管造册之員議處如造册之員依限造送係由督撫遲延者造册之員免議將該督撫按照造册人員遲延之例議處度支部查各省逾限處分業經吏部議定此外儻有任意遲延以及造報不實貽誤憲政者應由臣等據實奏叅請旨辦理其文武大小衙門局所造册送該省清理財政局豫算册應遵章限於各該年二月内到局决算册應遵章限於各該年三月内到局若每季報告册應按月送局光緒三十四年報告册應先期送局即由各清理財政局酌核道里之遠近及欵目之多寡明定限期通飭各衙門局所遵照如有任意逾限及抗延欺飾等弊應由各省督撫分别叅撤懲處至各省正副監理官均有稽查督催之責臣部奏定章程内開若監理官督催不力輕則撤換重則奏叅及造報不實扶同弊混查實嚴叅等語自應遵章分别辦理以重憲政所有擬定各省逾限處分緣由理合恭摺會陳伏乞皇上聖鑒訓示遵行再此摺係度支部主稿會同吏部辦理合併聲明謹奏宣統元年八月二十八日奉旨依議欽此 
國外新聞 
[吉青納游旅順紀聞]  
　　十二日大連電云吉青納將軍於星期六日觀覽旅順外圍砲臺後即赴旅順總督之宴席間彼此舉杯祝傾兩國君主萬歳吉將軍並陳短詞深願英日聯盟固結無間星期日往游二百零三米達山即經日將口述當日攻戰情形吉將軍頗喜樂聞並在山巓合攝一影以留紀念旣復往游兵事陳列所參觀軍用各品 
[捐助大學經費]  
　　十二日香港電云老沙遜及新沙遜洋行各捐　元一萬元以充香港大學經費 
[法國砲艇出險]  
　　十二日香港電云法國砲艇阿古號近於大風時吹入澳門稻田之内現已安然出險 
[旡妄之災]  
　　十二日倫敦電云大英公司郵船配萊温號報稱該船過蘇彝士河時有小童名裴特失足落水其乳媪華婦一時情急亦隨之躍水希圖救起旋經船中水手施救出險惟兩小時後仍均氣絶 
[居留島歸入希臘問題]  
　　十一日柏靈電云土爾其政府照會希臘政府謂希臘國會似有欲納居留島代議士之意如果納之則必釀成戰禍 
[俄報謂日本蓄謀圖俄]  
　　初六日倫敦電云有俄報數種謂日本現復孜孜備戰其志無非在俄云 
[俄意兩皇互會續誌]  
　　十二日倫敦電云昨晚俄皇與意皇在賴考里其會宴時彼此奉觴爲壽謂俄意兩國目下利益相關故兩國之邦交較前益爲親密云俄皇曾以高等勳章贈賜意國樞密院總理大臣民政部大臣外務部大臣各員意皇亦以貴品贈賜俄國外務部大臣俄國駐意大使其餘隨從皇駕各員均賜勳章 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
