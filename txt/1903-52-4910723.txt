# 1903 - 52 - 4910723

 

Page 1

 
 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開以迄嘉慶二十四年以會典事例皇朝三通六部則例彚案爲主而叅之聖訓諭旨及欽定專門諸書自嘉慶季年至光緒二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉靡遺方今崇尙實學朝野上下咸究心經世之務宫書卷帙繁重購寘匪易私集事言龐雜抉摘尤難是編總裒諸書采輯精要而芟煩冗每條泩明原書出處無敢增易一字讀者執偏見全引端振緒不啻舉八百餘書之菁英彚爲一編書凡五百卷千餘萬言可謂體大思博政典之淵海矣兹用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元兹徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之厓略矣外埠各書坊均有出售此啓 
[書外務部王大臣會奏出洋學生宜防偏重以杜流弊摺後]  
　　自來風俗之盛衰由於人心之邪正人心之邪正由於學術之醕疵學術之醕疵視乎教化之美惡是則教化之於人關係顧不重哉統地球之上中國開化最先堯舜禹湯文武周孔之時風俗人心學術教化可謂登峯造極無如四千餘年以來世運變遷風欲由盛而日衰人心由正而日邪學術由醕而日疵教化由美而日惡至於今日流弊亦可謂已極在閉關自守之時人尙不知其衰不知其邪不知其疵不知其惡乃通商以後强弱懸殊相形見絀於是朝野上下始知其衰邪疵惡而思西人之是法朝廷則設立學堂科舉改制欲思挽回風俗範圍人心振興學術昌明教化亦可謂不遺餘力士民亦一意維新尙慮囿於見聞不足以擴識見有志之士皆不惜巨資摒擋出洋遊學上下人心如此奮興則風俗何慮其不由衰而復盛人心何慮其不由邪而返正學術何慮其不由疵而入醕教化何慮其不由惡而臻美耶惟求其表而忘其裹冀其用而昧其體弊必至舍其田而芸人之田於外人之風俗人心學術教化未必遽能浹洽而於中國之風俗人心學術教化反日見其離異是又中國之大患也吕鏡宇尙書以近來出洋學生沾染習氣前歲奏請宜防偏重以杜流弊旋經外務部覆奏分爲三項一日貴胄學生一日官派學生一日游學生章程條分縷晣其防弊之法可謂至嚴且密惟鄙意欲防之於出洋之後不若防之於在國之時而培植根本之道尤在於蒙養之際原奏謂今欲參酌中西政要擇善而從宜於未派出洋之前先通中學將派出洋之時務畢溥通之學旣派出洋之後精求專門之學三者果能如奏辦理亦安有偏重之弊尙慮其有偏重之弊者誠以現在學生以維新爲念旣欲出洋普通之學不患其不全出洋之後滿志有成專精之學又不患其不力所慮者以中學爲糟粕不肯以爲根柢在官派之學生若在上者果能破除情面認眞考核尙能以中學爲去留若游學者雖多中學已通之人然儘有未通者爲獵尋之想此種學生卽使專門卒業一如西人耳與中國何益况官派之學生亦未必均能免此弊也抑又有說焉不通中學固不能遽習西學即通中學而根柢未儲僅以詞采見長議讑駭俗仍不免沾染習氣原奏謂歴考外國哲學羣學各書陳說道理皆與中國之聖經賢傳相表裹是第患學生之不眞通西學耳果使眞通哲學羣學則忠孝之心方且油然而生又何有蔑視綱常倫紀之慮然與其俟通西學方知倫紀綱常則何如習中學時先培此根柢之爲愈耶慨自中國近年以來風俗日衰人心不古皆由學術之不醕教化之不善卽不出洋沾染習氣而倫紀綱常之道敗壞已久非沾染習氣而始然也爲目今培本之計第一最重蒙學凡事先入爲主子弟自入塾後苟得賢師友諄諄教化俾心志旣堅卽詞采議論稍不如人終不失爲美質然後磨礱之彫琢之由中而西無有不能成才者若獵尋以施固虞其易忘根本卽不獵尋而灌漑未深僅取中學之浮面則轉移其性質尙易也若并此而無之則雖驅華人而盡赴泰西亦何益哉亦何益哉 
[本館接奉電音]  
　　昨日午前京師飛電傳來上諭一道旨三道敬謹譯登○正月二十九日内閣抄奉上諭禮部奏耆紳會榜重逢懇恩與宴一摺尙書銜頭品頂戴前山東布政使崇保早登科第洊　藩司現在年近九旬重逢會榜洵屬藝林盛事崇保加恩著賞給太子少保銜准其重赴恩榮筳宴以惠耆年欽此同日奉上諭朕於三月初八日恭奉慈禧端佑康頣昭豫莊誠壽恭欽獻崇熙皇太后祇謁西陵初九日節届淸明朕恭詣慕陵行敷土禮並恭詣隆恩殿行大　禮所有應行典禮著各該衙門敬謹預備欽此○二月初一日内閣抄奉旨此次會試遣孫家鼐爲正考官徐會澧榮慶張英麟爲副考官欽此同日奉旨這同考官著胡逢恩惲毓鼎楊捷三馬吉樟華學瀾謝遠涵王振聲王乃廷王金鎔劉彭年景溎楊芾饒昌麟陳咸慶張不基去欽此同日奉 
旨内簾監試著聨豫熙麟去欽此 
[韓撤學生]  
　　高麗漢城來信云新簡駐日本大臣高君永喜陛辭時韓王令將留學日本之諸生徒一律撤回本國意者因經費支絀耶抑别有深意存乎其間也 
[統領易人]  
　　金陵訪事友人云老湘營統領陳宇山鎭軍基湘因呑蝕餉銀經孀婦錢姜氏上控督轅去臘督憲張香濤宫保飭營務處移會江寗藩憲李方伯提集案内緊要人證研訊屬實判罰銀一萬一千兩充公在案嗣經宫保查閱讞詞以軍門罔利營私非罰鍰所能了事飭卽撤差聽候叅辦委營務處前辦陸師學堂候補道錢琴齋觀察核辦 
[叅劾傳聞]  
　　金陵訪事友人云聞諸宦海中人言及去歲杪上疏奏叅貪庸不職各官多至四十八員内計道府八員州縣十餘員佐貳雜職共若干員刻雖尙未見明文而脚靴手版者流已莫不中心怵惕姑錄之以觀其後 
[允免折俸]  
　　京師采訪友人云敬子齋大冡宰深悉京官淸苦近年俸米折發實不足以養廉因奏請自今年春季俸銀懇恩賞還免折聞已蒙皇太后皇上恩准施行臘底各部院衙門預造今年春季俸册 
 
 

Page 2

 
 
當送部已均按十成數目云 
[山左裁兵]  
　　烟臺訪事人云山東撫憲周玉山中丞現將本省緑營兵丁一律裁撤卽將所節餉項改設巡警軍蓋欽奉綸音遵照辦理也 
[擴充郵政]  
　　金陵訪事友人云省垣郵政局向與蕪湖鎭江皆稱總局彼此不相統轄兹者總稅務司赫鷺賓宫保欲將郵務擴充添設 
旱班以通内地消息飭將蕪湖鎭江改爲分局併歸金陵總局管理卽由金陵派人赴蕪湖以上各内地設局收信俾來鴻去雁得達河南日前署兩江總督兼南洋通商大臣張香濤宫保接到來文已飭金陵及蕪鎭兩局一體遵照矣 
[委購機器]  
　　姑蘇訪事人友前蘇省有陳者糾集股分在胥門外開設磚瓦公司祗以生涯寥落旋卽停歇有製煉磚瓦之機器一副迄今尙未售去兹者湖北大憲擬在武昌舉辦是事爰委某員來蘇詳細閱看某員卽將機器式樣繪圖貼說寄呈湖北當經上憲飭令議價現已議定價銀四千兩想不日卽當運赴鄂中矣 
[銀礦將開]  
　　漢口訪事友人云湖北龍角山前泰西著名礦師勘得山上銀礦甚富奈土民惑於風水之說竭力阻止以致迄今尙未開採識者惜之邇來山主漸知礦利宜興遂結伴至漢集股開辦大約從此可濬利源也 
[學堂招考]  
　　漢口訪事人云漢陽之晴川書院業已改爲中學前鳳山書院改爲中學後當惟兩學當缺額甚多故府尊余堯衢太守兹訂於二月十十六日補考想有志功修者定必爭先恐後也 
[招考警察示]  
　　昨由本館派赴江西采訪友人錄示督辦江西全省警察兼總理學堂事務署理按察使司瑞方伯招考警察學生告示一紙其文曰照得本署司現奉護撫靈柯奏派總辦通省警察事務當此剏辦伊始應先就省城設立學堂考選學生講習警察章程及演習各種操法以冀學成之後分别等第派充各項差使但此項巡兵與别項兵役不同旣須身家清白亦須粗通文義一切無賴游民不得濫竽充數兹撰就招考章程十六條開列於後擬先在省城考取學生四百名入堂學習期以兩月畢業此外各府州縣再行委員分往會同地方官考取調省學習除分行知照外合亟出示曉諭爲此示仰紳商軍民人等一體知悉其有能合招考格式情願與考者統自本年正月初八日起至正月三十日止照章取具保結來堂報名聽候擇期考試幸勿觀望自誤切切特示計開一身家清白平日毫無過犯一無論土著寄居必有身家住址並切實鋪保寄居者取具同鄉店保或印結亦可其店鋪必須正經殷實者不得以手藝飯店小貿易人作保一性情和平樸實耐勞不吸洋烟一五官齊整身無殘廢暗疾一語言淸楚粗知文義能抄寫不誤一年在十八歲以上三十五歲以下一前未充當差役一並無别項事業分身一學堂設文武教習數人照排定課單按時教授警務章程及操法必須專心學習到期畢業一每逢九及端午中秋萬壽各節均放假一日年節放假二十八日至新正初五日止其餘均不得無故請假一留堂學生每日每人先給小口糧制錢一百文兩月畢業後可以當差卽照等第給發工食一當巡長巡目巡兵三等每等工食又分三等巡長一等每月十兩二等九兩三等八兩巡目一等八兩二等七兩三等六兩巡兵一等六兩二等五兩三等四兩一畢業後派令當差其家屬人等由地方官妥爲保護勿任土豪痞棍欺凌倘家屬有涉訟案件准援紳衿例遣抱以示優異一東西洋各國警察章程官紳子弟及士子皆可充當今創辦伊始急宜開通風氣倘有前項人等自願報考者自當格外優待一學習經旬毫無進境或屢教不悛酗酒滋事耆立卽開除一考試抄寫警察條規一則並將本人三代姓名年貌籍貫附注於後不准替代違者不錄 
[鄂省官塲紀事]  
　　漢口訪事友人云去年湖北省應解第八批京餉經上憲札委李大令國柱劉大令承緒押解赴京○漢口牙釐下局總辦程稻村太守已奉上憲委署漢陽府篆所遺局務委辦理漢川釐金局之蔣槐卿大令接辦而以劉太守調辦漢川釐務 
[蘇省官塲紀事]  
　　姑蘇訪事人云廣東候補道王觀察祖慶奉上憲委駐江浙督辦兩廣振捐觀察奉札後卽於正月某日來蘇詣撫藩臬三憲轅禀陳一切旋賃屋城中西花橋巷筮吉二十七日設局開辦○崇明縣知縣缺前經上憲以候補知縣李大令如松請補現已由部覆准大令奉到飭知卽於正月二十六日詣各憲轅禀謝○候補知縣陳大令兼衡奉前商務大臣盛杏蓀宫保委辦福州電報局差大令奉到委札卽於正月二十七日詣各憲轅禀辭旋卽束裝就道○江甯府知府羅太守於正月二十七日命駕來蘇拜賀撫憲恩藝棠大中丞年禧事畢卽返棹回寗 
[示禁小押]  
　　京師訪事人云此間各小押店及當局已於去臘一律封禁旣而步軍統領順天府五城察院恐有陽奉陰違情事復會銜出示曉諭嚴禁其文略謂現奉内閣抄出奉上諭有人奏小押轉當重利盤剝久干例禁近來京城劫案疉出推原其故皆由於小押轉堂等局代匪銷贓請飭嚴拿送部治罪等語著各該地面衙門分别查辦原摺著抄給閱看等困欽此抄錄到臣等遵卽照單查封嚴禁爲此出示曉諭永遠禁止并將光緒二十七年臘月間本衙門奏定當商章程十七條重申刊發通行曉諭倘敢故犯定卽從嚴懲治并將該小押轉當房屋查封入官等因誠弭盜防匪之要政也 
[榷酤維艱]  
　　京師訪事人云菸酒茶糖四項前已加稅客歲直隷總督北洋大臣袁慰庭宫保以籌餉維艱奏請將本省所有燒鍋每家按年加徴釐稅若干期以三年限滿停止奉旨兪允各燒户以加稅抽釐二者並舉力有難堪禀請宫保酌免其一未蒙允准客臘又集千餘家赴户部陳請亦未如願旣而蘆溝橋稅卡見有運往渾河北岸之酒照章收稅燒鍋不肯完納由稅卡司員禀明崇文門監督札飭涿州就近查辦州尊某刺史傳到境内燒鍋數家諭令遵章辦理燒鍋商人聲稱稅釐重徴力實未逮刺史再三開導抗不肯遵乃令收押迄今尙未了結也 
[府試述聞]  
　　漢口訪事人云署理漢陽府余堯衢太尊定於杏月二十八日舉行府試漢陽夏口已於本月十九日開考縣試矣 
[漢皋命案續聞]  
　　漢口訪事人云本月十五夜漢鎮滿春茶園内之觀戯某勇丁刃斃龜奴陳四狗一案兹得詳細情形爰再錄之漢鎭孟家巷後街花姓曲院係江西人陳文志所開陳前在江西犯有重案匿逃到漢尙怙惡不悛專與流氓爲伍好勇鬭狼本月望日爲各營放假之期是日淸晨有鐵路護軍營之勇丁甲乙丙三人仝至該院尋芳龜奴見係兵勇立下逐客之令勇等隱忍而退入夜三元殿後之滿春茶園演唱新戲陳文志率龜奴前往觀劇該勇丁等亦偕同黨而來仇人相見龜奴等欲爲先發制人之計潛邀同黨百餘名齊集園門之首各持兇器如臨大敵勇丁等聞警不甘退讓攘臂直前司閽者某某二姓乃夏口廳憲派來之勇恐釀巨禍立爲勸解詎龜黨不分皂白卽將二勇猛刺倒地於是 
 
 

Page 3

 
 
兩造一塲惡鬭互有傷損惟龜奴陳四狗受傷最重登時斃命迨都閫府陳慶門閫戎夏口廰馮少竹司馬臨塲彈壓時該勇等已杳不知其所之矣司馬騐畢回署卽將陳胖子訊問收押以備質訊隨卽通禀上憲在案昨聞已經拘獲帮兇某某二姓司馬飭卽釘鐐收禁仍四出公差務期緝獲正犯嚴辦按近年營勇閙娼滋事誠爲地方之害然南城公所一帶堂班不下五十家左右每家所雇龜奴至少者亦四五十人若輩恃其黨羽衆多往往輕易挑釁卽此一案其明証也當道諸公不知有善法以處置否也 
[甬江决盜]  
　　寍波訪事友人云本月二十四日浙鄞縣知縣黃菊友大令接到臬署轉行刑部釘封文立飭將甲乙丙三盜犯由獄提出驗明年貌箕斗略詰口供喝令如法綑綁會同城守營都司項都戎督率兵士四十名押赴南關外法塲斬决聞三犯於去年九月某日行刦鄞江橋左近某姓家擄去九歲幼童勒令出銀取贖至十一月某日經差捕緝獲内有一犯先一夕已瘐斃獄中是日循例戮屍臬取首級一併解往犯事地方懸竿示衆 
[婁江竊案]  
　　婁江友人來函云上月二十五夜鎭洋縣陸宦突來劇賊由廳事踰垣而入徑進内室竊去巨資時眷屬方就醫朱家閣鎮反扃其户賊以刃砍之刀痕甚顯其子姪僕嫗輩均異室而宿故未之聞迨天明見大門洞開始知被竊卽投縣報知吳大令邀請勘視大令託故不往嗣經弟姪輩中某茂才親往拜謁大令亦不見遲之又久始遣某吏目往勘命開失單宦家遵之卽備禀詞遣丁投縣而門稿某甲謂須費用不允代呈且指禀中有非尋常竊案可比一語謂恐本官觸目必須改去方能邀准家丁不得已持之而回故迄今禀與失單皆尙未進而賊則以大令之倚賴門稿舞弊索賄轉得逍遥法外爲黃鵠之高翔誠胠篋一流中所宜鑄金以事爲之頌禱勿置者也 
[票店被封]  
　　湖北籖捐票自上年開辦以來銷路日廣票額由二萬增至五萬張票價亦日漲乃上届正月二十六日開彩之期先一日下午老北門外廣萬元彩元廣悅來濬寳源四店竟將廣東運來之野雞票二十餘張在弔橋堍賤價拍賣爲籖捐分局聞知函請上海縣查究値汪瑶庭大令在省未回尙未出差二十九日該四店又登减價批發告白是日上午汪大令飭差將該店主陳耀平王桂堂拘案並於當晚九下鐘時查封廣萬元彩元廣悅來三店其濬寳源一店聞信卽將濬字抺去故未被封現聞分局已電知湖北籖捐總局禀明兼憲端午帥電請署江督張宫保飭縣嚴究矣 
[解犯過站]  
　　南匯縣民人唐連生與吳周氏私識將本夫吳阿桃谋謀斃由縣主汪蘅舫大令拘案訊實解赴省垣經臬憲提勘數堂始一一供認現已定讞由效述堂廉憲判仍發回原縣監禁候示處决昨日到申過站上海縣汪瑶庭大令將兩犯暫行寄禁立飭書吏備文轉解南匯 
[學堂講業]  
　　南市竹行弄中西時習學堂爲本邑吳端伯鹾尹寳仁捐建章程美備教法精詳開辦四載著無成效經上海縣通詳在案請將學生照官設學堂一例出身所延漢文教習爲前嘉定縣屬南翔鎮中西書院總教習艾譜園孝廉英文教習爲於君堯章前曾肄業於英國某大學堂耆西士李佳白潘愼文麥華德諸君日前曾至學堂演說聽者數百人均鼓掌稱善似此教育周詳定卜人才輩出矣 
[大令騐屍]  
　　昨報紀報請紟屍一則縣主汪瑶庭大令於亭午前往蒞紟先由地保就張阿坤所開茶館門前備設公案大令旣升座卽據屍兄閔進如供稱胞弟阿庚於元宵節在張阿坤茶館内賭博旋被賭徒計墨齋喝令多人兇毆受傷迨回家大呼腹痛延醫診治據云臟腑受傷至二十七日益形危險故舁至計家理論計又將胞弟舁到張阿坤茶館内隨卽身死刻下張計均懼罪逃逸惟求拘拿伸寃二十四保三圖地保沈良卿供張阿坤在胡家行鎭開小茶館元宵聚賭之事小的適不在家未知細情計墨齋住在茶館隔壁刻與張已不知逃往何處現將張之胞弟阿二拘案求鑒大令飭仵騐得閔阿庚之屍雖有微傷並不致命殆因揪扭後得病身死大令謂閔進如曰爾弟雖無致命重傷確因推倒傷及内臟得病而斃著速將屍身收殮閔稱貧苦無力置備衣棺大令責成地保沈良卿代買衣棺收殮交閔領理飭令差保限三日内將張計兩人查獲解辦張阿二及三圖地保沈良卿三十一圖地保喬秀如一併帶回縣署再行復訊屍兄閔進如亦著到案候示 
[命案報騐]  
　　昨日午後鄉婦劉范氏協同二十八保頭圖地保張錦山投上海縣報稱家住漕河涇鎮西丈夫劉勝泉與妹丈姚桂卿素不和睦正月二十六日丈夫有事出外不歸至二十八日有人告知丈夫倒臥蘆堆之中急往尋獲已奄奄一息據云被姚糾人毆傷立卽舁回醫治無效旋卽殞命姚桂卿家住二十六保二十二圖刻已避不見面叩求詣騐拘拿訊究伸寃大令諭飭該保張錦山往備屍塲聽候翌日往騐核奪 
[旡妄之災]  
　　美界西華路中虹橋西堍因陰溝略有損壤由工部局董雇工在馬路中開掘丈餘之深以便大加修理旁留一路約闊一丈許藉便行人昨晨八點鐘時姚祥祥嚴小毛徐尙賢等三工人正在溝中工作突有貨車一輛滿載卜内門洋碱五桶自東而西偶不留意將全車貨物陷入溝中姚等不及奔逃悉遭壓覆嗣經旁人設法撈起見姚已腦漿迸裂死於非命嚴右足骨已斷傷勢甚重惟徐尙無大礙事爲捕頭所聞立派中西捕前往彈壓先將嚴送至同仁醫院療治一面將姚屍覆以蘆蓆報知是圖地保轉報家屬前來收殮貨車夫陶阿五等五有一併拘入捕房押候解送公堂禀請讞員張柄樞司馬訊辦 
[上海縣署瑣案]  
　　曹月章扭馮勳齋到案喊控賴婚前晚縣主汪瑶庭大令升堂提訊曹供小的成衣爲業生有一子名昌和年已一十於光緒十六年憑徐朱兩人爲媒聘馮女爲媳出財禮洋銀四十元金銀首飾兩件當卽過門童養此時女年八歲至二十三年馮忽將女領回增索財禮洋銀二百元小的無力未允現小的擇吉今年三月初四日迎娶央原媒知照據稱伊女已被鄰人拐去顯係賴婚求究婚帖呈閱馮供小的家住周浦女兒於光緒十六年童養曹家因被曹夫婦凌虐二十三年分不堪其苦濳逃回家至去冬十二月内被人拐匿小的因向在上海爲羽士久不在家是以不知女兒下落今正妻子來申告知小的正欲訪尋已被扭控大令判馮交保限十天將女尋交到案訊核○法界野鷄小工衆向駁船公司滋閙由法公堂拘獲陳阿生李咸林楊金生陳鶴年許然生陳鳳林王阿二等七名送縣請究前晚大令僅提李咸林陳阿生楊金生三名訊究仝供向來駁船裝載貨物均由小的等爲之找運刻下各行自立公司生計陡絶小的等故向駁船公司兠攬生意並未滋閙大令以李等恃衆滋事申斥之下判令與未訊各犯一併管押候禀請道憲核辦○日前本邑水利廳孫立幹少尹赴西南鄉勘視兪塘河工查至二十一保十三圖見工程未能認眞飭傳地保不到卽請閔行司沈二尹提該保李秋堂到局笞責詎李之家屬到局胡閙二尹當將李申送到縣亦經大令提訊李供小的圖内河工其五百餘丈均係圖内居民按田多寡出貲開濬日前孫大老爺傳喚時適小的他往並非有意遲延求宥大令判枷示五天李出言挺撞大令怒喝責二百板押候斥革究辦 
 
 

Page 4

 
 
　　　 
 
 

Page 5

 
 
   
 
 

Page 6

 
 
   
 
 

Page 7

 
 
　　　 
 
 

Page 8

 
 
   
 
 

Page 9

 
 
[上海巡局紀事]  
　　前晚江北人某甲在南市草鞋灣招集賭徒在彼聚賭爲撫標滬軍營兵丁偵知前往拘獲四人解至二十三七鋪巡防局局員高文軒二尹飭押候帶案訊懲○前晚有人賃南市鹹瓜街某公所内抽頭聚賭事爲十六鋪巡防北局委員陳仲賢二尹所知飭勇甲前往拘獲賭徒二十餘人帶局管押候究○前日浦東招商局棧内巡丁拘獲竊取舊鐵之李東生解至楊家渡巡防局局員賀二尹研訊之下供稱此鐵售於十六鋪王正祥處二尹飭捕帶至十六鋪巡防中局請爲移提歸案訊辦○賣糖人沈德華扭沈阿三至十六鋪巡防南局控稱被伊竊去縀帽一頂局員賈叅軍研訊之下阿三堅不供認叅軍判將德華責一百板 
[南市捕房紀事]  
　　昨日南市鈎玉弄同德燭店遣店司蔡江海肩負洋銀三千元至十六鋪集水碼頭某輪船上帶往海門中途忽失去洋銀七百元蔡情急告知店主王某投報捕房捕頭倩包探黃量海赶緊跴緝○滬北華興麫粉公司前雇駁船户關榮承裝麫粉若干包比交卸忽少十餘包向之理論不肯承認乃於昨日函至捕房請爲查追 
[英美租界公堂瑣案]  
　　包探金立生解姦夫陸阿福淫婦趙李氏到案禀稱李氏係趙洪泉之妻被陸誘逃經趙尋見翦去髮辮報由小的拿獲請究襄讞委員魏蒓塢大令商之英總領事署迪繙譯著一併押候過堂訊辦○包探顧阿六解張三玉到案禀稱此人行竊鄔桂生家插鏡花竿等物報由小的拿獲請究大令判責二百板押候吊贓再核○蘇婦顧陳氏前控王周氏及瞽人吳鑒光等誘拐幼孩一案經王周氏將孩尋獲解經讞員張柄樞司馬詰知拐犯王阿鳳已押縣署諭候移提訊奪昨日復訊大令以縣署未將王送案著將一干人證送上海縣署歸案訊辦○包探倪順泉解王六郡到案禀稱此人行竊某洋人家鐵欄杆百餘條報經小的拘獲請究大令判責五百板枷號一月遞回原籍○包探顧阿六解黃伯華到案禀稱此人向同船人陶記騙取銀質對時表請爲訊究大令判責三百板○包探李星福解曹文元毛榮康到案禀稱此二人串竊章同茂等家酒壜三十枚報經小的拘獲請究大令判責三百板○包探沈阿缶解朱阿紀到案禀稱此人行竊楊春桂家衣被報經小的拘獲請究大令判責二百板○包探張天林解朱有福到案禀稱此人行竊徐阿桂家衣物報經小的拘獲請究大令判責二百板 
[法租界捕房紀事]  
　　甬人倪有榮賃居法新租界芝蘭里左近邇照湖北籖捐票號數刷印老德利發財票每張售洋銀角著頭彩者一 
可得八千元事爲法包探查悉以有違租界章程將刷印之票及機器鉛字等物並夥友張灜洲一併拘入捕房捕頭研訊之下沈供此項彩票係蘇人潘某托印並不在租界售賣張供向倪收取帳欵並非夥友捕頭准予交保倪押候解送公堂訊究○隆大洋行經理人石某因帳目不符侵呑舞弊被行主查悉拘送捕房捕頭令押候堂期解請問官訊究○昨日午前十點鐘某西人乘馬車行經法大馬路大自鳴鐘左近馬夫偶不經心將某甲所推之小車撞倒甲足上受有微傷由巡街捕拘送捕房捕頭騐明傷痕飭送仁濟醫館療治馬夫仍令駕車回行聴候傳訊○浦左某鄉人携布三疋來滬求售行經老北門外護城河浜被流氓某甲攫去飛奔而逸適爲某包探所見拘獲人贓解入捕房捕頭令押候解送公堂禀請究辦 
[美租界捕房紀事]  
　　昨日午前甬人沈阿二陳阿八在北河南路某茶肆中索取欠欵一言不合互相兇毆旋扭赴捕房聲訴捕頭詰知事關錢債令自投公堂具詞禀控○昨日小竊錢阿觀闖入穿虹浜左近鄉民某姓家圖竊當塲送入捕頭令押候解送公堂禀請究辦 
[江西官報]  
　　候補知府徐元霖提調派辦政事處陳光裕查江南銀圓章程陳運查湖北銀圓章程趙椿年陸長佑潘敦先俱接辦撫轅文案李宗洛嚴家熾祝廷熙俱酌委一次吳傳榮監修派辦處工程指分試用縣石耀春劉采年俱禀到署星子縣孫嵩年患病請假以鄭輔東輪委署理又吉安府照柏長靑署期届滿以現署定南照磨正任吉安照磨斯啓漢回任所遺定南照磨事以准補斯缺錢應　赴任東鄉縣孫家璠德興縣沈壽龍俱缷事淸理交代回王濬道往省外查孥要犯指分縣吳涵典史戴文淸俱禀到陳慶福收發公文上猶縣王峻丁父憂回籍興安典史王藻丁憂以胡時汴署理萬載典史陳福鈞丁憂以熊德隆署理新淦典史余晉患病以杜純壽署理安福縣張鳳岡缷事淸理交代回文炳堃往玉山辦浙鹽捐指分州判楊槿棫按司獄周世昌府照潘晉榮俱禀到刑部主事葛亮維親拜候補府陸長佑襄辦撫轅文案謝若潮缷辦瑞洪兼康山卡回陳佈曾甯都州屬回候補縣夏和會贑州府屬回劉澍南安府屬回俱解官錢票差竣李斷絧湖北勸捐回王濬道銷查交代十二員虧空情形陳尙彬往餘干辦礦務黃錫光往永新公幹石渠張耀奎俱解地丁銀進京陳兪委淸查官地丁惟忠驗收内河砲船梅開甲委催何家模經手賑捐欠欵守備王體乾委管左營洋水龍指　道庫冷葆貞縣丞崔維翰俱禀到江普壎聞訃丁母憂林壽棠記大功一次知府王以慜知縣王作渤俱起服來江指分縣唐思永禀到鄧玉堂陳爲棣沈廷鑑陳兪俱禀辦南昌粥廠沈乾元兪　濬陳體仁吳壽鏞江朝榕兪錫祉俱辦新建粥廠潘敦先趙椿年俱辦撫轅文案李思瀚課吏館繕校許炳藜吳介璋俱武備學堂敎習胡德坤帶紫電輪船候補知府汪文綬禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二九年正月二十日京報全錄]  
　　宫門抄諭旨均已錄前○護浙撫誠奏爲整理武備學堂教練將才摺○又奏爲抽調兵勇教練新操片○直隷總督袁奏爲𤁋陳各� 
防軍疉次功蹟籲恩仍照原擬給奬摺 
頭品頂戴護理浙江巡撫布政使奴才誠勳跪奏爲整理武備學堂教練將才謹將籌辦情形恭摺具陳仰祈聖鑒事竊照光緒二十七年七月二十九日欽奉上諭現在整頓兵制停止武科亟應於各直省會建立武備學堂培養將才練成勁旅查南北洋湖北所設武備學堂及山東所設隨營學堂均已辦有規模應卽酌量擴充認眞訓練一切規制章程務再悉心核議斟酌盡善奏請施行其餘各省卽著該督撫設法籌建一體仿照辦理等因欽此仰見朝廷整軍經武備豫不虞之至意欽服莫名奴才前在藩司任内與防軍支應局司道會商就浙省原有武備學堂重加整理酌籌經費詳請具奏前撫臣任道鎔未及核辦移交前來竊謂今日自强之計首在練兵而練兵以教將爲先敎將以學堂爲本近日東西各邦講求武備自隊目以至將領無人不出於學堂之中其於戰陣攻守之宜直視爲身心性命之事至其學之成則臨敵應變運用不窮何者性習相成研求有素非僅恃血氣之勇鹵莽無前遂可獨操勝算也浙省前以陸軍武備節目繁多必須專心肄習於省城求是書院西偏添設武備學堂就各營弁勇挑選年少體壯略知文義者額取四十名咨商北洋大臣於新建陸軍營内揀擇精通槍砲等學優生咨送來浙充當教習委員駐堂經理應需薪費飯食奬賞及購置書籍儀器等項均由外設法籌給業經前撫臣廖壽豐於光緒二十三年六月間奏明在案嗣於規模未具成效難期復於省城東里肆上圖蒲菖巷地方購置房屋改造學堂又以堂中學業尤在教習得人日本近年武備修明足與歐洲並駕且係同文之國教授較易施功薪貲亦可略减卽延訂日本人齊藤季治郎爲總教習三宅縫造松島良吉著副教習又延帮教習漢文教習數人各司所事派委候補知府伍元芝總辦學堂事務督率經理其學生分爲兩班原有各生名曰教將班以四十名爲定額所習　戰術兵器築城地形測量等學更選將家子及民間年少聰頴者另設一課名曰儲材班以六十名爲定額所習係倫理歴史地理算化等學而漢文日文及擊刺教練等事則兩班所習略同教將班略仿日本士官學校之制兩年而卒業儲材班爲教將之備豫科略仿日本陸軍幼年學校之制五年而卒業三年以後照教將班一律課導現在教將班卒業學生已有派充各營教習者此後每年約可得卒業生十餘名各生出堂後另行挑選補額各屬武舉生童如考騐合格均准一例選充大抵學堂功課分内堂外塲爲兩事内堂講習以明其理外塲操練以盡其用二者相資不可偏廢各國武備備舉多由測算格致而來必兼通各學而後能洞見本原尤須於入學之始教以經史要義忠孝大節庶幾植基旣正成就可觀但陸軍兵制必兼步騎砲工數項浙省於騎砲工三項教科應備各物尙未購置卽步兵一項亦因人數太少不足當日本一大隊之半故所教練者亦僅得旗哨以下之人才而不能得營官統領之人才仍當妥細籌議騰出餉力逐漸擴充現計華洋教習員役薪工學生火食月費及操衣靴帽筆墨紙張等項常年約需二萬兩左右此係講求武備要政欽奉諭旨飭辦僅恃零星湊集不足以資經久應將前項開支連同建造學舍購置書籍儀器各欵一併列入防餉項下核實支銷至該堂學生必須予以進身之路以牖其嚮學之誠在事人員亦宜按照年限酌量請奬以資鼓勵應請仿照南洋湖北章程一律辦理除咨部查照外所有籌辦武備學堂教練將才緣由理合　同閩浙總督臣許應騤恭摺具陳伏乞皇太后 
皇上聖鑒訓示謹奏奉硃批知道了仍著認眞訓練務收實效欽此 
誠勳片再上年欽奉諭旨各省兵勇一律操習新式槍砲認眞訓練以成勁旅等因欽此業經前撫臣任道鎔通飭遵辦於覆陳裁營　　整頓操防摺内聲明在案查改練新操必須仿照德日等國陸軍成法另立規制其旗哨教習尤非學堂出身通知兵要者不足以資科導浙省勇營分駐巡防未能調集一處而武備學生成材尙少又不敷分布各營兹擬變通辦法務令通省營旗於勇丁内挑選三十歲以下樸實精壯　知字義槍法者分送來省暫行編爲武備練軍分爲四旗合爲一營於杭州城外筧稿地方購定基地建造營房另闢操塲卽令學堂卒業並經遊學外洋之學生充當旗哨等弁兼司教習合計官弁勇夫等共九百餘員名派委候補知府聨豫統領該員前經出洋於東西各國兵學研求有素又曾辦理武備學堂熟悉情形兹令督率訓練均照内堂外塲課級分爲學術兩科計日成功以一年爲期俾於陳式槍法均能嫻習緩急可用練成之後或卽編入常軍再行更續調練庶幾觀摩傳習壁壘一新成材多而收效亦速將來辦有就緒在事人員果能始終勤奮再行聲明量子奬勵此次調練防勇除原有底餉照支其應需員弁薪費勇丁操衣靴帽津貼各項由防軍支應局酌量籌給與購地建壘等欵分别核實支銷除咨部查照外所有抽調兵勇教練新操緣由謹會同閩浙總督臣許應騤附片具陳伏乞聖鑒訓示謹奏奉硃批知道了欽此 
太子少保北洋大臣直隸總督臣袁世凱跪奏爲𤁋陳各防軍疉次剿匪出力員弁實係軍營異常勞績礙難遵照部駁籲懇天恩俯准仍照原保給奬以資鼓勵恭摺仰祈聖鑒事竊臣接准兵部咨以奏定章程非軍營戰功及克復城池不得請保頭品頂戴提督總兵及免補免選此次該督所保梅東益等軍剿匪各員悉照異常勞績而核其實在情形並未克復城池及有異常卓著戰功議照軍營異常减等照尋常從優其原請免補各員應給以補缺後升階概删去免補其請保頭品頂戴及提督總兵用者改給議叙加一級以符定章等因在部臣自爲恪守例章愼防冐濫起見臣受國恩深重亦何敢以朝廷名器濫思見好於屬僚惟查原保各員所著戰績多在臣未到直以前並在部定新章以前禀經前督臣李鴻章批准給奬有案臣到任後復慮人數過多一再核减已幾幾有賞不酬勞之感今若改照尋常給奬實不足以勵前勞而服衆心至部臣謂非軍營戰功可比則更非臣愚所能解溯查庚子拳匪之變蔓延徧於全省而潰圑逃勇鹽梟土匪馬賊海盜勾結爲亂紛起迭乘不下百數十股忽分忽合或攻撲城池戕殺官長或占據險要抗拒大軍或竄擾東西勢成流宼直境幾無完土實非尋常零星小宼滋事一隅者可比維時聨軍在境藉口平亂勢將越俎代謀幸各該軍同心戮力相機剿辦力戰頻年卒能次第廓淸使畿甸又安外人默啄謂非軍營戰功而何且其剗平竄壘掃蕩巢穴亦與克復城池無異况梅東益等軍前與甘肅提督姜桂題浙江提督吕本元兩軍同在直境苦戰立功無分軒　姜桂題等兩軍已於上年八月間經李鴻章開單奏保均照軍營異常勞績請奬欽奉硃批著照所請該部知道欽此卽近日提督馬玉崑所部各營在熱河花子溝地方剿辦土匪經該提臣會同熱河都統將該車出力員弁奏請按照軍營異常勞績給奬亦奉批旨允准欽遵在案仰見聖主論功行賞一秉大公凡在臣僚同深欽感今梅東益等軍部臣亦明知照尋常給奬未足以服羣情改爲之遷就其說曰照軍營異常减等照尋常從懮其實部議所指駁改奬者仍屬尋常是與姜桂題等軍功同賞異未免向隅現在國家多事伏莽未靖屢奉明詔破格用人未便泥拘成例用敢不辭煩瀆再爲申請合無籲懇特恩俯准將臣前保此案文武各員一律仍照原擬按軍營異常勞績給奬以免歧異而策將來出自高厚鴻施臣不勝戰慄待命之至除咨部查照外理合恭摺𤁋陳伏乞皇太后皇上聖鑒訓示謹奏奉硃批著照所請原保給奬欽此 
 
