# 1895 - 184 - 4907978

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以華木箱三口定實價洋每部五十元世有留心乙部者請臨申報館帳房購取可也 
[論日人終不能據有臺灣]  
　　嗚呼今日之臺灣我　中國蓋已棄如敝㞞矣臺灣之　中國人民蓋長此被髮左袵矣唐薇卿總統雖經衆情愛戴南面稱尊旋以變起蒼黄出亡在外所與日人　拄者惟此劉淵亭大帥及邱吳林諸君雖忠勇性成誓不臣服異類然以臺南一隅之地而欲抗銳氣方盛之日兵不待智者而已知其無濟然則臺灣其竟爲日人所有乎日是必不能臺灣生成險要處處可以設防而又山路崎嶇歧途莫辨日人卽多派間諜未必能熟悉於胸中而我則隨地可以列營遇險可以設伏攻其無備出其不意以主待客以逸待勞日人雖智勇兼全未必卽能取勝况徒恃匹夫之勇類皆趾高氣揚者乎此可勝之道一也自來行軍以籌餉爲先臺灣黑子彈丸孤懸海外敵人苟斷我餉路卽不能挽粟飛芻似乎困守一隅萬難持久殊不知臺灣土地饒沃其稻一歲三熟平時除民食之外常運售外省以廣利源今者運售之路不通正可將所穫稻梁畱供兵食馬騰士飽勇氣勃然此可勝之道二也兵士所用器械務宜靈捷輕盈承平時購諸外洋當軸每不吝巨欵今者干戈旣動外洋皆應守局外之例不能子取子求一旦舊者鏽壞不堪新者無從更換將奈之何豈知臺灣物産豐饒煤鐵旣取之不窮硝磺亦用之不竭但得名師巧匠日夜從事爐錘則日異月新自可源源接濟試觀劉大帥在安南之際與法人交戰頻年斯時何嘗有人畀以軍裝而應用自不虞匱乏豈今兹用以禦日本而反憂難備軍裝乎此可勝之道三也從來言戰者以地利天時爲要而尤要者則在人和臺灣民性强雄樂於戰鬥一觸其怒奮不顧身然苟無人焉約束撫綏則亦惟跳刀拍張相聚爲亂耳劉大帥則威恩並濟寛猛兼施其持躬也正而明其待士也信而惠不特軍餉毫不尅扣甚且疾痛疴癢息息相關略分言情能與士卒同甘苦以故在臺士卒無不愛之如慈父敬之如嚴師加以所招舊部黑旗兵相隨數十年尤覺情同骨肉用以禦敵有不爭先奮舅捨死忘生者哉此可勝之道四也有此四者已足有恃無恐不難固守金湯矧日人懾於大帥威名早有知難而退之意連閱日京各日報或謂臺灣不易取或謂攻三貂嶺及瑞芳皆十分困難或謂臺民頑固異常似此情形早已軍心渙散兼之近日彼國所派巡撫樺山資紀子爵無端染疫而亡夫樺山氏以五等之崇封現任水師中將任以巡撫又舉臺灣全島而畀之在日人固皆耳而目之一一遵其調度者也今忽溘先朝露譬猶蛇之無首何以能行以旣渙之日兵敵全臺之銳卒成敗利鈍不難逆料而知是以日人初從遼東振旅而還國中人卽擬在東京設歡迎之會鋪張揚厲興會淋漓今忽將此會暫停幾致寂無聲息而各日報於月前一律禁止今雖禁期已满照舊刊行而於臺灣攻戰情形勝敗音信絶不提及諱莫如深豈日人竟不樂聞捷音乎夫亦知此事尙難穩妥恐一經傳播必致摇惑人心故竟作寒蟬之噤耳或日臺灣卽未必能久拒日本而日本終不能據有臺灣猶憶昔年生番之役日本太政大臣大久保藉端生事勒索中國償銀洎乎满載而歸卽向各國使臣誇耀各使臣皆笑之以鼻不置一詞旋有某西報繪一中國衣冠者手持一大錢高坐於上下跪一日本人作伸手乞取狀流傳各處當作笑談是各國之輕視日人已不始於今日今則更聞德國欲向日本就臺灣借一出煤之地法人復欲割取澎湖俄國雖目下不置一詞安見日後不起而責讓日人中不少見微知著者安敢與此各大國爭持是卽據有臺灣亦惟飽他人之囊槖鷸蜯漁翁之喻近在目前况有劉大帥鎭守其間終不使其據爲已有乎謂子不信請觀其後 
[本館接奉電音]  
　　昨日午後京師飛電傳來上諭二道敬謹譯登○閏五月十三日奉上諭湖南巡撫吳大澂着開缺來京另候簡用欽此同日奉上諭爲政之要首在得人前諭中外臣工保薦人才業經次第擢用當兹時事多艱尤應遴拔眞才藉資幹濟著各部院堂官各直省將軍督撫於平日眞知灼見器識宏通才猷卓越究心時務體用兼備者臚列事實專摺保奏其有奇才異能精於天文地輿算法格致製造諸學必試有明效不涉空談各舉所長俾資節取該大臣等當念以臣事君之義一秉大公詳加考核倘事苟且塞責謬採虚聲甚至援引私人瞻徇情面濫保之咎例有專條定惟原保之人是問欽此 
[補述日使抵京事]  
　　日本使臣連日與總署王大臣商議和約零欵已紀前報昨接京信補述日使抵京時事合照録之京信云日本使臣到京總署會同步軍統領衙門先期派隊迎於郊外進朝陽門兵隊護送使臣先到總理衙門與王大臣相見興辭而出兵弁仍排隊分路護送至東四脾樓六條胡同暫駐傳者謂日使到京其所携帶者共九人住六條胡同者二人東交民巷者七人自使臣歸館後連日總署大臣曁各西國駐京使臣次第往拜車馬　闐往來不絶 
[鳳城紀事]  
　　京友信云五月杪前門外王皮胡同某青樓突來棍徒十數人各執洋鎗等械在院中尋釁訛索錢文老鴇急覓又杆某甲至排解此事甲至與衆話不相投衆將去甲獨立中門阻衆衆中一人出袖内洋鎗按機發響甲應手倒斃衆出門分頭四散比報官往拿則蹤跡已杳未獲一犯○閏月初旬東珠市口草市茶館門外有條桌圍坐數人鬥葉子戲忽一人至手持利刃立諸人旁聣視多時見某甲在揮刃向諸人日退後退後諸人見勢不妙咸驚避甲猛抬首知尋已來者急放下葉子起立未穩飛刃已至甲以手揮刃手隨之而斷墮於地下甲趨近脚踢其仇仇倒而復起甲連踢連倒以單臂握仇辮更以一脚踏利刃於地兩人相持多時甲赤臂空拳究不能敵其仇仇人奪刃出連剌甲甲脇受重傷遍體血漬忍痛握仇辮不釋手移時甲曳其仇人同至東珠市口官廳控告卽派兵弁鎖住仇人比甲釋仇人髮辮而痛已不支不復能起立矣官廳將案移送中東坊兇犯收禁旋以門板擡送甲還原處養傷甲之生死尙未可料○前報前門内細瓦廠水夫聚衆兇毆一案刻經步軍統領衙門訊明發落將爲首水夫荷校於兵部窪官廳之前其餘四人責打釋放王三欠水夫當十京錢四千五百文當堂交出無事官廳拆毁處派令水夫賠修其餘未獲多入概免追究拖累 
 
 

Page 2

 
 
[三竺鐘聲]  
　　日前杭州西湖湧金門外馬頭有二僧命人駕舟而來僧一老一少云是　徒因師染疾將往城内就醫舟子停篙後先登扶老僧上岸其徒站於船首船身本輕忽然轉側遂致立脚不住翻身墮湖幸湖畔人多當卽救起得以無恙而衣褲俱已淋漓透　老僧乃命脫下曝於蓬頂徒從之遂裸坐舟中以俟老僧乃與舟子偕行入城聞此僧卽三潭印月住持名满舟者○自芒種節後炎旱日增沙礫銷鑠草木焦槁雖有良田盡成龜坼已種之苗漸形枯槁未挿之秧難期分播官憲憫農人之苦禁屠求雨乃雲已聚而復散雨垂下而旋收微澤之沾已不敵烈日之曝而初四日又復大放晴光炎蒸如故官憲因之引爲已責誠求益摯爰於初九日重申屠禁躬自暴露步詣靈壇爲民請命默即穹蒼果見壇乍設而水已流禱未終而澤滂沛是日未申之交大雨傾盆連降二次官民無不欣悅然久旱之餘仍未能歌霑足也次日祈禱如故天亦陰雨雖無滂沱之勢而將萎之苗生機已不絶矣○西湖之九曜山紫雲洞等處西人曾築屋於此每當盛夏之際輒相率遷居之以避炎暑現在酷熱異常各西人早命僕從先往掃除潔凈西人乃陸續出城或轎或馬行李數擔隨之而去而無知愚民誤以爲日人攻犯臺南屢戰屢化將襲内地西人先得消息紛紛遷移於是以誤傳訛婦女聞信咸以爲眞驚懼異常及經有識者再三開導謂西人避暑年例如此况西湖僅一城之隔避居何益如果聞風先遁何不遠颺而仍住近處耶衆始恍然安居如常○往年杭地旌德觀元帥會盛行時好事者咸斂貲製造各樣助會如擡閣龍燈之類無不鉤心鬥角競巧爭妍自奉憲禁止後諸人不無掃興本年迎仙館雖舉行賽會執事者恐其滋事力辭助會故出者寥寥現在鄉間民多疾病平遥塘西地方擬於閏月間爲温元帥作重慶之舉先期舁神像出巡二日徧行各鄉旌旗載道歌管迎風頗極一時之盛聞省城會中人無不踴躍欲動將舊時所製各種彩仗重加修整至期將往彼助會果爾則鄉間之會必大有可觀矣○嚴州府屬地處重山本産柴薪現聞此處擬開煤礦業已試探數處均有煤苗可供開産是以由紳士候選同知姚司馬光瑩禀請舉辦已奉撫憲批准并由藩憲委候補同知程司馬煜赴　察看情形再候禀覆核辦 
[武林宦蹟]  
　　上城保甲局政務較繁局設宗陽宮左側與總局相鄰總辦錢司馬士芬於初七日到差後卽移駐局中嚴督差勇時加巡察凡有案件俾可隨時訊結居民無不頌司馬之明决矣○浙省海運漕糧陸續赶運早已掃數解滬現在已由滬解津故滬局總辦莊太守人寳於初八日回省銷差○候補府陳太守存懋辦公勤愼明决如神鄭芝巖廉訪素重其才特委總理讞局事務已於初八日到差○濠河厘局委員現届瓜代之時已由牙厘局憲委縣丞王二尹熊曾接辦○浙省前向德商購就格林砲數尊其施放之法必須量準分寸方可百發百中現已聘請洋人來杭教習撫中軍趙蘭亭叅戎特派武弁四員武舉二名在彼學習 
[詳述西土情形]  
　　彭城一帶豐沛蕭碭各縣近歲以來西土銷塲甚暢所有採辦各商無不獲利十倍是以去歲夏間一時馬首西向者車載斗量不可枚舉以致市儈見利起意竟將猪牛皮等膏及鷄蛋清滲和其内藉以欺騙客商凡有墮彼術中者大受虧折莫不撫膺太息嗣經淮揚大腹賈在城内城隍廟演戲集衆會議公禀徐州道憲拿辦事後迭獲數名責枷示衆經此番懲創後市儈皆知儆懼不敢再施技俩所有去歲之新貨因收成减色上市時由朱提一錢起繼漲至二鉽上下不等今年土苗頗佳刻下零星價值其次者日露水漿約計一百二三又提尖者尙需一百七八至於大庄尙未開盤容俟定價時卽行續　 
[竹西歌管]  
　　今年仲夏逢閏揚城好事者謂月之初五日爲閏端陽遂於鈔關城外河内彩繪龍舟三隻重爲競渡之戲適初三日積雨初晴個中人卽於是日下水衝波而出興高采烈鑼鼓喧闐較前端陽尤爲熱閙時河水盛漲兩岸低處積潦尙未全消而紅男緑女之結隊往觀者拖泥帶水無不豪興勃勃次日銅鉦高掛出城者尤夥蜂屯蟻聚舉國若狂嗣經地方官聞知深慮人衆且河流湍急異常恐釀事端於初四日出示河干卽行禁止倘敢不遵定提重究昭昭者遂見首而不見尾個中人亦偃旗息鼓而散○大雨以後街巷積水成渠至初五六日已有數處涸出各店鋪有鑒前車各於本叚糾資雇匠通溝以暢其流並經督辦善堂事務金叅軍出有簡明告示大旨謂天降霖雨積水甚深以致各店不能交易其故皆由地溝淤塞現各店已雇匠興工設法疏通來往行人其各暫爲繞道毋得阻撓等語行見大街小巷一律修整不特陰雨無漫溢之虞且從此履道坦坦行人莫不稱便矣○眞君廟巷内有宋某者越産也因事赴邗江遂留寓焉家有一雛婢年方錦瑟小名桂喜操北地音心靈手敏深得主人歡詎料上月十九日家人晨起屢呼桂喜不應入其室視之則　其無人蓋已學黄鶴之高舉矣於是偵騎四出遍尋至今影響毫無不知一顆掌珠能還合浦否 
[修理砲臺]  
　　安慶之攔江磯離省三十里乃長江中道鎖鑰設有砲臺自去秋倭氛不靖撫憲福少農中丞特委候補道劉子幹觀察統領良字左右營駐紥東西梁山以資防禦兹因操演巨砲臺基稍有震損福中丞特委候補同知周心培司馬赶緊督修以期堅固目下和議已成防務不懈亦安不忘危之意也 
[龍眠山色]  
　　安慶省城南陽大帝之廟有二一日赤神祠在金寳門外一日火神廟在東關城内每届誕期衆姓演劇敬神上月到三元班樂部衆姓遂雇至赤神祠唱演省城地方久未唱戲一聞此信絡繹來觀有皮匠某甲在臺上觀戲不知因何與彈壓之威靖營勇丁口角兩不相讓各揮老拳甲稍受虧而臺下觀者以勇丁毆人齊聲吆喝並抛石如雨哨弁亦莫能阻止後又來勇數名將爲首五人獲住扭赴軍營云須送縣究辦○皖城向稱魚米之鄉歴年米價平平近因蕪地採辦粤米是以紛紛運往積米之家大爲居奇半月以來增漲五角有零每石合英洋三元之譜年來未有如此之昻貴也惟貧民之數米爲炊者均不免每食興嗟耳○皖省久晴未雨恐成旱災地方官早爲焦灼月之初一日禁屠求雨初二日得雨不多府尊曾怡莊太守於初六日特委候補知縣田大令赴濳山縣屬之萬山深處龍潭取水連日風雲會合雷聲隆隆傳聞西北兩鄉已均得大雨矣○縣下坡某成衣店有學徒某甲年已及冠不知因何與母爭閙稍受譴呵甲遂氣忿購一心堂戒烟菩提丸一瓶服之次日毒發斃命酆都地獄中當又增一枉死鬼矣 
[夷陵夏諺]  
　　四川閙教一事昨有從川中來宜之西人云該處地方官將滋事爲首之人拿獲多人監押川督誠恐此事傳揚於外愈招匪徒滋事故如何辦理甚爲秘密云○聞有各國兵船數艘將到宜昌一時貿易中人預備麫包麫粉及牛羊番菜等類以待利市三倍想兵船之到卽在指顧間矣○太古之沙市輪船因須往滬修理故換彛陵輪船裝運貨物於前日來宜約載貨二百餘件俟沙市輪船修好再駛宜埠彛陵仍舊回走漢口上海諸埠○沙市開洋碼頭一事前次各商往沙租採地基荆南道要由官賈官賣不許民間私相租賃月初稅務司曾至沙市採擇地叚昨快利輪船回漢稅務司又同海關孫委員前往究竟若何辦理外間無從懸測也○快利輪船自換買辦陸姓之後凡船中司事等人多有更攺蓋前係寍波人管事陸則係廣東人也惟裝運貨物較前爲多卽上水搭客亦衆人咸莫解其故○省中派一黄姓委員來宜清查行帖因向時各行部帖可以傳至子孫亦可互相租　現上憲派　清查不准以行帖傳後亦不得輾轉租賃且一帖准開一行不得分設數店若違定章非但查封門面仍將其人拘辦云云興利除弊自是美意惟清查亦非易言當思所以不擾閭閣斯爲可耳○船行某甲買得舊破坐船一隻將家眷全行移居船上居然學張志和浮家泛宅故事有掌珠一顆約十三歲日前忽然不見倩人四出找尋竟如撈針大海或云該女年將及笄而不至於無故走失恐已隨鳩夷子而去然則欲珠還合浦非使象罔求之不得矣○往届江水一到春季卽行漲起今年雖節序稍遲而江水尙去老 
 
 

Page 3

 
 
岸約丈餘遠人謂水勢尙未發動日後必當驟漲斷無如是卽上之理 
[兵輪到漢]  
　　前月廿七八日有英國兵輪二艘法國兵輪二艘停泊江心聞係四川土匪鬧事焚毁教堂故將兵船開往保獲迎聞後尙有俄美德之船來漢同赴宜昌然得諸傳聞未知確否 
[袁江雜紀]  
　　本月初五日有兩江營務處提調朱太守滋澤因奉兩江制軍札委到浦查考督標各營事務所有駐紥清江標　所轄之各營出隊迎迓旗旛映日劍戟迎風抵浦後卽往漕道各憲衙門謁見俄而崧漕帥以及各官亦皆前往答拜聞在浦各營不日卽當起節云○道憲謝觀察所統之浦勝軍各營已於初三日接奉兩江頒發之餉銀到浦卽於次日備辦三牲大禮親往營中祭　唱贊後卽效陳平故事均分社肉一時軍士歡聲雷動莫不頌憲恩高厚且體恤戎行無微不至能使壯士耐勞毫無怨懟之意求諸將領中洵屬不可多得○統帶督標金字馬步隊五營王統領金榜已於初四日奉到兩江張制軍裁撤營勇電音卽於初五日將軍裝收回而將號褂賞給各勇並令各哨傳諭哨下俟將大隊帶往安徽從前招募處所分别遣散再行發給恩餉哨下各勇衆曰一詞尙未首肯未識何以設法善處也 
[霞山絢彩]  
　　温郡向有鬥龍弊俗積習相沿牢不可破前經邵補堂明府嚴切申禁雷厲風行此風已爲稍戢本年閏月端陽適值農功之暇各村民故態復萌製造龍舟爲鬥龍之會沈大令雖出示禁止派差彈壓然僅能禁其鬥划而酒設之風終不可革所謂酒設者該處每遇鬥龍則村中温飽之家是年中凡有婚嫁添丁大小喜事任聽若輩勒索或數十元二十餘元不等且於龍舟到時必令盛設筵席酒如池肉如陵俾得飽啖而後已是亦可謂惡俗也嚴懲而禁絶之是所望於良有司○南塘蔡宅巷口有名岩林與阿煥者年方弱冠日前因看龍舟聚衆轟飲沈酣麴蘖玉山將頽林方乘舟操槳與煥棹回家中不意立足不牢樸通一聲已占滅頂煥亟伸手援救亦以醉後身子滉蕩同時溺斃麴秀才之爲禍烈矣哉○西門外寮巷口某甲因煎桐油满鍋燃著延燒甲之頭髮以致通身燒約焦如炭團登時火毒攻心而斃慘目之處眞所未覩○前署中衡遊府胡星貴遊戎交卸旬日於本月初六日申刻排導出城附趁招商局馬嘉利輪船前赴鎭海履新祖餞沿途殊形熱閙○前防營統領黄綺亭軍門殁於防次兹其少公子扶櫬奔葬筮期初六未刻發引出城搭趁招商局馬加利輪船運回珂里云○西關外某甲籍隸台黄年甫及冠聘娶某氏迨吉有期然甲狂蕩性成於前月廿六日私將十三齡幼孩强逼雞姦致傷腸臓聞此子係孀守撫孤因今夏龍燈抬閣上扮作尼姑嬝娜妖冶甲見而起意兹受姦污卽回哭訴其母母視其下體鮮血斕斑遂挈之赴喊琴堂沈大令命許騐得榖道受傷立飭簽提某甲到案押候究辦想大令必有以嚴懲之也 
[除害告示]  
　　特授九江府正堂隨帶加二級紀録十次尹爲嚴禁教唆詞訟以除民害事查例載積慣訟棍串通胥吏播弄鄉愚恐嚇許財一經審實卽依棍徒生事擾害例問發極邊烟瘴充軍又教唆詞訟誣告之案如原告之人并未起意誣告係教唆之人起意主令者以主唆之人爲首聽從誣告之人爲從如本人起意欲告而教唆之人從旁慫恿者依律與犯人同罪有贓者計贓從其重者論各等語是教唆詞訟例禁森嚴誣告情盧法所必儆乃有等無賴之徒慣逞刀筆播弄鄉愚偶遇民間雀角或户婚田土細故彼卽簧鼓其舌主唆興訟長篇累牘多係任意揑砌列欵黏單盡屬捕風捉影擇肥而噬有挾求串黨詐財無所不至迨經審實聽唆者坐誣辱身被告者株連破産害民莫此爲甚是以懲辦唆訟之罪亦必從嚴本府蒞任斯邦志期除害飭縣密訪查拿外合行出示嚴禁爲此示仰闔屬軍民人等知悉嗣後爾等如有户婚田土錢債細枚應投公親理處切勿聽彼訟棍主唆遽行興訟卽或負屈含寃必須控官究理亦當遵例向代書處據實直陳不可聽信教唆揑砌重情混控以致審實坐誣其平日以刀筆營生者亦各卽早回頭洗心滌面另謀正業自示之後如再不知攺悔仍蹈前轍一經訪聞或被告發定卽嚴拿到案按律從嚴究辦本府爲息訟安民起見言出法隨决不稍從寛貸各宜懍遵毋違特示 
[上海官塲紀事]  
　　新署常州府前江蘇海運局總辦譚少柳太守泰來由蘇州謝委回滬昨日命駕至縣署拜會黄大令大令迎入花廳晤談良久○統領南洋某兵輪船吳軍門奇勳於前日蒞滬暫住廣肇公所東首益生祥昨日命駕進城赴各當道處拜會駕至縣署時黄大令飭家丁擋駕○署浙江藩司聶仲芳方伯委候補通判嚴希甫别駕候補知縣德明府恩督解京餉銀到津道經滬上舟泊北河南路碼頭昨日入城拜會黄大令請大令派勇役前往照料○昨日官塲接蘇州來電知臬司黄廉訪於十四日乘官舫來申用小火輪船帶引屈指行程今日定可抵埠云 
[大令勘地]  
　　本邑西門外方浜橋畔有空地焉現爲錦名洋行購得起造房屋擅將方浜塡满且侵占護城河丈餘事爲江海關道劉觀察所聞札飭上海縣黄大令詣勘昨日大令帶同亭耆差役鳴騶出西門先赴巡防局少坐與局員蔡蓉卿二尹晤語移時然後徒行前往飭亭耆細細丈量亭耆禀稱果占護城河一丈有餘大令傳四圖地保王振邦到案問人家造屋占及官城河爾身充地保如何不見不聞禀稱伊等已在水利廳署禀明請示占地之事小的實出不知大令日爾若此糊塗本應笞責今姑從寛宥限三日内知照屋主將官地讓還王保唯唯而退大令遂别二尹入城 
[英界公堂瑣案]  
　　昨日禮拜六輪應德繙譯到廨會訊現在德署繙譯已攺委單維廉接辦故昨日早堂由單君蒞廨與帮審委員鄭瀚生大令會判各案○包探秦少卿禀稱吳福金在雙龍洋行爲式老夫陸續用空洋二百三十元又私取行中期票一紙計洋一百七十元報捕後經小的往拘僅交出洋三十七元今特解案請判雙龍洋人投案申訴前情請爲究追吳福金供用空行中洋銀實因急需陸續積下容俟措繳大令問可有的實人具保出外籌措答稱實無的實人况現已犯事更無其人大令商之單繙譯判將吳福金交巡捕房帶回押候繳洋○周順生在洋人陽銀生處爲侍者前晩該洋人失去洋四十元疑係周竊當卽報捕後經包探陳阿九將周順生解案請究該洋人投案稱所有洋銀安放在抽　内僅周到過是以疑竊周供家中不止小的一人小的實未竊洋大令著押候查明於下禮拜六復訊○小孩陸阿喜俞阿狗楊阿狗孫照生等於前晩一點餘鐘欲至久大號圖竊由包探沈金龍將一干人拘獲解案請訊久大號遣人投訴情由請爲究辦陸阿喜等同供在路遊玩不敢圖竊大令得供之下姑念年幼無知判將陸阿喜戒飭五十下俞等三人各戒飭三十下○李增山向施錦山談惠堂嚴雲泉等家騙取洋傘二百五十二柄肥皂廿五箱以及香烟洋針烟槍眼鏡之類報捕後由包探倪順泉在英界王福生張阿二船上起到原贓昨晨解案施等投案請領失贓並請將騙子懲辦李增山供騙人物件自知不合叩求恩典王福生張阿二同供李來喚小的等船隻不知其是騙子故允裝載物件並無别情大令以王張無干當卽斥釋李錦山管押一月○包探江阿三禀稱小工王阿法竊取怡和洋行銅條洋菜等物報捕後經小的查獲贓物已售與張寳卿蔡東生惟尙少數包爲此解請訊究怡和洋行遣人投案申訴前情王阿法不認竊物大令訊供之下著押候清查○包探黄四福禀稱王靜波至妓女陳吳氏家游玩次晨氏卽著包車送王回家不料玉竟將車藏匿避往他處並竊烟槍一枝報捕後經小的查獲人贓送究陳吳氏供小婦人因家貧不得已而作妓不料王客竊去烟槍等件求請給領王供與氏素有往來並非竊物大令判將王笞責五十板○三百八十二號華捕送在途拉客之野雞妓女梅阿寳傭婦陳張氏鴇母范小寳請判大令略加研詰判令赶緊回籍○包探顧阿六禀稱流氓楊小弟前晩在途與婦女調戲經捕查見上前喝阻楊膽敢冐充三百零四號華捕爲此拘解請判大令詰訊之下以楊不應冐充巡捕判令枷號三天以昭炯戒○扛 
 
 

Page 4

 
 
夫王阿根流氓也嗣又充當一百八十六號巡捕從此氣勢愈盛人皆爲之側目曾與鮑桂福之妻沈氏有私借野鷄鴇沈王氏家作苟合之所連住數日不放王氏歸家不料事爲鮑桂福訪知卽糾合多人向阿根理論阿根以爲我輩身當華捕豈甘受人侮弄遂置之不理鮑至此無可如何只得以誘佔髮妻投捕房指名控告阿根知事不得了卽挽人重向說情則捕頭已准詞將王氏傳到勢已不及矣捕頭訊實之下卽將該捕斥革飭包探何瑞福將王阿根鮑沈氏及開設野雞妓院之沈王氏及其子芳榮並馬氏等解案鮑桂福投案申訴前情王阿根不認與沈氏有私大令遂判將一干人押候過堂復訊○英界胡家宅一帶流氓自經包探何瑞福偕八號西探訪查後若輩稍知歛跡有名俞德興混名長子蓋亦著名流氓也前晩仍在四馬路游行適值包探黄四福偕西探出外復查見其短衣窄袖狀甚兇狠遂卽拘入捕房昨晨解案俞供寗波　在滬多　不敢爲非大令謂俞德興旣有混名諒非善類判令押候核辦 
[善果同修]  
　　啓者今蒙唐緯記大善士助施藥洋五十元周禹翁助施藥規元念八兩天順祥號紫籐書屋閨女李梅英三户各助施藥洋十元全亨大寳號助紅靈丹六伯瓶痧氣丸六百瓶杭省吳宗麟助集福册捐洋十元高濟川募十五户洋七元張生春洋五元三省堂洋四元隱名氏洋三元臺莊柯克翁募四十户花洋四元二角山左存存堂陳無名氏各洋二元黄恩照朱竹琴求合家平安各洋一元黄傑卿七户洋一元五角求智慧錢三百六十文仁記銅洋四元利濟木輪局銅洋三元不列名銅洋二元戴耘翁銅洋一元生銀洋一元敝堂敬領之餘仰見諸大善長施藥施財同心同德無異仁漿義粟拯此孤寒恍嘗金液銀丸同祛災癘除分奉收條外請誌報端聊伸感級滬北鐵馬路廣益善堂董事施善昌唐廷桂等同啓 
[官商好善]  
　　啓者好官將去未能臥轍堅留善士偕來共濟解囊厚助敝所職司留養兼任醫治際火傘之撑空人多病暑欲丹砂之仿製仙亦嗟貧仰屋而思借籌乏術乃承英會審宋憲因届調任他處將歴案積下罰欵撥助女所經費洋四百三元又九折串錢七千九百文又撥助男所經費九四串錢十三千文又撥充公之花核油兩簍計三百四十斤又承王福卿翁交來董懷玉翁助茶梗兩擔又朱錦山助女所經費洋二十元以上逐一拜登除分别掣奉收據外仰見召棠留處民賡勿翦之詩韓藥傳來人起長生之頌爲此聊成駢語録付魚箋懇請登報以見滬北官商之好善云爾此啓[  滬北棲流公所司董謹録]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[受傷三則]  
　　美界吳淞路穿虹浜相近　地一區頗形寛廣有安慶帮無業流氓屬集其間排設廿一門頭等諸賭攤鄉人之受其愚　者不可勝計若輩見年幼可欺者偶至是處此輩卽猜紅黑籌哄騙錢文致觸鄉人之怒因於前日下午聚集十餘人擁至是處將賭具盡行　　復將流氓某甲毆傷倒地餘皆分散鄉人亦整隊而還後經某西人道經此地乃雇人將受傷之某甲舁送同仁　院療治○江北人胡老二以　工餬口昨晨在美界公和祥碼頭某輪船上搬運貨物誤被運貨機器軋傷手指指骨傷其四登時倒地工頭某甲聞聲馳至急呼人舁至同仁　院求治經曹醫生騐得指骨齊折萬難挽救不如截去卽用悶藥將受傷之指齊根截去雖無性命之虞然未能如往時之工作矣 
[局訊拐案]  
　　前日保甲總巡局拘獲拐賣婦女一案至晩夏芝蓀明府升堂提訊朱有祥供稱小的係松江人耕田爲業某日韓裁縫來言伊之外甥女新寡勸小的娶以爲婦小的信之卽付身價洋銀八十六圓成婚後此女常萌異志閱十數日卽潛逃來滬小的偕韓尋訪轉託　老二到申查知此女匿蹟英界致遠街旋經獲住交捕解案此女供稱小婦人姓王小字巧雲蘇州人年二十有一去年在汪公館傭工張與汪爲鄰暇時問小婦人日爾傭於公館每月工資幾何小婦人告以七百文伊日爾若至上海傭工每月定可二三圓小婦人受伊之愚從之來此臨别向邁姑告知及到卽薦至某繅絲廠司帳人某姓家傭工月得工貲一圓半閱兩月將工資寄回家内旣而張向小婦人僞稱邁姑患病囑　伊速回小婦人信以爲眞被伊　往松江偪令登岸小婦人問此是何處張誑稱至伊親戚家暫宿然後換船返蘇致被勒令入朱家不由自主威逼成親小婦人家有丈夫不欲琵琶别抱因之時時吵擾近復乘朱不備潛逃至申明府日爾究竟願從本夫抑願從朱巧雲連稱小婦人願從本夫張供稱小的前在蘇州某烟館供值堂之役與巧雲爲隣因之相稔巧雲自言王公館工資太少囑小的另謀大户人家小的本欲來申是以帶領前來薦至某姓家股役後巧雲又囑小的同至西門附船往松江願嫁與朱倩小的與韓作伐計得柯敬五圓朱訴稱小的共付八十六圓韓稱張向小的言巧雲是伊弟媳文君新寡微逗琴心是以共爲撮合之山俾與朱同諧魚水計身價八十六圓張　六十六圓餘皆作爲柯敬明府以張拐賣婦女吞用身價實係法無可逭喝令笞責三百板令將身價繳案張稱小的遵諭明府飭局差暫將一干人看管候備文送縣究辦 
[英界晩堂瑣案]  
　　前者有女郎曹蘭英者投公廨控姑母鍾曹氏圖財誘賣前晩鄭大令升堂研究蘭英訴稱小婦人姓曹氏年二十有三家在本邑南馬頭父親不幸早故日前從姑母鍾曹氏約同遊玩行至北市百般哄騙意欲售錢是以奔投案下叩乞訊懲訴至此曹士杰投案訴稱父親已故母親素患瘋癲蘭英係小的之胞姊正月某日從姑母鍾曹氏向母親氏言巧語將胞妹誘出不知售於何處此次又誘去胞姊蘭英意圖婪賣胞姊不願乘間奔投案下控陳鍾曹氏供稱今正小婦人至南市控望士杰之母談次謂刻下衣食不周欲將次女賣去小婦人憫其苦况因倩某氏說合將伊次女嫁與江南製造局生鐵廠委員陳以明老爺爲妾所得身價除去媒金外均交明其母大令著發交官媒看管蘭英交士杰領回候覆訊核奪○詹錦輝扭張洪茂乾没信内洋銀向索推諉前晩鄭大令飭提訊問詹訴稱原籍徽州向在寗波查二妙堂筆墨鋪爲夥曾有信一封洋銀五十元交張帶至上海二馬路裕興昌信局轉寄竟被吞没及附舟來此尋張向索張竟一味推諉不得已扭至案下求追張供小的係寗波人向在原籍裕興昌分局爲夥所收詹信内計洋五十元已交明滬局司帳人鄭衡甫今已追鄭及信局主林德勝至案請訊鄭供稱小的係寍波人信及洋銀確曾收到嗣因忽失去曾向局主說明允將押櫃洋銀五十元賠補林供稱小的亦寗波人向在治下二馬路開設裕興昌信局詹寄信及洋銀被鄭私行用去旋卽脫逃今小的查閱各帪知被侵蝕洋銀五十八元四角除去預存押櫃五十圓外尙屬不敷今奉提訊伏乞嚴懲大令判令將林鄭交人保出向詹料理張無干省釋 
[法界公堂瑣案]  
　　錦名洋行收租人吳佩峯控萬安茶樓主徐國卷　欠房租五月計洋銀六十圓鄭大令訊供之下著押候　銀旋由徐妻孔氏先繳三十圓求將其夫交保出外限兩禮拜内歸楚大令准之昨已届期吳投案請追大令著保人將徐交案吳又呈租屋栗紙稱本月租金連前共欠五十六元六角大令問徐如　歸法徐供稱本月房租應至月　收取前欠之三十元求寛限至十九日繳清大令著將前欠之三十圓卽日繳案其餘限至月杪爲止徐以房主促令遷出有人圖謀此屋等詞嘵嘵瀆訴大令命押候繳租始行開釋○會捕局線勇某甲在途拿獲形跡可疑之生漆十二桶將杉板船户楊良餘及押運之王阿林解案請訊王供稱小的包漆某姓家房屋向十六鋪南會館弄鄔洋盧買得此漆楊供稱王出小洋銀二角雇小的之船裝運生漆至日本郵船會社碼頭交卸包探禀稱楊之杉板停泊洋涇浜雇人照料求卽發落大令著將王押候提鄔再核楊交人保出○包探禀稱俞長發當當供認熟羅長衫及竹布短衫等物售與匯川局昨日帶往吊贓局主劉雨梅避匿不見旋經夥役往拘曕敢行兇致被撕破紡綢短衫折斷杭扇旣而拘入捕房捕頭令賠洋銀四圓兹特將劉及避夥張玉甫解案請訊劉不認窩贓包探禀稱劉托名售戒烟藥實則窩藏匪類俞在劉處拘獲張供稱小的在劉處爲夥由四川至上海售戒烟藥俞在某客棧接客與同夤湖北人相識所以時時來往前日探夥帶至局内吊贓適劉患病臥牀與之口角撕破衣服至於窩賊之事小的實出不知俞供稱小的五月三十日赴劉處借宿短衫兩件實係自已之物並非竊贓包探又將吊到各贓並皮箱一口呈電各當夥投案請給當本大令諭俟失主到案核奪又謂劉日探夥來吊贓物爾不應行兇遂著押候　辦俞供稱小的與劉狎妓飲酒共用去洋銀四十餘圓問王春餘分用若干供稱並不分用王坤桃供稱小的並不知情大令命一併還押候提春餘到案再核○蔡瑞香訴稱小的前在城内陶家餟店執役後德源館主人邀小的值堂小的因將陶家飯店生意辭歇豈知朱阿　悮以爲小的謀奪伊之生意突用尖刀戳傷小的手指幸有人帮同拘住未遭毒手今特叩請重懲朱供稱小的在　　館司值堂之役蔡入以讒言致被館主辭歇大令謂爾不應操刃　兇著押候枷號兩个月發交德源館門前示衆期满再笞責二百板○胡季高訴稱小的雇張毛毛小車裝連藥材至北市行過十六鋪橋張希圖脫逃幸經巡捕帮同拘獲解案請懲張俯首無辭大令著押候笞責一百板給還失主○金利源棧同事人彭季玉訴稱徐阿和乘間竊去肉桂尙有同黨未獲今先解請訊追徐供稱小的在碼頭設攤售食物偶在地上拾取肉桂業已交還包探禀稱此人屢次犯竊務乞重懲大令著押候笞責一百板拘拿同黨到案再行懲辦○陳介舟將妻葛氏售與沈川林旋復涉訟大今訊供之下各予責懲著將葛氏押候母族具領昨日有葛春畬者投案訴稱小的係浦東新塲鎭人請准將胞姊葛氏領回另行擇配大令恐有不盡不實命暫行退出提葛氏訊問年歲及爾母生辰二人所對並不吻合知係朦領不准所請著將葛氏還押另覓保人如查有朦領等情惟保人是問○日前益和大成祥等各洋貨店控泰興祥欠銀倒閉大令查核帳目令將錢莊及魚行借欵一律公攤昨日益和等二十七家主夥偕各錢莊主夥及瞿長順魚行主同投案下求銷大令飭將存案之簿據一并發還准其銷案 
[美捕房瑣記]  
　　寗波人胡其生昨午後二下鐘貿貿然行至北河南路第七十六號門牌清合記烟間内盡情吞吐乘人不備將烟鎗一枝携之而遁正欲付貿經包　倪順泉查獲人贓一併拘解捕房捕頭命押候解送英公堂訊究○成衣匠某甲住居外　口老街前晩二下餘鐘手持衣包一個躑躅中途行至西華德路有巡街捕疑爲竊賊因卽拘送捕房覊押昨晨捕頭遣包探江阿三查知並非竊賊卽行釋出 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年閏五月初六日京報全録]  
　　宮門抄○諭旨二道録前○兼護湖督譚奏部選人員暫留　習摺○又奏甄别知縣片○兼署　督　　奏　署府州縣各缺　○又奏請免被災州縣田糧摺○署江督張等　奏保奬堵築崇明縣海岸工程出力各員摺○兼護湖督譚奏報交代各案片○又　奏籌解鹽厘京餉片○又奏籌解地丁京餉片○又奏解邊防經費片○又奏徵收上下忙已未完銀數片○閏五月初六日家務府國子監正紅旗值日都察院引見二十八名廂黄漢五名正白满三名兩翼十八名○麟中堂謝授内大臣　恩○徐中堂　稽内欽奉上諭事件處　恩○榮祿謝授閱兵大臣　恩○啓秀謝授武英殿總裁恩○會章續銀五日○召見軍機　榮祿裕德○○頭品頂戴兼護湖廣總督湖北巡撫臣譚繼洵跪奏爲部選人員領憑到省暫留學習恭摺仰祈聖鑒事竊照部選羅田縣知縣陳樹屏於光緒二十一年正月十四日領憑到省本應飭赴新任惟查羅田縣雖係簡缺素稱難怡且界連豫省匪徒出没靡常撫綏彈壓最關緊要該員民社初膺於地方情形未盡熟悉應暫留省學習據署布政使龍錫慶署按察便瞿廷韶會詳前來除將文憑送部查銷外理合恭摺具陳伏乞皇上聖鑒敕部查照施行再湖廣總督係臣兼護毋庸列銜合併陳明謹奏奉硃批吏部知道欽此○○譚繼洵片再准部咨道府州縣無論何項勞績保奏歸於候補班人員令該督撫卽以此項人員到省之日起子限一年詳加察看認眞考核如係爲守兼優堪膺民社之員出具切實考語奏明分别繁簡補用等因兹查補用知縣劉肇墀以光緒十九年九月二十六日到省起扣至二十年九月二十六日試看一年期满據署湖北布政使龍錫慶署按察使瞿廷韶取造該員履歴清册詳請甄别具奏前來臣隨時考騐該員劉肇墀舉止安詳辦事謹愼堪以繁缺留省補用除清册咨送吏部查核外理合附片具陳伏乞聖鑒勅部查照施行再湖廣總督係臣兼護毋庸列銜合併陳明謹奏奉硃批吏部知道欽此○○崧蕃片再雲南府知府鄒馨蘭現已引見回省阿迷州知州王薇已病痊銷假應均飭回本任以重職守署個舊同知龍文因病請假遺缺查有現署寗州事建水縣知縣史建中任事勤能堪以調署遞遺寍州知州缺查有試用知州黄忠勷才識明敏堪以署理據藩臬兩司先後會詳前來除分檄飭遵外謹附片具陳伏乞聖鑒再雲貴總督係奴才兼署毋庸列銜合併陳明謹奏奉硃批吏部知道欽此○○雲南巡撫兼署雲貴總督奴才崧蕃跪奏爲請免阿迷保山昆明等州縣被災田粮恭摺仰祈聖鑒事竊查上年七八九十等月各屬大雨過多河海並漲阿迷州之麵甸十一村田畝被淹保山縣之陳官等屯地方田榖被淹沙埋昆明縣之西北兩路大西等堡各村田榖被淹西山石岩塌墜西善等堡收穫稻榖全行漂没業將籌欵委員會勘賑撫大概情形經前撫臣譚鈞培先後附片馳陳在案兹據布政使史念　會同糧儲道英奎詳稱據署阿边州知州宋席琛會同委員補用同知何兆齡署保山縣知縣李光舒會同委員補用鹽提舉蘇國瑞昆明縣知縣何亮標會同委員候補同知直隸州何兆賢各將勘明被災田畝分别等則村莊區圖將花户姓名請免條糧銀數造具册結由該管府道核明層遞加結會詳請奏前來奴才查阿迷州屬共被淹田七頃三十五畝應微秋糧米一十　零條丁公件奏平火耗等銀三十三兩零保山縣屬共被淹田三頃五十五畆零應徵秋糧米二十五石零條丁公件奏平火耗糧羡等銀十六兩零昆明縣屬共被淹田一十一頃二畝零應徵秋糧米四十一石零條丁等銀五十二兩零實均十分成災若仍照常徵收民力未逮合無仰懇天恩俯念民情困苦准將光緒二十年分應徵前項銀米共數豁免以蘇民困除册結分送部科查核外所有請免阿迷保山昆明等州縣被災田糧緣由謹恭摺具陳伏乞皇上聖鑒訓示再雲貴總督係奴才兼署毋庸列銜合併陳明謹奏奉硃批著照所請户部知道欽此○○頭品頂戴湖廣總督臣張之洞頭品頂戴調補陜西巡撫江蘇巡撫臣奎俊跪奏爲查明堵築崇明縣海岸工程在事尤爲出力各員懇恩分别給奬以示鼓勵恭摺仰祈聖鑒事竊照太倉州屬崇明縣東南一帶海岸被潮衝嚙坍近城垣岌岌可危經臣奎俊會同本任督臣劉坤一委員勘估堵築全工告竣請將出力各員擇尤保獎附片會奏欽奏硃批准其酌保數員毋許冐濫欽此卽經恭録轉行欽遵去後兹據督辦該岸工程署蘇松太道劉麒祥查明在事出力各員擬請分别獎勵開單禀請具奏前來伏查該縣東南一帶坍塌海岸地段袤長施工非易在事各員均屬不避艱險踴躍從事用能迅速完工不無微勞足録相應將尤爲出力各員酌擬獎叙開繕清單恭呈御覧合無仰懇天恩俯准給獎以示鼓勵除將各該員履歴咨部查照外謹合詞恭摺具陳伏乞皇上聖鑒訓示謹奏奉硃批吏部議奏單併發欽此○○譚繼渹片再據湖北清查交代局署布政使龍錫慶署按察使瞿廷韶督糧道岑春蓂詳稱湖北省各州縣衛光緒十九年十二月以前各案交代業經詳請分别奏咨在案兹查自光緒二十年正月起至十二月底止共計交代各案清結緣由詳請具奏前來臣覆核無異除咨明户部查照外理合附片具陳伏祈聖鑒再湖廣總督係臣兼護毋庸列銜合併陳明謹奏奉硃批户部知道欽此○○譚繼洵片再湖北省釐金項下奉撥光緒二十一年京飭十二萬兩業經委解第一批銀三萬兩赴京交納在案兹據署湖北布政使龍錫慶會同善後局司道詳稱復於釐金項下動撥第二批銀三萬兩飭委截取同知史從鑑補用知縣史恩綿管解赴京交納等情前來除繕咨轉給該委員等小心管解並飭將應解銀兩續籌委解外理合附片具陳伏祈聖鑒再湖廣總督係臣兼護毋庸會銜合併陳明謹奏奉硃批户部知道欽此○○譚繼洵片再光緒二十一年京餉湖北省奉撥地丁銀四十五萬兩業經先後委解二批共銀九萬兩赴京交收在案兹據署湖北布政使龍錫慶詳稱復於地丁項下動撥第三批銀四萬兩查有截取同知史從鑑補用知縣史恩綿堪以委解又於地丁項下動撥第四批銀五萬兩查有補用知縣方朝佐卽用知縣李祖蔭堪以委解等情詳請奏咨前來除分别繕咨轉給該委員等妥速起解並飭將應解銀兩續籌委解外理合附片具陳伏祈聖鑒再湖廣總督係臣兼護毋庸列銜合併陳明謹奏奉硃批户部知道欽此○○譚繼洵片经再湖北省釐金項下奏撥光緒二十一年東北邊防經費銀八萬兩應卽分批委解兹據署湖北布政使龍錫慶會同善後局司道詳稱在於釐金項下動撥第一批銀三萬兩飭委拔貢試用知縣陳澍霖候補知縣周林管解赴京交納等情前來除繕咨轉給該委員等小心管解並飭將應解銀兩續籌委解外理合附片具陳伏祈聖鑒再湖廣總督係臣兼護毋庸列銜合併陳明謹奏奉硃批户部知道欽此○○譚繼洵片再據湖北督糧道岑春蓂詳稱湖北省光緒二十年額徵驢脚南折正耗共銀四萬一千四百七十五兩零内除挖壓漬淹沙壓緩徵豁免共銀三百九十六兩零並上忙應徵銀兩外計下忙應徵銀二萬五百三十九兩零内除黄梅等州縣坍估挖廢沙壓並被水緩徵共銀一千六百一十七兩零計已完銀一萬四千二百三十九兩零未完銀四千六百八十二兩零又上忙原報未完銀八千三百一十一兩零續完銀六千二百一兩零尙未完銀二千一百九兩零上下忙共未冠六千七百九十一兩零又額徵隨漕淺船軍三安家正耗並閑丁帮津資役等欵共銀九萬二千六百八兩零内除漬淹挖壓沙壓逃亡事故緩徵豁免共銀三千七百四十二兩零並上忙應徵銀兩分計下忙應徵銀四萬四千四百三十三兩零内除黄梅等州縣衛沙壓挖廢坍估並被水緩微共銀一萬五千六十二兩零計已完銀一萬三千七百六十一兩零未完銀一萬五千六百八兩零又上忙原報未完銀二萬七千八百八十九兩零續完銀七千二百六十二兩零尙未完銀二萬六百二十七兩零上下忙共未完銀三萬六千二百三十五兩零等情具詳前來臣覆覈無異除仍飭嚴催各屬將未完銀兩赶緊催徵完解外理合附片具陳伏乞聖鑒再湖廣總督係臣兼護母庸列銜合併陳明謹奏奉硃批户部知道欽此 
 
