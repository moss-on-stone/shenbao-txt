# 1881 - 61 - 4902819

 

Page 1

 
 
[蒐書] [  本舘告白]  
　　啓者本舘以刷印各書籍發售爲常如遠近諸君子有已成未刊之著作　將問世本舘願岀價購稿代爲排印抑或俟裝訂好後送書數十部或數百部以申酬謝之意亦無不可總視書之易售與否而斟酌焉再如　有世上罕見之本宜於重刊者本舘亦可以價買或送數十部新印之書籍以報謝至原本於刊成後仍可璧　也現在承賣申報之人隨處皆有若以書付托交寄下　不致悮或託信局寄來亦可接信後不數日内當奉　耳 
[論創會]  
　　會者何擇一地以會衆物之名也曷謂之會天下之物皆畢致於是地海内之人亦咸集於此邦物多人衆大有會歸有極之象焉奚爲爲之泰西各國每以招徠之意起見先期知照各國定於某處某時設會若干日各國無論軍民士商人等苟有珍異之物以及匠人所製有用之器具書畫等類皆可以持往赴會即無物携在而徒以恣觀之樂者亦不之禁一任人之熙來攘往以遊目而騁懷於是趨之者衆則設會之處其貿易必較他處更爲生色蓋凡此往來之人來者或以貨來往者或以貨往故該處雖本係極冷極僻之地而一經設會則衆皆趨而歸之成聚成邑指顧間耳古者日中爲市以所有易所無蓋即此意也中國之地到處有市南人曰市北人曰集或五日一集或十日一集或一日一市或一日兩市及期則四鄉各以所產之物聚於一處而聽人之隨心所欲焉此亦會之義也苐南市北集其所聚者不過日用飲食諸物而已初非有珍貴之品也明季魏璫以所居村僻去市甚遠苦其不便既貴之後於故鄉設集凡有珍貴之物皆發往該處列肆岀售其後人乖趨之該處遂以成市北人之趕集者以獲到該處爲榮而窮鄉僻壤之區一變而爲商賈雲集之地可知設會以招徠生意其機甚捷焉上海爲中國通商碼頭之冠泰西各國罔不爭趨海舶蜂屯日貨蟻衆其生意似乎無須再爲招徠不知近來上海之地生意實有大不如前者觀其外貌則歌臺舞榭妓館烟樓酒肆茶寮輕車寶馬皆視前時爲多一若富庶之象日增月盛而孰知金玉其外敗絮其中奢華靡麗之風氣日開而倒帳閉歇之情形日甚恐不急加整頓則上海之地勢必日即於衰然所以挽回之者實苦無良法此意人加葛理所以奮然而興也夫狃於成見者不足與言通變之道習於因循者不足與言振作之機加君此舉其所以爲變通振作者大矣而或以爲創古今未有之奇必須窮年累月長慮却顧而後可以徐圖其成今以一年爲期恐人之聞此言者未必盡信其意似譏加君近乎言大而夸者然中國近來非復　日之比先時人皆囿於井蛙之見苟非耳所習聞目所習見則譁然羣以爲怪今則眼界既開見識漸廣西人之所爲中國多樂爲之與從前之少见多怪者大相懸殊故於今日而使中國之變通振作較昔爲易而西人之樂爲襄助更屬可想而知雖曰各處恐太及周知而一年之中尚易傳播即曰珍奇之物恐一時未及運至中國而既創行此舉則必非以一舉而遂已第一次或有所遺將來續興富必無遠弗届矣先年日本設博覽之會中國人之往與具盛者日繁有徒今年又將舉行吾知華人益復踴躍爭赴可知華人之興致初未嘗减於西人特向者囿於習俗之見拘而不化故若有異於西人耳中國此時雖各曰國通商梯山航海重譯而來已覺濟濟乎視古爲盛而苟設此一會則至者必益多中國之人得以大廣其識見一新其耳目則具有裨於華人者實非淺鮮而僅曰生意因此而盛猶其小焉者也中國之舉事創始實難而繼起極易今以一意人創始華人見其果有利益亦必興高采烈踵而行之當不僅招商局之輪舶飛行製造局之機器悉備爲足與泰西人並駕齊驅已此信雖曰尚屬傳言未知能否集事然本館則深願其成故縱筆書此以告創此事者幸勿懈於半途也 
[恭錄諭旨]  
　　正月十八十九日奉　旨這所叅疎防監犯越獄之管獄官江西安仁縣典史吳榮椿着即革職拿問交李文敏提同刑禁人等嚴訊有無鬆刑賄縱情弊按律懲辦有獄官安仁縣知縣鍾烈着先行交部議處仍勒限將逸犯祝青良嚴緝務獲倘限滿無獲即行從嚴叅辦餘着照所議辦理該部知道欽此同日奉上諭丁寶楨奏請將辦事不協之總兵開缺另補等語四川松番鎮總兵李得泰既據奏稱辦理邊務未能妥恊難資鎮撫着即開缺另行補用所遺員缺着李培榮補授欽此同日奉旨杭州織造着廣英去欽此同日奉上諭丁寶楨奏特叅庸劣不職各員等語四川南充縣知縣李璲老病昏庸難期治理合州知州費兆鉞營私忘公習氣頗重峨邊㕔通判楊銘粉飾史事貽悮地方屏山縣知縣瞿樹蔭約束無能聲名甚劣候補知州湯似慈嗜利任性物議煩滋候補知縣錢尊仁操守平常不知檢束候補同知趙席珍習於欺朦罔顧民生均着即行革職叙永廳同知吳之桐才氣虛浮難膺煩劇着開缺另補萬縣知縣糜獻珍才具平庸辦事委靡鄰水縣知縣白鶴林性情疎忽遇事敷衍均著以府經歴縣丞降補江津縣知縣王煌年力就衰未能振作着以原官休致以肅官方餘着照所議辦理該部知道欽此同日奉旨這所叅疎防監犯越獄之管獄官四川萬縣典史吕廷樺着即革職交丁寶楨提同刑禁入等嚴訊有無鬆刑賄縱情弊按律懲辦有獄官萬縣知縣糜獻珍着交部照例議處仍勒令將逸犯向老么即向大川嚴緝務獲儻限滿無獲即行從嚴叅辦餘着照所議辦理該部知道欽此同日奉上諭給事中樓譽普奏請旨嚴禁州縣私設班舘等語私 
 
 

Page 2

 
 
設班舘有干例禁據奏浙江仙居縣班舘覊押多人明報隱匿胥役任意需索凌辱良民各情如果屬實殊屬貽累民生着譚鍾麟確切查明照例懲辦此等情弊恐各省亦所不免並著各該督撫嚴飭所屬一體認真查禁以安閭閻欽此○二十日奉上諭裕禄奏覆叅交代未完各員請分别嚴懲一摺安徽已故革職知縣楊光祖署石埭縣任内虧欠正雜銀一千二百七十兩零已故旌德縣知縣王殿階任内虧欠正雜銀六百二十八兩零已故候補知縣楊萬錦署涇縣任内虧欠雜欵銀五百八十餘兩已故候補知縣劉炳辰署石埭縣任内虧欠正雜銀三百二十餘兩前經裕禄奏叅勒限完繳迄今絲毫未解殊屬藐玩着即將楊光祖家屬嚴提審訊勒限追繳並提集經手丁書人等究明所虧是侵是挪按律懲辦所有原籍家產查抄備抵歴過任所寓所有無資財寄頓查明辦理王殿階楊萬錦劉炳辰着各該原籍廵撫飭提各該故員家屬解赴安徽嚴行追繳毋任拖延餘着照所議辦理該部知道欽此同日奉旨恩燾玉山盛啓俱着賞給委散秩大臣欽此 
[亂黨議和]  
　　好望角亂黨擊敗英兵已列前報兹於華本月初六日接到倫敦電報云好望角之人刻欲與英國議和矣 
[牛庄近信]  
　　牛庄來信云該處防俄之兵現在聞將由牛庄調回山海關再由山海關分别撤回聞該處之兵駐紥牛莊時軍民相安未曾滋事亦可見曾爵帥之軍律矣又云該處河氷本月總可開凍近日各處貨物之裝車而來者已屬不少云 
[星使啓節]  
　　簡放駐紥東洋許竹篔星使聞已於正月十六日陛見於廿六日岀京由天津至上海然後前赴日本大約此次津沽各船回滬必可載皇華之節以俱來也 
[譯西報論借國債事]  
　　字林報言西人之在中國者皆望中國之强盛西人在華不過爲通商起見其生意亦擇其當爲者爲之必欲使中國民人愜心而法制無壞方爲樂意各國皆倣此而行則國必日興而人皆見信否則人即不之信矣刻下中國並無意外之事民間亦多安居樂業各處所岀之物亦甚有起色與俄人業已定和惟琉球一節尚未定局而此外他國皆屬相安乃近聞有胡觀察來滬商借國債之事殊不知爲何意惟聞此次所借之欵利息頗輕由于中國海關等處稅項極豐且華地岀產殊多故人皆見信若此不若東洋之使用鈔票國家頗有窘意即欲告貸于人而人不能見信也西報所論其語甚多兹特節譯其大略以供衆覽亦足以見中日之大勢也已 
[九江春雪]  
　　本月初六初八等日本埠雨雪猶幸未曾積厚乃聞九江來信言初四日該處之雪較本埠尤甚約積有二尺餘云春寒如此又何怪滕六之肆威也 
[撞船初訊]  
　　公和漢陽兩輪船相撞已列前報兹聞於初八日下午一點半鐘在英副領事處問供陪審者係兵船之官弁二人輪船主一人公和船主波圃供稱爲公和船主帶有德國執照於去年英十一月十九日早六點五分見漢陽檣上燈光又扯起一綠燈燈光指於左邊我即命撥舵避之約七分時漢陽船上綠燈忽然不見第見兩紅燈皆向我船之右維時兩船相離約僅五百碼趕令停輪退後而漢陽急不能退故我船撞於彼船之左然機器正在退行故撞入之後亦即退岀隨令停機急至船首欲將漢陽船推至岸邊趕將小艇盡數放下漢陽船亦放小艇一艘將漢陽船上之人救至我船後見我船亦將進水乃令駛往岸邊而船已沉下前面計沉下十六尺後面念四尺我即命將右邊之錨抛下其篷帳等物搬取上岸以備搭客水手等暫時棲息次早江永船駛至即於我船之後抛錨至天明始行我命大副及第一管機器人至上海報信云又據漢陽船上大副修克爾供稱我在漢陽船上爲大副却無執照與公和相撞之時適我不在艙面其行船之書亦在船主手内英十一月十九日六點鐘以前至自己房内取書聞本船吹號筒之聲欲趕至艙面離房門僅三十尺即已被撞我即倒退數步遇見本船夜間領江老大我却不知其名又有一老大立於房側公和船撞入我船即時機器房之水氣直衝而岀急欲至第二層往看而搭客爭岀我不能進去乃由貨艙而進見公和之船首尚在機器房知事不妙即往艙面救一管機器人及其家眷送上公和船復救搭客至公和船上又命將右邊小艇放下時船之後梢已經沈下乃助船主及第一管機器人并一老大亦至公和船我最後至及至公和船主所居之橋上與公和船主言屬其急放小艇而該船主言不必放艇但將公和船開近漢陽船則可以就近過船比船行近救得數人隨又離開我與兩西人及自己船上數人將公和船左邊小艇放下又與公和船大副將右邊小艇放下往來兩次救起搭客數人其最後救得者均係在棉花包下援入小艇公和船主言欲駛回上海而彼時該船亦將沈下只得行至岸邊我乃助公和船上諸人救該船搭客等至岸爾時該船主似有醉意相撞之後並不救人但立於橋上不動一若行所無事者然漢陽初沈之時該船主向我索領江老大言欲致死於彼迨尋見老大則老大不肯離船後來救取公和船上諸人頗覺不易救人事竣乃往撈取漢陽船上之棉花包斯時公和船上之人均在岸上支架篷帳有人言及公和船主尚睡在公和船中云問畢退堂定於初九日九點半鐘覆訊 
[玩鎗致斃]  
　　洋鎗之利便遠勝於中國火鎗不惟營仕用之以資習鍊即居家亦購以防守旅人亦挈以自衛然精良適用利固彌多而玩戲致傷事所時有粤東南海縣屬　村地方有少年陳某者素蓄袖鎗一枝暇時輒燃放以爲樂鎗内或預入藥彈爲防夜之用前月某夜家中　客某飲酒頗多已成酩酊席間有談及洋鎗者某興動遂岀所藏之洋鎗示衆火藥先已裝入因發機施放却屢發不響疑惑有他故乃就燈旁以右眼向鎗口望之詎火氣透入機内藥性驟發轟然一聲陳已倒地在座之人有震驚仆地者有口喊救命者有昏暈不能言語者家人聞聲岀視見某臥血箔中其頭顱已爲鎗擊去右邊祇剩半面血肉狼藉慘不可言時賔朋漸已蘇醒見此情形羣爲悲悼某之父母家人則尤撫屍大慟深悔曩者不應任彼置鎗然已無及矣夫此等物原爲捍禦之需並非遊戲之具陳某罹此慘禍其咎亦有自取者不得竟以無妄言之始玩鎗者尚知所戒哉 
[西人觀禮]  
　　杭州府學丁祭大典禮明樂備　然大觀具中執事諸生計共百四十餘人加以佾童生五十六人雖皆平日肄習有素 
 
 

Page 3

 
 
然或恐臨塲偶失參差不齊故定例於祭前數日先爲小演請郡尊臨視次爲大演則請中丞臨視大演與祭無異諸執事生皆衣冠從事舞佾生亦皆藍衫雀頂執籥秉翟而舞今歲春祭爲二月初五日先期於二月朔日大演是日有一西人先時而至在學静候當夫演習之時西人則注目凝神目不旁瞬觀諸重之舞節則默爲點頭聽歌生之樂章則静爲側耳迨至演畢猶復瞻仰廟廊徘徊殿廡或執豆籩而審視或見琴瑟而摩挲凡搏拊柷敔等噐及一切目所未覩者皆一一虛心諮度考訂聲容其欣羡贊嘆之情若有鼓舞於不自知者殆正不殊季札觀止之嘆也惜當是時杭人未及詢其姓名未免失之交臂耳 
[穿骨募緣]  
　　杭垣于新正月到一僧人募緣合十街頭逢人致勸其肩上拖有一鍊如罪人之縲絏者諦審之則其鍊從骨内穿過盖於肩上飯鍬骨旁穴一小孔以小銀鍊穿而鎖之下則續以鐵鍊負之而行其各處招貼上書紹興府諸暨縣發達畈近議修建石橋而工程浩大該僧立願苦募不惜穿骨拖鍊行脚四方頂禮叩募所望仁人君子各發慈心共成善舉則錢不落空功歸實獲矣下書橋工局紳董公具云 
[江西官報]  
　　正月念三日藩轅牌示進賢縣黄海儀請假回省就醫署瑞金縣麻瑤調省差委瑞州府經歷閻緝熙據報病故委署臨江府經歴楊伯瑚委牌無從投遞委署定南廳下歴司章紹曾無力赴任繳委所有遞遺各印務進賢以籤取知縣凌錦章瑞金以補用縣鄭由熙瑞州經歴以補用縣丞朱錫森臨江經歴以候補縣丞秦恩照下歴司以分先廵檢何以誠均署理又准補廣豐縣姚克諧應行飭赴新任均着遵照毋違特諭 
[烟舘弛禁]  
　　江西烟館之禁自去歲四月爲始盖舊例業此者由保甲總局給與門牌准其本身卒業不得遷移地叚改換招牌召人頂替本人身死之後門牌繳銷子孫不准繼開其非向業此者概無門牌給發設或私開則有牌之家妒其分已生意無不極力攻訐故十餘年來烟館日見减少不聞暗中增加雖有惡　蠧役亦無所用其包庇也去夏奉憲示諭盡禁初以爲法令所頒不難雷厲風行一新敝俗詎岀示未久而新禁漸弛舊防盡撤因而弊竇滋多蓋以稽查屬之於官既不如曩者各顧本業之周密而又有差役經手安望其能弊絶風淸故今烟館轉愈開愈盛反覺從前成法所垂尚有限制有地方之責者可弗設法查禁哉 
[寧事雜誌]  
　　寧郡去秋年穀順成各鄉農民咸慶倉箱舘止椒馨誌喜羔酒迎年人語中含樂歲聲景象如繪矣入正以來鄉間祀神演劇到處皆然熱閙轉過於城市亦屬難得之事然賭風亦因之大熾或聚於人家或集於舟上鄉人趨之若騖盖以官憲耳目較遠故益無忌憚也○寧郡得雨已列前報兹悉本月初五日上午雨點止歇而北風甚勁傍晚寒勢崚嶒砭人肌骨夜間鵝毛輕颺光入疏櫺未幾屋角檐端一望皆白次早由雪轉雨兼下雪珠而積雪則見雨消融矣 
[讞員更調]  
　　法界會審事務前以西門廵防局委員朱森庭明府璜代理兹悉於昨日交卸接辦者爲總廵局員翁子文太守秉鈞奉有關道憲札兼管會捕局事即於昨日到差按朱明府代理以來已三閱月辦理一切案件允協衆心中外商民去思彌永又聞翁太守亦久在滬江於此聞風土人情瞭如指掌素爲上游倚重故有此委行見折獄神明頌聲即起矣 
[彈房遷移]  
　　德國人之住於上海者在四馬路開設彈子房已多歴年所兹聞彈子房將欲遷移已購定廣東四川路角上之大厦一所即從前開隆茂洋行者仍開設彈子房以供聚會遊戲初八日已有諸德國人前往該處公賀新居定於禮拜六開設矣 
[練馬備賽]  
　　西人在本埠賽馬每年春秋兩次係屬常例今年春季所跑之馬日内已操練一次中國人所販來之新馬聞於前日在龍飛馬房内拍賣八匹其價之最高者則一匹計銀六十五兩云 
[中彩消息]  
　　英三月吕宋票業已開看前晚十點鐘有電音來滬知頭彩係二千五百五十一號二彩係一萬零二百九十一號但聞中者皆在外埠則在滬買票諸君又未免爽然若失矣 
[戀姦偕遁]  
　　蘇人某甲爲飯店夥寓居英租界一洞天後工資無幾兼染阿芙蓉之癖不惟不能顧妻且轉向妻時索錢文過　妻某氏二十許微有姿色與寧人某乙徽人某丙有私乙囊資頗裕不吝揮霍丙則妙手空空而氏轉與之投契情如膠漆其與乙聯歡不過圖阿堵物而已非真恩愛也乙知其故向氏尋衅謂汝欲我往來須斷絶某丙否則我此後不復履子之闥且曩贈汝之衣飾物件均須見還情愿抛擲河流沈埋沙底較勝爲無情人點綴也氏聞言遽作色卸粧並令自認物件取去乙知情真無奈收拾衣物令人搬取臨行尚依依不舍回首問氏汝真與我從此割絶乎氏含怒不答乙忿恨交攻甚至嘔血而别氏仍不相顧任之去乃乙尚痴心未息千方百計求遂其願因與甲商謂願給汝錢二百千文開張飯鋪管束妻氏不許與丙私通甲謂君所言實屬　事但妻意難違不敢遵命豈氏與丙素訂白頭聞乙所謀恐其事成諸多不便隨約同私遁他方甲回家不見其妻向乙饒舌乙悲怨氣結致成瘋癲云夫名士美人見而傾慕痴情所屬誠有不作鴛鴦誓不休者艷說留傳向屬風流佳話豈委瑣齷齪之人亦若可爲情而死真不可解至某氏心已他屬内尚嘔血成瘋斯誠愚之至者也 
[洋行獲賊]  
　　富捕頭至英公堂禀稱前日有曾犯竊案之張世賢闖進庚興洋行被管門人董松亭看破獲住交捕搜岀押票二帋吊到物件係復升洋行夥許春元所報失竊之水烟袋綢套褲故傳同失主投案請爲懲辦給領董許二人供同該竊張世賢則稱行竊該死祇求開恩陳太守以該犯疊經行竊殊屬怙惡不悛着發捕房管押六个月贓交失主領去 
[尋釁判押]  
　　張順甫赴英公堂訴稱開麵舘曾用王阿全爲夥因懶惰辭歇豈王故意飲酒持刀前來尋衅我避之仍被打壞檯凳盌盞等件適逢廵捕經過拘住送案求爲懲辦王供以後不敢往擾至我之舖盖尚在店中云陳太守謂王胆敢持刀尋衅情殊可惡着發捕房管押一月俟期滿釋放取回舖盖云 
 
 

Page 4

 
 
[扭碎捕衣]  
　　華捕至英公堂禀稱在路見二人扭毆詢問不服反被扭碎油衣是以送案請辦據一人供稱各錢補堂另一人名錢阿三係我之朋友令伊在家看管我自岀外買物及回家不見錢阿三家中所有鹹猪頭一个已被煮食箱内有英洋十一元及衣服二件已被扭鎖竊去今得尋獲故爾爭毆云錢阿三供錢補堂借我洋四元前日向索約我昨日去取及去竟被誣指行竊伏求明察陳太守以兩造各執俱　憑據均不准理惟廵捕查問豈容恃蠻着兩人合賠扭碎油衣洋三元再各管押七天以儆 
[控欠訊斷]  
　　粤婦程麥氏呈禀法公堂控鄒張氏借洋二百元利洋六十八元請追當經查得鄒張氏將在日内回粤故昨日法公堂傳到原被經太守訊理原告程麥氏將借據并鄒張氏借洋時交抵婢女身契一帋呈驗翁太守質之被告據　張氏供借洋屬實但内有洋一百元係鄭姓所借當將鄭邀來備質太守謂借據上係爾岀名與鄭姓無涉既稱内有瓜葛姑准傳來訊問然程麥氏處之洋總須由爾了結着將借本二百元還淸其利息减半交還原被各遵斷而退 
[煙館滋事]  
　　有婦人張李氏投法公堂訴稱開烟舘度日因張勝和張和尚兩人來店吸烟欲入我房内回被我非花烟舘不便入房伊等即尋釁動手以致失去烟鎗兩枝并頭戴之簪環等件因鳴捕拘住解案求爲訊辦據張勝和供稱向駕小船爲業到彼店尋人未遇即欲走岀而張李氏稱既不吸烟來此何幹彼此爭論即被　鳴捕拘押並無動手情事人未岀店何能竊鎗翁太守謂既是尋人何得滋事隨詢張李氏是何人動手答稱張勝和太守飭將張勝和掌頰四十示儆 
[竊案彚誌]  
　　昨日法公堂據陸阿德控訴稱係無錫人在滬帮烟舘度日前日張福增來店吸煙竊去烟槍一枝旋即知覺將張扭住在其身畔搜岀故鳴捕解案求爲懲辦問官質之張福增供稱紹興上虞縣人往居城内俟家浜素習煤炭生意前日至彼店吸烟因少錢六十七文以致爭論屬實不意誣我竊槍求賜鑒察翁太守謂人贓當塲捉獲尚圖狡賴飭責四十板以儆又據王楊氏控被金興左竊去棉被一條並包袱短衫褲等物今將金交捕解訊翁太守訊以如何被竊王楊氏稱係常州人開烟舘客寓金借寓我處竟爾行竊云據金興左供稱棉被一條的係暫借押錢至包袱短衫褲則並未偷竊問官亦飭責四十板以懲 
[更正]  
　　前報載有聽書敗興一事兹據該處人來稱是日陰陽學與說書者吵鬧事實有之而却無某孝廉在内用特更正 
[趙孝子思親錄]  
　　人生最痛者莫過於終天音容忽杳嗜好空存九原路殊一刻千古雖逮事晨昏孝養備至當此未有不搶地呼天號泣而氣殞者也况父面不識蹤跡莫憑周尋萬里僅得負骸而歸其可痛又更奚若余生未週先大人即游學遠方隔音耗者一十有九年幼時每向太君問所託足惟望空灑淚而已迨年二十立志尋親歸而復岀誓不見不還前後七載經歴十省轉至雲中馬邑時薄暮微雨過大人舊徒張文長門怪余贏縢背黄狀類南人具詢所由來因告以故始知大人已逝世窆棺矣一慟而絶幾不欲生次日哭臨墓所　棺沁血有金蝶二飛投余懷須臾不見余即匍匐歸骸卜吉改葬焉嗚呼人皆有父而我獨靡瞻長逝者賫憾無窮孑遺者抱疚何極縱暫偷生人世而哀念之心一日九廻爰含淚以誌悼爲錄思親八則唳鶴啼猿烏能喻吾之凄楚哉恩儀容不覩昔丁蘭刻木貌類二親朝夕瞻拜事死如生彼有貌可肖者神其通之故鍼刺岀血見爾垂淚余方襁褓大人即遠游欲一想象儀容杳不可得即令寄顏圖畫本諸太君口傳噫人子當親殁後哀思所結見諸夢寐有若生前之狀者余何所有焉追思及之能不愴然　思訓誨不聞　子即不孝未有不教以義方至誨之諄諄聽之藐藐則加箠楚以威之故家人有嚴君也且傳述訓辭以爲子孫誡勉貽謀式穀具在是也余不省所怙未聆大人訓誨每展閱温公家範顏氏家訓不覺潸然淚下轉思三見三撻爲人子不多覯之遭際之者何幸如之　思奉養不供　風木之悲昔賢誌悼故逮親生存甘旨必備几杖必從抑搔扶持先意承志凡云養也漢江革貧窮裸跣行傭以供母便身之物莫不畢給鄉里稱爲江巨孝余爲人子不克盡一日之養雖享祀豐潔豈能果九原之飽言念及之寸衷迸裂矣　思湯藥不嘗　漢文帝爲代王時薄太后常病三年帝目不交睫衣不解帶湯藥非口親嘗不進余大人寢疾他方飲食藥物曾不得一一躬親嗟乎侍疾之時何時也萬般子道從此更無盡時百年親身從此更無見日與其必誠必慎於葢棺孰若竭心竭力於臥榻余獨何人至情莫將悠悠我思曷有極哉　思屬纊不親　送終大事也凡父母有疾每日齋沐焚香禱於天地祖宗務祈感格度决不能起遷居正寢戒内外毋得喧譁雜亂其心紳置新綿於口鼻以俟氣絶聽其委順大化然後舉哀余大人病不知時殁不知日思屬纊之際誰爲親承有子而若無子罪直上通於天嗚呼哀哉雖碎身其奚　哉　思含殮不備　檀弓子思子曰喪三日而殯凡附於身者必誠必信不使少有後日之悔家禮載父母　將入棺設幃及牀乃沐浴製乃飯含加愊巾充耳覆以衾凡諸必人子躬親檢理不得委之他人以致䙝慢余大人逝世天各一方殮不憑其棺慎終之禮一無所效哀痛之思實有無刻暫忘者縱歸骸改葬奚補從前之萬一哉　思令名不揚　應經曰立身行道揚名於後世以顯父母孝之終也先大人讀書破萬卷制行端方因艱家計游學遠岀故名不越鄉里賫志以没余復非材謭陋自安不爲當代所推重致大人積行壅於上聞而聲施不傳於後悲夫發潛德之幽光表令名於來䙫不無望於搢紳諸公焉思　秩不加孝子之至莫大於尊親故凡一命而上皆得顯榮其父母至爵禄不及於生前錫命有加於身後子心雖戚猶或可以少解先大人不幸早世隱約終身余又不克智效一官能效一職恩褎之典缺焉此心何以自處後之子孫有蜚聲皇　者紫誥榮封贈及大人余將含笑入地矣嗚呼跂子望之慰我思存 
[浙江通志]  
　　趙萬全會稽人甫離襁褓父即遠游迨長痛父不歸日夜號泣請於母往尋父緣崖涉水七更寒暑抵大同遍覔無蹤遇父舊徒指往父墓一慟幾絶啓墓有金蝶自内飛岀襆入萬全懷中人謂孝感負骸歸里卜葬後廬墓三年朝夕哭奠作思親錄以遺後人 
[書趙萬全事]  
　　明莊烈帝時會稽人趙應麟者爲書生貧不自得托教授去游北方與其家約幾年當復還後絶無有聞知留所者應 
 
 

Page 5

 
 
麟有子萬全始二歲依母丁以居及年十許問父何忘返今爲何在也丁持萬全泣曰克知憶爾父安使爾父誠得歸卒撫汝乎萬全遽大痛食飲臥夢若不甘者至十九請於丁願岀求父丁勿許萬全曰母固憫兒獨兒去無奉母者雖然願即行勿顧時月幸必以父還始應麟困敝甚走之京師冀以獲富貴久客益流落挫忤崇禎末大盜入國都天下潰沸干戈棘道路客游者多不得歸應麟自咤意失竟轉徙趙代之間以死棄其家二十年矣萬全既獨行求父邏淮南北環齊魯秦豫返燕薊嘗數日乞不得食裂趼乳血髮肉脫易朽然如斷椔然終已不遇心疑應麟死覩骸骼之殘委溝野者劙膚血滲之堅不入乃捨去復號呼於塗萬全之始岀也懼已不省父狀取牘書應麟鄉里名氏年歲張於背以行久之乃至馬邑馬邑故山西邊萬全旁皇邑中不得去張文義者縣人也聞之歎曰豈爲趙君兒乎急走來視誦所負牘良契文義趨萬全過我過我勉具客我幸　而翁昔亡自兵中稱何從來五十餘耳顧已耄即無所寄食窮歸我嘗爲我主書方且哀其旅死也而橔封之手樹之柳亦　於原得示子矣萬全聞言擗地哭奔之隴所仆絶不能起已太息曰吾初誓求父生迎使還天實靳毒子雖然固甚不安於藁痛若罪腰脊庶招魂魄歸猶或少解吾母竟裹應麟骨步負以復於其家馬邑人相聚觀少留之不可萬全既歸極勞勤養其母母亡舍施墳三年以康熙己巳歲卒後四十年大官有廉其事者表萬全異孝爲祠之廟琢石旌其門 
[  胡稚威天游稿]  
[題獨立蒼茫小影圖]  
　　學書學劍兩無成破浪乘風奮請纓三載馳驅叨薦剡九重雨露忝恩榮仰看麟閣論勛伐從事犀軍幸廓淸袞袞諸公廊廟器讓子謌詠頌昇平　頭顱如許學吟哦醉後溪山入夢多樂事休教牽感慨賞心從不悔蹉跎買山兾卒千秋業航海曾凌萬頃波愧我年年長作客權將尺幅擬岩阿　翰墨因緣結一塲由來野性近淸狂虎頭自有花生筆燕頷全非鬢未霜景到蒼茫叅造化情怡山水任徜徉天涯知己如垂注巨制鴻題惠數行　海内詞壇欲問津騷人韻士益相親境當止水心思鑒神合廬山面目真自笑邯鄲初學步敢云明月證前身年逾彊仕知非近依舊還偁草莽臣 
[  杜邠農題]  
[和邠農先生題獨立蒼茫小影圖即次原韻]  
　　文章妙手本天成淸濁分明濯足纓如我蠅營才陋拙輸君蓮幕道尊榮調羮有待情何限借枕無心夢亦淸聞報烽烟消九塞普天同慶樂昇平　香焚微浣曼聲哦欵欵情深感舊多自寫性靈超色相未甘歲月付蹉跎青春轉盼逢元節白水盟心鑒綠波知有騷壇人健在相期鳳翽詠卷阿　廻首邗江夢一場陶情詩酒也顛狂依稀廿四橋明月慣歴尋常客夜霜僊骨君身留影照婆心道貌自徜徉披圖可許同欣賞願與如兄列弟行　郵傳書札望梅津遊子天涯倍憶親孑孑孤踪湖海闊依依孺慕性情真有懷白也詩中意無累飄然物外身仰重草廬經濟藴在朝在野總稱臣 
[  吳梅村未定稿]  
[贈朱蕊卿詞史]  
　　多情信有短姻緣織女佳期又隔年雙帶繡窠盤錦薦滿筵紅蠟照香鈿將同玉蝶侵肌冷但得鴛衾枕璧眠爲逐朝雲來此地始知地上有神仙　曾隨天女渡銀河初入紅樓見綺羅應是移雲翻舊雨不教春水漲新波魂消花下離情少腸斷聲中别意多只爲相思腰轉瘦一宵心事奈卿何 
[  留滬静觀小築生]  
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
