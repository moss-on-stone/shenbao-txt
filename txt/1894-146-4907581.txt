# 1894 - 146 - 4907581

 

Page 1

 
 
[合肥相國賜壽圖原底照印出售] [  點石齋啓]  
　　合肥相國名振華夏功盖寰區天下咸知其功蹟亦毋煩贅頌所有七秩賜壽圖今本齋覔得原底仍用硃砂套邊圖畫壽章與原板一樣毫不縮小紙墨印工並皆佳妙有目共賞無庸自述外加錦函每部定實價洋三元又歴代賦彚每部碼洋十元賞鑒家祈移玉至上海棋盤街申昌及本分局各書坊購取其餘各省京都廣東福建四川成都重慶南京杭州向各分局亦可此佈 
[新印重脩上海租界城廂内外全圖] [  三馬路申昌書畫室啓]  
　　重脩上海租界城廂内外全圖墓繪精詳如張茂先畫建章宫有千門萬户之觀又如馬伏波聚米爲山形勢宛然在目計裱成每幅碼洋五角裱成摺式碼洋四角未裱碼洋三角賜顧者請至本埠三馬路申昌書畫室曁外埠申昌售申報人購取爲盼此佈 
[新印温病條辨] [  圖書集成局代啓]  
　　温病條辨一書爲淮陰吳鞠通先生所著條分縷析精括詳明誠岐黄家所必讀者也本局用新式鉛字排印刻已告竣寄語杏林橘井中人尙其家置一編以供揣摩之妙乎訂成四本每部碼洋六角欲購者速至蘇申掃葉山房江左書林及各外埠購取可也 
[書上海縣批示後]  
　　傳曰人之欲善誰不如我爲善之念人皆有之而行善之術各有不同然卽有所不同而其所以爲善則一也乃昨觀上海縣黄大令批示一紙一似阻人爲善之心者然而非阻也緣有太倉貢生歸錦衣請復設全善堂俾得善舉弗替赴縣具禀大令批飭云查滬上善堂林立其實心辦事著有成效者固不乏人而假公濟私者亦復不少卽如該職前舉黄鑑辦理全善堂捐田十畝爲該堂義塚驟聽之似爲善舉迨細查此田實寳源祥孫世馥案内控爭之産並非已業不過藉此爲掩飾之計就此一端其餘可想現在全善堂及廣仁全善堂因歛捐滋事均已革除黄逢辰如果心存和濟慷慨好施則同仁輔元及創辦保嬰各堂需費正殷儘可隨時捐助不必徒慕虚名將無益之善堂再思復設著卽傳諭知之並令黄逢辰速將原給諭單繳銷毋違余細讀批詞不禁如夢初覺盖其筆挾風霜直可令影射善堂假公濟私之輩置身無地非阻撓善舉阻夫名善而實不善者也黄鑑與孫世馥爲地涉訟時時見於日報直至黄鑑身死而訟事猶未了其以案中之地捐爲善舉者不止一處惟不受其欺則亦不貪其捐不納其地而彼乃自創善堂以圖虚名而收實惠全善堂之設前此未知其詳而給以諭單無何而以歛捐滋事聞則是全善堂之設本非歴年已久之老善堂也况以歛捐滋事早已革除又何必再圖興復是幹蠱乎是復過乎查縣志上海善堂在城内者則有養濟院爲最初今已廢矣育嬰堂在閘水橋東同善堂在虹橋南同仁堂在藥局弄同仁輔元堂卽同仁堂也道光二十三年邑人梅益奎得杭州賒棺條規遂與海門施湘帆慈谿韓再橋募捐就龔氏屋設賒棺棧二十六年典同仁堂陸氏屋爲局合局棧爲一又集資施藥咸豐五年董事經緯歸并爲一乃易今名又加代給屍塲騐費及收買淫書挑除垃圾稽察渡船之事爾時歲收捐資不敷以堂置房租充用同治二年又置華金兩邑田五十三頃八十八畝有奇以三十八頃八十三畝有奇歸同仁輔元以十五頃四畝有奇歸育嬰故城内善堂以此爲冠又有全節堂在淘沙塲果育堂在全節堂後同善堂在安仁橋濟善堂在縣治南申明亭左復善堂在南門外教塲西普育堂在半叚涇其數可謂多矣城外則又有閔行鎭之衍善堂馬橋鎭之公善堂北橋鎭之悅善堂顓橋鎭之恒善堂高行鎭之清暉閣高橋鎭之懋仁堂引翔港之厚仁堂洋涇鎭之寳善堂其昔有今廢如高行鎭之留嬰堂法華鎭之漎溪善堂皆不復列入其數亦可謂多矣然此皆同治九年以前邑志所已載者此外所未載之善堂近年來新設有案可稽者又不知若干批示中謂滬上善堂林立誠哉是言也然而各行其善各寫其捐從未肯歸并一處通力合作蓋其爲善之心不敵其爲名爲利之心於是乎有借善堂之名以濟其私者有托善堂之庇以求逞其志者有假創善堂以募捐肥已者有爲善堂所逐而轉相攻訐者有先則借善堂以爲名事成而業之惟恐不速者有影戤善堂而在外招摇撞騙者示中實心辦事著有成效與假公濟私者並列誠可謂牛渚燃犀洞見其隠者也至謂黄逢辰如果慷慨好施則同仁輔元及創辦保嬰各堂需費正殷儘可隨時捐助此則頂門一針旣有善心又何分乎彼此哉又云不必徒慕虚名將無益之善堂再思復設數語又兼嬉笑怒駡彼其所慕者豈僅虚名彼其復設善堂也豈但無益而已焉末後令其將前給諭單繳銷則一瓢冷水從頭澆下使其一片思復善堂之熱心登時滅熄噫假公濟私之善堂盡革而後實心辦事之善堂益復認眞然則此一批也非阻撓善舉直振興善舉也耳書此以誌欽佩且以告海上之紛紛議創善堂者 
[本館接奉電音]  
　　昨由京友電傳上諭二道敬謹譯登○四月二十五日奉上諭本日朕升殿傳臚鴻臚寺鳴贊官不候靜鞭鳴畢輙卽鳴贊排班殊屬非是所有鳴贊官著查取職名交部議處管理鴻臚寺事務禮部尙書崑岡鴻臚寺卿承斌劉恩溥少卿溥頲方汝紹一併交部議處禮成時樂部樂章未畢遽行停止亦屬草率管理樂部事務貝勒載澍總管内務府大臣户部左侍郎立山均著交部議處嗣後凡遇舉行升殿一切典禮執事各官務當敬愼從事不得稍涉疏忽以肅朝儀欽此同日奉上諭王文韶等奏剿辦永北廳屬夷匪擣穴擒渠餘匪竄逸東山現在移兵圍剿一摺雲南永北廳屬匪首丁洪澄等妖言惑衆糾黨滋擾川滇邊境經王文韶等遴派文武大員督隊剿捕並酌調土職團丁隨同進擊迭獲勝仗丁洪澄遁還魚垌噶老巢官軍躡蹤追剿當將水頭山魚垌坡兩處賊巢先後攻破追至百石厓地方拿獲匪首丁洪澄吳管事並獲谷苐四父子餘匪越厓狂竄叅將蘇掄元督軍搜捕剿撫兼施該匪敗逃復糾合各種猓夷竄踞東山餘燄復熾現經署提督蔡標續派各營將領馳往會剿兵勇四集不難尅期蕩平卽著王文韶等飭令派出各員弁迅圖撲滅務絶根株川滇接壤之區著恭壽劉秉璋督飭防軍嚴守要隘並分飭沿邉各土司隨時約束夷人以杜勾結餘著照所議辦理該部知道欽此 
[港電譯登]  
　　香港電報云疫症雖稍殺於前然每日新染此症及日前染患至此告斃者尙有二十餘人目下約有四萬人避至他處又云粤東猝發大水有二處屋内水深半尺許 
[粤東患疫續聞]  
　　此次粤東時疫盛行前報已迭紀其詳兹接訪事人函知近日大雨滂沱晝夜不絶田疇沾足溝澮皆盈天氣亦頓覺清凉一洗從前炎熱之氣咸以爲時疫當可消除矣詎近日訪聞染疫之人雖不見加多仍未 
 
 

Page 2

 
 
能减少城廂内外施醫局因求治者紛至沓來有應接不暇之勢老城内有候補縣某大令公館眷屬人等共十二人旬日之間竟同歸於盡最後死者係一婢一僕初時各人之死由婢僕經理迨婢僕之死則由街鄰代爲棺殮並查明室中器物交更保看守俟其親屬來領某日有某甲行至清平高橋猝然昏倒在地旁觀者知其感受疫氣購取丹藥代爲救治移時復蘇甲卽欣然向衆稱謝而去詎行不數武仍復昏倒撫而視之則已身冷如冰魂遊地府矣豈甲之死係在刼數之中不能倖逃亦不能少逾時刻歟前時城廂内外因瘟疫盛行遂舞獅迎神日事驅逐紛紛擾擾舉國若狂近見疫症仍未少休神力與獅威終歸無用於是廢然而返刻下又將迎神之費爲建醮之資各街皆延羽士建醮數天以禳災癘黄冠道服一流生涯忙迫大有顧此失彼之勢價值亦因此頓增獲利當不止倍蓰廣濟醫院擬在西關湄洲廟前搭廠施醫而附近街鄰恐病人雲集疫氣薰蒸貽害鄰里遂出而阻止聞倡是說者係下九甫梁某梁乃某顯宦之猶子是晚集廟會議後回家卽染疫暴亡於是聞者咸以梁之死係阻撓善舉之報故初時之附和隨聲者至此皆不敢再生異議而醫院遂得設立按日施診活人不少 
[好雨知時]  
　　香港來信云連日甘霖渥降地方潤澤食水旣免竭蹶戾氣遂得濳消計十三日正午以前疫症已較前略少死者祗二十人中有二人死於醫船餘則死在住屋及堅彌地醫所各九人同時因患疫到醫船調理者三人赴醫所者七人而兩處新舊病人則有四十四名先是十一日港中卽得時雨至十二日十點鐘以前十二點鐘内得雨二分六厘十三日十點鐘以前一時内又得雨二寸二分三厘迨至夜半復大雨滂沱勢若銀河倒瀉十四日午前依然暴雨如注未之或息似此好雨知時其有益於閭閻洵非淺鮮矣 
[軍斾言旋]  
　　定欽帥安奉旨會同李傅相校閱海軍事畢由旅順口坐豐順輪船於廿一日午後一點鐘行抵營口礮臺上升砲迎接地方官早於數日前齊集伺候在海卡倫預備行轅鐘鳴兩下憲舟已抵大局門口文武官員正擬坐小艇恭迎憲駕而憲舟又起椗東行蓋憲意東營子自有官碼頭輪船可以傍岸上落較爲穏便於是文武官弁及兵勇等飛馳官碼頭恭迓 
[皖撫出巡]  
　　安徽巡撫沈仲復中丞本擬十九日起節巡閱皖南營伍因福安差輪正在修理是以改期廿一日出巡是日鐘鳴十一點排齊儀仗命駕出轅由東轅門走三牌樓四牌樓城隍廟天然居出大南門迤邐至招商碼頭行祭江禮然後登舟在省文武各官齊集南門外官碼頭恭送憲旌中丞與司道晤談片刻卽命展輪東下水陸營勇鎗砲齊施隆隆之聲不絶於耳中丞此次出轅輕車减從蓋不欲以供億之煩重勞屬吏也撫署日行公事委藩憲德靜山方伯代拆代行如遇緊要公事包封遞至行轅聽候親裁 
[整頓茶市]  
　　九江府屬瑞昌縣距郡城八十里凡茶商之在興國通山寗州武寗等處購買毛茶至九江者必取道於此船户把持龍斷大有礙於茶商衆商遂公禀瑞邑侯并請德化縣薛明府移文示禁兹已由瑞昌縣陸松溪明府出示曉諭矣示文頗長例不照録 
[械鬥未已]  
　　福建閩縣所轄瑯岐衙前鄉人與黄浦鄉人羣相毆鬥致斃十三命此已列入報章旣又毆斃二人互相訐控適縣宰交替之際新舊二令尹因會同往騐飭緝兇徒 
[漕務述聞]  
　　四月初九日倉憲補騐江蘇第一起漕糧二十船又補騐浙江第一起漕糧二十一船又提騐浙江第三起漕糧後三十五船山東德正帮粟米十票初十日補騐江蘇第一起漕糧後半起又補騐浙江第一起漕糧後半起又提騐山東德正帮粟米十四票計德正帮粟米四十二票是日騐竣十一日補騐江蘇第二起漕糧前半起又補騐浙江第二起漕糧前半起又提騐山東濟左帮粟米三十八票因粟米内有榖粃攙雜倉憲大怒立傳該管帮官申飭摘去頂戴並將全船駁退諭令從新篩簸一律乾潔再行呈樣聽候酌收十二日補騐江蘇第二起漕糧後半起又補騐浙江第二起漕糧後半起十三日提騐江蘇第四起漕糧前半起又浙江第四起漕糧前半起又浙江第一起白糧二十船十四日提騐江蘇第四起漕糧後半起江蘇第五起漕糧前半起又浙江第五起漕糧又浙江第一起白糧十船十五日提騐江蘇第六起漕糧又第七起漕糧前半起又驗收山東濟左帮已騐未收之粟米十五票又浙江第一起白糧二十船十六日提騐浙江第六起漕糧江蘇第一起白糧前半起又騐收山東濟左帮已騐未收之粟米十三票十七日補騐江蘇第五起漕糧後半起又第七起漕糧後半起又第八起漕糧前半起又江蘇第一起白糧後半起又山東濟左帮粟米十票○近日倉憲抽騐江蘇江浙兩省漕米法令森嚴遇有潮濕米石立卽駁退交本局風颺一二日俟一律乾潔再行呈樣請騐江蘇海運王總辦浙江海運蔡總辦均能恪遵憲意督率委員親詣河干嚴防駁船户舞弊務期原裝原卸不負上憲委任經此一番整頓漕務不難弊絶風清也○浙江糧道世敬生觀察政體違和延醫診治至來通日期尙無確信也○江蘇糧道吳廣涵觀察已由天津起行大約二十前後卽可抵通隨同到壩交米 
[提憲回寍]  
　　浙江提督馮軍門煜康於月初巡閱洋面已録前報兹聞軍門於十九日回甯文武各員均往眞武宫馬頭迎迓如禮 
[道憲晉省]  
　　寗紹台道吳福茨觀察於月之二十一日登舟由内河赴省恭賀新任浙撫廖榖似中丞任喜寍波府錢太守以下印委各員均往西門外郵亭恭送 
[臺基林立]  
　　杭州臺基至近今而益盛前數年興泉永道吳觀察世榮在杭州府任時掃除陋俗雷厲風行有枷責者有驅逐出境者密訪嚴拿務期穢濁之塲變爲清凈之域此風得息至今猶艶稱之旣而日久玩生如六克巷内東至白蓮花寺西至長慶街一里之遥臺基計有十六家上下皮市七家軍督司及焦營巷柳營巷等處亦有十餘家荷花池頭一家烏龍巷一家非熟識者不得其門而入必覔雉媒以引進焉俗謂之背大刀又名牽皮條各以烟室爲聚集之所年少者如蠅逐臭如蟻附羶而烟主人亦藉此以卜利市十倍敗人行檢莫此爲甚掃蕩而廓清之是所望於維持風化者 
[杭城絲價]  
　　杭州自艮山門内至慶春門東街一路絲行林立每逢新絲上市時鄉人之往來者以數百計今夏各行主演戲會議絲價早登報章兹聞十九日開秤肥絲每兩二百三十文細絲每兩二百七十文然絲汛因天時冷暖不齊十得三四成第一日鄉人負包而至者向有百餘人第二日僅有四五十人第三日求售者寥寥行主不得已至二十一日肥絲每兩增二十文細絲亦增二十文而來者仍寥落若晨星聞今年出産城鄉一隅而論甚覺稀少遲數日各行須下鄉收買云 
[誤傷續述]  
　　昨報紀廣東候補道周觀察之三少君被長隨某甲誤傷斃命兹又悉兇手實李姓武員之公子先是李與周莫逆遂訂金蘭之譜本月初十晚與三五友人觥籌交錯至夜深始散翌晨李復過訪時周尙效元龍高臥家人報李至始披衣而起李亦徑至榻前坐談瞥覩有槍懸於幔内李取而拂視詎鎗内已貯藥彈偶爾不愼誤觸其機轟然一聲彈丸飛出周遽仆地視之已洞穿乳旁急卽延醫將彈取出無如傷及要害越刻云亡李自知咎無可辭遂赴縣投首業經楊明府諭役看管聽候詳辦矣 
[大閙花叢]  
　　鎭江有所謂私門頭者西泠蘇小柳色藏春苟非前度劉郎未易得門而入蓋亦花天月地中别樹一幟者也大保巷某姓婦小家碧玉早嫁情人祗以重利輕離萍蹤無定衾寒枕冷綺恨難消初時偶私與無賴子游久之遂若草粘花托生涯於皮肉艶名大噪狎客盈門藉青皮范四作護符月給洋數圓令禀外侮范慾壑難滿每至囊空如洗時向夜度孃作無厭之求婦不能堪與之决絶旣而又與柴炭巷藥材行主某甲有染燈前月下形影不離范略有所聞時至婦家尋釁婦以閉門羹待之本月廿三日薄暮甲正與婦一榻横陳吞雲吐霧范突猱升屋 
 
 

Page 3

 
 
頂揭去瓦片持磚抛擲婦未及防備頭顱損破鮮血涔涔甲見事不諧奔赴保甲總局聲訴劉明府立飭局勇往拘范口出惡言狺狺如犬吠局勇回禀明府明府大怒親督差勇將范帶回訊問之餘范凶悍異常竟將公案惟倒明府怒不可遏飭重笞一千板移請丹徒縣從重處治適王大令赴蘇公幹未回明府遂將情面禀府尊彦太守太守仍委明府訊辦明府又飭笞一千板荷以巨枷并釘上鐐銬命局差協同地保肩荷高脚牌大書罪狀押令遊街示衆五日後再行收禁以儆凶頑 
[棺中走水]  
　　蕪湖江口新横街有湖北人劉姓居焉劉以剃髮爲生計有一子年方及冠正可仰承弓冶近日忽爲二豎所困延醫問卜百計罔效延至本月十八日溘逝劉旣痛子夭折又自悼晚景凄凉不禁老涙頻彈肝腸寸裂嗣由同業中人羣來勸勉並代治棺衾襄視大殮俗例須燒化冥鏹卽以其所焚之灰作枕納入棺中是時人多手雜甫經焚燒卽取其灰用紙包裹草草殮就抬赴邱隴間詎甫經抬出卽見棺之前頭濃烟滾滾而出沿途見者咸相駭怪比抬至范蠡山側則棺已燒穿一孔急喚其父前來開棺審視始知所焚冥鏹連灰帶火納入頸後以致未燼之紙復經燃著爲時旣久屍之肩背亦被灼傷急爲抱甕汲水澆灌良久始得火滅烟消然一路傳說已詫爲不經見之事矣 
[劍閣晴雲]  
　　川中訪事人信云重慶江北二坎地方向多流娼寄寓四月初旬某夜突來六人狀似游勇行囊頗裕不惜以千金買笑巡差見其來歴不明特向盤詰語多支離搜其衣箱有玉圈金飾衣物等件遂解至廳署請訊供稱在瀘州大河壩搶奪得來因卽取具供招押解瀘州歸案審訊○重慶英領事官法君告假回籍所遺之缺委譚領事接署於四月十一日履任法君交卸後擬於十三日起程前赴宜昌○文案卷宗理宜如何愼重乃有巴縣兵書李貢三周監章串同府書張文成將斥革某武生全案携至縣署查看均未禀明本官事爲王太尊查知除將各書斥革發縣究辦外並在府衙各房懸牌曉示以儆將來○自金價昻貴以來所有洋布無不增價近有商人將洋布牌頭裁去用贋牌補印以僞亂眞希圖漁利經關道黎觀察出示諭禁蓋美領事因上海等處亦有冒用牌號之弊故請重慶一律禁止也 
[滬上官塲紀事]  
　　昨日午後二下鐘時江寍藩司瑞茀侯方伯由廣肇公所行轅排道入城向各署辭行上海縣黄大令命家丁擋駕至六下鐘方伯乘飛霆兵輪船赴江寍文武各員皆至江干恭送○蘇松太道黄幼農觀察接篆後因聶仲芳廉訪尙未遷出暫假海運局辦公昨日瀛眷至自姑蘇卽在局中小住聞太夫人則須候觀察進署然後來申云 
[禁售劣油示]  
　　欽加五品銜代理上海英美租界會審分府宋爲再行出示嚴禁事照得租界内各油鋪每因荳油價昻將棉花核油以石灰提凈攙和銷售貪利作僞置食者性命疾病於不問殊屬可惡業經前分府出示嚴申禁令並飭查拿懲辦在案現聞此等奸商復有作僞情事除隨時密訪查拿外合再出示嚴禁爲此示仰租界内各油鋪及諸色人等知悉爾等須知損人利已天理國法均所不容况花核非宜食之物灰性更燥烈異常食者每易致生疾病倘各該油鋪敢再不顧利害昧良銷售一經訪聞或被告發定于追取是項貨物器具分别充公銷毁仍予嚴辦不貸各該居民亦宜互知戒忌勿稍大意致貽後悔凛遵毋違切切特示 
[澤及枯骨]  
　　去冬上海縣黄大令訪聞西門外農人縱火焚燒枯草是處各會館殯房林立設或因而延蔓其患無窮遂出示通衢嚴申禁令兹聞仍有頑童縱火致將未葬之柩焚焦乃飭差傳地保諭話地保抗違不到大令怒擬出票提辦一面照會同仁輔元堂紳董請查明是處田中所停之柩如無子嗣則卽代爲瘞埋 
[火匪宜防]  
　　本城西門内淘沙塲某姓家有餘屋數椽賃與某甲開扇作裁筠翦紙昕夕無休前夜三更時作中人皆倦而偃臥突有匪人毁門而進縱火燒燬窗櫺一時紅燄燭天火毬亂滾幸同居之某甲未睡見而呼救得免蔓延迨作中人羣起搜查而匪人已遠颺無跡矣檢點諸物惟失去布衣數件云 
[小竊兩志]  
　　有名慶福者不知其姓自言生長六橋三竺間邇者卜居滬城侯家浜作小負販前晚九下鐘後出外購開水突有妙手空空兒掩入臥房竊取銅盆衣服行經老虎灶外適爲慶福所見將賊扭住痛毆繼復繫以麻繩欲送巡防局請辦鄰人再三勸解始釋之去○朱竹香者家在南市蔡陽弄昨日天甫黎明尙在黑甜鄉尋遊仙好夢有名更新者桃擔過其門收買舊貨見門内寂無人在遂闖入披屋欲竊其廚下所用銅鐡器正在東張西望適學徒至後門外小便更新見機關敗露向學徒叩頭如搗蒜學徒呼朱起更新知不得了奪門飛步奔逃其擔尙抛棄門前朱卽荷之而入午後更新央人向朱哀懇朱乃將擔交還 
[英界公堂瑣案]  
　　包探黄四福禀稱積竊吳金金前曾犯案送請蔡大老爺遞回原籍今又來滬是以拘案請懲宋通刺判令押候備文遞解回籍○包探黄四福禀稱竊賊王金林連竊左月春倪海林張福生潘春榮趙金生等家鼻烟壺衣服及零星諸物由小的拘獲解請研究王供稱小的係蘇州人枵腹難捱不得已而爲此通刺商諸佛繙譯官然後判令笞責二百下管押捕房六十日贓給左等各失主分别認領○七十四號印度捕拘送馬夫張阿四到堂禀稱伊駕馬車出外加鞭疾馳喝止不止是以拘案通刺判罰洋銀五元○包探黄四福禀計若松剥取小孩張阿南之衣服敵爲小的所見是以拘案請懲張供稱小的係本邑人與計相識昨日喚令出外恃强剥衣小的不依與之爭執幸爲包探所見得以拘案計供稱小的係浦東人年十七歲父母俱存向張借衣並非强剥通刺判令責手心一百下押候傳伊父來案領回管束○包探顧阿六禀稱許春泉指陳生全竊伊店内烟管是以送請訊辦通刺判令管押十日○包探竇如海禀稱和泰西人報失車上之油衣小的查知徐阿大所竊故拘案請訊通刺判令管押十日贓存捕房待領○包探唐清山禀稱寍波人陳阿生竊取劉阿來陳阿人二家銅水烟袋布衣小的拘獲人贓解案情訊劉陳投案領贓通刺判令將阿生遞回寍波原籍○二百五十五號華捕禀稱徐能成錢阿生二人在吳江發張清榮所開茶肆中打架任情毁物是以送案請究通刺判將徐管押三禮拜錢管押兩禮拜○包探張阿五禀稱日前虹口寳昌絲棧火發事後棧中執事者疑棧夥徐寳來張銀其王成生等人放火是以告知小的拘案請究通刺飭張探查明於禮拜五覆訊○包探張阿五禀稱楊樹浦織布局工人葉周氏事畢回家突有徐南南周如如二人向之調戲氏大聲呼救由小的拘獲解請究懲通刺著各枷號十日發犯事地方示衆○包探施福寳禀稱廣昌土船水手王阿福竊取船上土一塊是以拘案請訊通刺判令管押十日○包探何瑞福禀稱陳久香撬壞方九齡家之門潛身入内竊取眼鏡一副由小的拘獲人贓送案請究方投案領贓陳供稱小的係寍波人通刺判令押候備文遞解回籍贓給方領去 
[法捕房瑣事]  
　　水販孫四在江北鹽城地方販賣女子陳子小來滬售入花烟館爲娼爲會捕局線勇拘獲解經葛同轉迭次研訊已列前報昨日同轉蒞八仙橋捕房命帶談三王二兩人到案王供原籍揚州去年八月來滬在小烟館内爲庖人十三日十一點鐘出外買物見孫四與老嫗女子共三人問孫係何處人供鹽城縣人問如何認識供先在鹽城爲鄰居於六歲時見過小的現年三十九歲老嫗及女子是母女前年曾到家内問孫四來此何爲供稱找尋姊夫小的因無錢借寓令居姊夫家問姊夫爲誰供卽談三同轉謂孫四向爲蟻媒是否王供素來安分問何以知女係老嫗親生供我母曾經問伊初嫁王姓再醮於陳女係陳姓所生小的不敢說謊問當日何以有女傭來看王供並無女傭又問談三曰爾前供有女傭來看須洋七八十元孫四向爲蟻媒何以王二偏說伊安分王供孫四家住鹽城向在江都楊志橋爲小本生意孫四欲回家鄉缺少川資在雞鴨弄遇見同鄉人吳姓給與盤川及至輪船爲會捕局勇所拘同轉問談三爾何以不將爾妻交案王二定欲稱孫四爲好人本分 
 
 

Page 4

 
 
府應先將王二責懲命提女子陳子小到案供從家内來尋老子原籍東臺問爾父何名供不知問同來者爲誰供母親母舅同轉謂爾豈不知父名爾父今年幾歲爾何時誕生供不知生日父年四五十歲復提陳孫氏到案問爾夫何名供嫁已三十餘年不知夫名離家五六年小婦人不知其在何處問旣不知何以找尋旣爲親生女何時生育供三十七歲三月十七日生問爾現年幾歲供年五十問然則爾女十五歲非爾親生顯見所供不實孫氏又供確係親生命帶王二問曰孫氏尙且不知爾何以知其親生又問孫四曰爾外甥何時誕生爾之姊夫何名供與姊夫未晤不知其名同轉謂至親莫如郎舅豈尙不知其名著從重掌頰四十下供去年八月有信到家小的之姨外甥來此找尋同轉謂爾尙不知從何找尋著再掌四十下問陳孫氏爾云無信此信何來顯見供詞不實訊至此以爲時已晚著分押兩處以免串供王二交談三帶出下期邀同其婦來案覆訊○朱景賢控周阿紀哄騙貨銀一案經葛同轉訊供押候原告向阿記之兄阿加清理昨日原告遞禀聲稱阿加非但不肯清理反敢播散謡言侍伊弟出外尙欲拚命同轉命提在押之周阿記問因何不交貨洋一味挺押著掌頰五十下問如何歸還供只收膏子一百兩已付洋十七元回轉謂原告云三百八十兩計洋十九元尙給爾盤川兩元顯見狡展又問原告有何見証供有張阿六張朝宗土人於三月間由周阿記邀出理勸陸續歸還此二人可以質証同轉著將周阿記還押飭原告邀同經勸人下期投案候核○信源雜貨店夥沈阿根拘獲竊犯私自用刑擊落門牙經葛同轉訊明著將動手之張左才交案候訊昨日沈阿根偕張投案同轉問旣獲竊賊應送公堂懲辦何得私自用刑著將竊犯張阿生笞責一百板卽行釋出沈張二人罰洋兩元充公如敢不遵著各掌五十下押候繳洋旋將一人釋出將洋交案均各釋放○朱阿福屢次犯竊禁押虹口捕房二年本月十五日開釋卽往絲頭棧圖竊當塲拘獲同轉著照原斷笞責二百板本當送縣以朱叩首求恩從寛釋出不准逗留○著名流氓冬菜阿三與天津人在英界鷄鴨弄惡鬥追至法界爲巡街西捕拘入捕房解經葛同轉研訊同轉著將陳阿三押候補傳金四到案復訊昨日金四投案供稱在源泰棧爲出店二十日有小流氓四五人取石頑耍小的經過卽被攢毆問張洪勛爲誰供係同鄉在别家爲夥張洪勛供隨金四至雞鴨詳頑耍被穿紫花布短衣之流氓執棍相毆爲小的奪下同轉謂爾等定是糾約多人以圖報復包探禀稱當時實因仙人擔角力起見尙有放印錢之山東人亦受重傷不敢聲張同轉以此輩均非善類著將陳阿三從重笞責二百板金四旣爲生意中人不應肇事著掌頰八十下張洪勛本當責懲姑念已受毆傷從寛免責一并押候交保陳阿三押候具改過切結交保釋放 
[慨擲兼金]  
　　本館恊振所承通順局遞來常州五義主人助順直賑捐洋銀二百元當此待振孔迫之時得此厚惠頻頒載道飢黎有不蹈德咏仁歡呼抃舞者哉合書數語以當心香一瓣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[選録西報]  
　　西貢來電言法官聞香港時疫流行恐遭傳染特頒防疫章程如有輪船由港抵西貢者須照例泊於禁界内六日方准客貨登岸澳門葡官亦頒示命各水艇常川灣泊供給民間食用至華人所居之處則滌濯溝渠俾免穢氣薰蒸釀成癘疾如有船艘由省港至者須俟潔凈官查察並無病人方准登岸日本更設法防疫凡輪船之至自香港或曾由香港經過者必俟疫氣凈盡始准駛傍馬頭可見日西人懼疫之心如出一轍也○西貢報云初六日得法都巴黎斯電音言印度第十七旂土兵中有二哨在孟咪造反其詳現尙未知○初七日法國電報言英國現擬增兵駐於印度其殆鑒於土兵之變歟○英京來信云俄廷擬於夏間將兵士二十萬名遣撤歸農蓋因是時禾稻已熟俾於戎馬餘閒從事西疇也又聞俄廷以軍費浩繁擬將大閱之事裁减俾得從中撙節○法國來信言有意大利國軍兵統領閣機澳在刺打比城被拘緣在此窺探法國亞路邊軍士操演搜得身畔有文憑跡近奸細故拘案訊究也○日本大坂鑄銀局近有多人托其鼓鑄故土作甚忙平時每日作工八點鐘現則加至十二點鐘每日出銀八萬圓聞香港上海銀行托鑄六千三百七十二甘美每甘美重一百五十圓布郎公司托鑄四千一百零七甘美日本銀行托鑄四千八百三十九甘美統計三行所鑄共一萬七千三百一十八甘美合銀二百五十九萬七千八百一十四圓○法國京城有匪徒潛置炸砲欲謀不軌幸未傷人僅毁傷屋宇數處○俄國有黨人散布各大城現已拘拿數百人歸案究辦矣 
[扶桑遊記]  
　　客有自日本之神户大坂回至粤東者極言日本山川之秀麗氣候之温和鋪户鱗排地方雅潔四時有不謝之花八節有長青之草至其山水名勝出自天然不假人工雕鑿尤爲天下之冠國中正朔服色雖步武泰西而其民人仍大半從日本裝間有服西裝者大抵在官員役居多蓋旣受國家之職不得不爾也男子至十二三歲皆藉手藝營生故人家及客棧使令之人多以婢女充之國無遊民户無盜賊頗有三代遺風國中以製造爲最多凡洋貨到埠爲國中所無者不出三兩月卽有人仿效不差累黍且價值極簾是以邇來日本貨物通行各埠消流極暢各國頗望而畏之覘國勢者已早卜其有興起之機焉其俗素尙儀文入門覿面必叩首爲禮相見寒暄若談及客人父母尊長亦屢叩其首以示起敬之意至於使令之人一聞呼喚卽至房外伏地問所欲告之唯唯而退其禮意之煩重如此市中買賣必現銀交易分毫不肯取信其習俗使然也神户有銅佛高約二丈廣亦如之腹中陳設骨董窰器之類可容四五人入而遊玩佛首設電燈一盞光照腹内如見肺肝佛之銅質甚古蓋千年外物也沙灘近海處有和樂園酒樓茶館羅列園内地極幽雅明窓凈几分外可人酒館之前有生水塘一緑水漣漪内畜各種鮮魚聽客垂釣爲樂若釣得一尾給銀二角半酒保代爲布置取其肉聶而切之爲膾分進客前廿脆可口其魚多緑色不知其爲何名園内有觀天臺高出重霄登其上則江天景色及境内名勝一覽全收洵大觀也又有大娼寮入其門則粉白黛緑分列兩旁皆席地而坐左眞而右假右旁之妓皆以紙爲之有拈花微笑者有焚香靜坐者揉羅被縠神情意態栩栩如生乍見時幾不辨其孰眞孰僞也妓分藝妓娼妓二種藝妓祗許典觴政娼妓方能送客留髠誤犯者重懲不貸然例雖設究難防也凡妓皆有檢審官司之列名纸上一經有客卽須向檢審處投報每晚皆然大坂者大畫樓樓上有巨畫一幅每人輸值若干方許入觀畫圍於壁間繪德法交戰狀入其中一望無際但見砲火連天濃烟匝地有策馬而馳者有中砲而仆者有身受重傷猶颯爽酣戰者幾疑身在其中不知其爲樓上也聞此爲名人所繪價值二萬金有日本人購此藉以居奇者又有演舞塲最擅一埠之勝每逢春秋兩季擇日開演每演不過三禮拜舞臺頗大結搆輝煌皆以縐綵爲之所演各戲俱以藝妓充其選善歌者歌善舞者舞臺上景物皆可圓轉如意或演朝廷故事則現宫闕巍峨或演神仙故事則現瓊樓玉宇其餘或菴堂或寺觀或竹籬茅舍或幽室書齋皆隨意更換變化離奇令人目不暇給觀者座無插足之區猶復源源不絶亦戲塲中别開生面者歟通國惟長崎别爲一島餘皆有火車可通近者車程點餘鐘遠者不過一二日大坂爲精華所聚居人食用甚廉每食多以鹹菜蘿匐侑餐酒館請客亦不過數簋所稱佳殽無非生魚片蛋湯海螺之類而以鑊仔鷄爲最上品華人商於其地者另有中土食品國中鴉片禁最嚴犯者治以重罪故日人無有嗜此者華人亦祗在密室開燈不敢彰明較著也客言如此惜不能於吾身親見之耳 
[押妻訊結]  
　　泰興人楊子行偕妻某氏來蘇尋親假寓善長巷之某客棧積欠棧資無力歸償將妻押於閶門内趙大處作皮肉生涯月得洋七元五角已則由某薦頭薦至某公館當長隨旋奉主人命持信至蘇州府署某幕友處乘間竊負皮箱一隻當塲被獲又在身畔搜出押身契一紙林太守飭差將趙大拘案併將中保胡蓮生等訊押已列前報兹悉此案已由林太守訊結以楊將髮妻抵押無恥已極尙敢乘間行竊殊堪痛恨姑念已經枷責從寛免究飭吳縣備文連氏一併遞解回籍請地方官嚴加管束趙大不認爲龜惟稱雇氏作針線奴太守連訊三堂堅執前供飭重責數百板從寛交保中保胡蓮生等亦略予薄懲從寛釋放案遂結 
[西人無禮]  
　　有三西人裝束似水手昨日同行至南市大校塲等處閒游旋在大南門外雇坐小車向北行未數武下車而去不給分文車夫向之索錢西人置之不理索之再四三西人攢毆一頓給以小洋銀一枚車夫無可奈何驅車而返 
[上海縣署瑣案]  
　　西鄉諸翟鎭人張梅生曾具控族弟張和尙聽人唆使毁壞房屋和尙亦投縣控梅生造屋佔地等情黄大令飭差查明房屋究竟是否被毁著親族秉公理處親族以兩造固執勸理不明禀覆大令謂如是則當提集通案人証訊明核奪旣而親族以時值農忙不忍聽其終訟重爲調處兩造始各無言昨日遂赴縣呈詞叩求銷案大令准之○奚張氏上控寳源祥孫世馥佔奪蕩田一案已紀報章日前黄大令會同會丈局員夏芝蓀明府升坐花廳訊究兩造供詞各執遂諭令聽候親臨勘丈昨日午前十點鐘時大令會同明府帶領書役亭耆並傳集案内一干人赴是處勘丈繪圖以憑定奪 
[閩省官報]  
　　四月十一日縣丞劉烈藩卸辦楊塘釐務回省就醫禀到禀假巡檢高慶銓禀明奉臬司委隨同閩縣赴琅絃鳳窩一帶查辦案件○十二日府經李子蕃禀辭回泉州差遣藩憲牌示照得鄭工遇缺先用巡檢龍玉書請補龍溪縣江東巡檢新海防試用同知照磨朱纓請補雲霄照磨奉部覆均各飭赴新任供職現署雲霄照磨本任竹崎巡檢古炳文現署竹崎巡檢本任永福縣典史李克綱亦各飭回本任供職特示○十三日縣丞唐人寅禀銷府委赴古田縣公幹藩憲牌示照得已懸牌侯官縣竹崎巡檢古炳文調署漳州府雲霄照磨其竹崎巡檢卽以准補雲霄照磨朱纓調署特示○十四日縣丞王國璋禀假赴上游措資禀辭藩憲牌示照得准補福防同知倪惟欽飭赴新任供職所遺雲霄同知缺委試用同知林光藻署理特示○十五日閩縣陳禀見禀卸事署閩縣樊禀見禀任事禀銷督審兼發審局通判丁恭壽禀銷盤駁洋硝運赴北庫騐收完竣鹽塲吳世祺缷辦白石官運禀到禀謝准補浦南塲大使飭知轅下文巡捕任德溥禀奉部覆准補峰市縣丞飭知縣丞羅文炳由泉州措資回省禀到巡檢王錫康缷辦古浮分卡禀到赴下游措資○十六日知縣俞佳鍾禀見禀撲辦官運課釐局提調鹽塲宋尊望卸辦官運課釐局提調鹽塲黄紹裘禀明奉委鹽運署監印署鹽塲林兆榮禀明奉委安溪永春會查帮務鹽塲吳維新禀明委調辦官運溪海局華崶縣丞楊啓瑞禀辭赴任縣丞蔡炎祚禀明奉赴委學轅會同巡捕巡緝巡檢潘式儀自京禀到禀假藩憲牌示照得准補按照磨王鍾椿飭赴新任供職又羅源縣典史張水涵革職遺缺以試用巡檢朱福泰署理永安典史孫鏡蓉革職遺缺以試用巡檢楊嵩年署理邵武縣典史朱恩榮革職遺缺以試用從九品吳駿聲署理特示○十七日前任海壇鎭吳奇勳自籍回閩禀到禀銷假從九品屠炳星缷辦泉州北門分卡禀到○十八日通判沈守泰禀見禀明奉委讞局帮審知縣黄龍禀見禀明泰委北嶺茶釐分局淮補連江縣張景祁禀奉學憲委閱福屬試眷調署西河關大使張世紱禀明奉委兼辦官運局文案准補閩縣主簿王儒禀明院試差遣縣丞王宗因唐人寅巡檢陣肇沂典史馬廷琛王詔從九品田葆禾吳駿聲袁保建俱禀明院試巡綽差巡檢高慶銓自琅琦鄉解犯禀到典史鮑宏澤缷辦延平釐卡禀到巡檢鍾大鈑禀明奉委學轅把守頭門典史計嘉成禀明院試差遣 
[湖北官報]  
　　四月十七日繙譯官筆帖式依古坦解荆州米折銀兩回省銷差禀到大挑縣錢錦渠候補縣陳國實張源深俱對本○十八日署江夏縣縣丞事朱承均赴兩院禀知封閉津水閘署黄安縣黄陂站事補用從九黄紹元回省赴兩院禀到候補府頤自上海公幹回省禀到見候補同知候喬果措資回省辦理天門釐局候補典史羅鋆來省俱禀到見候補通判陳桂奉委鐡政局收支文案事務另補縣枵鈞奉委解三批京餉俱禀見知本任黄州府經歴吳明奉委赴江南公幹禀見知辭委辦黄石巷釐局候補從九吳愷元禀見赴兩院禀護知並銷假代理江陵縣郝穴主簿事巴東縣典史惲鶴齡署武昌縣典史事楊鎭俱禀謝候補縣丞張承治禀辭巡查江面差○十九日候補通判陳桂禀知道鐡政局辦文案候補縣丞張承治奉武昌府委巡查江面差禀辭长江水師五省提督黄大令往兩院拜會辭行准補宜昌府通判沈彤缷辦新隄釐局事務回省赴兩院禀到候補通判沈國瑛候補縣周林俱奉管解四批京餉赴兩院禀知　署黄安縣黄陂站巡檢黄紹元回省禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
