# 1934 - 62 - 4908579

 

Page 1

 
 
[第三次印二十四史告成] [  圖書集成局啓]  
　　二十四史一書上自遷史下迄横雲山人明史稿數千年理亂治忽畢備於中誠我人所不可不讀者也本局前曾二次排印甫經寒暑插架頓空兹復第三次印成墨色紙張較前益爲精美分裝三百九十二本盛以文木箱三口仍核定實價洋銀五十圓諸君子有欲葄史功深者盍選購一編以供柔日之讀乎售處在三馬路申報館帳房申昌書室此外則各書坊及各埠申昌皆可購取此布　　　 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳民質疑錄曰醫家心法曰易氏醫家曰芷園肌草存案曰敖氏傷寒金　錄曰痎瘧論疏曰逹生編曰扁鵲心書曰本原崇原曰　山堂類辨曰學古診　集前明及國朝諸名醫箸述彚輯成編誠醫學之準繩後人所　奉爲圭臬者也原板久已模糊兹本局承博文書局之囑排印成編賜購者請臨上海博文書局揚州點石裕記選　可也計書八册每部價洋一元六角 
[中西會訂普通刑律議]  
　　萬國交涉公法凡本國人之在通商各國犯事者由所寓之國理刑官按照其國刑律治罪獨西人與中國通商則不然嘗閱英國天津和約第十六欵略謂英國民人有犯事者皆由英國懲辦中國人欺凌擾害英民皆由中國地方官自行懲辦法國和約第三十八欵略謂凡有大法國人與中國人爭閙事件或遇有爭鬥中或一二人及多人不等被火器及别器毆傷致斃者係中國人由中國官嚴拿審明照中國例治罪係大法國人由領事官設法拘拿迅速訊明照大法國例治罪此外曰美曰俄曰瑞曰布曰丹曰和曰日曰比曰義曰奥曰秘雖約中詞句詳略互異而意義大略從同蓋以中西刑律各殊中重於西故西人决不肯舍輕就重也特是華人而犯擾害西人之案華官曰殺無赦其輕者則爲徒爲流必使遵照律文無敢輕縱西人而犯擾害華人之案西官曰本國律例惟禁錮而已放逐而已罰作苦工而已甚且終身不使出獄而已間有持白刃或火器殺人者必審至罪當情眞毫無遁飾始定爲繯首决不致有身首異處之極刑在明於事機者謂和約旣有明文官吏萬不能從中執抝而小民無識乃不免羣起怨咨矣且西人旣已讞成必解回本國治罪通商五十餘載内惟同治三年美國人麥介利在上海洋涇浜殺斃船主定以繯首卽在滬上行刑并移請蘇松大道委陳寳渠太守前往監視同治八年英國人卓爾哲槍斃工匠王阿然治以絞罪并照請中國官員帶同屍親赴英領事府提犯騐明在圍墻外處絞此外則一經解往本國後僅以一紙照會告明行刑日期絕未闻有衆目昭彰親見其按律懲辦者而華人旣犯命案則行刑之日西官或命駕來觀天津之案最巨已外此如同治五年南匯縣客民張溎金因賭刃斃法巡捕巴隴同治十年崇陽變勇搶刦茶莊及邇年長江一帶曁閩省匪人焚燬教堂戢殺男女教士諸案一經訊實無不明正典刑執法如山不稍寛假今者日本已改訂和約申明治外法權凡外人之作客日東者一切皆由日官辦理彼蕞爾國一朝得志且有執公法以繩西人何中國獨疲苶自安不思有所變易耶說者謂日本刑律近已逐漸改而從輕按之泰西不相上下故西人咸願受廛境内授以治權若中國則大小理刑衙門無不恪遵欽定大清律例辦案輕重各别彼豈樂就我範圍則草莽小臣願陳一法焉當各國和約期满時皇上宜詔下議約大臣商訂一普通之刑律務使折中至當輕重得宜西人犯案者照此律治之華人犯案者亦照此律治之若非西人擾害華人或華人擾害西人則與此律無關凡屬本國人民仍恪遵大清律例治罪彼西人豈有甚惡華人之意遇有交涉事件安見其必强我治以重典而不樂改就新章乎或曰此律若行則刑法必寛華人之桀驁不馴者必多擾害西人之事余則以爲不然不觀之日本乎回溯維新之前日本官刑有更重於中國者而赭衣載道罪犯纍纍今已改用輕刑而犯法者年少一年刀鋸桁楊幾不復覩但使在上者能禮齊德道小民自革面洗心誠何必豫防其擾害西人而必以重法使其讋服哉矧刑旣减輕或可冀有操治外法權之一日目前惟刑之過重是以西人不肯視爲平等致我國派駐外洋之領事不能管理華人而彼國駐華之領事及刑司則有管理本國人民之責坐令西人之輕薄者將中國與波斯土耳其諸國等量齊觀豈非可恥之甚者歟於是乎作中西會訂普通刑律議 
[本館接奉電音]  
　　昨日午前京師飛電傳來上諭一道敬謹譯登○二月初三日奉上諭吏部奏遵議處分一摺貴州巡撫嵩崑著照部議卽行革職餘依議欽此 
[重振海軍]  
　　南洋新加坡叻報云中國自與日本戰後君臣上下靡不以講求西法鼓舞才人預備軍械爲整頓海軍之計客冬向美國定造鋼甲二艘各重四千五百墩每一下鐘行二十四海里每艘需銀二百五十萬兩以十八閱月爲期又向德國定造魚雷船四艘各重二百二十墩每一下鐘行三十二海里每艘需銀三十四萬餘兩以十三閱月爲期其欵由皇太后助之復有貸欵五百萬贮於英國俟辦有成效陸續冉添約添至二十三四艘爲度俾得自成海軍一隊不患不敷調遣張樵野侍郎薦林君國祥號瑞嘉者前往英德兩國總監其事又派輔理十人曰程君璧光號玉堂陳君鎭培號植之譚君子衡號亦張楊君聯甲號碩卿及黎君允恭在英國監造又吕君文經號緯堂蔡君灝元號叔曼林君國祥之弟國禧號瑞琪何君嘉蘭號級秋吕君振庸號序東常駐德國皆歸林群管轄奉旨後於正月初三日行抵檳榔嶼聞林君因請假祭墓偕弟暫緩行期日内先遣九人附便輪船前往按林君生長檳城前在北洋海軍左翼供差候補副將賞戴花翎材識兼優軍令嚴肅中日之役爲已正法之懦將方伯謙所誤未得遂其殺敵致果之心皇上久耳其名此次復得侍郎援薦故以重任寄之也 
[漢皋郵政]  
　　漢口采訪友人云漢口郵政局歸江漢關稅務司某君經理所有下游各埠來信由信局十六家公雇信差四名計武昌漢陽各一名漢口二名代爲投遞每封由郵政局給錢五文每一禮拜日結算刻下官紳商賈詣郵政局投信者昕夕源源不絕亦足見風氣之大開也 
[公司鼎峙]  
　　天津采訪友人云設立公司懋遷貨物其法創自泰西繼而滬上盛行現在風氣已由南而北析津仕宦亦有投袂而起者計河南鐵冶公司北洋機器紡織公司醴泉公司均於去歲禀經北洋大臣批准除醴泉公司因撙節經費尚未旗鼓大張外其餘已皆請領關防鋪張局面矣有志者事竟成諸君勉旃 
[箔作開工]  
　　杭州訪事友人來函云去冬杭州錫箔作工人因爭論洋價相率停工至新正二十日社壇巷張姓箔坊未與同業商妥先行開工以致同業工匠邀集數百人向之理論將門窓雜物打毁一空事後各坊主聯名具禀 
 
 

Page 2

 
 
縣署請飭提滋事之工人究辦經伍大令提集兩造訊問據坊主黄某等供稱杭地打箔一業工匠辛資向係給付通用巿錢自光緖三年官憲查禁小錢不得有通用名目因與各夥議定洋價每元照制錢申擡一百五十文至光緖十二年冬季洋價短小每元僅易一千有零因復集議無論巿價漲落每元作錢一千一百五十文不料前年年底洋價復短衆工人等不遵舊議各作停工嗣經浼人出塲調處每元作錢一千一百文當時言明以後不得再短各工業已允議及至去歲年終有某坊夥甲乙等復行悔議昌言洋價須照巿上米牌合算於是勒逼同行不准結算工帳新正以來非但不肯開工又復糾集多人將張某坊中雜物打毁請爲嚴究等語正在訊問之際各工匠聚集多人咸赴縣堂執香跪訴聲稱小的等均隸籍寗紹在杭作工餬口現在故鄕洋價每元僅換八百數十文照省中巿價作算寄回家中吃虧已屬不少若再多擡則手藝營生斷難度日叩求大老爺格外施恩大令諭以本縣自有公斷毋得多言爾等出外候訊可也衆皆叩謝而退因諭甲乙二人曰爾等欲論洋價儘可理說豈容聚衆滋擾本應重責姑念無知從寛免究所毁物件照價賠還復傳各坊主到案謂爾等買錫造箔及發售葉子進出洋價向作若干各坊主皆言均係洋盤出入大令大怒曰進出旣歸洋盤則工人辛資不能加擡若照米牌甚屬公允爾等何以不允至有衆抱不平之事坊主禀稱洋價加申由來已久皆因向付通用巿錢之故一時不能遽短大令復斥之曰現在巿上並無通用名目行用小錢有干例禁彼手藝生涯自應概付大錢自今以後洋價均照米牌若再欲加申定當重辦各坊主不敢有違卽具遵斷切結甲乙二人則具不敢再行滋事情願賠償毁物卽日照常開造甘結然後取保釋放現在各箔作已於正月廿八日一律開工矣 
[俄國軍威]  
　　廣東省城中西報館得法國信息云俄國派駐黑海之兵艦日漸加增大有舳艣艫相接旌旗蔽空之概其現在黑海者計有頭等鐵甲巨艦七艘每船自八千墩至一萬二千墩又有扼守海口之巨艦二艘巡河快船六艘巡河魚雷船三艘魚雷船二十三艘義勇巡船十一艘各巡船雖非鐵甲而鞏固異常每船配巨砲六門至十四門内有三船每點鐘可行二十西里似此軍容荼火可謂盛極一時矣　 
[招兵有法]  
　　德國軍報載瑞士國兵部近定新章招集工匠充當工藝兵丁所招各人均須量材器使不能聽其自擇計造船匠漁人築堤工人均派入舟楫軍磚瓦匠派人修築營壘軍電線工人派入電線軍修路工人派入鐵路軍作麫包人屠户木匠鐵匠均派入糧臺供應軍善御者派入車駕軍至各營所需釘馬蹄匠須先禀明通曉何國語言始行遣派如通法國語言則派往福來布爾希省軍營勇德國語言則派往瓦德省軍營現因願充車駕兵者過多故尚須嚴加考試非實在善於馭馬者不得入選願入砲軍之工人分爲兩項一項充當砲手一項充當駕砲車夫按向例養馬之人卽可充當馬兵今則必須控縱得法技藝嫻熟方堪入選如某省挑補馬兵不能足額則於鄰省挑補不得濫竽充數所挑馬兵自已無馬者國家給以馬匹所有馬步砲各隊新兵如果武藝出衆通逹文字准作爲弁目儘先補用惟統計額兵步隊居四分之三馬砲兩隊僅居上分之一故遇有缺出酌量輪補步隊新兵按四缺得三馬砲兩隊按四缺得一以昭平允且所募兵丁均須是瑞士民人若原籍非瑞士則雖生長於再士者亦不准其充當說見南洋新加坡叻報 
[梟匪就禽]  
　　梟匪頭目陳德餘結黨横行肆無忌憚大憲訪聞其事勇飭所屬地方官嚴緝務獲陳聞風遠颺匿蹟浙江平湖縣境事爲駐防是處之新中營某哨弁訪悉於上月杪帶同麾下各勇獲解本處官衙 
[神京雜俎]  
　　京師訪事友人來函云新正初十日皇上親謁天壇行祈榖禮十一日黎明禮成還宫兩日皆風微日麗薄煖輕寒是以恭備道差人等及從祀隨扈臣工員弁均不致受風霜之苦是日清晨東華門外突來一瘋女年約十七八身著敗絮蓬首垢面自言自語信步至禁門勢將闖入被守門官弁阻住女聲稱欲面聖上有所膚愬當差者叱之使退移時卽不知所往○正月十三四王等日通衢鋪户處處懸燈結綵點綴昇平前門外之大栅欄長街里許爲京師菁華匯萃之區更覽輝煌奪目每晚遊人肩摩轂撃紅男綠女雜遝來觀不肖匪徒往往乘人擁擠之時或攫取雜物或調戲婦女種種惡習最爲可恨中城城憲因札飭各局添派局勇日夜輪流往來巡察故此數日間雖人多於蟻而匪徒滋擾之事反無所聞也○客臘順天學政徐宗師會灃由河間考畢回京已將度歲故府學廪糧至今尚未開放○前門上迤西延壽寺街南通琉璃廠值新正廠開廟遊人如巿街上行人因亦較多於常時正月十四日午前某甲衣飾華麗策蹇而來至街心下驢出囊中京票一紙計二吊遞與驢夫後卽徒步而去驢夫持票人錢鋪換取現錢鋪夥告以票係贋鼎驢夫欲向甲掉換而甲已不知所往有好事者告以甲之去路并帮同追及扭甲而回衆欲飽以老拳甲向衆再四央免出眞票與之抱頭鼠竄而去○正月十四晚張燈時有賣瓜子者負擔赴栅欄喚賣適值燈巿輝煌遊人擁擠忽有轎車赶至誤觸其擔致擔傾翻其人卽遺擔於地往追轎車車疾如飛不能追及返而收拾則擔上瓜子錢文已被乞丐分取一空據云資本十餘千霎時散盡來朝已無以謀生號咷而去亦可謂旡妄之災矣　　　 
[閩海濤聲]  
　　福州采訪友人云出省垣南門約里許有亭翼然向有僧人設苦荈其中以供暍者之飲泉甘茗綠齒頰生香其地遂以茶亭傳亭畔有某甲者藉少經紀以爲生上月某日偶赴賭塲中爲推擺九之戲一擲不利輸至數十金傾囊付之始得脫身而返迨返則牀頭人又從旁交謫不禁幽怨满懷遂於某夕雉經而死噫賭之爲害其矣哉爲人上者曷其奈何不禁○郵政局業已創興所有官紳士民之寄信者每函重西權二錢半取寄資洋錢二分多則照加至各信局所收則准援各項小包例計磅納資以示體卹聞之信業中人謂從前寄遞信包所有輪船及雇用小船閒費不少兹由郵政局轉寄雖應輸郵費然可免却無數糾纒第平時客商除信函外可以附寄洋銀及零星貨物今旣改歸郵政局一切不能私帶未免不便良多云 
[珠海春帆]  
　　廣東訪事人云省垣各商以新設郵政局諸多不便聯合七十二行禀呈各憲請免舉辦日前南海縣批示云據禀已悉該商等旣經上禀應靜候列憲批行飭遵按此次舉辦郵政乃奉諭旨准行今粤商率情請免恐必不能惟其中不便之處亦未能諱言應請大憲照會稅務司另立妥章變通辦理則上憲體恤民隱或可邀准也○三水縣林大令被舉人陳龢聯合二百餘人以貪酷殃民等情列欵控諸上憲命廣州府周太尊摘傳審訊均無確據正月某日出示展限十天命陳查得實據並邀同被害者再行赴質限期又满而陳竟無實據可呈所禀被害諸家亦未有人到案刻下府尊已將此案情形禀覆大憲矣○闈姓公司傳聞有換新商之說緣所交餉銀袛有四十饖萬欠欵甚巨故也然確否究竟未悉姑錄之以待採問○城西福壽菴多畜美婢其徒衆皆玉貌綺年頗有陳妙常風範去年有一婢名阿娥售與龍江某姓得價八百金某姓贮之金屋寵愛逾恒後曾隨同回菴招集比邱尼追薦婢之父母某姓尚有金萱在堂聞而弗善大加訓飭欲令歸休嗣以子如鰈如鶼不忍過拂其意暫時隱忍相與安居兹又不知以何事觸怒其母不能相容某姓以母命難違忍捐秋扇日内聞已回菴想須琵琶另抱惟不知三生石上誰是因緣耳 
[杭諺]  
　　杭州訪事友人來函云杭州武林門外吳氏婦年逾四旬家貧如洗自夫殁後遺下子女各一皆賴婦磨箔洗衣度日子年十三在木作學業女僅七齡隨母磨箔稍佐薪水去冬婦因患恙醫藥無資私將箔鋪發磨之紙典去兩洋及至年底結帳婦以不能歸楚致工錢無從收取新正初五日箔鋪向各户發紙以婦去年帳未結清堅不肯發母女二人坐食無資幾至束手待斃至十五日女偶出外適有爲猴子戱者在空塲搬演觀者甚衆女亦挨入而觀比及演畢人皆散去女在塲中拾得耳環一只歸以奉母母知爲金也携向飾鋪估值而售得洋四元有零因 
 
 

Page 3

 
 
將二洋贖取箔紙交還原鋪餘洋留作家用箔鋪亦照常發紙使磨眞可謂天無絕人之路也○杭省錫箔作坊所用打造工匠多係寗紹之人類皆强而有力當粤匪擾杭時工匠聚衆殺賊頗著勇悍惟此輩在平時貴善駕馭苟拂其意必致尋釁去年因洋價短絀坊主必欲循照舊章每元作錢一千一百文而各工匠祗肯作錢千文以致相率停工至今未能妥洽有社壇巷張姓坊主將洋價賠貼於正月二十三日令各匠開工而他坊之匠不知底細以爲同業不遵行規率同數百人蜂擁至前將坊中雜物打成虀粉張某亦被打傷急喚地保前來而人數較多不能彈壓後經行頭出塲先爲遣散一切再行會議不知如何了結也 
[鴛湖春棹]  
　　嘉興訪事友人來函云本月初二日係土榖神誕嘉興縣漕倉向祀土榖尊神今届因本署諸書差集資爲神像開光於是日搭臺敬演神戲各往拈香更形熱閙城内外大小诸土地堂亦經各經理人勸資除虔具福禮清音奏樂外入晚又燃放花爆恭祝千秋以昭虔敬北門外麗橋堍土地堂向係各店鋪集資慶祝此次各店鋪格外興高采烈定購烟火數架入晚燃放遠近相傳觀者甚衆人山人海溢巷塡街乃放未及半忽聞人聲鼎沸恐釀禍端當卽中止無業游手之徒貪觀好事向橋堍經辦之布鋪中强欲燃放鋪中人不允以致用武將鋪中燈牌雜物打毁鋪中人卽飛禀文武各衙門宗郡守得禀遂帶親兵差僕坐肩輿飛馳首先到塲秀水縣保甲局員嘉興協城守亦各帶兵差陸續馳到彈壓惟觀者仍擠擁不開由地保禀明情節郡守谕以赶緊查明肇禍諸人禀復按名拘拿懲辦以儆兇横由是人皆渐散各官亦分道而回○東栅口相近處之俞家橋下淺灘上斃一男屍由地保報堂收殮是否因病倒殁抑有别故以及何方人氏均不得而知也○入春來寒氣殊甚近數日始放晴天氣和暖頗有三春氣象矣 
[江漢潮聲]  
　　漢口訪事友人云漢口河工局去歲設於鮑家巷正街兹因上憲撙節浮費所有執事人員一分駐水利府一分驻公估局不再另起爐灶矣○新任漢陽府余太守堯衢訪悉漢口每有玩法之徒假新年爲名在深街僻巷妓寮客棧中高築賭臺勾引外來客商及青年子弟入局角賭墮其術者已不知凡幾因札諭通鎭文武各員卜晝卜夜分道稽查嚴懲不貸邑候薛誠伯大令亦親自蒞漢查察如此雷厲風行賭風或可稍息矣○潮帮米客禀請榷憲蔡觀察懇准買米數萬石解運粤省接濟民食等情正月某日經觀察批示謂鄂省去年災重需米孔殷當此青黄不接之時更覺自顧之不暇萬難運出該商等向别處購買可也○湖北武昌府屬如江夏蒲圻咸寗諸邑向無電線傳遞消息現在省憲已飭電工沿途節節安插猶恐士民有少見多怪等情故另委幹員各處赴工彈壓矣 
[星使報謁]  
　　出使英義比三國大臣羅稷臣星使與法界讞員鄭景溪大令有桑梓誼前日午後命駕至大令公館報謁大令飭家丁擋駕蓋謙不敢當也 
[會辦清道]  
　　上海縣清道局向由袁二尹辦理江海關道劉康侯觀察訪悉各處街道依舊堆積垃圾行人不便恐日後天時炎熱更易染病二尹未免辦理不善故添委總巡鍾壽百明储會辦明府奉諭之後卽擬就條陳八則呈請劉觀察閱視 
[鹽梟遞解]  
　　鹽梟譚和尚及地棍計木林等無端將陸小掌華挖去雙目前經上海縣黄愛棠大令訪悉將譚和尚等先後獲案訊辦押候將譚和尚遞解回籍在案前日黄大令飭吏備文將譚犯提出派差解赴嘉定縣按站遞解回籍 
[移提地保]  
　　本邑閘北穿虹浜北首有義渡田一區坐落上海寳山兩縣交界處邇來寳邑某董欲售歸金陵人建造公所上邑某董則謂此田雖爲義渡公産然創辦時上邑捐欵較多未便任寳邑人專主爰赴江海關道署控陳日昨寳山縣沈期仲大令移文英界公廨請提前充地保之姚文彩及瞿小弟二人訊問屠别駕遂簽差往提俾得歸案訊理 
[冒名宜究]  
　　某日英界巡捕解錢品山徐錫卿金阿四至公堂前日午後讞員屠别駕飭提訊究錢訴稱小的係蘇州府屬某邑人日前從他埠運來錫箔三十餘捆抵埠後卽至錫箔公所認捐適因囊乏餘資將錫箔寄放公所金冒捐小洋銀七角五分將貨取去公所司事派徐押送途中忽然逃避迨小的得悉將金尋獲遂入捕房徐訴稱金持捐欵至公所取貨所中司事深恐冒取令小的押同前往迨至途中貨車突然不見無奈將情告錢尋金送究金供稱小的向在某烟館值堂與錢相識日前錢交小的洋銀七角五分囑至公所中代以錫箔小的爰雇車載回途中忽失車之所在容小的出爲訪緝以便交還别駕喝令笞責三百板暫行管押令錢徐出外查緝禀候嚴辦以儆效尤 
[滬南瑣事]  
　　施掌生者撐船爲業昨日不知從何處裝載貨物來申船泊滬南王家碼頭船中貨物大半未經報捐經巡丁查出將船扣住議罰施疑爲同帮金阿福指使因將阿福軋至三鳳茶樓理論口角之餘互相毆打茶樓主某甲恐釀事端卽報知十六鋪南局鍾偉臣二君立飭甲勇往拿到局正欲訊究後經人具保當卽釋去○花衣街某姓女郎前日午後不知何故將房中衣服手飾等件席捲而逃現雖倩人四出找尋尚無下落未知能珠還合浦否 
[上海縣案彚錄]  
　　金阿全者前在上海縣控徐阿東攫取田單等情黄愛業大令倩帮審委員蔣刺史屢次訊供未結前晚蔣刺史又升堂覆訊金供前奉諭出外理處無奈趙姓不允今蒙覆訊求請恩斷徐炳忠王鑑庭同供稱前蒙訊問著自行理處卽勸令秦鶴岐再出洋蚨一百五十元金阿全不肯應允以致不能調處求斷秦鶴岐供稱武生已將所買之田轉賣與顧姓求請恩斷刺史得供斷令金阿全收洋一千二百五十元著秦鶴岐交洋六百五十元徐炳忠王鑑庭交洋一百五十元徐阿東交洋五十元姚俞氏交洋一百元歸還金阿全洋三百元限於二月十五日各將准斷之洋如數繳案各具切結了案○彭松年扭控霍田仁吞没洋銀等情一案前晚由蔣刺史升堂提訊先據彭松年供稱本地人曾在梅家弄開設米店於去年二月間又在虹口開設增裕米鋪請霍田仁執事當給伊資本洋一千元詎料霍不守本分花費頗多至十月間查閱帳目始知被伊用空洋數百元故特扭案請訊霍田仁供廣西人彭於去年二月中起延小的爲擋平開設米鋪共發資本洋九百元年底閉歇結虧資本洋五百元店夥辛俸等共約洋一百餘元尚有生財店底約值洋二百元小的本欲與伊結帳不料已被扭案求請恩斷刺史得供著霍田仁覔的實人具保出外限十天内赶急將帳結清理楚如違提比霍稱謝而退○晉成莊主前在上海縣控王松泉欠銀不還等情蔣刺史屢次訊問未結前晚刺史又命將王松泉提案訊問據供前曾蒙訊交保理處無奈一時無人具保俟有人具保出外定當赶緊料理决不延玩余春生供年二十四歲向業洋貨生意王係小的之師所以小的現在情願具保刺史得供以王松泉不應違諭挺身受押實屬可惡著重責三百板並諭令余春生出立人錢兩保切結限王十五日内如數將所欠繳案否則再行嚴比 
[美界捕房紀事]  
　　小工陳阿海被王文行欠錢若干索取無著前晚在虹口老街某客棧内遇王向索以致口角扭毆棧主喝阻不依立喚四百九十四號巡街華捕拘送捕房捕頭詢知錢債斥不准理○小竊朱小林昨在某碼頭駁船上竊得鐵練等件携至西華德路某押鋪求質爲包探石金榮所見向之盤詰認竊不諱隨卽連贓扭解捕房捕頭令押候送廨懲辦○鎭江人張九仔在北京路某土棧内屢竊川碭各土不計其數棧主投報捕房昨爲石包探查悉將張拘獲解押捕房候再吊贓送辦○招商局北棧碼頭江北小工王明英陳開去因與本地小工陸炳容爭扛貨物扭結之餘陸衆寡不敵至被打傷頭額等處忿極狂呼當由一百三十二號印捕赶至一并拘入捕房捕頭飭送陸至同仁醫院騐治王陳押候再核○三百七十五號華捕見崑山路某弄内有口操浙音之章言丙形跡可疑知非善類扭解捕房捕頭再三詰問言語支吾遂著押候 
 
 

Page 4

 
 
飭探查明核奪○寗波人李大錫僑居西華鐵路東王家宅前曾結欠同鄕顧光裕銀二千餘兩屢索不還顧具詞投縣控究黄大令准詞籖差協同英界公廨差役於前日下午至美界捕房知照協探指提並傳二圖地保徐士義同往適李出外不遇當由鄰居嚴姓出塲擔保料理差役隨回縣禀覆探夥亦回捕房銷差 
[爲善降祥]  
　　本館協賑所昨接埭溪繆山氏來函謂閱報知川東荒歉情形實堪憐憫因撙節日用庫平紋銀十二兩六錢九分合規元十三兩五錢一分以助賑捐又接古越知非生助順直赈捐洋十元當此青黄不接之時各處災黎嗷嗷待哺得樂善君子解囊相助不特災民戴德而挹此注彼亦庶免無米爲炊之慮曷勝感謝 
[川東災電續登]  
　　二月初二日接川東道任逢辛觀察電開巫山大寗有人相訜事當飛飭該管印委確查兹據復稱大寗西境西流河有人携錢三串米數斗經過乞丐羣聚搶去並割食其人現已獲犯嚴辦他處尚無此慘云近來灾區施賑其灾恐無甚此者前兩電奉懇援手無量功德敬禱切盼切諸同仁均乞轉致等因讀之令人下淚敝所恊辦義賑亦旣有年明知賑欵至今勢如弩末然災情孔亟不忍置若罔聞用敢錄請附登報章代爲呼籲伏祈仁人君子慈悲大發慷慨解囊多寡不拘源源接濟語云積沙成塔聚腋成裘敢爲澤國餘生叩首請命焉臨楮欷歔無任迫切待命之至[  上海盆湯弄絲業會館六馬路仁濟善堂籌賑公所制施則敬子英甫謹啓]  
[川災續電]  
　　頃又奉川東道憲任電開川米每石重四百斤左右價約十一二兩渝至夔相同巫山大寗等處有人相食飛飭該管印委確查據復前災民但食死人今大寗西境西流河有人携錢三串米數斗經過災黎羣聚不獨將錢米搶去並割食其人而災狀之慘災民之多恐無甚於此者庫欵早竭富户亦均力盡無可再募務祈切商各賑所諸公多方勸募專望南紳迅速接濟刻不容緩遲則不堪設想災情至急謹代災黎百叩乞賑並速電復等因查川省災慘情形不堪言狀早已乞登報牘諒荷公鑒兹又來電大聲疾呼爲民請命同人等難炊無米仰屋徬徨擬先由各賑所湊解銀三四千兩暫資救急惟灾區旣急且廣杯水車薪仍苦不敷散放伏求大君子惻然動念慷慨解囊還憶南邊從未遇此奇災皆因樂於爲善神明保佑得以安土居之天道至公報施不爽務求諸善長迅速布施俾資彚解使災民可早日沾惠卽可早日活命功德無量無任　盼千叩萬叩[  上海陳家木橋電報總局内籌賑公所謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂紀事]  
　　王範舫曾充德豐洋行買辦而以寗波某邑人徐　　　　　　　　　　　　　　　　傳來巖掉換現銀旋復　徐涉訟以致傳欵落空前晚將王及徐扭至公堂禀請追給屠别駕著押候訊　　　　　　　　　　　　　　　凌虐　兒致女私行逃出及疑小的藏匿糾令　　　至家中不問情由肆行毆撃是以扭请大老爺一分　　　　　　　　　　　　　　　言及　張藏匿别駕著　　留候訊奪○朱康侯有洋銀票據一　付與徐安瀾處徐屢向索取不付分文　　　　　　　　　　　　　　　朱　賴　銀扭請訊究别　著將原被告一併暫押候訊 
[英界捕房紀事]  
　　積竊某甲屢次犯案歴經屠别駕訊懲已不下數十次矣去冬又因犯案　解　　　駕判令　　捕房半載月前在押所患病捕頭令送至仁濟醫館求醫近日將次告痊忽爾乘機逃逸醫館主函告捕房捕頭傳知各包探　　緊緝查以便　辦○孀婦菜氏　故後移家蘇州府屬黎里鎭撫育兒女藉耕田以餬其口翁姑則仍在滬上日前忽有親串某甲持信至黎里　　之　姑囑　男女孩帶至上　俾得入塾讀書氏信之卽將孩交付日昨其翁姑聞知此事頭緖全無疑墮鄕人某甲計中因之扭至捕房聲訴捕頭令包探　银河查問某稱　苦不堪無奈設此詭計孩已售得洋銀若干矣趙探遂將孩吊至捕房以待解送公堂请究訊辦 
[法界捕房紀事]  
　　江北某邑人某甲挈其妻某氏來滬浼蟻媒某乙質與小東門外某龜奴所設花烟館作倚門　　洋銀五十圓其　心有不甘奔避虹口昨日由甲扭至捕房捕頭令押候解送公堂禀請訊核○前日黄昏時製豆腐工人甲乙丙丁戊已偕至　館馬路迤西某飯店果腹需錢一千四百餘文甲出洋銀一圓給之乙乘間奪去相率奔逃值堂人急出狂追扭住甲乙兩人交巡捕解歸捕房押候訊究○某甲與典當街某烟倡有舊　日不知因何反目互扭至街心旋同赴捕房呶呶聲訴捕頭以齷齪事未便准理揮令出門　 
 
 
 

Page 10

 
 
   
 
