# 1893 - 165 - 4907241

 

Page 1

 
 
[添請京師訪事人] [  申報館主人啓]  
　　京師爲首善之區觀聽所繫紀載不厭共詳本館現擬添請一人在京師採訪時事有願俯就者望先寄緊要新聞數則並開明姓名住址以便擇定後專函奉訂不中選者概不作答俾免繁瑣謹布下忱卽希諒察 
[三百三十八號畫報告曰] [  點石齋啓]  
　　西人享閣以健步鳴於時日者由港至滬在泥城外味蒓園中畫成一圈與人賽走其法以四英里爲度以八人者各走半里而享閣獨走四里無有能取勝者其行亦神矣哉他若白雉之献瑞野獾之困人孝女可化成男孝子見迎於衆美國有鑄銀之麗質西洋有悅女之奇葩大菌則竟具人形孤桐則忽生異狀及所附叢抄等圖說並　石成羊册頁一張准於初六日出售此佈 
[問演放槍砲測量遠近度數]  
考槍砲取準法至不一而砲準尤難然大旨不外無定法有定法二者而已何謂無定法天時有寒暑燥濕則空氣疎密不同阻力因之而異風勢有順逆偏側則彈行助遏相反能力因之而大異地叚有水陸高下則地力與空氣兼有輕重厚薄之殊皆足以改變彈路致生諸差而各砲本差尚不在此列是皆在乎熟習審知各事攸關更復運以精心貫以神明庶幾變化無方鮮有不準者所謂無定法非言可宣者也何謂有定法蓋卽彈路所成之抛物線可以算術得其高低遠近之數以取準也夫彈之所以必循抛物線者係合三種力所成爲勢所必然之重學理非可强也一爲彈行本重速力一爲地心吸引力一爲空氣阻力合而較之而抛物線之理得矣抛物線之理既得則彈所能及之道里丈尺不難推算而知所謂有定法其數可測者也非言可宣者姑不具論有數可測者請試推求且不必舉大小長短各砲一一求之試卽二十四生特之砲而求其平擊與上下斜擊之數并明其所以區别則舉一可以反三而各砲法俱可融會貫通矣按生特乃法國度衡取數之名二十四生特之砲略等於英國九寸徑而用六磅彈之砲也查此砲始速率約爲一千零五十尺五千步之末速率約爲六百三十尺則其平速率約得八百四十尺凡砲愈遠則平速愈减愈近則平速愈增若在一千尺之内則平速所差無幾卽始速也準此以算庶無差謬假如平置本砲高於地平十六尺以下彈可及一千零五十尺高於地平三十六尺以上彈可及一千五百七十四尺卽高至九百尺亦可平擊敵船然彈力至此已减若更擊遠恐雖及亦無濟於事此惟山麓守口之砲臺能有如許之高可以平擊駛近海口之敵船若在海面兵輪相交或在平陸兩軍相對彼此等高則用此砲平擊總在半里之内方克有濟所以欲擊更遠則斜向上擊之昻度不可不知若敵船己近或敵己登岸而臺上平置之砲高不可及則斜向下擊之低度亦不可不知惟欲知低度必先明昻度凡砲昻高四十五度則彈及爲最遠如敵已迫近於一里之内則宜將砲尾高墊俾口低下若干度乘勢斜擊方能命中至於避彼上擊而仍不碍我下擊則亦惟洞明順逆善測遠近俾砲無空發爭先制勝而已若尋常避擊除數遷設疑及用堅固斗門外向無最善之法約二十年前英人孟格理夫獨出巧思製成活砲架安砲其上置於坑内運以機器升降極靈欲放則升出坑外既放又降入坑中距坑稍遠反築土堆或東或西以使敵疑更可多掘數坑今日置此明日移彼當交攻時烟霧迷漫敵惟見有砲彈飛擊迄不能測算砲之所在而無從還擊誠最善法也若夫開花彈之下墜平口平擊豎口其法已略見於砲準及火器諸書大抵必先以象限儀密求勾股測準遠近度數而定用藥之輕重緊慢及時引秒之或增或减俾炸開遲早適與欲擊處合又必以炸塊所成圓錐形之角度推算面積大小約定炸開部位無過不及則能以大包小鮮不中者然諸法亦皆有定而無定是在精演熟試乃能不失累黍譬之善射者可以仰射飛鳶發無不中而其巧妙處實非楮墨之所能盡神而明之存乎其人槍砲取準何獨不然 
此篇乃格致書院肄業士子殷之輅所作登萊青兵備道憲李子木觀察拔取冠軍者也殷君深悉洋務精通算術品學兼優屢列超等爲人懇至樸誠有足多者觀察評語云精於砲算各學說理精用法密所論尤足徵心得殷君亦能明晰時事洞垣一方坐而言者可起而行誠近今未易才也格致書院山長天南遯叟王韜附識 
[本館接奉電音]  
　　昨由京友電傳上諭三道敬謹譯登○五月初四日奉上諭貴恒奏假期届滿病仍未痊懇請開缺一摺刑部尚書貴恒著賞假兩個月毋庸開缺欽此同日奉上諭總理海軍衙門奏琉璃料件逾限尚未解足請旨飭催一摺現在各處工程應用琉璃瓦料該窰欠解數目甚多著工部嚴催該監督飭催該商將欠解料件務於六月内一律解齊以重要工倘再藉詞延宕卽由該衙門據實奏叅欽此同日奉上諭倉塲衙門奏倉厫不戒於火分别叅辦一摺據稱本月初一日未刻北新倉失火延燒光字空廠當卽撲滅請將該監督議處並自請議處花戸人等送部訊究等語北新倉不戒於火延燒空廠其中有無别項情弊亟應澈底根究所有該倉花戸人等著交刑部嚴行審訊務得確情按律懲辦署監督普英監督蔡蔭椿疏於防範著交部分别議處祥麟許應騤著一併交部議處餘著照所議辦理該部知道欽此 
[人頭付質]  
　　京師訪事人云四月十六日午後有某甲者年約二十許肩負口袋步入西四牌樓北當街廟路東恆洤當鋪自稱現赴宛平縣涉訟資斧匱乏乞借錢文鋪夥羣起而攻謂與爾夙不相識豈將憑空訛詐耶此係當物鋪有物則當無物則作速出門勿討而公惹厭也甲不出一言卽將口袋放下解開收口之繩取出血淋淋男女二人頭手提其髮口稱以此質錢如何櫃夥見之急跳出櫃外用手遮攔笑謂朋友請先將此物收入袋中所需總好商辦甲允之將人頭裝入詎櫃夥早已潛報本管官廳及官廳兵勇到來而鋪外已有宛平分縣署役站立言現奉文解甲赴宛平縣訊辦因甲手中拮据循例向各當鋪乞借些微兵勇無可如何櫃夥乃慰以好言取給京蚨四十千文以充資斧原役遂解甲赴宛平縣投案聞甲姓崔年二十四歲世居京西衙門口村以拉駱駝爲業其妻某氏年二十一歲與同村某乙有姦甲微有所聞於前月十三日潛返家中見屋門虚掩入其室則乙方與氏同榻酣眠不禁忿火中燒擊出鋼刀將男女二人一齊刴斃提首級赴門頭溝縣丞署禀報縣丞往騐屬實以案關人命派役押甲至縣署訊懲沿路經天利富有各當皆已借得京蚨至此後訊斷如何容俟隨時訪登 
 
 

Page 2

 
 
[通州餘話]  
　　北通州萬緣老會歴有年所今届會首復鳩資迎賽上月初七日在發祥胡同碧霞宫預備一切初八日排齊冠袍帶履錢糧龍旗御仗都駕通駕錢糧筐行上中軍十番音樂鑾駕轅門稽查歡門宫門彈壓支應官長執事總司架鼓號砲響鑼架香掃塵芸香净手隨駕敬惜字紙司廚司茶各行各作舁偶像赴城隍廟東嶽廟龍王廟發信回時進北門穿北街回廟聞議定明年赴丫髻山朝頂進香更有一番熱閙也○古北口直隷提督葉軍門志超前赴天津謁見李傅相旋於本月初九日回轅路經通州北門外倭協戎帶同左右兩營弁兵列隊迎迓軍門並未入城○有米姓者天方教中人也賃屋西街開飯鋪南門外大馬莊張姓向習握鞭之役每值驅車赴京邸必在米姓飯鋪午餐累月窮年積欠飯資數十千之譜米姓向之索帳大起忿爭張不但宿債未償更奔上米姓墳頭指名辱駡激動衆回人之怒紏集張家灣普濟閘長營等處各同教大興問罪之師張畏罪潛逃後經人出爲調停令張向之陪罪並將宿債清償始寢其事 
[殺人者死]  
　　天津訪事人云葛沽劉張氏守節撫孤其兩子已能成立氏亦年在五旬外矣家况貧寒去年曾豢一猪於秋間售得津錢十餘千適兩子皆出外傭工氏遂時時往還視串家在家日少鄰人魏老劉五瞰其亡而行竊贓未入手氏遽言旋恐被賊名順手取屋内菜刀猛刴致氏受傷甚重體無完膚流血過多溘然而斃劉魏當卽脫身逃去意以爲天不覺人不知矣比氏子歸來突見母死於血泊中急奔投縣署報案天津縣李搏霄大令委某員到鄕相騐死狀之慘幾至難以形容欲緝正兇苦無端緒而氏之夫母兩族不時呈催懇切大令遂嚴飭差役暗訪明查務在拿獲正兇盡法以辦至月前在葛沽一帶將魏拘獲自認係殺人兇犯解至案下歴供當時罪狀並供出劉亦案中要犯大令飭拘質訊初時推諉不承既而稱事雖合謀然究竟魏先下手兇刀早經抛棄出血衣則証據昭然爰飭畫供收禁擬罪上詳隨解赴保陽請臬司勘轉刻聞已奉回文定以一斬一絞不日當卽處决以伸國法而快人心矣 
[遼左採風]  
　　營口訪事人云東營某甲之女嫁與某乙家乙小本營生以餬其口今歲生涯甚劣以致謻臺百級層累益高某氏嫗虔婆也見女姿首頗佳思踞爲利藪先則慨然貸借既竟偪令乙將妻質諸其家月給東錢一百七十千使之倚門賣笑甲聞之突於某日暗藏利刃叩門而入將女搠斃於室中洎經官騐視訊供甲言不甘玷辱家聲是以將女處死或曰是殆圖財不遂以致下此毒手不知官府將何以處之○營口河神廟修復後殿五楹三月二十四日破土四月初三日開工十八日立柱上梁估需工料計銀千五百兩善觀察創捐五百兩餘則募自江浙申寍各商船之家○去歲有汕頭振源號客某甲賃致遠輪船裝運貨物六月杪結算尚欠巿上銀一萬二千數百兩至八月振源忽然倒閉刻下運回經人理勸甲一毛不拔乃送押廳署請追 
[執法無私]  
　　文武衙門差役愈多品類愈雜約束不嚴卽足爲本官之玷揚州府署軍牢甲乙二人某日在烟館内與人口角適保甲委員巡夜至此向之喝阻甲等眼大如箕幾如灞陵尉之呵止李將軍委員不得已於翌晨面禀許太守太守大怒送委員出門卽傳點升堂親提研訊甲等俯首求恩太守曰在官人役膽敢在外滋事知法犯法理應加等治罪嗣經他役再三代求太守飭將甲乙痛責數百板發出革條二紙一曰革黜滋事打架軍牢李淦一名不准復充一曰革黜口角滋擾軍牢李春一名不准復充高帖門前見者無不憚其公正咸嘖嘖曰誠今之良二千石也 
[見所未見]  
　　江北風俗稍有體面人家門首往往粘貼長條告示一紙大旨係禁止閒人滋擾不謂隂曹亦有此種風氣實爲見所未見錄之以資談助上月某日揚州地藏寺前隙地有某姓焚化冥屋園林亭榭花木池沼刻鏤精工令見者不辨眞僞大門外上首粘死者官銜公館條一紙下首貼冥示一道云奏封靈應伯江南揚州府江都縣城隍爲出示禁止事照得某公館有隂宅一所坐落丁家灣地界誠恐有無主孤魂等衆在此門首滋擾作踐佔住等情合亟出示諭禁爲此示仰該坊土地判官游巡等神知悉倘有不法鬼魂以及魑魅魍魎等在此門内佔住作踐許卽禀控或扭禀來轅定卽提懲决不寛貸其各凛遵毋違特示聞冥屋亦須至城隍廟稅契鈐用神戳焚化方可收用夫陽宅有門條所以壯觀瞻隂宅亦用之豈黎邱道中人亦喜裝點簪纓閥閱耶陽間稅契所以充國課隂曹亦稅之豈玉皇案下亦有計利之臣如桑孔之輩耶噫異矣 
[鷺江夏汛]  
　　某孝廉士而商者也前數年看花北里與某校書結歡喜緣遂以明珠十斛爲聘營金屋以藏之校書近日忽得心疾或爲道士裝披髮仗劍或現清净身了無挂碍孝廉方在淡水聞此消息立卽馳回將校書移住古浪嶼洋樓延西醫診治據云因傷腦氣筋所致未識能以不龜手之藥爲有情人彌此缺陷否也○荷蘭加納巴甲必丹陳建峰係漳州龍溪縣人出洋數十年積貲數十萬作古後其子文炳携貲回厦購買商局股分票包辦漳州軍功廠木料又承攬臺灣硝磺行銷汕頭汀潮兩府可謂長袖善舞嗣因用人不當虧折甚多客歲文炳故後將貲財交文田接管文田少年任性不惜以黄金擲虚牝各房昆季恐家業不保聯名赴道轅呈控許觀察准詞飭提陳文田陳大均等到案訊問以文田大均叔姪欺凌寡嫂幼侄爲富不仁罰出砲捐一萬兩並諭令兄弟叔嫂公平分派資財各自管業文田仍不秉公分派又被呈控到案上憲以其居心不良擬卽拘繫俟改過後再行核辦○提督路頭接官廳一帶民房前被某千戎覇佔改建巿房近被楊軍門查知飭令一律清查給還原主並擬訪查某千戎之劣跡聽候叅革究辦一時輿論無不頌軍門之公而且明○有許姓擬在後海墘地方購地一區起建許氏宗祠推許副戎爲首書主捐簿分寄南洋各埠許姓族大人多貿易外洋者無不踴躍樂輸以聯一本之誼集有成數卽於前月開工行見鳥革翬飛竹包松茂可以大壯觀瞻矣○善堂董事須以身家殷實人品端謹者充之苟或不然中飽侵漁無所不至矣厦門育嬰堂恤孤所積榖倉董事向由某甲承充甲恃與宦途交結遇事包攬以事請託者接踵於其門因此物議沸騰謂爲一鄕之蠧近因私押陳大鈞一案爲許觀察所聞諭飭該董自行具禀請退免致撤委驅逐闔厦紳商同聲稱快可見公道自在人心也○巡檢衙門向在分府署西首嗣因火藥局失愼延燒暫借水師中營守備衙門旁披屋爲公館兹因守備眷屬不敷居住劉少尹未便喧賓奪主遂於四月廿二日移至外清桑棉局石宅暫住 
[載柩言旋]  
　　伏波官輪載彭紀南軍門太夫人靈柩回楚南已於四月廿一日遄返厦門下椗江干聽候差遣 
[漏捐被罰]  
　　厦門稅厘每年可收十二三萬兩自曹廷献司馬奉調福昇縣土漿總辦稅厘提調逐年更易率皆短徵不能足額近雖加上荳仔稅厘每年萬餘金仍短徵一二成查核洋關輪船夾板船載貨入口每年一千八九百艘内地商船不在其内貨物日多而厘金日少揆其致此之由無非奸商與司巡人等串通賣放耳本年厘金較往年更短由總局嚴檄查詢道憲亦認眞稽察日前查獲萬壽堂藥店串走鹿茸二十餘架道憲飭查總局報捐聯票存根以此種參茸完報稅厘者絶無僅有其爲走漏無疑此次被獲應令補捐銀二千元該店主不得已挽人央懇求减若干願捐若干道憲爲懲前毖後之計大張告示曉諭衆商不得串合司巡賣放一經破獲不論何人定不寛容此後偷漏之風或可稍戢耶 
[五羊午景]  
　　廣州訪事人云大䑸小艑密比如林某日忽有巡防營勇丁驅令駛開不許傍岸卽渡船之由鄕來此者亦祗能改泊他處馬頭黄頭郎驚詫異常不知其故或曰邇來盜風猖獗刦案頻仍營官奉大憲札文嚴防竊發故有是舉然乎否乎○四月二十一日爲藩憲成方伯夫人帨旦撫憲剛中丞及文武百官莫不趨轅祝嘏旌旗夾道車騎如雲頗極一時之盛○督糧道韓觀察雷瓊道宋觀察均因事開缺所遺糧道印務經大憲委候補道閻象雯觀察希范署理雷瓊道印務委候補道周曉丹觀察炳勳署理○廣州府屬各縣舉行縣試業已告竣張太守出 
 
 

Page 3

 
 
示曉諭定於四月二十六日齊集省垣以便分塲府考○各邑禾麥皆極暢茂外省谷米亦得源源而來以故近日米價稍廉每洋銀一圓可購米四十餘斤之譜貧苦小民可免呼庚呼癸矣○四月廿二日有一貨船行至石閂陡遇狂風遂遭沈没船中人均賴旁人拯救惟貨物已付東流矣聞所耗約二千金左右○督轅牌示廣西鎭安協左營右哨千總林樹棠飭赴調任 
[米巿寂寥]  
　　自春徂夏蕪湖米巿疲玩異常聞因越南暹羅等處疉獲豐收又開遏糶之禁商人由彼處運抵羊城價值相宜粤商相率趨之蕪湖米巿遂衰今年由蕪運去者統祗廿餘萬石巿上各業俱不免因之寥落如秋米行米駁及䭾立之小工則尤忽忽如有所失興廢不常有心人能不感慨系之 
[端陽競渡]  
　　昨係端陽佳節滬北江灣鎭有龍船勝會笙簫雨咽旗幟風翻傾城士女聯袂往觀頗覺爛其如雲誠海曲之勝游天中之樂事也 
[照譯德國駐滬副領事訊問德國珀羅森公司船水手口供]  
　　先提見証楊洪氏卽死者楊阿來之表嫂又卽其師母問供後乃提犯人恕而次諭以楊洪氏所供各情恕而次仍執前供辯謂楊洪氏所指是夜尋見楊阿來傷臥之處並未用刀戳人該處係於是夜會遇兒立特哈未由吳淞前來之處是時雖已啓釁然尚未近身搏擊尚不至於動刀提受傷人潘采記訊供後卽提火工蜚舍爾詰以潘采記所供情節蜚舍爾辯謂所言不確仍執前供據稱是夜直至華人第六次攻打時始經用刀當時確曾戳傷一人提重傷人張阿三之妻張范氏訊供後卽提犯人格羅耐曼令其將昨日卽華四月廿九西六月十三日踏勘時所供在江灣鎭北首與華人打架情形覆述一遍格羅耐曼供稱當我等經過江灣時有許多華人手持扁擔外洋無扁担故洋文以竹叚名之前次供詞中亦譯作竹叚此次細究竹叚情形始知所指實係扁担追逼我等卽照上次所供情形試將華人驅退當我等轉身迎敵時有一華人手持扁担貼近我身我卽衝去奪其扁擔扭結片刻遂經奪得扁擔此人卽被掀倒於地圖向路旁田中逃遁伏地扒去被我赶上痛毆我雖冋施耐爾借得一刀然實並未用刀又提中國見証訊供後副領事卽提各水手而舉此案前後訊得各情向彼詰問彼仍堅執謂華人一路攻打幾無停歇被逼不過不得不動手抵禦兾保性命至所述華人屢次攻打情形則與首次提訊時所供無異其所述馬路上屢次被攻之地則卽昨日卽華四月廿九西六月十三踏勘時各水手所指之處又謂我等既過江灣方離此厄旋據格羅耐曼聲稱向華人奪得之扁擔比華兵拘執時在洗滌夫兒立特哈末手中取去請將此扁擔查出可作華人追打之憑於是兒立特哈末並其餘各犯衆口一詞並稱華人之受傷者今祗有三名到案按之當時打架情形必另有多人受傷敢祈盡力設法提案又據犯人披甫尅稱是晚携有裁紙刀一柄亦經用作衛身之具比被拿到營此刀被人取去又據犯人施耐爾供稱被拿到營搜檢時其右靴統内所藏洋蚨當經失去約在十元之數請爲追還簽名德國駐滬副領事愛斯瓦爾特附簽名德國駐滬總領事署文案散兹光緒十九年五月初一日西一千八百九十三年六月十四日 
[定期勘審]  
　　行刼太倉沙頭鎭某姓家之盜犯汪阿冲張時汶陳一峰丁立薪周昌裕張金休金洪朱子友王立生李心觀等由程直剌派差押解來滬赴道過堂已紀前報關道憲聶觀察懸牌示期於本月初六日辰時過堂昨日午後觀察飭差往縣中傳知傳招各書及差役人等届時赴轅伺候 
[研究種火]  
　　寳山縣頭圖地方新亦記冰廠被焚已列昨報兹悉巡防局解送英公堂之鄧阿亨由蔡太守研訊據供係粤人在同文書局機器房當火工下午時同阿開阿牛等三人至冰廠附近池中洗澡見有五人先在洗畢登岸而去阿開阿牛亦卽上岸穿衣相將俱去小的尚在河中忽聞火起不知何故將小的送案如何起火實不知情太守問先洗澡五人爾相識否答稱相識係季子橋及詹芝阿鈔阿雲阿相等五人太守飭將鄧阿亨暫押飭差查提季子橋等再行訊究 
[墮水遇救]  
　　前晚九點鐘時太古公司武昌輪船滿載貨物將赴津沽扛夫搭客紛紛上下俄聞人聲譁然曰墮永矣月色朦朧中見一人在水中大呼救命嗣經碼頭上小工甲乙二人援之以手始得誕登彼岸然已如醍醐灌頂淋漓盡致矣聞其人籍隷紹興在法租界某棧爲司帳因送客往天津見客立在碼頭旁上前招呼不料失足墮水以甲乙有援救之恩欲以金帛相贈甲乙固辭不受其高義誠不可及 
[墮溷堪憐]  
　　有某甲者好作獗斜游與小東門外一家春茶館弄内某烟妓有嚙臂盟擬出金貲爲之脫籍方謂藍橋路近洛浦雲横白首堪期紅顏有托繼因論價不合又經某某等從中饒舌另備花輿將妓擡去此上月杪事也至昨日有人見妓仍在英租界洋涇浜賣娼既離火坑仍墮迷津何該妓之不幸乃爾 
[漏捐被罰]  
　　貨捐局查得滬南王家碼頭永來熟貨店時有偷漏稅捐情事前日經總辦朱太守斷定永來連補捐及罰欵共著繳銀三兩六錢如日後仍敢漏捐當加等重罰 
[欠租提究]  
　　美領事易孟士君前日備函到縣内開滬南洽興街瞿協興作鋪並洽興樓老虎灶拖欠租洋四十元請爲提追黄大令卽飭公差協同十六鋪地甲前往提究 
[星火宜防]  
　　前晚滬南鹹瓜街南首鴻泰參號因所懸洋油燈炸烈火勢横飛延燒樓板店中人大驚厲聲喊救聚集衆夥汲水澆灌幸爲時尚早得以應手撲滅亦云幸矣 
[出言挺撞]  
　　昨報濬河紀事一則兹聞當各官勘視時有紳董某姓家次子某甲以宅後之地近時坍塌不少欲懇商楊鏡崖軍門略爲放寛軍門以此係官河豈容民間妄佔婉詞却之甲尚嘵嘵不已軍門勃然大怒送往地方衙門懲辦經甲之胞兄及其母舅再三懇求始得轉圜 
[酒徒鹵莽]  
　　山東人黄葉子者在外虹口源芳路第一百十號門牌老虎灶内擺設山東餅攤素喜杯中物前晚九點鐘時酒興又發幾不可遏頃刻間遂取洋瓶一吸而盡自覺喉中有穢惡氣將瓶在燈下細視乃火油瓶也知係錯誤遂又飲高梁一瓶欲藉以解毒詎意二物相鬥面如土色跌仆在地不省人事老虎灶主沈某駭極遂倩人舁赴同仁醫院醫生灌以藥水毒仍不解著來人舁回家中灌冷水始嘔吐而愈然亦險矣好飲者可不引爲鑒戒哉 
[倒斃城根]  
　　前日午後滬城大東門外北城根有一男子倒斃當經行人知照十六鋪地甲裘鎭前往察看知死者姓張名阿二年廿八歲身穿元布馬甲藍布短衫白洋布褲秃頭赤足滬上並無親族報明善堂給棺收殮發壇召認 
[淞濱瑣語]  
　　方友林沿街喚賣紅木盤藉爲餬口計前日行至太平碼頭裏街有永興船局夥某甲向買嗣因論價未成方欲取貨而去忽有划船戸某乙出而覇阻遽奮老拳將木盤擊毁方訴知十六鋪地甲爲之調停令甲乙賠錢以了其事○胡阿海闖入水利廳大堂意欲行竊被差役拘獲由林紹衣少尹訊供著令荷枷發四鋪示衆前日枷期已届經差役禀明少尹飭令疎枷釋放○滬南荳麥公所前晚被梁上君子所算竊去洋銀一百元小洋一千五百十角紋銀廿兩至次日始行知覺遂報知汛捕地甲請爲查緝○吕德溥者不知何許人前日突至貨捐局滋 
 
 

Page 4

 
 
詐局中善言勸導吕蠻横益甚局差不得已禀知總辦朱太守立卽備函飭送十六鋪中局請辦李蘭史二尹訊供之下將吕大加申斥諭以嗣後不准再往滋擾如違究辦○丁桃桃家住南巿生一子名和尚年已弱冠前日午後糾合鄰人顧小華之幼子順珍同往浦東旗昌棧前游戲適有前充地保莊某之婿韓阿六在此經過見和尚形跡可疑恐有誘拐情事當卽上前盤問和尚告以來歴阿六不信先將和尚毆打然後送二人至滬交與地甲裘鎭同至桃桃及小華家詢問和尚亦向伊父告明被阿六打傷阿六見勢不佳意欲乘間逃逸被衆人拘獲爭欲以老拳奉敬阿六一再求恕即經地甲排解着阿六倩傷科石姓爲和尚醫治並備香燭向衆服禮阿六首肯其事始寢○滬南某煤炭店夥某甲與某乙等同至花衣街思雲酒店開樽共飲及惠鈔時以酒保錯算帳目遂致用武店主知事不諧報知十六鋪地甲查點物件並無毁壞惟陸等不應酗酒滋閙著以香燭服禮始各默爾而息○前日清晨有魚販林晉禮劉品金至小東門外瞿長順魚行購買鮮蝦論價不成卽與行夥徐阿卿沙阿松打架扭至捕房捕頭以釁起細微一併逐出俄而兩人又在十六鋪橋南相遇觸動前隙互扭不釋各受微傷當經該鋪地甲拘兩造至北局祝二尹著妥爲理處旋由行主將徐領去林劉則由蘇德寳保去各自醫傷 
[澤霈飢黎]  
　　蒲觴泛綠榴火凝紅此正及時行樂之時也恫瘝在抱者不忍以一已之樂而忘他人之危此其一念肫誠實有超出尋常者本館協賑所昨承郭疇叙善士助洋五十元囑解山西急賑至誠惻怚洵足使聞風者興起除掣付收條外誌之以揚盛德於無窮 
[桃隖公所江浙同人籌賑晉邊記十一]  
　　五月初五日杭晉義杭公信滬信昌蘇復昌蘇電局蘇賑局蘇桃隖七處公所合解潘嚴兩君第五批規銀五千兩連前共二萬八千五百三十八兩又太乙丹三千服辟瘟丹六千五百七十九服仍擬於十五日赶解第六批如蒙惠助愈速愈妙湊滿五千卽解一批以副救急之義善士近在杭州者捐欵請交焦旗杆晉義錢莊周君渭泉湖墅公信紙行彭君菊亭代收近在上海者捐欵請交晝錦里信昌珠號陳君養泉及平江公所諸同人代收近在蘇州者捐欵請交中巿復昌錢莊徐君乾齋天庫前電報局王君勗丹馬大籙巷江蘇賑捐分局宋君培之西大營門電報公寓桃隖同人代收此指敝處捐册所募之捐言之也若善士自行樂助則上海申報館仁濟堂絲業會館同係晉賑無分彼此各隨尊便○九江盛菊翁電先募三十元襄陽孫嶼翁電募一百元四川劉制軍電二千兩由藩司匯瀘州王柳翁電文觀察五百兩天順祥匯厦門葉亮翁四百兩電匯清江晏蓮翁電募一百元寗波盛樸丈電募三百元交所萬縣徐成翁電募二百金西安韓繼翁電文太尊請撫藩憲發三千兩協同慶匯蘭州談夢翁電五百兩電匯重慶張應翁電黎道憲捐五百兩王太尊募各屬卽匯南昌韓引翁上憲允五千逕解晉開封曹汾翁電五百逕解津夔州徐一翁電官商樂助爲數難多江寍張星翁電禀商諸當道千元可募廬州李叔翁電效綿勸募成數卽匯吉安吳葭翁電成數卽匯武昌趙蓮翁電成數卽電濟寗楊樂翁電盡心勸辦杭州巢梧翁電憲諭四萬匯津云諸佛菩薩發種種菩提心餓鬼道中苦惱衆生盡得受度也麽 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[登明選公]  
　　水師前營守備劉鑒川守戎朝清於三月初旬乘坐砲船出洋與湄州營會哨中途染病遽賦游仙所遺之缺卽應遴員署理厦門水師候補人員甚形擁擠一聞此信以顯宦尺一書爲介紹者不下數十起楊西園軍門一秉大公卽於四月廿一日懸牌曉諭定於廿二日考試并不言明考試何技届時始命取槍演放如頭槍不中卽令退下中者僅三人再令三人合較優劣惟林漢章守戎屢發屢中當卽札委署理是缺似此黜陟公明彼以愛憎爲進退者能不悚然思恧然慚哉 
[英廨瑣案]  
　　張王氏之女金桂寳在朱沈氏妓院爲娼曾取帶擋洋五十元在後歸還本利有二百元之多卽將女領回朱沈氏不知何以一再前往尋釁遂報捕房派包探黄四福往查據朱沈氏言張王氏將女抵押洋五十元忽然逃逸今得尋見故向理論該包探將該氏等帶至捕房捕頭飭送英公廨蔡太守令候訊供核辦○周王氏偕妾周汪氏控稱丈夫被申子卿誘至謝陸氏妓院賭錢騙去值洋一千二百餘元之珍珠遂由包探黄四福孔阿才將一干人送案值日差禀明蔡太守飭令分别交保管押聽候訊辦 
[分發人員驗看名單]  
　　新海防例掣鐵分發郎中駱德詠湖北主事楊兆奎湖北内閣中書劉晉藻順天繆嘉玉雲南通政司知事王樹蕃折江未入流葉應霖河南○新海防例指省分發知府常璋湖南廣西花翎胡乃鈞浙江江西金學獻廣東福建花翎張文翰山東廣東同知呼延庚山東山西周繼仁湖南廣西花翎四品頂戴劉繼曾江西南河通判馬覲顏順天廣西知縣吳維彬湖北廣東王賡夔湖北浙江姚景沂江蘇福建支潤彦江蘇浙江鹿潯理直隷四川藍翎鍾靈湖南浙江鄭輔清浙江江西鹽大使黎汝懷貴州廣東布政司經歴何彝典貴州雲南孫茂蔭安徽浙江布政司理問陳文藻廣東江蘇按察司經歴林祖賢江蘇浙江州判李松培安徽北河府經歴劉禹範湖南山西熊振裕貴州雲南濮維江蘇江西劉述賢陝西四川縣丞梁啓熙廣東江西穆克德春滿洲浙江黄建中湖北福建李佐邦山東直隷余志仁湖南廣東劉肇甲湖北浙江戴文銓湖南江蘇周炳祺湖南直隷王蘭雲南北河翁錦孫江蘇浙江周昌岐江蘇北河巢蔭槐江蘇直隷周傳義江蘇浙江程鞸江西湖北張明兆安徽北河虞景濂浙江福建鄧熹浙江江蘇許德馨浙江江蘇高開基直隷江蘇○鹽運司知事鍾遐齡順天廣東顧永康湖北廣東州吏目朱大頤安徽江蘇府司獄張逢時廣東浙江巡檢梁璵廣東福建沈鼎順天四川盧一諤湖北江蘇羅雲湖南湖北徐松年江蘇浙江曾慶榮貴州廣東陳家鏞四川雲南林鴻浙江四川項元瑩浙江廣東李崇瀚陝西四川楊世勳四川雲南從九品王祖庚廣西湖北樊一鵕山東山西沈學書浙江江蘇王惟經浙江福建陳元煃浙江福建鍾岳滿洲直隷何楨湖南福建孟卿山西直隷典史汪承觀江蘇直隷陳淞江蘇廣東潘之龍安徽江西許增禧浙江直隷羅承薰浙江湖北胡肇昇浙江四川楊昌緒河南直隷趙樹箴山東陝西○籌餉指省分發同知張臨吉江蘇浙江知縣周紹寅河南廣東鹽大使孫錫坤順天兩淮府經歴王椿年浙江四川縣丞何世昌廣東福建巡檢葉恩榮湖南湖北典史法鶴松江蘇湖北○勞績掣籖分發知縣藍翎姚旭明安徽縣入簿張玉麟湖南○勞績指省分發知府運使銜聯興漢軍廣東戴啓文江蘇浙江知縣同知銜林喦福建直隷張守正湖南陝西方汝霖安徽直隷宗能述浙江江蘇同知銜陶霈江蘇直隷同知銜藍步青湖南直隷同知銜李芳湖南江蘇周恩楙浙江江蘇俞紀瑞浙江山西馮天瑞湖北浙江府經歴縣丞辛光萃四川廣東縣丞徐耀賡湖南江蘇巡檢黄錦鵬湖南江蘇從九品李紓瀛湖南廣東○國子監教習保奏掣籖分發知縣程栖鵬直隷周以翰江西○教習掣簽分發知縣韋其謙安徽○恩廕掣籖分發知縣周衍祜湖南○議敘指省分發州吏目王寳善安徽浙江○應補呈請分發同知文德升湖南陝西知縣孫開祥浙江湖南從九品譚連光順天福建查以讓直隷山東未入流賀席珍湖南江西劉彬江蘇安徽楊廷蔚福建浙江顧燡康順天廣東 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年四月二十八日京報全錄]  
　　宫門抄○直督李奏請將永定河營兵酌加兵餉馬乾按八成核發摺○福州將軍希奏閩海關洋稅第一百二　　結收支數目摺○又奏閩海關併徵洋藥稅厘謹陳福州厦門二口收支數目摺○又奏閩海關各口征收常稅數目摺○又奏徵收招商局輪船稅銀核數撥解片○雲督王奏叅革各武員歸案訊辦片○四月二十八日吏部翰林院廂紅旗值日無引見○慶王等因拴婚代奏謝恩○恩公因伊子拴婚謝恩○江西知府惠格謝恩○召見軍機敬信惠格○○大學士直隷總督一等伯臣李鴻章跪奏爲永定河營兵苦累異常請將兵餉馬乾酌加一成按八成核發以蘇兵困恭摺仰祈聖鑒事竊據永定河道萬培因禀稱天下之至勞苦者莫如兵而河兵爲尤甚兵可百年不用河兵則終歲勤苦修防殆無虚日治兵之法在汰其老弱簡其精銳厚其糧餉重其賞罰斯養一兵得一兵之用定制步戰糧月支銀一兩七錢守糧月支銀一兩二錢自同治五年改發七成實銀計守糧月支銀八錢四分每日核銀二分八釐前者本河險工尚少且有防險民夫以佐兵力之不逮凌伏秋三汛外尚可稍偷餘閒自營生計今則民夫既停兼以連遭大水頻年失事險工日增工作日繁兵力遂日困每年二月上隄備禦冰泮凌汛復推積險工土牛鑲做掃叚加簽樁木工作未届而大汛届臨日夜防守如大敵蔣至迨河水漲發奇險猝生晝夜風雨之中賴該河兵履危蹈險奮力搶護盼至秋分節届通工倖獲安瀾兵力仍可稍紓而殘堤須補積土須厚水溝浪窩又須平治惟臘正兩月天寒地凍不便工作然堆儲樁料搆打　纜亦非藉兵力不可請將三成缺額餉乾規復舊額以恤兵艱等情臣查永定河營額設經制外委二名步兵一百七十九名守兵一千四百一十名官例馬二十匹同治十二年新添步戰兵十名守兵九十名新舊統共歲支餉乾銀二萬五千七百五十兩六錢嗣按七成减發歲支實銀一萬八千二十八兩九錢二分遇閏加七成銀一千五百餘兩計外委每名月僅支馬糧銀一兩四錢步戰兵每名月僅支銀一兩一錢九分守兵每名月僅支銀八錢四分馬每匹冬春月僅支銀八錢四分夏秋月僅支銀六錢三分河兵終年困苦所得餉需不敷餬口委係實在情形該道請將餉乾加復原額洵爲强兵衛工起見查守護東西陵官兵俸餉廉乾同治年間日行奏請均按八成實銀支給上年三河駐防旗兵因差務繁重亦經臣奏准將餉需改發八成該河兵常年力役胼胝經營較之守衛陵寢分防汛地差操勤勞無甚區别臣督同藩司悉心核議擬請自本年秋季起將該河營舊額新添各兵餉乾酌加一成統按八成實銀支發計每歲加支銀二千五百七十五兩五錢六分遇閏加支銀二百餘兩爲數無多俾該河兵稍資周轉自當感激奮興盡心修守是體恤兵困卽所以愼重河防理合恭摺具陳伏乞皇上聖鑒訓示施行謹奏奉硃批該部議奏欽此○○福州將軍兼管閩海關稅務世襲一等繼勇侯奴才希元跪奏爲閩海關洋稅遵照新章改題爲奏謹將第一百二十九結期内收支數目分晣繕具清戰恭摺仰祈聖鑒事竊照各海關徵收洋稅業經總理各國事務衙門會同戸部奏定章程改題爲奏停用親塡等簿行令各關將收支數目按結奏報一次扣足四結專摺奏銷毋庸按照關期題銷以清界劃當至第一百二十八結止按結收支洋稅各數目均經遵照新章分别奏報在案兹光緒十八年八月十一日起至十一月十三日屇滿第一百二十九結期滿内福州厦門二口收支洋稅各欵銀兩仍應循案按結奏報其循照關章支銷經費各欵容俟扣足四結時造册奏銷以符定案除將本結收支數目循案分咨查照外理合恭摺奏報並繕具清單恭呈御覽伏乞皇上聖鑒謹奏奉硃批該衙門知道單一件併發欽此○○福州將軍兼管閩海關稅務世襲一等繼勇侯奴才希元跪奏爲閩省洋藥稅釐歸關併徵謹將福州厦門二口一百二十九結期内收支數目分晣繕具清單恭摺仰祈聖鑒事竊查前總理各國事務衙門函電曁戸部南洋大臣先後抄摺行知洋樂稅釐歸關併徵自十三年正月初九日開辦之日起會同稅務司合力稽徵等因謹卽遵照辦理所有閩海關併徵洋樂稅釐銀兩自應按照洋稅收支章程分晣正稅釐金兩項銀數隨同結期按三個月奏報一次以符洋稅定案業將第一百六結開辦起至第一百二十八結徵過銀數按結奏報在案兹查光緒十八年八月十一日起至十一月十三日届滿第一百二十九結期内福州厦門二口收支洋藥稅釐銀兩仍應按結奏報俾清界劃除將本結收支數目循案分咨總理各國事務衙門及戸部南洋大臣查照外理合恭摺奏報並繕具清單恭呈御覽伏乞皇上聖鑒謹奏奉硃批該衙門知道單併發欽此○○福州將軍兼管閩海關稅務世襲一等繼勇侯奴才希元跪奏爲閩海關各口征收常稅現屇半年期滿僅將征收數目恭摺仰祈聖鑒事竊照閩海關稅課釐定正額銀七萬三千五百四十九兩五錢四分七釐盈餘銀一萬三千兩全年共應征銀一十八萬六千五百四十九兩五錢四分七釐兹查光緒十八年七月十六日起至十九年正月十五日止半年期内通關各口共征常稅銀七萬六千九百九十六兩三錢一分八釐合將半年期滿徵收常稅數目循案恭摺奏報伏乞皇上聖鑒謹奏奉硃批戸部知道欽此○○希元片再查招商局夾板火輪等船運貨進出通商各口應納稅鈔銀兩經總理各國事務衙門會同戸部議定按照洋稅徵收仍按三個月一次覈數報解另造清册分晣詳報不得與前項洋稅牽混等因所有閩海關福州厦門二口按結徵收銀兩數目截至第一百結止均經各前任將軍臣遵照先後定案核數報解分别奏咨在案續准戸部鈔奏行知光緒十一年十一月間奏准南北洋海防經費撥歸海軍衙門作爲常年餉需經費等因已自第一百一結起至第一百二十八結止所有徵收招商局輪船四成稅銀隨同洋稅四成銀兩遵照續行奏案核數報解亦在案兹查光緒十八年八月十一日起至十一月十三日第一百二十九結期内福州厦門二口共徵招商局輪船稅鈔銀一萬七千八百五十二兩七錢一分三釐内除噸鈔銀九百一兩九錢業已由口撥給稅務司七成銀六百三十一兩三錢三分尚存三成噸鈔銀二百七十兩五錢七分現已附入洋稅噸鈔一併塡批給交號商協同慶匯解總理各國事務衙門投納外核計徵收稅銀一萬六千九百五十兩八錢一分三釐遵照奏案提出四成銀六千七百八十兩三錢二分五釐二毫仍照原案　歸海軍衙門常年經費之用計應存六成銀一萬一百七十兩四錢八分七釐八毫内應提一成半作爲出使經費銀一千五百二十五兩五錢七分三釐二毫實留關備撥京協各餉六成銀八千六百四十四兩九錢一分四釐六毫除將應解總理海軍事務衙門經費銀兩塡具文批援照批解京餉成案發交號商匯解並將應提出使經費按數解交江海關兌收彚寄曁將徵收銀數分晰備造清册分咨查核外合將閩海關福州厦門二口第一百二十九結期内徵收招商局輪船稅銀遵照先後定案覈數撥解緣由謹附片陳明伏乞聖鑒謹奏奉硃批覽欽此○○王文韶片再副將銜補用遊擊固勇巴圖魯借補騰越鎭左營左哨千總黄正林副將銜補用遊擊借補騰越鎭右營左哨千總張天明因雲南騰越廳土司所屬之蠻允地方商賈往來大道該處附近野夷動輙搶刦滋事深爲民害經騰越鎭廳禀准就地集資募勇飭委該千總等帶護行商嗣因辦理未協經該管總兵張松林札飭暫行停辦並令該千總等回營銷差乃黄正林張天明故意抗延　調不至實屬不遵調遣又花翎都司銜儘先守備借補東川營右軍千總梅和元被孀婦楊權氏具控該弁恃勢欺孤毁棄兄墳等情據會澤縣知縣王德中禀請咨革審辦又儘先都司借補昭通鎭左營右哨千總張致和屢次被人控告經思安縣照案傳訊乘間脫逃並據署昭通鎭總兵劉興以該千總不守官箴詳請斥革各等因前來經臣先後咨請將該弁等斥革在案兹准兵部咨復借補千總黄正林張天明均保有三品官階張致和已保有四品官階梅和元已保有三品官階均未便據咨斥革應奏明辦理等因自應遵照改咨爲奏相應請旨將副將銜補用遊擊固勇巴圖魯借補騰越鎭左營左哨千總黄正林副將銜補用遊擊借補騰越鎭右營左哨千總張天明儘先都司借補昭通鎭左營右哨千總張致和花翎都司銜儘先守備借補東川營右軍千總梅和元一併斥革以便歸案分别辦理除咨部查照外謹附片具陳伏乞聖鑒訓示謹奏奉硃批著照所請兵部知道欽此 
 
