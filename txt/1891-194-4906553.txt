# 1891 - 194 - 4906553

 

Page 1

 
 
[勸募順直山左急振啓] [  申報舘恊振所同人拜手]  
　　順直山左洪水爲災自去年四月以來一片汪洋數千里盡成澤國災民遍地轉徙死亡男女屍骸蔽江而下其幸而不死者飢腸轆轆全無粗　下咽有不視息難延漸將告斃者乎伏念本館勸辦賑捐而後江浙福建諸省　蒙大君子慷慨輸金今兹畿輔巖疆齊魯名境遭兹顚沛何忍不復解囊特肅短箋附陳苦狀如肯玉成美事巨欵慨施則作善降祥福報可操左劵已 
[九朝東華錄减價出售] [  圖書集成局啓]  
　　本局所印九朝東華錄一書紙墨精良校讐詳細分裝六十四本外加紅木夾板六副可謂盡善盡美髮憾毫無矣三載以來購者甚衆所有工本早已收回目下餘剩無多是以貶價出售每部核定實洋五元諸君子有欲悉本朝掌故者請臨申報舘帳房購取庶一經披閱如瞻列聖鴻謨乎 
[循軌篇]  
　　上海自開埠以來日新月盛至於今日可謂繁華之極矣英界四馬路如鶯燕之所巢桃李之所萃故此地尤爲熱閙車水馬龍盖不僅上元數日有終歲如此者已此間茶館之富麗甲於他處　塲之衆多冠於他處行人之絡繹浮於他處人數之喧　異於他處本館嘗屢論及此謂四馬路地方過於熱閙宜稍稍示以節制所謂國奢示儉國儉示禮先王行政固自有補偏救弊之道酌盈劑　之權非硜硜乎與俗浮沈而已也然而治之實難此處之所以熱閙至此以花柳叢處也而因地制宜者又盛　茶烟各舘以招游者又多設書塲以張豔幟書塲非他其所稱謂先生者皆滬北之名妓也諸校書恐步武陵源裏未易問津故借唱書爲名以便其勾引而開書塲者又借書塲爲名以諸妓爲囮而延攬生意然而一人創始於前獲利固豐也衆人效尤於後則覔利又難也於是更爲奇計於日夜兩檔開塲之先如京班戯園之閙塲鑼鼓喧天聳人之耳目兾有聞聲而至者而一家行之又無一家不仿之名曰閙塲鑼鼓實則在開塲一二點鐘之前大聲已發日夜兩次遂令四馬路一帶一變而爲聲色世界行人多駐足昻頭久立以聽其實則此等鑼鼓聲並不足以招致聽書選色之客但足以悮行人之視聽爲街路之窒碍而已然積久成習若輩亦初不知此等作用之有損無益反以爲招引蜂蝶之法莫妙於此卽使有人欲禁之亦且多方巧飾百計彌縫使禁止之權有時而不得行而此處輪　往來遂常有碰撞之虞甚至自愛者不敢輕過其地有心世道者惄焉傷之側聞巡捕房有禁妓女入烟舘之舉不覺爲之一喜人有以止禁烟館而不禁茶爲病者余則以爲有此烟舘之禁究勝於以前之不禁且安知茶館之禁不將爲之　乎又聞四馬路車行其地只准西行不准東去欲東則當綂道云云不覺更爲之一喜時余以小恙累月不出門有客來述及此地自示人軌道之後街道似覺寛闊幾許從此可無碰撞之禍其爲功於地方者殊非淺鮮余曰諒哉夫車之定軌道盖卽烟館之禁野雞理固相通也王道不外乎人情彼矯杜過正者固不足與言治道也以工部局之權而欲禁令馬車東　車皆不得行於四馬路來往皆須繞道夫亦誰敢違之而工部局有爲是矯激之行泰西之法車行街上本以左右别來往之界上海租界所以不能分爲兩道者以街道不甚寛闊故也然軌路則不分而車行往來御者亦皆知左右避讓方可以於四馬路輪往軸來大約自上早九點鐘卽已有之愈晏愈繁直至晚間十二點鐘猶有轔轔之聲間嘗與友人瀹茶樓憑窗俯眺約一刻許計行過馬車二十餘輛東洋車五十餘輛猶但就東行者數之西行者不在此列也且猶係尋常日期禮拜日當更倍蓰也地方熱閙至於如此其極若不稍加節制則恐不免如俚諺所言樂極生悲禍福倚伏固無定形盈虚消息之道全在上有以　　之以使之平故特斟酌而出之止准西行不准東行有往無來則不必爭先恐後可以免碰撞之禍并可以杜奔競之風是亦猶之禁野雞於烟間而不禁茶館皆不欲爲矯激之一道也客曰近日不但輪蹄稍靜卽書塲鑼鼓亦似少於從前余曰是固宜然往來馳驟於四馬路者大都諸校書之車爲多或往靜安寺倦遊而歸順路乘車至書塲此甚便也今不能任意馳驟則有興致索然者矣然而有意尋芳者則又非盡聞聲而至者也吾則以爲自此軌道之後四馬路之鑼鼓聲以及各種喧嚷聲皆將不禁而自絶 
[京邸餘聞]  
　　中城房　陳某於五月廿九日乘車行至鮮魚口内適遇匪徒六人從車旁行過誣以碰撞向車夫駡詈不已並波及乘車之人陳某聞之下車謂衆曰御者不善與我何涉匪徒遂一擁向前扭住車夫拽至正陽門大街拳打脚踢乘機搶掠車上包袱一個内有紗袍褂兩件陳某赶赴中東衙署報知帶捕多名風馳而至拿獲匪徒二人收押候審餘匪則已竄逸矣○大刀王八與王皮胡同竊子某甲因索錢不給結恨甚深五月廿七日午後王糾約十餘人闖入妓院將門燈雜器擲打一空俄復各持槍械蜂擁而來將某甲拽至蔡家胡同毆打兩條大腿肉飛骨碎龜友天津王某見而不平糾約數人持械問罪王八等奮力迎敵王某身受槍傷不能行走其黨立時竄去中西捕役聞信馳至將王八等四人解署收押尚未聞如何訊究也○東交民巷有勞某者開設賭局日前突有某甲伏賭案上大駡不已局夥多人將甲雙手反缚倒懸簷下逾時甲兩目緊閉汗流如注局夥恐其斃命赶速解下並勸勞某不必與之計較正在勸解間突有某乙手持利刀躍上賭案舉刀自刺體無完膚俄而倒臥在地悉聽他人之所爲勞某見其受傷甚重不敢再與爭論卽挽魯仲連其人從中調處約俟醫傷痊愈卽富饋送菲俄其事遂寢甲乙二人皆自充好漢硬吃賭飯者也然乙之默默究不如甲之錚錚○正陽門東布巷子一帶布店出售布疋有推小車者包送此常例也近日有推小車之甲乙二人因爭奪送布生意結怨日深甲糾約多人持械將乙痛毆一頓經中東捕役拿獲中等收押候訊○本月初一日午後琉璃廠玉皇廟西羊　鍋房因厝火積薪冐穿屋頂延燒某優人下處光焰熊熊上衝霄漢各巷鳴鑼報警水龍聞警馳來時當曰晝風靜馳廣易於用力僅焚去鍋房内茅屋兩楹某優人下處房室兩楹 
[錢店被擠]  
　　京師煤市街東天德錢店於五月廿七日午後有某甲持東天德錢鈔八千串欲換恒字錢鈔櫃上人答以恒字錢鈔所存不多不如兌付銀兩甲領銀而去逢人便說東天德錢店現無恒字底票生意空虚不問可知頃刻間傳遍街　持鈔取銀者絡繹而來喧嘩不已該店雖有存錢數垛轉瞬散盡而來者仍源源不絶掌櫃孫某一時措手不及卽赴中正衙署呈請封閉及正指揮帶領衆役前往查封該錢店已被匪徒多人乘機闖入或劫銀錢或擔器 
 
 

Page 2

 
 
具曾不多時早已空諸所有旋經中城練勇拿獲匪徒二十名解交中西衙署收押候審中西坊官麗君聞信之下亦來保護再三喝禁而匪徒自恃人多胆敢抛擲　塊擊中麗君腰間是眞愍不畏法者矣○櫻桃斜街天德合錢店掌櫃張某一聞東天德錢店被衆擠倒深恐波累遂赴北正衙署呈請封閉迨正指揮帶領衆役前往查封時持鈔兌銀者早已塡塞街巷聲如沸鼎幸賴北城吏目汪君帶同練勇二十名先來保護將店門嚴緊看守始免搶掠之虞○鮮魚口内小橋天德順烟店係東天德錢店所分設自東天德封閉後凡持鈔之人悵然歸去者無不順道至天德順烟店索銀適天德順邇日發出銀鈔不少遂致索銀者蜂屯蟻聚擁擠不開掌櫃某時適出外僅有徒夥四人在店驚惶無措後經中東差役練勇前來保護直至魚更四躍始經某夥赴中正衙署呈請封閉○是日晚間西草廠胡同寳山錢店蔣家胡同天和錢店相繼倒閉此外則有赢馬市大街天字錢店王道廟祥順昌錢店正陽門大街天源錢店鴻順錢店紙巷子萬盛錢店北火扇恒隆錢店琉璃廠信成錢店均被擠軋幸夙有準備得以轉危爲安○東四牌樓中元錢店東單牌樓文長合錢店日本廠恒興錢店均於五月二十九日早因櫃前人多擁擠現銀不敷開發立卽赴官呈請封錮○城内外錢店不可勝數自廿七日晚間或經封錮或被擁擠以來凡存有銀錢鈔票者無不慄慄危懼爭思換取錢銀一時市面爲之掣動凡赴攤上換錢票錢千僅換現錢九百赴洋貨布店換錢亦如之倘以後錢鋪再有不支則銀根必致愈緊閭閻受害更非淺鮮矣 
[津橋逭暑]  
　　天津自同豐厚義升等錢鋪相繼倒閉鋪東在逃未獲欠欵毫無着落居人引以爲戒不敢多藏錢帖殷實之鋪恐有不虞亦於帖片兢兢業業有收無放於是市面爲之愈緊今日謠傳某鋪停支明日又傳某號倒閉幾於八公山草木皆兵宮北恒吉號錢業中之可靠者也初二日亦有謠言散播取帖者紛紛聚集幾於至踢穿户限入夜更如蜂屯蟻聚擁擠不開幸武營派兵彈壓而某典鋪又爲之運送錢文源源接濟始免擠倒之患至二更許衆人相率散去然已擾攘一日半夜矣○紫竹林脚行蕭二向曾悮斃人命被逮管押嗣以調停得釋迄今不及三年前月下旬又披小叚三之頰不中誤拍肩上指印宛然小叚三者亦開脚行乃叚三之第三子也蕭以父執自居而小叚三不肯向人低首此次被打更覺抑鬱難堪偶感風邪歸家卽病其時家人尚未知就裏也至月之初一日始以前情告母其母興師問罪蕭二卽煩親友踵門負荆叚三謂子如不死當將前事一筆勾銷如有不測請再從長計議時小叚三病已垂危至初三日汗下如注有圬工賈大者向與叚三比鄰其女與叚三之孫年歲相若兩小無猜時相嬉戲是日賈女失去繡針一枝取償於叚大口詈駡並咒病者叚氏訴於其母其母一味袒女叚遂遷怒於賈初四日晨小叚三死其長兄曰叚順來次子曰叚二麻子持械至賈氏之門揚眉詈駡意雖在賈而亦示威於蕭蓋蕭與賈相去不過咫尺也蕭噤若寒蟬而賈不能　率瓦匠二三十人各執鐵鍁報復順來兄弟持竹鎗禦之二麻子孔武有力衆不能敵被傷數人並傷勸解者嗣由文員武弁聞信前來彈壓始各散去於是賈大投縣禀請騐傷而叚亦以小叚三之死歸罪於賈呈請相騐要知後事如何且聽下回分解○天津自五月中得雨後暢晴二十餘日大田多稼待雨情　月之初二日晚間天色陰霾沛然下雨澈夜不休至初三日簷溜淙淙不絶初四日晨雖放晴曦午後四野天低仍有雨意三農均有喜色而相告曰今歲秋成可卜豐稔矣 
[赤嵌雜誌]  
　　淡水所屬沿海地方凡有民人置造出洋商船例應取具甘結由縣請領牌照于船之上面書烙縣分牌名編列號數以便稽查而免淆混兹當孫萼齋大令蒞任伊始自應循照舊章核實編查以憑造報業已票飭承管澳中恊同各行保馳往辦理○近日臺北天氣寒暖不常居民易生疾病所患半係腹瀉之症雖不至大有妨碍然本地貧民以及營中勇丁平日本已茹苦含辛加以二豎爲災更覺呻吟可假據醫者云連日雨水過多略晴數日又覺暑氣蒸騰調攝稍疎卽易釀成此症善攝生者所當於飲食起居加之意也○日前有某商輪由厦門開至臺北進滬尾口忽有某客失去洋銀二百數十元遍搜無着遂與帳房商量遇有形跡可疑者徧行搜檢後見一少年衣履鮮潔獨立　行搜其身畔有洋如數驗之果係原贜水手方在各處找尋一聞搜獲無不奔集一處　以老拳一時手如雨下聲若潮翻某客恐釀人命謂洋已搜獲賊可釋放船主始尚不允繼以客再三懇　始縱之去○節居端陽俗傳競渡誠韻事也今届五月初五日臺北適逢大雨好事者雖先期製造龍舟不免爲雨經風片所阻連日晴光大放宜暖宜寒遂相約補賞端陽畫船簫鼓蕩漾於大稻埕及艦舺一帶河干一時青樓麗質白袍少年莫不駕小艇泛清流徵逐於波光山色間此亦海外之勝游天中之餘話也 
[閱視砲臺]  
　　基隆滬尾兩處爲臺北沿海門户各設砲臺一所派兵駐守藉以壯海外之聲威護理臺灣巡撫沈吉田中丞傳令於前月廿六七兩日親往閱視帶領隨員四人一爲總辦全臺鐵路兼輪船事宜黨幼　直刺一爲總辦全臺軍械茅少生司馬一爲撫轅中軍周雨亭協戎一爲淡水縣孫龔齋大令此外尚有差官數人輕　减從於廿六日八下鐘由大稻埕乘坐火車直抵基隆綂領銘字全軍竇雨村軍門親督本營隊伍於鐵路旁恭迓憲駕中丞與軍門周旋片刻卽赴砲臺閱視並於海口試演水雷一次時則火燄冲霄海水壁立中丞大悅酌量犒賞以示鼓勵閱畢順道至竇軍門處午餐仍乘坐火車迤邐回郡至廿七日早仍率隨員人等出城至大稻埕碼頭乘坐大號民船用小火輪拖帶直抵滬尾水雷局前停泊水雷局爲綂領定海等營萬榮齋軍門駐紥之所軍門亦率各營勇丁鵠立以迎憲駕中丞在局小憇卽赴砲臺巡視布置周密形勢巍峨足爲海防鎖鑰又見各營隊伍羅列兩旁氣象嚴肅如火如荼中丞大加奬許每營犒以洋銀五十元非軍門平日訓練有方曷克臻此閱畢旋赴海關答拜稅務司至程玉堂大令處午餐三下鐘時仍坐原船駛回各營於海口跪送砲聲隆隆不絶於耳中丞此次所帶僕從不准濫受分文並嚴諭各營毋得違禁餽送清風亮節尤非尋常所可及已 
[示平米價]  
　　　上因雨澤稀少米價日漸加昻較之上月已加漲五角有零府憲陳太守勃然震怒謂奸商壟斷居奇有妨民食特出示查禁略謂今年揚郡二麥收成尚稱豐稔各屬旬報米價亦均相平獨江甘兩邑邇日逐漸增長檢查近日儀征摺報江甘竟多至五錢有餘雖各處産米多寡不同斛斗大小有别然亦不應如是懸殊此皆由奸商串同市儈以近來雨澤愆期遂任意居奇抬漲日昨本府等設壇祈禱已蒙疉沛甘霖雖未深透土脉究可潤滋用特出示諭禁仰該商等速將邇日抬漲之價一律减平毋再任意加長倘有不遵定提嚴懲云云一時茅簷蔀屋中人聞之無不額手歡呼頌賢太守體恤民艱眞無微不至矣 
[飛蝗過境]  
　　今夏雨澤愆期傳閭下河一帶以及徐屬等處皆有蝗蝻萌孽月之初七日下午三點鐘時䢴上居民聞東南方雷聲殷殷正仰首長空盼雨缷稅駕忽覩蝗蝻飛舞而來蔽日遮天約歴半點鐘時始陸續向西南方飛去豐隆君亦與之俱往初八薄暮又有一陣較昨略少究竟來自何方去至何處無由揣測然有心人已隱憂矣 
[京江小錄]  
　　京口地方前以雨澤愆期　黄觀察蔣大令設壇祈禱又於金山龍王殿設壇恭請都天神駕至萬壽宮虔誠祈禱後果甘霖大霈望慰三農初八日在金山　壇十一日　　都天大帝神駕回宮是日另有大會所有執事概從儉約觀者已極擁擠炎風烈日中頗有揮汁成雨嘘氣成雲之概○新任丹徒縣水利廳倪别駕初十日涖止暫以沈家巷藥王廟爲公館擇於十一日接印 
[省官塲紀事]  
　　奏調山東辦　河防事務江西候補道馮觀察方植於初五日行抵皖城少作勾留卽當解維東下○運同銜候選同知沈司馬定現奉沈中丞委辦皖南練軍營務處司馬約於月望前後束裝就道○前辦蕪湖牙厘局安徽候補道劉子幹觀察奉諱後於初八日 
 
 

Page 3

 
 
行抵皖省不日乘坐原舟遄回湘省杜門讀禮○委辦巢縣厘　楊太守綜清於初九日抵省謁見大憲禀商厘務 
[豫章隨筆]  
　　江省近日謠言漸息閭里安謐如恒各大憲三令五申剴切告誡使見者咸曉然於利害之所在可以相安無事至謝埠閙敎之案已獲倡首之五人到案執法嚴懲各鄉民亦皆具結不復滋閙矣○江省近日雨水過多章江水樁已漲至六尺之外而南昌鄉大有圩堤因波濤洶湧障天拍岸岌岌可危南昌縣汪芍卿明府飛檄左貳尹秉鈞前往搶救得以轉危爲安而雨師仍朝夕稅駕未有已時月之初三日南昌府崔第春太守督同南昌縣汪芍卿明府新建縣朱少霞明府詣城隍廟薰壇求晴是日辰刻微雨霢霂午刻紅日當空纎雲盡掃此後庶可免水患矣 
[之江願影]  
　　杭州馬市街醬園弄土墻門内鞔工某甲夫婦茅茨蟄處四壁荒凉家道艱難日藉刀　皮線之工以餬其口同業某乙寄寓家内修補舊屨得錢卽交甲作房飯貲多寡兩不計也一日晨起甲購得黄魚鮝十八文囑婦烹飪已則荷擔出門至傍晚歸家問鮝之所在婦曰已食盡矣甲勃然大怒揮以老拳乙在旁解勸再三謂所值祗十餘文耳何認眞如是甲聞言怒愈盛乙謂此錢由我賠爾如何甲遂遷怒于乙疑與妻有私順手持木燭臺籖向乙亂刺隣人聞聲奔集甲見人衆恐不能逞所欲爲急將籖回刺乙胸入肉二寸許疼極仆地一命嗚呼當晚由地甲投仁和縣禀報高卓如大令於初九日十一下鐘時帶同刑仵書役等人臨場相騐發封殮瘞一面將凶手帶回○駐防旗營某甲生有小孩僱紹興人某氏婦餧乳年約二十許姿色頗佳甲因以青眼視之卽其妻亦頗合意氏有舅翁某乙無業惰民也知甥媳在外傭工潛問氏索借氏不允乙卽無中生有出穢語誣之事爲甲所聞欲以老拳奉敬乙見勢不能敵邀集在城地脚鬼成羣結隊誣甲與氏有私逼令氏回紹興杭俗凡僱乳嫗必繕立文契或一年或兩年多則三年限内雖家中有要需亦不得擅返當繕立文契時中保及夫親自書諾此次事起乙偕地脚鬼某内將中保交地保收管且揚言街市謂中保拐騙婦女將控請保甲總局提懲不知以後如何也○茅廊巷龍恩隆院供奉火德星君殿前戲臺當赭宼作亂時付之一炬累年搭臺演劇周折頗多兹有人創議將年例演戲暫停集欵重建戲臺以垂永久現已積得銀欵數千翼估工建造擇吉本月十一日上梁○前報紀科塲伊邇匪徒冐作考生開塲聚賭兹經仁和縣高大令出示嚴禁其略曰爲出示諭禁事照得杭垣每逢鄉試不法棍徒冐作考生稅屋聚賭壓攤打寳鬥牌擲骰引誘少年子弟一經入局蕩産傾家流入匪類至於小本經紀手藝營生之輩爲賭徒所誘典質一空而債累叢積自尋短見歴經查辦在案爲此仰軍民諸色人等知悉賭博本干例禁爾等自當待務正業　　非義之財自罹法網房主圖利稅屋與賭棍者一經　出照例究治房屋入官地保隱匿不舉加等治罪决不姑寛云云想此令一下喝雉呼盧之輩自當匿迹銷聲矣○鎭海樓自遭回祿估工重建現已落成計正殿七楹正中供奉錢武肅王遺像殿前添設七星水缸中蓄清水殿後以條石　成坎卦形周圍挑宛二十八宿象皆用磁缸注水蓋遵青烏家之說也○菜市橋河下東城講舍掌敎高宰平先生年逾古稀精神矍鑠常以經解經文詩賦課士冰壺朗照玉尺衡重一時藹藹吉人峨峨髦士莫不樂其陶淑爭附門牆每逢歸課之期其甄别未經錄取者皆自備課　塡寫名姓呈繳先生初不之拒一律評定中乙不以額數限人才不料此次日漸增多課卷往往以數百計且有重名假名等弊先生遂商同杭州府李伯質太守面諭監院博飭各士子不得自塡名姓須以甄别考取名姓爲憑故循墻之士皆借名考課藉得春風時雨之化云 
[會訊志餘]  
　　上海縣袁大令會同英讞員蔡太守日本領事官　原君及東京使署派來之譯員盧子明大令訊鞫日本人尾本等刃傷華人沈關福致斃一案昨已略記情形兹又聞諸局外人云是日先訊屍妻顧氏屍子阿巧繼訊見証錢蘭亭諸人所訴一切與縣訊時一一相符前已縷紀報端無煩贅錄至兇手則並未訊及訂於今日下午重至日领事署錄取口供云抑又聞之中日條約於同治十年七月二十九日我北洋大臣李傳相與日本從一位子爵伊逹宗城會訂以華文爲正其第十三條華文云兩國人民如有在指定口岸勾結强徒爲盜爲匪或潛入内地放火殺人搶刼者其在各口地方官一面自行嚴捕一面將情飛知理事官倘敢用兇器拒捕准格殺勿論惟須將情迹會同理事官查騐如事發内地不及赴騐者卽由地方官將實在情由照會理事官查照其拿獲到案者在各口由地方官會同理事官審辦在内地卽由地方官自行審辦將案情照會理事官查照倘此國人民在彼國聚衆滋擾在數十人以外及誘結通謀彼國人民作害地方情事應聽彼國官徑行查拿其在各口者知照理事官會審其在内地者由地方官審實照會理事官查照均在犯事地方正法云云核之日本刑律頗有牴觸之處刑曹判斷殊費沈吟想我駐日大臣李星使自能與日官秉公酌辦不使死者寃戴覆盆也 
[靈輀過滬]  
　　原任浙江布政使許星臺方伯病殁通州旅次其靈柩附招商局之新盛輪船南下於前晚抵滬上海縣袁海觀大令預飭辦差家丁在招商局棧房内鋪陳一切擇于昨日開吊本埠道營廳縣英法兩界讞員及各局委員皆往吊奠素車白馬絡繹于途聞靈柩不日卽當乘輪回粵云 
[炎夏减刑]  
　　法公廨審訊各犯有判笞責者向以八折發落近因天氣酷熱葛蕃甫同轉飭令改爲七折以示體恤 
[縣示照登]  
　　欽加四品銜升用直隸州正任南匯縣調署上海縣正堂袁爲曉諭事照得本縣來宰斯土署中應需各物均係查照時價按數給家丁採買旣不准賒欠分文更不准尅扣絲毫誠恐有冐稱本署名色在外賒欠貨物以及短少價值有累鋪户合行曉諭爲此諭仰城廂内外大小鋪户知悉要知本署購買各物俱　現錢交易各項價值悉與平民一律倘有冐名賒欠或恃强短價准隨時捆送來縣以憑究懲本縣爲防微杜漸　見爾等切勿自悮特示 
[縣署瑣案]  
　　寡婦史魏氏投縣訴稱籍隸蘇州兒子文卿於光緒十三年在原籍憑許史氏等爲媒聘定馬松發之女阿三爲童養媳當卽過門未幾阿三回家久無消息再四察訪知由馬夫婦領至滬上小婦人躡跡至滬在英公堂涉訟堂斷着小婦人再交財禮洋六十八元遂於是年九月廿八日爲子完姻至本年四月間阿三又回母家屢次往　一味掯阻馬夫婦又糾人尋釁毁壞什物並將小婦人毆擊是以投案伸訴帮審委員宋二尹着暫退去靜候提究○已閉靜芳閣烟舘主黄少齋等在法公堂控吳兆熊殷寳元串吞烟膏烟灰等物葛同轉屢次訊問仍未了結遂於前日將吳殷二人送縣宋二尹提訊之下殷寳元供稱去年六月間吳兆熊將七月底本店票洋三十元挽董炳生向小的掉換現洋後以洋票届期向收無着遂取烟脚數十兩烟灰三十二兩烟脚已售洋十六元烟灰無人顧問尚未售去吳兆熊供稱殷所交到之烟灰因日久霉變無人承買二尹得供卽着殷寳元將所收烟膏烟灰共有若干兩售去洋若干元開呈清帳候傳原告到案再訊○前報記陶福妹陶福嘉誘拐婦女云云兹悉此事實係陶福妹一人所爲與陶福嘉無涉云 
[英界公堂記事]  
　　四百零三號華捕於巡街時見錢阿金錢阿九錢陳氏與王阿生口角一併拘至捕房移送公廨據稱阿金向阿生索取會錢以致轇轕業已有人出爲調停蔡太守准卽開釋○高元乾與妻子陸氏兒子高道進口角由二百廿九號華捕帶至捕房移送公廨陸氏訴稱丈夫不顧衣食是以挈子在外傭工不料丈夫竟妄稱逃遁蔡太守飭候訊供察斷○徐長生貧病臥路由某號捕舁至捕房移送公廨蔡太守飭發棲流公所醫養俟病痊再謀安置○秦氏不知因何患瘋癲之症沿街胡閙某號捕見之帶至捕房移送公廨蔡太守飭查有無親屬如有 
 
 

Page 4

 
 
則到堂領去否則發城内普育堂醫治 
[法捕房瑣事]  
　　瑞生泰洋貨店夥張泗涇前曾私造本店圖章向各店冐取客貨被店主王進鶴查悉情由將僞票扣住於四月廿一日送案同轉惡其作僞着押候嚴追貨　銀兩再行重辦遷延日久張一味挺押昨晨王進鶴投案禀追同轉將張提案詰曰爾所作之事大干法紀何以延不料理張供稱小的在押多時親朋皆不得見面務求飭差往傳叔父張秀山到案方可料理同轉准如所請着還押候傳伊叔父到案質　○篾作匠張忠在南橋行竊物件經包探查獲押候查究昨據王郁孫三包探將珠翠帽花銀飾布疋等吊案計質本錢三四千當有裕泰質鋪夥張雲卿慶昌質鋪夥韓學生投案請追押本同轉將張忠提案略詰數語仍飭還押諭該夥等修失主來案再行核訊○咸吉錢莊鎔化銅洋經法捕房查　到案着莊夥高福堂將簿據檢案再行核辦已詳前報昨晨高携帶鎔化銅洋之油盞小盆各一隻來案同轉着於下期至公廨演試鎔洋高遵諭退去○陳瑞生與其父虧空沈溶所開烟葉行銀二千兩左右因陳父避匿不面當將瑞生拘押捕房葛同轉訊明情節着將瑞生押解其父到案前報已紀之矣嗣因陳父延不到案沈又遺抱翁熊投案禀追同轉將瑞生帶案問曰如何不將爾父交出陳供稱初十日有馬立師洋行之袁肯堂至押所小的托伊代爲尋父並請伊從中料理問共欠沈處銀洋若干供小的在外作事帳目均歸父親經管不知欠數同轉着赶緊料理如敢挺押定當比究○開鮮肉店之朱阿二虧欠沈雲生猪行洋一百三十八元屢索不還經沈具控將朱提案押追嗣因逾時已久仍不料理沈雲生遂投案繫追同轉着帶朱阿二到案問曰爲何一味挺押供稱小的自管押後並無親人探至總須出外方可料理同轉以其有意延宕擊責四十下重行詰問朱供稱有合股開店之阿炳求請提案當可料理沈禀五月初間朱曾向各店收到貨洋四五十元藏在鄉間不　檢還欠欵且朱之肉店生財今召　尚無受主同轉問朱曰阿炳現在何處答稱阿炳現在開德隆猪行之阿四生處爲夥同轉者將朱押候提到阿炳再行質訊 
[助賑摭要]  
　　籌賑而至今日計窮力絀幾於無法可圖矣所賴修德者傾資酌撥俾災户得以生活是誠能見其深者台北府署綰綽堂大善士洋五百三十二元潭陽善氏洋五元二户由源記號來杭省吳鑑心善士由愼餘莊來洋一百元蘇垣鐵瓶巷頤壽堂任沅孫善士爲尊堂疾求速愈由惠泰莊來洋五十元崇川信善子節省捐助由潤昌棧來洋一百元寍波馮谿橋翁募善女葛馮氏因外症肝風稍瘥求速愈由誠記莊來洋三十元委解瘠　數逾者世殊惻隱以匡災頌上高堂本慈祥而濟困懃懃信善胥從撙節得來汲汲驅疴不外肫誠流出以心爲鑑示掌　徵先路已開後塵聿步藉資觀感用特表彰[  上海北市絲業會館籌賑公所施善昌謹誌]  
[江督轅門抄]  
　　六月初七日督辦金陵城外保甲局劉佐禹謝委照舊兼辦金陵洋務總局巡檢盧炳元到由京來江蘇候補通尹甘恕赴東臺厘捐局差並銷江寗府發　差○初八日總辦上海輪船　應所候補知府劉式通禀謝奉札调委文闈内簾監試並禀知順直賑捐奬給花翎○初九日正任九江鎭朱淮森謝委署蘇松鎭前綂領新湘等　何明亮謝委署九江鎭○初十日牌示霄河縣崇襆調簾缺以知縣翁延年代理 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[履新有日]  
　　新任吳縣凌敬之大令焯擇吉本月十一日交缷金壇縣事務大約二十日後可以履新矣其灜眷則先於初八日抵蘇公館在養育巷廟堂巷中 
[上海四馬路文報局内恊賑公所經收蘇藩署鄧從善堂經募第十五批賑欵細户另登清單]  
　　湖北南漳縣李明府經募銀二百三十兩另八錢一分○辦理湖北荆州厘局呂縣尉經募銀十五兩七錢五分除欠平毛水二分一厘○湖北羅田縣劉明府捐募銀一百廿八兩七錢英洋六元除毛水欠平兩共合銀一百廿九兩九錢○湖北竹谿縣學李明府邱廣文捐募銀六十三兩除銅銀五錢毛水一兩二錢折九八五平銀六十二兩五錢六分○辦理湖北龔家橋士藥局注捐募八兩八錢六分○湖北安陸清單府施司馬助銀五兩○辦理鄖陽厘局劉太守捐募銀鄖平廿七兩五錢二分折合九八五平銀廿七兩八錢七分○湖北黄岡楊明府募曹平銀一百另二兩一錢四分折合九八五平銀一百另四兩一錢八分○以上共合九八五平銀五百八十四兩七錢二分申合規元六百十六兩二錢九分五厘於六月初三日由本埠百川通票號交來合併聲明 
 
 
 

Page 10

 
 
   
 
 

Page 11

 
 
[光緒十七年六月初五日京報全錄]  
　　宮門抄○諭旨二道錄前○發抄硃批四道○湘撫張奏查閱省標各營春操完竣摺○將軍定奏委員接充練軍總綂片○河督許奏查勘運河片○江督劉奏請暫緩查閱營伍片○又奏請免武員騎射片○大臣德奏報帶印公回日並巡閱圍界察看廟工情形摺○又奏飭知縣回任片○蘇撫剛奏委員接署知縣片○江督劉奏揀員請補遊擊摺○六月初五日吏部翰林院廂藍旗值日侍衛處引見三名廂黄滿十三名正白滿六名奉宸苑八名○德公假滿請安○濓貝勒請假十五日○銘公續假十日○鳳秀請假十日○希隆阿續假五日○白桓奏請開缺○幼官學奏派管學大臣派出麟書○召見軍機敬信續昌○發抄魏光燾奏修理南北兩路各處城垣衙署等工用過經費奉硃批着照所請該部知道欽此○又請以聞端蘭等署庫車同知等缺奉硃批吏部知道欽此○又拿辦叛逆盜匪請將失察之署吐魯番同知傳壽森等議處奉硃批着照所請該部知道欽此○又回子郡王拿辦洋海盜匪出力奉硃批瑪木特助剿出力甚屬可嘉着加恩賞穿黄馬褂欽此○○頭品頂戴湖南巡撫　張煦跪奏爲查閱省標各營春操完竣恭摺仰祈聖鑒事竊照湖南省城額設撫標左右二營及長沙協營城守官兵共計一千五百二十八員名平時由該管將備督率操練每年春冬由臣合操一次以課勤惰本年春操届期臣於三月二十四五等日調集三營官兵練軍並駐防省城之撫標親軍前營後營及親軍衛隊齊至校塲逐一認眞校閱先令合演三才八卦夾牌等陣式次閱馬步弓箭及洋槍烏槍抬砲籐牌刀矛雜技均尚步伐整齊進止有節合計官兵勇丁槍砲中靶在八成以上弓箭中的在七成以上刀矛擊刺及籐牌起伏馬上雜技均尚敏捷如法查騐車裝馬匹亦皆堅實臕壯兵勇足額尚無老弱充數各營將領訓練尚屬認眞臣閱看後將才技出色官兵優加奬賞用示鼓勵問有弓馬稍弱技藝較生者分别勒限學習限滿再行定期覆閱並飭該將備等常川加意訓練務須精益求精一兵得一兵之用其餘省外各營臣於公牘往來曁接見各將領時隨時嚴飭認眞操防毋許疏懈以期仰副朝廷整飭戎　之至意所有臣閱看省標三營官兵及練軍防衛各營春操情形謹恭摺具奏伏乞皇上聖鑒謹奏奉硃批知道了欽此○○定安片再吉字練軍總綂遺缺已委該軍帮綂富林布署理業經隨摺聲明在案惟查該員以乾清門二等侍衛三品頂戴經前大臣穆圖善奏派帮綂吉軍分任督操頗稱得力自　辦以來於今六載始終如一實屬勤愼有爲之員此次該軍總綂出缺可否卽以該員接充藉資熟手之處出自鴻慈如蒙俞允俟命下之日再將所遺帮綂差使由奴才遴員接充理合附片陳明伏乞聖鑒訓示謹奏奉硃批着照所請欽此○○許振褘片再臣昨將防護桃汛及籌辦一切情形繕摺具奏在案查本年河運加增蘇漕已報開行瞬將抵東運河應辦各事尤宜赶速籌備以昭愼重現在運河各廳春廂埽叚以及修築土工採辦石方　置均有頭緒修守有所憑藉臣擬於五月初八日由汴起程馳赴濟寍州查勘運河籌辦漕運督道廳妥愼經理以免貽悮並順道詣盤運河兗沂二道河庫錢糧　容次第奏報所有臣起程赴濟日期理合附片陳明伏乞皇上聖鍳謹奏奉硃批知道了欽此○○劉坤一片再查光緒十六年輪應查閱江蘇營伍之期經前署督臣沈秉成奏請俟臣到任後再行舉辦欽奉諭旨允准在案現在臣甫經蒞任一切公事頭緒極繁均係逐漸清理轉瞬舉行文闈鄉試必須臣督飭藩司预爲布置接辦武闈例應臣爲監臨未便遽行出省查閱營伍擬懇天恩俯准暫緩俟明春舉行由臣認眞校閱以昭愼重又查部咨綠營武職各員光緒十六年已届二年半荐舉之期應請援照光緒十二年成案俟查閱營伍時卽將荐舉之案一併考騐核辦以符定制謹附片陳請伏乞聖鑒訓示謹奏奉硃批着照所請欽此○○劉坤一片再軍營打仗受傷人員例准免予騎射又前准部咨請免騎射人員行令改習槍砲等因兹查接管卷内據中軍副將王幼山等禀稱補用副將楊志高前在軍營打仗左右兩膀均受重傷並刀傷右手四指石傷頭頂矛傷左骽署揚州營寳應汛千總陳有德被賊矛傷右膀左骽深入筋骨馬家橋汛把總顧明之右腰眼右骽被賊鎗子打穿筋骨該員等受傷深重不便弓馬均經前署督臣查騐屬實取具册結未及彚奏移交前來臣覆核無異合無仰懇天恩俯准將該員等免予騎射照章改習槍砲以示體恤除將册結分咨部科外謹附片陳請伏乞聖鑒訓示謹奏奉硃批着照所請兵部知道欽此○○奴才德福跪奏爲恭報帶印公回日期並巡閱圍界察看廟工情形恭摺奏聞仰祈聖鑒事竊奴才前因巡閱圍塲界址並察看廟宇工程將帶印公出日期恭摺具奏於四月初九日奉硃批知道了欽此欽遵奴才卽於四月二十一日照章隨帶文武員弁兵丁等起程二十三日行抵唐三營適圍塲總管玉書由圍内擊賊回署二十四日奴才隨帶該總管由伊遜栅門取道進圍敬謁東圍神祠察看估修工程尚屬堅實並連日巡查圍界惟查圍塲地方東至喀拉沁旗界西至察哈爾旗界北至巴林及克什克騰旗界南至承德府界周歴千數百里之遙非五六十日不能周查完竣並查同治二年間前任都綂瑞麟奏請開墾圍内地畝多在圍塲東南一帶奴才於旬日之間卽將東圍三百餘里已墾界址一律查竣並無侵越情事奴才旋於四月二十九日帶印回署任事其西圍神祠工程尚未修竣綂俟工竣騐收後取具監修委員承辦工商切實保固甘結再行奏報惟自奴才到任後屢據圍塲總管玉書面禀查得圍内在未開墾之先樹林森密山獸最多人皆畏恐悮傷無敢私行潛入官兵看守較易惟自開墾以後春夏耕種人烟湊集山獸遠遁難免賊匪溷跡往來不但偷砍木植人犯日多且成　賊匪亦易潛藏竟有防不勝防管不勝管等情前來奴才此次親往詳查與該總管所禀情形相符查圍塲總管玉書勤往稽　同屬實心任事無如圍塲周歴千數百里地廣兵單誠有鞭長莫及之勢必須卽時力求整頓稍可以資挽回除由奴才飭令該總管督率弁兵等認眞防範外仍由奴才揀派妥員帶領練軍會同駐圍練軍守備王文順等不時嚴查務期有犯必懲所有帶印回署日期並巡閱圍界查看廟工各緣由理合恭摺具陳伏乞皇上聖鑒謹奏奉硃批知道了欽此○○德福片再建昌縣知縣章奏凱前經奴才奏明調郡察看所遺之缺飭派補用知縣富賚前往署理在案兹查該員章奏凱現已察看完竣自應飭回本任富賚卽飭交缷回郡當差以專責成除檄飭遵照並飭取任事日期報部查核外理合附片陳明伏乞聖鑒謹奏奉硃批部知道欽此○○剛毅片再吳江縣知縣陳炳泰病故遺缺前經飭委正任靖江縣知縣張嘉言代理兹查該員到任以來情形熟悉措置裕如堪以委令接署吳江縣篆務據江蘇藩臬兩司會詳前來除批飭遵照外謹合詞附片陳明伏乞聖鑒謹奏奉硃批吏部知道欽此○○頭品頂戴兩江總督臣劉坤一跪奏爲揀員請補内洋水師遊擊員缺恭摺仰祈聖鑒事竊查接管卷内狼山鎭標右營遊擊王幼珥因病出缺業經前署督臣沈秉成恭疏題報所遺員缺並經沈秉成以奏留外海内洋水師補用之儘先遊擊王定元熟習水師頗知韜略堪以請補未及具奏移交前來臣查是缺遊擊係内洋水師之缺有督率操防巡緝洋面之責非精明强幹熟習水師情形之員難期勝任按照輪補定章係題補第四缺輪用儘先人員請補伏查部發官册内洋水師儘先遊擊班内戴天福高祥發栗東海等三員業經病故咨部開除陳良彪於光緒八年軍政案内叅劾休致各在案謝克明係蘇松鎭標左營守備張玉標係海門營都司均於各本任内尚稱得力查與是缺人地不甚相宜未便遷就請補惟查有王定元年四十九歲湖南湘鄉縣人於咸豐六年投入水師隨剿湖北江西等省出力薦保儘先都司嗣於克復東流彭澤二縣城池並攻破南陵賊圍出力案内保奏十一年三月二十八日奉上諭王定元着免選都司以遊擊遇缺儘先選用欽此光緒十三年經前督臣曾國荃奏請以原官留於江蘇外海内洋水師補用以之請補是缺遊擊洵堪勝任核與定章亦屬相符合無仰懇天恩俯念内洋水師員缺緊要准以儘先遊擊王定元補授狼山鎭標右營遊擊員缺實於營伍地方均有裨益如蒙俞允俟部覆至日卽行給咨送部引見以符定制除將該員履歴曁前在他省並無叅革朦保印結咨部查核外謹會同江南提臣譚碧理恭摺具陳伏乞皇上聖鑒訓示謹奏奉硃批兵部議奏欽此 
 
 

Page 12

 
 
[光緒十七年六月初六日京報全錄]  
　　宮門抄○發抄硃批四道○尚書麟等奏查明具奏摺○河督許奏請改奬片○又奏酌保鄭工各省關解餉出力人員摺○將軍定奏副都綂積勞病故懇恩優卹摺○蘇撫剛奏飭知府赴任片○六月初六日户部通政司　事府八旗兩翼值日正藍滿引見三名兩翼二十五名○豫公祁世長耆齡各假滿請安○麟書謝管幼官學恩○白桓謝准其開缺恩○壽昌謝授通政使恩○芬車續假五日○克們泰續假十五日○溥顧請假十日○召見軍機崇禮徐用儀○發抄德福奏挑挖旱河工竣奉硃批該部知道欽此○富勒銘額奏請將已革遊擊王鴻發開復原官奉硃批覽欽此○又請將　匪出力之補用直隸州徐桂芬破格錄用奉硃批吏部議奏欽此○又請開復記名提督李長發賞還黄馬褂奉硃批兵部議奏欽此○○吏部尚書臣宗室麟書等謹奏爲查明具奏事内閣抄出直隸總督李鴻章片奏已革福建試用道傳廣捐助賑銀一萬兩請破格優奬一摺光緒十七年四月初四日奉硃批傳廣着以道員選用欽此臣等查私罪降革人員例有加倍半不准捐復十三條非軍務勞績不准開復如得有軍務勞績保奏復仍令補繳加倍半捐復銀兩定例極嚴近年捐例頻開自海防鄭工及各省賑捐條欵所載逐次議增獨私罪降革捐一條未嘗輕議推廣特海軍衙門創立之初籌欵不易如道員楊宗濓姚寳勳等皆以捐資奏請錄用嗣各省援案奏請如道員恭鍹朱麟成知府梁俊等亦以捐資復官迨光緒十四年十一月海軍衙門停止報効奏明嗣後獲咎人員報捐概不接收臣部以各省賑捐較之海軍衙門輕重自殊亟應一律停止奏請飭下各省嗣後獲咎人員捐復原不准在外兌收爲之援案奏請其有在外交銀者應令户部核奬给予虚銜封典於十五年正月奏准通行自此以後接各省遂無援案捐銀奏請開復之案卽十六年直隸督臣李鴻章奏請推廣順直賑捐被議人員亦僅准捐復銜翎從無捐復原官之議至户部專摺奏奬新章聲明士民中捐銀萬兩以上由部專摺請奬亦專指士民而言且有外省不得兌收之請本年正月臣部以獲咎人員與士民究有區别奏請飭下户部嗣後獲咎人員捐輸鉅欵務當分别核辦在案是降革捐輸一途本不能照尋常捐輸核辦而於加倍半不准捐復人員限制尤嚴此案已革試用道傳廣捐助賑銀一萬兩據直隸督臣奏請優奬奉硃批以道員選用臣等查傳廣由粵海關船房單書續捐道員被人糾叅嗣經查明逗留廣東與庫書往來不知檢束奉旨着卽行革職勒令回籍不准逗留上年赴部呈請捐復臣部查係革職後勒令回籍之員情節較重在加倍半不准捐復之列照例批駁在案卽使傳廣有軍功勞績保奏開復亦須補繳加倍半捐復銀二萬餘兩今捐助賑銀一萬兩遂行奏請籲懇恩施不數年卽列首選是捐資之數見少而開復之職加優且該員革職原案又與山東巡撫張曜奏請開復之革職　員陸心源順天府奏請開復降調道員劉麒祥不同惟旣經奉旨錄用自應欽遵辦理但恐各省紛紛援案奏請將獲咎較重之員皆思接踵効尤希圖倖進不惟臣部捐復例章皆成虚設卽户部捐章亦多有碍相應申明例案請旨飭下各直省督撫府尹嗣後遇有獲咎人員捐賑仍按李鴻章奏定推廣捐復銜翎章程奏請奬叙其有報捐鉅欵者仍應查照户部奏案捐欵專歸户部兌收由户部分别核辦各直省不得在外兌收爲之援案奏請以杜取巧而示限制如蒙俞允俟命下之日應由臣部卽通行各直省督撫府尹一體欽遵辦理伏乞聖鑒訓示遵行謹奏奉旨已錄○○許振褘片再五品銜候選知縣鈕家煥經前兼署河臣倪文蔚於鄭州大工合龍出力案内查明聲覆改奬免選知縣以知州不論雙單月選用並加四品銜並聲明更名家樞接准部咨清單内稱該員在山東河套圈合龍案内所保知縣加銜尚未核准仍令另核奏明請奬於光緒十六年七月二十三日具奏奉旨依議欽此兹據該員禀稱山東河套圈合龍保案業經吏部核准所有鄭工合龍保案懇請核奬前來合無仰懇天恩勅部將候選知縣鈕家煥更名家樞改奬俟選缺後以直隸州用出自鴻施謹會同河南撫臣裕寛附片具陳伏乞皇上聖鑒訓示祗遵謹奏奉硃批吏部議奏欽此○○頭品頂戴河東河道總督臣許振褘跪奏爲酌保鄭工各省關解餉出力人員以昭激勸謹繕清單恭摺具陳仰祈聖鑒事竊查接管卷内光緒十五年三月二十五日前河臣吳大澂前撫臣倪文蔚會奏鄭工經費多至一千二百餘萬兩大半由各省關籌濟派員管解長途跋涉均能迅速到工不無微勞足錄擬擇其解欵較鉅之員咨取履歴彚齊請奬荷蒙俞允在案當經前河臣等咨明各直省督撫臣查照歴次派員解餉之案分别核奬去後並聲明解銀不及五萬兩者不予内奬嗣據江蘇等省陸續將各該員銜名履歴咨送到臣檢查卷宗因江蘇候補知縣黄章雲江西試用通判賀運隆浙江試用知縣蔣青翊劉泰龢前永康縣縣丞崔耀章候補鹽經歴尤兆祿湖北卽用知縣劉詡山東候補主簿韓詠春試用從九品陳毓瑭九員核與咨部底案履歴册内銜名不符復經臣檄飭確查更正兹據鄭工善後局司道會詳稱遵查此案咨部銜名係由升任劉藩司陸續咨送鄭工善後總局彚詳請先行咨部立案其中輾轉筆誤者固多而事隔年餘續請保過班者亦所時有此请保銜名與咨部底案不符之實在情形也如同知銜直隸州用江蘇候補知縣黄章雲一員該員實係同知銜咨部立案册内誤寫候補同知其餘八員履歴不符查明均係筆誤已於各員名下分晰註明繕造清單併呈至候補守備黄調律把總高遷二弁履歴尚未送到俟咨取到日再行續奬等情請奏前來臣等覆查此案鄭工各省解餉人員部中皆有案可稽且此餉各省關所開五十二員均係解餉在五萬兩以上者尚無冐濫合無仰懇天恩俯念各員護運微勞照准給予奬叙之處出自逾格鴻慈至江蘇候補知縣黄章雲等九員旣經查明與咨部履歴底案間有不符係由筆誤應請勅部一併更正除履歴咨送吏部查照外是否有當謹繕具清單會同河南巡撫臣裕寛合詞恭摺具陳伏乞皇上聖鑒訓示謹奏奉硃批該部知道單併發欽此○○奴才定安跪奏爲總綂練軍副都綂在營積勞病故懇恩優卹恭摺仰祈聖鑒事竊據帮綂吉字營練軍二等侍衛三品頂戴富林布以該軍總綂廂曰旗蒙古副都綂奉國將軍宗室溥偀因骽疾復發加以痰喘醫藥罔效於四月十五日子時在營病故等情呈報前來查該副都綂溥偀以廕生出身由侍衛神機營帮操於同治九年帶兵赴察哈爾地方防堵經神機營王大臣保奏奉旨賞給頭等侍衛並加二品頂戴同治十三年奉旨補授盛京開原城守尉在任三載布置有方經盛京將軍荐舉卓異六年奉旨補授廂曰旗漢軍副都綂十一年調補西安左翼副都綂九年署西安將軍十年交缷後旋又兼署右翼副都綂任滿陛見補授廂曰旗蒙古副都綂並充神機營内火器營專操該副都綂在察哈爾帶兵防堵正值嚴寒之際風雪交加親歴各營拊循士卒晝夜不懈因而兩腿染受寒濕時常舉發尚可支持嗣於十二年五月前大臣穆圖善辦理東三省練兵事宜到奉後奏派該副都綂帮綂盛字營馬步練軍旋經奴才奏調補充吉字營練軍總綂講求紀律管轄嚴明在營數年不辭勞瘁雖舊疾間發迄未少休上年冬奴才自黑龍江回至吉林校閱大操見其步履艱滯猶復勉强乘騎殷殷訓飭隊伍毋或鬆懈奴才深慮其精神不繼曾勸稍加休息勿過勞苦該副都綂以身受國恩未遑圖報爲辭今果積勞致疾一病不起身後蕭條異常困苦驟聞之下悼惜殊深其子毓　先期奉差赴京以廕生引見蒙恩賞給主事尚未回吉所有身後一切事宜均賴吉林將軍長順幫綂富林布妥爲料理方始成殮將來靈柩回旗應由奴才另行籌措川資以利遄行惟該副都綂溥偀以京旗大員奏調來營兹旣因勞亡身合無仰祈天恩俯准飭部照軍營立功後積勞病故例從優議卹之處出自高厚鴻慈其所遺吉林總綂一差爲全軍之綱領不可一日缺員已由奴才檄委該軍帮綂富林布署理以專責成除咨報海軍衙門外謹恭摺由驛具陳伏乞皇上聖鑒訓示謹奏奉硃批另有旨欽此○○剛毅片再前准部咨光緒十六年十一月十四日奉上諭江蘇鎭江府知府員缺着王仁堪補授欽此當經咨行遵照兹該府王仁堪於光緒十七年三月二十三日領憑到省應卽飭令赴任以重職守據蘇州布政使鄧華熙呈報前來謹合詞附片陳明伏乞聖鑒謹奏奉硃批知道了欽此 
 
