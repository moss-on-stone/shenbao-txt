# 1902 - 88 - 4910400

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宫軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書共有向各外埠購取者仍由原處檢發惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[安置游民說]  
　　木以蠹而傷書以蠧而損國以蠧而衰遊民者國家之蠧也曾子作大學論生財之道推原於生之者衆食之者寡朱注云國無遊民則生者衆朝無倖位則食者寡竊謂生衆與食寡二事均宜指民而言蓋合一國之人無論勞力勞心皆有所以謀生之道則財自不虚糜而國自不患貧若僅濟濟百僚得免尸素之誚猶未足以見節財之要道也今中國遊民之多甚矣除農工商賈外凡遊閒而無事者一邑之中不知其若干人若輩皆不耕而食不織而衣逸豫自耽坐耗太倉之粟然此猶安分守已者也甚者作奸犯科肆無忌憚以良民辛苦所得之資供若輩無窮揮霍財安得而不匱民安得而不貧僕曩曾持議謂地方有司宜建一極大房屋將若輩悉拘入其中量其之力之大小質之智愚責令作各項粗細工藝俟積餘資若干方得釋出再犯則拘而禁之終身永無寛釋之日如是則莠民悉化爲良良民不再爲莠治國之道莫急於此而或者慮費之無所出則更有一法焉宜籍天下寺院之房屋財産以資經費按康熙年間禮部題奏各直省督撫造送册内通計直省大小寺廟七萬九千六百餘所僧道尼姑十四萬餘名口竊謂此猶不過略舉其大數其僻壤窮鄉未及遍查或查而並未呈報者當亦不知凡幾聚數十萬不耕不織之惰民使之優游於化日光天之下蠧民病國莫此爲尤今一旦能行昌黎氏之法人其人廬其居將各處所有寺廟由地方官會同紳士逐一清查每處共有田産若干房屋若干先書之册籍然後將田産一一歸公房屋則僅留一二處俾各寺廟之僧道薈萃於内養之終身其有不願居者聽其呈明還俗惟須限以年期能習成一藝足以餬口者方准否則一經返其初服無以謀生勢必至仍蕩檢踰閑大爲斯民之害此外各寺廟悉行拆毁攺建夫旣有房舍供棲止之需又有田産資日用之費以本邑之所籌仍用之於本邑一轉移間豈不甚便或曰無賴之徒動輒擾害良民拘於一處罰作苦工當矣彼僧道者自幼出家雖其中不免有踰閑蕩檢之流然能守清規者當亦不少今一旦奪其所固有之貲財移爲教養游民之用得無近於苛乎則謹應之曰國家之蠧厥惟遊民遊民之尤厥惟僧道國之四民工勤製造商習懋遷農力畎畝苟非終歳勤動卽無以爲仰事俯育之資卽士人筆耨墨耕事較清貴然硯田所入亦豈能免於辛勤惟僧道之流則僅恃摇唇鼓舌騙取愚民資財終日鼓腹而嬉無所事事其寺産之多者更膏腴自潤狂嫖濫賭無所不爲蠧國耗民可惡莫甚於此今卽一律勒令還俗令其各自謀生亦不爲過况猶留一二處以爲若輩豢養之資體恤周旋固已無微不至而又何疑乎其苟刻哉夫作事貴乎决而見理貴乎明此事若成不惟二氏之遺孽可以廓清而各邑遊民旣有所約束亦不致恣意爲非一舉兩得計無有便於此者世有取此說而行之乎涉筆之餘不禁企望深之矣 
[本館接奉電音]  
　　昨日午前京師飛電傳來上諭一道諭旨一道敬謹譯登○二月二十四日内閣奉上諭福建福州府遺缺知府著廷琦補授欽此同日軍機大臣面奉諭旨密雲期滿協領秀昌著回任候旨欽此 
[華路計里]  
　　西字報云本年中國各省已成之鐵路計山東省内有一百英里北方有五百四十英里由上海至吳淞約十一英里蘆漢鐵路自京師至正定府約一百六十英里從漢口迤北約一百零五英里 
[德報之言]  
　　德國某日報云邇者我德欲在濟南府設一領事官是使人疑德有他意也蓋我德政府中人曾言我之經營膠州灣實爲開闢山東門户起見並無不准他國利益均沾之意今忽有此舉動人必謂我德將變其初心矣且我德旣設領事官于此則英美諸國勢必從而效之將使山東爲各國共爭之地豈計之得乎 
[重懲逆黨]  
　　美京華盛頓來函云此次美廷增修懲治無君逆黨之律斯事也非獨爲美國計卽歐洲諸友國亦大有關繫其中應加等重辦者計分三等一凡謀弑美國大總統副總統及戕害各大員各駐使者或跡近謀弑者二凡蓄意謀弑美國大總統副總統及戕害各大員各駐使者三凡公然或暗中計畫唆使謀弑者凡此三等嗣後均照舊例加倍重懲竊按此等豫防之法雖非始自今日然美國大總統前後被弑者已多至三人故目今定例不能不嚴之又 
 
 

Page 2

 
 
嚴也 
[暹羅商務]  
　　香港循環日報云日前暹羅濱角京城印行貿易報大致言西歴一千九百零一年濱城入口貨共值洋銀二十九兆五十二萬七百三十圓出口貨共值洋銀四十六兆八十二萬八千七百九十一圓入口之客附上等船者七百七十九人附大艙者二萬九千七百零九人出口之客附上等船者四百九十七人附大艙者一萬九千二百六十六人其各貨中到自星加坡者爲最多共值洋銀十二兆一千六百四十五圓其次爲香港貨共值洋銀六兆五十四萬四千七百一十一圓至於由英國運到者祇值洋銀三百餘萬圓由德國運到者祇值洋銀二百餘萬圓由中國及印度運到者祇各值洋銀一百餘萬圓出口貨亦以運往星加坡者爲最多約值洋銀二十兆四十三萬圓有奇其次運往香港者約值洋銀十七兆四十八萬圓有奇運往德國者約值洋銀二兆五十一萬圓有奇 
[詳述南陽匪警緣由]  
　　武昌采訪友人云日前湖廣總督張香濤宫保接河南南汝光道許秋槎觀察來電知南陽近有匪徒戕害教士聚衆圍城因卽遴派弁兵協同防剿旣而督轅復接河南巡撫錫清弼中丞電文知事起于南陽府屬泌陽縣緣上年拳匪啓釁擾及教堂事後議定賠欵按户派捐教民抗不依從以致民情憤激一呼百應拆毁教堂堂中教士二人大遭毆辱迨地方官竭力保護而愚民無識妄謂官袒護外人聚衆圍城揭竽作亂刻已派出營勇星夜馳往解圍一面將教士之受傷者加意醫調漸得痊愈隨將泌陽縣某令奏叅某職嚴拿首要解散脅從大約當不致再滋事變矣 
[粤興大學]  
　　廣州廣雅書院攺爲本省大學堂已將所訂章程登諸本月十二日報牘兹接本館訪事人來函知先期由督撫憲出示招考其文曰廣東大學堂現經議定章程將廣雅書院攺設先設備齋俟卒業後遞升正齋專齋其備齋學生除以後逐年添招外本年應先招一百六十名作爲備齋第一年學生合就出示招考爲此示仰闔省生童人等知悉爾等如有志來學速照後開各條屇期報名聽候考試切勿遷延自誤切切特示後附入選格十一條一不論生監童祗須身家清白年在十五歳以外二十歳以内者皆可投考一籍隸廣東省者不論何府州縣皆可報名投考一籍隷廣西者亦可報名投考惟選錄入堂時西省人不得過全額一百六十卽十分之二一自三月初一日起至初十日止此十日内諸生均可赴督署報名至試期應以十五日爲始一報名須開具籍貫年歳三代及現在住址列入册内一投考者各備筆墨不准携帶書籍一諸生試卷由學堂備辦一外府州縣各生如由地方官保送者其名册須儘三月初十日以前送省或不由地方官保送自行來省投考者亦准收考惟無論保送及自行來省其川資均自備一取錄入堂者須本省紳士及體面人擔保各遞入學據一紙叙明守規卒業各條學堂備格式紙書寫一現設學堂專爲成就學生學業各門功課與應試學業不同諸生如急求科名者毋庸來學一現設學堂但供學生飯膳别無膏奬諸生藉作贍貧之計者毋庸來學一各省學堂學生業經禮部政務處奏定俟卒業送至京師大學堂考試後分别予以出身廣東現設大學堂將來均可援照定章一律辦理其取錄各生如有已經入學堂爲生員者卒業時核其功課合格分别保送 
[蒙以養正]  
　　杭州訪事人云浙省大中小諸學堂業已次第開設惟蒙學尚付闕如前經胡紳趾祥特捐巨欵在葵巷開設安定學堂專教童蒙以爲之倡額定六十名而報名者多至三百餘人以致講舍實不能容無計廣爲收錄兹者蘇俊卿孝廉及鄔施二茂才擬于上中下三城各設蒙學一所不限人數多多益善凡童子自七歳至十六歳無論本省外省但身家青白素無習染者均准報名入堂肄習課程以中學爲主四書五經之外先課史鑑而後徐及他學務須講明綱常大義不致入于奇邪學徒中如有傳述自由民主平權等妄言者即行擯斥立法之善可謂知所本矣 
[書院攺章]  
　　南昌訪事友人云江西省垣豫章書院及孝廉堂現由撫憲李勉林中丞攺爲大學堂禮延劉庚生觀察爲中文教習而委唐煇亭觀察總理其事本月某日兩觀察親臨查勘以便將齋舍興修此外經訓書院向由學政主持中丞未便越俎代庖因電請吳絅齋宗師裁奪旋得宗師回電仍請中丞主裁至藩司所管之友教書院南昌府所管之洪都書院南昌縣所管之東湖書院新建縣所管之西昌書院均擬俟大學堂開辦後再行攺訂新章 
[示征土税]  
　　欽加五品銜江西全省土藥統捐稽核委員補用縣正堂沈爲出示曉諭事照得本委員奉督辦土藥統捐總局憲柯丁札開案奉撫憲札飭以江西攤派賠欵數鉅期迫奉旨開辦加征土藥税釐業經委員分赴各外府州縣設立局卡征收並查辦土店存貨照統捐章程减半征銀各在案兹據各委員陸續禀報辦竣惟九江存土尚未據禀辦到局實屬有意延抗爲此札委札到該員卽便馳往九江逐一挨查加貼印花减半收税並防以新混陳毋任欺匿等因奉此除已查明加貼統捐减半征銀印花塡給執照並出示限於十三日以前一律挑赴分局報明外爲此示仰各土商以及諸色人等知悉如過限不報卽作私論提貨充公無論何人如知某店存有未經加貼統捐减半印花之土或見有人買此項私土准其赴各衙署各局卡通報拿獲私土變價充公提出三成給賞通報之人並不將其姓名傳揚爾等無所用其顧慮本委員深知商艱故此次來潯查辦存土格外體恤各土商係殷實體面之人愼毋吝此半税致去全本且貽奸商市儈之口實此則本委員所深惜也毋違特示 
[東越榷酤]  
　　紹興訪事友人云此間所釀之酒行銷各處歳不下數百萬金近奉大憲訂定新章諭令各酒坊捐領酒缸税帖檄委趙漁衫太守程輔堂大令假郡城覺海寺設局凡各商販酒出境須先納捐銀請領印花粘諸罎上如過本省各卡祇須騐照不再抽釐統計每歳可得洋銀二十萬元之譜 
[閩學過潤]  
　　鎭江訪事友人云新任福建提督學政秦大宗師綬章陛辭南下本月十五日道出京口繫纜官馬頭維時水陸各營勇丁咸在江干迎迓俄而道府縣各官登舟投刺宗師一一接見隨於次日解維過金閶馳赴八閩任所 
[統領啓行]  
　　鎭江訪事友人云本月十六日南洋常備右軍統領杜雲秋觀察命駕登招商局江裕輪船溯江赴金陵謁見兩江總督兼南洋通商大臣劉峴莊宫太保禀陳要務瀕行常備右軍總巡周錦堂遊戎及麾下各營員弁均往江干恭送 
[受篆有期]  
　　鎭江訪事人云新任鎭江府知府祥太守福由京領憑航海南下本月某日行抵蘇垣禀見諸大憲旋即奉飭赴任聞太守涓吉二十八日受篆履新然尚未頒發紅諭也 
 
 

Page 3

 
 
[軍節將行]  
　　江南提督李夀亭軍門蒞滬後偶攖小極刻始告痊擬即泝江赴金陵與兩江督憲劉峴莊宫太保互籌整頓營伍之策因於昨日赴文武各當道處投刺辭行 
[訂期見客]  
　　蘇松太兵備道袁海觀觀察准駐滬美總領事古衲君文開今有敝國人羅啓文同某兵艦管帶以下武弁五六人遊歴至申欲與貴道會商事件等因爰卽修函作答訂於本月二十六日午前在署延見管帶午後赴北洋務局欵接羅君 
[滇員北上]  
　　日前雲南藩司某方伯委候補知府郎太守承詵督解京銅五萬五千斤過滬旋於昨日乘某輪船北上由天津附火車入京 
[會議查騐濕花事]  
　　日前英商老公茂紡紗廠騐花司事張某被衆鄉民毆擊受傷旣而蘇松太兵備道袁海觀觀察接准英總領事照會立卽札飭上海縣汪瑶庭大令保甲總巡朱森庭明府帶同差役前往彈壓並傳花業董事程鼎至二十三七鋪巡防局會議妥善章程昨日上午十一點鐘時英副領事偉君親詣騐花處柬請大令會商適大令别有要公浼明府到局洋人洛神飛稱現聞鄉人在外揚言欲糾衆四五百人前來尋釁所雇印度人慄慄恐懼不復敢在馬頭上稽查應請添派營兵分叚照料偉君謂鄉人似此逞蠻須用洋兵保護明府謂現在道憲大人已撥出營局各勇會同縣差四處照料鄉人當不敢再滋事端請貴領事不必派洋兵前來以免有所關碍至前次查獲之濕花四十八包道憲大人之意祇宜從輕科罰分給各鄉人領去後來之花容再派員審判如有攙水情事當罰鍰以儆乾者給予領回騐花之人務須一秉大公不得任意欺朦致鄉民無辜受罰偉君謂有一機器置花其内用火烘之辨騐最爲明確明府謂目下如查到濕花仍由邱委員審判道憲大人已諭令邱委員常川在局不得遠離本總巡擬請貴領事另派一洋人於臨審時在旁騐明或乾或濕然後請委員判斷方得公平偉君深以爲然許以翌日准派洋人到此惟前日行兇者已探明係南馬頭人阿榮請卽嚴拿重辦以儆效尤明府允之立飭十二圖地保顧桂榮限午後二點鐘時將阿榮解案如延笞責一千板枷號限拿偉君謂此處房屋係天主堂之産今房主見釀事端不允復賃嗣後如查到濕花當移至二十三七鋪巡防局辦理明府曰諾遂與偉君握手而别 
[薄懲淫棍]  
　　淫棍汪松林與黄夀寳之妻楊氏有私竟欲揮刃將黄砍斃其中情節已紀諸昨日報章兹悉前日巡防西局委員楊聘侯二尹飭地甲將汪松林卽汪森林拘獲傳集案中人升堂訊究黄供稱妻子楊氏小名愛鳳向來與汪有私小的防範稍嚴汪卽懷刃圖害幸由烟館中值堂人金某及衆烟客扭交地甲旋被私釋今旣到案求賜嚴懲汪供小的縫衣度日時至黄所開烟館中過癮並無姘識黄妻及帶刀圖害之事二尹傳訊值堂之證人金某金供前晚汪來吸烟與愛鳳同臥榻上謔浪笑傲迨去後遺下尖刀一柄經小的拾得次晨汪來苦求給還并贈小洋銀二角小的因卽將刀還伊囑伊切不可藏在身畔豈知翌日汪又懷刃而來衆烟客見之恐肇大禍是以扭交地甲愛鳳供小婦人不敢犯姦叩求鑒宥二尹判將汪笞責二百板愛鳳掌頰四十下著黄領回管束 
[墮胎釀命]  
　　昨日午後鄉民楊阿梅投上海縣署訴稱小的家住治下三十保三圖所轄諸翟鎭附近前有急需將房屋售與族叔阿祥近時阿祥逼令遷讓小的方向之商緩不料昨日忽串同地保楊位文來尋小的理論小的適因事出外妻子將次分娩突被推仆以致墮胎殞命叩求蒞騐伸寃縣主汪瑶庭大令諭候翌晨往騐 
[報請騐屍]  
　　昨日午前二十五保四圖地保林少卿投上海縣署報稱法租界八仙橋迤西長浜附近馬德道空屋内有一無名男子自縊身死縣主汪瑶庭大令諭令預備屍塲聽候往騐 
[飭查地主]  
　　前日蘇松太兵備道袁海觀觀察札行南市馬路工程局大旨謂十六鋪橋南首集水馬頭附近有人建築小輪船馬頭彼處業主何人仰卽勘明申復察奪總辦翁子文太守奉札後迅飭十六鋪地甲裘鎭及水巡捕頭目陳向榮火速稽查禀覆以便據情申請道憲核示施行 
[總巡查賭]  
　　本邑城廂内外保甲總巡朱森庭明府定於今日赴浦東各鄉鎭稽查各巡防分局並與各圖董會商木禁賭事宜蓋亦留心民事者也 
[奥員逝世]  
　　奥國勳貴某君在滬患病就公濟醫院醫治藥石無靈溘然而逝昨日清晨九點鐘時將棺舁至新北門外聖若瑟堂行追思之禮然後送赴八仙橋迤西安葬法界克總捕頭特派中西各捕沿途照料 
[花憔月悴]  
　　前者花月報褻侮聖經由蘇松太兵備道袁海觀觀察札飭英美租界公廨讞員張柄樞司馬嚴提館主包友樵訊辦及差役徐升往提包已逃逸無蹤以致迄今未獲司馬心滋不悦特于前晚將徐嚴比徐供當日小的提包不獲次日協同包探在彼處守候依舊蹤影杳然迨後牌票竟被捕頭扣留叩求恩宥司馬大怒喝令重責五百板勒限將包提到以便究懲違干比革 
[鼓破鑼翻]  
　　英租界桂仙茶園主虧欠各債無從彌補以致前夜九點鐘時尚未開演座客守候良久嘖有煩言旋被自來火行中人將總　　封閉座客暗中摸索羣起喧譁隨將擡椅茶碗擊毁一空後經管門巡捕拘獲爲首之陳金堂葉阿三二人送入捕房管押尚未知如何了結也 
[英美租界公堂瑣案]  
　　洋人惠有棉紗三十二紥寄存某馬頭貨棧中被戴長庭竊去因之投報捕房捕頭令包探錢榮堂查獲解請訊懲讞員張柄樞司馬商之美領事判責二百板原贓給惠領去○沈正祥行竊王阿六家東洋車一輛由包探劉阿炳拘獲解案司馬判責三百板○朱惠方行竊吳芳忠家鐵條由包探葉盈堂拘獲解案司馬判責手心二百下○張玉崑行竊紀秀芝家衣服三件經包探劉阿炳拘獲解案司馬判責一百板遞解鎭江原籍○包探孫阿星解方阿六到案禀稱此人行竊章有仁家衣服三件經小的拘獲請卽究懲司馬判責一百板逐出租界贓給章具領○顧佐卿行竊王桂生家鐵鍋布袋等物由包探徐榮珊拘獲解案司馬判責五十板 
[遍呼將伯]  
　　敝堂老民院之設專收龍鍾潦倒一無親族可依者使之食息其中幸免凍餒以終其養年此外殘廢疾病之人亦並蓄兼收常年多則六七十名少亦四五十名食指之繁伊於胡底乃自今年以來米珠薪桂市價培增而顧兹待哺嗷嗷將悉數遣歸未免太忍將依舊留養又勢處可難想各埠諸善士樂善爲懷必能不分畛域協力捐輸豆區釜鍾效好施於陳氏富貴夀考自嫓美於令公乞附報章以廣勸募滬北天后宫前廣益善堂司廬　信厚龔心釗施則敬朱佩珍唐榮俊葉貽釗等謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者流氓包小安寳行至浦東被人戳斃屍親疑高麗桂生有帮兇情事訴諸縣署縣主汪瑶庭大令飭拘到案　訊不承前晚提案復訊桂生供稱小的與包素來交好是日同在浦東忽有名四良者與包爭奪私鹽碼頭糾同羽黨十餘人扭住兇毆小的勸解不依瞥見各人皆手持利刃懼而脱逃以後情形實不知悉大令曰爾雖不認帮兇然總非安分之徒遂飭收攺過局一年○前者寡婦瞿王氏被胞弟王家祥串同徐桂蟾騙去洋銀二千元控經大令訊供押繳王遵斷繳出一千元惟徐僅繳二百元前晚大令提案訊比徐供稱尚有八百元須將樓房三幢出售歸還叩求寛限大令准之著仍還押○周夏氏控馮少蘭串騙等情大令訊供之下氏稱小婦人之子名芝仁素患瘋痴去年　月某日被媳之從弟馮少蘭騙寫借票四紙至歳杪串出兪姓婦投英美租界公堂控追讞員張大老爺飭某包探拘媳質審將馮笞責二百板兹馮仍執三百元之借票時來纒擾求卽究懲周芝仁供小的向業南貨後因痴癲失業去年馮騙寫借票四紙中有三百元一紙誣柄妻子向兪姓措借叩求明鑒馮供周夏氏在迎春坊開設妓院芝仁並不痴癲去夏由伊妻卽小的之堂姊向兪姓婦措借洋銀三百元議妥後央小的爲中芝仁自書周雲記借票一紙並無誘寫四紙之事大令飭將馮交人保出候補提馮氏質訊 
[英美租界公堂會訊案]  
　　德商天福洋行主投本管領事署控楊子香定購玻璃延不提出等情德總領事准之據情函致公廨前日午後讞員張柄樞司馬傳楊到案會同德繙譯官佛爾克君研訊天福洋人投案請追楊供商人所定玻璃共九十三磅每磅需銀八兩價值過鉅且與原樣不符因之未出叩求鑒原司馬諭令洋人减去二磅半並免付棧租著楊於一禮拜内如數出清違干未便 
[法租界公堂瑣案]  
　　王雲樵訴稱表弟曹德志竊取母親所儲金釧金練及珠寳等物質錢浪用除報捕吊到各贓外尚少珠寳若干開單請究讞員杜枝園大令提曹研訊供稱小的與王至戚不得已而犯此求賜鴻恩大令著押候追比吊到各贓先給三具領○總巡捕頭所雇車夫張福生竊取車照交其友吳阿二賣與張阿福昨經包探查獲一并送案請辦大令與代理譯政之聶君會商判罰張福生洋銀六元吳阿二張阿福各罰洋三元○前者朱毛毛控陸敬舟賣地勒單大令訊究之下陸稱此單抵與陳張氏未經贖出迨前日覆訊陳張氏供稱此田早經陸姓賣絶有契據爲憑大令准交人保出著伊子陳勝全檢呈契據昨日朱毛毛邀同陸敬舟及地保陳鳳山投案大令命提陳張氏曁中人姚梵質問陳張氏仍稱此田已經賣絶大令著還押命陳保邀同陳張氏之子雪琴來案候訊○陳金福倪連發行竊某輪船上某客所携竹籃内儲洋銀一百五十元報捕查獲解請大令訊供陳倪同供有洋銀四十元及竹籃寄存老虎灶茶肆内大令飭提灶夥林連生到案著交灶主昨日命提復訊林供灶主回甬後有病不能來滬據稱並無洋銀寄存王林氏稱連生即小婦人之姪求准交保出外大令著覓的實人准予保出函交灶主到案復核○陳張氏前控謝張氏楊陳氏串拐婢女大令訊供之下楊陳氏請將所生之女暫質以待偵尋倘不能獲願償身價洋銀大令著交保出外赶緊找尋○馬金林行竊東洋車被包探拘案大令訊供之下不認行竊因著押候車主到案質訊昨日車主王順訴稱前晚十點鐘時停車門外被馬行竊當塲拿獲大令判將馬責二百板○王徐氏訴稱義女臘梅被匪人拐出鬻於某妓院攺姓宋名曰杏囡不願爲娼乘間逸出蒙恩發善堂留養求准領回大令著覓本租界中的實人具保○柯掌榮訴稱小的由某處隨主人附北京輪船來滬僑寓鼎陞棧被賊竊去烟槍及水烟袋報捕查獲竊賊王金生吊到原贓求准具領大令判責王二百板贓給柯具領○積竊吳德標竊得某輪船上衣服數件隨被包探拘獲解案請辦大令判枷號一月責三百板○乞兒王小仔行竊香油數瓶適爲包探緝獲解案請辦大令判責手心一百下贓給失主具領○幼童張阿堂迷失歸途經巡街捕帶回捕房解請安插大令飭送普育堂留養待家屬認領 
[美租界捕房紀事]  
　　皖人陳阿賢不知向操何業近來貧病交迫度日維艱前日傍晚時忽萌短見行至蘇州河畔聳身躍下水中欲與波臣爲伍幸爲某號巡街華捕所見設法救起送入捕房捕頭令轉送公堂禀請讞員張柄樞司馬妥爲安插○前晚九點鐘時江北女郎王有林在百老匯路踽踽獨行甲乙二西兵見之疑係流娼向之調戲女郎駭極狂呼某號華捕聞之一併送入捕房捕頭詢悉情由派人將女郎送回家中西兵申斥一番釋之使出○昨晨有小竊混名小江北者潛入外虹口順泰馬頭貨棧中竊取所儲舊鐵適爲司閽之印度人所見連贓解入捕房捕頭令押候轉解公堂禀請訊辦 
[助振類誌]  
　　甚矣蒼昊降災之日正人生種德之時也溧陽洪受祺大善士求病速愈由永康莊來洋一千元利川昇寳號求水陸平安諸事順遂規元一百二十兩愼德堂善士由胡博如先生來洋二百元又清遠堂主人春酒筵資一百元又胡孝溥善士爲嚴慈八十冥誕將追薦資移助五十元陳蓉山善士醮資移助五十元又保長孫鍾昌年平安五十元蘇州鹽公堂潘承安善士病愈完愿五十元逸叟老蘭氏今歳七十夀辰幸獲一孫承諸親友惠賜湯餅除銀物衣料外餘英洋三十八元銅洋二元充振爲各親友造福救時之術旣周且詳闓澤所敷歡聲四起矣[  上海北市絲業會館籌振公所施則敬謹誌]  
[金陵官報]  
　　二月十三日候補道李維翰見知府朱其昌奉厘捐局委赴大勝關公幹知縣薛華墉禀知赴句蓉會審案件卽辭候選訓導曹傳宣見州判劉子雲縣丞管駿捷瞿宣綬巡檢張鈞均奉示驗看十四日金陵營叅將陳麟書禀知巡江安徽皖南練軍右營金德恆到丁憂知府徐乃昌由蘇回南琛兵船徐傳隆到由上海裝軍火來卽辭赴江隂知縣梁繼元請假赴蘇見撫憲又于銘訓謝委辦水漢西門外保甲總巡卽到差縣丞潘兆敏巡檢馮應恆董永樸姚桐典史王琮均禀知到省十五日總統護軍等營楊藩臺吳糧道胡總理記江營務處候補道陶支應局候補道郭籌防局候補道龔蕪湖米厘候補道志鈞到謝委調辦銀圓局均見運判唐彭年奉示寫履歴城守都司何復勝叩謝准其開復府經歴程毓霖巡檢余家模劉朝起均禀知到省鹽知事錢寳常余文厚均奉示騐看陸師學堂候補道兪禀知奉委赴日本察看各學堂並送學生廿八名入日本學堂肄業辭海州直隸州傳昀章到交卸回十六日廂黄旗協領文衡禀知接管帶捷勝營事巡檢王坤禀知到省十七日統領江勝全軍候補道杜兪蘇撫中軍參將章　瀚均到直隸州王茂中禀知籌防局曾道丙熙於十七日寅時病故知縣胡廷琛奉委赴如臯公幹平鏡輪船蔡濟奎辭送新勝砲船赴大通十八日總統護軍等營楊軍門傳見籌防局候補道龔禀知昨日接算籌防局交代機器局候補道吳軍械所候補道周均請假赴蘇見撫憲縣丞章恩培巡檢黄敬修均奉示寫履歴訓導湯庠林奉示考試十九日前翰林院侍講學士彭清藜到由湖北來又丁楨禀知知縣吳兆林於二月初八日在籍病故前福建興泉永道英璞請假赴蘇見撫憲 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年二月十二日京報全錄]  
　　宫門抄諭旨均錄前○滇藩李奏爲交卸護理撫篆日期並籲恩賞假回籍修墓摺○秦撫升奏爲銷假接篆日期摺○湘臬黄奏爲籲恩陛見摺○順天學政陸奏爲彚報順直節烈婦女孝子籲恩旌表摺○蜀督奎奏爲賞給川省各標兵丁白事銀兩片○伊犁將軍長奏爲留員差遣片 
　　頭品頂戴調補雲南布政使臣李紹芬跪奏爲恭報微臣卸護撫篆日期並籲懇天恩賞假便道回籍修墓恭摺仰祈聖鑒事竊臣前奉上諭調補雲南布政使當經具摺叩謝天恩並懇陛見欽奉硃批毋庸來見欽此兹撫臣升允現屆假滿定於正月十九日接篆臣赶將經手事件料理清楚飭委西安府知府張筠撫標中軍叅將祝鑑廷將巡撫關防王命旗牌文卷等件齎送撫臣升允接收臣卽於是日交卸赶緊檢點行裝定於二十六日起程馳赴調任惟臣自蒙恩簡授潼商道以來故鄉墳墓日久失修遥憶松楸愴懷無已此次赴滇道經湖北距臣故里甚近合無仰懇天恩賞假兩月俾得瞻禮先塋就便修葺俟事畢卽當水陸兼程取道湖南貴州入滇供職所有微臣卸護撫篆日期並乞假便道修墓緣由理合恭摺具陳伏乞皇太后皇上聖鑒謹奏奉硃批著賞假兩個月欽此 
　　尚書銜頭品頂戴陜西巡撫奴才升允跪奏爲恭報微臣銷假接篆日期叩謝天恩仰祈聖鑒事竊奴才去冬奉旨回任因病請假調理先後蒙恩賞假兩月兹者假期屇滿病亦漸痊謹擬開篆視事正月十九日准護理陜西巡撫臣李紹芬將陜西巡撫關防一顆曁王命旗牌文卷派委西安府知府張筠撫標中軍叅將祝鑑廷齎送前來奴才當卽恭設香案望闕叩頭謝恩祗領任事伏念關輔當荒歉之餘政務際更新之始一切簡軍實建學堂興屯開礦諸要務均當實力講求認眞規畫奴才智慮短淺不克負荷惟有殫一分血誠求一分實效因籌餉而思培元氣議兵而先顧邊防以期仰答高厚鴻慈於萬一所有奴才銷假接印緣由理合恭摺叩謝天恩伏乞皇太后皇上聖鑒謹奏奉硃批知道了欽此 
　　二品頂戴新授湖南按察使臣黄建筦跪奏爲叩謝天恩籲懇陛見恭摺仰祈聖鑒事竊臣於光緒二十八年正月十四日接奉辦理商税事務大臣工部左侍郎臣盛宣懷行知恭閱電傳邸鈔本日奉上諭湖南按察使著黄建筦補授欽此跪聆之下感悚莫名當卽恭設香案望闕叩頭謝恩伏念臣粤東下士智識庸愚由末秩洊升道員簡放江蘇蘇松太道旋荷恩施調補直隸津海關道仰蒙召見訓誨周詳任事以來愧無報稱上年九月奉原任北洋大臣大學士李鴻章行知准辦理商税事務大臣盛宣懷奏調隨辦商約奉旨允准遵卽交卸津海關道篆赴滬到差兹乃渥承恩命陳臬湘中查湖南乃荆楚要區臬司爲刑名總匯安民察吏責重事繁以臣薄植輇材深懼弗克勝任惟有仰懇慈施准臣恭詣闕廷跪聆聖訓俾獲遵循之則藉伸瞻就之誠所有微臣感激下忱並籲懇陛見緣由謹恭摺具陳叩謝天恩伏乞皇太后皇上聖鑒訓示再臣此摺係借用蘇松太道關防合併陳明謹奏奉硃批著來見欽此 
　　兵部右侍郎順天學政臣陸寳忠跪奏爲彚報順直節烈婦女孝子籲懇旌表以勵風化事竊順直旌表事理向由學臣主稿年終具題光緒二十六年分前學臣張英麟以軍務未平未及核辦臣接印後檢查册卷大半遺失分飭各屬補行詳報現據陸續報齊及去年新收詳册截至封印爲止計開永清縣節婦楊沈氏等三口東安縣烈婦張王氏一口涿州烈婦楊郝氏一口霸州節烈婦杜劉氏等十六口保定縣節婦王劉氏等十四口孝子程德厚一名昌平州節婦王董氏口通州烈婦王陳氏一口寳坻縣節婦李戚氏一口薊州節婦劉苗氏等八口孝子劉春華一名寗河縣烈婦靳李氏等二口遷安縣節婦趙劉氏一口撫寍縣節婦郝王氏等四口孝子王廷忠一名昌黎縣節婦陳郭氏等四口臨榆縣節烈婦孫李氏等三十五口清苑縣節婦武申氏一口望都縣節婦谷韓氏一口完縣節婦王趙氏等四十九口容城縣節婦張劉氏等二口蠡縣節烈婦李王氏等二口祁州節婦蘇李氏等四口安州節婦朱時氏一口任邱縣節烈婦周李氏等三口交河縣節婦王劉氏一口寗津縣節婦趙任氏一口景州節婦高郝氏等二口東光縣節婦王王一口滄州節烈婦女袁陳氏等二口鹽山縣節婦女仇氏等二口行唐縣節婦韓孫氏等三口孝子左睦一名邢台縣節婦姚馮氏一口沙河縣節婦郝劉氏一口鉅鹿縣節婦申宋氏等七口任縣節婦趙馮氏七口曲周縣節婦吕張氏一口邯鄲縣烈婦謝王氏一口威縣節婦王劉氏等二口成安縣節婦馬王氏等三口磁州節婦張陽氏等三口南樂縣節婦王李氏等二口清豐縣節婦董聶氏一口東明縣節婦張游氏等三口閬州節烈婦女汪李氏等八口宣化縣節婦王霍氏等五口赤城縣節婦杜馬氏等四口懷來縣節婦黄劉氏等二口西寗縣節婦蘇馬氏等十四口承德府節婦孝女王張氏等三口平樂縣節烈婦王吳氏等四口豐寗縣烈婦劉陳氏等二口朝陽縣節婦張王氏等二口南宫縣節烈婦郝周氏等二百八十八口强縣節婦張李氏一口衡水縣節婦范張氏一口趙州節婦張趙氏等二口柏鄉縣節婦趙陽氏一口寗晉縣節烈婦高田氏等六十口深州節烈婦楊楊氏等六十口武强縣孝子李鳳翔一名饒陽縣節婦索齊氏等二十一口安平縣節婦梁邊氏等二十口定州節婦楊鄭氏等四口曲陽縣節婦穆曹氏等二口深澤縣節婦趙賈氏一口易州節婦劉劉氏等三口廣昌縣節婦鄒王氏一口遵北州節烈婦黄孟氏等二口玉田縣節烈婦靈王氏等三口豐潤縣節烈婦谷溥氏等九口又天津合屬採訪節烈婦女張趙氏等三百二十二口孝子尹尚志一名及殉難永清縣孝行文生周源淑一名薊州烈女王玉蘭一口臨榆縣烈婦余印氏等二口共一千零五十四名口各造具事實册結具詳前來臣查該節烈婦女等性成孝順德著幽嫻金石同堅冰霜並潔孝子等克全大義子職無虧宜沐恩褒以維風教謹遵定章於各府廳州内建立總坊恭請旌表除事實册結送部外謹會同署直隷總督臣袁世凱熱河都統臣色楞額恭摺具陳遵奉新章攺題爲奏合併聲明伏乞皇太后皇上聖鑒訓示施行謹奏奉硃批著照所請禮部知道欽此 
　　奎俊片再光緒二十六年川省各標鎭協營賞過兵丁白事銀兩前已奏咨在案尚有城守鎭恊等營未據呈送兹據布政使員鳳林分别催取計川省城守鎭協等營二十六年分共請領地丁銀一千二百二十八兩零俱因兵丁白事如數賞給造具清册同各營細册詳請補奏前來除將各册咨部查核外理合附片具陳伏乞聖鑒謹奏奉硃批户部知道欽此 
　　長庚等片再伊犂邊防緊要亟應揀選專力員弁留於軍標差委兹查有安徽儘先卽補副將岑順保湖廣儘先卽補副將程朝宗兩江督標儘先補用遊擊劉得勝廣東儘先補用都司謝興有儘先卽補都司陳得勝湖廣督標儘先卽補都司周夀山四川儘先卽補守備王青龍陜西延榆綏鎭標卽補守備魏得勝以上八員均係隨同前伊犁將軍金順轉戰出關現皆充當軍標哨弁巡查在邊効力年久合無仰懇天恩俯准將該員等留於伊犂軍標差遣委用以資策勵而備操防除飭取履歴咨送兵部外理合附片陳明伏乞聖鑒訓示謹奏奉硃批著照所請兵部知道欽此 
 
 

Page 14

 
 
[光緒二十八年二月十三日京報全錄]  
　　宫門抄諭旨均錄前○吳督劉楚督張奏爲轉運陜西米糧餉銀水陸各局在事出力各員分别請奬摺○楚督張奏爲革員報効鉅欵查無實在劣跡懇請援案開復摺○鄂學政蔣奏爲敬舉教職賢員懇恩奬勵摺○蜀督奎奏爲整頓營制片 
　　太子少保頭品頂戴兩江總督臣劉坤一太子少保頭品頂戴湖廣總督臣張之洞跪奏爲轉運陜西米糧餉銀水陸各局在事出力各員分别請奬以資鼓勵恭摺具陳仰祈聖鑒事竊照光緒二十六年六月間欽奉諭旨在清江設立轉運總局派委前福建興泉永道惲祖祁辦理當由該道設局將各省籌撥銀兩采買米十萬四千九百五十餘石以備起運一面將各省先後解到京餉銀一百三十四萬二千餘兩加派委員勇丁分批護運解赴行在户部曁各衙門交納惟時湖北漢黄德道岑春蓂亦奉命飭購米石分起北運當卽籌款委員在漢口並赴蕪湖鎭江汜水等處分途采買米十萬石正交惲祖祁兌收接運間適值鑾輿西幸長安並因陜西旱災需糧甚多奉旨將清江轉運總局移設漢口所有已經購運清江之米均由輪船裝回漢口取道襄河溯流西運統計起運十七批每批一萬石先經惲祖祁在樊城老河口荆紫關龍駒寨節節轉盤前進並在西安設局交兌乃老河口以上河淺船少輸輓維艱因於河之上下各叚設法疏濬而河流挾沙旋疏旋淤舟行遲滯又值蘇浙漕糧亦同途並赴船隻愈缺騾馱亦稀其時陜振需米甚急惲祖祁正在籌欵擬於樊潼等處開辦陸運適母病請假省親旋卽丁憂經臣等派委漢黄德道岑春蓂接辦體察情形於浙川廳添設總局令荆紫關分局兼辦夫運並電商龍駒寨轉運之陜西道員吳樹棻雇夫接運以期迅利惟米數較多水涸灘險節節梗阻萬分艱難專恃一路仍屬緩不濟急於十二月間臣等會同電奏准截留京餉飭令開辦樊潼陸運並遴派委員馳往賒旗鎭南陽府汝州陜州潼關等處設局尅期分籌速運並委河南記名道易順鼎駐陜督辦催收交兌事宜計自樊城以達潼關道路紆遠節節轉運甚爲不易又值各路雜糧并皖商承運米糧同時趲運異常擁擠竭力設法於各局招雇槖馱及騾馬大車以供長運牛車小車以供短運備極艱難前年入夏後時值農忙車輛牛馬俱少且憚遠行因於賒汝間之襄城縣汝陜間之韓城鎭添設兩局逐程轉輸以免停頓陜州又兼用船載凡有可以濟運之法靡不苦思力索殫竭經營溯自開辦轉運以來如各局提調文案收支以及收發米石攺包風颺運解交兌催趲彈壓各事宜頭緒紛繁水陸兩路水路計一千八百餘里陸路計一千四百餘里兩路並運在在需員經理前值陜賑孔亟奉旨催運經岑春蓂通飭各局員妥速籌運函電文書絡繹不絶故雖運道艱阻十分壅滯卒能令龍駒寨一路運米五萬餘石潼關一路運米八萬餘石赴陜藉濟災區實由各委員羣策羣力艱苦不辭始克臻此自未能没其勞勩其餘運存之米除沿途搭發夫價及漂失折耗外因日久儲倉恐致霉變經岑春蓂禀經商淮行在户部變價濟運幸無貽誤伏讀前年十一月二十五日欽奉上諭此次辦理賑務非尋常偏災可比委辦員紳巢能實心實力勤勞罔懈卽照軍營勞績保奬等因欽此仰見朝廷鼓勵人材有勞必錄之意查西安轉運交兌局委員萬立銳岳道垣王覲文三員業經行在户部照異常勞績奏保並聲明其餘辦運接連出力各員應由各省自行查明擇尤保奬等因自應遵照辦理兹據督辦轉運總局湖北漢黄德道監督江漢關税務岑春蓂查明在事出力文武各員擇尤開單詳請奏奬前來臣等覆核無異合無仰懇天恩俯准照擬給奬以示鼓勵出自逾格鴻慈除飭取各該員履歴咨部外所有辦理轉運陜西米糧餉銀水陸各局在事出力各員繕具清單懇請奬叙緣由臣等謹合詞恭摺具奏伏乞皇太后皇上聖鑒謹奏奉硃批該部議奏單併發欽此 
太子少保頭品頂戴湖廣總督臣張之洞頭品頂戴湖北巡撫臣端方跪奏爲革員報効鉅欵查無實在劣跡懇請援案開復以資策勵恭摺具陳仰祈聖鑒事竊前湖北巡撫臣于蔭霖任内以榖城縣知縣章冕違例苛罰計及瑣細恩施縣知縣劉庚行止汚邪爲人所鄙奏叅革職兹據該革員等以叅革原案並非貪酷不法心跡可原効力情殷不甘暴棄並以時事艱難庫帑匱乏均變産報効銀一萬兩以濟餉需禀請飭查核辦等情臣等當批飭藩司詳細考察該革員等被叅原案均止兩語尚無劣跡實據復檢檔卷切實查核該革員章冕前在榖城縣任内因城垣失修勸由民間捐資修理内有涉訟各户亦例捐册並非因捐事抑勒到官城垣關繫地方時值無欵可籌就地集貲興修非等違例苛罰且地非豐富捐户畸零集腋歸公迹近瑣細尚無可索中飽情弊至該革員劉庚前在恩施縣任内審結自理詞訟甚多振興書院籌辦團防屢獲匪目尚屬勤於往事不辭勞怨適有過境查事委員因應酬未周遂爾誤采道路謡傳不查虚實禀達省垣致被叅革所謂行止汚邪爲人所鄙委無實據現經廣爲察訪該二員並無實在貪酷不法案據可稽其才具亦均堪造就且據呈報効銀各一萬兩其急公奉上之忱殊爲可嘉自未便令其廢棄終身不得及時自効核其銀數例得專摺奏請優奬案查已革湖北議叙知縣何厚康與章冕劉庚等同案叅革何厚康於順直賑捐報効銀一萬兩由已故大學士李鴻章奏請開復奉旨允准冕劉庚員事同一律自可援照辦理據湖北布政使瞿廷韶詳請具奏前來臣等覆核無異合無仰懇天恩俯准將已革四品銜湖北榖城縣知縣章冕已革同知湖北恩施縣知縣劉庚准予開復原官銜留省補用以資策勵出自逾格鴻慈除將報効銀兩飭司存儲聽候撥用外所有革員報効銀兩查無實在劣蹟援案懇請開復緣由臣等謹合詞恭摺具陳伏乞皇太后皇上聖鑒謹奏奉硃批著照所請該部知道欽此 
　　湖北學政臣蔣式芬跪奏爲敬舉教職賢員懇恩奬勵恭摺仰祈聖鑒事竊維人材出於學校學校責在師儒臣謬承恩命視學此邦每接見各學官加意訪求悉心體察旣考其品行又試以文章良玉斯並雅才不遺其有高年碩學達道知名表率可資都從甄拔查有五品銜候選知縣前黄岡縣訓導楊守敬學術淹博後進師資研精考古至老不衰實爲湖北師儒宿學之冠遠安縣訓導劉洪烈深明大義學識通達尤能考求經濟洵爲今日有用之才丁憂孝感縣訓導杜宗預行誼放篤學問覃深能以造就人才爲已任候選教諭陳作猷操履謹嚴學問雅瞻訓迪殫心士林翕服通城縣訓導吕承源品行謹飭好學安貧教士有法能稱其職以上五員臣有親見其人或知之有素皆禮義自修之士實學校有用之才合無仰懇天恩從優奬勵五品銜候選知縣前黄岡縣訓導楊守敬擬請賞加四品頂戴遠安縣訓導劉洪烈丁憂孝感縣訓導杜宗預候選教諭陳作猷通城縣訓導吕承源擬請賞加内閣中書銜以資鼓舞臣前患病奏請開缺蒙恩允准感悚實深惟事關興學教士要政旣有所聞不敢以病退之身自安緘默謹具摺縷陳伏乞皇太后皇上聖鑒訓示謹奏奉硃批著照所請欽此奎俊片再川省緑營員弁積習甚深必須嚴加甄别以資整頓兹查有廣元營守備張廷玉雙目失明會川營守備錢國英年力已衰以上二員擬請勒令休致又請補茂州營都司傅國梁綏靖營守備幹家斌建昌中營守備高永富提標中營左哨千總張定興前署城口營都司提標儘先補用都司張心海等均敢侵挪公疑交代不清實屬貪鄙無恥未便姑容以上五員擬請一併革職由川嚴追公欵以示懲儆如蒙兪允所遺都司守備各缺川省現有應補人員均請扣留外補理合附片具陳伏乞聖鑒訓示謹奏奉硃批著照所請兵部知道欽此 
 
