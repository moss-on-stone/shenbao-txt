# 1920 - 137 - 4916974

 

Page 1

 
 
   
 
 

Page 2

 
 
   
 
 

Page 3

 
 
時評 
[一邱之貉（老圃）]  
　　同是中國也而或分爲北方或裂爲西南一若各有主義不能相容者然自吾輩視之則同是武人之盤踞而己朱三佔中州劉隱據南粤其優劣是非固未易言也 
　　同是武力派也而今有擁段之派拒段之派又若各有抱負不能相合者然自吾輩視之則同是武人之傾軋而己漢末李郭相爭殺唐季藩鎭相雄長其優劣是非亦未易言也 
　　更有依草附木之徒匍匐於將帥之門食其唾餘以延生活而自號曰政黨遇有機會則爲之汗流奔走摇旗呐喊者其優劣是非更無論焉 
專電一 
　　北京電昨晚五時陳籙帶熊垓親赴日館面交魯案回文說明此次駁回日牒正爲維持中日親交又閩案中國亦略讓步卽可商結小幡允轉電東京請示談一小時方出（二十三日下午二鐘） 
　　北京電復日牒文略謂貴使所提貴國因條約實施之結果擬爲交還青島及膠濟撤兵之準備本政府已了解無如中國對膠澳問題在巴黎大會之主張未能貫澈遂未簽字和約自未便依據德約與貴國開議其膠澳沿線軍隊貴國旣願撤本國政府自當與地方官籌商抽調接替此與解决交還青島純爲兩事想貴國必不遷延其實行之期滋本國及世界之誤會又對德戰爭早終日本在膠澳軍事設施無繼續必要如貴國從事收束當令地方官與領事接洽 
（二十三日下午一鐘） 
　　北京電靳辭呈今提但各督留靳電又來多件閣又未定徐將改批續假（二十三日下午一鐘） 
　　北京電薩攝十日至明日滿再代十日薩已允諾不另發令 
（二十三日下午二鐘） 
　　天津電東海密命張志潭來津請靳母勸靳銷假靳母仍懇張代達准靳辭職以便養疴張廢然而返 
　　天津電靳養日電託郭則澐代辦交代（二十三日上午十鐘） 
　　北京電魯議會定哿日起分批入京昨魯代表知復文發出卽電魯勸阻（二十三日下午一鐘） 
　　天津電李思浩由鹽稅關稅專欵内撙出巨欵呈明府院專爲發放軍餉（一）陸部直轄各軍餉自有日起分三天發給（二）各省重要軍餉及京内旗餉自儉日起分三天發給（二十三日上午十鐘） 
　　北京電稽核所向京津各銀行擔保合借三百萬付政費本月各署擬發半薪（二十三日下午一鐘） 
　　北京電安系議員將二次提查辦中行案（二十三日下午一鐘） 
　　北京電吳佩孚撤防牽動南北問題形勢頗險惡（二十三日下午二鐘） 
　　北京電張敬堯電三師開拔謡甚急土匪乘機發難請調軍艦三艘來湘（二十三日下午二鐘） 
　　北京電張敬堯電吳師撤防湘軍所開摺單事關大局不敢擅專接防請迅派大員來湘監視三方交涉以便早定辦法（二十二日下午一鐘） 
　　北京電曹錕電湘軍代表所開摺單無理要求已電佩孚嚴拒與張督妥商接防（二十二日下午一鐘） 
　　北京電張宗昌電攸縣潘旅電稱安仁所駐三師砲隊早撤昨晚南軍參謀與三師張團長接洽似有進佔安仁勢乞示方針 
　　北京電張宗昌電安仁直軍尚未撤張督與南且有交涉未便接防 
（二十三日下午一鐘） 
　　北京電段電浙蘇鄂奉四督擬肅清陜境並利用川中内訌收回四川徵彼等意見又派吳光新面商直曹（二十三日下午一鐘） 
　　北京電劉存厚電謂川中内訌請聯合石青陽盧師諦等會攻成都促成統一段據電商徐徐謂石盧恐未必可靠勿得草率 
（二十三日下午一鐘） 
　　北京電劉存厚電據報熊克武辭職退駐鳳凰山經各界挽留始回成都現川軍吕超石青陽等聯合滇黔各軍仍亟謀倒熊雙方徵調扼險相持然川軍雖謀倒熊而不願滇黔軍在川發展盼我軍回定川亂等語聞現在成都匪勢甚熾東關鬧市口一帶屢被匪刦 
（二十二日下一鐘） 
　　北京電陜西草堂寺許劉軍衝突案聞張作霖要求鎭嵩軍賠償十萬元（二十二日下午一鐘） 
 
 
 

Page 4

 
 
   
 
 

Page 5

 
 
   
 
 

Page 6

 
 
專電二 
　　北京電甘張電陜陳督所定會剿計畫令甘作前敵陜爲後援勝則爭功敗則委去現孔師一部在陜南剿匪出力反被陜軍截留槍械已電陳督不負會剿任務 
（二十三日下午一鐘） 
　　天津電孫烈臣養日訪羅開榜請發馬步槍一千五百枝子彈二十萬粒手槍二百五十枝子彈一萬過山砲十二尊砲彈六百顆言機關槍二十四架子彈十萬顆羅允分别照發（二十三日上午十鐘） 
　　北京電新督電告派許道尹與俄黨商訂稅則（二十二日下午九鐘） 
　　天津電徐樹錚請外蒙改省反對者甚多聞院議將以外蒙建設特别區（二十三日上午十鐘） 
　　北京電吉林電九日各聯軍代表到雙城與日軍議定准俄人卽日開工辦事緊要機關由日軍監視又電十日俄人已接辦鐵路電局崴哈亦照常通電（二十二日下午一鐘） 
　　北京電王瑚電甘省高級長官及縣知事十之三四吸烟應由瑚據實糾彈（二十三日下午二鐘） 
　　北京電閩臧旅譁變與欠餉有關 
（二十三日下午一鐘） 
　　北京電倪嗣冲電皖軍在徐屬原有步兵六營騎兵三營現皖省防務亦重决不能舍己芸人卽徐屬土匪不靖張文生可以督辦四省勦匪名義電請蘇豫晉三省協勦且碭銅邳屬徐州蘇省應負其責 
（二十二日下午一鐘） 
　　北京電弗拉林飛機今晨十時起行飛往朝鮮至馬舍洛飛機將於明日出發（二十三日下午一鐘） 
　　香港電外傳李純電粤桂（一）靳被擠退請援助（二）段系勢張湘陜已肇戰端請早言和免段系累大局粤桂當道已覆允（二十三日下午八鐘） 
　　香港電岑電責唐繼堯單獨行動不承軍府意旨聞唐覆稱早辭總裁未干涉亦未獨行岑因集會擬另委谷鍾秀充總裁代表 
（二十三日下午八鐘） 
世界路透電 
[俄激黨與波蘭]  
　　十九日華沙電波蘭公報云敵軍仍在基夫郊外陣線聚集兵隊波蘭軍在特維拉河南面久戰之後受敵軍壓迫已退至新防線 
　　二十日倫敦電過激黨無線電報稱五月十四日紅軍在波洛資克至里貝爾廣五十哩之陣線衝擊波蘭軍波蘭軍紛亂退走紅軍巳占據里貝爾進逼北里西拉 
　　十九日倫敦電過激黨無線電稱紅軍在尼泊河右岸進占村莊多所聞距基夫十四哩處戰事正在進行 
　　十九日亞姆斯特丹電匈京電稱匈國决議簽定和約因聞羅馬尼亞巨哥斯拉夫捷克斯拉夫商定如匈國拒絶簽約則將恊同攻之也 
　　二十日倫敦電波斯裏海安齊里港所駐之英軍業已撤退路透電社得波京來京述及英軍退走之原因如下五月十八日有過激黨大軍乘船十三艘在安齊里附近登岸英軍司令因過激軍人數衆多不得不接受過激軍之條件乃於當晚退出該港敵軍顯由巴庫開來該處聞有紅軍四萬人過激軍在波斯所占之地位因運輸困難不致繼續擴張過激軍今距波斯英人之油礦至少尚有一月路程 
[愛爾蘭之最近情形]  
　　二十日倫敦電愛爾蘭最近消息言海陸軍接應警察之情形計有一飛行隊代警察職務巡邏杜白林附近之山境又有海兵一隊行抵斯基白林携砲三尊及無線電器具以供警察駐所之需陸軍現又占領戈林附近之警察駐所殺人暴行仍時有所聞近日里姆里克有警弁二爲人轟擊一死一傷死者服役警察已三十年傷者曾充軍官勢頗危險兇手乘黑逃避未獲杜白林軍事裁判所判定一身懷煽亂文字者監禁六星期之罪 
　　二十日倫敦電愛爾蘭貝爾法斯特商會發表關於愛爾蘭自治案内財政條欵之文告謂愛爾蘭供給帝國之欵不應有英金一千八百萬鎊之多其數不得逾五百萬鎊南愛爾蘭應供給百分之七十一分半北愛爾蘭應供給百分之二十八分半 
　　二十日倫敦電聞英倫船港工人不允爲裝運子彈赴愛爾蘭之船工作愛爾蘭運輸工人决議不爲輪船搬卸子彈日内將有子彈兩船由英倫運抵杜白林 
　　二十日倫敦電愛爾蘭統一黨今日在杜白林開會通過議案不贊成自治案以其妨害帝國之最高利益且賣棄忠於帝國之人民也 
[法國罷工風潮漸平]  
　　二十日巴黎電昨日衆院會議守舊黨質問罷工事引起爭論秩序大亂擾攘半小時卒由議長宣布休會 
　　十九日巴黎電罷工者多已恢復工作罷工風潮可謂終止而轉成職工聯合會間之齟齬罷工者漸明白事理知爲鼓吹革命者所惑 
[美國之銀幣與物價]  
　　二十二日倫敦電銀市報告云紐約消　美國鑄幣局已諭令照淨銀一盎士值美金一元之價格收買確係美洲出產之銀鑄幣局旣規定確係美國出產字樣則已鎔化之銀無從證明其出產地者將不爲美國所收買如歐陸輸出之銀仍是鎔化之銀則美國買銀一舉暫時當不致影響及於倫敦市面 
　　二十日紐約電各處傳來消息謂物價大落尤以男女衣着靴鞋爲最落價約自百分之二十五至百分之五十糧價尚無變動預料亦將跌落 
[英人討論缺紙問題]  
　　十九日倫敦電帝國學院長鄧斯丹氏討論缺紙問題謂南斐愛斯巴土草甚富尚有華特爾樹皮亦大可利用鄧氏並主張在馬來羣島印度新加坡等處種竹此物極合製紙之用又議組織一會社鼓勵在殖民地及屬地增多製紙原料之出產 
[美國近事]  
　　十九日華盛頓電衆院共和黨領袖已允贊成參院宣佈對德奥戰爭終止之議案 
　　十九日紐約電今日有代表三十員赴歐參與日尼瓦大會豫料該大會將組織世界女子參政權聯合會 
　　十九日紐約電保證信託公司協理告製造家公會謂一九一九年因罷工損失之工資不能知其確數約計之共有美金洋七百二十九兆元實業界之損失共有美金洋一千一百四十萬兆元即一一四○○○○○○○○○○○元 
　　十九日紐約電紐約牛乳工人因列名聯合會之用人曾被開除巳宣布全體罷工惟醫院等所需牛乳仍照常供給 
[英國近事]  
　　二十日倫敦電泰晤士報紐絲綸登定訪員電稱英皇太子游歷印度旣畢將取道海峽殖民地中國日本加拿大回英 
[德國近事]  
　　十九日柏林電萊浦齊高等裁判所已傳協約國第一批戰事罪犯名單内諸人於六月七日至二十日之間到庭 
　　十九日柏林電財政總長威士氏在杜塞爾杜夫演說預示將集合德國各大實業團體成一公司以期得外國借欵又謂國有之產業目下仍蒙損失不得不改歸外人經營以便多得外國借欵 
太平洋路透電 
　　二十三日北京電中政府於昨日午後發出牒文拒絶小幡日使直接開議魯案之請求 
　　二十二日北京電聞徐總統與薩代總長皆贊成以胡維德爲駐日公使胡尚未表示願就與否 
　　二十三日北京電孫烈臣稱籌借外償建築哈爾濱黑河鐵路之計畫今已中止改請交通部設法籌欵 
　　二十三日北京電佛拉林中尉今晨九時飛離北京 
國内要聞 
[北京通信（般若）]  
　　湘陜問題之内容 
　　近數日來内閣消息漸趨沈寂其道路相驚者則爲湘陜兩問題說者謂與閣潮實有關係雖未能徵實然防其有局部戰爭之危則固不待言也今試言其崖略（一）湘事此吳佩孚與張敬堯之爭也吳之言撤防已三月餘先巳中止近又實行撤防中央巳電准矣而其所以有戰爭之危者則在張敬堯與段派之行動吳之撤歸本已定駐地六處皆在直隸境内然馬廠保定原有陳文運之邊防軍駐紥必需騰讓營房在前次言撤防時巳生問題近則陳文運曲同豐諸人竟邀約近畿各師長上呈反對此一打擊已令吳有進退維谷之慮然有曹錕爲之作主尚可無慮也湖南之張敬堯忽焉而伏兵馬家河忽焉而長沙戒嚴忽焉而寳慶戒嚴對於吳之撤防一若决其將襲長沙者張皇鹵莽巳令人笑而段派則更令吳光新電派所部集中岳州爲張後盾一面則張敬堯來電謂吳開列利敵條件欲以祁未安仁讓諸南方一面則安系諸人又造作受譚延蘭六十萬元協助之說謂將夾攻長沙近數日之安系報紙對吳直將主張討伐矣現吳軍已陸續撤退多抵湘潭距張軍不逺誠恐一朝迸裂則湘省將再有戰禍蓋彼輩大有激變之勢也至於湘省方面則張敬堯陸續擴充軍隊已將及四師而吳佩孚以外又有李奎元馮玉祥范國璋張宗昌陳德修之各軍隊馮玉祥與吳佩孚感情本好未必肯爲張助張近以開復軍前効力處分收范國璋爲己用而惱了李奎元張宗昌二人以爲近在湘東及省城之兵不與商量而逺求之岳州（范國璋駐岳）顯有不信任之意故二人皆請撤防張宗昌且於其接防安仁之令藉口於請命中央不遽受命陳德修則請撤已久且此等軍隊多於直系相連而未爲皖系用如釁端一啓最好亦只中立是則勝負之數尚未可知也 
　　（三）陜事陜事有二一爲陳許之爭一爲葉管之戰前者關係較爲重要以許有張作霖爲後盾又帶有同盟與非同盟間之意味也彼等之爭實由陳氏不欲許軍駐潼關而起咸陽之戰劉鎭華邀擊許軍於半途實爲肇釁之始然近則以蕭廣傅張錫元之調停可以賠償損失了事矣然陳樹藩來了無數電報不許奉軍駐潼關而許軍必欲駐紥此地且曾奉參陸處核准張作霖迭次來電則謂許軍之駐華隂華縣潼關等處係中央命令陳氏不應抗違政府於此巳有擱筆費平章之勢至近日之事實則奉軍大半東下集中於華隂潼關之間許蘭洲亦在華隂矣然潼關形勢關内有南原西原地勢較高潼關之城在二原之間駐兵二原則俯瞰潼關居高臨下潼關原駐陜軍而許軍欲駐南原西原陜軍不之許迄今猶無着落據蕭廣傳來電謂晤許晤陳各執一詞不肯互讓恐將以此啓釁也至二軍交惡之原因則因許氏謀督陜而未成而此次撤防後之形勢則郭堅踞鳳翔居西安之西許軍駐二華潼關居西安之東陳氏地位有受包圍之慮故一面力拒奉軍之扼東路一面又以陜人治陜之說與靖國軍中籍隸陜省之軍人設法聯絡以期一致對外說者謂葉荃與管金聚之戰以陜人歧視給養不足亦受陳氏陜人治陜說之影響焉至葉荃之南侵由耀縣而西直至麟游經鳳翔寳雞城外以趨鳳縣遂入隴境之兩當徽縣蓋以由兩當而南泛白水江僅一日之程卽抵陽平關遂入川境爲彼歸滇之途也及爲孔繁錦所扼而東南趨留壩劉存厚乃告急矣其最滑稽者則管金聚爲葉所獲數日以後葉軍舁而送諸鳳縣使署中管氏所失之印葉亦使人送還陳樹藩而管仍致電中央自言脫險也 
　　附京報消息北京益世報云昨日北京方面忽發生一種重大之謡傳謂吳佩孚近已宣告一維靳攻段之宣言頗得直系督軍之贊成同時段派督軍得日本之援助將擬與直系實行宣戰云云此種謡傳其支離怪誕本不足信惟安福派之某通信社竟於昨日發出稿件大有類此之消息其有意宣傳耶或謂此種謡傳即爲安系所造亦不爲無因也該通信社云吳佩孚撤防問題爲時局頗可注意之事吳氏早與西南接洽通敵之事已在人耳目之中據香港方面消息吳氏與廣東岑春煊巳有密約岑派冷遹赴湘與譚延闓接洽並與吳氏協商准備湘西湘南兩路進攻張敬堯以取長沙吳氏率兵撤防至漢口後發表攻擊中央政府之宣言書預定十七日至二十五日之期間中有所舉動政府曾將此種情形電告曹經略使曹使日前以一長函致段合肥對於吳氏此種舉動極不滿意並聲明如吳氏不聽命令惟有聲討之一法云云此亦大局上之一重要問題也至於政府因南軍要求割讓安仁耒陽祁陽三縣曾電曹使轉電吳師拒絶曹使業有號電復政府其原電略謂電悉敝軍撤防南軍提出條件無理請求業經電令吳師長嚴予斥駁在案兹奉前因遵卽轉電該師長對於南軍此項要求嚴詞拒絶於原有防線不得稍有髮更仍一面與湘督妥爲接冾迅速商定交替以重防務云云又聞張敬堯昨電政府謂譚延闓軍隊已進逼寳慶形勢甚爲吃緊現己頒戒嚴令云又日人順天時報云駐湘吳佩孚軍已於月之十七日開始撤防豫定至二十四日止全部撤完聞當初允吳師之撤防實爲總統府國務院事前並未預聞迨事後始知其初總統府方面曾以此事詢於曹直督曹督謂吳軍之撤湘並無何種野心若彼違背中央命令有非法舉動余（曹氏自稱）誓必首先討伐之以是當局信之遂允吳氏撤防之請夫吳師撤防之有大意味殆爲去年以來政界之最重要問題據駐香港探員之密報約距今兩星期以前廣州有一重要軍事會議卽與吳軍通謀奪取湖南之大計畫是也吳氏於撤防之先向岑西林曰我軍撤退請立時以貴軍占領駐地而由湘西湘南進軍夾攻張敬堯云云吳軍今已開始撤防廣東方面現已着手此大計畫之實行並已派冷遹至湖南圖謀著著進行更聞吳軍之先鋒隊業到漢口之劉家廟現尚陸續集中該地傳聞吳氏俟全軍之集中將向北政府宣布絶大之要求固不問而知此係代政學系有所要求也雖然北京政府爲預防此著曾預有準備業已完竣吳氏善觀形勢恐不出於無謀之舉設不然則政府必决然下討伐之令鄂湘之野不免有一番大戰鬭矣云云此種消息蓋半亦得諸某派者也 
[北京組閣形勢極混沌]  
　　靳氏假期迄已八日而新閣組織之形勢依然毫無頭緒其大原因則以最初呼聲最高之周樹模欲出不能前日曾謂某秘書長曰爲維持現狀計不如留靳爲組織内閣計則不如擁段故無硬拉余出山之必要云云東海見此形勢非常焦灼因擬非留靳卽延長薩氏代閣各督軍中如張作霖曹錕李純等亦主張留靳者聞張曹等除電留外又特派代表來京挽留併邀同各議員呈請當局以阻靳氏之去至靳之自身則辭意尚堅决十九日晚由湯山回京後前日下午三時赴團河見段陳述一切并力言决意辭職請爲斡旋俾新閣早得成立云云原定於前晚卽回湯山因爲其太夫人堅留故於昨晨始偕其夫人出京去時曾囑郭則澐轉達東海務懇十日假滿即將辭呈批准安系方面則連日欵接議員徵求其對於組閣人物之意見前夕曾毓雋在太平湖召集議員二百餘人爲周少樸疏通並謂以現在情形而論非周氏組閣不足以收拾時局請大家予以同意席間有賀培桐起立云諸君注意當去年八月政府曾一度徵求樹模組閣之同意當時反對最力者即今日贊成周樹模之曾總長也衆人大呼諸君要注意去年一致否决在案曾氏靦顏而退遂無結果昨日爲安福部宴請議員疏通意見之第四日即最後之一日也所請者爲黑龍江江西浙江福建等省仍由曾毓雋報告大旨與前日略同其時有李某質問曾氏云周樹模不是上年在太平湖開會時大家不贊成的人麽我們猶是上年之議員若又贊成他組閣不是我們自己反對自己麽旋又有楊某謂周樹模對於家庭裏的事尚且弄得一榻糊塗（指其子重婚事而言）若以治國的大事交把他豈有不斷送之理又有蔡某痛詆周氏語益放肆嗣有某議員謂組閣的話爲時尚早用不着詳細商量蓋靳總理尚係給假未准其辭職不如俟靳揆走後再開黨部大會公同討論不遲云云遂一鬨而散 
[逺東共和國之宣言]  
　　俄國海參威各政黨近曾開聯合評議會共產黨及社會革命黨等皆派代表出席審議緩衝地帶與歐俄政府之關係社會革命黨方面主張爲解决逺東紛亂起見在勞農政府與日本之間組織純粹之獨立緩衝國其地域西方包括後貝加爾及依爾庫次克一帶一切對内對外政策須與勞農政府分離獨立又此緩衝國家之組織須爲民主的聯邦制共產黨方面則主張僅於逺東設置緩衝地帶其軍學經濟仍與勞農政府保持從屬師係於内政方面僅自治組織雙方意見頗逺結果各派卒採共產黨之主張組織逺東共和政府現新政府之外交總長克拉斯訥西却哥夫Ｋrasroschekoff已通電我國政府及駐北京各國公使兹譯其原文如下日本帝國政府對於逺東問題所採之態度五月十一日駐海參威日軍司令之宣言己明白宣佈其所提出之條件吾等己欣然應諾依據日司令之宣言於捷克軍完全撤退後尚須在逺東設立一獨立而鞏固之民主政府以保證住居該地外人之生命與自由及財產而後日軍方能撤退逺東各省實爲國際上重要問題此種問題關涉於協約各國甚深非依據國際的基礎以爲解决其道無由故因上述種種原因故予以逺東共和國政府名義認爲此時應向貴國政府及國民與各協約國政府及國民一爲陳述也溯逺東各省由貝加爾以東直達太平洋岸自近二年來爲國内國外軍隊戰爭之場佔領的軍隊及征伐的軍隊與襲擊的散兵皆蹂躪吾等之土以致財產匱竭民居星散加以該地毗連數國密接太平洋遂至所發生之問題愈趨於複雜然逺東之人民因黨派之戰爭致分崩離析因頑固派軍隊之暴虐致困頓艱屯者至此時遂不得不將和平統一之責任而自行擔負矣故吾國人民以土地遼闊人民散處皆决定以爲唯建立一獨立之國家包括上述各地設立一强固的民主的之政府以爲統轄各處之人民夫而後則今日之問題可易於解决今逺東共和國之獨立宣言書已由吾等代表所組織之國民會議發布此種宣言書已樹立吾國之根本法確定吾國民主制度之基礎今將原文一份附送貴國該國民會議今已建立政府並將議决政綱委交該政府辦理以聯属前日分離之各省使歸於統一以安集前日流離之人民使回復其舊居以制定法令改革工人境遇俾其安心以從事於建設的事功並與外國通商及訂立邦交而尤與東西兩面之鄰國通商及訂定邦交以恢復和平凡上述各種之任務新政府皆着手實行以達其所期待之目的使彼我國紛亂如麻之大部分地方一歸於和平與秩序之境也故欲達上述之目的第一全俄蘇維埃政府之赤軍須於彼此贊成之地點停止東進第二現集中赤塔之舊黨殘軍外國政府不可援助而日本之逺征隊尤不可援助第三須使吾國政府得直通赤塔與聯貫後貝加爾使與逺東各省結合第四須使吾國得立刻與協約國訂立邦交拯救危難俾兩方俱受其益第五凡外國逺征隊須一律撤退俾各種實業得以回復凡上所云皆吾國人民之希望而於此危急之秋皆視此爲謀和平與統一逺東之唯一方法故於兹開始媾和以討論日司令所提議條件之際予以新政府名義將日司令之條件重行申明而根據嚴格的實用基礎以與貴國磋商並依照和平正義樹立基礎以爲解决逺東問題之標準希望貴總長速將此宣言書轉達貴政府並賜以答覆萬勿於收到該宣言書之後而默然不爲一答也非尼烏典斯克一九二零年五月十六日逺東共和國外交總長克拉斯訥西却哥夫「附國民議會宣言書」兹向美國英國日本中國法國意國俄蘇維埃共和國之政府與各國政府各國國民爲下列之宣言吾等爲後貝加爾地方全體人民之代表於非尼烏典斯克開國民會議今以全體人民之名義向各國鄭重宣言曰吾國遭兩年之内亂地方蕭條人民困苦而彼國民所共棄之强盜謝米諾夫與其黨徒得以擅奪政權焚殺刦掠暗無天日遂致民不聊生吾國與鄰國之邦交無由締結卒致土地爲協約軍所佔領吾等處兹危急存亡之秋决欲以停止内爭集合分散之人民以恢復自由及和平爲務今後貝加爾地方之人民旣推倒彼纂奪政權之高爾哲與謝米諾夫故由吾等之代表對各國而發布宣言（一）所謂逺東之各省包含後貝加爾州·黑龍州·沿海州·樺太·堪察加及中東鐵路租借區域各地該地之地理上及經濟關係與俄國政府中樞距離太逺故不得不自爲一國採用共和政體（二）於逺東各地之 
 
 
 

Page 7

 
 
中設立一民主的政府由人民意思所選出之代表組織之此種政府對於各階級人民皆予以一種民主的自由之保障俾各人得以和平方法而發展其能力（三）國民會議欲達上列目的由該會議中選出人員組織臨時政府此種政府向凡住居共和國各民族各黨派之代表皆網羅在内國民會議並予該政府以軍事上之政治上全權俾其征討舊黨殘軍制定法令組織地方政府起草法律召集憲法會議議决憲法以樹立共和國家之組織大綱（四）國民會議對於從前高爾哲謝米諾夫之餘黨以懇切之心勸其即解除武裝勿再作犯法暴動之事並以全體人民名義擔保其身體安全及安然回家以從事於工作（五）國民會議以死刑與吾國人民之宗旨不合特行宣佈從此廢止（六）國民會議今由臨時政府代表向各國宣告逺東政府極欲與各國訂立邦交而對於鄰接各國有多數人民僑居吾國者尤欲與之訂立邦交吾國之實業交通因内亂之故幾致根本破壞致饑寒之慘常迫在目前吾等之目的在和平在和平的勞働在與各國訂立邦交在根據民主的基礎以改造人民之生活對於外人予以一種生命財產安全之保障國民會議爲恢復和平計請各國政府派遣外交代表以締結邦交今向各國切實聲明凡吾國之國民皆極擁護政府俾其恢復秩序設立種種之佈置使最適於和平的生活與和平的勞働 
[教育部籌定基金之原委]  
　　據教育部方面消息云日前外間所傳教育部請將華俄道勝銀行股本銀五百萬兩作爲教育基金一節兹經詳細調查此案係於本八月八日國務會議議决照辦並由國務院函達教育部請照原呈各節辦理吾國辦理教育向無基本財產教部支絀情形幾於不可終日去年十二月間代理部務傅嶽棻氏呈請明令籌撥教育基金奉准會同財政部妥妥籌辦理嗣由教育部組織籌備基金委員會此次指定華俄道勝銀行之欵卽爲籌集基金之一據聞此欵係於前清光緒二十二年間由户部撥存道勝銀行庫平銀五百萬兩作爲合資營業之股本訂有專案合同載在外交部所刋約章彚覽遞年股息紅利均照銀行營業章程辦理旋於光緒二十四年間由管學大臣等奏請將此項股欵撥充大學堂經費奉旨照准自是以來遞年道勝銀行中國應分之股息紅利概由學部直接收入至民國仍歸教育部按年接收每年收入約計四十餘萬至二十餘萬元不等傅氏前在學部時曾參預籌議此欵事項知之最詳此次呈請指撥本欵作爲教育基金根據成案及歷史在會議時說明理由持之最力財部及各國務員均無異議本案遂由此確定歷年來教育界所籌議之教育基金事項自是乃得見之於事實雖爲數無多然實吾國教育史上所不可不紀者也至外間有謂財交兩部因主管事項及中東路務關係稍有異議等語尚非事實蓋基金性質係屬動息不動本旣不動本當然與路股路務毫無牽涉自前清以此欵撥作學欵迄今二十餘年道勝銀行及中俄鐵路公司並不聞有何謂會可爲明證外間所傳實非眞相也 
[京華短簡]  
　　山東問題政府對於答覆日本回文業經决定於日内送往然此項回文不過對於日本要求之答覆實際上日本已握有青島全權則此後交涉之手續誠爲一大問題聞駐美公使顧維鈞駐英公使施肇基日前均有電到京陳述辦法大抵以中國一方面仍當與英美法三國相交好以便得其扶助而他一方面對於山東問題解决之方法應繼續提出抗議並謂英法因中國民意嚴厲之反對巳準備修改總約關係山東問題之各條以公理言此項問題吾國尚未至失望之境云云 
　　我國與無約國通商問題其辦法尚未完全决定惟波蘭國已决定與我先行通商駐意公使王廣圻近曾致電政府籌備辦法原電略稱波貨來華我國當然施行國定稅則惟圻意未訂商約國人納稅額似宣格外從輕政府接此電後當即交財政部核辦財部已於昨日呈復政府略謂與無約國通商旣適用國定稅率將來國定稅率當然與裁釐加稅以後稅率相較不使懸殊太過方無窒礙王使所擬各節當與稅務處核辦實行云 
　　據財政方面消息政府目下財政已至雀鼠俱窮之境原定以交通京鈔向中外銀行抵借現金以鈔票五百萬抵現洋二百五十萬交行恐失信用改由交行出存條不將實票發出因之談判不成又昨日有人代表財政部兜攬借欵其抵押品必指定本年六月或七月份之關餘爲擔保利息一分五釐回扣五釐九五實交現正在進行中 
　　政府因此次意機來華影響覺航空事業必須積極進行現擬就航空事務處加以擴充每年追加預算六七百萬元以充添機育才之用業由丁錦擬具詳細計畫日内將先與議員方面疏通俟妥協之後即行咨請同意 
[直軍撤防中之湘聞]  
　　駐湘直軍實行撤防後祁陽防務已派寳鎭守使田樹勳率兵塡駐而張敬堯又以寳慶地方關係重要復令田使率全部赴祁所遺寳慶防務另派陳德修所部之安武軍前往接收陳氏業巳認可除電呈倪嗣冲外日内即將拔隊前進 
　　省城防務前曾調江犀兵輪來省駐泊以資鎭懾昨張氏復以省會重地防範宜周又繼續調江鵾淺水兵船（屬海軍第二艦隊）來省寄椗長沙西門外河中 
　　直軍之第二混成旅早已撤動估算日期日内即將過省張氏遂特派兵站司令賈得勝爲招待專員於直軍過省時務須妥爲招待凡水陸船車均須代爲照料並着預備各種乾鮮食品以便犒勞 
　　近日省城市面情形尚爲安穩惟謡風仍未止息金融亦甚吃緊湘政府所發行之金庫證劵凡將近到期者向來可作七五折或八折行使省城各錢店及各證劵公司亦皆收買近以金融緊迫市面一律停收故此項證劵之將到期者（即第八期）雖跌至六折亦絶無受主衡陽地方自吳軍實行定期撤退所有湘南所派之常駐代表即已離衡返郴衡報以言論上之關係已定於二十二日停止刋發學生請願團亦已他適日來謡風頗盛軍隊檢查極嚴惟以各鄉人民紛紛入城完納田賦（衡陽等五縣之九年度田賦前以直軍需餉孔急曾由吳師通令各知事將上下兩忙併作一次限兩個月一律征齊過期即須加息截至十八日止適值期滿加以縣知事催征頗急其高脚牌示竪徧城鄉故此數日間花户之入城完納者極爲踴躍）表面上尚爲熱鬧 
[駐厦浙軍激起罷市風潮]  
　　童葆暄所部浙軍自饒平退回厦門司令部卽設於厦門舊道尹署軍士則分駐於厦門及同安馬巷灌口等地當時童葆暄軍律頗嚴軍官兵士並無法外行爲自童死後以潘國綱爲師長軍律遂弛浙軍之强姦婦女者時見於閩厦各報據同安馬巷鄉民所述同安馬巷灌口等地向來地瘠民貧男子多往外洋謀生所遺眷屬專仰外洋寄歸度日去今兩年外洋金價𨺗落洋銀之滙寄回家者難於接濟駐紥該地之浙軍與之姘識者有之與之結成夫婦者有之今次浙軍經浙督盧永祥電准中央撤防將由浙軍第四師來厦接替其駐同安馬巷之浙軍砲兵輜重兵步兵則於五月十七號由李厚基派來福康運艦准十九號起程運回浙省其餘駐厦浙軍則定八月十二號起行昨十八號駐在同安之浙軍欲將所姘識及結婚之婦女帶來厦門婦女不願隨行則將其背縛乘小輪抵厦計被背縛者二十餘人願隨其回浙而未背縛者十餘人厦人已嘖有煩言十九號浙軍又由同安帶來婦女十餘人小輪甫下錨欲由雙槳小艇載過福豐運艦該小輪中之同安人即將婦女搶奪與浙軍互毆浙軍被毆傷頭破流血者七八人婦女被同安人帶至商會而同安人亦被浙軍捕去兩人於是厦門海面各小舟相率罷下午二句鐘厦市太史巷打鐵街磁街打棕街著葉街洪本部廟後街廟前街竹仔街石埕街中街木屐街港仔口各商舖相率閉門罷市停止貿易潘師長恐鄉民到司令部搶奪婦女故於該部前後均派軍士持槍站守迨見各街罷市始出一佈告云據聞海上及地方人民以本軍撤防搬運官眷有誤會本軍兵士拐帶婦女衆起不平如果屬實准由該人民指名來部控告本師長决不姑寛現各官眷尚在厦儘可磋商平允辦法仰商民人等各安本業切勿暴動自貽伊戚特此布告厦門警察廳亦出一布告云頃奉厦門警備司令面諭以現在本埠商家罷市殊於地方治安大有妨害應即諭令一律開市營業以維秩序至同安來厦客軍倘有騷擾情形准各商家向官廳報告當即設法制止等因奉此合行布告本埠商民一體遵照迅即開市照常營業切切此布至下午五句鐘各商家始一律開着福豐運艦則於二十號上午由厦展輪開往浙江矣 
[續紀粤中軍事消息（平）]  
　　湘閩戰訊沉寂 
　　日前湘閩軍事甚囂塵上今則反趨寂靜蓋湘省方面本擬岑西林親自出馬巳有種種豫備然此特覊留李協和之一種策略現協和不允遄返故此議作罷雖據湘中報告謂張敬堯吳光新等已聯合魯軍安武軍爲積極動作請南方迅速派隊前進以期協助惟聞軍府僅催楊魯所部滇軍前進而已至於閩南方面日前因東江防務日形緊迫喧傳戰事已開今據確實消息則東江風雲亦可消弭蓋李厚基雖欲援助陳競存以圖援粤然陳氏實不願爲戎首因陳歷經政變經騐已深不肯輕於發難且漳州尚足發展不欲妄動干戈也至其部下之與方軍衝突亦屬忍無可忍而陳氏則絶對不肯下動員令今以林葆懌辭職之故已令粤軍退出安溪交回方軍其無回粤之意可想見矣至若粤中當局雖三路聯防又從桂省調兵二十營來粤一似有特别軍事動作者而其實亦不過白固吾圉並非先發制人蓋桂系對於粤軍雖不無嫉視但陳炯明對於方聲濤已再三讓步林葆懌亦已無異言苟無故啓釁海軍必不直其所爲故亦熟視而不敢動也刻聞岑西林已分途派人調停其條件係粤軍暫不同粤粤省每年恊濟餉項若干補充軍械若干此項調人近已發出東江戰事必可弭患未然矣 
[贛學生上課後宣言]  
　　江西中等以上各校學生已於十七八日先後上課十九日各校學生特以學生聯合會名義發表一種罷課終止宣言書大略如下日本侵奪我滿蒙覇據我青島通牒我政府脅迫直接交涉擾我中東鐵路延長軍事密約使我中國陷於危險地位嗚呼政府爲人民之代表受國民豢養之恩應如何齊心努力雪恥報國乃政府非但不能努力雪恥報國且反壓抑民氣摧殘學生長日人之志氣滅自己之生機喪心病狂至於此極豈不可恨我南昌學生聯合會尊重總會之議案致電北京政府請其限日駁回日本通牒取消軍事密約以保國權而維民命不料政府置之不理毫不注視萬不得已遂議决於四月二十八日宣告一致罷課以爲總會後援而促政府覺悟罷課以來十有餘日乃本省長官與教育廳省議會非但这無覺悟且極力摧殘不遺餘力更以對外國軍包圍各校開除代表勒令上課解散學生聯合會密佈偵探捉拿學生代表不准自由開會雷厲風行很辣非常此種手段不用之對待日本而用之於我赤手空拳之學生（中略）我愛國同學一片熱忱冀救國家之危難犧牲自己之學業喚醒社會之覺悟非但不蒙國人原諒且遭無理之摧殘豈尚有天理人情存在哉中國非學生所獨有學生爲亡國民若輩豈能保全飯碗不爲外人奴隸牛馬而能坐擁厚資安享快樂乎兹接上海全國學生聯合總會電稱評議部議决誰於五月十七日宣告罷課終止從此一律上課忍辱負重含養奮鬭之精神自治之能力研究高深之學問改造完全之人格臥薪嘗膽愛國愛羣再接再厲幸母自餒凡我同人其各共勉 
[杭州快信]  
　　省議員王爰斯以報載政府以浙江三門灣爲南洋華僑闢作農墾自治區域此項墾務究係國辦省辦抑係商辦官商合辦及經費由何方負擔於國籍法有無抵觸對於私有土地用何種法律收用原有居民作何處置向省署提出質問限三日答復 
　　齊省長准省議會咨送議員方孔修等提出關於省立第一師校罷課事請如期答復已飭教廳趕將詳情具報 
　　杭州造幣分廠昨由滬運到生銀十萬餘兩總稽核姚繩武現因事請假赴滬並悉該幣鑄成無盈利可沾惟省城滬匯可望從此打消 
　　學生聯合會聞在下城菜市橋地方組織抵制日貨公會體育協進會今日（二十三）假某處開會到者人數寥寥不克開議午後省教育會開臨時大會聞到會人數不過四五十人 
　　金華第七師校學生旅行團由教職員張葆森周金聲督率赴南通州參觀各校成績昨午後乘輪抵杭即日轉車赴滬 
　　杭總商會奉財部養電三年公債第三次還本抽籖定六月九日在中央公園舉行請速派代表蒞場參觀 
[南京快信]  
　　曹錕張作霖均派密使來寗與李督協商維靳閣 
　　四師一中風潮仍烈明日尚難上課勢將解散法政鍾英兩校之反對校長潮現經人疏解可不致决裂 
　　第八中學校長李荃辭職省長教廳長均慰留 
　　河南第一師範贛省第二師範來寗旅行學生八十餘人昨均乘車赴無錫蘇州上海南通等處參觀學校 
　　豫省長電告哿日省立各校已一律上課 
　　新任駐京美公使克蘭氏不日由滬來寗軍警政紳商學各界擬在軍署西花園開歡迎大會 
　　美國業團二十餘人昨由滬來寗游歷住惠龍飯店 
　　新國會議員王茂材來電主張恢復六年憲法會議甘肅省議會來電贊成聯銜協爭魯案請即主稿拍發 
　　蘇浙兩財廳長會委賀家保充駐滬繭捐稽查胡教廳長派高等文官洪彥杰在第一科學習 
　　兩長電京請速籌太湖經費院復交内農財三部核議李督齊省長日前電院部請停發軍米護照迄今尚未接到復電李齊以米價步漲民食堪虞昨又去電催詢寗垣上白米每擔價亦己將近九元 
地方通信 
[蘇州]  
　　江浙紳耆會議紀江浙紳耆爲開浚太湖水利事十八日假蘇垣胡書記橋舊皇宮内開會集議進行事宜計到邵松年·姚文棟·王清穆·曾樸·蔣炳章·費樹蔚·金郉翮·潘澄鑑·陳期采·盛邦采·金蓉鏡·尤先甲·吳蔭培·孔昭晋·宋銘勳·潘利榖·潘承鍔·儲南强·蔡璜·馮世德·錢鼎·金樹芳·周積偉·鄭立三·朱毓賢·夏鳳翔·輩永成·宗嘉祿·龐樹典·奚九如·等五十餘人公推姚子良爲王席宣佈開會宗旨繼由金松岑報告經過事實旋提議自行處分國稅興辦水利實業問題王清穆鄭立三潘承鍔潘利榖等均表贊成惟蔣炳章孔昭晋盛邦采宋銘勳等頗持異說旋由宋銘勳起立謂此次浚湖經費中央遲遲不發誠實可恨惟自行處分未免激烈且於事實上恐難辦到與其將來發表後毫無結果不如從緩計議留有餘地爲是現在惟有仍聯名公電籲請中央速撥一面仍推代表數人前往請求倘仍無結果再議對付方法浙紳盛邦采蘇紳備南强錢鼎等頗贊成其說復經大衆討論良久結果依照蔣宋諸人和平主張推定潘芸生金松岑潘硯生等爲電稿起草目並推定赴省代表四人蘇·曾樸備南强浙·潘澄鑑朱輔仁旋即散會 
　　水警趙廳長出巡新繭將次上市蘇州水警第二廳長趙雲生特於二十二日乘坐汽船拖帶大板師船並開洪平兵艦拖帶帶緝隊槍划十艘至洞庭東西兩山及太湖一帶巡閱再由光福返蘇 
　　國民學校聯合運動會吳縣第一學區國民學生原定二十一日舉行聯合運動會因天雨順延至二十二日舉行運動順序共分四十五節比賽結果第一吳縣第一女子國民學校得温知事奬贈之優勝旗一面教育會之銀鼎一只鏡架一座小優勝旗二面第二大同女學得勸學所優勝旗一面銀鼎一只鏡架一座小優勝旗二面第三中二得葉振玉送贈之錦標旗一面小優勝旗二面第四耕蔭得教育會之優勝旗一面小優勝旗二面其餘各校亦有奬贈優旗直至下午五時始告閉會而散 
[南滙]  
　　省議員諸欵捕蟲南滙省議員朱祥紱陸以鈞徐承禧在寗接該邑捕蟲總局董張顧諸紳公函請求省欵補助等情即致齊省長函云南邑蟲孽蔓生蠶食禾棉患至鉅而禍至烈設局收捕自屬救急之良圖張董等籌墊巨金尤能顧全大局應請籌撥的欵作正開支上顧稅源下恤民瘼云云 
　　縣商會請欵濟荒之代電南京齊省長鈞鑒敝縣去秋荒歉已成苦象沿海農民典質皆空無米爲炊行將餓殍詎入春以來奸商暴吏不顧民命不顧鬧荒祗知飽我私囊甘爲奴馬搜羅私運將食米盡刮一空即我南滙而言照此薪桂米珠恐生險象雖經本地紳商一再籌議開辦平賣局補救目前一面調查本境各米肆存貨究有若干及有無囤積居奇之户諭首勿生貿利之惡意恐生禍患之將來正在籌辦間接准縣公署函聞案准貴省長通令各縣邀集各黄會商開辦平糶事宜刻雖定期初八日開會等情仰乞省長俯念時局日危亟亟之象正在眉睫迫令朱令趕即督催地方財政處將歷存積榖及公欵提出採辦秈米以資接濟臨事危急待命倒懸無任企禱之至敬請鈞安伏維亮察南滙縣商會文牘主任鞠也僧等叩 
[安慶]  
　　請欵會修同仁堤宿松縣屬之同仁堤與贛鄂兩省毘連綿亘數百里每當夏令江潮泛漲時異常危險雖每歳修築終難保無潰决之虞現聞該堤江岸圻裂甚多大有朝不保暮之勢该堤關係七縣民命刻由三省籌欵會委興修共計修築費約二萬九百餘元每省應攤六千九百餘元昨聞宿松知事己電請省署從速籌欵俾早日興工以免崩潰 
　　呈請保護繭市皖南新繭迅即上市洋商均携帶鉅欵赴各屬採買繭業總公所經理頃呈請軍民兩長通飭水陸警察沿途竭力保護以維商本而免交涉云 
[九江]  
　　映廬電燈公司之發達九江映廬電燈公司昨開股東會報告去歳賬目計贏一萬三千餘元彌補前年開辦損失尚餘一千餘元可分紅利至對於現在燈費經衆議决五十元以上酌量減價俾便推廣營業並聞該公司開辦牯嶺電燈亦己呈准立案矣 
　　久興紗廠之進行贛人周扶九等公議在潯設一久興紗廠現己組織就緒第一期機器訂欵業己交付前經吕道象返潯踏勘廠址以賓興洲丙等地最爲適用現吕函致賓興州事務所羅總理謂前勘定賓興洲丙等地爲廠地共計畝數若干務請妥爲丈量或永租或備價購買即希轉商地方人士迅速見復以便定奪云 
　　牯嶺俄租地糾葛未清牯嶺俄租地侵佔華界屢經會勘延未解决此次俄領貝勒成闊偕同鄒知事前往清界己允讓出十分之四行將訂約乃適有國會議員劉樹棠在山與貝領事爭執謂其無代表資格雙方幾对川武此案又因以擱置現傅道尹景監督均聲明不負責任云 
雜評一 
[大好河山（默）]  
　　段之赴團河也擬築屋久寓靳之赴湯山也亦擬建别墅養病有終焉之志以表面言之擾擾政海中之兩大人物將從此韜光戢影而所謂段派家事之爭亦可從此已矣然而入團河者果終老於河入湯山者果久居於山耶抑一出一入循環往復以河山爲暫時息肩所耶團河與湯山去京門近果欲避政治衝者豈故鄉無此而必戀戀於便奔走地耶嗚呼此大好河山中吾不知其有多少風雲變幻將來河山依舊而主持此河山之人物變態又將何如也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[萬國女子參政同盟會中國代表之歷史]  
　　中國女界組織女子参政同盟會并派代表三人參與萬國同盟會事己誌前報兹將中國代表三女士歷史彚誌於下 
　　（一）鄭毓秀女士廣東人留學法國專習法律七年精法語擅交際英法美各國政治家及經濟家多與結交去年歐洲和會開議時女士以萬國新聞團中國代表之資格出入凡爾塞離宮中與當代名人相酬應六月二十九日爲德約簽字之期是日上午陸徵祥專使尚猶預女士與法國華工及留學生多人前往陸宅動以利害陸氏始有拒簽之表示故女士對於山東問題爲功甚偉女士曾遊歷比意兩國隨處演說比王及意國大將親致歡迎彼國人士自女士到後始知東亞尚有燦爛偉大之中華民國女士曾赴舊金山游歷未到之前即轟動全埠抵埠之日舊金山大小報紙靡不刋載其照片女士於去秋回國軍政府特請報告巴黎和會之經過女士著書二種一爲「中國女子眞相」一爲「中國社會情形」均係法文歐洲各國報紙女士尤多所投稿女士此次尚帶有軍政府命令赴法並有欵項以補助之 
　　（二）周椒安女士厦門人前上海中西女塾學生現在美國紐約哥倫比亞大學肄業擅英文極有幹才對於公共事業頗肯負責 
　　（三）朱家樺夫人朱家樺君爲國立北京大學教授現偕夫人游學瑞士夫人深擅英語學識亦高 
　　此次中國代表可謂極一時之選必能爲我國女子發揚光彩也 
[取締妓寮之開始實行]  
　　四月七號公共租界納捐外人大會通過之取締界内娼妓辦法定今日（二十四號）開始實行無論中外妓寮之主人均須往黄浦灘七號門牌捐務處塡寫志願書以便辦理發給執照之手續以是連日以來雲南路會樂里等處妓院中之龜鴇聞該辦法附則中「第六條載明凡與學校相近處之妓寮不得領取執照及第八條載明六月十四號以後凡無執照之妓寮捕房得起訴之」之規定乃大起恐慌因其院址多毘連於中西女塾等學校照該條例已無領照資格若不領照則不能營業故咸慮無以立足云 
[新任美公使今日抵滬]  
　　駐滬美總領事克銀漢君昨以電話知照江蘇特派交涉員楊小川略謂本國新任駐華公使克蘭氏乘南京號來華蒞新前經函達在案兹得船公司報告准二十四號（今日）晨九時到埠本國公使定在新關碼頭登岸特爲知照等情楊交涉員當即轉知各機關届時到埠歡迎 
　　上海軍警行政司法各機關探悉克公使定於今日抵滬分别知照届時恭迎商界聯合會亦知照南北市大小各商號一律懸旗歡迎上海救火聯合會昨亦分發通告知照各區主任領袖等届時預先到會齊集以便同赴江干恭迎 
　　隔昨江蘇省教育會·上海縣教育·上海縣商會·寰球中國學生會·中華職業教育社·上海歐美同學會·華僑聯合會·上海救火聯合會得悉美國新任駐華公使克蘭氏於二十四日來滬議定午後二時至四時借舊時德國總會開會歐迎兹因得悉克君急於赴京在滬不多躭擱時間已促各公團因不及招待深爲抱歉云 
[英前女皇誕辰之紀念]  
　　公共公廨關正會審官因今日（二十四號）爲英國前女皇維多利亞誕辰紀念之期應御曩例停理讞政一天以敦中英睦誼故於昨日通知檢察處除飭令所屬各捕房届期停解各案外並着條示頭門仰　署辦事人員曁訴訟當事人一體知悉聞該國駐滬官商今日亦有各種典禮舉行云 
[米荒中之種種消息]  
　　商界之呼籲各路商界總聯合會日來爲米荒問題迭開會議討論救濟辦法昨致蘇省常道電云南京李督軍齊省長鈞鑒滬上米價自軍漕兩項問題發生後逐漸飛漲幸我督軍省長素以維持本省民食爲念嚴禁私販限制出境雖忤當局亦所不顧凡在帡幪同深感戴無如在賢明長官一方面則嚴申禁令防範米荒在地之一方面則借軍米漕運爲名發出大批護照奬勵輸出遂使來源日少去路日增至今滬米價格漲至十元左右如此昻貴爲歷來所未有查滬市存米據該業中人云僅敷十日之用此後米價不但無跌落之望且恐有加無巳貧困小民何以堪此論者謂米糧暴貴之原因不在奸商之私販囤户之居奇實受採運軍漕之賜蓋軍漕必須護照護照即爲私運之護符軍漕一日不截止即出口一日不能斷絶且軍米兩字究竟供給何方軍隊疑問殊多若云供給南軍則目前未告統一何勞中央越爼若云供給北軍則北人習慣是否必須以米度日此則盡人皆知期不然者至謂北地需米儘可任商家販運更何勞政界諸公設局採運蹈與民爭利之嫌此種欲蓋彌彰之辦法國民耳目豈盡聾聵况自去年以來所謂採辦軍漕者據輪路兩局傳說此項米石大都轉口放洋試問中國產米總額共有幾何一年中大宗米糧之出口者幾於無日無之政府對於全國產銷米額平日旣無調查統計但憑一部份要人之私意取媚隣邦不顧大局恐不轉瞬間中國將爲第二俄羅斯之續悔將何及然此猶就中國全國言之也如以上海上隅之地而論勞働界不下百數十萬人現在因此自盡者巳疊見報章設一旦暴動社會治安地方秩序不但無以維持且華洋雜處勢必至牽動外交禍變之來逼於眉睫同處覆巢之下寧有完卵之存敝會用特籲懇鈞座除即日重申前令嚴飭各地方官廳及各稅局無論有無護照一律停止出境外一面飛電中央取銷採辦軍漕成案如有勾串奸商販米漁利者治以重典嚴定賞罰准各地方公正士商隨時調查報告一經審實除將獲案者盡法懲治外告密者亦當予以重賞以昭勸懲至由各地方撥欵招商採辦廉價米糧設局平糶尤爲救濟目前急難之根本辦法敝會忝爲國民一份子爲公共安寗起見亦當博訪周諮隨時報告以助官廳耳目之所不及披瀝上陳伏祈察照 
　　道尹之呈文滬海道王道尹昨日電呈南京李督軍齊省長文略云近日滬上米價繼長增高每石巳將至十元貧苦小民粒食維艱時值青黄不接觀景尚有加無己滬上如此他處可知一旦民不聊生挺而走險爲害何堪設想查江蘇本產米之區即年來收成稍歉自顧斷無不足此次米價之漲輸出過多實爲一大原因雖迭蒙鈞署垂念民食嚴申禁令至再至三然大利所在爭思染指一般貪利之徒或明藉護符託名起運或暗渡陳倉間道出境禁令愈嚴而愈密設計愈黠而愈工幾使人無可究詰害民之蠧莫此爲甚爲今之計惟有仍請鈞署重申禁令嚴飭各關各稅所加緊查察凡有出境之米糧無論運赴何處概行截留不准起運並責成水警查明出口要道無論支河分港均派得力可靠警探嚴密查防如有出口米船一律扣留具報不准私自放行藉杜間道偷運之弊一面請通令各縣召集當地米商妥籌維持米價辦法不得囤積居奇並酌提積榖及地方公欵籌辦平糶以濟民食是否有當不勝迫切待命之至滬海道尹王賡廷叩宥印 
　　省長之電令上海縣沈知事接江蘇齊省長電令略謂據報稅所查獲公益轉運公司在滬杭車站代客私運米石當已追回一車共計二百餘石巳將公司夥楊姓提回到縣收押限交總理孫少卿並米客候究一案察核截留米石爲數不符相去甚鉅况查該公司私運米石巳非一次此項私運出口之米究有若干車擔脚若干非嚴行澈究不足以儆將來仰即會同稅所商會查明米數及今届私運出口者己有幾次分别呈報至平價一事宜迅卽邀集南北商會會長並各市鄉經董趕緊籌辦以濟民食等因沈知事昨已通告各團體於今日午後兩時到署會議籌辦平糶事宜 
　　扣米之暫卸滬杭甬鐵路上海南車站日前扣留公益轉運公司承運往浙之蘇米二車交由該路路警巡官派警看守經縣知事訊據公益轉運公司經理孫少卿供稱此米係由無錫運來並取有大勝關捐照然核其稽查票上所註包數與裝運之數不符且如係皖米何以由鎭江出發殊多疑點該轉運公司經理孫少卿聲稱代人運送自難負責現着其將貨主交出而鐵路方面因車輛延留多口損失不貲日前上海縣知事派員向該路車務總管面商此事結果允再展緩三日昨（二十三）已三日期滿未便再延特由縣公署派員李堯欽會同上海南站稅務分所主任倪靜波及該路巡官車務巡察站長並公益轉運公司人員齊集南站貨棧將扣留之米車四百五十四包當衆開卸點明包數無誤卽將該米暫卸存該站貨倉内以待貨主到案訊明情由再行呈請齊省長核辦 
　　稅卡之嚴查江海關監督前奉省長令飭查禁蘇省米糧出境以維民食一案曾經轉函稅務司旣飭所屬各稅卡一併查禁在案現滬地米價有漲無減難保不無奸商仍在偷運出省惟目下常洋二關稽查運米甚嚴可保無偷運出口之虞滬杭間之鐵路亦經停止火車裝運惟内河黄浦江流域係爲蘇浙兩省毗連之區船隻儎運較便則奸商私販出省恐所難免應由浦江各稅卡曁水警各區隊嚴行檢查以杜偷運爰特分令閔行得勝五庫各稅卡及水警第一區等以後對於經過運貨往浙之各船隻務當詳細檢查一經查有米石立卽扣留報候核辦 
[青浦縣開辦平糶]  
　　青浦縣知事連德英鑒於近日米價繼漲增高際此青黄不接之時誠恐小民鋌而走險特於縣城·西坪·章練塘·大小蒸·陳廣辰·北鳳天方鐵·六市鄉設立平糶處分委各鄉經董查明實行辦理以濟民食滬地户口殷繁貧民較他邑爲多米價更較别處爲貴亟願地方官紳速起拯救也 
[關於繭市之消息]  
　　蘇浙屬開秤消息昨日繭商接長安來電謂該處繭價仍在五十五元左右出貨尚旺貨身亦佳云云本埠某絲廠巳將長安新繭繅絲計五百三十斤做廠絲一擔折頭較去年爲高又接嘉興來電謂蠶多葉少故葉價隂曆初五下午已漲至三元八然當晚四元五角初六晨已漲至五元在兩三日内均可開秤上市同業所議開盤鮮繭價五十二元云又接臨平許村快函云今届繭汛約在七成左右自初五開秤以來出貨甚多價在五十五六元又接楓涇快信云日内亦可開秤價擬六十元之内貨身如何再行詳報又昨日各絲廠接洞庭東山西山快郵謂東山定十一日開秤西山定十二日開秤云 
　　絲廠派員赴皖屬皖省春繭亦己成熟昨日上海恒豐等廠派員赴青陽黄池銅陵等縣收買乘招商局江華輪船出發員司携帶工人等共有二百餘人前往蕪湖轉乘民船赴該處矣 
　　水警通飭保護運繭江蘇水警第一區沈區長兹以浙湖杭紹一帶之鮮繭據報業已陸續開秤日内卽可雇船運送赴滬保護繭市船隻自應援案辦理凡有裝儎乾繭船隻經過管轄區域者應由各防地師船護送出境以昭妥愼查由浙入蘇之航線黄浦江之氽來廟泖港卽爲交界地方係爲本區第一隊管轄境地自松江至滬之浦江係爲第三隊管轄境内繭船運滬必由該二隊所轄防地經過亟應責成該二隊督飭師船妥爲保護特於昨日分令該二隊隊長迅飭沿浦江梭巡各師船長警遵照辦理 
[反對日人包辦電話之議案]  
　　蘇議會議員徐瀛提議電請中央打銷日人包辦蘇省各縣電話及滬寗長途電話緊急動議案云頃見報載滬上喧傳交通部林王兩部員帶同日人包辦蘇省各縣地方電話及滬寗長途電話等語查全省電話不僅爲交通一部分之關係而已實與全省政治教育農商軍警等各方面均有極大關係也彼山西政治之善良自治之發展軍警之能知大體匪類之絶迹無聞此固由於地方長官大公無我勵精圖治之結果而通其情况於各縣與各縣間之互通情况俾得易於成功者又端賴夫全省電話有以致之也電報傳話雖速往往語焉而不能詳郵政遞信較詳而　車往還又往往需費時日若電話者兼兩者而有之雖隔極長距離實同當面叙話自治方面無論矣即上官之訓令屬僚之陳述形式上均可省却而事實上無不立辦此山西所以有模範省之稱也今林王兩部員乃與日人包辦蘇省各縣地方電話及滬寗長途電話此何等事而兩部員敢假手於外人是必又有借欵酬謝等事在焉亟請本會速電中央查明打消宣示中外一面咨請省長仿照山西辦法通令各縣限日成立以絶覬覦不勝盼禱待命之至謹依省議會暫行法第十六條及議事細則第四條之規定提出大會立候公决提議人徐瀛連署人王達·孫儆·沈貞壽·黄其彥·高元陞·鮑貴藻·錢銘銓·周積偉·荆保宸·張福增·羅毓桐 
[粤籍留日學生攻訐政系電]  
　　孫總裁伍總裁唐總裁及廣東旅滬各界公鑒我粤苦武人專政政系隂謀也久矣前所以忍痛不言者尚以爲彼等或有心護法努力救國故爲吾國前途計西南大局計目前無論如何痛苦只得隱忍受之而已今自政學會私和降北之隂謀暴露國會又見播遷軍府無形解散岑春煊·莫榮新·李根源·楊永泰等果知衆怒難犯專欲難成自當引咎辭職退避賢路庶可告無罪於天下乃彼等猶以爲隂謀未遂正可趁火打刧不顧各方詰責惟知一意孤行利用少數貪利無恥之國會議員違法開會補選總裁掩人耳目藉法殉私把持政局又操縱己所豢養之省會議員供其奔走厚其羽翼欲爲所欲爲必達其竊據地盤獵取高官肥己利黨之目的而後已不顧粤民疾苦不惜地方糜爛認爲彼等所利不憚妄作妄爲噫吾粤何辜吾民何罪倘爲吾國而受犧牲誠非得已若爲彼等私人私系之權位而供其犧牲情何能忍乎學生等逺適異國努力求學非出於萬不得已自無暇分心他事今洞燭彼等奸謀似未敢再安緘默竊念求學所以爲國而救國尤必自救地方始爰不揣棉薄謹集合同鄉開會議决數條列舉如下（一）岑莫李楊等須即日自行辭職退去廣東以免再以禍吾粤者禍吾國（二）所有留粤之少數無恥國會議員處此無聊之境專作騙錢之圖負國負民應當愧死亦應即退出粤境免再貽我粤民羞并遺我國會羞（三）吾粤省會議員甘爲彼輩豢養供其奔走殊失代表國民之資格亦當警告之使之覺悟自新倘再不知自愛自重自當再謀相當之對待或宣告取銷其代議士之資格（四）欽廉劃歸廣西一事爲桂派征服吾粤之隂謀聞楊永泰願以省長爲割欽廉之交換條件此而可忍孰不可忍吾人誓不承認應即共起力爭上所議决各條不過學生等本敬愛桑梓之義聊獻救濟吾粤之言此後種種進行唯力是視救粤救國義不容辭公等同情諒難坐視兹除另致電警告粤中各當道各機關外謹此電陳統望公等一致主張共起奮爭必達到打破彼等奸謀產除吾粤惡政救粤卽以救國之目的而後已區區苦衷諸祈鑒諒中華民國廣東留日學生同鄉會叩五月十二日 
[陳錦濤宣告就職電]  
　　陳錦濤昨日有電來滬云（銜略）錦濤忝承軍府特任爲財政部長竊念曩者度支屢掌毫末無裨敢云老爲之識途惟我匹夫之有責迺盡綿薄用策駑駘兹於五月二十一日就職謹以奉聞仍希時賜箴言以匡不逮陳錦濤叩馬 
[冷禦秋抵滬]  
　　冷遹因事來滬於昨日午後到埠現寓長浜路鴻德里某號聞勾留一二日即將離滬他往云 
[又有一批旅法華工回國]  
　　法捕房得悉有在法工作之華工四百餘名現因期滿乘法郵船回華故飭探捕前往法公司碼頭等候抵埠時妥爲照料並在大自鳴鐘捕房内撥出房屋若干間並備飲食以便該華工等暫住聽候分别資遣回籍 
　　又函云昨日下午法有國華工三百九十餘人附船抵滬在太古碼頭上岸法捕房特派探捕前往照料所携行李暫寄存捕房各華工則租賃客棧住宿其有病者即由捕房函送醫院醫治今明日將轉乘開往北洋輪船返里聞此次歸國華工本有五百餘人沿途在新加坡上岸作工及粤人由香港上岸者約去二百餘人云 
[中國工會選舉會紀]  
　　昨日下午二時中國工會在事務所開選舉會到者五馬路商界聯合會朱葭琯·張炳臣法租界商業聯合會劉屏仙山東路商界聨合會童理璋吳淞路商界聯合會林大松民益西式縫紉工廠陳國樑益豐砂皮工廠儲紹基葉善臣漆業工界王殿安機器工業蓀長年樟油工廠羅其仁理髮工界王炳南·陳西海·劉聘卿銅器工業張堅林縫工界周椿海吕星甫食品工業鄭森貴等五十餘人（一）公舉陳國樑爲主席報告發起工會及經過情形並往來之函件（二）研究第一次議案規定二十四條簡章請公衆討論妥善辦法當時有林大松云本會章程二十餘條有關緊要先行印刷數百份分送各職員研究妥善再爲實行（三）儲紹基發言工業爲立國之根本中國數千年來輕視工界以致民窮國弱今日旣有純粹工界之團體此種機會難得以後希望工界同亟圖改良制造以利國家後有劉屏仙童理璋相繼各有勉勵之詞次由主席發表本會宗旨注重研究工業俾蚵逐漸改良根本着手先謀工業教育以期振興次議評幹兩部人員尚有缺額請公舉職員襄助辦事以利會務進行當時公舉儲紹基·童理璋·林大松·蔣長年·朱漢章·王炳南·周椿海·張堅林·羅其仁·吕星甫·等爲幹事並公舉陳國樑爲總理事後討論米價飛漲實與工界性命有重大關係各工廠工人紛紛要求增價否則恐有罷工之舉動請衆發表意見總理事云先行致電督軍省長請爲火速救濟米荒以免罷工影響大局一面禁止改頭換面軍米槽糧之護照使喪盡天良之奸商不能私運出口會議畢茶點散會 
[上海抵制劣貨會開會紀]  
　　上海抵制劣貨聯合會昨開常會張震洲主席陳如翔記錄（一）主席報告各處來往函件（甲）金華學生會索取日貨調查錄决議寄去（乙）河南禹縣國貨維持會來函調查四喜牌洋紗請爲證明表决查明函復（丙）報告質問九江學生會函（丁）郡君來函報告某錫紙廠進劣貨冒充國貨議决推派虞植卿王世衡前往調查再行對付（二）討論進行方法（甲）主席提議現在各界對於抵制熱度漸低本會當發一宣言書請各界貫澈初衷表决通過由徐惠施起草（乙）虞植卿汪醒齋提議華界抵制劣貨尚稱盡責惟租界方面應討論辦法表决函請各路商界總聯合會並推汪偉章睛蓀二君前往接洽請其通知各分會勸告各商號勿進劣貨提倡國產（三）修改章程表决通過推張君起草（四）職員任滿改選日期表决候章程候正於六月六號改選（五）汪醒齋提議安慶奸商所進劣貨竟敢槍傷學生多人本會應主持公道議决分電安徽省長及商會請其從嚴懲治奸商並將所獲劣貨悉予焚燬以儆其奸遂即散會兹將該會致安徽二電錄後（其一）安徽聶省長鑒東鄰野心素行侵略政策侮辱我國日甚一日我人忍無可忍是以有抵制劣貨之舉予以軍閥之打擊而促其人民之覺悟全國俱認爲上策今安慶少數奸商大販劣貨祇圖私利不顧國家危亡况對於劣貨己爲吾人所共棄而彼等不知悔過反敢嗾使商團乘間槍傷學生目無法紀辱國甚矣務望省長秉公嚴懲是爲泣盼上海抵制劣貨聯合會漾（其二）安慶商會鑒貴處少數奸商違背全國公意竟敢私運劣貨甚至嗾使商團槍傷學生數十人之多甘爲亡國奴隸本會思之深堪痛恨貴會爲商界領袖務望將抄存之劣貨悉予焚燬以扶公理無任盼復上海抵制劣貨聯合會漾 
[江西旅滬學生會籌備會記事]  
　　江西旅滬學生會由程學愉唐學詠蕭箎李安等發起昨日下午在貝勒路民生女學開籌備會到者十數校代表公推程學愉爲臨時主席蕭箎爲臨時書記首由主席報告發起本會之宗旨有三（一）對於本省事業有所補助輸入新文化於本省（二）聯絡在滬同鄉之感情智識道德上得以彼此互助（三）爲本省來滬求學者之指導使來學之人日益加多至於有人疑一省之學生會偏於地方觀念不應設立者鄙人以爲不然蓋有地方觀念之團體苟用以與他省之團體爭權利爭意氣則自然不應提倡若用以謀本省本地方之公益則未嘗不可云云次議决事頂如下（一）定名稱爲江西旅滬學生會（二）舉定程學愉蕭箎李安歐陽晁四人爲章程起草員（三）定下星期日下午二時開大會通過章程選舉職員地點另行通告時已五時遂散會 
[青年會童子部之衞生演講]  
　　昨晚爲青年會童子部衞生演講之第三期到會有民生公學基督公學及各呼義務學校學生二百餘人由張君主席唱詩後請童星門演講題爲「蚊禍」童君云諸君亦知刀刺入膚則流血乎若有以刀刺君而致流血者君亦將因防範而與之格鬭乎我知其必然也然而受刀刺者固少任其刺而不加防範者亦所罕覯蓋此爲傷人之明顯者也然而與諸君常相接觸之傷人之利器如蚊虫者諸君亦曾設法以防範之乎恐未必也是亦有故因其爲物也微其傷人也不顯不能驟見其害故忽之也蚊虫之喙如利刃鑽入人膚立卽流血血雖不卽流出而已被吸入其腹故撲死一蚊猩紅之血立呈故其傷人較諸明顯之刀爲尤甚也是爲我儕之大敵自當設法以去之欲去蚊虫必先除其根本水缸溝渠·水潭·皆蚊虫之出產處也蚊之初步爲卵卵生一日而成子孑又一日其首漸大而其身倒懸七日或十四日之後卽成蚊矣其生產之速及蕃固無他物可望其項背故除其根本必先在水缸溝渠及水潭着手蚊之吸血尚其小事更有大於此者爲蚊可傳染疾病蚊之取血不擇人病人之血含有微生虫故蚊若旣吸病人之血再吸不病者之血而以病人血中之微生虫傳入則不病者亦當病矣故蚊實爲疾病之媒介安可不設法以除之乎除之之法舊時之蚊烟蚊帳均不能稱佳惟以火油澆在水面以殺其子孑是爲根本消滅之妙法如在病房則可以硫磺薰之蚊虫即能立斃諸君欲保今夏之平安無疾乎則諸君當極力設法驅滅此種害人毒物而尤以上述二法爲更佳諸君其誌之 
[中西女塾校友會展覽會餘聞]  
　　並不再行延會 
　　本月二十一二十二日中西女塾校友會假前德國總會舉行頗極一時之盛聞有多方面請求該會再行延會以資大衆觀瞻但該會各幹事己議决收束一切布置不再延會云 
[小學教員開理科研究會]  
　　本埠各小學校教員昨日上午齊集尚文路勸學所開理科研究會到者有乙農朱春生第二義務學校沈鑑三比德石哲夫貧民曹香蓀巽與曹幹臣江境吳肖芹 
 
 
 

Page 11

 
 
梅溪朱順翔縣立一高朱有章·施養勇農壇王備五崇正馬織裳通惠沈仲爽養正陳味腴倉基劉士芳時化奚安齋隆德高梓才二師附屬主事楊聘漁各校長教員等共十七人十時開會李所長因事公出由楊主事代表蒞席報告開會宗旨及各學校交會提議事項經衆分别討論其結果表决如下（一）報告朱君有章到送參觀報告函一件（一）提議理科宜法重實地觀察議决商諸公共體育場多種理科教育上應用植物並請研究理科教員分析種類用簽標明以使各校率領兒童觀察（一）提議對於國民學校兒童如何授以理科知識議决每週中特定時間與兒童研究自然界之物品其時間之多少由各校酌定俟試驗後請報告本會提出研究（一）提議數學諸等數宜調查地方習慣議决應詳細調查各種度量衡制繪圖列表以便比較此種辦法應函詢各校如有巳經調查過者卽請報告本會議至此時巳過午遂閉幕仍留各教員就所午膳而散 
[奉賢童子軍會操預紀]  
　　浦東奉賢各團童子軍定於本月二十九號齊集南橋鎭第二高小校操場舉行第二次會操届時本省童子軍聯合會委派沈同一赴奉考騐一切會務刻由王會長會同總幹事朱醒華二高校長曹晉梅等分别擔任現正佈置一切想届時當有一番熱鬧也 
[催兌殖邊商困事務所開會紀]  
　　二十三日（即星期）西姚家衖思敬學校内催兌殖邊商困事務所於下午三時開發起人緊急會議首由朱萊生報告殖邊滬行停兌以來百計呼籲迄無效果今各處情形較前更惡爲請諸君來會討論對付方法當有朱子才起言據余所知該銀行希望垂絶現該請衆債權將所有債額前在本事務所己報者因爲時已久或有更動再行重報未報者速將確數報明俾本事務所詳知總額由發起人自備資金即至北京嚴重交涉以求解决當由葉貺辰宣付表决全體通過遂散會 
[織襪廠工人罷工紀]  
　　西門外斜土路勤益織襪廠執事何秋士發起組設該業救濟會在廠内男女各工人名下工資内每人扣存五元以便集爲救濟之用嗣各工人以現當米珠薪桂時代已照扣去一星期工資存在該廠若再以救濟名義扣存洋五元則家用何着恐慌殊甚於是相約罷工至昨已有三天昨日上午該同業集衆在建汀會館對面某菴内開會到者工人千餘名事爲該管警所訪聞前往阻止趕散現聞南北市六十三廠男女各工人已訂星期四另再覔地會議云 
[綢綾業工人加資事尚未解决]  
　　南北市綢綾染坊之工司因近來米珠薪桂所進不敷所出度日維艱爰於本月初一律罷工要求各坊主向各綢莊與綢號衣莊等執事加增酒資如向例每縐紗一疋計酒資洋六分今欲加至一角五分而各染坊主連日與各綢莊等主顧磋商至再均不允從各綢莊謂本年絲織品因原料（絲經）昻貴春初加二分鈿以來營業已受影響設再加染工酒資營業與開支更不能維持云云是以雙方迄未定奪而工司方面亦未開工 
[烟酒聯合會常會紀事]  
　　中國烟酒聯合會昨開星期常會首由主席陳良玉報告接蒙城縣商會來函内開經菸酒兩業公議遵照分會章程組織團體以聯氣誼索取章程等情到會王聘三接言旣經商會來函確係同業無疑應即復函歡迎并檢寄章程衆皆贊成通過次兪葆康報告昨得消息日本巳允加入新銀團并議有條件滿蒙除外問題巳雙方退讓而借欵範圍内并將烟酒稅則列入照此情形則新銀團成立之後難保不重提菸酒借疑急應預籌方法沈子卿起言一面應函催各省兩業對於國内菸酒借欵趕速答復一面詳探新銀團實在情形以資研究金拜仁附議通過次金拜仁報告接聶允文君自興安來函詢問近日本會對於菸酒借疑情形公决應將本會以前經過情形摘要池復護畢時巳五鐘卽行散會 
[仁榖公所爲加佣事覆縣呈文]  
　　米業仁榖公所呈上海縣知專文曰呈爲經紀艱難改訂行規據情申覆請求鑒核事竊本公所各同行代客買賣原期以現欵交易惟本埠各米舖往往有至大小月底未　結清賬欵者行家代爲墊應殊多虧累近來米糧身本較大莊息尤重且各項開費倍蓰於前所取薄佣何能支撑不得已於本年二月間由同業公同集議改訂行規數則當經全體議决與米舖交易回佣辦法分甲乙丙三種（甲）五日以内結清者回佣五分（乙）拖欠尾找至大小月底結清者回佣三分（丙）拖欠尾找至大小月底不結清者無回佣而對於米客現扣佣洋一角二分施行以來主客相安正擬抄奉備文呈請察核備案以期同業各行永逺遵守母相軒輊忽奉鈞令第二七九號内開案據嘉榖堂米業商會呈稱各節中云今正閘北行家議增行佣擬訂新章並不俟敝同業之同意逕情實行又云仁榖公所發刋新章内載明禀請地方官廳備案自應得有主管官廳之批准方生效力並云議一折衷辦法一律回佣五分呈求飭令仁榖公所董事傳諭該同業暫緩實行等情業蒙縣長令飭董等邀集同業兼顧雙方妥議持平辦法從速具復核奪等因在案奉此卽於本月十一日邀集全體同業當將訓令宣布公議辦法咸謂米行佣金向由仁榖公所同業自行規定並不俟嘉榖堂米舖同業之同意方可實行所云本章程當由本公所呈請地方官廳備案者特望同行劃一遵守勿相參差亦愼重行規之意耳嘉榖堂所稱云云未免意多誤會惟所稱議一折中辦法一律回佣五分是欲以五日以内結清者與大小月底結清者同一辦法殊不思本行規乙種所云大小月底結清回佣三分者並不限定大小月底結清必回三分若大小月結賬而交貨之期在五日以内者卽應照甲種回佣五分若月初及旣望之日交貨者到大小月底拖延半月之久此種墊款銀息虧損較巨是不能不照乙種辦法總之該商會所云與本同業行規實無甚相差現在敝業同行已照章實行主客相安爲敢據情申復請求縣長察核俯念米糧身本較太金融緊澀莊息尤重行家經紀艱難准即轉令嘉榖堂米業商會和平體熨勿爭意見互維市面是爲至禱謹呈 
[各輪船之行蹤]  
　　中國郵船公司之南京號自舊金山開行經火奴魯魯横濱等處大約今晨（星期一）七時抵申泊於招商局碼頭明日（星期二）清晨即當開赴香港搭該輪來申者共九十三人儎郵件四百九十七包二百十三包寄交美國郵政局二百八十四包寄交中國郵政局又有金洋二百萬元及船貨二百六十五噸尼羅號於今日（星期一）下午抵申何日開赴香港尚未定奪 
　　法國郵船公司之巴鐸斯號將於二十五日（星期二）上午四鐘半離申由南滿洲鐵路公司碼頭出發 
[公祭張孟介誌略]  
　　張孟介爲辛亥起義革命之鉅子其於淮上建功尤夥今春一月在滬突被匪徒暗殺而逝一般愛國人士均深慟惜已誌各報昨日由其家屬在天津路本堂行受弔禮一時各界往弔者約三百餘人南北愛國鉅子大多蒞席中以孫中山爲尤親懇立於靈前親書『國魂不死』四字其次輓辭及聯文等類約二百餘軸且有日本舊友大谷氏等數人親臨弔唁哭之甚哀最後由勤業女子師範全體學生奏樂唱歌後由往弔者行公祭禮並有祭文一則兹錄於次維中華民國九年五月二十三日同人等議致祭於陸軍少將張公孟介之靈曰嗚呼公之功在国家公之名在天下歷經憂患百折不撓大亂未清責志以殁同人等痛九泉之不作感愴憤之塡膺尊以寓哀伏維尚饗 
[旅滬川人關心桑梓]  
　　四川旅滬各界聯合會昨開職員會議到者二十餘人公推馬少奎主席當有張炤堂提議川江一帶匪勢甚襺往來商旅受害不淺且各報迭載鴻福美探各輪亦遭攔刦長此以往川民何堪應由本會致電川當道及各軍司令請其認眞保護以安行旅而靖地方卽由主席付表决全體贊成通過當推定周震勛起草電稿立即拍發電文如下成都軍民兩署省議會重慶黄總司令江防余司令萬梁盧司令及各防軍司令均鑒吾川大局得諸公調護得以久安惟近據各報登載川江帶常有土匪出没往來商旅視爲畏途輪舶民船迭遭攔搶鴻福美探各輪受禍尤重伏冀諸公嚴飭所部認眞保護並懇酌派軍隊沿江梭巡以安行旅而靖地方否則行旅不安於途商業凋敝於市川民之痛苦方興未艾想亦非諸公愛護桑梓之初衷也爲特披瀝陳詞不勝迫切待命之至四川旅滬各界聯合會馬少奎張炤堂劉泉如陳茂松等及全體會員同叩禡 
[七誌指拿之盜匪中途自盡]  
　　西鄉塘灣丁姓家被盜案内獲犯供出夥盜王小弟（即王少卿）匿居杜家行地方經上海縣警察所飭探王桂生探夥王祥等前往拘獲押乘小輪來滬中途該探等將王小弟虐待毆擊致王小弟投浦溺斃將屍撈獲報請地檢廳派員騐明兩王則收押在縣警所候送檢廳歸案訊辦等情迭紀前報兹悉王小弟之妻楊氏前曾爲蟻媒案發經審檢廳提案訊明判决監禁八年自送監執行到今已届四年所以王楊氏現禁獄中前日到廳具禀爲夫伸雪之王李氏實爲已死王小弟之姘婦梅檢察長據禀後昨日已派法警下鄉偵查矣 
[又將有駐閩浙軍回浙過滬]  
　　松滬護軍使署接閩省李督軍來電略謂現有駐閩浙軍退伍兵士一百餘名由福州乘坐山東輪船赴滬該退伍兵等抵滬後希飭兵照料送登滬杭火車返浙等因昨由何使派令憲兵營兵士八名前往該輪碼頭迎護以便導引至南車站乘車赴杭 
[崇明酒業風潮之餘聞]  
　　崇明外沙各酒商前次發生罷市風潮曾經二區烟酒稅局曁崇明縣公署分别委員澈查係由沈則飛等脅迫要挾所致先後呈復在案兹經齊省長指令云呈悉此案酒商陳發順等受人播弄無事自擾現旣據會委諭令一律開市姑免置議惟沈則飛等事不干己創立聯合會始則煽惑各酒商聯合罷業繼則送開市實屬不安本分仰該知事隨時察看如再有浮言煽惑情事即由縣查明呈候核辦母任滋生事端此令云云聞此案由本埠烟酒主管分棧己委稽徵員孫澤生明往該支棧會同省委鄭駐察員（君毅）親赴内外沙督徵以遵省令 
[破獲私造僞幣之機關]  
　　陳會卿顧竹生劉林寳等在閘北大統路水電廠辦公處對面弄内租賃密室私鑄大小洋圓前晚正在開鑪鑄造爲四區總署查悉立派長警入内查抄陳先逸去當將顧劉等及抄出之石膏模型等物並僞洋數元僞角二十枚一併解案顏警正諭令收押候補提在逃之陳會卿到案併究 
[訪查失蹤美人之文告]  
　　公共工部局刑事稽查處爲美國人哈脫失蹤事於日昨發出訪查文告一道遍懸於各捕房門首文曰照得美國人哈脫一名年二十三歳身丈六英尺眼藍色髮棕色鼻直蛋圓面因於西曆一千九百二十年三月十五號晨由客利飯店出外杳無蹤跡業經美國領事署訪查在案欲將其遞解回籍如有知該美國人下落者請至總巡捕房報告總巡可也 
[毆斃船夥之定罪]  
吳勝發之煤炭船用陳小侉子爲夥泊於車袋角港中遭李章生之花草船碰撞陳追往向論被毆受傷送院醫治無效而死報警將李拘送地方廳訊辦在案兹悉此案業經地檢廳預審明確起訴審判廳請爲公判前日午後該廳周刑庭長會同郭檢察官開庭飭提李章生至案研訊一過以李章生傷害致死罪業已成立判處二等有期徒刑監禁六年零二個月判畢飭令還押候上訴期滿送監執行 
[兪受安販土案已准上訴]  
　　招商局之愛仁輪船副買辦兪受安前因私帶烟土九百十五斤值價十餘萬金由水巡捕房查獲人證除將烟土送往海關候燬外兪則押送地方審檢廳訊明判决監禁三年並科罰金五百元聽候執行在案兹悉兪受安奉判不服邀請律師提出理由聲請上訴業經該廳梅檢察長核准聽候申送蘇州高等廳訊辦 
[築岸佔河諭令拆卸之爲難]  
　　浦東南滙縣航頭鎭閘港河去年開浚交通頗便詎近被沈姓等二十餘家沿港塡築駁岸佔礙河道經河工總董王用霖得悉呈請縣知事飭傳勒拆業由朱知事令行第九區警佐費芝田挨户傳諭拆卸乃若輩皆爲地方佔有勢力之人抗諭觀望昨費警佐將困難情形呈復核奪 
[緝私船拿獲鹽梟]  
　　蘇屬緝私第二營余營長訪悉浦東宗界廟南首王家宅地方現有大帮土梟聚集其間每日秤售私鹽多至一千餘包爰於前日特派第一第二兩隊督帶師船駐泊御駕橋附近之港口以冀查緝鹽梟聞於昨日已將鹽梟陳湘州一名拿獲現正勒令繳出私鹽以備解公云 
[愛多亞路火警]  
　　昨日上午十一時半公共租界愛多亞路仁壽里口六百六十六號門牌某姓家不戒於火霎時紅光燭天經救火會得悉各會員立駕皮帶車馳往澆熄計延及左鄰某烟紙店共燬樓房三幢事後由該管老閘捕房捕頭得悉飭令華探陸根生與西探搿勃脫協往調查起火主人及起火緣由稟候核示 
[電車因斷線停頓]  
　　昨晚八時三刻英美電車公司十二路電車行至南京路抛球塲時電綫勿然斷落以致不能　進續至各電車亦相繼停留旋由修電綫人前來修理約歷半小時竣事各電車始得照當通行 
[汽車撞傷小孩]  
　　昨暮六時餘有一千六百三十號汽車駛經公共租界廣西路撞傷一年約五六齡之小孩倒仆於地當由老閘捕房二百五十四號華捕查見押令該汽車載送受傷小孩投醫院醫治旋復帶該汽車夫入捕房稟候捕頭發落 
[監犯瘐斃]  
　　李炳良前因略誘案發經上海地方審檢廳訊明判决監禁五年己送監執行在案近該犯在漕河涇江蘇第二監中忽患急病醫治不及而死當經竇獄長報告地檢廳即委夏檢察官沈檢騐員等蒞監騐明無訛因無家屬令由善堂棺殮 
[投河遇救]  
　　蘇州人諸金祥因來滬找尋親感不遇旅費告罄無計謀生乃於前日奔至北浙江路老垃圾橋躍入蘇煟海内圖盡經一百二十三號印捕瞥兒令人設法援起帶入捕房經捕頭詰悉其情禀明公廨諭着函送上海縣知事署遣回蘇州原籍 
[阿叔拐賣姪女]  
　　寓居法租界之丁根泉有女祥英於上月間被丁弟勝泉誘騙出外托陸順堂轉買與張溢州家爲義女得洋化用現爲丁根泉偵悉投報法捕房飭探前往將丁勝泉及陸順堂並女孩一併帶入捕房經捕頭詰據丁供因貧無奈拐賣不諱諭令一併管押聽候解究 
[控告蟻媒誘賣妻子]  
　　住居楊樹浦蘇州人胡榮生之妻將氏於本年二月間被蟻販趙姜氏虞周氏設計誘出價賣與現住閘北叉袋角之周得標爲室得身價洋一百八十六元近被胡偵悉前情前日投報四區警署顏警正飭警將一千人逮案諭暫收押聽候訊究 
[前度拐匪今又來]  
　　安徽人謝四林之妻曾氏於民國六年六月間被匪徒徐德雲誘拐至蘇州經謝得償同往尋獲一併扭交吳縣公署訊明後判徐監禁四個月曾氏由謝領回帶來上海閘北地方暫住前日徐德雲又來圖拐在謝家門外徘徊不去爲謝所見扭入四區警署請爲究治 
[養媳交乃父領回]  
　　滬西义袋角居民王阿榮與其妻將十歳童養媳沈阿招凌虐沈女逃出在約翰大學校附近啼哭由靜安寺捕房包探曹阿三將其送經公共公廨判發拯恤堂幼女所留養嘗誌前報兹悉女父沈兆蘭聞知後即稟請公堂給領撫養業由廨核准通知該堂將女帶案訊問女供願隨父回家故己將沈阿招交沈兆蘭具結領回矣 
[審判廳發封物產併紀]  
　　老西門外西中華路第七十至七十二號石庫門房屋之天緯織襪廠自開設以來營業尚利兹該廠東徐宗元因與夏少堂有欵項糾葛經夏具訴審判廳控追現奉張廳長傳集兩造庭訊下諭判决將該廠内之動產發封拍賣抵欠錄其布告如左爲布告召賣事照得夏少堂訴徐宗元欠欵糾葛一案業經本應將徐宗元所有天緯襪廠内之各動產實施假扣押並選派鑑定人鑑價在案兹特定於五月二十五日在西中華路天緯襪廠地方當衆拍賣凡居民人等欲買是項物件者仰即携帶現洋遵期前往該承買如承買人有二人以上時則以價額最高者爲適法承買人當場繳呈價洋承買物件立予具領仰居民人等一體知悉特此布告 
　　西門内夢花樓曹氏宗祠内方基上設有張森順包作頭營造場該場近年業務順利頗有蓄積兹爲其大小兩婦因爭分產業糾葛起訴地方審判廳互訟奉張廳長傳訊屬實供詞各執遂下諭令將該作揚發封俟案訊終結再行宣佈堂諭飭遵 
[破獲賭窟]  
　　邇有沈某章某等多人在西門外小菜塲附近小弄内第一家開設牌九賭樹抽頭聚賭前晚十時許因該賭檯分派頭錢起釁互相衝突事爲二區警署杜警正所聞立飭全班長警馳往捕拿當將沈等一併拘解到署候究 
[捕頭捉賭]  
　　住居虹口狄思威路四百零五號門牌之江北人陸阿明前日容留賭徒二十餘人在樓上聚賭撲克被哈爾濱捕房捕頭訪悉率同五百九十六號華捕親往拘捕詎該賭徒等聞信四散逃逸該捕頭遂摘錄門牌將賭具帶回捕房禀請公廨出單傳究 
[過犯搶煙膏押年半]  
　　時阿福身藏鴉片煙膏二十罐約值洋四十五元在廣東路被匪六名攔攫一空經時報捕請緝去後前日由探查獲寗波人貝祖林一名解送公共公堂請究據時偕見證王炳根上堂供稱在法租界購得烟膏四十五罐經過實善街爲被告及在逃五人搶去等語質之貝供多推諉張襄讞以該被告係屬過犯乃商諸義領羅斯判决發押西牢一年半期滿仍逐出租界 
[私帶鴉片]  
　　湖州人陳少泉素有鴉片烟癮前晚至法租界某烟膏店購得烟膏五小盒途經北蘇州路被一千二百五十七號華捕查見以其有違禁令將陳帶入捕房禀明捕頭飭令存洋三十元保出聽候公堂傳訊 
[房客欠租私逃]  
　　王金福昨扭許阿二至法捕房聲稱商人前有房屋一幢轉租與許居住詎被陸續虧欠租洋二個月向索不付昨日希圖逃避生財物件亦披搬去請求訊追詰之許供欠租無多不敢私逃餘供支吾諭令管押聽候解堂訊核 
[被告交保候審]  
　　寗波人應莽馥在公共公廨訴髮妻吕阿秀受其母吕湯氏教唆不肯隨同回藉又談東生訴岳父徐堯璧岳母徐顧氏串匿伊妻又婦人金浦氏訴夫金阿興不顧贍養請求離婚各案前日經駐廨中西包探將各被告傳案諭令分别交保聽候排審 
[拘獲電車上扒手]  
　　積竊胡金榮日前下午至法租界小東門外以搭乘電車爲由摸竊搭客范石宕馬褂袋内之鈔票洋十六元旋爲事主察覺胡己逃逸當即報告捕房請緝現爲法捕房包探偵悉將胡拘獲惟原贓無從吊案帶入捕房經捕頭詰據胡供認摸竊惟贓洋己經用盡故難交案諭令押候解究 
[包探緝獲贓賊]  
　　竊賊張阿三於日前在法租界黄浦灘某洋人輪船上竊得價值五十餘兩之蔴繩一梱及鐵管一根持至民國路張阿根所開之舊貨店内售賣得洋十二元化用當由事主報捕請緝現爲法捕房包探偵悉前往將張拘獲吊出原贓一併帶入捕房經捕頭詰據張供認行竊不諱諭令管押聽候解堂訊辦 
[道尹公署批示兩則]  
　　奉賢縣民邵湘舟呈爲恃勢抗　濡滯訴訟請求令縣改拘到廷即期早日終結由呈悉此案旣經該商控由縣署將鄒美堂管押如果陳梅心恃勢抗傳不妨呈請拘究母庸來道越凟 
　　葉理封等呈爲低區創設窰廠妨害機田請飭縣禁阻由據呈商民王明華等創設審廠掘賣田泥如果有害農田自應設法禁阻仰青浦縣知事查明核辦具報 
來稿 
[旅法華人各種運動（續）（凍雨投稿）]  
　　（四）里昻中國大學最近在中國方面的進行法國各界對於里昻中國大學旣然如此的贊成李石曾先生所以於去年年底急忙回國到華以後國内各界對於此事尤具熱誠據石曾先生最近拍來與本會會長的電報大意如下一歐樂先生并轉法教育外交部里昻大學校長里昻邑長各報館均鑒籌設里昻中國大學事華人非常感激非常贊成中國西南大學籌備委員汪兆銘章士釗兩君尤爲熱心定與我等卽日來法進行一切已籌得二百萬佛郎由滙業銀行滙來請極力贊助：：：：李煜瀛（五）里昻中國大學最近在法國方面的進行最近在法國方面的進行即爲交涉撥用房舍里昻大學要求法教育部將里昻城中一所極大的砲臺讓與里昻大學來辦中國大學開首陸軍部尚未允諾後來法新教育總長接事後對於里昻中國大學事極其贊成卽與法陸軍部商量讓出砲臺今年三月間法陸軍部己經答應法教育部即電告里昻大學校長并問中國學生何日可到可來多少法陸軍部即電里昻督軍令其即日讓出砲臺與里昻大學以爲辦理中國大學之用里昻大學得電後（三月二十日）卽電本會邀張溥泉褚民誼先生往里昻商量中國大學事張褚兩先生三月二十一日即赴里昻初見大學校長問教育部所問學生何時到法數目多少等事如何答覆張褚先生答以學生己來很多續來亦復至易祇須有了房舍方好籌備即介紹張褚先生去見里昻邑長愛友及督軍馬若來愛氏非常高興并擔任修理砲臺一切事務又云里昻城内的工程師部可供修理砲臺改爲大學之使用張褚先生請愛氏爲里昻方面的籌備會長愛氏答云如定要我做會長當然不辭如有他人之必要時也不必定要我做祇要做成會長或非會長皆無關係又去見督軍馬氏馬氏說在里昻建設中國大學關係兩國邦交異常重要自當極力贊助即約定明日派人同去觀察砲臺明日上午九時張褚兩先生赴里昻督軍署偕工程隊長高而遜大佐謝達中佐用汽車同登由頂觀覽砲臺歸後大佐並給予該臺測量圖數幅張褚先生即託督軍用無線電將此種情形通告上海李汪諸先生組織籌備處（仍未完） 
雜評二 
[粤籍留學生電感言（訥）]  
　　今日之中國搗亂如此安有所謂政政旣不成爲政則安有所謂黨蚊之所以搗亂皆黨所釀成則安用所謂政黨然而今日之政黨尚不悟尚欲於此搗亂不已之政局中謀所以搗亂發展之策舊黨招牌坍也則議組新黨小黨勢力弱也則議併大黨甲黨不敵乙黨也則挾軍人挾官僚挾議會以敵之不足則利用一切風潮利用一切時會利用一切問題隨在肆其對敵作戰之策劃舉所謂縱横捭闔挑撥離間等種種隂謀無一不視爲政黨應有之義務至於今日政局如是政黨之成績亦已大可觀矣然尚奮其餘勇一若其事業正在開始而將大有作爲者嗚呼南北之政兄弟南北之黨又何獨非兄弟哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒話 
[潮影鶯聲錄] [  瘦鵑]  
　　星期六日午后偷得餘睱驅車之黄浦灘中西女塾展覽會一覘其盛爰拾所見筆之於書名之曰潮影鶯聲錄潮影者指黄浦中之潮影憑欄可見而諸女士之清歌曼語亦正無異鶯聲也 
　　入門正三時游賓已雜遝而至釵之光鈿之影相映若電笑有女士十餘各奉花盤兜買花枝率以迦南香Ｃarnation玫瑰薔薇爲多人面襯花容幾疑爲紅氈毹上散花之天女也 
　　釣魚池畔釣魚者甚衆然池固非池障以紅幔有人隱其後釣者輸二角得一竿加竿於幔頂幔後之人即繫一物於竿物裹以紙不可見殆食品玩具類也姜太公喜釣魚設令其見此不將詫爲别開生面耶一笑 
　　販賣部百貨雜陳化妝品古玩陶器銀具漆具糖果玩物無不備主者皆靚妝女士有往購者必柔聲以謝此等處亦自有一種美感較之蠭目豺聲之市傖不可同日語矣 
　　茶室中售茶點氷忌廉其奔走衆座間作茶博士者皆女學生座客大飲大嚼揚揚自得蓋不啻身在廣寒宮闕飽啜瓊槳玉液時也 
　　游觀間值名畫師鄭曼陀以銀八角購得一風景畫爲茂林夕照之景色澤甚艶曼陀於諸女士新派衣飾頗注意謂將圖之畫中作新美人圖其輕倩活潑必有可觀者予笑頷之曰如卿言亦復佳 
　　談次又值丁慕琴陳映霞吳明霞諸君皆畫師也慕琴忙迫如予亦偷暇來予戲謂慕琴子殆覓畫料來耶慕琴不答而笑 
　　女生演藝分蘇格蘭舞蹈跳繩默劇短劇法國舞蹈詩歌短劇六類蘇格蘭舞蹈凡十人均御蘇格蘭女郎之衣舞態頗可觀跳繩爲小學班女生各持彩繩跳爲種種花樣予幼時亦　此在鄰兒中稱第一今觀此亦躍躍欲動矣默劇爲二人合演一美少年一村姑邂逅田間作含情相逗之狀然不發一語但依司樂者之歌聲表情座有女賓笑顧其伴曰此外國雙簧也爲之一噱短劇爲一阿拉斯加劇十女士列隊而出各冠白色銳頂長冠别有姿致大旨言姊妹十人同出游散以聲歌博人笑悅諸女士歌旣曼妙英語亦流利私謂蠻府參軍但知娵隅又烏足以比此輩能歌能語之女參軍哉法國舞蹈各手花籃兼爲歌舞極有佳致詩歌短劇尤微妙中張一白幔繪雛菊花Ｄaisy一巨叢有二女郎汲水行溉作歌以傲之忽羣菊皆去其心各露人面亦和歌相答歷半小時始已如於萬花深處聽羣鶯百囀令人有天上人間之感 
　　六時去會門次方有西人爲盲拍賣鎚聲丁丁然少留即出本擬一觀歌劇「雪菲霞」Ｓylia因時問問題未克久候把筆至此爲呼負負也 
劇談 
[梅訊（四十）] [  春醪]  
　　昨見袁伯揆先生題雅集圖詩云 
　　現遍人天色相身遏雲迴雪總無倫等閒言語難描寫郤怪陳王賦洛神 
　　一臥江湖作散人霓裳驚見羽衣新多情最是羅昭諫寄我宣南第一春 
　　桂林詞老舊知名修到梅花定幾生此日爲君惆悵甚玉簫新倚斷腸聲 
　　滄海歸來萬事非惟餘法曲似當時貞元朝士無多在白髮飄蕭兩畫師 
陳少石先生題詩云 
　　日邊歌者紛如雲擅場首數金硯芬琴香早逝石頭老萼緑華乃超其羣梅郎十六開歌扇時較同光風已變菊部稱員曲藝尊梨園有價兼金賤郎家舊近虎坊橋梅竹斜街奏玉簫白額青絲王紫稼蠻靴小袖鄭櫻桃景龢當日盛歌舞管領霓裳衆仙譜豈知明月不長圓彩雲易散春無主郎繩祖武長安城芳名二字傳家聲華燈照筵客初 
[饑則思食光漢]  
　　醉如聽嚦嚦嬌鶯鳴海上頻年走書幣聘郎氍毹鬭姝麗貼地蓮生步屧輕迴風柘舞腰支細花雨繽紛散滿臺采聲直喝寒雲開演罷玉堂春將莫立者坐者皆徘徊自古尤物能傾國緑鬢紅顏兩難得况是天街譽璧人芳蘭竟體無雙色我從人海感滄桑未死禪心逐絮狂擲遍吳綃花寂寞薰餘鄂被夢荒唐祇今亂後談天寳管絃零落龜年少幸有穠梅一樹春聞歌子夜供吟草 
　　昨以香南雅集圖潢治成卷送何詩老處詩老欣然復補雲山逺思圖一幅烟巒朗列蒼天白雲可謂神品並滕以清平樂一闋云 
　　超超南浦何計留君住目斷斜陽帆落處一片無情煙樹墨痕潑上雲藍依稀風景江南爲報天涯芳侣故人雪鬢　　 
　　並跋云畹華爲余作香南雅集園潢治成卷諸公題詠殆遍余衰頽荒落愧無以應乃作雲山逺思圖以送其行輒效顰拈清平樂一闋用博一粲見者當嗤之以鼻也 
　　趙叔雍先生題畹華畫卷清平樂一闋曰 
　　粉郎眉宇閬苑移根住伴得春風無片語珍重雅人情緒行雲夢遏珠喉生綃香煖燈篝記取殘妝未卸鏡臺瓊管新抽 
　　畹華昨二時起身以綴玉軒閣員蒞滬者有六人之夥遂合赴亞西亞攝一照相並在消閒别墅進餐計秘書長内務總長外交總長教育總長交通總長等均列席焉 
　　畹華在商務書館定製行李標記一圓形梅花刻劃絶工中有篆文梅字凡行頭箱篋之屬均粘一紙行李與奉卿妙香玉芙合共有四百八十七件之夥云 
　　昨以天氣不佳春香鬧學花園一場仍未攝影戲今日下午尚須補至松社一行又須赴百代公司再唱數片可謂勞瘁之極矣 
雜錄 
[宿草餘哀錄] [  一]  
　　吾友庸生以去歳一月二十五日殁於大連灣旅次惟時吾將作南洋羣島之游久候不至孰知吾登程之時日即君絶命之時日而君之死地又即前年邂逅逢君登臨談笑以爲快樂之地邪 
　　南行至緬甸偶繙滬報始得君耗旣輓以聯復哭以詩蓋君在大連車站探懷示我之新詩置行篋中墨瀋油然猶未變也頃檢得彌爲泫然錄如次 
　　哈爾濱雜詩十二首 
　　余居哈爾濱一年矣感四氣之變噎然有作日月纍纍紙墨遂多裒次之得十二首時丙辰三月也庸生 
　　不盡蕭疏意横空百感生塵沙千刧恨雲水異鄉情地老荒江坼天高逺樹明那堪正愁絶風葉又秋聲 
　　歷歷日中市蓬蓬陌上埃交衢當潢潦旁舍自樓臺分野川原錯緣江郡國開欲尋晒網處落日滿蒿萊 
　　曈曈朝氣蒙掠地起旋風車過雷聲杳鐘鳴塔影空汙人厭塵起祝雨喜冥濛人事安足恃天心變幻中 
　　瀟瀟經宿雨滑滑一泓泥塹險愁車轂渦深惜馬蹄衝波迷故道斷水出荒蹊爲語公無渡通衢是惡谿 
　　八月即飛雪春深雪未消拈髭訝珠絡没踝惜瓊瑶野老嗟無袴胡兒半擁貂寒方多健骨何乃困無聊 
　　寒向愁邊勒春從天際歸草青三月暮霜白五更微日暖蠅潛出風疏燕學飛陌頭諸士女葉葉試輕衣（未完） 
新聞拾遺 
　　那個教你愛賭錢沙市青石街某燭行夥吳某嗜賭甚深月俸所入盡耗於樗蒱之間日前與其同類賭時忽爲警署所悉馳往兜拿一時攀屋跳牆四散逃逸吳某心慌意亂避入厠内偶爾不愼跌入坑中警察聞聲來視急設法將吳某撈起云[  志]  
　　賠了夫又折兵浦口開設油坊之崔某性本懦弱雇丁某爲司帳日久丁心懷不良與崔妻暱崔心知之然因名譽計忍未聲張詎丁野心益肆串同崔妻將崔逐出崔不能抗日昨回家其妻又百般打駡崔忍泣吞聲旁人咸抱不平擬具公禀代崔申訴然已賠了夫人又折兵矣[  隱厂]  
　　爲不衞生提出離婚書本埠西康路某號吳姓女年前嫁與城内喬家浜陳姓爲妻女本某女中學高材生陳任市立高等小學校長結婚後時有勃谿女近忽提出離婚謂夫滿身積垢同宿有礙衞生又謂夫之便壺每晨必令使婢洗滌指爲有意虐待聞官中以其理由未充足加以駁斥女歸寗母家聲言誓不再返云[  聲]  
劇本 
[新婚夫婦（三）] [  瑙威名家皮琴生著一圭譯]  
　　勞拉倘是責任以内的事這原不消說應當做去但我們第一責任就須孝母親我們怎能在他病時把他一個人抛在家中 
　　阿克塞我想他老人家並没有病 
　　父親（仍讀着新聞紙）夜中他曾咳嗽兩回不多一會他也咳過 
　　母親阿克塞意中說咳嗽一二回算不得病這是很不錯的 
　　父親（仍讀着新聞紙）一回咳嗽就是有大病的記號（掃凈他的咽㗋）是在胸部或是肺部（又掃他的咽㗋）就我也覺得不大爽快呢 
　　勞拉親愛的爸爸你衣服穿得太少了 
　　母親你的衣服好像在夏天一樣這自然不能如此 
　　父親一會兒火就生起來了（又掃他的咽㗋）不興這眞完全不興 
　　勞拉阿克塞（阿克塞走到他跟前）你把新聞紙讀給我們聽等早膳預備起來 
小說 
[社會小說衆醉獨醒（五十）] [  瞻廬]  
　　第十回屏門後丫頭評學究氍毹上夫子拜門生 
　　勞工勞工誰是勞工誰不是勞工熙熙而來攘攘而往有圖名圖利的有謀衣謀食的說一句概括話無非在天壤之間做一個勞力的工人從前分出甚麽士農工商又分出甚麽勞心勞力其實細細考究無論士農工商那一樁不是做工那一樁不是勞力學究先生說的四民之首四民之末果然不成了說話就是孟老夫子論的勞心勞力也是强生分别不合論理力字範圍包括狠廣腦力腕力腿力肩背力等無非一個力字勞力以外那裏還找得出甚麽勞心本書所說的劉邦平鷄鳴而起孳孳爲利無非替兒孫做牛馬邦平便是一個勞工書記許勉齋做邦平的寫字匠也是一個勞工西席伍青巖做金兒的教書匠也是一個勞工抬籐轎的轎夫靠着肩背腿脚度日子天然是個勞工大家都是勞工衆生平等本無階級可言然而邦平忘了自己是勞工郤擺出闊東家的面孔喝勉齋（見第一回）勉齋也忘了自己是勞工郤裝出大宗師的身分侮弄青巖（見第二三回）青巖也忘了自己是勞工郤發出師老爺的威風呵斥轎夫轎夫受了委屈回到家裏論不定也要打男駡女發洩這口惡氣轎夫的兒女受了委屈論不定也要打鷄駡狗發洩這口惡氣佛說苦惱衆生自造我說種種階級也是衆生自造：：且慢編書的只管夾七夾八說些閒話那兩名勞工早已擡着一名勞工直進劉公館的大門青巖的家裏離着劉公館本來没有多路都只爲轉南落北跑了許多寃枉路城頭上出棺材逺兜逺轉又要催着轎夫快走快走直跑得那兩名勞工先生上氣不接下氣菉豆粗的汗點子掛了滿面好容易抬進了大門 
[自由談之自由談] [  鵑]  
　　音樂一道足以療愁忘憂怡情悅性舉海天風濤之響閨房婉變之語譜之琴弦恒能移人於不自覺一咋聽歌中西女塾於琴聲抑揚抗墜中聽珠㗋宛轉此身幾欲軒軒霞舉入仙園登樂土矣大哉音樂誠神品也 
 
 
 

Page 15

 
 
   
 
 

Page 16

 
 
   
 
