# 1918 - 10 - 4916133

 

Page 1

 
 
   
 
 

Page 2

 
 
時評 
[新勢力] （二）（冷） 
　　新勢力何自而生乎我所謂新勢力者非外來之勢力也尤非今日南北兩方對峙中或分裂而出之勢力也蓋外來之勢力苟或干涉中國已不成為國矣兩方對峙中分裂而出之勢力推其究竟仍屬兩方之舊勢力而非新勢力也故我所謂新勢力者决非此二者也 
　　然則我所謂新勢力者果為何種之勢力乎其勢力今且安在乎曰在國民對於國家有直接利害之國民 
命令 
　　一月八日大總統令前政事堂存記劉亮著分發河南交該省長酌量任用比令 
　　又令外交總長陸徵祥呈請任命嚴智崇為僉事應照准此令　　又令樊爾達晉給四等嘉禾竟此令 
專電 
　　北京電王士珍昨又致電主戰各督長言西南果無誠意當然進兵各督之意亦為余所深諒但欲對付西南必先內部統一否則傅周王范之覆轍可鑒幸勿自相傾陷太甚（九日下午十鐘） 
　　北京電段芝貴請下討伐令元首意為之動徵王同意王亦不復堅持轉推段主稿仍候國議取決（十日下午四鐘） 
　　北京電張懷芝曹錕等受某系運動日內益與楊善德張敬堯等逼當局主戰馮王言現惟竭力維持馮且聲明不應選下屆總統但北派內部仍難免決裂（九日下午十鐘） 
　　北京電政府復張敬堯歌電執事忠勇衛國甚佩中央對於彼方已飭各路軍隊相機應付決不能坐受其困云此足徵當局主戰一斑（十日下午二鐘） 
　　北京電滇代表因唐督來電問中央意旨有無實行把握特請馮示以確實保證一面唐或可主張以舊法召新國會及取消自主馮含糊未决（十日下午六鐘） 
　　北京電外人消息吳光新退回武漢吃緊但政府未接確報已派重兵赴援（九日下午六鐘） 
　　北京電今日閣議㈠內務部提出關於防疫之辦法條例不日以教令公布㈡財部報告山東財政廳長調京以該省政務廳長繼任未及時局秘長報告陳樹藩來電收復岐山黨人擊退又馬福祥電告盧占魁敗退此外皆主戰派請戰電（八日下午七鐘） 
　　北京電蘇魯兩軍之在浦口者據報正密修戰壕形勢逼迫中央已派專員駐往疏解 
（十日下午四鐘） 
　　北京電李蘇督近日除轉達西南電外不發一言其地位漸固如兩方決製李將宣告中立以待調停之時機（八日下午七鐘） 
　　北京電李督派蔡和林來京謁馮王陳述一切（＋日下午六鐘） 
　　北京電川滇仍激戰劉存厚聞已在成都東北之綿州又唐督因軍官有不奮進者曾戮上級軍官數人（九日下午十鐘） 
　　北京電直魯兩督藉口出師請將本省各稅全數截留院不能覆已列入閣議公決（八日下午六鐘） 
　　北京電當局不肯以臨時參院代行國會職權言命令限定修改兩法難允某派之請且謂此與恢復舊會說同一謬誤 
（九日下午九鐘） 
　　北京電外交陸徵祥病愈即消假報載辭職說不確（＋日下午四鐘） 
　　北京電臨時參院預備閉會但某派竭力運動代行國會職權（八日下午六鐘） 
　　北京電臨時參院點半開兩法二讀會無動議審查報告修正要點後逐條討論未畢 
（九日下午六鐘） 
　　北京電臨時參議院修正兩法奪省譏會選舉參議員之權袁懷叟陳藻反對之（十日下午六鐘） 
　　北京電一部份舊議員在寗發印刷不署名之通告主張在寗自行集會（十日下午六鐘） 
　　北京電王聘卿昨向元首求去甚力但辭呈備而未上 
（十日下午四鐘） 
　　北京電十號在府新年宴會閣員秘長等均列席閣議停晚間為外交團新年宴會（九日下午十鐘） 
　　北京電今日府開新年大宴會軍政兩界要人畢集晚陸外長在外部大樓開外交宴會遍請公使團並邀閣員作陪故國務例會通告停止（十日下午四鐘） 
　　北京電防疫命令中劃定區域五薩包頭豐鎭均在內已飭該處軍民長官一致檢查 
（九日下午十鐘） 
　　北京電鼠疫確向東侵京綏路線已嚴密檢驗英醫某昨報天津亦發見此疫由外團派員促警監速為防禦（十日下午二鐘） 
　　北京電赴歐參戰決先練十萬人為十師欵由美借現正付巴黎會議結果未得回電 
（九日下午十鐘） 
　　北京電報載外團因中國民黨有參助俄德停戰運動提出警告茲悉此說不確外交界亦否認（十日下午二鐘） 
　　香港電香港廣州中外各報對於孫文近來舉動一致抨擊孫將以親率軍隊征閩為詞出離廣州（九日下午二鐘） 
 
 
 

Page 3

 
 
外電 
　　北京電北京與豐鎮間之貨車客車暫停行駛由大同至豐鎮之火車中查見一患疫之客近日豐鎭數英里內村中發現疫症多起而豐鎭亦多疑係染疫之人伍連德醫士請政府多遣醫員並派兵士以取締染疫者之行動 
（九日） 
　　哈爾濱電哈埠日領事接伊古資克來電據稱亂事又作過激黨已得援兵及重砲之接濟哥薩克兵决計降服以免流血俄國軍官陸續來哈者頗多以俄境現狀不堪容受之故彼等允充兵士在此服役今方組織一小隊（九日） 
以上路透電 
　　北京電陸軍總長段芝貴九日謁見馮總統面請速發討伐令（十日） 
　　北京電八日天津會議决議由各督軍聯名聲請政府發表討伐令（十日） 
　　北京電傳聞上海護軍使盧永祥於前日曾通電北洋派各督軍等略謂宜懲罰與南方相結托之李純以保北洋派之面目傳聞王占元電告李純曰余贊成再與南方開戰不贊成長江流域採特別之舉動（十日） 
　　北京電據某方面消息馮總統將命倪嗣冲楊善德盧永祥等監視牽制李純使李純之意志復向北方以預防南京宣告自主之事於未然蓋一則欲堅固已之勢力同時使民黨不得在長江流域發展其勢力也（十日） 
　　北京電王總理有辭職之說但據一般人士之觀測皆謂在今日此說恐不確實（十日） 
　　漢口電直隸第三師長吳佩孚因最近中央已决計採武力解决之方針與王督軍協議後已於昨日赴花園擬將該師散布京漢鐵路沿線之軍隊悉集中於漢口（十日） 
　　漢口電駐監利縣第三混成旅砲兵營長報告王督軍云荊州軍相迫日近難免衝突王督軍已密電新堤盧金山旅長命急派部下之一部馳往監利防備（十日） 
　　南京電駐北軍北苑陸軍第口師（電文不明）奉命南下其步兵二營昨日已抵徐州（十日） 
　　北京電本日參議院開會國會組織法二讀會已告畢即開參議院選舉法案之二讀會聞該院因中央政府已用武力解决策對付西南方面欲從速議决新國會法案（十日） 
　　北京電距豐鎮十八里之地點巳有罹鼠疫者發生至昨日豐鎮亦發見患是症者大有蔓延之勢中國政府依公使團之聲請從本日起停止京綏鐵道之運輸聯合委員會連日疊開會議擬派法國醫生三四人赴鼠疫流行之地籌備救濟方法（十日） 
　　北京電九日參議院開會就國會組織法參衆兩院選舉法三案爲審查報告後卽開國會組織法之第二讀會討論至第三條散會 
（十日） 
　　北京電馮總統八日晚間電李純云聞南京有開非常國會組織臨時政府說眞相如何望速電覆以明心跡（十日） 
　　東京電本日晨日本外務大臣本野海軍大臣加藻陸軍大臣大島至首相官邸訪問寺內首相就於某項重要事件會議良久議畢後外務大臣卽拜謁日皇面奏會議之結果（十日） 
以上東方通信社電 
戰電 
　　亞姆斯特丹電柏林官電宣布擴張西斐開浦佛特羣島各敵人地點及達加鎮周圍並附近海濱之封鎖區域亞查爾島（在大西洋中）周圍之封鎖區域已擴張至瑪台拉島（該島在大西洋中距葡京西約七百英里）（九日） 
要聞一 
[美總統之和議大綱]  
　　文滙報載八日紐約電云威爾遜總統致文國會曰中歐帝國之代表茲復表示願討論戰爭目的及公共和局能成之基礎之意俄國與中歐諸國之代表已在白里斯特里土夫斯克開始談判且嘗請各交戰國注意此舉以便决定可否將此項談判擴張成一公共大會討論媾和與解决之條件俄國代表匪特提出彼等所願依以媾和之完全切實的主義並提出具體施行此項主義之公允切實的大綱中歐諸國代表所提出之解决大綱殊欠切實非俟加以實際的條件之特殊程序則就字面隨意解釋似多疑點今觀其提出之程序對於俄國主權對於其所涉及之民族自决權毫無讓步一言以蔽之中歐帝國志在保留其以武力佔據之土地省也城也村也皆將永遠加入其版圖而主有之耳彼等初所提出之通常解决主義似出於德奧心地光明之政治家此輩蓋已洞鑒其國民思想與目的之大力矣其後提出之具體切實解决條件則出於軍界領袖此輩無遠慮而惟知擁有其所得此種測度殊合情理俄德談判今已决製矣俄國代表心誠而志切故不能忍受此種征略與制御之條件俄德談判深有關係且極混沌試問俄國代表與誰談判乎中歐諸國代表代誰發言乎豈代表彼等本國國會之大多數乎抑代表占少數之各黨乎夫少數之軍人與帝國主義黨即控制諸代表之政策並支配突厥與巴爾幹諸國之政務而迫令諸國不得不附和德奧以作戰者也俄國代表之主張彼等與條頓及突厥政治家之大會應公開而不應秘密使天下之人得共見聞以如所願望誠可謂公正明智而合於新民治眞正精神者也然則吾人今日究將誰言是聽乎其聽宣白上年七月九日德意志聯邦議會决議案之精神與意志者乎蓋德國自由黨領袖與各黨之精神與意志實寄附於此也抑聽反對此精神與意志而主征服他國者乎或對於此雙方牴觸决難相容者一一聽之乎此爲至爲重要之問題世界之和局實唯答覆彼等之言是賴惟白里斯特里土夫斯克之談判無論其有何結果中歐帝國代表發表之意見目的無論有何結局彼等　爲復圖使世界知其戰爭目的復圖引逗其敵國宣布目的之所在及必如何解决始能視爲公允而滿意此爲一望可知者也吾儕於此無不覆之理由極應以坦白無私之態度答覆之吾儕非豫期此舉蓋吾儕已一再以思想目的陳告全球且所陳告者匪特僅屬通常條件且每次必具充分之定義使世人知何種切實條件當然由此發生也英相喬治君已以何羨之精神代其人民與政府明白宣言協約方面意見齊一主張堅定辦法確切其計謀秘密不使人聞真意隱諱惟恐人知言詞含渾不確定戰爭目的者惟德國及其與國耳生死問題實繫於德國如何釋明其意凡稍有責任觀念之執政者苟非確知其戰牲以求之目的爲社會生活之要素苟非確知其所代表發言之國人亦以此目的爲適當爲必要則不應再忍視赤血黃金有如此悲慘之傾瀉今者有一呼聲其音之哀感動人自余觀之非充滿世界空氣中各種哀響所可比擬此聲即俄國籲請德國釋明其主義與目的之呼聲也俄人在威力獰惡不知慈憫之德國之前單弱無助勢力不振但其靈魂尚未屈辱既不允拋棄其主張亦不允改變其舉動彼以爲是者與彼以爲仁者彼皆坦直聲明其言詞之直率觀念之遠大與其魄力之豪邁人道之情愫定當爲人類同志者所傾佩俄人不願變易其自己意思或屏絕他人意思以求目安今請吾人說明吾人之所欲爲何物吾人目的與精神之異於俄人者究在何點此項請求余想美國人民當願余以完全誠摯之言而答覆之也無論俄國現時領袖信任余言與否吾儕極望有一極會俾吾人得乘之以助俄人使其達到其自由和平之最大希望焉他日議和開始時其進行必須絕對的公開不容日後有何種之密約吾人志願即在於茲今者非爭城奪地耀武揚威之日更非私定條約唯利是圖致啓將來戰端擾亂世界和平之日各國當局其思想不復留意於過去陳腐時代者莫不洞明此事故世界各國凡抱不背公道與世界昇平之宗旨者當可於此時或他時宣布其懷抱之目的也吾人之所以作戰者以正義橫被破壞苟不糾正其失以圖效尤則吾人不能安居耳是以吾人所求於戰局者大公無私乃欲使世界寗靜無擾可以安居尤欲使各國之篤愛和平願自謀生活自定制度與世界其他民族往來交接彼此公允者得處於安寗無危之地位以杜武力與自私之侵凌世界所有人民皆與此有關今以吾美人言之我不以直道待人則人不以直道待我此則吾美所確知者也故世界和局之大綱即吾美國之大綱以吾人觀之其唯一可行者惟此綱而已今條舉如下（一）公開訂定先明之和約嗣後不得有任何種類之秘密國際協商外交應常坦白進行而使世人共見之二領海外之各海各國於承平戰爭之時均有航行絕對之自由惟以國際舉動依國際條約封鎖全海或一都分時不在此例三儘力消除一切經濟障碍凡各國之承認和局與合負保持之責者應設立貿易條件之平等四載明充分之保證由各國承認之將國家軍備減至與國內安寗無礙之最低度五關於殖民地之一切要求應予以自由坦直絕無偏袒之解决凡於决定主權問題之際殖民地人民之利益必須與自認有主權的政府之公正要求同一注重此項主義當嚴守之以爲解决關於殖民地一切要求之根據六俄國各境軍隊悉撤凡涉及俄國之各種問題其解决之方務使世界各他國咸予以最善而最自由之合同動作爲俄國覓取無阻碍之機會俾俄國得以自行决定其自己之政治發展其國家政策並願誠實歡迎自擇國制之俄國入於自由國家之社會不獨歡迎已也且願予俄國以其所缺少與其所需求之助力此後數月俄國各姊妹邦所施於俄國之待遇將成各邦好意之試騐將爲全爲顧念俄國需要而不存自私自利之表示七比國境內之軍隊必須撤退比國之土地必須恢復比國與其他自由國所共享之主權不得稍加限制此乃全世界之公意欲求各國人民復信任其所自定約束彼此交際之公法舍此而外別無他法苟無此補救方法則國際公法之全部結構與其效用定永遠毀壞矣八法國各土地應使自由所被攻入之部分均應恢復一八七一年普魯士於亞爾薩斯勞蘭事所鑄之錯牽動世界和平幾近五十年應加矯正俾和局復可安固而有益於大衆九意大利邊界應依明白可辨之民族範圍而重定之十奧匈人民爲吾人願見其安穏處於列國間者應予以自治發展之極自由機會十一羅馬尼亞塞維亞孟台里格羅三國境內之軍隊均應撤退被佔之土地均應恢復塞國應予以自由安全通海之道巴爾幹數國彼此由交際應依歷史上效順與民族之沿革和衷商定之巴爾幹數國政治與經濟獨立及土地完全之國際保障應加規定十二目下土耳其帝國之突厥部分應保證其有安全之主權惟其他民族處突厥治權下者應保證其生活之確實安寗及自治發展絕對無牽擾機會韃靼海峽應永遠開放爲各國船舶及商業自由來往之孔道而由列國保證之十三應建設一獨立波蘭國凡確切無疑之波蘭人民所居土地均應包括於內且當予以自由安全通海之道其政治自由之獨立及土地之完全應由列國訂約保證之十四列國應依特殊契約成一公共團體俾彼此以政治獨立與土地完全之保證給予大小各國吾美人於以上規正過失確定權利之各要則自覺可爲聯合抗拒帝國主義者之各政府人民之親切一份子吾人於關係不得有分別於目的不得有異同宜一心一德堅持到底吾美人願爲爭此和解與契約而戰且願繼續戰爭至達目的而後已但吾人之所以然者僅因欲維持正義欲得公允穩固之和局耳如斯和局惟防御釀成戰爭之主因如上述大綱所防衛者始可得之吾人對於德國之偉大無所妬忌再此大網中所規定者亦不妨碍德國之偉大也德國學術或平和事業之成就使德國史冊彪炳可美者吾人對之毫無仇意吾人不願傷害德國或阻抑德國正法之權勢若德國願與吾人及世界其他篤愛和平者爲伍共守公道與法律公允交接則吾人固不願用武或用貿易上仇視辦法以敵德國吾人願德國僅承認其在世界各民族中彼此同等之地位而不思爲世界主人吾人亦不欲向德國諷勸其改革憲法但吾人所不能不直言者吾人於與德國交接之先當知其執政者發言時究爲何人發言是否代表國會中多數議員抑代表軍人黨及以帝權爲信仰之人物耳吾人今所言者詞意極爲顯豁無疑問之餘地余所陳述之大綱自始至終流露一顯明主義卽世界各民族各國家無論強弱咸得公道咸得權利彼此相處同一自由同一安寗之主義國際公道之結搆苟不以此主義爲基礎斷不可持久也吾美國人民不能捨此主義而別有作爲吾人爲貫澈此主義計不卹竭性命名譽所有者以求之今已至爲人類爭自由之最後戰爭吾美人固已準備取其全力與其最高尙之宗旨道德以與此爭衡矣 
[南京快信]  
　　李督昨已到辦公廳見客 
　　馮總統派來之公府副官于澤世昨謁李督唔談甚久聞所談均關係魯軍南下事 
贛督陳光遠代表陶星如准明日乘輪回贛覆命 
　　昨有國民調和會發起人李士英（自京來寗住下關新華旅館）求謁李督要求在寗組織國民調和會李督未見 
　　兩淮運使張季煜昨謁李督准今日乘律浦車北上湖南程潛代表劉式南今日午車赴滬 
鄂督王占元派來第二師參謀長方日中昨謁李督密談二小時聞係陳述王督對時局意見及鄂防布置 
　　軍署參議田寳榮前奉派赴奉天吉林黑龍江等省接洽昨已回寗卽謁李督報告 
　　傳聞直魯兩省已實行截留本省稅欵以充戰費海軍第二艦隊杜司令昨由鄂來電即乘艦來寗巡弋 
　　軍署得鄂電王占元已派直軍第五六兩旅進攻荊襄 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[和戰消息之京訊]  
　　張懐芝有電請定方針曹錕有電請派兵站司令均誌報端茲聞曹張兩督於五六兩日先後電呈公府稱現在直魯奉令出兵軍費浩繁請將本省各稅全數截留以供急需府秘書廳因事太重大不敢置復已奉元首諭將來電於七日交國務院列入國務會議議事日程矣 
　　參陸辦公處接李厚基五日加急電告方聲濤已據箭竹正向永定進攻已飭汀州軍隊就近赴援兵單餉絀急盼速援並謂西南利用停戰以困我詞尤憤激云李烈鈞攻閩軍隊年前已陸續出發以期與方聲濤併力圖閩則閩省形勢今後自當日急一日昨日某方面又得香港電訊李之軍隊已全部出發其親軍一營亦由程璧光撥軍艦運送業經開拔並由莫榮新飭令財政廳撥欵一萬二千元爲李軍臨時費用同時海軍亦派海圻永豐同安海容等艦赴閩與李方等協同作戰蓋因厦門大盤角小金門西砲台各有二十八生的大砲非有海軍巨艦難期得手也 
　　石星川派軍進逼宜昌當經宜昌朱廷燦旅長派軍擊退曾誌前報昨政府接吳光新來電稱石軍仍擬東逼現特派朱旅定陽日（七日）攻仙桃鎭以資牽制又據某通信社消息吳光新七日又致政府加急密電一通略謂頃據軍探報告石星川刻又與黎天才聯絡行將加攻宜昌迫在眉睫務懇速派援軍否則難以保守又聞昨晚政府接鄂省警電略稱黃岡縣刻巳爲南軍佔領黃岡爲武昌之東障此息而確武漢恐難安枕也 
　　川督劉存厚久無來電聞政府昨得劉氏六日一電略詳熊克武盤據重慶確與唐繼堯勾結一起所幸第五師（卽熊所部）軍官深明大義不爲所動應如何處理請總統總理速行指示方針云云 
　　莫榮新近日時有通電表示意見聞昨日又一電達政府仍係對於中央用人行政大肆攻擊對於張敬堯之力主討伐南方則請政府治罪又謂張懐芝不應率師南下對於叚陸長尤多攻擊之詞 
　　今早（七日）蘇督李純致電政府略謂中央旣以和平爲表示各省悉應一致進行而天津會議一再不休實屬有意破壞和平中央何漠視不理請明白示覆又聞昨晚李督電政府略謂現在京津滬漢各報咸謂純之竭力議和係希圖副總統所致純披覽之餘實不勝抑鬱緣純之力謀和局係本悲天憫人之懐萬不忍以國家爲孤注光明磊落可誓天日惟望我總統勿輕信黨人之挑撥則純受惠多矣 
[孟恩遠電告哈爾濱近况]  
　　哈爾濱事平後辦理善後情形頗爲國人所注目茲聞昨政府接孟恩遠兩電均係關於此類之報告其第一電云頃據駐哈司令部陶祥貴會辦高士儐等電稱奉國務院轉飭詳詢電總辦善後各節據霍爾瓦特云前次押送出境之俄兵內有一小部分已至特穆爾芑省其餘均爲歐洲俄民已各安然回國可無俄兵散漫情事司令部又於滿洲里分別駐紥軍隊以防俄兵去而復返所有江省騎兵一營來哈援助至俄兵繳械後巳早撤冋呼蘭退守江防矣現於哈埠設立中俄辦事機關辦理中俄一切交涉事件頗資得手請紓厪念特電轉陳伏維埀察孟恩遠歌印其第二電云前次哈爾濱商會因駐哈軍隊維護地方平安共醵羗洋十萬元以作犒軍之用此事已由該司令陶祥貴稟明政府應否收受奉電飭該司令部撥還以恤商艱在案昨據吉林駐哈司令部陶祥貴等電稱該欵已遵照前電悉數撥還奈該商人等堅拒不收且言本擬購買物品犒賞軍隊後因難以措辦故商等籌欵聊表微意且前已蒙賞收現時决難收回等語查該商等實係出於誠摯未便過拂其意已令該司令權爲收受以順民意特電轉陳孟恩遠歌印 
[晋邊防疫之所聞]  
　　政府昨據派往薩拉齊等處查疫醫生報告稱該處疫症據經考驗確係發現一種肺疫並非鼠疫又據察哈爾田都統昨電外交內務交通三部略云奉支電敬悉已飭豐鎭喬鎭守使等照辦矣豐鎭爲鐵道終點若疫傳至該地則防範愈難請大部迅派醫趁此分赴殺虎口沙袋溝石匣溝三處設局防疫萬勿在豐設局以免豐民受此巨害並有碍交通之進行 
　　綏屬發現疫症後外交團亦甚爲注意上星期六外交團曾開會議討論之結果由各使館各派醫生一名組織健康委員會再由外交團選定委員一人聞日本所派之委員爲船津書記官英國所派者爲巴爾登其餘各國亦均派有委員今日外交團復開會討論預防疫症方法與中國政府聯合辦理 
　　內務部現已組織防疫委員會昨日下午二時在部開會討論防疫辦法外交部派參事嚴鶴齡陸軍部派軍醫司司長及科長二人財政部派科長一人交通部派科長一人與傳染病院院長曁內務部衛生司長科員等在部討論許久結果係依照傳染病預防條例以五薩等縣爲實行區域其東路豐鎭爲交通要道亦附在實行區域之內並於殺虎口清水河等處設防疫檢查所此皆昨日開會所議决者至下午五時方宣告散會云云內務部已派傳染病院醫官帶防疫器具及藥品多種由豐鎭到五薩等處散放施治另由部派出九人專辦防疫事宜又聞伍蓮德自派出調查疫症後聞昨有電到外交內務兩部謂京綏路暫時通車搭客均受檢查大同張家口南口等處皆設檢查站並設附有隔離病舍收留自西方來之病人以防傳染據從歸化來者言歸化並無疫症太原大同亦尙無疫症惟殺虎口一帶有幾人患疫者現在豐鎭到有醫生甚多一切防禦事宜布置尙稱完備 
[廣州一月三號夜之砲聲]  
　　自海軍抵粵以來粵省治安賴其保護前某方面欲運動驅陳而海軍將士以治安爲重卒無實事發見乃不謂今竟爆發矣近一二日來謠言蜂起多謂有人聯合海軍將有驅莫之舉動然粵中謠言最多亦姑聽之上月三十一號省長李耀漢行色匆匆遄返肇慶外問不察謠諑益滋其實內幕如何非外人所能窺測一月三號日間督軍署已得有外界消息特調得力親信桂軍移駐觀音山及至傍晚又下急令特別戒嚴江防司令部論飭長隄各碼頭無論各江渡船及沙艇橫水渡等均須調離不許泊岸而長隄一帶則由桂軍嚴密扼守及至三號夜五鼓（約五點鐘左右）果聞有巨砲聲共發二十餘響城內居民房屋有傾塌者有焚毀者有傷斃人口者莫不大驚其後砲聲略止至天明而後七點餘鐘又聞砲聲連發二三十響至後聞一最大之砲聲然後止此次發砲原因疑莫能明外傳海軍與某軍聯合反抗莫督其反抗之原因或請海軍中有一二艦受軍政府運動者或謂北洋軍艦運動駐粵軍艦以助龍濟光者究竟如何尙未揭露惟知此種激烈舉動必非海軍全體所爲僅屬於一部分之意思程璧光尤不贊成將來調停之事必屬於程也自砲聲止後至八點鐘始開城各城門仍或開或閉各店舖多不開門學校則多不上課居民紛紛購辦柴米而軍營機關所在地則重兵防守路不通行粵垣又呈一種恐慌景象矣 
　　另一函云三號晚二時許楚同豫章兩艦發砲向督軍署轟擊直轟至天明始已督軍署多有傷毀城內小北新豐街大石街均有砲彈跌落今早各城門大戒嚴大南大東均陳兵嚴衛城內各處店舖多不開市午間軍署召集會議决定將此事交程總長核辦現此兩艦巳由程扣留聞督署以年關在即商場不堪再擾擬日內召集商會各社團商决此事並聞即日下午三點鐘後程璧光在海珠開大會議並商處置該兩艦辦法此事發動之原因據港報傳單謂係孫文運動主使而粵報傳單則謂由雙方誤會而致其實此事內情尙多複雜也至於城中損失據聞督軍署被中一彈彈着處爲第三座右廳參謀辦公室由瓦面擊中裝置電話之牆壁惟未傷人老城二牌樓太和坊門牌十四號林元泥水店被擊中牆壁穿一大洞口徑尺餘其彈未開花幸未傷人由林營長到查即將該彈壳拾去太和坊門牌第五號亦被擊中由瓦面洞穿牆壁亦未傷人舊餘慶里門牌第一號有彈穿過直貫大石街第二十二號屋亦未傷人大石街第十一號賣糕店由頭門洞貫二門擊壞爐鑊等物亦未傷人積厚舊坊隨宦學堂軍營有彈落下亦未傷人所拾得之彈壳皆似係出於一式聞係七寸砲云 
　　又一消息駐省河嶺南學校附近之江固砲艦艦長陸某近受龍氏運動與某某兩艦長密約同時背叛昨三號夜間三點五十分鐘時由江固砲艦帶同該兩艦向東面駛出省河瀕行時連發巨砲十餘響似係號召外應者當經江防司令以電話飛告軍署立卽發出緊急命令通飭城廂內外軍警加緊戒嚴並派出桂軍福軍滇軍肇軍及武裝警察佩鎗實彈分站城內外各街道及長隄一帶嚴陣以待至四號侵晨七時許砲聲復作移時始歇查係江固砲艦駛至中流砥柱砲台以巨砲反向軍署轟擊者直至午間各街守禦軍隊方始陸續撤退聞第二次江固發砲時軍署辦公廳落彈兩枚瓦面破去二巨穴惟莫代督當時恐擾害商場不許還砲攻擊令江防司令派艦追緝故全城並未受有損失 
[粵報界抗議報紙條例]  
　　粵省警廳現新頒暫行報紙條例（見七日本報）束縛言論自由非常苛酷廣州報業同人因此項條例未經立法機關議决而遽由行政機關以命令頒布核其性質又與從前袁政府所頒之報紙條例相同廣東旣宣言護法似不宜步專制之惡轍業於日昨全體會議舉出代表與官廳交涉茲錄其呈警廳矣云竊同人等昨奉貴廳長訓令轉奉督軍公署省長公署訓令幷頒發暫行報紙條例一紙同人等當即集衆討論僉以該條例窒礙難行有不得不爲貴廳長言之者請爲條舉如左㈠該條例之規定與民國三年袁政府所定之報紙條例文義略同而取締益加嚴厲第袁政府所定之報紙條例早經全國否認以爲碍於共和國自由言論之權民國再造之初此條例已完全破毀况督軍省長訓令謂素來尊重輿論對於報館從未干涉則此項摧殘言論之苛例不當重爲執行至留盛德之玷㈡報館營業全國共同即受特別法之制裁自當全國一致今全國報律旣未頒布卽其他自主各省亦無何等之特別規條粵省自主以護法爲前提尤未便自爲風氣破壞法律之統一㈢民國法律當規定於立法機關行政官實無以命令自制法規之責粵省旣聲明護法尤不宜以部分之故自侵越立法之權基於如上理由是該條例按之法理實有未妥根本上殆無成立之餘地尤有進者該條例第三條第一項淆亂自主政體者查法學上政體之界說分析多端從無自主政體之名義蓋自主爲一時政局之現象非一國政體之所關今西南各省反對非法政府之行爲同人等信無異議惟就該條文解釋則流弊滋多例如自主政府方言戰而報紙偶論和平自主政府方獨立而報紙偶言統一言者無罪貴廳長當能曲諒其心然不肖官吏望文生義吹毛求疵輒得假淆亂政體之罪名以肆其摧殘之手段此則事之可危者一同條第二欵妨害自主各省治安者查報館之登載原依於社會之見聞外省發生之事情必由轉載而得事情變幻往往出於意料而不及知加以道路延長斷不能以最短促之時間而分其眞僞若外事槪從缺略即無異自絀共聰明大背報載詳㨗之旨倘偶涉各省之政局與戰事等又關於各該省治安問題必執嚴罰以相繩實冇動輒得咎之慮此則事之可危者二同條第三項外交軍事之秘密經該管官署禁止登載者報館隸於政府之下同具地方之關係何敢與官廳相抗宣洩其內情第有時同一事情甲官廳以爲應守秘密乙官廳以爲不妨公開此等矛盾之情比比皆是且官廳所禁止登載之外交軍事事件尤往往出以廣汎槪括之詞而略無指定之標準苟從嚴格解釋則凡外交上軍事上之事實皆可認之爲秘密之範圍此又事之可危者三同條第四項煽動曲庇贊賞救護叛逆犯及陷人於叛逆者按中外各國法文之解釋叛逆之罪指違反國憲而言如背本國而降服外國則爲叛當民主而提倡君主則爲逆今國體旣定斷無敢出此狂悖之詞則該條例所指叛逆罪名其爲違反全國之國憲耶抑違反自主政府之命令耶如以違反自主政府命令爲叛逆則現當自主宣戰期內苟關於和平或統一之論調皆與自主政策有差違卽可加以叛逆之名而入其罪至於紀載某人請求調和某人出任調和等又將毋陷人於叛逆耶此又事之可危者四同條第五項軍事裁判案件未經判定者報館有聞必錄隱禹社會月旦之公故凡裁判訴訟事情苟非屬禁止旁聽之預審範圍從無取締登載之必要况軍事案件關係重要常利用報紙之速行登載俾衆周知若槪禁刋登轉多窒碍且裁判案曾否判决外人尤不及知若一一詳詢執法司員勢必苦其煩擾倘據傳聞爲紀載稍一訛誤即犯嚴章此又事之可危者五同條第六項官署會議按照法令禁止旁聽者旣屬禁止旁聽之事則外人何所聞知卽亦無從登載况報館與官廳離隔何日爲政界會議何事爲禁止旁聽在官廳事前未嘗宣示在報館亦淡然無所容心大率由在會官僚認爲無容秘密乃轉述之而流傳於社會報館以消息靈敏爲能事初非故爲宣揚若因道聽塗說之詞即疑爲揭發陰私遽以嚴法持其後此又事之可危者六夫宣布自主旣所以反對政府之非法行爲事事當以法爲依據查法治國人民有遵守法令之責然苟未經正當之機關與完全之手續則不足以發生效力人民無奉行之義務今該暫行報紙條例根本上旣未經正當之手續而其內容之規定又沿襲袁政府專制壓抑之舊旣非共和國所宜尤與督軍省長尊重輿論之素心相背同人等以爲督軍省長殷殷護法此旣奉取消之苛法今日不宜復行抑參照行政法規凡受行政官廳之處分有不當或違法從而權利有被損害之虞者時得於主任官廳提起訴願用特據情陳請伏乞轉請撤消以維輿論而重法權實爲公便 
[荊宜軍停戰之別報]  
　　四號武昌方面對於荊宜戰事傳說紛紛一說荊軍繼續攻宜激烈戰鬬歷數晝夜一說宜昌已於三十一號失守迨經精密偵查至晚間始得一種消息與前說大相反對當二十八號停戰後兩軍雖各整軍備然荊軍旣未進攻宜軍亦僅取守勢火線相距三十五里實未再生衝突內有宜荊兩埠各國敎會洋敎士所組織之祈禱和平大會應兩商會之要求創荊宜單獨調停之議由宜昌總牧師傳南刻荊州瑪斯呢神甫擔任調人專備汽船一艘奔馳荆江按日必往返一次與兩軍長官接洽確於元旦日舉行團拜後在宜宣布石星川司令主張謂荊軍對於駐防之朱旅長並不攻擊惟吳查辦使由川帶出之敗兵則須堵截繳械云云據宜商會調查吳兵抵宜者約七千人每名優給四個月恩餉兵站軍械子彈作價收買不交荊軍由調停人負責保存統計共須六十五萬元之鉅宜商會爲保全市場計亦已忍痛籌備至宜昌防務仍由朱旅長廷燦擔任荊軍亦派兵一旅分區增駐並言歸於好不生衝突另由荊襄聯軍總司令派員組織宜昌軍政府統一軍 
 
 
 

Page 7

 
 
　　民政事云云宣布之際吳會辦使旣不在宜其中級軍官反對者多僉云必奉吳使命令而後可至兵士則多數贊成惟朱旅長以與荆聯合派別殊途終非善策而孤立一隅援救音杳對於商會敎士亦不明示拒絕蓋其爲人圓滑最善應變一面與之周旋一面仍盼援軍以守爲戰該調人窺悉其隱復向石司令開誠苦勸謂吳軍繳械一層若果辦到則組織軍政分府及荆軍駐宜兩端即應讓步予朱旅長以擔任宜防之專責使彼仍不獲罪於中央云云石司令亦表同意刻正由該調人積極勸告大有妥洽之希望矣另一消息云上月秒荊軍攻取宜昌之時該埠僑居外人即有請將宜昌劃出戰線之議胡廷佐敗退之後宜昌尙無若何危象然據消息傳來朱廷燦之軍已退至宜昌上數十里駐紥共退兵原因係由宜昌商會及洋商見荊軍失敗之後攻擊益力該埠旣與省垣問隔無兵援應一經失守糜亂立見於是要求朱旅長退出宜昌並聞曾籌欵若干散給各軍隊一面要求荊軍不得在宜附近開戰 
[贛垣實業前途之新消息]  
　　贛省實業廳長夏同和到任以來志在推廣實業除籌辦漁業公司及蠶桑講習所業已粗有端緒擬俟部覆核准後即行依次開辦外近日又擬先行開辦商品陳列所曁勸業場蓋一省之大勢必有此兩種場所始足以資誘導惟計畫雖屬如此而第一困難即係經濟問題其次如商品陳列所一項原可就百花洲舊有地點因陋就簡稍事整頓然該所現爲第一中學借作校址刻下雖經實業廳函請該校擇地遷移苦於該校一時亦難覓相當地點至勸工場初議以萬壽宮開闢因其地爲商業之中心點且內中商肆羅列具有種種便利也迨夏廳長親往察看又嫌地勢過於狹隘遂至暫爲停頓現聞該廳又有人主張採用南昌府學顧其地雖亦適中而創造一切則需費較鉅故一時亦不能成爲事實又若漁業一端夏氏擬先就城內東湖舉辦用作他處模範已令管理漁業之科員龔開第繪圖帖說著手籌備矣 
　　贛省自來水公司經余鶴松君跋涉長途親往上海聘請工程師來省測量茲聞各種辦法業由余君與工程師籌畫大定按照全省輿圖逐段踏看測算地勢高下水池則設於德外銅元廠水塔則設於上諭亭吳家廠以該處爲省垣適中地點其安設水管建置龍頭均已繪有詳圖自興工之日起以一年爲期預定民國八年一月卽可取水 
[徐州短簡]  
　　張敬堯昨接中央密電促速出兵援鄂 
　　張文生於前日秘密赴蚌與倪嗣冲有所商榷今已回徐 
　　日昨徐八屬公民代表假徐州地方公會（即張勳紀功園舊址）公請張敬堯歡讌張以足疾未能親蒞命伊子繼勇代表前往 
　　津浦路以無車故每日只開南北快車各一次且掛車甚少商旅極感不便 
　　毛兵騷擾漸及鄉鎭屢以瞵芻料爲名赴各鄉嚇詐昨至佟村鄉向圩董勒索稈草一萬斤雜糧數十石並令送城交納 
　　史匪黨夥百餘人確已回至單集市該市董邵理涵現來城告急 
　　此問自秋徂冬未得雨雪麥苗巳微覺乾旱 
　　第七師範校生將舉行冬季旅行 
[杭州快信]  
　　永嘉警署改編商埠警廳下月一號實行委李蔭梧爲廳長 
　　省公署警政秘書袁長春委代峽石統捐局差遺職以趙承恩接充 
　　塘栖統捐局長吳啓璋徵收逾額昨奉部復呈准奬給六等嘉禾章 
　　陸軍部咨浙前派各師團見習軍官所需津貼向章由部撥還嗣後一槪編列計算造報以省手續 
　　警務處委趙廉濤爲岳墳警察巡邏隊長韓幽爲二區三分署二等巡官儲家達爲民局檢查員 
　　浙省七年度國家歲出入預算業由財政廳開始編造聞歲出較六年度增列敎育廳經費四萬元實業廳經費三萬六千元警備隊補助費三十萬元又紹蕭塘工費增列三四十萬元此外陸軍司法各預算則另由軍署高等廳編造（以上九日） 
　　上海盧護軍使派本署劉參謀長昨來杭謁晤楊督面商要公 
　　甬地就獲之黨人陳天則已逮解到省經軍法課秘密審訊不日將處死刑 
　　省會警廳第一署長李蔭梧已調任溫州警廳遺缺現經夏處長商准齊省長委知事丁德威接充即日發表 
　　第二師張師長呈送六年年終考績名單計記升葉乃　等十二員記功趙南等十三員降調杜國鈞等四員記過諸英等三員撤任商任等八員昨經楊督軍分別照准幷頒發任命記功各狀 
　　張載陽擬明日（十二）赴餘姚勘視牟山湖營房工程 
　　各縣經管地方公欵除地丁特捐規定敎育警察兩費外其餘凖備金公益費曁自治附捐抵補金特捐因無一定用途往往任意動撥假名朦銷現經財政廳嚴行取締責成賠補呈准省署昨通令一體遵守幷將各項雜捐限文到十日內列表呈送備考 
嘉興知事張昌慶有調任鄞縣消息（以上十日）地方通信 
[松江]  
　　催造糧冊之指示縣署對於蟲荒減賦辦法已詳奉財廳指令照辦至各圖編書扣賦手續前日亦已分諭指示其要點如下㈠重荒田畝蠲七緩三本年糧冊應照額全扣㈡楓涇五厙兩鄉除重荒田畝外餘均普減十分之一即於本年糧冊內核數扣完㈢應扣荒田忙銀統於七年銀冊扣抵溢完㈣重荒田畝緩徵三成之帶收且視下年收成如何再行核辦 
　　城廂刧案迭出昨日西外秀野橋堍蒲包行內有人以現洋百五十元向其暫寄詎是晚即來盜匪三人越牆入內將留睡行中之夥友一人先用繩索縛共兩足然後呼之使醒迫令指出存洋所在幸行內別無現欵存儲僅將日問寄存之百五十元掠刧而去又西外畫龍橋堍昨日傍晚有不識姓名之婦人行經該處忽有無賴一人突前攫取婦人頭上之金押髪一枚攫得後即向西北荒田中逃去及婦人喊捕時匪蹤已渺不復能合浦珠還矣 
[蘇州]  
　　蘇聞彙紀菸酒公賣局長彭淵恂早得更換消息請假入都委派科長沈蓉伯來蘇與第三區菸酒公賣分局長吳魯詹結束六年度欵項惟各棧認繳之六年度公賣費未繳清者尙居多數省辦絲織廠廠長季新益前奉齊省長委派來蘇就盤門舊銅元局原址開辦目下修建廠屋正在興工高等審判廳第一庭庭長蕭敏本在　主任開辦地方捕獲審檢廳事務近因事休假由第二庭庭長解雲輅前往辦理庭長職務由推事陳淘代行 
[鎭江]  
　　呈控糧書公民蕭化清等以丹徒總書通同糧書等朋呑國課妄列民欠呈請督軍公署派員查辦追解以裕軍餉昨經李督軍批謂所控事關民政該公民等旣經前赴省署控訴應卽靜候批示 
　　組織警隊軍民兩署以現在時局不靖冬防吃緊派員分赴各縣勸辦警備隊以維治安其欵項均由地方籌備聞該隊章制人數多寡視縣分之大小與地方財政爲衡現鎭屬金壇揚中兩縣已具報省署遵章組織矣 
　　漏貼印花鎭郡各商店日前經省委李君來鎭會同各區按戶檢查印花稅查得恒和穀香村信昌稻香村源康祥九豐同孚永久昌恒泰復裕等十家均係漏貼印花查照稅章每家應處以二十元以下十元以上之罰金茲已由該區傳知各該號儘日內遵章呈繳另有復泰鞋店亦因漏貼印花不肯照罰故已由一區轉送縣署核辦矣 
[揚州]  
　　運使晋京兩淮運使張子蔚因接鹽務署電召入京特於九日早間乘緝私江平官輪至浦改坐津浦車晋京北上聞張運使此行需時半月卽可返揚其署內公事已暫委沈修代理 
　　勘驗命案邵伯鎭戴萬餘因失物在比鄰杭德俊家尋獲原贓質票報由警察蕭區長判令賠償杭毋因無錢繳出自縊杭遂抬屍向戴訛詐經戴報縣請究趙知事特派王承審於九日帶同檢吏前往驗勘以憑核辦 
　　私售硝磺城內警察三區長黃石岩之戚徐某私賣硝磺與王姓經蓋錫三等拘獲扭送三區事爲硝磺局長所知特向該區追索人贓以便送縣究辦 
[安慶]  
　　請免振麥稅釐皖北各縣頻年荒歉民不聊生現値冬振擬購辦麥料以維民食比經鳳陽關監督倪道烺呈請省署以購辦此項麥料應援照蘇省江北旱災成案暫免稅釐黃省長以事關國稅已據情咨請財政部核示 
　　判决朱家珂案前皖省警廳長朱家珂恃有奧援來皖投案意欲將控案取消以便仍入宦途不意地檢廳偵查確實提起公訴經地審廳公開審理宣布朱家珂凟職及侵佔公物兩罪俱發處以二等有期徒刑十年隨卽派警將朱解往懐寗看守所拘押現聞朱家珂日來甚形惱喪深悔來皖自投法網云 
　　組織貢院基地公司江皖公產之南京貢院前經皖省派委吳傳錡楊象離等前往清理迭與蘇省代表協商將貢院關作商場議定蘇六皖四攤派所有皖省應得之四成基地甎瓦木料等項現經省議會議長柳汝士寗祖武倪文錚等發起組織公司定名曰收買南京貢院基地股份有限公司股本以二萬元爲率每股一百元俟集有成數卽由該公司派員前往寗省購買聞該公司已賃南水關李姓房屋卽於日內成立並妥擬章程呈報省公署查核 
雜評一 
[廣州之內訌（庸）]  
　　廣州兩艦之轟擊或謂受龍氏之運動或謂出於孫派所指使雖眞相尙未大明而兩說中必有其一則所可斷言龍氏運動軍艦以圖逞志自無足異所可怪者孫氏之指使耳 
　　今日北方主戰之聲方熾南北决裂且爲不可免之事實以粵局而論外則北軍有壓迫之勢（張懐芝軍）內則龍氏爲心腹之憂其地位不可謂穩固人方利用其自擾而己乃汲汲於分裂亦何其善於自斃也 
　　今之不滿於南方者謂其持地盤主義然如廣州之內訌則與其謂地盤主義毋寗亦謂出氣主義蓋地盤主義非致力於內部之團結斷無穩固或擴充之望惟出氣主義則一朝之忿隨在可以發洩而前途之利害不必顧及也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[普濟輪船失事六誌]  
　　招商局普濟輪船被撞沉沒一切詳情迭誌本報茲將昨日所得消息繼續錄後 
　　招商局董事會昨接交通部來電云魚電悉普濟互撞沉沒溺斃人口實堪憫惻據電打撈屍身安撫被難家屬籌辦善後諸端實爲當務之急至此次肇事原因辦理情形仍希查明辦理隨時見復爲要 
　　新關威稅務司特飭巡工司親往銅沙洋面勘得普濟失事之處距離淞口二英里餘沉船距離水面約四十英尺惟該處爲輪船進出衝要之區若不揷標記認殊與往來輪船有礙爰擬在沉船處所之海面停泊一船日間懸挂紅旗夜間改懸紅燈俾往來商民輪帆各船知所避讓業經稟由威稅務司核准照辦矣 
　　寗波旅滬同鄉會因要求招商局更換行駛滬甬之江天輪船定於今日特開會議茲錄其通告如後敬啓者招商局普濟失事同鄉人慘遭溺斃者多人前車已覆亟應爲思患豫防之計招商局行駛滬甬之江天船其船身之朽舊逾於普濟上年曾由本會會同紹興同鄉會函請招商局更換新船迄未實行今普濟旣覆江天猶在設遭危象受害益烈連日紛接諸同鄉來函均以更換江天爲請情詞迫切本會爲同鄉團體機關爲鄉人謀安全亦屬誼不容辭應如何設法要求招商局以達更換新船目的非從長計議不可茲定本月十一日即陰曆十一月二十九日下午二時開臨時職員會討論辦法屆時務請惠臨事關公益幸勿遲却是所盼禱 
　　靑田人徐嘉玉年約三十餘歲住杭州螺螄由二十三號向爲測量局敎員此次因事赴溫普濟失事經人救起安置某棧不意因受傷過重醫藥罔效延至昨晨斃命將屍舁至九畝地息影公所並電告家屬來滬棺殮 
　　法租界金公和膏店昨有老婦三四人與該店主爲難並大聲哭泣經旁人詢據某老婦稱氏已老邁並無後輩祗有一孫女在該店主婦處傭工詎此次店主婦擬帶孫女同往溫州爲氏得悉已極力阻止奈該主婦不從仍令同往卒遭於難故氏亦痛不欲生言畢又號咷痛哭臥於地上經好事者竭力勸解亦仍無效未悉該店主卒用何法以解决之 
[外國銀行交付借欵之籌備]  
　　本埠滙豐道勝花旗正金台灣等銀行迄已數月無大宗大條銀來滬邇因我國一千萬元之大借欵合同業已簽字此項銀兩須由上海交付故前日巳由滙豐等行先繳數十萬兩並悉道勝滙豐等行刻下正在預備所以本星期二（八日）道勝由花旗公司裝來大條銀六十四條昨日滙豐亦由花旗公司輪船從外洋儎來大條銀一千八百五十九條（每條約銀一千兩）不日囑各銀爐鎔化寶銀俾繳此項借欵並聞今明日尙有大宗大條銀到滬云 
[議復土布標準之催促]  
　　江海關馮監督致上海總商局會函云本年年一月四日奉稅務處令開案查民國六年十一月五日本處曾令行該監督第二三七一號令文內將總稅務司所擬另定土布標準之漢英文及總稅務司原呈各一件隨文抄發令將此項另定土布標準轉示該處代表土布曁代表機器布各商人如無異議即呈由本處宣布實行在案現在此項另定土布標準亟待宣布相應令行該監督迅即遵照前令將辦理情形速行呈復本處以憑定奪等因奉此查此案前奉處令另定漢英文土布標準各商有無異議業經函請貴商會邀商集議在案旋准函復本月二十一日開會集議是日到者僅恒豐振華兩紗廠代表其餘皆未赴會土布出產 
花色繁多現當改良之際與機器仿造洋布不無混同之處所定標準能否遵辦應候土布業議復方免爭執等因現在土布業巳否議定未准貴會函復茲奉前因除函知南商會外相應函催請　查照迅即議定函復到署以憑轉商爲荷 
[粵省運土來滬之抵抗]  
　　全國禁烟聯合會因悉近有土商由粵省陸續載運烟土至蘇省銷售特於昨日邀同本埠各團體代表百餘人在漁陽里特開會議討論良久决定先行電達中央俟得覆後再定進行方針卽經同人擬定電稿四紙於午後二時持往電局拍發始分別散會茲將原電錄下北京大總統王總理鈞鑒去年三月底爲蘇粵贛三省運銷洋藥合同屆滿之期業由政府通令各關停止驗放在案故華洋商人所有存土一律由關棧封閉靜候政府處分一年以來尙不聞有漏放情事不謂日問忽有烟土四箱由粵省運來滬地銷售且探悉尙有二十六箱亦將陸續運來據聞係經稅務處特別允許滬關無法扣留查禁烟一事國民嚴厲進行友邦實力贊助幾經歲月始在現在效果今於中英禁烟條約期滿以後仍准烟土通過海關不但抵觸通令違背條約貽笑中外且恐十年成績隳於一旦滬人士對於茲事嘖有煩言本會旣任禁烟事務尤不敢安於緘默應請鈞座卽飭稅務處轉飭滬關將此項煙土扣留並究明來歷交由司法官廳依法辦理以維烟禁幸甚幸甚全國禁煙聯合會會長柏文蔚叩蒸（致北京稅務處及總稅務同電文大致相同不贅錄） 
[私賣烟土之懲儆]  
　　公共租界廣東路一百二十六號門牌已閉萬昌土棧秘密賣土被總巡捕房捕頭得悉於前日遣人前往購得烟土即派中西包探將該土棧主楊春山拘押候究已紀昨報昨由捕房將楊解送公共廨先據工部局代表牛門律師上堂譯稱查中英禁烟條約係於西曆一千九百十七年十二月三十一號截止業巳逾期內地各處煙禁嚴無論私吃鴉片或私藏土膏一經查獲悉照現行刑律二百六十六條懲示所有公共租界內人民吃食鴉片或私藏土膏及販賣者應照內地一律辦理俾得早日肅清以符條約今被告逾限私賣煙土不但違背工部局定章且破壞中英禁烟條約並違新刑律二百六十六條請爲從嚴懲辦以儆效尤次由西探海明惠投訴曾遣見證陳阿根至被告土棧內出洋五元購得烟土三錢五分是以協同華探將該土棧主楊春山拘押楊願存洋五百元保出捕房不允今特押解到案請究又據陳阿根投案證明持洋五元至被告土棧內購得烟土三錢五分是實訊之楊春山供稱此項煙土係是去年賣剩之存貨請求寬宥經關讞員商之英卓副領事以被告秘密賣土破壞烟禁並違犯中國第二百六十六條刑律遂判罰洋五百元充公如無力繳洋改押西牢三月以示懲儆 
[續誌兜售烟土之騙局]  
　　土販陳錫林指控形似西崽之甬人沈瑞芳以兜售烟土爲由串同在逃甲乙兩西人騙至虹口密勒路一百八十四號門牌將伊所帶現洋鈔票一千三百元攫取逃逸業經捕房將沈拘解公共公廨訊供管押在案茲經捕房查得僑居密勒路向爲機匠之西洋人達司可司脫與寓居有恒路三十八號及二千零三十九號屋內之德國人爲力姆搿林及卡爾地克司並粵人鄧田王金寳等與此案均有關係當於前日派令中西包探前往將以上五人一併拘押昨晨解送公共公廨請究卽據中西包探上堂稟明前情經兪襄讞商之美柯副領事判被告各人分別押候解請英領陪審 
[頒發路員特別銀章]  
　　滬寗路局以現在戒嚴時代所有辦事員司出入車站日必數起凡遇軍警搜檢辨別不清易啟衝突事關禁令又未便放任自由因令庶務科趕製銀質徽章給發全路辦事員司俾各懸諸衣襟用爲特別記號以免軍警搜檢之煩一面先將銀章式樣分別函送軍警各機關轉飭所屬接洽一切聞此項銀章已分發各員司實行佩掛矣 
[西報紀工部局之選舉]  
　　文滙報云十日午後四時爲推舉今年工部局候選議董之最後時限茲查被推選者僅有九名皆係去年議董　今年無舉行選舉議董之必要至於管理地皮之董事因前董行將回國今已舉定愛維醫士（卽興盛醫生）接充 
[修改稅則委員會近訊]  
　　修改現行進口稅則委員會自本月五號成立以來業經正副主任曾李賴三君擬定於本月十五六號舉行第二次會議討論各項稅率茲聞中央政府以此次修改稅則關係全國財政命脈旣得協約各國之贊助自應審愼周詳以期完善原議天津廣東兩處亦設分所以上海爲總所（即協約各國同意之會址）曾經派有員司會同該兩處海關監督調查進口洋廣各貨價値列表呈報上海總所俾資彙編付中外委員會核議施行茲聞該公所（修改現行進口稅則委員會公所）迭接天津等處分所調查貨價各項表冊頗多事須挨次彙編但此項編譯手續殊形繁雜計擬十五六號續開會議之期現尙未經確定一俟手續完備再行確定相當期間照會協約各國總正領事及商務委員蒞會討論云 
[財政總長今晨到滬]  
　　財政部總長王克敏近因回里葬親業已請假由京首途搭乘津浦火車於前日到寗暫行勾留定昨晚十一時搭乘滬長均擬於今晨至車站恭迎並派警照料云 
[新康商輪運兵往閩]  
　　閩省此次所招新兵業已陸續運滬分駐龍華滬軍營等處因一時乏船未及閩茲奉李督軍電令趕緊運回是以由承招軍官商准招商局派信新康商輪於前晚將留滬新兵如數運回閩省 
[滁浦人逃避兵禍]  
　　中央停戰佈告雖已頒發魯軍則依然南下現均屯駐滁州浦口一帶該處紳商富戶咸有戒心紛紛遷徙故前昨兩日滬寗火車旅客頗極擁擠訽之均從滁浦來滬避禍云 
[呈報德人擅行入境之處置]  
　　江蘇特派交涉員昨據公共公廨呈報略謂據老巡捕房查有未得中央政府允准即行來申之德人白利夫史一名住居豐陽旅館報廨飭傳訊問屬實違背處理敵國人民第七條之規定商准英領將該德人解送護軍使署處置除呈報道尹公署外理合具報云云 
[保管德總會財產]  
　　中德奧宣戰後所有德奧兩國公有財產早經會同外交團挨次查封將前項財產估計價値造冊呈報外部軍民兩署備核茲聞英租界仁記路德總會一所亦經薩交涉員於昨日物派本署交際科長陳世光會同英商瑞和洋行前往啟封並將該總會動產不動產核實估計値價十六萬之譜均經分別造具表冊照章交由護軍使署保管惟該總會房屋前已抵押於中國銀行故由薩交涉員函致德華清理處咨會該銀行點收保管一面報告護軍使備核云 
[巡官長警擅用私刑之告發]  
　　昨日午後有王子祥者倩小工四人舁至上海地方檢察廳控被淞滬警察四區二分駐所巡官長警誣良爲竊私刑吊打以致身受重傷連日吐血性命堪虞爲此來案請求驗究等情並據具詞陳訴略謂小民在閘北义袋角裕豐麵粉廠爲小工貼鄰裕通紗廠係同一廠東所開且在一處大門進出此次裕通紗廠忽稱失去洋紗七包詎裕通巡丁頭目林伯蔭等賄通四區二分駐所巡官長警等於舊曆本月二十一日不問情由將小民及同廠工頭許姓以及小工徐姓陶姓等共四人指爲竊紗之犯扭送該分所當奉署員訊供之下至二十二日將許徐陶三人開釋小民竟遭私刑吊打並用踏槓等種種非刑勒令小民認賠洋一百元此時小民已受重傷至二十三日連吐鮮血該分所知事不妙乃於是日將小民保釋回家林伯蔭等知小民受傷頗重恐被告發連日央人向小民勸解不了因此來案請求驗究等語當經檢察官提案驗明王子祥受傷屬實諭令回去自行醫治候調查實情再行核辦 
[楊樹浦商店被刦]  
　　楊樹浦日商第二紗廠對過文德里二千零八十八號門牌黃長盛雜貨店於前晚七句餘鐘突被身穿長衣之盜匪六七人一擁入內袖出手鎗利刃嚇禁聲張將櫃內大洋十八元小洋二百二十角銅元十五千金壓髪一隻金戒兩枚搜刮一空呼嘯而逸旋經事主開單投報捕房立飭中西包探往拏無獲據情回稟捕頭通知各捕房一體查緝 
[續誌脫逃送押西牢之罪犯]  
　　滙司捕房一千二百六十六號華捕山東人劉德元前晨在公共公廨交保間看守判决發押西牢四年之案犯主阿增與蔣阿福（卽王阿土）偶然疏忽被該兩犯乘隙逃逸捕頭恐有賄縱情事即將該捕看管昨解公共公廨經中西官訊供之下以其辦公不愼着交二百元人洋並保限七天將在逃兩犯尋交到案再行核奪 
[緝獲搶刦瀛豐錢莊之強盜]  
　　淞滬警廳偵緝隊前日會同四區長警在四區二分所轄境厚祥里二百四十九號屋內緝獲行刦南市瀛豐莊案內盜犯譚濟斌及二房東羅藎臣二名解送區署押候訊明核辦 
[捕獲虹口刦案之疑犯]  
　　住居閘北華界之常州人顧仁生（即小和尙）經新閘捕房捕頭查與虹口百頓路三十號門牌沈庭炳家於上年三月十二號被刦値洋一千八百元之金飾現洋一案有關於前日派令中西包探協同閘北警署將顧緝獲提回捕房押至昨晨解送公共公廨由中西包探上堂稟明前情請爲展期候查明實情再行解究經王崧生襄讞商之美博副領事判顧帶回捕房聽候查明於下禮拜四解訊 
[泰縣土匪就擒續紀]  
　　閘北探警據眼線郭懐美報告緝獲泰縣土匪曹學明沈同清及二房東崔啟成嫌疑人嚴二唐五等五名解送司法科請爲訊辦在案茲悉此案已經段科員於前日研訊一過解送淞滬警廳訊核 
[滬東公社之內容]  
　　上海楊樹浦一帶工廠林立工人以萬計滬江大學葛學溥君等爲普及貧民敎育起見特於該校附設滬東公社一所以爲實施敎育之機關設公社贊成員爲 
唐紹儀君聶其杰君陳光甫君朱葆三君朱兆莘君朱葆康君鄺富灼君陳英梅女士賈腓力夫人梅華銓博士梅華銓夫人李銘君穆湘玥君杜女士等開辦以來積極進行不遺餘力內容輅志如下 
　　運動部有秋千架隊球足球手球各種游戲品等平時每日到場者平均約五十人有敎習蒞場監督暑假補習學校期限爲六禮拜到者三百五十人有時假用斯場並擬組織體育會購置活動影戲以娛來賓 
　　游藝部有奏樂唱歌及中西藝術成績之陳列並有滬江大學學生之新劇及音樂會以故前星期雖朔風凜冽砭人肌骨而與會者亦近二百人正月中擬開展覽會陳列各種美術品如彫刻圖畫花邊等蓋爲組織婦女俱樂部之先導藉以提倡奬勵國貨及家庭自製品如刺繡縫紉等物也 
　　衛生部施藥局開辦費銀三千四百元由各工廠共同擔負派中國醫生及看護婦等分區出診療治婦孺及產科等症並擬設一醫院專療治各廠工人內容如手術室養病室就診室待診室等皆一律完備以醫學博士亨脫來主其事此項計畫已得祥秦木行工部局電機處德大恒豐怡和紗廠等之同意 
　　敎育事項書報室有申報新聞報新申報四明日報吳淞週報同文報及月報五種皆爲各報館所贈並有種種關於職　敎育之書籍如棉花種植法木工製造法等皆爲滬江大學學生所捐贈以供一般工人之考閱 
　　通俗演講團演講衛生政治風俗等事曾經德大紗廠經理穆君在鄉間古廟中演說並用照片及圖畫以啓發鄉民之知識凡男女老幼均可往聽或卽在工廠內於飯後及休息時間開會演說有怡和紗廠經理克復君更議添設關於敎育及有趣味之影戲在各工廠內試演嘗言苟吾人欲爲一般工人謀一線生趣者自應竭力從事斯舉蓋以此種影戲實足以活潑性情且能改良彼等種種惡習慣也美國駐京公使館商務參贊員安立君且願以關於工業之影片假用 
　　男女學校各分日夜二部授以普通英文國文算術圖畫音樂體操等科夜校則添設職業科女校則槪授以縫韌刺繡織花 
 
 
 

Page 11

 
 
　　邊及普通國文地理英文簡易算術等請張英梅女士爲主任並請婦女靑年會派人襄贊每逢禮拜日講解聖經誦贊美詩且時時訓以道德要旨以期貫徹三育並重之目的此外尙附有暑假補習學校及幼稚園等 
　　博物院陳列各種國貨及中西製造品及一切出品成績以供觀覽考察 
　　改良社會團先從調查居民之生活狀况及其營業爲入手辦法然後以次及於清理街道整頓舊有工業改良習俗等務使達於人民有自治能力之目的 
　　董事會董事十人由下列三處分選滬江大學二人東華會二人捐欵諸君六人董事會經管下列五股㈠運動股㈡敎育股㈢衛生股㈣宗敎股㈤調查股總管理處卽由董事兼任共分十部㈠游戲部㈡俱樂部㈢美術部㈣學校部㈤通俗敎育部㈥書報部㈦醫藥部㈧宗敎部㈨調查部㈩出版部 
[滬市米價增漲]  
　　昨由無錫常熟等處米商來滬述及近日錫地因四鄉小河被水阻斷以致米糧來源日稀常熟亦然故近旬日問米價頓漲三四角尙有一般奸商赴產地訂購糙米打包由滬寗火車運申絡繹不絕云云是以滬地米價亦頗堅固頂高廠機白梗昨已漲至七元船貨提尖亦須七元囤戶訂購上棧者日有三四千石之譜云 
[護軍使委任滬南工巡捐局長]  
　　滬南工巡捐局局長一職自黃慶瀾調浙任用呈請辭職後卽經齊省長盧護軍使會委杜代局長仍暫兼代茲聞杜梅叔局長連日迭請辭職詞意頗堅盧使昨已委定淞滬警察第四區（閘北）署長姚志祖升任該局局長以故杜代局長已預備移交手續矣 
[私藏烟土案尙須上告]  
　　住居滬城新北門東首元龍里三十五號屋內之山東人林熙臣私藏烟土五十六斤被該管警區查悉拘送地方審檢廳訊明判决監禁二年又二個月並科罰金洋一千元林因奉判不服在原衙門具詞上訴當經該廳特開合議庭訊得林熙臣毫無實在理由仍照原判執行在案茲悉林仍不服又在該廳提出理由聲請上告當經林廳長核准定於十一號（即今日）備齊原卷飭警將林熙臣押送蘇州高等廳訊核 
[閘北慈善團舉辦施粥]  
　　今冬天氣異常寒冷且因市面蕭條各工廠十停八九一般食力貧民無可謀生沿途乞食者日見增多閘北慈善團主任王彬產爰於前日雇匠修理粥廠房屋並於門前搭蓋蘆棚報告總董錢貴三沈聯芳定於陰曆十二月初一日起開廠施粥以惠窮黎 
[燭店失愼續誌]  
　　新閘路二百五十二三號門牌晉泰燭店起火殃及鄰右趙姓招牌店已誌前報茲經新閘捕房捕頭派令中西包探查得該燭店曾向金星公司保有火險銀五千兩存貨無多恐有別情即將該店主葉伯年帶入捕房經捕頭略詰一過准葉保釋聽候查明以便傳廨訊究 
[銅器店主婦擊斃學徒四誌]  
　　虹口克能海路十六號門牌隆泰銅器店主婦胡施氏因用鐵錘將學徒根福之後腦擊破身死由捕將氏與其夫胡士夫拘解公共公廨訊供分別收押在案昨晨復訊先由工部局華醫生上堂聲稱驗得死者手足頭部均有傷痕後腦有一小孔血跡模糊然均非致命傷嗣經剖驗始悉該孩氣塞身死想係被毆受傷所致繼由見證錢何氏錢華甫王阿四相繼投案訴明被告夫婦時將學徒凌虐本月初十夜竟用鐵錘擊傷斃命並由七百三十一號華捕王九魁上堂證明目覩被告將該學徒凶毆各節訊之胡士夫胡施氏供多支吾經兪襄讞商之美柯副領事判被告夫婦仍分別收押其餘人證退去候下禮拜四屍屬正式起訴再行訊究 
[烟酒公賣費繼續包認]  
　　江蘇第二區菸酒公賣分局羅局長於去年到差後查得燒酒紹酒土黃酒及水菸菸葉皮絲等業經前局長詳准省局長組織各分棧由各該主任稟請承認包辦以來尙稱有效現因試辦半年屆滿仍據各該主任呈請繼續辦理一年仍照原額按期彙解公費等情當卽據情轉詳省局長請示辦理茲奉批回准於七年一月一日起着各主任照常繼續等因當即轉令各分棧商人遵照矣 
[水巡捕頭保衛行旅]  
　　海產水巡捕房梅捕頭查得近有一種碼頭匪徒假充關員在各輪埠向旅客搜查烟土攫奪財物若不嚴行查禁殊非保衛行之道業於昨日傳諭探捕人等遇有外洋輪船到埠必須前往彈壓以衛行旅云 
[嚴禁妨礙水利]  
　　新關巡江吏以浦江與各河港向來不准傾棄煤渣及垃圾等物以免淤積茲查有船戶王姓於本月六號將垃圾傾入蘇州河內違背定章除獲解到關判罰關平銀二十兩外因恐仍有船戶及沿河居民私將穢物傾倒河內妨碍水利故特稟由河泊司米勒君於昨日出示嚴禁 
[復訊浦五房肉店訟案]  
　　英租界山東路帶鈎橋堍浦五房肉店主浦朝鈞延代表律師在公共公廨控訴李桂亭租店糾葛等情由廨迭次傳訊判令被告交保着將帳簿交案候再復訊在案前日午後由捕傳集兩造人證經　會審官會同義副領事羅斯君升座復訊先由原告代表律師上堂陳述案情並詰據見證李尙卿聲稱原告之叔浦桂甫係我舊友故與原告相識今年三月初二日原告同其叔父浦桂甫友人李夢甫等及我邀同被告至怡珍居啜茗商議浦五房肉店租於被告將屆期滿原告擬欲收回所有押租洋三千元由我據任代償一再商議詎被告堅持不允將店交還是以原告控請公堂解决云云供畢由被告代表律師問該證人將所供各節逐一駁詰嗣經中西官會判被告李桂亭仍交原保候再復訊核奪 
[緝獲戕害同類之流氓]  
　　著名流氓陳萬鴻（綽號小辮子福生）於陽曆去年正月十六號在新閘肇慶里四十三號屋內用刀戳斃同類林嘉康逃逸已久茲又潛來前日被新閘捕房包探朱子藩將陳緝獲拘押捕房昨解公共公廨請究經中西官向朱探詰明前情並令將從前所出之牌票呈案判陳帶回捕房聽候查明於下禮拜四訊核 
[老虎黨流氓互鬬之懲儆]  
　　箱片老虎黨流氓李四子丁小五子呂長明與虹口老虎黨王長生唐小毛等於上月間因向城內新開某店索取陋規分贓不勻互相糾黨數十人各持刀斧鐵棍在法新租界鬬毆當被李等將王之右腿砍斷並將唐小毛之頭部擊傷倒地血流如注旋爲探目沈德福包探梁大寶杭光福金九林聞悉到來卽將李丁呂三人拘獲餘均逃逸當在李等身畔抄出刀斧四柄鐵棍五枝一併帶入捕房飭將受傷人送往醫院醫治後將丁等解送法公堂經捕頭稟訴前情判令李等還押候王唐二人傷痊再核在案昨又由捕頭投案聲稱據西醫驗得長生腿骨砍斷恐有性命之虞惟唐頭部之傷業已醫痊故將李等解請覆訊詰之李供因丁小五子向城內某成衣店取得洋一元獨自呑用被王等得悉往索無着以致起釁丁供與李相同呂長明供與丁等相識是晚經過上前勸解亦被伊等猛擊一下並非同黨唐小毛供是晚被呂扭住丁等即上前毆打傷及頭顱求究中西讞員判李四子丁小五子兩人各押西牢一年呂長明押六個月期滿一併永遠逐出租界唐小毛亦非安分之徒姑念受傷從　免押着即驅逐出境永遠不准再來 
[撞翻貨船之賠償]  
　　船戶曹六寶運送花餅四百件駁上華乙商輪忽被滙德豐駁輪掃翻溺斃舵工葉龍生裘莊郞盛林生等三命該船戶曹六寶即於被撞之後稟請新關理船廳河泊司索賠損失昨經判决着令滙德豐賠償洋三百五十元所有溺斃三命之撫恤候再核奪 
[巡艦往拖沙船]  
　　萬昌沙船近從牛莊等處儎運鹹猪等貨駛至浙省之岱山洋面被海盜攔刦並傷害舵工人等以致該商船漂泊浙洋定海縣境茲聞浙省長以該商船係上海號商之沙船自應將船拖帶回滬故已電致江蘇水警第二廳趙廳長命令鈞和艦長董仲發於昨日上午八時由滬駛往定海洋面拖帶回滬交商領歸所有搶刧該沙船之海盜現均匿跡岱山地方已由蘇浙兩省會同查緝矣 
[追獲乘車偕逃之男女]  
　　甬人鄭廣福在租界某電燈材料號爲夥其妻趙氏前日被同業程明明拐逃欲搭滬寗火車他往被本夫追至北火車站鳴警將男女一併拘入五區警署轉解司法科聽候訊究 
[孕婦並未受傷]  
　　僑居滬南草鞋灣地方之江北婦人周朱氏昨晨在家毆打小孩當由鄰人名陳三者出爲干涉謂其不應將孩如此虐待該氏不服互相扭毆不料該氏懐孕被陳踢傷肚腹登時倒地由警到來將兩造一併拘送地方廳預審之下將陳暫行收押周朱氏發送上海醫院醫治午後經樓檢察官率同沈檢驗員等親蒞該醫院會同院中醫生驗明周朱氏並未受傷且與胎氣毫無損害遂將該氏帶回連同陳三一併開釋 
[理結泗涇電燈廠債務]  
　　夏惠大前至法公堂控被泗涇鎭大有豐電燈廠經理邱梅生虧欠煤價洋一千餘元又有葉玉範投控被邱虧欠貨洋亦請訊追當經訊供屬實判邱交保限理在案現經泗涇商會理勸折還洋四百元函咨法公堂請爲核示當經中西官核准卽由該商會將洋送案傳到夏葉二人給領完案 
[鐵廠工頭扭控親家]  
　　住居浦東爛泥渡向爲鐵廠工頭之盛桂芳昨晨扭控親家葛生咸至三區警署訴稱日前因兒媳葛氏將家中金銀飾物陸續私運母家意圖逃走經我妻宋氏覺察向之理論反被親家母富氏於上星期四糾集族中婦女十餘人登門尋釁並將我妻扭住兇毆當經帶署轉解檢察廳判將兒媳交我領回管束葛高氏斥釋在案不料事隔數日親家葛生咸忽於今晨潛來我家引誘兒媳將衣包捲出圖逃是以鳴警扭署請究卽經解警正略詰之下判將原被併解檢廳訊辦 
[控追墊欵之辯論]  
　　康德全在公共公廨呈控義順塘柴公司股東唐緒湘卓葆堂李石川及保人朱瑞生不還墊欵洋四千餘元昨經李萼仙襄讞會同英白副領事升坐民庭復訊由原告代表律師詰據見證顧　卿答稱被告三人組織義順公司由原告墊欵立有合同當時我亦在場等語又由保人朱瑞生所延之律師投案向見證復詰一過並據李百川投訴原告所墊之欵與控數相符繼由李之代表律師到堂代辯良久中西官判被告等仍交原保候再復訊 
[查禁茶館聚賭]  
　　南市第一區警署董警正查得境內各小茶肆往往容留賭博人聲雜㳫其間不無流氓匪類藉賭聚跡是以諭令各崗警注意檢查如遇前項情事先行回報聽候派警查拿驅逐不得稍事容隱云云 
[謄寫堂控案展期開審]  
　　日商謄冩堂在公共公廨呈控盛本初盛松年父子兜售貨物挪用洋六百七十八元前日由兪襄讞會同日副領事林君傳訊原告本人不到由其代表律師投案譯訴案情並以原告現不在滬請求展期研訊中日讞員准照原告代表律師請求展期至禮拜六再訊 
[澈查匪徒劣跡]  
　　匪徒徐阿毛（即長脚阿元）與張干生欽春生在浙江路串攫婦人周凌氏値洋四百元之珠花一朶變價分用業經派駐老閘捕房專查特別事件之中西包探將徐等三人先後緝獲解送公共公廨管押在案昨晨復由捕房將徐張欽三被告一併押解公廨經王襄讞會同美博副領事研訊一過判被告均仍還押候查明他案併究 
[傳訊虧欠房租案]  
　　法商百利洋行至法公堂控告房客許姓倪姓及尼姑蓮貞虧欠租洋向收不付請求訊追昨經傳訊收租人投案聲稱許姓已將洋如數交付尼姑蓮貞除收尙少洋四十七元倪姓則避匿不到請爲核示中西官判將許姓一案註銷蓮貞限三天付清倪姓改提到案訊追 
[巡警拾獲贓物]  
　　浦東三區崗警任俊山易樹泉等前夜九時許在爛泥渡口查見形似小工三人胸背高聳形跡可疑正擬上前盤詰該三人即棄物飛奔逸去旋將該物檢視係麵粉二包當卽帶署報告解警正出示招領又巡警袁恩宏於前日傍晚在該鎭小弄內查獲竊賊遺下之紅糖一包重十餘斤遍詢夫人認領特於昨日　示招領丨面飭緝拋贓之人解究 
[攫取婦女金飾]  
　　湖北人曹桂喜在虹口南潯路弄內攫取婦人葉夏氏金挖耳一支圖逃經行人浦阿高與一千零五十四號華捕帮同攔獲帶入捕房稟明捕頭押候解廨請究 
[劣孩強取煤炭]  
　　劣孩唐阿二蔣三糾合同伴多人至公平碼頭強取維玉卿之煤炭被一百六十一號三道頭華捕查見將兩孩拘入捕房經捕頭略詰一過押候解送公堂訊核 
[誌謝]  
　　江都李涵秋所著社會小說廣陵　一書向由四馬路震亞圖書局發行前經出至第六集已銷售一空茲第七集亦已出版並將第一集至第六集一併再版昨承以第七集見貽書此誌謝 
　　美國棕欖香皂公司印行時裝美女月份牌顏鮮艶頗堪悅目凡有人購皂四塊卽可得月份牌一幅欲購者可向該公司經售處愼昌洋行購買昨承惠贈六張謝謝 
雜評二 
[烟禁前途將如何（步陶）]  
　　烟禁期滿後而能運土過關且有術焉使海關不得不准其通過土商神通之廣大誠駭人聽聞之甚矣 
　　柏會長之函電固皆曰據聞是否果有其事稅務處與海關不日當有正確之宣布吾人今且不遽懸爲論斷第以旬日來之滬上土案觀彼一般土商之暗中活動固有不能盡掩之痕迹卽微柏氏此番發覺其足危及十年烟禁之前途已自不少且運消合同屆滿瞬更多月而關棧存土至今仍不聞有一定之處分方法其足以令土商生心而致疑於烟禁之尙非末日者又爲勢所必至是故居今日而言煙禁無論其爲存土爲私土以及發現者爲種爲吸販運者爲中爲外一槪須以極嚴厲之法律隨乎其後或者十年成績尙有可以卒底於成之希冀否則終於不可救藥而已矣嗚呼 
[本館啟事一]  
　　本館本埠訪員王佑之自陽曆一月一日起業已辭退恐未周知特此告白 
[本館啟事二]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 
 

Page 12

 
 
   
 
 

Page 13

 
 
自由談 
游戲文章 
[游戲場觀跑冰記] [  仲熊]  
　　夫春秋賽馬竭磬控縱送之能學校競跑鼓勇往無前之氣雖㨗足爭先具顯精神活潑而人情厭故喜觀花槎翻新則有若跑冰場者　自西歐宜於冬令練習須從實地往來如履堅冰出風頭於新世界居然依樣葫蘆開生面於游戲場只要有人運動當星躔之暇日更士女之如雲解衣者般礴而來納履者連　以至人非哪吒競登風火之輪客數阮公爭着游山之屐乍登場以夭矯旋奮步以廻朔輕於議柳之鶯忙若穿花之蝶方掉臂以游行　前疐後忽翻身而疾逝自西徂東不信脚跟無線竟如蓬轉之奇幾疑履底揩油有此風行之勢或昻然而獨往或圓轉以自如或逐隊如飛鳧或倒行如退鷁或傴僂逞能數作循牆之走或橫斜作勢自矜郤曲之工或逡巡學步難行而欲喚哥哥或宛轉相扶聯臂而應歌踏踏鴛鴦脚（見水滸）入人喝彩蓮花步個個生嬌影幢幢其往來聲隆隆而不絕溜之云乎入滑頭而我滑脚是亦走也危不持而顚不扶倘躡芳蹤於彼美得權充冰上之人如需執事於洋行免再習跑街之技宓妃子婉若游龍到此休誇凌波步戴院長神行甲馬恐難上得滑油　泃足號地行之仙奪蜚廉之席已然而地小雖足以廻旋舉足動關乎輕重苟跬步少經心之處將橫行多失足之虞偶或相逢對面似南北之衝突難防有時跌　一團如內閣之牽連齊倒或墮履而遺簪摩挲席地非傷胸而捫足呌苦連天上場易下場難人所同然前者仆後者繼誰眞健者必也當局有斡旋之能力庶幾中途免蹉跌之危機苟彼此無互讓之精神必雙方少轉圜之除地嗚呼天下事起於足底須防一發難收旁觀者莫顧眼前願視大家進步㈠ 
家庭常識 
[辟凍] [  苕東姚峙靑]  
　　以酒醋代水磨墨即大寒冷之天亦可免凍且墨色儂艶無比盍請試之 
[洗舊圍巾] [  白心] 　　　　 
　　圍頸巾都係毛識絨線製　故購值甚昻用之一冬顏色都不雅觀棄之可惜用消石灰半面盆置舊圍巾於基內（不可放水）搓擦四五分鐘取出拍去石灰顏色與新無異頭繩毛線手工品用舊者亦可照此法洗滌（却酬） 
[自製通草明信片] [  兪棟] 　　 
　　通草明信片爲美術品之一如能水彩畫者繪於其上一落筆卽能上凸且顏色鮮明可愛但市上所售者價頗昻今有一法可以自製旣能任意且所費不多其法先向藥店購通草大者（如明片者然）用小粉漿（但須薄而潔）拭於片上然後以通草貼之待乾後覆以絹以平面物壓之須待極乾時取而用之與市上所售無二 
[臨時發海參] 　 
氷以海參須一二日非倉卒所能發茲有一法先用秤錘徧打一遍然後用荷葉包好置鍋灶熱灰中不能見火約二小時取出置鍋中用熱水燒一二滾即可發透 
[速去蓮子皮] [  賊] 　　 
將蓮子用滾水泡透用柴草灰多量拌之連灰盡力揉擦皮即脫去用清水洗之與手剝者無異 
[製雪醋] 　 
醋之種類繁多故製法亦殊異今値冬令正製雪醋之時也其法以雪之清潔者置於飯鍋之內燃薪燒之俟盡融化爲水使熱度稍加即灌入甕或罐中再以飴糖少許（約十分之一）加入浸之乃緊紥其口勿令通氣涇三四月後啓而食之其味香酸可口 
[胃氣痛] [  朽木可雕] 　　 
有廣木香二錢化橘紅二錢紫蘇葉二錢粉甘草二錢生姜爲引開水煎湯一杯服下卽愈若再於痛止後連服一次且能斷根已經驗多人 
[治喉痛簡法] [  陳幻夢] 　　 
冬日喉痛初起時用蘿　纓（即蘿菔頭上發出之菜須經霜雪者）一二瓣煎湯飮之即愈（却酬） 
[白油氷板] [  平沙]  
用白油板寫字初次不能入墨可用生芋　剖開以共一半擦之卽能入黑 
新酒令 
[紅樓目恓籌百種（續昨）] [  雪香]  
　　閒取藥偶　金慶壽（各取錢一把從得籌者左首數起一一相加逢十數者飮一杯）金蘭契互剖金蘭語（座中有昆仲或諧兄弟均同飮一杯）奉嚴詞兩番入家塾（座中如已得老學究一籌對之飮兩杯無則免）敏探春興利除宿弊（斟酒一通不得淺杯）秦鯨卿得趣饅頭菴（得籌者說生平與尼姑故事一則不說者罰三杯）俊襲人嬌嗔箴寳玉（座中善嗔入者飮有寳玉令寶玉代之）蜂腰橋設言傳心事（與對座猜倒過橋啞拳斟酒五杯中淺外滿）西廂記妙詞通戲語（以西廂語諷座中一人不能者飮）林黛玉俏語謔嬌音（座中聲音最尖利者飮）美番菱屈受貪夫棒（座中有恃強陵弱者飮）阻超凡佳人雙護玉（得籌者下三次如須飮酒可令左右座代之）悲遠嫁寶玉感離情（座中有幾人遠行得籌者即飮雙杯）釋舊憾情婢感癡郎（曾勝拳者對負者飮一杯）（未完） 
集益錄 
[答七十八問] [  陳一歸]  
　　利用廢物爲現今生計界至有價値之　題家庭常識二集所登製造司替亞林法（詳造洋燭門）鄙人曾經試驗實與舶來品無異惟榨出之黃色液中確含有多量之掘利設林（即甘油）棄之甚爲可惜海內不乏工業專家乞將取之之法詳於集益錄中亦廢物利用之一助也 
長篇小說 
[二城風雨錄] [  英國郤而司迭更斯原著常覺小蝶天虛我生合譯]  
　　卷中第十二章（二） 
　　今值早朝乃亦　玉腰金雜於人叢之中意態昂昂幾欲驕盡天下之人實則朝臣如　共能稍利於王者亦尙推此富翁若其他武臣位在大將而一聞爭戰卽復股栗其在海軍者尤並戰艦之形式平生亦未嘗一夢文官旣不習於政治而敎會亦不談聖書問其心術則人人鑄有黃金二字而莫知其他徒以一人之愛憎遂得各膺高位而服朱紫人見得爵之易也則在下者又人人懐倖進之心醫卜星相羣集於王門政治之家皆自信一言可以興邦而理化家則又莫不挾有點金之術能使國家頓致富庶羣口喁喁口抒其政策於筆舌之上直欲以素紙造成天上塔也（語本舊約）式微子弟百事無能則但以衣飾競爭薰以奇香招搖而過市爲劇場酒肆中唯一造福之人男子旣如是而女子之現象尤足駭人聽聞蓋法蘭西女子咸視生活爲畏途日夜惟耽嬉游年至八十尤復塗脂抹粉而登跳舞之場衣服之盛麗動値萬金此等風氣上自屈里離宮下逮販夫走卒莫不以奢靡相尙卽伍　臨刑猶　鮮衣如赴盛宴而罪人瀕死亦作華裝故時人　之語曰使上帝未旧裁判以衣服之美惡而判其人之功罪則巴黎居人當無一能墮地獄矣雖然冷風起自海面吹過聖安東街正不知有幾許怨氣相與氤氳而成塊然一入屈里　宮爲諸人衣香所和則又立化爲溫馨氣象融融似方在承平之時又安知百步之外即有痛心疾首之人相與對天而爲歃血之盟耶此時王已罷餐但聞清蹕一聲闔道門開侍臣如鯽鑪烟　爲雲彩漸而消散則現上座之王王頗豐碩顧貌濁而不清雙瞳炯炯作光唇翕而薄似天廚之鎖鑰御杏黃絨衣胸問飾以金絲長練懸百合花寶星以身居天位態度乃益嚴重此時羣臣如潮盡伏地以額親土諛詞競進百醜畢呈此輩日夜屈膝王前故於禱天　無暇及然王視之若無覩也但與大臣三數語後卽自退去覓今日之歡宴殿門旣闔鴉雀無聲但聞𤧑玉　珂趨蹌下殿四散乃如急雨其中失望與得意之人正不知有凡幾也就中獨有一人狀似侯爵貎頗類王挾冠於肘手持碧玉烟壺徐步下殿又復返身仰顧殿楹冷然曰老䜿吾甚願汝墮入地獄中也言時彈指去其指上貴重之鼻烟如拂塵土竟躑躅歷丹墀而下（未完） 
 
 
 

Page 14

 
 
   
 
