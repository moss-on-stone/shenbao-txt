# 1898 - 76 - 4908952

 

Page 1

 
 
[彚解江北賑銀] [  申報館協賑所謹啓]  
　　淮徐海三郡奇荒洊告餓殍盈途籌賑諸君早已心疲力竭而乞賑急電紛若鵝毛本館襄辦有年斷不敢畏難苟安半途而止爰集規銀一千五百兩會同仁濟善堂絲業會館諸賑所解往災區交嚴佑之先生擇尤施給惟是災况重過晉豫災黎之待賑者更較晉豫而數倍之若不及早圖謀深恐數千里中必致孑遺靡有所望囊金慨擲請允發棠庶幾數十萬無告窮民不致盡塡溝壑則本館所馨香以祝者也肅此佈陳伏維垂鑒 
[蘇州當日派報并赶遞蘇屬各大埠] [  申報館主人啓]  
　　蘇州爲東南富庶之區冠葢紛馳官商薈萃本館所出報紙行銷甚廣購者如雲兹特格外加工赶早刷印星夜飛遞前往風雨無阻俾當日即速派送以饜先覩爲快者之心至蘇州隣近百里之邊就近購取亦較前早到一日想諸君子酒後茶餘當必爭先披閱也現在請友人在蘇經理批發閱報諸君及欲承辦代售者新移玉蘇城包衙前鳳凰衖申昌分店購取不悞謹此布陳諸維鑒及 
[新輯自强學齋治平十議告成] [  圖書集成局代啓]  
　　近時風氣大開事事倣行西法喜談洋務者無不著書立說流播寰區顧或擇之不精或語多耳食不特無以資實用且更詒笑於通人是書采近人專作編成十種或則言利之可興或則言弊之當革或則言安内攘外之要圖但使謀國者簡練揣摩引而伸之觸類而長之漸漸收自强之效其中鈔弊論一書歴陳钁鈔利弊當此銀賤饑荒之際尤爲關心國計民生者所不可不讀兹託本局用新字排日成舊每部十二本盛以錦齋價洋一元四角賜顧者向本埠棋盤街文瑞樓蘇州緑蔭堂察院塲文瑞樓漢口漁古山房長沙省富文書局均有寄售 
[論冒名分送硃卷事]  
　　國家沿前明之制以制藝取士迄今幾三百年相承弗替原明代設制科之意蓋將收天下豪傑有爲之士盡束縛之於八股中也學子當成童以後卽寢饋於且夫嘗思中靈機日窒情性迂拘除一部高頭講章幾本庸爛墨卷外不知有他少年輕薄之流目之爲書獃輙相戲弄而所謂士者方且自命不凡以爲當世之可尊可貴者無過於士朝廷亦每　禮待之以爲是不徒爲鄉里之矜式也國家棟梁之選皆在乎此每三年試以歲科兩試入選者名爲秀才然後試之於省中式者名爲舉人然後試之於都中式者名爲進士由是入而備詞曹出而膺民社大都皆出其中而當歲科兩小試時學子有博得一衿者嘗有試草之刻分送親友然此非人人如是刻堵其半不刻者其半且亦非素所熟識從不致送也及乎中舉人則刻鄉試硃卷中進士則刻會試硃卷入翰林則刻朝考卷得鼎甲則刻殿試策卷他若優拔諸貢則刻貢卷朝考入選則與翰林一律亦刻朝考卷此則如官樣文章人人必有是卷之刻否則人必羣詫爲奇其卷首列履歴後列試文原顯親揚名之心尙不足爲大謬而卽以爲斂錢之計則殊可恥焉乃當世之所謂舉人進士優拔諸貢者輙書其名紙曰會試辭行朝考辭行就職辭行博取饋贈以爲辦裝其相識者固不獲辭而往往有素無半面并其姓名籍貫亦未深悉者或因親以及其親或因友以及其友祗須其家境稍裕無不以一卷相投至於殷實店鋪則又視爲奇貨成爲例錢投送紛紛甚且計較其饋資之厚薄文人之行至於插鄙齷齪若是眞可謂斯文掃地矣而當局者視若固常漫不爲怪究之每送一卷所得者不過一元二元等而下之或僅餽以青銅錢數百文小銀圓四五角吾不知自以爲當世之可尊可貴者何僅值青銅錢數百文小銀圓四五角乎其自待之心輕而且賤若此而猶沾沾自喜以爲是亦不無小補是殆眞窮措大未見阿堵物耶而商賈勢利中人因其不知亷恥遂以文丐目之其帳簿上大書曰餽送文丐若干噫可謂虐矣而文人猶不知恥相率以頁卷硃卷朝考卷殿試策卷分送何無人心之若此哉而無賴小人或因窮極無所爲計遂冒敢他人之卷分送求贈前日有人持江西戊子科胡舉人硃卷呈送海關道署而不知胡卽係道轅西席蔡和甫觀察因卽出示曉識略謂各省中式舉人凡與本道有關年姻鄉世誼者來署分送硃卷而時酌送贈儀以壯行色乃近日貪利之徒膽敢廣收他人硃卷來轅冒名分送卽如前日有人持江西戊子科胡舉人硃卷來道呈送查閱名片有住新閘恒安里江右吳公館字樣殊不知胡舉人係本道所延西席常川在署教讀並不寄寓該處亦無倩人分送硃卷之事顯係冒名撞騙本當拿辦姑寛免究予以自新此後倘再有人冒分硃卷來轅嘗試定卽發縣從嚴究辦云云夫觀察籍隸豫章撞騙者卽以江西舉人硃卷相試以與觀察有桑梓之誼必可稍得贈　其計未嘗不得然以戊子科老舉人而猶分送硃卷且又不知胡舉人卽係道署西席則不得不謂之愚戇監司節轅非地方佐貳衙門可比而竟敢鹵莾嘗試其人之膽又可謂之大顧以道轅之崇嚴而猶敢冒名分送彼地方之世家富户以及店鋪之殷厚者則尤敢於嘗試矣本屆爲戊戌正科會試公車北上多半道經滬江硃卷分投幾如落葉其中固多眞者而冒名者當亦不少然爲此撞騙者其罪固無可逭要皆迫於貧乏以致敢作比奸欲杜其弊願各文人博得科第後勿貪戔戔之財分卷求贈卽有心表揚不能不刻硃卷亦當卷内載明不受餽贐則作僞者自無從售其奸而於文人之品之行亦庶幾無玷不致如沿門托鉢爲商賈勢利中人目之爲文丐也其亦吾道中人所深爲許可乎 
[補述德藩抵港情形]  
　　德皇之弟亨利親王於本月初八日由新加坡啓行至香港前已屢紀報章矣兹閱廣州博聞報云十六日清晨亨利乘兵船雕施倫抵埠并有芝非安兵船相隨而至當入口時船上升砲爲禮香港兵船亦升砲答之亨利隨命駕登岸照水師提督體制往拜護理總督庇制軍晤談片時回船小駐訂於是晚赴總督府宴會按亨利爲德皇之親弟英后之外孫西歴一千八百六十二年在鉢士埠誕生素習水師陣法現已生有一子雕施倫兵船建於一千八百七十四年價值英金四十一萬二千零二十二磅長二百八十尺容積七千三百一十九墩載煤七百一十墩機器可抵五千三百六十匹馬力每點鐘行十四海里有半芝非安建於一千八百九十三年容積四千零八墩裝煤九百零五墩機器可抵九千四馬力每點鐘行二十海里由新加坡開行後天色不佳是以途次略有擔擱云 
[户部奏定昭信票章程]  
　　户部謹奏爲擬定給發昭信股票詳細章程請旨遵行仰祈聖鑒事竊臣部議覆中允黄思永奏籌借華欵請造股票一摺光緒二十四年正月十四日具奏奉上諭著依議行等因欽此查臣部前奏僅陳借欵大概情形至一切詳細章程聲明另行覈議自奉諭旨通飭遵行以後臣等連日督同司員熟計始終兼權利弊擬定章程十七條内五條係臣部辦法十二條係中外通行辦法繕列清單恭呈御覽一俟命下卽由臣部知照禮部迅速鑄造昭信局印並分别咨行各省欽遵辦理再臣部原奏製造股票一百萬張每股銀一百兩現在遵旨詳議章程統覈辦法酌製股票每票一百兩者五十萬張每股五百兩者六萬張每票一千兩者二萬張合銀一萬萬 
 
 

Page 2

 
 
兩每股仍作銀一百兩按認股銀數領票以便什襲合併聲明謹繕摺具陳伏乞皇上聖鑒謹奏光緒二十四年二月初十日具奏本日奉旨依議欽此謹將昭信股票詳細章程開單恭呈御鑒一由户部印造昭信股票編列字號每票一百兩者造五十萬張計股銀五千萬兩每票五百兩者造六萬張計股銀三千萬兩每票一千兩者造二萬張計股銀二千萬兩共合一萬萬兩由户部設立昭信局遴選司員經理一股票式樣前幅疑用四圍龍邊恭録奉旨年月並開每票銀數下半分二十小方書明年分銀數每年付還一次裁去一方後幅刊列簡明章程每票編列號數紙心及騎縫各蓋印一顆印花用朱色印泥每票除聯票外另繕號册以備稽查一擬咨行鑄印局鑄造銅印一顆文曰户部昭信局印遵用滿漢篆文以符定制一擬派廉勤司員經理昭信局分任責成局内設給票處收銀處各有專司不致紛雜先收銀後給票收銀處將收過銀數付至給票處騐明圖記花押卽將股票登明册簿將股票當面點交本人稽覈之員逐日將收銀給票數目列單呈堂以備覈對册簿登簿收掌皆司員專責至鈐印覈算則由司員督同筆帖式及人役辦理該司員等始終出力應照異常勞績奏獎倘有疏忽貽誤罰亦從若人役舞弊營私卽奏交刑部按律治罪一製造股票刷印章程及各項經費應將需用數目覈實給發至局中常年辦公人役工食由臣部飯食項下酌量撥給以上五條係户部辦理章程[  此摺尚未登完明日續登]  
[教案已平]  
　　江西采訪友人云豐城縣天主教民突被毆傷教士遂函告各憲請派員馳往保護南昌府江訒吾府太守接奉憲檄立卽督率卸任新建縣文芝塢明府偕李教士德望前往善爲處置旣抵豐城縣境始知有地名二坊者中多耶穌教民某日約同鄰里賽會大主教民見之謂西教素不奉神今何忽有此舉不免多所譏剌耶穌教民亦反脣相稽以致積忿難平互相格鬥天主教民力不能敵被傷五名時綰豐城縣篆者爲湯味齋明府聞報卽秉公理處事已了矣不知何故忽又大起風波天主教民稱被毆斃五命受重傷者亦五人并被將屍藏匿質之耶穌教民則稱蛇影杯弓並非實事太守及明府遂邀同李教士及耶穌教牧師聶君體察情形和平商略聞之官塲中人咸謂業已風平浪息大約太守及明府諸人不日可返省垣矣 
[英雄會]  
　　廣州博聞報云廣西柳州府屬馬平縣忽有匪人糾合英雄會濳謀不軌柳州三都汛某弁聞之方欲舉兵往剿突被中途要擊汛兵敗績弁亦被害而匪燄方張竟敢率衆搶刼三都司巡檢署其眷屬全行逃散至今尙無下落一時風聲鶴唳草木皆兵事聞於黄大中丞赫然震怒立命某官督隊馳往相機勦撫想么麽小醜不難尅日蕩平也 
[越獄述聞]  
　　漢口訪事人云本月十八晚三更時漢陽縣所收巨竊五名踰獄而逃李廣侯大令聞信大驚立飭捕役往各處查命不知尚能弋獲否 
[加惠災黎]  
　　金陵訪事友人云金陵各粥廠撤去大憲撥欵派員資遣難民回籍渡江者未及其半天忽嚴寒雨雪連綿數日不止江北之浦口鎭江南之下關兩處難民凍斃者不可數計地方善士籌捐發振苦難博施一切情形已紀本報連日雨雪不止嚴寒更覺逼人難民無食無衣大憲惻然憫之特爲籌欵派員在下關再設粥廠加振二十日以救無數哀鴻其有向來棲止官衙前之乞丐人等亦由官派差押往下關粥廠就食仁漿義粟重惠災黎洵目前之善政也 
[米珠薪桂]  
　　武昌訪事友云鄂中米煤價目日益增昻疊詳前報近日雨雪載塗湘中煤船到者更少以致煤價每擔陡漲至五百餘文較平時幾及兩倍米價亦繼長增高有加無已貧民炊珠爨桂不免愁鎖眉梢嘆謀生之不易也 
[甬試五志]  
　　寗波訪事人云提督浙江學政陳大宗師示期本月某日提覆鄞縣童生題爲出曰夫子不爲也子曰飯疏食作一小講兕出於柙龜作一中渡某日覆試闔屬一等生員題爲子曰君子不器賦得日邊紅杏倚雲栽得紅字五言八韻迨竣事後定於本月二十七日按臨紹興 
[日工無禮]  
　　客有自蓬萊方丈間來者語諸本館云本年西歴正月一號美國駐劄朝鮮隨員某君游歴至長崎薄暮行至大浦松村町忽遇日本木工數人任意戲侮某君怒其無禮逐而擊之日人卽號召黨羽多人追毆某君某君以衆寡不敵且毆且走有一日人略受微傷某君避人英國駐崎領事宅内日人尙欲窮追英領事出爲阻止而日人仍滋閙不已急喚巡捕拘拿日人懼始如鳥獸散祗獲一人送裁判所究辦英領事亦控其擅入住宅請爲嚴辦裁判所判定略謂日人侮辱某君一節殊無實證且日人受有傷痕而某君並無傷痕實不能科以罪名至闖入英領事住宅一節日人尚未行至有懸閒人免進牌之門内是外間仍屬人所可到之地不能責其擅闖内室均無庸議卽子釋放案定後長崎西字報從而論之曰此案日本木工數人均係流氓輩時常滋事者某君爲美國隨員游歴至此如果非被日人侮辱不堪豈肯輕身相毆且日人受傷者緣係某君被彼等羣攻岌岌可危不能不奮力自衛非有心毆傷彼等也英領事住宅係閘内之地並非公衆街道豈容兇徒任意闖進假如有不懸閒人免進牌者則雖臥榻之側亦可任人出入乎尤爲可笑也當日日人侮辱某君時有二西人目覩可作見證而日捕追獲兇徒時便頻頻謂此人醉矣此人醉矣是已預爲兇徒開脫地步今裁判所並不傳訊見證便據兇徒一面胡供含糊了結實屬有意袒護不以理斷殊令人不服也 
[瓊漿難乞]  
　　金陵采訪友人云秦淮十里水腻山温花月樓臺風光美滿偶閱近人所箸白門新柳記及秦淮艶品覺桃花製扇白練題裙雖刦火屢經而風流依然如昨焉有某生者翩翩慘緑顧影自憐素與某校書有嚙臂盟鰈鰈鶼鶼如形隨影嗣以琴書蕭索作客他鄉幾閱星霜始歸故里日前行裝甫卸卽重訪枇杷門巷　拾墜歡適有舊雨置酒洗塵醉眼麻茶中遥望門前一樹馬纓花悞認伊人門巷剥啄數四一雛婢就門内問客何來生曰卑人吻渴久矣今日來訪雲英乞賜瓊漿一滴何瓊宫深鎖竟未容半面微窺乎婢嚶嚶詈之曰何處莽男子如此出言無狀不速去當呼小猧兒嚙其脛看汝禁受得起否生猶欲自白來意突一大漢啓鐶出掄升大毛拳擊之聲稱縶赴官衙中當賞以毛竹板數百不時生酒已醒睨視門框上高黏江蘇候補未入流某公館知其悞也急返身遁猶聞雛婢遥呼曰來來來且喫杯茶去而生已心愯膽碎汗涔涔溼遍香羅矣 
[神山觀日]  
　　日本訪事人云日本之於海軍極爲認眞其統率均用宗室十分愼重現在常備艦隊司令官乃海軍少將有棲川宫威仁親王其海軍省軍令部第一局海軍大尉爲小松宫依仁親王所掌常備艦隊乘組海軍大尉兩員乃華頂宫博恭王及山階宫菊麿小也以宗室之尊而當此波濤中極險之任與語所謂千金之子坐不垂堂者適相反矣○前報紀臺灣總督以第三師團長陸軍中將其爵兒玉源次郎補授其所遺之缺以陸軍少將止四位勳二等功三級男爵大島義昌陞補遞遺之對馬驚備隊司令官以步兵第二旅團長陸軍少將鹽屋方國轉補遺缺委陸軍步兵大佐從五位勳四等武田秀山接任而以陸軍步兵大佐從五位勳三等西島助義陞補陸軍少將兼步兵第二十四旅團長陸車步兵大佐從五位勳五等木越安綱亦升陸軍少將兼臺灣陸軍補給廠長原任河野通好予告陸軍工兵人佐石本新六又騎兵大佐大藏平三均補陸軍少將常備艦隊司令官海軍少將大勳位威仁親王轉授海軍軍令部出仕兼海軍將官會議議員遺缺以横須賀鎭守府司令官海軍少將野邨貞補授原任臺總府民政局長曾根靜夫告休遺缺以内務省衛生局長檢疫局主事正五位勳立等義藤新平轉補○三交造 
 
 

Page 3

 
 
船廠新造輪刻已工竣遍請各當道紳商及伊藤相國之女公子卽末松畀爵之夫人往觀試水並設音樂筵宴以慶其成卽請夫人命名曰月島丸駛當港然後各人俱興盡而返 
[神京土簡]  
　　京師訪事人云刻聞盛京將軍伊軍帥克唐阿遣差到部呈請息借庫平紋銀平紋銀二萬兩又聞任筱沅河帥道鎔將連年河工項下節省銀八萬兩并本身息借銀一萬兩請存庫備撥要需○十四日粤省解銀元到部折合庫平銀十萬兩之數○京官今年春季俸銀仍舊開放紋銀並未搭放銀元○犯官黄仕林於二月初間在刑部監病故現由親屬呈領棺殮○今年各省新舉人到京較遲因二月十五日覆試人數太少改期至二十一日○京師二月初八日風姨肆虐致前門外迤西五道廟之旗杆吹折一株是處地當通衢行人絡繹壓傷二人惟尙無大碍耳 
[烟海春濤]  
　　烟臺訪事人云現因銀價太賤大憲擬叅用銀幣藉資周轉近有南省所鑄銀圓五六萬枚運解來東由烟派委弁兵押解省垣行見遠近通行孔方兄當不至再高聲價矣○民教失和太爲時局之患新任撫憲張大中丞張諭通衢諄諄告誡大略以西教之設勸人爲善並無他意軍民毋得異視致起猜嫌○前報紀烟街銀價由官出示每兩限以大錢一千二百十文爲率當時商鋪人等無不仰體憲意遵照辦理無如不數日間現銀源源而來近又跌至一千一百七八十文矣○有旅順口艇船來烟内載男婦渡客甚多據云日前到有俄國兵船數艘有陸兵登岸駐紥居民毖有戒心故囊資内渡也○撫轅營務處某君由省來烟查閱所屬一帶防營定期本月十五六日點閱章軍門孫軍門所部各營聞事竣卽須回省也○本月十三夜東大街同泰和雜貨鋪失愼焚燒貨屋三間幸是夜風小易於施救不至蔓延○濰邑於二月初二日舉行賽會到今已半月有餘依然興高采烈所過之處擁擠不開所費殊爲不貲○章軍門自撤任後所遺登州鎭一缺由辦理登防之夏統領補授惟現帶防軍在平度州一帶駐紥日前前任章軍門委中軍官馬遊戎恭齎關防至行營移交祗領 
[彞陵問俗]  
　　宜昌訪事人云有某西人之馬雇人牧放因脫韁而逸馳至後街將一童肩膊咬住前蹄跪在腹上幸木匠數人瞥見急卽持棍赶逐馬路逸去童受傷殊甚不知有性命之憂否○有某甲者與其子以駕船爲業近日代人送貨入川行至新灘上下船忽被旋渦水衝覆父子俱落水中幸有别船赶救僅將其父援起子則已占滅頂無可撈救甲乃設奠招魂痛哭而返○署宜昌府額太尊於二月初四日甄别闔府生童到者八九百人題目列後生題君子之道至知微之顯詩題賦得敦俗勸農桑得春字童題極高明至温故而知新詩題賦得春風柳上歸得風字限本日交卷○英商立德洋行所造利川小輪船已開駛赴渝日前得來信謂船尙在夔州灣泊未過雲陽縣之新灘○河水盛漲近又略平天陰已久白米每石漲價數百文近到米船數艘值天又晴朗米價漸跌亦貧民之福也○初四日黎明時地方官齊集大南門外圓覺菴致祭社稷壇風雨壇祭畢入菴小坐略進茗點而散 
[蘇臺雜録]  
　　蘇州訪事人云前代理常熟縣知縣郭大令重光公館向在蘇城大太平巷本月二十二日午後有與大令同鄉向作長隨之某甲至公館内向大令告貸川資大令以其屢次纒擾堅不肯給甲乃盤踞吵閙大令大怒立飭家丁持片將甲捆送吳縣署請賴明府究辦明府飭暫押刑房候訊詎料甲在刑房中依然肆無忌憚當經管役禀明内署旋奉諭將甲另收一所想一經提訊終須懲責也○常熟某姓　與林某私識已有年矣去年某日背夫偕遁潛來蘇城賃屋於護龍街之横巷内野鶩無異家鷄本月二十二日本夫某乙聞信覓至婦非但不　反興甲將夫併力攢毆乙大呼救命始經人勸開乙受創之下哭訴於某大令前求爲援手某大令聞而憐之遂喚地甲先將婦與甲一併拘拿看管一面飭乙投有司衙門控告○蘇城内外蘇廣烟膏店不下數千餘家開銷各佐雜衙門官吏差役每月規費亦大有可觀現經各大憲再四籌書擬將此項陋規一概栽撤每店按月籌抽燈捐若干擬在省城設局另委候補府劉太守總司其事 
[上海官塲紀事]  
　　福安兵船管帶黄凱臣參戎日前因　來滬泊舟十六浦碼頭命駕進城遍往各衙門拜客事畢卽返舟次○江蘇候補道計觀察芝聖由京至滬昨日命駕進城拜會各當道全縣署黄大令飭丁擋駕○前靖江縣葛蕃甫明府純孝前日命輿進城至縣署投刺黄大令延入花廳茗談良久而别○江南某營叅將鄒叅戎福五前日因公來滬命駕入城遍謁文武各員至縣署黄大令飭丁擋駕○潘芸孫觀察奉鐡路督辦盛杏蓀京卿委辦蘇滬鎭寗四處鐡路事宜刻已來申籌劃一切並令駕進城拜會各當道 
[建造橋梁]  
　　本邑南市十六鋪橋外新馬路口經江海關道憲蔡和甫觀察擬建造木橋以便與法租界毗連前已勘丈明晣遂於前日開工 
[鄉農被刼]  
　　徐泉泉徐關關昆季行也家於虹口二十三保十圖新廟附近犁雲鋤雨卒歲辛勤前晚鐘鳴十二下時忽有匪徒數十人蜂擁至家用大石將門撞開呼嘯而入明火執仗聲勢洶洶二徐駭極不敢聲張旋被匪人縶以麻繩抛置暗室然後翻箱倒篋飽其所欲而逃咋日二徐向地保告知大約須禀官履勘也 
[命案風聞]  
　　近日浦東有鄉人某甲因與胞叔析産以致扭毆其叔年老氣衰因忿而死昨日市中已傳聞藉藉特訪事人未經録報確否尙未得而知也 
[西兵演陣]  
　　昨日午後三點鐘時西商團練兵隊齊集英界大馬路浦灘旋向西至泥城外賽馬塲演陣至薄暮始列隊而回彼都人士之往觀者相屬於道 
[請追價值]  
　　旗貞瑞徵不知因何事來申酒地花天徵歌選舞意興殊爲豪邁曾向珠寳掮客黄長福贖買珍珠首飾及珠鐲等物日久不付價值前日之晚黄在同慶里妓女蘇瑞雲處與瑞相遇卽喚巡捕扭送英界公廨值日差詰問情由黄稱瑞徵拐騙珠飾昨至公館索值竟被毆擊後在妓院遇見是以喚捕送案請官追究瑞則言近日適因無錢以故約期緩付何得誣稱拐騙差役據情入禀張賡三直刺著留候訊明核奪 
[多事受懲]  
　　南市新馬頭峴子船户吳錫卿用馬阿炳爲夥透支工錢一千四百文吳斥之使去而留其鋪蓋爲質馬婉詰相商欲將鋪蓋取回付諸長生庫易錢歸楚吳不允同帮方阿祥上前勸解致被馬將鋪蓋攫之而逸吳遂將方扭住理論適爲善後局巡街捕勇所見拘解局中委員孫星垣直刺升堂研訊吳供夥友馬阿炳用透上錢是以留其鋪蓋方假意解勸致被攫去所欠之錢無從著落因在馬路中爭論求請訊究方供駕船爲業與馬爲友見其與吳口角在旁理勸並非有心放縱求請恩宥直刺以其多事判責二百板押入捕房候將馬交出再行訊辦 
[醫院紀聞]  
　　大利子江北某邑人向在停泊浦左之某夾板船當小工昨日忽與西水手口角水手忿甚出利刃戳之傷及下體旋經同伴舁送虹口同仁醫院求治○昨日虹口華盛碼頭小工王麻子正在扛擡貨物忽一巨木從空墜下壓傷腿骨同帮諸人見之急舁送同仁醫院求治不知能免殘廢否○浙江寍波府屬某邑銅工陳壽朱在楊樹浦紡紗新局工作偶不留意致被機器軋去二指痛極仆地宛轉呻吟旋由人送往同仁醫院求治而不致有傷性命然已如孟子所謂指不若人矣 
[上海巡局紀事]  
　　昨日江北某邑人王阿三闖至楊樹浦大德榨油公司附近俞姓家竊取布衣一件甫携出門卽經巡防局勇所見向 
 
 

Page 4

 
 
之詰問言語含糊因拘　局中禀明一切局員姚殿卿二尹升堂研訊王俯首求恩二尹喝令從重笞責一百板贓衣留候失主具領○本邑人江龍在楊樹浦三記老虎灶茶津前設攤售糕團以資餬口前日午後有名老三及老五者向購粃粔旋以爭論價值竟致揮拳江力不能支受傷數處盆盎之屬被毁無存遂奔投巡防局鳴寃局員姚殿卿二尹飭勇丁前往拘拿至則老三老五己走不知所之二尹爰諭令江出外訪尋扭解來局究辦 
[厚惠疊頒]  
　　嶺南李愼遠堂大善士投書本館協振所云小女于歸蒙各親友厚賜隆儀銘感之至理應設筵欵待昨閱申報淮揚受災是重爰湊足洋銀一百圓請貴所解往散賑俾得早活災黎雖杯水車薪無濟於事亦與衆親友造福之意云爾又寍波啓興行許大善士爲政來函云子於客歲正月十二日生一孩時賤庚已五旬矣至十二月十九日又生一孩一年之間一母而生二子實爲罕逢之事承諸親友屢次惠賜隆儀本當設筵申謝因念江北淮徐海等處飢荒甚重特將洋銀一百圓助賑爲諸親友造福今寄上裕德棧票一紙到希查收并賜回玉叶夭桃之吉瑞溢之楣賡式榖之詩祥呈蘭砌爲憫鴻嗷而施惠定占燕喜之駢臻謹獻蕪詞藉明竹篆 
[照録嚴佑之善士告災急電]  
　　盛京堂曁諸善長鑒迭次荷蒙籌墊感同身受何敢竭忠盡歡作無厭之求但災象日重一日雖有急賑每户不過千文數百文十數日不故必至餓死加以報災不實不成災圖社其象與災區無異不能不查如宿之安六七圖順四圖北十一圖邳之大村南馬沙子合社日餓死數十無一不食草根樹皮霖昨至舊邳有災民領急賑買豆餅回與霖車相距半箭路卽被人奪去與晉豫相仿乞恩速籌接濟否則前功盡棄仍不能活謹爲徐海災民百叩霖宣 
　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[茸城燈景]  
　　松江訪事友人云西門外自元宵燈節迎賽龍燈之後迄今日盛一日爭奇鬥艶各搆巧思紥成異樣燈綵陸離光怪觀者目眩鄉人之來觀者不知凡幾城内則絶無所聞故每夜居民出城遊眺如水赴壑時事多艱海氛不靖而蘇常一帶笙歌達旦猶是太平氣象誠哉樂土也 
[驅逐乞兒]  
　　南市沿馬路一帶每值更深夜靜時有鄭元和一流人物尾隨行客强索錢文稍違其意輒敢破口毒詈十六鋪北局委員楊二尹訪悉之下以其有害行人傳諭丐頭春林迅卽驅逐出境不准再在街坊肄意婪索倘嗣後仍踵前弊定提丐頭究辦 
[上海縣署瑣案]  
　　鄧吳氏偕子錦章控張喬氏張顧氏誘媳趙氏逃匿一案前晚帮審委員李葆初二尹提案訊問鄧吳氏供本城人媳婦趙氏於十四歲童養過門至十六歲完婚不受教訓因之析箸去年四月二十六日搬至三牌樓居住五月初三日忽然逸去由母舅尋獲送還至本月二十三日又復逃逸有人見張喬氏張顧氏同媳進城通知小婦人得以尋獲求爲懲辦鄧錦章供妻趙氏屢次竊物捲逃請辦鄧趙氏供嫁錦章爲妻已閱六載生有一子今已五歲因丈夫無錢給用故至虹口文昌閣蘇姓家學習繅絲張喬氏供與趙氏素識趙氏日間往繅絲棧做工夜則借宿小婦人家不知私逃是以留住日前同渠進城被其姑扭送案下求鑒張顧氏供住虹口前日偕張喬氏鄧趙氏進城買物被扭到案小婦人實不知情求請明察二尹以趙氏不守婦道著掌頰一百下與張喬氏等一併發官媒看管候提蘇姓到案再訊鄧吳氏母子暫回候示○去年六月間有楊樹浦華盛紗廠小工程三喜吞烟身死一案黄大令查悉巡丁高梅林見程在花籃内拾得金戒指一枚質洋八元高已分用不少又復屢次嚇詐以至程吞烟身死故拘高梅林到案研訊前晚李二尹復提訊問高供程係小的所薦在華盛紗廠做工去年六月初五日同廠小工劉大寳失去衣服十六件查悉係程所竊向之盤詰言語支吾後僅認拾當票一紙劉欲作賊辦小的爲巡丁又是薦頭從中相勸程因此事敗露無顔對人故至初九日吞烟自盡小的並無嚇詐情事叩求明察二尹一再研詰堅不承認乃令仍還押候訊○鄉人鄭鳳彩鄭丫頭控族人鄭安山造屋佔地前帮審委員蔣壽林刺史訊得兩造情詞各執著丈明再訊前晚李葆初二尹提案復訊地保王元曾供此案前奉堂諭著小的理勸後經丈明鳳彩之地缺少八分小的勸鳳彩丫頭各收洋三十元皆不應允求訊鳳彩供被安山佔地八分現在地價貴昻小的吃虧不起叩求明斷丫頭供小的之地被鄭安山所佔甚多仍未丈明求請復勘二尹判鄭安山給償鳳彩洋銀一百元鳳彩遵斷惟丫頭堅請拆讓二尹著再丈明所佔若干卽行拆讓 
[英界公堂瑣案]  
　　洋人倍人訴稱挑糞夫倪德寳每日清晨在門前傾倒糞穢以致臭氣薰蒸不能安睡屢向阻止置若罔聞不得已交捕送案倪供稱以前之事並非小的所爲此次實因愚魯無知以致悞犯讞員張賡三直刺判令枷號三日發犯事處示衆○四百九十三號華捕解包榮桂至案禀稱此人在洋人蘭姆記之游船上當舵工暗中又往他處執役以致時時絓誤兹經洋人指交小的是以告知捕頭送請訊究蘭姆記投案申訴前情包供稱小的偶代他人工作二天以後不敢以一身充兩役矣直刺判令枷號兩日○四百八十四號華捕解無賴李榮生至案禀稱此人在楊樹浦一帶游行膽敢擁住徐姓女郎任情調戲適經小的所見向之喝阻反敢逞兇因邀集印度支更夫襄同拘獲今者捕頭令送請究辦徐氏投案申訴前情印度支更夫某中亦歴訴情形李供稱小的偶與此女閒談不敢調戲直刺判令笞責一百板○一百號西捕解賊犯王掌坤至案禀稱此人竊取某洋人家衣服報捕後捕頭令解請究辦王供稱小的自知該死叩求大老爺筆下超生直刺判令笞責二百板管押一月贓存捕房待失主具領○楊樹浦某紡紗廠工人張阿金至趙吳氏所開飯店午膳腹旣果矣卽在櫃旁小遺氏見而喝阻以致忿爭五百三十四號巡捕向之詢問亦被扭毆爰卽拘入捕房昨晨捕頭令送案請究趙吳氏投案訴稱應需飯錢一百八十三文並未照付叩請訊追張言語含糊似有瘋癲之症直刺判令笞責一百板○蔡益甫囑縫工王掌全製衣服交付綢料三叚王私自質錢避匿不見前日途中相值扭交一百八十四號華捕帶入捕房昨晨捕頭令解送公廨禀稱小的查得此人專慣私質人家衣料曾解請前任大老爺辦過祭投案聲訴前情王供稱小的自知不合願卽措資贖還直刺判令笞責二百板 
[法界公堂瑣案]  
　　梓人瞿松溪因以空禀貼現致虧欠西人某甲洋二百元向索不還禀請領事飭知捕房於正月間拘禁旋由小烟館主華益如蓋印圖章爲之保出後瞿匿不到案捕頭飭探著保交出華以當時係薙髮匠朱福堂前來商墾遂將朱扭入捕房迭經鄭大令研訊押交在案昨禮拜六堂期何繙譯接到領事某君來函請爲嚴追西人亦投案伸訴大令命提朱福堂研訊朱供瞿松溪係華益如保出並不干小的事大令著暫押俟提蓋印圖章之華益如到案再核○恒大錢莊主吳荷生控英界久大錢莊跑街夥友王寳臣代蕭奎光擔保欠銀二百六十餘兩經大令提案訊供著將蕭奎光交案並飭原告將帳簿呈核昨日堂期吳呈出帳簿蕭供小的經手放帳二百六十餘兩並非用虧大令閱視帳上筆跡不符顯有不盡不實著將蕭交保出外將帳理算明白禀覆核奪○三十七號華捕禀稱昨晚巡至戲館街同樂樓茶館前見流氓楊仁生糾同黨羽多人將糧米船户任雙林軋住訛詐洋二元當塲拘獲送案請辦包探禀稱此人混名楊七郎自稱楊家將專在十六鋪一帶訛詐打架遇事生風任雙林供被流氓軋住硬欲借洋十元小的给以二元後經旁人鳴捕拘案請究楊仁生一味支吾大令判令枷號一月發犯事地方示衆期滿重笞三百板○任根和禀稱在八仙橋某押店將對時表二枚押洋十元爲流氓張華郎所見跟至城河浜上前扭住搶去洋十元并失洋傘一柄小的孤掌難鳴任憑走脫當卽報知捕房翌日在途拘獲解案請訊張一味圖賴大令謂原告指認明確尚敢抵賴乎著押候嚴究同黨一并重辦○周長林禀稱以挑皮匠擔爲業失去鐡器一事在錢正奎小烟館内尋獲向之索還硬欲錢三百五十文是以鳴捕拘案請訊錢供是器由烟客押下不知來歴大令判笞一百板贓還失主○楊巨卿禀在永安街看守棧房被偷兒謝金林竊去老山檀香數十斤爲巡捕所見拘案請訊大令判責一百板贓還失主○王子才控沈阿祥混用銅洋經大令訊供押候查明復核昨日堂期沈阿祥供此洋向三牌樓潘姓友人處索來因稍有啞聲少兌錢三十文旋被肉莊調包實非小的之洋大令著交保出外邀同潘姓來案再核○前次堂期西人伊麽田偕掮客陸寳和等將嚴廣茂學徒胡宗儀扭案請追欠欵大令著明白補詞昨日陸等仍偕伊麽田投案呈遞禀詞大令以禀不合式發還著另具禀詞聲叙明晰呈候核奪 
[美界捕房紀事]  
　　虹口兇惡賭棍朱木木戳傷江北某邑人小桂林卽小梅林業經拘解公堂訊辦昨日藍副捕頭查得當日帮兇之劉德和尙未拘獲因派包探石金榮胡瑞龍四出偵訪旋卽獲送捕房押候解赴公堂禀請讞員張賡三直刺究辦○昨日四百五十六號東洋車夫陳小蓬頭駈車至虹口靶子路口見一西婦蓮鞾窄窄穿花拂柳而來不禁色膽如天向之調笑西婦大怒扭而抶之陳見勢不佳棄車逃逸西婦遂撬取車後捐照持控捕房捕頭遣包探吳至剛將陳拘獲押候解送公堂禀請究辦 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十四年二月十八日京報全録]  
　　宫門抄○諭旨三道録前○滇撫裕奏爲審明疑賊誤傷繼母身死逆犯按律定擬摺○雲督崧奏爲續查防營管帶缺額無多請旨一併革職摺○湘撫陳奏爲遵旨設立學堂請撥常年經費摺○浙撫廖奏爲學政閱文幕友姓氏籍貫片○二月十八日刑部都察院大理寺鑲藍旗值日無引見○潤貝勒明安各假滿請安○常福謝授侍讀恩○徐森謝授監正恩○直隸補用知府韓銑謝恩○端王續假五日○湖南補用道府張成基等謝恩○德壽請假十日○奎順續假一個月○錢應溥會章各續假十日○都察院奏派專司稽察派出奕杕徐承煜○召見軍機韓銑張成基○○雲南巡撫奴才裕祥跪奏爲審明疑賊誤傷繼母身死逆犯按律定擬請旨辦理恭摺仰祈聖鑒事竊據前署昆明縣知縣李大森詳報客民陳有幅疑賊誤傷伊父續娶之再三醮婦劉氏身死一案當經前撫臣黄栎森核因案關逆倫供情未確批飭查傳主婚媒証確審擬議去後該署縣李大森未及審詳卸事移交接署縣劉安科調騐訂婚合同提犯審明定擬由雲南府知府林紹年解經按察使興禄覆審招解前來奴才親提研鞫緣陳有幅籍隸平彞縣先年來至昆明縣屬務農度日其母早故父陳朝有帶同其弟陳有貴仍在平彞居住已死劉氏初嫁蕭如陞爲妻生女蕭老五蕭如陞物故多年劉氏帶女傭工因貧難度於光緒十八年二月内由夫叔蕭有培主婚憑媒韓士高說合照地方鄉規出立合同字據再醮與陳朝有爲妻並將其女蕭老五許字陳有貴隨母過門童養迄未完配陳有幅先不知情二十一年正月内陳朝有病故陳有幅赶往治喪始與劉氏母女相見詢知情由劉氏卽帶同蕭老五來至該縣投依陳有幅同居過活陳有幅因劉氏係再醮之婦不願稱爲繼母鄉俗呼兄弟之妻母爲親奶卽呼劉氏爲親奶平素供養和睦無嫌二十三年三月陳有幅因莊稼成熟在地搭棚看守晚去早歸二十七日陳有幅赴鄰村做客飲酒酒醉歸因天晚未先回家卽赴地棚内睡臥至二更後劉氏未見陳有幅歸來疑在鄰村住宿恐莊稼被竊帶同蕭老五前往看守行至中途因天黑失足仰跌被石墊傷左後肋蕭老五將其扶起劉氏先走甫至地内棚邊絆動莊稼聲響陳有幅酒尚未醒疑賊驚起執棒出棚聲喊拿賊黑夜分辨不清用棒嚇毆致傷劉氏頂心接連偏左倒跌高坎下被石磕傷右肩甲左右胳膊擦傷左手腕蕭老五踵至喊阻陳有幅看明始知錯誤正欲抬回醫治詎劉氏傷重移時殞命經該前署縣李大森訪聞詣騐獲犯訊洪狡避詳經前撫臣批飭查傳主婚媒證先經病故李大森未及審解事該署縣劉安科到任接審調騐訂婚合同相符按律定擬由府司覆審解勘經奴才提犯覆審據供前情不諱詰非有心干犯亦無起釁别故及在塲帮毆之人再三推鞫矢口不移案無遁飾查律載子毆母殺者凌遲處列又例載子誤傷母致死律應凌遲處死者仍按本律定擬援引白鵬鶴案内欽奉諭旨恭候欽定各等語查山西省審奏白鵬鶴誤傷伊母白王氏身死一案於嘉慶十八年三月二十一日奉旨白鵬鶴遥擲土塊悞殺其母非其思慮所及鬥毆案情似此者卽照此問擬欽此欽遵通行在案陳有幅因在地看守莊稼不期伊繼母劉氏夜至疑賊嚇毆以致誤傷殞命查劉氏再醮該犯之父陳朝有爲妻旣有主婚媒証合同卽屬明媒正娶總該犯平日呼爲親奶不以母稱究屬名分已定例應仍按服制定擬陳有幅應如該司等所擬合依子毆母殺者凌遲處死律擬凌遲處死惟毆由疑賊致誤非其思慮所及核與白鵬鶴之案情節相同相應照例援引欽奉諭旨恭候欽定蕭老五救阻不及應與查傳病故之主婚媒人蕭有培韓士高等均無庸置議無干省釋屍棺飭埋兇器木棒案結銷燬除將全案供招咨部外所有審明疑賊悞傷繼母身死照例援照定擬緣由謹會同雲貴總督臣崧蕃恭摺具陳伏乞皇上聖鑒訓示謹奏奉硃批刑部速議具奏欽此○○頭品頂戴雲貴總督奴才崧蕃跪奏爲續查防營管帶缺額無多請旨一併斥革永不叙用以示懲儆恭摺仰祈聖鑒事竊臣崧蕃前因防營缺額積弊太深曾經會同前撫臣黄槐森奏請將管帶臨平右營補用副將雷家春等七員一併革職發往軍台効力贖罪並聲明嗣後管帶倘敢再行缺額蝕餉數至一千兩以上者擬請卽由臣等先以軍法從事藉昭炯戒欽奉諭旨允准在案查摺拜發之後復據西南各防統領營務處先後揭禀管帶忠字後營補用叅將梁世龍帶義字後營補用遊擊丁耀龍管帶騰永左營補用遊擊顧洪各於所部兵勇缺額至一二成不等批由總理雲南營務處會同布按兩司善後局核議詳奏前來臣等查該叅將梁世龍等身充防營管帶駐紥邊隅應如何激發天良力圖報効乃均狃於積習祗知自便私圖以目前防務緊要而論該叅將等均應從嚴懲辦惟其侵蝕之數較之雷家春等僅及其半且在此次欽奉諭旨以前自應稍從末减以示區别相應請旨將補用叅將梁世龍補用遊擊丁耀龍顧洪三員一併革職永不叙用以示懲儆而肅戎行其餘各營管帶均經該統領營務處查復尚無缺額蝕餉情事已批飭隨時嚴行整頓認眞稽查倘此次奉旨後該管帶等敢用仍蹈覆轍其所蝕餉項又在一千兩以上臣等定卽欽遵諭旨先以軍法從事一面再行奏報以期力挽頽風除再通飭各防營管帶一體遵照外謹合詞恭摺具陳伏乞皇上聖鑒訓示謹奏奉硃批另有旨欽此○○頭品頂戴湖南巡撫臣陳寳箴跪奏爲遵旨設立學堂請撥常年經費以資辦理而培實學恭摺仰祈聖鑒事竊臣於光緒二十二年准禮部咨山西撫臣胡聘之奏請變通書院章程一摺承准總理衙門咨議覆刑部左侍郎李端棻奏請推廣學校一摺本年三月又承准總理衙門咨議覆安徽巡撫鄧華熙奏籌議添設學堂請撥常年經費一摺均奉旨依議咨飭通行仰見我○皇上奬勵實學培養人才之至意欽感莫名自咸豐以來削平宼亂名臣儒將多出於湘其民氣之勇士節之盛實甲於天下而恃其忠肝義膽敵王所愾不願師他人之長其義憤激烈之氣鄙夷不屑之心亦以湘人爲最近年聞見漸拓風氣日開頗以講求實學爲當務之急臣自到任迭與湘省紳士互商提倡振興之法電信漸次安設小輪亦已舉行而紳士中復有聯合公司以機器製造者士民習見不以爲非臣以爲因勢利導宜及此時因材而造就之當於本年秋冬之間與紳士籌商在省會設立時務學堂講授經史掌故與法言格致測算等實學額設學生一百二十人分次考選而延聘學兼中西品端識卓之舉人梁啓超候選州判李維格爲中學西學總教習另設分教習四人現已開學數月一切規模均已粗具省城舊有求賢書院現據改爲武備學堂略仿天津湖北新設規制以備將才而肄武事伏查鄧華熙原奏請於各省正欵内每年撥欵一萬兩以充費用湖北武備學堂亦經奏准動用公欵今湘省設立時務學堂武備學堂事同一律擬請援照每年於正欵項下撥銀一萬二千兩酌充兩處常年經費自光緒二十四年爲始由臣在藩庫糧庫厘金局三處籌措分撥其京協餉及一切應解各欵仍照解不誤總計兩處學堂每歲經費約需二萬數千金除指撥正欵外所有不敷之項及建造學堂房舍之資卽由臣督率紳士另行設法籌措就地支給以期有成所有遵旨設立學堂請撥常年經費各緣由事合會同湖廣總督臣張之洞恭摺具陳伏乞皇上聖鑒訓示謹奏奉硃批户部知道欽此○○廖壽豐片再准新任浙江學政臣陳學棻咨稱勷理衡文所延幕友涂家鼐湖北襄陽府歲貢生左樹瑛湖北應山縣廪生黄世圻江蘇寳應縣附生劉寅淑湖北廣濟縣附生鄒卓欽湖南長沙縣附生戴兆琪福建邵武府府生開具姓名藉貫照例移咨轉奏前來臣查該歲貢生涂家鼐等均籍隸他省相應附片陳明伏乞聖鑒謹奏奉硃批知道了欽此 
 
