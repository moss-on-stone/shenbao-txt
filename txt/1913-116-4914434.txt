# 1913 - 116 - 4914434

 

Page 1

 
 
[社論]  
憲法之三大要素（上之） 
　　包谷德之論成文憲法也曰成文憲法者保障人權之法也人民對於政府少數對於多數皆恃此憲法以爲之屏障故完全之成文憲法自其大綱言之當具有三種之規定請約略言之 
　　（一）人權之規定人權之説自英王約翰頒布大憲章以來習見熟聞今日各國之憲法大抵有規定人權之條文以抵制行政部或立法部之干涉誠意良法美也昔美國制定聯邦憲法時於人權之保障忽而不載故當要求各州人民承認之際頗有反對之者蓋美人於此種保障尤爲注意略而不録以至令人非難固其所也厥后於千七百九十一年十一月三日始有修正憲法十條至是而人民之權利始完全規定而不至受非法之干涉矣自千七百八十年以來美之各州憲法皆極注意於此蓋行政專制雖屬罕有而立法干涉日見其多故不得不於根本法中明白保障之也他如法國之千七百九十一年千七百九十三年千七百九十五年及千八百四十八年之憲法不特規定人民之權利且述其政治上哲學上之法理以溯其原推其故瑞士憲法第二款亦具同等之規定吾人立憲時亦當有此種規定但須留意憲法之全部不使有衝突或不能實行之處今普魯士之憲法有名無實中此病也不可不引爲殷鑒 
　　（二）政權之規定憲法所以定一國之治制故於治權之分配及界限當嚴格規定行政立法司法三權之相互關係及各部之權限務宜周密審慎以定之政府之期限也選舉團之組織也議員之資格也行政官之任免也中央與地方之權限也國稅與地方稅之劃分也其最要者也此爲憲法之本題今之討論憲法者皆知注重於此且問題甚繁今篇小載 
　　（三）修正之規定憲法之異於普通法律者以其爲綱領法而不及細目爲永久法而非可隨時變更也雖然國之趨勢今古不同欲立一法以爲永久計雖有能知百世之聖人其所制之法亦不過及百世而止而於百世之後則將失其效能况乎無此情理乎故憲法雖爲永久法律然要必有修正之道庶可合乎民情適於事勢而流行無滯也故完備之憲法當於其本法中規定修正之機關及其程序則日久弊生可按法以修改也昔十八世紀美國各州之憲法大都無修正之明文至十九世紀而始知修正條文之不可少蓋修正之部 
 
 
 

Page 2

 
 
　　成文憲法之最要部分也修正之機關即主權之所在處也法之憲法由兩院會集修改故其主權在國會德之憲法由帝國議會修正故知德之主權在帝國議會瑞士須由公民取决故其主權在人民總之近今趨勢憲法之中當規定修正之機關及其程序蓋不能修正之憲法不因時異情遷而失其效用則必以不合時宜而强行修改强行修改者不按憲法之謂也不按憲法即爲叛逆不適於用而不改不可也改而不按定法亦不可也故憲法修正之規定爲憲法中之最要部分也修正之法國各不同要之不宜過嚴亦不宜過寛過嚴則患憲際上或有所不能過寛則輕易修改大失憲法之尊嚴而易爲感情所用兩者皆不可也酌乎其中其庶幾乎 
[時評]  
告今日之政黨[  默]  
　　今日之政局一瞬息萬變之政局也處瞬息萬變之政局而無瞬息萬變之手段應之未有不失敗者矣 
　　政黨之主張云者表示一黨所抱之主義也政黨之手叚云者視乎政局之常變而曲折以赴其主張者也是故主張有一定而手叚則有變通試觀歐美各國之政黨史其黨派之競爭目光恒注乎本黨所占之地位又注乎他黨所占之地位更注乎政局所處之地位而後出其靈活之心思敏捷之手腕以應之進也退也和平也激烈也隨機以發臨時而斷而後不爲困難之政局所障礙而目的可逹政局亦不爲呆笨板拙之政黨所妨害而稳固可期此所以政黨發逹而國家亦伴以發逹也 
　　今之紛紛脫黨入黨是變其主張也變其主張而不變其手段是變其所不可變而不變其所可變也靈活敏捷之政黨果若此乎嗚呼是非特政黨之羞抑亦政局之憂 
[命令]  
　　四月十三日臨時大總統命令領參謀總長事黎元洪呈請任命黄毓成爲貴州都督府參謀長丁勤略爲江蘇陸軍第一師參謀長吴滄洲爲河南都督府參謀徐于爲安徽都督府參謀應照准此令 
　　陸軍總長叚祺瑞呈請任命馬驄爲貴州都督府副官長葉成林爲貴州都督府軍務課課長李琪爲貴州都督府軍需課課長鄭國政爲貴州都督府軍法課課長應照准此令 
　　内務總長趙秉鈞呈據浙江都督兼署民政長朱瑞轉呈浙江省城警察廳長夏超呈請任命計鎭洋余樸爲勤務督察長伍承喬阮繼曾應拔傳裕倫爲科長李蔭培爲消防督察長應照准此令 
　　國務總理内務總長趙秉鈞呈據陜西都督兼署民政長張鳳翽呈請任命高祖憲周丕紳宋聯奎吴廷錫劉仰薇趙文光爲秘書劉應堪徐德修王經張淵爲總務處科長賀伯鍼爲總務處技正應照准此令 
　　國務總理内務總長趙秉鈞呈稱據雲南民政長羅佩金呈請任命李華周子蔭舒業順饒重慶周安元爲秘書錢良駿張維翰爲總務處科長應照准此令 
　　陸軍總長段祺瑞呈請授王鳴珂丁效蘭王夔孫麟彭礪金缪慶善楊桂堂王觀鎬劉篤烈胡礽益爲陸軍步兵上校申振剛爲陸軍騎兵上校齊燮元爲陸軍砲兵上校王都慶賈文祥鄂保榮畢化東顔長璋葉公政黄璧魏郁初郭廷康張祖褘陳鴻紳楊明遠梁作棟陳鐵生周承春柳成烈林立爲陸軍步兵中校方本仁張宗英爲陸軍騎兵中校懋儒超盛南苕章復仁爲陸軍炮兵中校郝福田高震龍爲陸軍工兵中校劉震蔣鐵民爲陸軍輜重兵中校張立灜爲陸軍憲兵少校趙景清潘學彬奚宗唐趙學濤石國柱李家鼐俞斯馨梁旭光林蔚蔡源張國楨黄贊華錢光陸韓金聲孫炳勛王謙保張熾王瀚陳心齋周啓賢顧諟周孝述陸鴻舉楊國彬胡兆瓊唐綸宋鎮濤梁史黄爲乾周揚亞楊卓莫文光林蠡董湘雲黄祖鎔帥德燦華維揚張鵬翥張品年徐鍾恒張澤森閔浩陳毅爲陸軍步兵少校張文林余憲文吴菼戴雋明邱高爲陸軍騎兵少校徐士鑣吕漢勁爲陸軍砲兵少校楊標劉世隆爲陸軍工兵少校謝家琛劉炳新爲陸軍輜重兵少校應照准此令 
　　陸軍總長段祺瑞呈核覆黑龍江都督宋小濂呈擬以順保桂陞補佐領蕭陞補驍騎校請予准補等語應照准此令 
[專電]  
　　北京電各黨恊商舉議長事國民黨豫防黨員取巧主張記名表决餘三黨反對雖擬十五續 
開豫備會尙難决 
　　北京電昨兩院開準備會以議 
　　選舉議長章程推起草員三黨以國民黨人提議違四黨先所恊商小有衝突遂無結果但各黨主要即恊議調和有定十四開正式會説或稍緩亦未定 
　　北京電部派潘毓桂李壽全於三十一日到青島拿洪德工程局逮洪訊一次卽保釋膠督云非有確據不交後言次長程委員續往磋商適膠督携眷往遊泰岳歸後仍執前説言派人尋洪勸自投案洪不從言現已返津 
　　北京電國報攻擊孫黄激烈胡瑛力請干涉袁謂如此則民主報不應稱總理爲趙犯故有同時封禁之説以幕僚反對中止　　北京電昨午謡言甚盛有三省宣布獨立及某某在滬宣布北方罪狀之説 
　　北京電總統府會議俟國會正式開後總統國務員提出辭職書 
　　北京電粤督電問正式國會已開而各報盛稱某鎮某師率兵北衛大有干涉之勢確否請復政府復云並無其事 
　　北京電湘客言湘練兵急新添一混成恊又練鐵道守備隊報一營實不止 
　　北京電皖派兵到蚌埠 
　　北京電國務院通告准外部函稱接秘魯外部電稱奉大總統令我友邦中華民國共和政府成立本政府卽於今日正式承認並祝民國熾昌已由部電謝矣 
　　北京電何宗蓮來電喀喇沁右翼希吉喇嘛以國會開幕來京觀光希招待 
　　北京電甘督請奬青海王公之翊贊共和者 
　　北京電鍾頴來電穎奉命守土生死以之前因郎惹地方有險可守故從亞東移駐正籌辦糧械爲收復全藏計始終未出藏境一步現以罷斥之身無官守之責只得起程赴印以復中央命令 
　　北京電科布多巨商大盛逹憤庫逆擾索自購快槍子彈與庫匪戰斃匪數百人 
　　北京電賓圖王胞弟丹巴逹爾齊到京謁袁總統表示傾向且謂賓圖王單身往説活佛投誠被佛殺斃等語係傳聞失實胞兄仍在庫倫派人到旗傳言事不如意望南歸心急如箭被佛軟欵不能脫身東圖亦電稱圖王向順心切 
　　北京電黑督來電杭逹已與俄私訂通商條約如何辦法請示 
　　北京電張紹曾呈請添練馬隊已准茲又請撥軍需 
　　北京電袁總統於初一日聘德少校丁克滿爲軍事顧問 
　　南昌電李督十三日赴潯檢閲沿江水陸兵隊委彭程萬代民政長俞應麓代軍政要務令 
電行轅辦理 
　　杭州電 
　　昨日拱埠又獲九龍匪 
盧姓僞印等供聯退伍兵圖擾亂已飭嚴防 
　　南京電 
　　現有譚俊逹等呈請應省長調查各屬屯田繳價升科一案業經省長批示以蘇省各衛屯田如何入手清查應俟妥定全省劃一章程再行分飭各縣遵辦 
　　南京電 
　　都督府現欠滬瀘各局電費約二萬數千元刻未清還應省長電逹交通部擬按月匀攤儘年内結清 
　　南京電新委桃源帮審員長顧厚璜呈請辭職甚堅 
　　南京電駐徐之十二團刻已電 
調來寗 
　　南京電此間軍界近因張勳兵隊日益逼近特急電至滬請程都督速行返寗以資鎮攝 
　　蘇州電司法籌備處張處長屢請辭職今日已由司法部來電處事由科長暫代俟任命有人再行正式交卸 
[特約路透電]  
　　北京電據領事電稱最近鄂省之變其主要目的係在佔取安徽江蘇兩省設立鞏固之行政機關 
　　北京電今日（十四日）國會兩院議員已推定選舉議長章程起草員現雖定期本月十六日舉行選舉恐屆日尙將展期各政黨併合一舉因彼此意見不能合一似難辦到惟各黨大約將聯合抵制國民黨以應付極重要之各務邇來開會雖仍各執意見然諸議員已漸知遵守秩序 
　　北京電 
　　財政總長現與五國銀行團開始談判謂中國擬任丹恩爲君爲鹽務稽核所顧問柯拉伐洛夫君爲審計處顧問按柯爲海關稅務司精通各國方言一千九百年時曾充赫德之書紀俄軍佔據牛莊時曾充該埠稅務司頗爲清政府倚重繼放哈爾濱第一任海關稅務司於中國利益多所保全並能維持中俄之交誼俄政府曾贈以寳星現告假寓海參威暫行襄辦東方語言學堂 
　　廣州電 
　　昨日此間開會追悼宋教仁與會者有胡都督代表各團體代表省議會議長各學堂學生及官民人等 
　　奉天電 
　　昨日（十三日）有人在某戲院開會追悼宋教仁先期曾大登廣告而到者寥寥除都督到會外未見有其他官員有泮女士曾登臺演説殊覺悲壯餘惟女子六人尙有男子數人相繼演説語頗動人旋乃奏樂散會此問人民對於此事可謂並無所動 
　　廣州電 
　　廣東現滙洋一萬六千元至京以充該省參衆議員四十人之旅費 
　　廣州電 
　　聞廣東國民黨支部現運動反對梁啓超入憲法委員會任事 
　　廣州電 
　新任鹽運使因遭反對者痛詆故迫不得已未待正式履任卽行辭職 
[譯電]  
　　北京電 
　　昨日（十二日）國會議員開選舉兩院議長豫備會到會者共七百零一人並未議定一事而散 
　　北京電 
　　共和民主統一三黨定於星期一日在萬牲園開聯合會議正式組織進步黨 
　　北京電 
　　國會兩院定於明日（十五日）開會討論選舉議長問題仍由楊羣主席現因各黨爭論選舉章程意見未洽故恐一時尙難選定 
　　北京電 
　　袁總統以前參議院規定國會議員每月各送公費洋三百元故已令内務部撥欵照發茲定明日（十四日）分送在京各員總計須需洋二十一萬元政局擾攘之際投以此物當爲一服可貴之和平劑也 
　　北京電 
　　聞袁總統擬選曾受優等教育之軍官置入拱衛軍中日後將派該軍駐紮邊界 
　　北京電 
　　袁總統命陸軍總長叚祺瑞禁止軍隊中談論近來外間之種種謡言兵士如稍違命令卽當按照軍律治罪 
　　北京電 
　　與袁世凱有密切關係之各界皆願俟憲法旣定之後再行選舉正式總統若然則三個月内恐難選舉 
　　北京電 
　　國會兩院已允暫用前參議院之院章 
　　北京電 
　　據國權報載稱俄國公使昨日（十三日）照會外交部謂俄國將來擬與各國會同承認民國 
　　北京電 
　　昨日（十二日）各學校學生皆停課一日慶祝巴西政府承認民國並排列隊伍 
 
 
 

Page 3

 
 
游行各街高唱愛國歌以表歡意各公署皆懸巴西國旗中華門高搭彩樓一座某報倡議派使駐紥巴西以聯情誼外問並有巴西堅果公司主人擬以巨欵貸與中國之説惟此事尙無確證 
　　買特里特電 
　　西班牙王閲兵回宫過西班牙銀行時有人向開三鎗並未受傷僅擊中馬腹兇手爲開太洛里人當場被拘 
　　倫敦電 
　　比國社會黨决議自四月十四日起實行同盟罷工反對選舉權之不普及主動者礦工居多共約二十萬人政府及各處巿政局現均設法防範　　美京電　 
　　上議院開列福利亞州議員桑浦森君宣稱該州取締外國僑民購地議案非欲没收日人之産業所定各欵係取締今後之購産並不干涉往事云云按該議案全由桑君起草 
　　羅馬電 
　　羅馬教皇今日（十二日）病復沈重茲經醫者診斷其病乃氣管枝炎因年老體衰故勢殊可危 
　　倫敦電 
　　要求女子參政權之黨人縱火焚燒格特希特巿立學堂卽經救熄火場四圍有紙片甚多上書余儕焚此爲求女子選舉權數事 
　　倫敦電 
　　潘克赫斯特夫人業已出獄據内務部宣稱該犯之釋出曾限定時日今已送韋斯特安特某病院將息其友皆謂狀殊可危 
　　倫敦電 
　　芒國赴英代表卜帕維斯君已赴巴黎現信此行與所議賠償芒國損失之舉有關 
　　柏林電 
　　斯克太里之塞維亞統領已命停止開戰惟芒軍雖經列强告誡現仍轟擊該城列强議貸欵芒國抒其經濟之困奥政府亦擬加入并擬從而監督布爾茄利亞與羅馬尼亞兩國已願由列强公斷爭界問題媾和草約如再延宕日期不能訂定則布軍大約即擬攻破却太爾茄礮台進逼土京君士坦丁 
[要聞一]  
　　蒙藏交涉之關聯問題 
　　（北京特約訪員一葉子） 
　　西藏問題與蒙古問題久爲中國久交上之難件而一時有不能解决之勢則豫想此兩問題之結果如何同時牽連而及之者卽日本之對滿政策法國之對桂政策當取如何之意旨是也 
　　前駐英日本大使加藤高明氏桂内閣成立遂擢爲外務大臣當經西伯利亞鐵路歸國之時駐京日使伊集院赴長春而與加藤接晤伊集院在長春語滿洲日日新聞記者其談話中曾有中日間之實業同盟説邇來設立中日恊會借欵代表小田切氏蒞會演説亦有實業同盟之議兼之孫中山渡日赴東京日本之政界實業界以異常親密之情誼歡迎之就所謂國民外交與事實之需要供給使兩國民激發其日相接近之念其究也有以爲與當局者間交涉者有以爲此不過爲一種謡傳者當局者雖秘而不宣不能得其確信然外交界早已傳有二說如左 
　　（甲）中國政府與日本政府鑒於兩國民需要供給之現狀凡自日本輸入南滿洲之貨物其輸入稅减低三分之一（目下爲百分抽五）至自日本輸入但通過滿洲而轉輸於他地方者則全然不徵收輸入稅 
　　（乙）全廢南滿洲之輸入稅此廢税區域迄於内蒙古之某地爲止 
　　以上二説果真確與否雖不可知然據外交界之所傳述則此事目下雖未决定然正在兩國磋議之中也 
　　此種傳説或者以爲未足深信然亦非無根據當去年八月十七日蒙古問題與西藏問題一時自英俄兩國提出要求條件當時民國政府以爲瓜分之兆已露蒙藏問題旣發表則滿洲問題或將依次而發表焉遂深以爲慮寧先行開放滿洲許列國之自由貿易以免日本之獨占云 
　　當時政府確信日本政府抱侵略主義故感情極惡因此誤會而出於如此之舉動蓋可知矣然其時政府曾熟慮之此舉不但爲日本政府所不承認且恐甚有害於日本之感情日本因此而果出於如何之態度以爲對待亦未可知遂暫擱而不見諸實行此次之風説果屬確實是民國以此問題依兩國交涉而遂行且由恊定以實行之者也不可謂非政府外交上之成功設令從甲説則許日本在滿减稅而列國亦得均霑卽滿洲之商業益臻發逹而列國之商人亦愈多列國利益之均勢遂使滿洲不爲一國所私更從乙説則全然開放滿蒙俄國雖有南下之勢實不能不因此而有所阻格夫安東大連牛莊三稅關其收入每年不滿二百萬以此稅額减其三分之一或全廢之固屬有限以有限之欵項謀北方之安全且可以收無限之利益不可謂非計記者竊以爲此舉於蒙藏各問題固甚有影響者也 
[國會潮中之承認聲]  
　　墨丹葡繼續之擬定 
　　自美國通告各國提議承認中國後各國外交界大爲震動有頗致譏於美之外交政策過於輕率者亦有極端贊成者聞墨西哥丹麥葡萄牙擬繼續承認云 
　　巴西首先承認之由來 
　　巴西承認係巴西政府電致駐日巴西公使令正式向駐日代表汪大燮氏聲明者因中國在巴西旣無代表巴西亦無代表駐京但由駐日巴西公使卽兼理中國交涉事務且巴西國亦無一人在京僑居者此次由汪轉逹也又聞巴西之率先承認係因美國初議於初八日承認故踵效之及美國改期巴西政府已先電駐日公使正式表示故亦並不改期 
　　（一）英日俄法德之會議 
　　初八日駐英日俄德法四國公使在倫敦與英政府會議决定中國國會完全成立選舉總統定後五國卽取一致承認之舉 
　　（一）秘露承認之預備 
　　巴西昨已正式承認民國聞秘露亦擬步其後廛現正在預備國書不日卽將投遞或與美國同時投交政府云 
　　（一）德國輿論之鼓吹 
　　德國在我國除在山東一隅較占勢力外商務經濟均不如美故關於大借欵問題頗與英有異同蓋思利用借欵以壓制英在遠東之經濟勢力也又德與俄因巴爾幹問題亦積不相能此次以英俄宣言須蒙藏問題解决方能承認民國德久擬思獨樹一幟承認俾見好中國以爲抵制英俄之計故該國報紙均竭力鼓吹前日德使見參議院長吴景濂曾殷殷以國會事相詢蓋即承認之先聲云 
　　（一）某外人之觀察此間某外人之觀察以爲英俄對於美之提議或將提出問題究係承認中華民國政府抑係承認中華民國之領土以爲英俄以蒙藏關係必將於承認問題附以條件云 
　　（一）各國對於選舉總統之注意 
　　此次美國提議承認中華民國之後各國多以中國選舉總統一事關係重要所有關於正式總統之人物各國政府異常注意日昨瑞士民主國來電詢問選舉總統日期卽爲承認之預備茲聞外交部接到此項電報共有五國其大致皆以國會成立是否卽舉總統請將日期賜覆等語政府以此事須國會開議後始能定奪故尙未答復 
[雜評一（無名）]  
　　秘魯之承認 
　　巴西承認之後又有秘魯巴西爲不孤矣雖然感謝者自無間詞欲望者以爲未足蓋以巴秘國小而離我遠也雖然我若能如巴秘他日國立而有承認他國之資格亦云幸也 
　　科布多商人之自戰 
　　凡人利害切已者不求其盡力而自盡力南方征蒙之聲久今亦無暇及此北方征庫之計劃久今亦無暇及此然而科布多之商人則以自衛故而殺庫匪數百矣 
　　增兵之互疑 
　　粤督電詢政府問報傳調兵至京之事北京傳湘人之言謂湘省練兵甚急是地方恐中央之多兵而中央又防地方之多兵也雖然兵以禦外英俄德法奥且盡力經營之雖多奚傷 
　　各省之防備 
　　湖南練兵贛督出巡浙江爲九龍匪故嚴備江寗因張勳逼處故促程督返寗各修軍備宛如歐洲列强之近勢豈今日將爲世界之大戰國時抑人心畏亂遇甚因而反修武備耶何殺氣之遍地也 
 
 
 

Page 4

 
 
   
 
 

Page 5

 
 
   
 
 

Page 6

 
 
[要聞二]  
俄人對於中美中日同盟之觀念 
　　近日暄傳中美中日同盟之説雖尙未見諸事實然此二國與中國之接近未始非可喜之現象也而俄國某新聞紙却持反對意見其嫉妬之意溢於言表譯其大旨如下近時盛傳中美中日同盟不識日美兩國何以能輔助中國據吾人觀之中國在遠東問題非日美兩國所能爲力假使美國希圖最大利權願爲中國之護符亦恐勢有所不能如諾克斯主持鐵道中立一事咸出爲反對卒未能踐諸實行足爲前車之鑒况美國勢力必不足促進遠東各國咸就美人範圍且中美旣然同盟難免大國中不再有此抵制之盟約則遠東問題將益形困難矣不特此也外交家最注意者美國在遠東勢力甚小必不足恊助中國與他國抗然美人可借現欵於中國舍財力外再不能爲中國分憂蓋遠東問題苟訴之武力必在陸地無疑美國何從爲中國奥援雖以美國軍隊分途駐防中國亦不能抵拒敵國至於日本一方面因日俄一戰犧牲若許生命金錢始獲得南滿利權今以全力經營尙覺不暇又焉能贊助中國乎日人向視滿洲爲最好殖民地更與朝鮮接壤久已希望併爲已有然則一般渴想同盟者試思日人在南滿利權費盡若許精力始有今日所謂日人能贊助中國者吾未敢信也假使日本果與中國同盟亦不過謀一已之利意在鞏固滿洲之勢力耳由是言之中國無論與美與日同盟皆不能得政治上之利益也 
[中央學會選舉問題]  
　　要求選舉權之訴訟 
　　中央學會選舉一事除大學預科及法政别科畢業生屢向教育部要求外現在要求此項選舉權最爲熱心者爲前清法部所設之法律學堂畢業生江南高等商業學堂銀行科畢業生法律學堂畢業生謂學年現經三年且教師多屬日本有名博士學士此而不得於法理事實均屬不合高等商業學堂銀行科畢業生則謂余等亦多係中學畢業至學科年限均於參議院之解釋不相違背惟教育部對於此事欲决於參司會議而參司中主張從嚴者又居多數曾一次送交國務會議又未能决定現教育部已决定無論如何聽候提起行政訴訟而法律學堂畢業生則自謂深明法理决不肯抛棄應有之權亦將出於提起訴訟之一途聞呈騐文憑者至六日不過四百餘人而至七日則已逹五百七十餘人并聞呈騐文憑日期又將略爲展期云 
　　選舉結果之預測 
　　中央學會近日所到者僅六百餘人計將來到齊亦不過一千餘人選舉參議員時如以人數計算約二票卽可當選云 
　　南昌法政學社之來電 
　　大總統參議院國務 
院教育部法政學校新聞團均鑒查院决中央學會選舉法高等專門三年畢業均得互選法政本係專門别科又係三年教育部違法擅奪學界大憤選期已迫請咨飭教育部亟予更正以維公權特此電懇乞復贛省法政學社叩魚 
[熊都統振興海外學校之計畫]  
　　熱河都統熊希齡上袁總統趙總理書云竊維海外華僑近十餘年來眷念祖國之顛危熱心政治之改革竭誠盡力同心一致未革命之先旣密輸巨欵以謀反正已革命之後又爭購公僨票報效國民捐以救國困希齡前在財政部任内每當仰屋朿手之時乞援於各省官吏人民鮮有應者獨海外華僑屢寄捐欵源源不斷迄今年餘尙見各報載有華僑滙欵之電愛國血誠實堪感佩然華僑遠商海外貿易覊身所期者祖國之富强所盡者國民之義務旣未有絲毫權利之見亦未有希圖酬報之心純潔高尙足爲我全國人民模範惟是有美弗彰無以勸後希齡愚見擬請俟借欵事成大局底定由國家撥給新六釐公債票三百萬元交南洋東洋及美洲華僑作爲開設海外學校基本金以充教育華僑子弟之需此項債票或由華僑自募現欵另存生利或卽作爲存項按年向財政部領息均使之經理盡善以垂久遠而勵將來其餘經手募僨曁創捐各員應另擇尤開具姓名呈請大總統獎給勳章是否有當伏乞交由國務會議施行 
[鄂省防亂紀]  
　　黎都督之演説 
　　旬日來破獲匪黨機關甚夥一般口供証據多牽涉都督府中重要人物黎公爲解釋羣疑起見乃於九號特召集府内參顧各員當衆演説略謂元洪不才無識夙綰戎行在前清時代是諸君所知者武昌起義謬蒙諸同志推戴斯時南北激爭血花遍地漸至北方之精華殆盡南省之膏血已枯國家在一息奄奄之中幸袁總統痛茲危局孫總統乘機遜讓始得刁斗聲息戎衣底定共和由斯成立彌歲以來袁總統推誠佈公内弭黨爭外摶邊氛慘淡經營卓苦良深方今蒙馬北跳藏番西侵外人野心勃勃内地擾亂紛紛風燭四起險象環生我等於此時宜如何憤發竭力維持支此危局庶足以保國體而不負初心乃竟有宵小之徒出個人之私意希個人之利權設立機關運動破壞以改進之名義而貽誤大局斷送中國幸天網恢恢匪首就戮雖有逃匿遠方宜當改過自新不覆前轍諸君逹人哲心當見及此但洪所最恨者本府人員亦有和彼之人幸各畏罪逃竄洪不深究往事已矣來者須追在場諸君想必無爲彼輩所惑者卽有之亦當洗心滌慮痛改前非是洪所深望於諸君也此後洪惟有默祝佛天與斯民早入於袵席得良好大總統與國民共挽危局以償夙願云 
　　兵輪紛集武昌 
　　鄂省風潮過急黎公於日前將楚材楚同楚有三艘兵輪電調來鄂分佈江面停泊茲聞袁總統以鄂事甚凶恐有他變特又派湖隼雷艇宿字雷艇及楚安兵輪三艘於昨九號上午八時由海軍少將黄子年君統率來鄂當即禀見黎公商定停泊地點分别遵照停駐防範矣 
　　曾尙武之乃弟 
　　曾尙武起義時在陽夏轉戰數月嗣任稽查部副部長及共和告成後曾乃改就寳塔州稅局總理此次改進團滋事多供曾爲重要發起人都督卽派憲兵一連前往拿辦詎曾眼耳甚多竟先期携欵潛逃無蹤昨有謂曾已解省拘押府中者乃係曾弟特將伊押留根追曾之蹤跡耳 
　　巡查隊之退伍難 
　　都督府巡查隊原由軍備司之護衛保護機關鎗巡查等四大隊所改組當未改時曾一再要求退伍經司長吳醒漢曁都督府顧問蔡濟民迭次勸慰始止茲該隊兵士以省垣防範軍隊甚多該隊無存在之必要特全體議决呈請統帶吴醒漢轉呈副總統准予援照護衛軍退伍例每兵給二百七十元軍官加二級給與慰勞金吴君旋奉黎公面諭轉傳每兵恩餉六月正餉一月軍官仍照二月初十日原案辦理各兵士全體不肯承認仍持前意吴統帶乃召集全體演説略謂蒙藏風雲波譎雲詭外患日逼虎視耽耽况邇來省垣風聲鶴唳人民虚驚吾輩正須竭力維持務使秩序恢復然後再言退伍云云此時各兵感動者有之而堅執不化者亦不少故吴醒漢異常躊躇云 
[湘省會近事紀]  
　　參議員選舉之風潮 
　　湘省選舉參議員選舉監督與程希洛等爭執各事迭見前報茲聞現在省議會各議員之態度多數皆不以此選舉爲然共和黨議員固不認其有效國民黨議員亦以其所舉不公允令取消惟譚監督以此事關係重大非可等於兒戲前電中央已力爭其爲選舉合法不肯取消設又中途變調何以見信於中央何以示公於議會且國會開幕期迫重行選舉亦非一二日可以辦妥現已决定辦法援照章程擬與中央力爭矣日前議員程希洛等有長電致籌備國會事務局申言違法情形該局接電後復有電致選舉監督云該議員等所稱各節究竟實在情形如何應由貴監督嚴行澈查按法辦理再國會開會期已屆惟湘省參議員尚未選出依照選舉延期制限爲日無幾請飭尅日按法速選以免違背法令之嫌不勝切盻譚監督接電後以其措詞嚴厲異常焦灼刻已勢成騎虎不得不再電力爭聞現正擬電答覆云 
　　黄議長貼條之笑話 
　　省議會議長黄佑昌年齡甚輕前次互選議長以三路爭執之故黄佑昌得爲西路議員所推戴人皆以其經驗不足深恐貽誤事機遇有重要事件恒請教於譚監督及各熟悉議會中情形者昨日到議會中無事可爲持一紙條上書輿馬止此四大字飭跟班送與庶務員囑令貼示畢即歸公舘去該庶務員接視後不知黄意欲貼在何處欲以之貼在頭門外又恐雨天下轎馬路泥濘不便行走欲以貼在二門内則平日下轎齊在該處且該處并有警察招待又何用多此一舉猜度議長之意必是要貼在大門之内二門之外遂將該條貼在鐵欄干上並囑令警察云此係議長命令以後往來賓客即令在此下轎及至次日該處警察見一三丁拐轎遠遠呌來行至鐵欄干側驚察卽向阻其下轎該轎班謂此處不便下轎何處下轎平日本在甬道下轎何得阻止因此大聲喧閙警察羣至勒令下轎該轎班不得已遂將轎放下及見轎中鑽出者就是湘議會之議長黄佑昌也警察見之大駭黄佑昌亦相對無言急向庶務處卽令飭人扯去各議員聞之遂傳爲笑柄云 
[福建短期借約發表]  
　　閩省自辛亥九月光復起至元年十二月底止據財政司單開虧欠之欵約計二百餘萬兩前由孫都督提議借債二百萬元咨交臨時省議會議决在案嗣因爭執條件以致未能成議本歲張民政長疊經會商都督體察情形統算軍警需餉及行政各費非六七十萬兩不敷開發不獲已特向林熊徵君處借短期欵額台伏五十萬元茲將其約章列下（一）本約契借欵總額台平新議銀五十萬元以九四實收（二）本借欵以福建全省茶稅爲擔保品（三）本借欵以六個月爲償還期限（四）本借款逐月七釐五毫行息於中華民國二年五月二號交納三個月利息其餘三個月利息俟還欵之日交付（五）期限内所有徵收茶稅欵項須寄存債權者所指定中國所開之銀行銀號以備攤還此項借欵本息之用非本借欵清償之後不得挪移他用（六）期到未能清償或償還未能足數者應將福建全省徵收茶稅全權委任債權者代辦以本息清還之日爲止遇有前項代辦時其代辦一切費用須由福建政府支理又福建政府對於代辦諸員當盡相當保護之責任（七）到期所收茶稅如有不敷本借欵本息之時福建政府應由鹽課常關稅或其他歲入項下補足交付（八）福建政府如將茶稅廢止及移作他用或變更稅則等情均須得債權者承認方得舉行（九）本借欵因交欵期迫往返電商滙費孔鉅福建政府應貼償六千元元就借欵内扣除（十）本借欵契約成立之日於應行扣除外卽將全數交付以應急需（十一）本借欵契約經雙方署名蓋印後卽生完全效力以上約章十一條繕作兩份各執一份以便遵守爲據末載中華民國二年三月某日債務者福建行政公署民政長張元奇立會人福建行政公署内務司長江畬經財政司長陳之麟福建鹽運使林炳章債權者要熊徵代蔡法平 
[閩法政學校風潮已平]  
　　閩省議會審查報告云本會提出王國士等請願書交特别委員會審查查官立法政學校爲吾閩全省共同機關不應此疆彼界顯分畛域如該書所陳閩侯教員江古懷郭章鋆等始則挑動閩侯學生反對代理校長雷壽彭繼則聯盟罷課藉端要挾務遂其閩侯人長校之目的教育司長魏懷亦復一味袒護不顧公理竟以外府人欲爲校長須自組織學校肆口謾罵顯分府界毋寗分校等因詳核各節或據該教員等之函件或屬該司長之口述是教員等之無理要挾存心排外教育司長之不負責任均屬實在情形唯本委員會正審查時經新教育司長周翰前來報告校長已經發表由新任教育司長兼理風潮亦已平息惟學生假期未滿不能上課所有教員一節俟校長就任後自有相當處分等語似此情由所請分校一節可暫緩議當否仍希公决 
　　廣西全省下戒嚴令 
　　桂自大舉清鄉後陸督電請中央宣布戒嚴現奉中央復准故昨日通電各機關云桂林軍政司陳司長司法籌備處張處長秦統領南寗清鄉局民政司長譚統領柳州劉統領龍州林統領貴縣龍統領鬱林宋統領慶遠陳統領靖西黄統領廣西各局各府知事清鄉分辦各縣知事清鄉委員均鑒我省獲匪歷用軍令懲辦自戒嚴法頒布後應得補行宣告電文曰北京大總統陸軍部司法部鑒廣西匪亂頻仍屢歲用兵迄未少息時有戕官焚署打村之案先後乘機蠭起猖獗尤甚今賴隨時拿辦事機敏活尙不至地方糜爛惟是歲年旣久匪根太深一波未平一波復起勾結滋擾兇悍異常擒一匪徒死數練卒事所恒有山澤嘯聚仍復不時出没軍士相遇則戰鄉團警備時聞數年以來無地不戒嚴亦無時不戒嚴不得已大舉清鄉獲匪仍用軍令懲辦三十一電陳明在案旋准陸軍部支電謂廣西匪徒充斥自係實在情形所請應暫照准洞見桂事佩服莫名復接司法部咨明何不宣告戒嚴相詰詰之誠是現鬱屬與東省界連各處正有戰事雲南剥隘兵變泗色告警内匪伺隙四處蠢動防剿緊要刻已召集各路統領特開軍事大會爲一勞永逸之謀戒嚴本在先戒嚴法頒布在後相應依法補行宣告廣西全省戒嚴獲匪適用軍法審判一俟匪風平靖宣告解嚴後卽應按照刑律辦理謹此電聞再統一法權夙昔所企尊重人道心理皆同廷雖不才豈能自外第念桂事棘手惟匪最難此而不圖大亂立見麋爛將不可收拾誰執其咎此廷所以不能已於言也云云本月文日譯發去後茲准國務院筱電内開奉大總統令文電悉該省伏莾未清邊防緊要宣告戒嚴事屬可行等因特逹希卽一體查照并由司法籌備處轉屬各級審檢廳知照以後軍法辦匪不准越權干預各營隊各府縣獲匪仍照常辦理電後核飭都督皓印 
[地方通信]  
蘇州 
　　嚴懲假冐調查員之指令 
　　昨報載徽人韓某夫婦由滬來蘇被著名流氓劉三王福臣二人冒充禁煙調查員將韓嬲至惟盈旅館遍搜無違禁物韓皮夾内有洋票等件該流氓硬指爲有烟泡致被搶去韓妻失去金挖耳一支韓某心實不甘特赴警廳控告由石廳長飭探將該流氓劉三王福臣二人在城内都亭橋緝獲拘押訊供屬實特呈請都督頒發特别命令並由警廳印刷布告分貼通衢略云茲奉都督指令呈悉查禁絶鴉片固宜積極進行而地方治安亦應設法保護乃近來竟有假冐禁煙檢查員司搶刧財物情事不特妨碍禁烟前途且貽地方鉅害嗣後遇有此等匪徒准其解送本都督府軍政司按照軍法懲治庶各有所警惕除會同民政長通令各縣知事各警察廳遵照辦理外仰卽遵辦並一面出示通告俾衆週知此令等因奉此除分别知照外合行布告諸色人等嗣後拿獲此等匪犯定卽遵令實行决不稍寛　　保釋嫌疑犯未准 
　　聞陸軍第二師長章駕時昨特電致江蘇程都督請爲保釋蒯案之嫌疑犯朱葆成聞程督不允所請 
[鎮江]  
　　師範講習所開幕 
　　各巿鄉聯合城内府學舊址創辦師範講習所召集巿鄉有教育資格者來所肄業已於二十二號開幕矣 
　　妓捐究歸誰辦 
　　王順淵承辦妓捐以來日漸發逹故吴克賢有願加一百元之請經饒警長批駁在案茲王亦請加悁數如吴吴以王何不早請至不得已而始允加捐大爲不平因又禀質警務長及縣知事刻聞警長已呈請縣知事指令矣 
[揚州]  
　　捕獲搶案要犯 
　　城中迭出搶案曾誌本報茲悉楊逹夫叚銀案中之犯崔惟友現經二區區長金子丹派委長警恊同四十八團於北來寺門首捕獲現已歸案訊辦又西鄉杜成渠案内夏某亦經該團弋獲惟夏匪旋准保出現杜又分赴檢察廳及縣署呈請調案拿辦以免報復 
　　戲園公然械鬥 
　　大舞臺與大同戲館前因爭用伶人竟於初十日在碧蘿春茶社評理因互起爭論漸至鬥敺後竟彼此持械戳傷十餘人聞縣知事以揚城地非省會安用設兩戲館擬禁止唱演第該兩戲館均有奥援前因欠繳警捐縣署勒禁竟未辦到恐此事又將成畫餅云 
[南京]  
　　浦口商埠局宣布辦法 
　　浦口商埠督辦昨發布告云本督辦任事以來曾將各處開埠事宜調查比較其最完全辦法則商埠範圍以内應由國家全數收買再轉租民間如濟南自闢商埠卽用此法其次則爲稍紓財力起見由國家經營開埠事宜及公共建築之必要其餘民居在商埠範圍内者則限以年期科以地稅准人民自行建築仍悉受公家之支配倘逾期不築有意居奇則公家有權收回代爲興築所以杜壟斷之行爲促商埠之發逹曾將兩策電呈大總統國務院工商部請籌示辦法在案茲於三月廿四日接准國務院電開奉大總統令開規畵商埠兩策均屬扼要之圖惟第一策公家於畫定區域内悉數收買現值財政支絀驟難畢舉第二策將馬路橋梁河工及各項公所房棧指定地段擇要興築自屬一定不易之辦法至於民居在商埠範圍者限以年期科以地稅逾期仍由公家平價收回建築係爲預防壟斷促興商場起見將來由商埠局酌寛年期俾得集資遵照興築其以原有之巿場局及浦口之民埠局應先一律取消統由商埠局辦理所有民間組織建築公司等亦應俟商埠局一切規畫公布後呈局核准再行創設等因准此合行出示各商民人等知悉本督辦現在測繪該埠甫將竣事一俟規畫定後仍當會商政府再行公布所有民間組織各團體除從前設立各局名稱當然遵照取消外其最近組織未經部准者亦應照此次大總統電令悉俟本局明定規畫再行分别呈候核准須知此次自開口岸爲國家鞏固主權並非爲個人計圖壟斷所有購地建築應悉受公家之支配苟益於公不能盡計及私國體旣更則人民知識程度必與之俱進當不煩言而自解也 
[湖南]  
　　譚都督對藏計畫 
　　湖南譚都督昨奉大總統電開藏番猖獗尹昌衡雖派軍隊入藏恐難獲勝我公向稱智謀之士請籌對付方法等因故譚都督連日與本府高等願問官及秘書員等妥籌數則分列電復茲録其大致如下（一）藏民開化最遲擬由中央選派專員前往聯絡解釋共和理由五族一家之利益庶啓其智識不致爲人所愚（一）藏中軍火無多舊有之軍械局已爲藏番所據應設法截其接濟卽可制彼死命（一）藏地崎嶇敷設鐵道旣困經濟復費時日宜選派熟悉道路者爲嚮導以便進行（一）我軍入藏第一當守軍紀旣免外人貽笑可得藏民歡心（一）軍隊入藏須在險要駐紮以便運輸 
[奉天]  
　　虚無黨首領來奉 
　　俄國著名虚無黨員多基羅夫把拉斯今由哈爾濱來奉住小西關外國飯店其用意尙未可測度也 
　　報館與警察廳之風潮　 
　　前日奉天各報館接警廳奉都督訓令謂都督轉奉國務院電令各報館禁止登載外交軍事秘密各件云云報館以各署來文均用公函而警廳獨用訓令且復增加行政各件字樣顯係蔑視報館又外交軍事並未指定何種範圍甚廣故已聯合報界共籌對待矣 
　　蒙兵侵入之驚耗 
　　奉省公署昨接洮南知事電稱洮南府北邊一帶忽有蒙兵四五百人侵入到處搶掠商民驚恐爭相逃避希即派隊前來剿捕張都督接電後立卽轉電駐紥鄭家屯巡防統領吴俊陞就近派馬隊一隊前往彈壓 
 
 
 

Page 7

 
 
[雜評二] 　[  默]  
　　準備會之經過 
　　余前日所謂於總統内閣憲法三者確 
定之前又須經過一困難之階級者卽選舉議長一事是也不謂十二日之准備會果以秩序紊亂會議不終聞 
　　嗚呼吾人日夕掬血忱執瓣香以希望國會之成立者不嘗惴惴焉懼蹈舊參議院之覆轍乎乃關會之初劈頭卽有此現象我爲國會前途懼我尤望議員之速自返也 
　　俄人論中國之同盟熱 
　　俄人之中美同盟中日同盟論固其挑撥惡感希圖破壞之慣技也我人非盲目者必不爲其所蒙俄人誠妄用心機矣 
　　然而聯美之後能得美國何等之贊助聯日之後能得日本何項之利益聯美聯日有何種連絡相互之妙用且如何而能避害以趨利不可不研究也 
　　江蘇省會一 
　　江蘇省議員一百六十人議埸上爭起發言然閲議場速記録有價值之言能有幾何吾不敢知 
　　省議會開會至今一月餘矣議會雜費議員旅費出資已不少矣而尙未議决一案將來閉會期近一定如三場舉子草草完篇議决案代價果若是之貴耶吾不敢知 
　　江北人發言江南人不知江南人發言江北人不曉江南北政治上之習慣各不相喻異日通行全省之議决案能實行否耶吾不敢知 
　　江蘇省會二 
　　議長受任命官法當出缺出缺後議會之前途或勝今日然而未敢必 
　　預算案審查應組織特别會乃前日概算案之提出財政審查會據爲固有之特權主張者果出於公心耶吾未敢信 
[要件]  
　　阿穆爾賽會雕刻木類及美術照像品函報問答並檢查清單譯件及與賽應循手續擷要合册 
　　函報問答 
　　查此項函報問答其體例與前呈之件相同惟首列地基費及某號公共陳列館茲因已不適用故亦復譯録 
賽品人函報伯利城之阿穆爾賽會總局願出賽雕刻木類手藝製造品事 
　　問答 
一賽品人之住址其省縣城屯及郵姑附近之屯一一註明 
二該事業始於何年是否屬於本人者抑與人經理者並雇工之數目三最近二三年每年出入之總欵 
四出賽何種物品各若干（數目分量尺寸） 
五需用地平墻壁長寛高各若干六賽品人須否自行建館及玻璃櫃架等以備陳列賽品抵租用公共陳列館以内地基 
七曾否在何處賽會與賽及得何種奬勵否 
　　某城某屯　 
　　年月日 
所有頒行之賽會章程均應遵守勿違 
　　賽品人或其代理人簽字預備檢查之清單問答 
一製造品是否用機器抑用手工製 
造者 
二製造始於何年及現時之詳細地址　 
三工人數目及其論年論月論件之 
工價 
四該號第一年及最近年之全年製造品各得若干 
　　男女將近成年之幼工第一年最近年製品數目全年出入總欵五原料由何處購得全年需欵若干 
六製品銷往何處全年計欵若干 
七該事業開始後所經之改良 
八前於何時在何處賽會曾得何種 
奬勵並附入獎牌印式及獎據抄 
件 
　某城某屯 
　　年月日 
賽品人或某代理人簽字 
此項清單後附簡要章程爲賽品人所應遵守而簽字爲據者與前譯商科出品檢查清單後附之件從同 
　　賽品人函報伯利城之阿穆爾賽會總局願出賽美術及照像品事 
問答 
　　一賽品人之姓名或出品商家之字 
號其出賽之品是否營業賣品抑係遊藝非賣品 
　　三賽品人之住址其省縣城屯及郵站附近之屯一一註明 
三該事業始於何年 
四賽品之簡明説略及其數目 
五全年出入之總欵及雇工數目 
六需用地平牆壁長寛高各若干 
七賽品人須否自行建館及玻璃櫃架等以備陳列賽品抑租用公共陳列館以内地基 
八曾否在何處賽會賽及得何種奬勵否並附入奬牌印式及奬據抄件 
九賽品人擬將賽品在會埸出售否十賽品人願否將賽品收回抑送給賽會總局 
十一賽品人願將所出賽品及其工 
作由該會檢查其優劣否 
十二照管賽品及閉會後之收發事項託何人經理是否自派代理人或託賽會局 
十三賽品人願否將彼之賽品於開會之時交賽會局擔保火險並保欵若干 
　十四原料由何處購買及全年需欵若干 
　　某城某屯 
　　年月日 
所有頒行之賽會章程均應遵守勿違賽品人或其代理人簽字預備檢查之清單 
　　問答 
一製造品是否營業賣品抑係遊藝非賣品 
二製造始於何年及現時之詳細地址 
三工人之數目及其論年論月論件 
之工價 
四該號第一年及最近年之全年製造品各得若干 
　　男女將近成年之幼工第一年最近年製品數目全年出入總欵 
五原料由何處購得及全年需欵若干 
六製品銷往何處及全年計欵若干 
七該事業開始後所經之改良 
八前於何時在何處賽會曾得何種 
奬勵並附入奬牌印式及奬據抄件 
　　某城某屯　 
　年月日 
　　賽品人或其代理人簽字 
　　此項清單後附簡要章程爲賽品人所應遵守而簽字爲據者與前譯商科出品檢查清單後附之件從同 
　　前往阿穆爾賽會與賽應循手續擷要列左 
第一商民願出品者除應遵照本部規定出品通行簡章第二條辦理外並應將先後譯發該賽會所訂函報問答及預備檢查清單照式逐項填註與後列簡要章程均各簽名統限於陽曆四月二十日以前呈送到部以便寄由駐海參崴總領事館交會惟檢查清單爲出品得奬之根據尤當注意 
第二凡所有出品應詳細開列俄名並重量須照俄國重量計算每普特約華權三十斤每俄斤約華權十二兩每羅特約華權三錢七分半卽俄斤三十二分之一如不能填俄名開列華名亦可 
　　限於會期兩月以前寄由駐崴總領事舘預詢俄稅關估計稅額隨時電告該省民政長轉知該出品人迨出品進口時卽可照繳押欵免致誤會並須照應繳押欵數目多帶十分之二以爲交付押欵時或有增加之準備 
　　第三出品起運到會時期須照該賽會簡要章程四五兩條分别辦理總以速辦爲是萬不可遲緩愆期致生枝節所謂阿穆爾開江日起者係指由松花江經黑龍江運往而言故須俟華四月間開江後方得運至俄境其由上海裝運俄國義勇艦隊郵船或由煙台裝輪運出則無待乎開江此時即可運至海參崴再由烏蘇里鐵路運往伯利若由吉省寛城子或哈爾濱裝由東清鐵路運轉烏蘇里鐵路前往者亦可於此時運伯利 
　　第四如出品由寛城子等車站（屬東清鐵路）運往伯利須函 
向駐崴總領事館索取運貨發單並運貨問答之俄文原件填註俄文始可連同出品向該站商運赴會若由上海或煙台裝輪運崴再赴伯利則此項發單等件可於出品抵崴時由該總領事代填商運 
　　第五東清及烏蘇里鐵路之起運赴賽出品减費章程業經駐崴總領事館函據該鐵路局復稱運赴賽會時照普通運費徵收若由會運回時持有賽會執照證明其爲與賽運回之物者概不收費 
　　第六出品由滬至崴及由崴回滬可裝載俄國義勇艦隊郵船已由駐崴總領事館函商該局酌减運費經其電詢俄京總局復稱與賽出品照普通收費而由會運回概行免費惟巨大玻璃架等件均須拆卸裝輪其上下脚力仍核實收費 
　　第七各省赴會出品須派熟諳俄文俄語之員押運及駐會經理一切事務庶可接洽如不派員可將出品寄交駐崴總領事館代爲辦理其由崴赴伯利之運費及稅項押欵保險建設櫃架等需應由出品人預爲電滙該總領事館以備應用免致臨時支絀第八赴會經理各商應於由華啓行之先向該省民政長請傾護照書明前往俄境伯利賽會經理商人姓名字樣每一商人各領一張送由俄領事署或俄使舘簽字一面將人數及姓名通知駐崴總領事舘以便預爲知照各該俄官署迨入俄境之際始可免起居留票該經理人並應將譯發該賽會各項章程及相關之件一律抄録隨帶以便隨時檢閲照辦免致歧異 
 
 
 

Page 8

 
 
   
 
 

Page 9

 
 
   
 
 

Page 10

 
 
[本埠新聞]  
宋案移交中國法庭紀 
　　公堂移交之手續 
　　宋鈍初君被刺案内之應桂馨武士英迭經公共公廨預審判令押候商明領事團擬於昨日解送中國法庭訊辦在案茲因各項文件電稿尚未檢查明白故昨日午後仍由總巡捕房派探與應犯同乘汽車到廨候示捕房仍加派西印各捕於公廨内外荷鎗戒備各方面代表並總巡卜羅斯五十號西探總目安姆斯脫郎均先後蒞庭並由英法捕房將在應犯家内抄獲之各文件計一大板箱一小皮箱尙有黄包紙包數個一併送至公廨至二句半鐘由關讞員傳諭令將應犯與各項文件帶至領事憇息所禁止旁聽無論何人概不准入内並派西印各捕荷鎗於出入門口守衛以防竊聽旋由關君偕英領康君與各方面代表律師公同將各項文件一一詳細檢查核對並令應犯將電文信件其中關於何項事實及如何關係之處逐件指明一一解説直至五點半鐘始行退出聞各項文件尙未檢查完全再須接續檢查故應桂馨仍着帶回捕房候示　　南巿防護之預備 
　　南巿商團公會會長及司令部等聞此案將移送中國地方廳辦理就南巿巿政廳或江蘇海運局舊址設立特别法庭審理以得最後之解决此事重要應有相當之預備尤須預先研究對付防護之法因商團本有維持地方公案保護商業之義務特擬開臨時會邀各團司令并各會友切實籌議 
[社會黨追悼宋鈍初大會]  
　　自宋鈍初君被武士英等暗殺後一般輿論頗爲激昻羣情亦極爲惶駭昨由中國社會黨特假南巿新舞臺劇場開特别大會到者一千餘人大同民黨自由黨救蒙會等亦均有代表到會午後二時開會由社會黨領袖江亢虎君報告開會宗旨略謂本黨本人道正義依約法法律持特别主張謀正當解决徵集國民公意聲討政治罪惡特開大會以覘意向繼將社會黨對於宋案之宣言書對衆説明文曰社會黨之所以成立人道與正義而已國家之所以成立憲法與法律而已故反乎人道正義背於憲法法律者我社會黨人我國民必出全力冒萬死以抗爭之本黨性質向主温和於現政府固無所容心與各政黨亦不存成見且深引權利競爭爲炯戒專以普遍鼓吹爲前提故一年半以來對於朝野新舊兩派間常持中立的超然的態度茲不幸而發見一不祥之事使本黨不能不過問不與聞則宋教仁暗殺案是也暗殺罪大惡極雖在野黨雖無政府黨猶非所應爲乃衆口喧傳各報迻載則政府在朝者竟爲此案之主謀人夫政府對内對外所恃者惟信任耳此案發現信任全失更何以代表國家統率國民此實中華民國之奇恥大辱也不惟不信任也又互相猜疑卽此互相猜疑之一念已足以亡國滅種而有餘此尤中華民國之巨患隐憂也一般政黨及國民或懾於威武或誘於利禄或騖於意氣或蔽於感情或敢怒而不敢言或可言而不可行而公堂之一味遷延輿論之任意揣測人人懷弓蛇之懼處處聞風鶴之警小則擾亂心思荒廢政事大則釀成禍變破壞和平此案乃益不可收拾矣本黨認此案爲朝野新舊兩派競爭之見端故非局中人所能自了媾和固未可易言決裂則不堪設想夫所惡夫暗殺者爲其反乎人道正義悖於憲法法律也故處分此暗殺案亦必以不反乎人道正義不悖於憲法法律爲斷調停不可也報復亦不可也迴護不可也株連亦不可也用持平之方法爲正當之解决使政治罪惡不致演而愈烈國家根本不致因以動摇斯我中立的超然的社會黨人之天職亦我普通國民之天職也因又發表主張六條宣布畢由大同民黨代表鄭師道君登台演説詞涉政府並及某重要人物家庭間事謂卽此一端亦係大背人道説詞甚長時有演説家孫鐵舟君久候不耐聲請鄭君簡單説明共謀正當解决鄭君謂予久客北方深知此人之種種行爲非詳述不可足以警告一般國民仍繼續發言良久始已次由孫鐵舟君演説略謂南北感情已如此之惡若再挑撥以致生靈塗炭挑撥者實屬大背人道試問現在南方果足與北方抗衡乎鄭君起而詈之並有多人從而和之一時會埸秩序頗爲紛亂當由糾察員雙方和解秩序始復次由救蒙會演説隊代表陳志渭君演説略謂江君等本以謀宋案正當解决非意氣用事之時如此現象（指鄭孫衝突）益爲外人所訕笑次由人道週報代表徐安楨君演説宋案發生大背人道江君合四十萬社會黨員而宣言徵集各團體或個人之意向以爲聲援亦擁護人道之要着也次又由自由黨代表何覲光君演説其大旨亦以保障人道爲主義演説旣竟終由江君對衆宣告到會諸君如果贊同本黨意見請卽簽字爲承認之表示於是簽字贊同者得多數焉旋卽散會 
[南巿電車公司進行狀况]  
　　南巿華商電車公司業已開工鋪設軌道各情曾誌本報茲悉該公司接裝鐵軌近來日夜趕築刻已鋪至董家渡地方惟薛家浜陸家浜及開泰木行等三處橋梁恐難負重均須改築鐵栅檀木橋面以便電車經過不致有斷損之慮現由公司於前日飭匠改造其自滬杭車站起至十六舗橋爲止計需竪立電柱二百十四根亦定陰曆三月十四日開工建立至全路軌道竣工訂於陽曆五月終完畢准於舊曆端午節前開車行駛一俟此叚開車後卽須續接由滬杭車站至高昌廟一叚之路其沿城濠一帶軌道須俟城内花草浜填滿後再行續辦又電車須用之車底以及發電機即譯音摩拖）等業於前日由英公司拿愛耳輪船運滬計共一百零五件昨由電車公司雇用拖駁至滬北公和祥碼頭載運赴南交求新廠裝配已由電車公司總理陸伯鴻君知照求新廠主朱君志堯請速飭匠先行裝配電車一輛擬以人力推至軌道試驗所鋪鐵軌是否堅固日昨英法兩界電車公司總理二洋人亦親赴南巿電車工程處參觀鋪築工程頗蒙贊許云 
[吴知事對於閘北禁烟區域之政見]  
　　上海縣吴知事批答禁烟局長文云來牘閲悉按上寳會設閘北禁烟調查處原案議訂辦法四條但有隨時會商警局辦理並轉送檢廳宇樣條文簡單確未指定依據司法區域亦未指定依據警察區域今以事實之發生旣商明寳邑主張依據閘北初級廳轄境爲標準彼此均屬爲公上邑自無異議惟越爼代謀一節卽本公署亦不能承認也仰卽仍遵前令辦理 
[電報學生會反對陳廷驥]  
　　中華全國電報學生會上北京交通部電云總次長電政司長鑒疊接汕頭局會員電稱汕乃通商口岸非精於電學資望甚深者决難勝任陳君廷驥非專門電學恐礙電政概不公認懇據情電部收回成命等語查汕爲閩粤要道綫路報務關係甚鉅必須熟諳電報之人方能措置得當去年大總統延見大部司員時且有訓令及此今電生中尙有候差數月未蒙派事者而派陳是否有不能不派之理由抑電生中學識無如陳者本會職在謀電政之發逹不容緘默非敢多事也乞電示學生會會長唐璧田蒸 
[新大橋興築之先聲]  
　　新閘大橋經閘北巿政廳呈准應省長撥欵興修一節迭誌前報刻由工程處先將浮橋修整以利交通等情故於前日起暫阻通行換鋪橋面往來行人概由渡船載運每人收渡資十文各船户爭先恐後莫不利巿三倍云 
[混成旅文告一束]  
　　文告一浦東龍王廟地方素爲土客梟匪出没之處前因迭次搶刦曾由混成第三旅派兵往駐在案詎料近自駐兵以來而該梟匪四放謡言恐嚇鄉民李旅長昨日通告云照得生命財産非保護則險象環生秩序安寗非鎮攝則禍機猝發國家之設軍隊對於外武力從事維持世界和平對於内各處出防保衛地方安靜苟有破壞吾同胞生命財産以及擾亂地方秩序安寗者分駐軍隊責任所在皆得視爲公敵當設法撲滅毋使蔓延以重防務乃比來風聞龍王廟一帶往往土客雜處猫鼠同眠或揑造謡言或借端滋事有此不逞之徒卽是害羣之馬本旅長嫉惡如仇去惡務盡惟世界趨勢專重人道主義本旅長又不忍不教而誅爲此先行通告仰軍民人等一體知照自此通告之後若輩果能於光天化日之中改過遷善固亦何事苛求俾予自新之路倘使怙惡不悛再有以上情事准由該鎮公正紳耆隨時指名報候本旅長辦理惟不得挾嫌誣指致干反坐特此通告 
　　文告二混成第三旅李旅長昨日訓令所部第一第二兩團文云查鴉片流毒受害已深或一榻横陳耗及精血或半身麻木病入膏肓不特剥奪公權抑且干犯刑律際此民國成立政體維新自當吸受文明掃除魔障凡我軍人丁此競爭之世界毋忘尙武之精神豈容誤入迷途致委靡而不振比來禁煙設局雷厲風行惟軍隊係獨立性質不受此種範圍究之手續雖有特别禁令無不從同該團營隊中一切在職人員以及全體兵士向未吸食者堅持到底業經戒凈者毋再嘗試素有嗜好者理應遵戒分此三項作爲標準仰該團長轉飭所屬一體遵照所有戒煙證書待有明文再行發下毋得玩延致干嚴詰 
[流氓戳妻主使者之扭控]  
　　長德里李春生前日投二區報告昨晚身不在家忽有流氓阿三等多人持刀來家戳傷身妻張氏等情藍區長准予派警查辦在案昨李又將收租人龔某扭區控稱阿三等係龔主使且當時龔亦在埸云云區長即將兩造解經司法科凌科長判移檢察廳訊辦 
[航船上之命案可疑]  
　　薙髮匠陳三山向在常熟小北街生理於前日挈其十歲女孩招弟趁航輪來滬舟抵老閘橋碼頭各船客均已登岸而陳尙安睡舟子向詰不答撫之已殭因恐波累遂將陳尸與女抛棄岸上即解纜逃去旋經巡捕查見將女帶入捕房稟知捕頭飭探將尸舁至斐倫路騐尸所報請公廨關讞員於昨日午刻會同英領康君蒞所騐得死者右耳後有刀傷一處深約二寸許委係因傷致命女供年十一歲父親如何受傷並不知情當飭地保報堂棺殮中西官以案關謀命諭將陳女暫留候函請常熟檢察廳移傳尸妻來滬一面諭飭中西包探偵緝兇身解究 
[北山西路刦案之結束]  
　　匪徒龔裕明王大學盧忠淦李殿江等因與包車夫羅萬金串刦北山西路六百十八號楊廷和家值洋一千三百元之衣飾龔等四盜業已由廨逮案訊供押候移提人証再訊在案昨晨由廨復訊先由中西包探禀明拿獲情形並將抄出之原贓銀花等物呈案據楊姓傭婦楊洪氏投訴是日午後由已歇包車夫羅萬金帶領匪徒七人撞門入内羅看守前門先有矮小一人用刀架於婦人頸内後來長大一人將我執住各匪登樓搜刦衣飾從後門而去事後主人回來訴知其情卽同赴捕房報告是實訊之盧龔王三人同供此事實係羅萬金彭根二人起意先在附近茶館内議定迨刦得衣飾遂至小東門内將金鐲換洋八十五元金鈕等物質洋十四元並現洋四十餘元當時每人各分得洋十四元餘贓因帶往城内圖消在茶館内被流氓攫去惟李殿江雖分贓洋並未同去王襄讞得供會商英領哲君以盧忠淦首先供認指拿到兩人姑寛判押西牢半年龔王各押八月李交妥保限一月内將在逃之人交案再核 
[蔡鴻生被拐後回籍談]  
　　四馬路總巡捕房前日得香港警署來電報有粤人鄭利在滬拐得法界八仙橋居人蔡阿和家十一歲男孩鴻生乘金華輪船來港販賣由該輪飯司密報後派人將該拐匪與孩看守仍乘原船回滬希卽派警守提捕頭得電後立飭包探王松濤恊同三十六號西探前往將鄭與孩提獲一併帶入捕房昨解公堂請究據蔡孩供稱因在東新橋游玩被鄭以領往大舞臺觀劇爲由誘至輪船當被用藥茶迷倒幸該輪上飯司住居鄰近熟悉詢知被拐報由該處捕房送回等語訊之鄭供蔡孩實由某西人女傭蔡氏囑令帶往香港並非誘拐關讞員核供商之英領康君判鄭押候查明復訊核辦蔡孩留候傳其父母來案領回 
[城内]  
　　審判廳批示 
　　張張氏訴張元祥案請强制執行批狀悉仰候行知第一初級廳將七分一釐田畝先行執行其餘四分零六毫按照該氏受買之時價額限令被告於一月内如數繳清逾限卽予查封該被告之房屋價賣抵償可也褚小弟等訴曹錦亭延不繳單批狀悉此案前據該氏呈請業經一再命令丁浩生曹錦亭轉知蔡姓繳單在案據呈前情丁浩生等有意藐抗已可顯見仰候再行勒令丁浩生等轉知蔡姓繳單備給可也 
　　檢察廳批示 
　　朱王氏請保伊子朱阿華由批狀悉案經判决監禁五個月刑期未滿所請不准陳鴻儒訴陳陸氏等率衆毆傷請求騐明提案由批所訴恐多不實遵即投案聽候審訊沈書天請求保釋沈老虎由批案經移請嘉善縣偵查着候查復核奪王孫氏訴楊和尙等串騙並呈婚據請提究由批狀悉仰候傳集訊爾即依期投案可也婚據暫存 
　　族姪行兇 
　　婦人朱全氏家住孫家弄地方昨投地方檢察廳控住在王家弄内之族姪朱澄敖朱平官行兇違迕以致受傷請求驗究陳廳長派員騐得該氏頭面雖傷然據一面之詞碍難取信候調查起衅情由再行核辦 
　　再禁賽會 
　　浦東社莊廟所供之太太神像各會首定於陰曆三月初八日舉行三百六十行大會由本縣知事飭催征吏下鄉傳諭禁止等情已紀前報茲悉各會首奉諭後竟視禁令如弁髦昨日屆期依然舉賽嗣因上午適天下雨遂卽改期舉行吴知事聞悉以若輩公然抗違不法已極且該會一經舉行難免别生事端除再飭吏於昨復往諭禁外一面函知商埠警察廳長穆君請爲轉飭該處第九第十並十一等區各警局一律諭飭禁阻如再不遵立拿拘案訊究 
　　催繳欠課 
　　江蘇省民政長應季中君查得辛亥年及壬子年即民國元年本縣四鄉各地保及花户拖欠忙漕錢糧爲數頗鉅而元年尤甚曾發通告令飭該縣知事轉發各鄉趕緊催繳以重國稅在案昨日吴知事卽將該通告粘在牌上着吏下鄉鳴鑼掮牌曉諭一面又委姚殿卿君前赴各鄉自治公所督同鄉董各人逐一催繳云 
　　誘拐婦女可惡 
　　清江婦人王陳氏專以引誘婦女販賣漁利其夫王四明暗中襄助已非一次前日該氏又將阜寗婦人趙曹氏山東婦人朱崔氏高應氏及女子楊小全等先後誘到浦東瀾泥渡附近家中暫留乘夜登輪販往大運灣等埠圖賣事爲該處第九區警局訪悉飭探將王陳氏並趙曹氏等一并查獲到局即有山東人朱二到案作証該局卽將一干人解送商埠警察廳後轉送地方檢察廳訊辦 
　　不認辱駡兇毆 
　　婦人曾龍氏在地方檢察廳控鄰人游雲階辱駡兇毆受傷等情業奉飭警將游傳到由黄檢察官研訊該氏伸訴前情游供住在高昌廟地方與氏爲鄰此次因細故口角並無逞兇之事並據歐理江廖谷洲曾佑民廖堯卿等四人上堂証明游實無逞兇情事當時雖與該氏口角已經商等勸了不知該氏如何又來起訴問官以游雲階雖據歐理江等來案證明究屬不合當堂申斥着歐等同具證明切結將案註銷 
[南巿]  
　　無常刧客 
　　滬南製造局西栅附近瞿真人廟畔地叚冷僻近有一種遣散兵士深夜扮裝黑白無常鬼狙伏樹林中行人過此卽攔路刦財剥衣攫飾無所不至於婦女尤甚前晚適商團會友某君乘車過此突遭强刧幸取手鎗抵禦始各遁去昨已回報商團會長請卽移知該處警區迅速兜拿嚴辦以除匪害 
　　夫妻同乘 
　　在西鄉龍華子藥局爲工匠之陸榮生近因其妻張氏返歸小南門内俞家弄母家前日旁晚夫婦同乘人力車至新舞臺觀劇比至城門口卽被五百十九號崗巡所以見其男女同坐一車風化攸關一併帶至第二區間明實係夫婦遂傳同原媒證彭曉倉到區問明昔時婚配確係央爲撮合姑着陸罰洋一元領妻回家不准再違 
　　快馬肇禍 
　　昨日亭午時有滬北陸成記馬車行之馬夫王連生載客至南巿十六舗迤南揚鞭疾馳悮將小車夫陳榮山所推之貨件連車撞翻碾傷右腿並將旁畔俞春林之人力車軋毁由四百四十五號巡士查見一併扣住解至一區問明陳之傷勢尙輕着卽移送淞滬警察廳訊理 
[閘北]  
　　私吃洋煙 
　　住居北公益里之木作頭司徒道記因私吃洋烟違犯禁令被禁烟調查員查獲解經司法科移交檢察廳經王檢察預審屬實詎該作頭神通廣大央某當道代爲斡旋希圖免罪幸王君執法不撓判令繳呈保証金洋二百元交妥保暫釋候起訴同級審判廳審明核辦 
　　私帶洋烟 
　　前日三區巡士在車站附近查獲私帶煙土之李勝一名並大土十五包併解司法科凌科長判移檢察廳究辦 
[公共租界]  
　　冐充調查 
　　航船户張慶生控蔡之賴張文仁冒充禁煙局調查員被攫值洋十元之煙土等情昨由捕房將被告拘解公堂訊知雖無攫土憑証惟身帶警笛亦非安分一流判張文仁押兩禮拜以儆 
　　摸竊現洋 
　　王紹興控杭州人邵福林摸竊現洋等情昨由捕房將邵拘解公堂訊係迭次過犯判押西牢半年期滿遞解回籍 
　　價賣親女 
　　江北婦人李談氏因與瞿李氏將所生八歲女孩小阿子得洋三十元價賣與梁炳祺爲女經捕房查悉疑係拐賣於昨將兩氏與女一併拘解公堂請究梁供原籍潮州因無子女價買談氏之女爲義女並不販賣瞿李氏供認爲中且有女父李增福立據等語訊之李談氏供詞推諉中西官會商之下判兩氏拘留女暫留棲流所候傳其父到案再核 
　　騙取孩飾 
　　虹口西華得路居人沈佩蘭控陳小根汪祥發騙取伊家四歲男孩阿囡之銀項圈質洋分用事後並以代爲尋回爲由希圖索取酬勞等情昨由捕房將兩人獲解公堂訊供係陳起意判陳押四月汪押兩月分别示儆　　 
　　串拐待訊 
　　朱王氏陳劉氏因串拐沈胡氏之媳尤氏被控捕房於昨由探將兩氏拘解公堂訊供一過判均押候補提人証下禮拜一解訊 
　　鉛洋混用 
　　楊樹浦路一百零二號煙紙店夥蕭仲祥控閩人錢阿根將鉛質小洋混用等情昨由捕房將錢獲解公堂訊供屬實判錢押三月示儆僞小洋銷燬 
　　貧病末路 
　　前日下午有年約四旬之某甲病臥於漢璧禮路由印捕送往同仁院至晚身死經中西官驗明查無家屬報堂收殮 
　　皮袋被搶 
　　前晚有西婦行經禮查路被匪徒搶去皮袋一只當報捕房捕頭允爲查緝 
　　阿兄尋妹 
　　趙阿二之妹顧趙氏近與王友甫私姘住楊樹浦昨被乃兄尋獲扭控捕房斥退不理 
[法租界]  
　　盜刦訊供 
　　徐家滙路張裕山被刦一案拘解匪徒周阿三等訊究情形已見前報昨日又奉公廨提訊張供是日搶刦時小民赤身逸出往報盧家灣捕房行至半途有江北人羅阿三艾子香洪小岩卽潘小艾子等三人遇見將小民攔阻不許前往顯見同黨現由捕房拘獲求請訊究羅艾潘等三人同供推車度日與張裕山向有一面之識是日見張赤身飛跑向前詢問情由並未阻攔報捕亦非周等同黨實被張誤會所致求察王桂林瞿阿三顧阿三顧阿林同供均係車夫從不爲非致被誤拘是實周阿三供是晚至石灰港探望母舅並無搶刧捋戒情事求察聶讞員飭張新囡與周面質張堅稱實被周捋去金戒認明面貌無訛遂判周阿三還押再訊王桂林瞿阿三顧阿林交保查明再核羅阿三艾子香潘小艾子訊無干涉准予開釋 
　　拐匪有母 
　　尤王氏控女兒金珠寳珠日前被鄰人吕阿生誘拐報捕往拘吕已逃去今將伊母吕朱氏拘案求究金珠寳珠同供吕阿生先在門外勾引日前又由阿生母妹同來女子家中誘往伊家朱氏言如有人來尋找可躱入床下暫避後來女子等知受其愚欲回家中朱氏堅不放出門直至母親報捕朱氏拘押後始得乘隙逸出是實朱氏供此乃兒子所爲婦人並未前往兒子逃往何處實出不知判管押限七天交子到案訊辦兩女子交母領回管束 
　　關單押 
　　倪誠控稱上年有羊皮若干件值銀三千餘兩托周坤源報關棧單存於周處詎被私押於益康錢莊黄子彬處查係周黄兩人串押請照刑事案訊究黄稱前由和記棧主周坤源將羊皮十二件抵押银一千兩押欵之事係屬錢莊向章並無不合請察判交保候照錢債案訊核 
　　售價追 
　　逹商律師前控稱有古玩值洋六百元交陳鴻發售賣售價分文不交請追等情奉判交保限理在案今陳禀向原告情商先還洋一百五十元尙少四百五十元分三期拔清請示原告稱照陳所禀了結判准如所請 
[雜評三萍]  
　　宋案之觀感一 
　　自宋案發生後瓜蔓藤牽有行凶者有主使者更有主使中之主使者彌天黑幕中幾若無術可以剖白者然今則幸矣應武二犯不日將移交中國矣自此以後全國公民懷疑之真相必可以大白於天下 
　　雖然移交不難特難於移交後主持法庭之研訊者 
　　宋案之觀感二 
　　一宋案之發生惹起無數國際之交涉應桂馨被拘於英界武士英覊滯於法廨迨其後主要嫌疑犯之洪述祖潛蹤南下又以青島爲避地之方於是宋案引渡犯之交涉又牽率而及於德國矣 
　　今者應武二犯已將次移交中國法庭特不知彼洪述祖者德人對此意向何如將任其設詞狡展延不到庭乎抑亦踵英法二國之後塵有以大慰我四萬萬同胞之屬望耶 
　　宋案之觀感三 
　　宋案發見忽忽旬餘矣一般志士開會追悼有痛哭流涕者有戟手大駡者更有痛心疾首於會場之上彼此爭論互相詬詈者夫亦足以見人道主義之不泯於大地矣 
　　然吾竊謂今日最要者在搜尋其謀殺證據而一一公布之證據旣明則罪人斯得矣 
[專件]  
中華民國世界語會消息 
　　紀元二年四月十四第一一號中央事務所在上海西門林蔭路 
　　本會通告二十一 
　　新國民殆不可無世界知識乎 
　　盍人人讀本會世界語函授講義 
　　男女各界同鑒本會函授講義獨出心裁編輯精當與時下各種講義教科書大不相同故發行以來頗爲海内外同志所稱許迄今數月成效卓著函授部成績反較講習部爲優茲同人等爲造就完全人材計特於第八期起講文章搆造之大體凡各種連續詞前置詞（猶華文之虚字）等常人所視爲最難通曉者莫不一一分類配置範以程式制以系統與普通歐文教科書判若天壤不僅註釋明確而已也有志者請查照後開章程向本會中央事務所報名卽將講義自第一册起按期陸續寄奉不悮特此通告本會函授部啓 
　　本會紀事 
　　四月八日 
　　法國巴黎世界語雜誌寄贈第七十九號一册 
　　又巴黎法國世界語會寄贈（世界）第五十號一册 
　　那威世界語會寄贈世界語報第五年第一號一册 
　　南洋爪哇李笏書君等函詢比國世界語博覽會彩劵 
　　南滙朱韞輝君等入本會函授部 
　　上海陳文郁君等續交函授費 
　　英國倫敦巴來君函告現在通訊地址 
　　奥國司脫拉克已君來函云極願與中國同志通信請代逹通訊處按本會録存國外同志之通訊處甚夥不及徧登報端且恐訛誤凡國内同志欲索取者請書明須與何國人通信並附半分郵票三分當卽録寄不悮記者附誌 
[國外紀事]  
　　在巴黎之世界語商店 
　　用世界語爲推廣商業之良法 
　　實業家不可不知 
　　巴黎一處各商店利用世界語者甚多其專售世界語品物或以世界語爲商標者已有數十處茲列舉如下 
　　保險公司三處訂書作一處漂白所一處香濱酒製造所二處襯衫衣匠一處旅館五處紙版工場一處理髮所三處蛋餅公司二處書肆二處家用什物店二處音樂器械一處簿記學家一處印刷所三處經理廣告處一處經售商店五處速記學家一處糖食店一處成衣作一處共計三十七處云（録法國） 
　　按歐洲商人營事業務從大處落墨目光之遠抉擇之當非 
 
 
 

Page 11

 
 
東方人所能及其項背卽此用世界語一端又爲西人占去先着此實東西商業勝敗之一大原因也雖然見兎顧犬亡羊補牢乘西人勢力未擴充時急起而直追之則失之東隅者未嘗不可收之桑榆也我國大實業家其亦注意及此否記者誌 
[本會函授部章程]  
　　定名中華民國世界語會函授部各地方事務所不另設函授部俾免分歧 
宗旨輔講習部所不逮逹本會普及之旨 
學員能閲淺近中文不論何人均得爲本部學員 
學期一年爲修學期滿平時由本部通信試騐期滿由本會流動部矯正讀音當面考試合格者亦給證書介紹爲講員 
學費祇納郵資講義費每月銀一圓收到幾月便陸續照寄（按可用半分郵票代銀惟須多寄一成） 
册數每兩星期函寄講義一册每四星期考驗一次平時學員質問無不立卽詳答惟須附郵票若干分 
報名須將報名單詳細填明隨時向本會中央事務所函授部報名隨繳郵資講義費若干月 
附告（甲）郵信不通之處未便遞寄（乙）學員通訊處更改 
時須一星期前知照本部 
[報名單]  
何部姓氏籍貫年歲職業讀過他種文字幾年繳費若干現在通訊處入學年月學員捺印備注入講習部注明何班餘隨便注 
[本會通告十一（補載）]  
　　郵票可以代銀 
　　納資本會者鑒凡諸君須間接繳納會費函授費及購書並代辦物件者除郵滙外可用半分郵票代銀惟須多寄一成（如百分須多寄十分）民局寄銀信力自給如有遲誤與本會無涉特此通告中央事務所啓 
[國學尊聞社約言]  
　　一爲學必先立志志不立則無以收恒久之功易曰有始有卒者其惟聖人乎凡我同人其無忘創始之難 
　　一古稱益友直諒多聞意在有過相規有疑共析晚近之世茲道已微凡我同人幸勿忘規勸之義 
　　一人之情性不同爲學宜各從其性之所近無論詞章考訂任習一門卽拜陸宗朱亦不妨各明一義凡我同人幸勿存門户之見　　一作者曰聖述者曰明古昔仲尼猶云述而不作是知著作誠難能述爲要好古敏求端資博覽凡我同人幸勿廢探討之功 
　　一自士氣衰而後相驚以輿服實學墮而後相尙以聲華然則糾風愆挽流俗豈非學者之責哉凡我同人宜咸守儉約之素 
　　一檢身之道寡欲爲先昔賢之於詞章尙等諸玩物喪志况手談葉格學者所譏凡我同人幸勿近樗蒲之戲 
　　一學貴實踐勿尙虚聲處士浮華古人所戒正始林下之風是亦賢者之過也凡我同人幸勿蹈標榜之習 
　　一白鹿洞規棉陽學準載在盟約卽成簡書所立諸條旣登左策凡我同人幸勿背程規之約 
　　章程附 
　　一社内一切之事社長主之社員則謙焉有所處分必就正於社長而行社友論文會課而已則又謙焉 
　　一社員入社納金一圓或捐書值三圓以上者社友入社每月納金一圓爲社内之公費餘無所取 
　　一士先器識而後文藝故求友之道行誼爲先而才學猶居其次如能粹而學宏則誠本社之師表矣 
　　一綜約諸學分爲五門一曰經學小學附之二曰史學地理附之三曰理學四曰經世學五曰古文學 
　　一會課衡文每月再舉講説討論每七日再舉皆分門治事 
　　一分門主講社員任之評定其文卷而正之於社長擇其尤者印行焉至搜訪遺帙表章幽隐則同社之人咸任其勞 
　　一設司事一人兼司書會社由社員推薦 
　　一社内設立諸簿曰收藏簿以紀書籍曰題名簿以紀人數曰會計簿以紀出入曰考功簿以紀勤惰 
　　規則附 
　　一每逢講論之日同人應於午後一點鐘畢集於社及講時主講入坐聽講者以次列坐畢講乃問無或攙言 
　　一設質問之簿所問之語本期有不及備論者則以簿交於主講再期則主講筆於簿以覆 
　　一聽講之時無得彼此談論笑語喧譁尤在所禁 
　　一開講時刻定主講到社勿得後時右講論規則 
　　一會課分門拈題按期繳卷勿得後期 
　　一社内儘有書籍以供博攷惟不得汙損閲畢卽交司書亦不得携帶出社如或汙損罰以原書之值 
　　一所拈之題有不解者無妨請試他題或請講明題旨右會課規則 
　　一社長每月一至社社員七日一至社（現定星期三申刻）社友於講論會課之日至社社址現設上海法租界西南段嵩山路四十九號 
　　一自社長以及社友遇至社之日而不克至者先期必以字請假 
　　一社長請假年不得過三次社員月不得過三次社友不得過六次 
　　一同志諸人非寓居海上者自不克親行到社有所討論則函牘相往還 
　　一社員應納之金必於入社之前社友應納之金必於每月初旬之前交於司事勿或延擱 
　　一社中不宴客尋常聚會一茶而已倘有事集議日中未畢設餐亦不過四簋 
　　一所列程規自社長以下均宜遵守違者細用諫大用擯凡我同社慎其勿忽斯言右通規 
[無錫縣公民對於縣議會議决停辦女子師範學校意見書]  
　　無錫縣議會議决停辦女子師範學校一案以少數人之私意絶無教育思想之議員甘冐不韙摧殘女學民國前途何堪設想茲已由省長將此案交省議會公斷所謂公斷云者以多數人之公意斷定此校存亡關係一問題之謂也想省議會諸君諒不致偏徇私見甘爲學界之罪人然一縣之實情他縣或有所未知或者使一方面之簧言盲語大放厥詞而一方面之至理真情無從罄白此公民等不得不以區區愚見所及奉告於省議會諸君之前以爲公斷時之研究也 
　　竊謂縣立女子師範學校有必需設立之理由五有必不可停辦之理由五試詳言之望省議會諸君平心一研究之 
　　教育日日言普及每縣男子入學者不及千分之五女子入學者不及萬分之五此何故耶家庭無教育凡已及學齡之兒童不能多送入學社會無信用不合教法之教員不能實收效果由前言之非提倡女子教育不足以立家庭教育之根基由後言之非多設女子師範不足以補小學教員之缺乏故爲吾中國教育前途計每縣必需設立女子師範學校之理由一也 
　　江蘇爲東南大省女學萌芽本以江蘇爲最早他省之辦理女學者每以女教員缺乏向吾江蘇延訂者甚多省立女子師範僅有二校海上私立諸女學純粹之女子師範鐼校殊鮮然如務本等校畢業之師範生能留於本省任小學教科者尤少蓋已高飛遠走早在他省執教鞭矣故爲本省女子教育前途計或應他省之延訂或留本省之應用每縣必需設立女子師範學校之理由二也　　無錫爲江蘇壯縣私立之女學校十有六公立之女學無一也私立之女學經費支絀往往難於持久故不可恃非有公立之女學爲地方女子教育鞏固之謀不足以謀女學久遠之計雖私立女學如競志女學畢業生徒及未畢業生徒而出外任教員管理員者南北數省亦有數十人然地方女學日漸發逹女教員之缺乏良多外不足以應他省之延訂内不足以應地方之需用故爲無錫女子教育前途計無錫必需設立女子師範學校之理由三也以今日小學教員之缺乏在無錫雖前曾有公立私立之兩師範而畢業之人今日求其始終能任小學教員者殊少蓋光復以後入政界者有之作議員者有之任他種職務者亦有之類皆所學非所用所用非所學一若區區小學何足以屈我長材也致現時小學教員多非師範出身之教員在女子師範之女生他日任小學教務或不致有男師範不屑小就之心也故爲小學教員缺乏計無錫必需設立女子師範之理由四也 
　　以縣經費設立之女師範畢業以後對於本地有義務性質不比省立女師範之畢業生畢業以後對於本地無絶對的義務心如不欲本地男女小學之發逹則已如欲本地小學之日見發逹也非有以縣經費所辦之女師範恐畢業以後能永固在本地盡義務者事實與情勢均有所不能此爲求本地男女小學之發逹而欲女師範畢業之人有多盡義務者故爲無錫必需設立女子師範之理由五也 
　　如上必需設立女子師範學校之五理由觀之則大而爲中國教育前途計或者普通人無此特别之眼光爲一省計爲一縣計省議會諸君諒皆有此心思也至爲男師範畢業生多入政界及作議員非有女師範不足以補小學之缺乏此固現在之實情也爲本地小學將來發逹可以多盡義務計則又將來之必然也是皆省議會諸君甚明瞭者若是則女子師範固必不可停辦矣 
　　矧無錫女子師範學校即爲臨時縣議會議决之案今日之正式縣議會之議員又半皆臨時議會中贊成設立此校之人何前則贊成之後則反對之前後矛盾互相食言社會之信用失議會之價值掃地矣此爲保全社會信用及議會價值計有不可停辦斯校之理由一也 
　　或謂與部令所謂特别情事而設之校有相抵觸乎則此校創設之時部令尙未頒布即使設立學校在前部令頒布在後而果有相抵觸之處則尙可以辦有規模之校報部申明種種必須設立之緣由而保存之况此校並無與部令抵觸之處耶此不可停辦斯校之理由二也 
　　或謂成績不佳耶創辦一年縣議會議員曾亦有暇一調查斯校之成績果何如乎校風嚴肅教管有方縣議會議員縱無耳目之真知灼見而各縣教育界人來無錫參觀者大有人在卽不然證諸省視學報告斯校之狀况盍將全文一讀之（省視學報告是校本年開辦學生雖不多而規模略具學科完全教授亦勤懇顧教員授地理課板畫黄河流域圖以補地圖所不及指畫詳明學生服務規程及品行比較表以勤樸爲指歸均合察閲各科成績間有程度稍嫌幼稚者）當亦恍然於斯校之成績未必有必需立刻停辦之理由及加以應得取消之懲戒也此不可停辦之理由三也 
　　或謂縣經費缺乏乎不知照上年預算表核之該校支費全年不過一千六百元左右卽有不敷本年地方費豫算表中之預備費半年八千零十一元何嘗不可撥用耶所謂預備者原爲預備各項不敷開支之欵未聞列入豫備後卽將永遠存儲而可不用也是固無是理者然則經費旣非實無可籌之策此不可停辦之理由四也 
　　或謂學生之數少乎不知元年雖僅有二十餘人而二年因不招新班僅招插班今已有三十八人以三十八人而本年支費半年用九百六十元較之現在本年添設之四鄉高等小學校有十三人開兩教室二十三人開兩教室支開辦費八百元經常費半年一千元每校一千八百元者學生果孰多孰少耶倘十三人二十三人之高小學必需開辦則此校又爲有不可停辦之理由五也總之斯校萬無停辦之理由縱無錫縣議會如何反對此校想省議會諸君斷不致以百六十人之公斷二字甘徇三數人之私斷爲可必也且此校如可停辦則我江蘇縣立女子師範學校如武進如太倉如如皋等所設之女師範皆可停辦矣其餘凡已開之各種學校均可以少數人之私見實施其善於運動之手段抺煞公理摧殘女子教育破壞已成之學校民國前途深堪危懼真不禁令人長太息而髮上指矣省議會諸君方將建設種種新事業新政治必不致對於教育事業劈頭下一破壞手續者其存其亡關係非淺正不獨區區一縣之影響而已也願省議會諸君一研究而公斷之無錫公民裘廷梁俞復胡雨人同啓 
 
 
 

Page 12

 
 
   
 
 

Page 13

 
 
自由談 
游戲文章 
[暗殺保險公司廣告] [  鈍根戲擬]  
　　竊謂生今之世迷信破除天地不足畏民權發逹皇帝無可畏人權平等父師不必畏賄賂公行法律不足畏搶刧自由貧窮不足畏所可畏者惟暗殺耳一遇暗殺則富貴撤手功敗垂成言之痛心本主人有鑒於此特以巨資組織暗殺保險公司已命萬國政府敬謹立案擔任保護故本公司具有無上之權力人民投保者得享種種之利益約略條舉如下 
　　一投保者須先填明志願書規定他日之賠償如欲得金錢若干者倘遇暗殺本公司即以金錢如數付其家屬欲爲總統者倘遇暗殺本公司即代其子運動爲總統欲爲國務員者倘遇暗殺本公司即着大總統任其妻爲國務員乏嗣求後者倘遇暗殺本公司即派妥員親至其家代製佳兒一個鰥居求婦者倘遇暗殺本公司卽以同等志願而被暗殺之女子配之爲妻總之本公司務使死者無不遂之志有暗殺之樂斯於本公司之宏願爲盡而一般志士亦必欣然樂從也 
　　一保險價值視他日之賠償爲定各各不同另有詳章規定 
　　一本公司除賠償目的物外且有擔任緝兇之義務蓋本公司富於資本懸賞不惜巨金兇手無能漏網也 
　　一本公司又預備巨款將盡收世界所有炸彈手槍而銷毁之以止殺機惟此舉目下尙難實行須待全世界人盡身本公司投保後始可着手進行 
　　一欲觀本公司詳細章程者請向自由談話會索取 
[有意國無聊極思省理想路一萬二千三百四十五萬六千七百八十九號本公司啓與客論審檢所] [  是龍]  
　　客有問於余者曰現在各縣審檢兩廳大半改爲審檢所而檢察事務歸縣知事審判事務歸帮審員惟縣知事無豫審權界限甚清截然不混然則所謂審檢所者其司法機關歟抑行政機關歟余曰此所謂法政機關猶之法政學堂也 
　　客曰幇審員旣係獨立則所謂幇審長幇審員者究幇何人乎余曰幇審檢所耳猶縣知事之知縣事也 
　　客曰縣知事逮捕刑事犯後其用縣知事之名義移交審檢所乎抑用審檢所之名義移交審檢所乎余曰縣知事須至審檢所蓋用審檢所之鈐記而後移交審檢所一部分之帮審長 
　　客曰審判部分帮審長下又有帮審員而縣知事以一人司行政兼檢察全部事務不綦繁乎余曰民國縣知事能力之大無一不逹於極點故佐治職雖祇設三科每科一長二員而除縣事之外尙能上承各部曁都督民政長財政司之指揮區區檢察事不務足論也 
　　客曰本月司法部與籌備處支電云如遇勘騐蒞庭縣知事可委佐治員代之夫縣知事旣不執行預審之職務公判時何以又必須蒞庭三月九日司法部七十三號訓令云未設審檢廳各縣人民詞訟事件應責成縣知事隨時斷結具報是則但設審檢所之各縣亦應由縣知事負完全之責任矣又何也余曰司法部不又云乎司法官廳適用各級審判廳試辦章程依試辦章程而言縣知事固當蒞庭且當監督帮審長也 
　　客曰是矣然則籌備處之所謂縣知事無豫審權帮審長完全獨立專管審判事務不又與試辦章程大相刺謬取余曰或者司法都與籌備處各有一種試辦章程在余輩患不知耳 
　　客乃笑曰君亦門外漢余真問道於盲拂袖逕去余大慚因筆之以質諸當世法學大家（二） 
[辭滬家鐵路恊理書] [  了青]  
　　讀三月念二日自由談載有滬家鐵路招股啓並附簡章十則爲牛大吹所發起東埜所編訂者了青不才得被舉爲臨時恊理竊念平日寡交與牛先生無一面緣旣無金錢爲運動又無人情爲囑托乃辱不棄竟以此焜耀頭銜重大責任加諸了青之身殊足駭怪然念了青窶人也三寸毛錐未嘗離手一旦得此亦足自豪苟他日公司成立選舉正式恊理時復仗牛先生力得以繼續有效則了青於此大可假公濟私刮衆人之脂膏供一已之揮霍閎第宅置妾媵結賓客備肥甘出則車水馬龍入則紛白黛緑夤緣爵位購買勳章以與諸偉人相抗而使一班奴顔婢膝之流終日匍匐門下乞委求差冀了青之頣指氣使或一顧盻也豈不甚快是牛先生之於了青其恩其德雖鑄金事之銜環報之不爲過獨是人各有志不可相强了青之甘自暴棄不欲假手事功而以文字作生活也有年矣比以朋舊見招旅食淮北距滬且二千數百里勢不克兼顧益以才識寡陋於鐵路學尤鮮研究與其濫竽於後毋寗見機於先再四思維百無一可惟有將恊理名目卽日辭去以避賢路而免誤公種種苦情當亦爲諸大股東所深諒也然竊有不能不要求者了青被舉之後雖未任事而揆諸民國成例但經紙上列名卽不無微功足録可否援照大總統普給嘉禾章辦法俟此路通車後贈了青以永遠免費票一紙俾向自由談投稿時得以任意乘坐不費分毫則感荷雲情勝作恊理十倍矣惟諸大股東察焉（三） 
尊聞閣詞選 
[感懷] [  率]  
　　江湖頻轉徙歲歳感依劉魑魅寗堪伍屠沽盡列侯前塵皆幻夢斯世一浮漚陟屺嗟何及吾生此百憂 
[泛舟游春偶成四律] [  侍仙]  
　　緑陰濃處淡烟籠傳粉薰香襯落紅玉佩聲傳春苑北金釵影耀畫橋東湘裙細染桃花水羅襪輕翻楊柳風一徑風光看不盡柔荑拾翠最玲瓏 
　　金鶯百囀茂林園翠袖飄香欲斷魂步蹴芳塵沾小襪手持粉扇隔前村回頭有意含嬌態對面無因通欵言雲鬢簪花容蠂醉移時覓伴到瓊罇 
　　春閨寂寂奈愁何有客尋春載酒過香透珠簾開荳蔲聲傳柳陌拂笙歌已隨風信飄紅雨自有雲鬟映緑波笑指檀郎花影外瓊簫吹出别情多 
　　游遍銀塘亦太痴金鐃撥動曲江池夕陽暖襯芙蓉厠暮靄輕籠翡翠枝有夢蝶尋花睡後踏青人醉月明時從今腸斷山溪路一幅金箋話别詩 
自由談話會 
　　任力任人陳眉公云擇友宜少任人宜多余嘗歎爲名言頃見明劉氏賢奕編而益信劉氏曰任力得多勞任人者多佚盖任力者匪直勞也力寡必偏而不咸也任人者匪直佚也人衆必徧而不漏也任人非直不漏彼蒙任者可使不肖者肖也任力非直不咸彼不蒙任者將使能者不能也此驗諸古今固同出於一軌者也乃今之爲政者往往用人極少不問事之鉅細咸以咨之及觀所用之人又無非出以偏私任以夤緣於清廉幹練之士百未一用而猶欲孜孜然以詡於人曰吾裁冗濫以節用也其亦知冗濫之謂何歟噫[  小蝶]  
　　天之下地之上有一物焉其性貪其味臭其體則或定或流或大或小或長或短或方或圓其居則或隐乎山或潛乎水或埋没於沙土之中或融化於烘爐之内或運動於權貴之門或往來於商賈之場或伴佳人於深閨或隨俗子於秦樓或邀遊於名山或沉暗於酒博其色則或黄或白其量則或重或輕無生無死不食不衣蹤跡無定變化莫測其勢力則縱貫古今横溢五洲凡人之生死家之盛衰國之興亡罔不權操於其手噫是物也何物耶殆民賊之類也除之不得用之多害如之何其可也 
　　雖然世事通例利害相倚是物也苟能取之以義用之以　庶可享其利而不受其害乎[  公天]  
[劇談] [  玄郎]  
　　劉永春之審李七此劇爲大明碧雲湖中之故事（劉鴻昇曾排過十六本）黑頭須能仿唱鬚生青衫爲貴滬上自劉鴻昇演唱後繼起者如劉廷玉劉永奎等不一而足然仿鬚生青衫各調俱不如鴻昇之入彀且不用胡琴和之更難動聽前晚永春亦欠純粹四劉中自以鴻昇爲最長永春好處在力厚聲雄不尙鼻音叱咤一聲千人辟易如（如此説來你七爹爹就要挺死了）一句挺死了三字石破天驚聲震四座唱亦句句雄偉濃厚無絲毫取巧假借之處所謂真實嗓子也若郎德山則猶不免有假嗓之病且風度端凝規模闊大洵爲黑頭之正宗卽擬之秀山亦未見彼軒此輊也馬崑山之陳台唱做亦不弱 
　　江夢花之祭江青衫之行腔使調須以柔和而明亮爲貴吴彩霞純尙柔和一路惟患脇痛而不能使勁於亮字上尙欠火候夢花則反是力猛字綻聲尖韻響深得亮字之訣惟跡近過剛嗓子極易受傷於圓潤上務宜加之意焉然青衫一門滬上素不重視各園俱有乏才之歎就現象而論以夢花之才自當首屈一指而爲不可多得者矣 
劇本考實 
[采石磯] [  便便]  
　　采石磯演明太祖渡江攻取金陵事故取金陵卽其下一齣也出自英烈演義考通鑑明紀常遇春懷遠人貌奇偉勇力絶人猿臂善射初從劉聚爲盜知聚無成乃歸太祖請爲前鋒太祖曰汝特饑來就食耳吾安得汝留俟渡江事我未晚時太祖方與諸將定計渡江諸將請直趨集慶（元時南京爲集慶路）太祖曰趨集慶必自采石始采石重鎮其守必固牛渚前臨大江彼難爲備可必克也乃命廖永安等直趨牛渚西北風方驟頃刻逹岸元兵列陣磯上太祖舟距岸三丈餘莫能登遇春飛舸至太祖麾之前遇春應聲奮戈前敵接其戈乘勢躍而上大呼跳蕩元軍披靡拔之采石兵亦潰緣江諸壘悉附太祖謂徐逹曰渡江幸捷若舍而歸江東非吾有也乃悉斷舟纜於中流顧諸將曰太平甚近當與公等取之遂乘勝拔太平此劇全唱弋腔不爲社會所重故各舞臺輙於啓幕時演之（二） 
小說 
政治小說 
[鐵血男兒（一百一）] [  常覺　獨鹤]  
　　第三十五章 
　　木鐸旅舘中湫隘殊甚且穢氣撲鼻不可耐以故庽客咸就門外幕下坐藉舒胸臆室内僅餘二人促膝密談一爲詭裝之陶米洛甫一卽尼古拉也語良久未得要領陶乃懇切謂尼曰公爵乎西奥司安危存亡决於今日君朝野從風舉足輕重幸毋戀闇主而棄蒼生拘小節而忘大局也實告君西奥司苟有賢者起爲伊尹之放太甲霍光之廢昌邑而别得一偉才碩德爲吾人所崇拜如執事其人者以爲元首則敝國必當盡力愛助相與立萬世不拔之基如其因循坐誤甘戴暴君恐不越一星期卽將河山易主永爲俄屬矣此次土國大舉伐西實承俄人意旨殊無足諱惟君須知吾國所以爲此非仇西奥司特欲去烏突耳烏突去則西奥司安寡君一片熱忱固仍爲貴國計也尼曰俄國家鄰之道純以詐術每令人爲鷸蚌之爭而自收漁翁之利其狡獪伎倆已成司空見慣不值逹人一笑君頃間云云亦無非欲挑起吾國内訌俾同胞移其禦侮之心競爲鬩牆之舉夫然後得獨便私圖乘機而入僕縱不才亦何致爲敵人傀儡貽害祖國耶願勿復言陶曰僕實竭誠奉告無絲毫情僞胡乃不蒙見諒吾俄今日目的但求去烏突而立君使貴國日臻强盛得長此輔車相依不爲第三國所凌侮足矣對於西奥司一切利益殊未嘗稍思染指君其何疑尼曰然則僕果從君謀成功而後豈貴國亦竟能無所要約乎陶徐徐曰君如得志敝國微勞足録固略有請求但提出條件務取公平决不令貴國難以承認今且約舉一端卽政界各重要機關皆請用俄官一員以資臂助此固與西奥司主權無損且足令兩國交誼益形親密常蒙慨然贊許其餘各條更輕而易舉無足討論矣尼哂之曰行政大權操自俄人實不啻舉全國以俯首聽命也獨立二字不幾成泡影乎（二） 
愛情小說 
[自由花彈詞（三十三）] [  天虚我生]  
　　這且按下却説那劍華如何遇救那救他的人又是甚麽一流人物待在下補叙个明白好教列位知道元來那人乃是個梟匪頭目叫做蓋天青的便是這人生得十分矮小走壁飛簷乃是本等却也會得催眠術他那魔力還比穆志誠高上一等他平常在江湖上拐帶人口只要對着人叫上一聲那人便會把他認錯當做了自已的親人叫出個名字他便頂了這個名字盤問他的仔細就順着他的心願把他拐引了去賣但是受過他魔力的人終身不能醒悟只道真是自已的親人賣了他的這蓋天青在長江一帶做這賣買已非一日這回子正是來到常州他便留心物色待尋个美貌女子去多賣些銀錢使用那日在路上兜頭遇見劍華他就想用法術不道早被穆志誠先在背後下了手去看那劍華竟自昏迷迷的跟了他去蓋天青心裏駭異想同道中並無此人看他怎樣擺佈他就落後一步遠遠的跟着直到寺中他便繞過西首跳上屋角把樹蔭隐了身子看的十分清切及至穆志誠跳出東牆他便從西跳下看劍華正在好睡因便喚他醒來那劍華睜眼一看蓋天青却把自己的眼光和他一逗劍華便自錯認叫聲徐郎你果然在此蓋天青道是吓我正盻你呢劍華不禁凄然改色因把路上如何遇著穆志誠如何受他欺迫細細的講了一遍盖天青聽的明白因道我如今待和你乘了火車逕到上海找一个地方住下圖个長久之計你可願否劍華喜道我怎的不愿蓋天青道如此我便和你同走那時劍華眼裏宛然便和着徐萬書同行及至蓋天青取了皮篋把他背上他還只道是上了火車往後只憑盖天青口裏講什麽他便眼裏見什麽等到蓋天青真个帶他上了火車他還糢糢糊糊在那裏做夢呢這些催眠的魔力並非説書人胡謅列位不信但問問那受過催眠術的明友也就知道這就是從前的謡傳説有什麽一種拐子能設把手一指一面起了大火一面發了大水背後還有虎狼追着地就不得不跟着拐子走路這个魔力可見在我們中國早也有了不過未曾指明説是催眠術罷了其實就是一派當下劍華畢竟被那蓋天青拐到上海賣了不賣説書的無奈被那作者有意擱住也就没法探聽他的消息只好暫屈列位忍耐片時如今且説那戀春小姐 
　　自從那愛蘭告别轉姑蘇瞬息的流光半月過每日向街坊尋阿母絶無消息奈他何他心中正在愁煩煞却好那秦保傳一紙書（二） 
短篇寓言 
[身體選舉] [  嘉定二我]  
　　身體選舉用兩院制度 
　　皮以外爲外議院皮以内爲内議院 
　　外議院選舉選出議員五名如下 
　　眼耳鼻口舌 
　　内議院選舉選出議員七名如下 
　　腸膽腰腎筋肉肺 
　　某日外議院在意識園開會選舉正式大總統選出心爲大總統同日内議院在五臟府開會選舉正式大總統與外議院表同情亦選出心爲大總統 
　　何以故心無黨派居背之前胸之後主一身之語言行勤超然獨斷横行無忌兩院之人不敢不服從正有非心無以立身之勞 
　　明日大總統任命國務員交外議院通過任命 
　　魂爲國務總理臉爲外交總長腦爲内務總長鬚爲陸軍總長涙爲海軍總長手爲財政總長骨爲教育總長脚爲司法總長毛爲農林總長爪爲工商總長血爲交通總長 
　　另請白蝨爲頭等顧問官 
反對反對口起而反對曰心之作用多奸詐狡滑我不認之爲大總統心雖爲一身之主動但自有生以來我卽與之反對我常言自由平等愛國利民而心常存自私專制賣國病民之念此等敗類何能爲大總統咄心咄心咄咄大總統 
二我曰此真所謂口不對心矣志士聽之（二） 
[來函]  
　　貴報曾記庚子年隆裕太后推珍妃入井事稍爲失實鄙人有同學友張君與珍妃母家同系博氏至親當拳亂後兩宫甫回京張君親告余云庚子年京師初亂時珍妃姊妹（珍妃在母家行五與其四姊同選入宫）命太監持函（並照像遺其母作紀念者）出宫勸母氏速避亂務約束子弟等勿隨拳匪勿從洋人勿以其姊妹爲念名保品節體面女姊妹必不屈節辱身以貽君父羞等語張君親見此函余又訪諸博氏他戚所言相同多有見此函者亂平後妃母入宫僅見長女某妃詢珍妃致死之由乃妃自言足弱恐途中爲累勸其姊隨駕西行而自投井中焉淮北湯盤銘新齋主人上言 
　　投稿者小影因製版者未續交來今日暫停登載徐寄梅鑒楊元鶴住湖北興國 
 
 
 

Page 14

 
 
   
 
