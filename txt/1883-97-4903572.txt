# 1883 - 97 - 4903572

 

Page 1

 
 
[四書味根錄出售] [  點石齋主人啓]  
　　啓者本齋用石印照相法所印各書不特字樣縮小以便行篋携帶並務求點畫分明俾閱者不費目力此固久爲海內文人所賞鑒無待贅言茲又將圖書味根錄飭工照印其字雖較原本略小然仍縷晰條分無論童叟卽燈下亦堪彼誦兼之紙色潔白墨光濃淡相宜裝潢亦極精雅現約於三禮拜後卽二月二十外當可出書欲購者祈屆時至三馬路大禮拜堂南首申報館間壁申昌書畫室購閱各外埠由賣報人代售此布 
[論近時臺臣風氣]  
　　臺諫之官職司糾彈所以廣言路而陳時政之闕失也故科給御史得以風聞言事其有事無證據不得坐罪於所叅之人則臺臣亦不任悞劾之咎誠恐因方得罪而言者瞻顧觀望緘默自安則朝廷不知時政之缺失而頷污闇懦之輩無所顧忌也然國家立法具有體制御史雖許之風聞奏事若嫌疑攻許之風亦斷不可開故臺諫之官不特重其任抑亦敦其品科給御史階不過五品而選授是職者必先考核其人之志量品行而不輕予之也部員自學習而補缺升授郎中員外歴過京察取入一等然後保選御史再轉給事他如翰林在館多年歴俸最久亦考取記名盖必身列仕途閱歴旣深周知利獘之員始可充選少年新進雖才華富有吏治精詳而資格未深堂言不得保送由此推之　朝廷設官分職獨於六科諸道有其愼其難之意重其官不得不重其人也試思道光年間籌餉開捐所定章程京官自郎中以下與外官自道員以下而郎中品級實與給事御史同何以獨不准捐給事御史乎人生讀書少年登第　歴仕途一旦居臺班清貴已極其自勵其志當何如者官階雖不甚崇而專摺奏事內而樞部大臣外而封疆重吏苟有政治缺失直列彈章不避權貴然則理亂治忽之機所關於此一官者誠非淺鮮而乃挾門戶之見逞排擠之私可乎哉京官清苦貴至一二品不過俸米百餘斛俸銀百餘兩以之贍身家誠不足矣所賴以補苴者門生故舊並列顯要宗族交遊叨其光寵有無相恤急難相賙未嘗不可以資俯仰養清廉也外官歲入較饒每年資助東官各以交誼分其厚薄辭曰炭金重則百金少亦以十計若世家子弟親故多者筮仕外省一年所費亦覺不菲官塲相習成風明饒而亦顯受之不比包苴私相接納故有清苦之京官斷無凍餒之窮官通融有無一車一僕眷屬三四口何必輒云長安不易居耶乃如今日之臺諫諸公則有異矣同治元年詔下廣開言路凡有陳時政得失者皆得奏聞由都察院堂官閱看奏中並無違背字樣槪許代進當日時事艱難兩宮求治方急深慮下情無由上達故有此命二十年來微員未秩一介書生以條奏稱　旨發下部臣疆吏採擇施行者厥有數人於是臺諫諸公亦皆以能言爲稱職風聞之奏日有所陳葢言路大開在下者且欲貢愚忱兾芻蕘之可採何况有言實者可以緘默爲高乎軍興以來督撫事權漸形其重用人行政究有不按定章好變舊制者事分鉅細過有公私諸公逐事糾彈所以整飭紀綱杜漸防微關繋固不爲小而因有能言之士各省大吏凛然知　朝廷之尊而不敢師心自用其間補救之力居多乃一二年來言者固以糾劾爲事而往往更有糾劾言者之人以致臺班中得罪罷官不一而足卽如去年一年自雲南報銷案發臺臣之被劾者時於　諭旨中見之甚至所糾劾者此事而其人亦卽在內經同僚攻訐而無地自容夫人學術品望可信於一時或不可信於將來原不得曰旣爲諫官必是正人　朝廷用人無私特命都察院堂官甄別諸道於是戈靖等八人又皆鐫職整肅臺綱方謂此風可已乃昨讀　諭旨張觀準被叅一案竟有向俊啓借銀二千兩書函往來微詞恫喝之事噫臺臣如此不特有玷官箴抑亦斯文埽地矣或曰二人有無相通或亦借貸之常適逢其曾致爲查有所藉口然書函具在旣有恫喝之語卽是索賄而非稱貸也假令盡加張觀準所爲則是毛舉細故之奉皆爲借貸不遂之嫌　朝廷以之訪缺失而諸公以之求苞苴相傾相軋伐異黨同尚復成何體統哉曩年嘗有京友言及風聞之奏京中專有賄買之人事非重大不過數十金其情卽可上達竊謂臺諫諸公尚不至好利至此不謂今日臺臣彼此互訐之情猶有較甚於前者噫寬大之朝流弊乃至於是可勝嘆哉 
[恭錄　諭旨]  
　　○二月初十日奉　上諭戶部奏雲南銅運改歸舊道經過四川湖北兩省請派大員經理一摺雲南解運京銅經過各省前經派員經理現據該部奏自五起二批爲始攺由四川湖北運解所有經過各省除江蘇直𨽻仍遵前旨辦理外四川着派鹿傳霖楜北着派蒯德標卽責成各誠員嚴飭委員及沿途地方文武員弁認眞𥡳查催䟎護送前進該運員倘有無故逗遛及盜賣短少等弊詳報該督撫嚴行叅辦如有應需水師照料之處卽由派出之員詳咨該督撫及水師提督調遣至此次泒出之貝遇有升調事故卽令接任之員遵辦餘依議欽此同日奉　上諭麟書張之萬奏審辦雪南報銷一案請將司員革職並請飭將革員催解來京各摺片降調戶部員外郎福趾戶邵主事龍繼棟均着革職審訊已革知府潘英章上年十月由雲南起解現在尚末解到實屬遲延着沿途各省督撫嚴催迅速解京毋任逗遛餘依議欽此同日奉　旨正藍旗滿洲副都統着札拉豐阿調補正藍旗漢軍副都統着英廉補授欽此同日奉　旨着泒世鐸管理健銳營事務欽此同日奉　旨國子監司業員缺着徐會澧補授翰林院侍讀員缺照例將盛昱轉補所遺侍講員缺着擬正之長萃補授戶科給事中員缺着鄥純嘏補授山西道監察御史員缺着瑞霖補授江南道監察御史員缺着莊子楨補授欽此 
[東報彚錄]  
　　○東瀛報言近來日本向德國購買鐵甲船兩艘該船係前智利與秘魯搆難之時向德國購辦者船已造成而爲德國截留不復售與現在乃爲日本所購得已由德啓輪開往日本矣至其船中機器砲位等則尚未知其詳也○花房公使奉日廷簡爲駐俄公使兹悉花房公使兼管瑞典瑙威兩國公使事務已定於本月二十三日啓節前往矣○水師部擬將以前所有舊式鎗砲等件悉數出售卽將所得價銀另購新式鎗砲○兵部擬於日內發兵官若于員前往各處要隘島口相度地勢何處可以建造炮臺卽當隨地建築以資扼守也○正月念七日有華商雇駁船運絲至輪船該船大副逐包騐收見內有一包畧鬆不肯收與華商亦不多說卽將其餘各包上船而將此包仍發下駁船 
 
 

Page 2

 
 
載回碼頭卽呼巡捕適有西人在側亦邀之共捉駁船水手計水手三人𨓜其一獲其二搜檢船中則原絲在焉計所竊之絲値洋一百元該華商可謂機警者矣○日本有哥祿者年已五十餘其人面上無眼無鼻無耳塊然一物賴其親族等衣之食之以活近則家無擔石無計謀生因議舁哥祿至廟中與人共觀兾得微資以餬其口而親族中有以爲恥者遲疑不决現將決計供人觀覽矣○東瀛報言冲繩縣卽琉球國向有骨洗之例習俗使然凡中等以上之人身死卽殮以銀飾美服入棺安葬三年之後掘出屍身浴以香湯取其所插首飾就親族中瓜分以爲記念相沿成習恬不爲怪名之曰骨洗間有三年之中子孫不肖家道中落竟將其祖宗穴中首飾質當於人如屇三年不能取贖其骨洗之例亦躭延不行近來地方官以爲子孫者何忍將祖宗骨骸抵押於人此種頽風亟宜諭禁自示以來雖不敢公然受授然私押密當者尚復不少客有自琉球來者所言如此云○陸軍省去年所定砲台工程就伊豆之波島地方及猿島兩處業已動工次第添築此次神奈川縣下亦添築砲臺增募砲兵一大隊原營建於太田津屋地方及程谷居中之間因過於遙遠不能如式今復於神奈川停車塲之西高阜處建築云○該報又言近向德國定購大砲二十七門兹得電報知該砲已裝運矣○又聞美國帆船名伊拉爲台客近在東洋救護日本難民數十名載至橫須賀登岸轉送橫濵其如何遭難則末之知也○本月下旬定期操練全國水師於豆州下田海島云○有棲川威仁親王遊學軍法於歐洲此次特命召回大約四五月間卽可歸朝也○仁孔海軍鎭將去年奉命前往朝鮮統領水師全軍功績卓著已賜以金杯一對花瓶一對至各兵船管駕官應賜縐疋折金若干一併賞賜云○日本北海道去年寒冷殊甚居是鄕者僉以爲四十年來所未有云 
[新定條例]  
　　○本月初二日日廷諭各部大臣擬定新條例五條發給駐中國高麗之領事官遵照辦理兹特譯錄於左　一凡駐紥中國高麗之領事官遇有日人在彼滋事经人告發可將該日人驱令出境隨其罪之輕重定以年限如情罪較輕則不必驱逐令以銀若干押於領事处具不再滋事切結　二滋事应行驱逐之人以十五日爲限卽行起程不得遲延時日倘有不能動身之勢領事官查核屬實則可展限數日　三押銀具保之人如再有滋事則將所押銀兩充公仍將其人驅逐四滋事應行驅逐之人如並無不能動身情事故意逗遛不去者領事官可將其人監禁并作苦工並令繳罰銀其監禁則以十一天起至一百天止罰洋則以二元起一百元止五旣經領事官判定不得再行上控　此新章仍由日本首相曁外務大臣刑部大臣同擬 
[高麗近事]  
　　○日本報載有高麗消息云前者高麗向日本購得輪船一艘而不知運用之法有三日人爲之指教現在高人已粗知大略亦能行駛故以土產多件餽此三日人以鳴謝悃也又言近接高人一信言中高往來一切情形俄人皆從旁窺伺盖俄高素無和約殊令人莫測其意向之所在也又言高人不知救火之法凡遇火警亦不搬運物件亦不設法澆灌但坐視其灰燼而已數日前有某木行失愼火勢猛烈之際不過畧搬木料數根其餘家資器具一概不顧間有人抬水一桶上前澆潑本行左近房屋同時被焚其近鄰有一人坐於門前解衣捫蝨行所無事他國人有見之者殊深詫異而彼不知也是何渾噩乃爾 
[訟師遇騙]  
　　○江寍某甲善刀筆而性好游蕩所得之資亦復隨手散去同里某乙家素豐與甲相暱嘗偕作狎邪游第乙兄約束甚嚴乙志不得逞心恒鬱鬱不樂甲知其故每以冷語挑之前日乙忽謂甲曰吾兄不友者之所知也今不可以復耐君如肯代爲擘畫他日富貴富與君共之甲慨然自任卽口授訴詞並爲之部署一切乙又以訟費爲慮甲復摒擋百元付之迨乙去後甲竊自喜以爲入我彀中從此可以取之不竭矣乃越數日查無消息中心不能無疑因至乙兄處察看動靜始如乙因新年賭負無可料理業已偷度函關不知所往甲聞失色不能復置一詞怏怏而歸家人又以無故失去百元日夕交謪甲惟自嘆倒繃孩兒而已 
[九江瑣聞]  
　　○選鋒後營周營官本月初奉鎭憲騐看營兵有老贏及烟霞痼疾者槪行裁汰挑選壯丁補授洵整頓營伍之要務也乃有某營兵年近五旬有阿芙蓉之癖已在裁汰口糧之內其妻恃能攔鎭憲輿邀恩數次朱鎭軍謂此次裁撤老弱煙癖者數十名若人人攔輿邀恩將不成事體飭營官將某兵守糧一併革除以儆其餘此婦旣不能代夫求回口粮並將其夫守粮一併送脫羞忿交并竟尋短見自縊幸同室之人知覺往救勸慰得不至死云又後營教習蔡弁寓三聖廟內日前營官驗看裁去馬粮祗存戰粮一分前日晨餐後因前任廣東馮學使過境隨隊出城接差及回寓見房內衣箱狼籍急往查視失去皮衣棉衣多件比卽鳴衆捉拿查無蹤跡現在具呈往縣衙報案不識能珠還合浦否也 
[院試太倉牌單及經古題]  
　　○二月十二進院行香　十三生經古　十四童經古　十五生正塲　十六覆生古　十七嘉定祟明童正　十八提覆並文生補考　十九太倉鎭洋寶山童正　二十提覆　念一覆一等生員　念二考教　念三覆頭二塲童　念四外塲　念五步箭　念六技勇　念七武生內塲獎賞文生　念八總覆文武新進　念九獎賞武生發落文武新進三月初一起馬○生經古題　得黃金百不如得季布諾以布以諾得聲梁楚間爲韻　賦得春月色勝如秋月色得和字五言八韻　書黃忠節公傳後不拘體　賞紅詞不拘體韵○童古題　晉侯讀魏絳書跣而出賦以與之禮食使佐新軍爲韵　賦得柑酒聽鸝得聲字　花鬚柳眼七律不拘韵 
[拆梢可惡]  
　　○昨日英租界有慣行拆梢之啞子某約諸無賴至大新街中萬興小飯店內吃飯後因會鈔爭論經旁人代給而罷爭論時適有棒盤賣洋廣貨者亦在內吃飯各無賴趁勢將洋片等物强賒硬買而去繼復紏人至該飯店尋釁反將賣洋廣貨者拉至丹鳳樓茶館吃講茶說者謂拆稍黨之計不得施於飯店故見賣洋廣貨者而魚肉之公堂耳目非不周巡捕往來非不密而若輩猶橫行若此異哉 
[𨓜犯拿獲]  
　　○四年前英老巡捕房內有禁押之某犯將牢門外栅欄鋸斷逃𨓜當時查緝無蹤事已擱起詎天網恢恢疎而不漏昨午後四點鐘時在英界與英包探方智慧瞥見方係原拘之人該犯面貌尚能辨認正欲喝住誠犯卽飛奔逃跑包探飭夥計等趕捉該犯逃過外洋涇橋至法界浦灘溜入泰來洋行內樓上某西崽房內卽將房門緊閉將身穿之藍線縐棉袍泥金縐棉背心元縐紗綿褂脫下隨將西崽之竹布長衫穿上開窓上屋包探夥亦入內無如門已緊閉俟尋到誠西崽則誠犯已在屋上奔走該房屋極其高峻包揀夥等無能上屋祇得着取梯來其時中西人觀者甚衆屋上人聽見取梯從屋頂後面跳下適有法西捕在彼卽拘住拉入法捕房經法捕頭畧詰情形着爲管押而泰來洋行東以該犯何能入西崽之房兼將衣服脫下換穿長衫故親至捕房與法捕頭說明恐該西崽是一黨之人請爲拘詰法捕頭卽飭包探嚴頌眉前往將該西崽拘到管押候解公堂研究英捕頭亦親至法捕房將該犯認明法捕頭答以恐法界另有別案俟訊明再爲移解云 
[英界公堂瑣案]  
　　○陳松亭稱住居永平里前夜因貼鄰張王氏家失愼我家失衣服箱籠不少當有人見挑水之朱永華掮過紅皮箱到門房裏安放是以前往察看朱不容我入丙爭扭之際適有西捕到來我卽述明緣由當卽同捕查看確有我家之綢衣三件至紅皮箱卽係張王氏家之失贓今由捕一併解案包探陳阿九禀門房係管門人姚阿生所住至挑水之朱永華亦寓於此陳松亭自在門房查獲原臘由西捕拘朱又令我傳姚到案請訊姚供在永平里管門每月工洋七元係自食飯者門房內確有紅皮箱及衣服惟不知是朱永華搬來否朱供當夜張王氏 
 
 

Page 3

 
 
家失愼我曾將自己鋪盖搬出及火息又將鋪盖搬回並未搬過別人之箱籠衣服然陳松亭張王氏等旣在門房認有伊家之物儘可搬去何致控我張王氏亦投案叩求領贓并稱失去衣物爲多或亦係朱搬去陳松亭又稱失去之箱籠衣物開呈清單今祇認獲三件所失尚多陳太守訊供之下謂管門人姚阿生無于斥釋朱永華押候細查尚有餘贓否再行核辦起案之贓先行分別給領○前報列居裏虹口之唐姓家被賊竊去金珠首飾綢縐衣服等件報由捕房包探沈阿得緝獲人贓等因兹悉失主實係唐姓之岳母盛周氏蓋該氏係住在婿家者昨由該包探將人贓解案禀稱獲住竊犯沈煜明搜出金壓髮現洋押票等件其間押票有質在租界中者已經吊贓尚有十六舖地方之贓未吊曾已禀明蒙派差協同往吊尚有六件衣服押洋六元之票現已無有故亦難吊須備本向贖且須掛失票至該氏報失各件並無銀洋今搜得銀洋十二元想是押物之贓洋該竊犯沈煜明俯首無詞陳太守問包探共吊幾家押舖之贓押本幾何答稱共吊三家今投案請追押本者二家合十四五千文尚有一家未到案者有二十八千零太守隨令該氏領贓至質在租界外之贓着自備本往贖搜出之洋十二元俟吊贓之質舖到齊查數攤償竊犯沈煜明則判責百板管押三個月○朱福根稱失竊箱內岳母寄存之現洋五十元及表與衣服等件查悉係被相識之鄭阿順混闖到家竊去者向追不認旋在其身畔搜出贓表一只爲此交捕送究失單呈閱鄭阿順供取伊銀表是實並未竊伊銀洋衣服陳太守飭將鄭阿順管押侯徹底根查再行究辦起案之表給朱領去○顧永桂稱被談阿生竊去衣服二件業已扭交捕房起到原贓請爲給領談阿生供並非竊伊衣服實與伊爲鄰居因有急需向伊妻借衣質洋嗣因我無力贖還伊卽指我爲竊顧又稱雖與伊是鄰居如何向我妻借衣質洋殊属荒謬陳太守隨判談阿生管押一月贓交顧領○吳張民稱我之胞弟張秀林因失業已久無可謀生寄食我處不料伊近來常向我兒子尋釁昨又無端將我子毆打由捕拘案請諭令以後不得再行滋閙張秀林供昨因酒醉以致饒舌以後不敢陳太守隨飭張具不再尋釁結斥釋○華捕稱昨在路見一人肩織市所用之布經情形慌亂詰其來歴言語成吾又在其身畔搜出許多鐵器一併送案現尚無失主來認李阿掌供江北人在西門外二里許之鄕人家竊取布經是實今求施恩陳太守判李阿掌枷號二月發頭門示衆布經存堂俟失主來認 
[法界公堂瑣案]  
　　○前期有顧常新控稱在法公司船攬買各物有同業之張阿金無故將我左目毆傷翁太守准詞飭提在案昨日捕房將張阿金解案請訊原告亦投案候款太守問顧常新汝之傷痕會醫過否答稱醫過眼雖不瞎然須醫五六次方可痊愈太守訊之張阿金稱亦傷左目及腰間等處然我向不閙事太守騐得張之左目係帶紅腫腰間並無傷痕謂張曰汝以無傷爲有傷則常帶傷痕矣汝向不安分公堂早有所聞今又毆人本應究辦姑從寬罰洋四元給顧養傷顧稱恩斷之洋亦不願領求請充公恐張出外再生事端太守謂張曰顧常新不願汝罰洋然則將汝管押俟顧傷愈再行定斷判將張阿金交捕帶回管押又謂顧常新傷愈當投案覆訊○東洋車夫鄭海雲稱有客在老北門晚車因爭論價錢將手拿之傘打傷我頭額訴捕送案求請訊斷太守訊之被告吳方生稱在裏洋行街擺京貨攤昨出老北門喚東洋車爭價悞將車夫打傷惟求恩斷太守騐得畧有及傷判罰吳才生錢四百文給車夫領去養傷完案○錢夢松控張老春誆騙袍套一案昨日覆訊翁太守謂張老春曰汝所騙之袍套人家己備本自贖矣汝能將當本三十元償還原告姑准從寬不辦否則押候重辦汝可自思張稱目下無力繳洋俟有生意然後歸還太守喝其混帳張又稱求恩交保以便措辦洋元翁太守准其交保然須保洋三十元限三天繳案如再抗延定當加等重辦遂將張老春押俟交保云○彭榮榮稱在開泰公棧爲廚司連次失去套褲一雙鞋子一雙昨有向不認識之陸正年來棧探望在伊身畔搜出鞋子一雙鳴捕送案翁太守訊之陸正年稱在伊處帮工五天一钱未付因有人喚我到清芬堂做生意昨日往取五天工錢伊反誣我竊鞋訴捕管押我在舊主人沈姓家二十餘年從未犯事且我係吃長齋之人斷不肯爲匪求恩明察太守以兩造供詞不合又問彭榮榮陸正年汝實認識否鞋子果在陸身畔搜出否答稱本不認識因伊來帮工故與認識鞋子係軋在身畔等語陸稱伊出外鳴捕時將鞋子硬塞在我身畔其意不過圖賴工錢太守又詰其汝去帮工係何人所薦答稱老四太守廉得其情謂原告曰汝初說並不認識又說因帮工而認識初說鞋在身畔搜出又說軋在身畔照汝所供明係圖賴工錢誣人爲竊混帳已極然汝誣人竊鞋以致管押當亦將汝管押一天以洩他人之憤遂判將原告彭榮榮交捕帶回管押至晚開釋又謂陸曰汝之工錢向荐人索取可也陸叩謝而出 
[客述十四]  
　　○朱進酒話別殷殷酧酢雖萍水之交不啻異鄕骨肉數杯之後朱前席詳叩故國山川人物風土種植余卽歴舉見聞所及者以對並爲講解之因彼家於斯士者數世矣雖心末忘本繋念於祖宗香火之邦然其日與所處者率非華族而其心之所悉華事又皆口傳心授之學舉一漏萬茫茫乎莫知就裏余特嘉尚其志因夫朱之居此也久矣生於斯長於斯婚姻交遊復於斯而能不爲習俗沾染故土之思耿耿在抱若而人卽求諸中原亦不可多得何况炎炎南天拳石之島乎是以不憚煩瑣而詳告欲有以導之也朱聞余所言國疆域之廣大山川之雄厚禮教之美備人物之奇傑產植之豐富乃嘆曰如公所說眞令人驚爲天上能不動吾之鄕思乎洗盞更酌肴核雜陳朱命兩兒敬酒其子奉命捧巨觴跪進爲壽余受飲訖覺微醺以酒力不勝辭朱亦不强卽呼進食飯畢同起朱捧文具請書余之姓字居里於紙作他日再捂之券余因出船主資托購薪糧朱曰君之同行者吾未遑備杯酒盡東道之誼途中餱糧吾富敬贈用補疎慢之愆少刻吾親運送前來資請帶旋交還之余亦興辭並請其母出謝別朱率家人送至門曰吾着兩兒送君歸舟吾隨後卽至余始長揖回步因告二子着導至前者贈鳥之家一別彼叟朱子聞囑前行轉出菓園卽其居也二子先入白來意叟歡然出迎余命朱子傳語道謝叟亦托童代達慇懃無非惜別之語女郎捧糖水鮮菓出相欵余略坐辭去叟亦命其孫輩偕朱子同送余歸至舟各贈花巾一方令旋二三子唱喏以退余還船主購糧之資並言明朱欲相膾之意衆皆讚其知禮俄頃見朱率子䇿五牛而至三牛負糧二牛䭾薪至於舟前朱手小匣登船向衆奉揖謝疎慢之罪卽請船主命水手收糧令兩兒驅牛先歸然後隨余入艙朱握余手凄然曰天緣相假使君專臨數日追隨慰我生平君自有事而此地又無傍達之舟不敢留滯君行聽從客去謬蒙相愛愧無以報言訖揭匣曰此中本山所產寶石數塊蚌珠百顆椰珠五粒區區微物聊表寸心顯賜納勿却是幸余知其誠意相贈故卽謝受因檢視之寶右紅藍兩色光不見隹蚌珠僅大如緑豆光緑足圓椰珠色有黃白兩種大若扁豆子其光閃然一線余不　所出叩之朱曰此珠生於椰中稀少不能常獲黃質銀光類貓睛者爲貴因思樹能產珠誠理之難測者乃並其匣而藏之留俟歸質於多聞之士因出酒留其小酌舟人亦多所問答朱皆一一酧應直至日況西溟月上東山始起告辭余執手送之登岸朱憮然曰與君此別後會茫茫方寸已亂不敢他囑海天風波無定願善自調護是時余情轉悲不能作答但點首而已朱亦不忍再住惆悵別去行數步又立語曰明早尚可一面言訖轉入林中余惜別縈懷輾轉終夜不能成寐鷄初鳴卽聞舟子起理帆槳准備開行東方微亮錨椗皆起一篙撑開乘潮出港余立舟首盼朱不至旋見數人自林中疾馳而出熟視乃朱及鄰叟也是時子舟已離岸數丈順流而前朱對水濵業不能交談但揮手作別舟輕潮急轉瞬里許遙見朱尚徘徊而去蓋亦深於情者也稿尚容續 
　　選錄阞報 
 
 

Page 4

 
 
   
 
 

Page 5

 
 
   
 
 

Page 6

 
 
　　 
　　 
 
 

Page 7

 
 
   
 
 

Page 8

 
 
   
 
 

Page 9

 
 
[京報第三百六十一號]  
[光緒九年二月初六日京報全錄]  
　　宮門抄○諭旨兩道錄前○發抄　旨四道○御史劉　奏爲請　旨懲處摺○又　奏請　飭下申明舊例片○學政葉　奏恭報到任日期摺○學政馮　奏恭報交卸日期摺○鄂撫彭　奏甄別各員片○陝督譚　奏請補知縣摺○黔撫林　奏請　飭部更正換給執照片○浙撫陳　奏爲請銷參價舊欠摺○二月初六日工部鴻臚寺正白旗値日無引　見○値年旗奏派專提之大臣　派出嵩申○召見軍機　崑岡○發抄　張之洞奏查明儲倉實存谷石數目奉○旨知道了欽此○又查明各屬交代微存未解銀兩已未完結數止奉　旨戶部知道單併發欽此○又大同府通判豫臨等署甯遠廳通判等缺奉　旨知道了欽此○又委用道高崇基署藩司冀甯道左雋署𣳻司奉　旨知道了欽此　○○河南道監察御史臣劉恩溥跪　奏爲特叅劣迹昭著之員請　旨懲處以儆官邪事竊臣前數年在御史任內卽聞給事中張觀準有招搖情事彼時卽擬彈劾之値以禮去官未及叅辦上年臣服闋來京聞倉請張六託張觀準力爲開脫罪名該員明知爲倉匪乞恩必遭譴責而心又豔其多金也因轉覔一昏謬糊塗之嵩溥代爲陳請兾可矇混邀准藉分餘潤不料嵩溥被議張六不付分文嵩溥遂屢向張觀準曉瀆該員恐播揚過甚强以六百金酬之而事乃已又總管內務府大臣俊　行止不端玷辱名教臣以其事甚猥䙝且多曖昧不敢形諸奏牘張觀準職司言路以公論劾罪之人何敢斥其非乃竟意存要挾向俊　　銀一萬兩俊啓不肯借給又慮開罪於該員致挂彈章也遂餽銀一千兩略塡其慾壑此外劣迹昭著傳聞者尚多臣久　糾叅因無確據恐蹈子虛且牽涉二品大員名節所關尤不容輕爲誣衊細加察訪衆論僉同是以不避嫌怨據實入告應請　旨將張觀準予　處分勒令回籍毋任在京招搖生事以清仕路而肅台現至俊啓蕩檢踰閑聲名狼藉應加何懲治之處仰祈　宸斷並懇　明頒諭旨以爲簋簋不飾帷薄不修者戒伏乞　皇太后　皇上聖鑒謹　奏奉　旨已錄　○○劉恩溥片　再臣同治初年官翰林時每逢常朝日坐班王公百官到者頗多及光緒初年在御史任內查班時到者仍復不少本年正月初五日赴午門前查班以爲仍是當日情形也乃侯至片時未見一人到班詢諸茶役據云此禮曠悞業已二三年矣不但到班無人卽職名亦從無遞者惟有查班御史來此稍憩而去卽　壇　廟陪祀亦久無行禮人員等語臣聞之甚爲馳異及初十日時享　太廟臣又往查收職名投遞者僅止數條陪祀者僅有四人恭查會典內載禮部奏准常朝日滿漢文武大小官員均如期齊集坐班無故不到者題叅又八旗官員如仍前疎忽到班寥寥無幾將官員過少旗分查明緣由題叅又覆准常朝坐班向無定時今定冬春以辰正夏秋以卯正後時至者指叅又道光五年奉　上諭各衙門應預備陪祀人蝸理宜屇期到班以襄祀事近來查班御史不肯按名𥡳考叅奏遂致積久生玩到班者甚属寥寥嗣後凡𨕘祀事如有無故不到或挾帶他人職名矇混投遞卽指名叅奏等因欽此　成憲前謨均宜遵守此禮曠誤已久若不亟加整頓十數年後草茅新進必有不知坐班陪祀爲何事者且以典禮攸關之事而行禮只有數人或並無一人尤屬不成事體惟相沿曠誤已近三年勢難按名叅處惟有仰懇　天恩赦其旣往儆其將來　飭下禮部申明舊例通行各衙門一體遵照自奉　旨之日爲始若再有無故不到及僅遞職名者卽由查班御史破除情面照例叅辦庶大小各官皆知悚惕亦挽回泄沓積習之一端乎謹　奏奉　旨已錄　○○新授廣東學政臣葉大焯跪　奏爲恭報微臣到任日期叩謝　天恩仰祈　聖鑒事竊臣蒙　恩簡放廣東學政聞　命後敬謹繕摺叩謝　天恩已於九月十一甘由湘省拜發臣旋卽束裝就道於十一月初一日行抵粵東省城初二日准前任學政臣馮爾昌飭委廣州府學教授王學華將學政關防並文卷書籍齎送前來臣　恭設香案望　闕叩頭謝　恩祇領任事伏念粵東譽髦不乏學政責任匪輕遴拔人才必識眞而去僞整齊士習務激濁而揚清如臣檮昧深虞隕越惟有殫誠衡校加謹防閑事事矢愼矢公以期仰副　聖主樂育士林之至意所有微臣到任日期理合繕摺具陳叩謝　天恩再臣由湘抵粵經過衡郴各州郡民情均臻安謐堪以上慰　宸厪合併附陳伏乞　皇太后　皇上聖鑒謹　奏軍機大臣奉　旨知道了欽此　○○廣東學政臣馮爾昌跪　奏爲恭報微臣交卸日期籲懇　天恩賞假回籍省親事竊新任廣東學政臣葉大焯現已抵粵臣於十一月初二日交卸事託本應馳驛回京恭覆　恩余惟臣母年今八旬臣通籍後會迎養入都自戊辰年回籍雖兄弟在家侍奉而倚閶之念時切臣此次道出山東離本籍不遠惟有籲懇　天恩賞假兩個月俾臣得回籍省親稍遂鳥私一俟假滿卽行回京供職所有微臣恭報交卸日期並請假回籍緣由理合繕摺具奏伏乞　皇太后　皇上聖鑒謹　奏車機大臣奉　旨着賞假兩個月欽此　○○彭祖賢片　再准部咨道府州縣無論何項勞績保奏歸入候補班人員令該督撫卽以此項人員到省之日起予限一年詳加察看認眞考核如係爲守兼優堪膺民社之員出具切實考語奏明分別繁簡補用又丞倅住　雜職仿照道府州縣一律甄別各等因遵照在案兹查鹽提舉銜補用知州劉秉懿以光緒七年十月十三日到省之日起扣至八年十月十三日一年期滿又同知直𨽻州用儘先補用通判孫繼高以光緒七年十月初十日到省之日起扣至八年十月初十日一年期滿據湖北布政使王大經按察使蒯德標分爲取具該員等履歴清册詳請甄別具奏前來臣隨考騐鹽提舉銜補用知州劉秉懿精明幹練能耐勤勞堪以繁缺留省補用又同知直隸州思儘先補用通判孫繼高熟悉例案勤奮有爲堪以留省補用除清册送部外謹會同湖廣總督臣涂宗瀛附片具奏伏乞　聖鑒謹　奏軍機大臣奉　旨吏部知道欽此　○○頭品頂戴陜甘總督臣譚鐘麟跪　奏爲揀員請補知縣以裨地方恭摺仰祈　聖鑒事竊據甘肅藩𣳻兩司詳稱寍朔縣知縣孫鑾級病故開缺業已報部在案查前奉部章甘肅升調補缺變通辦理無論何項缺出擇人地相宜之員請補俟軍務告竣另起序補班次各等語今寍朔縣知縣係衝難二項中缺該司等查卽用知縣吳樹德年三十八歲陝西城固縣兩生同治癸西科舉人光緒庚辰科進士掣簽甘肅領照到省委署成縣事辦理無誤該司等以吳樹德辦事勤謹請補寍朔縣知縣實堪勝任人地亦極相宜會議請奏前來臣查該員吳樹德年壯才明合無仰懇　天恩准以該員補授寍朔縣知縣　裨地方如蒙兪　允係卽用知縣請補知縣銜缺相當毋庸送部引　見爲此恭摺具奏伏乞　皇太后　皇上聖鑒訓示謹　奏軍機大臣奉　旨吏部議奏欽此　○○林肇元片　再臣子林倍現年十六歲以臣前在貴州按察使任內恭逢　恩詔應給正三品廕生於光緒三年七月十九日吏部具題奉　旨依議欽此當蒙發給廕字一百三十九號執照一紙承領在案現查涪字有犯遠祖名諱應行攺遜兹擬更名世燾仰懇　天恩勅部註册更正並換給執照以憑遵守不勝感悚理合附片具陳伏乞　聖鑒訓示謹奉軍機大臣奉　旨吏部知道欽此　○○浙江巡撫兼管兩浙鹽政臣陳士杰跪　奏爲兩浙應解參價以後按年照額籌解謹將歴年舊欠免予帶交以紓財力恭摺仰祈　聖鑒事竊臣于本年十一月初一日承准軍機大臣字寄光緒八年十月二十日奉　上諭內務府奏請嚴催各省關應解各欵開軍星覽一摺據稱本年應發各欵需用甚急前經戶部指撥銀六十萬兩除解到外所欠尚鉅其各省關攤繳參價銀兩亦有蒂欠請飭嚴摧等語着陳士杰按照單開各欵赶緊如數籌解務于本年十二月初間解到以濟急需軍二件着分別摘抄給與閱看將此　知戶部並由四百里諭令陳士杰知乏欽此遵　旨寄信前來查單開戶部添撥本年經費兩浙鹽課銀五萬兩全數解清又兩浙每年應交攤繳參價銀一萬五千兩至光緒八年除交共欠銀八萬五千兩擬嗣後年清年欵外每年酌籌帶交銀若干兩應由該督撫奏明辦理各等因卽經飭司遵照議詳去後茲據署鹽運使事杭嘉湖道豐紳泰詳稱運庫參價一欵向在商課雜欵項下按引徵收克復之後改行票運無分正雜參價銀兩並無專欵同治五年經前撫臣馬新貽奏准將同治四年以前應繳參價免解銷案自同治五年爲始運庫於所收課厘項下按年籌解銀五千兩至光緒八年分此在案現在江蘇五属引課內參價業同正課報撥其杭嘉湖並浙東各属關鹽仍照票章不分正雜參價仍無專欵茲奉前因請于所收課厘項下自光緒九年爲始照額解足銀一萬兩俟明年起解京餉詩搭解交納以應要需所有舊欠銀八萬五千兩實難兼籌帶交援案詳請奏乞免辦等情到臣據此臣查運庫入欵歲有常經奏撥京恊各餉爲數甚鉅巳慮入不敷出現在年額參價議自明年爲始力籌解足所有歴年舊欠委難兼顧合無仰懇　天恩俯念參價久無專欵准將歴年奮欠免予帶交銷案以紓財力除咨明戶部內務府查照外理合恭摺具　奏伏乞　皇太后　皇上聖鑒訓示謹　奏軍機大臣奉　旨着照所請該衙門知道欽此 
 
 

Page 10

 
 
[京報第三百六十二號]  
[光緒九年二月初七日京報全錄]  
　　宮門抄○諭旨三道錄前○都察院張　奏謹籌停捐善後之法摺○黔撫林　奏審明議擬緣由摺○陝督譚　奏委署副將片○東撫任　奏委署知府片○二月初七日戶務府國子監正紅旗値日無引　見○廣壽文興各假滿請　安○國俊謝授正藍漢副都統　恩○嵩申謝專操大臣　恩○廣西梧州府知府梁俊謝　恩○截取知府光熙預備　召見○掌儀司奏十一日祭　奉先殿惠王行禮○召見軍機　梁俊光熙　○○署都察院左副都御史左春坊左庶子臣張佩綸跪　奏爲謹籌停捐善後之法仰祈　聖鑒事臣惟近年善政莫大於停捐顧停捐已及四年而仕路猶未　清吏治猶未整肅者何哉分發如故也保舉如故也銓選補署之章如故也然則察蠧弊之根損不急之務必自省汰冗官始矣竊觀古今治亂之理官少則　靜官多則政棼光武中興牧吏咸損諸葛亮治蜀簡才併官常員旦省况冗員哉自捐例大起士農商賈皆囂然有不靖之心流弊所極名分混淆公私騷優一國皆貴殆非治徵夫一省有三五貪酷之吏賢疆臣　一彈事足矣至聚千百昏庸貧乏之吏用之則無才去之則無罪養之則徒糜廪料聽之則相聚怨誹其勢亦且足以妨政臣欲剔其弊敢悉陳之　一宜停止分發也分發豈常捐哉停捐斷自　上意當日之部臣不善也於是寬五月之限而五月之中報部捐生不知凡幾矣留分發之條而四年之中到省人員又不知凡幾矣天下旣受數十年捐輸之害而仍留分發以爲之殿辟如洚水橫流茫無畔岸水工甫肇從而雨之有不瀾狂波湧者哉直隸各省奏停分發自救一隅而亦以隣爲壑而已近孔憲瑴請停過班指省兩項誠使部議允行於吏活差立限斷而臣之區區以爲吏簡選清莫亟於盡停分發請　勅下部臣將捐納勞績日班分發卽行停止並　諭令疆臣不得更保留省分發以絕弊源大要東南各省二十年中必無員少之患邊城瘠地揀發例在豈曰乏才至部院衙門班次壅滯與各省同應將事例各班分發一律議停俾白首曹郎稍免積薪之嘆有已指分發者槪令赴部歸選其例銀攺獎虛銜加級可矣　一宜嚴核保舉也捐例旣停分發又止士之務進取者必以保舉爲捷徑矣夫從軍以摧鋒敢死爲上而敘勞乃屬文員治水以負薪揵竹爲功而請獎不必工次甚或一案累百人少亦數十人連名比牒作福市恩此何異於斜封墨敕哉如任道鎔林肇元均以濫保爲言者所糾然被紏者　二獲咎之員實則凡保案中任勞者十之二三徇情者十之七八亦糾之不勝糾矣若不亟挽其流下吏生事以邀功大臣植私以濫１將若之何竊謂近日保舉莫重於軍營洋務請　旨嗣後各軍調遣之文員洋務差委之局員均先咨部立案不咨者不准入保其留營不及一年留局不及三年者不准優保至河工海運循例保案均由部核定人數年限違者駁斥仍將原保之大臣議處並請　勅下在京之王大臣遇有保案務循舊例以爲各省楷則庶倖門司塞弊竇可除矣　一銓補宜裁併班次也吏部銓選條例本極簡明自捐輸開而銓法雜保舉濫而銓法更歧名色過多機緒易紊吏操其籍司不能知何論長官哉比來資叙參差選掄逋壅言臣或因一人一事而建議部臣或因一人一事而攺章其意亦欲補苴整治也不知銓補之有例本如權衡之適均經緯之相問不統各班而深求立法之初意則必輕重倒置雜亂無章今欲厘定選法與其芟除校節不如總攬綱條當兹事例旣停亟宜删新章復舊例抑僥倖示公平應請　敕令吏部將捐納勞績銓補班次逐一考核捐納不論遇缺分缺勞績不論班先班後統行歸併核定銓補簡明章程篡入則例頒行天下使人知銓補並無秘籍則群流揣測之心頓絕而部胥婪索之技漸窮　一署事宜變通章程也牧令親民之官宜令實缺久任調署者不得逾十之二已蒙　特諭通飭然各省仍不能遵者一由部選人員才品多方一由候補州縣淹滯過多督撫不得不定輪委之章又恐其不能周徧也不得不定一年期滿之章在熟悉世情者恃此爲均平之道而不諳吏治者更推此爲時措之宜不知此實最弊之政也夫州縣需次經年幸而委署不但累載親朋之債藉此補償卽終身衣食之資亦欲藉此取給限以一年彼旣無扶風滿歲這眞除卽皆存京兆五日之觀望懦者苟且以求無事黠者多方以肆貪惏在南則漕糧急徵留虧挪以入交代在北則差　苛歛作墊欵以便抵償終日孜孜惟利是視家屬僕從刻日取盈更何暇計及風俗政教哉上耗國下耗民甚至更代類煩供應無蓻亦且耗及胥吏夫至耗及胥吏而官箴蕩然矣而疆吏方詡詡然曰此調劑貧員之良法也不亦愼乎應請　敕下各省凡署事人員不准再有一年期滿之限平庸者隨時撤任循良者逾歲仍留病將各州縣署事日期照例按季咨奏由軍機處吏部察核如仍有一年期滿者將督撫潘司懲處晋王彪之有言官省事久中才猶足有成誠至論也說者謂署事亦聽久任則後來不免向隅然爲官擇人本非爲人擇官資力困之投效者聽亦何取煦仁孑義哉　以上四事臣意在剔除積弊澄叙官方而愼名器誅才能培元氣之效亦隱寓其間其不便者惟天下猥雜之人流兩部狡黠之胥吏而已夫取士本非一途入粟納資古今類多奇士臣議行則有左者足以自見而安分者亦足以自存第苛于躁進苟取之徒非胥捐納而爲斥之也至部吏窟穴叢奸必且藉端煽弊而吏戶兩部近皆稱整頓諸大臣亦當有挽回風氣修明治典之心而必不爲胥吏所惑矣伏懇　敕下吏部戶部妥議具奏請　旨施行俾　朝廷停捐之盛美明白於天下敬陳愚悃伏乞　皇太后　皇上聖鑒謹　奏奉　旨已錄○○頭品頂戴貴州巡撫臣林肇元跪　奏爲審明已革知縣非未予斃竊賊比律議擬恭摺具　奏仰祈　聖鑒事竊照已革青谿縣知縣賈芳因衙署被竊將起意勾引賊黨同行偷竊得贓之吳滿一犯非法致斃據該管府道揭由藩𣳻兩司詳經臣會同本任督臣劉長佑奏請叅革審辦於光緒八年五月二十二日奉　旨着照所請該部知道欽此遵卽轉行藩𣳻兩司發交貴陽府審辦去後兹據布政使沈應奎按察使易佩紳轉據該府汪元慶會同委員候補知府黎懷候補知縣李家蘭審明議擬由司會核具詳前來臣覆始杳核緣賈芳籍隸四川三台縣由縣丞指分來黔因迭次勦賊出力遞保知縣並補缺後以同知直𨽻州知州補用光緒五年　題補青谿縣知縣六年七月飭令赴任七年七月初十日夜有賊挖墻進署直入臥室行竊賈芳驚覺起捕各賊携贓逃𨓜查點失去皮箱衣包等件除箱內存放庫平銀五百兩外餘物估計共實値庫平銀三百七十五兩合計失去贓銀八百七十五兩立卽會營督飭兵役錢國昇王彪等跟蹤追捕當經格斃拒捕賊　李七唐滿二名並拿獲吳滿一犯奪獲衣物二包並零星各物到案查騐實係被竊原贓訉據吳滿供認起意勾引李七唐滿梁五韋大旗等共五人行竊衙署得贓同逃被追率衆拒捕等情不諱當將該犯收禁查緝𨓜賊維時賈芳以青谿縣爲驛站通衢往來行旅煩雜吳滿胆敢起意勾引偷竊衙署得贓並敢率衆拒捕其黨順必多深恐另有疏虞又因該犯得贓逾貫罪犯應死隨提吳滿價訊供詞如前卽將該犯囚斃通　以示儆戒旋據該管府道揭由藩𣳻兩司詳經臣會核　奏叅革審奉　旨着照所請該部知道欽此行司發交貫陽府審辦兹據該府王元慶曾同委員黎懷李冢蘭審明議擬由司會核轉詳到臣覆查此案己革青谿縣知縣賈芳因吳滿起意勾引賊黨李七等行竊衙署得贓同逃督飭兵役追捕將拒捕之李七唐滿格斃並將吳滿拿獲得有原贓訊供監禁其爲正賊無疑自應照例詳辦乃輙以該縣係驛站通衢往來行旅煩雜慮其黨類衆多另有疏虞卽將吳滿囚斃實属非法致斃按照非法致死律罪應擬徒惟吳滿起意勾引偷竊得贓已逾滿貫係罪應擬絞之犯究與致斃無辜平人有間若竟照例擬徒未免漫無區別應如該司等所擬該革員賈芳合比依官司决人不如法因而致死者杖一百律擬杖一百業經革職應毋庸議𨓜賊梁五等飭緝獲日另結除咨部查照外是否允協謹將審明議擬緣由會同署雲貴總督臣岑毓英合詞恭摺具陳伏乞　皇太后　皇上聖鑒　勅部核覆施行謹　奏軍機大戶奉　旨刑部議奏欽此　○○譚鍾麟片　再署陝西西安城守協副將河州鎭属洮岷恊副將陳元萼飭回本任遺缺查有提督銜補用總兵蔣富山明白穩愼堪以委署除飭遵照外理合附片陳明伏乞　聖鑒謹　奏軍機大臣奉　旨知道了欽此　○○任道鎔片　再曹州府知府樊希棠前經臣奏請勒休所遺員缺管轄十一州縣與直江豫三省壤地毗連素爲資賊出沒之區且逼近黃河有管理河工之責緝捕修防均關緊要當經飭委候補知府李祁前往接署該員未及到任旋卽病故復在省各員中逐加遴選查有候補知府楊學沂辦事穩練聽斷勤能堪以署理據藩𣳻兩司會詳前來除檄遵照並咨部外謹附片奏　聞伏乞　聖鑒謹　奏軍機大臣奉　旨知道了欽此 
 
