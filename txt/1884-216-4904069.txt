# 1884 - 216 - 4904069

 

Page 1

 
 
[論法人不應擾華地以速禍]  
　　中法大局或和或戰迄未定議而昨日忽傳有法人已據雞籠地方一信是兵端已自法人開之此時中國尚能忍而與之終古哉夫法國欽差雖在滬瀆而近日以來絶不與曾九帥會議説者謂前此兩大臣會議一則專注意於索償兵費一則祗知遵旨商訂詳細條約而於索償一節置之不理故兩方意見不合而議之無可議也或謂九帥已許給法人諒山撫卹銀兩而法欽差尚嫌爲數太少不饜其欲以是議不能成然六月十一日諭旨已有申飭之語爲其許給撫卹之故則是區區撫卹銀兩中朝猶不允許而法人尚不知足誅求無已和議何以得成夫中朝之不允撫卹非吝也誠以諒山之役曲在法軍誠有如總署致各國照會所云無名兵費者今雖易兵費爲撫卹而出之同一無名因此而中朝决計不允法人此來本非欲必出於戰但希虚聲恫喝倘中國墮其術中彼即可以飽其欲而去迨中朝不受其欺而法人智窮技盡大有欲罷不能之勢於是而又思變計欲乘隙而動得一中國之地以爲質然後恣其要挾之謀觀於西人所論亦有此説以爲法人此時必欲於中國佔踞一地此盖深有以見法人之隱謀非各西人之意在唆使也竊以爲法人而不動手佔地則中法和局尚可望其有成若一經輕舉妄動逕擇中國之地而據之則中國斷不肯與和即朝廷或仍懷大度而諸臣亦必不肯降心相從且即使君若臣皆有與和而民間義憤所畜已多積之久者必發恐未必俯首聽命諺云果實之生摘者不適於口法人又何利也且近日之中國究非昔日可比前此西人撲粤東踞上海犯天津其後仍與言和迄未一與之戰彼遂以爲此中國之舊例若可永以爲援而不知前此外洋之風氣性情中國皆懵然不知故屢爲所欺而不覺乾嘉以來承平日久民不知兵火礮洋鎗又皆素所未睹一見洋人衆心先自畏懼其孰從而禦之今則通商已久西人之習氣西人之情性十已得其七八髮捻之變整軍經武亦既有年大憝既殲軍威益壯近年以來創製造購砲械辦船艦即使軍士未能盡習洋陣悉嫻洋械而司空見慣一洗從前畏怯之習即閭閻百姓亦多身經兵燹視兵刃鎗炮不若前此之胆怯况自與泰西通商以來朝廷以柔遠爲事官憲等皆仰體宸衷遇中國交涉之件往往揚西而抑中民間凛於王法敢怒而不敢言者已非一朝一夕若一旦失和而法人竟逞强據地則數十年民間積忿將於是乎一洩爾時官亦與法爲仇又豈禁民間之與法爲難恐法人之在中國者不堪設想矣目下法艦萃於福州大有欲得福州以爲質之意無論福州天險可恃法人尚未開兵而兵艦已壞兩艘又有制軍撫軍將軍以及欽憲爵帥諸大臣威鎭其間布置籌畫十分嚴密法人未必能以得志即曰兵事勝負不能逆料或猝然而爲法人所乘雞籠一區果爲法人據而有之而商賈絶跡關税無所收華兵四面攻圍晝夜不肯休息亟肆以疲之多方以誤之彼法人雖得其地如獲石田耳而轉益以重中國之怒試問法人有幾許兵士幾許餉糈而能以孤軍久駐乎設或法人而果奪取中國之一隅中國必不至懼而與和定將憤而與戰一戰不利可以再戰再戰不利可以三戰中國之人衆如首此英將戈登所云以十當一法人何能爲乎且苟一失地中國不但與法爭地而戰已也必將約會劉提督永福使之出師以擾越滇南一軍由保勝而往粤西一軍由諒山而往長驅直入淨掃狼烟不特法人已定之越南將仍服粤藩之舊制即西貢一區法人所恃以爲運糧屯軍駐艦達電與夫留養傷病兵士之用者亦將不得甯謐法人而欲兼顧則兵分勢弱喪敗無時倘竟不顧及則法軍後將無繼即由巴黎斯增兵而來煤糧所載無幾中途又無續購之處各國又孰敢自逃於公法之外以結怨於中國不出數月而法兵之在中國者亦將如拿破侖第一侵俄之故事飢寒交廹潰散流離不可收拾法人其亦計及於此否耶竊謂法人前數日雖盛兵在閩而尚未敢遽動干戈者或亦思惟及此乃前閲邵聞道照會各領事謂總署接到閩督咨文稱法船在馬江地方禁阻往來船隻因此而華官已將口岸堵塞昨日又有雞籠失守之信然則法人之心竟有輕啓兵端甘爲戎首之意矣吁嗟法人岌岌乎殆哉 
[諭旨恭錄]  
　　○六月十一日奉上諭前因國子監司業潘衍桐奏請特關藝學一科當令大學士六部九卿會同總理各國事務衙門妥議具奏嗣據御史方汝紹奏請特開實學科並據翰林院侍讀土邦璽奏瀝陳藝學開科流弊御史唐椿森奏曲藝不宜設科先後諭令大學士等一併妥議兹據會議具奏國家造就人材不拘一格設科取士原爲遴選實學起見即講求藝學亦未嘗不可兼收並取正不必别立科目致涉紛歧嗣後如有精於西法之人在京着各大臣保送同文舘考試在外着各該督撫收入機器局當差其無機噐局省分分别咨送南北洋大臣核其學術技藝切實保荐庶于因時制宜之中仍不失實事求是之意潘衍桐方汝紹所請特開藝學實學科之處均着毋庸置議欽此同日奉上諭御史吳壽齡奏內外候補人員請按缺酌留飭令回籍聽候咨取並裁撤各局等語着該部議奏欽此同日奉上諭內閣學士徐致祥奏遵旨保薦人才等語翰林院編修鍾德祥着吏部帶領引見直隸試用道吕耀斗署天津道劉樹堂均着交軍機處存記至已革廣西西隆州知州龔啓藩前因裁减累民土例既未遵飭張貼告示又復藉詞飾禀經慶裕以罔恤民艱等詞奏叅革職情節較重徐致祥率行奏保殊屬非是着傳旨申飭欽此○十二日奉上諭御史貴賢奏平糶局奸儈偷販棍徒包庇請旨飭禁一摺前因京師糧價日貴添設內城平糶一局並准順天府奏撥京倉米石以爲開辦平糶籌備賑濟之用原爲嘉惠窮黎若如所奏開局以來奸販假冐頂運胆敢於官局門首裝戰驢䭾販鬻近畿村鎭蠧役棍徒得贓包庇良懦貧民轉不得均沾實　尚復成何事體着歩軍統領衙門順天府五城派員嚴查責成局員如有私冐糴米及包庇蠧棍立即嚴拿懲究以杜弊端另　奏倉米出城向干例禁請飭查禁等語即着歩軍統領衙門嚴申門禁遇有私販出城接濟回漕等弊立予嚴辦其担負升斗出城之鄉民不得藉端苛索倘該兵弁等奉行 
 
 

Page 2

 
 
不力或有賣放勒索情事着一併嚴懲不貸欽此同日奉上諭貴州古州鎭總兵員缺着何世華補授欽此同日奉上諭古尼音布等奏副都統病難速痊懇請開缺據咨代奏一摺乍浦副都統慶山着准其開缺回旗調理欽此○十三日太常寺題六月二十三日祭火神廟奉旨遺文興行禮欽此同日又題六月二十八日萬壽聖節祭太廟後殿奉旨遣魁斌行禮欽此同日又題七月初一日孟秋時享太廟奉旨遣隆懃恭代後殿遣本格行禮東廡遣載瀛西廡遣恩慶各分處欽此 
[法兵船述雞籠失守事]  
　　○昨晚七點半鐘法國兵船羅當由雞籠回滬云法人已據無雞籠地方開戰僅半點鐘時並未聞死傷幾人又聞法欽差已照會曾九帥云今日如尚未議定即須取廈門澎湖兩處地方以爲質據法人言法兵並非示戰但據地爲質而已亦未即擾及他處但既經據地安得尚云並非示戰竊以法人之有此舉殆欲中國急與言和然本舘之見則謂若此恐和局更難望成且法人此舉是不聽美總統調處或既經取地再候美總統排解均未可知而中國之辦理此事者則未免棘手矣此係緊要信息本館昨已另排單張分送兹恐未盡周知故再列入本報 
[西友述鷄籠失守事]  
　　○有西友言法兵船五艘於十四日駛到雞籠先有文書與守炮台之華官限一日將炮台奉送及至十五日華官置之不理法兵官遂以二艦遠作聲援而以三艘開砲轟擊約半點鐘法兵受傷頗不少中國兵約死二百餘名該處全鎭均被開花炮轟成灰燼華兵亦悉力抵禦嗣因砲臺火藥炸裂遂各潰散現在法人調兵數百名上岸戍守海口有兵船四艘遥助聲勢羅當輪船來滬時言及往攻鷄籠時該處有華兵六營每營五百人臺灣亦有兵十二營羅當來滬之後即於昨日出口仍赴閩海矣華人聞此消息無不憤憤數月以前早知法人心懷叵測倘一開釁必先奪鷄籠以取煤臺灣有此九千之兵理應悉數調赴鷄籠以資防守并先時預置水雷堵塞海口早爲布置今以先時未曾布置遂致緊要之地頃刻之間送之法人使法人得以用我之煤攻我之地未識有守士之責者若何設措竊恐中國之民必有怨憤交并者矣 
[華友述雞籠失守事]  
　　○昨有華友述及雞籠失守之事云先是法船至該處購取煤斤華人謂止在和戰未定之時不便以本國之煤售諸敵國固却不允法人藉此啓釁立即開砲進攻華兵未及措手因而失守然有法兵船一艘名未拉司爲華兵砲彈所中洞穿四處業經沈下矣刻下兵端既開自法人中國必將悉力攻復但福州近日尚安静如常或者法人尚欲以和之説敷衍中國未可知也 
[晋源報述雜籠失守事]  
　　○雞籠失守之事晉源西字報亦印有單張分送內言十八晚法兵船羅當抵滬言及中法會議一節自第二次限期已滿中國李欽使在法復請展期而法外務大臣不允故至十一滿期之日法兵船之在福州者分五艘駛往雞籠一到即行開炮攻擊片時即被法人奪去砲臺上所存火藥爲法國開花炮所中全臺燬壞華兵死傷不知若干然傳聞實已不少法兵並無死者法兵船未拉司爲華軍之炮所傷然傷而未甚法欽差巴德諾脱已照會曾九帥暨邵道憲謂法人已取雞籠或戰或和即聽中國定見可也攻雞籠時法兵船五艘一係拉加利雙尼亞爾即利士卑士所坐之鐵甲船一係未拉司一係羅當尚有二艘則不知其名利士卑士領此五船往攻雞籠孤拔則仍守住福州海口以阻華船往援云此晋源報之所述也 
[字林報述雞籠失守事]  
　　○又有字林報所分單張內云雞籠本屬臺灣之地現已爲法人所據聞當法人進攻之時法國未拉司兵船受傷刻下法欽差已照會曾欽差暨上海道告以法人已取雞籠現須俟有回信再行定奪云此字林報之所述也 
[封口續述]  
　　○京師訪事人函告云聞總署接得該處電報言福州業已封口緣法兵船駛進長門砲台截江而泊中國商船之至其地者該舟阻住不准進口故華官咨照總署請發電照會各國領事不可將船駛往福州查十七日本報已登封口電音惟來電過簡未得其詳兹閲京友來函語更詳確且悉法人一味逞强故中國不得不預爲堵塞也爰再錄之 
[法人恃强]  
　　○昨日接到通州來電謂中法之事美國願爲勸和以保商局經總署移知法國署理駐京公使謝大臣由謝大臣電達法外務大臣嗣接回電言不願他國干預謝大臣即以此言照覆總署云法人之强横乃至是耶然本舘前聞美欽差已接有美總統來電謂已電達法廷法總統回電答以七日爲期再行電覆未識此信與通電所云孰先孰後也 
[新設領事]  
　　○昨有西人來信云高麗現派領事官駐於津沽已於十五日懸高麗旗幟云 
[洞窺法隱]  
　　○聞曾劼剛襲侯電致總署力陳法國目下餉絀兵單束手無策闢院會議時擬集鉅資以圖再舉國人以越南一役費實不柴現雖事已垂成然欲籌善後事宜需欵尚不止以千百萬計倘再窮兵黷武與中國交綏恐財匱民窮行將怨咨交并故皆不肯醵資曾候又諄囑云法人如索償兵費斷不可含糊答應觀此是法之外强中乾已可概見乃猶攻犯雞籠意存要挾亦多見其不知量矣多行不義必自斃行見欃槍盡掃跂而望之 
[要地宜防]  
　　○鷄籠爲出煤之地現既爲法人所據則法船用煤可以不遺矣而法人又將盗其毒謀欲思得一屯船之地故有欲取澎湖厦門之説澎湖之地既可屯船又可阻福州援兵自是法人之所欲其云欲取厦門則恐係聲東擊西盖厦門爲各西人所寓處法欽差已有照會遍致各西官謂通商口岸法兵斷不擾及然則其所云取厦門者恐係另有他意竊謂瓊州一區孤懸海外爲中國臂指所不及不可不先爲之防辦理粤防諸大臣倘亦早計及之歟 
[來函照登]  
　　○電報總局來函云承詢法國議約情形敝局於官中電報如何議論因係密電無從探悉惟據各局來往探電及探員所述情形則淞口於十八日未刻新到法兵輪一只從雞籠開來十五日法國已佔雞籠許俟議定後即行歸還福州於十九日尚極鎭静各口亦並不開戰電報往來仍如往昔如果開戰則電局應守自主之權分别限止不能如常通電矣現在人心惶惑務乞照函登報以息疑謡總之敝啓不停則中外決無戰事也 
[福州近信]  
　　○閩洋現有兵艘十號皆泊各要口張何兩星使慷慨誓師之志時躍露於言表法船鴟張之態曾不少减前經疉次請撥師船駐閩南北洋均以不敷防守未克稍分幸粤洋曾撥到輪船兩艘刻兵力並不單薄子藥亦頗充足海口砲臺均已加築壁壘森嚴大形威武惟廷旨切戒先行發難故我軍惟静以處之觀釁而動耳 
[人心惶惑]  
　　○近日滬市各票商大爲鮜動緣各省關卡紛提官項日不暇給致現銀支絀大有竭蹶之形聞蘇省某局已提過現銀四十萬兩江海關銀號亦擬將現欵寄存藩道各庫以期穩妥亦足見人心惶惶已 
[羽檄星馳]  
　　○前夜十點鐘時曾爵帥行轅接到緊要電報立傳英會審員黄太守着即派差備馬進城請邵道憲即赴行轅密商事件至電信係何處發來有何要事非外人所敢臆揣也 
 
 

Page 3

 
 
[修建炮臺]  
　　○金陵下關新築砲臺一座悉仿外國樣式極其堅利砲係活位可以四面轟擊京江上遊之象山近亦築有砲臺一座與焦山雙峰聳峙横扼中流誠所謂天險也 
[火會成團]  
　　○甯波郡城內外各水龍共有十三會每遇火災會中人胥奮勇直前竭力灌救近聞法人欺凌中國各會皆同仇敵愾大有滅此朝食之心刻已自備經費團練丁壯製辦號衣旗幟噐械議定章程人數公稟府署宗湘文太守見其好義急公深爲嘉許擬於今日親詣右營教塲點名犒賞以資鼓舞似此公忠辦事實力奉行庶幾內　可除外侮不作地方裨益豈淺鮮哉 
[甯郡近情]  
　　○日來甯郡居民悞信謡言紛紛遷避其掌上明珠紅絲已擊者無不送親過門俾免罣累一切衣服銅錫等物悉寄諸長生庫咸謂與其遭亂而化烏有不如及早易錢反爲得計甚至各當鋪銀錢既罄不能以有易無因而值洋五元以上者不克付現噫未亂先擾兵家所忌何甯人適蹈其轍歟刻下沿海一帶官軍節節嚴防陸路各要口亦有重兵扼守且有處州兵一千名不日到甯駐紥育王嶺城廂內外胥辦團練無論或和或戰居民自可高枕無憂驚疑遷徙亦奚以爲 
[轎役兇毆續誌]  
　　○俄使署轎班鬪傷身死一案已載前報兹聞其屍由地方官移至南御河橋搭廠相騐騐得委係生前擊傷天靈盖以致殞命當將某甲帶回歩軍統領衙門錄供解送刑部簽分山東司訊辦甲一味游供堅不承認屢經刑訊始指出同事之楊四等五人聞刑部已出票提訊俟如何定案再行續報 
[巨號疉閉]  
　　○沙市源興順源興永府雅帮多年字號也其總夥駐雅州而東人籍隸西安仍古時京兆稱時之義故呼之爲府雅帮前月興順倒閉虧欠成都帮四萬餘金而沙庄至八萬餘錢業同泰貞光裕德各被倒去一萬餘金其數大於該店之本尤爲創深痛鉅迄今月餘欠帳毫無抵墊聞其東人爲余姓與興永之東人爲胞兄弟同治八年分家尚屬富有而號夥徐某堅稱東人家貲中落田産亦無存者各債户將徐交官並求移文提余追比恒太尊拘徐親訊徐自供其弟爲舉人太尊怒責手心二百押禁不料一波未平一波忽起興永復於初一日倒帳重慶沙市各二萬餘金將來有無帳折尚不可知然時隔一月而先後倒閉何不謀而合也 
[轟斃三命]  
　　○宜昌東門外某土工向營中友人乞得濕火藥若干晨起就日曬暴至午刻命女兒用紙撚燃畢以騐藥之乾否詎一燃之下藥性陡發砉然一聲登時將房屋轟去甲之祖父祖母正在屋內俱遭焚斃女年纔十四衣褲盡焚延至次日亦火毒攻心溘然而逝甲幸隔一天井未罹斯禍愚莽無知驀遭慘酷哀哉 
[吳淞近信]  
　　○昨晚吳淞訪事人函報云中國鈞和兵輪于四點鐘駛進申浦前日泊淞口之法國三號兵船刻已啓輪出口未悉駛往何處劉軍門連捷于五點鐘拜會曹軍門片時即返公所大約兵務紛煩故不能且住爲佳也 
[憲轅事宜]  
　　○昨午後四點鐘時美水師提督及兵官四人同美總領事至曾爵帥行轅會商要事至五點鐘辭出關道憲邵觀察昨日在行轅伺候 
[月城置炮]  
　　○現因中法失和滬地籌防日嚴一日昨於各城門月城內亦一律裝砲以資抵禦云 
[鳬舄重來]  
　　○聞前任上海縣莫善徵明府祥芝奉撫憲札委來滬辦理民團舊地重臨駕輕就熟海疆防衛定下鞏若金湯矣 
[失洋控縣]  
　　○鎭江人章應祥投上海縣控稱向在本籍開雜貨店前月二十九日帶洋五百元來滬辦貨僑庽恊興客棧詎本月初九日回庽見箱籠上鎖已扭斷不勝駭異急檢行李已失去洋蚨二百元即告知棧主察看情形似非外賊且棧主董來興棧夥馮阿龍見我詰問細情詞意慌廹言語支吾爲特將二人扭案請究明府問爾所携銀洋先時曾否露眼被失後爾曾告知同棧客否答稱我因辦貨曾付帳洋三百元當時或致露眼亦未可知至失竊後雖曾告訴諸客但各不相識祗付之不見不聞而已明府謂爾失此鉅欵諸客聞之豈有不即來問訊之理其中顯有疑竇詰之董馮同供章來庽時帶有小箱網籃各一是否携有銀洋並未交明帳房故不知悉且晚間不常回庽突於初九晨告稱失去銀洋小的聞知即行察看並無蹤跡問伊洋藏何處據稱在網籃內試問既有如許銀洋何不深藏箱內而必放在網籃顯見不情不實詎章即糾人來庽勒令賠償小的因查無實據故互扭至案求請明察明府謂章既有銀洋並不交明帳房疎忽之咎固亦難辭但失竊之事未必無因飭該棧主償洋一百元給章具領回籍兩造俱嘵嘵置辨抗不遵斷明府飭將原被俱交差看管查明實情復訊核斷 
[明珠入手]  
　　○西人五子投美領事署控稱曾娶華婦蘇氏名新彩生有女兒年將及笄言明配與西人爲妻近被朱姓爲媒竟將女配與華人李行請爲究辦等因由美領事照會黄太守飭傳蘇氏及李行等到案於昨晨集訊五子申訴前因蘇氏供粤人曾隨此西人西人前有相識之婦生有一女迨婦病故遺女在西人處由我接領有朱姓爲媒許配李行爲妻給有西字允洽據現我已與此西人分離且李送來銀十兩備作嫁衣裳迎娶有日詎被控告李行即李連亨供與該氏略同并稱西人既已不允我亦不願娶此女惟請追還銀十兩該氏又將西字允洽據呈閲并稱女亦來案西人又稱並未立過字據太守商之正任德繙譯兼署美繙譯施君謂此事該西人可不干預惟李行既願退婚仍着該氏領女去惟須還李行銀十兩呈閲之西字塗銷在李固不必爭此一女惟女仍由該氏領去竊恐天鵝肉終入癩蝦蟆之口耳 
[縫婦相爭]  
　　○前日虹口怡和碼頭有江北縫婦甲乙二人因合縫輪船上西人衣服並未論價及做好送去後甲向乙索分工錢乙稱未收甲稱西人出工資必有洋元一二枚於是兩縫婦始則口角繼則爭毆後同赴捕房僉稱受傷甲則詐死兼稱懷孕三月乙稱彼係揑造我則實有六月之娠如不信請剖腹以騐捕頭以乙傷略重即送同人醫院調治甲則取保出外云 
[英界公堂瑣案]  
　　○前有某氏婦控張阿保借住在家持刀斫傷同借住之田阿順訴捕拘張黄太守飭將張阿保押候受傷人田阿順投案再訊各情已列前報昨據田阿順投案稱與張借住在該氏家每月貼房租錢三百文不料張妄言我與該氏女通奸該氏知其誣欲令服禮張反持刀砍我現在傷處已愈尖刀呈閲張阿保仍執如前太守商之施繙譯以張細故逞兇情堪痛恨判枷三月發頭門示衆○谷止方向罷餅攤之范得全索洋爭毆一案黄太守飭范交保俟谷投案再訊等情已列前報昨據谷正方投案稱亦爲餅攤生理因索洋不付反被毆傷頭顱及右手養傷已有半月殊覺困苦異常太守判罰范洋四元償谷養傷資○鉛捕頭稱住虹口西華路之李阿林費炳南陸氏王氏等不付四季捐請爲傳案黄太守飭傳李阿林等於昨晨投案同供捐欵均已交與陸祥生太守命李阿林尋交陸祥生到案訊究○汪友川稱失竊自鳴鐘一架由捕房緝獲人贓投案請領黄太守判責竊賊何阿榮一百板贓交汪領 
[法界公堂瑣案]  
　　○薙髮匠李長毓倩弟李長泰攙扶上堂并携血衫褲等訴稱我弟長泰拉東洋車度日其車係向殷二租用頃拉洋人至虹口被擊受傷經給養傷資十元殷二欲硬借五元長泰不允殷即遷怒于我糾黨七八人拖我至四明公所附近盡情毆擊復至八仙橋老虎灶吃講茶袖出尖刀將我腿上連戳三下當由捕房送仁濟醫院包探禀稱尖刀似賣水菓人所用者存在捕房未曾送案據醫生云受傷之處須 
 
 

Page 4

 
 
二十餘天始能痊可殷二供稱伊欠我車資一千四百文光景向索不還竟自已持刀將腿戳傷誣我茶肆中有人眼見太守謂如果誣爾祗應一刀之傷何能戮至三刀隨詢李長泰可欠車租答稱約欠五百餘文太守着將殷二暫押俟傷痊再核○前報列拾珠一案除原告領去九十粒外尚有十七粒被包正標押在榮興質得洋一元錢三百文浄缺珠九十三粒太守著過手之三人攤賠繳案昨葉顧氏繳洋九元挑水人李某繳洋三元包之母舅陸小毛繳洋六元太守詰包可曾帶得押本答稱尚未太守着包探在繳到洋內提出一元給榮興押鋪領去其餘十七元及吊到珠子十七粒着賣珠寳之錢陸氏具領狀保單到捕房領取包應繳之洋着赶緊繳到捕房○沈陳氏訴稱在彩視街開小烟館有方阿毛者前來吸煙俄頃外面擁進多人將其扭打人多手雜致失去烟鎗兩支鳴捕將兩人送案周阿凡供借宿伊家每月給錢三百文初時方阿毛亦住該處後即遷開伊要我錢三百文因之氣忿與伊毆打方供與周同住一處因失去布衫兩件故遷至他處周係我友介紹借宿伊家周稱房金已付但房東並未收到因之向伊要錢太守着方於下期偕房東魛案周交保出外限三日將烟鎗查到○張阿六王阿鳳兩人各携洋瓶買物在街相撞致碎張瓶將洋酒潑滿地上以致互扭廵街捕見張足被碎瓶所傷血流如注因將王拘住解案張供年纔十四住鹿鶴春弄內所買外國酒計洋二角五分王供情願賠償太守斷照數賠償外另給養傷資五角押待繳到釋放 
[松堂司馬以小樓吟飲圖屬題依韵奉政]  
　　○巍然樓閣俯千尋中有高人豁素襟蜃市歸來謀小飲鱟帆飛過動豪吟四明山好通鄉夢萬國波平定客心安得登臨同攬勝願將巴曲和西音　　[  桐鄉芝僧嚴辰初稿]  
[松堂司馬屬題小樓吟飲圖兩疉元韵錄呈政可]  
　　○舊日盟從今日尋雄風浦上怏披襟將軍酒國奚辭醉名士騷壇只解吟景物隨時皆豁目天涯到處盡知心小樓儘足登臨興何必勞勞車馬音　幾度春芳泛海尋與君談次挹冲襟羲之年少書兼飲摩詰不多書共吟都下飛鳬超世志軍門捫蝨濟時心地喧車馬人偏静金玉何須閟爾音　　[  四門明蒔圃主人林雪洪家滋初稿]  
[輪船來滬電音]  
　　○法公司揚子輪船前日下午兩點鐘由香港怡和洋行順和輪船十七日由天津均開回上海 
[浙省撫轅抄]  
　　○六月十四日金華縣丞戴麟昌禀辭赴任　候補縣丞江泰祥禀知藩司委署富陽縣丞叩謝　○十五日候補縣徐先翥銷臨平橋司河工差　鄒壽祺銷淸波門城樓工程差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年六月十一日京報全錄]  
　　宫門抄○上諭三道錄前○發抄旨五道○署湘撫龎奏籌議京員津貼銀兩摺子○閩浙督何奏請議卹摺○蘇撫衛奏請暫緩籌解餉銀並免指撥片○大臣劉奏酌定人役薪糧章程片○黔撫李奏飭知府回任片○將軍希奏請奬叙片○大臣載奏充補茶膳上人片○六月十一日工部鴻臚寺廂白旂值日無引見○松溎假滿請安○善慶請假十日○張家驤續假五日○文琳預備召見○召見軍機　文琳　○發抄　曾國荃奏記名提督蔣得勝署皖南鎭總兵奉旨知道了欽此○又題補道段喆補徐州道奉旨吏部議奏欽此○又荆溪令錢志澄調補青浦令奉旨吏部議奏欽此○又內外遭風船隻請酌改救護奬賞章程奉旨該衙門議奏欽此○潘鼎新奏總兵叚洲寶病故請卹奉旨段洲寳着照軍營立功積勞病故例議卹該部知道欽此　○○署理湖南廵撫布政使臣龎際雲跪奏爲籌議京員津貼銀兩恭摺仰祈聖鑒事竊前准户部來咨議覆山西撫臣張之洞奏加京員津貼請撥外省厘金之奏案一成及鹽務雜課關税溢解三省各撥二三成解部歸入正欵核銷等情經部議令各省關通盤籌畫詳細覆奏再行核辦等因爲政在人而京員尤宜養其風節以儲大用此案上年部文湖南派解銀八千兩限以六月解半十月解完其時欵無所出而爲期已廹暫由藩庫籌墊銀六千兩由糧鹽兩道各籌銀一千兩解京無悞兹奉前因當經轉行司道各局會議去後該司道以湖南並無閒欵議由鹽厘提出一成全數解京具詳前來臣詳加查核籌墊本非常經湖南關税既實無可籌而厘金奏案一成各省所有湘省所無查湖南自創辦厘金以來常恐餉需不給並未提出一成作爲外銷此時撥欵日增收數較減更提無可提因查光緒二年户部來咨令湖南照湖北將所提鹽厘二成報部核銷當時即以湖南鹽釐歸百貨釐金委員經收並未提有二成咨覆在案是此鹽釐二成部中准提而湖南未提者現擬酌提一成以津貼京員統計湖南川粤鹽厘每年約收銀十萬兩內外提出一成歳計可得銀萬餘兩較爲有著至鹽道庫所籌外銷之一千兩仍按年解部以助涓埃惟糧道所籌一千兩係派提各州縣辦公經費參差不齊未足深恃擬即免派以期欵皆著實而解可及時自光緒十年起擬即如此辦理以湘省撙節之資佐國家養才之用雖於原派之數未能倍增而欵項有著可期久遠惟鹽厘以銷數爲准如春季銷數至仰夏方能報齊截數六月解半恐難爲期擬彚至本年十月間作爲一批解部交收八千之數必可有增無减其餘尾數俟明年春間截淸數目附京餉搭解以昭核實是否有當除咨户部查照外理合恭摺具奏伏乞皇太后皇上聖鑒勅部議覆遵行謹奏軍機大臣奉旨户部議奏欽此　○○閩浙總督臣何璟跪奏爲武職大員積勞病故籲懇天恩勅部從優議卹恭摺仰祈聖鑒事竊前署福建陸路提督本任福甯鎭總兵關鎭國於光緒九年八月十一日在署提督任內病故當經核疏題報在案兹據關鎭國舊部文武員弁及現帶德義勇營通判梁兵英等瀝陳開鎭國生平戰功積勞病故緣由聨名具禀並據汀州鎭總兵李占椿轉據汀州府紳民僉禀咸豐年間汀郡屢遭匪陷關鎭國前任汀州鎭時剔除積獘整飭營規與士卒同甘苦髮逆汪海洋由江西竄擾關鎭國督勇堵勦以寡敵衆出奇制勝力保危城此外興革事宜一秉至公兵民均受其福至今感泣由署陸路提督孫開華彚核咨請從優奏卹前來臣查故署提督關鎭國係廣東博羅縣人因粤匪洪秀全起事投筆從戎由兩粤轉戰江西浙閩　省素著忠勇屢復名城屢擒要逆同治年間委帶紅單師船在閩浙洋面疉獲巨盜肅淸海氛復委帮辦台灣軍務大小數十戰將逆首戴萬生擒獲全台以平前督臣覺羅耆齡左宗棠前撫臣徐宗幹等皆深加噐重遞保今職蒙恩補授福建汀州鎭總兵調署南澳漳州各鎭並署理福建陸路提督光緒三年丁憂回籍五年服闋經臣奏准調閩差遣旋委署漳州鎭篆奉旨補授浙江温州鎭調補福建福寧鎭復經奏委署陸路提督計在閩二十餘年軍民愛戴稱頌弗衰其署漳州鎭篆時大帽山等處土匪思逞勦撫兼施立就撲滅毅然以整頓爲已任經前兼署督臣文煜前撫臣丁日昌奏報有案上年六月奉命籌辦海防該署提督以泉州濱海將所部練兵及德義勇營力圖整備詎齎志未伸而傷病復發遽行逝溘殊堪憫惜伏查閩省前有提督宋國永賴鎭閲總兵鄭榮勳等在差次積勞病故後奏蒙賜卹恭閲見鈔近有陝西延榆綏鎭總兵謂仁芳前任雲南提督胡中和在任在籍病故由各該省督撫臣奏卹均奉諭旨允准兹關鎭國久歷戎行戰功卓著其在提督署任病故尚係帶勇籌防與離營有别汀郡紳民禀請建祠臣已照例駁斥惟該紳民志切報功籲求優卹不得不俯順輿情援案陳請合無仰懇天恩俯准勅部將關鎭國照軍營立功後病故例從優議卹以爲武職功德及民者勸出自愈格鴻慈臣謹會同福建廵撫臣張兆棟恭摺具奏伏乞皇太后皇上聖鑒訓示再關鎭國尚有捐置洋線槍等項報案已飭司局查核另行分别辦理合併陳明謹奏奉旨已錄　○○衛榮光片　再據總辦蘇省松滬兩厘局蘇州藩司譚鈞培等詳稱竊維厘金之贏絀必視乎生意之盛衰而生意之盛衰尤在乎年歳之豐歉此理之固然近年以來隣省災荒百貨滯銷兼之各處錢莊紛紛倒閉市㕓蕭索爲從來所未有而蘇滬來源向以進口貨物爲大宗現值市面淸淡捐數更形减色以之儘撥額放京餉淮餉甘餉邊防北洋經費並本省留防水陸各營餉需已属入不敷出乃本年奉部指撥各欵除京餉照案加派二萬兩外又增撥調防粤東之毅合四營月餉廣西恊鎭滇省購辦軍火價銀貴州運鉛水脚以及織造奉辦龍袍褂工料等項在在均關緊要惟捐收祗有此數顧彼勢必失此所有奉撥京餉等項最要各欵無論如何爲難自當先其所急儘力匀籌陸續起解外其餘如山東河工伊犂善後備荒經費八旗官學織造工需以及黔省協餉甘肅雲貴暨東三省各項官兵俸餉固知同爲要欵苟可設法騰挪萬不敢稍存畛域之見但時逼至此委難兼籌並顧再四思維惟有懇請奏咨緩解此後各欵並請暫免派撥俾得稍舒喘息等情會詳請奏前來伏查蘇省近來市面蕭條釐金收數短絀撥欵浩繁入不敷出情形業經臣等於上年十月內附片奏明在案現在商賈裹足不前捐數虧減較往年爲尤甚雖經督飭總辦各員嚴定章程大加整頓無如時勢使然祗可徐待轉機兹據該司等所陳奉撥山東河工伊犂善後備荒經費八旗官學織造工需以及黔省協餉甘肅雲貴暨東三省官兵俸餉等項銀兩此時無力兼籌委屬實在情形合無仰懇天恩俯准暫緩籌解此後如有續撥之欵並乞勅部暫免指撥江蘇釐金俾資周轉而舒喘息除咨部查照外謹合詞附片具陳伏乞聖鑒訓示謹奏軍機大臣奉旨該衙門議奏欽此　○○劉錦棠片　再前准兵部咨會哈密協營軍台十三處月支銀數核與例案不符應將台弁照案通改爲月支銀三兩字識兵夫獸醫鐵匠改爲月支銀一兩五錢以至九錢及四錢五分不等馬駝均改爲月支草價銀六錢每日支料四升公費概改爲每台月支銀一兩二錢其餘溢支銀數與夫麵斤一律不准開銷以此次奉到部文之日起支從前支欵由臣奏明立案照例造銷等因伏查承平時關外巴里坤哈密等處軍台充役官兵人禮走係由綠營輪派當差各有本營掛支粮餉兼支台差津貼此時綠營兵額未復其半各軍台弁兵夫役均係從新雇募關外沙跡寒苦倍嘗百物昻貴掛支粮餉必須勉敷食用始能責令趨公左宗棠前此權宜酌定不過足資衣食之需委非優給現在哈密十三軍台並巴里坤鎭標所管十七軍台均經臣酌擬一律改爲驛站分隸鎭西哈密二廳暨奇台縣各按所轄地叚管理以專責成所有酌定人役薪粮章程自應以此次欽奉諭旨之日爲始俾淸起訖而免轇轕除咨部外謹會同陝甘總督臣譚鍾麟附片陳明伏乞聖鑒訓示謹奏軍機大臣奉旨該部議奏欽此○○李用淸片　再署銅仁府黎懷調省遺缺查有本任銅仁府知府王憲曾守正愛民不隨時好堪以飭令回任據署藩司曾紀鳯具詳前來除檄飭遵照外理合附片具陳伏乞聖鑒謹奏軍機大臣奉旨吏部知道欽此　○○希元片　再查前吉林刑司帮稿刑部主事馬文耀於光緒六年四月十二日到吉八年六月二四日報丁父憂雖計日未及三年但溯查該司員前在刑司歷辦一切命盗案件均能妥愼周詳毫無貽悞若以該員辦事未及三年拘泥成格不予聲請奬叙未免没其微勞令無仰懇聖恩可否俟該員起復到部之日請旨賞予加一級以昭激勸出旨諭格鴻慈是否有當理合附片具奏伏乞聖鑒謹奏軍機大臣奉旨吏部議奏欽此　○○載卓等片　再恭查陵寢遇有茶膳上人缺出例應奏補今昌西陵內務府出有茶上人一缺奴才等公同揀選得領催長慶食錢粮二十九年年四十歳又慕陵內務府出有膳上人一缺揀選得拜唐阿文海食錢粮七年年二十三歳均堪充補理合附片奏聞謹奏軍機大臣奉旨知道了欽此 
 
 

Page 10

 
 
[光緒十年六月十二日京報全錄]  
　　宫門抄○上諭三道錄前○理少邵奏遵旨保荐人才摺○都察院錫奏爲奏聞請旨摺○黔撫李奏解到革撫患病情形片○大臣瑞奏爲病請開缺調理摺○東撫陳奏請給奬摺○江撫潘奏特叅各員摺○大臣劉奏叅革遊擊片○大臣桂奏飭旗員回籍當差夾片○六月十二日內務府國子監鑲紅旗值日無引見○徐用儀續假十日○常儀司奏十五日祭奉先殿載瀛行禮○內務府奏派更換值年○派出嵩申○召見軍機　○○大理寺少卿臣邵曰濂跪奏爲遵旨保荐人才恭摺仰祈聖鑒事竊惟濟時之彦固以肆應爲先而尤以品行爲本如臣擣昧烏足語於知人之明顧疉奉詔諭准臣下各舉所知敢以夙所服膺者謹爲皇太后皇上陳之臣於上年奉命校士陝西撤圍後會晤省中官紳論及關中書院掌教前陝西道李義鈞均以往日服官目前教士允孚衆望爲言嗣後彼此往返見其局度安詳器識宏遠迥異時流至詢以一切時事則語言不煩動中窽要心竊議之查該員籍隸直隸在詞館日熟暗掌故與劉書年鞏以文章道義相切劘都下目爲直隸七子則當年之姱修可想雖任陝時吏治政聲臣未深悉即其一家旅食至今專藉書院修儀圖書外别無長物則在官之淸廉可想如此爲守兼優而猶能究心世故實爲近時不可多得之才祇以丁艱離任致令投閒置散者十有餘年臣竊爲國家惜之又在籍刑部郎中前秋審處提調敖册賢四川人由庶常改官在部署三十年家無儋儲口不言貧平日除趨公外即閉户讀書不濫交與而遇事則勇於赴義血性過人現聞丁艱服闋尚未來京以上二員雖才分大小而居心行事表裏如一臣敢信其異日之不負所學焉相應請旨飭下四川陝西督撫臣轉飭李義鈞敖册賢來京送部引見聽候簡用臣不勝悚息待命之至謹具摺陳請伏乞皇太后皇上聖鑒謹奏奉旨已錄　○○都察院左都御史臣錫珍等跪奏爲奏聞請旨事據已革雲南教習試用知縣鄧炳堯遣抱以諱刑讐騐　害寃劾等詞赴臣衙門呈訴臣等公同訊問據該抱告李伸供年四十一歳家主鄧炳堯寫呈遣遞求閲便悉查原呈內稱緣革員由拔貢教習知縣抵滇光緒七年二月委署馬龍州事八年三月交缷唐撫憲到任甄别被叅以　心巧滑辦事糊塗革員事且未辦何由糊塗面目未謀安知心地其爲誤于讒害無疑因補用知縣嚴鳴珂署宣威州時革員奉委相騐候質人犯案報病斃騐無病形係受刑身死據實通報由是與革員有憾遭唐藩憲係伊同鄉揑詞聳聽一旦升撫叅以空詞革員禀撫核示應叅劣欵未蒙批示謹將禀詞並縣詳文稿抄黏呈懇又據呈稱革員分發滇省僅於光緒七年委署馬龍　事至唐撫憲任藩赴滇缷事已經數月未委辦一差亦未得見一面突於任撫時甄别是直以從未辦事之員而忽指辦事以叅劾憑空汚衊不知罪所由來又據禀稱革員前以諱刑讐騐讒害寃劾具呈未蒙收准竊恐不便接收因舉諱刑讐騐等情删除第就寃劾一節申叙亦未蒙收准想必以爲前後不符逾難准信其實鳴愬寃劾無異前詞初非另生枝節各等語臣等查該革員鄧炳堯控稱伊以教習知縣抵滇委署馬龍州事交缷後經該撫以居心巧渭辦事糊塗叅革係署宣威州嚴鳴珂因該革員相騐候質人犯受刑身死據實通報與該革員有憾該藩司係屬同鄉遂砌詞聳聽及升廵撫即以空詞叅劾等情臣等查該革員所控情節係屬懷疑並無實據當將原呈發還嗣據呈稱該革員分發滇省委署州缺該撫赴滇　伊缷事已經數月未委一差未見一面是以從未辦事之員忽指辦事以叅劾實不知罪所由來等情臣等以該革員前呈內稱係嚴鳴珂挾伊相騐據實通報之嫌揑詞聳聽將伊叅革此次呈內又將此節删去顯有不實仍將呈詞發還又據禀稱該革員鳴愬寃劾無異前詞初非另生枝節等情控關被叅含寃屢行申訴是否實有寃抑抑係挾忿逞　臣等不敢壅於上聞謹抄錄原呈一紙原禀一紙恭呈御覽伏乞聖鑒訓示由該抱告結稱並未在别衙門呈訴合併聲明謹奏奉旨已錄　○○李用淸片再革職拿問前任雲南廵撫唐炯經雲南撫臣張凱嵩遵旨派委候補知府冷繼先押解進京於光緒十年五月初六日到黔現因唐炯患病不克前進除督飭委員一俟唐炯病痊即行護解起程並由臣另行奏報外謹附片具陳伏乞聖鑒謹奏軍機大臣奉旨知道了一俟唐炯病痊即行起解不准藉詞逗遛欽此　○○奴才瑞聨跪奏爲奴才蒙恩賞假期滿病仍未痊籲懇天恩俯准開缺調理事竊奴才前因患病日久未痊奏請開缺調理奉上諭瑞聨着賞假一个月毋庸開缺欽此聞命之下感激難名奴才自顧何人邀兹優眷赶緊覓醫調治一月以來連服養心安神之劑無如心氣過虧加以病久神倦行動起跪時覺艱難又兼感受暑濕舊疾愈形增劇僉云症勢積久非安心静養難望速痊伏思江甯要缺急宜速赴任所若因久病稽遲貽悞實非淺鮮日夜焦急寢饋難安再四思維惟有籲懇天恩俯准開缺安心調理一俟病痊即當叩謁闕廷求賞差使萬不敢稍耽安逸自外生成所有奴才因病未痊仍懇恩准開缺緣由理合恭摺具奏伏乞皇太后皇上聖鑒謹奏奉旨已錄　○○山東廵撫臣陳士杰跪奏爲查明十四户等處合龍壩工出力文武員紳緒具淸單懇恩府准給奬恭摺仰祈聖鑒事竊臣前將堵塞卞家莊决口並十四户各工一律告成緣由專摺奏報仰蒙天恩將隨摺所保異常出力各員照擬給奬其餘在事員弁臣於摺內聲明分别勞績等次續行奏　並奉諭旨着照議辦理仰見聖主鼓勵羣倫至優極渥跪誦之下欽感莫名臣竊念此次十四户卞家莊小李家莊决口統計六處之多口門共寛至五百餘丈水深溜急較俟林賈莊桃園各工均遠過之去冬即派文武各員前往挑挖引河購備物料本年二月間臣親駐工次分别嚴催經營就緒即一面進占一面加築後戧土櫃晝夜赶辦迨十四户小李家庄三口堵合又飭各員弁接辦卞家庄三口維時已值仲夏水勢迭漲口門淘刷甚深辦理倍形棘手幸賴文武各員努力和衷不辭况瘁用能一律告竣統計需欵尚不及三十萬兩在事各官紳或購料積夫兼司工作或經理壩所兼管收發均以一人而辦數事蹈危履險備極辛勞現在全工告成自應酌給奬叙以昭激勸臣覆加確核除稍次出力員弁由臣給予外奬並武職千把以下照例咨部核辦外謹將尤爲出力文武官紳分别勞績等次繕具淸單恭呈御覽仰懇天恩俯准照擬結奬以示鼓勵出自逾格鴻慈謹恭摺具陳伏乞皇太后皇上聖鑒訓示再十四户卞家庄等處毗連鹽塲因就近兼用鹽務人員以資得力與他處當差不同合併聲明謹奏軍機大臣奉旨着照所請該部知道單併發欽此　○○江西廵撫臣潘霨跪奏爲特叅疏脱監犯之典史請旨革職拿問並將有獄官先行議處以肅功令恭摺仰祈聖鑒事竊照監獄重地理宜加意防範不容稍有疏虞兹據署新喻縣事萍鄉縣知縣俞致中詳稱光緒十年三月二十一日該前署縣棹乃機任內據典史鄭翼申據禁卒易全等禀稱本月二十日夜四更時分風雨交作更夫進房避雨伊等困倦睡熟不料監禁絞犯詹集賢乘間扭斃斷銬扳折籠栅挖墻逃逸追捕無蹤即經陳乃機親差監所勘得內監籠栅扳斷兩根地上有遺棄紅衣褲一付監後圍墻挖有一洞勘畢提勘刑禁人等供無夥刑賄縱情弊會營飭差兵役拿犯陳乃機適值調署長寧縣缷事移交該署縣俞致　接緝無獲等情臣查該犯詹集賢因致傷劉　椿身死審依鬥毆殺人律擬綾監候題准部覆已入光緒八九兩年秋審緩决該管獄官　翼於絞罪重囚並不督率刑禁人等小心防範致被越獄脱逃實非尋常疎忽可比更恐刑禁人等有鬆刑賄縱情弊有獄官陳乃機未能先事預防亦屬咎無可辭據藩臬兩司轉據該管道府揭報前來相應據實奏叅請旨將管獄官新喻縣典史鄭翼革職拿問以便提同刑禁人等解省嚴審有無賄縱情弊分别照例懲辦有獄官署新喻縣事候補知縣陳乃機先行交部議處倘限滿不獲再行查叅除嚴飭勒拿逃犯詹集賢務獲究報外臣謹會同署兩江總督臣曾國荃恭摺具奏伏乞皇太后皇上聖鑒訓示再所遺新喻縣典史員缺江西省現有應補人員請扣劉外補合併陳明謹奏奉旨已錄　○○劉錦棠片　再臣據統領安遠軍甘肅甯夏鎭總兵譚拔萃申報定遠中營總哨許獻德因患瘋病准假回籍調理　同該總哨之胞兄許獻朋表親王元行至庫車之八台地方許獻德闖入官店攫取烟筒被安遠左營修理官店之勇丁劉羽生等疑竊叢歐致許獻德因傷身死當將倡率下手傷重之翼羽生訊明照依軍法立予斬决餘人按律擬杖並請將百長叚家集奏叅等情前來除由批飭完案將勇丁趙勇昌等重貴遞解外查該哨百長花翎儘先補用遊擊叚家集帶隊修理官店有約束之實勇丁疑竊叢毆不能立刻停止致釀人命實屬咎有應得相應請旨將花翎儘先補用遊擊叚家集即行革職以肅軍律理合附片陳明伏乞聖鑒簡示謹奏軍機大臣奉旨着照所請兵部知道欽此　○○桂祥等片　再查印房學習行走之公銜三等台吉車林多爾　自奴才等到任以來十個月之久並未妥寔當差時常託病毫無　勉　屬滑懶若不稍加懲辦無以戒効尤而儆其餘除由奴才等將該台吉印房學習行走之差撤去飭令囘原旂照例當差外理合附片陳明伏乞聖鑒謹奏軍機大臣奉旨知道了欽此 
 
