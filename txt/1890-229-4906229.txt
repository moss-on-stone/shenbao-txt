# 1890 - 229 - 4906229

 

Page 1

 
 
[購求大清一統志] [  圖書集成局啓]  
　　啓者本局現欲購求大清一統志一書不論竹紙白紙但須旣經增補者如有願鴈售　　　申報舘帳房議價倘不忍割愛則用　不妨　　　奉趙仍當從豐酌酬想海内收藏家當必樂于從事也肅此佈聞伏維雅鑒 
[勸募順直山左急振啓] [  申報館協振所同人拜手]  
　　順直山左洪水爲災自四月迄今一片汪洋數千里盡成澤國災民遍地轉徙死亡男女屍骸蔽江而下其幸而不死者當此炎威似火坐　日由　氣薰蒸易于昏暈加以飢腸轆轆全無粗糲下咽有不視息難延漸將告斃者乎伏念本舘勸辦賑捐而後江浙福建諸省俱蒙大君子慷慨輸金今兹畿輔嚴疆齊魯名境遭兹顚沛何忍不復解囊特肅短箋附陳苦狀如肯玉成美事巨欵慨施則作善降祥福報可操左券已 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[論禁姘頭]  
本報昨登有陸春江大令禁姘頭告示一紙與禁拐匪蟻媒臺基局賭等事並列有献疑於余者曰上海之地五方雜處人類不齊此等風氣已成積重難返之勢大令此禁意亦不過下車之例示乎未必其果行也余曰何以言之献疑者曰姘頭二字不見於古不但經傳之所無抑亦稗官小説之所罕而忽焉有此色色考之康熙字典姘字曰男女苟合也然有此名色以來上海之人幾視之爲固有凡有男女苟合逮案之後居然以姘頭二字供之公堂公堂之上初聽之意亦若有不習於耳久之則習慣成自然耳熟之而能詳有時并亦順口説出此殆從宜從俗之過也者乎王鴈臣司馬爲法界讞員時凡遇有自稱姘頭者必掌其頰往往人多詫之蔡二源太守蒞英廨時亦頗惡此無如積習相沿無可變革積而久之亦惟有就事辦事不復因此二字重爲辨駁矣然前此不過英法兩公堂時有此等案件縣署則尚少也今則縣署中亦嘗有此等案件矣陸大令雖廉幹有素而欲禁久遠習慣之事一朝而去烏可得哉然而此等名色實足以污耳污目污口若不一爲禁之則又不免貽尸位之誚於是以一帋示諭懸貼通衢以是盡事之責焉耳矣余應之曰先生休矣是眞所謂以小人之腹度君子之心者也夫挽回風氣原爲司牧者之責人之不爲者非挾泰山以超北海之類是折枝之類也姘字旣謂之男女苟合則卽姦字耳大清律例刑律中於犯姦特著專條其名目如强姦誘姦輪姦不可以僂指計第就和姦而論男女皆同坐杖枷之罪凡婦女杖罪例皆納贖獨於犯姦婦女則杖决枷贖定例何等森嚴按律和姦刁姦者男女同罪姦生男女責付姦夫收養姦婦從夫嫁賣其夫願留者聽若嫁賣與姦夫者姦夫本夫各杖八十婦人離異歸宗財物入官律上所載何等明晰而乃南面者多不知律例爲何物竟有顚倒判斷者其或本夫將妻鬻入娼寮亦當照縱容妻女犯姦律定擬用財買休者按律本夫本婦及買休之人各杖一百婦人離異歸宗財物入官今則凡有賣妻入娼寮者從無引此律以定罪甚至有代買休之人追取原金者並有不准本夫領回者甚至有并本夫之子女亦不聽領回必令其繳足原價者此皆不知讀律者也此皆不知姘頭卽爲犯姦者也夫蚩蚩者誠何足深責苟有以生其廉恥之心卽挽回之一機也今上海男女無恥已極姘頭二字不但存諸心而且掛諸口不但言於私室而且言諸大庭彼直視此二字爲固然無足怪因爲揭而出之謂犯此者厥罪若何則聞之者或亦瞿然而驚色然而畏故前此王蔡二公凡於公堂男婦供出姘頭二字必重責之卽此意也然公堂之刑輕故人尚不之懼今陸大令而行此則可以照律嚴辦孰敢以身試法吾知果能行之此風不難盡絶而大令猶不忍不教而誅特先出示曉諭其言曰在租界則外來婦女爲較多而城鄉寡婦及有夫之婦未婚之女亦間或沾染此習言之殊爲痛心噫廉恥掃地淫蕩成風不知名　大義爲何物風俗之壞地方有司之憂也明指苟合之卽係犯姦則可知犯姦之卽應科罪科罪之必須按律雖有財勢亦不能恃雖有門徑亦不能援法堂之上非比等閒人間夫婦不可輕拆犯姦之婦其夫如願領回者尚可聽之則彼縱妻賣姦者不得槪指爲恩斷義絶矣其曰其夫願領回者聽則夫爲之　非可以妻爲之主也今或有婦人一到妓寮卽欲棄其故夫者控之於官官或勸之謂爾妻旣有外心必不能安於室何如給錢另娶之爲愈乎此則非民間之輕倫常趨淫蕩實則官之教人棄倫常趨淫蕩觀陸大令此示其亦有愧於心否耶總之風氣之美惡由於政令之臧否政令之臧否由於司牧之優劣又烏得以爲一紙空文藉以塞責也哉行將拭目以觀風俗之轉移矣 
[蕪湖零拾]  
　　本年四五月間皖南各山鄉疉發巨蛟以致靑弋鎭税關驀被洪波衝没事後委員據情禀報成觀察觀察委員查勘估計工貲日内已撥欵興修月斧雲斤邪許聲聞於遠近云○入伏以來蕉扇風清茜窓凉透不必調冰雪藕向丈八溝尋詩而瓜架豆棚已覺秋光先到惟田疇苦旱時怨癡龍睡足不肯一溥甘霖至上月二十四日向晚阿香氏忽與雨師風伯並轡而來雷聲殷殷中大雨傾盆通宵達旦次晨天卽開霽而秋痕一碧爽透羅襦緑樹陰中時見牧牛兒短笛橫吹歡深雀躍云 
[普天同慶]  
　　六月二十八日恭逢皇上萬壽聖節浙江巡撫崧振靑中丞先期頒發紅示略言接准禮部咨開欽奉皇太后懿旨萬壽聖節正值齋戒期内着於二十六日五鼓文武各官俱穿蟒服詣萬壽宮行慶賀禮云云二十五日至七月初一日各衙署各城門及八旗駐防僧寺道觀皆懸燈結彩西人所建大英廣濟醫院大自鳴鐘第一層亦紅旂高揭門前掛金字紅燈兩盞大書萬壽無疆四字斯誠中外臚歡普天同慶矣 
[營口叢談]  
　　甘澍疉沛良苗懷新農人鼓腹之餘喜而雀躍咸謂今秋可望豐收矣○橋南孫家童養媳不知因何自刎其頸血溢而亡翁姑急報知母家從豐棺殮將就木母抱屍大哭屍忽顫動少焉竟復蘇乃易去夜衾急延醫生敷治或謂此事恐傳聞未確安有人死而得再生者子曰是固有之嘗聞西醫云凡人自刎傷氣管不必死若傷食管及大脉管則一二睯呢内卽難救有時傷小脉管致血塞住氣管氣因之閉塞不通此媳意者於棺殮時將身摇動管之 
 
 

Page 2

 
 
塞者復通是以重復回生不致永淪泉下乎請質之明於醫術者○山海關人某甲幼時喪其怙恃遂赴營口依同鄉人爲小生意日積月累頗有餘貲當父母在時曾聘定某姓女爲室自遭離亂音耗杳然上月望前忽有女郎問訊而至亂頭粗服頗具丰姿詢甲姓氏里居旣詳且盡甲還叩之則泫然曰妾卽君之未婚妻也自君出外苦守至今近始訪得行蹝附船來此不知君將若何安置妾言已淚如雨下甲驚訝不知所爲隣人聞而艷之令甲出積儲爲之賃屋置器具擇日行合卺禮女帶有私蓄數百千料理家務井井有條人咸欽羡不已此亦姻緣簿中一重佳話也暇當譜爲樂府標其目曰意外緣 
[甬東雜識]  
　　甯波賭風甲於浙省馬吊牌九名目不一高樓䆳室銀燭高燒喝雉呼盧通宵達旦勝負之巨竟或數千金小則傾家大則喪命有地方之責者曷弗厲禁高懸卯○近有游方僧肩挑高担手持木魚捱鋪化錢不給則敲擊鐃鈸其聲聒耳必滿其慾壑而後去出家人本以清凈爲本乃竟若此强化　眞彼教之罪人也○北門外人某甲以販賣蔬菜餬其日克勤克儉積得洋銀數十元其妻半老徐娘性耽風月近與某乙一染一日乘甲不在捲取洋銀衣物隨乙遁逃及甲歸家找尋無著旣漸且怒急欲吞服生烟幸經鄰人阻之始不至於喪命然已成癲癇終日如醉如痴矣○邇來晴雨無定晴則威宣趙盾酷熱難堪忽一雨成秋凉痕沁骨貧民未備被褥往往受寒成病牀笫淹留保身者宜如何調攝哉 
[鑪峯烟篆]  
　　九江總鎭朱春山鎭軍時以急流勇退爲心刻已具禀督撫轅乞骸歸里德化黃梅諸紳耆士庶聨名具禀挽留然恐與例不符大憲未必俯如所請也○上月望後某日午後大雨傾盆阿香與列缺繞樹數十匝銀鞭一閃厥聲隆然衆人咸屏息不知所爲有某甲者方自田間歸在大門前擊斃少選雲散雨止觀者如堵牆僉謂甲今春逃荒至金陵見一老嫗領得振米五斗乘人多擁擠之際攫取奔逃嫗情急投江而死今之雷擊誠爲天網恢恢然問之豐隆君終不能言明其故也 
[遇險三志]  
　　鎭江訪事人云船主某甲江北人素日專走内河並未諳長江之險前月之杪攬裝某客米數百石至京江求售雖有售其主價尚未收清遂將船移泊新河小港中以避風浪甫行數武水起旋渦甲握舵不牢橫向太古碉頭浮橋上撞去事爲划船主某乙所見竭力相助方保無虞客見乙係老於江湖者懇其帮同撑往新河乙允之持篙立船頭甲則在船梢扶舵忽太古洋行北京輪船下水飛駛而來甲急落蓬意欲退讓不隄防顚簸不定以致撞壞船身甲及夥客共四人見勢不佳卽扒上北京船以全性命洎乙欲扒上而大桅忽折腿被擦傷皮破血流骨寸寸斷幸經輪船水手救上安置躉船中延鎭江關西醫診治醫金藥資均出自太古行閲數日腿漸變黑色西醫謂受傷過重須將腿鋸下裝以木腿否則恐難告痊乙無法只得允從遂於某日午後經西醫薰以迷蒙藥爲之奏刀俟皮肉復生再爲之裝配木腿并由太古行給以資本俾得小本營生云○招商局江永輪船相碰等情前已譯登大略兹悉前月三十傍晚時江永輪船抵鎭裝卸客貨畢隨卽開行甫過焦山下正值江裕下水迎面相遇避讓不遑驀地撞來船身成一大洞幸急向沙灘駛去方保無虞次日招商局卽雇駁船三四十艘前往駁貨所幸人口均不受傷云○泰生源客棧凡遇輪船抵埠接客夥心一躍先登接取客人以多爲貴一日太古洋行某輪船到埠諸夥各　身跳上有某甲者携有洋傘站於船邊立足不牢遂跌入水内當經衆人所見急喚小划船打撈至次日屍身方浮起隨經棧主備棺收殮一面報信其家幸甲與棧主至親故得免於涉訟云 
[粤東紀事]  
　　順德縣屬水藤鄉何吳兩姓聚族而居匪伊朝夕何姓自恃强大欲將吳姓土地覇佔前日復糾率兇徒向之尋釁殺斃吳姓數十人内有一家數口全被殺斃官兵訪聞到來彈壓胆敢與之抗拒大憲大發雷霆添撥營兵馳往剿辦在祠堂内搜出軍械甚夥大憲見其置械逞兇情同叛逆擬仿照查辦匪鄉章程盡法懲治以儆效尤何姓人等始知畏懼紛紛逃逸亦可謂自貽　戚矣○大通烟雨寺在城西芳村鄉臨近白鵝潭爲羊城八景之一寺内有僧名卓宜者平日縱情肆慾不守清規凡婦女入寺燒香稍不自持卽被其引誘穢德彰聞人皆切齒上月十七日天色陰霾風雨暴至忽然霹靂一聲竟將此僧擊斃一時聞者咸謂該僧淫惡已極致遭此刼然則蒼蒼者果鑒觀不爽也○城西南岸鄉環翠園係蔡氏别業花木樓臺頗擅一時之勝十九二十兩日梨園子弟在此處演劇傾城士女聨袂往觀人海人山異常熱閙兩日所收戲金多至三十餘兩所演各藝聲色俱佳寓目者無不嘆爲觀止○秀山觀音寺素著靈感相傳十九日係觀音誕辰婦女進香者累日盈千鬢影衣香絡繹於路寺僧發賣香燭忙迫異常幾如在山道上應接不暇○省中大憲連日接到京津來電云大水成災小民失所流離求爲將伯之助大憲接電後卽各捐鶴俸籌集萬金解往賑濟並諭飭愛育善堂設法勸捐源源解往俾資接濟大憲軫念災黎不惜解囊佽助良由體國公忠故能不分畛域也○香山縣缺大憲札委直隷州楊刺史文駿署理按刺史去年在番禺縣任内因案被議記過停委五年乃未及一年又得斯委誠喜出　外也○六月二十三日雨師税駕風伯揚威忽然霹靂一聲人皆不及掩耳事後訪聞雷起於黃沙某姓家有一小童年方八歲坐在廳中竟被　火燒斃徧身焦黑慘不忍覩父母均年届五旬僅得此子悲痛欲絶童子何知竟遭天譴若以雷擊惡人之説律之誠不可解也○立秋有雨秋秋有立秋無雨甚担憂此粤諺也上月廿二日凉風飄拂天氣甚似中秋至晚間暴雨橫飛點滴不絶犁雲鋤雨之流咸謂豐年有兆不禁喜形於色　○省中大憲現因籌辦海防費無所出遂倣照上年牙捐章程向各行貨物捐抽業經奏明開辦兩月以來各行情願助捐者實屬寥寥不復如前時之踴躍推原其故因上月有人承抽火水花紗等項甫經繳餉開辦忽又停止以致鉅本無歸賠累實甚商人皆以此爲前車之鑒觀望不前未曉大憲能明定章程使商人慷慨樂輸否○黃某四會縣人也今年七十有一歲其妻某氏年亦七十有子數人皆已物故雖孫曾滿膝而黃夫婦仍以無子爲憾前買一子負作螟蛉未幾亦夭折客秋黃妻腹漸大似是有孕人皆謂其行將就木安有生育之理此非臌脹卽屬怪胎及月之中旬居然臨蓐產下一子身體雄壯頭角崢嶸異日諒非凡品親朋聞之詫爲奇事爭來道賀户限幾爲之穿説者謂老陰不生故世間無子者往往娶少女以延嗣續黃某夫婦均届七旬尚復一索得男豈非沃壤腴田禀氣獨厚歟○廿四日有貨船一艘在珠江以上悞觸礁石致遭沈没船上人口幸得救生船竭力拯出共慶生還至貨物盡付東流所失已不貲矣○南門外新築長隄廿二日有男屍二具同時浮起想係由别處沈溺飄流至此也旋經人撈置岸上待至次日無人尋認遂由地保報請善堂給棺收殮 
[縣案彚錄]  
　　烟臺公泰順號主沈仁桂等投上海縣呈稱去年正月間與上海義和盛往來交易自春至冬相安無事至十二月十六日裝來野繭絲七千餘兩貨到申江卽向義和盛照對票銀至期允付不料届期無着屢索延約該號經事趙慶生避匿不面嗣經查悉義和盛卽係春記棧主陳春蘭所開叩求提追陸大令准詞飭差移提去後於前日由帮審委員竇明府升堂提訊公泰順主沈仁桂等伸訴前情求請究追質之陳春蘭供在英租界開春記棧棧内共有山東字號五家義和盛於去年開設號主係烟臺人呂采成雇趙慶生爲經事呂自在烟臺經理號務與公泰順等往來皆呂經手小的並不與聞去臘趙慶生逃避後我棧被宕鉅欵現尚無着叩求明察沈仁桂等又稱義和盛尚有存貨均在春記棧内明府訊得此案陳春蘭不能置身事外着卽找尋趙慶生來案呂釆成旣在烟臺應着沈仁桂自向查緝總須呂趙到案方可定斷一面先飭 
 
 

Page 3

 
 
陳春蘭查封存貨不准妄動兩造遵斷而退○前日據新閘巡防局解送受傷人丁士林天津人羅二行兇人張福慶等至上海縣晚堂由陸大令提訊據羅二供天津人向爲馬夫日前張福慶之妻與小的賭錢伊輸四十文前日小的與同業人丁士林同往索欠張出頭硬覇持刀戳傷丁胸當卽扭至局中轉送憲案張福慶供本邑人住在新閘前日丁羅二人至我家闖入我妻房中向之理論伊等持木棍亂打小的情急持刀抵禦不料悞傷丁胸叩求開恩大令飭將丁士林抬至案前飭仵檢騐回禀丁右肋受刀傷一處大令離坐親視無悞當堂給以敷藥卽着舁回自行醫治羅二索錢起釁張福慶持刀行凶均有不合着各笞一百板公别收所並飭張福慶具呈保辜結備查着地保姚郁泉將凶刀呈案○曹阿中控曹阿三誘拐伊妻甘氏並被當去衣飾錢十餘千文由陸大令訊供收所押追在案前日大令命提曹阿三至案供稱小的管押迄今音信未通叩求恩宥大令以其延宕判令枷號一月發頭門示衆○李唐氏之女美郎遭朱連生過毒一案前由英公堂送縣訊供各情迭詳前報前日由陸大令升堂覆訊李唐氏挈女美郎投案供與朱連生同居四月十五日我在樓上做女工朱抱美郎坐在膝上當時未聞别有聲響委係我女年小無知言無倫次叩求明察質之朱連生供正月間身患瘡毒四月十五日偶抱美郎因之染毒實出無心因我所穿之褲二月未換毒氣上升所致求請開恩大令着跪大練盤詰至再朱矢口不移大令復詰美郎亦供並無逼姦事不過抱我坐在伊膝上李唐氏又稱我女年小尚穿開胯褲以致毒氣沾染大令以朱輕浮可惡着掌頰一百下又笞責二百板還所覆訊至昨晨又經竇明府升堂提訊兩造供與前同明府以朱連生雖出無心然不安本分亦應究辦仍飭還所該氏叩謝而退 
[英界公堂瑣案]  
　　方旭山之女兒淑貞被鄰人金楚卿誘拐乘間奔回報捕拘金供無誘拐情事蔡太守飭邀見証人再訊已列前報昨又覆訊方旭山同女淑貞申訴如前方又稱金家屋上裝有瓦砲二尊明明不利於我女又被誘拐金楚卿仍執前詞並稱挑痧之楊琴三今已邀到尚有胡阿大未到楊琴三稱當日金患痧勢甚利害邀我前去挑痧臥在床上不能行走包探沈金隆禀金楚卿是日的係發痧况淑貞自外歸時先到附近粥店該店主婦勸令回家淑貞言做工辛苦殊甚因此出外歸恐見責旋由方妻前去領歸並未言被金楚卿誘拐後又知照粥店主婦業已涉訟不可多言方堅執前詞並稱如果誣説願受天譴太守以兩造各執一詞仍難定斷飭候再傳挑痧人胡　大到案再訊○包探唐寳榮稱口操粤音之女孩張新義及操寍波音之張阿榮搭蘇州航船往蘇在船時張新義被人行竊銀洋六元金戒指一隻當經各客會同搜尋曾在某甲身畔搜出後又有人索酬分肥船户問明二女係粤人家之婢因被主婦凌虐奔逃出外船户深恐株累不許索酬卽將二女載回送交捕房卽有粤婦梁五氏到來認張新義爲外孫媳張阿榮爲已媳今特解案請訊梁王氏稱是粤人張新義係我婿之養媳寄養在我家張阿榮係我子庚生聘張春帆之女於己丑年過門尚未成親伊等通同私逃今帶同兒子並呈庚帖請將女領歸其子庚生供與同張新義供年十四歲認梁王氏是外祖姑張阿榮供年十三歲認該氏爲姑蔡太守飭將二女暫留着該氏邀同女婿投案一面查明有無凌虐情事再行核辦盖粤人往往有虐女之事女到案見長者在旁不敢直供遭毆因此太守並不詰問俟過後再查有無凌虐情事也○包探黃四福稱王維明在四馬路妓院吃花酒失去紗長衫一件金鈕扣六粒眼鏡一副報捕請查後由同在院中飲酒之王虎臣將紗衫眼鏡等件查到情有可疑又查得王虎臣知照妓院大姐名阿金轉行關照王維明之友人康左卿然後贖贓交到今特送案王維明卽王小旺稱當夜同康左卿等在院飲酒忽失去紗長衫衫上有金鈕扣六粒並眼鏡一副當卽找尋無着院中本要報捕向各人搜檢有人不服鬨然走散我報明捕房次晨據康左卿來言王虎臣遣大姐阿金邀去吃茶言紗衫眼鏡係被王虎臣之包車夫竊去質洋甚難爲情願爲賠洋贖還旋又據查明質在法租界質鋪車夫持票避匿只行挂失贖還我允其贖還將物交到康左卿供與同王虎臣供寍波人父親在寗波開戲園與王維明等同吃花酒因王維明失去紗衫眼鏡等件要我賠償洋四十餘元不得已與之代查掛失贖還蔡太守謂王虎臣何由知衫鏡質處立卽掛失贖出情有可疑又問阿金何在包探稱未到太守飭將王虎臣暫押俟阿金投質再行訊辦○朱五木稱兄阿木拖車餬口與楊靑子邵阿三等爭攬生理被楊等毆傷甚重爲此報捕拘楊邵二人送案兄在醫院不能投質楊靑子邵阿三同供我等主顧被伊奪去故與口角不敢行凶蔡太守飭將楊靑子邵阿三押候朱阿木投案再行訊辦○寳順洋行買辦某甲稱洋東有地基一方在英國牢獄西首屢被人掘竊坭土昨見俞阿中駕船掘裝坭土故將其船扣交巡捕拘俞送案俞阿中供在河工局裝坭堆積在該處再行運出並非竊　蔡太守得供之下飭候查明核辦○夏朱氏稱開切　店被開麫館之李阿七欠洋二元向索不付反稱敢去之麫斤兩不符不肯付價與論逞蠻被打落牙齒一個爲此交捕送案請爲究辦李阿七供開麫館向取之麫斤兩不符與之理論伊咬我手臂負痛挣脱致落伊齒臂上嚼痕請騐蔡太守判李阿七笞責八十板以儆○何長林稱與胡金有均爲造船工匠因做工口角被伊打傷眼旁爲此報捕拘胡解案請爲騐傷究辦胡金有供我正做工何長林以我貪懶兩相爭執遂致　傷蔡太守騐得何長林受傷屬實飭投醫院醫傷胡金有暫押俟何長林傷痊投案再行覆訊 
[法捕房瑣案]  
　　昨晨宋莘樂二尹蒞八仙橋捕房時據張江栅婦人張陸氏之母陸錢氏投案候質二尹曰爾女因不孝翁姑私自逃回家中致被送堂寄養令其改過自新不料在堂中一載之久仍不醒悟此種行爲皆由爾家教不嚴所致陸錢氏稱嫁出女兒撥出水須由夫家管束二尹謂去年逃回時爾不應容留在家答因遭夫家痛毆所以逃至家中問爾女在家時有何别樣私情答稱並無不端之事謂今欲將爾女給交阿曉領去嗣後爾不可再往探望陸錢氏稱求請發堂安揷二尹曰已嫁之女安能由爾作主喝令掌責氏一再求饒二尹着將在押之張陸氏帶案詰問情願隨夫回去否答稱不願去求請發堂問爲何不去答稱因翁夫兇惡異常上次要將小婦人用繩勒死二尹謂實屬混帳喝令掌責二十下復問願去否答稱情願打死不肯隨去着再責二十下堅執如前謂如此倔强顯見悍潑喝令將竹梢鞭背一百下母女號呼救命叩頭如搗蒜仍請發堂二尹着暫行還押再候比究陸錢氏嗣後不得再去探望亦不准到押所唆使着跪在一旁卽命包探王榮培將張勝全等父子傳喚至案謂陸氏任憑打死不肯隨去旣經掌責加以鞭背仍不願隨爾回去諒伊心腸口變卽給爾領回未必肯受爾管束張父子同稱務求大老爺恩斷給領並稱諸事均由其母暗中指使若母女不見面卽可相安無事　其母昨日在外面揚言看陸氏究竟誰得二尹謂陸錢氏曰看爾行爲未必安穩喝令掌責四十當堂驅逐出外復謂張曰爾等暫退待下期再行比責如仍不願回去只得發交官媒張等唯唯而退○張榮生前控徐和生虧欠柴炭洋二十四元將徐押交在案昨據徐父徐某投案聲稱張做柴生意囑我代伊在城脚畔賃得地方每月租錢二千二百文今已九個月亦須斷給張稱徐言有空地借我堆貨並非租定當初有柴六十二担堆積後銷去十三担祇剩四十九担如要租銀須照洋棧規矩每墩每月需棧費銀三分四十九担約有三墩之數不過給洋一元餘二尹着將繳案之洋二十四元提出洋四元給還徐之地租張遵斷而退○宏成　月主張聨卿因虧倒銀兩押候交妥保理處已列前報昨據紫來街之長發箱店主林友生投案具保二尹着將張帶案謂爾虧銀約有一千餘兩須交的實保人方可憑信小店有能具保着押候另邀的實人具保○剃頭匠謝元興投案請追胡新一之股本洋四十元二尹曰胡雖刁猾但光景甚艱如下期無洋繳案祗得解回江北謝遵諭而退○上月二十二日烟妓張雙玉控被嫖客王阿三將烟槍打傷面目二尹着將王管押令 
 
 

Page 4

 
 
雙玉自行赴醫院療治待傷愈禀覆核辦曾登前報昨據該妓投案禀稱傷勢稍愈　案禀覆二尹謂花烟最再易滋事嗣後當赶緊從良合稱因欠債甚多一時不得抽身問爾家中尚有何人答稱並無親戚族長孑然一身二尹諭以赶緊從良不准久留飭退去命帶王阿三至案問爲何行兇將妓面打傷王稱一時失手嗣後不敢再犯二尹着笞責二十板以儆 
[來啓照登]  
　　敬啓者有字紙入缸做還魂紙向干例禁據老者云西匪前江蘇撫憲嚴辦歛跡兹日久年湮故態復萌今本邑城内草綱坊已有廿餘家之多其做出之紙名爲草綱紙專用字紙重造其細者售與洋錦作坊印爲洋錦售與各紙店粗者售與鞋子店查得各善堂中或有不肖可事專將所收字紙售與草綱坊每斤亦得錢二十文合之敬惜之意殊相背謬兹特求貴館善長大人俯鑒登諸報端以冀其見而悔悟或官斯土者有以禁之是亦貴館一大善機也幸甚幸甚並附墨色洋錦紙一張以明予言之非謬[  紙業公所具]  
[無須求艾]  
　　接奉清河善士函聆悉尊閫咳𠻳及四載脾泄氣促潮熱㗋痛勞怯已成今因直東水患將前許病愈後助振之欵提前先行拯濟就歴年積蓄及節省之資湊集英洋一百元委解災區並囑於關聖前具疏詳述病原代禱病痊當再完願收條委書七年之病人字樣宜家可詠而濟世良殷較之求艾療疾厥功當不止倍蓰也勿藥之喜可預占矣[  上海北市絲業會館籌賑公所施善昌謹誌]  
[湯餅移賑]  
　　浙紹陳光榮司馬樂善士也上年其如夫人毓麟曾以筵資助賑作善降祥天必報之月前尊閫又舉哲嗣邇爲彌月諸親友饋儀愈隆擬開筵酬謝適聞畿輔水災與諸親友造福爰將筵資洋六十元交由敝所彚賑又　天氣不正滬上多病另助洋十元囑充仁濟善堂藥資旣憫北直災閭復慮申壖貧病善人所賜無微弗至吾知陳司馬曁其戚友共迓神庥造無量福謹以登報想聞風興起者必將源源布惠也此欵由餘大莊交來用特聲明[  上海北市絲業會館籌賑公所愚弟施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十六年六月廿六日京報全錄]  
　　宮門抄○教職單○發抄硃批四道○監督效奏關税一年期滿虧短銀兩情形摺○又奏發給淮宿海三關委員飯食銀兩片○陜督楊奏揀員請補副將要缺摺○又奏覆解運關内新餉擬請仍照前案辦理片○又奏揀員請補副將要缺摺○六月二十六日推班○恭王專摺謝賞綢縀恩○連慶鳳鳴謝賞御書匾額等物恩○召見軍機明日辰正入座聽戲○光緒十六年六月分教職單　教授廣東潮州劉鳳輝廣州恩雲南順寗張典禮雲南舉正諭直隷開州恩順正黃旗安徽桐城焦家松寗國婺源李懷清安慶山東蓬萊楊春溥萊州甘肅狄道州蒲修政秦州浙江蕭山吳鍾奇湖州廣東澄海梁之材廣州南雄崔流玉廣州俱舉訓導直隷肅寍姚文瀚順天江蘇贑榆朱占鰲淮安安徽合肥王用賓寗國山西長子姚文彰解州寗鄉葉維屏絳州俱挨平魯楊濂代州舉江西平鄉熊鼎新撫州舉雲南廣通羅森澂江優復諭安徽銅陵李釗寗國陜西西鄉吳克敬西安貴州鎭遠王琪林安順貴州安南陳淦貴陽俱舉山東禹城孫欲訥登州河南新蔡薛天福懷慶河南寗陵何其昌汝州俱廪浙江遂昌錢振鎬紹興副江西南康辛維藩袁州拔廣東臨高李子文惠州歲復訓直隷東光苟志芳永平山西鳳台張書紳平定浙江山陰吳仁均嘉興湖南善化陳爲鈵郴州雲南永昌楊鍾斗臨安俱廪○發抄順天府奏續陳武清水勢情形奉旨知道了欽此○卞寳第奏蘇省粮價昻貴開倉平糶奉硃批知道了着卽咨行兩江總督查明辦理欽此○又叅將邱德福營務廢弛以都司降補奉硃批着照所請兵部知道欽此○又革令邱錫章欠欵勒限追繳奉硃批着照所請該部知道欽此○○三品銜淮安關監督奴才效曾跪奏爲關税一年期滿謹將虧短實在情形恭摺瀝陳仰祈聖鑒事竊照淮宿海三關每年應徵正額税銀二十五萬四千三百六十三兩六錢二厘又蒙欽定盈餘銀十一萬兩查奴才接管任内自光緒十五年四月十二日起連閏至十六年三月十一日止經徵一年期滿淮安關收銀三萬七千六百六十四兩五錢九分七厘宿遷關收銀三千六百三十九兩五分五厘海關收銀五百七兩四錢六厘以上淮宿海三關共收銀四萬一千八百十一兩五分八厘共短收正額盈餘銀三十二萬二千五百五十二兩五錢四分四厘又淮安飯食項下徵收茶税銀十四兩二錢一分八厘海關徵收海船樑頭鈔銀二百六兩八分二厘遵例儘收儘解毋庸比較本届火耗不敷經費動支正項銀一萬四千二百三十九兩一錢四分九厘伏查關税之盈絀全視商貨之多寡尤視年歲爲轉移清淮爲南北通衢從前商賈往來絡繹不絶自江海通商淮關税務因而减色所恃者僅以餅豆爲大宗而徐邳等處餅豆每由陸路運赴靑口出海其河南豆糧亦由洪湖蔣壩三河南下加以上秋雨水過多徐邳及清淮一帶豆糧歉收販運稀少税課愈難起色况洋單運貨日增月盛年復一年積重難返此本届税務虧短之實在情形也奴才渥荷隆施膺兹艱鉅一年期滿蒙恩仍予接管感激之餘益加奮勉凡有裨於税務之處莫不盡心籌辦加意講求並於所轄各要隘地方分派丁役稽巡嚴杜偷漏以冀商情踴躍税課日增稍報涓埃於萬一無如限於時勢人力難施現值關滿之期查本届所徵之數較上届有盈無絀其税源阻滯之情形與隣境厘税相同實屬共見共聞不敢稍有欺飾撫躬循省兢惕難名所有本届短收銀兩可否援案從寛减免之處出自聖主逾格鴻慈奴才無任悚迫待命之至除將撥解支銷各欵造册送部另疏題報外所有關期年滿虧短實在情形理合恭摺瀝陳伏乞皇上聖鑒訓示再前准户部劄開奏撥光緒十五年内務府經費案内擬撥淮安關常税銀三萬兩恭錄諭旨劄行籌解前來曾經奴才籌撥光緒十五年分正税項下銀五千兩並向票商借墊銀一萬兩共銀一萬五千兩於光緒十五年十一月十八日先行墊解交納隨後由徵存税銀内陸續撥還當經奏明在案惟本届所徵錢糧除本關一切支銷外所餘之數不敷撥還尚欠該票商銀二千四十一兩九錢八分五厘此項銀兩擬請在於光緒十六年分新季正税項下撥補以清欵項又查額解南河銀二萬六千餘兩内務府攤繳葠價銀五千兩節省養廉銀五千兩内閣部科司等處四季飯銀四千餘兩均屬無欵動支又兩淮鹽鈔銀一萬兩蓆抽銀四兩五錢二分均未解到合併陳明謹奏奉硃批户部議奏欽此○○效曾片再淮安關向有飯食罰賠二欵爲充賞公用之需於咸豐二年調任監督文謙奏經部議儘收儘放如有墊用正項之員卽由接任監督查明叅奏奉旨依議欽此兹查自光緒十五年四月十二日起連閏至十六年三月止共收飯食銀六百八十二兩八錢八分五厘查出漏報罰賠銀九百八十三兩五錢七分九厘遵照奏定章程儘收儘放並無餘剩銀兩又淮安關正額項下例應提存辦公銀一萬兩本届無欵籌解所有淮宿海三關委員養廉飯食銀八百九十二兩八錢業經照數發給遵照部議如提存辦公無欵在於正項内支銷合併陳明除報明户部外謹附片具陳伏乞聖鑒謹奏奉硃批户部知道欽此○○太子少保頭品頂戴陜甘總督臣楊昌濬跪奏爲揀員請補副將要缺以裨營伍恭摺仰祈聖鑒事竊陜西固原提屬商州協副將員缺前經臣以留陜甘儘先副將固原提標中軍叅將成光裕請補嗣准兵部議覆因該員儘先名次在後核與定章不符令卽另揀儘先合例人員請補等因臣查有留陜儘先補用總兵現署定邊協副將譚吉士久歴戎行謀勇頗裕在陜有年於地方情形最爲熟悉以之借補斯缺洵堪勝任亦與定章相符合無仰懇天恩俯念員缺緊要准以譚吉士借補商州協副將員缺俾期得力如蒙俞允俟接准部覆後卽得給咨赴部引見以符定制除飭取該員履歴清册另咨送部外謹會同陜西固原提督臣雷正綰合詞恭摺具陳伏乞皇上聖鑒謹奏奉硃批兵部議奏欽此○○楊昌濬片再准户部咨核覆甘肅關内外光緒十二十三兩年押運新餉委員官階員數與例不符清單内開查定例直省批解錢粮數在十萬以上者委同知通判管解又福建省撥發台内各處軍餉無論解餉若干向派管解官一員乃甘肅省運送餉銀每批皆委派管解官二員且多係總兵副將等官殊屬糜費行令嗣後仍照定例成案辦理並於該處十四年分關内接運新餉案内聲明應令自十六年起一律查照例案辦理等因臣查關内接運新餉出關情形非内地可比更非福建省撥發内台餉項可比蓋福建之於台灣無論餉數多寡近年均用輪船解往故祇需管解官一員足矣甘省至新疆省城長途戈壁四千六百餘里沿途換車早晚騐鞘委員咨應親目查點餉數每批多至二三十萬兩裝釘二三百箱鞘豈一人耳目所能兼顧况文員究不及武員之能耐勞苦亦斷非同通等官例帶之人所能周轉照料歴任督臣節經酌派鎭將管解者以此至沿途兵勇祇能帮同護送責任仍在委員倘有疏失卽照例叅處着賠而各路懸軍待食貽誤轉多擬非先事愼重之道部議令照内地定例福建成案辦理者自因總兵副將等官開支跟役等項名數較多爲節省需費起見亦知限於地方情形所省無多而關係實大自未便拘牽例案致蹈疏虞且此項運費遵照部咨於十四年起卽在新餉内提銀四萬兩作爲專欵查十四十五兩年除開支尚有嬴餘封存亦斷不至格外糜費所有甘肅關内接運新餉擬請仍照前案辦理緣由理合附片陳明伏乞聖鑒訓示勅部知照謹奏奉硃批着照所請户部知道欽此○○太子少保頭品頂戴陜甘總督臣楊昌濬跪奏爲揀員請補副將要缺以裨營伍恭摺仰祈聖鑒事竊凉州鎭屬莊浪協副將員缺前經臣奏請以分發甘肅差委題奏提督肅州鎭標右營游擊蕭得龍借補嗣淮兵部議覆莊浪協副將員缺係第一輪第三缺用豫保無人應以揀發人員請補該員蕭得龍係應歸儘先班内人員請補揀發班缺核與輪缺章程不符令卽在於揀發班内另選合例人員請補等因臣查甘肅揀發班現亦無人自應在於補用人員内揀選請補當經移飭揀補去後兹准甘肅提督臣周達武咨稱揀選得留陜甘補用副將謝光華久歴戎行訓練有方且隨征陜甘有年熟悉番情堪民請補取造履歴清册咨請核辦前來臣覆查該員誠樸耐苦辦事實心以之請補斯缺洵堪勝任與輪缺章程亦屬相符合無仰懇天恩俯念員缺緊要准以謝光華補授莊浪協副將員缺如蒙俞允俟接准部覆後給咨赴部引見以符定制除該員履歴清册送部外謹會同甘肅提督臣周達武合詞恭摺具陳伏乞皇上聖鑒訓示謹奏奉硃批兵部議奏欽此 
 
 

Page 12

 
 
[光緒十六年六月廿七日京報全錄]  
　　宮門抄○發抄硃批六道○禮部崑等奏恭逢皇上萬壽耆民叩祝情殷可否准其隨班行禮摺○東撫張奏分派河防各員摺○又奏知縣河防未能如法辦理請旨摘去頂戴片○雲督王等奏揀員請補知縣要缺摺○監督效　奏請旨修葺衙門片○直督李奏覆請旨更正熱河出力人員奬叙片○滇撫譚奏道府州縣到省察看一年期滿例應甄别片○六月二十七日推班○召見軍機皇上明日卯初至大高殿壽皇殿行禮畢還宮入齋宮○發抄張之洞奏宜昌川鹽總局抽收銀錢數目奉硃批户部知道欽此○又水師員缺分别升補奉硃批兵部議奏單併發欽此○又解甘肅新餉奉硃批户部知道欽此○又解滇協餉奉硃批户部知道欽此○又熊朝鑑補副將奉硃批兵部知道欽此○又抽收鹽課銀兩奉硃批户部知道欽此○○經筵講官禮部尚書臣宗室崑岡等謹奏爲據呈轉奏事據前山西太原鎭總兵何鳴高等四十四員耆民高龍章等四百七十六名呈稱本年六月恭逢皇上二旬萬壽情殷隨班叩祝伏乞據情轉奏各等因到部臣等查例載萬壽大慶聖節慶祝人員曁耆老等禮部據呈奏請令其一體於午門及天安門外排班行禮鴻臚寺派員引禮等語恭查咸豐十年六月文宗顯皇帝三旬萬壽升正大光明殿行慶賀禮據已革二等侍衛慶志等耆民劉治安等呈請隨班叩祝經臣部援案請旨可否令其附於百官之末行禮奉上諭禮部奏前任侍衛曁耆民等呈隨班祝嘏援案請旨一摺本年朕三旬萬壽所有前任二等侍衛慶志等曁耆民情殷叩祝者俱准其附於百官之末另班行禮欽此欽遵在案今本年六月二十八日恭逢皇上二旬萬壽於二十六日升乾清宮行慶賀禮所有具呈前部叩祝人員耆民等可否令其隨班叩祝伏候聖裁如蒙俞允卽令其於午門及天安門外隨班行禮届期由臣部將該員等職名造册咨送軍機處備查此後續到人員照例一體辦理恭候命下臣部遵奉施行爲此謹奏請旨奉旨已錄○○太子少保頭品頂戴山東巡撫臣張曜跪奏爲分派河防各員恭摺具陳仰祈聖鑒事竊臣承准軍機大臣字寄光緒十六年四月二十七日奉上諭前據張曜奏請將山東曹州府所屬等處上游河防撥歸河道總督兼管各節經工部議覆請交該督撫妥籌具奏等因欽此臣惟有恪遵諭旨勉事圖維未敢再三陳奏上瀆宸聰竊惟今日山東黃河水行地上全恃堤防與昔年江豫河防情形相同而大汎盛漲盈滿區堤地勢之險防守之難則又過之以撫臣兼管九百里之長其非善計定蒙聖明洞鑒曹州距豫省三百里而距山東省城實有五百八十里之遥前經奏明委派兗沂曹濟道中衡管理曹屬二百里河防自應劃清界限以重修守計北岸自濮州起至壽張縣張秋鎭止南岸自何澤縣起至壽張縣十里鋪止均係該道所屬地方應歸該道管理自東阿西下北岸至歴城縣境止南岸至章邱縣境止派由道員張上達管理北岸自濟陽以至利津陳家莊止南岸自齊東以至利津新莊止派歸道員李希杰管理並派候補道沈廷杞會同修防其新築韓家垣以下近海兩堤並攔河大壩雖地段不長而近海地方潮汐所至防守尤關緊要卽派道員魏綸先管理至提調各官上游委派候補知府倉爾英候補同知葉潤含直隷州知州李恩祥候補知州王佑修下游提調委派候補知府焦宗良並派候補知縣王鍾　楊建烈帮同辦理所有往來稽核工料向係吏部員外郎多培工部主事梁廷棟遇有緊要險工隨時隨地會同搶護又派候補道員李翼清嚴查沿河修防勇夫以杜缺額之弊其承修監修委員以及河防各營將弁造册送部備查事有專管責無旁貸遇有不力之員臣當隨時撤叅以示懲儆斷不敢稍事姑容致滋貽誤謹恭摺具陳伏乞皇上聖鑒訓示謹奏奉硃批該部知道欽此○○張曜片再臣止拜摺間接據管理下游河防署濟東泰武臨道李希杰濟陽灰壩工程原派濟陽縣知縣胡鍾元承修該縣未能如法辦理以致壩面裂縫等語臣前以該縣城外緊臨黃河堤壩最關緊要因委該縣承修用以三合土總期格外堅固今該員不能如法工作以致壩面裂縮相應請旨將濟陽縣知縣胡鐘元先行摘去頂戴並飭李希杰詳加查勘如有偷工减料情弊臣再請旨從重嚴辦以重河防謹附片具陳伏乞聖鑒訓示謹奏奉硃批着照所請吏部知道欽此○○雲貴總督臣王文韶雲南巡撫臣譚鈞培跪奏爲揀員調補極邊要缺知縣以裨地方恭摺奏陳仰祈聖鑒事竊查雲南保山縣知縣陳文錦於光緒十六年閏二月十四日聞計丁母憂當經具題開缺聲明所遺保山縣知縣係極邊題調要缺例應在外揀選調補照例以該員丁憂本日作爲開缺日期歸於閏二月底戳缺係屬要缺毋庸掣簽業將截缺日期咨部在案查該縣地處極邊漢夷雜處彈壓撫綏在在胥關緊要非精明幹練之員弗克勝任臣等督同藩臬兩司於通省應調人員内逐加遴選查有雲南縣知縣項聨晋年四十六歲係江蘇阜寗縣人由舉人應同治十年辛未科會試中式引見奉旨以知縣卽用欽此簽分雲南因親老告近改掣山東同治十二年十月十六日到省旋丁母憂回籍守制服滿起復請咨仍赴原掣雲南補用光緒五年十二月十三日到淔委署寳寗縣知縣請補雲南縣知縣奉文覆准八年六月二十二日到任調署太和縣事十四年三月初六日回任兹據署雲南布政使湯聘珍按察使岑毓寳詳稱該員年力正强才具穩練並無三叅限滿已起四叅之案請以調補保山縣知縣實屬人地相宜與例亦符等情請奏前來臣等覆查該員才識深穩辦事安詳合無仰懇天恩俯念邊缺緊要准以雲南縣知縣項聨晉調補保山縣知縣於地方實有裨益如蒙俞允該員係現任知縣請調知縣銜缺相當毋庸送部引見所遺雲南縣知縣係月選之缺滇省現有應補人員俟奉准部覆照例遴員請補所有極邊要缺知縣揀員調補緣由謹合詞恭摺具奏伏乞皇上聖鑒勅部議覆施行謹奏奉硃批吏部議奏欽此○○效曾片再奴才衙門自咸豐十年捻匪竄至清淮關署均被焚燬前監督祥恆任内遵旨賠修彼時兵燹之餘工料未能如舊堅固迄今三十年來所有大堂二堂庫房辦事各房間及書役之科房班房等處椽柱墻垣門窗槅扇𡮦朽頽敝殘破不堪香歴年歲修向由火耗項下動用銀二百餘兩祗能稍資修理如工程較大卽無濟於事不意去秋霪雨兼旬堂房因而傾塌歪閃居多未架欹側岌岌可危若不赶緊修理恐將來傾塌允甚勢必大費經營官署乃辦公之所庫儲係錢粮重地處處均關緊要時時傾覆堪虞目擊情形勢難再緩奴才再四　恩實未便安於緘默而欵項無出不得不設法通融兹查有歴届存庫養廉經費减平等項係屬扣存欵項尚堪以公濟公可否在於此項雜欵撙卽動用俾資修　並請作正開銷之處伏乞聖裁如蒙俞允卽當飭匠估修核實動用以昭愼重所有關署年久失修擬請動用庫存雜欵銀兩緣由謹附片具陳伏乞聖鑒訓示遵行謹奏奉硃批該部議奏欽此○○李鴻章片再修復熱河宮墻泊岸堆撥倉厫並武列河大石壩各要工出力請奬各員内有二品銜熱河道德克精額謂遇有應升之缺升用同知銜知縣用北河試用縣丞李清藩請仍以縣丞歸先儘班補用直隷試用從九品楊之儁請以巡檢留於熱河補用經部議覆均與例章不符應令另核請奬等因當經轉飭遵照兹據　辦工程知府陳慶滋詳稱前熱河道現任覇昌道德克精額請改從優議敘同知銜知縣用北河試用縣丞李清藩請俟歸知縣後給五品封典試用從九品楊之儁請改以從九品儘先補用具詳請奏前來理合附片具陳伏乞聖鑒勅部核覆謹奏奉硃批吏部議奏欽此○○譚鈞培片再道府同通州縣等官到省試用一年期滿例應督撫察看才具奏明甄别以肅官方兹查有補用知縣龍川江經歴張鳳藻同知銜試用知縣李馥均各試用一年期滿例應甄别據藩臬兩司會詳前來臣查該員張鳳藻才識明通李馥辦事勤愼均堪以各本班留省分别補用除將履歴清册咨部查照外謹會同雲貴督臣王文韶附片具陳伏乞聖鑒謹奏奉硃批吏部知道欽此 
 
