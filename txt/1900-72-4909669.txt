# 1900 - 72 - 4909669

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○潘頤福咸豐朝東華錄實洋一元三角○王益吾成豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○責治新書碼洋一元五角○繪圖三國演義碼洋一元六角○駁案彙編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕滕義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末一元五角○續中東戰紀七角○文學興國策二角○正續中東戰紀興國策合一部二元○時事新論六角○中國度支考一角五分○新學彙編洋八角○英興記三角半○諸君欲購者請移玉至三馬路申昌書畫室或申報館帳房可也此佈 
[正續名醫類案出售] [  圖書集成局代啓]  
　　名醫類案一書爲有明嘉靖時江氏父子所輯而我朝乾隆中浙人魏玉衡先生爲之研搜考訂畢力補綴廣爲續集六十卷其中條析病狀　　方書臚列治法斧藻羣言足稱岐黄之功臣青囊之盛業誠醫學入門之階梯也刋印行世板久燬失耕餘堂主人覔得精本托本局詳加校印帋墨精良字跡放大不費目力計正續兩集共計二十本價洋四元世有欲樹杏林之幟者請臨上海三馬路申昌書室並各書坊選購可也 
[開礦論]  
　　今之言利者固無不以商務爲急矣而不知商務之要當以開礦爲本原乎所謂礦者聚天地菁華之質藴結至數年一旦發洩取之不盡用之不竭可以富國可以養民礦之爲利大矣哉蓋礦中所產或金或銀或銅或錫或鉛或鐵或煤無一不適於民間日用之需若採取日多金銀固可以充餉需濟國用自餘各物除本國應用外并可售之他國以謀什一之利中國自數十年來仿行西法輪船鐵路次第舉行製造局廠擇地設立無論銅鐵鉛錫煤炭等物皆須購自外洋以致利源外溢若自行開採則種種大利非但可以自保并能收回已失之利益國不因之以富乎况國家之貧都田於生齒日繁謀生計拙故西國養民之法以工爲重中國之民向皆以農爲業生齒旣多將來田土勢必不敷耕種人至無田可種何以爲仰事俯畜之謀若廣興開礦工程則用人必多無業之民皆得就食况農田或有饑饉開礦則非但可以養游民而并可以養饑民以此爲養利孰大焉目今各省游勇私梟橫行充斥若輩豈眞有心爲亂哉苦於無業可托以致衣食難謀耳若礦務一興皆可招致若輩有業可執自不爲亂非靖内憂之要策乎内憂旣靖則凡西人傳教之地可保無滋閙之虞西人旣無隙可乘何從索巨欵何從開釁端此可以弭外侮者一也西人所最垂涎於中國者不外鐵路礦務兩端然鐵路之設大半爲礦務起見其欲攬鐵路之權無非爲將來開礦地步中國若不自開西人必處處設法侵奪恐齟齬之事終不能免則外侮卽由此而開一旦廣爲開采非但西人無由侵奪且必競買中國之貨至中國礦質可以廣銷外洋卽與鄰國偶有釁端别國恐有壞商務絶其來源必出而力爲排解此開礦之有關商務而可弭外侮者二也觀於礦利如此之大安可以不開安可以不廣開乎昨日本報紀近日英國礦師格拉思氏著述成書詳論中國礦務謂山西河南兩省產煤最旺山西東境有一礦山大至三萬四千九百五十方法里西境則五萬一千七百八十方法里有人已將山西煤鐵帶至歐洲經礦師化分與英國伽肋省煤不相上下火力猛烈宜於輪舟機廠其鐵亦非劣品可與皮抱地方之鐵嫓美并云中國工資較外洋爲廉若由鐵路運載其價必賤然此不過就兩省煤鐵最旺處言之此外煤鐵之礦當尙不少况不止煤鐵兩種乎中國若照西人之言僅就兩省開辦其利已不可勝計若逐漸推廣其利更何可限量所願在位者及早圖之勿使他人捷足先得若再徘徊觀望坐視夫國庫空虚民窮財盡内憂迭起外侮頻仍噬臍之悔其何及哉 
[本館接奉電音]  
　　昨日午前京師飛電傳來上諭一道敬謹譯登○二月十八日奉上諭直隸天津府知府員缺著袁樹勳補授欽此 
[英搭戰耗]  
　　華歴本月十八日倫敦來電云英人與搭浪司華列屢次交鋒近始轉敗爲勝目下英兵已攻入弗利司堆的城弗利司堆的人無可存身紛紛尋善地立足至迤西土著大半不願隸入兵籍刻已散伍歸農惟迤東尙死守巖疆英人未遽能得心應手云 
[天竺洊飢]  
　　日本長崎埠訪事友來函云印度飢饉洊臻迄今猶未衰息嗷嗷待哺者多至三百七十五萬人雖當事者籌欵振之亦不過楊枝一滴豈能灑遍大千彼蒼蒼者何竟無悔禍之心耶 
[赤嵌患疫]  
　　日本長崎埠訪事友來函云臺北縣境邇來疫癘流行自西歴正月一號起至二十九號止核計患疫者共五十一人死者多至三十八人 
[榮晉宮銜]  
　　金陵采訪友人云正任兩江總督南洋通商大臣劉峴帥功高望重威鎭三江藎畫深沈素爲 
兩宮所倚重上月籌添七秩特隆賜壽之儀優待耆臣可謂恩隆誼美矣而聖心簡在猶以爲未足酬庸日前鳳詔遙頒晉秩青宮少保省垣僚屬紛紛叩賀戟轅以外車馬雲屯 
[提封榮綰]  
　　武昌采訪友人云前者湖北提督吳儀堂軍門因病出缺經湖廣總督張香濤制軍電達京師請旨簡放欽奉上諭湖北提督著張春發調補未到任以前著張之洞兼署欽此制軍欽承恩命卽於本月某日望闕三跪九叩謝恩屬下文武各官咸趨詣督轅竭誠叩賀馬龍車水絡繹於途 
[大帥啓行]  
　　金陵采訪友人云正任兩江總督南洋通商大臣劉峴帥欽奉上諭入都陛見定於本月十五日啓行先期省中滿漢文武各官盛設綺筵輪流祖道啓行前一日諸巨室復衣冠樽爼互叙别忱届期峴帥命駕出西轅門乘轎式馬車掣電追風由儀鳳門至下關官碼頭小憇各官有隨伺車旁者有先至下關鵠俟者及帥節戾止就接官廳旁舍稍叙塞暄旋步出中堂在香案旁肅立各官行三跪九叩禮寄請聖安禮成峴帥一揖而别渡登南瑞兵艦岸上各營隊伍及江口砲臺水師砲船咸升砲鳴槍恭送節鉞各官直送憲舟過草鞵夾始分道回城 
[示禁邪說]  
　　漢口采訪友人云自前年康梁二逆陰謀叛亂事發脫逃各埠報章謡言蜂起至去冬蘄州流棍被獲後歴加刑訊時或供稱康逆之弟時或供係某親王蹟其信口胡言無非意圖逭罪而各報之不明順逆者益乘間肆其簧鼓甚有人所不忍道不忍聞者湖廣督憲張香帥湖北撫憲于次帥見而惡之特於日前出示曉諭　頭品　戴 
 
 

Page 2

 
 
兵部尙書兼都察院右都御史總督湖北湖南等處地方軍務兼理糧餉張兵部侍郎兼都察院右副都御史巡撫湖北武昌等處地方提督軍務乎爲遵旨禁止購閱悖逆報章事恭閱邸抄正月十五日奉上諭前因康有爲梁啓超罪大惡極迭經諭令海疆各省督撫懸賞購綫嚴密緝拿迄今尙未弋獲該逆等狼子野心仍在沿海一帶煽誘華民並開報館肆行簧鼓種種悖逆情形殊堪髮指至該逆等開設報館發賣報章必在華界但使購閱無人該逆等自無所施其伎倆著各該督撫逐處嚴查如有購閱前項報章者一體嚴拿懲辦等因欽此當經恭錄札行欽遵辦理在案查康梁二逆恃其遠在海外且因洋人不知中國情中莫能辨其虚實得以欺朦洋人任意誣毁以掩其兇逆之罪且謬托忠義之名其逆報大意專詆朝政誣謗皇太后顯違皇上諭旨以有爲無以無爲有肆口狂吠毫無顧忌其意不過欲内地各匪造謠作亂外洋各國伺便乘機使我中國不能一日安靖以遂其兇逆之隱衷而後已此報傳入中國各報館中深明尊親大義不爲所惑者固不乏人然有不明事理者不免以訛傳訛互相採錄甚至托名京城西友來電而京城各國使館並無所聞托名訪事人來信而本省並無其事長江一帶會匪素多因之造爲各種揭帖公然糾衆謀逆實堪髮指亟應遵旨嚴禁爲此示仰官紳軍民人等知悉以後沿海各省報章其恪遵諭旨並無悖逆字句者仍舊准其閱看如有語涉悖逆者一體禁止購閱並嚴止代爲寄送嚴行查拿懲辦並聞華人有擬在漢口續開報館者當此訛言繁興之時恐不免摭拾上海及外洋各報傳訛惑衆將來開報館之人必至自蹈法網與其拿辦於事後不若豫防於事先如有在華界開設有禁止購閱遞送房屋查封入官卽在洋街冐充洋商亦斷不准購閱遞送違者一併拿辦各宜凛遵勿違特示光緒二十六年二月日讀此知兩大憲於嫉惡之中仍陰寓旌淑之意海隅下士益當斤斤自守以仰副彰善癉惡之深心矣 
[首府瓜代]  
　　金陵訪事友人云江寗府劉嘉樹太守以翰苑名才出膺首劇催科撫字未免心勞邇以精力不支陳請大憲將省垣城廂内外保甲總局一差改歸善後局兼辦大憲准如所請繼又以舊疾時發禀請委員代理府篆俾得盡心調理聞大憲已委王太守毓　暫行瓜代矣 
[督憲批]  
金陵采訪友人云省垣各信局因郵政局釐改新章凡有投遞信包者每磅須收小洋銀六角四分未免多所賠累因於本月某日糾集同業赴督轅懇恩署兩江總督鹿滋帥批其牘尾云據禀該業前經稅務司議定章程民局投送信包重滿一磅者收費洋銀一角兹奉郵局傳知換領執照加收費洋銀六角四分生機已絶懇請仍照舊章等情查開辦郵政局奏明由總稅務司妥議章程申請總理衙門核定通行有民局照舊開設不奪小民生計之語現在推行旣廣自當斟酌妥善以期利國便民旣准民局照舊開設必不故爲煩苛與之爲難如果有驟　六角四分之事該業等惟當據理向所在官局呈明妥商尙能曲體輿情今旣具稟前來應候札飭金陵江海兩關轉詢該稅司查明核奪可也前禀及南洋各民局禀並發 
[臺民不靖]  
　　日本長崎埠訪事友來函云東歴上月二十三日之晚臺北鳳山縣新打路街忽有大林浦魁首吳萬興率黨三十餘人闌入日人所開某店店主椿福次郎正欲聲張卽被用手槍擊斃鄰居某店主開門探視亦受彈傷是處係巿廛極盛之區警察署相距五六十間官兵屯所亦相去不過百間左右而匪徒竟兇橫若此是可異矣 
[鄂城火警]  
　　武昌采訪友人云本月十二日傍晚省垣糧道街某酒坊不戒於火糧道署近在咫尺急命洋龍馳至吸水噴狂俄而各善堂水龍絡繹赴火塲爭先敘護祝融氏知勢不得逞遂偃旗息鼓而回 
[鄂省官塲紀事]  
　　武昌采訪友人云前曾函述湖廣總督張香帥委洪觀察超赴粤東公幹兹悉洪君號左亭實係湖北候補知府由署兩廣總督李傅相奏調赴粤差遣已於某日首途前之所云蓋傳聞之悞也○新選興山縣知縣崔大令長文到省已久現經署藩司瞿賡甫方伯牌示飭赴新任因卽趨　憲轅禀謝尅日履新○應山縣知縣高大令培蘭奉文調補蘄水縣知縣所遺應山縣缺大憲以莊大令則敬奏補○監利縣員缺前由大憲以劉大令延坦題補刻經吏部核准已由署藩司瞿賡甫方伯行知遵照矣○武昌縣知縣俞大令成慶因事開缺所遺員缺由署藩司瞿賡甫方伯詳請以舊海防分缺先知縣陳大令瑞瀾題補○撫署繕校文牘事極殷煩現由于次棠大中丞遴委張大令樹森襄同經理以昭愼重已於日内到差矣 
[扶桑客述]  
　　日本長崎埠訪事友來函云日本第十師圑步兵米田常吉因事遣撤後飢寒交迫之術謀生某日忽至赤練郡那云云亦波驛附近鐵道俟火車將至橫身以待竟遭軋斃事後搜其身畔有告隊長書一紙大旨謂身受殊遇無以圖報兹因無術謀生不得不出此　見可謂愚之甚矣○上月初東京麴町區永樂町之野有某學校中學生六十餘名互相格鬥刀來劍往各逞雄威警部長村氏君聞警卽派巡查勇多名前往彈壓各學生非但不服竟反戈相向繼因衆寡不敵狡者乘間先逃負傷者行步遲延致被拘獲事後查悉起釁之由乃因干城派學生與芙蓉派學生素不相能是日邂逅相途唇槍舌劍之餘遂以拳足從事干城派學生受傷者甚多未能免性命之憂否也○上月十九號浦加來電云是日天降大沙約積一寸許占者謂係豐年之兆姑誌之以騐其後○日本太子定於今歲舉行大婚典禮前已屢紀報端兹悉婚期擇定西歴五月初旬想届時百兩盈門必有一番熱閙也○日本前駐英國公使加藤君高明回國後遺之缺刻已另簡男爵林君董承其乏林君所任之俄國及瑞典諾威三國公使缺以駐美國全權公使小村君壽太郎調補遞遺駐美公使擬以外務叅謀官赤羽君調往然未見明文也○日本前秉政大臣星亨君擬於下月赴各處游歴先往臺灣次及福建厦門再由上海赴長江然後繞至北省乘輪船赴海參威屈指歸期當在桂秋時節也○樞密院顧問官從二位勳二等子爵品川君彌二郎因病逝世後日皇恩賞有加特旨進爵一位叙一等勳授旭日大綬章各大臣咸往吊唁貴族院議員從三位勳三等橋口君兼三亦於某日騎鯨而去日皇恩賜叙勳二等賜瑞寳章以榮之○閒院宮載仁親王於上月中旬由橫濵赴歐西各國游歴日前接香港來電云已於二十五號安抵彼處矣 
[烟海春濤]  
　　烟臺訪事人云新年聚賭各處皆然惟烟臺風俗至花朝各鋪皆重張旗鼓謂之磕大梁蓋新年已過此後不得再與牧猪奴游矣○某店因被客積欠過巨週轉不靈執事人無可支持呑烟以殉亦可見巿道之難也○歴年二月濰陽帮人舉行燈會本届仍循舊例定於初四日起到處游行亦一年之勝景也○月之初六日南上房村好事者舁龍母偶象來烟進香俗謂之辦會殊無謂也○自俄人來此招工一時無業貧民及木瓦工匠應聲而往者實蕃有徒或由旅順口渡海而東或赴青泥窪等處屈計一月内赴工者已有萬人矣○烟臺飮水皆恃井泉年來戶口益蕃日用時虞缺乏某日東舊大街之南塌去一井附近人家幾同涸鮒擔水者多向遠處汲取價較平時倍之○前報紀德人創修鐵路民間往往阻撓兹悉高密縣境地勢甚低修路時必若將隄埝增高當山水暴漲之時無從宣洩上游百餘村必有其魚之患以故民人聚衆而爭大憲札委關道憲前往勘騐於上月初三日就道近已調停就緒遂於初旬某日赴省禀陳○修造船隻黏塞板縫者謂之艙工向來每日人需錢一百八十文近時糧食過昻各項工人皆增工價艙工亦公議每工增錢四十文 
[甌海春颿]  
　　温州訪事友人致書本館云新寳順小輪船管駕布兼山遊戎於本月十四日來甌下　雙門外馬頭中軍胡星貴遊戎縣主查石生大令均往拜會○浙江定督學政文叔平大宗師按試台州已於本月初八日戾止初十日開考大約文旌蒞郡當在桃花　艶時矣○ 
 
 

Page 3

 
 
本月初二日四點鐘時阿香車轔轔而至雨師風伯亦興會淋漓諺云雷響驚蟄前月來不見天蓋以驚蟄未交而迅雷洊至定卜春雨連綿也乃自初六日放晴之後迄今點滴全無意者俗諺亦有騐有不騐乎○去年四鄉秋收中稔而今春米價有增無减目前上曰秈米每斗需錢四百四五十文某日永嘉縣查大令飭役傳集各都地保牙戶及殷富人等勸令毋許囤積居奇說者謂目前適値青黄不接之時若不及早籌商開倉平糶恐將來民食不繼不免有意外之虞也○府尊潘祝年太守因文宗將次蒞温札委高竹山少尹其銘當文巡捕本月十一日禀辭赴台州迎迓旋又委試用府照磨鄭紹平二尹承晟辦理支應局袁新栽叅軍培副之○月前統領定字全軍李定菴大令赴甬公幹至本月十二日附永靖小輪船回甌○前竹嶼釐局委員戴少尹漸逵於正月二十四日因病逝世家中人飭丁禀報府局總辦戴子開太守札委本局聯票委員鮑少逸少尉先行庖代 
[江漢壽聲]  
　　漢口訪事友人云前者有人在漢鎭議興自來水電氣燈築室道謀迄無成議去歲忽又有人自稱籌集銀百萬兩禀呈督轅每年願報効餉銀三萬兩督憲張香帥准之委湖北候補道張次青觀察督辦並核定章程諭令遵守近日又作爲罷論矣○大吏創徵漢鎭豬捐已於新堤及大智門外設立兩局訂章開辦嗣以各屠戶一再陳情大憲體恤商艱酌量核减各屠戶遂踴躍輸將並無異議近日捐務已大有起色矣 
[上海官塲紀事]  
　　昨爲觀音大士誕辰蘇检太兵備道江海關監督余晉珊觀察提右營參將廖楚材參戎各率所屬文武員弁謂本城沈香閣拈香行禮循曩　也○昨日福山鎭總兵楊鏡巖鎭軍由吳淞恭送正任兩江總督劉峴莊制軍節麾後解纜來申午前命駕入城赴文武各衙門投刺 
[縣宰騐屍]  
　　日昨吳淞江上白大橋南畔新建公園凉亭内忽有一不知姓名之人自縊事爲一百四十七號巡街華捕所見回報捕房捕頭令三圖地保曹福卿上海縣署禀報午後兩點半鐘時代理縣篆之戴子邁明府帶同書役刑仵鳴騶戾止旣升座曹保跪禀死者鬚髮已白年約六十餘身穿棉袍似是生意中人小的查無屍屬求卽騐視明府飭仵役騐得委係自縊身死並無别故因離座親視一周令書吏塡明屍格備棺收殮發壇浮厝 
[籌捐行善]  
　　滬城果育堂董事因堂中經費不敷具禀上海縣署請就猪行中每猪一頭提捐四文以充善舉代理縣篆之戴子邁明府准之諭令各猪行遵照辦理昨由張元成等六猪行主聯名禀稱現在猪捐其巨肉價頗昻若再加捐勢難照辦今已議定每月共捐錢三千文不知明府能准如所請否也 
[監犯患病]  
　　日來上海縣獄將禁人犯大半獄收禁人犯大半患病屢經官醫調治罔痊昨日禁卒又報稱命犯葉關林宋征標盜犯謝福順均患重症代理縣篆之戴子邁明府飭官醫小心診治 
[機慘斃]  
　　昨晨本邑外虹口和豐廠内寍波機器匠許小生工作不愼被機器軋傷二足血肉模糊廠中司事人急倩人舁至同仁醫院求治奈傷勢過重延至午後斃命旋由家屬備棺收殮亦慘矣哉 
[竊賊宜懲]  
　　寗波慈谿縣人陳通鋆向爲雜貨生意本月十六日附某輪船來滬隨帶洋銀八百元小銀錢二千七百枚翌日附鄱陽輪船往泰興等處販運雜貨船未啓椗被賊竊取一空陳在睡夢中驚起狂呼捉賊經船中茶房拘獲竊賊一名搜出洋銀二百元小銀錢六百枚旋又在艙面拾得空箱衣服已不留一件遂送賊入法界捕房捕頭令押候堂期解請讞員朱森庭明府訊辦 
[上海縣署瑣案]  
　　龔清如扭汪桂山至縣控訴代理縣篆之戴子邁明府研訊之下龔供日前汪至小的處索取會錢適小的出外汪竟糾人搬去衣箱等物求卽究追汪供稱龔積欠會錢一千餘千偕其子潛匿小的被各會友逼迫難堪無奈同往其家坐索不料龔反誣小的搬取衣箱明府令公差督同算明會帳開單呈候核奪○去年十月某日閔行鎭附近民人張金榮墮河身死屍親赴縣控陳迄今尙未定讞近奉上憲檄催代理縣篆之戴明府飭差將被告姜海和屍妻張何氏屍子張啓詳及地保見証人等一并提案分别看管候訊○日前南匯縣汪蘅舫大令移文到縣請將毆傷解差之監犯劉道士宋征標陳阿六三犯從嚴究辦前晚代理縣篆之戴明府飭提到案判責劉二百板宋一百五十板陳從寛免責禁卒不能妥爲管束亦責一百板以儆 
[馬路工程局瑣案]  
　　前日廣濟公司執事人解送塗改江南義振票號碼之汪利川至捕房捕頭轉解馬路工程局總辦程雨村大令提案研訊汪供小的係安徽涇縣人於去年來滬初在法租界新北門外興聖街某東洋莊執業迨十月調往洪大小錢莊爲夥向來兼售公記號江南義振票此票係司帳人經收付去洋銀五元小的並不知悉大令命押候查明再核○前日偷兒顧八八至南馬頭船廠内竊物被巡丁所見拘解捕房轉送馬路工程局局員程大令向之研訊顧供小的係寳山縣人向業船匠主人現在船廠因往訪尋有工人小廣東者初與小的調笑繼忽誣指竊物求恩明鑒大令著責二十板枷號三天發廠前示衆 
[南巿捕房紀事]  
　　近日南巿鹽馬頭畔某弄内紙捐公所有人抽頭聚賭事爲捕頭訪悉特於前晚派捕往拘若輩消息靈通已先避匿捕頭令各捕隨時查察務獲究懲○前日捕房收捐人丁振邦向浦中駁船戶湯厚生收取船捐湯堅不遵繳并將丁兩臂毆傷衣服亦被撕破因扭至捕房申訴捕頭令押候解至馬路工程局禀請總辦程雨村大令訊辦 
[英美租界公堂瑣案]  
　　日前英界三馬路同裕公洋貨號不知因何失去哆呢一箱因卽投報捕房旋由包探倪順泉查知韓春堂串同曹和尙曹阿生竊取二曹因案管押上海縣署遂禀請讞員翁笠漁直刺函致縣署將二曹帶回前晚升堂研訊同裕公洋貨號主某甲投案請追失贓韓春堂供當日小的邀同二曹竊得哆呢一箱事爲流氓張雪華張春華所知致被分去若干疋現在二張不知逃匿何處二曹所供與韓相同直刺據情商之梅繙譯判將韓責四百板枷號一月二曹各押半月著補提兩張再核○包探顧福其解送江永生王阿生到案禀稱伊等串竊英商福利公司哆呢三十五碼絨布十八碼羽綢二疋共値洋銀三百元報捕後經小的緝獲送請究追福利公司經理洋人投案訴請追贓江利生供稱絨布等物係小的與吳永昌及不知姓名之瞽者同竊王阿生供小的係浙江寗波府屬某邑人僅分得洋銀一元直刺判將江永生笞責四百板管押一年王遞解回籍著補提吳永昌及某瞽者再訊○包探秦少卿解送石杯泉沈洪賓張書林及小孩李招法至案禀稱伊等向陳金林之妻孫氏調戯經小的拘獲請究陳孫氏投案申訴前情石等同供實係李招法滋事與小的等無干直刺命將石等各責一百板李從寛斥釋○包探胡瑞龍拘解小竊陳阿毛到案稟稱此人行竊自來水公司中舊鐵經小的查獲人贓送案請究自來水公司洋人濟勒投案領贓直刺命將陳笞責二百板以儆○包探朱阿高拘解流氓張福生至案禀稱此人在虹口向王阿娥調戲爲此拘案請究阿娥申訴前情張阿福供小的偶與碰撞不敢調戯叩求恩宥直刺命責一百板○三百二十五號華捕拘解王阿福張金標到案稟稱伊等深夜至怡和洋行買辦唐傑臣家圖竊經小的所見拘案請辦唐飭丁投案申訴前情直刺命將王張各責二百板 
 
 

Page 4

 
 
 
此藥水乃本主人括打先生秘方創製從去年七月起始在上海虹口崑山路中西書院内括打藥房出售因靈騐異常方法簡便故能銷流廣遠日長月增卽就本埠而論凡用此水而戒除烟癮者亦已指不勝屈此固久在賜顧者洞鑒之中初非自詡也所登申新兩報告白計有三起最先爲吃鴉片之人不可不一試中歴言括打先生因憫華人受烟之害故不憚十餘年辛苦叅酌方藥屢經試騐始定是方製成此水實欲爲吃烟者普濟迷津則或烟普濟水命名之意也復恐閱者未明此水之用法故又登戒烟最便之法從來未有是爲第二次告白更因此水功用浩繁非但能戒烟且能治吃烟人種種疾病故又登神藥者功一則以上三告白自出售至今按日輪登申新兩報閱報諸君但取而統觀之自知始創之人煞費苦心而目下談及戒烟之藥必推未士括打之戒烟普濟水爲首者决非倖獲矣再本藥房現遷白渡橋北仁智里十三衖合併聲明 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[潯試三誌]  
　　九江采訪友人云江西提督學政李伯虞大宗師示期本月十二日考試德化湖口兩邑童生德化首題斯近信矣出　氣斯遠鄙倍矣籩豆之事湖口首題且吝其餘不足觀也已子曰三年學不至於榖通塲次題其有不合者仰而思之詩題賦得雲開楚　青得青字五言六韻十三日提覆安瑞彭三縣童生單號題是爲欲富乎雙號題則是于澤也均作破承起講及中二比同日補生員歲考欠一考者四書文題此謂誠於中形於外經文題秩秩大猷聖人莫之詩題賦得鳥還日邊樹得還字五言八韻欠二考者四書文題薦其時食經詩免作十四日貢監錄科正途文題材木不可勝用俊秀文題能言距楊墨者通塲策題問北史得失詩題賦得舍南種竹已成行得南字五言八韻 
[甌東課士]  
　　温州訪事友人來函云本月初二日爲中山書院甄别之期温處道王心齋觀察親蒞點名出題局試生員四書題子華使於齊五章童生題無爲小人儒子游爲武城宰通塲詩題賦得蝶飛多傍菜花畦得郊字限戌刻交卷○本月初十日爲東嘉書院甄别之期由縣主查石笙大令命題生員題在邦無怨在家無怨賦得直到天池最上頭得頭字童生題猶之與人也出納之吝賦得共登青雲梯得登字限三日交卷 
[不翼而飛]  
　　揚州訪事人云揚城北鄉有某甲者膝前一女愛若掌珠近以摽梅迨吉嫁杏有期特運米五石來城售去藉辦妝奩及售得洋銀二十餘元至多子街某銀樓兌首飾給價時探懷而取則不意囊内所儲番佛已不知何時失去張望失措目瞪口呆遍處搜尋毫無影響放聲痛哭幾欲以身殉後經銀樓中人勸慰再三始怏怏而去 
[上海巡局紀事]  
　　前日英美租界公廨讞員翁笠漁直刺派差協同包探押竊犯李阿大至南市二十三七鋪巡防局禀請局員邱友林二尹飭勇至油車馬頭協吊某姓家所失贓物二尹立飭十二圖地保同往朱殿香所開軋花廠吊出原贓將朱拘至局内二尹略詰口供卽交來差帶回歸案辦理○前日運糧工頭左阿九赴二十三七鋪巡防局訴稱趙阿四李光德等强充工頭請爲核辦局員邱二尹告以此事曾有人控諸上海縣署爾投縣禀究可也○前晚二十三七鋪巡防局員邱二尹督率地甲舅丁巡至萬裕馬頭見栅門洞開飭提栅夫褚和尙至輿前謂深夜任人出人難保無縱容竊賊情弊叱令笞責一百板褚一再哀求二尹謂萬裕馬頭一帶屢有竊案此栅最關緊要以後如再疎忽查出定干驅逐褚叩謝而退 
[南巿瑣聞]  
　　日前南巿萃豐馬頭駁船戶周阿大承運穗豐棧白米七十六包至浦東爛泥渡北首開平米局交卸由裕泰新報關行經理周私將米每石竊去五斤被報關行察知將周所駕之船扣留禀官究辦周自知理屈浼管帮人沈晉發向之緩頰願將缺數賠補併認罰洋銀三十元以了其事○有混名摇頭阿木者不知其姓向以打包爲業慣與無賴爲伍前日被上海縣差役在肇源茶樓拘獲押解縣署想須治以應得之罪也 
[法租界捕房瑣案]  
　　昨禮拜一讞員朱森庭明府蒞捕房旣升座命提竊取太古碼頭白米之陳阿榮竊取太古棧房白糖之陳阿三至案前詰訊之餘著責阿榮三百板阿三二百板然後斥釋○招商局金利源棧房失去點銅錫二十九條報捕後查獲竊犯楊寳生供出同黨劉春生陳阿二吊到原贓解經明府訊供押候嚴比此已紀諸報章矣昨日明府命提劉陳到案著各責二百板還押候核○陶士楨前控徐馥山許仁章積欠會項洋銀一千餘元明府訊取口供著押候交保出外理處徐許在押日久無人具保昨日命提到案喝令比責徐許求寛限期覓人保出清理明府著還押諭以如再玩延定干嚴比○張士希前控張樹生經理店務虧欠銀一千八百餘兩明府飭押候人銀並保赶緊理楚昨因無人具保命提覆詰張供小的經理店務歴年均有盈餘並未分派今照帳祗虧洋銀五百餘元曾經友人調處償還三百元因一時無從措置故未了結明府著還押諭令赶緊覓人保出清理 
[美租界捕房紀事]  
　　前晚著名積竊徐芝卿手持鐵條至外虹口西華德路某姓家撬門而入適爲包探劉阿炳所見拘入捕房捕頭令押候轉解公堂禀請讞員翁笠漁直刺訊辦○粤人康錫顔稅居武昌路某號門牌屋内家頗小康昨晨其妾某氏忽效黄鵠之高飛四出偵尋杳無蹤跡因赴捕房報　查緝捕頭允之 
[錫爾純嘏]  
　　頃承張芝卿善士樂助施粥洋一百元胥江宏農氏求合家平安如意助振欵洋五十元又助一文愿册捐洋五十元　泰生求病愈振洋五十元諸君子或追指囷之風或厪泛舟之誼貧糧慨饋厚福將來祗領之餘併此誌謝上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[六年二月初六日京報全錄]  
　　宮門抄○諭旨二道錄前○贛撫松奏爲遵旨裁併釐卡禁革紅錢摺○江督劉奏爲委署道篆片○又奏爲交卸江督日期摺○吳撫陸奏補繕本章發遞日期片○贛撫松奏甄别知府留省補用摺○一月初六日理藩院鑾儀衛光祿寺廂白旗値日吏部引見五十九名○克王遞遺摺○召見軍機陳學棻○○江西巡撫臣松壽跪奏爲遵旨裁併厘卡禁革紅錢謹將辦理情形恭摺覆奏仰祈聖鑒事竊臣於光緒二十五年七月十九日承准軍機大臣字寄七月初四日奉上諭有人奏江西厘金卡多弊深亟宜整頓歸併一摺據稱江西釐金之弊一在設卡太多一在遵行小票正卡之外又復分卡太多名爲查騐實則婪索加抽另給小票謂之紅錢虧帑病民莫此爲甚請飭歸並裁撤等語前因各省厘金積弊太深迭經諭令認眞整頓江西地大物博爲水陸交匯之區誠能剔除中飽杜絶弊端不惟有益餉需亦可藉紓商力著松壽按照所指各節遴派妥員確切查明其分設之卡應行裁撤者卽予裁撤或酌量歸并并嚴禁小票紅錢名目一律給十三聯印票毋任委員司巡人等藉端弊混仍將辦理情形具奏原摺著鈔給閱看將此諭令知之欽此當飭牙釐總局遴派妥員確實訪查悉心籌議兹據總理牙釐總局布政使張紹華詳稱江西設卡抽釐畫一章程係前兩江督臣曾國藩分别核定專充片兵餉需同治三年改歸江省經收屢經裁撤　在通省共留五十七卡均係要區本難再併惟旣奉明詔飭查自當於無可裁併之中因時制宜斟酌損益查得新建縣之吳城下卡與都昌縣之左蟊卡當東西湖進口之處商人往往避重就輕舍彼趨此應請將左蟊歸併吳城下卡又萬載縣之九子石卡有减取帋厘情事應請　併上高縣卡又宜春縣之秀江卡近年煤炭日少繞避愈多應請歸併分宜縣之昌山卡以杜弊端至分卡如沼溪渡卡之印霞江但司查騐　收釐金樵舍卡之鷺鶿口每年盈餘無幾吳城上卡之劉家嶺歴年支用不敷均應請裁撤以節糜費此外各卡悉仍其舊又紅錢小票一節查究釐向用官板清錢間有遠商携帶不足叅用紅銅小錢各卡以未便稽留變通收解始有紅錢之目光緒七年曾經總局紅錢塡繳中票冀可化私爲公十七年復飭將紅錢名目革除以絶中飽二十一年曁本年迭經示禁不准私收紅錢及格外加補均有案可稽現經各委員查核尙無婪索等情亦無另給小票之事惟司巡杳騐貨船每有應納釐錢若干開給小條以便照數完釐換給大票亦有已給大票而貨船至本卡各口岸分銷者别給本岸起銷小條照會分卡以免重徵均爲恤商起見並無别項小票或卽以此小條訛傳等情詳請具奏　來臣竊維江西厘金之弊屢經議革本已共聞是以臣履任之月卽經派員改裝密訪并將劣蹟昭箸之卡員司事分别叅辦在案此次原奏所稱卡多之弊前經總局訪　各卡稽查過密轉滋擾累亦曾飭將高北門卡之小路口石塘卡之草圾及洋林港卡之一堡頭新弄口渡口黄柴園馬鞍山等七處一併裁禁兹復清裁三正卡三分卡前後共裁十三處亦已盡力釐剔此外各卡皆當水陸衝要及物產貿易暢旺之區應請悉仍其舊以免商船繞越偷漏而裕餉源嗣後如果體察情形尙有可裁併者再當隨時核辦以免卡員苛補加抽而抒商力至紅錢之弊本係司巡徇私豈肯公然塡給小　反致授人以柄所稱本無另給小票情事自屬可信應請毋庸置議惟紅錢名目必當力與革除方不至私肥本年春間臣業已通行示禁外當再嚴飭各局卡一律不准收受卽遇有應行補給釐票亦概用三聯印票不得額外加補以符定章之能守則又當不任法而任人惟有愼選賢員力行誥　傳知上體國計之艱難下顧商情之苦累不以苛索留難府怨亦不寛縱减折悞公庶積弊可以痛除帑項亦堪漸裕嗣後仍當隨時密查如非有婪商蝕課之事卽從嚴叅辦以儆效尤所有江省現在裁併釐卡革除紅錢名目及查無另給小票緣由理合會同兩江總督臣劉坤一恭摺具奏伏乞皇太后皇上聖鑒訓示謹奏奉硃批知道了欽此○○劉坤一片再署江蘇布政使按察使陸元鼎欽奉 
上諭暫護江蘇巡撫等因欽此所遺江蘇藩司篆務自應委員接署以專責成查有江安督糧道吳重　公正和平老成練達堪以署理遞遺糧道篆務查有江蘇候補道柯逢時明白精細謹厚廉勤堪以署理該員業蒙簡放雲南迤南道員缺惟於江蘇一切情形極爲熟悉委令接署可期得力除分檄飭遵外理合會同漕運總督臣松椿江蘇巡撫臣鹿傳霖附片具陳伏乞聖鑒謹奏奉硃批吏部知道欽此○○頭品頂戴兩江總督臣劉坤一跪奏爲恭報微臣交卸篆務日期仰祈聖鑒事竊臣欽奉光緒二十五年十一月二十二日上諭劉坤一著來京陛見兩江總督著鹿傳霖署理等因欽此跪誦之下欽感莫名當以臣患痔未愈奏懇俟交卸後暫住江寗調理春融再行北上椗准總理衙門來　蒙恩允准欽遵在案兹署督臣鹿傳霖行抵江寗臣於十二月二十四日派委江寗府知府劉名譽臣標中軍副將王幼山將兩江總督關防兩淮鹽政印信欽差大臣關防並王命旗牌文卷等件齎送鹿傳霖接收臣卽於是日交卸自當赶緊醫治以期早日就痊俟開凍後航海入都趨詣宮門恭聆聖訓所有微臣交卸篆務日期理台繕摺具奏伏乞　　　皇太后　　皇上聖鑒謹　奏奉　硃批知道了欽此○○陸元鼎片再前撫臣鹿傳霖於光緒二十五年十月十五日准直隸督臣咨准刑部咨審明良鄉縣馬夫棄　　章公文比律定擬一摺原奏内稱江南等省遺失題咨各件應該督撫等分别補繕遞發等因當查得前撫臣奎俊於光緒二十四年八月初十日具題江浦縣知縣劉浩病故開缺日期一案又溧陽縣事主錢笙鏞等被刼疎防四案又宿遷等縣民人張得荃等審擬三案前撫臣德壽於是年九月十六日拜發句容縣知縣王友桂病故日期一案又興化等縣事主許金餘等被竊刼疎防四案又桃源等縣民人渠步月等審擬三案十月十六日拜發蘇糧道桐澤接收臣元鼎又代一案又震澤等縣事主張榮春等被刼疎防十三案又丹陽等縣盜犯張萬三等審擬六案十一月初三日拜發蘇松等屬各年續完蘆課錢糧一案又溧陽等縣地保王鈞貴報無名男子被勒身死及事主徐大慶被刦疎防二案又溧水等縣民人鄭開洤等審擬四案共題本四十三案自應逐案補發惟此項本章自遞至今一年有餘其中命盜各案審限久逾礙難擬展應仍悉照各前撫臣銜名及發遞日期繕寫以符檔案業經前撫臣鹿傳霖補繕拜發因値交卸未及具奏移交到臣除赶將咨部文件各歸各部彚訂補送外所有前撫臣補繕本章遞發緣由理合附片陳明伏乞聖鑒謹奏奉硃批知道了欽此○○江西巡撫臣松壽跪奏爲知府試看一年期滿應請留省照例補用恭摺具奏仰祈聖鑒事竊照前准部咨嗣後道府州縣等官無論捐納候補勞績各項人員應於到省一年後察看考核分别補用等因兹查有試用知府曹樹藩試看一年期滿應行照章甄别據藩司張紹華會同臬司陳澤霖詳請留省照例補用前來臣詳加察看試用知府曹樹藩穩練詳明應請留省照例補用臣謹會同兩江總督臣劉坤一恭摺具奏伏乞皇太后皇上聖鑒訓示謹 
奏奉硃批吏部知道欽此 
 
 

Page 14

 
 
[光緒二十六年二月初七日京報全錄]  
　　宮門抄○諭旨十道錄前○護吳撫陸奏爲蘇州關一百五十二結徵收洋藥稅釐數目摺○贛撫松奏籌提盈餘並裁印外銷摺○二月初七日吏部翰院廂紅旗値日無引見○鍑照請假十日○吏部奏派稽察覺羅學派出恩順○掌儀司奏十一日祭奉先殿　貝子行禮○召見軍機吳同甲○○二品銜護理江蘇巡撫按察使臣陸元鼎跪奏爲蘇州關第一百五十二結期内徵收洋樂稅釐銀兩並開支數目繕具清單恭摺仰祈聖鑒事竊照蘇州關徵收洋藥稅釐數目業經造報至一百五十一結止恭摺會奏在案兹據蘇州關道羅嘉杰詳稱自光緒二十四年五月十三日起至八月十五日止第一百五十二結期滿徵收洋藥正稅銀五千四百三十七兩零釐捐銀一萬四千四百九十八兩零除分别開支外連同上結共實存銀七萬三百三十五兩零係應備還蘇州開埠通商建關原借蘇關糧道庫之項開具册摺詳請奏咨前來臣復核無異除將該關册摺分咨總理衙門戶部查照外理合會同通商大臣兩江總督臣劉坤一核繕清單恭摺具陳伏乞皇太后皇上聖鑒謹奏奉硃批該衙門知道單併發欽此○○江西巡撫臣松壽跪奏爲遵旨籌提盈餘並裁節外銷等欵以備要需恭摺列單仰祈聖鑒事竊臣承准軍機大臣字寄光緒二十五年五月初二日奉上諭現在時事日艱練兵爲當務之急惟練兵必先籌餉近閱各省奏報大半以入不敷出無力籌餉爲辭不知國家維正之供原有一定欵目此盈彼絀理有固然各省近年以來添設局所至爲繁多又有所謂外銷之欵雖部臣不能過問就使實用實銷絶無浮冐其中豈無不急之費可裁之欵誠能移緩就急專意練兵製械二事何患餉項不充兵威不振各督撫奉到此旨著各就地方情形悉心體察某項可逕行裁撤某項可暫行停緩務須騰出餉若干以爲練兵製械之用迅卽詳晣覆奏不得稍有欺飾致于重咎欽此正在督飭司道籌議間接准戶部咨光緒二十五年六月初四日内閣奉上諭前因各省關稅釐金鹽積弊太深亟宜力籌整頓特諭大學士軍機大臣六部九卿會議具兹據軍機大臣等逐條議覆請旨施行綜核諸臣兩次會議所　尙屬切實可行各省經徵關稅釐金鹽課之員積習相沿工於舞弊著各就地方情形切實考核責成司道監督及局員等現在收　無論爲私爲公凡取諸商民者一併和盤托出一併澈底清查卽由該管將軍督撫詳細鈎稽悉心綜核究竟裁去陋規中飽之數若干酌量提歸公用之數若干勒限三個月擬定章程專案奏報其外銷欵項應准矑列報部以昭核實所有水陸總分各局卡應如何因地制宜官紳並委者該將軍督撫體察情形酌量辦理欽此臣伏查江西省歲入之欵以地丁漕米釐金爲大宗除漕糧折價儘數解部外統計丁釐兩項收數每年約共銀二百二三十萬兩而應解京餉及各省恊餉爲數不下三百餘萬兩入不抵出加以近年迭准部咨添撥俄法英德四國借欵福建船廠經費改解北洋練軍九江貨釐撥還洋欵以及添撥邊防經費不敷磅價等欵每年約共銀六十餘萬兩更屬不敷解支東挪西補籌措爲難而歴年以來及臣到任後陸續裁减水陸營勇長夫並各局卡各城門委員薪水曁各項經費並酌提各州縣地丁漕米錢價平餘及學堂經費並規復米榖釐金綜計節省抽提已及八十餘萬兩實未敢稍遺餘力惟當時事多艱練兵籌餉實爲目前要　宵旰焦勞訓諭　切臣身任疆符各司道等皆有籌餉之責苟能勉力設籌敢不殫竭血誠力圖報稱現與司道就本省用欵逐項鈎稽悉心考核查州縣徵收丁漕並於光緒二十三年丁漕减併案内酌提錢價平餘嗣後酌提學堂經費在無漕各屬所收錢糧固已提無可提而有漕各屬漕米項下例准留縣　銷副米一項爲辦漕解費及一切辦公之用値此餉需緊急無可籌措之時各縣亦應竭力報効查坐支副米一項通省每年約收四萬餘石擬以本年冬漕爲始每石提銀一兩一錢四分一釐計可提銀五萬兩上下又稅契一項定例契價一項每兩徵銀三分訪聞江西各屬徵收稅銀多有以錢折納不無平餘擬請嗣後各屬徵解稅銀除按契價一兩批解正稅三分外另解平餘銀二分約計每年可提銀二萬兩之譜仍不准於民間加收分文以杜流弊至江西抽收釐金自光緒二十年以後比較加多已屬實力整頓杜絶中飽但利之所在終恐剔除未盡現經通飭各屬局卡將現在收數無論爲私爲公和盤托出不准隱匿旣往之咎免其追究再有欺朦嚴行叅處兹據各局卡禀覆或潔已奉公力圖報効或收數本少並無所餘現擬以各卡每年於比較之外責令各按各卡酌解盈餘覈計每年可解盈餘錢九萬串約合銀六萬兩并責成嗣後經收厘金仍照定章嚴行比較倘有短收卽予撤換不許短解分毫亦不得巧立名目需索商民有一於此定卽叅辦庶於釐剔積弊之中仍寓體恤商民之意至江西初設各厘卡原係官紳經理嗣因日久弊生改歸官辦相安已久應請仍循其舊邀免更章又據九江關監督明徵查覆該關徵收常稅每正銀百兩向徵雜項銀二十九兩内除例准支銷之耗羡平餘積平飯食傾鎔折耗管庫委員庫丁辛工關書辦公心紅紙張飯食外覆計該關監督辦公經費一欵每年約可得銀一萬一二千兩惟例支不敷之欵如解餉水脚修理船隻旗幟號衣之類悉於辦公經費内提出津貼又有攤捐華泰洋行本息及生童膏獎育嬰義塾善舉各捐項亦皆取給於此又洋稅洋藥稅釐項下運解京餉川資每萬兩照章報銷銀二百兩該關實給銀一百二十兩計每萬兩可節省銀八十兩以現年解京餉數計之每年約可節省銀一千餘兩令於辦公經費並洋稅洋藥稅釐項下解餉川資兩項竭力撙節每年報効銀一萬兩並據贛關道覆稱該關本無所謂盈餘惟旣値軍餉急迫自宜力圖報効擬每年報効銀一萬兩至若外銷之欵江西省向於各屬征收丁漕銀内每解地丁一兩酌提銀一錢漕米一石酌提銀二錢爲通省州縣融補攤捐之欵名曰提補捐欵係前兩江督臣曾國藩會同前江西撫臣沈葆楨酌定章程報部有案從此江西省一切陋規攤捐槪行裁停禁革至其中開支之項如通省院司道府各衙門書吏辦公飯食歲科兩試考費文闈鄉試不敷工價春冬貢物價値秋審發審辦案經費書院不敷膏火解餉不敷水脚額木不敷幫價各廟倉厫歲修看守人夫工食刊刻謄黄定例告示時憲書工資置備救火洋龍水夫工食差弁船川津貼瘠缺緝捕盜賊經費辦理保甲雇募人夫工食如委員薪水置備旗幟號衣釐金傾化元寳火工之類欵極繁碎更有地方隨時意外之需難以枚舉要皆例不准銷而爲辦公必不可省之用以江西一省之大一十四府州之多統計每年所入約二十萬兩内外所出之欵亦僅限以此數向來局所無多委員極少支銷本極節嗇並無位置閒員等事所有用欵不支往往於甲年應用之項透支乙年應用之欵此江西省外銷之欵本屬不多難以騰挪之實在情形也復飭藩司於外銷各項用欵極力節减拚湊每年可省銀一萬三千兩以上共計銀十七萬三千兩皆係騰出有著之欵並非取諸於民惟欵係雜湊必待明年秋冬之間方可湊齊聽候部撥此係於無可設法之中竭力騰挪以仰副聖主練兵籌餉力圖自强之意除鹽觔加價另片具奏外所有江西籌提盈餘並裁節外銷等欵緣由謹會同兩江總督臣劉坤一恭摺覆奏並繕清單敬呈御覽伏乞皇太后皇上聖鑒訓示謹奏奉硃批戶部知道單片併發欽此 
 
