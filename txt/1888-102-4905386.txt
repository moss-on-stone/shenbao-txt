# 1888 - 102 - 4905386

 

Page 1

 
 
[新印解酲語出售] [  申報舘主人啓]  
　　是書係近時人所著事實旣新奇可喜筆墨亦秀雅出羣較之坊間說部塵羹土飯陳陳相因者眞有下土牀之别本舘不惜重貲購得藏稿用新鐺鉛字排印以公同好准於卽日出售每部二本價洋一角八分售處仍照曩例 
[事類統編出售] [  點石齋代啓]  
　　古尠類書故研京十年鍊都一紀攟摭乎羣籍躭騖乎三上其結搆若斯之難也嗣唐歐陽詢藝文類聚後駢儷精贍者惟宋吳正儀事類賦百篇由明迄國朝或廣或廣廣或續廣或補遺至增補事類統編出而囊括古今至賾大備庶無滄海遺珠之憾本齋特購善本精書石印計三十五卷訂成十二册俾閲者瞭如指掌朗若列眉几案舟車取携良便洵人間第一有用書也刻巳出書每部碼洋四元在三馬路逢源里愼記書莊發　此佈 
[重印增廣策學總纂大成出書告白後附全蜀水利攷] [  點石齋代啓]  
　　是編係德化蔡梅菴先生蒐輯於十三經二十二史策案纂要全璧正續編修鳳樓諸書收括無遺餘如經解三通困學日知經義述聞曁各名人經解史論則取其精要者採之計不下有百數十種其賅博淹貫視繁簡兩家殆十百千餘矣學者各置一編廣覽博觀而詳說之橐筆文塲十事對九有餘裕焉聞見齋主人延請名宿悉心校勘曾經印行早邀士林賞購已罄矣爰特重印刻已出書字蹟尤清裝訂六本外用綾套每部計碼洋一元六角請向申昌掃葉山房江左書林及各書坊均有售焉如欲躉購者則請移玉至邑廟豫園翼化堂善書坊内聞見齋主議值價當格外從亷 
[書本報機器織布局各股分人公啓後] 　　 
　　近年以來市面生意洋布一項爲獲利之尤無論洋商華商藉是以大獲利源者凡若而人其他事業皆莫能久此其故何哉以中國洋布之銷塲旺也中國人數至三百兆有奇其所以爲衣者不過綢與布兩端　已綢則價貴古人尚且有五十始衣帛之制鄉農工賈之流焉能服之布則各處皆有而其價較之洋而則亦覺其略貴盖土布幅靣較狹最寛者不過至一尺六寸一尺八寸而止最狹有僅至數寸者而尺六尺八之布其價約每尺在二三十文之諎服之雖　洋布爲煖而質性粗厚不足以飾觀瞻洋布則成由機器其經緯匀净細潔望之若有光用以染色新時直可以與綢相混其幅面則起碼者寛二尺四寸近時竟有寛至四五尺者其價則每尺亦自二三十文至七八十文而已物美而價廉夫是以人人皆欲衣之而銷塲乃愈推愈廣中國之談商務者謂此項銀錢無非流出外洋甚爲可惜若中國自辦機器自織洋布用以衣被蒼生則民間受其澤而國家亦不至常開此漏巵此爲上策用是創設織布機器局於上洋盖初創之時成布不多以中國地大人衆未必遂足以遍給於西商之運販者乃無所妨必漸而久焉各處皆仿造開製所出之布日多而後可以漸收外洋之利權創始者之用心可謂苦矣無如經理之人辦理未能得法乃至七八年來絶無眉目此則不但有股諸人不勝恨恨卽局外旁觀者亦未嘗不深爲之扼腕也且不特局外人爲之扼腕卽外洋各西人亦且竊竊焉笑其後說者謂股票之禍前四五年幾成巨災市面爲之震動機器織布而亦以糾股爲公司則衆人方爲驚弓之鳥熟肯再蹈覆轍而不知前數年各公司之股票大都皆礦務中居多礦務集股爲本設或察之不眞則罄其資本而一無所獲者往往而有至借以爲題而另存私弊者更無論矣至於用機器以織布則其所獲可以預算其銷塲可以預定苟不爲之則已若旣爲之辦理有人章程井井舉措得宜秀人悉當則此項股分極爲穩當夫豈可與前數年之各公司股分同日語哉顧辦理此事而至於八年無成則羣疑衆謗夫何能免僕亦屢屢爲之深惜而無如之何也乃昨觀本報後登有啓一通内言去年幸蒙龔仲人觀察邀集股商議行重辦并荷上海道憲力全大局禀請北洋通商大臣李爵閣督部堂札委龔季仁水部諸君接辦於是擬於舊股中每股酌加三十兩盖舊股至於今日尚未開辦則股票跌賈殊大今議令舊股加銀三十兩作爲新股則彼知開辦有期將來可以狻早雖酌加亦所深願凡若此者無非體恤商艱藉是以清釐舊股折服新商持議公平當亦爲聞者心折矣兹聞局中已奉北洋通商大臣批准并札上海道憲出示曉諭子以限期大約此事之興可立而待蓋有北洋大臣爲之作主有關道憲以爲之督辦則局中諸事自不難於順手刻下道憲奉札出示不日卽當繕發給貼見之者當莫不釋然於前疑而歡欣鼓舞翹首而望局務之開辦局事之興未有艾也夫此事　非前者辦理不得其法則早已可以開辦今乃以現在酌加之數核之僅得七折之數此亦局事之一大蹭蹬至於近今蒙北洋商憲深悉商情曲加體恤而後局事大有轉機然苟非上海道憲據情上禀則各商之意亦隱而莫白鬱而不宣耳龔仲人觀察頃復總辦局務始終堅持至八年之久而不易初志可謂百折不回者矣西人作事往往力持成見無所屈撓必期有告厥成功之一日華人作事作以易於中輟者以無此堅持之操守故也今龔仲人觀察堅忍若此其事之成自可預卜况又有上海道憲爲之督率諸股分中人聞此消息而欣欣然有喜色吾知局事之成當有不日可望者以華人而仿外洋製造之物能成者固不多見能精者益復寥寥西人笑之華人非之此景此情殊爲憒懣倘有一事一物而足以告成藉以社衆人之口則亦足以一吐其氣是何等快事耶僕於機器織布局之成望之已非一日一旦而有成功可望不禁拍案大喜因讀各股人啓而不覺益生鼓舞樂書春後如此 
[諭旨恭錄]  
　　二月廿九日奉上諭李鶴年奏神靈顯應請頒匾額一摺山東壽東汎十里堡閘上建有大王廟夙著靈應上年五月間重漕經臨汶源微弱又因黄水消落不敷運送經在工官員虔詣祈禱黄河陡漲漕艘得以迅速渡黄實深寅感着南書房翰林恭書匾額一方交李鶴年祇領飭屬敬謹懸挂以答神庥欽此 
[輦下紀聞]  
　　二月中旬晉撫剛志良中丞將該省各州縣遵奉戶部定章造送光緒十二年征信册委員齎送部中堂官分承辦司員詳細考核見其開列式樣及散總數目諸多不符乃將原册發還令其仿照奏銷册式迅卽更正送部○奉宸苑將二月初九日由内務府銀庫領出安定門外鸞轎工程銀三千兩咨報戶部蓋因此項銀兩係動用各欠員認交南苑工程處交一免三章程之欵故須戶部有所稽核也○密雲縣設有駐防满營官兵數千以副都統一員坐鎭其間督率操演應需火藥烘藥鉛丸火繩等項向由工部火藥局支發派員按年彚領一次所有光緒十四年應需軍火經國副都統造册派委官兵進京投遞由部中查覈相符移付火藥局照放該局於上月二十四日支發計火藥等項一萬餘觔火繩二千餘丈鉛丸數百粒盛以油簍外用生皮包固雇覓大車三十餘輛押解回密雲○當十大錢市面 
 
 

Page 2

 
 
雖克通行而諸物價昻制錢益形貴重刻聞戶部籌擬將當十大錢收回俾制錢漸得行用因就九城地面擇寛敞官所設立官局數處收買當十大錢按觔折給實銀凡官鑪所鑄無論錢質大小定每斤給銀八分俾市面自無壅滯之虞而物價自平籌動閒欵若干銀分發各局以備需用仍酌派司員人役分司其事不假商人之手以杜虧蝕而重帑項又議於九門各關廂擇地設立暫押典當數處凡軍民人等以物質錢者典價發出悉以制錢而取贖時以當十大錢一文折算制錢二文云○内方略館等處房屋滲漏不堪棲止墻垣亦多倒塌在事員役無以辦公奏明從新翻葢欽派承修大臣派委東昇木廠商人承做現已鳩工集料矣○廣儲司内銀庫於上月二十六日午刻開放侍衞處生息銀左右翼前鋒營公費銀各四百兩八旗護軍營公費銀二百兩○吏部行知八旗所有各固山之閒散文舉人某科中式實歴會試幾科曾否挑取謄錄就教有無候選候補職銜一併查明彚齊咨覆以便查核○戶部連日騐收四川總督委員管解交部制錢十萬千當堂騐收存庫○戶部片行八旂满蒙漢各固山所有各旗養育兵孤寡應領光緒十四年小甲米折色銀兩本部庫定於二月二十八日辰刻開放○二月某日夜分時有水局練勇數人行至宣武門驀遇一人以其形跡可疑阻而盤詰其人答以妻將臨蓐往尋收生婆諸勇信以爲眞釋之使去旋見其人不向前行折回原路諸勇知其爲暴客遂奮步追赶拘獲扭詢據稱在宣武門外迤西二廟開剃頭鋪主人實因生意不佳暫作無本錢買賣當經諸勇將該鋪夥計及其人妻子一併拿獲收禁水局聞不日將詳城矣 
[鷺江桃浪]  
　　廈門風俗修理墳墓須在清明前後三四日過此則以爲有冲犯不利之事而墳前祭掃名爲押紙如新葬者則必携牲醴而往婦女皆淡妝素服坐地悲啼幾於满山满谷如有墳墓三年無人押紙山主卽將墳墓剗平售與他人他年後嗣歸來卽欲展拜松楸而不可得矣此種壞俗西山一帶尤甚亦仁人之所不忍聞也○水師提憲於前月進省本月初一早坐琛航兵輪返厦○得忌利士公司輪船往來淡水厦門裝載茶箱鉛錫等件議定不准由别家裝運水脚一切亦格外從减搭客自二月初一日起至四月底止每人只收二元過此則每人四元秋季收盤時自八月初一起至十月底止此三個月亦减半收價本年做茶各商皆觀望不前渡臺者殊覺寥寥大約淡水茶市開盤至早亦須四月下浣也○奎樂峰觀察升授福建臬司聞須進京陛見官眷亦擬入都一行然後隨赴新任○輪船入口時雙槳小船每每不待泊定卽用竹篙鈎搭船旁猱升而上攬載搭客行李現經監督閩海關委員會同税務司柏君出示禁止必待輪船上升旗方准小船駛近載客如違立卽拏人懲辦船隻充公 
[蕪湖紀事]  
　　前日有某委員管解皖北賑濟銀錢裝連四大船經過蕪湖泊大關亭前候風數日旋卽解維北行災民得此鉅欵自當深感德惠○蕪湖前有花鼓戯逢塲演唱肆口宣淫經邵少泉少尉出示巖禁並派差役驅逐出境現在保甲總巡沈榕青通守重申禁令揭示通衢並派各段巡勇逐出境外如違定卽逮案重辦欲正人心先禁淫戯通守其知之矣○江西帮木筏運至蕪湖者須先泊瀂港地方是以該處木筏如林商客雲集每年例於春秋兩季演戯恭祀大王以答神庥本屆於月朔起招集京班在瀂港演戯數臺一時紅男緑女之往觀者眞有車如流水馬如龍之盛而小本經紀者亦無不利市三倍也○近來天時不正痘症盛行家有小兒女者莫不十室九患蕪湖風俗出痘之家恒於門首揷紅標供奉聖母於堂中朝夕焚香叩禱迨送駕則紥成轎馬船車各色儀仗送往各廟焚化是夕或雇清音唱客或令瞎子說書親友恒以果餌賀喜不卜晝而卜夜今春各項生意皆清淡異常惟紙紥唱曲說書各項則仍有利可獲亦可見痘症之多矣○去夏九江水灾淹沒數縣顆粒無收早經江省官憲籌欵賑濟邇當青黄不接之際丁男子女待哺嗷嗷是以九江官憲特委殷實商人來蕪採辦米榖以資接濟蕪湖商人聞此消息多有運米赴上游求售者楫去帆來絡繹如織利之所在固宜其爭趨之也○諺云三月三九月九無事莫到江邊走蓋言此日每多風雨也本月初三日天氣和暖異常不異首夏入晩封家姨跋扈飛掦江上船隻不敢輕移帆篙翌日雨師税駕簷　滴滴古諺其竟騐矣 
永嘉雜記 
　　樂清縣離省較遠錢粮解費浩繁復無銀號可以匯兌同治初年曾經周觀察酌定五邑錢糧每銀一兩折錢二千五百文以此爲常永不增减煌煌告示勒石通衢無如歴任各邑尊遇有不敷批解之時卽向各殷戶預先借貸名曰喜封紅封銀照時價申算每兩僅加平餘錢三百文一切火耗解費鎔工均在其内積久相沿各殷戶幾以搭完紅封喜紅爲成例迨去歲雙邑尊蒞任以錢糧實屬正供不容虧耗諭令各櫃書如有完納紅封喜封者不許分文收受各殷戶以爲改章加賦均卽赴府呈控福太守批飭王委員前往查辦○樂清西鄉翁垟某甲因開放鬥閘與蔴園某乙紛爭竟於前月十三日糾衆械鬭槍砲交轟如臨大敵致斃翁垟人五六名蔴園人亦斃三四名身受重傷者兩造各十餘名次日赴縣請騐雙邑尊立卽帶同堂招刑仵差役前往不悉如何辦理也○某甲在九山第一宿覺寺前放生池内罱泥罱起無名男屍一具旋有永嘉儘先把總周某赴府呈稱屍係朱碎姆被賭棍徐元姆等局賭輸錢朋逼溺斃福太守批示據呈所稱城下河有男屍一具認係朱碎姆被賭棍徐元姆等局賭輸錢朋逼溺斃如果屬實殊屬藐法仰永嘉縣立卽飭傳指控賭棍徐元姆林瑞升等到案訊明朱碎姆是否被賭棍徐元姆等誘賭輸錢朋逼斃命據實錄供詳辦毋稍縱延○開塲聚賭爲害最深福太守於履新後首先出示嚴禁並飭差嚴密查拿無如賭徒視憲示爲具文差役以牌票爲利藪是禁者雖雷厲風行賭者仍明目張胆前月廿五六等日元豐橋下某染坊虞師巷某茶棧均在聚賭經府差拿獲許給洋元免其究辦旋經太守查悉該差兩次捉賭得賄竟至數百元之多當將牌票吊銷以免此後再行訛詐特不知何以不澈底根究也○資福山西方殿僧人某甲久病癆瘵一息奄奄主持僧議于上月二十五日舁至西門外太平寺山上用火焚化該處居民齊出攔阻甲始得脱離火厄○永嘉西溪山根鄒甲不知因何起釁竟將族人鄒乙威逼斃命屍親人等於初一日赴縣呈報大約日内思邑尊卽須前往檢騐也○温處兩郡離省較遠且有桃花嶺諸山阻隔故每年兩郡秋審人犯定於三月初一日就近由温處道提勘現屆舉辦之期處郡龍泉景寗遂昌犯人李根餘等三名温郡瑞安犯人季維景等兩名均已陸續提解來温是日辰刻苑觀察陞坐大堂將各犯帶案勘對畢每名賞錢數百文並草蓆葵扇手巾饅頭等物發交永嘉寄監並令城守營派兵沿途護解大約不日之内卽可發回矣 
[驛書過堂]  
　　丹徒縣驛書擅拆福建船政大臣奏摺一案前已擬定罪名日前撫憲牌示定於二月初二日提勘過堂是日該驛書供認不諱崧中丞飭仍發元和縣監禁不日卽當具摺入奏俟奉到批旨然後起解云 
[開河續述]  
　　開濬吳淞江一事前已見諸報章邇日安定機船較前似乎得法近岸之處亦約有二百人作工看來今年或可告竣惟迤西一帶尚未動手不知何時可以興工也 
[飭製站籠]  
　　上海縣裝邑尊飭官匠頭王姓製就站籠六具昨日制成置諸大堂之側蓋將以治無賴棍徒也 
[邑尊騐屍]  
　　蘭芳里南首弄内十六號門牌揚州人王陳氏花烟館有一妓名愛寳年二十六歲自去年二月包起一年爲期業已期满該妓欲改爲拆帳王陳氏不允稱爾夫在原籍又取去洋二十元議明再包一年該妓以無據之言堅不首肯鴇卽毒撻之愛寳忿極遂於前日下午吞服生烟延至九點鐘時毒發斃命捕房聞信傳到該鴇略詰情由飭包探江德林報縣請騐昨日下午二點三刻時裴邑尊帶同刑仵書役官媒人等騐得屍身已變色滿身青紫實係吞烟卽傳該鴇土陳氏詰問該鴇供稱愛寳由伊夫包出取去洋四十元事在去年七月初三日以一年雖 
 
 

Page 3

 
 
爲满今甫半年伊夫又來取去洋四十元議明再包一年愛寳不願私自吞烟小婦人初不得知後見其神色有異倩挑痧人看過知是吞烟復請陳與昌主陳老爺到來施救旋以毒發而殂邑尊問陳老爺到來在何時刻答稱在三點鐘時伊夫在未死之前早經回去邑尊傳十二舖地甲金文詰問情由金禀與該鴇相同邑尊問王陳氏家共有幾人供稱祗有兩妓愛寳死後一妓亦不知何往小婦人於去年到此生有一子在外學藝邑尊着將該妓衣服取去當塲着穿屍身花烟館己備有棺木隨卽收殮加封又傳傭婦張吳氏略加詰訊供與鴇同邑尊謂不必撒謊張吳氏稱不敢邑尊又傳四隣差禀該處左右隣人皆是閉門避出邑尊着官媒差役將王陳氏帶回縣署以便研訊隨卽排道回署當騐訊時閒人觀者甚衆捕房三道頭捕頭偕通事中西捕土李江三包探帶用探夥人等到塲彈壓 
[上海縣署瑣案]  
　　昨報列上海縣捕役拘獲丐鬥案中之戴刑邦金祥坤等云云前晩裴邑尊升堂訊究戴稱小的由李福僱令同至沙谿鎭收取常年二八月規費及至卽有蔡慶等與李械鬥當時小的在李身畔突有人揮刀向砍幸蔡將小的挾去未經砍及金稱郭有泰被松江班内荳腐司務砍斃屍身由小的舁至鎗船上以後不知抛在何處邑尊着將戴金當堂釘鐐候備文解往太倉州訊辦○前紀引翔港人張永銓喊控外父奚昌昌及奚象川奚增祥等將妻奚民攫去旋由英公堂將奚昌昌并張奚氏提案前晩裴邑尊庭訊之下張伸訴前情奚稱小的生有一女嫁與永銓爲室屢遭凌虐是以逃往洋涇西首斗姥閣落髮爲尼並無紏衆攫回情事奚氏稱自入張家苦難言狀旣遭姑虐復被夫凌去年曾入分水廟爲尼後蒙英公堂蔡大老爺斷令回家不料姑及丈夫仍復時常毒打是以情急逃往浦東斗姥閣懇悟空尼收留願入空門以懴夙業悟空稱女尼自幼出家削髮在斗姥閣焚修當奚氏投菴時小尼再三勸令回家無奈執意不從竟將幾縷青絲頓然剪去并言如不收留情願一死是以暫爲留下尚乞恩施邑尊問爾菴尚有女尼幾口答稱有三口一年十八自小出家一年廿四因未過門丈夫去世涉訟縣署由莫大老爺斷令守節旋卽落髮皈依尚有一口年三十餘歲因孀居不能度活到庵焚修邑尊着將奚氏掌頰五十下交夫領回并着姑到案諭令嗣後毋許凌虐着該尼將庵内三尼交案訊明核辦○帶髮僧覺性沿街募化裴邑尊公出見之飭差帶案訊究該僧稱僧人籍隸湖南前曾充當跟丁後因貧迫無聊出家度日邑尊問旣已出家因何不落髮答稱因發願立關募化是以留髮未薙邑尊謂然則非僧非道徒駭人觀看耳飭差立喚薙髮匠將長髮薙去其半暫行交差看管候酌給川資遣之回籍○前日閩人陳阿恩控稱妻子被小東門外某炒麫館樓上花烟館内藏匿不交叩求提究裴邑尊准之着侯照會法公廨移提該鴇等到案訊辦 
[直剌訊供]  
　　蔡二源太守飭捕役將丐鬥案内之小松江潘阿四翁耀眼等解往太倉已登前報昨日該捕巳回據云解到時莫直剌立卽升堂訊究潘供浦東人由蔡雇令將翁照料餘不知情翁供訴被掠情形并稱潘的係事後由伊等僱令看管小松江卽金寳所供支吾直刺念潘年幼無知從寛開釋偕翁回滬帮緝蔡及兇黨 
[英界公堂瑣案]  
　　舊貨店主張阿榮訴稱昨有酒醉西人脱衣求售小的不敢收受彼卽舉棒毆碎玻璃窓旋由西包探拘拿送　西包探瓊禀訴前情并稱西人籍隷奥國奥領事以其册上無名置諸不理該西人供稱酒醉誤事蔡太守察得該西人狀甚窮迫商之賈副領事可否資遣回國賈君謂此事須商之奥領事太守隨判發捕房管押五天再行發落○劉春和訴稱家住坭城外日前兒子失去無蹤現在蔡桂炎家尋見據言由陳阿狗交來因又獲阿狗交捕送案蔡供小的在營中當差與阿狗相識將孩暫寄旋有劉來承認阿狗供浦東人爲木匠陳阿四將孩寄與小的轉寄與蔡寔不知是誘來現在可將阿四交案蔡太守飭劉領孩蔡交保阿狗交捕帶回着尋交阿四再行訊辦○顧金林稱小的新開襪店金銀壽王子言到來硬買便宜貨且由金攫去一雙由捕阻獲送案金供小的向新店買貨略貪便宜不敢攫物王供與同蔡太守判金笞責一百板王笞責五十板襪交顧領○包探張松樵禀稱陸天喜報失大小土烟灰烟鎗等件緝獲竊犯王順金梅阿寳起到各贓尚少大土一只小土二塊據言賣在吳淞末便往吊陸申訴前情王梅同認行竊缺少之贓賣在吳淞是實蔡太守飭陸將物先行具領王梅押候備文移送寳山縣請爲吊贓核辦○包探戴金寳禀稱緝獲竊犯王芝闌搜出押票多張起到衣物失主共十三戶今特送案失主李裕生王龔氏唐左卿陳全康唐虎臣顧子蟾鄧寳珠鄭良卿黄汀泉吳祥卿徐忠良華鳳吉余文均等投案請領王供向爲南貨店生理失業無聊疉犯行竊蔡太守判責二白板發捕房管押一年起案之贓着各失主分别認領○一百六十一號華捕禀稱昨夜見陳錦昌迷路無歸據言被人騙去衣包爲此送案請爲安揷陳供海鹽縣人將欲附船返里不識路途時已夜深路遇歹人以引路爲名將衣包騙去蔡太守問滬上有親屬否答稱南市馬松濤是親戚飭值日差送至馬處再飭捕房查拿騙包人究辦 
[法界捕房瑣案]  
　　前報列西新橋南首飯店中小孩被妖道陳元興抱去抱獲送捕房云云前日王司馬詰訊該道據供朝山路過申江暫住楮家橋曹姓寓中見孩趺仆爲之攙扶司馬着包探往查寓所有無其人昨晨包探王榮培禀稱已往查過果有其人寓主因事出門故未到案司馬着提該道到案謂今姑不究可赶緊回去不准逗遛該道遵諭叩頭稱謝所有木魚香盤齋米一槪給還而青頭鴨遂得意洋洋自呼其名而去矣○前有丹徒縣人丁裕春扶瞽人郭順喜至案遞禀聲稱妻子于光緒十二年十月被隣人朱立貴及朱妻愛林誘之來滬託言爲傭豈知一去不回無奈雙目不明不能來訪今春表弟丁裕春回來路過鎭江曾經見過因之偕伊前往查問知愛林在滬上蘭芳里七號門牌花烟館内因於初二日到滬尋見問妻下落伊初囑稍待繼又稱在對門金寳家小的坐待片時不見愛林旋至金寳家竟被大駡想來妻子實被愛林藏起叩請傳提王司馬着至捕房守候昨晨丁仍扶郭到案伸訴前因詰丁素作何事答稱爲帽子店夥司馬着包探李雲發傳愛林詰問愛林供稱鎭江人被丈夫立貴押與某鴇婦處爲包帳前年來滬與郭雖是隣居郭妻實未見過初二日丁郭來家欲借洋二十元小婦人却之彼卽吵閙今又誣控司馬指丁問可相識否答稱不相識問然則可知丁作何生意答稱伊爲帽店生意司馬謂旣不相識如何知伊爲帽店生意答稱伊來時曾問過司馬謂伊到爾家拆梢吵閙爾何暇問其爲何生意如後來尋到郭妻供出是爾誘來斯時定當重辦又謂郭丁兩人曰爾等出外訪有實在再來控究可也○增祥鎰綢莊張子佩控翁鶴年抵銀一案疉詳前報昨晨王司馬臨捕房時胡開甫投案訴稱司帳人已備銀票三百兩現在外邊司馬着將翁及陳新甫提案并傅繳銀之人旋有翁小才到案呈遠期票一紙計銀三百兩司馬問胡尚有銀二百兩如何答稱新甫之父現在外邊據云明日可繳銀一百兩尚少一百兩有參在增祥鎰可以暫抵司馬着傳陳永寍詰問據稱此事增祥鎰實受胡誑胡向小的借參十五觔抵與增祥鎰計銀一百兩現在且待參說妥後再繳銀兩司馬着包探在于禮拜四傳原告到堂候核陳還押翁交小才領出翁稱銀兩己繳所有保險單及筆據叩求給領司馬謂物在公堂明日投案候示可也諭畢復着包探傳原告於明日到案○昨報列包探在小東門外拘積竊趙阿炳一案王司馬以其怙惡不悛判重責二百板枷示發小東門外○小東門外麵筋店樓上鴇婦陳大寳家烟妓張姚氏昔年背夫逃至滬上就陳處賣娼改名桂仙前日其翁張慶和其夫張永林自吳江尋至找至陳家意欲領回故里張姚氏以此間樂不思歸先赴捕房揑情控告稱被丈夫抵押去洋十元另又取去十一元立有憑據今欲價賣故不願回并將永林交捕送押昨晨備捕頭研詰之下着押候解案想一經庭訊自必水落石出也○前晩有湖南人甲乙等至小東門外老義烟館吸烟堂倌因爭小帳致觸之怒擊碎玻璃窓經烟館主報捕拘押昨經備捕頭研詰情由令 
 
 

Page 4

 
 
賠錢三百文○前日小東門外某糖行以某甲索逋吵閙扭入捕房捕頭謂所訴不實不盡姑押解案可也 
[書自西徂東後]  
　　書名自西徂東德國花之安先生所箸由廣東小書會眞寶堂印售爲文七十二篇釐爲五卷所言皆國家要務而尤以修身正心爲本蓋實見夫中外之勢不相侔深兾中國能力自奮興以幾於上治其立意不可謂不深且厚也閲是書者誠能取其所長是則是傚以洗夫粉錦因循之弊吾中國地大物博何患不雄視九州豈特與歡墨各國並駕齊驅而已哉讀竟爰附數語以誌傾佩 
[浙省撫轅抄]  
　　二月廿六日委署湻安縣林志仁禀知奉藩司委署湻安縣事禀安叩謝史恩緯禀知臬司委讞局差前署縉雲典史秦炳垣交缷回省禀到候補典史宗嘉楨禀知臬司委湧金門分巡差叩謝○廿七日左澂禀銷稽核交代差禀知奉厘捐局委接辦嚴東關鹽厘局務差○廿八日石治棠禀知臬司委讞局帮審差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十四年二月廿九日京報全錄] 　　 
　　宫門抄○諭旨三道錄前○黔撫潘奏審明京控命案分别按例定擬摺○東撫張奏遵照部議更補知縣摺○二月二十九日工部鴻臚寺正藍旗值日無引見○麟書嵩申前往東西陵請訓○許庚身假满請安○召見軍機○○貴州巡撫臣潘霨跪奏爲審明京控命案分别按例定擬恭摺仰祈聖鑒事竊據遵義縣已革舉人文芝以謀殺誣害等情遣抱赴步軍統領衙門控告奏奉諭旨此案着交林肇元督同臬司親提人証卷宗秉公嚴訊確情按律定擬具奏抱告余泰該部照例解往備質欽此欽遵咨解該抱告余泰行至柏鄉縣屬乘間脱逃經該縣郭會昌詳由直隸總督臣李鴻章咨會到黔卽經前撫臣行司檄提人証至省飭委貴陽府審辦去後兹據該府員鳳林以前府蔡同春未及訊詳卸事該府到任接交因查訊兩造供詞閃爍行催要証未齊僅據梁純一名解省難以定讞詳請咨部展　案証梁純於光緒十一年七月二十四日在保病故詳委貴筑縣知縣林品南騐訊委係病斃並無别故詳批歸案詳辦於十三年閏四月初六日始據要証文春回黔投訊該府會同局員查照卷宗詳細研鞫據受傷案証文春供當日陳七等被殺身死實因文芝向梁朱氏索租爭閙起釁伊在塲目覩不敢妄供梁示幅供認殺傷陳占魁身死係攏勸被毆所致朱銘章供認實爲救母情切嚇戳適傷陳七身死均無挾嫌預謀及督衆毆要情事核與該縣孫其正原詳符合并據文芝以現經訊明朱銘章梁宗幅俱係殺死伊工人陳七等正兇懇請擬辦伸寃並稱此案實係伊向梁朱氏索租起釁朱銘章並無挾嫌預謀及督衆毆打之事孫縣官本照供詳辦實無揑改情節鄧全彬等亦無賄囑刑書改易傷供誤聽人言懷疑妄告不敢誣執據實供明等情究詰不移議擬解由署臬司黄元善覆審轉解前來臣親提研鞫緣朱銘章籍隸遵義縣梁宗幅籍隷綏陽縣均與已死陳七陳占魁素不認識朱銘章早年遵籌餉事例在黔捐局報捐武監生因本案褫革同治八年十月間梁宗幅之母梁朱氏曾借姻親舉人文芝銀一百五十兩議明二分行息立有借約光緒五年三月間梁朱氏還過銀一百二十八兩隨後又將田業二頃約出榖二十餘石憑鄉約梁登鰲等議價銀三百兩賣與文芝管業田價内扣還前欠短銀補給清楚退還借紙另立賣契其田仍佃梁朱氏耕種梁朱氏以扣除遠年陳帳所找無多令文芝再補銀一十二兩未允各散八月初一日梁朱氏之母朱張氏偕子朱銘章走至探望梁朱氏因日暮留宿初二日晌午時候文芝以梁朱氏田榖已收帶領雇工陳七陳占魁羅紫雲文春余二前往分租梁朱氏稱俟找清價銀再分文芝不依朱張氏在旁指斥薄情文芝混駡朱張氏撲毆文芝閃避陳七帮護將朱張氏扭撲在地騎壓身上朱張氏喊救陳七復用兩手揢住咽喉朱銘章聞聲由後房赶出瞥見其母朱張氏面色改變不能出聲一時救護情急卽順拾在地劈柴尖刀從旁向陳七嚇戳冀其釋手不期適傷其左後肋倒地羅紫雲文春各拾地上柴棍木扒與余二攏護文春用木扒毆傷朱銘章左臂膊右手腕羅紫雲用柴棍毆傷朱銘章偏右右額角朱銘章用刀抵格劃傷羅紫雲左手腕余二右腿後陳占魁赶攏向朱銘章奪力梁宗幅攏勸陳占魁轉身舉拳向毆梁宗幅閃側順携堂屋内防夜尖刀回砍陳占魁撲攏奪刀劃傷文春右肩甲陳占魁彎身拾石梁宗幅慮恐拾起行兇一時情急用刀嚇砍適傷其脊背倒地經梁純梁龍章聞閙趨至與文芝喝阻梁宗幅乘間逃逸梁純等詢明情由文芝當令羅紫雲覔藥與之敷治詎陳七傷重延至初三日先後殞命報經前署綏陽縣知縣孫其正請騐並據朱銘章自行投首獲犯訊詳批飭革審並將舉人文芝詳由前署藩臬兩司會詳前撫臣岑毓英奏革訊立奉旨着照所請該部知道欽此欽遵咨行審辦旋據該縣提犯審擬依限解府覆審翻供發回另審查傳要証梁純等遠貿川楚等省關傳需時詳請咨部展限嗣文芝以案懸數年不結遂揑謀殺誣害並添砌瑣碎情節遣抱進京赴步軍統領衙門控告訊供取結奏奉諭旨交審並將抱告遞解該抱告余泰行至柏鄉縣屬乘間脱逃詳由直隸總督臣李鴻章咨黔行司飭提人証至省發委貴陽府審辦兹據該府員鳳林以前府蔡同春未及訊詳卸事該府到任接交查訊兩造供詞閃爍行催要証未齊僅據梁純一名審解難以定讞復經詳咨展限案証梁純在保病故詳委騐訊委係病斃詳奉批飭歸案審辦兹要証文春投審該府隨會同局員提犯審明議擬解經署臬司黄元善覆審解勘臣親提研訊據供前情不諱究詰委因救護爭毆嚇戳適傷各斃各命並非有心欲殺亦無起釁别故矢口不移案無遁飾查律載鬥毆殺人者不問手足他物金刃並絞監候又例載如父母被人毆打實係事在危急救護情切因而毆死人者於蔬内聲明分别减等援例兩請候旨定奪各等語此案朱銘章因文芝向梁朱氏索租爭閙陳七帮護將其母朱張氏扭跌騎壓身上並用兩手揢住咽喉面色改變不能出聲朱銘章瞥見一時救護情切順拾在地柴刀嚇戳致傷陳七左後肋梁宗幅因攏勸被毆用刀將陳占魁砍傷均各越日身死係各斃各命自應各科各罪朱銘章雖據自首無因可免均應按律問擬朱銘章梁宗幅除劃傷羅紫雲等平復輕罪不議外均各合依鬥毆殺人者不問手足他物金亦並絞律俱擬絞監候秋後處决朱銘章仍革去武監生惟該犯因伊母朱張氏被陳七騎壓身上復用兩手揢住咽喉面色改變不能出聲該犯用刀嚇戳斃命實係事在危急救母情切殊堪矜憫相應聲請候旨定奪原告文芝因向梁朱氏索租爭閙以致陳七等被殺身死乃不靜候審辦輙因案延不結揑情京控本有不合惟念事出有因懷疑所致且所告重情得實律不究坐惟肇釁釀命咎有應得文芝應照不應重律擬杖八十係舉人照例納贖該犯等事犯均在光緒十一年正月初四日恭逢恩旨以前除朱銘章梁宗幅二犯均係招解在後應不准其援减外文芝所得杖　應　援免並免納贖前革舉人應請隨案開復羅紫雲文春各用柴棍木扒毆傷朱銘章平復本干律議姑念均已受傷且事犯在恭逢恩旨以前均免置議梁純在保病故保醫人等訊無凌虐及誤用方藥情事應毋庸議羅紫雲等各傷業已平復亦毋庸議梁朱氏應繳田榖飭令照數給清不准補索田價仍撤佃另行安置以杜釁端無于省釋各屍棺飭屬領埋柴棍木扒供棄免追兇刀存庫案結變解未到人証免傳省累抱告余泰飭緝獲日另結除供招咨部查照外所有審明議擬緣由是否允協謹恭摺具陳伏乞皇太后皇上聖鑒勅部議覆施行謹奏奉硃批刑部議奏欽此○○頭品頂戴山東巡撫臣張曜跪奏爲尊照部議更補知縣員缺恭摺仰祈聖鑒事竊照新泰縣知縣彝翰在任病故所遺員缺前經臣以海防新班卽用知縣董家瑞題署接准吏部咨覆在前之海豐縣知縣一缺業經歸部選用新泰縣應用大挑儘先班次人員令卽按班更補專摺具奏等因遵經督同藩臬兩司在於大挑儘先補用知縣班内逐加遴選查有名次在先之徐致愉現年三十八歲順天宛平縣人祖籍江蘇冝興縣由監生中式同治庚午科順天鄉試舉人光緒六年庚辰科會試後大挑一等揀選河工奉旨以知縣分發東河試用欽此到工後試用二年期满經前河臣梅啓照奏請改撥地方歸大挑知縣原班補用八年八月三十日奉旨允准簽掣山東九年正月十五日到省遵海防例報捐本班儘先補用十一年八月二十九日准咨委署定陶縣知縣十三年二月初一日卸事該員年力正强才具明練以之試署新泰縣知縣洵堪勝任與例亦屬相符據藩臬兩司會評前來合無仰懇天恩俯准以大挑本班儘先補用知縣徐致愉試署新泰縣知縣如蒙俞允該員係大挑儘先補用知縣請署知縣銜缺相當毋庸送部引見亦毋庸聲叙叅罰仍令試署期满如果稱職另請實授此案部中坐十三年十二月二十三日行文按照限减半計算扣至十四年正月初七日作爲接到部文日期另行起限五十日今於限内覆奏並未遲逾合併陳明謹恭摺具奏伏乞皇太后皇上聖鑒訓示謹奏奉硃批吏部議奏欽此 
 
 

Page 12

 
 
[光緒十四年三月初一日京報全錄] 　　 
　　宫門抄○發抄硃批四道○果撫張奏審明扎斃胞兄照依部駁按例改擬摺○漕督盧奏陳洪湖運河水勢情形摺○又奏請奬獲匪出力員弁片○黔學政楊奏報歲科兩試一律完竣摺○漕督盧奏爲委署同知片○東撫張奏甄别知縣片○又 
奏爲請更正給奬片○三月初一日内務府國子監廂藍旗值日無引見○橚貝子志元各假满請安○崑岡祁世長前往西陵請訓○文治因伊子以旗員用謝恩○話名副都統貴陞謝恩○長萃謝授侍講學士恩○松安鍾英預備召見○張中堂續假十日○烏拉喜崇阿續假五日○史部呈進月官卷○召見軍機貴陞長萃松安鍾英○皇上明日用膳辦事召見後至北海○發抄張之洞奏查辦叅將馬遇春禀揭守備劉承漢案審結奏硃批馬遇春楊慶謝志榮均着卽行革職張忠祥着以守備降補餘依議該部知道欽此○又請定烟瘴守備邊俸年限奉硃批兵部議奉欽此○又已故大學士左宗棠在粤省建立專祠奉硃批着照所請禮部知道欽此○又修治廣西灘河奉硃批知道了欽此○○頭品頂戴山東巡撫臣張曜跪奏爲審明托斃胞兄人犯照依部駁按例改擬恭摺具奏仰祈聖鑒事竊刑部咨以臣審題城武縣案犯李三見誤傷胞兄李庚湏越日身死一案將李三見依弟毆胞兄死者斬律擬斬立决聲明傷由於誤並非有心于犯因情節未甚確鑿應令嚴切審究務得確情另行妥擬具奏等因於光緒十三年正月二十六日奏奉旨依議欽此咨行前來臣欽遵行司飭提人卷至省發委濟南府知府研審前據該府梅啓熙會督曹州府知府積慶等照依部駁審明改擬曲臬司福潤覆審解勘經臣親提研鞫緣李三見籍隷城武縣與胞兄李庚須素睦無嫌李庚須平日性情躁急光緒十年九月十一日李庚須先赴塲園削榖囑令李三見卽往帮削李三見應允李庚須走後李三見因見飯已炊熟在家吃飯完畢手携削榖小刀行至榖塲李庚湏斥說李三見去遲李三見分辨李庚須混駡並向撲毆李三見轉身欲逃被李庚須揪住衣領不放李三見情急將身扭轉順用手内小刀向李庚須下身嚇扎適傷其右腿帶扎傷其下部鬆手倒地經創汝林聞閙赶至勸歇查問情由李庚須已昏暈不能言語李三見揑稱誤傷創汝林信以爲眞將李庚須抬送囘家告知李庚須之叔李學貢醫治詎李庚須延至十二日因傷殞命報經該前署縣許頌鼎親詣騐訊李三見希圖輕减罪名揑稱被李庚須揪住伊情急力挣絆趺並將李庚須帶趺撲壓不期手持小刀刀尖向後致誤戳傷李庚須身死許頌鼎據供通詳覆鞫將李三見依律擬斬聲明傷由於誤並非有心于犯應照例夾簽請旨由曹州府知府積慶解經前臬司林述訓因恐案情未確發委前署濟南府知府增瑞訊因犯供游移禀司飭提要証創汝林未到禀明將犯發回該縣就近傳証質審許頌鼎先已卸事該縣黄玉成審照原擬由府司解經前撫臣陳士杰審明未及具奏卸事移交臣覆核題准刑部以案情未甚確鑿奏駁覆審經臣行司飭提人卷至省發委濟南府知府梅啓熙審辦適積慶許頌鼎黄玉成先後因公晉省會督照依部駁審明改擬解經臬司福潤因恐案情尚有不實駁餾梅啓熙等審照原擬由司批解提審據供前情不諱詰非有心于犯並無起釁别故及在塲帮毆之人案無遁飾查律載弟毆胞兄死者斬等語此案李三見因李庚須嫌其削榖去遲向斥口角爭毆該犯輙用小刀扎傷李庚須越一日身死查李庚須係該犯胞兄訊係有心于犯自應按律問擬李三見合依弟毆胞兄死者斬律擬斬立决先於左面刺兇犯二字事犯雖在光緒十一年正月初四日恭逢恩旨以前惟罪應斬决且招解在後毋庸查辦創汝林等於李三見扎傷李庚須身死聽信李三見揑說隨同混供訊係事後趨至因李庚須傷重不能言語無從查問並無串囑情弊均應免其置議除將供招咨部並原騐傷痕部位另單咨呈軍機處外理合恭摺具奏伏乞皇太后皇上聖鑒飭部核覆施行謹奏奉硃批刑部速議具奏欽此○○頭品頂戴漕運總督臣盧士杰跪奏爲謹將洪湖運河水勢情形恭摺具陳仰祈聖鑒事竊查洪湖運河水勢截至光緒十三年十二月十五日止業經奏報在案兹查十三年十二月十六日至十四年正月二十日止洪澤湖又落水一尺一寸仍存水五尺裏河運口汎除長落相抵外淨落水三尺二寸仍存水三尺高郵至馬頭落水一尺八寸仍存水八尺五寸淮揚運河各落水數寸至二尺餘寸惟中河清安汎除長落相抵外净長水九寸邳宿桃源運河亦各長水數寸湖河各工均屬平穩惟鄭州口門一日未合則黄水入淮一日不斷所有新挑河道及春修要工應乘桃汎未臨䟎辦完竣臣當不時親赴各處工次指示督催不敢稍任懈怠理合繕摺具陳伏乞皇太后后上聖鑒訓示謹奏奉硃批知道了欽此○○盧士杰片再前獲匪首鮑冠同訊據供稱有鮑冠友等一同結黨行刦當經飭令各文武嚴密查拿去後光緒十三年十一月間訪聞鮑冠友復糾多人潜匿海州青伊湖地方意圖滋事經新補兗州鎭總兵田恩來補用總兵海州營叅將胡弼武海州知州楊朝鐸督帶弁勇兵役將該犯拿獲解送到浦臣督飭署淮揚海道劉鍾憲嚴行審訊據該犯鮑冠友供認與鮑冠同等紏黨搶刧用藍布紥巾爲記等情不諱臣查鮑冠友係土匪鮑冠周夥黨鮑冠同拿獲伏法該犯猶敢紏約多人潛圖滋事核其所犯情節與光緒八年刑部奏定實係土匪暫准就地正法之案相符當飭將該犯就地正法傳自犯事地方懸竽示衆以昭　戒至此次出力員弁可否仰懇天恩彚同上年拿獲鮑冠同等奏蒙准獎案内一併擇尤請奬以示鼓勵出自　逾格鴻慈除將供招咨部並飭嚴拿各逸犯外理合附片具陳伏乞聖鑒訓示謹奏奉硃批准其彚入前案一併擇尤請奬毋許冒濫欽○○貴州學政臣楊文瑩跪奏爲恭報貴州歲科兩試一律完峻仰祈聖鑒事竊臣於上年九月初九日業將歲試上海五棚情形奏明在案十月十二日出省按試下游仍照舊章首平越次鎭遠次石阡次思南次銅仁次思州次黎平次都匀以上八棚均係歲科連試水年六月二十三日回省科試貴陽府畢隨赴上游接考遵義大定興義安順四棚十二月十二日回省查各屬文風武技與上屆無甚出入文章考數如遵義安順思南三府則較上屆爲多佳士久託帡幪涵濡聖澤樸誠固不乏人而澆浮之習亦復不免臣驅車所至悉心訪察輕則注劣重則革懲不敢絲亳姑息間有地方官詩辦案件稍涉偏重省臣亦隨時駁飭務令持平數年來與士相見以心似尚知可畏愛惟山國僻瘠得書甚難世家大族尚有藏庋寒士無緣得窺汲汲謀生率廢誦誦臣又以不學之躬忝供是職導誘無術故士之績學者仍未見多此則臣所夙夜疚心慙惶無地者也除通省錄遺及會考優貢各事宜俟明歲次弟舉辦外所有考試歲科完竣情形理合恭摺具陳伏乞皇太后皇上聖鑒謹奏奉硃批知道了欽此○○盧士杰片再據徐州道叚喆呈報徐州府運河同知土宗幹於光緒十三年十二月初一日病故臣會同兩江總督臣曾國基查有南河儘先補用同知萬青選老成請練熟悉修防堪以理署除會同檄委外理合附片陳明伏乞聖鑒謹奏奉硃批吏部知道欽此○○張曜片再勞績保舉人員應於到省一年後察看甄别兹查有候補知縣汪廷駿現年三十六歲湖南善化縣監生遵籌餉例報捐府經歴指分山東試用光緒六年到省九十兩年修築黄河堤埝出力保准俟補缺後以知縣用十二年堵築姚家口合龍出力保准免補本班以知縣用應以光緒十二年十二月初七日奉旨後第五日行文按照限减半計算扣至十二月二十七日作爲知縣到省日期現已試用一年期满例應甄别據藩臬兩司會詳前來臣詳加察看該員年力正壯才具有爲現以本班補用除履歴清册咨部查照外謹附片陳明伏乞聖鑒謹奏奉硃批史部知道欽此○○張曜片再前撫臣陳士杰奏報光緒九十兩年修築堤埝等工出力官紳案内同知銜尹肇烜請給四品頂戴部議以咨送履歴與原保清單内官階不符令查明覆奏冉行核辦等因當經轉飭遵照兹查該員由同知銜於同治七年肅清捻匪案内經前撫臣丁寳楨保准以同知選用前准開保誤作同知銜應請更正仍給四品頂戴據該員原籍地方官具許前來合無仰懇天恩俯准勅部查照原案分别更正給奬出自鴻慈謹附片具奏伏乞聖鑒訓示謹奏奉硃批東部知道欽此 
 
