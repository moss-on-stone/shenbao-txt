# 1881 - 85 - 4902843

 

Page 1

 
 
[論民情作僞之由]  
　　民情之作僞也由於風氣之不齊亦實由於居民上者不能實事求是以致詐僞相高浸成風氣古者錢布之出入權其輕重通行於民間以濟交易之窮不盡如今之貿易皆以銀錢爲價值也自半兩五銖之錢鑄有定式於是錢質輕小便於取携市易之道一變古法而民間漸皆以錢貿易粟布有無易錢而後相通而交易始廢漢魏以來錢法屢變一朝所尙輙有異同有許民間自製錢者以錢之通行者頒有成式但使周郭肉好無踰定式卽便通行私鑄之弊於是大起蓋官鑄之錢不能皆循舊式變而漸小有所謂鵝眼榆筴者然後民貪其利亦仿其小者殆後小錢不能斥絶凈盡官雖不鑄而民間仍鑄以雜之此卽近來小錢之所由眆也亦可見民情之作僞自古已然非必今日之俗薄於千載以前也然使當時無官鑄小錢之式則奸民雖敢私鑄而市上仍不通用亦何益之有哉故不得不歸答於在上者矣雖然錢猶細事耳至於銀則其值倍蓰於錢苟有作僞爲害更甚所幸者民間以銀市物者少有銀必先易錢然後可用而銀色之高低業此者觸目卽知故僞銀之難用不若小錢之易使也然而貿易塲中往往以銀爲累重而書寫券票互相行用但使著名字號生意闊大招牌多年則其券持以與人而無弗收者甚至萬里之遠一紙匯劃無與現銀巽者此法極爲簡易而原其所自則卽古時之幣也幣有以帛布爲之亦有以皮爲之而今則以帋書銀有某號圖記爲憑略異於古制耳有此作用然後貿易之道日推愈廣十萬金之母可以權百萬金之子而國中於是有富商矣以其所書之劵旣經信用由此卽可以逹彼不必槪兌現銀也或謂中國當此民窮財盡之時何不設法變通仿生意券票官爲塡給與商民通財有銀者收官之票而以現銀濟國用無銀者領官之票而與商人作交易如此則國有大用千百萬可以一旦齊集而民間無資本者亦得藉是挹注可免窮而無告之苦泰西各國官商通財而貿易甲於諸洲正爲此也然而中國之不能行是法者亦猶之小錢之弊耳夫商賈以劵票通財不過數寸之紙上書十餘字雖經行用而此收彼票猶必向彼對認而後信之其字跡圖記微有認識若假冒者不難登時追查根究其用票之人若匯於遠處者或加以信函或别有票根必使兩面對合而後其銀可付不過以實銀累重而爲省便之計非眞以紙代銀也今使官出銀票則旣經發出在外不能逐劵驗明持劵者如須現銀而不拘何處皆爲收取何以辯其眞僞也若官設驗票之局則城鎭村市皆須徧設又輙病其煩瑣矣小錢利重而行用不多私鑄者猶敢無忌若一紙之中而十兩百兩隨意可寫吾恐私鑄者皆改業而造票矣從前以錢底缺少私鑄難禁之故乃行用當十大錢與鐵鈔而皆不能久民間旣受其累而官局又折其本一廢遂不能復行况造票乎故知此法之不行於中國也或謂泰西銀紙所以無有作僞者其紙係定造中有記認故不能仿行中國亦可定造銀帋也然銀帋雖可定造亦必出自造紙者之手且票經發出人必審視其中之何以有異迨幾經摹仿而僞票已徧於市上矣試思部監照紙何嘗不自部監定造而咸豐初年已有人買得僞照因而多事者何况銀票乃人之所需者乎總之爲民上者不能實事求是則民間之詐僞斷不可絶泰西風氣近古然近年以來與中國通商稔習亦嘗漸染風氣此後已難保其無弊當别有更張之法以制之矣何論乎詐僞相高之中國哉 
[新約交議]  
　　舊金山報稱中美新修之和約近日美廷已發交議院並有日本和約數條亦共交議緣日美向例兩國船隻倘有在口岸失事等情兩國均須保護撫恤生者資送死者棺殮其費用若干彼此交還現將此欵更定彼此無須交還但於壞船損物之中俟其有所撈取卽從售脫價銀内抽取惟失事之後派員前往查騐以及信息往來等項費用則均由失事之國自備云云此欵須俟美廷核准簽字三十日之後方可照行也　 
[土王深謀]  
　　本月初一日英京電報言土國現與埃及國商議如與希臘搆釁當借助於該國云大約土希爭界一節刻尙未能定局故土王預作綢繆欲以埃及爲將伯之助也　 
[看戯滋鬧]  
　　天津戲園計有四所所有戯班向係輪演其售得之錢散座係戯園與班子三七開分官座則平分官座價值不一督轅及道署中人每桌給價二千府署一千五百縣署一千捕廳五百今則捕廳署並不給值縣署只給五百或竟效尤不給以是觀者雖多而覓利不易又每以爭座滋閙賣座頗難調停賣座者猶南方之按目也京班武旦名黑兒者又號一陣風曾在上海演劇繼入京都聲名大噪繡鎧登塲衆人目無旁顧天津之如意班自知脚色數見不鮮難以制勝遂羅而致之副以十四旦同演而是班登時生色車滿于門客滿于座第人多則生事尤易自黑兒到班園中幾無寍日前月十四日竟至不能終塲其習氣可爲甚矣是日該班在慶芳園演劇演至第三齣爲王洪貴之四郎探母司玉堂扮宫主出場方上氍毺忽園之東偏拍桌聲與台上裂帛聲相應繼聞馬鞭急擊如撾鼓如燃炮桌椅杯盞頃刻飛騰衆人錯愕嗣知因縣署曾定兩桌戲已開台人尙未至突來三人自稱院上當差形赳赳而衣楚楚欲覓座頭時各座皆滿無可位置彼卽强佔縣署所定之一桌賣座莫敢如何少頃原定者五六人來見祇 
 
 

Page 2

 
 
一桌向賣座詰貴連擊桌子擲碎茶壺其三人從旁觀看怒不可遏隨取馬鞭向縣署人亂擊猶以爲未足椅桌撳翻拳脚交下被打者雖有六人然皆瘦弱無勇鷄肋不足當尊拳頗爲所窘經人再四勸解而散時座後看白戲者駢肩疉背環繞如六曲屏山霎時黑兒裝束出若輩擁擠上前或竟立於桌上賣座范三喝阻不退以茶壺虚擬作潑水狀座有營伍中人乘勢奪茶壺向外鄭去一時一倡百和群取壺杯抛擊外亦以之擲還磁片星飛水點雨洒中之者血流於面濕透於衣衆人聲如鼎沸爭上戯台避躱台上鑼鼓驟住女將軍亦脫甲卸粧矣被打者作何究竟不得而知翌日尙屬輪演之期卽以閉門羹待客矣 
[爭居書院]  
　　章門三大書院惟豫章由五大憲輪流課士一年八課至友教經訓則藩臬憲各主其一規模亦少殺每年僅舉七課三處向例皆於十一月晦日閉門由各監院教官封鎖至次年甄别後始開取錄者方准庽内以杜爭端而昭平允嗣因友教經訓兩處每有遠方寒士爲省路費起見年下不歸鄉里輙向監院借住度歲相沿爲例至今遂無封鎖一事若豫章則仍照舊辦理但不能禁不取錄者庽居大約正月下旬南昌四鄉人到來卽一鬨而入及外府州縣人至雖欲借一席地而皆爲捷足先得無可息肩矣兹聞前月念六日又共將院門自行開闢入者爭先恐後頃刻位置已滿古稱設教成市殆不過此然以是處房屋之滲漏地氣之卑濕夏日之薰蒸爨夫之爄米而居之者如此踴躍亦足見貧困無聊者之多也誦杜陵安得廣厦千萬間大庇天下寒士皆歡顏之句不禁爲之三歎 
[局員盡職]  
　　詰奸禁暴有司之責而省會要區地方官公事紛煩勢難兼顧此巡查保甲之設不能少也蘇郡五方雜處遊手好閒之輩往往成羣結黨遇事生風候補縣汪明府久任總理保甲之差深悉地方利弊去冬辦理東路總巡懲治地棍多人不稍寛貸夜間各處梭巡通宵不輟寒署無間前月復琴移調南路聞到局後首先訪拿該處著名痞棍多名分别究治似此勤于厥職閭閻安堵可知聞明府爲上游倚重亦復　望翕然固其宜也 
[建樓涉訟]  
　　安徽廣德州界連浙江土民少而客民多客民大都兩楚及江右人也數年前皖垣天主堂洋人赴彼設立教堂傳教客民聚衆與洋人毆門地方官飛禀上憲派營彈壓拿獲爲首之人懲辦數年以來尙稱安謐去歲洋人復購基地添造洋樓該處紳士往晤洋人謂樓基係節烈古墓載在祀典紀於志書須得讓出尙請易地建房洋人置之不理今紳士等聯名控告經辦理洋務局成觀察特委侯補黃晴江大令前往踏勘妥爲辦理云 
[演放水雷]  
　　近據目覩客函稱二月十九日金陵機器局會同籌防局營務處及各營統領同至下關將所製水雷二具如法裝配一裝棉花火藥四十磅一裝細洋火藥八十磅安置江中離水面八尺有奇上綴浮木下繫鐵錨並用三丈餘長划船練於水雷水面之上電線一發聲震數里但見棉花藥雷轟起水頭及横噴激水各十餘丈將划船擊至二十餘丈之高船板紛紛碎落而洋藥雷僅將划船轟擊數孔浮起十餘丈高然此特小試之耳若多用水雷多儲棉花藥安伏海口以禦外敵直可固於金湯又何慮夫鐵甲之船哉但兩藥相較則棉花火藥比平常洋藥其力遠勝數倍而水雷之用棉花藥也宜矣且聞棉花火藥其性宜濕平時須以水浸故置水雷内沉諸水底雖受潮濕其力不改可以歴久無虞此正軍火中之一大利物也　 
[紛毆互傷]  
　　前日早上虹口怡和碼頭有爭毆之事一邊係船上裝貨之人一邊係裝載壓船石塊之人兩邊不知何故始而口角繼而毆打内有一人用撓鈎鈎傷裝石者一名裝石諸人卽將石塊抛擲勢如飛蝗裝貨諸人不能抵禦鬨然散去而兩邊人頭面皆各有所傷矣未知曾否報捕容再探錄 
[橋將落成]  
　　鄭家木橋西首新橋前因年久失修料皆朽壞經工部局估匠拆卸重築改砌石橋歲暮樁已建就極其堅固惟橋面未鋪各情節經列報今工部局已接到外洋購來橋欄等件業於前日在橋堍安放盤車卽日鋪盖橋面大約落成在卽其鐵欄與外洋涇橋者相仿洵一勞永逸之舉也　 
[控追水脚案又訊]  
　　去冬太古行大寫洋人赴英公堂控信昌報關行欠水脚洋四十六元二角當傳該行執事人徐橒訊問據供曾將提貨單先交太古帳房卓某核算算得應付水脚四十六元二角照數付彼然後由卓將提貨單交與洋人簽字始給我到輪船提貨並未少欠公堂欲傳卓某據洋人稱卓因事返粤案遂擱起各情均經列報兹卓來滬地洋人問得未經歸到水脚故又控由英領事照會公堂辦理昨午前傳到徐橒會訊卓堯豐稱徐將提貨單交我核算水脚問伊何行稱是信昌話音不明我誤聽升昌隨將升昌二字登簿令伊閱行名是否答稱無誤便將提貨單交洋人簽字給彼洋蚨實未收下旋查升昌字號無此行家到關上查知實係信昌行向收不認故由洋人控追其簿呈閱徐橒稱前奉傳訊已經明白具禀在案向來送提貨單到太古賑房莫不先付洋圓然後簽字分毫不能短少豈有銀洋未交先肯簽字者此項實已交與卓手云卓堅稱未收兩造爭辯太守問卓提貨單可曾帶案答稱未帶容檢出呈閱太守謂卓旣行名不知尙致誤寫升昌豈有未經收洋先行將單簽字交彼提貨之理今旣兩造各執着卓將提貨單交案於下禮拜一再行會訊核辦 
[加租再控]  
　　長利洋行在英公堂控租户張寳源順豐順興等店不允加租經陳太守訊斷等情已列前報兹因各店不願加租亦不遷移又經長利洋東控由英領事照會公堂辦理昨又將三户傳訊仍稱無力加租且同興里内有住家五六十户皆不愿加設我等先允必來理論等語洋人稱别家均已允給獨該三户等不依今住家租户均已到署請訊可也隨有婦女五人投案供初住長利房屋每月每幢租洋二元去年已加半元今又要加一元實屬無力太守謂然則諸租户亦皆不願又據收租華人稟住家須店舖先加方允店舖須住家先加方允以致彼此推諉太守再四商之賈副領事請諭長利行每月加洋半元洋人不允賈君謂房東不願酌减該租户又不肯加價只有令租户遷移太 
 
 

Page 3

 
 
守謂該處皆經紀之人因加租另遷亦有遷費殊覺吃虧又再四向洋人開導仍執如前太守喟然諭該租户等願加者加不願加者限七日内遷移云 
[擾閙罰洋]  
　　前英公堂據小禮查洋行之細崽陳阿紀控已歇之細崽徐阿生竊取皮掛當訊無據令捕房查明再辦已列前報昨陳與洋行馬夫周阿三投案禀稱徐之寄父徐阿六時來吵閙且打壞周阿三房中物件甚多是以由洋東將伊交捕送究周供與同並稱徐誤認我房爲陳房致被打壞物件徐阿六供以後不敢滋閙陳太守判罰徐阿六洋兩元並令具不再滋擾切結斥去 
[光緒七年二月十三日京報全錄]  
　　宫門抄○旨一道錄前○發抄旨六道○江撫周奏籌辦黃河運口摺○大臣金奏請奬勵片○雲督劉奏總兵飭赴新任片○粤督張奏請旌　片○大臣恭奏請留子任所帮辦家務片○又奏調署各員弁分别檄委片○將軍岐等奏守尉病講開缺摺○二月十三日内務府國子監正黃旗值日無引見○尙宗瑞假滿請安○周冠預備召見○芸公續假十五日○李朝儀請假數日○掌儀司奏十五日祭奉先殿惠王行禮○值年旂奏派查城之大臣派出謨公文壽○召見軍機周冠○發抄衛榮光奏候補令高毓嵩等期滿奉旨吏部知道欽此○又絳州等州縣豁免商畜牙契稅奉旨着照所請户部知道單併發欽此○又撥解月協金營軍餉奉旨知道了欽此○又民人任顯君京控審擬奉旨刑部議奏欽此○又息咎變價等銀奉旨户部知道單併發欽此○又知縣柳增慧保案更正奉旨着照所請吏部知道欽此○○山東巡撫臣周恒祺跪奏爲八里廟黃運口　因上游水勢南趨來源微弱擬請移改運口另開新河並北路運河淤淺工叚循照舊章飭屬分别挑修以利漕行恭摺仰祈聖鑒事竊臣承准軍機大臣字寄光緒六年十二月二十八日奉上諭劉坤一奏冬漕遵辦河運請飭濬河築壩一摺漕運關係緊要着嚴飭該管河道各員將淤淺各工赶緊認眞疏濬毋稍延誤等因欽此除南河十字河工程應如何飭屬挑修照章由河臣核辦所有張秋以北一帶河道臣於上年十一月間飭委東昌府知府程繩武候補運同張上逹候補直隷州知州彭虞孫等前往確切查勘竊維借黃濟運河身易受淤墊黃水神行莫測又復時有變遷上年因張秋運口背溜當經奏明於舊口門迤西坐灣處所另行改築彼時漕船五百數十號汛漲啓壩於一日三時之間悉數進口極爲順利如河形不變自當照舊辦理乃現查黃溜入趙王河至十里閘者已至七八分其入沙河至八里廟者僅存二三分溜小沙停南岸積淤甚厚不特重船候汛碍難停泊更恐溜頭南趨口門亦漸淤塞且查漕船向由史家橋逆流而上水大則風濤極險水小則縴挽維艱計程十八里每行至半月有餘之久情形爲難實甚上年霜青以後直隸東明冲漫大堤水勢旁洩河沙淤墊更高八里廟一帶中泓水不盈尺幾有斷流之勢轉瞬新漕經行若不先事妥籌必致臨事貽誤兹據該委員程繩武等博訪廣諮周歴跴勘查史家橋下游之陶城埠地方南對史家橋北至阿城閘運河計程一十二里地勢平衍並無廬墓村莊堪以開挖新河將來漕船南來由十里堡出閘入黃順流至陶城埠逕逹阿城閘進口該處爲大清河衆水匯歸之區船隻一到卽可啓壩入運旣免由史家橋逆流推挽之難亦可避八里廟一帶淺阻之患洵於運務大有裨益核計河身挖長二千一百丈擬挑面寛七丈底寛三丈南頭口門挑深一丈四尺北頭挑深一丈二尺估需銀二萬一千六百餘兩挑出之土卽以築堤估需硪工實銀三千四百餘兩口門先築攔黃壩並廂修裹頭等工估需實銀二千八百兩又開河所需民地並兩面堤岸共七百九十餘畝估需地價實銀三千九百餘兩以上共實銀三萬一千八百餘兩此擬將運口改在陶城埠並開挖新河之情形也查陶城埠旣開新河挑深丈餘逕逹阿城迤北之數十里運河必須格外挑深方能配平一律又臨清州塘河現寛八丈應再加寛三丈加深一尺六寸不等並於兩岸擇要將河底格外加挑寛深俾將來出運入衛更較順易至於聊城堂邑博平清平臨清等處長河上年挂淤較少現在尙有底水二三四五尺不等祇須將各閘口攔門淤嘴擇要疏濬其河身段落應全停挑一年以節經費以上各項土方工價共估需銀一萬八千四十餘兩共東阿陽榖境内之張秋鎭上下十數里俟新河開成卽可毋庸挑挖以後歲可省銀一萬餘兩此北路運河淤淺各段分别挑修之情形也綜計黃運兩河擬辦各工統共需銀四萬九千八百餘兩覆加確核均係力求撙節並無浮冒情事臣已飭司籌欵遴委候補運同張上逹會同東昌府知府程繩武辦理開河事宜並令該府會督各州縣核實挑修運河均責成正月内興工不准草率偷減再臣於上年議覆導衛濟運摺内聲明擇低窪之區開濬塘河修理閘座等工現將陶城埠新河開成如果黃流順軌卽當次第籌辦以期復舊制至戴村土石各壩上年大加修築經歴三汛全工穩固現復委員招募夫役常川駐守不致稍有疏虞臣仍當殫竭愚誠督飭各該員等認眞經理以仰副聖主愼重漕河實事求是之至意所有八里廟黃運口門上遊來源微弱並北路運河淤淺工叚分别籌辦緣由理合會同河東河道總督臣李鶴年恭摺具奏並將擬改口門另開新河各節繪圖貼說恭呈御覽伏乞皇太后皇上聖鑒訓示謹奏軍機大臣奉旨該部知道圖併發欽此○○金順片再奴才上年委派京城廂白旗二品銜護軍叅領德克津布在後路塔爾巴哈台屯種軍糧該員於舊屯之外帶領官兵復擇錫伯圖都倫渠兩處地土肥沃引額米爾河水開屯播種自春徂秋極力經營所種各色糧石收分較往年尤豐且上年零匪竄擾邊境該員帶隊防護不辭勞瘁實屬異帶出力可否仰懇天恩從優奬勵准將二品銜護軍參領德克津布以副都統記名簡放出自逾格鴻慈謹附片具陳伏乞聖鑒訓示謹奏軍機大臣奉旨德克津布着以副都統記名簡放欽此○○劉長佑片再普洱地居邊要現值講求營伍整頓汛防亟須實任人員較爲得力新授雲南普洱鎭總兵王東發經臣於十一月初一日附片奏請暫緩陛見先行飭令該員馳赴普洱鎭總兵新任以資鎭防除檄飭遵照外謹附片陳明伏乞聖鑒謹奏軍機大臣奉旨知道了欽此○○張樹聲等片再廣東本年四五月間西北兩江潦水同時漲發各屬沿河圍基多被冲決田廬亦皆淹浸小民蕩析流離哀鴻遍野經臣等倡率在省各官捐集銀兩並諭飭愛育堂　董廣爲勸捐以資賑恤所有辦理情形業經隨時 
 
 

Page 4

 
 
第四章 
奏報在案兹查有三水縣人花翎雙月選用道吳榮魁之母二品誥封吳鄧氏捐助賑銀一千兩並據呈明不敢仰邀奬叙臣等伏查士民人等捐助賑銀一千兩以上例得請旨建坊給予樂善好施字樣上年廣東水灾曾有命婦伍俞氏等捐助賑銀一千兩經前撫臣張兆棟會同前督臣劉坤一奏請建坊奉旨允准今命婦吳鄧氏因本省灾歉捐助賑銀一千兩實屬好義急公核與建坊之例相符據藩司姚覲元詳請具奏前來相應請旨將二品命婦吳鄧氏准其建坊給予樂善好施字樣以示旌奬臣等謹合詞附片具陳伏乞聖鑒訓示謹奏軍機大臣奉旨着照所請該部知道欽此○○恭鏜片再奴才長子舉人瑞洵於本年七月間在旗呈請給假前來奴才任所省視現在假期届滿應飭回旗惟思奴才自蒙簡擢圖報不遑刻下整飭吏治籌備邊防勢難兼顧家務正須有人襄理合無仰懇天恩准將奴才長子瑞洵留於任所帮辦家務俾奴才得以專心辦公並可親督瑞洵努力讀書講求實學以副朝廷敎育之至意除咨正黃旗滿洲都統查照外謹先附片陳請伏乞聖鑒訓示謹奏軍機大臣奉旨着照所請欽此○○恭鏜片再查旗營以騎射爲先務烏魯木齊滿兵流離失所十有餘年馬步各箭均已生疎屢飭該恊佐等督令勤加練習務期精熟現復派員赴内地購買弓箭用資散放且旗兵向來不諳稼穡值此餉項維艱亟須敎以屯田俾資生計烏城旗員太少兼顧難周雖恊佐防校驟難規復舊額亦應酌量添派分列左右兩翼以敷差委而專責成恊佐兩項本城旗營一時無可選派未便稍涉遷就惟查有副都統銜古城恊領富勒銘額辦事認眞堪以調署烏城左翼恊領又查有佐領銜古城防禦訥爾精額旗務熟悉堪以調署烏城左翼佐領其左翼防禦以署右翼驍騎校都成額調署左翼驍騎校以六品軍功委前鋒校伯惠署理右翼驍騎校以委前鋒校圖哩伸署理飭令各員弁等督率滿兵按期習射兼務農功庶幾養育有資技能足恃至古城滿兵自兵燹後僅存三十餘人前經奏請歸併烏城緣餉缺未能舉辦應俟該城署任領隊大臣到任再行和衷商辦除將調署各員弁分别檄委並刋發木質鈐記圖記外理合附片陳明伏乞聖鑒訓示謹奏軍機大臣奉旨知道了欽此○○奴才岐元富陞跪奏爲城守尉因患目疾呈請開缺回旗調治恭摺仰祈聖鑒事竊奴才等據遼陽城守尉宗室文光詳稱現年六十三歲食俸四十年因染患目疾不能視字曾經迭次請假調治稍愈詎於去年入冬以來二目白翳日見增劇不能視物實難當差呈請開缺向旗調治等情隨調派錦州恊領寳文前共接署該城守尉關防事務並飭據查騐文光所患目疾屬實加具關防印結呈請前來奴才等查該城所属地方遼闊城守尉管理旗務訓飭練兵事務殷煩均關緊要其所遺遼陽城守尉員缺相應請旨飭下兵部迅速辦理以重職守再該員文光年力尙健將來病愈能否當差應由該旗查明核辦除咨報部旗查照外理合將城守尉因患目疾開缺回旗調治緣由恭摺具陳伏乞皇太后皇上聖鑒謹奏軍機大臣奉旨兵部知道欽此 
[光緒七年二月十四日京報全錄]  
　　宫門抄○發抄旨五道○上諭兩道錄前○給事中樓奏爲請飭查明懲禁片○都統恭奏揀員兼署領隊大臣摺○又奏請展限計典片○將軍金奏請奬勵摺○蘇學政黃奏歲試江鎭兩府情形摺○皖撫裕奏查明覆奏摺子○二月十四日日理藩院鑾儀衛光祿寺正白旂值日無引見○文煜由東陵回京請安○澂貝勒假滿請安○文壽謝查城恩○照公續假二十日○惪銘續假五日○召見軍機○發抄譚鍾麟奏漕糧起運米數奉旨户部知道欽此○衛榮光奏臨晉令艾紹濂與山陰令成熙互相對調奉旨知道了欽此○又委解曾國荃行營月餉奉旨知道了欽此○又守備王殿魁等改奬奉旨兵部議奏欽此○又奉撥額魯特官兵俸餉奉旨知道了欽此○○給事中樓譽普片再臣風聞浙江仙居縣有私設班舘覊押多人名爲聽審所每一詞訟牽累殷冨則胥差先爲拘禁當進押日每名應用油水麫茶諸名色以家道之厚薄爲錢數之增减稍不滿欲卽試以惡刑多端無論附監良民槪同污辱聞該縣班舘至有覊押五六十人雖奉憲札須月報覊押人數而册内隱匿每月只報一二人甚至有拖押三四年未放者竊維州縣禁設班舘以除詐擾詞訟務須速結以免拖累例有明文今該縣私押至於如此之多民生何以安業一縣如此恐他縣亦在所不免浙省如此恐他省亦在所必有可否請旨飭下浙江巡撫查明懲禁並請旨通飭各省督撫如有州縣私設班舘嚴查禁革以除奸蠧而靖閭閻是否有當伏乞聖鑒謹奏奉旨已錄○○二品頂戴烏魯木齊都統奴才恭鏜跪奏爲遵揀妥員兼署領隊大臣篆務恭摺仰祈聖鑒事竊奴才接准兵部咨開光緒六年七月初入日軍機大臣奉上諭金順奏請將領隊大臣留營等語等因欽此欽遵並准伊犁將軍金順咨會前來奴才以領隊大臣職司旗務現值鞏寍城建築蕆工各旂男婦丁口招徠聚居協佐等缺均經陸續擇要委署規模粗具漸有起色視奴才四年初至時情形逈異亟賴大員匡裘其事以資整頓實任領隊大臣薩凌阿旣蒙恩准留於金順軍營到任尙稽時日自應欽遵諭旨揀員請署現在所屬旗員本屬無多且官偕微末未便遷就致有貽悮况當此旂營初立一切規制正須悉心通籌爲可大可久之計非深明致體難期措置咸宜所屬旗員内旣難其選而要缺又未可久懸惟查有布政使銜現任鎭迪兵備道福裕識見閎通操守嚴謹堪以就近兼署且該道曾經署理西寍辦事大臣辦理裕如在鎭迪道任内已届兩年於地方滿漢情形尤爲熟悉以之兼署烏魯木齊領隊大臣事務洵堪勝任如蒙俞允實於旗務有裨卽奴才辦理善後諸事宜仍可藉資臂助是否有當奴才未敢擅專謹恭摺馳陳伏乞皇太后皇上聖鑒訓示謹奏軍機大臣奉旨福裕着兼署烏魯木齊領隊大臣該部知道欽此○○恭鏜片再定例各省官員大計三年一次吏部請旨通行各督撫遵照辦理今届光緒六年舉辦之期准吏部咨催前來當經轉飭鎭迪道遵辦兹據鎭迪道福裕詳稱查該屬現在實缺人員僅該道與迪化州知州陶模兩員至鎭西廳同知長贇尙未在任據署任同知陳晉蕃稱該同知長贇業已晉省無從查造履歴其餘各廳縣佐雜教職等官均係署事代理謹將實缺各員履歴署事代理各員銜名造册請查等情據此奴才伏查烏魯木齊所屬本年與光緒三年同治十三年曁十年應辦及補辦大計雖已届期惟三載考績爲激揚大典必通計所屬官員悉心比較始足以别賢否而愼舉劾現在通查所屬實任各官僅有兩員此次計典實屬難以舉行相應請旨將烏魯木齊所屬本年與光緒三年同治十三年曁十年應辦及補辦計典均緩至下届再行辦理仍循定章任缺勿濫除咨陜甘督臣行司扣除外謹附片具陳伏乞聖鑒謹奏軍機大臣奉旨吏部知道欽此此本未完 
[浙省撫轅抄]  
　　二月二十七日前金衢嚴道英亷交卸回省禀到補用同知陳恩受謝步並禀知厘捐局委接辦安　厘局差叩謝前署泗安巡檢王聯璧交卸回省禀到陳士階辭赴津局差巡檢曹世奎由京騐看來省禀到 
[蘇省撫轅抄]  
　　二月二十九日知縣王壽華淞滬局委解餉銀來省籖分江西大挑知縣何紹琛由浙江籍來○三十日知縣朱家壞禀知奉委赴崇明會追丈費差卽辭指分江蘇試用布理問趙謹琪湖南人禀到冉委署太湖廳頭司巡檢應萬青辭赴任 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
