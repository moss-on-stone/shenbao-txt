# 1900 - 341 - 4909938

 

Page 1

 
 
[募振秦災] [  申報館協振所謹啓]  
　　秦中旱魃爲虐赤地千里飢民草根樹皮掘食已盡甚至有設肆貨人肉以圖殘喘苟延者奇慘情形聞之令人淚下本館協振所迭接告災乞振之信深苦目今閩災未澹北難方殷而陜省又告奇荒廣濟博施愧無良策然東南爲財賦之地好善之士多若鯽魚頻年救災恤鄰不遺餘力故刀兵水旱之劫卒未一遇可見善機洋溢自能上格天心矧今鸞輅西幸繫念尤深各處仁人苟能慷慨解囊上可抒君國之憂下可慰災民之望較之尋常施濟之惠功德尤爲無量焉發棠之請不厭再三敢布數行敬祈德鑒 
[售書濟急] [  申報館協振所啓]  
鹽城陳惕菴孝廉玉樹文章品詣冠絶時流生平著述極富其毛詩異文箋十卷已由前國子監祭酒王益吾先生刊入南菁書院叢書中海内士林莫不珍若球璧兹又刊成所著詩古文辭十卷爲後樂堂集其識見則聛聣古今其議論則融洽中外誠當世之通儒近今之傑士也日前特寄來百部囑售資捐入濟急善會每部五册取値六角凡在儒林諒必以先覩爲快也 
[論僞官發覺事]  
　　自世道人心不古機械變詐之徒日出其誑騙之計以謀人之財圖人之利而愚夫俗子或爲利動或爲色迷或爲賭害一旦入其彀中無不傾家蕩產迨至省悟而其人已杳如黄鶴莫可究追然此猶誑騙之小焉者也其甚者僞充達官假冐顯宦每至一處或盤踞客棧高貼銜條或賃住民房以爲公館門前則車馬不絶出門則僕從如雲市井中人見之每疑爲何處顯者過境偶與交易往往爲其所愚猶恐外人生疑則投刺求見地方官地方官不疑其奸躬親報謁於是人更深信趨炎附勢之輩爭欲一見顔色以爲榮有欲藉以梯榮者有欲浼其干謁者而卒之海市蜃樓一無把握及至慾壑旣滿卽翩然遠颺此卽所謂不操戈矛之大盜也然其居心雖詐羽黨雖多而究不過爲誑騙財物起見實無叛逆之迹爲亂之心故雖經人告發而緝拿未必十分嚴密卽或破案亦未必處以極刑乃閱昨日本報所紀僞官發覺一事則又非尋常假冐顯宦僞充達官者之所可同日而語矣報紀重慶訪事友人來函云川東道夏觀察自聞長江一帶康梁逆黨私售富有貴爲各匪票深恐一旦竄入川境句結愚民迭經飭屬嚴拿以爲若輩或可歛迹矣不意近有湖南人張某者自稱保有遊擊職銜來渝招募勇丁入京保衛僑寓慶源客店携有蕭姓者司理書札徧向重慶鎭川東道及府縣各署投刺拜會巴縣主張振之大令疑这查悉其人並無大憲咨文明係假冐爰至寓所連蕭拘獲在箱内搜出僞札等件乃命管押所中候禀陳上憲查明是否武職人員再行訊辦夫冐充官員招搖撞騙已屬不法而又招募勇丁則更可謂膽大妄爲至此而極矣幸爲大令發覺不致釀成事端否則勇旣募成雖未必能揭竿起事而當此時局孔艱地方必爲騷動或再句結愚民串通匪類卽不爲害於長江一帶亦必爲害於川中其禍當有不可勝言者回溯漢皋事發匪首唐才常等伏誅湖廣總督張香濤制軍雷厲風行開列匪黨名單行文各省一體嚴拿務獲究辦在不識利害者謂香帥過於誅求恐天下人心搖動不知香帥寛大爲懷深恐誅不勝誅故除得有眞實憑據開單訪拿之諸人外其餘匪黨一概不究并在各處設立木桶令悞購匪票者塗抺姓名自行投入予以自新此亦可謂網開三面矣顧若輩猶不知悔悟而必欲自蹈刑章何全無心肝若此耶現在張雖押候查明再辦然旣無大憲咨文又搜出僞札等件則憑據昭然無論其是否武職人員果來招勇與否總之其爲逆黨無疑旣爲逆黨則寛無可寛終不免身首異處矣吾於是爲若輩恨而并爲若輩惜所恨者中國自遼東一役朝野上下皆知外釁之不可輕開相期玉帛常敦俾得休養生息乃未幾而拳匪以仇教爲名妄思富貴以致時事敗壞不可收拾康梁諸逆所設自立會雖與同牀各夢而其欲爲亂於中國則如出一轍猶幸發覺較早不然將與拳匪無異且恐較拳匪爲更甚也所惜者若輩卽不知順逆當亦知盛衰康梁諸逆犯窮居海外自顧不遑安能重興波浪而乃爲所煽惑致有身家性命之憂亦可謂不智之甚矣世而尙有其人乎深願及早回頭毋再蹈逆黨唐才常等及現在張某之覆轍也 
[不事苛求]  
　　日前北省來電云慶親王李傅相與各使臣會議和局尙能得手應心蓋各使除公義當爭之外絶不苛求皆願顧全大局也 
[改約通商]  
　　本邑徐家匯匯報譯登英京倫敦來電云美國擬改通商條約一事駐華使臣康君已奉有明文大約本月中旬卽可秉公會議矣 
[追述大名府教民被害實情]  
　　本邑徐家匯匯報登宿遷友人來函云各報所記李秉衡統兵北上道出大名殺害教民一節似非確實情形按武衛軍先鋒共二十營分左右兩翼歸張陳兩軍門統率陳軍門麾下營務處王鴻皖北人平時殘忍性成自統五營不受節制其過大名時拳匪請撥兵相助殺戮教民軍門不敢允從問之景州官吏官吏慫恿之軍門仍不敢王乃獨率五營攻教民所築之圩相持三四日武衛軍死傷頗衆王忿然曰如此小圩不能攻破而欲敵洋兵毋乃羞死必破圩而後已乃四面圍攻圩卒陷屠戮人民數千名口財物劫奪殆盡時　已行抵京師然則所謂縱兵殺害教民者非李乃王耳 
[讕言駭衆]  
　　金陵訪事友人云英國海軍部大臣前派兵艦一艘鼓浪至江寗保護商人教士停泊下關江口已歴多時邇者艦中管帶官以水師逸居日久恐不免技藝生疎爰令每日認眞操練自五鼓起至淸晨十點鐘時止下關居民每於深夜夢回輙聞槍砲聲隆隆不絶以致茶寮烟室互相猜度謠說紛騰省垣紳民竟有亟謀避地者是亦可謂無事自擾矣 
[委運貢磁]  
　　九江訪事友人云日前關道憲明華亭觀察飭管帶本關長龍船之劉秋巖都戎赴景德鎭窰廠裝運磁器二百餘箱至潯以備委員解赴西安行在 
[諭止夜工]  
　　金陵訪事友人云今夏北方拳匪肇亂中外兵釁遽開兩江總督兼南洋通商大臣劉峴莊制軍綢繆未雨通飭南洋所屬沿江沿海各要隘砲臺營伍一體嚴密設防需用軍裝倍於平日加以豫浙諸省同籌防務咨請代製軍裝機器局所製雖多殊苦不敷分撥峴帥因飭局中總辦吳鑑泉觀察加添夜工赶速多造槍砲子藥俾得各 
 
 

Page 2

 
 
應所求邇日和議雖未告成防務仍形緊迫而各處兵械均已足用觀察遂禀諸督憲諭令將夜工停止以節度支 
[題橋佳話]  
　　蕪湖訪事友人云内河甯淵觀馬頭前經徽寗池太廣兵備道兼蕪湖關監督英季卿觀察創建西式大橋自初夏開工至秋杪始落成而橋欄及兩堍牌樓尙需塗飾因涓吉本月初九日午前行祭河開橋之禮届時觀察率同新舊蕪湖縣陳張二大令及監修之程吳景三委員盛服而至以剛鬣柔毛各一祭告河神后土祭畢觀察親提椽筆題署橋坊曰利涉題畢橋卽合龍兩岸觀者咸捷足先登轂擊肩摩幾至萬人空巷橋長二十餘丈寛闊二丈有奇由道署幕賓陳吟缽孝廉作文記之聘山右傅君雪泉寫上豐碑樹之橋下有友備錄孝廉記文浼登報簡曰古者民病涉而始制爲橋梁以濟之舍舟而徒易危而安自陶唐以來世用其利蓋爲政者因地制宜之一端矣蕪湖有河環城之南其源出黄山上游歙宣諸水皆匯而西下北注於江班志所稱禹之中江是也河深且廣舊於南門外設浮橋通行人而夾河迤邐至江口廛市熙攘之所反恃小舟以渡風晨雨夕湍急水溢傾溺相繼民以爲苦余弭節兩載博咨於衆而建橋之議决橋址在寗淵觀左東距城西距江各三里許橋規泰西用堅木植樁駕板廣二十尺左右各長九十尺中空三十尺通帆　而爲活橋板右置機運軸則前與左接時開闔以役司之護橋有欄有栅南有亭有巡役房橋下釃水爲九道樁木之在中流者得尺六十有三錐入河底者二十二尺砥柱需異材信矣夫利以百而可興法以通而可久余之孳孳爲吾民計豈好異哉以孟夏經始六閱月成顔其坊曰利涉糜白金萬兩有奇職事爲蕪湖令張振鋆陳先覲知州程暹知縣劉籌府經歴吳鶴年從九品景柏生其輸金二千兩以助者甬紳葉澄衷也例得備書分巡江南徽寗池太廣兵備道餘杭吳景祺建湖北陳崇禮撰文聊城傅滉書 
[越中盜案]  
　　紹興訪事人云上虞縣境梁湖鎭店鋪如林人烟繁盛有王姓者饒於資良田若干頃一望雲連近届冬令納租者絡繹而來匪黨知而涎之突於本月十三日傍晚時塗面持刀擁入内室翻箱倒篋搜括一空王俟其去始呼集鄰近農民尾隨呼捕匪黨並不畏懼迭發手槍擊斃鄉農一人砍傷二人衆始不敢追逐悵悵而回事後檢點所失約計衣飾洋銀共値五千金之譜並訪知匪黨係大阪山中頑民是山綿亘數百里跨連寗紹中有四十八堡約共數千人時出刼掠固萑苻之藪也因卽開具失單列叙情由呈請梁湖司巡檢李伯榮少尹詳縣申府請兵剿捕 
[白門命案]  
　　金陵訪事友來函云省垣南門外花神廟一帶係窰户聚集之所近由大吏從山東調到元字營勇丁駐紥其地顧營規不甚嚴肅時有赳赳者出外滋生事端因之衆窰户恨之刺骨本月某日勇丁某甲向曹姓窰户强索溺壼且將曹婦任情調笑適曹施施從外來見而大怒呼集衆窰户將甲拽出立時攢毆至死地甲知事不得了奔赴江寗縣報案縣主孫鼎甫大令立卽臨塲相騐以事由曹起將曹帶回縣署押候訊供 
[蘇垣命案]  
　　蘇州訪事友人云本月十七日閶門外上新橋附近路隅忽有無名男屍一具年約三十餘血肉模糊不忍逼視居人見而大駭急報知地甲赴縣禀報想須煩賢長官親臨相騐矣 
[古越天時]  
　　紹興訪事人云自月望以來天氣驟寒重裘不煖無袴公一流人物殭斃路側者計有十餘名之多好善之家咸頒給棉衣俾此中人略温凍體嗣幸於十七日一領黄棉襖子普照大千窮黎納日南檐始欣欣然免起玉樓寒粟 
[潯江風暴]  
　　九江訪事友人云上月十八日之夜狂風怒吼江中浪湧如山有一鄂省運鹽船駛至距九江下游三十里之匾擔峽江中遭風沈沒事後倩和濟公司小輪船帶至潯城雇工修理同日姑塘關前有小划船十數艘被風吹覆溺斃舟子數人姑塘關委員金子明叅軍及釐局委員某司馬憫之量子振恤亦所謂好行其德者也 
[潯江瑞雪]  
　　九江訪事友人云本月十五日之夜北風怒號寒威砭骨滕六君惠然戾止搓綿扯絮一白無垠遙望匡廬不啻琉璃世界正不必灞橋驢背而騷人逸士小閣圍爐韻鬥尖义不减蘇長公雅興也 
[白門瑞雪]  
　　金陵訪事友人云入冬以來雨澤調和氣候温煖本月十二日天忽炎熱旋卽傾盆大雨不殊倒瀉銀河迨十五日之夜朔風怒號彿彷龍吟虎嘯詰朝風雖稍息而寒威益覺逼人屋角簷牙微有瓊瑤痕跡都人士相率圍爐小飲呵凍揮毫詠快雪時晴之句是非特吟詠之閒情抑亦豐年之瑞兆也 
[賦鸚遺韻]  
　　漢口訪事友人云漢陽鐵政廠附近某飯店夥某甲素有劉盤龍癖不惜一擲千金顧五木無靈往往三戰三北本月某日私竊櫃内靑錢以作背城借一之舉嗣爲店主查悉大加申斥甲驀然受辱忿不欲生乘人不及隄防投河自盡店主恐遭訟累爰○賦屈子之懷沙兩家屍屬理論不休第不知如何了局也○漢鎭集稼嘴上首河街豐裕厚錢店近因銀根緊急周轉不靈突於本月某日倒閉聞虧空　項爲數甚巨未識店主將何以處之 
[皖公山色]  
　　安慶訪事友人云皖省蘆州魚洲課銀以及衛田錢糧例由安慶衛徵收兹者下忙業已開徵而衛田完納者寥寥無幾日前安慶衞趙守戎親自下鄉催取備解正供○有孫姓字少樵者年約三十餘上月某日在四牌樓閙市中拾得一舊布包内儲洋蚨金飾因卽黏貼告白訪求失主一介不取可謂廉矣○課吏局每月考試一次俾聽鼓者得受奬銀以資薪米上月十六日爲藩司湯小秋方伯課吏之期首題止戈爲武論次題箕性好風畢性好雨說三題擬杜少陵秋興八首○麥子巷某甲天方教中人也年逾耳順老態龍鍾上月十九日晨起偶不經心傾跦於地家人扶之已氣絶矣甲雖有子而貧苦不能備棺衾乃由教師雇人舁往淸眞寺中殯殮埋葬 
[札拘逃犯]  
　　昨日上海縣主汪瑤庭大令接奉蘇松太兵備道兼江海關監督余晉珊觀察札文内開奉兩江總督劉札准奉天東邊道榮電稱烟臺斗秤局司事劉乙魁串通商棧夥索雪午將局中公欵寳銀七百餘枚洋銀九千六百餘元私竊濳逃請通飭各州縣一體協拿等因爰卽派差嚴密跴緝 
[恩釋病犯]  
　　竊賊曹德隆案發被拘上海縣主汪瑤庭大令飭收押自新所邇者在所患病由看役禀知大令前晚大令提曹至案騐得病情屬實從寛釋去 
[暫留逃婦]  
　　前晚某氏婦蹀　本邑南市馬路中顧影徘徊纍纍若喪家之狗十八號巡街捕見而盤詰言語支吾遂解至捕房捕頭略� 
加研詰氏聲言奴爲寗波府屬蟹浦人年一十有八父母俱逝被匪誘往浦東某姓家强逼成親今幸乘隙脫逃然苦一枝難寄耳捕頭憫之據情禀知馬路工程局總辦程雨村大令大令飭送善堂暫爲留養 
[名醫又至]  
　　珠家閣名醫陳蓮舫徵君甫於本月中旬由申回里滬人之偶沽淸恙者已深苦就診之艱乃日前徵君應本埠寓公邵小村中丞之聘又偕其入室弟子李子牧明經重蒞申江仍寓觀音閣馬頭晉陞棧按徵君爲當今盧扁凡飲上池之水無不立起沈疴今幸滬瀆重臨凡踵門求診者當又有爭先恐後之盛矣　 
[上海巡局紀事]  
　　前日丁金泉至本邑南市小南門外大街被火處搜取雜物局勇見之拘解二十三七鋪巡防局局員盛雨村二尹升　 
 
 

Page 3

 
 
堂研訊判令掌頰五十下鎖示一日昨日又獲楊九如一名經邱友林二尹研訊判責一百板鎖示兩日○前日法界讞員杜枝園大令派某包探持信票至南市二十三七鋪巡防局禀稱法商良濟號控張永順棕榻鋪主張某及隆興恒順等三户借欠不還查知張等均住小南門外請派差協提歸案訊理局員盛雨村二尹謂此種信票不足爲憑飭令回去包探遂怏怏而回 
[法租界公堂瑣案]  
　　流氓李祥祥卽殺猪祥祥盤踞南市十六鋪高巷頭藉端訛詐法界某肉店主曹阿桐往南市購猪李强索陋規曹不允致被扭至順風樓茶肆　去洋銀鈔票事後曹控諸法界公廨昨日讞員杜枝園大令飭提李研訊趙毛毛徐桂堂投案遞禀聲訴被詐各情李供小的與曹阿桐有會欵往來曾在城内總巡局涉訟經局員大老爺移送縣署有案可查趙徐同稱李係著名流氓自稱縣署某差之夥無惡不爲大令檢閱原呈謂李曰控爾惡蹟者多至十餘人顯見爾非安分之輩著押候查明覆訊核辦○前者利喴洋行某西人控蔣文達積欠貨欵洋銀四千餘元大令飭提訊供諭令將其夥金建平交保出外收帳限三禮拜内繳洋銀二千四百元迄今逾限已久西人迭次求追昨日大令著保人將金交案並提蔣覆訊金供小的保出後往各處收帳前日始回現在蔣店已有人承受議定價銀一千四百兩擬卽以此抵西人欠欵西人不允定欲現銀至裕源恒底貨已抵與利喴矣大令問蔣曰爾家資共有若干蔣供原籍常州尙有祖遺田三十餘畝歸兩兄經管大令著將金交原保人保出所收帳欵俟下期一併呈案蔣還押○上期公館馬路呂義泰烟袋店主呂瀛洲遞禀訴稱店夥湯修榮歴年侵用洋銀一千五百二十六元向論逞蠻求恩追給大令准詞飭提昨日呂遣店夥張長昌投案聲訴湯供小的在呂店爲夥已二十餘年歴年紅帳尙未結算以之抵劃欠欵所缺無多叩求吊帳細核張稱店中向無紅帳分派惟每歲臘月倍給薪水大令著將湯交人保出令原告於下期呈帳候核○包探王新貴黄天生同禀稱偷兒嚴阿金手持皮袍一件至某押鋪求質小的等以其形跡可疑向之盤詰知竊自虹口北河南路某米店今特傳同失主陳信益解案請訊陳訴稱前晚上燈後被竊衣服二件今尙少一件求恩追給嚴供尙有一件當小的行竊時遺在屋上大令判枷一月責三百板贓給失主具領○包探嚴頌眉禀稱積竊張桂堂至某輪船行竊經小的拘獲在身畔搜出當票二紙吊到原贓騐得兩腿板花纍纍知係積犯故特解案請辦大令判責二百板贓存捕房待失主認領 
[美租界捕房紀事]  
　　昨晨虹口元芳路新記浜内忽浮來男屍一具年約三十左右身穿元色布夾袍元色布坎肩東洋絲布夾褲五百七十七號巡街捕見之投報捕房捕頭令二十三保二圖地保宋俊卿查明屍屬備棺收殮○甬人顧阿法賃居百頓路某號門牌屋内昨日亭午時與鄰人馬阿生口角扭毆適爲二百二十二號巡街捕所見喝阻不依爰一併拘入捕房捕頭令押候解送公堂禀請讞員張柄樞司馬訊辦○昨晨偷兒黄阿奎混入裹虹口無錫人某姓家竊取鐵器若干件携至漢璧禮路某舊貨攤求售適爲包探李佩芝所見拘入捕房捕頭令押候解送公堂禀請究辦 
[舊案重提]  
　　張仲純控熊錦堂等一案本館已迭次錄登嗣接張所延律師林文德來函謂本館有出乎應享利權之外者因將英美租界公廨讞員翁直刺堂斷及林律師函牘備登報尾明眼人當會心不遠本館固無須復贊一詞也九月十八日堂諭著將熊錦堂等四名仍交捕房帶回候禮拜一再行會訊定斷一面立卽先行禀明道憲查核此判三十日解案據包探說原告避逸不出被告並無供詞是日堂諭一併送縣訊辦永不許再到租界違干查究此判林律師信云申報主筆先生閣下近日貴報於票匪四名到張君仲純家中希圖索詐被控一案載錄兩次但所言未盡確實不得不求爲更正貴報若祗將公堂之實情刊錄則此是報館應享之利權誰敢過問若於公堂實情之外另發私意卽如載錄張君仲純誣以索詐情虚逃避不知所之懼罪遠颺等語則出乎報館應享利權之外矣貴報此言未爲確實何以言之此案非由張司馬研訊乃由翁司馬會同大英公館梅讞員研訊原告張仲純請敝律師代控研訊時張仲純與敝律師一同到案首次審訊時梅讞員與翁司馬均知四犯有罪毫無疑義但以四人係在華官處當差必俟照會華官然後定罪二次審訊之期係在某禮拜一其時原告與敝律師再到公堂但定罪之期一再遲延敝律師乃問梅讞員曰此四犯定罪時原告與僕尙須再到堂否而梅君答言無須是時張君仲純適在他處有要事辦理但以此案未結不便他往敝律師以案旣審定而梅君又稱原告不用再到公堂乃勸其不必久待可往他處辦事張君是以他往及至四犯再提到張司馬案前之時並非爲審訊起見不過爲定案起見耳四犯解交華官時聲明不得再到租界地方若再到租界一經查出則定爲永遠充軍之罪原告所望者亦不過如此辦法而已蓋自此以後索詐之事可保不再見於租界地面矣抑敝律師更有說者按此四人供稱洩漏同黨自甘爲奸細以拿獲舊友與同類則其言之不足取信於人明矣閣下若曾親到會審公堂見此四人及聞其所出之謊言與在上海縣過堂時所供大相反覆則必信此四人視索詐爲最尋常之事而不至謂張君仲純誣其索詐矣望將此信出敝律師之名列於貴報以明曲直幸甚此頌日祉大律師林文德啓十月初六日 
[仁聲洋溢]  
　　北難未平秦災又告感懷時局良用愴然日前本館協振所承漢口劉敦五大善士助濟急會洋銀一百二十元又溧陽洪瀠軒善士求人口平安助秦振洋銀三百元又慶安室善士助陝振洋銀二十元夫救災卹鄰行道有福報施之理如影隨形今諸大善士或拯虎口之餘生仁漿廣沛或憫鴻嗷之徧野義粟頻頒一念慈祥萬民攸賴食報之厚不於其身必於其子孫矣詩曰樂只君子民之父母敢爲諸大善士頌之 
[樂善好施]  
　　本年七月閩省大水爲害田廬物產盡淹沒於汪洋巨浸中禾黍歉收飢民載道迄今沈災未澹馳書告振仍急若羽書兹由寳應協振所募交閩振注銀三十圓小銀圓二百角又李章甫善士捐助洋銀二十圓本館協振所祗領之下當卽掣付收條彚解閩省際此風寒霜冷節届嚴冬災民無食無衣尤堪憫惻得仁漿之廣沛肉枯骨而重生諸善士樂善之心必能感格彼蒼降祥召福也　 
[硯田種福]  
　　德淸徐栗園明經工繪山水精賞鑒湖州陸存齋先生仰其名敦聘於家十餘年凡雲烟過眼錄所收名人書畫爲明經所審定者十居八九陸公藏有王烟客仿古册王麓臺冨春江手卷明經朝夕臨摹筆幾成塚然志在澄淸不欲以畫問世今聞北省被難盡然心傷願以筆墨助善傳云行道有福今明經以筆墨行道後福豈有量哉爰誌數語乞登報章如有求畫者請將潤資交敝善會帳房限一禮拜候取回仵潤格列後堂幅八尺洋銀十六元七尺十二元六尺八元五尺六元四尺四元屏條每幅照堂幅减半琴條每幅二元統摺扇每頁一元帳眉四元點景金箋卷子册頁另議[  上海慶順里救濟善會潘炳南等謹誌]  
[申報館協振所經收陝西振捐十月十一日至十月二十日止第三十二次淸單]  
　　十一日張吉柄求妻咳嗽愈洋四元求故岳父趙作玉遙福洋二元求𣺝熱愈洋四元○十二日嘉定永義昶來恐夫主人洋一元德政堂票元二百兩無名氏洋一元崇本堂林二房洋五元繆淸華經募四户洋三元○十三日黄懷逸爲亡弟悅孫遺存洋二百元翁寅記洋十元○十四日姚錫漢　省生日費洋十元三官求關煞開通洋一元章榮記洋十元不立名氏洋十元周廣記洋五元王嘯記洋五元義和泰洋廿元○十五日王姓洋三元○十七日寳應福興潤來李章甫助福建洋廿元寳應恊振所同人經募洋十元小洋二百角兌見英洋十六元七角溧陽洪瀠軒求人口平安洋三百元寳順局來奉賢包葵生洋四元楓𠗊全盛來慶安室洋廿元○十八日全盛來埭溪繆山氏節省日用紋銀十一兩七錢六分兌見洋十七元零八分○十九日杭州林仁記來換鵝主人龍洋一元○二十日張堰汪恊源來留溪小隱姚求先母顧太孺人冥福洋八元王祖賡寓東洋客　洋四元喩義會洋六元蓮訂書屋洋一元樂新氏洋一元勉省氏洋二元汪慶三洋五角以上總共收洋七百零五元二角八分票元二百兩 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案　]  
　　前日本邑南市永興染坊主張香堂倩人舁夥友魏德發卽范德發至縣控稱被陳金林卽劉金林毆傷求恩騐明究辦縣主汪瑤庭大令研訊之下張訴稱前日夥友魏德發在太平馬頭浦濵漂布流氓陳金林無端撓阻魏與理論卽被將所漂之布十四匹攫去魏追上向索竟被毆傷事後賄通十六鋪地甲毛金壽將魏拘送馬路工程局局員程大老爺諭令自投縣署請騐今旣到案務乞騐傷并向陳追還布匹魏所供相同大令飭仵役騐得魏腰肋小腹等處均有傷痕諭候傳十六鋪地甲到案訊明核奪并飭差提陳訊究○朱其明訴稱小的被馬松林恃蠻毆傷汪大令研訊之下朱供今日小的在老閘萬福樓茶肆與人商議欲將墳地一方出售與人馬松林出而霸阻小的向之申斥致被毆傷求恩騐究大令飭仵役騐得朱頭額等處稍有微傷以所控情節恐有不實不盡諭令退去候飭差協同地甲查明禀覆核奪○兇犯顧爛頭挾仇將孟金定戳死乘間脫逃前日縣差遇諸新閘竟敢行兇拒捕後由差夥某甲將腿際擊傷始得舁至縣署至晚汪大令升堂研訊先由加功之小老槍供稱當日小的在虹口遇顧爛頭小順麻子寗波瑞生等邀至泥城橋畔遊玩適遇孟金定乘東洋車從义袋角來顧叱令下車向索所欠洋銀五元孟不允小順麻子卽拽孟髮辮欲與爲難顧爛頭將孟推倒亂毆寗波瑞生更拔刃向戮小的僅助毆一下嗣恐巡捕到來在轉角處探望直至孟傷重垂斃各人始散大令問顧曰小老槍所供是否相符爾可從實供明顧刁狡不承認稱小的被差役毆傷求騐大令喝令掌頰一百五十下始一一供明大令姑念腿上受傷飭押候傷愈然後釘鐐收禁小老槍仍還押及訊前次所獲沈仙進供稱前者顧爛頭犯案收押央小的保出今聞孟金定命案係顧所爲小的深恐被累在街坊探聽包探擬爲同黨拘案收押今顧已訊明小的無干叩求釋出大令飭交的實人具保 
[馬路工程局瑣案]  
　　日前永興染坊㡛人胡阿四陳阿龍李阿仁范德發等在太平馬頭漂布與通如小客棧傳人劉金林相撞以致口角扭毆十六鋪地甲夥某甲往勸不理反敢行兇控經馬路工程局總辦程雨村大令訊明枷責范幸未獲案反以被劉糾衆毆傷爲詞投上海縣署禀控程大令聞之因於前晚提案覆訊劉楊氏投案供稱小婦人原籍高郵州年四十有五丈夫現往天津貿易兒子金林傭於通如棧前日由太平馬頭負鷄鴨登岸偶不經意與胡等相撞致被任意毒毆受傷甚重現倩醫生調治勢不稍痊小婦人賴此子餬口求恩明鑒胡陳所供堅執如前大令命仍還押俟函送縣署歸案訊辦○日前駁船户嚴海林浼同業人陸阿鰲價買陳吉甫所駕駁船付去洋銀十元不意陸徑自呑沒避匿無蹤前日始得拘獲控諸馬路工程局總辦程雨村大令研訊之下著將船暫交埠頭看管限嚴繳價具領昨日陸探知陳已將船轉售與陸野男恐嚴向追據情禀知大令大令提案覆訊嚴供小的付定銀時言明物價兩交今陳忽又將船轉售與人向索定銀置之不理叩乞究追陸供伊等買船之事並非小的介紹惟定銀確由小的代付求鑒大令以其始終狡展顯見不安本分斷令加倍罰鍰陸仍一味游移大令叱令退去俟傳陳到案再核 
[英美租界晚堂瑣案]  
　　前者高松林投英美租界公廨控趙雲峯賣地糾葛業經前讞員翁笠漁直刺迭次訊明斷令償還遷费勒令遷讓在案不料近有地保黄土泉所雇夥役朱其明出爲霸阻并砌詞赴縣朦禀黄保向之理斥反被糾衆扭毆黄保情急投控公廨前晚讞員張柄樞司馬升堂研訊黄保禀訴前情朱一味狡展司馬以夥役恃强藉詞朦禀殊屬罔知法紀著從重笞責四百板○有盛姓者遣家丁持名片送泥水匠華妙根至案禀稱小的主人以華與工頭顧桂恃蠻逞兇請爲嚴辦張司馬研訊之下顧供小的在盛公館包築陰溝雇用工匠若干人每作三工付工價洋銀一元華少之糾人扭住小的肆毆並將所築陰溝盡行踏毁小的不得已求盛大人送案請大老爺究明嚴辦以儆兇頑華一味游供司馬著重責一百板諭令具呈攺過切結出外安分營生　 
[英美租界公堂瑣案]  
　　前日胡三寳控席寶仁將硝强水潑傷部面其中顯有隱情讞員張柄樞司馬訊得兩造供詞各執著包探帶回捕房查明覆訊昨晨包探趙銀河解案禀稱小的查得胡三寳被席澆以硝强水後曾至某酒店乞水洗滌爰傳酒店夥到案備質胡三寶供小的與席在老延齡烟館開燈未幾卽因事先行不料席尾隨於後甫行數武突取硝强水潑來小的痛極奔入酒店乞水滌之旋至捕房聲訴席寳仁倩律師博克到堂聲辯良久司馬與白繙譯商定判曰席寳仁開設妓院花烟間而已婦又與胡三寳通姦伊尙與胡交好無恥已極潑硝强水雖無見証指實總之素不安分判管押二月以儆○印度兵控曹云生行竊篷帳司馬研訊之下曹堅不認竊併稱小的在世和洋行執役司馬著包探帶回捕房查明是否在該洋行再行訊核昨晨三百九七號巡捕禀請覆訊並稱小的已向世和問明曹確在行中當出店之役曹供小的不敢行竊實因言語不通以致被誣求宥司馬判責二百板交人保去○梁阿金行竊周晉生家鐵火爐一具徐阿生行竊小東門外某教堂衣物經包探拘解公廨請究司馬判責梁手心一百下徐笞臀四百板○過犯趙阿雪前曾遞籍近復來申經包探解送公廨司馬著再行遞籍○張富桂竊取羅巧蘭家布被一條經包探拘送至案司馬判責二百板贓給還失主○施茂生李成山彳亍蘇州河畔爲各小輪船招客經二百三十四五百二十號巡街捕先後拘解公堂司馬訊得施拉客屬實判枷示一月李與搭客素識情尙可原交保開釋○王金桂强向翁連生訛詐洋銀一元經四百六十九號巡街捕拘獲解送公堂禀請究辦司馬判令笞責二百板交保開釋○潘小狗竊取萬夏生地攤上水烟袋一枝經包探潘應奎拘解公堂請究司馬判責手心一百下贓給還失主○薛永甫行竊陳阿二所開小客棧内在被一條經包探趙銀河拘解請究司馬判令笞責一百板贓給還失主 
[留局待領]  
　　前日普濟輪船由津旋滬載來敝善會援出被難官民三百二十餘人内有徐阿寳者係常州人向在天津美最時洋行治庖此次携十二歲幼子寳同回不意阿寳在船病故昨日由敝會派友備衣棺成殮暫厝浙江昌善局寳生帶有洋銀三十八元銀表一枚現經交出暫存敝會總局寳生亦留住會中以便函告其兄速來領去乞卽登報爲禱[  上海慶順里救濟善會總局誌] 　 
 
 
 

Page 10

 
 
   
 
