# 1920 - 40 - 4916877

 

Page 1

 
 
   
 
 

Page 2

 
 
   
 
 

Page 3

 
 
時評 
[早知今日（冷）]  
　　余謂學生自五四運動以來早知有今日矣何也蓋官僚之權勢固無日不可以使用也然而必至今日而始使用者已爲學生所不及料矣 
　　學生於無可行動之中爲此行動而官僚則以在尚可以虚與委蛇之時亦有此優容今則情急勢迫不得不露眞面目矣非前寛而後嚴也非前恭而後踞也非前明而後昧也時有所不同也 
[命令]  
　　二月七日大總統令周登皥晋給二等嘉禾章文哲琿劉肇湘王錫泉均晋給三等嘉禾章沈承寛晋給四等嘉禾章此令 
　　又令吳福森晋給三等嘉禾章此令 
　　又令何桂榮王夢林均給予三等嘉禾章雷恒成龔德瀚王雲卿刑厚生劉全福陸炳鴻均給予四等嘉禾章此令 
　　又令劉景沂給予四等寳光嘉禾章此令 
　　又令湖北省長何佩瑢呈考核屬吏請分别獎懲等語孝感縣知事孫星煜賦性廉明愛民以惠著晋給四等嘉禾章嘉魚縣知事譚緝先樸實耐勞勤求民隠著晉給五等嘉禾章大冶縣知事方荃辦事切實輿論翕然蘄水縣知事瞿宗鐸實事求是悃愊無華南漳縣知事張公度才具明敏勇於任事保康縣知事蔣琛老成穏練因應咸宜章山縣知事賓鳳儀膽識俱優辦事果决公安縣知事吳英翰盡心民事明幹有爲興山縣知事沈修鏞學有專長辦事謹飭均給予六等嘉禾章漢陽縣知事葉錫年心精力果爲守兼優鄖縣知事李佑元才具優長愛民勤政均著傅令嘉獎前署枝江縣知事康守訓操守難信馭下無方前署秭歸縣知事王敬銘烟禁廢弛用人不愼前署房縣知事歐保和判案違法辦事任性均著交文官高等懲戒委員會依法懲戒此令 
 
 

Page 4

 
 
   
 
 

Page 5

 
 
   
 
 

Page 6

 
 
[專電]  
　　北京電外部關於魯案回文刻已擬定準日内由陳籙親交日使至内容未詳（九日下午三鐘） 
　　北京電各校長呈稱學生舉動純出愛國政府對山東問題但能博採輿情明白表示不獨學生别無苛求卽全國亦同深感佩（九日下午三鐘） 
　　北京電段芝貴函北大開除學生方豪解交司令部懲辦蔡以方並無犯規嚴詞拒絶（九日下午三鐘） 
　　北京電衛戍司令部收押之學生禁校友家屬探望（九日下午三鐘） 
　　北京電本日各學校一律照常上課（九日下午三鐘） 
　　北京電新國會决定蒸日行閉會式三月一日開第三期常會 
（九日下午三鐘） 
　　北京電張懷芝丁内艱呈請開缺政府照例准其給假治喪（九日下午三鐘） 
　　北京電吉電江防籌備處擬購戊通之同昌江津江寗三艦改爲巡江用已請海部交閣議核准（八日下午三鐘） 
　　北京電哈電俄屬徐爾古一帶有激黨數百在綏遠交界與日軍衝突又在五站與日軍激戰現激黨多駐八站日軍分駐四五站一帶（八日下午三鐘） 
　　北京電楊增新電告七河省一帶亦入激黨範圍民政由平等派主持軍政歸莫斯科政府節制（九日下午三鐘） 
　　北京電楊增新電伊犁接壞之俄屬七河省地方現爲新黨勢力範圍地方政權均歸民主黨主持沿邊各屬派官分任秩序漸歸一致現駐軍隊數千與塔什干聯絡皆歸莫斯科政府節制（八日下午三鐘） 
　　北京電孫烈臣電阿穆爾省被激黨佔據後官民避難渡入我岸已電巴司令容留惟阿穆爾省華僑請派隊保護事則電嵇領事會同巴相機辦理（八日下午三鐘） 
　　香港電軍府魚日再電靳止陳樹藩運械入陜（九日下午二鐘） 
　　香港電閩南戰禍未已陳炯明報告靖國軍變亂無常方聲濤應負責（九日下午二鐘） 
　　香港電盧炎山佈告中葡案可和平了結（九日下午二鐘） 
　　揚州電警察四區鍾信夫逼斃人命交涉頗巨（九日下午六鐘） 
[各通信社電]  
　　北京電外部設商約研究會改正各國商约預備裁釐加税即日成立 
　　北京電參衆兩院定　（十日）日閉會 
　　北京電聞對日通牒回文已由外部擬定不日可交出惟内容無從探悉 
　　北京電府以魯案重大又電王揖唐促王正廷北上　　北京電北京大學準今日開課 
　　北京電交通部將設公債處姚國楨爲處長黃贊熙陸　熊爲副處長 
　　北京電西林等電云對人問題仍堅前議 
　　北京電漢口航船公司由交通部接收辦理 
　　北京電張懷芝呈報丁憂請開缺（以上九日） 
　　以上中華通信社電 
　　北京電日使小幡歌（五）日赴外部聲明更正節略關於撤退日兵不必待中日協定成立即可實行（八日） 
　　北京電陸徵祥經慰留後已打消辭意惟仍須續假　　北京電張懷芝因父喪電請開缺 
　　北京電三井等行日商介紹之魯案竟見主張青島無條件交還另以運米接濟等條件爲交换 
　　北京電四國借欵由美日兩國墊付改名應急借欵年内决先交華幣五百萬 
　　北京電國幣式樣决定一面嘉禾一面國徽 
　　北京電裁釐加税案閣議先設委員會令各省財廳派員來京與議惟此事實行須全國一律政府擬電西南商一致進行 
　　北京電鮑貴卿電改組中東路總公司添設中俄董事會已得霍爾瓦特同意現正規畫進行 
　　北京電院電新甘兩省俄激黨以獨立煽動回族令加意防範（以上九日）以上中孚通訊社電 
[公電]  
　　福建建屬學生聯合會電各報館鑒魯案我未簽字當然不受拘束日人竟欲繼承山東一切權利違背公法莫此爲甚溯自魯案發生以來全國人士奔走呼號無時或息一切犧牲莫可言狀似此安危所繫若不奮起力爭不特前功盡棄而對於美議院熱誠扶助亦付諸東流除電北京政府抗議並令顧專使提交國際聯盟以待公决外務望全國同胞一致進行勿稍退讓福建建屬學生聯合會叩 
里昂無線電（路透社送） 
[大使會議與戰犯名單]  
　　八日巴黎電大使議會昨在外交部開會由米勒蘭氏主席旋以下列公報送登各報大會一致决定將戰事罪犯名單儘速由駐柏林法國代使代表協約國送交德總理另附説明書一通其全文乃於今晨切實商妥將電逹法國代使大使議會下届會議定於星期一日仍在外交部舉行法國各報評論此項决議論調頗佳謂此舉足徵協约國决計維持和約之全部分而令德國嚴密實行 
　　八日巴黎電瑞士京城電　名列協約國提出之戰事罪犯名單者現紛紛離德將寄居瑞士希望德政府託詞無法引渡若輩藉以逍遥法外柏林某報載有興登堡與魯登杜夫兩上將之文皆贊成蒲洛將軍所持德人不應自行投到之説 
[法國近事記]  
八日巴黎電法國高等軍事議會昨在陸軍部開會由陸軍總長主席討論新徵兵議案 
　　八日巴黎電亞力山大里亞電稱克勒滿沙氏星期日可抵該處各報皆以極誠懇之詞歡迎此法國偉人 
世界路透電 
[西比利亞與俄激黨近勢]  
　　二日巴黎電蓋逹將軍在巴黎語客謂柯爾恰克將軍乃爲俄國革命軍所捕協約國曾請捷克軍助戰救之捷克軍因前已受重大損失拒絶此請蓋逹將軍謂伊爾庫次克新政府之分子多屬穏健進步派之政客且又切實聲明捷克軍不能與過激軍密通 
　　四日倫敦電路透電社得悉過激軍兼程而進已在距尼古拉益夫西三十俄里列陣烏克闌軍佔據俄迭薩鎭之説今悉不確惟紅軍迫近該鎭情勢極危據海參崴英人最近消息（一月三十一日）革命軍佔據該鎭後地面安靜軍事委員圑之數人現居海參　西革命軍不致擾及之 
　　四日泊萊格電西比利亞捷克軍之第一批已抵此間大受歡迎 
　　四日倫敦電泰晤士報海參歳訪員一月二十八日電稱此間已宣布戒嚴令昨日有盜刦去官銀行羅卜七百萬枚官銀行現由日兵守衛聞日兵現源源而來外交代表現正設法保護外人之生命財産居民中外人占百分之六十内有華人五萬日人六千 
　　四日亞昌格爾電俄迭薩今日無線電稱義勇軍近大獲勝利紅軍占據羅斯土夫及諾伏齊克斯克後圖渡洞河爲義勇軍擊退失砲六十尊機關槍一百五十架兵八千人紅軍於台尼金將軍陣線之他部分失砲十三尊兵一千五百人 
[德前皇與戰犯名單之新交涉]  
　　四日巴黎電代理德國總代表勒思勤氏不允代交協約國提出之戰事罪犯名單今已辭職和會各界大爲詫異協約國代表現正考慮此事勒思勒氏語路透電社訪員謂彼之辭職乃不欲使政府爲難彼已退還戰事罪犯名單彼於此事初無成見因彼曾屢次聲明德國官員無一能將此種名單傅逹柏林也 
　　四日巴黎電協約國因勒思勒氏來文拒絶接受戰事罪犯名單已擬就覆文將於今晚由大使議會裁决之據消息靈通各界聲稱勒思勒氏此舉全係個人行動但於協約國提出要求前未必不商諸柏林政府法國數界人士之意德國現以該問題試驗協約國之力量故極應注重之云 
　　四日巴黎電各報載稱大使議會已擬定致荷蘭之新牒文措詞嚴重要求必須引渡德前皇俟協約國政府認可後卽將送交荷政府文内否認荷蘭所持拒絶引渡之理由並請重行考慮其决議 
　　四日倫敦電商部大臣吉特士爵士在杜佛演説謂英政府圖令荷蘭交出德前皇付法庭審訊所定罪罰必須實行如荷政府切實拒絶曰不能交出擬許避居荷蘭境内則吾人將聲明不能許其居於歐洲荷境而須置於歐洲以外荷蘭之一島上 
[印度之大罷工未已]  
　　二十七日孟買電紗廠工人多數願接受廠主之條件今晨有七廠重行開工時爲莠徒迫令離廠羣衆且拾石擲擊兵士一隊兵士開槍回擊傷罷工者一人目下紗廠仍全停工廠主無更改條件之象故罷工風潮一時恐難平靜 
　　二十九日孟買電紗廠工人二萬人開會議决不上工勞工調停委員會勸阻無效 
[各國近事記]  
　　三日華盛頓電威爾遜總統數日前患寒疾險染㾕症今漸痊愈已能不需扶掖在白宫第二層散步 
　　二日芝加哥電調查極端派活動之特别法官已報告世界工圑圑員三十七人之罪狀彼等陰謀以暴力推倒政府 
　　四日倫敦電泰晤士報宣稱飛抵開羅之飛機乃北巖貴族所派以期證明能否安然飛越斐洲此舉且予科學家探索斐洲之特别機會皇家動物會秘書米吉爾氏亦爲飛機乘客之一南斐政府所派之飛機一架名銀后者今晨飛往開羅 
　　四日倫敦電皇家飛行圑中之郝爾特氏已被聘爲中政府飛行顧問不日將啓程赴華 
　　三日柏林電茲悉日本諷示不願承認德國前殖民大臣索爾夫博士爲駐東京代表 
太平洋路透電 
[柯爾恰克引渡之原因]  
　　四日哈爾濱消息哈埠法國軍事委員會以柯爾恰克被引渡與社會革命黨之下述事實通告各報初柯爾恰克在下烏定斯克辭職後協約軍總司令卽將柯氏置諸捷克軍保護之下由捷克軍送往安寗地方捷克軍受託辦理遂乘火車開往伊爾庫次克出發後備受困難初則下烏定斯克居民竭力阻止柯氏之出境羅行近伊爾庫次克時則塞姆却伏礦工羣起欲謀殺柯氏迨旣抵伊爾庫次克則捷克兵爲兵所圍四面皆機關槍聲勢洶洶尤有一事令事勢益臻嚴重者柯氏部下錫塞夫將軍於退出伊爾庫次克時擄去重要社會黨員三十一人交與柯氏參謀長斯基泊羅夫將軍伊爾庫次克旋得消息謂被擄者與鐵路工人及電報生皆被槍斃伊爾庫次克人民聞之大憤咸以柯氏應負其責再鐵路工人聲稱如不將柯氏交與社會革命黨則將繼礦工之後全體罷工同時過激黨（與伊爾庫次克之社會革使黨不同）又有趨向伊爾庫次克之行動捷克兵之護送柯氏者孤處於伊爾庫次克車站人數軍械皆遠不若四周軍隊之多若取攻勢則不獨徒召覆滅且將危及沿鐵路之協約軍而妨害其東退之路故攻勢直不成問題協約軍總司令遇此情形爲防免大患起見决計諭令捷克兵將柯爾恰克交與伊爾庫次克之社會革命黨政府 
[西比利亞之新統治]  
　　九日海參崴電氏治派連同共産黨與過激黨旣成就不流血之革命後宣布以州議會爲濱海州之統治機關過激黨與共産黨皆暫時承認州議會蓋欲俟協約軍撤退後始握權也州議會接受此權則因欲與日本避免衝突起見新政府之進行程序（一）掃除柯爾恰克餘黨及謝米諾夫與加米柯夫之黨與（二）與勞兵政府締結休戰條約（三）襄助捷克軍之退出目前州議會軍隊已行近哈巴羅夫斯克而哥薩克人亦紛紛附合日人見守中立謝米諾夫之軍大都爲蒙古人與布里雅特人現仍佔有貝加爾境柯氏殘卒由加佩爾將軍統帶擬在伊爾庫次克以西從過激黨勢力範圍中奪路而出柯氏後隊即波蘭兵五聯隊已在太格附近投降過激黨至於武裝之鄉圑則已安然返里日兵陸續到境現頗惹起各黨之仇意羅薩諾夫將軍刻已避匿被人斥其侵吞公欵日代表往見革命政府之領袖麥維狄夫氏告以俄人所選舉之任何政府日本願予扶助捷克代表格爾薩博士稱日軍紛至頗有碍於捷克軍之迅速退出前參與蓋逹將軍謀起革命之克拉柯夫資基氏現被任爲州議會軍長 
國外要聞 
[倫敦工黨運動之開始]  
　　主張礦産國有 
　　中美新聞社倫敦通信云礦産國有問題之工黨大運動現已開始國會中之工黨議員將悉行加入各大城鎭已紛紛定期開會其目的在於二月間將此關於礦産國有之要求由國會内提出以前先使公衆得一種深刻之印象預料各主面試騐力量之大奮鬭將不能免而一九二○年之風潮或且較一九一九年爲更劇也查此次勞工之運動係由有組織及聯合的工黨所計畫上星期間曾開一商業聯合大會議到會之代表七百五十人共代表勞工五百萬人其結果一致議决於國會開會前礦工協會及全國各處與礦工協會有關之圑體均從事一種（大聲疾呼）之運動要求立將全國礦産歸爲國有其辦法則於各處會堂中工人俱樂部中工場中公共場所中及街頭路角均聚集工人大聲呼喊礦産國有推翻資本家股東地主打毁煤商及煤分配家許工人管理工業决定工作日數及傭值許工人控制一切工業如鐵路船廠航務運河及煤氣公司一言以蔽之一切私人經營一槪推翻盡將實業變爲公共所有惟從煤礦先入手耳據通信員所推測運動之極致定必到此地步試觀該會議中之情形更可瞭然當七百五十代表通過上述之决議案後工程師協會書記湯曼恩氏卽登台發言云今所需勞工控制者不僅煤礦亦不僅運輸其他每一工業皆須逐一改革使社會主義（卽公有主義）有力適用而後已又云吾人現在需中央政府之管理愈少而需工人羣合之管理愈多倘礦産公有之要求能實現者則吾等對於其他要求將得一新激刺吾人宜待三四個月後再行聚集以圖繼續進行現時則應未雨綢繆以表示圑體之堅固並力量之厚也按湯曼恩氏爲工人協會中最有力之分子以上所言足以代表極端主義者之心理當彼發言後全體代表鼓掌贊成足見其勢力之偉大不特此也工人所刋行之機關報名（圑體）者其最近一號内有數語云（吾等工人一經組織則一切業已具足不必再賴國會議員或保護法或國家之撫卹主義吾人爲勞工勞工者包含萬有故吾人卽將士也）觀此數語則勞動方面之狀態可見一班矣至於勞動界以外之人則如何據吾人觀察勞動界以外之人民殊不贊成此一切國有之政策彼等若能與合法之當局聯合一致加以反抗則其勢力自較勞動界更大而更有力試觀前此之鐵路罷工豈非罷工者終致失敗乎勞工領袖中今亦有見及此者如湯麥斯氏在卡迪夫新造之工黨會議廳中對本黨演説極言工黨决計欲宰制一切若甚誇耀者然言及工黨之前途則又若懷有疑念以爲彼中等社會强固而有組織决不能漠視不顧故主張求助於中等社會其言云（工人所入有限在今日謀生實甚困難此黨爲一般人所共知而共憫之者今工人將茹苦含辛以事奮鬭期取得他界人所享之權利中等社會亦當了解之須知工人所反抗者即爲壓制中等社會一階級之人故中等社會應爲工人之後援）云云勞動方面之未能自信其能力足以推倒一切於此又可瞭然至將來结果究屬如何則非目下所能逆覩也 
[比國文學與科學上之提倡]  
　　中美新聞社云美國僑寓比利時人士擬在不魯捨拉城中建立一萬國醫學研究會頗引起一般人之注意在比利時政府自身對於科學及文學方面固亦盡力提倡獎勵有加特由政府贊助分别設立專會以爲國人之楷模其已成立者如科學文學美術院其所事分爲三組曰數學物理學博物學曰文學道德與政治學曰美術槪括雕刻製版建築音樂及與美術有關之文學科學等每一組容納三十人爲院員甄别極嚴須由公衆推舉而得比王之同意外此并容外國院員五十人及本國報館通信員十人每年由斯院發出文學科學及美術上之問題數條懸賞徵答其最優者即獎以金章院中并由比國及外國科學家編印報紙并作報告有一極大圖書室内藏名貴之勳章字蹟文稿等甚夥大戰中斯院不幸爲德軍所駐蹂躪不堪其間尚有圖書及小册子等十二萬五千卷施他薩男爵之名貴書籍亦在其列德人見其可貴者咸竊取而去院址即在不魯捨拉城中其院前平台之上立有甘德勒像甘氏爲比利時统計學大家名聞世界者也外此有王家佛蘭逹院以一千八百八十六年成立意在專研佛蘭逹地方之語言文學院址在甘德城爲一有名之貴族邸第内有院員二十五人本國通信員十人外國院員二十人并名譽院員若干人除研究佛蘭逹文學外并設專組研究德意志古代語言中古時代之成語近代之語言及文學國史書史學傅記學地名學并編印荷蘭語大字典專院亦刋印報紙編撰常年報告懸賞徵文王家醫學院以一千八百四十一年成立爲政府中一般顧問所组而以研究醫學爲宗旨亦印報紙撰報告編事錄内有普通院員四十人本國及外國通信員皆有之亦有名譽院　若干人王家歷史學會以一千八百三十五年成立辦事頗力其會中要務在審查與比利時曆史有關之未刋文件如紀錄憲章函札政治報告等均在審查參考之列自成立以來頗得歐洲諸大國藏書樓之贊助得種種重要之交件皆與比利時歷史有關者在羅馬之比利時歷史學會則以一千九百○三年成立會址在羅馬之拉司的格西宫專爲比利時自國而設蓋與羅馬之法俄奥諸國學會同一性質也國家傅記學會編印一（國家傅記）其中皆記比國有名人物於政治文學科學美術及他種學問藝術上富有聲望者其外國名人而與比國歷史有重要關係者亦槪行列入中央統計學會在編查國家統計以細密之核算指其疏漏代爲添補或修改王家萬國交换智識會中有科學文學二組以一千八百八十六年由政府與他國簽定交换圖書之約比利時全國之科學及文學圑體皆受命以刋印之圖書交由斯會傅逹美法意葡俄奥西班牙瑞士及南美諸國每年交换之書約有五千至五六萬卷比國於提倡科學及文學不遺餘力每三年懸賞徵求歷史及社會學法國及佛蘭逹文學與其他數學物理學醫學博物學等每十年徵求哲學及方言學定有比利時獎一種獎探險南冰洋之探險家國王獎一種則由比王發一問國中文人其能作一最佳之書者得此獎獎於一千八百七十四年制定計得年金二萬五千法郎每四年一次則行特别懸賞外國文人皆可參與云 
[專使圑會議紀錄（十九）]  
　　第六十二次會議錄（八年四月七日十二時出席者王全權王公使唐少將嚴參事王參事章專門委員王專門委員）（一）王參事報告中國國家鐵路續提賠欵案内之天津柏林比京各銀行存欵仔細討論天津北京兩欵似有不能提出之理由一北京存欵應由比銀行負責不能因德國曾占領比京不問其是否没收即向德國索取二天津存欵宣戰後已將德華銀行没收當時何以不向德華清理處追償故魏全權之意此兩欵擬不提不知各位之意如何當經王全權詢問王專門委員景春王委員答復比京存欵曾函詢華比銀行至今尚無答復王公使謂必須有華比銀行同信如此欵確爲德國没收 
 
 

Page 7

 
 
始可加入衆意贊同至天津存欵王專門委員請電政府將京漢川漢兩路存欵向德華清理處追索一面將詳情電復本處當即擬電致部 
　　第六十三次會議錄（八年四月七日下午出席者陸總長王全權顧全權施全權魏全權王公使葉次長伍參議王局長章局長）（一）關於中國鐵路案公同討論今日會議應否研究我國擬提出和會之鐵路議案抑研究對付他國提出之方法旋將關於政治性質之鐵路從各方面前後複雜情形以及提議後之種種利弊詳加研討未能决定辦法俟下次開會續議議决將鐵路問題先在目前擬提之七件希望案绪言中附筆聲明續提 
　　第六十四次會議錄（八年四月八日十二時出席者王全權魏全權胡公使王公使嚴參事郭專門委員劉參事錢參事岳秘書長）（一）從略（二）章專門委員報告昨日往賠償損失股詢問對於中國所報之損失如何辦法知隴路之數均已一律易爲銀兩共計二十一兆兩零各國所報損失分作兩表一按ABCD排列一按數目排列當詢其中國所報损失自提送貴會後迄未經貴會諮詢是否已經滿意渠答稱此亦難説現在英法兩首相正在商訂賠償損失大綱應俟大綱定妥後始能解决渠又問山東損失如何如貴國與美國取同一態度可不必論倘有提出之意則須從速决定因聞昨日英首相喬治與法總理克來曼素可將大綱議定本會俟接到大會電話囑將損失文件送去卽須截止並出示山東損失問題空白表册囑速歸報中國全權又向渠借閲與中國同類之國家所報損失案卷渠出示巴西所報損失文件其編造之法最先爲大綱後分三類一證據二理由三損失數目 
　　第六十五次次會議錄（八年四月九日十二時出席者王全權顧全權魏全權胡公使王公使嚴參事錢參事章專門委員唐中將劉參事）（一）魏全權代施全權報告昨日經濟會開會討論將來協商國與德國私人債務付欵辦法英法中國政商各代表均有提議一英國所提議者所欠之欵如係協商國貨幣仍用協商國貨幣歸還如係德幣則照宣戰前一個月内之電匯價目折衷計算其無電滙之處仍照普通滙價二法國所提議者協商國方面所欠敵人之欵仍用協商國貨幣按照將來付欵時匯價折合計算如敵人欠協商國之欵則用協商國貨幣按照千九百十四年六月内平均市價歸還三波蘭所提議者甲國所借之欵如有用乙國幣制者現仍用甲國貨幣償還四中國所提議者如有一國用銀本位者將來還債辦法彼此均按照合同内所指明之貨幣以歸還付欵日之滙價合算議决今日施全權赴會仍主張昨日提議辦法如通不過則贊成法國之提議 
　　第六十六次會議錄（八年四月十日下午二時出席者王全權魏全權王公使嚴參事錢參事章專門委員岳秘書長）（一）魏秘書報告探得大會議决德國自本年五月一日起二年之内應交出二十五　　　所有各國戰時損失德國均須儘數賠償其辦法和會設委員會各國於兩年之内將所有損失報告委員會註册委員會組織尚未議决損失分類已經議定將來列入和約（二）議决前未裝訂之初版山東問題九百五十份即行取回暫行存儲其法文排版可以拆毁（三）王全權请嚴參事將各處洋文來電分省編輯（四）章專門委員報告查得交通部川漢津浦欠德國之欵以目前金鎊事價合算共七百五十萬元而此次提出之賠償損失除隴海外各路只有七百二十萬元即能照數賠償亦尚相差二十萬（五）錢參事報告接到司法部來電聲明上次來電所稱之法院係指高等審判而言 
　　第六十七次會議錄（八年四月十日下午出席得王全權顧全權魏全權胡公使王公使葉次長伍參議章局長）繼續第六十三次會議討論左列兩項問題單提新訂草約之山東及滿蒙各鐵路或將已訂合同而未開工各鐵路一併提出議决仍將七件希望案先題鐵路問題應俟籌畫就緒後再定又議决公推葉次長擔任籌畫鐵路問題同時並分向各方面探聽新組織之國際银行圑消息 
　　第六十八次會議錄（八年四月十一日下午出席者王全權顧全權魏全權胡公使嚴參事）（一）顧全權報告昨晚國際聯合會開第十四次會議起草委員會提出修正案説明此項修正案僅於條欵次序略有更改或有删繁就簡者日本代表牧野間此是最末了一次否威總統答我們希望今日議竣於是即開始討論美總統先問對於總論有無意見日本代表請暫擱總論先議他條遂討論第一條衆無異議惟英法文意義有出入之體英代表聲明英法文不符當以英文爲主法代表則主張以法文爲主並舉歷史上凡有大會其文字無不用法文以爲憑證威總統云此非本會討論之問題應由大會解决次及第二三四五六各條無甚討論第七條關於聯合會地點義首相報告調查結果並與各方面接洽均以瑞士（日來弗）爲宜比國代表爭之甚力最後付表决仍通過瑞士（日來弗）第八九條法代表仍主張設國際軍隊並檢核各國軍備英代表反對遂聲明保留將來討論之權 
國内要聞 
[北京通信（靜觀）]  
　　昨今兩日之北京學界 
　　所謂昨今兩日者即本月之六日七日也此次京中學界奮然而起政府對之不免有所畏懼（一）因都門自新年以來謡諑紛興人心早有隍杌不安之象（二）因天津學潮愈演愈烈政府正苦無平靖之方而京中遊街之舉氣象甚盛恐不報復演五四之劇况六日爲各界預定開國民大會之期萬衆偕來又恐妨碍地方治安秩序故四五兩日之外調勁旅内設重防者其故由是至五日之夕各校電話已經衛戍司令部勒令電話局將通電之線隔斷聯合會乃擇一秘密場所開會一次議决次日下午一時仍復照常出發講演並赴國民大會不意六日九時以後所有駐紥新華門以内之軍隊即飽餐戰飯整軍而出新華門外守衛森嚴迤西則沿臨記洋行以至西交民巷口步兵排列支槍整隊如待敵人此外大街要道無不有荷槍之保安警察及步軍統領衙之兵鵠立其間人數多則二十少則八九各校學生見此情形預料本口如出外講演必有最激烈之衝突發生以寳貴之身供彼殘害殊不值介且所謂國民大會各界皆畏縮不至獨有學界首當其衝勢力亦太薄弱加以各校職教員紛紛勸告謂今日可以無庸出發因此學生會臨時議决暫行停止出發講演如北大則早間曾有一傅單定一時出發至十二時又發出傅單取消前議各校亦大率如此獨女子高等師範學生因與各校未經先行接洽仍於下午二時出發至西交民巷見各界無一人到遂亦折回據聞晚間學生聯合會曾開會一次討論將來進行辦法尚未有具體議决之案至北大被捕之學生范鴻劼等十四人昨日下午由該校學生派定代表四人持函前往慰問先至警察廳投函後守候半小時有一警士出對各代表言（此次事變發生我們總監原擬極力维持無如力不從心現在被捕諸人悉在衛戍司令部不惟諸君難於見着即本廳亦不能預聞惟有可以爲諸君告者所有在拘諸君飲食起居一如平昔可以回告諸同學請勿罣念）云云旋又至衛戍司令部將函留諸號房守候多時並無回信此次政府處理學潮約分兩派吳鏡潭接近於徐靳稍有顧忌衛戍司令部則意見適與之相反是日國民大會旣開不成功而講演復停止出發在當局或以爲學生經此一番懲創可以帖耳而服矣其實内部之活動仍未一時停止也下午一時忽喧傅各校已被兵圍住記者驅車出前門復至高等師範北京大學等校但見前門一帶軍警林立且有馬隊往來梭巡而各校門首則並無一兵可見人言之不確矣各校自四日下午一時起皆已停課雖無罷課之宣言而實際停课已經四日現在北大學生會又新設交際糾察雜務通信四股並議定自八日起每日發行日刋一種定名即爲北京大學學生會日刋内分新聞評論兩部關於糾察一股之職司則在稽察到校之人有無託名偵探希圖破壞學生圑體者所有各寄宿舍門禁異常森嚴凡學生非帶有北大徽章者不得入内今早（七日）九時該校學生又開全體大會關於應否照常上課問題大加討論結果議决自下星期一起照常上課其理由（一）旣不能自由講演又不上課則兩有損失（二）不上課則校長對於政府無從應付（三）舊曆年假將近不上課則返里度歳者多圑體恐致不固至上課以後仍當圖内部之活動對於天津學潮山東交涉福建交涉必力謀積極對付方法聞下午復開學生聯合會以便議决辦法各校一致行動自今日止京中學潮或可告一小結束乎至政府一方面防範仍未稍懈前門内外軍警排列如故且時見有大隊步兵通行於東西牌樓大街又有馬隊或八九或十餘來往梭巡昨晚忽傅北大學生會會長方豪爲衛戍司令部捕去但證以該校今日上午開會議决情形且並未提及此事似乎所言未必即成爲事實也（七日下午一時） 
　　四日下午軍警拘捕學生演講隊之情形 
[京學界在軍警監視下之狀態]  
　　北京各校自演軍警監視之後圑體行動已失自由聞昨日（七日）各校學生會議結果以此次所議原爲外交問題並非對内而發仍决定維持學業於星期一日照常上課惟一部分學生以不甘受壓有自行解散之説解散之後分爲二種辦法（一）讀書者或出洋或至南方各校轉學（二）各歸故里讀書種菜從事實業或組織新村至校長方面對於近日軍警大捕學生及圍守學校之舉大不謂然已向政府表示意見如再不撤去踰越常軌之軍警校長等卽全體辭職但政府對此甚爲冷淡靳氏且於昨日（七日）密電長江等省督軍謂政府鑒於外交上之困難對於學生已爲嚴重之取締京津試辦以來地方略安尊處如有此項學潮即希照此辦理等語各校長即以去就力爭恐亦未必有效耳 
　　學生方面雖已議决暫時屈服然軍警機關仍恐各學生出發演説於昨早（七日）十一時分派第九師第十三師第十五師軍隊共計七營及保安隊兩大隊遊行城内外街市遇有多數集合即令解散一面又爲密接之警備每校門前駐有軍警二十人乃至一百人均荷槍實彈並上刺刀總統府國務院外交部附近均駐有武裝軍警一大排東交民巷東西口駐保安隊及警察東城日本商店頗多廣駐保安警察重要馬路按段加駐雙崗均備全副武裝衛戍司令部派小馬隊日夜梭巡街市步軍統领派游緝小隊支燈於各街口守夜每半里即有一小隊警廳派偵緝隊於各校及公寓附近偵查現各軍警均奉上官交諭凡途中遇有著制服或形似學生成羣結隊游行者准隨時阻止若手執小白旗上有激烈字樣者即拘入衛戍總司令部看管 
　　前日學生講演風潮被捕者四十餘人茲據調查該被捕學生等姓名如下張凌漢常振經盛叙功林德曜李蔭棠葛之幹余繼仁以上七名係高等師範學生郭懷璞范鴻劼沈良佐高紹璧馬昌民劉雨膏姜定名蔡鎭瀛朱福照韋奮鷹馮爾梅唐綬李青芳趙守耿郝士傑王榮繼王恩洋朱傑梅宸朱相吾齊榮幹朱紀章謝靈機邢世芳方豪以上二十五名係北京大學學生趙康侯莊聯輝孫宏侯以上三名係朝陽大學學生周學輝張登三以上二名係高等補習學校學生蔡成章秦建吾余榮本以上三名係中國大學學生邴玉和係法政專門學生夏秀峯高等工業學生鍾少梅係法文專修館學生蘇藴惠賈受益廖鴻益蕭貞昌隋星垣劉恒裕陳元復胡孔安（未詳）至受傷人數則甚多不易調查 
[直接交涉説中之魯案]  
　　國民之反對終不敵軍閥之主張 
　　山東問題全國輿論反對直接交涉政府雖聲言尚在詳愼考量之中其實大體上似已向直接交涉着手日來正由日本某某實業家三人從中探取日政府意向欲先知條件後開談判左右政府之段氏近日屢對人談云非與日本直接交涉不可辭意極爲堅决聞日内更將通電各省督軍表示此意故此問題之歸結已大勢可知至外間所傅政府通電徵詢註外公使及各省長官之意見此不過爲表面上應備之手續實際上並無關係惟當局現時所主之直接交涉尚係爲有條件之交涉至條件若何尚未明瞭 
　　日使小幡於五號赴外交部晤外交當局正式聲明前所提之節略中因電碼错誤聲明更正據聞原節略中關係日本在山東撤兵事略謂爲警備鐵道起見迫不得已惟有仍將日軍留存望貴國政府體諒斯意速速組成巡警隊爲幸小幡此次赴外交部之聲明則改爲暫時爲警備鐵路起見不得已雖將日軍留存一俟貴國巡警隊組織完了即在中日協定成立之前亦可立時將日軍撤退望貴國政府體量斯意從速組織巡警隊爲幸云云口氣之問對於駐山東之日本軍隊不必待中日協定成立立卽撤退是較前提之節略稍爲退讓惟同時小幡又問外交當局何時開議外交當局答以因此案關係甚重政府擬徵求各方面意見再行决定 
　　昨由安福派通信社傅出消息謂顧維鈞施肇基等均傾向直接交涉并錄有顧之來電以爲質證電略云山東問題今昔情形不同日政府旣與我提商交還辦法似難拒絶惟當認三國會議錄所載各節（即不依據中日山東條約换文）爲交涉之根據尤須注重膠澳領土權沿鐵路日軍應請其於開議之前撤退如政府允與開議而彼方於條件不肯讓步以致會議中止則咎不在我是時再向國際聯盟會要求處理定得世界同情云云此項消息出諸安福機關是否可靠尚不敢信也 
[清華學生反對新校長之風潮]  
　　清華學校自校長張煜全辭職後外交部卽派羅忠詒接任學生對羅頗不滿意已發生拒絶校長之劇烈風潮茲錄學生與教職員宣言書如下（學生宣言書）清華學生發出宣言書云晚近以來外患内　歳無虚日教育之　敗無以復加矣心乎國事者咸以爲是乃國所與立國步之艱非教育無以解决於是創爲風氣力圖廓清一　風靡南北皆然而我清華則猶蜷局於奴隷教育之下　廊苟且不得與國人共圖刷新積忿含怒雖爲繼忍遂釀成前者（去張）之運動蓋吾人深知欲圖校務之改良必破此專制教育欲破此專制教育必去此官僚式之校長而以眞正德識兼　體軀健練之教育家代之也去張所以改良校務然改良校務不止於去張舊者去新者來新之有以愈於舊則去舊不爲虚舉苟新無以異於舊或腐敗尤有甚焉則去舊之舉等於不去耳此吾人所以自去張之目的已逹到卽特别注意於新校長問題並公决新校長資格七條苟與此七條不合者吾人誓不承認其爲校長（一）必爲教育界中人物（二）與政黨軍閥無關係（三）必有新思想具世界眼光者（四）必道德優美者（五）必中英文兼善者（六）必身體健强者（七）必非醉心於宗教者吾人旣定此七條即呈明外交部請其擇派新校長時注意於此嗣聞外交部有派羅忠詒之消息吾人卽多方調查此人歷史乃知其曾留學英國袁氏爲總統時任公府禮官後又在英倫任本國使館一等參贊以癆疾請假歸國休養其所習爲法律中英文均無所稱此次與吾校代表交談之時掩飾支吾大施其外交手段詢以教育方針則曰貴校聲名藉藉管理教授都稱良善吾來當竭力保持舊狀夫吾　　北京學生演講隊在觀音寺街西口堵絶交通之情形 
　　人所希望於新校長者改絃更張廓清校務也今羅某旣非教育家品學又劣復身膺痼疾察其來意則爲保持校中舊狀律以前述七條適相反對其應否爲吾校校長不辨自明前者吾人之去張運動爲欲改良校務於張之個人毫無關繫今之拒羅亦爲改良校務於羅之個人亦無關係今羅之腐敗不減於張且聲言校務進行一仍舊貫是校務改良之决無希望明矣吾人茲已决定誓不承認無力改良校務之校長除呈明外交部懇其另簡相當人員外合應陳明原委惟邦人君子亮鑒焉（教職員宣言書）該校教職員亦有宣言云左列清華學校教職員諸人因現在清華學校已迫於危急的時機所以對於與我校有關係及關心我校諸君子不能不有以下之宣言我校當學生風潮初起時外交部美使館曾會同派員來校調查並向同人等徵求意見同人等對於此項問題當就過去的事實現在的情形將來改進的方法經多數之考慮獲得根本的解决方法即當令我校免受一種對於現代教育上没有研究没有經騐或於教育事業素不注意的人操縱同人等本此解决有最緊要之主張兩項如欲消弭現在風潮救濟過去事實改進將來辦法此兩項　根本上應先注意之問題也（一）學校董事會會員應當不含有政派黨見的意味並且會員中應容納於教育事業上素有經騐於學校内種種设施不挾有若何之私見者（二）校長一席當擇教育界中聲望素孚者不可帶有絲毫黨派的意味且須有强健之體魄高尚之品格者施美士王文顯貝德戴元齡寳　李奎耀海晏士梅貽琦狄瑪袁同禮費理門戴超賴福斯楊景時司逹谭唐王史鳳珠譚安那布雷斯羅柏森張繼澤力格題巢坤霖賴克林劉錦章克麗楊光弼羅麗德張永平白雅禮周恩斯白海倫狄福蘭 
[鮑貴卿到哈之任務（鴻）]  
　　鮑督定六日午後三時來哈哈埠軍警各機關均已得軍署專電今晨（五日）鐵路公司特放專車到長護路軍總司令部人員赴長迎迓者甚夥鐵路公司總辦拉陳諾夫民政長阿發納而夫及索倫莫夫大將等亦皆隨車到長以示中俄親善開鮑督此來駐　黑龍江交涉局内預計一星期冋吉哈埠自過激黨東漸以來謡諑紛紜俄人方面實有躍躍欲動之勢鮑以護路軍總司令名義佈告護路界内如發生擾亂秩序舉動必作相當處置然猶恐護路軍隊不能盡職故親自檢閲一次且藉以鎭懾俄華工人之暴動云并聞尚有交涉要件三項（一）中東路借欵問題（二）中東路俄護路軍取消問題（三）组設中東路全路警察局問題交涉結果容探續誌 
[福建厦門大學校之急進]  
　　暫假集美學校開辦今秋先招預科學生 
　　集美陳嘉庚君倡辦福建厦門大學校附設高等師範部校址擇在厦門演武亭早經測繪事竣呈請官廳核准在案近一月十九日厦門道署奉省長指令略云陳紳籌設大學熱心公益至堪嘉尚所請劃撥演武亭末段官地四分之一以便建築校舍應准照辦業由道縣轉知陳君矣聞陳以大學校舍着手建築非一年或數月便可竣事而鑑於世界潮流及吾閩教育現狀高級教育實有刻不容緩者若待校舍完成始行招生則莘莘學子不免久勞企望爰取急進主義擬於本年秋間暫假集美學校先辦大學曁高等師範預科俾大學校開幕之日早得本科學生則所收效果當較循序進行爲易至大學籌備員現已推定者爲汪精衛（西南大學籌備員）余日章（中國青年會總幹事）黃炎培（江蘇教育會副會長）三君黃君於上年夏季來集美學校磋商改組事汪余兩君亦於最近先後蒞校參觀目擊集美學校規模之大進行之速均加稱許對此籌辦大學之舉尤表贊同故陳君均延爲籌備員目下應先聘定之預科教師已由籌備員物色矣 
　　尚有要聞及地方通信轉入後頁 
雜評一 
[軌内與軌外（默）]  
　　當局之所以下嚴令謂學生之舉動越出軌道也所　聚衆暴行擾亂干法等等皆以實其越軌之言也夫北京學生之舉動果越出軌道否姑勿論然如今日當局之所禁如開會演講等凡所以表示愛國者且皆不許此種行動前皆視爲軌内而今視爲軌外是學生所有軌道内之範圍愈縮愈小矣 
　　反是而軍警可以毆人可以衝人可以包圍學校可以干涉校内集會可以封閉學生會與禁人方論自由當局並不視爲軌外則軍警軌道之範圍行且愈擴愈大嗚呼學生之得以自處者幾希 
 
 

Page 8

 
 
國内要聞二 
[京華短簡]  
　　昨日星期六國務例會上午十一點十五分開議外交仍係陳代部列席重要議案如下（一）交通部提案德人在漢口所辦航船公司屬於德人在華財産應行没收之列擬由交通部直接接收辦理結果照准並派員赴漢調查然後接收（二）財政部提案東三省張作霖請速撥邊事防堵費三十萬元結果仍交由該部趕速籌撥（三）内務部提出維持八旗生計設立實業工廠案以欵項無着經過兩次會議未决昨日討論結果交財政農商内務三部分别籌欵並訂組織方法（四）東北邊防案結果未詳（五）海軍部提出擴充烟台海軍學校案結果分交海軍財政兩部籌畫經費及規定一切改組進行辦法此外關於中東路保護問題並有討論時十二點四十分散議由李薩兩氏入府報告 
　　幣制局經費已經議决經臨兩門合計二十五萬每月平均二萬八百餘元並由財部鈔單咨行該局遵照辦理惟該局近以籌設上海造幣新廠中外觀瞻所繫事務殷繁遴選各員正在積極籌備此項計畫原在八年度預算編製以後現已實行籌辦在在需欵而預算原列之數實苦無從挹注非酌量追加預算不足以資進行昨已咨部自九年一月起每日追加經費四千元請卽提出閣議公决 
　　楊增新昨電政府略云茲探過激派招集纏布各頭目在某處開會到者約有八千餘人宣布准回教獨立並許以特權等語查俄邊回疆各種族素困於過激派虐政之下舊黨從中挑撥屢起戰爭今該黨爲收拾人心計一變從前宗旨且在莫斯科擁有重兵組織國民大會現又准回教獨立俄邊情形又爲一變該黨本旨無國界民界之分故容易鼓動人心事關國防要政特聞云云聞政府接電後即經拍覆一電囑嚴密防範電後並有俄新黨軍容甚盛似有統一勢我國自宜注意 
　　聞德州兵工廠總辦宋振綱日昨有微電到京略云天津風潮始於外交終於官廳在學生爲愛國之熱誠在官廳有囂張之藉口實則措置乖方以致軍警學生實行衝突演成流血之慘劇屢仆屢起愈演愈烈其初本非不可以理喻無如官廳操之過激而天津爲京外首善之區華洋雜處之地數年以來屢起風潮未聞有以善其後若長此以往豈不貽笑於外人振　津人關切較密誰無子女任彼摧殘誰無廬墓任彼踐踏稍有良知能無傷心振綱分屬軍人理應默守本無置喙之餘地無如國家安危所繫桑梓休戚相關本諸天良不得不代懇政府迅派公正大員秉公澈查以明眞相　非曲直分别懲勸則天津幸甚國家幸甚 
[粤省教育會請勿輕更管教員]  
　　廣東省教育會上省長文云竊維教育爲國家百年大計本非急可圖功吾粤教育事業日見銷沈倘不設法维持不特無效可覩而學校信仰且掃地堪虞欲謀維持整頓之方宜袪張皇敷衍之弊蓋學校精神寄於管教教員對於學生性質若何程度若何相處久斯知之深乃能施以相當之教授法而校長及職員負經理校務之責亦必熟悉底藴乃能統籌全局以策進行似此任重事龐自非假以歳月詎克收就熟駕輕事半功倍之效故東西各國胥視教員爲終身任務職此之由倘因校長教員偶受詭名攻訐或微有過失雖該校亦有成绩遽予更换校長遂致牽動教員舊者未及告新管教茫無頭緒新者鑒於其舊存心暫假枝棲視校務如雲烟遇學生如萍水甚以神聖事業比例差缺教育前途安有起色查民國六年廣東第三全省教育大會議决案内有校長教員保障法一條呈請鈞署採擇施行七年八月由翟前省長將原案核定令行各區道尹各知事一體遵照該原案内有校長教員曾經省視學員兩次或勸學所長四次查視報告確有成績經省長公署核明有案者縣知事更换校長須臚舉校長不職理由事實呈省長核准方能報行至於教授盡職之教員校長亦須呈縣核准方可更换等語又查民國六年九月李前省長曾分令布告嚴杜攻訐其第一五零號訓令内開見夫學務控訴之牒堆積紛來或新舊交訌或城鄉異見或排擊外籍或互爭租産甚至學者以覬𧢢校席之故對於� 
辦學人員不惜醜辭巧詆蜚語横馳一經行查十有九僞又云各屬士紳如對於地方辦學不職之員果有眞知確見應先赴縣呈候查辦縣不能理又再呈道如呈内不粘道縣批詞輒來署混瀆或呈由郵遞者槪置不理省立各校校長及省委各員若查有不職情事據實來控必須由具呈人親自到署投遞聽候委員詢問查有誣告情弊必予按律重懲等語其於預防刁健保障校長教員之地位使其得安心從事教育職務用意至爲深遠當經本會會員大會議决援案呈請行政長官重申明令予以保障嚴杜攻訐如管理教授卓著勤勞者應令其久於職位從容展布庶幾人有固志責有專歸所有議决緣由理合具文呈請鈞署察核是否可行敬候指令 
[南京快信]  
　　警察廳派員勸諭各界緩開國民大會省立各校已放寒假學生紛紛回里 
　　聞北京已有嚴厲取締學生電致軍民兩署李督昨召教育胡廳長江寗齊鎭守使警察王廳長到署密議 
　　馬龍標王懷慶吳炳湘段芝貴電軍民兩署稱支日拘捕學生係防制激烈行動當卽釋放 
　　院電軍民兩長略云山東問題羣言龐雜政府負完全責任自應詳愼考慮容納各方意見希轉諭各界鎭靜勿擾 
　　第十六師决定舊曆本月二十一日開拔赴察哈爾城内外商舖均擬放邊砲歡送王廷楨今晨乘花車先行財政部昨致李督齊省長電云勘電奉悉駐蘇第十六師移防發餉重費藎籌甚感所擬向銀行息借七萬元三個月期即由蘇省沙田局印花税分處官産處擔保將每月所收解欵撥還一節應即照辦除電飭該三處遵照外並希轉知王都統是荷 
　　漢冶萍公司借用江蘇公欵一案省議會錢議長以現旣閉會又值舊曆年關推舉手續亦殊不易現擬自往鄂垣先與金峙生接洽一切藉資調查倘時機緊迫卽行回省商酌昨先行會同夏若仁虎往鄂交涉辦法南京交行副長顧立仁調充無錫行長昨赴錫接事徐屬又有匪警張文生電告派吳陳兩營長往剿浙實廳長雲海秋道尹趙曾藩昨過寗赴津倪嗣冲又派副官陶景星赴滬延请西醫 
[地方通信]  
　　松江 
　　請求維持鹽民生計松奉金青清理沙田局將沿海一帶鹽場變賣沿海居民素性强悍一旦生計斷絶難保不發生意外風潮爰由該處公民徐壽南等數十人於七日來松公呈縣署請求縣知事咨沙田局取消前議藉維沿海居民生計李知事已於九日咨請沙田局暫停變賣一面詳省請示辦法云 
　　管理處舊董問題縣公署昨奉省令略稱管理處之舊董一仍其舊云云新董耿葆煃張汝礪亦已公函縣署要求縣知事遵照省令由縣照會鄭子松吳伯庚閔瑞芝葉桐叔符茂園仍舊擔任管理處董事一面令常任委員姚某着即清理移交聞此項照會縣署已允耿等呈請决於九日午發出云 
　　省委守提冬漕陰曆年關逼近省公署特派人赴各縣提取冬漕松江縣前已解出七萬聞現又派員來縣限提十四萬云 
　　市教育會紀事松江市教育會於八日午後聞職員會會長沈　提出設立義務學校問題徵求各校同意由第五國民學校校長俞嘉言發表意見三項（一）校址問題城内東北段已有省立第三中校设有義務學校一所西南段景賢女校擬辦之義務學校亦將成立故校址宜在東西段（二）校舍問題東南段地較荒僻無相當校舍（三）授課問題欲令各校教職員兼任義務教授勢必有始無終宜聘定專員供以薪給經在會各員討論後僉以設立義務學校事實上確有許多困難決交下届常會妥議辦法次會長報告清查市公欵問題謂已接到市經董閔瑞芝復函允可當推懷守良葉伯　葉逹文姚德風等五人爲清查代表以便着手清查 
　　常州 
　　二次國民大會記十七日下午二時武進各界聯合會在城内　桂坊開第二次國民大會到者千餘人首山聯合會會長張景沅報告開會宗旨次請全國各界聯合會總代表趙　川演説後由來賓屠少　及律師楊鏗女師範教員史伯隨女士常州報主筆惲丁戊等相繼演説皆慷慨淋漓聞者動容因時間短促不克討論辦法遂由張景沅君將致南北政府二電稿宣讀畢即振鈴散會 
　　學生會策勵民氣之宣言各地各界聯合會學生聯合會各報館鑒溯自五四以來我各界同志所以奔走呼號者無非欲保山東以保全國幸德约拒簽我國民方謂有一線之希望近者日本以直接交涉誘我當道此欲推翻我拒簽德约之初基也天津各界有見於此羣集開會羣赴省署不過討論直接交涉之害及希望當道代爲陳述意志耳乃楊以德令警察捕之曹鋭令兵士蹂之凡可以摧殘吾人者已無所不用其極吾儕於此豈竟嘿爾而息乎竊維吾儕之所愛者國也非有所私圖也而曹楊之所愛者官也亦非與津人有夙仇也爲愛官之故而謀固位爲固位之故而欲媚日爲媚日之故而竟出於讐民所謂苟患失之無所不至者曹楊是也而吾儕爲愛國故當亦無所不用其極不有犧牲身命者不足以見民氣不有再接再厲者亦不足以見民氣吾儕之愛國詎可以不如曹楊之　官願我同志共策勵之江蘇常州學生聯合會叩 
　　鎭江 
　　籌開國民大會上海代表趙萬川君六日夜自常州　雪來鎭七日與此地各界聯合會理事譚槐蓀曹　卿李　湖等接洽閒會商酌先報告山東問題次述京津現狀議决假教育會地址開國民大會立推數人起草傅單並布置一切云 
　　金壇將設貧民教養院金壇縣紳董吳君擬就城内創設貧民教養院已自捐開辦經費二千元不日聯合各紳商等籌集鉅欵尅期開辦云 
　　揚州 
　　捲逃公欵之查追廣東香順沙捐總局以　都護沙局紳董林祿芳缴納六七兩年度之沙捐千餘元給支局委員張璧乃張挾欵捲逃查張寄寓揚城東營六巷特會同香山縣知事呈請本省省長咨請蘇省長訓令江都佟知事飭傅該員押繳並發封其財産以資備抵 
　　烟案釀成命案南門街禾稼巷居民高氏年老嗜烟其子高仲爲和泰錢莊股東人涎其多金曾於去歳年底報經官廳罰辦巨金在案茲又有錢遇舟串同秦某報告警察四區鍾信夫帶警至伊家查獲烟證經人調停擬罰洋三百元了案詎該區長未允以高氏年老即將其子拘縣核辦高姓自出事後即有自稱姚某等至其家説項願作調人高氏益懼遂於八日早自盡縣署聞耗即將高仲釋出治喪矣 
　　杭州 
　　十一中校近訊第十一中校校長王復激成罷課風潮現已决意撤换遺缺委董某充任即日發表惟舊處屬旅杭學界同人昨發傅單師咎於查辦是案專員現代理麗水知事鄭君醴鼓弄學生所致云 
　　税員虧欵通緝　杭縣征收屠宰税專員吳家　原籍吳興向住蘇城金太史塲爲前蘇守吳平　之孫在景知事任内串同總稽核員盧學明　掣收條虧短正税五千一百四十五元零延不清理經財政廳呈請省長昨已下令通緝并咨蘇省查封財産備抵 
 
 

Page 9

 
 
   
 
 

Page 10

 
 
本埠新聞 
[昨日國民大會紀]  
　　分赴護軍使交涉道尹各署要求拍電 
　　滬上各圑體訂期昨日在西門外公共體育場開國民大會並列隊游行各情已紀報端昨日各圑體舉代表赴警廳述明開會宗旨徐廳長即用電話禀陳何代護軍使請示然後准予會議午刻各圑體已結隊到公共體育場约四千餘人均手執小旗上書（駁回通牒）（母辱甯死）（萬衆一心）等字樣門首爲各圑體簽名處由各界聯合會招待場内復有各圑體之糾察員照料警察派有　　昨日國民大會攝影 
劉警官等三人率領游巡隊四十餘人到場英法捕房亦有包探等紀錄情形會場中央高搭演説臺一座旗桿之巔懸游行大會）旗幟向風飄展各圑體亦均高竪國旗及圑體旗幟以商工界爲多一時半推定姚作賓爲主席報告今日游行大會本已定有路由現以故變更擬向護軍使交涉員道尹等請願拍電中央云云嗣由北京代表祁大鵬天津代表劉清揚福建代表毛一豐學生聯合會代表何世楨等相繼演説大致謂外交吃緊政府不知自省反摧殘學界天津之曹楊其尤著者而北京對於救國舉動亦多方干涉壓迫民意滬地尚無是種現象凡爲國民均宜努力進行云云二時左右各圑體依次出發由體育場出門自斜橋而至龍華護軍使署當時舉定代表何世楨毛一豐宋誠彰王漢禮孫鏡亞姚作賓等六人遞意見書其中條件六項略誌如下（一）駁回日本通牒候由國際聯盟直接收回山東權利（二）福建問題照京滬國民大會議决八條辦理（三）不承認歐戰期内中日間私訂之不平等條約（四）聲討段靳徐（五）懲辦曹楊（八）軍警不得侵犯人民種種自由權利各界至龍華護軍使署一小橋前由軍隊阻衆進行僅許代表入見乃由代表六人先行入署由孫副官長接洽謂何代使現有事在杭允照意見書轉　何代使設法辦理衆均認爲口舌敷衍不能滿意乃由三十九圑三營營長吳鋭棠營副王國珍書立字據親自簽押又　圑體代表之赴交涉道尹兩署者爲周霽光沈詠青余仰聖蔡超邵毅李桓林汪偉鄭延芳張文弼徐之杭蔣厚川朱震寰女士等十二人至交涉公署沈道叔施洋俞元爵儲紹基陳家寳陳國樑林大松颜啓齡鄭民恤黃蔭甫等十人至道尹公署分頭呈遞意見書請拍電北京代逹民意五時半施洋等代表回體育場報告代表等至道尹署後由趙科長接見旋與王道尹會晤當由道尹親書一條文曰（臨時代表施君等到署接洽要求尊重民意各節候另請代理護軍使核明挈銜轉電中央可也）下署道尹王並蓋印章至赴交涉署之代表若何情形未有報告昨日午後華界各商店有停業者門上貼有（良心救國休業半天）字樣 
[商界總聯合會代表請伸民意]  
　　各路商界總聯合會全體會員爲天津軍警蹂躪學生事前日特開緊急會議議决除電京營救外並舉代表往謁何代護軍使请代電政府懲辦軍警釋放學生代表反對中日直接交涉當推顧唐如鄭鷓鴣王才運王宗藩四君於昨日午前十一時至使署持函請見適何代使因公赴浙由副官長孫梓琴接見首由顧王兩君報告來意孫答國事如此大家都要一德一心次鄭君起言時届舊曆年關商人爲習慣所拘百事皆須結束本無餘暇預聞他事但外交緊急國事頻危權計利害實與國民有切膚之痛今日至此代表上海全體商人意旨要求軍使電逹政府代伸民意孫答此事理應代逹惟據今日警廳報告有國民遊行大會之説本署恐有不良份子孱入致累商家吃虧最好推舉代表商量切實辦法爲是鄭謂外交棘手自不待言惟外交以民意爲後盾此種游行對内唤起國民對外一致對外即民意表見之一斑似宜諒解孫言何代使凡事皆請示盧督軍盧督前在松滬任内地方感情極爲融洽此次諸君請求之事逆料盧督必表贊同鄭謂愛國之心人所同具不過有急進緩進之别商人素持穏健主義凡事落後母庸諱言此次请求之事出以鄭重務請先生將此意轉告何代使從速電逹政府釋放被捕之人懲辦横暴軍警以慰人心而重民權孫答此事辦後自當通知貴會各代表至此遂興辭而别 
[電工聯合會常會記]  
　　昨日下午七時半電工聯合會開職員常會到者六十餘人由李恒林主席陳岩鹿速記主席報告開會宗旨後馬家木提議京津風潮應如何表示請衆討論議决辦法四條（一）與各界聯合會取一致行動（二）分發傅單警告同業工人（三）籌備若干經費補助國民大會（四）通電南北政府各省以快郵代電一致通過次趙福生提議擴充國貨抵制劣貨先從電器磁料入手由周炳泉附議現在某公司擔任試造各種小樣暫作陳列品如試騐後可以實用即當推銷次由主席宣佈收會費事及會計部報告前月開支細目後又由學術部主任蘇祖圭報告乘此年假期内通知各學生各會員應每日蒞會授課以期學識進步最後推定留日電器工科畢業生何德顯爲學術部教員時已十一句鐘主席遂宣告散會附該會致南北政府各省行政機關之通電如下敬告者魯閩事起全國喧傅工商學各界寢食難安加以近見各報紀載津警廳拘縛學生代表遊行日界且有殺戳等情諒必非虚一波未平一波又起種種辱國殃民之舉連綿未絶處處殘害同胞爲事警耗傅聞不獨學界之阽危且於吾工界之命脈尤關最要謹敢馳呈乞求迅賜令行曹鋭楊以德釋放代表以安國人而昭公允泣血耑書迫切上陳不勝待命之至 
[美國女工會員與曹亞伯談話]  
　　美國世界婦女勞工會特别委員佛理門女士　　　　　於昨日特訪中華工業協會曹亞伯談话偕來者有女青年會英人江世敦女士　　　　　廣東韋女士詢其來意卽美京華盛頓萬國勞工會特託佛理門女士來華調查中國工黨之現勢佛女士問曰中國工黨有正式工人之結合否曹答曰中國工黨向無偉大結合近來稍有圑體五六又問曰上海一市有工人若干答曰大約有六十萬人又問曰華盛頓萬國勞工會中國工黨何以不派代表華政府所委之容先生乃使館官僚何以能代表工人且此次萬國勞工會之組織無論何國皆當派代表三人政府一人資本家一人勞動界一人中國無人難道中國無國乎答曰中國工人居世界最多數只因無圑體結合是以被世界所欺以後當派代表與萬國一致行動又問曰中國工人對於萬國勞工會之條件工人每日工作六小時所得工資需足以養活一家之衣食並使兒女得以受教育年老時國家须供養之中國工人以爲然否答曰此正中國工人所求之而不可得者也又問曰貴工黨有儲蓄银行乎答曰正欲開辦須俟薛仙舟先生回國時方有把握又問曰貴會有女工黨員乎答曰正在聯絡此時尚無女員入會佛女士曰我之來意正欲貴會注意於女工黨員今年美京萬國勞工會僅以男工爲限然國際聯盟席上女工尤當加入故目下正籌備萬國勞工女會希望各國明年皆能派女代表與會代表資格總以眞正女工爲限如無經費華盛頓總會可以資助出發之日須由貴工會會長簽字給憑方生效力此所以特來與貴工會接洽也言畢别去自謂六號往天津再由北京至武漢事畢即回國云 
[北洋大學旅滬同學歡宴王使]  
　　前晚（八日）北洋大學旅滬同學會假座一品香旅社歡讌王專使到者數十人首由會長羅芹三道逹歡迎熱忱繼由書記潘贊麟讀歡迎詞（聞之不辱使命孔子所稱周爰咨詢小雅所詠專對之選伊古見珍况夫值强權之時處積弱之國迢遥萬里楊瀛海之帆寂寞一隅分和會之席而能伸公理發讜言爭國權逹民意揭狡譎於勁敵動觀聽於友邦雖規復之圖全功未竟而保存之望一線仍留如先生者誠與孔子小雅之所述脗合無間者也茲蒙不棄惠賜賁臨得挹光儀無任欣忭敢陳俚語聊貢鄙忱（次由王專使答謝並演説略謂吾國外交圑在歐會經歷情形已屢見報端恕不瀆陳鄙意對於魯案以不直接交涉爲是國人現宜振作精神意向一致作政府之後盾而南北政府尤宜早日言和息鬩牆之釁一致對外庶能見重於友邦得伸公理也云云賓主歡宴頗極一時之樂席終攝影而散 
[同義學校歡送法德副領事]  
　　法新租界白爾路中國女子同義義務學校校長以法副領事德賫沛君在任時保障學校不遺餘力現因德君任滿定於本月十五號起程回國爰於昨午率同全體學生排隊至法公廨預先恭送該校長及學生各致中西頌詞德副領事答詞致謝始握手而别 
[工部局候選議董之名單]  
　　文匯報云今年工部局議董選舉之期定下星期一二兩日今日候選議董之名單業已探知如下愛爾德（愛爾德洋行）倍恩（元芳洋行）彭哲明（平治門洋行）白恩（公安洋行）考克思（昌興輪船公司）愛勤斯（太古洋行）休士（華安保險公司）蘭白（同孚洋行）麥克格萊葛（正廣和洋行）麥新台（匯豐銀行）密得敦（志大洋行（斯密士（怡和洋行）以上均英人藍森（醫士）費信惇（律師）以上美人吳大五郎（三井洋行）日人共十五人除蘭白斯密士與吳氏三人係上届議董外餘皆新人按議董額數限定九人故須由繳捐人於本月十六十七兩日投票選出此届不發選舉紙凡有資格之繳捐人如欲投票可至黃浦灘七號收税局或百老匯路滙豐銀行所設投票處自行照單舉定九人云 
[工巡捐局又議法電公司埋管事]  
　　另　馬路説否决 
　　滬南工巡捐局因法電氣公司假道南市添埋水管一案昨日午後二時續開特别會議到者有莫錫綸陸文麓姚文　姚曾綬顧履桂朱開甲等名譽各董經姚石蓀局長宣告前次會議原案有另行添築馬路接通法租界以便從事埋管等情旋由各董磋議因添築馬路手續甚繁其路線以内阻礙之房屋及墳墓等類應拆動者爲數不一恐多費事遂議决現在勘測新路旣多窒礙惟有照原設水管之路審愼密勘總期與内地自來水管或電線等兩無妨礙再行核議云云聞擬致函内地自來水公司催查答復以便續訂十二日（即星期四）再行會議云 
[李石曾由法回滬]  
　　華法教育會發起人李石曾昨自法回滬據其對人云前吳稚暉君曾有設立國外大學之意見法國人士聞悉後其政府與社會非常贊成余故回國籌備進行李君並謂赴法勤工儉學决計暫停進行現已經赴法而無工可作者處置頗爲困難故不得不暫停云云李君現庽汪精衛宅日内　將往粤云 
[商業公圑之又一促和電]  
　　商業公圑昨日分致北京廣州電云北京大總統國務院廣州軍政府各總裁鈞鑒報載吳佩孚代表余道南在粤會議决定由湘入手由軍府接濟三十萬元軍費又聞北方亦聯絡在閩粤軍以反攻桂軍兩方皆躍躍欲試查湘閩粤三省糜爛已久豈堪再遭兵燹且載禍一起全國牽動强鄰乘間而入國亡種滅可立而待商人等不甘淪於奴隸特馳懇兩方當軸取消武力主義速謀和平統一民國前途或尚有救特電呼籲佇候復音上海商業公圑聯合會叩魚 
[又有大批金銀抵滬]  
　　花旗太平洋公司委内瑞拉號等輪船於日昨來申又儎來本埠匯豐銀行大條銀七百八十二條美金洋二百八十五萬元麥加利大條銀九百十七條美金八十萬元花旗大條銀四百四十條道勝美金十萬元有利美金三十二萬元友華大條銀一百六十五條美金三十二萬元和　美金六十五萬元斐律賓美金一百萬元運通大條银一百四十二條美金五十七萬元某銀行大條銀五百三十四條華比銀行美金三十二萬元又某銀行到美金十二萬五千元统共到美金洋七百七十三萬五千元大條銀三千一百零八條約值通用銀八百五十二萬二千五百兩而銷場頗旺昨日恒孚同豐永恒記泰康潤萃泰等售與廣帮約有美金六七千鎊據該業中富有經騐者云年内烚赤金價毫無鬆動之象云 
[銀洋漲價之原因]  
　　連日銀洋價又忽步漲探其原因有三（一）裝往厦門汕頭等處日有二三十萬元（二）南京天津等來源甚鮮（三）古曆年終卽届各界節賬勢必應解於是用度較常爲夥據某某等莊中人述稱年内洋價殊無鬆動之象小洋亦然云 
[私運米糧之破獲]  
　　前日有甬人某來滬購辦上等機白米數百石打成包子雇用駁船運至浦東華通碼頭轉上太古公司專州輪船私行運往香港販賣當經碼頭小工得悉擬向該商索詐未遂密報海關扦巡在該輪火艙内抄出此項私米一百　石當卽帶冋海關充公拍賣聞尚有二百餘石現存浦東某公司棧内不敢裝運出口云 
[漢冶萍公司股東開會再紀]  
　　漢冶萍公司於八日開第十一届股東會已誌昨報茲得該公司來稿紀述較詳再錄於下九年二月八日下午二時假上海總商會開股東大會到會者四百四十二人計十三萬二千四百五十六股孫正會長主席宣言今日爲股東常會鄙人已兩届被選忝爲董事因事所覊未克到會今日得與諸位股東相聚一堂實深欣幸第十一届帳略業經刋布想諸位股東均已閲過茲再將帳略所未叙及者數端宣布於衆查是届營業正值歐西酣戰之時鐵價旣高獲利又豐而股東所得紅利僅比上届多十分之一到會諸君或有不甚愜意者請詳言之公司負債之鉅無可諱言除外債有年限且訂定以售貨價值逐年拔本無須還現外所欠國内各債息隨本漲日積月累斷斷非計遭逢時會獲有盈餘亟須逐漸清理此其一大冶袁家湖新鐵廠預算本屬不敷所借之欵槪係金洋以金易銀匯水太短公司旣有盈餘多助新廠一款少用外債一欵留此餘額等結束大工時或仍須動支或届時金價已稍增漲總較目前易銀爲合算此其二金賤之影響業如上述矣而公司所售生鐵礦砂以金核算者居多數收回貨價或原金暫存或以金押銀存金息輕押銀息重此次所派紅息數目不在少處陰曆年關百事收束設法籌措實非易易此其三總而言之七年獲利之厚實緣歐戰乃千載一時之機遇故不能不稍留餘步以爲將來之計但求下届結帳仍獲豐收多派股息諒諸君亦不願取盈於一朝也鄙人覊身政界駐滬日少曠職之處抱愧甚多幸董事任期對已届滿本日請諸君照章投票另舉賢能藉補舊董事之不違公司幸甚主席又云　諸位股東如有意見請即發表否則請投票選舉股東向潛園起言鄙人有三項意見頃閲經理報告知日本製鐵所購買生鐵礦石業經與商加價但垷值金價太賤之際所加仍屬不敷成本必須竭力向製鐵所要求將礦鐵兩項增加價值此其一又製鐵所原訂礦鐵兩項交額現值出貨不多之際應與切商核減此其二又與湖北合辦靈鄉鐵鑛之權係以五百餘萬之欵所换來本公司自應佔多數股分且所以犧牲爲此者爲能多得礦砂耳故靈鄉礦砂至少須供給我五千萬噸否則砂仍不足用何苦爲此此其三總此三者均須請由董事會與股東聯合會合力通籌切實與議主席云貴股東所提意見鄙人甚爲欽佩董會自當照此而行股東傅筱庵起言向股東所提意見鄙人亦甚以爲然惟於合辦靈鄉鐵礦一層尚未透澈須知此五百餘萬係從前張文襄官辦鐵廠時用去之欵官家辦不下去方交盛前會長接辦此刻必須與之力爭股東汪幼安君起言此五百餘萬係奏明以每噸生鐵一兩捐銀歸還之欵現在與鄂省交涉究至如何程度應請主席宣布主席云公司意在得砂而不得礦照即無希望因鄂省疊來索還官欵故不得不略爲變通董會對於此事必當力爭汪君又云閲看報紙有分别塡股還現之説此係繳捐以外多加之欵實説不過去不知現在究竟是否塡股抑係還現是否一次塡付抑分數次主席答云從前鄂省原有塡股之説後來商議全數還現目前正在交涉之中尚無確定辦法容俟陰曆年後再由夏總經理赴鄂與商方能定準但還現决不能一次付給因數目太鉅公司實無此財力也傅君又云頃間各股東所提意見數種務必請董會注意進行萬一爭之不得當再召集股東大會當衆議决諸位股東如以爲然請起立表决於是衆股東全場一致起立贊成李副會長起言諸位股東如無意見發表請即投票計分三種一爲留任舊董事二爲選舉新董事三爲選舉監察人於是衆股東紛紛投票投畢李副會長云請諸位股東推舉四人監視開軌檢票計舉定交通部代表任筱珊農商部代表邢冕之曁股東宋德宜厲樹雄正檢票核算股權間股東王心貫起言製鐵所鑛鐵價值雖經議增而日金低落仍屬吃虧適纔諸位股東所説加價減額兩層鄙意仍非根本解决辦法不如乘此金賤之時將日債全數還清較爲有益又靈鄉鐵鑛雖係廣仁堂之産但與湖北合辦係漢冶萍公司投資自應由漢冶萍公司出面合同内不當用廣仁堂名義務請董會注意請衆股東表决李副會長答云貴股東所提意見鄙人極端贊成無如還欵一層非空言所能濟事果能再招數千萬股本將日欵全數還清豈不甚善但恐言之匪艱行之維艱耳股東汪幼安起言王股東所云本席甚爲赞成股東傅筱庵云王股東所提意見確爲根本問題惟有先請董會將加價減额兩層與製鐵所極力交涉如結果不能美滿應再召集大會籌議集欵辦法於時檢票核算事畢散會（董事監察人姓名見昨報從略） 
[車行公會開會紀]  
　　閘北華商電車公會於昨開全體常會到者甚衆當由本會總董潘松林提議開會宗旨（一）議凡各車行願助米糧散給各車夫原爲體恤苦力起見際此臘盡應將米資即日繳會購辦仍由各行主詳查確爲貧苦車夫開具姓名住址限十五號來會領取米票藉以維持（一）議各車行主自願認納本會經費每車每月繳洋兩角此欵專爲開支會中書記會計調查庶務各員薪資曁房租各項等用瞬届歳暮應具年終清表公示週知並望早繳經衆同意散會 
[中國護士會開會紀]  
　　西人所創辦之中國護士會自本月五號起假吳淞路内地會禮拜堂開常會討論下列諸問題（護士學校之組織及辦理法）（護士之新教授法）（藉醫院爲佈道機關之方法）（中國護士之雜志）（社會服務與公衆衛生）（中國護士辛俸之規定）（今日之産科）（護士之倫理）（糾正無知人藐視護士之名稱（如看護婦看護人醫院侍者等鄙詞））各地護士學校及醫院均有中西代表蒞會每日座爲之滿并敦請上海中國公立醫院副院長沙女士及長沙湘雅護士學校教授黃女士演講上述問題之關係黃女士曾畢業美國護士學校學術湛深詞多警惕昨日爲常會末二日除延中國醫士與護士討論一切外特聚撮一影以誌紀念今日爲一千九百二十年之常會閉幕日各問題已討論終結即須開始執行云 
[上海又發現㾕症]  
　　近日海上又發現㾕症流行病患者都有發熱頭痛喉痛筋骨痛之現象幸易痊愈僅少數轉患肺炎症致入危途云 
[美商築碼頭案之會勘]  
　　美商大來洋行在浦東白蓮涇口建築碼頭駁佔灘岸由南川士紳呈请交涉一案昨日午後二時由楊交涉員委派交際科長陳震東會同美副領事及會丈局長曾勉之塘工局董朱福田塘橋鄉經董盛茂祥南川紳士傅佐衡張伯初王濟川倪菊裳等會集公共租界大馬路外灘由浚浦局救生局兩小輪載渡前赴大來碼頭會勘先由朱董福田出圖樣向美領事指明侵佔之處繼由南川代表傅張諸君向陳科長聲言港口被佔阻碍交通船隻出入諸多危險情形轉逹美領事主張公道請求恢復原狀各等語港口勘畢即赴南首察勘河浜道路而返相約訂期會商比及返滬時已五下鐘矣 
[沙田局變賣松江塘脚問題]  
　　省令道局查覆 
　　松江海塘素稱險要歳修之費動以萬計前因沙田局將塘下餘地擅行放賣塘工局長及公民李楠等深恐危及塘身關係非淺呈請省公署飭局收回當經齊省長令行滬海道尹及水利局查覆滬海王道尹奉令後當派科員余芷江會同水利局所派委員唐德三前往查勘 
 
 

Page 11

 
 
余君到松後旋託病折回惟水利局委員唐德三偕縣委技正袁玉宇到塘查察并召集地方紳民會議於塘工局爭論多時卒無結果後經魯禮門等袖呈節略該委遂帶之而去又聞領户錢某等因恐一旦收冋權利不免損失亦電請軍民兩長謂地方紳民勾通塘工局歛錢漁利揑詞聳聽塘工局及當地绅民聞之大憤以錢等有意誣衊業已電省請求澈究虚實茲錄魯禮門等所遞道局兩委節略如下謹略者此次松金青沙田分局放賣松縣各段塘脚餘地曁挖廢田畝羣情憤激幾肇事端今蒙貴委員蒞止勘查深爲欣幸謹就沙田分局已經放賣各地分别性質條列於左（一）塘脚餘地（甲）裏護塘之内塘脚餘地（自柘林鄉柘二圖起至金山衛鄉李三圖止）（子）原業户自行耕種之田及建屋住居之地（丑）無人耕種之地（寅）塘長耕種之田（卯）無主之田（乙）裏護塘之外外護塘之内塘脚餘地（俗名夾塘田自柘林鄉柘二圖起至漕涇鄉漕六圖止）（辰）有人耕種之田（已）無人耕種之地（二）挖廢田畝（丙）舊挖廢地（午）隨塘河以内之挖廢地（未）夾塘内之挖廢地（俗名水晶宫）（丁）新挖廢地欲知（一）項塘脚餘地之是否民業觀松江府續誌所載楊超曾原奏所云沿海所築塘工計塘身壓占及挖廢田畝皆係民間恒業並未给價數語即可了然所云沿海兩字當係包括華亭縣在内若以華志失載此案卽謂華亭海塘獨蒙給價恐在前清之初無此辦法且查華志載道光十五十七三十等年挖廢田畝（即舊挖廢）均未給價則在道光以前所築之海塘萬無給價之理（楊　原奏明明有松太各屬字樣旣不給價而爲民業當然與南滙縣同一辦法）旣明（一）項之確係民産則（甲）項之（子）不行問題（丑）項無人耕種之地非不欲耕種乃不能耕種其故有二一因修築海塘時出入必經之地或堆置物具之處二因其地低窪凹凸僅能生發草蒲不能種植棉稻照例塘身所生草葦由塘長收　草息以抵工食故無人耕種也欲知（寅）項之是否合法此事實問題塘長向無工食僅收取草息以作抵補今因出草之處漸可種植則姑開墾耕種冀稍盈潤若見其已經墾熟而收爲官有則該塘長並其應得之草息而失之工食所需將何所出（卯）項無主之田槪歸國有當然可以放賣惟究有田畝若干須詳愼調查並須不與（丑）項相混（乙）項性質與（甲）項相同旣名海塘當然不分内外受同等之待遇而沙田局指爲接漲灘蕩抑知原係塘脚自然相接外旣有塘如何能灘沙田局熟視巍峨之塘而無睹豈沿海人民盡皆言耶（辰）項與（子）項相同（已）項與（丑）項相同（二）之（丙）舊挖廢地之未經給價府縣志均有明確記載（松江府續志第七卷第五十二頁華亭縣志第四卷第七八頁）毫無疑義（午）隨塘河以内之挖廢地現均由原業户自行種植草蒲公家從不干涉事實具在（未）夾塘内之挖廢地其中大部分仍係原業户所有惟有一小部分轉讓於他人蓋旣許其自行耕種自可自由賣買也（丁）項新挖廢田旣經官中給價當係官産宜由官産處會同塘工委員分别新舊詳細丈量放賣總計以上各項（卯）（丁）兩項可由官産處處分（卯）項之究竟有無尚待詳查（丁）項可以放賣之處果有若干必須會同塘工主管機關詳愼查勘似不宜逕由沙田局單獨主持也竊查松江縣海塘西連金山東逹奉南川三邑長約四十餘里其中最險者厥惟西塘十二段前清特設專員常駐民國以來仍存其舊非若金山南匯兩縣所管之塘僅係有塘無工者可比故松江塘脚地卽非民業亦難放賣詎沙田局不得志於金南兩縣轉而圖我松江置險工於不顧現在民情激昂似難抑遏公民等廬墓所關且爲地方治安起見晉謁台端仰乞採取輿論詳考志案予以維持地方人民實深感戴除另呈省道縣曁水利局外謹具節略仰乞轉呈省憲至紉公誼 
[滬杭路夜客車出軌續誌]  
　　滬杭鐵路於本月七日由杭來滬之夜快車駛至許村因被分路夫扳錯分道以致出軌等情已詳昨報茲悉當時救險車係由閘口機廠發出卽將出軌之三等客車三輛頂入軌道掛回閘口機廠修理其損壞之分路則由杭州工程處派遣工頭率領機匠乘坐摇車當夜趕往該處先將直線修好以便行車其分路缐一時趕修不及故而列車不能交會致上下各車均爲之延誤時期至昨日（八日）下午三時始將該分路線修理妥善行車秩序皆恢復如常當此事發現時正在夜午按照該路定章對於此項情事須經若干之手續兼之許村居路缐之中心點距離滬杭皆遠接電後召集員役調撥車輛未免耗費時間迨至次日復值星期不及訊究該路局長任小山現正飭知車務總管傅集各該當事員役訂期訊究以憑懲辦 
[機器鐵匠要求加價之近訊]  
　　南北市機器小作鐵匠工人要求各店主增加工資各店主拒絶工人等舉出代表向各店主再行請求如决意不加各工人另就别業限三天冋音已誌前報昨已届期各店主仍置不聞昨日全體工人又會議討論以店主决意不加祇得向各店主算給工資另就别業如店主不給工資卽報告代表再行會議對付辦法 
[各學校消息併紀]  
　　商餘義務夜校愛而近路克能海路界路工商聯合會附設商餘義務夜校於二月八日下午二時行寒假禮職員到者十七人由副理事陳家寳主席秩序如下振鈴開會學生唱校歌教員職員學生對國旗行三鞠躬禮學生對教職員行分别禮教務主任成明昶報告校務經過情形給獎前列學生來賓戈朋雲林大松杜椿蓀演説教員鄭慕賢翁德備陳志青周伯卿沈頌南蔣耀泉承玉書梁焕章宣言來春開學繼續擔任義務學生唱休業歌散　　中華公義會義務學校中華公義會在閘北新民路協志里設立之義務學校開辦三載遠近貧民子弟來校就學者已逹百餘人昨日（九日）舉行寒假休業禮秩序如下（一）振鈴開會（二）校長訓詞（三）教員訓詞（四）校長給獎（五）師生行暫别禮（六）同學行暫别禮（七）全體學生唱休業歌（八）散會 
　　民國女子工藝學校重慶路民國女子工藝學校本月十九日舉行年假畢業式首由教務長白牛磊報告一年成績次由校董袁履登劉紹禹胡象美致勉詞并會同校長黃少岩給憑給獎計文藝科畢業生三名邵秋婉陳俊卿沈振英工藝科畢業生三名李繼良金淑英顔飛雲高小科畢業生四名趙璧影徐文昭袁傅淑王靜貞國民初等畢業生十一名黃　瑛伍華容劉明淑李惜珍翁蘭馨黃謹媛邵玉佩管曉雲黃慕華吳淑珍施惠英聞該校明正定於十六日開學并擬添設師範科一班以宏造就現來校報告新生甚多 
　　坤範女中學新閘梅白格路頤康里坤範女子中學於昨日（二月八日）下午二時舉行寒假休業禮由周冰心主席報告一學期之經過情形並謂近因爲期急迫所有勤學證書及獎品報告單祗得於春季始業時補發次由該校全體學生唱國歌及校歌俞文耀校長因參與女子愛國實業義務學校休業禮故請校董沈甫霖代致訓詞來賓演説有姚晦厂君之女子解放華工譯員孫輝智君之游法感想次即行師生暫别禮並由全體生唱休業歌末即茶點散會該校春季始業期定於三月六日（陰曆正月十六） 
　　振新學校派克路百合里振新學校爲徐惠施所創辦已逾十載畢業數次月之八號（即星期日）上午九時舉行寒假休業式學生家屬及來賓到者甚衆首由主任徐惠施報告本學期經過情形令全體學生行謁國徵禮並令將一學期之成績略行表演繼由來賓顧霖周演説谓學生宜刻苦求學期有立身之本能戈朋雲謂求學之時當立高尚之志雖爲苦力亦不爲恥惟受過高等教育者一人政界以迎合爲能最爲羞辱教員張潔庵曹自明大旨謂學生敦品立行爲第一要義主任致訓詞給獎畢學生奏琴唱歌行同學分别禮至散會已鐘鳴十二下矣並聞該校定於三月一號（即陰曆正月十一日）開學附設之英文夜校於正月十六日開學 
　　啓明小學愛文義路晋福里私立啓明高等小學校係汪春鑑創辦迄今十一年學生百二十餘人昨日上午行第九届畢業式並行寒假休業禮茲將國民科畢業生姓氏錄下徐錦榮馬兆麒韓仁祖蔡成豪錢元魁王祥慶曹鵬程萬維藩李玉如　文祺孟鳳鳴顧永喜朱伸餘張曜堂陳關榮薛平珊丁廿仁包甘仁 
　　郇光惠光兩校郇光惠光兩校於月之七日舉行年假休業禮并給發初等第二届畢業證書是日陳列學生學業成績於郇光幼稚園内以供衆覽縫紉圖畫地圖封聯等分别　列郇光幼稚生及蒙學生唱歌演説郇光高等生國語及英文演説均能動聽餘如表演理化製造粉筆亦甚嫺熟觀者贊美不置 
　　萃英學校北浙江路華安坊私立萃英學校男女高小及國民部爲昨日舉行第十六届寒假休業式品行成績均優者高小科男生高御天女生馬素娟該兩生得高校長牌示准予陰正人校減收學費以示奬勵 
　　毓賢小學愛文義路毓賢高等小學校昨日舉行學藝會並第一次畢業式該校係私人創辦所收學費極廉本届畢業高小科李良輔龍榮貴蘇濟堂鄭祿元國民科陳紹炳陳紹坤胡宗堯盛毓賢孫苗根李義訓開課期夏曆正月十六日 
　　上海公學白克路上海公學昨發通啓於年假中特設（英算部）（圖畫部）（國技部）研究會本校學生可任入一部研究英算部金入鏡主任圖畫部唐夢樓榮雲涵主任國技部唐豪周啓明主任 
[汪精衛在永安公司演講]  
　　永安公司德育會於八號（星期日）請汪精衛先生涵講由郭標主席宣布開會次汪先生演説議論精　聽者無不動容面於博愛合羣二旨尤三致意云 
[軍官運輸軍火]  
　　陸軍第九師司令部副官周保林帶領弁兵五名由閩赴京在陸軍部請領六米立五口徑槍彈三百四十箱計共四十萬顆由京裝運火車於前日運滬當即换裝輪船以便解閩接濟軍用一面已由周副官報請軍署函致新關税司騐放 
[新世界股東控案註銷]  
　　已閉新世界游戲塲股東經汪國貞在公共公廨刑事科控總經理錢庠元副經理錢雪濤私用賬銀違犯刑事等情由廨訊判被告交保候訊等情已誌本報昨日午後關讞員會同四洋副領事施君升座第一公堂會訊即據原告代表律師上堂譯稱本案雙方在外理勸明白要求撤銷控案而被告亦由律師到堂聲稱敝律師與原告律師同意關施兩君得供判旣據原告聲請註銷應即照准 
[協源莊債案之傅訊]  
　　法大馬路協源錢莊於舊曆本年九月間倒閉迄今二月餘日前婦人張倪氏將該莊之華運泉扭至法捕房控稱被華虧欠存銀甚巨請求訊追捕頭諭令交保聽候傅堂訊核昨日傅至法公堂請究先據原告律師稱被告倒閉迄今已久置之不理請求訊追又據達商律師稱敝律師代表信裕等數莊具控被告不理欠銀十一萬數千兩請求附追被告亦延巴和律師代辯稱被告自倒閉後經各債權公舉傅唐兩人爲理賬員清理賬目尚未結束前曾登報聲明今將報紙呈鑒中西讞員判着被告交原保出外仍由前理賬員將賬理明詳細補詞到案再行核辦 
[控追律費案兩則]  
　　逹商律師前投法公堂控劉問芻圖賴律費等情被告亦延律師代辯判候下堂諭飭遵在案昨日傅訊經中西官商明堂諭諭曰着被告於一天内交送原告銀一百五十兩堂費歸被告擔負此判又賚美律師前情逖百克代表控鄭佐記圖賴律費一案昨由捕房傅案訊問之下中西官判被告無關係應即註銷 
[定布准予領回]  
　　法租界晋昌布號前向公共租界德和號定購土布三件貨未出而德和倒店主逃經債權者將該店暫時保管故晋昌即稟准公廨給諭該店將此項土布不得擅動昨復延律師投第四民庭稟明債權人對於德和倒欠並無何種舉動要求給諭將該項土布准晉昌領去晋昌亦願照布價交保候將來再核當經俞丁兩中西讞員論曰准晋昌將布三件帶回並交三件布價之舖保 
[定炭糾葛案辯論終结]  
　　張永和童吉順潘大利潘大興嚴年順等五人前延逖百克律師及愛倫律師代表在法公堂控張志祥不出定貨被告亦延巴和律師代辯判限被告出貨在案昨又傅訊先據原告律師稱被告前向原告等定購炭二千八百七十六擔計洋二千數百元現接被告律師開來賬目與原告核對大不相符至於船價及中人費未得原告同意故不承認此次運申之炭業經被告前往出清請求訊追被告律師稱船價中人費曾經向原告聲明理應共同擔負請核原告等同稱船户及中人均係被告雇用商人等並不得知被告張志祥供中人陳永成實係原告等親戚照商人核算除去中人等費欠數無多是實中西官判張交保聽候下堂諭飭遵 
[陳廷孚被控案將宣布堂諭]  
　　劉問芻呈控已閉贸易銀行經理甬人陳廷孚倒欠存欵洋五萬元又孫楚卿亦控陳廷孚將託爲保存之　冾萍公司股票私自抵押兩案因劉對於贸易頗有股東關係故經公共公廨將兩案合併審訊案内人證供詞均已略誌本報昨晨劉陳孫三人之律師在民庭開始辯論先由劉之律師辯護至一小時之久大致不承認劉係銀行股東並以案情複雜證供互殊請求堂上研究各種證據庶可明瞭云云次由陳之律師起立爲其當事人代辯　措辭大略以劉近十年來輒思創辦銀行今核劉陳之口供與證據及該兩人經濟上之勢力望而知劉係股東陳向孫借股票抵押等事皆係服從股東命令辦理云云末由孫之律師詳陳就各種證據而觀劉實係股東萬難規避所有股票押欵要求着劉負責辯論終結已鐘鳴十二下承審官俞襄讞及美丁副領事宣諭退庭候改期宣佈堂諭 
[昨日午後公廨訊案紀]  
　　昨日下午公共公廨張襄讞會同英包副領事升座第四民庭審理之民事案如次（一）（賈祥甫控程滌生不理欠欵案）被告無保拘留押所茲由其代表律師請求　輕保數保出料理（結果）准予請求减交二千兩舖保改期一月再核（二）（嬬婦沈鍾氏控周久章不還欠洋二百元案）被告及其律師均稱該欵係洋貨言明還時須打折頭問官以借據上並未註有折頭字樣豈容狡賴（結果）着於兩個月還清（三）（朱耕記控張子林倒欠貨欵及損失銀數千兩案）前已判决原告勝訴被告押追茲被告以在押日久請求開釋而原告代表朱斯芾律師到堂反對並稱原告已派人往無錫查詢被告産業現尚未回（結果）被告還押展期一月再核（四）（周連卿控嚴晋侯不理往來欠銀六十餘兩案）此案已經判决被告償還因被告保出延不料理故而傅訊據被告供無力清償請再寛限等語（結果）再限於一月内償還（五）（徐占元控谷如通不還借洋四千元案）此案亦已判决被告償還無欵押追因被告至今未理故而提審原告未到（結果）被告開釋設法還清 
[馬車碾損黃包車]  
　　馬夫金阿和昨日二時許駕駛一百七十三號執照馬車在西華德路中虹橋塊拉　不愼將孫交紅所拖八百十二號照會之黃包車撞倒碾損鋼絲輪葉子板各物不即停輪反加鞭疾馳圖遁經七百八十一號二百二十一號二百八十七號三華捕聞警趕至帮同追獲將兩造一併帶入捕房稟明捕頭將金押候解究 
[小刀自戳臂腿]  
　　义袋角某榨油廠工人湖北人熊興海昨日上午飲酒至醉與兄口角後遽周小刀自戳臂腿等處四五下血流滿身當經廠中人唤得戈登路捕房五百九十七號華捕到來送往醫院醫治聞尚不在要害可無重憂云 
[小火即熄]  
　　滬南小南門外裏倉橋北塊沿浜陸唐二姓家前昨十二時厨房内不知如何遣火積薪頃刻煙火迷騰幾致成災後由附近第七區水神閣救火會之皮帶龍到塲施救得即熄滅僅焚去柴薪一堆餘未殃及旣而由崗警詢問起火之由兩姓同居互相推諉遂一併帶入一區三分駐所由劉署長預審之下飭合罰洋三元充公 
[承發吏越界逮捕之被罰]  
　　住居北西藏路二百十八號門牌之陸瑞生指控在城内審判廳充當承發吏之鎭江人王開成越界逮捕等情昨由滙司捕房將王拘解公共公堂請究先由陸投案訴明前日下午被告突來拘捕並不偕捕房包探同來故鳴由六百七十二號華捕將其帶往捕房云云次由包探奚德安稟稱查得陸於光緒九年間欠人債二百元經債權人控於地審廳出有傅單王此次往傅事前並未報告捕房今在王身畔抄獲傅單呈察質之王開成供係奉廳令先往陸家探聽虚實如果實有其事再函請貴公堂移傅等語李襄讞核供商之英包副領事以王不應擅入陸家着罰洋五元主充公 
[華捕查獲帶煙犯]  
　　湖北人曹廷昌昨在某烟膏店購得鴉片烟一百十八小盒擬携往内地途經北山西路被一千二百五十一號華捕與七十七號印捕查見以其有違定章當將曹與烟膏一併帶入捕房稟明捕頭押候查明解廨訊究 
[木匠被毆殞命三誌]  
　　寗波木匠吳興火前被徐瑞發莊裕生等兇毆致斃報請地方廳派員騐明徐莊兩人由警區申送警廳當以檢廰有案乃於昨日下午轉送地方廳訊辦下午經檢察官提案預審一過判令分别收押候傅原告屍妻吳陳氏到案再訊 
[請釋吳阿七之批駁]  
　　龍華鄉民吳阿七前因兇毆軍署官案内牽涉訊判處以有期徒刑發監執行在案茲由吳阿七之子吳根心前日具呈軍署請求保釋昨經何代使批示云廩悉爾父吳阿七係爲首行兇之犯情節較重原判處以四等有期徒刑二年已屬從寛所請保釋未便准行此批 
[大福丸輪船入廠修理]  
　　日清公司行走長江之大福丸輪船此次由漢口開駛來滬駛經蕪湖相近適逢大霧以致擱沙不能行走當經該船主設法施救出險前日到埠停泊浦東張家浜碼頭内部機器略受損壞於昨日駛赴陸家嘴祥生船廠修理 
[巡捕奪匿竊贓之訊判]  
　　扒竊高阿月前日在黃浦灘某號電車上摸竊得坐客身畔計銀五兩之鈔票一張並五元一元之鈔票各一張携贓　下適被總巡捕房一千三百八十二號華捕劉皆鳴查見上前奪取高不允互相爭執一時圍觀人衆劉捕見事不妙即將鈔票三張交與旁側縫窮老婦沈謝氏暫藏經華探婁寳生查見鳴同六百七十八號華捕將高與劉捕一併帶入捕房捕頭詰悉前情諭將劉捕與高收押於昨傅同見證沈謝氏將被告兩人解送公共公廨請究即據婁探偕六百七十八號華捕上堂稟明前情將在沈謝氏處取來之鈔票三張呈案據沈謝氏供稱昨日下午在黃浦灘爲人縫衣時有一千三百八十二號華捕交我鈔票三張當被包探查見取去餘不知情訊之高阿月供稱前日在黃浦灘某號電車内竊得坐客鈔票三張下車時被劉捕查見上前奪取彼稱因賭輸負囑我帮辦我因不知鈔票數目不允爭執劉捕即將鈔票交與縫窮老婦藏匿適被包探查見被捕是實質之劉捕供稱該鈔票係在電車旁拾來因寄與縫窮婦人處至高阿月所供實係誣攀求察關讞員核供商之英卓副領事以案經證實劉皆鳴旣充巡捕係知法犯法應加等治罪判劉禁錮西牢二年高阿月屢犯不悛着押年半期滿仍逐出租界鈔票三張暫存捕房候失主認领 
[過犯攫取珠押髮]  
　　窤山人陸阿大前日在山東路攫取李王氏值洋五十元之珠押髮一枝圖逃經氏唤捕追獲人贓帶入捕房昨解公共公堂請究經中西官訊知陸係過犯判押西牢年半期滿逐出租界贓交李王氏領去 
[過犯復來押六月]  
　　張阿泉前日在北四川路横浜橋左近徘徊窺探爲一千零三十五號三道頭華捕查見以其形跡可疑拘入捕房經捕頭詢明係屬過犯飭令收押昨解公共公堂稟明前情請究中西官判張押西牢六個月期滿逐出租界 
[道署批示兩則]  
　　梁阿青呈爲梁亞束等被毆身死圑總蔡政純逼和勒結請派員密查山呈結均悉查此案前據崇明縣呈報當經指令集訊確情按法擬辦具報在案據呈前情仰崇明縣知事迅將該圑總併傅到案提同一干人證研訊確情依法擬辦具報母延切切此批結存　　金山縣民陸丙炎等呈爲案懸不理再請嚴催裁决追究由呈悉仰金山縣知事迅速查明具報母得再延此批 
[誌謝]  
　　昨承商務印書館贈第二百二十七號英語週刊一册謝謝 
來件 
[敬告淮北鹽業諸君啟沈秉璜]  
　　興利除害治水之事業也利與害不兩立計畫治水者以利於甲方并利於乙方爲惟一之宗旨若甲方得利乙方蒙害已非計畫者所樂爲若甲方無大利乙方蒙大害且與實地本不相宜者必倒行逆施以圖之計畫者非大愚何爲而出此江北水之大者曰淮導淮之議如南通張先生提倡最早秉璜任籌備導淮之職亦已八年執行此事者不知何人實現此事者不知何日但本年敝局訂有江淮水利施工計畫書凡因計畫而疑問者秉璜職務所在自不得不以歷年經騐所得爲諸君正告之 
　　導淮計畫路線有二（甲）由張福口西　循黃河故道入海（乙）由西　入鹽河至漣水之大關東下沿黃河北隄之外另闢新河以入海爲施工便利計取用乙説而灌雲某會長有如去鹽河一寸土即以力相抗之宣言又向財政部有鹽河築船閘阻碍運鹽之電呈西　某所長有西　黃河底高於揚莊河底八丈導淮入黃此事决不能行更有導淮入鹽事實上亦有辦不到之快論凡此皆秉璜所耳聞而目覩者今啓所述即以此爲範圍鹽河之土何以必不能去船閘何以必不可用分淮入鹽何以不能行此其中果有正當之理由乎則尚未得其詳查鹽河古號下中河成於康熙四十八年淮鹽南運之要津也鹽河水源仰給於中運以雙金閘爲關鍵近年鹽河之水時形枮涸以致淮鹽屯積垣主場商交受其困於是辦海運以濟河之窮七年夏財政當局因國庫關係擬築輕便鐵道以利運輸八年秋鹽商出資數千元在揚莊運河攔截築　將水面抬高洩鹽入河以濟運計算每年行運之期不足六閲月商人痛苦已極此近年鹽河需水之實在情形也鹽商因無水面受困則加增水量爲一定不易之方法論者每委罪於中運水小鹽河無源故致乾涸驟聆之亦似近理但水之爲物也善處之即生利不善處之即爲害中運閘　二十餘座回溯建築之初俱有操縱水量之作用近因主管入於利害之主體河形變遷之實况均不能瞭然於胸一遇水漲不問水位增高之程度幾何即將洩瀉口　盡力開放旣開放矣又不計水位低落之程度幾何反將洩水口門遷延堵閉八年秋季板浦謡言西水大至即將六里東門各　全　啓放鹽河固有之水耗失殆盡當時西水并未暴漲下游旣竭來源亦斷即不斷亦不能當其洩其無經騐無識别至於此此而欲求水利眞不啻向盲者而問道也而鹽業諸君絶不講求水源之何以能增水位之何以能保於根本上有所計畫也寗不可異（未完） 
專件 
[山東問題答客難（再續）]  
　　客謂設使將來山東問題歸諸國際聯盟解决是則中日兩國之感情將日趨於恶又豈吾國之利答日本國内目下大别之爲軍閥政容二派自軍閥派柄政以來對於吾國着着取侵略主義若使軍閥派繼續柄政而不變更其政策則雖欲使兩國感情融洽爲萬不可能之事且亦不必以此爲慮也譬如鄰人日日攘奪我之財産又何必望其與我爲好哉且山東問題美上院已通過保留案全國輿論又復爲我抱不平而英法兩政府亦對於美保留案有默認之趨向設吏吾國此時竟與日直接交涉是未必得日之好感而已先失美人之同情又何以對世界之仗義執言者哉 
　　客謂山東問題旣當歸諸國際聯盟解决吾國目下應行之籌備當如何答吾國旣簽奥約自能爲國際聯盟之會員將來將此項問題提入國際聯盟會議之公判當無困難目下吾國亟應行预備之事除派出熟悉山東問題及國際法律之專員組織委員會從事詳細研究外又當延聘英美法意比各國最有名之國際法家從事切實討論將中日間自歐戰以來關於山東問題之有關係文件及各種條約等等爲一有統系有秩序之佈置本諸國際公理援引國際先例作一完全提案呈諸國際聯盟以求公判一面復將日人自佔據青島以來種種非法舉動臚列事實作爲簡括報告寄往各國輿論機關使各國上下皆了然於日人在華之野心若是日人蒙蔽吾國實情之計畫不難揭破而内田外相屢次歸還膠澳之宣言無非蓄意淆亂天下之聽聞亦將爲各國所供喻當此之時吾國上下亟宜早息内爭一致對外政府與國民同其趨向振刷精神急起直追以求達國際聯盟公平解决之目的一面復從事實際預備設遇國際聯盟决議不實行之時務必盡全國之力以抵抗之誓死至逹目的而後已若是前次德人所得之一切權利當有歸還之日而山東問題可得最後之正當解决然此豈僅吾國一隅之關係國際聯盟决議之實行即全世界前途之和平與夫人類將來之命運皆係之吾人可不亟起直追以求逹此光榮之目的乎 
雜評二 
[商業公圑之過慮（庸）]  
　　湘閩南北軍將啓衝突之説近來雖有所傅然以勢論之南北之再戰必不成事實 
　　何則戰之先决問題厥唯餉械今日南北財政狀况皆有不支之勢平時軍餉尚積欠甚鉅無法應付遑論戰費彼等縱有再戰之雄心亦斷無再戰之能力而况南北軍閥今方謀平分政權之握手所謂備戰者皆前方軍人藉此索餉之一手段南北當局並無此意耶 
　　故今日之患决不在南北武人之再戰商業公圑之魚電若眞以此爲憂亦太過慮矣 
 
 

Page 12

 
 
   
 
 

Page 13

 
 
自由談 
旅行談 
[俄游雜憶] [  諤聲]  
　　吉逹在一河之東岸東北流而入阿穆爾河離愛爾白先Ａ　　　不遠自千六百五十一年起俄入設戌於愛爾白先千六百八十九年曾爲吾國所毁俄兵之被俘者華兵解之往北京時彼得大帝在位特派專使赴北京專使抵後見城之東北有俄人居焉因考查之知爲前日之俘虜已爲吾國編成軍隊作御衛軍矣時吾國康熙朝也嗚呼今何如哉冋憶市塵不堪冋首矣沿阿穆爾河约三百英里有地名科莫拉　　　　者山峰上築有鐵質十字架數十里外莫不見之當此架落成之日主行開幕禮者爲俄男爵高夫脱其演説詞第一句曰（權不在於力而在於愛）噫是何言耶回首千九百年之後海蘭泡俄兵殺華人以數千計是地離科莫拉僅約百里同位置於阿穆爾河沿岸俄人之舉動可謂污此俄十字架多矣 
　　經過雅布魯諾由脈爲西伯利亞鐵道拔海最高之處高凡三千五百英尺較興安嶺僅低百尺耳然不似興安嶺之陡峻依山沿坡屈曲可行遍山皆森林景象幽絶次過伊里克始見耕　沿途積雪逾寸此一帶森林甚富天然美材徒供燃料殊可惜也 
　　火車向貝加爾湖上時到一站名曰華先烏丁斯克　　　　　　　位置在烏逹　　與雪令加　　　　兩河相界之間爲貝加爾湖山脈中之首都有華俄道勝銀行支店焉京張鐵路將在此處與西伯利亞線合目下京張鐵路由北京至張家口僅八小時將來沿庫倫恰克圖而至華先烏丁斯克果如是則北京通歐洲之路程必可減短數日試一閲地圖即可知矣華先烏丁斯克舊爲戈壁沙漠之通道亦爲俄商輸運華茶入俄境所必經之道也沿阿穆爾河十五英里右山左水風景絶佳山廻路轉車穿森林而　已逹雪令加河有大橋樑長一千八百十六尺臨流一望心地爲之清凉由華先烏丁斯克至雪令加約一百英里水陸皆通雪令加地多古遺跡千八百十八年有英國教士二人傅道於此鮮有知者千八百四十一年始回國然此三十餘年之間其功已大彰於世聖經之得以譯成蒙文者胥二教士之力也逐使後人之佈教傅道者得行之於蒙古沙漠之間矣 
社會談 
[交翠軒雜記] [  周宥全]  
　　冬日圍鑪枯坐書齋霏霏大雪頃刻盈庭看罷孩子們堆雪作種種物狀煞是有趣俄而塾中有應南通私立母里師範試經已錄取之諸生先後繼至因談話而涉及近日社會者數事拉雜記之藉破岑寂云 
　　狐祟之説今昔名人筆記及小集中載之綦詳而或者以爲妄過矣曾記民國初元余肄業江蘇省立法政專門學校（今遷紅紫廊改爲江蘇公立法政專門學校）有同學鹽城某君嗜學士也時值大暑會校中舉行第一學年試騐竣事各同學先一日晚間整好行裝準備翌晨乘早班小火車出城赴下關或换車或换船萍分星散余與同鄉楊君稚鶴張君叔龍等歸心甚急是夜壁鐘未鳴四下即起身盥漱甫畢忍間驅逐聲敲擊聲紛然交作似出自余等寢室之後進者第斯時校内電燈罷明舉目不見一物知非火警亦係他故余等以附近校長室乃先作緊急之報告繼續於庶務開齊電燈而各同學已　集於後進樓上之寢室比至則鹽城某僵臥於樓板上矣亟以開水灌救之迨其甦醒則云彼時倚閲書有物突至狀若黃耳初則東西跳梁不避高下繼則當前曲踊揮之不去自是力竭聲嘶神經頓亂而知覺亦失不復覩該物作何狀况矣按是樓即前江寗府署之大仙樓也或卽所謂狐祟歟 
　　泅水爲運動之一種各國公園游戲場曁體育場俱有游泳池之設備以爲練習泅水足以引動國人對於海軍之興味也我國通都大埠亦有提倡之者内地則付諸闕如殊爲憾事吾邑城北陳家花園　面大河兩岸徧植樹木春夏之交綠陰蔽口時有鄰近童子作不規則之游泳習以爲常人亦不之禁也今夏有余宋二姓童子年甫弱冠相約在此游泳先是宋姓脱卸衣褲涉才數武即覺有物觸其足凉透骨髓 
[遠道付郵臘尾之　　四俗送禮六倜厂]  
心知有異竭力奔至岸上以阻余姓余姓自恃膽力過人不應反揶揄之乃未至中流已失所在而余姓遂遭滅頂禍矣或曰該地曾有墮水死者茲即鬼之討替身説也歷數月又有周姓者因病亦投該河畢命使是説而果確歟則其討替身也曷其有極耶一笑 
食物談 
[餅之研究] [  李劍農]  
　　餅爲糯食品之一種（日名壬　）扶桑風俗新年盛食余在留東時頗喜研習食物化學課餘之暇對於餅之研究興昧盎然因就曩日所編述者錄其槪略聊供閲者之參考云爾按和名鈔備載（米有粘性可製餅者曰糯）足知餅之名以由糯米製成而起考餅之形狀如我國之糕與年糕尤似惟餅爲白色無糖無饀而糕加糖與饀者也 
試檢粳與糯之成分則比較如次表 
　　種類　　粳（玄米）　　糯（玄米） 
成分 
水分　　　　一三三○　　　一四三○ 
蛋白質　　　　八八○　　　　八五○ 
脂　肪　　　　二二○　　　　三二○ 
澱　粉　　　七三四○　　　七二一○ 
　維素　　　　一○○　　　　一○○ 
灰　分　　　　一三○　　　　○九○ 
　　粳米與糯米澱粉質相異外觀上之區别糯米色白粳米透明而呈玻璃狀謂粳之透明者爲玻璃質謂糯之白色者爲粉質而粉質破碎較易加工製造甚便 
劇談 
[仙韶寸知錄] [  天亶]  
　　往聞人言荆釵幽閨白兎殺狗四記爲四大傅奇所謂荆劉拜殺是也然而白兎記之情節足以吸收一般人士之注目白兎記之曲文則鄙俚不堪若令金聖歎見之恐續西廂之評語定必移贈白兎記矣所以風行者蓋因劇中主要角色若劉智遠若李三娘若咬臍郎等幾乎婦䜿咸知故詞句雖不佳而亦能盛行於世也 
　　崑班行語凡是劇最重要之角色謂之正場而西廂記游殿之法聰則曰二面五毒鳳儀亭問探之探子則曰小面五毒蓋（説）（唱）（做）無一不重初出芧廬者不敢輕於嘗試即老於此道者亦視爲畏途焉 
　　時遷盜甲雖爲徽戲而崑劇中亦有之亦係小面五毒之一出場在臺上跳蹤盜甲上樑時裝鼠鬥聲及蜻蜓挅蜈蚣背壁虎游牆等姿勢陳例不准有一些聲息余幼年時曾一度見此劇年來則竟同廣陵散矣現在之合嘴小面（其名忘矣爲江北産在臺下病口吃一二字須楞諤良久而出臺時能操極圓熟之蘇白毫無拖帶亦云奇矣）雖亦能演此劇然而自　以下無足稱述 
新聞拾遺 
　　凶險人之自誤浦東三林塘鄉浦浜港内昨有土著某甲花米駁船一隻趁潮出口適有江北貧民之艒頭船七隻排列港口附住去路船多港窄一時抽讓不及實偪處此而某甲不知體諒妄行忿恨呼同船夥數人齊執挽篙即以挽篙頭之鋒利鐵尖向各艒頭船身狂戳其聲丁丁如伐木然試思此等貧民離家千里以船爲家相依若命豈忍坐視其船破在頃刻而俯仰天地四顧茫茫耶因此十餘老少男婦合羣冒險爭將挽篙抱住作一無可奈何之防衛而某甲又不知憐憫反逞心機一面乘隙攫一龍鍾貧民男子過船束縛一面鳴鑼報搶驚動鄉人紛來救護手多執杖數倍貧民可憐此時貧民有手難抗有口難分祇有束手被擒而已所幸者後經警署廉得其情將貧民釋放謀生某甲拘留置法無枉無縱辦理爲得其平耳[  安]  
　　仿造洋貨成績上海南市西陸家浜永和里北第二家薛鴻發銅鐵機器店店主薛華係安徽運漕人曾充湖北上海兩兵工廠車箝機匠頗有心機兼知化學自抵制日貨後恒思仿造數種以應社會需要而資本不足研究未精因先就輕而易舉簡而易行之花鐵白鐵翻砂鋼鉛五種原料文房器具仿造兜銷取值從廉故頗爲北市各五金店所樂用而其中尤以一純鋼之造洋印封模刀爲出色而合算[  安]  
　　再生奇談余戚孫某之外祖母年七十有二於上月中旬染時症病卒衾櫬齊備即於當日入殮已在柩矣弔者盈門哭聲震天悲慟萬狀忽聞有聲自棺中出家人初不以爲然繼又聞呼子女聲於是大駭疑爲屍變已而聞脚　棺聲弔者之中有勇武者竟往啓棺扶之出而行動言語一一如常毫無異端家人大悦悲喜交集頓將孝堂撤去弔者不弔而慶哭者不哭而笑一時遠近鄉人咸來問訊莫不傅爲奇談清光緒中葉聞亦有類此者然再生後二年復卒禾悉此事日後何如姑誌之以觀其後[  一動]  
　　武進醫院剖腹産孩之奇聞常州大街馬園巷内之方姓婦懷孕十月日來腹痛如絞産不能下已三日矣遍請有名收生婆均皆束手後又電邀滬上西醫亦無妙法家人惶急萬狀相對飲泣不得已至武進醫院延苪眞儒西醫診視據云盆骨緊鎖不易産下苟非剖腹難保無性命之虞方姓猶遲遲不决繼見産婦刻不如刻行將待斃旋思芮醫生旣有此言或有其術於是將産婦抬入院中芮醫生施其妙手從容不迫遂將産婦之腹剖開復將子袋捧出如法剖取而呱呱者已墜地視之女千金也刻已三日産母及嬰孩均安好如常現仍居院中調養方姓均感謝不止卽聞其事者亦莫不贊嘆西醫之神奇云[  屺嶦]  
　　有妻再娶之糾葛南京花牌樓丁某年逾而立丰度翩翩平日性喜漁色家道小康已經娶有妻室前在徐州某機關供職因見某姓之女姿色甚佳遂倩媒往説詭言髮妻已故絃意欲續某姓信以爲眞遂許焉即在徐地賃屋將某姓之女迎娶過門後丁某忽因事解職欲回寗垣因不便明言又僞言南京如何熱閙家中如何富厚某姓女聞之心動欣然願往遂於日前雙雙返寗回至家中見丁本有髮妻始知受騙登時大哭大閙並向丁質問丁亦大窘某姓女怒不可遏扭住丁某批頰無算詢其如何處置若云作妻則汝已有髮妻後娶者决無作妻之理若云作妾則某姓世代簪纓累世令名不能玷於一人之手作妾雖死不甘丁某至此進退維谷懊喪異常某姓女當即電知乃父令其來寗與丁某搆訟聞其父已經來甯預備在審判廳起訴云[  冠英]  
小説 
[落花艶跡（一）] [  蔣夢芸]  
　　意大利女畫家佩珠夫人生於航海家哥倫布　　　　oohumbu之誔生地多才多藝貎尤絶艶熱拿亞湖山靈秀之氣幾盡鍾於一身美人美地誠足爲其故國湖山生色不少嫁絡米引氏係中央鐵路局之工程司多財多識良足以匹夫人特夫人雖徐娘已半老顧風姿不減當年望之猶二十許人而絡則年且不惑紅顔白髮談者咸爲夫人呼屈然絡米引氏之艶福不淺亦足令人羨佩不置者絡職司測繪僕僕於造路設軌奔波於數百里外恒終年不一歸夫人空房　單睹陌頭楊柳之色悔夫婿千里覓侯恒以是鬱鬱日無歡色妝臺梳閣積　盈几盡是傷春之作偏多悼綠之詞人初不以此水性責夫人蓋絡米引殊過薄情有負花意焉夫人之不能已於情者亦人情之常也矧夫人本多情種子有與夫人摯知夫人情事詳者謂夫人幼時情事重重斑斑可考且尤香艶醉人惟夫人情深而行蕩用情濫而不專當日走馬少年之與夫人愛而繾綣者數數卒則一一被棄夫人之楊花水性殊不能爲夫人諱今日之花事飄零要亦大可以自責云 
[自由談之自由談] [  周宥全來稿]  
　　案説文從木安聲徐鍇曰案所憑也或謂卽安福（縣名屬江西廬陵道）干木（段姓戰國時人名）之所憑藉也古與飯盌主義之盌通其不得不以安聲而從木者勢也嗚呼閩魯何不幸而竟亦以案稱之哉 
 
 

Page 14

 
 
   
 
