# 1898 - 299 - 4909175

 

Page 1

 
 
[重印二十四史出售] [  圖書集成局啓]  
　　二十四史一書上下五千年縱横九萬里其中治亂興衰之故盈虚消長之機洞澈源流昭如日月淘當世考鏡得失之林也方今風會大開振興實學士人柔日誦讀尤須兼備三長是以本局特將原板重加校印共訂三百九十二本分裝三箱因邇來紙價過鉅略爲加增每部售實洋五十六元箱不外加卽日在申報館及申昌書畫室發售此佈 
[醫書問世] [  圖書集成局代啓]  
　　六科準繩一書爲前明金壇王肯堂先生所箸遠宗古聖名著醫林前由書肆友人倩本局排印以廣流傳幾易星霜巳空篋笥茲又續付手民較前益爲精美每部四十八本分裝六套實價洋銀六圓又景岳全書爲明張介賓先生所箸立論精卓醫者宗之每部二十四本分裝兩套碼洋三圓世有欲於杏林橘井中獨樹一幟得請臨三馬路申報館申昌書室及各書坊購取以廣揣摩可也 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百世餘篇歴代名臣奏議採之各家文集廿一史者以及文選文苑文粹文鑑無不畢備非異端夾雜可語乃士林中之圭璧每部計洋七角上洋三芽閣橋飛鴻閣發兌此佈 
[恭讀九月十一日懿旨書後]  
　　本月十一日慈禧端佑康頤昭豫莊誠壽恭欽獻崇熙皇太后懿旨云向來中外各衙門辦理强刼盜犯俱係不分首從自屬照律辦理惟從前猶分别法無可貸情尙可原兩層近則一經審明眞盜無不立予駢首辟以止辟立法不得不嚴惟念盜案首從雖同一犯法究屬稍有區别應如何網開三面稍施法外之仁著軍機大臣會同三法司妥議具奏欽此執筆人伏讀之下不禁歡欣雀躍曰我皇太后之矜恤庶獄明愼用刑竟若是哉溯自軍興以來各省辦理盜案皆照奏定新章於訊實後卽行正法且亦不分首從但係夥刼財物明火執仗拒捕分贓刃傷事主者悉予誅戮可謂嚴矣而不知當時之奏定新章也原以地方當兵燹之後漏網之賊遣撤之勇輒至聚衆成羣到處搶刦一縣之中有同日而出事數起者若照向章辦理不特解勘輾轉慮有疏虞且案犯太多稽延時日亦殊非計善後事宜未能一律告竣或有監獄隘陋覊禁多人轉致自斃幸逃顯戮何况地方甫經克復伏莽滋多恒有蠢然思動之人以殺立威庶足以昭炯戒譬如昨日出事今日破獲越日卽己正法懸竿示衆閭里快然匪人聞而驚心刼掠之風或可稍戢若如向章勢必解府解司更番訊供而後由督撫勘定咨題大部俟議覆到日始正典刑則自犯事之日起約計至快亦須三閱月歴時旣久習焉若忘匪徒畏懼之心何以使之悚動哉各省疆吏原爲弭盜安民起見是以議定此章從權辦理而知府巡道營務處委員皆得操殺人之權下至邊省山僻小縣距省較遠盜賊繁興艱于解勘亦得就地處决但詳知各上司而已似此嚴刑峻法無有以爲過甚者蓋詰奸除暴不如此不足以示戒懼也自此三十餘年中盜風雖不能盡戢而犯事亦果　少部臣言官屢經剴切上疏請復舊制而各省督撫往往多方議阻　不能行不知近年刦案已不若從前之多新章固便于辦理舊例亦未可終廢今得皇太后惻然垂憫一念慈祥洵足感天地之太和而緜國家之忠厚豈不懿　夫盜罪當死而律之所以分别首從者正聖人體恤人情曲予矜全之用人非至愚必不甘心爲盜卽有鄉曲不逞之徒苟非有人誘惑何至甘蹈刑章嘗見各省成案所錄犯供有言家貧難度與某人素識某月日相遇於路互道貧苦某以起意行刦告之邀其入夥不合應允旋據某授以挺棍偕同前往令其在外把風或接遞贓物各等語若此者一案之中輒有數人固明明爲從犯也旣爲從犯則定例未必槪予斬决今則一律伏誅噫此等從犯旣經入夥分贓固屬死有應得然其情亦殊可憫假使無人煽惑當不失爲清白良民苟學作小偷不過攖杖枷之薄罰而乃以一念之差致膺身首異處之慘豈不大可憫哉或謂緑林豪客半多資遣逗留之勇擄財放火習爲固然一夥數十人造意同謀情罪惟均無從寛假然新例行而外省之草率辦理冀圖了事者終所不免數十年來豈無例得矜全之從犯含寃于覆盆之下者乎方今天下承平日久盜黨亦漸濳蹤規復舊章原不失爲聖朝寬大之政想一經會議則古語所謂克復舊物者當可拭目以俟牖下書生固無庸煦煦孑孑爲也 
[諭旨恭錄]  
　　九月初七日太常寺題十月初一日孟冬時享太廟奉旨朕親詣行禮後殿遣載勛行禮東廡遣鍾秀西廡遣黃永安各分獻欽此同日又題十月初十日萬壽聖節致祭太廟後殿奉旨遣訥勒赫行禮欽此 
[本館接奉電音]  
　　昨日午前京師飛電傳來硃筆一道上諭一道敬謹譯登○九月十三日奉硃筆李紱藻補授内閣學士兼禮部侍郎銜欽此同日奉上諭貴恒奏假期屆滿病仍未痊懇請開缺一摺貴恒著准其開缺烏里雅蘇台將軍著連順補授卽行馳驛前赴新任毋庸來京請訓欽此 
[博羅教案]  
　　廣州中西報云中西之教各立門戶兹有某國教士在惠州府屬博羅縣傳道因教民與土人不睦致起釁端互相爭毆遷怒於教士教士因而遇害由縣詳禀大憲大憲以縣令旣不能保護教士於平時又不能彈壓土人於臨事致興閙教之案實難辭咎已將縣令撤任噫鬧教之案膠州覆轍於前川東接踵於後而粤人又不能敦中外一家之誼以守和約徒逞一時之忿以貽當道之憂蒿目時事爲之慨然 
[護節入川]  
　　金陵訪事友人云新授四川總督奎樂峯制軍秉節過寗謁見劉峴帥小駐行旌本月初六日卽由省起程因聞近日川楚一帶土匪不靖商請峴帥選派督標精壯勇丁一百五十名每人給餉銀三月護送入川峴帥許之挑取前曾入川之某弁爲之管帶從此節鉞遄臨可無慮風鶴之警矣 
[日相過寍]  
　　金陵訪事友人函告云南洋大臣劉峴帥前接總理衙門來文内開日本前首相大臣九藤春畝侯爵博文現已由京南下擬游歴長江一帶沿途經過務須妥爲保護等因峴帥卽飭元寗兩首縣將奇望街行臺鋪陳一切以備侯節小駐並飭省中標防各營整隊迎迓嗣又接滬上電音知本月初四日侯節已由滬起程次日省垣文武各官及標防各營均排隊江干午後一點鐘時伊侯戾止各官均登輪謁見伊侯亦以優禮答之少頃峴帥遣員迎至督轅晤談良久皆倩舌人致意情誼殷拳因伊侯急於赴申峴帥留之不獲旋卽乘輪啓行當侯旌來往時標防各營咸在道旁站隊江口各砲台亦鳴砲致敬禮也 
 
 

Page 2

 
 
[文宗起節]  
　　金陵訪事友人云江蘇學憲瞿子玖宗師按臨江寗府屬考試生童已於本月初四日告竣是日奬賞文武一等生員次日奬賞新進文武各生初六日清晨卽由白門起節前赴通州舉行試事 
[儲憲回轅]  
　　金陵訪事友人來函云江安督糧道吳仲懌觀察自今春三月間督運至京現已公畢起程南下本月初五日遄返江甯次日親詣督轅禀見面陳公務良久始出省中司道以下各官咸往拜謁 
[委署泰壩]  
　　邗江訪事友來函云兩淮泰壩向設有鹽大使一員駐紥泰州專管塲鹽過壩時掣騐等事現署是缺之楊分轉葆鈞瓜期已　由運憲江都轉遴委王分轉鵬豫前往接已禀奉督鹽憲劉峴帥批准當卽牌示轅門一面札飭分轉遵照分轉接札後擬於月内筮吉履新 
[潯試初誌]  
　　九江訪事友人云本月初八日爲九江府聨敷靑太守歲試德安彭澤瑞昌三縣正塲之期德安首題可使從政也　子曰由也果未冠由也果瑞昌可使從政也與子曰賜也達未冠賜也達彭澤可使從政也與子曰求也藝未冠求也藝通塲次題徒善不足以爲政徒法不能以自行詩題菊意在重陽得陽字 
[蘇鄉盜案]  
　　蘇垣訪事友來函云蘇鄉周莊鎭爲元和縣轄境居民櫛比市肆雲屯省中向有航船每日開行一次習以爲常本月初七日某姓航船由蘇裝載該鎭某當鋪靑蚨數十千并搭客十餘人駛至距鎭半里許時已昏黑忽聞槍聲砰然自後而至俄見盜舟一艘倂力赶上匪徒四人手持刀械一躍而登將船上所裝靑蚨及各客身畔銀錢并所帶行李搜刦一空旋呼嘯一聲揚帆而去并有某客亦隨之而行事後檢查所失約有一千餘金之譜翌日駛回省垣投報元和縣署請緝施潤齋大令准詞許爲飭捕赶緊嚴緝但不知冥冥飛鴻能否入弋人之手也○吳縣轄境之杏春橋地方某雜貨鋪於本月初九夜四鼓時突來盜匪十餘人明火執仗破扉而入將鋪中人綑置一隅任意搜括當將所有洋銀二十餘枚靑蚨十餘千悉數刼之而去事主於翌日繕開失單偕地甲赴吳縣署報案賴葆臣大令准詞於初十日帶同差役人等下鄉勘騐屬實卽行回省會營赶緊跴緝 
[白門决囚]  
　　金陵訪事友人云南門外谷里村冶山廟去秋被盜刼去錢物刃斃住持僧二名經地甲禀報營縣緝獲兇犯童加禾王聞齊等到縣訊實釘鐐收禁繼又解府解司一再推鞫案無遁飾詳請江督咨部具題日前督轅接到部覆飭將兩犯梟首劉峴帥卽飭江寗府劉嘉樹太守上元縣蕭爵寅江寗縣戴子和兩大令於九月初七日清晨會同三大營詣督轅請令旋由江寗縣監内將兇犯童加禾王聞齊提出當堂點騐如法綑綁押赴笪橋市處决然後回督轅繳令兩犯首級則令發往犯事地方懸竿示衆 
[接錄整頓保甲巡防章程]  
　　一集衆力以資捍衛也守望相助旣無十家連坐之累又能自保身家似非强人所難某圩某鄉應募丁壯若而人由各該牧令邀同圩董鄉董體察情形就一圩一鄉之力酌定丁數毋飾外觀轉忘實際其零星散居小康之家易爲盜賊垂涎更宜團結以何者爲號互相策應在官陸有馬隊步隊水有砲船飛划分駐汛地爲民聲援第相去近者數里遠者十數里盜賊竊發聞報赶至則盜已颺去如守望相助之法行可臻夾捕之效一編漁船以相聨絡也沿海曾辦漁團備他盜則不足禦常盜尙堪自保中途間被盜刦殆漁團曠弛所致吳中著名澤國具區三萬六千頃界跨三省額兵止太湖水師兩營留防巡湖止正兵一營漊港櫛比實不敷巡防太湖有漁船數百慮其爲非歲由蘇州府派員編查給牌循例而已梟匪之出没藉舟楫爲家恃波濤爲藪今擬聨絡漁船不資其力免爲梟黨勾結乃清腹裏之一助是漁船之編查必須實力奉行勿再視爲常例一定賞罰以昭激勸也近盜有窩遠盜有綫蹤跡極詭秘有緝捕之責者須隨時嚴察並准密告妄訐者坐時朂董事傳諭練丁遇警奔救後至者罰退者罰無赦獲盜送官訊明正盜每名賞銀二十兩各歸善後局核給或因捕盜而致傷斃命者每名卹銀二十兩由地方官捐廉給發賞以鼓其公義之心罰以懲　怠惰之氣果能終始弗渝則保全一鄉胥賴於此一辦商團以勵衆志也各屬民圩村鎭之練丁祗堪盤詰奸宄捕緝盜賊脫有土匪萌芽力卽難制始辦商團原屬創舉富商大賈覩時事之日艱冀爲時効亦謀自衛仿西法部勒精練成軍公家有事可檄以助剿輔兵力之闕使此風漸推漸廣傑出有才折衝禦侮可備非常但需以歲月未可預期今爲守望相助計亦較鄉團得力光緒二十四年七月日 
[浙省官塲紀事]  
　　杭州訪事友云省城舉辦農工商務設局於督憲行臺由撫憲委藩司惲方伯巡道陳觀察督辦候補府徐太守承禮總辦候補縣陳大令廷勛帮辦丁大令燮總理文案候補州判萬叅軍康收支兼發文移其西文繙譯則委陳二尹志瀛東文繙譯則委張二尹其昌業於本月初旬開局○委辦湖郡厘捐總局候補府王欽山太守上月奉藩憲札調辦寗郡厘務於本月初九日至省禀到○讞局督審一差現奉臬憲札委李大令光益接辦其帮審則委强大令紹嵩吳大令本伊○候補運副　分轉瑞年由運憲札委帮辦岱商鹽局餘姚緝私局王分轉維煜現屆瓜期奉運憲札飭仍令留辦 
[潤州官塲紀事]  
　　鎭江訪事友人云江南提督李壽亭軍門前赴金陵與南洋大臣劉峴帥面商要公事畢卽乘虎威兵艦東下本月初九日十點鐘時行抵京江城守營新兵前營咸列隊江干鳴槍致敬聲若貫珠有頃長江水師提督黄芍巖宫保常鎭通海道長久山觀察登舟投刺軍門接見之下籌商防堵事宜良久始辭出旣而軍門舍舟登陸乘輿詣各衙署答謁初十日辰刻鼓輪下駛文武各官咸赴江干恭送如儀○時近冬令宵不潛滋常鎭通海道長久山觀察面諭丹徒縣王大令曁水陸總巡保甲局各叚巡員開辦冬防每夜各帶差勇在城廂内外嚴密梭巡至洋馬頭教堂及各國領事署札飭新兵前營吳管帶派出健兒一百名執戟荷戈徹夜巡警以備不虞○署鎭江府譚太守泰來前赴金陵　見大憲面禀要公邇已事畢於本月初九日回鎭所屬各員咸詣皇華亭碼頭迎迓 
[燕京凉信]  
　　京師訪事友人來函云八月十九日之晚八點鐘時有匪多人明火執仗擁　德勝門大街永順南烟鋪施放洋槍將人恐嚇致被刼去銀二百餘兩當事急時鋪夥喚令堆撥房兵丁追捕匪開槍拒之迨事後鋪夥赴地面官廳報請查勘旋經廳官詳報步軍統領衙門飭差跴緝人贓務獲究辦○諸物價昻已非一日今秋近畿一帶普獲豐收加之外省運到諸糧源源不絶且菜蔬亦皆暢茂是以市中物價漸平惟老米價值仍昻蓋因新收之天庾正供被水滲濕以致佳粒短缺也○每屆深秋換戴暖帽日期例由禮部先行具奏現奉旨著於八月十二日換戴卽由部知照在京各衙門並通行各直省督撫將軍都統一體遵照○内務府廣儲司銀庫於七月二十六日開放内廷各門各殿值班官兵銀一千二百二十餘兩侍衛月費銀一千兩各處經費銀二百兩應領各欵均於是日照數發訖○日前步軍統領衙門拿獲槍傷事主之盜犯大黃卽黄十兒張五兒等八名奏父刑部審訊該盜等供認行劫不諱遂按律擬定斬决於七月二十六日由江蘇司將盜犯大黄等八名由獄提出押赴市曹處决將首級懸竿示衆○京師宣武門外南横街向多匪徒往往聚衆逞兇爲害閭里日前有某某等數十人糾合黨羽於九月初五日就龍樹寺廟内互結盟會觥籌交錯熱閙異常事爲營汛弁兵所知卽將匪人拘獲若干名解送北坊嚴行究辦○京師拐匪層見疉出男女小孩之被拐者不知凡幾現由步軍統領衙門札飭大宛二縣差役拿獲多名盡法懲辦想若輩或可稍知歛跡也○京師崇文門内迤北舊有單牌樓一座因年久失修漸形坍塌現經步軍統領衙門咨報工部勘估委派司員督飭天德廣豐等木廠備辦工料於九月初旬開工興修以壯觀 
 
 

Page 3

 
 
瞻○崇文門外蒜市口日前因聚和成錢店虧空纍纍閉門逃逸經地方官將鋪主黃某拿獲解交東城司管押一面將鋪封閉並核算共虧所出票錢三萬餘吊刻已將欵措齊禀請派差彈壓於九月初九日在本鋪如數開發 
[彝陵談薈]  
　　宜昌訪事友人來函云前因川匪滋事松滋縣又有刼獄搶犯之案以致本地謠言蜂起居民惶急異常適值張制軍札調傅鎭軍出洋閱操中西商人公懇宜昌英領事官電請張制軍爲借宼之舉制軍俯允所請以是鎭軍仍留彝陵日前出有示諭略謂余匪雖虚張聲勢而川中大憲已派兵調將前往彈壓小醜跳梁當可卽日蕩平中西商人可以無虞云云是亦鎭定人心之一法也○自余匪事起川中各商號均電達宜昌囑運貨船暫且停開一時客貨雲集無從銷售邇因匪勢漸平各商連發電音促令貨物赶急運川各號得信後連日雇船運載泝江入蜀而漢口各貨亦復源源而來闤闠情形頗見興旺○現在天氣晴明棉花收成頗旺惟烟土價漲南土約三十兩之譜紅白糖及鹽因川江覆失甚多以致價值騰貴所幸米油等價頗見平减閭巷小民尙不至十分拮据也 
[豫章秋雁]  
　　江西訪事友人云邇來天災疉見自風災後繼以黃沙毒霧上游袁州各屬中秋日陡起狂風入夜尤甚偃禾拔禾不計其數次日清晨平地忽一白無垠或疑薄雪或稱濃霜議論紛紜莫衷一是聞下游吳城一帶封家姨亦復肆虐晚禾之被損者十有八九收成大爲减色嗟我小民其將何以爲生計耶○漢口大火人貨俱傷各處生意均遭牽累江省各鋪運往之貨物或值數千金或至數萬金皆付之一炬其存放銀錢者亦因鋪已被焚無從收取想銅山西崩洛鐘東應遭此變故恐今冬倒閉者必有數家市面艱難豈不大可懼哉○天氣漸寒宵小時虞竊發護理巡撫翁筱山中丞知防範之不可稍疎也特調剛字營勇丁來省駐紥復飭各屬嚴查保甲安良除暴先事預防中丞其深知此意也哉○江省蠶桑總局自設立以來購機雇匠織造綢縀已閱數月日前忽有竊賊濳至機上割去已織未成之縀數丈上有江西蠶桑局織字樣事後由地方官飭查各典鋪並將捕役比追迄無蹤跡乃近日忽有某甲者持票至某典贖取縀經丈餘典夥密報諸官拘訊之下聲稱此票出錢二千文購諸某乙拘乙訊之則認竊不諱遂笞責收押聞乙在某局員處充當長隨用人不亦難哉 
[大令拈香]  
　　昨日清晨新署上海縣王欣甫大令排導至文武聖廟及文昌城隍火神並列入祀典各廟宇拈香行禮至亭午時始回公館聞定於十六日查點書差卯名十七日閱城十八日考充代書 
[備迓魚軒]  
　　新任上海縣王欣甫大令自接篆後其瀛眷卽在金陵料理行裝起程至滬昨晚縣署執事人等探悉魚軒將次戾止當卽整備迎迓 
[讞員謁客]  
　　昨日午刻法界讞員兼辦馬路工程局朱森庭明府命駕至上海縣署拜會黄愛棠大令大令延入花廳茗談良久然後握手言别 
[擬建馬路]  
　　吳淞口自闢作通商口岸商民來往日益繁多邇有西人數名手携丈量器具至温草浜南牛橋角及陳家宅一帶按地丈量業已建立石界以備築造馬路不日卽可開工並聞是處河流最深各西商已議定建立輪船碼頭數處亦在年内雇工創辦 
[捕房鶯遷]  
　　南市馬路捕房向設在江蘇撫柰滬軍營前兹因是處路太僻遠由工程局委員朱森庭明府擇地大東門外毛家弄馬頭營造西式房屋一所裝飾頗爲華美業已落成擇於昨日鶯遷聞將來工程局亦須倂入以便一切案牘可以隨時研訊 
[教士將來]  
　　昨日英界公廨接到江海關道憲蔡和甫觀察札文内開現有美國教士白秀生携眷來華前赴山東河南江蘇安徽四省游歴傳教並持條約將教士入内地購買田産章程一紙由駐京美公使送請總理衙門蓋印並請繕發護照等因由南洋大臣劉峴帥札飭沿途地方妥爲保護署理英廨讞員鄭瀚生大令當卽照會美總領事請將白教士到境出境日期隨時知照以便詳報道憲 
[駕言出遊]  
　　法繙譯何世剛君偕西文案某君昨日駕一葉扁舟赴吳門一帶遊覽約一禮拜回滬所有日行公事倩文案費君到堂庖代 
[惡棍就擒]  
　　楊樹浦著名惡棍綽號小百棍與張桂卿餘黨劉廟英邢毛虎等設立七十個黨名目聚衆拜盟向附近良民拆梢度日動輙持刀行兇人皆畏之如虎昨爲虹口捕頭訪知特飭包探竇如海吳瑞龍率領探夥多名不動聲色至引翔港某茶肆内將小百棍拘獲送入捕房解送公堂懲辦 
[飭查帳欵]  
　　前者寗波咸德莊經手馮珊林因欠上海震源錢莊巨欵十餘萬兩由莊主黃鎭心投江蘇藩署控追提馮到省訊明監追嗣馮措繳銀一千兩禀稱餘被周渭泉等各戶拖欠不少現在各戶均居上海求准赴申方可收歸料理前蘇州府桐太守准之將馮發回限兩月内從速理清刻下新任蘇州府王太守查閱接管案卷以馮到申日久所收帳目業已如何迄未禀覆因卽札飭上海縣提馮訊追王大令當卽遵札查覆 
[老饕宜知]  
　　無賴胡阿全陳松卿兩人前日同至南馬頭聚興飯館中團坐大嚼醉飽之餘值堂人向索飯資彼等摸索囊中空無所有囑令暫記值堂人以從未謀面不允所請胡等老羞變怒肆意滋鬧店主韓東生聞知扭胡等至二十三七鋪巡防局請究局員邵子怡二尹命將胡陳二人交十二圖地保顧桂榮帶往鎖於聚興館門首候再訊究嗣有某甲出爲介紹令償還小洋三角店主亦不欲多事遂赴局禀銷二尹准之 
[招領失孩]  
　　昨日四百四十八號華捕携迷路女孩一口送至英界公堂請爲安揷值日差略問情由孩稱江西人年十三歲名連連因出外購物忘却歸途當卽據情禀明鄭大令飭暫交官媒看管刻已懸牌招領矣 
[召認屍棺]  
　　前任上海縣正堂黄爲出示召認事案據地甲陸升報案客民蔡梅亭投稱伊妻李氏被同居之倪范氏誘領出外向追支吾倪范氏情虚用薙刃自刎扶送來案行至縣署頭門西首氣絶身死查無屍屬報求詣騐等情並據蔡梅亭同報到縣據此當經騐明屍傷相符飭卽棺殮發壇標記在案合行出示召認爲此示仰軍民諸色人等知悉爾等如有親族出外不歸查看後開服色相符者立卽出具用戳領狀卽日呈縣以憑核明給棺領埋毋得遲延切切特示計開已死倪范氏松江人年約四十餘歲穿身藍布短衫白布肚兠藍布單褲元色羽毛褲帶足穿月白布襪黑布鞋 
[朝露同悲]  
　　昨日本城虹橋堍虹園烟館有城外長浜人某甲衣履鮮華後隨一僕入内開燈吸烟甫吸數口頓爾昏迷呼之不應須臾魂歸地府衆皆驚異經僕報知其家旋由家屬舁屍歸家收殮語云人生如朝露信然 
[鴻施疉沛]  
　　本年江蘇山左迭告災荒辦賑者幾有應接不暇之勢轉瞬天氣嚴寒小民無食無衣其情更爲可憫甬紳方大善士繼善捐助棉衣五百件昨已登之報章藉鳴謝悃兹又交來洋銀五百元　爲彚解災區俾資接濟從此被災黎庶旣得章身之具復多餬口之資厚惠頻頒衆情共戴易曰積善之家必有餘慶敬爲方大善土馨香以祝焉 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[竊案移縣]  
　　賊犯李阿三前因行竊張談氏家衣物控經爛泥渡巡防局緝獲後搜出當票數張移送至上海縣署由值日捕役禀明内署王大令卽飭看管候訊 
[協提未獲]  
　　前日英界讞員鄭瀚生大令派差持函至南市二十三七鋪巡防局稱有住居南市之周五堂因棧貨轇轕爲英商所控請爲派勇協提歸案訊辦局員邵子怡二尹立傳地甲協同來差往提詎周適因事他往未能提到地甲遂回局禀覆二尹乃傳諭來差持名片赴廨回銷 
[押追欠欵]  
　　監生唐日新投英界公廨控吳子濤欠洋圖賴襄讞委員劉穆庭　尹提訊之下著邀公正人將帳核算明白開單禀覆前日原差禀稱唐已將帳理清開單呈鑒二尹飭提復訊唐供當立合同時註明申蘇兩局各承辦一局每日包定水脚洋廿七元每月計洋八百十元自三月起至四月中止共四十五日所有水脚吳竟分文不付故薦王庭松至蘇接辦共被欠洋一千二百十五元除吳代付通源輪船洋一百三十五元福安輪船洋一百元河輪船洋八十元合共代付洋三百十四元外尙欠監生洋九百十一元另福安輪船所用各物需洋一百六十九元共被欠洋一千零八十元叩求究追如吳實在無力請將福安輪船作抵亦可吳供照帳核算唐應找出洋二百餘元自三月至四月此數十日内係王庭松經理與小的無干二尹謂旣立合同並未退股豈能推諉著將吳押候繳洋一千元否則卽將福安輪船抵押 
[英界公堂瑣案]  
　　包探秦少卿禀稱前日下午天津人劉雲卿許桂章至蘇報館中聲稱前者旗人景卿一案不應直書瑞徵名字信口胡柴肆行滋擾由排字頭徐沛浩鳴諸巡捕將劉許拘入捕房轉送案下今原告未到叩求訊究劉許供詞支吾鄭大令商之梅繙譯從寬判各罰洋五角○包探張阿四禀稱張阿春行竊王阿二烟槍一枝由小的拘獲人贓送案請究張供暫借一用不敢操胠篋生涯大令判責一百板斥釋○三百四十二號華捕禀稱童子王榮法屢在天后宫前與人賭博小的以其怙惡不悛拘案請辦王供偶爾旁觀悞遭拘執大令判責手心一百下○包探徐榮珊禀稱流氓王阿春前因逞兇經人控告法界公堂判令管押甫於前禮拜釋出不意野性難馴又糾本匠毛阿和陸麗生向褚榮舟勒詐洋銀二元不遂所欲拔刃將褚刺傷是以小的拘案請辦王供向操魯班業褚曾欠小的洋二元故向索取毛陸均稱在旁觀看不敢帮兇大令以三人皆非善類王係爲首之人著重責三百板仍交捕房管押三月毛陸各責一百板管押一月○束阿二因被吳阿三無端逞凶毆傷頭面報捕後由包探洪阿寳拘獲送案請辦吳不認兇毆大令以束傷痕鑿鑿何得狡賴著吳給償養傷費洋二元交束領去自行醫治○陸同興控吳華生竊取金戒銀鐲棉被等物由探張天林查獲人贓送案請訊吳供詞支吾大令判責一百板交捕房管押半個月○洪包探禀稱陳阿三竊取施伸山烟灰十六兩賣與顧桂堂由小的查知拘案請究陳供灰係自已之物並非竊取大令判責一百板○葉阿和在公和祥碼頭竊取怡和廠内舊鐵若干爲二百零八號巡捕所見拘案請究大令判責二百板交捕房管押兩禮拜○張王氏與婦人陳阿英同傭於某洋人處前日二婦忽然口角大肆雄威經洋人一倂交二百五十二號華捕送案請懲陳阿英供張王氏揑造謠言妄指小婦人之胞妹與人有染小婦人不服故與爭論大令判將陳阿英責手心一百下交捕房管押三天 
[法界公堂瑣案]  
　　昨禮拜五朱明府蒞捕房發落各案張玉山控張仁楨誘騙伊子張子榮至親戚家借取衣飾向各質　質錢浪費爰將張仁楨扭訴捕房由捕頭飭探吊到原贓解經明府訊供著玉山先行備齊本利贖回衣飾昨日明府命提張仁楨到案著重責一百板限三日内將當本交案張子榮姑念年幼從寛掌責一百下交其父領回嚴加管束張玉山叩謝而退○源盛東洋莊主張某控歇夥馮瑞生與秦葵生串竊棧單至老沙遜棧冐取毛巾二件值銀二百兩經明府訊供交保出外將秦交案究追前日馮將秦扭案明府著各賠銀七十兩准予人銀並保限三日内將銀如數交案延干嚴比○李秋泉李炳泉弟兄承接西人伊麽田　花一千五百包收過定洋一千五百元屆期無貨可交爲伊麽田扭控公堂經明府訊供屢限不交昨日命提到案嚴比伊麽田遣夥吳吉發投案禀稱李秋泉有南市客棧一所估值洋五百元業已抵作欠欵尙少二百五十元准其交保出外措資李炳泉專行騙術求請嚴追明府著將炳泉還押秋泉准予交保○韓福泉等控朱瑞芳積欠會洋一百七十餘元迭經明府訊供保人沈金元准予交保出外代朱理處昨日沈投案退保明府飭提朱瑞芳著添覓保人與沈金元並保限十日内先交洋二十元其餘分期拔還○徐間氏挖金王氏欠洋一百元經明府訊供交保出外限十日内歸還昨日金王氏投案繳洋三十元尙少七十元明府判令分作三期拔還 
[美界捕房紀事]  
　　江北流氓小三子袁四王金子蕭德暉四人前日至觀音閣碼頭瑞泰洋瓶店内時店主劉某適不在家向其幼女名阿英者騙得金戒三只及銀表衣服等件典錢分用事後阿英知　所愚遂赴捕房禀控捕頭立飭包探費阿銀將蕭拘入捕房俟拘齊餘黨一倂核辦　粤人周阿四前晚在天潼路某鞋鋪内乘間竊取鞋子一雙當塲拘獲送入捕房押候究辦○偷見王阿金昨在天潼路某烟間内竊取烟灰十餘兩爲包探洪阿寳查獲送入捕房押候究辦○松江人沈子卿前晚在閔行路十一號門牌日本人某甲處行竊雨衣一件爲包探吳瑞龍查獲解送捕房候解英界公堂訊辦 
[廣益善堂經收七八二月捐欵清單]  
　　道憲蔡洋四十元怡情軒洋十三元唐傑臣翁洋十二元陳善亭翁洋十元信昌隆五個月洋五元源豐　洋三元六角莊源大八月起一元六角洋一元八角柳鶴亭翁三個月洋三元久成洋一元二角中和洋行帳房洋一元三角九章洋一元二角錢六十文萬有全　個月洋一元五角萬和祥三個月洋一元五角思補齋洋五角靑蓮閣洋八角四海昇平樓七月洋四角恆升洋八角升和三個月洋九角允章三個月洋九角　記 
四個月洋一元二角三元同慶樓五月洋二角五雲日昇樓三個月洋四角錢　百文森和七月洋二角余洪記七個月洋一元四角曹裕順洋三角徐祥順洋八角源通銀號錢三千六百五　樓錢一千六百文瑞昌錢一千春園錢九百文協成祥錢二百文永愼錢二百文萬興錢二百文戴綏之翁李琴翁老順記龔府與謂翁五戶各捐洋六元戴耘來翁豐泰帳房朱葆珊翁徐棣山翁黄佐啣翁譚幹臣翁陳望生翁韓山曦翁南順記戴生昌十戶各捐洋四元滬江第一樓存濟　何瑞棠翁何植園翁老悅生新順記順泰六七月祝源昌錦章復泰六七月十秀各捐洋二元可熾六七月可熾順六七月益昌龐竹卿翁愼餘堂隆昇周永普　梁煥南翁金松泉翁蘇寳森翁七月湯蓮生霸十一戶各捐洋一元福來洽六七月亦新園其萃樓晉昌恆茂宏章泰咸章六七月恆泰　德豐徵昌怡昌　大　記三個月十三戶各捐洋六角鴻運樓義成一壺春生大曹德大沈元來通裕大昌協愼恊興源順裕泰萬椿六七月祥順怡隆十五戶各捐洋四角大章九和瑞源錦章張家鶴翁五戶各捐錢六百文怡大金合順元利六七月三戶各捐錢四百文嘉綸北天成和康壽康延康晉和餘大愼餘元生元茂衍大厚康永豐存　鉅亨恊昇宏元宏大源昌寳和　順承裕正大升大彚康崇餘永康鎰大瑞大晉大恊大義善源正祥福康兆豐恆餘厚餘仁大久大協餘　利　　四十二戶各捐錢一千二百文又施醫給藥捐計金太太洋五元隠名氏洋四角周三記洋五角思補齋洋二元朱善氏洋一元史何氏洋六角丁思錄翁洋五元志　信洋一元五角宏大莊折月餅洋四元陳希文翁洋四元施鴻飛翁經募洋五元吳友文翁洋五角無名氏洋二元耐愚盦洋四元金太太銅洋一元無名氏銅洋二元史何氏銅洋二元胡陸薌翁銅洋四元金太太茶葉五斤惜字捐梅花館誦清堂二戶各捐洋九元育嬰捐徐棣山翁洋廿六元錫山餘慶堂洋五元李墨君翁洋二元英法美三界一文愿共收洋四十六元三角錢十二千五百廿六文[  滬北天后宫前廣益善堂司董嚴信厚葉成忠施則敬唐榮俊等謹誌]  
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十四年九月初五日京報全錄]  
　　宫門抄○諭旨二道錄前○粤督譚　奏爲甄别試用期滿人員摺○又奏爲甄别知縣片○又奏爲道員到省飭赴新任片○陜撫魏奏爲知府患病懇請開缺片○贛藩張奏爲接署藩篆日期摺○贑臬劉奏爲接署臬篆日期摺○直督榮奏遵保將才片○晉撫胡奏藩臬各司飭赴本任片○晉藩何奏爲接印任事日期摺○河督任奏爲交卸督篆日期摺○九月初五日吏部翰林院廂藍旗值日無引見○記名提督張士元謝恩○記名提督吳金魁謝恩○英俊假滿請安○陜甘副將和色木謝恩○召見軍機張士元崇壽○○太子少保頭品頂戴兩廣總督臣譚鍾麟頭品頂戴廣東巡撫臣許振褘跪奏爲甄别試用期滿人員恭摺仰祈聖鑒事竊查定例内開期滿教摺俸滿教職知縣分發各省試用者到省二年後令該督撫照例甄别按班序補又准部咨嗣後無論何項出身凡係補缺應行具題者試用期滿由該督撫詳加甄别專摺具奏各等因咨行遵照在案兹查教職俸滿分發知縣謝裕棠陜西安康縣舉人由長安縣教諭俸滿保薦赴部引見奉旨著以知縣用欽此並請分發　掣廣東試用光緒二十二年四月二十六日到省試用巳滿二年例應甄别據藩臬兩司詳加察看具詳請　奏前來臣等覆加察核該員謝裕棠性行端謹留心民務堪膺民社所有甄别試用期滿人員緣由理合會同恭摺具奏伏乞皇上聖鑒謹奏奉　硃批吏部知道欽此○○譚鍾麟等片再前准部咨無論何項出身係補缺應行具題者試用期滿由督撫詳加甄别專摺具奏等因歴經遵辦在案兹查大挑知縣于德松四川射洪縣附生應光緒已卯科本省鄉試中式第三十七名舉人十五年己丑科大挑一等以知縣用籖分廣東回籍聽候咨取嗣奉文咨取來粤光緒二十三年四月十七日到省試用巳滿一年例應甄别據藩臬兩司詳加察看具詳請奏前來臣等覆加察核該員于德松才具明練趨公亦勤堪膺民社除將該員履歴册送部外謹會同附片具奏伏乞聖鑒謹奏奉硃批吏部知道欽此○○譚鍾麟片　再新授南韶連道張端本現已到省應卽飭赴新任以專責成除檄飭遵照外臣等謹合詞附片具陳伏乞聖鑒謹奏奉硃批知道了欽此○○魏光燾片再據四川在任候補道重慶府知府王遵文禀稱係山西靈邱縣人前在重慶府知府任内於光緒二十三年二月因大計卓異並歴俸期滿交卸請咨赴部引　見四月初四日奉旨著回任准其卓異加一級仍註册候升欽此欽遵於是月二十八日在部領照旋請假一月回籍修墓十月初四日由京起程沿途因病躭延十一月初四日始抵山西原籍舊病復發請醫調治二十四年正月三十日病痊三月初四日修墓工竣初七日由籍起程沿途風雨阻滯均以離城窵遠未及隨時呈報閏三月二十六日行至陜西省城舊病又發現已兩月之久病勢不減難以就道據醫者云病巳多日元氣大虚必須靜心調養半年方能奏效伏思重慶府係川東要缺不可久懸　旣病體纒綿懇乞奏請開缺俾得安心調理等情前來臣覆查無異除批司委騐取結同該員原領執照另行咨部外所有四川重慶府知府在陜患病懇請開缺緣由謹附片具陳伏乞聖鑒謹奏奉硃批吏部知道欽此○○二品頂戴署理江西布政使按察使臣張紹華跪奏爲恭報微臣交卸臬篆接署藩司日期叩謝天恩仰祈聖鑒事竊臣奉撫臣德壽行知以藩司翁曾桂奉旨暫護江西巡撫所有藩司印務委臣署理等因遵於光緒二十四年七月十八日交卸臬篆准藩司翁曾桂派員將印信文卷齎送前來臣於是日恭設香案望闕叩頭祗領任事伏念臣皖江下士銓署備員畿輔分邊未有涓埃之報豫章陳臬常滋隕越之虞兹攝藩條益深兢惕查江右地當衝要藩司任重旬宣矧值時局多艱度支告匱裕餉以理財爲本貴開節之兼權用人乃行政之源宜鑑衡之悉當如臣檮昧深懼弗勝惟有矢愼矢勤不敢以暫時攝篆稍涉因循以期仰答高厚鴻慈於萬一所有微臣交卸臬篆接署藩司日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○二品銜署理江西按察使督糧道臣劉汝翼跪奏爲恭報微臣署理臬篆日期叩謝天恩仰祈聖鑒事竊臣接奉調任撫臣德壽行知以藩司翁曾桂欽奉諭旨護理巡撫印務委臬司張紹華署理藩篆所遺臬司委臣署理等因旋於光緒二十四年七月十八日准張紹華委員將臬司印信文卷咨送前來臣當卽設香案望闕叩頭謝恩祗領任事伏念臣皖江下士知識庸愚前曾臬事兼權涓埃未報兹復舊篆重攝惶悚難名查江右爲水陸要區臬司乃刑名總　現值時事艱難舉凡察吏安民詰奸禁暴諸大端在在尤關緊要如臣檮昧深懼弗勝惟有倍矢愼勤隨事禀承督臣護撫臣實心實力認眞整飭斷不敢以暫時攝篆稍涉因循以冀仰副高厚鴻慈於萬一所有微臣署理臬篆日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○榮祿片再據督練新建練軍直隸按察使袁世凱禀稱恭閱邸鈔本年七月二十日欽奉上諭裕德奏保將才以備任用一摺記名提督張　元交兵部帶領引見欽此查該員自咸豐六年投入軍營剿辦髮捻各逆屢著戰功遞保以提督記名簡放歴經前安徽撫臣陳彝沈秉成奏保將才均奉硃批著交軍機處存記欽此嗣在安徽統帶防營經前任奉天將軍臣裕祿奏調赴奉委辦總理營務處統領奉軍馬步各營上年請假入關該臬司禀准督辦軍務處留營委辦稽查全軍營務處現奉諭旨赴部引見自應飭令赶緊入都查該員忠勇樸諭諳練營務歴著戰績若任以專閫當可收折衝禦侮之效據請奏咨送部引見等情前來除咨部外理合附片陳明伏乞聖鑒謹奏奉硃批兵部知道欽此○○胡聘之片再調補山西布政使何樞現已到省應卽飭赴新任署藩司景星飭赴臬司新任署臬司楊宗濂飭回河東道本任各專責成除分檄飭遵外理合附片具奏伏乞聖鑒謹奏奉硃批知道了欽此○○頭品頂戴調補山西布政使臣何慪跪奏爲恭報接印日期叩謝天恩仰祈聖鑒事竊臣恭奉恩命調授晉藩祇卽具摺籲請陛見奉硃批著來見欽此旋於光緒二十四年五月十六日到京十八日恭請聖安仰蒙召見六月十一日請訓復蒙召見聖訓周詳莫名欽佩遵卽束裝出束於七月十六日行抵山西省城奉撫臣行知飭令赴任七月二十一日准署布政使按察使臣景星將印信文卷移交前來臣卽恭設香案望關叩頭祗領任事伏念臣秉性庸愚賦才淺聘山西地當邊要藩司職重旬宣當此時勢艱難尤爲責任繁重舉凡察吏安民用人籌餉均宜格外　眞經理雖曾任湘藩數載而情形各有不同如臣檮昧懼弗克勝惟有勉竭駑駘隨事隨時禀商撫臣認眞辦理以期仰答　高厚鴻慈於萬一所有獵臣接印日期並感激下忱謹繕摺叩謝天恩伏乞皇上聖鑒再臣經過地方秋禾暢茂民情極爲安謐堪以仰慰宸　合並聲明謹奏奉硃批知道了欽此○○頭品頂戴河東河道總督臣任道鎔跪奏爲恭報微臣交卸河督篆務日期仰祈聖鑒事竊臣准河南撫臣劉樹堂咨七月十七日接京電内開奉旨河南河工已歸倂河撫兼辦劉樹堂責無旁貸著督率道廳各員將防汛事宜認眞籌辦毋稍疏虞仍將　辦情形先行電奏欽此欽遵移咨前來臣當將關防文卷等件於七月二十二日派員　送劉樹堂接收臣卽於是日交卸除將本年支發工用赶緊截算清楚另再移交外所有微臣交卸督篆日期理合恭摺具奏伏乞皇上聖鑒謹奏奉硃批知道了欽此 
 
 

Page 14

 
 
[光緒二十四年九月初六日京報全錄]  
　　宫門抄○諭旨一道錄前○將軍貴奏爲瀝陳防營勢難攺　洋操饟項無可歸倂摺○豫撫劉奏爲兼理河督事務謝恩摺○贛撫德奏報卸事起程日期摺○又奏委署藩臬各缺片○都察院奏已革武員呈遞條陳請旨摺○鄂撫譚奏遵保使才摺○船政大臣增奏報道員晉京片○九月初六日戶部通政司詹事府八旗兩翼值日無引見○徐會灃等同鄉官謝恩○安徽副將吳光忠謝恩○鍾亮謝准其開缺恩○梁仲衡請假十日○内務府奏派致　内外城隍廟派出世續祥年○召見軍機李端遇○○奴才貴恒志銳跪奏爲遵旨查明防營勢難攺練洋操餉項無可歸倂恭摺覆陳仰祈聖鑒事竊准戶部咨開光緒二十四年五月初一日奉上諭戶部兵部會奏遵議御史曾宗彦奏請練陸軍攺爲洋操並將各省兵數開單呈覽一摺今日時勢練兵爲第一大政練洋操尤爲練兵第一要著惟須選教習以勤訓課核餉力以籌軍實現在天津新建陸軍江南自强軍均係學習洋操北省勇隊並由新建陸軍酌撥營哨之習成者分往教練南省則由自强軍酌撥營規口號均須一律各直省將軍督撫統限六個月内將倂餉練隊及分紥處妥議覆奏欽此欽遵等因前來仰見我皇上整軍經武之至意捧讀之下莫名欽感奴才等伏思陸軍攺練洋操實屬第一要著惟烏里雅蘇臺額設防戍守兵二百四十名僅敷分撥本處充當雜差之用除奴才等衙門辦事章京分所聽差及看守公　監獄城門街市官廳巡更等差春秋派往東西兩口領餉秋冬季押護貢馬貢貂皮差外在防入操者人數無多奴才等春秋兩季閱操令其演習排槍藉壯聲威本來不能成隊全營攺練洋操必須由天津機器局請領槍砲調撥營官前來教練口外台站數千里幾經營費而此地應練兵數太少不能成軍至倂餉一節查烏里雅蘇台每年額定經費三萬餘兩除應放蒙古各項錢糧外緑營一年僅領銀數千兩實屬無餉可倂奴才等查烏里雅蘇台防營攺練洋操非添調防兵另籌的餉不可伏思刻值帑項支絀的欵不易另籌防兵又不敷教練因地酌宜一時實難舉辦擬請嗣後斟酌地方情形如必須添調攺練藉資鎭攝再爲隨時奏明辦理所有遵旨查明防營勢難攺練洋操餉項無可歸倂緣由理合恭摺覆陳伏乞皇上聖鑒再蒙古叅贊大臣親王那木濟勒端多布因病請假現已回牧未經列銜合倂聲明謹奏奉硃批該部知道欽此○○頭品頂戴河南巡撫臣劉樹堂跪奏爲叩謝天恩恭摺仰祈聖鑒事竊臣於七月十四日欽奉電諭東河總督事宜卽當并巡撫兼辦等因欽此又於十六日欽奉電諭河南河工巳倂巡撫兼辦劉樹堂責無旁貸等因欽此跪誦之下欽感莫名旋於七月二十二日准東河督臣任道鎔委員將關防文卷齎送前來臣卽於是日恭設香案望闕叩頭謝恩接辦并臣先將接辦日期電奏在案竊維時艱方急强敵當前非亟變新法無以靖四鄰窺伺之陰謀非亟攺舊章無以見天下更新之氣象聖主銳意及此誠天下萬世之福微臣深受國恩恭膺疆寄雖在一隅僻處每以天下爲憂凡近日頒行新法莫不竭力奉行次第舉辦以期仰贊維新之政夙夜兢兢常懐祗懼今復承命兼辦河工任鉅　重報稱愈難臣維治河從無上策任事貴有實心但能工歸實用必無意外之虞欵不虚糜必有可節之項臣惟有督飭道廳各員事事講求實際以仰答聖主委任責成之至意除將接辦後應辦事宜另摺具陳外所有微臣感激欣幸下忱理合繕摺叩謝天恩伏乞皇上聖鑒謹奏奉硃批知道了欽此○○頭品頂戴調補江蘇巡撫江西巡撫奴才德壽跪奏爲恭報奴才交卸江西巡撫印務起程前赴調任各日期恭摺具奏仰祈聖鑒事竊奴才接准部咨内閣抄出光緒二十四年五月二十四日奉上諭德壽著調補江蘇巡撫江西巡撫著松壽補授等因欽此當經奴才恭設香案望闕叩謝天恩繕摺籲請陛見嗣接准總理衙門電奉旨德壽著毋庸來京卽赴江蘇新任又接准總理衙門電奉旨昨已有旨電令德壽速赴江蘇調任矣江西巡撫著翁曾桂暫行護理各等因欽此欽遵電行到江奴才遵於七月十八日將江西巡撫關防同王命旗牌等件委員齎交藩司翁曾桂暫行護理所有奉旨交辦兵勇攺習洋操以及巡閱並舉辦大小學堂等事一倂移交後任次第赶緊辦理奴才卽於是日交卸現在料理行裝定於本月二十四日起程赴江蘇調任除將卸事日期另行恭疏題報外理合恭摺具奏伏乞皇上聖鑒謹奏奉硃批知道了欽此○○德壽片再藩司翁曾桂欽奉上諭護理江西巡撫所遺藩司印務查有臬司張紹華器識宏通堪以署理遞遺臬司印務查有督糧道劉汝翼才猷練達堪以署理遞遺督糧道印務查有鹽法道春順精明幹練堪以署理續遺鹽法道印務查有候補道繆德棻歴久勤能堪以署理除分札飭遵外謹會同兩江總督臣劉坤一附片陳明伏乞聖鑒謹奏奉硃批吏部知道欽此○○都察院左都御史裕德等跪奏爲己革叅將條陳時務請旨飭遵仰祈聖鑒事竊查條陳時務赴臣衙門呈請代奏者均各取具同鄉京官印結所以防冐濫備傳問也今已革江西吉安營叅將金鳳岐呈遞條陳並未取具同鄉京官印結懇請代奏前來查該叅將係前在江西吉安營任内經巡撫德壽查明該員縱容伊戚帶兵索詐吉安各店鋪得贓屬實並包庇私宰耕牛曁流娼收受規禮槍取鋪戶籠鳥又將追奪之人毆傷屢次遊街跑馬撞損沿街物件均屬實有其事並因奉旨裁减制兵有縱兵滋閙情弊專摺奏叅於光緒二十二年八月欽奉諭旨革職勒令回籍交地方官嚴加管束束之員今復濳行來京除將所遞條陳一倂呈進外應否將該員仍遞回籍交地方官嚴加管束之處恭候聖裁伏乞皇上聖鑒謹奏請旨奉旨欽此○○頭品頂戴湖北巡撫臣譚繼洵跪奏爲遵旨酌保使才謹就平日所知恭摺臚陳仰祈聖鑒事竊臣接准事锐咨光緒二十四年四月二十三日内閣奉上諭方今各國交通使才爲當務之急著各直省督撫於平日所知品學端正通達事務不染習氣者無論官　大不酌保數員交總理各國事務衙門考騐帶領引見以備朝廷任使欽此仰見皇上懐柔經國延攬通才之至意伏讀之下欽佩莫名竊維才識學兼長明體卽能達用恭敬忠無間推已乃可及人國家變法紷新殫精圖治聨大小相維之形勢親仁善鄰重中外交涉之事權講信修睦有爲有守不論其職而論其人曰富曰强必務於大而務於遠是不獨能稱專對尤　乎洞達機宜　　選者其難其愼臣久膺重寄自揣庸愚愧無眞知灼見之明常懍以人事君之義但就平日留心物色知之較深者如在籍翰林院檢討宋育仁四川富順人操履端方學問優裕曾充駐英叅贊於内政外交精心研究以周宫經世之術取證於外國富强之效采風問俗洞見本原爲講求時務不可多得之員又鹽運便銜湖北候補知府洪超安徽祁門縣舉人才具幹練器識閎通曾充出使日本國隨員於洋務素所究心其言行以患信篤敬爲本委辦各事誠實不欺以上二員擬請飭下總理各國事務衙門調取考騐恭候任使所有遵保使才緣由理合恭摺臚陳伏乞皇上聖鑒謹奏奉硃批另有旨欽此○○增祺片再徐建寅於七月二十一日由閩起程遵旨赴京業經奴才先行電請總理各國事務衙門代奏在案理合附片陳明伏乞聖鑒謹奏奉硃批知道了欽此 
 
