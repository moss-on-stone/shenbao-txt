# 1917 - 262 - 4916028

 

Page 1

 
 
   
 
 

Page 2

 
 
   
 
 

Page 3

 
 
時評 
[報災樂禍（冷）]  
　　兵機四伏水災遍地苟爲中國人而稍有人心者宜若何惶恐息妄念而起仁心矣而乃返觀國中之人依然爭其所爭奪其所奪無絲毫悲憫之懷豈中國應受之禍今猶未足耶抑其所爭所奪果有所萬不得已者在耶雖然此猶爲身當其局者言之也若彼在旁附和之徒旣無法以勸解使之稍遏爭奪之念而復爲之推波助瀾或且無中生有是恐國家之或有安日人心之或有定時而必使之惶惑而無措也如近日又有復辟之謡我無以名之名之曰幸災樂禍而已嗚呼 
[命令]  
　　九月二十五日大總統令任命梁國鞏爲陸軍第四混成旅步兵第一團團長張金標爲第二團團長此令 
　　又令陸軍總長段祺瑞呈請任命田象豐爲陸軍第四泥成旅步兵第一團團附胡錦華爲第二團團附陳綺卿爲第一團第一營營長張葆初爲　二營營長魏福陞爲第三營營長李沛霖爲第二　第一營營長周鼎銘爲第二營營長張　廷爲第三營營長廳照准此令 
　　又令陸軍總長叚　瑞呈　任命于炳洪爲陸軍第一師步兵第三團第三營營長應照准此令 
　　又令國務院存記高祺著改發湖南交該省長酌量任用此令又令内務總長湯化龍呈准兼署福建省長李厚基咨請任命方鍾元爲福建省會警察廳警正應照准此令 
　　又令初連甲給予三等文虎章　彬高翔徐文林誠明成鳳韶姚清和徐士臣陳鴻進給予四等文虎章此令 
　　又令李恩榮給予四等嘉禾章此令 
　　又令楊潤芝晋給四等文虎章此令 
[專電]  
　　北京電津電二十五夜水仍有漲無退難民數十萬均假路局支帳安揷租界除俄意外全没日界爲最已遷意界日使派駐京日軍運多量食糧赴津救濟英領亦委員到京採辦米薪難民來京甚衆監犯亦解京寄監曹錕二次告急電到閣議由内部派員馳勘並由財部借撥十萬先放急振（二十六日下午一鐘） 
　　北京電川第二師長劉雲峯電調到京先謁段報告滇軍與劉存厚軍交戰始末及戴黃被難情形甚詳馮意暫令留京（二十六日下午一鐘） 
　　北京電美遠東艦隊總司令那得昨由芮使介紹謁馮海軍劉總長假公園爲那氏洗塵國務員陪座爲聯感情無國際上關係（二十六日下午一鐘） 
　　北京電湘傅督請以督署秘長吳鑄代政廳長照准（二十六日下午一鐘） 
　　北京電定武軍撥歸毅軍之五營由姜調赴熱河作爲國軍惟月餉三萬七千須請陸財兩部從速指定（二十六日下午一鐘） 
　　北京電張弧託熊致函各總長運動僑工事務局長閣員多數反對未提出向瑞琨又力運動（二十五日下午九鐘） 
　　北京電張樹元謁馮段商某項軍事計畫日内出京回魯（二十五日下午五鐘） 
　　北京電徐樹錚建議速組練三模範師團（二十五日下午五鐘） 
　　北京電劉顯世來電反對敎實兩廳官制謂財政宜採集中制敎實則宜於地方分權不如仿元二年設敎實兩司黔省决俟省道官制定後再設（二十五日下午五鐘） 
　　北京電李盛鐸被拘至地檢廳昨已准其取保候審鈕仍若居津租界（二十五日下午五鐘） 
　　北京電湘省長預定爲周肇祥周前日出京到湘後再發表（二十五日下午五鐘） 
　　北京電津大公報因水停刋（二十六日下午一鐘） 
　　北京電張鎭芳由大理院判復辟罪處無期徒刑烟罪另罰金（二十六日下午五鐘） 
[外電]  
　　北京電政界現信零陵鎭守使劉建壽之宣布獨立乃由陸榮廷授意此舉不先不後適起于陸榮廷假期滿日此中頗含意味且陸屢次抗議以傳良佐督湘陸之意乃欲以此任畀其部下之人俾得控制湘省桂兵今有入湘之說一般人士對於今後之發展甚爲注意（二十一日）路透電 
　　北京電增加關稅緩付庚子賠欵問題義經協約各國公使提出中國政府此項文書彼時因比公使等未奉本國政府訓令故未署名兹已接到本國政府訓電特於昨二十五日開協約國公使會議協議一切不日當可署名中國政府昔因形式不備未經回答今兹亦可即復云（二十六日） 
　　北京電中日協議吉長鐵道借欵問題前因委員權量患病延期兹於今日接續會議（二十六日） 
　　北京電昨蠱或務會議之結果由各總長齊赴公府謁見馮總統面陳一切總统對該會議之結果並無異議且以此爲召集國會以前之平和辦法將此結果通知陸榮廷促其反省已將該結果電報陸氏矣（二十六日） 
　　北京電在天津之廣西省長劉承恩爲接洽西南問題奉馮總統急電召其入京劉遂於昨午後到京七時晋謁馮總統（二十六日） 
　　北京電通緝孫文及非常國會議員命令將奥召集臨時參議院命令同時發表已命廣東檢察廳調查非常國會到會議員名簿及其證據書類呈報聞通緝孫文及吳景濂以下諸議員之令已經脫稿云（二十六日） 
　　北京電復辟之謡昨今益甚有謂五色旗之上配以黃旗作爲國旗國號中華帝國政體虚君共和已經江朝宗與各方面議妥醇親王昨訪步軍統領接洽此事等語又謂曹錕兩　日内卽來京又派人監視黎總統又陸榮廷派兵入湘牽制傳良佐又段祺瑞如反對即當將其殺害云云此外尚有種種謡言紛傳頗盛因之一般商民非常危懼（二十六日） 
　　北京電大理院今日判决復辟犯人張鎭芳案其復辟罪處以無期徒刑吃煙罪罰金五百元（二十六日） 
　　漢口電第八師炮兵全部昨夜（二十四日）來漢即於二十五日晨由武岳鐵路送赴岳州步兵第三十團之殘部亦於二十五日到漢（二十五日） 
　　漢口電吳光新此次所率軍隊係以第二十師第四十旅全部特科兵若干編成一混成旅又盧金山所率之湖北第三旅擬應吳光新之調入川（二十六日） 
　　漢口電永州獨立以來武漢之警戒復嚴（二十六日） 
　　東京電司法省近派參事官池田寅二郎長崎探訴院檢事長小山松吉兩氏前赴中國考察中國法律制度司法事務及在中國日本人之犯罪狀態等兩氏擬於十月上旬啓行（二十六日） 
　　東京電台灣總督府今日發表二十四日府合禁止金及金塊出口（二十六日） 
　　東京電青島民政署長任命夏秋十郎氏（二十六日） 
　　以上東方通信社電 
[戰電]  
　　倫敦電今日下午公報云英軍在愛貝希東面襲擊得利敵軍衝擊蘭斯東北英軍前鋒哨營一座受挫面退伊泊爾東北二面敵砲隊頗活動（二十五日） 
　　巴黎電今日下午公報云敵軍在波芒方面進攻難廣施流火仍受重創而退法軍擊落敵飛機三架（二十五日） 
俄京電外交交總長發表文告講外間所傳某某國已開始談判媾和一節其說全無根據瑞士京城添擬召集之大會外間對於此事亦多流言其實俄國及其他協約國典此會並無　係云（二十四日） 
　　阿眞廷京城電參議院已以五十三票對十八票通過與德絶交議案海軍已下動員會陸軍非常活動陽稱因鐵路罷工之故惟據某大員聲稱陸軍參謀部之目光别有所在（二十五日） 
　　亞姆斯特丹電德國著名飛行家伏斯中　於戰時殞生他國飛行家之死於其手者共有四十九人之多（二十五日） 
　　瑞典京城電瑞典大選舉進行頗援行將虞事社會黨與自由黨占得保守黨之席甚多（二十五日） 
　　俄京電公報云俄軍在里加境比斯柯夫大路南面敗回攻之敵軍兩次（二十五日） 
　　羅馬電公報云奥軍在里羅山境意軍陣地下轟發猛烈地雷一具繼以砲隊注擊該陣地意軍亦即發砲阻止敵步軍前進意飛機以炸彈四噸擲繫巴柴山谷與加沙高原之火車站曾　發生烈火（二十五日） 
　　倫敦電公報局宣稱昨晚敵飛機攻擊英倫南海濱飛於肯特與伊塞克斯各處並有數架沿太姆士河進攻倫敦於數地點擲下炸彈今聞死者共六人傷者約二十人公報局宣稱今日遲明敵飛船出現于林肯希爾與約克希爾目下仍在從事襲擊詳情未悉公報局宣稱昨夜飛抵倫敦之敵飛機隊爲砲火擊散僅一二架越過防線現悉死者共十五人傷者約七十人物質損失不大飛過約克希爾林肯希爾海濱之敵飛船未深入内地雖圖飛近各防區但均爲砲火逐退僅於海濱某鎭擲下炸彈數枚微傷女子三人未釀物質上之損失昨晚八時倫敦抵制飛機砲聲突然大砲雜以炸彈之聲足敏微敵飛攻擊之區頗爲廣大當道即發警告人民民紛紛避匿安處砲聲歷一小時半之久探照燈甚爲活動敵飛機顯由南來繼轉西北當時交通暫止各街道多無行人（二十五日） 
[公電]  
　　海安來電各報館鑒泗陽故紳莊其仁前因政治問題被害致死現奉今大總統八月三日命令特予昭雪拜讀之餘曷勝威涕用是照登以彰大總統闡幽之盛德而慰忠魂無任企　之至泗紳戴潤章張相文蔣克儉葛維輔葛鳳舞等叩 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[彚誌天津水勢之西訊]  
　　大陸報二十五日天津電云英租界被淹更廣日兵已棄其營舍大約將移入意租界各處之水現正蔓延豫料今夜將淹及英租界之維多利亞路法租界電燈廠已在水中法兵協同安南兵從事救援甚爲勤勇 
　　略透社二十五日北京電云天津英租界雇工增高四周河堤以阻水卒未獲效今租界之水深約一英尺日租界數部分水深逾五英尺堆棧四周已築堤以保棧内貨品 
　　字林報二十五日天津電云今日水勢更大英租界四周築土牆防水之舉已遭失敗英租界推廣部分之街道今水深多在四英尺至六英尺間且向租界本區流入外人紛入英界避居各旅館等處聞輪船公司暫停開船至滬如果確實則交通截斷少一糧食來源當地境况更將艱困意租界因意人具有遠見當開拓租界時即加高土地二十二英尺故此次獨免殃及巿政局當道如不從速施行救急方法分派糧食備置渡船則外人恐不免遭遇困苦又津電云外國租界現皆無電燈與自來水所有小艇絶不足供災區之需用租界附近一帶華人之溺斃者約數十人外人因缺乏小艇未能即移至租界無水之部分水勢仍有漲無已惟已較緩又津電云今夜大局稍有希望雖水仍徐漲然所漲速率較前已減衆望今已經過最惡劣之時期中國境内無家可歸度日爲艱者約十萬人外國租界内人數亦盈萬云 
　　文滙報云據本日（二十六日）上海所接津埠水災私電謂自昨日起水勢絶少變動招商局堆棧下部已被淹新豐輪船之貨目下不能卸下新銘輪船現在赴津途中豫料將泊留大沽怡和公司之公興輪船太古公司之通州輪船昨應離津迄今未接消息大約亦如新豐之被阻上海某船公司接電謂津埠有水不如在烟臺卸貨又某船行今日下午接電謂津埠水勢漸落 
　　大陸報云據北方來電昨日天津水勢有漲無落形勢愈惡雖在良王莊與後塘莊之間拆毁路基導水下行然仍無大裨益除河東河北外全城水深數尺外人租界受災亦重渡船往來於日租界街道中 
　　字林報云昨日各方面所得天津電信皆謂水災嚴重已達極點至於天津南面拆毁路基之工作進行若何何處先拆刻尚未得詳報就事勢觀之滅輕水災惟此是賴昨晨來電謂大水已至英租界直至第三條馬路（自河邊算起）爲止此次大水非從河之方面而來但係來自跑馬場方面故英租界受水災之危險似較他租界爲少來電數通多言日租界災狀蓋日租界最在外邊首當其衝次爲法租界水深二三尺低處甚至十尺在昨晨之前英租界雖亦有水然尚未至損壞商務産業之點某洋行在俄租界置有産業頗多昨得天津經理來電稱産業無恙俄租界瀕河然在河之對岸其地較天津他處高十尺至十二尺不等天津人民在上星期杪紛紛覔保水險縱保險行索費極昻亦所情願但卒無人敢冒險承保云 
[天津大水中之蘇省長]  
　　（南京通信） 
　　省長齊耀琳因欲回里省親迭次請假均未准行嗣因急於返里遂電告中央聲明並無去志始經中央給假二十一日中央覆電旣旣至齊即於二十二日携眷同乘津浦車北上一時送行者如俞道尹財政廳長省警廳長江寧縣知事及其他分署各課員等均送至津浦車站而别次晚余赴某機關訪友卽有人謂省長將返叩其原因則亦未悉但以京中或有變端相揣測而已余乃急赴省署一探究竟據某君云省長誠有不日返寗之電訊惟其返寗之故則以天津大水而非有他種原因也爰近日天津大雨兼發蛟水德州滄州一帶河水陡漲數尺天津街道皆被漫溢最低之處有十二三尺之深房屋廬舍被淹没者已不少尚日漲未已省長故擬返寗大概二十四日可抵浦口俟水勢退下再行赴津現在已擬派員於明日（即二十四日）赴浦迎接云云次晨（即二十五）出城迎接者如金陵道尹俞紀琦省警廳長王桂林財政廳長胡翔林江寗知事吳其昌等均由飛虹碼頭過江迎駕自省署以至下關江邊一帶均派雙崗沿途保護一般無知愚氓聞省長回寗信莫不大驚小怪造出種種謡言惟俟至下午亦未見駕返據司機者云天津陡發大水平地水深數尺火車已不通行祗能開至德中州滄州等處省長到德州時見水勢浩大本擬返寗嗣以天津派輪來接遂改乘小輪赴津至是迎接之各長官始乘車而返省長去後此間一般輿論僉謂省長此去恐不復返以其携眷而往也省署某要人亦接京信謂省長一席籍忠寅呼聲甚高云 
[川滇調和中之呼戰聲]  
　　（成都通信） 
　　滇軍駐川第七師師長顧品珍於九月六號退出資中七號早至自流井其後隊雖尚紥於距資七十里之陳家場然僅爲防川軍追襲計固非别有用心也顧氏退出資城後一三兩師川軍爭入接防一師入城之兵初只一連其連長廖某於六號一日之間拍電三次到内江請兵該處所駐一師營長唐武遵即督率全營外附以特科大砲數門趕到資中其時三師之軍進城者不少人民恐雙方爭功致起衝突因之頗爲驚駭嗣兩軍入城均出示安民人民始稍放心漸漸出而營生縣知事盛一晉先逃避於福音堂者現亦出而照常辦事是資中可望從此無戰事而川事亦從此可望和平解决不致再發生衝突矣而孰知有不然者 
　　三師團長張鵬舞等前本周駿之部下去年與滇軍即結深仇此番暫時停戰皆不肯贊成文電交馳力爭不已嗣鍾體道師長密告以非有停戰誠意不過遵國務院及周督之命令暫時中止如滇黔軍將來不完全退出川境仍須出於戰之一途各團長始稍抑其憤懣以待調停故滇軍將退出資城時鍾師長尚迭次電周代督迅速交涉務期滇黔軍完全退出川境也此次顧品珍退到自井後三師各團長咸以爲稍縱卽逝之好時機一面飛電遂寗鍾師長請速作戰因見劉存厚氏似有回復方意思故九月八日張鵬舞李進成等團長又飛電劉氏促其作戰其電非常激昂不但責劉氏反覆且大不滿意於周代督兹錄其電文如下 
　　成都劉軍長并轉省議會鑒積公陽電悉滇軍雖云退却尚敢逗遛騷擾居心叵測路人皆知乃菶公來電一則曰免貽口實再則曰仍駐原防似此抑川揚滇言之令人髮指舞等食民糈餉袖手旁觀貽患養癰天良安在擬牲犧個人之權利共以川局爲前提無論如何决不退讓公意如以爲然即請飛令劉舒（一軍左右翼司令）司令進窺榮縣職團等即秣馬厲兵進取威遠榮威一下便即會攻叙井掃蕩妖氛資中旣爲菶池所懇得即一師駐紥不與爭功倘我公亦變方針從周釀患舞等當退守順慶再不與聞戰事也如何之處立候覆示張鵬舞李進成叩齊 
　　觀上電可知三師之激昻與周代督之不能統一川軍將來難免不另生枝節矣劉存厚氏接張李等電後隨又接第一軍砲兵司人充賴心輝及李雅材王纘緒吳用九李劍鳴各營長等來電皆非常激昻力懇作戰但因其爲劉之直接部下措詞尚不至如張李等之激烈也拒滇右翼司令劉成勛氏亦有函電到省竭力主戰而賴等電中尤報告滇軍退兵中之情形據各方面探求滇軍固不願與川軍戰但亦不肯退出川境故顧品珍雖退出資中而各面之滇軍仍積極預備作戰羅佩金雖有回滇之消息然在川滇軍已交滇軍第四軍軍長黃毓成接統於此可見滇軍之不能退出川境也川軍必欲迫其退出川境將來恐不免又有一番戰爭矣 
[蘇安砲台爆炸之呈報]  
　　廣東汕頭蘇安砲台日前爆炸莫鎭守使已將此案詳情呈報當道其原文云汕頭對海之蘇安砲台藥庫實於本月六日正午時候全間爆炸經於陽電呈報有案兹據崎　蘇安台總台長吳文獻呈稱據蘇安砲臺台長方占彪詳稱本月初六日正午時候蘇安存貯炸藥庫忽然轟炸土石飛揚相鄰兵舍歷年稍久不甚堅固因被震塌二間幸台兵正在砲位操演不致受傷惟該兵舍軍裝器械均爲亂瓦覆壓等情前來台長登即馳往勘驗屬實並細查失愼原因係由炸藥受酷暑熱氣因之自炸緣前護國軍炸彈隊解散所存炸藥六種炸彈四枚移歸砲台存管臺長以此項炸藥炸彈性極猛烈宜愼重貯存因擇蘇台獨立小藥庫爲專儲該彈之地入夏以來酷暑薰蒸更慮該庫内空氣過於乾燥因設盛水缸兩箇藉資調制而杜疏虞此次竟不免轟發之禍想係現成炸彈四枚不受水氣調齊更被熱氣感應自炸波及其餘炸藥六種同時轟發但炸藥雖猛藥量尚微計僅炸毁小藥庫一所並震塌鄰近兵舍二間云云 
[粤東軍事行動之醖釀]  
　　孫文自遷入士敏土廠後布置一切甚爲忙碌除任命各項人員外又特頒元帥府條例其文如下第一章總綱第一條海陸軍大元帥依據軍政府組織大網第十條所定設立大元帥府第二條大元帥府設各處如左一參謀處二秘書處三參軍處第三條大元帥府設衛戍總司令承大元帥府之命掌理衛戍一切事宜第四條大元帥府得設顧問及參議若干人以備大元帥之諮詢第五條各處因事務之必要得酌設各科置科長科員差遣員電報生技師書記錄事供事若干人第二章參謀處第六條參謀總長輔佐大元帥參贊機要統一作戰計晝並指揮監督海陸軍參謀執行職務第七條參謀處設參謀次長二人海陸軍參謀若干人承總長之命執行職務第八條參謀處因軍事之必要得酌設調查編輯測繪作戰謀報各科第三章秘書處第九條秘書長承大元帥之命指揮監督各秘書掌　管機要文書管守印信及重要文書之起草記錄保存事項第十條秘書處得酌設總務外交内政財政軍事交通法制各科第四章參軍處第十一條參軍長承大元帥之命率同參軍掌理内部勤務傳達軍令接見賓客並辦理會計庶務警衛扈從典禮及一切不屬他處之事務第十二條參軍處設電報總管一人承參軍長之命指揮電報生辦理特别電報事務第五章附則第十三條大元帥府各處之組織及辦事細則由各該處長擬定後呈請大元帥核准施行第十四條本條例有須修改之時得由各該處長呈請大元帥核奪辦理第十五條本條例自公布日施行 
　　程璧光前擬在省組織艦隊司令部嗣因長堤各處公産並無適宜房舍以故迄未設立現程氏又以司令部爲艦隊統轄機關不能長此欠缺致碍辦事進行故頃已在海圻旗艦暫行附設司令部一處俾資辦公 
　　陳督軍前以省防重要軍務待籌凡對外對内均須賴熟悉軍事大員勷同孹畫特電欽廉鎭守使沈鴻英率兵來省助防欽廉防務及邊防對汛事宜業經專電責任馮統領相榮督辦該使署日行公事亦經沈使委任參謀長代拆代行惟該使由邕東下抵省以來將届旬日欽廉文電絡繹每日接收不少現以廣惠鎭守使署客居不便已派員就近稅賃公寓暫行辦公須俟大局平定軍事告終後方能回署昨已飭派從官何弁赴欽將駐欽署全眷護送來省以便安居現每日二時以後卽偕莫榮新同赴軍署籌畫軍事數小時出署時多在夜間八時以後軍事衝繁可以概見矣 
[厦門風災續聞]  
　　厦門風災情形曾記昨報兹得續函云此次變起倉猝故海面損失較巨小火輪沉没已有仁和等八艘及其他其共十五艘而船夥則推萬美銀沙爲最多水警察亦失落二人至昨午後公籌破船身拖抵海後海關邊爐鼎俱不堪問矣篷船除漁舟尚待調查外五篷之停泊蜂礁側凡九艘是夜但聞喊聲喧越早則蹤跡杳無其能免於沉覆否尚未盡知渡船爲安海占春魁等五隻（或云四隻）大　破損三四百號雙槳二千餘隻存在祗二三十號猪船沉兩艘鼓浪嶼與厦之水面交通幾爲斷絶十三號早每客船資收五角午間始降二角午後尚收一角死屍漂流於印石左右凡三十餘具至午後方由兹善家鳩殮其天草丸係十二號四點展輪出口是晚遭風擊壞艙後幸收舵迅速全船客貨方慶無恙此外尚有太古之肇興輪係由香港欲赴上海洋次厦口亦罹斯災後艙入水危險已兆急鼓輪趕進停倚青嶼旋得放港西人設法駛入乃得安泊蚣岱垵但艙漏水洩糖貨損失不堪又厦港一保被災甚多計菜園仔角倒壞民房六間粗尿船頭倒壞民房三間圓山宫大榕樹被風刮倒戲臺被壓粉碎關刀河倒壞民房二間打棕田倒壞民房一間水仙王宫邊倒壞民房一間打石字氣油棧亞細亞屋蓋係鉛板釘造約重一萬餘斤被風刮至菜園角方纔墜地幸未傷人及屋魚行口王爺宫前進亦被風浪冲激倒壞鎭南關太師墓一帶樹木大小計拔起五六十株道路爲之塞滿車不能往來又是夜不知何人將男童屍身一口用竹簍盛貯放棄在打石字街鹽館巷口因無人承認經地保禀官出資收埋矣 
[鄂省之錢漕與金庫]  
　　清理錢漕之意見省議員林維藩介紹黃岡公民馬景融等陳請清理錢漕積弊云竊維按産納稅固人民之義務而照示信用尤國家之要圖查各縣錢漕劵近改作省發之完稅憑單此單所列各項應取之稅至明且晰各縣知事於征收錢漕時若能將此單所列各項稅目應收實數一一註明俾人民曉然於國家正供之必要豈不甚善乃觀近日各縣所發之完稅憑單除僅列糧户姓名並銀米數外其餘各項均未塡註且單内經手征收知事須署名而各縣知事並未署名弊竇甚多其不註稅目錢數尤易舞弊試將其結果所生之害略舉數端（一）有甲乙二人負擔之錢糧或米糧相等迨赴縣完納往往所繳之錢數大相懸隔此爲失國家信用之大者（二）貧民節衣縮食原期早完國課藉免負擔及至完期竟逾常數錢旣不敷不得不從緩完納因是而蕩財而受累而被重罰者不一而足（三）各縣完糧多由知事委册房辦劵人民赴縣完糧自繳者爲時甚長均由册房代繳錢數亦任册房算定往往有除應納之錢外多出巨數者欲除上三害擬定辦法五則一併陳之（甲）所有從前各項册房差役概行免用辦理稅册收稅當由縣署人員擔任不得藉口熟手致滋人民重累（乙）無論何人完稅單内所列法定稅目實在錢數必須一一塡明俾人民洞悉於負擔之所由來不致稍有怨言（丙）人民如有滯納情事知事應施罰者必須布告通衢不得秘密擅加（丁）知事如不塡註法定稅目一經告發應 
 
 
 

Page 7

 
 
予以相當之懲戒（戊）單内經手知事必須署名以上五則伏乞貴會議决咨行省長轉令各縣知事遵照辦理庶人民對於完稅一節有樂輸之誠無苛征之苦國家有徵收之實官吏無中飽之弊矣 
　　代理金庫之辦法鄂省設立金庫依照部章係歸漢口中國銀行兼理旋因鄂中官虧官票兩問題之牽涉致改變方針仍由官錢局代庖其事藉免障礙兹該局高督辦已會同張財政廳長擬定整理收支會計種種辦法陳請財政部核准施行其擬定辦法如下（一）鄂省行用貨幣生銀銀元向屬缺乏全恃官錢局發行之官票以資周轉民間以官票爲納稅之大宗官票又以官錢局爲出納之樞紐鄂省財政積虧太鉅調劑盈虚實以官錢局爲總滙之所故以湖北官錢局代理湖北省金庫之現金保管出納事項實具特别情形歷經陳明有案前奉部兩次飭令將金庫事項移交中國銀行管理終以官虧問題官票問題懸而未决諸多牽掣不敢更張就本有收支各欵而言但奉令另儲之專欵仍交指定銀行收儲撥解此鄂省金庫之情形也（一）金庫收支以及各樣關解領坐支劃撥各欵均經定有方式以資考證如金庫收欵有收據支欵有發欵書各機關解欵有繳欵書領欵有總收據坐支有坐支發欵書抵解書劃撥有撥付發欵書抵解書此外按月另有金庫收支月計表由金庫遵式編製製送廳分呈部院查核此鄂省會計金庫收支之方式也（一）各機關解欵應塡具繳欵書每欵一紙分存根通知備核存查四聯各聯均將革年某項稅欵曁數目依式註明其存根一聯由解欵機關留存通知備核二聯隨同解欵逕交官錢局收入金庫金庫收欵時照繳欵書所註年欵分别登記即以通知一聯存於官錢局以備核一聯彚轉審計院至存查一聯由解欵機關於該欵起解時另行送廳與金庫收據核對此鄂省各機關解欵之方式也 
[蕪湖快信]  
　　吳光新氏前派副官董良才來皖往合肥招募新兵五千人現已足額擬由小輪送蕪再雇招商局輪運漢日昨已派員來與蕪湖招商局接洽 
　　蕪湖安武軍第一路統部副官張漢葆前日派衛兵在某旅館内捕獲來此運動該路第四營某排長之黨人胡文波一名供係繁昌縣人受滬上機關委任運動皖南軍隊云云 
當塗辮兵自本月七號變亂後被搶之商舖迄今尚未開巿地方長官亦無善後辦法近日紛傳該處辮兵又有不穩消息兼謂陳統領宋知事之眷屬亦將遷往他埠因當塗距蕪甚近是以此間人民異常驚恐 
　　本月二日夜安慶兵變鎗擊第八路統領李良臣之正兇卽該統部守衛兵士戴殿中阜陽縣人業已供認不諱惟主謀者係該路第五營第二哨李邵兩排長均已遠颺現正通緝 
　　安豐吉安利濟三差輪前日由浦口拖帶民船十二隻裝載大砲九十餘件格林砲二百餘件快鎗四千餘桿由安武軍軍械科提調王騰蛟押解過蕪進省聞此項軍火係由徐州接收而來 
水警廳長程炎勲日前特調大通二署署長宋學騫來蕪接辦二署事兹因大通兩岸商民以宋民在通平時聯絡定武有益地方來電一再挽留現程廳長已飭宋仍回大通二署本任 
　　陸軍第七混成旅軍需官劉友方前日由寗携現銀來蕪採辦軍米一萬石 
　　蕪湖查驗補抽局長龔壽頣前日赴蚌埠力辭斯差並請裁撤該局以順與情 
[杭州快信]  
　　農商部咨稱實業廳成立在卽委任人員必具有專門學者方能合格惟法政畢業及政治經驗富有各員亦得酌量任用仍須報部查核 
　　財政廳呈請檢發内務敎育實業各項報銷清册彚辦六年度决算册送部核銷 
　　各縣中學校請發秋季經費經省長核明飭廳照撥昨已塡發支付通知悉數滙兌 
　　齊省長委徐季倫爲本公署通譯官昨已到差 
　　高檢廳昨呈省長以金華管獄員孟昭鑑奉飭撤任遺缺現委陳邦澤代理 
　　新任吳興知事强運開前日已卸烏鎮統捐局差因便血請假一月赴滬就醫到任尚需時日舊任吕浚愷昨先將眷屬送省 
　　温處戒嚴司令部兼任軍法官袁希濂呈請將夫馬費移給書記員生並支給各項辦公費由省長咨行督軍核示昨已奉復照准 
　　雙十節各機關一律放假懸旗慶祝軍人仍照舊章各給宴會費兵士每名二角尉官以上一元 
[蘇省長飭屬籌備續修縣志]  
　　江蘇省長公署通令各道尹文云案准内務部咨開竊維括地成篇外史掌四方之志廣輿有記柱下藏百國之書從來開國首重藉圖自昔經邦廣徵文獻况玄黃遞嬗之會正典章絶續之交將欲敷布治猷允宜訂修方乘前經本部會同敎育部通行各地方飭屬續修縣志迭准咨復多已轉飭辦理在案惟事關纂修盛業自難急切程功綜其梗概可得而言改革以來瘡痍未復軍資政帑羅掘俱窮兵燹天災庫藏早罄制國用於預决算書以内仰屋猶嗟增巨帑於出入歲計之中點金何術其故一也撰述典文取資宏達懷經負帙宜集方聞博物之儒茹古涵今必兼舊學新知之彦然或則地介交通楚材可借或則邑懸僻遠碩士難求其故二也事涉藝林未容簡陋開石渠而延士待建高墉設秘閣以藏書亟需廣厦圖書宫觀繁興土木之功版築雕糜疇給泥沙之用其故三也顧纂輯新志雖未易驟覩厥成而掇拾國聞寗可不預爲之計例如政域軍區之計畫今昔懸殊選舉學校之規程沿革互異山川形勝或輕設險而重交通水利鹽田或易經徵而更舊額天時地産或緣科學而資發明金石文章或因晚出而多記載以及新語軼聞或四部猶虚而一夫乃獲稗篇野乘或私家所有而官府轉無待事蒐羅用資考鏡宜廣獻書之路益高樹礎之路益高樹礎之甚此時拾遺補國式儲纂言紀事之材他日設局編書自收事半功倍之效應請查照通飭所屬除已設局開辦各縣仍應積極進行外其未經開辦各縣應即體察情形先從徵求文獻入手延集地方紳耆暫就各該縣自治機關附設處所預籌進行辦法凡關於鄕邑見聞公私撰著足供續修縣志取材者均應廣爲搜輯先事編存以資籌備庶此時雖殺青有待尚不至文獻無徵而將來鉅製程功尤大省網羅之力在貴省長當與本部有同一之願望也所有各屬辦理情形並希彚復等因准此查此案於民國五年十一日准内務敎育部次行飭體察形酌量興辦等因業經令行該道尹轉令遵照在案數月以來據各縣知事曁該地士紳等籌議辦法呈請備案前來計已設局開辦者僅有上海太倉崇明崑山灌雲等五縣著手籌備者金壇松江寶山吳江江隂江都興化邳縣等九縣其他各縣均未呈報到署除咨復曁分行外合再令仰該道尹轉飭所屬迅即遵照前後訓令酌量辦理並將辦理情形具報以憑轉咨此令 
[南京快信]  
　　齊省長前（二十二）乘車赴津聞車至德州因獨流鎭梁王莊等處鐵路軌道均被水淹不能行車遂擬折回改由滬乘輪赴津本城各機關長官得信昨晨（二十五）均赴下關迎迓詎守至下午二時車尚未到旋接齊續由德州來電謂折回殊覺繁難現改由德州乘小輪赴津各長官遂返 
　　津浦鐵路北段因被水淹已三日不通車旅客均赴滬改由海道赴津 
　　軍署消息第七十四混成旅長趙俊卿因總統另有任用辭職北上所遺旅長職以憲兵司令陳調元調升並以督軍署軍務課長楊恩培升充陳缺以督軍署參議張松柏補充楊缺即日發表敎育廳長陳淵陶實業廳長張軼歐前均電告日内來寗近因敎育農商兩部召集敎實兩廳長會議須俟閉會後始得來寗組織 
　　齊省長前委王暮任諮議處財政佐理又委張銘勲爲内務科股員吳鶴程廷煦爲實業科員昨均已到差 
　　馮總統派公府秘書黃中來省晤李督軍面商四省（鄂浙蘇贛）聯防問題 
　　陳士髦被李厚基電拒不能到閩烟酒公賣局長任昨回寗 
　　邳縣知事李時亮武進縣知事陶文煥均被該縣紳民控告貪贓違法省署已派員前往密查 
　　中秋節爲李督軍四十晉四壽辰齊省長預定名伶一班恭送祝壽並聞滬海道尹王賡廷淞滬警察廳徐國樑亦聘請滬上名伶坤角多人來甯演劇四天定二十九日在督軍署西花園開演 
　　馮總統以李督中秋壽辰特派府中軍事處長熊炳琦來寗慶祝兼商要公李派員赴江干迎迓進署 
　　倪督電保美國大學畢業生張銘請交國務院以道尹或關監督存記 
地方通信 
[松江]  
　　水警拘獲盜匪劇盜鐵頭和尚（卽張和尚）曾在青浦縣境澱山湖童石村等處迭犯刦案經該縣咨行水警第一專署捕緝未獲昨日該盜忽隻身來松賃居西門外新祺昇寓内當爲駐青之水警第二分署長沈子祥偵知立遣三等巡官周志雲尾隨到松報知駐松水警巡官徐貴臣會同至新祺昇寓内拘獲抄出蓬蓬式手鎗一支子彈十六粒經徐巡官盤詰據供尚有同黨張蘭生現匿浦南葉榭鎭徐巡官卽於當晚派遣幹警至該鎭將張捕獲並獲盜船一艘今日周巡官已將二盜押回第二分署以便轉解青浦縣署歸案訊辦 
　　螟荒將遍全邑本邑西鄕禾稼發生螟害致稻穗悉萎各鄕農民紛紛來城請勘迭誌前報日來各鄕報荒者依然絡繹不絶區域之大幾遍全邑初僅向縣署請勘今乃漸向各業户報荒所有縣派勘荒之一區巡官尹子蓮及各圖編書地保等因荒境太廣尚未勘畢李知事連日在縣署召集一二三四科主任會議此事惟以事已重大尚未有妥善辦法據深明農學者言此種螟蟲一經　化成蛾布散極速所幸天氣漸冷可免化蛾惟若不設法殲滅蟲子遺留根内及春仍將復發至殲滅之法須將稻根掘出燒燬云又函云松江蟲荒區域已遍全境唯東北鄕泗涇七寶各區收成尚有七八分可望兹於二十五日上午又有浦南亭林巿鄕民三千餘人至縣報告荒歉情狀現鄕民所呈敗穗縣中已疊成數堆李知事對於此事意見第一步擬呈請省長普減漕賦第二步勸紳富善堂減小收租成色聞今日已有浦南鄕民至業户耿紳處報告謂所種田三十畝祗有一石之收穫故請免予徵租云云觀此已可見荒災之重大矣 
[南滙]  
　　紀職業敎育講演會本月二十三號縣敎育會内開第四次職業敎育講演會是日到者約五十人講員爲沈兼甫其所講項目（一）職業敎育之意義（二）職業敎育眞正之目的（三）我國今日注重職業敎育之必要（四）本地各項職業之調查（五）土貨輸出之調查（六）兒童志願之調查（七）職業科敎師之養成（八）職業敎育設施之方法講畢散會已五點鐘矣 
[南通]  
　　秋丁祀孔紀南通文廟之樂器祭品及樂舞生之禮服於前清未年已措備完全現届丁祭復由張季直君捐資派令廟中執事將器品中之殘缺者爲之整理樂舞生之禮服亦重新購辦並添購高頂冠一百餘頂日昨下午十二時張鎭守使盧知事及陪祭各員同時齊集盧知事主祭張鎭守使陪祭東廡分獻爲縣署第三科長于敬之西廡爲縣視學葛冀賢樂舞歌生均係模範小學之學生分任廟内外則由軍警站立禁止婦女兒童入内混雜故廟中秩序異常嚴肅各校學生之入廟觀禮者分立兩廊由敎職員督率之聞張季直君於致祭之前一日演習時亦偕乃兄督儼君同往觀鑒云 
[揚州]  
　　統領磋商交代兩淮前任緝私季統領昨（二十四）已由京返揚往晤新任劉統領磋商交代事宜聞季在任内曾墊用購置馬疋及軍械洋一萬數千元擬要劉償還以清手續 
　　稽查局長來揚青口稽查鹽運局長葉冀雲現由浦來揚今日（二十五）謁見張運使陳述公務 
　　小輪定期直駛揚鎭短班各小輪公司以淮河潮水日漸退落曾禀請周知事轉呈鎭關監督於瓜洲揚子橋一帶准其直駛以便行旅兹已得周監督批准聞該公司等定下月一日實行 
[鎭江]  
　　派兵剿匪李督軍因近日清淮一帶土匪蠭起雖經淮揚鎭守使派兵分頭剿捕猶恐不能即時肅清故於昨日調令陸軍第七十四混成旅趙旅長率領所部砲隊前往協剿事平後着即駐防該處現趙旅長已帶領炮隊軍士二百餘名由寗乘車來鎭轉乘小輪前往清淮矣 
　　軍事兩則駐鎭陸軍十九師楊師長近聞李督軍將派員來鎭檢閱軍隊且因對德對奥業已宣戰自應切實訓練以資調撥爰飭所部各旅團長督率所屬各營認眞敎練從嚴整頓並飭預備檢閱時應呈之表册圖籍以憑稽考宣布戒嚴後凡電報郵局輪埠車站等處之檢查任務由警局憲兵分别擔任現在宣戰期内檢查事務較繁原派人員應接不暇且西門外一帶戲院共開三處官廳負有維持之責因此警察憲兵梭巡彈壓頗爲忙碌軍艦蒞鎭二十四號上午十時有江貞軍艦奉調蒞鎭下椗江中以資防範 
　　催提稅欵江蘇烟酒公賣局長昨委高君分赴丹徒丹陽兩屬催提公賣稅欵業於二十五號蒞鎭 
　　警察防範加嚴鎭江警察局倪局長以現值戒嚴期内防務恐有疏忽故於二十三號下午二時召集各警區區長巡官及保安消防各隊長到局會議防衛地方辦法至四時始散故連日鎭地每晚間九時起除加派崗警外即以保安隊馬巡隊擔任巡防徹夜梭巡以昭周密 
[杭州]  
　　籌設農工銀行浙省擬設農工銀行先於財政廳内附設農工銀行籌備會兹聞此項銀行擬先由省垣入手然後推及城鄕其資本擬酌撥官欵招收商股以便實行籌備會中除由張稻孫廳長兼充會長外所有會員即係廳中人員與商會銀行三方面組織而成其籌備會會員名姓如下金承誥金百順袁道冲黃曾延周錫經胡道源顧松慶王錫榮朱鍾瑞何春熙吳濤王毓芳王邁常鄭雲鸝吳文熊袁鼎徐紹眞蔣錫曾金鴻翔 
[湖北]  
　　救濟荆旗貧民之陳請書荆州紳耆康子熙等上陳請書於議會云爲救濟窮民消弭爭釁公懇主持開辦以免爭執事竊荆州旗民經民國元年資遣之後大半復歸老幼男女合計數千餘口其有職業者不及十之一二庚癸之呼聲聞比户鳩形鵠面餓莩載塗其流離轉徙之情令人慘目傷心加以退伍兵士甚衆若不亟予位置將來流爲盜匪必致擾亂治安伏查旗民生計籌議摺内四項係熱河軍務會辦崑源黃旗都統鐵忠等呈請大總統批准施行在案紳等正集議進行問旋據利荆公司車業總理　鵬飛等邀請紳等開會報稱遵照籌議摺内丙條刋報招商行駛車輛禀請省長批示著該商等赴荆州旗民生計事務所禀請可也伊等隨卽禀生計所經理趙江陵縣知事及道尹各憲手續俱清均批不准行並由知事面諭生計所經理趙云不日諭傳三方面解决開辦以免爭執是以伊等已辦就鋼絲橡皮車二百乘以爲開辦有日詎沙巿履泰益車業蕭子煐朦請商會以路狹人稠恐再加同業爭執稀突函請縣憲轉詳道署現奉道憲飭令生計所轉知利荆公司有車業開辦應勿庸議等語又稱伊等係省招來旣是沙巿路狹人稠恐有爭執衝突等情籌議摺内豈能招商並稱伊等由省來荆壽辦已久招股甚鉅其中繳費官息及辦就車輛已損失三萬有餘事事辦就决難中輟等語請紳等共同討論紳等調查情形實非虚飾僉謂籌議四項惟車業最易舉行卽鄺等係招商而來並非無因閱該公司簡章地方紳富股分居多並有生計所趙經理附股贊同所開行者係鋼絲橡皮車輛與銜生街道皆有裨益查履泰公司每日每車出賃勒價五百有餘窮民怨聲載道如聽愥一公司專利置他人之生計營業於不顧誠恐反激種種方面爭執衝突卽在目前又利荆公司所指路線範圍較廣何獨煐一人抵制有碍進行紳等與新舊公司皆無惡感善感實爲救濟旗窮消弭爭釁起見爲此公懇貴會公同議决施行至紉公誼 
　　改組敎育實業兩廳近訊十七日省公署接國務院來電云敎育實業兩廳長業經發表每年由部撥敎育廳洋二萬元實業廳一萬數千元請貴省長將開辦各費設法籌撥云云省長當即復電謂巧電悉開辦兩廳經費已飭財政廳設法籌撥俟復到再行咨復至本署敎育實業兩科常年經費除各科留秘書二人辦事員二人外餘欵一概撥給兩廳作爲常年經費云云聞省長署敎育科科長科員原有九人自聞改組只留一人餘均裁汰實業科原有七人亦只留一人 
雜評一 
[災禍（一子）]  
　　天津有大水之災厦門有大風之災江浙間則又有螟蟲之災此人所視爲天災者也山東有匪擾之禍江皖有兵變之禍四川則又有戰爭之禍此人所視爲人禍者也然而其他災禍則尚無形醖釀而不已蓋人之所欲天必從之我國至今日若人人存一幸災樂禍之心神經錯亂行動顚倒可保全矣而必力爲破壞可和平矣而必力陷危險試觀北京復辟等種種之謡言各方要人種種之積極舉動皆若惟恐國之不亂而亟使之亂即此好亂之一念已足爲幸災樂禍之明證此災禍之感召而來所以日出不窮且將愈演而愈劇者哉 
已見之災禍旣無術以補救而未來之災禍又將無法以消弭此吾之所大懼而國人亦宜從根本上覺悟者也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宣戰後之海上風雲（四十三）]  
　　租用敵船之進行大達公司向政府承租没收之德奥商輪現已决計將美利美大及某某三艘先行收管現由耶松船廠承修一俟修竣即插長江班營業是以該碼頭挖泥機加工趕挖大約下月杪卽可開班云 
　　德人註册之查詢洋商安大生爲産業上之損害擬投公共公廨控告德人莫河斯地惟該德人曾否按照章程註册亟須查明爰特函詢交涉署請即查示兹由交涉署復以德人重行註册自九月十五日起至九月二十九日止各册内尚無該德人莫斯河地名字來署註册相應函復查照云云 
[十四誌奥領事署之奇案]  
　　奥國人約瑟克雷姆擺司卡哀（卽搿納脫）因組織民黨邀集同志米克司琴特拉（即肯特勒）等在天津圖奪奥國租界未成囑令約瑟秀波特（即秀勃）亞特白羅殺米處（卽革來散拿同）梅而喜（即馬羅錫克）等來滬於上月十五號清晨身帶手鎗偕至滬西麥特赫司脫路奥國領事署向書記員批脫索取文件箱上鎖鎖匙圖刦關於革命黨案之緊要公文該書記員不允梅而喜突出手鎗欲擊詎反被同伴克萊姆拉（卽登門）出鎗將梅而喜擊斃即相繼逃逸業經捕房將該黨人等先後拘解公共公廨迭經中西官研訊明晰以案係國事性質判令米克司琴特拉等省釋克雷姆擺司卡哀秀波特亞特白羅殺米處三人各交妥保在案兹因該三人均來滬未久無人具保仍收押捕房昨由美捕房捕頭諭令西探目壳羅香將該三人解送公廨禀明無人具保請爲核奪經關會審員商之英卓副領事會同簽判云克雷姆擺司卡哀具結交一千元人洋並保秀波特與亞特白羅殺米處各具結交保如兩年内再有違法舉動除按名提案嚴懲外着克雷姆擺司卡哀罰洋一千元秀波特等各罰洋五百元一併充公示儆此判 
[講演中西文明之比較]  
　　江蘇省敎育會致本埠各會員各學校函云敬啓者本月二十八日（星期五）下午三時本會特開請演會敦請留美哥崙比亞大學哲學博士蔣夢麟君講演中國文明與西洋文明之比較蔣君留美達九年之久研究敎育之餘並隨時考察其社會狀况於西洋文明進步之淵源熟悉靡遺吾國立國四千餘年固有文明亦極優美乃降及今世國步益形阽危其致此之故吾人所亟欲得而研究此次蔣君蒞會即本此意講演用卽專函奉達敬請大駕准時蒞聽至以爲盼 
[華僑與祖國敎育界之聯絡]  
　　江蘇省敎育會接到爪哇泗水學務總會來函擬推舉代表參與本屆全國敎育會聯合會即由省敎育會商准聯合會請其於十月十日以前推舉代表到會嗣接復電因時促不及派專員代表卽委託黃任之君代表赴會於此可見僑民力謀與祖國敎育聯絡進行之誠心矣 
[新加坡實業家歸國]  
　　新加坡華僑林義順君係農林局局員兼華商銀行董事漢陽種植公司總理素來熱心實業曾經創設種植樹膠公司獲利不資現應中央政府之召回至祖國興辦農林種植等實業昨日順道抵滬即赴各公署投柬晋謁遂假汕頭路一品香旅館暫寓本埠紳商得悉後都往謁見並詳詢樹膠之利益及種植之方法據林君謂廣東廣西地氣甚熱大可種植惟林君急欲北上故暫駐一二日卽須轉道入京以備政府諮詢一切云 
[海關監督呈送國際貿易意見書]  
　　新任江海關監督馮國勲近奉農商部令以當兹歐戰激烈之際正我國發展國外貿易之時機前已咨由省長令飭滬海道尹及各機關並轉致南北商會集議妥籌進行方法等情在案爲再令仰該監督體察商情籌議進行方法呈候核奪等因聞馮監督昨已擬具國際貿易意見書呈請農商部察核矣 
[西人對於中國棉業之評論]  
　　西人檢驗棉花攙水會二十五日在怡和洋行舉行第六次常年大會主席丕爾斯氏報告賬目及會務略謂會中所檢驗之棉花上届較前屆爲多上届共八十二萬九千零十三擔前届則爲六十六萬四千四百八十五擔今年四月至八月花價逐步漲高其時濕花問題爭持最力惟不入會者仍收買濕棉若本地紗廠一律入會絶對不收濕棉則本會之事業定可減輕中國農商部延聘美國種棉專家查伯森爲顧問以期討論中國種棉之問題本會聞之深爲滿意急盼查君來滬調查上海一帶棉地情形乃待之旣久未見南來故本會請上海領袖領事函請農商部派查君來滬俾可與之研究中國種棉之各種重大問題庶棉業得以改良同霑利益此函係於五月二十九日發出乃迄今未奉覆函吾人對之無庸續有批評但仍希望北京派查君來此本會當極歡迎將所有之經驗供其研究以促起棉業之進步焉中國棉花由上海出口者自一九一六年九月起至一九一七年八月止共七十八萬三千二百擔本地所銷之數尚不在内試以低價平地計之每擔銀二十五兩種棉者與業棉者至少得銀一千九百五十八萬兩加以本地紗廠所用之棉其值更大棉業如是之重要其應得政府之保護也誰曰不宜苟不加保護而攙水之惡習不除則直招大宗外棉入口而流金錢於外耳查生棉進口者一九一四至一九一五年爲二十四萬七千一百二十二擔一九一五至一九一六年爲三十四萬八百零九擔一九一六至一九一七年爲十二萬八千五百七十擔準此觀之生棉入口今已較前減少苟中國振興種棉之實業則除紡織特别棉貨外中國可完全無須輸入外棉矣上海種棉試驗場韋德勒氏試種經驗之報告今已到會其言頗饒興味雖本會對於韋氏之意見未必盡合然擬付印分送會員俾資研究云云 
　　字林報社論略謂上海棉會請比總領事上書農部請派美國種棉專家查伯森氏來滬至今四月迄無覆文雖棉會主席不欲加以批評然旁觀者豈能默然無言數年來棉會竭力設法禁止攙水以圖改良於是中國棉花之價值乃得增進棉會此舉固爲自已利益起見然自顧利益即所以使中國享更大之利益此乃不待智者而後知之者也中政府卒知國内有一棉業乃聘美國專家籌議種棉事宜上海爲棉業要區政府之應及早遣派專家來此調查本無待他人呈請乃中國辦事往往不循正軌甯願置其顧問於閒散之地而不使其積極進行棉會不得已遂有上述之建議農部竟置之不理得勿謂北京有政潮不暇及此耶然此不可爲卸責之託詞部中登無責在措置部務之員乎記者不意民國竟使其部員忘却其來書必報之禮矣記者所欲置議者不獨爲商部之無禮且爲農部舉動之愚謬試問聘查氏來華果爲何事耶以記者所知無非欲增進中國棉花之出産減少外國棉花之輸入耳今查氏果作何事耶則方在京試種棉花也此固有趣味或有利益之試驗惟北京曾爲産棉之佳地則記者未之前聞以熱心活動之人如查氏者政府乃不用之於眞正有益之事業而置之於未可必之試騐豈中國之洋顧問無可事事專爲外觀計耶中國商會日前因商務受戰事影響曾向北京交涉夫戰時船舶缺乏出口商人因此受累乃事勢所難免但有他事焉爲中國所大可爲藉以抵償損失者而竟無人注意焉中國茶業絲業棉業皆失敗於巿場其故何哉徒以疎怠故耳乃晨部猶淡漠視之且不願稍自煩勞以答覆我人公會出力以助中國者措詞懇摯之函不亦可長太息哉 
[又有華工赴英]  
　　威海衛英公司華幹事陳禮庭在滬招募工人迭紀前報惟招待屋宇設在浦東輪渡往來諸多不便現經陳幹事禀明英公署准予移至租界以資利便前日在三馬路慶和里賃定房屋十幢爲華工招待所昨將註册工人九十四名仍送仁濟醫院試驗當由該院長竄達文醫生挑取二十七名隨附通州輪船往威轉赴英屬 
[盆湯弄大火之慘狀]  
　　昨日天未黎明時公共租界山西路（即盆湯弄）第八十七八號門牌九芝堂箋扇店内忽然起火經巡街捕瞥見卽由電話報告捕房鳴鐘警告救火會西人各駕皮帶車馳往灌救因火勢猛烈致延燒八十三號門牌餘泰押店八十六號朱天泰襪店八十九號胡益生茶葉店九十一二號王源泰皮箱店九十三號日商中川蛋餅店樓面一時火勢甚熾越過馬路殃及對門二十六七號門牌慶豐順紙號二百八十九號門牌毛長順酒店二百二十二十一號門牌時如春點心店樓面三間約歷二句鐘始得救熄共焚燬樓房十餘幢當時天泰襪店主朱載龍與妻陳氏及九歲男孩六歲女孩並新生四個月之男孩又胡益生茶葉店夥某甲均不及逃出葬身火窟事後由新老兩捕房派探詳查起火原因並飭工人於瓦礫中檢出大小男女屍體六具舁送虹口斐　路驗屍所報請公共公廨中西官定於今日午後蒞所相驗 
　　又聞天泰襪店全家大小七八口當時忽促逃避焚斃五口所救出者僅一十二歲之女孩并女傭一人昨經岳家聞耗立卽到場預備一一棺殮當時尚有救火會之出店某甲亦被圍牆坍倒壓傷甚重已送醫院救治至起火之九芝堂曾報火險銀數千兩捕房因該店起火焚死多人已飭中西包探詳細查究據聞店主顧文眉已往天津收帳未歸云 
[又一天津水災增劇之警耗]  
　　本埠紅十字會昨又接到天津分會來電略謂御河散漫津邑城鄕多成澤國房屋倒塌不計其數今早水勢又暴漲至西南門外及日租界一帶水深數尺人民蕩析離居無處棲身逃避悽惻情形視之落涙言之傷心若不急爲拯救將必同歸於盡兹由尊處派來放賑員蔡君吉逢諸君會同敝分會僱船多隻分路救護災民散放麵糧以救生命懇迅速設法協濟不勝盼禱之至云云該會沈仲禮會長接電後除將大批餅乾棉衣趕速裝運外并籌墊巨欵續行滙津以爲第二次之急賑云 
[觀音粉不宜用作食料]  
　　淞滬警察廳昨奉省公署訓令内開案據省城警察廳長呈稱竊廳長訪聞本城貧民有在茅山一帶掘食觀音粉充飢等事當以該粉産生土内旣未辨明何種性質貽害民生即經通令各區調取該粉送廳化驗以憑辦理兹據該管西區劉署員呈稱遵即查取該觀音粉送由金陵大學校化驗據云此粉内含鏌鋎强礬土砂其强礬於土砂濃酸内微有消化力卽在黃强酸内亦沮銘不多久食腹中凝結成塊而致殞命該粉性質雖無毒亦無滋養之功惟用作土肥料尚屬相宜請禁掘食等情查此項觀音粉雖無毒亦無消化之功用作食料實於人民生命大有妨害廳長有保衛人民生命之責不能任聽掘食致蹈危險除令各區一體查禁外理合陳報通行各縣一律查禁以重民生等因據此除批令外合行令仰該廳長即便遵照一體查禁以重民生切切此令 
[七誌牯嶺路之暗殺案]  
　　新閘牯嶺路大源鹽棧經理黃靜淵所雇之辦事員鮑效卿於上月二十八號夜被人用繩勒斃後即經捕房將跡涉嫌疑之成衣匠梁金川車夫董三顧正（卽阿四）聽差程元沈聽意等五人拘解公共公廨迭經訊供收押在案昨由捕房將牽涉之黃以增老王兩人與梁等併解公廨請究據九號西探目斐司戤潑投訴查得黃以增即大源鹽棧主黃延齡之弟與老王兩人與此案無甚關係又由大源鹽棧之代表律師上堂譯稱案證黃以增等旣經捕房查明與本案無關應請將黃等開釋中西官以黃以增老王旣據西探禀稱與此案查無關係着均省釋梁金川等五人仍着帶回捕房候再復訊 
[三誌截刦金條案之破獲]  
　　日前一區三分所巡警在途拘獲甲乙兩匪及手中所持巾包内赤金一條計重七十兩押解到所申送警廳發科研訊外間咸疑此項金條爲大馬路大豐永金店被刦案内之原贓但當時警界方面辦理此案手續異常秘密一時難得眞相今再將此案情形詳細調查錄後是日一區三分所派在小南門口之站崗巡警劉玉山於上燈時見附近一家村飯店門前有張祝福顧學初及某甲等三人呆立良久張則手持巾包一個劉警見而生疑上前盤詰詎甲情虚奔逃劉警益疑立將張顧拿獲檢視巾包内爲赤金七十兩押送到所由宋警佐察得金條上有中西文字並有大豐永號字樣當以案情重大卽於是夜將人贓申送警廳發科秘密研訊據張祝福顧學初同供此項金條係在逃之某甲並陳金川陸渭堂等在外刦來陸渭堂等均住南巿中道橋新造房屋内問官遂判將張顧分别收押一面飭警往捕詎陳陸及甲早經知風避匿無蹤該警詰問該處房主彼等來此租屋有無保租房主聲稱有老西門内開設肉莊之潘小狗爲之擔保該警等復將潘小狗夫婦拘解到廳詰訊一過諭飭交保出外限日尋交陳陸等到案方可脫累潘保出後四處探訪始知陳金川同妻某氏與陸渭堂等改姓易名匿居閘北五區二分所境内乃密報警佐立飭探警偕潘馳往閘北會同二分所牛警佐並全班長警按址前往將陳金川陸渭堂及該氏一併拿獲又抄獲原贓金條一根並手鎗子彈等件牛君略詰之下卽命解送警廳發科訊究經劉科長一再研詰判將張祝福等四人分别收押候再查拿逸犯某甲等到案再核鎗彈存案候示而公共捕房亦已派探到廳調查明晰歸禀捕頭請廨出票移提以便解歸公共公堂訊辦松滬盧護軍使聞此案情大爲詫異乃令徐廳長將各犯中擇一押解來署研訊是以徐廳長昨特派警將張祝福一犯申送軍署請訊 
[烟酒聯合會之臨時討論會]  
　　中國菸酒聯合會昨日開臨時討論會到者有副幹事賴明三洪少楚王闓敷會董陳藏楠史燕堂朱信齋俞葆康賴秋實盧子琳裘宗楣裘子厚邱介帆殷應坤等五十餘人首由陳良玉報告近接駐京代表聶允文來函提議進行方法公决全體一致堅持各據所見開具說帖彚送聶總代表轉達財部次宣布山西公賣省局長來文所有本會函請山西泰順億酒商報閉一事業已照准公决將晋省局原文轉達泰順億遵照辦理次宣布高平酒商公記等函請轉咨全國公賣局取銷入境公賣費公决據情轉陳請求體恤次金拜仁提議下星期適值中秋應否停開常會公决停開一次俟再下一星期續開常會議畢散會時已鐘鳴五下矣 
[滬杭路酌減黃豆運費]  
　　滬杭鐵路運輸副總管查得浙省醬園等所需黃豆均向滬埠購辦惟多係裝船輸運鮮有裝載火車者蓋因路局向章所定運豆費用較貴之故兹特變通酌減重行規定特價自本月二十五號爲始凡由上海載豆運往嘉興者每車（約三百餘包）收運費洋十五元運至斜橋者每車收洋二十二元五角運至長安許村臨平者每車收洋二十四元運往杭州閘口南星艮山拱辰者每車收洋三十元所有裝卸堆送各力概歸寄貨與收貨者自理昨已通告各轉運公司查照矣 
[承租日暉呢廠之有望]  
　　龍華日暉造呢廠前經郭建侯會同朱葆三謝蘅片諸商董籌集欵項呈請省部租借試造呢絨以興實業而挽利權等情經農商部批令齊省長就近核辦業已令飭滬海道尹會同省委邀集各債主迭開會議决以租賣兩法呈請齊省長核辦在案兹經齊省長查得該廠停閉年久若再移延不决勢必機件銹壞房屋坍毁非但虚蝕公家欵項即各債主亦受損失殊非得計爰又批飭王道尹就近邀同兩造籌商妥善方法以期早日解决是以王道尹擬再向各債權代表勸令通融一面邀承租之郭朱謝諸商董磋商辦法以期早日訂約啓門整理郭君得悉後以事有可望即將各項手續繕一清單預備交由朱謝兩商董考核後俾與王道尹會商時依據討論惟謝君有事北上至今尚留天津未返故此事須俟謝君回滬乃有解决之望云 
[最近三日之金銀進出]  
　　上星期六本埠各銀行及各錢莊實存現銀較前星期爲多惟日來銀根仍未鬆動拆息已漲至六錢五分兹將近三日内金銀進出調查列下星期一滙豐從香港載來銀四萬一千兩客帮從廣東來洋三千元安東來洋二千元又裝往天津金條值銀二萬六千兩又往烟台銀一萬四千兩又往廣東金條值銀七萬兩又洋三千元又小洋六箱合洋二萬一千元滙豐裝往天津洋五萬元星期二大連來洋六千元天津來銀三千兩長江來小洋合洋一萬七千元中國銀行裝往天津洋三十萬元又往南京洋十萬元正金裝往東洋銀三十五萬西客帮裝住天津金條值銀三萬兩廣東帮裝去金條值銀十五萬二千兩又小洋二十八箱合洋九萬八千元星期三麥加利銀行從花旗裝來大條一百六十九條廣帮裝來洋二萬一千元青島來銀五萬兩正金銀行裝往外洋現銀三十五萬兩津帮裝去金條值銀一萬五 
 
 
 

Page 11

 
 
千兩又洋四千元福建裝去金條值銀三千兩 
[外日暉橋巡查之嚴密]  
　　高昌廟警區巡官李錫恩以外日暉橋一帶廠棧林立居民良莠不齊况在戒嚴區域以内誠恐有人勾結該處無賴滋擾地方故特諭令派駐該處之巡警督同長警愼巡查並於前日爲始每夜親往該處通宵查察長警之勤情以昭愼密 
[遊獵護照加印之愼重]  
駐滬葡總領事昨日致函交涉署請將所給之瓦立維拉及文秉朝張蕙史各遊獵護照加印給發當由交涉署復以文秉朝張蕙史二人均係中國人已否出籍有無憑證函中未經叙明應請查明見復再行核辦嗣後請給照遊獵携帶獵鎗子彈等件務希叙明護照文内另行添註相應函請查照辦理云云 
[童子軍之歷史（續）]  
　　北京清華學校天津南開中學武昌文華大學蘇州南京各學校童子軍均甚發逹現在上海童子軍約八百人廣東四百人北京三百人天津一百五十人漢口一百人南京一百人蘇州一百人共約一千九百五十人 
　　又聞童子軍會與商務印書館中華書局訂約凡承印關於童子軍之著作概須經中華民國童子軍會之審定云（完） 
[籽油貨缺價昂]  
　　籽油爲捪擦機器必需之品近來銷場頗爲暢旺調查近一星期内共開出二百五十件内有二百件係英美兩國辦去其餘五十件爲本埠紗廠家所進惟牛莊等處來貨不多供不敷銷統計滬巿存貨尚有二百餘件故凡手中稍有存貨者莫不居爲奇貨不肯輕售以致巿價飛漲昨日開盤驟漲銀六錢現計每擔開價十三兩較之一星期前已漲一兩聞日後巿價尚須看漲云 
[朱慶瀾參觀製烟廠]  
　　前廣東省長朱慶瀾卸任來滬現擬挺身商界創辦實業因在粤省時稔知南洋兄弟烟草公司組織完善營業發展故於前日午後二時偕前廣東財政廳長嚴孟繁曁粤省實業家陳廉伯同往公共租界鄧脫路該公司之製烟廠實地參觀經該總理簡昭南出爲招待茗談片刻即導至機器間切烟室蒸葉室烘烟室以及捲烟包烟裝匣等處參觀一過並將各種出品紙煙詳加研究朱君以該廠辦理得宜深爲贊美云 
[夔章織綢廠之營業]  
　　杭省新開之夔章鐵機織綢廠自在滬上英租界大馬路親仁里設立總發行所以來營業日見進步該廠總理王槐山曾赴日本延聘專門技師在廠督造夔龍牌時花實地紗及鐵機緞本埠河南路一帶各綢緞局多向該廠預訂惟天津北京奉天等帮刻被水災所阻交易難免減色至其原料廠絲廠經較夏間每包已跌銀二百餘兩故售價稍爲鬆動云 
[大盛綢緞洋貨局擇期開幕]  
　　新創大盛綢緞洋貨局在南京路山西路轉角自建三層洋房業已落成擇於隂曆八月十五日開幕聞該局資本充足有數十萬之巨所備國貨織品應有盡有五光十色絢爛奪目樓上並有歐美各國名廠織品搜羅宏富陳列整齊以供各界之選擇想開幕時定有一番熱閙也 
[滬江大學記事]  
　　滬江大學董事會曾於本年上學期决議增設高等商業專科現正籌備一切并在美國延聘商學專家爲敎員俟部署定妥之後卽行開辦是學期該校校長魏馥蘭博士由美返華因鑒於本國男女之不平等擬傚法泰西倡男女合校之議業已於本月二十四日開特别職員會討論進行云 
[宣警助賑之辦法]  
　　此次京津水災經松滬盧護軍使發起籌募賑欵假座哈同花園開籌賑大會業已印劵發由各界勸銷兹盧氏以津埠邇日水勢增漲幾成澤國災民之無家可歸者多至數千家急特賑濟自應廣爲籌勸爰特傳集所部各軍官議定凡爲旅長者每人輸捐洋二百元團長輸助百元營長五十元下級軍官以次遞減並各擔任分銷哈同花園籌賑劵以濟桑梓災民 
　　京奉直等省突遭水災迭經松滬盧護軍使飭屬籌辦急賑淞滬徐警廳長奉令後當卽轉令所屬各區署所上級官佐自行認輸捐欵巡長巡警亦著酌量輸助巡長每名五角警察自二角至三角不等均於發給本月份餉需時扣繳一俟集有成數卽當彚送賑捐事務所昨日各官佐長警均已遵照辦理矣 
[警察傳習所行將開辦]  
　　蘇省警察傳習所業經組設完備將在雙十節左右開辦該所敎習已由熊所長令委分發江蘇任用警官黃士芳臧禧王錫霖廖炳星孫壽康等五員充任至來所習練之巡官按本省陸警三廳水警二處每廳額送十員修業以一年爲限如有差巡官至所傳習所遺職務陸警則暫由巡長兼理水警則由一等巡士帶辦其巡官所領日薪仍須照給惟在所領薪水内抽提二成津貼兼理與帶辦之員以昭公允昨經該所熊所長分别函致甯蘇淞滬陸警三廳曁水警第一第二兩廳查照辦理並請迅將選送之巡官員名先行造送云 
[巡警拒賄獲奬]  
　　三區警署巡邏警張福全等於前夜二時許巡經浦東沈家弄查獲深夜行走之潘阿二身畔抄出烟灰少許潘即贈賄洋十五角銅元八十枚求免解究該警不受連同賄洋併解至署昨經解警正訊據潘阿二供稱向在爛泥渡開設柴行此項烟灰係由顧姓家討來合藥治病等語解警正念係商界中人判令從寛交保開釋賄洋給賞巡警以示奬勵 
[水巡隊長誥誡渡夫]  
　　八長渡各渡船渡資規定每客五文各渡客給銅元一枚自應找還錢五文乃近來各渡船夫每藉口無零錢找補時與渡客爭論兹經浦江水巡隊潘隊長訪悉董家渡渡夫趙祥林有與渡客吕阿發扭毆情事當即傳趙至隊詰問起釁之由據供此事係一月前發生於别處碼頭至董家渡渡船並無與渡客起釁之事業由各夫頭聯名具禀工巡捐局聲明確情等語潘隊長卽飭夫頭將趙帶回諭後安分營生一面飭探傳諭各渡夫如遇確無零錢找補時應向渡客述明不得恃强硬索致干查究 
[串賣公産之查覆]  
　　本邑西鄕二十八保八九圖中有三涇廟公産近被該處圖董秦志堂父子串通該處捆保王瑞卿盜賣於兆豐公司事爲該處紳士查悉具禀上海縣署經沈知事將王提案收押一面諭令法華卿經董楊洪鈞等查復在案兹經該經董查明具覆縣署略稱三涇廟廟基實爲公産此次被秦王等串通盜賣共計價洋一千九百四十元當時經秦等收過定洋三百四十元尚餘一千六百元亦經秦等收訖兹已責令秦等將已收之洋繳出一千六百元呈繳到署請示辦理等語昨經沈知事諭候提齊人證到案並提同在押之王瑞卿研訊澈究 
[再誌包攬詞訟之發覺]  
　　公共總巡捕房刑事檢查科在公共公廨指控金文標在北浙江路南陽里一百六十三號門牌及貴州路三百四十一號門牌組織律師掮客事務所包攬詞訟並串同公共公廨交保間六百六十九號華捕王永昇（即小彌陀）私通關節違犯中國刑律等情業經捕房將金王兩人拘解公廨訊諭各交四千元人洋並保在案昨晨由廨提訊先由駐廨檢察西員史賓斐爾上堂譯稱捕房代表律師牛門今日因病不能到堂聲訴應請展期研訊繼由佑尼干帮辦費信惇律師投案譯稱敝律師見某某等報登載此案有牽涉敝律師名義之語但金文標處之敝律師信函前堂已由牛門律師呈案實有不合故敝律師今日到堂聲明理由言至此由英卓副領事諭曰今日牛門律師因病不到如有理由俟開審時再行聲明諭畢復有愛倫律師前堂亦將敝律師與金文標之信函呈案牽涉敝律師名義查此等事件係美國律師公會之事云云後又由王永昇所延之代表穆安素律師及金文標所延之代表海德禮律師向堂上申辯數語經會審員王肇之君商之英領卓君判金王兩被告仍各交原保候下禮拜二上午九時半再賽 
[續誌串騙土價之辯論]  
　　粤人黃達川鄭甫生同在總巡捕房指控常州人孫楚卿串同俄國人某以兜售印花烟土爲由騙取土價洋三千七百五十元由捕將孫拘解公共公廨迭次研訊已詳本報前日午後由捕將孫解廨經王崧生襄讞會同美博副領事升座復訊即據由捕拘送俄領事署訊辦之俄國人張得樂上堂證明原告向來販賣私土曾經兩項託我購買紅土並無印花此次係由孫楚卿同來託我代買紅土先交十磅迨我將土送至中國花圓附近被一西人攔截而去等語並由原告代表律師向該見證駁詰之下復向堂上聲稱被告於五年之前曾犯私造僞鈔票案此次又用翻戲手段串黨欺騙應請嚴辦被告亦延律師到堂辯稱案關賣貨不交係屬民事性質原告不應以刑事控告且無確據證實應請將案註銷中西官會商之下判被告還押候查核供詞會商堂諭宣佈飭遵 
[續誌妻即不知去向]  
　　宿遷人吳長久偕妻劉氏及子女來滬寄寓大統路新大吉小客棧内前日吳往吳淞探友比及歸棧妻與子女已不知去向因疑係棧主婦朱王氏拐匿扭控四區警署轉解司法科請訊已記昨報前日經段科員研訊據吳供稱妻係初次出門身畔帶有現洋三十餘元今忽失蹤連帶來之衣包什物一併携之而去妻旣挈有子女何能隨帶許多物件顯有他人帮同搬運該棧主朱子清夫婦諉稱不知殊屬可疑應請嚴究云云質之朱王氏供詞推諉段科員判朱王氏暫行看管候補提棧主到案再行訊核 
[續誌同行嫉姑之糾葛]  
　　浦東洋涇鎭花業商人趙明德以同行姜友良沿途白拉將姜之花秤奪交洋涇巿經董辦事處而姜以趙搶刼銀洋爲詞控訴三區警署飭將原被押解警廳訊辦已誌本報昨經司法科劉科長提案研訊之下當以姜所控搶洋毫無證據事涉誣陷應卽澈究除飭將原被一併收押一面令行三區警署將當時起釁情形查明禀復以憑核辦 
[流氓搜查日本人續誌]  
　　流氓任阿毛因在東洋公司碼頭硬指日本人濱岡富郎私帶烟土糾黨攔住任意搜查經該日人喚到四百九十八號華捕將任追獲拘押捕房昨晨押解公共公廨請究經中西官研訊屬實判任押西牢半年以儆 
[租船糾葛之互辯]  
　　英商謙順洋行延代表律師在公共公廨控告順利公司劉仙圃違背合同不付租賃愛昌輪船費洋八萬元等情由廨出單派探將劉傳至公堂判令交保候訊在案前日午後由關會審官與英卓副領事升座集訊先據原告代表律師上堂譯稱被告於今年四月内向原告租賃輪船訂立合同詎至五月間被告忽向原告聲稱退還租船取銷合同原告以其合同未滿不能將船轉租致受損失及租費洋八萬元查被告所呈辯護禀詞亦已承認原告所控之理由至被告所云租船損壞不能放洋一節應請堂上諭令被告訴明如果不能指實損壞理由請照原告所控判斷云云卽據被告代表律師辯稱此案被告先在英領事署起訴原告違背合同等情後原告卽投貴公堂控告被告現英按察使論候公堂將謙順所控之案判决後再行提訊順利控案但被告向原告訂租之船開往海參威未滿一月船已損壞不能開行故向原告聲明取銷合同應請堂上將本案暫行擱置待英領署將順利所控謙順之案訊結後再請公堂訊奪經中西官會商之下判被告退去候訂期復訊再核 
[追索房租之優先權]  
　　某店主李順生虧欠董瑞甫閔望之李阿四劉阿二等往來貨洋棄店逃逸由各債權人同投法公堂求請緝追房東朱生榮亦請追欠租洋四十二元判將生財等物拍賣再核現已賣去除劃抵房租外祗餘銀十兩昨由鋪房傳各原告至公堂請示聶讞員判將洋四十二元給房東具領外餘銀交各原告公攤其餘缺少之洋俟緝獲李順生到案再行訊追 
[起訴未免鹵莽]  
　　甯協萬於前月間至法捕房控稱與劉青一合辦某報劉在原籍籌得經費銀一千二百兩交與伊同宗劉泗英帶來上海轉交與我詎被用去向索不付恐其起程回籍故願先繳保證金五十元請爲提追等情當由捕房傳解法公堂請示中西讞員以案係民事准予交保候訊在案昨日傳案詰訊寗稱劉青一第一次寄來之信内言有銀一千二百兩托劉泗英轉交嗣又來函稱祗有洋一千元後忽稱祗有銀三百兩我因來函前後不符故現願請求註銷劉泗英稱寗不應將學生誣控請堂上追償名譽損失中西讞員以寗所控不實前繳保證金不准發還如數充公劉泗英請追名譽損失着另行起訴 
[吳槐卿被控案類誌]  
　　中華商業公司前延遂百克律師代表至法公堂控元泰成麻袋店股東兼經理吳槐卿不出麻布定貨後吳仍遷延不出故判將貨物拍賣虧銀七千五百兩限吳償還嗣因不理着令保人王少堂如數賠出惟吳槐卿聲稱股東陳佐堂龔春榮等亦應擔負責任今各置之不理亦求提追判令一併限理在案昨日原告律師投稱現由王少堂等回商業公司料理清楚請求銷案雖應繳堂費應歸何方面擔任請爲核示中西讞員會商之下决定堂費歸被告擔任尚有吳等各華人輾轉控告核算堂費須銀八百餘兩姑念吳已破産從寛減繳銀三百兩限十四天繳清陳佐堂龔春榮前次不應抗傳不到着各罰洋二十元以儆所有商業公司控案又吳等輾轉具控各節一併註銷 
　　又錢莊主田宏裕前至法公堂控稱吳槐卿虧欠往來銀二千兩該店現已被控倒閉求請附追等情判令限理在案今已逾限原告續求訊追吳稱店中亦被人虧欠貨欵爲數甚鉅商人前押捕房難以清理後雖交保爲日無多所有放出賬目一時難以收取請求寛限收賬歸還着交尋常保出外限一月理楚 
[匪徒攫取布疋]  
　　公共租界寗波路華昌織布廠發行所派夥王光炘偕同挑夫蔣開寶於昨日午後挑送洋線布三十疋至南巿王家碼頭乾生裕洋貨號比至該號門首將貨停頓以待搬進交代詎其時忽來匪徒四人乘間攫布兩疋向南飛奔逃逸當經王上前追趕至公義碼頭始扭住王三一名鳴警送至一區一分駐所問明屬實飭卽申解警廳司法科訊究 
[女工竊取繭子]  
　　胡家木橋統益絲廠管車人榮念椿前日扭女工翁汪氏至五區三分所控稱該氏竊取廠内繭子一籃請爲訊究當由署員飭解司法科轉送地檢廳訊核 
[控告西崽竊洋]  
　　住居滙山路十四號門牌之丁潤祥控西崽楊惠明竊取現洋一百二十元昨由捕房將楊拘解公共公廨經中西官訊供一過判令押候查明再訊 
[拘獲竊賊]  
　　南京人王春祥前曾串同已獲之周阿香在湯恩路六十六號門牌日本人家竊取值洋四百數十元之金表金練衣物等件逃逸昨被滙四捕房包探金福壽奚德安查獲將王拘入捕房押候解廨請辦 
[家賊難防]  
　　浦東人張星山前日竊取其祖母張馬氏現洋二百餘元來滬浪用被其父張耀良撞見鳴捕拘入捕房昨解公共公廨經張耀良偕母馬氏上堂禀明前情訊之被告供認不諱中西官以事出内地判張阿星函送浦東警廳歸案訊辦 
[過犯禁押西牢]  
　　香港人劉阿福前日至圓明園路六號洋房内圖竊被西崽沈阿來瞥見鳴捕拘入捕房昨解公共公廨經中西官訊知劉前因竊取江南船塢内西人脚踏車經公堂解往上海縣公署遞回原籍有案此次不應再入租界判押西牢一年半示儆 
[蔡廣泉被人毆傷]  
　　無錫人張友泰昨在美租界愛爾近路不知因何起衅同甲乙兩人將素識之蔡廣泉凶毆受傷當經一百七十號巡街捕查見將蔡車送同仁醫院醫治一面將張拘入捕房押候解送公堂請辦 
[行兇並無實據]  
　　前爲包探之陳福生控被靜安寺捕房一千零零一號華捕郭際德在卡德路九十一號屋内將木椅擊傷左手昨由捕房將郭捕拘解公共公廨經中西官訊供並無實據遂判將案註銷披告開釋 
[茶館不捐執照]  
　　清江人沈洪興近在虹口華記路四百八十九號門牌屋内開設茶館未捐工部局執照被六十四號三道頭西捕查悉以其違章歸禀捕頭准飭傳沈到案訊罰 
[汽車夫違章受罰]  
　　汽車夫趙坤林於本月六號在滬西麥根路駕駛三百二十號汽車不愼撞倒行人由捕查見抄明汽車號數回禀捕房請廨出單昨將趙傳至公共公廨經中西官訊明以趙違章屬實判罰洋五十元充公 
[夫婦供詞各執]  
　　崇明婦人王張氏年二十六歲昨扭伊夫王文相至三區警署訴稱本年七月間隨夫來滬寄居浦東陸家渡親戚處現因夫嗜吸洋烟欲將我轉賣他人作妾故扭署請究質之王文相供稱張氏邇有外遇經我管束有之並無轉賣情事解警正以男女供詞各執本應斥退不究惟因在王文相身畔抄出土皮少許遂判令轉解警廳訊辦 
[混用鉛質小洋]  
　　閩人張得標前日在五區境内向各店舖混用鉛質小洋被崗警查獲帶署抄出僞小洋二十角轉解司法科押候究辦 
[香工爭奪工作之道批]  
　　本埠香業工人本客兩帮因互爭工作迭起爭執詳情屢紀前報兹又由工邦代表楊俊敏等以客帮擾亂行規抗不遵斷具呈道尹公署昨由王道尹批示云呈悉查本案之爭執在於本客兩邦之工作權而起自非另訂工作章程俾本客兩帮工人有所遵守不足以息爭端而安營業業由本道尹派委查明轉呈省長俟奉到指令再行轉令上海縣知事召集香商妥議辦法章程呈候核奪該商等應即靜候可也此批 
[克拉克馬戲返滬]  
　　克拉克全班馬戲前曾在滬演月餘即有人聘往京津漢口等處頗受一般觀客歡迎今因期滿回國道經申江復由西商挽留仍假張園開演并聞此次全班藝員馬匹等較前爲多因初次來滬各藝員等未及到齊以後陸續來華刻已齊集除馬戲而外并有各種奇妙戲術以及查泊琳影片准於今夜即九月二十七日晚間九點一刻起在張園開演云 
雜評二 
[東西洋文明比較（步陶）]  
　　人類進化之初東西洋初無大殊相形見絀乃近百年事耳在歐美人士之得有今日固有賴於其國諸先哲之絞腦漿嘔心血於近數十年中各自發抒其所心得以爲國人倡而事乃至今進行未已然在我中國當二千年以前則早已諸子百家各出所長以循行此物競天擇之公例但時會不常梟雄代出未能因其機以導吾民於思潮煥發之前途轉假一家崇仰之虚名以束縳萬有之心靈此我中國數千年來文化之所以停頓而我輩後昆之所以遥溯高曾而不勝其惶愧者也是故以近百年之時期論文化我對諸先進國之猛進而有慚色以數千年之時期論文化我尤遥望古昔先民而難禁其悲歎矣嗟我國民幸尚有可討論之餘地於彼於此個中消息升沉之故微自覺其將何以爲補救之方乎今聞蔣博士將於敎育會講此問題故特縱論及之以促往聽者之注意 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬廣寒宫改建洋房上梁文] [  楓隱]  
　　蓋聞建設急於破壞神仙與世俗相同守舊不若維新天上與人間無異慨自歐風東被美雨西來赤縣之屋廬旣大更乎故制丹霄之工築亦式啓夫新規是以蓬萊宫闕則有游戲場之開瑶島園林則有夜花園之設禦風之列子拓地以試演飛機馭駿之穆王築場以比賽跑馬淮南室裏建動物之園龍女宫中造賽珍之室莫不奐輪載美丹堊一新我廣寒宫建自上古延歷今兹雖瓊樓玉宇當時固倍極高華而畫棟雕梁歷久已漸兼黯澹爰集同人取决衆議擬仿新製改建洋房於是散蟾蜍之金錢大興土木淑玉兎之藥杵改作檻楹伐騫樹以作棟材（雲笈七籖月中樹名騫樹）較腓尼基之巨材而更偉斫桂枝以充梁木比利巴嫩之香木而尤佳運月姊之斤改八萬二千户爲八萬二千幢揮吳剛之斧應三百六十日作三百六十層而且恐游月宫者憚於跋涉則設昇降機以便之慮入月府者畏其高寒則置電汽爐以煖之而且織女贈七襄之錦則製之以作地衣老君送九還之丹則靡之以塗屋壁若是者丹楹刻桷固已極鬼斧之精能踵事增華又復盡神工之奇巧從此集霓裳之妙舞可於是設跳舞之場奏廣樂於鈞天可於是開音樂之會劉郎再入天台可假是爲文明結婚之地王母欲興女學可借是作籌欵演說之區嗚呼世界翻新雖蒼昊亦難守清虚之舊工程有學卽素娥能無徇時尚之同兹當圖樣初呈尺幅具萬户千門之勢爰循上梁舊例拈毫撰駢四儷六之文抛梁東姮娥舊宅染歐風何處飛橋起天半　蝀一道駕游龍抛梁西銜山落照影初低百葉窗開遥指點瑶池宫闕望中迷抛梁南上清仙樂奏方酣一曲百音琴弄罷薰風習習指中含抛梁北新建洋臺高百尺寒簧浴罷納涼來望遠鏡中　北極抛梁上名材論噸不論丈阿纎學拽起重機兒郎偉調高聲唱抛梁下歐陸文明勝華夏伊誰擲杖入望舒如歷英倫遊廣厦伏願上梁之後玉盤無恙金鏡常圓旣安素魄之居載錫蒼生之福候無論隂曆陽曆勿愆弦望於中天俗不問泰東泰西並照光明於大地庶幾合七寶而裝成旣　美於宏工七大列三光而懸象常歌功於世界三千（五） 
家庭常識 
[薩鮮蛋] 　　 
雞鴨卵新鮮爲美久儲則不可食今得一法以石灰漿澆於蛋上俊貯於甕密塞甕口母使洩氣不但可藏數月之久而取食時仍然鮮美 
[辟鼠] [  王夢覺]  
以鍋煤一分砒礵八分乾麫牛油白糖各一兩互合攪成塊夜間置於有鼠處鼠食之必死或以紅燐寸頭剥下捶碎拦飯鼠食之亦斃 
[鑤花] [  讓竹] 　　 
常見人家恒懸鑤花於通風處日久則泡出之液即不發黏宜於新購時用器收藏或用紙包裹母令通風則雖日久泡用其液猶黏如初 
[腦漏治法] [  王夢覺] 　　 
鼻内流水如液狀名爲腦漏用魚腥草塞鼻孔内忠者不知有腥味至覺有腥味之時則漏已止此後永不再發（按魚腥草遍處有之年老農夫均能認識其腥味甚烈嗅之令人作　蓋吸收土内之腥穢氣所成也） 
集益錄 
[第四十問] [  ＪＨ生]  
　　徐一帆君之人造氷簡易法已如法試驗初次不成以爲硝酸錏之杨合過少二次乃倍其數（卽硝酸錏八份與豐八分溶解於五十倍水中）仍不成又沸水百分入豐二分其鹹澁口雖普通食菜内之鹽亦不能如是之多斯固試騐不成萬一眞凝結成氷其鹹亦必不能入口如何下咽原文煑沸水之成分與生寒劑之成分均以份兩是否相同例如沸水百兩加食鹽二兩是否該生寒劑係硝酸　四兩食鹽八兩溶解於五十兩水内此多少之間請示明又外横是否定用木製或石製檢之本間注重在生寒劑之製旣係用冷製物配合與火候無關不得咎試驗之手續也希爲解答 
工業須知 
[彩色照相法（五）] [  王雅馴]  
　　（八）彩色照相之結論彩色照相變化無窮爲最有興趣之化學 
工業萬般化學工業以製造中頭顔料爲集大成而製造中國顔料又以彩色照相爲集大成蓋彩色照相片旣可如珂羅版之印刷梁色印花而彩色照相之原料以之電鍍金銀銅鐵錫又可因其熱度之時問變成無量數之色彩彩色照相片亦可剥下其胚作象皮版膠版用栩園先生與善寶君合譯之别種珂羅版製法卽以拍拉芬Ｐatattin蠟薄敷於厚玻璃板上如上光玻璃之擦火酒與石粉使滑而易於剥下正與炭素紙之用炭粉其理同也雅馴前在上海格致書院時曾與英儒傳蘭雅先生躬親研究其術曾載格致彚編名照相直接落石第四法近日上海商務書館及日本謄寫堂皆有新膠版機輪轉機原名Ｏffset用金屬片與象皮氈連續印刷可以粗糙之紙印極精之雕版其成續之優美直與凹凸版無異而石版之笨重直瞠乎後吾知鉛石印板將來必在淘汰之列膠版象皮版其赤幟乎（完） 
短篇小說 
[情花（四）] [  維應]  
　　以後數月之中亞斯道二次遇安薢於道安薢見之皆作嚴峻之容第二次相遇之後亞斯道致書於女曰密斯鐵克遜聽之每憧前事吾心滋疚密斯今若許我厠於朋友之列以後當知僕之爲人佐治亞斯道白安薢復之逕謂不欲再見芝顔重提前事其實安薢心非不欲而有所不敢蓋安薢已知亞斯道之愛已恐納交以後兩情水乳將以一切殉情而不能自主耳 
　　亞斯道藏其書於日記之簿而懷之他日游各報社見有安薢投寄之文輙爲稱揚吹嘘因之流光雜誌列安薢爲三等文家婦女月刋亦始發錄其文亞斯道嘗語婦女月刋之記者曰此人與我昔有違言至今不以片紙相遺然吾甚愛其文且彼零丁狐立賣文營生志趣尤高他日安薢來謁主筆主筆以亞斯道之言語之且曰使吾爲密斯者必以文干亞斯道其人温良惇厚尤樂提携青年作者倘吾與之有釁必自認過譬如密斯之文苟非其人一語不佞或遺珠玉此足見以厚矣安薢怒曰乃如是耶幸還拙作主筆預知其有此語聞言微笑曰如已付梓何曰請從此絶曰幸三思之 
　　安薢歸後伏案大哭盡出亞斯道之訊而焚之晚膳之後檢讀亡兄日記自疏悲懷其兄即亨利鐵遜生前友愛安薢甚重一身而兼爲父母兄姊方亞斯道之病腦寒安薢亦正淹滯床褥當時文稿來往之事均由亨利代理一一載在日記今日安薢翻閱日記忽見其中黏有白紙一片上有文曰參閱五十六頁安薢果尋五十六頁而閱之忽變色驚起狀如狂易其懊傷懣鬱之狀乃非拙筆之所能達（未完） 
 
 
 

Page 15

 
 
   
 
 

Page 16

 
 
   
 
