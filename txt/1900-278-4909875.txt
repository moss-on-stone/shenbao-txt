# 1900 - 278 - 4909875

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄　洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彙編碼洋二元○明季南北略碼洋� 
一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彙碼洋二角○日本國志碼洋二元五角○徐氏十三種醫書碼洋一元六角○大淸會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世烟緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[禁金出口議]  
　　中國地大物博自古及今稱黃金最富之國自黃帝以降三品兼權至周而金爲中幣文武理財實以黃金爲準漢時圜法雖壞而臣下賜予多用黃金自此而後日事侈靡上自宮掖下逮勳貴皆用過其物而金價以增然當明季每金一兩尙抵銀十兩本朝以銀爲幣金値愈貴嘉道以前每金一兩抵銀十四兩繼復貴至十五六兩極昻之時又加至二十兩金銀之値貴賤懸殊說者謂佛法盛行佞佛者流以黃金飾物像又繕寫金字爭藏佛金因之天下皆造金爲箔以致金耗而價日昻是金貴銀賤非盡由於闢埠通商始然自通商以來每金一兩向祗易銀二十兩者今且多至三十餘兩而逐日增加尙無已時此非河决川潰流入外洋而中國之金乃若是之支絀乎故欲平金價非禁止出口不可而欲禁出口非妥籌辦法不可今爲之議約有三端試臚陳如左一宜按價以廣收買也中國產金雖多用金極尟除婦女簪珥之外間有密置珍藏以備急用者統計所需每年不過十之一二其餘所存悉舉以出售故印度歲歲入口以銀易金卽至金價翔貴亦不惜購以重値中國人民心艷其利於是豪富之家金葉金條先罄所儲以投於市肆小康之户金金珥亦减其用以兌於鋪間原其心亦謂待價而沽價貴則售價賤則購未始非生息之道也而舉國無蓋藏設有不虞何以爲備尤可異者漠河一處每歲采金不下數萬金而察其銷路皆運售於上海以致中國之金海溢川流不可勝數觀京報所述當光緖二十一年黃金出口赴印度者計重十七萬三百二十八兩而北洋公司章程則有每年一兆兩之說王御史鵬運奏請鼓鑄銀圓摺又謂比年來出口之數由三百萬增至二千餘萬兩陳氏熾所上鑄銀條陳亦謂海關出口黃金歲値銀三千七百萬兩計重金一百餘萬兩此雖數有不同而出口之多亦於此可見大略推原其故蓋以中國赤金係十成足色而英之金磅其成色不過八四以彼八四之金錢抵我十成之金價每金百萬兩可贏十六萬兩合銀五百萬兩加以運金出口並無稅章故獲利甚豐而各銀行專有此項交易不惜重價以購之不是之防而任其頻年流出他日將金收盡低昻其價値以盤剝我中國之銀則銀根立時短絀不且與金俱困乎爲今之計當多設銀行金店按市價以買金非特新產之金不使外溢卽民間舊有之金器亦一一收之如是而懷寶欲沽者同是售人與其售於外洋孰若售於中國乎此可禁其出口者一也此議未完 
[天顔赫怒]  
　　山西來信云月前直隸總督北洋大臣李傅相奏劾縱匪悞國之諸王大臣詞甚激切皇上覽奏大爲震怒急傳諸王大臣面加斥責至八刻之久諸王大臣悚然皇太后默然然摺仍留中不發大約傅相尙須繕摺糾彈也 
[傅相入都]  
　　天津來信云本月初五日德帥華爾德西氏行抵天津我中國欽命議和全權大臣直隷總督李傅相卽往拜會十二日傅相由水路赴北通州入都駐節 
[津沽近狀]  
　　日本報云頃間有商船名磯浦丸者由天津至神户船上人述及目下大沽泊有各國軍艦九十餘號日艦高砂淺間及萩津州同泊大沽摩耶鳥海同泊塘沽扼守天津之各國兵士以德俄法美爲最多日本較少北地早寒美政府已派船運到薪炭若干爲軍士禦寒之用矣 
[記聨軍攻占山海關事]  
　　日本報云東歴九月二十九日卽華歴本月初六列國聨軍統帥在大沽會議攻奪山海關砲臺至十月一日派兵前往翼日淸曉七下鐘時報知各兵已在山海關登陸并議定第一砲臺高揭德國及其他七國國旗由各國派員鎭守第二砲臺由德奥意三國派員鎭守第三砲臺由法國派員鎭守第四砲臺由英日二國派員鎭守第五砲臺由俄國派員鎭守此外長城外砲臺三處及火車站亦由聨軍占據而將砲運出供交戰之用城之東門歸俄兵掌管西門歸意日兵掌管北門歸英日兵掌管南門歸德兵掌管一律禁人出入城中嚴防匪人擄劫所有第二砲臺電燈發電機等物另歸日兵掌管 
[德艦落成]  
　　昨日德京柏林來電云德國吉爾郡所設國家製造局新造鐵甲巡洋艦一號於華歴本月十五日告成當試行時藩王亨利氏來襄盛典名其艦曰愛順迷 
[議員瓜及]  
　　昨日英京倫敦來電云英國定例凡議政院人員每閱七年卽須瓜代兹者瓜代之期已近政府循例准百姓各就所知公舉俾議定地上方一切事宜計舊派所舉者三百二十七人新派所舉者九十七人亞爾蘭自由派所舉者六十九人 
[記瑙國輪船失事情形]  
　　日本報云東歴八月二十八日卽華歴本月初五日午前八下鐘時有瑙威國輪船名卡辣痕達者行至西海道長崎港外將近伊王島突與日本郵船株式會社伊勢丸互碰以致沈入波心有知其巔末者謂卡辣痕達近由俄國搿以司薄痕公司賃定裝運軍士所需之物是日七下鐘許甫由旅順出口望神之島冲相摸灘進發適伊勢丸由神户過下之關赴長崎不料卡辣痕達由伊王島燈塔之旁鼓足汽機向前飛駛伊勢丸上急放氣筒令向後退下而卡辣痕達仍鼓浪直前致伊勢丸船首左舷與卡辣痕達左舷互撞不出十分時卡辣痕達桅檣沈下船中載有日本人十五名口内婦女二口此外各國人二十五名口内婦女六口小孩二口以及由日本私往他處之婦女七口船主曁在船執事人二十九名都七十六人伊勢丸執事諸人盡力救援幸得誕登彼岸惟男婦二十五名口刻尙蹤影杳然按卡辣痕達實能容積二千墩册載八百六十五墩馬力一百匹當時載有雜貨七千零九十八件軍士所 
 
 

Page 2

 
 
用之煤一千一百五十墩薪炭一千三百八十二墩木柴八十萬斤伊勢丸人貨均未損失僅船首左舷碰壞機器房有水淹入刻已駛赴長崎船隖興修矣 
[俄國招工]  
　　烟臺訪事友人云近日俄人經營旅順口靑泥窪招募華工大興畚挶工頭某甲在烟臺四出開招一時貧苦小民聞風欲往者實蕃有徒不知果得始終其事否 
[嚴防匪竄]  
　　鎭江訪事人云常鎭通海道長久山觀察近奉兩江總督兼南洋大臣劉峴帥密札略謂如遇有義和拳匪敗竄南來或假裝賣拳爲名潛相煽誘勾結會匪藉圖閙教有礙和局亟應通飭各屬文武及各防軍統領一體嚴密查拿以遏亂萌等語因卽會同鎭江府向子振太守出示嚴拿並面諭丹徒縣莫嶼香明府水陸總巡周錦堂都戎及保甲巡防各局員昕夕稽查毋稍疎懈似此嚴加防範諒若輩無從托足其間矣 
[解匪至省]  
　　前報曾紀吳縣田大令派差協同砲船駛赴常州護解要犯兹得姑蘇訪事友人續函云此犯係富有票匪龔紹全所攀同黨並非湖廣總督張香帥飭緝之辜某業已於本月十六日解抵省垣矣 
[除惡務盡]  
　　紹興訪事友人云餘姚大蘭山周圍約二百餘里毘連寗之奉鄞紹之新昌上虞山深林密向爲逋逃淵藪國初時山賊擁衆數千負嵎抗拒經年累月始獲剿平事後大吏毖後懲前奏請分設捕盜同知及都司各一員道光季年同知移駐府城同治初年都司又經裁去以致匪類日聚日衆時時爲害閭閻自經前浙江行營營務處鍾厚堂觀察派兵拿獲多名餘匪懼而逃竄近復嘯聚日多大半置有器械號褂八月某日餘姚西鄉孫魏村孫姓被盜贓踰巨萬鄰村魏姓聞警率領鄉團三十名四面兠拿見盜黨衆多不敵而退然已被槍斃一人傷數人官斯土者若不及早痛剿恐養癰成患必有不可收拾者矣 
[古越風災]  
　　紹興訪事友人云越地雖濵海而風災向不多見自同治辛未三月初二日大風之後三十年來封家姨從未作崇至本年八月二十三日忽虎嘯龍吟大肆虐燄新河弄胡家旂竿吹折其四門前照墻兩座片瓦無存日暉弄口吹倒高牆二十餘丈水澄巷某染坊晒臺用大木支拄釘以巨釘一時竟不翼而飛零落殆盡東街一帶坍屋尤多白雲菴路亭及頭門皆成平地更可慘者昌安門外周姓赴沙池迎　水桯三十里午後舁彩輿登舟輿夫鑼夫樂工等二十四人另坐兩舟行至大桶盤陡遇大風浪湧如山兩舟均覆僅四人以善泅獲免餘皆與波臣爲伍幸尙空輿否則更不堪設想矣 
[浙省官塲紀事]  
　　杭州訪事友人云浙江候補府陶太守湘前經藩憲惲菘耘方伯委辦淸江浦行營轉運局事宜兹者浙江撫憲劉景韓中丞札飭兼理營務處太守深恐轉運一差未遑專顧因特禀請添委候補同知楊司馬志濂會辦以資指臂之助司馬奉札後已於本月初二日首途矣○省會新招護軍小隊現由撫憲劉中丞札委候補都司陳都戎管帶○浙江金衢嚴兵備道鮑爵觀察祖齡交卸後於本月初一日到省趨詣撫轅禀兄劉中丞并拜會司道各官○本月初二日藩憲惲方伯牌示嘉興府乍浦同知缺委准補處州同知夏遹桐署理常山縣縣丞缺委試用縣丞劉裕謙署理雲和縣典史缺飭請補是缺之黃昌祺先行試署○署理諸曁縣葉詠霓大令昭敦擇於八月二十七日接印旋奉撫憲劉中丞札委兼理紹防營務處提調事宜大令奉札後卽專丁來省詣各憲轅禀謝○本月初八日官塲接奉太原行在電傳上諭敬悉兩宮定於初八日西幸長安淸江轉運總局移至漢口藩憲惲方伯因卽札飭總辦陶太守遵諭移局赴漢而以帮辦楊司馬留駐淸江攺爲分局已於十一日用六百里排單飛遞至淸矣○華埠釐捐總辦李别駕濵奉藩憲惲方伯委署温州通判遺差委陳大令克讓接辦○本月初十日藩憲惲方伯牌示泰順縣典史缺現定以新海防遇缺儘先補用典史孫大齡請補景寗縣典史　現定以新海防遇缺先補用典史劉保年請補 
[鄂省官塲紀事]  
　　武昌訪事友人云本任湖北漢陽府同知金司馬汝儀攝篆隨州甫經瓜代又奉憲檄委署黃州府歧亭同知恩于本月某日趨詣各憲轅禀謝然後涓吉履新○鄂省營務處文案一差事務殷繁湖廣總督張香濤制軍札委督轅文案委員雙司馬壽凌刺史兆熊兼辦已於日前到差矣○藩轅牌示漢陽府通判飭本任之周繼昌回任隨州高城司巡檢詳委試用按司獄黃良輔大冶縣典史詳委試用巡檢厲祖培署理松滋縣典史詳委漢川縣典史喬南漢川縣典史詳委松滋縣典史吳通調署公安縣孱陵司巡檢詳請以遇缺先用巡檢高拱辰來鳳縣卯峒司灵檢詳請以議叙班巡檢姚書樓黃梅縣新開口巡檢詳請以遇缺先用巡檢韓鋆咨補○鄂省新募各營需用軍火甚多本省軍裝局所存不敷匀撥現由張制軍札委馮司馬啓鈞金别駕鼎製造前膛新槍以資應用已於本月某日設廠開工矣○鄂省應解克餉向係分批匯解近因翠華西幸待用甚殷署藩司瞿賡甫方伯特籌撥第五六批餉銀三十餘萬兩委鄔别駕榮誥夏大令丙暉梅大令際郁周大令昌壽尅日解往 
[蘇省官塲紀事]  
　　蘇州訪事人云吳縣縣丞員缺前經上憲以張二尹樟請補現已奉部覆准併查得現署斯缺之葉二尹承霖正届一年期滿因於本月十六日經署藩憲陸春江方伯懸牌飭張二尹前赴新任○署元和縣典史陳少尉時夏署事以來一年期滿現經上憲撤回遺缺以輪委到班之分缺間用典史程少尉遹署理 
[之罘近事]  
　　烟臺訪事友人云今歲秋收尙稱中稔日内市中糧價漸平又得奉天運到陳粟若干取値甚廉故雖貧民謀食維艱亦不至有啼飢之苦矣○今春牛瘟盛行迄今仍不稍减居民食之每致疾病叢生因此相戒不敢過屠門大嚼近日牛肉每斤僅售錢二十文尙苦無人顧問蓋不欲以口腹之故視性命如鴻毛也 
[秦淮櫓唱]  
　　金陵訪事友人云有平瑞臣者故家子也席先人餘蔭不務正業花街柳巷終日沈酣數年以來家貲揮霍殆盡其妻固江左舊家女屢進箴規冀其攺悔詎料平執迷不悟漸入下流家中之物無一不被其典質妻以遇人不淑竟於本月初旬某日密購阿芙蓉膏吞服畢命迨家人知覺四出尋平遇之於秦淮晝舫中方挾妓侑酒友促之急始垂頭喪氣而歸草草將妻棺殮旋又徜徉出門是可謂全無心肝者矣○金陵南門蔑街尹某之子年纔弱冠學業不成終日游手好閒尋芳獵　許家巷瀟湘别墅主人係監司大員在省需次者家有艷婢時出購物尹子見而悅之濮上桑間之約已非一朝某日午後又混入墅中適與主人遇廻避不及主人見其形蹤詭秘飭僕送縣研鞫尹子一味胡供邑宰以其裝束類流氓决非善類飭役笞臀三百下荷以巨校鎖錮别墅門前其父知之浼人赴縣緩頰始得釋歸然已狼狽不堪矣君子曰是可爲佻達之流鑒 
[金山晴翠]  
　　鎭江訪事人云和議未成生涯冷淡鎭江係通商口岸市情凋敝尤覺可虞府尊向子振太守惄焉憂之特赴商務局與局員及各業董事籌議維持之法俾各業略有轉圜亦留心商務美意也○日久亢晴山田二麥難種本月十二日雖得微雨然未渥沛甘霖鄉民望澤甚殷幾穿秋水不識蒼蒼者天將何以慰農民之願乎○鎭江上游三江口及儀徵一帶均爲會匪出没之所兹因北事未平若輩皆蠢蠢欲動長江水師提督黃芍巖宮保先事預防調集水師砲艇多艘往來稽察 
 
 

Page 3

 
 
[麜臺蘚迹]  
　　蘇州訪事人云省垣創辦團練所需辦團經費悉由各店鋪捐輸除上等店鋪歸各公所認捐外其餘皆由長元吳三縣主選派圖董分勸閶門内東西大街及元妙觀臨頓路等處類皆殷實店鋪勸捐尙屬不難惟吳縣所轄胥門盤門市面素衰勸募非易有不歡而散者有禀請縣尊提案者紛紛擾擾不知如何辦理也○本月初旬某日松江府屬金山縣文童唐紹堯以金山縣典史韓少尉鼎誣佔署前牆基勒詐洋銀二百元投撫轅上控護理江蘇巡撫聶仲芳中丞以案關職員詐贓虚實均應澈究因於初八日飭將少尉撤任交署松江府知府張子虞太守提集人証秉公研訊 
[三泖凉波]  
　　松江訪事人云日前南門外鄉人某甲肩米入城在某小茶肆中與鹽捕中營管帶胡豐齋都戎麾下巡勇相遇疑爲販私也與之搆釁旁觀不服羣起而攻巡勇顧月亭被毆受傷工匠潘阿六亦被刃傷肩背肆中茗具損壞良多事後兩造赴婁縣請騐縣主屈吉士大令諭各舁回醫治旣而都戎策騎至茶肆賞給紅綢一方爲之解穢並給以鷹餅一枚令雇匠修理器物事已了矣不意附近居民以都戎麾下各勇時時肇事恐日後上倉納米不免紛爭爰聨名遞禀縣署不知大令將如何批示也○某日之夜二鼓時廣明橋對河有甲乙兩鄉人肩荷私鹽暫息道左忽緝捕勇微服而至上前盤詰甲乘間逸去乙被勇所擒隨雇人將鹽挑往胡豐齋都戎公館牽乙使走乙懼泣求路人緩頰圍而觀者如堵牆齊聲排解捕堅執不可相持片刻突有某轅小隊三四人大呼而前且毆且解勇顚仆丈外迨起立乙已逸去鹽則抛棄河干貧苦小民麕集撈取移時都戎整隊而出巡行廛市一週並飭地保傳諭將所獲之鹽悉數繳出○江南提督自强軍統領李壽亭軍門定於閏八月望日秉節回轅旋因公務冗繁攺於二十日左右遄返松江節署 
[上海官塲紀事]  
　　昨日上海城廂内外保甲總巡傅星崖直刺命駕至縣署拜會　主汪瑤庭大令大令延入花廳茗談良久而别○日昨上海縣汪瑤庭大令探悉護理江蘇巡撫聶仲芳方伯將次因公蒞滬特飭辦差家丁預備供張○昨日午後上海縣汪瑤庭大令柬邀滬軍營統帶龍葆珊遊戎晉字安字營統帶顔梓琴鎭軍及在滬各防營統帶至縣商議防堵事宜翁子文太守戴子邁明府亦在座茗談良久設席欵之至晚始散 
[解餉起程]  
　　前者蘇松太兵備道兼江海關監督余晉珊觀察札委江蘇候補知縣卲子怡明府及梁明府會解京餉銀十三萬兩至山西太原府行在交納北悉兩明府奉札後已赴道署領取餉銀雇定大號官舫護以砲艇數艘於昨日午後由滬北虹口某馬頭登舟押運西上 
[飭解兇徒]  
　　巨棍謝炳華與張桂生有隙挖去其目案發經上海縣汪瑤庭大令飭差拘獲訊實收禁一面申詳各大憲核示兹奉署臬司朱竹石廉訪札開謝挖人雙目兇惡已極著卽解省訊供科罪等因昨日大令飭吏繕備申文委典史趙少尉騐明面貎裝入木籠聽候押解登程 
[飭杖兇犯]  
　　前者姚阿石孫竹卿等謀斃郭松林事發經上海縣汪瑤庭大令派差拘獲訊明禁押未幾孫瘐斃獄中日前縣署接奉署臬司朱竹石廉訪札飭將帮兇葉關林康介堂姚長根三犯先行杖責大令以此案杖責後如何發落未見明文爰又禀請核示昨日續奉憲札卽傳諭差役伺候升堂行杖 
[札移巡局]  
　　日前本邑西鄉梅家弄北新涇兩處董事耆民同投蘇松太兵備道轅遞禀聲請添設巡防局以資鎭懾等情道憲余晉珊觀察准之札委城廂内外保甲總巡傅辛厓直刺分往兩處履勘旋禀稱勘得梅家弄鎭係上海華亭兩邑往來大道梟匪頗易潛蹤北新涇鎭係吳淞江出入門户梟匪必由之路應各添設巡局以衛閭閻觀察飭將城中東南兩局移駐彼處刻已札行上海縣署飭縣主汪瑤庭大令遵照辦理矣 
[德兵操演]  
　　昨日午後駐紥泥城外之德國兵排列隊伍迤邐至虹口靶子路操演放槍打靶之技命中及遠頗擅勝塲至兩點半鐘始畢亦及時講武之意也 
[西兵巡哨]  
　　昨日淸晨七點鐘時駐滬印度兵約三千名自東而西至泥城外巡察一週而返向午又有德國兵一隊約五十名由英界六馬路迤西至泥城外巡哨 
[上海縣署瑣案]  
　　前日靑浦縣人陳福生扭其妻章氏及媒人金仲訓陳雨亭到縣至晚縣主汪瑤庭大令升堂研訊陳供小的向在治下某茶食店爲夥本年五月初六日由友人金仲訓及素不相識之陳雨亭執柯娶崇明人章氏爲室曾出茶禮洋銀一百二十元柯儀二十四元成婚後卽携回靑浦原籍小的仍至滬上營生旋接母親來信知章氏不安於室小的回家盤詰始知章氏前夫張某尙在實爲媒人所誤不得已挈之來滬暫寄親戚家現在求發善堂擇配小的不願領回矣金供小的與陳福生向識因陳雨亭稱章姓女未嫁而寡現欲另結朱陳故向福生言及福生頗合意遂議定茶禮洋銀一百二十元迎娶後女宅媒人李雲豐及陳雨亭索取柯儀二十四元小的並未染指亦不知章氏尙有前夫本月十三日福生喚小的至伊胞姊家中被其姊掌頰辱駡并將陳雨亭閉置空屋中一夜次晨勒令立據償還茶禮小的未允致被控告求鑒陳雨亭供李雲豐言及章氏女待字閨中故小的爲陳媒合章氏供小婦人前夫已故自嫁陳後日被伊母駡詈勢難相容求恩明察大令飭暫發善堂留養餘人一併斥退○前者徐桂堂呈控李全坤與姪李祥祥藉端訛詐汪大令正在飭提李忽赴總巡局控徐竊桶行兇局員傅星崖明府訊知縣中有案因卽移送至縣前晚大令升堂研訊李全坤供小的在治下開設宰猪作前曾失去木桶數口旣而在徐所開作内查見向索不還反糾合流氓曹毛毛將小的之子毆擊是以投控總巡局徐供小的與李同業某日送猪至某處肉莊將李之木桶誤收李遽令伊姪祥祥訛索洋銀三十元小的不允控諸案下李情虚遂投總巡局歧控曹供小的與徐鄰居因見李向徐訛詐是以從中解勸大令著一并交十六鋪地甲保釋不准出外多事 
[濟急電音]  
　　濟南撫院袁慰帥鈞鑒頃解庫足五竿交淸江惲觀察轉運請墊五竿俟劉紳芬請領時卽發庫足聞有官商困東數十人已電託陸守安淸查明後禀請在五竿内酌提接濟并乞照准施則敬禀奉回電内并電敬悉墊欵五竿已飭局備齊俟劉紳到卽付困東官紳已據陸守查明二十餘姓隻身居半現又有在弟處具禀之十八員行局轉飭陸守查對卽在已經查明二十餘員之内兹仍由局飭陸守再行確查實在應如何周濟卽由陸守電商凱諫又嚴葆鏞來電云鏞來濟南眷陷津擬回窘極求電欵接濟當覆濟南電局徐孟翁陸似翁接嚴笙甫電稱隻身困東眷陷津囑接濟請一併查明核辦嚴信厚施則敬[  上海北市絲業會館濟急善會龎元濟施則敬鈔登]  
[來函照錄]  
　　本善會於月初撥規元八千兩匯至淸江交轉運局憲惲方伯彚解德州爲救濟被難官商之用並派友錢君金鋊馳往照料昨接錢君初九日由淸江來函云初五夜到鎭江初七日十點鐘乘小輪船啓行次日抵淸江純伯先生信面呈惲方伯收閱所撥規銀八千兩方伯面諭已如數匯至德州並謂前途被難之人絡繹不絶均滯留山東一帶仰屋咨嗟欲歸不得囑弟等速往接濟弟明日卽擬坐車前去究不知能救多少人事關極大善舉自當盡力盡心副諸同人諄諄相委之到意祈登報章伏惟公鑒上海慶順里救濟善會陸樹藩炳南等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[土木重興]  
　　揚州訪事友人云前者某國教士在郡城北河下建造教堂經之營之已將半載自夏間北方義和拳匪滋事謠諑蠭起各教士風鶴驚心紛紛遷避遂暫停工近日匪亂漸平監工之某西人重復來揚大興工作雲斤月斧昕夕不遑 
[凶占滅頂]  
　　前日午後某渡船載工匠數名至南馬頭某機器廠工作不料駛至浦中大風忽起浪湧如山舟子無力支持以致傾覆雖由鄰舟援救然甲乙兩工人已葬身水府矣事家屬設法打撈祗獲其一尙有一屍未知下落 
[移縣著交]  
　　前者張仁寳之甥施阿大浼人薦至殷少香板箱店學業旋於五月某日逃逸其母施王氏訪尋無著將殷扭人捕房捕頭令解送英美租界公堂讞員翁笠漁直刺飭押候尋交到案前晚復倩襄讞委員張柄樞司馬研訊殷供小的已托人查緝實不知其避匿何處叩求寛限司馬著卽移送上海縣署押追並飭差傳諭原告赴縣控呈 
[馬路工程局瑣案]  
　　日前著名惡棍蘇阿如由英美租界公堂差役拘獲解縣禁押其所私蕩婦混名大脚金秀者潛匿南市糾黨魚肉鄉愚前日與划船女董小老海周小三仔等人至王家馬頭楊阿四所駕絲網船尋釁攫取其櫓揚情急喚令二十八號巡街捕拘拿金秀已乘隙遁去當將董周兩女拘解捕房捕頭令解送馬路工程局總辦程雨村大令研訊之下楊供小的係吳江縣人日前金秀雇小的之船至杭遊玩途中與夥計姓賭博致計輸去洋銀十餘元小的勸令計給予洋銀六元不料金秀突於前日糾衆至小的船上將櫓攫去復被詐去洋銀五元叩求嚴辦董小老海供小婦人係高郵州人周小三存供小婦人係江寍縣人又同供小婦人等平日同駕划船並不爲非作歹二十八號巡捕禀稱楊喚小的時董小老海潛將金秀縱去然後逃匿周阿春船上幸小的追上得以拘獲叩求明鑒大令謂董曰爾一女子膽敢隨衆肆横殊爲不法限三日内務將金秀交案訊明懲辦○前日有汪子芬者扭丁某至馬路工程局控稱日前丁經購煤十餘墩運至塘棲大綸繅絲廠侵吞水脚銀兩向索不付叩乞訊追總辦程雨村大令以案關索欠著自投上海縣署禀控 
[英美租界公堂瑣案]  
　　去年福臨里野雞鴇婦張顧氏出身價洋銀二百元買得常熟人葉易氏逼令賣娼氏意殊不願本年五月某日乘間脫逃顧鴇徧尋不得至前日忽路遇因卽扭住正紛擾間被六百零二號巡街捕拘入捕房昨日解送公堂請究顧鴇供訴前情葉易氏供小婦人係常熟人年十九歲去年六月被丈夫葉根林押入伊家逼令爲皮内生涯小婦人甚不願意苦被毆逼是以脫逃求恩鑒宥讞員翁笠漁直　　之白繙譯官著發交某善堂留養候傳父母到案具領顧鴇從寛斥釋○包探竇如海禀稱賊犯杭金生行竊徐榮會家布被一條請究直刺　　五十板○包探張阿五禀稱倪榮華竊取某西人家磁盆請究倪供盆于光緒十四年買得並非竊來求鑒直刺令交人保釋○包探張寳成　　陳余氏控張小弟拐賣女孩一案奉諭簽提張小弟今已緝獲請究直刺諭候提訊○一百二十三號華捕禀稱金阿生邱連生與夏友長口　扭毆夏受微傷小的見之拘解請究直刺判令將邱金各責一百板○五百九十七號華捕禀稱楊甫卿陸如生在福建路扭毆請究直刺判各罰洋銀五角 
[法租界公堂瑣案]  
　　昨日禮拜四新委讞員杜枝園大令命駕蒞公廨會同法總領事署繙譯官費亨祿君訊斷各案○英租界寳善街德昌錢莊執事人王信之虧欠各户存欵及票銀十餘萬兩由西人伊麽田及利喴具控法總領事署白總領事咨照前讞員朱森庭明府提案訊供交妥實人人銀並保限十日内歸楚嗣因限期已滿仍未料理由捕頭著保人交出押追昨日復解公廨請訊伊麽田利喴二西人投案求追裕源漆店執事人吳渭淸投案遞禀聲稱小的店中被王虧欠票銀一千六百五十餘兩前已禀請附追王信之供實因轉運不靈並非有心倒閉裕源開在英界請移歸英美租界公廨訊斷大令謂爾逾限不理實屬有意刁玩姑准暫行移往俟裕源控案斷結後再將所欠伊麽田利之欵嚴追○包探嚴頌眉禀稱輪船積竊傅銀壽李阿三行竊某日商所帶翠玉等物報捕後經小的查獲原贓連同黨劉寳林解案請辦傅李同供小的等代銷贓物共得洋銀十元已交還失主尙有劉寳林所分餘贓待小的等致信追回繳案可也大令著押候五月内繳到原贓再各罰洋銀五元○包探禀稱偷兒沈阿林行竊匯德豐洋行油布等物投報捕房之後捕頭令小的查獲尙少鐵錨鐵練今特解案請究沈供小的止竊油布並無錨練大令判令枷號一個月笞責三百板○包探禀稱偷兒沈阿福潛至小東門外吳淞馬頭竊取衣服五件售與舊貨攤主徐少山經小的查獲原贓交還失主今將沈徐解案請究大令判責沈一百板罰徐洋銀一元○鄉人鄔小弟張德發牽牛至滬行經淡井廟左近突被流氓將牛奪去有李金山者佯爲介紹許出洋銀兩元誘至徐家匯拘送彼處巡防局由局員某二尹轉送法華司署訊責後移解到公廨大令著押候補提同黨究辦○某西人家細崽瞿和士由漢口隨西人來滬乘間竊取洋銀三十五元經西人送案請究瞿不認行竊大令著押候傳到西人訊核 
[美租界捕房紀事]  
　　昨日午前崇明人陳阿飛至下海浦提籃橋一帶收買舊火油箱不如因何觸怒於彼處流氓突被扭住毆擊並將身畔所帶洋銀十餘元攫之而逸陳疑同鄉人王金生及陸巧郎指使投訴捕房捕頭允派包探查獲以便解送公堂禀請讞員翁笠漁直刺訊辦○常州人戴定寳生有一女年未及笄今春許字虹口鄉民沈某之子爲童養媳曾納聘禮洋銀五十元不意戴心懷叵測竟於前日將女誘出賣與嘉定人某甲昨爲沈訪知將戴扭入捕房捕頭令押候解送公堂禀請核辦○昨晨賊犯趙阿大混入裏虹口甬人某姓家竊取綢布衣服携至某押鋪求質適爲包探張阿五所見拘入捕房捕頭令押候解送公堂禀請究辦 
[金陵官報]  
　　閏八月十二日江南提臺李會統領武衛先鋒張春發軍門到會巡道徐禀知考吏治安徽安廬道毓秀辭廣方言館提調前候補縣劉慶汾辭回滬署調泰州孔祥霦到卽辭知縣劉兆暄奉委赴蘇公幹辭又竇鎭山辭赴蘇見撫臺江防營務處前蘇松太道蔡辭藩轅牌示署六合縣訓導高期滿遺缺按班輪應試用訓導陸增炎又江補縣敎諭劉朱年現准江南機器局咨調赴局差遣遺缺查有試用訓導陳步松均堪以署理 
[捥江官報]  
　　閏八月初五日安慶府同知志瑞知奉撫台委赴龍山祭祀知縣萬世章奉行知過班遇缺先補用通判郭文森知奉營務處委較騐洋土藥縣丞施正治到由皖南就醫回缷代理太平府經廳藍蔚到○初六日江蘇候補道倪文英禀到安慶府同知志瑞知赴龍山祭祀回准北牙厘局解餉委員府經王敬銘辭調查金保門外街道巡檢孫雲騫知接查並查北門内街道吏目朱康祺知接查北門内街道通判阳宏蓮到奉委解南字營月餉赴金陵回州判李文蕃辭奉委解南河餉 
[贛省官報]  
　　候補縣俞省三缷辦吳城上卡回黃錫光往豐城公幹准補城守營守備劉國樑由金陵來南昌前衛千總李翼淸解軍餉往淸江浦甘肅副將謝家雲委帶安字營勇内河左營江良元往謝埠接辦營官事辦理湖口船廠李士彥由差次來省剛字左營蔡世衡往廣信府屬公幹副將袁家珍委帶贑防右副管委署定南下歴司劉慶槐據禀無力赴任以按司獄陳開文署理補用府劉家蔭禀知北靖庫圍牆加高何師呂接調總查七門城外保甲楊毓瀛接總查七門城内保甲鮑國楨會辦七門城内保甲候補縣童炳森進監公幹李光表委辦弋陽卡總兵王心忠分統江安軍兼帶左右營及九江營務處都昌縣胡欽估修各城工程紀德蔭輪委厘卡一次惲學臺委勘大敎廠牌坊屏牆各工程籖分試用孫姬愼恩禀到繳照縣丞洪家衍委解贑關餉進京從九何延年缷辦浮梁保甲回新城縣丞曹建勳缷事回謝調補廬陵固江司行知上饒典史吳祖昌因監犯越獄脫逃先行撤任以試用縣丞張葆樹署理南豐把總揚樹森病故遺缺以該營外委邱得勝升拔遞遺外弁缺以該營顔外李達茂升拔再造額外弁缺以存記馬兵曾三麟拔補萍鄉縣吳忠謙往安仁公幹南康通判安鍾愷赴京津保定一帶偵探軍情李德利往德化公幹饒宗羲九江一帶公幹回南安同知胡耀斗與署南廳同知徐嗣龍互相調署已電致贑南道委員代理南安同知印務以便胡丞赴定南調任南康判以陳正笏代理 
 
 
 

Page 10

 
 
   
 
