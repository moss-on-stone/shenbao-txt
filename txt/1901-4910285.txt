# 1901 - 263 - 4910285

 

Page 1

 
 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政冶藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就　購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[新印湯蟄仙太史重校熙朝政紀] [  圖書集成局啓]  
　　是書爲閩縣王文勤公所箸又名石渠餘記文勤公爲道咸間名臣所見官書旣夥因將開國以來藎猷茂績旁稽博考勒成一編誠掌故之淵海而政事之綱領也從前甯鄉黄氏攸縣龍氏皆有刻本惜流傳甚少學者購覓爲難今本局覓得山陰湯蟄仙太史精校本亟用新鑄大號鉛字潔白連史排印成書裝訂四本碼洋六角世有留心掌故政治之學者請速臨上海三馬路申報館申昌書室購取可也此佈 
[論聯日之利益]  
　　嘗讀程子易比卦傳曰凡生天寺之間者未有不相親比而能自存者也雖剛强之至未有能獨立者也比之道由於兩志相求兩志不相求則暌矣嗚呼此今日各國聯盟之宗旨而言外交者所當熟思而審處者也大抵列邦並峙之秋存亡之機决於强弱之勢而已勢之强弱角於内治尤角於外交泰西諸大國日夜策聯交之利害而施其計畫或離間彼交以披其勢或要結與國以爲我助使車日出新報夕播百計以剌探陰謀重金以購求密約其視聯交之重如此故俄德粤聯而波蘭分裂英法德聯而俄不敢出黑海奥普俄瑞聯而拿破侖以擒普與俄聯而巴黎以破大率獨立無助者每勢孤而易傾覆今之中國不得不籌聯合之策者勢之所迫也二十年前美利堅前總統格蘭脫遊歴至日本適有與中國爭琉球事格君曰東方諸國中爲大而日爲强一旦棄好强鄰將乘勢要求而遂其變通之計不從則力不支從之則受其弊竊爲兩國不取深識宏論其言至爲切要當時忽不爲意其後遼東之役俄果起而漁其利西伯利亞鐵路直出吉林奉天據旅順大連灣而握渤海之管鑰東瞰日本西逼北五省其權勢駸駸南下日人始有唇亡齒寒之慮於是興亞之會復起而有結好中國之意焉嗟乎使甲午之役能思格君之言亦何至有今日之局哉今之爲中國計者不曰聯英以拒俄卽曰聯俄以惎英然自兩國訂約而後其權限之地旣分猜忌之嫌亦泯彼無求於我而我强與彼結好以爲奥援此必不可得之勢也惟日本有求親於我之意而我亦有求助於彼之心誠能聯約而同持亞洲之危局以戢虎狼吞噬之謀則同黄海之利兩國海軍可互相援同文字之制兩國政教可互相益同切振興之志兩國人材可交相通同凛危亡之懼兩國情誼可益相密誠所謂兩志相求而得親比之道者非更有利而無害者歟不物此也美利堅旣收太平洋之火奴魯魯西畔之島而擴版圖於南洋之飛立濵羣島其欲伸權力於亞洲者勢已約略可見必不願俄法德之日漸侵削而重稅以病商故與日本亦有相親之意美之爲國也獨立一洲日長炎炎其與我中國也未索尺地未交一兵誼非甚親而意則甚善故今日之聯日卽他日聯美之基也三國相聯合亞美兩洲而敵一歐洲陸路則中國扼之海道則美扼之於南洋日扼之於北海輔車相依首尾相應强鄰雖眈視而無如何矣雖然俄之所以聯日者爲其强而可恃耳反而觀之日之利於聯我者亦豈不願我之强盛若豐其故部無自强之道有日弱之形恐彼將臠割我陵暴我之不暇又何取而與我聯卽不然虚與委蛇不我屏棄而我之朝野上下深信聯日之盟以爲有强鄰可恃於是泄泄沓沓不復危懼厝火積薪之下而臥之以爲安一旦事旣糜爛而冀人之援卒不可得則是不特不得聯交之利而適所以爲害者有之矣然則謀國者可不深長思哉 
[本館接奉電音]  
　　昨日午前十一下鐘時河南開封府行在飛電傳來上諭二道敬謹譯登○十月二十二日行在内閣奉上諭湖北學政著彭青藜去欽此同日奉上諭安徽巡撫王之春著開缺另候簡用欽此 
[召見道員]  
　　昨日午前友人由河南開封府行在專電告知本月二十二日皇太后皇上召見江西九江道明華亭觀察垂詢一切事宜蓋觀察由潯赴汴迎鑾故得龍光載見也 
[謀弑事洩]  
　　美國紐約埠來電云某日暗捕頭目砌地士接紐忝社省布粦埠總巡電信言有無君黨匪人美拉者附火車往華盛頓謀弑副伯里璽天德羅士美抵埠時宜即拘拿云云因派令暗捕伫立車站前見火車至奮力禽獲搜其身畔藏有鐵棍一條炸雷一具美銀五十五圓詰其情由答曰有病因送往醫院騐明是否癲狂然後交官究辦 
[暹王遊歴]  
　　香港循環報云傳聞暹羅國王定於來春先往日本遊歴然後由太平海折赴美利堅蓋欲問俗采風以收集思廣益之效也 
[督兵護駕]  
　　聞之保定友人云本月十三日直隸督中恊署騐收督標五營兵士所需號衣號帽定於十六日帶赴河南交界處迎護兩宫聖駕回京 
[支蓋綵樓]  
　　聞之京師友人云正陽門前後敵樓二座前被聯軍所燬業經王大臣督飭官木廠估價興修目下日兩宫將次回鑾而大工尚未竣内務府造辦處因采購竹竿杉木及五色布按照基址搭蓋崇樓并矗立五彩牌樓懸燈結綵每日派兵輪守以備迎駕時藉壯觀瞻 
[示减稅銀]  
　　聞之京師友人云本月某日崇又門稅課司牌示曰照得本稅課司自開徵以來百貨稅項均屬暢旺惟查洋呢次洋呢嗶嘰羽綾　貨報稅者甚屬寥寥無幾推原其故實因前項貨物價廉稅重不易行銷是以不肯 
 
 

Page 2

 
 
多運其不肖商人又復私運偷漏稅項賤價出售以致安分客商運銷無利遂至紛紛裹足非裕課便商之道著自今爲始凡商人運來洋呢每匹改徵稅銀一錢六分次洋呢每匹改徵稅銀八分大紅不加大呢每匹改徵稅銀三錢六分嗶嘰羽綾每匹均改徵稅銀一錢二分大紅加倍船銀均一律减半徵收以示體恤自經此次牌示之後凡爾商買均宜仰體時艱踴躍輸稅勿得仍前偷漏倘敢不遵一經拿獲到官定行從嚴罰辦决不寛貸各宜凛遵切切 
[兵船分泊]  
　　天津直報云十年前每屆隆冬必有中外各兵輪船寄泊馬家口上下游海河以資守衞本月某日義奥兩國分派小兵船三號寄泊鹽關廳前馬家口及砲臺旁察其情形大約須至明春方開往他處矣　 
[轉錄京師彚報所登整頓京倉摺稿]  
　　奏爲整頓京倉妥籌切實辦法繕單具陳仰祈聖鑒事竊維京師自遭兵燹各倉爲洋人　踞經目奕劻屢　催索始得陸續交還當以倉庾積儲無存俸甲米石停放已久本屇江浙漕糧亟應改由火車運京以維根本業將籌議辦法於六月間會同臣鴻章及部臣倉臣奏聞在案先是五月二十一日承准軍機大臣字寄五月初三日奉上諭那桐奏南漕運京酌擬變通辦法一摺漕糧積弊甚深値此時艱亟應改絃更張妥籌良法該侍郎所請將江浙漕米徑運京倉酌擬辦法各條尙屬可行著户部倉塲侍郎直隸總督分别詳察情形妥定章程奏明辦理其應修鐵路之處並著奕劻李鴻章酌核辦理等因欽此臣等伏查漕糧積弊關於運務者半關於倉務者亦半運務之弊莫甚於剥船盜米攙水今者因時制宜不得不改由火車轉運已於前摺具詳惟旣籌改運之方以善其始尤貴定收放之法以持其終則倉務之弊有亟須切實整頓者臣等悉心商酌正擬將續議辦法會同具奏復欽奉七月初二日諭旨各省漕糧全行改折以採買運解收放儲備分飭漕臣倉臣妥議辦理仰見聖主軫念民艱愼重倉儲之至意欽佩莫名現在整頓倉務自以專責成防弊竇爲第一要義謹將倉厫酌量歸併斛隻照舊備用以及增添各倉經費嚴杜領米弊端擬議切實辦法四條另繕清單恭呈御覽至臣榮慶臣恩溥遵 
旨依限覆奏者此摺所陳巳具大略除其餘未盡事宜應俟京津鐵路收回再將朝陽門外太平倉如何接修枝路之處由臣奕劻臣鴻章酌核勘辦並候漕臣議定採買運解章程其如何交倉兌收之處另由倉臣具奏總期去舊日之弊不失當年立法之精收改章之益預杜後來續出之弊統由部臣倉臣隨時酌核外所有臣等會議整頓京倉緣由　合詞恭摺具陳是否有當伏乞皇太后皇上聖鑒訓示再此摺係倉塲主稿户部右侍郎那桐係原奏之員因現在出差是以未經列銜合併聲明謹奏麟將會議整頓京倉酌擬切實辦法四條繕具清單恭呈 
御覽一倉厫應酌歸併也查城内七倉祿米南新富新興平北新海運等六倉均於交還後經倉臣親往履勘計各倉現存可用之厫祿米倉三十六厫富新倉三十三厫興平倉三十二厫惟厫門地板損失甚多厫頂墻垣及官廳厫門等處間有拆毁均應及時修理已由倉臣飭令各該倉監督仿照民間做法核實估修計四倉一百十餘厫共需實銀三千餘兩卽在倉塲輕齎項下開支南新倉尙有二十厫毁壞情形稍重約需修費三四千兩如果厫座不敷周轉容再飭令修復舊太倉現甫交還拆毁無多修理尤易以上五倉均擬照侍郎那桐原議留爲現時儲米之用其北新海運兩倉被毁情形較重經倉臣詳加勘視北新倉尙有二十餘　堪以修現海運倉木植磚瓦尙多臣等查倉塲衙署兩所通州一所已毁且運務改章無庸再修崇文門外一所距倉太遠若改海運倉爲倉塲衙署量爲修葺使可就近辦公以上兩倉擬皆不裁撤亦不興修每倉留監督一員作爲簡缺暫爲駐守俟日後體察情形奏明辦理至朝陽門外太平倉侍即那桐原議留作南漕卸車米棧應俟勘辦鐵路時再行酌定　由倉臣移會緑營撥兵妥爲看守又本裕豐益兩倉專儲外三營一丁食米惟每年放米約八萬石分儲兩倉不無糜費擬酌留地勢適中之豐益一倉俾外三營兵丁統由該倉關支以示體恤其本裕倉及朝陽門外儲濟倉通州中西兩倉應請一併裁撤一斛隻旱照舊備用也查漕糧交 
向憑斗斛不計斤重本年江浙漕糧改由火車運京經前任通永道逃能虎與鐵路總辦英兵官簽訂合同内載米糧裝用麻袋每包計重一百四十斤蓋以火車裝運按墩計算每墩重一千六百八十斤合漕米十二石每石應侍一百四十斤臣等前摺聲叙兌收辦法無論漕白正耗糧米統以一百四十斤爲一石原係按照合同而言火車運卸概用磅秤交倉時逐發過磅似亦較爲便捷乃自開兌以來經倉臣詳加體察逐日運到米袋大小不一輕重懸殊搬運進倉人夫衆多爲時怱促過磅之數率皆約略登記是以祿米倉騐收解省陳漕除由委員按磅登記外仍於入時督令倉役另行過斛以憑稽核旋於富新倉騐收蘇省新糧與陳糧不同白糧與漕糧又不同日前兌收尙可分别核計迨日後開放之時各旗於用磅之法驟難通曉必致議論各殊動多爭執擬令嗣後各收放易以過斛爲憑所備斛隻律較準出入不得參差惟火車裝運旣按墩數計算所有開支運費自應不論米色統以一百四十斤爲一石以符原議[  此摺未畢明日續登]  
[籌欵述聞]  
　　蕪湖訪事　云安徽撫憲王芍棠中丞奉政務處公文分籌償欵銀一百萬兩擬就蕪湖先籌五十萬兩委商務局總辦許九香觀察綜理其事觀察隨議定商律八條禀請中丞核示 
[皖辦房捐]  
　　安慶訪事友人云和議告成賠欵浩大皖省每年派定解銀一百萬兩撫憲王芍棠中丞竭力籌維苦難挹注因札飭藩臬道各憲設立籌議公所與紳士寅僚互相商榷冀收集思廣益之功近以粤鄂等省議辦房捐頗有成效擬卽仿而行之定議巿房每年抽捐一月租金由業主繳納民居及鄉間各項小貿易不成巿集者概予豁免刻已出示曉諭并通飭各州縣一律遵行矣 
[整頓風化]  
　　鎭江訪事人云城外萬家巷三茅菴住持尼年方三八不守清規每勾引狂蕩少年入菴賭博通宵達旦牌骰丁丁事爲署鎭江府許東畬太守訪聞特於本月某日之夜微服出轅排闥而入各賭徒驚惶無措紛紛從後門逸去僅獲某甲一名帶回研訊判令重笞八百板枷號兩月並飭丹徒縣張允臣明府將菴封閉尼交官　管押聽候訊懲亦整頓風化之一端也 
[皖省官塲紀事]  
　　安慶訪事友人云前者安徽撫憲王芍棠中丞以今歲日本大操特派武衞楚軍五營統領黄鎭軍呈祥帶同各員前往閱視近已事畢回華本月十四日馳抵防所部下各弁勇迎迓如儀○南叚委員徐卓山少尉於今春到差至六月杪瓜期已屇總局憲馮觀察加札留差三月近又期滿爰改委候補州同程司馬猷建接辦已於本月十五日捧檄到差矣○安徽候補知縣彭大令年梁大令錦鴻近奉藩憲王中丞給咨送部引見於本月十四日詣各憲轅禀辭○太平府屬繁昌縣紳民不知因何糾葛互投臬轅上控臬憲聯星樵廉訪委候補知縣沈大令保衡前往查提解省訊辦 
[蕪邑官塲紀事]  
　　蕪湖訪事人云商務局總辦許九香觀察辦事認眞上游契重前經陜撫岑大中丞奏調入秦以資臂助皖撫王芍棠中丞執意挽留大約不日當飛章入告矣○皖南鎭總兵黄鎭軍於本月十四日清晨至蕪赴道署及各衙拜會旣而道憲龔幼圃觀察曁武衞軍統領李萃卿軍門武衞左軍管帶李葆林鎭軍保衞營管帶饒冀卿游戎均至寓所答拜○前長江總巡吳純甫太守聞夫人在江寗省垣仙逝因於本月十四日附招商局某輪船遄返先是下月初旬嗣君在某禪林設奠俟明春桃花水煖時扶柩返瑯琊山中擇地安葬○稽查輪船委員徐都戎鳳嗚刻已交卸遺差經羅把戎接辦○武衞楚軍統領兼帶精健營李本卿軍門飭勇將繞營長濠濬深放寛約八尺許所起沙泥添築壁壘樹以垂楊營門外平堤亦漸次修整○皖撫王芍棠中丞電調皖南鎭總兵黄鎭軍來無大約有要　公面議也 
[潤郡官塲紀事]  
　　鎮江訪事人云前者南洋常備武衞左軍總統正任雲南提督張蘭陔軍門由袁公浦防次命駕赴金陵謁見兩江總督兼南洋通商大臣劉峴帥兹已公畢於本月十八日乘官舫過潤州闔城文武各官及常備江勝續備新湘各營管帶均詣江干恭迎虎節迨二 
 
 

Page 3

 
 
十日憲舟卽解維渡江而去○統領武衞精健副軍兼巡緝長江會匪事宜李軍門定明於月之十九日乘舟過鎮江拜會各當道旋遄返維揚力次○南洋常備江勝右軍統領杜雲秋觀察前奉上憲派往日本觀兵兹已事畢回華月之十九日乘招商局江永輪船遄返潤州防次江勝全軍總巡周錦堂遊戎以及各營員弁趨詣江干迎迓有頃觀察卽舍舟登岸命駕回轅 
[古越魚函]  
　　紹興訪事人云郡治東浦鎭以酒著名每年載運至各省行銷所報釐金爲數甚巨近經大吏改章加至値百抽二十統計每年可獲洋銀二十萬元委前署衢州府趙漁衫太守爲督辦而以程輔堂吳文甫兩大令輔之定於十一月朔日開辦○嵊縣賭博之風素較他邑爲甚新榖登塲之後又大興花會幾于舉國若狂事爲邑宰徐紫若大令訪聞立卽出示嚴禁并分派公役四出查拿不旬日間積習掃淨绅商士庶交口頌之 
[隋隄衰柳]  
　　揚州訪事人云江都縣湯大令近由上憲調署江寗縣事所遺江都縣篆以現任江寗縣劉大令嵩齡署理大約月内雙鳧卽可遙臨矣本月某日郡城萬壽寺街有某甲者踽踽獨行猝然倒斃坊保隨卽出帖招認至次日之晚家屬聞信而至購棺殮之聞死者素業成衣家在大橋鎮 
[奏調能員]  
　　直隷候補道姚子梁觀察文章經濟久爲世所推崇去年奉差來滬催請議和全權大臣李爵相赴京兹山西巡撫岑中丞以觀察屢經黎莼齋薛叔耘洪文卿諸星使奏調出洋歴奉譯書勘界查騐船砲辦理文案等差於交涉情形極爲熟悉洵屬體用兼備爲當今不可多得之才因與浙江補用道朱觀察榮璪廣西候補道嚴觀察震安徽候補知府許太守鼎霖同時奏調赴晉以資臂助並電催觀察迅速登程觀察奉電後料理行裝由嘉定珂鄉至滬一俟海晏輪船開行卽須乘之北上禀辭直督然後馳赴晉中方今舉行新政交涉繁多晉省需才尤爲孔亟想觀察必能一展其抱負也 
[定期赴省]  
　　江南製造局會辦張太守慶勛現奉大憲札飭署理江蘇淮安府知府篆務因將局務料理清楚定期二十五日由滬啓程赴省謝委然後馳詣淮安受篆 
[重懲痞棍]  
　　 
　　痞棍阿老頭卽吳鳳金皮匠阿祥卽瞿阿祥在奉賢縣境南橋鎭聚賭訛詐案發經蘇松太兵備道憲袁海觀觀察委上海籌防局員朱霞林明府訊供已登昨報昨日觀察親坐二堂提案研詰瞿初狡展觀察怒喝鞭背二千五百下始供小的實由沈晉芳吳仲咸糾同向徐羊兩姓索詐洋銀三百元先是羊欠小的鞋價洋銀五元至此除照數付還外另給八元吳供當日之事小的並不在塲兹患沈疴叩求恩宥觀察喝令鞭背五百下吳堅不吐實遂發交上海縣監禁聞已擬定將吳鎖繫石墩七年瞿鎖繫石墩五年大約須飭上海縣汪瑤庭大令覆訊照辦也 
[藥局飛災]  
　　前晚一點鐘時本邑西南鄉龍華火藥局各工人烘焙火藥火勢過猛以致轟然炸裂一發難收各工人不及奔逃竟遭慘斃江南製造局中人聞之急驅洋龍往救比至則已烟消火滅矣是役也計燬去工房一所餘未殃及次日局中人在瓦礫塲中檢出屍身五具類皆額爛頭焦不堪逼視亦慘矣哉以上皆訪事人之言按藥局從未作夜工豈有一點鐘時尙在烘藥者其中必别有曲折非本館秉筆者所得而知之也 
[濬河工竣]  
　　本邑南巿陸家浜年久未濬淤塞不堪舟楫往來諸形不便經董事禀請上海縣汪瑤庭大令咨行撫標滬軍營督標奇兵營撥勇挑挖刻已工竣昨日會同兩營管帶曁蘇松太兵備道袁海觀觀察前往騐收 
[命犯解府]  
　　江北車夫洪壽言因與新閘蕩婦朱陳氏犯姦被父訓責與氏同時吞服洋烟旣而洪得遇救得生氏則毒發斃命報經上海縣汪瑤庭大令訊明將洪收押前晚提案覆訊洪直認不諱大令著在供單上加印指模釘鐐還禁至昨午飭典史趙少尉由獄中提出騐明面貌箕斗解赴松江 
[殯儀誌盛]  
　　已故浙紳邵襭蓀觀察於昨日出殯上午十點時靈柩由五昌里寓所啓行道經各處然後至平江公所暫厝其儀仗之多鋪陳之富實爲目所未見並有道轅護勇數十名花圈數十架又用黄梅花紥成花籃數十對魂亭一座四周均綴以鮮花執紼者幾近千人白馬素車途爲之塞沿途觀者環若堵牆 
[上海縣署瑣案]  
　　前者虹口人徐氏吞烟自盡報經縣主汪瑤庭大令臨騐搜出寃單一紙牽涉鄰人汪少卿曁包探劉光震及提汪詰訊供稱被劉恐嚇所致前日捕頭遣西探送劉到縣當晚大令升堂研訊汪供小的與徐氏同居某日徐氏與寄居屋後之崇明人王氏口角小的聞而排解勸令著王氏遷居免再滋閙王氏不服糾同流氓名有根者來家吵閙并將小的等扭往某茶館中囉唣包探劉光震得悉聲言欲帶入捕房致徐氏恐懼吞烟身死劉供本年六月初九晚十一點鐘時小的行經某茶館門外聞喧嚷聲因入内查訪見汪等正在評理向之喝阻彼等立即散去以後徐氏不知如何身死與小的無干大令將劉仍交西探帶去汪稱小的前於本月十二日奉訊交地秀林作保李索保費洋銀四十元當付三十元尙欠十元今日又來强索小的求緩不允致被扭入捕房李供小的與汪爲友伊妻來托小的作保小的並未索酬大令飭一併移送英美租界公堂核斷○前日差役拘解流氓小臘梨到案大令研訊之下供小的操水果業不敢與流氓爲伍大令判責二百板○沈紀來控曹阿榮吞没憑票洋銀大令提案研訊沈供日前向吳新定購花子五十擔計洋銀四十五元後吳無貨交付願貼還利息洋銀十五元連本共六十元出立期票後小的積欠曹阿榮烟資將票暫抵被曹吞没曹供沈來吸烟將衣作抵並無憑票留存吳供此票由小的行内所出大令飭將曹收押著吳查明票根禀復再核 
[上海巡局紀事]  
　　本邑南巿十六鋪南叚更夫頭目唐阿毛掯給各更夫工食逃避無蹤致各更夫羣相鼓譟事爲十六鋪巡防南局委員陳禾亭二尹所聞諭令地甲緝查前日獲諸新馬頭某烟館内解至局中二尹研訊之下飭卽枷號交地甲帶往游街三日以示懲儆○前晚輪應本邑南巿二十三七鋪巡防局會哨初更後十六鋪南北中三巡防局委員先後戾止由邱盛兩二尹肅入茗談移時始分道至各街巷巡綽一周而返 
[英美租界公堂瑣案]  
　　律師侯魯公控馬金金租地收銀搞不交出讞員張柄樞司馬准之昨日飭差傳案會同白繙譯研訊原告因事未到馬供此地由小的浼孫順卿介紹抵與地保陸道生並未售給洋人司馬著交人保出邀到陸孫訊奪○陳才祥被沈濟泉訛詐洋銀四十元報捕後經某號巡捕拘解請究陳投案訴稱沈向小的强借洋銀四十元是以交捕拘案沈供小的向業綢縀陳卽著名賭徒顧阿根混名飯桶阿根專以倒脫靴翻天印等術誘人賭博光緒二十五年小的曾被騙去洋銀六百餘元兹經尋獲向之理論陳將小的誘至大觀樓烟館以訛詐爲詞交捕拘案司馬商之白君判責五百板押捕房关年○王桂生行竊木匠夏芝濤所用斧鑿等物經包探張寳成拘解請究司馬判責四百板贓給還失主○積賊李桂卿陳阿二串竊楊金生家衣服九件經包探倪順泉拘解請究司馬判各責五百板將陳遞解金陵原籍李逐出租界○陳阿林行竊梁文瑞家東洋車一輛經包探顧福其拘解請究司馬判責三百板○宋春泉行竊某軋花廠棉花二十餘斤經包探邵仁福拘解請究司馬判責三百板贓存捕房待領 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
　　　　　　　　　　　　　　　　　　　　　　　　　　　　　　　 
 
 

Page 8

 
 
   
 
 

Page 9

 
 
[重懲龜子]  
　　南昌訪事人云本月某日江西南昌縣戚升淮明府行經府學前聞某茶肆樓上人聲喧雜因提肆主詰問供稱龜子某某等邀同地棍在此啜茗講論是非明府勃然大怒飭兵差上樓拘獲帶回研訊供認因爭裱畫巷某娼婦起釁遂叱令重笞一千板押候嚴懲旋拘到甲乙丙三娼婦各責荆條一千卞擇良婚配花街柳巷中聞其事者無不悚然 
[法租界公堂瑣案]  
　　太古棧工頭魏秀來訴稱小工莊小廣東胡德標二人竊取棧中錢票二十張每張二百文爲特送案請究莊胡同供小的等向在太古棧工作不敢竊物實遭誣指棧中發錢向用竹籌並無錢票大令判枷號三天發馬頭示衆○日前怡和洋行管棧西人訴稱小工陸乾生竊絲一包値洋銀四十餘元憶去年曾失去七包今旣查獲應請一併追贓大令飭包探查明禀覆昨日包探禀稱小的查得去年所失之絲係陸裕生所竊現巳逃逸是以祇將此次行竊之陸乾生解案請辦大令判責三百板○張明正訴稱賃屋公館馬路開設紙店生有一子年僅六齡昨在門前嬉戯被拐匪誘去迨登申報告白後比鄰耿子來朱謝氏言瘟目見此孩被陳王氏誘匿因報請捕頭拘陳王氏之姘夫李蘭慶詰問李稱孩由郭趙氏林包氏托車夫某甲輾轉售與寄居虹口之廣東人某姓得洋銀二十五元是以訴請訊追大令飭將二氏交人保出限於一禮拜内交到小孩○談洪氏偕子談永金投案訴稱寄居虹口某里本年四月娶吳氏爲媳至八月初二日潛逃報捕查得由西門縫工沈蘭亭誘出藏匿銀河里朱姓家叩求訊詰沈蘭亭供小的之妻與吳氏相識並不引誘吳氏供小婦人被責逃出倩張氏薦至朱公館服役大令著押候傳張氏訊核○顧硯卿談阿木訴稱小的等泊舟南巿王家馬頭被賊竊去珠皮海虎絨馬褂各一件及紅呢風帽縐紗棉袍報捕查獲竊賊陳阿二吊到原贓尙少洋銀五十元隨有趙咸松者訴稱被竊田單借票手摺均係緊要之件求卽嚴追大令著將陳押候嚴比吊到之贓令失主給還當本然後具領○日前宋金生朱福慶在新恊成烟館互相口角旋扭入捕房解送至案大令研訊之下宋供妻子陶氏奉判發堂留養朱係差夥强令小的收還財禮洋銀八十元將妻另行擇配大令飭探查明朱果係差夥昨日與費繙譯會商以兩造均非安分之徒著一併押候查辦○趙才有前控蔡忠明圖賴柴價洋銀九十元大令斷還五十元迄今玩延不理趙屢次投案求追昨日大令命提覆訊著出立期票四紙分作四期拔還○包探禀稱竊賊胡阿二在某處竊取燈架十二打每打値洋銀三元售與汪長泰是以一併拘案請辦大令判罰汪洋銀二十元胡責五百板驅逐出境○包探禀稱陳金福竊取途人某甲所佩銀質對時表一枚拘獲後供出同黨李桂今特一并解案請辦大令判各責二百板○包探禀稱偷兒陳阿三李阿二在某處竊取衣服今已查獲吊到原贓解案請辦大令判各責二百板 
[美租界捕房紀事]  
　　昨午第四百四十七號巡街華捕巡至篷路左近見粤婦陳歐氏扭同鄉王九仁之髮辫大聲呼救因卽一并拘送捕房捕頭向之詰問氏稱前晚九點鐘時出外購物被王誘入篷路德榮里某號房屋强行姦汚今在途相遇是以扭請轉送公廨控乞究懲捕頭令自投公廨具控○昨晨偷兒王阿發潛入寄居吳淞路之某姓甬人家竊取衣服數件携之而出適爲巡街華捕所見連贓帶入捕房捕頭令押候解送公堂禀請讞員張柄樞司馬訊辦前晚無賴王桂生行至西華德路見某姓女郎姗姗而來向之調笑不虞爲某華捕所見拘入捕房捕頭令押乞丐牢一宵以儆○昨晨竊賊沈阿初闖入公和祥碼頭貨棧内竊取所儲舊鐵適爲管門之印度人所見拘入捕房捕頭令押候解送公堂禀請訊究 
[吳門宫報]  
　　十月十三日知縣林廷堦禀銷山陽清河桃源抽查保甲團練差並謝奉委蘇城曁備義倉徵租差倪文范禀謝奉委隨同勘辦常鎭河工差卽辭陳廷瑞禀知由順直善後賑捐局報捐本班儘先補用並免試用杜召棠禀知赴甯見制憲卽辭運同銜分發山東歸候補班補用知縣蒯誦蓀由黎里來同知銜新授廣西横　知州吳玉堂高郵人由京來藍翎五品頂戴指分江蘇試用知縣沈祖濬指分江蘇試用知縣王積泩均浙江人禀知先行到省府照磨胡鏡清由滬專丁來省禀知在順直賑捐案内加捐縣丞試用指分江蘇試用縣丞孫不器浙江人由津領咨來省禀到巡檢俞宗湘浙江人奉安徽撫憲騐看來省禀到又朱景昌浙江人從九品陳炳　湖北人均禀知奉撫憲驗看到省十四日新任淮安府張禀辭赴任指分江蘇試用直隸州州判高　飛徐光煦均浙江人禀知奉撫憲騐看到省未入俞蔚禀知在順直賑捐案内報捐分缺先補用並免試用指分江蘇試用布理問趙延澄府經歴李拱宸縣丞姚祖範金煊許燮珪均浙江人景召杰貴州人程汝彝江西人巡檢吳式榮山東人朱鼎新直隸人周寳書河南人李鎭端湖南人董鈞濮棻鄭偉金道臨同知司獄吳陛鐘從九品侯錫蕃萬維瀚何沈　江同春均浙江人典史許祖培河南人本班儘先巡檢王兆熊遇缺先補用巡檢沈秉衡邱培良姚棟廷印鴻賓分缺先巡檢章廷黻鄭家儒州吏目馮毓秀均浙江人均禀知奉撫憲騐看到省指分江蘇試用府經歴言寳　浙江人禀知繳咨到省管帶祥雲輪船委員王維典由寗委解銅元來十五日知縣富光祖禀知到北　總巡差同知銜補用知縣馮步衢禀知由籌餉捐案内由府經歴過知縣班仍留原省歸候補班補用理問吳同潞禀知由漢口轉運局差竣給咨回省指分江蘇試用知縣金有常直州判阮譜咸均浙江人禀知先行到省縣丞彭炳墀廣東人由京騐看來省禀到州吏自王鎬浙江人由浙撫憲騐看來省禀到府經歴馬貽謀朱襄從九品朱景祁均浙江人縣丞胡式如安徽人均由津領咨來省禀到遇缺先補用府經歴鄭祖同分缺先補用府經歴沈祖蔭縣丞張祖光試用縣丞壽逢年均浙江人文渶旗人均禀知奉撫憲騐看到省十六日知縣蕭策勲禀銷期服假並辭赴寗見制憲陶聯琇禀銷抽查鹽阜安三縣保甲團練差並謝奉委勘估崇明海塘工程差管解蘇滬餉委員兩淮候補鹽知事張之溶由揚解餉來指分江蘇分缺先補用縣丞李淦卿安徽人巡檢孫兆榮試用縣丞項葆純顧秉彝巡檢丁三在陳畬邢德潤均浙江人又韓炳堃順天人道庫大使陳培基從九品朱步瀛均浙江人又張廷黻均禀知奉撫憲騐看到省指分江蘇試用巡檢沈興楫浙江人由京騐看來省禀到典史佘應鑾浙江人由直隸領咨來省禀到 
[上海六馬路仁濟善堂籌公所施子英經收各處水災振捐九月初一至三十日第八十五次清單]  
　　初一日韓景祉善士洋一百元謝源生求合家平安十元張立鵬爲妻俞氏求病愈二元○初二日姜寳善病愈完愿洋廿元○初三日俞陸畫人兩月潤資一百十元小洋五百角蔣墨卿洋一百元青島輪船羅壽泉洋三十元郁不留名洋十元無名氏求母病愈六元汪德士祈女病愈卜王氏宜昌隱名氏三户各五元增松閣産後保平安陳順記各二元隱名氏六角銅洋一元四角恆孚而捐六角錢二百文○初四日愧德堂林爲四旬生辰壽分洋二十元庽乍求痊子五元黄隱名氏洋一元二角無名氏一元○初五日許和豐來江西爲仕洋廿元桐城葉培根龍洋十元吳淞隱名求生意興隆合家平安洋五元○初六日魯星珮杜范居洋一百元○初七日金匮王宗鎭求妻張氏病愈延年洋三十元東海居士求合家平安東海居士爲妻四旬大慶筵資移振各洋十元○初九日無名氏進世兄酒筵洋廿元灌園叟五元徐桂祥求次媳莊氏病愈四元○初十日袁英甫洋二元○十一日王清芬洋十元陳桂森五元○十二日黄縣丁淑記京平申規元三兩八錢八分四厘又趙貽記二兩四錢八分四厘○十四日愿心氏洋十元知足元二元○十七日京口旗營勸學齋主人同源洋四元○十九日祥發帆船求保來往安瀾洋廿元○二十日隱名氏求資先考妣冥福洋四元○廿二日吳淞騐補局交來金萬隆舟罰欵移振白下隱名氏各洋十元容安堂洋四元○廿三日求次子百忍病愈人倪求幼女咳嗽卽愈人各洋二元唐省愚完長子修爵病愈　求次子百忍病愈人唐學川求病愈三户各一元○廿五日韓葉氏求保病愈洋念元倪求母長年洋二元唐仲侯祈子愈病感　大佑人倪爲孫女落河自起各一元○念六日無名氏洋一元○念八日盡心齋主人洋一百元○廿九日冀安氏洋十元張立鵬爲妻産後平安還愿洋八元○九月份共收元六兩三錢六分八釐又洋八百七十九元扯七三七二五申元六百四十八兩零四分三厘小洋五百十四角作元三十五兩零零三厘錢二百又作元一錢七分以上共收元六百八十九兩五錢八分四釐銅洋一元四角連前共收元十二萬四千六百六十五兩零三分七釐除解各處振欵外凈存元三千六百八十一兩六錢一分四釐銅洋一百九十元零六角 
 
 
 

Page 10

 
 
　 
　 
 
 

Page 11

 
 
   
 
 

Page 12

 
 
   
 
