# 1934 - 305 - 4908822

 

Page 1

 
 
[招請湖北訪事] [  本館謹啓]  
　　本館於沙市宜昌漢口均有訪事而於湖北省會尙付闕如兹擬延請一人如有蓮幕宏才蘧廬碩彦能周知時事熟悉官塲者請書新聞數則並姓名居址郵寄本館帳房以便延訂不合恕不作覆此佈 
[長江各埠赶早發報告白] [  申報館主人啓]  
　　長江數千里埠頭林列本舘所銷申報向來依期寄送惟歴來有人在滬收取閲過之舊報寄至各埠求售往往紙幅破壞附章不全購者憾之時致信本館饒舌是以本館今特赶緊印寄較前早到一日以副諸君子先覩爲快之意如有遲到者卽係閲過之　報可向經售報紙人詰問　　拜日無輪船開發須於下一日并寄閲者鑒之 
[牧令書緝要出售] [  圖書集成局代啓]  
　　牧令書緝要一編專爲州縣而設其中所載皆我朝名臣循吏懿蹟嘉言采摭成書用垂模範誠爲策名筮仕者先路之導本局承琴鶴齋主人囑付鉛印爰用　鑄之字潔白之紙校讐精良裝訂八册每部定價碼價一元四角凡身膺民社而未知刑名錢榖撫字百里之地者不可不一爲流覽也申報館及申昌書室滬上各書坊均有發售賜購者請隨使選取可也此佈 
[卽以其人之道還治其人之身説]  
　　法者治天下之具也古昔聖王知天下之人不能有善而無惡也非立法以除惡則善者無以安而除惡之法不嚴則亦不足以懲一而儆百故曰樹德務滋除惡務盡刑賞皆忠厚之至也然而聖王之立法非有私憾於惡人而故爲是從嚴也大學平天下之道統前後左右以絜矩孔門一貫之傳曾子解之以忠與恕恕者如心之謂也己所不欲勿施於人此持已之恕也殺人之父者人亦殺其父殺人之兄者人亦殺其兄此治人之恕也漢祖約法三章曰殺人者死傷人及盜抵罪是蓋衡情定法取其施諸人者以爲報而無一毫私意於其間誠哉天下之大公也本天下之大公以還之天下而天下猶有不治者未之有也自漢唐至今律經數改例亦加增要之其意不出乎此無如世變日甚風俗益偷歴觀近日各省大吏奏擬罪案輙因斷罪無專條援引比例可見今日人心譸張爲幻其所過犯多有出於律文之外者幾若國家立法防不勝防焉顧今天下援例定罪之案見於章奏者特百中之一二耳此外情節稍輕各案大率從寛發落無復照例科斷不曰姑念初犯卽曰姑念無知豈以周官八議之條可爲若輩藉口而意視法律如弁髦乎然猶可諉曰此其輕者至若民命所關風化所繫巨奸大惡每足令人髮指而亦以法律所窮往往漏網以致前車罔鑒覆轍相尋凶惡者攘臂而鴟張良懦者吞聲而蝟縮噫豈法律果有窮耶卽如滬上租界之有臺基與惡鴇也無人不知爲地方之大害也本館執筆諸友嫉惡具有同心凡遇此等案件錄登報牘者節次作爲論説大聲疾呼務期南面人盡法嚴懲以杜後患亦幾舌敝唇焦矣然而懲者一二犯者千百試觀近日本報所載如九月廿四日臺基宣辦一則趙顧氏供認乞恩問官判令鞭背二百枷號遊街旣而廿五日臺基遊街一則卽誌此事至閲本月初一日札提虔婆一則知該氏遊街後卽已釋歸旋奉蘇省藩憲札飭元和縣移提該氏解省該氏畏罪吞服小錢一枚意圖自盡爲官媒設法嘔出想該氏至省後必當盡法懲治矣特所謂盡法者不過鞭責耳荷校耳極之瘐斃耳恐仍不足以儆衆蒙意此等虔婆所以不懼王法不畏鬼神誘令蕩子喪身婦女失節皆爲銀錢起見渠旣欲將阿堵物吞下不若如其所願將錢若干當堂設爐鎔化以銅汁灌其口中使之爛喉熾心腐腸灼胃至勢不任灌而後止再將其穢骸入爐俾與銅臭俱化以遂其要錢不要命之素志如蒲留仙所謂生前苦是物之少是時苦是物之多也是蓋朱子所云卽以其人之道還治其人之身之説也若夫惡鴇之虐雛妓幾於書不勝書而其最甚者則莫如本月初三日報紀惡鴇宜懲一則中之李二寳者將七齡養媳百般陵虐徧體鱗傷由女母控捕拘訊限令交案越日初四日又紀嚴懲惡鴇一則所云齡視該女孩體無完膚手足腐爛脊背有火油澆灌痕皮膚焦灼供稱始以竹梢鞭責繼以烟燒紅扞剌入膚内等語令人不忍卒讀合之初六日所紀發落惡鴇一則仍不過枷責遊街鞭背等事依樣葫蘆已屬司空見慣竊謂如此惡鴇亦宜從朱子語以其人之道還治其身并當拘其姘夫麻皮金發奉陪消受庶令一對野鴛鴦同甘同苦且必責成看管差役無得縱使自盡以便排白帶案將鞭責炮烙扦剌熏灼截割捆弔各刑使之種種嘗徧求死不得而後足令觀者股栗聞者心驚如或以非刑疑也則彼奈何而用之謂妓可用官不可用豈官不如妓乎縱虎狼以噬人縱之者爲首惡而虎狼次焉且中山之狼恒多反噬安知七齡女孩之祖父非縱毒噬人者乎天道好還困果不爽用法者幸弗爲婦人之仁也可 
[密議國事]  
　　日本訪事人郵簡云東歴十月廿一號卽華歴九月二十六日上午松方總理大臣在本衙門内議事來會者大隈外務樺山内務西鄉海軍高島陸軍清浦司法等各大臣及黑田樞密院長議至午後始各散歸所議係機密國事外人均不得而知也 
[東侯麋壽]  
　　日本訪事友手翰云東歴十月廿二號爲前總理大臣伊藤侯博文懸弧令誕特設華筵在大磯滄浪閣邀請各親友宴會木户西園寺兩侯爵及其夫人芳川桂兩子爵伊東末松兩男爵金子堅太郎鍋島桂次郎鮫島武之助花房直三郎横田孫一郎長田忠一野津操矢土勝之以及各夫人均往稱觴介壽併招藝妓侑酒笙歌競奏水陸紛陳賓主各極其歡迨至夜闌始各興辭而返 
[吕宋風災]  
　　西字報云九月十七日小吕宋島累堆及沙馬梨二埠忽起大風虎嘯龍吟無此猛屬以致附近各地田廬樹木掃蕩一空官署及貴家大厦亦皆榱崩棟折以致壓死數百人有一輪船及二帆船同遭覆溺災後民人之流離失所者風餐露宿困　不堪左近有一村落名巴納拉壟者海水捲入靡有孑遺目下海濱浮起屍骸幾不可以數計傷心慘目莫此爲甚距沙馬梨不遠有一城名曰漢納里城中民人六千名口被災時悉化蟲沙過其地者惟見一片汪洋化爲澤國而海面忽漲出一島望之巍然誠異事也 
[萬壽點景]  
　　京師訪事友函云皇太后萬壽聖誕頣和園内自十月初一日始演劇諷經敬謹祝嘏至十五日止工匠人等赶辦點景及戲臺經栅者日夜興作頗爲忙迫統限九月底一待完竣又傳言西直門外自萬壽寺迤西至頣和園宫門沿河一帶添設戲臺經棚十座均用綵綢紥成十錦花樣張掛各棚内外皆自十月初六日起開戲誦經亦至十五日止想届時遊人接踵仰壽寓宏開當不勝臚歡雀躍已 
[節轅賜壽]  
　　本年八月某日卾督張香帥六旬正壽皇太后頒賜御書匾額一面御書對聯一副 
 
 

Page 2

 
 
御書福壽字各一方御筆長壽字一軸御筆畫一軸御筆畫團扇一柄御筆畫摺扇一柄無量壽佛一尊嵌玉如意一柄蟒袍面一件大卷江綢十二匹皇上頒賜御書匾額一面御書福壽字各一方無量壽佛一尊嵌玉如意一柄蟒袍面一件小卷吉綢八匹湯綢八匹柱石勛臣恩禮備至矣 
[委辦電工]  
　　本年四月俄國特遣異姓王爵吳克氏航海來華報聘禮也事畢復與總署約請自京師設電綫迤邐逹庫恰克圖等處俾與俄綫連總署躊躇未有以决也兹始由督辦遴委錢塘陳仲彦司馬忠偉總其事時司馬方有事八閩棒檄後已料理行裝大約臘月間當驅車北上矣 
[革員病斃]  
　　金陵采訪友人云已革上元縣典史蘇有炯因刑斃無辜受屈之賣菜傭夏錦洲一案經上憲發交府檢校馮君管押署中兹已於本月初八日病斃旋由江寗府劉嘉樹太守具文申報上憲略云光緒二十三年十月初八日據本府檢校馮驥報稱已革上元典史蘇有炯前因患病當經報蒙撥醫調治嗣因病勢沈重又經報奉催醫加緊調治不料醫治無效竟於本月初八日身死合將藥方申送乞賜派員往騐等情到府據此卷查已革上元典史蘇有炯係因刑責客民夏錦洲身死飭提府審辦尙未訊明定案前據該檢校具報患病卽經撥醫調治一面具文申報嗣報病重又經催醫申報各在案據報前情除具文申報外現飭該縣帶領刑仵往騐一俟訊騐明確再行通詳 
[續述謀財害命案]  
　　前報曾記蘇州省垣護龍街小王家巷老嫗沈夏氏適因雇匠修理臥房地板移動錢櫃致甲乙二匠忽起歹心串合同居之餛飩阿三於本月初五夜毁門入竊嫗聞聲驚喊被甲等將衣箱按諸胸上復揢其咽喉而斃旋攫去洋銀一千三百圓兹得采訪友人續函略言嫗之屋主姓陳翌晨披衣而起見嫗重門皆闢入肉詷之已被謀死爰卽訃知乃媳喚同地保投訴長洲縣署汪瑶庭大令臨塲相騐茫無頭緒祗得提陳研訊陳供稱昨夜四鼓時小人聞嫗有呻吟聲疑係夢中囈語直至晨起見重門洞啓視之則殞命房中再四思維惟前日甲乙二匠爲之修治地板大約彼等見財起意致肇事端大令飭差提甲乙回署一鞫而服供出餛飩阿三蓄意謀命小的等二人帮同做案各派得洋銀二百圓大令飭鞭背千餘下釘镣收禁至餛飩阿三業已遠颺尙未緝獲甲乙二兇犯吊出之贓均交乃媳具領 
[命案審實]  
　　都察院會審中城命案屍親賈某異常狡猾不畫供招前已錄報嗣悉因承審侍御派充繙譯場差停訊多日刻塲事已竣提賈覆審賈自念情虚遂仍畫伊子係煤毒熏死之供矣當都察院奉旨會審之初早經札飭北城司坊將寄葬賈子曁王遠來屍身之處派役看守圍以蘆席故街市紛紛傳言有開棺覆騐之語兹賈已仍舊畫供北城看守城役亦撤王公和亦已交坊取保不日都憲卽當覆奏又聞張侍御仲圻因家丁郭蘭州招致物議刻已逐之出宅緣案尙未結郭蘭州暫寓旅邸兹亦當出都旋里矣 
[發回監禁]  
　　松郡巨棍吳德裕卽阿德裕由前任府憲陳蓉曙太守懸賞購緝嗣在浙省平湖縣境拘獲解至松郡歸案究辦一切情形已詳本報兹悉吳犯自經解赴蘇省疉由省憲札飭發審局幹員提訊近始審實判以永遠監禁本月初七日松江府署接奉省垣來文知日内該犯將押解到松發回婁縣囹圄永遠覊禁矣 
[車傷議罪]  
　　京師訪事人函云前報紀九月十一日火車在馬家堡地方軋斃小兒一事嗣悉兒家姓李係本村貧民之子甫及七齡胡雲楣京兆憫其貧苦且死事甚慘派車上司事某出給與白金八兩以作葬費京兆又因鐵車屢次傷人殊非愼重民命之舉爰卽釐定傷人罪名章程出示曉諭倘以後再有軋傷斃命情事卽按新章科罪其章程細情容俟訪明再錄 
[赳赳觀光]  
　　蕪湖訪事友手畢云本届丁酉正科鄉試文戰旣畢繼以武闈皖江赳赳壯士志切觀光早已彎已躍馬前往太平府學憲節轅錄遺同考官皖南鎭憲亦與校閲之事九月下浣金陵督轅派小火輪船一艘駛班寗國恭迎棨戟本月初四日李壽亭鎭軍鼓輪啓節道出鳩江部下蕪采練軍等營弁兵雖照例列隊恭迎而鎭軍沿途並不見客一帆烟水直上白門想亦試官關防流弊之意也 
[浙省武試瑣聞]  
　　杭州訪事友人來函云浙省武鄉試於初二日開考已列前報是日辰刻廖中丞出轅詣羅木營校閲馬射申刻回轅共校七十牌每牌五十名次日共校七十三牌初四日校九十四牌連日秋高氣爽日麗風清放轡奔馳無不如志故得中全紅者約有十之六七焉初五日天雨泥濘不能馳騁暫停考試○考試馬箭時畜馬者均將上等坐騎裝束一新馬首繫以五色綵毬各標名目任人雇用其中以千里駒賽龍驤狀元紅一品紅最爲著名人爭賃之有禾郡某生雇定狀元紅嗣因雇者過多馬已乏力馬主另以他馬與之生不允從正在爭論而唱名已及急趨至廳前聽點比及下階而所謂他馬亦已被人雇去將就賃别馬乘坐僅中五箭因邀多人將狀元紅馬主拖出轅外欲飽以老拳旋經人解勸令馬主將該生賃馬之價如數賠償其事始寢 
[逃荒紛至]  
　　揚城爲南北通衢水陸孔道每届冬令多有北省貧民藉名逃荒結隊南下或受雇爲傭工或擇有粥廠處棲止隨處逗留習爲常事然每至冬初上憲必多派幹員沿途阻截一面責成經過地方官設法留遣不准南渡詎今年甫經秋末逃荒各民已絡繹而至九月杪已到有數百人或居舟次或假宿古廟人數旣衆卽良莠不一聞有潛自下鄉强索者江甘兩邑宰聞信赶卽會商營汛轉飭各門弁兵嚴行堵止不放一人入城一面會同城外保甲加意彈壓截留現聞逃荒船已有十三隻均聚泊於新河灣一帶岸上各村民咸有戒心想賢令尹必有善法處之也 
[護送難民]  
　　鎭江訪事人云近日鎭郡到有難民約計五六千名口扶老携幼向各店求乞地方官深恐逗留滋事遂飛電禀請撫憲嗣接覆電飭丹徒縣五伯芳大令查明難民多寡給發盤川飯食雇船裝送回籍並飭沿途地方官派勇護送大令接電後卽飭河快封雇船隻多艘一面派親信家丁查明各難民按名給錢均由大碼頭上船並派差勇護送出境水陸總巡周錦堂都戎親帶局勇多名在碼頭彈壓復在洋馬路及城内外查無難民蹤跡始帶勇回局嗣聞撫憲檄飭徐州府所屬各縣查明被災之處禀覆以便出奏請欵賑濟云 
[叅戎星殞]  
　　京師巡捕北營叅將鵰際雲叅戎展由行伍進身勤於捕務兹於九月中旬將星忽殞步軍統領正堂榮仲華恊揆深婉惜之 
[購麫運津]  
　　北通州東關貽來牟機器磨坊現有人定購白麫三百萬斤限封河前一律備齊裝船運津傳聞因今年日本禾稼歉收特來華購麫以供民食未知確否 
[雲銅到漢]  
　　宜昌訪事友來函云雲南解送京銅五十餘萬斤由川運至宜昌日前快利輪船到埠卽將雲銅運過輪船搬運兩日方能盡數裝載約於三十日早開往漢口云 
[鄭重冬防]  
　　節交冬令宵小滋多蕪地冬防雖仍曩例於十月朔日開辦然稽查門牌嚴禁宵征各叚保甲局員徹夜巡察已戒嚴於數月之前不過届期保甲總局添設會哨每夜使在事兵弁俱至總局書到薄啜雙弓米以禦寒氣而已所有總巡今年仍循例遴定保甲總辦林太守總巡饒剌史會辦湯允蓀直剌緝捕李副戎並蕪湖縣邑尊城守胡千戎輪流更值周而復始藉爲各分叚之領袖兼爲之課勤察惰民間十家門更業由地保分叚雇夫抱關擊柝經費一切卽向鋪户捐取每夜輪蹄載道燈火交馳加以保衞勞弁兵荷戈執戟竟夜梭穿槍聲柝聲直與刁 
 
 

Page 3

 
 
斗聲鎭夕不斷是雖例行公事亦未嘗不足杜竊盜覬觎之心使我民得高枕無憂也 
[以時講武]  
　　霜降之後各營例得以時操演目下撫憲考試武闈須俟榜發後再行校閲各營深恐技藝生疏致遭屏斥是以日在各署小校場内試演槍砲每當清晨砲聲震耳綿綿不絶 
[魚肉鄉民]  
　　本月初三日下午有住居蘇州葑門外之鄉民某甲手持綢縀數疋怱怱入城擬向觀前某綢莊調換行至帶城橋附近突遇流氓數人藉碰撞爲名扭住理論甲素性懦弱不敢與較惟連呼得罪得罪而已而諸流氓等不肯干休拉至某茶肆啜茗一時聲勢洶洶令人可怖甲一言不發呆若木鷄當被諸流氓將所有綢縀如數携去旋卽一哄而散甲喪氣垂頭步出茶肆適遇戚串某乙詢悉情由不覺勃然大怒爰偕甲報知該處地甲投赴長洲縣署喊控汪大令准詞立標硃單飭差恊同地甲將該流氓等按名拘拿務獲究辦 
[竊牛反控]  
　　蘇鄉望亭鎭附近鄉民某姓昆季二人分炊已歴年所兄家豢有黄牛一頭於上月某日被隣村李姓昆季合同竊去宰殺售賣正在奏刀之際適某季自他處歸道經其門瞥見之下駭然曰此牛係兄家之物何得擅自私宰二李以機已敗露不敢隱瞞將實情相告且囑於乃兄前萬勿道破某季首肯而去二李繼思某究有兄弟之情斷不能不向乃兄提及因爲先發制人之計竟以某季冐認耕牛等詞缮禀來城投長洲縣署控告迨某昆聞之亦繕禀控乃弟糾同李氏竊宰耕牛等語赴縣呈控汪大令細閲兩造禀詞殊覺離奇爰飭差提某季備質季亦繕禀投案申訴前情大令閲禀飭暫退候訊詎李家尙有秋賦未完差役等本欲將其拘案押繳是日遇見之下卽將其拘回署中禀請大令出籖押入刑房候分别訊核 
[劇賊空顧]  
　　松郡訪事友人致函本館云郡城西門外紳富杜姓曰鏹在笥紅陳在倉潤屋潤身宵小輩久已饞涎垂吻疇昔之夜突來劇賊五六人躍登屋面揭去鴛瓦伏察虚實偶一不愼忽有片瓦下墮適中於白磁大士像砰然有聲家人從睡夢中驚起循聲出視見室中明亮光從屋面透入仰見人影憧憧來去飄忽大駭呼捕臧獲齊起而該賊已疾如飛鳥聯翩逸去矣杜姓雖未失財然徹夜戒備不敢安睡亦已不堪其擾矣 
[商務公所]  
　　川中近有各商聯名集股開設白臘自來火硝磺等各公司凡有商務進出須由公司主裁渝城又有人禀請開設木料公司及麥麫公司聞日昨已邀集闔城磨坊商議凡買賣悉歸公司經手以歸畫一該磨坊等從違各半蓋恐多一公司卽多一規費商務或轉至减色耳 
[局賭頗盛]  
　　松郡賭禁漸弛城西一帶各賭徒忽聚忽散無可捉摸惟個中人始能蹤跡之名曰局賭輸贏頗鉅若輩半係徽産類具劉毅豪氣家無儋石而摴蒱白萬者黨衆四佈又復勾結三五土著爲之羽翼故消息靈捷地方良吏未易捕治也近聞日之方中團坐於東嶽廟也是園啜茗或赴大觀園中一榻横陳領略烟霞况味入晚則潛赴約定處所聚賭有某甲者招一快婿入贅之日若輩紛往致賀酒闌燈灺作牧猪奴戲獵取彩錢爲主人壽呼盧喝雉竟如禮所云嫁女之家三日不息燭是亦豪矣 
[救孩傷馬]  
　　松郡中叅府東平橋附近前日有一劣馬雖經圉人牽之而走而四蹄騰躍嘶哮特甚某姓小孩適在門前嬉戲去馬僅咫尺有餘母恐遭踢踏惶急萬分狂呼避讓鄰有小木作匠正在工作聞聲出視適馬從孩旁騰踔而過匠救護情急信手將馬一推事起倉猝忘却有利器在手致馬後腿剌傷寸許深亦如之鮮血飛濺馬躍去三丈外負疼人立幾被奔逸於是圉人糾約儕輩將匠軋住藉口於管馬被剌定欲禀知管主究辦喧擾紛紛不知以後如何了結也 
[揚市瑣聞]  
　　揚屬四鄉今年秋收雖不致十分歉薄然究因雨水過多江湖又同時盛漲收成不無减色以致開門七事件件增昻聞之米業中人云現在新米因外來客販祗求立時錢員卽兑不惜放價購買故牙行串同市儈有意居奇每石仍四元左右若陳米更須加六七八角不等柴薪價值每擔須三角有零陳柴則日見其少價更昻貴每擔須四角以外芝麻亦須七元數角一石其餘若豆油每斤須百文有奇乾麫須三十餘文一斤以及各項菜蔬等無一不貴是以謀升斗者咸各仰屋興嗟愁眉深鎖邇聞南圩各鄉已有人來城報荒在約邑宰尙須親往履勘也 
[武林官塲紀事]  
　　浙省應解京餉現由藩憲札委候補按經歴龔叅軍親釗管解於初六日兑銀釘鞘寄存外庫○杭捕同知孟香圃司馬前奉撫憲札委照料科塲事宜現因武試届期貢院之中尙需略爲修葺仁錢兩縣尊因公務較忙不暇兼顧故此次修理事務特請司馬經理已於初四日開工矣○新學憲武巡捕一差現由杭恊鎭張副戎委騎都尉許兆繼充當又新織造武巡捕委守備裘拱宸接充 
[恭祭碩輔]  
　　昨日係湘鄉曾文正公國藩騎箕之辰滬上各官自江海關道蔡和甫觀察以下均往滬南製造局恭祭禮畢旋卽分道回衙 
[石麟誕降]  
　　出使德國大臣吕鏡宇星使抵滬後駐節美租界北河南路天后宫側出使行臺前日瀛眷乘舟來滬昨日清晨夫人誕育石麟上海縣黄愛棠大令曁英法二租界公廨讞員張賡三直剌鄭景溪大令聞之先後赴行轅叩賀 
[示防詐僞]  
　　軍機處存記花翎補用直隸州辦理上海英美租界會審分府張爲關防詐僞以肅法紀事照得釐奸剔弊首重關防正本清須宜除詐僞本分府服官卄年游歴數省屢辦交涉要案無不中外帖然頻年奔走曾艱難險阻之備嘗到處咨諏亦利弊民情之盡悉今者奉檄來兹初心益勵勤以補拙事必躬親愼以矢公權無旁落所延幕友均屬端方隨帶僕從僅供驅策第思租界爲通商之地事極煩難會審乃交涉所關理宜愼重誠恐不法棍徒或詐作新知或僞爲舊僕或冒託芝蘭之契或謊稱桑梓之情遇事招摇指官撞騙縱正人能知其妄恐愚民莫側其奸除隨時嚴密訪拿從重懲辦外合行出示曉諭爲此仰諸色人等一體知悉爾等務宜安分息訟各自加勉如遇前項不法匪徒在外招摇撞騙者許卽扭禀赴廨以憑審實懲治决不姑寛惟不得藉端訛指致干反坐倘謂官場故套紙上空談竟至怙惡不悛仍敢枉法以嘗試是誠自蹈愚頑不堪教訓一經發覺累卽及于身家三尺森嚴仁難施於法外各宜猛省毋得故違切切特示 
[被毆請騐]  
　　康殷全家住西南鄉以耕種爲業前日由城回鄉路過曹家橋忽來流氓曹記豆等四人向伊拆梢不遂旋卽用武將康毆傷現已投上海縣喊求騐究值日差據情禀明黄大令奉飭候騐訊究 
[號房受罰]  
　　昨晨本邑英界公廨讞員張賡三直剌因有公事命駕至滬南江南製造局面謁道憲蔡和甫觀察禀商一切令號房至某馬車行喚得四輪轎車一輛直剌曾問號房有無法界照會號房含糊以對而馬夫陸阿東則稱已經帶在身旁嗣被直剌查出該車實無法照深惡二人辦事蒙混因於回廨時著值日差將陸及號房帶案大加申斥並將陸送至法界捕房照例科罰而號房則罰令在二堂長跪一點鐘然後喝退 
[售假船票]  
　　前日有某姓家丁唐卄投英界公廨控稱長發棧夥張瑞堂以假輪船客票欺騙人財以致家主在船諸多爲難務請傳案訊辦直剌准詞立卽簽差往傳張瑞堂及棧主梁輝堂到案諭令押候訊核 
 
 

Page 4

 
 
[劣馬肇禍]  
　　前日午後馬販朱占元販馬七十餘匹至滬欲向泥城橋外龍飛馬房求售行經美租界百老匯路忽有八馬跅　不覊飛馳至西華德路復折而入漢璧禮路適馬桂元吳阿金二小工肩木至此不及避讓致被撞仆於地一則壓損頭顱一頭躧傷足踝三百六十三號華捕見之雇車載至同仁醫院求療而馬已由黄浦路過大橋入英租界沿途撞壞東洋車及江北小車甚多 
[一醉千古]  
　　某甲者不知何許人前晚在小東門外某酒店獨酌飲未數壺已酩酊大醉旋卽出店行經城内十鋪松海防在近力不能支卽行倒地旁人猶以爲醉臥上前扶掖詎氣息全無已與麴秀才同遊地府矣昨日由十鋪地甲報經同仁輔元堂給棺收殮噫劉伶荷鍤千古高風不圖復於斯人遇之異哉 
[接客喪身]  
　　全安客棧接客夥沈某年方二十有四本年三月間完姻前日招商局海琛輪船駛抵本埠尙未傍岸沈思捷足先登爰雇駁船迎至陸家嘴左近在輪船後梢以手攀繩猱升而上詎至中間繩忽中斷隨卽墜下時在轉輪之際爲輪激射身隨輪轉欲救無從幸其父亦在接客在船目擊立卽咨照船主停輪設法援起早已魂歸地府矣其妻一聞兇耗奔至浦江撫屍大慟經親友再三勸慰始含淚而返屍身由其父舁歸備棺成殮 
[返魂仍斃]  
　　蘇人金杏橋賃屋英界胡家宅左近開設恒德小錢莊近因患病樂石無靈遽於前晚氣絶而死家人料理衣衾棺槨赶辦身後事宜詎歴一時之久屍身忽然展動室中人莫不驚惶失措爭先躱避嗣忽呼茶於是家人始知其死而復蘇轉悲爲喜詎延至昨日仍瞑目而逝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[霜稻登塲]  
　　江右諺曰霜降不割禾一夜少一籮蓋謂節值霜降則晚木舞不收　否則晚榖經霜必落田中傷耗甚多九月二十八日霜降届期各屬晚稻多已刈穫聞收成尙稱中稔秈米亦經入市價值頗不昻貴惟盼霜降前後一旬大開晴霽則晚彀可以一律登塲不致霉變歉收是則農家者流所引領以望者也 
[絲頭貶價]  
　　絲頭一項本屬棄物西人乃拾人所遺頗爲利用因之價值頓昻漢口之操是業者日益加多其利不言可喻刻下西人因事停辦每擔遂跌至三千數百文亦一時之小挫也 
[建醮誌盛]  
　　杭垣庚辛之劫被難諸人由掩埋局在南屏山棲霞嶺等處築成總塚共計二十餘堆每年春秋致祭而鹽務諸君捐助冥鏹多至數十萬每於下元令節焚化復資集於九月廿九日起至十月初一日止在兩山各延僧衆禮懴三日施放燄口一堂好事者製就紙衣數千件佛燈數百盞以及各色人物壁燈等至彼張掛今年又紥成冥司地獄各種神鬼之像踵事增華惟妙惟肖以致遠近遊人往彼遊玩車騎如雲凡小本生涯頗占利市三倍云 
[因鬱成瘋]  
　　松郡中叅府東姚家弄内有葉姓婦青浦某茂才之姊也夙嫻閨訓謙和貞靜鄰里無間言徒以藁砧佻　鬱鬱不懌風晨月夕自傷實命不猶久之遂成瘋疾有力如虎三五傖父不敢近時復一躍登屋踞坐梁脊左顧則左右顧則右大有俯視一切之槪笑駡無常歌哭不已眷屬疑係邪崇延道衆禳解之迄無效騐遂用鐵索縶縛牀隅免罹意外聞之青囊家言鬱久傷肝必成瘋疾投以藥石或能收效非巫覡之力所能逮也 
[屠户減價]  
　　松郡各物異常昻貴陳米每千需錢四十四文新米則減兩文鮮肉每斤需錢一百六十文一應菜蔬食物亦無不有繼長增高之勢小民數米而炊愁城坐困故華亭趙大令有嚴禁擡價之示市中如帽業菜館等店一例齊行增價大槪情形亦已刊登本報惟近日樊舞陽陳曲逆一流人則發給傳單知會同業議定每斤减去二十文從此老饕者流略挂杖頭錢便得過屠門而大嚼矣 
[積竊匿郡]  
　　積賊小金泉前由泗涇汛劉某拿獲解松懲辦釋出後遁而之他近竟糾得同類二人潜至松郡匿於縣署左近晝伏夜出傍晚或引類呼朋在小飯店中果腹並至小烟館過癮前日曾有人見在飯店中持螯沽飲酣呼烏烏以致邇來城廂内外時有失竊之事説者謂衙署伊邇捕役耳目甚捷而該竊乃如入無人之境其故可不煩言而解矣 
[小蟹罹網]  
　　閶門内有著名賭棍朱渭卿者綽號小蟹生平專以聚賭抽頭爲事受其害者不知凡幾近爲吳縣賴大令訪悉立出硃單飭差訪拿旋於本月初七日午後經該差甲乙二人在閶門下塘獲住同至北恒興　館開燈過癮小蟹愿以不動尊爲壽請勿解案甲似已首肯而乙堅不允從未知横行不法者果能不入網羅否也 
[逾限不繳]  
　　揚州武生劉少卿前在租界誘騙文孝廉局賭旋經控知上海縣飭追英洋三百元已紀本報兹因逾限不繳昨經蔣剌史提案訊比劉少卿王永全二人同供刻已寫信回籍措資未全再求寛限剌史以其有意延遲判責手心劉等伏地哀求稱再寛限十三日可以如數繳楚剌史准之判令還押如延定行嚴比 
[押候復訊]  
　　前據賈雨春擡弟祥發周德福擡父阿榮到縣喊控騐傷等情前晚由蔣剌史升座復訊先據周德福供稱父親傷已平復求追究賈春發駕去之小船質之賈雨春供弟傷雖平足尙無力未能到案求鑒又訊在押之賈春發供不敢擅撑周船剌史傳訊原差據稱周姓失去船只已經查著今將看船人李玉上帶案請訊李供前月十三晚有人喚小的看守小船船上並無繩櫓每日許給工資一百文至今分文未給據聞船係賈姓撑來求恩鑒察剌史判謂此船顯係賈春發撑去何得抵賴著卽還押候復訊李無干斥釋餘均斥退 
[索償啓釁]  
　　江北人張湘羅向在滬南一帶以輓工爲業性頗蠻横與人偶爾睚疵輙敢糾黨啓釁前日在南市薛家浜橋堍向同業人顧六仔索取舊欠洋蚨四角顧辭以緩日張稱今晚欲購置物料不能再緩顧探囊中祗有青蚨一百餘翼廼向之曰身畔只有此數請先收之餘容緩日再奉詎料張聞言頓然觸怒上前突批其頰顧不甘受辱亦與之爭毆嗣由旁人力勸而散詎張怒猶未息乘間潛邀小流氓多人前來復仇欲將顧拔至浦左荒地上蜂毆經該處茶館主戴阿五　　禍端代赴二十三七鋪巡防局中禀告局員姚殿卿二尹得悉後立傳該處地甲到局令協同勇丁馳往務將人證拘局究辦比及勇甲前去則張已查如黄鶴矣爰卽回局禀銷 
[挺撞被責]  
　　滬南十二圖高昌廟一帶小茶肆向有不肖店主安設賭具誘人入局兹由是處巡防局委員魯介　二尹以此輩一再告誡依然怙惡不悛因於前晚親率地甲勇丁等密往查拿比至高昌廟畔新街地方三和軒老虎灶茶肆中扭　　喧閙二尹卽著勇丁入内搜查由店主某甲正在禀稱店中向不聚賭等情突有值堂人周某貿然上前出言無狀二尹怒　　　　人斯瞻敢如此無禮卽將周拘住然後復命勇等往樓上搜查果見有多人圍聚賭博勇等立卽禀知二尹率令地甲赶上兠　　　　猝不及避均往後面披屋中紛紛舍命奔逃當將店主曁值堂人周某一併帶回局中升坐研訊由十四　地保張春泉投案禀稱此叚係小的所轄該茶肆向無聚賭刻緣有戚串數人偶爾遣興並非有意過犯務求格外施恩小的再當禁約屬其以後不再犯賭二尹謂嗣後本委如查知該店仍行賭博當惟爾自問當命將周某拖下重責二百板具結開釋 
[不認誘逃]  
　　前日午後楊張氏投楊樹浦巡防局控張香齡胡和尙二成衣匠勾誘其女阿英乘間逃逸局員李葆初二尹立飭勇丁逮張胡研訊張胡不認誘逃二尹飭將原被告分别看管候再訊明核奪 
[悮事請究]  
　　船户王生喜在美商某洋人處管理拖船事務昨忽由美商將王送至英界公廨聲稱王拖船悮事請爲訊　值日差將情禀知張直剌著暫押候訊 
[學徒竊洋]  
　　糿人丁生發在二馬路以開設裁缝店爲業收領某姓孩爲學徒詎孩忽於前日竊取洋銀五元而逸丁找尋無著乃向原薦人童阿懷理論童置之不理丁忿甚與之口角旋復扭結不解適爲四百七十號華捕所見一併拘入捕房轉送英界公堂值日差問明情節禀知張直剌著暫押候訊 
[店夥佻]  
　　本邑法租界菜市街某南貨油酒店用夥某甲生性輕薄登徒子一流人也鄰居某姓之女丰致韶秀　態輕盈顧小家碧玉不避多嫌時往該店購物甲與之謔浪笑傲習以爲常前日女以火油瓶向甲購買火油甲手舞足蹈情不自禁以手探其酥胸領略鷄頭風味女有慚色歸告其母大興問罪之師謂我女待字閨中擇人而事爾旣不棄寒微不妨奉爲箕逶欲告知店主一評曲直紛紛擾擾後不知若何了結也　　 
 
 

Page 10

 
 
[違章被押已]  
　　南市貨捐局委員某君乘輿至十六鋪換坐馬車輿夫周慶生將輿擡至法界一枝春街弄口以待主人南返某號巡捕以其不點燈籠在黑暗中停輿有違租界章程遂拘入捕房禁押一夜翌日經吉祥街玉華齋帽鋪投捕房請爲保釋捕頭准之 
[美界捕房紀事]  
　　前日賭犯陳金元設攤於北河南路天后宫前誘人博簺經三百二十九號華捕拘入捕房捕頭令押候解送英界公堂禀請張賡三直剌訊辦○虹口百老匯路第一千一百八十八號門牌萬和雜貨店係粤東某邑人某甲所設前晚忽失去帳桌内所儲洋銀一百圓四出搜尋全無端緒不得已將情告諸捕房捕頭卽派包探王阿虎往查似非外人所竊不知此案於何時破獲也○徐寳元張福全二賊犯陸續竊取各木作所置松板數十方售與裏虹口人陸文元失主報捕後捕頭令各包探留心偵緝昨日包探韋阿友將徐張緝獲連陸解入捕房捕頭令押候解送英界公堂禀請訊辦 
 
 
 

Page 11

 
 
   
 
 

Page 12

 
 
   
 
