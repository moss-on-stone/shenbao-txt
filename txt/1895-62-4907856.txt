# 1895 - 62 - 4907856

 

Page 1

 
 
[重印四史告成] [  圖書集成局啓]  
　　四史者何史記前漢書後漢書三國志是　本局　　排印出售價亷物美購者盈門未及一年篋笥已　兹重復鳩工排　字跡疎　紙色　良軟對裝潢略不苟且每部分爲六十册僅收實價洋銀四元有欲躉購若干者請臨申報館帳房面諸 
[增廣華英字典出售] [  三馬路申昌書畫室啓]  
　　增廣華英字典一書爲粤東鄰容階司馬所輯其中　析條分便於檢閱較初印本更爲美備誠牖人之寳筏度世之金針也爰付　　以廣　傳每　訂成二本碼洋六角欲購者請至本埠三馬路申昌書畫室曁外埠申昌售申報人購取爲盼此佈 
[論寒暑表有功於格物之學]  
　　西人於萬事萬物莫不欲以數理顯明之故不失絲毫分寸精切了黨不若華人之苟且模糊臆度之事不一而足卽以寒暑論有極寒極暑之時有大寒大暑之時有小寒小暑之時又有微寒微暑之時并不寒不暑之時寒猶冷也暑猶熱也乃對待之字眼其中等級甚多固不能以大小二字括之也西人知寒暑之不可以約略計也故設數以明之數不可以虚言也故藉器以求之求寒暑數之器名曰寒暑表雖其製不一而其數則同其用亦不一而其理則同近今各國通行寒暑表固已視爲日用尋常之物而不知前人創造此表迭經格致家精心考察而成其有功於格物之學者甚大也其創造之源流可得而言焉中朝漢武帝元光年間有亞力山得人姓希魯者造一種測空氣冷熱之表其管中之水能日漲夜落因冷熱之故也此器歷多年人皆以爲奇異之物而未嘗考其所以然之理至明萬歷年間意大里國醫家珊克妥里將希魯所作之器進究其理作一空氣寒暑表以騐人身發熱之據數年之後有荷蘭國人妥累勃拉亦作一種寒暑表用空氣顯之傳其造器之理與其用法至英京倫敦惟此種空氣寒暑表俱藉玻璃泡中之空氣因冷熱而缩漲或因管外空氣壓力之大小而定其數故此器只能指出空氣冷熱與疎密之和數而不能獨顯空氣冷熱之數若當時更有人詳究其理卽能分作風雨寒暑兩表惜其時未有人知之且俱謂此器不足信棄置多年無有過而問者意大里國佛羅倫斯書院中有人以醇酒代空氣而作一寒暑表其所以用酒者取其不甚因空氣之壓力而有漲縮也又在管之外面加一分度之尺冷熱漲縮之差有數可記惟其所定之分數是任意爲之尚未有一定之法自有此種表之後卽有人仿造以獲利歐洲諸國皆用之然因仿造不精往往不準此因寒暑表之度數必使各處所造者無不同始可合用惟定度之法究以從何起算爲眞初有人試得地窟中深處之熱以爲必是地球之原熱度可以永久不變後知此說不眞因各地之熱度藉離赤道之遠近並離海面之高低而有分别嗣有葛里給者知水結冰時之熱度各處皆同於是有人以水成冰之時爲寒暑表起度之處惟其分度之法尚未能定當時如阿門敦斯測知空氣寒氣表泡中之空氣在雪融之熱度能抵其水銀柱五十四寸高又在水沸之熱度能抵其水銀柱七十八寸高故分其兩數之中間每一寸或半寸爲度此固至粗之法耳然已以爲精審迨我朝康熙年間西士奈端略考冷熱之理得一更簡更佳之分度法惟其寒暑表中之流質用胡麻油而將全泡之體積分爲一萬分則從化雪之熱至人身之血熱其油共漲大萬分之二百五十六至水沸之熱其油漲大萬分之七百二十五奈端見此數太大不便於用則損其二十餘倍而以十二與三十四爲表度之比例數惟因胡麻油爲有黏性之流質常黏於管之内面雖其分度之法實有至理而得數不眞故未能各處通行丹馬國天文家名六麻者初用水銀作寒暑表又有哈里與哈曼敦斯二人考知水銀之體積受熱漲大在水沸熱度内俱爲平漲雍正十一年俄羅斯國人氐累拉用水銀作寒暑表測知從水冰至水沸之時水銀體積漲大萬分之一百五十三又有意大里國算學家在此時之前設立更巧而繁之法在水冰與水沸間之一節平分爲十二分由此考知水銀受熱漲大之率甚平匀而醇酒體積之漲率有加大之級數又有法倫海者素諳於製造化學之事以造寒暑表爲業以水銀代酒醇作表將表之容積分爲萬分取其六十四分爲從氷度至人身血熱之界亦爲從冰度至雪鹽冷度之界則冰度爲三十二雪鹽冷度爲負三十二而血熱爲九十六其六十四或三十二兩數皆可屢次折半而至一度如此則分度之法甚易法倫海又考知水之沸度能因空氣壓力之大小而改變所以定沸度之中數爲自氷度以上一百八十度故沸度爲二百十二度此爲英國所通用者寒暑表之法旣能逐步考定之後則有人測知水銀從氷度至沸度體積增大五十四分之一卽百度表每加熱一度水銀之體積增五千四百十二分之一法倫海表每加熱一度水銀之體積增九千七百四十二分之一所以風雨表中之水銀因天時冷熱而體積有差者其數可以改正法倫海又知水之沸度可測山之高而當時之人並未留意惟德羅葛與撒蘇爾二人在數處高山試其法又有恰魯乏亦試此法惟因水沸之時將寒暑表置於沸水之中則水銀得熱驟升其高度不準後思得最妙之法將寒暑表掛於蒸氣之中則所得之沸度始準此因水沸之度隨空氣壓力之大小而增减故壓力若减小則沸度亦减小沸度减小之數若爲平减則壓力减小恒爲幾何級數故空氣之壓力若减小一半則水沸之熱度减去百度表之十度此比例與空氣體質之密與高相比之理略相似卽任兩處水之沸度之較必與兩處離海面之較有比例所以只需求得一常乘數則此法用之甚易求其常乘數之法或用抽氣筩漸抽去罩内之空氣試之或在山頂與平地試之卽如撒蘇爾特作一最準之寒暑表在布蘭格山之頂試得百度表之沸度爲八十六度百分之二十四斯時風雨表之水銀柱爲十七寸千分寸之一百三十六又在山下試百度表之沸度爲一百零一度百分之六十二斯時風雨表之水銀柱爲三十寸千分寸之五百三十四所以兩處沸度之較爲卜五度百分之三十八必與一萬五千零五十尺之略高相配如此則求得每度與九百七十八尺半相配此爲空氣在冰度時之常乘數惟以此爲常乘數尚嫌稍繁最便者莫如以一千爲常乘數卽爲與五度半熱度相配之高用此法以測高其表管必細而造法必精共長六寸至八寸熱度須比沸度多十餘度每度可分爲二十分或五十分其分數刻於管上其泡之徑須大半寸泡上約二寸有一銅圈包之銅圈上有螺絲與一小銅瓶口相配其銅瓶旁有小孔可使瓶内水沸時之蒸氣從小孔而出銅瓶之底可用酒燈燒之如試得兩處之沸度將其較數以一千乘之卽得依五度半空氣之熱所算之高此高可依眞中熱度之數改正之如欲得更準之倍數可仍用一千爲乘數而用他熱度與之相配近年又有人以兩箇寒暑表相並而作爲燥溼表者由是測知空中成露之熱度又可與風雨表相輔而行西人於格物之學有數可稽有器可證絶不爲游移之浮談其精也如是則其國富而兵强也非幸也宜也 
 
 

Page 2

 
 
[本館接奉電音]  
　　昨日下午京師飛電傳來上諭一道敬謹譯登○二月初九日奉上諭本年輪應查閱山西陜西四川甘肅等省營伍之期山西卽派張煦陜西卽派鹿傳霖四川卽派譚鍾麟甘肅卽派楊昌濬認眞查閱各省營伍關繫緊要國家養兵歲需鉅欵原期一兵得一兵之用近來各省循例校閱往往視爲具文以致武備漸行廢弛殊非朝廷整飭戎行之意兹特申諭各省督撫務當認眞簡校如有技藝生疎老弱充數及軍實不齊等弊卽將該管將弁按律嚴懲不得稍涉瞻徇另片奏河南南陽歸德河北三鎭營伍請補行查閱等語著派劉樹堂認眞校閱欽此 
[上相和戎]  
　　中朝大皇帝以張邵二星使被倭人所屏復授李傅相以全權奉國書至倭國議和美欽使旣將國書譯作西文寄呈倭主倭主欲再將原文披覽以定從違此種情形已詳本月初九日報續初十日天津來電云傅相刻已秉節回津倭主檢閱國書均經允治是以傅相擬卽日赴馬關然後由倭人迎至廣島并聞美員福司透日内已航每北上隨同相節出洋云 
[遼陽軍電]  
　　昨日午後本館派赴天津專偵軍務之友人發來急電云遼陽電綫刻已中斷宋祝三保帥墮馬而傷電文止此意者日内奉省又有戰務耶然苟得迅掃倭氛何致電綫不能飛報捷音大帥竟致受傷仆地耶是可異已 
[倭員横議]  
　　倭京讀賣新聞云某日有一下議院議員由廣島回江户揚言於衆曰當院中開議時我曾與内閣總理大臣伊藤春畝相公抗顔爭辯謂目下我何爲而允中國議和哉如謂軍需不繼則不得已而和今軍需已由議政院允爲籌備矣如謂軍士不敷則不得已而和今民間踴躍從戎咸願敵王之愾矣我何爲而允中國議和哉且中國之弊政亦已一望而知矣上下相蒙營私　法下情壅閉雖有奇才異能之士每被執政者抑遏使不得宣力國家今日而欲拓土開疆正是絶好機會耳伊藤掀髯微笑曰老夫惟鞠躬盡瘁而已和與戰豈有成見歟該議員所言如此嘻其眞瘋癲成疾耶我惟視之爲犬吠雞鳴而已矣 
[北省軍情]  
　　本館派赴直隷一帶采訪軍事之友人云湖南巡撫吳清卿中丞於新正初二日拔隊出關督率所部各營駐紥錦州石碑店欽差大臣劉峴帥駐紥關内合計由榆關至奉錦不下二百餘營如果將不愛財兵知用命敵人何敢正眼相窺特不知統兵大員果能天良激發否耳○威海及劉公島失守前已備列報章兹悉威海南北兩岸共有砲臺八座附近之荒島日島有地阱砲臺各一座劉公島有地阱砲臺二座所謂地阱砲臺者按照西法穴地置砲升降從心轟擊敵人異常靈捷不似各口砲臺之崇墉高聳敵人一望而知也噫使吾國上下一心將士効力何致降旛一片摇曳於烟波浩淼之中耶瞻望青齊爲之痛哭 
[雲津防務]  
　　昨日午後本館特派赴天津偵探軍務之友人來信云津郡戒嚴前經電達至正月十八日英人於租界盡頭處用稻草壓成巨捆加以鐵箍堵塞途中禁遏行人來往工部局旁通小營門之路於十九日置草路旁蓋將堵而未堵也目下津人危懼非常稍有資財者咸覔武陵源爲避秦計云○倭奴如犯天津其可危者不在大沽而在北塘祁口祁口距海一百四十里而海潮所及祗七十里且有重兵扼守或尚可以無虞北塘係沿海淺灘深恐敵人覬觎不知有統兵之責者亦曾未雨綢繆否○開平礦務局及官商兩鐵路局悉委津海新關稅務司德璀璘君會辦於元宵前後下札蓋以風聲甚急擬借强鄰聲勢以保萬全也德君奉札之下卽偕漢納根君驅車入京與總署王大臣熟商一切○曹藎臣軍門克忠總統津勝三十營駐紥小站以爲析津屏蔽津人倚之若長城新正營務處某君偶借洋烟爲消遣計軍門偵知密飭差弁搜出烟具並提親隨棍責數百下 
[白下官聲]  
　　前甘肅學政陸文宗廷黻於初四日行抵江甯拜會兩江總督張制軍晤商良久興辭回寓聞文宗不日北上聽候簡用○署上海道劉康侯觀察於初四日禀見辭回上海初五日遍辭同寅聞於初六日解維想抵申總在初八九日也○甲午科鄉試中卷委特授上元縣縣丞王二尹澤存解部刻已旋南奉署藩司胡方伯諭飭回任於初四日接印任事○龍江關大使吳少尹啓堃禀知交卸兼署上元縣縣丞事○旗營添補馬匹照例由軍憲奏明赴張家口採辦江甯將軍豐軍憲於上年奏明採辦在案所辦之馬頭批已到蕪湖縣境兼署將軍張香濤制軍委鑲黄旗二甲佐領清松赴蕪湖騐收馬匹 
[迎燈釀禍]  
　　漢口於上月廿八日迎燈已紀前報兹聞燈會中人扮西人裝束一售書一吸烟行至花樓街爲西人所見以爲有心嘲笑回訴領事行文江漢關札飭清軍府將裝扮之人拘至公堂飭責五百板並賞獨桌酒二席押至四官殿示衆又有五陵少年策馬街巿馳驟人叢其馬係假諸他人者性素頑劣不受控勒忽聞爆竹聲喧馬驚而躍飛行絶跡將觀燈之某甲撞倒於地立卽斃命少年至此無法可施乘擾亂時落荒而遁馬則横衝亂撞竄入武鳴園酒館堂倌未及提防被將碗盞什物踏毁一空復由酒館衝出直至後湖經人將韁繩挽住適馬主人至將馬帶回但不知性命一條作何料理耳 
[花埭春游記]  
　　廣州訪事人云河南某甲於正月二十四日午後彳亍至金花廟前適素識之某乙迎面而來爭論數言忽摔甲於地驟出利刃向腿上連刺三刀血溢如泉奄奄一息適被旁人所見將乙拘住送交保甲局請懲局員詰其何事尋仇則稱索欠不還是以下此毒手云○粤秀山向有觀音大士菴釋家者流傳謂正月二十五日爲大士開庫之期婦女爭先膜拜焚香名曰借庫謂借後可卜一年吉利也是日薰風撲面春意盎然寳馬香車絡繹於道妾籠小扇郎跨連錢鬢影斜陽衣香古陌錦天繡地美滿風流保甲局恐匪類横行致佛門廣大之塲化作荆天棘地因特派勇丁巡綽犯卽拘懲庶绿鬢嬌娃朱顔少婦歸程緩緩不致墮珥遺云○正月二十五日有一砲船駛赴河日接差偶不小心然及船中火藥轟然響震幾如石破天驚勇丁大受傷夷齊赴水中逃命而船已碎如虀粉火藥更靡有孑遺矣 
[潯陽雜紀]  
　　德化縣于初二日考試李翼亭明府誠恐士子雲集與洋人齟龉遂出告示曉以讀書人各宜安分敦品毋得滋生事端○武　孀婦王氏雇船至潯于上月三十日行至二套口地方被風吹覆人遂落水救之不及慘矣哉○南安府南安縣人劉某一産兩男今已八歲二童肢體相連貌皆韶秀如一對和合神惟脇生横骨前年曾到潯新正廿八日復至寓長發棧樓上各衙署公館茶棧多有呼往觀看者給以洋蚨菓品等項宇宙間眞無奇不有哉○蔡桂兒者尤物也與某甲有啮臂盟相約遠颺恐人知覺乃各乘一舟行至姑塘下首蝦蟆石地方被其家人追獲綑縳回家行李衣物均爲姦夫取去無從尋覓不禁濋然涙下一失足成千古恨誠哉是言○丁憂九江府崇濟川太守于日前晉省已列報章太守於正月廿八日由水路回潯屬下各員咸至碼頭迎接○初三日黎明九江鎭道府廳營縣各官齊詣文昌廟致祭雍雍肅肅誠盛典也○法國兵輪船名路丁者停泊九江其管帶官於初一日赴道轅拜會誠觀察於次日答拜兵輪升砲九門相送○德　縣李翼亭明府於初二日考試文童題目録下已冠惠其使民也未冠惠二題今王亦一怒而安天下之民詩題勵志嘗如觀榜日得觀守五言六韵○九江鹽棧委員張小齋大使之溶奉督銷江西淮鹽總局江蘇候補道李藝淵觀察札飭帮辦江南籌餉捐局在潯勸辦於初一日赴道鎭各署禀明開局○江撫德大中丞爲未雨綢繆計委候補縣鄭幼戟明府輔清赴上海採辦軍裝刻又委許明府金策解銀數萬兩往上海交鄭明府應用於初三日附江裕輪船東下○鄱陽輪船上水抵埠時有某甲之妻被乙拐逃甲在後追尋遇見某丙述及此事丙亦與婦有染於是觸發前情忿不可遏大動干戈查輪委員吳儀生明府飭令送縣李明府庭訊之下飭將乙管押甲與妻及丙交保釋放 
 
 

Page 3

 
 
[迷龍神五木先師合傳]  
　　蘇州訪事人云某夜二鼓後新橋巷許姓家邀集親朋開塲聚賭事爲海防營管帶某君偵悉督率營勇入内拘拿各賭徒驚駭之餘風流雲散營勇乃携取桌上賭具及銀錢而去想眞贓現獲必須拘案嚴懲也○閶門外山塘街某水烟袋作爲無錫人某姓所開經之營之生涯頗盛學徒某甲習技已成近被無賴子誘入某處賭場輸負洋蚨十餘翼甲苦無以應無賴屢加催逼甲不得已潛將衣服持向長生庫質得洋銀若干付給無賴定欲如數索清甲無法可施竟於本月初二日竊取作内水烟袋十枝携入城中至元妙觀前福泰當質得洋銀六圓以五圓還賭欠一圓兌作零用自此不敢回作日與無賴爲儔東漂西蕩金偵騎四出消息全無至初五日清晨　金友某乙所見飭人將情告金金親自赴某茶寮扭甲以去噫賭博之害人如此可不戒哉 
[制軍閱廠]  
　　調署兩江總督兼署將軍張香濤制軍講求西學製造軍械不遺餘力自蒞兩江首先調取郭月樓方伯所造槍砲器械閱看頗爲合式尚擬推廣機廠因廠基尚須選擇故未興工初五晚間傳令轅下執事人等伺候次晨閱廠初六日卯初一刻大堂上傳點三次砲聲隆隆中門大啓金鼓齊鳴衛隊統帶率領健兒擎槍持刀掮义而出帮帶殿後再後材官一員肅靜廻避牌兵部尚書都察院右都御史湖廣總督部堂調署兩江總督部堂兼署江甯將軍統屬文武南洋大臣鹽政大臣等銜牌二十餘對繼而金鑼飛虎清道等旗劊子手先鋒官五梅花頂馬官滿漢巡捕官手執苗刀之護勇扶轎之戈什哈多至三十餘人香帥乘坐绿呢大轎轎後武巡捕官旗牌官升砲三聲緩緩出轅辰初二刻出聚寳門守門文武委員排班鵠立肅靜無譁駐紥城頭之簡總戎帶兵迎送頭站早經抵局局旁慶字左營營官朱君統率營兵擎槍敬迓上元縣陳明府江甯縣趙明府捕廳甘少尉曁保甲分局委員黎明時首先到局繼而首府李小軒太守巡道胡芸臺觀察藩司瑞茀俟方伯署中協　軍門城守協袁軍門并文武營務處相繼而至今年製造廠兼做夜工故郭方伯住宿局中一聞憲駕將臨率同提調張受之司馬等出迎延至東西花廳分坐欵茶少焉材官高擎香帥名片號房立卽禀報郭方伯瑞万伯胡方伯等率同諸官迎於轎廳之左香帥降輿答揖延至中廳行禮卽至郭方伯之簽押房取全局繪圖閱視傳令赴廠總廠工頭唐昆朋守戎會同四廠工頭大開廠門伺候郭方伯在前引導先至機器廠次至對面新廠接至翻沙廠鐵廠木廠并捲銅各小廠閱視香帥委造之擡槍并局中本有之四門槍十門槍快槍毛瑟槍以及各種新砲水雷地雷種種名目不可枚舉概由唐守戎帶領各匠頭指揮開放香帥顧而藥之謂爲利器惟快槍本擬上年閱看因公務紛繁尚未一試此次郭方伯卽飭唐守戎率領匠人三四名運槍至操塲將子藥裝入一匠騎上摇動機關聲如爆竹未及五分鐘時已放五六百響香帥諭飭停放提調張司馬傳諭之下立時停止耳根爲之清净香帥大悅稱讚不已謂郭方伯曰此等快槍須籌欵多造方伯唯唯由是香帥至簽押房小憇廚役已進麫飯用麫畢鐘鳴已十下矣香帥暢談機器并詢局中經費匠徒數目郭方伯經辦局務二十餘年局中諸務早已爛熟於胸中至此遂分條對答若網在網香帥謂方伯曰唐工頭頗爲能幹本部堂於機器中尚有不明之處著傳唐工頭隨同回署以便詳細詢問張司馬遂傳諭唐守戎騎馬隨同憲駕回署香帥卽辭郭瑞胡三方伯起節回轅三方伯率同文武各官仍至轎廳之左恭送如禮局門外升砲三聲衛隊先行制軍進城已十一下鐘矣會辦製造洋火藥總辦蔡滋齋觀察因督率工匠製造火藥不克分身故未到局伺候 
[上海官塲紀事]  
　　日前川沙廳陳司馬家熊由滬上赴姑蘇叩賀上臺年禧事畢而返昨仍取道滬江○昨日署柘林通判張牧九司馬由松江蒞滬命駕入城赴各衙門拜謁至縣署時黄大令飭丁擋駕 
[合操志略]  
　　昨晨九點鐘後有西國兵一隊從浦灘排隊至泥城外賽馬塲合操迨十一點鐘時始整隊而返西人之用心武事於此可見一斑矣 
[流氓宜辦]  
　　本城下鋪登雲橋畔某荳腐店曾被六流氓尋釁爭閙之下將物件搗毁一空店主劉錫三投保甲總巡局禀陳適翁笠漁明府在蘇省賀年不克立時辦理現經回局查核禀詞以城廂熱閙之處流氓尚敢如此横行深爲可惡遂立飭局差楊福速將六流氓按名解辦 
[屍塲紀事]  
　　前日午前十點鐘時上海縣黄大令帶齊刑仵差役鳴騶出西門赴法華鎭至吳淞司巡檢署麥熾齋少尹恭迎入内晤談片刻時當一點隨赴屍塲升座大令居中少尹在左先訊張石根徐毓文二地保同禀稱小的查知是日張竹卿抱女孩至三涇廟比鄰某薙髮店整容及回甫行數十武卽被丁阿全戳斃兇刀現已付與原差矣旋由原差將刀呈上大令見是削水果之小刀隨飭提丁訊詰供稱小的二十五歲張欠小的洋銀二圓小的無錢使用欲將黄豆一斛賣錢父親不允將小的責備小的故强取張之布匹顧供與前日相同屍父張文生訴稱小的年四十八歲與屍妻張馬氏屍嫂張薛氏同訴稱張並不欠丁洋銀亦無帶刀之事張薛氏又訴稱是日小婦人至丁家借刷帚見丁與其父月亭口角問其故據云丁欲將黄豆變賣月亭不依因而爭吵移時卽聞丁聲稱欲將張戳死衆人以爲信口開河均不介意不料丁卽持刀出外與張口角小婦人憶及適纔之語甚爲焦急卽邀丁妻赶去見張業已戳斃無法救援矣張馬氏訴稱丈夫年祗二十四歲膝下有一女孩務乞伸寃大令飭差傳月亭及丁妻某氏薙髮匠某甲至案差役協同地保往傳良久回稱均已懼罪脫逃一時難以傳案大令飭仵作將屍如法相騐旋卽唱報稱傷處皮捲血汚共戳兩刀在下頦及頸項下頦刀傷尚淺頸項刀傷深入致命大令照章離座察騐復升座詰丁曰爾前供張拔刀相向爾乘勢奪刀戳去適中頸項何以現在騐明刀傷兩處其刀究竟是否爾帶供稱刀是張帶問爾戳伊一刀抑兩刀丁支吾以對駁詰至再一味東拉西扯大令喝令掌頰一百下再問仍游供又喝令笞責一百下供稱小的並未帶刀然確戳伊兩下大令温慰屍屬曰傷勢今已騐明當卽照例懲辦爲死者伸冤也屍屬環求免貼封條願自行備棺收殮大令准之著具自行收殮領棺切結並諭令差役傳月亭及丁妻核訊並飭將屍父屍妻屍　及徐張兩地保連兇犯帶回縣署聽候覆訊諭畢仍偕少尹回署午膳畢呵殿回城 
[法界捕房瑣案]  
　　昨日禮拜三午後三點鐘時葛同轉蒞八仙橋捕房命提新北門外竊取點銅錫之張阿全到案照原斷笞責一百板徐坤榮趙阿毛各責手心五十下問明住址飭包探押送渡浦不准逗留○積竊徐永發屢次犯案釋出後逗留租界依舊爲掏摸生涯昨經包探拘入捕房同轉著笞責一百板送請上海縣遞解回籍徐一再苦求同轉令押候具結後送上輪船自回揚州原籍不准復來○王金華在南巿大碼頭匯水樓茶館竊取銅盆釘鞋同轉著笞責一百板勒令回籍○陳阿東在太古碼頭竊煤同轉著掌頰八十下卽行開釋○去年十月某日陳子山串騙大東門内保太衣莊衣服經同轉訊供笞責判令遞回蘇州元和縣原籍陳一再苦求同轉著具改過切結存查卽行開釋勒限遄回○計金生控車夫曹阿慶竊取鈔票縐紗馬甲等物經同轉訊供笞責押候覓保昨日又提案訊問供稱租界中並無熟識之人同轉飭包探押至馬立師經租帳房取回保單存案○賭棍張阿全與王錫卿等犯案被拘同轉訊明之下判令枷號兩月期滿笞責三百板押候保出昨日飭提訊鞫二犯同稱無人具保同轉著押候送縣遞回蘇州府長洲縣原籍○林溢泉控庖丁楊阿二竊取自鳴鐘等物同轉訊供笞責押候交保出外限日尋繳昨日以無人具保叩乞開恩同轉飭包探押至和昌成覓保取回保單限七日内將贓物尋到○蘇學興控王問渠結欠靛青銀一千二百六十餘兩同轉訊供之下著邀同靛業董事將帳算明再行核奪昨日蘇投案訴稱奉諭邀同本帮董事石順齋陸子均廣帮董事陸子堂湯月南理勸還銀一千一百兩同轉命提王到案著先行具限交保出外於三禮拜内付清違干追比○前者林徐氏控弟媳徐陳氏不甘寡守暗運家貲出外與魏子儀有私同轉提案訊供著承受遺囑之余姚氏等人斟酌盡善補詞呈案聽候核奪此已記諸報章矣昨日余姚氏汪胡氏投案呈詞同 
 
 

Page 4

 
 
轉閱視之餘謂徐陳氏曰爾等將作何處置徐陳氏未及開言根法卽投案供稱小的願隨嫂嫂問徐陳氏曰爾意若何供稱邁姑彌留時遺命令姨母照事而行現在求大老爺安置可也同轉謂爾自已主意若何供稱小婦人願隨與汪姓姨母同住根法金寳則請送至徐家匯教堂學塾讀書至林徐氏因伊夫林步青糾約流氓數十人逼令小婦人再醮圖謀家産尚求大老爺懲儆魏投案遞詞稱所有房屋勒令小的親書摺子與坤泉各分一半小的不允致遭誣指汪胡氏聞之稱此語誠然同轉令一併退出俟明日覆訊 
[美界捕房紀事]  
　　蘇州路第二十五號某西人家雇本邑人某甲爲傭前日傍晚遣往北四川路某洗衣作内取衣負之而回行至青雲里口突有粤東小流氓十餘輩自里内衝出蜂擁攢毆乘間奪取所負之衣翩然而遁甲追之不及祗將某乙一人扭獲送入捕房捕頭詰究情由乙堅稱實係好人誤被拘獲　頭令甲辨認甲熟視良久稱係誤拘捕頭乃將乙釋出許卽飭探查拿攫物流氓○甲乙二人在漢璧禮路菜巿各設錢攤以餬其口昨晨有某丙者以洋銀一圓至甲處換錢甲付給青蚨一千零二十翼乙聞之高呼曰來來來我當多給十文甲怒甚互相辱詈各奮老拳其時丙洋銀雖已交付青蚨尚未入囊祗得袖手其旁默觀勝負旋有四百五十一號華捕及一百十八號印度捕至將甲乙丙一併拘入捕房○金陵人龔阿虎冒充修整自來水管溷入人家竊物經包探江阿三拿獲協同二十二號西包探查明失主共有八九家合計原贓值洋銀五百圓之譜旋卽查獲其半解入捕房捕頭命押候細查再行核辦○前晚偷兒某甲掩入裏虹口第七百二十六號門牌某姓家直入臥房竊去衣服三十餘件至昨晨始察知其事奔告捕房○前晚十點二刻時漢璧禮路永祥里第九百十五號屋内某姓家已安睡矣忽有偷兒破扉入内家人聞聲喝問偷兒大聲曰老子向爾家光顧理應開門迎接何如此之傲慢不恭耶家人知其爲梁上君子急披衣而出則偷兒已攫取錫燭臺一　　步出門矣乃卽奔訴捕房請爲查緝 
[柳營頌德]  
　　閱初九日申報内詳牛莊紅十字會醫生戴理君於初四日發來電音留養受傷軍士厥數不少以致經費不敷急須勸募等因適承杭垣劉善士助洋二十元劉慎德堂洋十元戴存心堂洋三元新關洋藥局洋一元角洋十三元子記洋一元又銅洋十二元折衝禦侮軍士或有夷傷正在需欵孔殷而脩德者毅然佽助俾柳營振旅衆志成城踊躍從公可以殲除倭宼矣　上海北巿絲業會館籌賑公所施善昌謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[虹口瑣聞]  
　　銅工麻皮定金赁居美租界吳淞路第九百零三號屋中日赴新閘迤西叉袋角某軋花廠司機器前日下午偶一不　　被機器軋破頭顱同夥急向攙扶則已祗存一息無奈舁送回家療治不知能免性命之虞否○北河南路西園烟館爲流氓聚集之所自新歲　今每晚必聚賭抽頭魚肉良懦前晚九下鐘有混名活曹操阿錫者約集多人爲牧猪奴戲甫入局忽有揚鞭頭春虎糾人而至互相爭競各出　械奮毆迨包探聞信而來衆始越後窓以遁而曹操亦飛奔逸去幾於割鬚棄袍矣 
[具禀求銷]  
　　福建帮撑麻雀杉板船户林阿計林阿滄與同業丁之春争奪生涯至南巿十六鋪南養和樓吃講茶角口之除互相角力丁以衆寡不敵致受傷夷奔赴十六鋪巡防北局伸訴局員祝翼雲二尹以此案未便艸率了事令地甲將二林拘案備函移送縣署諗傷旋經人竭力調停責令二林補償醫傷費昨日已具禀求銷矣 
[英廨晚堂瑣案]  
　　南翔人沈雲亭向在本埠某槽坊執業年逾而立内顧乏人曾向普育堂娶因案發堂擇配之張氏爲室氏不守婦道節次潛逃去年秋又背夫來滬經沈在偷鷄橋附近某號華捕某甲處尋見扭赴公堂宋通刺略予薄懲飭沈領回管朿迨十一月沈投美捕房控張氏逃出賣娼見諸廣東街粤摀陳夏氏花烟館内欲向領取鴇竟逞强霸阻捕頭遣包探將陳夏氏及蟻媒張陳氏梁蘇氏送案通刺庭訊之餘判令將陳夏氏交人保出餘人一併押候補提蟻媒茅桂松王阿大及立據作保之黄發茂酒店主黄桂春覆訊核辦此已録諸去臘報章日前差役李慎持票至法捕房協同包探提黄管押茅先已聞風逃避不得已將茅妻陳氏及王妻李氏帶至法捕房克捕頭以茅陳氏等牌上無名未便提去差役遂將黄帶回前晚通刺升堂集訊沈訴稱上年九月初九日老爺諭令小的將張氏領回南翔嚴加管束當晚小的不及回家與張氏借住某小客棧次晨氏復乘間逸去直至十一月始在虹口廣東街陳夏氏花烟館内尋獲報捕拘案氏反誣小的將伊婪賣爲娼今奉集訊伏求明鑒黄供稱小的向在法大馬路開設黄發茂酒店沈曾在小的處爲夥今已辭歇上年九月茅偕沈及張氏同至小的處旣而茅問小的曰張氏是否沈妻小的答以是後小的知沈已將氏價賣與人小的並未立據作保通刺謂陳夏氏已將爾所出印黄發茂圖章之保單呈案爾尚思狡賴耶陳夏氏供稱小婦人係廣州府人現在治下虹口開設花烟館上年九月憑同鄉人張陳氏梁蘇氏等人介紹買張氏爲義女隨卽令之賣倡當時小婦人因恐來歷不明未敢擅買後由黄發茂主人立據作保小婦人故斗膽收受張陳氏梁蘇氏同供稱小婦人等實由同鄉人某氏與茅等囑托故敢作中今奉訊明叩求恩宥通刺令將陳夏氏仍交原人保出餘人還押候飭差提蟻棍茅妻陳氏及王妻李氏等訊辦○去冬某馬車行主控行夥張紀法强將妻子許氏姦汚通刺提訊之餘判令將張管押候查明覆訊核奪前晚升座覆訊徐王氏供稱小婦人係甯波人兒子世大向在治下四馬路開設馬車行小婦人與媳許氏另居西門外上年十一月十七晚十一點鐘時小婦人偶至媳臥房瞥見張强將媳姦汚祇以頭面攸關不予深究不料媳於是晚吞服洋烟意欲自盡幸覺察尚早送至仁濟醫館治愈迨十九日張反以兒子欠伊工資洋銀糾集多人前來騷擾並被拉至綺雲樂心樓吃講茶以致報捕拘案許牛氏訴稱小婦人亦甯波人女兒許氏自幼嫁徐素守婦道以張見伊懦弱竟敢用强姦汚甚至涉訟公庭小婦人得信前來向親母及女婿好言勸慰業已和好今蒙覆訊求老爺將女兒給小婦人領回甯波暫居數月待女婿怒息然後送來完聚許氏訴稱上年十一月十七晚十一點鐘時張僞稱丈夫飭取衣服旋卽闖入小婦人臥房將小婦人撳倒牀沿小婦人正欲呼救突被將被絮塞口致受姦汚嗣經婆婆入房張始乘間逃逸小婦人無顔與丈夫見面是以吞服洋烟後經婆婆送至醫院施救得生張供稱徐圖賴工值誣小的與伊妻犯姦通刺著送縣照例嚴辦餘人釋令自行投訊 
[英界公堂瑣案]  
　　二百七十二號華捕解粤東人張阿根至案禀稱此人在某木作當庖丁不知因何與木工戚林乾口角爭毆將戚鼻準擊傷故由小的解請訊究戚投案申訴前情張供稱戚嫌菜味惡劣以致忿爭小的亦被兇毆叩求鑒核通刺商諸薩副領事意見相符然後判罰張洋銀二圓給戚爲養傷費○包探顧阿六禀稱瑞記洋行主人宅内失去藤椅六具小的查係王榮榮所竊是以拘解請究王供稱小的係本地人藤椅却係小的所竊惟已賣去無可交還矣通刺著押候吊到原贓再核○三百零五號華捕禀稱蘇陳氏帶小孩至某洋貨店買物乘間竊取橡皮鞋二雙由店夥童安甫扭交小的解送案下請懲童投案申訴前情蘇陳氏供稱小婦人係蘇州人丈夫在原籍營生小婦人挈兒子暫居治下皮鞋實由兒子誤取小婦人决不竊物叩乞開恩通刺謂爾丈夫旣在原籍爾獨居於此意欲何爲供稱本欲回籍苦乏川資捕頭聞言卽以洋銀兩圓給氏令火速挈子回籍不得逗留○四百二十號等華捕拘停車碍路之馬夫沈阿和套車攔路之馬夫吳阿祥請罰通刺卽每人判罰洋銀一圓如數充某處醫院經費○前報紀無領事管束之西人惠禮姆至莊榮順雜貨店騙貨並借去洋銀三圓昨日捕頭遣包探將惠禮姆解案發落通刺與薩副領事互商良久然後判令管押一月并交出所騙之物 
 
 
 

Page 10

 
 
   
 
 

Page 11

 
 
[光緒二十一年正月二十日京報全録]  
　　宮門抄○諭旨四道録前○將軍裕等奏查明交辦案件未完緣由摺○甘學政劉奏報接印日期摺○署卾潘惲奏報接篆日期摺○晉撫張奏解清各欵餉銀片○兼護湖督譚奏解清鹽厘京餉片○又奏解清海軍經費片○晉撫張奏添募馬步成軍分别委員管帶摺○正月二十日吏部翰林院侍衛處值日侍衛處值引見一名○明安明桂各假滿　　　直隷藩司陳寳箴請訓○恩慶請假十日○掌儀司奏二十一二十三日祭奉先殿載津載振行禮○召見軍機陳寳箴○本日皇上升文華殿美國使臣田貝俄國使臣喀希尼英國使臣歐格訥德國使臣紳珂法國使臣施阿蘭義國使臣巴爾迪比國使臣陸彌業日斯巴尼亞國署使臣梁威諌賀年覲　○○奴才裕祿英煦跪奏爲遵旨查明欽奉特旨交辦案件未完緣由恭摺具奏仰祈聖鑒事竊咸豐元年七月初六日奉上諭給事中焦反麟奏吏治因循亟宜綜覈名實一摺各省大吏有查吏安民之責卽如緝捕一端已迭經申諭力求整頓之方若如該給事中所奏近來四川之嘓匪河南之捻匪湖南之齋匪湖北之痞匪以及山東兗沂曹安徽廬潁地方匪徒結黨成羣凡於所在皆有若不力加搜捕何以除莠安良著該督撫等各飭所屬文武嚴密查拿以期消患未萌毋得因循坐誤並著於年終將特旨交辦事件並拿獲盜案除辦結外其未完若干案分晣開單並將現辦情形具奏以備查核至於辦事之遲速獲案之多寡卽可騐屬吏之勤惰該督撫等如果表率有方吏治必有起色奸宄何至潛蹤斷不可似前玩泄自蹈愆尤負朕諄諄訓誡之意也將此通諭知之欽此欽遵咨行前來今屆年終遵查奴才等欽奉諭旨飭交會同審辦各案除辦結外尚有未完三案或因行提人證宋到或因飭緝逸犯未獲未能審明擬結理合將未完各案緣由另繕清單恭呈御覽伏乞皇上聖鑒謹奏奉硃批知道了欽此○○甘肅學政翰林院編修奴才劉世安跪奏爲恭報奴才到任接印日期叩謝天恩仰祈聖鑒事竊奴才於八月初一日蒙恩簡放甘肅學政當經具摺謝恩九月初四日跪請聖訓仰蒙召見訓示周詳莫名欽感遵卽束裝就道於十一月十七日行抵甘肅省城准前任學政臣蔡金臺飭委署蘭州府教諭黄尚彩於二十日將學政關防文卷等件齎送前來當卽恭設香案望　闕叩頭祗領任事伏念奴才駐防東粤供職西清世受國恩迭司文柄惟甘肅本用武之地崇禮義所以備干城學政有衡文之權勵廉隅所以端風化奴才惟有懍遵聖訓嚴密關防公平去取以期仰副盛朝作育人材之至意所有奴才到省接印日期除恭疏題報外謹繕摺叩謝天恩再奴才經過值隷山西陜西各地方雨暘應時民情安謐合併附陳伏祈皇上聖鑒謹奉奉硃批知道了欽此○○二品頂戴署湖北布政使漢黄德道臣惲祖翼跪奏爲恭報微臣接署藩篆日期叩謝天恩仰祈聖鑒事竊臣於本年十一月二十七日奉兼護湖廣總督湖北撫臣譚繼洵札飭以署湖北布政使直隷布政使陳寳箴交卸北上所遺藩司篆務奏明委臣署理等因二十九日准藩司陳寳箴齎送文卷前來臣於是日恭設香案望闕叩頭謝恩祗領任事伏念臣江南下士鄂北備員臺局堂差十有餘年迭署鹽篆　　糧儲復讞獄於衡湘荷調任於關榷刑名初習昔臬事之曾權屏翰難勝兹藩條之忝攝涓埃未報兢惕殊深查湖北當水陸之衝藩司任旬宣之重當此倭氛未靖江海籌防轉餉徵兵此邦實爲樞紐承流布化下民胥賴撫綏舉凡用人理財諸大端在在皆關緊要如臣檮昧隕越堪虞惟有矢慎矢勤實心實力遇事禀商督臣認眞經理不敢以暫時攝篆稍涉因循以冀仰酬高厚鴻慈於萬一所有微臣接署藩篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○張煦片再晉省每年應解内府封儲銀十萬兩節省餉需銀四萬兩歷經按年籌解分别奏咨在案又准户部電開光緒二十一年甘肅新餉年前應解三成内山西提銀十五萬兩改解部庫等因查應解三成新餉除已解過銀十萬兩外尚應解銀五萬兩兹據布政使胡聘之詳稱遵於司庫二十年地丁雜稅曁候領等欵項内籌動銀一十九萬兩以十萬兩作爲光緒二十年分内府封儲銀兩委候補同知馬之駿管解以四萬兩作爲二十年分節省餉需銀兩以五萬兩作爲預解三成新餉委候補知縣慶祿管解均於十二月初十日起程分赴户部交納並聲明本年應解前項銀兩均已如數解清等情請奏前來臣覆核無異除咨部查照外理合附片具陳伏乞聖鑒謹奏奉硃批户部知道欽此○○譚繼洵片再前准户部咨豫撥光緒二十年京餉案内提撥湖北鹽厘銀十五萬兩又准户部咨續撥本年京餉案内撥湖北鹽厘銀五萬兩行令分批起解等因業已籌解本年第一批至九批共銀十八萬兩經本任督臣張之洞及臣先後附片奏報在案兹據署湖北布政使陳寳箴署鹽法武昌道朱其煊籌撥本年第十批京餉鹽厘銀二萬兩飭委補用知縣馬士慶補用知縣成槐管解赴京交納所有本年奉撥京餉鹽厘銀兩現已掃數解清等情詳請　奏咨前來臣覆查無異除分咨外謹附片具陳再湖北巡撫係臣本任毋庸會銜合併陳明伏乞聖鑒謹奏奉硃批户部知道欽此○○譚繼洵片再准户部咨准奏撥海軍衙門常年經費案内指撥江漢宜昌兩關銀六萬兩均於第一百三十四結至一百三十七結洋藥厘金加徵項下按季匀撥解交海軍衙門兌收又承准海軍衙門咨奏各省關每年應解常年經費等銀自光緒十八年起每兩隨解飯銀一分准其作正開銷併交海軍衙門兌收各等因均經本任督臣張之洞轉飭遵照辦理兹據湖北漢黄德道監督江漢關稅務惲祖翼詳稱歷年奉撥海軍衙門經費銀六萬兩均因宜昌關徵收甚微無欵可撥遵由江漢關徵收洋藥稅厘項下撥解以供要需自應查照成案辦理本年業經兩次在於一百三十四五六三結所徵洋藥稅厘項内動支銀四萬兩隨解飯銀四百兩赴京交納詳奉本任督臣張之洞奏報在案兹復在於第一百三十六七兩結徵存洋藥稅厘項内動支銀二萬兩隨解飯銀二百兩飭委補用知縣馬士慶補用知縣成槐管解赴京交納所有本年奉撥海軍經費並隨飯銀兩業已掃數解清等情詳請奏咨前來臣覆核無異除分咨外理合附片具陳伏乞聖鑒用湖北巡撫係臣本任無庸會銜合併陳明謹奏奉硃批該衙門知道欽此○○頭品頂戴山西巡撫臣張煦跪奏爲晉省添募馬步營旗據報成軍日期分别委員管帶恭摺仰祈聖鑒事竊照前因畿疆吃緊奉旨挑選勁旅數千派員統帶入衛等因當卽欽遵在於臣標及太原大同兩鎭練軍内挑派馬步七營旗派委記名總兵賀星明統帶北上並陳明再添募數營赶緊訓練以備不虞欽奉硃批該部知道欽此欽遵轉行遵辦去後兹據候補知府吳炳鑫呈報新募步隊一千二百名以二百名添入該員前帶撫標新添練軍防營一旗内補足一營名曰撫標新添防營前營仍歸該員管帶以一千名分爲兩營一曰撫標新添防營中營委候補知府徐林暫行兼帶一曰撫標新添防營後營委候補守備周德滕管帶於十月十五二十十一月初一等日先後成軍又據署太原鎭總兵劉廣才咨報新募步隊伍旗第一旗駐劄運城委蒲州協中軍都司米文光管帶第三旂駐紥汾州委汾州營叅將萬祿管帶第二旂駐紥潞安委潞安協副將耆慶管帶第四旗駐劄澤州委署澤州營叅將王枝發管帶第五旗駐劄蒲州委署蒲州協副將鄭兆蘭管帶於十月二十三二十五二十八至十一月初一三十等日先後成軍又據署大同鎭總兵沈玉貴咨報新募馬隊兩旗一曰晉安中旗由該署鎭自行兼帶一曰晉字左旂委馬隊第八旗旂官候補叅將楊遠管帶遞遺第八旗馬隊委候補都司姜國勝管帶中左營兩旗據報於十一月二十日十二月初一等日成軍又據統領晉軍前山西大同鎭總兵程之偉咨報在天津途次選募馬小隊一百名作爲親兵於本年九月初一日成軍以上步隊三營五旗兩旗馬隊親兵一百名應支官弁兵夫薪工口糧馬乾銀兩均照山西練軍章　支給由營務處司道詳請具奏前來除飭該管帶等將官弁兵夫花名及應支各項銀兩細數造具清册咨部立案外所有山西省招募馬步營旗據報成軍日期並委員管帶銜名各緣由理合恭摺具陳伏乞皇上聖鑒謹奏奉硃批該部知道欽此 
 
 

Page 12

 
 
[光緒二十一年正月二十一日京報全録]  
　　宮門抄　諭旨兩道録前○缺單○卾學政孔奏報交卸回籍起程日期摺○晉撫張奏甄别鹽經歷片○又奏叅革知縣片○又奏嚴禁糧差浮索並請將口外荒地停徵四年摺○兼護湖督譚奏查明上忙地丁錢糧已未完數目摺○又奏查明上忙驢脚已未完銀數片又奏籌解第九批地丁京餉片○正月二十一日户部通政司詹事府廂黄旗值日無引見○剛毅載瀛啓侯各假滿請安○袼興謝授委散秩大臣恩○八額駙續假五日○李端棻請假五日○錢應溥請假十日○召見軍機熙敬○光緒二十一年正月分缺單鹽運同長蘆天津分司查光泰故知縣江蘇昭文沈熙廷丁山西鄉甯陳吉冕近安徽績溪姜惟寳革河南鞏縣蘇國華丁山東安邱文郁丁廣東定安李家焯丁州判山東德州周煇故典史四川灌縣陳元植革○○湖北學政臣孔祥霖跪奏爲恭報微臣任滿交卸遵旨回籍修墓起程日期仰祈聖鑒事竊臣於九月初十日謹將文武者試完竣情形併懇恩給假修墓微忱恭摺具奏十月十三日承差齎回原摺奉硃批著賞假兩個月欽此聞命之下感激難名隨將會同督撫臣取准優生恭疏具題並各項册卷均分晣咨部兹新任學臣龎鴻文行抵湖北省城臣於十月二十七日謹將學政關防並册籍文卷委武昌府學教授邵樂裕署江夏縣學教諭童立綱齎送新任學臣龎鴻文接受訖臣卽定於十一月初六日遵旨起程自備資斧回籍修墓一俟假期滿時赶赴闕廷恭覆恩命除謹具疏題報外理合將微臣任滿交卸起程回籍日期恭摺具陳伏乞皇上聖鑒謹奏奉硃批知道了欽此○○張煦片再查定例同知通判運同運判等官凡係補缺應行具題者試用期滿由督撫詳加甄别等因歷經遵辦在案兹查河東試用鹽經歷李俶自光緒十六年十一月十四日到河東扣至十七年十一月十四日一年期滿據河東道咨由藩臬兩司詳請甄别具奏前來臣查該員李俶謹飭安詳試以鹽法律例尚能通曉應請留於河東照例補用除履歷咨部外謹附片陳明伏乞聖鑒謹奏奉硃批吏部知道欽此○○張煦片再前署代州州判王自得虧短任内倉米一千九百二十八石二斗二升一合二勺屢經飭催現逾二叅未據完交以致接任之員未能接收造報自應叅追以重倉儲據布政使胡聘之具詳請叅前來相應請旨將前署代州州判王自得暫行革職虧短倉米勒限四個月飭令如數完交限内全完卽請開復限内不完或完不足數再行分别嚴叅除飭取應行分賠上司各職名同實虧清册咨部立案外理合附片陳明伏乞聖鑒謹奏奉硃批著照所請該部知道欽此○○頭品頂戴山西巡撫臣張照跪奏爲遵旨嚴禁糧差浮索以除民累並查明山西口外各廳災後荒地援案籲懇天恩暫予停徵四年恭摺仰祈聖鑒事竊臣承准軍機大臣字寄光緒十九年七月二十二日奉上諭御史褚成博奏山西口外七廳賑務已完請飭嚴禁收糧積弊一摺大青山後一帶錢糧向歸糧差甲首徵收每多浮索情弊亟應實力禁革等語著　張煦按照所陳各節體察情形妥籌辦理原摺著鈔給閱看將此諭令知之欽此當卽欽遵轉飭確查妥議變通併經臣於晉省北路賑務完竣遵辦積榖革弊案内隨摺聲明飭回行查具奏在案旋經司局移會歸綏道就近督飭各廳並由省委員馳往會同確切查辦去後兹據清源局司道詳稱口外地畝本係認地完糧並無買賣稅契之事嗣因年月久遠輾轉相沿以致地已更易數主而糧册仍係原名其中轇轕惟積年承催之糧差聽知底藴今欲斥革糧差必先清查糧地通撥的名庶徵糧得有把握現經該委員等劃分村落逐畝履勘時閱數月之久查得歸化城廳大青山後廠地及四旗空閒廠地兩項共計地七千二百三十三頃五十五畝一分五厘核與原額糧地尚屬相符卽將舊日糧差概行斥革由該廳妥議定章令花户完糧自封投櫃惟經此次災歉人多遷移地畝荒蕪除有主熟地三千八百三十九頃五十餘畝糧銀尚聽照常徵收外其餘災後荒地三千三百九十三頃九十七畝九分二毫計應徵銀七千二百九十七兩五分五厘又寧遠廳荒地五百七十三頃八十六畝二厘計應徵銀七百四十六兩三錢六分九厘米五十三石八斗六升六合和林格爾廳荒地二百一十一頃九十七畝五分計應徵銀六十七兩四錢米二百八十五石七斗三升五合委係户逃地荒糧銀無著溯查光緒三四年歲逢大祲經前撫臣曾國荃將晉省荒地奏請分别停徵三四年在案今口外各廳荒地擬請援案自光緒十九年上忙起停徵四年屆時能否墾復再行核辦等情呈請具奏前來臣維各廳糧地向由糧差甲首承催糧銀浮收朦混誠難保其必無旣經此次清查由花户自行完納從此積弊胥除斷不致仍有浮索情事惟各廳地本瘠區人多倁寄户鮮蓋藏一遇災歉之年往往轉徙他所此次辦理清丈查出各廳荒地委係無人耕種惟有援案籲懇恩施俯准將此次查明歸化城等廳災後荒地應徵銀糧自光緒十九年上忙起停徵四年一面仍由臣嚴飭各廳設法招墾以冀早復賦額如蒙天恩俞允明降諭旨准刻謄黄則邊徼羣黎共戴聖慈永無旣極除咨明户部外謹恭摺具陳伏乞皇上聖鑒訓示謹奏奉硃批另有旨欽此○○頭品頂戴兼護湖廣總督湖北巡撫臣譚繼洵跪奏爲查明湖北省各屬應徵光緒二十年地丁等欵上忙錢糧已未完數目恭摺具陳仰祈聖鑒事竊照上下兩忙錢糧例應將額徵坐支及已未完各數目分欵造報嗣於咸豐二年接准部咨議奏藩司功過章程擬請豐年以額徵數目爲準蠲緩之年以應徵數目爲準均按八分計算責成藩司督催上忙匀爲三分徵收下忙匀爲五分徵收其餘二分歸於奏銷前掃數全完隨案議予功過等因在案兹據署湖北布政使陳寶箴詳稱湖北省光緒二十年額徵起運屯餉存留驛站正項共銀一百一十萬六千四百九十二兩八錢三分八厘内除坍没漬淹挖壓沙壓坍佔挖廢緩徵豁免共銀一萬五千一百六十七兩二錢七分二釐實應徵銀一百九萬一千三百二十五兩五錢六分六厘核計上忙應徵三分銀三十二萬七千三百九十七兩六錢七分已完二分一厘零銀二十三萬九千五百三十七兩六錢四分九厘未完八厘零銀八萬七千八百六十兩二分一厘所有未完職各係本任湖北布政使王之春又額徵光緒二十年蘆課正銀一萬二千一百三十四兩九錢一分七厘核計上忙應徵三分銀三千六百四十兩四錢七分五厘已完銀一千三百九十八兩九錢九分七厘未完銀二千二百四十一兩四錢七分八厘又額徵光緒二十年田房牙當茶黄柏稅銀九千六百四十七兩四錢五分七厘核計上忙應徵三分銀二千八百九十四兩二錢三分七厘已完銀一百五十三兩一錢四分三釐未完銀二千七百四十一兩九分四釐等情前來臣覆核無異除仍飭嚴催各屬赶緊催徵務於下忙期内完解外理合恭摺具奏伏乞皇上聖鑒再湖廣總督係臣兼護毋庸列銜合併陳明謹奏奉硃批户部知道欽此○○譚繼洵片再據湖北督糧道岑春蓂詳稱湖北省各州縣衛光緒二十年額徵驢脚南折正耗共銀四萬一千四百七十五兩零内除挖壓漬淹沙壓被水豁㓕緩徵共銀三百九十六兩零並下忙應徵銀兩外實應徵上忙銀二萬五白三十九兩零已完銀一萬二千二百二十八兩零未完銀八千三百一十一兩零又額徵隨漕淺船軍三安家正耗並閑丁幫津資役等款共銀九萬二千六百八兩内除漬淹挖壓沙壓逃亡故絶被水豁减緩徵共銀三千七百四十二兩零並下忙應徵銀兩外實應徵上忙銀四萬四千四百三十三兩零已完銀一萬六千五百四十四兩零未完銀二萬七千八百八十九兩零等情前來除飭該道嚴催各州縣衛迅將未完銀兩赶緊徵解外理合附片具陳伏祈聖鑒冉湖廣總督係臣兼護毋庸列銜合併陳明謹奏奉硃批户部知道欽此○○譚繼洵片再光緒二十年京餉湖北省奉撥地丁銀四十五萬兩内除留抵恩賞賑欵銀二萬兩外實應解銀四十三萬兩業經先後委解八批共銀三十四萬兩赴京交收在案兹據署湖北布政使陳寳箴詳稱復於地丁項下動撥第九批銀四萬兩查有補用知縣劉綬青試用知縣惲元復堪以委解等情詳請奏咨前來除繕咨轉給該委員等妥速起解並飭將應解銀兩續籌委解外謹附片具陳伏乞聖鑒再湖廣總督係臣兼護毋庸列銜合併陳明謹　奉奉硃批户部知道欽此 
 
