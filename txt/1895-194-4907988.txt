# 1895 - 194 - 4907988

 

Page 1

 
 
[新印賦學正鵠重印各書出售] [  圖書集成局代啓]  
　　賦學正鵠集釋係平汪李次靑先生所選分類十種淡妝濃抹各擅勝長　爲初學之秘笈文瑞樓主人倩本局用鉛字排印眉批註釋悉依原本校營　計格外精良計每部四本價洋四角○曾惠敏公全集每部洋八角○彭剛直公奏疏每部洋七角○詳註八家四六文　每部洋一元二角　向蘇州閶門綠蔭堂上海棋盤街文瑞樓雨書坊購取 
[新印醫學心悟雷公藥性賦解出售] [  圖書集成局代啓]  
　　醫學心悟一書爲天都程鍾齡先生所著先生精於醫理上闡仲聖心源旁及諸家雜說是書所論證治病情條分縷析後拊外科十法誡醫學之津梁文瑞樓主人覔得原本倩本局用新鉛字排印成書每部洋四角○雷公藥性賦藥性解兩種爲業醫者必讀之書刻己印成每部洋二角請向蘇州察院塲上海棋盤街文瑞樓購取 
[記客述聨俄拒英事]  
　　息游軒主人端居多暇慨時事之日非戢影靜觀患中華之屢蹶葢幾有我生不辰不幸而逢衰世之歎也忽有曾經滄海客自北方來握手逢迎懽然道故旣就坐客曰别數年矣不料東方大局糜爛若此今者俄人仗義執言有裨時局又復爲　中朝貸銀作保中俄之交固則聨俄拒英之說成子亦知之否耶主人曰謹聞命矣願悉其詳果何爲而作此耶客曰此事之由來非一日矣今始彰明較著也往者某星使當期滿還朝之日謁見俄皇辭行俄皇與談三刻之久其言曰近時輿論謂予有欺侮中國之心又有攘奪朝鮮之意此皆捕風捉影之談不可信以爲眞或有西邊大國猜忌於俄者造爲此說以聳中國之聽耳中俄和好二百餘年交誼在諸國之先予固不肯一旦廢棄且俄國前得瑞典芬蘭地又得歐洲波蘭之地並所定亞洲圖爾齊斯坦各省地廣人多未能心服常思乘我有事逐風塵而得逞彼時西方諸强國且晲隙而議其後而我國地方懸隔過遠呼應不靈鞭長莫及能無顧慮予是以日夜兢兢不欲有事於境外擬先將彼蘭等處之民拊循而固結之俾其心志與俄爲一此非用數十年之力不爲功至東境創築鐵路緣欲流通琿春海參崴商貨起見且苟無鐵路則琿春海參崴終覺孤懸勢難兼顧况以天下大勢言之我之國境雖甚緜長自西趨東處處皆側面也貴國由南向北處處绵正面也我雖建造鐵路亦必聨絡中國始能保護周密議者每云英人助土爾其扼守君士但丁海峽俾俄之水師不得出地中海故俄常欲覔一屯泊水師之海口而思有事於朝鮮斯又不然近數年來我已於黑海之濵得一停泊兵輪之善澳北邊又得煤礦苗旺質良又於庫頁島得海口兩處皆風靜水暖可泊戰艦而又有佳煤之礦且丹馬與我爲婚姻之國我若欲濟水師丹之海峽亦可假道奚必注意於朝鮮貴大臣回中國必至總理衙門可勸政府務崇睦誼切勿爲浮言所惑云云論者謂俄皇之言實出於至誠中國亦當以至誠之意待之此一事也光緒十七年長江一帶民教不和之案迭起環生延及内地焚毁教堂殺傷教士各國公使以中國辦事遲延不能保護教民屢向總理衙門詰責又以哥老會黨煽惑人心蔓延益廣擬令兵輪上水師登岸自衛告於總理衙門推德國公使巴蘭德爲領袖中國政府止之不可事將成矣幸俄國駐京公使不允其事遂寢說者謂洋兵登岸名曰自衛實則與用兵無異倘使肇禍後患卽在眉睫之間俄國不允而中止其與中國交誼之厚顯而可見矣此又一事也條陳時事者皆曰自通商事起爲千古未有之變局中國兵威不振財用日匱商民交困何也則以刼於條約太阿倒持反主爲客而商務虧絀以至此也今時局之可憂而亟宜措意者患不在俄而在英自光緒元年至十五年中外通商貨價出入贏絀之數中國共虧銀一萬五千五百六十一萬餘兩至十六年英國贏　至六千零八十萬四千三百一兩合之俄美等國補入中國之銀二千三百四十一萬餘兩中國一歲虧銀至三千九百九十四萬八千九百四十一兩此有貿易總册可稽者國貧民困端由於此年復一年更不知伊於胡底今議者徒知俄之壤地扼我肩背而不知英之商務已潰我腹心日本一島國洋藥一項猶首在禁例中國竟甘受其毒而不敢拒之果何爲者爲今之計莫若聨俄以圖英俄羡印度之富不肯一日去之懷誠能結以大信共敦睦誼中俄旣親更可共導其機俄若進兵南牧有事於英之屬地則中國邊俄之地可以無虞英之兵力旣分中國乘機而動與彼更立條約禁阻洋藥不准進口英屈於正理而又懾於邊境之多事必能就我範圍於以整頓商務力圖富强庶幾國勢可振而外侮可除矣此又一說也今者傳聞有中俄密約俾西比里亞鐵路可以經過滿洲而通至太平洋海口琿春之鐵路得以徑行直遂此事若成可以爲聨俄之確證而毫無疑義矣主人曰是皆然矣子觀事成之後利弊若何不妨縱談天下事以開拓我胸禁也願直言之毋隱客曰英人朘我膏血猶狐狸也俄人性情猛鷙猶虎狼也狐狸媚人以取精英使人形脫肉削而至於天亡命雖失而軀殻尙存也虎狼伏於山林而不動似馴擾而不爲害一旦長嘯跳躍出而噬人則吾儕無遺類矣弊旣若是利何有焉客旣去主人乃吮毫濡墨以記之以告當世之留心時事者 
[上諭恭錄]  
　　閏五月十三日奉上諭巡視西城給事中慶綿等奏遵保獲盜出力司坊紳董請旨奬勵一摺著吏部議奏單倂發欽此同日奉上諭御史管廷獻奏請節糜費以裕帑儲一摺著戶部妥議具奏欽此 
[臺事紀要]  
　　昨日下午厦門訪事人來信云本月十九日得忌利士公司爹利士輪船由臺南開返厦門紳商民庶以及洋稅關稅務司以下辦公人附之而返者約共五百六七十人此次船價加昻每人收洋銀九圓五角如未先買票上船後始付現銀者每人收至十二圓貨物以糖爲大宗計裝一萬數千包水脚亦較平時爲貴據船中人言及倭兵船自春徂夏雖時在安平旗後兩處洋面游弋從未敢開砲以轟某日砲臺上守兵見之卽開砲擊傷船首桅竿倒仆倭亦未回砲交攻其畏劉大帥之威名眞如鼠之畏貓犬之畏虎也上月某日大帥集臺南中各路統將就城内搭一高臺對衆誓師大有臺存人存臺亡人亡之槪各統將亦誓以身殉無稍貳心紳士以總統早已出亡咸擬推戴大帥爲民主大帥堅辭其請告以本帥何敢妄冀非分祗期將臺疆克復仍作大淸之民云○日來安平旗後兩口並未見有倭兵船洋關稅務司于本月初八日將關務交與劉大帥大帥留關上辦公西人二名徴收稅餉雇通事二人佐之英德兩國商民均已收拾内渡英國各兵艦亦陸續展輪他往目下不特臺南安如磐石卽中路大甲以北倭人亦無能爲各鄕社皆編竹爲城盡力抵禦生番及民間丁壯均能施放槍砲卽婦女亦皆願陷陣衝鋒民志如此堅凝恐倭人欲得志於臺灣難於登天十倍况又有大帥之運籌决勝無異天神乎掃凈妖氛請諸君拭目以俟 
[遼東刦後叢譚]  
　　本館派赴營口專探倭人蹤蹟之友人來信云本月十六日倭宫請大會駐守砲臺然後 
 
 

Page 2

 
 
返所餘零星物件一律交會商看守告以俟華官來交代如華官不收則會商不妨取用會商正在猶豫而霎時間橋南貧民已聞信麕集獲所存木質器具及焚餘之鐵槍管鐵線等搬取一空會商亦無可如何也○夏至後時疫流行居民多患吐瀉轉筋之病倭人謂之虎列拉譯言黑死症每日兵士之患此而死者多至二三十人民政支部出示消除疫氣華人多不樂遵行倭官乃下令死者不准棺殮舁至野外焚之噫亦虐矣哉○日内營口倭兵陸續撤退所存者祗二三百人某號接護理關道福觀察來函悉於月杪到營假遠來洋行暫駐 
[米市遷移]  
　　蕪湖米糧經道憲一再詳懇南洋商憲籲請弛禁以惠民生商憲因金陵歲增之厘餉廿餘萬誠恐弛禁復致驟失故雖筆秃　焦始終未蒙允准繼又聞商憲業已奏請擬將蕪米永遠遏禁所有蕪關例支洋稅之京協各餉並新關監督新關公費准由江省及鎭江關分别撥補今道署已奉明文藉悉制軍卽據此奏酌定辦法使津廣採米各商舍鎭江别無購致之處蕪米不運鎭江亦别無去路而金陵之木勝關大河口私鹽溝三處皆有厘卡爲中江鎖鑰使商舶不得偷漏卽可坐收歲增之利裨益公家正非淺尠雖明知購者病其成本之加重售者由蕪運鎭增幾許周折然爲籌餉大局計正自不得不爾緣近來大憲疉奉寄諭各省凡有可興之利可裁之費能集鉅效以應急需者著卽詳細陳奏是以有此挹彼注兹之計以求有當聖謨聞去夏前任江督劉峴帥已有此等成竹在胸故香帥今日不得不如此規畫况在倭患旣平之後善後籌防需餉孔亟豈肯擯棄目下現成之利權而顧蕪湖一埠之損益故沈幾觀變之士早有能默窺於先事者特關憲袁觀察身任地方目覩闔埠商賈懋遷農工耕作俱因米市久禁而蹙其生時時呼籲於左右兼之京協各餉接踵指撥無可承運不得不抗顔方諍以期稍紓民困無如奏案旣定無可挽回蕪民當亦能諒觀察之苦心孤詣不致再有缺憾矣聞香帥所奏祗請試辦一年卽以今年閏月初三奉旨之日起扣至明年五月初三一年期滿察看江皖兩省輕重損益再行酌奪屆時或尙有希冀第今年蕪商各業則未免减色矣刻下蕪地江口一帶米業行棧及各項米市工役皆捲旗息鼓相繼向鎭江遷移江口市面遂益寥落如數點晨星矣 
[京餉被刦]  
　　蕪湖信云鈔關前解二批京餉二萬兩委陳小泉少尉於四月二十八日管解登程兹聞官塲傳述此批餉關行至山東某縣時已暮色籠山委員循例報縣歇宿當堂將銀點交明白由縣派兵徹夜看守及次晨點騐忽然失去一鞘内計庫平一千兩地當衙署兵衛森嚴例不干委員之事該縣自知關係重大先行照數賠墊俾按站督解無稍稽延近已到京投文戶部當堂兌收矣 
[太守赴任]  
　　松滬釐捐總局提調譚太守泰來奉上憲委署常州府知府曾紀前報兹悉太守已於本月二十二日交卸提調事務旋詣各憲轅禀辭卽赴常州新任 
[白下官塲紀事]  
　　金陵訪事人云去歲江寗將軍豐軍帥入都祝嘏今兹陛辭回任本月初旬某日署中接到滾單十四日各佐領協領叅領督率頭甲二甲三甲旗兵出城迎迓督捕營新建營城守營鶴字營滿字營各勇則由三汊河直達下關鵠列江干如荼如火張香帥常尙衣志統制瑞方伯及文武各員弁均詣旱西門外碼頭待至夕陽西下時遙見憲舟鼓浪而至旣下椗軍帥卽步入接官廳香帥安設香案望北叩頭行三跪九叩首禮恭請聖安軍帥旁立答之曰聖安隨復行賓主之禮各官亦次第呈手版請安軍帥旋排齊全副儀仗前呼後擁直入節轅次日淸晨朝服謝恩接印午後出轅拜客至督轅時香帥迎入花廳晤談片刻織造署都統署藩司署及各當道處則均飭家丁擋駕及回轅已交申刻矣○向例每歲五月間由藩司催提各屬奏銷淸册今歲適逢閏午故江寍藩司瑞方伯於本月中旬始札委張少尹景福等十員分往江淮徐揚通海等處催提聞日内巳謝委禀辭矣 
[五羊刦案]  
　　廣州省垣訪事人云某晚上燈時突有强盜多人擁至十七鋪某紙料店手執刀械向衆行兇隨將櫃内現洋銀盡情搶掠迨盜去已久店夥始敢喊追而已無及矣同時源昌街某店亦被刦所失贓物爲數較鉅翌日均赴縣報請緝查○某晚有盜數十人明火執仗奔入番禹縣屬某鄕落行刦鄕人守禦素嚴一見盜蹤卽出追捕無奈盜黨羽甚衆所用槍砲犀利異常以致連斃鄕人數名餘人遂　率逃避盜至此如入無人之境益肆猖狂連刦十餘家得贓約千金台揚長而去事後邑宰聞報卽帶領兵差馳往履勘噫盜賊橫行至於若此有守土之責者其將何以爲情乎 
[鴛湖櫂歌]  
　　前報拿獲鎗斃李汛官之兇犯唐老鬍子一名疉經研訊並過府勘訊供認不諱禀詳大憲刻奉撫憲來文飭令就地正法嘉興縣劉邑尊於十六日半夜升堂飭差由内監提出該斬犯當堂騐明會同城守押至甘河橋三官堂後面空地梟○南城門口有居民王某年約弱冠屢思娶妻鄰居顧老婦知之謂是可以計餌也一日謂王某曰在城某姓女碧玉年華丰致娟秀郎君如果有意老婦當爲冰上人撮合此好事間數日顧復謂王曰事已說妥祗須先付定　四元惟大禮則非數十元不可王一一應命擇定於本月初十迎娶因乏鉅欵向姊商借姊以弟有正用如數付之並回家帮同料理一切至期親朋齊集准備花轎臨門不意顧老婦取洋避匿蹤跡杳然始知被騙王乃忿極潛購芙蓉膏吞服之毒發施救已無及矣顧老婦聞信畏罪亦服洋烟畢命噫害人害已若顧老婦非所謂可憐不足惜者哉然王某則不免視性命若鴻毛矣○有某小火輪由杭赴申行至塘棲地方一客失足落河打撈無著該輪不顧而去後悉死者係揚州人屍親倂欲向該輪理論一切未知究竟若何容後探明再錄 
[八閩叢談]  
　　閩中城外村婦皆不裹脚其未嫁者呼爲瓜妹多在城市大家供使役之令花園弄有新華軒成衣店主人某甲素性佻達色中之餓鬼也里中某乙家畜有使女常往來於某甲店中甲見而垂涎之雨逗雲挑已非一日女芳齡二八正値破瓜情竇早開其欲遂逐遂學毛生之自薦甘爲紅拂之私奔豆蔲梢頭不知春風幾度不意野鴛方合而瑞燕忽投乙翁聞知卽將使女辭歇女皇皇然歸父母廉知其情以該女已許字於人現在婚期將屆挽人向甲索鷹餅二十枚以寢其事甲一毫不拔堅不依從詎該女自服墮胎藥遽爾腹痛欲裂一息奄奄女父母以禍因甲起將女擡至甲店中移時卽玉隕香消魂歸地府甲自知理屈急邀親友極力調處假孔方兄從中斡旋許以二百金事始得寢○閩中向有罷市弊俗積習相沿牢不可破蓋以爲恃此可挾制官長也旱管頭有某家店内甲乙二人不知因何口角乙糾合無賴十數輩猛至店中打毁物件主人大聲呼救鄰右鋪戶俱代不平相率閉門罷市事爲保甲局下橫路委員阮幼廷少尹所聞卽帶差勇前來彈壓幷諭令各鋪戶照常開設一面出差緝拿各犯懲辦各鋪戶十分欣悅然罷市之風亦須設法禁絶之不可縱之使長也○海防雖撤而臺灣尙未安戢地方仍當戒嚴現上憲於城外内保甲尤加意認眞臺保甲局總辦梁爵臣刺史總查郎慶祥刺史上卜橫直路委員阮徐唐楊四少尉曁查夜各委員皆於三鼓後親帶差勇四處巡緝笳聲柝聲互相答應至黎明始各返　○南臺土地廟左近平康里也有妓名紫廼鴇母仁五嫂之買女色藝雙佳艷名卓著現妓意欲自立門戶將平日所積及鈿等物向母贖回賣劵詎該鴇視妓爲錢樹子多方作難强索千金妓討無所出於前日私將阿芙蓉膏吞服之幸該鴇卽時覺察設法解救始能喚醒芳魂七十鳥之毒何一至於是哉○水亭厘局委員楊刺史恩桓於前日作古現已遴委陳司馬錟接理其事○福州鼠瘟盛行時疫蠭起甚有一家連斃數命者且受病不過數日卽見暴亡省中醫家皆應接不暇○臬司張笏也廉訪國正現奉旨升調山東藩司業於十八日起程城中文武各官均出城恭送 
[演劇禳疫]  
　　京口訪事人云本月望後天氣驟凍北風戀號江中巨浪拍岸滔天居人早起可穿單祫夜間可擁薄衾至十九日烈日騰 
 
 

Page 3

 
 
空炎熱異常以致寒暑不調疫癘較前尤甚近日城廂設壇建醮者幾於無處無之惟聞街頭巷尾鐃鈸叮噹之聲不絶於耳而駐紥京峴山之常勝右營兵丁患疫者不下二十餘人十八日左右兩哨官亦患急痧而逝統領恐疫氣傳染飭患病者另居一處並延醫生爲之療治有某什長年近不惑衣履整齊上街巡查將至東門忽患急症暈倒在地見者代爲施救藥石雜投迄無效騐登時斃命當由廣勇舁至營中統領見而憫之遂購棺收殮此外寳塔巷南首一日之間共斃十餘人有某姓家八人其四已登鬼籙四人病莫能興呻吟牀褥炊爨乏人奄奄待盡甚可憐也又某姓一家五人已斃其二似此類者不一而足山巷人某甲年甫而立在某茶社倚闌啜茗以滌煩襟閱片時忽發㿜螺痧自言腹内痛如刀搠　色灰敗宛轉呼號社主急遞信其家旋經家人用門板舁回則巳魂遊地府何蒼蒼者之不愛我民耶十九日寳塔巷居民及各店鋪復延　僧道醵金建醮以冀禳災驅疫並在巷之東畔高搭戲臺遍懸各色燈彩輝煌奪目擇於二十日召梨園子弟演戲三日笙簧咽雨鑼鼓喧天一時還近紅男緑女結隊來觀頗有溢巷塡衢之勢丹徒縣水利廳張煥文少尹恐戲塲中有匪徒乘機滋閙特派差勇前往彈壓二十二日有某校書芳齡二九秀骨珊珊挈一女班子同往觀劇弓鞋細步蹴碎香塵行至小營盤游人如蟻深入重圍宛如虞姬之被困垓下突有無賴子以如箕之手捫似玉之胸妓大呼救命時適差勇梭巡到此無賴子始一哄而散有一口操京都音之某姓正在覲望忽有妙手空空兒從人叢中擠近身旁將表袋内所儲洋蚨五元乘機竊去遂如黃鶴之高翔迨某姓知覺已無處追尋祗得頓足撫膺徒呼負負而已 
[五羊零拾]  
　　廣州省垣訪事人云闈姓總商劉學詢倚勢橫行惡跡昭著兹者被人告發挈眷潛逃日前大憲派員馳往香港訹獲勒令回省送交讞局看管聽候查辦○本月十三十四兩日大雨滂沱昕宵不絶街衢積潦没踝行者皆興揭厲之嗟天氣亦寒沍異常居民易葛而棉仍有瑟縮之象田中禾稻多半受傷想彼農民又不免懸耒而歎矣 
[豸旌過滬]  
　　署江蘇臬司正任蘇松太道黃幼農廉訪由滬赴金陵謁見張香帥公畢遄回昨日午後二點鐘時乘輪船抵滬將行李運至觀音閣碼頭舟次隨命駕過船遄回蘇省江海關道劉觀察上海縣黃大令聞信立卽前往送迎 
[兵艦易員]  
　　南洋寰泰兵輪船前由滬駛至吳淞撞損裝載滬防左右兩營散勇之駁船及百合好勞輪船事爲兩江總督張香帥所聞卽將管帶容游戎撤去差使而令吳軍門奇勳兼管○前者恊防臺灣之南琛兵輪船管帶康遊戎長慶現經張香帥撤去差使而令江順兵輪船管帶陳遊戎廷樑兼管 
[關道慮囚]  
　　前日太倉州金直刺飭差役押解盜犯周老虎至上海投文道轅請爲勘訊劉觀察發交上海縣監禁候示昨日午刻飭傳縣署傳招書役人帶犯到轅伺候少焉升坐二堂細閱來文然後將周訊問周供稱小的係太倉人前偕周笏生陳某及不知名姓之大塊頭至橫涇鎭某姓家行刦事後笏生分給小的棉衣數件餘贓均由伊等俵分旋被捕役緝獲小的確係初犯尙乞施恩觀察飭仍發縣監禁候備文發回太倉州再行解省 
[新舊交替]  
　　昨係新任英廨讞員屠興之别駕接篆吉期書役人等早已預備一切别駕於黎明五點鐘時鳴騶蒞廨行祭門禮旋卽入内參灶遂換朝服至大堂望闕謝恩行三跪九叩首禮拜受鈐記訖卽升坐大堂禁役排衙畢仍換公服坐二堂點卯及點畢卽排齊全副儀仗至虹廟拈香詣道轅謝委俄而踵門道賀者絡繹於途别駕均殷勤欵接當祭門時禮生贊禮略有錯悞别駕於事畢之後傳進花廳大加申斥别駕之織微必燭卽此可見一斑○代理英廨讞員宋莘藥通刺旣將篆務交卸卽於昨晨乘輿遄回公館署中書役均於大堂站班恭送通刺亦降輿步行至頭門回顧書役撫以温詞大有不忍相别之意 
[騙術太低]  
　　有某甲者不知何許人自稱候補老爺前晚身穿紗接衫手執鵰　扇大搖大擺獨行至萬家春番菜館呼肴大啖値堂者見舉止豪華不類小家子殷勤伺應於是肴陳緑玉觴泛紅霞頗極一時快意及飲食旣畢値堂者向索膳資甲旣不與之熟識未便記帳搜索阮囊則又空無所有遂效昔人典衣故事將所穿衣服暫抵反至捕房控告番菜館强將衣服扣住情同拆梢等語捕頭聞之立飭包探往查知甲固以負腹將軍作此伎倆爲誆騙飲食計者不可不小示懲儆飭押至深夜嗣經甲友代繳酒資始得逍遙出外時至今日騙術愈多然祗區區爲飲啖計本領未免欠高 
[孽案未了]  
　　嚇斃瘋人一則已紀昨日報章兹悉死者係紹興人章某之妹是日適因娼婦朱文蘭等與章口角扭毆幷批其頰章妹上前解勸亦遭掌頰一下因之羞忿交加觸動舊疾遽作遊仙之夢事後有人排解勸令朱文蘭等逢七超薦誦經禮懴朱等不允事遂中止現在朱已拘入捕房押候堂期解訊並聞章某擬請公堂將此案送縣辦理未識鄭大令允准否也 
[竊賊破案]  
　　棋盤街安豐衣莊夥范登林因送貨至老義和棧適棧客萬鳴箱内失去碎銀數十兩疑被范竊扭赴法捕房解經鄭大令研訊送縣嗣因原告不到黃大令准予交保靜候傳訊日前大令出票協提老義　棧主孫銘山到案研訊此案原委聞汛捕魏德已將此案竊賊柴桂山在西門拘獲解縣請訊矣 
[晝殺人]  
　　本城老北門内計家弄有山西人王錦如賣居於此專放印子錢盤剥重利牌號恊和祥主夥五人前日十二點鐘時王偕夥任炳成張希原及某甲出外收放帳欵惟留庖丁李阿林在家及五點鐘時回見李已被人砍死廚下屍身俯伏於地一足蜷縮刀從頸後砍入頸前皮尙未斷頭懸胸際兇刀放在作檯上視之卽李平日用以切麫　猩紅遍染刀口已捲乃喚九鋪地甲李升到場察視卽帶王及任張甲投縣禀請臨騐黃大令立飭地甲預備屍塲至昨日十點鐘時帶齊刑仵書差前往旣升座地甲卽歴禀前情幷將兇刀呈上王訴稱小的係山西汾州府介休縣人來此已十二年專放印子錢度日年三十五歲向在法大馬路二年前移至此地屋主哀姓已死李亦同鄕年約四十餘在小的處當庖丁昨日十二點鐘時小的等出外收帳惟留李一人守門迨五點鐘後回家叩門不應繞進後門見李已被人砍死大令曰李平時爲人如何爾處有婦女否答稱李性甚謙和小的處並無婦女大令曰李有親屬否答稱李於去年十一月初二日由伊族人李少莫薦來少莫現住侯家浜與小的同業大令曰李旣是爾之庖丁死在爾處總須惟爾是問王堅稱小的不知任供稱小的亦山西人年二十八歲張及甲卽高其源同供稱小的等均在王處爲夥李死不知何故大令曰爾等昨午一同出去抑先後出去答稱同行惟王先返大令飭差役將各人週身衣服細視並無血汚研詰再三隨傳比鄰封四奎訊問封供稱小的亦山西人與王同業昨日適亦因事出外故不知其事封妻徐氏供稱小婦人曾見一人身穿綢衣而入但見背面未辨面容且並未聞有喊救聲丁有生供稱小的係本地人開設銅作昨日送貨他往此事亦未聞知且作中銼刀聲不絶故諸夥皆未聞王家有人喊救劉紀昌供稱小的係江北人在治下業皮匠終日挑擔出外不在家中妻子因撫兩小孩故亦不甚關心門外之事大令飭仵作騐明砍斃屬實飭王備棺成殮具結收領少莫投案訴稱小的願盤柩回籍大令飭差役將王等一干人帶回訊核 
[細故涉訟]  
　　去冬武生姚步姚步嬴投上海縣控法華寺住持僧松林燒燬樹柴理論被毆叩求騐究黃大令飭仵作騐得額角微傷諭候提松林訊究後松林輾轉避匿抗不到案至前日始經差役將兩造禀解晚間大令請帮審委員夏明府升坐花廳訊問姚訴稱武生在法華鎭開設豆腐店購得樹柴一擔堆存廊下松林不問情由强行取去向之理論竟將武生額角毆傷去年蒙黃老公祖騐明今特求恩究辦松林供稱僧人 
 
 

Page 4

 
 
在法華寺住持去年九月三十日見寺中戲臺下堆有樹柴憶及十月初一日爲出會之期須預爲灑掃因卽搬出寺外姚恃其勢力百般恫嚇僧人不敢與較忍受無言旣而姚因坐車跌翻磕傷額角卽以被毆誣訴意圖挾制僧人明府謂姚曰爾是武生和尙焉　打爾究竟被燬之柴價値幾何答稱九十文明府笑曰本委當著松林照價賠償幷燃點香燭可乎姚唯唯明府飭各具切結而退 
[法廨停訊]  
　　昨禮拜二本係法公堂訊案之期緣鄭大令政躬微有不豫飭丁持片咨照捕房將應訊各案歸下期彚案判决 
[美界捕房紀事]  
　　董阿友賃居西華德路第四號業廣公司之屋已有年矣刻下公司經理人欲將此屋改造促董移居董於臨行時將門窓板壁携去經理人惡其無狀訴諸捕房此前數日事也昨日公司中某西人復繕函投捕房請爲查究捕頭遣范進才倪順泉二包探將董母徐氏拿交四百三十二號華捕解送英公堂請訊○西華德路第八號洋房有某西人開設飯店前晚投捕房訴稻已歇乳嫗陳王氏陸續竊去肥皂等物請卽究追捕頭遣包探倪順泉往英租界浙江里將陳王氏拘回詰知實被誣控爰卽釋之使去○前挽七下鐘時有寍波帮髹工二十餘人聚集白大橋北首德興茶園聲勢洶洶隨手取茗甌亂擲茶博士駭極急喚巡捕二名至衆人一哄而散祗獲甲乙丙丁戊己六名解入捕房捕頭令押候送請讞員訊辦○偷兒小獅子屢經破獲已由前讞員遞解四五次今又潛蹤滬上重操舊日生涯前晚經包探范進才獲諸裏虹口押入捕房候解英公堂請辦○前晚十二點鐘時有偷兒闖入乍浦路第四百四十號門牌梁幃平家竊去臥室中衣服首飾爲數甚多至昨晨梁投訴捕房捕頭遣包探倪順泉查明留心跴緝 
[施濟多福]  
　　楊輔卿善士函稱奉慈命以孫芹官病久未痊助賑銀三十一兩六錢三分三厘又以故友王君履安因事墊洋四元作古後無從寄還倍數移賑洋八元以資王君冥福張錢氏求病速愈助賑洋五十元葛維三善士助來痧藥經費洋一百元呌貨公司助來神麯三大件博施利濟同歸救命之功福集祥臻宜爲善人之劵敬求登報誌謝並昭嘉勸上海六馬路仁濟善堂籌振公所施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[造屋欠銀案續訊]  
　　　去冬有木作頭夏錫記等偕保人森大木行經事王明齋等控寳遠公司股東曹昌猷張介範等虧欠造屋價銀一案節經宋通刺庭訊判將曹張交保著將所造房屋變價攤派各欠其曹昌猷控張介範之票借銀四千五百兩一節著曹等將帳目理算明白應著另行控追此前事也兹據曹以張旣不理帳亦不調處等詞聲訴通刺准之飭差著保將張交案升堂訊理曹供監生係寍波人向在治下虹口地方與同鄕袁姓四人股開寳昌洋廣雜貨字號去秋有素識之張介範因設立寳遠公司缺乏資本向生陸續借銀四千五百兩立有票劵爲憑嗣因夏錫記等索討造屋工程銀兩無著控訴案下牽涉生名迭奉庭訊判生與張介範將帳目核明再行控追詎料張抗違憲諭置此事於度外爲此投案禀乞究追張供小的係本邑浦東人向在虹口開設遠昌牛肉鋪去秋有寳昌股東曹昌猷屢次向小的說合謂刻下虹口一帶市面興旺如三泰公司等專以租地造屋收租獲利甚厚彼欲效之奈獨力難成遂糾小的合成其事小的當以素來小本營生無此鉅本曹云資本由我獨力籌墊惟須小的出面蓋寳昌洋廣貨字號伊與袁姓等股開此事並不向各股東說明以掩各股東耳自議妥後所取牌號亦由曹主裁名曰寳遠公司旋向天主堂租得虹口吳淞路旁空地一方由寳昌出登告白招雇木作夏錫記董仁昌等包造樓房一百六幢所有出立租地契及木作頭承攬合同等各據雖由小的立名然均憑寳昌圖章作保爲重不料曹居心叵測迨所造房屋工程將有大半之際忽向小的商懇謂已陸續墊付各欵約銀四千數百兩現在伊之股東袁姓等已略有所聞卽日由寍來滬倘查閱寳昌帳簿及往來銀數屆時無言可答囑小的立名向寳昌借銀四千五百兩之票據一紙倘股東等前來查帳卽將此票搪塞當時深信不疑卽書立票劵一紙交曹詎伊刁狡異常竟將此票作准其合夥貿易之事希圖推賴况原議言明如日後公司得利曹得八分小的祗得二分况小的陸續亦曾墊過銀二千五百兩均向各親友挪借墊用此事小的已被累不堪設想今奉提訊尙乞明鑒通刺以供詞各執案難定斷判將張暫行交差令曹檢帳各倩公正一人將帳目核明再行覆訊核奪曹又禀請將張管押追繳否則案懸無期通刺拍案大怒謂曹昌猷曰前堂諭爾赶緊理算明白追今日爾帳未理明毋得遽請押追實屬冐昧曹始唯唯而退 
[英廨晚堂案]  
　　二百四十七號巡捕解送張善甫向嗣母楊氏吵擾不休似係違忤拘案請究宋通刺於前晚提訊楊氏供家在蘇州丈夫生時在治下盆湯弄開設張春記顧繡店生有二女因乏子嗣曾撫夫兄之次子善甫爲子以繼宗祧不料丈夫於上年因病身故小婦人旋卽文定某姓之女配與善甫爲室於十一月十九日成婚未及數日善甫卽另行遷徙擅將傢伙什物搬取一空經氏阻止非但不聽反敢挺撞現悉善甫將已醮之女吳氏招留在家日前氏偶向善甫提撕一二語伊竟大肆咆哮將氏逐出爲此鳴捕送案今求恩斷善甫供嗣父在日開設顧繡店嗣父故後向由小的經理至今正嗣母竟將店業閉歇囑令另行居住現悉嗣母將家中所有什物移匿開妓院之楊阿大家小的心不甘服向之理論致被鳴捕送案通刺判令善甫出具改過切結不得再向嗣母纒擾如違重究楊氏亦飭具遵斷切結存查人証一倂斥釋○周高氏控子立生以逆子違忤泣求究懲宋通刺庭訊之下氏供本邑人向居城内梅家弄丈夫敬星在日會開報關行故後遺下子女各一小婦人日以針黹餬口不料劣子立生不務正業日與無賴爲伍屢訓不悛甚至將丈夫遄業花銷都罄以致度日艱難不得已挈同女兒借居滬北親串家日在某湖絲廠工作以佐饔餐不料逆子尋蹤而至索擾不休無奈扭送憲案求請究懲周供小的自幼未習專業向依母親度日現托親串薦有生理惟須母親前往作保方可成就故至母親處禀明並無吵擾情事通刺以周立生違忤母訓實　怙惡不悛著發交改過所禁押待其改過自新再行核奪 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年閏五月十三日京報補錄]  
　　宮門抄○諭旨四道錄前○僕卿岑奏假期屆滿足疾未愈請開缺回籍就醫摺○僕卿林奏因病請准開缺摺○奉天府尹善　奏病難速痊請准開缺摺○東撫李奏調署州縣各缺片○蘇撫奎奏審明盜案正法片○兼署雲督崧奏叅革叅將片○相撫吳奏請免騎射片○署直督王奏留員差遺片○閏五月十三日工部鴻臚寺廂黃旗値日無引見○端王等點騐火藥覆　命○陝西臬司李有棻請訓○記名總兵夏定泰謝恩○儘先副將張德昌謝恩○徐用儀請假十日○桂公賡音布各續假十日○召見軍機　汪鳴鑾李有棻○○太僕寺少卿臣岑春煊跪奏爲假期屇滿足疾未愈懇恩開缺回籍就醫恭摺仰祈聖鑒事竊臣夙有足疾光緒十六十七年間守制在籍延請本地醫士診治始獲痊可今年正月奉欽差大臣劉坤一奏派辦理調援山東馬步各軍營務時値嚴寒因軍情急迫屢冐風雪晝夜䟎程以致感受寒溼及抵山東黃縣足疾忽發步履艱難隨卽延醫調治毫不見效嗣因山東軍務肅淸奉調赴關馳抵天津愈加沈重當經請假在津醫治亦未見稍　迨聞和局定後卽咨呈劉坤一代奏銷差並請假一月回京醫治前月初五日接奉劉坤一照會内開於四月二十日附片代奏二十七日由兵部火票遞回原片奉硃批著照所請欽此遵卽於前月十一日由津起程十七日抵京卽赶緊延醫診視現在假期届滿足疾仍未見稍愈再四思維惟有籲懇天恩開缺回籍就醫俾延原醫治理庶冀行動如常不致延成痼疾則感荷皇上再造之恩當圖報於將來也所有假期屇滿足疾未愈懇恩開缺回籍就醫各緣由謹具摺恭陳伏乞聖鑒訓示謹奏奉旨己錄○○留辦臺灣團防幫辦墾撫事務二品頂戴太僕寺卿林維源跪奏爲和議已成微臣鐫銷關防當卽候船内渡理應入都復命供職緣患　痺籲懇天恩准臣開缺恭摺仰祈聖鑒事竊臣自光緒十二年奉旨赴臺幫辦墾撫事務遵於是年五月間開辦迄今十年屢入深山勦撫兇番墾闢荒壤迭受瘴濕牽發舊疾臂膝酸痛去年六月復奉旨留辦團防督飭各莊巡歴海口夙恙更甚彼時防務吃緊未敢冐昧請假兹已議和臣將前奏刊用督辦團防曁幫辦墾撫關防二顆一倂鐫銷船便卽行内渡理應入都復命供職奈手足　痺拜跪不勝醫者云瘴濕未淸復加憂憤變成重證藥力恐難驟效不得已　請天恩俯准開臣太僕寺卿缺俾得安心調治成冀速痊再當趨叩宮門求賞差使斷不敢稍耽安逸自外生成謹將微臣抱恙籲請開缺緣由繕摺陳伏乞皇上聖鑒訓示謹奏奉硃批另有旨欽此○○革職留任又降一級留任奉天府府尹奴才善聨跪奏爲假期屆滿病難速痊籲懇天恩俯准開缺恭摺仰祈聖鑒事竊奴才前以宿疾增劇奏請賞假一月仰蒙恩准感戴莫名兼旬以來赶緊醫治不意求痊愈切收效愈難據醫者云用陰不足脾胃太虧非寛以時日斷難奏效現値奉省事局甫定撫綏安輯急切需人雖肝腦塗地不足以報稱萬一曷敢稍耽安逸自外生成惟奴才病體纏綿難期速愈若再懇恩賞假深恐徒延時日職守久虛則負戾更甚徬徨午夜悚愧實深再四思維惟有籲懇恩施俯准開缺調理奴才年甫五旬調治或易倘能病勢稍减卽當泥首宮門求賞差使再效犬馬之忱以圖仰酬高厚所有奴才病難速痊職守未可久曠懇恩開缺緣由謹繕摺具陳伏乞皇上聖鑒訓示謹奏奉旨已錄○○李秉衡片再調署蒲澤縣本任歴城縣知縣宋森蔭因升階卓異卸署商河縣本任棲霞縣知縣陳毓松因俸滿卓異均於調取引見旋省後仍飭各回菏澤縣署任棲霞縣本任又代理滕縣准補榮城縣知縣韓文朗飭赴榮城縣新任供職所遺滕縣篆務查有署理萊陽縣准補泗水縣知縣黃葆年堪以調署又署理海陽縣知縣吳鴻慈年滿遺缺查有德州知州王佑修堪以調署所遺德州篆務查有署益都縣本任海陽縣知縣陳公亮堪以調署又代理齊東縣知縣曹榕飭回莘縣本任所遺齊東縣篆務查有代理費縣准補鉅野縣知縣許紹儼堪以調署遞遺費縣篆務查有平陰縣知縣李敬修堪以調署遞遺平陰縣篆務查有正任費縣知縣王洵堪以調署又平度州知州茅恩綬撤叅遺缺查有代理歴城縣本任臨朐縣知縣吳觀敬堪以調署所遺歴城縣篆務查有署理聊城縣本任邱縣知縣凌芬堪以調署又代理平原縣知縣王之幹調省遺缺查有濮州知州恩奎堪以調署又代理范縣知縣華景熙調省遺缺查有正任魚臺縣知縣趙英祚堪以調署以上調署各員任内均無三叅限滿已起四叅命盜案件及錢糧未完有關降調展叅處分據藩臬兩司會詳前來除批飭檄遵並咨部查照外謹附片陳明伏乞聖鑒謹奏奉硃批吏部知道欽此○○奎俊片再據代理桃源縣知縣謝國恩詳報先後拿獲因行刧事主夏陳氏家得贓拒殺事主夏棆建身死案内匪犯伏平成姜懷金二名到案訊據該犯等供認於光緒十九年八月二十六夜更餘時分伊等聽從在逃之宋三石頭夥同伏平成等同夥八人分執洋槍等械夥刦事主夏陳氏家錢衣等物伊姜懷金開槍轟傷事主夏掄建身死伊伏平成在塲目擊不諱錄供通詳詎該犯伏平成在監病故騐訊詳報奉批核辦將姜懷金伏平成均依强盜殺人不分曾否得財俱照得財律斬决梟示伏平成雖已病故仍應照例戮屍恭逢光緒二十年八月十六日恩詔雖事犯在正月初一日以前係强盜殺人問擬斬梟毋庸查辦又據沛縣知縣馬光勛詳先後拿獲因行刦事主徐文奎家得贓拒傷事主身死案内匪犯恒二碼塊梁尙寛高景汶等二名並起獲原贓衣物及盜械洋槍一杆到案訊據該犯高景汶等供認於光緒二十年三月二十六日夜聽從在逃之李堃三　同　得娼等同夥十三人分執洋槍等械行刦事主徐文奎家錢布衣物黃得娼放槍拒傷事主身死不諱將該犯高景汶梁尙寛恒二碼塊均審依强刦之案但有一人執持洋槍在塲者不論曾否傷人不分首從均擬斬立决梟示通行俱擬斬立决梟示解由淮揚道徐州道親審明確咨經臬司復核備照詳請將該犯姜懷金高景汶梁尙寛恒二碼塊批飭正法核奏前來奴才覆核無異除將該犯姜懷金高景汶梁尙寛恒二碼塊四名遵照刑部通行先行正法飭將監故之伏平成照例戮屍一倂梟示倂飭嚴緝各逸犯務獲究報曁各案供招咨部外謹會同署兩江總督臣張之洞附片具陳伏乞聖鑒敕部核覆施行謹奏奉硃批刑部知道欽此○○崧蕃片再奴才到任後于特叅尅扣兵勇口糧之管帶曾紹枚等摺内聲明此外查有營務廢弛吞蝕餉項之員隨時嚴叅在案嗣因查有會帶鎭東右營戰兵准補雲南撫標中軍叅將張以仁兵額不足蝕餉營私當飭營務處委員密查去後兹據委員查明屬實禀由營務處詳請奏叅前來奴才查鎭東右營駐紥巧家廳江防一帶該處川蠻不時過江滋擾全恃防營以資守禦今張以仁兵旣不足蝕餉顯然其防務懈弛更可槪見當此整頓營伍之際斷難稍事姑容應請旨准將會帶鎭東右營戰兵准補雲南撫標中軍叅將張以仁卽行革職以示懲儆而肅戎行除咨部查照外謹附片具陳伏乞聖鑒訓示再雲南撫標中軍叅將係題補之缺滇省現有應補人員俟接准部復再行遴員請補又雲南巡撫係奴才本任毋庸會銜合倂聲明謹奏奉硃批著照所請兵部知道欽此○○吳大澂片再鎭筸鎭標中營守備魏世坤於咸豐元年隨營出師在廣西永安州屬之大峒地方被賊槍傷咽喉右側矛傷左胯又鎭筸鎭標左營守備楊開第於咸豐八年隨營攻勦四川綿州右手被槍子傷左手刀傷眉城解圍右脚被賊刀傷該員等所受各傷均經報騐在案每逢陰雨節候時致觸發力難挽强馳騁先後禀請查騐奏免騎射改習槍砲等情經護撫臣王廉札委各該營就近委員復騐該員等所受傷痕俱屬確實各具印結禀復前來合無仰懇天恩俯准將鎭筸鎭標中營守備魏世坤鎭筸鎭標左營守備楊開第均免其騎射照章改習槍砲以示體恤除飭取該員等履歴咨部外謹會同兼護湖廣總督臣譚繼洵湖南提督臣婁雲慶附片陳明伏乞聖鑒謹奏奉硃批著照所請兵部知道欽此○○王文韶片再定例在部投供候選各官因公出差遇輪選到班時照例擬選差竣回京附入月官補行引見等語光緒十八年閏六月大學士直隷督臣李鴻章奏請將候選知州陳維彦留於北洋差遣仍照例輪選奉硃批吏部知道欽此兹查四品銜直隷州用不論雙單月選用知州黃希尙向在北洋海防軍營當差光緒十九年例保期滿出力人員奏請奬叙有案現在軍務粗定嗣後整頓海防須資熟手應請將該員仍留北洋差遣免其赴部投供輪選到班時按班銓選俟選缺後再行送部引見以符例章除履歴咨部外謹附片具陳伏乞聖鑒敕部查照謹奏奉硃批吏部知道欽此 
 
