# 1891 - 314 - 4906673

 

Page 1

 
 
[新科順天江南江西浙江闈墨出售] [  申報館啓]  
　　制藝雖小道然理法必準諸先民花樣必宗乎時尚率爾操觚者斷不能工本舘每逢大比之年卽將直省闈墨排印問世誠欲爲揣摩風氣者導以先路也本科順天江南江西浙江等省闈墨類多炳炳琅琅之作亟付手民冠以主司同考官姓名爵里新貴題名全錄後附試帖如干首每本碼洋七分有欲觀絶時眉樣者本埠請至三馬路申昌書室及掃葉山房外埠卽向申昌及賣報人購取可也此佈 
[二百八十號畫報告白] [  點石齋啓]  
　　鄂省於放榜之前例有迎五經魁之舉令五乞兒扮之遊行街市蓋他省所未聞者也至若士之徼倖成名僧之菩提證果吸毒者幸得蛇角善獵者能戢虎威西人有應試之情卜士無億中之術父子感夢而相救妻妾易地而難堪及所附山水人物各册頁並輿地圖等准於十六日出售此佈 
[釋音]  
　　聲音之道本乎天籟余前者序天籟新韻已詳哉言之今年夏間在家養疴日從事於琴因命次兒雨文就余所譜如意曲製成一操循聲按節亦頗可聽然究不敢自信也族孫豫才精音律書畫篆刻而外與琴爲耐久交秋風報罷薄游滬上寓於余家宵深無事命雨文以此曲就豫才而正焉豫才亦以爲可惟云宮與韻恐有未盡協律之處因取各種琴譜中之有曲文者按譜求律依律求音從聲求韻以核正之然細考譜中無曲文者則韻皆一律有曲文者韻卽不能一律有起韻第三絃而以下應協韻之句竟相去二三絃者余所譜之如意曲一操亦復如是相與細思其理始恍然曰聲依永律和聲乃就人之聲音以爲律非就律以發音也故古人有絲不如竹竹不如肉之說肉卽聲也有聲斯有音有音斯有韻有韻斯有律律其後也聲其先也聲其本也律其末也然有聲而無律則耕夫隴畔之歌也有律而無聲則京腔梆子之調也琴譜無曲文者有韻可按有曲文者無韻可按殆爲此乎余曰聲音之道近時皆以爲古音之失傳而不知其失傳者非音也律也古人之音與今人之音本無所殊則亦何至於失傳惟因音成律則律有一定不能稍有舛誤人或喜其音之妙而畏其律之難則傳之者寡矣郢人歌下里巴人之曲屬而和者千萬人歌陽春白雪之詞和者落落如晨星非陽春白雪之音不可聽實以巴人下里之律易於習也近來雅樂云亡北鄙殺伐之聲繁絃促節以爲美所謂和也者絶無僅有高抗之聲愈唱愈高至於力竭聲嘶而喝采者聲如春雷甚而至於歌伎當筵亦復以此爲擅勝口大開而筋暴起杏臉桃腮紅如榴火客乃拍案呌絶此誠别有肺腸者矣然此等風氣實有關乎運數非人力所能挽回孔子自衛反魯而雅頌得所蓋非孔子之聖固有所不能也然古調之所以獨彈固以曲高寡和之故而曲之所以見爲高和之所以至於寡者亦仍由人爲之此其說楊忠愍公先我言之矣宋儒不解音律而專求諸數隔八相生三分損益紛紜其說而益覺支蔓繪圖立說參考倍難而於五聲六律十二管還相爲宮一語卒不得其準楊忠愍以爲古時候氣者以管定律者亦以管其實古之管卽今之管而今人能以管定律者未之聞也簫之孔與管同簫則人多能吹之則試以簫定律工尺上四合卽宮商角徵羽也五與六則四與合之變也此七者卽琴之絃也惟七絃中無乙凡當按之而後得假如簫之吹也以正宮爲調則小工之六爲尺五爲工以此類推換一調卽換一宮宮旣換則韻與律俱換故吹簫者有翻調同一腔也而可以翻七調則七調卽七易其宮其他諸樂器無一不可翻不過翻之有難易耳是則還相爲宮之正解彼隔八相生三分損益之說徒使人墮入雲霧中實按之仍不得其解也而後人見此說乾咸視聲律一道爲畏途於是不敢卒業而音律乃有失傳者矣如意一曲本惟文字初無音調也自前年命西山樵者爲余製譜而後有調調旣定卽不能復變今譜以爲琴操者盖卽就其已成之調而移之於琴其中尚無不合於律之處至於韻則隨腔之頓挫以爲韻宮則隨其聲之高下以爲宮不必拘拘於某宮某韻而自成一調余亦不過藉此以爲消遣之計而已豫才撫掌稱善因復縱談翻切之學謂去歲所得之秘悉以傳之於人知此者已不下二十餘人余更爲之大快相與一彈再鼓至燭再見跋乃始就睡晨起錄昨所問答語而存之高昌寒食生 
[楓陛承恩]  
　　兵部馬館監督例由本部司員中簡派旗漢各一人管理驛政一年期滿另行更換兹馬館滿監督已屆期滿應卽更換經兵部揀擬正陪二員於十月初三日帶領引見請旨更換本日奉硃筆圈出兵部馬館監督著武選司郎中瑞壽去欽此○新授太常寺少卿桂少典常勛詹吉於十月初三日辰刻進署履新經博士廳黏貼紅諭示仰闔署官員書吏以及樂舞三生廚皂人役至期齊集署内伺候一體謁見各宜懔遵勿違○廂藍旂蒙古副都統景笰亭少宗伯善訂於本月初五日辰刻在東安門内南箭亭子挑補廂藍蒙啓賢佐領下領催馬甲養育兵各一缺雅魯岱佐領下馬甲一缺雙俊佐領下馬甲一缺存保佐領下馬甲養育兵各一缺文喜佐領下養育兵一缺除傳令應挑人等是晨前往預備外並咨請察旗松侍御至期會同挑缺○詹事府爲曉諭事照得本府考試供事愼密關防所有紅卷名目仍照上屆概行禁除誠恐猶有不知法紀之人藉紅卷爲名造言撞騙考生爲其欺惑希圖僥倖等事爲此再行出示倘仍有以上情弊如經查出除將該考生榜示扣除不准入塲並將撞騙之人從嚴懲辦决不寛貸○西四牌樓北南魏兒胡同田宅於本月初二日申酉之交突有盜匪十數人明火持械闖門逕入搜攫財物宅主止在天泰茶社小酌得信馳回甫入宅内突從身後抱住一賊死不釋手而地方官兵亦聞信而至徧搜已無一賊僅將宅主抱住之盜綑縛檢查之下知被搶去洋表一匣銀兩一匣約計所失共有六七百金惟一家人當主人抱賊喊呌時竟作元龍之高臥主人疑其與盜勾通與所獲之盜一併解赴提署根究輦轂之下該盜竟敢於黄昏後入室搶物何目無法紀若此耶且宅主尚能抱獲一盜而地方弁兵反任令盜賊携贓而去一無所獲捕務廢弛伊於胡底乎○天津衛河銀魚近已捕解來京經崇文門監督委員於初五日淸晨分賫銀魚進内以一分交奉先殿首領於列聖列后前献鮮以一分交太廟首領於中殿後殿薦其時食並以一分呈内務府恭進上用是日午後差丁赴各要津處各領銀魚數尾○洪文卿少司馬鈞奉使俄德奥和等國年滿回華途次請假旋里現由江蘇吳縣入都供職已於初二日抵京寓居東安門外迤北小草廠胡同新宅卽繕安摺二分膳牌一隻由兵部筆政於初四日子刻賫赴南海分交奏事軍機二處呈遞洪少司馬於丑正趨詣西苑門候旨先與廷臣少叙契闊旋傳旨令第一起入見召對勤政殿垂詢外洋時事少 
 
 

Page 2

 
 
司馬據實以對有頃退出西苑仍回六項公所少憩散值時方始回宅○吏部爲咨行事文選司案呈本部議覆河南巡撫裕題以河南虞城縣知縣袁淸漣試署已滿一年於措治地方均無貽誤請將試署字樣銷　實授是缺等因查該員試署期滿旣據保題辦事無誤核與題錯試署請授成案相符應准其實授是缺一本於九月二十七日具題奉旨袁淸漣着依議實授餘依議欽此欽遵到部理合黏抄原題咨行河南巡撫查照辦理○前紀閱兵大臣因本月望日寅刻月食欲改於初五日舉行仰山窪八旗合操差弁往查該處有無泥淖禀覆候核旋經查覆仰山窪窪中地尚積泥淖恐難立涸等語閱兵大臣公同商酌仍循舊章於十月十五日舉行仰山窪八旗各營馬步合操○吏部爲咨行事騐封司案呈本部議覆户部題請將管解京餉五萬兩以上之江蘇候補知縣童寳善奬叙等因核與解餉無誤議叙例案相符應准該員照例奬叙一本於九月二十一日具題奉旨依議欽此欽遵到部相應分咨户部江蘇巡撫查照辦理○庫倫辦事大臣安副都統德以庫倫轄地遼闊民蒙雜處每遇騐傷騐屍各案雖有仵役一遇疑難案情詣騐不能指証鑿鑿易致供詞翻異殊非愼重刑案之道若不請調他處仵作不足以成信讞折服兩造之心擬請飭下直隸總督選派直隸精明諳練仵作二三人馳驛來庫以便將近日數案檢騐明白俾資訊斷等情於十月初二日入奏本日奉硃旨着咨明直隸總督遴派仵作馳驛赴庫欽此○承辦正黄滿都統爲知照事現奉閱兵大臣交諭所有本年仰山涯八旗合操所有各旗帶隊之都統副都統是日毋庸前往將台謁見閱兵各堂仍自行入隊帶操等因相應知照各旗營查照 
[擱淺施救]  
　　太古公司北京輪船在蕪湖相近江面擱淺現經該公司派别船前往拖救按揚子江内不過浮沙壅滯並無礁石一經設法拖救想不難卽時出險也 
[日船小志]  
　　北地早寒堅冰將至是以日本公司此次尤古哈馬麥魯由滬開至長崎換希哥麥魯至琿春後卽暫息北行之轍須俟明春冰泮始再來往琿春云 
[輪壞續聞]  
　　太古公司宜昌輪船將近寍波忽然擱淺此已列入報章兹悉此船已不能出險緣船底損壞六丈之多故也昨日船主已至上海思將船中之物逐一取出然後將壞船售去至桅竿已墜入海申公司中人擬于十七日爲始放通州輪船來往寍波云 
[臺北郵書]  
　　新授臺灣臺東等處地方協鎭岱副戎前因題補是缺遵例晋京陛見旋閩後赴總督衙門禀到卽奉卞頌臣制軍飭知赴任遵卽束裝渡臺又奉護院沈吉田中丞行知並飭藩司暫頒木質關防一顆當由副戎飭派中軍請領回營遵於月前啓用任事除分别呈咨各憲外並行文移知全臺各屬云○淡水紳士陳洞漁觀察以名孝廉揚歴仕途歴保今職前歲晋京陛見以道員分發廣東候補承辦保甲總局差除暴安良久爲粤省各大憲所倚重日前忽由在臺眷屬接到廣東來電驚悉觀察已於月之某日在差仙逝舉家哀戚異常又因觀察在日凡有益於鄉黨各事莫不次第舉行逈非守錢虜可比一旦聞此惡耗八百孤寒莫不齊聲下涙現聞其介弟某君已於聞訃後星夜馳往廣東料理後事云○善後捐輸釐金鹽務等局向設在藩署内仲秋遷入南門登瀛書院月之初旬復相率徙入西學堂緣沈吉田中丞擬俟新撫憲邵筱帥抵任後假院内後進藏書樓暫駐襜帷然後擇日北上云○初三晚更魚初躍北門外某姓家因遺火積薪霎時勢若燎原不可嚮邇所有茅屋數椽盡成焦土幸經隣右多方撲救始免延及他處又藩署後向有茅屋數間逼近廚房初六日午刻不知如何失愼烈焰迷漫幸藩署離撫轅甚近立由中軍飭派小隊多名前往撲滅得免延燒亦云幸矣○初二日輪應臺北府考試登瀛書院是日生監題孟武伯問孝兩章童生題出完廪節詩題賦得車走雷聲語未通得聲字五言八六韻 
[珠江寒汛]  
　　廣報局被官查封後將機器字粒搬往沙面雪廠聞擬復行開設請英商必文爲之保護改名曰中西日報約遲一禮拜卽有報紙發印矣○近日省中大憲籌辦海防不遺餘力沿海砲臺一律修築完固壁壘一新在省各防營日日開操槍砲之聲隆隆不絶○漁珠海口之水閘今年夏間曾經開放各國商船皆得銜尾駛進刻聞擬照舊閉塞以重邊防○淸平某賭館前日有匪徒數人手持鎗械入内行搶櫃内銀錢悉被掠去匪徒出門後賭徒持械往追至天后廟口拘獲一匪當卽解官審辦聞該匪年僅十七歲而竟公然持械行刦甘犯王章怙惡性成於此可見○南海土華鄉簡楊兩姓因爭水界起釁仇殺多年兩姓傷亡不知凡幾近聞又擬約期戰鬥各置礮械旗鼓相當經大憲訪聞札委廣州協黄副戎酌帶兵勇馳往彈壓想大兵所到自必震懾威嚴棄怨修好也○槳欄街某蘇貨店前月拘獲竊匪一名時已深夜暫禁廟中欲俟天明時解往官署詎料該匪膽小如鼷畏罪自縊嗣有人認係匪之親屬出名稟官謂該店擅用私刑致斃人命縣官簽差拘店東訊究貿易中人素畏官憲不敢到案惟藉孔方兄之力向差役緩頰差役蛇虺其心安能滿其慾壑數千資本立時告竭計無所出祗得歇業潛逃此眞可謂无妄之災矣○刻下舉辦武闈由撫憲劉大中丞親臨校塲考試所有一切上控案件傳諭自十月朔日起至完場日止暫行停告○日前有人犯多名押赴臬轅臬憲逐一提訊訊問旣畢卽恭請王命解回犯事地方行刑以昭炯戒沿路均有營兵護衛氣象森嚴聞所决者皆係積年猾盜云 
[鷹揚盛典]  
　　江西武鄉試定於十月初三日開考是日也天朗氣淸雲開日晶燒盡沙白烟迷草靑德中丞乃張皂蓋御雕軿月偃雕纛風梳鷲翎前呼後擁出順化門而位演武廳旣升座卽督同藩臬及糧鹽道分作五闈考試騎射一時桓桓之士赳赳之夫風追緑耳星飛碧砮逢逢鼉鼓的的蝥弧圍而觀者不下萬人雉堞之間密如林次甚盛典也亦大觀也有知者謂武生之連中六矢者殆數百人而墜於馬下臥於鞍上驚而不敢射射而不命中者復不僅千人有某生騎一駿馬平日頗嫻熟馴良是日馬在道口盤旋欲發卽驚蹶倒地經人扶起馬又逸去生在馬上呆若木雞殆所謂羊公之鶴對客不舞者歟其餘不中靶的而反中旁人衣袖胸襟腿胯者不知凡幾有新建縣兵書數人在演武廳旁圍坐歡飲拇戰甚酣一片聲喧逹於中丞之耳中丞初尚不以爲意久之見其大顯威勢肆意囂張目無長官莫此爲甚因飭拿至廳前各吾數百板至申刻始收闈初四日接考馬箭初五日接考地毬初七日接考步箭訪事人泚筆記此乃爲之贊曰猗歟盛典邁前朝兮鷹揚奮武快鳴鑣兮穿楊貫蝨技獨超兮將以備干城於盛世畫凌雲而姓名標兮 
[浙省官報]  
　　初二日憲駕黎明出轅赴羅木營考試武生馬箭定海鎭陳晉省差人請安候補府劉至喜禀知厘捐局委辦湖屬總局叩謝許星箕禀知臬司委初六日詁經點名收卷差杭同知孟禀知本日交缷兼理杭通判事杭通判陸稟知本另接印任事同知黄瀛海由紹公幹回省禀到秦光簡禀請瘧症假五天正任會稽縣俞禀請感冐假三天候補縣巢鳳儀禀銷查騐舊倉茶捐差敷崇紫三監院呈送題目單布照磨費禀知藩司委辦黄絲並進呈黄縀團龍等項差蘭谿縣丞阮鳳鳴禀奉藩司飭知赴任叩謝典史任東海禀銷淸波門内科塲保甲差初三日憲駕黎明出轅赴羅木營考試武生馬箭定海鎭陳拜會中協曰禀安水師都司許廷瑞禀奉委署提左遊擊禀見叩謝候補府賀良樾禀銷紫陽點名收卷差同知吳文元禀知交缷湖墅船局差楊允斌交缷嘉善厘局回省禀到阮祥藻禀知代辦順直賑捐飭知酌委優缺一次禀謝戴啓文由寍洋廣閩捐局專丁來省禀謝賑捐局飭知拔委優缺一次劉錩馥專丁來省禀謝札飭留辦上虞縣唐煦春專丁來省禀謝藩司飭知准調山陰縣缺前補龍游縣黄秉鈞禀銷假收呈委員楊禀安候補縣蔡錫侯臨浦厘局來省禀到王毓藩禀知藩司委解京餉差署永嘉西溪巡檢李逢春禀謝委署耿葆徵禀謝藩司飭知咨補南潯巡檢正任江山典史羅堃禀知藩司委會收綿絲差並估建板橋營房水岸各栅工程府經歴張啓後 
 
 

Page 3

 
 
禀銷假初四日憲駕黎明出轅赴羅木營考試武生馬箭處州府陳禀謝步候補府趙慶祺禀銷敷文點名收卷差同知吳文元禀請感冐假數天縉雲縣陳其昌奉化縣夏經鎔並禀見均禀奉藩司飭知回任叩謝調補諸曁縣周學基禀奉藩司飭知赴任叩謝准補樂淸縣楊文斌交缷瑞安縣回省禀到禀銷假卽用縣左宜之禀見候補縣楊鍾俊士店厘局專丁來省禀謝札飭留辦牌示仰新選鎭海訓導王家模知悉於本月初六日來轅聽候本部院考騐給憑卽選特示 
[接錄臺灣保案]  
　　升用知縣甘肅遇缺先縣丞陶忠褘請俟補缺後以知縣補用指分河南試用縣丞劉士元請賞加五品頂戴附生雷其杰請以縣丞不論雙單月儘先前選用六品銜選用知縣陳長慶請免選本班以直隸州知州不論雙單月遇缺前先選用江西試用縣丞王作霖請仍以縣丞留原省歸候補班前先補用俟補缺後以知縣補用補用知縣兩淮候補鹽大使翁慶麟請免補本班以知縣仍留原省歸候補班前補用選用巡檢王運新選用從九品曹昭榜均請免選本班以縣丞不論雙單月儘先選用選用知縣沈錫署請俟得缺後以同知直隸州升用候選縣丞葉大鏞鄒逢權均請俟得缺後以知縣補用優貢考取教職曾宗亮請以本班不論雙單月儘先選用監生趙志立請以巡檢不論雙單月儘先前選用補用知府江蘇試用同知翁秉鈞請仍以同知留原省歸候補班儘先補用江西試用縣丞程志淸請免補本班以知縣留原省補用優貢本班先教職丁仁煒訓導黄炳麟均請免選本班以教諭不論雙單月儘先選用選用縣丞沈鴻年請賞加五品頂戴選用教諭王金壽請俟得缺後以知縣不論雙單月在任候選選用未入流韓寳垣請仍以本班儘先前選用廪生潘元杰請以訓導不論雙單月儘先前選用附貢生沈錫綬附生吳兆棟邱爲舟均請以縣丞不論雙單月儘先前選用五品銜河南補用知縣劉朝宗請免補本班請以同知直隸州仍留原省歸候補班前補用福建試用府經歴毛賡治請免補本班以知縣仍留原省歸候補班前先補用六品銜福建補用府照磨朱文蔚六品頂戴福建海防先用巡檢俞鵬福建海防新班巡檢白駒良六品頂戴福建試用從九品徐堃均請俟補缺後以縣丞補用浙江前安溪務稅課大使安炳文請以縣丞仍留原省補用舉人就職教諭盧宗列請以本班不論雙單月儘先前選用貢生高保津文童程瞻玉均請以巡檢不論雙單月儘先前選用從九品周康壽請以從九品不論雙單月儘先前選用理問銜監生呂兆琪請賞加五品頂戴議叙分省試用縣丞洪德佩請仍縣丞分省歸候補班補用五品頂戴福建補用縣主簿吳炳勳請免補本班以府經歴仍留原省補用選用巡檢劉殿英請免選本班以縣丞不論雙單月儘先選用福建試用從九品程揚烈請免補本班以縣丞仍留原省歸候補班前補用内閣中書陳日翔請賞加五品銜候選縣丞李玉樹請俟　缺後以知縣補用拔貢就職教諭郭愼行請以本班不論雙單月儘先選用舉人盧德祥請以知縣不論雙單月儘先選用附生周靑藜世襲雲騎尉附生胡汝霖均請以縣丞不論雙單月儘先前選用六品頂戴從九銜敖鴻沂請以從九品不論雙單月儘先前選用本任福建永春直隸州州同孫傅袞請開缺以同知仍留原省歸候補班前補用補用知縣福建試用縣丞陳璠請免補本班以知縣仍留原省歸候補班前先補用江蘇試用縣丞張國垣請免補本班以知縣仍留原省補用福建候補縣丞汪圻請仍以縣丞留原省歸候補班前先補用選用從九品湯監生請免選本班以府經歴不論雙單月儘先選用福建試用從九品吳光源請免補本班以府經歴仍留原省儘先前補用福建候補巡檢吳炳輝請免補本班以縣丞仍留原省歸候補班前補用福建候補從九品余寵請俟補缺後以縣丞補用福建試用從九品楊懋修兼襲雲騎尉安徽試用從九品馮葆眞均請以巡檢各留原省歸候補班前補用福建候補同知龍景惇請賞加知府銜福建候補知縣李聨珪請俟得缺後以同知在任前先補用先換頂戴安徽試用知縣許崇貴請俟補缺後以知州用候選縣丞施家貞請俟得缺後以知縣補用議叙二班後補用監大使羅光鼎請以本項應得之缺歸入勞績班遇缺卽補大挑教諭黄懋和請以本班不論雙單月儘先選用六品軍功縣丞銜呂啓源請以縣丞不論雙單月儘先選用附生祭慶階請以縣丞不論雙單月儘先前選用文童彭守祿五品頂戴文童李聨玠六品軍功文童雷其藻均請以從九品不論雙單月儘先前選用直隸補用知州竇以筠請免補本班以同知直隸州仍留原省前先補用同知銜福建補用通判管元善請免補本班以　知直隸州仍留原省補用選用從九品王棣請免選本班以縣丞不論雙單月儘先選用福建海防新班巡檢胡信湘請俟補缺後以縣丞補用縣丞銜吳宗濂請以縣丞不論雙單月儘先選用中書科中書銜附貢生胡保聨請以府經歴縣丞不論雙單月選用附生雷維澂請以縣丞不論雙單月儘先前選用五品頂戴文童何復勝請以從九品不論雙單月儘先前選用分省試用知縣黨鴻岡請免補本班以直隸州知州分省歸候補班補用福建試用從九品范嘉安請免補本班以府經歴仍留原省儘先前補用拔貢就職直隸州州河楊振烈請賞加五品銜六品軍功文童聶盛鼎請以從九品不論雙單月儘先前選用選用縣丞陳鎭勳請免選本班以知縣不論雙單月儘先前選用五品頂戴福建候補班前縣丞張爵廣東試用縣丞謝謙筠請免補本班以知縣各留原省歸候補班前先補用 
[懸賞緝犯]  
　　浙江杭州府仁和縣正堂高爲懸賞勒拿事本年九月二十二日據典史禀報九月二十一日夜四更時分風雨交作監犯郭阿三陳老大卽云演王在盟卽燧明又名王老三乘禁卒人等困倦睡熟扭斷鐐銬扳折櫳栅挖穿監墻越獄脫逃更夫驚覺報知典史督同追捕當獲郭阿三一名陳老大等無獲等情當卽會營詣勘懸賞飭拿續獲陳老大卽云演一名訊供還禁通禀各憲在案查王在盟卽燧明又名土老三係歸安縣解審行刼事主陸元炳家得贓案内監犯卽經分投追捕迄未弋獲誠恐該犯遠颺合亟懸賞緝拿爲此仰諸色人等知悉爾等有能拿獲是案逃犯王在盟賞洋一千元通風報信因而拿獲者賞洋三百元此係本縣捐廉賞給儲庫以待决不食言須至賞格者計開逸犯王在盟卽燧明又名王老三年三十七歲身中面麻微鬚右眉有黑痣一點左手二三指箕餘指斗右手同係湖南信陽人 
[公讌中丞]  
　　新簡臺灣巡撫邵筱村中丞秉節莅滬以美租界天后宮爲行臺昨日道營廳縣印委各員召集梨園肆筵公讌笙淸簧暖酒熟茶書賓主献酬其樂　極并聞自昨日演戲起須至十七日始止中丞卽定於十八日啓行云 
[上海縣署瑣案]  
　　本邑西鄉虹橋人顧木堂家被竊縣捕在華邑莘莊鎭拿獲沈和尚等賊犯七名口押解來甲此已見諸昨報矣兹悉袁大令研訊之下沈及石嘉生馬安華錢阿秋諸杏田翁阿安諸王氏同供稱小的等均係本邑人或作小本生意或藉耕田度日審家之事係某甲爲首小的等惟爲之運贓而已現承小的等已知悔過求大老爺格外施恩大令着分别收所候拘甲再訊○地保呂根寳被陸泉福擁至浦東塘橋鎭旋至家牽取耕牛二頭呂弟子卿據情控告袁大令飭提研訊子卿訴稱小的係本地人在鄉耕種兄長根寳於上月禀控玩户陸泉福抗欠漕銀大老爺訊令將錢繳淸始得開釋旣釋出卽向兄長尋仇小的因之情急喊控大令麾令退去候提呂訊辦 
[英界公堂瑣案]  
　　周喜泉張阿榮同訴稱章韓臣自稱有銀票二千五百兩邀小的等合夥經營小的等信之致被借去洋銀八十六元今始知其爲騙子報捕拘案請追章供稱小的等彼此覓尋生意並不騙洋宋二尹飭押候過堂覆訊核辦○包探顧阿六禀稱小的緝獲積竊沈阿榮起到衣物若干係王阿三等三家所失今特送案請訊王及陳金祥高祥林投案請領失贓沈供稱小的係上海人連次犯竊自頟該死宋二尹判令管押三月贓給各失主分别認領○包探黄四福禀稱小的緝獲積竊沈根裕詰得新竊印度人某甲金約指一枚已質洋用去今特送請訊辦沈供稱小的係寳山縣人宋二尹判令管押一月○包探孔阿才禀稱謝阿和等糾黨賭錢指祝心田爲牌九司務與之爭閙是以一併獲案 
 
 

Page 4

 
 
祝供稱小的因被混指爲牌九司務爭閙之餘由包探拘案謝及俞古坤朱阿昭張增桂同供稱小的等偶因細故爭論乞卽開恩宋二尹着一併押候過堂覆訊核辦○元芳洋行某西人訴稱新雇張來順當馬夫因其貪懶致傷馬匹與論逞蠻交捕送案張供稱小的係寗波人不敢貪懶只乞施恩宋二尹判令管押一禮拜○顧雲卿訴稱小的在虹口開設烟館張掌掌有意紏同趙雲生吸烟尋釁毁壞烟具張供稱小的係上海人亦開烟館與趙至顧處吸烟起釁如今只乞施恩趙供稱小的係木工以後不敢如是矣宋二尹判令各管押二禮拜○包探王阿二禀稱周阿和復慣收買竊贓前奉蔡大老爺遞回原籍今又來滬收買竊贓昨日起出羊皮等物惟竊犯未獲今將周送案周供稱小的係廣東潮陽人居此廿餘年原籍已無人口不敢犯事乞賜恩恕宋二尹判令再行遞回原籍贓存捕房以待給還失主○包探江阿三禀稱陸寳全在英公司某輪船上富小工乘間竊取羊皮三張拿獲人贓送案陸供稱小的係江北人以後不敢再犯矣宋二尹判令管押二禮拜贓存捕房給還失主○包探唐寳榮禀稱小的前者奉老爺諭令訪查經管圓式玻璃之金仁記等解至案下又奉老爺派差同至金陵查問的係在招商局躉船上拍買得來請卽發落金及謝老和周阿高各供如前宋二尹以案經查明卽將金等開釋玻璃發還○一百二十三號華捕禀稱王有志向王慶全買食物口角爭毆慶全身受微傷小的因將有志拘案有志供稱小的係山東人並未逞兇叩求開釋宋二尹以原告旣未到案飭卽交保○李雙喜訴稱有賊掘門而入竊去布衣六件追獲人贓交捕送案賊犯陳晋英供稱小的係上海浦東人初次犯竊求老爺格外施恩宋二尹判令管押十日贓給失主領去○包探何瑞福禀稱伶人金蘭卿被賊竊去單夾棉皮綢縐衣服約值洋銀八十餘元旣報捕房卽經小的查明傭人王洪章所竊拿獲　贓絲毫不缺今特解送案下金訴稱王傭於小的家中乘問行竊王供稱小的係蘇州人年十六歲乞老爺俯念幼穉法外施恩宋二尹謂爾犯竊本應重辦姑念年幼略予從寛判責手心一百下贓給金伶領去 
[法捕房瑣事]  
　　還俗僧俞阿大冐充已故安徽人趙阿六之繼子披麻帶孝圖佔遺資一節已紀前報昨晨據趙阿六之叔趙雨春耶曹榆春投案禀稱堂斷後覓得住居治下之保人盖有瑞豐　章爲此來案禀明請將斷給之物准小的具領明府卽將俞阿大逮案諭曰爾姓俞死者姓曹與爾本不相干爾竟敢冒充繼子圖奪産物居心已不可向况辭乃還俗僧屢次犯案顯見不安本分俞稱曹阿六生前並無親戚謂曹榆春現有妥當保人爾不必肆口强辯喝令笞責八十下釋出不准逗遛租界曹榆春又禀稱姪兒曹阿六死後有洋一百五十六元被俞取去明府謂事無憑証未便追究着退去○張李氏之夫張仁壽虧欠李大川等洋銀九十九元棄妻逃避一節曾列前報昨晨朱明府將張李氏帶案詰曰爾爲何不邀人具保出外赶緊將夫尋交到案反敢挺押乎供稱阿翁張金春卽日來保明府着還押候保○翁榮茂洋貨店夥張幹甫虧欠同業及錢莊店十八家洋銀一千二百餘元控押一節前報已詳紀之昨晨明府將張帶案詰問爲何挺押不理供稱保人不肯具保銀兩以致延擱謂爾店主爲何不來供稱在蘇州患病一時未能遽來請爾有意挺押殊屬可惡着比責二十下還押諭令赶緊料理○汪庭生私將公興烟間内烟燈藏匿反敢行兇擊落店主章東明門牙兩個明府以汪身畔押票甚多恐有别種轇轕將汪押候查核在案昨據包探王榮培禀查得所押者係府綢等件明府諭令將汪提案詰問府綢何來供稱叔父拘在大東門内擺布攤現往别處府綢係叔父之物明府謂旣係叔父之物爾亦不應典押喝令掌責二十下釋放 
[敬謝法書]  
　　京都法雲大和尚梵行精修書法超妙生平染翰如懷素之種芭蕉遠近爭求比智永之穿鐵限凡得寸縑尺楮者固已珍同拱璧矣今飛錫南遊道經滬上行雲暫駐計日無多昨介碧家山人以摺帖見貽拜領之餘敬書數語以鳴謝 
 
 
 

Page 5

 
 
[催贖押欵]  
客臘由劉鵬記向我莊抵押僞點銅四十六條押去銀一百五十兩迄今逾期七月尙不來贖再限五天仍若置之不理將僞貨售去抵欵順大莊白 
[今日拍賣]  
二點鐘在本行拍賣洋人携來無限價衣服數十　東洋綢畫綢　風花瓶茶色紙烟羊皮台燈皮鞋　德食物英隆啓 
[禮拜二拍賣]  
十六點鐘拍賣十一磅十磅藍龍十一磅輪船市布八四藍龍輪船人馬藍大英紅魚翁七磅藍龍輪船原布二六二四銀龍人馬輪船人馬七磅藍大英八磅藍鐵錨八四七四頭二三號金福標布等貨此佈老太古啓 
[禮拜二拍賣]  
准於十六日十點半鐘在本行拍賣絨布十餘　各色顏料深花鈕扣洋針疳積　毛冷綢洋傘金銀線毛套錢盒彈子皂　燈吊燈紙烟數箱着衣鏡椅子畫鏡成衣車地毡等貨此佈倍發洋行啓 
[禮拜二拍賣]  
十六日兩點鐘拍賣和大雙工龍牌魚牌色小呢魚牌色羽毛牛頭紅嘰等貨此佈公平行啓 
[禮拜二拍賣]  
茲於今日十點鐘在本行拍賣車料花素香餅杯舍利巴德好克杯水盃三四星架花瓶銅火爐鉗綢紙屏風帽架書廚夜乎箱衣廚面架寫字台小鐵木床酒台三扒五斗廚鏡台鐵裁縫椅子色自來火燈大菜色地毯皮酒色鐵灶火爐浴桶大菜台窗帘被單浴巾圓台東洋車一應木器什物不計此佈魯意師謹啓 
[禮拜三拍賣]  
本行於十七日十點半鐘拍賣鵝牌人馬雙鹿羽毛大紅虎圈馬頭龍牌雙鳳虎牌嗶嘰單鳳色呢旗印蓮檳布雙　緙絲花布八四藍瓶DDD藍雙瓶布十磅紅蟹藍蟹藍瓶DDD十一磅藍鐘市布二四二六紅瓶標等貨此佈怡和洋行告白 
[禮拜三拍賣]  
啓者於十七日兩點半鐘在公和祥棧房拍賣各色舊鐵及鐵板等如合意　請至該棧面拍可也此佈倍發洋行啓 
[禮拜四拍賣]  
於十八日十點半鐘在順發棧拍賣稍有水漬哈喇呢企頭呢等伙如合意者請至該樹面可也此佈倍發洋行啓 
[江蘇藥水廠告白]  
本廠製造長條肥皂較來自外洋者更好如有各店鋪要來定貨無論各式均能照樣製成設要看已製成之貨樣請至本廠或到申報舘取閲可也 
[禮拜四拍賣]  
啓者禮拜四卽本月十八日十點半鐘拍賣路燈船牌九老羽毛人鎗小呢　嗶嘰船牌九老羽綾十一磅彩三元十磅十二彩人鎗十磅紅三元紅萬壽圖紅四美紅人鎗藍人鎗市布八磅四五子登科紅三元紅送子紅三多藍彩人鎗藍三元藍四美藍人鎗洋房雙人七磅藍三元藍四美藍人鎗六磅雙人採蓮圖原布八磅彩三元花邊藍獅七磅紅三元紅彩人鎗花邊藍獅藍三元挻市洋標八磅雙松鼠細斜紋十五磅老人頭十四磅老人頭雲獅九獅粗布十二磅人鎗九獅細布十四磅老人頭人鎗十五磅跑鹿斜紋紅金星白三元七十二線紅二美紅五星紅雙路燈六十四線烏金三元藍雙路燈藍房洋光　市漂布等貨特此佈聞　十月十二日　元芳洋行啓 
[拍賣染坊]  
准十九日兩點鐘在新閘橋浜北藥水厰隔壁拍賣染坊作底生財一應俱全各寳號合意至期全盤拍賣可也德記啓 
[奉批招盤]  
茲事壩上公順昌京貨店因東家理　遷延莊欠現奉　縣憲批諭先將店底招盤發　以淸欠欵而免糾葛再　理帳如各寳號有合意者至店面議無不便宜經手人白 
[只此一家並無分出必得利]  
英十二月雙張票十二元單張四開照六算分條角半兼售届臣氏各種藥水丸散信購寄申四馬路中 
[盤店聲明]  
茲小東門内天官坊向開承德米鋪係中秋後一日閉歇所有生財物件均盤與愼昌號開張以前一應往來帳目等項俱歸前主理直與新店無涉特此聲明愼昌主人白 
[聲明失根]  
前在經昌泰投到本年文鄉科瑞其昌涇卷適字票根一條早已遺失經向該店報明所有中式照交原手别人拾得作爲廢紙此佈郭桐卿白 
[同得利福記啓]  
棋盤街同得利正記票號今盤與同得利福記開張及前首正記往來各帳等事均歸正記理問與福記不涉 
[上洋詹誠德堂聲明混騙]  
近來有無恥之徒在英大馬路西首以甘草膏混充詹製鎗上戒烟三香膏射利欺人又慮甘草膏人易分辨先自言用甘草爲君配合龍涎香沉香木香玉桂等且藉善堂爲名以欺鄉愚之輩最無恥者妄稱三香方係伊父所傳何不顧亷恥至如斯耶初則每兩售洋兩元因無人顧問則改稱减價利人每兩减取四角今以有雙料之稱每兩八角且報中有揚名告白云每日吃烟八錢購○○○三香先後共四十元一月之内去鎗斷癮噫嘻眞可笑也然每再四角四十元計僞三香有一百兩之多然三香又不能當烟吃須和人烟中方可入斗每錢烟僅需和三香二分每天八錢癮共用三香一錢六分至一月之間始終不少减亦不滿五兩何需百兩之多則使將三香當烟吃一月之内不過廿四兩則此一端可見其誑騙之道本堂主人不與與此種俗語曰硝靴黨辨論實恐有碍詹製三香膏之名不得不佈告四方君子勿受其欺騙之意耳 
[止濁如神]  
白濁一症受害者多而靈藥者少余因花柳而染此症往上洋盆湯衖壽榮齋購白濁丸一料洋五角并購白濁膏藥一張洋二角食是丸而復貼是膏不數天而愈矣卽登報以鳴謝浙湖王逸亭啓 
[聲明]  
余去年向陳定甫商借洋六十元先立借據限今九月歸楚嗣因陳力不從量祗付洋卅元其餘延約未給現爲限期已届借洋如數淸還其借據一紙據陳云前在妓女珠蘭處遺失無從追究言明作爲廢紙特此登報以免後累任仕廷白 
[新開協大土棧]  
本號開設上洋英界麥家圈永和里内石庫門面自運大小洋藥川碭西土發客兼售法製淸膏每洋一兩六陳膏還灰二兩六公膏三兩冷籠三兩六熱籠四兩四平頭外加五角起碼諸翁光顧請認招牌爲記擇於是月十八日開張 
[聲明假冒]  
本　開張　餘年運售吕宋大票　得大彩遠近馳名公據同業通源云有平望永和局公沈合盛寄兑大家有假　票二條外套信壳竟冐刋本行牌號除禀請究治外合亟登報聯發必得財啓 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江西官報]  
　　准補安仁典史陶乃豫飭赴新任候補府何煥章由湖北籍來江同知賈壽頤委解地丁銀進京又巡捕張善鐸禀謝知縣到省日期候補道張鵬程起服同知徐之莘紀大功一次調署萬載縣周鳳藻缷廣豐縣事淸理交代回省禀謝調補行知禀辭赴任興安典史孫俊因監禁軍犯董江越獄逃走革職以試用府照李繼臨署理補用縣黄錫光委收賑榖承差辜起鳳等齎送辛卯文闈鄉試題名錄進京署南昌府曹秉濬禀謝准補首府行知工部主事吳奇翰林院黄嘉興俱由籍來省 
[皖垣官報]  
　　藩轅牌示本任婺源縣知縣叚樹榛飭回本任供職又本任鳳潁同知魏高騫本任池太同知承厚互相對調 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖十七年十月初六日京報全錄]  
　　宮門抄○諭旨二道錄前○發抄硃批五道○雲督王等奏提審已革遊擊供情請旨飭部核議摺○皖撫沈奏前任直藩在籍病故日期片○陝學政柯奏敬舉經明行修之士籲懇恩施摺○又奏籌欵刊書請勅隨時督察片○又奏保舉訓導請賞給京銜片○十月初六日工部鴻臚寺廂白旗值日無引見○芸公大額駙各假滿請安○記名副都統綽哈布謝恩○山西正副考官白遇道曹詒孫到京請安○霍穆歡岳琪志顔各請假十日○值年旗奏派署理新營房派出漪貝勒○景運門奏派交冲之大臣派出德隆秀吉芬車恩普○召見軍機白遇道曹詒孫綽哈布○發抄李鴻章奏請將勸捐出力之安徽補用道潘汝杰等給奬奉硃批吏部議奏欽此○又候補令姚恩綬等期滿甄别奉硃批吏部知道欽此○馬丕瑶奏候補道方長華署左江道奉硃批知道了欽此○又省城失火情形奉硃批知道了欽此○又鎭南關洋稅收支數目奉硃批該衙門知道單併發欽此○○雲貴總督臣王文韶雲南巡撫臣譚鈞培跪奏爲提審已革流遊擊供情請旨飭部核議恭摺仰祈聖鑒事竊臣等前據武定州營並雲南府知府陳燦等各會禀風聞祿勸縣武紳在籍遊擊王釗爲賊内應有濟賊軍火開門納賊情事現復進省報信請札希圖邀功掩罪請就近查拿嚴究各等情當將王釗扣獲發司嚴審一面附片奏叅並聲明如果訊有確供當卽恭請王命立正典刑以爲通同謀叛者戒欽奉硃批王釗着先行革職歸案嚴行審辦欽此欽遵轉行在案旋據雲南府提向各犯隔别嚴審當經臣等督同藩臬兩司鹽糧二道營務處親提復審王釗僅認奉縣札募勇守城在教塲鳴鑼放槍齊團無人齊集賊至潛逃屬實其於濟賊軍火内應開門各重情始終不認雖據續獲賊首黄子榮黄子富李憎各供祿勸内應係江湖弟兄王釗及已正法之楊海淸二人然皆聽自逆酋李輔臣而其與李輔臣如何同謀内應如何開城納賊黄子榮等亦不能一一指供惟據夥賊曾占虧王正榜各供該賊等五六十人係進東門城係王釗帮工施小老張所開又據曾占虧供輔臣向說祿勸縣城内已安頓王釗楊海淸爲内應該犯等入城後見施小老張手抬洋槍站在王釗門前言該賊等如何此時方來我已開城等候多時等語此續獲各犯之供情也又據王釗帶省之隨丁姜文才蔣洪馮萬各供正月十二日夜已經陣斃之賊目趙信五至王釗家歇宿商量一夜是何言語未聽淸楚次早王釗交趙信五洋槍一枝令旗一杆令赴縣屬鼠街招四五十人來城聽用又據隨丁楊壽供十三日夜施小老張言今夜鼠街已來有好幾百人詢問王釗如要抵打願認去抵否則願認看家王釗凝思片時聲稱不打對不住百姓要打又交接過一句話又據馬夫李小三供王釗與該馬夫被獲發監於分手時囑其到官不許亂說各等情此又其隨丁馬夫之供情也知縣李世琛之家丁梁明尤謂目擊王釗同賊進署而王釗抵死不認覆加嚴訊但稱彼時只想乘　機會進省求得諭便可招勇帶營等語臣等覆查祿勸縣已革遊擊王釗向充附在五境團首當倉卒聞警之時地方官不得不倚以集　乃該革員於十二日奉諭調團至十三日上始以洋槍令旗交趙信五赴鼠街招勇趙信五之爲賊目鼠街之爲賊窩該革員住居城内豈遂毫無聞見迨其帮工施小老張告以鼠街之人已來該革員凝思片時刻回答兩言曰不抵則無以對百姓欲抵又有交接一言是其首鼠兩端情形畢露雖賊首黄子榮等有祿勸城内係王釗内應之供乃聞之陣斃逆首李輔臣已屬無可質証施小老張又不知下落質之已革典史姚紹瓊係聞逃難人所言及獲賊王海山所供王釗堅不承招而其私心祗圖招勇帶隊不以城防爲意則固臣等親提審訊時該革員所供認不諱者也查該員旣奉札調團募勇保護城池卽有城守之責乃並不招集一人賊至輙棄去潛逃以致城陷官戕比照守邊將帥失守城寨律應斬候惟各賊犯供其爲賊内應衆口同聲且並稱城係其帮工施小老張所開各供不爲無因究應如何定擬相應請旨飭下刑部核議具奏恭候欽定除將犯證人等供招咨部查核外所有會同審擬緣由謹合詞恭摺具奏伏乞皇上聖鑒訓示謹奏奉硃批刑部議奏欽此○○沈秉成片再前任直隸布政使孫觀係安徽舒城縣人於光緖四年奉旨來京另候簡用遵卽交缷篆務陳請直隸督臣李鴻章代奏乞假回籍修墓嗣因假期屆滿舊病舉發禀經前護安徽撫臣傅慶貽奏請告病就醫奉旨允准旋赴江蘇揚州就醫迄未痊愈兹於光緖十五年九月十一日在揚州寓所病故由該家屬具禀轉報到司具詳請奏前來除咨部查照外理合附片具陳伏乞聖鑒謹奏奉硃批知道了欽此○○陝西學政臣柯逢時跪奏爲敬舉經明行修之士籲懇恩施以資矜式仰祈聖鑒事竊陝西士習素稱馴謹邇來風氣不齊趨嚮無定其資性聰敏者或急於功利而迂拘自守者又苦於空疏學校人材所關非細臣到任後隨時訪察查有三原縣國子監學正銜貢生賀瑞麟學有淵源務求心得方其講學伊始聞者不無駭異近則翕然信從自遠方來肄業者負笈至數百人其學一以朱子爲宗而於異說不稍假借其純篤如此當回匪煽亂時襄辦城守事定後懇荒賑飢淸均地畝縣令資其臂助先後經督撫臣延主關中蘭山書院講席俱辭不赴無事不入城市與生徒校刻朱子遺書略備其餘所刻數十種皆扶世翼教有關風俗之書年近七旬孜孜不倦臣曾造廬諮訪見其堂階肅然弟子環侍和易以接物莊敬以持躬所著古文詞甚瑩然有韓歐風格由其天性誠篤而造詣日深故能如此非竊取虚名空談性命者所可比也又藍翎同知銜分省試用知縣柏景偉籍隸長安由咸豐乙卯科舉人大挑選授定邊縣訓導值軍興未赴任旋襄辦甘肅營務修築堡寨整治鄉團叙勞累保今職故大學士左宗棠督師入關延之幕府稱其賦性慨爽識略過人深爲器重請假回里辦理地方賑務及義倉厘局力除積弊鄉民德之蓋見義必爲不辭勞怨其天性然也平日爲學以道爲依歸實踐躬行不尚標榜主關中味經書院嚴立規條士風丕變杜門養疾向學者踵至其忠　明决之資堅苦卓絶之操試以一官一邑　能措理裕如惜早歲歸田未竟其用良可惜已又咸陽縣舉人劉光蕡光緖乙亥恩科中式舉人品學高峻器識閎深博通諸經而邃於春秋綜貫諸史而精於資治通鑑旁及周秦諸子悉窮究其義藴好學深思實事求是期於明體逹用不存門户之見尤能辨明義利扶植綱常主味經書院有年因材而教日坐講堂令諸生輪讀經史互相討論朝夕考察出入有司住院肄業者均恪守學規無敢緬越造就人材不可指數又精通算學留心時務年力方强卽已澹於榮利論其學識實爲經世之才查賀瑞麟經前學臣吳大澂訪舉賢才蒙恩賞給國子監學正銜臣觀其信道之心老而愈篤勸學之志久而不渝仰懇天恩優加奬勵世教人心不無裨益柏景偉已保加同知銜係分發省分知縣可否量予恩施劉光蕡可否賞給京銜伏候聖裁臣爲振勵文學起見是否有當謹同陝西巡撫臣鹿傳霖恭摺具陳伏乞皇上聖鑒訓示謹奏奉硃批另有旨欽此○○柯逢時片再陝西藏書旣少板本無多自南中販運來者多由陸路其價甚昻寒士每苦難得往往購買俗惡坊本經文則删節不全字句則訛謬不堪積久相沿遂成風氣南北山距省更遠並坊本亦復難尋臣上年咨商撫臣籌捐銀兩於書院刊刻書籍捐廉俸千兩以爲之倡各屬官紳　有深明大義者共捐湊銀一萬餘兩皆出於至誠毫無抑勒已全數發商歲取其息陸續刊書其捐至千兩以上者咨明撫臣循例奏請建坊復經撫臣設法每歲籌捐一欵專撥刊書之用已於本年在味經書院開辦先刊正經正史卽以院長劉光貲總理其事委監院周斯億兼管雜務擇肄業諸生通曉六書留心古籍者加給膏火分司校勘不更另籌薪水以期費不虚糜可成善本俟書本刻成聽各屬書院儘數刷印藉資流布惟事屬創始一切章程雖經妥議而持久爲難仰懇勅下陝西巡撫學政隨時督察極力維持庶日久不致弊生於學校實有裨益爲此附片具陳伏乞聖鑒訓示謹奏奉硃批着照所請該部知道欽此○○柯逢時片再臣按試所至留心察看各屬教官隨時分别勸懲皆能知所奮勉查有盩厔縣訓導彭齡性情廉靜經術湛深渭南縣訓導劉定榮操守謹飭訓課有方又味經書院監院候選教諭周斯億實心任事勞怨不辭以上三員均敦品勵學無愧師儒可否仰懇天恩賞給京銜以示奬勸爲此合詞附片具陳伏乞聖鑒訓示謹奏奉硃批另有旨欽此 
 
