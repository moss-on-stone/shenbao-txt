# 1883 - 117 - 4903592

 

Page 1

 
 
[本館告白]  
　　本館現擬將光緒八年正月朔起至年底止年有京報上　諭旨按日彚錄成編以便衆官紳恭讀惟此書排印無多欲購者祈速來本舘帳房預定爲盼 
　　申報舘主人啓 
[嘉興殘殺客民說下]  
　　林茂鳥投茂林多鳥而不見烏水深魚遊深水多魚而不見魚惟其不見所以能適其性滋其生也水涸則魚見林凋則鳥見其來也非招而甚於招其去也非逐而甚於逐林不與鳥期而鳥以林爲命鳥去則林凋矣水不與魚期而魚以水爲命魚去而水涸矣夫人民之與土地猶諸鳥之於林魚之於水也非土地無以養人民非人民莫能興土地也土地人民實有彼此相維之勢慨自井田廢阡陌開豪猾日事兼并黎元失所因依國有無歸之民流而爲盜賊其爲害也深矣野有不耕之土用以處流民能相安者鮮矣前以嘉郡土客相殘著爲論說推及於院省之墾荒比魯美國之傭役夫如是則中國之民散而之四方流而至海外雜處於南洋羣鳥間者不知其幾千萬人矣以失業無歸之民播遷三萬六千里而人於美而逐客之令又見告矣四海難容一身無主兩肩承一喙更將安往乎然中國自大兵以後休息生聚未及一世比歲秦晉荐饑人民相食委道路塡溝壑者不可勝數民數視昔承平時有損無增而田賦之額亦未盡復苟盡地之利以養民非惟田賦可充而流離逃竄之民亦得安於家室復知有生人之樂其道則在乎屯田而寓兵於農之意庽焉矣三時務農一時講武謂之復井田可也師其意不必襲其跡也凡經赭寇蹂　之區移丁就墾謂之棚民棚而居不室而處不爲久計自處於客也夫客民之勢本孤也以聚處而見多十著之勢本衆也以分處而見寡客民恃聚處之勢又無田唆亞旅以董督之奠肯爲土著者下嫌怨用以日積土著以意氣自豪者曲審人情樂爲之用攘臂一呼無不左袒乘客民之無俻倉猝以攻之釜魚砧肉直摧枯拉朽耳按嘉郡客民慘遭殘殺其搆隙情形疉登諸報首事者或曰楚產也或曰江北人無從致詰至稱爲土客以細故忿爭客民拳毆土著土著糾合丁壯荷畚執挺以圖報復適有鎗船鹽梟過境輕舉妄動以有事爲榮固習焉若性者請以戰戲忻然許之遂與之俱林其鎗雨其彈以攻客民血肉狂飛狼奔豕突於濃烟毒燄中傷矣客民快哉土著賢令尹到官未久不遑弭亂於機先又難理紛於事徒嘔數升血致隕厥躬吁其戚矣嗟何及矣夫客民爲求生而來求生而反得死殊爲客民不不及料也推原其故咎亦由於自取而爲民上者殊未就官墾私墾兩途爲之分別條理深長思也官墾無庸設官以其人等於士著也私墾必爲設長以其人仍属客民也土著有所　客民無所歸也客有至自秀水者爲言客民以兩湖爲最盛而兩湖客民又以山海關撤防之楚軍爲最多吾因之有感矣語云募勇易散勇難當咸豐初粵氛甚熾是處召募勇丁鄉有團城有練在所不計外而以募勇代營兵隨征勦如廣西捷勇湘軍淮軍皆百戰之餘以精銳果敢稱者迨軍事平議遣散曾文正深悉其難胥厚給資斧勒限歸鄉里使復故業斯舉也余深疑之在昔有業可守者未必出而應募旣已應募矣本無可安之業何云故也此際郡邑多絕產之田勇丁無可歸之舉行屯田之政宜在此時以隊長長百夫以營官長千夫乘農之隙仍事訓練一旦有事足備征調唐設府兵分　十六衛昔賢謂深得并田遺意苟留遣散之勇丁以供屯田之用謂之復并田可也何唐府兵之足云 
[諭旨恭錄]  
　　○二月念九日奉　旨庫倫掌印辦事大臣着桂祥調補恒明着賞給副都統銜作爲烏里雅蘇台叅贊大臣照例馳驛前往欽此同日奉　上諭此次覆試各省繙譯鄉試舉人考列二等之札拉芬等三名三等之伊克坦等八名均著准其一體會試欽此同日奉　旨李端棻轉補翰林院侍讀王邦璽補授翰林院侍講欽此同日奉　上諭前據刑部奉河南盜犯胡體洝臨刑呼寃一案疑竇甚多當經降旨提交刑部審訊兹據該部奏稱審明確情按律定擬並知府王兆蘭遞呈混訴應否欽派大臣飭提該員會同覆訊各摺片據稱詳加研鞫王樹汶一犯係被胡廣得誘脅同行逼令服役胡廣得行刼張肯堂家令伊在曠野地方看守衣服並未告知搶刼情由盜犯胡體洝另有其人經差役劉學汰等縱放教令王樹汶頂替其程孤堆王牢夭二犯均係案內正盜王樹汶與胡體洝委係兩人該省官員原辦錯謬覆審廻護現巳審訊明確將全案供招抄錄呈覽等語此案旣據奏稱衆供確鑿毫無疑義所請欽派大臣會同覆訉之處着毋庸議程孤堆王牢夭聽從胡廣得行刦把風接贓同惡相濟均着照所擬斬立决卽行正法王樹汶跟隨胡廣得服役胡廣得行劫時代伊看守衣服旣未同謀上盜亦未分受贓物着照所擬杖一百徒三年不准減免鎭平縣知縣馬翥初審此案並不虛衷研鞫輒用非刑逼供率行定案迨王樹汶呼寃以後又復揑詞具禀希圖朦混實屬糊塗膠妄開封府知府王兆闌候補知府馬永修覆審此案與王樹汶呼寃之故始終並未根究揑飾各節一味彌縫實屬鍛鍊周內主兆蘭馬永修馬翥均着革職發往軍台効力贖罪馬翥據供親老丁單不准查辦留養候補同知臧政倬與署鎭平縣知縣鄭子僑向役吏教供候補知縣丁彥廷教地保揑供並勸事主冒認均属巧於逢迎着一併交部議處河南巡撫李鶴年河東河道總督梅啓照以特旨交審要案於王樹汶寃抑不能據實平反徒以廻護属員處分朦混奏結迨提京訊問李鶴年復以毫無根據之詞曉曉置辨始終固執實屬有負委任李鶴年梅啓照均着卽行革職前署按察使麟椿于招解重囚並未詳加究詰因犯未翻供卽照擬勘轉前任巡撫涂奈瀛具題均屬疎忽與隨題照覆之刑部堂司各官着一併交部分別議處察議餘着照所議辦理另片奏鎭平縣等處盜風甚熾請飭設法緝拿等語河南鎭平縣一帶爲捻匪出沒之區搶劫成風皆由差役與賊勾結分贓以致盜刼之案層見迭出卽如此案逸盜尚多亟應嚴拿懲辦着河南巡撫遴委賢員認眞緝補務期悉數弋獲毋任漏網如有差役通賊情事一併查拿從嚴懲治以靖地方欽此○三月初一日奉　上諭世序着留京當差熱河副總管着女珮補授欽此同日奉　上諭昨有旨將慶裕調補河東河道總督鹿傳霖補授河南巡撫梅啓照李鶴年均着俟新任到後再行交卸欽此同日奉　上諭河南開封府知府員缺緊要着該撫于通省知府內揀員調補所遺員缺着濮文　補授欽此 
 
 

Page 2

 
 
[本舘自己接到電音]  
　　○本舘於昨日接到在津友人專發電音到本館內有三月初四日　上諭二道敬謹譯登○三月初四日奉　上諭直隸承德府知府員缺着嵩林補授欽此同日奉　旨胡隆洵着協理京畿道事務欽此 
[東報雜錄]  
　　○日本報言日廷前擬造一宮殿須極壯麗宮外皆係西式宮內則仍用東式估價計須七百萬元七年方可落成兹有某王爵由泰西遊歷而回述及見泰西各國宮殿美奐無比規模宏敞今如營造必以西國爲式因繪圖呈進估計則須洋三千萬元未知日廷何所適從也又云大阪兵官入山行獵獲到大鹿一蹄其大如馬毛色如銀⾓長約四尺爲從來所未見乃將鹿皮送之兵部大臣而以肉分給手下衆兵云又言阿基加地方獄中有犯人二百餘名二月二十日將及八點鐘忽然失愼火勢迅疾獄官等赶卽設法灌救一面將犯人移出令人看守乃犯中有人欲圖脫逃看守人皆拔刀環列以防之旣而各犯齊心奮力奔跑守者以刀砍之殺數人傷數人而各犯仍飛跑而去被𨓜去犯人約二百名光景其火至九點鐘始滅念二日捉獲𨓜犯七十名內有數人刀傷儼然查起火之由蓋卽各犯所放是亦可謂凶而狡矣 
[高麗虎患]  
　　○東瀛報載有高麗信息言去年高麗大雪深山積雪尤多山中之虎皆𨓜至仁山地方傷害人畜高員出示禁止夜行而虎多伏處於附近山上靑深林密之處刻下高官議將樹木删伐使虎不得藏身也 
[倫敦電報]  
　　○本月初五日倫教發來電報登諸字林西字報言英皇因跌傷腿刻巳畧見痊可矣又言倫敦守兵現復增設一隊云 
[星使行程]  
　　○荷國今年開設衒奇大會巳屢列報兹閱外國報知中國駐德欽使李丹崖觀察擬於三月初啓行前赴荷蘭都城阿姆斯答當躬與其盛已在荷京看定公舘一所定期三閱月公館中一切器具聞已齊備以待星軺莅止於是駐節也 
[嚴訊解差]  
　　○凶犯任順福暴死一事本舘疉錄在報頃又得吳中函述謂自該犯死後吳縣陳莘農明府卽以在途服毒進監毒發身死等詞具文通報惟上游仍未能據爲信讞蓋倘使二十四日在途服毒何以遲至二十五夜半始行毒發此中不無疑竇卽批飭嚴提上海縣長解差役及新陽縣派撥之短解皂役暨吳縣之管監家人禁卒牢頭等十餘名發交臬轅讞局委員莫大令審訊自初一至初六日逐日下午提審雖隔別研詰嚴刑熬跪終未有的實供詞是以頗爲躊躇而吳楊氏毛顧氏兩犯初審盡行翻異問官謂爾等徒自苦耳遂予以批頰并謂帮凶罪名不過擬徒盍照原供庶早日定案或冀脫離苦海於是仍照前畫供惟順福服毒致死緣由中丞及兩司均欲澈底窮究必欲水落石出以成信讞官場傳聞謂莫大令審案素稱明决幾乎到手無難題是案必能推闡得實也又聞毛顧氏吳楊民兩犯巳經臬司擬定斬監候其任順福一犯雖已身故仍當戮尸以伸國法而快人心云 
[出殯盛儀]  
　　○前浙江寍紹台道維揚史偉堂觀察僑居吳門倉米巷有年屋第連雲園林似海頤養優遊人謂上界神仙不啻也去臘染疾醫者方用參枝計一月中糜藥價近萬金今正終七之期循吳俗搭建紙舍焚化入冥在宅左空基上召匠糊飾多日計所營紙房與觀察居第彷彿高大院內無物不備所費殆數百金焚燒之夕觀者塞途他處瞭望疑爲火災官署中多有飭人探報者窮奢極侈己可爲絕無僅有矣本月初五日爲發引之期先期領帖五日弔者盈門爛兮如雪至日於下午一點鐘頭導出巷至護龍街近古市巷達倉街而憩於昌善官局前導對馬十餘騎繼而娛蚣旗馬六冲馬鼓手凡數十騎　誥封牌銘旌各件其開路神兩尊衣服烜赫高幾盈丈一路轆轆而行頗爲可怖踵至者爲鑾駕金錫兩隊香亭　誥命亭八仙亭戲劇亭祭筵祭點兩亭金童玉女一亭凡十餘架鈞以鮮艷湖縐紥成異常奪目亭內并懸以鮮花籃芬芳樸鼻銜牌六十餘對有五部尚書七省總督四世翰林八榜連捷等字樣爲有目所未覩繼又有逍遙傘十頂五色繽紛臨風招颭亦爲他姓殯儀所罕見德政牌萬民傘頂馬營勇僧道淸音提爐魂轎領魂雞領魂旛猶屬尋常送殯者共四五十人功布中諸公子哭泣盡哀後有諸孫四人皆年在　⾓最後龍頭材槓緑呢嵌玻璃大罩如山而至計用夫三十二人所最可觀者柩頂龍頭高與樓齊活潑如生前用兩人以紅繩牽掣之復有紅縀繡袍之堆絹神像一尊高立柩上途人無不稱異隨後送喪眷屬凡數十乘沿途路祭甚多剪綹挖包之輩亦雜出其間察院巷口一帶被失者共四五起又樂橋北首之土墻內圍靠多人巖墻岌岌過者危之果於前導對馬方來時墻卽訇然而倒馬大驚東西衝突失足傾跌者數人幸未致傷是日繞走半城而全城爲之掣動盖亦一六熱鬧之舉云 
[靈輀回籍]  
　　○奎里垣軍門於去春作古暫殯於皖垣西門外之太平寺其公子及夫人於今年二月念五日扶櫬回旗儀仗烜赫文武各員咸往奠醊各營兵勇列隊江干升炮以送蓋軍門當赭寇亂時從戎皖省屢著戰功是以士庶謳思久而勿替也 
[奇戲續誌]  
　　○夏戲士之奇戲逐晚九點鐘開演禮拜三本舘以事冗未曾往觀禮拜四又偕友前往第一齙以紙牌數張令人認定隨攬亂其序俄而以呂宋烟三支亦令認牌之人揀取一支燃火吸之登臺數牌則缺其一卽令吸烟者剝其烟則牌在焉又有紙牌付諸人而另以一器貯牌臺下人取一牌則器中自有一牌突出其數適符又有一袋形正方翻覆示人空空如也旣而伸手入袋取出雞蛋二三十杖末後又取出一活雞觀者　手呌絕又令三人上臺鬥牌而臺上置一鐘內有一像生人前列數牌下置八音琴機動琴鳴諍蹤悅耳鬥牌者欲取某牌則鐘內之人卽摸一牌與之適如其意之所欲是亦一奇也至銅圈相套手法敏妙與華人所能者不啻天淵最奇者末後一齣夏戲士曳其婦立於臺上欲取手鎗擊之婦則逃去再逃再獲置諸桌上而以一方罩罩之使不得𨓜疾取手鎗對準燃放鎗聲甫絕啓其罩婦則不見已在對面看樓上與夏戲士言笑自若矣於是諸客皆大樂而去途中猶嘖嘖稱道弗置禮拜六聞日夜開演兩次聨袂往觀者必更形踴躍也 
[院試題目]  
　　○黃大宗師於初六日歲試松江府屬生經古題　萬石君讓內史慶入外門不下車賦　以諸子入里門趨至家爲韵　經解　次且易　奭介書　廬旅詩　弱植左　博依禮　賦得碧碧黃黃麥際天　得天字五言八韵　孝經　父母生之續莫大焉　細林山篆篆歌　瑁湖修褉詞　性理　暑變萬物之性寒變萬物之形夜變萬物之體 
[萑苻不靖]  
　　○前月念六日嘉定縣境婁塘之東羅店之西有某村張姓家忽來盜匪十餘人各持器械破門而入刧去銀洋衣服爲數甚鉅當經張姓報縣邑尊卽飭捕嚴緝並出賞格凡贓盜並獲者賞洋一百五十元知風報信者賞洋五十元該捕役現在各租界查緝未知能破案否也 
[整理捕務]  
　　○英工部局擬整頓捕務及虹口捕頭薛君辭職往高均經錄報兹悉工部局董事近已知照本埠各捕房捕頭言自本年西歷十月以後該捕頭諸人不復錄用如該捕頭情願就此職役則辛俸皆須議减願者留不願者聽其自便可也觀此則整頓捕務之事業已舉辦將來必有一番新政也 
[整頓團兵]  
　　○本埠西商團練兵自以何君理代爲統領亦將力爲整頓團兵中本有大旗一面得掌此旂者皆以爲榮現議自西歷五月二十四號卽華四月十八日大操之期爲始四隊洋槍兵中某隊技藝最精卽令某隊執掌此旂一年以榮之次年再操如有技藝精進突過前人 
 
 

Page 3

 
 
者則奪是旂以予之以此爲激屬之具想各團兵自必倍加奮勉矣 
[店夥捲途]  
　　○英大馬路同昌錢店夥何蔭庭趙錦春兩人同於前晚出門不歸次早正當手查得元寶兩隻現洋百五十餘元莊票十三紙股分單及押單等均失所在當由店主報捕並於本報後告白內聲明捲逃緣由莊票作爲廢紙昨聞店主將具禀報官請賜嚴緝并謂如有將人贓尋到者願出謝儀洋百元云查該錢店甫於二月初八日開張而卽有此失爲店主者不亦難乎 
[碼頭添燈]  
　　○虹口琼記碼頭昨日新添自來大燈兩盞比他處碼頭之燈分外光輝自此以後凡往來碼頭上下輪船者無顚踣之慮矣 
[夜行可慮]  
　　○西門外斜橋一帶及羅家灣地方地僻人稀每有匪類　伏於此月黑夜深行人過此不特身畔錢洋都被搜括卽身上衣服亦遭剝去而四明公所之相近處亦然育某甲者本在製造局駁船作夥前晚自北而南時已夜半手提棗餌等物坐東洋車行至四明公所前面突來一人手携一物似刀非刀擊滅車夫之燈喝坐客下車欲搜其身畔詎某甲祇有靑蚨二百文傾囊與之其人尚不信徧身摸索果無長物隨將其裹衣剝不徜徉而去某甲亦不敢再往卽回租界借宿於傳舍中翌晨向人述夜間事故知之育巡查之責者宜如何緝好宄以安行人耶 
[失愼卽熄]  
　　○滬城大東門內馬家弄相近之某姓家於前日淸晨不知如何遺燼於柴堆中風透火旺幾至燎原幸人手衆多得卽撲滅迨近處之洋龍出救則祝融已返駕矣風乾日燥隨時愼諸 
[老婦吃虧]  
　　○有吳炳春者前日扶其母吳王民至法公堂訴稱我母於前日到法租界三洋涇橋近處之法昌洋行揀羊毛甫至門口卽被該行管門之寍波人攔阻我母告以昨曾揀過羊毛給有憑據而管門人非但不顧反將我母推跌於地以致折齒適有西捕來並不究詰何事輒擊以棍身受重傷不能舉步坐東洋車回家刻下母有寒熱特扶詣案下請爲公斷法昌所給揀羊毛憑據呈騐翁太守得詞之下謂旣有憑據何以管門人輒敢攔阻旋據法捕房稱揀羊毛之事已肇衅二三次此次該行祗須四五十人而到者約近百人故將後至者攔阻太守謂然則憑據何所用之大都進去者俱是少年婦人此等老婦果用不著順手推跌情或有之巡捕又不問事之曲直見管門人之攔阻而遽行敲樸也太守隨商之于繙譯官請傳該行之管門人於下期到案訊究 
[螞蟻官司]  
　　○上禮拜二法公堂據花烟間鴇婦李戴民投案稱由唐太平作中將王鶴元之姪女王銀寶抵押我處借去帶擋洋一百六十元現在銀寶仍由唐領去將洋吞沒唐太平染病故將唐妻周氏及出立筆據之王鶴元中人王子卿一併送案請訊翁太守以唐太平與王子卿均是白螞蟻專誘婦女爲娼王鶴元將姪女抵洋均属不知廉恥卽一併送縣辦理前日晚堂經帮審蔣委員傳案研詰原告李戴氏伸訴前情并請將銀寶追還蔣委員洞燭其情謂李戴氏如許年紀作此舉動今在公庭之上尚敢信口胡言隨卽喝打李戴氏再四求恕蔣委員謂姑暫記責現奉道憲札諭所有花烟館一槪查禁今爾欲將銀寶領回乎卽傳唐周氏到案謂爾夫唐太平與王子卿兩人係租界著名白螞蟻久已訪聞唐太平不敢到案故使婦女前來現在銀寶究在何處倘卽交出尚可從寬唐周氏供稱銀寶現在新街天津人褚起鳳所開之花烟館內大老爺要人當可領捉官謂租界之中當先照會然後提人爾勿妄思牽累別人着限五日將夫唐太平及銀寶交案唐周氏遵諭蔣委員又謂王子卿慣爲螞蟻作中本當重辦此次銀寶自李姓處來尚不于預姑從寬責六十板釋出後傳王鶴元到案以其將姪女賣娼深可痛恨着重責一百四十板押追取去之身價洋一百六十元待繳到後再行核斷此時觀者無不稱快 
[控追舊欠]  
　　○元亨洋行東投德國領事署訴稱已故之盧際舟曾欠我行買辦鄭桂峯銀一千二百五十兩立有期票三紙係王吉甫爲中買辦轉將期票抵押與我現令買辦向盧妻盧王氏索取無着請爲究追德副領事據情照會陳太守飭差傳盧王氏王吉甫等到案於昨日午後會同領事庭訊元亨洋東投案申訴并將期票呈閱鄭桂峯供與同盧王氏供並不知丈夫欠銀立票之事且丈夫在日鄭並未來索欠今丈夫去世已久反來索銀何也王吉甫供並未爲中更未畫押然盧旣欠鄭銀當盧在時應向索取現在此事總難料理鄭又稱與盧素來交好盧因欠我銀兩無力歸償立票與我寫明王吉甫爲中在後因急需將票轉押與洋東現在洋東催歸無着是以控告領事謂盧欠鄭銀立有斯票事固有之然盧旣去世妻係女流當格外從寬請斷追銀五百兩將票塗銷了案太守允之惟着該氏與王自行調處王稱前在盧家爲夥今已他往無暇帮盧料理大守調旣巳列名爲中殊難置諸不理隨令交保帮銀二百五十兩餘着該氏淸理 
[斷還貨銀]  
　　○些厘公司行東控被蔡秉衡所開之奇藏齋西式木器舖夥蔡寶泉吞欠絲巾價銀一案己列前報昨據些厘行東投案請追并稱絲巾價銀四百九十兩尚有蔡寶泉付來之上單銀一百五十兩向收無着合計兩欵共銀六百四十兩蔡秉衡蔡寶泉金子舟等三人同供如前陳太守謂蔡秉衡與蔡寶泉毋論是否弟兄總係東夥蔡寶泉旣欠些厘行銀蔡秉衡殊難置身事外然些厘行向與奇藏齋取貨以字條爲憑今蔡寶泉所取之貨無字條些厘行亦有不合之處姑令些厘行認虧三股之一計銀二百十餘兩再令二蔡各繳一股倘蔡寶泉無力繳銀則二股銀四百二十餘兩惟蔡秉衡是問可副領事謂些厘認虧三股之一殊覺太吃虧照本副領事意見金子舟擅自與蔡寶泉經買便宜貨價應令認償一股其餘則些厘懷二蔡分認三股如是則六百四十兩分作四股歸銀太守謂金子舟經買蔡寶泉貨物理無不合旣據蔡寶泉稱被金便宜銀百餘兩姑令金貼蔡銀五十兩斷令些厘行認虧銀一百四十兩尚有五百兩向二蔡追繳司君允之太守隨令蔡寶泉管押蔡秉衡交保須保銀五百兩金子舟押繳貼不蔡名下之銀五十兩蔡秉衡又稱我舖係小本營生且皆存項殊難拖累總之我未向些厘買貨至向些厘買貨之蔡寶泉已經管押在案卽請追繳可也太守惟令遵斷措銀蔡又曉曉置辨云 
[英界公堂項案]  
　　○張玉良稱於同治十三年憑媒聘定陳良舟之女名阿囡爲媳詎被人誘失今訪知媳在四馬路之朱秀卿妓院已攺名秀英向認不依特請提究練太守准詞飭差提訊昨由差提到朱秀卿其母某民亦投案聲稱朱秀卿是我親生女並無賣女阿囡攺名秀英之事更無有人認女之事此乃無端揑詞以希從中取利其間必有訟棍佈弄神通請傳原告張玉良對質太守隨飭朱秀卿暫退俟傳張玉良到案再行候訊○粵妓郭連桂稱在鴇婦李天有處爲娼時遭毆打現欲贖身願判發官媒處棲身伏乞提鴇判斷陳太守准將郭連桂暫發官媒俟傳到李天有核斷○周氏稱有親戚向開妓院今已閉歇所有妓女一名寄在我家不料昨被李阿掌糾人將妓刼去當有徐海和爲見証故訴捕拘李送案陳太守着周氏明白具訴李阿掌押候訊理○寍人吳新查稱爲木匠昨在法租界茶舘中見吳愛子向我借洋五元不遂竟把我毆打扭至法捕房開釋後至打狗橋　又被扭到英租界由捕拘案吳愛子供典伊同爲木匠被欠錢五百文向索無着以致爭執陳太守謂災愛子索欠無憑着具結斥釋 
[浙省撫轅抄]  
　　○三月初一日補用府楊葆銘禀辭赴瀏河掣騐局差　候補同知吳邦瑞銷望江門外保甲差　通判余紹僑禀知本日接辦望江門外保甲差　署錢塘縣趙禀見禀知本日奉到藩司札飭赴臨安本任叩謝　候補主簿胡有燦禀知本日到鳳山門外保甲差叩見　按司獄李臬委下四叚保甲差本日到叚　前署象山典史夏曾飴卸事回 
 
 

Page 4

 
 
省禀到　○初二日徐光　禀知厘捐局委寗郡洋廣局差禀見叩谢　同知吳京培禀見銷湖屬催提織造匠糧差並奉臬司委總查城門差禀謝卽日到差　錢塘縣程禀安禀受事署錢塘典史吳琦禀安禀受事　升補山陰柯橋巡檢姚立祥交卸錢塘典史事 
[蘇省撫轅抄]  
　　○三月初六日河南候補道朱壽鏞辭行赴河南　候補理問婁湘銷楓橋稽查漕船差　未入張郴謝委署丹陽縣典史事 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[京報第三百八十四號]  
[光緒九年二月二十八日京報全錄]  
　　宮門抄○諭旨六道錄前○宗室麟　奏爲審訊雲南報銷請革司員摺子○又　奏請催解革員迅速來京夾片○尚書景　奏爲運解京銅請沿途派員經理摺子○伊犂將軍金　奏爲請革巡檢片○盛京將軍崇等　奏爲揀員請補要缺知州摺子○護浙撫德　奏爲解京銀兩摺子○廣西撫倪　奏請　旌表孝女摺○二月二十八日兵部太常寺太僕寺廂白旗値日無引　見○惪銘稽查中左門覆　命○恒明謝授太常寺卿　恩○絪貝勒梁燿樞各請假十日○劉廷枚續假十日○邵亨豫請假十日○時衛處奏派　保和殿監試　派出頭班奈曼王惪銘明安熙朗阿卓凌阿二班尚宗瑞托倫布佛佑德峰芬車○召見軍機　○○臣宗室麟書臣張之萬跪　奏爲傳訊兹受部費司員供詞狡展請　旨革職審訊並請將說合之司員一併革職恭摺具陳仰祈　聖鑒事光緒九年正月二十六日奉　上諭雲南報銷一案着派張之萬會同麟書審辦欽明遵查此案先經臣麟書前刑部尚書臣潘祖蔭督飭司員審訊將次第辦理情形先後具奏在案現據己革主事孫家穆供稱此案報銷係同司主事龍繼棟從中說合與已革太常寺卿周瑞淸過付津貼公費銀兩伊向同司掌印降調員外郎福趾告知前情分給銀兩又提出一欵歸入本司飯銀項下貼補公用同司降調主事崔燈寰周頌陸續向伊借用飯銀卽將此欵付給並未告知係屬報銷津貼傳訊視趾堅不吐實崔澄寰周頌供認借用飯銀屬實至報銷案內孫家穆如何得受津貼並將銀若干提歸公項實不知情各等語查福趾係該司掌印同辦報銷據孫家穆供有分銀情事未便任令狡展崔澄寰周頌供不知情恐有避就均應切實根究除將降調主事崔澄寰周頌看管再行研取確供應請　旨將降調員外　福趾革職審訊戶都主事龍繼棟旣據供有說合等情應請一併革職以便究辦所有臣等請　旨緣由理合恭摺具陳伏乞　皇太后　皇上聖鑒謹　奏奉　旨將錄　○○麟書等片　再查要証己革雲南永昌府知府潘英章係去年十月初六日由雲南報解起程嗣准貴州撫臣咨稱該革員于十一月二十九日解過該省貴筑縣境該縣距滇省不過一千五百餘里而行走至五十餘日寔属有意遲延現在此案審有端倪專候該革員到案訊結未便再任逗遛應請　飭下沿途各督撫迅速催解來京歸案辦理謹附片具　奏請　旨奉　旨已錄　○○經筵講官戶部尚書臣景廉等謹　奏爲滇省運解京銅現已攺歸舊道其銅斤起運以後沿途經過四川湖北兩省需員照料應請　欽派藩臬大員經理其事以重運務而專責或恭摺仰祈　聖鑒事竊查滇省運解京銅沿途經過省分照需員向由臣部將藩臬大員開單請　旨每省酌派一員經理其事期滿更換在案同治十三年九月間前任雲南巡撫岑毓英奏准試辦京銅一百萬斤取道廣西廣東江蘇海運抵津光緒元年四月據該撫奏稱由雲南派員分赴各設局經收轉運二年五月復據前署雲南巡撫潘鼎新奏滇省派員分赴各省人地生疎呼應不靈請將原設廣西等省轉運局一律裁撤嗣後起運二起京銅疑由戶部奏請酌派藩臬大員經理沿途一切事宜等因臣部於是年六月二十日開列廣西等省藩臬名單奏請　簡派聲明三年期滿更換復於光緒五年六月並八年六月開單請　簡迭經奉　旨簡派由臣部行知各省遵照辦理光緒八年十二月間據現署雲貴總督岑毓英等奏稱京　運道擬自五起二批爲始攺由四川瀘州領運赴宜昌搭輪至漢口換輪由上海抵京等情業經臣部議准於本年正月初四日具奏奉　旨依議欽此欽遵行知該省並沿途督撫遵照各在案將來五起二批京銅起運以後除經過江蘇直隸兩省應仍遵前奉　諭旨辦理外其攺經四川湖北兩省沿途需員照料應將藩臬兩司名單開列進　呈每省恭請　欽泒一員責成總司其事仍各委道府一員會同沿途地方文武員弁隨時認眞稽查催　送前進該運員如有無故逗遛及盜賣短少等弊卽詳報該督撫嚴行叅辦至經過省分如有應需水師照料之處詳咨前途督撫及水師提督調派弁勇切實照料此次　派出之　遇有升調事故卽令接任之員一體遵辦仍俟前次　派出江蘇直　兩省藩司三年期滿之日由臣部開具四川等四省藩臬名單一併奏請更換以歸畫一謹將臣等擬請　簡派四川湖北兩奢藩臬大員經理京銅運務緣由繕具淸單恭摺具陳伏乞　皇太后　皇上聖鑒訓示遵行謹　奏請旨奉　旨已錄　○○金順片　如才前因瞻德城興工修理曾派署綏定城巡檢王變前往督工該員於九月二十五日擅自旋回禀稱該處城工業已停止奴才當復泒員往查該城正在修築並未停工且瞻德城距綏定四十餘里該員王爕竟敢矇混揑造實属胆大妄爲似此庸劣之員若不懲辦何以整飭官邪而儆效尤相應請　旨將署紛定城巡檢藍翎分省補用府經歷王爕卽行革職以昭煩戒理合附片具陳伏乞　聖鑒訓示謹　奏軍機大臣奉　旨着照所請吏部知道欽此　○○奴才崇綺松林跪　奏為揀員請補要缺知州以資治理恭摺仰祈　聖鑒事竊查義州知州福培前經奴才等奏請并補新民廳撫民同知經部議准所遺義州知州要缺令卽另行揀選等因部文坐光緒八年十一月三十日照限减半計算應以十二月十五日接到部文之日作爲見缺日期歸十二月分截缺係煩疲難升調缺例應由外揀選奴才等查奉省知州一項並無　記名分發人員實任州縣內非現居要缺卽人地未宜亦無合例堪以升調之員惟有於侯補知州班丙逐加遴選查有曾任實缺候補知州張雲蕃現年五十三歲係順天府大興縣人祖籍江蘇儀徵縣由監生報捐京府經歷同治四年三月選授奉天府京奇經歷五年因辦理軍管文案粮餉出力保奏以仰縣不論煩簡升用七年四月奏補錦縣知縣八年正月到任在甘捐局報捐藍翎十年正月調署遼陽州光緒三年五月因升補錦縣案內補請給咨赴部引　見七月二十五日蒙　欽派大臣公同騐放堪以升補覆奏奉　旨依議欽此八月十七日到省升補遼陽州知州奉　旨着照所請吏部知道欽此四年二月初三日到任三月初六日丁生母憂卸事因歷次擒獲著名首要馬賊彚案　奏請　賞換花翎交代淸楚領咨回籍五年三月初六日降服期滿由籍起復給咨赴部八月初十日經　欽派王大臣騐看十一日覆　奏奉　硃筆圈出張雲落着以升銜仍發原省另行題補欽此九月二十一日到省查該員誠實穩練辦事細心以之請補義州知州洵堪勝任且係候補知州例得准補煩缺合無仰懇　天恩俯准卽以候補知州張雲蕃補授義州知州實於他方有裨如蒙　俞允該員孫引　見後仍發原省請補毋庸再行送部引　見所有揀具請補要缺知州緣由理合恭摺具奏伏乞　皇太后　皇上聖鑒勅部議覆遵行謹奏軍機大臣奉　旨吏部議奏欽此　○○德馨片　再案准部咨光緒八年分京餉案內指撥浙海關常稅銀四萬兩己於上年五月間解過銀二萬兩經前撫臣陳士杰附片奏明在案兹查接管卷內據護理浙海關印務調署寍紹台道温忠翰詳稱奏撥前項銀兩現又湊集銀二萬兩同隨解添兌銀三百兩又隨正飯銀五百八十兩共銀二萬八百八十兩又應解九年分內務府參價銀二千五百兩並隨解平餘銀六十二兩抬費布袋劈鞘用項銀二十兩共銀二千五百八十二兩五錢照數發交差弁關書於光緒八年十二月二十六日一併領解起程赴　京分欵投納等情在案前撫臣陳士杰未及核辦移交到臣覆核無異除分咨查照外理合附片陳明伏乞　聖鑒謹　奏軍機大臣奉　旨該衙門知道欽此　○○廣西巡撫臣倪文蔚跪　奏爲據情懇　恩旌表以彰孝行恭摺　奏祈　聖鑒事竊同知銜前署貴縣事補用知縣李宗庚等禀稱查有巳故孝女魏陳氏係浙江會稽縣二品封職陳焜之女調補百色直隸廳同知陳如金胞　生有至性髫齡失恃哀痛輒與衆殊嗣後事父亦極孝思實能先意承志迨其兄如金服官西粵該孝女隨父之任所越二年適同鄕補用同知魏玠每以翁姑早歿不及身事爲疚心同治三年秋聞父病告於夫兼程馳歸偕兄嫂躬侍湯藥日久忘勞疾亟籲天請以身代潜割　和藥以進詎父病卒不起該孝女悲慟呼號絕食者累日從比積哀成疾巳不能支及父櫬將歸該孝女以送葬固請於夫遂力疾偕兄嫂扶柩回里六年七月初九日爲葬父之日痛不欲生逐日詣墓哀號經家人勸解再三痼疾卒以加劇延至是月十八日身故時年二十有五距葬父僅九日職等伏查該孝女魏陳氏肫誠宿具純孝性成挽愛日於椿庭焚香割臂妥先靈於梓里泣血捐軀懿行可風孝思足式職等與同鄕里確有見聞不忍聽其湮沒理合造具册結呈報等情由兩司會　請奏前來臣恭查雍正六年欽奉　上諭定例割股或致傷生准旌表惟旣有此事若不與以旌表無以彰苦志而慰幽魂等因欽此近見邸抄大學士彭蘊章之孫女蔣彭氏在室時爲祖父割股療病由巡城御史具奏江蘇候補道袁保慶之女割股救母由兩江督臣具奏均欽奉　俞旨飭部旌表在案今魏陳氏割股療父情事正復相同寔属孝行堪稱相應懇　恩准予　旌表以彰孝行除册結咨部外謹會同署兩廣總督臣曾國荃廣西學政臣詹嗣賢合詞恭摺具　奏伏乞　皇太后　皇上聖鑒訓示謹　奏軍機大臣奉　旨著准其旌表禮部知道欽此 
 
