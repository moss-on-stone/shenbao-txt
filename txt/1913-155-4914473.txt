# 1913 - 155 - 4914473

 

Page 1

 
 
來稿 
[論巴那馬赴賽事（周椒青上政府書）]  
　　謹肅者西曆一千九百十五年卽中華民國四年一月美洲合衆國加利福尼亞省之聖發蘭歇士戈埠俗稱美國舊金山有萬國博覧大會之舉所以紀念巴那馬運河開通之期也此事爲全球各國所注目關係至巨我國於此次賽會之關係誠如工商部諸君所謂以云對内則海外貿易吾國亟應提倡兵燹凋殘工商首宜奬進國風趨於政熱非實業無以轉移民志惑於黨事非經濟無以調合以云對外則承認最先可藉以酬盛誼東西兩大可藉以篤邦交况且擇地之先美曾示禮赴賽之舉萬難缺陋云云想皆早在洞鑒惟查工商部對於此次賽會曾提出一百九十萬元有零之預算兹聞財政部擬減去九十萬元有零之舉竊以爲不可今謹爲台端言之椒青遊學美國時曾親勘萬國博覧大會之劃定地位共計六百二十五英畝占金門海灣岸線一萬五千英尺之寛大地位卽誠照工商部預算原額爲賽會經費已屬萬分從減如照財政部之議減去九十萬元有零則此次賽會經費爲一百萬元此數合美金僅四十四萬四千元耳一除在會場建築中華陳列館以我國疆域之大人口之衆此項建築瞻觀所在决非如草棚若板屋所能了事如是非需美金十五萬至二十五萬元不可再除我國赴賽人員之需用國體所關萬難太簡如是亦非需美金數萬元不可則所餘之數其足供未賽會以前調查徵集全國出品各省各埠設立各種機關處展覧會預備之經費乎赴賽之際輸運經費商人補助更無論矣財政部必多深明世界社會經濟情形者或以借債爲國不得不格外從減爲念不知此次爲萬國兢爭之舉民國初基無論財政如何支絀安可蹈前清遇事敷衍塞責之覆轍將來儉而無禮貽諸友邦士女羞者椒青魯直性成苟有所知安敢緘默不揣冐昧函凟台端務祈維持使財政部對於工商部一百九十萬元有零之預算不少絲毫劃撥以免竭蹶而促進行他日赴賽者獲奬得譽增光我國皆出自提倡之功寒往暑來爲國珍重臨頴惶迫不盡欲言伏維鑒察爲幸 
要件 
[鹽之研究（二）（遯庵譯述）]  
　　（未）枝條高架　高架之長短及數因規模之大小而殊 
　　兹揭示其例於下 
　　第一號（長四十五間高三丈）幅（基址二間上面一間）架數二十二叚（各段相距一尺五寸各層之厚五六寸） 
　　第二號（長三十間高三丈）幅（基址二間上面一間）架數二十二叚（各段相距一尺五寸各層之厚五六寸） 
　　第三號（長十五間高三丈）幅（其址二間上面一間）架數二十二叚（各段相距一尺五寸各層之厚五六寸） 
　　右高架與其地之最多風向爲直角其延長之間（每間長三尺）視海水蒸發之多寡之分量而定者也至高架之組織構造係以木柱爲骨幹於其頂上裝有箱漏斗及水漏箱以喞筒所吸之海水注入箱内從此通竹管以溜海水將木拴拔去使向高架之四面均勻濺洒更於下面設木製漏斗板以受高架撒落之鹹水而流入鹹水溜其兩旁各置水導管一條中央置水導管二條頂與底之間爲粗朶層係堆積成捆之竹枝或粗朶類使鹹水滴下於粗朶曝露於風益增濃度然後蒐集於漏斗板而入於叚區 
　　（申）鹹水段區　 
　　（酉）人力喞筒 
　　（戌）濃鹹水叚區 
　　乙採鹽之順序方法 
　　先藉蒸汽管所發生之蒸汽力運轉喞筒使海水從鐵管中輸入先於海濱稍高之處築有海水段區海水集此沈澱泥土而使澄清再從喞筒通入鐵管先揚上於第一號之高架漏斗及溜水箱於其頂上横有數條之竹管令海水分流又於竹管底部穿有多數之噴水孔從此飛散於高架之最粗朶架海水傳布各架而下降因風力之作用使水分蒸發寖寖濃厚至最底之粗朶爲驟雨之狀况滴下漏斗板從木樋輸入第一號叚區此濃度冬季爲六度俟第一叚區之鹹水濃度更高又從喞筒揚上第二號高架使落下而集於第二號段區此濃度冬季爲十二三度更揚上第三號高架使落下而集於段區其濃度冬季爲十八九度夏季爲十二三度凡濃度達於十八度者謂之濃鹹適度從一個之人力喞筒使通鐵管而入於濃鹹水叚區更有未及十八度或邂逅隂雨鹹水稀薄者再注入第三高架而使濃厚 
　　以上採取鹹水之法全年皆得行之然值梅雨季多濕气不適於採鹹夏季風力孱弱霖雨應時故採鹹量尠唯秋冬春三季空气燥烈風力强大於采鹹爲宜堅前條之裝置一箇年平均之採鹹 
 
 
 

Page 2

 
 
數日約三百日採鹹量數約七千石内外 
　　丙屬於煎熬之裝置 
　　（子）釜屋 
　　（丑）竈　其竈與十州地方之煎鹽竈無甚區别 
　　（寅）結晶釜及温釜 
　　（夘）鹽搔揚場 
　　（辰）鹽立場 
　　丁煎熬之順序方法 
　　濃鹹水從段區而注入釜屋之導水管旋輸送於結晶釜及温釜亦有先用濾過器濾過者）然後焚燒燃料而煎熬之最初生泡除去其泡以鹽搔漸次掬取結晶之鹽播於鹽搔揚場使苦汁漸漸滴下更運搬於鹽立場謂之撒鹽如是放置五六天俟苦汁滴盡　後裝包（未完） 
時評 
[言不顧行行不顧言（無名）]  
　　古人有云不重則不威何謂不重事前未嘗深思而輕出其言事後不能實踐而輕棄其言何謂不威其言甚厲聞之可驚其事全無付之可笑故一言之發當計其力之所能及旣發言矣當盡其力以實　言 
　　近時言論之無價值不足問矣言之者逞其心之所欲不問其能行否也聞之者亦知其决不實行不爲動也他且不俱論祇以大借欵一事證之可以心傷矣反對者曰不承認不承認而發行者乃曰勝利勝利嗚呼何其言論之果效與其事實相反如是耶 
　　抑我更思之近日有習聞者二語其意蓋至重而其言乃至易用者不察以其易而輕用之一曰死不承認夫死不承認者寗死而不承認之謂也其先必有不承認之力量與關係而後由其關係用其力量以進行以寗至於死是曰死不承認也若其事本不必由我承認而始成事由其事我由我不承認事無論進行若何我之不承認至死而不變則於事何補人猶何憚焉 
　　一曰以最後之手叚對付夫最後之手叚者何也國曰開戰人曰相殺若於國内是此言無異我將殺汝也殺人爲法律所當禁故以最後二字代之是其言固猛烈可駭也言者必輕性命聞者亦當戰慄乃中國人則皆處之泰然者非不畏死也以中國人最後之手段例之不過毫無結果煙消雲滅已耳原無足懼也故我謂中國人今後欲取重於世界者立言不可不愼 
[專電]  
　　北京電　要求女子參政權之傅文郁在津被捕昨日警吏搜其棉花胡同家中查出秘件甚多現袁下命凡破壞一暗殺機關者賞萬元 
　　北京電　國民黨粤派思保全孫中山胡漢民極力調停此次唐紹儀來京極有關係袁意不置可否梁士詒極力主張但唐一時無來京意家函速其家人運送眷屬物件南回觀此似無組織内閣意但聞國民黨意俟此次進步黨新造内閣倒後即推唐爲内閣唯進步黨除民主黨派外多數不願組織袁亦不願提出段代總理自衆議院質問違法逮捕議員後亦有辭職之言袁堅不許趙周假期皆又未滿故最近所傳内閣全部改造說不成事實 
　　北京電　前日王芝祥譚人鳳偕謁袁梁士詒出語譚讓王先見王見袁力言李烈鈞無反意請勿換袁謂須電問黎意以余所聞袁現已决心不出三日必有最後之命令發表 
　　北京電　李純將代督贛馮國璋將長參謀部張紹曾將代督直聞有此說 
　　北京電　李經羲岑春煊等又自鄂電梁任公請赴鄂議調停 
　　北京電　中美國民同盟會發起之聯合運動會定於明日舉行有中美軍隊到場袁總統特製奬牌三種及大小銀盃各一備奬 
　　北京電　日昨外人間盛稱九江已開戰及胡漢民辭職皆不確 
　　北京電　五國債票暢銷賣價比豫想略高票額將滿今明兩日内卽截止 
　　北京電　中俄協商除余前電所陳似近確實外政府人堅不認有已簽押及已劃分經緯線之說 
　　北京電　加籐高明今午出京 
　　北京電　内務次長言敦源辭職不准 
　　北京電　省議會聯合會電告兩院本擬將該會地點移鄂被鄂議會拒絶並送該會速記錄及該會所上英美德法日俄六國政府書爲反對借欵事 
　　雲南電　滇督電請中央委任大員專任保護滇越鐵路及該路一切交涉事宜 
　　廣州電　連日風雨大作潮州鶴山南雄惠州等處大水盡成澤國死者不少損失甚大省中已派員馳往查勘發賑 
　　南京電　程都督前以財政困難擬向茂昌洋行借銀百萬元以資接濟已電京請交國會議决昨奉政府覆電謂大借欵刻已成立此項小欵勿庸另借果有急需應即電京酌撥濟用 
　　南京電　水警廳正分兩長盧世儀劉篤烈昨均來寕 
　　南京電　第八師前派員赴淮徐海一帶續徵兵士二百人以備補足額數該徵兵士昨已抵寧 
　　南京電　造幣廠於昨日開廠復鑄銀圓以濟市面 
　　南京電　省議會議决籌辦全省道路案業經省長公布施行 
[特約路透電]  
　　北京電　據官電聲稱五國借欵在柏林巴黎二處發行定購者已逾原額六倍有奇聞德國各銀行規定該債劵不得於六個月内轉售以杜發生賭博之舉英法德各銀行之意五國借欵購者若此踴躍足徵改良幣制借欵亦可從早發行按該借欵曾於四月十二日由中政府允可展緩半年或待整頓庶政借欵交清後發行 
　　北京電　中政府某要員聞五國借款發行勝利消息後提議擴充該借欵數額惟五國政府皆謂目下未便照行都人士今漸信本年年底以前尚須訂借外債蓋政府於五國借欵入項僅能稍撥若干以供各省贖回一部分之紙幣而有數省除須完全贖回紙幣外尚需巨欵興辦可收良效之生利事業也 
　　北京電　政府電令黔督轉飭銅仁府知事設法保護教會醫生克納姆林博士 
　　北京電　衆議院今日開會進步黨提議重行表决五國借欵國民黨羣起反對謂院中前已表决否認借欵事宜今惟須候政府來文以供研究而繼乃互相激辯延會而散 
　　北京電　參議院今日辦理無關重要之事務 
　　東京電　日皇現患肺炎御躬熱度頗高 
　　東京電　昨晚（二十二日）由宫内省宣布日皇病狀皇於十八日稍有不預卽展緩赴陸軍學校發奬昨日轉爲肺炎温度約法倫表一百零二度餘皇現寓青山宫夜睡頗寧今日四時病狀報告謂御躬温度已增至一百零三度餘 
　　武昌電　美國主日學校團昨日（二十一日）抵漢謁見黎都督相談約一小時之久晚間曾向基督教徒千餘人演說主日學校司務 
　　雲南府電　此間有學生四人赴德游學 
　　雲南府電　此間已降雨澤農民大慰 
[譯電]  
　　柏林電　德國發行中國借欵已逾原額數倍 
　　倫敦電　中國借欵購者如此踴躍與近今經濟事業疲滯狀况大爲相反全國定購之數今尚未查明預計約逾原額十二倍售價則仍漲高一磅 
　　倫敦電　中國借欵之發行異常勝利蓋由民間深信各國政府當能注意維持中國之治安乃擔保照付利息之故該借欵如包括各省所定者計之至少已募逾原額十倍現擬先儘小數之定購者分派俾使利益得以普及 
　　倫敦電　倫敦泰晤士報載有社論論借欵問題曰吾人今仍惡各國對於中國施行財政壟斷手段惟若代以他法復起卑鄙之借欵競爭則吾人目下惡之更甚外相葛雷君已有俟此次借欵告成重行研究全題之言今日開始之政策須五國承認目下事勢尚不便脫離團體而後始能收效中國所需之欵外人尚未完全應其所求惟今須早爲研究他種利便方法以應中國將來經濟上之所需勿待續行照前定基礎資助中國時再爲事此云 
　　柏林電　英皇英后已於星期三日上午十一點三十分鐘抵此德皇德后及皇族顯貴均在車站恭迎自車站至御宫一路左右各列軍隊英皇英后抵宫時衆皆歡呼是日天時極佳觀者塞途里爾特車站遍挂英德國旗德皇太子衣英國第十一驃騎隊制服德皇衣英皇第一龍侍衛制服且各佩加德勳帶英皇衣德國第一龍侍衛制服佩黑鷹勳帶新郎新婦亦同至車站站道衛隊於皇等驅車過前時皆吹號擂鼓舉鎗立正三呼萬歳並有砲隊升放禮炮齊泊林伯爵之飛船漢薩號由拉斯洛尾從英皇火車至是亦於天空隨行德政府已嚴密防範保護俄皇自邊界至柏林之全路節節有兵士守衛凡通鐵路之各街道均遮斷交通守以憲兵而對於附近各村莊之旅客盤詰極嚴俄皇亦携有秘密偵探多人 
　　柏林電　俄皇已於今晨（二十二日）抵此德皇偕皇太子及英皇等赴車站恭迎當時閒人均不許行近車站各街道不若昨日英皇英后抵時之熱閙諸貴人於車站會晤後即乘車同赴宫中車行頗速俄皇抵時車站四圍幾成警兵營壘站道兵士較昨更密而英皇則在柏林乘坐汽車隨意出游所至之處爭瞻丰采者極形擁擠今日曾至某處閱看賽馬入塲劵銷數爲之大增 
　　倫敦電　日皇現患感冒有醫士八人診之皆斷其爲肺炎症 
　　東京電　據日庭宣布日皇於前數日内受寒感冒 
昨晚轉爲肺炎徵候不重御躬温度約在三百八十一至三百九十四度之間 
　　烟台電　煙臺海堤委員會已於星期四日第一次開會到會諸員略談本題後卽進茶點欣然散會 
　　北京電　國務院昨日（二十二日）議决各國務員當齊於數日内至參衆兩院宣布行政言 
程序 
　　北京電　據王芝祥宣稱贛省諸均安靜人民皆願擁護中央政府 
　　北京電　署理内務總長言敦源辭職未准 
　　北京電　上海審檢廳復由北京審檢廳傳趙秉鈞限十日之内到案 
　　倫敦電　塞維亞媾和代表已於今晚（二十一日）代表巴爾幹各邦將媾和草約應修各節通告英國外相葛雷君各邦之意此項修改不致遭遇反對如果由列强贊許則彼等卽將簽定媾和草約各邦政府申請列强巴黎財政大會開議時各邦代表之權限當與列强代表相同並提議開戰前實行之條約於和約簽定後當仍有效力俟有他約代之而後止 
[公電]  
　　廣東電　報界公會曁省議會都督民政長均鑒借欵違法有案可稽省會爲維持法律之機關貴有守正不阿之言論故此次甘皖贛浙蘇閩江桂湘陜汴滇黔等各省議會紛電反對同具苦衷足見公道在人乃竟有借端煽惑造作謠言鼓南北决裂之暗潮爲箝制人口之詭計隂令人心震懼商界旁皇冀其聯電贊成以爲轉圜地步此等伎倆别具隱謀夫借債爲國人公認違法則輿論不容在陜汴尚且電攻何有南北意見如政府甘冐不韙祇知據法力爭同屬國民生死與共請弗錯過貽患將來區區之心統希諒鑒粤省議會號印 
　　江蘇商會聯合會電　北京參衆兩院均鑒國會開幕瞬將五旬憲法總統諸大問題迄未提議日以宋案借欵二事互相爭持抛器揮拳形同决鬭近更謠言百出南北交鬨險象環生恐演成亡國慘劇吾國自共和告成後享幸福者究有幾人多數同胞半革生計之命而我商界受創尤深哀此孑遺旣惟羣公託命祇有泣求諸君子外顧强隣内審國勢平心靜氣共事維持毋爲鷸蚌之爭授人漁利否則國亡民悴諸公縱無損毫末如四萬萬同胞何如千秋萬世何臨電哀鳴伏維矜鑒 
要聞一 
[五月十九日之衆議院會]  
　　十九日下午二時衆議院開第六次會到會者四百五十餘人議長湯化龍主席報告福建議員黄肇河西藏議員恩華康士鐸江天鐸本日到院由秘書簽定席次 
　　上次張伯烈等提出江西進兵武穴之質問書以手續未備未能咨送王有蘭要求議長有出席聲明之事議長許可王乃登台謂出兵武穴禁米出口　均有其事但其目的在防範土匪計畫民食並非侵犯武昌云云 
　　湯議長諮詢全院謂質問案咨送手續在院法未定以前是否適用十人連署之制議員中多有主張仍有十人連署制者議長付表决得多數贊同 
　　秘書長出席報告大借欵咨文先由議長聲明今日報告咨文約有兩件一係本院秘書廳擬稿一係議員劉崇佑等提出云云谷鍾秀李肇甫應聲反對謂咨文稿件當然由秘書廳起草不得由議員提案劉崇佑范熙壬相繼起立辨論謂議員 
 
 
 

Page 3

 
 
提案係議員一種特權何人有此權力剝奪此權議長謂議員提出之案如與表决不相違背當然可以收受　李國珍謂重要案件絶不能因一次表决卽發生效力　李肇甫謂一次表决卽不可不再討論顯與議事細則第十二十三條之規定相違背且議場係議法案非議咨文議員係提議案非能提咨文應請議長注意郭人漳君亦謂上次表决當有效力惟秘書廳所擬咨文稿件不有合處以議員多數心理當然可以討論修改云云一時國民黨暴烈議員議論蜂起莫能分辨而休息之時已至咨文案復爲之延擱矣 
　　休息後繼續開會代理國務總理叚總長出席各議員因逮捕參議員謝持事紛紛質問國民黨議員發言者甚多内中以李肇甫張耀曾所質問爲扼要李謂議員不經議院之許可不得逮捕明明載在約法今以憲兵捕拿謝君確是違法且陸軍執法處並非法定之機關以不法之機關捕拿議員尤爲違法之違法後復推論及於人民身體財産之自由應受法律之保障今政府如此行爲是明明破壞約法蹂躪人民之自由言之極爲沈痛聞者咸爲動容張謂一憲兵僅據他方面之函信報告卽認謝君爲現行犯毫無實據何以突然捕拿二即令爲嫌疑犯亦應送交檢察廳審訊明白何以冐然押送執法處三罪狀旣未成立逮捕之後亦應詳加審問何以卽用非人道之刑具加諸其身質問之處頗爲汪晰其在進步黨議員質問者以劉崇佑方貞君爲切當略謂京畿總執法處當其捕拿時必認謝君爲有罪何以越數時而卽釋放先時之捕拿是則後時之釋放非後時之釋放是則先時之捕拿非政府辦理此事實不能不爲錯誤云云段總理隨時略有答復亦頗不得要領而國民黨議員之拍案狂呼紛呶致詞者亦多語無歸宿致令秩序爲之大紊卒以逾延長之時間不得結果而散會 
[五月十九之參議院會]  
　　五月十九日下午二點二十分鐘參議院振鈴開會副議長王正廷主席議員出席者一百六十五人議長云今日本院新到參議員五人本席可以介紹請新到參議員起立（衆鼓掌）副議長云現在可以簽定席次當由秘書簽定陳光燾一百零五號王庚一百四十號熙凌阿一百二十二號龔煥臣一百九十八號李伯景一百二十五號副議長又報告易文藻因病請假十日請問諸君是否贊成（衆贊成）（秘書長報告文件）副議長云現在有應行諮詢大衆者三一謝君被軍政執法處拘留事二外交部來函問日本貴族議員來京本院如何招待事三衆議院來函請兩院共同起草院法事現在應先將謝君之事諮詢大家卽請謝君報告謝登台報告云五月十七日午前五鐘本員方起床卽有郝君請見方晤彼卽曰先生將遭極大危險宜速設法本員與此人並不相識彼忽出此言不勝駭怪當問究係何事彼不言遂辭去約五分鐘突有便服者四五人警察三人大呼曰謝先生遂將余拘至軍政執法處並上脚鐐投諸獄中少間由陸總長請說話遂又將余放出與陸相見余詢以因何事故彼云關係暗殺案應守秘密終不肯說乃又將余釋歸此事余實莫明其妙應以報告諸君云云李國宣云本席與謝君同在一會舘此事發生實不知所由來夫議員爲人民之代表本所以保障人民現在自已尚不能保護又何能保護人民也此事殊與本院全院顔面又有關係應請大家研究軍政執法處係何項之機關竟敢以莫須有三字逮捕議員實屬違法已極本院定宜研究對待方法（衆鼓掌）周擇云現在若就法律而論議員除現行犯及關於内亂外患罪不得逮捕且逮捕亦宜經本院之許可軍政執法處以莫須有三字遽入人於獄實屬違法已極本席對於此事以爲應請大衆提出質問書質問政府（衆鼓掌）金兆棪云本席以爲此事並非關係一人實係關於全院軍政執法處擅自拘人實屬罪大惡極於民國前途大有危險本席以爲應請國務員出席質問（衆鼓掌）陳銘鑑云本席贊成提出質問書俟其答覆不得要領再請國務員出席答覆（衆鼓掌）彭介石云此事係軍政執法處違法應由本院咨請政府查辦該處如不服查辦卽可質問司法衙門某議員謂陳君提出質問書固是然軍政執法處係任陸軍部範圍以内若質問之後並不答覆卽請陸軍總長出席楊永泰謂若要求查辦係屬議案性質可先請國務總理出席當面質問現在可暫緩查辦衆請表决主席謂現有二議一議係先質問後查辦並要求政府於下次開會出席答復謝君之事贊成者得多數主席又謂現在日本貴族院議員來京觀光如何歡迎可否照前參議院仍以議長個人名義在萬牲園歡迎楊永泰謂此次還可照前次辦法仍在萬牲園開歡迎會然兩院人數過多須各半赴會此項問題仍須請衆議院同意陳銘鑑謂本員主張請兩院正副議長每院各四人共同赴會苗雨潤云可請兩院委員會審查衆贊成盧式楷云今日本員臨時動議係從速規定院法緣本院院法暫依照前參議院院法然本院開會期間已逾月餘院法之規定與否尚未議及故本員動議一面開正式會一面交委員會起草並主張兩院各自起草是否可行仍請公决丁世嶧謂兩院委員决不能會合起草盧式楷謂兩院院法應自行規定因本員居起草委員之一故發此議請諸君斟酌陳銘鑑云本員主張兩院合併起草衆請付表决遂以兩院合併起草之議付表决贊成者多數主席復謂暫休息二十分鐘届時後宣告續議適已至散會鐘點議長謂現在延長一點鐘得多數贊成主席謂請諸君討論今日大總統咨文對待方法陳銘鑑謂大借欵問題前曾討論而未表决至反對一節本員决不贊同某議員謂政府違法簽字本院决不認爲有效至政府咨文本員主張當然退還湯漪謂政府之借欵旣歸無效則咨文即可退還藍公武反對湯漪之議答辯許久陳銘鑑登台解釋丁世嶧繼之皆不過否認反對借欵之議適已届散會鐘點遂由主席宣告散會時已六鐘 
[兩黨協商委員會]  
　　國民進步兩黨議員以借欵風潮各持意見牽延時日不能解决大局决裂卽在目前兩黨議員亦深知時局危險特各派交涉員十名調和意見已誌前報兹據該協商會消息該會開會已及二次其所議事項分爲二端曰改組政府問題曰大借欵問題關於改組政府問題國民黨欲倒現在政府另組政黨内閣民主共和兩黨似均未置可否惟統一黨不甚願之然據國民黨之意見就改組現政府讓於進步黨選出國務員國民黨不當組織之任純由外部援助以期貫澈政黨内閣之主義但將來若混合内閣之說發生則此意見尚未確固至于國務總理一席進步黨主張分爲三種民主黨推湯君化龍共和黨推張君謇統一黨仍推叚君祺瑞未見一致但國民黨贊成湯君爲總理而進步黨則謂該協商會本以商議大借欵問題爲主如改組政府問題則因借欵而及然日來因協商之進行以改組政府爲主題至大借欵問題反置度外故該協商會商議之進行尚屬遲遲至其結果何如尚未可確知 
　　又日昨參議院進步黨提出如國民黨要求我黨速行出席須於退還大總統咨文及各種條件（議員與速記科衝突事件）協商兩日於星期一可以出席云云對於此事國民黨意見分有二派一係此種重大問題仍宜在大會討論一係主張早日協商迅速開會討論國家大計等兩黨協商仍無結果聞兩黨擬各在本黨開會先行討論再定方針云 
[江省臨時會開幕第一劇]  
　　江蘇省議會於五月二十二開第一次臨時會兹將所議事件錄下一宣布公斷審查會審查崇明與吳縣太倉爭執公産案報告教育司黄炎培出席略陳此案理由議員潘某起立謂審查報告行政委員並無參議權大加詰責衆頗以潘爲不然後付表决仍照審查報告崇沙公産撥入太倉吳縣學校善堂者仍歸承繼各該書院之學校及各善堂享有以息爭端而維公益衆贊成二宣布學務審查會審查講求茶絲普及實業案報告付表决交審查會重行修正衆贊成三宣布學務審查會審查常熟淑琴女子師範請補助經費案報告四宣布學務審查會審查無錫翼中女學請補助經費案報告五宣布學務審查會審查南京女子工藝學校請補助經費案報告三案併照議决規程第二條辦理付表决衆贊成六宣布學務審查會審查甯屬女子師範請改女子第一中學案報告不能改爲女學請改女子蠶桑學校案報告照審查報告付表决衆贊成 
[雜評一（無名）]  
　　外債之再借談　外債發行之得手不過能達借欵之目的而已非可視一種之利源也今以發行得手之故欲增多其借欵又欲繼行其借欵何不思借之誠易還之甚不易耶抵押之欵須計贖回也 
　　日皇之病　日本以前皇新故政局初定日美之交涉正急亞東又當多事其有賴於今皇者不少今日皇病日本人民之望其速愈固也雖然若爲其近鄰之中國亦深表同情焉日皇在今日蓋不可病也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北京外城又發現炸彈案]  
　　日前外城左一區三里河地方住户戴姓因其家中發現炸彈十枚驚駭殊甚遂向本管警察署報吉當經區署長帶同巡官警士馳往戴姓家内查檢見一衣箱内果有三砲台煙盒式炸彈十枚當將該物及戴姓一并帶區訊問該物來由據稱前數日忽有姻親女眷由外來京携帶衣箱一箇聲稱有事仍須赴天津暫將該箱寄存等語去後遂有偵探向其他親友偵詢寄物之女眷來歷且常在門外偵候戴某心疑有異且聞官廳屢獲此項案件卽私啟其箱查視有無違禁貨迨啓箱後果有相傳所謂炸彈形式者在於衣底故不敢隱匿當向一區呈報云云現聞警區已將戴姓男子三人女人一口并警送警察廳辦理矣 
[謝議員被捕之報告書]  
　　四川參議員謝持被京畿總執法處逮捕一事迭誌前報此事經衆議院要求代理國務總理段總長出席當場質問其所答復亦尚不得要領兹錄謝議員本人報告書如下　五月十七號午前五鐘本員方起床卽有郝占一君投刺請見方接晤彼卽曰先生當遭極大危險宜速設法本員以郝君素不相識突來言此不勝駭怪當問究係何事渠不吐但曰先生不說我則無法遂辭去出門約五分鐘遂來便服者四五人　隨警察三人大呼曰謝先生走遂扶余兩手出一面毀電話機本員詰以何事奉何人命令又申言我係參議院議員彼等皆不顧拖曳而奔時本員手漱盒水濺滿衣鞋亦未拽上又未戴帽其　蹌之狀可知到上斜街持詰以將往何處彼等稱往西單牌樓總執法處到宣武門外本員曰可否坐車彼等乃呼膠皮車來以二人執手槍挾輪而趨餘人及警察蜂擁後隨比到西單牌樓轉入胡同（不知何名）有一執手槍者飛奔前去及車抵彼駐足處乃爲京畿總執法處之衙門也入門卽有執紙筆問本員姓名訖本員告以我係參議院議員彼不能書本員乃自書遂有兵服者數人監引入内曲折到收押所本員曰我並無絲毫罪犯及犯罪証據斷不能先入牢獄汝可告汝長官别以一室坐待審訊彼　堅執不可稱内捕數十人莫得許多人監守此間規矩只要是捕得之人不問有罪無罪卽當先行監押又見一人整理脚鐐本員又申言我並未犯罪何得妄加刑具其獄卒曰凡捕獲到此間者皆係如此辦法不由理說本員祇得聽其所爲彼等强持坐階石上遂關兩足入獄監獄者又執紙筆問本員姓名告之只能寫一謝字本員又取其紙筆接書慧生四川參議員等字付之囚坐獄中半日門外忽呼謝慧生獄門啓招本員出囑坐於守獄者之床曰稍待遂撫本員脚鐐本員問何故彼謂恐總長命去鐐時開之不速特先將撥釘取鬆忽門外呼曰放了於是彼等遂將鐐取下曰總長請見本員叩總長姓名曰姓陸導行至正廳有人自旁室内出與本員爲禮兵士曰此卽總長遂共坐陸君便曰先生參議員本員答曰是參議員今日捕我究係所犯何罪有何證據又不加審訊竟捶鐐投諸獄中我實百思不得其解陸君曰兄弟方到衙門彼等來報告先生是參議員兄弟因卽請先生相見先生受驚了此事關係最大本員急詰之曰無論關係大小究因何事不能以莫須有隨意捕人今旣捕我理應爲我說明陸君曰當極守秘密本員曰可退去左右告我陸君曰暗殺案與先生有關係本員曰關係如何請告我法律當以證據確鑿爲斷陸君不答但曰先生仍請還參議院辦事兄弟當寄張議長一書命庶務員以馬車伴送先生并請先生將今日情形爲張議長言之兄弟實欲維持大局之和平斷不忍殘害同胞生命何况先生但當再查案情如不連及先生則兄弟必辦彼等亂捕人之罪如有的確証據則須請先生來遂命人導出坐庶務室中庶務員趙君伴談以待馬車與書函久之陸君復來請相見於原處陸君曰外間人人仇我想先生亦有所聞今日捕先生我初實不知其實各處捕獲有人皆送來此間遂使我一身集怨我旣無法解說於人祇得憑良心做去而已遂縱談大局謂當力求和平本員亦歷舉已所經歷者告之並告吾國今日維持之道又問陸君究係何種暗殺何以牽涉於我其時坐旁無人陸君曰偵探等在天津捕五人搜得炸彈若干遂指桌上所置之物曰此卽搜得之炸彈也與先生極有關係據彼等報告謂證據頗極確鑿本員遂索證據並請證明陸君曰總之大局爲主甚望先生與我皆極力維持和平本員再詰之渠終不說僅促本員歸遂偕趙庶務員乘車赴參議院從者一長隨一護兵到院時已午後二時矣見正副議長趙君取得回函辭去本員亦還寓則見各屋物狼藉庭中屋中之地磚已被掘起卽花缽亦移動殆遍家人云尤有上屋頂巡瓦間者查係捕本員去後搜檢宅中之情形也本員遂呼崗警進内一一指示并囑其代請本區署長官遂有外右二區巡官景文布君斌全君及巡長吳玉貞三君來宅本員謂三君今晨我被捕後搜檢宅中諸君在場否景君曰今晨捕人時我在場搜宅時吳玉貞與潘德林富全三人在場本員曰今晨我被捕時卽被檢查並無若何證據捕去後又大肆搜檢有我之家人及友人等在宅一同看明並無絲毫證據惟家人失去時表一枚已卽時報警是否如此吳君曰是確未搜得證據持曰君等爲警員有無報告景君曰捕人與搜宅兩次皆有報告斌君曰警察對於區内居民法律上道德上皆有保護生命財産之責今日旣未搜得證據警察當然負完全責任也先生不必過慮持復引三君指點掘磚及各室情形三君曰可再清理諸物具一報告遂辭去六時區長張厚田君稱奉王廳長命來訪言曰今日非由警主政純係京畿總執法處行爲捕人者卽執偵探執照未有知會警署公文故特派警兵隨場監視不過視其究辦到何等地步捕到何地方據以報本管長官而已自先生被捕議員中有向警署尋問恐涉誤會故廳長命面訪先生說明本員又以搜檢毫無証據質之曰據報告實無證據且陸總長旣請先生還寓斷不至以莫須有三字加於先生語已辭去查被捕去後衆議院議員熊濟國李伯玉熊斐然三君先後赴京畿總執法處及城外分執法處尋問該兩處皆不承認捕有參議員謝持之事故議員及同鄉遂紛向本區警署詰問也以上係本員被捕中及被搜檢宅内實在情形謹具詳細報告本院知照參議院議員謝持 
[析津人士之開會熱]  
　　京津保善後協會　京津保善後協會於十八日下午三點餘鐘假縣會地址開會會員到者九十八人首由會長劉君子鶴報告大借欵雖已告成惟尚有不承認者我協會自應預先推出代表以備借欵完全成立會同商會前舉出之代表一併晋京索取賠償經衆公推劉子鶴王竹林張芷菴張典菴四君爲代表又提議通縣商會來函擬將該縣灾商併入京津保災商之内并轉請民政長按照天津分年辦法批准立案會員僉謂京津保前經大總統批准加入預算之内并未言及通縣不得聯爲一氣惟關於災商分年一事應由本會設法維持又提議北洋商學公會來函請推舉代表籌謀請求民政長撫恤事經衆公推劉子鶴錢翊臣費振甫三君代表與北洋商學公會協議又報告洪道罰欵六萬元前經各機關議决一半撫恤焚掠災商一半撫恤被水難民各方面均經認可迄今未奉民政長將此欵發下擬卽備文催交衆皆認可而散 
　　燕東十屬同鄉會　燕東十屬同鄉會於前日下午一鐘假河北三馬路雲貴會館開成立大會到者四百餘人經衆公推孫榮彬梁同恩二君爲臨時主席首先報告研究會章衆會員將章程逐條研究畢遂散票選舉正副會長閻君作霖得一百零二票爲最多數當選爲會長張君鳳瑞得九十二票孫君榮彬得八十七票均當選爲副會長選畢復經會長推定史君履晉爲名譽會長以資臂助又史君履晉王君子揚張君祝昇王君爾枚齊君文洲等相繼演說大致不過聯絡十屬感情逐漸推廣各縣及一省并各省結成絶大團體以期鞏固國基達到國利民福之目的云云演說畢振鈴閉會 
[北軍豫軍抵鄂後情形]  
　　北軍　漢口駐紮北兵共有一旅一團並駐紮劉家廟之第六團已移駐下游武穴各節已誌前報十二號下午四時駐紮武勝關之北兵第七團又　移往劉家廟駐紮十八號又有北京陸軍警察（卽憲兵）第七團乘火車來漢當由該團長將駐紥地點及軍官姓名報告都督（一軍官姓名）團長張維周營長王耀廷何文遠陳繼超（一駐紥地點）團本署及第一營駐劉家廟二營駐火車棧三營住灄口 
　　武穴地方現駐有北兵一旅一團近因贛省漢口俱禁米出口來源缺乏旅長黄君特於日昨電禀都督派員在漢代購一萬石以濟軍食黎督嘗飭副官處長陳君派委副官李傑如携欵七萬元購運前往 
　　豫軍　近日由贛調來之豫軍第三旅於十三號乘車抵鄂旅長爲張振東黎都督當卽指定駐紮地點及權限飭令遵照（甲駐紮地）一旅司令部及第五團駐姑嫂樹一第六團駐火車棧（乙權限）一非有鄂都督命令不准擅動一除直轄都督外不受其他機關之指揮命令　又聞駐紮火車棧之第六團軍隊對於火車往來人物深爲注意日夜派兵荷鎗而立於火車棧另有備檢巡查兵多人往來火車棧口凡遇有形跡可疑之搭客卽行盤詰至上下貨物及衣包行李等該兵等如認爲有疑亦必放開查視云 
　　豫南總司令　李純率該師旅長吳金標馬繼增及參謀人員等員昨晋謁都督備宴欵待當卽令其開往田家鎭駐紥四日又令甲棧及楚望台所駐之寗軍留鄂一師一旅之隊伍槪行回防南湖以資鎭攝 
[漢商之恐慌未已]  
　　自宋案借欵發生謠風幾滿天下商務因之停滯不前兹就漢上市面言之 
　　保險　綢緞洋貨首飾等幫蘇浙皖粤素佔優勝近因謠諑漸烈該幫商等日昨特假太平會館大開談判綢緞洋貨等幫商人擬定大局倘有變動卽將貨物扛送洋行保險以免兵燹之禍首飾帮則擬定搬入租界云 
　　錢商　近來各錢商以市面頗受謠言影響倘再生變幻卽遭虧折是以擬一律停止交易各商家亦因此裹足不前生意極形寥落云 
　　絲莊　漢上商務尋常貿易每年四月所有緞號繭商無不爭先分赴各屬購販絲繭售於洋商以及本國蘇浙廣東等省故絲莊爲漢臯巨要之貿易然必錢商活動方能奏功今因市面變動錢商裹足不前故今歳各屬一切接絲客之行商均敗興而返云 
　　銷塲　漢口銷塲稅爲財政大宗的欵每月收入計達十餘萬近謠風大作商民咸有戒心每日進欵僅千餘元或八百餘元今昔相較不啻天壤相判他如宜昌沙市老河口寳塔州等處更無論矣 
[聯合會湘人仍主天津]  
　　湖南省議會議長以省會聯合會爲廣東所發起設立天津意在調和南北感情今以之移往上海鄂省極不贊同擬卽出會鄂省不能聯合湘省會亦當研究辦法遂將此情報告各議員彭熙治謂該會本爲省會之先聲國會之後盾日昨電爭宋案及借欵事往來皆經參衆兩院直接該會并非法定機關本會月須出經費三百元經費作何開支果至何時閉會人多不知可否電詢之後再定方針羅列謂該會之設原爲聯絡南北感情故地點定在天津今當此南北猜疑之際又以之移往上海兩方感情果從何處聯絡省會有何意見可以直接參衆兩院本會當卽宣告出會陶懋頤謂現在君卽宣告出會則與前此特派代表之意不合周廷幹謂外人笑我中國祇有五分鐘熱吾人不可中其言各省紛紛出會卽祇餘二省我省亦不出會曹兆山謂宜致電該會本會仍主張設在天津議長亦主張仍設在天津遂議决發電該會說明意見云 
[川省會勉强開會原因]  
　　省議會因議長爭執相持至七十日之久至昨日始得開會情形已詳前報至其得以開會原因亦屬勉强蓋一般議員因屢受人民攻擊故咸有犧牲黨爭保全大局之意奈爲少數人迫脅終未開會昨日（星期一）議長復行召集兩黨多數人皆主張到會反對者知勢不可遏遂要求最後之條件而去至十一鐘時議員到者一百二十餘人議長搖鈴開會分定坐次先討論議事細則由各黨推定二人起草約五日後再行開會討論是日秩序不紊各黨議員均無意氣此爲開幕七十日後第一次開會成立云 
[四川連獲巨匪紀]  
　　捕獲忠孝會匪首　郫縣有楊海鵬者係一無賴子近在郫煽惑多人設立忠孝會刋示製符圖擾公安昨經倪知事將楊捕獲並汪希廷楊履平龍伍氏諸人送法庭究辦餘匪畏罪逃匿未能緝獲刻胡都督慮該會蔓延生變復出示通告云郫縣有等會匪妄借忠孝爲名胆敢刋用圖記名目自治鄉單并敢張貼僞示且製符錄册文實係潛謀不軌邪術煽惑愚民幸經先事破獲未至擾害安甯首領爲楊海鵬從逆有汪希廷窩留爲龍伍氏外更有楊履平均經知事拿獲案已送交法庭此外逃逸各匪查案尚有四人鍾心如鍾懷德劉蓋臣葉甫臣刻已通飭協緝務拿歸案究懲其餘一槪不問各宜革面洗心白蓮紅燈各教烱戒已在前清青蓮燈花八卦尤屬詐取錢文男女雜衆念佛釁隙由此而生此等妖言惑衆民國具有典刑大家不信邪教以免殁咎及身倘敢執迷不悟拿辦决不從輕合再剴切示諭其各一體懔遵 
　　拿獲退伍軍匪首　五月一號午後三鐘成都巡警總廳偵探在天涯石街十八號院内拿獲匪徒蹇占雲一名并手槍子彈刀械多件聞蹇占雲原名段占雲乃某標長卽此次解散者也本著名巨匪無惡不作且黨羽甚多四門散佈希圖煽亂已送交高等審判廳訊辦省垣謠言業已稍息矣 
[兩粤人士之時局觀]  
　　梁士詒之妙電　梁士詒昨電致胡督略云借欵發表我兄電請中央取銷原欲國民免蹈埃及之故轍愛國苦心當爲國民所共諒徒以京粤相隔過遙合同全文未能卽時得閱然以此事極急一刻千里必待遲而後言恐禍至之無日故急而言之經士詒轉達袁公袁公亦知我兄之用意並無偏頗於其間惟以皖贛兩督近處北京亦有此電故連同答覆耳國民能注意債務實屬程度日高喜不可支此後支配借欵一面仍將合同與五國銀團解釋明白免日後之轇轕以副國民心理云云 
　　粤人之心理　自港澳及省商對於大借欵一事電致北京表示贊成後全省人心之趨向幾同一致惟現在急激派之主張以此次中央借欵粤省領用比各省爲少而將來攤還必比他省爲多是加增國民負擔吾粤受害最烈擬將此意刋發傳單以移易粤人之心理使之不承認而此派之反對者則謂就義務上言爲維持國家大局計雖加增負擔亦所不辭卽就利害上比較無論負擔加增至若干總不至如亂事損失之鉅亦不至受亂事種種之驚恐痛苦且粤省攤還獨多之說亦屬理想未可據爲事實云云此粤人心理不同之點也 
　　桂督派員赴京　廣西都督陸榮廷以北方紛傳南軍多不服從命令是以袁總統通令諄諄勸諭現查桂省自反正後民軍雖有十萬從無潰亂之虞兩年以來絶無軍人干涉政治之事致越出軍事範圍且桂省對於宋案借債問題亦經榮廷雙方釋勸軍警公民委無開會抗議之事特恐中央未悉維持苦心特電梧就近委宋軍鎭統宋尚傑少將北上謁見袁總統代表桂省軍警申明公意日昨宋少將由梧來粤轉道香港趁輪往津矣 
[粤省會請解除軍法]  
　　廣東省議會議員林正煊謝已原羅曉峰羅永徵陳汝霖陳鴻銓賴荐通謝桂生王鴻鑑符夢松杜應魁等以國會開幕憲章頒布約法時期將進而爲憲法時期而粤人猶桎梏于廿五條軍律之下人命草菅殺機未已可爲痛哭因特具書質問都督云查粤省現行軍律二十五條發生於反正之初乃軍政府一種臨時命令彼時地方戒嚴秩序紛亂未嘗非權宜之用今則大非昔比卽使對軍人一方面爲軍紀所關宜依嚴重法則處置然斷未可對普通人民而適用特别法律也若謂粤局初定匪風尚熾清鄉正在厲行軍律不妨暫用究竟匪何日可戢鄉何日可清此項軍律何日可以宣告解除事關人民生命此亟應質問者一也約法時代旣未解除軍律故各路綏靖處及各縣知事辦理盜會鬥各案除擅用鎗斃外更有濫科以罰金者適用旣無法定之條文罰則更無一定之制限任彼官吏上下其手報明充公者不過十之一二私囊中飽者十而八九况辦理會匪尤爲騷擾一會之成巨魁惡首僅三數輩被逼脅從者幾十萬人反正伊始秩序紏紛此種弊端所在多見槪指爲匪而辦之擇其肥者而噬之貧者或免富者盡危又何怪挾資挈眷散寄於外人藩籬下耶且會鬥二項從字面觀之在法律上似無專條而研究會鬥犯罪之行爲及性質會則實爲内亂罪鬥則實爲騷擾罪更非律無正條况騷擾罪雖有罰金仍必加以制限至内亂罪則刑名分别并無罰金之條乃現在各路綏靖處及各縣知事辦理會鬥各案濫行科罪究竟根據何種法律適用何項條文事關人民財産此亟應質問者二也又查軍人人格高尚不受普通裁判之制裁是軍事裁判所於一省行政區域内爲獨一無二機關亦爲法律上特别機關粤省軍隊林立紀綱未肅警團游擊交鬨時聞各路清鄉滋擾尤甚竟有持紙幣向商店換現金者現設軍法處本爲辦理盜會鬥案件而設實非單純軍事裁判機關卽謂現正辦理清鄉所有軍人犯罪多涉於盜會鬥各案非合併管轄事權不專言之似或成理然觀諸地方司法機關凡普通人與軍人牽涉之案普通人則由審判廳審理其軍人仍解回軍法機關訊辦更無窒碍之可言事關權限不明今制度未符此尚應質問者三也自人道之說倡刑法改良懲戒主義進而爲感化主義吾國暫行刑律第七章第三十八條亦有死刑用絞於獄内執行之規定前經省會議决咨由都督公佈嗣後死刑人犯仍用鎗斃於獄内并將該犯犯罪行爲狀態及應得罪名隨時宣佈大衆在案係爲尊崇人道愼重刑法起見乃時逾數月各路各縣執行死刑多未奉行卽省垣偶有行之者然仍未將該犯犯罪行爲狀態及適用法律條文宣布是對於省議會議决及長官公佈之法律命令未盡執行夫始於敷衍奉行繼則視作具文終歸無效且暫行刑律旣經中央頒布自應遵守若宣布懲辦罪人並不將其罪狀及律文明白揭示其犯人犯罪之行爲狀態及裁判官引律是何適當社會人民無從知悉與法治公開之本旨實相背馳事關執行不力手續未完此尚應質問者四也謹依法令提出質問務請貴都督兼民政長查照所問事項於十日内詳爲答覆 
[粤省奇妙之女自治會]  
　　新會篁村乃歐陽姓數千人聚族而居近年族中志士提撥公欵開辦學堂及閱書報社各項公益該村有涌口廟向奉祀天后龍母從前該廟由正門出階級上落前因迷信風水將階級塞去近年該廟冷寂村又屢出訟事迭經族人集議修改久不能决不料該村之婦女忽發起一女界自治會一日間報名塡册者數百人其章程以反對男子破除神權爲目的凡村内舊有神壇社廟極力保全村中向有演戲建醮燒炮各陋習必須比諸從前加等熱閙卽日開會簽名頃刻得百餘員由各婦女卽日雇工將浦口廟修復隨又發起五月龍母誕定戲建醮各事皆不許男子過問此眞自治之至奇者也 
[清江浦移師之小驚擾]  
　三師第十七團以江北各屬前因匪勢披猖由劉護軍使電省調軍以資鎭懾經程督覈派全體軍隊開往清江聽候調遣昨日已有二營由甯過鎭 
 
 
 

Page 7

 
 
改乘小輪往浦由劉護軍使節制調遣詎十九日晚　州忽到南京駛來兵船六隻泊舟東關及把圯橋當由徐軍統派人探詢團長胡君聲言奉程都督命令移駐清江浦徐軍統傳命暫緩放行　　請中央再行核奪並飭所部步隊三營移駐城外以備不虞至二十日徐軍統復派馬隊砲隊出城分紮各要隘廿一日又派機關槍營開至城外靜慧寺并派送子彈一船前往三河四十二團本部由船户請給關單卽日連往以重防務 
地方通信 
[蘇州]  
　　　軍政電鎗斃三匪犯　無錫共進會支部長宜天順與孫廷標　在錫開堂收徒謀爲不軌經都督令飭縣知事查明搜獲証據　宜孫等拿解來蘇送交軍政司審辦兹經軍法科員迭提研究供認明確關摺呈奉程都督請照軍法槍斃又宜興縣知事拿獲之周　龍一名係與帮匪馬洪明等結幇搶刧無惡不作解省審辦之犯亦由軍法科訊明呈請照律鎗斃均經都督核准軍政司派員宣布罪狀飭令綁赴本司署内操場上鎗斃矣 
　　警長私售佛産之起訴　警察廳長石人俊前年光復時與前行政科科長朱正煌將靈鷲寺内藏經全部及古銅佛數尊由朱經手出售與杭州某寺得價數千元吞没分肥刻被該寺住持僧司與委任　師陳則民具呈地方審判廳昨已批准送達繕本再行核辦云 
　　水巡三廳長同日赴寧　蘇省改組水警事宜前日第一廳長劉篤烈第二廳長李顯謨同時到蘇邀同各統領等至總廳與盧等廳長會商以目下改組伊始必得因地制宜詳細議定以免將來辦事掣肘種種情形非公牘所能盡述必須赴甯面謁都督省長請示辦理日昨三廳長同乘火車赴寗矣 
[鎭江]  
　　鎭人定期追悼林述慶　鎭江軍政商學各界定於二十五號追悼前鎭軍都督林述慶先生假古閩會館爲會場公舉劉春波吳雲亭唐子安三人爲臨時幹事所需經費由軍政商學各界量力捐云 
[揚州]  
　　初級審檢廳完全成立　江都初級審檢廳原定五月一日開庭嗣因高等廳委員未到未能如期成立嗣初級審判廳推事何夀恒於十二日由寳山廳任來揚十四日任事十六日受理審範圍以内之民事其初級檢察廳檢察員亦由高等檢察廳長委任江都檢察廳豫備檢察官孫鼎爲初級檢察廳檢察官孫君奉委後遂將一切手續組織完備亦於廿一日開庭受理範圍内之刑事訴訟矣 
[安徽]  
　　警校請彈劾李國筠　皖財政司李國筠前因皖省財政支絀辦事棘手曾具正式公文辭職業經柏督慰留而李堅辭不已故有改委盧君光誥之說兹聞省議會據巡警學校陳養正等請議書稱財政司李國筠擅離職守請速彈劾當於四月二十五日議决以李國筠掌全皖財政關係重要輕易請假遠行實屬有曠職守已於昨日咨請民政長電令該司迅速回皖免誤要公矣 
[廣東]  
　　陳軍長之手叚　陳軍長現以城廂内外近有人沿街演說　　政府借欵並借破除神權任意排擊警廳殊於國家行政　　非鎗斃一二不足以儆將來昨特函致警廳請飭各區如遇此控鼓簧惑衆之人務須嚴行拿辦以爲煽惑者戒 
[雜評二]  
　　今日之病根　天下事不可先設成心有成心而後有疑心有猜忌心有播弄心種種心環起而後彼發一電必謂其電由運動而發此開一會必謂其會由運動而開一言一動無一非出自運動遂使堂堂之舉振振之詞若莫不有私意參其中者而天下乃無眞是非矣所謂欲加之罪何患無詞近日兩方面所發現之狀態均不能免此 
　　粤人之反對借欵　各省反對借欵或反對手續也或反對條件也或竟反對其借欵也皆就全局言之而粤人之反對者則就一省計算以爲粤領用較他省少而攤還恐多故不得不出於反抗然則粤反抗而他省領用多者可不反抗歟粤領用苟較他省多者亦卽不反抗歟果若此則僅足以鼓動粤人而不足以鼓動全國吾知是說亦祇創自一部分之少數人而已 
　　新會之女自治會　中國有女子參政會不聞有女子自治會今新會發起此會不一日而簽名者百餘人可謂女界之特色矣而不謂其主張則專在保全神壇寺廟以與男界爭神權而非與男界爭政權豈非至可怪駭之事該會謂不許男界過問我謂男界卽不過問而開通之女界亦當干涉之也　默 
　　清江浦移師問題　於南北猜嫌之際而忽有南京駛赴清江浦兵艦六隻出現於維揚宜乎徐軍統之靜候中央命令傳令暫緩放行也 
　　然吾聞此數日中鎭江三師十七團適有奉令赴浦之舉豈揚州所發現者或卽此軍也歟顧何以移軍之前都督　軍統彼此未嘗一知會耶此則尤令人疑團莫解者矣 
　　粤省軍律問題　民國光復倐逾一年而廣東猶厲行軍律豈兩粤之人天性蠢頑非軍律不足以治民歟不然以桑梓服官之法律專家而猶不肯解除軍律以保惠斯民也曷居 
　　吾讀粤議員之質問書吾竊百思而不得其解　萍 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宋案今日觀]  
　　定期開庭之牌示　上海地方審判廳昨出牌示云爲牌示事照得前農林總長宋教仁被刺身死一案由同級檢察廳提起公訴請求預審前來業經本廳預審推事預審終結兹定於本月三十日下午二時公開辯論特此牌示 
　　法庭坐位之圖式　張代廳長以宋案開審日期現旣商定所有是日承審各官座位及特别普通與報館記者之旁聽席自應預先規定爰於昨日將法庭位次繪圖宣布如左 
　　法庭旁聽劵分配表　法庭容旁聽人共一百五十座内特别四十四並通八十六記者二十列表如左 
機關　特别記者劵數　普通劵數（託送） 
江蘇都督府　一　三 
江蘇省行政公署　一三 
江蘇司法籌備處　一 
江蘇高等審檢總廳　二 
上海交涉局領事團會審公堂　二○ 
上海縣行政署一二 
上海縣水上警察廳一 
上海淞滬警察廳　一二 
省議會聯合會　一四 
江蘇省議會一一○ 
上海縣議事會一二 
市政廳一一 
江蘇教育會一三 
國民黨　轉孫黄伍陳　四　一○ 
進步黨　轉黎　二　一○ 
江蘇律師總會　一二 
上海律師公會　一二 
上海南北商會　二四 
上海日報公會（以上特别劵）一 
申報舘（以下記者劵）一二 
時報館一二 
民立報館一二 
民强報館一二 
民權報館一二 
時事新報館一二 
新聞報館一二 
民聲日報館一二 
大共和日報館一二 
民報館一二 
中華民報館一二 
神州日報館一二 
民國新聞社一二 
大陸報館一 
字林西報館一 
民國西報館一 
泰晤士報館一 
文滙報館一 
法文報館一 
文彙報館一 
上海日報館一 
　　要求伸雪之預備　聞宋鈍初君之堂兄宋石樵君教修及其堂叔宋星齋君宗潤等以開庭日期業已訂定現均預備到庭要求承審官伸雪云 
　　匿名信之恐嚇　宋案自歸普通法庭後已經地方檢察廳起訴同級審判廳預審明確訂期五月三十日開庭公判兹悉昨日地方檢察廳忽接郵遞匿名信一函大旨謂應桂馨等犯罪狀昭著若公開審判不速處以死刑不足以彰法律之平而息吾人之憤倘承審者徇私害公曲法寛縱惟有以再造丸奉敬愼之云云 
　　地方檢察廳致司法部電　北京司法部鈞鑒魚電請引渡洪述祖迄未解到哿日呈催亮達案難再稽乞速向外部交涉歸案訊辦並乞電示上海地方檢察廳長蔡光輝呈養 
　　司法部致地方審檢廳電　上海地方審檢廳迭准外交部函開洪述祖事已將原函内容並附送影片十三張轉達膠督請查照辦理合令飭該廳知照司法部養 
　　地方檢察廳致京廳電　北京地方檢察廳鑒籙電悉函未到不知其詳趙秉鈞程經世顯與宋案有關未便久稽應請貴廳查照試辦章程第四十四條第一欵罪人之捕拿及審判辦理請電復上海地方檢察廳養 
　　法捕房分派賞洋　宋案已死兇犯武士英係由法捕房拘獲應桂馨家中各項證據亦由法捕房抄出兹聞該捕房已將賞洋領到由法總巡藍維藹君召集承辦是案之副捕頭繙譯中西包探巡捕等分别等差轉給矣 
　　宋君遣骸之寳貴　聞宋鈍初君之太夫人迭次函囑堂姪宋教修君等迅將宋君之柩盤回湖南桃源原籍兹因譚人鳳君等欲將宋君靈柩在滬購地安葬以留紀念故於本月十八號派令李君親赴桃源與太夫人面商刻尚未接復信云 
[李燮和致黄興書]  
　　滬上握手一談得叙數月闊别之情並縱論國家大事忻慰無旣惟倉卒相見未盡所懷尚有中心耿耿不能不一陳於吾兄之前者吾兄奔走國事屢瀕於險往往危機在於一髮而卒能推翻數千年之專制以剏造此民國固國家之幸福抑吾兄與諸同志熱誠愛國堅忍不拔之力有以成之然則吾兄實民國關係最重之人也凡一國中有大舉動無論爲破壞爲建設必有一二知識最高能力最强者爲之指導然後足以收其效果而不至於僨事而當旣經破壞尚未建設之時此一二人之言論行事影響及於國家尤大一有不愼往往惹起種種變亂而陷國家於最危險之地位此不可以不察也吾國臨時政府已届期滿正式政府尚未成立而宋案與借欵二事適於是時發生國民羣然大譁欲因此以傾覆政府弟以爲吾國之危險未有甚於此時者夫國民攻擊政府而政府因之傾覆必有不得已者存焉非經極端之壓制受極端之痛苦不足以致其决心而收其後效若以一人一事之關係起而與政府爲難適足引起國民浮動之心甚非國家之福故弟對於宋案與借欵二事不能不研究此中關係而平心論之遯初爲剏造民國之一人亦吾兄與弟之良友民國初成遯初卽死而其死又出於至慘痛心之事孰過於此惟此案旣歸地方法院審判實屬正當辦法但使證據確實自有水落石出之一日斷不宜以私人之感情得參加意見於其問亦不宜於未經法院判决之前而持一種糢糊影響之談以肆無端之攻擊司法獨立固應如此至於借欵本屬國家重大之舉不宜草率了事然自大體觀之國家當財政困難達於極點之時非大借欵不能支持此番苦衷國民亦多見諒惟手續不完備及合同中有損國家權利之處必須竭力相爭此亦當然之事現聞政府已將此案提交國會則國會對於此案必能詳悉研求以爲最後之解决蓋國會爲國民代表國民所欲言者國會自能言之職權所在固如是也弟之爲此言也非謂一人之利害一事之得失不必研究而得其眞相也然各有其權限焉以宋案屬之法院以借欵屬之國會乃實依據法理與以正當解决之法耳且弟以此二事與國家最有關係而恐危險之發生者尤有說焉民國初定伏莽尚多其積而不發者幸耳彼其種子旣散播於國中一有所觸則羣然四起雖疾風烈火尚不足以爲喻故當國家初定時往往以一人一事之關係操之過蹙而與亂民以藉口之資迨禍機已發終亦爲之牽制而國事至於不可收拾古來英傑志士因此僨事以致身敗名裂者不知凡幾古來國家因此危亂以致滅亡者亦不知凡幾吾兄爲民國關係最重之人當此民氣可靜而不可動之時而有宋案與借欵二事發生弟願吾兄平情論事而以持重之態度出之爲國家計卽爲吾兄計也弟與吾兄共事有年吾兄之不顧生死利害惟以國家爲念弟所素悉故關於國事有所見必以奉告弟此次對於國家之安危民氣之動靜思之至深計之至熟以爲國之存亡惟在今日若能顧全大局扶植元氣事雖棘手猶有可爲否則國家前途不堪設想願吾兄平心察之弟進日内赴京調查一切情形再行函告臨穎神遡不盡欲言敢布區區伏維亮鑒 
　　當商須購印花稅票 
　　上海縣知事奉省長通令云案准財政部令國稅廳籌備處處長文開印花稅法施行細則及開辦實行日期均經本部令知在案查印花稅法第二條第一類内所開當票一項亦屬契據之一爲各省所通用仰該處長就近函知各當商遵照本法一體購用以利推行此令等因查印花稅法昨准部頒文言俗語通告業已轉發各縣廣爲印刷分貼曉諭俾衆週烽在案除俟送到印票再行定期開辦外合先訓令該知事就近函知各當商遵照 
[搜獲票布徽章]  
　　昨日下午第二區五百二十五號崗巡在南市商船會舘附近查見形跡可疑之湖南人伍得貴一名上前詰問言語支吾當卽帶區研訊伍供現在製造局當小工旋在身畔搜出票布一方大書中國洪門義興會後有軍界兩字又絹質徽章兩種其一廣東陸軍第五旅十團獸醫其二北伐廣東陸軍第三混成協馬醫長伍據稱前在廣東軍隊内當過馬醫故留此證劵區長命送淞滬警察廳訊明發落 
[少婦寃沉醋海]  
　　婦人秦唐氏昨至地方檢察廳訴稱家住浦東廿四保廿四圖瀾泥渡地方生有一女現年廿五歳前清宣統二年間憑媒嫁於本城老北門内東馬橋地方之任叔平爲繼室生過一子年已三歳不料今年任叔平在外與蕩婦姘識女兒屢勸不聽陽曆五月六號任因姘婦之事寫信回復被女兒看見向之爭論當時雖將原信奪下然已二次被毆受傷其時有乳婦來家報告氏急往察看女兒尚能言語述明被毆各節並謂身死之後須求伸雪遂將奪得之信給我爲証延至當晚二時卽行氣絶而死次日由任草草棺殮屍棺現厝晋安公所當時氏本欲來廳控究因氣急成疾一時不便來案目下稍愈禀求提任到案預審明確開棺檢驗俾得伸寃等語蔡廳長諭候批示再行辦理該氏又稱任叔平現已聞風欲往租界避匿氏已派人看守設或遵諭候批勢必延宕恐其漏網應請廳長立出拘票往拿蔡君諭曰此係重要命案豈可兒戲如果爾必欲往拘應照章先具切結聲明若有虚誣願甘反坐方准照辦該氏遵諭具結送案蔡君即派法警黄炳南等隨同該氏馳往將任拘案收押候究 
[陳昭容揭破表姊私語]  
　　老閘東唐家弄六百五十九號住户錢渭寳之已嫁女兒湯錢氏近與其夫口角回至母家後忽爾逃匿旋經錢妻曾氏偵悉其女與怡豐洋貨店夥粤人張桃元有染匿居法界寳昌路十三號屋内前日往尋與張會面向之理論詎張情虚即上屋圖逃當被鳴捕拘入法捕房解送法公堂預審明白昨解公共公廨請究先由錢夫婦投訴前情並由錢之外甥女陳昭容投稱時見表姊在弄口與張絮語且據表姊自言與張另在法界道達里十三號屋内居住今表姊忽爾逃逸故訴知舅母到堂作証訊之張延律師辯稱被告與錢女雖曾私識惟女出嫁後卽斷絶往來錢女實不知被何人誘匿中西官以已據見証陳昭容証明未便抵賴判張交妥保限一禮拜將錢女交案再行訊核 
[市議會開審查會]  
　　市政廳議事會議長王引才君以夏季議事會第一讀會刻已完畢而審查事件尚未竣事爰定於二十四號（卽今日）下午四時開審查員會昨先函知各審查員務請準時到會審查報告以便定期再開第二讀會 
[改良戲劇之演說]  
　　前晚寰球中國學生會請包朗生君演說戲劇改良由主席楊心一君介紹包君登台演說略謂戲劇改良爲極重要之事關係社會教育甚大社會教育之方法如小說演劇說書影戲等均是惟小說祇有識字人可觀而戲劇則不然蓋能使不識字人亦可藉以增進其學識如舊劇中所演種種歷史上人物卽兒童亦深印於腦筋戲劇影響之大於此可見新劇改良需用之人蓋分兩種一爲脚本著作家一爲演劇家著作家與演劇家亦有關係脚本良美則演劇更有精神欲得著作家易而欲得演劇家則難著作家凡文學優美之人大都能之面演劇家則非有專門之學者不可海上流行之新劇大都不能滿意其故因舊派之演劇家終不可恃以改良新劇近在日本研習演劇之術歸國者頗不尠然此輩尚須資本家之贊助如有資本家投資助成其事則其功德不淺當爲社會所崇拜云 
[原告無可再讓]  
　　華俄道勝銀行營口分行西崽黄季春曾於旅順口日俄戰爭時乘間竊取該行值洋二萬六千元之羅卜票逃回上海原籍旋經該銀行查悉控請該管領事照請公共公廨將黄與其父黄季良保人顧仁榮一併提案迭次訊供一併管押在案昨晨十時由俄副領事穆君蒞廨會同關讞員復訊原告投案請追質之黄季春祇認竊取洋四千餘元並據黄季良供稱伊子所竊之欵已經破産料理求恩寛宥堂上以被告所有房屋地基祇值洋一千四百元爲數懸殊遂向黄季良開導曰爾子承繼與唐氏現聞唐姓狠有資財爾可向唐貸借早將此案料理免受縲絏之苦黄父子堅稱告貸無門並向堂上與原告跪求寛免原告卽向堂上聲稱現願受虧請爲核斷中西官磋商之下以原告旣願受虧遂判黄父子折償洋三千元被告又稱無力措繳須求恩典原告復稱被告旣稱無力請照刑事案懲辦中西官重復會商遂援筆判曰此案迭次訊追反復開導該被抗不遵諭清理據原告禀請改爲刑事懲辦本應照准姑再寛限十四天設法料理除房産地皮作價洋一千四百元外着被告再押繳洋一千六百元完案如逾期限卽照刑事案判决勿謂言之不預也此判 
[公興布號之受累]  
　　禁煙局調查員前在南市大碼頭公興崇明沙布號内查獲煙具土藥藥丸等物當將客商張友谷帶局移送第一初級檢察廳預審着繳保証金洋一百元保出候起訴同級審判廳判决在案兹又由檢察員派警往傳該號客郭士良陳漢文張怡卿宋雅麟等未獲遂將號夥馮步雲傳案預審判令交保限交郭等到案質訊 
[江蘇陸軍小學定期開學]  
　　上海縣知事昨日布告云案奉江蘇都督程通令内開案准陸軍部電開南京陸軍第三預備學校定於陽歷八月一日開學貴處應將該校生限於七月中旬送到并隨帶原校軍服陸軍部文印等因除通告外合亟令仰該縣知事通告前在江蘇陸軍小學畢業諸生限於七月初十以前來府報名以便彙送並隨帶原校服裝母得自誤切切此令等因到署奉此合行公布仰前在江蘇送軍小學畢業各生於七月初十以前隨帶原校服裝前赴江蘇都督府報名愼母愆期自誤特此布告 
[謝贈]  
　　務實學校定於今日假大舞臺演劇籌費昨承贈劵二紙又裝儎業幹事維持會定於二十五號開一週紀念會贈劵二紙合書誌謝 
[城内]  
　　地方審判廳牌示○爲牌示事本廳改組以來凡從前已傳未審之民刑案件無不准時審問旋因法庭修理一切到期案件暫移本廳前附設之初級廳法庭内開審現旣工竣仍在本廳原設法庭審理仰各知照特此牌示 
　　地方檢察廳批○（沈大林請提沈梅和等到案懲辦並追原贓批）狀悉查此案業經質訊喬根生堅不承認將贓物寄存沈陳家内該民又不能提出收贓確據本廳應將沈陳二人暫行交保據訴前情候再調查明白决定處分可也　（吕福儒請提顧立基到案懲辦批）狀悉前據該民以顧立基串拐髮妻等情呈訴前來當經函請該警區飭傳質訊在案據呈前情候再催傳到案以便提集訊究 
　　開徵上忙○上海縣吳知事昨日出示通告定於六月一號開征上忙並按照省議會議决所有正附稅每兩合洋一元八角如兩個月之後未完者增加二十分之一 
　　何堪保釋○浦東三林塘鄉民吳金發被人戳斃後曾由尸父報請地方檢察廳派員驗明並將案中牽涉之吳妻許氏及姦夫劉毛囝等拘案管押在案兹據劉父劉富松到廳請求將子交保蔡廳長查閱案卷以前此預審時吳許氏供明伊夫吳金發被劉毛囝夤夜喚出不知如何被人戳傷身死等語旣有此供豈能交保遂將劉富松斥退 
　　逆子吸煙○昨日午後有婦人張鍾氏至地方檢察廳訴稱家住小九華地方兒子張寳坤近來不思習上胆敢在家吃食洋烟每日向氏硬索洋銀稍不遂意卽肆意横行現當煙禁森嚴之時豈容不肖在家違犯爲此呈請拘究蔡君准如所請立命法警帶同該氏前往指提來案懲辦 
　　自願受罰○女學生王榮生等同母王周氏控周江林行兇攫物等情早經地方審判廳訊明判决周押二月在案昨日周邀律師至地方檢察廳具訴請求易科罰金諭候批示核奪 
[南市]  
　　未便含糊○江北小車夫丁咸春被市政廳路政處之酒水馬車碾傷身死一案曾經第一區責令該馬夫蔣照園償給棺殮費洋三十元由尸屬備棺收殮在案兹悉龔區長以此案關係人命雖由尸屬具領恤洋五十元具結存查究難含糊了事業已將人證移送淞滬警察廳轉送地方檢察廳請爲訊理矣 
　　鵲巢鳩占○本匠嚴行祥住居法租界長浜路近被前次同居人現在南市立昌仁參行爲庖丁之朱國華將其妻陳氏勾引成姦拐匿南市花衣街地方儼同夫婦前日被嚴尋獲一併扭控第一區移送第一初級檢察廳請究 
[閘北]  
　　委任警員○閘北警察各區隊經穆廳長規劃改組後業已委任趙以權爲第三區警察署長張光烈爲第四區警察署長雷雨生鄧常彰爲督察長其餘各區分署員悉仍舊貫惟四區第二三分署員及第三區第四分署員尚未委任 
　　藏垢納汚○陳福生在長豐里沈姓家冒充禁烟調查員希圖行竊被沈扭赴三區控告據陳供在該里二百六十四號屋内賭博出外閒眺致涉嫌疑區長卽派長警前往搜獲烟具賭具解送司法科移交檢察廳訊究 
　　男孩待認○迷路男孩王長根年五歳湖北人昨由三區解至司法科由凌科長判送惠兒院留養候領 
　　推諉起火○前晚二時均濟里一弄第一家侯勤永家失愼事後由二區巡士解送司法科訊問據侯供火係隔壁森記絲巾作内所起且聞該作保有火險判侯交保候派探查明再行核辦 
[公共租界]  
　　煙賭齊備○貴州路一百六十五號門牌小茶館樓上近有聚賭售煙情事經老閘捕房捕頭偵悉前日特飭包探沈阿岳陸桂山陳阿四等前往拏獲賭徒煙客楊桂生周少卿陳阿秋朱毛囝徐阿四並婦人王阿二等二十二人連同烟賭具一併帶入捕房昨解公堂經孫襄讞會同英領哲君訊得均係苦力之人從寛判各罰洋一元充公無洋改押一天煙賭具併燬並飭補傳爲首之人到案訊辦 
　　姑嫂不睦○寓居虹口武昌路之粤婦李馮氏前日至黄浦灘投浦圖盡由捕救起送至公廨昨由官媒解案請示據供家有翁姑丈夫已死二年生有九歳男孩因與夫妹口角一時氣憤投河覓死尚有胞兄馮阿耀在滬等語判留候飭傳其兄來案具領 
　　人證未齊○已故商人馮延齡在日曾與周笑儒因被泰和錢庄經理王尚卿陳選庭司帳何榕秋倒欠存欵避匿當經函請商會弔取該庄簿據收賬攤償嗣因查得望賚經理王維藩等七户所次銀兩已被該庄股東裴雲卿與陸坤泉前往收去故卽控奉公廨將裴雲卿傳案判候傳到各欠户證明再核在案前晚傳訊據望賚王維藩亨寳陳竹安庚興陳其峰安和祥陳伯根大丰祥馮子鈞乾復興杜雲生等六户僉稱送至該庄蓋有回單並非由裴收去並由商會特派調查員匡子久郭建侯上堂將調查情形逐一證明復經兩造律師辯論良久王襄讞判裴交原保候分别傳提人證再訊 
　　限期清償○吳如生控方補帆不還借洋二百元又寳昌新控戴莘材不理欠洋一千餘元均經公廨於前晚傳訊屬實判均交原保方限三個月戴限六禮拜分别清償 
　　尚待調查○李桂卿控周永泉朦轉道契覇吞抵産迭經公堂傳訊判候函請上海縣查明册籍復到再核在案前晚由廨復訊兩造仍各延筆師到堂代辯多時聶襄讞以未據上海縣查復判周交原保候函催上海縣知事並函請會丈局查明地價復到再核 
　　分産衝突○靜安寺路附近鄉民趙德福趙顧氏控族人趙毛弟趙戴氏與蔣張氏蔣姜氏行凶毀物等情昨由捕房將兩造傳至公堂經中西官訊明係因分産起衅惟被告不應行凶判趙毛弟罰洋三元戴張姜三氏各罰小洋五角内提一元償還顧氏捐失如有糾葛准予另行起訴 
　　調充包探○美捕房粤探鍾鐸業已病故昨由總巡諭飭老閘捕房三百九十三號閂差捕調充試用包探以承其乏 
[法租界]  
　　幸未燎原○三茅閣橋南首籐木洋行樓上於前日晚間起火卽由皮帶車到場救熄祇焚去貨物生財樓面亦略受損傷現已由捕房派探查勘矣 
　　房東干涉○小東門外梅園街四號門牌杜錫美鐘表店起火即熄昨由公堂傳杜到案訊據供稱因紙掣火延及木花所致實出無心所保火險祇有銀五百兩旋由二房東陸森生禀稱商人飯店開在杜店貼鄰此次起火實爲可疑求請押遷以免後患判杜罰洋十元充公陸讓去房金一月限一月内遷移 
　　不准領去○粤婦王楊氏前帶男孩楊小三子沈小喜子楊阿弟高連海等四口乘輪起行爲暗差捕查見解廨管押候查在案昨日覆訊王楊氏供兩孩出洋買來爲子有身契爲憑餘兩孩並不認識聶讞員以雖有身契難保無販賣情事不准具領四孩併送救濟會留候家屬具領楊氏交保 
　　一時之忿○捕房派人投廨禀稱陳玉豐持刀行兇戳傷顧維英及某姓小孩經送醫院醫治未痊先將陳解案請究陳供因顧冒充母舅挑唆我家合家不合一時氣憤將伊戳傷是實判押候受傷人醫痊再行訊辦 
　　騙子收押○楊才甫供戴桂生騙取緞子一案昨經公堂覆訊戴供贓交王姓携去現在無處找尋我亦無力賠償求宥判管押三月了事 
[]  
 
 
 

Page 11

 
 
[雜評三（訥）]  
　　又有洪門義興會出現　自江蘇發現九龍會後各省會黨之名目層出不窮天津有綠林會四川有忠孝會湖北有忠清會廣東有駁壳會而不謂今又有所謂洪門義興會者出現然名目雖多而會歸則一總之不外匪黨與散兵兩種人而已 
　　此兩種人散布於各省造出種種會黨之名目以暗相勾結乘機煽動前仆後起此滅彼興偶一不愼卽爲所乘誠非中國癬疥之患也 
來函 
[女界之不平鳴]  
　　爲關瑞麟停妻再娶事 
　　陳絢雲女士爲本會會員凡會友及識之者均嘉其淑善年二十一歳於前清光緒三十三年十月適關氏子名瑞麟者爲富商關子明之長子結褵未半年其親友有出洋留學者陳女士以中國積弱皆因國無人才遂不戀新婚力勸其槖砧積財不如積學曷往美洲留學初不知其夫非良人也時女士懷孚已兩月餘矣關瑞麟往美後六月卽光緒三十四年十月産一女女士下撫弱女上奉翁姑克盡婦職嘗自念良人學成返國爲國効力時佳兒已依依膝下矣不料瑞麟游蕩性成至美後名雖求學日事冶游宣統元年夏秋間姑氏病危女士代子職不稍懈至十一月姑死而彼蕩子瑞麟適以母喪之前一日在美與一女子名多爾者舉行正式婚禮而女士不知也方代其苫塊斬衰盡哀盡禮聞人謂瑞麟行將返滬方以因奔喪而來也不謂至家片刻卽謂在美曾娶一婦已携之同歸彼係洋人不能作妾理因并嫡女士不敢與抗泣訴之翁子明翁詐慰之謂必不容此西婦行且逐之女士之母家以瑞麟所爲大背人道欲興訟女士以其翁允爲逐西婦不欲深究子明旋與其子謀夤緣往天津謀得一鐵路優差僞云已遣西婦回美實則暗縱瑞麟携往天津留女士在滬女士猶未之知也嗣聞人言偵之果實而亦惟委之天命對於翁子明及庶姑等猶未嘗稍有怨懟語也偶寄一二書往天津問訊彼薄倖人竟不一答復不幸至民國元年所生女染肺癆症翁子明吝嗇性成不爲延名醫珍治致女不起至是女士始稍有怨意然對於外人曾未一表露雖僕等同會數年知愛至深亦未聞其有所怨尤也然女士旣知其夫之不可倚思自謀學術爲將來自立計請於翁求給以學費翁不允瑞麟自得鐵路優差月薪數百金數年來未嘗寄分文與女士也惟翁每月給零用而已女士節儉自苦積所餘數十元遂投勝家縫紉學校習手工業幸學成雖小就非女士所願然亦不得已而求其次也至本年間不謂女士雖守生寡數年自比於未亡人寸心已如枯木死灰而彼薄倖之瑞麟終以嫡室名稱猶存兩大之嫌不能暢遂其私本月中旬由津回滬初至家卽不與女士交語且怒形於色女士知其憎已也因歸寧母家避之不謂彼父子竟譸張爲幻於本月十九日由關子明正式向女士之胞伯提議離婚嗚呼女士何辜　此慘暴遂訴之法律蒙公堂提案關氏恃其財以千金具保候訊現聞已廣延律師爲其不肖子辯護子明之子姪居高位顯職者徧中外聞已四遣私人廣爲運動造作蜚語冀眞倒是非所聞如確金錢之魔力必非一區區弱女子所能抗雖法律具在須候公堂之裁判然女士平素訥於言且妙手空空延律師之費已千艱萬苦摒擋而來萬一此案一二堂不能判决則女士無以爲繼而是非曲直或且不明矣同人等忝與同會憐女士遇人不淑且孤立無援不足與勢力金錢抗爲朋比周章之父子所凌壓寧不可哀且此事不止女士一人之關係人道法律寧不可危我女界若袖手不救是亦我二萬萬女界之羞也爰敬約諸同志爲女士一臂助爲洩此不平之氣亦卽以維持人道尊重法律庶吾二萬萬女同胞不致婉轉呼號於數千年男子專制之下萬刦不復也用此哀告海内仁人義士女界同志望激發公憤主持人道羣策羣力維持斯舉無任盻禱神州女界協濟社公啓 
 
 
 

Page 12

 
 
   
 
 

Page 13

 
 
自由談 
游戲文章 
[擬衆議院進步黨議員李國珍上如來佛書] [  東埜]  
　　如來佛祖慧鑒在昔閣下傳經於天竺吾祖講學於函關或衍大乘之宗或闡無爲之治道旣並行而不悖理以互證而愈明數千年來相安無事固由禪宗法戒管束有方西望慈輝惟有私心禱祝頂禮膜拜而已詎意貴宗弟子日久玩生或努目揮拳倚仗佛門之勢或拈花惹草同參歡喜之禪尤可異者貴處守門二將擅離梵闕潛赴塵寰或訪薛蟠於大觀園中學蚊子哼哼之調或嬲彌勒於五台山下發哈哈大笑之聲近且破除禪戒獵取功名入衆議院爲議員受國民黨之運動每逢國珍發言彼則從旁吵閙希冀攪亂聲浪淆惑衆聽鷹鼻高聳滬珠與泗涕齊流獅口大開唾沬共饞涎飛濺匪特妨害會場之秩序抑且有碍中外之觀瞻卽於貴教名譽亦不無貶損也想閣下低眉合眼跌坐蓮臺故一任門弟子無知妄作未嘗覺察耳夙仰佛家慈悲爲本方便爲門望得書後卽飭哪咜太子四大金剛遄赴北京力迫哼哈二將脫黨回籍盡法懲治以爲不守清規干預政事者戒俾國珍得以從容不迫照常議事則感德靡涯矣專肅敬請禪安下界弟子李國珍合十三 
[紅人傳] [  劍秋]  
　　紅人者不知何許人衣紅帽紅鞋紅襪紅甚至辮線亦紅或謂自紅雲中墜下者或謂非中國産係泛紅海而來者或曰否其先爲紅縣（宋時有紅縣）人遠祖某以功封紅侯（前漢孝平時外戚有封紅侯者見漢書恩澤侯表）滿清季年尚有戴紅頂子者母紅顔氏夢紅日入懷而孚産時紅光燭天以紅羅裹之（見宋史太祖紀）遂呼爲紅孩兒紅人性聰慧好詞曲能塡滿江紅一捻紅等闋審音協節按之萬紅友詞律絲毫無誤又好誦姜白石小紅低唱我吹簫之句比長應童子試題曰紅紫不以爲褻服紅人專就紅字發揮遂遭紅勒帛因是久不得啖紅綾餅旣而聞當世有所謂紅人兒者其出也紅帽前導紅繖後隨聲勢赫奕甚紅人輒眼紅曰大丈夫不當如是耶因北上京師南走湘鄂諸省得與紅翰林紅道台交武昌起義時適在湖廣總督瑞澂之紅蓮幕下聞警紅人棄其紅筆倉卒匿於紅十字會船中以免旣抵滬聞曲院中有謝紅玉者紅倌人也紅人一見心傾遂高燒紅蠟燭擲紅錦纒頭百萬紅玉亦歌紅娘寄書一齣以酬之定情時落紅盈席蓋猶是紅閨處女焉一日紅人與紅玉駕紅鬃馬赴羣仙戲園觀紅菊花之紅鸞禧紅人身披大紅斗藡紅玉則手戴紅寳石約指紅裙下露出紅菱三寸方過大馬路之紅廟適爲紅頭阿三所辱箋八行來告曰蘇州有一怪物焉紅其衣紅其帽紅其鞋襪及辮線余曰此殆紅人歟聞其將跳出紅塵外云三 
尊聞閣詞選 
[偶作] [  珠泉]  
　　日午鳥聲靜閉門歌楚騷病知無病樂官羡不官高學篆書探許吟詩句和陶交游遍湖海誰贈吕虔刀 
[蝶鸞花閨情] [  蜀西閒人]  
　　撲蝶花間閒小步含笑相扶道是爲君故偶不提防逢彼怒簷前偷被鸚哥訴　帶醉花枝嬌欲語羞向檀郎索取鴛鴦譜半晌停鍼詢伴侣何來睡鴨偏如許 
[驀山溪閨思]  
　　閒門晝閉十日九風雨飛夢徧天涯知旅人今宵何處心頭口上滋味甘和苦憑誰訴渾無語强起尋砧杵　攬衣推枕且說燒紅燭又恐照將來影兒孤魂兒無主牆隂悄立把縷縷情懷偷自數誰負汝驀地驚啼宇 
自由談話會 
　　吾國人之習俗喜購舶來品一任金錢流出而不之惜未聞有人起而仿造之外人謂吾實業思想最薄弱於斯而益信 
　　聞諸東鄰之僑居外邦者無論一衣一物皆由已國帶來甚至油鹽醬醋等琑屑之品亦必購求國貨兩兩相較吾同胞能不愧死 
[  謫仙]  
　　國會開而黨爭烈求以國利民福爲前提者誠戞戞乎難之夫政黨之在國會也所爭者在發表已黨之政見相與討論是非以歸於大公至正之域一面監督政府一面輔助國家立法機關何等尊貴初非若前代朋黨比周專以傾輒爲能事也試問今日民國之國會所謂政黨諸公確然抱國利民福之宗旨立於穩固健全之地位者果有幾人乎嗚呼魯固失矣而齊亦未爲得也 
　　總之當今之世不論執行何種機關能以造福蒼生爲第一主義者吾當神聖目之否則民賊視之[  仲琴]  
　　予今年四十四歳矣自幼受家庭教育雖盛怒之下僕役之賤從未嘗駡人 
　　撫諸藐躬他無所長即此數十年不駡人之一事常誇耀於朋儕之前而沾沾自喜者 
　　今觀報館之主筆議院之議員往往以駡爲能事更欲駡得爽快淋漓使他人無容身之地於是各獻其技各盡其長而聞之者亦有拍手贊助者 
　　予因兹多所顧慮矣他不必論倘一旦被選予爲議員提議事件苟爲反對者唇鎗舌劍如灌夫之駡座將何以應以平素所未習者與之對壘未有不戰敗者也故昔之沾沾自喜者今反戚戚自憂矣 
　　或曰子旣自知無駡人之才子亦自知有運動之術乎倘并此運動之術而無之恐去議員之資格不知其幾千萬里也癡人說夢予聞之默然一轉念間頓覺笑逐顔開矣[  四志]  
　　鼻架金絲眼鏡身穿舶來衣裳手執哭喪棒足履大英皮鞋高視闊步昻然來往於通衢之中人皆謂之新人物吾謂之新民蠹 
　　雖然洋裝亦有可諒有不可諒或留學外洋日久或辦理洋務與洋人爲伍否則直同繡花枕　[  鄮溪愚士]  
　　槁木子與自由談論交近一年矣兹探得其中趣味種種爲諸君告 
　　自由談如糧食人一日不食則饑予於自由談亦然 
　　自由談如暮鼓晨鐘能發人警省 
　　自由談如清凉散讀之暑氣都消 
　　自由談如河海百川並納而不見介量 
　　自由談如秦鏡懸空使奸邪無所逃避 
　　自由談如温犀燃渚使鬼怪無所遁形 
　　讀自由談如登泰山踞其巓則杯視江湖蟻視邱垤 
　　讀自由談如飲醇醪使人不覺自醉 
　　讀自由談如讀詩一言以蔽之曰思無邪 
　　讀自由談如讀春秋春秋寓襃貶自由談亦寓襃貶 
　　鈍根似賽會場總理萬物並收而拔其尤者爲前列 
　　投稿諸君似古董客盡獻所有待賞鑑家品評 
　　槁木子似過屠門而大嚼者雖不得肉行且快意[  槁木子]  
劇談劇本考實 
[古城相會] [  便便] 　　 
　　古城相會演關公至河北訪先主而先主已適汝南因還訪之而適於古城遇見張飛飛疑其降操也閉城不納時魏將蔡陽追兵至公回戰斬陽飛乃釋疑而納之考此齣史亦不載史載公去操投先主事在建安五年乃建安六年載紹使劉備略汝南汝南賊共都等應之操遣蔡陽擊都不利爲都所破　　　　　　　　年而蔡陽見敗爲下一年且陽亦不聞見殺此爲後人增飾無疑至桓侯以公降操閉門不納史雖不載事誠有之嘗見米南宫帖有公與桓侯書後經鄧刺文明以意臨之刻石正陽門關廟當非僞作書曰操之詭計百端非羽智縛安有今日將軍罪羽是不知羽也羽不緣社稷傾危仁兄（指先主）無儔則以三尺劍報將軍使羽異日無愧於黄壤間也三上翼德將軍死罪死罪死罪是帖乃其三上書其一二簡不傳於世夫公之歸曹心雖坦白迹近嫌疑在桓侯豈能無慮後之納公殆爲三書感動非以其見蔡陽之斬而始釋然也後人乃以兩事粘合之亦不免附會矣二 
小說 
政治小說 
[鐵血男兒（一百三十三）] [  常覺　獨鹤]  
　　黑顔色漸霽徐曰僕今兹計劃亦公私兩利者請實告君寡君此次命將實令僕大失所望先是僕本冀握全軍司令之權詎出師以後不過任一營　　　　　　　　　　　　　　　　　　志僕必出人不意驟立奇功現馬勒將軍方攻蘇利卡而不能克倘得乘此時領部卒由屋爾西直入西奥司足以羞三軍將帥而而吾氣矣陶曰君言誠是惟欲入屋爾西事良不易曰是無害僕自有術得以長驅直進也陶略一思索曰僕知之矣君殆欲賄通屋爾西守將克利潑乎顧克利潑殊忠戇非可以利動者曰然則設法去之而代以他人必可濟事敢問萊司公爵果已傾心吾儕否曰尼頗爲僕說詞所動惟因與烏王衝突業已辭職不復與聞軍國事矣 
　　黑疾曰尼已辭職乎！果爾君誠不解事試思吾儕所以溝通尼古拉非欲利用之以成大事乎今乃令其閑居邸内置之無用之地於吾儕復何裨陶曰不然僕廣行反間令尼烏交相惡實有深意蓋不如是尼必不肯遽變初衷甘爲吾儕傀儡且尼素負物望一旦辭職大足引起奥論之抨擊使烏突遽違民意一舉而兩善備焉黑曰是固然惟君倘能再行設計俾尼復秉軍政陽與烏突言歸於好而隂爲吾儕用豈不益臻佳妙陶曰尼究非墨賊比倘竟彰明較著導以賣國彼必峻拒黑獰笑曰設尼復向烏突負荆請罪烏能消釋前嫌仍加重任乎曰此事固可預必曰倘尼自願領一軍守屋爾西烏能見許否曰是亦易事曰若然則事濟矣吾儕試與商之倘以尼領屋爾西而故撤防一小時僕卽能乘隙而入取西奥司如囊中物英人雖急起干涉亦且無及吾意何如 
　　陶默不語沈思良久復曰此策良佳惟僕終慮尼頗强項未必肯允黑曰尼已入　彀中豈能自主卽使不允亦必要之令不得不允不寗惟是君可告以此爲救西奥司唯一良法則尼亦何樂而不允陶曰君果必欲以此說尼者請自往晤之僕當爲君紹昌黑大駭急搖手曰君豈不知僕與尼素相仇視乎曰然但今昔情形各異未可一槪而論尼前此亦未嘗不嫉僕如仇今者旣與通欵亦已冰釋矣君其毋恐若往見尼必獲良果黑迴憶當日在倫敦旅舘中情景如歷歷在目頓覺股慄不前正躊躇間陶已啓門先出顧謂黑曰速隨僕行僕知尼君方獨處無聊正可乘此時會一下說詞也二 
言情小說 
[麗綃記（二十）] [  栩]  
　　喜尤亟曰此何事乃有如是之嚴厲翟愛曰言之亦爲愛情所累耳我黨欲以計殺反對黨之黨魁而其人乃爲我摯愛之人我旣知之殊不忍於坐視乃使預爲防範避之海外而我黨中人則偵知我所爲也乃以漏洩秘密科我然我觀於黨人之行爲亦頗不直喜尤曰然則胡爲而入黨翟愛曰無他亦愛情爲之媒孽耳喜尤曰然則兩黨皆女首領乎曰然本爲一黨乃以一主和平一主激烈漸而演成絶端之反對遂派分爲二其實宗旨則一也喜尤曰黨旨何若翟愛曰此又未可爲外人道惟我殊無術以請求脫黨果求脫黨者亦死刑耳今其科我以絶端之罪猶賴愛情密切之故乃緩我以一年喜尤曰夫豈不能逃之翟愛曰嗟乎汝蓋不知我黨人之多也苟逃之者適以促其執行喜尤曰然則莫如首告於政府翟愛曰忍哉喜尤而我黨人已將遍滿内地又豈能爲一網打盡之舉喜尤駭然曰胡乃有此多人翟愛笑曰此則女首領之功耳喜尤曰然則彼反對黨魁又何以獨能高飛遠舉翟愛曰彼乃主和平者黨人之從彼者實多故激烈派惡之深惡其阻進行也今渠旣去海外雖已使人踵之然踵之者亦貌激烈而心和平者直不過放豚以入笠耳惟我家人婦子率居於斯誠不能爲舉宅飛升之計則我之死要不能免吾妻與我爲同命未有不追隨我於地下我心亦殊泰然吾子雖幼然吾已爲之擇配即綰春之女也予與綰春所留缺憾而使小兒女爲補天之石於予心亦大滿足則予瞻顧身後亦旣無所罣碍若使加入麗綃一人豈非難爲處置矣故予雖愛麗綃誠不得不力矯此情以絶之也二 
愛情小說 
[自由花彈詞（六十八）] [  天虚我生]  
　　且說戀春下得樓來忍住了一肚子好好笑走進房來便把房門掩上走到床前揭開帳子一看見那愛蘭是...... 
　　含羞背面假朦朧　吹氣如蘭息息通　一角鴛衾遮不住鬢邊嬌靨暈微紅　戀春是寛衣匿笑搴幃入　放出个温柔手叚工　輕拍香肩呼姊姊　你如何不與我對芳容我是多承錯愛黄崇碬　辜負煞春宵彼此同　一刻千金寧捨却　不如在枕邊相與話喁喁 
　　愛蘭聽他講着這話心想他到此刻還說是个女子難道竟是眞的不成因便轉過身來不禁對着戀春一笑戀春因道姊姊你莫非還當我是哄你不成愛蘭因便含羞帶笑的答道你哄我也得不哄我也得我本早先說過情愛所鍾何分男女戀春笑道旣是這樣想來你又何苦遠遠的睡着避了我呢說着便挨近身兒臉對臉的問道呀姊姊我雖是个女子却是對着你這一副嬌容感着你這十分情愛却教我怎生个奈何了你此時愛蘭只覺得心旌搖曳身不由主再也講不上一句話來了却那戀春輕輕的唉了一聲道唉姊姊教我那答兒發付你也我和你呵 
　　心頭潮熱兩氤氲　醖釀春情到十二分　只恨我補天無片石　恨蒼窮寃我作女兒身　我和你芳軀慰貼成連理我和你耳鬢斯磨表至誠　博得个翡翠衾中雙握手　也算在温柔鄉裏兩銷魂 
　　看官你想到得這个時候那竇愛蘭那裏還會辨不出他是男是女大凡女兒家口裏說說總是不願嫁丈夫的及至眞个嫁丈夫時誰願意嫁一个和自已一般的來因此竇愛蘭的一臉羞容不由得改做了萬分失意戀春見他如此不禁嗤的笑了起來道姊姊休得懊悶將來或者我會變做男兒也未可知愛蘭也不禁笑道若說他生的話或是我變了个男子也未可知戀春笑道我旣變做了男子若是你也變了男兒可不依舊和今兒个一樣說的兩人都不禁笑了起來二 
文字因緣 
[復唐法思先生書] [  蝶仙]  
　　法思先生閣下月之二十一日接内子由杭來書謂先生於十六日寄與小兒一函内有因見自由談所刋小影願爲執柯之說辭意懇摯非類戲謔囑栩裁答一言以報雅意僕於交游中疎散實多光復而後大半更易新名以致故舊通函輙亦誤爲新知今觀大片刋爲廣東香山籍嶺南舊雨尤似晨星一時頗難憶及然以素不相識之人而爲聞聲之契尤足令人感荷盛意遠聞輒許殆不多讓於古人也小兒迄未締婚誠然惟栩自念兒時處於家庭專制之下十齡時即由先慈爲之訂婚至十八歳乃授室此八年間栩與内子初未一面中心悵惘輙以弗遂所欲爲憾抱厭世主義而爲情魔所苦者殆不可以名狀幸而結褵之後柔淑相逢居然佳耦故伉儷間迄凡十九年來未嘗稍有不滿之心非然者則愚夫婦兩人必早有一抱恨而死者矣是故以已度人而於小兒女婚姻事不得不愼重出之年來爲小兒議婚者實已數數惟栩之意苟非兩小互相愛慕而漫爲撮合則大錯鑄成要非兩姓家庭之福在男子卽不免有重婚之舉而在女子則誤盡終身不可復爲救藥是爲父母者不啻爲違反天和喪滅人道之罪人矣故愚意頗以自由結婚爲然惟自由結婚亦必具有後列三項之條件一媒妁之言二父母之命三結婚者雙方之同意此三項在禮則以一二兩件爲重而在情則以第三項爲至重也年來爲小兒議婚在一二兩項固無不具獨於第三項則多不能完備故亦祗得唯唯否否就小兒年齡而論固已成年惟其知識未開且爲禮教所範故亦未嘗有爲愛戀之人混沌天眞猶似呐呐不能言者聞爲議婚輙以鬱鬱之態而爲拒絶之表示推其心則慕才之心實有甚於好色耳知子莫若父要亦毋庸諱言至詢小兒履歷則黄口之兒安有所可稱述現在浙江法政大學今年六月當卒業擬令隨侍左右俾在政界見習一番以增閱歷若論世産則除乃父一身著作及方寸硯田而外别無長物惟差喜此兒亦饒有父風好弄筆墨將來要亦不賴祖宗爲活若論親屬則自父母以下弟妹各一辱荷下問不敢不以實對惟令親之愛女不識能文字否年齡若何其尊親屬爲何許人現在何處亦能一見顔色否倘承月老多情肯以見示俾得與内子函商並設支使兩小一面以覘彼此之感情狀况果在三生石上夙有前因則一見傾心又爲當然之事也我輩皆過來人要不河漢斯言倘荷惠函請交申報舘主筆房王鈍根先生轉寄（或直寄鎭海縣署）至問栩之身世則請便訪鈍根要能略述梗槪恕不縷縷索觀小兒原照則鈍根處亦有存留不妨就近索觀願天下有情人都成了眷屬吾知鈍根亦必不以瑣屑見屏也陳栩謹白 
　　拙頭陀特捐銅版費兩元謹登誌感 
 
 
 

Page 14

 
 
   
 
