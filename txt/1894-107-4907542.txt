# 1894 - 107 - 4907542

 

Page 1

 
 
[新印東華續錄告成] [  圖書集成局啓]  
　　東華續錄一書爲王益吾先生所輯自道光三十年以至咸豐十一年其中纂言紀事若網在綱凡謨誥之昭垂章疏之陳奏政治之張弛疆宇之戡定一展卷而瞭然在目欲攷掌故者不可不家置一編本局以新鉛字排印刷以潔白紙張每部訂成三十二本定價碼洋五元賜購者請移玉申報館帳房三馬路申昌書畫室及外埠申昌此佈 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋四元○隨園三十種實洋五元○刑案匯覽實洋七元○咸豐朝束華錄碼洋二元五角○左文襄公奏疏碼洋四元○繪圖三國演義碼洋二元○駁案彙編碼洋二元○明季稗史碼洋七角○明季南北略碼洋一元二角○欽定六　處分則例碼洋一元二角○補註洗寃錄碼洋六角○康熙字典碼洋二元五角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彙碼洋二角○徐靈胎八種碼洋一元一角○外科正宗碼洋四角○徐氏雜著碼洋一角二分○徐氏十三種醫書碼洋一元六角○大淸會典碼洋一元六角○六科準純六套實洋五元五角諸君欲購者請移玉申報館帳房可也此佈 
[滇省邊情問答]  
　　余復問於客曰子之所言者兩粤之邊情而亦知雲南與安南接壤其邊情能知之乎客曰此又何不可知盖安南土匪固不僅竄入粤西邊界滇池未嘗不受其累督撫屢次派兵剿辦王賡虞制軍曾嚴飭各營認眞堵剿此固見諸去年九月十二日奏摺者也先是署臨元鎭馬總戎維騏由蒙自開隊抵都竜布置一切逕進漫美查漫美前四十里爲光山山右十里爲五棵樹山左十里爲南登河河南爲黃樹皮背倚大山蹊徑叢雜遊匪於山脊築大砲樓一座四角輔以碉樓山腰亦紥營壘數座棊布星羅意圖久踞是皆安南不服法人之政教而鋌而走險將嫁其禍於中國者也旣遇官兵猶欲奮螳臂以當車馬總戎令派定各營四面進逼與匪營相距止四五里匪等乘官兵新至壁壘初創於夜間分三路刼營幸馬總戎傳令各營憑壕固守相持至天明官兵突起開營出隊奮力攻擊匪始敗退初黃樹皮匪黨與安梘大牛之匪聲息相通欲規復黃樹皮非先將附近匪蹤掃淨不可官兵乃由營門右路傍黑河紥營以牽制匪勢又由右攻取漫瓜寨以截匪之歸路及將漫瓜寨攻克各路營壘紥營卽派隊一路攻其南二路攻其西北並帶開花砲隊相機遙擊分派旣定相持竟日匪皆伏地窟不出急切竟難下手如此者持至兩晝夜官兵連環攻擊皆未收隊開花砲子聨絡不絶匪勢漸以不支棄壘外竄官軍乃乘勢追擊匪始大敗又鳬水渡河分股向安梘大牛一帶遁去其附近稠樓之匪猶復死守不退官兵旣克黃樹皮匪壘勇氣百倍遂連破匪營十餘座陣斬多匪擊斃者尤衆於是黃樹皮一帶踞匪一律掃蕩然後分派各營沿河築壘嚴加防守其都竜一路則黃刺史忠勷帶領綏遠營馳往剿辦都竜地方爲界内第一關鍵外爲黃樹皮運道内爲曰馬關門户關係最爲緊要匪等因前敵營壘旣成圖擾後路以解黃樹皮之圍遂率黨羽由扒龍渡河圍攻小壩子查小壩子北距白馬關西距仁和東距都竜均只半日程因飛電出紥沿河之各營連夜折回馬總戎得報亦卽抽調幾營馳援都竜復有署開化鎭何軍門雄輝添募勇丁一哨出駐白馬以防内犯另派省防參將管帶綏靖中營副將等前往策應以厚兵力匪分三路而來直撲都竜官兵擊而退之次日匪黨大股擁至將黃刺史所守之三壘圍困都司兪飛熊守備廖興仁中砲陣亡其後軍繼至合力固守其時匪勢猖獗左哨一壘已被攻破弁兵陣亡者三十餘人受傷者二十餘人匪乘勢猛撲中壘殊甚危急官軍拚命抵禦又派隊繞出匪後將後山之匪擊敗匪始稍却官兵遂各告奮勇肉薄先登當將左哨營壘克復匪始由茅坪等處渡河敗逃遂分派防守仁和都竜並接辦白馬防務而黃樹皮股匪渡黑河後藍線界内尙有另匪不時竄擾緣黑河沿邊三百餘里水淺處無沙其鴉口寨南莊街漫竜筠竹栅小壩子等處仍有匪蹤往來佔踞焚掠乃派兵爲游擊之師分作二隊一路掃湯而摩竜岩頭附近亦被燒殺匪勢飄忽異常因復派隊至永安塘西角邀擊遊匪連旬大小十餘戰始得界内一律肅淸夫羣匪如毛無所統率悍然不顧儼然抗拒官軍燒殺搶擄佔踞界内地方邊内居民亦多震動此於大局所關實匪淺鮮而官軍竭力剿捕連旬不止鏖戰十餘次始得一律肅淸則亦何等出力何等糜費錢糧而其所以爲此者則無非爲法人出死力此等遊匪其初意本欲與法爲難因法人防堵從嚴無所逞其志乃竄入邊界此時中國若有意見則必且招留遊匪資之兵與餉而使之爲害於法人而乃絶不爲此以爲天下之惡一也在法則有害於法在中卽有害於中爲法除害卽爲自已除害而實則害中者少害法者多所以爲已除害者猶緩而所以爲法除害者殊急也法人聞之當何等感激圖報而乃猶退有後言謂是中國不出力助其捕剿然則觀於兩處辦理剿辦遊匪顧全大局之舉法人又將何以自解也乎余曰子之爲比言也固足以彰中國之大勇而沮外人之陰謀仁人之言其利溥哉爰并錄之 
[本館接奉電音]  
　　昨由京友電傳上諭二道敬謹譯登○三月十五日奉上諭向來各直省將軍督撫等所奉硃批摺件均應按年恭繳乃近年以來各省多有遺漏未繳之件其繳進省分有自行奏繳者有咨行車機處或奏事處呈繳者辦法亦參差不一著通諭各該將軍督撫提鎭等嗣後將所奉硃筆等件統行咨交軍機處於年終核繳以歸畫一其從前遺漏未繳之件均著一律補繳欽此同日奉上諭福潤奏特叅疏防搶案之文武員弁一摺據稱二月初九二十一等日差弁潘復曾等及舉人李爲蘭等先後在山東平原縣境腰站街迤北及大魏莊迤西地方均被騎馬賊匪八九人搶去銀錢衣物請將該縣知縣汛弁等摘頂勒緝等語平原地方於半月之間連有搶案該文武員弁旣未能先事預備又未將該匪等卽時弋獲捕務廢弛代理平原縣知縣王之幹平原汛把總周餘德腰站汛外委王淸林均著摘去預戴勒限兩月嚴緝各盜務獲究辦倘限滿無獲卽行嚴叅近來該省盜風不靖刦案迭出大爲行旅之害亟應認眞整頓著福潤嚴飭各州縣隨時嚴加巡緝不得稍有疏懈以靖地方欽此 
[液池柳色]  
　　起居注漢主事吳蔭培開缺例應由内閣中書中揀擬正陪二員帶領引見奏請補授經起居注咨行卽於漢中書内出具考語保送揀選經内閣將花翎五品銜中書朱有基年三十八歲浙江蕭山縣欽賜舉人人謹愼辦事勤能中書姚大榮年三十歲貴州普定縣進士人樸實辦事安詳中書王桂琛年三十二歲山東諸城縣進士人謹愼辦事精詳中書陳圖年四十二歲河南光山縣進士人樸誠辦事實心中書熊濟文年二十二歲貴州貴陽縣 
 
 

Page 2

 
 
進士人謹愼辦事奮勉共五員開送起居注聽候傳期揀選○兵部爲移咨事武選司案呈所有行走四年期滿之漢三等侍衛王麟彰本部於二月二十九日帶領引見奉硃筆圈出期滿漢三等侍衛王麟彰著以游擊用欽此欽遵到部相應移咨貴領侍衛内大臣處查照○吏部爲知照事所有左庶子淸銳升任一缺前經揀定國子監司業闊普通武擬正翰林院侍讀恩順擬陪今本部定於三月初三日帶領引見相應知照貴衙門卽令該正陪於是日五鼓進内在左翼門外本部下處報到聽候排班帶領引見因用印不及徑行白片○儲濟倉漢監督柏英調任一缺經祥許兩倉帥遴得倉塲委用監督户部候補員外郎徐宗蔭堪以充補儲濟倉漢監督除檄飭該員遵照赴任外已分咨吏户二部查照矣○兵部爲知照事所有本部武選司滿洲郎中熙明休致遺缺擬將本部候補郎中惠兆請補於二月二十九日帶領引　見奉旨兵部武選司郎中員缺惠兆著准其補授欽此三十日述旨奉旨是欽此欽遵到部相應知照軍機處吏户二部曁廂紅滿固山查照○山東巡撫委員管解京餉銀五萬兩於初四日午刻抵部赴當月司挂號扛入後庫堆存以俟開庫騐收○三月初十日皇上親祀先農壇行耕耤禮例應請派三王九卿隨從耕耤經禮部開具王大臣銜名請　派於初三日具奏奉硃筆圈出和碩睿親王魁斌和碩莊親王載勛和碩怡親王溥靜協辦大學士吏部尙書麟書户部左侍郎立山禮部右侍郎志銳兵部尙書敬信刑部左侍郎阿克丹工部右侍郎徐會澧都察院左副都御史楊頤通政使司參議祥祺大理寺卿明桂欽此得旨後卽由禮部恭錄分行各該衙門遵照預備○紫禁城及前朝各門値班官兵因近日叩閽者多經値班統領司鑰長諭飭禁阻閒人往來於是値班官兵從嚴禁阻每一時輪派二兵在門前看管不戴官帽之人槪不准其入内禁門重地始覺淸凈○甲午恩科繙譯會試提調經禮部諸堂憲擬定正陪於三月初三日帶領引見奉硃筆圈出這繙譯會試提調著擬正之禮部郎中魁麟去欽此○倉塲坐糧廳滿監督户部郎中如松現報差滿經户部將宗人府等衙門保送各員於三月初三日帶領引見請旨更換奉硃筆圈出倉塲坐糧廳監督著宗人府理事官宗室英慈去欽此○熱河副總管貴存年已六十有三氣體素健入春以後爲二䜿所困醫治罔效於二月廿七日寅時壽終木蘭任所由其公子親視含殮筮期扶櫬回京○西瀛人士之駐京者每於春秋佳日舉行賽馬會本年春季賽馬之期聞已訂於西歴一千八百九十四年五月四號五號卽華歴三月廿九日四月初一日在彰儀門外蓮花池互賽車如流水馬如龍必有一番熱閙也 
[猾匪成擒]  
　　長江一帶會匪自十七年猖獗滋事各省督撫通力合作久已剿捕一空近日又有歐桂卿楊四海二匪在湖北廣濟等縣煽惑鄉　潛散飄布招同亡命羽黨開立山堂自居爲九龍山正龍頭悖逆不道經皖撫沈仲帥訪聞於正月間電飭皖南牙厘局許小巖觀察迅派李葆　協戎帶線前往嚴密兠拿至則該匪已先數日遠颺蓋其羽黨衆多消息極靈非尋常奸細可比協戎乃與線丁攺換服色詭稱負販游弋於三湘七澤間潛探潜追至上月二十六日仍在縣南之龍坪鎭十餘里大陳村將歐桂卿一犯擒獲至楊四海一犯則先數日竄至九江被當地營汛　獲解歸九江道派員訊辦協戎遂將歐匪護解登程時許觀察在皖公幹遂命逕解撫轅轉交臬憲會同營務處從嚴訊鞫並起出湖海簿等逆賊兹聞該匪已將生平三次所創山堂逆名口號及十七年華石港三夾地方聚議作亂伊授心輔僞職歴歴供招惟是年蕪湖曾有派往緝案之線勇湯二狗小喜子行經該處被執肢解而亡事後歴獲匪黨皆云係歐楊二匪主使今歐匪獨不肯認是以承審各官時尙未定讞然旣有正龍頭心輔等僞職又有羽黨二百餘名歴歴承招想三尺法必不能爲此輩寛也 
[門火警]  
　　三月十三日八點鐘金陵絲市口某姓家因早炊遺火致兆焚如城中各水龍飛奔而來頃刻麕集幸地近新橋汲水甚便不至延燒多户僅焚去瓦屋八九椽云 
[恭迎憲節]  
　　廖榖帥奉旨巡撫浙江晉京陛見官塲傳說月底月初可以蒞任護撫劉中丞已飭員恭迓早登報牘頃於初十日復飭某武員統帶營旗兩隊至上海途次恭接云 
[重修城樓] 　 
　　武林淸泰門城樓年久失修今春復爲積雪所壓以致坍塌城墻亦微有損傷現經城門委員禀請修整藩憲趙展如方伯卽命羅少尹堃勘視工程并擇於本月十三日開工督修 
[春耕盛典]  
　　本月初十日爲致祭先農之期杭府陳六笙太守及伍芝蓀朱小笳二大令先往壇伺候比黎明時護浙撫劉景韓中丞出慶春門呵殿而來太守等迎入官廳略坐片刻卽詣壇行三跪九叩首禮禮畢更衣卽有父老四人上前叩請行春耕禮撫憲親舉耒耜至田間起土者三復執鞭鞭牛者三然後退入官廳父老俱上前叩賀撫憲等鞠躬答之并令賜酒三巡賞給花紅而後回署 
[北通近事]  
　　如葛二坐糧廳憲於二月二十七日詣北關口袋廠騐收袋布發給經紀正副役限期縫竣繳回○淸明佳節各班執事恭請本郡城隍出巡到北壇振濟孤塊循舊例也○前報紀張家灣某甲捉姦一案兹悉張家灣南磚廠地方張甲之婦與族弟某乙有染甲久蓄殺機未得其隙前日乙又濳入甲家作巫山歡會甲趁其酣睡撬門入室將姦夫淫婦雙雙殺却吳直刺聞報之下下鄉相騐傳訊鄰里地保僉稱張婦與族弟有姦本夫張甲不甘隱忍捉殺屬實當卽具結完案尸身飭埋○三月初一日從已初至申初日蝕七分有零其時天色昏暗各衙署敲點擂鼓並倩僧道唪經各寺廟及各居民無不擊磬鳴鉦共相救護循舊典也○原任通永道許仲韜觀察慨捐廉俸發商生息以備鄉會試士子卷給之用兹届甲午恩科會試其應送北通州潞河書院會試元卷銀兩已定三月十七日在京都前門外連陞店憑卷票領取○東河任莊任洪亮父子向爲著名劇賊前日任子又在京都某府第偷竊珠寳衣服等物報案請緝尹憲飭捕帶同眼線星夜到莊任父子早已聞風遠颺莊内居民恐遭波及亦多逃避只餘老弱二十餘人捕線等僅將買贓之天聚首飾鋪劉姓與西關高姓五里橋張姓一併拘案但未識任姓父子何時能弋獲也○現値給發春撫之際需錢甚繁市面制錢缺少奸商又復販運制錢出境以致銀價日落現錢日少吳直刺俯恤民艱出示嚴禁如有販運制錢出境者與收銀賣錢之鋪户一併從重治罪不貸○三月初三日由道庫發銀一萬四千六百兩交四街兩關鋪商承領易錢隨同書役前往東獄廟西集牛毛屯平家疃等處散放春撫○東關藥王廟同積齋西海子甘水門久誠齋各處由官設局施種牛痘先期掛號不取分文洵保赤之良方地方之善舉也○江蘇浙江海運通局已有書差來傳說天津海運定於十三日開局兌米大約二十日後卽可抵壩○新簡户部滿坐糧廳宗人府理事官宗室英慈尙未到通履新並聞三月十六日有倉憲出巡之說俟有確聞容當續錄 
[巴亂詳述]  
　　巴西國之水師前在京城肇亂嗣因美國兵船發砲攻擊亂黨紛紛納降近又接鳥約及巴京來信言之較詳據云倡亂者爲巴西水師提督金馬及美路兩人其始亂氛甚熾忽聞美國兵船駛往救護金馬卽望風逃竄適有法國美東輪船在巴京寄椗金馬乘坐該船逃至無人管轄之地欲與美路相會是時美路及其黨與嘯聚於巴京之南七十里雖聞金馬被挫尙未肯低首降心緊扼其所居之地及的士打勞海口陸續向他國購煤置械希冀獨當一面迨去月初間金馬之黨紛紛逃散金馬奔投葡國砲船棉的路匿伏不出復有亂黨九十人奔投葡國商船薛打都砵度意欲鼓輪出口後被駐紥砲臺之巴西陸兵發砲遙擊該船始停止不去旋由巴西王家檄令葡國兵商兩船速將亂黨交出不料葡國駐巴西公使堅執不允再由巴西電致葡京請其電飭公使交出國賊亦不聞葡廷如何覆答說者謂金馬果得走脫必擁衆至蘇波路再與美路會合則死灰有復燃之慮其爲禍更不堪設想也刻下旅居鳥約之葡人皆謂有别國人暗中助亂並使葡國兵船之管駕收納叛亡致令葡國處此有進退維谷之勢云 
 
 

Page 3

 
 
[馮婦再見]  
　　荷屬之宇雅海島有穆拉油人亞末偕其婦知惹入山採取樹亂行至長林深處忽聞一陣腥風撲人眉宇夫婦驚訝知必有虎方擬急避未幾復聞迎風狂吼聲震平林竟有一斑斕巨虎狂跳來前遂將亞末搏噬復欲啣去婦目擊情形救夫情急因捨命直前持斧斷虎尾虎負痛舍末奔逃婦察其夫已傷左手卽歸喚族人將末舁回延醫治之爭奈所傷過重翌日猝亡婦備棺掩殮嗣念其夫之死於虎遂以虎爲仇誓欲得而甘心爰率其儕至平林之外掘一深坑置機於中以茅覆於上復縛一小豕於其中以餂之翌日虎竟墜其中不能復出婦乃率族人以槍砲從事虎遂中彈而斃婦之抱恨猶未能銷復將虎置於薪上以火焚之得婦如此亞末有知應瞑目於泉壤矣 
[三竺香塵]  
　　暮春之初天氣和暖雨澤亦不少浙省黃山一帶新芽竹筍繼長增高鄉人入市求售絡繹於途市秤廿四兩者每斤只制錢十餘文價値之賤如此叅玉版禪者可以放膽大嚼矣○近日下鄉各路男女進香天竺者接踵而來岳王墳爲往來必經之路墳前以鐵鑄成秦檜長舌婦長跪烈日中俗傳凡祈蠶花者須摸長舌婦之乳則利市十倍向秦檜小遺則通年可以却病用竹籖插墳旁則有求必應故鄉民至岳墳必往謁焉墓門歸岳姓子孫看管一啓閉需靑蚨數十翼近來天氣晴明游人甚衆每日可得錢三四千文生涯頗不寂寞也○屠户某甲年六十餘喜與花骨頭爲伍初九日至雪霞前地方開塲聚賭自晨至夕負番佛四十八尊局散後無以歸償次日將房契押洋八十元重整旗鼓再接再厲一晝夜大獲全勝得二百餘金欣欣然有喜色而歸 
[旌麾過滬]  
　　江南營務處曾仰階觀察因有要公乘坐輪船於昨晨抵滬卽向道營廳縣各衙門投刺滬上各官亦於午後至滬北同慶公棧答拜聞觀察小作勾留卽回白下 
[大令誕辰]  
　　昨爲上海縣黃愛棠大令誕辰縣中差役書吏人等皆備送禮物藉伸葵向之忱大令命家丁一槪璧返廉以持躬淸以率屬於大令見之矣 
[孤負良辰]  
　　海味洋貨等業昨在豫園點春堂致祭水火兩神　檀馥郁簫管嗷嘈祗以風片雨絲阻人游興廻廊小榭淸冷異常未免歏天公之不做美也 
[蘭會定期]  
　　入春以來天氣寒冷幽谷芳蘭畏寒不放近日氣候漸和冷艷幽芬臨風徐吐蓻蘭諸君擬於二十三四五等日爲品蘭之舉届時或在邑廟内園或在老北門内延眞觀尙未議定所望天公解事大放晴光使騷客幽人得於淸泉白石間平章花事或不致蓀荃笑人乎 
[龍華會上人語]  
　　西南鄉龍華香市近日正形繁盛香車寳馬來往如梭有某姓婦坐東洋車而往瓣香虔爇稽首慈雲回時行經小木橋突有乞丐多人擁至車前求取布施婦以人數過多不能一一徧應置之不理羣丐一哄而前將金條脫玉搔頭盡行攫取飛奔而去路中往來者不絶婦大呼有人追獲惡丐當以洋蚨酬謝奈無一人應者遂首飄蓬眼零雨而返又有鄉婦在寺前擺設燭攤見人經過必牽衣拉袖令買香燭倘不理卽肆意詈駡前日有一少年行過婦又拉之少年不欲買致相口角旁有某甲者接口云買物聽人自便奚能相强婦以甲不應多事遂遷怒於甲各奮老拳後經營勇揮以籐條始各散去 
[輪船修理]  
　　斯美輪船於前日由臺抵滬買辦羅某以此船兩年未經修葺因禀請撫憲卲筱村中丞交本埠虹口老船塢修理該船遂擇於昨日進塢據船塢西人去的門云三禮拜卽可完工想他日破浪乘風可以曲折如志也 
[小工打架]  
　　前晚有糧米小工多人羣至滬南董家渡某甲所開粥店中領略雙弓米風味忽然口角各奮老拳致將店中各物搗毁一空旋經鄰人出爲排解始戞然而止紛然而散 
[停工肇釁]  
　　楊樹浦機器紡紗局於本月十四晚正當工作之際執事湯銘三擬减工資諸女工因而噪鬧相約停工計爲首十一人扼守路隅見有來局工作者向之攔阻甚至扭毆嗣被銘三偵知立飭工匠多名赶往解散捉住爲首女工八人其三人乘機兎脫當晚遂將八女郎交與地甲看守次日禀請法讞員葛同轉帶同探役人等乘馬車至局執事張恒哉接至中廳設筵相欵同轉暢飲數杯比六下鐘時始散席升座先傳地甲高阿小供諸女工路途相毆小的並不在塲未知細底旋傳八女郎訊究同供諸女工因减革工資皆不願做不敢扭毆其在逃之三女曾經動手小婦人等實被悞拘同轉問三女家住何處供或住提籃橋或居興慶里同轉立飭地甲往該處提三女到案供認不諱同轉命役帶回法界看管八女郎則暫飭地甲看管訊畢時報時鐘已鳴十下矣同轉乃整轡而歸 
[協緝盜犯]  
　　吳縣之麻市鎭有顧閏伯者家頗小康久爲匪類所垂涎於本月初三夜糾黨毁門而入强行搶刼家人不敢與較遂被傾箱倒篋刦掠一空呼嘯而去事後細檢所失銀錢衣飾等物不下數千金卽喚地甲開明失單同至吳縣報失請緝縣吳凌大令准詞立至顧姓家查勘恐盜匪得贓遠颺遂備文飭差至上海縣請爲協緝該差於昨日赴縣投文黃大令卽傳各捕役諭令一體查拿 
[賭棍交保]  
　　著名賭棍瞿桂寳與瞿梅生卽瞿子高在縣互控去年由上海縣黃大令迭次訊供以瞿等因爭奪賭規藉端控告遂判將瞿桂寳釘鐐收禁外監瞿梅生卽瞿子高收入自新所梅生於日前患病有王晋卿瞿關榮投縣請保梅生出外値日差禀明黃大令卽於當晚倩帮審委員葉司馬訊問瞿梅生供小的自去年管押至今已知悔過因患疾病邀王晉卿瞿關榮二人來案具保去年曾蒙黃大老爺迭次責懲如蒙准保出外自當痛攺前非司馬謂觀爾面貎不似患病照爾行爲應禁斃囹圄姑念一再苦求且恕一次如再犯事定當加等治罪梅生連連稱是司馬又問王瞿二人曰爾願保瞿梅生出外乎答願保問爾向爲何業王供向爲京貨業現在虹口爲夥王稱照爾行爲理應禁斃囹圄姑念一再苦求且恕一次如再犯定當加等治罪梅生連連稱是司馬又問王瞿二人曰瞿係著名賭棍爾等能保其不再犯事乎答倘瞿梅生出外犯事惟小的等二人是問司馬曰倘梅生犯案須將爾二人一併提案究辦答是遂著二人具保瞿梅生出外具結備查 
[諭令調停]  
　　前有粤婦陳李氏控媳父郭杏春將寡媳郭氏私行再醮一案經宋通刺飭郭覔保將娶主鍾道生交案再訊近日鍾已自行投案前晚通刺升堂覆訊李氏訴稱兒子夭亡勸令寡媳守節媳不以爲然時時尋釁上年冬初托故歸寗一去不返經氏屢次往領親家初尙延約繼云業已送回小婦人甚爲駭異急倩人緝訪始知已嫁與鍾因此控告惟求恩斷鍾供廣東人向在和昌公司輪船爲司帳小的娶郭氏爲繼室憑媒凌阿素等說合當出聘洋三十五元交與郭氏之母郭杏春供向在虹口行醫女兒攺嫁與鍾係妻所爲小的實不知情郭氏供上年秋間患病臥牀服藥無資由母親交來鍾姓聘洋三十五元歸還醫藥費當時母親曾與婆婆說明再嫁與鍾宋通刺飭將郭氏交官媒看管並令鍾會同郭杏春自向李氏調停禀覆候核 
[租局定讞]  
　　前有西洋人機地士控吳王氏覇佔信大船局一案宋通刺訊得該船局係錢佑卿向余茂祥租用生財開設錢王氏亦有股分錢往蘇州後將船局交該氏經管並訊明租期原議三年現在尙未滿期因余茂祥借機地士洋二百元將租出船局抵銷遂著吳王氏追到錢佑卿再行質訊昨日一點鐘錢已投到供悉前情通刺以此案已閱明租契所租者不過船局生財與房屋無涉兩造亦稱房屋係别有主人遂商之西洋宋繙譯謂所租生財雖未滿期然契内旣註明如限内收回罰洋十元字樣卽令余茂祥連頂首共還洋三十元限錢佑卿十日内點還生財所有房屋各向房東租用與所追生財案無涉卽令兩造各具遵結完案 
 
 

Page 4

 
 
[減半歸償]  
　　前有萬成莊控禪臣洋行買辦陸敬南將謙和隆等支票掉銀一案先經蔡太守飭謙和隆交保並分别照會錢業廣肇各董事禀覆前日晚堂宋通刺集訊萬成錢莊經事陸有生禀稱職員與陸往來被欠甚鉅内有謙和隆等所出支票掉去現銀九千餘兩之多已由同業與廣肇各董事會商著謙和隆照數减半歸償餘俟陸到案一併追還所議甚允惟職莊業已閉歇收帳是以聲請嚴訊催令速繳謙和隆經事譚次鵬祥生王篤生泰隆祝錦章廣永和江連三同供稱所出支票均由陸商借付與萬成往來欠欵况支票一項非期票可比照市面情形必須收到票根方可照付否則退還原根現陸已逃避此欵决難照付通刺飭謙和隆等遵照各董所議减半歸還萬成俟陸敬南到案一併追償否則送縣辦理譚次鵬等仍交原保陸有生遵諭而退 
[英界公堂瑣案]  
　　昨禮拜六英公堂輪應德領事署福繙譯到堂觀審因福繙譯告假遂由帮辦繙譯佛爾克到堂觀宋别駕訊斷各案○包探顧阿六稱妓女周鳳琴有出局琵琶一隻寄與書塲後令男傭金大林往取言被王阿榮取去及向王查問則言並未取過因同至捕房剖訴王阿榮又名阿戇言語含糊巡捕頭見其戇態可掬飭令開釋後阿榮之母王吳氏以兒子被妓誣竊毆打又至捕房控訴爲特送案金大林稱琵琶是我寄在書塲往取時言被阿榮取去向王查問則有之並無毆打之事王吳氏供兒子阿榮實被誣竊私刑吊打詰之阿榮所供不倫不類宋别駕騐得王阿榮並未受傷諭該氏曰金大林控竊無憑爾子亦並無傷痕均不准理該氏猶嘵嘵置辯别駕謂如果堅執有傷可投上海縣騐傷究辦○吳金壽稱在捕房充當捉狗夫見有無牌之犬卽往捉拿詎被羅阿生覇阻翁金生亦帮同逞蠻由捕一併拘拿送案羅阿生供開酒店犬是我家所豢吳金壽不知其爲捕房中人故爾阻止翁金生供羅與吳爭閙小的向之解勸不敢帮同行兇宋别駕判羅阿生管押一天翁金生無干開釋○金文炳稱在新衣店生理林阿溪以買衣爲名攫取縐紗夾衫奔逃迅爲追赶膽敢行兇並有吳阿生從旁帮助幸有巡捕到來拘拿送案林供廣東人拾取衣服不敢行兇叩求恩鑒吳供不知就裏故向解勸副巡捕頭禀林曾犯過行竊宋别駕判林阿溪管押一月期滿遞籍吳阿生管押五天贓交金文炳領去○包探黃四福稱竊賊張寳賢行竊龍飛馬房鉛塊油衣賣與過行榮並竊劉喜友之馬褂質洋分别吊贓送案龍飛馬房之劉錫榮及劉喜友均投案領贓張寳賢供寍波人認竊求恩童昌榮供不知竊贓誤收宋别駕判竊賊張寳賢管押半月期滿遞籍收贓之童昌榮罰洋二元贓交各失主分别認領 
 
 
 

Page 5

 
 
啓者今有小輪船一艘名元寳長五十尺闊十一尺高五尺四寸吃水二尺六寸全船以硬木造成機器之力甚大行駛甚速船内外俱臻完善與新造者無異如欲買者請至申報館面議可也此佈 
 
 

Page 6

 
 
孟秋由滬回揚在上海五福衖口京都同德堂購五鞭參茸種子丸調經種子丸各二元與舍弟夫婦分服甫服一月卽身强體壯刻己懷孕二月特登報鳴謝並告世之求嗣者胡雲樵上 
 
 

Page 7

 
 
本莊揀選原典估衣專辦各色綢緞時式新衣自運粗細皮貨不合包退回換加工重料克巳定價每兩七角承蒙賜顧童叟無欺棋盤街中 
 
 

Page 8

 
 
 
約各哈輪下午三點一刻鐘開往東日本麥麥魯船洋高麗烟台天津等埠公司 
 
 

Page 9

 
 
[白鴿飛去]  
　　南荒於夫婦一倫每多離異潮人李某無賴子也前在新加坡娶同鄉許氏女爲婦寓於芒古魯街婦生有姿色頗動人憐○李不務生業賭蕩性成囊無餘資雖巧婦亦難爲無米之炊以故釜甑生塵常虞凍餒李以術愚婦佯謂一貧至此伉儷雖諧而困乏却難餬口與其楚囚相對坐以待斃曷若效世俗之放鴿猶得騙些資財以活涸　枉尺直尋猶可爲也婦弗　忍辱以從李之放鴿者前此已有二次所騙之資約三百餘金悉供賭蕩至是婦已知李之爲無賴也於是翻然攺悔因計就計去臘李又以婦放鴿嫁與同鄉人黃某爲婦黃向在吉里汶　有椒密園所入頗豐出銀數十元買婦作爲身價娶婦後卽携婦歸時李得資不數日又與牧猪奴戲三戰三北惟日望婦婦冀復得多資以度殘年詎婦歸黃而後以黃樸誠可恃誓委終身不復作歸來之燕一日黃有事携婦同行道經升旗山下適與李相遇李以婦久出不歸恐生異志因截前途促婦歸黃不知其故因向婦窮詰婦始以放鴿事和盤托出而李猶不自知羞尙復哀求其返婦始　聲辱駡示以永訣意且謂爾作醜態挽留誓必逮至公庭以憑核奪言訖婦與黃卽雇手車乘之不顧而去李始喪氣而返斯時觀者甚衆莫不同撀　笑三十年作老娘今日倒綳孩兒其李之謂歟 
[法界公堂判案]  
　　落花無主一則已紀前報昨禮拜六堂期葛同轉會同祁繙譯升座訊問據談康氏供家住浦東召樓鎭北首地名談家牌樓丈夫在家耕種度日小婦人初至上海在城内吳淸溪家傭工旋被蟻媒馬桂生誘出薦至金家牌樓李金山家李出洋六元爲馬　生收用每月工資一元五角以李金山欲與小婦人同睡小婦人不願逃出至西新橋又被馬桂生尋獲關在潮州人陳夢金烟問之　屋内十四晚陳領男子與小婦人姦宿小婦人不允旋被陳夢金奸宿三次小婦人不願硬將布裙扯碎翌日早妹子尋來亦被關住扯碎之布裙呈電求請究辦命帶馬桂生供向爲扇子作生意談之寄母托小的荐談康氏爲傭婦　康氏供並無寄母同轉問馬爾因何誘該氏出外馬供因伊寄母向索後至西新橋爲潮州人瞎子拉去陳夢金供談有姘夫住城内馬桂生欲拉伊進城談康氏不肯暫寄小的家内談康氏供一夜被奸三次求請察騐包探禀稱當强奸時因婦人狂呼爲鄰居知悉咨照小的禀請捕頭拘入捕房同轉謂卽使談有姘夫與爾何干爾作此喪心害理之事前此亦因强奸幼女犯案送縣重懲尙敢狡賴著將馬陳二人押候傳至鄰居質証談康氏暫留捕房候下期復訊○地亞士洋行經租人陳燦祥遣抱詹雲堂及陳寳成投案遞禀聲稱房客有貧苦者向來姑息斷不援租界欠租三月之例釘門拍賣以致積欠洋三十七元　角之多旋據周林氏投案禀稱房租係女婿所欠上月廿七日女兒懷孕六月押入捕房經人保出之後寒熱父作以致小產遺下小孩帶案請騐同轉謂因何欠租不還爾女保出之後已交半月現有疾病因何不延醫診治周林氏呈上藥方並稱當時實被收租人踢打以致遺落小孩求請究辦同轉謂爾係女流不得將此等無稽之言上堂瀆禀令爾丈夫到案備質周林氏供遺落之小孩具在何謂無稽大老爺旣不肯伸寃小婦人當投縣喊禀又據周陳氏投案聲稱房租後陸續積欠大兒子去年已故小兒子出外未歸現向房王說明待五月後續付同轉謂爾媳婦小產之事與欠租無涉著先付一半周陳氏供實因貧　有病求恩寛限同轉商諸祁　譯着先付一個月房租如逾限不交定于押遷命收租人將房客周陳氏帶出覓保具結送案備查○汪裕泰茶葉店主汪志鈞前因不戒於火經捕房拘獲解經葛同轉訊供著交原保候傳鄰居到案訊問兹因案懸日久昨禮拜六堂期著原保將汪交案供稱父名汪立增當晚實係十一點鐘時起火同轉謂業已查明爾家於七點半鐘先已遺火幸卽救熄何以漫不經心致貽此禍今姑從　著罰洋廿元以充振欵以後務須謹愼不得自貽伊戚汪遵諭而退○陳九如控陳馨甫假洋行買辦爲名騙去洋六十元向索不還經葛同轉訊明著於洋内先交一半其餘按月拔還迄今分文不付昨日堂期投案求追陳馨甫供須俟西歴八月待德商匯銀來滬方可交付同轉謂限期太遠著赶緊料理所呈期票諭原告先行具領兩造各遵諭而退○丁東昇葉宏聲等八家控朱棣卿欠銀一案懸宕日久朱棣卿保出之後其弟甫卿禁押捕房將逾半載昨原告投案求追包探將朱甫卿解案鄭頌坪供朱之股單押於恒福因少銀二百餘兩不肯交出同轉謂爾等須將此項銀兩湊齊將股單先行贖出本分府前已有諭爾等何以延宕至今不具公禀又問朱甫卿爾兄現在何處供稱同鄭等出外收帳不知何時可歸同轉著令寫信追兄到案甫卿供無處致信同轉謂爾願代兄管押著還押候比原告斥退下期投案候核○顔雲甫投案禀稱去年十二月雇兪王氏爲傭被竊各物開單呈請究追兪王氏認竊元縐棉襖洋布單裙及錫茶盤等物同轉逐加盤問兪王氏供所竊各物交與大自鳴鐘相近之吳在高處吳現往寗波當票已扯碎其夫吳瑞卿供我妻所作之事一槪不知旋據長順押鋪夥投案聲稱所月各贓現已吊到同轉飭將各贓暫存捕房諭原告給還當本候領顔遵諭而退○包探孫錦榮禀稱在江天輪船拿獲積竊秦藍堂搜出押票數張解案請訊秦供家住浦東塘橋之朱家灣向在道署號房顧榮堂名下當差今已辭歇押票二張在地上拾來餘係自已衣服同轉着押候傳到顧榮堂冉核○包探朱春和禀稱積竊徐雲章田阿狗至木作塲撬門而進竊取大小鋸子斧頭等物共十三件拘案請懲木匠楊全榮顧茂春投案領贓同轉飭將徐田押候各笞一百板遞解回　贓交失主領去○積竊張阿五前竊得善里鮑鶴卿家衣服質洋三十五元押候追繳當本迄今已逾一月無從措置昨經同轉提訊著押候枷號一個月期滿笞責一百板 
本舘精叅西法天官五星能知過去未來指引英雄豪傑僕之奥妙隠遠難言倘蒙賜教請嘗試之寓英大馬路盆湯衖中 
 
 

Page 10

 
 
 
英四月份對號單己到請來對號紅票格外申足現拆英五月份票價皆大市此佈廣惠和廣揚興廣泰祥普仁堂恊安仝啓 
 
 

Page 11

 
 
[光緖二十年三月初八日京報全錄]  
　　宮門抄○御史王奏疆臣保薦他省候補候選人員宜示限制摺○禮部崑等奏遵旨議奏摺○漕督松奏續請報効經費摺○東撫福奏甄别州縣片○粤督李奏佐雜試滿補用片○湖南撫吳奏對調知縣摺○三月初八日工部鴻臚寺廂白旗値日無引見○麟中堂孫毓汶明安徐致靖善耆各假滿請安○澤公由東陵回京請安○恩存靈然謝授侍衛班領恩○英廉因伊子授侍衛班領謝恩○良弼請假五日○召見軍機皇上明日卿初二刻升中和殿看版○○江南道監察御史臣王綽跪奏爲疆臣保薦他省候補候選人員宜示限制以昭核實恭摺仰祈聖鑒事竊督撫之於屬吏其政治才具皆得詳察而備試之知之眞故舉之當也近來督撫臣每有保薦他省候補候選人員送部引見之請雖如何錄用聖心自有權衡而臣竊慮進賢之舉適長奔競之風夫此項人員其政治才具之如何無從悉知而明試之也何所據以知其賢而保之乎自軍功捐納之途開登進不爲不廣故間有奏停分發省分可見人浮於事無待旁招且該員等大抵補缺無日銓選無期一經奉旨發往便壓各班卽非失舉已覺過優在疆臣留意人才或久司局務而資其指臂或曾襄戎幕而悉其勤勞舉其所知自不至於冐濫第　相沿日久捷徑爭趨聲氣一通則取巧之計得薦剡一上則倖進之謀成旣各懷希冀邀恩之見卽難免夤緣請託之私於吏治所關非細近經吏部奏定凡他省候補候選人員一槪不准投効永定河工誠恐投効之途旣阻又將轉而謀保薦矣更不可不防其漸可否請旨飭下各督撫嗣後他省候補候選人員非留省年久勞績最著者不得濫行瀆請以示限制臣爲愼重保薦起見是否有當伏乞皇上聖鑒訓示謹奏○○經筵講官禮部尙書臣宗室崑岡等謹奏爲遵旨議奏事内閣鈔出安徽巡撫沈秉成奏請將已故提督王化成優卹立傳附祀一摺光緖十九年十二月二十六六奉硃批該部議奏欽此欽遵到部據原奏内稱蒙城縣紳士等呈稱已故遇缺題奏提督王化成蒙城縣人咸豐十年隨辦鄉團助剿捻匪値苗沛霖圍攻蒙城王化成從提督李得勝等入城守禦時升任巡撫英翰率軍來擊王化成持矛擊刺身受重傷城中糧盡忍饑血戰歴時三月卒解重圍殱除苗逆嗣隨英翰轉戰各省與平任柱張總愚各捻同治六年隨提督郭寳昌金運昌剿匪陜西山西掃蕩金積堡摧堅擣銳知賊計蹙單騎入壘招降積功薦保提督遇缺題奏賞給頭品頂戴哈豐阿巴圖魯名號光緖二年經烏魯木齊提督金運昌調赴新疆創辦屯墾塞外多蝗祭之皆退六年署瑪納斯營副將在任復兵制除伏莽興水利散牛種輯流亡以病乞退十二年六月傷病舉發而沒請飭部照軍營立功後積勞病故例從優議卹事蹟　宣付史館立傳並附祀安徽蒙城縣英翰專祠新疆烏魯木齊金運昌專祠等語查光緖九年臣部議覆給事中鄧承修奏請將知府馬繩武附祀臬司丁壽昌專祠撤銷一摺曾附片奏明凡題請入祠各員軍功無從查考應請頒發欽定剿平粤捻等匪方略各一部交臣部尊藏以憑核議當經奉旨允准頒發在案今已故遇缺題奏提督王化成據該撫沈秉成臚陳戰功以固守蒙城殲除苗沛霖隨英翰與平任柱張總愚各逆爲最著而臣等檢查欽定剿平捻匪方略内於苗逆圍困蒙城至於授首及平定任張兩逆各役並未見有王化成之名又據稱隨金運昌等剿匪山陜盪平金積堡單騎招降各節其所剿何匪招降何賊並未見據實指出至其在新疆屯墾祭蝗與在瑪納斯營副將署任内除伏莽興水利散牛種輯流亡皆職守内尋常應辦之事臣等公同核議竊以已故遇缺題奏提督王化成旣非畢命疆塲爲死餒仗節之臣又未克復名城梟除巨憝有殊勳異績可紀除是否照軍營立功後積勞病故例議卹應由兵部另行具奏外至所請宣付史館並附祀安徽蒙城英翰專祠及新疆烏魯木齊金運昌專祠之處毋庸議所有臣等議奏緣由是否有當伏候訓示遵行謹奏請旨奉旨已錄○○頭品頂戴漕運總督奴才松椿跪奏爲籲懇天恩仰祈聖鑒事伏念本年恭逢慈禧端佑康頤昭豫莊誠壽恭欽獻皇太后六旬萬壽普天同慶薄海臚歡中外臣工均思勉効微忱共襄盛典前由總辦萬壽慶典王大臣等會奏中外臣工報効工需酌擬分交數目一摺奉旨依議欽此又内務府曁閣部九卿及直隷總督臣李鴻章等先後奏請恩賞地叚點綴景物共申叩祝均蒙兪允竊維奴才忝司漕政瞻仰慈暉欣鴻算之綿延福疇有羡愧蟻忱之莫竭壽寓偕游除率同所屬文武於王大臣前次奏定報効經費分交數目外謹再籌集銀一萬兩聊備添設地叚點綴景物之需籲懇賞收俾得敬效嵩呼華祝之誠如荷恩准卽將此項銀兩暫存漕庫聽候部撥奴才並遵旨於十月初一日以前進京祝嘏不勝抃舞歡忻之至所有續請報効經費緣由理合恭摺具陳伏乞皇上聖鑒訓示謹奏奉硃批准其報効聽候部撥該衙門知道欽此○○福潤片再勞績保舉人員應於到省後予限一年察看甄别兹查有候補同知彭寳銘楊益年候補班前先補用直隷州知州承志在任候補直隸州知州招遠縣知縣朱鍾祺候補知縣劉聚奎楊鎔周銘德到任均滿一年例應甄别據藩臬兩司會詳前來奴才詳加察看彭寳銘事理通達楊益年舉止安詳承志年富才明朱鍾祺勇於任事勤敏有爲劉聚奎穩練樸誠楊鎔年强才敏周銘德趨公謹愼均堪以各本班留省酌量補用除履歴淸册咨部查照外謹附片陳明伏乞聖鑒謹奏奉硃批吏部知道欽此○○李瀚章等片再前准部咨嗣後佐貳雜職等官無論何項出身凡係補缺應行具題者試用期滿由該督撫甄别具奏等因歴經遵照辦理在案兹據兩廣鹽運使英啓會同廣東布政使覺羅成允詳稱查有試用鹽大使李作楫四川郫縣人由附生中式光緖辛卯科舉人嗣遵新海防例報捐鹽大使指分廣東試用光緖十八年八月十三日由吏部帶領引見奉旨照例發往欽此是月二十日由吏部給發執照起程九月二十四日到省又補用鹽大使鄭凱恩湖南長沙縣人由文童於光緖元年投効甘肅新疆軍營克復吐魯番城案内保奏四年正月二十五日奉上諭文童鄭凱恩著以巡檢分省歸候補班遇缺儘先補用欽此嗣於蕩平新疆南北兩路案内奏保六年正月三十日奉上諭分省補用巡檢鄭凱恩著免補本班以鹽大使分省補用欽此遵新海防例報捐指省廣東以鹽大使歸候補班補用十八年九月十五日吏部帶領引見奉旨著照例發往欽此是月二十日由吏部給發執照起程十月二十四日到省以上二員均試用已滿一年詳加考察具詳請奏前來臣等查李作楫年力富强鄭凱恩年壯人明均堪以本班留省照章補用除咨部外理合附片具奏伏乞聖鑒謹奏奉硃批吏部知道欽此○○頭品頂戴湖南巡撫臣吳大澂跪　奏爲揀員對調知縣以資治理恭摺仰祈聖鑒事竊照知縣爲親民之官撫字催科責任綦重必須人地相宜方克勝任臣與兩司所屬州縣中隨時留心考察查有祁陽縣知縣洗寳幹年三十八歲廣東南海縣人由附生中式同治癸酉科舉人光緖九年癸未科會試中式進士殿試二甲第一百零三名引見奉旨以知縣卽用欽此籖拿河南親老近攺掣湖南於光緖十年十一月二十三日到省題補祁陽縣知縣先赴署理十二年十月二十一日到任旋奉部覆准十三年十一月二十六日奉文實任又平江縣知縣梁棨熙年三十九歲廣東順德縣人由附生中式同治癸酉科舉人光緖九年癸未科會試中式進士殿試三甲第十九名引見奉旨以知縣卽用欽此籖分湖南於光緖十年閏五月初四日到省題補平江縣知縣奉部覆准十四年二月初一日到任該員洗寳幹性情謹飭辦事安詳惟該縣現値整頓錢糧厘剔弊端事多更始人地不甚相宜該員梁棨熙穩練勤明才堪肆應若以之互相對調辦理可期勝任據布政使何樞按察使王廉會詳前來相應請旨將祁陽縣知縣洗寳幹調補平江縣知縣卽以平江縣知縣梁棨熙調補祁陽縣知縣如此一轉移間人地各得其宜於地方實有裨益該員等均係現任知縣互相對調缺分相同任内並無承追督催展叅處分毋庸送部引見理合會同湖廣總督臣張之洞恭摺具奏伏乞皇上聖鑒敕部核覆施行謹奏奉硃批吏部議奏欽此 
 
 

Page 12

 
 
[光緖二十年三月初九日京報全錄]  
　　宮門抄○諭旨一道錄前○御史安奏大員偏袒冐籍假公行私據實糾叅摺○將軍裕奏知縣捐賑建坊片○蘇撫奎奏海運放洋日期摺○粤督李奏保獎文報局員片○三月初九日内務府國子監廂紅旗値日無引見○睿王等塲差覆命○海緖假滿請安○長江水師副將魯洪繨謝恩○江南副將丁華榮謝恩○高賡恩續假十五日○關防衙門奏十八日大高殿大光明殿拜表慶王瀅貝勒行禮○掌儀司奏十五日祭奉先殿載振行禮○召見軍機容貴沈恩嘉皇上明日寅初二刻至先農壇行從耕禮畢還宮○○福建道監察御史臣安維峻跪奏爲大員編袒冐籍假公行私顯違功令據實糾叅恭摺仰祈聖鑒事竊維甘肅鄉試冐籍之弊暗無天日從未有人敢爲舉發者猶幸出結京官持正者多不爲利動不爲威怵於歴科冐籍舉人勒令覆試後攺歸原籍不許再占會試中額藉以平本省士子之憤而抑冐籍倖進之心如此通融辦理雖非盡依朝廷功令然於守法之中仍予冐籍以成全之道似尙不失爲忠厚待人乃現任甘肅新疆巡撫陶模前由甘肅蘭州道升任直隷按察使光緖十二年春間陛見來京輒爲冐籍諸人向京官說情出結京官以本省士子嘖有煩言不盡如該撫之意於是該撫復以手書致臣囑向士子調停臣旣婉言謝之復正諭折之所以謝之者以臣官翰林非印結局中人不應干預此事所以折之者因該撫有當念前大學士陜甘總督左宗棠爲甘肅分闈之恩並各大憲多方招徠之意爲冐籍推情等語臣直答以分闈乃皇上之恩左宗棠旣爲甘肅奏請與湖南何干况冐籍又不盡湖南人若謂左宗棠有意庇其鄉人未免以小人之腹度君子之心誣左宗棠甚矣至謂各大憲多方招徠試問冐籍諸人果家於何地乎不過挂名學籍爲攫取舉人之計中後卽遠颺耳且如父兄服官之省子弟入塲律以朝廷功令豈復情罪可原該撫當時理屈詞窮無可置喙及巡撫新疆於是爲冐籍骫法市恩乃有以咨代結之事臣請爲我皇上詳陳之緣甘肅新疆每逢鄉試例准編號取中及中後來京覆試取具甘肅京官印結納卷由來已久近因官塲子弟及遊幕諸客或冐入學籍或報捐監生因而倖中但經本籍士子揭出在出結京官不得不照例扣阻本年有辛卯科冐籍中式之李柄珩補行覆試該撫恐甘肅京官仍舊扣阻乃於咨禮部文中巧弄其說謂新疆現無京官請以本撫咨文代結此風一開設新疆舉人領咨後中途倩人來京覆試會試不但禮部無從辨其眞僞卽該撫亦烏得而知之聞禮部於此事初擬斥駁不知因何緣故終究議准伏思編號舉人之取結有舊章可循卽新疆設立行省以來中試者亦屬多名歴經取具甘肅京官印結覆試在案蓋旣稱甘肅新疆則所有士子原無不歸甘肅鄉試之理豈有不歸甘肅出結之理且前任巡撫劉錦棠前護理巡撫魏光燾均不聞有蔑視甘肅京官爲冐籍出脫情事獨該撫陶模膽敢變亂舊章以新疆無京官藉口人第議其剛愎自用而不知其偏袒冐籍之心藉端而發直視甘肅本籍士子不値取中者然臣謂假公行私者此也科塲條例冐籍之禁何等嚴明今李柄珩實係四川南部縣人冐入新疆迪化縣籍衆論確鑿僉謂其家並不在新疆居住該撫明知故縱並代爲出脫其顯違朝廷功令一也又定例科場年不准條陳科塲事誠恐倉猝中容易售其欺詐此事該撫先欺並未奏明請旨輒於會試咨文中擅行變章較條陳科塲事情節尤重其顯違朝廷功令二也京官出結例有明文該撫竟敢以巡撫侵京官職辯言亂政料甘肅京官無人敢發其覆此後可以惟我所爲其顯違朝延功令三也總之該撫此舉名爲招徠士類實則爲冐籍開方便之門幾以　朝廷爲可欺罔初不知皇上勵精圖治事事認眞一經發覺斷難逃聖明洞鑒也至禮部並不查考舊章輒因該撫咨文率行議准蒙混奏乞恩旨又不計及新疆舉人會試亦歸甘肅合中如果中式貢士覆試時將仍取該撫之咨以代印結耶抑不須印結卽可覆試耶如不須印結卽可覆試則假冐槍替何從稽查且合天下貢士何爲有取結之例如仍取該撫之咨以代印結則遙遙萬里豈數日可到者儻此時始令向甘肅京官取結則前此舉人覆試何爲以咨代結耶該部堂司各官於此事辦理荒謬其有無情弊不得而知但以守法之人竟至骫法咎將安辭竊計新疆爲邊陲要地招徠鼓舞誠屬切要之圖但士子非十年讀書十年養氣未易發名成業歴任撫臣一味欺飾使四方無賴之徒與官塲子弟挂名學籍詢之地方並無其人蹤跡及至鄉試傳槍頂替弊竇百出朝廷將安用此濫竿充數者爲耶臣以該撫受皇上重恩由知縣洊擢封疆軍國大事朝夕籌畫之不暇而乃鰓鰓焉爲冐籍故與甘肅京官爭氣卽此已非大臣之度臣揭叅至此諒該撫亦未必不爲心折然臣爲朝廷愼重科名起見嗣後應攺歸舊章出結以杜流弊之處惟願斷自宸衷至該撫及禮部堂司各官應如何分别懲儆之處伏候聖裁非臣不所敢擬議據實糾叅伏乞皇上聖鑒訓示謹奏○○裕寛片再據衛輝府知府曾培祺禀稱光緖十八年六月間該府所屬汲淇等縣被水成災請欵賑濟並勸捐賑榖援案給奬當奉奏明辦理維時各屬官紳多有聞風助捐共銀一萬二千餘兩深資補助業將收支數目禀請開單奏報其中如彰衛懷道明保禀承母訓捐銀一千兩先經禀明奏蒙恩准建坊各在案兹查前項捐欵内有現任淇縣知縣葛秉彝捐銀一千兩查該員之父四品封典原任安徽霍山縣知縣葛銓與已故嫡妻四品命婦葛鄧氏夙稱好善輕財殷懷任恤其繼妻四品命婦葛吳氏亦能繼軌前室樂善夫此次葛秉彝恪遵親命捐助巨欵自未便沒其慷慨之沈禀懇奏請旌奬等情據此奴才查淇縣知縣沈秉彝仰承親志捐助振銀一千兩核與明保事同一律合無仰懇天恩給與樂善好施字樣聽其爲父母自行建坊以昭激勸下餘賑捐銀兩同捐榖較多之户查明另請核奬以符奏案而免向隅相應附片具陳伏乞聖鑒訓示謹奏奉硃批著照所請該部知道欽此○○頭品頂戴江蘇巡撫奴才奎俊跪奏爲恭報江蘇省海運冬漕糧米頭批放洋日期專摺馳陳仰祈聖鑒事竊照蘇州等五府州屬光緖二十年起運十九年分徵收漕白二糧除提撥河運米十萬石内遵旨截撥順天直隷賑撫米五萬石折價濟賑外其餘米石仍由海道運津業經奴才酌定辦理章程開單會摺奏報一面飭催各屬上緊徵收並令折色縣分妥速辦齊米石提前運滬盤騐兌裝各在案兹據署蘇州藩司陳湜者臬司黃祖絡糧道吳承潞會詳據海運滬局委員詳稱本年蘇省起運米石遵經報雇沙衛各船取具承攬核給修費飭令趕緊修艌堅固排泊候兌嗣據各屬陸續剝連漕白糧米到滬除白糧全數並分撥漕糧正耗米石交招商局輪船裝運外其餘漕糧就已到者隨時督飭斛兌配撥沙衛各船承裝現計兌竣頭批米船五十隻共裝交倉漕糧正耗米一十二萬九百六十石零並隨裝經剝　耗等三欵米三千二百二十六石零沙船耗米九千六百七十六石零當卽發給水脚等銀取具該船户等領狀互保實裝米數各給查明水手籍貫携帶器械塡給聨單於二月初十日起委員押令陸續開出吳淞駛至崇明十滧海口修風放洋等情轉詳請奏前來奴才查本届江蘇省海運漕白糧米照案招雇沙衛各船並分撥招商局輪船分運承裝抵天津後仍由南省糧道自行運至通州交兌所有天津雇剝轉運一切事務繁重均應提前赶辦俾得如期運兌無誤交倉兹據詳報頭批放洋日期除照會統帶南洋兵輪左右翼長提督袁九皋總兵徐傳隆派撥輪船出洋巡護催䟎並分咨本省鄰省沿海水師按叚防護仍飭滬局催提其餘米石赶緊剝運兌裝接續放洋並催令招商局輪船分批裝運開駛外謹將海運漕米頭批放洋日期會同兩江總督臣劉坤一漕運總督臣松椿恭摺由驛四百里馳癸伏乞皇上聖鑒謹奏奉硃批户部知道欽此○○李瀚章片再接遞中外文報局責重事繁關繫緊要南北洋各員三年無誤均係按異常勞績給奬廣東爲南洋首衝稽查防範尤應格外認眞前總辦文報局委員候選知府蔡錫勇經前督臣張之洞照異常勞績奏請免選知府以道員選用奉硃批著照所請欽遵在案兹查分省試用道楊士琦總辦廣東文報局務已閱三年所有經理出使各國大臣往來文電及接遞總理衙門南北洋大臣曁沿海通商省分往來緊要文牘均能愼密妥速於洋務事機裨益匪淺核其勞績實與前委員蔡錫勇無異合無仰懇天恩俯准將分省試用道楊土琦歸候補班補用以示奬勵而昭激勸之處出自逾格鴻慈謹附片具陳伏乞聖鑒訓示謹奏奉硃批吏部議奏欽此 
 
