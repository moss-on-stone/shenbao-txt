# 1896 - 117 - 4908272

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[推廣蠶桑以開利源論]  
　　中國蠶桑之利向推江浙以江浙而論浙尤盛於江江蘇之南京有京縀鎭江有江綢蘇州有蘇縀蘇紗吳江之盛澤有盛紡此其大宗也若浙貨則好於江而亦多於江杭州有杭縀杭寗杭線杭綾杭紡杭羅杭紗湖州有湖縐寗紹所出之綢綾羅絹雖亞於杭而銷塲亦旺統計兩省一年所入之利奚啻數千百萬然兩省之中且未必處處養蠶處處種桑處處織綢而所入之利已如此之多若能處處種桑處處養蠶則所入之利當不止此别省雖有蠶絲皆不若江浙之美所以衣羅被縠者無不欲取給於蘇杭也豈蘇杭之人能養蠶而别處之人不能養蠶耶蘇杭之桑能飼蠶而别處之桑不能飼蠶耶蘇杭之地能種桑别處之地不能種桑耶昔人雖有蠶桑之利宜東南不宜西北之說究之風氣未開雖天時地利之不齊亦人事之有未盡耳如曰宜於東南何東南未必處處養蠶種桑此其明證也况蠶桑之利等於稼穡且不妨稼穡之功不占稼穡之地稼穡一熟再熟所入可計而有水旱之虞蠶事數十日可畢且係婦女之事并無水旱之虞非不妨稼穡之功乎孟子曰樹牆下以蠶言牆下者明乎無地之不可種也每見鄉間多栽雜樹且有不栽而自生者與其栽一無所用之雜樹僅爲採薪之需何如廣種桑秧以備春蠶之食非不占稼穡之地乎中國婦女苦樂不均勤惰各異雖所出之絲皆婦女所爲而統計不滿數十分之一江浙鄉間婦女紡織而外多有助夫爲耕者詩曰饁彼南畝誠以耕種非婦女之職婦女耕種未免太苦而舍耕種亦未免太閒况現在紡織各局盛開又奪婦工之業亟宜講究蠶桑以補不足管子曰倉廪實而知禮節衣食足而知榮辱楊子曰男子畝女子桑習其平日而定其心思嫻其道藝而世其家業無論牆角畦稜道旁塲圃間隙之地皆可栽桑一家栽若干桑務使一家之桑足飼一家之蠶以絲以帛以供一家之用餘可以易財粟民富之道莫善於此江浙業蠶桑者尙多推廣亦尙易别省婦女非但不事蠶桑并有不紡織不耕田之處婦女無生活勢必仰食於男一男之耕所入幾何亦何怪天下窮民之多耶各省自宜一律推廣一家之利源係乎此一省一國之利源亦無不係乎此自通商以後出口之貨以絲茶爲大宗而絲則以江浙爲大宗所以業此者尙不失爲富厚惟現在泰西種桑養蠶精益求精恐將來愈推愈廣中國之利權又爲所奪此不可不慮者也欲開利源非推廣不可然多則價廉價廉則銷暢分算則利自薄合算則利自厚矣閱前報紀江西藩憲翁小山方伯現設桑蠶局延聘蠶師到江并購湖州桑秧十萬株出示勸領栽種以溥利益示云古之言治者農桑並重孟子言五畆之宅而牆下以樹桑豳風陳稼穡艱難更條桑於蠶月則蠶桑固爲天下之美利近世惟蘇浙專之本司籍隸吳中稔知其利乙未歲秉憲是邦見民勤耕鑿俗鮮惰游而未能底於殷富推求其故嵵睦有餘利婦多曠功不知蠶桑之獲益無窮未諳種養之爲法甚易輙相疑慮昧於講求今本司受命大府籌欵設局聘請蠶師委員購到桑秧十萬株分給各鄉領種仰闔省農業諸色人等知悉養蠶種桑實補農功之不足自始事迄終事不過數旬不虞天災又無賦稅無葫人之勞而利與之將何憚而不爲兹本司特爲創始購桑督謀刊發輯要全書以冀寖成風俗利源大開云云方伯此舉眞富民務本之道吾知江省不數年後民之蓋藏必厚矣尤願各省之操政柄者以江省爲前事之師不特民之蓋藏可厚將　國庫之充盈商務之起色雖不必皆係乎蠶桑而要無不於蠶桑收其利也於是乎作推廣蠶桑以開利源論 
[本館接奉電音]  
　　昨日午刻京師飛電傳來上諭一道硃筆一道敬謹譯登○三月十六日奉上諭甘肅西寍鎭總兵員缺著何美玉補授欽此同日奉硃筆宋朝儒准其暫留安徽俟接統有人卽行飭赴本任欽此 
[傅相行程]  
　　本月十六日倫敦來電云中國頭等欽差李傅相已行抵俄國五代殺埠俄官以禮迎迓熱閙非常亦可見兩國交情之厚矣 
[俄又調兵]  
　　韓京電致日本某日報館云西歴四月二十五日之夜俄國海軍某弁率水師五十名由仁川上陸直入京城觀此則俄日之嫌尙未盡料不知此後能免戎衣相見否 
[遵裁水師]  
　　安慶訪事人函云前年日人犯順我朝遣兵調將馳赴前敵無如不戰自潰直至議和割地當軸以經制官兵留之無益因令各省督撫悉心籌劃裁减兵額以節餉需安徽撫憲福少農中丞奉文後費盡籌思先將皖南牙厘總局裁撤並將陸師遣散若干又省局一切開支均行折扣外今悉又將撫標澄清水師裁去三分之一查水師向分正副兩營共杉板二十八號長龍船三隻今留杉板二十隻裁去八號留二號長龍一隻裁去一號三號長龍二隻已於前月下旬行知各弁均於二十八日繳納軍裝各兵莫不垂首喪氣當繳納軍裝號衣時均將號衣上之團補留下僉曰一時無可棲枝且多半江西湖廣之籍以後或傭工餬口或作歸計留存身畔作護身符庶免不知者誣爲游勇云 
[土釐更章]  
　　蕪湖訪事人函云皖省之鳳潁亳壽與蘇省之豐沛蕭碭瓖地毗連近十年來爭效西法種植鶯粟花刮漿曬土賣者以其地俱在西遂總稱之曰西土其土色香味俱佳年復一年行銷遂廣興種之戶愈衆而土亦愈盛曩來征收此項西土稅釐章程不一經前撫憲沈大中丞奏歸藩司綜核稅權而設土藥稅厘總局於蕪湖鳳陽並添設分局於各州縣以及銷土最旺之鄉鎭當時詳訂新章凡商販於産土之區收買此土者每百斤先行完納行捐稅厘銀三十兩然後再就運銷地方完落地稅厘銀二十兩二共完銀五十兩嗣因各商販苦稅繁重求請减折因是弊竇滋生商賈未受其益而稅課反多窒碍新任藩憲于方伯履任以來特援舊規詳加厘定通飭遵行並曉示商販大旨謂嗣後如在産土之區收買時减作先完行捐稅厘銀二十兩落地稅厘銀十兩此係實收實解不准浮濫報銷其有於新漿收成之五六七三個月時收　販運者皆作七折核收行捐實收銀十四兩落地稅實收銀七兩凡隣省土藥運入皖境者須先完過境稅銀十兩冉完落地稅銀十兩有以錢完稅厘者准照釐卡章程合湘平一七申所有土樂每斤准合曹砝十七兩六錢紙包零拆之土每包除皮二兩每簍除皮五斤每箱除皮二十斤各處售土之戶須卽改店爲行請領上 
 
 

Page 2

 
 
中下三則牙帖 
[潤州盜案]  
　　鎭江采訪友人云東門外桃花塢有於姓聚族而居炊烟縷縷約百餘家本月初七夜突有暴客多人明火執仗蜂擁而至攻破於甲家大門直入房中將衣飾恣行搜索甲慌急之下急將洋蚨二十餘翼置脚爐内緊緊抱持盜上前奪之甲抵死不釋手盜乃拔刃猛砍甲格以手刃中右臂其妻某氏見而救護頭額亦被砍傷旋將脚爐攫去正擾攘間甲之長子潛出後門意圖呼救盜目後追上挾之使回復以刀揕其胸胸裂而踣於是盜薰一聲呼哨各携贓物遠颺迨汛兵聞信到來早已杳如黃鶴矣翌日甲繕禀投丹徒縣報案縣主宗大令乘輿往勘許以比捕嚴緝一面移請城守營協查至甲妻及子所受刀傷據醫者云尙可保全性命也 
[蕪防略述]  
　　蕪湖自同茂被盜後訛言四起當道本不欲過事張皇適成彼匪煽惑之計猥因愼重地方亦不得不略加戒備初五日精健營統領劉觀察因公晉省道憲遂檄調西梁山精健前營陸小賓副戎帶隊五十名星速來蕪藉資彈壓初八日皖南鎭任謹齋鎭戎亦從寗郡來蕪拜會道憲後暫假湖南會館小駐戎斾正擬會商添調練軍來蕪藉壯聲威適撫憲福大中丞飛電前來飭令鎭戎與西梁山陸副戎各帶精兵一百名克期到蕪擇要駐紥於是浮言爲之一靖刻聞道憲已派員密爲訪查故意揑造之人定卽按例究懲云○保衛營饒翼卿守戎練軍營胡新益守戎當同茂被盜之夕均各帶隊飛騎追赶祇以風高月黑道路蒼茫徹夜終無所得又於五日限期内未能將盜齊獲巳奉道飭摘去頂戴以示薄懲又百家鋪保甲巡員吳特君少尹設局距同茂不過咫尺且聞盜黨係從陡門巷逸出該巡員未能督勇根追致令盜蹤遠颺尤屬咎無可辭相應撤差勒緝云云初三日巳奉飭知至所遺百家鋪巡防一差尙未知遴委何人接辦云○蕪湖縣署曩年曾有護堂勇數十名專備巡防及彈壓等事近則久巳無存邇因縣監時覊有皖南招解過道之要犯及本埠近獲盜犯多名不能不嚴爲防豫因由練軍小營胡守戎撥兵二十名赴縣駐紥俾資鄭重○冬防甫經告止刻因盜刼同茂一役文武營汛復又擁矛列隊徹夜梭巡槍聲絡繹輿馬載途烟館鋪戶二砲一響卽須息燈旅館飯歇每至深更必有翎　煌煌者挨對號簿城門與各街栅欄更魚兩躍卽嚴加扃錮非查夜官兵出入必不輕啓因之居人歸途稍滯卽不免徘徊歧路云 
[府試三誌]  
　　安慶府王太尊汝礪舉行本年科考懐寍試題已紀前報今將桐城正塲試題錄左已冠未之有也康誥曰克明德太甲曰未冠爲臣不易如知爲君之難也不幾乎次題未有仁詩題賦得流水澹春陰得陰字五言六韻二月二十五日懐寍正塲草案已出今將前十名列左陳漢清邵守愚薛堯成朱麗東王鎬祖懐清余寅亮丁震春孫縉李公素 
[譯東報紀臺灣事]  
　　彰化左近八卦山去秋陣亡之山根少將葬焉東歴上月十六號卽華歴二月初五日被土人將墓發掘碎其骨而貨其棺嗣經日官將犯事者拘獲二名處以死刑○臺灣總督樺山氏名資紀者定於東歴九月再往任所所有隨從回京之各日官及總督府官吏均俟吊慰祭告竣後依次往臺灣○臺灣風土甚惡日人之在彼者往往疾疫叢生是以文武各官奉職往臺皆以未能久住爲慮此次新任軍務局長兼陸軍部長立見少將慨然自奮擬引眷口同去以備數載勾留○東歴三月二十一號陸軍少將比志島義輝束裝赴臺灣民政局長水野氏久滯東京擬於四月五號隨帶屬員赴任○伊藤博文西鄉從道兩侯爵擬往臺灣視察風土人情定於下月上旬就道二 
[春明佳話]  
　　都門訪事人函云日前某門外有海巡人等將街上所有大小酒攤之燒酒一槪用桶折去旣而崇文門稅務出有告示一道其文曰欽命督理崇文門商稅事務正副堂宗室麟熙爲傳諭事照得私酒一項久干例禁私賣私買厥罪惟均從前販運囤留各犯俱經送部擬以軍流在案本部堂蒞任以來體察稅務虧短情形當以私酒爲最現訪聞各城著名販私頭目並私運之徒更不計其數若無私買之處其私賣何得如是之甚現已嚴飭海巡等密派妥役按名查拿嚴禁偷漏一經送案定卽盡法懲治因恐愚民陷於無知貪利收買合行再爲傳諭鋪戶等知悉嗣後不得收買私酒倘私販到案究出供送某鋪定卽按名查究照例從嚴治罪决不完貸毋謂諭之不早也凛之愼之毋違特示○端簡廷侍御良被劾革職後於二月廿六日親至都察院意將遞呈訴其被劾寃抑向例都察院凡遞呈者皆在大門外石砌之下攔輿跪遞呈詞如堂官輿登石砌槪不接呈故遞呈人必須早來立於大門之下望堂官輿馬至則趨進焉本署門皂故與侍御嫻熟乃爲之設座於大門之旁俾得坐待移時壽都憲耆到端趨進如儀壽憲下車慰問後乃携手而入其曾否呈訴則未得聞○前門内願學堂春季大課所取超特等名次照錄於左超等十二名王寳基吳毓福萬朗亭牛文棨高禮門李鐸陳鹿苹童棨趙其瑞啓元鄭玉才郭琴石特等二十四名王福高步瀛萬秉鑑趙子俊張崙侯韡堂武桓沈詒恩張琦曹叔武陳汝恩施延壽張相張荆璞殷鳳岡傅霖雨董紹虞馮宗植王伯如李式箴張炳文孫伯銘薛榮階解元才 
[遼客瑣譚]  
　　營口采訪友人云關道廷觀察整頓稅務革除城内一切需索惟船店新增過塘費各帮尙未允從觀察俯順輿情將船店向交城局每兩貼錢一百文每寳貼銀一錢五分革去以每年十五萬計之船店約節省銀三千七百五十兩向年船上耆民每與船店勾通以九成報稅餘下一成私自分用今觀察洞燭其弊出示曉諭槪照實裝數目報稅如再匿報重罰示懲○田莊臺練總孫孝廉當上年日人占踞營口之後卽辦理團練以保身家祗以經費難籌遂核定章程每小船一艘抽東錢五吊給旗一面爲憑後加至八吊今春冰融後每旗更收至十三吊之多計内河小船萬餘艘每月一次可得東錢百餘萬吊傳聞如此未知是否眞情也 
[杭省官塲紀事]  
　　候補縣褟冰湖大令鑑光前奉瀋憲札赴西安查看煤磺將次回省復奉憲札順道赴嚴州所屬之建德桐廬等處查察礦務○候補府龍太守錫恩現奉防軍局委赴江蘇查探硝礦價以備製藥之用○寗波府鎭海縣所屬之管界巡檢翟少尹雄飛在任病故所遺員缺現經藩憲詳請以補用巡檢顧少尹基安咨補○浙江學政徐季和大宗師考試紹郡已畢於初八日起馬回省初九日已刻舟抵江干府仁錢三學教職及兩首縣均在官廳祗候舟方下碇遞呈手版進見稍坐片時卽行退出宗師隨登岸排導回轅聞望後卽按試湖郡也○湖墅厘局總辦徐太守士霖現屆期滿因捐數較優奉牙厘局憲札飭留辦一年并記大功一次以示奬勵○浙省管帶湖軍防勇張二尹善友駐紥嘉郡去年因緝獲蘇省巨盜是以上游特委兼辦嘉秀二縣保甲局務以示奬勵○嘉郡裁撤防軍所有遺下軍火陸續解省尙有大砲若干由撫憲委副將彭恊戎惟貴前往盤點現巳轉運到杭矣○撫轅文巡捕蔣大令量去年由縣丞過班以知縣留浙補用現由牙厘局委辦寍波船貨捐務於初八日禀銷撫轅巡捕差使卽日赴密 
[鴛水柔波]  
　　嘉興采訪友人云浙江糧道鄭芝巖觀察於本月初五日由省起程北上郡城文武各官聞信之下卽於初六日黎明時乘舟往杭州塘迎迓辰刻憲舟鼓浪而至各官投手版禀安憲舟旋用小火輪船帶向麗橋河而去並不停留各官復恭送如禮○嘉善東門外有惑於釋教之愚民約伴買舟赴省進香禮佛行至松木塲泊舟過夜儲備翌晨虔赴天竺及雲棲了却心願後羣往小湖山城隍山西湖諸處作踏靑拾翠之游迨乎興盡而回駛至三店地方離家祗約十餘里不意男女諸客先後病發沈重異常時在途中無法可救祗得促船戶赶緊駛回未及到家數人巳相繼而殁中有一女荔枝年紀嬌艶絶倫一病淹煎竟　離魂倩女吁可憐已然亦足見佛之不靈而佞佛之無益而有害○天時晴霽和煖宜人日來遠近各鄉皆已預備育蠶之事矣 
[巫峽春痕]  
　　宜昌訪事人函云漢陽某甲黃岡某乙去歲冬十月同在京以知縣引見籖發川省候補二人領照起程由本省措資前 
 
 

Page 3

 
 
去前日抵宜乙本饒於財又川中開有字號遂携家眷同行同坐快利到宜乙早雇船先去甲僅主僕二人因前曾在宜教讀有門生某丙宜之富戶也甲時携有京中禮物送丙欲向丙設法借銀一二百兩不料丙半文不捨千難萬難略送王儀了事而已甲見此情形槪璧不受亦置之不論不議而去○本地錢鋪之有實在本錢者甚少卽本錢充足而所用錢色亦有面議大錢而仍夾以毛錢者推原其故由於店内小徒多扣串底以爲年底分紅出息故有意如此宜地本用十足每吊只少六文底錢今每串竟短少一二十文近來又因某行在下路買小錢攙兌大錢串中使用每串錢六七開者尙屬幸事又掯換洋錢每洋元只換八百餘文以致作小貿易者受虧不少云○米糧每石須錢六串内外河下之米除上中熟者尙有人買黃土米竟無過問者矣緣近日官所平糶之米色甚好價亦較廉米鋪升斗較河下每石少斗餘或雜以榖甚者並加以水無怪其生意日趨清淡也至宜地菜蔬之貴亦從來所僅見○東門外有一淫娼周其姓歡其名年近五十矣以人皆知其名故又自稱爲周大爺有别處到宜作皮肉生涯者俱要請周卵翼方纔無事否則不準接客前有北鄉一婦托足該處周竟阻之且云我周大爺從少在此居住誰不知我劉鋹爲諸隆王之長爾等不在我名下請牒公然執梃於理未合遂欲與該婦評理詎該婦生性倔强竟敢與周爭持兩下打得披頭散髮旁觀爲之捧腹○錢價昻貴宜昌尤甚張香帥訪得本城某大戶家藏錢甚夥飭地方官令其出錢仂平糶法將錢換銀詎該大戶回稱此錢係伊祖父傳留鎭家之寳萬難如命惟迫於制軍雷厲風行因此千方百計求一解脫未知何如 
[白門近事]  
　　金陵訪事人云止任直隸津海關道盛杏蓀觀察宣懐因有要公由滬來寍乘坐官舫用小火輪拖帶已於前日駛抵下關官碼頭下椗之後命駕入城逕赴督轅禀見峴帥面商一切逾刻興辭而出惟時元寍兩邑尊早飭門丁打掃行轅備辦差務聞觀察尙須在省中勾留數日也○淮南監掣同知金司馬福新奉劉峴帥札飭知赴任司馬接札由揚州附乘官輪來省趨詣督署禀謝禀安○委署唯寗縣黃明府煊因現辦泰興厘捐差務尙未交卸前日禀辭赶回該局已由省起行矣○三月初六日督轅牌示狼山鎭標中營守備員缺本部堂查有儘先都司葉增福堪以借補○金陵省城外接江海時有外洋官商火輪經過江界亦祇順道上下未嘗停泊經時刻儀鳳門外下關江口來有德國兵船一艘就是處下碇傳聞該船竟有累月經年之住船上約兵丁三四百名並水手夫役共計有五百人之譜由德領事電商譯署允其保護商旅故特派是船駛來停泊藉壯聲威因是城外一帶逐利商民就近開設店鋪發賣西洋貨物食用所需莫不畢具船上人咸樂購之生意頗盛兼以城内練兵教習均係德人與船上人時常因公往來以故馬車亦爲之利市三倍焉○省城設立自强軍遴委幹員充當營官哨弁每日在小教塲操習　藝蒸蒸日上練軍總辦不時親臨閱視講求武備槪期切實不止認眞訓練而巳也廼步隊第一營某哨有甲乙二人竟於某晚私逸出營由下關搭划逃赴浦口當時該營官在營點名連呼不應遍索弗得急令人四出偵探得悉二人蹤跡因就拘獲來營禀聞總辦洋操營務處解案請究當經錢觀察德培判令各責二百軍棍揷耳箭遊營示衆三日再行遞解回籍 
[上海官塲紀事]  
　　昨日金陵洋務局委員余太守貞祥由江寗來滬假寓全安棧干後命駕入城拜會各當道至縣署時黃大令迎入花廳茗話良久○前日雲南試用道翁觀察壽籛因事蒞申假寓北市萬安樓客棧昨日命駕入城赴各衙門拜客至縣署時黃大令飭家丁擋駕○上海縣縣丞署書辦倪汝蓮禀求退卯吕二尹與主簿孫少尹典史蔡少尉互商之下准如所請昨已會衙出示召充矣 
[點解犯人]  
　　鄉民馬俊川與妻顧氏刃斃胞兄馬鶴亭一案上憲批飭解省勘審上海縣黃大令札委典史蔡少尉騐明面貌箕斗聽候起解昨日移請城汛李千戎撥兵四名護解並派出差役伴婆等人於午後當堂點解押令起程 
[上海縣署瑣案]  
　　前者龍華汛弁函送秦大光朱應氏至縣請訊前晚帮審委員曹明府提訊之下秦訴稱小的係本邑西鄉人務農爲業年四十有四妻故後由朱應氏之舅母曹陸氏執柯娶朱應氏爲繼室於去冬某日成婚至十二月二十八日之晚氏之族人朱條梅糾合多人擁進小的家逢人便擊小的見來勢洶洶乘間逃出氏被若輩拉住奪去銀釧首飾毆傷手臂事後小的投奔汛官老爺處訴寃蒙恩移送案下朱應氏訴稱小婦人年三十有七丈夫朱慶和死巳三年小婦人衣食全無舅母曹陸氏憫之爲之說合再嫁與秦明府令靜候提朱等再訊○昨日英公廨移送著名開臺基之龜棍李少卿及臺基命案案内虔婆陳費氏之姘夫蕭德珅請訊黃大令飭值日差暫行看管○本邑南市紹興人王曾儀之妾李小寳吞烟斃命前經黃大令臨騐取具各結附卷以備屍屬前來傳諭昨晨公出回署時小寳之母李朱氏及其兄李甲匍匐大堂攔輿泣訴大令略問數語交值日差收管令明白補詞呈候訊供核奪 
[上海巡局瑣案]  
　　糞頭兪少園投總巡局控徐桂生蘭生昆季售産索加糾衆攫物鍾明府准詞飭提兩徐研訊兪訴稱小的前曾價買兩徐住房一所嗣後屢次索加今以無力却之兩徐卽糾人至小的家將門窓器物一倂取去求恩訊斷兩徐同供稱小的等有祖遺房屋一所賤賣與兪是以向之加價現在願將所取之物交還兪出言挺撞明府大加申斥判令將兩徐各笞責一百板交差看管著卽交還原物○有名桂生者家居本城八鋪以糊製團扇爲業性喜調絲弄竹蓋亦輕薄少年也日前有混名翻沙海大者邀往二十二鋪某茶肆啜茗途間被不識名姓之流氓圍住兇毆事後訴知城汛李戎千戎傳到地甲諭令訪拿地甲僅拿海大到案禀船地餘人並無名姓小的難以查緝千戎以地甲庇護喝令棍責二十下並將海大送請總巡局究辦鍾明府提訊之下海大供稱小的與各流氓素不相識惟桂生係舊交故邀同啜茗不意途中被毆小的不知伊等有何仇隙明府以桂生並不到案難以判斷問曰此案爲何由城汛署提訊後始送本局辦理而原告又不一倂送到供稱桂生與營中人熟識故營中與聞此事明府以海大終非善良之輩喝令笞責一百板交地甲看管候傳桂生到案訊明核奪 
[英界公寠瑣案]  
　　積竊楊益田迭次犯案經屠别駕訊懲近又在某輪船上竊取搭客所携綢布衣服洋傘絲帶等物由孔阿才趙銀河兩包探緝獲人贓送請究辦楊供稱小的係本邑人實因窮苦無聊不得巳而行竊别駕判令笞責二百板管押一月○陳阿榮竊取陳聲沽家烟槍八枝洋銀十圓報捕後捕頭遣包探趙銀河拘獲吊到烟槍詰知洋銀巳用去昨晨解案請追聲沽投案領贓阿榮供稱小的係廣東潮州府人流落此間偶然犯竊别駕著發回捕房遞解回籍起案之贓給失主具領○包探沈金隆禀稱幼賊王阿毛竊取英總領事公署買辦陶梅生之雨衣一件由車夫追獲扭送捕房今特送請訊究失主遣車夫投案領贓王供認竊取雨衣惟求恩典别駕判令管押一日○流氓邵松林攫取汪瑞林之烟槍一枝由二百九十八號華捕拘入捕房黎副捕頭查得邵曾於去年帮同虹口賭棍持洋槍拒捕有五十二號印度捕可爲見証因於昨晨傳到印度捕解案請訊二百九十八號巡捕禀稱邵冐稱大老爺案下捕役趙金之姪在張桂卿處爲夥招搖撞騙無所不爲昨日攫取汪之烟槍一枝經小的拘獲送究汪投案申訴情由五十二號印度捕禀稱去年八月曾至虹口捉賭眼見邵手持洋槍抗拒今旣獲案務請重懲邵供稱小的係本邑人前在天仙戯園當茶房不敢冒稱捕役趙金之姪現在楊樹浦織布局做工向來安分營生並未助賭徒拒捕或是印度捕悞認所致尙乞施恩别駕判令笞責四百板枷號一月發捕房前示衆○包探張阿五禀稱積竊王福囝串同張四囝竊取洋人梅士家大衣小照帳簿之類及華人李管士等五家衣服零星器物兹由小的緝獲吊到原贓送究查王前因犯竊解經大老爺判令管押二年梅士等中西各失主紛紛投案領贓王供稱小的係本邑人向操京貨業現方失就以後决不敢再犯矣張供稱小的與王相識悞受其愚别駕判令各笞責二百板王管押一年張管押二月贓物著各失主認　○包探趙銀河禀稱日前董公館小孩在門前閒玩被乞丐陳阿福攫去帽一頂上有金八結及帽花業經小 
 
 

Page 4

 
 
的查獲吊到原贓送請究辦董公館主遣家丁劉升持董恩黻名片請領失贓陳供稱小的係本邑人失業頻年行乞度日前在北泥城橋搶取帽子上有金八結一枚質得洋銀十六圓帽花一粒質鋪辨知贋物不允質　小的自知不合尙乞施恩别駕著將金八結及帽花給劉領訖陳押候過堂發落○包探范進才禀稱崇明人施法郎前在粤東倡婦王大好家當車夫業巳停歇時至王倡處辱駕昨又前往經小的拘送案下施供稱小的不敢辱駡俵子實係被誣别駕判令笞責五十板 
[法界捕房瑣案]  
　　昨禮拜三鄭大令蒞捕房發落各案旣升座卽命提江天輪船所獲竊賊楊阿生照原斷笞責一百板問在何處衙門責過以致臀有板花供稱小的在南市因犯打架之案曾經受責大令著卽釋出不准逗留○積竊傅長生迭次犯案大令訊供之下著照原斷先行荷枷一月期滿笞責一百板送請上海縣黃大令遞解回籍○江北某邑人朱文生戳傷繆益忻一案大令訊明情節押候責懲昨日飭提到案笞責一百板從寛斥釋○流氓莊子卿屢次肇禍前其母以忤逆請懲大令訊供笞責本擬送入攺過所永遠收禁其母舚犢情深代求釋出今又犯案大令從寛斥釋諭以不准再犯○德豐客棧主陳春揚前因匿名揭帖案經包探查獲大令訊供之下笞責管押兹又因乾没寓客行李控經大令拘到棧夥陳阿炳　懲令棧主如數賠償卽行閉歇不准逗留租界之中昨日陳妻蔡氏呈具切結請將陳開釋大令准之○幼孩韓承來隨同王阿福竊取被窩經包探拘解到案大令訊取口供飭傅家屬具領昨日王叩首乞憐大令念巳受責從寛開釋不准逗留韓押候傳英租界虹廟弄永元祥木器店主來案具領○領事公署執役人王隆金在廣大酒店沽飲與流氓蔡阿毛等口角爭毆致被擊破頭顱大令提案訊供飭將蔡及陸榮泉等五人分别枷號笞責兹經捕頭查得尙有海大一名現因犯案禁押城内保甲總巡局遂請大令出票拘提歸案訊究廣大酒保熊　英所供各情尙有不實飭包探拘押捕房解堂覆訊 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[美界房]  
　　崇明巨竊張阿福賃得虹口篷路第六百零五號房屋開設飯店　　上　集同類　間聚賭抽頭至倣深卽出外行竊無有人窺卸底藴者以故歴年並未破案前晚包探施奎江訪悉情形因於昨晨告知捕頭恊同二十三號西包探至店内搜獲竊具若干質卷不計其數旋將張拘至捕房捕頭令押候吊贓送辦○虹口電燈公司由乍浦路遷至斐倫路裝修未竟重門洞開前晚有賊將屋内所裝德律風竊去昨晨告諸捕房捕頭令各包探嚴行查緝○吳淞路内地會耶穌教堂失去洋銀一百數十圓教士查悉此項洋銀非外人所易竊取惟支更夫范小岩之子名银來者常出入帳房或者是伊所竊因據情函告捕房前日下午捕頭遣包探倪順泉將銀來拘押查明是否伊竊　行核辦○前晚有偷兒用軟梯猱开篷路第八百零八號門牌嚴天華銀樓之後披屋穴壁登樓輾轉入店堂内將所有首飾悉數竊去昨晨主人奔告捕房捕頭許遣包探查訪○日斯巴尼亞人某甲賃居吳淞路吳淞弄中前晚與弄口某銅器店夥某乙口角以致互毆甲兇横異常將乙之頭顱擊破鄰人不忍坐視喚四百五十九號華捕至將甲拘送捕房昨晨捕頭倩二十三號西包探將甲送至日斯巴尼亞領事公館辦理○崇明人黃二郎王長根同居穿虹浜日前黃乘王不備竊取衣服數件而逃前晚遇諸北河南路卽喚三百七十三號華捕至拘解捕房捕頭詰之不　竊物因令押候遣　探石金榮查明核辦○某商輪船在耶松船廠修理前晚失去銅板十一方昨晨船主訴諸廠主函苦捕房請爲查緝捕頭　遣各包探留心緝訪 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年三月初十日京報全錄]  
　　宫門抄○諭旨二道錄前○署江督張等奏查明蘇省徵收漕白二糧實數並酌定海運辦理章程摺○尙書敬等奏顔料庫科　不戒於火延燒大寠等處大槪情形摺○江督劉奏報回任接印日期摺○將軍長奏假期又滿病難速痊請准開缺回京調理　○淅撫廖奏叅革叅將守備片○廣東學政惲奏恭謝天恩摺○三月初十日禮部宗人府欽天監侍衛處值日無引見○　王謝調正紅滿都統恩○恩善假滿請安○安興阿請假五日○信侯續假十五日○張中堂奏請　缺○幼官學奏派管理幼官學事務派出啓秀○召見軍機崑中堂○○湖廣總督署理兩江總督臣張之洞江蘇巡撫臣趙舒翹　　　爲查明蘇省光緒二十一年分徵收漕白二糧實數並酌定海運辦理章程恭摺仰祈聖鑒事竊照蘇州等五府州屬光緒二十二年起運二十一年　徵收漕白二糧業經臣等查明河海並運交倉約數專摺奏報在案兹臣等督同藩司糧道曁海運局員逐細鉤稽核實厘剔實該　運漕白正耗米八十萬三千一百八十四石零除提撥河運米一十萬石外實計海運交倉漕曰正耗米七十萬三千一百八十四石零隨運天津通州經剝食耗及支給船耗等欵米七萬六千六百六十九石零核之奏報交倉約數計增米三十餘石查前項米石運　天津轉運通州事務繁重應仍派委蘇松督糧道陸元鼎酌帶委員先期赶赴天津地方預行設局俟米船運至卽行騐卸過剝押運前赴通州交兌並請　敕下倉塲侍郎早涖通州騐收以昭愼重此外稽核起運兌給銀米等事力爲整頓核實選派委員紳董仍在蘇州上海分設省滬二局各專責成應需沙衛各船並飭赶緊招雇立攬修艌排泊浦江聽候兌裝並分撥米石交招商局輪船恊同裝運一面嚴催各屬將應運漕糧及隨給水脚等銀赶速運解提前放洋不准稍有延悞至今屆循辦徑運通州過剝斛兌及嚴禁官剝積弊各事宜照案仍由南省自行經理惟南兌北交頭緒紛繁自應叅酌時宜詳加厘定剔除弊端節减浮濫總期盡善可行以重漕政兹據蘇州布政使鄧華熙會同蘇松督糧道陸元鼎督飭局員酌議海運章程十條具詳請奏前來臣等復核無異理合開繕清單恭呈　覽擬請勅部照准施行此外如有未盡事宜或續有變通之處容隨時核明另行奏報謹會同漕運總督臣松椿恭摺由驛具奏伏乞皇上聖鑒訓示謹奏奉硃批戶部知道單倂發欽此○○經筵講官戶部尙書臣宗室敬信等謹奏爲顔料庫科房不戒於火延燒臣部大堂等處謹將大槪情菜恭摺奏聞仰祈聖鑒事查三庫衙門所屬顔料庫司堂科房茶房等處設在臣部署中二門以内本月二十二日亥刻該處科房失火以致延及戶部大堂南北檔房司務廳司堂科房現審處司堂承發科錢法堂俸餉處各科房臣等聞報當卽馳赴救護所有堂司印信均無遺失戶部銀庫亦未損傷旋經步軍統領衙門官兵及各城水會先後馳至協力　救於二十三日寅刻止熄計延　房共八十餘間其餘詳細情形應由臣等再行奏明辦理查此次係由顔料庫科房起火其該處值宿書吏官役有無情弊應由三庫衙門咨送刑部審訊其臣部江南司滿當月筆帖式桂斌漢當月學習主事蕭樹昇司務廳住班筆帖式錫元未能小心防範桂斌是日竟未在署住宿相應請旨交部分别議處臣等未能先事豫防實屬咎有應得應請一倂議處再　立山是日有差未能進署救護理合聲明謹將大槪情形先行奏聞伏乞皇上聖鑒謹奏奉旨已錄○○頭品頂戴兩江總督臣劉坤一跪奏爲恭報微臣回任接印日期叩謝天恩仰祈聖鑒事竊臣於光緒二十一年十一月入都欽奉簡命仍回兩江總督本任先後仰蒙召見三次訓誨周詳莫名欽感陛辭後遵陸南下於二十二年正月十五日行抵江寗省城十七日准　督臣張之洞飭派江寗府知府李廷簫兼署中軍副將袁大升恭齎兩江總督關防兩淮鹽　印信欽差大臣關防並王命旗牌文卷等件移交前來臣當卽恭設香案望闕叩頭謝恩祗領任事伏念臣久膺疆寄未報　埃前歲奉命視師寸籌莫展撫躬循省五内滋慚廼復仰荷温綸諭令仍回本任受恩愈重報稱愈難查兩江政務殷繁號稱難治且海氛不靖時局多艱宜如何飭　安民以培根本練兵裕餉以圖富强上紓朝廷宵旰之憂下盡臣子靖共之義加以中外交涉事務日益繁多尤須斟酌權宜相機因應自維菲材薄植深懼重任弗勝惟有仰秉宸謨殫竭心力愼措施而規久遠不敢以苟且偷安嚴舉劾以肅紀綱不敢以偏私僨事並會同漕督臣及三省撫臣和衷共濟將一切應辦事宜妥爲經理以勉副聖主厪念南服勤求上理之至意除將回任接印日期循例恭疏題報外所有微臣感激下忱謹繕摺叩謝天恩伏乞皇上聖鑒再臣經過直隸山東等處地方雨雪應時民情安謐堪以仰慰宸厪合倂陳明謹奏奉硃批知道了欽此○○奴才長順跪奏爲續請假期又滿病難速痊籲懇恩准開缺回京調理恭摺瀝陳仰祈聖鑒事竊上年十二月初奴才因喘疾復發病勢增劇奏請賞假調理奉旨著賞假一個月欽此尙未奉回摺時假期屆滿奴才因病後氣弱怯畏風寒於本年正月初八日附續請假期二十日奉硃批著賞假二十日欽此聖恩寛大曲子　容有加無已雖肝腦塗地曷足云報惟是奴才此次續請假期原冀病體復元得盡瘁殫誠稍竭墜露輕塵之報不意衰憊之體祛病　難春氣遽萌觸動肝木喘促更甚於前伏念奴才少壯從戎馳驅萬里氷山雪海席地枕戈其時體氣强盛積受寒溼初不自知迨回京後氣喘骽痛之症時覺浸尋然病尙未深不覺其苦自蒙簡放吉林將軍以來撫輯防捕諸務紛集昕夕勞心精力爲之大減奴才賦性迂愚又無辦事之才遇事每多惴惴思慮過度心血虧耗以致每發舊病遞次加劇前年奉命赴奉扶病就道軍旅重寄勉力支持致喘病之外更患耳鳴澈夜難寐所謂憂能傷人也奴才默計似此病軀如回本任必貽曠官之誚故於和議定後屢疏陳請開缺未邀兪允荷蒙高厚不棄菲材奴才何人而敢不盡致身之義無如福薄災纏自回任迄今數月幾無日不在病中從前每屆隆冬請假治病不過一月之期今則春仲猶未霍然老病頽唐難期振作當此時局艱難邊疆重要未可以衰邁之軀久事戀棧致多貽誤惟有籲懇聖慈俯准開缺俾得回京延訪名醫調理不特奴才一身能免隕越之咎卽吉林重地可得肩任之人奴才幸甚大局　甚倘回京後痼疾稍有起色仍當泥首宫門求賞差使冉効犬馬之勞圖報天恩於萬一所有奴才因病難速痊懇請開缺緣由理合恭摺具陳伏乞皇上聖鑒訓示謹奏奉硃批着再賞假一個月毋庸開缺欽此○○廖壽豐片再據温州鎭總兵劉祥勝呈稱玉環營西洋艇管駕黃金印巡洋被盜圍攻船上兵未配足致刼去前後膛槍號衣火藥等件咎無可逭當將額外黃金印斥革守備李琛於黃金印遇盜情節並未查明據實禀報應撤任署玉環營叅將趙立釐平時毫無整頓西洋艇爲該將坐船旣未在船親自督緝以致遇盜挫失事經月餘仍未上緊破獲叉不禀辦實屬有心朦隠請從重懲處等語臣查近日營伍積習甚深往往諱盜不報訪聞各該洋面盜風日熾經臣疊飭嚴拿宜如何認眞巡緝以靖地方乃該叅將等全不以捕務爲重任令營艇被刦事後仍相率諱飾希圖朦隠若不嚴行懲處何以肅營規而儆效尤相應請旨將署玉環營叅將趙立鰲玉環右營守備李琛一倂革職以示懲儆除嚴飭水師各營勒緝此案逸盜務獲究報並查明失去軍械追賠外謹會同浙江提督臣張其光附片具陳伏乞聖鑒訓示謹奏奉硃批著照所請該部知道欽此○○廣東學政臣惲彦彬跪奏爲恭謝天恩仰祈聖鑒事光緒二十一年十二月二十八日接准事锐咨開十月二十六日奉上諭工部右侍郎兼管錢法堂事務著惲彦彬補授欽此十一月十七日奉旨仍留學政之任欽此當卽恭設香案望闕叩頭伏念臣蓬茅下士樗櫟凡材幸供職於詞垣洊備員於綸閣屢荷乘軺之寵慚無操鑑之明自揣庸愚方深兢惕前復仰邀特簡獲晋崇階渥蒙九陛之恩忝附六官之列超遷逾分益知報稱之維艱視學仍留尤愧陶成之無術臣惟有愈加策勵倍矢愼勤冀稍効夫捐埃庶仰酬乎高厚所有微臣感激下忱謹繕摺叩謝天恩伏乞皇上聖鑒謹奏奉硃批知道了欽此 
 
