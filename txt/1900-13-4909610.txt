# 1900 - 13 - 4909610

 

Page 1

 
 
[紹屬諸曁縣水災乞振啓] [  申報館協振公所啓]  
　　今年夏秋紹屬水災蔓延六邑餘上會新嵊先後乞振業經設局開辦兹又接諸曁紳民及沈劍芙大令來函知本縣與會新嵊三邑毗連六七兩月大雨出蛟衝壞江堤田埂幾數百丈所有七十二湖之田盡成巨浸凡粒米無收者一百五十餘村爲數十年來未有之巨災哀鴻徧野嗷嗷待哺現届隆冬朔風告至災黎百萬何以爲生敢告海内仁人君子慨解腰纒廣行陰隲或酌廉泉以分惠或灑餘潤以均霑或節賓筵之肴核俾同餉饘粥一升或栘投贈之瓊瑤好宏結善緣萬䙫多固拜賜少亦懷仁集腋成裘聚沙爲塔博施衆齊用解倒懸本館同人有厚望焉 
[新印繪圖繡像四雲亭傳奇告成] [  圖書集成局代啓]  
　　是書爲中國女學堂董事彭寄雲夫人所著宜風宜雅亦諧亦莊兼之詞句清新文情曲折誠稗乘之奇觀小說之别開生面者也書凡二十四卷倩本局鑄鉛排印校對精詳紙張潔白裝釘八本價洋二元由英大馬路京都同德堂發兌想海内文人才媛咸當購置一編藉以助清譚而遣雅興也 
[書本報紀演說天足會事後]  
　　婦女裹足之舉誠敝俗也中國自千百年來積習相沿牢不可破合二十二行省之婦女無一不裹足者間有之惟貧賤傭工及農户之家耳然人皆視爲粗鄙故士夫之家尤以婦女足小爲貴凡女子在幼小之時卽須爲之裹足哀啼痛苦慘若斬豕爲之母者卽甚愛惜其女而欲其女之雙趺纎小免爲人所鄙棄故終不肯稍寛其責女卽身受諸般苦痛而期將來之美觀故亦順受而並不怨望世風靡靡莫可挽回自泰西人來華後每言中國致弱之由因無用之人太多一爲婦女之不能皆讀書識字一爲婦女皆誤於纏足以致艱於行動不能作事竟成廢物其不能不仰食於男子者職是故也於是各處設立教堂堂中另設女塾延師所教貧家之女其欲挽回中國風俗亦可謂苦心孤詣矣惟於婦女纒足則處積重難返之勢雖有變俗之意亦究無可如何乃閱前報紀演說天足會事竊歎西人用心之厚與立志之堅誠不可及矣云有西紳立約爾近在長江及寗波等處勸立天足會到滬後復於西十二月十二號在博物院演說纒足情形彼時因登報太遲到者僅六十人其中有中國紳士及婦女數人是日主座者爲担文律師首先演說其大旨謂此會如欲辦理爲益非僅捐助所能得必須有人切實經營孜孜不倦方能收此實效昔英人好話特公以本國監獄流弊太多設法整頓終身從事於此卒至盡善福祿倫士那乙丁革爾公報效醫院親侍病人不遺餘力此二公也至今人猶稱道不衰今立約爾夫人以其精力資財用功於纒足之事欲使華人革除此患其名不亦將遺芳百世乎觀此尤信西人辦事無畏難苟且之志不要於成不肯中輟立約爾夫人旣至鎭江金陵蕪湖九江牛莊武昌漢陽等處演說雖現在所勸者僅爲立約爾夫人而立約爾夫人所勸者僅有此數處入會者亦僅有此數人區區口舌之功未必遽能挽回末俗然苟孜孜不倦亦終有挽回之一日况立約爾夫人旣有此志必將歴中國而演說之又安知西人不與立約爾夫人同志者起而相助到處設會演說勸者旣多則改者自衆吾知中國婦女將來能免束縛之苦則當惟立約爾夫人自賴焉說者謂中國纒足之習已千百年我朝發祥遼瀋滿洲風俗本無纒足之舉定鼎後朝廷亦知民間風俗不易挽回故任婦女裹足未嘗一伸禁令國家政令尙明知未必易行而西人欲思挽回此事恐亦不過徒託空言未必能見諸實效也曰風俗者變之於下易於正之自上且變易之道必有其機朝廷旣不禁人之纒足華人習慣自然亦端無驟然變易之理今經西人設會演說此卽變易之機也不觀立約爾夫人之言乎所到之處入會者亦不乏其人且有信從其言謂以後不娶纒足之婦可見其機已動矣機不動則已動則速如風捷所謂風俗也所願立約爾誠如担文律師之言不遺餘力則欲挽積習豈眞難事哉不禁企予望之 
[本館接奉電音]  
　　昨日午後京師飛電傳來上諭一道敬謹譯登○十二月十二日奉上諭近來各省盜風日熾教案疉出言者多指爲會匪請嚴拿懲辦等因惟會亦有别彼不逞之徒結黨聯盟恃衆滋事固屬法所難宥若安分良民或習技藝以自衛身家或聯村衆以互保閭里是乃守望相助之事地方官遇時若不加分别誤聽謠言槪目爲匪株連濫殺以致良莠不分民心惶惑是眞添薪止沸爲淵驅魚非民氣之不靖實辦理之不善也我朝深仁厚澤涵濡二百餘年百姓食毛踐土具有天良何致甘心盜弄偶取罪戾全在各省督撫愼擇賢吏整頓地方與民休息遇有民教詞訟持平辦理不稍偏重平日足以孚民望遇事自足以服衆心化大爲小化小爲無固根本者在此聯邦交者亦在此各省督撫受恩深重共濟時艱必能仰體朝廷予惠元元一視同仁至意嚴飭地方官辦理此等案件祇問其爲匪與否肇釁與否不論其會不會教不教也吾民亦當以保衛桑梓身家爲務勿事煽惑以搆禍端勿挾權勢以欺鄉里庶閭閻安謐藉紓宵旰憂勤是所至要將此通諭知之欽此 
[大帥行旌]  
　　華歴本月十一日倫敦來電云英國所簡征搭將軍羅伯司及其副紀則納刻已馳抵阿非利加洲目下英兵之駐阿洲者約共十萬名當可軍威大振矣至日内則雖或互相攻擊然無甚大勝負惟聞搭人加意防守添築營壘頗極鞏固堅牢云 
[直督出轅]  
　　天津訪事友人云直隸總督北洋大臣裕壽帥擇於十一月二十八日出轅閱伍曾封章入告九重先期派隨員幕府巡捕差官戈什親兵衛隊以及僕從等人次第登程届期清晨七點鐘壽帥鳴騶而出赴河東乘火車起行津郡文武各官均於車站排班恭送聞憲節先赴保陽校閱軍士操演然後折回山海關云 
[彈劾風聞]  
　　紹興訪事友人云近聞官塲中人傳述浙江巡撫劉景韓中丞被言官交章奏叅並牽涉李軍門朱太守伍司馬李大令奉旨交閩浙總督許筠帥查覆筠帥已派福建候補知府金太守揚遹來浙密訪至所查何欵俟有續聞再錄 
[鑄局將開]  
　　京師訪事人云前報紀東長安街舊時錢局現已改爲機器云云兹悉此局係鼓鑄銀圓爲大宗而以其暇兼鑄制錢大約明春卽可開工鼓鑄現已由總署遴雇西匠督理其事所購機器旣抵天津不日當由火車運入都城應用矣 
[添人值宿]  
　　京師訪事人云兵部兩次火災一係本署馬館一在車駕司比鄰幸撲救迅速官舍無害堂憲思 
 
 

Page 2

 
 
患豫防傳諭闔署書吏此後添入值宿加意防守現各科房經承會商妥協禀請堂憲自冬月二十一日起兩科房加值宿一人擇書吏中老成可靠者由經承保薦月給薪水令其常川住宿俾有防範云 
[湖北官塲紀事]  
　　武昌訪事人云于中丞整頓釐務不遺餘力邇因案牘紛煩特遴委齊太守耀珊襄同清理以免積壓之虞○太平口釐局委員瓜期已届本月某日督撫憲會委楊叅軍龍藻前往接辦叅軍接奉憲札卽趨轅禀謝尅日啓行 
[潯郡官塲紀事]  
　　九江訪事友人云本月初四日湖廣總督張香濤制軍委葉軍門乘兵輪船至潯查閱岳師門外各處砲臺事畢卽展輪東下○江西臬司陳雨人廉訪來潯閱視梅家洲等處砲臺適連日風雪交加亷訪不辭勞瘁偕九江鎭宋佩珍鎭軍先閱上游之田鎭砲臺後閱下游之馬當砲臺現已事畢言旋矣○義渡局委員邱稻陔少尹聞訃丁憂所遺差務經府尊札委金少卿叅軍接辦○九江鹽局文茂田叅軍之夫人仙逝後於初六日設幃祭奠本郡官紳咸往弔唁 
[厦門官塲紀事]  
　　厦門訪事友來函云上月二十四日興泉永道延少山觀察因有要公附海壇輪船晉省屬下文武各員均至碼頭恭送如儀○稅釐總局提調陳司馬模辦理一年期滿上憲檄委鄭别駕煦來厦接辦别駕已於本月初二日到局視事矣 
[瑞雪三誌]  
　　杭州訪事人云浙省於上月二十九日及本月初二日兩次得雪均已登諸報章至初四日夜分雪花已止而寒氣逼人浸入毛骨初五日微霧陽光少頃又復陰雲四合五點鐘時忽聞簷溜有聲箔珠飛濺入夜滕六君重行稅駕而來六出之花紛紛飛舞次日起視已積至尺許鴛瓦之上一抺無痕街坊積雪甚深行路爲難居民咸持畚挶開通雪路以便行人登高遠望但見茅檐蔀屋宛如玉宇瓊樓而天公玉戲尙未稍停午後雪意稍殺而柳絮隨風時復飛颺庭間諺云若要麥臘前見三白有年之兆可預慶焉 
[嵇山雪景]  
　　紹興訪事友人云自長至後天氣和煦宛似三春至二十九日晨起朔風懍烈細雨溟濛陡覺寒威砭骨至午後花飛六出拉綿搓絮興會淋漓未及黃昏樓閣玲瓏已變作琉璃世界次日凍雲開處躍出金鳥頗有快雪時晴之意乃時交申酉層陰密布復跳雪珠本月初二日午後玉龍復降愈戰愈酣徹夜不息至初六日鴛鴦瓦上已高積一尺有咫若深山窮谷中則雪深已二三尺不等誠豐年之佳兆也 
[甌郡得雪]  
　　温州訪事友來函云温郡地處東南天時和煦三冬氣候暖似春融從未聞有擁貂裘圍獸炭而猶瑟縮號寒者上月廿九夜忽朔風怒號侵肌砭骨欹枕而聽微聞鴛鴦瓦上淅瀝有聲翌日晨起推窓四望則搓棉扯絮天公玉戯正酣迨亭午時已雪深尺許矣連日陰雲黯淡仍有釀雪之意至初六晨滕六君果又命駕而至花飛六出遍灑瓊瑤一刹那間高處積白已盈三寸想山中高士世外閒人當此梅放檐前韻鬥尖义不知又添幾許詩料矣 
[津沽雪景]  
　　天津訪事友人云自十一月二十日普降祥霙後地方官卽於廿二日在龍王廟演戲祀謝以答神庥廿六日續散天女之花自晨至於日中昃始止翌日滕六君復賈餘勇合計兩日約得雪三寸許天氣嚴寒九河之水逐漸凝凍冰床往來絡繹如梭廿七八日天公又作玉戯檐牙屋角冰箸約垂尺餘廿九日忽大風捲氷河冰悉浮且有破裂者於是氷床不能行駛問渡者仍須一葦之杭矣 
[蜀道難行]  
　　重慶訪事友人云月前資生源貨船載運棉紗百餘件行至涪州波流湍急忽然傾覆當經雇人打撈有四十餘件已被龍王攫去無可找尋旣而英教士衛保哲等乘舟入川至萬縣被水衝激將船撞壞幸人尙無恙現已遵陸行抵岷江矣 
[未便購磺]  
　　重慶訪事友人云白鉛硝磺向干禁令近日海關郵政局四人鈕滿君開設自來火廠需用土磺擬請川督奎制軍頒給護照俾得入黔採購制軍以此物現歸官運該洋商如有所需應向官局承買不得任意私販已批示遵行矣 
[金臺寒月]  
　　京師訪事友人云十一月初旬某日某西人挈通事某甲至前門大街某皮貨店購貨適遇南苑勇丁數人不知因何與甲口角勇丁恃强羣起毆之致甲受傷西人阻之勇丁不稍讓西人怒次日乘輪車赴津禀知商務理事官照會總署轉飭中城地方官拘拿肇事之人索之不得遂遷怒於皮貨店主立卽封閉諺曰城門失火殃及池魚該店主不亦寃乎○十一月初七日通州郵政分局送信人某甲騎驢赴京行至王家墳左近天未破曉突遇强梁三四輩持械躍出刦去信袋内有西信若干函及其身上所穿衣服並對時表等件甲無奈報明總局札飭地方官查緝迄今匪犯尙未成禽也○前者賊犯周本德竊取景宅珠寳一案獲案訊實擬定絞罪已於上月初七日依法處死先一日其妻某氏至刑部大門前生祭焚化冥鏹涕泗交頤翌日復詣菜市口法塲遙祭隨卽備棺將屍收殮聞周係旗籍家頗小康祗以貪欲無饜卒罹於刑嗚呼可不戒哉○近日打磨廠新開路巷口某客棧繫一異獸馬首駝身牛蹄鹿股其尾似驢而鼻如犢頂生雙角毛色青黃相間云係黑龍江將軍獲自某山中委員解送至京將贈某顯宦以供玩好途中傷蹄行微跛因此暫爲豢養俟傷痊卽當牽去矣 
[珠海寒潮]  
　　廣州訪事友人云上月十一日城西第七鋪關帝廟中有機坊工人在彼集議同行罰欵事畢散歸甫出門忽砰𥔀一聲槍珠擊中陸某之掌痛極而仆急覔放槍之人已經逃逸追之不及旋有識者疑卽彼處被罰之怡興祥紗縀莊所爲蓋忿無可洩故逞此狡謀也於是機坊中人卽將受傷者舁至該店當門設榻而臥使之不能出入自如後經人竭力調停允爲醫治事遂寢○荷基西隅北街沈某曾在上洋高掌利權酒地花天恣情揮霍歇業後鬱鬱家居生一子在福州電報局執業藉資養贍去年其子函請父母挈妻赴閩以便侍奉沈言之於媳媳託詞拒之以阻翁姑之行旋卽密商其母偕赴香港以便附船赴閩不料船將入口忽爾傾覆母女同占滅頂之爻其女幸經漁人援救得慶生還母則杳無蹤跡乃遣人告知沈子尋獲屍骸棺殮運回未幾沈子亦遽赴玉樓之召訃音至粤父母一慟欲絶聞者憐之 
[厦門客述]  
　　厦門訪事友來函云邇來厦門時有匪徒在長江等處誘拐小孩來厦販售事爲提憲楊西園尙書訪悉面諭水陸總查楊守戎帶勇至各輪船竭力搜拿前日永清輪船甫抵埠卽上船搜獲男女小孩十餘口拐匪見勢不佳乘間逃逸守戎遂將各小孩帶回禀請提憲妥爲安頓○寮仔後街廣東某妓寮頗有儲蓄某匪棍垂涎已久前日向龜奴何某借洋未允因此挾嫌糾集羽黨多人向何尋釁乘間攫去衣箱二口并餘物多件亦可謂横行不法者矣○本月初一日乃西歴一千九百年元旦日本某鐵甲船寄碇港内各水勇等給假上岸赴各處遊玩行至古浪嶼烏地角地方不知因何與華人滋事將沿街鋪户二十餘家門窓什物擊毁一空其中以震昌洋衣莊福記嗬囒莊同昌西藥房等鋪受虧尤甚現已相率赴大英日本諸領事署禀控未知能否照例追賠也○臺北土匪頭目林福全前月潛逃來厦匿跡古浪嶼地方日本領事訪聞後卽禀報駐臺日本總督派警察二十餘名來厦拘獲解赴臺北核辦○厦門街道狹窄各蔬菜攤排列兩旁尤爲有疑行路頃由各紳董糾集巨欵擬在水仙宫前海灘購買地基一方起造平房六十餘間令蔬菜攤遷至彼處 
[西泠雪景]  
　　杭州訪事友人云省城中城六叚保甲分巡府照磨秦參軍恩蔚現奉臬憲調辦下河一叚分巡差事所遺中六叚一差委候補縣丞顧二尹尙勛接辦○省城求是書院延請中西教習招集生徒入院肆業每届冬季例由撫憲委員赴院考校會課其學業較優者按名加給奬賞以示鼓勵如有不堪造就者卽行除名現劉中丞定期於初四日委杭府林迪臣太守親臨監試○防軍製造火藥需用硝磺向係委員赴他省採購兹於本月初五日由局憲委候補縣羅大令文槐赴江西查探價值以便採辦○省中善堂每届冬令就四隅中分設粥廠以惠窮黎每廠辰未兩餐各煮米二石以便分給近日雨雪連綿飢寒交迫向廠取食者較前竟有加倍之多以致大半向隅現由執事人告知紳董請添撥 
 
 

Page 3

 
 
米石已於初六日每餐加煮一石也○梅東高橋西河沿李某家本年因火藥局失愼大爲震動門窓一切均被打破事後略爲修整而牆垣已受損傷不甚堅固此番兩雪之後壓坍後垣一角披屋二間亦隨牆倒下人幸無恙而廚下什物已打成齎粉矣 
[甌海雪濤]  
　　温州訪事友來函云甌海新關現已落成樓閣崇閎非常壯麗本月初二日辦公諸君均已鶯遷入内稅務司那威勇君則居最上一層其餘以次列居惟郵政局房屋尙未竣工想須略緩數日也○每届冬令各憲捐廉開設粥厰施濟窮黎此次仍循曩例准於本月初一日爲始在大廟開廠施粥當此風雪嚴寒彼鳩形鵠面者得此一甌入腹頓覺遍體生春誠可謂施當其厄矣○樂清縣所轄之館頭地方與永邑交界盈盈一水朝夕可通向有航船四五艘來往不絶上月廿六日傍晚時某姓航船從東門安瀾亭畔揚帆開駛甫至七都突一盜船迎面而來諸盜一躍而登肆行刼掠船中三十餘人俱係販賣剛鬣公者見盜携有兇器蝟縮一隅不敢聲張任盜搜索無遺從容而去事後檢查所失約計四百餘金想須報官請緝也○樂清縣東西鄉屢有搶劫之案上月廿八日縣主會同營汛派令兵差十四名押解台匪五名至道轅過堂道憲略訊供詞飭發永嘉縣監禁想一經定讞卽當明正典刑也 
[鴛湖雪景]  
　　嘉興訪事友來函云禾郡初次得雪約計三寸有奇連日仍玉戯繽紛不少休息鴛鴦瓦上積雪計逾一尺五六寸兼之寒威凛冽滴水成氷以致日來各路航船大半不能開駛信局划船亦復失班如此嚴寒亦數年來所僅見也前者本省學憲文大宗師按臨禾郡考取八學新進文童現聞已擇定於十七日由地方官曁學師送諸新生入學想届時泮池璧水間當有一番熱閙也○嘉秀兩漕倉開收以來因雨雪連綿鄉民未能及時完納各田主之下鄉索租者聞亦顆粒無收蓋須俟天晴鄉人始能礱榖成米也○北門内下塘街陳姓子年近弱冠已於上年娶妻無如不務正業日與無賴爲伍儻來之物揮霍自如日前向母索取銀錢不得乃竟百般恐嚇勢將兇毆其母不得已據情投縣禀控陳邑尊赫然震怒飭差拘案訊問屬實遂發遷善所管押以儆 
[憲節將臨]  
　　卸任兩廣總督譚制軍由粤乘廣乙兵輪船來滬入都陛見本埠官塲探悉將次抵埠飭役預備供張法租界捕頭特飭包探及辦差人等赴碼頭彈壓 
[漕米開斛]  
　　昨日江蘇海運局總辦張子虞太守傳諭委員劉耀廷二尹將各駁船逐一查騐是否堅固報明共有實數若干艘以便裝運聞已定期今日一律開斛兌收矣 
[劣差被控續志]  
　　昨報載劣差被控一則兹悉原告朱桂山於前晚堂時又投案候訊迨各案訊畢迄未提及朱又上堂呼寃襄讞委員張柄樞司馬詢悉情形立傳羊福到案詰以徐祥桂之保人曾否傳到羊福答稱尙未司馬甚爲震怒喝令笞責羊福叩首無算哀懇寛限司馬著予限五日速將該保人解案集訊否則嚴辦不貸並諭令朱桂山靜候集訊 
[曝衣須知]  
　　昨日代理上海縣主戴子邁明府飭各鋪地甲傳諭居民不准將褻衣沿街晾晒違干提究于是十六鋪二十三七鋪各地甲已荷牌鳴鑼宣示矣 
[志切殉夫]  
　　英租界工部局寫字房某西人携眷屬稅居北四川路二十號洋房日前不知因何抑鬱雇杉板一艘聲稱赴浦東游玩行至波心忽聳身躍下旋卽蹤影杳然至今屍骸尙未撈獲其妻某氏痛夫情切思以身殉工部局總董濮君聞知函告美界捕房令各包探前往看守俾免相從於地下云 
[移提逃婦]  
　　烟妓孫菊仙隨同包車夫沈西良及英界五百十一號巡捕沈西根逃至南市新馬路被二十九號巡街捕拘入捕房解經馬路工程局總辦程雨村大令訊明口供憐孫氏不甘下賤其志可嘉飭函送城内普育堂擇配沈西根則由英界包探秦少卿恊同某號西包探前來帶去沈西良薄予笞責交人保釋案已了矣不知如何有某姓者投英界公堂控稱孫菊仙係其婢女今被捲物私逃請爲提究昨日英界捕頭派西探至工程局禀請程大令將孫氏帶回訊辦大令以孫氏自稱烟妓供詞鑿鑾是否朦稱逃婢希圖領回非經對質不得而知商諸代理上海縣主戴子邁明府飭差至善堂將氏提縣訊明再行核辦 
[押犯瘐斃]  
　　李雨亭劉明山前因私造中國通商銀行鈔票事發解經英美租界公堂移送上海縣署時王欣甫大令方綰縣篆訊明口供收禁候辦近日李患病甚重延至昨晨瘐斃獄中禁卒飛禀代理縣主戴子邁明府明府卽飭差赶傳屍屬一面禀請道憲余晉珊觀察札委鄰封蒞騐 
[搶女候查]  
　　前日嚴吳氏扭尤二郎至巡防西局控被强搶女兒嚴大郎由局員陸二尹移送縣署至晚代理縣主戴明府提訊嚴吳氏供小婦人原籍崇明年三十九歲當二十二歲時嫁與本鄉人徐步瀛爲婦生一女至三十歲時徐不顧家用將小婦人價賣於滬上開鞋作之句容縣人嚴姓爲妻今嚴已故世所生之女年已十六歲幼時許字同鄉人尤金喜之子二郎至今年十一月内尤不欲完娶自願收回茶禮洋銀五十元立有退婚筆據本月初四日由鄰人某甲爲媒招贅杭州人楊某爲半子之靠擇於今日成婚不料尤二郎竟於清晨糾領流氓五六人將小婦人母女扭送巡局移送案下叩求訊究其女大郎供亦相同徐步瀛供年三十八歲向在崇明縣當書辦髮妻吳氏前因小的出外營生久不歸家致遂有外遇小的聞之是以將伊轉嫁與嚴時女兒年僅七歲童養於尤家迨後其姑故世女兒隨吳氏到滬上月尤姓願收回茶禮洋銀出立退婚據復由嚴姓出名招贅楊姓子爲婿此事本與小的無涉適小的至申暫寓南市楊家渡吉祥客棧聞知其事入城探望致被扭案求鑒二郎供亦崇明人年二十歲父親在原籍開設烟間小的來申蒙岳母嚴吳氏薦在滬城金家牌樓紙牌作執業從幼聘定嚴大郎爲室近雖退婚然茶禮洋銀尙未收回今知女已另配楊姓卽日完姻是以邀同長兄將嚴吳氏母女扭局送案叩求公斷明府察得尤二郎形同流氓又做紙牌生意顯係不安本分喝責二百五十板荷枷發犯事處示衆著函追其父來案對質嚴大郎暫發普育堂留養嚴吳氏徐步瀛均斥退并諭是處二十二鋪地甲金茂查訪實在情形禀覆核辦 
[出殯盛儀]  
　　時和洋貨號主王君和候物故後定於前日舉殯清晨十點鐘由美租界東海里本宅排齊儀仗繞行一週然後至新閘平江會館暫厝儀仗頗盛前導除開路神旗鑼傘扇外更有冲風灣號馬執事馬鼓吹馬門槍清音八拍外國鼓吹提鑼香亭並水師營大旗隊洋槍隊看馬對馬僧道繼以魂亭鑾駕並各洋行所贈花球以及親友所送之輓聯祭幛其靈柩用大紅縀盤金之罩沿途設祭者有十餘起亦可謂盛矣 
[南市捕房紀事]  
　　昨日午後鄉人康某偶至新馬路任意小遺適爲某號巡街捕所見上前喝阻不依因卽拘入捕房捕頭令管押片時從寛釋出○昨日二十三鋪地甲夥役葉瑞倩人用塌車裝載垃圾至外灘傾棄某號巡街捕以車上並無捐照立卽拘入捕房捕頭令押候照章罰鍰 
[正字]  
　　昨日本報所登娼寮巨案一則忽同時出有巨案句悮同爲聞某甲與某妓交情頗篤句甲字上多一係字阮郎羞澀句上多囊空二字鴇急遣人舁至他處句悮急爲忽 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[杭垣試事]  
　　杭州訪事友來函云浙江提督學政文叔平大宗師按臨杭州舉行科試事宜已誌報牘上月二十九日宗師發出旗籍及海寍寍波餘杭臨安於潛新城昌化七府州縣文童提覆牌本月初一日辰刻點名提覆旗籍題知者無不知也海寍當務之爲急富陽仁者無不愛也餘杭急親賢之爲務臨安堯舜之知而不徧物於潛急先務也新城堯舜之仁不徧愛人昌化急親賢也限六刻時作一破承起講並默寫正塲起講至申刻發出仁和錢塘二縣及商籍文童提覆牌示期初二日辰刻入塲是日仁和文題言近而指遠者錢塘守約而施博者商籍不下帶而道存焉旋發出旗籍及外七州縣取進童生招覆案旂籍取進四名海寍除滿額外又撥府九名富陽撥府十一名臨安撥府二名新城昌化各缺額三名於潛學額十六名僅取五名因文理率多荒謬故宗師以寗缺無濫爲主俾知所警惕勉力用功也是日又發仁錢新進案商籍撥府三十名仁和撥府十三名錢塘撥府九名本學均取進如額 
[門吏爲難]  
　　京師訪事人云前月德國電燈機器運入永定門時德商未經禀報門吏見夫龐然大物　異尋常不敢擅　放入潛遣勇丁禀報步軍統領知會總署公文來往未免稽遲德商急不能待經運入城門吏阻之不依勢將用武旋經大金吾以門吏不善處置處分有差 
[上海縣署紀事]  
　　前日江海大關巡丁夏廷峯戴寳喜袁小四向新關船户婪索年規經稅務司查悉函送道轅請究午後道憲余觀察飭將三人發交上海縣署代理縣主戴子邁明府著分别收押待質所聽候訊辦○前晚縣署工科房被匪徒擊毁玻璃窓竊去洋銀衣物昨日禀知代理縣主戴明府飭捕嚴緝○凶犯劉長勝刃斃李姓妻妹夏氏訊實後收禁候辦日來忽患病沈重禁卒恐有不測立卽禀知戴明府請撥官醫赶緊醫治 
[英美租界晚堂瑣案]  
　　婦人魏曹氏投英美公廨呈控夫弟魏仁圃吞没故夫遺產經讞員翁笠漁直刺准詞飭提至案前晚倩襄讞委員張柄樞司馬提案研鞫曹氏供本邑人前夫去世孤苦無依故改嫁與天津人魏彥卿爲室迄今二十餘年生有一子去年七月初八日彥卿身故遺有順和棉紗號股本並房產各項邇被夫弟魏仁圃欺氏女流將遺產盡行吞没不得已來案控告求恩公斷詰之魏仁圃供天津人在治下開設順和棉紗號與已故彥卿係從堂弟兄彥卿髮　現有天津曹氏與彥卿實係私識未便將遺產交付求請鑒核司馬得供以曹氏供詞支離姑念女流孤苦斷令魏仁圃出洋銀三十元給曹氏領去並飭曹氏具嗣後不准再行滋擾切結備查完案○前者閻爾昌控黃偉生串賴欠欵迭經翁直刺訊供屬實斷令黃偉生交保出外還洋四百五十元詎黃保出後一味玩延抗不清理閻復投案禀催經張司馬提訊黃供詞含混惟求寛限司馬惡其有意玩延著掌頰四十下笞責二百板著押候追繳違干責比 
[英美租界公堂瑣案]  
　　日昨陳徐氏與其夫因細故口角忽萌短見私購紫霞膏吞服以圖自盡事爲包探朱阿高查知將氏舁入捕房轉送仁濟醫院救治得愈昨晨解送公廨請爲核奪陳徐氏俯伏案左含涙不言旋由其胞姊陸徐氏投案供稱因細故險遭不測幸爲包探查知得慶更生而其夫因畏罪不知逃往何處故由小婦人投案領回讞員翁笠漁直刺商之梅繙譯准其具結領回○包探費阿銀解送匪人張金根到案禀稱此人誘拐婦人方吳氏家未曾週歲之男孩售得洋銀二十二元報捕後經小的查獲拘送來案請爲訊究方吳氏投案申訴前情並求究辦張金根供因見此孩無人收管故抱回售洋叩求恩鑒直刺判笞責八百板管押半年○包探洪阿寳拘解漆匠張阿狗到案禀稱此人日前在泥城橋外四十八號洋　内竊取西人木箱一口内儲銀杯盤刀叉各色陳設及金表等件經小的緝獲人贓送究西人華立司投案申訴前情並請領贓張阿狗供非小的一人所竊尙有餘贓現在南市求爲補提直刺著押候補提餘黨再行訊核○包探秦少卿解送積賊沈寳金到案禀稱此人專在輪船竊取搭客行李物件前曾獲案懲辦今又先後在江孚大通各輪船竊取綢傘烟袋風帽並零星物件經小的拘獲惟失主無從傳案爲先解案究沈寶金供認行竊惟求恩典直刺判責三百板枷號半月○包探石金榮解送過犯除丫頭禀稱此人前因竊物曾經公堂判令遞籍邇又潛行來申竊取姜榮法家衣物等件今特拘案請究姜投案領贓徐丫頭供認行竊不諱直刺判責一百板再行遞回原籍○包探沈阿鶴解送竊賊李來成到案禀稱此人竊取管理垃圾印度人之洋銀八十元經小的拘獲人贓送究失主某印人投案領贓直刺判將李責二百板管押半月○上月間有六百二十四號華捕拘解挑糞違章之龔雲卿到案請究當由翁直刺與英繙譯梅爾思君會判罰洋銀二元了案詎有某署繙譯某君以龔在署辦事不應判罰曾經照會道憲余觀察札廨查覆直刺卽據情申覆嗣又屢次請英署商酌核辦昨晨梅君蒞廨時卽與直刺會商此事直刺以事甚細微遂繕函回覆並將原判罰洋銀發還 
[法租界捕房瑣案]  
　　昨禮拜五讞員朱森庭明府蒞捕房發落各案先提積竊沈富桂到案著照原斷笞責五百板發改過所監禁一年期滿開釋○小偷方榮蘭在臨平里圖竊當塲拘獲解經明府訊供著照原斷笞責五十板釋出○長江積竊王德生李炳文劉阿三前經明府訊供判各枷號半個月昨已期滿命開枷各責八百板釋放○葉阿五混用銅洋當塲拘獲搜出僞洋解經明府訊供判枷半月昨已期滿命帶案開枷照原斷笞責三百板釋出○流氓徐紀生向鄉人拆梢訛詐爲包探拘獲解經明府訊供判枷半月昨已期滿命開去荷枷笞責六百板釋出○偷兒桑秋炳行竊四逹瑞洋布當塲拿獲解經明府訊供判枷一禮拜發四逹瑞門前示衆昨已期滿命開枷笞責二百板釋出○流氓吳福生强攫某舊貨店雜物當塲拿獲解經明府訊供判笞八百板備文送縣請遞解回籍○利喴烏利文兩洋行控錢子山積欠貨洋八百餘元經明府訊供押追其兄錢聚卿願代弟管押求請將子山釋出覓保昨日明府命提案略訊數語著還押待子山到案釋放 
[美租界捕房紀事]  
　　前晚小竊吳某不知在何處竊得皮衣數件携至北吳淞路某押鋪求質適爲包探沈阿鶴所見因卽拘送捕房捕頭令押候解送公堂禀請讞員翁笠漁直刺訊辦○日前本地人宗金松購得洋燭一箱倩某輪船帶往通州後被船上水手王某及阿毛等將貨吞没向索無著宗心不能甘卽赴捕房聲訴請爲查緝捕頭允之 
[十一月分選單]  
　　主事工部營繕司鮑祖恩四川人小京官太常寺博士萬鍾彥福建監通判湖南寳慶劉蔭棠山東附知縣直隸赤城陳鈺山西山西定襄馬杏林河南四川南部史亦傑直隸俱監山東金鄉劉錄德河南廪四川内江彭泰士江蘇甲四川高縣徐清來浙江舉山東平原姚詩志廣東舉湖南龍陽亷德浴直隷增直隷廣昌劉朝陽湖北文童江西建昌周祖庚湖北舉直州判安徽廣德劉時新陜西副榜經歴雲南騰越廳史家榮陜西廪吏目甘肅岷州陳令圖陜西監貴州鎭寗李昌言四川監巡檢安徽東流李㵢直隷監典史甘肅通渭顧國琛浙江廣東乳源傅昌棋順天廣東番渴陸運昇江蘇甘肅碾伯童濂順天俱監 
 
 

Page 10

 
 
[十月十一月兩月捐]  
　　道署九十月洋四十元怡情軒唐傑臣翁李光琴翁六七八九月袁善士全年四户各捐洋十二元陳善亭翁洋十元戴綏之翁龔府譚幹臣翁九十十一月韓潤生翁四户各捐洋六元戴運來翁豐泰帳房九十月朱葆珊翁徐棣山翁黃佐卿翁韓山曦翁周湘雲翁八九月董蘭芳翁老順記南順記戴生昌祝源昌十二户各捐洋四元源豐潤洋三元六角義昌成七八九月益昌三四五六七八月俞順利下半年三户各捐洋三元瑞昌六七八九十洋二元七角滬江第一樓老悅生新順記錦章愼餘堂思補齋八九十十一月朱鶴鳴翁九十月七户各捐洋二元莊源大洋一元六角中和洋行一元三角九章北天成福來洽七八九十月三户各捐洋一元二角存濟堂何瑞棠翁蘇寳森翁可熾九十月可熾順九十月隆昇周永普十一十二月梁煥南翁金松泉翁九十月岑仙舟翁九十日湯蓮生翁章佩華翁十二户各洋一元青蓮閣洋八角久成十月亦新園其萃樓春園施德豐八九月徵昌怡昌熾大晉昌恆茂陳少梅翁尹梅生翁徐景甫翁九十十一月夏枕笙翁九十十一月十四户各捐洋六角萬有全龐竹卿翁二户各洋五角鴻運樓義成九十月一壺春九十月孔巨豐翁生大九十月寅記九十月萬椿九十月祥順九十月怡隆九户各洋四角源通官銀號錢三千六百文瑞源四五六七八九月錢一千八百文嘉綸和康壽康延康晉和餘大愼餘元甡元茂衍大厚康永豐存德鉅亨恊昇宏元宏大源吉寳和寳順承裕正大升大彚康崇餘永康鎰大瑞大晉大義善源正餘裕康兆豐協餘恆餘厚餘仁大久大源利延源四十户各捐錢一千二百文宏章泰九利大章錦章張家鶴翁五户各捐錢六百文怡大五雲日昇樓二户各錢四百文金合順錢二百文永愼十月萬興九户各錢一百文英法美三界一文捐小洋四百零二角錢廿千零二百九十文總共收洋二百七十一元八角錢七十七千九十文[  滬北天后宫前廣益善堂司董嚴信厚施則敬朱佩珍唐榮俊等謹誌]  
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年十一月二十七日京報全錄]  
　　宫門抄○諭旨二道錄前○護晉撫何奏爲揀員互調廻避知縣摺○又奏爲裁兵節餉摺○燕督裕奏揀員調補要缺知府摺○十一月二十七日户部通政司詹事府正藍旗值日太常寺引見二十二名廂藍蒙二十一名兩翼十八名○肅王由白龍潭回京請安○額中堂專摺因伊子補郎中謝恩○許景澄等謝調授缺恩○蘇嚕岱因伊子補主事謝恩○噶嚕岱謝調青州副都統恩○伊立布謝授正紅蒙副都統恩○何乘鰲謝交北洋差委恩○高燮曾恭送鐵牌請訓○克公請假十日○掌儀司奏初一日祭奉先殿瀾公行禮○召見軍機奎善噶嚕岱○○頭品頂戴護理山西巡撫布政使臣何樞跪奏爲知縣廻避同府姻親揀員互相調補恭摺具陳仰祈聖鑒事竊據准補太平縣知縣陳曰稔具禀以該員次女於光緒十八年正月許配翼城縣知縣任蘭馥第三子爲婚業已過門今蒙准補太平縣知縣與翼城縣知縣任蘭馥同隷平陽府屬照例兒女姻親同官一府應令後補者廻避理合於未到任以前聲叙締姻年月呈請核辦等情臣查該員先於光緒二十四年九月二十二日接奉請補太平縣行知卽經赴司呈請廻避其時翼城縣知縣任蘭馥先已調署永濟縣知縣由司札飭該管蒲州府轉飭任蘭馥禀覆與陳曰稔兒女姻親屬實正核辦間經前署藩臬兩司詳請具奏以任蘭馥與文水縣知縣胡詠琛互相調補陳曰稔自可毋庸廻避兹准部咨以任蘭馥翼城縣任内有承緝未獲盜案例關展叅議駁咨覆自應仍遵定例令後補者廻避以别府相當之缺酌量揀補覆查准補太平縣知縣陳曰稔年五十一歲浙江進士以卽用知縣簽分山西光緒九年十一月到省補授崞縣知縣十八年六月在調署和順縣任内丁憂開缺服滿起復呈請分發原省歸候補班前補用於二十一年正月到省遵新海朱例補交班次分發三成銀兩二十四年十月准補太平縣知縣尙未到任據該員禀明與同府翼城縣知縣任蘭馥係兒女姻親呈請廻避自應遵例辦理臣到任未及三月例不加考惟前在藩司任内查得該員學問優裕才識敏明所補太平縣知縣員缺係衝繁難三字要缺應於相當三字要缺内揀員對調查有准補介休縣知縣侯紹宣年四十歲廣西進士以卽用知縣籖分山西光緒十六年九月到省二十年報捐同知升銜二十五年五月准補介休縣知縣臣前在藩司任内查得該員識練才優政勤事理應請以該員調補太平縣知縣所遺介休縣知縣員缺卽以准補太平縣知縣陳曰稔調補人地各得其宜均堪勝任該員等均無違碍處分與例相符據署布政使馮鍾岱署按察使恩銘會詳請奏前來合無仰懇天恩俯准將太平縣知縣陳曰稔與介休縣知縣侯紹宣互相調補各於地方有裨以符廻避定例如蒙俞允該員等係繁缺知縣今請對調銜缺相當毋庸送部引見所有知縣廻避同府姻親揀員互相調補緣由理合恭摺具奏伏乞皇太后皇上聖鑒飭部覈覆施行謹奏奉硃批吏部議奏欽此○○頭品頂戴護理山西巡撫布政使臣何樞跪奏爲遵議續裁緑兵二成並裁弁缺節省餉項各數目恭摺具陳仰祈聖鑒事竊查前於光緒二十四年正月欽奉迭次諭旨飭令裁汰制兵等因當經前撫臣胡聘之續議請照光緒二十四年原存兵數裁汰制兵四成並歸併營汛大槪情形於是年二月具奏奉旨留中欽此嗣於是年十月復經前撫臣胡聘之以遵奉兵部通行通盤籌畫擬於前請續裁四成緑兵内酌留二成俾汛地不致空虚官缺可免裁汰等因旋奉硃批允准並經檄飭兩鎭司局查核辦理各在案查晋省存營緑兵本有一萬八百餘名自光緒十三年裁减三成制兵三千二百六十餘名又添練改練案内續挑練兵七百三十六名實存兵六千八百九十名擬按二十三年未裁三成以前存營兵數照前請續裁四成數内留半酌裁二成共應裁兵二千一百餘名現裁大同鎭馬步守兵一千一百九十四名太原鎭馬步守兵八百八十名撫標左右二營步守兵七十二名以符酌裁二成之數業於二十四年十二月一律裁竣餉銀米豆均發至是年冬季止至緑兵旣議少裁則官弁營汛自可悉照舊制間有留兵較少弁缺較多之處亦據太原大同二鎭聲請酌裁擬共裁外委四名額外九名每年共節省養亷餉乾米豆折等銀四萬二千餘兩大同鎭裁兵米豆有抵兌地租無著者飭司設法籌補除二三成等銀八千四百餘兩應遵照光緒十二年就餉練兵規復額餉成平原奏仍歸練餉動支外實節省銀三萬三千六百餘兩擬卽連同二十三年裁兵三成節省餉銀五萬兩均遵照二十四年十月前撫臣奏准添練新軍原案悉留供添練晉威新軍之用臣前在藩司任内會同清源局司道確核各項細數詳請具奏前撫臣未及核辦移交到臣除清單咨部外所有遵議續裁晉省緑兵並酌裁弁缺節省餉項各緣由理合恭摺具陳伏乞皇太后皇上聖鑒勅部議覆施行謹奏奉硃批該部知道欽此○○頭品頂戴直隷總督奴才裕祿跪奏爲揀員調補海疆要缺知府恭摺仰祈聖鑒事竊准吏部咨奉上諭直隷天津府知府員缺緊要著該督於通省知府内揀員調補所遺員缺著戴錫鈞補授欽此自應遵照揀調查天津府知府一缺地處海疆時有中外交涉事件所轄一州六縣五方雜處水陸交衝旣爲各國通商要口且係京畿門户撫綏表率彈壓巡防在在均關緊要必須熟悉情形人地相宜之員方足以資治理奴才督同藩司廷杰臬司覺羅廷雍在於通省現任知府内詳加遴選查有大名府知府李蔭梧堪以調補據該司等會詳請奏前來奴才查李蔭梧年四十二歲河南延津縣人由監生報捐同知分發北河補用光緒十一年奏補大名府管河同知委派隨辦朝鮮交涉通商事務出力保以知府補用並加鹽運使銜江蘇振捐議叙准戴花翎十六年辦理天津海運出力保俟歸知府班後以道員補用是年十月丁母憂十九年正月服滿起服六月回省八月委署天津府知府十一月交卸二十四年五月委署天津府知府六月交卸二十五年經奴才奏保賢能奉旨著交吏部帶領引見欽此給咨赴部六月初二日經吏部帶領引見奉旨本日引見之直隷候補知府李蔭梧著於初八日預備召見欽此嗣於初八日奉上諭本日召見之直隸候補知府李蔭梧著仍發直隷儘先卽補並交軍機處存記欽此是月十八日領照二十日回省七月飭委代理天津府知府旋卽改爲署理是月三十日奉旨補授大名府知府據該員禀稱原籍河南延津縣鉅大名府屬之長垣縣在五百里以内例應廻避等情前來該員年富才優有體有用以之調補天津府知府要缺實堪勝任惟該員補授大名府知府尙未到任與例稍有未符第因廻避原籍例應於實缺知府酌量對調與尋常循資調補者究有區别且直省現在實缺知府非現居要缺卽人地不宜實無堪以揀調之員該員署理天津府知府先後三任興利除弊著有政聲所有通商交涉事件辦理悉臻裕如人地實屬相需合無仰懇天恩俯念員缺緊要准以李蔭梧調補天津府知府所遺大名府知府員缺應遵旨卽以戴錫鈞補授實於地方兩有裨益如蒙俞允該員係實缺大名府知府調補天津府知府銜缺相當毋庸送部引見再該員未到大名府知府本任並無叅罰案件其原籍程途里數旣因揀補要缺與尋常循例對調慮有規避取巧者不同均請免其造册所有揀員調補海疆知府要缺緣由理合恭摺具奏伏乞皇太后皇上聖鑒訓示謹奏奉硃批吏部議奏欽此 
 
 

Page 14

 
 
[光緒二十五年十一月二十八日京報全錄]  
　　宫門抄○諭旨一道錄前○桂撫黃奏爲省會首邑要缺需員遴選調補摺○倉塲衙門奏申明保案緣由片○豫撫裕奏甄别知縣片○楚督張奏請知縣開復原官片○倉督長奏請奬辦運員弁摺○桂撫黃奏格鬱等處土會各匪滋事請將殉難及打仗陣亡人等懇恩旌卹片○十一月二十八日禮部宗人府欽天監廂藍旗值日無引見○溥顧假滿請安○蘇嚕岱因伊弟調副都統謝恩○孚琦謝仍在軍機章京上行走恩○殺虎口監督弼良到京請安○周克寛謝授司業恩○熙公請假十日○召見軍機周克寛○○廣西巡撫臣黃槐森跪奏爲省會首邑要缺需員遴選調補恭摺仰祈聖鑒事竊照臨桂縣知縣紹舒奉文准補上思直隷廳同知部中坐於光緒二十五年五月初三日行文按廣西照限一百日减半計算扣至六月二十二日接到部文作爲開缺日期應歸六月三十日截缺所遺員缺係省會首邑衝繁難兼三要缺五方雜處政務殷繁且時有發審案件非精明幹練之員不足以資治理查定例應調缺出俱令於現任人員内揀選調補又調補州縣以上官員必歴俸三年以上方准揀選題調如有歴俸未滿年限應令捐免方准請調又首府首縣缺出應令該督撫於通省正途人員内揀選調補又員缺緊要人地實在相需所保之員與例稍有未符亦必將該員不合例之處詳細聲明專摺具奏請旨各等因遵奉在案今臨桂縣知縣員缺臣與藩臬兩司於通省現任知縣内逐加遴選非現居要缺卽人地未宜惟查有貴縣知縣祿坤現年四十五歲係正藍旗滿洲荆州駐防人由繙譯生員應光緒二年丙子科本省鄉試中式第二名繙譯舉人三年丁丑科會試中式第二名繙譯進士保和殿覆試三甲第一名由吏部帶領引見是日奉旨以主事用欽此當經呈請改就知縣歸部銓選二十三年七月内選授貴縣知縣八月初四日經吏部帶領引見奉旨廣西貴縣知縣著祿坤補授欽此當由直隸振捐加捐同知銜是月十六日領憑出京二十四年閏三月二十六日到任光緒二十五年三月初五日在廣西藩庫遵例捐免歴俸造册咨部在案查該員精明幹練識卓才優以之調補臨桂縣知縣實於地方有裨惟該員歴俸未滿三年與例稍有未符業經捐免在先造册咨部有案人地實在相需例得詳細聲明專摺奏請據署藩可張廷燎署自司瑞霖會詳前來相應仰懇天恩俯念省會首邑員缺緊要准以貴縣知縣祿坤調補臨桂縣知縣俾收得人之效加蒙俞允該員係現任知縣調補知縣銜缺相當毋庸送部引見至該員任内並無降罰住俸停升等案亦無已經咨叅未奉部覆事件所遺貴縣知縣係内地腹俸選缺廣西現有應補人員應請扣留在外俟奉准部覆再行遴員請補合併陳明謹會同兩廣總督臣譚鍾麟恭摺具奏伏乞皇太后皇上聖鑒敕部覈覆施行謹奏奉硃批吏部議奏欽此○○倉塲衙門片再上年漕竣臣等奏保辦連出力人員内有王壽曾杜瑞朱文聲劉敬亭等四員經吏部議覆内稱查奏定章程保案到部履歴未符底銜無案捐案未經到部等項仍照舊例辦理又增生附生出力只准保舉佐雜不准保舉教職及教職各項班次各等語今王壽曾杜瑞朱文聲三員捐案查據户部覆稱均未聲叙在何省捐輸何次案内報捐應將該員等原捐執照送部再行檢查等語應令將該員等捐案詳細查明聲覆具奏再行核辦又查王壽曾係附生杜瑞劉敬亭均係增生所請奬叙核與定章不符應一併另核奏明請奬等因於光緒二十四年十一月二十九日具奏奉旨依議欽此知照到臣衙門當卽轉飭查覆去後兹據石壩州判何承謨轉據王壽曾劉敬亭朱文聲各將報捐原案年月查明另造詳細履歴禀覆前來除將各該員此次送到禀覆履歴歴抄錄咨部查核外合無仰懇天恩將試用縣丞朱文聲一員仍按原保補缺後在任以知縣補用遇缺先選用教諭王壽曾一員改請俟選教諭後在任以知縣遇缺卽候選訓導劉敬亭一員改請俟選缺後以州判不論雙單月遇缺卽選其杜瑞一員係由何省捐輸何項案内報相迄今將及一年未據該員呈覆應將前請保奬卽行撤稍理合附片陳明伏乞聖鑒敕議施行謹奏奉旨欽此○○裕長片再吏部定章道府州縣無論何項勞績保歸候補班人員均應於到省一年後察看才具詳加甄别等因歴經遵辦在案兹查有候補知府馬希援李翊煌在任候補直隷州知州新鄭縣知縣王溥候補知縣林裕燾均各到省一年期滿例應甄别據藩臬兩司加考會同具詳前來奴才查馬希援老成練逹李翊煌才具明敏王溥通逹政體林裕燾樸實耐勞均堪以本班留省補用除履歴咨部查照外理合附片陳明伏乞聖鑒謹奏奉硃批吏部知道欽此○○張之洞等片再前因鄂省辦理清訟經臣等奏請積案較多各州縣摘去頂戴以觀後效奉旨允行欽遵行司轉飭遵照嗣因署漢陽縣事准補興山縣知縣李觀濤奉飭後審結詞訟甚多又經臣等奏准開復頂戴各在案兹又查得前署荆門直隷州事現任鍾祥縣知縣徐嘉禾京山縣知縣武延緒自奉文摘頂後均能竭力清理詞訟審結上控及自理各案一百餘起尙屬深知愧奮力圖振作合無仰懇天恩俯准將徐嘉禾武延緒頂戴開復以照激勸而資觀感據安陸府知府史書青禀請具奏前來謹合詞附片具陳伏乞聖鑒謹奏奉硃批著照所請該部知道欽此○○臣長萃臣劉恩溥跪奏爲本年漕務完竣謹將在事出力文武員弁照案奏懇恩施恭摺仰祈聖鑒事竊照江蘇浙江海運糧米改由糧道徑行由津起運剝通交納直隷應辦事宜經直隷督臣曁臣衙門覈議奏咨章程天津通州兩處辦運委員書吏覈其勞績奏保每處以六十五員爲度等因歴經循照辦理在案本年江蘇浙江海運江安河運漕曰正餘各米以及奉天額運米豆先後挽運到通經臣等督率坐糧廳監督等隨時查騐斛收飭令派出在事各員認眞經理隨到隨卸轉運入倉業於十月二十七日奏報在案所有在事各員不無微勞足錄本年遵照上年奏案派大通橋督弁巡緝遊擊王燮實力實心任勞任怨較上年尤爲得力臣等詳加酌覈除出力較次員弁兵丁酌給咨奬外坐糧廳滿監督記名道府吏部郎中李沄擬請俟得道員後加二品銜前坐糧廳滿監督記名道府户部郎中寶棻擬請俟得道員後加二品銜升用副將補用叅將京城左營遊擊王燮擬請仍以叅將補用俟補叅將後加總兵銜此外辦運出力之咨調委員六十五員通州地方印官漕務專員臣衙門派出監督筆帖式二十五員通州裏外河巡糧營汛員弁八員大通橋巡糧員弁十七員分繕請單四件恭呈御覽可否照擬給奬之處出自鴻施除飭取各該員履歴咨送吏部兵部備覈外所有臣等請奬辦運員弁緣由謹繕摺具陳伏乞皇太后皇上聖鑒謹奏奉旨欽此○○黃槐森片再臣伏查廣西上年夏間梧鬱等屬土會各匪滋事攻陷容縣北流陸川興業等縣城池所有官紳勇練民婦人等或打仗陣亡或遇賊殉難現由司道會同查明將同知銜北流縣知縣金佐基等請旨飭部分别旌卹在案兹復據梧州鬱林潯州等府州查明陣亡殉難死節官紳民練婦女黃金冕等五百二十一員名口開列事蹟禀由署藩司張廷燎會同善後局司道造册詳請奏咨旌卹前來復加查核該官紳民練婦女殉難捐軀慷慨激烈實大節之無愧宜旌卹之優加除造册分送吏禮兵三部外相應仰懇天恩飭部照例分别旌卹以彰節義而勵忠貞此外有無漏報及各營禦賊傷亡弁勇人等現復飭催赶緊查明再另分别辦理謹會同兩廣督臣譚鍾麟附片具陳伏乞聖鑒謹奏奉硃批著照所請核部知道欽此 
 
