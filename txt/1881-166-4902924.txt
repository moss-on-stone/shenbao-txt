# 1881 - 166 - 4902924

 

Page 1

 
 
[論加烟土稅捐]  
　　禁烟一事殊無善法前者英人倡議謂將設法使印度產之土不販入華邇時郭欽使曾與英官會商爲陳奏中朝議禁民間吸食此奏早經傳示外間　朝廷以絕無妥善之策未卽下此禁令而外洋販烟與洋關收稅之事亦仍如舊蹉跎數年不見施行卽倡議之英人亦徒存虛願立戒烟會以資論議而已蓋烟土雖出外洋而鶯粟偏於中土不禁民間之種而欲絕外洋之來此事斷不可行而况烟土進口之稅　設洋關恃此以爲大宗一時未能別籌巨欵以代之故中外皆徒存其意而不能商辦禁止也昨奉　喻旨知左侯相現設一議欲加烟土稅厘使吸烟之人出重價以購買或無其資則自當減省而其癮可以漸除且已吸之人勉強括資買食而未吸之人以烟土價貴之故自不至輕易吸食而成癮以痼終身也現已飭交南北洋大臣等悉心籌議舉辦矣竊謂此法未始不善但於無可如何之中作萬有一濟之想與前禁官員士子兵丁等吸烟同意焉蓋目前吸烟之人逐等皆有今區別此三等之人禁其勿吸則是此外吸烟者皆無所重輕之人而聽其沈痼以示鄙賤之意矣人孰不樂人之尊貴而惡人之鄙賤或者悔改自新漸絕其癮未可知也今更以貴價售之明示其人身家爲　朝廷所不恤使之因吸烟而至於貧然後能翻然變計焉又未可知也吾故謂兩事之用意從同也苐如摺中所擬每煙　百斤稅厘加收至百五十兩則亦未見其重而尚不能難吸者也蓋煙土以五十兩爲一個準以三斤照此完　每土一個不過輸銀五兩有奇而現在未加稅釐亦須輸至二兩則加者止一倍多耳譬如現在市價土以十六七元爲率其應完納之二兩亦已之內再加三兩合銀四元無過二十一二元一隻以一隻之土成膏分日計之每錢亦貴至十餘文而已其之孤寒困苦之流卽現在未加稅捐亦已嫌昂稍有力者卽每日多費數十文終亦未見其窘大凡吸烟之人受癮旣深則諸事皆置緩圖烟是務儘有省別項之費用一概謝絕東湊西拚以購烟膏烟土者不特飲食衣服居處供應之需事事可省卽世故之周旋禮文之往來亦覺不妨闕如獨至於烟儘多預先儲備而不肯稍落於後卽至入不敷出始而買土熬膏繼而零星挑吸而决不肯以無錢之故思量少吸此卽至十倍而其癮仍自若也而况所加價者又無過五分之一乎以示知烟日昂貴而煙勢終不可殺也第左侯此舉旣於無可如何之中創議及此則於民間之害固未少減而於　國家理財之法非無小補耳蓋稅捐重大仍出於民本屬無益之費於中外商人自不干涉吸食者旣不惜逐日買烟之資復何吝稍增　國家之用現在厘金卽多漏捐而洋關稅項綜計當之千萬以上此議一行則歲入之數又有倍於今日而經此　諭旨飭籌之後各省厘捐又必嚴加整頓澈究清查無使鉅萬之銀偷匿於奸商蠧役之手此中當更有數百萬之銀出而濟　國家之用也夫洋土進口銀之出洋者何止歲幾千萬民間費身家性命之資而徒爲外洋致富不能爲　國家濟急此誠天意之變世運之厲人事之乖無有挽救之術若經此一番整飭而國家歲多數百萬之用則亦未始非稍留其餘之意也故此議雖不盡善而亦可行於今日耳有不識事者　鴉片烟務使其賤不使其昂於外洋進口之土官爲定價務令洋商照出處之本錢加水腳而售於中國如此洋商無所貪利久亦不販來華而印度人亦將停種矣洋土旣賤所謂西土川土等更不值錢則內地栽植者亦漸見其少迨至價不加增而土無買處然後人亦不得已而自戒絕此又不禁自禁之一法也雖然近來吸者已多若一平其價則且無不吸矣甫經上癮而烟土已漸無覓處豈非誘人而使受苦惱也况照外洋本錢收買之說又先不可行耶 
[電音彚錄] ○本月二十二日倫敦電報云馬捺克兵船試演水雷忽然炸裂致斃兵頭一人并有受傷者數名又云阿爾蘭亂事刻下將次平靖矣 
[禁止作藥] ○印度秘囊地方寓居華人頗多每逢婚嫁喪葬等事輒用鼓吹音樂沿途迎送巡捕房惡其喧囂出示禁止離巡捕房周圍九里之內不准作樂載入該處官報中華人乃公稟於該處官憲謂此係華人舊例現在寓秘囊之華人甚衆不能一律禁止可否仍請准於婚喪二事聽具用樂云云未知官憲作何批示也 
[擒虎入柙] ○西人之有馬戲奇矣馬戲之外又有虎戲則尤奇虎戲而虎忽逸出險矣逸而仍能擒虎入柙則更險印度新聞紙載有一事云革亞利尼善爲馬虎等戲養有三虎其所居之籠每日須爲掃除潔淨一日開籠進內掃除而內有一最大之虎忽然逸出幾至不可攔擋幸虎初出柙不知頭路且馬戲諸人皆在其側一時人多手衆而管虎者又頗有本領用繩將虎絆翻縛其四足以布篷裏之仍納諸籠中云 
[津沽大雨] ○天津來信云近日該處雷雨大作飛霆掣電瀑布傾盆一時勢極猛厲比雨勢稍減督憲卽出行轅前往大清河查閱恐有决隄等患蓋天津地方少雨則常苦旱荒雨勢過大又防沖决大憲於此加意若是可謂關心民瘼不憚勤勞者矣 
[茶船續用] ○漢鎭洋商茶船五月初八日以前計開八艘曾經列報所有未開之七艘至十二日又開六艘乃怡和之克令羅實順之西客與阿番新琼記之金絲苗天祥之羅夫有俄商恒順之羅絲皆滿載啓行所剩履泰之利的亞一艘聞亦隨後受載放洋矣 
[翁姑斃媳] ○月之十三日漢陽李邑尊帶同刑仵書差等詣龜山頭驗屍案綠本邑張姓之女歸鐵門關王姓船廠之子爲妻結褵以來以來素無間言翁姑亦鍾愛之惟姑情性素悍遐邇聞名是日晨起媳梳洗旣畢隨更衣出房翁見其所著之衣不甚整齊因言吾爲兒扯拽端正豈知爲姑所見卽取扁擔照媳就擊兩下并刺翁有新臺之行翁大怒發誓自明姑謂汝若從我責媳方見誣枉否則難信也翁忿甚遂舉棒擊媳而媳卽受傷倒地未幾斃命其母家聞耗咸來理論王姓自知理曲四散奔避挽人懇請張氏未允又恐其私殮赴邑喊控李邑尊傳齊兩造到廠眼同檢驗據驗得委係竹木器擊傷致命當飭屍親具結并飭貼隣畫押然後發棺成殮回衙至如何結案再行續報 
 
 

Page 2

 
 
[私刑酷毒] ○南昌某甲者小本營生家徒四壁無足誨盜其隣某乙由他方貿易而歸行囊充裕搬運數日始畢盜見而垂涎焉月之十一夜盜往行竊詎乙宅牆垣堅固該盜旣挖成洞又爲內牆所阻乃改而竊甲以火爇門而入將所有破衣敗絮席捲一空甲至次早知覺報捕察看捕役一見情形卽疑某丙所爲逕行捉歸私刑拷掠慘毒不可言喻俄而一指勒斷而丙終矢口不供甲深不忍囁嚅欲爲緩頰捕役等已知之向言曰汝時刻來此意欲何幹豈思保賊抑欲私與媾和耶甲乃不復敢言默然而返對人謂此番造孽極重深悔當初不應報捕　丙卽眞竊亦自有官法處治况在疑似間乎然儘有本官慈惠而捕役陰行其毒者則官亦不能謂無孽盍暗訪而嚴懲耶 
[直隸濬河] ○左候相出京察看水道情形曾經列報茲又聞直隸地方有營兵一千五百餘名挑濬淤河其兵係候相入京時由新疆帶歸派充是役因欲負修水利故先將各河一律濬通此次候相履勘各處如見挑河人夫不足尙須添調兵勇作工又聞興辦水利需費甚鉅候相因欵項未集故出都時已先向某庄家借銀四十萬兩應用云 
[磚橋逆案] ○十九日江都縣劉大令率同刑仵書役急出東門聞因某姓之孫毆死祖父其族中人欲正以加罰掘坎活埋衆隣不允遂鳴保稟官請驗照例辦理至姓名案情俟訪實再錄 
[控竊移辦] ○寍屬奉化縣林姓於今春見失竊物件報縣追贓久未破獲近有鄞捕拿獲竊賊莊小良送府身畔搜出當票並賊具甚多由宗太守發交鄞縣審訊供認夥同象山陳阿明行竊多次皆在奉化境界續獲陳阿明供亦相同林某聞知卽赴府稟請究追宗太守札飭鄞縣將莊小良陳阿明並當票賊具及鄞縣原卷一併移解奉化嚴訊其當票內有黑絹裙一條押在甯城林稱爲己物卽令贖取查對投本縣申訴並補呈失單云 
[蘇屬府考] ○蘇屬九邑縣考於三月中竣事本擬四月間卽舉行府考嗣因　大行慈安皇太后遺誥將臨慮穿素期內一切儀制未便當由府憲稟奉學院展限出示茲自四月念八日起至五月念四日止二十七天穿素期滿故府憲畢太守懸牌示期於六月初二日開考以本月念八日取齊云 
[薙頭笞臀] ○月之十六日金陵某甲在某乙剃頭鋪薙髪被某丙扭至縣署稟官陸邑尊登卽出坐大堂訊辦首傳某甲問其有無父母甲以父母俱亡對官問當日曾戴孝否甲言戴孝官曰父母之喪旣知戴孝何　國制造獨不能遵守是知法犯法也令笞責三百板繼傳薙匠某乙問其早有諭單禁止薙髪何以抗不遵說乙言甲令我剃非得已也官謂薙髪出彼之意自是實情但爾何以竟聽其言想貪其多給數文故敢違禁耳是办知法犯法也亦着笞責三百板末傳某丙問其所執何役丙以當散雜差對官謂稽查違禁薙髪曾有驗單給汝抑當面驗汝否丙語塞官曰想汝不曾得錢纔扭之到案然汝以散雜之役而兼查此事良太勞苦飭亦責三百板以酬其勞迨見股皮盡脫血肉狼籍官乃令各具結釋放云 
[僞票收洋] ○向在平和洋行寫字之某西人私造平和行東票紙向該行買辦收洋計票開洋八十元因爲時已晚帳房銀箱中現洋不敷乃先付五十元以去後經行東查知票據僞造卽赴英按察司署控告出票傳人不到再出票命巡捕捉獲到案華本月十八日一訊而服嗣又於二十四日復訊仍供認不諱按察司言此事情罪較重須歸入大事類再行審訊該西人言事旣供認卽請早爲定罪而按察司不准仍須俟再審後方可定讞也 
[上櫃搶物] ○前夜九點鐘時有一廣東口音者至四馬路大吉祥笺扇店揀買象牙棕竹等摺扇四柄計碼洋七元豈店夥轉身手取扇面其人卽挾扇骨出店飛奔迨店夥繞出櫃檯喊追尙見其望北而去惟同豐棧以北煤氣燈較少且有二三馬路可以從橫隱匿故竟未能追獲按此事與日前景和首飾店被攫金飾同一伎倆茍非嚴密梭巡從重懲辦恐此風將日甚一日也 
[稟不准] ○本年春間報列山東人許仁彩投法公堂控稱表妹被人拐誘來滬現於新街遇見知在胡姓花烟館賣娼當由表妹面懇代遞稟詞求爲超豁問官卽傳到花烟館主胡姓及其所稱之表妹吳金寶到案花烟館主呈上帶擋筆據官問吳金寶據稱淮安人家中父母雙亡被人拐賣在滬今得遇見表兄願同回里並稱尙有胞姊嫁歸丁姓擬從姊氏過日等語官着送吳金寶至城內普育堂安置由公堂於罰欵內提洋五元給許仁彩作盤川着淮安邀同金寶之姊到來具領許仁彩叩謝出越十四日復投案稱其姊現在有病不能來滬着我携回前所給之盤費尙用剩洋一元繳案中外官以其往返一次究無確據办未便聽其領人故不准理詎許仁彩罍次到堂滬請又投上海縣遞呈莫邑尊飭將許仁彩遞回原籍在案豈昨日復投法公堂并呈上由淮安來函一書信面上載呈溫大老爺收下轉交吳金寶開拆其下具名丁吳氏係五月十四日所發翁太守檢閱信面謂此信不是着你到此投遞况汝乃遞解之人何得不自檢束私自來滬將信擲還許仁彩尙求請閱白繙繹官謂且爲拆開翁太守着許自拆內載吳金寶之母囑速爲動身云云太守謂前者吳金寶供父母雙亡今何來老母實不符合將許仁彩送縣辦理 
[拆拚斥退] ○昨日法公堂由捕房解到男女兩人男名曹榮卿婦係林梁氏其母梁王氏亦投案備質翁太守問因何事林梁氏供稱家本貧苦丈夫已死現故出外幫傭生有兒女兩人前日曹榮卿來家將兒領去幸被鄰人得知卽爲奪轉將伊扭送捕房請訊翁太守謂此人與汝是何稱呼因何要領汝孩梁王氏代答曹榮卿前來走動按月貼補錢文今已一年有餘不來矣太守詰之曹榮卿稱家有老父在小東門外開棕印店林梁氏之丈夫在日已早走動按月貼補錢文約已六年今念生意中人從寬開釋如再滋事當連這老東西一并重懲男婦三人遵諭而退 
[拐案並訴] ○本月十一日報列拐婦破案一則經法會審委員翁太守疊次研詰得實將該婦張張氏暫送善堂收管俟其家人到滬稟候查核發領而以拐徒亢元成枷責在案昨日法公堂據湖州人張錦蘭遞稟聲稱家住湖郡南門外黑板橋地方離城六里光景妻室被人拐去今接得在滬之同鄉人沈姓信函知妻被亢元成拐來業經破案各情故特投案求領太守問汝到申庽於何處租界可有熟人作保答稱本月二十日到滬卽往船上在石灰港保人容當托覔太守着覔的保投案候核張錦蘭叩謝又據仝來之張全忠訴稱妻室亦遭拐失不知去向諒亦亢元成所拐並求訊究太守謂亢元成枷於捕房待明日臨捕房時吊出詰問着於翌晨投捕房候質云 
[烟舘獲犯] ○攫取官土一案茲又由包探陳阿九在法租界南誠信烟舘緝獲徐應龍帶回捕房押候禮拜六解訊原告方世銓已將 
 
 

Page 3

 
 
酬包探之洋五十元　繳案由陳太守交惠捕頭分賞陳阿九姚阿二徐少亭等三包探以示鼓勵云 
[送逆案續聞] ○昨報送逆候查一案茲由差保查明稟覆據稱孟阿培並未毆母實因阿培妻子孟周氏有外遇與妻爭毆阿培之母孟朱氏幇媳毆子阿培不服故訴捕拘究至孟周氏有無外語亦無實據云訊之母子媳三人均各執如前惟母仍請懲辦其子陳太守判押孟阿培七日以示薄懲期滿釋令回家向母賠禮云 
[車夫受罰] ○四十一號華捕至英公堂稟稱查得鄭三林所駕之野鷄馬車未有照會向詰伊便到家取出照會一紙顯見一照二車前伊曾作此弊送案奉判罰洋四元今故智復萌應再請判罰鄭則稱情願受罰但求從寬陳太守判罰鄭洋六元充醫院經費 
[水車傷人] ○華捕至英公堂稟稱李阿桂推水車撞倒老年人受傷現送醫院據醫生云雖無妨碍然須醫三個禮拜始可全愈將李送案請辦李則俯首無詞陳太守飭將李暫行管押候受傷人投案判斷 
[因病安插] ○九十五號華捕至英公堂稟稱前路見張西春手持衣包一個因情跡可疑拘押解案曾奉發回捕房查察今查無行竊證據况在押患病送請發落張供衣服係由浦東家中帶出者陳太守飭將衣服給還將張送至棲流所安插俟病愈聽其自去 
[擬勸善堂捐修義莊啓] ○滬上善堂林立凡施醫給藥賒棺諸事以及貧苦無力營葬者復購建義莊代爲埋殯萬善同歸無微不至誠非常之盛舉也但義莊僻之鄉間日久年深草荒土淺竟爲孤兔洞穴甚至骸骨暴露以致亡人不安於泉壤過客每見而唏噓未免於善舉之中尚有歉然上年果育堂之義莊承林閣奎司馬首先倡捐並鳩勸集資督率工人如地有低塌者爲之塡高墓有穿孔者爲之補滿並於塚地四圍開掘溝道藉以洩水凡遇久雨不致積潦瀰漫具見仁人用心實出尋常之外如各善堂能仿而行之隨時察看加意培脩庶乎窀穸得安報德結杜回之草佳城　固臨風唱鮑家之詩所費不多而戴德無量矣謹獻芻堯伏祈採納[  醒迷道人呈稿]  
[光緒七年五月十四日京報全錄]  
　　宮門抄○諭旨三道錄前○黔撫岑　奏請補副遊各缺摺○粵督張等　奏起解第一批京餉日期摺子○川督丁　奏知縣自請改教片○粵督張　奏請免其查缺對調片○五月十四日刑部都察院大理寺廂紅旗値日無引　見○奇臣謝授陝西漢中府知府　恩○前任雲南布政使升泰到京請　安○崇禮請假十日○召見軍機　○○貴州巡撫臣岑毓英跪　奏爲揀員請補副將遊擊各員缺以裨營武恭摺仰祈　聖鑒事竊查貴州清江協副將陳松聞訃丁憂經臣會同督臣劉長佑恭疏　題報所遺清江協副將例由外請補陳請仍留外補接准部覆在案又松桃協副將姚華勝思南營遊擊劉三友均不能稱職經臣會同督臣　奏請勒休所遺松桃協副將思南營遊擊係部推之缺因黔省有應補之員請扣留外補現准部咨光緒七年正月初六日奉　旨着照所請欽此亟應欽遵辦理臣謹於通省候補武員中逐加遴選查有　記名提督劉靑煦現年四十八歲湖南湘鄉縣人由武童投效湘果後軍同治元年克復四川高縣珙縣各城咨保把總三年克復貴州仁懷廳城奏保守備藍翖五年克復綏陽縣城奏保免補都司以遊擊補用八年克復雲南尋甸州城保參將加副將銜九年攻拔昭通黑石垇賊巢奏保以副將儘先補用並換花翖十一年剿平貴州牛角坡香爐山賊巢奏保總兵勇號先後奉　旨允准並　賞給僩勇巴圖魯名號十三年攻拔興義府新城上游肅清彚案奏保光緒元年正月十六日奉　上諭着加提督銜並賞給應得封典欽此嗣克復下從永城廳縣各城奏請獎勵光緒二年十一月十四日奉　上諭着以提督記名簡放欽此三年統帶育字營駐防興義普安等處經臣檄飭將所帶丁勇改爲定廣凱里兩營練軍調駐凱里操練巡防均無迨悮現委署都勻協副將該員誠實勇敢紀律嚴明堪以借補清江協副將又查有留黔儘先補用副將楊國寶現年三十六歲雲南建水縣人咸豐七年由營武救援省城疏通糧路外獎記把總同治三年克復曲靖府城奏保千總藍翖六年攻克貴州豬拱箐海馬姑賊巢奏保守備加都司銜八年攻克竹園賊巢奏保都司加副將銜先後奉　旨允准在案一十年攻克舘驛　兮賊巢彚案奏保奉　上諭着以遊擊儘先補用並賞給僩勇巴圖魯名號又於續查克復大理府蒙化廳等城出力人員案內奏保同治十三年正月十八日奉　上諭着免補參將以副將儘先補用欽此光緒五年臣調赴黔省奏准留黔差委補用委署永安協副將年滿調省現委統帶安義水城各營練軍操防均屬認真該員驍勇善戰胆識兼優堪以請補松桃協副將又查有留黔儘先補用副將曹名聲現年四十一歲湖南永興縣人由武童投效果字全軍咸豐九年剿辦武岡新寍髪匪　奏保把總藍翖十一年克復貴州定番州城奏保免補千總以守備補用同治二年調赴四川剿匪出力奏保都司加遊擊銜三年克復貴州仁懷縣城奏保免補遊擊以參將補用並換花翖先後奉　旨允准在案十一年收復八寨廳城奏保是年三月初一日奉　上諭着免補參將以副將留黔儘先補用欽此十二年攻克貞豐州城奏加總兵銜十三年克復興義府新城彚奏請獎光緒元年正月十六日奉　上諭着賞給奮勇巴圖魯名號欽此四年委署松桃協右營遊擊駐防磐石汎城會剿湖南董倒寨苗匪尤爲出力六年調署鎮遠鎮中營遊擊該員熟悉營伍勇敢有爲堪以借補思南營遊擊合無仰懇　天恩　賞准將　記名提督劉靑煦借補清江協副將留黔儘先補用副將楊國寶准補松桃協副將留黔儘先補用副將曹名聲借補思南營遊擊以裨營伍如蒙　兪允並請　勅下部臣先行給予署札俟營務整頓就緒再行給咨送部引　見以符定制所有揀員請補副將遊擊各缺緣由謹會同雲貴總督臣劉長佑恭摺具陳伏乞　皇太后　皇上聖鑒訓示謹　奏軍機大臣奉　旨兵部議奏欽此　○○兩廣總督臣張樹聲廣東巡撫臣裕寬粵海關監督臣崇光跪　奏爲粵海關籌解第一批京餉等欵銀兩委員起程日期恭摺具陳仰祈　聖鑒事竊粵海關稅戶部奏撥光緒七年分京餉案內奉撥洋稅銀二十萬兩新增盈餘銀六萬兩限五月以前解到一半十二月初間全數解清又戶部墊發神機營軍餉每年撥銀四萬五千兩墊發榮全月餉每月撥銀一千二百兩墊發添撥榮全月餉每月銀二千五百兩均之六成洋稅項下解部歸款又戶部墊發景廉所部吉江馬隊月餉案內每年撥六成洋稅銀五萬兩嗣於光緒五年七月內接准部行現由戶部墊發金順接統景廉所部吉江馬隊月餉內勻撥烏里雅蘇台月餉銀六千兩仍令各關查照勻撥數目每年歸還部墊銀一萬八千兩除勻撥外尚應解部墊景廉餉銀三萬二千兩以符原撥銀五萬兩之數又接准部行抵還閩省借欵自光緒二年正月起之四成洋稅項下每結提銀二千兩解部以抵閩省應解京餉又催光緒五年分造辦處備貢銀五萬五千兩又內務府廣儲司公用每年額撥銀三十萬兩例分四季起解以上各欵銀兩均應趕緊籌解查光緒三年正月間接准部咨京餉宜解實銀不得再行匯兌惟粵海關節次起解京餉向由西商先行借墊實難起解現銀業經會同奏明仍請交商匯兌奉　旨知道了欽此茲光緒七年分應解第一批京餉等項銀兩經向西商志成信協成乾元豐玖等號借銀一十六萬八千六百兩先行墊解隨後由稅收歸還以資周轉飭據廣東布政使姚覲元遴委候補知縣李德魁候補鹽大使張晉候補鹽大使福泰領解光緒七年分第一批 
 
 

Page 4

 
 
京餉銀五萬兩另加平銀七百五十兩飯銀一千四百五十兩部庫墊發神機營軍餉銀五千兩墊榮全月餉自光緒六年十二月至七年正月計兩個月銀二千四百兩墊發添發榮全月餉自光緒六年十一月至十二月計兩個月銀五千兩墊發景廉月餉銀六千兩墊發烏里雅蘇台月餉銀三千兩抵還閩省京餉銀六千兩又造辦處備　貢銀一萬兩另加平銀一百五十兩新增歸公加平銀二百五十兩又光緒七年春季分廣儲司公用銀七萬五千兩另加平銀一千一百二十五兩新增歸公加平銀一千八百七十五兩抬費用項銀六百兩統共解銀一十六萬八千六百兩飭令該委員等領齊匯單文批於光緒七年四月初六日起程附搭輪船由海道進京前赴戶部內務府分別報到聽候飭傳交納以期妥速除分咨查照兌收外臣等謹合詞恭摺具陳伏乞　皇太后　皇上聖鑒謹　奏軍機大臣奉　旨該衙門知道欽此　○○丁寶楨片　再查四川試用知縣胡　炯祖係浙江平湖縣優貢同治七年　朝考一等奉　旨以知縣用簽掣四川十年九月到川光緒元年委署秀山縣知縣二年卸事回省交代清楚茲據該員具稟自揣賦性拘謹難膺民社之任情願改就教職回籍候選由藩司查明該員並無經手未完事件亦無規避情事詳請具奏前來臣覆查無異合無仰懇　天恩　勅部核議將四川試用知縣胡炯祖准予改就教職註冊回籍候選出自　鴻施除咨吏部暨浙江撫臣外理合附片陳奏伏乞　聖鑒訓示謹　奏軍機大臣奉　旨吏部議奏欽此　○○兩廣總督臣張樹聲跪　奏爲准補守備籍　本府無員可調請　旨免其查缺對調事竊准兵部咨廣東水師提標左營守備員缺將預保守備水師提標右營千總陳國麟補該員　隸本府廳令照例揀員對調以符定制等因當經轉行遵照茲查廣東外海水師守備共二十六缺內除水師提標左營守備係陳國麟本　又碣石鎮中營守備邱榮高有承緝疏防盜案尚未　　完結龍門協左營守備尚未准補　人此外水師提標中右二營香山協左右二營大鵬協左右二營各守備俱係驻扎廣州府屬地方應毋庸議外其餘陽江鎮左營守備黃開泰陽江鎮右營守備何慶祥吳川營守備湯廷康東山營守備胡松標海口營守備袁進賢海安營守備陳元勳龍門協左營守備梁鼎勳崖州協水師守備黃尊賢　州營水師守備萬金榮碣石鎮左營守備陳　輝碣石鎮右營守備黃祥平海營守備吳全輝現請調補南澳鎮右營守備賴國安澄海營左營守備曹威龍澄海營右營守備鍾全海門營守備黃廷勳達濠營守備黃喬升均係廣州府人不合調補水師提標左營守備查定制水師守備缺出於隔府人員內揀選題補而無合例可題之員准於籍隸本府人員內題請升補令守備陳國麟籍隸本府現無可調人員合無仰懇　天恩俯准入免其查缺　調如蒙　兪允恭候　命下遵行謹會同署廣東水師提督臣吳全美合詞恭摺具奏伏乞　皇太后　皇上聖鑒訓示謹　奏軍機大臣奉　旨兵部議奏欽此 
[浙省撫轅抄] ○五月十八日典史劉清安稟知奉　委衙屬催　項差叩辭　○十九日署北關汛把總鄭連生稟卸事北關汛把總兪成祥稟卸之城外委並任事叩恭署之在城外委徐良棟署額外外委李勝彪俱謝札委任事叩恭　○二十日補　清縣汪稟知藩司委署臨安縣事稟見叩謝 
 
 
 

Page 5

 
 
   
 
 

Page 6

 
 
   
 
 

Page 7

 
 
 
 
　　 
 
 

Page 8

 
 
   
 
