# 1893 - 157 - 4907233

 

Page 1

 
 
[新印十九年春季諭旨告成] [  申報館謹啓]  
　　綸綍昭垂四海之　聽繫焉顧不重哉本館於隨時恭錄報首外復按春夏秋冬四季恭印大版裝釘成册以便薄海臣民整襟莊誦本年暮奉諭　業已印成每本碼洋四分請移玉申報館帳房曁各處申昌書室購取爲盼 
[新印增註飲香尺牘告成] [  圖書集成局代啓]  
　　魚鴈往還藉通情愫尺牘雖小道然非腹空如瓠者所能走筆而成是書係白下慵隱子所箸由頌揚禀請以迄箴戒致覆分爲二十八門門各數十首或駢或散其體不同要皆鏤刀裁雲精心結撰卷首冠以時令賀壽賀喜諸集句尤爲切要之文兹由飲香居士倩本局排印刻已告成每部四本定碼洋三角世有先都爲快者請臨上海逢源且熙記書莊以及各書坊購取可也 
[論出洋華民之難]  
　　中國地大物博人民衆庶其間貧乏者多或不能安於土著散而之四方閩粤之民濵海而居習於風波不憚遠至異國射利謀生有明以來海禁稍疎歐洲諸國多重譯而至叩關互巿而華民之載貨出洋者帆舶往來踵背交錯多有留外不歸購田園長子孫數世相安坐擁厚貲東南洋諸島邦率皆震懾中國之威靈莫敢覊束華民聚族居處互相雄長如吳元盛輩入其國逐其君踞其土地爲之　目民咸服之罔或貳焉荷蘭葡萄牙東來或以華民之有聲望者立爲甲必丹用理民事斷訟獄平曲直有若地方官世相承襲初時其位甚尊土酋至匍匐入謁莫敢仰視其間席豐履厚甚有獲貲財千萬者以是聞風而往者日益衆亞美利加旣開新洲地曠人稀需人孔亟繼訪知產金之地鑿山開礦廣爲招徠所獲無算人皆視爲利藪趨之如鶩西人知華人之心思靈敏勤於工作足恃之以闢新寰宇也至卽雇用厚其傭值牢籠覊縻藉以贊襄諸務華民至等諸海外桃源詎知一轉瞬間今昔異時愛憎異情輕重異等招逐異勢而事竟有大謬不然者美國之驅華人也去之惟恐不速限制禁遏不使芽蘖之潜萌務使根株之盡絶咸歎昔何其貴今何其賤昔何相親今何相仇至欲刻期限日徙其跡於窮島推其心幾欲聚而殲旃乃始大快於厥衷嗚呼抑何甚哉豈有國家者所宜出此哉美國秉公之人未嘗不評論此事或勸阻或諷諫而當軸者褎如充耳若罔聞知雖友邦鄰國亦有昌言其過竊議其非者而仍處之宴然奚恤乎人言中國大臣反覆辨論駁詰百端幾於昕夕之弗遑寢饋之難安特至今未有善策不謂驅禁之事始於美國而近日又蔓延及於英矣在美洲加拿他之西有埠曰噶龍巴者本爲華民所薈萃販貨居奇傭工取值以逐什一之利今商於是處之華民咸有稅以困之矣蓋隱行其逐客之令也澳大利亞幅員袤廣爲五大洲中之一昔日產金甚旺以新金山各華民之旅居者衆咸得相安於無事今散處諸埠之華民亦皆有稅甚且立限以禁止之英國素稱禮義之邦仗義執言爲泰西各國所欽仰今何所行亦若是哉竊嘗考求昔日澳洲闢地開埠之初知皆用我華民爲先驅除榛莽平犖确驅狐狸豺狼而遠之昔時墾田攻礦牧畜構廬凡艱鉅諸務悉倚華人以創造盡華人爲其難而他人爲其易其時咸稱吾華人勤愼守法勤儉耐勞可與英人相助爲理相需以成由是觀之是吾華人固大有造於英人也乃需用則招之功成則禁之度理揆情似未得謂持其平也近觀泰西日報載有南澳大利亞華商求請免稅未稔當軸能從與否竊思此事必當隨時代爲籌辦以理爭之以情動之以和好之誼反覆言之必使義形於色而彼無可辭英國海外之屬地最近者莫如新嘉坡所有華之商民去其束縛馳驟得以安居樂利必自此始誠使中國所派駐劄新嘉坡總領事能得其人則辦理當亦非難以後英國海門屬地諸部可歸新嘉坡總領事兼轄一事得有就緒則諸事皆可循例以行庶幾我華商民得以享其利而弭其害也乎此固海外覊旅之民所日夜企望者也夫同一中國也同一華民也何以昔時則畏而尊之今時則慢而輕之昔則招之惟恐其不來今則驅之惟恐其　至何前後今昔相懸有如天壤哉此眞索解人而不得者矣昔之金山鐵路非我華人不爲功當時工役萬衆竭力興築趨畚挶者如雲集霧沛以此得以集事今但計其携金回里謂爲剝削其元氣朘斵其脂膏無閱於國家然則華民之就役於數萬里以外將何所求但計其過而不計其功抑亦不思甚矣我華民之在外也多計無復之然後出洋本無身家無貲本圖此覓食情殊可憫乃不爲之安集而撫綏之反從而驅斥凌侮之如彼阿利士人者同一客民而相待之厚薄懸殊如此彼此相形又安望其肯入版藉爲編氓哉總之華民旣貧且弱易爲彼欺彼故毅然悍然設此禁令不循公法不顧鄰誼惟其意之所欲爲每覧其禁遏條例未嘗不爲之感憤歎息竊謂彼可施之於我者我何爲不可施之於彼卽我出此各友邦亦不能爲左右袒然我朝務敦鄰好而柔遠人以寛大包容爲國本正反魏武之所云寍人負我無我負人雖然天道循環將來自有報施昭昭在上想必不爽特是我中國非無曠土非無荒地待人墾闢獨惜無大有力者糾集鉅欵俾出洋之民前往經營安見數十年之後不成都成巿哉以中國之民耕中國之田豈不甚善且也築路開礦亦可繼之而興亦普養貧民之大濟院也又何必受辱貽羞於海外哉 
[諭旨恭錄]  
　　四月二十日奉旨廣東石城營都司員缺著關在田補授欽此 
[本館接奉電音]  
　　昨由京友電傳上諭二道敬謹譯登○四月二十五日奉上諭直隷霸昌道德克精額著開缺送部引見欽此同日奉上諭直隷霸昌道員缺著湍多布補授欽此 
[派員齎册]  
　　光緒十八年分皖南二十三州縣錢粮徵信册至由藩轅頒至蕪湖道署觀察遂委候補佐雜八員分投解交各州縣已於日内就道矣 
[領單告示]  
　　安徽土樂改章辦理情形疉誌報章所有行店均須領單均須領單一節皖南提調吳春農太守體恤商情恐各處未及彚齊請領因禀請藩憲予限一月一面出示申明必須領單之大旨勸諭各行店務各踴躍遵行兹將示文照列於下辦理皖南士樂稅釐總卡提調補用府卽補清軍府吳爲出示曉諭事照得本總卡奉督辦土藥總局布政司德札委辦理皖南土樂提調在蕪湖設立總卡並於徽寍二府設立分卡專司稽收土樂落地稅銀並發章程告示等因到卡奉此本總卡遵於四月初一日在蕪湖設卡照章稽收並飭徽寍分卡委員前往各該處設卡開辦在案查奉發章程内開行户例取殷實保結　單承充每奉繳單費庫平銀三十兩隨收公費一成專欵批解一年一換先飭卡員分 
 
 

Page 2

 
 
赴各該處催令各行領單開設如有無單私開查出勒閉定章綦嚴誠恐各商未得周知合亟出示曉諭爲此示仰行户商販人等知悉爾等務各遵照憲章予限一月赴卡請領倘逾限不領卽行禀請封閉勿謂言之不預也各宜懔遵毋得觀望自誤切切特示 
[蘇臺烟柳]  
　　前報蘇州護龍街江北人孫鶴齡之妻陳氏至比鄰雙壽堂壽器鋪内汲取井泉因而肇釁云云兹悉是晚因陳氏吵閙不休鄰右咸憤憤不平當經人告知其夫孫鶴齡聞信之下拔出利刃奔至該鋪聲稱得罪我妻者請嘗此味王氏驚惶無措奔至街心大聲呼救諸鄰人愈抱不平令地甲將孫夫婦拘住翌日繕具公禀偕該鋪主婦王氏投吳縣署控告凌敬之大令飭差拘孫夫婦到案於十六日大令訊問王氏供先夫在日開設雙壽堂壽器鋪迄今孀居數載由二徒經理小婦人藉以餬口去年某日曾被孫陳氏詐去洋銀四枚兹又藉端圖詐其夫孫鶴齡更持刃相向幸經衆鄰不服將二人拘送案下大令提孫鶴齡略詰數語喝令重責一千板問以後改過否孫供稱聽憑重辦大令拍案大怒曰汝以養馬爲業已非好人尚敢持刀圖詐則平日之不法槪可知矣喝令再責五百板荷以頭號巨枷又飭將孫陳氏鞭背四百下一併荷校飭差押往各圖游行示衆期滿遞解回籍○本月中旬葑門外李姓家失去衣服首飾約值洋銀數十元翌日細查門户則毫無破綻疑係傭婦某氏所竊欲送官請究傭婦受屈難堪至各廟焚香禮叩哭訴寃抑旋經李之戚友等再三解勸李始飲恨而罷該傭婦亦操作如常○拐匪某甲在潯溪拐得某乙之婦某氏雇舟來蘇停泊閶門外官碼頭日向蟻媒求售旋經乙之友人某内瞥見是夜致信於乙赶至蘇城幸尚未售去乙卽投巡防局控告局員准詞帶領勇丁親至碼頭將拐匪拘獲解至吳縣署請究十七日由凌大令訊問拐匪不肯供認大令適有要公遂飭差將一干人管押靜候再訊○衛前街某姓所雇廚役王某於本月十四日清晨手携竹筐肩荷青蚨一千翼入巿購物一去不返經主人遍貼賞格偵訪蹤跡或謂其在外肇事不敢歸來或謂其中邪迷性不辨歸路其然乎其不然乎 
[鐵路傷人]  
　　臺北所築鐵路由郡城迤邐至基隆一帶工程早經告竣火車每日往返兩次風馳電掣飛鞚揚鈴瞬息千里商民同聲稱便南路輪轍刻下已抵大湖口沿途所需枕木鐵軌由總局飭匠派員節節連送隨卸隨鋪大約本月之杪可接至新竹縣界此該處工程大略情形也四月初旬下午一點鐘南路火車二次由郡開駛時有小工某甲肩負枕木上車倉猝間立足未穩而車已展動行駛如飛甲憑空墮下輪齒從身上碾過致將左腿截斷右足亦麋爛不堪當經局員飭人送往醫院恐難保全性命也聞此種傷人之事時有所聞或係搭客貽悞或係小工粗心至民間所放牲畜偶爾躑躅路旁無不慘遭壓斃所望有管車之責先事防維多派巡丁往來巡緝並大張告示使搭客小工各懷戒懼免致鹵莽遭殃則善矣 
[基隆新政]  
　　基隆逼處海口輪舶往來良莠雜湊偷竊之案所在多有相離數十里地方有名三貂者地更荒僻爲由基隆往宜蘭之要道近日常有外來游勇糾約本地莠民搶刦財物行人因此咸有戒心撫民理番同知方樾亭太守有鑒於此禀請邵筱村中丞檄飭駐紥基隆之銘字三營每營分撥百餘人星夜馳往以衛行旅日來該處已安謐如常又基隆廳治新設書吏甚多差役原設十班太守下車伊始卽汰去書吏廿餘人差役祗留四班每班祗準用夥二三名遇有公事須飭書差下鄉辦理者各費由署給發不准需索民間分文如違准其禀請究辦在署書役遇有被人控告或告人者無論事之虚實先行開革歸案訊辦以杜藉勢凌人之弊又恐民間未及周知大張告示黏貼通衢見者咸頌太守之德於不置 
[淫凶正法]  
　　難民陸寶順汪二於去冬在松郡婁邑泗涇九圖將趙姓婦强姦扼斃其詳已登前報本月二十四日清晨松江府恩太守升坐大堂飭提汪二研訊汪供詞狡展喝令鞭背數百下發回婁縣監禁再將陸提案初猶不肯供認太守令招房某書將伊在婁縣堂上口供一一朗誦該犯始俯首無詞乃令蓋一指印當堂綑綁片請城守營曾遊戎至署華亭婁縣王夏兩明府並周守戎謝汛弁等先後入署伺候迨賞酒飯畢傳令各營勇排隊押赴西關嶽廟行刑至汪二一犯聞須押解蘇垣由臬憲審訊云 
[上海求志書院癸已春季題目]  
　　經學題措之於參保介之御閒解執箕膺擖解鳥鳴嚶嚶爲鸎說說虫○史學題擬補史通體統篇擬補史通紕繆篇擬補史通弛張篇唐以前逸史篇目攷○掌故題洪北江集阿文成遺事書後洪北江集劉文正遺事書後洪北江集李恭勤遺事書後洪北江集裘文逹遺事書後○舁學題有合句或斷句甲有城徑乙法以乙除倍甲以與一相减得股弦交角正切若有合股或斷股甲有城徑乙法仍以乙除倍甲以與一相加减得句弦交角正切有通句或虚股甲有城徑乙法以乙除倍甲或甲除乙以一减之皆得半句弦交角餘切若有通股或虚句甲有城徑乙法仍如前求之得半股弦交角餘切求十之訥對繼又思得數法取眞數一五求得諸正級之訥對命爲甲復易正號爲正負相間命爲乙次取一一求其正負相間級之訥對復易負號爲正號命爲丙乃以倍甲加乙復倍之又加丙卽得又法如前求得甲乙次取一二求其正負相間級之訥對復易負號爲正號命爲丁乃以甲乙相加三因之又加丁亦得又法取一六求得諸正級之訥對命爲甲復易正號爲正負相間命爲乙次取一一求得正負相間級之訥丵命爲丙乃以甲乙相加内减内於上乙内相减於下三因上位以下加之卽得又法如前求得甲次取一二求得正負相間級之訥對復易負號爲正號命爲丙乃以甲内相加三因之又加丙亦得○輿地題淮南子墜形訓書後李光廷漢西域圖考書後曾惠敏金軺籌筆書後擬彚選古今輿地家書爲地學問津編凡例○詞章題吉日癸已賦以贊皇壇山周穆刻石爲韻擬王建原上新居詩十三首畫家分神妙能逸四品今移以論詩各爲一贊方竹杖曲竹杖二題各七律一首交卷限五月初十日截止 
[美人賽走]  
　　美國人享閣年三十有七素以健步著遍游各國與人門捷爭先無不得意歸來錦標奪得刻下來滬已十餘天選擇西人之善走者八人與之賭賽議定已走四英里之遥而以八人者各走半里迭爲徵逐定於禮拜一在泥城外某姓園中互賽刻已擇定地叚畫成一圈矣 
[接錄升科鬧事後董事所呈節略]  
　　竊查二三塲六團升科一案於同治九年黄前署塲文枚任内詳辦清糧換單同時舉辦當緣前總書曹錦榮卽杏村在日恐該團董事黄庭誦卽素臣楊福昌卽繡山等經手奪權分肥糾合張連魁之父張瑞熊卽亮吉與楊汝高等農夫十人出名冀可權自獨操一網打盡張等禀報之後不向南廉移會遂卽詳准開辦丈量共計四千數百餘畝由塲先造新升印單一面詳請浙運憲頒發墾照惟呈報升科例應會同坐落有司出具印結通詳立案先行請頒墾照給發俟咨部定案然後由塲印給蕩單執業七八兩團辦有成案而黄署塲未及會詳竟將所造蕩單給發一半旋卽交卸因董事黄庭誦楊福昌等挾恨遂以此蕩應歸南匯縣蘆課新升等詞輾轉上控當時曹杏村邀回原報各蕩户商議同心竭力立據爭控於是張瑞熊等疉赴浙江等處禀訴奉江浙各大憲札委頭塲及前松府憲楊浙江候補府林先後接諭曾督縣履塲勘未能定案該董等復串方桂卿出名禀控於同治十一年底押發來蘇轉行臬憲札委蘇府憲於十二年春提省集案澈訊於是秋結案詳咨歸塲升科自九年報升開辦丈量起疉次委勘一切買用連黄署塲所收之欵共計數千餘元而曹杏村以爲主謀措墊將發剩一半新升蕩單擅向親友抵借其實收過各湯户洋不下二千餘元迨光緒五年冬奉運憲頒到墾照之後連年屢欲定價散給因左前塲貽澤獨要收 
 
 

Page 3

 
 
洋三千元門丁張子文要收洋一千元而曹杏村以爲左官到任係在同治十一年年底其時京控已經行到無甚出力不肯分此鉅欵互相爭論齟齬未能定數以致延宕多年照未散給其抵出蕩單輾轉抵押遺失不全至十三年秋左前塲交卸趙前署塲榛到任其時秋收較稔各蕩户欲領單照甚爲踴躍連次赴鄉議價開辦無如曹杏村與董事黄庭誦串同一氣向各蕩户多爭數目不向原報張瑞熊等商議於是張連魁疉赴上控奉行松府憲移請倪廳憲會督車委員基趙署塲訊明吊出單照散給豈知曹杏村於十四年三月物故疉次飭吊曹杏村妻子私將墾照原卷寄與上海喬姓親收匿其子曹家駿曹家勳弟兄出遠躱避將伊家屬管押著父未到趙署塲節次移縣飭吊喬姓遂以所寄墾照朦稱抵借四千元具控求追其時五六團衿董顧春巖張子培顧際虞等連次來川商勸許過洋三千元付交曹杏村家收取將單照一併檢齊由伊等發給應盡一切局費川資不扣分文因杏村妻子不肯脫手以作罷論繼韓前署塲克治到任又經連次會同車委員傳同張連魁黄庭誦等商議開辦因曹姓竟稱還欠須要四千元自家亦要多用所以不能成就直至張前署塲汝昭到任後懇求添諭杏村之子曹家勳帮辦總書卽與親戚喬姓及南邑王逵泉等議以黄庭誦爲總董又以心腹地保王雨舟諭爲帮董向車委員同王喬二戚屢屢商酌將原報之張瑞熊張連魁父子等各蕩户剔出不許于與先行將案詳銷每畝上等議收銀九錢次等收銀七錢悉照糧廳每兩二千三百八十文核計共有七八千千之多尤爲未足又欲勒收單費遂以已發蕩單及發剩之單槪作廢紙另行換給會同車委員詳定後旋卽卸事去秋徐署塲樹堃查案開局一出告示大招衆怨於是各蕩户會飲齊心酒席揚言京控黄庭誦王雨舟盤踞曹家勳卽繡初家内朦聳塲官以阻撓爲詞詳奉連府憲札飭南邑著捉張連魁楊汝高究辦本年三月楊汝高到案管押之後張連魁等各蕩户硬要求釋不遂鳴鑼羣起閙事將地保及黄庭誦家打毁物件又拆王雨舟房屋並授句要毁正屋實乃自取其禍無人哀憐此件如此忍心害理早知不能妥洽屢屢極言開導不啻唇焦舌敝置若罔聞實因官委董書與曹姓腹戚王喬二人串通一氣利令智昏莫此爲甚是以外不與聞衆蕩户亦所深悉但此件肇釁之由一則多勒畝價一則重勒換單費錢不想從前發單時已勒費用此外借之又借已屬受累無窮况已詳憲立案先以阻撓壓制雖一面之詞不敢伸寃致釀事端若能聞諸大憲俯念各蕩户苦情准將畝價格外减收檄飭吊出墾照按户散給其發剩蕩單一併給發免其換給不准勒收單費所有曹姓寄存墾照并抵出之單飭提押繳著將所借之欵自行清理如再將公抵私逞刁抑勒按律分别究辦以肅法紀而安地方須至節略者按此事孰是孰非本館不敢加以　斷惟據訪事人所目擊及得之巷議街談者逐日備記報端以符新聞體例想他日一經大憲查辦自有水落石出之時也 
[鐵沙賭害]  
　　邇來川沙賭風大熾有已革刑書姜就生軍健朱榮生向開米店之夏某積竊楊子卿等明目張膽開設賭塲或在船中糾人　博凡有劉盤龍之癖者莫不趨之若鶩一擲千金呼盧喝雉之聲晝夜不絶目下二麥登塲之際鄉民囊有餘資沈溺其中往往廢時失事地方之害莫有甚於此者爲人上者奈何不禁 
[抗阻立碑]  
　　工部局董事就虹口建築西華線路其詳已載報端昨晨十點鐘時上海縣黄大令黄讞員蔡二源太守會同英副領事易君及工部局打様西人傳各圖地保督率小工沿途竪立石碑先是已請上海縣出示曉諭每一立碑之處佔去地畝發給洋銀五元突有某姓邁婦以西人將碑竪立田中與之爲難互扭至美捕房聲訴一切藜副捕頭謂此項馬路地基由上海縣黄大老爺勘明永遠由西人承租爾何人斯竟敢抗阻婦稱丈夫早亡兒子赴北洋當小工我在家中賴此田耕種今西人竟欲闢爲馬路豈不絶我生涯耶至於田租若干上海縣亦未示及捕頭無可如何揮之使出 
[代還酒債]  
　　酒債尋常行處有少陵佳句膾炙人口近來喫酒賴債者比比皆是可謂善學少陵浦東人老五不知其姓向駕划船度日在王家碼頭一帶酗酒滋事習以爲常昨日十二下鐘時復在五昌酒肆獨酌巨觥屢罄命酒保喚飯飽餐後高臥北牕自命爲羲皇上人酒保以其鼻息如雷自碍生涯乃大聲呼喚老五酒眼麻查問喚我何事酒保曰爾醉矣盍惠鈔他去老五答以囊底空空請暫記帳明日定當奉還酒保謂素昧平生何能記帳老五卽肆口詈人酒保亦不肯相讓後有行路之某甲問知其故以爲數甚小卽取小洋一角代償酒保老五乃彳亍而去 
[法員下學]  
　　昨日下午三點鐘時新任法總領事至法公文書館會同董事及中西教習考騐各學生勤惰奬賞有差 
[定期詣勘]  
　　職員周樹喬等呈控周紹卿造屋佔弄移界築墻阻絶出路一經黄大令定於本月廿九日詣勘 
[查問失贓]  
　　太古洋行桂林輪船西人偕一少年西人乘坐三板溺斃撈獲尸身失去金表金練金戒指等物知照捕房飭包探查緝並由領事照會上海縣高懸賞格已紀前報昨日英捕房包探協同捕役趙金等至十六鋪中南北三巡防局聲明情由李鍾祝三二尹卽派局勇地甲協同捕探往十六鋪中各押店查問 
[研訊屍親]  
　　德國公司柏羅森輪船水手蜚舍爾等刃斃華人楊阿林卽儲阿來又名來生並刃傷潘官吉等一案屢經中西官會訊已詳本報前日午後原差將屍岳母楊施氏屍兄儲有生及楊阿順見証維永福地保邵金堂等解案晚間二鼓時黄大令升坐花廳研訊先傳施楊氏至案訴稱係南匯縣人丈夫逝世迄今約有八九年小婦人典有生之母係同胞姊妹當初因並無子嗣遂向姊姊商議將阿林卽阿來歸與小婦人撫養其時阿林甫三歲迨成人後許以女兒配之盖將倚婿爲終老計也今年阿林已十七歲在姪兒阿順處學業忽被西人戳斃叩求伸寃大令間爾家與儲家相離若干路答稱十餘里儲家住在川沙地方儲有生訴稱係川沙人父母已故弟兄三人長兄名岳生小的居中弟名來生今年十七歲聘定楊施氏之女母親並未許嗣楊施氏爲子大令問岳生何生答稱日來乏錢使用回家借錢大令謂爾弟之柩如結案後應歸何人其領供稱應由小的等具領楊施氏供阿林於三歲時經小婦人撫養爲子其柩應由小婦人領回兩造在堂上爭論不已大令曰爾等不必爭執阿林旣已身死爾等應爲伸寃方是正理有生供稱楊施氏言無我弟爲子試問有無筆據大令遂問該氏曰有筆據否答稱阿林幼時已至小婦人家故無筆據大令曰如無筆據棺柩難以給領祗可判歸儲姓供稱如此則小婦人數年心血烏有矣有生供稱弟在該氏處並非爲子實係六年前該氏之夫病故小的昆季三人前去送喪楊施氏遂留胞弟在該氏處習業大令曰此等言語不必多贅日來本縣雖不與西官會審然公文照會每日往來本縣欲爲爾弟伸寃以致數夜不能安眠此案兇手如係華人早當訊實定奈此案兇手係德國人自應歸西官辦理本縣不能定罪且上海西官亦不能判定兇犯罪名須解回本國擬辦有生等同聲稱是大令向有生曰如遇兩悞之案可由屍親收領撫卹銀看爾弟之案衆証鑿鑿不能取撫卹銀惟有求西官擬抵本縣定於本月二十八日再行會番爾等可於是日在彼伺候儲有生楊施氏遵諭而退大令傳見証羅永福至案問曰爾現住何處供稱住老閘地方問貿易否供稱廿二日前貿易廿二日後因大老爺傳訊到案候示不敢貿易大令曰廿八日爾可仍赴領事署作証所有供語爾當記明照前堂供述不可含糊答稱是大令卽著地保邵金堂於是日傳齊楊施氏等在同仁醫院伺候再往領事衙門會審 
[歇浦叢譚]  
　　崇明人黄某生有一女名二郎年已二八姿色頗佳冋居法界八仙橋曾憑戴某並蟻媒徐海龍卽芝慶將女字與尹三爲妻計身價洋八十元黄祗得五十元餘被戴徐吞没黄亦無可如何近日黄探知尹三欲將女轉賣遂於前日約同友人至尹處理論不知如何了 
 
 

Page 4

 
 
結也○本城源順小錢莊出店陸茂全前日有事至滬南道經花衣街適有純泰莊之夥韓老元向陸問曰爾處可有小洋三千枚有同興泰花行托我代覓陸答以無適有陸之友人錢吉生過訪陸轉問錢曰爾可有小洋錢曰有遂同陸至十六鋪橋南莊元太莊上取到約同韓老元送至萬裕碼頭同興泰花行交與經事張光亭收檢無悞張遂付英洋一百九十六元餘則同至北巿某東洋莊上收取陸與錢隨張往找行至十六鋪橋張向陸錢曰爾等隨我何爲陸聞言不勝駭異張曰所少洋一百零四元已劃與韓老元處爾等向韓收取可也陸錢曰爾與彼有往來與我何于豈能張冠李戴兩造互相爭論扭至捕房不予准理遂喚十六鋪地甲到塲理處地甲以張與韓來往不能在此處扣劃勸張如數找陸由陸轉給錢收楚其事始了○滬南有薛生者其子名大貴於去冬憑媒聘定朱陳氏之女爲妻未幾入贅朱陳氏家大貴時常吵閙聲聞於外後經人勸解令大貴將妻領回家中免致爭執大貴從之於前日領妻忽有田在林出頭掯阻以大貴久住岳家今忽遷居必須貼還飯資若干互扭至十六鋪中局李蘭史二尹訊明情節著薛大貴償岳母洋四元田在林不應多事大加申斥叱之使去 
[訂期會審]  
　　德公司柏羅森輪船水手蜚舍爾等七人刃傷華人楊阿林一案一切讞牘均已備載報端前日下午上海縣黄愛棠大令詣英租界珊記碼頭通德里江南水師學堂駐滬採辦委員德繙譯張筱軒鹺尹公館晤談良久請將德國律例一一譯出隨由德總領事照會定於本月二十八日卽禮拜一清晨九點鐘時齊集西華德路同仁醫院將受傷之張瑞香番慶記二人詳細研鞫 
[竊絨事發]  
　　無錫人黄錫春在楊樹浦機器織布局當小工陸續竊得外國白色絨五方天津絨一方共計一丈一尺其價甚貴每尺值銀一兩某日携至虹口源昌路義昌押鋪質錢包探江阿三見而醫問妄稱姓李名阿巧認竊不諱乃帶至局中查明原委然後管押美　房俟解送英公堂請究 
[巡員瓜代]  
　　滬南廿三七鋪巡防局向由王鄰李三二尹在局辦理李新園二尹現在另候差委所遺巡局差由溝觀察札委劉卿彩二尹辦理擇於五月初一日到局視事 
[潔治操塲]  
　　前報紀示期閱操一則兹因近日陰雨連綿泥濘不堪提右營廖楚才叅戎預飭勇丁在大校塲四圍逼灑礱糠准於明日蒞演武廳閱視操演 
[上諭恭註]  
　　雲南鶴麗鎭總兵員缺欽奉恩綸以岑有富補授前報誤排鄒有宿理合謹敬補註 
[仁壽咸登]  
　　本館協賑所昨承雲間存養齋主人惠函云僕素患氣虚逢節購服高麗參今見山西乞賑圖不忍於飽食安居外再事滋補爰將夏至節參價洋十四元移以助賑寄請彚解山西散放現在災重欵少凡自奉之可節省者甚多倘能推已及物移以捐助則於振務亦不無小補也又承鴛湖不平子寄來英洋十元并函示云此係嘉興德二中十六莊農夫被莊差勒索不果揑控邑侯飭差查覆無如去差狼狽爲奸索賄更鉅力才能應則回城禀覆實有其事旋卽飭拿農夫到署管押伊處圩保以及該農夫妻子來訴寃屈情形當具函至邑侯處剖明一切幸何堂訊釋放該鄉人以差等勒索至數十元之多今得幸免歡抃過望因以洋銀助賑藉答天佑又陳桂芳善士函云讀報章附到晉災圖共四幅傷心慘目自不待言謹勸知已一二處湊得英洋十元寄上自慙溥力無補車薪惟有盡其力之所能爲而已又盛麗泉善士函云家兄名邦俊偶患失紅數夕弗止舉室皇皇莫知所措正思急救之時適逢信局遞到善册知山西災况慘不可言弟思一念之善可以化吉一孤之腋集而成裘敬具洋蚨十元呈繳原册一扣乞彚解災區又承常熟晉源號求生意日增合家平安助洋十元常熟顧提愼因内子求恙速愈助洋十元蕭篤祜堂助山西賑　　安票元四十兩理合彚登報牘以資觀感 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[山下]  
　　　　　　　　　　南王家　頭某傘店學業娶某氏爲妻俾　井臼之勞氏示嫁時與爲竹匠之某乙私識自歸甲後雖繼新歡不忘舊好乃向　　　　爲人作嫁所得辛俸無幾不敷日用我願出外傭工以補家計之不足甲　以爲然氏遂襥被出門從此海燕雙棲說蕭郎如陌路甲以其久不回家四處尋覓前日　經大南門外糖坊弄時則禽鳥已墮慏色蒼茫遥見一人走入竹匠店内形容舉止宛然氏也奔至門前認明無誤氏言在比傭工何必來尋甲言此處破壁頽垣不似當貴人家焉用傭婦再三盤詰而氏猶以傭工爲言旁觀者不能忍謂竹匠店中人均係鬚眉安用巾幗氏乃低頭不語隨甲而回 
[縣訊聚賭滋事案]  
　　彭大朋陸毛頭在閔行聚賭滋事經鹽捕營拘獲交地保奚永和解縣不料行至中途將陸釋放祗解彭到案此已列報前晚黄大令升堂研訊彭供稱係山東人年五十五歲娶江北人某氏爲妻任在閔行地方小的現開湯團店並擺設字條小賭輪贏祗一二文每錢一文贏三文共有一二三四五五門此賭具係友人送與小的藉以消閒是日聚賭閙事實係陸毛頭朱狗才沈愛林朱德才及混名娘舅等小的前往解勸大令謂爾從前犯事到案判令遞籍此次復來理應安分不應賭錢閙事到案之後尚不直供現接營中來函謂爾被董事當塲拿獲奪下長槍短刀各一爾尚欲抵賴耶原差將凶器呈案大令問彭曰槍是何人之物供稱不知大令曰槍柄上有彭大朋之名爾尚稱不知耶彭供稱實在寃枉大令問地保奚永和曰究竟聚賭者何人槍是何人所遺答稱聚賭者爲陸毛頭槍係陸毛頭之物大令怒曰陸已拿獲行至中途被爾賄縱今爾尚欲將聚賭之罪推在陸毛頭身上殊屬不法喝令笞責四百板彭亦責五百板再提陳阿金沈關榮研訊陳供廿七歲在閔行爲茶肆夥賭博祗有十文八文輸贏與彭陸並不同伴沈供年廿八歲係本邑人餘供與陳同大令判各笞三百板枷號一月發閔行示衆期滿責釋次提王阿大至案供係南匯人今年三十七歲向業耕種家有老母年六十七歲倚我度活是日與友人顧德春之子玉叙同往閔行遊玩旋至賭塲賭錢見彭陸爲首小的與顧贏得洋一元向伊索取陸言暫待守候良久仍不付給向論之餘被彭陸由四弄賭塲拉至九彩街大寺中弔打旋由彭取出槍一把給陸將我足上戳傷大令問奚白王言是否答稱不是因王往索規費致肇此禍大令判將王笞責五百板與彭分别收所候究復發出信票一張當堂給與該地保着令將陸等拘案訊辦如延不解案當着原差帶案比究 
[虐娼責]  
　　昨報紀法租界烟鴇劉胡氏凌虐烟妓一事葛同轉飭吊取賣身契據兹又提烟娼王陸氏卽鳳仙到案問本委給爾辨視之契據能分眞僞否供稱不錯問爾昨日供有丈夫何以不思回去供稱小婦人雖已過門並未合卺同轉謂爾前者旣至上海已當過花烟館賣娼之滋味矣何以去而又來王陸氏低頭不語劉胡氏供稱當日介紹之人不在上海問馬癧子可卽馬福興供稱其人現住揚州問爾持樹柴擊王陸氏之背現在傷痕歴歴尚有何說供稱傷痕係生瘡所致且時發瘋癲自將頭髮剪落王陸氏稱小婦人之髮被惡鴇所剪且又一連六日禁不許小婦人飲食每逢嫖客寥落卽將小婦人毒毆同轉謂劉胡氏曰照爾行爲本當與沈王氏同一懲辦姑念年已老邁格外從寛判令枷號二月期滿掌頰三百下王陸氏飭包探送至某善堂安插 
[立石停訊]  
　　昨日英廨讞員蔡太守因往西華線路竪立界石飭知捕房停訊一日今日又逢禮拜所有各案統歸明日解訊 
[馬車肇禍]  
　　昨日下午四點鐘時有一馬車從英租界石路向南飛駛適一老嫗行經石路口突然撞倒傷及鼻梁嘴唇鮮血淋漓慘難偪視馬夫卽加鞭向西逃逸洎巡街捕聞而馳至老嫗已經人扶起自言不願至捕房聲訴雇坐小車而回 
[英廨瑣案]  
　　包探李錦堂見流妓龔馬氏在路拉客拘至捕房移送英公廨蔡太守飭發官媒候訊○徐金氏家小孩與李陳氏家小孩嬉戲爭競遂致該氏等鬥毆不已由二百五十六號華捕拘至捕房轉送公廨蔡太守飭候訊供發落○瘋人宋祖庸在路胡閙由一百三十四號華捕拘案蔡太守飭差查明宋向住城内梅家弄外甥金松雲家卽飭送交金處好爲醫養不得任令出外○一百五十六號華捕見粤女玉鳳失路帶至公廨旋有梁香蘭欲領女孩捕頭仍飭該捕至廨將女領回梁香蘭認明屬實准其領去 
[法界公堂瑣案]  
　　昨據某號華捕拿獲途中竊取衣包之賊犯陳阿二昨日葛同轉問衣包從何處竊來陳供稱小的不敢行竊惟行至某處見小車上有衣包墜下是以拾取今已知罪尚乞施恩同轉謂卽使拾得衣包亦應交還原主供稱車已去遠無可交還矣同轉謂然則曷不送入捕房陳不答遂判令押候掌頰四十下衣包暫存捕房俾失主得以認領○寗波人陳藕舫訴稱曾薦陳阿堯李增生二人至寍波某衣莊爲夥乘間竊取洋銀六十元今得遇諸治不是以交捕送案葛同轉問藕舫曰二人是否由爾舉薦供稱父親所薦陳李同供稱竊得洋銀早已用盡李又供稱陳較小的多用九元同轉謂是否六十元供稱是惟内有僞洋銀十餘元問現在何處供稱已售與棋盤街不知姓名人問何時可以歸還供稱待小的等生意順遂卽可歸還同轉著押候追比又諭令藕舫於禮拜一至捕房街質○廣東人陳一興訴稱王阿七竊取諸物今已將蚊帳贖出送案請究葛同轉問爾家於何時失竊供稱本月初十夜王供稱小的所得之贓質在和興押店計洋一元二角五分某包探禀稱和興不許小的吊贓請大老爺示下同轉傳和興押店夥翁阿和到案問爾店爲何不許弔贓供稱此係主人之意小的烏敢專主同轉飭押候店主到案再訊陳稱除已獲之各贓外尚少衫袴兩套洋銀兩元同轉著將王身畔搜出之洋銀三元七角及蚊帳押本錢三百五十文給陳具領尚少贓物飭開單呈捕房王押候追比○呆包探禀拿獲竊取馬車燈之陳阿大旋在鄭家木橋王云州烟館内弔出原贓解案請訊質之陳供稱小的行至六馬路天福戲園門外見有馬夫倦臥車中鼻息如雷因之乘間竊取葛同轉問何以兩燈並非一式供稱小的先竊一燈旋在他車上又竊其一持至王烟館内質錢三百五十文又問爾犯竊幾次矣供稱小的係初犯同轉問爾知王烟館内常買竊贓否供稱聞近有人竊取烟槍不知細底同轉著押候笞責八十板再行追比○張茂林訴稱有藥材裝至某處被陳保生攫去是以投案請追陳供稱小的經辦藥業包捐事張所辦之賃並未報捐張稱藥業中從未有包捐規例陳呈上木牌一面及字條葛同轉商諸祁繙譯官然後飭某包探一併送歸樂業公所辦理○法人愛利司訴稱洋貨掮客施海生向商人處買辦吳慶生借銀吳卽於二月初一日將商人所置值銀二百五十兩之羽綢一箱借給被押銀若干向索不還務求追給葛同轉問施在何處稱在三馬路晝錦里同轉諭候本委移提到案爾可於禮拜一二點鐘時至捕房備質○永興里某洋貨店主某甲遣夥陳永賓訴稱店中屢次失物前晚又失去洋油燈罩八枚查知林桂陳阿六所竊因卽扭送捕房今特開列失單呈電葛同轉問爾店中所失之物存放何處供存放門口問何以不放在裏面稱放在弄内門口有管門人看守同轉問林陳曰爾等曾犯竊幾次矣林陳同供稱小的等初次犯竊同轉飭押候追比洋油燈罩先給失主領去○前報紀義豐莊主程惟仁控昇元莊所出期票銀一百五十兩到期不付萬同轉訊供送縣昨日程又投案求追同轉謂前堂諭令爾投質爾竟不去今人證均已送縣爾可不必再至此間矣所存捕房之洋銀候縣主黄大老爺移文提案今日未便給爾程唯唯而退 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年四月十八日京報全錄]  
　　宫門抄○大理寺卿徐奏疆臣辜恩負職據實糾叅摺○粤督李奏查明督臣被叅在粤各欵據實覆陳摺○江督劉奏遵旨確查據實覆陳摺○閩學政王奏恭報接印日期摺○前閩學政沈奏恭報交卸日期摺○護江撫方奏委署藩司接辦炮臺未完事宜片○又奏委員採辦額木定期運解片○粤撫剛奏請勒追已革病故知縣欠解徵存銀米片○四月十八日内務府國子監廂紅旗值日無引見○熙貝勒假滿請安○寗夏副都統蘇嚕岱請訓○額中堂請假五日○志顏續假五日○英俊請假十日○關防衙門奏初五日大高殿拜表謨貝子行禮○召見軍機蘇嚕岱○○大理寺卿臣徐致祥跪奏爲疆臣辜恩負職據實紏叅恭摺仰祈聖鑒事竊湖廣總督臣張之洞博學多聞熟習經史屢司文柄衡鑑稱當臣昔年與之同任館職深佩其學問博雅儕輩亦羣相推重該督當時與已革翰林院侍講學士張佩綸並稱畿南魁傑洎光緒五六年間前軍機大臣李鴻藻援之以進蒙我皇太后皇上虚衷延攬不數年荐擢巡撫晉授兼圻寄以嶺南重地而該督驕泰之心由兹熾矣司道大員牌期謁見有候至三五時候至終日而仍不見者視爲故常毫無顧忌至候補府州縣以下概不接見屬員之賢否不問也公事之勤惰不察也所喜者一人而兼十數差不喜者終歲而不獲一面其賞識之員率皆浮薄喜事功利誇詐之輩厚重樸誠者則鄙爲無能而不用興居無節號令不時卽其幕友亦羣苦之探訪本地富家曁寄籍流寓者家有厚資則抵瑕尋隙借端罰捐或作爲樂輸或令其認罰其數竟有至一二十萬兩不等者已大失政體所罰之欵恣意揮霍雖未必入已而取之盡錙銖用之如泥沙名曰辦公實則耗歸於無何有之鄉中飽於不肖吏之槖而該督明知之而隱忍之屬僚中無一敢諍者同寅中無一和衷者藩司王之春僉壬也掊克聚斂報復恩讐夤緣要結夫人而知而該督以爲有才竭力保奏保舉直隷州知州趙鳳昌細人也小有才奔走伺候能得其歡心該督倚爲心腹終日不離左右官塲中有謟媚趙鳳昌以鑽營差缺者聲名甚穢該督自以爲能使貪使詐而不惜甘受其愚且深諱其失統計該督蒞粤五年虧耗國家帑項曁私自勒捐者總不下數千萬兩惟建設廣雅書院書局培植士林差强人意然規模已太侈矣其餘非虚糜卽銷納光緒十五年該督創由京師蘆溝橋開鐵路至湖北漢口之說其奏頗足動聽迨奉旨移督湖廣責其辦理該督聞命卽爽然若失若明知其事必不成而故挾此聳動朝廷排卻衆議以示立異而不料皇太后皇上燭照如神早窺破其隱矣說旣不行則又改爲鍊鐵之議以文過避咎乞留鉅欵輕信人言今日開鐵礦明日開煤礦附和者接踵而來此處耗五萬彼處耗十萬虧折者日不暇給浪擲正供迄無成效該督又復百計彌縫多方搜索一如督粤時故智他如借電竿以震湖南毁通橋以運機器衆怒莫遏幾至釀成巨患貽宵旰憂又如督署被焚而不入告州縣補缺而勒派捐凡此之類指不勝屈書曰罔咈百姓以從已之欲今該督前後所爲無非咈百姓以從已欲之事剗削元氣漠視民生輾轉相尋恐滋禍亂楚北在京人士言及靡不太息尤痛恨該督被皇太后皇上如斯寵遇而逞臆妄行一至於此也臣統觀該督生平謀國似忠任事似勇秉性似剛運籌似遠實則志大而言誇力小而任重色厲而内荏有初而鮮終徒博虚名無裨實用殆如晉之殷浩而其堅僻自是措置紛更又如宋之王安石方今中外諸臣章奏之工議論之侈無有過於張之洞者作事之乖設心之巧亦無有過於張之洞者此人外不宜於封疆内不宜於政地惟衡文校藝談經徵典是其所長昨歳該督祝大學士李鴻章壽文極意諛頌末有自述語云度德量力地小不足以回旋夫以兩湖幅員之廣畢力經營猶恐不足而顧嫌其地小夷然不屑爲耶何其狂誕謬妄若此之甚也該督之兄張之萬久居政府中外臣工或礙於情面不免存投鼠忌器之見故無一陳奏於我皇上前者臣跡其行事採諸公評據實叅劾事理昭彰諒張之萬亦不能曲爲之庇至黜陟進退權操自上非臣下所敢擅預伏乞皇上聖鑒訓示謹奏○○頭品頂戴兩廣總督臣李瀚章跪奏爲查明湖廣縣臣張之洞被叅在粤各欵均係傳聞失實恭摺覆陳仰祈聖鑒事竊臣承准軍機大臣字寄光緒十九年正月二十四日内閣奉上諭有人奏疆臣辜恩負職據實糾叅摺等因欽此遵旨寄信前來臣謹閱原奏所叅懶見僚屬用人不公興居無節苛罰濫用各節臣昔來至粤亦有所聞迨到任後隨事考證始知非實大抵不得志於其時又未深悉其事者爲此過甚之辭傳播遠近也謹爲我皇上詳晰陳之司道皆欽簡大員與督撫切近共事若不隨時接見理固不可勢亦不行聞張之洞偶遇手治簿書時屬員進謁不無稍待未嘗候至終日尚不得見舊時司道等官亦無及此者至於候補之員人數太多有事則常見無事則稀見此各省所同不獨張之洞爲然也人之才具長短各殊或兼數事而有餘或任一事而不足張之洞任内間有一人兼充數項差使者皆係量材任使各有成效如果專尚浮夸阿其所好諸務何由而理又聞張之洞在翰林時講誦恒至夜分外任時判牘亦然及其至粤正當多事之秋併力支持口不暇給譽之則曰夙夜在公劬勞罔懈毁之則曰興居無節號令不時惟旣未誤公此等小節無兄深論罰繳之銀不下七八十萬已造報未造報者皆有册案可憑取之於關蠧吏饕博徒標匪以及貪劣各員董而非抑勒乎富家用之以充餉濟賑利農恤士以及營造各要工而非消於無益取貪詐非分之財上資軍國下濟士民揆之理法豈復爲苛且皆獨斷施行屬員無從迎合王之春以江蘇候補道奉旨補授廣東糧道張之洞因其才具尚好加之任使該員兩次署理藩司照章綜理並未創立名目多增進欵謂爲掊克聚斂未免無因趙鳳昌派充巡捕僅供奔走備傳呼而已而官塲陋習在大吏左右者輙目之爲要人趨附謡諑皆由是起其實用舍予奪司道不得專督撫不得私巡捕微員何能于預臣見舊册案中趙鳳昌曾將洋行例送茶金呈繳充公似張之洞約束尚嚴不致受其朦蔽張之洞到兩廣總專督任時黎匪客匪土匪乘機思逞雖有彭玉麟力疾坐鎭而徵發兵餉整頓地方翦除伏莽期弭後患則張之洞經畫爲多用項雖多委非浪費軍務甫鬆卽遣撤添調添募之兵以期撙節黄江稅廠潮橋鹽務皆掃除更張拔其病本取中飩糜費之欵而歸之公出入之際籌畫若此豈肯恣意揮霍虚耗帑金該前督臣任内用欵業已分案造報均係實用實銷並無浮冐所建書院書局或自捐資或用罰欵爲數不少並未動用正項人所共知張之洞在粤時歴年辛苦經營時勢亦與今不同倘非身至其境留心考核固無以知其措施之蹟與傳聞之誣也欽奉上諭飭臣確查斷不敢稍存瞻徇代爲粉飾謹據實繕摺具陳伏乞皇上聖鑒謹奏奉硃批另有旨欽此○○頭品頂戴兩江總督臣劉坤一跪奏爲遵旨確查恭摺覆陳仰祈聖鑒事竊臣承准軍機大臣字寄光緒十九年正月二十四日奉上諭有人奏疆臣辜恩負職據實糾叅一摺據稱湖廣總督張之洞自移督湖廣以來改辦鍊鐵並開煤鐵各礦乞留鉅欵輕信人言浪擲正供又復多方搜索借電竿毁通橋幾釀巨患督署被焚而不入告州縣補缺而勒派捐逞臆妄行藩司王之春掊克聚歛直隷州知州趙鳳昌聲名甚穢等語著劉坤一按照所叅各節確切查明據實具奏原摺著摘抄给與閱看將此諭令知之欽此仰見我　皇上好問察言整飭官方之至意跪誦之下欽悚莫名伏查原奏所叅各節事隷鄂省江寗相距較遠莫知底蘊因卽遴派委員馳往該省密爲該察並詳詢來往官紳互證叅觀粗知崖略如原奏議以鍊鐵並開煤鐵各礦浪擲正供多方搜索各節查煤鐵兩項實爲時務所急需張之洞創辦鍊鐵並開煤鐵各礦一應事宜均係隷於鐵政總局鍊鐵必須開礦事本相因原估經費二百萬兩續請七十萬兩以爲開礦鍊鐵之需所購外洋各項機器現已運到八九成各廠房屋亦已興築過半有鍊生鐵熟鐵者有鍊精鋼粗鋼者分門别類名目甚多現正接續興造安設機器規模闊大需費浩繁大冶鐵礦開採業已見鐵煤礦以江夏之馬鞍山大冶之王三石兩處片叚較厚煤質較佳王三石所採之煤現已陸續運廠馬鞍山因并内有石開挖較輕確鑿未深出煤尚須時日由廠屋以至江口由大冶以至黄石港均設鐵路以通運道各處礦廠用項因撥款一時緩難濟急暫爲墊應事或有之所謂搜索者殆卽指此大凡草創之事與立有成規者難易本有不同省賈亦各有别興作改易勢難滴滴歸源今湖廣督臣張之洞開礦設廠置鑪鍊鐵本係仿效西法事屬創始工作旣未熟諳用欵不無稍費前因經營伊始用人較多近聞工作稍簡業已核减薪水裁汰員役似尚無浪　情事又原奏設電竿毁通橋幾釀巨患各節查前歳 
 
 

Page 13

 
 
湖投創設電綫接至湖南澧州該處鄉民因事非經不便於民麕聚多人將電竿一律焚毁當經該處地方官出爲彈壓罰賠結案武昌望山門外白青新橋一座前歲開辦礦務在該處橋孔多而且窄轎船往來有碍張之洞會令拆毁議改鐵橋以利轉連嗣因民情未洽即令如舊修整並未激成事端又原奏督署被焚而不入告州縣補缺而勒派捐各節查兩湖督署内矢愼其事在光緒十七年僅焚側屋數間頭門大門等處均屬完好張之洞殆因所焚係屬閒房官書文卷並無捐失是以未經入告至州縣補缺均係循照例章近因各省時有偏災間勸籌捐濟賑並無勒派别項捐欵情弊事本善舉捐出樂輸原奏所稱勒派捐欵殆係傳聞之誤此訪查張之洞之梗槪也又原奏潘司王之春掊克聚歛直隷州知州趙鳳昌聲明甚穢各節查王之春由廣東臬司陞任湖北藩司用人行政均係禀承督撫臣辦理實無掊克聚斂情事如何報復恩讐亦查無其人臣前次承乏兩江王之春時以道員需次江蘇勇於任事其才似足有爲現任湖北藩事未聞有所規益而承流宣化按部就班亦無夤緣要結之劣迹趙鳳昌籍隷江蘇前以丁憂知縣由粤辦理督署筆墨事件其人工於心計張之洞頗信用之該員雖無爲人營謀差缺實據而與在省寅僚廣爲結納其門如巿迹近招摇以致物議沸騰聲名狼籍此訪查王之春趙鳳昌之梗槪也臣維張之洞學有體用識逹經權仰蒙聖主特逹之知畀以圻疆重寄該督臣繫懷時局力任其難現在鍊鐵一應事宜規制雖未大備而始基旣立實未可廢於半塗該督臣謀國公忠勵精圖治上思朝廷倚畀之重下念同朝責望之殷必能張弛合宜終始其事相應請旨飭下張之洞督率承辦各員共體時艱力求撙節妥爲經理以竟全功湖北布政使王之春謹愼小心循分供職旣經查明無　　　項情事應請毋庸置議保舉候補直隷州知州趙鳳昌不恤人言罔知自愛相應請旨卽予革職並勒令回籍以肅官方所有道旨確查緣由理合恭摺覆陳伏乞皇上聖鑒謹奏奉旨已錄○○前建學政臣王錫蕃跪奏爲恭報微臣接印日期叩謝天恩仰祈聖鑒事竊臣蒙恩簡放福建學政跪聆聖訓後當卽束裝出京因閩省考試期迫奏明取道津沽航海南下於三月二十七日行抵福建省城四月初三日准前任學政臣沈源深委福州府學教授丁廷蘭將福建學政關防及案卷册藉等項齎送前來臣當即恭設香案望闕叩頭謝恩祗領任事伏念臣學疏識陋二介庸愚恭列清班涓埃未　兹復叩承恩命視學八閩任重才輕彌增悚愓閩中理學自昔著稱將樂延平輝光前史因其舊俗固當崇實去華振其流風尤在矯輕警惰臣惟有懍遵聖訓嚴密關防以實學教人冀其勿荒根柢以立　誡干期其共勵廉隅庶仰副聖主作人之至意所有微臣到任接印日期除恭疏題報外理合繕摺叩謝天恩伏乞皇上聖鑒謹奏奉硃批知道了欽此○○開缺兵部右侍郎福建學政臣沈源深跪奏爲叩謝天恩仰祈聖鑒事竊臣因病具摺懇請開缺回京調理奉上諭准　開缺等因欽此捧讀之下欽感莫名伏念臣忝貳卿曹勉司學校涓埃未效痰喘忽生荷逾格之優容得解官以靜攝廻顧鵷鸞舊列不勝寸衷依戀之私幸延犬馬餘生悉出大造矜全之賜再新任福建學政臣王錫蕃於四月初三日接印視事臣卽於是日交卸俟病體稍有轉機方可起程回京合併陳明所有微臣感檄下抗理合恭摺叩謝天恩伏乞皇上聖鑒謹奏奉硃批知道了欽此○○方汝翼片再湖口縣東岸武曲港炮臺前因雷火轟燬臣在藩司任内奉撫臣德馨委往查勘估修所需銀數並興工日期均經撫臣德馨具奏聲明該縣西岸梅家洲炮臺俟武曲港炮臺修有端倪再議具辦欽奉硃批該衙門知道欽此欽遵在案兹查武曲港炮臺於十八年七月二十七日興工是年十月二十七日工竣當修築緊要之時臣禀明撫臣復往週歴查看於上年十月初一日由省起程循舊將潘署日行事件委南昌府代印代行初十日回署梅家炮臺亦經勘明原建暗臺修復費鉅禀商撫臣改建明臺估需工料銀一萬餘兩仍派武曲港砲臺委員候補知州黄壽英等分别採辦物料監督興築並赴吳淞口測繪明臺式様仿照辦理緣梅家洲原臺孤懸洲中土性鬆浮易受潮溼今將全臺加高三尺連前共成一丈内外密釘長樁遍塡三合土共斟酌時宜分别添建改砌期於適用已擇於本年正月十七日開工一俟吉竣各炮安置妥適臣仍當禀明撫臣前往該兩處炮臺查騐工程取結保固並飭委員分送工料細數清册繪圖貼說送候分别奏咨覈　　臣欽奉上諭暫護巡撫印務甫經任事頭緒紛繁未遑兼顧工程臣查署藩司福裕勤明練逹任事實心所有砲臺未完事宜卽委現署藩司接辦以免貽誤理合附片陳明伏乞聖鑒謹奏奉硃批該部知道欽此○○方汝翼片再前准工部咨准木倉付稱廠存杉木無多現值修建醇賢親王祠廟及一切欽工需用木植浩繁亟宜迅催各省趕緊辦運解京以濟工用等因查上年二月間本部奏准由江西省添辦杉木六百根限三個月内辦齊運解咨行在案嗣僅據解到二百根迄今一年有餘久逾　限殊屬延玩且查積年欠解額木江西省多至十四批屢次行催總未源源採運現當各項欽工需木較多關繫緊要若仍延不辦解勢必遺誤要工相應咨行迅將添辦杉木並欠解額木分别派員趕緊採辦妥速運京勿再遲誤又准工部咨具奏嚴催湖南等省欠解額木並添辦杉木赶緊運解一摺奉旨依議欽此計原奏内開江西省每年額辦桅杉架稿木植二千根於十六年解到架木四千二百根應以一千四百根作爲本年架木其餘二千作百根照例折昇杉木九十根尚欠杉木二百九十根桐皮稿二百根應令補解相應請旨飭下江西省卽將欠解額木並添辦杉木勒限三個月併批辦齊解京不得仍前延宕致誤工需各等因先後行司臣在藩司任内查江西省欠解額木甚多一時實難辦齊若將添辦杉木同時一併採辦不特鉅費難籌而江西產木僅止南贛一隔之地所產甚少無從採辦卽赴就近省分購買而各省均在辦木之際購齊亦大不易當經擬請先將光緒十八年一批額木内杉木三百八十根架木一千四百根桐皮稿木二百根共木一千九百八十根提前委員採辦札委候補知縣何其坦領價赶赴湖南湖北一帶迅速購齊運解其桅木及所欠添辦之木仍請照案緩辦所有木價等銀照案陸續籌給定限於上年十二月辦齊十九年二月運解到京不准延誤等情經撫臣德馨批允轉飭遵辦在案兹據署藩司福裕祥　據委員何其坦申稱遵照奉發黏單木數長短丈尺選派妥員分赴胡南湖北各處採辦現已照式辦齊額木一批造具册結申請委騐至額木應卽由海輪運解查上兩屆成案同雇招商局圖南輪船裝運此次奉委後卽函致總辦輪船招商滬局商雇圖南嗣接該局復函以圖南輪船凿由海運局雇裝漕米别輪艙位較少不能運木開河後先須赶運漕米准三月底派圖南往湖口運木無誤屆時向上海招商總避雇定圖南輪船至湖口裝載木植直逹津門白塘口交卸以期迅速推木植經過蘭十係應聽　稽查而此次限期緊迫似未便節節停留致稽程限應請咨明沿途各關卡隨時查騐一體放行以免延誤各等情到司查委員何其坦辦解光緒十八年額木一批内杉木三百八十根架木一千四百根桐皮稿木二百根共木一千九百八十根又該員各備護水各木二百根原限定於本年二月内連解到京不准延誤兹該委員禀稱招商總局圖南輪船業由海運局雇裝漕米必須三月底方能至湖口裝載木植以致未能依限起解尚屬實情現將辦齊木植委員在省逐一量騐另文請給咨批定於三月十五日起程運解催令兼程而行飛速運京交收並將應動木價年欵另詳請咨所有江西欠解額木並添辦以及應行補解杉木請俟此次額木解京交收後再行察看情形陸續接辦運解詳請奏咨等情前來臣查光緒十八年分額木一批旣據購齊除飭赶緊運解交收以濟要工外至江西省以前欠解額木並添辦及應行補解杉木請俟察看情形陸續辦運所有委員採辦額木定期運解緣由理合附片陳明伏乞聖鑒謹奏奉硃批工部知道欽此○○剛毅片再據廣東布政使覺羅成允督糧道韓文鈞會同交代總局司道詳稱前署新安縣知縣鄧清圻欠解征存正雜欵銀四千三百一十三兩二釐米五百一十石二斗六升三合四勺四抄迭次飭催未據完解分毫查該員先已另案奏叅革職續經病故詳請具奏勒師前來相應請旨將前署新安縣已革病知縣鄧清圻勒限四個月嚴飭該故員家　務於限内將欠解銀米掃數全完倘逾限不完或完不足數再行照例從　叅辦所有已革病故知縣欠解征存銀米請勒追緣由臣謹便同兩廣總督臣李瀚章附片具陳伏祈聖鑒訓示謹奏奉硃批著照所請該部知道欽此 
 
 

Page 14

 
 
[光緒十九年四月十九日京報全錄]  
　　宫門抄○諭旨一道錄前○江督劉等奏蘇省河運漕糧兌竣開行日期摺○川督劉奏報十七年分管收撥解實存鹽厘銀數摺○又奏紳民捐助要餉請加廣一次文武鄉試中額摺○又奏請准建坊片○直督李等奏請准謝佐禮爲其父母建坊片○粤督李等奏審明逆倫重犯按律定擬摺○川督劉奏籌解頭批恊滇新餉片○四月十九日理藩院鑾儀衛光祿寺正　　值日吏部引見八十名○怡王馬拉喜崇阿名續假五日○瀾公鍾公各請假十日○松森請假五日○召見軍機麟中堂徐用儀○○兩江總督臣劉坤一江蘇巡撫臣奎俊跪奏爲蘇省河運漕糧兌竣開行日期恭摺仰祈聖鑒事竊照蘇省光緒十八年分冬漕分撥米一十萬石循行河運當將分撥各州縣各米數并籌議章程會摺馳奏在案兹據蘇松督糧道景星據長汴元和吳縣吳江震澤常熟照文崑山新陽華亭奉賢婁縣金山上海南匯青浦武進陽湖無錫金匱江陰宜興荆溪金壇溧陽太倉鎭澤等二十七州縣各將認運止餘米石分批購辦運抵水次陸續兌交共計正米一十萬石籌備餘米五千七百陸十九石零外給船耗米四千二百三十石零於光緒十九年二月二十九日一律兌竣計裝船三百七十六號分作八起於三月初八日在寶應水次開行按起前進等情詳請具奏前來臣等復查無異除飭該糧道分派委員督押各糧船催　前進毋任延誤外謹將蘇省河運漕糧兌竣開行日期會同漕運總督臣松椿恭摺由驛具陳伏乞皇上聖鑒謹奏奉硃批户部知道欽此○○頭品頂戴四川總督臣劉秉璋跪奏爲造報光緒十七年分管收撥解實存鹽厘銀兩數目恭摺仰祈聖鑒事竊查川省抽收正餘鹽厘自同治六年起至光緒十六年止收支各銀數目迭經分年奏報在案兹據鹽茶道延煜會同布政使龔照瑗詳光緒十七年舊管十六年鹽厘銀三十二萬六千六百二十兩八錢一分七厘一毫今自光緒十七年正月初一日起至十二月底止富榮官引局抽收新舊庫平色鹽厘銀一十七萬九千一百六十二兩六錢四分富榮票厘局抽收鹽厘銀七萬一千一百八十兩九錢六分五厘犍樂官引局抽收新舊庫平色鹽厘銀六萬四千一百一十兩九錢六分犍樂票厘局抽收鹽厘銀三萬六千一百一十八兩七分三厘三毫潼屬總局抽收鹽厘銀二萬六千三百四十一兩九錢八分五厘四毫資州等州縣各局抽收鹽厘銀五萬七千五百二十二兩五錢二分一毫以上富榮犍樂潼屬各局曁票厘局及資州等州縣總共抽收九七乎足色及原抽庫平色鹽厘銀四十三萬四千四百三十七兩一錢四分三厘八毫每百兩提出公費四兩共提出銀一萬七靠五百七十七兩四錢八分五厘七毫以作各局員薪水書巡飯食紙硃筆墨並修造整理局卡房屋添置器具等項一切之用餘銀以九七平折合庫平除官引局原收庫平銀兩不計外各局共短平銀五千五百五兩五錢一分除劃出公費及補平外總共實折凈庫平色銀四十一萬一千五百五十四兩一錢四分八厘一毫管收共銀七十三兩八千一百七十四兩九錢六分五厘二毫開除移解藩庫撥充軍餉庫平色鹽厘銀四十萬兩實存鹽厘銀三十三萬八千一百七十四兩九錢六分五釐二毫統歸光緒十八年舊管項下造報等情詳請奏咨前來臣覆查無異除册送部外所有光緒十七年分管收撥解實存鹽厘銀數緣由理合恭摺具陳伏乞皇上聖鑒再收數折平於毫厘内微有長出合併陳明謹奏奉硃批户部知道欽此○○頭品頂戴四川總督臣劉秉璋跪奏爲川省紳民歴年已收津貼捐輸協濟京外要餉併計銀數照章懇恩加廣一次文武鄉試中額以昭激勸恭摺仰祈聖鑒事竊查前准户部咨加廣一次文武中額改爲捐銀五十萬兩者准廣一次文武鄉試中額各一名又捐輸廣額章程内開鄉試廣額不得過恩詔廣額之數又歴屆恭遇恩詔鄉試廣額四川加二十名又准禮部議覆御史徐家鼎請停捐輸廣額一摺經臣以川省津捐勢難遽停請仍照章加廣中額於光緒十六年六月二十日欽奉硃批首照所請該部知道欽此欽遵各在案查光緒十四年以前津貼捐輸銀數已請加廣文武鄉試中額奉旨准行次第取中又在案今查光緒十五十六兩年共收過津貼銀一百二十萬一千三十二兩三錢九分一厘五毫四絲六忽又收過通省捐輸銀一百九十八萬二千五百七十五兩五錢四分四厘五毫總計津貼捐輸二項共收過銀三百一十八萬三千六百七兩九錢三分六厘四絲六忽皆係零星捐助不敷議叙之欵亦未廣過學額自應彚計加廣中額遵照定章銀數以三十萬兩中廣文武鄉試中額各一名共應加廣文武鄉試中額各十名核計銀數有盈無絀彚造已收津貼捐輸銀數清單詳請奏咨前來臣查該司等報收光緒十五十六兩年所收津貼捐輸銀數及加廣鄉試中額各數核與部定新章相符現值京外各處要餉符撥孔殷所藉以接濟者惟以津捐兩項爲大宗自應如詳辦　以順輿情而昭激勸合無仰懇天恩勅部核議准以十五十六兩年未經請奬廣額之津貼捐輸銀三百一十八萬三千六百七兩有奇彚案併計加廣本年癸已恩科川省鄉試一次文武中額各十名其長餘銀一十八萬三千餘兩照章作爲有盈不歸下屆併計如蒙兪允則士林悉沐恩膏而閭閻益殷報効實於國家理財育賢之道均有裨益除清單咨部外謹會同學政臣瞿鴻禨合詞恭摺具奏伏乞皇上聖鑒訓示謹奏奉硃批該部議奏欽此○○劉秉璋片再查定例士民人等捐助地方公欵銀至一千兩請旨建坊遵照欽定樂善好施字様由地方官給銀三十兩聽本家自行建坊如係有力之家免給建坊銀兩各等因遵行在案兹據夔州府知府誠瑞據奉節縣知縣曾秀翹禀稱縣屬孀婦劉周氏將伊夫劉定鈞所遺產業一分捐作縣屬修志經費計值銀一千一百兩由縣禀府轉請奏奬建坊前來臣覆查該孀婦劉周氏慨捐產業一分值銀一千一百兩作爲該縣修志經費洵屬樂善好施核與建坊之例相符相應仰懇天恩准予該孀婦劉周氏自行建坊遵刊樂善好施字様以昭旌奬而示激勸理合附片具陳伏乞聖鑒謹奏奉硃批著照所請禮部知道欽此○○李鴻章等片再查定例干民人等捐修道路實與地方有益捐銀至千兩以上者請旨建坊給予樂善好施字様等語兹據廣東善後局兼辦采訪局司道詳稱查有南海縣民人謝佐禮因其故父謝德中故嫡母陳氏及生母葉氏皆以善行教子謝佐禮遵依親命將節儉餘資用銀三千餘兩捐修丹灶鄉道路一千三百丈有奇行旅居民皆有裨益由縣查明加結詳請奏懇建坊前來臣等伏查謝佐禮以節儉餘資竟能遵其父母之命捐修道路用銀至三千餘兩實於地方有益核與建坊之例相符合無仰懇天恩俯准謝佐禮爲其故父謝德中故嫡母陳氏及生母葉氏在於本籍自行建坊給予樂善好施字様以示旌奬除將册結送部查核外臣等謹附片具陳伏乞聖鑒訓示謹奏奉硃批著照所請禮部知道欽此○○頭品頂戴兩廣總督臣李瀚意頭品頂戴廣東巡撫臣剛毅跪奏爲審明逆倫重犯按律定擬恭摺仰祈聖鑒事竊照香山縣民鄭亞新用板凳槍傷伊父鄭集思平復一案前據該署縣楊文駿騐訊通詳批飭審解兹據該署縣傳騐鄭集思傷已平復將犯審明擬議由府覆審解經臬司額勒精額審擬解勘臣等親提研鞫緣鄭亞新籍隷香山縣遊蕩度日鄭集思係伊親父歴向訓斥不悛光緒十八年九月二十五日鄭亞新輒將家中板凳携出售賣適鄭集思由外回歸查問向奪鄭亞新一時糊塗不肯鬆放彼此爭奪致板凳撞傷鄭集思右手背呈縣騐明獲犯訊詳批撥審擬解甚據供前情不諱究詰不移案無遁飾查律載子毆父者等語此案該犯鄭亞新欲將家中板凳携出賣錢經伊父鄭集思看見向奪不卽鬆手胆敢互相爭奪以致將鄭集思撞傷雖非有心于犯實屬違逆自應按律問擬鄭亞新合依子毆父者斬律擬斬立决照例剌字鄭集思傷已平復應毋庸議除供册咨部外所有審明定擬緣由理合照例恭摺具奏伏祈皇上聖鑒勅部核覆施行謹奏奉硃批刑部速議具奏欽此○○劉秉璋片再查川省每年奉撥恊滇月餉銀三十六萬兩仍援十二年分成案籌銀十八萬兩曁十七年分縣解銀兩業已報解先後　奏咨在案兹據布政使龏照　詳稱現於司庫籌得十九年捐輸銀三萬兩貨厘銀一萬兩共銀四萬兩作爲十九年頭批恊滇新餉仍援歴解滇餉成案於光緒十九年二月二十八日交撥滇商天順祥票號承領限於三月二十八日匯至滇省藩庫兌收所需匯費銀兩仍由滇省支給以符定章詳請奏咨前來臣覆查無異除分咨外所有籌解十九年頭批恊滇月餉緣由謹附片陳明伏乞聖鑒謹奏奉硃批户部知道欽此 
 
