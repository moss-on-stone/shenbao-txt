# 1894 - 98 - 4907533

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡淸晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[硃印合肥相國七十賜壽圖壽言全集告成每部實價洋一元單購賜壽圖二角] [  圖書集成局代啓]  
　　合肥李傅相七旬壽辰皇太后皇上宸翰頻頒珍物陳庭實爲非常之隆遇王公督撫以次陳言祝嘏序文聯額詩詞歌賦各體具備京都同德堂藥局主人由都門覔得原稿照式繪圖付之硃印爲數十種冠於簡端復廣　王侯公卿府道州縣撰述不下千餘首由本局用鉛字代印　四驪六宋艷斑香色色俱足不特蔚爲大觀兼可增長學問無論士農工商皆當各　一編兹用潔白連史釘爲四本外加錦套裝潢精妙大堪悅目賞心每部收回工本洋一元不折不扣欲先覩爲快者請至上海五福衖口京都同　堂藥局三馬路申昌書畫室購取此佈○是書初印二千部遠近爭購所存無多現擬重印誠恐輾轉傅鈔難免魚魯之訛倘有函示卽當更正可也 
[書救狗新章後]  
　　五洲之上建國多矣人民亦衆矣風氣不同嗜好各異欲統彼此而强合之此必不可得之數也然彼此雖不可以强合而實無不可以相通其道何在則準之以情而已矣夫趨吉避凶者情也　生惡死者亦情也以我之情度彼之情則彼之情無自遁而我且因得彼之情而有以遂我之情辦理交涉者苟能於此中探取消息自然洞中窽竅如屠牛坦終朝解十二牛而芒刃不頓大者如是小者何莫不然吾觀昨報所紀救狗新章一則而不禁重有感焉夫狗之爲物也性靈且馴善伺主人意不特可資以守衛門户且可指揮如意任人玩弄故不特華人愛之西人尤愛之每當風日晴和六街如砥或驅車言邁或策杖閒游每有宋鵲韓盧相隨在後而且毛色則取潔凈芻豢亦極豐盈其愛狗也至矣而獨於租界中華人所畜之狗則遣巡捕隨時偵察見有項無皮圈不掛牌記者輙目爲無主之狗立時拘去如次日無失主前往認領則以洋槍擊斃華人不察幾疑西人之於犬私用其愛憎於已所畜者則愛之於他人所畜者則憎之而不知非私用其愛憎也勢固不得不然也蓋西人所畜之狗愛惜綦深調護周至故病瘋者少華人所畜之狗不甚愛惜任其東奔西走甚有狗已病瘋而主人猶茫然不知者一狗病瘋則他狗之被噬者亦相繼病瘋而人之行路者幾於防不勝防苟不善爲之計則大道通衢皆成荆棘此捕房捉狗之舉所以不容緩也惟是捕房地位無多苟日日捕狗以來不盡有失主認領則狗之囤積者日多其勢必不能容不得已而用槍擊斃庶幾畜狗者皆知善爲保護不令任意在外致有病瘋噬人之事然則其忍於擊狗者正其大不忍於人之被噬也孰得而議其殘忍者惟捕房捉狗因地位無多實不能容遂致用槍擊斃則華人之見此而心懷惻隱者正宜從旁借箸代爲之謀庶不忍於人并不忍於狗愛人愛物兩盡其道十年前南門外放生局曾建議赴捕房領狗安插曠地後以豢養未盡合法領去之狗仍至租界如案犯之遞回原籍伺隙復來捕房恐租界中終不得淸凈遂不准其領狗以去今蘇州放生局與上海元濟堂董事商議復有領狗安插之舉此誠仁者之用心初次致信工部局未蒙允准者恐仍蹈前轍故也後復具禀凂唐君茂枝交工部局聲明此後當設善法領去之狗决不再至租界工部局始首肯並開列章程數條以便遵照辦理觀此而益知西人非不忍於人而有忍於狗也亦非不忍於已所畜之狗而獨有忍於他人所畜之狗也且此次不但允准領狗更爲明定章程如所云運至蘇州當好爲喂養不然不如處死之爲愈工部局隨時遣人至蘇看視喂養合法與否如不合法以後卽不准領慮周藻密一至於此苟非有愛狗之心何能若是或曰愛狗誠善矣惟雌雄分開不准在一處狗若有知能免怨曠之嗟乎則應之曰不然租界中捉狗每日必有數起以一月計之必有數十百起今旣源源而捉源源而領必有極大地位方足容此無數之狗若再任其滋生繁衍於其中雖有周文七十里之囿且慮無以相容而謂放生局能容之乎故好爲喂養者所以全狗之命而雌雄分開者所以免其生育無窮將來實不能容必致爲德不終正不僅杜爭奪搏噬之害也或又曰領狗安插誠善矣倘牧養者不得其人得無食其肉而寢其皮乎則應之曰是不必慮愛物之心盡人皆有惟不忍狗之慘遭荼毒故詢謀僉同擇地以爲安插旣已得行其志自必愼選牧養之人盡心喂養人之欲善誰不如我而又何必鰓鰓過慮爲尤願經理其事者始終一致庶有以善體西人之情免致允領於前阻領於後則尤狗之大幸也夫 
[本館接奉電音]  
　　昨由京友電傳上諭十二道敬謹譯登○三月初六日奉硃筆遣李鴻藻爲正考官徐郙汪鳴鑾楊頤爲副考官欽此同日奉硃筆這同考官著鮑臨周樹模劉學謙馮光遹翁斌孫王蔭槐戴兆春文煥高熙善趙惟熙張孝謙李盛鐸劉啓端汪鳳梁華輝王式文華俊聲朱錦去欽此同日奉硃筆内簾監試著德本馮金鑑去内塲監試著慶緜文邰鍾華寳安張元普蔣式芬楊晨曹志淸去欽此同日奉硃筆這塲内督理稽察著左翼嗣都統玉書右翼副都統吉恒去欽此同日奉硃筆這收掌試卷等所官著章士荃劉錦榮孫笥經鄭文欽何文瀾王淸穆劉寅浚陳金一李蘭馨李毓芬劉貢琛葛詠裳張丕基何宗楷郭昭黃崿陳應辰方克猷李英華王祖武錢昌瑜土沛棻安瀾去欽此同日奉上諭李鴻藻現在入闈禮部尙書著徐桐兼署欽此同日奉上諭徐郙現在入闈都察院左都御史著孫家鼐兼署欽此同日奉上諭楊頤現在入闈都察院左副都御史著沈恩嘉署理欽此同日奉上諭汪鳴鑾現在入闈工部左侍郎著徐用儀兼署欽此同日奉上諭御史安維峻奏甘肅鄉試冐籍甚多以致弊端百出請申明嚴禁舊例以重科名等語著禮部議奏欽此同日奉上諭御史德蔭奏宗室贊禮讀祝等官選途遲滯請飭量爲變通一摺著該衙門核奏欽此同日奉上諭御史安維峻奏本年來京補行覆試之辛卯科舉人李柄珩係四川南部縣人冐入新疆迪化縣籍衆論確鑿新疆巡撫陶模恐甘肅京官扣阻以咨代結經　部議准請分别懲儆並將李柄珩會試卷扣除各摺片著禮部查明具奏欽此 
[紫禁簪毫]  
　　吏部爲咨行事查鴻臚寺少卿舒普廾任所遺之缺照章輪應郎中班人員請旨簡補相應咨行宗人府各部院等衙門卽於一等理事官郎中出具考語保送一員如一等不得其人或有經手未完事件准以二等人員出考保送務於三日内開送過部以憑辦理○禮部爲片行事准户部咨開倉塲坐糧廳滿監督户部郎中如松現届期滿咨取本部保送人員列揀請補等因前來應將本部一等員外郎惪齡出具考語保送相應片行貴部查照辦理○吏部爲曉諭事據廣西題請揀補那地土州州判一缺向武土州州判一缺例應奏請欽派揀選誠恐在部投供人 
 
 

Page 2

 
 
員不敷揀選相應出示曉諭如有應行借揀人員情願列入揀選者務於五日内取具同鄉京官印結赴部投遞以憑定期揀選○三月初四日祭西陵氏於先蠶壇皇后行禮所有親郡王福晉貝勒貝子夫人文武大臣命婦例應隨班陪祀先期由禮部分行宗人府等衙門卽將應行陪祀之王福晉貝勒貝子公夫人大臣命婦查明現在有無事故開具官銜姓氏務於卽日咨覆以憑辦理○大司馬烏拉喜崇阿致仕所出稽察内七倉事務大臣一缺例應奏請簡充經値年旗咨行八旗滿蒙漢各固山卽將都統副都統各堂銜務於文到五日内開送本旂並查明有無兼充何項差使以憑辦理○江西舉人蕭敷政因錄科卷蓋印湖南巡撫關防經磨勘官簽出除將覆試暫扣外行查江湘兩省俟覆到日再行核辦已綴前報兹聞蕭君取結赴部呈明因在湖南游幕久離原籍適客歲恩科塲期促迫呈請湖南巡撫就近備卷錄科咨送鄉試以免遄回原籍起文錄科致誤入塲委無别項情弊如虚願甘治罪請免扣覆試俾得觀光又據江西京官熊太史等十人聨名赴部公遞保結以免行查覆到有悞本科塲期餘與蕭呈情節相同禮臣議以游幕省分例准由督撫咨送鄉試明文未載備卷之例在該舉人試卷委無應議核對筆蹟相符旣據該舉人取結呈明同鄉京官聨名公保擬將暫扣覆試之處銷去卽令取結投卷覆試觀光至錄科卷蓋湖南巡撫關防俟覆到再行核辦具奏後已奉旨兪允矣○正白旗滿洲都統克勤郡王爲咨行事印房呈稱現出公中佐領一缺照章咨取三四五品京堂科道郎中理事官侍讀員外郎副理事官頭二三等侍衛冠軍使雲麾使治儀正前鋒叅領侍衛正副委護軍叅領翼尉協尉步軍校等與本旗應升人員一同揀選相應咨行貴衙門卽將前項人員内保送一員務於三日内咨覆本旗以憑辦理○侍衛處爲知照事二月二十三日奉旨朕於明日辦事用膳召見後出德昌門率王大臣跪送皇太后聖駕畢還勤政殿小坐出德昌門西苑門進西華門走隆宗門進内右門還宮欽此○崇文門稅務司派員於二月二十三日黎明齎黃花魚進内以一分交奉先殿首領在列聖列后前薦鮮一分交太廟首領在中殿後殿薦鮮並另齎二包由内務府恭進上用迨奉旨賞收後卽可饋諸要津○兵部題派八旂宗室文會試繙譯會試監馬步射大臣御史奉旨著正白旗領侍衛内大臣容貴署正白漢都統果勒敏監馬步射這監試御史著富通阿去欽此得旨後卽由兵部司員請期考試經容果二欽憲商定於二月二十七日辰刻在東安門内南箭亭子正曰旗侍衛教塲看會試馬步射由兵部分咨宗人府八旗滿蒙漢固山出派識認章京帶同會試各舉人務於是日黎明各帶弓馬前赴該處聽候看箭 
[行刺不成]  
　　高麗叛臣朴泳孝匿蹟日本東京當叛黨金玉均在上海被擊時適在東京遇刺客李佚殖此已略述報端矣兹譯日本新聞云朴就東京開設學堂是日李招令赴宴朴疑而未赴李乃帶二高人蹟至學堂行剌被學生所獲事不果行忙亂中二高人遁入麴町區中六番町高麗公使館及警察署將李訊問稱奉朝命來此刺殺叛臣警察長命警察使至公使館索取二高人公使不允交出索之再四始麾之門外由警察使帶回以後如何且俟本館訪事人書來再行續錄 
[撫憲勘河]  
　　鎭江訪事人云江蘇巡撫奎樂峯中丞於本月初四日晚八點鐘時乘舟抵丹徒口先一日丹徒縣王大令預飭辦差丁役就江口盛陳供張又設行轅於丹徒會館俾中丞暫駐襜帷初五日天甫黎明文武各官均詣丹徒口求見中丞一一晉接辭色温和八點鐘時新兵各營勇丁在碼頭列隊戈矛旗幟如火如荼俄而各官鵠立江干伺候中丞登岸中丞端坐緑呢大轎前導有提爐兩對江蘇巡撫部院護衛親軍十六名新湘右營親兵二十餘名及撫標中營親兵道轅護勇各若干名戈什哈十餘名跨刀親兵十六名頂馬三員前呼後擁緩緩而行由碼頭至西門一帶時有河工總辦韓古農觀察帮辦徒陽河工袁太守恭宏及府縣各官追隨在後中丞降輿循岸步行一一察閱見南門運河兩岸泥沙堆積高若岡陵恐春水一生不免仍然坍下遂諭令承辦各員卽日督率勇丁將淤泥運赴遠處抛棄各員唯唯承命中丞隨命駕至洋馬路拜會稅務司紀君曁英美各國領事官然後進西門拜客先至都統署保統制迎入小叙繼往道署蔡觀察亦接見欵談彥太守則辭不敢當旣而鎭江及揚州文武各官議在道署盛設公讌以伸東道之情陪坐者爲兩淮運憲江蓉舫都轉鎭江關道蔡和甫觀察瓜州鎭總兵謝鎭軍福田統領新湘等營陳宇山軍門揚屬堤工總辦郭觀察慶藩淮南總局林觀察鐘球儀徵淮鹽總辦曾觀察丙熙揚州保甲總局朱觀察志濬揚州府沈太守錫晉鎭江府彥詠之太守江都縣林之蘅大令甘泉縣汪大令懋琨丹徒縣王伯芳大令及統制等員簪裾薈萃水陸紛陳把酒淸談其樂何極席散各官先出西門至六吉園碼頭伺候鐘鳴五下中丞呵殿而來各官依次相見閱片時卽登登瀛洲兵輪船衝波而下逕赴崇明吳淞等處瀕行各營哨弁唱名跪送江中所泊各兵艦亦高懸五色綵旗鳴砲致敬水陸各營兵在德勝門一帶燃放排槍 
[舒城大火]  
　　舒城縣爲安徽廬州府所屬距安慶省垣二百餘里二月二十六日忽祝融爲患火由南門内起直達西門其勢飛揚遍地皆是兼之水龍稀少人力難施而南風猛烈異常以致連燒三日計共燬市房住户公館衙門一千數百家所失約値數十萬金縣署及牢獄盡付一炬片瓦無存焚斃民人甚多獄中所禁罪囚經邑宰押至城隍廟始免脫逃當火熾時邑宰見無法可施公服坐大堂意圖身殉旋由某家丁挾之而出得免於殃隨連夜繕就禀詞飭家丁策馬赴省垣禀報沈仲帥立籌銀兩札飭候補縣熊明府鈺携往散給災黎想不日當專摺入奏也 
[樅陽火災]  
　　桐城縣距安慶省垣百餘里縣屬樅陽鎭人烟輻鋪户如雲上月二十八日忽起火災焚去六十餘户燬失貨物約値三萬餘金聞由某小户遺火積薪致罹斯厄云 
[八閩新語]  
　　福建水口稅厘局員王茞生司馬因病請假上憲以此差關繋綦重不可一日虚懸遂委現辦南臺税厘總局提調郭和卿司馬榮禧代理以重税課而專責成○鹽道龍仁陔觀察之太夫人九秩晉一壽辰本係二月十七日現攺於二十一二兩日補祝譚文帥希軍憲及司道以下各官均於二十一日摳衣晉祝觀察殷勤欵接并請候補道孫蘭江楊晴川葉伯銘許秋槎四觀察酬應賓客雇大吉祥升二班登臺演唱笙簫迭奏袍笏如雲王太史崧辰撰句云慈訓作官箴軍政六弢鹽政八教國恩兼家慶聖母萬壽賢母百齡譚制軍撰句云身歴五朝歡聨七代恩榮八座壽晉百齡冠冕堂皇一時傳誦○南街宮巷口源興鞋店係林姓所開生涯不惡上月二十二日學徒某甲偶爾失手將茶壺磕破主婦以其鹵莽略加訓責甲忿甚上樓雉經時樓下人見樓板縫中有水滴下欵爲猫鼠遺溺上樓視之見甲身繋梁間口吐涎沬大爲驚駭卽時解救氣已絶矣遺人馳報其家以甲受屈而死欲赴官署控告後經人再三調停始肯了事於二十四日成殮一念之差畢生莫贖吁殆亦有主之者歟○南臺田鐺排水衕乃臺基之淵藪也有甲乙二人因爭風起釁奮力鬥毆甲被乙斫傷數處血流如注奔赴保甲局喊控被門丁所阻遂赴海防廳署控告末識堂上者何以審此風流案牘也○管帶福靖兵船楊都戎永年奉差厦門督憲譚制軍以其任意逗留立卽撤差改委李雲農叅戎接帶 
[赤崁城冶春記]  
　　臺北訪事人云大嵙崁逼近内山番民雜處前者設有撫墾各局嗣以節省經費一律撤裁另設南雅同知一員責以撫民理番緖務客臘大憲委孫蕚齋司馬傳兗署理兼稽查内山一帶腦竃又檄令兼管向駐大嵙崁之隘勇數營○臺北北門外東首向有洋房一所瓊樓玉宇壯麗崢嶸暇或登其最上一層覺千畝魚塍四圍雉堞歴歴在目無異畫圖前由鐵路商務兩總局於此辦公去歲黨幼雲直剌入都引見是局歸蔣丹如觀察接辦而以張經甫别駕煥綸爲提調將鐵路商務兩局移於製造局中令春觀察又經邵大中丞保列剡章送部引見當將鐵路商務兩局歸别駕代理業於二月初一日接辦别　旣視事以製造局與鐵路局相暌太遠究不若洋房之地處其中爰禀准上游 
 
 

Page 3

 
 
擇吉二十七日仍復遷入而令洋員瑪體孫居向西樓上○署臺北淡水縣翁子文大令秉鈞近奉邵大中丞飭知於五年海防案内保以俟得知府缺後以道員候陞而以本任淡水縣現署鳳山縣李麗川大令淦回任所遺鳳山縣缺飭准補鳳山縣現署彰化縣之兪東生大令回任兪大令須俟委署彰化縣之丁大令燮抵任方可赴鳳山履新二月二十一日丁大令已由郡禀辭遵陸赴彰化矣○二月二十四日爲原任福建建寗鎭總兵蘇健齋總戎得勝奉旨入祠之期淸晨由公子等排列全副儀仗迎栗主入城地方紳民沿途恭設祭案邵大中丞以下文武印委各員弁莫不虔誠致祭并雇福州名班登塲演劇笙簧競奏酒醴紛陳殊極一時之盛 
[蟂磯柳浪]  
　　商人捐納牙帖向歸司道衙門經理後某大僚奏改就近歸牙厘局經理是以局總每年春秋兩季亦仿巡道例委員前往各局稽查以昭愼重本届春季查帖之期許觀察於上月遴定十餘員懸榜揭曉大約衝繁縣分每縣一員簡縣則一人而兼查二三縣日内已分别下札車轔轔馬蕭蕭分道揚鏣是亦不可多得之遭逢也○蕪湖年來米市蒸蒸日上代客買賣之行因而局面輝煌向曾延有董事禀官設局彈壓交易近日此業日形暢旺遂就行用中酌抽捐費於日前置買招商局對面基地一方起造公所現已鳩工庀材邪許之聲終日不絶於耳不日落成規模甚爲闊大○月之朔日某米行遣夥過運米糧持籌計數往復不絶繼因小工爭論籌數一言不合遽奮老拳正在龍跳虎鬥忽刺斜裏飛來一冷棍恰中米行夥之太陽穴鮮血迸流幾如花雨繽紛登時倒地昏暈米行中舁以竹床赴保甲局騐傷後未知所終○去年皖北淮泗一帶旱魃爲虐年榖不登小民生計日蹙咸轉徙他鄉效伍大夫吹簫故事邇値春深似海東作將興咸有歸與之嘆連日扶老携幼道出鳩江者不知凡幾經過城廂挨店募化保甲局饒明府恐人多易於滋事飭派局勇沿途彈壓蕪湖縣王邑尊又慨解廉囊按人給予靑蚨一百文並令地保雇用紅船載送渡江災民無不且行且頌○韶光百五昫過淸明蕪俗人家咸於禁烟前後十日作掃墓之舉麥飯一盂紙錢數掛相與拜到墓門當此棠梨開遍閨中少婦靸鳳頭鞋試杏黃衫携一二小兒女與雛鬟鴉婢在三家村後一路指點鬢影衣香山光水色不約而同東馳西驟紙灰飛作白蝴蝶血涙染成紅杜鵑此景此情洵堪入畫 
[金焦黛色]  
　　二月二十八日晨光微逗統領新湘等營陳宇山軍門率領麾下貔貅在小校塲操演各營勇分站兩旁如燕展翅軍門升座演武廳諭令開操先閱各陣爲長蛇陣雙龍出水陣繼而爲八卦爲四方爲三才爲螺螄爲梅花變幻離奇觀者爲之目眩接操籐牌打靶短刀木棍鋼义等雜技類皆身輕如燕力健於猱相對相當略無破綻再次則放洋槍射皮球各獻神通少頃帥字旗下升砲三響鳴金收軍時已鐘鳴一點矣軍門命駕言旋一時鼓樂齊鳴軍士皆長跪以送是日紅男緑女相率往觀不絶於道○鎭江運河淤淺調集各營勇挑濬正在興工不料上月初旬雷雨不止江潮陡漲所築土壩一律衝塌兹由河工總局袁恭宏太守禀明江蘇巡撫奎中丞撥欵重挑雇定民夫二三百名自浮橋門以迄小閘口南門三處取土築壩迅速戽水逐叚挑濬並商請寳蓋新兵前營吳管帶撥兵二百名相助並悉中丞因工程浩大特委候補道韓古農觀察督率撫標新兵正營兵丁一百名前往挑濬觀察奉委後於上月二十三日淸晨乘舟蒞鎭兵丁暫住南門張文廟遂於次日鳩工自西門橋至南門歸該營勇挑濬他日工竣中丞尙須親臨履勘云○署常鎭通海道蔡和甫觀察示期三月初二日辰時點卯並諭書吏差役人等届時一體謁見如有點名不到者卽當斥革○京口副都統保頤菴統制之夫人於上月二十七日午後排導出西門詣六吉園碼頭乘招商局之江孚輪船順流而下逕赴申江再行換輪北上瀕行時鎭城文武各官及滿營兵丁均在江干站隊旌旗蔽日槍砲轟天極一時之盛 
[大觀亭畔踏靑記]  
　　温州訪事人云温處道蔣幹臣觀察牌示二月二十四日甄别中東書院是日與試者共一千八百餘人○永嘉縣沈子谷大令示期二月初三日觀風初六日甄别東嘉書院隨赴省垣謝委大約西柟兩溪書院須在公旋後開課矣○瑞安縣縣丞邱玉生二尹嘉樹經徐太守委令暫攝典史於前月杪接鈐○前署瑞安縣典史黃玉農少尉向兼縣丞兹以湖州府歸安縣典史自請開缺因委少尉前往庖代○新署瑞安縣典史蔣笏華少尉煥於二月二十七日附招商局普濟輪船至甌暫寓東陽春客邸大約上已芳辰卽須接鈐履任矣 
[松江桃浪]  
　　松江訪事人云南門外大張涇上通黃浦向爲官商出入之要衝年來水利失修漸形淤淺去歲婁縣張筱芸邑尊乘西門外開濬市河時商之紳董禀請江南提督譚靑崖宮保諭飭中營叅將張叅戎城守營曾都戎各率所部正副兩營襄同挑濬議旣定酌貼畚挶等費若干於二月中旬築壩戽水南壩在紅廟外北壩在大橋旁俟首叚告成然後折入西北一帶城濠至蘆席匯而止○盜刦鄉村一事前已略述報章兹悉上月二十九日之夜突有匪徒七八輩擁至夏橫莊五圖殷家宅橋殷姓家踰垣而入搶步至臥房任情搜索家中人自黑甜鄉驚醒急令傭工出外鳴鑼匪黨恐被禽拿乘間逃竄所失衣物約値數百金翌日開單赴華亭縣報案童大令隨於本月初一日黎明前往勘視初二日傍晚遄回卽籖飭捕役勒限緝查○後岡孫姓殺妻一事前已疉紀報端當邑宰開棺騐視後卽飭差役獲孫庭訊供稱當日爭論蓮子大小恍恍惚惚竟視妻子如宼仇以致操刃相向邑宰飭收入監中備文詳革 
[格致書院春季正課題]  
　　今年格致書院春季正課應由升任蘇松太兵備道聶仲芳廉訪命題共題四道其一明艾儒略述泰西建學凡六科曰勒鐸理加曰斐祿所費亞曰默第濟納曰勒義斯曰加諾搦斯曰陡祿日亞今已各有删併同異損益可覼縷以言之歟其二宛平石景山莊頭有修姓者能布土於沙石引水成田意大利西南有馬里他島地多磐石居民積土爲田以耕試考求其法以裨農功其三墨子經上及說上已啓西人所言歴學光學重學之理其條舉疏證以聞其四意大利卽漢大秦興廢沿革考四題皆爲講求西學者發於學校農功格致考據皆所弗遺凡有志於西學者宜於中西典籍貫通而有得焉庶有上答明問今自出題之日爲始限至四月杪截止逾期概不收錄所有在院肄業士子其卷仍交三馬路格致書室可也 
[旌麾遥蒞]  
　　江蘇巡撫奎大中丞閱視塘工將次蒞滬上海縣黃大令預飭辦差家丁在招商局金利源碼頭搭蓋彩棚雇大號官舫七艘停泊碼頭伺應昨日松海防劉司馬上海縣黃大令乘小火輪船往吳淞迎接督標忠信兩營曁撫標滬軍營蘇松太道親兵咸列隊江干戈矛雪亮劍戟霜凝至六下鐘時中丞乘威靖兵輪船由吳淞口駛入浦江直達金利源碼頭下碇以爲時已晚暫駐舟中各員均詣舟次呈遞職名中丞一一接見 
[五馬來滬]  
　　松江府恩詩農太守因江蘇巡撫奎中丞將至寳山崇明查閱海塘例須迎迓已於昨日抵滬泊舟大東門外大馬頭 
[軍門拜客]  
　　淮揚鎭總兵吳徵三鎭軍乘某輪船於前日來滬昨晨乘緑呢大轎至文武各衙門投剌至縣署時適黃大令迎接奎中丞由家丁擋駕並未會晤 
[預防火患]  
　　欽加運同銜特用府升用直隷州調補江蘇上海縣正堂黃爲出示諭遵事照得凡事預備則可無患大意則易致災故民間失愼雖曰天數亦半由人事之未盡試觀西商自已所居屋宇絶鮮被災之事而所延燒者大都中國人之居蓋西人操心也危慮患也深故其洋房必高厚乎墻垣檢察於燈火非若吾華人作事之惰且喜用洋油燈往往致於燎原而後已由此觀之豈非人事之不可不盡乎卽如二月二十八日晚大東門外大馬頭失火延燒至十六鋪一帶係由洋油肇禍雖經本縣隨同道憲合督文武員弁率領水龍竭力撲救而風狂火猛人力難　賴自來水相助灌救始得熄其毒燄目撃情形曷勝慘惻事後細察皆由鋪户櫛比絶無高垣捍隔而浦灘又多草屋尤爲引火之具近年滬 
 
 

Page 4

 
 
上火患頻仍動輒燒成一片當此創鉅痛深之際不得不爲曲突徙薪之計本縣奉道憲再三面諭自非設立風火墻以及拆除草屋不足以弭患禦災合亟出示諭遵爲此示仰諸色人等知悉所有被焚瓦屋現須重造者各家務宜未雨綢繆每隔五六家公同起造火牆一堵其沿灘一帶草房已經焚燬者不許重新搭蓋其餘完好草房本縣現與紳董商酌另行籌欵令其遷讓此係各保身家要務愼勿圖惜一時之費致遺噬臍之悔各宜懔遵毋違特示 
[懲前毖後]  
　　前日上海縣黃大令傅十六鋪地甲裘鎭至案諭曰上月廿八晚大馬頭一帶被火以來各地主如於日内起造房屋每户須收進一尺浦灘草房嗣後不准建造地甲奉諭之下唯唯而退 
[卹災紀餘]  
　　本埠大東門外大火業由滬北善士施少欽封翁等籌集賑欵請本城同仁輔元堂紳董查户散給已登前報兹聞同仁輔元堂紳董汪君靜巖曹君寄耘會同三局巡防委員飭甲細查業於日前查竣查得江北貧民草棚共有二百六十餘户其中全被災者一百餘户半災者六十餘户因草棚所値無幾遂酌量以棚之全燬半燬及人口之多寡爲區别預給小票昨由汪曹二董會同委員帶領局勇赴被災處給發或五元或四元或三元不等當塲領取者六十餘户共約發洋三百元散畢爲時已晚遂令未到之户陸續赴堂領取當散賑時貧民紛至沓來欲索賑欵汪曹二君只就執有小票者給發餘須查明再給賴有局勇彈壓不至滋事汪曹二董因此等草棚現奉憲諭遷移深恐貧户無力因擬於遷移時再給若干至街巷小店鋪小户人家亦已造就淸册因被災後多有往親友家居住者現已使近鄰及地甲知照囑令到堂領取恤欵矣 
[冐牌被逮]  
　　晉隆洋行西人以華人將低貨帋烟冐充牌號控訴英公廨昨由英包探秦少卿投法捕房請派包探同至法界菜市街通裕泰烟店搜出紙烟十六箱係晉隆牌號并造烟之機器一副與店主某甲一并解入捕房押候過堂移送英公堂歸案辦理 
[對聨肇釁]  
　　前日有某甲者在美租界西華德路開張成衣店同業某乙賀以紅燭一對金字燦然甲視之則大書聨語曰守孝不知紅日上思親常望白雲歸甲固稍識之無者惡其語不祥向之詰責互扭至某茶肆大肆咆哮後經其友叩首負荆始無言而退好事者詢以聨係何人所撰則　然曰我友某丙適逢其母大祥親友之具香燭奠靈前者絡繹如織我故借此以饋祗圖省却百文錢不虞其興此風浪也嘻滬上一通商大埠富家郎惟知對黃白物作鸕鷀笑何嘗有一點墨汁在胸中猶憶十年前有名妓金十全者輕薄子贈以聨曰十分如我意全不怕人聴褻語淫詞可謂淋漓盡致而十全不知意義竟爾高懸繡閣中近訪一友人入其家則廳事中楹帖曰一二三四五六七孝悌忠信禮義廉蓋襲聊齋志異中陳言詬之爲無恥亡八也而其入固衣冠闊綽卓卓有名者然則如乙之悞用挽聨夫亦了無足恠耳豐十饒舌果胡爲者 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[烟臺郵簡]  
　　烟臺地廣人稠雖設保甲局頗有鞭長莫及之勢近由道憲將保甲局裁撤分本灘地方作爲三鎭編查户口分晣街巷以海防營就近管理西鎭其中鎭東鎭則以巡檢司及芝罘汛分管各按地叚以專責成似此認眞辦理商民人等自可高枕而臥矣○上月十九二十等日小水口紫埠村鄉民賽會一奉龍母神一奉天仙聖母相繼來烟進香但見儀仗叅差旌旗零落所扮抬閣雜劇俱是葫蘆依樣在會中人不過收集數貫香資並無奢望而觀者則已等諸自鄶以下矣○烟口迤東水程十餘里有崆峒島孤懸海中居民十餘家皆與南岸村鄰結爲姻婭每遇春秋佳節彼此往來一葦可杭無虞間阻日前新雨初過村中婦女結件赴島探望親戚共駕扁舟一葉及至中流颶風忽起頓遭覆没亦慘矣哉○烟街舊無水道每當雨後積潦盈渠有力之家各將屋基塡高以鄰爲壑由是相率效尤使蓄水盡趨道署之前後街近由劉觀察統籌全局以資疏洩現已招募名匠測量地勢斟酌高下擬將舊日地溝另行開挖不使有阻滯之虞不日卽可興工舉辦矣○新造戲園於上月廿二日開演所唱各齣俱係梆子調而觀者仍接踵於門班主乃令日演二次以廣招徠○登州舉行科試於上月廿二日取齊現聞學憲亦於是日下馬於廿四日開棚考試 
[蜀東錦浪]  
　　重慶訪事人云東川書院向由道府縣輪期考校兹有巴縣某生以府尊旣已專課渝郡書院縣宰專課字水書院請將東川歸道憲常年考課黎蒓齋觀察批令仍照舊章輪考無得故分畛域○淸明祭掃乃孝子不忘其親之意乃近有輕狂惡少携饁出郊名曰上野墳實則站立路隅窺視人家婦女評頭品足蝶鬧蜂喧耿鶴峯邑宰聞而惡之示禁婦女艷裝出外並派差分投巡綽遇有上野墳之輩立卽鎖拿 
[江流九派]  
　　二月二十日有吉安孝廉土君計偕北上道出九江寓泰安棧候輪船東下棧中有姚姓客先在目灼灼似賊孝廉心以爲疑詢問棧主劉姓彼何爲者劉支吾以對迨孝廉附船來滬開箱取物則朱提百餘兩番佛數十尊俱不翼而飛箱鎖毫無損壞急回潯陽追問棧主茫然不能答姚已匿　他方遂將棧主送縣著令將姚交出孝廉仍附輪東下有知者謂姚慣在江湖胠篋手叚甚高不知能否弋獲耳○九江關道誠果泉觀察於二月廿一日誕育文孫石麟毓秀錦褓增輝試聽啼聲咸知英物屬下印委各員皆赴鈴轅賀喜觀察亦欣然迎接酬酢盡歡各員始興辭而出○周　溪先生墓在南門外十五里之譚家畈二月廿一日九江府邵傳巖太守率同薛俊甫大令前往致祭此外騒客文人亦多乘春日融和携隻雞斗酒憑吊荒阡詩曰高山仰止景行行止雖不能至心竊向往之○九江茶市連年折本今歲業此者僅十餘家向來進山辦茶銀兩皆由張瑞豐信局雇夫挑運今歲茶市將開頭批挑去銀六十擔較之昔年此日尙未及三分之一不知將來果有轉機否○德安縣汛龔把戎因病出缺周德泉鎭軍札委候補千總李千戎淸署理○彭澤縣捕廳孫少尉亦因病出缺佐雜班中又弱一个矣 
[失單轇轕]  
　　前月之杪虹口興隆發號失去棧單一紙計藥材數件前日見南市黃義興藥材行將此代貨裝運往南因卽送入捕房據情聲訴捕頭立飭包探江阿三傳黃義興主人詰問據稱此貨由掮客陸某前來兠售遂復傳陸研求陸稱棧單向法租界同興洋棧贖出捕頭傳聞同興棧主莊智英又稱此紙棧單由棧客售下現在客已他往矣捕頭令將贓物暫存 
[給還書籍]  
　　汪友餘被控竊書求免提究已列前報昨有西人矮倫之妻投英捕房訴稱丈夫矮倫向在胡家宅地方設館教習英文英語收汪友餘爲門生曾將書籍抵與汪處後矮倫病故汪來言明抵書事我囑伊出售歸償欵項遂將書籍售與教習英文英語之美國女子貝乃脫貝錯疑爲竊贓報捕拘汪送案已請免究將汪開釋所有書籍應請給還汪友餘捕頭准之 
[傳諭地甲]  
　　前晚上海縣典史蔡少尉飭傳各地甲至案諭以本廳訪聞城廂内外各烟館每每深夜開張容留烟客不特有千例禁且恐易肇釁端今著爾等逐一傳諭自後一例遵照向章於十下鐘時收市茶寮酒肆亦照此例如敢陽奉陰違治罪不貸各地甲咸諾諾連聲而退 
[法廨停訊]  
　　昨禮拜四係法公廨訊期因讞員葛同轉别有要公飭家丁持名片咨照捕房停訊一日 
[上海巡局瑣案]  
　　本邑南市同裕板行雇吳坤全剝船裝松板至某處爭論船價以致互毆旣而吳至同裕門前肆行吵閙並擊毁行内門牕遂由行夥扭赴十六鋪中局請懲局員李蘭史二尹略詰情由著吳坤全將所壞門牕修整○趙某賃得沈姓市房開設鞋鋪積欠房金數月未付分文向索再三終無以應昨日互扭至十六鋪南局請追局員鍾偉臣二尹限趙於三日内如數付淸以了其事 
[英界公堂瑣案]  
　　桂恒木訴稱小的因案管押忽有何阿三至家中向妻索取使費因取衣質錢及小的出外查悉前情報捕拘案何供寍波人向借衣服質錢一時無力贖還宋通剌以何阿三藉端誆騙殊堪痛恨判笞一百板押候備文遞籍○包探唐淸山禀稱張阿三曾入安淸道友黨中今向兪德堂强借不遂持刀行兇是以拘案請究兪稱因事涉訟張藉帮忙爲名强借錢文不遂所欲致被刃傷手臂報捕拘案張供江北人以後自當改過宋通剌飭將張阿三押俟兪德堂醫傷痊愈再行覆訊○周阿大訴稱蘇州人在船扛運鐵貨與徐金寳碰撞被用鐵鈞搭傷右脚背由捕拘案徐供扛貨被撞爭論之下遂起釁端宋通剌判罰徐金寳洋二元給周養傷○王葉氏訴稱蔣雨亭手持利刃向小婦人勒借爲此報捕拘案蔣供與該氏之母相識現因拮据偶然商借不敢行兇宋通剌以蔣雨亭携刃强借不法已極判笞一百板押候備文遞籍○包探張阿五禀稱昨見趙金春帶鐵鋤鍋子等件情有可疑拘住盤問據稱在寳山縣境江灣鄉間竊來今將人贓送案尙未查明失主趙供認行竊宋通刺飭押候備文遞解竊贓開單移送寳山縣以便傳失主認領○劉芝榮訴稱江北人被同宗劉明木行竊棉被布衣等件由捕阻獲人贓送案念一本之情求免懲辦劉明木俯首求恩宋通剌准其從寛免辦贓交劉芝榮領去 
[賑捐述略]  
　　大豐莊來志道齋主人助洋銀二百元恒孚銀樓募各户並桶捐共洋銀七十一元六角五分山陰沈文樵病愈助洋銀五十元顧傳桂昆仲季之父三週冥誕移懴資洋銀五十元吳興怡然主人助洋銀四十元幼童林吳生求　病愈助洋銀二十元解囊集腋功德攸同乞附報章以伸叩謝[  上海六馬路仁濟善堂籌賑公所施善昌等謹誌]  
[上海北市絲業會館籌賑公所施少欽經收順直山東賑捐正月十六至廿六日第三千八百廿三至三十三次淸單]  
　　十六日神户全益號年節酒由源記東洋莊來洋十五元又隱名氏洋一百元隱名氏求病速全二十元九思堂屬爲兒病愈還願十元無名氏一元吉先氏一元朱姓經勸　弊一空銅洋三十四元免害人銅洋二十元同泰銅洋五元興記銅洋一元○十七日寗葉保之善士洋一百元祥記由新棧來洋四十元内銅洋一元仁德堂洋二十五元蘇城劉星階爲母方氏病愈完願十元梁劉氏續助二十元烟合無名氏四氏六元九江無名氏五元常郡懷永堂惲五元溧陽鹽棧無名氏四元尙義堂二元隱名氏求平安二元林紹文二元淮安干晉良病愈還願洋十元干尙成病愈還願干尙先病愈還願干時氏三户各二元共四元合洋十六元内銅洋一元○十八日張鴻甫洋二元無名氏銅洋三元隱名氏銅洋一元無名氏銅洋一元○十九日無鍚無名氏完願洋一百元烏程新進邱景灜以芹筵資移助二十元靑浦縣署帳房各友客臘封篆及立春席資移助十二元松江汪誦芬求病遠痊十元龐筠齋祈身康泰十元滸　張渭英八元銅洋四元羅陽義禾求内人產後病速愈洋四元嘉定庚午生志士四元無錫許藴山减價畫資助賑三元陳姓一元汪鴻遠求合家平安身體康健一元江程氏求身體康健諸　　　一元汪汝昌同室吳氏求身體康健早得弄璋一元揚州求子生銅洋一元○二十日王燕喜堂繕助由升泰莊來洋二百元隱名氏還願十元揚州汪時若求病愈并子易長合家平安十元無名氏六元趙仁德堂五元朱姓二元○二十一日江陰厘局經募由　泰木行來洋六十八元水香精舍再泰源莊來洋五十元徐元炳求祖慈舊恙速全先助三十元邗江默佑歸由福和莊來二十四元常熟老徐市森和爲店事平安八元銅洋二元李椿年爲子病愈完願洋二十元蕭全麟官病愈完願十元趙犀候求子病愈十元蘇州陳秋田爲内人病愈完願八元無鍚正大行丁厚生三元敦禮堂二元盛澤汪永亨無名氏二元無名氏銅洋一元○高郵丁玉軒募振裕堂祈女病愈錢五千文無名氏一千文安　居士洋一元共三户合洋七元○二十二日鎭江鎭源莊邰寳琳求冥福由立大莊洋一百元石邑問心主人十元陸孫氏爲目疾求速痊二元求文運亨通求如願求平安關煞　通四户由東來昇來各二元○二十三日無錫正大趙旭昇洋五元常　陸善士對開洋二元崇明楊源興烟作銅洋十元○二十四日崇本堂洋五元無名氏三元泰源莊洋一元○二十五日嚴善士求吐血速愈洋三十元無錫義和莊程世亷爲妻陳氏求病速愈十元趙稚侯求子病愈洋十元無錫正大趙旭昇洋五元安裕莊銅洋三十四元○二十六日松江侯靜觀堂求祖母病速愈洋二十元師儉堂孫洋十元無錫達源莊　不書名洋十元又古羅補過子完願洋三元又陳予超五角揚運韜三元璜涇陸菊畦求子病速愈洋二元陸餘慶堂六角 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年二月三十日京報接錄]  
　　大臣孫等奏遵旨查明緣由摺○給諫余奏請春賑摺○署蘇藩陳奏報署篆日期摺○署蘇臬黃奏報署篆日期摺○滇撫譚奏委署同知知縣各缺片○雲督王奏保留武員補用片○○臣孫家鼐臣顧璜跪奏爲遵查寳坻縣辦理春賑並宣洩蓄水情形及知縣被叅各欵恭摺覆陳仰祈聖鑒事本年正月初七日承准軍機大臣字寄奉上諭有人奏寳坻被災最重懇恩春賑並設法宣洩蓄水各摺片據稱上年寳坻被水現在縣境之大口屯黃莊八門城各市集尙在水中被災極重者實有四五百村請飭妥籌春賑該處舊設涵洞禀官啓閘房書多方訛索並經設法宣洩等語所奏該處被災情形殊堪矜憫著孫家鼐孫楫速派幹員詳細查明妥爲籌畫奏明辦理毋任災民失所又片奏署寳坻縣知縣張肇鑣性情狡猾行止卑污玩視民瘼向百姓估借銀兩各節著孫家鼐等一併查明據實叅奏不得稍涉徇隱原摺片均著抄給閱看將此諭令知之欽此遵旨寄信前來當卽遴派妥員分别確查去後兹據陸續禀覆臣等查上年順天府屬被水誠以寳坻縣爲最重現在籌辦春賑已揆給該縣銀三萬餘兩米二千餘石因欵目較多加派委員會同該地方官分赴災區核實散放諄諄飭令盡心經理不准草率含混並勸邀籌放義賑各紳携欵前往該縣分投散賑冀可輔官賑之不逮至該縣西南三十里之大口屯刻下並無積水早已布種秋麥惟黃莊八門城林亭鎭均係著名大窪形如釜底衆水所歸現測各處積潦有深至一二尺者有僅存數寸者亦有涸出地畝者沿窪之薊運河窩頭河下游楊岡莊走線窩張頭窩等村建有石閘數座林亭鎭一帶有涵洞十餘處遇盛漲時閘與涵洞皆可洩水入河歸海無如海潮頂托河水高於窪水時復倒灌以致啓洩時少閉閘時多漥水不能速消田畝不能速涸此則地勢使然無可如何者也林亭鎭各涵洞水口窄小如改建石閘似洩水較多乃詢據鄉民云極窪之區一經改閘恐遇大水有臌裂之患至春旱時尙須由涵洞引水入渠灌溉地畝察看地勢仍以涵洞爲宜輿論僉同殆難相强走線窩閘空僅有四尺據該首事懇請展寛俾可多洩積水臣等已飭通永道張紹華迅速勘估覈辦所需工費當卽籌給應用以上石閘涵洞啓閉時向由各村公舉之閘夫及村民分别經管並不禀官縣書無從需索訪諸鄉民毫無異詞亦無禀控縣書訛索案據至前署寳坻縣知縣張肇鑣被叅各欵查上年辦理急撫加撫冬撫係該令經理所領銀米棉衣官義兩項均已悉數散放會辦賑務員紳受賑各村鄉保首事等現皆具結檢查縣卷歴次賑銀均交錢行易錢具有圖結領狀詳核錢米棉衣各數俱屬相符縣署出入公欵向錢行交易時或暫存或浮借均查無蒂欠亦無因挪借歇業者取有城鎭錢當切實甘結至原奏所稱該令工於奔競京城天津月必二三至並有微服冶遊等事訪諸紳民僉云該令在寳坻四年三遇水患赴京津請擬銀米棉衣領運散放皆係因公亦無月二三至之多所云微服冶遊更屬查無其事臣等前已將該令撤任刻下該縣紳士等聨名具禀陳其政蹟頗有去思似委員訪查各情尙屬可信寳坻距京密邇不時有人往來臣等亦時加訪聞張肇鑣在該縣辦賑實係輿情悦服並無弊竇其被叅之故因該縣林亭鎭有張姓李姓兩家爭開斗行互相結訟張肇鑣秉公剖斷李姓未能得利因此布散謠言聞者心切痌瘝遂據以入奏現在查明張肇鑣被叅各欵旣屬虚誣應請無庸置議至原叅内所稱該員狡猾卑汚等語雖查無實據臣等仍當隨時戒飭使之有則攺之無則加勉不得稍涉大意除將委員所呈錢商領狀發還該縣存案外所有臣等遵旨查明緣由謹繕摺覆陳伏乞皇上聖鑒訓示謹奏○○禮科給事中余聨沅跪奏爲近畿被災最重之寳坻籲懇恩施春賑以廣皇仁而延民命恭摺仰祈聖鑒事竊維去夏霪雨以致順天所屬各州縣被水成災仰蒙聖恩發帑截漕至再至三出險危而登袵席凡在含生負性之倫無不感戴伏查各處被水數日卽涸惟寳坻則自夏徂冬猶有水深四五尺者如縣境大口屯黃莊八門城各市集全在水中後且結成氷海數十里彌望無際指日春融凍解待賑者困於水而不能出施賑者艱於渡而不能入顧此嗷嗷坐以待斃非妥爲設法能言而不能行恐亦無濟於事也又查該縣被災共八九百村而極重者亦實有四五百村如東南之石碑莊史家莊小黃莊等村居民各五六十户今盡流爲乞丐其餘災民日以紅高梁皮和大麥連皮磨碎作餅日食一餐並有以秫稭去皮磨粉食之者性命苟延死亡相繼而又無棺可殮無土可瘞藁葬庭廡人鬼雜處至天晴日暖勢必蒸爲疫癘哀此孑遺其何以堪尤可憫者該縣之民當此性命呼吸之時無搶掠無刦盜不鬻兒女不啓爭端其平日風俗之醇厚與民情之良善槪可知已惟旣爲順屬自應請旨飭令順天府府尹查明辦理第近來州縣習氣以迎合上司爲急務而究心民瘼者實難其選若再由府尹諭令辦賑卽不中飽亦鮮實濟合無仰懇天恩特簡卿貳一人前往確查應如何妥籌春賑之處赶緊請旨籲懇恩施庶民命不塡於溝壑而聖仁可溥於蒸黎矣臣爲拯救重災地方起見是否有當伏乞皇上聖鑒謹奏○○花翎布政使銜署理江蘇布政使按察使奇車伯巴圖魯臣陳提跪奏爲恭報微臣接署藩篆日期叩謝天恩仰祈聖鑒事竊臣於光緖二十年正月十九日奉督撫臣行知以藩司鄧華熙遵旨入都陛見委臣署理藩司篆務等因旋於是月二十五日准藩司鄧華熙將印信文卷移送前來臣謹卽恭設香案望闕叩頭謝恩祗領任事訖伏念臣湘南下土久歴戎行疉受國恩毫無報稱回溯陳臬三晉荏苒時閲三十年仰蒙朝廷特達之知復拜吳會提刑之命久司刑律隕越常虞暫綰藩條冰兢益惕查江蘇爲財賦要區藩司係旬宣重任舉凡用人理財察吏安民諸大端在在均關緊要如臣檮昧深懼弗勝惟有矢愼矢勤遇事禀承督撫臣實心經理斷不敢以暫時權篆稍涉因循以冀仰答高厚鴻慈於萬一所有微臣接署藩篆日期並感激下忱理合繕摺恭謝天恩伏乞皇上聖鑒謹奏奉硃批知道了欽此○○二品銜署理江蘇按察使常鎭通海道臣黃祖絡跪奏爲恭報微臣接署臬篆日期叩謝天恩仰祈聖鑒事竊臣接奉兩江總督臣劉坤一江蘇巡撫臣奎俊行知按察使陳湜現在委署藩篆所遺臬司印務委臣署理其常鎭通海道印務以候補道蔡鈞接署等因蔡鈞於光緖二十年二月初十日到鎭江接印臣交卸事竣卽日束裝起程行抵蘇省於十二日接署江蘇布政使正任按察使陳湜派員將印信文卷移交前來當卽恭設香案望闕叩頭謝恩祗領任　伏念臣江西下士知識庸愚觀政農曹始從公於郎署服官吳會繼承乏於監司遂蒙逾格之慈簡授備兵之任三山司榷捧毛檄以承恩五載巡防濫齊竽而滋愧兹復俾權臬事綰篆蘇垣報稱愈難悚惶彌甚查蘇省素稱煩劇臬司總匯刑名舉凡察吏安民事事均關緊要如臣檮昩深懼弗勝惟有殫竭愚誠隨時隨事禀承督撫臣認眞經理斷不敢以暫時署任稍涉因循以期仰答高厚鴻慈於萬一所有微臣接署臬篆日期並感激下忱理合繕摺叩謝天恩伏乞皇上聖鑒謹奏奉硃批知道了欽此○○譚鈞培片再署騰越同知吳光漢病故遺缺查有景東同知黄炳堃堪以調署遞遺景東同知缺查有補用同知張恩洪諳練老成堪以署理署羅平州知州謝純撤省遺缺查有補用同知李秉堃樸實穩練堪以署理浪穹縣知縣王墀因病請假遺缺查有試用知縣田亮　年壯才明堪以署理署龍陵同知黄怡撤省遺缺查有補用同知直隷州知州鄧瑤幹練精明堪以署理據藩臬兩司先後會詳前來除分檄飭遵外謹會同雲貴總督臣王文韶附片具陳伏乞聖鑒謹奏奉硃批吏部知道欽此○○王文韶片再雲南辦理邊防需員差遺兹查有副將銜儘先補用叅將捷勇巴圖魯何天佑係雲南人儘先補用都司陶逢山係貴州人儘先補用都司韓玉春係江蘇人遊擊銜儘先補用都司鄒純才儘先補用都司劉善伊均係湖南人儘先補用都司余忠係安徽人儘先補用守備彭文鍾係廣西人均年力强盛在滇効力日久熟習民情據臣標中軍副將屈洪泰造具該員等出身履歴詳請留滇補用前來臣覆核無異合無仰懇天恩俯念邊防緊要准將何天佑陶逢山韓玉春鄒純才劉善伊余忠彭文鍾等留於雲南按班補用出自逾格鴻慈除將該員等履歴送部查該外謹會同雲南巡撫臣譚鈞培署雲南提督臣蔡標附片陳請伏乞聖鑒訓示謹奏奉硃批著照所請兵部知道欽此 
 
