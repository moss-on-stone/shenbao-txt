# 1902 - 59 - 4910371

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○五益吾咸豐朝東　　錄實洋二元五角○左文襄公奏疏碼洋四元○隨園三十六種實　五元○刑案匯覽洋七元○景岳全書碼洋三元○　治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗實錄碼洋六角○康熙字典碼洋二元八角○三家　案碼洋三角○醫醕　義碼洋三角○瘍醫大全碼洋三元○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角躇君欲購者　移玉至三馬路申昌書畫室或申報館帳房可也此佈 
[新印南皮張宮保政書出售] [  圖書集成局代啓]  
　　兩湖總督香濤宮保學問經濟負海内重望仰止廬主搜　宮保歴任以來奏議數百篇如創設學堂舉辦農工商諸要政悉行採入釐爲十二卷由思益學社倩本局用大號新字印成紙墨精良裝訂六本碼洋一元四角江左書林及漢口江左漢記均有出售有志經世老　撑便購閱可也 
[中國宜派水師出洋保衞商人論]  
　　商務爲致富之基欲致富不得不振興商務欲振典商務不得不出國家全力以助之此必然之理也泰西各國惟能官商一體故上下無隔閡之情商之所惡官必去之商之所欲官必成之商或力不能及官必多方廚護之維持之不足則更以軍威爭之是以衆商在外貿易心雄氣壯而無受人壓制之虞今環毬各國在華商業大小不等然無歳不派兵船航海來華藉資保衞猶記光緒二十四年各國駐華兵船共一百零一艘其間美二十二艘俄十九艘法十艘德八艘意五艘葡奥各一艘獨英多至三十五艘蓋以中國經商之利英得十分之七非他國所能抗衡以故所派兵船亦多於他國也近年德國頗思急起直追整頓水師不遺餘力當西歴一千八百九十九年十月十八日新造巨艦告成德皇警蹕親臨宣言於衆曰我德必令水師强盛方足保海外利權使八年前懍遵前旨及時振作則目今水師己煥然可觀近年商務進境頗緩非多增兵艦安能佐商力之不足使之日起有功其言如此蓋深知英以水師稱雄海上獲利獨優故不甘僅恃陸師不復於海上爭勝也近者德國水師大臣他必氏又在議院中昌言曰我德近在海外推廣利益必得水師保護方可免於疎虞應於一千九百零四年前多派巡船分巡各處聞者皆韙之觀其孜孜商務與德皇所見大略相同遵是行之數年之後所得權利有不與英並駕齊驅者哉此外各國雖不若德之銳意講求時有舉動而彼商人所駐之處要無不有兵艦往來且自前年拳匪變亂後尤於此不敢稍疎彼其防範周詳遐邇一轍豈眞慮有華民與之爲難預爲此以鎭懾哉誠以安不忘危固利國保民之道也今者中國亦知前之視商大輕幡然改圖除令將出洋華商子弟學有心得者由使臣擇尤選舉子以升階外特設商務大臣總理其事邇來各省會更設立專局督以司道大員釐訂章程舉各業董事實力籌辦若何而興物產若何而新工藝若何而開源節流條理井在規畫周密乃獨於旅洋華商身家性命曾不計及懷保之道一若此輩旣置身數萬里外非我子民也者重其内而忘其外安其常不思其變抑何與西國保商之道大相刺謬耶或謂中國當甲午年以前北洋海軍規模大備海軍提督丁汝昌時或乘戰艦出洋巡閱外埠華商殷勤迎接奉若神明維時中國商務亦不見興旺迨變起日東全軍覆没當軸者因噎廢食無力恢復迄今華商重洋逺寓亦尚晏然無事似何必鰓鰓過慮爲此無病之呻吟不知此正有不盡然者夫中國之見侮於各國至今日而極矣從前中國底藴外人尚未深知故旅洋華商可無意外之慮今則國威己損外人皆有藐視華人之意又知其國勢之不足有爲益將視爲碪肉釜魚一任臠割吞蝕雖文明之國信義相尚未必遽有此等事端而當此時勢陵夷禍變之來正不可不慮且亦思西人氣燄日熾乃商人旣自相圑練國家復時派兵艦隨地駐泊其意果何爲乎目今中國北洋海軍雖難驟復然續購之海天海容海圻諸艦統以海軍提督葉桐侯軍門軍容亦頗可畏若南洋水師歳糜鉅餉數十百萬雖有時出洋巡察然大抵皆爲緝捕盜賊起見從未聞因專保商民小駐某國海面何其無逺謀也竊以爲中國現當創行新政之際逺商尤貴保全宜及今變通其制遴派勤能將領統率勁旅逺涉風濤每至一埠寄椗若干日則　而之他此往彼來不稍間斷一則使兵士勤於歴練可備緩急戰守之資一則使外人知我華尚有雄師不敢遽明輕侮之念一則華商有備無患從此咸獲磐石之安一舉而三善備是亦何憚而不爲哉至慮經費無出則旅洋華商不乏富而好義者誠由星使派叅隨各員諭以此舉關繫之重勸令捐輸當無不踴躍從事如此則商力旣厚商利自興否則各國皆能張其權以攘我之利而我不能出其力以獲彼之利徒沾沾曰商務商務我未見其計之得也 
[宮門抄]  
　　正月十四日海公假滿請安戴鴻慈等各謝調授缺恩延譽謝授承德府知府恩孫中堂會章各續假二十日克公請假五日召見軍機及延譽皇上明日卯初至大高殿壽皇殿行禮畢還宮辰初升保和殿筵宴雍和宮拈香遣溥倫十五日郭曾炘謝署工部左侍郎恩朱益藩同鄉官謝恩召見軍機 
[俄路將成]  
　　西字報云俄人由西伯利亞建築鐵路直達滿洲各處尚有數叚當於月杪一律竣工大約不久由黑龍江至旅順口當有火車往來矣 
[俄查商務]  
　　香港循環日報云本月某日俄國軍務大臣德希諾君由烟臺至粤垣十九日午刻乘輿詣軍署及撫轅進藹茗話良久然後興辭聞德希諾君奉俄廷之命來查南方各口商情另有一員往查北方口岸似此講求商務惟日孜孜以視中國之故事虚行者眞相懸天壤矣 
 
 

Page 2

 
 
[法求築路]  
　　香港循環日報登京師來電云法人現己决計請諸中朝就天津保定之間開築鐵道以攬北方額外利權特不知中朝允准否也 
[擬請免釐]  
　　香港循環日報云英廷簡赴中國議約大臣麥君欲於約内載明如中國能將各省釐金一律裁去則英國進口貨稅可值百抽至十五所望英美二國專使將約中應訂之欵告知本國商人俾將來議定章程均沾利益 
[琿春近事]  
　　日本長崎西字報云去臘下浣得琿春來信言各國商民之由此出口者一年之内計共四萬六千六百三十二人其由他埠抵琿春者多至七萬四千六百一十八目下俄人議在此間開設商務學堂專選聰穎少年入堂肄業日前假華俄銀行傳集各富商互議其事由主政官議訂章程交各商觀覽各商首爲之肯相約簽銀以充經費頃刻集至羅貝二三千枚 
[濟南近事]  
　　香港循環日報云駐烟臺之德國領事蘭馳君目下尚留滯濟南擬請中國准設領事衙門並以濟南爲商埠將河道一律疏鑿俾船隻出入自由大約此一年中諸事必須舉辦然余等尤望興築鐵路則行商坐賈便捷良多矣 
[重稅華工]  
　　英京倫敦來電云英屬坎拿大查辦中日兩國工人入口之員現己禀覆政府請將華人入口稅由洋銀一百圓增至五百圓至於日人入口稅如何刻下未經定奪 
[華工遇險]  
　　南洋新加坡來信云本月某日有華工三百四十七名附船出洋陡逢意外之險幸遇他船援救載至西貢折往四里歪因工項工人原欲赴四里丕謀業也 
[綏逺城將軍信軍帥奏陳改練新軍建設學堂摺]  
　　奴才信恪跪奏爲遵旨改練新軍建設學堂酌擬辦法恭摺覆陳仰祈聖鑒事竊照光緒二十七年九月二十五日承准政務處咨開光緒二十七年七月三十日内閣奉上諭前因各省制兵防勇積弊甚深業經通諭各督撫認眞裁節另練有用之兵因念練兵必先選將而將才端由教育而成自非廣建武備學堂挑選練習不足儲腹心干城之選但學堂成效旣非旦夕可期其各省之設有學堂者學成之員現尚不敷分調惟有先就原有將弁擇其樸實勤奮者遴選擢用著各省將軍督撫將原有各營嚴行裁汰精選若干營分爲常備續備巡警等軍一律操習新式槍砲認眞訓練以成勁旅仍隨時嚴切考校如再沾染積習窳惰廢弛卽行嚴叅懲辦朝廷振興戎政在此一舉各該將軍督撫務當實力整頓加意修明期於日有起色無負諄諄申儆之至意所有改練章程應如何更定餉章著政務處咨行各省悉心核議奏明辦理將此通諭知之欽此欽遵抄錄到本處查各省駐防滿營官兵應如何革除舊習改練新軍或就旗營設武備學堂挑選精壯附入各省學堂練習之處應一併遵旨認眞辦理務於三個月内覆奏恭候欽定以便一律遵行等因承准此欽遵之下仰見朝廷修明戎政培植將材建威銷萌之至意敬佩莫名政務處所擬各節叅酌中西規畫周詳實爲功中窽要奴才竊嘗盱衡時局以謂艱迍益亟勁敵環窺欲圖自强必以練兵爲急務然非各省同時並練兵氣仍苦不揚顧當此庫帑極虧籌餉極難之會計惟有大加沙汰裁虚糜之費簡有用之師方足以飭戎行而銷外患兹乃欽承宸訓指授機宜是私衷向所豫籌今得見諸實事亟應認眞遵辦仰副聖懷第查駐防八旗爲國家心腹爪牙之選丁男婦孺仰給度支者二百餘年近今事故蕃滋十倍於昔倘議裁節旣失累朝豢養之仁而令典昭垂尤非奴才所敢擅易思維再四惟就本城自有之舊項自闢之利源設法騰挪期於精練謹酌擬辦法伏候聖裁查綏逺城原設馬步兵額二千七百餘名每年例定兵餉馬乾等項銀二十萬兩有奇除减成减半外實領銀十七萬餘兩從前餉糈按十成支領事畜己苦難資近數年來益形彫敝所賴操期尚簡猶可以負販謀生若使悉數改練新操則朝夕於斯身家奚贍欲望其專精操務蓋戞乎難矣奴才竊謂旣不能統所部而全歸訓練似莫如少其數而可冀飽騰兹查本城馬甲兵丁共設一千七百餘名較别項兵丁額數爲最多擬於各項兵丁内精選年在二十五歳以内身體强壯稍識文字者三百名均補馬甲之餉作爲常備軍又本城新練步隊官兵三百餘員名每年應支津貼七千餘兩卽將此項津貼歸入該軍以示體恤延致教習調撥洋槍叅仿德日兵式實力教練期滿一年改爲續備裁去津貼僅給馬甲餉銀仍按時合操另選三百名充補常備迭相更代歳以爲常不須别措軍儲數年後可望悉成勁旅復查本城向設留防馬隊官兵二百餘員名駐紥大青山後爲防剿土匪之用於正餉外由山西藩庫每年撥解防餉銀一萬六千餘兩核其餉數堪資養贍擬精選五十名調回綏逺城教練新操作爲巡警軍按年更替一如常備等軍辦法但現當查辦教案保護教堂之際該隊分途四出日不暇給容俟時局大定再當一律舉行此酌擬改練新軍之辦法也綏城原設有啓秀書院向聘掌教一員近年應考者甚稀幾同虚設擬卽改爲武備學堂選聰頴精壯粗通文理年在二十歳以内之旗丁六十名作爲武備學生亦均令坐補馬甲之餉俾資鼓舞卽飭由該掌教爲之講授有用諸書另延教習訓練各項操法三年畢業擇尤甄叙此酌擬建設武備學堂之辦法也新軍及學堂所需製辦軍裝購運器籍官員薪水學生津貼等項經費開辦之始擬暫由旗庫存儲兵丁各本身照例坐扣加添馬價銀一萬一千餘兩動支以濟急需奴才於本年十二月十三日曾奏請擴充綏逺城八旗牧廠墾務如蒙兪允卽以押荒及租項作爲常年經費俾圖久逺而固邊陲至督練及管帶等官容俟以上所擬各節恭奉欽定後再行遴派奏咨立案所有遵旨酌擬練軍設學辦法各緣由除咨呈政務處查核外謹會同歸北城副都統文瑞恭摺覆陳是否有當伏乞皇太后皇上聖鑒訓示遵行謹奏奉硃批著照所擬辦理務當認眞訓練隨時考察期收實效欽此 
[傳諭絲商]  
　　香港循環日報云粤省土產以蠶絲爲大宗大都載運出洋銷諸美國顧中國於育蠶一事向未加意講求現在大憲體察商情不遺餘力特於新正某日札行商務局傳諭各絲商等務須遵照美國紥絲之式如法捆紥以期盡善盡美免被外人奪我利權 
[愼重圩工]  
　　蕪湖采訪友人云縣屬麻布鳳林等圩均於去歳慘遭洪水以致民居蕩析離居臘尾年頭徽寗池太廣兵備道吳季卿觀察特委余訒菴通刺會同署蕪湖縣柳小汀大令親臨踏勘擇吉興修猶恐民夫怠惰悞公移請保衞營管帶饒翼卿遊戎曁帮帶徐都戎鳳鳴督率勇丁分投監察日來沿堤一帶萬鍤齊興大有庶民子來不日成之之象矣 
[皖省官塲雜事]  
　　蕪州采訪友人云署理安徽和州直隸州知州姚石泉直刺於去冬捐過府班禀請交卸上峯委某直刺往署州篆示期今歳新正初一日履新○舒城縣萬大令留意文風欲令人盡知學因於去年派門下士單弼臣大令赴鄂採購經世有用諸書今正又往浙之湖州採購桑秧數十萬株以興蠶務定期新正初四日首塗若大令者不可謂非今之賢令尹己○當塗縣某大令接奉上憲札文因去歳山水爲 
 
 

Page 3

 
 
災圩堤衝毁特撥公欵一萬數千金以備修築之用刻己傳集夫役擇吉興工矣○署盱眙縣兪子良大令蒞任之後寛猛互用政通民和正月朔日邑人爲之建立豐碑頌揚德政亦足見恩德入人之深也○改寺院爲學堂南皮制軍曾創此議各省多有遵而行之者滁州府能鞠生太守以學堂爲儲才急務諭令董事查得府屬各寺院所有腴田每歳約可徵租米三千餘石用以裁培寒畯當綽乎有餘矣 
[扶桑濯足]  
　　日本長崎訪事友人云日本男爵楠木君正隆前患心臟麻痺之症服藥無效延至東歴本年二月七日卽華歴去年十二月二十九日午前逝世日皇追念前勳異常掉惜卽日降旨升叙正二位并授以旭日大綬章撥出日銀一千元治喪飾終典禮可謂隆矣○長崎縣參事官鈴木君行雄現己升任東京府知事遺缺以山形縣參事官小橋君補授○内務省地方局長山縣君伊三郎轉補内務省次官遺缺以岡山縣知事吉原君三郎補授 
[鳳闕祥暉]  
　　京師友人來函云每屇新年各省同鄉官例有圑拜之舉本年正月十五日軍機處各章京在宣武門外南横街粤東會館舉行是禮并雇福壽菊部演劇侑觴始目午前九點鐘時至夜間五點鐘時始散衣冠車馬爲之塞途○京師各錢店前經順天府府尹陳玉蒼大京兆劄飭大興宛平兩縣主曁五城司坊各官按叚稽查諭令覓殷實鋪商具聯環保結正月十三等日太京兆復親查前門大街一帶凡無保結之家立即摘去錢幌倘有錢票糾葛勒限理清○正月十五日皇上循例筵宴蒙古王公至十九日乾清門值班蒙古王公入内請安皇上重復賜宴仍一律穿蟒袍補褂以表盛儀先是十六日皇上在乾清宮筵宴廷臣欽派張冶秋尚書在御座左邊遞酒○户部各司考試書手分正取次取備取三者其中正次取兩項現皆入内當差備取諸人聽候傳喚聞鹿大司農以人數過多恐滋弊竇定於開印後擇日另行考試以别去留○候選人員例於每月初一日赴部投供惟正月初一投供之期改遲至二十四日去歳拳匪亂後久未舉行目下又將書吏酌裁以故今歳候選人具應於何日補行投供尚未奉吏部示定○拳匪之亂所毁東交民巷各使館現己漸次開工需用木石磚瓦石灰爲數頗多各廠窰無不利市三倍 
[上海官塲紀事]  
　　日前江南機器製造局總辦毛實君觀察乘小火輪船赴松江查勘火藥棧事畢於前日返滬○昨日江南提督李壽亭軍門由松來滬泊舟董家渡蘇松太兵備道袁海觀觀察提右營參將廖楚材叅戎上海縣汪瑶庭大令均往謁見 
[多士宜知]  
　　欽加三品銜在任候選道江蘇松江府上海縣正堂汪爲出示曉諭事奉府憲余札奉藩陸札奉督憲劉札開恭閱電抄光緒二十七年十月二十四日内閣奉上諭政務處奏遵旨妥議變通鄉會試事宜等語上年劉坤一等奏請將辛丑壬寅卿試恩正並行會試歸併壬寅年舉行業經允准惟本年舉行鄉試僅廣東廣西甘肅雲南貴州五省若於明年舉行會試其未經鄉試各省士子不免向隅且經濟特科前經諭令定於本届會試前考試亦屬辦理不及所有明年會試著緩至癸卯年舉行餘著照禮部所議各條辦理至借闈考試一節河南地方適中毘連直隸所有順天鄉試著明年八月間暫借河南貢院内舉行河南本省鄉試著於十月間舉行次年會試仍暫就河南貢院辦理其鄉會試内外簾各事宜著禮部一併妥議具奏欽此恭錄札司分别移行並飭各州縣出示曉諭一體欽遵又於十一月十六日奉撫憲聶札准行在禮部咨同前由各等因到司奉此除轉移外合就轉飭等因到府轉行到縣奉此除移學一體示諭外合行出示曉諭爲此示仰闔邑應試各士子一體知悉欽遵辦理毋違特示 
[裁勇給餉]  
　　去年兩江督憲劉峴莊宮太保札飭江南機器製造局將親軍營裁去以節餉需獨留中哨五十名委朱遊戎訓練邇又奉宮太保電飭將中哨一併裁撤總辦毛實君觀察遵卽給發恩餉一月遣令歸農 
[上海縣署瑣案]  
　　日前本邑各染工因酒資分派不匀相率歇業各坊主將爲首之張順卿章老五扭送至縣前晚縣主汪瑶庭大令升堂研訊有自稱染坊董事之石時濟者投案供稱向章洋貨店托染洋布每疋加酒資四十四文議定坊中主夥各得其半近年生意清寥坊中均雇跑街夥一人在外兠攬主顧各跑街夥以所得薪水甚微俱不願供斯役各坊主因公議從坊主應得酒資一半内每疋提出七文津貼跑街夥各染工雖嘖有煩言尚無集衆停工之事嗣被同業章老五與浴堂主張順卿唆使霸持遂紛紛歇業糾同張才寳等數十人至各染坊阻擾遇有工作者卽與之爲難叩求究辦章老五供稱小的係金陵人各染工因爭酒資相率停歇非關小的唆使叩求明倧張順卿供日前各染工到小的所開浴堂中洗澡議及此事小的勸解一番翌晨卽邀令小的介紹小的不敢唆使停工大令命石傳諭各染工照常工作章不安本分笞責二百五十板枷號一月派差押往各染坊示衆張掌頰一百下取具改過切結然後交人保出○十六鋪巡防局函送蔡王氏及姪女阿翠並瞿妙生至縣大令研訊之下阿翠供浦東人年二十一歳幼失父母育於叔母王氏處前年由胞兄領至上海周姓家傭工去春回家時遭叔母辱詈迨臘月二十七日復被痛毆因逃避來申初居舊主人周姓家旋由素識之某氏薦至瞿福生處今被尋獲願隨同叔母回家蔡王氏供姪女由小婦人撫養長大許字顧姓擇定本月二十八日完姻今婚期己屇求恩給領瞿妙生供胞弟福生藉賣饎飯度日小的在虹口爲桶匠此女由親戚薦來服事母親之病並非福生誘拐昨日蔡王氏來家恐嚇福生膽小逃避故由小的赴局訴明轉送案下今母病垂危求恩寛寡大令將阿翠申斥一番交蔡王氏領回妙生交人保去 
[英美租界公堂瑣案]  
　　包探張寳成解王阿五到案禀稱此人行竊常桂生小錢莊上錢六千七百文及銅質對時表一枚經巡捕拘入捕房捕頭令小的查明解請訊究讞員張柄樞司馬商之偉繙譯判責四百板遞解寳山縣原籍○陳德摽串同王阿五周德奎姚桂寳朱阿炳至某碼頭貨棧内行竊點銅錫七條值洋銀三十五元經包探竇如海拘解請究陳王周朱同供小的等四人不敢行竊與姚更不相干司馬判令將陳王周朱各責三百板姚無干省釋○倪文慶行竊徐文濤所駕東洋車上捐照經包探何阿春拘解請究司馬判責四百板遞解回籍○積賊王寳榮潛入新閘某姓家圖竊經包探徐榮珊拘解請究司馬判責三百板遞解回籍○陳順林行竊英總領事公館内地毯經包探邊槐洲拘解請究司馬判責五百板遞解回籍 
[續募春振]  
　　啓者去歳霪雨爲災江潮陡漲丹陽丹徒武邑沙洲等處盡成澤國居民衣糧雜物漂没無存啼飢號寒何以卒歳常郡孫君復瑞心焉憫之爰邀集韓君潤生丁君甘仁丁君鹿蓀設法募集資往給少濟窮黎除昨己登清册外尚有裴免翁三百元金東翁五十元承一片之婆心拯萬民之疾苦感謝莫名今際春日方長青黄不接糊口無資終憂餓莩爲此代求將伯慨解囊金集腋成裘更續前舉救人救澈諒同心不勝迫切盼禱之至 [PＺ>滬北天后宮前廣益善堂司董嚴信厚龔心釗施則敬朱佩珍唐榮俊葉貽釗等同啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　前日之晚沈建亭行經小東門外水神閣前突遇斷路匪徒甲乙兩人由後以繩扣其項攫去洋銀三元及肉莊票一紙蓋卽俗所謂背孃舅者也前日適有傅子忠者持票至董家渡洽順肉莊取肉莊中人察悉立即告沈將傳扭赴二十三七鋪巡防局局員盛雨村二尹研訊之下傳供有董阿寳者囑小的持票取肉不知其如何得來二尹提董詰訊堅不供認乃飭鞭背三百下鎖示十天傅申斥一番命具呈改過結然後交人保釋○前日李桂生在大東門外被火處拾取燼餘木植毛裕源燭鋪學徒吕銘惠向阻不服扭交巡勇解至十六鋪巡防中局局員黄衡堂二尹判責八十板以儆 
[英美租界公堂會訊案]  
　　顧榮記前控昇大馬車行主何仁才不允過租何倩洋人出面以顧欲加房金具詞聲訴讞員張柄樞司馬與西員會訊兩造各延律師聲辯尚未斷結昨晨覆訊何延某律師投案聲稱是屋由何向顧租定本約五年爲期每月租銀一百零五兩兹忽欲加至一百八十兩照目今市價每百兩應加銀二十五兩請爲訊斷顧供是屋於去年十月由何租去至十二月售與高易管業應否加租須向高易商議與職員無干且前次租屋時議定不准改造今己將牆拆動有違原議叩求明察顧延侯律師之舌人投案聲稱此案前後各情均蒙訊明應否加租顧本不必與聞請將前呈預付之租銀二百三十兩給何收去卽可了案高易洋人剖辯良久司馬商之偉繙譯官以何所呈收條不得爲憑租户亦不能阻撓業主將屋出售至加租一節舊業主斷難干預令何自去年顧姓售屋之日爲始扣足三個月將屋遷讓所需租金照市每百兩加二十五兩顧所呈之銀交何所延律師轉給何領○洋人祺禮何士控車夫許寳寳串同余連慶强搶鈔票銀九千兩並將臂毆傷等情司馬查明祺禮何士係法蘭西屬地人著移送法界公堂核辦祺禮何士不願至法界公堂昨日由法總領事派繙譯費亨祿君到廨會訊祺禮何士聲稱是日商人携俄國鈔票銀九千兩乘許車至某處許陡起不良之心拉至曠野將票銀攫去並傷及商人之臂今除起到外尚少鈔票洋銀一百元叩求追給許供是日小的御此人至篷路果腹後忽與他人鬥毆致鈔票墮地小的見而拾取有長慶余連慶及房主某甲目擊余供詞略同司馬商之費偉二繙譯以兩造供詞各執著押候查明覆訊 
[法租界捕房瑣案]  
　　大羅洋行某西人控華人劉少屏掯勒田單一案讞員杜枝園大令訊知此單經劉少屏抵與恒大錢莊孔雲海因提孔至案責令繳出孔求押追所抵銀一千餘兩迄今案懸日久尚未了結昨日大令蒞捕房命提復訊劉求交保出外理處大令飭包探帶出覓的實人具保赶緊理楚如延重懲不貸○拔維宴洋行某西人控華人尹阿桂代辦牛皮歴年虧欠銀一千餘兩大令訊供押追在案昨日飭包探帶出覓人具保赶緊理楚○蟻媒劉錢氏誘得某姓家婢女許冬梅賣與羅店人劉姓爲妻得身價洋銀二百二十元旣而冬梅逃回滬上向主人泣訴情由其主遂將劉錢氏扭案疉奉大令訊供追繳身價並著交出所歡浪子某甲一併究懲昨日命提復訊劉錢氏供業己浼人向原告婉商求准寛限數天卽可了結大令命還押再核○積竊朱阿三陳阿二屢次犯案怙惡不悛昨經包探解案大令著各責五百板送改過所監禁○偷見張炳全張四福陳阿林均經包探解奉大令訊供著責二張各二百板陳四百板 
[美租界捕房紀事]  
　　昨日午前甬婦包傅氏在途拾得金簪一枝約重九錢餘携至篷路某押鋪質錢適爲包探劉光震所見向之盤詰言語支吾遂連贓帶入捕房捕頭令押候解送公堂禀請讞員張柄樞司馬訊辦○昨日亭午時江北賣餳人某甲弛擔吳淞路側與鄉民某乙掣簽互博輸贏某號暗捕見之二併拘入捕房捕頭令各押乞丐牢半日以儆○昨晨甬人朱阿南行經武昌路突遇流氓小炳向索賭欵聚黨行兇朱身負重傷奔投捕房聲訴捕頭令各包探嚴密查拿以便解送公堂禀請究辦 
[筵資助振]  
　　啓者頃接蘇州陳鶴汀先生函稱去年九月二十日爲次女于歸吳興蒙在申諸親友惠賜隆儀理應趨滬備筵伸謝兹閱申報知長江一帶正值青黄不接之際急募春振刻不容緩爰將筵席資洋一百元移助振捐爲諸親友造福等因捧誦之餘仰見樂善不捲至意感佩良深除繕掣收條曁彚解災區外謹登報牘奉布德音並以告世之好行其德者[  上海絲業會館籌振公所施則敬子英甫謹誌]  
[金陵官報]  
　　正月十九日高等學堂候補道譒赴上海公幹水師學堂候補道方禀知本日開學丁憂知府徐乃昌由籍來叩謝二十日金陵營參將陳麟書見禀知巡江候補道劉體乾由蘇回内河釐捐總巡知府桂殿華辭出巡通判王常珍禀知愛育堂開診知縣閻懋曾銷宿遷房膏捐差回巡檢黄慶雲奉示寫履歴 
[蘇垣官報]  
　　正月十八日三銜四川補用道李煐由川請假回蘇同知柴俊禀謝奉委海連滬局差知縣趙鴻禀謝奉委騐收崑山縣積榖差十九日知縣劉麟瑞禀知奉撫憲札委監修蘇州府中學堂工程差縣丞姚霆禀謝奉委齊門旱關差指分江蘇試用從九品陳鳳新浙江人禀知驗看到省改指江蘇試用典史黄藴仁福建人由籍領咨來省禀到二十日藩轅牌示照得署武進縣知縣竇鎭山據報丁憂遺缺查有候補同知吳其昌堪以酌委署理儲憲羅在院子禀知赴滬騐米同知劉啓墉由京引見回省知縣戴運寅禀謝奉委勘佑武備學堂工程差王希禹禀知奉委赴震澤公幹卽辭趙鴻禀辭赴崑山公幹王敬銘由奔牛厘局專丁來省禀謝半年比較仔盈奉飭照章留辦正任江都縣湯曜交卸江都縣任事來省巡檢謝榮錦禀謝奉委北路一段冬防巡查差指分江蘇試用縣丞王兆霖浙江人由京領照來省禀到從九品馬琳書浙江人禀知奉撫憲騐看到省二十一日知縣李筠劉麟瑞鈞禀知正誼學堂開工巡檢謝榮錦禀知到北路一叚冬防巡查差沙濟由滬專丁來省禀謝夏秋二季連盈蒙記大功一次指分江蘇試用縣丞董延禧禀知由江西領照來省二十二日知储胡玉瀛禀謝奉撫憲委充文案襄辦兼提總閱卷差同知吳其昌禀謝奉飭札委署武進縣任事並銷督審局及發審局稽核差卽辭赴任知州趙謹琪由閔行厘局專丁來省禀謝一年期滿比較盈收奉飭留辦知縣楨興禀謝奉委發審局帮審差兪錫疇禀謝奉委解京餉差五品銜候補道庫大使許光熙由籍服滿回省指分江蘇遇缺先補用縣主簿柴廷棟浙江人由京騐看到省從九郁遵鎣禀謝奉飭留蘇差委 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年正月十四十五日京報全錄]  
　　宮門抄諭旨均錄前○越撫任奏爲籌解第一期新約賠欵銀兩摺○又奏爲辦理光緒二十七年分新漕情形摺○蜀督奎奏爲重慶關一百六十三結期滿徵收稅銀摺○又奏爲籌解邊防經費及加復俸餉片 
頭品頂戴浙江巡撫臣任道鎔跪奏爲浙江省籌解光緒二十七年二月分第一期新約賠欵銀兩恭摺馳陳仰祈聖鑒事竊准户部咨新約賠欵議定四萬五千萬兩分年歸還本利開列議裁議增各欵妥籌辦理各省欵項湊齊需時擬先就目前賠欵二千二百萬兩之數令各省關將應解部庫四征洋欵改爲加放俸餉等項共銀三百餘萬兩均騰出留估賠欵外尚有一千八百餘萬兩派浙江省銀一百四十萬兩等因經臣會同各省督撫臣電奏賠欵數鉅籌措維艱現辦洋稅加足值百抽五向來免稅洋貨納稅常關歸稅司代收漕糧改折四項計共可得銀五百五十萬以五省合銀一千八百萬之數核計正得三成擬减免三成認解七成奉旨准行又奉電傳諭旨公約第六欵内載明由國家出結保票還各欵應得全年應付本息匀作十二分按月攤付中歴本年十二月二十二日卽是第一日付欵之定期各該省應卽按月分匀籌解無論如何爲難不得遲誤等因欽此又奉電傳諭旨賠欵仍應按月籌撥足數自不能核减三成著卽照部撥定十成原數按月彚解滬道轉交銀行存儲統俟每結徵計洋常各關收數及漕折銀兩均有的確數目能否加足三成或竟有贏餘再行核减等因欽此欽遵各在案臣查浙省庫藏奇絀平日人不敷出羅掘己窮年來秋收屢歉去年北方事變之後市井蕭條地方益形困敝而賠欵要需勢不能不設法籌措現在糧捐房捐酒捐商捐契尾捐及鹽斤加價土藥茶糖烟等捐加成均在次第議辦能否逐一籌集尚難懸擬且甫經試辦亦無欵可提卽應解部庫騰估賠欵各項祗有加撥邊防經費銀三萬二千兩其西徵洋欵改爲加放俸餉銀十萬兩京官津貼改爲加復俸餉銀一萬二千均屬懸而無薄曾經電請改撥准部電復令自行設措此十餘萬兩之欵係在原派銀數以外攤欵如此之鉅籌欵如此之難償期如此之迫實屬萬分棘手亦議定之欵關係大局斷難失信祇可由司道關庫先其所急通籌挪付仍俟收集各欵再行陸續歸墊查浙省每年奉派賠欵銀一百四十萬兩分作十二次每月應攤銀十一萬六千六百六十兩又應解部庫加撥邊防經費留抵銀三萬二千兩每月應攤銀二千六百六十兩又加放加復俸餉兩欵留抵無著銀十一萬二千兩每月應攤銀九千三百三十兩以上就每月整數計算共應攤銀十二萬八千六百五十兩現值光緒二十七年十二月二十二日第一次償欵屇期由藩庫籌動光緒二十七年地丁作裁兵節餉銀三萬二千九百五十九兩零光緒二十六年緑營公費銀一萬九千二百五十二兩零光緒二十七年八月止新减平銀一萬二千五百七十二兩零光緒二十七年地丁銀二千八百五十九兩零運庫籌動鹽斤加價銀三萬兩糧道庫籌動漕項銀一萬五千兩杭關道庫籌動洋稅銀一萬五千兩共銀十二萬八千六百五十兩己發交號商承領匯解江海關道查收歸彚付尚有應找尾零結數時再行核算至現在每萬兩給匯費四十兩應由各庫作正開銷據布政使誠勳會同各司道詳請奏咨前來除分咨查照外所有浙江少第一次新約償欵遵解緣由理合恭摺由驛具奏伏乞皇太后皇上聖鑒再部庫騰出項下尚有各關抵閩餉改爲加放俸餉及加增東北邊防經費取給傾鎔折耗各欵爲數無多業己分飭按月遵解俟詳到另行核咨合併陳明謹奏奉硃批户部知道欽此 
頭品頂戴浙江巡撫臣任道鎔跪奏爲光緒二十七年分辦理新漕情形恭摺馳陳仰祈聖鑒事案於光緒二十七年月間欽奉諭旨漕運自本年爲始一律改徵折色經臣體察地方民情擬請稍示變通准其本折兼收由官變價統解折色電請軍機處代奏接准覆電己收原電進呈卽今照辦嗣接倉塲咨開會奏京倉未可久虚擬請勅下漕臣會商江浙督撫臣每年采辦漕糧一百萬石光緒二十七年九月初七日奉硃批户部知道欽此移咨欽遵旋又准户部來電南漕采買恐轉多費前據浙電須本折兼收蘇省亦可仍收本色兩省共湊送京斛百萬石由海運京餘仍遵旨辦理等因經臣與兩江督臣劉坤一前江蘇撫臣聶緝槼往返電商所有前項漕米一百萬石由蘇省認運六十萬石浙省認運四十萬石其餘米石一律改徵折色並請將應運白糧卽併入起運百萬石之内會銜電奏奉旨准行均經轉行遵辦在案兹據布政使誠勳督糧道陸襄鉞會同詳報本年杭州嘉興湖州三府屬各州縣成熟田畝項下計實應徵漕白米四十九萬二千二十七石零飭令各屬照章徵收愼選乾潔好米除起運四十萬石白糧在内及商船耗米輕齎剥食並由南例行折價等米外實應改折漕糧正耗並輕剥等米四萬五千八百石零又商耗米三千五百二十四石零共米四萬八千五百三十二石零查上年浙省漕米折價每兩係以一兩七錢核計現在米價較貴自應量爲加增以濟公用臣與該司道等籌商應照上年加折銀三錢每石折銀二兩共可折銀五萬七千六十五兩零又隨解八錢運費除傷耗不給外共合銀三萬六千六兩零統計折漕　運　總共得銀一十三萬三千七十一兩零飭催各屬照數赶解所有起運米石仍歸糧道承運督押由海道解京以實天庾至嘉興湖州二府白糧循舊一律剔荒徵熟其歉田項下白糧按數辦運統於漕糧内註扣並請援照歴届成案紅白兼收秈稉並納以示體恤除分咨户部倉塲查照外理合會同閩浙總督臣許應騤漕運總督臣陳夔龍恭摺由驛馳陳伏乞皇太后皇上聖鑒訓示謹奏奉硃批户部知道欽此 
頭品頂戴兼署成都將軍四川總督奴才奎俊跪奏爲川東重慶關第一百六十三結期滿徵收各項稅銀開具清單恭摺仰祈聖鑒事竊查重慶關徵收正半各稅及另徵土藥稅銀罰欵前己截至光緒二十七年二月十二日第一百六十二結止分别造具單册奏咨在案兹自光緒二十七年二月十三日起至五月十五日止第一百六十三結期滿所徵正半各稅及另徵土約稅銀罰欵除照章開支外餘存實銀照案歸入四結期滿另行報解所有第一百六十三結徵收正半各稅及另徵土藥稅銀罰欵並支銷經費銀數現據重慶關道開具單册詳請奏咨前來奴才覆查無異除將單册分送外務部户部户科南北洋大臣查照外謹繕具清單恭呈御鑒再洋商雇用華船現由常關徵科無憑造報合併聲明理合恭摺具奏伏乞皇太后皇上聖鑒謹奏奉硃批該部知道單併發欽此 
奎俊片再光緒二十七年十一月十五日准行在户部電稱本部前奏騰出各欵如加放俸餉加復俸餉旗兵加餉舊案漕折新增邊防經費等項各該省向有應解數目亦併宜按照應解之數匀分十二次先將第一次銀數一併於十二月二十日以前解滬以後均按月先期解滬以便由滬道按月彚交銀行收存等語查户部騰出各欵川省僅有新增邊防經費及加復俸餉兩項而加撥邊防五萬四千兩川省歴年止能籌解銀二萬兩尚短銀三萬四千兩無欵籌解現在賠欵關繫大局惟有於原撥項下捉銀三萬四千兩凑足五萬四千兩加復俸餉每年由籌備經費及釐金公費項下各籌銀三千兩官運鹽商籌撥銀八千兩共銀一萬四千兩合計兩欵共銀六萬八千兩分作十二次攤解核計第一次應解銀五千六百六十六兩六錢六分六釐於二十七年十一月二十三日發交商號協同慶承領隨同新案賠欵限今十二月二十日匯解江海關交收作爲川省第一次籌解邊防經費及加復俸餉除咨部外理合阿片其陳伏乞聖鑒謹奏奉硃批户部知道欽此 
 
