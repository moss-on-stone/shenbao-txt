# 1895 - 245 - 4908039

 

Page 1

 
 
[新印傳家寳全集] [  圖書集成局代啓]  
　　揚州石天基先生所撰也言言通俗事事得情雖愚夫愚婦閱之盡可知治家立身處世植品實足爲驚世之木鐸後起之津梁盖其書分初二三四集初集則言事親敎子讀書學禮之道旁及養心消閒之法二集則言人事格言保産種子之方以及出仕錢粮諸端若三四集一則詳敎文字因緣禪宗直指一則備具悅情怡情笑話逸事上而治平下而脩齊無不於是書囊括也兹由煥文書局托本局用大號鉛字排印成書每部價洋一元六角上洋三洋涇橋沿浜煥文書局二馬路千頃堂外埠湖北漢口鴻文順記書局福建省城益記書局山東膠州成文堂烟台成文信蘇州彚文軒發售 
[張氏醫通告成出售] [  圖書集成局代啓]  
　　醫通一書爲長洲張君路玉所撰會集前人方論精而且詳挈領提綱分門别類康熙朝○南巡至吳家以書献深當○上意尋○命醫院校勘置之○南薰殿於是流布日遠然肆間坊板未免魯魚亥豕之誚本局覔得原刻精本用新式鉛字以潔白連四紙印成裝訂二十本出售每部實洋三元欲買者請向蕪湖文苑山房及本埠博文書局購取可也此佈 
[招勇不若練兵說]  
　　自古迄今兵制不一漢唐以來或重内輕外或輕内重外利弊相尋規制時更要之皆額設之兵也從未有平時不設定額臨事始倉卒招募者有之則自髮捻之亂始當是時承平旣久旗緑各營荒嬉懈玩久如枯菌之不可以受斧一聞宼警則相與開關爭竄望影先逃遂使鞏固河山一旦淪爲賊窟其時曾胡左彭楊諸公當宼氛日棘之時無可藉手則不得不爲權宜之計招募鄉勇以扶時局激揚忠義共賦同仇卒能將十餘省之賸水殘山還我昇平世界不可謂非招勇之功也承平以後當事諸公以勇餉難繼次第裁撤優給口糧遣撤歸田於是向日行間稱兄道弟者逗留中道時時有蠢動之志此哥老會之所由來也文正在時會匪猶有所憚及忠襄繼督兩江時以恩義籠絡之故終忠襄任會匪無蠢動者厥後黨羽日多聲勢漸熾劉崐帥坐鎭東南必欲以全力制之於是大江南北次第嚴拿匪首之伏法者不少然遣孽尙未盡殲伏莽時思竊發此誠中國之隱患也前車之覆大可爲後車之鑒何以一二十年來遇有外侮動輙以招勇爲長技不知所招之勇不諳紀律攻守皆不足恃又統以不嫻韜略之將此我武之所以不揚也往時初創招勇之法銳氣方張所剿者又係内宼黔驢之技易窮今則營勇之未撤者漸染驕惰之習暮氣已成况所禦者又係外侮情形大異遠非當日内亂可比曾不解支持大計者屢撤屢招一若折衝禦侮非此不可不知輕招於有事之時必輕撤於無事之日和局方成各處所招之勇紛紛議撤在部庫固已寛籌餉項俟遣撤時發交統帶或管帶從優分給甚有增給二三月口糧作爲歸里之資并可爲養贍家口貿易資本所以待之者不可謂不厚祗以統帶各將祗知尅扣不顧大局遂致散勇憤不可遏一呼百應倒戈相向與管帶等官爲難甚至擁至憲轅洶洶譁擾肆無忌憚如前報所登天津兵變一事亦可見撤遣之難不若招募之易矣此種散勇無論舊撤新撤大都消息相通臭味相投生死相誓一有釁隙可乘便思揭竿而起作犯法蔑理之事原始要終是不受招勇之益而反貽撤勇之害也其失計未有過於此者要之自古無不變之法而於兵制尤不可不隨時變通改額兵爲招勇固一時權宜之計初用之而效屢用之而不效可知利病之所在卽應早爲變計變計奈何則亦不外寓兵於民之成法漢趙充國駐兵金城首建屯田策此卽古者寓兵於民之意無事則各事耕耘旣無養兵之費有事則修我矛戟無非節制之師一年之中三時務農一時講武以本處之民衛本處之土則田園廬墓之所在保衛桑梓自較尋常尤爲出力一則道里遠近山川險要水土之性寒燠之宜皆所素悉初無遷地弗良之慮以中國幅𢄙之廣民性之良苟有恩威素著夙諳韜略之大員運以精心持以定力練成勝兵數百萬不出十年必有成效之可覩此所謂脚踏實地確有把握豈若忽招忽撤之視同兒戲無裨於事轉貽大害哉更以西法叅之亦可與寓兵於民之意相發明陸兵之制以德國爲最精民間男子已及歲時其家有丁口二三必抽其一以當兵教以各種兵法定以年限期滿始准歸家然每閱一二年必調操一次操畢回家各勤所事如遇國家有大征戰兵數不敷始調及此種兵其未滿期限之兵不煩徵調而已集所謂常備兵也其駐防聽調聞警卽出者所謂豫備兵也其退老在家不輕徵調至此亦一呼百集爲國禦侮所謂後備兵也以此法治兵幾於通國皆兵平日待以恩義優給餉糈使荷戈執戟之儔人人皆踴躍用命如有不測則更從優給卹並給厚貲撫養其家屬其待兵之厚也如此練兵之精也如彼無事時常有勝兵百餘萬臨警時尙有豫備後備兵可供徵調立法之善如此宜其戰無不克攻無不勝也此與中國寓兵於民及充國屯田之成法相爲表裏故著此說敢以告諸維持時局者 
[本館接奉電音]  
　　昨日京師飛電傳來上諭二道敬謹譯登○七月十六日奉上諭楊昌濬奏總兵援剿不力請旨懲處一摺甘肅逆回滋事日益蔓延自海城收復後迪化解圍後河闐西寗又復聚衆猖獗總兵湯彥和奉調赴援遷延日久迨行抵河州又不偵探虚實冐昧進攻以致全軍潰退貽悮戎機湯彥和著革職留營戴罪圖功以觀後效楊昌濬在甘有年於回衆情形豈未深悉忽剿忽撫豈無定見以致渭忠河狄徧地皆賊實屬措置乖方雷正綰受回愚弄發給鎗械轉藉宼兵亦屬庸聵不職楊昌濬雷正綰均著交部議處此後務當振刷精神破除積弊董福祥等軍到後合力同心將回氛迅速掃除庶可稍贖前愆凛之欽此同日奉上諭廣東陸路提督著張春發補授欽此 
[赤嵌鏖兵記]  
　　厦門訪事人云日兵自五月初七日由三貂嶺登岸進撲基隆唐薇卿所部各營官未戰先潰致彼得占據獅球嶺要隘而淡水滬尾又由劣紳林姓等繕禀倩西人送至日本砲船請於十六日登岸因之臺北府立時失陷迄今已三閱月僅攻得中瀝竹塹一帶疉遭敗北數次求救由日本調來兵士已二萬數千人又皆被臺北義軍所殺現在僅存一二千人進占中路之中港後瀧等處復恐臺兵斷其歸路卽時退去而義軍遂進克竹塹城○七月初七日科麽沙輪舟抵厦門詢之船中人云大嵙崁一帶鄉民恐日本兵敗退後義兵克復地方必又有一番燒殺因之棄其田園爭先内渡揆其情節是日本兵又已傷敗良多且只聞日本增兵而在臺日兵日見其少溯自日本在臺用兵三月死傷將近二三萬人而所占地方不及十分之一所苦義軍無人接濟否則卽歴十年之久日兵亦斷難越過臺中也○某茶棧中人來信云由臺北至中路各鄉村皆有竹圍保護不容日本兵越雷池一步惟板橋林時甫住宅任日兵出入并以糧餉助之是以臺民皆指林爲奸黨罪魁云○有友由臺中府附帆船抵厦門言及彰化臺中各處軍情六月十八日日本有四兵船駛至新竹海口香山後瀧向岸上開砲亂擊鄉民死者甚多嗣卽由新竹添兵登岸進犯苗栗縣城臺中官軍退至大甲溪以待至二十三日與之接仗互有勝負幸前基隆廳現署臺中府黎伯鄂太守調度有方派新楚 
 
 

Page 2

 
 
軍五營援救劉淵亭軍門聞報亦調四營至新竹助同吳湯興茂才所帶義兵曁徐君驤姜君紹祖林君其德鍾君濬瑤等人所部鄉勇六七營與之鏖戰現在義軍已分三路圍攻苗栗日兵遂退回新竹此六月二十八日確音也又言臺灣中路自臺北各員紛紛内渡後遊勇土匪肆行掠搶黎伯鄂太守捧檄至彰化署臺灣府篆不辭勞瘁獨力運籌搜羅餉糈招選新楚勁勇十營以湘人梁芷湘大令爲全軍營務處李軍門惟義爲統領禀赴前敵新竹一面攻擊日兵一面查辦土匪得以攘内禦外轉危爲安屢經報捷大振軍威轄内乂安路無搶刼劉淵亭軍門聞之甚爲欽敬互相聯絡高枕無憂嗣太守又派軍士數營前赴新竹會合義民統領吳徐二茂才圍攻縣城不日可望克復矣 
[西信雜譯]  
　　天津西人來信云自唐山至山海關之鐵路其管車者爲西人謨爾本月十七日有兵丁五十人將謨爾擊傷其擾釁之由因此處鐵路平日有軍營中之武員及兵乘車往來每不出資一日有兵丁八十名坐在最後車中以待開行謨爾揮之使去此輩倔强不依令之出錢慳囊又無從解謨爾急欲動輪將最後車之挽鈎撥出使不相連後車遂不能動車路之旁觀者甚衆見此情形不禁譁然大笑兵丁更形忿怒因此竟將謨爾擊傷有此齟齬山海關一帶民心爲之震動按當用兵時武弁兵丁乘車往來自有車照爲憑騐明卽准搭坐戰事旣罷此例卽除兵丁不諳定例遂致鹵莽肇事於管車人無尤○又云前此海軍武弁水手等並不遣散共有二千餘人留在天津水師學堂中將來北洋水師重行整頓需人策用此輩便可仍出效力也○又云有日本兵船一艘泊在天津水手日日登岸閒游一日有馬夫忽將泥濺及一水手之身水手默然不語倐拔利刃將馬夫髮辮割去馬夫高聲呼救旁人皆作壁上觀馬夫不禁撫膺慟哭及赴官署禀控官亦置之不理 
[大帥示疾]  
　　劉峴帥前帶湘軍進關以來駐紥唐山一帶上月忽犯舊疾至今診治未痊某日差某弁赴天津購辦衣物想峴帥富貴壽考接武汾陽由耄耋而期頤自可預卜卽稍有違和當占弗藥有喜也 
[軍士銘恩]  
　　客歲日人搆釁宋帥親赴前敵所統多至十餘營九月十七日之役以我三營之衆當日本四萬雄師四面受圍戰經一日夜其能突圍而出者祗七百人中有三百人受傷甚重宋帥以營中調養非易由火輪車載送至天津俾醫局各醫生爲之敷治事經數月愈者甚多感激再生遂公製匾額兩方送至醫院懸挂 
[顚倒黑白]  
　　犯官衛汝貴統帥出關失律獲罪奉旨拿問明正典刑種種情由早登報簡近日忽接天津訪事人手畢謂各兵言及衛之被罪靡不仰天呌寃歴陳被劾之訛卽自日本回津者亦皆云日人於衛畏而愛之及其被誅也感而傷之近日有人爲之撰文登報宣白其寃嘻此何說也何其顚倒黑白竟至於斯乎彼以吞餉敗軍者爲寃豈將以爲國捐軀者之反應獲罪乎錄登於報亦以見人心之各有不同也 
[兵艦送回]  
　　客秋中日之役我國操江兵艦被日兵刼去兹者和議已定日人將原船送回月初駛抵大沽船中載回虜去之華兵九百七十餘人由天津鎭羅鎭軍督同大沽協韓副戎點騐查收詢明原籍資遣回里聞日人待我國弁勇各有差等其受傷者均飭醫生調治及送回時武弁則每員贈銀十五圓勇丁則每名給銀五圓意者其藉此要結人心乎 
[官欵難吞]  
　　厦門訪事人云近日有前在臺灣當稅厘總局提調之王芸軒大令楙光行抵厦門小住古浪嶼某客棧有知者謂奉福建督憲札飭至此關提前在臺北當差之各局員乘危侵蝕官欵者須吊查各匯票行帳據以便澈底根求并聞有某姓等員已赴上海清理矣 
[厦門地震]  
　　厦門訪事人云七月十一日午後六點鐘時忽然地震惟爲時未久勢亦甚微是以人多未及留心卽西人之講天文者亦無從考察而好事者謠言四播謂此時臺灣必大張殺伐其然豈其然乎 
[白下瑣言]  
　　金陵訪事人云三山門内草橋地方有天方教中人某甲居焉甲年二十餘在節香園點心店傭工與興化人某乙爲友今春不知何故出期票一帋付乙計鷹餅兩枚至期一味支吾屢約屢爽乙因之忿甚前月之杪勒甲立償甲仍兩手空空乙突出短刀連戳數下甲家具辭投江寍縣呈控縣主飭役將乙拿獲尙未讞成○入夏以來天時不正人多染吊脚痧症有某甲年約三十餘某日肩擔香瓜行至文德橋東首忽呼腹痛顚仆在地口吐白沬一息奄奄適前署阜寍縣姚明府裕昆行經其處見此情形頓生惻隱之心飭家丁飛步至公館取萬應靈丹以温水灌之移時漸蘇○距省垣二十里之上橋鎭雖人烟不多而早市頗稱熱閙鎭上某姓夫婦開設茶肆膝下一女年届破瓜某生見而悅之遂賄通某媪暗中作合不意春風一度荳蔲含胎女因白於某生早爲定計於是相約於前月二十二日作黃鶴之飛並席捲所有而去刻下女父母方四路追尋未知一顆明珠能還合浦否 
[蘇臺秋柳]  
　　姑蘇訪事人云廣東人某甲向在閶門内郭誠信烟館爲夥勤儉自持數年來稍有積蓄因於去歲辭出賃屋郡廟下塘開設福來閣烟館鳩形鵠面者流踵接肩摩門常如市成衣匠某乙向在廻龍閣陳姓門外安設成衣攤邇因抱病多時以致阮囊羞澀某晚在家中搜取烟灰八錢持至福來閣向甲求售甲權之再四僅予六錢之價乙曰明明八錢何得扣去二錢甲堅稱祗有六錢乙不受其資索還原物甲勃然大怒伸手摑其頰連摑數下乙口流鮮血横臥烟榻上甲猶不肯休復拖至門外按倒街心竭力毆擊旋經旁人羣起而攻將鋪中烟具肆行搗毁正在蜂喧蝶鬧適地甲行經其地詢悉情由竭力爲之勸散翌日乙傷勢沈重遂將情曰諸主顧陳姓陳忿甚飭家丁持名片將乙舁送吳縣署請凌大令騐傷大令立卽飭差役拘甲升堂研訊兩造各執一詞大令飭仵作騐得乙身受拳傷四處雖不致立時斃命然難保無虞大令飭將甲重笞數百板押入刑房視乙傷勢如何再行訊核○有名阿季者不知其姓某署軍儓也平日舉止闊綽有類大家子弟某日至戴仁橋附近某成衣鋪見有孩童數輩麕集於地爲鬥蟋蟀之戲一童大呼曰此三尾子也何得混充蟋蟀三尾子者吳俗呼重儓之謂也阿季聞之以爲有心侮己遂大踏步闖入拍桌敲檯怒不可遏孩父某乙知其誤會取蟋蟀盆視之曰此不是三尾子耶君何多心若此阿季怒更甚扭住乙之髮辮竭力兇毆乙不敢支撑竟被毆傷數處旋經人勸至沁芳茶肆啜茗擾嚷不休適元和縣葉大令呵殿而過聞之喝令差役入内拘拿將一干人帶至輿前略詰數言飭將甲乙帶回縣署候訊傍晚大令升堂研鞫兩造各訴前情大令騐得乙受傷數處飭赶緊延醫療治一面飭將甲管押刑房俟乙傷痊再行訊斷 
[楚天歸雁]  
　　鄂省訪事人云漢陽所轄蔡甸地方距城六十里鄉村市鎭生意頗不寂寥所苦盜賊風行地方被害雖經各大憲飭捕偵緝無如此拿彼竄益覺猖狂月前漢陽縣薛誠伯明府曾派捕役四名前往拿辦適晦月將升之際行至離鎭數里山凹内遇見匪類十餘人未及拘拿匪類皆奮臂直前將四捕紥住旋向三捕曰姑念與爾等無隙暫饒狗命可卽他去莫污乃公利刃其一則拖至僻靜之區砍其雙足復將瞳人挖去使雙眸不復炯然棄諸水濵一哄而散次日里正知而禀報三捕亦星馳回署歴禀情形明府聞之立派捕役十六名馳往跴緝○漢口鎭青林樓素稱花窟中之卓者左右前後大半青樓紅粉所居有鴇兒吳二姑者籍隷巴河蓄有姊妹花數枝送舊迎新生涯頗不寂寞中有鳳姑者與粤客某甲留鍥臂盟歡洽異常如魚得水邇者甲纒頭日絀又得家中催歸符遂與鳳姑妥商同作黃鵠高翔之舉無奈七十鳥防閑甚密不能突出重圍輾轉籌思寢食俱廢甲忽曰子有海上秘方和入飲食中能令人迷惘曷不以此試之縱不靈亦無害也鳳姑喜因曰明日郎君當僞作生辰購備菜麫邀闔宅老幼赴慶筵若能一一昏迷則妾卽可從容辦事矣於是出銀若干倩龜奴備酒賀壽暗下迷藥其中迨食畢果鼾睡不復醒鳳姑遂收拾細軟偕甲脫逃次日藥解大衆如夢初醒喚諸妓無應者及入房鳳姑則空洞無人祗餘零星粗物始知其爲金蟬脫壳計然而黃 
 
 

Page 3

 
 
鶴一去不復返惟有徒喚奈何而已 
[命案兩志]  
　　金陵訪事人云營上某小家有一女郎芳齡十九貎僅中人與近鄰張皮匠有私已二載餘矣近又與陳某有染被張窺破登時踢倒醋罎氣忿不平大有欲得甘心之意前月初旬某日身懷利刃直往女家不發一言拔刃便戳女大呼救命驚動左右鄰飛步奔來見女臥倒在地雖未傷命然已血液交流張見事不諧自劙其胸而斃事後張父以勾姦殺姦呈控江寗縣署縣主翁大令相騐之下判曰汝子不守本分壞人名節實自取死於人何尤遂給以錢五千文令備棺入殮○南鄉湖熟鎭人某甲性喜狹邪顧頗具潔癖就山水最佳處自搆小園雜種時花以供玩賞本月初四日鄰村某姓家姊妹行經其地步入園中見茉莉盛開清香撲鼻遂潛折數朶懷之而歸甲見之頓起邪心尾至龍潭意欲用强姦污二女見來勢兇横遂不顧性命躍入潭中甲知禍已釀成如飛而去有某乙者係本村人適在隔岸望見奔告女家女父聞信前來撈救無及乃於次日具禀投上元縣署報案陳大令隨帶仵作書役下鄉相騐未知能拘獲兇手否也 
[淫婦自盡]  
　　寍波訪事人云奉化縣屬西鄔某氏婦傭於郡城某姓家婦與其夫不相能蕩子某甲乘間挑之遂與苟合戀姦情熱視家鄉爲畏途日前其夫尋至城中扭婦赴濠河頭勒與歸去婦反唇相向堅不肯行時適被甲所見以其夫鄉愚可欺揮拳毆擊幸其夫隨有數友代抱不平彼此紛爭拳如雨下甲乘機奔逸始得將婦押歸婦以無顏見人當夜卽仰藥而死現聞其夫已報官請辦未知以後若何也 
[星使拜客]  
　　昨日禮拜四本係法公堂訊案之期因法繙譯官祁君知出使日本欽差裕朗西觀察訂於是日上午十一點鐘時拜會法總領事吕君因此準備迎接並咨照法讞員鄭大令暫停讞政一期 
[客官過滬]  
　　昨日新任陽湖縣李紫璈大令超瓊乘舟蒞申命駕入城往各衙門投刺至縣署時黃大令延入花廳欵談良久 
[烟囱猝倒]  
　　美租界北河南路相近西人打靶處新設振綸繅絲棧締構房屋尙未竣工有一烟囱用生鐵鑄成高約五丈以外前日衆工人支搭木架正在併力經營忽騞然一聲烟囱倒下旁有平屋竟被壓坍所幸人口未傷然諸人已無不魂飛魄散矣 
[散勇過滬]  
　　和局告成各處要隘防營均奉兩江總督張香帥檄令裁撤前駐金山衛之章字營勇共有十營現由統領譚軍門會友遵飭先散五營誠恐各勇沿途滋事移請蘇松太兵備道黃幼農觀察札飭上海縣派差彈壓一面移請撫標滬軍營統領蕭雲卿軍門會同奇兵右營鄒理堂遊戎派勇在製造局廣東街一帶梭巡並頒發四言告示十道分貼製造局一帶其文曰遣散勇丁路過滬濵在滬滋事軍令森嚴軍法從事明正典刑 
[盜匪送縣]  
　　英捕房顧何黃孔四包探指獲盜匪顧紀香蔣　山鄧恒富江惠興等十犯及船户楊喜林沈茂正二名並在盜犯所寓之昇升客棧内吊到贓物衣箱三口竹箱二口及洋鎗刀械等一案由屠别駕提訊顧紀香等六犯供招情由迭詳前報前日由惠副捕頭率同原獲之何黃顧孔四包探將盜匪等押至老巡捕房逐一映相畢仍解回公堂别駕命捕役趙金先將取有供招之顧紀香等六犯送上海縣署收禁繼而惠副捕頭謁見别駕卽飭各包探將所獲盜贓衣箱三口竹箱二口内儲綢縐皮棉夾單等衣服並在各盜匪身畔搜出之金銀珠翠飾物洋銀數百元六門手鎗短刀等器械逐一點交明白别駕命書役等照單點收無誤卽飭將箱籠封固俄而别駕升座花廳先訊船户楊喜林供小的年二十八歲係湖州烏程縣人向以耕田餬口别駕謂不必遊供現須從實供明本分府當格外成全楊始供出素以撑駕爲事六月初五日小的船泊雙林鎭有素不認識之湖南人小張三卽蔣仁山胡德仁等四人前來雇船據稱先至蘇州順道至上海等處遊玩小的一時悮信遂卽應允開船於初八日至蘇州是日傍晚時船泊婁門外崑山塘問共有盜船若干答連同小的之船共有三艘惟聞内有一艘係陳伴子爲首當晚小張三等十餘人上岸至四更後見伊等回船又問爾可曾同往答張等不許小的上岸故未離船又問現在案下之各盜犯爾可認識幾人答時在黑夜難以辨認沈茂正供湖州人由楊喜林雇用爲夥餘不知情别駕命提雲喜至案據供年十七歲父親原籍湖北小的生長金陵現在父親故世有年母親范氏與胞兄等遷居蘇州婁門外離城三十餘里之新楊村地方墾荒度日此次因母親將小的毆打是以逃遁來滬問爾所穿之新衣新鞋等何來供小的自行購買别駕以其供詞刁狡著鞭背數十下復訊仍然含糊江惠興供河南黃山縣人年四十四歲向在安徽廣德州放鴨爲生現在遷居浙江長興縣問新陽之案爾可知何人爲首江一味含糊又問爾身畔搜出金銀首飾及洋銀數十元從何處刦來江仍不吐實别駕命從重鞭笞數十下始供新陽之案爲首者實係陳伴子小張三卽蔣仁山等十餘人惟小的並未同往汪福星卽汪老五供黃山縣人餘供一味刁猾别駕命鞭笞數十下供認由蘇州充當營官之陳伴子爲首糾合小的入夥小的一時受愚與之同往惟陳業已逃逸不知去向鄧恒富供小的亦黃山縣人年二十二歲此次由嘉興帶洋六十元來此購買衣物致被包探拘案别駕謂爾不必遊供現須從實供明本委當爲爾成全鄧供依然閃燦别駕大怒先上梃棍復從重鞭背三百下始含糊供認别駕命差將各犯帶下復提秦包探獲解形跡可疑之方祥裕至案問爾旣非歹人身畔何得隨帶軍械等物方一味遊供喝鞭十下復詰始供出小的與小張三卽蔣仁山同鄉向在湖州傭工此次由小張三陳件子胡登甫等糾合入夥共有夥伴十六人船三艘先至離嘉興三十餘里之不知姓名人家刦掠衣物銀洋事後由小張三等分給我洋六元及湖縐絲棉女襖一件旋隨小張三趁船來滬住居法界大自鳴鐘對門老德記小客棧内次日卽被包探拘獲解案今求恩宥别駕訊得該犯等所供與新陽王姓報失各物相符遂飭趙金派夥將鄧恒富等六犯及方祥裕一犯連同各贓及手槍刀械等先行送縣一面飭令補備文牘 
[刑訊劇盜]  
　　昨報紀英公廨移送盜犯蔣仁山等六名至上海縣縣主黃大令拘捕暫行看管至晚又送汪幅星方祥裕楊喜材沈茂正鄧恒富江惠興應雲喜七名請併案研訊昨晨大令升坐花廳飭提嚴詰楊供稱小的又名阿虎年二十有八浙江湖州府烏程縣人素以耕田爲業此次由張雇令駕船不知伊等是盜大令曰爾旣前雖不知伊等是盜及至崑山做案後伊等携贓物下船爾豈尙不知耶爲何又隨伊等到申同住客棧供稱伊等同黨共有二十四人盜船三艘由湖州繞道至蘇州本月初八日復開至崑山泊於城外二更時擁入不知姓名家行刦小的持刃隨行旣到門首偕胡德仁卽胡國鄧舁一大石塊撞開正門及至第二層門有工人出爲攔阻被張開鎗轟斃遂無人敢阻入房搜括有衣服首飾及西班牙洋銀二百圓墨西哥洋銀五百十七圓小的携衣五件臨行因臘燭墮於棉絮内以致燃燒有焚斃一人之說小的等急救奔返未悉細情三船各有頭目一人小的船上係張爲頭目胡船上係汪爲頭目曾大仁係另一船上頭目事後由張分給小的洋銀四圓隨卽開船初十日行抵滬上借住畫錦里鼎陞客棧胡供稱小的係湖南人年三十有四向在湖州一帶以操船爲業並不行刼大令著掌頰二十下始供稱小的行刼時手持木棍携取贓衣六件後由汪分給小的洋銀十圓大令曰爾等可曾行刼别處供稱五月初曾行刼浙江歸安縣西門外距城九里許林姓家曾大成供稱小的卽章大仁係湖南人年二十有三現在海軍後營當勇十三日由吳淞某統領飭來滬上赴某局掛號偶在街坊行走被包探悮拘大令問楊胡曰爾等與曾相識否曾同行刼否供稱起案之白皮箱内放有贓衣由曾刦得大令謂曾曰現已人贓並獲質証明確何必抵賴不承曾大呼寃枉大令飭捕役帶下又提張仁山詰問供稱小的卽蔣仁山湖南人年二十有三父母現住金陵小的在湖州南潯鎭豢鴨爲生楊在小的處爲夥並不行刼尙乞原情大令喝令掌頰六十下復跪大練良久始供稱歸安之案小的確曾入夥崑山新陽縣之案實不知情大令大怒飭鞭籐條旋供稱小的雖爲首行刦然擊斃工人之事是陳胖子所爲事後陳回蘇州去矣當小的在湖州時由陳糾合小的入夥汪供稱 
 
 

Page 4

 
 
小的名老五餘供一味支吾大令飭將張釘鐐收禁楊胡曾暫收自新所其餘九名飭捕小心看管並將起到之白皮箱三口竹箱兩口及網籃等物若干件洋銀一百七十圓首飾數包當堂檢點計箱内有天青縀灰鼠長褂套灰鼠馬褂天青花縀灰鼠女襖曁白絲綢數匹洋鎗八桿大刀四柄木棍等若干件復訊諸盜供稱皮箱均在上海新購行刦所得衣物皆用布袱包好携之下船大令喝令帶下旣而新陽縣蘇大令品仁得悉盜案已破乘舟來滬於午前會同城汛李千戎帶領差役事主至縣署拜會與黃大令商談良　大約須在縣署會訊也 
[法捕房瑣事]  
　　前晚十點鐘時有口操湖南音之某甲手持衣包一個内儲湖色羅衫縐布衫褲等衣七件負至法界護城河畔向押鋪質錢正在論價之際適被包探所見以其形跡可疑向之盤詰據云在營當勇現因撤散來滬詰其衣包何來則支吾以對包探遂將人贓拘入捕房捕頭飭令管押翌晨經克捕頭研究甲始供認在虹口招商局中竊得克捕頭仍著還押俟解案究懲贓則存候矢主認領○偷兒某乙闖入寍波輪船竊取搭客鼻烟壺爲包探瞭見將人贓帶至捕房復在身畔搜出西字信一封業已拆開捕頭察閱此信係虹口利生紙烟公司西人恩特生所寄遂著押候辦理并飭包探至公司訽問失信緣由昨晨公司經理人張姓帶同車夫某丙至捕房訴稱洋東囑内將信送至工部書信館因不諳路徑悮至日本書信館門首適遇某乙佯稱本館轉寄各路書信請將來信交下等語捕頭飭提某乙令内指認無訛以車夫無知受愚姑准從寛仍令經理人張姓帶回乙則還押候究○紹興人某丁於前晚掩入法書信館對面弄内東張西望作圖竊狀此處正在翻造房屋適爲木匠所見以其情節可疑遂喚巡街華捕拘入捕　並在身畔抄出質票廿餘張次晨經捕頭訊究據云皆係已物不敢犯竊現寄居新街碧雲天烟館中捕頭命押候查明核辦 
[慨解廉囊]  
　　北地災祲頻年見告蒼黎待哺如大旱之望雲霓近日東省河决洪水横流一瀉千里田廬不保人畜被淹此誠仁人義士之所聞而扼腕者也本館協賑所昨承無名氏大善士助洋五十元藉濟急需推仁愛之心溥涵濡之澤以大力量行大慈悲其功德正無限量台章不署益見盛美中含旣已掣奉收條敬綴數言藉揚高誼 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[賊妓判押]  
　　花叢失竊已紀前報昨經何瑞福黃四福顧阿六江阿才四包探同解妓女李桂英到案禀稱李妓向在肇富里賣娼與　王雅琴同院昨經王妓報失珠花金條脫金約指等物約值洋銀千餘元業經小的等帮同緝獲原贓爲此解請訊究妓女王雅琴投案供稱小的人與李桂英同院賣娼素稱莫逆常同榻而臥前晚復同睡不料李乘小婦人熟睡時竟乘間竊取金珠首飾值價甚鉅今旣由探查出請爲給領李桂英供認行竊旣蒙訊明只求恩典别駕得供之下以李妓行竊有贓判令交官媒管押兩禮拜期滿交保不得再爲娼妓贓交失主具領 
[英界公堂瑣案]  
　　洋人沙控馬夫夏阿根王阿七陳雙喜阮根山相約停工跡近把持由三百二十二號華捕解請訊究别駕略詰　語以原告旣屬洋人應與領事會訊遂著押候於今日早堂會訊○包探杜雲卿拘解游勇沈是順沈自奎張是成到案禀稱伊等身帶利刃在　行走恐其肇事爲此解請訊究二沈同供是弟兄在某營當勇現已裁撤故欲回家張供借住在珊記馬頭朱公館朱老爺處洋亦寄存朱處昨日適值出外買物致被拘拿别駕得供以游勇本不准在外逗留判將兩沈押送回籍張送交朱公館收領○杜包探又解朱阿梅到案禀稱此人竊取張桂林家綢布衣服數件經小的拘獲人贓送案張投案申訴前情請領失贓朱供寗波人實因失業後無資餬口不得已而爲此别駕姑念初次犯竊判令掌頰五十下○三百六十六號華捕拘解游勇朱榮生到案禀稱此人頗似游勇爲此解請訊究朱供在營當勇現從金山來滬本欲回南京探親别駕以朱現欲至南京探親卽著遞解前去○三十八號西捕拘解拆梢不遂打傷唐惟林之金老么到案請究唐投案禀稱金欲向小的借洋六元小的不允致被用刀戳傷金供向與唐認識唐屢向小的尋釁此次相遇彼卽欲將小的毆打小的惟推伊一下卽已跌傷並無用刀情事别駕以金老么行兇屬實可惡判令笞責五百板管押一月○流氓尤阿形顧海林昨因索借不遂互相口角繼以爭毆經三百九十四號華捕拘解請判别駕略詰數語以流氓爭毆法有難寛判令各押兩天○二百四十六號華捕拘解楊仁渭到案禀稱此人不知何故爲楊有仁毆傷額角曾送醫院醫治據言傷須七天可愈楊投案申訴前情王供與楊因細故口角失手擊傷如今只求恩典别駕判將王管押一禮拜 
[美界捕房紀事]  
　　前日下午工部局裝運污泥之馬車由吳淞路行至天潼路轉角處馬忽跅𧿇絶韁而奔鞋於馬路畔電燈桿以致電燈墜下馬夫突受驚嚇呆若木鷄後經甲乙兩小工將馬車及碎燈一併送入捕房尙未見捕頭如何剖斷也○裏虹口魯班殿後寗波人某某兩氏婦比屋而居前晚偶因小孩起釁以致互相詬詈巡街捕喝之不止因卽拘解捕房捕頭遣包探范進才傳其所天核奪旋回告其夫均出門貿易不在家中捕頭念係女流從寛釋去○外虹口老街二百三十一號房屋爲寗波人周金德僦居前晚周投捕房言鄰近二百二十二屋内豢有惡犬屢被齩傷求爲查究捕頭卽遣包探范進才往傳犬主旋回告犬主已懼禍脫逃矣捕頭頷之○江灣人沈阿根前因犯竊拘請英讞員訊懲開釋未久又於前晚在蓬路西華里圖竊適爲包探范進才所見拘入捕房捕頭令押候倩范探往查曾否犯竊再行核辦○江北人李少寳所拉東洋車冐充包車並不納捐領照昨晨在北河南路招攬坐客適爲巡街捕所見均送捕房捕頭令押候送辦少焉忽又捉去罰洋銀二圓五角釋之使歸○江北人某甲未知在何處竊得木板一方昨晨荷至華記路求售經一百三十六號華捕拘解捕房捕頭見其藍縷若丐不忍深求命將贓暫存人卽開釋 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
