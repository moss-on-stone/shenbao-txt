# 1916 - 7 - 4915414

 

Page 1

 
 
   
 
 

Page 2

 
 
時評 
[爭戰者（冷）]  
　　爭戰者進化國之欲望而退化國所憂懼者也何則爭戰而得之結果進化國有利而退化國無利也 
　　爭戰者對於國外有勝有敗對於國内有敗無勝者也何則國外之爭戰勝則有權利之可得以得償戰時之失或不致虧國内之爭戰勝敗均國人受之無所取償其所餘者唯爭戰時之損失而已 
　　是故啓國内爭戰之端者其人必非愛國之徒也嗚呼今日中國爭戰之端果誰啓之 
[命令]  
　　一月四日政事堂奉策令周自齊加上卿銜北令 
　　又令劉應福授爲陸軍步兵上校此令 
　　又令國務卿奏據銓叙局詳稱遵核拱衛軍文職各員資格請予叙官等語紀雲鵬授爲上大夫王裕庭陸榮恒陶祖光何鼎舒樹基周翊永錢鏡蓉均授爲中大夫朱潔周維權均授爲少大夫此令 
　　又令海軍部奏請任命楊慶貞爲建中軍艦艦長林振鏞爲拱長軍艦艦長王濟業爲永安軍艦艦長應照准此令 
　　又令内務部奏准河南巡按使田文烈咨請任命鄒建鑾劉錫珍爲河南省會警察廳警正游夏爲技正張履泰岳疇先王方瀛試署警正均照准此令 
　　一月四日政事堂奉申令内務財政兩部會奏爲查核廣西省三年被災各縣蠲緩原册與例相符請訓示等語廣西省扶南永諄横縣武嗚上林上思崇善左縣寗明靖西等縣及下雷土屬於民國三年被水成災若將應繳錢糧照常輸納民力實有未逮旣據該部等查核蠲免成數及帶徵年附均屬相符應即准予蠲免其未被災之鄉莊着以八分歸入是年啓徵其餘二分緩至四年秋成後補徵以纾民力仍由該巡按使按照詳細數目刊刻布告俾衆周知總期實惠均霑以副子惠災黎之至意即由各該部轉行遵照此令 
　　又令農商部奏地質調查關係重要擬就原有設備量　擴充改設專局以資發展等語則壞成賦夏政所先王化之經周官實重所以物土宜興民利者至　至悉方今泰西各同化學日精研究地質蔚爲專科别其剛柔審其饒瘠闡明新說功用無窮中國物產豐盈冠絶區宇農林鑛產尤爲實業大宗徒以科學失修人力未盡貨棄於地生計奇艱實藏之興端資提倡調查地質爲創辦實業之始基亟應統籌全局銳志經營着照所請就原有設備改設專局責成該部按照所擬規程切實籌辦並着該部將礦產條例修正具奏聽候核奪以利推行而收實效此令 
[特約路透電]  
　　北京電廣州電稱河源開平曾起小亂二次當即平靖現信龍將軍必能矢忠中央政府維持大局南京諸均安靜廣西陸將軍亦必如龍將軍之所爲總統命令謂雲南餉乏兵單亂　不久可平且命一九一二年二月間刦捒北京之第三師師長曹錕率師由湘扼守軍要地點以待後命並許黨人改過自新昨日警察奉命封閉新中國報並拘禁辦事員四人其故未悉 
（六日） 
　　成都電川省南部各城現嚴加守衛瀘州尤甚　現有北兵三師來川協助征滇（五日） 
[譯電]  
　　北京電英文北京日報載稱袁總統擬命陸徵祥組織新内閣（六日） 
　　北京電憲法起草會擬從速擬成新憲法大約四月間可以實行矣（六日） 
戰電 
[其一（英人路透）]  
　　巴黎電今晚公報謂全陣線砲火甚厲亞土瓦敵軍大受損失亞爾斯里區炸毁子彈庫一所布軍刦掠希臘邊界數村（四日） 
　　巴黎電今日下午公報德軍猛轟之後攻　太胡爾境完全敗退（五日） 
　　薩洛尼加電法飛機以炸彈擲擊貝特里區斯特魯尼柴及發見兵隊之各鎭飛機曾加重創於敵貝特里區尤甚房屋多倒且起火數次諸飛行家均未受傷（四日） 
　　彼得格勒電奥軍已棄成洛維資俄軍占據控制該鎭之諸高地（四日） 
　　彼得格勒電奥軍作戰其勇遠勝於一年前卡巴西安諸役奥軍抵禦雖勇俄軍仍在斯特里巴河上游與羅馬尼亞邊界之間逐漸前進該處所駐德奥兩軍共有八十萬人之多防線甚固德報自詡爲不可擊破之地而俄軍竟然獲勝此　增特色者也俄軍奪獲布柴資北七十英里比拉文資東面敵軍扼守之陣地足證俄兵戰鬭力未嘗稍弱俄軍占據成洛維資東北敵軍之戰壕敵軍屢次奮力回攻均未得利俄軍砲隊曾加重創於敵俄軍攻擊之區域現向北擴張恰土里斯克之守勢已變成攻勢俄軍今在波乞里維琪車站與柯斯土化夫　（柯凡爾至薩爾尼鐵路北三英里）間進攻德軍怱遽增厚恰土里斯克境防務且開運河以洩澤地之水近因冰雪溶解敵軍防禦工程大受損傷（五日） 
　　羅馬電意公報稱意軍佔據利伐附近山中之高地及斯泊龍山上戰壕兩道意軍在加沙高原略得進步（四日） 
　　四汀其電孟軍奪復台恰尼泊拉伐重創奥軍（五日） 
　　倫敦電湯興特將軍報告庫台爾阿瑪拉於星期日被重砲轟擊歷一小時之久此後戰情沉寂（五日） 
　　倫敦電官宣稱開往東斐唐甘伊加湖之艦隊攻擊敵人之武裝輪船金格尼號迫其投降十分鐘戰爭後德軍官皆亡船漸下沉但已被拖入港内（五日） 
　　倫敦電陸軍大臣吉靑納在上議院宣稱自由募兵制所得結果大出預紏惟近來自由報効之新兵殊不充足不能編成必要之預備軍隊今對於已婚男子之約言乃不能不踐行余素希望成效夙著之自由募兵制當可應付戰局余不以今日之改變乃取銷自由募兵制主義之舉動不過羅致一般不明國民責任觀念之人而已躱避軍役者固有其人然有實在不能從軍之理由者亦衆此輩因事不能從戎之人苟得政府决其疑團定必樂從云云 
（五日） 
　　倫敦電陸軍次官今日在下議院宣稱魯斯一役英軍官之死傷及失蹤者共二千三百七十八員又兵五萬七千二百八十八人（五日） 
　　倫敦電下議院愛爾蘭統一黨議員開會以加森氏爲主席全體議决謂外間所傳强迫軍役不施於愛爾蘭一說如果確實前爲侵辱愛爾蘭忠勇人民破壞帝國臣民犧牲同等主義之舉動（五日） 
　　墨爾邦電澳洲徵兵事大有起色澳首相休斯氏謂波斯號之被沉益堅澳人犧牲一切滅此公敵之决心（五日） 
　　倫敦電汽鍋會社决議贊助政府軍役提議聞他種工業協會亦擬步其後塵（五日） 
　　亞姆斯特丹電柏林電稱德政府允許福特勸和團取道德前往海牙（五日） 
　　紐約電銀行界因德國馬克匯率低落頗多評議今馬克四枚僅値美金七角五分又余分之一此乃開戰以來馬克最低之價格而倫敦鎊價則每鎊已漲至美金四元七角四分又二分之一此爲八月後金鎊最高之價格（五日） 
　　華盛頓電國務卿監辛　諭亞歷山得里亞瑪爾太開羅三　美領事速從波斯號遇救諸人採取消息隨時報告愈速愈妙（五日） 
　　 
[其二（德人德文專電）]  
　　柏林電一月五日德軍大本營公報云西境前敵數地點有砲戰及炸彈戰事 
 
 
 

Page 3

 
 
　　維也納電一月四日奥軍大本營公報云東加里西亞戰事仍在進行俄軍屢次圖破土波洛士奥軍陣線均未獲利希巨化斯附近被毁諸戰壕中有劇烈之短兵戰事奥國第十六聯隊於此復著戰功俄軍在哇克拉東北進攻及攻擊烏斯細斯柯橋端砲台並布柴資者均遭失敗俄軍大受損失於廣十基洛邁當之陣地一叚死二千三百人據俄俘聲稱俄兵數大隊從戰者每干人中僅生還一百三十人布柴資東北有俄兵八百人爲奥軍所俘奥軍在伊克伐河上游擊落俄飛機一架駕機之二軍官均就擒（奥俄戰况）奥飛機以炸彈擲擊亞拉敵軍掩蔽所奥軍奪獲杜爾伊北面戰壕一道意軍回攻三次均被擊敗（奥意戰况） 
[東方通信社電（日本人組織）]  
　　北京電北京政府於四川方面之形勢視爲非常重要因飭曩者南下之北洋第七師全部開赴宜昌業由輪船運送畢事據傳政府之方針先於宜昌凖備完妥該師大約即駐是處俟四川之形勢判明後再進軍又第八師亦已奉命向某（電文不明）方面出動（六日） 
　　北京電段祺瑞逃亡之傳頗盛其實目下尙未逃亡（六日） 
　　東京電此間接到袁總統即皇帝位式有擬於二月二十日舉行之北京電報此信如確則無視事態實行帝制似爲關係諸國所不許曰本政府關於實行帝制决持嚴格態度固無論耳風聞農商總長周自齊氏之來日本其中似有何等交換的劃策之說然日本政府仍當力持當初之見解不應此等商議云（六日） 
　　東京電日本政府决定下賜靑島從軍徽章十三萬個（六日） 
[公電]  
　　貴陽國民代表及紳商學界電北京總商會敎育總會各報館上海總商會各報館成都長沙南京將軍巡按使商會敎育會各報館徐州張巡閱使均鑒頃致北京政事堂統率辦事處參政院請代呈一電文曰自國體問題發生恒等迭見本省政府密諭謂他省俱一致贊成黔處偏隅限於交通見聞遂隘且反正以來人民屢經痛苦只求地方無事良善獲安何敢問及國家大計故對於國體問題不敢稍有異詞頃者滇變發生謂國體投票實非民意恒等昩於時勢此次各眞相如何未敢斷言然默察吾國民情本無一定潮流所盪易爲轉移前本以求安之故出於一致贊成今旣不安則心理將爲之一變邇來國家多故外侮頻仍險象環生莫可究詰内訌一起外人愈有所藉口國家前途危何可言夫焦頭爛額不如曲突徒薪現在變端甫見尙有轉圜之地恒等愚意擬鈞處鈞堂貴院轉呈大總統俯察民隱設法消弭并嚴諭各省無徒逞兵力激生他變益至不可收拾前者狼匪肆虐焚殺淫擄人民切齒然猶煩數省之兵力費數月之時間糜鉅萬之餉糈始克就平而人民生命財產之損失已不可數計此次滇疆倡變斷非白狼之比政府勞師遠征亦决不如平狼之易設戰端一開兵連禍結强隣伺隙於外亂黨紛應於内生民塗炭元氣凋傷小民身家念切必將叢怨政府謂孤行已意職爲亂階人心旣離國將安恃此恒等所爲日夜憂思不忍缄默者也邇自滇事發生滇黔接壤人心惶駭萬狀本省兵力絀防備内匪猶慮不敷分佈日來各界紛紛陳請軍巡兩使妥爲計畫以保持本省治安爲主萬勿派兵出境以致省内空虚變生意外一面合詞勸告滇省并要求滇軍萬勿入黔以免蹂躪躊昩之見是否有當伏祈轉呈大總統迅賜設法消除巨患以維國脈而重民生事機危急臨電不勝迫切待命之至等語特奉聞黔國民代表及紳商學各界代表蹇念恒等一百九十二人同叩卅 
要聞一 
[荷人游歷歐陸之觀察]  
　　大陸報云荷蘭某君近從歐陸回滬據曰作所游歷交戰與非交戰諸國皆有一致之輿情人人希望戰事速了德人自信必勝但已漸覺食物不足之痛苦故德之銀行家商人工黨皆願早覩和平惟一言及議和條件則各國人民意見不一英國須俟德國受創屈膝求和之時始開和議而德國亦欲至大挫敵國獲取海上自由之後始肯罷戰也余於去年三月中旬離滬十二月下旬回來先抵舊金山穿新大陸而至紐約乘輪赴亞姆斯特丹嗣越德境抵俄國附西比利亞火車而回上海當余在德國時正値八月下旬入德境不若入英境之難凡外人之在英倫者須日日呈報在德國僅須於來去之日報告警署平日可以自由居住久暫隨意無人干涉故荷蘭人尙有至德境歇夏者過德界時搜查頗嚴不能携帶片紙行李上所貼旅館輪船等字樣皆一槪撕去甚至火柴盒上之招牌紙亦皆撕毁無遺至於衣履等物無一不檢視縝密一入德境即生一種印象而知德國無處不秩序整齊荷蘭火車開行時常展邏德國則不然一至開行之時信號發出車機即動不差一杪時間他事亦若是德國辦理内政其審愼周密之處無異佈置戎機外人寓於柏林不穿戎裝隨處皆覺不便余年壯體强行於街中輒爲衆所矚目若輩誤以余爲德人以爲如此好男兒何不効力疆場余在路車中常被人詰問曰汝奈何不赴前敵耶德人呼躱避軍役者爲特魯克今日德文中羞辱名詞殆未有甚於特魯克者矣德國人民以爲他日敵國失敗時必以巨欵賠償德國之損失但官場似不抱此希望在荷人觀之德國或因赔欵一節　生内部之衝突荷蘭銀行家雖不能决定將來勝利屬於何方然知各國民窮財竭至今年秋間戰局當可結束德國女代男工經營各事與練習有素者無異俘虜亦多工作者余曾見俄法俘虜從事與戰事有間接關係之工作如造橋材料之類英俘則不願爲之柏林食價昂貴間有較戰前漲至三倍者政府乃規定最高價格以惠貧黎各處皆種山芋外間傳說公園中亦種此則未免傳言失實貧民皆賴山芋與油脂爲生余在柏林時亦領取麵包憑票每日得麵包二百五十格蘭姆可切薄片十塊麵色或黃或白滋味甚佳實具滋養之力糖醬乾魚頗多猪油與肉食殊覺缺乏新鮮牛乳油亦不易得聞農牧業結果皆不若預料之佳但德國並不缺銅荷　以盈餘之食物運往英德農家大獲其利惟運往德國之食物爲數無多於德國之民食無大裨益而於戰局之延長更無關係德國貨品爲荷蘭所不可缺者甚多故以我之食易彼之貨乃必要之舉也荷蘭政府組織過海貿易公司凡運出之物不逾定額輸入之貨不再輸出辦理極爲認眞雖有貪利之徒希圖私運然因官場稽查綦嚴終難施其伎倆荷蘭力守中立報界雖可自由發言惟傷害中立與安寗之議論則不許登載凡此皆所以維持中立免生誤會也云云 
[日本之對我政策如何飄萍]  
　　自帝制問題發生以來日本對我之政策說者紛紛或主緩和或主强硬但就所表見者言之則勸告其一也勸告以後即曰監視監視多時又有宣言其二也宣言而後又曰監視以至於今其監視之眼光依被監視者之動作而移動固不待言 
　　雖然日本之對我政策非能依其當局之意思直接即施於我者也一方須顧及友邦一方又須調和内部不同之勢力此不僅外交政策爲然凡百政策之實行殆皆調和各種勢力而去其最相異之點之結果也日本之對我自第一次勸告而後因　盟問題而生不少之迂曲第二次宣言未發之先困難更多故所發者僅能如此仍所謂調和之結果非日本當局之本意此中之苦惟不可明言耳 
　　日本之對外因當歐戰未息之時估有重要地位雖曰困難究不難實行其意之一部分故對我勸告宣言名義上日本皆爲主動而日本當局之最感痛苦者則内部不同之勢力其意見尤難調和如元老山縣公與内閣暗中之反對旣已數月山縣公在陸軍方面佔有勢力故山縣公與内閣反對其結果即生陸軍方面與外交部方面意見之懸隔陸軍者外交之後盾也兩方意見不相一致雖未達於衝突之程度而外交當局之不易運用其手腕固已受相當之痛苦矣 
　　我國帝制之進行其迅速大異於他種政務而一方不願即與民國告則别者亦似隨帝制之進行由他道以相追逐見於前數日政府命令之雲南獨立事件其可見之一端也影響所及不僅國内日本首 
相大隈氏與元老山縣公會見之消息即生於此時矣當兩人尙未會見之先有奔走調和者若干人其材料則爲中國南部不靖之報告雲南爲其材料之代表自不待言此亦日人視雲南獨立事件爲重於他案之一明證也 
　　大隈氏與山縣公會見之結果據所聞則披瀝胸襟隔閡去矣於是東報又大書特書曰保持東亞之平和與日本帝國之面目取適當方策陸軍方面與外交方面一致進行即在此一見也且曰英俄法意四國於取臨機之手叚當可與日本仍相一致日本之對華政策將見一大活躍云云此誠可注目之事也 
　　周自齊總長行將以大使名義赴日祝賀之文與最高之勳章所謂以圖兩國親交爲目的之禮物果能影響於其對我政策否乎記者固料其當有影響然又懼其不知爲如何这影響耳 
[北京快信（一月三日）（靑）]  
　　昨財政部接兩廣蘇皖等七省來電因滇事人心惶惑將解中央之欵全數截留以備維持秩序之用政府得此消息異常恐慌因年終各樣開支專賴此數之接濟云 
　　外交界消息除夕得湘省電有曹錕被刺湖南可危字樣查曹師長本駐岳州現奉命征滇因湘省兵力單薄不敢遠征去年二十六調張敬堯兵隊赴岳曹軍始能出發如此信果確則湘省大局頗屬可危 
　　昨得政界某君云滇軍現已進蜀陳宦所統北軍祗一師一旅尙駐在四郊因蜀軍素有不穩消息主客異勢陳宦帶去之北兵迄今尙未敢進駐成都近得商界消息四川滙兌已不通多日矣 
[南京快信]  
　　阮忠樞因商議要政來寗昨日午宴軍署翌晨即乘車返京 
　　昨日駐京日使館參贊小幡氏來寗謁軍民兩使當即赴滬 
　　海州鎭守使署現已布置就緒昨電軍民兩使於本月五日成立 
　　灌雲縣地臨濱海聞當道擬開闢商埠以免外人埀涎 
遠生遺言 
[游美隨錄（第八信）（四）（遠生）]  
　　（十一月二十一日在域多利書）域多利之一日誕登彼岸 
　　此埠曁温哥華（加拿大屬）所有華僑據云共四五千人而日人在温哥華者行及一萬余等偕李君乘車抵華人街至一俱樂部則寳貴之華人陸續而來及見余等眞有桃源中人問漁夫光景一此間有中華新舊會館有華僑公立學堂有中國病院（用中醫中藥）聞共値三十餘萬金元足見氣魄之大黨　名目約同内地致公堂國民黨憲政公會（舊保會黨）一一完全即黨報之互相攻擊尙如舊日惟其反對帝政則異口同聲凡此皆吾人所知或可想像而得惟余之所最不解者即有一華岡（名目或誤記）公所公祀劉關張趙四人而獨爲此四姓華僑公議之所非此四姓不得入此外則另有一姓獨立之公所即如不才黃姓亦復有獨立公所云 
　　華僑公學者夜學校　蓋此間子弟日間入英人公立學堂學習英文算學物理等而夜間則入此校受國文地理歷史等科較吾内地學生諸君更爲勤苦而華僑之不忘國本可見余等秉燭入校參觀見幼童所寫字蹟多極工整有爲内地學堂所不及者校中先生有李君淡如極講切音之學彼謂一字北方只轉三音南方轉四五音而廣東則有轉至七八音者云云有司徒旄君者英英玉立爲詩丕亞鐵路公司東亞客務總司理新從舊金山看博覽會來問以會中中國賽品情形渠謂賽品極佳但布置極不得法彼見一西婦在一皮肆看貨許久欲覓得其貨之價目標單數址分鐘而不可得日人則布置極久貨品種類價値等等一一分明渠極不解中國花若許之錢何以不精造一種華式屋字而乃分造無數屋宇渠又極不解何以偌大有名之漢陽鐵廠乃僅擺有若干根鐵條渠又謂美人見彼多認爲日人渠憤極乃掛一中國小國旗於衣上以自　異諒哉吾曹縱極受屈辱吾曹固不可不以中國人自表異可敬哉可愛哉此英英玉立生於外國未曾一度回國之愛國之靑年 
　　此埠人口一萬而乃彌望不見一巡警間其總數僅二十餘人今日適爲禮拜各店閉日　若無人而玻璃橱中電燈明亮百貨紛列任人觀覽路燈每一柱共極大之電燈五盞上海殊不見此光景也誠哉其　彼岸矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[關於滇事之外交與軍事]  
　　客卿方面消息自滇事發生以來朝野上下非常注意今日爲民國五年開　之第一日亦即民國洪憲元年之第一聲友朋接晤除循例一二賀語外所提問者無非互探軍事消息然以交通多阻卒無確信可指蓋電線雖未隔斷彼此檢查甚嚴凡此間與派出之前敵在還有關兵機重要事皆藉外電傳達當局亦十分秘密茲得一電文係由客卿方面轉到者（雲南稽核分所洋員所發）據云新政府（按來電稱雲南獨立軍爲新政府）成立後因餉需緊急派員來所指提鹽欵查現在征存之銀已交某國銀行暫儲應否撥付請示遵行等語聞總所會辦丁恩氏閱後主張照　而督辦周緝之力持不可磋議良久决定該省鹽欵項下應解中央之正稅銀兩仍照例不得挪動其向來核准截留之協餉許其如數提用列席之鹽務署龔總辦以次各員亦均以爲然當即電復該分所遵照辦理聞滇省鹽稅歲入可三百萬而截留之數僅止八十萬云 
　　丁槐南下紀聞政府對於滇事最近之計畫主從招撫征討兩路進行招撫之專使首先簡定蔣尊簋附帶有各種條件日内即當首途並恐蔣一人或難得力又有添派李經羲之說惟聞李不願前往至征討方面除開出第七師全師外聞第八師亦將㧞隊起程以爲後援緣中央意本命四川將軍陳宦就近進兵陳回電稱川省現有軍隊主客雜分平日調和已周非易若一旦抽調不但本省地方空虚可慮以之應赴前敵能否足恃尤不敢信必欲某親自督帶川省方面實未敢負完全責任云云故此議遂即中止聞將就近畿各師旅編成一大軍團交丁槐統之出征另一消息丁槐確有南行說惟是否統兵征滇則未敢必也 
　　外交各面態度據京中外交界傳聞陸國務卿自滇省事件發生後已用非正式之照會通告駐京各國公使聲明中央自能尅期恢復安寗秩序等情現聞外交團已有四國照覆聞外交部日内尙有正式通告照會各國公使惟所議照會之内容係由公府外交協議會秉承遵擬尙未交到外部外間無從得聞英法兩國公使旋亦繼續前次國體忠告提出正式質問聞昨經外交陸總長正式答覆大約以現在雲南之事已經政府調查明晰確係有黨人勾串少數軍官所鼓動並非全滇民意附近各省亦均平靖政府已籌畫相當對待辦法必可望迅速平定實際上不過一部分之擾亂决不至牽動全局倘國外人有損失之處應由政府負其完全賠償之責任云云先是初二日上午十一鐘時政府曾接到駐英施植之公使來電密陳英議院對於中國國體問題及中英邦交建議本國政府種種情形及英國朝野對於現在滇省獨立之輿論原電都五百餘言元首核閱後當即加蓋戳記密交各要人一律傳閱 
　　討議用兵計畫三日上午元首交議政事堂陸國務卿分飭各部院長官及梁士詒參政等又諭統率辦事處將軍府諸高級軍官等於是日下午四時在居仁堂特開會議討論關於對滇用兵政策與會者約三十餘員所議内容爲統率辦事處密陳遵議四路進兵之計畫大旨係請特任粤桂川黔四省將軍兼任四路招討使另請特任南京宣武上將軍參謀總長馮國璋爲總招討以期同時進兵早日敉平等情聞原議案及陳覆等件已奉大元帥批交參謀本部速議詳覆目下政府爲對滇問題已處於軍事旁午之際所有討伐凖備及防範計畫種種事宜業經統率處四易其稿呈明大元帥核閱茲以案中關於貴州四川兩部分計畫尙有未盡妥洽之處特將一切要點分别揭出飭由各軍事機關再加研究并限日妥善解决一面復分派專員密赴廣東湖北四川貴州廣西江蘇等省會晤各該將軍密交軍機要政聞初三日又由統率處派出五員分赴江寗徐州武昌奉天濟南等處聞亦係密交各該將軍巡按使等　於嚴防黨人擾亂之計畫 
　　奉桂將軍密電統率辦事處於二日接奉天將軍段芝貴來電約千餘言聞係密陳關於對滇政策並有請准入覲之語聞大元帥當日已有電諭交由該處拍覆三日下午統率辦事處又發出緊急密電於吉林王揖唐巡按使及鎭安左將軍孟恩遠上冠以火萬急字樣其情形似異常緊要聞其大略係近接秘密電報有海外黨人潛行赴吉擬藉端起事並另有人擬以宗社黨名義在吉生事當此滇事不靖之際關係重要應即嚴督各路軍警特别嚴防以保治安等情此外尙有關於外交上密要聞題未知確否又政府對於廣西邊防至爲注重每日必有密電三四次特致陸將軍指示意見聞元旦日上午陸將軍曾有密碼急電三次到京其情形均關緊要聞第一電係條陳滇省敉平亂事之政見及手續第二電係報告桂省現對於滇省之情形及地方近狀第三電係有陳請於中央之密要問題其詳情未易探悉惟政府於初三日尙未發出覆電未議何故或其中尙有應行討論之處 
　　一假道越南兩說北京某報載法使館照　外交部略云近有某電報社散布謠言妄稱滇省輸運軍械係由法屬越南經過不知禁運軍火載在約章且所稱越南输入軍械尤非事實使越督無故受有違背條約之誣務請嚴飭各報立即更正以免誤會各等語然據又一報所載則稱法使館照會内容略謂今日國華報竟行刊登法國政府有允准中國中央政府所派討滇軍隊可由法屬越南經過之語如此刊布不眞消息豈不直行激怒現在雲南反對北京政府致將法國公司所有建築及營業之鐵路毁壞乎中國政府旣擔此項登載之責故本公使不得不嚴行抗議并先聲明自今日起嗣後凡因此次刊布而於政治上實業上所生損失結果均歸貴政府任其咎等語以上兩則未知是一是二以情理言法人不許兩方由越南鐵路進兵亦容或有之姑並該之以觀厥後 
　　附更正天津益世報爲最近出版之報對於帝制時有論列英文京津太晤士報曾謂其爲反對帝制而設旋即更正至近數星期以來論調忽轉和平於是外間又有爲政府收買之說本報曾據傳聞誌之報端茲據益世報函稱敝報係公敎團體開辦之始即聲明以提倡道德輔助社會爲主旨與國體原不相關惟以破壞共和即所以損害道德搖動社會故不憚竭力爭持嗣因强鄰干涉不欲爲外人添薪助燄故一轉而爲對外之論調近因帝制告成空言無益且處北方勢力之下監視尤嚴故爲維持現狀計爲保存營業計不得不趨向平和以求達開辦時所宣布之主旨云云觀此則前報所載收買說當係傳聞之誤矣 
[國體聲中之典禮籌備觀]  
　　遲封中央人員之原因各省軍民長官均先後特封至於中央有功勳之人員至今尙未册封外間對於此事頗爲滋疑茲聞中央封赏遲遲發表之原因以中央有功勳之人員較各省實多數倍調查手續在短期時間不能告竣至其實際上與滇事問題有無關係則非局外人所能深悉矣 
　　登極日期從緩之一說外間對於登極之期紛傳不一昨據大典籌備處人云登極吉期已確定於陰曆明年正月初四日已由該處陳明日内定奉令照准其原因有二一取大地春回（因初三日立春）萬象更新之意一取丙辰屬龍龍爲天子之義云云惟據該處之現狀觀之覺近數星期來籌備登極各典禮非常興會有日夜不遑之勢乃忽有滇事發現似已小有停頓之意味昨據該處調查此數日間雖仍照常開會分别籌議進行然實際上則已不似從前之興會亦不十分忙碌其辦公情形甚爲從容所謂無形中之頓挫也外間所傳原定即位日期又已從緩之說或非無因也　　優遇曹氏原因之所聞外交部曹汝霖次長已奉令着儀同特任等因曾經公布明令茲聞三日上午極峯在居仁堂特諭召見該次長訓諭甚久聞該次長蒙此優遇之原因有二一爲此次改變國體曹於辦理外交甚爲適宜一爲陸國務卿因政事堂政務浩繁不及兼顧外部事務曾請辭兼任外交總長之故是以特别優遇該次長令其主辦部務其所訓諭之内容亦爲盡心部務勿負倚任等語 
　　規復跪拜禮式之討議籌議典禮之一般人員以爲三鞠躬禮式不能表示尊嚴曾擬恢復前淸跪拜禮茲聞政府對於此事迭次開會討論已决定舉行以下諸典禮時仍沿用拜跪禮一祭天時（郊祭社亦同）二祭孔時三祭祖時至於平時覲賀則仍用三鞠躬之禮但確否尙未可知耳 
[鄂中之征滇消息]  
　　鄂省四通八達爲吾國用兵要衝自漢省宣告獨立以來王子春將軍　奉中央令檄派留鄂第二師六七團配以騎砲工輜各隊開赴湖南擬取道常德洪江進攻滇軍而昌武將軍李純所派六師二十一二團亦由鄂上駛往川會征現已陸續過漢換輪上駛該軍前定贛亂時過漢曾蒙此間商會犒以牛酒此次亦欲援例照辦商會總協理本擬贊成惟各商董因現在會費困難不允開支其結果遂由該總理等自備品物獻贈該軍京師開來拱衛軍亦如之二十九日續到之贛軍經王將軍命改在武昌　魚　換輪由王備辦軍需各品犒勞據聞贛軍開拔時祇知調往宜昌至鄂方知係雲南有變命往征伐各將士以滇關萬里際茲嚴寒行軍遠征殊憚跋涉故少快樂之狀而某師征滇之隊伍到湘後亦傳有要索恩餉三月方允前進之說滇省獨立以後黔省各邊軍附和者聞已有數處故湖南軍務之吃緊倍於他省日前湯薌銘將軍因彈藥缺乏曾電陸軍部擬向漢陽兵工廠領取鎗砲彈藥並派員來漢具領詎近因各伐滇軍隊大批過此兵工廠所存軍火均已撥出竟無以應湘省之需要故現該廠已開夜工趕造矣 
　　鄂省各軍隊上月杪放給餉糈適値雲南事變突起北軍第二師中即有人煽動謀亂經該師長王金鏡查覺拘訊後旋即在司令部前鎗斃其罪狀並未宣布聞此人即隸該師軍籍未知確否但聞王將軍因此復飭各上級軍官於放餉時諭令各團營軍人是否願尊袁總統稱帝如果眞心無二即各具甘結彙呈當已一律遵辦矣鄂省官場近對於滇事皆抱悲覲態度以該省山谷險阻蔡鍔唐繼堯素得士心且有三師之衆益以黨人之附從縱中央派五萬大軍進討彼滇軍即戰敗取守勢亦非三五月所能敉平此時期中外交風雲變幻莫測國内事變亦難預料逆覘大局前途誠不知其如何也云云 
[豫人對於國體問題之别報]  
　　英文楚報載十二月二十七日開封通訊云此間自十二月二十五日起至二十七日止全城懸旗慶祝新帝登位蓋奉當道之命也外象固覺美觀而民心則全無愉悅之徵夫河南爲總統本鄉猶尙如是此外各省可以推知矣偶與鄉老閒談輒謂彼等非敬愛新帝特畏其權力而默服耳今晨有店主嚴人自稱其懸旗乃慶祝耶穌聖誕節云此輩殆因不願逆其本意懸旗慶祝帝制故爲此言以解嘲也至於國民投票解决國體一節目下以不談爲愈就余（通訊員自稱）所聞有某縣者其選出之代表於赴開封之前曾由縣知事邀集而語之曰今全國方傾心帝制本縣未便獨標異幟此縣如是安知他縣不皆如是且投票皆須記名彼諸代表又誰敢與政府相抗耶選舉之奥妙不言可喩固無怪人民謂當局將採用專制政體也 
[滇警到粤後之疆吏與黨人]  
　　軍巡兩署之近情聞龍將軍現以滇省事件喧傳已有多日而内情究竟何如未能深悉因桑梓關懷私心時難恝置特飭派某某等軍官四員責函赴滇傳聞爲調查軍政近狀實際上所銜何項使命事秘不能詳也聞該員等已於日昨聯袂首途矣昨日申刻龍將軍親巡小北一帶田觀音山抵飛來廟子碼庫隨從軍官數員衛隊兵約六十名所過城牆街道先由軍警淸道守衛在飛來廟休息二十分鐘始行回署至張巡按此次假滿一節粤中盛傳其不日即當回任使署日間趕築砲壘兩座聞爲張使親自計畫查該炮壘位置係在署内後座於東西兩方面各建一座成爲犄角之勢日間搬土運石工程頗忙惟一切沙土運進署内先由頭門衛隊檢查進至内堂復由稽查員探驗以防危險爲狀極形鄭重 
　　黨人謀畫之密執龍將軍頃據駐港探報以陳炯明日前由東京返香港分派黨人來省密謀起事現住西營盤請加派偵探密察其行蹤以便防緝續接港探密報黨人首領昨遣胡毅生等多數要人抵港現偵悉已在擺花街某報三樓設黨人辦事所命名補天社頃已派遣心腹死黨陳達生赴惠州與命文烈接洽磋商起事日期乞迅飭該屬軍警偵防等語聞已立即分電李嘉品曹鼎鍾等將統認眞防範矣又警察廳長王廣齡昨詳巡按使稱據勤務督察長鄧廷鑑報稱查得革黨以省會軍隊林立　難大舉刻擬派黨人數十名赴省分路租賃民房約期同時放火起事使軍隊首尾不能兼顧並另派黨人將各城門守衛軍人擊斃蓋擁進城騷擾商場俟官軍一到即行四散其目的專在擾亂商場治安探聞黨人來省先將黨給憑證密藏衣服夾縫之内即持所藏憑證之衣服前往當店僅典當洋毫數角留其當票俟其憑證要用之時方向當店取贖請嚴行防範等情龍代使據此現已飭區一面將新遷住户嚴行取締並飭行各軍隊如拿獲黨人搜其身畔藏有當票者即持往當店調驗以杜混弊 
　　最近拿獲之黨人稽查公所昨偵悉黨人王治安潛來省城運動起事當即暗遣健弁數人跟蹤至小北門附近將該黨人拿獲在身上搜獲短槍一枝碼子三十餘粒徽章一件訊係惠陽縣人現已綑解上將軍行署發審按辦前此黨人林德章等在高州設立機關圖謀起事經高雷道尹楊晋派隊往圍捕祇獲林德章一名其餘已被逃脫昨將軍行署據楊道尹將林氏詳解到案即經委員研鞫又警衛軍統領陸蘭淸日昨派隊在三水縣屬拿獲黨人朱源深馮富二名親自押解來省呈解將軍行署訊究據究據稱皆係重要黨人云 
[湘省統一保衛團之辦法]  
　　湘屬西南各地匪徒充斥全賴各地紳民自辦之保衛團輔助防剿以保公安惟因各自爲政向不統一編制辦法極爲紛歧　有大股土匪不能得聯絡相助之效以致匪患仍熾辰沅道吳躍金特制定全省保衛團統一編制辦法七十二則詳陳省使核辦沈使以湘屬保衛團權限不一編制不良正擬統籌改組所陳簡章極爲詳盡妥善應准通頒各屬一律改編具報除將章程通發外並令吳君查照矣 
　　改編之方法係將各縣保衛團俱分中東西南北五區每區設總董一人統率全區事務以知事爲監督又總管五區每區下分團保甲牌以周方一里之地設一牌牌設牌長五牌爲甲甲設甲正三甲爲保保設保董四保爲一團團設團董其名稱即定曰某區第幾團幾保幾甲幾牌統由總董與監督之指揮聯絡辦理一切防擊事務 
　　現時各地團丁俱係雇募此次改編即仿徵兵辦法分爲珔丁備丁後備丁三項正備二項團丁役期爲五年後備丁役十年初次編入者爲正丁正丁役滿爲備丁備丁役滿爲後備丁後備丁役滿即免除其義務再團丁俱以土著人民充當旣足使其有保護桑梓之心復足樹將來勵行徵兵之基礎 
　　各縣保衛團一律自文到之日起着手改組限於一月底完全竣事具報核奪因改組進行事宜甚爲繁重特在四道尹署各設督促專員一人即以道署科長兼任以昭愼重茲將四道督促員誌下湘江道錢靑衡陽道吳會辰沅道翟熊書武陸道魏某 
[美國敎育界情形述畧（再）（續）] [  王衡美洲通信]  
　　美國各大學爲社會各種人材之淵藪無論何種人物均由學校出身者即以總統而論前任總統羅斯福氏爲哈佛大學之畢業生塔虎脫氏爲耶魯大學之畢業生現任總統威爾遜氏爲泊林斯大學之畢業生各大學之所以能敎育眞人材者均由多聘富於學識經驗之敎員故各大學中之敎員非尋常人士所可當必其學識經驗深有所造爲社會所敬慕爲世界所推重者然後可執敎鞭其與學生感情大抵和洽如友朋然惟其融融洩忘其有師生之别斯學生乃得與之析疑質難暢然盡其意之所欲言敎員備舉所知者授之而學生之學業於不知不覺中已增進矣然則人才之出固有所自也 
　　美國學生於讀書之外兼習辦事材校中各種團體均由學生主持之如文學會也體育會也靑年會也年報也季報也月報也週報也演戲團也音樂會也唱歌會也胥由學生組織管理之校中敎職員僅任監理督促之職也如是則在校時於各種辦事之法稍有經驗將來出而問世不至茫無頭緒矣（此制北京淸華學校已採辦之成效頗著） 
 
 
 

Page 7

 
 
各大學中央更有一種半工半讀之學生所謂苦學生乃貧苦人家及工力人家了弟父兄不能助力者也此種學生大半以工作之費作膳宿費及脩金之用所作之工或爲人灑掃或爲人伺役或至飯館旅店作侍者其上者或爲人作書寫役此種學生甚多人皆敬視之以其求學之心甚重忍自苦以向學也歷來苦學生中竟有百代偉人存於其間者如林肯富蘭克令等是語云吃得苦中苦方爲人上人人苟能立志向學則大器自成雖貧苦何傷哉各大學中有一種惡習乃舊生欺侮新生是也新入一年級之學生必受高級同學之虐待制定種種苛例以難之衣服鞋帽製有定式須購用之高級生遇有命令必服從不違更有種種之權利高級生所享受者一年級生僅能目視之行路必由小徑遇人必讓路以過學生團體中如有苦力事必低首下心以爲之偶一不從定制必遭高級生之毆打無憐意而進校時須與二年級生惡戰一場尤爲暴險二方列陣以待彼此以眞力相鬭折骨斷脛爲尋常事間有因此致命者（今歲泊林斯登大學有一年級新生於惡戰時因傷身死不一三小時間即絶氣聞此爲彼家獨子已無父云）危矣此種習慣識者早知無甚意味然欲去之則甚難蓋數十年沿革使然一旦固不易絶而一年級新生今歲旣受苦明歲必預爲報仇計若忽革此制則彼等所受諸苦無有可宣洩處必將喧鬧成事也 
地方通信 
[鎭江]  
　　協記棧販錢被獲前月魚巷協記雜貨棧販運制錢經丹徒縣章知事破獲懲辦在案詎近日該商又在江北各處運到制錢萬貫囤積棧中尙未銷售爲縣公署所偵知特派某科員協同警局職員督率警備隊於三號上午九句鐘前往寶安新街該號棧房内嚴密搜查又查出錢三十餘件計午二十四擔有奇當由某委員用丹徒縣名義將錢封固暫存該棧帳房隨檢帶大中小三等制錢各一百文回禀章縣長察核辦理 
　　五嚴莊農民被刧鎭郡西鄉五嚴莊農民張德文家夫婦二人前晚已經就寢突聞鎗聲三響當即驚起見有盜匪十餘人持械破門直入將張夫婦捆縛拷問銀洋收存何處張夫婦當被毆傷多處該匪等又四處搜尋携贓逃逸臨行時復鳴槍示威嗣經張報告警察局派司法員江君赴鄉勘驗屬實飭候派警緝究 
　　巡警區長之更調本埠警務自改組商埠警察局後所有各區區長頗有更動茲聞章局長現已發表五區區長高星衢飭與九區區長張石嗣對調七區區長程子善則與十區區長劉貞一對調已各接到委任狀不日互相交替 
[揚州]  
　　撤換邗陽市校長邗陽市第一國民學校校長劉效威假公濟私矇請公款經縣公署查悉詳情特將該校長劉效威撤任另委周栩君前往接替 
　　學警編充巡邏隊江都警察敎練所第七班畢業生共四十餘人該所長劉隴西本擬備文分送各區補用以資實地練習現劉君因時値冬防特與沈警佐等會商議决將本班畢業學警改編爲巡邏隊不再分送各區候補 
　　開濬三河支流三河之西南有一支河沿朴樹灣儀徵等處經泗源溝出口凡駛往上江或進内河之船隻皆由此出入現因年久不濬逐漸淤塞日前周知事會同工程局馬總辦勘估提工時曾便道往勘聞擬用人工及挖泥機械挑濬於處以利交通云 
[南通]  
　　商業現狀花潃布油豆蔴諸物爲通州出產大宗向來銷路暢旺商業因之發達近自滇警傳來市面頗受影響加之歲闌在邇金融恐慌故冬節後各商店閉歇者甚多若不籌救濟之方恐商業將日形蕭索矣 
[南京]  
　　賣獄所須請部示各官廳署廢房財政部前已通飭各省官產處召商投標變賣在案現高等檢察廳徐廳長咨請淸理官產處曾孟樸擬以上海舊監獄看守所房屋歸該廳自行召變會處長以案關部令未敢擅專除咨復外昨已咨請部示核辦矣 
　　新年中各界態度自滇省告警馮將軍嚴飭各軍營長官嚴禁士兵出外故三日新年各營官佐目兵槪不放假祇准停止體操惟宣武將軍署及江寗鎭守使署用五色電燈裝配國旗頗有新年氣象王警廳長亦以在戒嚴期内於元旦派出保安警隊梭巡街市行政司法各機關長官於元旦上午九時齊集巡按使署會議廳行慶賀禮禮畢邀赴金陵春第一春番菜館大張讌曾至於商界因聞滇南消息發電各處停止運貨商業大受影響當此年節各商舖雖奉警廳飭懸國旗紅燈而各店主夥相顧鎖眉終不若往年道賀新禧之聲之盈耳也 
　　興修城垜之愼重鍾阜門迤東城垛倒塌王警廳長因於防務有礙測勘計寛二丈厚三尺許又鷄鳴寺亦坍卸城垜一併詳請興修齊巡按特飭金陵兪道尹轉飭江寗知事吳其昌勘估詳復再飭工程處興工修理 
[杭州]  
　　屯田墊欵辦法之部電各縣屯田繳價由縣暫墊官產處准其列入交代財政廳則不准列入交代事出兩歧兩方面前已同電財政部請示辦法茲聞昨奉復電略云屯田繳價旣責各縣墊解若不准其列抵交代前任豈不吃虧所擬專案移交由後任收欵歸還殊欠平允應准列抵交代仰即通飭遵照財下部卅一印　　湖屬礦山將築輕便鐵路浙西湖州府屬礦山環繞因距水口太遠轉運維艱以致尋常礦商鮮往開採現聞廣興公司已在長興打鼓山之石屑崗等處勘測礦山煤質甚佳亟宜大工開採並燒煉焦炭火磚洋灰即在礦區内設立工程處合溪鎭設立事務所先在礦場至張家　合溪一帶建築輕便鐵道以利運输而節用費所有軌道線里早已繪具圖樣俟禀奉部批准後即行着手開辦並聞該公司刻正遵照公司章程籌足股本銀五十萬元以作鐵路材料及一切工費之用 
[寗波]  
　　脫逃要犯鎭海縣署前晚三更時禁押西牢内之搶刧慈谿某姓盜犯二名乘獄卒不備脫械潛逃是時典獄官某甲適因新年設筵宴客席尙未散聞警後當即鳴同保衛團團丁曁警兵數人飛速分頭兜拿毫無蹤影此信傳入内署洪知事驚惶萬分急命懸賞二十金一面親自督同署内人員四處查緝尙無着落 
　　減微糧米鎭海縣知事洪錫範因全縣被災特詳准財政廳蠲免忙糧及抵補金一成業已出示曉諭茲查得海晏鄉裹隘等處户房征收並未將一成蠲免該鄉自治委員胡仰瀛以裏隘等處尙未明曉雖可流抵明年新賦未免彼此各多手續爲特再繕通告數十紙遍貼僻村小落文極簡短明白俾小民一覽便知 
[安徽]  
　　調查軍隊之秘密倪將軍以現値冬防吃緊之時所有各處駐紥兵隊均應極力防範因特派袁某前往徽密各處調查軍隊是否切實保衛聞袁君由徽州至寗國宣城各處均係改裝易服秘密前往刻已調查竣事禀覆倪將軍矣 
　　飭各縣換領銅印皖省各縣知事印信自光復後多係木質由本省長官刊發頃由部令印鑄局鑄就安徽六十縣銅質印信六十顆頒發到皖當經李巡按飭令各縣知事於日内派員來省請領仍將舊印送省并飭將新印啓用日期呈報查考 
　　雇工修葺萬壽宫北京大典籌備處致電各省將原有之萬壽宫即時修葺以備登極時官僚慶賀皖省李巡按接電後即飭懷寗縣將原有之萬壽宫從速修葺惟皖省萬壽宫已改爲烈士祠宫前之御碑亭已改建勸業場現朱知事擬將各烈士牌位遷移他處再於宫前砌築照牆以隔商場旋已派員雇工修葺矣 
　　新年市况之冷淡近値冬防期内皖省軍警防範頗爲嚴密又因得滇省獨立之耗以故異常戒嚴陽曆元旦各機關及各商舖雖張燈結彩而市面則頗爲冷淡 
[湖南]  
　　攤募五年度公債辦法五年度中央支出加多財部定發行内國公債二千萬元仿照三四年度辦法由各省攤募湘省攤募六十萬元業經内國公債局咨請沈使籌辦沈使以歷年湘中公債俱由各縣擔募向未明定數目准各知事自定擔募額不無藉 
故推諉之處此次特明定募額通告各知事妥切籌辦具報其募額各商埠大縣擔募一萬二千元以上中縣擔募七千元以上小縣擔募四千元以上最小僻縣擔募二千元以上至政界認買内國公債向係按俸多寡定買債額且係各機關各自爲政從未有一定標準茲沈使特定凡官俸在五十元以上一律認買原薪一月五十元以下免認買額自二月起五月底止四個月内分扣每月扣原薪十分之二五已通告各機關實行矣 
　　沈使飭鑄紀念幣財政部近製定開國紀念幣定式頒發各省遵造昨日咨行來湘其式如下正面鑄開國紀念四字上邊鑄中華帝國四字下邊係銅元則鑄爲當十銅元等字係銀元則鑄庫平七錢二分等字反面鑄新皇肖像四圍鑄英文字銅幣之英文字上係中國銅元下係當十文三字銀幣英文上係中國銀幣下係一元兩字沈巡按使以此項紀念幣亟應趕造特令造幣廠長吳藩遵照定式於一月十號前鑄成當十紀念幣五百萬枚（五萬串文）當二十文之幣二百五十萬枚（五萬串文）　報行使 
雜評一 
[吾所敢斷言者（默）]  
　　中央旣宣布帝制决不能中止雲南旣宣布獨立决不願取消然則兩方面無絲毫調停之餘地可斷言也旣無調停餘地則勢必出於一戰勢旣出於一戰則惟有以實力相見而一切虚張聲勢之舉皆可弗用也且所謂實力者不僅在兵力之厚薄餉械之足否而要在人心之從違何如是故征滇之舉果能一戰即定抑或累戰不定我人誠不敢下一斷語所可預决者無論何方多助者勝而寡助者敗耳多助寡助之分全視今後之人心何如决無舍此以外而别有所謂勝負之道也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[公共租界内之中國人數]  
　　公共租界工部局近曾調查租界内所寓華人總數今據報告共有男女小孩六十萬零四百零一人（一九一五年十月十六日止）且分省列表如下江蘇二三○四○二人浙江二○一二○六人廣東四四八一一人安徽一五四七一人湖北七九九七人直隸七二一一人福建五一六五人山東一一五八人江西五三五三人河南二四八一人四川三二四四人山西二一三五人湖南二七九八人貴州九四四人陜西一四二四人廣西一四六四人雲南一○二五人甘肅九二六人按公共租界共分中東西北四區所寓華人以北區爲最多計十五萬一千五百六十二人次爲中區計十四萬一千四百二十三人又次爲東區計十三萬八千九百五十六人末爲西區計十萬零七千二百七十四人尙有八萬一千一百八十六人則分布於洋行廠所村莊茅屋輪船小艇之間茲將今次及前五次所查總數臚列於下以資比較 
　　一九一五年六二○五○一人 
　　一九一○年四八八○○五人 
　　一九○五年四五二七一六人 
　　一九○○年三四五二七六人 
　　一八九五年二四○九九五人 
　　一八九○年一六八一二九人 
[上海分畫學區續誌]  
　　本邑分畫學區一事由沈知事將十九市鄕畫爲六學區繪圖製表陳報齊巡按使已誌昨報茲將沈知事所畫六區一切詳情縷述如下 
　　第一學區上海市閘北市引翔鄕（方里）一八三（人口）二三九五三○（現有學校）一○○（說明）上海市縣立高小男一女一女子師範講習所及附屬國民校一市立高小國民校三乙商二國民學校男一三女一代用一私立中學男二女一高小三高小國民學校男一六女一四乙商附屬國民學校二國民學校男一三女一幼稚園一體操學校一貧兒院一閘北市市立國民學校二私立高小國民學校男三女一國民學校七引翔鄕鄕立國民學校四代用三私立中學一高小國民學校一 
　　第二學區蒲淞市法華鄕（方里）二五九（人口）六九四六八（現有學校）二○（說明）蒲淞市市立國民學校九私立六法華鄕鄕立國民學校二私立高小國民學校一國民學校二 
　　第三學區洋涇市高行鄕陸行鄕塘橋鄕（方里）二三八（人口）一一○四五八（現有學校）二四（說明）洋涇市縣立高小一市立國民學校四私立高小國民學校一高行鄕鄕立國民學校六私立一陸行鄕立國民學校七塘橋鄕鄕立國民學校二代用一私立中學一 
　　第四學區漕河涇鄕曹行鄕塘灣鄕（方里）一九四（人口）五五六六四（現有學校）一六（說明）漕河涇鄕鄕立國民學校四私立一孤兒院一曹行鄕鄕立國民學校四私立一塘灣鄕鄕立國民學校四私立一 
　　第五學區三林鄕陳行鄕楊思鄕（方里）一五一（人口）四八八四三（現有學校）二五（說明）三林鄕三鄕公立高小一國民學校一鄕立女子國民學校一代用國民學校六私立一陳行鄕三鄕公立國民學校一鄕立七私立一楊思鄕三鄕公立國民學校一鄕立五 
　　第六學區閔行鄕馬橋鄕北橋鄕顓橋鄕（方里）二三三（人口）五三九三九（現有學校）二三（說明）閔行鄕縣立一農一鄕立高小國民學校一國民學校四私立男三女一馬橋鄕鄕立高小國民學校一鄕立國民學校男四女一北橋鄕鄕立國民學校三私立二顓橋鄕鄕立國民學校二 
[上海敎育品賽會得奬紀聞（吉光）]  
　　美國舊金山舉行巴拿馬博覽會吾國出品得奬總數爲一千二百十一計大奬章五十七名譽優奬七十四金牌二百五十八銀牌三百三十七銅牌二百五十八奬詞二百二十七茲得美洲消息其屬於敎育品者分配如下 
　　奬章四上海得二（一）交通部上海工業專門學校（二）徐家匯孤兒院餘爲敎育部及淸華學校所得 
　　名譽優奬二十二上海得一得者爲女子美術學校餘爲浙江女子師範學校常州第五中學校無錫織工會等所得 
　　金牌奬四十上海得三（一）江蘇省敎育會（二）上海孤兒院（三）上海女中學校餘爲江蘇敎育司署湖南高等師範學校北京師範學校寳山初等小學江蘇第二工業學校江蘇女子蠶業學校等所得 
　　銀牌奬二十七上海得一得者爲徐家匯孤兒院餘爲江蘇第七中學校同里麗則女學校江蘇省立第二工業學校等所得 
　　銅牌奬十一上海得二（一）上海美術學校（二）徐家匯孤兒院餘爲江蘇寳山公署直隸農學校等所得 
　　奬詞十一上海得一得者爲顧賢臣君餘爲湖南省敎育會浙江甲種工業學校黑龍江省公署等所得 
[工業專門學校近事紀（吉光）]  
　　徐家滙交通部上海工業專門學校前名南洋公學係於淸光緒二十三年由盛杏蓀君所奏設成立以來已閱十八寒暑成績優美爲全國學校之冠造就人才奚止數千今日各界名人政治如章宗祥外交如汪榮寶敎育如范源廉法律如楊蔭杭財政如章宗元寶業如穆杼齋皆南洋之舊學生也南洋每年招考二次於一八二月舉行之今日又爲本年度招考挿班生之期用特列舉其近事以爲留心學務者及南洋之舊學生告 
　　此次招考目的爲補足預科及中學初二三四年級之缺額預科考試之科目最多爲修身國文三角幾何物理化學英文法文經濟等科中學科目較少考期爲六日七日八日共計三日監考者爲中西敎員李頌唐徐守五黃添福朱貢三程克兢胡子美西門諸君 
　　南洋現隸交通部每年部撥經費八萬兩設專科二一土科一電氣機械科各三學年又專門預科一年中學四年附屬小學四年本年職敎員四十六人中有美國人八人學生合計五百七十人專科九十人中學及預科三百五十人小學一百三十人校長唐文治任職已多年土木科科長萬特璧克電氣機械科科長謝爾屯預科及中學科長徐經郛附屬小學主任沈叔逵其餘中國敎員如胡士熙胡子美朱文鑫李松泉程其達黃添福輩皆英美大學畢業之學士碩士也 
　　南洋歷年派往美英比三國留學之學生各數十人最近出洋者爲專科畢業生陳體誠凌鴻勳二人由校員與美國紐約州美國鋼鐵公司訂約爲練習生川資由南洋資助抵美後所得薪金足供食宿之費 
　　南洋於體育一項非常注意去年足球部之成績爲江浙六大學之冠上海開遠東運動會時學生李大星爲十種運動之第二名近又實行强迫運動聘美國體育專家馬立森博士專事訓練博士爲華般林大學士碩士哥倫比亞大學之醫學博士不獨精於運動且亦深明醫術對於南洋學生體育上之發展必能將護周至有利而無害也實行强迫運動以來新闢運動場二一綱球場在實習工廠之後一田賽徑賽場與兩操場相接舊有之大運動場專作足球棒球之用每日課餘之暇數百學子徧佈場中競球者競球跑跳者跑跳精神奮發大有可觀也 
　　校地共一百畝四周有小溪主要之建築爲上院樓有巨鐘專科敎室之所在也中院爲中學之校舍小學則别有校舍實習之廠有材料試驗廠木工廠電機廠蒸汽及煤氣廠金工廠敎職員住宅有校長宅一所西敎員宅三所今以宿舍不敷更於東面第一洋房之左添築西敎員住宅二所校長宅後添築華式房屋數幢爲華敎員住宅刻皆在建築中舊曆歲盡一律工竣 
　　附屬小學爲本埠各小學之模範畢業學生已有三百四十人惟爲校舍所限祇能容學生一百三十今添造樓房二所工竣後可多容學生二十名主任沈叔逵所以童子義勇隊之訓練足以養成兒童堅忍耐勞克已愛人之德性特在校中組成一隊以爲國人自辦各學校倡 
[西報紀製造局遷移問題]  
　　大陸報云薩鎭冰上將查閱上海漢陽德州之兵工廠後即呈報政府謂中國所需之軍火儘可在國内自造不必仰求於外國政府閱之甚爲滿意且决議將三廠歸一督辦管理督辦一任有授予薩上將之說政府前擬遷移江南製造局薩上將殊不爲然謂該局用欵若干兆始具今日之模範實無應遷之理由故政府今已不主遷移云 
[滬寗滬杭接軌之進行]  
　　滬寗滬杭兩鐵路接軌通車一事凡經過路線所需田畝業已一律購齊計自杭路梅家弄車站起迤北由徐家匯後面越蒲葉塘經法華至三經梵皇渡越蘇州河而達寗路眞茹站爲止路長三十餘里現已將路面築高惟石子鋼軌枕木三項刻尙未鋪所有巨大橋樑兩座之材料已向外洋訂購約陰曆明年正月内當可運滬至蘇州河及蒲葉塘兩處河道較爲寛闊所築橋墩應格外堅固現鐵路管理局長鐘君已飭匠將蒲葉塘之橋墩築造完竣蘇州河橋墩亦已於前日開工尙有沿路應設電線桿木自寗路起至滬南杭車站爲止昨已一律安插告竣 
[洋涇浜塡築後之路名]  
洋涇浜近已塡沒今方修築馬路未便仍用舊名故由公共租界工部局提議自黃浦灘起至聴里拉路止取名愛德華第七路函告法工部局請求同意後即由該局覆函認可藉以紀念英國前皇云 
[米業仍請塡給分運單]  
　　南市米業仁穀公所司月長義等禀上海稅務總公所文云稟爲米糧聚市專賴分銷陳求詳請照舊分給運單以蘇商困事竊上海爲全國交通巨埠四鄕多產木棉所有米穀什糧俱係外省及内地由沙船民船與火車大宗運米一船一車動輙盈千累萬聚集市場逐漸分散運銷各處與五庫及他處出產地方情形逈然不同溯自前淸同治初年創辦釐捐時即規定於貨到時先令完捐俟分銷時再憑捐票按數塡給分運單由來已久並無流弊商業自奉示諭轉奉財政廳長飭以五庫稅務所詳稱米穀什糧隨地皆產各處可銷與他項貨物情形有别定於一月一日起凡米糧出運一律塡給稅票不給分運單以杜流弊等因不勝惶急伏查本埠非米糧出產之地沙船火車運來數必大宗旣不能隨到隨銷又不能全進全出如果不准分運必至一貨重徵兩稅尤與產銷併徵之案顯然抵觸當此商力窮困之時何能擔此苛重况本年奉南川各縣沿江一帶災荒奇重饑民遍野急待本埠外來秈米什糧分運接濟爲特滙陳情由環求所長鑒察市情准即轉請財政廳長俯念上海一市爲米糧聚集分銷交通轉運之商埠非他處可比准賜仍照向章塡給分運單以蘇商困而安營業不勝迫切待命之至 
[再紀滇省獨立後之防範黨人]  
　　政府因滇事發生後有海外黨魁密遣同黨回國圖謀響應消息特通電各省妥爲防備已誌昨報茲悉統率辦事處近復接駐日密探報告謂逋亡海外各黨魁現已互相聯絡新組中華民黨聯合會舉岑春煊爲會長孫文黃興副之内地各省均派有幹事其宗旨專爲推翻帝制擁護共和業已遣派黨員數十名陸續回華分佈各地密謀起事等情故又通電各省妥愼防範昨松滬護軍使已轉飭所屬軍警一體注意矣 
[盤詰南京來滬之軍人]  
　　昨晨有梁振武孫德山劉廣榮劉景雙等四人由江寗乘火車來滬旣抵滬寗車站雇乘馬車囑送至滬南製造局該馬車行至西門華法交界處因無警局捐照不敢前去當由馬夫令梁等下車另雇不允向索車資不給該馬夫遂僞爲送往復折至公共租界將梁等四人車至南京路老閘捕房請爲飭給車資當經捕頭查得梁等均帶有實彈手槍嚴詰來歷據稱奉命派來滬上編練軍隊帶有護照捕頭將護照察看一過令梁等少待當用電話知照滬海道尹周君周君即派交際科長陳震東君至捕房聲明並將公文給與捕頭察看明白遂將梁等一併保出 
[查究私藏軍火]  
　　湖南人劉元魁家居楊樹浦路一百十九號門牌經捕頭查悉有私藏軍火情事特於前日派令華探徐申慶協同一百零一號西探壳羅香至劉家内抄獲手槍一支槍彈十粒刺刀一把一併帶入捕房禀明捕頭將劉拘留昨晨押解公共公廨請究中西官以事關私藏軍火判劉還押聽候查明澈究 
[雲南路烟紙店被刦]  
　　公共租界雲南路二百八十六號門牌立成烟紙店於前晚九時許突來盜匪多人闖入店堂出示手鎗恐嚇當被刦去大小銀洋共二十二元往西逃逸該店主王仲淸尾隨至馬立師鳴捕拿獲張德勝一名帶入捕房搜查並無手槍銀洋祇有銅元數枚奉飭收押昨解公共公廨請究據包探寳生禀稱尙有同黨在逃請緩開訊王襄讞與美郭副領事向張略詰一過判仍還押候補提同黨併究 
[研鞫寶裕里盜案]  
　　江北盜匪趙國華於去年十二月二十一號晚糾集徐如松李學明陳利生等至法租界寶裕里十二號門牌胡阿方家一擁入内持石灰屑亂擲致傷傭婦某氏之兩目該匪又出手鎗嚇禁聲張搶去金飾銀洋等物事後由事主投報捕房立飭 
包探前往兜拿未獲遂將傭婦車送醫院醫治旋經探目黃錦榮包探韓邦達方福林程芝卿周寶生孫金禮等偵知該匪匿居法新租界白爾路六十八號門牌樓上當即前往拘拿詎趙匪開鎗拒捕經探目等奮勇上前始得就獲抄出尙未放完鎗彈之手鎗一支石灰一包共獲趙等並盜婦八人解入捕房經石總巡盤問等情已兩誌前報昨日石君飭黃探目率同破獲是案之包探韓邦達等將趙等解送法公堂由聶讞員會同法副領事德君升座先將捕房瑣案訊畢然後提訊此案 
　先據事主之妻胡葉氏禀稱是晚先由徐如松闖進門内我在樓上伊即上樓旋又見有多人入門徐將婦人扭住並用棉絮石灰塞在口中我不能作聲趙等又將兒子錫卿撳在牀上餘人將婦人所戴金飾並抽屜内洋銀任意攫取一哄而出惟趙係婦人所開雉妓院内夥妓劉鴨子之後父此事實由劉鴨子引導請求嚴究趙國華供於今年九月間與姘婦梁劉氏帶同劉鴨子來申後因手中銀錢不敷將劉鴨子押在英租界浙江路妓院内以三年爲期後由我起意搶刦托張老五詢問妓院本家住在何處嗣悉本家住寶裕里内即由張老五前去紏人至二十一號晚上前往搶刦得贓後逃匿白爾路六十八號屋内夜半二點鐘時即被包探拘獲 
　　劉鴨子供趙國華係是後父趙將我押在胡葉氏所開之妓院内爲娼此次搶刦由趙起意曾由張老五到來問我本家住在何處我答伊住在寳裕里内是晚我亦前往由徐如松首先上樓是實 
　　梁劉氏供趙係姘夫女兒由趙押入妓院伊等搶刦之事我先不知情至携贓回來始知其事夜半即被拘獲李學明供來申二年拉車度日十二月二十一日午後　我往平濟利路找友遇見張老五據說今晚有事可做尙須招人我即允許同往張約傍晚時在寳裕里口小茶館等候我即前往與張會面一同去搶 
　　徐如松供來申六年拉車度日住平濟利路六十五號屋内與趙素不相識手鎗係張老五交我妻子手内我以鎗械乃違禁品物故即抛棄搶刦之事毫不知情中西官以劉鴨子已經供明事主亦已認明無錯豈容抵賴旋提劉對質徐始語塞俯首求恩 
　　陳利生供向做小生意度日住平濟利路六十五號屋内搶刧之事毫不得知因與徐如松同屋居住亦被包探拘案 
　　陳光左謝田林同供向以拉車度日同住平濟利路六十五號屋内搶刦之事全不知情求察 
中西官會商之下判趙國華李學明徐如松劉鴨子四名申解護軍使署照律懲辦梁劉氏管押女所一年陳利生逐出租界一年陳光左謝田林二人訊無十涉着即開釋 
[擒獲關涉盜案之匪徒續誌]  
　　住居法租界潮州路之許德成（即許杏仁）路振六（即羅春六）楊餘康（即楊雨康）經靜安寺捕房華探陳維坤查與卡德路六百二十八號門牌黃寶和小京貨店被刦現洋一百餘元一案有關協同九號西探目報請法捕房將許等三人拿獲寄押禀請公共公廨備文將許等提回各情已誌昨報茲悉陳探已將許等提回昨晨併解公共公廨請究經中西官略訊一過判仍帶回捕房聽候查明於下禮拜四解訊 
[無錫盜案判决引渡]  
　　盜匪張國芳（即張桂芳）張金標（即張雲標）蘇六學（即蘇老么又名陳子山）王富貴高阿海等在無錫北鄕楊墅園萬安市等處持械搶刦當舖及倪錫贊等衣飾並拒傷事主分贓逃滬匿居公共租界業經江蘇水警第三專署巡員吳正榮偵悉帶同線人陳有才來申報請老閘捕房協同中西包探將張等五盜並與該盜等爲伍之陳老二陳老四二人　併 
查獲解至公共公廨迭經中西官訊供押候無錫將已獲盜匪胡連子帶滬質究並經水警廳長以胡連子帶滬不便函商關讞員免解來滬派吳巡員將胡盜親供帶滬請速預審引渡等情已屢紀本報昨晨老閘捕頭將張等各盜併解公廨請究先由中西包探上堂禀稱該盜等有衣服兩件業經事主認明確係原贓繼據事主倪錫贊投訴陰曆十一月初三夜半突來盜匪多人執有槍械火把撞門入内搜刧衣飾而逸供至此堂上令其指認當時該盜等是否在場即經倪指認張桂芳張金標二人確曾在場並據見證陳有才投訴當時有張桂芳等糾我同往搶刦雖與張等同往並未入内關讞 
 
 
 

Page 11

 
 
員商之美領博君以旣據事主證明自應照章引渡判張等各盜一併移解無錫縣知事署歸案訊辦 
[德文醫工學校附設法科畢業]  
　　本埠德文醫工學校附設法科於本月三日起至十八日止舉行畢業試驗（按法科本係靑島特别高等學校所設三年秋間兵事發生後附入該校）該校先期函請敎育部派員會考由敎育部電請本省巡按使代派巡按使復電託江蘇省敎育會就近延請深通法學兼嫺德文之員前往會考會中得電後即延請阮介瀋君尙介葉上之君達前前赴會考茲悉三號所考係憲法及行政法其主考員係彌歇爾博士考題容探明續登考生姓名　　於後朱德明王希賢劉晋紳劉蘭堦梁廣恩胡毓嵩王連三三繼興孫承瑗 
[婦女靑年會紀聞]  
　　上海婦女靑年會設有烹飪縫紉音樂圖畫打字體育聖經官話英文等科會員不限基督敎徒近年來會務異常發達其董事爲夏瑞芳夫人李登煇夫人等會長爲黃佐庭夫人幹事爲陳英梅女士丁女士克拉克夫人斯密斯女士等會中最近舉行徵求會徵求會員募集經費本年預算除經常入欵相抵外計需銀二千二百元諸女會員分隊徵求竟募得二千七百元之多超過預定之額五百元前日（五日）午後五時會中又舉行交誼會分滬語官話閩語粤語四隊作游戲之競賽崑山路新造之會所不日可以落成春間可期遷入遷入後會務將大加推廣其前途之希望誠無可限量也去歲有恒豐紗廠總理聶雲台君之老太太即前淸曾文正公之女公子由該會介紹入基督敎對於會務亦熱心非常云 
[約翰大學校長之行蹤]  
　　梵生渡聖約翰大學校長卜舫濟博士任職已二十八年博士美國人和善可親誨人不倦吾國敎敎敎育家之第一人也三年前舉行博士任職二十五年之大紀念約翰奮學生募款二萬一千元建紀念堂以誌不忘其爲人敬愛如此博士去歲告假返美校長由敎員華克代理其友人某近得美洲消息十一月十五日博士猶在美國費城本薛文義大學演說而約翰學生則羣望博士之早歸云 
[籌設公共體育場之文牘]  
　　本邑建設公共體育場一事經上海縣沈知事擇定在西門外斜橋二十五保十三圖地方覔地二十餘畝預備籌設曾誌前報茲將關於此事之詳文批示錄下 
　　上海縣詳文竊前奉鈞飭内開（飭文曾見前報從略）等因奉此知事當查縣境西門外二十五保十三圖斜橋地方上海慈善團所有荒地一處共地二十六畝三分八釐堪以使用即經按照籌設公共體育場簡章第一條之規定指定爲上海公共體育場並邀該團董集議解决一面委托上海縣敎育會會長吳馨賈豐臻等籌備設施積極進行惟經濟問題關係至爲緊要現擬將縣警察費酌量節省每月騰出二百元並於敎育費項下月提一百元作爲常年經費其開辦各項費用値此公欵竭蹶舍捐募别無他法除由知事先捐銀五百元以爲之倡並函縣敎育會邀集地方士紳擔任捐募以期衆　易舉早觀厥成外所有籌設公共體育場所情形理合遵飭備文詳報仰祈巡按使鑑核施行 
　　巡按使批示詳籺查上海地方繁盛廣場較少該知事竟能妥覔相當地址尅期籌設公共體育場所並倡捐開辦經費實屬異常難得殊堪嘉尙除通飭各縣一律籌設并如詳備案外仰即遵照此批 
[文廟内附設通俗敎育館辦法]  
　　本邑奉飭於文廟内附設通俗敎育館一案業經沈知事籌設進行茲將奉頒辦法錄下 
　　（一）場所殿廡莊嚴理宜靜肅各處均得酌量使用如已爲公立學校使用應就附近地方另覓屋宇但爲其他公共團體借用者得令遷議 
　　（二）組織設主任一人定爲無給職由縣選委兼任助理一二人得酌給津貼 
　　（三）經費開辦費至多二千元至少五百元經常費至多六百元至少二百元 
　　（四）陳列（甲）關於聖賢遺像蹟（乙）關於書籍圖報（丙）關於理科各器械（丁）其他學校成績等品 
　　（五）展覽除星期全日開放展覽外每日定下午展覽三小時　　（六）附设本館得附設通俗講演會 
　　（七）附則本館辦事及展覽細則由縣斟酌情形規定之 
[水警署保衛商船釐卡]  
　　水警第一專署長沈葆義以現届陰曆年終内河商船裝貨往來較之平時爲多當此匪氛不靖恐有梟盜中途刧掠故於昨日分飭所屬各分署長迅派師船分叚梭巡凡遇載貨商船行駛至荒僻之區須令移泊熱鬧鎭市以防盜刧所有浦江閔行五庫德勝港及内河之嚴家橋閘港等處各釐卡亦已分撥師船每卡駐泊二艘藉以保護云 
[薩上將飭造鋼爐]  
　　薩錄水上將以我國製造軍械　　　料向由上海製造局自行提練所練之鋼較購諸外洋者爲佳惟現在用度更繁練鋼廠原有鍋爐尙嫌太小故已繪成鋼爐圖樣（每爐能鎔鋼十五噸）電飭上海製造局李總辦依式仿造矣 
[挖泥機重行施工]  
　　工巡捐局長朱壽丞君昨日諭飭市舶所承辦人云案據滩浦局總工程師函稱查雷拿尼亞挖機由大達碼頭起至董家渡碼頭一帶照淺水時平均挖深六尺約於明日（即一月五號）可以竣工照合同第四條所載該處須照淺水時挖深十尺故該挖泥機復須由大達碼頭至董家渡碼頭一帶重行開挖應請尊處將附近大達碼頭六百尺一帶之地位所有一切船隻於五月五六兩號内速先　除以便工作而免稽誤等情除函請水巡隊飭警驅除外合亟諭仰該承辦人遵照趕緊驅除毋得貽誤要工致干未便　 
[議决賑欵用途]  
　　本邑公欵公產經理處前四省撥風災賑欵五千元業已奉發到縣特邀四市十五鄕經董籌議散放辦　因衆論不一擇日再議曾誌前報前日該經理處復邀各經董繼續籌議均以此項賑欵爲數僅有五千辦理他項事業殊不敷用此次風災收成　薄農民損失頗多自應散給農民以副政府撥賑之原意至散放辦法擬以種田之多寡爲斷（每百畝約攤賑欵洋七角零）經衆决定後當由該經理據情呈復沈知事請爲核奪 
[三誌行與執事之交涉]  
　　滬南荳市街周義記米行主周問樵控執事張蘭溪侵佔一案前日由地方審判廳錢推呈開庭辯論周問樵投案聲訴張蘭溪於去年秋間經同鄕邱姓友人介紹至行中設立鉅興義字號專做麩皮麵粉荳餅生意言明盈虧張得二成吾得八成該號應辦一切事宜悉由張蘭溪一人調度詎自開辦以來張屢假他人名義在本號支借欵項並迭取票銀向各棧打取麩皮棧單私自出貨並不至號内批明至舊曆十一月初旬商人正在查究張忽於是月初六日携銀走避當即調查共被侵呑私收賬欵多至四萬五千元惟張於臨走之時有親筆所書致麵粉公會信一封此信足以證明虧欠號内銀兩爲特呈請察閱質之張蘭溪供與周問樵合做鉅興義號因今年市面不佳以致虧負但並無四萬餘元之鉅供畢由兩造律師出庭互相討論問官判張收押料理張當庭請求交保問官曰若欲交保須覓五萬元人銀並保張稱保人可以覓到五萬元則爲數太鉅問官仍命帶下收押候再核奪 
[掮客誑騙皮衣]  
　　滬南十六舖晋康衣莊執事鄭晋才至第一區警察署報告同業虞志甫昔挽徐阿黑來店擔保掮販衣服向來無誤至陽曆去年十二月二十三日虞稱有某官欲買細毛皮衣若干件信以爲眞遂被取去男女狐灰羊皮衣服五十餘件計値價洋一千五百元之譜後因一去無蹤始知受騙倩人四出尋訪並無蹤迹請爲查緝等情董警正准即詳請警廳分飭所屬各區署所一體偵緝 
[私帶烟土之懲罰]  
　　向在哈爾濱地方爲成衣之顧志惠此次私帶烟土四大包計重一百數十兩來滬被水巡捕房查獲除將烟土送往海關焚燬外顧則函送地方審檢廳昨經推檢各官訊明判决監禁七個月並罰洋二百五十元以儆 
[無心失火之罰欵]  
　　大東門姚泰山藥舖棧房失火未成已誌昨報昨由一區三分駐所宋警佐將該店庖人邵美玉傳案略詰之下以事出無心判令罰洋五元充救火會經費 
[續獲拐匪同黨]  
　　山東人孫山因誘拐又袋角居人潘正昌家十歲男孩阿五子及滬杭車站附近殷老三之九歲男孩殷和尙藏匿楊樹浦希圖販賣被包探查獲將孫與兩孩一併拘解公共公廨訊供管押候查在案昨由捕房續獲孫之同黨孫紹良陳福山並傳同兩孩之父併解公廨經中西官訊供之下判被告一併還押候下禮拜二再行訊核 
[江北人尋見弟婦]  
　　江北人錢友桂之弟友甫曾於六年前由原籍挈妻朱氏并女逃荒來滬繼由友桂來申尋覓乃弟不知下落現始偵知弟婦朱氏已被表弟蒯二誘出賣於同鄕人王均爲室住居南碼頭平安街地方前日友桂與妻徐氏尋見後即將蒯王二人及朱氏扭控一分駐所奉飭移送警廳司法科訊究 
[驗明因傷致死]  
　　本邑二十六保二十八九圖長橋鎭東　頭鄕民王克昌被沈文艷沈德裕毆傷致死由尸子王友根協同地保投報地方廳請驗等情已誌前報茲經該廳委派褚檢察官沈檢驗員等於前日下鄕驗得已死王克昌頭顱頂門等處委係受傷致命塡明尸格判令尸子自行棺殮候返廳稟復林檢察長再提在押之沈文艷等到案訊明嚴辦 
[烟妓請求超拔]  
　　濟良所昨解不願爲娼之妓妇丁了頭至公共公廨請示據丁女供稱原籍揚州近被鄰人誘拐來滬賣入法租界趙姓花烟間爲娼因不善逢迎被鴇虐待是以逃出求請超豁中西官判女發濟良所留養候核 
[巡捕追獲匪徒]  
　　匪徒王永生薛祥生前日在漢口路串攫李朱氏金挖耳圖逃由捕追獲昨解公共公廨經中西官訊實判各押西牢三月 
[南洋金陵兩大學比賽足球確期]  
　　金陵足球隊已於昨晚到滬决於今日（即七號星期五）下午兩點鐘在南洋公學草場比賽前報誤爲八號合行更正 
[誌謝]  
　　上海私立光華女學校今日舉行週年紀念特開成績展覽會昨承惠贈入場劵二紙書此誌謝 
[氣候報告]  
　　（上海徐家滙天文臺天氣測候報告） 
　　已過者之報告一月五日反旋風在北部增大勢力並將及中部諸省各海濱信風甚猛台灣島及峽有雨六日上海天霧而陰並有細雨涼風退向北方氣壓表下降六日下午四時前二十四小時内上海氣候至高五七·二至低四一·二去年同日至高五○·九至低四一·四 
　　未來者之推測六日下午四時二十分預測錫子江口有霧氣海濱一帶微有信風 
雜評二 
[釐稅添徵之取銷（訥）]  
　　財政當局之政策所謂嘗試政策也設一搜括之法以嘗試之試之而風潮烈也反抗衆也則取銷之取銷而不能終於取銷也乃另易一新法焉於是一法滅一法起搜括之名目紛然雜出商民遂日在呼號求免之中理財無把握如是而財政上之信用亦遂掃地盡矣 
　　加漕因反對而取銷之酒捐因反對而取銷之今添徵釐稅又因反對取銷之（部電見昨報）取銷固商民之幸乎然而政府終不能不取財於民失於此者必取償於彼則今日商民之幸特幸暫時稍息呼號之勞耳 
 
 
 

Page 12

 
 
   
 
 

Page 13

 
 
自由談 
游戲文章 
[徵求飯桶告白] [  劍秋]  
　　鄙人前因國家財政支絀曾獻芻議請設官賣飯局近聞此議已蒙當局賞旘籌集欵項設局開辦併委任鄙人爲官飯局督辦聞命之下不勝欣喜鄙人雖無學問然於吃飯一事研究有素自信頗能勝任惟茲事體大設局遍二十二行省非將應用之物預先購備臨時或恐不及查官飯局所急需者第一飯鑊第二飯桶第三飯碗現在飯鑊飯碗已特派專員携帶鉅貲往蘇州江西等處定造當可無慮惟飯桶一物素無專廠製造頗不易得即偶有一二隻發見均爲各衙門重價購去作爲花廳上之裝飾品所餘者唯盛一二升米之起碼貨不適於官飯局之用本督辦因此不惜重貲登報徵求無論官界紳界學界商界如有以家藏飯桶來獻者計分三等價値（甲）頭號飯桶能盛飯至米一斗以上者價洋十元（乙）二號飯桶盛飯至米八升以上者價洋七元（丙）三號飯桶盛飯至米五升以上者價洋四元此外如有超等飯桶外加五彩描金者更爲歡迎本督辦不吝重酬也再上海各飯館及包飯作内倘有善於燒飯之司務願爲本局効力者本督辦亦量才錄用唯不得以大菜司務冒充專此布告諸希公鑒全國官飯局督辦劍秋啓 
海外奇談 
[求與總統接吻之幼女] [  蓮]  
　　美國威阿眉省有幼女比斯奇典士者年僅五齒從其母氏至華盛頓居數日母將言旋女堅執不可母問其故女曰吾必得與總統接吻方願歸毋不得已姑陳情於總統竟許之母遂潔女至白宫總統出見親與此女接吻女乃大喜而歸 
小說 
[俠情小說紅蘩蕗别傳] [  天虚我生]  
　　第四章（續） 
　　白浪琪聞語復露倩笑舉其手中之花自遮其面亞猛以爲女郎嗤已妄乃大窘面頳直至耳根而勃斯笑聲已大縱曰小友善辭令哉然而吾可誠告姑娘當亞猛未見姑娘以前其心中之所崇拜實爲男子今則權衡之下輕重立殊故一變而爲女子矣白浪琪似不信曰崇拜者爲男子耶然則其人果如何人乃足傾倒若是勃斯曰其名我不知吾但知其人實爲道旁野芳紅蘩蕗也白浪琪聞語一震不禁堕其手中之花曰紅蘩蕗耶麥歇聖皆司亦嘗見是人否亞猛至是不覺深惡勃斯之曉舌蓋大凡紅蘩蕗黨人其視首領無殊天帝苟及其名必屏息而後言以表尊敬之忱今勃斯乃以詼諧出之且其爲道不同語次實存一種輕薄之意故不禁起爲深痛顧以美人在座防失禮又不便反唇相譏乃答曰姑娘吾固崇拜此大俠也白浪琪曰君亦嘗與覿面乎亞猛曰曾與覿面且與交談白琅琪興趣乃頓高言曰麥歇曷以此英雄之生平見告蓋吾法國於此無名英雄無論婦稚莫不崇拜彼雖爲法國政府之勁敵顧其神出鬼沒之手段日夕從死神吻中奪人而去則亦未始不爲政府所欽服也麥歇聖皆司汝試告予其人之狀貌如何吾知法國正有多人欲一聞此英雄之面貌也亞猛至此遇難題矣欲語殊背於黨中規則欲弗語又防觸惱美人旣而乃决然曰姑娘此吾未能見告白浪琪曰乃不能見告耶然則我命令汝言者汝當言矣亞猛搖首曰吾寗背姑娘之命令白浪琪至此不禁微慍蓋白浪琪在巴黎諸人奉之不啻景星慶雲言語即爲命令一般男子奉之猶恐或後而亞猛竟公然違抗是又無怪其怫然矣因俯其纖腰拾地上所墮花球且言曰麥歇汝奈何作如是言吾聞英倫風俗往往輕侮女子君居其間久殆亦浸染其積習乎又𢌞其嬌面以向勃斯曰我殊不幸當兩年以來吾私心嚮慕實無一刻不欲一見此英國無名之英雄今幸而得麥歇與之相識吾於此似可得聞紅蘩蕗之生平矣而渠乃守金人之箴故故不言毌亦令人失望勃斯微聳其闊肩曰姑娘毌慮吾知亞猛之欲以紅蘩蕗一生事蹟告之姑娘以博倩笑實較姑娘欲問之心爲尤熾所以不言者徒以有我在耳故吾知我一旦他去室中僅有亞猛與姑娘二人時其口亦且如决堤之水隨流奔放縱不問之亦自言矣 
文字因緣 
[晚周漢魏文鈔序（續）] [  遠生遺著]  
　　近世以來學者病國羣文質之俱敝舊者重文詞而謬於理解新者重學說而拙於詞章故改革文體匪薄古人之風頗復潛滋暗長若一二名人之薄韓文而宗子厚若梁君之欲奉晚周漢魏爲敎科資料而删唐宋以下皆此新潮流所鼓盪而出者也梁君深病古文辭之毗於美術不適於箸述學術以爲適用文字唯晚周漢魏爲近因輯此鈔且謂此非敎科書聊爲世人破古文辭之迷執而已夫古文辭之爲一孔之見蓋非吾曹後生小子始創之異論也包氏愼伯之言曰近有謂古有文筆之别無古文之稱而斥稱古文者爲陋然漢人以字體而别今古文至宋旣有時文之名則别稱古文亦何不可古文之名以北宋而盛其學至南宋而大衰以迄於今别裁雜出支離無紀且七百年所以近姚姬傳選古文辭條别諸家得失惲子居自述力學所得實亦煥乎可採不謬得來其言一似頗尊所謂古文者然其自負乃是兼備衆體其所爲文尤宏達恣肆不類古文蓋已陽尊之而陰畔之矣晚近治古文者率與漢學派爲敵然漢學家爲文重訓詁條理不尙浮詞麗藻及氣息神理之說而古文家本以韓愈爲宗故大率爲理學家之兼業其所謂道大抵言忠孝節義所謂是非不謬於聖人者也以故義淺文薄徒託於道統以自雄氣味神理以自晦質而言之專制之道　一孔之謬見而已是以包氏痛切斥之略謂事無大小苟能明其始末究其義類皆是以成至文固不必悉本忠孝攸關家國凡是陋習染人爲易又謂文體旣殊體裁各别然惟言事與紀事最難言事之文必先洞悉所事之條理原委抉明正義然後述現事之所以失而條畫其補救之方紀事之文必先表明緣起深究得失之故然後述其本末則是非明白不惑將來此意即與梁君所謂綜事怖意不以耀觀覽者允合而古文之不切於綜事布意者仰可知矣故包氏又有言曰自唐氏有爲古文之學上者好言道其次好言法說者曰言道者言之有物者也方法者言之有序者也然離事與理而言道者自退之始而子厚和之至明允永叔乃用力於推究世事而子瞻尤爲達者然門面言道之語滌除未盡以致近世治古文者一若非言道無以自尊其文天下之事莫不有法法之於文也尤精而嚴所謂法者精而至博嚴而自通又謂退之諸文序爲差劣偶著新奇旋成惡札論者不察推爲功宗其有繹前人名作摘其微疵抑揚生議以尊已見所謂蠧生於木而反食其木又或尋常小文强推大義二者之蔽王曾爲多此言雖爲退之發然所謂古文家者十有七八皆坐此累大抵論敎必尊孔論倫理必尊禮敎論文必尊所謂古文皆吾所謂專制一孔之見其於今日决當唾棄今欲綜事布意著述學術則學自有科安能限於所謂道謂非言道者即不得爲文學術旣繁新義孳乳要在精求訓詁條旨明達歸於名之可立言之有序又安能桎梏於所謂氣息神理者以陷於深文詢義沈浮不實乎 
（未完） 
 
 
 

Page 14

 
 
   
 
