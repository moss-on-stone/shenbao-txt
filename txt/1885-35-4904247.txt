# 1885 - 35 - 4904247

 

Page 1

 
 
[二十八號畫報出售] [  申報舘主人謹啓]  
　　皇太后五旬聖誕之前一日諸王之福晋貝勒貝子與入八分公之夫人并公主郡主等皆入内廷恭呈如意一柄以爲祝嘏皇上冬至郊天鉅典也輦榖巡行鸞儀肅穆凡此規模民間向不易睹京友摹圖郵遞願與普天下共仰之謹將兩圖編入此次二十八號畫報准於十六日出售後仍　淞隱漫錄圖說一則閱者鑒之此佈 
[任伯年繪山水總神圖出售] [  點石齋啓]  
歲序將闌凡店戶居家均有謝年之舉本齋曾以重潤請任伯年先生繪成神軸一幅計長六尺由本齋石印而成山水着以青緑秀色可餐山水之間流雲四布長松挿天松下四神並立一城隍一土地一　君一招財惟井神則盤膝而坐松旁有白石橋一座橋上爲符神位快馬飛騰神采發越又左有杏花臺右有石藏畫欄環繞曲徑通幽山之嶺則有天臺一座奇峯並峙日月合璧則帥位也其畫筆迥不猶人懸諸堂中洵堪奪目現由申昌　書室發　計墨色者價洋五角着色者一元已裱者另加裱工洋六角正此佈 
[新印琴條楹帖出售] [  點石齋主人啓]  
揚濠叟先生沂孫素工篆書求其尺幅者珍同拱璧本齋今覔得手書三尺琴條四幀用石印照相法印成墨色筆法絲毫不走頗足以供法玩又王可莊殿撰仁堪法書亦爲近時珍品近得其行書五言楹帖一聯均如法印出卽日出售琴條未裱者每堂收回工本洋一角已裱者三角五分楹聯未　者白紙二角色紙二角五分巳裱者加裱工二角售處仍照舊例想諸君必以先覩爲快也 
[近時團練海疆先於陸省說]  
團練之法卽古者寓兵於農之意周禮大司徒閭師比長掌守望賙恤之事此卽當兵之農於無事之時保衞鄉里之法若出征卽以之拒敵自兵民分爲兩途而後此義不明民不知兵天下時釀大亂乃倡於團練之法使不知兵之民起而習兵之藝以補兵之不及唐之府兵取法古制惜不能持久審鎭叛亂終昭宣而不可復宋金元明兵制各異然皆以兵衛民以民養兵兵有常額民有恒業顧宼賊充斥之時民亦練兵或官倡其法或紳起其義至　朝則于團練之中又分爲二官給餉糈招募入伍與兵同者爲鄉勇地方官紳督率守禦各顧鄉里不能徵調與兵異者爲民團勇多遊閒無籍之人團有身家性命之繫此則其人之不同者而勇之可以驅赴大敵民團之不能出鄉里亦卽於是分焉然民團亦非不見功也嘉慶初年白蓮教黨嘯聚川陜兩湖蔓延數千里經七八年之剿辦而後大患就平蓋教匪之巢穴在鄖陽府竹山竹谿一帶此地毗連川陜山林茂密居民稀少徑路紛歧賊蹤出没無定遠處調集之兵搜剿綦難而賊中聯結號召反有居中策應之勢三省莠民從而煽惑以故根株不能盡拔費帑廢時歴久始定的計當時大功之成實由於劉清堅壁清野之議盖民間堡社散處或相隔數十里數百里山林雜遝賊伏於莽官軍搜捕勢所不及今合民居以爲訾老幼婦女聚居於内糧食器械運藏一處而丁壯環守於外賊旣不能擄掠其他鄉村先自焚毁竄匿之跡又無所託於是官軍逐叚拽剿賊已毁巢絶食不能久抗老林潛伏困斃可待向使此法不行則當日驕蹇之將帥疲敝之兵弁豈足以成功乎雖然此陸省之民團也明效大騐已著於是使今日内地諸省偶有草莽小醜聚黨作亂民團與官軍恊力功勦其法卽未必可仿而苟師其意而行之何嘗不可收效哉試觀粤捻之亂平定於各路之勇營盖曾文正公初創三湘團練原爲保衛兩湖並未出征江浙雖名爲勇實卽民團迨文廟敦促出援文正猶遲遲吾行久而就道厥後舳艫銜尾蔽江而下聲勢浩蕩賊焰已殺大半而當時各路標兵視此簡練之師竟退處於無用可見咸同年間之勇與嘉慶初之民團同一奏功不過出征不出征之異耳然則據陸團以論海團但使辦理得人布置有法豈不可與海防諸軍相爲表裏哉近時法人猖厥言海防者有總舉七省之議凡各省外海水師概歸海防衙門策調以大臣坐鎭　地而分設南北中三路各統以提督兵船鎗砲視兵數之多寡以定停泊處所則酌其口岸之重輕每歲南北中三路互調操演原隷何省則兵餉仍由原省籌解其教練陣法鎗砲駕駛造船諸事先用外洋教習厚其辛俸專其事權廣開學堂以誘掖人才迨有成效然後全用華人如此十年可以自守至二十年可以與他國水師戰尤要者則在海疆募團以爲敵兵登岸與敵船偷入港汊隨時設法阻截奞取之用耳凡天下之民居山者性魯而質剛居海者性野而質亦强僕在江浙見各州縣沿海之民情皆視居平原爲矯健樸直浙之民以寗波温台三府爲强而紹興近海沙地之風俗近之江蘇文物甚於兩浙而惟松江一府武風更尙於文亦以七屬大都濱海故也浙之武鄉舉例額五十餘名而台州一府必占其半江南以蘇皖分中而蘇常鎭太諸屬不及松江一郡之多此而因勢利導沿海之民團可以補兵力之不足江浙如此山東奉直亦可知矣法人猖獗大意在佔地請成厚索賠餉其於台灣尤爲注意或謂法兵僅能分擾海口若非臺灣之孤懸則江浙津奉一帶决不敢遽然登岸顧此爲今日東京久戰臺島困圍之法兵言則料其不敷侵擾但兵事瞬變如果厚集兵力合臺灣而窺他口謀欲登岸以爲索賠之地竊謂海中有戰船近海有砲臺以今日之力尙可暫爲抵禦而平沙浩浩港汊百出之處安得有如許官軍節節嚴守是非急籌海團不爲功也苟創斯舉吾决其必有成矣 
[本館接奉電音]  
　　昨接京師友人來電有十二月十七十八日諭旨三道敬謹譯登○十二月十七日奉上諭鴻臚寺卿鄧承修奏講官被議罰重情輕請將樊恭煦降調處分寛免一摺所奏非是近來言事諸臣每多肆口譏評並不平心論事此次徐致祥獲咎因其有意詆訐前經降旨甚明樊恭煦未能體會輙行陳奏是以僅予薄懲該員前在陜西學政任内聲名尙好朝廷早有所聞將來是否錄用自有權衡該京卿何得輙稱有乖衆論請將處分寛免使用人之權操之自下尙復成何政體摺内所稱祖宗因時垂訓不僅以分别門戶標榜攻訐訓斥諸臣等語試思門戶標榜最爲惡習恭閱乾隆年間聖諭屢以暗結寅援混淆國是爲戒並恭引聖祖仁皇帝實錄内有言路不可不開亦不可太雜之諭嚴切申誡實爲億萬世訓行之凖本年三月間欽奉懿旨亦以門戶標榜傾軋攻訐等弊諄諄訓飭方今時事多艱廣開言路中外臣工陳奏事件如果切中事理無不立見施行卽偶有語言文字之疵輕加責備獨至妄逞胸臆挾私揣測不切實訓諭徐致祥降調後陳奏時事如萬培因汪鑑汪正元惲彦彬黄自元等摺或留備觀覽或分别飭議無非集思廣益可爲言路無阻之明徵何至臣下相率緘口如該京卿所慮耶鄧承修於本年春間奏叅徐延旭叛妄 
 
 

Page 2

 
 
等情已在該革員僨事之後成敗論人並無遠見此類奏章往往有之從未稍加申飭此是優容言官不存苛責該京卿自負敢言竟以言出禍隨等語登諸奏牘純自忠愛之心必不出此直朝廷之以博直諫之名此等伎俩難逃洞鑒着將原摺擲還並交部議處欽此同日奉上諭卞寳第奏匪徒楊正義假冐提督在湖南宛福縣招募兵丁乘機搶奪等語着該督撫飭屬嚴拿務獲懲辦近來各省募勇漫無稽察以致不法匪徒乘機假冒爲害地方實屬不成事體嗣後各路統兵大臣募勇　先行知照赴募省分督撫轉飭地方州縣稽查彈壓倘並無咨文指稱募勇卽着扣留行查嚴切究辦毋稍寛貸欽此○十八日奉旨司經局洗馬著朱琛補授欽此 
[京師飛電]  
革撫唐炯徐延旭獲罪後所有乞恩及保薦之諸大臣奉旨交部分别議處察議等因本館已據京友傳列之報牘昨上午十點鐘後又得京師發來專電云吏部議得李鴻章左宗棠降二級留任丁寳楨降三級調用涂宗瀛張之洞均降一級留任陳寳琛降五級調用覆奏後于本月十八日奉旨准如所議惟丁寳楨著加恩改爲降三級留任欽此電音簡略僅節要端一俟郵到全文再當恭列報首 
[基隆大捷]  
　　厦門採訪新聞之友人于本月十四日接得淡水軍中專報捷音云閩省及厦門兩處由平安得忌利士南澳三輪船先後裝載恪靖營及淮軍二千餘名從澎湖渡臺劉省三撫帥諭令會合曹蘇孫章四軍門所部淮楚營兵于十二月初七日征剿佔踞基隆之法軍將弁兵勇皆激昻慷慨奮不顧身血戰數點鐘之久法人死傷一百數十名敗回巢穴我軍傷亡約四五十人生擒法兵弁八名撫帥當卽賞銀一千兩以酬有功兵弁此乃恪靖營勇及渡臺淮勇第一次所立大功想從此屢勝之餘勇氣百倍么麽小醜不難指日掃除也乃法人掩耳盜鈴祗在香港報稱初七日曾與華人交仗不言勝負何如究之欲盖彌彰露布所馳早已傳諸四遠用特飛佈以快人心 
[法人殘暴]  
　　本月初九日厦門鼎金等各號接得台灣府友人於本月初五日發來要信云前月下旬厦門往臺之商船及何厝鄉之裕源順利兩船深滬鄉之金捷美再吉瑞裕義昌順源泰利等商船均于上月杪及本月初一二日由澎湖渡臺時被法人掠去同時揚帆之厦門捷利商船駛行較速法人追捉之際開砲十數門未被轟著順風折駛至草港入口得悉各船被掠情形○初三日安平口外某姓漁船撈得金捷美船上枕箱一隻開視係厦門各號分送各行之信始知該船被掠笨港至鹿港沿海灘浮來燒毁船底兩隻船内血跡淋漓並有支解婦女屍骸數具初四日有屍身汆浮水面蓋前船十數艘盡皆被擄船上諸人均漕殺斃矣慘哉並聞旗後打狗口外法人船帝靠有内地商船二十餘艘諒皆泉漳汕頭甯波南澳外港各處被掠之船約計船中水手搭容每船三十許人數百生靈被其賊害商人何辜遭此慘刦彼族之殘暴兇横滅絶天理何竟至于是哉嗣聞漁船上人云據法船上廣東通　言現在法捉獲一船内有軍器銀兩甚多又探得有大官帶兵渡台扮作舵工水手模樣遂添備數船在海面巡拿不論漁船商船一概攔捉若船中無文書信函軍器等件者將人扣在船中罰作苦工如使牛馬否則卽行殺死云此信由台專雇快槳渡船飛送至泉州深滬由深滬轉遞來厦係屬的確信者閱者勿等諸耳食也可 
[法船不堅]  
　　法國新聞紙稱法提督孤拔電逹法海軍卿稱部下所率各兵船氣罐大半破損不適於用故海軍卿電復着即將各船次第放回西貢加意修治所有水兵移入他兵船以補各船兵額之缺可見法兵船之在東南洋者固非盡屬堅牢而猶以砲利船堅詡詡然自誇於衆嗚呼將誰欺 
[厦門近事]  
　　靖海小兵輪鄭荔秋管駕現丁内艱回省守制該船管駕一缺由船中大副權理○閩海關監督委員得協戎蔭源現奉穆軍憲札調回省監督南臺關稅務其閩海關監督另委成叅領錄管理○厦門賭風與粤東相似衣冠紈袴咸喜以四色紙牌作葉子戲一局輸贏多至百數十千其粗人之賭則用十二色灘寳柴橋内各賭塲疊經官憲查拿封閉但差役多方蒙蔽官憲耳目難週以致禁者自禁開者仍開本月初八日道署門丁將情禀明孫觀察立派差役前往捉拿至則爲首者己早飛颺僅獲守門及與賭者各一人送交厦防廳懲辦聞賭首名虎司業已搭船至外洋其文文塲局則仍照常聚賭云 
[厦綫興工]  
　　厦門添設電線業已興工由遣署前至閩海關後繞出望高石過厦門港鎭南關接至劉五店以迄同安縣總線由兩頭動工以期迅速想不日卽可通報矣 
[欲盖彌彰]  
　　前報法人向英國購買輪船以備載兵來華一節兹閱外國新聞紙言中國駐英星使曾襲侯以英國售船於法人寔與萬國公法不合因向英國理諭於是英國諭知輪船主令守局外之例而法字報乃謂法國並無向英國購船之事而英國謂購船之事法人寔託某商人經手卽此以觀法人之詭計不且欲盖彌彰哉 
[土客相仇]  
　　緬甸相近白木地方向有華人流庽十月二十日有人傳言華人將估據該地或以告該處之官尙不以爲意詎至廿一日夜果有華人六百名持械入城肆行刼掠該處之兵不能抗禦紛紛潰退華人遂將該處撫署焚燬刼其軍械等件該撫倉皇出走迨後開城之東門又有亂人數隧乘機擁入風捲潮湧勢不可遏未幾華人退出該處土人又乘機竊發擄掠財物迭相鬨鬥死傷甚多數日始能敉定推原其故盖因該處土人平日虐待華人以致激成此變且土人於寓居各西商亦皆積不相能擾亂時華人保護各西商以出是役也印度商人所失財物約值四十萬羅比華商所失則更多云 
[裏屍回國]  
　　法國裝兵船逹朗前由法國駛往西貢已列前報兹聞該船自西貢開行回國於十一月初一日駛抵都朗地方船中帶有李威利及兵官未拉爾之屍身將送至本籍地方安葬未酬汗馬之勞已有裹屍之慘窮兵黷武者其亦有悔心歟 
[金陵官塲消息]  
　　本月十二日江寍藩司牌示泰興縣陳謨因病請假遺缺以候補知縣楊激雲署理海州直隷州知州以江甯縣知縣賈致愼請補山陽縣缺以東臺縣知縣趙從佐調補所遺東臺縣缺卽以候補知縣黄承暄請補現在均奉部覆應各飭赴新任江甯係首善要缺已另委曾署斯缺之桂大令接署大令現辦大勝關厘捐近在咫尺想一俟交替有人便星夜來履新任也桂賈兩公前次係上下手交代甚速故人言藉藉謂此番必依樣畫葫蘆矣惟海州章介人直牧係禀請交缺者故賈公此行風馳電掣亦在意中云 
[試藥成災]  
鎭江西門外大街慶樂戯園後楚南人某甲因在督標營充當親兵日積月累蓄下火藥二十餘斤刻因歲將告盡擬售諸爆竹店中得錢度歲在家權其輕重適有友乙丙二人見之謂此藥未知性之優劣可試燃之甲遂取藥一刀圭置地燃試詎藥力甚猛一霎時火星四射轟然一聲猛將屋頂打破屋瓦如蝴蝶亂飛紅光燭天不可嚮邇三人俱被炸傷甲略輕然衣服髮辫均已燒燬蒼黄之際踴入河中不致斃命乙丙經隣人及水龍夫援救得生然受傷太重性命尙難保也其所住之瓦屋一間則頃刻間頓成灰燼甚矣軍火可輕試乎哉 
[日人講武]  
　　日報稱朝鮮内亂時大坂砲兵製造局奉日廷之命併作夜工爐火燭天及經井上卿前往妥商後在局工匠大半給假休 
 
 

Page 3

 
 
息不意二十日起仍作夜工各工匠殊形勞瘁聞飭令趕造意國山野炮驒及開花彈十三萬颗以備支用并令將向來各鎭台所用法國大砲一律改換意國大砲云○日本山階定磨王前往英國海軍學校肄業現經考試蒙海軍省給予執照准其入英國水師兵船學習期于本年四月配入兵船○大山陸軍卿帶同將弁十八員去年出洋游歴歐美等國察看兵制現已抵美不日卽當回國將全國兵制一律整頓○西報稱日本近向英國定造兵船二艘一曰高千穗一曰浪速各有馬力七千五百匹又向法國定造一艘馬力三千八百匹皆於今明年内一律竣工尚有在本國横須賀船廠所造者五艘又神戶小野船廠所造一艘雖非大船皆二千餘匹至七百匹馬力者次第可以落成云云今觀以上各條日人之講求武備何如是其汲汲也 
[爭論不决]  
　　西報稱許竹　李丹崖二星使于十一月十七日同赴起魯德國製造船廠騐看鎭遠定遠兩鐵甲船回署後商之德相卑思麥請准將該二船駕回本國德相尙未允肯目下尙在商議云噫造船以禦敵也乃船旣造成而曾不得一用則亦安用造船爲哉 
[叛黨就戮]  
　　朝鮮駙馬朴泳孝逃往朝鮮北境不知蹤跡朝鮮政府處以族誅之刑褫其官籍公主業已自盡朴泳孝之兄朴泳教及父皆處以重辟肢裂以徇其餘家属及金玉均親族不分老幼皆被族誅如洪英植之父洪淳穆亦絶食而死說見日本報夫朴泳孝等爲叛國之人固當受顯戮以快人心而該報若有隱痛也者若非有幸災樂禍之心當不至此 
[建牌紀續]  
　　朝鮮事平後漢城百姓深感中國之德擬在城内外大街及四門建立石牌以記功德因不及琢石先用木牌大書大清欽差大臣袁公鎭國安民之偉功永世不忘之牌兩傍並書吳公張公字樣可見公論自在人心昔竇車騎勒銘燕然勾奴不敢犯漢以古方今何多讓焉 
[領事瓜代]  
　　日報稱中國駐劄神戶領事官黎明府迨届瓜代之期日本外務省已接徐星使照會派定徐君承禮前往接辦大約不日卽可履新矣 
[提憲赴防]  
　　浙江提督歐陽軍門初六日回署本擬封篆後赴防刻聞有法船遊奕海面軍門卽于十五日赴鎭海防營嚴飭各統帶加意嚴防無稍寛懈云 
[袁江小識]  
　　上月二十八日三鼓時小水門西某烟舘失愼焚去草屋三間幸賴左近木工撲救一帶茅檐始免池魚之禍否則洋龍水龍亦趨救不及矣○砲船弁勇每藉差使挾帶私貨以罔利然亦有得而有失焉近聞某營護送方觀察船隻回皖以皖北鹽斤甚貴遂　載而往滿謂倍蓰利在掌握中耳詎行過正陽關卡員搜查甚嚴方觀察不肯庇護所有鹽斤數十担盡數充公弁與勇只得相對唏嘘○衛千總委署各衛員缺漫無限制是以黯者爭先拙者落後守千兩班均嘖有煩言近經漕帥酌定章程每四缺過班卽輪委千總一員飭令永遠奉行俾昭平允○長匯衛委段必魁與武衛委郭武英蘇州衛委胡小卿杭嚴衛委盛鳴藻武昌正衛委于燮蘭武昌左衛委鄭瑞麟岳州衛委齊孝則宣州衛委王殿鰲各署理所有郭武英鄭瑞麟齊孝則掣簽所得之差及叚必魁所遺之小南圩門稽查差應另委人漕憲破除情面仍以掣簽法行之于初三日督同　憲傳齊衛所人員在大堂掣簽是日候補衛千總王廷杰得濟甯左帮隨帮千總袁兆祥得東昌衛隨帮千總徐兌仁得東昌衛催兌催開千總路耀魁得小南圩門稽查似此公允誠罕見也○淮安孫海岑太守經督撫漕憲會銜請調補江寗要缺知府所遺淮安知府缺卽以江寗遺缺知府恩明齋太守請補兹太守由京蒞省奉藩憲飭令先行赴任聞太守於十五日便可接篆視事○聞統領兩江總督南字先鋒等某觀察之弁勇自上　採購剛　數十欲用船裝載過浦豈將以饗士卒耶○浦上當地貧民例有冬賑每歲放粥獘竇　出兹經漕道兩憲籌商改放粥爲放米無論大小口每人給米二合本月初一起散放五日一次卽由豐濟倉領取經費亦可從省也 
[購柴肇釁]  
　　前日老湘合字營伙夫往吳淞西鄉購柴因索價爭論鄉人愈聚愈多甚至用武將伙夫號褂扯破綑送寳山縣吳子佩明府立即升堂訊究兩造各執一詞明府將鄉人地保訓飭並將該伙夫帶至合字營將情告知營官立即釋放人謂其辦理得法 
[迎春例誌]  
　　每年立春前一日官署循例迎春昨上午十點鐘時上海縣莫善徵明府會同劉少尉何二尹丁捕廉宣廣文朝服朝冠乘坐顯轎排齊全副儀仗赴大南門外迎春廟恭迎太歲春牛進城道經道署及右營署以逹邑廟穿至東西兩角門亟後回署其太歲春牛暫供署内土地神中春牛係黄首青頭身白尾黄足紅太歲秃頭穿履俟至亥刻交春之際卽行循俗打春云 
[令節停公]  
　　昨係立春節英會審員黄芝生太守循例停訊一日飭差知照各捕房停解案犯云 
[浦中船事]  
　　昨日有浙西鹽捕營撫軍親兵第九隊砲船停泊虹口鐵路大橋下想因緝私而至也○前泊新關北首浦江内西國兵船一艘昨已展輪出口矣 
[釘門案結]  
　　前報紀虹口費家宅釘門索詐一事旋經費宋氏偕朱寳山赴英公廨互控欠錢啓衅黄太守提集人証于前晚研訊費宋氏供朱因欠租遁去我遂將空屋鎖閉詎伊卽糾人前來訛索當經呈求提究後朱復將小婦人踢傷倒地現在傷猶未痊藥方呈騐務求究追欠租以儆兇横朱供該氏之子費全全曾借我洋六元抵作房租並無蒂欠太守問朱借去之洋可有憑據中証答稱　無有因伊欲往戯館營生湊作押櫃面在何處借給則供詞含混費全全稱並未向伊借洋且從無欲往戯舘謀生之事朱所住房屋每月祗租錢六百文已經積欠五千有餘何能有此閑欵借給小的至租屋時確有中保卽據中証某甲稱朱欠租逸去費宋氏釘門時屋内祇存棉被一條當由朱妻取出太守飭責朱六十板着將零星物件抵作房租費宋氏求請交保具結否則恐伊出外復來凶鬧太守謂倘朱再向爾家肆擾可鳴捕拘解重懲兩造乃遵諭而退 
[又訊毒案]  
　　黄來夫毒斃隣孩一案疊次刑訊情形早登本報前晚莫邑尊升坐三堂提黄復訊謂爾夫王阿招現在究往何處答稱小婦人實未知悉又問爾所給黄錫家之豬肺湯究竟置何毒藥以致數孩盡遭慘死答稱並未置毒問爾旣未下毒爾夫何致逃匿顯見刁狡遂令跪練并上桚指復加研詰仍矢口稱寃惟稱聞該處附近有一井其水污穢異常黄錫數孩諒必飲水受毒問旣受井毒何以獨斃黄錫家之三孩答稱小婦人身上亦有此毒求請閱騐研詰至再堅執如前邑尊卽命鬆　仍還押所再候核訊 
[英兵操演]  
　　英兵船上之水師兵約一百三十餘名昨午後一點鐘時由兵官督同登岸至老巡捕房空塲操演步伐號令森嚴作壁上觀者頗不乏人云 
[將無作有]  
　　浦東高家行某甲家以耕種度日課雨間晴别有田家風味甲傭食滬濱家中惟母及妹而已因雇某乙佐理耕耨之事乙二十許貌醜而身短好飲酒人稱之曰地仙近日甲　事回鄉間乙在外揚言因母許字以女甲以詢母固言無之甲不深究惟將乙麾之門外旋聞乙妄念未灰癩蟆想吃天鵝肉將爲糾人搶刼之舉甲恐陡起風波遂與母商挈妹來滬以避其鋒冀可無事前日甲自外回聞妻言有人送一 
 
 

Page 4

 
 
信來拆閱之内言曾與令妹爲媒已蒙金諾不料偶有違言頓遭逐客婚姻莫非前定倘竟背盟必致涉訟勿怪我不作魯仲連也等語甲閱其姓字素昧平生者遂大駭嗣訪悉寫信者素工刀筆受乙之賄託而作此計也其妹得此消息誓不欲生由母兄多方勸解一面將情告知該處圖董地保如敢干以非禮者定心控官治罪自此以後乙或稍知歛跡歟 
[請增民運]  
　　運米向章有官運民運之分官運係歸招商局輪船民運係歸沙船承載近聞各沙船戶擬具禀蘇粮道王觀察請其多派民運體卹商艱未識能邀允准否 
[拒捕遭押]  
　　英租界北泥城橋外西至新閘鎭一帶房屋雲連人烟不斷以地在租界之外故設巡防局以備不虞惟中間一路由英工部局出資建築故亦派捕梭巡前日午後有一百八十號華捕巡至該處巡防局間壁見有舊貨店因松板擱在路傍羅列諸物有碍道路喝令移進店主某甲及夥某乙不服以致爭毆該捕回告捕頭立卽禀請黄太守給名片轉請巡防局員查君派勇恊捕拘提甲乙一人等因太守允之捕頭又命包探秦少卿持片投局協拘甲乙暫押捕房想當解案發落也 
[助賑電音]  
　　昨午後電報滬屬内楊子萱先生光臨敝會館述及頃接紹興電局專發來電報云有紹興府人馬君印照𤩎因病沈重求保速愈捐助山東賑洋二百元其洋由妥　卽行寄來特先發電委善昌代將助賑求愈緣由繕具禀疏在敝會館關聖神前焚化叩求萬病回春當代求得四十六籖籖中其病甚險能靜養可望大事無礙因卽另備灶君保病延生疏文并收條籖吉復信一併奉託楊子萱先生加封即速寄紹竊思助賑病痊屢見效騐足徵一念至誠定能感格深恐馬君懸念用特登報奉聞上海北市籌賑公所愚弟施善昌頓首十二月十八 
[天瘦閣近作]  
　　甲申迎春日夀玉局仙人我後坡公三日生夀坡今日舉春觥泥鴻指爪東西印揚馬文章漢宋鳴夜雨二蘇懷遠驛朝雲萬里惠州城鄉人老矣擩無立空抱區區爼豆情○題劍更定舊作鑄就干將氣不馴年年相伴走風塵每因恩怨長思汝幾見英雄肯負人一鳥下空誰敵手雙龍躍水此前身張雷去後悲聲價寥落乾坤聽屈伸○病足數月頃方小愈酬陳舫仙胡雲臺徐子靜三君燕　鹿茸之鐀壯勞筋骨供奔走老視官骸若槁枝伏隩凍蛟禁瑟縮陟岨瘦馬故權奇曾爲一邑中流柱向者暫知江右四縣適當兵後往往破例爲民請命上游中有忌而見譽者謂予不侮鰥寡不畏强禦坐是終以交代被斥予勿悔也慣下千般後著棋多謝良朋投善藥燕絲鹿粉賽參　○夏初有傳予噩耗者錢昕伯兄得子手書並臥游諸作乃爲一詩志喜有才大動遭流俗忌書來幾作古人看之句因和元韻志謝蠶吐春絲漸欲殘鷗盟秋社不曾寒遠書劇喜白頭在新句還勞青眼看字比㵎松撐瘦硬身同寺竹報平安萬花中有桐花鳳香霧濛濛秀可餐○方子　陳養源郭孟毓張道岷歸自日本爲言夏間有傳予已赴岱游者黎蒓老在東京節署爲撰墓銘繼知其訛改作生傳此與昕伯之詩皆可備他日傳中一事詩以志感毁譽兼收四十年生先傳死死應傳歸心久痛田園失庸福難專子弟賢未副顯揚孤愛日長期　省傍重泉讀書爲宰皆無補奬　詩名益惘然○黎蒓齋方伯出使日本採得唐宋善本佚書世餘種皆中國久失而難購者捐俸影刊並以棗板奏　江蘇書局甚盛舉也賦寄蒓老和正中國書從外國求唐鐫宋刻再雕鎪獨收神駿歸天廏似贖流人返本州文在更延千禩永價廉堪給萬人求儒生隨事成功德不但交鄰有善籌[  李芋仙初稿]  
[讀梁溪瘦鶴詞人春江花史戯題]  
　　留得春江十萬春紅焉紫姹見丰神一編便是名花譜何必公麟再寫眞滬上近自名妓圖之刻花天酒地足風流是書又名花天酒地傳綵筆何妨艷史修采得珊瑚歸鐵網美人名士各千秋歡場回首渺如烟夢醒揚州已十年何事西園貴公子憑空撰出蜃樓緣書中紀予艷跡悉係烏有子虚卽他人影事亦未盡眞以致觸怒某君幾興文字之獄紅冰爲骨玉爲膚倩影娉婷賽子都何事萬花搜采徧獨令滄海泣遺珠瘦鶴與小伶紉秋館主吳蘭仙投契甚深書中獨未道及[  夢畹生]  
[鎭江打索街集泰和煙店代收解山東水灾由冬月至十二月收數清單]  
　　普源錢庄代收募吉字第二十二號册存性堂錢五千文謝時叔代募吉字第八十一號册泰興圩販洋十元常州邵佩翁代募吉宇第八十二號册無名氏洋六元不書名洋二元不留名洋一元無名氏洋一元存厚堂洋二元不書名洋一元無名氏洋二元土錫仁募尾交洋一元九年直賑尾寳銀三兩一錢二分金壇了願子洋四元泰興何月樵翁代募吉字第四十一號册洪源大洋一元吳天成洋一元張吉祥洋一元劉德成洋一元張子源陸元張泰恆十元李公順十元周恆益十元戴義和十元戴一善十元周祥元十元周德元洋十元十元慶洋十元周履恆洋十元又吉字第四十二號册敦叙堂洋二元一經軒洋三元聚　堂洋二元無名氏洋二元雙鳳堂洋四元九居室洋四元然　室洋二元升恆堂洋四元無名氏洋二元　學堂洋二元清風堂洋二元　頤壽洋一元丁靜齋洋一元李　林洋一元潘朗齋洋六元無名氏洋二元恭左堂洋二元無名氏洋五元源本堂洋二元明遠堂洋二元敬德堂洋二元留餘堂洋二十四元姚哲翁代募吉字十九號册恆吉洋一元益和洋一元泰和洋一元恆豐洋一元德成昌洋一元公昌洋一元祥和洋一无潤昌洋一无黄義興洋一元信大昌洋一元順泰洋二元廣聚源洋一元洋誠翁代募吉宇第二十一號册道南堂陳洋五元保赤主人錢五千棠蔭書屋錢五千曹友白翁由安豐塲募來立本堂錢十六千恆隆典錢四千正祥恆隆錢三千柳效翁代募吉字第三十三號册漢口來公和興鹽倉錢二千清遠堂錢二千免灾氏錢一千無名氏錢五千聚茂隆錢一千公泰錢一千裕厚永錢二千益昌永錢二千消灾氏錢三千五伯四十八文俗通祥錢二千怡豐祥錢一千益大錢二千天元錢一千晋和錢一千天吉錢一千太昌錢二千李玉　錢二千永茂隆倉錢二千吉字第三十四號聞由武穴募來回興發錢四千恆記錢二千通裕錢二千公和昌錢四千田廣昌錢三千無名氏錢一千恆怡錢二千無名氏錢一千晋昌錢一千衣谷生錢一千春手代募墊解寳紋九百兩各捐戶容俟收齊再行續登 
[浙省撫轅抄]  
　　十二月十三日西防同知孫禀謝筯知赴任禀見通判李承先禀見辭赴江藩查銷數並查廣東硝磺差定海廳巡檢韓道禀辭赴任蔣汝翼禀辭赴牀元喬厘局○十四日候補同知莊濟泰禀見辭赴滬公幹侯樑禀知藩司委接理塘㮌鎭公義典公欵差王衡禀知奉飭成大與公濟衣莊已經接收經管江蘇補用知州章鏡清松滬厘局委領滬捐並解塘工捐來浙禀到前署臨海縣丞黄承謙由台郡回省禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年十一月三十日京報全錄]  
宫門抄○上諭兩道錄前○閩督楊等奏審明營縣叅案請開復補用摺子○東撫陳奏請旌奬片○滇撫張奏委署各員片○豫撫鹿奏爲查明請飭分别議卹摺子○東撫陳奏請分别革職抄追摺子○將軍希奏請留員差遣夾片○十一月三十日工部鴻臚寺鑲白旗值日無引見○齡海假滿請安○召見軍機○○閩浙總督臣楊昌濬福建巡撫臣張兆棟跪奏爲營縣被訐之案訊屬子虚其原叅革職籲懇天恩准予開復補用恭摺仰祈聖鑒事竊查已革羅源縣知縣饒書升已革羅源營遊擊劉應清被訓導許有濟等詳訐不遵國制先期薙髮一案因供詞各執叅革審辦兹代理福州府知府張國正訊明擬結由藩臬兩司會同轉詳臣等復加查核緣許有濟于光緒七年四月間擅受林慶程控詞並不移縣輒自傳訊迨原告赴縣呈控移傳被告質訊許有濟置之不覆該縣朔望向係文武一同行香是年六月十五日許有濟行香遲到饒書升責其懈怠並責其不應擅受控詞劉應清亦在旁規勸許有濟當時默無一語饒書升於行香後與劉應清言及本月二十日期滿不日卽可薤髮許有濟未經聽明目光短識見饒書升髮鬢稀疏疑其先已薙髮回署後適廪生程仰唐等到縣許有濟囑探管縣有無薙髮該廪生等向人採詢因饒書并等有卽可薤髮之言以訛傳訛遂謂營員各官均已薙髮向許有濟禀知許有濟並不查實印據程仰唐等之言詳請叅辦教諭林范元到任未久因臥病不及查察由許有濟辦就會詳發申饒書升與劉應清聞知各將規責許有濟前情禀訴並稱許有濟係挾嫌吕誣富卽撤任提省審辦嗣因供詞各執經前督臣何璟前撫臣岑毓英奏請將饒書升劉應清許有濟一併革職審辦奉旨著照所請該部知道欽此欽遵轉行在案兹據福州府委員密查一面集審據饒書升劉應清堅供實無先期薙髮之事許有濟於百日後始行具詳顯因無辨認兾圖狡賴質之許有濟俯首無詞自認懷疑誤訐並無串誣情事程仰唐等供係悮聽傳言並非目擊至饒書　等所稟許有濟屢次擅受詞訟一節查光緒七年四月間有縣民林慶程與廪生阮其年涉　林慶程赴學呈控許有濟擅受控詞並傳阮其年到學查訊實有其事惟無屢次擅受又許有濟祭祀懈怠一節查無確據提集研訊各供詞相同正在詳結間許有濟復又翻控隨提察訊見其神情恍惚語言支離移查續控詞内証佐前署閩安恊副將楊廷輝訓導魏開銓據稱雖與許有濟認識因鄙其爲人久絶往來詞内証佐係許有濟背列伊等並不知情等語許有濟旋卽在任病故據其鄉親結求免騐復提兩造人証研鞫各供前情案無遁飾查已革羅源縣學訓導許有濟擅受民詞經營縣規責輒以該營縣先期薙髮詳訐迨訊屬子虚結求銷案復背列証佐翻控實屬咎有應得惟業經叅革現已病故應與會銜同訐因病未經查察教諭林范元均毋庸議廪生程仰唐等因許有濟囑採營縣有無薙髮輙以傳聞之言禀告致被據禀詳訐亦屬不合姑念一經提質卽行供明情尙可恕發學戒飭以示薄懲已革羅源縣知縣饒書升已革羅源營遊擊劉應清訊無先期薙髮係被許有濟　疑誤訐現在案已訊明所有原叅革職應請均准開復照例補用惟饒書升等於許有濟擅受民詞並不當時禀揭因許有濟詳訐始行具禀情同互訐殊有不合姑念該員弁係實任人員因案開缺足以示懲請免置議等情據臬司裴蔭森會同藩司沈保靖詳請具奏前來臣等覆核無異相應籲懇天恩俯准將已革羅源縣知縣饒書升已革羅源營遊擊劉應清均予開復照例補用除咨部外謹合詞恭摺具陳伏乞皇太后皇上聖鑒訓示謹奏軍機大臣奉旨着照所請該部知道欽此○○陳士杰片再據賑撫局司道詳稱丁憂候補道張上逹遵其已故父母二品封職張騤二品命婦李氏遺命捐助棉衣一千件遣人運送來省業經分撥各灾區散放又據署肥城縣本任齊東縣知縣秦浩然禀稱已故父母四品封職秦錦文四品命婦秦顧氏素性好善遇鄉里　乏之人以及急難之事多方施濟從無倦色臨没猶勛該員以救灾恤鄰等詞今捐廉銀一千兩解交總局散放以承先志各等情前來臣查官紳歴次捐助賑銀其有願請建坊者均經隨時具奏奉旨允准在案今道員張上逹捐助棉衣一千件照直隷賑捐章程作銀一千兩並秦浩然所捐千金均核與建坊之例相符合無仰懇天恩俯准該員等各爲其父母在於原籍照例建坊給予樂善好施字樣以示旌奬出自逾格鴻慈謹附片具陳伏乞聖鑒　示謹奏軍機大臣奉旨着照所請該部知道欽此○○張凱嵩片再署雙水塘同知葉樹藩署晉寗州知州胡德鎕署趙州知州史建中署賓州知州黄怡署邱北縣知縣任沛霖署元謀縣知縣周濟泰先後調省所遺之雙水塘同知缺查有補用同知蕭宗瑀才具敏練堪以署理又晉寗州知州缺查有本任該州知州舒運昌應卽飭令回任又趙州知州缺查有在省差委之賓州知州孫紹曾老成練逹堪以署理又賓川知州缺查有試用州知州黄毓崧廉幹勤明堪以署理又邱北縣知縣缺查有准升知縣徐有書應卽委令先署又元謀縣知縣缺查有准補該縣知縣傅炳墀應卽飭赴新任以重職守據藩臬兩司會詳前　除檄飭遵照外謹會同雲貴總督臣岑毓英附片具陳伏乞聖鑒謹奏軍機大臣奉旨吏部知道欽此○○河南巡撫臣鹿傳霖跪奏爲續行查明各屬歴年陣亡被害盡節之官弁紳民兵勇婦女請旨敕部分别議卹恭摺仰祈聖鑒事竊照豫省設立忠節局採訪歴年出征堵剿陣亡官弁兵勇紳團士庶以及遇賊盡節之婦女逐一飭查隨時由局核明叙具事實分類列册　案造報先後六十六次奏准議卹在案兹據該局司道造册續報除查無紳耆被害尤烈毋庸列册外以官弁陣亡殉難者爲第一册計三起共三名以紳民帶勇陣亡者爲第二册計一百零一起共一百零二名以兵勇陣亡者爲第三册計八起共八十九名以紳民因公被害者爲第四册計十八起共一百十八名以紳民婦女盡節者爲第五册計七起共八十名口總計五册共除已被害盡節弁紳民勇婦女一百三十七起計三百九十二名口分别造具事實清册詳請具奏前來臣覆核無異合無仰懇天恩勅部分别旌卹以彰忠藎而勵風化除將各册咨部外爲此恭摺具陳伏乞皇太后皇上聖鑒謹奏軍機大臣奉旨着照所請該部知道欽此○○革職留任山東巡撫臣陣士杰跪奏爲知縣交代案内虧短銀兩延不完解請旨分别革職查抄嚴追恭摺仰祈聖鑒事竊照州縣經手正雜錢粮均屬國帑攸關不容絲毫虧欠兹查前任定陶縣已革知縣袁炳坤交代案内除抵實欠司庫正欵銀十三兩七錢二分八釐雜欵銀一千八十五兩九錢一分四釐捐欵銀四百五十九兩八錢八分九釐又前任昌邑縣已革知縣招汝濟交代案内除抵實欠司庫正欵銀四千九百九十四兩三錢二分七釐雜欵銀二千五十四兩五分八釐捐欵銀三百四十五兩六錢一分一釐又前任萊蕪縣已故知縣陳景昕交代案内除抵實欠司庫正欵銀一千六百九十九兩七錢六分六釐捐欵銀六百四十兩四錢三分七釐又前任汶上縣已革知縣馬侃交代案内除抵實欠司庫正欵銀三百二十六兩六錢雜欵銀四千三百五十四兩九錢二分五釐捐欵銀二百七十六兩九錢節經臣勒限嚴催延不完解分釐實屬抗違已極以上各項銀兩除捐欵例不計罪外其餘正雜等項爲數均鉅亟應從嚴叅辦據藩臬兩司轉據該管道府揭報前來相應請旨將前任萊蕪縣已故知縣陳景昕前任汶上縣已故知縣馬侃卽行革職同前任定陶縣已革知縣袁炳坤前任昌邑縣已革知縣招汝濟均由臣嚴密查抄任所寓所資財衣物分别備抵查袁炳坤係湖南湘潭縣人招汝濟陳景昕均係廣東南海縣人馬侃係甘肅武威縣人仍咨各該省督撫轉飭各該員原籍家産一併查封估變覆東備抵並提經手書吏人等到案嚴訊所虧是侵是挪按律擬辦除咨部查照外謹恭摺具奏伏乞皇太后皇上聖鑒訓示謹奏奉旨已錄○○希元等片再查吏部候補員外郎錫純係吉林滿洲鑲黄旗人前於光緒五年由部請假回籍　辦資斧當經欽差會辦大臣喜昌奏留本省委辦防軍粮餉事宜嗣因喜昌奉旨調赴庫倫卽據該部員將經手事件交代清楚仍請在籍摺資禀經咨部在案刻值奴才辦理邊務差委需員當將該部員先後派委軍械轉運局邊防營務處差使數月以來察看該部員才具明敏辦事認眞合無仰懇天恩飭下吏部衙門准將候補員外郎錫純暫留吉林本省以資差遣奴才傳得收指臂之效謹附片具陳伏乞聖鑒謹　奏軍機大臣奉旨着照所請吏部知道欽此 
 
