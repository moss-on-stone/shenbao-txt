# 1886 - 102 - 4904672

 

Page 1

 
 
[石印五經備旨出書] [  點石齋主人啓]  
　　鄒梧岡先生縣輯之五經備旨向有通行版本後有人以七經精藐一書分列諸經之上並附標題益便來學惟嘗中訛字甚多杖杜伏龜指不朦屬坊友以石印請爰延名下士悉心校正字仿正韻一律繕寫而白文以下之註講等字皆用隂文俾眉目清麗字之大小適乎其中至於紙張之選白　 
裝訂之整齊則閱者能自辨之分裝十二本外用錦函取携之便無踰於此准於三月初一日出舊售價每部四元本埠揥舉山房文瑞譽留六堂　懷書屋南申昌皆可購取此佈 
[七十三號畫報出售]  
　　鬼神之道若近若逺不必其深信而亦不必其無靈金山縣木工某甲好賭屢負因向荒塜間鑿開浮厝棺木盗取衣飾以爲生厓一夕爲鬼御諭脫身不得被行路者執送縣署而案遂破本齋特圖之爲告浮厝之家及早安葬毋令宵小生心是則幸甚淞隱漫錄圖說一則仍附畫報之未准于十六日　　 
出售此侑 
[諭釐卡似宜裁撤]  
　　方今首爲民患者莫如釐卡兵燹之後百物湧貴四方經紀動致折閱倒閉纒訟紛紜試推其本皆由釐捐之太多釐卡之太密逺處商賈類多裏足不前而就近往來亦苦於層層剥蝕不禁爲千萬曁窮且苦之商民大聲而乞命焉原釐卡之設因賊勢披猖餉項奇絀一時出權宜之計始作俑者不得其死己見于陳其元庸閒齋筆記中迨克复之地愈多設卡之處愈密經制之滸墅關等置諸不問而釐金一項若爲必不可少之大宗雖陳奏者不乏其人殷譜經侍郎一疏尤爲剴切詳明朝廷下其議於督撫督撫以言者爲不通世務之人堅持成議裁撤無期始猶以兵餇爲詞今則烽烟己靖可以與民休息矣何苦任卡員巡丁肆行荼毒僅飽私囊十文之錢官中所得不過四五耳鋌而走險急何能擇其尚爲商民開一線生路哉近來閙卡之案層見疉出非盡民之無良也分卡日多稽查偷漏視同賊盜及眞右賊盜雖在卡前搶劫則又噤若寒蟬默不敢出一聲且覊縻事主不使報官許其由卡嚴緝務獲人贓日久遷延事主無可如何輒復隱忍而去噫釐卡之害此特其小小者耳吳江縣同里釐局有分卡在花涇港港爲元和吳江交會之所西北接吳縣界商舶之東西來往者由南則有花涇分卡由北則有車坊釐局之高墊分卡卽欲逃捐固無從繞越矣乃花涇港之巡船常於未至花涇高墊之遂蘆葦叢中小舟一葉伺客船過而邀截之始則好言相慰許以便宜誘之使往及到彼之後卽將其船鎖住撤其篷橋舵櫓謂爲倫漏勤罰十倍必延數日商人無所控籲哀求認罰三四倍五六倍不等飽其欲壑然後放行此何爲者也且釐卡獘端各處皆然不止花涇港一處特借此以例其餘卽如松江府屬之青浦何無分卡突於去歳硬行設局地方官曁紳士婉懇大憲實告以地痟民貧商旅稀少眞實不虚大憲爲之俯允豈知釐卡之權操於總辦總辦悍然必行大憲亦無如之何於是始泊小西門一船以收卡稅旋及於五門宛以兠擒揷翅不能飛趙其有掯勒幾釀事端則倩不肖之人自稱本地紳薰出爲居間藉以分肥此等伎倆大憲或不盡知然卽微有所聞或又以積重鞫返苟不至激成大變何妨過示優容且所委卡員類皆從營謀鑽刺而來礙於情面任其施爲一卡之微徧布至親密友無非以訛詐作生涯萬里君門無從呼籲釐卡一日不撤商民一日不安今之爲開也將以爲暴誦孟子之言能無感籲係之夫關市之征由密己久特有開者不復有卡豈古人之智轉出今人下哉要亦於緩急輕重之間權之甚當其於卡也徒以濟目前之恣胡文也有言其滴滴歸源處仍復取之於農此言殊沈痛不啻明思宗暫累吾民一年之諭奈伺遵行者視爲定例任商民之日窮日苦復變本而加之厲耶總之商船越卡而議罰猶爲榷政所當然若商船未及到卡遽行勘罰豈仁政之所宜天下一家四海一國稅厘之入同歸於公何分彼此不若各路關津悉仍其舊將邇時所設厘卡分卡一律裁撤　徒無中飽也令商民曉然於上之取諸下者乃義中之利而非無藝之求則其踴躍輸將行見爭先而恐後矣書此以諗當軸者 
[上諭恭錄]  
　　三月初八日奉上諭連日恭請慈禧端右康頤昭豫莊誠皇太后轎及御營請轎之鑾能衞校尉者用加恩生名賞給一兩重銀錁一個由廣儲司給發欽此同日奉上諭本日道帝叩閽之文童盧又耀民人王大桂甲兵英斌民人劉朋照周萬林頭等塔布囊布𤧛什里民人賈步瀛王有文均着交刑部分别嚴行審訊欽此同日奉上諭巡視南城給事中國秀等奏拿獲匪犯請飭部嚴訊一摺金長太郎金瞎虎金升陳衍涵劉建魁均着刑部澈底研訊按律懲治欽此 
[土賤米貴]  
　　近來宜昌米價每石驟漲五六百文田間蔬菜又因連日亢旱殊無生意惟烟土較之去年價值稍落四川土好者每兩不過二百五六十文吸户亦不見减少安得鄉民競竽五榖不植烟苗則耕三餘九之慶不難拭目俟也 
[煙霞小劫]  
　　廈門鎭南關有臺澎寄柩公所凡有官柩暫寄者每年收租金四元武弁蘇某專司其事稍有積黄遂開烟館于鴻山寺左近生意亦甚暢旺二月二十七日有湖南勇數人至烟館吸烟不知如何忽失烟槍一枝舘主指爲該勇所竊該勇以其誣良爲竊心有不甘回去招集同鄉人數十名登門尋釁將烟館内所有物件搗毁一空屋頂瓦片亦拆去一半觀者如堵墻竟無一人出而攔阻者舘主亦不敢攖其凶鋒逺避他處待勇去後始赴厦防廳署喊控未識如何了結也 
[寒士向隅]  
　　杭垣三書院甄别所錄取者不過十中之四且自後不准請考一時向隅之士指不勝屈都願出重價以買卷肄業誦少陵廣厦萬千之句不禁感慨係之矣 
[九江官塲瑣事]  
　　九江電報局洋員甘君係丹國人勤愼耐勞李傳相保奏賞給五等實星日前由京頒到甘君恭設香案望闕謝恩局中委員司事及闔城文武均詣道賀甘君優禮相接口當欲笑云○關道李觀察咨調候補通判安廷㭫辦理九江大關事務己於初七日接委前委員沈貳尹卽於是日交卸 
 
 

Page 2

 
 
[稅司接新]  
　　江漢關副稅務司瓜代一事前己據事直書兹續得漢口來函悉前任者先於二月廿六日附輪東去越二日新任席福君卽挈眷同來暫在信和駐足旋擇於三月初二日履新視事查席福君曩年在江漢關寫字旋經英廷簡升鎭江領事任滿回國今兹重莅中華定卜駕輕就熟也 
[邗上官塲雜事]  
　　程尚齋都轉夫人之靈輀於本月初九日卯刻起程回籍安葬執紼者冠盖如雲頗形熱閙都轉亦步送至舟初七日徐鹺尹正培委三江營緝私差初八日閔鹺尹祖清委揚河備儧差初九日褚鹺尹繼銘委吕四塲漁汛差新署甘泉縣左堂錢二尹兆謙日内將至揚履任署中辦差人役賃新城三養閣順和客棧爲公館其接篆日期尚未涓定云 
[平山閒話]  
　　本月初九日新署山陽縣桂實之大令正華由省過揚履任按大令前曾署理甘泉棠蔭流甘循聲卓著此次憲舟抵岸鄉者黎庶曁鶴署吏胥咸喜得挹兹暉幾至懽聲雷動大令慰以好言殷殷垂詢近况鄉耆等皆感激非常○揚河前因水淺停擱船隻甚多日來渥沛甘霖河水陡漲數尺舟子莫不欣欣然爭先扳槳容與中流有某姓柴船忙迫中悞撞上流官舫水手與之理論柴船上人恃力逞巒互相詈駡某官大怒飭紀持片送至邑署請懲邑尊飭責數十板判令荷校河于示衆嗣柴船主央人再三緩頰得免水利廳施司馬以柴船夯重有碍舟行擬飭河快坊保等人傳諭城外沿河各柴篷向南北兩頭遷徙以便讓出糧船縴道聞諸父老云兵燹以前南之寳塔灣北之萬福橋本爲柴篷舊址近因各商取巧冀有剥費故皆於河東開設也 
[淮甸雙魚]  
　　張都轉騐收各叚工程事畢旋於本月初五日由宿遷返浦所有江北河運兌米久己辦齊旋於初四日自汜水開帮上駛初七日抵浦○某甲騎驢過閙市布袋中儲青缺兩翼一轉眼己入翦綹匪人之手氣忿難堪繼之以泣鄉愚見小可哂而復可憐也○運河一衣帶水耳揭厲甚便何至望洋而心悸乃日前有操岐黄術者坐肩輿而渡輿夫足滑傾仆水中輿中人幾淋漓濡染經人拯起未占滅頂之爻否則一入龍宫又將新得秘方幾許矣○清明時節壩上棧房鋪面例賽社稷神會繡妝抬閣錦颺鞦韆鬥麗爭奇觀者畢至 
[鳩江零語]  
　　邇來有窮苦小民家無隔宿粮輙指使小孩上待行竊甚且成羣結隊遇挑賣米柴魚菜者任意搶奪肆無忌憚肩挑貿易之輩受其窘迫莫可如何誠地方惡習也○梁小若觀察考試二月分中江書院業己揭曉取列前茅者俱加奬賞本月十二日又值課期生題子曰君子無所爭一章童題曰禮後乎詩題賦得閉户自精得精字 
[九峯霽色]  
　　古浦塘自正月初五築壩開濬後本可不日告成後因工人與某紳爲難致河工中止婁縣張小筠邑尊不忍半途而廢復諭他董承辦鄉民踴躍畚鍾齊興己於本月十五日竣事矣○某甲向充青邑閑卒一放出門散步雉堞參差之地鼉更斷續之時忽見一少婦蓬首垢面嗚咽不能成聲躑躅於野田草露問欲前復却一似迷失路途者詢之自言是某姓簉室因遭大婦虐懼而他逃擬投重固某親串君長者肯相送至彼處乎甲尚未有室家聆某言知可以計誘爰以長繩繫婦腰縋出城外自以爲一塊天鵝肉穏落口中猶恐途遇相識者覷破機關乃賄通一丐子餌以重資給與衣服喬作僕從相隨己則在後照料認爲兄妹以掩途人耳目旣抵松郡北門將謀幽僻處築藏嬌之屋道由白龍潭適新坊圖亭長婦倚門閒眺向之垂詢甲驚而他逸亭長婦急喚其夫一併拿住解送婁署張小芸邑尊升堂研鞫廉得其情判笞丐數百發西門外丐頭收押婦着該亭長送歸青邑某姓家○姚少讀太守於初九日由申返松○華亭縣吳仲英犬令於初九日詣亭林閱看河工○前育嬰堂蕙林小連孝廉虧耗甚巨官憲擬將家產抄償後經各紳具禀設法調停姚少讀太守巳準如所請矣 
[縱役行兇]  
　　袁州劉太守於二月某日甄别昌黎書院應試者咸提籃挈榼魚貫而來有某縣生員携某甲同往爲之繕卷甲方十餘齡固瘦怯書生也午刻出外就多守門役與之口角飯後回來亦如之生連作數篇通宵不寐次晨囑甲去購點心甲路徑未諳左顧右盼適逢宜邑二捕役見而生疑近前詰問甲以應試昌黎書院對捕役無言而去行不數武復使人蹤跡而來嚇以差役在前等候蓋探其是否綽白翦綹也甲因昨日兩次與守門役口角疑其今日特來爲難懼而走捕役卽將甲捉去綰以鐵索置諸囚籠甲父聞知邀集生童數人斥役誣良爲竊不料捕役氣燄薰天虎威狐假竟將各生童撻面揪辫甚至扭翻地上拳足交加時某生在户外聞聲而入斥役糊塗役興愈高手愈辣又將生扭辫掌頰毆傷兩肋復自頭門外捕班房揪至宅門内二堂致生滿面污泥冠履皆脫各生童以捕役行兇訴諸邑宰並請騐傷邑宰反斥其拒捕逞强喝令管押各生童知事不得白往訴劉太守太守謂本署並無件作不能騐傷飭提二捕役各笞一百五十板枷示數日一面札飭某邑尊將甲開釋士林聞之大抱不平然置畏役勢燄不敢上控憲輙也 
[鄂渚官報]  
　　二月二十日漢陽仁義巡檢方爲霖候補巡檢周祚康陳顯揚金兆臨吳致祥候補典史徐保宗俱禀謝掣燄名次廿一日候補縣田近光解甘肅餉回省禀到監利縣諸可權見辭赴任湖南臬臺崧辭行履新廿二日管帶濟川輪船候選縣丞王震基管帶知津輪船候選縣丞馬聲平俱禀辭赴湘○廿三日候補縣楊泳春奉臬憲委赴圻水會勘案件新選咸豐縣劉正德赴任候補縣陳壽椿赴羊樓峒彈壓茶市俱禀辭廿七日新選廣東提標前營遊擊寳瑞禀辭候補同知吳寳儉禀見謝留辦漢鎭釐局一次吳國傑禀謝酌委一次候補按經歴瞿念慈奉委調辦石磯頭釐局候補從九鄒振清奉委辦漢陽南岸分卡俱禀謀候補州判方女澣奉江漢關委赴子貝淵差遣禀知廿八日候補府周文浚自籍回省禀到委辦崇陽茶釐候補州張茂時委辦通山茶厘候補同知盛春頤委辦楊芳林茶釐候補同知直隸州沈高高委辦沙坪茶釐候補縣葉熙錕委辦栢墩茶釐候補縣黄廷松委辦島口茶釐分卡候補州判鄒鍾瀛本任松滋縣郭作霖赴京委辦樊城淮鹽分局候補縣宗繼增回屬各見辭新選鍾祥縣典史劉錫珍到省廿九日委辦羊樓司茶釐候補巡檢李兆藩禀辭候補同知捐降知縣曾述之給咨赴京引見禀辭並銷武昌府讞局額外學習差 
[福州官報]  
　　程起鶚雷其達二太守均於本月初二日赴臺善後局提調程太守現己銷差由大憲委同知張文浚接辦卑南廳歐陽駿澎湖廳戎陳猷俱禀赴辭任署沙縣胡炳升卸事到省知縣吳恩慶卸辦崇安厘局通判徐星鈐委辦稅厘局支應縣丞姚近范禀委解劉撫憲俸并隨雷太守赴臺同知李聯琨禀辭赴竹崎關辦理稅厘安逺寨巡檢王儒委署北鄉巡檢督轅牌示標下右營千總以候補千總張洪龍署理標下中營把總以同安營把總林景三調補城守協篆飭查有省副將楊傳榜堪以署理督憲委淡水縣張景祁閱看政用書院課卷通判李鳳翎卸辦漳州府局同知陳錟卸辦南臺水臺厘局事務接辦洪山橋茶稅按司獄馬啓英奉委臬署監印兼核對公牘 
[姑妄聽之]  
　　杭城竹竿巷内向有白澤廟久著靈異廟中供奉社主管轄數社相傳三月初八日爲社主娘娘壽辰社下居民例於初七八九等日懸燈結綵清音祝献計三社共三晝夜笙歌酒讌閙熱非凡俗傅娘娘姓梁氏乃山舟學士之姪女也盖學士第宅本在廟之對門學士有姪女未嫁而卒其易簀時自述爲神迎娶如河伯故事一時傳播里鄰咸牽羊擔酒詣廟賀喜且增塑一娘娘之像並坐其側至今鄉父老猶能歴歴言其事云 
 
 

Page 3

 
 
[母子重逢]  
　　劉弁者原籍江南六合縣咸豐間遭亂被擄賊酋收爲養子旣而反正從義父籍隸湖南長沙以軍功歴保至都司藍頂花翎居然顯耀蓋去家己廿餘載矣然卒不得生父母音耗時以爲恨欲東下尋親而故里成墟遺老殆盡無從詢訪乃廢然而返上年抱西河之痛知金陵花藪一舸重來購置小星本秦淮產也不願他往劉亦心戀桑梓遂留焉卜宅以居家於城北今正雇得老媪司炊爨甚勤劉與細君俱憐之暇偶間其姓氏里居孰知卽劉母也抱頭痛哭悲喜交併各訴三十年中情事始悉父早病殁母固煢獨己改醮矣後夫又亡貧苦無依爲人服役而不意朝夕而趨奉之者非他人卽子也嗚呼如嫗之身更二天備嘗辛苦自分塡溝壑以死何幸朝爲竈下婦夕作太夫人此固天假之緣抑劉平日思慕有以感之耳時僚友知其事者莫不具優觴爲壽吾意金樽檀板若演打黄袍牧羊卷二齣劉母子見之能弗聲淚俱下歟 
[桃渡柔波]  
　　本月初一日晚金陵水西門外接官廳前泊有客舫云自蕪湖來將往吳門次早正欲解維忽舟中人聲鼎沸土人爭就詢之一老叟淚盈盈承睫哽咽訴曰去冬新娶子婦相居頗得今不知何故竊吞船夥阿芙蓉膏其勢甚危以此驚痛耳適有趁下水輪船之某客陘過其舟聞言頓生憐憫授以拯治之法用膽礬三錢生水灌下移時腹響嘔吐黑沬纒裏血絲遂慶更生舉家感戴叩首如搗蒜○金陵地方遼闊行人多以騎代步夫子廟前爲往來衝要策蹇而過者更僕難終前日有一騎飛馳至文德橋堍將骨董客清淮人某甲撞倒踏傷右腿憤甚掣廢鐵順手割馬足馬負痛傾跌將乘馬者掀下爭扭至縣署經人排解始息○數日前有二少年並轡疾馳至奇望街行臺門首適一小孩當路不及收轡遂從小孩頭上躍過孩横臥於地見者駭極以爲必無生理急抱起昏昏若睡竟獲無恙亦幸矣哉○聚賢門月城擁擠殊甚一日有推小車賣花生者御輪而進適一營勇飛騎駛過絆倒其車花生傾散滿地人山人海無可收拾恨怒異常扭結索賠續來三勇拳足齊下行人力爲勸散車子情弗能甘急嗚諸官署後詢悉其由語之曰官衙重地非可輕易出入抑且互鬨均有不合爾豈能獨贏乎車子恍然悵悵而去○船板巷所駐新兵營因防護牛市支應所而設前日有負薪者弛擔道左營勇以其有碍輿馬往來揮之去致相口角負薪人自恃人衆扭勇痛毆方欣欣然鳴某得意不料轉瞬間勇之夥伴大至縳住二人懸諸營門餉以藤棍旋經某哨官緩頰乃得釋放○清明節賽城隍會多有婦女着赭衣白裙扮作假犯以兾受福免殃誠惡習之尤者也然舉國若狂官不能禁且有娼妓輩藉此得以至市招摇裝束一橷愈形出色少年輕薄每每批紅判白爭逞詼諧尾之而行無異蜂屯蟻聚宵小乘間竊發輙弄隂謀致某司馬搭聯袋内洋蚨三元不翼而飛某少府腰間時辰表一隻亦失所在某富室公子左手小金釧亦被脫去均經報官緝捕未識得完趙璧否内橋北首有二三女郎亦於是日結伴間遊手執楊枝臨風招展輕移蓮步飄飄欲仙無賴子數人見無男子相隨地又荒僻遂欲肆行無禮突值一老叟喝散始解其甲更有某姓姑嫂二人擠在人叢中急不得出經地甲瞥見護之以行而嫂之釵環姑之洋縐汗巾均己搶失矣爲家長者可弗約束閨門歟○水西門大街有機匠四五人因佳節無聊沽飲於市出門後東倒西欹醉容可掬偶一舉趾踏痛路入足指兩不相下各以老拳從事繼知醉漢遂隱忍讓之○夫子廟前賭攤來一機作中人入局因爭論勝負大鬥而散大橋市口有數旗丁買食水菓以論價起釁猝然用武遂至頭破血出扭赴理事廳署申訴中途經衆勸阻方各罷休 
[隨員回滬]  
　　上海曹潤黼司馬精通英國語言文字月前從劉芝田星使握節出洋兹悉司馬行抵新加坡偶染清恙不復前往業己乘輪回滬矣 
[喇嘛到滬]  
　　喇嘛至鄂己列報章昨日該喇嘛己抵申江身穿緑綾袍黄馬褂端坐緑呢四人轎前有藍頂花翎之頂馬一人隨從大人首戴紅結大帽赴本城各衙署投刺拜會刺上大書扈頁巴都魯都普七字至縣署時莫邑尊飭家丁出外擋駕聞該喇嘛由蜀赴都順道遍滬暫駐某客棧月内卽欲乘輪北上云 
[妓女籲恩]  
　　昨有滬北某校書投上海縣訴稱小婦人志切從良遭鴇捎阻且被凌虐不堪不得己叩求伸雪莫邑尊略詰緣由飭發官媒看管俟提該鴇到案訊究 
[似非盜黨]  
　　觀音閣劫案先後獲犯等情均己列諸前報前日下午本縣捕役在新北門内五老峯左近續獲形跡可疑之湖南人聞德 
明盤詰之下堅不認承昨晨喚觀音閣住持僧指認據云其人並非盜黨想須解請邑尊發落也 
[爭渡逞兇]  
　　滬南陸家渡向由道憲設有渡船兩艘每一次准渡二十人不得過額一律不取渡資邇來有閩人所摇麻雀杉板在彼守候遇有鄉民之愚懦著輙索渡資逞巒滋横日前渡夫馬寳寳向阻不依反爲閩人林阿二等多人扭住毆擊事後馬據情告諸渡夫頭某甲禀明義渡局委員汪雲伯司馬司馬着馬等指提爲首行兇之人送縣　辦莫邑尊將林交差看管未經提訊前日義渡局復函稱林拘案後其黨抱怨渡夫將渡船用稿戳傷底己洞穿不能行駛請卽查提羽黨嚴懲邑尊隨飭捕役柴樛拘到不識姓名之閩人一名解案訊究 
[滬瀆瑣聞]  
　　本埠西商圑練兵官何理代君於昨午前起程回國各隊兵丁并樂工等咸送至新關碼頭俟何君登杉板船上英公司輪船始整隊而返○英捕房之各包探向由工部局給發象牙圓式牌爲執照今一律改用西紙用中西字書明某號某名交執爲據所有牙照概行收回○常年三月十五日龍華香市素稱繁盛近數日來風日暄妍游人如蟻而昨日又逢禮拜車水馬龍較前數日更形熱閙也○吳淞防管統領查有某篷頭係哥老會之頭目起出執照訊明屬實立即梟首示衆想見軍令之嚴○西棋盤街長春堂内妓女名月仙因不善待客被鴇母朱金氏痛打月仙不堪其虐吞烟尋死經陳君竹坪救治而愈英會審員羅太守訪聞此事派差周順張福往拘該鴇并提該妓到案適捕房包探陳阿九亦往查問遂將鴇妓一併帶至公廨太守命發官媒候訊○清明節城隍帥出巡有蘇人張福生告隂狀己列前報兹聞此事緣起盖有常州人鍾惠甫者在豫園中開鳥籠舖生子女八人一貧如洗張福生乃别鋪之學徒因有烟霞癖以致失業暫住開畫張店之雲蘭處去冬鍾失去第七子查被張福生領去游玩急邀之歸越二日又失第八子卽名阿八次晨尋見阿八據言被張領至小烟舘住宿一宵有婦人賈粮與食未幾阿八又失去鍾念前事疑爲張所誘拐張力辨其寃雲蘭亦言張是日並未出門而鍾不能釋然遂將張扭到巡防總局馮直刺審訊之下張不能自剖遂有告隂狀之舉是否寃抑固不可知天道茫茫安能叩閶闔而問之耶 
[法捕房瑣事]  
　　前夜有馬販某甲往法界後新街某花烟舘中住宿該妓本與潮州人某乙相狎乙知甲住宿卽懷醋意紏人至該烟舘將甲拖出飽以老拳甲受傷甚重幾至斃命乙復至妓處將房中什物搗毁一空該烟舘卽報捕房經捕頭遺捕將乙拘押甲送醫院○天仙茶園管門洋人前日下午在法界洋涇浜不知何事被華人毆扭經英界巡捕瞥見其時適無法捕在彼因通信法捕房將中西人一併送入捕房經備捕頭詰聞之下將該華人暫押旋卽釋放 
[上海文報局恊賑公所接到山東報災急電并飛解第十五批規元一萬兩公啓]  
　　啓者頃接嚴佑之廣文山東來電云初六夜風雨交作初七北岸惠民界民捻大堤冲開濱州惠民災害甚重急望續欵接濟濱蒲惠三縣尚須十萬霖等因旣經此次水災待賑更爲急切敝所分文無存勸捐又難尅期萬不得已公向各善士各錢莊借到規銀九千餘兩湊成庫平一萬兩於本日起解惟山東賑捐己成無底之壑此去萬金臺不濟事如蒙各省仁人廣爲設法解囊慨助務求以速爲貴臨池九叩伏惟原鑒[  十四日王松森等拜啓]  
 
 

Page 4

 
 
[書院膏火銀助賑]  
　　謹啓者接誦揚州梅花舊士來函并以書院正二月膏火銀十三兩有奇提出六兩錢助賑恤患之衷發現於行間字裏筆非秋而垂露灾區漸挽偏枯倘鏖戰文壇能沾餘潤隨時酌助涓滴漸盈於啼飢者不無裨益雖未膺斯民社而休戚相關之意有棖觸焉而不能自己者凝神壹志操縱自如撙節蘭膏卽維持菜色硯田無惡歳爲善士頌不僅爲善士頌也想摩厲以須者亦取懷而予矣上海北市絲業會舘籌賑公所少欽施善昌謹誌 
[書畫助賑]  
　　啓者嘉興沈子文善書六朝體吳門周秉臣善畵墨蘭二公因屢閱申滬報章知各處荒灾甚爲緊要自謂有心無力唯以書畵潤資助賑詢悉春賑孔迫爲恃格外减潤每張扇面各取潤資二十文四尺屏加倍每條四十文五日取件二公與徐古春先生酌定三月十六日起由大馬路保安堂收付從事筆耕提資助賑苦心孤詣佩服良深一舉兩得想踵請者爭先恐後也上海北市絲業會舘籌賑公所代啓 
[吳新卿眉史卽贡席索詩倚醉成五十六字]  
　　仙袂翩𦒘漾五銖九華燈映雪肌膚不知今夜鴛湖月照見鴛鴦好夢無○驚鴻瘦影故姗姗記否前身是綵鸞我欲泥卿寫唐韵只愁花落硯池寒[  申左夢畹生]  
[喜朱夢盧外舅重蒞申江郎席賦此錄請夢畹生吟壇政刊]  
　　一别經年久相思客夢多嶺雲重出岫桃浪正翻波小草依喬木蒼松庇女蘿開尊春酒熟介壽樂婆娑[  四知後裔楚材氏拜草]  
[蘇省撫轅抄]  
　　十一日江蘇試用道梁琛河南人由京來候選鹽大使李慶鈞直隸人由河南來○十二日候補縣朱鏡清禀知聞訃丁父憂縣丞兪球禀知奉牙釐總局寗渡釐局司員差季逢辛禀知換蘇委差○十三日候補縣竇鎭山常昭海口釐局來並禀知奉委調辦鎭江上游釐局差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[舟次寄懷夢鶴新陽]  
　　離愁壓船重一棹行何遲匪我舟行遲游子有所思所思在何許玉峯烟外低故人宰南武我客江之湄相去百餘里見或隔歳時行將適燕趙各在天一涯身無凌風翼後會安可期惟君照肝膽使我忘嫌疑竊比子公貸深漸鮑叔知願言托妻子何憂凍餒爲○將之津門留别海上諸親舊頻年旅食築耶城車乘何期賦北征得失如棋看世事升沈一鏡照人情敢言富貴非吾願其奈饑寒迫我行臨别贈言感親舊莫將疎懶誤才名○留别張生宗昱○置酒清夜雨雪滂沱今我不樂將奈愁何一解漫漫長路悠悠我心風蕭水寒山海阻深二解惟海有魚惟山有鳥爰得攸歸遑恤逺道三解朂矣朗之行當逺離天南地北不隔所思四解丈夫之别不學兒女慨念時艱涕零如雨五解四夷蠢蠢氣何其驕横截滄海手無寳刀六解吾年就衰君才非偶無負平生期以白首七解○次潄石贈别韵學道優游墓頴濱著書吾敢薄今人聯交自詡心堪共失意方知子最親一任揶揄逢路鬼何須慷慨論錢神相思爭似長相見枉說天涯若比隣詩來離緒觸千端凄若哀絲午夜彈嚇鼠應憐笯鳳餓登龍自笑沐猴冠風塵作客談何易貧賤辭家事大難冰雪長途阻行役且教窮巷臥袁安時以阻冰暫留海上○笞潄石贈别之作才調空千古飄零信可嗟目中猶有我詩外更無家欬吐生珠玉須眉改歳華十年黄歇浦琴劍客天涯海國茱萸會霜風幾度秋黄花騷客酒紅樹夕陽樓買醉衣曾典登高句每投商聲滿天地屈宋本工愁夙昔嬰憂患蹉跎少壯年方干不科第李泌是神仙託足甯無地昻頭莫問天明湖願偕隱門繫釣魚船丈夫四方志逺别亦悽其行矣人千里懷哉天一涯野梅舒凍色江柳弄春姿尺素勤魚鴈無忘寄所思○留别劍老弱齡游海隅相逢在憂患臭味照差池愛憐過親串君房妙語言方朔工諧玩才大甯久淹途窮安足嘆時事尚紛紜天心重貧賤讀書忻有獲析疑互問難學道二十年視君未及半逺嫁將入燕　矣能無戀交交黄鳥嗚咽柳摇江岸春風吹離愁落花滿芳甸祗以飢寒驅莫遂烟霞願冀得賣文錢歸營買山劵重續平生懽白首日相見[  平陵蔡錫齡寵九氏拜稿]  
[上海四馬路文報局内恊賑公所經收賑捐三月中旬清單]  
　　十三日急單太倉武寄來雷雲香海室募愛日主人因右臂酸痛陸角坐隱室贊功子二户各二角滋畹室錢四百文合收洋一元錢四百文姜忠堂規元一兩正愼餘荳行交來金匯橋鼎豐典募王槐蔭齋汪子香汪敏齋孫允吉四户各一元但求灾黎無恙周慶夫二户各五角汪其章不留名葉承緒汪烈聲四户各四百文汪頌平洪雲卿二户各三百文金萬育方玉盛求母病速愈無力氏三户各二百文陳桐生金榮生潘全行吳金海湯炳山求母康侹五户各一百文合收洋八元貨絹局募成一氏一元李丹記朱晉記馮師記孫明記黄筱記五户各五角孫少記伍松記聶爾記紫陽氏王桂記陳桂記六户各三百文馬記汪立記張錦記夏愼記吳雲記許祥記無名氏七户各二百文黄必記二角徐練記四百文合收洋七元源豐潤號陳連城善士喜筵資移賑四十元○銳册天順祥號交來京都全芸軒翁募京平銀三十兩合伸規元三十兩另九錢六分又募京平銀十兩伸規元十兩另三錢二分又交來丁少珊翁募好施氏銀三十兩資助堂汝南郡丁少山三户各銀二十兩樂善堂寳善堂立志氏張星槎馮豫章高衡甫六户各銀十兩共計京平銀一百五十兩合仲規元一百五十四兩八錢○蘇州太湖救生局募補過廬助燒洋五十元王淑敬英洋十元福建武功氏爲求財洋四元抱芳閣號交來朱少徵善士洋八元常熟裕春莊交來顧諟鑑善士爲父親祈求病速痊三元陳三善士洋一元宋珊室孫嶼芝二兄送奩儀移賑一元吳子和兄送奩儀移賑一元○本日共收英洋八十四元燒洋五十元規元二百另一兩另八分錢四百文 
 
 
 

Page 10

 
 
[光緒十二年三月初八京報全錄]  
　　宮門抄○上諭三道錄前○大學士額等奏遵旨再行詳議具奏摺○又奏請旨摺○川督丁奏總兵回任請銷假片○湘撫卞奏請准襲雲騎尉片○又奏請開復知縣頂戴片○又奏甄别知縣片○陜督譚奏揀補游擊摺○大臣阿奏病請開缺摺○三月初八日兵部太常寺太僕寺侍衞處值日無引見○芸公守護西陵謝恩○成公謝賜祭墳塋恩○熙敬等南苑專摺請安○掌儀司奏初十日祭奉先殿綑貝勒行禮○召見軍機○○大學士臣額勒和布等跪奏爲遵旨再行詳議具奏恭摺仰祈聖鑒事竊臣等前奉諭旨以前江西學政陳寳琛奏請以故儒黄宗羲顧炎武從祀文廟命廷臣集議經禮部會同臣等奏駁同巳尚書臣　祖蔭等另摺請准從祀復奉上諭大學士六部九卿翰詹科遵再行詳議具奏欽此臣等復虚衷詳核博採羣議竊維兩廡從祀典禮至重自非德行學問醇　粹美公論允符未可濫塵爼豆伏查尚書潘祖蔭等另奏於該二儒之著述經濟綜舉三端酌士凖今推崇備至亦實具闡揚樸學挽回空陋之深衷然禮臣原議於欽定四庫全書提要辨駁該二儒著作各條詳加徵引並仰稽聖訓叅核定章以爲天語煌　允宜遵守該二儒學術亦僅著述家言未有躬行實踐不足當闡明聖學傳授道統之目惟志節矯然博贍通貫足爲閭黨矜式宜停其廡配准祀鄉賢洵屬立議持平衆心允協蓋論說紛歧必衷諸聖我朝旌善褒忠崇儒重道馨香之不止一途而惟廡祀一層至爲嚴重伏查雍正二年世宗憲皇帝厘正祀典特頒明諭謂先儒從記文廟關係學術人心必詳加考訂折衷盡善庶使萬世遵守其時請祀兩廡之戴聖何休鄭衆盧植服虔陸贄韓琦或有功經學或勳業昭乗悉從罷議迨道光以來援案請祀者漸多宣宗成皇帝於禮部准祀李容一摺復隆諭旨謂似此者亦不乏人何能盡登兩廡特子駁斥是以咸豐十年禮部議祀明儒曹端奉文宗顯皇帝硃批大學士軍機大臣另行妥議並酌定以後從祀章程不可漫無限制遵例不准援案欽此洎同治三年御史劉毓楠奏附祀新章過嚴請再行覆議復奉上諭推該御史之意必將舉古人之講學著書者悉登之兩廡之列而平日躬行實踐師法聖賢實爲身後從祀之計議論殊屬迂謬所奏着毋庸議欽此仰見列聖垂謀因祔祀漸多豫防流失綸音申戒至再至三而文宗顯皇帝不准援案之諭尤於後來議祀者舉此例彼較短絜長臆見各殊紛紛聚衆之獘先幾洞矚曲折靡遺况我國家文教昌明碩儒林立漢宋兩學並臻極盛若其著述瑕疵曾經欽定鑒别而學術之精純經綸之卓越又未能悉符衆望者逐漸推廣請祀實非所以愼重明禋臣等仰稽聖諭之周詳叅考同官之議論竊見黄宗羲顧炎武二儒之學篤信好古則有餘純粹以精則不足其請祀文廟之處仍照禮臣原奏議駁而博通淹貫足以矜式後學亦如原議仍請准其入祀鄉賢以示優崇而昭區别所有臣等遵旨覆議緣由廑繕摺具陳伏乞皇太后皇上聖鑒　示遵行再尚書翁同龢等均另摺具奏故未列銜此摺係内閣主稿合併聲明謹奏奉旨己錄○○經筵講官大學士管理兵部事務臣額勒和布等謹奏爲請旨事查定例各省營伍分年差派大臣前往查閱兵部於每年開印後具奏請旨並將領侍衞内大臣滿洲大學士都統尚書侍郎各職么開列進呈或欽點大臣前往或卽令該省總督巡撫就近查閱恭候欽定等語前於光緒十一年輪應查閱閩浙兩廣四省臣部照例具奏奉上諭本年輪應查閱福建浙江廣東廣西四省營伍之期福建卽派楊昌濬浙江卽派劉秉璋廣東卽派張之洞廣西卽派李秉衡逐一查閱認眞簡核如有訓練不精軍實不齊者卽將廢弛之將弁據實叅奏毋得視爲具文欽此欽遵　案今光緒十二年輪應查閱山東河南江蘇安徽江西五省營伍之期定例山東河南應派大臣一員江蘇安徽江西應派大臣一員除親干郡王貝勒貝子宗室公軍機大臣步軍統領總兵並蒙古漢道及出差告假人員向不開列外臣等謹將應派各職名開列進呈或欽點大臣前往或卽令該省總督巡撫就近查閱恭候欽定爲此謹奏請旨奉旨己錄○○丁寳楨片再查重慶鎭總兵甲在田前請紷假三月回籍省親當經臣據情附奏在案兹據該鎭田在田禀稱於七月初七日自重起程回籍於九月初八日中籍起程兹於十一月初四日馳抵重慶府城卽於是日回任供職禀請奏咨銷假等情前來臣覆查無異除咨部外理合附片具奏伏乞聖鑒謹奏軍機大臣奏旨兵部知道欽此○○卞寳第片再查定例兼襲雲騎尉人員如本身文職品級相等者准其照例兼襲母庸送部又查承襲世職如無嫡庶出子孫及同胞弟姪應繼之人以堂弟承襲者必繼與立官人之交爲嗣方准承襲各等因前據署長沙縣知縣李宗蓮詳稱據貴州候補知州張翰呈稱係長沙縣人伊堂兄藍翎六品頂戴儘先拔補外委張惟衡於同治二年正月初十日在安徽歙縣打仗陣亡經部議給雲駒尉襲次完時給與恩騎尉世襲岡替張維衡並無嫡庶子孫亦無同胞弟姪及應繼之人張翰係嫡堂弟請以留黔補用知州兼襲前來其是否遵例過繼與立官人之交爲嗣未據聲叙明晰經臣飭查去後兹據署長沙縣知縣周至德查明張維衡之父張登明僅生維衡陣亡並無嫡庶子孫亦無同胞弟姪應繼之人張翰係嫡堂弟兼祧胞叔登明爲子由監生報捐貴州試用州同保升知州留黔補且遵例呈請兼襲雲騎尉世職造具宗圖册結由縣詳請奏咨前來臣覆核無異除册結咨部外理合附片具陳伏乞聖鑒勅部核覆施行謹奏軍機大臣奉旨兵部議奏欽此○○卞寳第片再前者華容縣知縣汪文煥欠解糧銀千七百八十七兩八錢三分耤榖拆價銀二十兩五錢四分漕南正欵銀四百四十二兩一錢八分共銀二千二百五十兩五錢五分經前署撫臣龎際雲會同臣前在署湖廣總督任内奏叅摘頂勒限三個月完繳並聲明如果依限解表再請開復奉旨着照所請該部知道欽此欽遵轉飭遵照在案現查該員己將欠解錢漕銀兩如數解繳清楚尚知愧奮由署藩司崔穆之會同署臬司但湘良糧儲道夏獻雲具詳請奏前來臣覆查無異相應奏懇天恩俯准將原叅前署華容縣候補知縣汪文煥頂戴開復以昭激勸謹會同署湖廣總督臣裕祿附片具陳伏乞聖鑒訓示謹奏軍機大臣奉旨着照所請該部知道欽此○○卞寳第片再查定例道府州縣保歸候補班人員予限一年察看甄别等因歴經遵辦在案兹查有儘先補用知縣吳恩溥年五十一歳四川南充一舉人原籍江西崇仁縣於光緒六年十二月二十四日到省扣至七年十二月二十四日一年期滿例應甄别據署藩臬兩司會詳前來臣詳加察看該員吳恩溥安詳謹愼堪以留省照例補用除將詳細履歴咨送吏部查照外謹會同署湖廣總督臣裕祿附片具陳伏乞聖鑒謹奏軍機大臣奉旨吏部知道欽此○○頭品頂戴陜甘總督臣譚鍾麟跪奏爲揀員借補要缺遊擊以裨營伍恭摺仰祈聖鑒事竊臣准兵部議覆陜西靖逺協副將員缺准以李廣珠借補所遺河州鎭標右營遊擊員缺迅揀儘先合例人員請補等因咨行前來臣查有總兵銜留甘儘先補用副將現署督標後營遊擊劉保南年力强壯營務熟悉以之借補河州鎭標右營遊擊員缺實屬人地相宜合無仰懇天恩俯准劉保南借補河州鎭標右營遊擊以實營伍如蒙兪允應請飭部先給署札俟防務一律告蕆再行給咨赴部引見以符定制除飭取該員履歴清册送部外謹會同署陜西提臣沈玉遂合詞恭摺具奏伏乞皇太后皇上聖鑒訓示謹奏軍機大臣奉旨兵部議奏欽此○○奴才阿昌阿跪奏爲假期己滿病尚未痊籲懇天恩俯准開缺調理事竊奴才前因感受風邪引動痰濕迭蒙聖恩賞假調理隨卽赶緊延醫調治原冀速痊即行銷假當差惟近日風邪己退痰濕漸輕而起跪一切仍覺吃力據醫者云病雖稍痊尚須調養伏思奴才蒙古世僕知識庸愚仰承皇太后皇上格外恩施擢任理藩院左侍郎正白旗滿洲副都統並一切差使涓埃未報兢暢殊深兹因微疴纒緜多日若以病軀戀棧誠恐遺悞要公再四思維惟有仰懇天恩開去一切差使俾得靜心調養奴才倘得福庇尅期就痊卽當泥首宮門求賞差使萬不敢稍耽安逸致負生成所有奴才因病未痊懇請開缺調理緣由謹恭摺具陳伏乞皇太后皇上鑒謹奏請旨奉旨己錄 
 
