# 1899 - 109 - 4909347

 

Page 1

 
 
[廣學會譯著新學彚編中國度支考英興記正續中東戰紀本末文學興國策時事新論出售翻刻重罰]  
　　明詔迭下實學浡興吏治儒脩乘時交奮不蒐新籍曷豁靈襟上海廣學會諸君浻燭外情周知華故著書十載信足端風教而杜窕言天下大同此其左劵合括宏旨藉貽通才○新學彚編四卷裒西瀛旅客名篇開東土導師先路理明法備言簡意賅八角○中國度支考二卷詳稽奏報臚舉出納言外探其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財賦持較中國文度主善爲師有德則樂興華秘鑰敬告司徒三角半○中東戰紀本末一圓半續編本角文學興國策二角三書併售二圓均與先譯之泰西新史攬要時事新論等書傳誦士林無勞述讚○時事新論六角○上海廣學會總局申報舘及各書坊出售外埠書坊及教士售書處亦可向購[  圖書集成局啓]  
[論松郡石家罅鄕民之蠻橫]  
　　嘗讀詩至大田之章曰我黍與與我稷翼翼玩其詞意一若深幸田之得爲已有而可以倉箱邕裕卒歲有資欣喜之　蒞於言外蓋因三代之時凡民二十受田六十歸田苟非公卿大夫賜有采邑雖甚冨厚不能私一畝之産以貽子孫自秦廢井田開阡陌於是民間之田得以私相授受以乾坤之大塊國家之版圖父子相傳據爲已業前人所苦心經營而未能償其願者今苟稍有餘貲便可膏腴坐擁生民幸事孰過於斯是故蘇玉局爲曠代偉人而生平頗拳拳於陽襄之田嘗作詩曰有田不歸如江水本朝桐城張文瑞公理學名臣爲世所重而讀其所箸恒産瑣言於田畝之美惡反　詳論津津焉若有餘味是蓋田之可貴古今皆然固不得以問舍求田哂爲鄙夫之事也松郡地僻風湻俗尙纎嗇旣無煊赫之巨宦亦無富厚之豪商烟火萬家大半恃田爲生計苟不遇水旱巨災每至霜稻登塲農民倂力合作咸以完租爲急務紳富有力之家佃戶因皆依限輸倉不敢稍有拖欠卽或家世衰薄婦孺伶仃而旣耕其田租賦亦不致短缺偶有頑劣之佃抗不交納而一經業主控告地方官無不立提到案從重責懲蓋以糧從租出租苟未收固難科以欠糧之罪也惟郡城西南鄕之石家罅則殊不然村中風俗之悍與他處迥别往往佃人之田數十年無粒米完倉者心志又極　一倘中有謹愿之民畏干罪戾私自完納則合村之人以爲有意形人之短相率毁其廬毆其人必使家破人亡而後已故卽有性情慤愿者旣在其間亦不敢不從其俗從前屢經業主告發然官苟派差往拘彼處之民卽糾合同村相率拒捕地方官恐驤巨禍祗得暫行隱忍莫可如何於是若輩以爲官長猶不敢攖鋒益復目無法紀而此次遂釀成搶孀逼醮之事婁邑尊屈大令稔知是處民情兇悍動輒恃衆逞蠻爰向中鎭府借撥水師砲艇兩艘又選團練局勇二十名水陸並進乘夜入村四面兠拿若輩尤敢攘臂而起持械拒捕致傷勇丁一名幸人手衆多當塲獲住九名並婦女三口押解回署分别笞責收禁夫以若輩之敢於搶孀逼醮者蓋以抗欠租賦官府尙不敢過問　爾遊戲更　何傷　不　　大令之出其不意調兵圍捕然猶拒傷勇丁不肯束手就縛蠻悍情形槪可想見所望此番痛　之後若叢或知法令不可輕于此後不敢再行蠻橫南而者又須用寛嚴並濟之法善爲開導凡從前所欠租好當勸業主一槪免自今以始務須洗心革面不准再行抗欠庶舊俗可革而有田者不復有賠累之苦否則彼等旣自知干犯咎戾爲時愈久　　　深恐一旦舉發身家必不能保則益堅其爲惡之念而不復存悔過之心他日意外之變必有不堪設想者則　如　　雷厲風行之際寛其旣住儆以將來或尙可爲桑榆之補勉爲盛世良民乎竊嘗思之鄕民佃人之田終歲　劬　　有限倘遇收成歉薄租賦而外已無或餘察其情形實屬可憫故收租而好爲刻薄者其子孫斷不能世其業然如石家罅之村民旣不繳納租籽又須業主代完錢糧倘相率效尤亦復成何世界乎故謹勸有田者處處須存寛厚之念而佃戶亦須奉公守法秋禾旣刈倉榖早完則催租之吏永不到門春酒羔羊怡然自得豈非畢世至快之事乎愚故因搶孀之案而推論及之禁令森嚴願若輩勿以身試法也 
[本館接奉電音]  
　　昨日上午京師飛電傅來上諭一道敬謹譯登○三月十四日奉上諭前據軍機大臣等會奏遵旨議覆大學士李鴻章等奏查勘黃河工程請飭部分别籌欵當經諭令戶部按照所議應需各欵依期分别籌撥並將籌定的欵先行具奏兹據戶部奏稱此次黃河工程按照辦法次第原非一時並舉應　欵項自應分次籌措垷在於各省存儲的欵項下指撥銀四十萬兩專爲加撥修防購辦物料之用限於四月前解到復於各省存儲及山東節餉項下指撥銀六十萬兩以爲擇要修培隄埝之用限於六月伏汛以前解到其疏通海口一項先須購地遷民方能漸次施工旣經該部在關稅項下先撥的欵銀十萬兩以爲購地遷民之用一俟辦有端緒卽行續撥銀一百九十萬兩斷不至貽誤要需等語山東黃河關繫數百萬生民朝廷軫念民依特派大臣周歴詳查後令廷臣公同會議所籌治標辦法卽大治之本要在得人以理事事認眞始不至虛糜鉅欵此次籌辦工程均在山東境内毓賢以巡撫兼管河工責無旁貸卽著該撫悉心綜核督飭上中下游總辦道員各將責成切實經理毋得濫用一人虛糜一切該省河工　弊已深朝廷不惜費鉅工難亟圖修治所撥欵項絲毫均關國帑如有不肖官吏仍蹈從前因循粉飾任意偷减之弊希　中飽蒙混開支一經查出卽當立予嚴懲加等治罪不得以尋常叅處了事總期工堅料實河患日紓以澹沈災而拯昏墊至戶部所撥各項俱係有著的欵卽著電知各省該管督撫務當仰體朝廷愼重河防之意迅飭該管各員將指撥之欵儘數依限解工毋得輾轉推延並不准絲毫拖欠倘限期已逾解不足數卽由山東巡撫查明報部由戶部從嚴奏叅餘依議欽此 
[德人添艦]  
　　香港循環日報云德國添派巡洋艦二艘駛赴中國海面一名夏達一名咽地士均於上月首途屈計行程本月初六日卽可道出新嘉坡矣 
[九龍近事]  
　　前報曾紀九龍土人與英人滋閙情形兹閱香港孖刺西報所言較爲詳晣爰再譯登孖刺報之言曰本月初六日英國梅緝捕帶差隊至九龍大步墟有土人千餘身穿號衣踞守山脊一見差隊至卽開槍遙擊差隊亦還擊以槍旣而兵弁栢嘉由陸路帶印度兵百名至土人又擊之印度兵還槍以示威時獵魚雷船名芬者方寄椗河干管駕朗氏派武弁祈士督兵一隊携砲登岸向土人轟發土人遂星散弁兵進據此山見山上有小砲臺旁列深塹蓋將倚爲用武之地也是役也土人死傷者約數名兵差無一傷者事聞於香港總督立調兵半隊駕輪船前往比至時已夜半地面極爲安謐初七日賈將軍駱輔政司偕武員播威率英兵一隊乘布理士戰船至大步墟卽於一點鐘時建英旂副將澳柯文復奉委至距太卡墟二里半之處擇地建壘駐兵 
 
 

Page 2

 
 
[簡閱水師]  
　　蕪湖訪事人云長江水師提督定例每年巡江一次以重操防去年海氛不靖提憲黃芍巖宮保視師鐵甕偶爾秉節上巡行次江西彭蠡湖濵卽因下游風鶴驚心折回北固兹者海疆無事江水初添宮保遂又行文太平府當塗縣飭辦船隻擬於月内由鎭江持節還轅校閱提標中營及蕪湖大通裕溪等水軍然後溯江而上接閱安慶協並湖口漢陽岳州三鎭日來江上各師船衝波鼓棹操演甚勤角聲嗚嗚然砲聲隆隆然東方初明卽不絶於耳 
[整頓礦務]  
　　武昌訪事友函云馬鞍山距省城百餘里産煤甚多自官中設局開采以來銷路頗爲暢旺局中事務向歸盛杏蓀京卿委員經理現辦局務之沈逋梅大令於洋務甚爲熟悉惟用人不愼以致侵蝕甚多事爲京卿所聞卽將大令撤去差使另委親信之員認眞整頓想此後定能滴滴歸公矣 
[薇垣接篆]  
　　武昌訪事友函云新授湖北布政司善星源方伯於本月初四日蒞鄂後謁見督撫兩憲幷徧謁司道各寅僚隨卽頒發紅示定期初七日接篆是日酉刻方伯排齊全副儀仗乘輿詣藩署行拜門禮旋卽三跪九叩望闕謝恩拜受印信屬下各官咸衣冠往賀卸署布政司本任按察司瞿賡甫廉訪卸署按察司本任江漢關道岑馥莊觀察奉飭各回本任亦同於是日接篆官塲中爭先趨賀脚靴手版殊覺應接不遑也 
[文星遽隕]  
　　廣州訪事友人來函云前江蘇提督學政楊蓉浦少司馬自去歲請假回茂名珂里後優遊山水箸述自娛今春三月初一日正擬起程來省不料遽於二月二十九日無疾而終噩耗傳來在省士紳無不同聲悼歎 
[民鬥巳平]  
　　蘇州訪事人云常州府屬陽湖縣鄕民與客民互鬥經常州府王太守電禀撫轅德中丞委員前往妥爲理辦旋復調撫標左營兵丁至彼彈壓一切情形迭誌前報兹悉肇釁著實係飢民由江北一帶逃荒至此嘯聚三四千人之多現經委員劉大令等悉心籌辦賞給飢民靑蚨若干翼驅之出境兩造傷斃人數不相上下亦由官給予撫卹其事遂平大令等已於本月十一日率同調往之營兵陸續回省赴撫轅銷差矣 
[蘇試六志]  
　　姑蘇采訪友人云本月十一日江蘇提督學政瞿子玖大宗師考試江震崑新四縣文童吳江首題仁在其中矣震澤直在其中矣崑山祿在其中矣新陽樂亦在其中矣通塲次題雨我公田遂及我私詩題賦得湖光漲緑分烟浦得烟字五言六韻十二日提覆常昭二縣文童常熟文題夫人蠶繅昭文春省耕齊宣王章均作兩長比長叚亦可十三日考試長元吳三縣文童長洲首題仁不可爲衆也元和生則惡可已也吳縣行其所無事也通塲次題庶幾夙夜以永終譽詩題賦得燕子銜泥兩度新得新字五言五韻 
[皖學過蕪]  
　　蕪湖訪事人云上月二十五日安徽提督學政徐季和宗師試畢安慶府屬擬卽按試池州祗以憲體遠和因商之撫憲鄧大中丞派吉安輪船送還太平府學轅靜心調攝本月初十日行抵鳩江地方文武各官咸詣舟次問安宗師以病莫能興飭巡捕傳語擋駕旋卽鼓浪揚波順流直下屈指本日傍晚可以安抵太平至於蓮幕諸君及隨轅書差人等則已於二日前另附江永輪船抵蕪換坐江船向太郡進發矣 
[拘獲盜犯]  
　　嘉興訪事友來函云本月初十日之晚湖州府屬烏程縣署差役押解盜犯二名投秀水縣署禀到時已深夜經陳邑尊提犯至内堂嚴訊至天將破曉始飭收禁獄中聞二犯一姓呂一姓高均江北某邑人卽日前搶刦許祥和案内渠魁拘獲後已吊出原贓想須按例懲治矣 
[威逼釀命]  
　　蘇州訪事友來函云胥門内盛家浜某姓女年方十五素與左近小粉弄内某木匠之妻某氏往來甚密月初某日女又至氏處至夜竟不回家父母疑被氏藏匿告知地甲將氏拽至家中私行處治旋有甲乙二人僞稱吳縣差役聲言若不將女交出須解送官署嚴追氏臨盆甫十餘日不堪其苦婉轉呼號哀求寛限地甲謂汝欲寛限須以洋銀三十翼爲壽並覓一妥人擔保氏無奈倩比鄰貨郎某丙保之歸卽將家中所有悉付長生庫質得洋銀十枚付與地甲地甲限三日内將女尋到再交洋銀二十枚屆期女仍杳無蹤影地甲向氏百般恐嚇謂吳縣大老爺卽須將汝裝入站籠處死氏驚駭異常突取紫霞膏一吸而盡内懼株連遂亦購生烟和酒服之逾時皆毒發而斃此本月初八日午前事也至午後女忽姗姗而回聞已肇事避匿不知所之刻已經人投報吳縣署矣 
[續志坍屋奇災]  
　　本月十一日午前九下三刻時蘇州盤門外淸風明月茶樓忽然坍倒壓斃多人曾紀前報昨得采訪友人手書云是役共斃二十三人身受重傷者十七人微傷者二三十人日來屍身尙未悉數扒出吳縣賴大令聞報後親臨騐勘不禁惻然于心諭令地甲赶緊查傳屍屬棺殮舁回其無人認領者由縣給予衣棺爲之收殮 
[禾中火警]  
　　嘉興訪事友人來函云本月十一日之晚初更時突聞警鑼亂鳴人聲鼎沸探知北門大街中市奎記鞭爆作忽遘火災毒燄橫飛不可收拾幸爲時尙早居人皆聞警往救近處各水龍亦風馳而至汲水狂噴得卽漸次熄滅計共燬去樓屋兩幢及後進數椽餘得保無恙 
[潯陽塲紀事]  
　　九江訪事友來函云二月二十七日府尊孫景裴太守借試院扃試合郡生童擇尤送入濂溪書肄業計與試者一千二百餘人生員文題大匠誨人必以規矩學者亦必以規矩童生文題弟子入則孝出則弟謹通塲論題姚宋優絀論詩題賦得楊柳共春旗一色得春字○藩司張方伯札委候補通判周别駕國琛候補知縣黃明府宗敟各管解京餉銀五萬兩於二月二十七八日先後到潯營縣各官循例撥派兵役護送出境○德化縣吳儀生明府以春耕在卽深恐江水暴漲有碍田疇特於上月二十七日親赴江北岸沿江一帶踏看堤埝有毁决者督令卽日興修是亦留心民事之一端也○上月某日長江水師湖口中營遊擊黎羲齋遊戎調集各防汛砲船在湖口合操旗影槍聲震懾遠近有備無患夫何間然 
[彝陵近事]  
　　宜昌訪事友人云日本大坂商船會社租賃英商立德所設之利川公司房屋設立商輪船局近已派某輪船至上海擬卽駛赴漢口定期來往宜昌惟房屋尙須逐漸興修故現在一切事宜暫由利川公司代辦○前署東湖縣篆魏宏軒大令遠猷自交卸後經上憲委令隨同凱字營大軍剿辦長樂土匪旋卽二豎爲災參苓罔效延至二月初旬某日殁於城内二架牌坊公館未及數日接奉上諭知被上憲參劾業已革職永不叙用死而有知毋亦深自怨恫乎○長樂土匪聚黨立會被惑者頗不乏人現雖次第勦平而餘黨仍所在多有鎭憲傅鎭軍不忍不教而誅特頒示諭許被誘入會者改過自新並札飭城内外各保甲局各備木箱一口置諸局門外令入會之人自將票布投入卽爲安分良民否則嚴懲不貸似此網開三面彼誤入迷途者可不早自猛省哉○邇來宜昌關改定新章須騐明旗船先向關上報稅領照然後裝貨其在船之上水貨物須掣得放行單方准提出栢木船亦照此例○數日來江水漲至數尺蓋以邇來陰雨過多故也○近日嬰孩多患天花甚有年已長大而亦不免者餘如患春瘟症者尤衆醫士苟非三折肱每多束手無策居民莫不惄焉憂之 
[漢皋解佩]  
　　漢口訪事友來函云本月初一日爲寓漢西商賽馬之期時適天氣淸明風日和照中西士女之聨袂往觀者頗有如雲如 
 
 

Page 3

 
 
水之盛諸西人尤揮鞭縱轡馳驟自如直至日墮崦嵫始興盡而返初二日嫩日烘晴遊人尤衆至初三晨忽大雨如注幾似百道飛泉從空而下馬道中水流成渠諸西人遂不能餘勇再買須至秋高氣爽然後重整旗鼓也○刻下羊樓峒茶圃中採茶者幾如雲屯霧聚大憲恐有滋擾情事特委某員前往彈壓○淸明已過茶市將興傳聞湘鄂各處山頭大樣約於本月望日左右可以到漢所望開盤之際價値稍昻庶浮梁大賈從中得沾微利也 
[上海官塲紀事]  
　　昨日南匯縣汪　舫大令以誠因公過滬命駕進城拜會各當道至縣署時適王大令因公出外未及晤談○卸任福州將軍增軍帥奉召入都昨日道出滬上鐘鳴一下入城拜會當道至縣署時王大令飭丁擋駕聞軍帥急欲赴都故日内卽須北上也○前晚江蘇督糧道羅少耕觀察由蘇蒞滬昨日上午命駕入城赴各衙門拜客至縣署時王大令飭丁擋駕聞觀察須押解海運漕米赴北通州交兌想小作勾留卽當就道也○前者上海縣署襄讞委員馬淸渠明府偶攖小極請假回浙江珂里就醫兹者淸恙已痊擬卽回滬到差重理讞務矣 
[嚴查匪類]  
　　前者英總領事璧利南君查知曹家渡信昌繅絲廠有人縱火並黏貼揭帖一派胡言因函請道憲札縣飭拿未獲兹者美國領事計細君函致縣署内開美商得利拖里之眷口僑居是處附近匪徒揚言欲再縱火殊爲驚慮請飭役嚴拿到案從重究辦縣主王大令允之命差役上緊嚴查毋得延玩 
[售票罰鍰]  
　　包探秦少卿投英界公堂禀稱浙江寗波府屬某邑人葉錦山專慣持各項彩票私向洋人求售前日又持新出之江南義振彩票至河南路意欲售與某洋人適經三十八號西捕所見以租界中早有禁售彩票明文爰卽拘入捕房今特解案請辦葉供稱小的向爲彩票掮客是日適遇素識之某洋人故向求售目下各租界中不少設肆售彩票者何獨不容小的稍覓蠅頭求大老爺格外矜全感恩無旣讞員翁笠漁直刺商諸英梅繙譯官然後判罰洋銀四十圓 
[放火候查]  
　　包探洪阿寳投英界公堂禀稱前日美界榮昇昌外國成衣店火災之後外間人言藉藉咸謂店中曾保火險銀六千兩邇者生涯寥落是以放火圖賠事爲藍副捕頭訪聞特派小的往查將店主毛桂土拘送案下毛供稱小的店中確曾保火險銀六千兩當起火時小的並不在家不知其細然店中貨本約有萬金豈肯自行放火讞員翁笠漁直刺著發回捕房押候查明覆訊 
[訊追貨銀]  
　　趙學瑞投上海縣署控裕記號主徐心泉等虧欠貨銀王大令提徐訊問供係夥友顧雲嵩等虧空所致大令飭將徐收押補提顧等研訊旋經原差將顧雲嵩葉梅生提到前晚大令升堂復訊趙學瑞供順天府人以販運貨物爲生被裕記東夥騙去荳餅等物計値銀八千七百餘兩控追至今延不淸理被累不堪務求追究顧雲嵩供年三十有三本邑人在裕記號司帳號東徐心泉虧空銀五千餘兩挽小的擔保二千餘兩求恩明鑒徐心泉供被顧雲嵩用空二千九百餘兩葉梅生欠一千餘兩其餘係號内虧本小的管押多時無從淸理求恩取保出外料理葉梅生供年五十有四本邑人在源記號爲夥此欵與小的無涉求鑒趙供裕記與源記係一家所開何得置身事外大令遂飭將葉梅生交差看管限十日内繳銀六百兩徐心泉還押赶緊料理顧雲嵩旣爲司帳任意用空且帳目又屬糊塗殊爲可惡喝令笞責二百板管押待質所追繳貨銀如違嚴比 
[吞銀被拘]  
　　工部局首董蒂羅君投法總領事署控華人蔡霽峯經辦田畝吞銀一萬兩領事令捕頭飭包探持票至英租界某烟館將蔡拘獲帶回捕房俟堂期解請朱森庭明府會訊 
[滬南火警]  
　　前晚更無三躍時居民正擁衾酣睡忽聞鑼聲鏜鏜沿街報警急出訪問知滬南陸家浜浴堂橋西首小弄内生泰油紙棧突兆焚如其時棧中人方焙炙油紙偶一磕盹紙已焦灼延及旁堆之棉紙等物霎時聞烟燄騰天赤標怒煽棧中人竭力撲救則已不可收拾矣嗣經江蘇海運局與二十三七鋪復善堂兩洋龍聞警馳往汲水澆灌約歴半點鐘時始漸熄僅焚去生泰棧平房三間未致殃及鄰右亦云幸事也 
[法界火警]  
　　前夜報時鐘方鳴一下二刻法界公館馬路一枝春茶館後某姓煤炭店不戒於火登時烈燄飛騰冒穿屋頂捕房鳴鐘報警法界皮帶車首先馳至急開自來水龍頭噴激俄而英界各洋龍及救火會西人亦聞警而至帮同施救無如火勢甚猛一霎時已延及對街約歴兩點鐘時始得救熄共焚去樓房二十二幢被災之戶以花烟館爲多其餘皆小本營生藉覓蠅頭微利者遭此咸陽一炬殊可憫也至起火之家已由　探將其人拘入捕房押候解請朱森庭明府訊究 
[學塾大會]  
　　西國學校林立生徒皆有連絡之勢每若于時必集一大會今中國各省國家及教會所設書院數亦不少内多立基督幼徒會勖學生以修德學道今訂於四月初十至十三日合諸會中人大會於上海中西書院屆期將有自京師金陸天津烟臺武昌福州廣州香港等處而來者誠一時之盛會而亦中國諸書院與東西洋二十五大國學塾連絡之始基也 
[來函照登]  
　　客臘奉到惠書以前捐山左振洋百元業蒙貴堂照收代劉蘭階司馬作復祗聆之下感篆靡涯　陽變起時切杞憂閱申報十一誌亂耗叅以家鄕戚友來函情形無異仰賴督撫憲派兵星馳剿辦得以大難敉平皖北未至過遭蹂躪幸何如之而推其解散之由實　上年冬月二十四日諭旨一道緣潁人性雖戇愚尙多心懷忠義此旨一到父老抄傳遍貼戶曉家喻卽窮鄕僻壤之民亦莫不感激涕零轉相告語頌朝廷明鑒萬里厚澤深仁故飢民不肯附和隨聲匪黨得以迅速　俘此普潤家鄕避難而來者所同聲傳述者也惟是地方雖靖民命堪憐百萬哀鴻待塡溝壑讀客臘二十日諭旨已飭督撫憲迅籌振撫業蒙皖省鄧大中丞籌撥庫銀十萬兩解往散放並函請滬上諸善長登報募捐凡此恩澤下逮災民當可慶更生第念潁鳳兩屬　滁和一帶連年飢饉災戶衆多與山左徐海情勢相同春日方長恐非十萬金所能葴事鄧中丞旣經函告諸善長自必大發慈悲無歧視而普潤前宦豫省廻避來蘇受篆湻溪已經五稔差幸一家温飽心傷萬姓　連瞻望鄕關難安寢饋雖缺同梅瘦囊無可解之錢而心此桐焦手乏借籌之箸湻境上年亦因旱成歉近又奉文勸辦山左徐海振捐挹注無資勢難兼顧兹特於無可籌措之中勉節俸廉所入並由眷屬脫簪鬻珥聊助振需共湊洋銀二千元除以一半專丁送交原籍宗祠查明本族戚友及佃戶中窮乏者分别輕重多寡核實散給外其餘一千元旣不肯市惠沽名亦不願邀榮請奬謹遣使齋送貴堂作爲無名氏捐助明知杯水無補車薪不過藉此爲一簣之基聊副鄧大中丞之命將來功成九仞澤被萬民是所望於執事曁諸大善長者爲尤厚也抑普潤更有請者查貴堂善友劉蘭階司馬卽係敝邑紳耆前於光緒十三年間鄭工漫溢曾赴潁州放振潁人士至今德之客冬貴堂籌銀十萬請其帶往山左拯濟災黎洵屬義舉堪欽當已功德圓滿倘蒙仿照山左成案預撥振欵請其移海東之旆施皖北之霖是尤潁鳳等屬百萬災民所禱祀以求焚香以待而不敢冒昧上請者爾普潤不才謹代災民九叩李普潤謹肅附啓者前接高湻李肖鶴明府惠函幷交到振洋一千元來書情詞懇摯語意殷拳每一披閱輒使人向善之心油然而生因將原信照錄乞登報端旣以表彰盛舉兼欲于功德海中藉爲隍引云爾上海六馬路仁濟善堂籌振公所施則敬等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　前日篾匠陸阿龍在紫霞殿附近與黃　生　　　　　　　　　　　　　　　　　　　　　　　　　　　　因卽拘回局中局員高小雲少尹略詰情由知兩造各有不是判各掌頰一百下○十六鋪汛捕夥阿月前將祥記馬頭益　水菓　所　　　　馬褂一件穿在身上被行中人查見拘送十六鋪巡防北局局員楊聘候二尹傳汛捕俞德到案研訊阿月供稱小的在某處查獲此衣不知誰家所失行夥某甲供稱衣袋内尙有銀對時表一枚請卽究追二尹判將阿月責三百板管押俞責二百板令將銀表賠償再行訊奪○日來西南鄕龍華寺香市正盛佞佛者流咸詣蓮花座下敬爇心香冀菩薩慈悲聊分福蔭老的小的村的俏的肩相摩趾相錯而宵小亦卽混跡其間肆其胠篋探囊伎倆上海縣王大令特派差役兩名在彼彈壓前日有剪綹賊徐某正在羅漢堂内向人叢中行竊適被縣差查見拘至巡防局局員姜二尹判責一百板以示懲儆 
[南市捕房紀事]  
　　上月初十日南市楊家渡薙髮匠鄒正興房德元二人因分帳不匀互相口角房突取硝强水和以石灰塗抺鄒之兩目至晚事經包探查知拘房至捕房禀明前工程局總辦朱森庭明府明府飭勇持名片送鄒至滬北仁濟醫館求治房則移交十六鋪巡防北局訊理局員楊聘候二尹提訊之下飭送上海縣署王大令命暫行管押後經人保出然事則尙未了結也邇者鄒已醫痊惟需付醫館飯食錢二千八百八十文由某甲勸令房如數償還房不肯依出言無狀昨日仍由包探在恒生馬頭鴻春園茶肆中拘獲解入捕房捕頭令將錢交付醫館方准開釋○前日傍晚二百十四號東洋車夫某甲在新馬路中拉車疾馳以致碾傷小孩章永泰之足踝痛極踣地十九號巡街捕見之將甲拘入捕房捕頭察得孩所傷尙無妨碍因將甲管押三點鐘時卽行開釋 
[英界公堂瑣案]  
　　水巡捕唐寳榮解工部局小工頭目俞慶榮至案禀稱昨日此人以穢水傾入河中有違海關所定章程是以送請訊判俞供稱小的並不敢以穢水傾入河中所傾者實是洗面水讞員翁笠漁直刺判罰洋銀二十圓積竊陳安慶經包探劉森堂查獲詰知近日曾竊方樾生等家衣服百餘件遂於昨晨解案請究直刺查得贓未吊齊失主亦有未到者著帶回捕房候再訊辦○前日將晚時匪棍小黃牛之羽黨陳阿毛等糾集醜類手持刀械游行於老閘唐家弄一帶遇事生風人或偶攖其鋒卽拔刀相向事爲捕頭查悉立派包探顧阿六帶同中西各捕四面兠拿拘獲陳阿毛李阿金王阿二王阿榮等四人昨晨解送至案陳供稱小的等皆手藝中人並非小黃牛之黨求沛宏恩直刺判令各笞責三百板管押一年○包探顧福其禀稱賊犯陳介堂張阿四串竊魯麟洋行中人綢衣十餘件事經小的查明告知捕頭解請大老爺判斷陳供稱小的向在行中執役貪小行竊叩乞施恩張供稱小的悞聽陳指使求免施刑直刺判令將陳笞責三百板管押一年張笞責二百板管押半年○包探沈生全解賭徒王全全至案禀稱此人前因犯案解經鄭大老爺遞解回籍今又來此經小的拘獲告知捕頭送請訊辦王供稱小的係粤東某邑人前雖犯賭刻已改過自新矣直刺諭令押候交人保出 
[法界捕房瑣案]  
　　胡永祥之妻趙氏被顧裕堂串同姘婦誘至江灣白巷售與鄕人徐金大胡永祥知之將顧扭送公廨控經讞員朱森庭明府訊供飭包探至白巷將趙氏提至捕房昨日升座研訊趙氏供小婦人原籍浦東七歲時失恃由舅父撫養成人初嫁無錫許姓二年卽寡生有一女後與胡永祥姘識又生一子今年四歲去年十二月二十六日被顧與姘婦誘至白巷售與徐姓明府謂爾甘心失節亦屬不知自愛著押候補提地保沈梅卿到案再行訊核○粤人鄺德芬以售賣榨油公司股票爲名騙銀二百五十兩控經明府迭次訊供押繳在案昨日命提到案謂本委接准漕督來電並無委售股票之事爾何膽大妄爲若此著還押捕房赶緊覓保出外將銀繳案延干比究○前者胡金福控陳榮卿糾合賭博騙去洋銀八百三十元明府訊供之下著兩造各呈憑據昨日陳呈遞收淸筆據一紙明府察得名姓不符諭候傳原告到案質訊○小東門外烟龜包廣明積欠屋租閉門逃遁某巡捕拘獲龜奴周四子高廣根傭婦高王氏解經明府訊供著押候覓保出外料理昨日周之姘婦投案具保明府飭包探將三人送至小東門外一枝春街第十八號門牌交代諭以一經傳訊卽著保人交案○江南籌振彩票公司茶房蔡雙喜冒充海關巡丁向洪彰洋貨店勒索洋銀三十元控經明府訊供昨日命提到案著照原斷枷號一月期滿責釋○偷兒蔡金標竊取太古棧駱駝毛明府斷令笞責四十板釋出 
[金陵官報]  
　　三月初七日泰興縣韓愔到禀知交缷署東臺縣回守備葉連升到交缷署瓜洲守備回○初八日戶部主事桂殿華辭行進京候補道常牧謝委駐滬文報局會辦湖南督銷候選道陳昌曇辭帮統自强軍提督章高元到江防同知恩理事同知崇均奉委送將軍回試用通判文恕禀到知縣游毅之到由江西回縣丞朱承基禀知捐免騐看到省請補淮中營守備翁兆林叩謝飭知江南水師解鹽餉委員周春臺到崇安輪船劉德輝禀知赴下關接臬臺○初九日指分江蘇試用道俞明震到由京來候選郎中張通典到上海來帮帶淮北河水師副將陶楚南謝委署奇兵營遊擊武延謙辭知縣孫籛齡禀知赴大柳驛資遣民回都司吳楚雲叩謝留江差委江蘇試用府經歴孫震到由京來縣丞朱景暉禀知赴六合資遣難民回並於初一日撤局督轅牌示龍山營遊擊員缺本部堂查有記名總兵余宗德堪以改委署理○初十日首府劉禀知考時務課並赴雷神廟拈香畢管解四川軍裝委員遊擊何正修辭回四川江寗縣戴禀知祠雷神畢知縣杜召棠由蘇回又朱文炳由滁州烏衣資遣饑民回候選鹽大吏張永堅到由蘇來試用巡檢朱廷遼湖南來候騐看 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年三月初三日京報全錄]  
　　宮門抄○諭旨兩道錄前○蜀督奎奏爲制兵裁汰過驟恐貽後患議請緩辦摺○江督劉奏江南各防營改練新操摺○三月初三日禮部宗人府欽天監正黃旗値日無引見○溥顧許景澄謝賞戴花領恩○山西巡撫胡聘之到京請安○恩慶請假十日○陸元鼎預備召見○禮部奏請換戴凉帽日期旨著於本月二十二日○召見軍機胡聘之陸元鼎○○頭品頂戴四川總督奴才奎俊跪奏爲制兵裁汰過驟恐貽後患議請緩辦恭摺仰祈聖鑒事竊四川額設制兵前因疉奉諭旨裁汰經前督臣鹿傳霖奏請除從前已裁二成外自光緒二十三年爲始分作六年照原額再裁三成上年冬間又經前署督臣恭壽奏請按照二十一年裁兵成案以現在兵數分作六年遞裁三成各等因奏明通行照辦在案兹准署提臣夏毓秀咨並據署藩司賴鶴年詳均稱本年循照奏案業將制兵裁去一成現存之兵不敷分佈兼値地方多事尤慮已裁之兵滋生事端議緩裁汰懇請核明具奏前來奴才伏維制兵無用論者言之綦詳况現在籌餉練兵極難擘畫正宜勤求實際豈可坐聽因循苟能化無用爲有用良所深願是本宜裁固不待言矣惟是行政之道必當因地制宜在奴才未入川之前尙不知川省各營疲惰空虛一至如此之甚防營且難盡恃更何論於制兵爲今之計首當講求練兵以圖改觀能練斯强不練卽弱兵與勇同一樞紐初不必於兵獨存刻核之見也查原額三萬三千餘名除迭次裁减外尙存二萬三千餘名爲數似屬尙多不知川地幅員倍於他省派防臺藏年年揀換而馭南控西設二千餘塘遞分駐三百餘汛地零星散布巡警難週合之雖見其多分之卽形其少然此第就兵數言之而裁兵之宜急尙當深察也川省風氣囂張川兵性情浮動在營尙難鈐制出營愈肆憑陵數年之中裁兵萬計能仍以軍律馭而治之此輩不習耕稼之勞不務工商之利資生無術勢必大半流爲匪類如將防勇練成勁旅力能制之彼有所畏憚尙冀生計徐圖今勇力不足設或挺而走險又須募勇籌辦是節省之兵餉無多而加增之勇糧轉鉅似非計之得者也前督臣鹿傳霖裁兵原奏已極陳汰之難因餉需奇窘部臣催辦不得已勉强奏裁前署督臣恭壽確知川兵難裁故甫兼疆符遽申遞减之議以冀後患稍輕奴才此次來川水陸兼程沿途訪察咸以裁兵過驟爲言且當各屬匪徒藉名讐教陰遑逆謀之際若再裁兵誠恐暗相糾結爲患何可勝言此奴才之所以不能不鰓鰓過慮者也查前准兵部咨陝甘督臣陶模奏裁兵節餉一摺奉硃批裁兵一事統宜察酌地方情形可裁則裁不可勉强從事致貽後患此案著再通盤籌畫據實奏明辦理欽此仰見聖明洞燭靡遺於切實籌辦之中仍寓慮患防微之意曷勝欽佩奴才體察情形博采羣論不裁固非持久之道而驟裁亦有操切之虞目前川省正値有事且練兵要政亟待熟籌擬請暫緩裁汰俟余蠻子及各屬閙教之匪剿撫事畢練兵事宜辦有頭緒或照原案裁汰或另擬辦法再行分别奏明辦理是否有當伏乞皇太后皇上聖鑒訓示謹奏奉硃批著照所請仍將練兵事宜認眞籌辦毋蹈因循故習欽此○○頭品頂戴兩江總督臣劉坤一跪奏爲江南各防營業經改練新操足資鎭撫並將餉項支絀情形據實覆陳恭摺仰祈聖鑒事竊臣於光緒二十五年正月十九日承准軍機大臣字寄奉上諭練兵爲當今要務迭經諭令各直省將軍督撫各就本省餉力妥定章程認眞辦理該將軍督撫等受恩深重自當共體時艱力圖振作迅速舉行現在某省實能籌餉若干練兵幾營何人統率未據切實奏到著各督撫懍遵歴次諭旨通籌妥議限一月内迅卽覆奏督撫均有提督軍務兼理糧餉之責提鎭爲專閫大員兵事尤責無旁貸所有此次練兵有提督省分應責成提督統領通省各營無提督省分應於各鎭中遴選熟諳軍事之員總司營務總以痛除缺額蝕餉爲第一要義然後申明紀律勤加訓練務期一兵得一兵之用建威所以銷萌宵小旣不至生心卽使地方有事徴調亦可以立應該督撫仍不時校閱賞罰嚴明以節制之師爲緩急之用至各省駐防生齒日繁閒散中不乏精壯之士並著該將軍等各就本處情形挑選若干教練成營以資捍衛所需餉項應與該省督撫藩司妥籌恊撥奏明辦理用副朝廷講求武備諄諄誥誡至意將此由四百里各諭令知之欽此伏查江南濵海沿江爲東南各省門戶要隘林立均應分紥重兵以固藩籬而安堂奥上年疉奉諭旨飭令各軍改練洋操當經臣妥籌切實辦法將駐紥吳淞之盛字五旗江陰之合字五旗鎭江之江勝六營新湘五旗南字三旗江寗親軍七旗護軍三旗衡字三旗共三十七營旗計一萬二千餘人一律改練德國新操奏奉硃批著照所請該督卽認眞舉辦以收實效毋得徒託空言欽此遵卽於十月初一日開辦並經臣隨時接見各該統領勉以勤奮操防痛除陋習三月以來操練漸臻純熟營規亦極整齊精益求精不難與自强軍齊驅並駕兹復仰承聖訓誥誡諄諄敢不竭力設籌勉圖寸效以副朝廷修明武備建威銷萌之至意惟添兵必先籌餉而江南餉力之絀未有如今日之甚有不得不陳於聖主之前者江南入欵不外丁漕稅課鹽貨厘金出欵則京協各餉而本省水陸兵勇餉須文武各官俸薪養廉織造奏辦活計工料以及製造軍火防務洋務地方各項緊要之用通盤核計庫儲本極拮据光緒二十一年以後部撥四國洋欵本省瑞記洋欵每年驟增出項二百餘萬兩還期踵至非數十年不能淸償司關道局羅掘殆盡遂有不支之勢遞經奉旨諭令裁衣節餉臣體察情形亦非節省度支無以爲久遠之計爰將水陸防勇制練各兵逐加裁汰騰出大宗餉項以備緩急之需添募江勝軍三千人歲需軍餉約二十萬兩卽在節省項下動支然猶有餘存可以備用迨至上年七處鹽貨厘金改歸稅司代徴抵借所知各項經部指欵撥補裁兵節餉之外復益以丁漕平餘本省留支之外復益以外省恊濟猶有不敷並動撥昭信股票嗣又遵旨認解福建船厰經費江蘇兩淮合計共銀三十七萬兩於是江南庫空如洗涓滴無存矣在部臣將代徴抵借之數一一撥補實已煞費經營無如所撥之項或未能足數或緩不濟急其官商認借股票銀兩迄今繳不及半而應解應放應還各欵均屬萬難短缺自上年閏三月十一日稅司接徴以後迄今將屆一年百計騰挪竭蹶萬狀現在短數甚鉅待用孔殷業經咨部改撥其本年三月十一日以後應行撥補之欵亦須赶速籌濟並由臣另行具奏是江南原有營勇餉項尙乏來源實未敢再議增兵致將來無以爲繼至目前失力以自强軍江勝軍爲兩大枝分紥江陰鎭江兩處歸江南提督李占椿長江水師提督黃少春分别總統並節制江陰之合字五旗鎭江之新湘五旗南字三旗與朝廷責成本省提督之意尙屬相符此外吳淞所駐之盛字五旗歸記名總兵班廣盛統帶江寍所駐之親軍七旗歸山西大同鎭總兵劉光才統帶並節制衡字三旗事務護軍三旗歸江寗城守恊副將楊金龍統帶皆係老成宿將熟諳韜鈐仍由臣察酌機宜隨時調遣其内地各處練軍防勇則由各該鎭將就近統率保衛地方統計雖勇營無多未能遠備徴調但能勤加訓練整頓認眞就地設防似尙足資戰守臣受恩深重職守攸關斷不敢掉以輕心稍存大意惟有就現有兵力懍遵諭旨不時校閱賞罰嚴明以期仰尉宸厪除駐防挑練事宜應由將軍等核辦所有江南防營業經改練並餉項支絀各緣由謹恭摺附驛覆陳伏乞皇太后皇上聖鑒謹奏奉硃批知道了卽著就地設防認眞整頓毋稍大意欽此 
 
 

Page 14

 
 
[光緒二十五年三月初四日京報全錄]  
　　宮門抄○諭旨一道錄前○楚督張奏爲遵辦保甲團練酌擬團保相輔取益防弊辦法摺○三月初五日兵部太常寺太僕寺正白旗値日兵部引見三十五名値年旗三名○橚貝子由西陵回京請安○澤公假滿請安○廣東提督張春發請訓並請假一個月○湖南藩司錫良到京請安○華金壽謝授内閣學士恩○胡聘之預備召見○召見軍機胡聘之錫衣張春發○○頭品頂戴湖廣總督臣張之洞跪奏爲欽遵籌辦保甲團練酌擬團保相輔取益防弊辦法恭摺仰祈聖鑒事竊准戶部咨光緒二十四年九月二十六日欽奉慈禧端佑康頤昭豫莊誠壽恭欽獻崇熙皇太后懿旨積榖保甲團練各事似屬故常若能實力奉行有利無弊積榖則歉歲足以救荒保甲則常年足以弭盜鄕團則更番訓練久之民盡知兵自足爲緩急之恃著各省將軍督撫務當曉諭紳民認眞興辦其舊有章程者重加厘訂未有章程者妥議舉行總之朝廷以天下爲一家以萬民爲一體休戚相關爾大小臣工切毋畏難苟安虛應故事紳耆百姓亦當知國計皆繫民生深宮痌瘝爲懷所願爾井里晏然永無盜賊火水之虞共享父子家人之樂屬在蒼生自必能仰體予心不惜財力亟圖保衛鄕閭之計各該將軍督撫接到此旨後將若何遵辦情形先行奏聞以慰厪糸等因又於十一月十九日奉上諭九月間欽奉慈禧端佑康頤昭豫莊誠壽恭欽獻崇熙皇太后懿旨諭令各省舉辦積榖保甲團練各事宜並諭令沿江沿海各將軍督撫籌辦漁團現在各該省籌議情形究竟若何著該將軍督撫於奉到此次諭旨後查明如已辦有端倪卽行據實覆奏若尙未一律舉辦應尅日籌定章程勒限辦理毋再遲延等因欽此仰見皇太后皇上保衛民生有備無患之至意臣當經欽遵督同藩臬兩司熟商籌辦竊惟團練一事以寓兵於農之道收衆志成城之功果能辦理妥善最爲有益然就湖北情形言之則有二難二弊蘇粤等省鄕鎭繁冨山陝等省村堡團結湖北水陸錯雜大村巨鎭一縣之内不能甚多水鄕則湖濵港逐便散處隨水遷移山鄕則高嶺荒谷零星數家不成村落相距遙遠不特團練非易卽保甲亦難於責成此一難也練丁製械需費繁多湖北近年每一議及團練紳士卽以請官籌欵爲辭夫團練之舉乃是令民間自衛身家自應民籌民辦恭讀懿旨紳耆百姓自必能不惜財力亟圖保衛鄕閭之計等因實已剴切詳明若由官發欵何不多養兵勇而以之辦團練耶但湖北省民力彫敝屢年災歉集費亦實不易此又一難也團首必用紳衿而地棍土豪不免憑藉團衆滋生事端小則魚肉鄕里大則抗官違法近邊地方往往充當團戶包庇私販讐視官鹽糾集村民傷兵捆勇近水地方往往各顧私産妄作隄堰此則聨村硬築彼則糾衆刨毁械鬭釀命互爭不休數十年來此兩類之案不可勝數雖疉經拿辦終難息止團練若成更將無從彈壓此一弊也湖北民風向不甚靜近十年來每藉攻擊異教爲名煽惑糾邀前年湖南卽有團丁擠毁教堂之案上年長樂等縣匪徒閙教禍延數縣入城刼官其匪首向策安及他匪目多係團總前車可鑒若各縣皆有團練則教案更將紛起此又一弊也至保甲之與團練本係相爲表裏現擬團保並行酌籌有益無弊辦法大要約有八條一曰保甲爲本查保甲之法乃安民詰奸之善政行之自古十年以前前任督撫臣屢經遵旨通飭遵辦定有詳細章程惟各州縣應辦之事如錢糧詞訟緝捕隄工等類非止一端其於保甲事宜未能專心貫注且必須經費必須隨時按戶淸查又防衙胥地保藉此擾民以故據禀報則舉行考實效則殊少大率省會較易州縣較難武昌省城及漢陽府漢口鎭三處籌有專項設有專局派有多員稽核尙屬認眞沙市宜昌保甲已未見有實效至此外各府州縣則疏密勤惰常無一定惟視州縣何如此時欲加整頓似無須另定章程惟有嚴飭查照舊章實力舉行考其成效其盗案易破竊案稀少會匪不能萌芽者卽是保甲認眞之功若盜賊滋多會匪竊發者卽是保甲廢也之咎以此考課較爲有實濟而無紛擾二曰官督糾團城内有官弁兵役只辦保甲毋庸團練且城鄕人多油滑團亦無用每縣四鄕酌分數團每團設正副團首各一人以端正殷實讀書有功名者充之每五十人設一練長以通習武事安靜樸實者充之由該鄕公舉地方官選定札委統歸地方官管束不准以劣紳豪霸濫充亦毋庸以大紳充當以杜一縣數官恃符撓法之弊專管查奸禦匪等事不准干預地方詞訟事件練丁有犯只可送官究治不准私設公堂擅自刑責卽盜匪亦不准私刑拷訊至湖北各縣多有隄工向有本地公舉紳董經理此項團首不准强攬隄垸工程亦不准率團尋仇械鬥違者黜革嚴辦三曰量力練丁擬令大縣練團丁三百名中縣二百名小縣一百名最狹小瘠苦之州縣免練以全省六十八州縣計之除最苦十餘縣外可共練團丁一萬餘人四鄕分練數十村合爲一團其團丁擇實係本籍年在二十四歲以下身材健壯性情樸實向無過犯者充之其城内油滑游民家居脚夫水手無業乞丐槪不准充造册詳載年貌親屬執業送官點騐不合格者另選其什伍部勒略仿營制一縣團丁或分爲四五隊或分爲兩三隊由該官紳體查情形酌辦每三日在本鄕操練一次每一月團首校閱一次每三個月通縣各團訂地合操一次由地方官考閱正臘三伏農忙免操四曰自籌經費團丁平日不給口糧操練日酌給飯銀其願自備口糧在團練公所領用器械操練者聽團首校閱日地方官合操日酌給奬賞所需器械惟刀矛自備其槍砲彈藥禀官備價赴省領給操畢卽存儲團首公所不准私帶回家所有操練飯食奬賞槍砲器械旗幟號衣聘募教習一切雜用之費俱由紳民自籌禀官批定辦理官閱操日於該團自備飯食盤費外由官自行酌給奬賞五曰淸查會匪近來各州縣會匪甚多到處開立山堂散放飄布勾人入會謀爲不軌責成團首等認眞稽查查獲送官究辦惟須確有證據不得妄拿無辜其形跡可疑者卽行驅逐出境並隨時曉諭本團本保居民不可入會如有誤買飄布者責令繳飄彚送地方官其窩藏盜賊之戶一體確查舉報六曰淸弭教案近日湖北風氣動輒造謠聚衆攻毁教堂擬查照總明衙門議准左都御史裕德條奏通行章程責成團保紳董每日於團丁牌長中擇派妥愼者三五人輪流在於教堂附近巡查遇有爭端立卽解散教士出外游歴亦由該團丁牌長妥爲防護並責令團首保董將諭旨中外和睦之大義及傳教說書送診育嬰等事均係朝廷准行之條約謠傳教堂荒誕殘忍之謬說隨時詳細講說務使窮鄕僻壤家喻戶曉民教相安不生枝節免致擾良善上累國家如該紳等保護得力卽查照奏案分别尋常勞績請奬如防護不力甚至煽衆閙教核其案内情節查照奏案懲處七曰團保相輔一縣團丁有限團首無多所有大小鄕村一律查淸保甲每村設立保董一人擇其端謹有身家有體面者充之刁健地痞不准濫充專管編核戶口稽察匪黨查禁窩戶勸導愚民等事地方官亦以禮相待其尋常催徴勾攝公事仍用向設之保正辦理其一村不滿三十家者附入鄰近之保董經管於本村要隘高處設一瞭望更棚若一村盜匪竊發立卽放鎗鳴鑼或就寺廟鳴鑼遠近遞傳各村保甲合力四面截拿團首練長等卽率團丁追擊以期必獲八曰酌定勸懲此次紳富如有能欽遵懿旨捐助團練經費者地方官禀明奏請奬叙銀數較少不敷請奬者由該地方官酌給花紅匾額如辦團獲匪確有成效者擬請將團首奏請奬給虛銜封典其次者由督撫酌給功牌頂戴該州縣辦團得力者酌給外將如團首保董斂費滋弊生事擾民縱容匪徒亦卽分别　儆地方官辦團不力保甲廢弛者隨時懲處總之團練一事其力只能戢内匪若責以　猛藝精折衝禦侮則臣實不敢爲此鋪張飾欺之辭若團保相輔責以淸會匪弭教案則尙是力所能爲當飭令各就本地情形分别迅速舉辦　未能周密盡善亦必須辦有規模保甲勒限兩個月禀報團練勒限四個月禀報果能内匪不作外釁不生其益處已非淺鮮[  此摺未畢]  
 
