# 1898 - 23 - 4908900

 

Page 1

 
 
[本館附送月份牌啓]  
　　歲鑰已更桃符煥彩本館例有中西月份牌隨報分送以供閱報諸君粘之座右免至如小隱深山偶忘歲月今仍遵　例附之今日報章倘售報人或有漏未分送者請向賣報人索取可也此怖 
[恭讀去年十二月二十五日上諭謹注]  
　　今國家時事孔艱疆圉多故强鄰逼處虎視眈眈環顧歐洲大國若英若法若德若俄莫不狡焉蠢動思欲逞志於中國以全收其利權自通商以來垂五十年海禁大開六通四闢中國之利流之外者歲不知凡幾西人工心計善貿易具以貨運至中國者捆載而來無不垂槖而去我中國所產之絲茶二項日見其衰不足以敵外來之洋貨此國之民以貧也旣貧矣而欲求其强則造器無財練兵無餉空言無補莫獲振興於是策國者輒曰造鐵路則商日以盛開諸礦則利日以興精製造則財不至於外溢先謀國之所以富然後途謀所以强此說也非不甚是然愚以爲其要則首在人才有人才則不論何事謀之皆得其利無人才則不論何事謀之皆叢其弊是故人才者國家之元氣也兩漢賢君屢下求賢之詔其時人才輩出吏治循良論者每比隆於三古雖蠻彝大長或不免帝制自爲而勒兵登單于之臺屯田　羌零之衆聲威所播未嘗不足以柔服遠人則得人之功稽之史書彰彰不爽今中國之勢日弱而外洋之勢日强盛衰之間已不可與漢世同年而語需才之亟非尤須臾不可忽哉聖天子之諭曰從來國運之興必由於人才之盛我朝列祖列宗以來無不下詔求賢而諸臣亦必灼見眞知始登薦剡所以名臣碩輔代有其人卽至同治間如曾國潘駱秉章等選舉賢才或舉自幕府或選從僚屬其時人才蔚起用能削平大難宏濟時艱可知封疆大吏誠忠以人事君之義悉心採訪實力保薦則一時之才自足爲一時之用現值時局孔艱需才正亟各省督撫朝廷資爲股肱耳目其各澄心虚己一秉大公於所屬道府州縣中無論現任候補詳加鑒别其有宅心正大才識閎通足以力任時艱者列爲上選他若盡心民事通達時務均著出具切實考語並臚列其人之實跡成效詳悉具陳以備擢用倘瞻徇情面或謬採虚聲保非其人必科原保官以薦舉不實之罪至經武整軍必須寛籌的餉各省緑營廢弛已久邇來防勇亦多沾染習氣難備緩急著各該督撫再行核實裁汰騰出餉項以備添練新軍之用各省製造洋務厘捐鹽務等局總辦以外復有會辦以及司事經董名目繁多每歲虛糜公費不知凡幾往往置國事於不顧而惟爲位置閒員地步著卽嚴加核減將節省數目迅速奏聞毋得膠持成見以爲裁無可裁藉詞搪塞卽此通諭知之欽此大哉皇言如綸如綍是可謂握治之本矣漢鼂錯之言曰古之賢主莫不求賢以爲輔翼故黃帝得力牧而爲五帝行大禹得皋陶而爲三王祖齊桓得管子而爲五霸長求治者固未有不亟亟於人才今皇上聰明仁聖知國家之强弱繫乎人才而殷殷焉以拔擢眞才屬之疆吏疆吏其何以詳愼抉擇以供朝廷之錄用哉嗟乎世風日下選舉不公大臣朋比徇私者多每遇保奏類皆舉其平素往來交好之人甚至大　苞且暗中授受至果有才識明達者反以登進無門沈淪不錄如是則女望人才之日出而使國家有反弱爲强之機昔東漢故事選舉牧守委任三府皆咨其行狀度其器能若不稱職向書奏劾廷尉覆案行舉主之罰今上諭命羅列人之實跡而罪及謬保蓋猶是東漢遺意也各省督撫食祿有年情殷襄贊必能各泯私意選舉賢良登之大廷爲國梁棟以無負天子求治之心由是汰弱卒以練新軍删冗員以節浮費弊無不革利無不興國家不由此而進於自强乎不禁拭目俟之矣 
[擬開商埠]  
　　本月初四日倫敦來電云某日英京太晤士日報言傳聞德人現欲將中國膠州灣闢作各國通商口岸與英之香港相同 
[英艦行蹤]  
　　西字報云英國兵艦六號同泊舟山海面歸水師提督波拉氏統轄另有七號泊在高麗仁川口歸水師提督非子街拉氏統轄前者有一兵船名依非奸虐者泊在旅順口今將退去大約亦須開赴仁川也 
[聊以解嘲]  
　　本月初四日倫敦來電云某日英廷宣言本國曾派兵船前赴旅順口未幾卽折回人皆心焉疑之其實别無他意惟照章游歴海洋而已 
[西報之言]  
　　香港刺孖西字報云英俄日交涉之事如何酌奪迄今尙無確信揆其情景想已粗定否則目前斷不能靜謐若斯也聞英廷允代中　貸欵俾得辦理一切要事此事果確則英於中國雖不能以保護自任握管轄中國政治之權而其爲中國出力實非尋常可比竊謂英國此舉原無爲難之處倘他國不生疑忌則更易於措手惟恐英國不肯毅然爲之耳刻下中國積弱已極其勢力誠不足與他國抗衡然以土地之大人民之衆苟亟籌善法以自保太平則救弊起衰無殊反手之易　得友邦爲之輔助鼎新革故特一轉移間雖中國水陸各軍似非易於振作然旣得英之貸欵急爲整頓又得英之贊畫善爲更張有不勃然而興者乎至於高麗疲憊已久近又亂民蠭起國中政事棼若亂絲其圖治之難比之中國實逾萬倍如俄日兩國允照前議將兵士盡行撤退是卽轉移高麗之最要關鍵第恐各國未必同心則又空勞擘畫耳或謂英俄日已聨爲一氣則辦理高事絶無棘手之虞不知此三國之於高麗縱能息目前之齟齬難保無後日之風波試以埃及之事例之昔年英法兩國固嘗訂立約章以共保埃及者也今者忽生意外之變而成約已視等弁髦英俄日之於高麗得無類此竊料英國沙利士巴理侯相運籌决策必有成竹在胸甚願得而聞之也 
[詳述日船觸礁事]  
　　日本商輪船奈良丸觸礁沈没去臘本報已略述情形兹閱東京日日新聞略云東歴客歲十二月二十四日奈良丸失事溺斃七十餘人其失事處名王公礁離吉貝島約海程十里按之輿圖爲海中最險之處自西歴一千八百五十年以來各國　船之於此遭難者多至七八十艘日本兵艦名畝傍者亦於此僨事焉先是二十二日奈良丸由佐世保軍港裝載海軍所用之煤一千噸水師十一名附之而去船主勝沼氏國老於航海者指揮機器師及船中各執事人六十餘名向基隆進發二十三日正午十二下鐘時行抵澎湖二十四日破曉五下鐘時遙望船左紅光怒發疑爲岸上人家有火警傳令船首轉而向右驀聞砉然聲震無殊石破天驚勝沼氏知有變異急令下碇海中而船中人已歴亂倉皇東奔西竄須臾船身傾側不得已放小艇二乘之赴白沙島傳德律風至馬公灣求救時天龍兵艦方泊在灣内立卽偕安平丸鼓浪而前而浪駭濤奔亦復無能爲力迨午前十下鐘時始有獲救之水師五名漸抵 
 
 

Page 2

 
 
吉貝島 
[輪船肇事]  
　　本月初四日香港來電云招商局廣利輪船停泊本局碼頭之畔本日忽有香港廣東澳門輪船公司之薄雲輪船進口悞觸廣利其力甚猛以致兩船及碼頭皆受傷 
[鎭軍演砲]  
　　前南澳鎭總兵劉淵亭鎭軍奉檄赴粤東本館已備登前報兹閱廣州博聞報云去臘二十三日兩廣總督譚宮保札飭鎭軍點騐各營軍械并巡視各處砲臺二十四日鎭軍擬會同司道詣燕塘將軍械局所存開花砲八門吉林砲十六門一一演放南番兩縣主預飭工匠在燕塘高搭篷廠恭候各憲駕臨至期鎭軍政體違和未克親蒞惟司道命駕而來演放各砲轟轟烈烈動地驚天下下高高命中及遠圍而觀者幾致塞途 
[備送玉牒]  
　　京師訪事友云去年恭修玉牒告成内閣呈進御覽不日卽擇吉恭送奉省一分故近日都城自禁垣東華門外向東由大街轉折而北至東四牌樓又折而東至朝陽門一帶通道均經地方官兵用黃土墊修平坦并禁止車輛往來 
[軍械到京]  
　　京師訪事人云去歲臘月初八日天津製造局弁勇押解擡槍　京暫卸於前門外排子胡同鳳陽會館其槍用長木板箱裝釘堅固計共三十八箱旋於十六日淸晨封雇轎車十輛哉送至京師西北香山旂營交納以備操練之用 
[嚴守砲臺]  
　　漢口訪事人云田家鎭卾江全省之鎖鑰也本建有砲臺一座以資防禦去年膠州事起督憲張香濤制軍接奉京電飭令保護長江一帶遂委員赴鎭查點兵數多寡並飭命軍門正峯整頓一切以資扼守是亦未雨綢繆之計也 
[豸節遙臨]  
　　金陵采訪友人云李仲仙廉訪經羲爲前兩廣總督筱荃宮保之哲嗣宮保解組後慕秦准風月之勝卜菟裘於曹都巷流連花月嘯傲烟霞雖神仙中人不啻也去冬廉訪躬承恩命陳臬楚中陛辭出京於祀竈前一日行抵白門襜帷小駐隨趨詣督轅謁見劉峴帥大約度歲後卽須涓吉履新矣 
[京餉委員]  
　　湖北省押解京餉委員例於封印後由薇醒選派故光緒二十四年押解京餉委員已由王芍棠方伯會同司道公同選定兹將銜名照錄於左第一批知縣戴立謙蔡世佶第二批通判張應爔會朝祜第三批知縣葉炳勛曾傳祿第四批知縣朱榕曰坻第五批同知孫曾蔭通判鄭慶祺第六批知縣文秉彝平良第七批通判曹受詒知縣藍汝濟第八批直隸州慶春通判金鼎第九批通判汪樹榆方泳沂第十批知縣張成輔曹文境備取四員知縣馬宗翰任彤光徐元瀛錢樹煥 
[化險爲夷]  
　　重慶采訪友人云去臘官吏籌修雲陽縣境新灘某員奉委前往勘得北岸須修石磡三十餘丈裕方伯文廉訪任觀察博采輿評以此灘介乎重慶宜昌兩關之間關上向設管造司經理沿海沿江工務遂禀請京師總署轉飭總稅務司電致滬關飭派副巡工司率同華洋工匠携帶各種器具及炸藥前往勘修復札委在局文武員弁隨時保護一面出示沿灘上下數里中船舶及來往之人暫時避道嚴禁灘邊人設險漁利藉端阻撓化險爲夷不禁拭目以俟矣 
[採石述聞]  
　　漢口訪事友云漢陽黑山產石甚富頗堪利用惟是山俗稱火庫居人咸謂一經採鑿災異立見無稽之言固不足深信前有邑生某甲禀請漢口鐵路局朱惠滋觀察興工開鑿已准如所請矣而山民以風水攸關出塲梗議愚民膠守俗見不知觀察將何以處之○鳳凰山有石磷磷頗與黑山相　兹因鐵路局需石甚富已由官中向山民給價伐石矣 
[京師刼案]  
　　京師采訪友人云去歲臘月初四日上燈時突有盜匪四人衣服詭異闖入東交民巷合興錢鋪開放洋槍鋪中人惴惴於心蝟縮不敢動遂由一匪立門外望風三匪入内行刼掌櫃者稍一攔阻卽被出白刃斫傷迨諸匪去後查知櫃中失去日金四百餘兩因卽投報官廰移時官兵馳至則諸匪已逃逸無蹤至三更後有甲乙丙三人逡巡於正陽門内棋盤街門廰弁兵心焉疑之扭送左翼研訊然迄無贓證未知是否案中人也 
[靑蚨生色]  
　　金陵采訪友人云去歲江寗藩司松鶴齡方伯以省垣制錢缺少市中轉運維艱因設局署中開爐鼓鑄至臘月之杪已陸續鑄成制錢數十兆枚乃飭上元縣主陳諒山江寗縣主趙筱帆兩邑尊於二十二日督率在省各錢商備银兌取計是日共兌出一兆有奇市中乃頓有起色矣 
[鑄局失銀]  
　　金陵采訪友人云去臘某日之夜忽有匪人踰垣入省垣鼓鑄銀圓制錢局帳房毁銀櫃之蓋竊去朱提一百六十流欠晨司事者查知急禀請總辦函致縣署緝拿按帳房四面羣屋廻環外人不易闌入藏銀之處更嚴密異常似乎行竊之人在局中而不在局外苟得細心察訪或不難得其主名也 
[地棍起解]  
　　松江東門外有阿關元者綽號小光蛋狀類侏儒無惡不作附近居民均不敢攖其鋒關元亦自視龐然大有井蛙負氣孰與牛大之槪去秋窩贓案發經前任華亭縣葛大令提案嚴懲並查取種種劣跡彚案詳請加等治罪遂由省憲判發邊遠充軍去臘一十二日由華亭縣獄提出起解關元自揣無甚罪戾徒不滿五百里必至無錫丹徒等處而止故欣然就道繼而詢知需往邊地關河跋涉歸路迢遙悵望鄉關如在雲霧不标涕涙橫集一步一回旋由解差迫之使行始勉强登程而去觀者如堵皆謂可憐不足惜 
[湖上春燈]  
　　杭州府學訓導陳蓮舫廣文秉鐸武林已歴十稔學問純粹操守淸廉都人士無不仰之如泰山北斗去秋因受感冐固請開缺上憲以廣文振興文教不憚勤勞爲教職中不可多得之員再三挽留給假調養現因其次公子瑤圃京卿升援太常寺正卿不獲乞歸奉養而廣文年逾古稀雖精神矍鑠不能優游林下殊爲不安爰爲之請給二品封典藉此乞佅庶上憲不能再留也○浙省駐防旗營各門向來每屆二鼓後始行上銷去臘軍憲傳諭守門兵弁限於戌刻關閉不得過遲如有因差出外者由本旗佐領發給對牌一副以半片交於守門官員半片藏諸身畔回時呈騐相符方准放入以防宵小混迹亦愼重冬防之意也 
[嘉禾獻瑞]  
　　去臘嘉興訪事人遞書云十二月下旬某日北門外猪廊下有赴省采船一艘搭客某甲與船夥某乙酒後口角繼各揮拳時在黃昏人靜乙失足落河無人知覺翌晨河中有屍骸浮起視之卽乙也事爲虎而冠者所知以人命攸關欲思藉端魚肉後經調人一再商懇未知能免事端否○近日各處鄉民至西北兩門完納嘉秀漕糧者異常興旺爰由兩縣主派勇彈壓以免滋事 
[卾省官塲紀要]  
　　武昌訪事人函云漢陽縣薛誠伯大令升補沔陽州已詳前報去臘部覆尙未到卾奉檄先行赴任所遺漢陽縣缺委准補興山縣李廣侯大令觀濤署理○江夏縣諸肖鞠大令回任未久去臘奉檄調署孝感縣篆所遺江夏縣缺以大挑知縣王聘卿大令廷珍接署○本任麻城縣張雲生大令調署江陵縣篆已近兩年去臘奉飭仍回本任至江陵縣缺則飭本任江陵縣劉榘川大令回任劉大令所署之鍾祥縣篆則以孝感縣沈來峯大令接署想交替當在開篆後矣○總辦冝昌川鹽加厘局奏調兩江卽補道武仲屏觀察襄由灌南原籍來卾赴兩院署晉見旋卽附輪船東下聞將謁見兩江督憲禀商要公也○去臘之杪各路厘金紛紛解省頗形踴躍綜計全省厘捐收數較之往屆有過之無不及也○卸任德安府徐穉蓀太守到省有日去臘某日奉督憲張杳帥札文委充經心書院提調春間卽須進院○漢陽縣薛誠伯大令示期 
 
 

Page 3

 
 
於正月二十日舉行縣試有志觀光者當早磨厲以須矣○廣西副考官譚星使啓瑞在卾度歲擬於今春入都供職漢口流通巷正街恒萃錢號係星使所開遂寄寓焉暇日正多大可飽覽漢皋風景也 
[潯陽官塲紀事]  
　　九江訪事人云電綫章程五年一大修滬上總局派西匠麥拉於去臘廿二日至潯潯局委員汪芑孫明府盛景屏二尹卽派領班及司事工頭同往修理也○卸署德化縣梁蔭南明府於去臘廿三日讓出衙署新任楊少庭明府卽於廿六日由嶺南會館遷入各官均往道賀禮○長江水師龍開河守備王彩庭都戎軍政卓異奉檄調署金陵都閫其遺缺委彭澤千總張燮臣守戎調署於去臘廿六日交接○郡伯聨敷靑太守札委軍火局委員蕭鐵梅少尹赴彭澤查義渡紅船事均於小除夕就道 
[邗上官場紀事]  
　　揚州采訪友人云去臘通州分局金子羲分轉政體違和因於二十二日禀請運司江都轉賞假就醫並乞委員暫理篆務都轉准之遴委鄭菊雲分轉琦庖代隨於二十六日牌示轅門○前安徽提督學政李文宗端遇父卸學篆由皖起程去臘某日舟抵維揚印委各官均赴徐凝門外碼頭迎迓未幾文宗卽入城答拜抵運轅時與江都轉茗談良久○去冬正陽關督銷沈觀察瑜慶謁見督鹽憲面陳公務事畢言旋臘月二十五日行抵維揚拜會江都轉移時卽回舟掛帆而去○兩淮運庫兌收南北二十三塲所繳鹽課銀平時以三六九爲期冬間則例由督鹽憲檄委監司大員盤查一次年終封固數日以昭愼重去臘江都轉示期二十七日封庫所有收放各欵均於二十六日一律淸楚俟新正涓擇吉期啓庫 
[上海官塲紀要]  
　　上海縣黃愛棠大令赴松江叩賀恩詩農太守年禧已紀昨報兹悉大令到松後晉謁事畢卽乘原舟回滬昨晨八點鐘抵滬南大馬頭書差人等咸往迎接回署○蘇松太道蔡和甫觀察赴省拜賀各憲年禧已登昨報昨日亭午道轅接到蘇省來信悉觀察已由蘇起程辦差人等遂齊往滬北馬頭伺候○昨報紀松江府恩詩農太守將次駕臨兹悉太守此次本欲偕上海縣黃大令來滬嗣因别有要公故須遲至二三日後方可蒞滬 
[升調傳聞]  
　　本邑英界公廨讞員張賡三直刺邇日傳聞有升調某缺之說然尙未見明文姑錄報端以當燕賀想日内必有好音傳至也 
[民團設局]  
　　本邑城廂内外舉辦民團曾紀前報兹經各團董議設各局其頭鋪設在敬業書院二鋪在果子巷財神殿三鋪在　天竺四鋪在鄂王廟七鋪在觀音堂八鋪在土地堂九鋪在廣福寺十鋪在馬姚弄十二鋪在穿心街十五鋪在火神廟十九鋪在水仙宮二十鋪在羅神殿廿二鋪在關帝廟分叚守望以衛閭閻 
[求志書院丁酉夏季五齋課案]  
　　經學超等六名戴姜福劉邦霖許克勤朱學聃馮華第王燕臣特等六名王燕喜許克治曹錦文王燕年何長慶曹錦章一等四名顧崇德石史余宏淦孫邦榮○史學超等八名許渠釿章士俊李寳鑄錢桂文耿覲文項泰壽王誦芬李端槩特等十四名金調元何鳳翔鄒輔仁金傳詩馬爾純吳宗海嚴良章士銓言宗楷陳宗壽王岱齡張端甫汪乃禮江于灃一等八名張錫琪何長慶顧仰基許克和王恒齡陳宏壽洪錫九金培元○掌故超等九名鄒應蒼余洪淦朱景陶耿覲文丁桂琪李端槩項泰壽李寳鑄許玉廷特等十名何鳳翔李端祥章沅張錫琪丁桂祺吳佐淸王岱齡丁逢甲儲桂山顧仰基一等七名俞作梁金調元武啓勳胡玉繕嚴良言宗楷汪乃禮○算學超等三名支幹陳其麐黃恩曾一等一名蔡鎡○詞章超等六名施贊唐王錫辰陸炳章錢銘船錢人龍戴奎章特等六名沈修朱錦綬董瑞春沈福保李寳鑄江于灃一等六名孫邦榮陸祖誥楊應環孫紹璟章鳳笙鄭承祖 
[因何牽涉]  
　　新正某日蘇省大憲札飭本邑英界公廨讞員張賡三直刺查提某差役及某某等數人解省訊辦至因何案牽涉刻尙不知其細也 
[查閱押犯]  
　　前晚十點鐘時英界讞員張賡三直刺率領家丁點騐班房中所押人犯内有二犯向直刺長跪賀年直刺亦慰以吉語查畢報時鐘已鳴十二下矣 
[懲責賭徒]  
　　獻歲以來南市賭風甚熾不特僻靜處所徹夜呼盧卽大庭廣衆之間亦復以花骨頭互决勝負保甲總巡鍾受百明府惡之爰特出示禁止外復飭各巡防局委員嚴加查辦有犯必懲二十三七鋪巡防局員姚殿卿二尹前日午後帶領甲勇在各處梭巡迨至南碼頭先農壇畔拘獲賭徒李永春倂賭檯一張又在小南門外大校塲等處查獲賭檯五張板凳七條均命帶往局中升堂研訊李供湖北某邑人年三十有二向在江蘇撫標滬軍營充當勇丁僑居先農壇畔家有妻兒以鞔工爲業不敢聚賭二尹謂爾旣不賭將此賭檯設在路旁是何意見供稱小的住屋之旁係馬路善後總局是日局中勇丁在小的處借得木桌設在門首誘人賭博叩乞鑒原二尹以所供不實不盡命掌頰五十下木桌焚燬諭以若所供屬實可自往善後局鳴冤 
[准修毁廟]  
　　監生孫壽靑張節賢前投上海縣控稱寗波人戚正山糾衆拆毁浦東陸家渡土地廟欲圖盜賣廟基嗣復控之松江府署恩詩農太守批飭上海縣提訊賠修黃大令奉札飭提後迄今日久戚正山尙未到案兹者孫張二人又投縣訴稱戚正山久不到案生等現願措資修葺定於某日興工俾得早了此案並請出示曉諭大令准之 
[違章被押]  
　　本邑南市浦灘修築馬路已於去冬蕆事所有各種車輛經善後局總辦陳敬如都戎會同上海縣主黃愛棠大令出示曉諭酌量征收捐欵自本年正月初一日爲始至初七日止俟各車主領有捐照方准往來昨日午前有沈甲者駈一小車由南而北某號巡街捕勇向之攔阻沈倔强不服遂拘解局中禀知會辦孫星垣直刺押候解案訊懲 
[不准保釋]  
　　著名流氓流過頭金榮卽陶金榮及高和尙繩索全英毛篷阿囝等人專慣設局聚賭勾引良民保甲總巡鍾受百明府訪拿到案訊明笞責送至攺過所收押此去歲事也至臘尾陶高指使家屬籲求甲乙二紳士向管所委員緩頰事爲明府所知以若輩皆迭犯事端惡蹟昭著因函致攺過所不准保釋回家 
[菜市遷移]  
　　法界菜蔬食物向在三茅閣橋南首及老北門大街一帶設攤售賣至午前九點鐘後一律停止是處係通衢要道車馬往來絡繹不絶法界捕頭爰傳諭本年正月爲始遷至菜市街並令八仙橋西首之菜蔬攤亦一倂移設彼處以成市集 
[凶占滅頂]  
　　甲乙二人寗波產也僑居本邑小東門内在金利源馬頭充當小工前日午後招商局行駛長江之某輪船駛進浦江甲乙卽雇杉板船欲上輪船工作不料風狂浪急舟子持篙不住船卽翻覆波心舟子以熟諳水性得登彼岸惟甲乙則凶占滅頂已與波臣爲伍矣其屍身直至昨日尙未撈獲殊可憐也 
[英界公堂紀事]  
　　金石氏蘇州產也不甘雌伏鄉園於前二年逃逸來滬其家偵騎四出蹤迹杳然兹其胞姊某氏至滬游玩無意中與石氏相遇當卽扭住詢其下落石氏支吾以對適爲一百六十四號華捕所見一倂拘入捕房捕頭飭轉送公廨張賡三直刺著交官媒暫押候訊○朱順生曾欠薛桂芳洋銀若干薛昨向索取朱妻汪氏以薛不應在新正索欠與之爭閙適爲三百八十四號華捕所見當卽拘入捕房轉送公 
 
 

Page 4

 
 
廨張直刺著分别　押候訊○沈雲齋結欠大茂零剪店帳洋五百元屢索無著去歲除夕竟爾避匿不面昨日大茂店主張正樊在途與沈相遇遂扭入公廨控請訊追直刺著將沈押候訊奪○謝二寳係蘇州人向玉福之女不知因何在謝顧氏家遂從謝姓昨日向欲領回諭氏以尙有轇轕不肯卽放爭閙之下互扭至公廨張直刺著分别押候訊究 
[美界捕房紀事]  
　　前晚賊犯張慕奎竊得篷路得榮里第一百五十九號門牌某姓家布棉被一條包探任桂生見之連贓解入捕房捕頭令押候解送英界公堂禀請讞　張賡三直刺核辦○穿虹浜第二百九十一號門牌唐家弄第一百五十五號門牌篷路第五百零九號門牌甲乙丙三家先後被李阿毛何阿良二賊犯竊取衣物甚多昨日王阿虎陳財星兩包探將李何拘入捕房捕頭令押候解送公堂禀請究辦○前夜北河南路第六十三號門牌某姓家偶爾失愼致回祿神伺隙而動焚去蚊帳一頂當火熾時匪徒某甲乘機搶物適爲包探陳財星所見拘入捕房捕頭令押候解送公堂禀請究辦○攺過所逃犯張伯勞聚賭傷捕已記報章昨日復經藍副捕頭遣某包探前往拘獲與張同黨之周阿狗趙阿鳳二流氓押候解送公堂禀請訊辦 
[正字]  
　　昨報首幅德員問答一則内振興海軍句下多排一之字第三幅彝陵歲景一則内茅檐蔀屋之數米而炊者句之字下少排數米二字炊字下少排者字合卽補註於此 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[牌諭照登]  
　　九江訪事人云正任貴谿縣調署德化縣楊少庭明府履任未匝月卽牌示徵收屯糧其文　無得德化縣向章每徵屯糧　兩折收制錢二千二百五十文經書飯食錢八十文每徵餘租一兩折收制錢二千七十文經書飯食同現　　　舉人羅大佺等以現在丁漕均蒙奏准折收該軍戶完納屯餘未免冋隅禀經梁前縣查議援照丁漕之式每屯糧一兩减收錢一百文餘租每兩减收錢一百四十文禀請各憲在案本應靜候憲示核明遵辦第今開徵在卽垂念該軍戶胼胝艱難變通辦理先行减收以蘇積困此係本縣格外體恤爾軍丁務當共體時艱爭先輸納以濟餉需毋得减征以後仍前觀望僅完數成毫無起色則該軍丁非特自外生成而亦辜負本縣成全之意也誠恐經書軍戶完納屯餘無所適從台行示諭諭到該經書軍戶人等卽便遵照嗣後每完屯糧一兩折收制錢二千一百五十文經書飯食錢八十文餘租一兩折收制錢一千九百三十文經書飯食錢八十文不准浮收分文致干重咎切切此諭光緒二十三年十二月日 
[著自理處]  
　　昨有轎式馬車一輛停於英界大馬路側不意有東洋車飛奔而來竟將馬車玻璃窓撞破御者將車夫扭住欲令賠償修費旋卽互扭至新巡捕房捕頭以事甚細微著自行理處 
[法界案牘]  
　　寗波妓女王翠娟在英租界尙仁里高張艷幟與德大錢莊主馬德芳有嚙臂盟去年德大倒閉馬潛行逃匿臨行時向妓假得珍珠頭面副質於德康當内得洋二百五十元現馬已到案捕頭特出招告不論何人凡與馬有糾葛者速來控訴切弗畏縮不前王妓之母李張氏遂亦具詞控訴請爲追給○英租界四馬路胡家宅碧露春茶館主章香山與法租界沈錦帆因貼票糾葛被押法界捕房須俟有堂期解請　官訊辦也 
 
 
