# 1919 - 57 - 4916537

 

Page 1

 
 
   
 
 

Page 2

 
 
時評 
[虚榮與諱辱（冷）]  
　　何謂諱辱對於虚榮之變相而言也虚榮之足以害事而害人者我曾言之至其事已無虚榮之可言而但求辱之是諱是更虚榮不若矣 
　　人孰不好榮而惡辱不知榮辱者唯上智下愚有之然榮而屬於虚有識者已不爲所愚矣若辱而欲自諱豈尙勿知今日世界消息之靈敏終非可以一手掩耶是更徒然 
[命令]  
　　三月四日大總統令陸軍總長靳雲鵬呈准甘肅省長兼署督軍張廣建電稱河州鎭總兵張定邦懇請辭職張定邦准免本職此令 
　　又令　任命胡立成爲甘肅河州鎭總兵未到任以前着裴建準先行署理此令 
　　又令　陸軍總長靳雲鵬呈江蘇陸軍第二師步兵第三旅旅長張鼎勳懇請辭職張鼎勳准免本職此令 
　　又令　任命張彭年爲江蘇陸軍第二師步兵第三旅旅長李登科爲江蘇陸軍第二師步兵第五圑圑長此令 
　　又令　邊玉珂授爲陸軍憲兵上校師景山趙文濬賈得勝沈世榮均授爲陸軍步兵上校竇家楨加陸軍憲兵上校銜馬鴻恩陳雋章王克勤郝義李式訓均加陸軍步兵上校銜楊文田張錫九均加陸軍騎兵上校銜高文珊加陸軍砲兵上校銜陳海昌孟緒德均授爲陸軍一等軍醫正此令 
　　又令陸軍總長靳雲鵬呈請授趙聘璋柳若喬張正元李振海胡忠俊姜鈞張廣山王克顯爲陸軍步兵中校孟慶平延勳蘇廷元爲陸軍騎兵中校樊毓彬李鈺珊王克昌張學珂閻樹成爲陸軍砲兵中校鄺普澤爲陸軍工兵中校王運祥蘇宗軾丁振相加陸軍步兵中校銜王震斌爲陸軍步兵少校並加陸軍步兵中校銜辛嘉榮朱連祥加陸軍騎兵中校銜張恒德張祥齡加陸軍砲兵中校銜史邁衆吳文孚劉家鈺馮冠羣張青黎吳國安金榮俊李毓麟李壽銘劉慶治穆文才徐鎭珙劉富元倪得祿張培起李煥章張廷獻張玉山狄鳳德胡祖魁段興標馬鴻恩鍾廷增王富貴王連陞劉體鈞黎金標竇得勝張青海戴廷俊張金寳馮治國劉俊 
 
 
 

Page 3

 
 
文張四維宋得田董雨三鄭建勳郭煜南余宗楷劉學孟竇柏慶張虎臣李長魁王長貴邊得山王銀朋劉蘇保劉其昌路德輝常東山董其祥賈子勤王義貴陳金樑焦志學王延齡蔣家濱張義林張世勳史汝彥路喬昇陳應龍歐海林吕光華馬吉第胡興業郭盡倫解寶隆劉錦山李寅堂吕學孟王雲龍劉長慶張天嘉李傳仁焦景合朱玉傑朱芾煌爲陸軍步兵少校王建勳張如筠于克昌隗芳齡爲陸軍騎兵少校毛士泰劉景德解瑛王萬權董汝芬傅興邦趙麟瑞雷繼霖劉名揚黃金鐸陳寳珪阮敬國趙心餘爲陸軍砲兵少校舒在清陳瑛季聘卿爲陸軍工兵少校古振興關崇斌爲陸軍輜重兵少校張占元李鑑李鐸詹洪恩李得龍張貴三何海龍范雲昭蔣庚王桂林李殿元李坤一王清山田振江苗重酉加陸軍步兵少校銜顧仲傑倪得勝戈福才加陸軍騎兵少校銜孫錫瑞胡秉彝許同桂宋桂郭永澤爲陸軍二等軍需正龐守誼李世勳加陸軍二等軍需正銜宋文煥金成蔭吳慶增趙鍾瑞李樹梓賈炳南李占元李殿元爲陸軍三等軍需正張文修加陸軍三等軍需正銜曾普郭鴻雲爲陸軍二等軍醫正李青蔭加陸軍二等軍醫正銜劉樸爲陸軍三等軍醫正銜景春張汝橋郭如鏡爲陸軍三等獸醫正馮秉鈞爲陸軍三等司藥正傅恩棣爲陸軍二等軍法正陳德增爲陸軍三等軍法正均照准此令 
　　又令夏元栗馮祖荀均晋給三等嘉禾章陳漢章朱希祖李景忠趙天麟熊元襄均給予四等嘉禾章此令 
　　又令紐倪倪特畢善功均晋給三等嘉禾章白來士田華賓均給予四等嘉禾章此令 
　　又令張秀奎周振清任煥章均給予四等嘉禾章此令 
　　又令鄭長垣貝壽同均給予四等嘉禾章此令 
　　又令劉淇給予三等文虎章王協崑趙基年依德萱熊德瀛姜占元張成麟羅肇融周蔭人吳高準董肇謙姚述祖張青楠均給予四等文虎章此令 
[專電]  
　　北京電　徐接滬朱電以陜西停戰令並不嚴切表示不滿意（五日下午三鐘） 
　　北京電　錢昨電巴黎陸顧王三使囑轉告各國代表取消參戰軍未至其時陜西已發嚴令飭陳樹藩等停戰張瑞璣到後卽可解决和議决不停止勿輕聽南方一面之詞（五日下午三鐘） 
　　北京電　王廷楨冬電請慰留朱啓鈐（四日下午五鐘） 
　　北京電　本日閣議决定京内外軍警月餉及軍警官吏薪俸一律免予減支又議准烏梁海佐理員按照烏里雅蘇臺員額組織辦公機關又决定收束前敵各路軍隊辦法（四日下午五鐘） 
　　北京電　財部擬定經募及承購八年短期公債規則大意凡京外經募及承購人員奬勵分特奬部奬兩種特奬以經募公債十萬元以上者爲合格部奬以經募五萬元以上爲合格另附特頒奬勵如公共圑體承購數目與特奬資格相符者由部另案核奬各省軍民長官及財廳長勸募數目最多者由部專案呈奬（四日下午五鐘） 
　　北京電　財部决定裁汰部員聞減少至一百餘人日内卽可發表（四日下午五鐘） 
　　北京電　贛督以軍隊單薄匪患未清請蘇督緩調回楊春普旅（四日下午四鐘） 
　　北京電　援粤總司令奉令撤銷經財部先撥三十萬辦收束事（四日下午四鐘） 
　　北京電　黑督以俄在哈招華兵千五百名改裝北上飭沿途查禁外電請吉省嚴查並飭郭督辦向霍氏交涉不得擅招（四日下午四鐘） 
　　北京電　恰克圖探報謝米諾夫日來積極進行添招軍隊歸附者甚多並有日武官暗助（四日下午五鐘） 
　　北京電　河南敎育會電敎育廳長吳鼎昌侵吞學欵請撤懲並派代表赴京陳述（四日下午五鐘） 
　　北京電　陳貽範因病辭分局長兼職已照准卽以王賡廷接充其副局長一席卽行裁撤 
　　香港電　政務會議昨日開會討論對付和局方法議决電詢李純關於其辦法五條不能發生效力之意見並電致護法各省準備和議决裂後應行計畫（四日下午三鐘） 
　　香港電　兩院昨開聯合會議並致電巴黎和會各國代表謂日本於一九一四一九一五年間利用袁氏稱帝之機脅迫締結二十一條條約一九一七年復利用國會解散之機與段氏締結種種密約致促成中國内戰此項條約匪特爲中國人民所不承認且違背巴黎和會之本旨故請諸代表仗義協助取銷諸約國會尙擬另發宣言書取銷非法政府及黷武派於歐戰後所訂未經國會通過之諸密約（四日下午三鐘） 
[各通信社電]  
　　北京電　此間一般人士之意上海和會之停頓非嚴重之舉其志在鞏固總統對付黷武派之地位茲接消息陜西戰事仍在進行北軍曾用大砲轟毁十六村徐樹錚現贊助陳樹藩之行動陳隨時可以宣布獨立因陜省廣種罌粟所入巨欵可充軍餉也（四日） 
　　北京電　中政府任劉鏡人爲管理西比利亞鐵路國際委員會代表並任詹天佑爲技術科代表惟軍事運輸科代表尙未任定（四日）以上字林報 
　　北京電　星期六日午後日使署以所接東京公文致外交部今晨國務院討論此事閣員多數贊成取銷參戰借欵行將呈報徐總統（四日） 
　　北京電　昨日午後張瑞璣入見徐總統謂宜即撤陳樹藩討論之後議决令張即赴陜西從速報告眞相（四日）以上路透電 
　　北京電　英國公使朱爾典氏昨日午後四時進謁徐總統時首先告徐總統曰今日之謁見係以個人之資格次本於南方總代表唐紹儀之來電請總統就於陜西問題爲簡單之說明旋復將唐紹儀關於取消參戰軍之意見傳逹徐總統總統即將設參戰軍之原因及設立參戰軍復至於今日之經過情形詳述一遍並說明此軍之不能取消及與此軍有關係之人物之難以更動英公使最後言上海和平會議若能從速解决則中國在歐洲和平會議中可大獲利益會見約一時許而退（五日） 
　　北京電　昨日朱啓鈐電中央聲稱致陜西之停戰命令意思薄弱甚不滿意必須再發嚴厲之命令陜西問題方可容易解决云（五日） 
　　北京電　薩鎭冰今晨晋謁總統面述福建從兩星期前起已在停戰之狀態更無倣照陜西辦法之必要一俟和議成立後當再從事討伐土匪並云將來和議成立以後南北各軍有不肯終息或解散未可當作土匪看待又言自己不願歸閩推薦李鼎新爲後任亦不願前往巴黎云（五日） 
　　北京電　國務院昨日電致巴黎中國委員告以南北和議停頓之現狀謂南方要求將軍事協約參戰借欵中止或取消實難辦到陜西問題已發命令於軍事當局令俟張瑞璣抵陜後再行解决朱啓鈐之辭職業已發電慰留此時中國不欲外國之干涉望將此意轉告各國委員勸其勿爲南方之言所惑云云（五日） 
　　東京電　大和新聞云段派旣逆戾大勢而强欲破壞和議近且頻散佈謠言謂有日本政府爲其後援日本政府不但因此大爲憤恨且因上次與英美法意四國共向中國勸告平和之關係遂覺此時不得不再取適切之措置行將於四日開内閣會議决定其方策日本之態度旣如此則段派之地位陷於困難乃必然之勢也（四日） 
　　東京電　二月下旬日本對華貿易計出口一千二百二十一萬元進口五百二十四萬二千元（四日） 
　　東京電　日本媾和大使西園寺公望侯爵等已於二日抵巴黎（四日） 
　　東京電　國民黨六人組湯淺凡平高松正道大堀孝村松恒一郎精谷卓男伊藤知也六氏得今井嘉幸黑須龍太郎等十餘名之贊成於今日在衆議院提出普通選舉案因黑須龍太郎爲署名於該法案之一人故於同日已在憲政會本部提出脫黨書矣（四日）以上東方通訊社電 
　　北京電　某公使館員云公使圑未開會議無公意發表英公使但述個人勸告意見 
　　北京電　徐樹錚自奉天回京見段祺瑞密談 
　　北京電　昨日（三日）明令示張瑞璣張謂太鬆錢能訓答無法嚴厲後面勸張速行張仍待于右任函電證明停戰後赴陜 
　　北京電　徐世昌意陳樹藩許蘭洲均可撤換但須從緩當局聞和議停頓表面似冷靜實焦急無辦法（以上四日） 
　　廣州電　岑西林得唐紹儀電極爲憤激定支日（四日）召集莫榮新李恊和李印泉唐繼虞林虎沈鴻英林悅卿開緊急會議籌商對付方策 
　　廣州電　陜議員推代表赴武鳴效秦庭之哭求解陜圍 
　　廣州電　軍政府電西南各省徵求最後辦法 
　　廣州電　陳炯明以北方政府圖陜日急請速撥子彈願决一戰（以上三日）以上平和通信社電 
　　北京電　龔心湛决實行八年公債案聲言如有阻撓惟有辭職 
　　北京電　薩鎭冰已抵京閩清鄉督辦有李厚基兼任說 
　　北京電　張瑞璣定六日起程張紹曾偕往院已電致所過地方軍警加意保護 
　　北京電　李純電允赴滬維持和局 
　　北京電　院電朱啓鈐陜事須憑張瑞璣報告解决望商唐賡續開議 
　　北京電　余詒覆院東電雙方部屬各有所圖　日前確有戰事但不如外傳之甚 
　　北京電　錢總理以對陜審愼之實情託熊秉三到滬向南代表密逹 
　　北京電　新疆楊督請添練兵隊參陸處令暫緩候和會裁兵議定另有接濟辦法（以上四日） 
　　北京電　桂陸川熊請欵政府皆擬酌撥示無南北畛域 
　　北京電　馮河間已遣惲寳惠赴寗向期成會聯合大會表示意見并與李純有所商談 
　　北京電　張作霖定議儘三月内裁撤駐京奉軍司令部迭電副司令孫烈臣回奉留參謀長秦華辦理結束（以上五日）以上中孚通訊社電 
[法國無線電]  
　　四日里昻電　協約國國際軍事會議於星期一日開會决定委任福煦上將整理軍事海軍航空三委員會所草定之計劃星期四日大會將續行審查迫令德國所承受之條件届時勞合喬治氏亦將與會和會委員會將於星期三日開會討論孟國問題 
　　四日里昻電　本恩消息據三月三日弗朗克福爾日報載稱正月份德國失業工人人數爲五十萬人現將增至九十萬人惟可注意者在協約國佔據之區域内失業者人數減少云 
　　四日里昻電　外人之赴里昻參觀展覽會者人數極衆星期五日自各方面駛來之火車乘客擁擠星期六日摩洛哥州長等偕摩洛哥總督署監察官行抵里昻格拉斯哥市政廳之代表圑亦於同日蒞臨現計居留里昻之人物如英法協會秘書海軍上將唐逹斯氏關於聯絡英法經濟事業之舉殊佔重要之位置唐氏係奉英國政府委任調製里昻展覽會報告云 
　　四日里昻電　華盛頓消息威爾遜總統已任命何佛氏爲救濟局督辦該局乃按照新法律案以美金一百兆元救濟歐洲饑民而設立者何氏具有全權得以分配食物及他種急需之糧食並指揮運輸方法及分配管理等云 
　　四日里昻電　西班牙京城消息班塞爾逹鐵道線之法（法國）西（西班牙）隧道已完全掘成 
　　四日里昻電　高那斯消息愛沙尼亞軍隊最近激戰奏凱後已將薩麥奇的及愛沙尼亞東部之過激派完全肅清直至維蒂南斯之邊際愛沙尼亞軍隊因缺乏砲隊未能將首府恢復 
　　四日里昻電　二月四日巴黎倫敦間匯兌率英金一鎊合二十六佛郎法國公債劵市價如下三釐公債六十三佛郎七○一九一七年四釐公債七十三佛郎三五一九一八年四釐自由公債七十四佛郎一○一九一八年五釐自由公債九十佛郎一五 
路透電 
[歐洲和議進行記]  
　　二十五日倫敦電　一九一五年五月二十五日中日所訂關於以山東德國權利讓與日本之條約同日日本宣言臚列日本以膠州交還中國之條件一九一八年九月二十四日中日所訂之膠濟鐵路及興築中國滿洲其他各鐵路借欵合同均在倫敦巴黎兩處宣布 
　　二十七日巴黎電今日午後克勒滿沙氏晋謁普恩賚總統繼乃參與會議旋至陸軍部與各科主任討論事務後又與福煦上將會談 
　　二十七日倫敦電　路透電社得悉猶太人民代表今日在和會請許猶太人在巴力斯坦建設國家而由國際同盟委託英國保護之至於國内非猶太人民之權利均將尊重而保護之云 
　　二十八日華沙電　赴波蘭之協約國國際委員會今日赴波森晤德國代表會商履行波蘭德國邊界間休戰條件事宜郝華特爵士通告波蘭政府謂英國承認波蘭之獨立與波蘭之政府 
　　二十七日華盛頓電　威爾遜總統今日與參衆兩院外交委員會討論國際同盟事宜歷時甚久威爾遜總統謂美國如不加入同盟則同盟必歸失敗歐洲將紛擾不已云威爾遜總統否認同盟僭奪國會宣戰之權又謂同盟之力量將伏於美英法意日五國之友誼此五國間不致發生重大之爭端縮短軍備之規定與練兵一事不相牴觸威爾遜總統不以内國關係之事如移民問題等類在同盟管理權之内末謂愛爾蘭目下在同盟中無投票權愛爾蘭問題將於他日由不列顚與愛爾蘭解决之孟羅主義將由同盟中各國擔任云云 
[德國内亂近情]  
　　二十七日亞姆斯特丹電　柏林消息勞兵會已在薩克遜宣佈建設共和國並在萊浦齊宣佈同盟罷工薩克遜各鐵路均停止開車 
　　二十七日亞姆斯特丹電　柏林消息柯尼斯志報載稱福煦上將致文歐士白格氏答覆釋回德俘之請求謂目下未便談此惟有重疾及受傷之俘虜協約國當酌量情形早日遣回 
　　二十六日柏林電　伏錫斯志報載韋瑪消息德國中央煤區發生罷工風潮海爾地方已呈叛亂狀態產業被毁者頗多柏林·海爾·韋瑪鐵路大受損傷該路車務完全停止取道萊浦齊逹柏林之交通因路軌拆毁業已中阻愛爾佛亦有同盟罷工之舉 
[英國罷工近談]  
　　二十七日倫敦電　英國鑛工聯合會代表開會議决展期三月二十二日發表罷工通告蓋在煤鑛委員會發表鐘點工值報告兩日之後也 
　　二十七日倫敦電　工界大會今日在韋斯特明斯特大堂開會此會由政府召集志在籌商挽回罷工方法或使所爭諸事先行提交仲裁與會者八百人代表僱工者與被僱者一千萬人由工業大臣郝恩爵士主席當開會之時主席演說謂政府不贊成工廠國有之制蓋此舉將妨碍私人企圖也繼乃述及工界之不靖謂關於爭端之性質無論具何意見然若長此不靖足礙國家之生活政府現方設法爲各部訂造諸物以便增加工事而減少賦閒之人居住計劃現亦正在竭力進行今有求於大會者首當考慮失業問題蓋今日失業人數漸見增多也但彼　於前途不爲驚惶預料不久當不乏職業以位置閒人至於工作鐘點政府之意如能多減鐘點而使國家生存所必要之出產額得以維持不缺則愈可改良工界之狀况政府且願大會商定至高之工值政府現於某某數種工業所付女子之工值特别注意之工部大臣繼謂糧食之價將逐漸減落今日之意向乃在使工界於管理工業一事得佔較大之權僱工者與被僱者之委員會現正考慮恢復戰時所取銷之工業聯合會法律議案郝恩爵士又稱首相將參與大會之討論 
[各國近事記]  
　　二十七日巴黎電　據正式估計法國於戰爭中所受之損失共約英金五千兆鎊 
　　二十五日倫敦電　薛西爾氏今日在下院答覆議員葉特氏之質問謂現正商訂遣回沙面英租界德人之辦法豫料若輩於三月初旬可以出發云 
　　三日倫敦電　印度事務大臣宣稱阿富汗前王之弟那塞烏拉可汗已被推爲王得桀拉拉巴特顯貴之贊助王子伊拉雅土拉已願放棄繼祚之權利惟加布爾不承認那塞烏拉可汗之接位前王第三子亞瑪魯拉可汗因於該處自稱爲王設立政府那塞烏拉可汗不得已而屈服之 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[商民與時局關係之外論]  
　　大陸報社論略曰所謂北京政府者直不名譽之軍人黨耳當此中外人士咸欲籌議方法以掃除此軍人黨之時記者於此願向中國商民告以其所固有而未深解其作用之濳勢力焉今日中國人民有絶對之必要宜表示其圑結之志願提出其有力之抗議以反對北京軍人種種不合憲法致使南北和會因此破壞之舉動時乎時乎今已至矣中國商民久受苛歛解囊輸助而當道一謀不展一事不辦無以蘇商困無以增國福不僅此也且倒行逆施壓抑平民是以國人若仍扶助少數之人自尋壓抑之苦則記者誠不能不視爲奇異矣北京軍人對國民之權利與自由宣戰其所以能如此者實國民之金錢有以成之也蓋外債所入爲數固多然一大部份已入官僚之私囊若僅恃外債北京决不能得充分經費以支持壓抑國民之戰事也中國人民今尙願容許亘古未有之欺詐行爲進行不已否乎此爲今日之問題此爲中國商民今宜解决之問題國内農工人數雖衆然怵於軍威束手無策故能以明白之形式表示其增惡官僚惡劣行爲之意者厥爲中國商人蓋無錢則軍人將一事不可爲也然中國商界不獨應不解其錢囊且應預聞政治其故以政治與商業有密切之關係也今北方商人被逼出資以供北方政黨之揮霍而南方商人則輔助南方黨派雙方商人年出巨資而未得絲毫之報酬夫商人所欲得者和平耳良政府耳國家興盛耳第其所供獻之資則反用於與其期望適相反對之途故南北商人雖利害相同無異在政治上自相殺害耳今曷不聚於一堂彼此了解而成中國政治上之眞勢力乎 
[和會停頓中之北京消息]  
　　上海和平會議自因陜西問題陷於中止狀態後前日（一日）下午五時國務院中即開特别會議列席者爲各國務員及府院兩秘書長提議對於唐少川之要求各項當晚先發一電不承認四十八小時答覆之期限謂此係外交方式不能用於國内一面决定速發明令告誡各將領恪遵前頒五條辦法切實奉行此令俟得各方面同意即可發布昨已電告朱桂莘知照同時並催張瑞璣兼程入陜東海定於今日接見張君面商辦法並由陸軍部劃一剿匪防線圖交由張君實地調查待商兩方决定當局意思以上各層爲最後辦法無從更進一步南方如必遽出絶决度態不候張瑞璣實地調查憑公審判而遽行破裂和議祗有聽之而已惟聞陜西方面已有覆電到京昨某方面非正式發表其文如左（西安陳樹藩電）北京國務院鈞鑒統密迭電均敬悉五條辦法當奉元電時已飭前方各軍隊遵照矣茲奉前因除再派員分往查看外先此奉復陳樹藩東印（渭南張錫元電）國務院參陸部鈞鑒密漾電奉悉劃定防線一事已商准陳督即遵照中央所指地界辦理矣特復旅長張錫元叩勘此間輿論以爲陜西問題癥結所在卽雙方軍隊已否停戰若北方一面進兵一面在上海開會議和則南方之憤激亦固其所據右電而觀在陜北軍現在似已停戰但某方面消息謂政府昨日尙派委運子彈往陜此等傳聞確否固不敢必使此說而確則萬一不幸和會决裂事實所在責任攸歸恐非口舌所能爭今政府再申停戰令及促張瑞璣赴陜自是正辦但目前所急尤應以陜西確已停戰之保證示人即或以前尙未停戰則自今以往不可不切實令其停戰勿再以空言敷衍也 
　　公府消息東海因接北方議和總代表朱啓鈐及各代表等辭職之電昨日（二號）下午在府中開一緊要會議討論方法列席者閣員外並及政界各重要人物當時有某總長主張由政府勸令陳樹藩自請辭職並薦第八師師長王汝賢繼陳之任蓋以王汝賢亦素主和平者庶可實行劃界停戰俾會議賡續進行聞東海雖然其說惟恐陳氏不肯聽命反滋紛糾故未解决 
　　前日下午東海特派秘書長吳世緗謁河間懇其出任調人聞馮初時露謝却之意最後允爲致電李蘇督設法維持密談甚久至六時始别聞和議停頓中政府曾一面電致李蘇督再行疏通並爲處置陜事之擔保以期和議仍照常進行一面嚴電陳樹藩令其即行停止進兵靜候中央派員勘辦前日（一日）已得李督及陳樹藩回電李督電謂謹勉負向雙方再執調停之任日内得暇須親赴滬一行俾利進行陳電謂速請中央簡派大員來陜查辦是非曲直自有公論云云 
　　昨日（二日）參陸處爲陜西軍事收束問題亦開一緊急會議參陸兩總長及府院秘書長亦均參與會議會議散後當局催令張瑞璣速行赴陜部中已爲張氏預備專車但張氏尙有請求條件謂必由政府先電陜督及于右任兩方面容納其意見方肯首途至參陸處會議情形及如何决定尙在秘密中 
　　自陜西問題急轉直下之消息傳至都中社會異常注意中交京鈔竟因之驟跌此消息未來之先票價已踰七五折至昨日（二日）下午竟跌至六九五當局急派軍警兩界要人向商家開導大意謂上海和議政府自有辦法現已有在野要人極力疏通和議决不至破裂至於京鈔兩行不日即行開兌如有藉此問題而有居奇破壞票價情事查明重懲不貸云云 
　　順天時報消息陜西督軍署副官邵瑞錦於一日夜十一時由京漢車運去快槍子彈六十萬粒聞此項軍火係陳樹藩向政府來電所請核准又聞某上將昨上總統緊要條陳一件主張萬勿撤換陳樹藩並舉出理由多種惟東海頗不以爲然 
　　據天津大公報消息張瑞璣到京後因南方所得消息陜中戰事仍未停止不遽入陜要求政府去電先得停戰而後方可啓行政府業經嚴電陜中各軍張氏於昨日特將來京後與政府接洽情形分别電告軍政府及上海和平會議均交由錢總理由院拍發其實陜中實况如何頗屬疑問因陳樹藩感日有電致政府呈報一切似已遵令停戰劃界原文大略如下頃復接秀山督軍電述陜西劃分界線至關緊要經雙方總代表推定張瑞璣赴陜監視其未到陜以前先由宋聯奎切實辦理以赴事機並謂現在開始會議在會諸公矢以眞誠羣策羣力促進和平逖聽之餘莫名忭頌竊願各方泯除意見和衷共濟徐圖統一奠定中華天下幸甚云云又張廣建張錫元亦均有勘電呈明劃分區界已遵即實行辦理 
　　北京通信社消息和議勢將破裂雖各方極力維持而以于陳交惡陜戰不停遂致有目下相持之現象茲據某要人所述解决辦法如次（一）在野名流及要人宜連合出任調人發表主張要求南北兩方勿再相持俯從調人之主張解决陜局（一）要求張瑞璣從速入陜監視兩方軍隊行動並聽候張瑞璣查復核辦（一）南方將于右任張鈁調開北方將陳樹藩張錫元許蘭洲調開或同時明訂界限後兩方並將各軍隊一律調開退出陜境（一）兩方軍員軍隊調開後公同推定一人主持陜事或即由張瑞璣商同陜西紳民暫時公同維持軍民各事或竟由陜西紳民公推督軍省長俟統一政府成立後再行加以任命（一）調人要求兩方照常在滬開議此北方調和派一部分之意思也 
[外報記者與當局談話記]  
　　新聞編譯社消息云前日總統在府内曾接見京津外國記者數人其儀式談話俱極有可紀者天津某英文報雖已刋其大凡但語而不詳本社頃從公府方面及聯合通信勒姆壽君之報告得有詳確情形亟爲披露如下星期二（二十五日）上午十時總統在中海延慶樓辦公室接見外報記者四人據府中某君所云從前外國新聞記者晉謁元首皆係由外交部介紹後單獨延見此次總統屏除縟節且四人同時接待實爲創格是日招待者爲大禮官黃君開文翻譯者爲唐君甘泉據勒君報告總統御服異常儉樸室列長案總統坐於案之一端案上置有紙筆及玳瑁邊眼鏡潔淨手巾等等總統晤接時禮貎甚周且遍訽各人在華幾年所辦何報嗣即云諸君若有特别注意事件儘可縱談當時總統之態度至爲平易懇摯各記者大槪對於上海會議軍人態度財政問題有所詢問茲次第記之（各記者問）上海會議締結和平辦法後政府預備施行之政策若何（總統答）在歐戰期内中國不能從外人方面借得需要之欵項以實施必要之改革故政府辦事自不免經過種種困難但如至歐洲和平條約簽定國内上海會議完全解决後則此障碍可望掃除中國國家必能重新改造求得穩善地位財政必能恢復原狀此爲余之最大希望現在中國財政狀况固不免受軍事影響第至軍隊裁減後財政當然可以進步余之目的乃欲特别注意實業及人民生計之發展一俟實業振興則財政自必大有起色（問）裁兵問題預料有無困難（答）裁兵辦理得法自無困難（問）鈞座預料將來上海會議所協定之無論何種和平解决辦法實行有無困難（答）今日中國人人希望和平余料彼時必無困難惟於解决各項小節時或有困難之處耳（問）外間多有疑慮恐軍人派對於上海會議之條件出爲阻撓鈞座意見殆不如是乎（答）余前此未退歸林下時已投身軍務歷有年所就余觀察軍人派對於此事當下致有何等阻撓總之誠心希望和平和平必能逹到否則障碍自生（總統作此言時態度甚爲爽直并含有國人誠有共謀和平之意談論至此復提及實業問題）（問）鈞意主張一種啓發中國實業之政策是否歡迎投資（答）余知國人自必歡迎（至此談及現在討論頗多之統一鐵道及國際共管中國鐵道問題）（問）鈞座對於此項計畫意見如何（答）此係一種異常重要之（問）殊非寥寥數語所能斷定惟有須注意者中國政府必須借重外資以建築鐵道而世界無論何國鐵道一項自必均在本國權力之下也（問）關於此事曾否電知中國派赴巴黎之代表（答）此事現在尙未决定故至今未嘗對於派赴巴黎諸代表有所訓令（問）歐洲中國議和代表所持態度是否爲鈞座所贊許（答）各該代表辦理甚善（問）中國代表擬將所有密約公布是否得鈞座之十分贊同（答）旣畀以全權彼等自可酌量辦理一切正式談話至此終止總統復向各記者應酬數語後各記者當即退出 
[外財兩當局之辭職說]  
　　外交部自陸子欣總長奉命赴歐後所有一切部務均由次長陳籙代理陳氏近以中日事件頗受某派之逼迫提取關餘撥付駐外使費又被龔財長齮　内外交迫大不快心似有决欲去職之意前星期二閣議席上陳代表已向錢總理談及現在外交職務事繁責重自量才力不勝希望早簡賢能俾免隕越錢氏當即慰以勉爲其難共襄危局外傳陳氏已電陸專使請早簡替人之說尙未證實 
　　財政部决定核減軍政費二成業經通令京外各機關知照日昨浙督楊善德浙省長齊耀珊首先來電反對略稱浙省軍政各費歷年以來早一再削減各機關辦事已極竭蹶若再强爲裁節必致因噎廢食諸多貽誤耀珊等體察情形實難再行折扣應請俯念困難實情飭部免予核減俾維現狀仍督率財政廳長於各項收入認眞整頓期有增益以副厪注除飭財廳知照外謹此電陳楊善德齊耀珊同叩勘印據聞此次外界反對龔氏實以各軍隊爲最而龔氏日前呈請核發八成一文外省僅咨省長并未咨交督軍現不獨京中各機關全體反對即外省某督軍等亦來電認爲難行安福派多數意見對龔態度亦極落寞因之龔近狀極爲牢騷已對人表示不幹之意聞不久將有辭呈出　之說 
[再述財政部之難關（冷眼）]  
　　財政部實行減政已於日前呈請大總統批示准如所擬辦理矣惟附有但書如法律中條文有碍難减支者仍准由各機關隨時聲明理由咨部免予核减等語說者謂總統如此批示實因各機關紛紛反對一方爲各機關留有餘地一方爲龔總長保全面子批詞圓到可謂煞費苦心矣惟旣有免予核減明文則將來各機關聲明理由隨時咨部核减者恐不勝其數如財部靳而不予則與批令衝突予之則减政主義仍難實行各機關徒負減政之名財政部先受減政之實原呈所謂京内外者所謂軍政各機關者不過紙面上之空文旣不統一復失公平吾不知龔氏將作何辦法也 
　　此次龔氏於財政棘手時行此節流政策自謂略盡救濟之責而不知躬犯大難爲衆矢之的開叢怨之門内則有靳陸軍之指摘外則有唐代表之反對一因减薪一因公債龔氏銳氣爲之一挫而龔猶以去就力爭有不逹目的不已之勢惟軍政經費自减支二成搭放公債二成而後試問此後每月經常支出果能敷衍一時以救濟財政上之窮困乎竊恐未必蓋以次所謂减政者不過財政部之減政非中央全體也亦非京内外也陸軍各師經費苟能遵照原支額數不再增加已屬難能若一律減支二成事實上能辦到乎各省各機關聲明碍難減支理由財部能駁而不准乎財部人員可以自由予奪而各機關不受財部之指揮也今欲減發二成以外再搭放公債二成雙方並進試問官吏能受此兩重之剝削乎龔氏政策雖得皖系財政家之薪傳然今日非民國三四年時代可比即裁員一問題昔日周學熙氏能安然無事者今日已發生種種困難龔氏此舉得毋刻鵠類鶩乎 
　　財政部每月經常支出一千四百餘萬元而軍費幾居三分之二而行政經費不過三分之一有强減支各官署行政經費已屬不易辦到况武人之軍餉向稱不能延遲者一旦減發二成再搭放公債二成談何容易即如陸軍部直轄各師每月經常費三百六十餘萬元參陸辦公處所發各路軍餉約二百餘萬元督辦參戰事務處約一百餘萬元此項巨大支出能减少分文乎今日各處催索軍餉之電百數十起日夕到部坐索者實繁有徒目前已無法對付將來實行裁撤軍隊種種善後等費恐此四千萬元之公債亦不敷分配况八年短期公債條例尙未經國會通過將來能否承認尙難預必也 
　　財政部之窮困莫過於今日龔氏處此難關誠有束手待斃之勢從前財政一席如曹如陸均不願承乏者非薄財政總長不爲實鑒於財政之窮困實無法維持也龔氏舍安固之安徽省長而坐此如芒之針氈蓋已悔不當初矣目前二月分軍政各費急待支發者約有一千餘萬元各署行政經費尙可拖欠而軍費則難以推諉中交兩行前爲政府墊借巨欵致鈔票停兌票價跌至四折有零今日再向銀行告貸無論兩行不願維持即欲維持亦無實在之能力現聞龔氏計無所出乃與金城中孚兩銀行開始往來各認墊欵二十萬元在該銀行固可藉博按月七釐之利息而在財部得此小宗墊欵實無異杯水車薪恐終非解急之策也 
[北京大學新舊之暗潮（靜觀）]  
　　國立北京大學自蔡孑民氏任校長後氣象爲之一新尤以文科爲最有聲色文科學長陳獨秀氏以新派首領自居平昔主張新文學甚力敎員中與陳氏沆瀣一氣者有胡適錢玄同劉半農沈尹默等學生聞風興起服膺師說張大其辭者亦不乏人其主張以爲文學須應世界思潮之趨勢若吾中國歷代相傳者乃爲雕琢的阿諛的貴族文學陳腐的鋪張的古典文學迂晦的艱澀的山林文學應根本推翻代以平民的抒情的國民文學新鮮的立誠的寫實文學明瞭的通俗的社會文學此其文學革命之主旨也自胡適氏主講文科哲學門後旗鼓大張新文學之思潮益澎湃而不可遏旣前後抒其議論於新青年雜誌而於其所敎授之哲學講義亦且改用白話文體裁近又由其同派之學生組織一種雜誌曰新潮者以張皇其學說新潮之外更有每週評論之印刷物發行其思想議論之所及不僅反對舊派文學冀收摧殘廓清之功即於社會所傳留之思想亦直接間接發見其不適合之點而加以抨擊蓋以人類社會之組織與文學本有密切之關係人類之思想更爲文學實質之所存旣反對舊文學自不能不反對舊思想也顧同時與之對峙者有舊文學一派舊派中以劉師培氏爲之首其他如黃侃馬叙倫等則與劉氏結合互爲聲援者也加以國史館之耆老先生如屠敬山張相文之流亦復視新文學派若蛇蠍而深表同情於劉黃劉黃之學以研究音韵說文訓詁爲一切學問之根以綜博考據講究古典古制接跡漢代經師之軌文章則重視八代而輕唐宋目介甫子瞻爲淺陋寡學其於清代所謂桐城派之古文家則深致不滿謂彼輩學無所根而徒斤斤於聲調更藉文以載道之說假義理爲文章之面具殊不值通人一笑從前大學講壇爲桐城派古文家所佔領者迄入民國章太炎學派代之以興在姚叔節林琴南輩目擊劉黃諸後生之臯比坐擁已不免有文藝衰微之感然若視新文學派之所主張更當認爲怪誕不經似爲其禍之及於人羣直無異於洪水猛獸轉顧太炎新派反若塗軌之猶能接近矣頃者劉黃諸氏以陳胡等與學生結合有種種印刷物發行也乃亦組織一種雜誌曰國故組織之名義出於學生而主筆政之健將敎員實居其多數蓋學生中固亦分舊新兩派而各主其師說者也二派雜誌旗鼓相當互相爭辯將來眞理可以由之而明界說可以由之而定絞學者之腦筋當然有裨於文化第不願忘其辯論之範圍純任意氣各以惡聲相報復耳至於介乎二派而具有調和之能力者則有海鹽朱希祖氏朱亦太炎之高足弟子也遂於國學且明於世界文學進化之塗涇故於整理舊文學之外兼冀組織新文學惟彼之所謂新者非脫却舊之範圍蓋其手段不在於破壞而在於改良以記者之愚似覺朱氏之主張較爲適當也日前喧傳敎育部有訓令逹大學令其將陳錢胡三氏辭退並謂此議發自元首而元首之所以發動者由於國史館内一二耆老之進言但經記者之詳細調查則知確無其事此語何自而來殊不可解寄語新文學諸君子中國文學腐敗已極理應順世界之潮流力謀改革諸君之提倡改革不恤冒世俗之不韙求文學之革新用意亦復至善第宜緩和其手段毋多樹敵且不宜將舊文學上價值一筆抹殺也 
[井陘鑛務組設清理委員會]  
　　井陘鑛務局前經農商部派司長邢端接收管理最近國務院又以院令公布該局清理委員會規則條文如下（一）井陘鑛務局業務及財產依本規則設立清理委員會清理之（二）前項清理委員會由外交財政農商三部管理敵國人民財產事務局及直隸省公署各派清理員一人組織之（三）清理委員會附設於天津井陘鑛務局（四）清理委員會關於清理事務遇有必要時得與井陘鑛務局督辦總辦隨時商同辦理（五）清理委員會另置熟習英德文字新式簿記及鑛業技術工料之常駐員由主管各部局署各派員二人兼充（六）清理委員會因事務之必要應秉承主管各部局延請臨時鑑定人（七）清理委員會得酌用雇員（八）關於清理應需各項經費按照管理敵國人民財產條例第七條由井陘鑛務局敵國人民財產中支付（九）關於清理方法由清理委員會會同井陘鑛務局督辦總辦擬定由主管各部局署核准行之（十）清理委員會於清理事竣即行裁撤（十一）本規則自公布之日施行 
[京華短簡]  
　　中日間所訂參戰及軍械兩種借欵與國内和議進行頗有重大關係現聞日本對於軍械借欵確已决定停付（即不付軍械）至參戰借欵日政府亦有訓令至日使館謂是項借欵已存在銀行方面日政府亦無任意處分之權惟中國倘决定不需此種借欵則停付亦頗合宜云云兩三日内我國政府將有籌議究竟需用與否漸將决定 
　　政府昨日又接吳鼎昌來電單獨請辭代表之職據政府中人之所觀察吳氏反對八年公債曾與龔財長有所辯難在上海和會中吳又係審查此案之一員今八年公債依舊發行吳或因此而提出辭職聞東海昨已交院去電慰留 
　　當局自與日人磋議吉會借欵以來關於該路建築事項即已開始籌備刻並派定李壯懷彭道中爲吉會測量主任率領測量人員前往吉省着手勘測 
　　順天時報消息前日盛傳政府以山西省礦產爲抵押與某日商借欵三百萬元合辦該礦一節已經政府辯明並無此項事實現聞此事尙非眞相其内幕之人乃爲福公司該公司於前清曾與山西訂約合辦煤鐵兩鑛後山西人民主張收回利權賠償該公司二百七十五萬兩取銷契約現聞福公司又於日前派人赴晉運動合辦該省煤礦及鐵礦晉人雖以目前現狀非吸收外資不可而對於福公司之捲土重來則頗爲躊躇故至今尙無成議至外間所傳政府與日商人借欵合辦晋礦一層乃爲傳聞之誤 
　　法國派駐西比利亞全俄政府大使雷諾脫君新由西比利亞來京與當局會見晤商西比利亞問題日内即將出京仍回西比利亞 
　　日前財政部有所得稅條例提交閣議討論最近又有營業稅法案擬具辦法提出會議當局因連年災患迭見商業已極蕭條不宜再設繁苛之稅决定暫緩實行内務部近爲統一全國警政籌備進行擬即召集警務會議以便聚集各省警務人員從事討論日前聞已有此項咨文通令各省即派熟悉警政人員來京與會 
[奉天近事]  
　　張巡使對於蒙事近向政府有所條陳内容將蒙古改爲行省所有南北應裁軍隊移赴蒙古屯田其計畫頗爲周密約分十條摘錄於下（一）蒙古改省以天然地域爲界限（二）治民政策從蒙古習慣與民情爲根本（三）開墾蒙古荒地（四）開墾各旗間交通事業（五）整頓各蒙旗軍警（六）劃分蒙古政敎及推廣敎育（七）設法振興蒙古工商實業（八）區劃各蒙旗改爲縣治（九）疏通蒙古金融（十）募借外債以充改省經費觀上述各條則固經營蒙古之必要然天下事言之匪艱行之惟艱是項條陳亦不過一篇文章而已 
　　吉督孟曙村自發生查辦案後與張使不免又有意見故未聞有與張使電商事件茲聞張使昨忽接孟督來電謂現有奸人暗中煽動各屬人民行將蠢動爲維持治安計現已將吉屬全境宣布戒嚴云云 
　　張使昨前二日連接黑龍江督軍鮑貴卿來電略云黑省内地匪患未靖又兼鄰界俄軍時起内訌日有潰決之勢據報黑河對岸俄軍戰圖異常激烈逼近黑邊現正調遣軍隊嚴密防堵並遣暗探偵查情形 
　　張巡使以奉軍久駐湘鄂備嘗勞苦早擬派員慰問現聞已於日前電令暫編第一師師長張景惠前往湘鄂宣慰駐在該地之奉軍據京訊張氏現定三月二日先往漢口即由該處着手宣慰 
　　奉軍司令許蘭洲督兵赴陜援助陳樹藩與南軍激戰多日互有勝負現因南北議和張巡使已電致許司令迅速整理軍隊預備開拔回奉然說者謂張氏未必有此决心也 
　　日昨省署奉國務院令准衆議院咨開略云敝院三月一日爲開會之期届期請將各省區八年度預算速爲送院以備審查准此仰該省長迅飭所屬將八年度預算速行送院如急切難辦時可參照七年度預算並三五兩年度預算參核編訂 
[陜戰激烈中之鄂訊]  
　　陜戰爲議和障碍昨鄂軍署得李甯督來電謂朱唐兩總代表已擬有具體辦法雙方簽字催令張瑞璣入京馳陜監視劃界說者咸謂陜事可告一段落矣詎時機迫切瞬息萬變最近陜境西北兩路之戰愈爲猛烈昨某處接三原商會快函云乾城武功陽沂湄臯鳳翔盩厔等縣盡被北軍佔領三原大爲震動又武昌某敎會亦接乾州某牧師函告張鈁率其猛將盧占鳳與北軍鮑德山劉世瓏兩旅血戰於凉亭鎭盧受傷張亦向三原敗退該處外商多往西南避難等語此種消息當此議和期間本不願其確實然陜戰至今未停則毫無疑義也 
　　自陜南停戰南軍司令王安瀾尙未回防張司令現派趙榮華圑長所部駐北河平利洵陽孫建璣圑長所部駐鄖縣竹谿等處張於前月下旬至各區調查防務其司令部刻已移至白河之關帝廟以重陜鄂之防務又聞陜西南北兩軍當此議和期内尙未遵令停戰雙方仍在攻激之中雖未波及鄂軍而襄鄖毘連陜南頗形吃緊張鎭使已將白河洵陽安康平利等處駐紥重兵陜省戰事最近確未停止北軍以陜南一隅爲川滇黔鄂聯軍厚集之區一時不易得手遂以避實趨虚之計以全力貫注於東西北三路惟陜南之南北軍各自就地駐守似成自由停戰之勢昨鄂王督電令援陜總司令張聯陞速將孫建屏徐源森等三大支隊退入鄂邊扼要駐守僅留第一支隊劉文瑞所部在陜戌防總司令行營亦即由白河退回鄖西居中控制並電逹參陸處請將鄂軍撥歸陳樹藩節制調度之原案即日取銷以利進行 
　　鄂西靖國軍首領如黎天才柏文蔚唐克明等皆爲有力人物今日鄂西之主張和議者除黎天才外柏唐兩首領亦發表意見茲錄柏文蔚致南北代表函如下南北和議代表諸公鈞鑒國人翹企和平逾於望歲今和席已敷陳海上諸公聯翩戾止萃集一堂行見塵霾盡掃光霽大開致福延庥干戈永息諸公之大造於國家亦綦重矣竊不揣固陋妄思有所獻替狂夫之言聖人擇焉鄙倍之陳幸賜審擇文蔚生長淮上夙知淮流 
 
 
 

Page 7

 
 
之利因是導淮之志蓄之垂十餘年勞勞半生西盡河源南浮江海東曆日韓遠而極於南洋羣島足跡所至微至一涓一澮每遇疏鑿故跡無不輒事深究而因是遂有感於治道堯憂洪水人民幕天席地藩衛不設鳥獸相侵無他江淮河漢俱不能各循其道耳國家改建八稔連年相戰人民怨苦咨嗟無所生息每每歸咎於人治之不善不知實無法治之弊也國家猶水也有法治以網之大者縱海小者輸川纎者入溝入洫支分派别各得其所此神禹之奏績九州亦卽國權分張各不相襲而政治遂日趨軌道若法治不存人民政府兩兩無所循持議一政設一事政府以爲是也人民從而非之人民以爲是也政府又從而非之馴至政府與人民相衝突人民與人民相衝突政府復與政府相衝突由是大陸國家彌望皆無形之洪水而優秀苗裔人性牿亡相賊相蠧甚至相食禍機四伏有觸即發歲歲相尋靡所底止此賈生痛哭流涕之日也往者革命初期與夫丙辰一役固亦嘗從事和議矣當時於法治之基未遑論及惟亟亟於寗息之是計卒至和議席甫撤釁端又兆主持國家大權之人又樂於法治之不備縱情極欲淫兇肆虐誅戮任心法律在口相搏相激憤氣彌天愈言和而愈以致不和愈言平而愈以致不平然則前之所爲和議者直伯鯀之漂汨宜其浩浩蕩蕩而未有已也此次義師興舉吾人所冀止一法耳法存國存法亡國亡以諸公之明寗至昩此據聞南北條件重在裁督減軍廢棄國防籌備處并解散新舊國會夫督軍之宜裁文蔚昔在皖督任内曾建此議未能實行以爲遺此必爲亂國之源今督軍圑一再賈禍其弊害已人人所及知快刀斬麻計諸公必無所遲回軍隊增加内省國情固已難堪權衡大勢世界潮流皆浸浸趨重民治吾國固亦不能自爲風氣久擁重兵至國防籌備處立名不正則駢拇重支確無保存之理惟國會一端關係滋大新者是否適法舊者應否解散倘置此事講而惟某某巡閱某某督軍是較不特於諸公代表資格有所貶損亦足貽笑外人彌望諸公準據法理持公平之論斷爲愼重之處置中外聳息萬目具瞻國家法治精神所寄誠未可稍事牽就者也若夫法治國之資格能否完成尤在今日和議之一舉已有之約法宜如何使之効力不輟未完之憲法宜如何使之編議就緒宏規茂矩决之方丈之間則國家洪水之患自此永戢諸公之功直與文命方隆人民食德飲和又不僅生微禹吾魚之歎山川修阻瞻對無由敬總掬愚衷尙希明敎二月二日 
[湘省之維持茶業譚]  
　　湘省茶業向爲出口大宗每交春令茶商携欵入山採辦運赴漢口轉運出洋歲計五千萬斤左右國家之收入釐稅亦約可得五十餘萬元財政經濟兩項之活動胥賴乎此近自軍興以來金融枯竭商業凋殘本年茶商因資本缺乏而銀行又不肯從事貸欵以致茶業大窘至今未能開市倘不及時設法則山户運商兩俱失業於社會經濟固屬影響甚大卽國家收入亦將驟失此大宗欵項財政廳長劉淇氏特電呈國務院曁財政農商兩部瀝陳湘省茶業各情形請飭中國銀行撥濟湘省分行現洋一百萬元俾分給熟習茶業之殷實各行號轉貸茶商藉資周轉至利息一層仍請按照漢口市面稍爲減輕以示體卹還期即依茶市慣例酌分兩期每三個月爲一期作半年掃數還精如承允許仍當擬具貸疑詳細辦法務期於公私雙方均有裨益等語此電去後已經多日尙未得中央電覆未知能准如所請否也湖南清鄉總司令楊纘緒現駐安化昨因茶業問題特致長沙總商會一電略云湘省商業素以茶業爲大宗上年軍興致多停頓資江東坪一帶尤爲茶商薈萃之區因軍事影響亦極凋殘纘緒目擊情形中心如擣現值停戰議和大局不日可定湘省財盡民窮公私交困能於地方擴一分實業即爲人民增一分幸福春令早届轉瞬清明應請剴勸各茶商早日進山照常營業纘緒已電明督軍並分飭東坪一帶各軍隊力任保護極力維持决無危險西路護國軍廖湘芸楊玉山處亦可由纘緒去函請其一律保護希即轉致茶業諸君安心前往勿稍顧慮爲盼現商會已將此電宣布矣 
[湖南之民食與金融]  
　　湘省連年以來各縣水旱偏災無時不有益以迭遭兵禍民間蓋藏早已空虚即常平社倉亦多告罄去歲旣大遭兵燹復遇水災因之秋收歉薄者居十之六七使穀米能在省内流通民食猶無虞不足乃因有一般商户我思販運出省以易現金之故於是各屬藉詞阻運致甲縣之穀不能運赴乙縣此圑之穀不能運至他圑產穀之區則粒米狼戾或用以煑酒飼猪歉收地方及省城内外居民則千錢不能糴升米現距春耕尙遠已有荒象若將來青黃不接民困更何以堪前經湘紳吳雁舟諸氏具呈省長請緩弛關禁並請嚴飭内地彼此流通當時雖經張敬堯核准令由各道尹轉飭所屬切實辦理並佈告長沙縣屬各都圑照辦然穀米阻運不僅長沙一縣爲然故張復於日昨通令各知事飭即出示布告凡穀米在湘境以内均應照常流通以期酌盈劑虚互資救濟如有不法痞徒藉詞阻運即由各縣知事從嚴究辦以儆刁頑仍一面令行財政廳曁長岳兩關監督所有湘省本届穀米不准販運出境以維民食湘省自舊曆新年以來金融狀况又大爲變動匪特湖南銀行舊票市面已絶對不能通行即張氏蒞任後節次增發之新票其價格亦已大低特低一般人之推想僉謂不出半年其結果卽將與舊票等湘政府對此已採放任主義惟對於裕湘銀行票幣則極力推行似欲趁此時機使裕湘票幣在市面上佔一極大勢力者然惟湘人對於裕湘銀行多不信用且多引湖南銀行爲前車不歡迎其票幣使非有官威可畏則該行之票且絶對不能通行至其推行辦法大約如次（一）在湘潭岳陽常德寳慶等屬各設一裕湘銀行兌換處俾裕湘票幣得以通行於各縣（二）通令各知事及徵收局布告商民凡持裕湘票幣完納田賦釐稅者無論其爲銀元票或銅元票准按每元每串減收銅元二枚 
[李盛鐸開礦之反對聲]  
　　江西九江西門外有城門山該處鐵鑛甚旺鑛質極佳前清盛宣懷督辦漢冶萍公司時曾將該鑛山收買至民國二年江西實業司長曾貞以該鑛爲本省莫大利源不甘爲外省攫去遂向漢冶萍公司交涉備價收回並派員勘查畫界禁止私和開採此該鑛爲江西公有之略史也現有北京參議院議長李盛鐸擬營此鑛已邀集股本二百萬元正在組織公司呈部立案並擬令其子家浦（現充北京衆議員）爲總理刻聞省議員陳祖怡以該鑛旣爲江西公有未便由李氏私自招股開採業已提出建議案呈請省長出示嚴禁又有議員黃爲栢對於此事亦已提出質問書限省長五日内答覆據聞今日（一日）李家浦已由潯來省向議員方面疏通未知確否 
[皖議會起訴李經羲]  
　　皖省鹽斤加價一案前經皖省旅滬同鄉會反對業已實行取消經吕省長飭令六十縣佈告在案昨聞省議會開會某議員謂李經羲等反對鹽斤加價實於本會名譽大有損害應向法庭起訴依法裁判賠償本會名舉云云多數通過復擬稿通電各埠皖紳一致進行但該會謂李經羲損害名譽不知是否指李之通電而言抑係指李在平政院之控訴而言殊難臆斷倘謂李之控呈損其名譽則呈中李固領銜吕調元亦名列第三今該會提起訴訟即控本省行政長官矣再此項訴訟不知將於何處着手李經羲僑居滬上又非皖省法權所及之地勢必移轉區域而起訴焉是皖議員須赴滬起訴方合手續不然雖鞭之長不及馬腹將奈之何總之此案雖經該會通過尙須觀其究竟皖中人士萬目睽睽莫不欲觀安徽省議會與安徽旅滬同鄉會最後之勝負焉 
[陳肇英案之要電]  
　　浙江軍民兩長對於陳肇英虧捲餉項案昨又拍致中央長電一通其文如下北京國務院鑒承准儉電敬悉二月六日准江蘇李督軍微電開接岑春煊江電稱童保暄出發時借陳肇英圑部墊欵兩萬元其後六七八三個月餉均未發給兩抵猶欠陳部而童保暄以追墊欵爲詞慫恿楊督竟將陳肇英存產抄没似此行爲乖戾已甚請將此情形轉電幹丞兄飭楊查明給還陳肇英家產並追童保暄匿吞之欵以正是非無任盼切等語此案是何實情弟不深悉未便據其一面之詞逕電中央尙祈查明示復爲禱等因當復以微電祇悉上年十二月十九據童副司令保暄呈稱查第一圑長陳肇英自叛變後所有該圑領用經費應分項造報請予分别核銷追繳一四五六三個月領去預算分配項下洋六萬一千五百元二臨時開差費項下洋一萬七千三百元三七八兩月劃付留甬官兵餉洋二千三百四十九元二角三共計洋八萬一千一百四十九元二角擬請核銷一先後借去週轉費項下七千八百元二逐月計算餘欵項下洋一千二百九十八元一釐三七八兩月劃借薪餉項下洋一萬一千七百零七元一角四分三共計洋二萬零八百五元一角四分一釐擬請查封財產備抵各等情當經據情飭查尙未具復現在各執一詞無從明析最好由陳肇英指派軍需赴童副司令官處澈底清算决不令其爲難由弟確實擔保惟事關吞匿餉項情節重大彼此是非均應澈究倘童副司令官有隱匿情事自當予以相當處分若陳肇英誣揑亦應加以制裁統祈轉電爲禱復電何如并盼示復去後尙未接復三月九日旋據浦江陳知事錢委員會呈查明陳肇英原籍房屋田地并什物等件估計共值銀二千四百七十四元八角八分五釐當經指令妥爲保管備抵在案並未變賣没收查軍政府篠電所云純係架誣之詞殊屬有意顚倒查陳肇英以兵起家民國二三年始晋中級家資安有巨萬浙所共知至欠餉查陳係三月間出發當發餉一月彼到前敵僅三越月而叛該圑全月餉萬七千餘無論前敵餉難欠至三月即全欠亦無十萬之多况軍署按月匯發童於前敵吃緊時絶無掯餉自潰軍心之理欠者公欵即調和後亦無不追之理安能因和壞法現童已派伍旅長文淵來京面陳要公乞垂詢便知詳確現惟有仍令陳派員詣童會算眞僞自明除令行童副司令知照外據實謹復敬候宏裁楊善德齊耀珊東印 
[蘇省會臨時會之第一幕]  
　　米穀弛禁案否决 
　　蘇省議會臨時會昨日（四日）開第一次大會議員簽到八十四人錢議長主席宣告第一案省長交議蘇省米穀弛禁案第二案顧議員希曾提出請本省行政長官急電政府嚴申米禁以奠民命而遏亂萌緊急動議案第三案戴議員思恭提議仍行嚴申米禁以維民食案第四案華議員彥銓提出請申米禁以維民食緊急動議案第五案朱議員積祺提出請嚴申米禁以維民食緊急動議案第六案范議員循廉提議重申米禁以維民食案第七案趙議員文郁提出咨請省長迅電政府取消中日購米合同緊急動議案第八案張議員援提出嚴防私運米糧出口緊急動議案第九案屠議員宜厚提議勒令解散糧食研究會以息浮言而定人心案九案合併討論顧希曾登臺發言謂本届會期開幕督軍祝詞有謂民族宜有自主之能力本會忝爲人民代表亟宜謀去六十縣人民之痛苦今米禁問題軍民兩長皆極力維持顧全民食我本會同人尤宜一致主張從井救人智者不爲願同人勿爲威脅勿爲利誘一致否决嗣劉文輅葛錦城徐宗鑑均相繼發言略謂米禁爲我蘇人民之生死問題現在米價已逐漸漲高轉瞬青黃不接之時小民即有粒食維艱之慮乃政府罔恤民隱藉救災恤鄰之美名奸商爲虎作倀托穀賤傷農之謬說而一二不肖名流又贊成其說而暗助之以致有今日人心惶恐之象應請同人一致否决討論第七八兩案均主咨請省長嚴行辦理第九案主逕電中央劉伯昌謂咨省長須有一定準則查前清光緒二十八年中英條約訂定甚詳財部謂此次與日本所訂條約不受法律拘束决不能認爲理由此次旣能允許日本運米則他國亦可相率效尤紛紛來運我蘇民其何以堪此繼朱積祺張援屠宜厚皆請議長以重申米禁逕咨省長付表决除徐堃錫張書紳二人外全體起立陳大猷復請並電政府嚴令禁止輸運取消中日購米合同並電安徽省議會一致拒絶以維民食全體贊成第十案省長交議滯納罰金仍應全歸省用案略有討論表决付審查第十一案蔡議員鈞樞提出電請政府及陸顧王三使尊重國際地位緊急動議案陶鍾箎謂係國會提出之性質省會無法干涉陳大猷謂全國均有利害關係宜作建議案請願國會建議朱翼雲主張去電請求議長遂以朱說付表决多數贊成由秘書長擬電拍發第十二案徐議員瀛提出電請政府嚴拒某種要求速提議歐會公判緊急動議案多數贊成第十三案榮議員棣輝提出全國鐵路由國際管理太阿倒持恐危及國本緊急動議案付審查第十四案趙議員文郁提議各項審查員應查照議事細則第六條第一項投票互選緊急動議案均主張緩議第十五案沈議員惟賢扣議縣敎育經費在縣議會未回復前不得議加畝捐緊急動議案陳大猷沈惟賢方在辯論激烈之時議長查點在場議員不足法定人數遂宣告散會 
[杭州快信]  
　　浙省軍界要人日來聯翩北上二旅旅長伍文淵憲兵司令官陳樂山業於日前起程二師師長張載陽昨亦奉派赴京乘早車首途 
　　杭總商會昨午後開會推定全國和平聯合會代表顧松慶（總商會會長）明後日即須赴滬與會 
　　督署諮議佘冠澄奉派赴滬監護遣送敵僑昨已首途八年度實業廳署支出預算共列三萬九千餘金附設場所不在其内 
　　紹縣添設地方廳高等審檢兩廳迭奉部令催辦現已積極進行下月可告成立 
　　新昌尹財源（即沈錢源）民國四年因妬姦殺斃潘土花一案判處死刑屢决屢翻現奉司法部曁總檢廳指令執行昨午後即在第一監獄絞斃 
　　永嘉礁下港礁石甚多行船受害現經官紳發起募捐建築燈塔業已告成常年經費由甌海黃道尹咨准財政廳指撥分兩季領用 
地方通信 
[蘇州]  
　　成衣業又將罷工蘇埠各成衣舖因警廳頒發取締章程每照征收印花稅費一元遂集九勝花製衣公所會議决定由行頭黃松泉等呈請警廳縣署免征印花稅未邀允准該業同人又在公所會議决定通告吳縣全境各成衣店一律歇業警廳令飭西區四分所劉巡官將該行頭黃松泉及司事楊某等十餘人一併傳所謂印花稅爲國家稅人民理應負擔况此項執照所繳僅一次爲數無多勿再紛擾黃允回公所轉告同業 
　　示禁罷工蘇經織緞廠釀成罷工風潮後各業工人咸有蠢蠢欲動之勢警廳崔怡庭廳長爲維持治安計特出布告云聚衆罷工向干例禁强暴脅迫律有專條蘇垣機户人數衆多前因工價頓起恐慌旋即解决各安所業閱時未久近又有莠民重中煽惑藉口工價倡議罷工無知被脅情固可原甘心附和法無寛貸霞章公所近發通告意在息事寗人本廳職司保衛尤應預爲誥誡除分令外合亟布告仰爾機户工人一體知悉務各安分工作倘有莠民脅迫許爾扭交崗警押解來廳以便盡法懲治决不寛貸其各凛遵云云 
　　省電督促農塲吳縣温知事昨奉省署快郵代電略謂各縣籌設農塲前經通令遵照在案查是項農塲旣取經濟主義以改良種植增進農產爲主旨各塲主任須碻有農事學識經騐者方爲合格各縣保舉主任人員應附具詳細履歷以憑選派每縣設立農塲至少在五所以上毋得减少或貽悮本年農作時期仰即迅速籌備尅日成立 
　　市董反對電燈公司之表示蘇州市公益事務所於四日下午開會集議電燈公司事到會者共祗三十餘人警廳特派南區第二分所王微巡官蒞塲監察先由市董貝哉安陳守墨將電燈往來函牘并陳董公孟籌備意見書宣布蔣季和等謂所擬辦法均可按照進行其籌備處亦應趕速成立附設於市公所内即以市董爲籌備主任各市民公社再行推舉籌備員輔助辦理衆無異詞旋又公舉王小徐君爲工程師草擬電廠計畫書并假定廠基數處以便選擇後報部立案惟對於籌備經費一層蔣紳等則謂以房捐盈餘作爲該項費用貝董之意似以動用公欵爲未便討論良久卒以意見紛歧未能解决而散茲將市董致北京交通農商兩部電錄下蘇州振興電燈公司前有暗售與外人之謠經紳民劉傳福等電請大部收歸市辦在案查該公司祝商以少數成本而虚售鉅數以公共事業而罔利營私收買無策人民洶懼雖經該公司聲明並無外欵而證以人言及前經理蕢美泰之指訐蘇人民安得不防將來之禍害且全部裸綫關係生命財產路燈黑暗關係地方治安查其種種設置亦多違反公布取締條例况電氣事業本屬市政性質故人民非常憤激公議由本市集資設廠廢除該公司借地植杆契約用特據情電呈伏乞大部派員澈查勿任朦混註册以重市政而保主權 
[無錫]  
　　商會推代表赴寗昨日商會開第三次常會諸董畢集即行開議由孫正會長報告接中華全國商會聯合會江蘇事務所函告各地輸出輸入各種貨物有無窒碍情形均須確切考察現改於三月六日在寗省集議對於稅務恊助稽徵及抵補比較辦法商業上如有窒碍難行以及提倡改良等事均可提案討論各等情各議董以無錫稅項均有提議改良之必要公推本會副會長九豐麫粉公司總理蔡緘三爲代表即赴寗參預會議 
　　米市之波瀾外商某洋行託上海某米商來錫與北塘之隆茂豐泰裕久禾大豐仁高成泰恒興仁等米行接洽已成交者計有糙粳二十餘萬石而永泰興米行及寳新米廠等抛出之白米數亦不少預備出運故前昨兩日米價飛漲五角有奇統市存貨已不足五十萬石市價粳稻每擔兩元九角糙粳五元八角糙秈五元三角四日下午忽又得上海來電囑令停辦各米行得此消息即將已接洽而未成交者紛紛毁約市面因之回去一二角某米行得電後即與上海米客秘密磋商就緒後隨時訂約成交五千石乘市面已回之候從事收進聞一出入間該行可盈餘數千元 
[江陰]  
　　麥荒米貴江陰自去冬以來陰雨連旬今春又疊遭大雪田間麥葉已漸呈黃萎之狀據老於農事者言天時果長此晴朗麥實或有五六成希望而一般米蠧聞弛禁之謠咸興高采烈囤積居奇米價驟增至六元左右較去臘已高一元有零寒苦小民莫不憂形於色倘今春麥秋無望米禁驟開後患正難預料也 
[揚州]  
　　贛省催鹽淮運使據淮鹽西岸公所禀陳贛垣需鹽孔亟勢將脫擋懇請催運等因已於三日令知駐潯掣騐委員趕運 
　　視學費照舊支給蘇省各縣縣視學經費向在地方稅内撥給嗣省議會提議以地方稅支絀議决在於行政經費内動支咨由省長敎育廳飭令各縣遵辦各縣咸謂行政經費窘於地方稅呈請省署仍在地方稅内支付業經省長核准於三日通飭各縣照舊支給矣 
　　花鼓戲之毆警案江都警察四區區員沈繼佺於三日夜率警士三人查禁小東門城根殷長勝家之打花鼓戲殷等不服禁阻羣起反抗區員及巡士均受傷鍾區長聞訊再派幹警前往救護將殷長勝拿獲解縣究懲 
[安慶]  
　　皖省國際聯盟分會成立皖省紳商學曁各法定機關人員昨午一句鐘假省議會開成立國際聯盟分會到會者約有百餘人公推晉恒履爲正會長劉道章蔡正爲副會長並由晉會長將成立日期通電各省曁蕪湖淮泗兩道尹知照 
　　吕省長開濬石牌内河之宏願皖省西門外之鹽河關係水利交通最爲重要惟年久淤塞殊爲可惜去歲曾經皖紳馬伯瑤等提議開濬贊成者頗多奈因時局未定無欵可籌以故無形擱淺茲聞吕省長到任後即有此宏願擬將懷寗石牌與潛山太湖相通之内河大加疏濬以興水利而便交通惟聞需欵約三四十萬三縣財力辦此一勞永逸之公共事業似不至十分困難聞吕省長已擬定主任辦事規則及籌欵之方法矣 
雜評一 
[所謂事實（默）]  
　　理想雖爲事實之母然未必槪成事實其理想距離事實近者成事實也易理想距離事實遠者成事實也難今人據此例以論南北和議謂要求過奢條件過苛者勢難實現不若擇近易者而商榷之爲易於成功其言似矣然吾謂今日所議陜西問題停戰之理想最易成爲事實矣而其難如是即進而論裁兵更進而論廢督以我人視之此一般之理想與事實亦甚近蓋世界排除武力之理想大勢已趨於一致我國雖欲逆此大勢而不可得然而默察和議前途又若甚難者然則所謂理想與事實距離之遠近安有一定界限要惟視國人致力之奮勉何如耳世界無論何事若專就事實上之遠近着想則思想界安有進步哉 
 
 
 

Page 8

 
 
   
 
 

Page 9

 
 
   
 
 

Page 10

 
 
和議停頓中南方代表之一 
饒君鳴鑾肖像 
　　饒鳴鑾字子和年三十五歲福建閩侯縣人由海軍專門學校畢業歷充海軍各項要差現充駐粤海軍司令部參謀長兼軍政府軍機處參贊同安軍艦艦長此次南北議和任爲南方代表之一 
本埠新聞 
[和議停頓中之消息（四）]  
　　平和通信社消息和議停頓已四日矣今日南代表未開會議惟聞北代表言北方政府於下停戰令後尙有一極嚴厲之電飭在陜各軍遵令停戰如敢違抗則加以重懲全文即日可電逹到滬即向南代表交涉繼續開會但免陳一節如不做到尙不知南代表能否允許也 
　　戊午編譯社消息三月五日唐總代表因疾未赴愚園江西陳督覆西南代表江電云已唐商李督速謀轉圜并望和會再開云云辰州馮玉祥亦有覆電來申今日情形仍極沉寂頃得北京快信云英美兩使已得本國政府訓令謂歐戰已了中國參戰軍無存在之必要聞即將聯合向北京政府提出勸告 
　　國民通信社消息五號南代表辦事處各代表均按時蒞會因唐總代表稍有寒疾故未開會陜西問題雖北京政府已有命令停戰然南代表以北京對於撤換陳樹藩一層尙無切實答覆和議尙在沉寂中明日雙方尙未準備開議頃得于右任二十四號致南代表李述膺急函言陜西二十四號尙繼續有劇烈戰爭嚴令停戰恐終屬虚文和局前途殊抱悲觀又南代表頃接武昌王占元復電言因陜西停戰問題中止和議已商由秀山督軍竭誠入告陜事當可轉圜尙望勿爲過甚之爭俾議事賡續進行據此對於陜事不論南北皆不直北京政府亦可見輿論之所在矣 
　　湖北王督軍致唐總代表電唐少川先生鑒會議開幕中外具瞻頃奉冬電竟因陜西停戰問題中止和議聞命之下驚駭莫名鄙意陜中遼遠眞相尙待調查即實未停戰决非政府本意占元雖未擔任調人而渴望寗息終始不渝已商由秀山督軍竭誠入告陜事當可轉圜諸公熱心和平尙望勿爲過甚之爭執俾議事件賡續進行翹企德音感盼曷極王占元支 
　　王廷楨致北京當道支電（上略）自朱總辭職唐總宣言瞻望前途又生恐怖連日與南方重要人接晤僉謂轉圜之法非罷撤頴川絶無磋商之餘地持議極爲堅决又謂個人與國家兩者相衡孰輕孰重今因庇護個人而不恤人言不顧邦本具有天良疇忍出此南方重要人及各法圑近日所持論議類多如是竊念當籌磋携手之始内之宵旰焦勞外之北海諸公費盡幾許盤旋方能開議乃未足旬日已形解散之兆廷楨奉諭照料奔走各方旁皇終夜現時狀况又不敢逕呈主座輾轉思維祗有商懇我公妥籌應付之計上呈主座曁揆席迅予施行且救燃眉再謀善後又據南方重要人稱不撤頴川須恢復十一月十六日以前戰事區域方能繼續開議是以迫切縷陳語曰民之所欲天必從之又曰心所謂危不敢不告（下略）王廷楨支 
　　吳笈蓀覆王廷楨電王副巡閱使鑒貞密江電（見昨報）悉停戰明令本日已經發表另有電令尤爲嚴切中央對於此事實已積極施行遇南代表希告之笈支 
　　某方面消息某方面接二十五日陜函陳述戰事仍甚劇烈原函如下近日陜西戰事日益加劇日前攻我交口相橋確係張錫元部衆關山史家坡興市鎭等處戰事異常劇烈劉世瓏姜　謀兩股連合於二十三日晚由東南兩方圍攻關山並帶有雲梯甚多嗣經我軍奮力抵禦斃敵四十餘人奪快槍三十六枝雲梯三架關山幸未爲敵陷聞刻下敵仍時時思逞攻城砲聲日夜不絶又三原縣南三十里之紅崖渡戰事亦如前劇烈奉軍近又由北京運來砲彈二十箱槍彈二百萬確於二十一日到西安當此國人希望和平之時北庭亦曰陜西劃界也停戰也至今不惟戰事日加激烈而猶時時增加軍火不已略計兩月以來秦人死於砲火之中者不下萬人流離失所者又不知幾何北庭之無誠意言和昭然若揭奈何我國民盡爲所欺哉云云 
[唐總代表駁錢能訓儉電之宣言（儉電見二日本報）]  
　　唐總代表對於錢能訓儉（二月二十八日）電發表宣言茲覓得英文原稿譯錄於左錢氏於長電中辯護參戰軍繼續存在之理由據謂參戰處因參與歐戰而發生協約友邦一致贊成錢氏此言誠屬匪誤如軍隊果屬必要以供參與歐戰之用則政府繼續維持參戰軍之行爲當然無可疑問且可得吾人之贊同第歐美各國直接從事戰爭者今方逐日解除軍隊各减軍費而北京政府則不然反亟招新兵編練新師以增國家財政之擔負焉錢氏豈欲以其北京政府此種行爲爲協約友邦一致贊成一語誆騙吾人乎錢氏得勿欲吾人信以爲十一月十一日以後之大活動爲協約國駐京公使所贊成而各國政府咸願中國繼續增多其軍備乎要知當此時也國方以恢復國内和平爲言吾國之擾亂情勢實以國内非必要且驕悍難制之兵士人數過多爲其主因也今敵國軍　解除垂盡而北京政府藉口敵國未全失敗參戰事業仍須進行猶招練新軍而以軍權授與目的極爲可疑之人人心安得不起疑慮以爲此項新軍國外旣無用武之地定將用於國内以供陰險之作用且日本軍隊方由西比利亞取道滿洲而國本國以此推想正未可謂締結參戰借欵合同之日本今猶欲中國繼續準備參戰也至於借欵合同效力終止之期限錢氏欲吾人承認最後决定期限之牒文爲久已成立之事實按歐洲休戰條約於十一月十一日簽定豈在是時規定期限之牒文已爲久已成立之事實乎抑在二月五日即歐人前由中國回歐作戰者業已啓程返華名復其業之時規定期限之牒文始告最後成立乎統觀各事吾人能否承認先經各國公使勸告而後始倡和議之北京政府所稱北京發起和議出於救國眞忱之宣言乎北方於接到勸告而後何爲創辦國防軍乎北方此舉豈欲救國家於危亡乎抑欲破壞停戰精神干涉和會宗旨而擾亂南北政治之寗靜乎今此問題爲公共所注意故余認爲有發表此言之必要焉 
[商業公圑聯合會致代表函]  
　　本埠各業圑體因和議停頓百貨止裝商業首蒙其害力圖結合已經開會成立電致南北當道請求力袪障礙續開和議已誌前報茲又有致南北和議代表函照錄於下少川杜莘兩總代表曁諸位代表先生台鑒敬啓者敝會係聯合上海各業各帮四十四公圑組織而成業於前日開成立會將來尙有隨時加入以聯合上海商界各圑體促進商業協力保持商界利益爲宗旨毫無政治黨派意味慨自民國七年以來吾人民積受苦難商業萎縮農窮工困噤不敢言久矣近聞諸公代表南北和議而喜聞世界和平而益喜不料開議未幾忽而停頓因之沿海一帶及長江上下游商市大起恐慌凡貨物未定者不定將裝者不裝函電紛馳呼號迭起諸公負南北代表重任内念國脈外顧鄰交採取眞正民意當必以希望和平爲前題乘此潮流尙可補救試觀各業各帮垂頭喪氣情形能無惻然動念乎凡自川陜湘鄂閩粤戰地來者談及兵禍之酷民生之苦無不聲淚俱下雖長江流域視内地爲粗安然内地不靖土貨不出客貨不入商旅裹足氣象愁慘設再遷延恐滬漢各大埠商業亦將岌岌不保哀哉吾民無可告訴彼據政界者曰地盤爭戰線者曰地域紛紛擾擾將如吾民身家性命何且旣無商民所謂地盤地域者亦空無所有至同歸於盡悔之晚已况吾商民絞血流汗納稅輸捐以金錢計殆如恒河沙數而重徵苛歛名目繁多從未稍加保恤所以忍痛一時者亦爲求永遠和平計耳豈知日復一日年復一年兵火連天慘無人道一至於此今歐戰已終内爭益甚竭歲入十分之八以供軍事以此立國騰笑全球嘗見西報謂吾商民之報効國家如此國家之待遇商民如彼而所受痛苦一不上陳引爲駭怪今則忍無可忍矣諸公抵此爲商民所託命伏乞垂念各業各帮數千百萬人失業喪財迅定和議力謀統一修養生息與民更始使我商民將來得立於世界平等之地位則受賜多矣當此世界厭兵吾民厭兵安危存亡卜於和議之成否停頓一日多一日恐慌即多一日損失務希力除障碍繼續開議而條文從簡結束從速并日兼程謀國事如家事庶其有濟蓋吾民逃死不暇實無暇再聞苛細節目也竭誠呼籲臨箋惶急不知所云敬請公安鵠盼示復上海洋貨商業公會上海出口各業公會上海皮商公會上海五金同業公會上海呢絨公會上海書業公會上海皮絲烟業公會上海運輸同業公會上海股票商業公會江蘇陶業公會中國棉業聯合會華商紗廠聯合會中國烟酒聯合會中國花邊聯合會上海粤僑商業聯合會上海廣肇公所上海參業公所上海藥業公所素絢堂顏料雜貨公所上海麵粉公所上海南北報關公所上海西菸公所上海烟業公所寗波旅滬同鄉會紹興七邑旅滬同鄉會旅滬大埔同鄉會平湖旅滬同鄉會湖北旅滬同鄉會江淮旅滬同鄉會旅滬肇慶同鄉會丹陽旅滬同鄉會温州旅滬同鄉會嘉應五屬旅滬同鄉會四川旅滬同鄉會江西旅滬同鄉會江寗六縣旅滬同鄉會中華國貨維持會旅滬商帮協會上海揭普豐會館洋貨集益會潮惠會館花業集雲堂浙江旅滬學會中華工商研究會等公啓 
[三和平會之昨訊]  
　　代表謁見唐少川世界和平共進會代表丁象謙朱鏡宙中華國民策進永久和平會代表陳家鼐方從矩廣東策進永久和平會代表馮自由吳燦煌等因和議停頓於日前下午二時往謁唐總代表接見之下首由丁象謙發言謂陜西未實停戰參戰借欵北政府尙要求交代及中日密約未完全宣布等事貴代表等特提出四十八小時之要求若無圓滿答覆和議卽行停止於委曲求全之中出此强硬態度以促無誠意之北政府覺悟極爲滿意故特公推象謙等前來藉表敬意仍希我公堅持到底出人民於水火如有障碍願爲後盾云云唐總代表答謂今日午後三時愚園有會議不克詳談予之辦法現旣逾限期尙無答復惟有實行停止會議而已次由陳家鼐發言此次總代表力持正義爲人民爭福利令人欽佩但望以始終不屈之精神戰勝强權摧滅武力掃除政治上之障碍促進法治精神以新天下耳目爲國家謀永久之和平是則國人所禱祝不已者云云唐總代表答云當盡良心上之責任决不有負國民付託遂茗談良久各代表即興辭而返 
　　致各省電各省省議會各敎育會各商會各圑體公民曁各報館公鑒自議和開始吾水深火熱之國民方期南北當局化除意見開誠布公爲最後之覺悟統籌全局銷除亂萌乃惡耗傳來陳樹藩等方汲汲用兵乘虚攻陜以致北代表不能負責全體辭職和議旣停此後國家危險吾民痛苦何堪設想夫和與戰豈能同時並進使由北方命令不行於悍將是武人之亂將無已時受禍者非獨陜民之不幸也否則停戰之令劃界之議久有明文猶復坐視陳等倒行逆施責以袒護武人殘棄陜民彼將何以自解且歐戰旣了世界方趨於和平而我國内競以武力非徒自殺並自外於人道正義可痛孰甚彼赳赳者除升官發財爭地盤而外絶無絲毫愛民之觀念吾民久受蹂躪舉國騷然而猶吞聲忍痛以視和平未便偏責一方者徒望此次之平和協議南北一家共謀永久之幸福耳今則瀕於絶望矣吾民而甘願宛轉苟活於刀俎之下則此夢想之平和可勿嘵嘵饒舌耳顧念公理猶存是非昭著切望我同胞兄弟父老共激天良齊伸正論（一）當知破壞和議者雖僅陜西一隅而陜之亂即足以牽動全局倘非撤辦增兵亂陜以破和議之人是實縱亂非誠心以議和也（二）當知陳樹藩之敢於稱兵以破和議者當道必有陰實主之之人如國防軍之籌募參戰借欵之進行顯違世界和平之趨勢倘不從根本上取消其武力政策即令撤一陳樹藩又將易一陳樹藩猶無濟也（三）當知陳樹藩等之　悖和議非徒藐抗蒞方亦且自外於北京政府北京政府方與南議和而陜獨主戰南北皆應共棄之若徒重申一令號稱停戰以爲敷衍人誰信之同人等絶無偏激時迫勢急祗得本測隱是非之心涕泣以爲全國道之并分别爲世界各友邦仁人君子道之倘有具深謀遠慮　揭櫫公義銷弭狂瀾俾此垂絶之和平不至終屈於武力而得奏公理戰勝强權之效果四萬萬人民有餘慶焉一息尙存匹夫有責望各母餒世界和平共進會中華國民策進永久和平會廣東國民策進永久和平會全體同叩 
[關於遣送敵僑之消息]  
　　更改第一批放洋期第一批遣送回國之敵僑本定十一日起椗放洋現因遣送手續尙未辦妥已改爲十三日起行其受遣各敵僑擬於八日晚間下船遣送局主張於是晚二時許電車停行後先用華商電車將各敵僑送至租界後由租界電車接送招商局金利源中棧碼頭下船現正與華洋各電車公司商辦至每船艙位若干現尙未經配定因調查無職業之敵僑殊費手續須俟各候船所開送清單到齊方可支配 
　　敵僑乘船執照式樣遣送敵僑商定之英輪三艘其船名一曰瑙哀（紅色）二曰瑙伐拉（白色）三曰阿德勒斯（綠色）現已一律裝配修葺竣事遣送局對於應發趁船敵僑執照擬照船之顏色亦分紅白綠三色凡領紅色執照者乘瑙哀號白綠依此類推執照上一律註明該敵僑之國籍及艙位號碼與行李件數等項至各敵僑行李槪歸局中人監送上船敵僑欲隨身自携者准以一件爲限 
　　會議遣送下船辦法上海縣知事沈寶昌因英輪三艘業已修竣頭批遣送回國敵僑將次放洋對於遣送下船辦法亟須籌備昨特親往遣送事務局晉謁盧蔡督會辦並與各分辦處及各候船所辦事員姚石蓀楊小堂尹村夫黃輯虞姚鑫之等在該局會議室磋商一切 
　　督會辦察看艙位星期五（七日）上午遣送局會辦蔡廷幹到船察看艙位下午督辦盧護軍使到船騐艙其隨行會辦者爲陳世光隨督辦者爲楊小堂云 
　　漢口續來之敵僑前晚十點餘鐘時老寗紹輪船由漢口來滬内有敵僑男女大小四十七人并行李一百八十五件曾經該處派員監護抵埠淞滬警察廳徐廳長飭知第一區警察署趙署長撥派巡官巡長會同浦江水巡隊潘隊長在十六舖寗紹碼頭將該敵僑點收後卽行起岸護送至西門外日暉橋第二候船所内暫居所有行李即轉交於第二區警察署騐收保管 
　　昨日下午一時招商局江新輪船由漢口來滬載有德僑男女二十四名行李一百三十一件由該處警廳派員護送抵埠淞滬徐警廳長亦飭一區警署趙署長撥派警員會同水巡隊前赴招商局碼頭點收後亦卽迎護上岸遣送日暉橋第二候船所暫居候遣 
　　發給免遣敵僑證書敵僑史孟哉（譯音）經習藝所保請免遣已經督會辦照准昨特給予免遣證書以資證實云 
　　規定督會辦之公費遣送局昨接内務部東電略謂禡日咨立表册均悉應先由部備案茲由財部續領到銀五萬元特即匯奉會辦辦公交際治裝等費應比照修改稅則委員會主任公費月支六百元督辦接洽各方面尤形殷劇擬請開支每月交際夫馬等費八百元以資辦公云 
　　借用碼頭費之函覆遣送局昨接招商總局來函略謂遣送敵僑船三艘擬借用中棧碼頭其時期自三月六日至十日止等因謹悉已商令總管碼頭洋人照辦並取最謙之價計碼頭五日碼頭費銀二百九十二兩五錢如過五天每日應算碼頭費銀七十五兩另加起落行李費銀一百五十兩相應函復即希查照云 
　　三敵僑移入寶隆醫院敵僑哈士拉·多格勝·白提富等三名由厦門福州等處先後遣送來滬暫居候船所旋因患病由所長函送公立上海醫院留院醫治一面知照該管一區一分駐所撥派警察兩名在院日夜守護在案茲聞該敵僑三人刻已移至北市寳隆醫院醫治由王琴軒署員據情呈報淞滬警察廳長核示 
　　醫士圑查視候船所之報告字林報云本埠醫士圑及美國紅十字會幹事會會於星期日會同查視敵僑候船所繼即繕就報告呈交通道送局略謂余等（即具名於後者　曾詳細查視南市第一候船所及老北門附近第二候船所覺所指摘各節皆屬無因吾人聞第一候船所曾由管理此間德人利益之員查視認爲滿意余等深信當日如直接向華局申訴則必受相當之考慮余等且知貴局因時間匆促不及準備以致辦事諸多困難况對於外人安舒必要諸物當然不能一一豫料及之竊意兩所收容諸人如設立圑體如幹事會然而以其主任爲代表應付所可發生之任何困難如孩童之特别食品男女寢所安置病人洗衣所監視廚房種種問題則目下所有不妥各點不難改善之今聞第一候船所已設此會惟第二候船所尙未爲之余等今有所獻議如蒙採行則收容諸人當可更爲安舒也（一）加設男子小便所位於適當之地點（二）仿軍營之制設男子洗濯室（三）陰溝須加意察視而通廚房浴室者尤當注重（四）邀上海德國醫士照料其加人（五）廚房與餐室所用之什器另以他法儲藏之不必以守者臥於室中（六）廚房須加意清潔管理之未煑之物不得置於廚房亦不得與煑物同置一室（七）與公共租界衛生處協商辦法俾可適當監理一切衛生事宜（八）孩童所寓之處加設火爐如樓上之休息室中可置一大火爐以供婦孺之用（九）第二候船所除現設之梯外應備他種遇火逃避方法余等查視寢室佈置殊爲妥善除以上建議外無可指摘處食雖有數人嫌其尙欠精美然殊豐富烹調亦殊得法浴室佈置亦佳竊意所有缺點良由華人之見解與外人不同之故並非有意惡遇收容諸人也具名者美國紅十字會及費恩等醫士五人 
[前德國總會之標賣]  
　　前德國總會房屋在黃浦灘第二十二號現由北京財政部出示將該會房屋地基招人投標購買或用規元或用銀圓標明願購價目若干送由德華銀行清理處轉部察核其限期定於三月七號爲止欲購此項房屋基地者盍速往投標焉 
[法公董局議董選舉揭曉]  
　　法秀界納捐人前日選舉公董局議董八人計有選舉權者共七百三十六人而届期未投票者則僅有二百六十九人由法總領事親至公董局監視開匭其結果如下勒白里斯（法人百代公司）任期兩年發諾（法人三發洋行）任期兩年逹德（法人華俄銀行）任期一年利榮（法人利榮洋行）任期一年台益爾（英人會德豐洋行）任期二年平德爾（瑞士人永興洋行）任期二年加麥拉（意人怡和洋行）任期一年格拉葛（美人美國鋼鐵公司）任期一年 
[鴉片舞弊案之調查]  
　　英文滬報云本報前登載之鴉片舞弊案實行調查一節茲已續有發展聞有責任之官員已聘用外國顧問一員從事查究現正在本埠嚴密調查關於以鴉片數百箱一事此項鴉片以詭計售出聞仍存在上海且聞目下仍自由分售偵探現正在蹤跡之現望一俟調查告竣各方面直接或間接與規避法律同謀之人均將受嚴厲之處分又聞著名某公所似將牽涉於一巨案之中蓋有訟案一起欵數逾百萬元似將發生而某公所或公所中之數人將在被告之列現因土商内部意見不洽且因不滿意者之反詰故大約須在法庭宣布鴉片貿易之内容此案如果發生則將爲上海最大訟案之一有名人員亦將作證公堂而法律界諸人將有一場舌戰云 
[流行性感冒病之防衛談]  
　　公共租界工部局五日通告居民以防衛流行性感冒病之方法（一）各種集會及衆人叢集之處宜避之而對於咳嗽噴嚏之人不以手巾掩其口鼻者尤宜避之（二）遇有危險時宜戴防染疫氣之面具（可向衛生處索樣）或繫手巾繞於口鼻或用手巾掩護口鼻（三）如染流行病宜臥床勿起非經醫生許可不得起床以免釀成肺炎他人之未戴面具或未用手巾掩護口鼻者勿許其走近 
　　大陸報云流行性感冒病去年上海曾發現兩次但染者不多今又發作租界内外人染此病者漸多據醫界意見此次或較前兩次爲烈感冒病向不報告工部局衛生處故目前此症傳佈逹於何種程度無從確知上星期杪某某醫士診視患此病者多至三十人觀此亦可知蔓延之梗槪矣時疫醫院刻有病人三十在其他醫院療治者亦復不少其因此病而死者今僅有一人據醫士言苟有適當之防衛不致有所死亡工部局史醫士云流行性感冒病原非險症惟年衰者與年極幼者染此則較棘手所可慮者患病之人病勢甫退熱度甫低便自信霍然全愈出外行走不獨自己疫氣尙未全銷立以傳疫於人且亦易罹肺炎症也防衛之法在不入人羣之中如萬不得已則戴面具以掩口鼻在電車中尤不可無此如自覺不適宜即靜臥非至病全愈後不宜出外云云查此種面具極易製作去歲防肺疫時曾製就甚多上星期中華人患此病者亦多聞已死三十人惟此星期中漸見减少想華人方面不致傳染劇烈去年五月十月華人患此者頗多日人亦衆而西人則獨少據史醫士意見華人之感此病者去年旣已染之今歲當可不受沾染故此次流行病在華人中不致猖獗本埠美童學校之學生患病者仍在家休養尙有敎員一人在醫院療治是以此星期内該校尙未能開課云 
[去年秋冬間流行病之調查]  
　　淞滬警察廳長徐國樑昨日訓令所屬各區署所文云案奉江蘇省長公署快郵代電内開准内務部馬電現准美國紅十字會來函調查世界各國一九一八年秋冬間患染流行性感冒病者及死者人數擬編製詳細報告以資考證查上年秋冬之交發現流行性感冒此病起時發熱頭痛身疼咳嗽多痰間有咳血轉入肺炎或燥神經迷亂各症狀在一星期後或治愈或死亡不等希轉飭各地方官查明如有上項病症速即分别開單尅日報部以憑轉復等因合亟電令廳長知事仰速遵照於電到五日内查明去年秋冬間有無前項流行病症即速開單快郵電復以憑報部勿延切切等因奉此合行令仰該署所長員知照限文到三天内查明去年秋冬間有無前項流行病症詳細開單送廳以憑彚報勿稍覊延切切此令 
[西報之改良華棉談]  
　　字林報云改良中國棉質之舉今似有具體之着手賴華人私人經營之力茲已擬定計畫將於最宜植棉之地設立試騐場至少六處擇定適當種類養成籽種分布鄉農並將僱用美國專家輸入美種試種美棉按外人紗廠及中國紗廠聯合會會員與上海棉花騐水局對於改良華棉竭力提倡已有數年以北京政府遲遲未遑顧問乃决計自行研究焉上海天津漢口等經營紡織業華人所組織之華商紗廠聯合會於前星期通知西人謂華人已决以己力從事無需外人之助該會副會長爲聶雲台氏此事當屬可信聶近致函怡和紗廠克福氏謂中國各處紗廠代表會議時决定華人紗廠每用棉花一擔自行抽銀一分以爲設立植棉試騐楊之用此項自認捐欵每年約得一萬五千兩此聯合會自以籌欵改良棉花爲其莊嚴天職蓋知此舉有裨於中國及其人民也其所擬之試騐場六處尙未决定地點但大約爲寗波通州上海南京漢口等處所需之地不難於來春置妥而需用試騐之種子已由華盛頓農部寄發者約在栽種時期當可到逹所有事務均由金陵大學農科主任芮思婁氏指揮芮在大學農科對於試騐棉花已頗有經騐月前美國農部委員史詠葛君過此已請其僱一植棉專家即行來滬史來華任務本爲選擇中國橘樹幹木備與美國佛洛列大省之橘樹相接以該省橘樹頗已退化也史在華數星期對於植棉事務言之頗了了蓋史亦植棉專家也美國棉花種類極多何種適合中國各處之土質及氣候狀况操此選擇權者非美國專家不可故史君在華時華人請敎甚殷卒與芮思婁氏議决電致華盛頓請寄棉種此電已於前月發出史現已返國負有選聘專家之委任其所欲選覔者爲有志來華冀有所成就之士史將告以中國不少大有可爲之際遇蓋此人不特僅致力於栽植美棉尙須選種分佈以改良現在之華棉如斐洲之往事也斐洲已經退化之棉種經科學上之研究改良栽植今所產棉花幾較美棉更佳故此事目的在使 
 
 
 

Page 11

 
 
中國能產較現在纖維更爲佳長之棉花中國未來大實業實基於此苟能善事培植則中國產生良白棉花必能追及美國可無疑也以目前而言中國欲紡稍細棉紗必仰賴外棉而外棉輸入每擔須納稅六錢若至新稅實行更將增至八錢日本輸入棉花不加捐稅故日本廠家之用外棉較中國各廠爲便宜中國能從事正當之選種及栽植必能產生良棉一如各國實可深信如陜西之植美棉已足爲證然陜西因不能改良其本𠏉已漸見退化矣聶君及其同會諸君等此事之發端當可使中國紡織衣布悉取材於國内無待外求也 
[絲業歐戰期内所受之損失]  
　　農商部前因歐戰告終吾國絲業在戰事期内大受影響所有直接間接所受損失究有若干亟應切實查明以便提出和平會議故特派專員湯一鶚來滬調查現湯特派員已會同特派改良蠶桑會監理員鄧正瀛與蘇浙皖三省絲繭業總公所總理沈聯芳等詳細調查除繭業損失外計絲經一業自歐戰開始至上年陽曆十一月杪止直接間接所受損失共計銀二千九百五十餘萬兩業已造具清册由湯特派員携帶回京呈部覆命矣 
[絲市開始活動]  
　　本埠與蘇錫等處各絲廠之絲自去年秋季賽馬之前有大宗貨出口之後直至今春祗有零星三十二十包陸續裝赴各國緣去冬外洋匯水常在五先令之外最高價格之廠絲在八百上下以致上年度之業此者莫不大受影響均遭虧耗今正以來先令雖迭次縮小已有五辦士而該業始於昨日活動由彚昌怡和三井等購進廠絲七百零五擔價亦稍見轉機（售價參觀商務欄）該業更望日後鎊價賡續縮小若至四先令左右華絲出口價目可在九百之上也 
[貨價漲落之奇異]  
　　近來商市貨價漲落每出於意料之外如洋紗以花衣爲原料本有連帶關係乃花價逐步疲軟而紗則飛漲去年花衣每擔四十餘兩之時十六支二十支紗每包祇一百七十餘兩現在花跌至三十兩紗價十六支二十支水月每包反漲至一百八十四兩適成反比例又麵粉市面頻跌而麩皮則大漲荳油價跌而荳餅亦漲花價跌而花子漲北路貨每擔需二元零五分南路貨亦須一元九角有漲無已是以老於經商者無不詫爲奇異也 
[調查輕薄銅圓之來源]  
　　近日滬上發現一種輕薄銅元幾致流行全埠此項銅元初曾發現於杭州等處因有湘字字樣曾由該省長官電致湖南當道詢問現在滬上流行之輕薄銅元並無何省所造字樣質輕而劣流行旣廣且速不知從何而來昨日上海縣沈知事及總商會深恐擾亂市面相約互相籌議嚴密調查再定辦法以免遺害 
[工界對於米貴之恐慌]  
　　近因傳聞米糧將次弛禁致米價日見增漲一般工界中人陡起恐慌僉以工人每日工價不過二百文按照現在米價每人需食米至少一百數十文將來青黃不接時米價更增何以度日爰於前日下午邀集各帮在邑廟某茶樓集議對付方法到場者共有七帮工界領袖會議良久結果决定據情禀明商會請求函商米業公所嚴定米價限制至多以八元爲度云 
[糧食研究會請查販米弊竇]  
　　糧食研究會昨日（五日）致南京督軍省長電云南京督軍省長鈞鑒敝會哿電申明禁米出洋宗旨業荷電復茲閱三月二日時報載近有日人運動無錫米商代辦米粉一萬袋希圖混充麵粉出洋等事報載含糊是否屬實無從查察除由敝會派員暗中調查並商准江海關監督另派專員咨明稅務司會同嚴查外擬請督軍省長迅派委員駐滬一體嚴查以重出洋米禁果有此弊請予懲辦不勝迫叩糧食研究會馬良等叩歌 
[厚生紗廠開幕紀]  
　　楊樹浦蘭路厚生紗廠於昨日舉行開幕禮該廠在楊樹捕橋之北約二里面臨小港可通舟楫全廠面積六十餘畝大門西向入門爲花圃右爲辦事室屋頂則鐘樓巍然室中佈置井然出品之順序及成績均分别陳列供人瀏覽左爲花衣棧房棧房之北爲電氣間廢花間越花圃經栅欄而東則爲布廠布廠之南爲紗布棧房北爲清花廠及紗廠屋皆一層且均水門汀建築壯麗而堅固此其外觀之大槪也茲再將其内容分誌如下（資本）共一百二十萬兩先收四分之三計九十萬兩資本家爲貝潤生薛寳潤吳善慶凌煥曾四君均顏料業（機器）現有紡紗椗子一萬六千枚布機三百座係美國賽可勞惠爾廠所製造上海愼昌洋行所承辦（略史）民國六年春始從事於建築至六年底房屋竣工機器亦同時到申萬六千枚椗子之紡紗機三百座織布機於九十五天内裝齊惟因受歐戰影響馬逹等機件運到遲延至去年六月底方始開工然内中尙有紡粗紗所用之椗殼由英國廠家承造中途燬於潛艇致機件未能悉數齊開故粗紗機至去年九月底始開齊四十二支細紗機至去年底開齊雖受世界戰事影響機件未克同時開齊致受暗虧不小但去年底結賬除開消外尙有盈餘廠内所紡十支粗紗每日夜每椗可出紗一磅又十分之九現又向愼昌洋行陸續添購機器以謀擴展（出品）所出之雙喜牌紗及飛艇雙喜圑鶴等牌之粗布業已暢銷全國（執事人工人）執事三十餘人實習生二十餘人日夜班工人現有九百餘人（經理）此廠亦穆藕初君所組織現由穆君經理 
[南北兩車站一月份之收入]  
　　滬杭鐵路本年一月份上海北站之營業收入總數爲十七萬五千餘元南站之營業收入爲二十七萬元兩站相較以南站爲多者因貨欵較多於北站之故去年之一月份北站約收入十三萬左右南站約收入二十六萬左右兩年是月份互相比較南站今年增收一萬元北站今年增收四萬元 
[浙師長張載揚來滬]  
　　浙江陸軍第二師師長張載揚因有要公須與本埠盧護軍使會商故於昨日（五號）由杭乘坐快車來滬卽就龍華下車晋謁盧使會商一切 
[第十師發給軍餉]  
　　陸軍第十師全師官佐士兵二月份薪餉業由陸部匯滬故由該師軍需長於前日傳齊各旅圑營軍需員到部分發 
[建造陸軍監獄續紀]  
　　松滬護軍使署呈准建造陸軍監獄雇匠定期開工等情已紀前報茲悉該監獄基址係就署内馬栅間原基建造昨經令將馬棚草房迅速拆除一俟拆竣即當開工獄之四周加築十寸厚之圍牆内建監獄六十間已由王姓作頭承包建造計需工料價銀三萬餘金所有應立承攬及保固切結業已呈送到署矣 
[擬建無線電料工作所]  
　　海軍司令公署電務課所設之無線電台開辦以來傳逹電信頗爲利便藍總司令現擬在課旁隙地添建無線電料工作所一處自行製造一切電料器械以免購用舶品挽回利益已令測繪課將房屋機械各種式樣繪圖貼說呈報海軍部請示核辦矣 
[魯督請緝潘守貴同黨]  
　　山東土匪閙事案内之潘守貴在滬緝獲後已由盧護軍便派撥馬弁兩名會同魯督所派之軍政稽查處處員鄔少卿於前日（四號）押乘火車起解往魯歸案訊辦等情已誌昨報茲悉魯督軍又偵悉潘守貴之同黨龐子周現亦逃逸在滬故又電致松滬護軍使署請飭所部軍警嚴密訪緝務獲解魯訊辦云 
[盜案疑犯罰洋釋放]  
　　滬南日生寳順兩信局信船在浦東尖口廟遇盜攔刦殺斃舟子高念五一案迄未破獲大圑水警迭次所獲嫌疑犯多名押解南匯縣公署後均訊無盜案關係先後釋放目下覊押在所者惟王長勝一名又客臘歲杪張長興花行主在途被盜刦去銀洋二千零八十五元一案經報請緝捕後官廳之辦案手段尤爲奇特如大圑水警在新市鎭緝獲嫌疑犯高計桃一名押解營部後罰洋八十元即行釋放又頭橋警局緝獲是案嫌疑犯一名經連區員研訊後罰洋三十元釋放盜案嫌疑而以罰欵聞洵奇特矣 
[國民制憲倡導問題之討論]  
　　昨日（三月五日）下午二時國民制憲倡導會發起人周澤春景耀月潘鼎新張一鶴郭引源諸君束邀上海報界商界人士南方代表辦事處職員及紅十字會沈副會長等在東亞酒樓四層西筵宴集三時入席入席不逾時周君澤春卽開始發言宣布發起大意民國日報邵君仲輝中華新報汪君叔賢救國日報王君商界徐君春榮等以此舉爲破壞約法次第起言反對周君與景君耀月亦起而答辯互相辯論多時至下午五時五十分許始相率言旋云 
[春丁祀孔之預備]  
　　上海縣公署因本月六日爲春丁祀孔之期一切典禮已令公欵公產經理處依照歷届成法籌備昨因祀期伊邇特於下午三時派委執事員先行演祭以免臨時失儀主祭官由姚玉蓀代攝東西兩廡由賈叔香朱伯華分攝以曹瀚亭爲通贊范麟書爲司祝王稚眉爲正引錢遜齋王叔炎爲分引徐東海以清儒顏元李塨翼贊經術有功聖學自應從祀孔廟兩廡飭於今届春丁上祀之前奉主入廟故沈知事特派各執事員於昨日下午二時備具鼓樂恭奉顏李兩公木主入廟遵照規定位次安置以便春丁一體致祭云 
[飭報童子軍組織情形]  
　　本埠各敎育機關昨接省令云准敎育部咨開查童子軍之組織風行於歐美各邦其主旨在依據青年心理實施道德的訓練以相培養公忠愛國之精神陶成服從規律之習慣裨益青年德性實非淺鮮吾國各省學校近年亦有踵起仿辦竭力提倡者如江蘇之無錫上海直隷天津浙江桐鄉等高小學校未經報部有案江蘇省敎育會曾於上年七月間組織全省童子軍聯合會亦未將章程規律課程等報部核准其餘各縣敎育圑體及學校必有聞風興起相繼組織者本部均無案可稽一切辦理情形推行狀况未能深悉無從考核相應咨請貴省長查照轉令所屬各學校如有組織童子軍者迅將已未報部辦法彚報備核等因除分行外合行令仰遵照部文尅日將組織情形辦法報部立案切切此令 
[魯亨洋行繳清欠欵]  
　　德商魯亨洋行因不理本埠德華銀行欠銀七萬兩被政府在滬設立之德華銀行分清理處控由會審公堂訊明判决被告照數償還在案茲悉魯亨洋行現已將所欠之欵遵斷繳案故前日原告代表穆安素律師投廨陳明前情請求將被告繳存銀兩准給原告具領聶榕卿襄讞核禀商之英卓副領事判將被告繳案之欵准給原告具領 
[小船廠同業籌設公所]  
　　浦東沿浦一帶小船廠業年來漸形發逹惟同業素無圑體不相聯絡刻經當地士紳之提倡遂有集議同業公所之舉茲將該公所籌備處所發通告錄下敬啓者本業同人因章程未定秩序難循擬倡同業公所以資圑結去年六月經我同業諸公簽名公認茲定於陰曆二月初六日下午三時集沈家弄耕心堂前埭西廂本公所籌備處開討論大會公决所章以便進行凡吾同業届時請撥冗早光倘有特别事故不能親臨務希委任代表到所臨頴不勝盼切之至 
[魯省長定期接任之私電]  
　　上海縣沈知事胞兄沈銘昌奉命任爲山東省長已見命令茲悉沈知事昨接乃兄自天津來電云上月二十八日出京至津小作勾留現於本月四日自津赴魯定六日接篆視事云 
[雉妓打胎殞命]  
　　鴇婦龜奴之罪惡 
　　公共租界汕頭路雉妓院妓女王巧林年二十二歲因懷孕將產經鴇婦張王氏察悉商山龜奴張阿二（即阿土）向雲南路四百六十三號門牌理髮匠趙天福購得墮胎藥逼令王妓吞服以致殞命私行棺殮前日經派駐老閘捕房專查特别事件之華探目陳雲忠查悉協同西探目壳羅香往將該龜鴇及趙天福先後拘入捕房分别管押昨晨併解公共公廨請究據該探目等相繼上堂禀明前情以此案尙須調查聲請展期王襄讞得禀商諸英卓副領事判被告三人仍分别押候查明於下禮拜三開審 
[總統頒給救濟婦孺會匾額]  
　　老北門東首中國救濟婦孺總會專以救濟被拐婦孺爲宗旨創辦七年成效卓著實爲慈善事業之首屈一指前經松滬護軍合司法部江蘇督軍省長内務部先後各給匾額一方疊載本報茲聞該會昨又奉松滬護軍使公署轉發大總統頒給匾額一方文曰惠周懷保四字已由該會謹敬收領擇吉懸掛 
[學校消息三則]  
　　浦濱公益會義務學校始於去年秋季開辦日校學生僅四十餘人夜校二十餘人今春行始業式後日校驟增至百三十餘人夜校百十餘人舊有課堂不敷容納由校長湯有爲商同該會學務部主任陳天民添闢課堂一所添聘敎員一人并學生寄宿室及學生游戲室各一所已於日前裝修竣工 
　　白克路上海公學學生自治會附設義務夜校去歲因江南中學日夜二部併入以後校舍不敷應用遂致停頓一般貧寒子弟驟失就學之所咸有戀戀之槪該校校長楊德鈞素注重社會事業本年决計犧牲夜校仍令自治會舉辦義務學校内部刻已布置就緒昨日推定敎職各員如下方曉初虞際唐支家英姚志崇宫保生葉昌麟傅希尹姚世塏崔文成王斌姚慶陔季東崙羅志遠舒道明朱恒奎凡無力求學著可速報名 
　　法租界霞飛路貝勒路民生女學已於前月二十日開課惟因外埠學生不能同時到校特於日前舉行二次入學考試除已取十九名外茲再將續取新生姓氏錄下李允嫻倪德明李寶文曾潭生沈振權徐慕貞劉佩芬高彩蘭蔡兆和趙申蔭戴桂蓮戴翠蓮樂同善黃瑞貞胡寳善李玉卿張雲書黃善之鄒鳳英樓志偉 
[華僑學生回國就學]  
　　華僑學生會近接海外華僑各圑體來函報告學生返國就學者頗多安南暹邏有華僑學生二十五名回國業已抵粤昨又有爪哇茂物埠中華學校教員李玉衡送有華僑學生蔡興輝湯麗水沈清祥湯連枝戴鴻樑湯仲威等抵滬即赴該會報名 
[官廳嚴禁迎神賽會]  
　　迎神賽會之舉光復後此風稍歛客歲因秋收較豐故浦東各鄉廟宇紛紛預備賽會如社莊廟〔素稱三百六十行〕三莊廟東戚家廟俞家廟問心庵大堂廟等不下十餘處如果實行浪費金錢當在四十萬以上事爲上海縣知事沈寳昌所聞以迎神賽會勞民傷財攸干例禁且於地方治安有關故特會同淞滬警察廳長徐國樑各飭所屬嚴行禁止深恐愚民無知届時或有頑抗情事特詳請松滬盧護軍使抽調陸軍步兵協同巡警彈壓禁正以除陋習 
　　江蘇淞滬警察廳昨發布告云爲佈告嚴禁事案照迎神賽會最爲地方陋俗歷經嚴禁在案乃風聞浦東地方各鄉氏近仍有舉行出會情事查迎神出會不獨勞氏傷財且易滋釀事端况現當遣送敎僑之際上海爲會集之區各省軍警護送敵僑紛紛來滬地方異常重要秩序尤宜妥寗豈容鄉民沿舊日陋俗爲出會之舉致滋紛擾亟應從嚴禁止以維秩序而免滋生事端爲此佈告嚴禁仰各該地方人民一體遵照自後不准有迎神出會情事倘敢抗違將定爲首之人拘拿來廳從重懲辦决不寛貸切切懷遵特此佈告 
[節婦木主入祠之致祭]  
　　清邑庠張兆麟妻賈氏於咸豐十年時因夫殉洪楊之難守節撫孤女成立光緒十三年奉旨旌表在案今歲一月二十八日氏卒享壽八十六歲茲由親屬賈伯申馮似喬等於昨日午前九時送主入祠導以鹵簿殿以主亭沿途頗爲熱閙祠中籩豆祭品先由洒掃局預備及十時由縣知事派第三科長李宗鄴代表致祭同時又有節婦王鎬英妻王曹氏陸春霖妻陸周氏亦由家族送主人祠一體致祭紳學各界到者姚子讓莫子經蔡子紱曹潤甫陸崧侯朱伯華錢遜齋丁賡堯曹瀚亭曹仲孚蔡芝伯洪詩庭洪賡颺徐泉孫徐靜安陳梁生張蔭蟾吳增祺郁子封林問之林稚周林善初徐慕郭賈佑之賈叔香賈季英曹逹甫馮曙雲賈劍門賈幼臨賈觀灼等均行禮而散茲將祭文錄後維中華民國八年三月二日上海縣知事沈寳昌謹致祭於節婦張賈氏陸周氏王曹氏曰嗚呼門題行義表苦志於桓嫠台峙懷清著遺徽於巴婦凡茲柏操克比蘭馨旣邀前代之褒揚堪作後人之矜式芬流彤管貞珉宜勒於梓鄉節勵筠青神座合供夫栗主謹陳籩豆永示楷模尙饗 
[漏貼印花稅證之處罰]  
　　江蘇印花稅駐滬分辦處坐辦郭詩輝上月杪據稽查員報告在大東門外紫霞路張元春木　店内之經租賬房中查得收租契摺上並未遵章加貼印花稅證又在張元春店查出戊午年己未年接用之賬簿三册亦未加貼當塲勸令依法補貼乃該店主不服竟敢出言不遜無法理喻祗得將查出之違法簿據三本帶回呈請察核辦理等情郭坐辦以本分辦處爲推行稅證注意勸銷性質該店主係屬違法行爲應受處罰之地位是以函送該管一區一分駐所請爲飭傳該店主到來照章處罰外仍着依法貼用等因王琴軒署員立即飭警傳同店主問明前情飭繳罰金五元將簿據三本領回依法補貼毋再抗違 
[控告不理借洋之辯論]  
　　醫生何子芹延代表律師在公共公廨控譚延宏不理借洋一千三百元等情由廨將譚傳至公堂諭令交保候訊在案前日經聶襄讞會同英副領事卓君傳訊據原告何子芹上堂供稱去年八月間在浙江路洪德里我之醫寓内借與被告鈔票洋一千五百元因彼此旣屬知交故未着伊立據至九月初四還我洋二百元餘欠置之不理現有見證可以證明當時借欵情形即據見證王姓投稱在原告處爲徒曾見被告向原告借去鈔票洋一千五百元是實詰之被告譯延宏供稱原告兼營烟土業前因友人託我代辦此物故挽袁姓介紹向原告購買鴉片烟土兩次計價洋一千六百餘元欵係陸續付給除抵過土價外尙有一百七十餘元存與伊處有經摺及收條爲憑等語並延逹商律師上堂代爲辯獲中西官得供判被告仍交舖保聽候展期再訊 
[雉妓脫離苦海]  
　　濟良所昨解不願爲娼之雉妓錢阿秀至公共公廨請示經中西官訊據錢妓供稱年二十一歲常州人在牯嶺路三百二十八號門牌妓院爲娼因遭鴇婦虐待不堪其苦是以逃出請求超豁中西官得禀會判錢妓發濟良所留養 
[賭徒分别判罰]  
　　賭徒粤人何阿桂糾同陳桂生何阿福鄭友子張大鄔文顧本沈阿喬張益德張文趙阿永羅福記鄭阿根李金梁阿大李梁陸阿水陳喬在虹口武昌路三百六十四號門牌屋内聚賭抓攤抽頭漁利被該管捕房捕頭訪悉飭令八十四號西探目利扶司與包探蔣阿林周小弟侯松山及九十八號西探二百三十一號三道頭華捕等前往將何等各人拿獲連同賭具賭洋一併帶回捕房昨解公共公堂經李襄讞會同英包副領事訊據中西包探上堂禀稱各被告所賭輸贏頗鉅請爲嚴懲云云詰之何等供認聚賭屬實中西官核供判何阿桂罰洋二十元無洋改押三禮拜餘人各罰洋五元與抄出之賭洋一併充公賭具銷燬 
[一女兩字續誌]  
　　江北人高如子之未婚妻鄒氏被妻母鄒錢氏帶來上海重婚與某姓住居閘北叉袋角由高尋獲扭控四區二分所轉解司法科已紀昨報茲悉此案昨經段科員將鄒錢氏獲案移送地檢廳究辦矣 
[相騐病斃男屍]  
　　浦東二十四保十七圖地保朱炳華協同地主山金泉至地方檢察廳具報山之田内倒斃無名男屍查無家屬請求相騐已誌昨報昨午林廳長委派李檢察官毛檢騐員等渡浦前往塘橋鎭西南屍塲相騐該地保偕山投案伸訴前情李檢察官等騐得該屍年約四十餘歲身穿元布棉襖内襯白絨布短衫藍布褲周身並無傷痕委係因病身死遂判令由堂棺殮 
[誘匿妻子之控究]  
　　陳阿英家住老北門内其妻王氏年二十三歲於今年正月初二日席捲逃逸陳各處找尋無着茲查悉爲山東人吕小喜子引誘藏匿吕家住居浦東楊家渡昨晨陳阿英在法租界菜市街將妻尋獲又至浦東吕之家内探望不見吕之蹤跡乃將吕母陳氏騙至本城連同伊妻一併扭控二區一分所移送地方檢察廳訊究 
[朱海榮加押一月]  
　　民興押店主徐學明上年冬間至法公堂控店夥朱海榮私取金銀首飾後持至信昌押店質洋九十五元化用經中西官訊實判押西牢三月再着交還原告當本洋九十五元在案昨因押期已滿洋仍未繳故由捕房傳同原告將朱解送法公堂請追朱供民人實情貧苦無力措繳請求恩宥中西官判朱旣無力繳洋着加押一月以儆 
[張叶臣騙案註銷開釋]  
　　張叶臣於上年間在法租界地方虚設字號騙到源豐號長澤洋行源昌永信益蘇德康等各户貨物銀洋而逸嗣經各原告報告捕房將張拘獲解經法公堂訊實判張禁押西牢外再着交還各原告銀洋在案昨因押期已滿洋仍未繳故由捕房解廨請追張供民人實情貧苦無力措繳請求恩宥原告祗有長澤洋行主到案聲稱被告旣無力繳洋商人不欲追究請核餘人均不到案中西官以原告等不應臨訊不到判將案註銷張開釋 
[刑事改爲民事]  
　　南京路五福衖附近合源洋貨號夥王紀臣因私用賬銀被該號經理周和豐控經公共公廨將王提案訊供收押昨晨由廨復訊原告延律師到堂代表請追被用銀二百零九兩訊之王供此欵現已由友嚴梅生理勸立據四紙分期拔付等語中西官核供判將刑事案註銷着原告另行具禀歸民事起訴 
[賣酒未捐執照]  
　　天津人張明山因在雲南路四百九十六號屋内開設食物店賣酒未向工部局捐領執照被八百二十七號華捕查知禀明捕頭請廨出單於昨將張傳至公堂經中西官訊明以張違章屬實判罰洋五元充公以儆 
[絲店夥友行竊]  
　　某絲店主張嘉祥昨至法公堂控夥友周梅生竊取價值二十餘元之絲一包質洋化用報捕拘案贓物已由商人備齊本利洋十八元贖出請求究辦並請向周追還當本銀洋等情詰之周梅生供實周虧空無奈行竊請求恩宥中西官以周不應監守自盜判押西牢一個月再着交還原告當本洋十八元 
[扒手禁押一月]  
　　馬德昌前至法租界小東門捕房報稱民人日前在某店購買物件被竊賊將身畔皮夾内之銀洋如數摸去請求查緝現爲包探將該賊任四寳拘獲吊出原贓帶入捕房昨解法公堂請究先據原告禀明前情詰之任供認摸竊不諱中西官判押西牢一月贓給原告領去 
[虹口捕房竊案兩則]  
　　通　人王因於本月十八號至虹口菜市街三號門牌陳翠娥家竊取銅燭臺一副逃逸經陳氏投報該管捕房昨由包探薛正昌將王拿獲吊出原贓禀明捕頭將王押候解廨請究 
　　前撑駁船之浦東人周福寳因至停泊虹口港内之劉金林船上竊取王餘財所裝之煤四百磅被包探侯松山查見將周帶入捕房押候解送公堂訊懲 
[誌謝]  
　　昨承商務印書館贈第五卷第三號英文雜誌一册謝謝 
[來函]  
　　謹啓者松江各屬海塘所有塘身壓占及挖廢田畝均係民間恒業僅免錢糧並不給價清乾隆六年經工部奏准聽原業户自行耕種免徵租息鐵案具在何得輕翻近聞沙田局並不通知業户逕行召賣攘奪民產羣情惶駭今將府緜志所載工部奏案抄錄左方敬乞貴報登入來函門以供衆覽此頌著祺松屬沿海公民謹上 
　　附奏案工部奏准海塘内外挖廢田畝聽原業户自行耕種名徵租息成案其疏略云内閣鈔出吏部尙書署理江南總督楊超曾奏前事等因乾隆六年七月初六日奉硃批該部議奏欽此欽遵於是月初十日户部將原鈔咨送到部該臣等議得松太各屬定築土石塘工留餘挖廢田畝據前撫喬世臣題奏交與各塘長管理每年所得租息責令交官以爲歲修堡房及工食之用等因經允照議準行在案嗣於乾隆二年十月内據前撫許容疏稱此項挖廢田畝各業户以地係恒產糧雖蠲而價未給猶屬己產情願自種輸租自本年爲始飭縣另欵徵取備充歲修及堡房塘長工食之用其塘身塘面之草仍令塘長收刈充公等因經臣部覆準亦在案今該督以沿海所築塘工計塘身壓占及挖廢田畝皆係民間恒業並未給價錢糧旣免按畝徵租是蠲除額賦而取償於租息即築塘原爲百姓然保衛合境城社田廬獨此數千百户世守之業永令入官尤爲偏累上年查勘海塘目覩所留餘地尙可種植者零星邱段收成無幾且將來取土挑挖各業户不能長爲己有現在收穫細微不足補償原價懇免徵租悉聽自行耕種如塘工需土仍在田内取用等語查寳山等縣建築塘工占挖田畝旣係民間恒產從前雖經豁除賦額而田價未給此項零星之地收穫無幾今該督旣稱令業户輸租似未平允應如該督所奏嗣後將各縣沿海留餘廢地仍聽原業户自行耕種免其徵租如該塘工有應需修補之處仍令田内取土應用庶沿海民田不致偏累相應請旨敕下該督撫一體遵行至塘身塘面所產草葦業據該撫將歷年收割數目變賣充公報部在案應令該撫即將所產草葦責令塘長採割抵作堡房塘長工食如有餘賸留充歲修之用歲底據實造報仍令該縣查察不得以多報少致滋侵隱奉旨依議欽此見南滙縣志松江府續志 
雜評二 
[民食（庸）]  
　　糧食研究會旣以米石出洋爲自害政策之義陳諸當局今又以米粉私運出口之消息電告省長請求查禁研究會諸君亦可謂關心民食者矣 
　　自有疏通米穀之說繼以出口之交涉蘇省米價日趨於昻貴社會求其故而不得則以爲疏通之鼓吹與米價之增漲盈虚消息之間必有關係而私運之多當亦相因而至今糧食會旣表示米禁不宜稍弛而出口之交涉省議會又堅持異議情勢旣有變遷今後之米價或不致踊貴矣乎 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
新談 
[旅美觀察談（三十一）] [  一之]  
　　美國人士雖以尊重時間著稱於世界然吾人平日所感受之諸反響反視向不寶視時晷之中國爲更難堪焉我中國不計時相習不易覺也天下萬事遲速緩急原由比較而生茲吾所謂反響蓋即浪費時間耳浪費時間之舉論事若甚可笑論勢則又不容避免者也譬之劇場開幕汽車出發若趨之者甚衆則購票者勢必魚貫而進平均每得一票必不可無若干分鐘之立待此等現象在輕緩閒散之窮鄉僻壤不易有之惟在風馳雲轉敏捷奮迅之通都大邑反不能倖免也 
　　世界各國各社會最迂緩之人物當推瘠面聳肩之大學教授此輩埋頭書史性尤健忘往往與某甲作無謂之閑談而令某乙某丙歷數小時不能進見甚或漠然不復憶及其令人感痛苦之處甚多但高等職業中最貧乏無聊者似亦可推大學敎授美國大學諸講座舍數名教授得巨薪外其他散席每月收入且不能及一尋常之理髮師黃金時間之說似益可信其非誣矣 
　　美國社會優遇婦人過甚又足令人隱受種種困苦譬如一男子晨起辦事前匆匆往市肆購物若有婦人在必先任妙年女郎占第一任中年婦人占第二任老婦占第三而己爲男子祗可俟上述各項人物一一點購完畢後始得問津設不幸而三項人物摩肩續續而來則爲男子者久俟之苦殊雖言也且婦人性大抵細碎繁瑣而老年者爲尤甚最可恨者當車站將開車時乘客莫不爭期速得一票以便過栅進月臺若前乎己者忽爲一婦人往往因其絮絮之談話令賣票者屏置他客於不顧而不問其誤車不誤車也婦人無决斷性直將自誤而誤人矣 
　　次若習於偷惰之苦力苟不携時計自隨輒任意觀望向過路人詢時刻因美國勞働界勵行一日八小時工作後凡及四小時已可稱半日此四小時除去吸烟休息外所餘已無幾然尙不自聊昂首俟日落一若深厭此數時不能轉瞬即逝者視我勤勞之華工何霄壤之相懸殊耶 
　　更可笑者美人談話尋常恒有〔待一秒鐘〕之說實則所謂一秒者可在十分鐘以上可在一刻鐘以上也鄉村小店僅一二人管理若在管理者外出時店暫閉鎖必高懸一牌曰〔五分鐘即回店〕實則五五二十五分鐘亦不見有人歸也美俗雖崇實似有不能盡信者焉 
老申報 
[庭闈勢利（見光緒元年十一月二十七日）]  
　　伶人安子寓杭之吉祥巷事母奉兄俱無間言兄早娶係以養媳完姻者母待長婦甚薄日夕逼操苦作稍不遂意便以鞭扑從事迨安子娶婦婦之母家頗小康時有餽遺母心艶次婦之富時反承奉之務求得其歡心即忤逆百端絶不出一惡聲而待長婦則愈苛虐如奴僕然次婦即使身坐繡闈若供佛者安子外歸察知之婉諫其母更勸兄嫂旋歸房怒斥其妻逼與嫂同操作妻笑而言曰我豈木偶之不靈耶抑如悍婦之狂悖耶特以庭闈勢利豔羨我家多金旦夕思攫取耳我何爲而不耽安逸不享福分也乎爾無多言但能使爾母不來奉承無愁爾妻不能操作也安子迺與母約勿偏護母頷之安子又外出數月歸見母正捧一大盤上樓視之火腿粥一甌白片嫩鷄一盤也捧至樓上安排碗箸畢床内喚起次婦命之食旁坐以待安子大怒重斥妻曰爾以吾母爲奴僕耶母連言我願送上來不干爾事快去快去安子忍氣下樓視兄嫂正在灶前共桌惟白菜一碗而已迺長太息而言曰何勢利之一至於此也復上樓母已撤饌俱竣妻忽笑曰何如何如此非我之過也安子怒甚揪妻髮而痛責之旋自跳樓而出兄挽止之安子曰我不忍見遂去嗚呼安子者特一伶人耳然必讀聖賢書能明大義者也然能婉諫其母嚴斥其妻豈非難能而可貴哉余見今之士大夫尙有　妻妾而忘所生者矣相提並論得母出安子下而爲所竊笑乎噫 
新拾遺 
[西比利亞德奥俘虜記【下】] [  九如譯]  
　　一九一七年美德邦交不幸竟絶德奥人民在俄之權利於是遂由瑞典丹麥兩公使代表美籍青年會幹事員至是亦悉被召還而以他中立國人代之内尤以瑞典挪威人居多余（潑氏自稱按氏係荷籍）在是年爲萬國青年會派往脫來搭客利亞省服務代美書記之職脫省位置於拜喀爾湖東余奉命後星夜就道經歐亞大陸凡十餘日始蒞吉泰（脫省之首都）該地救濟俘虜事業幾盡在青年會之掌握吉泰總部有幹事員三人爲衆俘虜公舉三人中二奥籍一德籍辦事尙稱熱心各地分設支部幹事員由總部選派每三月報告一次幹事部舉辦之事甚夥總計之有戲園二所音樂隊一隊樂器歌册俱由青年會供給惟戲則山俘虜自演間亦演青年會之電影焉雖然娱樂而無禮　其危險不將更甚於幽苦乎故余等嘗爲　　文公書院（古蹟圖二十二） 
　　文公書院在武夷山五曲中大隱屏峯之下爲朱紫陽講學之所院内一碑爲宋王遂撰已殘破矣門額曰大宋道德之宗院前風景爲武夷最佳處也 
之設禮拜堂讀經室奈若輩因身體上備受挫磨對於宗敎異常冷淡一二年事稍高者星期日或尙來與牧師談道餘人已淪於無神敎之地位矣 
　　除禮拜堂讀經室外又有學校圖書館各一所校倣單級制授以格致算學法律等智識惟此事深爲俄衛士所忌某日嘗捕其幾何學敎員去加以訊究蓋見其作奇異圖形而疑其敎同儕越牆私遁焉圖書館創設時規模甚小僅由某書記出其自備書籍八册或十册假給區内俘虜後逐漸推廣至今日已有英德文書籍二百餘卷矣 
　　俘營四圍共闢球塲三處每當夕陽西斜之際俘虜中善球者手持網拍來此競賽藉吸新鮮空氣意興殊不減昔日在亨堡維也納時也 
　　會中所辦之事最嘉惠於俘虜者厥惟銀行餐室俘虜如滙欵未至得先向銀行墊借旣至之後又得存儲生息餐室倣美式清潔悅目取價極廉數可板克（俄幣名）已儘敷獲一飽如貧病尙能邀免費之餐頌譽之聲不絶於耳 
　　一九一七年俄亂勃起過激黨專以擾亂爲目的國内交通斷絶運輸維艱救濟事業遂陷於不堪問之境迨後彼黨聯絡德奥釋效俘虜余已早離吉泰而來美矣（按潑君現服務於美國本薛爾凡尼亞省霍搿島船廠充教務長） 
雜錄 
[世界小新聞] [  愛庶]  
　　○食蚊魚日本實用鶉鷄飼育塲塲主太田恂三氏於墨西哥採得者因其喜食蚊類故有斯名體高不過數分長亦僅二寸餘爲淡水魚中之胎生者成熟極早自初生後二個月即能每月生產二回每回產出之幼魚自十尾乃至百尾不等現在太田恂三氏以之試養於該國琵琶湖水產試騐塲内之外濠中聞云若蓄於水缸或水坑亦能生活且飼法頗稱簡便即以蚊類之成蟲或幼蟲與食之可耳（譯日本水產雜誌） 
　　○殺蛇蟻西人樸烏蘭羅氏一日行經亞非利加洲搿爾特海岸之賓尼恰地方適在穿過藪路時見一大蟻羣行列在前地爲之黑進行時如水之流葉之捲起呼呼之聲四面圍集中央賸有狹小曠地賀成正圓形每蟻之　皆外向如衛護中心者然氏在樹陰下蹬足而觀歷數刻時後見一角十蛇來樹根旁脫皮羣蟻遂趨與相搏歴二十分鐘餘而蛇死矣氏無以名之而稱之曰殺蛇蟻據該氏云將雨時該蟻出行行必大羣計行幅有二三時長殆一哩所穿之穴約有三十二時長去地面下八吋乃至十四吋深亦逹十八呎許有垂直之通路以司出入且圑結力强大時常與其體重較大十二倍之甲壳蟲相搏擊而每獲勝利云（譯日本博物雜誌） 
小說 
[飛行家失踪] [  雄倡]  
　　時夜氣嚴寒四圍岑寂但聞市鐘丁丁作孤凄之音潘西佛頗焦悚不可耐言曰吾幾不復能忍待矣遂啓車門而下方其下時白德世大呼則月光中隱約見車後遠遠有一黑影御自行車不燈直飛馳而來二人乃同聲狂喊遙遙有人應之則柏累堪至矣一躍而下舉自行車置之籬内即復躍登汽車就御者座次喘氣言曰容吾當機行也車行時潘西佛亟問曰彼人安在幸勿令人懸懸柏累堪曰彼在畀門鎭中所謂西野馬戲塲者二人又同聲問曰何者亦何以知之答曰自彼美國人亞特雷口中得之耳初吾固未知白雷同或爲人誘刧抑或以他故自隱句潘西佛微愠曰吾固語君彼實無可疑者柏累堪冷然答曰然顧君亦知吾初無確證因無確證遂滋疑惑然吾每偵治一案其始必有所根據有機緒可尋乃能循求而得故旣姑納君言則第二義即爲刧取由是論之足下旣與彼美國人威廉亞特雷定約賭勝則白雷同之先期忽隱惟於彼有大利焉其如何隱身之處姑置不論吾乃轉而著意於彼美國人身上矣吾適所揭示者即其結果如是詭謀彼初似絶無機緣可以籌劃百測不到吾亦幾置之矣迨吾在爾寓舍中自陳其失意陡有所觸恍然立悟其事尙非不可解者彼美國人旣不能書又不能讀且無過訪之客固也然尙有他道足以部署其事而不致疑彼在病坊中所居之臥室乃適在樓下開軒適面後圃夜深人靜時足以密召黨徒發縱指示潘西佛君聽之吾今晨在火車站中偶見一人似密察君者方述賤名時似尙見彼驚躍旣而吾復出小徑時復陡遇其人似遊行無定者吾故直趨海壖之次以避之蓋吾偵索之際雅不欲有人在側窺探而撓擾因以術避去其人吾今日下午半滯於彼抵暮旣歸陡悟苟吾所見有不謬者今夕其人或當赴彼美國人所居病坊中密報以事謂吾已至而偵治迨吾復赴彼則果不出吾料吾旣靜伏其圃中逾一時許而其人至矣就窗下與美國人亞特雷密語吾屬耳焉歷歷咸竊聞其言噫至矣 
[自由談之自由談] [  不冷]  
　　觀與勸所異者不過一爲見一爲力耳其意以爲一則旁觀祗用目一則勸告須用力耳故謂勸告爲無力者彼造字之人先已不承認也 
　　右說字十三 
 
 
 

Page 15

 
 
   
 
 

Page 16

 
 
   
 
