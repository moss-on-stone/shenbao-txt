# 1883 - 126 - 4903601

 

Page 1

 
 
[新印子史精華出售] [  點石齋主人啓]  
　　子史精華一書向惟大版計坊間出售者每部訂為四十八本卷軼繁重携帶不便本齋現出重價購到　殿版初印者用石印照相法縮成兩厚本而字蹟仍然清晰可玩天地頭格外放寬部面均用綢綾外加細木套板準於三月十六日出書每部價洋兩員欲購者祈向上海英界三馬路紅禮拜堂南首申報舘間壁申昌書畵室兌取各外埠賣申報人處亦有發賣此布 
[禁賣軍器說]  
　　軍器之禁各國皆然營兵之執軍器者用以殺敵而非以逞凶也故行伍中人如有犯事革退及軍興以來召募鄕勇至承平而遣撤其所領器核必令繳歸本管營官不許携帶以去卽在營之日每屆操演技藝亦必當官領用操畢存營以防其出營生事意至周而法至密也兵部則例凡滿漢旗緑各官兵所用器械遇有損壞請領新者須將舊者繳官發庫存貯多則銷燬京師滿營有積貯各門樓之軍械各省藩司亦有軍器庫皆係損壤繳存看也例禁藄嚴所以防閑官兵者如此何况民間而轉許其私藏兵器乎鐵之爲用極廣八口之家必有食鍋數口而菜刀柴斧與夫廚房動用物件至少須鐵二三十斤皆由市上鼓鑄而成然運鐵者必請領官照限其擔數走其銷售地方某商運某處由縣起文申詳給照而後往有私自行運買賣並科以罪故各省一年所銷鐵斤若干可以稽查也至鐵器舘列於市上當門置爐止鑄民間勤用諸器而不敢鑄刀鎗地方官隨時查察與冶坊之列在鈔戶按季領換執照者並嚴故無端而欲購一刀以爲衛身警宼之用不若他物之易辦也承平之世所以少寇盜而民間無搶刼之案者未始不由於此也又凡命案報官獲犯取供如係金刃傷者必查究其凶刀意亦爲此也然自咸同用兵以來則軍器之流落民間者不可計數或爲賊匪之所遺或爲潰軍之所業或鄕有團練請領於官而事畢未曾出繳或遣撤勇丁携藏在身而營官未經騐收此等朽舊之物在良民得之不過資爲守望之助而自流民得之乃適儕其行兇之爲二十年來盜案迭出而每案必有刃傷事主者殆卽此遴器歟顧此等器械日　朽壞亦覺久而無用而且每一案出或有棄于當塲者亦有獲把而並搜得者使無新出之器則亦漸至於無矣所以然者近來軍器之禁正有未能防閑者凶徒藉手不難舍舊謀新耳通商之後外洋鎗砲售入中華各省皆有和約詳明原不許外國商人隨地販賣必有某省某營委員奉到憲劄咨明各口關道照會洋官然後交易而所過關津卽憑此以查騐第各處盜案事主報官往往有强盜施放洋鎗以壯聲勢而因而拒捕者其鎗果何自來耶卽以上海言之此禁之不嚴由來巳久非不禁也大批鎗炮按照和約原無私相授受之事然有一種舊洋貨店將洋人所用廢舊小鎗收而修補公然列肆以售假令匪人買之豈不助其行凶之　哉至於刀則更多多益善矣上海流氓惟天津黨最爲凶橫北方剛勁風氣使然顧北方軍器之禁無間於南方若輩動輒持刀恐嚇豈盡自故鄕携來亦以滬上自有買處性之相近有過鋪門而留意但出數百文卽有行兇之具故津黨流氓人人可以帶刀也前日新閘相近西牌樓頭有四鄕人被游勇者八人攔路打刼兩人身受重傷該匪遺一無柄兇刀而去此不必天津流氓也由此推之滬上五方雜處兇徒匿跡挾刃而欲試者正不可計數矣夫人非幼老突遇强人無不思與相拒苟同行數輩而來者猶不甚衆則上前搏擊未見其必不勝也其見之而駭走不敢抗拒寍棄物而逃命者正以倉卒之際彼育兇器而我無禦之之法也竊謂軍器之禁苟能嚴密稽查雖未必足以弭盜而盜亦自玆少戢盖無處買刀逞兇者先失其所恃彼卽操巨石木棍以來足以傷人究不足以殺人稍有膽力者尚敢徑前掩捕勿任其肆然無忌也夫滬地非不禁賣軍器也自日本以弱子刀求售而後買刀者如買洋貨公然拍呌於店中後又以改用西洋軍器之故盡出其舊日刀劍販運來華而華人買之勢不能不售於人於是城河浜三茅悶橋沿各舊貨舖中綑載而出任匪徒之揀擇矣爲人上者弭盜安民自有良法區區查禁舊貨舖似無關於政體然愚觀近甘白畫打刼之案與夫挺刃尋仇者之多未嘗不因於此愼勿以爲細故而忽之也 
[汕事述聞]  
　　○汕頭爲爭地一事屢列前報前聞中國李傳相有電報致德相俾思麥德國亦有電音至華兩廣督憲已發委員數人前往汕頭查辦此事德國命駐廣東領事署之繙譯官至汕公同商辦想必可以議有成說使中德之好愈固也 
[京師郵音]  
　　○聞得總理衙門行文南洋大臣曁閩折將軍督無憲飭拆上海至吳淞厦門至海口旱電線均歸中國自行設立丹國海線祗能在海口以外不准引線上岸云 
[賭棍凶狠]  
　　○杭有稱爲韓二麻子者本晉人而以罪流於杭者也其人身體偉岸濃眉豹目面黑且麻人皆以韓二麻子呼之兼以性甚凶橫膂力絕人有犯之者輒以拳脚從事故尊之者輙呼之曰韓二哥自是而韓二哥之名幾於里巷皆徧矣杭垣近年來之短押當日開日盛無處不有然以重利盤剝有干例禁故每託爲軍犯所開盖軍犯則例所不禁也於是枕垣之同短押者無不爭奉韓爲東道主藉以爲護身符而韓則安居束手坐收其利每月所入不下數百餘金是以胆氣益豪而威名亦益震去年韓因眷一婦與人械門幾成巨案近復以賭塲中事又與人挾刃相向不意前月盡夜韓行過皮市巷口有名地保阿四者見而殷勤相邀極爲誠敬誘至皮市巷中之荒僻處突出多人將韓打倒復有數人昇一巨石將韓之大腿閘斷腿骨皆碎血肉狠藉衆人皆鼓掌而夫韓昏絕於地痛極不省人事幸有近處某押店見之急雇人昇之而歸延請有名傷科醫救據云性命或可無妨而殘疾則不能免聞此事巳經控縣不知作何了結也 
[帽作逞兇]  
　　○金陵安品街一帶帽作工匠聚至百數十人往住滋事上年科塲時侯與考生毆賭經保甲分局懲治遂挾仇而時思報復每夕輪用一人蹲于墻隅伺分局之隙而逞豫讓擊趙襄子之計焉然卒不一遇今年二月十六夜有八段吳委員獨行至此蹲者於其行近時突躍而起吳出不意致將手中之燈驚墜於地而燭遂滅吳詰其何得如是蹲者不服語益厲吳不知底細猶與之辯詎其同類已麕集多人扭吳而倒曳之拳揮脚踢半晌方罷吳蹣跚至該管分局告以情由及泒局勇去者反被該帽作以黑夜闖店驅而返再益以隣近會哨之人該帽作猶以白木棒從事局 
 
 

Page 2

 
 
勇恐一經對學致能以直爲曲之誚歛手逡巡詎帽作之追者轉攔截其歸路不得已互相格拒各有棖觸之傷吳於次日黎明詣總局面禀而帽作之喊寃者亦至總辦章觀察己廉得兩造之情先傳吳詢共顚末方擬加恩免究以謝衆口詎帽作恃其人衆上堂時轉以段巡查越界至此伊等毆逐有理反覆挺撞總辦不勝其忿遂各予笞責枷號示衆始浼鄰佑代爲求懇總辦仍准開釋當是時有識者竊虞該帽作必遭不測乃竟雷霆之下一變而爲雨露無不舉手交頌總辦之寛仁而嘆該帽作旣悍且愚咎由自取也查金陵自去冬于各段適中之地設立會哨局以重冬防總辦無夕不親臨該局與各段會啃文武面叙一番始名循路分散雖雪花如掌風力如刃亦與屬下同甘苦而未嘗稍間計分散時鷄聲已三四唱矣所以去冬雨雪聨翩而冬防無隙可蹈總辦之力也因見總辦料此案如神故并誌之 
[寍郡辨志文會三月分課題]  
　　○漢學　連山歸藏周易名義　湯誓序說　左邱明作春秋傳論○宋學　釋恕　易知簡能說　述荀揚王韓學術○史學　兩晉兵制考　房謀杜斷論　京師萬柳堂祀鄭康成記○天文兼昇學　圓徑自乘又以半徑乘之又四因之又以十一乘之以十四除之又以三除之見積數其理若何　土星日行二分木星日行五分火星日行三十一分設木在土後四十五分火在土後七度十五分問三星何日同度　今歲三月十六日戌初月食不及一分若推以舊法所差幾何○輿地　濡渜辨　禹貢漆沮與周頌漆沮是一是二考問江沱之沱與池沼之池說文大徐注謂止一字其說若何○詞章　文昌明賦　以文昌星明文運將興爲韻　恭擬　皇太后五旬聖壽頌　謹序　杖錫山漢隸歌 
[寍郡辨志文會八年十一月分課案]  
　　○漢學超等　鄭鈺楊魯曾張鴻桷孫傳鳳黃維瀚朱逢甲許克勤秦在鎔周鴻模謝松德　特等葛士濬許純震黃安書林聲　王亨彥邵廷樑孫家璜汪開祉金文樑黃案燕○宋學超等　黃家橘黃維瀚周保珪許克勤沈重光范麟張鴻桷鄭鐘祥謝輔熿林鐘崙　特等　王亨兆黃家燕張宗錄陳麟毛震十紹經謝克桐范彭壽胡友芸王以經○史學超等　范文榮楊敏曾樓鳳岡鄒宸笙盛葆廉秦在鎔周以成歐仁衡屠承恩方廷梅　特等　葛士濬周宗孟朱逢甲謝輔　林植梅沈重光張善輝王亨彥范彭壽王亨此○算學超等　盧雲鵬王瀛朱受謙十珮璐趙鴻模林植梅沈春元李樹勳王恭壽李高業　特等　趙廷謨朱煥章董佑堂方丙南干存中楊兆鑒姜紹衣李煥章朱煕程萬里○輿地超等　范文榮戴羲楊魯曾張鴻桷葛士濬陸廷諤汪開祉何宗鎬方廷梅凌師皋　特等　董　年陳重卿毛震秦在鎔謝輔熿林植梅胡善曾范介福胡友芸○詞章超等　周以成張鴻桷鄒宸笙　特等　胡友芸馬遂良吳善逵 
[索債行兇]  
　　○俗稱寃有頭債有主謂其各不相侔也安有婿負債而可牽怒於其翁哉寍郡三支弄某甲向其友貸錢歴久不償友索之急日前覔肆鬥毆甲力過猛適中其友之要害頓時氣絕友之家屬聞信率領多人前來間罪甲己遠屬僅留其岳翁看守房屋衆以覓甲不見遂移怒於岳翁按地痛打徧體鱗傷現在生死未卜甲亦尚未尋到如甲之岳翁竟因此而死不誠所謂一波未平一波又起也耶 
[寶硯杳然]  
　　○前月杪揚州府試各縣文童相率而來舊城幾無隙地高郵州某生者世家子也其先人有寶硯十三方某得其一名小雲波愛之如拱璧每出游必置諸行篋另繪一圖諸名士題詠殆遍其入郡應試也賃屋而居征塵甫拂發篋陳硯展玩久之復納於厘次夕再取己歸島有矣急遍搜之則此外不少一物並藏硯之匣亦在也某計無所出怏怏成病乃召善圓光者試其術據云有一女子怱怱開匣携硯遽去豈效俠女之盜盒耶抑效寵姬之盜符耶不可得而知己 
[温州瑣事]  
　　○温俗娶親新人必於三朝出洞房而入廚下將刀砧柴火畧一舉動俗謂之出間門卽唐人所謂三日入廚下洗手作羹湯是也二月十四日上河鄕官嶼陳某爲姪娶婦十六日設筵請客酒食用畢其嬸母身倐畏冷遂以銅爐藏烘衣内比臥卽入黑甜不意身上衣服遺落火爐以致遍體皆着及驚覺人已爲烟閉悶竟至不能出聲嗣因烟達於外衆人方往看視而該氏業已焦燼無餘是亦聞所未聞也○去冬十一月初六日瑞安黃嶼地方半空中落下嬰孩首級一顆曾經列報今聞前月望間桃山挖出孩子一手馬嶼挖出孩子一頭卽黃嶼落下者是以各處謠傳紛紛不一有楊姓老翁謂是本歲里神當時太歲遭五馬分尸其肢體俱由土遁每至除夕方得完聚餘日遁無定所大約南地居多說近　唐姑錄之質之博雅○台州府黃變縣班房押犯共有九十餘名今年正月初間伍明府晉郡賀年而押犯轟比班房幸天方黎明頭儀門尚在關銷犯雖逃出仍往署内兼之署有親兵當卽拿緝得無一犯逃逸將其身衅搜尋各犯均有小刀其起意殆已久矣○楚軍左旗鄧軍門前往稱溪拿獲洋槍土匪聞已獲到兩犯一係仙居人一係黃嚴人送交縣署當經石邑尊提問兩犯業已供認不諱矣○温州府學教授載鰲峯老師孝行素著其太夫人現屆九秩大慶故先將眷屬奉太夫人送至准安盖教授之長公子現以知府茌金陵候補次則以鹽運分司需次兩淮故教授已呈請終養不戀此間曹冷署府憲已允所請調委平陽學先行署理而戴教授定於月内将束装就道也○温郡每年於三月初間舉迎東獄忠靖聖王出巡會凡屬小本經紀以及竊賊扒手莫不前來趕會當甫近會期時而失竊之案已層見疉出連日之内沙巷林裕春家内被竊計贓二十餘千碧霞宮邊詹家被竊計贓十餘千新河街沈家大南東城下黃家以及九聖殿後江家均係先後被竊甚至一日之内連竊數家諸如此類筆難趕述有督捕之責者其何以處之○上月念五日係單太尊誔辰各官俱來祝壽詎單太尊祗有家宴不謂外客故是日非特禮物槪不領收卽文武寮属亦不接見迨至晚間僅放一烟火以供賞玩而巳一介不以與人一介不以取諸人太尊有焉○温州鎭憲衙署本係永嘉場王姓基址迄今年遠代湮早已不堪居住矣今年張軍門意欲修整工程浩大無從措手是以先將花廳畧爲佈置其餘俟有欵項再行舉動然現在重修花臨皆係軍門自己捐廉舉辦至於一切工料均照民價給發故各項工匠莫不樂爲爭先也 
[吳下瑣談]  
　　○省城興挑土墩之舉上月間巳一律開工每段由啃弁督率勇夫認眞從事長始酉終各營均能踴躍從公吳下紳民無不竊喜而市廛之興更無煩著蔡矣現聞奉撫憲札飭善後局移營辦理計城内高墩區分三等其偪近各憲曁府縣衙署者爲第一等首先挑除其在通衢大道之旁者爲第二等若第三等則墩座在小街僻巷之内者故挑運稍從緩焉日來次第興挑列入一等者約計得半工程所有瓦礫泥土前曾運塡教塲亦有駕舟載出城外築高堤岸惟是各勇沿途挑走步行甚速早起大街上小菜市面未免稍有損碍又河中遇有無棚小船多被封捉運土各船戶均避之勿遑設鄕民貿然盪舟入城亦間有被扣借用人謂其進退維谷之情亦殊可憫也○金閶錢業衰敝情形去臘今正已兩列前報現因本埠倒帳接踵洋拆尚未開盤該業前雖有小同行之議以格於憲禁屢次投禀道轅未蒙允准故市面異常蕭索洋釐亦無漲落吳中向以滬市爲表裏至此亦遂無所施其伎轉瞬絲茶登市用銀寛廣未識有無生色惟蘇省該業董事日久虛懸乏人作主現由同業公請潘濟之先生爲公所董事俾有公事出八得以禀承而官塲往來諸事亦藉以接洽潘君爲吳中望族人甚公正故有是聘間歲送輿馬費三百六十金以資津貼由各莊分攤公送也○近見元妙觀前一帶貼有招帋目曰籌法授人其告啓稱此法用籌五相反覆對合難百千萬億之數可以頃刻而得凡行旅經營身懷一副皆可隨時取用其法甚簡學之半日而卽悟其用甚廣終身受惠無窮寓設某處每位大錢六百四十文云云世途艱窘故挾一藝以自鳴者日益衆牟利之心日益巧亦可嘅已○支硎山在會垣西北舊爲宋范文正公賜塋其地有高義園勝跡吳人每於春 
 
 

Page 3

 
 
日齊赴該處遊玩以盡登臨之興其中進香者亦十之二三焉每歲三月十一日遊人到山者尤夥是日城内咸命畫舫或絜榼以往或載美以偕柔櫓軋軋齊望胥江進發無如天公最喜狡獪是日午後遊船方銜尾停泊而綿雨如絲紛紛而下以是遊客大爲掃興有冒雨持盖而行者有中途奔步而回者下午歸舟齊至閶關聚泊明燈璀璨密若繁星珍錯羅陳氣如新霧徵歌命酒絃管嗷嘈各盡遊春雅興云○光福木瀆一帶各鎭各鄕均面水背山土地極爲饒沃惟山地向未開墾民間私種者所產甚富尚未升科納糧現聞譚序初方伯意欲將蘇屬各鄕山田一律召民開墾子以年限完納租漕卽已墾客戶亦須一律淸查照例升科以裕國諜而廣農業現將派員履勘如有頭緒卽行擬章開辦然後詳請入告也○電報局前年租賃民屋在閶門王樞密巷屈指已屆三載現因該處巷窄墻高門首殊形　促局中房屋尚欠寛廣將來添設各局後電房不敷安設機庫適有甬東近頭願墊欵包造故日内已在吳趨坊北之天庫前興建限日落成一俟工竣後卽須移人新局并須移建捍本鐵線云○觀前各處有一種眞蕩年少衣履翩翩成羣樹黨逐日在如意閣玉樓春各茶肆聚集名曰小白黨其裝飾模樣雖京班子弟無有過其怪諸聞此中亦有宦家子相興朋比徵逐烟酒嫖赌靡所不爲拆梢打降亦间或一试人有見之者多羞与爲伍而此輩浮嚣奔逐無間風雨頗有自得之槪有父兄之責者盍嚴加管教以端蒙養歟○三首縣於初七日會銜出示云凡各業主呈報房屋基地須由縣塡給印照收執方爲己產每照不論多少須按間繳費百文以五十文爲紙張費以五十文爲圖董幸資此外如有分文需索准着指名禀控照辦云 
[客官過境]  
　　○前浙江鹽運使惠菱舫都轉前日來滬寓萬安樓客棧聞不日卽坐輪舟北上也 
[裝置燈桿]  
　　○本埠電燈公司近已在下海浦一帶裝置燈桿想又將大放光明矣 
[曲突宜防]  
　　○虹口小橋頭江北人某甲家前夜在灶上煮藥後人卽就寢不料死灰復燃延及蘆柴隣人有朱睡者覺烟炤滿屋於是大聲疾呼某甲家聞聲也視則蘆柴上火已災災急灌以水始得無事甚矣曲突之不可不防也 
[購地築路]  
　　○新虹橋地方開築馬路可以直達裏虹口前因橋之北有地一方正當要道地主居爲奇貨現聞以善價購之將來此路築成則市廛爲之生色矣 
[鄕人猝斃]  
　　○老閘北鄕人某甲年約三十餘昨日午前往大東門外賣布後到羊肉麪舖飽餐酒麵而回行至老閘周源盛烟館前忽然倒地行路者見之恐甲係患急痧代延挑痧人來在甲胸前連刺二針甲乃稍甦甫欲問甲住處擬送歸家而甲已奄奄一息旋經人送歸其家立時氣絕云 
[公所演戯]  
　　○三月十五日爲財神誕辰本埠老閘地方之錢業公所邀天仙茶園伶人於十四日開演至昨日而止各董事衣冠蹌濟送客迎賓居民之觀劇者亦復不少并有巡捕在該處彈壓聞該公所擬將遷造在鐵路地基云 
[得失有定]  
　　○老閘北鄕之孀婦某氏年已六旬子亦早亡孑然一身稍有積蓄前月下旬某氏在竈傍倔得藏洋三百元掘至寸許見有方磚掘之不動隨招鄰人某甲掘起方磚葢甲不知藏洋之事方磚旣起卽辭而去及至前日該氏察視藏洋則已杳然遂疑甲所竊向追不認扭至捕房卽送英會審公廨由陳太守庭訊兩造各訴前因太守以該氏指竊無憑碍難準理一併斥退然該氏之孑前曾與蘇婦拚識該氏子死後蘇婦仍至該氏處來住其洋實被蘇婦所竊蘇婦得此三百洋後自以爲富家翁急欲放債圖利該氏聞之遂暗令人將金器向蘇婦押洋及交洋時該氏察看洋圓的係贓洋隨與理論蘇婦無可置辨願如數還洋求免送官究辦該氏以旣得原物喜出望外遂不苛求某甲知該氏巳得失贓卽論其前此受誣之過該氏自知理曲央人出爲服禮此可見錢財得失皆有定數未可輕疑他人也 
[設局述聞]  
　　○英租界湖北路格致書院創建以來迄今九載前年於東首另建樓房五幢與前造之正廳不相上下另闢門戶現聞有浙湖善士集資舉辦施醫惜字義塾等事卽假該書院東首之屋開辦名曰仁濟局刻下已有頭緒矣 
[舖夥投案]  
　　○前報列翁太守飭傳豐龢公和公大祥泰四質舖到案面諭一節玆悉均已傳到太守逐一詰其資本若干店東名姓爲誰目下按月幾分取息幾月爲滿爾等到案是店主抑是經手據三戶答稱我等均是夥計惟祥泰到案乃經手者旋據豐龢夥陸雲琴稱店主洪萬堂經手人郁某按月二分取息以十四個月爲滿資本祇有三萬兩光景公和夥錢選靑稱經手人名潘楚堂店係李姓徐姓等合開資本有四萬以十八个月爲滿按月二分取息現在經手人與股東商議改當之事不在店中是以我來投案公大夥陳遜泉稱店主童姓不知其名經手人係吳啓蘭店本有二萬亦十四个月爲滿按月二分取息祥泰經手曾鼎文稱店本亦二萬兩十個月爲滿店係顧郭許台開者翁太守謂爾等質店生意不同期限參差今日回去轉告經手人願改當者着卽改當憑爾等資本大者可改大當小者亦可商酌着限五日禀覆云 
[崔烈婦事畧]  
　　○烈婦崔氏余弟候選州同旭山之配也弟性剛烈遇事敢爲歲戊寅與余辦賑河閒崔公維新者阜邑名諸生也見弟救災甚勇心器之字以孫女秋婚於河郡寓盧氏自幼端謹嫻禮教習女紅嘗謂旭山曰君等不遠千里來拯斯民願以已溺已飢爲懷余甚韙其言而以吾弟得賢内助爲幸十月弟挈民先歸今春余以賑務告竣始回未知氏殉弟之烈也諸弟泣告余曰自兄之歸也以賑務過勞至家尋病嫂侍湯藥日夜不交睫兄歿嫂觸棺欲死親戚勸慰之喪葬畢私語人曰向延殘喘以事未了今上無養親之責下無撫孤之任吾分當死遂絕粒家人多方勸諭泫然曰不敢違願盡禮勉飲勺糜逮五七前期絕粒如前再勸之涕泣不已强之蒙衾而臥如是者四日而形日憊進之參苓亦不受奄然一息適元旦大雪屋故敝雪竄積牀頭是夜嫂乘人睡熟竊吞兩盌隔宿遍體發熟延五日而竟卒時光緒五年正月初六日也距兄卒時匝月鳴呼始信嫂所謂盡禮者終五七之禮而殉也余聞而痛弟之夭更傷氏之慘葢氏于弟含殮時欲死于旣虞後欲死輾轉苦次屢死不得死欲死之心一日不敢忘覓死之計多方不能遂遂絕粒以俟死食雪以速死也回憶結褵百日遽傷別鵠其心之慘裂可知而百折不回視死如歸其志之决烈又何如耶余不文離家以來筆墨久疎聊述所聞於諸昆季乞當世立言君子賜之詞章闡其芳烈是則弟與氏之厚幸也夫　光緒五年小春月 
　　錫山蓉門暐齋秦世鑅頓首謹述 
[崔烈婦食雪殉節詩詞]  
　　○節烈豈徇名含章自流譽地下矢相從冰霜甘可茹渺矣翔太空靈風振鸞馭惠泉淸且轉錫山秀而踞白楊何蕭蕭中有幽魂語化作雙鴻鵠夜深自來去 
　　徐士隹 
[前題]  
　　○雪色澄明雪水淸一片溶溶鑒婦誠鐵石雖堅有時碎何如烈婦志不更烈婦秦門姓崔民能讀父書明大義救民慷慨爲夫言願以飢溺同一已夫聞婦言心惻如賬時不借千金軀可憐十月事未竣傷勞扶病計歸與扶病歸來病不起日夜侍夫夫竟死此時泣血摧心肝上無翁姑下無子欲死不死心苦煎日日祭告夫靈前約夫事盡歸黃泉蒼天后土聞斯言距夫身亡閱卅日事巳盡矣吾計決鵂鶹在樹鬼在室叔嫂何煼屢饒舌靈幃暮雨吹孤燈空房一夜寒如冰屋漏白雪何紛紛夫兮夫兮呼不膺披衣宛轉牀前泣人睡無聞婦咽雪口中雪心中血血 
 
 

Page 4

 
 
變雪時命亦絕鳴呼婦歸半載夫早喪三十五日從夫亡世間後婦毋自傷君不見秦家節烈爭表揚 
　　施蔭祥 
[前題]  
　　○勞人活人以身殉朅來竟自忘其病結褵夫婿數月間胡遽撒手歸黃泉妾心死吁嗟乎烈女子 
　　視康民 
[前題]  
　　○昔聞蘇子卿自剌殊未絕置之冰窖中雪與氈同嚙今見崔家女夫亡殉之决四日餓不死古屋竄牀雪異哉得死法掬手塞喉舌在器　兩盂寸寸腸應裂未解澈骨寒翻令通體熱熱盡百脈凝膚革僵如鐵文夫殉高義妾命况薄劣不敢問蒼穹甘心自摧折下地事翁姑庶補婦道缺伏枕告親黨枯腸謝奠醊津海爲卽永不波梁溪爲姜長鳴咽不願塡平愛水河精衛千年計何拙不願分開連理枝杜鵑遙夜猶啼血鳴呼孰云雪易消令名終古　磨滅孰云雪不温他日恩緰炳绰楔僕忝探訪使喜聽邑人說夫曰秦旭山救荒勞北轍女翁具箕帚謂汝得時傑結樆甫十旬同歸竟同穴請樹萬梅花幽魂共怡悅不是崔徽圖何慚蘇武節 
　　盛寍懷 
[前題]  
　　○了却因緣百日中玉樓召去太怱怱身拚一死何須勸只等良人五七終肯再人間烟火餐臥牀嚼雪不知寒此心更比冰雪潔莫作尋當節烈看 
　　薛元煕 
[前題]  
　　○南北路綿綿于歸未一年捐軀吞白雪聚首到黃泉命豈如花薄操貞比石堅高山羣仰止千古女中賢 
　　華雲駿 
[前題]  
　　○乍締文鴛偶偏傷別鵠吟未亡誠薄命獨活尚何心齧雪孤忱徹干雲勁節森伊誰闡芳烈彤管費搜尋 
　　熊祖詒 
[前題]  
　　○忠臣貴殉主烈婦貴殉夫堂前無二老膝下無遺孤甇　弱寡身惜死胡爲乎獨鴈離鄕飛不息義鳥失偶甘辭食禽鳥無知且有情人非禽鳥疇無識憶昔結褵年媒妁相周旋君委妾以贄妾許君以義商絃迸斷乍調琴妾巳歸君敢二心願隨死作交枝樹不願生爲折翼禽折翼禽交枚樹赤繩擊定前緣注破鏡分飛豈復完銀缸燼落難重炷妾命懨懨留殘雪棲床頭妾魂難化山頭石妾骨應同塚邊柏誓海盟山至此休腔血常縈汗靑碧 
　　過雋 
[前題]  
　　○葬夫已畢敢倫生視死如歸志不更此去應無煙火氣重逢惟有雪霜淸天渥地角空牽掛毅魄貞魂見性情吳下河間同太息輶軒人告定邀旌事育咸無未了緣皮金暗剪尚怡然堂堂節義昭千古草草昏烟甫一年鴛塚傷心理抑鬱燕山回首望纏綿秦卽何幸聨嘉耦姓氏翻因烈婦傳 
　　薛儀 
[續松堂司馬送別李滄嶠同轉赴承德開辨三山銀礦兩絕詞淸霏玉語好穿珠洵學養兼優之作不揣鄙陋敬和原韻錄呈藻政]  
　　省識君才不可量吟情豪邁逼王昌渭城一曲傳千古不僅詩名播遠方有誰望氣識金銀覓得良工斧鑿頻只爲謀臣能富國幾番酬酢到詩人 
　　鹿門山人龐孝脩拜稿 
[和松堂司馬送別李滄嶠同轉住承德開辦三山礦務卽步元韻呈請斧政]  
　　○富貴功名未可量况逢世運正光昌好將國計民生裕鵠候佳音慰四方直北三山饒有銀由來開鑿不嫌頻天生寶藏非終袐捷足先登肯讓人 
　　四明潐村敖人何錫袞未定草 
[贈馬雙珠校書]  
　　○雲嬋　　鬢垂初遍體凝脂玉不如看到滬江花似錦風流合讓馬雙珠紅塵水刼在泥塗傾國名花蓋世無中幗英雄兒女熊有誰能識馬雙珠 
　　東浙廉生氏未定草 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[京報第三百九十一號]  
[光緒九年三月初二日京報全錄]  
　　官門抄○旨一道錄前○諭旨一道○發抄旨四道○御史何奏爲請旨飭令查禁並親提詳訊摺○又奏請查禁謀薦幕友片○又奉請飭嚴密查拿辦夾片○東撫任奏請旌表片○總兵黃奏恭報接篆日期摺○通政使劉奏請調員差遣片○閩督何奏請補叅將摺○大臣色奏爲差竣回藏日期摺子○三月初二日内務府國子監廂藍旗値日無引見○怡王豫王等由東西陵回京請安○永順假滿請安文珮謝授熱河副總管恩○　文暹謝授河南遺缺知府恩○祟文門呈進黃花魚○召見軍機　文暹○軍機大臣面奉諭旨御史莊子楨奏請旌表烈婦等語烈婦李季氏莊程氏均着准其旌表禮部知道欽此○發抄梅啓照奏河工大挑令錢寶鈞改歸地方補用奉旨吏部議奏欽此○卞寶第奏湊解甘黔及滇省協餉請歸入善後經費項下作正開銷奉旨知道了欽此○又請將逞刁健訟遇事生風之守備陳其祥知縣湯又新一併斥革奉旨着照所請該部知道欽此○又候補守周李爕期滿甄別奉旨吏部知道欽此○○山東道監察御史臣何桂芳跪奏爲各省酷吏濫用非刑逼取供招草菅人命請旨飭令各省督撫嚴行查禁並親提詳訊以免寃抑而重民命恭摺仰祈聖鑒事竊維地方命盜各案緝獲兇犯全賴良有司細心研鞫反覆推求庶可得眞情而成信讞臣風聞近年各省酷吏每遇犯人到案甫訊數語輒用非刑逼供如湯泡鐵烙　揑然頂倒懸仰壓釘敵鎚擊任意毒虐無所不至犯人受此奇罪不能不勉强屈供或誣扳良民其扳出之民緝拿到案亦不問是非徑用酷訊每多訊無口供而受傷致死者卽揑造醫生甘結僞塡相騐屍格之在監病故申詳甚至囑令吏胥私赴監所代寫供單乘該犯將死昏迷之際執其手指摹印作爲生前業已畫供具文呈報該管上司亦漫不加察其有熬審一二次　肯屈供者門丁恐本官逾限獲咎串通原差再三誘勸犯人不如認供免受活罪愚懦之民何有卓見姑且允從畫供希圖免限前慘毒立意將來到省鳴寃廼逼取供招後解犯赴省該州縣豫囑原差私向犯人云如在省翻供發向覆訊則較初訊時尤加倍用刑等語百般威嚇犯人受此先入之言業巳心匪　裂迨到院司衙内過堂堂上之威風凛凛堂下之虎視耽耽卽有寃托吏役不容開口該犯祇可照原供背誦一次何敢翻異如偶有翻供者必交發審局委員覆訊該局員係候補州縣佐貳需次省垣貧苦者多平日仰給有缺之州縣不時借貸周濟臨事又受輾轉囑託是以竭力保全同寅考成刑驅勢迫不使翻供以爲見好索謝地多卽或另派道府會訊而官塲積習祗知設法廻護屬員失入處分至於民命攸關不遑顧惜凡遇有欽派該省上司查審案件均係憑承審委員禀詞入奏其所稱視自提訊不過照例過堂具文唱名順供片刻卽退從無詳細親訊反覆研鞫之事江南三牌樓之案寃殺曲學如等三人卽其明証似此非刑逼供殘忍太甚民不堪命莫訴沉寃大傷天地之和無怪水旱災祲歴年疉見請旨　飭各省督撫查明屬員中如有濫用非刑者立卽叅辦毋稍徇縱解犯到省時督同臬司親自詳訊細心研鞫果係情眞罪當毫無欵義方可定案庶不負朝廷矜恤庶獄明愼用刑之至意臣愚昧之見是否有當伏乞皇太后皇上聖鑒訓示謹奏奉旨已錄○○何桂芳片再各省州縣到任院司幕友必薦其門生故舊代辦刑名錢穀該州縣不問其人例案精熟與否情願厚出束修延請入幕祇因上下通聲氣申文免駁詰起見而合省幕友從此結黨營私杷持公事弊端百出不可枚舉近來各省習氣大率如此不獨上年左宗棠所查江西劣幕喬隆燕一人爲然也應請諭飭各省督撫嚴行查禁認眞整頓如院司幕友有薦引從黨徧充各州縣幕友者立卽驅逐回籍不准在該省逗遛並將有意謀請之該州縣懲處庶可挽澆風而淸吏治謹附片具陳伏乞聖鑒謹奏奉旨已錄○○何桂芳片再刑部辦理各省案件全憑解部招冊核議臣風聞各直省州縣辦案凡係犯人原供其中有情卽可駁者必經刑名幕友刪改妥協始行錄冊送部是以解部供招多有不實不盡部中憑冊定擬竊恐枉殺無辜在所難究請旨飭下各督撫督同臬司嚴密查察如州縣幕中有刪改犯供一字者立卽拿間從重治罪並將該州縣嚴行叅辦庶各犯眞情可全行上蓬而部中議罪自不至失平矣謹附片具陳伏乞聖鑒謹奏奉旨已錄○○任道鎔片再兗沂曹濟道黃大鶴遵其本生父已故陝西醴泉縣教諭黃　遺訓捐助賬濟銀一千兩萊州府知府福潤之母一品命婦鳥蘇民歴城縣知縣孫符乾之母曾氏各捐銀一千兩均交濟南府歸人捐欵項下分撥各屬散放又濟陽縣知縣周連元之母李氏捐銀一千兩就本境塔葢暖廠令民棲止據濟南府知府李嘉樂禀請照例　坊前來臣查黃大鶴等均能善體親心救民疾苦捐鉅資而不吝實曠典之宜邀合無仰懇天恩俯准黃大鶴之本生父黃橒福潤之母烏蘇氏歴城縣知縣孫符乾之母曾氏濟南縣知縣周連元之母李氏均於本籍照例建坊給予樂善好施字樣出自逾格鴻慈謹附片具陳伏乞聖鑒訓示謹奏軍機大臣奉旨著照所請禮部知道欽此○○頭品頂載廣東碣石鎭水師總兵振勇巴圖魯奴才鄧萬林跪奏爲恭報奴才接篆日期叩謝天恩恭摺仰祈聖鑒事竊奴才荷蒙恩命捕授廣東碣石鎭水師總兵員缺當卽趨詣闕廷恭覲天毅跪聆聖訓於光緒八年九月二十日悂辭出京馳赴廣東十二月二十一日行抵碣石涉渙洋面准前署總兵王孝祺飭委臣標中營守備邱榮高賷送廣東碣石鎭水師總兵官關防前來奴才恭設香案望闕叩頭謝恩祗領任事伏查碣石濵臨海疆總兵事煩任重奴才一介武夫毫無知識自維譾陋深懼弗勝惟有勉竭而誠整頓營伍勤巡洋面保衛地方遇事禀咨督撫臣期臻妥善以仰酬高厚鴻慈於萬一除將到任日期恭疏題報外所有奴才感激下忱理合繕摺叩謝天恩伏乞皇太后皇上聖鑒再奴才接篆正在封印期内開用後仍遵例敬謹封固合併陳明謹奏軍機大臣奉旨知道了欽此○○劉錦棠片再新疆善後事宜頭緒本極繁重又開辦商務南疆議設職官時事方殷需才尤切查有内務儲鑲黃旂漢軍常貴佐領下人三品頂載道銜分省補用知府忠曾撲幹有爲志趣甚正向在甘肅辦理營務兼籌餉運於西陲情形較爲熟悉合無籲懇天恩飭下内務府轉飭該鑲黃旗佐領將三品頂載道銜分省補用知府忠曾飭赴臣軍差遣以資得力出自鴻慈除咨部外謹附片陳請伏乞聖鑒謹奏軍機大臣奉旨着照所請該衙門知道欽此○○閩浙總督臣何璟跪奏爲遴員請補沿海陸路叅將員缺恭摺仰祈聖鑒事竊福建長福營叅將秦懷亮陞補浙江樂淸協副將所遺該叅將員缺係陸路題補之缺准到部咨係第二輪第四缺應用儘无人員行令照章請補等因伏查例載開缺另補人員遇有相當缺出酌量題補不入輪缺計算等語是缺叅將駐紥福淸縣城逼處海濵撫馭巡防均關緊要非淸勤明幹熟悉情形之具不足以資治理玆查有副將銜開缺另補叅將文麟年五十五歲廂黃旂漢軍致正佐領下人由國子監官學生歴次選送引　見補放閩浙督標左營叅將同治二年四月内領札到營任事旋經調補台灣南路營叅將於搜捕五虎藔等莊著匪並勦辦琅　龜仔用生番各案内出力保獎加副將銜俸滿七年給咨引見回任十三年四月内經前督臣李鶴年以該員人尚明白措置失宜奏請開缺遇有相當缺出另行請補奉部覆准註冊該員才具明穏營務素諳曾經委護福寍鎭總兵並署平和營擊各事務於内地風土情形較爲熟悉以之請補洵堪勝任雖是缺叅將輪用儘先而該員係開缺另補不入輪缺計算人員核例亦屬相符合無仰懇天恩俯念長福營叅將員缺緊要准以文麟補授於營伍地方均有裨益如蒙俞允該員前於南路叅將俸滿案内曾經給咨引見旋　開缺另補玆補叅將銜缺相當毋庸送部引見除履歴另行咨部外臣謹會同署福建陸路提督臣閣鎭國合詞恭摺具陳伏乞皇太后皇上聖鑒勅部議覆施行謹奏軍機大臣奉旨兵部議奏欽此○○奴才色楞額跪秦爲差竣回藏日期恭摺具奏仰祈聖鹽事竊奴才前于十一月二十六日曾將遵旨馳赴後藏賜奠及帶印起程日期具奏在案奴才拜摺後起程因封印在邇兼程　走馳抵後藏先赴札什倫布山叩謁聖容畢旋卽恭齎御賜各物前往班禪額爾德尼靈前賜尊是月札什倫布寺院揀派僧俗番官率領衆僧排列執事恭迎賜奠畢奴才卽遵旨將蜜蠟珠一串沉香素珠一串在于班禪額爾德尼靈前懸掛並將經一部敬謹位置隨傳宣諭言僧俗人等無不感激涕零復將賞銀五千兩交札薩克　嘛羅布頓柱祗領欽遵辦理該札薩克喇嘛當卽望闕叩頭嗣據回稱小僧仰蒙大皇帝如此厚恩推有力圖報効所有例應叩謝天恩容俟另行禀請代奏等語奴才事竣後卽行起程于十二月十八日旋抵前藏沿途往返各處冬雪應時番民樂業安堵如常堪以上紓宸漢所有奴才差竣回藏日期理合恭摺具奏伏乞皇太后皇上聖鑒謹奏軍機大臣奉旨知道了欽此 
　　初二日京報昨已接到用特補登 
　　本館附識 
 
