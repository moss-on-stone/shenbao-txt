# 1898 - 81 - 4908957

 

Page 1

 
 
[閱報須知] [  申報館主人告白]  
　　本館於長江各埠所售申報赶早印寄較前可早一日遞到以副諸君先覩爲快之心其中漢口及宜昌沙市武昌專歸江左漢記發售乃近聞不肖之子依然拾取輾轉閱過之破舊報紙魚目混珠附張不全邸抄殘缺猶其小也其甚者每將隔月或隔年報　挖改月日混售與人購者一不加詳卽易受其朦蔽爲此特行布告如嗣後再有此種情弊定當扭送地方官署控請嚴懲其各愼之幸毋重蹈覆轍也此佈 
[珍物待購] [  申報館協振所拜啓]  
　　本館恊振所自經解賑欵以來屢承諸大善士源源接濟且有以珍物助振者惟連成之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲亷泉旣能廣積陰功且可增輝藝圃誠一舉而兩得也計開朱漁珊帖一部高擔游山水一幅 
[添印白紙玉堂字彚出售] [  圖書集成局啓]  
　　本局向印玉堂字彚久已風行海内惟所印均係竹帋現在　　白紙紙張格外潔白裝訂亦極精工每部計二本碼洋三角竹帋者仍碼洋二角欲購者請至三馬路申報館及申昌書畫室購取可也此佈 
[與客論舉人大挑]  
　　今歲戊戌正科爲各省舉人大挑之期吏部於去秋七月間查例具奏請旨遵行仰蒙皇上俞允各省應試士子聞風懽忭鱗集羽萃於輦毂之下修飾冠服嫻習禮儀以來一時之知遇有客問於執筆人曰大挑爲國家鉅典欽派大臣嚴爲分别其上者出宰一邑任保障之勞父母斯民責任何等鄭重次者亦畀以振瞶發聾之職爲各學敎官於以敦厚風俗培植人才斯世敎化之基實原於此是則大挑者實士人進身之一途而國家取士之一法也子亦嘗溯其原委而考其銓補章程乎則謹應之曰舉人大挑始於乾隆内戌科當時由吏部議定選法一等知縣用者可借補府經歴直隸州州同州判屬州州同州判縣丞鹽大使藩庫大使凡九班二等以學正敎諭用者可以借補訓導凡三班每届六載舉行一次至嘉慶十八年欽奉上諭略謂大挑一班分發各直省者爲數過多該舉人等挑選以後補缺無期省垣需次資斧維艱此次若再照例挑選發往更形壅滯非所以體恤寒士之意所有明歲大挑著暫缓一科於丁丑科會試後舉行並著嗣後每届四科奏請大挑一次仍照例扣除近三科舉人俟各省挑往人員漸次疏通該部卽奏明再行辦理自此以後部臣奉爲定章至道光六年丙戌科十五年乙未科二十四年甲辰科咸豐三年癸丑科同治元年壬戌科十年辛未科光緒六年庚辰科十五年已丑科均每届十年舉行一次各省舉人於秋闈告捷後倘不能青雲直上翔步木天而有此一途或繭絲百里或苴蓿一盤亦可仰邀楓陛之榮藉補芸窓之苦是誠高宗純皇帝加惠寒畯之心而爲薄海士民所稱頌不置者也客又曰乾隆時捐例未興内外臣工亦不敢濫行保舉士人之以科目進者每歲止有此數各省從無候補之員以故督撫大吏有咨部請揀發人員以資差委者高宗純皇帝之議行大挑固由憫寒士無進身之階特闢此途俾得及時自効亦或因各省事多人少差遣未免不敷添此一項人員可爲指臂之助嗣以捐例大開仕途壅塞在嘉慶時已有挑選到省補缺無期之諭迄今時閱七八十年壅滯情形较前更甚去秋部臣奏稱現在分發各省大挑人員尚未補缺者共三百三十餘員二等敎職除安徽陜西甘肅湖南廣西貴州等六省已候選無人外其餘十二省之未選缺者尚有五百三十餘員擁擠如此倘此届再行挑往將何日可以疏通則又應之曰仕途之滯病在捐班之多若捐例不閉雖止途人員一概永停恐亦無疏通之一日則何如仍其舊之爲愈乎客曰子之考核詳矣子之議論暢矣然更有疑者捐例之開由國家餉需支絀萬不得已而行之至若科目薦舉兩途於學問人品均須詳加考核今舉人之大挑不過大庭廣衆中背誦履歴數語卽定其若者可爲知縣若者可爲敎官去取决於俄頃榮辱判於一朝昔稱以貌取人失之子羽聖人尚且云然豈今之人轉能勝聖人哉執筆人啞然而笑曰有是哉子之迂也夫人之學問人品固有藴蓄於中而不可以淺見測者今考試之以時文數篇薦舉之憑議論數語豈遂足定學問之優劣人品之邪正哉其弊恐與立譚取人者等也子何責彼之寛而責此之嚴乎客逡巡而起三揖而退爰次其語弁之報端以告各省士子之赴挑者至若嘉慶六年畿輔久旱大挑之日甘雨應時宸衷喜愜傳諭賞本日挑取一等舉人葛紗各一匹此固仁宗之特恩而亦大挑之佳話也故特并記之 
[法員宏議]  
　　益聞錄譯西二月初九日法京呂尼衛報云是月初七日法國外務大臣雅諾多君在議院中宣言各節其始述各國交涉事繼以中國事宜謂中國近開商埠四處東京與中國新設領事官六員現准華人載貨入東京以興贸易自安南至雲南之雲南府及廣西之龍州定築鐵路由費衛利勒鐵廠承辦去年中國延法員經理福州船　實爲有益之舉至敎士傳敎一節我國力爲保護所有多年未了之案近經議結閙敎人犯已從嚴究辦賠欵亦皆付訖前於一千八百六十五年議准敎士於中國内地購買屋産不必預報地方官一事初未遵行今則已重議妥協矣惟英德兩國行商中土日上蒸蒸而我國未有起色實爲憾事願諸議員代出一籌可也至於國政攸關之事我法國從無傾覆中國之意誠恐一旦發難勢必至塗炭生靈歐洲無一國能任其怨者以故本大臣恒望中國永久自存政敎日新革去舊章以合時尚又望各省開埠通商俾有益於歐人凡關涉我國之事將力待大局萬不遷就塞責故本大臣辦理交涉事件尤覺勤愼近有貪戀中國土地者我國必不相從惟須維持體面前此旣能安妥此後當奮勉有加事有難於措置者非合謀同志不可總期不損和好而風氣日開實爲厚望焉 
[日人製艇]  
　　日本東京日日新聞云日廷倩英國沙諾泥苦洛夫託及希耶諾洛諾兩鐵廠製造滅水雷艇八號第一號名曰雷第二號名曰電第三號名曰東雲第四號名曰叢雲第五號名曰曙第六號名曰漣第七號名曰夕霧第八號名曰不知火以上船式皆同訂定自東歴本年六月以後次第竣工每艇容積二百七十九墩實馬力五千四百匹又倩法國某廠定製水雷艇其第一號名曰隼第三號名曰鵲第四號名曰眞鶴餘尚未詳至於倩德廠製造者則以白鷹二字命名豫定容積一百二十墩以今攷之實有一百五十墩速率每一點鍾時得　十八西里觀日本之講求武備惟日不遑我中國可不未雨綢繆防之於豫哉 
[遵旨撤員]  
　　金陵采訪友人云南洋大臣劉峴帥欽奉上諭所有内地及沿江沿海之鹽茶各項厘金自本年四月初一日起一律改歸總稅務司赫德派人辦理等因欽此所有皖南茶厘蘇州牙厘及湖南湖北江西大通淮北五河等處鹽厘各卡委員自應一併裁撤爰卽分别咨行限三月内一概交缷清楚以便題請改歸稅務司承辦 
 
 

Page 2

 
 
[新軍過漢]  
　　漢口訪事友人致書本館云近日江南所募之江勝營已在湘江一帶募齊取道過漢皋舟泊江濱不日卽開行下駛有見者謂若輩皆狀貌赳赳膂力方剛公候干城有迥異于老弱疲茶者矣 
[議停購米]  
　　長崎采訪友人云日本連年飢饉專恃外洋之米接濟華歴正二月以來米價日貴由香港販至者獲利頗豐近日安南暹羅米石之　港中者均轉運至日本以致粵省無米可購人心騷動非常二月二十五日香港東華醫院紳士電致日本各埠請華商暫止購辦以顧粵東大局二十八日神户横濱長崎三口衆粵商會同籌議擬停購二十日以衛梓桑 
[示禁會匪]  
　　欽加布政使銜江蘇分巡河漕鹽驛兵備道桂爲再行示禁事照得金鐘罩卽大刀會本爲邪術之一端原于例禁近年鄉間愚民惑於能避刀槍可保身家之說相率學習山東最多徐屬豐碭蕭邊境間亦不免上年東省總會首劉士端假以閙敎爲名遣衆由單縣入碭豐沿途燬堂滋事並敢在馬良集搶掠店鋪肆行不法業經防軍圑練合力擊敗殺斃多名并獲會目彭桂林等訊明斬梟後由東省將會首劉士端曹得禮一併拿獲止法奏明嚴禁習會清查取結在案是金鐘罩會内頭目業經擒拿正法刀兵槍火均不能避學習其法又有何益無非受彼欺騙于我法網轉致欲衛身者而反以殺身欲保家者而反以破家深爲可嘆可憫想爾等稍有明理者至此地步亦當曉然自知其術不靈深悔從前悮信之非亟應趁此民心漸悟之際大聲疾呼喚醒愚蒙以期遏絶萌芽永杜傳染除飭縣諭董一體清查外合亟出示諭禁爲此示仰各該鄉民人等知悉爾等須知金鐘罩卽大刀會係屬左道異端律應爲首擬絞爲從軍流罪名甚重凡有從前曾經習會者概限十日自向董長投知具結出會准其免罪自新未入會者尤須永禁學習從此不准再有金鐘罩大刀會名目仍由董長限半月内加具並無習會切結送官備案如或逾限不卽具結出會及再在暗中學習者一經查知定卽照左道邪術例拿究懲治總之民間願自保身家儘可速整圑練或操練技勇或守望相助遇有盜匪竊發踴躍救捕獲犯送官究辦並當分别犒勞量請奬叙孰利孰害悉聽爾等自擇各宜凛遵毋貽　悔切切特示 
[鳬舃雙臨]  
　　松江訪事友云華亭縣趙大令鴻婁縣夏大令書紳署篆一年皆將瓜代省憲以正任江陰縣劉大令有光調署華亭而以准補婁縣之屈大令泰清飭赴本任兩大令捧檄後卽部署行李前來履新先期飭家丁齎紅諭到松劉大令定於三月初八日到任屈大令定于三月初一日接篆其公館租定城北艾家橋堍曹姓房屋日來兩縣書吏差役人等迎新送舊忙碌異常而城鄉士庶有曾受舊令尹德澤者競備牌匾衣冠送入以頌政績而誌去思 
[火車傷人]  
　　天津訪事人云火車於將停之時雖緩緩而行然亦不宜於上落蓋其吸力甚大使非蹻健而又心靈手敏者卽有意外之虞也歴年因此而斃於車下者不知凡幾上月十七日午後唐沽火車來津甫經到站將停未停河東某棧夥孫六爭先接客迫不及待遽爾躍登不隄防跌入車軌之中卽被碾斃骨糜肉爛奇慘難堪旋由總局給棺盛殮並賞给錢米恤其家廿一日午刻唐山來車經胥各莊附帶裝煤及白菜之車於客車之後旣抵津車行已緩不料裝菜之車忽脫軌而出旁有一小工猝不及避致被壓傷惟客車在前未被牽連而倒雖受虚驚尚稱幸事 
[武林縣試]  
　　杭州訪事人云仁和錢塘兩縣於二月二十七日舉行縣試仁和已冠首題於人何所不容三句次題君子信詩題賦得春在校頭已十分得春字未冠首題邇之事父次題而信敬事句詩題賦得杏花消息雨聲中得聲字錢塘已冠首題五秉至與之粟九百未冠首題公輸子之巧通塲次題人恒敬之詩題賦得幾處早鶯爭暖樹得塘字又杭紹商商已冠首題今天下車同軌書同文行未冠首題舉賢才曰焉知賢才通塲次題而志於學詩題賦得虚懷只愛才得懷字嘉松已冠首題而容衆嘉善未冠首題然後知松通塲次題以其時考之詩題賦得元愷同升得升字 
[堇山火警]  
　　寗波采訪友人云本月初一日十二點鐘時西門外柳莊牌樓之畔有管姓者在樓上刮自來火吸水烟誤投餘燼於畚斗中旋卽下樓午膳不隄防畚斗旁置有竹簟微風煽處死灰復然火勢蔓延竹簟焦灼以致黑烟從樓窓噴出毒燄繼之回回熊熊其勢甚銳不得已邀人援手四出鳴鑼未幾遠近各水龍及寍防局洋龍電掣星馳而至文武員弁亦相約臨塲指麾各人奮勇圍救約焚一點鐘許燬去樓房五幢大小平屋十餘楹 
[庫吏熱中]  
　　紹興訪事人云漢代稱良二千石者多起於小吏卽近時亦有以吏員出身者若是乎吏實官之階也山陰縣庫吏朱禹梅承充有年每見縣宰鳴騶出署導前擁後煊赫威嚴嘗慨然曰大丈夫不當如是耶去臘適有親串張孝廉自都門南返邂逅談心微露熱中之意張謂君家多阿堵物若肯捨萬金宰官身可立現也朱躊躇良久謂刀筆之事素所深知若納粟則未窺門徑不識從何處報捐較爲便捷張曰君不聞爭名者必於朝乎僕流寓都門有年矣君果有志僕當任之朱喜甚急以四千金畀之許以餘欵陸續匯付顧朱雖負富名而去年向錢業中做空盤已折閱至巨萬近不免外强中乾矣自付張欵後益形竭蹶欲續寄則羅掘口空不寄則前欵虚擲躊躇再四詭計頓生乃親赴夙所往來之生昌協裕兩錢鋪以應墊公項爲名各挪借六千金挾之而遁兩錢鋪主聞信偵騎四出而已鴻飛冥冥徒喚奈何苦難捉摸或曰朱挾金私逸後逕往投張張詢悉情由謂夙聞君饒有資財僕故爲君代辦今君欲挾人之財以顯已之名此非鄙人所敢與聞也幸前欵四千金尚未上兌請君携之而去别圖機緣噫如張者謂非待人以德者歟 
[牛莊近事]  
　　營口訪事人云昭信股票自經奏准創行營口合埠商鋪籌借三萬兩官塲則除道憲一萬兩外咸司馬復派趙水如高鶴友張燕九等六員勸本地紳富外埠客商另行集欵以速其成○營口素乏現銀近因籌辦昭信股票各店需銀繳官故上月望前銀價貴每兩易東錢八吊八百五十文日來又跌至八吊三百六十文每洋銀一圓核銀七錢七分七厘零聞之營市閒評謂此後當有跌無漲果爾開河後上海裝現洋銀來營必大有利益南帮客商想早已見及矣○營口近日銀市八吊三百六十文荳油六兩荳餅七兩一錢元荳五兩四錢紅糧二兩八錢九分秫米三吊一百文 
[楚江漁唱]  
　　武昌訪事友云鄂中各善堂施穗牛痘向於春初開局今歲因春寒凛冽大半展期惟衡善堂仍照常施種遠近鄉村皆襁負其子而至絡繹不絶但旣種後皆不欲還漿故當騐漿之期惠然肯來者則又寥寥無幾痘之出與未出或需補種與否均不得而知似此姑息恐亦足以自悮也○江夏縣高觀書院示期二月廿一日甄别已詳前報是日　聘卿大令親詣考棚點名扃試生目題不仕無義至行其義也童生題猶農夫之耕也詩題賦得邑有流亡愧俸錢得錢字○望山門醉仙居酒館開設有年館夥某　酷好杯中物某日初更時不知從何處飲至酩酊大醉彳亍街頭行至天符廟旁失足跌入墩子湖中幸祗下半身入水上半身仍在灘上旋卽朦朧睡去鼾聲若雷直至五鼓時夙酒始醒覺下身奇寒不能舉動急匍匐上岸見者向之盤詰得悉情由無不以爲笑柄誦杜工部眼花落井水底眠之句情景彷彿似之不圖酒家傭保竟有此名士風流也○江夏縣定期二月二十五日舉行縣試已誌前報是日王聘卿邑侯排齊全副儀　親蒞貢院點名扃試各童魚貫而入約一千二百餘人是日天公不做大雨師風伯聨袂偕來矮屋風檐倍形艱苦諸童能爲馬之工而不能爲枚之速至酉刻始放頭牌迨清塲時已東方欲曙矣已冠首題以雍徹子曰相維辟公天子穆穆未冠首題吾未嘗不得見也二句通場欠題爲天下得人難通塲詩題賦得一半春消風雨天 
 
 

Page 3

 
 
得春字 
[漢皋談屑]  
　　漢口訪事友云現署漢陽縣李廣侯大令觀濤之幼公子聰明伶俐鍾受殊甚不料日前偶染時疾醫藥罔效竟至不起明府一慟幾絶噫何造物之忌才若此耶○漢陽府余堯衢太守因月前得弄璋之喜遂持沛廉泉出青蚨一千千翼分給荒民以廣施濟受其惠者歡聲雷動○某日有上游各處逃荒之民約三百名成羣結隊聲勢洶洶在漢鎭橋口一帶騷擾不堪凡糧食店及餅餌諸攤均不名一錢强取而去造福地方者當嚴行驅逐矣○近有友人自汴省至漢口者言及上月中旬春寒特甚是處與鄂省相近之地滴水成冰六出花大如鳴掌積至七八尺之深民之凍斃者不計其數并聞本省如黄梅儲處雪厚亦然是亦天氣不正之一証也○前有鍾祥縣解來要犯一名據知者云此犯因捉嫂姦悮將同居之某夫婦殺傷故罹法網觀此可知菊部所演之錯殺姦一齣非子虚矣 
[金焦春黛]  
　　鎭江訪事友函云本月二十三日上燈時洋浮橋口義德錢店忽來侉匪四人直入店中將門關閉突出洋槍刀械意圖搶刼店夥急由後門出喊是處與水陸總巡局咫尺之近周都戎聞信卽帶局勇往拿匪見勢不佳連放洋槍而逸都戎復派勇丁四處追補蹤跡杳然事後檢查洋銀各物分毫未失诚幸事也○鎭郡現將舉行府試丹徒縣王伯芳大令奉府尊札諭爰卽出示張貼通衢其文曰爲科考事奉本府正堂彥札開案奉學憲瞿札飭考試文童等因奉經轉飭遵照在案今本府擇於三月初二日考丹徒初四日考丹陽及駐防文童預先齊集郡城聽候分塲考試札縣出示曉諭等因奉此合行示諭爲此示仰徒陽駐防與考文童知悉届期齊集郡城聽候府憲分塲考試均毋自悮切切特示○鎭郡大雪已錄前報上月二十四日下午氣候驟寒北風怒孔傍晚六出花又漫天飛舞正如滴粉搓酥綿綿不斷入夜花大如掌次早開門但見屋宇裝銀樓臺鋪玉捲簾一望天際浮雲尚含雪意至二十六晨雪花尚時飛時止屋瓦之上已積八寸有餘蓬茅之被雪壓倒者不可以數計聞有一家男婦八人因房屋驟倒悉數壓入幸係白晝經鄰人救出僅斃女孩一口是日午後雪止氣候尚不甚寒融化當較易也○鎭江賭風素熾經王大令曁府尊彥太守疉次搜捕此風爲之稍戢二月二十四日彥太守因公過范公橋察知某姓草屋内常有賭徒設局騙財佯令輿夫繞道以行實則隨從勇丁已飛馳而往當塲擒獲三名太守乃命按倒街心各笞數百板叱令互勸同類洗心革面倘再怙惡不悛一經拿獲當加等治罪賭徒唯唯應命太守遂命駕回署 
[上海官塲紀事]  
　　兩江督憲劉峴帥派委來滬辦理賑捐之趙瀚甫明府榮章昨日乘輿赴各衙門拜謁至縣署時黄愛棠大令延入花解茗談良久而别○新授寳山縣管糧主簿林珍虞少尹韶貽昨日因公到滬乘輿進城遍赴各署投刺謁客至縣署時黄大令延入花廳晤談片刻隨興辭 
[大令騐屍]  
　　窶人吳長林被三百十九號巡捕所毆受傷身死已紀昨日報章昨日午前十一下鐘時上海縣黄愛棠大令鳴騶蒞英界公廨與讞員張賡三直刺及衛繙譯官晤商一切旋卽升座公堂命帶三百十九號華捕方克琴訊究惠副捕頭遺包探趙銀河將方捕送案方捕供稱小的充當巡捕已歴多年前夜見吳沿途行乞故欲拘拿吳倔强不肯行小的卽拉之而走並無兇毆之事呂守愚供稱小的在治下當薙髮匠前日確見方捕將吳肆毆大令曰爾昨在張大老爺前供稱該捕並未兇毆今日何忽翻變供稱昨日方捕囑小的不許直供並言如言見伊毆人定置爾於死地大令頷之以首隨步至頭門升坐公案飭仵作察騐良久唱報小的騐得死者無傷實係素有疾病大令離座親視一周命書吏塡明屍格飭三圖地保備棺入殮發壇標記方捕及呂帶回候訊惠副捕頭聞之率同華捕數十名禀請將方捕帶回捕房大令准之著祗將呂帶回遂乘輿返署 
[兇徒狡展]  
　　去冬本邑南市萬裕錢莊出店人馮阿長送寳銀至毛家弄被人戮斃一案經十六鋪巡防局拘獲姜松華楊錦華解送上海縣看管脫逃後經英界公堂復獲送縣前晚李二尹飭提訊究姜松華供浦東人駕船爲生與朱長華爲友然知其素來兇横故不敢親近至馮阿長被戮一事小的實出不知二尹研詰至再一味支吾核其所供與巡防局供詞大爲不合顯係逞刁喝令笞臀一百五十板鞭背八十下供稱呈案之尖刀二柄前曾見朱長華佩帶在身至馮阿長一案實不知情二尹喝取大練令其跪上再提楊錦華訊究亦供稱浦東人打米包爲業與姜松華向來認識朱長華馮阿長之事小的皆未悉二尹喝令笞臀一百板鞭背一百下跪大練至二點鐘之久仍不承認時已深夜二尹著將兩人仍收押所再行覆訊 
[拐賣待查]  
　　昨日午後上海縣黄大令由英界公廨騐屍回署突有福建人林胡吉在途中攔輿呈遞曰禀控其妻被人拐賣大令飭差帶回訊候查緝 
[不准攬糞]  
　　糞夫頭目俞東昇卽俞少園近以南市沿浦灘新馬路築成擬在路旁租得隙地起造坑厠包攬擔糞按月抽捐以冀牟利因於前日繕就禀詞呈遞南市馬路善後局請照准施行會辦委員孫星垣直刺察閱之下以馬路雖已竣工而地尚初闢市面未興且路旁亦無餘地可租所請碍難准行將禀擲還不准 
[會訊票銀五志]  
　　中華銀行控已閉之乾大莊不付票銀一切讞詞歴登前報昨日午後兩點鐘時英副領事薩允格君與英界公廨襄理讞政之鄭瀚生大令升座覆訊高易律師問何益生曰爾前供向未與洋人交易凡事均由買辦主持何以户名却書中華銀行字樣答稱此係錢莊與銀行往來之通例也問買辦之欵與中華銀行是否同一户名抑分兩户答稱同一户名問借票與買辦何故列入中華銀行答稱因向與中華往來之故問旣借票與買辦何故票根簿上不註明買辦所借答稱與洋人並無交易故不必註明問有與銀行往來之欵乎答稱有如向拆銀則出票之日必與銀行付銀之日相符一查卽可明白問買辦借票有無字據答稱無惟以火油二萬箱之棧單存莊上然其後已取去因恐此票無著故去年曾具詞控告問何人前來取票答稱時有交易故記不清取票者爲何人問他家銀行有無借票之事答稱有之惟須身家殷實者始肯借給問票根簿上旁註借去二字是否寫票時卽寫上答稱隔二天如無銀交下卽註借去兩字問晉和錢莊劃收之銀有若干答稱九千餘兩問買辦欠銀事在何日答稱陸續借欠並非一日之事去年十一月初二日結過欠銀四萬數千兩問借票與借銀簿上分寫抑合寫答稱分寫問初二日已結欠四萬餘兩何以尚肯借出五千兩答稱彼時信伊誠實且有火油棧單作抵後被騙去至今無銀付來問此票他處可用否答稱須對過然後可行用問爾去年曾登告白掛失有其事否答稱有問旣經對過後方可行用何故忽又掛失答稱恐他人悮收問若不將棧單取去肯付銀否答稱不肯付訊至此原被兩律師辯論一番威律師乃問曰不論何人出票須先交銀否答稱須先交銀閱可付銀之票簿上有記識否答稱無問此簿與他家有來往否答稱有遂命一一指出問有中國錢莊往來否答稱在他簿上問有人來出票須問其用處否交銀來時須問其銀之來歴否答稱均不查問時已過晚中西官因會商訂期再訊 
[上海縣署瑣案]  
　　前日英界公廨移送王錫卿陳朝宗互控一案至縣前日經帮審委員李葆初二尹提訊王供稱文童江陰縣人光緒二十十年父親　治下開設義昶祥洋貨店所用司帳人許憇棠係陳朝宗薦保嗣父親患病回籍店事由許一人經理至上年父親去世文童來來查帳許延不交出文童適有事回家迨十一月復來詎知店已閉歇所有資本三千金許稱盡行虧蝕且尚欠陳朝宗銀九百餘兩文童寓陳朝 
 
 

Page 4

 
 
宗家内被陳吞没衣箱向之理論反被逐出是以扭控英界公堂轉解案下陳朝宗供稱監生向在楊慶和銀樓司帳王之故父因販蠶絲借去銀九百餘兩後卽回籍至今未還至所薦許憇棠並未作弊監生亦未吞没伊衣箱二尹以兩造供詞各執飭暫交差再行覆訊○髹工環控屢紀本報前次李二尹斷令每工加價三十文著公所董事金源生邀同大衆妥議禀覆在案昨日投案禀稱刻已邀同各匠公議每工二百文者加錢三十文每工一百六十文或一百八十文者加錢二十文均已允洽再求出示曉諭二尹准如所請卽傳在押之毛關秀王阿狗等到案諭令以後安分工作從寛各責五十板並具改過結然後釋出 
[美界捕房紀事]  
　　楊樹浦華新紡紗廠女工張章氏乘間竊取棉紗數磅携至大德榨油公司門外經包探金阿三查見拘入捕房捕頭令押候解送公堂禀請讞員張賡三直刺核辦○浦東人周桂生毛錫坤毛長法闖至協隆紡紗廠圖竊經管理機器之洋人所見扭入捕房捕頭令押候解送公堂禀請究辦○太倉州屬嘉定縣人王阿二胠篋中老手也昨日撬毁虹口北河南路某姓家之門潛身而入竊取金銀珠寳首飾若干件約值洋銀百數十圓行至新閘橋附近被吳至剛竇如海兩包探拘獲連贜解入捕房捕頭令押候解送公堂禀請訊究○前日傍晚時賊犯施則兵至某姓家圖竊適被包探吳至剛所見拘入捕房捕頭令押候解送公堂禀請究辦○扒手文錦福王阿大在靶子路一帶以剪綹爲生昨日又施其故技經包探吳至剛拘入捕房捕頭令押候解送公堂禀請究治○裏虹口寳昌繅絲廠庖丁莊阿生去歲贅于周姓家嗣忽逞其狠子野心將岳母某氏驅之門外氏忿不能平奔投上海縣署控訴黄愛棠大令飭差役嚴桂赴捕房聲請拘提捕頭遂派包探費阿銀協同地保徐士義將莊及其妻周氏拘入捕房押候解送縣署 
[哀鴈銘恩]  
　　連日承李月林大善士求保身體早日全愈助本館恊賑所捐洋銀五十圓又寳裕號助淮徐急振洋銀五十圓又山陰周懋德懋功懋照三大善士惠書云今寄奉洋銀二十圓此欵是去年十月初旬家嚴六十歲大慶懋德等節儉零用許助急振五十圓本擬一併寄奉奈因力有不足故按月拔付除去年助過二十圓外今又湊集二十圓連前共四十圓尚有十圓容出月再寄求父母二親身體康强合門迪吉又維新草廬助洋銀二十圓又四知堂楊大善士交來洋銀十圓助徐屬災振并媵函云此洋乃小兒醫藥資改作振飢之用但求從此勿藥則萬幸也江北沈災迄今未澹加以此間米價奇貴雖欲運往散給苦於購致爲難幸逢博施濟衆之仁人量力輸資不厭發棠之請相彼哀雁有不頓暢生機者乎敬書此以祝椿萲永蔭蘭桂聨芳焉 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[書院課題]  
　　杭州訪事人云二月二十七日爲考試敷崇紫三書院二月望課之期敷文由吳左泉山長命題生題年已七十矣賦得七步成詩得成字童題七十者宣王章賦得十年練賦得年字崇文由孫仲華山長命題生題故曰城郭不完至猶㳫㳫也賦得香徑泥消露玉釵得銷字童題不踐迹亦不入於室賦得瘦馬尋花處處行得行字紫陽由王同伯山長命題生員孔子曰知禮至而進之賦得夷齊黄騎誇芝蕨得芝字童題揖巫馬期賦得跳珠撼玉何鏗錚得珠字均限於二十九日繳卷 
[幸未成災]  
　　嘉興訪事人云北門内下塘街某姓家於某日傍晚時不知如何遺火柴房中幸覺察尚早赶急鳴鑼報警迨坊水龍飛馳而至卽行撲滅不致冐穿屋頂惟飽受虚驚而已 
[上海巡局瑣案]  
　　李家發曹老祺兩人前日偕至南市萃豐碼頭馥馨飯館用膳旣醉旣飽共需酒飯錢二百餘文给以鵝眼小錢遂與執事人口角擊毁碗盞若干正紛擾間適被十六鋪巡防中局勇丁所見上前拘住解至局中至晚局員潘仲泉二尹升座研訊李等同供江北某邑人駕舟度日偶至飯館果腹因給貲起釁自知不合叩乞旋恩二尹謂爾等船帮中人往往在外好勇鬥很實屬不安本分判令各掌頰二十下賠毁碗盞洋銀一元五角覓保開釋○船户汪梁興承裝糧米停泊南市恒生碼頭前　浦　潮水枯涸用板接至馬頭上以便登岸划船户陸銀海胡三鬍子等以各船有人起岸必需划船渡登爰將所鋪之板取去以致口角旋復互相扭毆汪奔赴十六鋪巡防中局控請懲究局員潘仲泉二尹提案研訊汪聲訴前情陸等嘵嘵置辯二尹怒喝令重責一百板具結交保○朱涇人陸阿福前晚行至南市南馬頭某姓冶坊前見雙扉虚掩　其無人遂潛蹤而入正在搜括各物適十二圖汛捕在彼經過當塲獲住解至高昌廟巡防局中禀知局員魯介朋二尹提案訊問陸供初次犯竊叩求饒怨以後不敢再犯二尹飭責一百板押逐出境不准逗留○浦東人潘昭義掣其幼女僑寓申江日前不知何故被楊樹浦永興街第六十六號門牌趙杏生　辱旋於前日率領羽黨數十人蜂擁至趙家毆人毁物趙遂喚令巡防局勇拘潘到局歴訴情由局員姚殿卿二尹研訊之餘以兩造均非善類喝令各笞責四百板交人保釋 
[英界晚堂瑣案]  
　　尤德興扭控周邦良借出莊票延不清理前晚讞員張賡三直刺升座提訊尤供蘇州人與吳慶林徐　等股開協康小錢莊周與小的素來相識去年借去空票數十紙計洋二千六百餘元後因各莊紛紛倒閉周亦避匿不面今始尋獲囑其交還原票以免糾葛周延約匝月祗還過票洋四百六十元尚餘二千以外置之不睬無奈報案求追吳慶林具禀投案稱是協康股東去年尤德興將空票借出逃往蘇州尋獲後同至上海令將空票追回以免後患今由周邦良還過四百六十元所少甚鉅求恩追繳周供向業縫紉前借尤處之空票均係代友經手今各友一時無從尋覓求恩寛限交還直刺著覓人保出赶緊理處○前者向玉福扭控袁茂才阻領女兒去冬由張直刺提案研訊將袁押候提問女二寳到案復訊前日晚堂提集訊問向供湖南人數年前携女二寳至上海謀事不料患病沈重被蟻媒將二寳抵押爲倡但二寳曾經在籍許字朱姓今欲携回遣嫁故向袁領袁霸阻不許反糾集流氓將小的軋至茶肆是以報捕拘案求恩將女兒給領俾得回籍畢姻袁供亦湖南人向以成衣度日二寳抵押爲倡小的並未爲中亦無糾人霸阻情事求恩明察二寳供年一十有五前者被押爲倡時年幼無知不知何人爲中與袁亦不認識直刺以袁雖未爲中不應從中多事著責一百板還押核奪二寳著發棲流女所留養諭令向覓同鄉官宦具保始准領回否則俟有湘潭官宦回籍時帶去交縣收養查明給領向遵諭而退 
[英界公堂瑣案]  
　　包探石金榮解盛心如至案禀稱小的查得此人係電報學堂生某日私取同學衛安源之銀對時表質錢使用向索不還遂投捕房聲訴捕頭令小的往查屬實是以解請究追盛供稱小的因有急需暫借此表質錢應用現願贖還襄理讞政之鄭瀚生大令商諸衛繙譯官從寛斥釋○工部局洋人鉛門送馬夫錢阿根至案控稱此人竊取馬衣一件刻經查獲送請究懲錢認竊求恩大令判令笞責一百板贜給還洋人○包探顧阿大禀稱昨晚小的見劉慶堂手持木質報時鐘形跡可疑向之盤詰直認竊贜不諱是以拘入捕房告知捕頭解請究辦劉供稱小的係安徽某邑人在吳淞口營生行竊自知不合尚乞施恩大令判令笞責五十板押送吳淞請地方官約束○某包探解賭徒宋阿元馮阿桂李朴齋包阿仁吳阿友黄志英至案禀稱伊等均在租界中聚賭適經小的查獲拘入捕房今者捕頭令送請究辦宋等同供稱小的等均作小工偶然游戲以後不敢再犯矣大令判令各罰洋銀十圓如不能繳則管押三禮拜 
[法界公堂瑣案]  
　　永興洋行西人投法總領事署控元豐順包贊卿承辦牛皮定貨不交請爲提追法總領事咨照讞員鄭大令出票提包昨禮拜四捕頭解請鄭大令何繙譯會訊元豐順買辦應炳奎偕包贊卿禀稱牛皮由包承辦收到現銀七百五十兩計每擔銀十五兩共少牛皮四十三擔現已一律交清大令謂洋東尚未收到爾貨交與何人包稱由永興跑樓人沈某經手大令謂爾承辦之貨訂立合同倘過期不交照例議罰今格外從寛以月底爲限著交保出外照斷施行○包探禀稱行至四月公所左近拿獲設攤聚賭之王阿狗水學甫應桂春張福生張和尚五人王爲望風張和尚持刀旁立保護賭檯水學甫等招人賭博起獲賭具刺刀一併解案請訊水等同供江北人旅居滬上以手藝營生不敢犯賭大令與何繙譯會商判將持刀旁立之張和尚枷號一月期滿笞責三百板王阿狗水學甫各枷一個月期滿各責二百板張福生應桂春各枷半月責一百板○包探禀稱流氓周利生在日新盛洋貨店攫取買客洋銀二元二角巡街捕上前拘拿其洋已交同黨逸去是以將周拘案請辦周矢口不承大令著押候嚴比○包探禀稱偷兒張木生在英界虹廟弄小烟間内竊取烟槍一枝行經法界爲探夥拘獲送案請辦張認竊不諱大令判責一百板○包探禀稱偷兒年少卿竊取金阿大家棉被一條又在軂半搜出鐵鎖三具解案請辦年供在城内穿心河浜某姓家　落鐵鎖事主知悉尚未行竊又在大南門王家弄内竊取棉被大令判責二百板贜還失主○包探禀稱拿獲賊犯陳利橋起獲衣服釘鞋蚊帳燭臺水烟袋等贜物又在身畔搜出當票數十張一併解案請訊大令檢閱當票内有契據一紙問在何處竊來陳供崇明人向叔母借錢不遂是以起意行竊所當之物均在崇明及來上海又在施隆泰雜貨店内竊得首飾匣一具大令判責三百板贜存待領○包探禀稱扒竊潘阿五卽台州阿五禁押捕房日久患病解案請判大令著還押笞責二百板驅逐出境○包探禀稱流氓張阿三向烟妓龔順寳口角爭毆剪落髮辮爲巡捕拘入捕房解案請訊張供與妓姘識有年所費不貲今小的自願剪落髮辮行將遁入空門不再向紅塵揷足妓憤急吞烟龜子恐遭波累急喚巡捕將小的與妓一并拘送捕房求恩訊判大令著押候查明復核○周敬平禀稱房客瞿松溪因貼票虧欠巨欵爲債主具控公堂及交保出外逃逸無蹤請大老爺移各巡防局將房屋封閉屋内所存檯桌物件擬拍賣抵欠另行出租大令謂房屋不在租界本委未便專主著投巡防局請示核奪○南市十六鋪嚴廣茂北貨店主嚴叔和虧欠巨欵逃回湖州原籍法商伊麽田偕掮客陸寳和等投控公堂讞員鄭大令出票拘提將學徒胡宗儀拘獲押候交保出外限交店主到案訊究 
 
 

Page 10

 
 
　　伊麽由又偕陸等投案請追怡康友豐等各錢莊亦遣夥遞禀求請附追往來莊欵銀九千五百餘兩並稱廣茂尚有貨物寄存麥邊洋行　　　棧内可以抵欠大令諭以原被均不在租界未便准理各莊夥同供學徒胡宗儀現在案下禁押求請附追大令傳諭包探查明各節禀復核　 
[蘇省官報]  
　　二月二十六日知府孫葆珪禀銷學院提調差辦理松滬絲茶北卡同知張辰由滬專丁來省禀謝調辦閩廣貨捐局差崇明縣田寳榮專丁來省禀銷嚴家橋厘局差並辭赴任辦理奔牛釐局知縣周相輔禀到並謝奉飭知留辦一年並廿一廿二兩年分冬防案内蒙給記功十二次卽辭知縣陶聯琇由滬見道憲回並辭赴海運津通局差理問于貴之禀銷崑山縣保甲差從九翁鳴球禀銷院試執事差典史徐可琮禀知奉府委監放長元吳三縣孤貧口糧差○二十七日從九張嘉謨禀謝奉委新陽縣保甲差典史徐可琮禀銷監放長元吳三縣孤貧口糧差○二十八日知府張預禀知奉撫憲飭知分縣差委直州判胡顯勳縣丞沈丁文巡檢姚祖詒均禀辭赴海運津通局差縣丞丁振　禀銷院試執事差管帶撫標巡緝快船營叅將銜儘先遊擊任毓山禀知由金澤鎭防次回○廿九日知府袁恭宏請感冐假五天元和縣李請功服假九天 
[皖省官報]  
　　二月二十一日知縣萬祖恕李長郁均知代首縣閱卷李文翰知奉委辦棕陽厘卡縣丞何棠知首縣　巡查龍門外塲本任合肥官亭司蕭法程知縣委考協巡查渦陽縣歐陽靄辭赴京引見卽用知縣周捷三到赴潛山縣閱卷回○二十二日委辦皖北土藥總卡提調兼保甲直隸州王大慶辭巡檢吳廣林辭仍回　北差遣○二十三日知縣鄧之　謝超委一次典史陳雲濤到分寗國府差遣回○二十四日請補泗州丁文炳到赴宿松會勘堤工回委辭京棕委員咨補合肥縣丞余肇度候補縣丞周德厚均辭○二十五日湖口鎭許雲發到委辦石牌厘卡知縣胡汝霖辭望江縣何恩煌辭並銷發審差藍和光到赴潛山縣閱卷回並知奉委解京餉 
[䢴江官報]  
　　二月二十三日張鹺尹秉心辭赴淮北西臨局○二十四日知縣劉大令思懃辭解京餉起程秦鹺尹鴻翥曾鹺尹培厚同銷北鹽差○二十五日監掣寳司　　回淮北差次單鹺尹金綬辭赴省垣公幹 
 
 
 

Page 11

 
 
   
 
 

Page 12

 
 
[光緒二十四年二月二十五日京報全錄]  
　　宮門抄○東撫張奏爲利津縣扈家灘漫口堵築合龍摺○又奏爲調署府州縣各官片○黑龍江將軍恩奏爲江省利用銀圓擬請將各省協餉解鄂鑄造摺○滇學政張奏爲到任接印日期摺○豫撫劉奏爲據實覆陳片○二月二十五日兵部太常寺太僕寺廂白旗值日無引見○順王謝充族長恩○貴州副考官陳伯陶到京請安○趙舒翹等塲差覆命○明桂請假五日○恩佑續假五日○兵部奏派演放水師砲位派出奕功志鈞○召見軍機陳伯陶○○頭品頂戴山東巡撫臣張汝梅跪奏爲利津縣扈家灘漫口堵築　龍恭摺由驛馳陳仰慰聖懷事竊臣前奏扈家灘凌汛漫口於光緒二十三年十二月初九日欽奉諭旨勒限一個月赶緊堵合等因欽此嗣因正河封凍樁料陸運維艱恐未能依限堵合復經臣於十二月二十六日專摺奏明並請截留欵項一面飛催存記補用道丁逹意直隸候補知府勞乃寛　督在工文武各員設法搶堵毋許稍涉延誤旋據該道等禀報已於十二月二十一日動工惟時值天寒地凍水澤腹堅運料則全資車輛甚費周章取土則灘面堅凝難施椎鑿且推挽捆廂船隻須敲開一二尺厚之氷用繩牽拽尤爲艱苦異常該道等督員弁勇夫晝夜赶辦武定府知府尚其亨以事關民瘼亦駐工督辦車輛激勵民夫通力合作迨民埝進占之後東壩淘深至四丈有餘西壩雖不及三丈而底係稀淤追壓難於穩實口門奪溜約至六分挾冰而流旣猛且急正月十三日全河凍解大塊冰凌順流疾下致將東壩捆廂船損壞門占幾至漂失各弁勇拚命搶壓幸得保全迨金門收窄外水擡高撞擊搜淘情極危險至正月二十一日始得盤壓穩固於二十二日挂纜合龍酉刻龍門占已到底忽西壩金門占陡蟄四尺有餘龍門占亦牽動欹側翻花赶放價跑買上料抛擲麻袋蒲包竭兩晝夜之力至二十四日辰刻始行閉氣其姜莊大隄口門先於正月二十日堵合馬莊口門至民埝合龍之後併力赶辦亦於二十七日堵合斷流現全溜均歸正河民田涸復可以無悮春耕洵堪上慰宸厪伏查上年小沙灘凌汛漫口時值春融凍解尚易爲力此次工程當凌汛初届之時全河凍阻船不能行樁料俱不應手在事員弁因欽奉諭旨勒限無不殫精竭力奮迅圖功月餘以來奔馳泥淖之中往來冰雪之上連宵逹旦廢寢冐寒實屬勤勞備至所有下游督辦知府勞乃寛苦心經營不遺餘力應與劉特勝均籲懇天恩免其叅處其尤爲出力之運同用候補知縣呂耀良同知用候補知縣王經燦均請賞戴花翎並隨帶加二級候補知縣姚聨奎請免補本班以通判補用試用縣丞楊蓉元免補本班以知縣補用同知銜直隸州用候補知縣周銘德請加隨帶三級總兵銜補用副將駱金玉請免補副將以總兵補用副將吳志宏副將銜儘先補用遊擊王恒德均請賞戴花翎儘先補用遊擊李玉田請免補遊擊以叅將儘先補用並加副將銜儘先補用遊擊郭成董德成于立新均請免補遊擊以叅將儘先補用儘先把總鄭彥儀朱家餘均請免補把總千總以守備儘先補用其餘出力員弁由臣酌給外奬不敢再請奬叙至扈家灘民埝民間自行修築佔地太多逼束河身僅百三十餘丈本應廢而不堵因馬庄姜庄大隄口門水勢入袖無可措手不得不先從民埝施工今馬庄姜庄大功已蕆應飭善後工程修培堅厚以禦大汛其扈家灘民埝仍應棄而不守合併陳明除飭取各員弁履歴咨部並將用過工需造册報銷外所有扈家灘大隄民埝漫口堵合完竣緣由理合恭摺由驛馳奏伏乞皇上聖鑒訓示謹奏奉硃批該部議奏欽此○○張汝梅片再沂州府知府丁立鈞調省遺缺查有候補知府恭曾堪以署理又濟寗直隸州知州凌芬病故遺缺查有城武縣現署歴城縣知縣汪望庚堪以署理所遺歴城縣篆務查有調補嶧縣現署單縣知縣朱鍾琪堪以調補遞遺單縣篆務查有候補知縣李定濤堪以署理又樂安縣知縣李汝封丁憂遺缺查有截取試用同知王汝漢堪以暫行代理又現署菏澤縣事宋森蔭升補德州知州經部覆准應卽飭赴新任供職所遺菏澤縣篆務查有請補斯缺之候補知縣陶振舉堪以先行署理又署恩縣知縣郭鴻賓期滿遺缺查有調補斯缺之埥产縣知縣李維諴堪以先行署理所遺博平縣篆務查有候補知縣劉昌錄堪以署理又署曲阜縣知縣何粹然期滿遺缺查有滋陽縣知縣孫國楨堪以調署所遺滋陽縣篆務查有候補知縣吳錫洛堪以署理又冠縣知縣何工箴撤省遺缺查有候補知縣曹倜堪以署理又章邱縣知縣李敬修調省遺缺查有候補知縣周錫慶堪以署理又武城縣知縣袁桐調省遺缺查有候補知縣傳培祜堪以代理又文登縣知縣李祖年調省差委遺缺查有優貢試用知縣王樹人堪以署理又選授高苑縣知縣張之仁准補利津縣知縣黄玉成諸城縣知縣張仲儒均應飭赴新任以重職守據藩臬兩司先後會詳前來除批飭檄遵並咨部查照外謹附片陳明伏乞聖鑒謹奏奉硃批吏部知道欽此○○奴才恩澤跪奏爲黑龍江省利用銀元擬請仍將各省恊餉銀兩解鄂鑄造恭摺具陳仰祈聖鑒事竊奴才前因各城制錢奇絀軍民交困生計日艱當將直隸長蘆福建安徽應解黑龍江丙申年官兵俸餉銀七萬九千兩奏蒙俞允改解湖北銀元局代鑄銀元除福建應解銀二萬兩刻仍未解外其餘直隸等省撥解銀五萬九千兩均交鄂局如數鑄造並皆隨時派員領回散放官兵俸餉色優平足商賈稱便因之錢法頗覺疏通惟前鑄五萬餘兩之銀元爲數無多江省地面遼闊實屬不敷周轉奴才現擬購置機器自行鼓鑄惟非一時所能濟用因查福建應解丁酉年恊餉銀三萬兩安徽應解丁酉年協餉銀一萬五千六百三十兩六錢五分刻尚未准報解合無仰懇天恩飭卜户部轉咨閩浙安徽各督撫迅將應撥黑龍江省丁酉年並福建欠解丙申年恊餉銀兩務卽一併提前劃解湖北照章代鑄俟鑄有成數咨會到日仍由奴才派員領回俾得如期散放藉資周轉將來機器購到再由本省自行設局仿造以期推廣除咨部查照外所有江省利用銀元擬請將各省協餉解鄂鑄造緣由謹恭摺具陳伏乞皇上聖鑒訓示謹奏奉硃批户部知道卽著轉行各該省辦理欽此○○雲南學政臣張　勳跪奏爲恭報微臣到任接印日期叩謝天恩仰祈聖鑒事竊臣蒙恩簡放雲南學政跪聆聖訓後遵卽速裝起程於本年十二月十八日行抵雲南省城二十日准前任雲南學政臣姚文倬委雲南府學敎授趙勷齎送學政關防曁文卷等件前來臣當卽恭設香案望闕叩　祗領任事伏念滇省邊遠之區學政責任至重臣於光緒二十年甲午科曾來典試文風土習已嘗留心大抵稽古尤貴通今讀書先期勵品風　以維持而益善人材賴培養而能成檮昧如臣懼弗勝任惟有恪遵聖訓益　精勤嚴密關防認眞經理以仰答高厚鴻慈於萬一再臣經　沿途地方雨暘應時民情安謐堪以仰慰宸厪檢查卷宗歲考出棚先試迤東各屬臣擬於開印後出省先赴迤東一帶考試合併聲明除恭　　報外謹繕摺叩謝天恩伏乞皇上聖鑒謹奏奉硃批知道了欽此○○劉樹堂片再前聞藩司額勒精額娶高姓之妾爲妾臣　　之有無未敢深信而人言藉藉當經附片陳明欽奉硃批卽著確切查明據實具奏欽此遵卽札委臬司長祿糧鹽道王維翰確查去後兹　　司道以查得藩司額勒精額上年因伊妻病故乏人服侍於十二月間納寄居河南省城之直隸長垣縣孀婦魏劉氏爲妾屬實等情會禀前　　與所聞大略相符雖姓氏不同自係傳聞之訛惟該氏前夫及母家均籍隸外省流寓在豫尚非部民所有查明緣由理合附片據實覆陳伏　　聖鑒謹奏奉硃批另有旨欽此 
 
