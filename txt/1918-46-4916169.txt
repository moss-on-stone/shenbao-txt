# 1918 - 46 - 4916169

 

Page 1

 
 
   
 
 

Page 2

 
 
   
 
 

Page 3

 
 
時評 
[停戰一星期（冷）]  
　　自洶洶然主戰者出師動衆以至今日迄未聞有一次之决戰也而今即有停戰一星期之通告矣 
　　夫停戰云者經幾番大戰之後將更有大戰以爲之繼續而於其間停而不戰之謂也今則何如前旣未有戰事徒有戰聲後即復有戰聲亦必仍無戰事然則此次所謂一星期停戰云者不過如古書所稱暫停搖旗呐喊之戰事而己安足以當停戰之名哉 
命令 
　　二月二十一日大總統令　特派張懷芝爲湘贛檢閱使此令 
[又令]  
　　國務院存記賴恩培著交財政部酌量任用前政事堂存記陳帮爕著交農商部酌量任用此令 
[又令]  
　　財政總長兼鹽務署督辦王克敏呈請任命隨勤禮爲沙市運銷局局長應照准此令 
[又令]  
　　兼代國務總理錢能訓呈請任命朱寶仁爲印鑄局僉事應照准此令 
[又令]  
　　陸軍總長段芝貴呈准奉天督軍張作霖咨請以玉和陞補總管應照准此令 
[又令]  
　　陸軍總長段芝貴呈准察哈爾都統田中玉咨請以巴杌爾拉克察陞補商都牧郡總管應照准此令 
專電 
[北京電]  
　　錢因與徐接近遂獲代選北派望楊士琦出 
　　（二十二日下午五鐘） 
[北京電]  
　　王辭後繼者楊士琦王芝祥熊希齡說甚紛但時局解决無眉目新閣不易實現 
　　（二十二日下午四鐘） 
[北京電]  
　　王仍領參陸辦公處向和平進行（二十二日下午五鐘） 
[北京電]  
　　馮對人言前宣布兩法因選總統期迫須集新國會但事實上無論獨立省即川陜等亦無從辦選舉兩法必仍無效 
　　（二十二日下午四鐘） 
[北京電]  
　　岑有電勸王勿辭此電於錢代命令發表之後始到 
　　（二十二日下午四鐘） 
[北京電]  
　　張敬堯電謂岑雲階譚組菴張季直三君竭力調和巳蒙政府採納自嘯日起已向南軍停戰一星期若南軍早日覺悟取消獨立自主名稱並退出侵佔鄂湘各地免追旣往否則仍難輕言和議云云 
　　（二十二日下午四鐘） 
[北京電]  
　　李純來電謂中央苟有意轉圜乞密示一二 
　　（二十二日下午四鐘） 
[北京電]  
　　錢就職後聲言余之代理等於代拆代行參陸辦公處兼職辭不肯就仍由王擔任 
　　（二十二日下午四鐘） 
[北京電]  
　　倪嗣冲電告率軍進勦馮旅並有不待後命之宣言 
　　（二十二日下午四鐘） 
[北京電]  
　　熊質問馮令譚赴湘到底北軍能不攻岳州否請明白宣布免人爲難（二十二日下午五鐘） 
[北京電]  
　　府院當局見鄂代表不允將武漢劃出戰線馮謂鄂省會可電請陸有無和平辦法政府已難再讓（二十二日下午四鐘） 
[北京電]  
　　陜督電告巳收回臨潼 
　　（二十二日下午四鐘） 
[北京電]  
　　日人言第一批軍械因日議會反對交付須暫緩 
　　（二十二日下午四鐘） 
[北京電]  
　　日出兵西伯利將實現近與我政府有所密商 
　　（二十二日下午四鐘） 
[北京電]  
　　日當局聲言俄並未讓以中東路權（二十二日下午四鐘） 
[北京電]  
　　鮑督迭電俄過激派聚衆數萬將侵我邊境請示辦法協約國方面亦嚴詞質問外交上形勢頗險惡（二十二日下午四鐘） 
[武昌電]  
　　岳蒲一帶至二十日尙未有大戰吳光新因攻常移駐荆州宜昌未失（二十一日下午五鐘） 
外電 
[北京電]  
　　聞奉督張作霖因政府不允酌給以日本運來之軍械故派兵至秦皇島强取來復鎗十萬枝張爲段黨此種專悍行爲無異對中央政府公然叛變某華字報載某君晉謁總統詢以關於西比利亞擾亂後之滿洲北境大局各問題警統長歎曰余巳竭力以弭内訌俾可專注外交難題奈各方面不加原諒今余巳無能爲力矣云云政府之弱於此可見　劉存厚因政府不發援兵不接濟軍械現稱爲勢所迫將與滇省議和 
　　（二十一日） 
[廣州電]  
　　英總領事已向西南當道提出抗議反對軍隊干涉長江航業及提用巳作外債擔保品之鹽稅（二十日） 
　　以上路透電 
[北京電]  
　　政府所擬後繼總理之人物爲王芝祥楊士琦熊希齡岑春煊徐世昌梁士詒等而王芝祥楊士琦呼聲最高（二十二日） 
[北京電]  
　　據重慶來電□劉存厚巳陷於窮境勢將降伏（二十三日） 
[北京電]  
　　外交團得報告云津浦鐵路沿線鳳陽地方死於鼠疫者八人蚌埠死於是疫者一人外交防疫委員會今日會議之結果决議要求中國政府將蚌埠至浦口間之火車停止開行（二十二日） 
[北京電]  
　　東清鐵道長官好爾滑德將軍將於二十四日到京據俄國使館館員言該長官之來帶有種種問題其最重要者將就商於俄國公使及協商國方面各公使與哥薩克將校霍内洛夫氏以相當之地位及權力使管理西伯利亞鐵路霍内洛夫氏者係反對過激派首唱宜與協商國方面取一致之行動者也（二十二日） 
[北京電]  
　　政府電告倪嗣冲謂馮玉祥勾結張文生及皖北鎭守使等當嚴加防範以備不虞（二十一日） 
[北京電]  
　　今日（二十一日）命令任命張懷芝爲湘贛檢閱使（二十一日） 
[北京電]  
　　王士珍於參陸辦公處之職務仍舊擔任（二十一日） 
[漢口電]  
　　王督軍因馮玉祥在武穴宣言中立極其慌恐爲防備萬一計已派砲兵二連十五珊砲二門於武穴一游之田家鎭又派步兵二連砲兵一排於武穴對岸之富地口（二十一日） 
[漢口電]  
　　此間有曹錕任命爲湖北督軍殷鴻壽任命爲湖北省長召王占元進京之說武漢商民皆驚其事之出於意外 
　　（二十二日） 
[哈爾濱電]  
　　俄國勞兵會政府在未經日華兩國正式承認以前擬暫任命駐該兩國之代表人即以前任上海俄領事亞烏哇納森司基氏駐中國以安保里華諾夫氏駐日本（二十二日） 
[東京電]  
　　浦賀船渠會社工人六千五百名因要求加薪爲長期同盟罷工（二十二日） 
[東京電]  
　　因美國以鐵料供給日本日本造船業者報之以船舶其預備供給美國之船舶之噸數經各會社公同議决定爲二十九萬零五百噸（二十二日） 
　　以上東方通信社電 
[東京電]  
　　倫敦來電俄國勞兵會將派遣代表赴中日兩國赴中代表當爲前上海總領事阿烏耐遜斯克氏赴日代表當爲愛波利滑諾夫氏（二十二日） 
[東京電]  
　　東京朝日新聞　此次中國政變謂倪嗣冲與李純之反目延而爲安徽派與直隸派之傾軋於是發生政變而錢總理以下閣員均爲徐段二派人物云云又時事新報社論謂觀於王總理之辭職足知馮總統之孤立因今日之政變馮總統果能不陷於段派之術中乎云云（二十二日） 
　　以上其同通信社電 
戰電 
[倫敦電]  
　　在俄京被延一星期之電報日來絡繹而至據稱紅旗衛隊暴戾無倫而刧掠與霸佔之舉處處皆有致全國騷亂不可名狀西俄尤甚各村有因分派所刧地主財物起爭而相激鬭者　過激黨政府下令授權軍工代表會没收非勞力所得之儲蓄金凡一人而有三馬或三牛或四羊或二豕以上者查出重罰軍工代表會及農田委員會得有其罰金百分之二十五過激黨政府並下令解除西俄中等社會之武裝而給予農民彼得格勒刧殺等案仍未稍巳離婚律已改簡便自革命至今上訴離婚者已有三萬八千人泊拉夫達報歡迎政敎分離之舉謂宗敎僅强制人民忍受虐使而信可得天助故社會發達之時宗敎自將消滅云猶太人之土格白拉特報因登載廣告而被没收現改爲國際主義過激黨之報哥薩克聨隊紛離俄京赴桐省協助工人抵拒加里定將軍過激黨否認亞力克齊夫將軍佔據伏羅里虚之說（十八日） 
[瑞典京城電]  
　　社會民治報載稱據確實消息今日德軍復與俄軍開戰圖佔俄國愛沙尼亞與里伏尼亞二省（十八日） 
[亞姆斯特丹電]  
　　洛加爾　齊格報載稱波蘭攝政院發表致全國之宣言書謂中歐列强嘗擔保波蘭之獨立今乃不許波蘭代表參與白里斯特里土夫斯克媾和談判且以波蘭之一　易烏克蘭之和局該院抗議分割波蘭土地又謂今之留職惟求維持波蘭學校與制度及公道並以所抱祖國土地完全之思想傳逹後裔而巳（十九日） 
[倫敦電]  
　　德國公報云俄軍陣線今日正午開戰德軍渡特維拉河向特文斯克進發未受抗拒德軍應烏克蘭之請開始向柯凡爾進發（十八日） 
[倫敦電]  
　　俄國最近消息謂南部紛擾日甚亂事蔓延無巳今所確知者德軍已渡特維拉河因前無阻力故也德軍此舉雖俄京之理想家亦爲震動向主和平之新生活報謂德政府鎭定國内之騷動後將圖破壞俄國之革命今急宜組織大軍以拒奥德之攻擊軍用材料不虞缺乏云俄京盛傳加里定將軍自盡之說（十九日） 
[倫敦電]  
　　德飛機隊三隊自星期六日起接續攻擊倫敦三次僅數架越過猛烈之砲火餘均被逐星期六日一役死男三女五孩三傷男一孩三星期日一役死男十二女三傷男二十七女　十星期一日一役無死傷（十九日） 
[倫敦電]  
　　陸軍預算案規定養兵五百萬人（十八日） 
[倫敦電]  
　　著名戰事通信員菲列浦士氏表示意見謂西歐德軍主要之攻擊將在亞拉與聖康丹間施行且將於稍南施擊該處協約軍力能對付之德軍司令布置巳竣東歐騰出之敵軍於陣後經辛苦練習野戰數星期後行將出其最後之力圖攻興登堡魯特洛夫二將之奢望大舉以破風里來約軍之陣線而了戰爭云（十九日） 
[巴黎電]  
　　今晚公報云香巴業德軍今日下午復進攻美斯尼丘西南法軍陣地爲法軍砲火所阻晨間德軍曾於同一地點連攻三次處處敗退大受損失（十八日） 
[倫敦電]  
　　海格將軍報稱英軍在伊泊希東面敗襲擊之敵軍坎白萊等處敵砲隊頗形活動英飛機擊落敵飛機十架又逐走六架自失三架（十八日） 
公電 
[馮玉祥由武穴致南京電]  
　　特急南京督軍鈞鑒旅長巧致總統總理一電文曰戰禍重開江漢潮沸我總統總理息事寗人之苦心曁全國諸公排難解紛之寸效一舉而付諸國東流如豆自煎如瓜自剖國將不國良切杞憂寒日通電略布區區敢申前請惟乞鑒察夫此次之戰爭人以護法爲口實我以北派爲號召名義之間已不若人况乎民意機關巳歸鳥有今之主戰者咸以前清庚子端王剛毅之見爲心理何足以代表全國人民之眞意存亡所繫誰敢苟同是以將領有不戰之心軍士無必死之志長沙先潰岳州自奔勢所必致理有固然者也王范主和於前四督調停於後李軍統階平張將軍敬輿等亦均以息事寗人之熱誠發爲愛國救民之偉論茲數君子孰非北人何厚於南何薄於北上以天理人情之所在發於天良而不能自巳耳乃一經主和而主戰者遂大不滿意多方排擊不目曰北洋奸細即指爲降服南人推其居心必使人人言戰殺盡同胞方足以快所大欲國亡種滅勢不旋踵何仇何怨至於此極士氣盛衰關係成敗北派軍隊訓練有年辛亥壬子諸役何以能戰勝南方此次何以迭爲南寧所敗師直爲壯曲爲老不巳昭然可見乎若夫總統總理始終以和平爲心久爲中外所共知而某省則曰元首主和即將獨立元首則曰本願息事寗人惟恐强藩獨立不得不進而主戰上擁虚名下無法守中央之威信蕩然國家之網紀掃地此而不亡寗有天理言念及此不寒而慄若以受挫於南視爲大辱試問較之外國孰重孰輕不與外人較雌雄祗與同胞爭勝負無論成敗同屬自殘即獲勝利詎有榮光况在我無必勝之算在人無必敗之理私人嫌怨尙宜及早回頭國家存亡庸可置之度外意氣不可爭武力不足恃爲公理與正義而戰雖敗亦榮爲意氣與私忿而戰雖勝必辱祥雖不敏審之熟矣而今日言戰之人究竟有無確實把握是否有必死之志懲前毖後所宜深審若僅空口言戰朦蔽元首乘機以擴充其力詐取軍費或一旦遇敵便先退却事後以治軍無狀自解非惟誤軍抑且誤國一敗再敗至於三敗大局益將不可收拾此玉祥所爲日夜深憂者也同室有鬭敢辭披髮之誼厥兄彎弓是用垂涕而道鈞座夙好和平素持公道伏乞貫澈初衷力全和局千鈞一髮稍縱即逝現岳州北軍旣已退出所未解决者祗爲國會一問題玉祥迫於愛國之熱誠實不敢冒昧言戰以誤將來惟望國會早開民氣早申罷兵修好時局早定如仍有不以國家爲前題而以破壞爲能事者竊願爲國前驅萬元不辭禍迫眉睫不堪再誤臨穎待罪無任主臣等語我憲苦心　停於今三月勞怨不避百折不回熱誠慈抱薄海同欽竊嘗心維口頌謂能爲北洋軍人爭人格者惟我鈞憲一人扶危定傾非公莫屬江漢潮沸危機愈迫惟乞不畏强禦貫徹初衷救國救民功德無量前云祗知爲國身家均可犧牲祥雖不才竊願附驥區區此心可質天日臨穎請命神與電馳旅長馮玉祥叩巧 
要聞一 
[西報對於賑災借欵用途之疑問]  
　　字林報十七日北京通訊云疫氣也政潮也爲大衆視線所集之點於是另一難題爲中政府所亟應解决者遂爲疫氣與政潮所掩去秋洪水爲災引起公共注意政府特派熊希齡爲賑災治河之督辦籌募捐欵興借外債以備賑濟計其欵項足敷一時之需今熊希齡呈報支出之數目並懇請續撥巨欵就此呈文觀之政府賑欵僅撥出一百九十萬元内有銀一百萬兩係借諸北京外人銀行者查日人借欵五百萬元訂明用於賑濟一途目下有日洋三百萬元在掌握中餘二千元不知如何下落頗足令人注意豈此欵巳消耗於軍費耶民捐共約九十萬元質言之現資皆巳用去所餘者惟日洋三百萬元以市價合之約洋二百萬元熊氏估計減無可減之春賑數目約需一百五十萬元此外尙有救急工程排水修堤等費工賑兩項共需七百萬元今僅有二百萬元耳政府若不能籌出所缺之數則推其結果五百萬人民不死於災即流爲盜匪而目前巳種之田不久將復被水淹今年將不能有所收穫災民所餘留者將靡有孑遺且决口不修今秋必再有大水外人巳借鉅欵苟中政府非處於孽由自作之困難則外人當可再以巨欵供給之但政府剝取賑欵以充軍費全不體念近在畿輔之民間疾苦則續以巨欵借與政府奚能有補於中國乎日洋五百萬元之借欵中尙有二百萬元今在何處是亦不可不過問者也刻聞災民有和木屑於麵粉而食者有取枯草樹皮礱糠及有害衛生之物而食者有售其子女　以圖一飽者甚至有不願緩緩餓死而自殺災黎之災可謂大矣 
 
 

Page 4

 
 
   
 
 

Page 5

 
 
   
 
 

Page 6

 
 
要聞一 
[馮倪相持之近狀（續）]  
　　馮玉祥巳在武穴宣告獨立但據某方面消息當馮氏途經安慶時實曾入城且由在安慶之安武軍開城歡迎導之使入而海州鎭守使白寶山徐州鎭守使張文生與馮亦有聨絡故皖督倪嗣冲對於馮氏大有戒心據中華通信社所報告則謂馮旅每人身邊各有一誓詞（巳載昨日本報）則其對於倪督之反對又可明見倪督自寒咸兩電以外又電政会謂馮旅近日行跡確有圖皖之徵請政府將馮褫職拿辦並擬自行派兵防禦一面又派代表李輔廷來京晉謁當軸密商辦法聞當軸對於馮氏因馮本爲陸建章之舊部十六日特與陸氏一電請其早日來京並請其速向馮旅長去電勸慰旋經陸覆電謝却（載昨日本報）至李純陳光遠王占元曹錕張作霖張懷芝諸督迄無一電來京有所表示即張敬堯亦未贊一詞 
　　元首對於馮氏此舉無甚表示前日閣議席上有主張下令褫職嚴辦者聞為總理所阻尚未決定聞倪氏有移駐安慶之意其督署人員及衛隊已陸續啓程迭次來電仍向中央請示辦法並聞馮旅駐兵武穴確在牽制江西魯軍安徽倪軍使不能壓迫寗贛並非眞欲襲攻皖省現雙方似均注意在海軍方面但得軍艦在手即可操縱江權海軍部近已將海軍總司令部自寧移滬矣 
　　馮玉祥所部雖爲一旅而實力不止尋常一旅查該旅設備最完計有步兵二團砲兵一團騎兵一大隊機關鎗二連最近奉命援閩後曾請中央添招備補團一團所招兵額爲步兵五大隊合計將近一師之數昨據政府所得探報馮氏除十六旅外有補充隊三縱隊及衛隊一營共九千餘人又聞自馮玉祥到武穴後而陸建章行動遂爲世人所注目近□傳陸巳赴皖又有云赴陜皆屬不確前夕某機關得武穴鹽局電告謂陸曾至武穴而政府所得探報馮玉祥前日巳以陸之名義致電蕪湖之馬聨甲及川北之管金聚請合力主和矣 
　　吾人因熱望戰事早平當然不願長江方面新生紛擾是以對於馮旅今後之行動雅不願多所推測但可斷言者則倪嗣冲大恐慌是也據亞東通信社報告聞最近皖籍紳商擬發布一種逐倪迎馮之宣言而署名於此宣言者首列即陸朗齋次爲柏烈武孫少侯二氏此種消息有無根據姑不必論要之大局日起糾紛皆主戰主戰之咎也 
[湘鄂又舍和言戰（武昌通信）]  
　　南軍攻岳之前僅向長沙商民借欵二百萬元之票洋爲軍費湘軍添辦子彈爲數只十二萬元故破岳之後雖欲直下武漢連破蒲嘉而卒因財力困乏不能不退回湘境各守疆界重提和議中央鑒於前此之失又以滇黔川軍已漸漸東侵深慮西南藉口調停以籌戰備故此旬日間虚與委蛇提出桂軍先退湘南然後言和之條件此事在桂軍豈肯以其鐵血換來之長岳輕輕放棄而湘代表之在鄂者則謂大有商榷餘地是亦我人所不解者也駐鄂湘代表原有樊鼎陳强張其煌程嵩生等四人近又加派紳界代表舒禮鑑等來鄂協助鄂督亦派楊文凱課長方日中參謀爲代表奔馳武岳幾無虚夕近熊克武黎天才唐克明等聨軍攻犯施宜荆各處岑西林恐其有碍和局並於寒日（十四）飛電熊黎等勸阻其文曰頃接王督軍來電以岳州歸湘荆襄歸鄂先爲一段小結束自當追隨蘇贛一致調停等語足見愛重和平之本意迭接譚浩明程潛兩君來電聲明停止攻鄂宗旨亦正相同諸君所部軍隊務宜就地駐守萬勿進攻荆宜襄各處俟大體解决自有折衷安置云云但此電到時熊黎所部又攻破川邊之巴東唐張所部又佔領湘邊之五峯（即來鳳）至川後是否遵照息兵則不得而知而曹仲珊張敬堯之積極籌備進戰亦不因王子春與湘議和而稍停滯至十六日竟下命令飭前敵吳佩孚李奎元田樹勳蕭耀南等師旅由蒲通新堤各處分路進攻並令前次敗回武漢休息較他師旅稍有戰績之吳新田蕭安國兩旅卽日開赴蒲嘉援助於是湘鄂單獨調停之議復成泡影矣聞長株一路由施從濱督師進攻十四日即巳開戰南軍兩面受敵一意固守十七日晚蒲通間北軍佔優勢已攻進湘境數十里至十八日武漢官場益盛傳前敵勝信惟究竟勝至如何程度現尙難知其詳且岳陽未復終不能謂爲大勝軍情瞬息萬變於鄂局前途仍未可樂觀其在武穴宣告中立之馮玉祥聞不致與鄂開釁所傳拘留廣濟縣知事之說係屬謠言武穴一帶安謐如常馮軍極守紀律惟頃間盛傳馮有溝通安慶某軍共討倪嗣冲之說確否尙未證實 
[湘省最近財政談（長沙通信）]  
　　湘省財政本已支絀異常加以自宣告自主以來客軍雲集本省軍隊亦有增加每月所須餉銀即多至五六百萬元之譜他項軍費尙不在内故近來財政巳有朝不保夕之虞雖已由湖南銀行以各種股票息摺及田房等項不動産向長沙總商會抵押三百萬元然爲數無多到手即盡聨軍總司令譚月波以理財之道全在開源節流湘省旣巳羅掘俱窮惟有從節流入手稍資救濟爰將各種不急之務以及各項冗員酌定量予裁撤其業巳發表者爲水警廳水利局湖南銀行監理官印花稅分處會辦其巳擬定尙未發表者爲敎育出版部通俗敎育書報編輯所及某某等數項機關除出版部編輯所兩處因某君進言謂此爲一種敎育機關似不能因噎廢食遂决定暫緩發表外其餘均勢在必行以期移緩就急惟所裁各廳局又多有表示反對者而以水警廳尤爲激烈廳長張子卿以各職員反對甚力曾具呈聨軍總司令請予收回成命其所持理由謂本廳原屬法定機關成立已歷數載且湘省四大河流縱横達六千餘里一旦改廳爲科（原議將廳裁撤就警務處設立水警科管理水警事宜）恐不足以資駕馭而保水上安寗况廳部薪俸無多似可與各機關並存等語又衡陽水警專署長亦有電來持論尤爲激烈並聞尙有强有力者從中反對恐裁廳之舉未必能見諸實行是雖欲節流亦難辦到且自周則范在湘西宣告獨立以後湘西以政權不能統一釐稅所收亦由握有軍權之各要人任意提取共紊亂竭蹶情形尤爲不堪言狀聞財政廳長林伯渠近就廳内設立全省財政清理處委任郁嶷爲處長陳維嘉爲主任澈底　查以資整理吾不知此棼如亂絲之湖南財政究竟從何着手也 
[背城一戰之川督軍（成都通信）]  
　　川省戰事之烈至今已達極點矣滇黔兩軍而外益以熊克武屬第五師之川軍及新組之各靖國軍前以川督劉存厚存心觀望並未表示附南乃在川東宣布直取成都一月中旬以來川軍迭次失敗東大路戰至内江城下北路則巳失安岳三師鍾師長初駐安岳以爲可以居中策應於川東北間詎蓬溪南部迭次失守所有川北兩司令之軍皆束手無策管金聚軍除羅玉山團留駐廣元諸事不管外其餘均已回秦楊肇錫司令之兩團則巳潰散大半江防司令所組川北左縱隊迭在順慶南部蓬溪等處失敗其軍向已不足兩團蓬溪失守之役司令張邦本撲河而逃僅以身免其軍之敗潰巳可想見其餘鄢支隊係常打敗仗者因鄢氏（劉督外甥）向不知兵也袁支隊只周營在川北孫支隊亦係疲憊之師故一經石清陽猛攻勢如破竹直逼至樂至也 
　　南軍陷樂至後鍾師長當飛電成都劉督台前昭廣鎭守使彭光烈密議對付方法彭本經劉任爲攻渝總司令今渝未能進攻反被攻近成都彭氏不得巳自願到前方一行一月三十一號乃率軍一連馳到樂至指揮一切川軍之在太和鎭等處者亦皆退到樂至簡陽等處矣現彭巳揮軍作戰相持於樂至二月一號消息南軍石清陽見熊克武委第九旅長但懋章爲川北司令官深恐彼坐收戰功乃急欲於但氏未到以前將樂至攻下故樂城戰事十分猛烈聞三師師長鍾體道氏已退出樂境查樂至距成都只兩站路一日一夜即可到達故劉督對於北路敵人十分注意 
　　一月三十號午後五鐘時滇軍又攻入叙府該處所駐之右翼隊及中央隊均未大戰即行敗退劉成勳陳洪範兩司令均巳到犍爲劉成動氏於一月中旬即有電到渝請停戰議和其不肯作戰巳可想見劉氏不肯作戰之原因係兩次驅逐羅戴彼均有功眉山靑神之役純係彼之戰績克復叙城其力亦不小至於今日並未得一升遷加以近月以來劉督又將其所部之袁昌俊團編爲第三支隊直接督軍雙方固早巳隔閡矣故劉氏此番在叙不戰而退人已疑其通敵矣東路戰事吃緊北路敗至樂至而於此時又加以失去叙府名城川中之戰事巳可謂之山窮水盡矣 
　　劉督軍於此無可奈何之中仍極端主戰以冀挽回於萬一新在川邊調回之邊軍三營一月三十一號到成都劉旋委該軍營長彭計勝爲先遣支隊即日出發禦敵邊軍固稱善戰者此次均告奮勇願赴前敵未知將來勝敗如何川邊陳護使遐齡之軍亦巳飛調數營日内到前敵參加戰事二月一號劉督又在北校場署内召集各軍官在部會議劉謂此次如不戰不但財産生命難保卽其墳墓亦難保存願背城一戰並謂如再失利將親到前方督戰至論成都方面自二月一號晚起頗呈一種恐怖現象巡街軍警較往日多而且勤連夜運子彈到前方者不絶於道而傷兵亦紛紛回省且於此風濤中又發生易警察廳長彭澤之事而成都情形遂不免更增一番驚惶矣 
[張懐芝出發聲中之濟南]  
　　張督本定於昨日（十六日）南下前衛隊戴春成一團已於元旦次日由濟寗發至滁州總司令部之軍法處處長陸紫丞氏復隨同前往中央第一團亦整戈佩甲預備親隨主帥出動一切籌措巳具端緒矣而届期竟未啟節據聞係十五日政府特遣要使來濟對於張督行期要請暫緩因是復須稍遲數日也 
　　南征第二路軍隊均係發往贛省而陳督光遠近來因主持和議屢電請辭必不願客軍蒞境聞張督軍近以出發在即特派參謀長徐燕山赴贛與陳督接洽要項俟徐返濟再議動身日期聞張督軍現以征南軍隊業已陸續出發所有省垣防務亟須嚴密布置以前派出之剿匪軍隊未便驟行調回昨特通令駐防省外各軍嗣後兵有餘力即可相機抽調回省以便布置防務 
　　十五日張督軍派軍需官蔣春霖赴德縣兵工廠請領徑口毛瑟鎗子彈三十萬粒機關鎗子彈十五萬粒自來德手鎗子彈一萬粒地雷炸藥二十箱即由德縣裝載津浦車運往滁州交先鋒隊使用 
　　又聞張督巳電致府院定於二十四日親赴前敵並請以其介弟張懷斌旅長代理山東督軍兼省長惟聞中央因張旅長資望較輕擬以該省帮辦軍務張樹元代理督軍而令張懐斌帮辦軍務云 
　　施從濱全師前由浦口開赴九江後昨聞將取道南潯鐵路逕赴武昌張督以後方接濟補充等均恃有艦隊爲之助力曾電致海部請酌撥兵輪兩艘備用准否尙無明文也 
[奉天之出兵消息]  
　　自政府局部攻岳之計畫發表電請奉省應援張督已允選拔精銳即日出發派張司令率步兵及工程機關各連南下續當運送騎砲各兵計先出兵混成一旅如不敷用再行抽編出發又聞楊隣葛參謀長西上係往軍前與曹仲　張子志張動臣三司令接洽取一致之進行云 
　　張督以奉省合陸防軍隊及團警數在十萬以上所有陸軍鎗彈配置尙稱完備其餘因平日剿匪消耗時虞供不應求而陸軍南下討伐尤須槍彈充足特由丁廠長赴滬德各工廠訂購大批子彈日内即可連入應用又聞張軍長前因奉天軍械不甚充裕曾委派軍械廠長丁超氏前往上海製造局購購宗鎗械子彈日昨丁來電報告購械情形矣 
[廣東之軍事近聞]  
　　潮梅鎭守使劉偉軍自奉令爲討龍第三軍總司令後即行交卸使職於代理鎭使自率所部回省蒐討軍實尅日赴某方面加入總攻擊所部戰將爲李觀佑卓桂廷林良彝劉漢幟關澄芳五統領共領健兒十五營現已陸續抵省振旅待發又聞劉君前在汕頭接廉江失守之電耗卽命秘書叙電向莫督請纓云討龍司令沈鴻英自率隊出發後迭在化州石城各地與龍軍劇戰多次因兩方兵力均衡勝負仍未大顯現沈司令特以高州茂名一帶爲龍軍主力所在急切未能得手日來進攻方略又轉注重雷州除調馮相榮一部由欽廉渡海會同省軍進迫遂溪外並電由莫督携帶廣玉等艦馳赴雷州已於十一日駛抵安埔海面開始轟擊龍軍大營藉以掩護沈軍登陸現據軍署近訊安埔龍軍因被水陸夾擊不克支持業向徐聞方面潰退沈軍遂即乘勝登陸進迫遂城不難指日攻克是亦雷州最近之要聞也 
[陳督辭職後之潯訊]  
　　贛督陳光遠辭職後潯人異常驚怖一面電北京懇予挽留一面電陳督無灰素志茲將電文錄下　北京大總統國務院鈞鑒頃閱報載陳督奉令褫職致萌退思不勝駭異竊思陳督督贛將及半載衛國衛民勵精圖治口碑載道萬衆同聲驚聞辭職羣情氩恐贛省毘隣湘鄂邊防吃緊醴陵武穴烽火時驚江西全省安謐非常足徵督理有方功在國家澤流比戶敢乞賞予復職并賜明令慰留以衛地方而安衆志是否有當伏候鈞裁九江紳學界李盛鐘羅綱紀王元益萬和悅許森劉公簡馬祖楨孔憲勳陳震劉壽朋譚西庚等叩　南昌陳督軍鈞鑒頃聞我公辭職闔省人士驟聆之餘羣情震駭當即電陳中央　轅請命伏思我公督贛巳及半載勵精圖治軍民上下歡頌同聲湘鄂邊防秋毫無犯全贛長城唯公是賴萬乞無灰素志撫我贛民盛鐘等謹代贛北父老子弟以請命（銜同上電）馮玉祥所部陸軍第十六混成旅現在停滯武穴去歲經過九江時其軍紀極爲嚴明前日通電痛陳兄弟鬩牆之害暫率所部阨守武穴靜候時局之解决語多憤激外問因有馮旅宣布獨立之傳說湖北王督軍昨派快利輪船分運馮旅赴鄂未識能否應允也近日九江因馮旅下游放哨距潯僅十餘里謠傳係窺探魯軍行動惟目下兩軍所持態度均尙沉寂不過在互相監視之列耳 
　　魯軍來潯巳十餘日與主軍尙屬融洽贛督軍與吳鎭守使於十七日起宴請該軍軍官三日昨日（十八）施從濱師長與鄧參謀長乘華安輪船來潯率兵一團九時抵埠汪知事閻警廳長曁主客兩軍旅團長以下軍官均督隊至江干迎迓施師長旋乘輿至塔公祠師部吳鎭守使在該處聚譚約三 
 
 
 

Page 7

 
 
句鐘由汪知事備席爲施師長洗塵聞鎭署准明日（二十）開歡迎大會今日搬運子彈甚夥一存放天后宫一存放洋火局一存放官排夾現在該師所未到齊者僅一團耳其已來潯之潘旅長擬率隊開赴南昌將來留潯協防者聞駐師部之兵與未抵潯之張旅長云 
[特别戒嚴中之皖聞]  
　　　省自舊歷新年以來即傳馮玉祥在皖獨立說其實馮軍駐紥於鄂贛交界之武穴（在九江之上）近聞馮有通電主和大不滿意於主戰派論者遂謂其潯江以上將來恐與南軍一致行動月之二十三日爲倪嗣冲壽辰倪氏因此不樂拒絶慶賀巳電令本省各機關照常辦公切勿擅離職守昨日警廳劉筠靑廳長巳由蚌回省特飭各警署對於防務加意戒嚴並在鎭守使行署與馬少甫史俊玉會議設防計畫内容甚秘聞對於贛省接壤之望江華陽宿松潛山太湖等處分撥重兵防守以杜馮軍侵越南下（望江華陽爲武潯入省門戶）現該軍已分途出發所有軍械子彈過山砲機關鎗炮均由金甌遙津兩差輪裝運上駛至省城則特别戒嚴夜間分内外兩種口號並派兵在西門外獅子山駐守將過山砲架於該山以示防守之周密 
　　黄省長曾訂期赴蚌茲以戰事日亟坐鎭需人故赴蚌之說刻尙未定公署衛隊百餘名昨已發給子彈嚴加戒備英山縣知事李樹芬日前因公晋省本擬赴蚌賀壽茲聞馬統領以戰事日亟該縣與鄂省毗連派撥軍隊前往該縣駐防該知事遂不克赴蚌特於日昨起程回縣擬會商所派安武軍分駐該縣各要地以資保護 
[徐州通信]  
　　魯軍前有一部分開抵此聞本擬即改乘隴海車赴鄂嗣奉魯督電令暫行駐徐以待後命於是逗留未進而連日又開來數批約計馬步砲各軍共有六營之譜均在東關外空地幕帳而居刻聞該項軍隊須俟張懐芝行期確定後始行開赴前敵 
　　新編安武軍騎兵統領尹鳳山昨由皖北來徐與張文生會見後即赴新防各地巡視 
　　徐州一隅久經大隊駐紥每歲所需芻料何止數百萬斤此項供應皆取給於農民當局者雖宣言公平收買而採辦者之種種弊端不可勝言短斤折價無論矣其擾害最甚者為各營之自由採辦今日甲索若干明日乙要幾萬供應少有不給而鞭笞隨之當此軍人萬能時代吾小民之忍痛茹苦固莫可如何然胸中積憤已久勢必有觸即發此前日所有羣毆縣警隊之舉也先是七師開走鄉民以爲可蘇喘息詎皖軍旋來魯軍繼至皆向縣知事要索芻料縣卽派警隊多名分赴各鄉催辦内有赴西鄉之二警至某莊催索時該莊長某出云軍隊盡行開走爾等又來冒充訛人不容分說即呵令亂打一警見事不妙趁勢先逃其一未走被數十人毒毆至不能動而後止逃走之警隊來城報縣立即派隊將該莊長及爲首行兇者數人拘來堂訊各笞責二百暫行拘押俟警兵傷愈後再爲訊辦 
[汕頭地震之慘况]  
　　三日汕頭地震受災至烈華人城鎭各屋宇幾至盡行倒塌而西人地方受損尤甚幾至多數屋宇須行重建方可初次地震時約在下午兩點鐘似乎預備將屋宇盡行推倒第二次震動時約在晚間十點半鐘初次震動與十點鐘之間接續有微震多次祇因居民多數逃出屋外故傷亡不多估計死者將近千人而受傷甚衆稅關亦爲之倒塌有洋員兩人僅能逃出全座即行倒下荷國領事署現巳不能居住荷領事並其家眷逼向現在半塌之屋宇前草地上棚廠住居有一華人戲院其中擁塞軍士人等並無影兆忽然倒塌聞並無一人可以逃脫各戲子亦在死亡之列間有全街倒塌者華人地方變爲一片荒蕪有多數人民證實所傳之消息謂初震時見有熱泉由地中射出西人亦證實此說之的確現在災民無家可歸者甚衆惟至今未聞有西人致斃者定因伊等逃避船上足見該處地震之劇烈汕頭厦門之間有某船離汕頭三十咪里在十五尋海面行駛時亦覺震動又有一船當時灣泊在碼頭其船底竟至與海底接觸深信厦門之災情與汕頭無異又據報厦門汕頭惠州粤坦佛山肇慶及江西之贛州等處亦覺地維震動其勢頗烈又一訪函云昨十三日發生地震不獨粤省爲然即京津日本各地亦同時震動甚烈惟查此次災眚尤以汕頭碕碌一帶受害最深茲將其詳情錄下（地震之情形）當地震時忽聞巨聲如雷震澈遐邇同時空氣中亦發生一種多量之硫磺臭味直撲鼻觀闔埠屋宇隨有多數倒塌但聞哭聲震天情形極慘（山岳之崩頽）響聲最巨地層搖動之時碕绿對岸石山所有峯巒悉數傾落山下（地面之爆裂）碕碌華英學堂附近大馬路當震動最劇之際該處地面忽然霹靂一聲裂開一罅長約百丈并有硫磺水噴出熱可炙人（房屋之倒塌）此次事起倉卒闔埠屋宇傾塌極多茲就調查所及約紀如下一鎭守使署倒瀉後樓一座鎭守使劉志陸頭部亦被洞穿二舊道署内兵房及辦事室傾塌數座傷士兵十餘名滇軍總指揮處傷數人三全山行之高陞戲院除戲台及女客座位外悉數倒塌是日正值開演死者四五十名傷二十餘名四懐安街之懐樂戲院倒塌一半幸是日停演故未傷人惟隔鄰萬美齋茶居全座倒塌死者二十餘人傷三十餘人五海關辦公處倒洋樓半座斃水手一名傷二名惟是日適值放假否則不此數電燈局自來水公司均遭絶大損失以上總核倒塌各房屋約二百餘家傷斃人數約在千人（軍隊之死傷）援閩滇粤各軍先後抵油均經分紥舊道署碕碌砲台及海天春各洋樓曁鎭守使署等地擇要防守事發之際各軍駐守之處均有倒塌滇粤兩軍傷者三十名死者五名失蹤而未知下落者十八名第五統領洪兆麟所部第十一營所駐兵房全數傾塌傷兵三名斃兵二名又將校隊全隊人員自抵步後假海天春吳家祠爲暫駐所是日有隊員三人與第二區隊長符鴻錦出外游行被一洋樓傾下隊員三人聞巳壓斃隊長符鴻錦頭胸兩部亦受重傷（西人之損失）此次汕頭地震損失者不僅華人爲然即駐汕各國領事及洋商等亦同罹鉅刧茲據汕友通訊日美兩領事署亦傾塌洋樓一角署内雜役傷斃五名洋人二名微傷頭部幸不致命其餘英法領事府辦事廳玻璃器物悉成　粉毁壞器物約值十餘萬元惟英法洋人除微傷手足三名外餘均無恙 
　　路透社二十一日香港電云汕頭中西學校校長華賴思博士函致香港每日新聞略云汕頭地震之結果固屬可驚然外間所傳事態容有傳言過甚之處約計死者當在二百與三百之間傷者之數未能估計但在醫院求治者約二百人左右全鎭房屋其能完全無損者殆無一所重損者約居大半但城中街道尙多無甚地震形迹者不過傾圯之房屋散見於各處耳華人災狀甚慘尙望迅速施賑云 
[熊督辦呈請籌撥工賑之原文（續）]  
　　惟是春賑在即而上次預算請撥之欵亦須次第待付約計本年賑欵支出預算共需銀洋一百三十六萬二千一百零八元零九分九釐實屬減無可減二爲河工之欵尙須增籌也查京畿各河二十餘年未經修治堤防盡行殘缺此次水患五大河及數十餘小河同時并漲汜濫横流淹及一百餘縣面積之廣所有堤埝無不破壞人民被災之後救死不贍焉有餘力以籌修浚希齡視事之初不得不先從堵口及洩水兩端着手特指撥三十萬元交直隸財政廳酌核分配各縣爲堵築河口之費又陸續提撥三十萬餘元交天津警察廳承領興工爲堵築運河决口及城廂排水打捻之費并於駐津辦公處設立中外工程師河工討論會及本省紳耆河工委員會研究治河方策議决後派選精習測量技術及經驗河務人員前往勘測分爲治本治標及恢復原狀三種辦法其一治本計畫皆主張於永定子牙兩河另闢尾閭入海而討論結果必須先行測量力有一定把握故由河工討論會議决預算測量經費委派美國技師詹美生擔任測量期以四月蕆事測量旣準再定治法或由政府自籌常欵或由政府議借巨欵以期永久其二治標計畫即爲急救工程緣以京畿五大河及數十餘小河之支幹縱横而僅有一海河以爲尾閭其於天津之危險實屬萬分商民億萬之生命財産各國租界之交涉困難非將海河流域之各減河及天津城廂租界之各圍堤趕緊籌備浚築不足以定人心而弭後患故由本處召詢海河工程師平爵内將應辦救急工程臚列清單並令河工股測量應疏減河及設立局所編製大槪預算以爲準備其三恢復原狀之計畫則因治本河工非十年不能告竣治標救急又僅先顧尾閭其於海河上游之各河堤埝若不從事修治非僅再漲堪虞而積水難銷人民不能畊種賑務豈有窮期況國家財政支絀籌此賑欵已屬勉强决難爲繼必須於伏汛以前將各河堤埝槪行修補庶足以備不虞農民果獲收成則賑濟即可停止故本處特選熟於河務人員派爲五河籌勘宣防工程委員長率領委員技師前赴各河勘視估定工費以憑核辦現據海河工程師平爵内估算各救急工程經費約需銀二百萬兩並各國公使要求海河工程委員會調查費銀十二萬兩共二百十二萬兩約合銀洋三百十一萬七千六百四十七元又據本處河工股估算補助各河春工及應辦疏浚等項工程約需銀洋三百十九萬三千四百十六元六角零四釐兩共需銀洋六百三十一萬一千零六十三元六角零四釐合之以上賑欵支出預算銀洋一百三十六萬二千一百零八元零九分九釐並入統計工賑不由自主欵共需銀洋七百六十七萬三千一百七十一元七角零三釐除抵撥上年存餘欵現洋二百十七萬一千九百八十八元五角八分三釐外共應增籌現洋五百五十萬零一千一百八十三元一角二分爲數雖屬甚巨而事關畿輔利害民命安危有欵則生無欵則死外人之責言日至財産之喪失更多轉瞬冰融時機甚迫開工雖在陽曆三月之後購料須於陰曆正月以前迫切待命無任悚惶謹將工振支出各欵編就决算豫算清册繕呈鈞座懇乞迅飭財政部將本處所請增籌工振兩欵現洋五百五十萬零一千一百八十三元一角二分速行指撥俾救民命免誤要工除將收支各欵清册及河道施工略圖附呈外所有辦理工振各緣由理合呈請大總統鑒核飭遵謹呈 
[杭州快信]  
　　曹錕張敬堯通電到浙所部隊伍次第到漢召各軍官會議咸以衛國破敵爲職志巧日午前已開始前進 
　　楊督軍昨午前八時至省署謁晤齊省長詳詢北京近狀 
　　齊省長昨巳照常視事并電中央報告回省日期 
　　前次甬案遣散費中行所墊二萬元巳奉部准於本行虧耗項下支銷惟商會籌墊八萬金及王知事動支之國稅欵二萬一千餘金迭經軍民兩長呈請中央歸公家負擔昨又駁覆不准 
　　敎育部咨浙據部視學錢家治報告浙屬各校校長洪彦遠陳純計宗型葉謙姜琦等成績優異應分别傳知褒奬已令廳轉飭遵照 
　　高等審檢經陶二廳長昨偕林交涉員歡送日人小山松切等回國至嘉站始别晚車返署 
[南京快信]  
　　魯督張懐芝即日南下其前站昨已抵寗李督預備華洋旅館爲張行轅 
　　參陸處派劉世均赴武穴勸告馮玉祥劉昨日由津浦車南下今晨乘輪上駛 
　　第十六混成旅長馮玉祥派郭參謀來寗面謁李督禀商軍事 
　　譚延闓復電李督謂北軍進兵攻湘無意言和闓即回湘亦無裨益時局云云 
　　徐州鎭守使張文生電李督謂倪軍開到徐屬各縣駐防者約共十營請示核奪 
　　曹錕張敬堯聨電各省謂南軍退守城陵磯現擬親赴前線督戰 
　　奉天張作霖三次來電詰責李督均均置未答戒嚴總司令齊變元昨召集本城各師旅團營長在司令部會議省防布置 
　　停泊下關之軍艦多調赴皖鄂九江等處現祗有魚雷艇數艘泊草鞋峽江中 
　　軍署昨又抽調軍隊赴鄂助戰事開軍事會議關防極嚴 
　　李督駐京代表秦洸昨因要公回寗面陳一切 
　　中央派來之陳廷訓陳龍昌昨巳回京復命 
　　鄂省議會代表昨日由寗赴滬 
　　安徽特派處分江南貢院專員倪文錚年延齡趙鼎楨昨日來寗 
地方通信 
[松江]  
[慈善團開會成立]  
　　舊府治七縣公共慈善敎育聨合會六縣代表於二十一號到松假商會開會首由黄級之君宣布蔡福鈞等公函並提議松江代表問題當經朱子受姜揆勛等二人致詞辭職略謂該公民等並非正式機關雖被推舉未便承認云云故松縣四代表中除沈立礎因事未到外僅楊了公一人願任代表遂由六縣代表推楊爲臨時主席黄芳墅爲臨時書記議决將會名芟去公共二字改名七縣慈善敎育聨合會並因進行一切須有章程以資遵循公推黄芳墅先行起草嗣又訂期古曆正月二十日再行來松開會而散茲錄各縣代表姓氏於下（金山）黄芳墅沈頌蓮（川沙）黄紉之（南滙）朱子浩（上海）秦硯畦黄譜蘅（奉賢）阮子衡傅佐衡（松江）楊了公此外各善堂董事如雷繼興吳伯庚等雖均到場但非正式代表故未列席與議 
[孤兒院定期演說]  
　　松人楊了公等倡辦之孤貧兒院專收貧家子弟代爲敎養院中並無的欵僅資各方捐輸爲挹注故經費甚形竭蹶近該院董楊了公等訂期古曆正月二十日開孤兒院同志會並請敎育家黄紉之到會演說俾院外人略明孤兒苦况以啓其樂善輸將之意 
蘇州 
[恢復追租局]  
　　吳縣各市鄉追租局因時間巳滿均分别裁撤凡被押未繳各佃戶一律呈解縣署發所看守查此項欠租事件原屬民事性質各業戶應遵照民事訴訟法例向司法官廳正式起訴追租局無設置之必要而蘇省田業會以法院處理欠租事件必令兩造到庭對質大失業主威信甚有刁頑佃戶虚搆證據致業主反立於敗訴之地位是以禀求上級官廳將追租局仍予恢復旋奉省長批准飭縣遵照辦理此該局設立之原因云 
[委查警察分所長]  
　　陸墓鎭警察分所長高雲飛到差後鄉人受其非法處分恨之刺骨於是迭赴道縣兩署禀求查辦茲聞吳知事以高某被控已久亟宜澈查眞相特密委吳調查赴鄉嚴密調查毋稍瞻徇 
鎭江 
[稅收減色]  
　　自岳州戰事發生後各路客商來鎭運貨者日少鎭埠商務大受影響以致丹徒瓜洲荷花池各釐局收數大爲減色近聞徵解比較多不足額財政胡廳長特飭蘇屬釐稅總稽　員於日昨來鎭查察情形以便陳部鑒核 
[兵艦來鎭]  
　　海軍饒司令以時局糾紛防務吃緊各要口均需軍艦駐防昨特電調江貞軍艦一艘到鎭下椗江中以資鎭懾又聞二十日下午三時有駛往長江上游巡行之日本砲艇一艦由漢駛抵京口下椗後該艦統帶登岸謁見駐鎭各西官並往洋馬路烏洲山一帶游覽日商三井洋行日清輪船公司各大班均設宴歡迎至二十一日傍晚始展輪回滬 
揚州 
[淮陰縣匪徒刧獄]  
　　淮陰縣監獄内有寄押淮揚馬鎭守使拿獲之匪首四名（聞剿沭匪誘獲者）於本月十六日由其黨羽百餘人携械越獄刧監並刦去其他罪犯多人而逃昨（二十日）本埠官廳已得此消息矣 
[警備隊幾起爭端]  
　　江都縣署警備隊隊長周得春昨早（二十日）因公外出經過署中二門守衞兵士李受松未行敬禮致遭披頰全體兵士因之大憤以隊長舉動野蠻欲與之爲難晚間竟不歸隊嗣經該隊差遣李某出爲排解始行無事 
嘉興 
[各學校定期開學]  
　　嘉興各學校校長以舊曆新年已過於日昨在敎育會開會集議開學日期當經决定夏曆正月十八日一律開校二十日上課業已通知各學生家族矣 
[呈報學務固有經費]  
　　嘉興縣勸學所前爲編造敎育預算曾經調查各區小學經費槪數以憑彙造現悉第一區自治委員陸校卿已將本區學欵列表報所計（城區）房租一千二百九十二元地租十八元坑租六十元茶捐一千九百六十五元土酒捐八十八元釀捐一百九十元紹酒捐三百三十六元鮮肉捐三百十二元錫捐六十四元繭捐一百五十元靑葉捐一百十九元油車捐六十元典捐九十八元米釐二百十八元羊毛二十六元絲釐四十八元蠶種捐三十二元酒行捐二十元柏子捐二十元蔴釐十四元籖捐五十元樂捐一百四十元共五千三百二十元（雙橋區）房租六十元茶捐二百八十元繭捐五十元靑葉捐三十元共四百二十元（東栅區）田租四十元茶捐一百六十元米釐八十元絲釐二十元繭捐一百元小猪捐八十元肥壅捐五十元鮮肉捐二十四元典捐二十元靑葉捐十二元蠶種捐二十元共六百零六元全區共六千三百四十六元 
雜評一 
[内閣與和戰（默）]  
　　内閣雖改而不遽改於是擬議者紛起矣王芝祥也楊士琦也熊希齡也岑春煊也徐世昌也梁士詒也各黨派各挾共心目中所希望之一人以相鼓動號召遂成一不可思議之現象將來果爲誰氏所得一時誠難預料而所可斷者某派之勢力强即屬某氏今日則尙在暗鬭時間也 
　　吾國人今日所最注目者和戰問題而巳和戰之結果關係國家之存亡人遂集視線於主戰派與非戰派所相持之勝負殊不知和戰之爭猶屬表面之枝葉崦内閣之爭乃其本根故今日解决内閣問題之困難甚於解决和戰問題且爲解决和戰之先决問題而今尙在相持之際錢之代理不能視爲各派勝負之見端蓋將有軒然大波起其後歟 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[馮倪兩軍逼近之調解]  
　　馮玉祥駐軍武穴通電主和並反對倪嗣冲迭見報端昨得軍界消息倪嗣冲巳派安武軍十五營（聞該軍編制與前張勳定武軍大致相同每營約三百人）星馳出發兩軍相距巳迫連日盧護軍使與浙江楊督軍對於此事曾密籌補救方法昨特會銜急電馮旅長竭力解說下午得馮復電謂倪軍壓迫釁非我開還請轉電丹忱云云 
　　又聞倪嗣冲昨派鄭某裴某乘滬寗火車來滬直至龍華下車隨赴軍署晋謁盧護軍使密談良久旋卽赴浙與楊督軍接洽聞不日即須回蚌覆命云 
[援鄂軍隊行將出發]  
　　松滬護軍使盧永祥曾奉參陸辦公處電令調撥援鄂軍隊待命出發業於去臘預備齊全所有塡補滬地防軍亦經電准將包頭鎭之三營重行調回詳情迭紀前報茲悉盧使昨又接到參陸辦公處急電着將援鄂軍隊與江蘇援鄂軍同時赴鄂援助等因盧使當即電詢江蘇援鄂軍統制張宗昌何日往鄂希即電覆以便同時開拔云云 
[快利輪船開駛來滬]  
　　招商局行駛宜昌之快利輪船前爲馮旅運兵現巳放回該輪因武漢宜昌間南北均有重軍駐守若仍開班恐遭扣留故於昨日開駛來滬暫避云 
日美軍艦派往長江 
　　原泊上海之日本軍艦ＳＡＧＡ號載炮六尊兵士一百零二人昨由日本政府電令速赴長江上游武漢一帶遊弋以便保護該國僑商又美國兵艦ＢＲＯＣＫＬＹＵ號裝有快砲二十四尊兵士六百人茲由美國來華於昨日抵滬暫泊浦江聞該艦亦須駛赴長江保衛該國僑商云 
[軍隊奪取寄往川省之郵件]  
　　本埠郵務管理局日前將所收旅滬中西官商遞寄川省成都等處之信函滙票掛號快信及保險信等各種郵件交輪運漢轉遞往川去後茲於前日接到漢口郵局來電謂此次郵件飭差運送至湖北當陽縣境雙連寺地方被該處所駐軍隊奪去即經郵差等探詢該軍名義據稱爲獨立軍返局報告後除電請湖北王督軍迅行澈查核復外請煩查照轉知原寄各人一體知悉等因滬局郵務司接電後即於昨日繕具通告懸示該局並檢查掛號快郵保險滙欵等函具有詳細住址給予收證者均即由局備函並附通告飭令郵差逐戶知照云 
[防範運動軍警之賞格]  
　　駐滬軍警各署昨奉李督軍齊省長通令略謂南北相爭勢非得巳息事寗人應有正當辦法以解决之乃邇有不逞之徒希圖擾亂本省秩序四處運動軍警自應嚴加防範嗣後倘或有人以金錢運動軍警者能將原人立時截獲除運動費不拘多少悉行充賞外並再賞洋一千元候再呈請核給勳奬等章如有聞風報信因而拿獲者賞格減半務各注意防緝等因刻軍警各當道轉飭所部遵辦矣 
[西報紀疫症之一喜一懼]  
　　大陸報云本埠比人敎會近接薩拉齊比敎會來電據謂薩拉齊各處疫勢巳減惟仍偶有患疫而亡者城内稍多歸化尤甚過去三個月内天主敎民死者較衆敎士現皆安謐云云 
　　字林報云昨日本埠敎會接到一電謂蚌埠發現肺炎疫電文簡略未道其詳按蚌埠距離浦口僅數小時火車路程如此電所稱果係確實則長江附近已有疫氣關係極爲重大也 
[英國招募華工之去取]  
　　英國公司上年在滬招募出洋之華工自抵英後派赴鐵廠工作其中有手藝平常者陸續遣回第一批一百九十四名已於去年歲底抵埠茲又有第二批一百八十名搭太古公司信陽輪船來滬於前日抵埠停泊浦東碼頭登岸聞第三批遣回者亦將次來滬至續募出洋者現由南京路三十三號英國駐滬招募華工事務所擔任辦理業巳分投考試合格之人定本月二十五號附輪放洋 
[商界交易改銀爲圓之研究]  
　　商董蘇本炎前曾發起商界交易改銀數爲銀元迭次提議改革方法由總商會通函各省商會徵求意見在案茲聞總商會接到各方面答復内表同情者居多然亦有反對此舉者其所持反對之理由大致謂中國各省鼓鑄銀元未能一律恐一旦缺乏無以轉移勢必洋水高抬與市面頗有關係云云現該會對於此事非常注意擬俟取得多數同意後於大會時將此議案請衆公决云 
[普濟案展期續訊]  
　　普濟失事案於十九日起在海關開審連訊四日詳情巳迭見本報茲悉此案展期至下星期二日再行傳訊上海耶松船廠所僱之某日人稱曾泅水至普濟船見有一洞約在正桅後五尺許深入船左約十二英尺直達艙底龍骨撞傷處前部船板並不灣屈惟後部船板則甚灣折再前面甲板尙未大破云 
[嚇詐洋行買辦之結果]  
　　杭州人宋祺蓀安徽人蔣作新葉龍聲用民黨首領吳平之名義迭書恐嚇信函向漢口路中和洋行買辦宋季生勒詐洋五千元被宋報告總巡捕房經華探目王潤甫包探尤阿根西探海明惠將被告三人先後查獲解送公共公廨迭次訊供明白判均押候會商堂諭宣布在案昨晨復訊山捕房代表牛門律師向蔣作新葉龍聲兩人將前堂所供各節復詰一遍並將所錄中西文供單及抄獲之信函等憑證呈案請察訊之被告等由聖文律師到堂代表辯稱此案主要人業已逃逸被告等係受人指使違犯新刑律第三百五十七條五等有期徒刑應處禁錮一年之罪然被告等均受吳平之愚應請從輕發落等語復由牛門律師聲稱被告等均無恒業且宋祺蓀亦係民黨份子吳平是否眞名不得而知其牽涉之黨人韓恢亦未傳到惟捕房對於此等嚇詐之案甚爲注意一經獲案必請公堂嚴辦故近來此等案件巳不多覯現被告等猶敢嚇詐擾害商民須請嚴究經關讞員商之英卓副領事以被告等恐嚇圖詐罪已成立卓君擬將爲首之宋祺蓀禁押西牢十年蔣葉各押七年關君以會審公堂無判押五年以上罪犯之權遂於華文案由單上簽判宋蔣葉三人各押西牢五年期滿帶堂再核諭令捕房照　執行 
[盜匪拒捕傷人之眞相]  
　　盜匪林阿正（即林阿根）章良臣（卽張良卿）於本月四號糾黨持械夥刦楊樹浦路上海紗廠東首同新煙紙店值洋二十餘元之銅元金戒並拒捕刀傷店主吳光輝頭部手臂等處業經捕房將林張兩盜查獲解送公共公廨訊供押候補提同黨併究在案昨晨復訊先由中西包探上堂禀明前情次山事主吳光輝投訴被告林阿正以兌換銅元爲由闖入店堂搶刦銅元現洋金戒被我拘住彼即出刀將我連戳五六下傷及頭面手臂旋由巡捕到來帮同將林拘獲未被逃脫等語並由見證施國林杜子雲相繼上堂證明當時情形訊之林阿正供認隨同在逃之某某等前往搶刦惟不認拒捕傷人又據張良卿供稱未出事之前一日曾到原告店内實未搶刧求宥張襄讞以吳拘住盜匪奮勇可嘉當堂奬諭數語乃商之英白副領事判林張兩盜一併押候備文解送護軍使署按例懲辦 
[江淮村大火]  
　　昨日下午二時許閘北滬甯鐵路北江淮村某姓客民草棚内突然起火其時正值大風烈熖飛騰延燒至數百家之多亦浩刦也詳細情形容俟續報 
[四馬路發現古井]  
　　英美工部局工程處近在福州路自山東路口至山西路口修理溝道更換水管掘至丈餘泥忽堅硬發現石板遂用鐵鎚擊碎倐爾清泉上溢源源不絶各工匠見而駭異告知工頭撬起石板見下有大瓦井七口水甚清潔旋由督工西人用吸水機將水汲取殆盡然後安埋水管一時遐邇喧傳紛紛議論據謂該處至湖北路浙江路口一段内曾於明季嘉靖年間建有七星井以防火患迄已數百年矣是否確實敢質之熟悉滬地掌故者 
[串騙招工處工洋之懲儆]  
　　施德明曾向北京路六號門眚招募華工處報名拍照後即令王阿東前往伊復中令施阿四至招工處冒領洋二十元即行避匿迨王至外國經該處察看照片面貌不符電告滬上招工處報告捕房已將施阿四拘解公共公廨訊供管押在案茲悉前日又經捕房將施德明緝獲昨日併解公廨請究英政府延梅吉言律師到堂譯訴前情訊之被告等均供詞含糊中西官以被告兩人不應串　判各管押西牢二年示儆 
[監犯越獄之懲前毖後]  
　　上海模範監獄於舊曆本月初六夜脫逃監犯羅德友等四名當卽先後拘獲巳經敖典獄長據情詳報高等廳等情迭詳前報茲悉高等廳王檢察長以此次該監獄脫逃要犯雖已全數獲回無一漏網第事前疏於防範殊難辭咎除將在事各員警分别中斥外昨又飭敖典獄長督同所部於即日始無論晝夜均應嚴加防護以免再有疏虞云 
[再誌抄獲公廨比鄰之賭塲]  
　　滙司捕房七百九十五號華捕劉阿囝因在公共公廨比隣之七浦路七百八十號門牌楊老羊家與鄭阿春張俊明羅阿二王朱氏等賭博由捕拿獲解送公共公廨經中西官訊判楊等各交五百元人洋並保劉捕交捕房帶回候再訊核在案昨晨由廨復訊劉捕延賚美律師上堂代表聲稱敝律師甫經延爲代表案情尙未研究應請展期研訊並將被告交保等語中西官判劉捕交二千元人洋並保楊等改交一百元人洋並保候訂期研訊 
[檢定敎員之應試地點]  
　　上海縣公署通函縣敎育會及各敎育機關云逕啓者案奉江蘇敎育廳第九十七號訓令内開案查檢定小學敎員試驗日期業奉省長　令准敎育部咨准展緩三個月自七年四月開始舉行公布在案查檢定小學敎員規程第二條有凡施行核定得就所屬地方酌量地點分行核定等語茲將試驗地點依照道區域分爲五區除第三區以上海爲試驗地點交通最便無庸分路外其他四區復分爲二路或三路分别先後試驗以便各該區受試驗均得就近應試合將規定試驗地點開單仰即遵照至分科試驗日期應俟規定後再行令遵此令等因奉此合亟照錄應試地點函達貴會即希查照俾便週知爲荷　計開　第一區　江寗江浦六合句容溧水高淳（試驗地點在江甯）丹徒丹陽金壇溧陽揚中（試驗地點在丹徒）第二區　吳縣常熟吳江崑山（試驗地點在吳縣）無錫武進宜興江陰靖江（試驗地點在無錫）南通如臬泰興（試驗地點在南通）第三區　上海金山寶山松江奉賢靑浦南滙川沙海門崇明嘉定太倉（試驗地點在上海）第四區　江都泰縣儀徵興化東台高郵寳應（試騐地點在江都）淮陰淮安鹽城阜寗　水泗陽（試騐地點在淮陰）第五區　銅山豐沛蕭碭邳唯寗宿遷（試驗地點在銅山）灌雲東海沭陽贛榆（試驗地點在灌雲） 
[修改稅則委員會記事]  
　　修改現行進口稅則委員會已於二月二十日開第一次審查會其第二次審查會聞擬訂於二十五日將新稅則未定以前之暫行辦法再行討論俾得早日解决又聞法國會員請將會中重要文件及會議錄兼用法文一節亦經我國政府允爲通融照辦並派徐君同熙爲該會會員襄辦一切至委員會議事大綱前已會議數次並經各國會員完全通過茲將原文附錄於後 
[修改稅則委員會議事大綱]  
　　第一條　本會爲中國修改現行進口稅則而設應以中國政府所派委員會主任爲議長但議長有事故不能出席時得以中國政府所派委員之一代理之 
　　第二條議長得派秘書一人管理所有會議文牘紀錄等事並將開會日期及議事日程通知各委員唯會議日期如已在上次議場上决定者不必再行通知 
　　第三條　本會會議一切事項得以多數表决惟每一國應有權將該問題留待請示本國政府决定之 
　　第四條　本會議事付表决時無論各國所派員數多少每一國之委員祗有一表决權　凡會員於重要事項得請求點名表决并將此項表决登入議事錄 
　　第五條　各會員如有意見書曁參考材料應先交秘書分送各會員 
　　第六條　本會各委員之發言均記載於議事錄内前項議事錄應由秘書分送各會員校定 
　　第本條　會長經本會之同意得選派審查員討論特别事件或問題審查之終結須報告本會其應聲明者於選派審查員時注意於使有關繫國會員參與審查會 
　　第八條　以上所規定如有未盡事宜得隨時由本會酌定補訂之 
[各學校消息彙誌]  
[學生會學校]  
　　寰球中國學生會學校校長朱少屏因本届又招得揷班新生一百餘人連舊學生共有三四百人日來報名投考者尙絡繹不絶舊宿舍恐不敷用爰在校對面馬霍路口另租一所以便學生寄宿并聞該校業經聘定美國留學生費宗藩黄錫藩兪希稷等學士爲西學敎授准於二月二十五日（正月十五）上午十時行日校開學禮政进七時行夜校開學禮云 
[第二師範]  
　　尙文門内省立第二師範學校各級學生共四百餘人其附屬之第二部新舊生亦有數百人均定二十三日（卽今日）開學 
[倉基小學]  
　　小南門外中華民國路市立倉基國民學校現有學生二百餘人定於今日開始授課 
[神州公學]  
　　芝罘路神州公學除原有男女高初各部外又設漢英算專修科聘富有學識經驗之士爲各科主任及助敎並添設英算夜校以便商界中人補習聞近日報名者絡繹不絶備有詳章可以索取開學期定正月十六日云 
[同義學校]  
　　法租界打鐵浜大德里同義義務學校於陰曆本月初十日行春季始業禮由校長陸胡雄飛偕敎職員率領全體學生向國旗行三鞠躬禮次全體學生向校長及職敎員行二鞠躬禮畢由徐紉蓀演說大旨勉學生以謹愼二字次各敎職員亦有勉詞聞該校目下尙有餘額凡貧寒有志者可速往報名 
[南州學校]  
　　虹口老　子路同昌里南州中學於昨日（二十二號）開學該校今年添聘英文敎員增加敎授時問其課程注重英文數學國文三科生徒前往肄業者頗衆 
[職業學校]  
　　新閘白克路大通路口民國職業學校校長兪宗周聘請專門敎員分科敎授額定正科一百名預科四十名凡由商會或團體保送及家貧好學者得酌誠學費現在已將滿額定於陰曆正月二十一日開學 
[女子公學]  
　　新閘醬園弄上海女子公學曁國民學校於前日（初十）開校昨日（十一）開職員談話會由校董周應先計文偉主席討論校務進行方法旋議决知識技能二科宜並行而不宜偏重敎科悉照部章管理務求嚴肅並須聨絡家庭便家庭敎育與學校敎育互相輔助所有算學專科男女兼收分算術代數幾何三角由周應先主敎共英文夜校則授以最緊要之課程使學生易求進步云 
[華盛頓誕辰紀念]  
　　昨爲美國第一任總統華盛頓誕辰上海租界中多懸美旗美領署與美郵局皆停止辦公美商洋行亦多停業 
[白蠟籽油價格之奇昂]  
　　白蠟一項係四川之特産向山洋商購辦出口自吾國仿製洋燭以來用場益廣從胆每擔祗值銀四五十兩去年逐漸增漲每擔已至七八十兩邇因湘鄂等省軍事緊急來路阻滯故本年新正以來洋商均在漢口爭相購買滬地雖有存貨皆爲囤戶居奇是以連日增漲已至一百三十兩較去年漲起四十兩之多若來源不旺尙有看高之勢云 
　　籽油産於牛莊靑口兩處上年因出貨不多來源減少嗣於冬間洋莊銷路復見活動其價漲至十五兩仍爭先購裝出口以致滬上底貨幾至告罄新正以來紅盤銷路亦頗不惡故昨日市價每擔又漲銀一兩八錢現雖每擔開至十六兩八錢尙有價無貨實爲數十年來所未見云 
[麩業公會創辦内河保險之通告]  
　　滬上麩皮同業以滬上麫粉廠日見增多出貨漸廣特由麩業公會岐秀堂發起組幟久安内河保險公司業已成立於本年正月實行昨日該會通告各客帮云謹啓者敝業同人向代各寶行號經辦麩皮均係代配船隻長途不測在在堪虞查敝會章程第十條凡代辦貨物純係代理性質中途如遇天災地變意外風險槪不負責然偶遭不測往往因責任不　互相交涉糾結粉紜經年莫解雙方受虧在所難免近來滬上如油豆餅業等慮風險之重大爲防患於未然代保水險議决實行敝業同人有鑒於斯因即邀集全體同業開會議决自行組織久安内河保險公司專保麩皮一項業巳籌集資本洋一萬元分存殷實莊家以備不虞自戊午年元旦日起所有裝往内地麩皮滿一百包者一體代向久安内河保險公司投報水險應繳保費一律照加所費甚獲微益實大在貴行號旣可弭患於無形又能取費於買客設遇不測賠欵立至費輕利重莫善於斯爲特通告台端祈即查照爲荷 
[富紳嘉惠貧兒]  
　　湖屬富紳周某因鑒於滬地貧兒换敎之多大發宏願擬創辦貧民工廠一所委托陳伯如君規畫一切業已就緒先招年在十五六歲略能識字之貧兒數十名入廠習習藝其招生事務則由本埠海潮寺留雲學校内金君擔任 
[交涉署改訂報銷册]  
　　江蘇特派交涉員陳貽範君近奉外交部電開查核六年度報銷各册其間複雜異常應卽將前項表册分門别類詳細改訂俾易稽核等因現陳交涉員已飭各科將報銷表册改訂完善擬具式樣七種呈請外交部核示遵辦矣 
[紅會撥墊地震賑欵]  
　　本埠紅十字會昨接潮梅鎭守使劉志陸君電告潮梅各屬於本月十三日未刻慘遭地震房屋圯塌十之六七而人民死傷尤不可勝數等語當經該會沈仲禮會長撥墊銀二千元趕滙劉使先放急振一面　囑汕頭分會調查詳細災情并設法勸募冀集有巨欵以謀善後茲將去電照錄於下　汕頭劉鎭守便鑒讀巧電敬悉潮梅各屬慘遭地震蒙公籌設救災公所惠賜賑卹仁施欽佩本會協濟情殷棉力微薄茲先撥墊銀二千元滙交汕頭分會籌備處蕭叔椒君轉遞至乞查收代放急振一面設法勸募俟集有捐欵當再陸續滙奉謹此電達祈示復爲禱沈敦和馬 
[水警廳長宴客]  
　　水警第一廳長温朝詒定於二十三號（今日）設席於滬北一枝香特請上海縣沈知事地方審檢廳陸林兩廳長淞滬警察廳徐廳長及護軍使署各職員等宴飲昨已具東相邀矣 
[飭敎水警操法]  
　　水警第一專署長沈葆義以警士對於操練巡防係屬天職際此春令正當操演之時爰特責成各巡官各就駐紥地方除每夜放哨巡防外務各敎練各項操法仍以巡官爲敎練員勤加訓練以期嫻熟昨特通令所屬各分署長轉飭各區巡官一體遵照辦理 
[九畝地菜市將徵攤捐]  
 
 
 

Page 11

 
 
老北門内九畝地開明公司於去秋九月間爲提倡該處早市起見就新舞台附近設立菜市任一般小販在彼擺設菜攤定章不收攤租半年並呈請工巡捐局豁免攤捐三個月以示體恤在案茲該局局長姚石蓀查閱接管卷内悉此項攤捐豁免期間已經逾限爰令知稅務科長將前次報名之各攤戶分别查明地點尺寸按照規定之數徵收捐欵擬於下月起實行開征 
[請埋審檢廳新署四周之尸骨]  
　　地方審檢廳自遷往小西門利涉橋南新廳署辦公之後因該處一帶原爲義塜所以附近隙地上尙有暴露之尸棺且因年深月久棺木破壞尸骨狼藉該廳林仲立檢察長每日出入目覩情形當以時交春令天將炎熱若不速埋殊與地方人民衛生有礙故於昨日致函慈善團請爲趕緊掩埋矣 
[鳴新社挽留英法藝員]  
　　法租界三洋涇橋鳴新新劇社聘請英法國家劇院男女藝員五人於初十夜起連演三天各界頗爲歡迎未滿九時卽上下客滿鳴新經理乃再四與該團情商挽留兩天該團業已允許繼續獻技惟聲明以後萬難再行繼續云 
[川人拐賣女子案定期辯論]  
　　旅滬蜀商廖樹山許協揆等控川人戴勳臣略誘四川女子蕭氏並販賣女子毛囡一案業經上海地方檢察廳預審起訴審判廳在案茲悉此案定於日内公開辯論昨日午後林檢察長特派法警往傳廖樹山等各原告到案候審一面函致婦孺救濟會届時派員將蕭氏送案備質尙有毛囡一女俟臨時派警赴新普育堂提案對質聞戴勳臣亦已央人在外邀請律師以便届時到庭辯護云 
[再紀掉換女子之追究]  
　　金阿大前至法公堂控稱朱金氏前將女兒許配於民人之子爲室今因男長女大央媒前往先將金氏之女領回以便擇吉完婚詎被金氏將女掉換另一女子希轩朦混故將金氏及氏子榮生扭案請求追究詰之金氏供稱女兒巳往漢口須請寬限尋交判着交保限期交人在案昨因届限又經提訊原告仍求嚴追榮生供因無保在押一時難以交案求恩釋出展限交人中西官判金氏還押榮生准予釋出限十四天將妹交案訊核 
[途遇被拐之寡孫媳]  
　　寶山縣轄境香依港農民周金春之寡孫媳董氏於去年臘月初十日忽然失蹤遍尋無着前日周始在五區境内遇見董氏詰悉係被蟻媒凌周氏拐出賣與夏金生爲妻當喚崗警將氏帶至該區旋經薛警正飭警將凌周氏拘案預訊一過判解司法科究辦 
[鴇婦揑詞誣控之懲罰]  
　　鴇婦王華氏昨至法公堂控稱前晚有名羅福者至婦人家中取出銅元三十六枚强欲住宿不遂其欲即將傭婦兇毆是時婦人在隔壁游玩聞悉回家向羅理論詎羅仍不聽從反將婦人扭住行兇並將手上所戴之金戒二只搶取圖逸故此嗚捕扭案請究詰之羅供民人在安徽某校執役日前因年假來申行經東新橋街被原告家中之妓女數人强行曳入民人無奈將身畔所藏銅元四百枚交付鴇婦急求脫身詎該鴇婦强欲民人出洋若干元致起衝突並無搶取金戒之事實被誣控請求究誣中西官以羅並無搶刦證據原告不應誣控遂判華氏罰洋三十元充公並再賠償羅損失洋五元了事 
[取銷唆使捲逃之訟案]  
　　公共租界北四川路仁智里六十六號半門牌向爲醫生之粤人林梓庭在會審公堂刑事科控婦人吳盧氏串同麥吳氏唆使伊妾林吳氏捲取衣飾私逃由廨訊供各情已詳前報前日午後由官媒將被告併解公廨經王崧生襄讞與美領博君會訊原告代表律師上堂向林梓庭詰據供稱去年十二月三號憑媒納娶吳慮氏之女爲妾過門三天盧氏卽唆使伊女捲逃形同串放白鴿請究被告吳虜氏等亦延律師到堂代辯並稱原告所控各節被告均不承認應請將案註銷中西官會商之下以此案刑事不能成立判令將案註銷 
[划船爭渡搭客之薄懲]  
　　新關理船廳河泊司米勒氏前以浦江中划船每遇商輪進口到埠輪尙未停即行迎浪划上意在爭載旅客行李物件偶一碰撞危險堪虞迭經示諭嚴禁在案詎前日江新抵埠於未停輪時又有划船戶鍾太平周金鳳二船爭先划上攬渡搭客當卽拘關從寬判令各罰銀二兩以示薄懲 
[流氓搶刦烟膏]  
　　前日（二十一）有向爲某公司輪船水手之甬人新華者由香港夾帶烟膏三十盒來滬販賣行經浦東爛泥渡新街地方爲流氓識破上前拆梢未遂即將該水手撳倒於地所帶烟膏悉數搶刦而逸事後由三區劉巡官得悉以該水手販賣烟膏固屬違令而流氓沿途搶刦亦干法紀故於昨日飭派長警分别查拿務獲解究 
[劣孩搶攫銀鐲]  
　　江北劣孩王小三仔在美租界熱河路攫取婦人王胡氏家六歲女孩根妹手上所戴之銀鐲一隻飛奔圖逃經女兄王寶林瞥見將王追獲扭交包探侯阿寶帶入捕房禀明捕頭諭着押候解送公堂請究 
[婦人扭控蟻媒]  
　　華亭縣婦人陳宋氏之媳徐氏於去年冬間私自潛逃出外在南滙鄉間與周叙橋私識近爲該氏偵知下落偕其外甥范大生前往尋見後不肯隨歸旋有蟻媒宋瑞濤張阿根出而迫令該氏收回身價洋一百八十元立據後僅付洋一百零五元該氏不肯收取被宋盡數吞没避去旣而該氏訪悉宋張二人現潛匿南市小南門外桑園街以販賣柴草爲業乃回至滬上將二人尋獲軋至三角街三陽樓茶肆内理論之下鳴警將宋張拘至一區一分駐所請爲究追張警佐問明前情着一併申解警廳司法科請究 
[婦人控告崗巡]  
　　昨日下午三時許有婦人某氏手持棉馬夾一件行經滬城舊校場南首忽被崗巡碰撞以致馬甲墮地該氏向之理論因此互相衝突該氏遂將該警肩章扯下奔至一區二分所控訴該警調戲行兇王金山警佐立傳該警來所詰間 
[宋壽山一病不起續誌]  
　　淞滬警察廳科員劉樹棠前奉徐廳長諭飭代理一區三分所所員茲因前所員宋壽山於前日（十一日）在虹口同仁醫院病故故徐廳長諭飭劉所員改爲署理聞已故宋所員致病原因緣去年歲底有洋八百元托伊友帶回山東原籍不料宋友取洋至北市賭博輸盡以致宋氣忿成疾竟至不起云 
[續誌茶館主之和誘嫌疑]  
　　江北人李廣林控開茶館之李子餘誘拐伊二十一歲次女小三子由長女陶李氏到案作證已誌昨報茲悉此案昨經司法科段科員預訊之下判送地檢廳究辦 
[小販被人踢傷]  
　　甬人蔡子興因在愛而近路小菜場内向小販侯湘濤購買菜蔬論價口角將侯之小腹踢傷由捕將蔡拘押昨解公共公廨經中西官研訊屬實判押西牢九月以儆 
[包探陳述携欵逃逸後之行動]  
　　南京路中國營業公司西人安時姆司控用人許榮串同李偉民王鳳紹將囑往謙愼錢莊收取之鈔票洋七百五十元携取逃逸等情業經捕房在貴州路七號門牌雉妓院内將許等三人拘獲解送公共公廨訊供收押在案昨晨復訊由中西包探上堂禀稱被告等同在妓院部署行裝擬往粤省投効民軍幸經拿獲請爲訊究並由原告西人借證許靜波投案訴明前情訊之被告三人供均支吾中西官判許押西牢三月李押一年王年未成丁着送改良所習藝五年起案之鈔票等物給予原告領回 
[冒名勒捐之懲治]  
　　流氓劉瑞昌自稱爲已故商人金琴蓀之子並冒充江灣濟良所司事向浙江路清和坊三十一號四十七號及福致里七百二十一號門牌三妓院勒索令各捐洋二元當被報告捕房派探將劉拘解公共公廨訊供管押在案昨晨復訊由鴇婦陳章氏李吳氏與狎　客徐祥生相繼上堂證明勒捐情形訊之劉瑞昌供詞狡賴中西官以劉係十次過犯胆敢復來租界冒名行騙實屬不法判押西牢四年期滿仍逐出租界 
[買絶後無可過問]  
　　趙徐氏前至法公堂控稱婦人前將七歲女兒許與周老堯爲童養媳爲時未久婦人前往探望因不見女兒向周詢問言語支吾諒被賣往别處請求訊追詰之周供原告之女係由民人出洋九元買絶立有身契故此帶往湖北原籍判候察閱身契再行核奪在案昨又傳訊聶讞員察閱身契上書明永遠買絶並無彼此往來字樣原告不應誣控販賣判着罰洋二元充公以儆 
[公共捕房通緝單]  
　　公共租界總巡捕房刑事檢查科昨日派探持通緝單一紙至淞滬警察廳禀請通飭所屬各區署所隊一體協緝後開人犯務獲解究共通緝單照錄如下　姚海傑一名係寗波人年二十五歲身高五尺六寸中等身材向業收賑其右額上有大白肉塊曾受雇於武昌路一百六十九號門牌日本行家當收賬之職爲因私收客賬總計洋三千三百十二元忽於西曆一千九百十八年二月十六號避匿無蹤該犯或與住居廣西路民和里第四百四十七號門牌内婦人陸英同時避匿由會審公廨出票拘拿在案因此合行通飭仰諸色人等一體知悉如有知其下落或拿獲者請卽報告總巡捕房可也 
[售地糾葛案展期訊核]  
　　王銓運在公共公廨控周阿桂周永記售地糾葛等情前日午後經李襄讞會同英白副領事提訊原被告各延筆師到堂辯護判被告均交原保候展期訊核 
[被告擔負堂費]  
　　宋文照延朱斯芾律師在公共公廨控告虞佐唐冒用牌號請追損失等情由廨訊供判虞交保候會商堂諭宣佈飭遵在案前日午後原被告各延律師到堂候示經原審中西官升座磋商之下判虞佐　擔認堂費洋六十元着即日交案給予原告具領完案 
[被訴人傳案交保]  
　　陳慶盛在公共公廨呈控德大錢莊吳寳康不付票洋二千元又王際生控朱金如欠銀一千四百餘兩又張本修控强培生不理貨洋一百五十元等案業經捕房將被告各人併傳到案中西官諭令分别交保候訊 
[索地租被擊受傷]  
　　住居曹家渡一百間地方之江北人王士恭有地一方租與同鄉人王士良耕種前日士恭至士良處索取租金無着反被士良用兇器擊傷頭部勢頗沉重當由四區四分所巡警將兩王一併拘案昨解司示科訊辦 
[冒領小車]  
　　海門人孫川郎在閘北义袋角開設修車行日前有車夫張黄狗之小車一輛囑孫修理詎甫經修整被素不相識之傅老至孫處將車冒領而去嗣由孫將傅尋獲扭控四區二分所經趙署員訊問據傅供稱小車已經典去遂判解送司法科移請地檢廳究辦 
[木匠糾衆賭博]  
　　木匠徐小貴糾合多人在東嘉興路一千二百六十九號屋内聚賭被捕查見將徐與賭具一併帶入捕房昨解公共公廨經中西官訊明判徐罰洋五元充公賭具銷燬 
[警察聚賭之懲儆]  
　　淞滬警察廳長徐國樑近聞各區警探有在外聚賭抽頭情事特派員前赴各區密查茲據復稱浦東其昌棧地方有某區巡官翟某開場聚賭抽頭漁利又賈家角地方有某分駐所劣警蘇某高某假賈姓屋内聚賭抽頭等語徐廳長據報後頗爲震怒除傳諭該管長官將該警等從嚴革辦外復令行各警區嚴加約束以肅警規 
[皮鞋店容人賭博]  
　　虹口梧州路一千一百十六號門牌皮鞋店主揚州人張明仁因留人賭博違背定章被哈爾濱捕房捕頭麥搿與二百十七號三道頭華捕查見當將賭具帶入捕房禀請公廨出單傳張到案訊究 
[買眼鏡竊取金戒續誌]  
　　王順法前至法公堂控閩人華金榮來店購買眼鏡乘隙竊取寶籠内價值十五元之金戒一只迨經察悉華即將戒抛棄被伊同黨取去故此鳴捕將華扭案求追等語詰之華供在南京火車站執役因與胞叔口角來申向王所開之店購買眼鏡實有其事不敢行竊判令交保候查明再核在案詎華無人作保昨又提訊華供人地生疏難以覓保求宥中西官判華押滿十四天開釋 
[無賴竊取掛鐘]  
　　無賴瞿順生因潛入三泰路一百三十四號門牌陳炳林家竊取掛鐘一只圖逃被四百四十四號華捕查見將瞿連贓帶入捕房捕頭諭着押候解廨請究 
專件 
[中國銀行第一屆股東會報告]  
[股東會成立之原由]  
　　民國元年中國銀行草創成立資本問題未遑論及迨元年七月二十二日監督吳鼎昌函致財政部聲明在則例未經參議院通過以前中國銀行資本由政府暫墊七百五十萬元先行開辦但財政部至元年終僅交到二百六十六萬二千六百二十二元二角九分二年四月十五日則例公布總額定爲六千萬元官商各半政府認墊三千萬元先交三分之一然至二年終前後共祇收到官股二百九十三萬零五百八十七元一角五分三年六月一日總裁湯叡函致財政部謂本行自開辦以來奉撥資本不過法定額二十分之一擬請再行撥給六釐公債票一千萬元照七折計作爲七百萬元併計前次奉撥之數凑足一千萬元之額爲部撥資本俟將來資本撥到之時仍可將此項債票繳還等因嗣奉部准撥給合之二年份資本數按照一千萬元原額尙短六萬九千四百十元八角五分即以應付部股利息補足四年八月十七日總裁李士偉發布招募商股章程開招商股一千萬元並詳請財政部一面續撥官股一千萬元適值帝制風潮發生金融停滯以致招股不能足額四年終招股截止共收到商股二百三十一萬二千五百元至政府應續撥之官股一千萬元本擬定由清理官産項下陸續以收欵撥交嗣以政局變遷未能如議辦理雖由大清清理處移交京滬各行屋基生財等合價一百二十八萬一千元然一面仍抽還公債之一部故止能歸入舊股項下五年份商股陸續繳到十九萬七千三百元六年份亦有繼續購股者截至本年九月止前後收足商股三百六十八萬四千五百元是與則例規定股額相差尙鉅因將不能不縮少股額情形陳明財政部並請修正則例以利進行十一月二十一日經由財政部呈准公布先招一千萬元其官股五百萬元除實繳過三百萬元合之房屋生財抵價之數一百二十八萬一千元共差七十一萬九千元巳於十二月三十一日由財政部交足所有三年份撥充股本之公債票如徵繳還財政部其商股所差之一百三十餘萬遂由各分行號登報廣告賡續招集限至本年十二月十五日截止收欵但未及截止之日已經足額蓋自登報後各地認購者非常踴躍至十二月七日綜計收到各分行號報告業已交足股欵之數已近五百萬元尙有股欵已收報告在途及已認定而未交欵者不在此内深恐致逾原額當卽分電各行電到即刻截止一面登報宣布然如此辦理僅可限制未經認定之戶其已認定之戶凡在十五日以前將股欵交足者則只可仍舊照收結果遂致逾額二百二十七萬九千八百元共收商股七百二十七萬九千八百元商股如此踴躍雖由票價低落亦由人民信用而吾輩數年來所期望之中國銀行股東會至此遂告成功豈特股東之幸抑亦銀行之幸國家之幸也 
[上年營業情形]  
　　上年承前年帝制風潮之後元氣未復不意至二三月間對德宣戰問題發生商界恐影響及於商務咸懷戒懼乃外交問題未决而政治之衝突已見馴至合肥免職各省宣告脫離終至演成復辟之禍所幸大局不久底定市面得稍舒喘息及總統人京各界方忻忻然以爲從此和平可望孰知南北意見未融川湘相繼告警戰禍蔓延不可收拾加之歐戰不已船隻噸位缺少出口貨大受打擊絲茶兩項受損最鉅北方各省又以羗帖官帖跌落各地水災頻仍商界虧損不知凡幾故一年之間政治經濟風潮相逼而來商界幾無立足之地北京中交票價目中行兌現失敗之後設法疏通滙兌票價漸漲爲九折以上乃復辟變起滙兌停止市面恐慌票價跌至六折迨大局底定部行竭力設法令各路及中央直接收入收用京鈔價格稍提乃始由津地水災繼以合肥辭職南北戰禍日烈人心惶惶銀根緊迫至年終票價遂落至六一折復辟事起上海銀拆漲至六錢十一月下旬寗波獨立洋釐漲至七錢四分天津水災發生人民損失以數千萬計百貨停滯銀根緊縮漢口始受湘事影響繼以荆襄自立全埠震驚大小錢莊倒閉者十餘家長沙票銀滙水上春在三千四五百兩左右督軍團起漲至五千兩至傅督出走漲至一萬餘兩廣東自宣布自主潮惠獨立富商殷戶半徙港澳金融商務完全停滯四川則遍地兵匪自井焚刧一空糜爛不堪言狀東省自羗帖跌價商民已受損失迨江吉哈埠相繼發生風潮官帖陡落糧食停運商務一落千丈蓋曠觀全國幾乎遍地荆棘我行歷年來分號所分設太多進步太驟以致辦理萬分棘手不得已將無甚營業之分號所如汴行所屬之南陽信陽彰德漯河禹縣洛陽道口魯行所屬之濟寗周村惠民臨沂濰縣泰安桑園掖縣膠縣京行所屬之霸縣涿縣密雲靜海牛欄山宣化蔚縣津行所屬之濼縣滄縣祁縣泊頭鎭石家莊閩行所屬之建甌延平浦城三都秦行所屬之潼關皖行所屬之樅陽宣城三河亳州東行所屬之巴彦法庫溝帮子留守營榆關興城呼蘭蓋平遼陽新民莊河大孤山海倫寗古塔計五十一處一律裁撤以節開支而防損失凡與戰地鄰近各行號如重慶成都廣州油頭長沙等虚將庫存鈔票現洋分别運出停做營業其他各行亦一律限令收縮庫存各有限度故各行際各省變亂之中除廣東東莞兌換所爲叛兵搶去萬餘元及寗波提去洋二萬元外餘均未受絲毫損失沙市被提之欵係經收鹽稅與行欵無涉凡重要各行均令厚儲準備保持信用兼以接濟市面如復辟時上海銀拆奇漲滬行傲出各錢莊押欵以救金融寗波獨立時復售出鉅數洋元以平洋釐十二月中漢口市面恐慌漢行與當地各銀行合做押欵以維市面因此種種情形各行銀根不寬營業大減押欵存放不敢多做滙兌亦較往年減少除京津滬漢四行之外其他各行均無甚盈餘故上年决算祗純益二百二十四萬七千三百二十三元九角二分較元二三年雖有增無減較四五年則相形見絀然際此亂世不至大受損失尙有盈餘可言已屬萬幸且全國存款總額反較前年增加三千萬元可知未停兌各行信用有增無減此後果能力持穏健主義逐漸進行堅樹信用不圖盈餘銀行不難日蒸月上也 
[兌換劵流通情形]  
　　本行發行兌換劵以來信用昭著流通日廣民國元年流通數不過七十四萬元二年五百零二萬元三年增至一千六百三十九萬元四年增至三千八百四十三萬元五年增至四千六百四十三萬元上年終增至七千二百二十四萬元但自前年五月院令停兌之後京渝歸汴四行至今尙未恢復兌現且京劵價值日跌深爲痛心查京劵自前年十月二十六日開兌以擠兌太甚準備不厚終至不能繼續因即限制兌現至十二月二十日又復完全停兌不得巳一面疏通滙兌價值稍稍提高但一面又逐漸增發查前年十二月底止京劵流通數共一千四百四十八萬元至上年三月底增至一千八百三十九萬元至七月初已增至三千二百十九萬元因之票價漸跌至復辟發生票價驟跌至六折迨大局底定又回至七九左右自克敏嘉璈到行以來即抱定宗旨先限止不再增發計七月底流通數共三千二百十萬元截至七年二月僅二千九百二十八萬元一面復計議推廣鈔票用途令各路及中央收入均收用京鈔以冀提高票價乃適值北地水災各路停阻致京鈔收用不多迨鐵路通車不久兵事發生各路紛紛運兵不遑運貨於是客商積存京鈔不得不再出售且以内閣更動南北戰禍蔓延人心惶惑銀根日緊不得已一面藉收買以減少票額通滙兌以提高票價但終以政局之影響不見效果乃知市面空虚人心恐慌巳達極步非厚儲準備減少票額不足以收效果爰爲京行增加現金準備數百萬元并由王總長提議由財政部指定賠欵作抵發行公債四千八百萬元歸還兩行以爲鈔票準備此事幸告成功五年之内可得現洋三千萬元此後如何運用此項資金如何收回鈔票正待本會選出之董事諸公熱籌妥善之法也渝行自前年六月停兌該省官廳不特不歸還舊欠且復紛紛提借鈔票故目下大局如是紛亂一時恐難恢復汴　行係奉該省長官命令祗准行使不准兌現故票價尙未跌落且發行數目甚少現該省已允將舊欠陸續歸還則不久當可恢復原狀歸行數目更少現正籌商恢復之策此外未受停兌影響各行均令減少發行數目并各自厚儲準備以固信用如天津上海漢口杭州福建山西江西陜西湖南現金準備均在七八成以上南京山東東三省貴州安徽等均在五六成以上故此後當努力將停兌各行陸續恢復俾不至以一二行而累及全局也 
[官廳欠欵情形]  
　　中國銀行受病之原由於官廳積欠太多内而財政部外而財政廳視中國銀行如府庫以致鈔票停兌週轉不靈故自克敏嘉璈任事以來卽與財政部清算舊欠將各機關所有欠欵一筆歸財政部承認一面要求財政部籌欵歸還因由財政部發行七年公債二千四百萬元歸還中行并向銀團借日金一千萬元撥交中行現計尙欠中行約二千萬元至各省分行則於十一月六日通令各分行限制不得任意墊欵并於口日呈奉財政部轉呈大總統核准之章程内復經規定凡金庫墊欵非經董事會議决不得墊給一條此後董事會成立深望董事諸公對於此次規定當視爲金科玉律尊之重之行事庶幾有豸也我行受病之原旣如上述而尙有根本弊害一則銀行隨政治爲轉移總裁屢易人才不能久於其任一則進行太驟推設分行號所太多此次改定章程總裁限定由董事中簡任并於去年下期裁撤分號所五十一處此後股東會成立論立法不難除病袪邪論效果仍不能不有待乎人事幸各股東注意及之 
雜評二 
[兩警耗（訥）]  
　　今日得兩種警耗一則戰禍愈逼愈近馮倪兩軍勢將竹突矣一則肺痰疫愈延愈廣已由鳳陽延至蚌埠矣是二者皆由西北蔓延而南皖省當其衝影響將漸及於長江下游者也惟戰禍雖逼尙未見諸事實而疫症則確已發現於蚌埠據外電述防疫委員會會議擬要求將蚌埠至浦口火車停止通行是其勢較戰禍尤急滬上宜速設法籌備故吾昨日之忠告當道不容忽視者也 
[本館啟事]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬歡迎壁角姑娘文] [  罪我]  
　　蓋聞門角清閒留齋者非無羅漢坑山汚濁卜居者亦有紫姑佳話流傳遺聞永著而要未若壁角姑娘之尤爲靈異也夫惟壁角姑娘鵠守牆隅不怕巖牆之險變棲壁下非同造壁之虚共壁虎而爲鄰與壁魚而同處閒居袖手慣作壁上觀不語低頭是眞牆外漢垂芳名於南國著奇異於上无（荆楚歲時記有元夕迎壁角姑娘之說）數到魚更須當夜半排開雁字恰是行三（壁角姑娘亦稱三姑娘）不比朱三姑娘誇闊綽而爭面者豈同蔣三小姐打報館而出風頭揷花朶以爭妍聊比花圈2之獻藉飯羅爲代表莫因飯碗而爭請看紅燈大鬧歡迎之會爲沽綠茗好烹留客之茶卜休咎於機先不是臨時參議結仙緣於女伴莫開鬧閣風潮光降蓬廬幸毋逃席事占蓍卜尙待决疑不勝拜禱盼望之至六 
[家庭常識]  
[芝蔴香菜梗] [  墨老人]  
　　小菜之中惟白菜味最純正竊嘗以菜王推許若土地肥美經霜之後就泥面切下剝去外層粗皮從葉梗相連之處切斷留梗去葉（葉不必棄可炒以充菜料）將梗攤於板上晒至擠不出水時切成一分闊之絲（須横切直切則有筋）將梗絲盛於木盆内再以辣糊與食鹽和匀拌入兩手用力揉搓之撒以炒熟之鴛鴦蔴（卽蔴之黑白色者俗稱鴛鴦蔴）裝入瓦甕中上面加食鹽一層築實再用大石子（倘申地一時無覔處即用大石頭壓之亦可）壓緊蓋上油紙加黄泥封固約一星期至二星期啓封上面之鹽盡化水窨下將菜梗絲撈出用手榨去滷液另壜裝實仍封藏之食時取出稍加油炒即香而鬆脆可口之甚不炒味亦同 
[人中黄水瘡] [  鹿年]  
　　嘴之上唇如起泡出黄水者用經霜後絲瓜根炙灰用蔴油調敷卽愈 
詩囊 
[感賦四絶] [  拜花]  
　　覆雨翻雲世亦安何須裂膽與披肝人間酬酢尋常事我作登場傀儡看 
　　無限牢騷不盡愁怕將往事溯從頭黄金捙盡交游絶還與兒孫作馬牛 
　　身世飄零淚暗吞賞音幸有故人存熱腸寸斷雄心碎到底難酬知己恩 
　　平生到處不逢迎毁譽多憑直道行兩字恩仇何足道最難忘却是癡將 
謎話 
　　今歲新正城内大街設有文虎社余日往觀焉顧余質鈍雖百射不得一中無已乃錄存之寄呈左右射新名詞者如（惑）射『愛國心』（吕）射『雙方』（田）射『重心』（車中人說進行難）射『輿論機關』（學生）射『敎育』（皆大歡喜）射『共和』射新小說者如（紅娘）射『珊瑚美人』（惟我所欲）射『余之妻』而（余之妻）又可射古文一　『庶人安得共之』（甘霖降荷池）射『雨濯蓮花』四子謎如（們）射『立不中門』（走馬燈失火）射『明則動動則變變則化』（宰予）射『自賊者也』或『宿於畫』亦佳（古）射『居下位』（藥材店）射『旣欲其生又欲其死』（學而時習也）射『蓋有之矣吾未之見也』以論語原文爲學而時習之今（未之）（見也）故云底面俱佳頗具慧心六才謎如（宰予畫寢）射『睡昏昏不待觀經史』（檀口揾香腮）射『臉兒相偎』底面俱用六才尤屬難得他如（赤）（捲簾）射泊人『朱仝』（壁玉無瑕珊瑚無價）射『自勝朱貴』（孟子之妻）射古人（捲簾）『荆軻』（迂）射毛詩『于以盛之』（黑）射字『皈』（八月十五）射『愁』（紅粉骷髏）射聊目『美人首』（主）射『頭滾王成』絶妙（十金）射新劇名『半個古錢』亦妙（非我） 
　　昔杭垣有設燈社以遣興者庾辭隠語動解人頣其間有增減一字而串射崑劇二三者尤爲巧妙若（雲）字射『走兩見鬼顯魂』（妝）字射『送女撲犬寫狀』（飽）字射『跌包加官書館』（歌）字射『别兄借債』（汝墳）射『潑水男祭』皆清切可喜其最妙者莫如（弓）字合射四書兩句則曰『直在其中矣如之何不弔』又有以（兪樓）兩字射四書人名二則『徐辟彭更』是蓋樓爲曲園先生藏書處乃其門人徐花農所闢而更修者爲彭玉　也（汝舟） 
集益錄 
[再答八十一問（續）]  
　　三收穫　每年至冷信最高之時正收穫蘿蔔之日此物生育北方普通期只有八個月蘿蔔長至四個月後須預防圃面雨淋土塌莖下露出蘿蔔甚爲不利急爬泥土壅培之務令蘿蔔全在土中長成糖質乃多而且厚蓋蘿蔔含糖在根部故必根在土中異常發達以成糖否則土外一段雖屬根部較土中根部糖分當減一半也葉尖而長蘿蔔多作圓錐形亦有如浦東所産之長式者但較浦東蘿蔔爲甚大故重量有自一磅至十餘磅者誠所謂另有之特種矣收穫則全行撬起以不傷蘿蔔爲貴設偶傷之即行製糖亦無大碍莖葉亦極好之飼料牛馬猪豚飼之皆易於肥腯以糖質類之多滋養也並非棄物齊根切下運入糖廠以製糖 
　　四製糖　（甲）中國製糖純用某蔗不聞有用蘿蔔者非中國無蘿蔔也實中國蘿卜逈與外國之糖蘿蔔不同中國蘿蔔之最甜者不過含糖分百分之四至五止下此則百分之一二三不等試問以之製糖宜乎不宜故價至賤僅能充作菜蔬矣糖蘿蔔則含百分之二十以上之糖分專門供給糖廠製糖之用惟因土質之厚薄種子之優劣人力之勤惰培植手續之良與不良蘿蔔含糖遂有多寡之異外人工於製器特創測糖機器以測之蘿蔔一入器中則知含糖成分爲何若成分多者收買之少者却還之或貶價成交均以測糖機測得糖分成分爲定此器價甚貴然爲糖廠所必需不得不備（未完） 
長篇小說 
[二城風雨錄] [  英國郤而司迭更斯原著常覺小蝶天虚我生合譯]  
　　卷中第二十六章（一） 
　　曼萊自歸湯訥於茲巳數年矣一門雍睦長在春風和煦之中曼萊事父相夫克盡其道絶似軟金之絲委婉盡如人意沙柯街本多廻響故曼萊家之笑聲亦恒不斷特是曼萊已有妊娠心中嘗竊竊自憂以爲分娩之事實爲婦女生平一刧冒萬險而卜一喜生死殊莫卜也故於歡樂之時一念偶此則又蹙額而顰然又不敢預爲不祥之語幸而天相吉人竟獲安然分娩曼萊竊自慶幸而老人以一索得瓦慰情聊勝笑口乃不能合以其雙頰酡紅酷似阿母卽亦名之曰小露蒔而湯訥亦樂不自支每自校中歸即於苞洛懷中接其繡褓以保姆自居苞洛則又愠見以爲又奪其心愛矣越年又舉一雄特未幾時曇花即萎曼萊於欣幸之中遽復失望雖曠逹亦不免於欷因以殤兒瘞之後園楓影之下春日秋宵輒一揮涕以爲紀念惟小露荲頗健乳哺旣離呀呀學語爲狀尤日增其美秀故曼萊亦足以自娛每亽刺繡之暇則令展卷習兩國語言文字蓋以慈母而兼良傅矣沙柯街上客來不多勞雷之外惟一卡登顧亦不常至一歲之中過三四次耳至亦無多語但坐屋隅觀其家人談笑以爲樂特不復洪醉矣蓋自曼萊規勸之後雖不能盡革前非亦頗勉力爲善今曼萊嫁已多年而卡登猶未忘其前言也亦可謂感人深矣若史蒂爾者雖未能忘情於曼萊然已無復妄想但以女郎竟嫁措大爲惜蓋史蒂爾此時亦已成家娶者爲孀雌微有資財且媵以三子特三子頑劣殊甚史蒂爾憂之欲爲擇師傅一日者挈其三子竟赴沙柯街以面湯訥將以三子從其游史蒂爾之意以爲湯訥一旦而得高弟三人於束修所入亦不無小補也不意湯訥竟謝不敏史蒂爾大恚歸以誠其子曰天下惟措大其窮困必終身須知機會之來有如麫包到口一經拒却卽墜地矣亟起而拾之必已　犬所奪則懊喪亦殊無及汝儕他日愼毋效措大之所爲致與佳運抗逆偃蹇以至終身（未完） 
 
 
 

Page 15

 
 
   
 
 

Page 16

 
 
   
 
