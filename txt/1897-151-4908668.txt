# 1934 - 151 - 4908668

 

Page 1

 
 
[王氏潛齋醫書五種○脉學四種] [  圖書集成局代啓]  
　　海寗王孟英先生所著濳齋醫書五種首醫案霍亂論等縱談古今之同異百家之得失滔滔滾滾折衷悉當一案一方發明病源莫不崇論　議縷晰條分久爲醫家寳笈前印五百部早經售罄今倩本局二次重印每部八本定價洋一元半○校印脉學四種每部四本洋六角寄上海三洋經橋緯文閣發售 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園　草存案曰敖氏傷寒金鏡錄曰痎瘧論疏曰達生編曰扁鵲心書曰本草崇原曰侶山堂類辨曰學古診則集前明及國朝諸名醫箸述彙輯成編誠醫學之準繩後人所宜奉爲圭臬者也原板久已模糊兹本局承博文書局之囑排印成編賜購者請臨上海博文書局揚州點石裕記選取可也計書八冊每部價洋一元六角 
[論整頓捕務宜變通成法]  
　　國家之設官所以除莠而安良也方百里之邑而設一令焉方千里之郡而設一守焉民之良者十而六七民之莠者十而四三守若令不能以徒手制也則必爲之設差役焉差役者所以張守令之牙爪而藉以制莠民之死命者也然而藥非毒者不足以攻毒民非莠者不足以制莠苟爲差役此其人必非良民也差役旣非良民則必莠民中之尤狡黠者而後爲之不爲莠民傅之翼卽爲莠民作之魁於是乎差役愈多而莠民愈不可制民之莠者維何曰盜曰賊盜之與賊古也無分賊民者謂之賊其罪且浮於盗今制則行强者謂之盜行竊者謂之賊盜則極之殺人放火賊則止於探囊胠篋盜之刑至大辟賊之罰惟杖笞二者情罪大小不同而其足爲良民之害則一也直省各州縣緝捕之責屬之捕役爲之長者有典史吏目而督其成者有知縣知州典史吏目以監獄爲專責而兼及捕務典史吏目有督飭緝捕之責而無進退捕役之權則以捕役卯名固隷諸州縣正堂故也吏目官從九典史官未入所謂朝廷不甚愛惜之官也故事大小衙門吏典年滿課其最謁選人得授斯職自捐例開後仕途愈雜任斯職者大率市井無賴失業游民惟利是圖不知檢束其於捕役猶商賈之有夥友也其於竊賊猶田業之有佃戶也良民子弟或習匪僻偶失恒業致陷饑寒不得已而一肆其鼠竊狗偷之技苟得里中父老忠厚長者規其過失全其廉恥周其困乏惜其聲名未始不可仍爲良民此陳太邱長所以化梁上君子也乃或不幸致爲捕役所執拘至私室百般拷掠體無完膚旣使之不得不承又縱之使永爲竊賊而收常例月錢焉至於斯時雖欲改頭易面重爲良民而不可得至於地方居民之以失竊報案者無論失贓多少惟以勘騐比捕了事否或置之高閣不特捕役不肯使竊賊到案卽爲之長者亦甚不願捕役之認眞緝捕惟是上下相蒙衣冠兒戲而已蓋捕役恃竊賊以贍身家而典史吏目卽恃捕役以充囊槖不啻以民脂民膏供官役之吸食而淸議有所弗恤法令有所不知卽或失主頗有勢力頻頻催促亦惟以攤賠若干爲釜底抽薪之計而斷不能使原璧之歸趙是則失主所得者直分典史捕役竊賊之贓餘而於原物杳無干涉甚至事關重大或爲營勇更練獲案若輩知必收禁則先寄阿堵物於捕役處而後挺身入獄此後捕役卽以其人之贓還救其人之身而竊賊仍得安然無恙以此而言捕務夫固何日而可整頓乎不知窮則變變則通爲政不行甚者必改絃而更張之弊必去其太甚今日之勢欲望捕役之認眞緝捕不能也欲望典史吏目之督飭捕役亦不能也惟有舉成法而變通之典史吏目專畀以監獄之責而不責以緝捕各直省府廳州縣所設之捕役一律刪除凈盡而後竊賊之淵藪空而後良民之蟊賊去其猶有肆竊爲民患者失主旣白諸地方官官卽予以文憑准其自行緝捕隨處得其縱跡均可送官究治幷曉諭窩家有不舉發者事敗與之同罪房屋入官如此則無捕役之名目實無往而非捕役若輩雖狡將何所容身乎夫古人聽訟拘犯且有給牌原告使往而不使差役者竊賊事同一例又安見其不可哉爰抒所見以爲世之南面臨民者告焉 
[八閩瑣紀]  
　　福州訪事友人來函云前報紀法領事因往洪山橋游玩偶在船頭小便因醉失足墮水當經照會地方官出示懸賞如有能撈起屍身者賞洋五十元懸格迄今杳無影響咸以爲葬身魚腹矣詎某日夜間該屍忽然浮起擱在木排之上爲排夫等看見急以竹纜將屍足繫牢一面報知禪臣洋行領賞旋將屍身擡至倉前番仔道有某洋人飭匠造大棺一具有醫生袖出藥本向屍身噴灑臭氣全消用大布一副裹而入殮聞屍已腫大腐爛不得不以布裹之也○福州地棍橫行往往結黨拜盟持刀滋事閭閻受害不淺臬司周子迪廉訪嫉惡如仇洞悉閩中痞棍害人疉經出示嚴拿懲辦有地棍唐有銓者積案纍纍爲廉訪查知拿獲又有陳細弟卽柴把桂亦著名棍徒控案亦多爲保甲局拿獲廉訪飭縣將二犯裝入二木籠在通衢示衆觀者路爲之塞莫不鼓掌稱快○福州近日圜法之禁大弛市面通用之錢每百文和私錢十餘文鵝眼十文以致物價昻貴異常小民受虧不少錢店攙知小錢漁利頗厚而私鑄小錢之爐亦愈出愈多刻下西南各鄕私爐如星羅棋布某日有村婦三五人爲私匠包送私錢爲某甲覷破向前盤詰正在相持不下適臬憲周廉訪乘輿經過見此情形卽令將村婦拿回署中發經廳訊問村婦極口承認並供出私爐及匠首姓名臬司將該村婦等發縣一面籖拘該匠甲乙等到案現已訊辦予以聨枷示衆矣○保甲局官封房屋不下數十處皆飭令地保看管其有歴年旣久者無人居住將及倒下現聞臬憲飭令將城内外所有官封之屋造具倩册呈送察核一面著令估價聽民贖買以免倒壞而益公欵云 
[鳩兹夏諺]  
　　蕪湖訪事人函云鞫大丑向係靑皮中之佼佼者屢經犯案懲比近已歛影戢形不復肆無忌憚矣日來不知緣何捉將官裏去萬邑尊一再刑訊殊無口供出示招告亦無質證蓋以事過境遷均不肯與之爲仇也故里巷喧傳均謂已可春生獄底罪疑惟輕矣又浮橋口葉姓靑皮曾因黑夜攫搶某米行學徒洋銀一案繫獄年餘保釋後仍不歛迹日前保甲總巡饒刺史在某處乘輿而過忽見葉又扭一鄕人肆意攢毆停輿喝問則因鄕人擔糞經過其門傾潑在地以致爭擾刺史惡其怙惡立飭笞責數百板叱令敢再有犯定卽加等治罪揮之而去○萬邑尊前此赴鄕稽查缺額荒田南阡北陌匝月勾留上月初八日返署聞各鄕隱漏之田此次又復查出不少蓋邑尊每臨一圩必首先核對舊日魚鱗底册除倒江缺口及已改爲村莊廬墓之田消除不計外其餘缺數必責令紳耆指出實地而後已因之隱塾爲荒及新墾未報之弊皆和盤托出非眞正倔强匿不肯報者從不輕予蒲鞭故四鄕輿論翕然無間至前云飭吏淸丈之事兹悉邑尊慮弓丈必假手吏胥易於舞弊不如仍躬自按鄕督率圩董之爲佳所帶二三吏役不過稍事前導 
 
 

Page 2

 
 
一切工食皆由邑尊自備絶不費及民間絲毫是以鄕民咸載道歡呼云○蕪湖自辛卯年閙教後卽經調有大營常川鎭守惟營壘原係艸創自後歴年請欵修補歲費已屬不貲而一遇颺風霪雨仍不能免東倒西歪之憾現由駐蕪精健營統領趙子鎔副戎禀請撫憲一律改爲瓦房所估營哨弁兵各房工料僅祗七百五十兩刻已領貲建造至中軍帳演武廳等屋則由統領自行捐廉起建○裕溪關稅務前因比較不敷撤退改委按司獄婁午峰叅軍接辦叅軍適經手監造尊經閣工程未竣暫以候補典史宋蘭生少尉庖代近日婁叅軍監造之尊經閣已經落成道憲親莅書院騐收旣畢卽飭赴關叅軍爰卽於上月望日前往接事 
[神山異俗]  
　　日本訪事人函云崎玉縣下秩父郡倉尾村有一老人名新井三十郎現年六十有五明治七年間已留髭髯迄今已有二十三年其長約有二尺五六寸誠罕見也○神戶荒田町一丁目有居民名松原音吉者妻年三十近忽一産三孩母子均各無恙雙生之事本不足異若一胎而得三子則亦不經見之事也 
[擬詰拒民]  
　　日本訪事錄鎭西日報云接東京電云日本派往布哇國之浪速艦已於東歴五月五號駛抵彼秋山外務省叅事官及瀨川移民會社繼等人當卽上岸赴日本公使館内至拒民上岸一事約在十日欲向布哇政府辯駁云 
[示查假照]  
　　揚州訪事人函云淮南總局門首日前懸掛告示一通蓋以各處奸民有假照誑人捐納也其示略云奉運憲江札開准江藩司松咨奉總督部堂劉札開准戶部咨稱據捐納房呈近查各省捐輸奉部駁回各員令其呈送執照者均經各該督撫將捐生原捐執照送部查騐經部查出假照頗多迭次移咨嚴查懲辦在案兹據奉天總督咨送假冐辦礦委員趙振鏞報捐監生及同知銜藍翎四品封典各照咨送查騐等因本部查此次送查趙振鏞捐照均係假照除由部另行咨覆奉天總督查辦外相應飛咨該督迅卽轉飭各捐局一體出示曉諭此後如該捐生未能親自赴局報捐務令可靠親友前往以免受愚被其誑騙並令各捐局每月將捐生姓名報捐官職大書榜示俾衆咸知各等因到本部堂准此應卽札飭該司遵照並會同臬司通飭所屬各州縣一體查緝務獲究辦云云隨由運憲江都轉札飭淮南總局照錄出示一時見者咸曰僞造假照哄騙鄕愚被其惑者固屬難免若如趙振鏞各照皆假猶膽敢呈由總督咨送大部查騐是眞可謂膽大妄爲之至矣當此各處捐務已成弩末似此僞造實屬有碍捐輸若不訪拿一二嚴加懲治恐捐務更難踴躍矣 
[嚴拿棍徒]  
　　欽加知府銜賞戴花翎卽補淸軍府直隷州特授奉新縣正堂加十級鍾爲嚴拿棍徒滋擾以靖地方事照得本縣下車伊始卽訪聞有棍徒李華昌洪亮豹卯志喜廖祚早江道隆徐本祚徐副四等種種不法均經飭拘到案分别懲辦今又訪得有其餘黨徐樹銓毛娃子等遇事生風魚肉良懦致民受其害殊堪髮指除飭差嚴拿外合行出示曉諭爲此示仰諸色人等知悉爾等務各父戒其子兄勉其弟各安本業毋作非爲卽有悞入匪途亟當回頭是岸如能革面洗心自當予以自新寛其旣往倘敢仍蹈前轍卽是怙惡不悛三尺具在幸勿以身嘗試本縣愛民如子嫉惡如仇務各勉爲良善是則本縣有厚望焉除飭差保密拿外合諄諄示諭其各懍遵毋違特示 
[匪人攫物]  
　　金陵訪事人函云老嫗某氏住居城北蓮花橋地方前日携同幼女乘拉車至洪武街某親串處向晚辭歸擬仍坐車而回奈時已昏黑無處可雇母女二人遂安步當車彳亍於道且行且語講論家常迎面忽來一人謂其幼女曰汝交因爾等日暮未歸甚爲懸念囑予來迎現已天晚須防匪人攫取物件汝可將臂上銀鐲捋下交與爾母收執女信以爲眞遂如其言不料甲伸手奪鐲幷搶衣包而遁母女至此始知遇騙徒呼負負而已 
[扼要緝私]  
　　揚州訪事人函云兩淮運憲江都轉以近年官引不能暢銷皆由私鹽充斥所致今歲又逢大比查緝船私尤關緊要前查得瓜洲口東北之九龍橋地方雖係小鎭實爲出江港汊擬於此處設一官卡以防走漏然添設卡員經費無出籌思至再查有孔家涵緝私向係一運判班一小班共有兩員莫若以小班移駐於九龍橋則薪貲仍舊而兩得其宜矣當經禀奉督鹽憲劉峴帥批准爰特遴員至彼相度地勢起建卡房一俟工竣卽飭令孔家涵某鹺尹前往駐卡巡緝 
[散勇過鎭]  
　　鎭江訪事人函云開濟輪船由蘇州裝練軍散勇數百名公平輪船由天津裝散勇三百餘名均於四月二十九日行抵京口兩輪船就七濠北岸下椗署常鎭道曾觀察聞信之下卽委水陸總巡周錦堂都戎妥爲照料都戎親率局勇在租界一帶往來梭巡不准各勇登岸旋查悉所載勇中有三十餘名須在鎭遣散都戎乃按名點騐發給飯食川資畢卽雇民船將散勇裝送淸淮原籍各歸鄕里其餘由兩輪船載往九江漢口等處遣散卽於次晨展輪上駛都戎在租界内外查無散勇蹤跡始帶巡勇回局勞瘁不辭都戎有焉 
[潤州競渡]  
　　鎭江訪事人函云上月十九日有賣黃荳船駛至丹徒鎭時已暮色昏黃遂繫纜停泊詎夜方過半突有暴客多人闖然下舟倒篋翻箱盡情搜括船主大呼救命盜等恐有聲息用刀砍之兩足俱受重傷噤不敢聲比盜去查檢所失約値四五百金當卽報知本地汛官並至城稟報丹徒縣請爲查緝按該鎭人烟稠密且有水師砲艇駐防盜等竟敢明目張胆行所無事有捕務之責者可不嚴加防範竭力搜捕以靖地方哉○客有自邵伯鎭來者述及上月中旬有飢民三百餘名由壽州一帶而至甲頭見之恐其肇禍遂糾集同類與衆飢民商議照街上鋪面核算如鋪面一家則令出錢一百文飢民不從堅欲倍之由是兩相齟齬遂致棄文用武卒以衆寡不敵中頭等盡受傷夷復向各處邀集徒黨興師報復衆飢民亦摩厲以須一塲惡戰兩不各有損傷旋經魯仲連其人掉三寸不爛之舌爲之解紛仍照前議發飢民首肯遂得無事○江西人某甲年將及冠舉止豪華僕隷如雲乘某輪船到鎭下榻於三生客棧忽於日前病故聞甲係簪纓世胄乃祖乃父皆歴宦途聲名赫奕甲以一身兼祧三家今往姑蘇將爲齊髠入贅之壻不料紅鸞未照白馬先迎不特若敖氏有餒而之悲卓文君已未嫁而寡當局者將何以爲情得無如梁武帝之日以眼淚洗面耶 
[杭諺]  
　　杭州訪事友人來函云學憲徐大宗師示期於五月初一日考試各院未取諸生現定於本月二十二三四等日塡册○浙省貢院工程由仁錢兩縣雇工修整已於上月十八日破土開工凡所需各料及工人辛資均照價發給並不准差役人籌暗中尅扣先行出示曉諭遍貼通衢○仁和縣蕭藴齋大令接印後嚴禁差胥人等意外需索書吏公牘不准延閣呈詞按期投遞除代書紙筆費不准另索分文幷出關防告示嚴杜招搖撞騙又出簡明告條十二張一禁開塲聚賭一禁酗酒滋事一禁婦女入茶館吃茶一禁土棍藉端索詐一禁烟館容留匪人一禁土妓流娼一禁私販小錢行用一禁惡丐强索橫討一禁大街馳馬一禁謊賒白吃一禁訟棍唆人詞訟一禁差役索取陋規如違立拿重懲不貸○浙省銀元局本擬上月開工嗣因機器房屋尙須擴充俟至六月間方可鼓鑄而鑄錢局則目前赶造以資接濟所需銅鉛現又由局憲委候補縣丞李二尹文蘭赴申採辦赶運來杭也○浙省向於五月十六日舉行温元帥會今屆五月杭府林太守特出簡明告條一紙嚴禁迎神賽會聚衆歛錢違者從嚴懲辦不貸發貼於該廟門首示諭煌煌今屆恐不能舉行矣○今春杭地多燒門挖閂之賊前經中城總巡趙大令拿獲匪徒二名從嚴懲辦幷飭各叚巡員加意防範此風始息乃上月二十八日夜間扇子巷魯姓燒門挖閂將欲拔關而門上所掛之空洋鐵箱墮地主人聞聲驚起賊已遁逃無可蹤跡惟一物未失亦大幸矣○寓杭西人曾在西湖之九曜山及北高峰營造洋樓爲避暑之計平時則關鎖雇人看管現在天時漸煖各西人已命工人前往掃除幷雇水木油漆等匠略加修整以便移居消夏也 
 
 

Page 3

 
 
[含垢輕生]  
　　鎭江訪事人函云西門橋下裕興泰布店係丹徒人趙姓所開有子某在店經理各事子本有登徒子癖而又有烟霞痼疾店之斜對門有增泰洋烟館館主楊某粤人也善於經營烟客雲集頗獲厚利有妾某氏年近三九姿容甚麗而性又輕狂趙見而悅之怦然心動假吐霧吞雲之便日事往還眉語目挑遂成好事兩情繾綣難解難分婦私將積蓄運置趙處楊弗知也不料春光漏洩被楊覷破情形不甘以一頂緑頭巾壓殺鬚眉並查得店内短缺銀洋以致資本日形支絀向婦詰責詎婦以情人已逸指姦無憑竟效河東獅吼大肆咆哮楊羞愧難堪愈思愈忿遂以一盞紫霞膏自圖畢命比及察知則以爲時過久毒已深入肺腑藥石無可效靈一縷幽魂已向枉死城中飛去矣當經死者之胞弟與長子赴丹徒縣喊寃求請相騐邑尊王伯芳大令親帶差役仵作人等於前日午後臨塲相騐據報騐得死者實係服烟身死並無别故大令離座親視一週飭令親屬備棺收殮一面飭差將姦夫淫婦帶回衙署想一經審訊當不難水落石出也 
[庸醫殺人]  
　　醫生呂某寓居武林三橋址有某姓婦身懷六甲己有五六月矣因舉重物以致見紅延其診治云是阻經以通利之劑投之不料將男胎打下婦體本弱旋卽喪命其夫囑家人等且弗聲張故延呂到家診脈呂固不知之也乘輿而來某引入臥房呂見婦已僵臥在床張皇無措意欲脫逃而已無門可出而婦家昆季亦至不由分說飽以老拳將其辮髮吊于屍牀之上肆口詈駡而輿夫在外不知情由但聞門内喧嚷啼哭之聲心知有異詢諸鄰右知婦已死卽回報信後經呂醫之子浼一與某相熟者前來調處一切殯殮之事歸呂承辦幷延僧道始得釋放而回 
[設筵祖餞]  
　　常鎭通海道呂鏡宇觀察入都陛見道經滬上假滬北天后官爲行轅小駐襜帷擇初六日乘輪北上已紀本報本埠關道憲劉康侯觀察松海防劉乙笙司馬上海縣黃愛棠大令及提右營廖楚才叅戎等文武各官擇於今午在滬北洋務處設筵祖餞蒲酒三觴驪歌一曲冠蓋雜沓想必有一番酧酢之勞也 
[易弁姑誌]  
　　本城提右營廖楚材叅戎聞有更調之說所遺右營一缺委周叅戎代理周叅戎不日卽當來滬然此係得之道路傳言尙未見有明文也 
[彩橈競渡]  
　　昨爲端陽佳節滬南各碼頭之艒艒船中人咸興高釆烈預雇巧匠於船上紥成五色彩絹在浦中爲競渡之戲紅男緑女白叟黃童相約遊觀者踵接肩摩較之往年更形熱鬧 
[及時行樂]  
　　昨爲端陽佳節居民咸煮九子椶繫五色絲門前徧揷艾旗迎風招颭風景頗足入畫是日天氣淸朗本邑城廂内外手藝中人咸休沐一天蓋以良辰美景行樂及時借此一日之間以抒終年之辛苦致足樂也邑廟花園内茶樓酒肆幾致戶限爲穿座無虛席自辰至暮遊人絡繹而來内園一律啓門任人遊覽小兒女或書王字於額或簪艾虎於鬢結隊偕來頗形擁擠小本營生者莫不利市三倍是處巡防局特派勇丁多名往來彈壓故宵小人等不聞有乘機竊物之事也 
[節日停訊]  
　　昨係端陽佳節英廨讞員屠興之别駕循例知照領事及英美各捕房停訊一天 
[惠及窮囚]  
　　本縣黃大令以端陽令節循例捐廉内監犯人按名賞給錢二百文外監人犯每名賞錢一百七十文其餘更夫禁卒人等亦無不各有賞給也 
[體恤工人]  
　　滬南蕭家廠地方創興自來水公司前日有小工南京人名老三者正在作工偶不經心致傷手指血液淋漓昨日又有湖南人曾亮廷不知因何傷及脚背二人均不能工作由工頭張寳生訴知法工部局打樣西人憫其受傷令請醫敷治工資照常給發俟傷痊後仍往作工 
[印捕不公]  
　　印度人某甲昨日上午喚乘第三千三百九十號東洋車由虹口西華德路中虹橋至下海浦梅家巷沿途旋轉約歴三點鐘之久至某紗廠停歇不名一錢揚長而去車夫向索車資印度人一味蠻橫遽以老拳奉敬一百二十七號印捕見之反將車夫毆打車夫棄車奔逃捕遂將車敲壞復令不准東行車夫被勒不堪遂拖車往西一路號哭而去 
[人證移縣]  
　　陸芝臣投英公堂控車夫羅連寳盜賣棉紗一案迭紀本報前日晚堂陸又投案求追屠别駕謂曰現已傳齊人證爾意欲如何答該車夫雖屬貧困而收贓之張華亭可請追繳别駕以此案糾葛甚多飭將全案人證及卷宗等一倂移送上海縣署請黃愛棠大令提訊追繳 
[瘋犬宜防]  
　　瘋犬噬人有毒人所共知故被嚙者宜早服藥療治俾毒從小便而出遲則不可救藥前日製造局對河浦東龍華嘴地方有俞某者農家子也於兩月前遭瘋犬嚙噬曾服瘋犬藥二次未見奏效因無甚痛楚故聽之前日忽然腹中大痛家中人悞爲痧症急投以痧藥痛不少减逾時喉中嘔出之物頗似犬形尋卽倒斃 
[巡局紀事]  
　　本邑入裘永林前赴十六鋪巡防南局控被浦東人翁友三串同楊見州唐鳳洲范子來等騙借洋一百五十元僞立高家行同裕典息摺等情當經鍾偉臣二尹提訊飭唐鳳洲於三日内將楊見州傳案覆訊前日翁友三唐鳳洲偕楊到案二尹於晚間升座研訊裘永林投案申訴前情幷請追還借欵楊見州供係浦東人向與唐鳳洲等爲米行生意有素識之翁友三因有正用央同唐鳳洲范子來等至裘永林處借洋一百五十元當由翁友三繕立同裕典息摺一扣時適同裕執事人不在典中故未商妥及裘到期往取無着並非串立僞摺今旣控案願爲料理以免拖累二尹判令楊見州唐鳳洲二人各交洋五十元范子來翁友三二人合交洋五十元限日交案飭裘永林具領其餘人證一倂交保完案○前晚十一點鐘時婦人朱周氏周沈氏偕至楊樹浦華順紡紗廠附近流氓曹德昌見之以其荏弱可欺攔路調戲時已夜深罕有行人以故曹益肆無忌憚氏將曹髮扭住狂呼救命巡防局勇丁聞聲赶至扭入局中曹維善二尹升坐訊問周沈二婦供訴前情二尹謂婦女深夜游行本屬自取其咎氏同供由親串家赴宴而回故至深夜流氓如此無禮叩求重究二尹詰諸曹德昌一味圖賴二尹大怒謂現被當場扭獲尙敢抵賴乎喝役從重笞責一百五十板交保具結釋放 
[英界瑣紀]  
　　流氓顧海林前因在蘇州河畔磚瓦船上拆梢曾由捕房拘辦遞籍乃今又潛來滬上仍在垃圾橋等處遇事生風魚肉鄕愚昨日適爲包探黃四福查見當卽拘入捕房捕頭著押候解送公堂訊辦○施景福卽施瑞臣曾因犯事遞籍前日偕其妻楊氏及趙汪氏徐子平等問其親串趙春泉索取汪氏之庚帖衣箱等件以致爭閙爲一百二十八號華捕拘入捕房轉送英公堂値日差向詢情由據汪氏稱係楊氏之親生女嫁與趙春泉之兄爲妻生有一子丈夫故後喪費無著向父母借洋了理刻因夫家窮苦故暫住母家前日回取衣箱被夫弟趙春泉勒住不還箱中尙有庚帖一帋亦被藏匿向索滋閙趙春泉則稱汪氏係我之親嫂兄故時曾將庚帖交下今忽串出自稱俄領事署繙譯之施瑞臣糾領歹人來家索取庚帖不允給還以致爭論由捕送來等語當卽入禀屠别駕飭一倂押候訊奪未幾兩造挽人求保别駕准之○德商愛禮司洋行控美商順泰祥號執事凌芝藩定貨不出等情當由德領事施君妥卜據情照會前來請傳凌會審等情别駕據情立卽飭差於昨晨將凌芝藩傳案别駕著押候會審○金仁甫禀坐黃阿茂蔣茂林之船由蘇來滬旣抵埠查點什物失去衣包一個向詢不服以致互相爭閙後由一百八 
 
 

Page 4

 
 
十二號美捕拘入捕房轉送英公堂别駕著一倂暫押候訊 
[法捕房紀事]  
　　昨報紀華人隷籍實叻之曾某與某大姐有染賃居法界寳興里第十一號門牌爲本夫伊阿虎偵悉先赴英公堂控訴後至寳興里與曾大動干戈投報捕房捕頭飭將男女一倂拘入捕房曾自陳籍貫且云在西字報館爲繙譯捕頭以曾旣隷叻籍應歸英領事管轄立飭包探前往英領事署查明旋據禀復英領事圖册並無曾某名字捕頭以旣非領事管轄應照華人辦理飭卽禁押捕房俟堂期解請問官訊究○昨報紀英界某華捕爲丐黨戳傷舁送捕房送院醫治法捕頭以若輩過於兇橫傳諭包探帶同通班探夥四面兠拿計拘到流氓十四名送入捕房押候解送公堂請問官嚴辦○租界章程不准婦女入烟館開燈乃有不肖婦女甘蹈法網自應罪及家長前日有城内九畝地居民某姓婦女二人至法界楊樹弄某烟館開燈店主不敢應命該婦以爲有心欺侮大肆咆哮適爲巡街捕所見一並拘送捕房捕頭姑念婦女無知初犯飭送巡防局交家屬領回管束 
[美界捕房紀事]  
　　營勇徐丁雲竊取同營某甲之衣服若干件昨晨持至虹口北河南路某質庫易錢爲包探石金榮緝獲拘入捕房押候解送英界公堂訊究○賭徒王阿大屢經懲辦遞解回籍者亦已數次矣前日下午在天后宮廟場排設念一門與人賭博經四百六十五號華捕拘獲解入捕房押候送英界公堂訊究○昨日上午有陳阿福亦在天后宮聚賭經四百六十五號華捕拘解捕房捕頭飭押候解送英界公堂究辦○江北小工李阿生昨晨在虹口怡和碼頭竊取廢鐵八十餘磅經包探石金榮查獲解入捕房押候送英界公堂懲治○前日下午時西華德路元昌路轉角處有病斃乞丐一名經附近居人告知四百九十四號華捕轉報捕房捕頭令傳二圖地保奚坤寳報請某善堂給棺收殮○前日傍晚北河南路錢業公所左近某姓家走失女孩一口約在七八齡左右沿途啼途爲四百九十號華捕所見恐入匪人之手因卽領送捕房旋經住居北蘇州路之某姓人投案領回 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣案紀略]  
　　浦東木匠李俊發持斧斫傷崇明人沈申舟幷攫取銀洋若干由其家屬將沈　送縣署請爲騐訊値日差據情禀明黃夫令飭候核奪前晚大令升堂訊問地保楊慶林投案訴稱某日徐玉林之子至小的處報稱有一不知姓名之受傷人倒臥田中小的得悉遂往觀者據言沈姓名申舟此次收得洋元携帶回家爲李俊發所見頓起不良持斧斫倒攫洋而去因轉告其弟西莊抬送案下求騐李俊發供稱向業木匠某日之晚有賊在屋後撬門被小的所聞赶卽追出將賊手持之鑿子奪而連戳之當時卽告知捕役並不知是沈申舟卭求明察沈陸氏供崇明人去年九月間遷在高家行居住夫姪申舟於上月廿四日出門翌日卽有人告知申舟被人戳傷躺臥田中因見傷勢甚重抬案求騐大令得供傳捕役李三至案詢問李俊發有無報竊情事並將賊具呈看答稱並未報知亦未將賊具看過賀之沈西莊供駕舟爲業母親向住鄕間此次搖得一會收洋二十元交兄申舟携帶回家途中遇雨至李俊發處避雨詎李見財起意誣艮爲盜將洋攫去並被戳傷有十餘處之多　　徐姓田中是以抬案求請騐究旋據受傷人沈申舟供稱是日小的携帶洋元行至楊家渡相近天忽下雨又昏黑所帶燈籠被風吹滅欲至村落中乞火不料李木匠誣良爲竊將洋攫去刃傷之下被其抛在田中求究大令飭仵騐得沈申丹有鑿子傷數處遂喝將李俊發重責二十下交差　赴行兇處查明實在情形禀覆候辦受傷之沈申舟發仁濟醫院醫治 
[英界晚堂案略]  
　　捕送在路爭毆之邵阿大周阿金至廨屠别駕飭押在案前日晚堂升座提訊卲呈遞禀詞供稱小的常州府屬無錫縣人兒予名阿大今年十八前年曾憑張桂生爲荐保至周阿金飯店習業據問於上年八月間落水身死草草成殮時小的以遠在鄕間未經親至前日始由籍來滬向之詰問屍棺停放何處周一味不睬因特扭案求追質之周供稱卲子却由張姓爲保荐在小的店中習業因時常竊取物仵曾憑各友交卲收領上年八月間如何落水身死實不知情如大老爺不信可將交還邵子之友邀案作証别反覆渡研訊供執如前隨謂卲曰爾子於上年秋間落水身死何以直至今日始行呈控殊屬不合判邵出外自行尋緝棺木周交保出外倘須覆訊當邀見証人到案作証一倂開釋○奚彩廷曹桂香在途打架經捕拘獲送廨屠别駕亦於前日晚堂提訊奚供無錫縣人向業成衣迭次被曹桂香糾約流氓索借洋元不允所欲卽持刀行凶上年十一月廿六日被雷戳傷由捕拘獲奉大老爺諭飭送縣署奉訊罰曹洋銀廿元作爲養傷費嗣曹央人向小的理說减去洋十二元完案不料曹釋出後屢向小的尋仇前日又欲向借洋十元否則當用洋槍擊斃爾命小的妻子聞而畏懼報由包探黃四福拘送到案求恩究辦質之曹供亦無錫縣人與奚同業上年彼此口角送縣訊罰多方借貸始得照繳現在奚以認識黃包探之故不由分說將小的拘案現在各安各業决不敢再與尋仇求恩鑒察别駕將曹大加申斥判具不准尋仇切結開釋 
 
 
 

Page 10

 
 
   
 
 

Page 11

 
 
   
 
 

Page 12

 
 
[十三年四月二十五日京報全錄]  
　　　　　　　單○大臣崇奏假期屆滿病難速痊懇因開缺摺○東撫李奏特叅河工買料短少斤重之委員請旨分别懲處摺○又　　　省酌减錢漕告示通飭立碑摺○又奏回空漕船一律南下片○粤督譚奏委員接署知縣片○四月二十五日内務府國子監正　旗値日吏部引見八十七名○睿王百日孝滿請安○崑中堂堃屾各假滿請安○崑中堂得賞謝恩○志公英信各續假十日○鈕楞額續假五日○誠全吳瑞預備召見○掌儀司奏初一日祭奉先殿潤貝勒行禮○召見軍機誠全　瑞○本日皇上升文華殿俄國使臣烏和他木斯科覲見○皇上明日辦事後至頤和園皇太后前請安畢還宮○四月分選單道江西鹽法春順鑲藍廕生知府甘肅平凉瑞壽正藍生員同知浙江嚴州傅潽山東舉知州貴州開州牛棠河南附通判江蘇松江劉盛驤湖南蔭生知縣江蘇興化謝元洪浙江甲廣東陽山林濟福建監湖南慈利葛秀華湖北廪四川岳池劉廷棟湖北陝西保安鮑誠堉浙江直隷高邑董振玉河南俱監河南密縣陶應輝湖南吏員湖南寍遠李春培直隷舉雲南廣通張之仁安徽附河南淇縣史悠履廣東舉四川三台李光第河南禀直州判甘肅秦州許炳宸山西拔府經直隷廣平陶祖堯浙江監吏目順天薊州榮紹期四川吏員巡檢湖南桂陽聶炳蔚陝西附典史陝西洛川劉桂芳四川附四川雙流王寅陝西監○○奴才崇光跪奏爲假期屆滿病艱速痊仰懇天恩開缺調理事竊奴才於本年春間感受風寒致患咳氣喘夜中失眠等證於本年正月二十日起奏懇天恩賞假數次赶緊醫治迄今兩月有餘喘諸證漸輕不意骽疾又復觸發難經多方調理始猶旋發旋愈近日作痛尤劇步履維艱精神亦因之委頓據醫云病久氣衰且受寒濕過重斷難尅期奏效伏思奴才受恩深重但能稍可支持自應力圖報稱無如病勢日增職難久曠再四思維萬分焦灼惟有據實陳明仰懇天恩俯准開缺調理儻能醫治就痊卽當泥首宮門求賞差使萬不敢稍躭安逸自外生成所有奴才病難速痊懇請開缺緣由理合恭摺具陳伏乞皇上聖鑒謹奏奉硃批另有旨欽此○○降二級留任又降二級留任山東巡撫臣李秉衡跪奏爲特叅河工買料短少斤重之委員請旨分别懲處恭摺仰祈聖鑒事竊查河工修防首重稭科凡險工最鉅之處需料亦更多必須斤重足數一垜方得一垜之用東省買料章程向以一萬斤爲一垜從前騐收祗以堆垜高寛丈尺爲准委員與料販通同作弊率多架井挑空斤重任意短少每至臨時缺乏貽誤築工關繫實非淺鮮臣於上年冬間通飭上中下三辦豫購今年防汛稭料凡接見買料委員無不告誡諄諄諭以斤重必須核實臣自二月到工上下往來數次自歴城以下至利津南北兩岸堆存稭料皆臣親督過稱抽查歴城以上卽委中游總辦候補道林介景抽查通計斤重購足一萬斤者竟無一人其短少尙不甚遠者由臣分别記過停委以示薄懲惟查有候補知縣楊先甲王惟賢慶瑞劉家善松秀車映斗等六員所購之料斤重短少太鉅皆在七千斤以下甚至有不足六千斤者似此痼疾已深牢不可破若不嚴行懲處則積弊終不可除河工將無從着手查楊先甲等料垜短少斤重不一臣卽以所短之多寡定懲處之輕重相應請旨將買料斤重太少之候補知縣慶瑞劉家善松秀車映斗等四員卽行革職候補知縣楊先甲王惟賢均以府經歴縣丞降補以示懲儆其林介景所查各處如再有短少情弊臣當續行奏叅臣爲整頓河工挽回風氣起見謹專摺具奏伏乞一皇上聖鑒訓示謹奏奉硃批另有旨欽此○○降二級留任又降二級留任山東巡撫臣李秉衡跪奏爲東省酌减錢漕告示先已通飭立碑民皆稱便幷將漕糧卷尾及耗米隨正徴收情形恭摺覆陳仰祈聖鑒事竊臣准戶部咨開議覆臣擬折收錢漕兩項數目可否作爲定章應俟舉行一二年毫無窒碍再行勒石立碑所稱耗米一斗五升折收京錢一千八百文檢查前案幷無此項耗米計算不得再收耗米之價所稱祗准捲勺成合不准捲合成升幷無似此成案應令自行酌核嚴定章程務使官吏不能藉端中飽以肅漕政而卹民艱等因奏奉諭旨依議欽此欽遵咨行到臣自應　照辦理伏念錢漕爲百姓脂膏不容稍有朘削臣所以嚴定章程力杜中飽者與部臣之意正相脗合上年遵旨飭查闔省錢糧一律裁减復訪聞漕米亦有浮收流弊幷將斗尖樣盤各名目槪行禁革無非爲體恤民艱起見惟尾數賦額攸關勢難刪去光緒十三年正月前撫臣張曜覆奏平原縣楊德成被叅各欵案内聲明糧米按合收納不准再捲成升通飭各州縣一體遵照在案蓋取民之數簡則多明升合以上人皆知之勺抄以下則愚民有不盡知者矣而書吏之浮收卽於民所不盡知者巧爲算取夫積合之數至而成升値制錢五六十文析合之數爲十而成勺則所値尙不及一文若不明定限制則畸零之數不獨一合可以升計卽一合一抄亦可以升計而民之苦累愈甚定以按合收納則眞數盡入皆知而吏胥不能巧取此循案辦理之尙無流弊者也至耗米一項向章額徴正米一石隨徴耗米一斗五升内係坐支車脚米五升津貼旗丁米三升五合幷食米二升共支米一斗五合下餘米四升五合照例每升八釐變價交帮加增席行三分運隨養廉銀六釐儘數支銷而委員盤費及漕船守凍尙不在内是隨徴一五耗米實涓滴皆有開銷惟從前徴收折色州縣任意浮收隨時加增武定一帶至有每石折京錢二十餘千折銀至七八兩者迨咸豐十一年前撫臣譚廷襄奏明每米一石定爲收制錢六千文幷未分晰正耗維時州縣浮收雖稍减於前亦未遵照定章同治四年前撫臣閻敬銘因州縣猶有浮收更多耗外加耗復於窮鄕僻壤徧爲出示曉諭凡有米麥豆一升折收制錢六千文並批飭各州縣照章隨正徴收一五耗米於田單串票分别註明正米若干耗米若干其孤貧兵米向不徴耗者摡行剔除不容稍有牽混自是以後凡向徴折色各州縣正米耗米均照制錢六千分别折算鄕民知有應徴正米卽有隨正之耗米並有應納之錢文上下相安均無異言同治六年正月前撫臣丁寳楨覆奏濟陽縣陳來忠並未浮收錢漕案内亦已切實陳明此隨徴一五耗米委非歸倂正米計算之實在情形也上年臣飭定核减章程民皆稱便下忙錢漕俱能踴躍輸將紛紛呈請勒石立碑以垂久遠臣恐鄕民藉端斂費徒滋紛擾　准民間私自立碑是以督同藩司通飭各屬由官立碑　　一面奏明立案現在各處鐫立已將次報齊並無異辭此勒石立碑毫無窒礙之實在情形也臣仰荷天恩俾膺疆寄凡有利於民之事無不竭力奉行此次核减錢漕正所以紓民力推漕糧折價正耗分計自同治年間以來相沿已久官民視爲固然較從前之任意浮收已有限制前撫臣閻敬銘丁寳楨均實心爲民凡病民之政無不極力革除而漕糧折收任其正耗分許自係體察情形實有不能盡革之處旣已相沿至今似可仍循其舊毋庸另行改議臣當隨時查察如有官吏藉端浮收中飽卽行從嚴叅辦决不姑寛以仰副朝廷勤恤民隱至　除將立碑告示鈔錄咨部查照外理合恭摺覆奏伏乞皇上聖鑒謹奏奉硃批戶部知道欽此○○李秉衡片再本年南運河工業　奏明仍歸河臣辦理上年南省回空漕船渡黃入運日期亦經奏報在案兹據河道羅錦文禀報江北江蘇各帮回空漕船八百八十六隻督飭司漕文武員弁晝夜催䟎已於本年三月二十一日全數挽出山東黃林莊轄境南下歸次除飭整理閘壩挑修河道以備濟運新漕外謹附片陳明伏乞聖鑒謹奏奉硃批道了欽此○○譚鍾麟等片再署揭陽縣知縣蔡逢恩調省所遺揭陽縣知縣篆務應行委員接署查有恩平縣知縣錢　才具　練　事優長堪以調署遞遺恩平縣知縣篆務查有　　縣知縣林兆鏞才具開展年力正健堪以調署該員等各任内均無盜刧己起四叅之案據藩臬兩罰會詳前來除檄飭遵　外　　謹合詞循例附片具陳伏乞聖鑒謹奏奉硃批吏部知道欽此 
 
