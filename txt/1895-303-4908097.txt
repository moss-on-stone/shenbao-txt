# 1895 - 303 - 4908097

 

Page 1

 
 
[彚解振銀] [  申報館恊振所謹啓]  
　　秋風漸厲北地苦寒齊魯飢黎凍餒交迫有心人蓋衋然傷之本館特彚集諸善士所捐規銀二千兩會同絲業會館解往散放特是災區遼闊博濟爲難杯水車薪斷難集事伏望仁人義士慷慨解囊乘兹緊要關頭多拯芸生姓命則雲礽食報豈有涯哉泐此布陳諸維德鑒 
[答客問劉大將軍事]  
　　日軍攻犯臺灣奸人得賄通敵劉大將軍知大勢己去避入内山或云己返厦門潛回珂里差乎臺灣之事其終不可收拾乎臺灣之民其終淪爲異類乎有心人痛哭長號不能不深恨於諸軍之畏葸失機而當軕者之棄巖疆如敝屣也有客語於余曰往事固不必論特不知劉大將軍固忠臣乎抑叛臣乎余矍然而起曰劉大將軍固忠義薄雲天有生所共仰者也子乃以叛臣疑之其有何說客曰臺灣己由李傅相割畀日人皇上亦經允准爲之臣下者自宜奉身而退不復交兵乃李伯行公子旣以讓地之文憑交付日將樺山氏而劉大將軍仍死守臺南不去必欲與己經和好之日本復動于戈目以叛臣誰曰非是余不待言畢攘袂裂眦曰汝眞喪心病狂耶奈何竟爲此言也夫中國自與日本用兵而後攻則敗守則退凡平時之自命爲興朝名將者一望見日本之旌旗壁壘無一不戰戰兢兢面色若死灰奔避惟恐不速甚至如丁汝昌者平白地將兵艦十餘號子藥槍砲無數拱手而獻之日人復有徒托空言封章入奏洋洋灑灑慷慨請行及甫一交綏而士卒星散隻身逺遁依然生入玉門者而衞汝貴衞汝成葉志超龔照璵黄仕林之徒居恒尅扣軍糧日揮霍於花天酒地一至用軍之際生死攸關仍貪利忘身多方漁獵直至十千天譴身受嚴懲者更不足齒於人數矣獨劉大將軍忠肝義膽誓不以尺寸之土輕讓敵人以彈丸黑子之臺南旣乏糗糧又無軍械而能與部下黑旗兵士戮力固守累月經年雖大事無成終歸退讓而其皭然不污之志則固可昭然大白於世間子旣非喪心病狂者奈何尚信口訾議若此哉客曰語云疾風知勁草板蕩識忠臣故古有以只欠一死爲惜者劉大將軍旣堅守於前何以不殉節於後今乃翩然逺去幾如見首不見尾之神龍豈非美中不足乎則應之曰是非貪生而畏死也將留此身以有待耳彼蓋見中原多故異域生心而統將中如丁汝昌衞汝貴衞汝成葉志超龔照璵黄仕林之徒旣以僨事而受懲安見繼其後者果肯忠勇煥發故不若暫時隱避緩死須臾他時或變起疆塲仍可出身以報國此劉大將軍之大志也豈屑效匹夫之自經溝瀆以諒節自矜耶客聞此言沈吟半晌囁嚅而言曰子言劉大將軍之爲忠臣固己然彼固我皇上所簡之南澳鎭總兵也總兵則宜以總戎目之今乃稱之爲大將軍豈非紕繆之甚者乎曰奚而紕繆之有大將軍非彼之自稱論世者見彼南澳鎭總兵之缺己開去臺灣又不屬中國彼旣無官爵之可稱則姑以大將軍稱之曷爲而有所紕繆若宴然爲十日大伯理璽天德者則眞紕繆矣烏得與劉大將軍同日而語哉客曰僕嘗聞人言蘭州回匪之亂妄稱將謀占新疆西藏蒙古甘肅另立亞細亞洲自主之國此蓋由於自主臺南之劉大將軍作俑若輩乃起而效尤然則劉大將軍安得謂非我大清之罪人余聞之急直唾其面曰狂妄奴識見顚倒如此尚足與論天下事哉夫回匪叛民也猶昔年蔓延一十有三省之赭宼也子今旣信叛民語子苟生於赭宼作亂之日亦將信赭宼語乎且劉大將軍初未嘗欲自主臺南也近見萬國公報載劉大將軍所出選紳設院告示自稱本帮辦又云據紳士許南英面稱公議不服日立爲自主國是臺灣之自主非叛大清實緣不服日而起矧事出衆民之公議惡可責之劉大將軍然則劉大將軍固古今来忠義薄雲天之偉人汝旣欲阿附忝顏媚敵之庸流汝自然見忠義薄雲天者而反生誹謗矣從今後請閉汝口毋溷乃公客慙而退余乃錄其語而存之 
[上諭恭錄]  
　　九月初八日奉上諭順天府奏請賞給普濟堂功德林等處及廣仁堂米石各一摺現在節交寒令近畿一帶貧民生計維艱所有普濟堂功德林兩處恩賞小米三百石加賞小米五百石及廣仁堂恩賞小米三百石均着照例賞給另片奏請賞給蘆溝橋粥廠及資善堂暖廠米石各等語加恩著照所請賞給蘆溝橋粥廠粟米四百石資善堂暖廠粟米三百石以惠窮黎餘依議欽此○初九日奉上諭巡視東城御史文博等奏現任武職自盡牽涉該營叅將請交部審辦一摺東城左營東便汛守備李振祐自縊身死經該城指揮相驗屍身左胎脖上寫有因叅將趙長春頭目金秀林逼害致死字跡並據屍子李濤供稱趙長春屢次勒索銀兩以致情急自盡等語索關現任武職自盡牽涉本營叅將亟應澈底根究該營頭目金秀林著交刑部審訊叅將趙長春著卽解任聽候傳訊欽此 
[本館接奉電音]  
　　昨日京師飛電傳来硃筆六道上諭一道敬謹譯登○九月十五日奉硃筆遣李煊芬爲正考官馮文蔚爲副考官钦訿同日奉硃筆知貢舉遣徐樹銘去欽此同日奉硃筆内簾監試著連陞易俊去欽此同日奉硃筆這闈内彈壓副都統著敬昌去欽此同日奉硃筆這收掌試卷著朱黻謝桐去欽此同日奉硃筆李端遇補授通政使司通政使欽此同日奉上諭譚繼洵奏沙巿地方失火彈壓勇丁與水龍會爭路口角致傷民夫請將營哨各官懲處一摺湖北沙巿地方爲川楚要衝派營駐紥原以保衞地方乃該勇丁因爭路口角竟敢持械出隊致傷水龍會夫實屬兇横不法所有在塲滋事之勇丁著譚繼洵督飭道府嚴審確情旋軍分别懲辦管帶武勝前營都司歐陽榮章著交部議處副將熊得勝遊擊余萬盛均著卽行革職以肅營規該部知道欽此 
[丁沽客述]  
　　天津友人遞来消息云甘省逆回擾亂重軍門福祥己督率所部赴援又有前防關外鐵字十營奉調西征該軍向係熊軍門鐵生統領緣軍門抱恙請假回南就醫遂由欽差大臣劉峴帥改委張總鎭星元方總鎭友升分統開差尅期赴敵又江西布政使司陳舫仙方伯冋統湘軍福壽等營前奉征回戒行未果現以賊氛孔熾方伯仍當率旅西行以圖恢復雖聞逆回人數愈多而天戈所指想不難計日而掃妖氛也○督辦東征糧臺胡雲楣廉訪去年新募定武軍十營初駐新河嗣移馬廠該處原係盛軍飛騎營馬隊駐紥之明也草深土肥宜於畜牧但飛騎營盡係馬隊故於馬廠爲宜定武軍九營皆係步隊馬隊祗有一營築壘開濠不如小站之爲得地且小站係向日盛軍駐防之所無須另起爐灶并有屯田可使耕耨故廉訪批准移營各營統帶均於九月初旬督率全隊開駐小站矣○津城守望總局統轄十八叚分局向由江蘭生太守總辦太守現在升授正定府知储是以守望局差爲李太守蔭梧接辦太守曾辦是差駕輕就熟自當游刃有餘也○冋駐軍糧城銘軍馬隊兩營統領潘軍門萬才去年添募才字前後中左三營出 
 
 

Page 2

 
 
關禦敵現在軍務敉平除將新募三營遣撤外原統之銘軍馬隊兩營亦併入奏練直隸提督所統之三十營内潘軍門業己補授淮揚鎭總兵俟將防務交代清楚卽當晉京陛見前赴淮揚履任矣○駐津西國官商今年秋季賽馬定於月之十一至十三日爲期届期津海新關於該三日内午前八點鐘開關十一點鐘封關銀行亦於午正十二點卽停交付此固向例也惟歴年津郡西人春秋兩季賽馬均於禮拜四起禮拜六　以便星期憩息一日今届則起於禮拜一畢於禮拜三較前爲稍異耳所有騄駬驊騮奪得錦標者俟再續述 
[營口瑣談]  
　　近来沿海一帶盜賊頗多有寍帮瑞大號坐莊客人周姓同伴北人杜姓買舟溯山崖淺灘赴錦行至距天橋廠五十里海汊停泊榜人入村買物突来盜匪多人將舟中貨物行李搶刦一空盜半營口人有認識杜姓者欲滅杜口故杜見殺於盜周則行李雖失人尚無恙○倭兵每日到營千餘名各處號房大街各店均己住宿殆遍尚三五成羣日在南頭各住家訪問空屋與彼筆談據言露宿甚苦願借一椽詞極卑遜非復春夏時傲岸氣象矣惟其運船銜尾而来糧儲軍裝積如山阜海城又聚倭兵兩萬有餘忽去忽来究不測其何故也○營埠輪舶来往日多停泊者多至十餘艘所裝舊豆刻己告匱各鄉新豆尚未運到故價己漲至三兩九錢矣○三江公所施醫局自六月初開診計期三閱月共診過二千餘號施藥三千餘帖誠惠及窮黎之善政也現在北地天氣漸寒朔風凛冽己須御棉来診得皆尋常小恙故兩醫士業己停診不日附輪南旋矣○營口向用錢票自倭兵佔踞各店漸次收回通用現錢交易而現錢不敷周轉兼用洋圓至八月間巿面銀錢兩緊大會商令各殷實鋪户各自套票每家出五萬串倭官聞之取票樣看視見光緒年號飭令改用明治會商卽將舊票收回搭用所出新票改用甲午乙未年字樣僅二十餘店肯出合計不過十餘萬串不敵平常一家之票所以仍形竭蹶銀價日跌每兩止易東錢七吊七百七十折合制錢一千二百三十餘文○自去冬邊烽告警各戲班己星散經年兹有雙勝和班由廣寍来營禀准倭官在東營三乂廟演唱三日大會及各商會館因時局多艱寄人宇下未知何日復我版圖均無興宴會該戲班所以生意毫無又有昔爲衙蠧今設花會之流氓出頭歛錢在舊道署西南空塲搭臺演唱適值倭官傳大會諭以本月十六日卽東歴十一月二號爲日皇萬壽令營埠各店懸旗慶賀該空塲本係道署公地向章每逢萬壽卽在該處搭棚演戲三五日以示與民同樂今爲日人佔據不能無今昔之慨也○初二日倭官斬决搶犯楊錫臣一名因在鄉間結夥刺傷倭兵割斷氣顙刼去洋十五元若屍未失獲案訊明判斬○遼陽州徐觀察所部馬步十三營出紥八盤嶺安山站等處咽喉要地倭將聞之亦將駐海城倭兵拔至距遼界不逺各屯堡分紥爲兩拒之勢致民間訛言蜂起然旣議和斷無再動干戈之理寄語遼民可以高枕無憂也 
[羊城鯉信]  
　　撫憲馬玉山大中丞蒞任以来勵精圖治勞怨不辭偶抱採薪仍力疾辦事不敢少休初三初四兩日病勢忽增頗形沈重文武百官紛紛詣轅禀安幸醫生藥石有功略見小愈想吉人天相不難漸漸復原也○委署西關汛官張千戎譽己於上月廿六日到任視事按千戎係隸旗籍勇敢多才素爲上游器重今奉斯委想安良除暴必定大有設施前任鄧千戎係因刼案過多未能破獲以致撤任兹聞大憲仍責令帶勇緝捕以圖自贖云○學憲惲次逺文宗早將廣府歳試考辦完竣因另有要公故仍勾留在省兹聞所辦公事業己就緒定於月之初十日起程赴惠潮嘉等屬考試先行牌示該府傳集生童聽候開考想彼都人士早己磨勵以須矣○候補道周觀察炳勳自卸署肇羅道後卽奉兩院札委總辦水陸師學堂事務昨日觀察親赴節轅禀辭到堂視事按該學堂事務觀察曾辦過數次今又復奉斯委想駕輕就熟定能措置裕如也○城内保甲查辦甚嚴各委員每於深夜之時親叩客店之門進内訪察遇有生面之人卽細加盤問倘或形迹可疑則拘回局中故近日有客投宿店主皆不敢濫收生意遂爲减色至於開燈烟館防範尤密每間祗許設牀四張不能容留多人吸食甫交二鼓卽限熄燈而各烟館以如此受制遂一律閉門歇業凡欲領略烟霞風味者皆不得其門而入頗形不便云○製造軍械各局前因省費起見迭將工匠人等裁減過半現因回逆披猖西陲不靖大憲公忠體國畛域無分籌撥軍火解往接濟兹恐各局工匠無多趕造不及遂飭下各局委員查照舊額添募足數俾得從速製造以濟要處云○入秋以来天時亢旱雖曾得雨數次仍未十分沾足故晚植禾稻大半售枯收成僅得三成左右至於薪柴亦因無水運載来源極少所以省中柴米兩件價值日增居民皆不免有米珠薪桂之歎也○武會試闈姓票大憲示諭各廠限以九月初一日開射之前一律止截以昭公允聞本科定於初五日開射而目下各廠仍未截收且投票者源源而来比前尤盛憲示雖嚴幾等諸具文可見粤省人情之好賭矣○前晚清平高橋某酒樓廳中所懸之火油燈忽然爆炸火光四射幾兆焚如幸臨近河干取水便易登卽撲滅不致成災然亦受驚不少矣 
[格斃私梟]  
　　蘇州訪事人云匪類成羣結黨或開塲聚賭或販賣私鹽動輙持械傷人恣情拒捕實屬藐法己極罪不容誅趙大中丞履任後訪悉情形立即札飭所屬一體嚴密查拿有敢臨時拒敵官兵者格殺不論本月十一日望亭鎭附近有地名北蔡者停泊匪船數號適撫標新中鹽捕營砲船巡哨至此正欲向之盤問匪類竟敢持械行兇旋以力不能支經巡勇殺斃九人餘隧乘間逸去砲船乃卽開駛回蘇據情禀報 
[噩耗誤傳]  
　　鄂省某大令原籍西蜀聽鼓楚北幾歴寒暑辦事精敏頗　憲眷月前鄂中大憲委署黄梅縣事業己懸牌大令卽赴各憲轅禀謝禀辭琴匣劍囊束裝就道忽得原籍電音悉封翁偶得急病醫藥罔效遽歸道山大令聞訃痛不欲生卽赴轅禀報告假各親友亦無不爲之蹙額振腕擬卽奔喪回里因資斧未就姑延數日詎未數日復得平安家報封翁矍鑠健飯固無恙也大令不勝驚訝專信往詢方知前信之僞不知大令何以取怨於人而爲人侮弄若此大令旣得平安家報復求上臺錄用則黄梅百里己另簡他人矣語云損人不利己造此僞函其設想之毒不較甚於蛇蠍哉然於己果何益乎 
[鴛湖風月]  
　　嘉興訪事人云嘉恊都司新任傅都戎於某日到禾泊舟東門外官碼頭標下府城守千把汛弁咸往迎迓都戎登岸入城暫住關帝廟卽赴府轅恊轅禀到禀見然後往各署拜客各官以禮相答聞擇定本月初六日卯時接印旋卽整隊迎霜降○初二晚二鼓時突聞人聲鼎沸水龍如飛而至隨往探之直至北門外東塘灣端平橋毫無形跡步上橋頂四顧不見火光少焉水龍相繼馳回翌晨始詢悉東塘灣街對河董姓家遺火牀前延及蚊帳頃刻火光直冒射出窻外急擊銅锱隨經鄰人爲之撲救而熄祗燬蚊帳並不延及他物故水龍赶到時己無影響然鄰居己飽受虚驚矣○有過境之楚軍寅字營前旗親兵大小數十船旣至卽封捉船隻不分商船航船概被封去聞此軍係從鎭海到乍浦由乍浦至禾以往泗安初三日又有數艘過此諒亦駛赴泗安耳○宗太守於初二日密往各鄉鎭巡察明查暗訪使彼匪類防不及防左旁敬當解纜時並不明示何往行至途中始定云○嘉興縣署各書差循例恭祝三相尊神千秋神誕特集資傳班於初二三兩日搭臺儀門内演神戲兩日各房書吏虔備福禮拈香慶祝○廣潮帮在禾貿易甚衆惟盡業烟膏供奉天后聖母及武聖極虔近更習染禾俗每於朔望往曹王廟進香彼將香燃點頂於頭上喃喃禱告而後揷入爐中大約不過求得利而己○每年三九月必集欵傳戲班恭祝天后聖母千秋聖誕此次帮中人仍循向例傳鴻福堂於初三日在會館敬演神戲一臺虔具三牲福禮並各樣巧紥高裝以相爭勝 
[一笑而逝]  
　　杭垣艮山門外獅子嶺地方胡姓翁年九十餘夫婦齊眉身體康强而頗好善家有良田數頃桑園十餘畝種粟養蠶每年所入不乏餘資翁遇貧困之家無不周卹子五人次三早世其三人皆勤儉持家且能禀承父志樂善不倦孫十餘人遊邑庠者三曾孫七人長亦讀書聰頴年十四補博士弟子員去歳完姻年甫十六翁之意蓋欲早抱元孫　期五世同堂之慶今年七月間新婦分娩果侍一男翁欣然色喜謂家人曰吾家承祖宗餘蔭薄　　產食指雖繁　虞凍餒吾年臻耆耋　　不壽所　冀者得能再添一代則五世同堂矣今果　願而償死亦 
 
 

Page 3

 
 
瞑目彌月之日懸燈結綵大開筵宴邀請親友飲畢謂其子若孫曰吾家資財雖不甚豐然亦可以度日又得子孫繁衍此皆先人積　　到我生平見善必爲係爲爾等積福今心願己遂行將就木我死之後汝等當善體我心也又謂諸親友曰今日奉請光臨者非徒爲湯餅之筵蓋將與諸君永訣耳言畢大笑一聲遂閉目不語視之則己氣絶矣家人悉將燈綵收拾舉行喪事其壽具早己置就衣衾等物俱以粗布爲之平日常謂其子曰我死之後不必多做佛事不如將此作爲善舉誦經禮懴均爲無益之事也翁眞如洪範所言五福齊備者歟 
[宜昌雜爼]  
　　沙巿裏河寛不及三丈由草巿出長湖商舶之往来巿廛者咸由關沮口而入支流曲浦纒絡町墟鳬艇魚航又時出没其際故覊人旅舶靡不歎其清曠焉今以襄水内漲岸田汙萊操灌園業者致不能以寒菜一畦爲禦冬旨蓄之計卽舍農而漁亦以水深難得徒作濠濮之觀臨淵默羡傍水人家咸爲積潦所苦而終無宣洩之計也○署理江陵縣張邑尊集慶以名孝廉現宰官身前月印綬初綰循例觀風禮書以駢體文示請邑尊謂與此邦人士結翰墨因緣誰弗知予非不能握管者但標脾試期足矣此可見大令秉性樸誠斷不欲揚厲鋪張以文勝質焉題目錄下生監題蕩蕩乎民無能名焉三句江湖水生鴻雁来得来字五花館賦以五花賓館敢從容爲韵馬融論書張文忠公集後月夜登仲宣樓放歌七古一首童生題其有成功也雲夢掌中小得中字庾蘭成擇居賦以誅茅宋玉之宅爲韻三湖棹歌七絶四首○壬辰春草巿泰山廟酬神演戲滿兵出城往觀者因與平民口角鬥毆致傷斃十餘人釀成大案經督撫將軍題奏奉諭督撫秉公辦理無稍瞻徇訊結後草民情理較足獲罪亦輕擬流徒各一人滿兵情理旣乖獲罪亦重擬絞二人流二人左司恊領等官一併革職嗣後將軍副都統委員坐守城門稽察出入不許旗兵越雷池一步現因日久事平禁漸廢弛本年八月廿五日草巿景明觀演劇旗兵又逐隊往觀見臺上描摹男女痴情形容忠奸故態不禁興高采烈連聲贊美旋有青皮數輩喝阻遂致口角繼奮新勇互帶重傷經和事老極力勸解始各偃旗息兵幸此地離城最近滿兵肇釁後卽鼠竄狼奔遁入城中旁觀者懲於壬辰之役有裏足不前者有拂衣而去者亦無人助理青皮爲難不然仇讐相尋寃寃相報滿漢官不又大費躊躇耶○荆關護軍道憲委龍大令統帶招募六十名係沅湘健兒居多號褂皆飾以青緣以白俟小陽春時候領往彈壓現駐紥湖南會館前○武勝營槍傷水會中人並毁壞水砲諸器一節張大令卽出城與該營統帶商辦因意見齟齬而罷各水會夫役以寃憤莫伸紛向十三帮董事處辭謝謂武勝營在沙一日吾等不敢救火恐其又遭捶辱各客商聞此消息以近曰天氣亢旱設有不測誰爲撲滅無不同聲怨詈歐陽統帶始知理屈將哨官余麻子革出又將肇禍之營勇七名解赴縣署歸案懲辦旋經前縣龍大令出爲調停在本巿元亨利貞四字圑各演戲一臺和事張大令又捐鶴俸二百串赶將水砲水桶修理整齊掛紅鼓吹送至各碼頭安置以息衆怒現衆怒雖平而案尚未結督撫憲委特用道札鳳池觀察来沙查辦至日拜會富道張大令飭辦差人等將萬壽宮掃除懸設燈綵以爲道憲行臺歐陽統帶聞憲旌莅止卽具盛筵親赴行臺禀請求見觀察一概擋辭統帶卽行返營聞統帶現己奉撫憲札將營撤回鄂省而另調田家鎭營駐紥沙巿矣○楊洪順染坊汪夥者懶於鶴而猾於鶻大爲主人齒冷汪夥知他人臥榻非久能鼾睡乃襥被不辭而去近以膏戀紫霞債臺百級因於芙蓉帳裏頓得妙計知楊東與培厚福參號素有来往乃僞票楊東印票一紙往取紅參一斤該號疑條係贋鼎誑謂汪曰爾主人適在小店盤桓何未譚及汪答此係三老板所用又問三老板何以不至汪歎曰前數日感受風寒病勢頗重近雖稍愈而精神困憊需參調養故囑持條来取以爲將来左劵耳該號以人熟情眞坦然不疑當揀好參如數付去俄而三老板彳亍於該號門首店友以參事告知則謂汪夥己擯斥數月矣該號遂曰累承光顧又有印條小店認票不認人三老板曰染坊圖書只於染坊来往取信從不以此揀取貨物無己當共緝之適楊姓有某夥老僕與汪莫逆因密審其蹤跡某夥支吾謂前月尚共往還今則黄鶴一去不復返早己鴻飛冥冥矣楊姓小東年纔就傅適在旁謂某夥曰爾昨日引我張家巷烟館閒耍尚見汪也楊姓及該號人等卽往張家巷某烟館圍之果得汪褫其衣縶其手足若鳬之浮於水者而弔之並贈以湘夫人數片始供參己轉　余天寳堂藥店得錢二串八百文錢己花銷凈盡參號乃備價贖歸仍著汪償還原價汪以阮囊羞澀不作一語該號亦無如何僅將衣服扣留呵斥而釋 
[湘撫蒞滬]  
　　升授湖南巡撫陳大中丞寳箴將次抵滬黄大令飭差預備供張己登前報兹悉中丞於昨日午前乘輪到滬本城文武各員咸往恭迎 
[方伯過境]  
　新簡廣西藩司游方伯智開入都陛見道出申江昨晨抵埠本縣黄大令聞悉之下命駕前往恭迎如禮 
[屍棺南下]  
　　拱北輪船失事前己屢紀報章兹悉船主之屍撈獲棺殮後附豐順輪船南下本月十五日己抵申江登岸時泊在浦中之各輪船皆下半旗以志哀悼旋於午後四下鐘時就西塋安葬 
[廟貌重新]  
　　浦東三林塘鎭之北有崇福道院俗名聖堂層樓傑閣畫棟雕樑頗具壯觀大殿一楹供北極率天上帝眞武神像素著靈應是廟創建於宋而盛於明歴来修葺均載邑志邇以年久失修風霜剥蝕日炙雨淋勢將傾欹廟祝慺擬募化重修以籌欵維艱有志未逮近得上海曹君順甫黄君靜園等十六人宏施善願集資巨萬共襄是舉行見翬飛鳥革廟貌一新神如有靈當降之白祥以爲世之好善者勸也 
[冐堂收捐]  
　　有一無業滬氓慣操他省口音溷跡租界招摇撞騙從未破案今則騙膽愈大竟敢冒名元濟善堂向各店號收取捐欵前日至天潼路潤德堂藥店索捐有素熟諸善堂事務之胡某適在其店將其人熟視良久憶堂内並無其人知爲拐騙而其人知　機己洩卽飛步奔脫胡告知該堂司事向各店查對己被取去十餘家並有僞繕收條現擬函請捕房查究 
[諭拆草棚]  
　　南巿沿灘一帶自八月初一爲始興工開築馬路己紀前報兹悉各勇丁荷鋤執畚從事河干現從集水街起將到水利局止惟水利局迤南海運局薛家浜一路尚有久大萬裕各碼頭瓦屋草棚木樁等類有碍工程刻經黄大令飭差頭薛貴傳諭該業户限於三日内將前項有碍工程等類一律拆除并立界石竪立紅旗以便動工並出示懸貼該處俾使週知 
[放火未成]  
　　本城盤香弄顧姓家前晚二鼓時被匪徒種火焚毁大門及門檻邊柱一時濃烟迷漫赤燄熊熊鄰居聞有嗶剥之聲開門探視該匪己逺遁無蹤舉家汲水灌澆幸卽熄滅然亦險矣 
[染坊被竊]  
　　裕大染坊開設大南門外於本月十二夜被賊竊去寄染絲線若干包當時店夥睡熟並不知覺迨天明見有墻穴方知被竊卽訴知捕甲查緝未獲昨日開具失單投報請飭緝矣 
[訪案解省]  
　　前報紀署蘇臬憲胡芸臺廉訪查悉本邑廿七保十一圖地保周文邦十圖地保陳惠亭前充三圖地保曹安卿及詹信山金喜生五名朦請漲灘升科覓主價賣希圖分肥並有唆訟哄騙魚肉鄉愚情事札飭上海縣飭差提齊候備文申解在案兹己備就公牘昨日午前黄大令升坐二堂飭將周等由待質所提案點解周等同供小的等並未犯案求明鑒大令諭曰爾等所作之事爾應自知本縣現不深究解省聽候臬憲大人訊究可也又供小的等前曾賄賂原差陳松濤洋蚨數百元允不解案現旣解省應請追還黄大令嚴訊該差抵賴良久然後認洋一百五十元大令喝責二百板將伊子木生收押候如數繳案一面將陳松濤並周等共計六名派令解差押解省垣於午刻動身起解矣 
[法捕房三則]  
　　住居大王廟地方艾雲生之子年僅七齡隨其鄰居出外玩耍行至法界吉祥街在人叢中走失沿途啼哭巡街捕知係迷失路途帶入捕房請爲安揷翌日經捕頭詢問明確暫留捕房待領未幾卽經家屬認領而去○蘇人李某賃居八仙橋淞泉園浴堂樓面積欠 
 
 

Page 4

 
 
房租三十餘元爲房主控訴捕房拘李押繳等情己紀昨報捕頭以李將原摺藏匿在家不肯交出昨又飭探至伊家搜取原摺呈繳到案以便解堂訊追○沙遜洋行經收房租潘某之婦與鄰居兪耕生之妻口角爭毆以致潘之養媳走失投訴捕房經捕頭飭探將兪夫婦拘入捕房押候覓保其婦先經保出捕頭又飭包探查明養媳下落兹據包探查得該童養媳年十六歳現在城内親串家俟領出冉行核奪 
[義賑徵信第一]  
　　逕啓者本年奉直奇災津沽海嘯而永平灤州等州縣災情益重經盛杏蓀觀察疉電告急勸辦義賑運解錢米當經電商任逢辛觀察禀蒙浙江撫憲廖榖帥旣司道大人仁錢兩縣合捐制錢四千千送往天津指交嚴佑之大善士散放又經盛觀察来電購裝現錢二萬七千串零三十千當往漢口購買分批運津至災重處散放易錢之銀由楊子萱大善士交来規元二萬兩其時津門現錢短絀得此運解洵爲救災良法宜其爲善必昌也[  勸辦奉直義賑慈谿嚴信厚謹啓]  
[宏濟時艱]  
　　頃奉到助賑張信洋一百元正陽無名氏紋銀念兩平安吉慶室紋銀五十兩三錢二分消災驅病子紋銀四十九兩八錢七分陸胡氏祈病速愈洋五十元全水氏規銀十兩寳應恊賑所集捐三十元三墩明善堂唐子望善土募集賑洋四十六元八角銅洋四元泰州不留名洋三十五元懷德堂鍾善氏洋二十元當此山東順直河南災區放賑追欵之急電紛紛勢若倒懸刻不容緩今蒙諸善士惠助而来宏濟時艱施救災之手叚憫憐垂斃隨種德於心田善善交孚定邀天神同鍳源源接濟叩祝福壽無量謹代孑遺災黎九頓叩謝虔申謝悃上海六馬路仁濟善堂籌賑公所施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
