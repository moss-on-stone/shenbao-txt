# 1918 - 334 - 4916457

 

Page 1

 
 
   
 
 

Page 2

 
 
   
 
 

Page 3

 
 
[時評]  
[交談（冷）]  
　　南北之交戰已一年有餘矣今於議和之始而互相通電是猶友朋之間絶交後而始相交談也 
夫交談者友朋和好之先聲國家中之機關亦然即國家與國家也亦然然則所謂絶交者即絶此交談而已交談絶而交戰始交戰止而交談又始交談之義大矣哉 
[專電]  
　　北京電東海致七總裁微（五日）電云卅電敬悉生民不幸遭此擾攘兵革所經之地膏血盈野井里爲墟溯其由來可深憫惻歐戰告終此國彼國均將偃戈以造和平我以一國之人猶復紛爭不已勢必不能與世界各國處於同等之地位淪墮之苦萬刧不復世昌同是國民顚覆是懼况南與北一家人也本無畛域可分故迭次宣言期以苦心謀和平以毅力致統一近覩美總統威爾遜今年九月間之演說所主張國際同盟用知世界欲躋平和必先自求國内息爭然後國際和平乃有堅確之保證爰即明令停戰退兵表其至誠冀垂公聽固知諸公亦是國民之一分子困心衡慮冒百艱以求一當决無不可解釋之端今果同聲相應是我全國垂盡生機得有挽救之一日也世昌憂患餘生專以救世而出但求我國（電碼中訛）芸芸衆生得以安其食息營其生業此外一無成見所有派員會議諸辦法已由國務院叧電奉達敢竭此衷唯希明察　　（六日下午七鐘） 
　　北京電府院微（五日）同電復七總裁兩電措詞府電僅言對内對外言和不可緩院電分三說首述中央和平之進行次論會議地點主張在寗中分兩節一言滬寗同爲國土無中立可言寗爲完全行政區域較宜二言辛亥係兩國體不能與現時並論末論與會委員不能以省計擬南北各派十人電尾有速候電示等語（七日下午二鐘） 
　　北京電和會委員各部派一人叧任委員長一此席田熊汪皆不願就現徵朱啟鈐同意聞已活動 
　　（七日下午二鐘） 
　　北京電張謇派代表劉煥來京陳述調和辦法定今日謁見府院（七日下午二鐘） 
　　北京電公府擬設外交財政兩委員會定汪大燮爲外交會長周自齊爲財政會長會員除閣員外在野要人均分别加入（七日下午二鐘） 
　　北京電昨政府應在京督軍圑請求撥付現金二百四十萬各按比例派分 
　　（七日下午二鐘） 
　　北京電今日衆院開會吳淵提議延長會期兩月多數通過次决定上次選舉憲法起草委員會開票有效由秘書核准當選票後再報告至院内預算案照審查通過其餘各案均交審查（七日下午七鐘） 
　　南京電王芝祥頃過寗赴滬（七日下午五鐘） 
　　南京電贛北鎭守使吳金彪陜代表党仲昭抵寗（七日下午五鐘） 
[法國無線電]  
　　里昂電巴黎回聲報刋載關於媾和大會之消息其言曰國際協約國和平會預備大會俟正式迎接威爾遜總統及意王後將於十二月十七日在法國外交部開幕法國國務會議尚尚討論及於法國全權大使之任命惟吾人可信大使之姓氏當於政府人員中求之國際協約國大會之討論似可於一九一九年正月十五日前後告終此時眞正之和平預備大會即將開始與德國全權大使接洽如無意外事發生和平大會之最後會議將於四月杪五月初告終云（六日） 
　　里昂電星期四日晚法總統在總統府設筵歡宴比王及后席間法總統述明法國景慕之忱畢追溯德國侵犯比國中立之情形而比國之中立德國曾正式保證之並述比國如何謹守約言目覩全國土地幾悉被佔據甘受侵略者之種種隱謀及虐待歷時四載有餘法總統末言曰欲予此次戰爭以道德之解釋比國前途殊未可限量將來除去中立之障碍重獲其主權及獨立所受延長之痛苦必得滿意之報酬法國曾置身於比國之側防衞自由比國殊可希望法國永遠之感謝云云比王答辭讚揚法國在此次戰爭中所表示之軍人及公民道德末言曰比國已解除條約上規定所須擔任之國際義務此項條約已爲此次戰事所動摇比國理宜藉法國及協約國之助力恢復其經濟之昌盛在新規律中覔得凝固平等永遠之要需以遂其命運云云星期五日巴黎市政廳開正式歡迎會歡迎比王及比后市議會議長及賽納府尹均有演說比王謝辭宣稱彼深幸能將脫離覊絆之比國城市之敬禮致諸巴黎城云（六日） 
[路透電]  
　　倫敦電邱吉爾氏在登第演說謂海軍部决議無庸要求德國交讓希里哥倫島政府對於鐵路國有問題已有定議德國所加於現金船舶證劵及其他貴重動産之損失必令傾所有而賠償之英國之入媾和大會絶對抱定主張不得限制其維持海防之權（四日） 
　　倫敦電海軍大臣吉特士爵士在里定演說謂土爾其之安佛將軍及布國與奥匈舊日執政者必須審明其罪狀如確有罪行應加槍决吉特士又在某處演說謂巡洋艦第十支隊防守自哇克萊島至埃斯蘭島海面共攔截接濟敵人之船一萬五千艘逃過封鎖線之船不足百分之四（四日） 
　　倫敦電亞格拉姆消息决定廢孟王以孟國併入塞國者乃孟國國民大會非孟國國會（五日） 
　　倫敦電邱吉爾氏在登定演說謂英國參與媾和大會代表擬要求全歐一律絶對廢除强逼兵役制 
　　巴黎電德人已開始按照條約交還一切今已將取諸俄國之金三百萬佛郎交與協約國保存俟和局成後再還俄國並逐日交還所盜法國之美術品所已還出者值價約英金八十兆鎊（五日） 
　　巴黎電半官消息徵實協約國國際大會議定須要求荷蘭引渡德皇由協約國審訊之說（五日） 
　　巴黎電胡丹氏聲稱薩克遜俘虜營發生極重大之事端協約國現請福煦上將對於此事取極嚴厲之態度與德交涉（五日） 
　　古本海琴電柏林消息英國裴蒂海軍大將拒絶德國提出减輕休戰條約關於北海貿易及漁業條欵之請求（四日） 
　　古本海琴電丹國政治報云英俘一大隊被迫徒步遠行至斯特汀該處德員紛擾無序諭令英俘仍步行回阿爾達瑪英俘不從德員即取出機關槍恫嚇之但英俘不爲所動卒乘火車而回（二日） 
　　亞姆斯特丹電前德太子將發表放棄個人權利之文但文中並未云及其子嗣之權利（四日） 
　　亞姆斯特丹電英軍已入奥國鐵羅爾省（四日） 
　　亞姆斯特丹電斯巴法國休戰委員要求德國供給馬克九十八兆以充佔據德境英法軍第一月維持費（五日） 
　　本恩電來因河數鎭聞有反對革命之舉動而陸軍中亦確有帝制運動柏林勞兵會會長摩爾甘堡氏於演說時謂禁衞兵一隊十二月二十八日回駐柏林之際遵其隊長之命歡呼德皇而柏林附近之兵會多聽復古黨之驅策又謂證明前朝有罪之公文已在柏林公署焚燬云（一日） 
　　哇太樺電樞密院院長羅韋爾氏在郝浦港演說力主坎拿大應直接派代表參與媾和大會如海外代表僅限定一人則彼願該代表爲坎拿大人因坎拿大爲英國最大最久之領土也（二日） 
[各通信社電]  
　　北京電可恃方面頻傳徐樹錚在日本簽定借欵合同之說故有人力勸總統重行聲明否認此種借欵之宣言（六日） 
　　北京電外交圑已請外交部注意於上海德人工校之存在該校有德敎員三十五人華敎員十二人學生六百餘人並請注意報告中德社會交際之雜誌目下外交部尚無决定辦法（六日）以上字林報 
　　北京電今日銀行圑以鹽欵四百五十萬元繳付中政府目前國庫存有日人鐵路借欵六百萬元加以此次鹽欵共有一千零五十萬元預計十二月份開支則需一千五百萬元（六日） 
　　海參崴電關於謝米諾夫將軍之消息多相抵觸參謀處曾接柯爾恰夫海軍大將來電如下謝米諾夫違抗命令破壞陸軍後路電報交通實犯背叛國家之罪應即革職伏爾柯夫將軍應遵守戒嚴令懲治不服從最高執政員之人此間謡傳謝米諾夫將軍現與加爾米柯夫將軍聨合柯爾恰夫海軍大將已派兵征之協約軍將在赤塔阻該軍前進以免雙方用武 
　　（六日）以上路透電 
　　北京電安福俱樂部於昨日下午開會决議如左各條件此亦可視爲曹錕張作霖之意見一依和平統一之主旨贊成政府與南方妥協二維持現總統地位三已修正之國會組織法選舉法非經國會决議或憲法頒布後不得修正或廢止四憲法中之重要問題須採取各方面之意見以達改正約法之目的五各省軍民長官在任命雖屬總統之職權但不贊成以此爲南北妥恊之條件（七日） 
　　北京電據國務院方面之消息云今日開國務會議時已將中國預備提出於歐洲媾和會議關係軍事範圍之條件决議如左四大綱一中國全國有備兵八十萬人之必要二將膠州灣收回作爲海軍根據地三修改光緒二十七年中國與各國締結之條約之第七八九三條四交還德國俘虜須償還經費以上各條件係依照各國之例者（七日） 
　　廣東電國會議員一百三十名（以政學會有力議員爲中堅）聨名電致各方面聲言制定憲法脩正選舉法及選舉總統爲今日之急務（六日） 
　　廣東電李根源語人云國會問題膋由舊國會制定憲法選舉總統制定議員選舉法之後始行解散然後再依新定之選舉法重行選舉較爲適當（六日） 
　　奉天電張作霖有將於九日啓程回奉之說代理督軍張作相已命沿途軍隊從事警戒（七日） 
　　奉天電日本林公使於六日下午七時乘京奉火車抵奉天中日官民至車站迎迓者甚衆該公使即於是日下午十時乘安奉火車啓程經朝鮮回國（六日） 
　　漢口電王督軍於本日下午一時半回鄂（六日） 
　　東京電今日開定例内閣會議討論媾和問題並可决延長日美仲裁裁判條約有效期間（六日） 
　　東京電日本政府擬從明年起擴張陸軍航空隊預定支出經費約六百萬元（六日） 
　　東京電日本政府决定在外務省添設對華借欵主任官監督對華借欵事件（六日） 
　　東京電徐樹錚將於明日下午七時由東京啓程回國（七日）以上東方通信社電 
　　東京電中國講和特使陸徵祥等一行昨夕抵横濱即往格蘭德旅館投宿陸氏病狀依然故將於該地靜養二天待至八日上東京與日内田外務大臣會面　　東京電各國之講和委員至十四日將齊集巴黎當先由直接關係戰爭之英美法意四國委員决定會議之順序條件及其他關於講和之一般大方針而後開聨合國一般之預備會議至其協定成立後當以講和之範圍分别爲由於直接戰爭所生問題之整理及關於確保將來平和之各種事項乃進而開始商議欲爲以上諸項之準備應費不少之時日故今年内當止能開單聨合國一邊之商量會議對於敵國之商議非來春將不能開（七日）以上共同通信社電 
　　北京電善後會議除中央派出總代表外其餘代表省各一人由院與各督軍商定（六日） 
　　北京電段芝貴退志甚决並京畿警備總司令一職亦再三呈辭元首意擬照准以張懐芝繼任（六日） 
　　北京電張作霖聲言俟副座問題解决後出京 
　　北京電閻錫山援張奉督設東三省兵工廠成案請設晉南製造局參陸處主批駁院議擱置不覆 
　　北京電參戰處以鮑黑督爲便利西北國防軍及聨軍起見發起紅十字會昨會陸部通電全國協力提倡　（六日） 
　　北京電陸徵祥將以明令任爲議特使繼任外長擬汪大燮（六日） 
　　北京電各督出京回省陳光遠仍以病留津有不願回贛任之說（七日） 
　　南京電張謇受期成會囑託將來寗與李督接洽即國赴滬（六日） 
　　福州電陳炯明與李督約休戰云已飭許崇智等停攻李督昨電臧軍堅守防線勿前進免生枝節 
　　（七日） 
　　香港電廣州國會議員通電實行制憲法選總統軍府以此電碍和平之進行頗不滿意（六日） 
　　以上中孚通信社電 
 
 
 

Page 4

 
 
   
 
 

Page 5

 
 
   
 
 

Page 6

 
 
[公電]  
　　旅滬湖南善後協會上南北當局電此次戰禍湖南受創最鉅慘酷之狀前史未聞曩者湘民輾轉鋒鏑號泣無門今幸雙方罷兵敢以吾湘三千萬同胞歷刼所受之慘狀爲當道一瀝陳之在湘客軍數逾十萬淫掠焚殺無所不至舉其著者如醴陵之役全城被焚黄土嶺之役女屍滿山此外城鎭市村焚掠蹂躪幾無幸免潰軍土匪更番擾害全省公私財物搶刦一空惡探誣指陷害無辜釐局横暴强攫商貨民命民財朝不保夕頃據湘省來人報告最近情形如財政金融之紊亂尤令人不寒而慄旣設裕湘銀行復私設日新銀號濫發紙幣互相兌換狼狽爲奸湖南銀行去歲在滬訂印銅元四千五百萬串原爲收換舊票之用今舊票不惟不換更將收存未燬之爛票及滬印之新票一併發出計新舊銅元票一項數已逾一萬萬串又以紙幣勒派各縣兌換現洋每縣數萬元綜計吸收現金爲數極鉅而軍餉仍復欠發紙幣永不兌現又强定最低兌換法價銀行可按法價易銀商民則不能以法價兌現由是官家可以一紙之空票流通商民則不能以賤值之法價交易又日鑄銅元數萬串均販漢漁利錢票日增銅元日乏遂至銀錢兩荒市場金融根本破壞人民無端破産百業以之荒廢其受害尤烈者首爲民食蓋軍民以紙幣易米米商不能以紙幣易榖終乃遂致無形罷市不僅此也湘岸榷運局復巧立護照名目加收鹽費每包苛徵部於國課使鹽商失業窮民缺販故目前湘垣石米需錢百串斤鹽需銀四兩人非淡食即屬絶糧民不聊生至於此極凡茲所述皆屬鉅痛至於四民失所百物凋殘困苦流離萬言難罄用是不避危疑以最摯痛之詞爲吾湘災黎乞命伏懇雙方當局速開平和會議亟謀妥協並懇先行解决湘局妥籌善後救濟各事宜救焚拯溺解此倒懸不勝迫切待命之至旅滬湖南善後協會聶其杰左宗澍朱恩綬梁煥庭陳炳煥向瑞琨馬鄰翼袁家普張孝準向垚羅良幹何盛林曾毅吳應圖王猷陳嘉異周四維鄧雲鵬林鸝曾秉彝龔振煌等同叩陽 
[要聞]  
[勸告後之北方情勢]  
　　五國勸告之後時局形勢急轉直下有一日千里之勢當勸告提出之日政界中首知此事者爲錢代理錢氏得此消息立即赴府報告是日晚間軍政界要人及公府要人卽广重要會議一次將時局上各問題略有商議並定次日召集督軍開府院聨席會議此二號之情形也至三號公府會議畢各方面之持異議者均爲五國說帖所罩住於是一切時局上各問題遂覺易於著手即安福派所拚命爭持之國會問題亦可以南北同時消滅爲條件根本解决此一難題旣有著落則其他各問題不難發展在京各督昨經聨席會議後已有不得不走之勢惟索然而走又覺心有不甘乃想出一法以爲抵制聞某某督軍於昨日午後齊集於曹錕之京寓中議定各將欠餉及回任後收束軍隊之欵開具清單向政府立即討索並先以電話通知錢代理令其儲欵以待俟領欵到手立即出京錢氏接電後趕即邀請曹財長共同計議曹已聞風托病未往王占元則决定昨晚十一點出京返鄂已向路局索車 
　　選副問題安福派及二三督軍彭吹甚力本有日内舉行之訊反對派議員慮有意外波折相約於選副日出京近數日中亦有先已出京者但自警告提出後形勢頓改野心家知大勢不可抵抗已不似前數日之堅持大約將無形擱置矣 
　　又聞當三日公府會議時合肥謂歐戰結果以後時局宜早日解决余以爲對於南方所要求凡屬可以讓步者不妨讓步各督軍中發言者甚少結果對於對等會議已無問題即名目亦不堅持用善後兩字惟地點一節在座者以西南來電主張在滬原不必堅持不允不過以租界爲會議地點似有未妥擬與西南再商如必不欲在寧則則亦聽之而已此層尚未解决至代表人物聞閣員中有主張熊秉三者督軍中有主張田煥庭者田氏在場表示不願擔任東海則言秉三亦必不肯任蓋秉三早言平和期成會之地位祇可立於中間决不願代表一邊也最後東海言及内閣問題謂時局如此外交形勢如此國中尚無正式内閣余實不知其可前托雨亭仲珊向國會方面疏通究竟結果如何張作霖言此案儘可以提出曹錕亦接稱可以通過東海欣然此所以錢能訓同意案即於會議當日下午送到新衆議院也 
[錢内閣之支配問題]  
　　各派競爭甚力 
　　内閣總理以錢能訓提出一節已紀昨報惟此次提案並未提及閣員但閣員分配問題至昨日午間已經開始搏戰各派競爭閣員以爲將來活動地步者除安福部新舊交通系爲較有勢力外研究系與討論會昨日亦臨時加入安福部注意財政交通兩席舊交通係注意交通農商兩席欲挽其首領擔任其餘討論研究兩系則欲謀得内務及農商兩席以擴張勢力故昨日僅提總理職是故也頃聞某要人云當局擬將各黨派之領袖支配各部其公配方法如下農商總長方樞財政總長周自齊内務總長王揖唐交通總長朱啓鈐陸軍總長靳雲鵬敎育司法海軍三總長暫行留任其參謀總長一席則以田文烈調任外交一席未定聞安福派舊交通系對於財政交通兩部各盡死力爭持如不分配停匀則兩派必有一派不出席加之尚有許多人物亦擬競爭一席據政府中人警察非將全體閣員分配於各黨錢内閣一時仍不易成立 
　　據某方央面消息閣問題在一兩日前形勢尚極混沌前日東海特招張作霖入府叩以疏通情形張答尚無把握東海變色曰此事疏通數日尚以無把握一語來相搪塞余六十衰翁復何所求以後不妨由諸君去幹言次即出五國勸告相示張瞠目無語旋入會議席合肥亦力允疏通乃於前日下午提出總理同意案於衆院現已付油印尚未列入議程聞安福議員對此意見尚未趨一致該部首領王揖唐擬於今明日内在太平湖俱樂部先開一茶話會以資預備並演說目下情形及亟須維持錢内閣之理由惟有一部分議員因王揖唐應允政府疏通内閣又將彈劾案取消有傷議員面子大爲不滿同往詰問王氏嗣經張作霖曹錕等疏通復歸平靜現彈劾案有先行撤回之說又據日人消息前日所咨送之同意案僅錢總理一人其他一般閣員并未提出聞政府方面所希望者内務爲周學熙陸軍爲靳雲鵬或田中玉財政爲龔心湛或張壽齡其餘槪行留任第安福派方面之希望則擬推王揖唐長内務其餘亦須稍爲更動故雙方意見尚未一致分配確定恐滅在旬日以後惟外間紛傳方樞謀長農商擬將田文烈轉調陸軍之說斷不至實現 
[處置德奥財權之建議（續）]  
　　（丙）中國應付德奥單獨契約借欵表（一）德瑞記第一次借欵（借額）三十萬鎊（已還）二十四萬鎊（未還）六萬鎊（到期年月）五年十二月（二）德瑞記第二次借欵（借額）四十五萬鎊（已還）九萬鎊（未還）三十六萬鎊（到期年月）十年到期（三）德瑞記第三次借欵（借額）三十萬鎊（已還）十萬鎊（未還）二十萬鎊（到期年月）六年十二月（四）奥第一次借欵（借額）一百二十萬鎊（已還）四十萬鎊又扣去購軍艦九十萬一千五百鎊（到期年月）六年十二月（五）奥第二次借來（借額）二百萬鎊（已還）六十六萬六千五百鎊又扣去購軍艦一百零五萬八千五百七十六鎊（到期年月）六年十二月（六）奥第三次借欵（借額）五十萬鎊（已還）十六萬六千五百鎊又扣去購軍械十七萬八千五百七十六鎊（到期年月）六年十二月（七）四年十二月未付奥上三項本金展期欠款（借額）一百二十三萬三千鎊（到期年月原訂五年至九年分年攤還（八）五年十二月未付奥上三項利息展期欠欵（借額）六萬六千三百十四鎊（到期年月）原訂六年五月以前還清（九）德華銀行短期債欵（借額）中幣六百二十六萬七千七百三元（十）德洋行德船廠軍艦軍械欠欵（借額）二百四十萬元（十）（一）瑞記及德華期票欠欵（借額）一百十四萬三千○四十元（到期年月）十五年滿期（說明及辦法）兩表一二三三款所有未交德國瑞記洋行之債欵應否照付擬照局類第一第二兩種辦法參酌辦理如果必須付欵亦應展期悉照第二辦法丙表四五六三欵係奥國借欵由奥資本圑代表瑞記洋行經手向借之初訂明借欵内扣出若干金鎊向該行訂購軍艦或軍械故三欵之内皆經扣去鉅欵然至今并無交貨此三欵處置之法應核明除已還已扣之數外如仍有未清之本息其辦法擬照乙類兩種辦法辦理其未交貨之欵擬照後文戊類辦法辦理丙表第七欵此項係因民國四年十二月底應還奥國第一二三三次借欵之本金一百二十三萬三千鎊未能付還另發債票訂於民國五年分起至九年分止分年攤還所有過期欠欵擬照乙類第一第二兩種辦法辦理丙表第八欵此項係因民國五年十二月底欠付上條三項借欵之息金六萬六千三百十四鎊未能付還訂明展期至六年五月以前還清嗣因絶交停付擬照乙類第一第二兩種辦法辦理丙表第九欵此係民國五年財政部先後向北京德華銀行暫借德金又公砝銀共約合華銀六百二十六萬七千七百九十三元擬照乙類第一第二兩種辦法辦理丙表第十欵此係陸海軍部向德商禮和德達生逸信各洋行及碩效船廠訂購軍艦軍械欠欵約共二百四十萬餘元擬照乙類第一第二兩種辦法辦理丙表十一欵此係財政部塡給保商銀行之期票由保商轉入瑞記洋行德華銀行約共銀一百一十四萬三千零四十元至民國十五年滿期其過期欵項擬照局類第一第二兩種辦法辦理未到期之欵另定還期（丁）德國應付中國賠欵表（一）絶交以後没收中國隴海鐵路存在比國之法金三百零九萬餘佛郎（二）又没收各項料件一百二十五萬佛郎（說明及辦法）此欵係交通部隴海鐵路在比國存欵法金三百零九萬餘佛郎又各項料件約值一百二十五萬佛郎絶交後德國將此兩欵没收應向德國索賠並令認賠各種損失（戊）奥國應府不交軍艦軍械賠欵表（一）奥第一次借欵（扣去英金）九十萬一千五百鎊（二）奥第二次借欵（扣去英金）一百零五萬八千五百七十六鎊（三）奥第三次借欵（扣去英金）十七萬八千五百七十六鎊（四）奥免圖船廠（扣去英金）購船定欵四萬九千鎊（說明及辦法）表内一二三三欵係奥國扣去訂購軍艦軍械之欵久無交貨值此船舶缺少運輸不便中國政府受損甚大且戰後船價比較戰前昂貴倍蓰此即中政府之損失應令賠償戊表第四欵係奥國土地俾路免圖船廠收去海軍部購船定欵久未交貨責賠之理由及辦法均同上條以上統共二十一欵皆中央政府與德奥直接交涉之財産此外各省欠付德奥商人債欵及購貨物價亦必不少應由政府通電各省查明數目尅日復電以憑彙辦茲依院法提出建議案請付公决咨請政府查照辦理提出者黄錫銓連署者韋榮熙陳介蔣棻譚雨三何焱森周詒春盧諤生許受衡王錫蕃陳邦燮陳振先 
[新參院補選副議長]  
　　新參院副議長朱啓鈐辭職後前日各派開會取决態度安福派决定選舉自派議員非安福派則决定不選舉自派議員而仍出席自由投票昨日（二日）下午一時該院開選舉會梁士詒主席因出席人數寥寥乃宣告延長時間三十分兩次延長直至一點四十分始足法定人數主席宣告開會首先由秘書長報告文件畢主席報告現因本院副議長朱啓鈐業經辭職即應儘先補選衆無異議主席遂宣告用無記名投票法每票限舉一人遂指定陳介瞿文選等八人爲檢票員乃令秘書入場檢查議員人數主席報告今日出席議員共爲一百零七人應即按席散票乃先由秘書發票畢先令檢票員投票多數議員亦即陸續投票畢由檢票員依法檢查票數後由梁士詒報告投票結果今日出席議員共爲一百零七人票數亦一百零七張名刺數目相符得票最多者爲田應璜共得七十三票次李盛鐸得二十八票秦望瀾得五票賈耕得一票（四人皆安福派）田應璜得票已超三分之二應當選爲副議長報告畢衆請田即日就職田乃登臺致謙詞畢主席宣告散會時二時五十分 
[京華短簡]  
　　撤防費先撥十萬直隷山東安徽奉天江蘇五處派赴前途之軍隊已預備撤回參陸處已擬定每處暫發開拔費十萬元俾可着手撤防其不敷之數陸續請發隨時匯往接濟 
　　施鶴初應召回京日前奉命赴寗之代表施愚因議和地點未定南京會議未開滯寗多日五國勸告提出夕政府去電召其速回施已於昨日抵京當即謁見東海及錢代理今明日討論南京開議事畢仍行返寗　　梁士詒之辭職說自五國勸告後和局發展聞前日晚間梁士詒在其私宅大開會議列席者重要人物約四五十人周自齊亦自天津趕到會議至夜深始散聞梁氏有先行辭去議長消息 
　　援粤司令將取消援粤總副司令自停戰令下久有取消之說現在和機日迫據政界消息此項名義日内即行取消張懐芝决定調京委用吳佩孚則任爲湘省軍務會辦至張懐芝第二路部下在贛湘方面之張宗昌施從濱兩旅則另行撤回改編 
　　修正關稅之籌備修正海關稅則當局認爲事在必行近曾迭由財部籌議辦法但將來稅率之改正此時必應先事調查以爲異日與各國磋商準備而將來修改標準則又必須以近三年進口物價爲準繩由是財部近將調查手續分列訓令各省財廳遵照辦理其辦法大致一凡奢侈品及類於奢侈品之物皆應按現在昂貴價納稅於歐戰議和後尚須加增一關於輸入文明材料及有益民生物價宜按三年前之極少者規定一關於軍事上需用物品宜知日後尚較此時缺少於稅收上不無减收一其他各項應定以折衷稅法辦理即令照此辦法先事調查存記以便將來提議修改　　財部致電吳佩孚兼財政長曹潤田頃以本部名義拍致衡陽吳佩孚師長一電略謂衡屬應收稅欵均已列入國家預算不宜任意截留自通電日起希執事勿再循照前例隨徵隨用以免破壞國家預算統計嗣後凡關尊處用欵請向曹經略使支用或由部撥事關國家預算希勿漠視 
　　印花稅取締攤派財政部日前電致各省謂近來各處徵收印花稅難免無任意攤派苛擾商民情事查納稅雖爲人民應盡之義務而經徵亦當以經濟狀况爲標準不能强制攤派請即嚴飭所屬迅將此項辦法取銷勸導人民照章貼用令各印花稅督查員隨時密查儻再有前項情弊即行嚴懲不貸 
　　紀院部處委員會院部處合組之委員會前日開會討議處置敵僑之辦法聞是日僅决定先咨行該主管機關將從前辦理情形呈候核議至到會委員爲國務院之許家澣内務部之王揚賓農商部之王治昌司法部之余紹宗敎育部之湯中陸軍部之羅開榜海軍部之謝葆璋交通部之陸夢熊稅務處之文溥等九人其外交部之委員劉崇傑則因假缺席至財部委員現在尚未派定 
　　楊以德運動開復政府前因楊以德取締敵僑不力致來協約國責言明令免楊各職以張汝桐接任直隷警務處長兼天津警察廳長嗣後各方面來電爲楊緩頰者甚多聞昨日周馥等亦有電至京略謂津埠近日發生電車洋員槍斃巡警一案雖不難依法了結而來日方長誠恐别滋事故民國以來天津晏安實賴楊以德之力仰懇俯念前勞重予錄用仍以楊以德充警務處長以張汝桐專任警察廳長俾資得力云云楊亦可謂不自量矣 
[最近之軍事要電]  
　　張文生電張文生在豐縣一帶剿匪甚爲得力茲錄其兩次致北京電如下第一電云竊文生於月之二十日駐兵豐縣二十三日常翼長率隊前來當即决定常翼長率隊向豐縣北鸞口一帶文生率隊向豐縣西單邊一帶分别搜緝約至單境之大劉集集合二十四日早各依所議分途由豐出發二十五日復集大劉集并函約魯軍第三混成旅五圑三營營長馬士貴至劉集會議進剿方略復議定我軍仍分兩路一由常翼長向單縣北之曹馬集一帶進剿一由文生會同馬營長士貴向單縣南之孟寨一帶進剿二十六日文生率隊馳抵孟寨後即聞報距孟寨西北約六七里之鄭隄口張莊胡套等處有匪千餘人立即督隊進剿比見匪踞各寨均依河隄築成長圩東南有砲樓十餘所下瞰平原形勢殊形堅固當經派定毅軍攻寨之左翼職部攻寨之右翼文生自督大砲機關槍攻其正面匪見我軍合圍前進均開槍抵禦我軍奮不顧身拚力進攻尤以李營務處爲最饒勇查該處地勢極窪匪又居高臨下進攻尤爲不易李營務處身先士卒冒彈仰攻卒將匪佔寨南一帶之河隄奪回匪衆因之紛退死傷無算文生立將大砲瞄準匪踞之各砲樓連施射擊砲樓坍塌數處匪勢不支均退據張莊爲負嵎之計我軍仍分道進攻不懈匪衆死亡枕藉奪路紛竄時以天色昏黑未便窮追當即收隊仍回孟寨暫駐查是役斃匪百餘名奪獲快槍二十餘支盒子槍四支牲畜百餘頭救出被架民人韓金銀等十餘人除仍督飭所部進剿外理合肅電謹陳張文生叩東印第二電云竊月之二十二日據探報豐縣南鄉王平樓孫窪一帶有竄匪若干名盤踞滋擾當派第三營趙帮帶世孝率領馬二營哨官王福堂隨帶騎兵會常翼長所部馬八營李營務處象山前往搜剿去後茲據馬二營姜管帶國聚呈稱奉諭派騎兵協同趙帮帶會同李營務處向王平樓一帶搜剿當於二十五日早九時出發下午王哨官回營禀稱今午帶隊行抵王平樓據鄉民報告有匪百餘人各持快槍在該處潛匿當由李營務處攻其正面趙帮帶攻其左翼職隊攻其右翼合進包剿匪力抵抗我軍左翼攻入圩内匪勢不支突圍紛竄斃匪三十餘名生擒十餘名奪獲快槍二十三支匪向東北逃去我軍追至孟堤口匪竄無踪始收隊回城等情除仍飭加嚴追剿外理合電陳張文生叩冬印 
　　鍾體道電大總統國務總理叚督辦參陸兩部總長鈞鑒統密職師克復鎭巴紫陽敬亥電呈在案茲據吳旅長震電稱轉據李支隊長宇杭電稱我軍馬日佔領黄鼓坪後養晨令趙營由官姑灘大道向營由小道會攻紫陽午前十時趙營進抵近城松樹溝敵匪大部死力抵抗激戰約二小時向營繞擊敵之左側背敵勢不支分向洞河口及磗坪方向潰竄我軍遂於午後二時完全佔領紫陽縣城是役攻擊及尾追計斃　二百餘人生擒十餘名奪獲槍械甚多我軍僅受傷數名又據陳圑長廷傑報稱我軍馬日攻下拴馬嶺青包寨各隘是夜敵僞司令李子賓僞營長趙濟川曾德三趙洽國等親督夥匪向青包寨反攻數次均經我軍擊退養日我軍分左右兩翼猛進佔領周子垔孼垔各要隘敵死力抗拒傍晚復由興隆垔紫陽兩方增來敵軍數百人漾日黎明向我左後方繞攻經我軍奮力擊退并將僞營長趙濟川轟斃該僞司令等始離城向魚渡壩太平方面潰走午後一時我軍完全佔領鎭巴縣城是役血戰兩晝夜計斃敵官兵八十餘人傷約二百人生擒二十五名奪獲快槍十七支土槍輜重行李無算我軍受傷官長二員士兵二十一名各等語謹電奉聞師長鍾體道叩宥印 
[中美俄實業公司發軔]  
　　東方新聞社北京特約通信云北京之重要中國銀行家數輩近擬聨絡美俄二國合組一中美俄實業公司爲發展西比利亞及北滿之備實行合法之商業駐華之美俄官員頗有贊成此議者極願盡力襄助以成之云記者詢諸中國銀行家始知該公司發起之原意實爲抵抗某國在北滿及西比利亞之猛烈進行中美俄實業公司發起人某告余曰自歐戰開釁以還西比利亞及北滿之工衆大受影響原因在中俄資本家之不願與不能投資加之銀根緊急羅布日跌華人方面不獨以資本不足而且缺乏實業智識故天然富源均棄於地而不知開採如森林也礦山也華人旣不能自行舉辦成爲大利之源反以如許大利讓諸外人不亦大可惜乎今者歐洲之和平已成事實中俄人民首當提携互相發展西比利亞及北滿之工商實業二國感情必因之而俱增然苟無美國之扶助則此中俄合辦之事不能造成良以俄國之秩序尚未恢復而人民以地方不靖决不肯投資美國而願爲之提倡首先投資則中俄資本家必願相隨以從各啓錢囊從事二地之發展也美國資本家輓近頗注重遠東市場蓋將來一經大發展後必成爲世界最大最盛之市場美國旣投資其中必隨之而蒸蒸日上也是故余（發起人自稱）有中美俄實業公司之發起擬定資本爲三千萬盧布中美俄三國均分之總公司設哈爾濱以其爲北滿與西比利亞區域内工商業之中心點公司之投資不問何種商業且能代他公司籌劃借欵以之發達礦林路船麥粉或榨油諸大事業余同事數人均贊成此說　願投資佔得公司中國股票之一分子此公司之設不但重在工商業之發展且可以保全亞洲之和平云云 
[關於和議之西南觀（平）]  
　　南北政府下令停戰之後第二步即爲和議問題但就目前種種形勢警察則和平趨勢雖愈接近然尚多障礙之點爰就所聞撮錄如下其一爲和議接洽之手續西南方面極端主張對等會式昨軍政府七總裁已有電致徐東海指定上海租界爲適中地點請倣辛亥前例由雙方各派相等人數之代表委以全權尅日開議法律政治問題傳得依法公决徐氏尚未有切實答覆且聞徐氏之意欲俟各方面疏通就緒然後召集正式會議以表决之並非雙方開列條件付諸該會議未免與南方之意見相左故和議手續尚在醖釀中也其次則北方停戰之令除川湘外尚有援陜援閩之舉岑總裁已向錢能訓質問是否閩陜不在停戰之列請明白電示查陳炯明之攻閩于右任之攻陜皆受軍府之任命北方倘承認軍府以對等之地位議和則凡隷屬軍府之軍隊自且同一看待今北方政府之舉動如此實於和議前途予莫大之阻力也又其次則國民黨方面如李烈鈞等已略有反對之表示復有法律派國會議員助其張目疏通頗爲困難故南方主和派特與總商會組織廣東和平期成會欲使護法各省聞而繼起以西南民意箝執反對者之口昨已在孔敎堂開成立大會選舉曹汝英爲正會長陳其瑗陳勉畬李聘臣林正煊爲副會長聞此會費用係由政府補助亦可知其用意所在矣然國民黨亦極力運動擬組織中華民國國民護法聨合會以對抗之一部份議員及主戰扔多贊成此舉日來已推定起草專員草訂會約積極進行以爲護法之援後此會若成立亦足增和平上之多少障阻也據上述種種觀之南北妥協爲期尚遠然則和議將不能實現乎是又不然南方之有勢力者在粤則爲岑陸在滇則爲唐繼堯在川則爲熊克武現京政府已派林紹斐來粤周予覺赴滇胡鄂公赴川極力疏通國民黨則由唐紹儀斡旋當不至决裂且多數國會議員似亦已傾嚮和平其嘵嘵抗爭者僅少數耳是故和議前途仍惟視北方有無誠意爲斷 
[西南詰問北軍不停戰]  
 
 
 

Page 7

 
 
　　岑春煊致錢能訓電北京錢幹臣先生鑒有電悉肅清瓊州係本月十四日在通令休戰前事實可證茲接漳州陳總司令敬電李厚基猛攻不已明明在尊處下令停戰後是否李厚基不奉命令除飛飭敝軍勿輕啓釁外乞速嚴電禁阻又據探報張錫元逼西安晋軍進宣川張聨陞入白河隴軍攻鳳寳許蘭洲入關四面攻陜是否陜不在停戰列請明白電示尊處旣渴愛和平應一律實行進戰一面速開和平會議否恐横生枝節愈益糾紛希速裁覆岑春煊艶 
　　軍政府致李純電江寗李督軍勛鑒現據湘西護國軍總司令周則范迭電報告張敬堯調集軍隊分路進攻假名清鄉有意挑釁昨已進至小淹束平王家河清山園等處激戰數日敵始退去和議方興戰端又起此中曲直路人皆知如無解决方法自宜取正當防禦挫其寇氛等語查湘省方面自吳師長主持正義以來戰事久形停頓公等方以寗息爲務而張氏乃以侵掠爲能别有肺腸深所未喻希賜嚴重詰問以剖曲直而杜紛爭除電復周軍保守原防聽候解决外特奉聞政務會議敬印 
[廣東和平期成會之大會]  
　　昨日廣東和平期成會在清水濠孔敎堂開成立大會赴會者萬餘人督軍省長財政廳粤海道警察廳南番兩縣均派代表到會一時奏樂開會公推陳勉畬爲臨時主席旋由陳其瑗宣布開會理由畢當場投票選舉正副會長結果以曹汝英得票最多當選正會長陳其瑗陳勉畬李聘臣林正煊當選副會長隨由衆公推定譚學衡徐紹楨易學清陳廉伯爲名譽正會長盧乃潼歐賡祥金曾澄林澤豐譚禮庭李戒欺胡頌棠黄鷺塘謝焜彝爲名譽副會長並推定總務部長程祖彝副長趙雄封主任幹事潘崇衍文牘部長李伯賢副長徐望裴主任幹事陳鳴新庶務部長劉東生副長黎壽祺主任幹事陳善伯交際部長羅嘯敖副長馮春風幹事沈家瑶等當衆宣布後正會長曹汝英副會長陳其瑗相繼演說訖由督軍代表于鳳岐省長代表莊光第宣讀訓詞財政廳代表姚禮鎔宣讀祝詞畢再由林澤豐徐望裴兩君演說隨由正副會長囑文牘部幹事即草電稿當衆宣讀一時鼓掌如雷一致贊成即令拍發時已五句餘鐘遂散會電稿錄左 
　　北京總統府國務院梁燕蓀先生王揖唐先生廣州軍政府參議院衆議院北京天津上海南京漢口和平期成會各省督軍省長省議會商會敎育會各報館鑒吾民苦兵革久矣七年之間兵爭者四我粤民勇進性成莫不聞風嚮義去年護法軍興以來軍政府與國會均以吾粤爲策源地軍需取給曾竭吾全粤人民之力期竟毁家紓難之功故吾粤民負擔之重苦痛之深以視湘鄂蜀陜固無少减值此歐洲大戰待和之秋公理戰勝武力世界恢復和平則吾國鬩牆之爭尤非及早寗息不足以外應世變内蘇民困故釋戈言和可以救國救民此固深識之士所同認者也頃者京津滬和平期成會之組織相繼進行由個人主張進而爲圑體呼籲其渴望恢復秩序促進和平深心殆爲一般國民心理所發現誠足爲眞正民意之表徵縱天下之强有力者亦不能遏止也我粤人民贊助護法雖不遺餘力亦當有其限度方當舉國厭亂之秋宜有審度經權之計汝英等外觀世界大勢内察社會輿情爰集各圑體同人組織廣東和平期成會表示我粤人贊同和平之指并與京滬等處互相策應務使和平恢復大局安全汝英等責任方爲完盡至和平會議如何組織并如何而後可得永久和平則深望於雙方當局矣人之好善誰不如我願我全國父老昆弟速起圖之特此宣告佇候明敎廣東和平期成會正會長曹汝英副議長陳其瑗陳勉畬李聘臣林正煊等叩東 
[廣東慶祝會之第三日]  
　　粤中各界組織慶祝世界和平之提燈大會二十八夕已先在老城一帶游行遍歷繁盛街道所有督軍省長等署前亦皆蒞臨該提燈會除學界而外軍警等界亦參與其列所至之處觀者如堵男女老少備極熱閙至城外及西關一帶則於二十九夕游行水上游行亦然一時預爲買舟往觀者絡繹不絶影響所及大沙頭之畫舫樓船租價頓爲昂貴且有求過於供之勢二十九下午海軍同人忻慶之餘集合數十人分乘新製之龍船多艘在海珠江上戲爲競渡之舉擊鼓鳴鑼齊聲喝采又以一人身衣最時髦之女服立於船首高舉雪巾向空摇盪純然爲外省龍船之裝飭自國會南遷以來各省人之來粤者踵趾相接於吾粤與各省之風氣多所調和即此次之龍船亦與吾粤之龍船有别兩岸觀者人山人海且海軍中人操舟純熟更能博觀者之歡迎故所至之處各船艇爭燃串砲助慶嗣經海珠海軍部前燃燒串砲更多直至暮色四合方行收隊至晚間水上游行海珠江中大小船艇遍懸明燈火球萬盞閃爍靡定於世界和平之歡喜聲中乃有此活潑潑地之新遊戲洵可觀也 
[厦門私逮記者之交涉]  
　　十一月三十號厦門慶祝歐戰告終之日中外各官署俱宴會歡叙忽有韓福海捕擄新聞記者惹起外交之事誠駭人聽聞矣查韓福海在厦本一匪類之頭目與小吕宋華僑葉超羣之妹有暗昧情事後則納之爲妾韓妻黄氏向官廳控訴其夫重婚有案可稽當時曾被全閩新日報所揭載韓銜之甚深然該報係日商所營而所記又係確實故亦無可如何民國五年韓福海爲警察廳偵探隊長屢次捉烟受賄爲史廳長所悉七月間遂革其職以辛桂源爲偵探隊長時適李厚基來厦爲援粤閩浙軍總司令韓福海運動得一副官之職迨李回福州以師長臧致平爲厦門警備司令該副官即受臧致平節制臧恐南軍潛來厦地命韓招集舊部偵探巡查各妓寮旅館韓爲偵探隊長十月十五號韓所部偵探捕拿全閩新日報社之江文祿江本昌誣其爲南軍人物已惹出交涉臧致平將其全部偵探撤銷另招偵探隊以警廳偵探隊長辛桂源兼任司令部偵探隊長僅留偵探四名歸韓節制爲送達文書之用非以備偵查也韓福海偵探被撤銷後恐副官之職亦將不保遂設俱樂部於韓公館邀集臧致平所部軍官在俱樂部賭雀常有召妓陪賭情事又爲全閩報揭載十一月十五號全閩報之本埠新聞題爲韓公館之臭聞下述韓福海種種劣迹韓閱此報甚恨記者歐陽少椿十一月十六日歐陽氏赴友人招飲其友乃警廳司法科長楊舒在義和街全安居菜館設席宴請諸客是日下午四時楊舒與諸友及歐陽氏等至菜館時適遇韓福海韓欲歐歐陽少椿因見楊科長未敢下手僅口角衝突而已楊科長恐其復來將席移至家中宴飲至夜間十一時始散至三十號爲廈門慶祝歐洲戰勝之日全閩報停刋是日歐陽少椿有事出門途至外清其妹夫家至下午四點始告辭回家途經東門外橋亭街適遇韓福海帶領偵探四人偵探中名黄文賜者故意撞歐陽之身歐陽責其無禮韓即向前將歐陽扭住拖至司令部沿途毆打歐陽至司令部時適臧司令以席宴會史警廳長亦在席韓至席間報告謂歐陽係南軍人物臧致平不應韓再三申說臧始謂旣有南軍嫌疑姑暫收管史廳長謂新聞記者係警察廳範圍當帶廳中看管臧乃令兵士送至警廳當被捕時有人至全閩報社報知社長江藴和立赴梧桐埕日本警察分所報告欲偕警察赴領事署禀報日本警察謂今日爲各國慶祝之日領事無暇辦公予明日當具文報告至翌日十二月一號九點江藴和至日本領事署具禀日本領事矢田部保吉即具照會交江帶交史廳長請將記者歐陽少椿即刻立交江藴和帶回報社並請將逮捕理由詳細答覆中有全閩新日報社係本領管轄社中人員支那官吏非照會本領事不得私擅逮捕今該韓福海擅捕記者實違背約章等語適是日十二月一號厦門軍警追悼陣亡浙軍江將照會送至警廳長及各科長科員壛不在廳至夜七點江又送照會至廳始見廳長史廳長即將歐陽少椿交江帶回聞歐陽少椿已經起訴謂韓福海無故拿人並被毆擊現此案尚在交涉中 
[厦門停戰中之慶祝]  
　　歐洲停戰電訊到厦時厦門各機關已懸旗誌賀中外各界又訂於十一月二十九三十兩日舉行大祝賀會二十九號厦門各官署及各學堂均懸協約國旗海后之太古洋行三井洋行台灣記妙助公司主利公司永年人壽台灣銀行大阪會社海關中國郵政義和洋行均懸國旗裝掛紙燈玻璃燈電燈主利公司並設鼓吹自下午至夜十二點乃止厦門同文書院於二十九號上香在校開茶話會演說歐戰勝利情形下午在體操場作種種游戲旭瀛書院於上午九時合三校男女學生在城内旭瀛書院開祝賀會由岡本校長及各敎員演說歐戰情形畢全體學生唱歌三呼萬歲十一點鐘散會是日下午鼓浪嶼各領事在球埕庭開茶話會鼓浪嶼之公立小學學生二百餘人各執小旗游行全嶼各街三十號鼓浪嶼各領事及外國官商在球場庭之側舉行大祝賀會各領事相繼演說並在會宴飲至夜深始散是夜鼓浪嶼人士提燈游行並放火花三十號下午思明縣知事兼代道尹來玉林在縣署宴請厦門各官紳臧致平師長則在司令部宴請軍警各界席間忽來韓福海捕拿全閩報記者之（詳另稿）席終致祝而散是夜海後台灣記妙助公司永年人壽等并請傑福連戲班演唱一晝夜並召歌妓侑酒海濱自島美路頭起至中國郵政止裝設瓦斯燈及紙燈燈燭輝煌幾同不夜同文書院學生整軍樂隊游行厦門各街是夜海後參觀者甚形擁擠越日十二月一號該戲續演一晝夜以助餘興大榕林之青年會於二十九三十兩日開演說會請海關監督羅昌到會演說世界和平之幸福並作詼諧燈猜種種游戲刣狗墓之女學校於三十號開祝買會由各女敎員演說繼之以歌樂三呼萬歲而散蓋日來我國南北兩軍致已停戰故厦門乃有此熱閙也 
[蘇議會紀事]  
　　六日蘇會又開大會先開談話會聞係爲增加公費旅費問題疏通雙方意見而發閉門密談亘二時三十分之久（自二時十分迄四時二十分）聞未有結果加費派對於張福增之調停案雖有一部分之贊同而王鴻勳葛錦城别有主張冀吳之加費案得通過或另加所謂出席費每度四元而反對派則對於張案已認爲事實上这難能於王等所主張當然不能贊同因是未有結束以時間已不早而簽到者已有九十八人坐待於談話會者且二十人不得不即開大會由錢議長主席出席者九十三人（一）財政審查會報告江蘇各縣地方欵産經理處第三條修正案依審查報告通過接開三讀會略有文字上之修正完全通過（二）財政内務審查會報告議員公費旅費應依法規定專條不得混列俸給案（三）張議員福增對於財政内務審查會報告議員公費旅費支給規則修正案合併討論辯論頗多其可供談資者則有王鴻藻陳說加出席費之主張盧瀚蔭陳說提案本意不過求不混列俸給江湛之論點内幕不過加費不加費兩主張請以兩主張付表决徐宗鑑反對屠宜厚請以審查報告付表决說謂報告有條文不能囫圇表决張援黄炎培乃以再付審查說調和之又有請以第四案（吳鴻勳提議公費旅費支給規則案）一併討論紛擾良久議長以審查報告付表决少數更以張案付表决仍少數陳大猷謂現將議及第四案第七年度預算内務行政預備費總數不過五萬六千元有奇請諸君注意議長乃以二案合併審查付表决大多數起立時距五下鐘尚有五分已多起立挾具而出議長無可如何只得宣告散會計議事日程列案二十四所議者才六分之一然關係重大之欵産經理處案居然三讀通過則與其以是爲議會丢臉之一日無寗謂爲議會增光之日第不知讀者之感想謂何如耳茲錄欵産經理處條例全文於左爲讀者略澆塊壘爲記者少修口業 
　　第一條江蘇各縣應設地方欵産經理處除敎育欵産别有規定外凡縣有欵産統由經理處主管之其市鄉欵産向由縣署徵收管理並未特設機關者得暫由經理處主管之第二條經理處設總董一人副董一人並得酌量地方情形由縣行政會議議决增設董事二人至十人任期二年第三條總董副董由左列人員選舉之（一）縣敎育會縣農會商會會長副會長（二）各市鄉董（其一市鄉有董事二人以上者應推定一人爲選舉人）前項選舉方法及被選資格由各縣召集行政會議定之董事之選任由各縣依習慣行之第四條經理處附設於縣治公共機關之内但得依地方特别情形獨立設置之第五條經理處應辦之事務如左（一）劃收縣署帶徵之稅捐（二）稽查並整理縣有之雜捐（三）稽核縣有各公益及營業機關直接收支數額（四）保管縣有欵産並徵其租息（五）核發縣市鄉預算確定支付或縣知事命令支付之欵項（六）保存縣有古物及公物（七）其他受特别委任經理之事務第六條經理處辦理前條事項應按事務之性質分别清結呈報縣署並宣布如左（一）直接收支保管之欵項應按月開明收支存欠各數宣布一次（二）稽核他機關收支保管之欵項應按年於該事務清結後宣布一次（三）受特别委任經理之事務於該事務清結後即時宣布宣布之方法按月宣布者揭示本處門首按年宣布及該事務清結後宣布者印發各公共機關第七條各公共機關對於前條宣布有疑義時得檢查其帳簿或請其說明第八條總董副董辦理第五條第六條之事務連帶負責董事之權限依各縣習慣定之第九條總董副董得因經理處辦事之必要委任辦事員若干人其員額及經費由縣知事召集行政會議依本縣欵産多寡定之第十條總董副董及董事對於欵産之收支保管有違法溺職情事經縣知事查實交行政會議議决得分别情節輕重責令賠償處罰或免職第十一條經理處成立後應將以前地方欵産逐一清查呈報縣公署並印發各公共機關第十二條經理處辦事細則由該處自定之呈報縣知事核准第十三條經理處圖記由縣知事頒發啓用第十四條本條例所稱縣行政會議在縣行政會議未經規定通例以前由各縣知事召集本條例第三條第一項所列人員代行其職務第十五條本條例自公布日施行 
[南京和平會勸告電]  
　　南京和平期成會五日開第二次大會詳情已誌本報該會勸告南北政府電由文牘幹事孫啓椿修正通過經錢會長閱畢定本月八日發出茲探得原文錄下北京徐大總統國務院廣州軍政府鈞鑒民國不幸兵起蕭牆血戰兩年暴骨千里生靈因之塗炭百業因之停滯金融愈以恐慌匪患愈以跳梁幕巢將傾雀爭未巳在政府以威信爲主而南方以護法爲辭第共和國家不同專制民意所在即威信所在亦即法律所在摧殘民命以徇威信與法律民盡淪胥威信誰寄况歐戰已終警告迭見欲同國際之生存宜息同胞之殘殺務蘄雙方釋嫌待决民意擇相當地點和衷商榷從速解紛回復統一存亡之機視此一着迫切陳辭無任主臣南京和平期成會叩 
[南京快信]  
　　齊省長派蔡政務廳長赴滬參與監視焚燬烟土俟中央特派員抵寗即偕同赴滬 
　　内務部昨電齊省長嚴申烟禁 
　　太平街和平會議代表招待所已估工修葺佈置一新大約南北代表來寗之期當民不遠 
　　施愚昨由京電李督佳日偕梁參議回寗 
　　章行嚴昨過寗北上 
　　李督派赴津謁馮河間之夏諮議昨有來電稱馮河間擬緩入京 
　　蘇軍第十九師長楊春普昨由贛來寗謁李督請示撤防辦法 
　　歐戰協濟會江蘇籌欵部昨已完全結束不日撤消 
[杭州快信]  
　　上海盧護軍使因要公須與浙督面商昨午後七時三十分乘特别快車抵杭督署安副官長憲兵陳司令官警務處夏處長以次均詣站歡迎 
　　省議會選票訴訟案據大理院微電應查照該會暫行法第三十六條辦理（議事細則及旁聽規則由省議會定之）杭地檢廳陳廳長昨親謁任鳳岡勸令撤銷原訴 
　　駐温州第五圑二營營長吳國棟遵奉督電出示布告招募援閩浙軍輸送隊七百名已在該邑城隍廟内實行開辦 
　　高審廳昨委陶鎔充諸曁縣臨時承審員 
[地方通信]  
[蘇州]  
　　機匠工價問題蘇城緞業因機匠工價開會集議已誌前報查該兩業對於工價交涉由來已久民國四年夏間以米價驟漲由機業要求暫加每尺花緞三分素緞二分以七十串錢碼合算至五年六月加價期滿該業仍以前情要求維持當由縣署會同警察廳商會勸令緞業暫留半價迄今夏又以工價問題釀成罷工風潮復由警廳會同縣署商會諄勸緞業仍照四年分工價自七月初一起至十月底止暫加四月現因如期又滿緞業有即行停止之意機業行頭一面函請雲錦公所維持一面具呈到縣即經縣署函請商會議復茲據函稱當以五年分所加之半價爲定例去其暫加字樣温知事現已將情令行該兩業遵照矣 
　　和平期成會之職員蘇城和平期成會於昨日（五日）開成立大會選舉職員計選出（正會長）劉傳福（副會長）龐延祚（名譽會董）孔昭晉陶維坻汪恩錦潘起鵬（總幹事員）貝理泰張世璋朱熙廷吳震元王澄高銅鳳袁開駰陶忠溎倪開鼎潘盛年張震生朱福熙汪文海張鍾麟（文書幹事）方炳勳姚元桂顔大圭李仁志徐嘉湘顧秉田（交際幹事）錢鼎蘇紹炳彭應昌丁鵬張冕傑戈允棟蔣炳華沈紹增嚴良燦張光彝陳邦彦吳文岑馮澤衍張雲羨袁天一胡公亮李大楨陶賦智（庶務幹事）陳尚德潘纘之李振霄宋資善張紹懋殷明本謝寳書章倍蓀殷禮云陳恩慶 
　　望亭鎭愼重冬防望亭鎭爲蘇錫交界之水陸要衝現因冬防吃緊由該鎭商圑劉元勳部長呈請水警二廳撥派師船協助防守當經趙雲生廳長批准令調駐紥黄埭之舢板師船開駛到鎭由商圑司令張鏞聲督率全體圑員列隊歡迎並設筵欵待巡官楊繼忠以及全船兵士 
　　工業學校添招藝徒蘇城省立第二工業學校昨日發出通告添招藝徒十名每日上午八時該校機織工塲及化學製造各廠辦事下午在工餘補習班受課月給膳費一元五角以一年半爲畢業近日投考之人頗形踴躍 
[無錫]  
　　請弛米禁無錫堆存米榖數目自疊奉省令調查後經楊知事據實詳復並詳請省長量予疏通旋奉指令米榖准其出境以本省爲限出省以軍米五十石爲限已誌前報茲聞該地米業全體商人以指令限制甚嚴仍無疏通希望爰於日昨聨名呈請縣署略謂米禁森嚴商業凋敝現存陳貨糧米共有三百萬石若不設法疏通勢必於農商兩業大有損害要求轉詳省署准予弛禁云云聞楊知事亦以所請確係實情擬即批准轉詳省長候示遵行 
　　查勘烟苗省委楊蔚光查勘無錫武進吳縣三邑有無播種烟苗情事楊係鄂人字秋浦於昨日快車到錫假寓啟太棧官房下車後好詣縣拜會楊知事定五日下鄉實行查勘事畢即赴吳縣武進兩邑而縣公署昨又奉省長艶代電稱查蘇省禁烟事宜因交冬令業經派委會縣嚴查茲訪聞鄰省奸民竟有分赴各縣販賣烟種圖利情事亟應切實查禁並傳知鄉董莊長確查舉報毋稍鬆懈楊知事已遵照辦理矣 
　　憲兵預備開拔駐錫憲兵冷連長前日奉李督軍訓令着即開拔回寗聽候改編訓練冷連長業巳預備一切大約明後日即須啟程與駐紥江陰吳縣之憲兵同時抵寗 
[奉賢]  
　　勸募歐戰協濟本邑孟縣長前以歐戰協濟關係國際特召集紳商學警各界籌議勸募方法當經酌定以市鄉區域之大小爲勸募多寡之標準聞已集有千數百元學界一部分由勸學所經募爰於上月二十四日集合各學董學委及高小校長在所開會議决除勸學所縣教育會學委會分别倡捐外縣校一教室擬募十元二教室二十元餘依此類推區立各校由學委擔任勸募另由縣署印發捐册交各該勸募者限一星期彙繳勸學所近已陸續收集已有五六百元 
[鎭江]  
　　憲兵赴省駐鎭江蘇陸軍憲兵第一營一連現奉李督令調省改編經鎭江商會商圑各全體公電挽留無效茲悉戴禹聲連長遵即於五日督率士兵由鎭開拔乘招商輪船溯江赴寗瀕行時鎭郡軍政警各長官曁商界要人咸詣江千歡送 
　　截留饑民鎭郡對江三汊河地方爲南北要道現屆冬令有徐淮海大帮饑民南下每至鄉鎭强取食物硬索錢文擾害不淺齊省長昨特派員至三汊河設局辦理資遣遇有江北各饑民過境一律截留不准渡江並按名給資押送回籍俾免逗遛滋事 
　　米市仍無起色鎭郡米市因銀根奇緊客帮均未採辦加之大小礱坊碾米廠存積甚多故米市甚爲呆滯江北高寳等處米商聞此消息咸裹足不前近一星期並無大批米船抵埠現高白秈米每石僅售五元四角糙米四元七角尚無人過問 
[揚州]  
　　盜傷事主十二圩東北隅有小市鎭曰新城以米糧爲大宗生意夏裕茂亦糧食店也陽曆十二月四號晚間十一點半鐘突來盜匪十餘人衝門而入該店主夏惠彩聞警由後門逃出喊救被盜用手槍轟舉當即氣絶斃命彈由右脇洞開向左脇穿出死者約五十餘歲有子三人兩子亦受輕傷衣物首飾被搶甚多該地無兵駐防又無巡警街隣雖聞喊亦無人出頭盜見夏倒地方始逃去 
[南通]  
　　盜犯首要就獲吕四市盜刦案内之要犯丁道昌王子榮等四名業經縣署司法警察設法購線於三日前就獲除由舊縣長盧君會同通海鎭署軍法官會審外日昨新任瞿知事特開庭詳加鞫訊丁等尚堅不供認 
　　協濟捐欵將解歐戰恊濟會特託本縣官紳勸募捐欵昨通紳張退庵及薛顧二市董等就總商會開會竭誠勸募除鉅富徐某尚未認定外已募集中幣一萬元聞不日可措繳彙解 
[嘉興]  
　　告荒幾釀事端嘉善田禾螟災曾由孔前知事派員履勘自牛知事蒞任後又因鄉民告荒絡繹不絶日昨各農民又各持枯稻扶老携幼赴縣哀求自朝至暮聚集達七百餘人一時人聲鼎沸牛知事恐釀事端派警彈壓並派員好言勸慰始散 
[杭州]  
　　省議會常會紀事浙江省議會於昨日（六號）下午二時開會由周議長主席依照議事日程選舉法律股審查員計到二十七人宋吉成陳鍾琪主張仍照向例四股投齊合併開票經衆决定分股開票茲特將當選人姓　錄下吕衡阮性存周書何宗武周廷杰鄭邁任鳳岡王侃駱瀛方型馬鴻圖林茂修陳樹基林慶雲秦炳漢陳若瑟吳麒光王以銓郭景紛方殿華項岱年屠土恒姜恂如何紹韓周廷榮錢玉麟張維熊尚有財政庶政建議各股審查員因已至法定時間不及選舉遂宣告散會 
[安慶]  
　　私買土鐵之封禁聞舒城縣境有某外人僱用華人張家梁在舒潛交界之曉天鎭開設成昌字號勾通土人在水吼嶺一帶私買土鐵經舒城縣知事查獲張家梁與某外人函件證據當以砂鐵關於軍用品不能任人收買即飭警吏前往封禁并將張驅逐出境 
[南昌]  
　　戚省長請恤商艱電南昌總商會反對勒貼印花其電文已誌本報茲聞戚省長亦以值此商民困苦之際出此苛細稅則大非所宜即電院請願取銷茲錄其原文如下北京國務院財政部鈞鑒中密前准部咨商號發單曁年節賬單槪貼印花不准改爲書信等因當經照轉在案此事未免苛碎各商憤激異常反對商會長龔士材等來署慮有絶大風潮竊思贛商依法遵貼印花相安已久惟此兩端不無窒碍自用兵以來商情困苦似未便操之過急擬請將此二端緩行以維市面除飭商會勸導照常營業聽候命令外即懇迅賜核復爲禱戚揚叩 
[廣東]  
　　宣布中行復業督軍省長會銜布告云爲出示曉諭事照得粤中行爲國家銀行亦爲全省金融機關停業以來將届半載紙幣低折官商交困本督軍省長負地方之責力任維持督同財政廳長悉心籌畫撥還欵項一而仍當繼續籌撥而該總行亦知力顧大局共圖維持現據該行陳報定於十二月二日復業開辦限制階級兌現逐漸增加遞進爲完全開兌係採穩步進行主義應准照辦所有全省徵收機關均已分飭實行收納紙幣以便流通自此之後商場市面亦須一律十足通用不得買空賣空希圖射利以致紙幣價格時有漲落致擾人心而壞幣政爲此示仰闔省商民人等一體遵照如有藉端生事而有意破壞者定當查明嚴辦不貸切切特布 
[雜評一]  
[以心相見（默）]  
　　今日南北和議之所討論者成例何若也代表何人也地點在甯與在滬也條件提出與不提出也然而此皆議和之枝節而尚非其要點也吾謂要點第一在兩方相見以心心所希望之程度若何質直言之而勿效市道之討價還價也兩方能以心相見然後能知兩方相去幾何然後就此相去之點熟察情勢而磋商之果有和之誠意退讓者自必退讓遷就者自必遷就大局何難立解而其耸一切議和之形式門面俱可不論矣 
非然者隨地皆爲議和之梗 
 
 
 

Page 8

 
 
   
 
 

Page 9

 
 
   
 
 

Page 10

 
 
[本埠新聞]  
[旅滬法人之慶祝]  
　　英文滬報云法總統普恩賚氏定星期日與星期一日正式入美資與斯拉斯堡城該二日旅滬法人均將懸旗誌慶 
[拆毁沉船紀念柱基礎]  
　　黄浦灘德船伊爾提斯號失事紀念柱日前被人曳倒已紀前報茲悉工部局已派人起拆該紀念柱之基礎昨已着手動工大約二三日内即可拆完矣 
[封閉德商皂廠]  
　　滬西徐家滙固本肥皂廠係德商柏魯司開設前已停止營業近於上月二十日由淞滬警察廳按照禁止與敵通商條例派員携帶封條實施封閉並經派警嚴行看守所有禁閉德奥商店一事自此已告結束云 
[又有十户虧欠德華欵]  
　　本埠德華銀行清理處代表穆安素律師在公共公廨控德人聨合會經理克羅生不理往來尾找銀二十萬零五千兩洋十五萬一千六百七十三元五角六分又德人史卡勃不理欠洋三萬四千九百六十四元五角又史戤排斯欠洋一萬四千六百八十三元三角三分又德商伯耳顔料廠欠洋八千九百四十六元五角八分又史去美不理欠銀二千零七十五兩七五兩七錢五分又德人笛卡欠銀一千二百十四兩零六分又德人林克欠銀八千五百兩又德人培根欠銀二百九十九兩七錢六分又亨史欠洋二百九十九元五角三分又德人戤色爾欠銀五千六百七十九兩四錢各等情昨晨由廨派探將以上十户傳至公堂經李襄讞與英卓副領事略訊一過判令分别簽字過堂候訊 
[中國與和平會議（續昨）]  
　　中國所受敎育費時甚久手續甚繁譬諸訓練頑强不馴之兒童非一朝一夕之功然頑童之倔强性一經用夏楚敲朴而消滅之則夏楚可以不用而代以温和之奬勉語蓋兒童旣知去其舊染之污而向其自新之路則爲敎師者當扶掖之贊助之使彼漸進而成獨立的資格得加入社會而爲有用之分子也中國之受敎育大類於頑童其始不能不用嚴厲方法使之知所畏憚然今旣翻然覺悟力圖自新則自當受審愼之待遇也總之倘吾人果以爲今已排除其從前之愚昧頑固惡習果承認中國確已向民治主義之大路逐漸進行又此新世界之政策果爲扶弱鋤强者則中國之時機眞已蒞止彼儘可放膽直接請求列强贊助使彼得以推翻爲害國家之武人並取消列强從前强施於彼之嚴厲敎訓方法蓋此等方法有思想之華人均認爲侵犯列强四年以來所揭藥之自由主義者也今日之中國已非復昔日閉關自守之中國中國人旣愛和平耐勞苦滿清時代之官僚罪惡民國以來之武人專制均非彼國民之過故國民提出之要求列强自當予以完全之承認也中國人民以自己之力量奮鬭圖存彼之所謂政府毫不與以贊助以抒彼等之困難則列强如再有任何行動使中國之開明人物不能排除舊日之狀况者且無異列强列予中國人民以不當之懲罰也要之列强若執舊日所加於中國之苛條而不肯携去則祗足以益張彼阻撓新法者之氣燄使中國民治主義終不克成功耳中國之所以喪其獨立或被剥奪其獨立者祇有一原因即有某種人竊據國家權柄而亂用之是也然此等人今已漸爲開明之輿論所壓迫中國輿論之發展固屬遲鈍然確在逐漸發達之中彼共和政體之設置即爲此種輿論發達之證至於共和主義之未能迅速發展並非提倡共和者之過乃利用時會僭竊政權者之過也幸而此等竊據之人已漸喪其機會之把握彼等違反國際道德及公共利權之行爲旣不爲公衆所容亦不爲法律所許夫彼等以施行專制手叚得享一時之權利假使彼自稱尊重自由負有扶弱鋤强之責任之列强竟容許此等施行專制之人則其咎在列强又不在此等蹂躪民治主義之少數武人矣當滿清推熜時彼確信中輏睡制優劣大異之華人以爲專制已倒中國從此可納於世界文明各國之林不謂武力主義代專制而興此項希望幾成泡影此誠有志之華人之不幸亦誠心願望中國興盛之外人之大失望也今歐戰告終中國之内爭亦同時終止彼無良知之武人行將全喪其權力而未來之南北和平會議大有引中國達於永遠立憲政制之希望爲此事而奮鬭者上有總統下有全國優秀之人士故彼民治主義之列强若能贊助此等力爭和平及良政治之人則中國不久必能獲享自由可斷言也今試問列强將助中國洗滌其舊染之污乎抑秉其由忌嫉根性産生之種種理由而不肯給予此必要助力乎凡有思想之華人所希望之事物全依於此問題之如何答覆而定之夫列强旣决計解放世界則必須解放中國否則列强四年來之奮鬭爲徒勞矣吾人乃深信列强所以作戰之主義與理由者職是之故吾人覺列强應熟思中國之問題旣經熟思則必修改彼等從前對於中國之關係質言之中國與各國所訂條約須完全改正中國所處之國際地位須完全更改列强應鼓勵中國俾知彼已不復爲一國際上之頑童彼已獲得其恢復獨立之權易言之彼乃爲世界各自由國中之一自由國也假使列强如此信託中國面中國自暴自棄負此信託則國際同盟會尚可從容設法以懲戒之也總之中國今日所需要者爲列强之信任而此信任之若何形式莫妙於以中國之獨立還諸中國也 
[日領對於虹口閙事報告之異議]  
　　英文滬報云本埠日總領事有吉明氏已向工部局提出抗議書反對十月間工部局報告中所載關於虹口閙事之决議文聞抗議書措詞尚和平惟對於報告中所稱數節不以爲然並附建議若干條書中方闢日人欲在上海立一勢力圈之謡又聲明日人不欲管理閘北或擴充該區日捕之名額原文甚長工部局研究其異議而與報告逐層比較至少須費兩星期時日工部局覆函大約在聖誕節前可望公佈今警務董事已着手研究矣據今晨上海日報土上海日僑居留部將開特别大會共商工部局答覆後之辦法云 
[調查上海存米之函覆]  
　　上海縣沈知事接縣商會復函云逕復者本月十八日案准貴公署函開頃接省長元電開現在新榖登場各商囤積榖米究有若干仰即轉行商會詳加考查彙列存榖存米數目表限五日内呈送來署以憑考核切切等因到縣奉此除分函外用特函請貴會煩爲查照將現存榖米詳細查明列表送縣以便轉呈等因到會遵即派員詳細調查茲查得上海一埠南北機器米廠共有四十三家約存糙白各米五十餘萬石各洋棧約存白秈白糯等十七萬石有奇南市浦江及北市新閘港内在船未卸之米約十五萬石查今年秋收頗豐如松江青浦無錫常昭崑新各屬爲産米之區業已新榖登場異常湧旺惟因銀根奇緊銷路呆滯致上年存米迄未銷去者尚屬不少迭據内地行家報告亦以存貨頗多積而不化爲慮近日米價日漸見小最高之白粳僅售六元二三角次五元六七角客白秈僅售五元三四角次四元六七角本埠如是内地可知值此國稅開徵之時農民納稅全恃米之代價如此低廉國稅從何挹注丁此時艱百物昂貴農本之鉅不言而喻惟是近數年來花貴米賤各鄉農民大有舍稻植棉之趨勢應如何疏通利導俾免榖賤妨農之慮或亦地方官所宜注注意者耳合就調查報告縱論及之以備採擇奉函前因相應塡表函復希乞貴公署察核轉呈至紉公誼附呈列表一紙等情繼由米業董事張嘉年函復大致相同沈知事當即據情轉呈省公署請爲察核矣 
[絲茶市之近况]  
　　字林報云紅茶無貿易市價愈鬆今英政府已准收買華茶員將購入之華茶裝運一部份赴英故一星期内約有紅茶二百二十五萬磅可望裝出但上等華茶久未入境英人已改飲他茶不知此次運出之華茶尚能及時挽回嗜好否也本埠經營華茶出口貿易者定於下星期内集議共商挽回世界各處華茶銷路之方法吾人甚望其有志竟成也絲市殊覺寂寥歐美皆不辦貨惟聞各處銷絲中心點存貨不多將來絲市活動時市價或可望漲也日本絲市亦弱但收盤時稍强 
[一星期之金融調查]  
　　調查本月二日有昨日止此一週間本埠正金華比兩銀行從外洋運來日幣一百萬元大條銀四十二條道勝與滙豐兩銀行裝赴漢口天津銀七十萬華商興業銀行與中國銀行往來長江曁天津銀洋約十萬元其餘銀行進出口甚少茲將逐日進出口細數錄下（星期一）正金銀行由東洋公司船儎來日洋一百萬萬（星期二）華比銀行亦由東洋公司船從外洋裝來大條銀四十二條興業銀行裝往天津去洋四萬元（星期三）道勝銀行裝赴漢口去銀十萬兩天津去銀十萬兩（星期四）中國銀行由蕪湖來洋五萬元滙豐銀行裝往天津去銀五十萬兩大條銀價自十一月十三號改縮七五計四十八辦士七五後將近匝月未曾變動至昨日始改縮三一二五計四十八辦士四三七五鎊價自本月三號揭曉長半辦士計五先令一辦士五至四號與七號兩次又長一辦士爲五先令二辦士半蓋國外銀價似已鬆動而滬上銀根依然緊迫昨日公司船開赴歐洲各銀行解出貨銀甚多大條縮先令長即此原因（賣買先令東滙之價可參觀逐日本報金市欄）至東滙則此七天中共跌小一釐二毫半期貨驃金之價因滙率之故仍難樂觀自（一日）二百十八兩二錢五至昨日午刻收盤跌至二百十二兩二錢五每條共跌銀六兩現貨赤條市上稍缺故價最大開過二百七十三兩昨日則又回小銀一兩據云中國銀行已從三江口運來現赤數千兩恒孚等銀樓飾金之價本須四十元至四十元零五角惟因（四日）泰亨源銀樓開幕各銀樓均放盤二天價自三十八至三十九元昨日已恢復原價矣銀拆因中交兩行爲維持滬上市面起見現銀槪不裝運他埠而南北市各錢莊之執事咸謹愼從事故常在三錢之内國幣與鷹洋滬地之街底存數足敷市面之需故洋釐最大爲七錢二分八釐半最小七錢二分六釐二五至六釐半嗣後設無躉數出口與大宗用度洋釐尚看鬆動也昨日（星期六）調查中外各銀行所存銀洋大條銀細數錄下麥加利存銀一百零四萬洋一百零六萬匯豐存銀四百八十三萬洋一百九十一萬大條四條押欵二十萬德華存銀五十一萬正金存銀一百五十八萬洋八十一萬道勝存銀一百七十七萬洋二十萬通商存銀三十萬洋五十萬東方存銀二百十二萬洋七十七萬花旗存銀一百二十七萬洋七十上萬押欵銀五十萬華比存銀二十八萬洋二十一萬和蘭存銀二十二萬洋六十九萬中國存銀九十八萬洋二百四十六萬押欵銀四十萬台灣存銀七十四萬洋三十五萬住友存銀五十萬洋十萬各錢莊存銀八十萬洋六十五萬交通存銀三十三萬洋八十八萬有利存銀二十五萬洋十二萬三井存銀二十三萬洋六萬三菱存銀十四萬洋五萬朝鮮存銀二十二萬洋十萬中法存銀七十七萬洋三十五萬總計存銀一千八百八十七萬洋一千二百零一萬大條銀四條押欵銀一百十六萬較上月三十日少存銀十四萬多存洋三十萬大條數勿動押欵銀多五十六萬其中華商方面存銀二百九十二萬洋四百九十萬尚有中華滙業興業四明聚興誠中孚監業永亨浙江地方廣東中華商業金城上海商業等銀行所存銀洋不在其列 
[和平期成會所接粤電]  
　　上海和平期成會接北京和平期成會轉來廣州電云元蒸兩電敬悉諸公愛護和平籌維國是苦心盛意至可感領護法各省所爲犧牲生命財産堅持年餘者原在廢除國内强權實行共和法治以求永久眞正之和平詎復自蹈窮兵之戒前復北京期成會電標舉依法和平永久和平兩義已與天下以共見今雙方已不進兵和平機會愈爲接近北方苟承認護法主張如張季直先生支電辦法擇地開和平會議以對等之地位爲公開之談判將法律政治諸問題澈底解决則樽爼談笑間得達法政之政軌固爲全國所共願尤爲軍政府之素懐謹此奉復幸惠敎焉軍政府 
[奉軍不再南下]  
　　奉軍第一混成旅由滬入浙轉道赴閩第二混成旅亦將繼續來滬等情已紀前報茲悉自第一混成旅全部入浙赴閩後參陸處本擬令第二旅繼續開拔往閩將該省前招淮徐等處新軍槪行淘汰分别遣散所需防務由奉軍擔任今因李閩督以第一旅來閩已敷防範去電阻止故參陸處業已轉電飭阻不令南來並分電甯滬各軍署查照毋須籌備照料云 
[盧護軍使赴杭續誌]  
　　松滬盧護軍使由京回滬旋即赴杭已誌本報聞此次盧使赴杭因在京時受某要人之託有機密要事與楊浙督軍接洽云 
[嚴查私販烟土之省令]  
　　江蘇齊省長訓令江海關監督及稅所等略謂近據上海拒土會及江蘇省議會等先後請查辦金陵關追回陸軍部諮議官兼警備隊司令張介藩携帶舊棺七具箱物多種有陸部印封並護照等經該關騐實夾帶大宗烟土一案業正飭令從嚴辦理勿徇情面惟查本署迭奉中央政府嚴厲烟禁及焚燬存土命令事在必行誠恐私販乘此時期私自偷運貽毒内地情事合亟通令該監督稅所遵照轉飭所屬各分卡局所一體嚴密查禁俾清毒氛 
[檢查貨船夾帶烟土]  
　　江海關威稅務司近因查得由大連營口等處來滬之沙釣民船所運各貨時有奸商夾藏烟土在内故於昨日飭令江海南關華洋各扦巡嗣後對於由營口等處來滬之商船抵埠騐關時務將各貨詳細檢騐搜查云 
[鐵路局紀事四則]  
　　任局長回滬滬甯杭甬兩路管理局局長任小山前因北京開四政茶話會奉召北上已誌本報茲悉任局長在京於前月二十八日與會後復與交部接洽要政勾留數日始行南旋已於昨日到申當即照常視事前委代拆代行之朱科長現已仍供原職矣 
　　沈副總管赴杭滬杭甬鐵路車務副總管沈叔玉邇因陽曆年關將屆所有車務事宜尚須整頓者亟應查明以備來年着手進行除飭總稽查楊先芬先日赴杭查察外昨日復親自乘早班快車從北站赴杭沿途察勘並訓勉各站員司聞在杭勾留一二日即須回滬云 
　　實行稽查護照滬甯滬杭甬路局接交通部令規定稽查外人護照辦法後（稽查辦法巳紀六日本報）稽查護照人員業由任局長遵奉部令酌派熟於外國言語文字者數人隨車辦理所有該員等薪水另行規定准作正開支核銷惟每日稽查人數及有無特别情形槪須列表報告局長以便擇要轉報交通部核辦已於日昨實行云 
　　嚴查夾運烟土焚土明令已下事在必行而滬甯杭甬兩路私販暗運者頗多夾帶之術層出不窮實於禁令大有妨碍該兩路巡官有鑒於此昨特轉飭警探認眞察緝並會同駐站兵隊隨時留意務使私販無所施其伎倆以助烟禁 
[莊票貼印花問題近訊]  
　　錢業中莊票支票滙票等紙加貼印花稅問題前經江蘇印花稅駐滬分辦處主任郭詩輝奉財政廳長及江蘇印花稅李處長先後令知會同南北市兩商會會長商榷勸導在案茲悉該業董事業與各錢莊執事迭次會議僉以莊票支票與鈔票無異各國銀行流行之鈔票向不加貼印花獨於莊票支票上欲加貼印花稅證殊欠公允且此事各省俱未實行更難着手一經實行加貼不特手續紛繁而於營業前途大生阻力况擔負鉅數亦非易易惟值此國家時事多艱餉需孔殷凡在商業似應量力輔助聞最後决議南北市同業擬常年公認稅欵若干以資輔助云 
[浦東蔡鎭巨刦案三誌]  
　　浦東川沙縣境蔡家路鎭於陰曆本月初一晚八時許突來大帮海盜二百餘人搶刦商店居民二十家等情已兩誌本報茲經實地調查再將詳細情形誌下該盜等係由沿海白龍港入口共駕盜船四艘三艘爲三桅巨大魚舟而一艘爲二桅若輩以老大二字爲口號其中以崇明湖廣口音爲多搶刦後羣集欽塘嘯聚同類往東由楊家行入海而逸迨城中縣警佐艾誦劬率警到來已楊帆開駛海中警士在岸隱約望見雖開槍遥擊僅作送行而已是役被盜者計丁潤濤丁潤庠（即子乾二子）丁毛官丁和尚丁鳳樓蔡德順東西二店楊品三蔡秀卿恒德堂黄東三等舖户共十餘家損失三四萬金其中以潤濤潤庠毛官三户損失最大而丁和尚楊品三二人又被該盜等用刀戳傷事後由章知事委派艾警佐前往勘騐察得受傷者尚無大碍諭令自行醫治一面飭警將所獲二桅杆盜船一艘看守旋即回城禀復章知事電呈盧護軍使通飭水陸軍警一體恊緝務獲贓盜解究 
[再誌金家行越貨傷人案]  
徐寳郎在途遭匪搶刦又被用刀砍傷十三處倩人舁送上海地方檢察廳禀請騐究已誌前報前日下午經李檢察官提案研詰據供向爲紅帮木匠家住曹家渡附近舊曆本月初二夜自外歸家行至靜安寺西金家行忽來匪徒五人將民扭住攫去手上金戒一只現洋二元並用力將民亂戳受傷抛入河中迨我扒起匪已去遠當時投報靜安寺捕房因該處地屬華界所以來案控請緝匪追贓等語問官騐得徐周身受有刀傷九處輕重不一判令送堂醫治徐稱自回家延醫診治問官准之旋即據情禀復林廳長昨日廳長除飭本廳法警四出購線查緝贓匪外又移請淞滬警察廳請爲加派探警一體恊緝 
[屯田仍須繳價]  
　　屯田繳價一事此次省議會中由江都議員提議請求省長仿照安徽辦法訓令官産處停辦齊省長以屯價關係國家收入未便由省議决照案咨部現奉部復不允所請並電令官産處嚴催江都並其餘有屯各縣限年内繳清價欵本埠屯田繳價事務所接准前因當已遵照辦理矣茲將財部原電照錄如下江都屯田繳價一案前經由部核定以本年六月爲限一律繳清應即趕速嚴催以報解此次省議會提議免繳業經核駁咨達省長轉咨其未繳之價務於年内悉數清繳不得稍有短絀督催産欵爲該處專責母得藉詞議會游移觀望致干咎戾並仰隨時將催繳情形具報財政部冬 
[鋪蓋中查獲烟土續誌]  
　　日前有有公司輪船水手天津人滕二從秦皇島販帶紅土六百零二兩來滬後藏於鋪蓋内起岸雇人力車運往北市某客棧甫至十六舖外關橋被第二崗警察李孟文察得所携鋪蓋過於笨重疑而詰問搜獲證物滕情急賄以洋銀一百元該警拒不收納當將賄洋等一併解入第一區警察署轉送警廳司法科訊究等情已紀前報茲悉此案經司法科長將滕帶案詰訊屬實以其挾帶大批烟土違犯禁令中途尤敢向崗警納賄法無可恕飭將滕連同起案之烟土一併移送地方檢察廳請爲依法懲處所有賄洋一百元悉數充賞出力警察以示奬勵昨已將此項充賞之洋一百元發交該署長趙墨林轉賞該警李孟文等收領矣 
[美紅會裝運衣物赴崴]  
　　英文滬報云本埠美人紅十字支會今日以醫院用具三十箱難民衣服二十六箱運往海參崴該會代海參崴賑濟會所籌辦十萬元難民衣服大約將於下星期開始運出云 
[精武體育會紀事]  
　　昨日精武體育會開職員年會於嶺南樓舉定朱慶瀾聶雲台王閣臣爲正副會長報告會務及賬略畢由各會董提議擔負經濟責任并力勗各會員積極進行務達體育之正的以挽種族之衰弱云云遂由聶雲台君 
 
 
 

Page 11

 
 
發起認捐當場捐得二千元各董并擔任年捐以免辦事人後顧之憂該會精神之美滿於此可見一斑 
[控告殖邊案展期再審]  
　　字林報云西人霍浦昨日在會審公堂控告殖邊銀行行長徐某等要求將該行鈔票三千五百元如數兌現並照常年八釐給付利息蓋以該行屢次約期照付均未履約以故起訴原告倩海斯克爾律師代表被告請查美律師辯護被告律師致函公堂謂因有事不能出庭故由會審官展期一星期開審 
[釣船夥被撞溺斃三誌]  
　　釣船户夏啓仁控駁船户俞根興駕駛不愼撞沉伊釣船上放下之小划以致船夥六人俱遭落水當時救起五人内有釣船夥洪阿貴已被溺斃屍無蹤跡等情當由水巡隊將俞拘獲申解警廳轉送地方檢察廳收押着夏等出外打撈洪屍再行核辦等情已兩誌前報茲悉洪阿貴墮浦溺斃已及一星期昨晨經救生局四號巡船在十六舖江中將洪屍撈獲帶至南碼頭浦灘知照夏啓仁到來認明無訛遂用電話報告地檢廳請爲相騐午後經該廳派沈檢察官沈檢騐員等蒞場相騐據夏啓仁投案禀稱查洪阿貴原籍浙江象山家中有母與妻此次肇禍後已由民人專足前去知照至今尚未見家屬到來求察問官得供即將洪屍如法檢騐委係落浦溺斃並無别故塡明屍格判令夏啓仁代爲棺殮免封屍棺給領候返廳將在押之俞根興提案訊辦 
[不交定貨損失之宣判]  
　　南京路大東合利貿易公司在公共公廨控南市寳愼雨記油行股東郭雨初經理梁鳳山不交定貨請追損失銀一萬三千九百九十餘兩等情由廨迭次訊供情形已誌本報前日午後爲公廨宣判此案堂諭之期兩造代表律師均各到堂候示至二時半關讞員會同俄副領事盧君升座公堂磋商之下援筆宣判曰原告呈案之定貨成單係由被告梁鳳山簽字其簽字方法乃在寳愼油號字樣之上簽其姓名旣未簽明經理字樣亦未蓋用寳愼圖章與中外商業習慣不符檢查寳愼油號賬簿亦未載有此項定貨交易及收入原告所付之定銀應由梁鳳山個人擔負責任判令繳付原告墊頭銀五千七百兩桶價銀四百二十五兩一錢艙位水脚一千一百二十二兩七錢測量費二十八兩原告佣金二成半銀一千四百二十五兩共銀八千七百二十一兩並常年七釐利息及堂費郭雨初控案註銷此判 
[商圑華隊司命令兩則]  
　　工部局萬國商圑華商義勇隊司令正隊長葛第三百八十一號命令云本隊正備隊隊員爲第九次（隊操）日期西曆十二月十號（即星期二日）時刻上午七點正（服裝）小帽操練軍服叙集地點在南京路議事廳候令開操隊操全隊教員全備隊員又本隊正備隊隊員第八次（演戰）日期西曆十二月十二號（即星期四日）時刻上午七點正（便服）叙集在議事廳正備演戰全隊教員全備隊員（特排排長郝伯陽君附學軍歌並各種體育技藝爲極力教練）又第三百八十二號命令云本隊正備隊隊員爲第一次練兵課日期西曆十二月十一四號（即星期三六日）時刻上午六時三十分正便服在虹口射擊塲候令開槍練兵課（教員）陸葆泉陳景塘陳文龍屠地香（習員）包安甫謝員共五十四人 
[青年會今日之兩演講]  
　　四川路青年會之德育演講會定於今日（八號）晚七時半請昌世中學校校長朱葆元牧師演講（基督之和平）又同日上午十時半國語講道會請滬江大學校副校長董景安演講并有柏美蘭女學校學生唱歌助興 
[寰球學生會學生演說]  
　　寰球中國學生會日校近由高等部學生組織演說部昨日（星期六）午後四時爲第一次之試演由教員鄭留隱主席全體學生均到塲旁聽首由三年生邵人炯演講（哀吾生之須臾）二年生陸炳松講（公德心）一年生陳長慶講（勤學）均娓娓勤聽演畢復有金炳章王家佑胡裕慶之風琴獨奏歷一小時散會 
[紹蕭塘工奬劵明日在杭開奬]  
　　浙江紹蕭塘工券奬券第一期擇定舊曆十一月初七在杭州城站第一臺戲園開奬茲將届期該局長因滬上銷路爲各埠之首昨特函知上海分銷各票莊屆時推定代表前往參觀昨日上海奬票各店已推舉同業二人預備屆時前往矣 
[張裕釀酒公司明日開幕]  
烟台張裕釀酒公司自乙未年創設以來迄今已二十餘載所製自蘭地與葡萄酒味醇質厚久爲社會稱道今歲該公司推廣營業在本埠南京路中建造新屋設立總發行所現已落成定於明日開幕屆時各界往購者必不少也 
[蔚雲票莊擱淺之悮傳]  
　　本埠前日有漢口蔚雲票莊因湘省用兵之影響以致擱淺計欠十餘萬之說茲悉實係誤傳該票莊現仍照常營業云 
[財廳催征舊欠忙漕]  
　　上海縣知事公署昨接江蘇財政廳令云案照各該縣舊欠忙漕爲數甚鉅前經開單飭催迄今數月旣無欵項報解又無切實辦法專案具復殊非整頓之道該縣須知忙漕係屬正稅本應年清年欵旣逾截數年限亟須加緊催守以速補遲方可遂漸掃數現在軍政等費待撥孔殷中交各銀行借欵已多再事通挪全賴征起舊欠藉資凑濟合再令催各該縣知照務即振刷精神嚴督經征員吏將歷年所欠忙漕等欵責令分成分限認眞擠征源源旺解俾濟要需一面將征辦情形先行呈報至前開欠數與縣案是否相符其中有無交代欠欵並速復核聲明均毋稍延至干委催 
[理髮業整頓行規之困難]  
　　本埠薙髮店向有湖北揚州鎭江句容本地等五帮光復後薙髮改爲理髮同業價目參差不齊上年曾經湯世斌等發起整頓行規按店家設椅多少每奇一只每月收銅元一枚以充經費設事務所於霞飛路裕德里後因人心不齊收價或一角或九十或七十不等且認納捐欵延欠不付湯無可支持乃於前日邀集各同行到所開會各店以閘北華界寳山路各店皆擅自趺價致租界同業受其影響公所不能阻止所以不願繳費湯遂擬再向閘北疏通如不能阻惟有將事務所解散云 
[塌餅店主思妻被騙]  
　　福建人郭阿三在滬南火車站開設塌餅店稍有積蓄忽思娶婦遂山黄包車寓之婦人張氏介紹娶西門林蔭路周姓之女爲妻言明身價洋一百五十元訂婚之前該氏先領郭將周女觀看遂訂定本月初二日付身價後用轎子赴林蔭路抬娶詎到該處遍尋不獲其家回找張氏已杳如黄鶴郭無奈於昨將氏之姘夫扭赴警署控訴 
[水探目查獲烟土]  
　　昨晨英公司輪船由外洋抵滬時有搭客季小四子手携包裹意欲喚渡登岸當爲水巡捕房探目何春生查見向之詰問包内何物季不答何探目將包啟視内係烟土四五百兩遂將人證押送捕房據供此項烟土爲陳某囑帶等語當經梅捕頭着將季小四子送請地檢廳訊辦烟土送　候燬 
[偷兒竊船被獲]  
　　船户朱龍生之小船上月間被賊竊去嗣在無錫尋獲費去洋一百數十元始得領回前日朱將此船裝貨至北市交卸畢當晚泊於虹口東洋公司碼頭派伊弟朱龍發宿在舟中至夜半一時許有竊賊張永林以船中無人私行登舟解纜撑駕當爲龍發知覺將張拘獲扭交水巡捕房由龍生偕弟龍發至捕房請究梅捕頭向之研詰張供前次行竊朱船亦係民人所爲梅捕頭於昨午備文飭派何探目將原被人證移送地檢廳訊辦 
[法公廨移提張潤泉]  
　　江蘇特派交涉公署接法公廨文略稱民人王春生控李春來欺許圖賴押櫃洋案内有關係人張潤泉一名現匿城内九畝地新舞台請爲移提歸案訊辦云云陳交涉員即函致地方廳照辦 
[控訴印報違背合同之判詞]  
　　倪軼池前延達商律師爲代表至法公堂控稱原告於本年六月間與順興印刷所主吳銀海訂立合同開辦友聲日報每日印五百份合同上註明須照大世界報紙紙張排印詎料被告以極壞之紙張印報且常將字句印差以致難以銷售向之理論置之不理應請堂上按照合同着被告賠償原告損失洋三百十五元報紙呈鑒被告吳銀海亦延巴和律師辯稱原告所呈之報紙是否與大世界報紙相符請堂上比對該報館開設已有二月之久被告旣有違背合同之事何以不早起訴至今始行具控顯見理由不足當原被訂立合同時言明每期五十二元先付欵而後印報後日五百份詎第一日原告祗付被告洋二十元爲日未久原告即囑被告少印一百份扣去洋十二元核算之下原告尚欠被告洋四十餘元且原告控被告係違背令同賠償損失並無有報紙問題望堂上注意達商律師又稱因被告時常將字句印差難以銷售故囑伊少印一百份嗣因被告用極次之紙原告向被告言明先印報後付欵故原告將欵陸續交付詰之吳銀海稱商人不識文字自與原告訂立合同後即雇馬根生爲夥將稿校對後再交原告校對無訛然後付印前者原告並未言過有印差字句之事另西讞員判退去候下堂諭飭遵在案昨又傳訊先山法副領事德君將西文堂諭朗誦畢聶讞員諭曰此案據原告控被告違背合同定印報紙請追損失一節現經本廨研訊明晰此事發生已經日久原告何不早日控告證據不足合同撤消將案註銷外着原告償還被告報紙費銀四十九兩堂費原被各擔負一半此判 
[復訊絲廠股東控告經理案]  
　　瑞康絲廠股東韓柱記在公共公廨控經理蘇州人宗東僧於本年四月四號起至十月二號止撏立衡記户名挪用銀洋並至永康絲廠冒騙銀五百兩又將海關派司竊出質抵等情由廨訊判被告押候訊核在案昨晨由探將宗解廨復訊經張襄讞商之日副領事林出君判宗東僧還押候查明於下禮拜六復訊核奪 
[兩幼女均發濟良所]  
　　老閘捕房捕頭前日接郵遞信函謂浙江路清和坊四十號門牌李文炳所開妓院妓女鳳琴房間内容留十四歲幼女徐阿根士歲幼女王阿二等情因即派探汪開富與西探納克前往將徐王兩女帶入捕房暫留濟良所昨晨送至公共公堂請示經俞襄讞會同義羅副領事訊據中西探上堂禀明前情詰之徐女供稱原籍蘇州前由薦頭店將我薦至鳳琴房間内爲大姐王女則供詞含糊堂上得供判徐王兩女均發濟良所留養 
[不顧公衆衞生之處罰]  
　　天津路泰記弄四十七號門牌某號内之傭人前晨將糞穢傾倒於馬路上被總巡捕房四號副捕頭戤畢生查見以其不顧公衆衞生請廨出單於昨派探將該號夥紹興人胡良甫傳至公共公堂經中西官訊供推諉因判罰洋六元充公以儆 
[女子體操學校將開展覽會]  
　　閘北寳山路寳興里中國女子體操學校係王季魯君於民國二年創辦現有學生七十餘人下星期六爲該校六週紀念定於是日舉行成績展覽會陳列諸生各種成績品請人觀覽現已經王校長印公觀覽券請各界屆時前往觀覽矣 
[對買賊當場捉獲]  
　　對買賊王子卿日前糾同黨羽至法租界大馬路德成祥洋貨店以購布爲由乘隙竊取綢緞一疋當爲該店夥某甲察悉喚捕將王追獲連同原贓一併帶入捕房昨解法公堂請究先據原告禀明王來串竊情形詰之王子卿供認串竊不諱中西官判王押一月以儆贓給原告領去 
[摸竊鋼表之敗露]  
　　竊賊俞長利日前在法租界摸竊昌大海　行夥某甲身畔之鋼表一只希圖逃逸當被該夥察破喚捕將俞拘獲連同原贓一併帶入捕房昨解法公堂請究據原告禀明前情詰之俞長利供認摸竊不諱中西官判押三禮拜以儆贓給原告領去 
[無軌電車撞傷行人]  
　　寺南門徐祥盛烟紙店主徐金福昨日下午六時許行經公共租界福建路適遇某號無軌電車疾駛而來避讓不及被撞倒地車輪碾去左脚底一層血出如注經老閘捕房三百二十二號巡街捕瞥見趕即將人救起雇車送往仁濟醫院醫治一面抄錄電車及司機入號數歸禀捕頭核辦 
[舢板搭客身帶烟土]  
　　海關水巡捕房巡江西探昨晨六時許出差至公和祥碼頭見一舢板内哉搭客一人形跡可疑當即喝令停摇檢查乃該搭客忽由身畔探出紙包物數個擲入浦中該西探急鳴驚笛上前將舢板扣留復在該搭客身畔抄出烟土兩磅當將人證一併拘解捕房押候轉解地方檢察廳訊辦 
[巡長捉賭]  
　　滬南十六舖中華樓茶館下水菓業事務所内前晚有人圑聚抹牌爲第一區警察署巡邏巡長偵知進内查獲四人連同賭具帶入該署由趙墨林署長問明違禁屬實飭分别酌繳罰洋開釋如無力認罰改爲拘留示儆 
[粤妓沿途拉客]  
　　北四川路某粤妓院妓女楊阿美在武昌路沿途拉客被一千二百八十二號華捕查見以其有違定章拘入捕房禀明捕頭諭飭轉送公廨押候解究 
[酒店深夜賣酒]  
　　伯頓路七十三號門牌某酒店主陸梅廷因深夜賣酒被一千二百三十七號華捕查見以其違章當將酒器帶入捕房禀明捕頭請廨出單傳案訊罰 
[起竊贓查見女孩]  
　　閘北五區崗警前日查獲竊犯尹阿根孫官六二名搜出銅香爐等物帶回警署經王警正研訊供出窩贓之馬冬青陳俞氏二人當飭長警前往起獲贓物又在該氏家查見來歷不明女孩一口名阿巧年十歲一併獲案轉解淞滬警廳司法科訊辦 
[指控拐匿妻子]  
　　閘北虬江橋江北人吳得良前日偕十歲女孩秀林至五區一分所報稱民妻蔡氏日前被同鄉朱朝和之子朱福平拐逃由秀林目睹請爲追究當經孟警佐將朱父子一併獲案詰問蔡氏藏匿何處兩被告均不承認遂諭轉解司法科訊辦 
[婦人自稱被拐來滬]  
　　閘北五區崗警前日在北火車站查見常州婦人吳戴氏形跡可疑帶入警署盤問據供前從原籍被一同鄉婦人誘拐來滬欲賣往他埠經婦人覺察乘間脫逃王警正諭解司法科核辦 
[包探查獲贓賊]  
　　譚楚堂前因家中臥室内被竊賊深夜越牆而入竊去價值洋一百餘元之雨衣灰鼠羔皮等衣服數件當至法租界捕房報請查緝後經包探顧三寳拘獲竊賊王裕才一名吊出原贓帶入捕房昨解法公堂請究先據原告禀明前情詰之王裕才供認行竊不諱中西官判王押西牢三月以儆贓給原告領去 
[流氓攫取金圈]  
　　流氓甬人應阿才前日在東嘉興路攫取行路婦人張薛氏值洋六元之金圈圖起經包探尤雲卿帮同追獲拘入捕房昨解公共公堂經中西官訊供屬實判應押西牢兩月以儆 
[公廨訊判竊案併紀]  
　　北京路一千零零二號門牌某舊貨店主通州人沈中華因收買陳福元所竊生記車行塌車上之舊鐵被包探范德孚查獲將沈與陳一併拘入捕房昨解公共公堂終中西官訊供屬實判陳押西牢三月沈不應收贓着罰洋十元充公以儆 
　　積竊董小三仔在楊子路三號棧房内竊取主士高值洋二十元之羅緞一疋被王當塲察出喚捕拘獲昨解公共公堂經中西官訊實判董押一年贓給原告領去 
　　無賴周二寳（即周阿二）吕二麻子周四寳陳小二仔因串竊楊樹浦路日商第二紗廠棧房内值洋六百元之棉花十六包消贓與陳和尚陸貴才被匯山捕房中西探查獲將周等四人連同收贓人一併拘解公共公堂訊供管押候查明再核在案昨晨由捕將周等解廨復訊先由原告日人上堂訴明失竊情形訊之吕二麻子供認串竊銷贓與陳和尚得洋一百五十四元分用不諱訊之兩周與陳小二仔供詞互推質之陳和尚供認收贓惟稱陸貴才並不相識中日官得供會商之下判陸貴才無干開釋周阿二押西牢兩年期滿逐出租界吕押一年周四寳押五月陳小二仔押一月陳和尚罰洋四十元無洋改押一月分别示儆贓給原告領去 
[寧波同鄉會募捐近訊]  
　　寗波旅滬同鄉會建立新會所募捐近日繳到捐欵如下陳子秀君募鼎豐莊三十元鼎豐莊諸君十元養性軒陳二十元翁沅青募鄭惟康二十元益豐日新號各十五元浙江硝磺局朱鳴岐十元俞德清嚴泉一無名氏吳谷雲張康甫周斐齋無名氏各五元翁君自助二十元周堃槐募董伯卿唐茂海各五元華紀坤黄錫堂邱金泉史餘順各兩元周同順楊阿四各一元陳雲卿范渭臣於純發孫蓮生各助五元岑廷康募馮永年沈士誠李美庭鮑金和勤昌北乾元各五元袁盛餘四元泰茂生勤唐各三元生茂昌新乾元新信和伴俞琴各二元岑君自助一百元孫軒蕉募裕和祥老恊興各五元坤和義聚各三元孫君自助二十元李贊侯助洋一千元何伯勤助洋一百元 
[道尹公署批示兩則]  
　　郝儒琳等呈爲錄批陳明遷移會址乞賜立案行知給示保護由呈及清摺均悉查此案前奉省長訓令業經分令公共公廨上海縣知事查照核明呈候核轉在案據呈前情仰候該縣廨呈復到日再行核辦此批清摺暫存 
　　南匯縣民沈堅等呈爲烟賭毒害太甚擬請委查整頓由據呈該縣警吏倪似葵等日肆烟賭是否屬實候令南匯縣知事澈底查明秉公核究具報毋稍徇延此批 
[淞滬警察廳批示兩則]  
　　批張歐氏等呈悉查本廳偵探並無小顔其人亦無偵探查緝張大狗子任二麻子之事顯見假借名義訛詐錢財此種不法棍徒殊堪痛恨應准隨時扭交崗警解辦以安良善而儆奸邪仰即知照 
　　批史生財呈悉案屬借欵糾葛不隷於禮範圍仰即逕赴司法衙門訴請傳追可也此批 
[誌謝]  
　　昨承商務印書館惠贈第四卷第十二號婦女雜誌一册又新世界游戲場見贈游券六紙書此併謝 
[來件]  
[福國益民之獻議]  
　　求國家之富强莫急於大開民智則需普及敎育急矣求普及敎育莫善於推廣貧民學校則需敎育經費鉅矣籌普及敎育之經費難乎無難也止須提倡改良遺産制度奬勸撥助遺産則家族間各種之不幸兒孫董轉眼之墮落皆可獲免當爲擁多金而睡不安枕者所樂從也植敎育國民之宏願者曷奮圖之沈九成 
　　兵可百年不用不可一日不備農業國寓兵於農之良制度已不能再覩徒養無數驕兵倒亂國是增加債累重困商民而已今日昌言裁兵用意固善如果實行則此輩無恒業之人散歸田里或滯留各處豈遂足爲國家之福由拙見觀之尚多利用之途當由交部農部會同軍界當道使之各就本省或鄰近省分開築馬路或築應築鐵道以利交通或從事河海工程以惠農商或開採礦藏以宏應用或從事開懇以增國家富力此項遣散兵士派勤能幹練長於管理訓練之人督率之而爲有紀律之文明工程隊即未遣散之軍士亦宜使之從事屯墾從事地方工程効力邦家果採此意行之裨益民生國計甚大而軍人之榮譽亦因之隆然以起矣當道諸公幸及早毅然决然圖之 
　　郵政儲金實行在即幸各界志士一方面努力於所操之正　增益收入一方面防止無益之消　勤勉積儲姑以上海一埠計人日總額達百五十萬以平均每人每十天儲銀一元計之月可得四百五十萬元苟提出此一月儲積總額三分之二（郵儲爲世界最安全穩固之儲蓄事業至存欵數日或數月後便當提出時即可曉然於斯言之不謬）已可辦一國民實業銀行助地方各業流通地方上游民乞起不久可盡數驅入生利之途而地方安堵之福實現矣推而至於各大都會以及全國中國之勃興可指日而待也尤惜陰 
　　陜西煤礦　甲全球據礦業專家之考察足供全世界二百五十年之應川吾不自採而后人思染指今爲弭内外間爭端開無量數利源計當就陜省産煤極旺之區設立一極大電氣廠以次舉辦各大工廠拖動各工廠馬達將所有生料製成一切熟貨供給全世界用同時努力延長電燈電話線放光於全國各省兼傳達瞬息千里之消息並以次舉辦電爐煉鋼電氣惠農及種種最新發問之電氣事業以　世界文明之新運我國電學專家及電氣事業中一切責本家幸勿躊躇却顧一任無數大業鎖閉於荒荒大陸中令各　　國笑我邦人士之懦弱無能也項康原 
　　先哲有言曰有志者事竟成人特患無志耳志者凡百事業之前驅精誠所至金石爲開陽氣一到萬事可成西先哲亦有恒言曰人民恒立義抽欲立之地位又曰天助自助又曰于無機會吾當自造需者事之賊有智力而不用斯軟弱無能耳汝之前途原無限量但須汝自己手告大中華民國國民其勉之哉 
[雜評二]  
[海盜（庸）]  
　　川沙蔡家路鎭之刦案盜匪之來旣沿白龍港入口其去又由楊家行入海而逸察其來踪去跡似係海盜之一股比年以來江浙洋面海盜縱横浙東沿海區域荼毒尤甚今雖浙省海盜經外海水警大勦之後匪勢稍衰而江蘇洋面尚未聞大創養癰貽患蔡鎭之刦所由來歟 
　　江蘇亦有外海水警乃任海盜跳梁至此吾甚爲水警廳不解也 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
思想日記 
[詩經戲] [  不名]  
　　今之所謂新戲舊戲者多矣而獨未有演詩經中事以爲戲者我謂甚可惜也蓋詩與戲同爲寫情之事而詩經則又詩之祖也苟擇情節之佳者演之必有可觀且又宜於佈景 
老申報 
[書香村杜禁司婆後（上）]  
　　（見光緒元年正月二十五日） 
　　鄉村杜禁司婆大是快事然司婆之能有家宅亡人其目中實有所見惟其所見者非鬼而所言亦無一騐即有一二似騐亦偶然耳推原其故則心病也何以知之僕曾親見數人其人素未嘗見過司婆而一日忽患此症其欠伸作睡暔暔囈語與司婆同及醒後汗下如雨精神衰頽辛苦萬狀當其囈語時所說之話有類彈詞若調平仄而恊韵者不知何故即不識字者亦然旣而思之大約其症與顚狂相似身無縛雞之力而一患顚狂則力能扛鼎亦此意也蓋一則知覺之性亂而一則運動之性亂也且其症又似瘧疾而來去則無時旁人提及此症心一轉念即便復發發時必有所見患此者或一次即愈或數次而愈或數月數年乃愈治之之法醫書不載但云遇　而已僕雖非醫士而能知其治法其法但須偕多人出外游玩黄昏時聚談新聞倦極始睡日日如日則忘其舊染矣此症不特婦人有之男子亦有之凡世俗所傳爲狐精蛇妖所迷者皆此類也治法亦與上同或請道士畫一符病即若失豈眞符之靈哉實係其人本是心病其心以爲符能驅妖則妖自絶矣又如人處黑暗中每致畏鬼或教之曰有一秘密咒語念之則諸鬼消滅不但不畏鬼而且鬼畏之也試之固騐究其理則念此咒時心已有恃無恐故不覺可畏耳然即不念此咒亦未必鬼來纏擾也 
新拾遺 
[漢陽鐵廠中之翻砂廠] [  約翰聲]  
　　何謂翻砂曰聚砂成模模者木模之脫形模成流鐵入模成器其理可喻之以照相法如吾人欲拍小照必有數物而後可成即本人相鏡相片本人可比翻砂之木模相鏡爲翻砂廠相片爲翻砂相片者本人之反影翻砂者木模之脫形 
　　顧名雖譯爲翻砂廠然砂之意義有青砂烘砂之總括而於泥土翻法未能包容盡致惟翻砂可代表本廠大部分之工程故譯爲翻砂廠雖不中亦不遠矣 
　　（一）廠之位置及建築廠東接堆鐵場西連鍋鑪廠南背煉鋼廠北望木模廠一入廠内則見滿地砂土塵埃飛空然有古樸之風淡靜之氣呈一種特别感覺焉 
　　全廠以工程之區别分科立目廠之北部爲青砂翻砂處中部爲烘砂及泥土翻砂處南部可分數段（一）段爲黄銅翻砂處（二）叚爲烘砂灶（三）叚爲冶鐵鑪（四）叚爲磨泥機（五）叚爲打風房（六）叚爲馬力房（七）段爲汽爐廠之束首專爲錠模翻砂處廠之西首專爲軋鋼翻砂處廠之東北爲鋼模翻砂處廠後爲煤鐵貯蓄所廠前爲進貨處廠之東北爲辦事所其組織與機器廠同廠有翻砂匠四十一人長工七鑿匠十藝徒八起重匠八爐匠八加油開車匠三雜役二 
　　（三）廠之供具廠有冶鐵爐四座中二座比首尾二座較大如於早晨六時起火十時鐵路前者二座每日可出生鐵六七十噸爐後有極　係貯積生鐵白石焦煤以備入爐之用檯外有貯蓄所以上諸料由火車運至是所再由汽的升降機運上至檯欲冶生鐵非風不可故爐備有風洞納風入爐風由打風房發出房在爐邊内有打風機三座用鐵管引風入爐風機用汽機駕駛汽來自汽爐鐵路後由冶爐出鐵孔引流鐵入斗斗有五噸斗十噸斗十五噸斗二十噸斗及小斗五種斗掛於電吊吊有噸二十噸電力 
　　廠有烘砂灶二座長二十餘尺高寛各十餘尺三面有牆以耐火磚建築前面有大鐵門灶後牆之下端有火爐欲烘砂模時於爐之上先積柴木再加烟煤另加焦煤砂模入灶後將鐵門下降由灶後之火門起火近門旁有烟門故火由爐起過砂模入烟門達烟通每日於下午將散工之前必將是日作翻成之模川電吊搬置於一鐵車上進車入灶受烘明早八時啓門退出模已烘乾而火尚未熄再由電吊分級各匠管理鐵車置於軌道軌由内達於外 
　　廠有鎔銅井名之曰井以其形似井也係掘地成井深四五尺環以耐火磚井上與地面齊有鐵蓋井下有火爐爐之前掘地成溝以使起火井後有烟道達烟通鎔銅之器爲冶曰係用黑鉛製成性耐火 
　　廠有翻砂框甚多框所以盛砂成模框有上框中框下框均是生鐵鑄成堅固耐久廠之前有軌道故器之翻好者由電吊搬置於一小車上用人工送出廠用汽吊卸下由鑿匠鑿凈後乃送各廠備用 
益智新畫[  可南稿]  
書室（像瞾） 
雜錄 
[世界小新聞] [  箴]  
　　回教聖物被竊彼得格勒公共圖書館藏有哥蘭經一部古物也乃土耳其政府所贈書之四周有美麗之花紋書面有紅色斑點相傳乃穆哈默德創後所留之血跡故全球回教徒皆視爲聖物時有人入館於是書之前虔誠鞠躬以申敬意去年俄國革命之際此書忽失所在久查未獲或疑乃土耳其人所竊惟勞兵會早允以此書歸還代表回教堂之正式圑體回教徒當不致竊爲私有也此書失竊之前數日管有美國收藏家數人願出價百萬元購之其或有人羨其珍貴而竊之歟 
　　世界不知大戰之人太平洋中拉泊島有法國警察一人迄未知其本國有戰事該島與島外之交通僅藉砲船才勒號每年赴島一二次歐戰發生之初數日該砲船奉命自行沉毁故島民於島外之事遂一無所知矣南美洲某婦萬巴黎城中央某大街四年許於本年九月間病殁卒未知歐洲之大戰爭其家以婦年老有心病故不予閱報紙並不使聞可生煩惱之消息戚友之造訪者亦皆知旨弗談政治與時局一九一四年八月其家適居海濱因風聲日緊遂回巴黎婦見途中軍隊往來不絶一若有大事然者詢其故兒輩以舉行大閱禮對婦居高樓故街中喧擾之聲卒未之聞也 
　　租靴德國巴登邦某報載有廣告文曰（今欲租靴一雙穿用三星期每星期願出租費五先令）巴登今日靴價每雙須英金十五鎊且須先三星其訂製該客殆以急不暇待故登此廣告也 
[浣山詩話] [  筱齋]  
　　詩中畫畫中詩流傳舊矣更有畫所不到者如丁青巖先生黄岩從容來對面向人起我頭不敢昂似畏天壓已誰知下望深青天反在底山外有山立山内有山倚四顧無飛禽來去雲而已 
　　一丈紅一名龍船花蓋以其開於五月初也草本一莖直上花纍纍如貫珠有紅白二種培壅厚者其色濃頗艶麗西墅雜記載成化間日入貢見蜀葵花不識國人告之因題句云花同木槿開相似葉比芙蓉色一般五尺闌干遮不盡尚留一半與人看 
　　蕭雲巢　家詩云枳樹籬邊一徑斜蕭疏古木噪塞鴉鄰翁煨芋邀嘗酒稚子敲冰試煮茶土竈濃烟燒杮葉瓦瓶清供揷梅花卜居好向東田住指點西溪第幾家眼前風景寫來如畫吳中賈某人傳其咏笋詩云未出土時先有節到凌雲日亦無心妻亦能詩寄外云聞　功名原分定讀書休到月西斜誠閨中韻事也 
小說 
[點金術（二）] [  冠宇]  
　　克審猶司泰司曰於某時代有貴居王位備極尊榮之人名曰密代司其人卑污齷齪貪鄙性成固斗筲之徒也彼生平止有一獨生女摯愛之從彼所好錫以佳名曰曼來果爾得曼來果爾得者意謂無限黄金也密代司王心目中於世界上之名物止知有黄金其所最尊重而喜悅者厥惟貴金屬其愛别物之熱誠不若其愛黄金之半其愛小女也意欲搜集金錢深藏於彼之保險箱内設彼一旦奄然物化必以其累世經營者悉數遺之於至愛之女所有無量數黄金及燦爛光輝之貨幣願其繼續保有之於此後之世界其日盤旋於腦中者大率不出此事之範圍鄙哉其思想也王固有一花園因山而建今之陰河即其所據爲勝境者園中異卉名葩都無幾種最多者惟薔薇彌望成林不知幾千萬株蔚爲大觀一日清晨密代司入園内見曼來果爾得馳逐於花陰之下採蒲公英以爲戲密代司見而厭之呵曰咄咄兒乎此花若爲金製者亦值得採摘之爾奈何棄寳貴之光陰愛此無價值之物曼來果爾得受叱惶恐甚急避去密代司緩步前行見薔薇正怒放彩色紛披鮮艶奪目燦爛如霞漫延無際芬芳馥郁香風四溢撲人眉宇間若在尋常人處此境必塵襟頓滌樂此不疲矣顧密代司俗物也安得有是彼見花盛開心中又作奇想痴立於花前亘一小時之久香氣時時襲入鼻際目瞪神呆注視不瞬一若賞花也者其時彼心中正思此花瓣設能變爲金葉者其價值將不可勝數矣且今年開後明年繼之後年又繼之取之不竭固永永無盡藏也即此一季所收之金花已足抵余畢生之藏金而有餘然則余但保有此花園雖敝屣尊榮亦何足道思至此不覺大樂手舞足蹈一動而神智頓醒舉頭見樹上之花依然呈其活潑之色彩不覺唔然如喪閒步一周怏怏而出循行至彼之辦公室密代司以黄金爲性命儉約非常出於情理之外其所居之室幽暗凄凉殆如鬼窟彼長日作事之習慣殆整天伏處其中所謂宫殿者乃一卑濕之地下室僅略優於監獄之土牢此即爲其藏寳處密代司委身於慘淡陰森之陋屋决無快樂之幸福而彼乃恬不爲意惟孜孜於愼重閉鎖其庫門及檢點金寳入室後取其所藏金幣一一數過之貯之於錢囊有一金棍甚巨大伊竭力拾起之撫摩一過置之於地窖繼取一庇克（克量器名合中國一斗）金砂傾於篩上淅瀝有聲如雨下彼以手逐枚檢點不厭繁瑣費無數之時光始查得其確數乃小心翼翼貯之於器中惟恐抛撒旣畢納之保險箱中復將所有金杯及鍍金之盆碗餐具遍加審視納之於囊突見一金杯之上光輝爛然閃閃爍爍噫此何物耶 
[自由談之自由談却醜] [  邵孤鵑]  
選舉至鄭重事也面議員視之等於兒戲今次杭州省議會選舉審議長坤角張文艶粉菊花各得一票可謂生面别開矣 
　　雖然惜乎各只一票耳苟得選爲審議長則又將若何今日徵得陳堃泰君寄來南岳寺影片一張上等 
 
 
 

Page 15

 
 
   
 
 

Page 16

 
 
   
 
