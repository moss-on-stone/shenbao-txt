# 1887 - 102 - 4905030

 

Page 1

 
 
[涉海芻言]  
　　弇山陸君硯鋤名增壽今時之有心人也昨以一論函致本館名曰涉海芻言其詞曰諺有之行船坐馬三分險蓋言傾跌沉溺在在堪虞故能家食自甘便是安享淸福然而男子志在四方爲名爲利豈能足不出户陸行水行均不能廢至其利害所繫　以行船爲尤甚近來輪舶往來瞬息千里其安穩飛渡者固屬快事萬一烟霧漫漫波浪滾滾偶有疎忽慘禍之烈殊難筆罄從前陳跡姑置不論去臘萬年青輪船由臺赴滬在吳淞口外被你包而撞沈一節檢點人數其與波臣爲伍者竟有八十餘人之多除當時撈獲四人外嗣由大團王董函致滬上紳士將大潮汆人者逐一備棺收殮自始迄今亦不過十數屍首此外多名更屬渺不可問可憐無定河邊骨猶是春閨夢裏人讀之不禁惻然而杯弓蛇影或招千里生魂以悮傳悮何堪設想此其弊皆由漫無稽攷之故即就已撈者而論初時猶能約略面貌無如閲時已久半多腐爛惟某叅將以其身有保札毫無疑竇其餘但憑隨身衣服爲之區别以備家屬具領用心不可謂不苦特恐作客既久或有沿途添置隨時更換未必家中故物即故物而同式者又豈絶無假令辨别不真領回配葬以閨門之淑質祔異地之生人彼此不安即幽明增慟爲之奈何聞洋人身畔往往佩帶拍照行立坐臥片刻不離雖亦風俗使然亦安見其非有爲而爲者因憶同治初年瘟疫盛行倉猝即死某邑傳染尤劇民間各掛腰牌如其在逢患發輕者即可送回療治即或不幸亦易報信不至悮入路斃實屬法良意美竊謂長途跋涉吉凶晦吝豈能逆料大凡出海船隻若輪帆沙衛等項無論在船工夥搭船客人均須立有簿册登明姓名籍貫年歳執業並各照塡腰牌令其佩帶俟泊岸時工夥無須更換客人按名收回如典當牌子用刀刮去猶可再寫所費無幾而所益甚大不獨爲思患預防之計且奸拐盜賊亦可藉備稽查顧或謂似此辦理衆必厭其不祥不樂從事不知自古皆有死牖下馬革似異實同但須來去分明弗使張冠李戴致孝子順孫終天飲恨而已彼洋人某邑諸舉用意皆同究之安然無事者多不因是而致招災晦何所用其厭憎况乎平安棺木救命浮圈是皆不祥之具各船往往隨帶初不聞因有此器具遂召不祥可見禍福之來皆由前定斷不爲創此一格而洪濤巨浸中遂添許多波浪特船中司事未免多此筆墨轉嫌煩劇然而人生在世凡有益於人之事苟其力所能爲最宜踴躍帮助此雖有舉手之勞而旦明鑒察應無不默爲呵護滬上諸君子奔馳南北輿櫬以從數相往還可敬可嘉下風敢拜顧與其爲焦頭爛額之酬曷孰思曲突徙薪之策何不即立簿給牌一法禀請當路照會南北兩關傳諭各船妥爲辦理招商局係華人主持尤當先爲提倡倘各國聞風興起踵事遵行詎不甚善素仰龔觀察飢溺爲懷痌瘝在抱必能俯如所請不妨毅然具呈縱使事屬創始終多疑忌或用西洋文字塡寫則更使人莫測忘其所自矣聖人云民可使由之不可使知之此之謂也質之有心世道者當不以幸災樂禍而闢之陸君之言盖如此嗟乎人孰無死固不必以此爲諱也然欲令天下之人一跬歩而即懷死志則亦似乎不情彼西人不遠數萬里航海梯山懋遷於外其志將以求利也豈曰以性命作孤注哉西人不必人人皆有拍照隨身即其以此隨身亦初不爲防死起見中國之人其諱言死也則甚於西人又豈肯於瀕行時先存一防死之心而懸牌以自爲標識陸君之言真可謂洞達人情矣昔嘗居鄉見鄉人有出行至齊豫等處者路不過數千里而又皆在內地舟車所至均極平穩又或一年半載即可往返在今日視之直庭户耳而當其啓行之時家人臨歧送别執手依依甚有涕不可仰者僕嘗竊笑之以爲此豈吉祥之兆也耶然中國之俗其不可解者正不止此女子遣嫁出門其母亦哭而送之夫女子生而願爲之有室父母之心人皆有之今此出閣則爰得我所方且喜賀之不暇而嗚嗚然如泣如訴抑何不祥乃爾故吾以爲中國之人其所謂凡事皆取吉祥者仍非不刊之論而以死爲諱則是牢不可破之結習諱之則臨行之時必取吉利彩頭或有親故餞送餽遺亦必取吉利之意若當臨行登舟而懸一牌子書其姓名籍貫以爲防死之計夫孰從而行之也乎雖然行不行在乎人言不言在乎我陸君之言其用心不可不謂之周且密也昔有人自製一匾曰待死堂有識之士見之以爲其曠達不可及夫明明在家安坐尚存待死之心則當遠涉波濤所謂船存與存船亡與亡其生死即已不能自主又安得不預爲之防防之而平安無事則亦未嘗不吉利防之而設或遇險則即使性命付諸洪濤姓名猶得留諸天壤又何憚而不爲哉吾嘉陸君之用心也樂書數語於其後 
[本館接奉電音]  
　　○昨接友人發來電音有本月廿五日諭旨三道敬謹譯登○三月廿五日奉旨國子監司業員缺着吳議補授內閣中書富貴着准其補授福州將軍衙門筆帖式廷傑着准其補授山東益昌鹽運庫大使張 
 
 

Page 2

 
 
恂福建臺灣布政司庫大使沈錫榮俱照例用吏部文選司郎中員缺着陳其璋補授所遺文選司員外郎員缺着沈錫晉補授欽此同日奉上諭曾國荃奏已故大員死事甚烈遺愛在人請准立專祠一摺已故江南提督福珠洪阿於咸豐三年在江甯城內力戰捐軀迭經奉旨褒卹兹據奏稱該故員一門忠烈至今紳民謳思不已洵屬大節昭然久而彌著福珠洪阿着准其在江甯省城建立專祠伊弟福誠等着一併分别附祀由地方官春秋致祭以彰忠藎該部知道欽此同日奉上諭覃修綱着調補雲南普洱鎭總兵四川川北鎭總兵着鄧榮升調補欽此 
[寓兵於農]  
　　○新疆南北各城改設州縣以來一切漸有成效劉毅齋中丞以該處營勇分布要隘雖爲愼固邊防起見然不能不謀經久之方現擬抽撥成數及招徠流民發到遣犯勒令墾種地畝以收天地自然之利並酌擬興辦章程數條刻已入陳黼座説者謂似此寓兵於農三代之隆風恍然可覩矣 
[姑蘇火患]  
　　○本月廿二日蘇城柳花塢某姓家失愼風猛火烈頃刻間延燒房屋十餘椽幸在日中各水龍聞鑼咸集取水亦極便易隨得火滅烟消又廿三日下午養育巷某茶食店後進樓房遺火柴堆霎時焚燒漸且延及住房隣右奮力噴澆隨即救熄然椽棟已盡烏焦矣 
[蘇府試期]  
　　○蘇州府憲魁文農太守示期四月初二日考試長元吳三縣文童初五日接考常昭二縣文童初八日接考江震崑新四縣文童仍循例就試院扃門考試 
[禾中瑣拾]  
　　○廿二晚初更時嘉興北門內丁家橋相近鈕宅樓上因倒翻洋油燈遺火延燒床帳頃刻火勢横飛鄰人急敲銅盆告警幸爲時尚早人手衆多立即登樓撲滅及近坊水龍馳到則祝融氏早已偃旗息鼓矣○郡城內外每遇春間例設施醫局兩處城內則設於報忠埭覺海寺城外則設於北馬頭關帝廟今年亦已照常開設每日以三六九爲期求治者祇取號金二分貧病者當感恩不淺矣 
[聞雷伊始]  
　　○金陵於三月十六日夜將半忽風雨大作霹靂震地此爲春雷發聲之始當震時水西門外一草屋內燈火未息適電光閃入滿屋皆作硫礦氣屋內一男子已爲電光所觸見火灼急逃出户便仆地不知人事久之爲救火者所灌醒始向人述顛末如此一時哄傳其雷擊未斃者悮也因念中國向來未知電能引火與電能傷人昨經友人所目擊乃悟電之爲用果非子虚爰錄之以質天下之疑信參半者 
[宫保行程]  
　　○彭雪琴大司馬由珂里起節入都便道廵閲長江各水師現已節抵田家鎭九江一帶水師戰船均預備恭迓節麾 
[江水又涸]  
　　○九江一帶江水自淸明後連日消退丈許北岸沙洲俱已露出彼三老長年又當留心駕駛矣 
[四明談屑]  
　　○數日前淸晨甯波五鄉碶碶頭廟門外有一女屍横臥地上當經該處地保報縣朱邑尊因公事忙碌禀請府尊委某别駕帶同仵役下鄉騐得女係因病身死遂飭地保收殮標記一面派役訪查嗣訪得死者係穿山大溪頭人在江北岸某妓館爲皮肉生涯老鴇見其病勢垂危雇轎着人陪領將送回母家及至半途天色昏黑轎中人早已氣絶陪領者見幾逸去轎夫亦遂棄尸而遁刻聞苦主已經到案未悉朱邑尊如何究辦也○姜茅山航船于數日前下午由甯波開行駛至銅盆浦江面大風驟起舟子把舵不穩船即傾覆船中諸人均占滅頂之凶幸該處有渡船相救均得無恙惟一五十餘歳之老婦無從撈獲想與波臣爲伍矣○香螺一物産自鎭邑形似海螄色較青鮮而有香味誠下酒之佳品也近聞甬江開義隆號之閩人某思食此物託鎭友購致立命庖人烹之且邀知已四人共嘗　味少頃四人者俱垂頭而倒面無人色口吐白沫延醫診視莫名其症詢之始悟食螺中毒急用莞葱搗汁灌之四人得以漸蘇惟某中毒尤深越宿而斃殮時徧身見黑色可知香螺一物其毒竟如此之甚四人雖未致死現尚呻吟床席不能復元錄此爲饕餮者戒○二十四日午刻江東洪聖廟弄口廣仁昌烟膏店不戒於火延燒十餘家約焚一點鐘時共燬去樓房三十餘間○横溪河頭石羊寺某僧不知何事至陸光橋廣福菴中被捕黄鱔之某甲所見以其男僧擅入女菴遂起索詐之心慫恿地痞孫某等多人擁入菴門誣其與尼通姦勒寫服據僧不肯孫某等割其兩耳以示威僧雖頂光如瓜却自心堅於石終不肯寫地痞遂將僧關禁後殿以爲此僧已如釡中魚砧上肉定可飽我欲壑矣久之寂然無聲疑其兎脱窺之則已雉經而斃孫等畏罪紛紛遁去後經地保調處勒令孫與甲等出洋數十元買棺收殮以了其事然草菅人命該地保抑何其胆大哉 
[鳩江宦跡]  
　　○委署甯國縣事蕭明府先鎬缷天長縣篆後禀見省憲治裝就道順過鳩江遂拜謁道憲並拜各寅僚小住二日旋即乘舟前赴新任○蕪采營營官王梧岡叅戎前日乘輪晋省禀見陳六舟中丞蓋今年係大閲營伍之期叅戎此行請示大閲號令並旌節戾止之期也二十日叅戎乘安慶輪船回署屬下弁兵均赴江干站隊繼赴㦸門請安○蕪湖鈔關經徵税課近來短絀異常皆因洋票混充之故雙錫五觀察以興利除弊爲務特委饒芷香明府蘅稽查新關北卡陸秋帆二尹進昌稽查進口洋駁船庶使洋票不致混充土貨不致夾帶也 
[西樵山色]  
　　○廣州南關一帶盜風日熾案積如山頗難破獲督憲張香帥因委即補把總王把戎淸泰管帶綏靖營勇三十名駐彼以資廵緝○去年粤省愛育善堂籌辦順直賑捐不遺餘力大憲入告後蒙恩賞給惠風廣被扁額一方頒發到省堂中紳董筮期本月初八日敬謹懸挂○于廉訪綰臬篆時嚴禁賭博雷厲風行各賭徒咸匿跡銷聲終其任無敢以花骨頭誘人財物者近有馮阿勝者故智復萌在河南新廟開塲聚賭經王廉訪訪聞簽差拘案嚴懲并將賭屋發封以示懲儆○城西北帝祖廟例於三月初六日迎神賽會本年經各會首奉行故事而儀仗略减於往年蓋緣去秋旱魃爲災農商俱形竭蹶故也惟迎賽日煖日烘晴天氣淸朗以故遠近之結隊來觀者依舊興高采烈鳳鞋微蹴香生陌上之泥鷁首初移波縐河中之縠扇掩紅情而渦暈衫兠紫怨以紈輕一時珠江穀埠間無異錦天繡地亦嬉春之勝事也 
[海客談瀛]  
　　○長崎訪事人云本月四日有美兵艦水手四名藉故脱逃兵官飭該領事轉託梅香崎警察署派廵捕偵探嗣查得水手濳匿對港之稻佐鄉因獲而雇船送去一轉瞬突然遁走廵捕阻之遂至用武扭毆良久各受損傷後幸得該船士官通知美軍艦乃放舟追上獲諸浦浪中○十三日大雨傾盆雷電交作阿香車轆轆飛馳山谷亦爲震動次日訪得崎地袋町十三番户染坊永野伊三郎家有一藍色靛甕被雷擊破一柱亦裂而爲二同時西彼杵郡某姓老嫗悮觸電氣焚及衣衫家人急携桶水潑之嫗已肌膚焦灼正在騷擾間廵街捕聞知令舁入醫院醫師言受傷甚重不知能保性命之虞否又聞長崎村中川鄉松山上松樹數百年物也當雷震時忽爾火發遠近通紅以致大半株被火焚毁○西歷四月初六日長崎古人榭得東京來電云會議改正條約一事刻已告成駐京法欽差通知政府將于日內歸國奥欽差亦擬襆被言旋云○初五日午前德皇姪孫里亞波親王由東京乘坐火輪車赴上野大膳大夫岩倉式部官長崎工部少佐田坂爲之先導至則游覽日光山翌日回至東京復赴箱根遊歷旋於初七日遄返德京○日報云上月三十日北白川伏見兩親王及伊藤大山兩大臣帶海陸軍二百七十餘名由横濱乘金剛艦赴相州閲看觀音崎砲臺駛已近矣突擱淺瀨上危急之餘得日人援救始免於損傷其先英艦則戈同觸礁没於海島繼復有畝傍艦失落無蹤近則日皇太后乘浪速艦回京中途亦擱于暗礁艦底損破刻下尚在横須賀船廠興修閲無多日又有俄船喀摩格薩遭難可見航海之難無處不形荆棘敢告從事駕駛諸君子尚其愼之又愼哉 
[浦濱會景]  
　　○浦東洋涇鎭有東嶽廟當承平時每年春間迎神賽會往往鬪靡誇多赭寇亂後瘡痍未復民力艱難此舉遂廢今年該處之人復鳴鑼集議于本月二十七日舉行東嶽會所備儀仗甚爲鮮艷想届時丁男子女必當爭先恐後以一擴眼界也○三月二十八日俗傳爲 
 
 

Page 3

 
 
城隍夫人誕辰邑廟西首陳市安橋迤東直至小東門各鋪户於二十七日爲始循例懸燈三日碧桃花下處處聞歌絳燭叢中家家設宴亦滬城一年勝景也 
[限日繳洋]  
　　○崇明人王某等向本城老德茂帽鋪混用銅洋遭無賴戴阿六等串同楊錦山乘間婪索洋銀五十元一案縣訊限交羽黨各情兩紀前報前日又經莫邑尊提訊王投案伸訴汪蘭生供稱小的在新北門內黑橋浜自來水公司爲夥是日因往暢叙樓茶寮中兠攬主顧見伊等在彼糾葛偶向詢問緣由旋即他往並未與戴同黨拆梢楊供在十五鋪張玉峯處爲地中夥此事當由該帽鋪喚我前住致爲介紹後由戴阿六等前來向小的擔保始釋之去小的實未通同拆梢亦未分用洋元邑尊又將戴研詰戴亦堅執不承邑尊以其刁狡即飭掌頰六十下笞臀二十板仍無確供邑尊怒着責脚踝戴始供認用洋六元餘由楊等瓜分使用復詰楊楊始俯自求恩邑尊以該地甲胆敢通同拆梢實屬不法已極着責五十下與戴阿大於三日內合繳洋五十元王等胆敢混用銅洋亦屬非是姑俟戴阿大等繳洋一併發落所有汪蘭生訊無干涉着即斥釋 
[英界公堂瑣案]  
　　○江陽春控華捕孔長生得賄後私還東洋車照解訊之餘孔不承認旋由捕頭查明孔實私得賄洋竊還車照押候送辦各情節登前報昨日麥捕頭申訴前因并稱江之車照第三百四十一號另有錢朝鳳車照第一千九百九十六號顧王氏車照第三百四十八號計共三紙俱被竊取交還錢及顧王氏同供車照於違章被扣後向孔取出孔供並未將車照交還江及該氏惟第一千九百九十六號一紙錢再四懇情小的見其困苦堪憐始行交彼然亦並未得賄麥捕頭又稱車照由三道頭西捕經管平日誤認孔爲可靠之人以致被其朦混蓋捕房章程扣留之照各有限期期滿准車主投捕房由管門捕告知三道頭當　交還今孔連次將未滿限期之車照交還車主明明貪利營私况寫字房內所存制錢當孔上差經管時缺少二千文蔡太守判孔枷號發老廵捕房及虹口捕房盆湯弄新廵捕房每處示衆三天以儆效尤并諭以此已格外從寬孔荷枷叩謝由捕帶出當此案發落時有二瘋人屢屢奔至案前吵閙太守飭值日差帶下候過堂安插○葉王氏年近八旬龍鍾衰邁獨行馬路上被周賢和東洋車碰傷面頰由捕拘周解送公堂該氏投案聲稱雖被碰傷尚無緊要彼係無心之誤且亦窮人請免責懲可也周俯首求恩蔡太守謂既由該氏求免姑准所請飭將周送交車主諭令嗣後格外小心免于咎戾○陸松訴稱家中失竊衣服報捕查獲竊賊張小弟自云得贓後交與徐四芳質錢并知張徐同住居錦堂家因之一併送案張認竊求恩徐供實不知是竊贓是以代爲付質及捕房查究即向説明居供家有餘房租與張徐同住並不知伊等爲非蔡太守判張管押十四天徐居概予從寛開釋贓交失主領去○奚益飛訴稱友人汪姓之子阿和向我借錢已非一次稍不遂意竟日糾纏昨又强借錢文因之報捕拘案阿和供稱粤之香山縣人父親在日與奚至交今小的流落滬江無奈向之稱貸既不允貸聽之可也何竟昧却交情貿貿然控諸案下蔡太守飭值日差送阿和至廣肇公所請爲安置○西人瓦司海訴稱昨有工人王生發竊鐵二塊獲住人贓交捕送案我處時時失鐵王供並未犯竊偶然將鐵搬移致被西人指竊此事幸有工頭知道不然則將寃戴覆盆矣易繙譯請科王行竊之罪蔡太守謂王既未承認竊物姑飭押候瓦司海邀同工頭投案再訊呈案之鐵交捕帶回 
[法界公堂瑣案]  
　　○某甲諏吉成親被姘婦藏匿不放等情業已兩登報章捕房昨將勸甲回去被該婦鳴捕送押之徐金林鳴捕送押之徐金林杜阿狗二人解案原告婦人張趙氏即小寳偕伊母趙顧氏并某甲即張仁發及房東李阿裕投案據趙顧氏稱蘇州人夫故已有九年遺下子女各一挈帶來滬業已六年在打狗橋擺飯攤女名小寳配與張　發成親已有四年係林四龍爲媒王司馬詰其可有婚帖是迎娶抑是入贅在何年月日訂姻答稱女年二十四歳在十年七月初二日訂姻當時張住二馬路租樓房將女迎娶於去年八月初六日搬至李阿裕家李供江北人做　餅生意有樓面閒空轉租與張仁發伊家共四人王司馬見下面尚跪兩人隨向詰問據張小帆遞禀訴稱甯波人在報關行生理張仁發是親弟習成衣業今年三十四歳因伊不學好老父氣忿生病故於去年二月送回甯波九年前父與仁發聘定方錦堂之長女訂姻以來因無錢故未成親現今仁發自要完姻故寫信來甯囑我來滬于二十三日抵申伊擇於二十四日成親房屋租在山家園地方豈料弟於二十三日走脱司馬間何人爲伊鋪排一切答稱是仁發師弟徐錦榮現亦在外又據王仁德訴稱方錦堂是姊丈今年六十二歳有病不能前來故代爲到堂外甥女是朱老四爲媒訂婚張仁發已經九載今諏吉成親二十四日將外甥女迎娶新租房屋豈料張仁發先於二十三日下午出外不回徐杜兩人往尋反被鳴捕拘押司馬問王仁德曰方作何事業家中有幾人答稱姊丈有五女兩子本業成衣現無事司馬謂家中食用甚大如何過活答稱不免向親友處借貸司馬着將徐錦榮傳進詰問據稱與張仁發爲師弟兄伊徒弟袁桂林後日娶親故先説及師父尚未娶親既早訂定現可關説畢姻因與王仁德等説妥趁袁備辦喜事多租房一間以便仁發做新房豈伊竟不回來王司馬詰之張仁發可是九年前訂親答稱不知道並不租房子亦無洋元交出買物徒弟做親亦不知道司馬謂然則新人已迎娶到家可知道否答稱亦不知道司馬謂王仁德爾姊丈家貧生女極應招快婿爲娱老之計現在張仁發不學好新婦雖迎到家中幸未拜堂亦可與姐丈説明將女抬回再行擇配免悮終身并着張小帆徐錦榮帮同料理將方女送去祗算從前未曾有此事張小帆所呈婚帖着交與王仁德轉遞方家作爲廢紙着張仁發具未曾與方姓定親切結備案趙顧氏張趙氏李阿裕張仁發一併斥退○昨報列拘到拆紅房子竹笆之陸阿五於昨日解案據供做小工度日竹片是小兒放風箏拾回者王司馬商之祁繙譯官斷將陸阿五交保出外將竹笆照樣賠修○前報列吸花烟不出錢之某甲即張鳳山於昨日解案原告未到法包探將打碎之茶杯等呈案并稱據原告到捕房説吸烟七盒非但不給錢反睡在床上不肯出外此人前曾犯案辦過在身邊搜出僞信票一紙不知何用王司馬詰之張鳳山據供吸烟兩盒伊家將我辱駡司馬以原告未到着暫帶回捕房明日再訊○柴樛雲遞禀控稱兒子金鳳習珠翠玉器業去年十一月間有陸子香説有人要買翎管班指珍珠等物金鳳往陸源泰掮下翡翠班指翎管值價洋四百元又往王長林處掮下大小新光珠數百粒值價洋四百十五元交與陸子香豈料竟是拐騙將珠翠當在恒德鋪班管抵在張姓處抵洋一百元人即逃走在伊家內查到當票備價將珠贖出本利共洋一百四十二元錢七百三十文將珠還王長林張姓處亦去過伊謂陸子香已死不肯交出現陸到滬在法界相遇扭送捕房特請究辦王司馬詰之陸子香據供松江華亭縣人曾取珠翠以前曾向張處借洋一百元被伊將班管扣住不還無以交待故於去年十二月初十到蘇州今於三月初四回來司馬謂爾乃拐騙之人現在如何料理陸供家在華莊地方有房數間願變價償伊叔父於二十八日來滬待其料理出月初四可以淸楚司馬准初四日料理着交捕帶回柴樛雲叩謝退出 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十三年三月十九日京報全錄]  
　　宫門抄○諭旨一道錄前○發抄硃批三道○大理卿明奏請派署卿缺摺○將軍慶奏請興修昭陵琉璃照壁工程片○豫撫邊奏拿獲盜犯就地正法片○閩督楊奏調署知縣片○奉學政楊奏新任學臣到任需時擬仍出棚開考片○閩督楊奏甄别各員片○又奏銷光緒十一分坵折銀兩摺○黔撫潘奏叅知縣革職片○又奏請將守備革訊片○三月十九日理藩院鑾儀衛光祿寺正黄旗值日理藩院引見十五名○崑岡謝管光祿寺事務恩○淸安前往西陵請訓○海英假滿請安○崇文門呈准黄花魚○六額駙尚宗瑞各請假十日○馮光勛奏請開缺○召見軍機崑岡崇禮海英黄永安○皇上明日辦事用膳召見後至紫光閣少座豐澤園演耕藉禮○發抄吳大徵奏接任粤撫謝恩奉硃批知道了欽此○楊昌濬奏窮民土棍搶毁錢鋪分别拿辦奉硃批蔣鼎元着即行革職甘常俊着摘去頂戴餘供議該部知道欽此　○○大理寺卿臣明桂謹奏爲請旨派署卿缺事查臣　漢卿臣劉瑞芬現在出使外洋漢少卿臣楊頤到任尚需時日滿少卿未經補放臣明桂派出慕陵隆恩殿賛引之差應先期赴陵會同演禮于三月初四日起程所有臣寺印鑰無員佩帶相應請旨無論滿漢簡派一員署理以便接替理合具摺陳明伏乞聖鑒訓示謹奏請旨奉旨已錄　○○慶裕等片　再查昭陵琉璃照壁工程前於光緒十一年奏請興修當即遵照欽天監選擇古期飭令委員動工興修應需各樣琉璃料行知盛京工部燒造運送工做惟因是年時届暮秋天氣寒凉所需琉璃磚瓦燒造不及奴才等隨將此工據情陳明緩俟方向相宜之年再行奏請修理等因奉旨着照所請該衙門知道欽此欽遵在案奴才等兹查此項工程核對成書本年方向相宜擬請興修以昭愼重如蒙俞允即飭下欽天監選擇吉期奴才等俟行知到日仍令前派委員修理所需琉璃料件知照盛京工部赶緊燒造無悮工作以期核實理合附片具陳伏乞聖鑒訓示遵行謹奏奉硃批另有旨欽此　○○邊寳泉片　再刑部奏定章程內開嗣後各省拿獲馬賊土匪並夥衆持械强刦案件如距省窵遠就近解歸該管道府審明禀候督撫批飭就地正法彚案具奏等因前撫臣鹿傳霖因豫省盜風未熄請設局委員會同各該道府將搶刼重犯提集審明由臬司覆核轉詳批飭就地正法奉旨允准歷經欽遵辦理其光緒十二年三月以前照章懲辦各案臣於上年七月奏報在案嗣據魯山縣禀報拿獲高沅佶於光緒八十十一十二等年先後搶刦汝州宜陽新安陝州楚封鞏縣魯山等處過客居民蕭光珙陳三李匯瀛李秀山趙謹堂趙桂芳張來順王壯懷李篤鶴偃師縣家丁王升等得贓劉老九即劉黑夥同高沅佶等在鞏縣境持械威嚇搶刼偃師縣家丁王升過客王壯懷等銀兩又據魯山縣禀獲剛老九袁成得於光緒十年六月初一日夜强劫南召縣民王振業家得贓拒傷事主平復又據盧氏縣禀報獲匪犯宋三劉繼娃投入哥老會燒香結盟分散圖片迭詐刁全至郭遐齡等並從刦陝西境不知姓名事主銀物又准河北鎭派弁拿獲耿汶慷崔鳳崗于光緒十年十月初三日夜　刼澣縣職員薛德麟家得贓拒殺事主又據汜水等縣禀獲王幅知郭二白盧進終於光緒十一年五月二十六日夜夥劫睢州張起祥雜貨鋪得贓拒斃事主並犯搶刦重案多次又據盧氏縣禀獲孫克萌張幅得郜花亭程添幅張魁沅劉彦章孫長升於光緒十一年十一月二十四日夜騎馬持械放火燒刼劉文鰲家得贓拒殺事主並究明孫克萌張幅得程添幅張魁沅另有攔搶宜陽縣過客石秋來等財物又據信陽州禀獲何四頭張道忍於光緒十二年二月初八日夜夥刦劉春洛家得贓拒殺事主又據河北鎭派弁拿獲馮五沅丁桂淋周懷亮于百九於光緒十二年三月初四日夜夥刼河內縣民婦龐沈氏得贓又據上蔡縣禀獲莊毛胡五王格意徐狃魁於光緒十二年四月二十四二十九等日夥刼朱魁鄉張廣興家得贓將事主更夫拒斃經臣先後委員會同該管道府州提集訊明由臬司覆核轉詳批飭將高沅佶劉黑剛老九袁成得宋三劉繼娃耿汶慷崔鳳崗干幅知郭二白盧進終孫克萌張幅得郜花亭程添幅張魁沅劉彦章孫長升何四頭張道忍馮五沅丁桂淋周懷亮于百九莊毛胡五王格意徐狃魁就地正法並將高沅佶宋三劉繼娃耿汶慷王幅知郭二白盧進終孫克萌何四頭莊毛胡五王格意傳首各犯事地方懸杆示衆以昭炯戒除飭取供招陸續咨部外所有光緒十二年九月以前獲犯就地正法各案謹附片具陳伏乞聖鑒謹奏奉硃批刑部知道欽此　○○楊昌濬片　再永安縣知縣甘常俊調署侯官縣篆所遺永安縣缺即以現署侯官縣知縣陳慶家調署又福淸縣知縣八十四在任病故遺缺本有閩淸縣知縣邱峻南堪以調署遞遺閩淸縣缺以候補知縣林瀛署理甘常俊邱峻南各任內均無承緝盜案將届四叅限滿以及經徵錢粮有關降調處分據福建藩司張夢元署臬司解煜會詳前來除批飭遵照並咨部外臣謹附片陳明伏乞聖鑒謹奏奉批硃吏部知道欽此　○○楊頤片　再奉天府丞兼學政考試各棚以吉林爲最遠該處地方入秋早寒夏月大雨時行往來不便故歷任學臣每於二三月間前往考試且因該省地方遼闊如賓州伊通敦化等處生童赴省應試多在六七百里內外至黑龍江來吉附考者道途更遠溯查奏定章程奉吉兩省考試悉仿照順天府府院連考之例以示體恤歷經遵照辦理臣於去冬牌示該府三月初五日以前將府試考竣臣按臨正月間又經行文定期二月二十五日起程各在案嗣據吉林府禀稱府試已如期開考請臣于三月初間起馬等因今既奉恩命本應在省静候交缷回京供職惟新任學臣何時到奉尚無確信而吉林黑龍江兩省生童月內已經齊集未便中止因商之兼尹臣慶裕府尹裕長均謂該處生童赴考遠涉措資不易以致人數寥寥若令其守候日久情殊可憫揆之事理仍當及時往考等語臣擬届期酌量如新任學臣月內可到即由新任往考倘到任需時臣即於三月初間出棚赴吉開考庶與奏定府院接考成案相符以免守候而示體恤理合附片陳明伏乞聖鑒謹奏奉硃批知道了欽此　○○楊昌濬片　再查定例捐納分發各官必俟到省試用一年後方准題咨補缺又准部咨嗣後無論何項勞績歸入候補班人員以到省之日起予限一年詳加察看出具切實考語分别補用又大挑分發各省之一等舉人到省一年該督撫切實甄别詳加察看其能勝民社之責者即以知縣用等因遵辦在案兹福建試用通判陳歩梯大挑試用知縣王國瑞先後試看期滿俱應照例甄别據福建藩臬兩司會詳前來查該員陳歩梯才明心細堪以通判留閩王國瑞明白安詳堪以知縣留閩分别按班序補除將各該員履歷咨部外臣謹附片陳明伏乞聖鑒謹奏奉硃批吏部知道欽此　○○頭品頂戴革職留任閩浙總督兼管福建廵撫臣楊昌濬跪奏爲閩省各屬欠完光緒十一年分坵折銀兩分數各職名繕具淸單恭摺奏祈聖鑒事竊前准部咨每届坵折奏銷令將經徵　完分數職名照章開單奏報以憑核議等因兹届辦理光緒十一年分坵折銀兩奏銷之期除將閩省各廳縣塲通判縣丞已未完銀兩分數職名照案恭繕黄册另行核疏具題外所有各屬應徵光緒十一年分坵課鹽析銀兩未完一分二分四分五分以上各職名相應照章先期繕具淸單據實開報據調署福建鹽法道督糧道張國正叙詳請奏前來除咨部查照外臣謹另繕淸單恭摺具奏伏乞皇太后皇上聖鑒飭部覆議施行謹奏奉硃批該部議奏單併發欽此　○○潘霨片　再據藩司曾紀鳳臬司李元度詳稱竊照州縣爲親民之官全在愷悌公平謹守繩尺方足以資治理查缷署獨山州知州候補知縣吳筠生貌似有才而賦性粗率每遇聽斷不守一定範圍前已檄省察看兹訪聞該署州任性濫刑諸多劣跡未便姑容正會詳請叅間據該管道府揭叅前來理合詳請奏叅等情到臣覆查無異相應請旨將前署獨山州同知銜候補知縣吳筠生革職以肅官方除咨部查照外謹會同雲貴總督臣岑毓英合詞附片具陳伏乞聖鑒訓示謹奏奉硃批吳筠生着即革職吏部知道欽此　○○潘霨片　再前據署普安廳余雲煥禀報廳屬那卑團首藍翎守備胡廷瑞將挾仇放火凶徒瞿小毛等四人拿獲擅行綑縳用火一併燒燬等情當經臣咨會署安義鎭總兵林從泰督飭練軍並行知臬司轉飭該廳選撥幹役嚴緝去後嗣准該署鎭飭令管帶譚元輔協同該廳設法將胡廷瑞誘獲解省由司檄發貴陽府審辦在案兹據該府貟鳳林以胡廷瑞供詞恃符狡展若不詳革研審不足以成信讞由藩臬兩司核明會同詳請奏叅前來相應請旨將藍翎守備胡廷瑞革職以便嚴訊究辦除咨部查照外謹會同雲貴總督臣岑毓英合詞附片具陳伏乞聖鑒訓示謹奏奉硃批胡廷瑞着即革職訊辦該部知道欽此 
 
 

Page 12

 
 
[光緒十三年三月二十日京報全錄]  
　　宫門抄○上諭三道錄前○分缺單○粤撫吳奏報接印任事日期摺○西藩凌奏報接署藩篆日期摺○西臬周奏報接署臬篆日期摺○浙撫衛奏報海運漕船頭批開行日期摺○雲督岑奏審明兵練互毆滋事情形摺○閩督楊奏爲總兵到省飭回本任片○三月二十日吏部翰林院正白旗值日吏部引見十八名○伊犁副都統長庚請訓○兆珏假滿請安○奕枤請假十日○召見軍機　麟書　思公　李鴻藻　長庚○光緒十三年三月分缺單　小京官户部司務吳天翔呈請分發　知府廣西平樂楊晉故　同知福建雲霄施德瀛罷軟　知州雲南嵩明胡緒昌罷軟貴州鎭甯郭祖璵浮躁　通判廣西思恩高聨晟不及　知縣山東壽張馬人龍升四川隣水鄒放丁江西安福孫懋故雲南楚雄陳阜嘉近山西長子陳公亮近江蘇溧水施春膏丁安徽歙縣劉家序丁福建海澄賴以森不謹仙遊蔣寳光崇安胡炳升俱不及長汀周樹森浮躁廣東茂明姚成熙年老廣東河源晏聨奎不及廣西融縣計崇光罷軟廣西武緣趙鑑不謹貴州普安江勳和不及　縣丞浙江蕭山宋象賢已休致　吏目福建龍巖儲梁材雲南陽凉鄧含章俱不謹　廵檢福建長水曾良材廣東石城奕福臻俱不謹廣東曲江錢福坦罷軟廣東合浦王國恩廣西宣化饒宗陶俱浮躁　典史甘肅碾伯張鳳韶近順天永淸李壽春故河南洛陽袁慶煊丁廣東茂明朱鏞浮躁廣西蒼梧區文爵不謹貴州淸鎭吳豫罷軟　○○新授廣東廵撫臣吳大澂跪奏爲恭報微臣接印任事日期叩謝天恩仰祈聖鑒事竊臣渥承簡命廵撫廣東並蒙恩賞假回籍省親光緒十二年十二月三十日行抵江蘇吳縣本籍至十三年正月二十日假滿隨即起程由上海乘坐輪船赴粤二月初六日至廣東省城初九日准兩廣總督兼署廣東廵撫臣張之洞將廣東廵撫關防太平橋監督關防王命旗牌文卷等項委員齎送前來臣當即恭設香案望闕叩頭謝思祗領任事伏念廣東爲瀕海要區事煩責重舉凡察吏安民練兵籌餉在在均關緊要如臣駑鈍深懼弗克勝任惟有殫思極慮隨時與督臣之洞和衷商辦實力圖維以期仰答高厚鴻慈於萬一除將接印任事日期恭疏題報外所有微臣感激下忱謹繕摺叩謝天恩伏乞皇太后皇上聖鑒謹奏奉硃批知道了欽此　○○署理廣西布政使二品頂戴補用道臣凌彝銘跪奏爲恭報微臣接署藩篆日期叩謝天恩仰祈聖鑒事竊臣於光緒十三年正月十七日接奉護理廣西廵撫臣李秉衡札行以現署布政使本任按察使慶愛奉上諭來京另候簡用所遺藩司篆務委臣署理旋於本月二十三日准署藩司慶愛將印信文卷移交前來當即恭設香案望闕叩頭謝恩祗領任事伏念臣知識庸愚甫權臬事涓埃未報兢惕滋深兹復暫攝藩條益增惶悚查粤西地當邊徼藩司職任旬宣舉凡用人理財贍軍籌餉在在均關緊要如臣擣昧深懼弗勝惟有矢愼矢勤　時隨事禀商護撫臣加意講求悉心經理斷不敢以暫時攝篆稍涉因循以兾仰酬高厚鴻慈於萬一所有微臣接署藩篆日期並感激下忱恭摺叩謝天恩伏乞皇太后皇上聖鑒謹奏奉硃批知道了欽此　○○署廣西按察使三品銜分守桂平梧鬱鹽法道臣周鶴跪奏爲恭報微臣署理臬篆日期叩謝天恩仰祈聖鑒事竊臣於光緒十三年正月十七日接奉護理廣西廵撫臣李秉衡札行現署臬司凌彝銘調署藩司其臬司遺缺委臣署理等因隨於本月二十二日准署按察使凌彝銘委員將臬司印信文案卷宗移交前來臣即於是日恭設香案望闕叩頭謝恩祗領任事訖伏念臣黔州下土知識毫無由兵科給事中選授廣西鹽法道履任甫經一年未報涓埃方深兢惕兹復委權臬篆彌切惶悚粤西乃邊地要品臬司爲刑名總匯安民察吏禁暴詰奸在在均關緊要如臣檮昧深懼弗勝惟有遇事禀商護理撫臣妥爲經理斷不敢以暫時攝篆稍涉因循以兾仰酬高厚鴻慈於萬一所有微臣接篆日期感激下忱理合繕摺恭謝天恩伏乞皇太后皇上聖鑒謹奏奉硃批知道了欽此　○○頭品頂戴浙江廵撫臣衛榮光跪奏爲恭報海運漕船頭批開行日期仰祈聖鑒事竊查浙省光緒十三年起運十二年分漕白粮米經臣擬請全數仍由海運以免牽制奏奉諭旨欽遵在案兹據海運滬局委員候補知府楊叔　禀稱本届海運漕白正耗等米五十一萬八千三百餘石分作三批放洋頭批米石據各州縣剥運至滬經該員等會督斛手逐日交兑計起運漕白交倉正耗並商耗等米二十三萬三千餘石內輪船裝運米一十萬八千四百餘石商船四十八隻裝運米一十二萬四千五百餘石定於二月初十日飭令各船陸續開至崇明十滋地方候風放洋等情前來除飛咨江蘇山東直隷各督撫臣轉飭沿海水師實力迎護並飭將二三批粮米迅速運兑接續放洋外理合恭摺馳陳伏乞皇太后皇上聖鑒謹奏奉硃批户部知道欽此　○○降二級留任雲貴總督兼署雲南廵撫臣岑毓英跪奏爲審明雲南省城兵練互毆滋事情形謹按擬恭摺具奏仰祈聖鑒事竊查光緒十二年四月二十日臣在開化防營接准前撫臣張凱嵩函稱省城兵練鬥毆致傷多人已委辦理善後局務道員湯聘珍查辦又據道員湯聘珍暨省城保甲局紳士各禀報到營經臣奏請叅辦於光緒十二年六月十三日奉旨劉映華楊玉春着一併暫行革職嚴飭交出滋事弁兵由司照例審辦以肅營規欽此欽遵行司審辦去後兹據署雲南布政使史念祖署雲南按察使譚宗浚督飭署雲南府彭澤春已查吳玉林等傷俱平復提集審明籌擬具詳前來臣覆加查核緣副將銜補用遊擊劉映華係管帶督標防兵駐紥省城南門外補用副將楊玉春係署撫標叅將兼帶操兵駐紥城內光緒十二年四月初八日有城守營操兵吳玉林告假探親與素好之廖詔亭同出南門城外適該處火神廟演戲酬神前往觀看旋在廟酒灘同飲因與先不相識之鍾春　爭占攤上坐位口角吵閙時有督標防兵黄起順櫳勸被吳玉林拳毆尚未成傷經旁人勸散初九日吳玉林與督標防兵莊耀興撫標兵戴貞階陳海淸沈有貴及在逃之馬占標先後告假出買柴菜潛往火神廟看戯是日該遊擊劉映華恐戯塲人多滋事派哨弁劉昭螢羅光斗帶同防兵黄起順李開泰楊義昌前往彈壓黄起順撞遇吳玉林觸起前嫌互扭爭閙維時看戯人多乘勢擁擠哨弁劉昭螢等彈壓不住防兵李開泰楊義昌各持竹條嚇打喝令散開詎看戲人衆即喊稱兵丁打架反打平人蜂起尋毆劉昭螢黄起順等見勢汹汹隨即退避吳玉林陳海淸沈有貴戴貞階莊耀興李開泰楊義昌及民人彭國淸等均被誤毆受傷因人多手雜均不知被何人所毆該遊擊劉映華查知親往彈壓喝散將吳玉林等拿獲並另獲李洪興一名因聞李洪興向走江湖當勇恐係匪黨當將李洪興吳玉林等指爲匪徒與該遊擊本營受傷之兵丁李開泰等一併送縣騐傷訊辦一面繕具禀單差弁楊春榮赴撫署呈報楊春榮不知當赴號房報文直入撫署二門被看門親兵李耀祥攔阻推跌致傷左肋等處楊春榮不依嚷駡經前撫臣張凱嵩聞知將該弁兵發縣騐傷與兵練滋事正案一併飭委道員湯聘珍函禀當經據實奏叅奉旨劉映華楊玉春着一併暫行革職嚴飭交出滋事弁兵由司照例審辦以肅營規欽此欽遵行司審辦去後兹捕署雲南藩臬兩司督飭雲南府審明議擬具詳前來臣覆加查核此案營兵吳玉林擅自出城看戯酗酒爭閙防兵黄起順與吳玉林爭毆後次日復敢挾嫌互鬥均屬不　營規吳玉林黄起順應請如該司等所擬均照違制律擬杖一百吳玉林肇釁滋事應從重酌加枷號三个月兵丁莊耀興戴貞階陳海淸沈有貴於吳玉林等爭鬧時悮被旁人毆傷訊無附和鬪毆情事但潜行出城看戲亦屬　守營規亦如所擬均照不應重律各杖八十親兵李耀祥看守撫署二門當差弁楊春榮入門時並不善言攔阻輙將其推跌致傷殊屬不應亦照不應重律杖八十均分别拆貢革伍以肅營規差弁楊春榮擅入撫署二門由於不諳報文地方業已革伍應與奉派彈壓並無不合之兵丁李開泰楊義昌及訊未滋事悮被毆傷之民人彭國淸彭青雲均免置議李洪興訊未在塲滋事亦無爲匪確據惟從前曾走江湖當勇究係無業游民應飭　原籍嚴行管束廖詔亭馮占標飭緝獲日另結戯塲爭毆之不識姓名人請免查提副將銜補用遊擊劉映華補用副將署撫標叅將楊玉春雖查無縱兵滋事情弊惟事前失於覺察又不能即時彈壓均屬不應業已革職應毋庸議劉映華現已病故楊玉春仍照革職人員不准逗遛原省章程應飭即回原籍是否有當除全案供招咨送兵刑二部查核外所有審明雲南省城兵練互毆滋事情形謹按擬恭摺具奏伏乞皇太后皇上聖鑒訓示再雲南廵撫係臣兼署毋庸列銜合併陳明謹奏奉硃批刑部議奏欽此　○○楊昌濬片　再本任海壇鎭總兵吳奇勳先經遵旨入都陛見現在京旋到省應即飭回本任供職以專責成除咨行遵照外臣謹附片具陳伏乞聖鑒訓示謹奏奉硃批知道了欽此 
 
