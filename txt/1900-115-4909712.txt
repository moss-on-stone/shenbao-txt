# 1900 - 115 - 4909712

 

Page 1

 
 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[正續名醫類案出售] [  圖書集成局代啓]  
　　名醫類案一書爲有明嘉靖時江氏父子所輯而我朝乾隆中浙人魏玉衡先生爲之研搜考訂畢力補綴廣爲續集六十卷其中條析病狀援据方書臚列治法斧藻羣言足稱岐黃之功臣靑囊之盛業誠醫學入門之階梯也刋印行世板久燬失耕餘堂主人覓得　本托本局詳加校印帋墨精良字跡放大不費目力計正續兩集共計二十本價洋四元世有欲樹杏林之幟者請臨上海三馬路申昌書室並各書坊選購可也 
[不爲已甚說]  
南阿非利加洲搭浪施華列國自去秋與英吉利開釁以來英人調兵籌餉遠涉重洋搭則萃全國之力以抵之枕戈待旦昕夕不遑當甫經開戰之時英人不無藐視搭人之見以爲蕞爾小國不難滅此朝食不圖一敗再敗於搭人之手兵傷將亡爲搭所困英政府遂添兵益餉與搭有誓不兩立之勢於是搭人兵勢日挫目前雖英人尙未十分得手而搭已漸漸力不能支蓋搭之幅員廣袤不過三十萬方里人民不過七十萬名口而欲與至强莫大之英决勝負奚啻螳臂當車瘠羊噬虎幸英國路隔重洋轉餉運兵動需時日致兵力不能驟合糧餉不能常充搭人得以相持如此之久現在英國兵士雖有傷亡而兵力素厚兼之屬地旣多調集亦易所患者餉之不易濟耳英廷有見於此出售股票以濟軍需商民踴躍出貲不數日卽集成巨欵後有來者已無票可購搭人雖舉國上下萬衆一心而考其兵制祇有士官二十九人副士官八十三人砲兵一隊二百八十八人及電信一隊若干人戰時舉十六歲以上六十歲以下人民悉數充兵額然亦祗得數萬人此兵力不如英者一也英國素稱富有而一遇兵事尙須集餉搭一彈丸之地恐集之亦有無可集者此餉源之不如者英又一也而欲與之相持其能久乎昨報轉譯法京某報云搭人致書英政府以交戰以來人民死亡動以千計加以資財日匱風化日頽亟思設法弭兵以全民命然尙堅索二欵一搭與阿蘭日仍當爲自主之國不能聽命於英一亞斐刚台國誼重鄰封多方相助請英人曲爲寛宥無所誅求英相沙侯覆函堅拒必欲剪滅搭阿兩國而後快然於心厥後美國因搭人之請願作調人英政府亦嚴詞拒之誓不依允鄙意英人於此時兵威已張乘搭人俯首求和就此收兵未始非計而必欲逼人已甚無論困獸猶鬥難保不轉勝爲敗况搭人書中云此次失和因力圖自主起見此心此理賦自上天天旣與我此心必有以佑我成功卽不幸而我力竭計窮我子孫亦當起而述志可見搭人心仍不餒卽使節節取勝而蹂躪人民糜費糧餉亦干造物之和况搭旣積恨於胸將來必致興師報復鞭長莫及後患無窮卽能夷其國以益版圖而屬地愈多愈難照顧美國華盛頓立法不准開拓封疆遠慮深謀古今稱絶英旣以持盈保泰爲念允宜取而效之且一千八百五十二年時曾許搭人自主至一千八百七十七年忽又收回成命搭人因於一千八百八十一年與英人血戰甚苦英人無奈復准其爲自主之邦可見搭人具有大略雄才終不肯唯唯聽命英之兵力未必突勝於前我故願英人之不爲已甚也 
[本館接奉電音]  
　　昨日午前京師飛電傳來上諭一道敬謹譯登○四月初二日奉上諭巡視西城御史連陞等奏拿獲鄰境搶劫盜犯請交刑部審辦一摺所有拿獲之朝休祥張小墊高小仲李宋氏四名口均著交刑部嚴行審訊分别懲辦未獲之李殿奎劉大宏李二仍著嚴緝務獲所有拿獲此案之員弁紳董著於刑部定案時聲叙請旨欽此 
[學成致用]  
　　日本友人致書本館云中日交戰之後中國政府知自强之術端在儲才因遴派南北洋及鄂中各官塾學生赴日本東京成城學校肄業迨去歲年終小試取列優等者計盧靜遠賈賓卿吳元澤張紹曾陸錦章遹駿單啓鵬萬廷獻陳其采田吳炤李澤均劉邦驥吳祿貞吳茂節劉賡雲洪基等一十六人今春第二次小試仍取一十六人爲盧靜遠單啓鵬章遹駿陳其采劉邦驥吳元澤田吳炤陸錦吳祖蔭張紹曾吳錫永賈賓卿劉賡雲唐在禮文華按盧生年祗一十有九湖北鄖陽縣人向在兩湖書院肄業校中所習者爲日語日文歴史地理代數幾何化學圖學教範都計九門兩次俱列首選第一次考得總分數九百五十二分匀計每門九十六分二次考得總分數九百六十七分匀計每門九十六分亦足見年少英才獨能出人頭地矣書之以爲國家得人慶 
[會塲巨禍]  
　　華歴本月初二日倫敦來電云法國博覽會塲有一橋梁忽然傾圯以致壓斃七人傷者幾不可以數計誠无妄之災也 
[俄人被戕]  
　　營口訪事友人云三月望前後有甲乙丙丁四俄人自鐵嶺携通事張姓買舟至營口行經侯家林子就旅店止宿夜分突來盜匪六人各執洋槍轟擊四俄人亦開槍擊之旣而甲被彈擊中要害而斃乙丙及通事亦受槍傷所携輜重被刧一空越日丁狼狽來營投本管領事署報案領事照會關道請卽緝盜追贜 
[韓使游潯]  
　　九江訪事友人云高麗使臣崔性麟航海來華游歴三月二十四日道出潯陽命駕至鎭道府縣各署晉謁各官亦以禮答之 
[改練步軍]  
　　營口訪事友人云前者李鑑堂星使奉命赴東三省簡閱操防以奉天馬隊不甚得力奏請一律撤遣改練步兵當經奉旨允准兹者駐防營口之胡叅戎玉廷接奉明文立將所部馬隊兩營撤去改練步隊二成核定章程什長每人按月加給銀三錢勇糧則仍照舊例 
[復鑄制錢]  
　　金陵采訪友人云江南銀圓局奏設之初本名銀圓制錢局定章以鑄銀之赢餘補鑄錢之虧耗旣可維持巿面復免虚費帑金法至良意至美也不虞前總辦任葆棠觀察任用宵人舞弊營私變亂成法幸署理兩江總督兼南洋通商大臣鹿滋帥訪知一切將觀察撤去差使派員澈底根求而制錢已停鑄多時巿上不敷周轉兹特重申定例責令試辦局務之劉彝亭觀察遵照奏案開爐鼓鑄以免物貴錢荒觀察遵奉飭知立卽傳集在局匠頭涓吉三月某日間爐赶鑄從此九府圜法依舊流通孔方兄不復能奇貨是居高擡身價矣豈非利國便民之要圖哉 
[委辦要差]  
　　金陵采訪友人云總辦寗鎭鐵路之藩芸蓀觀察學祖前赴日本東京攷求新政事畢回省謁見 
 
 

Page 2

 
 
署理兩江總督兼南洋通商大臣鹿滋帥滋帥查閱觀察所呈日本鐵路章程須先設局製造鐵軌以免借材異地將利權轉　與人惟經費浩繁一時萬難籌措爰與欽命督辦鐡路大臣盛杏蓀京卿往返電商擬先就上海江南製造總局添設製造鐵軌廠以應所需俟將來籌集巨資再設專局適江南製造總局總辦林穉梅觀察志道另有差委因命觀察接辦製造軍械鐵軌事宜俾一其事權不致有所掣肘三月二十六日觀察接奉委札卽詣督轅謝委大約日内須赴滬到差矣 
[委辦商務]  
　　武昌訪事友來函云湖北創設商務局由王雪岑程雨庭兩觀察總理其事現在兩觀察先後接奉部文調取北上湖廣總督張香濤制軍以商務爲富强之本必須遴委明幹大員督同經理方足以聨商情而廣利源因檄委漢黃德道兼江漢關監督岑馥莊觀察爲總辦候補道陳仲鹿觀察爲會辦日來將次到差視事矣 
[求通民隠]  
　　南昌訪事友人云署理江西臬司春會東廉訪事車以來孜孜圖治准民間攔輿呈訴俾下情不致壅於上聞惟收呈旣無定期未免事太煩瑣爰核定每月以五十爲期凡有寃抑皆可具禀控陳俾得隨時察核案情妥速辦理從此作奸犯科之輩當必稍知戢羽潛鱗矣 
[文人水厄]  
　　金陵采訪友人云江蘇候補通判潘正卿通守籍隸安徽涇縣爲總辦寗鎭鐵路新委江南機器製造局總辦潘芸蓀觀察之從父文詞茂美藻采高翔近雖兩鬢如霜而草檄飛書猶有倚馬萬言之槪月前觀察自東瀛返旆適通守槖筆滬上竹林相遇杯酒言驩旋相約乘招商局江永輪船赴白門飽覽將阜秦淮之勝三月二十六日之夜江永抵下關馬頭觀察先登彼岸　飭僕扶通守過船昏黑中立足不牢以致牽連入水觀察大駭亟懸重賞購人救援無如黃流漭漾之中星月無光浪如山立撈之不獲祗得帳然而歸大約已水國騎鯨效李靑蓮捉月江心故事矣慘哉 
[潤州官塲紀事]  
　　鎭江訪事友人云正任兩江總督南洋通商大臣劉峴帥陛辭南下三月二十九日之晚九點鐘時行抵京口下碇江中維時江勝新兵新湘各營皆排隊江干鳴槍申敬俄而長江水師提督黃芍巖宮保常鎭通海道長久山觀察京口副都統吉晉軒统制趨詣舟次恭請聖安此次新湘全軍統領陳宇山軍門瓜州鎭總兵高藎臣鎭軍鎭江府向子振太守以及鄭叅戎國祥周教戎德標揚州文武印委各官紛紛呈遞手版峴帥接見有差旋與宮保及觀察軍門茗談良久至鐘鳴十二下傳諭展輪赴江寗○安徽巡撫王芍棠中丞請訓南下由申江乘舟過鎭赴邦上一行本月初一日重蒞京江命輿詣文武各署拜會旋於傍晚九點鐘時乘鈞和兵艦赴皖上履新瀕行水陸各營列隊江皋鳴槍以送○三月二十九日江南全省提督兼自强軍太湖裹河水師統領李壽亭軍門乘虎威兵艦抵潤州就江中下碇鎭城文武各官咸登舟投剌軍門一一接見有頃傳諭展輪直金陵賀劉峴帥回任之禧○代理丹徒縣莫嶼香大令於本月初一日乘舟蒞鎭縣署書役均往皇華亭馬頭迎接大令先詣道府各署禀見然後示期初二日接印任事 
[吳下官塲紀事]  
　　蘇州訪事友來函云上月下浣署江蘇藩司吳仲　方伯江蘇督糧道兼蘇州關監督羅少耕觀察先後赴滬恭迎兩江督憲南洋通商大臣劉峴莊制軍旋於本月初一日同船回省文武各官咸至胥門外接官廳迎迓如儀○每歲清和時節各直省例必舉行秋審大典本届江蘇應入秋審之案共四十八起男婦人犯四十九名口連日臬憲朱竹石廉訪嚴飭書吏繕備文牘現已一律解送撫轅禀請護理江蘇巡撫陸春江大中丞示期提勘矣 
[牛莊瑣綴]  
　　營口訪事友來函云漢口帮義生源藥材號楊姓客籍隸江西年約五旬以外自春冰解凍卽航海來營寓居協玉棧東院邇者存貨較多銷塲不旺時獨居一室咄咄書空旣而發電至漢口自稱才力不及請速派人來營接辦未及接到回音卽於上月二十一日午後自縊語所謂死有輕於鴻毛者其殆楊之謂哉○營　夫頭各有世業近年因東省鐵路肇興小工貪其工價略昻相率舍此趨彼各店往來貨物幾於無人承扛兹會議照前酌加一成亦招徠之道也 
[潞河雜錄]  
　　北通州訪事友來函云三月十五日倉塲侍郎長允帥劉博帥自京師起節至東便門外改乘官航循閘河而東行抵通州八里橋卽舍舟登陸時闔城文武各員已在西門外天成𤲅鵠立迎迓兩帥略與寒暄卽呵殿入城十六日督同坐糧廳增李兩部郎往北關官口袋廠騐收袋布發交經紀正副役縫製限十日縫竣繳回○前者通永道憲沈子枚觀察聘寳侍御熙主潞河書院講席侍御擇於三月十五日蒞講堂觀察及劉雲門司馬孫眉生剌史命駕至書院率同肄業各生童執贄相見蓋師生之禮宜然也○三月十七日坐糧廳增李兩部郎傳集漕曰糧經紀一百二十五户當堂將斛烙以火印循向例也○署理漕運同知夏徽卿司馬邇已滿期正任謝司馬擇於三月十五日接印任事○新城北后街向有水火兩神祠每年由好事者集貲演劇今歲自三月十九日爲始徵召大和班演戲五天二十四日起復由德順和班演戲四天以答神庥觀者幾如蝟集○順天府府丞示期三月二十四日按臨通州舉行科試先期所屬二十五州縣文童均負笈擔簦以備及鋒而試○山東河運德正頭帮粟米已於三月二十二日駛抵碼頭大約二十三四日卽可抵北壩報到矣○傳聞江蘇浙江海運漕糧已於三月十九日在天津開兌約在月内當到壩矣 
[烟海叢譚]  
　　烟臺訪事友人云上月某日有某甲者僞繕某號支票鈐以店號圖章持向德盛土行支取大土數枚行中人察出破綻扭解地方官署禀請究懲○邇來糧價漸减民力得以稍舒惟朱提身價過卑每兩僅換靑蚨一千一百翼開門七件事誠哉不易支持也○上月二十三日爲天后聖母誕辰寓烟之潮建帮中人均招集妙伶就會館中登臺演劇藉伸慶祝之忱○上月初八日黎明時某號棧房不戒於火焚去房屋數間幸天色已曙施救較易不至蔓延 
[飭辦團練]  
　　蘇松太兵備道余晉珊觀察以近來各處梟匪横行刦物擄人肆無忌憚雖調營往剿而若輩東拿西竄聚散無常終非一勞永逸之計爰札飭上海縣赶緊傳諭各鄉鎭董事認眞舉辦團練爲自保身家之計不得有名無實嗣有再有鹽梟滋擾閭里該團練董等亦不能辭咎等因縣主戴子邁明府奉札後刻已傳諭各董遵照辦理矣 
[憲示照登]  
　　欽命二品頂戴監督江南海關分巡蘇松太兵備道兼管銅務加十級紀錄十次余爲出示曉諭事本年三年初八日奉署理南洋大臣兩江總督部堂鹿札開光緒二十六年三月初二日准兵部火票遞到總理各國事務衙門咨光緒二十六年二月十七日接准貴署大臣電開郵政局加價未奉明文稅務司驟加六角四分各信局紛紛呈訴情詞迫切查中國信局徧各口岸府州縣不下數萬人一旦失業恐爲害地方殊失民心期限已迫懇飭總稅務司仍照初議取費不必再加以保民業等語當經本衙門轉飭總稅務司查明遵辦去後現據總稅務司函稱郵政局加價一事因入欵不敷出欵甚鉅議在民局總包加收然照平人每磅寄資僅得其半並不爲多現奉前因擬照舊章展限一年再行酌訂善法等因除已電達外相應抄錄總稅務司來函咨行查照可也等因並抄單到本署大臣承准此除分行外合行抄單札飭札關移總稅務司並示諭信業一體遵照等因到關奉此除抄單函致新關稅務司遵照外合行出示曉諭爲此示仰該信業人等一體知悉其各凛遵毋違特示 
[勤於聽訟]  
　　昨日署理上海縣戴子邁明府飭傳差役　貴諭令在大堂上設一公案安置籨筒筆架每逢三八期收閱呈詞並研訊緊 
 
 

Page 3

 
 
要案件 
[公廨停訊]  
　　昨日禮拜二爲法界公廨訊案之期適法總領事署何繙譯官别有要公不及親臨會訊讞員朱森庭明府因飭丁咨照捕頭停訊一期各案俟下期判斷 
[不應凌侮]  
　　前月十四日本埠某洋人家失去鷄鵝示幾卽由某包探拘獲竊賊陸阿炳詰知已分售與周太僕廟釐卡丁役郭有及某飯店主秦正炳李子卿因禀請英美租界讞員翁笠漁直剌派差協提及公差協同西包探往查則卡上並無郭有其人惟卡員郭明府姓適相符西包探爰强令親至捕房以便解赴公堂備質明府不得已將家丁何興交西包探帶回管押閱數日始釋回事爲松滬釐捐總局督辦錢怡甫觀察所聞以周太僕廟地非租界西包探何得擅往　人且委員係朝延命官凡不應任情凌侮遂飭署理上海縣篆之戴子邁明府會同釐局總辦左司馬查明實在情形禀覆核奪 
[種銀被騙]  
　　法界八仙橋西首外國墳左近福田庵住持僧福蓮香積廚中積貲頗裕匪類垂涎已久前日有某甲者推薦其友某乙謂有煉丹之術且能種植金銀福蓮貪念頓萌浼甲邀乙到𤲅授以番餅一千數百元令如法施種當晚乙卽挾資而遁翌日福蓮將甲尋獲向之盤詰言語支吾遂扭送捕房據情伸訴捕頭知係馬扁一流人命押候堂期解請讞員朱森庭明府研究 
[行路須知]  
　　美租界漢璧禮路裹虹橋年久失修勢將傾圯邇經工部局西人雇工修理日前已將橋面拆去並於附近圍以竹籬俾行人所知趨避大約半月後方可竣工也 
[幾罹火厄]  
　　前晚初更時南巿大東門外張河浜祝萬隆米鋪樓上不知因何遺火致兆焚如幸急汲水灌救得以烟消火滅不致成災然居民之聞警遷避者已紛亂如麻矣謂非元妄之災而何 
[上海縣署瑣案]  
　　前日寡婦嚴朱氏控虹口二十三保二圖地保楊鶴亭吞没田單縣主戴子邁明府倩襄讞委員吳端甫明府研訊氏供丈夫在日曾將一畝七分向楊鶴亭抵押洋銀七十二元至前年臘月某日丈夫病故現在小婦人備價向贖楊將洋銀收去而田單匿不交還是以情急投控明府諭候提楊訊究○前日瞽者沈士達控朱金氏串同邱薛氏竊去衣物值銀二萬餘兩戴明府察核情菜未免不實不盡是以斥不准理昨日沈又具呈堅請提追不知能否允准也○前有王俊卿者曾浼圖董某甲致函縣署求充靜安寺二十七保南十二圖地保未奉允准明文昨日又有前充地保之徐松林徐鳳山投縣控稱王俊卿係小的等已歇夥役揑寫圖董保狀投案朦充戴明府謂兩造定因爭充起見姑候查明核奪 
[上海巡局紀事]  
　　前晚有妙手空空兒穴壁入滬南董家渡南首洽昇米鋪帪房竊取大小銀圓若干次日鋪主某甲開具失單投二十三鋪巡防局呈請跴緝局員盛雨村二尹准之飭捕役前往勘明嚴緝贜賊務獲究追○日前南巿泉漳會館左近某姓家被偷兒陳天福竊去報時鐘錫茶壼等物携至城内求售由十二鋪汛捕某甲查獲解交十六鋪巡防中局局員文斌臣二尹研訊之下陳供認在恒生洋貨店及王家馬頭某押鋪曾犯竊案兩起詰以贜物寄存何處供稱分質租界中各押鋪質票已隨手抛棄二尹遂飭差解送十六鋪巡防南局禀請曾二尹研訊懲治 
[英美租界公堂瑣案]  
　　包探顧阿六禀稱前日小孩施永泉攫取鄰孩羅阿甫所携之錢阿甫不予永泉驀掣洋刀將阿甫戳傷腰背等處小的見之爲特拘送請究阿甫由其父羅某舁送到案訴請騐傷並乞將兇手從嚴究辦永泉供小的年十有三歲父名虎寳是日偶與阿甫口角失手誤傷尙求恩宥讞員翁笠漁直剌據情商之白繙譯諭令押候傳其父虎寳到案著出養傷費再行核辦○包探秦少卿解送積竊張阿毛到案禀稱此人迭次犯案解請大老爺懲辦前日甫經釋出卽竊取朱阿法家衣服六件報捕後經小的緝獲人贜送案請究朱投案領贜張供小的無可謀生不得已而出此下策尙乞恩寛直剌判押一年贜給失主具領○包探徐榮珊拘解韓和尙到案禀稱此人誘匿王阿二之幼女有周阿三者目擊其事願爲見証是以送請究懲王投案供稱小的生有一女年甫六歲前日忽然不見旋聞周言及曾見韓挈之同行故特報捕送案求卽究追周供小的與王韓素識前日見韓携王女向西不知藏匿何處韓供小的並無拐女之事實被誣指叩求明察直剌著留候過堂覆訊○包探石金榮拘解著名流氓高茂全到案禀稱前日此人向邱金榮索詐洋銀不遂所欲持刀戳傷邱腕適經小的所見故連兇器送請究懲邱投案歴訴情由高供小的係本邑人向索舊欠不敢逞兇直剌判令重責五百板管押一年○包探陸阿九拘解畢子雲到案禀稱此人竊取陳新和家金鑲藤鐲一枚報捕後經小的緝獲人贜送請訊究陳投案領贜畢認竊不諱直剌判押三月贜給失主領去○包探趙銀河解送李榮泰煤炭店主李蘭芬到案禀稱此人將木柴置烟囱之側以致前日突肇火災延燒房屋兩幢兹經鄰人投報捕房捕頭令小的拘送請究李供小的事出無心尙求寛宥直剌判押一月○包探張阿五拘解水手李根山到案禀稱此人在西人活士游船上執役前日無端解纜致將船撞損報捕後由小的拘送請究李供小的並未解纜不知船如何撞壞直剌著押候原告到案再訊 
[法租界捕房紀事]  
　　著名流氓寗波瑞生及捋光還俗和尙三人在英界帶釣橋畔各設賭攤誘人入局適有寓居法界之松江老嫗因其子出外不歸四出偵尋瑞生等聞之卽遣人報信謂爾子賭輸洋銀若干現在英界某小客棧中爾可持銀往贖嫗萬分慌急奔投法界捕房據情聲訴捕頭立派某包探會同英界包探將瑞生等一并拘獲並在客寓中起出剌刀一柄帶回捕房押候解送公堂禀請從嚴究辦○著名流氓陳阿虎卽小木匠迭次在英界犯案受懲邇又匿迹鄭家木橋南首林發小客棧前日清晨乘間竊去烟槍一枝棧主報知捕房捕頭令包探拘獲盤詰之下矢口不承旋見所穿鞋襪煥然一新遂押往某鞋店詢問中途乘間逃奔追至英界四馬路經巡街印捕帮同拘獲送入新巡捕房捕頭遣包探送回述明原委捕頭命押候解送公堂禀請亢治 
[美租界捕房紀事]  
　　昨晨馬夫金玉廷駕四輪馬車飛馳至虹口密勒路適甬婦李錢氏挈女小英迎面而來不及避讓致被撞傷腰際痛極聲嘶巡街捕見之一併拘送捕房捕頭騐得女傷勢非輕令送同仁醫院醫治金押候轉解公堂禀請讞　翁笠漁直剌訊辦○前晚舟子顧連和行至北蘇州路突被無賴倪六寳羅掌福王阿根攫去洋銀五元事後奔赴捕房聲訴捕頭令包探邵潤初將三無賴拘獲押候解送公堂禀請懲辦○昨晨流氓王阿金等在篷路某茶肆向甬人張錫夫訛詐洋銀不遂所欲大肆兇毆張忿不能平奔赴捕房聲訴捕頭派包探沈阿岳將王等拘獲押候解送公堂禀請訊辦○前晚竊賊劉妙生混入吳淞路第六百十五號門牌王姓家圖竊適爲三百六十七號巡捕所見拘入捕房捕頭令押候解送公堂禀請訊究○昨晨江灣賊犯張阿三掩入虹口某姓家竊取衣被携至某押鋪求質適爲包探沈翠濤所見拘入捕房捕頭令押候解送公堂禀請懲治 
[申報館協振所經收山東河南江西皖北浙紹振捐三月念一日至三月念九日止第九次清單]  
　　三月廿一日翁寅初洋二元欽記洋二十元泗安林仁記來汪沛然壽筵資移助洋十元余朗夫求保消災延壽洋四元○廿二日五祥號敬神筵資移助洋一百元○廿三日　和館洋二元偶然種得堂洋十元○廿五日劉源仁記洋廿元崔浩記洋一元楊沁卿洋二元黃爲基求女病速愈洋十元○廿九日無名氏銅洋五元以上總共收洋一百八十二元銅洋五元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局紀事]  
　　前日亭午時徐安慶徐安邦昆季二人手携衣包至南巿公義馬頭欲附航船赴周浦先將衣包交船夥迨至晚間下船衣包已無蹤影向之詢問諉爲不知爰將船主龏木林船夥王阿四趙關桃一併扭至捕房捕頭押解馬路工程局總辦程雨村大令升堂研訊徐安慶供小的在英租界四馬路黃浦灘畔長利洋行習業徐安邦供小的在某報館習排字旋又同稱昨日小的等欲往周浦探親先將衣包交襲姓航船今旣失去求卽究追龔供小的在岸上購物不知細情阿四供衣包由船主交下轉交與趙趙旋卽取以代枕不知如何失去趙供小的睡熟後不知被何人所竊大令判責王四十板趙二十板押候賠洋銀二十四元○月前南市捕房四十四號三道頭華捕黃阿福因妄報事件幾釀禍端工程局總辦程雨村大令查知飭總捕頭王經年立卽開除另以三十四號華捕張良玉充補 
[英美租界晚堂瑣案]  
　　計福生控岳母費沈氏匿女賴婚前晚讞員翁笠漁直剌倩襄讞委員張柄樞司馬研訊計訴稱小的係常州府屬無錫縣人年二十有七向習紙業光緒十九年由黃浩章王阿金作伐聘定蘇州府屬某縣人費暢揚卽阿大之長女品珠爲室擇定光緒二十一年十月初三日成婚不料費妻沈氏勒索財禮旋竟挈女來滬匿跡西新橋天壇弄作賣笑生涯叩求究辦費沈氏供稱計聘定女兒時原議財禮洋銀八十元先送四十元餘俟吉期再送至期計忽翻悔小婦人家計貧窘丈夫在滬操成衣業是以挈女來此並不賣娼黃王同供計聘費女時確由小的等爲媒已送財禮洋銀四十元迨吉期將届費妻忽挈女來滬以致肇此訟端司馬判令計補送財禮洋銀四十元復著黃王加送聘金一成擇吉迎娶○有高某者控鴇兒丁周氏逼勒義女爲娼張司馬升堂研訊高遣抱呈何姓禀稱丁周氏所買之女小字素珍年甫十有一歲迫令習學彈詞倚門賣笑是以高激於義憤倩小的控求拔出火坑丁周氏供稱小婦人係蘇州府屬元和縣人年三十有二素珍已許字甬人王倍山之子玉堂並無逼勒爲娼情事司馬謂買良爲賤例禁綦嚴姑念婦女無知從寛免辦著暫行管押限三日内將素珍交案發善堂畱養俟及歲時妥爲擇配旋飭何代高具遵斷結呈案 
[三月分選單]  
　　知州貴州麻哈楊紹宗直隸舉河南禹州曹廣權湖南舉通判直隸永平府山海關丁功齡安徽監知縣江西龍安徐清來浙江舉山東城武葉季愷安徽監河南汝陽汪奎安徽舉直隸井陘歐陽繡之河南甲四川鄰水孫克勤安徽附山東安邱柳思誠江西甲直隸元城盧潤書江蘇監廣西懷集朱士俊浙江舉順天平谷趙德元陜西廪山東博平勞内祺廣東舉縣丞浙江鎭海蔣蔭方江蘇監奉化鄭以僑貴州文童巡檢江西籌寗周嘉善四川吏員典史山東曲阜韓宗惠順天監廣東歸善謝如奎四川監 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十六年三月二十四日京報全錄]  
　　宮門抄○諭旨一道錄前○齊撫袁奏爲知縣因盜案得降調處分查有先得議叙請旨敕部抵銷摺○又奏爲甄别府州縣各官片○署江督鹿奏爲調署知府片○又奏詳訂蘇州藩庫應解武衛軍月餉章程摺○奏爲調署知縣片○三月二十四日理藩院鑾儀衛光祿寺正白旗值日無引見○裕德假滿請安○懷塔布謝仍佩帶印鑰恩○桂斌謝授錫伯營領隊大臣恩○克豪額謝授廂白蒙副都統恩○江南織造祥煜請訓○梁仲衡請假十日○增厚蕭文昭預備召見○召見軍機增厚蕭文昭祥煜○○山東巡撫臣袁世凱跪奏爲知縣因盜案降調開缺查有首先拿獲鄰境斬絞人犯例得議叙紀級請旨敕部抵銷處分免其開缺恭摺仰祈聖鑒事竊臣前接吏部咨山東金鄉縣知縣張鴻鈞承緝事主周錫同家被竊拒傷四限無獲一案照例降一級調用該員任内並無加級紀錄應降一級調用盜犯交與接任官照案等因於光緒二十五年十一月二十日題奉諭旨此案四叅承緝不力之張鴻鈞著照部議降調餘依議欽此經臣欽遵行司轉飭遵照去後兹據該員張鴻鈞禀稱該員前於光緒二十二年五月曁十二月間首先拿獲濟寗州盜犯朱四季洛慈二等三名解歸濟寍訊明朱四等聽紏分携洋槍木棍行竊事主王瀛家臨時强劫得贜拒傷事主平復將朱四季洛慈二均照强盜章程擬斬立决梟示禀准批飭照章懲辦又於二十四年二月間首先拿獲鄰境魚台縣案犯葛存一王緣馬宗成楊孔等四名解經魚台縣訊明葛存一起意紏允王緣等搶奪良婦戴劉氏已成將葛存一照例擬斬立决王緣擬絞候馬宗成等擬流病故均由該州縣擬議詳准咨部以上二案一係首先拿獲鄰境斬决絞候人犯各一名流犯二名應得議叙加一級紀錄二次已准刑部核覆尙未接准吏部咨文惟獲犯在周錫同一案四限未滿之先例得抵銷降一級調用處分等情並據布政使張人駿按察使胡景桂會詳請奏前來臣查金鄉縣界連曹濟素稱多盜之區該員張鴻鈞老成練達盡心民事在任六年官聲甚好其迭次報獲竊刧盜犯不下二百餘名無不破獲之案僅止事主周錫同家被竊拒捕一起四叅限滿犯無弋獲照例降調有級准抵該員旣先有拿獲隣境罪應斬梟斬决絞候等案人犯應得議叙加級紀錄抵銷降調處分與例亦屬相符相應請旨勅部將開缺金鄉縣知縣張鴻鈞卽以拿獲鄰境斬絞人犯應得議叙紀級查案抵銷降一級調用處分免其開缺以昭激勸除咨部查照外理合恭摺具陳伏乞皇太后皇上聖鑒訓示謹奏奉硃批吏部議奏欽此○○袁世凱片再道府州縣無論何項勞績保舉人員均應於到省後一年期滿察看甄别補用至分發試用道府亦應甄别歴經遵辦在案兹查試用知府劉鼎至在任候補直隸州知州海豐縣知縣管得泉候補直隸州知州陳爾延陸安清李家壽劉廷璋直隸州用候補知縣祝嗣隆候補知縣鄭觀光張錫嘏沿河候補知縣趙壽彭兼襲騎都尉又一雲騎尉候補知縣李洪琨到省均滿一年例應甄别據藩臬兩司先後詳請騐看内陳爾延一員先經調任撫臣毓賢騐看得才具明敏吏治留心堪以本班補用未及具報卽行卸事其餘各員甄别騐看時均尙在臣到任未滿三月期内例不加考惟據該司等會騐得劉鼎至才具穏練辦事安詳堪以煩缺補用管得泉才具安詳辦事縝密陸安清心地明白辦事安詳李家壽年强才裕辦事穏練劉廷璋年强才練辦事勤能祝嗣隆心地明白才具穏練鄭觀光年壯才明辦事縝密　錫嘏年强才練心地明白趙壽彭才具穏練心地欉誠李洪琨年力富强心地明白均堪以各本班補用逐加考騐尙屬相符除履歴清册業經咨部查照外理合附片彚陳伏乞聖鑒謹奏奉硃批吏部知道欽此○○鹿傳霖等片再升授直隸永定河道蘇州府知府彥秀前因辦理蘇省清賦事宜正關緊要經前撫臣鹿傳霖附片奏請展緩交卸赴任欽奉硃批著照所請吏部知道欽此轉飭欽遵在案玆查該員承辦清賦事宜雖未届奏銷期限惟經督率催徵清賦之欵已十解八九可期從速竣事自應飭令交卸前赴新任以重職守所遺蘇州府知府係省會要缺政務殷繁查有松江府知府濮子潼沈毅有爲通達政體堪以調署遞遺松江府員缺政務亦緊查有候補知府舒體元才具穏練辦事勤明堪以委署據署蘇州布政使吳重　署江蘇按察使朱之榛會詳請奏前來除批飭遵照外理合會同署兩江總督臣鹿傳霖附片具奏伏乞聖鑒謹奏奉硃批吏部知道欽此○○頭品頂戴署兩江總督江蘇巡撫臣鹿傳霖二品銜護理江蘇巡撫按察使臣陸元鼎跪奏爲遵旨詳訂蘇州藩庫應解武衛軍月餉章程恭摺仰祈聖鑒事案准軍機大臣字寄光緒二十五年九月初二日奉上諭榮祿奏募練新軍請將的餉就近存儲以備應用並擬刊發關防一摺前因淮徐一帶爲北洋第一重門户特令蘇元春精練一軍擇要屯紥指發寗蘇兩屬籌出銀一百二十萬兩作爲該軍餉項著兩江總督江蘇巡撫會同詳訂章程務將此項餉需自奉旨之日起按期解交寗蘇兩藩庫專欵存儲隨時報部以備蘇元春就近撥用不得稍有延悞此軍卽名爲武衛先鋒軍由榮祿刊給關防以資信守等因欽此遵旨寄信前來承准此旋復准大學士榮祿先後咨會於光緒二十五年十二月二十二日欽奉諭旨蘇元春現已飭回廣西辦理防務所有淮徐一帶練兵事宜著派江西按察使陳澤霖招募壯勇十營馳赴江北擇要駐紥認眞操防作爲武衛先鋒右軍仍歸燊祿節制應需的餉卽於原撥江南一百二十萬兩内籌給源源報解毋稍遲誤等因欽此又於光緒二十六年正月初九日奉上諭廣東陸路提督張春發業已遵旨來京著派該提督再行招募壯勇十營作爲武衞先鋒右軍應需的餉著於原撥江南一百二十萬兩内籌給等因欽此均經恭錄轉行江寗蘇州兩藩司欽遵辦理並經前督臣劉坤一曁臣傳霖於巡撫任内將江寗藩司應解武衛先鋒軍月餉章程會摺具奏欽奉諭旨在案兹據署蘇州布政使吳重憙詳稱蘇屬奉撥武衛先鋒軍月餉銀六十萬兩内二十五年清賦增徵項下核該銀五十七萬九千四百四十餘兩又蘇州善後局節省經費每年銀一萬二千兩奉飭畫歸司庫彚解共計得銀五十九萬一千四百四十餘兩現在善後局已將二十五年下半年節省銀六千兩解存司庫其蘇州鎭江兩府屬清賦之欵徵解到司者約計甫及九成餘欠銀兩正在儘力催徵而武衛先鋒左右兩軍一經招募成軍卽須按月支餉惟有先就應徵銀數及善後節省欵項就數匀攤從成軍之日起按月報解查照寗屬未定撥餉章程將前項銀五十九萬一千四百四十餘兩統作湘平覈計有閏之年每月攤解銀四萬五千四百九十五兩零無閏之年每月攤解銀四萬九千二百八十六兩零將來平色覈有盈餘另欵存儲俟届年底報撥惟蘇屬籌餉出自地丁漕米兩項與寗屬飭提各司關局盈餘節省各欵可計常年確數者有間所有將來收成豐歉以及銀漕巿價情形年各不同每年應收若干未能預擬應俟届時再行核明詳辦等情詳請具奏前來臣等覆核無異除飭將攤定銀數自成軍之日起按月撥解隨時詳咨户部查考外謹合詞恭摺具陳伏乞皇太后皇上聖鑒飭部立案施行謹奏奉硃批户部知道欽此○○鹿傳霖片再署元和縣知縣陳際唐現經調署南匯縣知縣所遺元和縣係省會要缺政務殷繁必須遴委練達之員接署方足以資治理查有華亭縣知縣王得庚堪以調署據署蘇州布政使吳重憙會同署江蘇按察使朱之榛具詳請奏前來除批飭遵照外謹合詞附片陳明伏乞聖鑒謹奏奉硃批吏部知道欽此 
 
