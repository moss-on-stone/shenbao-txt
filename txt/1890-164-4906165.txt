# 1890 - 164 - 4906165

 

Page 1

 
 
[庚寅恩科會墨出售] [  申報館啓]  
　　本届庚寅恩科會墨已由京友寄到赶速排印除文詩外并附以大總裁及同考各官銜名官板題名全錄准於廿三日出售定價碼洋六分由本埠申昌曁掃葉山房各外埠申昌及賣報人經售諸君請卽賜顧庶幾先睹爲快也此布 
[賑物求售] [  申報館協振所啓]  
　　本舘開辦賑捐以來蒙海内諸同仁捐助各種貴物早已製成彩票售完矣茲又承陸續助下七俠五義世部每部一元二角隸有五十部每部六角吳都法乘一部石印小耕石齋畫譜廿部未及編入彩物之中是以另行求售諸君子有情殷匡救者請臨本舘　購庶幾裘成集腋飢民得早慶來蘇乎 
[校武說]  
　　今試以羸者與壯者搏則壯者必勝又試有壯者兩人於此其一手持機械其一袒裼直前則持械者必勝又設有持械者兩人於此其一習練有素擊剌有方其一率然逕行茫然失措則習練擊剌者必勝此其故三尺童子皆能知之今日中國之形勢與泰西諸大國相提並論則皆壯盛也近年以來中國製造鎗砲精益求精則固各有機械也而尙不能與西國挈長較短並駕齊驅者則習練與不習練之分也中國昔時兵器禦遠者莫如矢雖亦有火槍及神機砲然厥制未精不適於用自西人假道東來槍砲始盛行於中土洋將華爾始以西國兵法教我華民髮逆蹂躪江南常勝軍立功最多淮軍諸將屢摧强賊盖得力於槍砲厥後謀國是者知槍砲之可恃將欲舍已之短取人之長非講求武備不爲功於是金陵上海則有製造局閩省則有船政局天津則有武備水師諸學堂船械並造水陸兼營製器以利行師育才以備任使其所以爲富强計者不可謂不周然而水師學生習諳駕駛不畏風濤者已難其選至欲明守口如何設伏開戰如何取勝列陣如何變化發令如何約束深明兵法足當一面者更屬罕覯馬江一役曾不崇朝而船燬於敵烽師熸於江滸數載經營隳於一旦水師之不足恃亦可見矣至於陸軍則較水師爲勝盖中國士卒每多習勞耐苦聽受約束近時教練叅用西法閒暇無事則放槍打靶以資練習及届三年軍政大憲按臨校閱除操演各陣外必命放槍打靶以試其目力手力上以是求下以是應軍營氣象遂爲之一變中法失和時沿海一帶騷然不靖而卒不敢肆其鴟張虎視者東則有臺灣之捷南則有鎭南關之捷皆於槍林彈雨中肉薄相爭而其時劉淵亭軍門以一旅之師屢摧强敵威聲所播婦孺皆知朝廷愛惜人才破格錄用軍門亦感恩圖報翩然來歸迄今粤海商民望見軍門旗幟猶爲之激昻起舞然中國陸軍較之水師則已勝若與西國比權量力則尙愧不逮如前報所紀滬上西國圑練兵與製造局華兵放槍打靶西兵六名每名各放十四槍共中二百三十八點而華兵只中一百六十二點卽此以觀可見華兵鎗法尙不如西兵之嫻熟記曰相觀而善之謂摩莊子云用志不紛乃凝於神華兵有此一番比較自知手法之未嫻目力之未準由此運以精心策以果力日進不已何難與西兵相頡頏自强不息有志竟成且何難更駕西兵而上之哉近來中國事事仿效泰西而尙未神似者以存心不及彼之堅忍作事不及彼之刻實也軍營教練雖已叅用西法然曩日因循玩愒之習仍有未盡變革者近聞江撫德曉峯中丞按臨某郡校閱營伍某弁放槍打靶以裝樂太多轟去五指一弁色變神悚不復能放槍中丞大怒立將該弁斥革並以該營官訓練無方撤去差使卽此一事可見平日不能認眞操演以致臨事出醜他處軍營類此者恐尙不免其能如製造局之兵勇練習打靶敢與西兵比較優劣已屬不可多得然彼此同是六名兩次共放十四槍而所中點數多少懸殊若此亦可見此事進境正無盡期有整　講武之責者所當急爲整頓於精進者勵之疲玩者汰之軍制自有起色全如水師一項則已設海部于京師王大臣盡心擘畫自有良謨丁禹廷軍門近時統帶師船游歴南洋諸島聲教所訖駸駸乎奄有西國之長而鄙人所過慮者則有二語曰勿專尙虚文勿抛荒實際迎送賓客站槍奏樂慶賀壽喜放砲升旗若此類者皆虚文也設守島汊之間截擊風濤之際首尾迭應奇正相生若此類者皆實際也必如何而使西國之長咸爲我有嗚呼伊誰之責哉 
[宣南雜志]  
　　佳貴妃嬪宫奉移田村暫安殿已將吉期綴登前報兹於四月二十日寅刻奉移預由八旗步營官兵將沿途道路修墊平坦届時由吉安所恭奉金棺舁升大槓上蓋杏黃雲縀棺罩大小槓棍全飾黃油繩以黃布包裹八十名人夫恭舁皆穿紅袖駕衣十二班人夫輪流更舁前舁引魂旛一座旛衣以杏紅雲縀做成以四十八名人夫舁之後列駱駝白馬黃鷹細犬五色旗纛門傘龍鳳扇方相立瓜臥瓜銀掌槊節斧鉞玉棍等儀仗悉循國制樂部鼓吹前導設而不作凡貴妃所用妝奩各物以及衣飾悉盛黃盤以桌舁之俾按祭焚化隨侍貴妃他坦内監悉穿孝前導壓杠步營官兵沿途照料後有豹尾槍乘馬擁護出地安門沿皇城經肉市西四牌樓出阜成門經白堆子八里庄田村奉安暫安殿俾百日内傳　喇嘛僧人念經冉行擇吉恭送殯宫至西陵永遠奉安云○内恩豐倉倉逹禀報以漕粮指日撥解來倉自應分儲各厫以備支放惟倉内厫房間有滲漏墻壁臌裂誠恐大雨時行滲漏入内有碍漕米應卽酌爲葺補以昭愼重等情内務府各憲批准飭由營造司撥匠前往赶爲酌修以便收儲新漕刻已開工赶修矣○錦州崇副都統善以前准神機營咨哲里木等三盟呈進貢馬名一千匹飭交大凌河另羣牧養等因惟大凌河三十四羣官馬現孳生至一萬二千有餘漸與原額相埒而牧廠僅剩大凌河西岸一處若再加哲里木三盟馬三千匹廠地較窄牧放恐難裕如若令莊頭入圈喂　又須照章支給口分籌欵甚難擬援照同治十二年奏准各盟貢馬改撥成案及前次奏將卓索圖貢馬改撥成案擬將哲里木三盟未解到貢馬三千匹就近改交張家口牧養如蒙俞允請飭理藩院轉咨辦理等情專摺馳奏刻奉硃批著照所請該衙門知道欽此○金臺書院夏季大課生童經何小亭少京兆嚴定試章釐立院規扃門考試已將季考生童如額錄取肄業一季已榜明姓氏矣惟夏季所取生童按月應赴書字隨試小課近經何少京兆定於四月二十日五月二十日六月二十日書院小課已示知本季錄取生童按日於黎明詣書院 
 
 

Page 2

 
 
聽候點名以試小課如無故不到扣罰本月膏火○直隷滄州駐防旗營兵丁自咸豐年間將月支兵餉减成支給迄今數十年兵丁苦累以致艱於生計於差操一切勉力支持而家口兼顧弗及經本管城守尉以京旗兵丁已蒙殊恩賞遠十成月餉而滄州駐防同係世僕尙未荷蒙賞還兵丁差操勤苦生計尤艱等情咨呈直隷總督代乞恩施合肥相國接據咨呈本擬如請入奏惟因庫儲未充籌欵匪易擬將滄州駐防月支兵餉加給一成支放資以體恤一俟庫欵稍裕再復舊制等情入奏已蒙俞允矣○右安門外南官園居住王姓之女年十有一吳姓之女年甫九齡二女比鄰而居竟日一處玩耍突於上月杪二女於飯後竟携赴村中東井張女向吳女言汝先跳我先跳吳女曰先跳張女曰同跳井上汲水者聞斯言大加斥逐立將兩女推去詎二女竟赴西頭之井亦如此言吳女先投入井而張女亦遂墜入有人聞井有人聲赶爲趨視見内有人急爲撈出施救至晚張女始甦而吳女返魂無術詢張女因何投井一味茫然莫知所以說者謂二女爲鬼所迷故視死如歸或卽鬼討替身歟然此實無稽之言也○宣武門茶食胡同路北和順錢鋪近因票張甚多存錢不敷開發於上月十九日晚前赴西城坊首報請封次晨卽不開門至日午而琉璃廠西門路南源順和錢鋪　票支取紛來沓至擁擠太甚然錢票尙易開發而銀票應付維艱自忖雞以周轉於二十一日晨關閉預赴北城司首案云又聞菜市口天長厚錢鋪是日取錢者亦多幸該鋪存儲堪以應付未致擠倒云○山東巡撫張朗齋中丞以山東省志書數十年未曾續輯其間因革損益與志書所輯未盡從同擬於濟南設局酌派官員延董將東省志書復爲重修應需經費率屬集捐不動正欵開銷等情已逹宸聽荷邀允准矣 
[福州大水記]  
　　閩省訪事人云四月中旬陰多晴少上溪水皆作黃色平堤拍岸日漲日高至二十後大故新晴民心欣慰意謂天公當從此做美矣豈知二十四日午後大水驟至分趨南港水流湍急隱隱作雷吼聲所過之處廬室蕩然牲畜人民隨波而下未逾時水已直逼西關板橋堍來源尤急時適城外西㵎廟演唱本地儒家班好事者聚觀若堵突聞水至立刻奔回其有舉步稍遲者幾被洪流衝去斯時城内文藻山驛前橋觀音橋一帶河水皆上岸南城水深數尺越五點許有客從大橋雇輿入城輿夫利其多金勉强涉水甫到福德橋堍立足不穩連人帶轎滾入波中輿夫均遇人救援客則與波臣爲伍矣水關地勢頗低水竟深至數尺金當洋綿亘數里俱成澤國有冐險而過者無不墜入深淵有四五人同時罹禍吁可痛也二十五日清晨水更有加無已米倉前深至三尺文儒衣錦光祿三坊無不水聲汨汨三兠尾后曹西門街各處卑下之地陸地可以行舟入夜略有退意老幼婦女相率遷移其無親戚可投者類皆棲宿城樓之上二十六日晨起水漸退下時則天氣晴朗赤日行空入晚而洪水皆歸於壑始不復泛濫横行先一日卞制軍親詣大士殿祈晴司道地方文武保甲督辦皆詣南關巡閱有小孩在城上俯觀一失足間墮落波際幸得人救起不致喪生說者謂是役也較去秋大水約低三尺許然際兹新稻分秧之候摧折良多屈計秋收當爲减色矣目下米價騰貴民食維艱父母斯民者何以堪此 
[大閱餘聞]  
　　江撫德曉峯中丞於四月初十日出轅巡閱營伍是日下午隨閱礁舍水師早經列報兹查礁舍水師於駛船開砲等事均尙如式中丞閱畢命駕回船未幾該營官請中丞上岸復閱陸操中丞從之乃首名哨官放槍打靶已中二槍第三槍則固裝藥過多炸裂數塊轟斷五指并傷及旁人次名哨官見之手顫足軟不敢向前就列中丞拍案大怒謂膽怯至此何以臨陣卽將兩哨官撤叅營官督率不力聽候撤委○德中丞巡閱九江標饒州標後回省閱視省標近日省垣水陸兵勇無不赶緊操練以備中丞親閱每晨槍砲之聲隆隆不絶前日江軍水師統領於章江督操見各勇丁技藝生疎深怒各哨官平日怠玩責以軍棍數十勒限各營官督飭操練以待大閱 
[秦淮柔艣]  
　　四月中旬到處楝花盛開屈指枝頭少女風已吹到第二十四番時候無怪滿架荼䕷早已花飛如雪金陵茉莉珠蘭素稱繁盛湘紋斜倚蒜押低垂一陣幽香恍對荀奉倩輕衫圑扇眞令消夏者此間樂不思蜀也秦淮向例有熱水市瓜皮艇子雅座宜人每當日落風清弄潮兒徐盪闌橈於水精簾底公子調冰甘人雪藕止烟視媚行者苦思夢蝶不得猶可藉此盟鷗視彼眉語目成更隔蓬山幾萬重者差勝一籌因此桃李不言下自成蹊聞今歲畫舫之大者增飾曲房低几卽仿浙江頭亭船欵式可使喚奈何者就此綢繆密坐益便歸未得者就此眞箇消魂○城南軍師巷某甲愚人也目不識丁而勤于操作平時賣熟切爲生自以爲小康可立致因想成幻時作風魔小户人家牀灶相聯甲又母殁而父存父子之間已不知天倫爲何物久之反厭其老而不死有某少年甲友也恃與甲少相狎長相優出入閨闥有時并自向灶下取火吸烟甲婦亦熟視之不爲避詎甲見婦少且艾友又非雌而雄者不免防閑之切友知之卽謾語曰野鶩難馴不如家雞粥粥甲益恨其謔俟其去卽思殺父以釋人疑上月十三夜就枕上砍其父左右太陽角各一刃而未殊隣佑已聞救命聲立擒甲交地保呈報江寗縣官相騐訖將甲釘鐐收禁有知其事者謂甲之蠢由於素無訓誨而甲之魔由於急想發財書此以告天下之有子者幼時不可不送讀書長來不可縱容不孝禽獸之所以知有母而不知有父者以其生而無知繼又無人以所知教導其所不知終遂一無所知蠢然一獉獉狉狉而已故人苟不教其所以異於禽獸者幾希○頃有距城數十里之田舍翁來云伊鄉左近有某甲素忤逆虐其母幾無人理而於婦則一嚬一笑無不仰承眉睫雖手胼足胝來自田間而婦未食不敢食婦未飲不敢飲婦蓬頭闊足能操作平時每怪嫗不善護視門户甲聞其絮聒輙不耐以故龍鍾嫗幾無日不在地獄中矣然甲獨得婦力前唱後和未晨而興旣夕未息因此雖連陌共隴而彼偏多收數斛麥多納幾秉禾不知者咸謂天道無知胡厚忤逆兒若是卽甲亦自恃其朝夕給足幾忘人世間有生我育我之人矣詎上月某日雷雨交作豐隆君已殛甲於階下而跪其婦於旁遠近來觀者睹甲腦後足跟各一小孔青烟縷縷有硫磺氣中兩目努出面焦如鬼見者無不怖其獰惡時婦已醒四顧見嫗坐暗隅卽匐伏詣其前叩頭無算自陳從此洗心革面狀嫗猶倉皇無措反問甲胡爲乎泥中聞已死則又呼兒者再嚶嚶啜泣當下莫不唾中死有餘辜謂有母如此而甘爲梟獍眞殘忍也然則天下之爲父母者其愛子之心又烏不與嫗等哉又上月初旬有人言下關一湖北划船其長年亦被雷擊手擎洋二十元長跪船頭見者但知其人而不知其事殆亦取財於不義而且葬人於魚腹者歟揆其時正不孝子明正典刑之日也雖然是說也可以懾華人之胆而不足以折西人之心盖西人不信雷也然乎否乎敢以質諸御雷車之阿香○天下事有誤中之誤倉卒臨之自以翕然而無疑而事過思之又不禁啞然失笑者故寗爲迂夫之再忠而不爲庸人之自擾日前有某欄杆鋪忽來一客自稱某公館可鞶鑑主人以粧奩中有五時衣令配欄十顏色已歴多鋪均未合式店夥疑係好交易便極力兠攬臚陳櫃上璀燦已十數種客逐一桃選父從容論價且問當日銀洋釐折最後指玻璃内某色可一閱夥方以凳支足未取下而客已捲其所有而逸他夥卽追出門四望已莫識誰何不得已乃各分頭蹤跡之兾或一遇適過同行某鋪鋪中人一在櫃外一在櫃内正理欄杆旁又亂堆無數追者近視恰與已店所失之花樣相對未暇審辨急上前扭其人批其頰指爲賊貨此店理說不聽乃扭至江寗縣經明曰人引兩造逐層剖晰確係追者鹵莽於是令失貨之店主置酒陪禮始允罷訟人皆誚該鋪陪了夫人又折兵云事過詢其孟浪之由則稱匡人不知孔子貎類陽虎遂誤爲眞噫是亦不思之甚矣 
[江西官報]  
　　補用縣黃麟委辦生米釐卡宋學沂卸辦弋陽黃沙港卡從九吳祖昌委往萍鄉辦保甲調補南昌典史沈辰禀任事署南 
 
 

Page 3

 
 
昌典史金丙楨禀卸事准補餘于縣丞丁毓溎飭赴新任上饒典史程鴻鈞據報病故遺缺以候補從九楊傳芬署理候補縣張濵禀謝過新海防班捐遇缺先行知縣丞朱彝義由京起服來江府照沈熙起服來江指分鄭工遇缺先府經陳文炳繳照兵部主事徐嘉言進京卽用縣許文泳委往廣信巡查私鹽唐家桐往九江就醫知縣劉光煥典史劉志銘俱捐新海防本班先補用縣丞湛精禀知聞訃丁母憂准補南昌市汊司陸鑑飭赴新任南城縣丞葉如芷據報病故遺缺以候補府經王維新署理知縣劉書畬往贑州措資 
[南湖烟雨]  
　　嘉興南門外棚卜紹興人老忠以開設茶館爲業去年將長女許配同鄉人木匠某甲甲自食其力數年以來尙無積蓄迎娶甚非易易且偵知丈人峯陰有賴婚意遂爲先發制人之計糾集多人直入老忠之室其時女適患病偃息在牀竟被擁衾抱去泰水欲阻不及躑足呼號老忠回店問明情節忿火上炎追至壻家雙扉緊閉破關直入破竈舊缸悉行擲毁忿忿出門卽遇同鄉數人邀請登舟至對河某乙家知女已成親時則盛設筵席殷勤欵待老忠素好盃中物一見殽饌羅列不覺轉怒爲喜盡釋前嫌張口大啖文人峯亦易與耳○王江涇鄉間陳姓家於日前夜半時突遇匪徒撞門而入搶刼新絲衣飾等件呼嘯而去事主入城報縣旋經劉邑尊下鄉踏勘飭捕會營嚴密跴緝未知卽能就獲否也○張協戎前因馮軍門過境調撥外汛弁兵來郡恭迎旌節兹悉馮軍門已由海道回寗不復過境恊戎遂飭弁兵各歸汛地以重職守 
[電遞物件]  
　　西國格致家講求電學日精一日近來有以小包物件藉電氣遞送者其法壓縮空氣假彈力伏鐵管於地中凡小包及書信不論輕重置之管中從甲局遞至乙局如電信流傳甚爲迅速英法德等國已行此法現聞有俄國人與比利時人創立會社上書俄政府以决從違政府已准開辦該會社議定資本銀二千五百萬佛郎所有俄京聖彼德堡及莫斯科哈利可夫疴得沙諸要地均須伏鐵管於府市之中與比利時設立各局分投郵送以收利權日本人一聞此事亦擬仿而行之日前電氣大孝會博士節志田工特查成案並騐電遂各種機器此事何等簡便一經舉行獲益非淺據查　法肇目西人烏衣利耶滿在尼尤耀枯地方初次試行頗著成效云 
[蓋平無雨]  
　　奉省自得雨以來各處田疇均沾潤澤惟盖平一邑未有點滴農苗俱將枯死四鄉之民怨聲載道不知蒼蒼者何獨虐斯氓也 
[營瀋災狀]  
　　日前天降大雨牛庄一帶有冰雹擊毁房屋無數今悉是日冰雹自瀋陽以北周圍數百里皆遭是災藍旗口地方打死一中年婦人又一十七歲童子其餘受傷者更復不少並悉牛庄之北卽於是日山水大發冲没農田七八百頃不知地方官曾以災情上告否 
[營市近聞]  
　　前因廣潮帮租賃輪船銜接　來以致油荳餅行情暴漲今該帮輪船已經滿限故市上油荳餅價倐然跌落矣但廣潮帮運去之貨尙未售去生意之難於此可見○前因南帮客號要擠批帖以致市面惶惑嗣經各號出向客號商懇求暫寛當經商量允泠廿二日市面始定當日卽有成交元荳二萬餘石之多按批帖者乃存貨之棧單也以一紙而售現銀要持此貼而取則不能指貨以交可見營街生意之空虚矣最欺人者批帖上寫明元荳五百石開河交載乃交載之日又需帖色每石銀五六錢至七八錢不等云 
[松試三覆題]  
　　本月初一日恩詩農太守三覆闔屬文童今將題目錄左通塲文題視思明聽思聰色思温貎思恭言思忠詩賦得思樂泮水得芹字五言八韵 
[靈櫬來申]  
　　原任户部侍郎曾劼剛襲侯在京仙逝其靈櫬由家屬扶之南下附乘招商局新裕輪船於前晚八點鐘時抵滬時適天津碼頭另有他船下椗遂寄椗下海浦附近昨晨鐘鳴六下始得駛傍碼頭其時本邑忠信兩營滬軍營水師營製造局礮隊營提標右營各統領營官先在浦灘列隊江海關道聶仲芳觀察提右營陳鈺卿叅戎松海防同知劉乙笙司馬上海縣陸春江明府英廨讞員蔡二源太守法廨讞員葛蕃甫同轉及製造招商電報釐捐貨捐水利保甲各局員紛紛詣碼頭祭奠法捕房捕頭督同包探土榮培李雲發郁庭湘及中西巡捕在租界中各叚巡緝驅逐閒人會捕局包探嚴頌眉綫勇孫寳生顧榮鄭光成陶子卿王琴伯等則在碼頭上分投彈壓至九下三十分時靈櫬登岸斯時彩棚内另設祭筵各官挨次叩奠禮畢時交已正卽升砲舉襄各官亦皆恭送櫬前除旗鑼肅靜廻避等牌外有蘇松太道親兵撫標兵鼓手鎗隊及督標忠信兩營大旗大刀洋鎗等隊共數百名製造局砲隊營鎗隊亦不下百數十名隨後銘旌及誥授光祿大夫建威將軍一等毅勇侯總理各國事務衙門大臣海軍衙門大臣管理三庫事務大臣管理同文館事務兼管錢法堂事務欽差出使英法俄三國特派承修西陵工程大臣戊午科順天鄉試搜檢大臣吏部左堂兵部右堂刑部右堂都察院画都御史宗人府府丞大理寺少堂太常寺少堂正二品廕生加一雲騎尉世職騎都尉世職光祿寺署正誥授光祿寺大夫國史館立傳奉旨入城特恩予謚等銜牌並黃亭三座内供上諭各一道另有誥命亭香亭容亭清音鼓手魂轎聶觀察在柩前素服步行隨以孝子兩人靈櫬用獨龍槓紅縀繡花罩殿以親屬人等分乘小轎數十肩沿浦灘向北過外洋涇橋至英大馬路轉向西由石路向南過陳家木橋復折至法大馬路向西南過西門外湖南會館赴製造局以備設位開吊聞事畢須暫停湖南會館數月然後回原籍云 
[滬濵瑣語]  
　　前日下午有口操揚州音之某氏婦行至英租界仁濟醫院斜對面小弄中其時大雨如注行人稀少突有匪人在氏背後以一手遮其面一手攫其耳環飛奔而遁該氏呼喊追拿匪人已杳無蹤跡惟有徒喚奈何而已○誑騙之術愈出愈奇前日有甲乙二人身穿藍布長衫頭戴大帽手持黃紙報單至英租界格致書院西首某姓家甲乙均操浦東口音言浦東南匯縣境某公子新中進士特來報喜某姓家中祗有婦女小孩答以與某公子素不相識甲乙謂爾家主人自然認識我等惟取些報金至送禮與否聽憑自便某姓婦人言主人不在家待其回來再行定奪甲乙坐待片刻怱怱而去而某姓檢查物件已失去象牙筷二雙及主人歸家詢悉前情始知甲乙非報喜者俗所謂白日撞耳○英租界帶鈎橋堍德興樓茶館門前於前日將晚時平地忽陷一潭寛深丈餘一時訛傳以爲奇事聚而觀者如堵查該處原有大陰溝且在沿河出水處因原砌之碍洞年久坍壞遂成潭形已由工部局西人前去勘明立卽雇工圍以木欄旋將陰溝修理云 
[偷兄入水]  
　　昨日黎明時有一小竊匿迹本邑法界天津碼頭所泊豐順輪船上竊取某客衣包正欲脫逃經船上掛得買司望見連贓拘獲該竊濳將衣鈕解去脫身躍入浦中船上人急倩杉板夫四處打撈早已毫無影響或謂已經淹斃或云此賊素諳水性諒被脫逃究竟如何尙難料定也 
[縣案彚錄]  
　　龔孫氏遭褚松泉毆傷由英公堂將該氏送縣前晚經帮審委員竇明府提訊龔孫氏供開老虎竈度日前日褚松泉向小婦人硬借長凳一條我不允致被毆傷求請騐究明府騐得該氏並未受傷卽飭來差帶回英公堂訊辦○竊賊陳阿仁於上月二十八日混入縣署兵科内偷出長衫一件當被失主拿獲交捕押候解訊前日晚堂竇明府提訊失主王生投案求請領贓該竊陳阿仁供失業已久出此下策叩乞施恩明府以其犯竊可惡判笞一百板收所候究○徐錫卿遭陶炳榮誣竊案内之汛捕陳桂朱炳奉前縣裴直刺訊供收禁在案前晚竇明府提訊陳桂朱炳同供此案小的等並未在塲實係陶炳榮一人所爲明府得供卽着分别還禁聽候查卷核示○程楊氏在蘇上控發回各情已登 
 
 

Page 4

 
 
前報前日晚堂由竇明府提訊以此案早經斷結豈容任意翻控當將該氏申斥諭令以後毋再肇訟 
[英廨停訊]  
　　英會審員蔡二源太守因曾襲侯靈櫬過滬前往吊唁飭知捕房停訊一日所有各案統歸今日解訊明日係端陽令節例應停訊云 
[法廨停訊]  
　　昨日禮拜四法廨讞員葛藩甫同轉因往迎曾襲侯靈櫬預飭捕房將一切應解之案悉歸下期解訊 
[贈書鳴謝]  
　　汪君劍秋夙精岐黃術爲孟河巢崇山先生高足弟子近設中國大藥房於棋盤街北製就各種藥餌以惠病黎復出其師傳撰成衛生寳鑑條分縷析務極精詳昨以印本見貽夢畹生受而讀之曰此誠苦海之慈航醫林之寳筏也爰跋數語於簡末 
[題丁鏡齋善士傳後]  
　　昔范文正公爲秀才時便以天下爲已任若置義田以瞻族猶其小焉者也厥後躋相業卒踐斯言使三試明經不第則亦遯世無悶已耳安見有以任天下哉今丁善士身不出里閈而名滿天下澤貽後世殆亞聖所謂雞鳴而起孳孳爲善者非耶大府雖旌其門烏足以盡善士哉烏足以知善士之心哉惜善士早殁余不獲一聆其謦欬一寫其心曲如太史公贊宣尼曰高山仰止景行行止余雖不能及然心嚮往之矣[  光緒庚寅四月南沙蔣璞識]  
[盱眙火災撥欵助振]  
　　嗟乎洪濤甫息烈燄突來生不逢時一厄至此同居覆載之中甘苦攸殊相懸宵壤易地以觀洵有不堪設想者矣接奉揚州諸善士電報並函驚悉四月十四日揚州接壤之盱眙居家失愼焚燒房屋四五百家之多死傷人口無算矧頻年告災常常需拯其瘠苦情形不言而喻全賴各處仁人傾資佽助俾焦土餘生得沾闓澤厥功實非淺鮮現文報局撥解規銀二千兩敝公所撥解鷹洋二千元仁濟堂治病靈符一千道四月二十八日託嚴佑之大善士帶至揚州除函覆布臆外用特登報以聞[  上海北市絲業會館籌賑公所施善昌謹誌]  
[種榆山人醫論序]  
　　余聞山人之名久矣戊子秋鍾敬堂司馬夫人患血症勢甚危殆筑垣諸醫多束手時山人方偕鏡如都轉游新貴寓節署有薦山人診視者司馬慮難延請囑佐見都轉先致意彼方命駕以從焉都轉慨然允諾山人亦欣然肯來方劑一投應手輙效同道者咸交譽之佐尙未見其人焉歲庚寅重蒞青邑都轉復委兼辦礦務因同事於局而得交山人見其氣清爽其神凝靜其性情和平謙抑似有道焉而隱於醫者相處數月亦少談治病之術暇一訪問聲應如響出其所著醫論淹貫精闢而論霍亂論痧症論時疫論諸風火痰濕尤能道源流洞見臟腑并參以元運乃知山人於靈素奇難之理與表裏盛衰之原殆三折肱焉眞有得於心應於手而不能緘於口者焉余因友其人讀其書而益信所聞之不謬如是用贅數語以誌欽佩光緒十六年重遇花朝節前三日[  西蜀輔卿弟謝廷佐拜叙]  
[蘇省撫轅沙]  
　　二十四日升補通州直隷州裴大中禀辭赴任有所二十七日接篆○二十五日籤分江蘇補用直隸州知州胡傳安徽人由京驗放來省禀到○二十六日方道濟禀銷閶胥門外保甲總巡差 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十六年四月廿五日京報全錄]  
　　宫門抄○分選單○楚督等張奏會匪潜謀滋事先期拏獲首要各犯審明就地懲辦摺○台撫劉奏知府隨缺移補堪以勝任並查明各員缺情形摺○又奏覆查驛站擅拆夾板片○將軍定等奏道員因病出缺遴員護理摺○又奏縣丞以知縣升補片○四月二十五日兵部太常寺太僕寺八旂兩翼值日無引見○德隆稽查中左門覆命○召見軍機　派出閱卷清安愛亷○光緒十六年四月分選單小京官國子監監丞何又焯直隷舉京通判順天府余駿年陜西監知府湖南寳慶莊予楨山東甲知州山東莒州袁保純河南廕山西岢嵐周繼昱湖南附通判江西廣信艾廷棟江蘇人知縣廣西義寗張杲山西監福建大田柯先椿廣東附寗德宼宗華貴州舉湖南寗遠王錫祉湖北廪會同徐承熊正藍監陜西朝邑張世祁浙江廕甘肅古浪曹善臻江蘇拔廣西思恩柳恩成江西甲陜西膚施魏振邦河南監直隸赤城葉維藩安徽監府經湖南長沙翁守德浙江監吏目直隷冀州劉鳳岡山東監巡檢直隷邢台傅儀山西湖南龍山胡鳴臯浙江安徽霍邱董祖修順天俱監典史直隸新城曾炳南四川福建漳平周棫甘肅直隷成安郜清臣山東俱監直隷東明張松坪河南吏員○○湖廣總督臣張之洞湖北巡撫臣奎斌跪奏爲湖北興山縣房縣交界地方會匪潛謀滋事先期拿獲首要各犯審明就地懲辦恭摺具陳仰祈聖鑒事竊照湖北宜昌鄖陽兩府屬地方　連川陜萬山叢雜伏莽甚多時有竊發之案光緒十五年九月間興山縣房縣交界之長防河地方有外來哥老會匪竄入境内糾約該處流痞饑民煽誘脅從入會陰謀爲逆夜聚日散附近居民紛紛遷避經興山縣知縣熊爾卓先期訪聞會同宜昌鎭標左營遊擊朱大珍派撥兵役馳往查緝當時拿獲匪黨賈宗哲一名搜出龍邊紅印花紙一方傳教會書一本該匪等結黨甚衆下及荆州宜昌一帶均有亂耗熊爾卓朱大珍卽將城鄉内外防守事宜部署妥協會督兵役直搗之溪園巢穴乘其不意四面合捕該匪等號召不及望風奔逃熊爾卓等率同世職高邦均把總成善登時搶獲匪犯舒春山吕世運季天華謝忝德陳正發吕大發等二十餘名焚燬賊巢因匪首劉良棟遠颺購綫跟蹤跴緝於縣屬暢子口地方拿獲一面出示曉諭解散脅從各黨准令呈繳逆據投首免罪長防河一帶幸已無事並據各紳圑拏獲匪犯十餘人送案該縣逐一研訊錄供禀請核辦經前督臣裕祿臣奎斌批飭署宜昌府知府沈保祥提訊滋事確情分别禀辦去後兹據該府禀稱季天華陳正發買宗哲吕大發四犯先後在監病故提訊劉良棟舒春山吕世運謝忝德分隷四川重慶湖北鄖西興山等處劉良棟十五歲卽在陜西入江湖會後投入潘啓珍張銀堂會内爲匪領有龍邊僞印花潘啓珍劉良棟等濳到興山房縣邊境分散飄布約入起事該匪者並欲自立山堂將飄紙賣錢誘騙鄉愚可保身　約定九月十三日聚集刊換木板飄布與舒春山等歃血誓盟加謝忝德爲僞將嗣探知該縣地方均集有圑練恐被圍拿卽約會夥黨在吕世運家分給刀械希圖抗拒隨經營縣兠捕拿獲各據供認不諱起出該匪等僞書信件以及山堂詩句話多悖逆實屬罪大惡極分别議擬禀辦前來當經臣等批飭將劉良棟舒春山吕世運謝忝德四犯卽行就地正法以昭炯戒此外尙有房縣拿獲尹長茂李長壽二犯飭令解交鄖陽府覆審妥擬禀辦現在地方均已安靜如常臣等查近年各處裁撤勇丁游惰無歸聯盟拜會覬覦生事沿江各省幾於無處無之湖北宜昌鄖陽兩府地方川陜交界向爲川楚教匪紏黨起事此次會匪劉良棟等濳謀不軌黨羽未成卽時撲滅未致釀成巨患復准湖北提督程文炳函稱接據河南南陽鎭南陽府密函據鄧州知州蒯辰蓀禀湖北棗陽縣人連世傑光化縣人張胡暗通逆信語多狂悖欲乘災歉之餘勾結鄧民濳謀起事當密飭營汛嚴拿已將連世傑張胡二犯弋獲訊辦等語當經檄飭襄陽道府查緝餘黨研訊確供究辦在案以上兩起會匪幸皆早經發覺登時破獲而根株未凈亂徵已見涓涓不塞將爲江河上年被災甚廣尤易勾結煽惑懲前毖後則防範詎可稍疏臣之洞到任後卽經通飭各地方文武振刷精神嚴密查緝游會各匪拿獲各犯如有不法重情訊明卽行禀請就地懲辦以杜亂萌倘有漫不經心毫無覺察以致黨衆滋蔓定卽從重叅辦果能認眞查緝拿獲著名要犯亦必從優給奬此次拿獲劉良棟等首要各犯該管文武辦理尙屬妥速已由臣等分别給予外奬以示鼓勵除飭勒拿案内逸犯潘啓珍張銀堂等務獲究辦外所有興山縣地方會匪潛謀滋事先期拿獲首要各犯審明就地懲辦緣由謹合詞恭摺具陳伏乞皇上聖鑒謹奏奉硃批知道了着卽嚴拿逸犯潘啓珍張銀堂等務獲究辦毋任漏網欽此○○太子少保福建台灣巡撫一等男臣劉銘傳跪奏爲知府隨缺移補堪以勝任並查明各員缺情形恭摺仰祈聖鑒事竊准吏部咨稱台灣建省移設如灣府知府作爲衝煩疲難請旨要缺應令查明現任知府程起鶚如能勝任其改設台南府知府另行照例辦理又准咨稱原設台灣府知府教授訓導經歴今改爲台南府知府教授訓導經歴原設台灣縣知縣教諭典史今改爲安平縣知縣教諭典史各缺現任人員能否勝任添改各缺現委何員署理均令詳細奏明辦理查台灣建立省城奏准移設台灣府知府爲省會首府臣奏明另調現任知府程起鶚前往署理據報於光緒十五年二月二十五日到任該員亷明勤謹辦事實心經理分治一切事宜措置裕如於設台灣府知府一缺實堪勝任應請准其隨缺移補無庸查造履歴其改設臺南府遺缺現委埔裏社通判在任候補同知直隸州方祖蔭代理自應遵照部咨另行照例辦理至臺南府現任教授訓導經歴安平縣現任教諭典史除升補開缺循例辦理外此外留任各員缺人地並無更移均堪勝任若移設之臺灣縣知縣已委通判黃承乙代理添設之雲林縣知縣已委府經歴李聯珪代理苗栗縣知縣已委准補臺灣府經歴林桂芬代理並經先後奏明在案其餘添改教佐各缺按季造册彚咨另行照例辦理據署臺灣布政使沈應奎台灣道兼按察使銜唐景崧詳請奏咨前來臣覆核無異除飭迅將添改各缺查照例章分别揀員調補所有知府隨缺移補堪以勝任並查明添改員缺各緣由謹會同閩浙總督臣卞寳第恭摺具陳伏乞皇上聖鑒勅部施行謹奏奉硃批史部知道欽此○○劉銘傳片再臣承准軍機大臣字寄光緒十六年正月初八日奉上諭兵部奏驛站擅拆夾板請旨飭查究辦一摺着劉銘傳飭屬認眞挨站嚴查究係何處私拆更換限四個月覆奏等因欽此欽遵轉飭查覆去後查台灣摺件經臣奏准由文報局齎遞據台北文報局委員覆稱台北遞京摺件係交輪船遞送厦内文報局轉遞其來台夾板要件由厦門文報局交輪船遞交該局隨時查明投遞並無拆動情形等情由署布政使沈應奎會同台灣道兼按察使銜唐景崧詳請覆奏前來臣覆查無異理合附片具陳伏乞聖鑒謹奏奉硃批兵部知道欽此○○奴才定安興陞跪奏爲道員因病出缺遴員護理遵例請旨簡放恭摺仰祈聖鑒事竊查奉天驛巡道增林於光緒十六年三月十三日因偶患風寒請假數日以爲暫時患病不日可望就痊詎於本月十六日酉刻該道增林因病出缺據署承德縣知縣金作壎詳報前來查驛巡道係奉天首道一切發審事件以及承上接下政務殷煩所有印務自應先行委員接護查有卸署錦州府本任昌圖府知府景桂老成穩練辦事精詳堪以委令護理除檄飭遵照並循例恭疏題報外查驛巡道係屬請旨要缺相應遵例奏請簡放以重職守理合恭摺其奏伏乞皇上聖鑒謹奏奉硃批另有旨欽此○○定安等片再查吏部奏定章程在省候補人員遇有勞績保舉補缺後以升階用者應以奉到准補部文之　作爲升階到省日期等語兹查有候補知縣徐本愚係由候補縣丞保俟補缺後以知縣用於光緒十三年八月咨補通化柳樹河縣丞是年十月十一日奉部覆准十四年以知縣請咨赴部帶領引見四月初七日奉旨照例用欽此欽遵於六月初八日領照回省遵例報捐離任歸知縣班補用該員准補柳樹河縣丞卽作爲升班到省日期業經一年期滿例應照章甄别奴才等詳加察看該員才具明敏年力富强堪以知縣照例補用理合附片具奏伏乞聖鑒謹奏奉硃批吏部知道欽此 
 
 

Page 12

 
 
[光緒十六年四月廿六日京報全錄]  
　　宫門抄○諭旨二道錄前○教識單○湘撫張奏在籍大員病故代遞遺疏摺○漕督松　奏調署同知片○又奏同知飭回本任片○東撫張奏保案分别撤銷核奬片○鄂無奎奏委署知縣等缺片○東撫張奏道員等捐助巨欵片○直督李奏中書捐賑建坊片○又奏請起用遊擊片○又奏革遊擊遞解回籍片○又奏直境得雨情形片○四月二十六日刑部都察院大理寺侍衛處值日無引見○恭王謝　紗葛恩○景禮容山各假滿請安○奈曼王續假十日○卓公請假十五日○侍衛處奏派保和殿監試之王大臣派出頭班那王熙貝勒恩公文啓瑞啓二班濂貝勒那公色楞額裕理伊勒洪阿○翰林院奏派稽查中左右門派出崇禮尙昌懋○召見軍機恩中堂麟書清安現換亮紗袍褂○光緒十六年四月分教職單　教授四川龍安蕭宗瑀資州中甘肅西寗毛文炳階州舉廣東廣州陳裔寛肇慶舉正諭山西永寗陰步霞太原代州田雨時平定陜西鄜州魯　墉同州湖南會同蕭大猷長沙廣東高要楊其菘廣州四川廣安陳麟圖重慶雲南楚雄喻　齡曲靖貴州開州王權安順俱舉　訓導直隷平山解延慶天津山東范縣崔贊襄青州河南新安郭運生汝寗浙江嵊縣陳鴻疇嚴州湖南湘鄉譚炳章衡州四川夾江謝質成都俱舉直隸元氏劉蔭椿天津邯鄲李棠永平福建永福黃金鏞龍巖雲南雲南張星明麗江拔廣東東安凌瀛嘉應四川懋功凌世奎忠州挨復諭直隷威縣姚維錦天津山東泗水章頌聲濟南山東范縣馬階平兗州山西鳳台任廷選大同俱拔甘肅武威田乙齡蘭州恩廣東石城胡廣心廣州舉廣東始興伍龍光肇慶恩廣西灌陽周樹勳南寗舉四川新津蕭國瑞卭州　四川遂寗黃坤元慶重副貴州都匀顧春熙大定副復訓河南洛陽吳蔭恩開封歲甘肅蘭州趙鳴琴秦州舉浙江衢州陸用賓紹興　福建霞浦楊紹南福州附湖北廣濟童延緒漢陽歲湖南湘潭　欽亮增四川衡州簡州劉暉晋眉州廪雲南楚雄朱虎臣雲南廪○○頭品頂戴湖南巡撫臣張煦跪奏爲在籍大員病故代遞遺疏恭摺仰祈聖鑒事竊原任兵部尙書彭玉麟於光緒十四年六月間奏准開缺回籍養病玆於十六年三月初六日在湖南衡陽縣本籍病故據該家屬道丁於三月十五日呈報並將彭玉麟口授遺摺呈請代奏前來伏查彭玉麟勳勞懋著威望素隆自蒙恩開缺回籍以來多方調理迄未痊愈臣到湘後時加訽訪僉稱其語言艱澀足不能履病勢甚重方兾天時和暖或可漸有起色乃竟溘然長逝老成凋謝遠邇感傷復查該故尙書僅生一子永釗由二品廕生簽分刑部主事光緒四年請假回籍病故現有孫三人長孫見紳候選員外郎次見綬見綷均業儒見綬出繼胞弟玉麒爲後同居一室合併聲明謹將該故尙書遺摺一件恭摺由驛代呈伏乞皇上聖鑒謹奏奉硃批另有旨欽此○○松椿片再淮安府裏河同知王錫元揚州府同知施培曾均已題請實授又經　滿應行送部引見查有現署堰圩同知南河儘先補用同知萬青選老成幹練孰習修防堪以調署裏河同知南河候補同知鄧復昌講求修守辦事認眞堪以委署揚州府同知除會同兩江總督臣曾國荃分别檄委外理合附片具陳伏乞聖鑒謹奏奉硃批吏部知道欽此○○松椿片再堰圩同知蔡鎭經前漕臣盧士杰以派辦事件不甚得力調回察看於光緒十三年六月奏明在案該員自調回後頗知奮勉奴才派令辦事亦尙認眞署該缺之同知萬青選現經調署裏河同知奴才卽會同兩江督臣曾國荃檄飭蔡鎭仍回堰圩同知本任以重職守而觀後效理合附片具陳伏乞聖鑒謹奏奉硃批吏部知道欽此○○張曜片再臣前准吏部咨上年章邱齊河等處堤埝漫溢請將奏保各員撤銷一摺經臣查明堤埝漫溢係在完工兩年以後出力各員仍請勅部議奬兹經吏部咨稱該撫奏保章邱齊河承修人員保案尙未核准隄埝已先漫溢若徑照所請予以奬勵殊非愼重名器之意請仍遵前奉諭旨將保案一律撤銷又准兵部咨以章邱齊河隄埝漫溢請將原修出力武弁槪予撤銷各等因先後具奏奉旨依議欽此欽遵咨行前來臣查修培隄埝劃分叚落派委員弁經理其有在工勤奮承修如式保固限内未嘗失事者自應量予奬勵臣於在工人員嚴其責成而緩於請奬藉以杜始勤終怠之弊是以堤埝完工兩年以後再三考核始行請奬今部臣以保案尙未核准堤埝已先漫溢請將保案槪予撤銷臣愚以爲卽使不論保固限期亦止可撤去漫溢地叚員弁奬案其東平陽榖肥城長清歴城之南岸齊東青城濵州蒲台各州縣隄埝並未失事承修員弁應予奬叙若槪行撤銷未免向隅除將漫溢工叚扣奬之文職二十三員武職十一員分繕銜名清單咨部外其餘出力員弁仰懇勅部准其核奬以示區别謹附片具奏伏乞聖鑒訓示謹奏奉硃批着照所請該部知道欽此○○奎斌片再代理雲夢縣知縣司徒袞署宣城縣知縣徐冠瀛均調省差委所遺各訪縣印務亟應委員往署查有本任棗陽縣知縣胡成均盡心民事堪以署理雲夢縣印務德安府同知蔡懋賡老成練逹堪以調署宣城縣印務遞遺德安府同知印務查有直隷州知州嚴鷟昌才具明晰堪以調署據署湖北布政使覺羅成允署按察使方恭釗會詳前來除檄飭遵照外謹會同督臣張之洞附片具陳伏乞聖鑒謹奏奉硃批吏部知道欽此○○張曜片再據布政使銜河南候補道魏綸先候補道李希杰各捐助賑銀一千兩交賑撫局兌收散放利津一帶賑濟臣查該道員等捐助巨欵加惠災黎洵屬急公好義仰懇鴻慈謹附片具陳伏乞聖鑒訓示謹奏奉硃批着照所請該部知道欽此○○李鴻章片再據天津道胡燏棻詳稱上年蘇浙水災甚重奉飭勸捐協賑據浙江嘉興縣人候選中書科中書姚賡韶遵其故父從一品封職二品銜河南卽用道姚寳勳故母一品命婦姚陳氏遺命捐助浙江賑銀一千兩呈交籌賑局彚解浙省散放洵屬篤念梓桑善承先志所捐銀數核與建坊定例相符具詳請奏前來應請旨俯准姚賡韶爲其故父從一品封職二品銜河南卽用道姚寳勳故母一品命婦姚陳氏在於原籍自行建坊給予樂善好施字樣以示旌奬理合附片具陳伏乞聖鑒訓示謹奏奉硃批着照所請禮部知道欽此○○李鴻章片再光緒十五年三月十六日欽奉恩詔内開自同治元年以來曾經任用現已革職官員除大計貪贓及居官不職以至失守城池各員外若有才力堪用者詳開緣由奏明請旨等因欽此兹查有原品休致四川儘先補用遊擊普安左營守備羅焜現年四十六歲陜西寍羌州人由行伍出師四川甘肅雲貴等省立功歴保以遊擊儘先補用借補會川營守備調補普安左營守備光緒五年奉飭赴任十三年經四川督臣以該員因病引動上年出師受傷時發時愈奏准開缺以原品休致該員旋赴上海就醫調理痊愈就近　効銘武等軍派令巡防江海不辭勞瘁甚稱得力玆恭逢恩詔起用廢　本與常例不同該員係因病休致尙非居官不職叅革者可比年力正强業之殊爲可惜　核與臣曁雲貴督臣王文韶上年先後遵奉恩旨奏准註銷休致處分之直隷豐潤營都司錫榮四川通江營守備邱景雲等起用之案情事相同合無仰懇天恩俯准將該員羅焜詿銷休致處分仍留省以遊擊儘先補用如蒙俞允再行給咨送部引見理合附片具陳伏乞聖鑒訓示謹奏奉硃批着照所請兵部知道欽此○○李鴻章片再查花翎儘先補用遊擊張兆德係四川酉陽州人前在楚軍馬隊充當營官因性情乖謬撤差離營輙敢逗遛津郡造言生事行同無賴亟應叅革遞籍管束以肅軍紀據天津營務處司道及統領總兵徐邦道先後禀詳前來相應請旨將遊擊張兆德卽行革職發交天津縣遞解回籍由地方官嚴加管束毋許復出滋事除咨四川督臣查照外伏乞聖鑒訓示謹附片具奏奉硃批着照所請兵部知道欽此○○李鴻章片再直境入春以來未得透雨前經設壇祈禱三月初十日津保一帶得雨三寸餘東路及畿南各屬得雨二三寸不等正盼續沛甘霖二十日午後至夜淋漓不止津郡復得雨四寸有餘雲陰土潤雨勢甚廣約計各屬均當優霑節候尙不甚遲麥苗堪資長養秋禾萌芽努生民情歡洽堪以仰慰宸厪理合附片具陳伏乞聖鑒謹奏奉硃批知道了欽此 
 
