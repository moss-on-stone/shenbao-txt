# 1886 - 146 - 4904716

 

Page 1

 
 
[丙戌科會墨出售] [  申報舘主人啓]  
　　本屆丙戌科會試揭曉後本舘除先後將電傳題名錄登報外並托都中友人將官板題名錄并會墨迅速馳寄其官板題名錄已列入十九日報中所有會墨亦卽付工晝夜赶緊排印仍將題名錄列於首幅訂作一本刻已將次工竣定於本月二十四日出售白紙每部收回工本洋八分正想諸君當無不爭先快覩矣售處仍照曩例先此布聞 
[七十七號畫報出售] [  申報舘主人啓]  
　　福利公司新到外洋救火藥水日前在白墮橋邊演試照會中西仕商同往觀看以驗功效見者無不喝彩本齋之圖之也蓋望四處居民分叚購買以備不測更望好善君子開此風氣留以待失愼之家之所需以取信於目所未覩者則造福實無限量畫報之末仍附淞隱漫錄圖說一則准於二十六日出售此佈 
[論廣東辦理積匪事]  
　　辦理積案文員之事也乃粤督之辦積匪則特派鄭心泉軍門不幾疑其越爼乎而不知非也近來哥老等會蔓延幾　裁撤各處兵勇其逗遛不去以致流爲盜賊者層見疉出土客相仇之案又幾於書不勝書而又加以各處地氣民情不能從同剛很械鬥之風時有所見此而欲以文員治之示之以王章曉之以官法欲其風氣遽爲轉移惡可得哉夫古者太守刺史之職皆軍民並轄無事時不過坐鎭雍容講求吏治有事則卽統兵剿殺上馬殺賊其任專其權一也自後文武分途各有專職於是文官皆不知兵機武官皆不知吏治治民之事專責之文員治兵之事專責之武官而藐法亂政之莠民遂於是乎生心然州縣各官遇盜案則必與城守武員會同踏勘緝獲盜匪往往責之武官說者以爲除暴本所以安良禁盜正所以扶懦文官吏治亦未嘗不有賴於武官不過國家定制武員不得擅受民詞以侵地方官之權人遂以爲武職無關於文治耳若際蟊賊蜂起匪黨横行或當禍機猝發則文官究有不能敉定之勢卽如各處所報命案相騐此文字之專職與武員絶不相干者乃有時屍屬滋閙旁觀慫恿其勢洶洶致與官府爲難甚至一言不合輙恃衆逞强辱及官憲吵閙屍場有差役被毆者有仵作被打者有官之旗傘執事與夫公座大轎被毁者是則正以文官不帶兵之故鄉愚無知乃敢放肆也設當下鄉之時帶有兵丁若干以資彈壓何致若是故人皆笑兵勇之不足爲武員之不足重而吾獨以爲文武二者宜並重而不宜偏重也粤省各屬盜賊横行水路則截劫客商焚掠船貨陸路則明火執仗屢肆劫掠至於有盜劫報案請官踏勘官猶未至而盜先僞作官吏前往勘騐劫制事主攫掠一空仍復開鑼喝道而去又有盜匪僞充官員往拜某公子入門之後卽露刃相脅席捲所有揚長而去似此横衝直撞肆無忌憚不幾令人疑該處之無人耶張香濤制軍耳聞目見惄焉憂之思治亂國不可不用重典若但派文員前往辦理卽使執法不阿無枉無縱惟恐匪等見之無所嚴憚反致辱及命官有傷政體因以其責委之於鄭心泉軍門軍門統帶陸營素嚴紀律且其在粤中也久一切盜源賊巢莫不洞悉於胸中舉而委之自必勝任愉快以此見張香帥知人之明用人之當爲不可及　日前鵝城郵信謂四月初二日心泉軍門已由省垣起節用一輪船拖帶次晚卽至惠州府城入城之後卽當會同該府各屬地方官查辦積案帶有兵勇千名以資剿撫之用先擬至稔山曁海豐陸豐兩縣盖緣海陸兩縣民情素稱强悍　案已有百餘年之久將來或照潮州章程立約正約副族正族副房正房副等名目責成稽查勸導給以札諭榮以頂戴匾額各鄉如有各等匪徒卽令舉首綑送卽惠州一處而言之已可見其辦理之得法且此時辦理已及於惠州則他處之辦理已有成效亦可槪見所云照潮州辦理章程是潮州之所辦有成更可知已夫所云積案則指已有案者言之也廣省盜賊之衆至於目前而極其有案者大約不過十之二三其未曾報官備案者正不知凡幾文官諱盜凡遇呈報盜案苟其事主稍稍巽懦卽避重就輕改作竊案如是者又不知凡幾卽今制憲風行雷厲認眞嚴辦特派鎭軍帶兵千名前往各路查辦積案不遺餘力鄭軍門又能仰體憲意下恤民情隨處隨時辦理得法宜乎盜風從此可以少戢矣然而省垣左近新出之案又復常有或一日而搶掠數處或一處而連劫數家地方官勞勞履勘竟至刻無暇晷是豈該處人民之好爲盜賊而愍不畏死哉竊以爲盜風之熾其一在於裁撤營勇資遺有不能盡辦理有不合法以至逗遛各勇隨在滋生事端一由於民間窮苦衣食無資因而流爲匪類苟能於斯數者小心留意則裁勇不得逗遛土民亦無聲勢盜賊或不難斂迹乎然則地方官苟能於平時勤求吏治善恤民情不使飢寒之餘流爲盜賊則其源旣淸不必更窮其流所謂内治旣修而後遠人服有不服則修文德以來之聖人之言但云遠人而近處居民亦皆包括在内此修文之所以不難偃武也今之時勢遠不逮古文教之修邈乎無聞而乃獨於武官視之若不甚重此何故耶吾於鄭軍門查辦積案之舉不得不服張香帥之深知治體也已 
[本舘接奉電音]  
　　昨晚十點鐘時本舘駐京訪事人由電飛傳四月二十八日諭旨五首敬謹譯登○四月二十八日軍機大臣面奉諭旨新進士着於五月初七日至初十日止分作四日帶領引見欽此同日奉旨番衍洞補授翰林院侍講欽此同日奉上諭張之萬麟書着教習庶吉士欽此同日奉上諭此次敬舘之修撰陳冕編修壽耆管廷獻業經授職二甲庶吉士邵松年張筠華輝丁仁長陳名珍曹福元趙汝翰朱祖謀吳國鎭王培佑曹嶲　汪鳳藻準良周錫恩柯逢時黄福楙李士鉁陳同禮胡景桂陳榮昌陳如岳陳昇魯鵬嚴修施紀雲王式文黄桂淸趙尚輔張亨嘉駱景宋馬吉模王紹廉志鈞劉丙爕張預彭靑藜熙麟李葆實緜文俱着授爲編修三甲庶吉士蒯光典楊典臻王恩　雷在夏康際淸俱着授爲檢討李蔭鑾李敬修鄭淑璋孔昭乾鄭祖煥李岳瑞閻萃峯沈潛馮汝騤彭鴻翊何維棟閻廼竹鄭炳麟伍兆鰲高祚昌濟澂俱着以部屬用陳鳳樓甯本瑜吳成熙傅汝梅高凌霄李振鵬俞成慶施調賡陳綬頤錢正圜王乘燮蔡世佐陳後焜周紹劉梁鴻翥俱着以知縣卽用繙譯庶吉士淸銳着授爲編修恩順着授爲檢討欽此同日奉上諭張之洞等奏特叅庸劣不職各員請旨革職一摺廣東試用同知龍德泗居心險詐藉差營私連州知州文魁才具平庸官聲甚劣連州州判蔣耀東行爲謬妄急讟沸騰均着卽行革職試用巡檢黄茂山嗜利妄爲行同無賴着革職永不叙用以肅官方餘着照所議辦理該部知道欽此 
 
 

Page 2

 
 
[邸駕過烟]  
　　前聞醇邸有繞道烟臺之說陳雋帥因飭屬下在東海新關左近預備行臺并假紹祥寳順二處爲隨駕大員公舘彩栅錦帳整肅輝煌供張旣備卽接電音悉邸駕於十九日莅烟屆期文武各員齊集新關碼頭鵠俟迨申刻遠見醇邸坐海宴輪船隨帶兵船十餘艘由威海口駛至英法二國兵船先在口外升旗燃砲以誌敬忱廣武前後二營大隊則跪列口外海灘鎗聲若連珠連絡不絶洎進口碼頭上有海防營然槍跪接隨有張欽憲陳撫軍李鎭軍方觀察次第過船投遞職銜請見邸駕並不登岸於夜間十二點鐘時起椗回津 
[烟臺近事]  
　　前報紀張朗齋中丞將至烟臺一帶兹悉憲駕於四月十八日到烟十九日叅謁醇邸是夜卽隨駕赴天津○陳雋臣中丞於十六日至烟同候邸駕遥臨二十日閱視海防營及廣武前後二營翌日乘輪赴登州閱視鎭標營及登榮水師○日前登州營水師船巡哨至烟隨經札調回營聽候憲閱榮成營戰船亦一律調赴登州○前紀盜取洋鎗經道憲研鞫定讞等情兹悉登州府魯太守接到釘封文件飭將該犯就地正法業已斬决四名矣 
[詳紀邸駕閱操事]  
　　醇邸乘海宴船赴大沽于四月廿一日下午四點鐘時查騐船塢由沽至津用德律風傳遞消息海程遥隔無異面談津郡官塲得以預期伺候者皆德　風之功也閱畢而回姚鐵珊明府已在招商局碼頭恭候約計鐘鳴十一下邸駕可至碼頭忽有探馬回報海河水淺海晏在小新庄候潮各員遂紛紛返署廿二日晨醇邸由小新庄換坐快馬小輪船鼓浪而至時適八點餘鐘一時旗影繽紛砲聲砰　岸上雖人如蝟集依然肅靜無譁登岸時醇邸在前傅相居中善軍憲殿後相率至海光寺行臺沿途攔輿遞呈者計有三起○當醇邸在大沽南砲臺閱操兼騐水雷時砉然一聲上徹霄漢銀濤薄激大有雲垂海立之形醇邸極口褒嘉謂爲得未曾有午後閱北砲臺砲膛遇熱後閂未緊致火由後膛噴出轟斃三人亦有受傷未死者聞數日前練軍中營砲隊在南窪合操亦傷三人一人轟去食中兩指細攷其獘皆由後閂不緊所致蓋後膛砲揩洗最宜潔淨鋼板最忌寛鬆兩次傷人皆犯此病操砲者愼毋大意相將也○醇邸回津時張朗齋中丞曜雷偉堂軍門正綰宋祝三軍門慶左軍門寳貴旅順魚雷營總辦劉薌林觀察含芳隨之而至其由津隨去者除傅相外有海關道周玉山觀察天津府汪子常太守鄭誠齋軍門盛杏蓀潘梅園黄花農羅稷臣四觀察後俱隨節回津○邸駕回津之日下午四點半鐘時在海光寺旁閱放水雷廿七日閱津郡各營陸操各統領均於是日淸晨七點鐘時排隊恭候其操法係練軍五營親兵砲隊前後兩營楚軍馬隊拱衛營兩哨合操至盛軍馬步砲隊十餘營　當别樹一幟云 
[以訛傳訛]  
　　日前香港有人訛傳謂差役將捕捉童男童女以爲大潭水局祭祀鬼神及建築鐵路工程等語一時杯蛇市虎鼎沸聲喧以致居民惶恐殊甚西營船各書塾學童多有不敢回塾者四月廿三日西營盤等處無知愚民互傳此事千百爲羣如出一口差役恐其揑造謡言滋生事端卽行驅散而羣情洶洶愈加鼓噪有好事者執石以投差役竟將頭顱擲破各店恐釀事端將門閉歇差役馳報差館立發多人前往彈壓各人見衆差馳至遂卽散去是日有二人在杏花樓茗談謂港官將要童男童女每一百零八名以爲大潭水局及建築鐵路之用言之鑿鑿適有華差在座辯駁良久謂此乃無稽之言烏足爲信其一人謂伊目擊廿二日已拘有三名今早又拘有五名該差復問其同行之人則謂得諸耳聞者遂將二人拘之解案嗣經府太守提訊以其訛傳惑衆判令一罰銀二十元稱不能繳遂繫獄一月作苦工並枷號六點鐘一罰銀十元不能繳繫獄十四日作苦工枷號三點鐘以示懲警按昨得聞人言事因建築砲臺及大潭水局其中工程必需小童之力蓋砲臺之下其地狹隘中有小孔惟小童可入用泥實之以期堅穩故雇小童前往作工嗣因小童多不願往而好事之徒遂因此而揑造謡言云兹將署安撫華民政務司駱告示錄左爲曉諭事照得現有不法匪徒肆散謡言謂有將小孩子殘害等事爾居民人等愼勿聽其愚弄至墮彼術中業已嚴飭差役等密爲查訪倘有此等謡傳之輩立刻拿案從嚴懲處决不稍寛各宜警省毋忽特示一千八百八十六年五月二十六日示錄粤報 
[烟葉起運]  
　　聞得華商沙峇開地公司之總經理人接到山打根經理人來信言該公司所收穫之烟葉刻已運往亞模斯答登地方計有四三十担云 
[宣南雜俎]  
　　聞皇太后皇上於上月二十四日起至二十七日前往北海並南海等處先期預備船隻以便往來○慶邸於上月二十二日前往南苑閱視演放克虜伯等砲位○世職幼官現屆出學之期例應欽派王大臣考騐淸文馬步兹經兵部奏請欽派奉旨派出克王謨貝子麟書奎潤查世襲官年未及歲者謂之幼官例赴官學習學淸漢文字馬步箭至十八歲出學考騐倘淸漢通曉馬步全中卽行帶領引見賞給侍衛○國史舘出示略謂本舘尊藏實錄紅本絲綸史傳凡在館官役人等例應嚴肅謹愼以照愼重不准閒雜人等溷跡入内不許在舘内外任意喧譁作踐倘有不遵者立卽送交衙門懲辦○内廷廣儲司銀庫雖按期開庫而禁内各處值班官兵口分鹽菜銀等聞已有四个月未放○本科新貢士覆試内有癸未庚辰等科貢士補行覆試者十餘人統收卷三百一十九本欽派福恊揆錕崑大司空岡麟大司宼書潘大司空祖蔭奎大總憲潤孫少冡宰詒經景少司農善徐少宗伯郙童少察伯華廖少司馬壽恒許少司宼庚身薛少司宼允升在内廷書房分卷校閱擬一等七十卷二等一百二十卷三等一百二十九卷均於卷内黏貼黄簽書寫臣某閱擬字樣彚總恭呈御覽欽定等第○上月十五日皇上前往北海備差之御前侍衛德豐德洪額到差稍遲經御前大臣據實奏叅擬請每員罰俸三个月以示薄懲奉旨依議欽此○日前有四五人濳在中海内釣魚經管豐澤園太監瞥見飭拿釣者狂奔出西苑門而去該太監告知門上官兵前已奉有懿旨不准釣海内之魚如再有人垂釣定將官兵回堂懲辦○日前豫邸往舊太倉支領鑲黄旗蒙古弁兵甲米詢之該倉花户等何厫可有好米花户回請自挑豫邸遂親往各厫挑騐見某厫米色純潔圓整遂卽支領甫出倉門每石得京蚨三十八吊各弁兵感頌王之愛兵如子○四月廿一日申刻有某筆政乘大鞍車前有引馬行至東安門内橋上突來棍徒三十餘人先將跟役車夫揪下亂打繼將某筆政由車内拉出蜂擁向地安門外而去其因何搶去尚未悉其底藴也 
[日使來申]  
　　昨日法公司輪船抵埠有日斯巴尼雅新簡駐華欽差附之而至云 
[觀馬戲記八]  
　　車利尼馬戲至前晚而又換一新矣鐘鳴八下偕友往觀見塲上置大桶四底皆向上若岐陽石鼓然時戯劇尚未登塲早已屨綦滿座坐炊許樂聲大作一西人導四犬出各蹲桶上旣而以次跳舞或效人立或翻觔斗或穿竹圈各盡其長仍歸桶上其黑而大者翼蒲伏嘂囂作種種可笑態西友曰此猶梨園中之小丑也犬戲畢一幼女乘馬出腰纎如柳貌豔於花磬控調良變化面出旣而車利尼親驅黄色小馬與小丑色輸贏小丑附馬耳言馬卽植立不動攔以闌任鞭笞不肯躍小丑喜極向索搏停資馬忽踶以後足不使小丑近車利尼小丑無奈揶揄數語而歸繼而一男子騎馬出或坐或立或躍或縱從心所欲伸縮自如最奇者塲中先設木架架上植一棒棒巓置一木盤大僅如盆一西孩立盤中以銅盆七分矗箸上使之旋轉然後以五箸啣口中左手擎其二右手則取三尖刀抛擲空中次第接取而身更在盤中旋轉俾四方皆可縱觀古稱宜僚弄丸恐難儷其奇巧一時鼓掌贊歎者幾若千軍萬馬之奔騰觀止矣蔑以加矣隨後車利尼乘馬出效前晚黑衣美女之所爲馬則超躍騰驤人則嬌差掩抑盖不僅如婢學夫人爲足描摹酷肖焉由是二小丑爲秋千之戲一人騎大黑馬掉鞅游行一美人艷服靚妝立馬 
 
 

Page 3

 
 
背作飛舞之勢雖極奇妙要皆與前大略相同洎美人翩然而入復有三小孩携手登塲相撲爲戲戲房門開處忽一西人服水手衣怒馬獨出風捲殘雲不足方兹迅速一轉眼忽變爲島民裝束旣而一人執大竹圈立對面西人翻一觔斗穿竹圈過則又渾身雪白換穿西婦衵衣矣神妙無方竟如是哉殿之以虎戯而戯遂畢人漸散歸聞今日下午開演一次以便閨秀之來自遠方者得以騁懷游目想屆時衣香扇影如水如雲袖迴雪以鸞輕鞋沾泥而鳳瘦誠閨中之勝事海上之芳游也 
[法界火災]  
　　前晚十二點鐘一刻法租界日新街天福樓老虎灶失愼若瑟教堂鳴鐘報警英捕房亦鳴鐘應之各水龍先後馳到法捕頭帶同巡捕包探等分路梭巡以防匪類其時居人或從夢中驚醒或尚未睡紛紛搬徙如熱鍋上馬蟻英捕及印捕亦趕至帮同彈壓印捕不諳英語見有教堂兩神甫穿中國服式卽行攔截及西捕到來解勸始各釋手此外之到火場而被西捕亂毆者不一而足未幾烟銷火滅計日新街南口東西兩面焚去房屋七幢弄口焚去樓房十四五幢并拆毁兩三幢其中以小烟舘及舊貨店爲多其起火聞係老虎灶主捉臭虫以致延燒及火旣熾又欲逃逸跌仆受傷後於城脚尋到送至醫院昨日午後有人在瓦礫塲中東張西望適有頽垣敗壁砉然倒下有某店學徒不及走避壓傷左脚後經好善之人見而扶起舁送仁濟醫院當時有搶火案數起經翁太守訊供一起係張阿生借住吉祥街寳生客寓中搶得鞋籃一只内有什物經法包探夥查到失主孔松壽詣案具領一起係趙根和携檀香一根據云是探夥囑伊看守後水龍到被拘送案一起係曹阿狗携棉被一條爲王勝荃瞥見盤詰曹將被擲於河下船上王卽鳴捕一併管押經翁太守詰明將王先行釋出一起係秦寳成至汪湯氏舊貨店中搶去錫香爐及燭臺衣服等件翁太守着將香爐等當堂給領衣服待查並諭法包探將曹阿狗秦寳成張阿生趙根和四人暫押候判 
[嚴禁野雞]  
　　自第一樓被焚而野雞皆集於法界無論大小烟館往往短榻横陳謔浪笑傲良媒擬託消息暗通寔於滬俗人心大有關繫翁子文太守特飭包探嚴頌眉王榮培先將著名烟館南誠信淸芬堂眠雲閣等三家傳案諭話昨日據南誠信之王允初淸芬堂之俞傳祥眠雲閣之陳錦榮三人投案翁太守諭以自五月初一日起不准婦女吃烟本分府囑捕房隨時查看切勿嘗試爾等回去知照店主及經手人凛遵誡諭本分府凡事總求實濟因特先行傳諭婦女不識字故不出示爾等各宜自愛三人遵諭而退或謂法界烟舘林立野雞之所翔集當不止此三家則應之曰豺狼當道安聞狐狸三家亦烟館中之著名者也不此之禁而瑣瑣議及小烟館庸有當乎三家旣禁彼小烟舘自可望風而靡矣 
[善堂修路]  
　　本城虹橋迤南至小橋一帶街道年久失修行人頗形不便現經果育堂董事集資修整平坦異常馬姚弄及天主堂一帶亦已次第動工矣 
[冒收租米]  
　　浦東爛泥渡人張徐氏偕子炳華投縣控被族侄張炳泉冒收租米三十餘石向論不理反敢逞蠻以致受傷沈重莫邑尊准詞傳訊該氏伸訴緣由仵作回禀騐得受傷屬實邑尊諭該氏回家妥爲醫治俟出單提張核訊可也該氏叩謝而退 
[瀆控被斥]  
　　胡錫九之媳李氏自縊身亡控縣集訊前曾錄入報章前日帮審委員李司馬升堂提究胡伸訴前因屍兄李蔚卿等同供胞妹由胡報騐後母親攔免具結實係自甘並未違諭此次向索寄存之飾箱玩物胡竟圖賴不還反敢揑情控訴司馬謂爾母旣有物件寄存胡處何以前次屍塲提訊並不供明至今始另生枝節耶本應究懲今姑從寛速卽從母回里如再向胡纏擾定予提懲李等無言而退 
[鹽梟劫案]  
　　南匯縣屬一灶地方距新塲六里許居民朱某家頗小康上月二十晚三鼓後突來鹽梟十餘人操刃破扉而入劫去財物甚多事主癖嗜烟霞時尚一榻横陳未經酣睡目睹行劫赶卽鳴金呼救致左臂被刃砍傷次晨倩人舁赴南匯縣開單呈報並請騐傷時適祁西垣邑尊公出經捕廉某少尉傳騐准詞禀請邑尊勒捕查緝查南匯一邑梟匪劫案積疉如山防不勝防破無可破今祁邑尊旣掛吏議行將解組歸田想新任蔣邑尊夙著廉明定能雷厲風行迅速懲辦也 
[斷給身價]  
　　烟妓王桂寳喊寃一事羅太守命發官媒候訊嗣由該鴇陳愛寳投案遞禀太守卽於前晚庭訊王桂寳供江北人二十二歲時賣與陳鴇爲娼今年已三十一歲共在伊處九年得錢不少今欲嫁劉仁興被其掯阻叩請恩斷劉仁興亦投案稱鎭江人現開客寓妓欲從我祇能償洋二三十元多則無力陳愛寳供江北人桂寳由姊妹行抵押我處計洋一百五十元迄今未滿二載伊欲從良不敢掯阻惟劉仁興開客棧三處係有錢之人應請追給押本桂寳又稱陳鴇處尚有二妓一係拆帳一係包帳愛寳稱並無他妓太守隨判劉仁興繳洋一百元給償該鴇准卽領妓劉稱無力太守謂爾等若不遵斷則將該妓發堂另行擇配兩造始各遵斷 
[英界公堂瑣案]  
　　英會審員羅太守昨有要公故由帮審委員宋二尹與美繙譯易君會判各案○王小雲稱妻王汪氏前數夜吃喜酒回行過石路小瑯環里口被流氓攫去金珠首飾約值洋七十元當報捕房由包探查獲李小雲送案李小雲供甯波人從未在該處經過包探秦少卿禀查得李小雲等皆是流氓在小瑯環里口與同類擾毆碰及婦人以致失物宋二尹問李同黨幾人爾旣未攫應卽供明攫者爲誰李堅稱不知二尹商之易繙繹旣據捕房查明李係流氓着發捕房管押一月至被攫一節查明實據再辦○英領事署侍者失竊一事昨由該包探秦少卿將人贓解案宋二尹商之易繙繹判將該竊胡金華管押兩个月贓交失主○邱莫山稱在五馬路法領事署爲侍者昨有徐阿狗摘取桑葚被領事官望見命我將徐交捕送案徐阿狗供甯波人爲裁縫偶經該處誤摘桑葚宋二尹商之易繙繹將徐阿狗送法公堂發落○包探秦少卿稱寳善街新開揑像鋪專揑春宮昨向購買被伊等看破胆敢行兇爲此扭獲二人解案劉西林供天津人不敢行兇亦無春宮王季和供與同宋二尹隨飭捕房將劉王帶回查明春宮實據再行核辦○陳李氏稱家住寳和里作半掩門生涯前夜有不相識之鄔阿元貿貿然來意圖詐擾由捕拘案捕頭禀鄔阿元確是流氓宋二伊判笞鄔阿元百板○彭寳生稱與吳阿二楊阿順合做鷄蛋糕生理拆帳我應找錢二三百文一時無力致被打傷由捕拘案吳阿二楊阿順同供索錢無着爭扭誤傷宋二尹騐得彭受傷頗重判罰吳楊洋五元給彭養傷○吳金壽稱在六馬路薙髮鋪爲夥路遇王阿標邀我代惠酒鈔又跟到店中吵閙致我生理停歇又要逼我同住客寓無奈報捕捕頭禀王阿標屢次拆梢曾經懲辦宋二尹判笞王阿標二百板 
[法界公堂瑣案]  
　　高俞氏之弟俞金和黏貼匿名揭帖并赴道轅誣控經翁太守逐一訊明着俞當堂具結交保出外迄今無人敢保因之尚押捕房昨日由捕解送公堂太守謂旣無保人祗得送縣遂飭將俞送至上海縣署核奪○湯阿東賭負竊洋一案前已備紀細情昨日堂期湯之姨母陳吳氏續繳洋十元叩求從寛辦理翁太守謂此案本應枷責今姑從末减着將湯提案笞責二百板林阿坤笞責一百板以示懲儆○賣花人楊阿慶少年浮浪每日淸曉携花至西門外遵逢幼婦往往入以游詞昨被某婦扭送捕房并將被楊扯破之女衫及坎肩呈騐旋由捕房解至公廨翁太守着姑交保俟原告來時再行傳案○前報列呂義泰水烟袋店查得租界中有人冒伊牌號控請提懲昨捕房將作場主徐阿勝解案翁太守以徐情同誑騙著責一百板舊貨店夥王慶才通同作僞自認賣過五支每支出六角着照此數加倍罰洋六元以充善舉 
[贈吳新卿眉史]  
　　偶從畵裏喚眞眞綽約丰姿媲洛神璧玉一雙稱絶妙果然明月證前身眉史與陸明舫照相一册可稱合璧○藐姑仙子醉顔酡眉有春痕眼有波一串珠喉傾四座動人情處笑生過○問年纔及破瓜時分付金鈴好護持但願惜花人似我任他春鎖最高枝 
 
 

Page 4

 
 
○倚翠偎紅暮復朝令人那得不魂消鸞飄鳳泊情無限金屋何時貯阿嬌[  丙戌淸和月鷺渚風月主人未定草]  
[集句贈吳新卿陸月舫兩詞史]  
　　畵閣名姝絶代無紅箋酬唱女相如間時手潑香奩墨學得黄庭小法書月舫每有餘閒輙習小楷近時曲院中殊難多得○一片春山乍學描鬢鴉堆上覆鮫綃狂夫閱看南朝艷江左風流只二喬月舫新卿合拍小像見者稱賞○促柱輕調慢拂絃纎纎銀甲更堪憐不因妄意麻姑爪紅染蠻花半鳳仙月舫新卿曾以鳳仙花汁染指作紅色○琵琶猶載木蘭舟却放桃花逐水流雨過玉階天色凈洗開新月曲如鉤○金鴨香消月上遲紅潮雙纈鬥燕支如何最是堪憐處忽地生嗔不語時○梅花　亂奈愁何還想吳娘一曲歌難道窺簾怕明月祗因畫舫隔烟多[  鍾山拜新月生未定稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海四馬路文報局内恊賑公所經收賑捐四月下旬淸單]  
　　廿七日同字圖册八千二百五號常州府署劉嘏臣先生八千文又募崔寳臣樊午峰二户各一元同字圖册七千八百二十號嘉定祥泰木行端節酒費移賑銅洋十五元英洋三元○急單山陰縣署劉桐孫先生募范春記范鐵記范梧記范德記四户各一元方亦記方雨記二户各兩元實收英洋七元爛板洋一元羅店鎭同興米行潘惠孚先生募同興米行十元潘邱氏潘王氏潘汪氏桐君記永泉記五户各二元劉記河記暮記雲記窩記五户各二元志記永記元記三户各三元隱記一元益記日成記霖記三户各三元隱名士一元蘇城紹成燭鋪交來程啓記二元黎里毛泰江翁交來潘梅生評銘三毛淦生葉靜梅梁蟾香五户各四角又殷文若翁募殽樞齡十千文殽棋齡四百文殽古稀老人一千文殽桂齡二百文聽雨軒三百文沈平孫一百文曹仁甫翁募沈曜記曹煥記陳鶴記朱榮記章志記朱九記曹仁記曹勝記八户各一元沈嘉記汝杏記二户各五元曹竹甫翁募申明桐陳慶餘曹煥玉陳瑞安四户各一元張茂林曹春記曹煥林楊桂林盛正義梅里居士六户各五角舍英書屋四元申星槎翁募申明楊未能善包馮祥三户各一元信女仲鍾氏隱名氏三户各一角申道焙潘景如張鶴年三户各一元蕭秀永順恆二户各五角又金閨福幼册募樂善藍申若渭二户各一元沈蓉安翁募金閨福幼册盛澤種善堂銅洋二十元客膝居二元吳張氏一元實收英洋五十七元銅洋二十元小洋二角錢三百四十二文元大亨莊交來蘇州潘仲溪翁經手第三十九次俞秉之一元鄭子鈞二元王介生二元王少塘翁募無名氏三元馮谿橋翁募勾章冰谷生求合家無病十元怡生布店募醉經書屋周嘉蘭二户各一元不留名八角蘭夫氏不書名二户各五角方廷山一角無名氏無名氏二户各二百文周秉之一百文劉商同募續命湯五十元葑溪子募補不足六百文實收英洋七十三元○華埠大有號交來同心堂漁莊氏祈姪目疾速愈二十元寗鄞葉寓蘇李維鱣善士許願消罪十元○本日共收英洋二百廿四元爛板洋一百銅洋三十五元曹銀五兩小洋二角錢三百四十二文○附收江寗賑捐規元一千零五十四兩五錢英洋三十五元錢七百四十文 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十二年四月二十一日京報全錄]  
　　宮門抄○缺單○發抄旨九道○粤督張等奏籌議廣西邊隘請撥的餉酌移提督添設鎭道等摺○四月二十一日内務府國子監正白旗值日無引見○恩中堂等塲内專摺請安○前任四川學政邵積誠到京請安○巴克坦布請假五日○禮部奏派察看標識之大臣派出李鴻藻錫珍奎潤敬信白桓孫家鼐○又奏派稽查中左門之獲軍統領派出謙光○倉場奏漕船五日回空○召見軍機○光緒十二年四月分缺單道湖南糧儲夏獻雲開缺送部引見○知府福甯蔣鳳藻山東武定奎瑞俱開缺送部引見運同兩廣鹽運司錢瑨開缺知州雲南趙州茅彬故知縣山東文登區鍾驥雲南麗江席葆眞河陽馬恩榮俱革陜西中部高偉曾修墓按經直隷李源故巡檢浙江鎭海縣長山劉文溥病典史江西安仁柴咸熙丁○發抄崧駿奏光緒十年分蘇鄂等省未完漕項各員職各奉旨該部議奏欽此○金順奏恭報進京隨帶吉江官兵數目奉旨該衙門知道欽此○希元奏審明琿春街道雲騎尉裕堯德科擅責民人徐惦愊越日身死案定擬奉旨該部議奏欽此○又添製捕盜營旂幟號衣等項動用斗稅奉旨該部知道欽此○劉秉璋奏解海軍經費奉旨該衙門知道欽此○又解南北洋經費奉旨該衙門知道欽此○又海運漕船全數放洋日期奉旨户部知道欽此○又白糧奏銷未完員名奉旨該部議奏單併發欽此○曾國荃奏蘇松河運漕船開行日期奉旨户部知道欽此○○兩廣總督臣張之洞暫護廣西巡撫布政使臣李秉衡跪奏爲遵旨籌議廣西邊隘分營扼札請撥的餉酌移提督駐所另設柳州總兵並擬添設邊關道員以資分任鎭撫繪其圖說恭摺覆陳仰祈聖鑒事竊臣等於光緒十一年七月二十八八月初二等日先後承准軍機大臣字寄光緒十一年七月初五日奉上諭鎭南馬白二關爲滇桂入越邊要處所等因欽此仰見聖主鞏固邊防精核武備之至意臣等無任欽服當卽公同詳加籌議伏查廣西南邊綿亘二千餘里原設隘所一百零九處分卡六十六處與越南之諒山高平宣光等省接壤山箐紛岐路路可通而鎭南關至龍州一路較爲寛平故曩爲中越使命商賈往來之通衢東出太平南甯西出歸順鎭安之總匯　自龍州以東河灘漸廣舟行下水相逹尋梧其視全桂腹地東省上游據有建瓴之勢寔爲兩粤利害所關當此欵議旣成外防游匪内靖伏戎鎭南一關尤爲中外鈐轄聖諭所謂扼札要隘重兵者無以易此惟南關固居極衝而關之中後關之左右各路均須擇要設防而後氣力不行單薄不致有腹背受敵肘腋乘虚之慮大要分爲三路鎭南關口及關以内之關前隘再近内之憑祥十州爲中路白關以東明江廳轄之由隘甯明州轄之羅隘思陵土州轄之愛店隘上思州轄之百崙隘剝機隘爲東路白關以西龍州廳轄之平而水口兩關下凍土州轄之布局隘峺花隘歸順州轄之頻峒隘龍邦隘小鎭安廳轄之平猛峒隘隘剝汵隘百懷大隘等爲西路以上各隘皆須屯兵中路最急東路隘口較少西路地段較長原有防軍三十二營聲勢僅能聯絡現在餉需極絀須籌經久之計而越境游勇蔓延全邊未靖又值勘界未定之時未便示人以弱勢難多議裁減兹於本年三月起認眞汰留裁去八營併爲二十四營以十二營專防鎭南關中路以四營分防東路六營分防西路路寛者築臺安砲路窄者設卡安濠甚僻者掘斷禁阻戌所豫造地營營外多栽刺竹無事則各分守地督飭操練有事則酌量緩急抽調赴援俟冬間界務大定冉當裁去四營中路酌减兩營西路酌減兩營以節餉需以後全桂大勢注重邊防必宜有大將視臨控制調度擬請將廣西提督由柳州移駐龍州原有提標制兵五營擬撥中軍叅將一營隨來龍州以資策遣而符體制將原屬新太協之龍憑營都司改爲龍州城守營遊擊隷於提標照例設該遊擊中軍守備新太協駐札太平府距龍最近應併將新太協副將率其所轄左營都司馗纛營都司共兩營改爲專屬提督毋庸轄於左江鎭其新太恊右營守備一營應卽裁汰柳州東屏桂省北控黔湘苗疆緊要擬請添設柳慶鎭總兵一員鎭守柳州慶遠義甯融懷等處地方駐札柳州府以提標存留左右兩營遊擊改爲鎭標左右兩營左營卽爲該鎭中軍提標左右兩營應俟邊軍規模詳定後卽行裁汰所汰之兵發給一年餉銀兵米俾資改業官弁遇缺另補並徹柳州城守營都司一營附近之慶遠協副將義甯協副將融懷營叅將率其所屬各營俱統轄于柳慶鎭其沿邊常駐二十營提督爲總統其下酌設分統現在提臣蘇元春係奉旨督辦邊防之員熟悉邊情深孚衆望一切自應統歸調度以後若提臣不兼督辦者亦宜于防勇内指定十營屬於提督本標以厚兵力龍州開關通商重兵所萃宜有文職大員同任邊事擬請設太平歸順道一員總轄全邊駐札龍州廳以左江道所屬太平府全境曁東邊南甯府屬之上思州西邊鎭安府屬之小鎭安通判歸順州隷之沿邊統屬一道以期聯絡一氣上思州卽撥歸太平府屬小鎭安歸順距太平較遠應升歸順州爲直隷州小鎭安改爲鎭邊縣加通判銜屬于歸順州該道兼轄太平一府歸順一直隷州所有漢土應州縣土司管理整飭邊防監督關稅以及經理一切中外交涉事宜設道庳大使一員總管關稅瑣務應用繙譯委員由該道選擇調委惟查左江道駐南甯轄泗鎭南太四府鹽法道駐省轄桂平梧鬱四府州今左江道旣撥出太平一府而鬱林州遠在全省東南一隅距南甯止五百餘里距省將及千里督察難及諸多不便該州屬之博白陸川等處毗連廣東高廉素爲匪徒出没之區擬撥鬱林直隷州改屬左江道以協形勢而資治理其籌餉之數沿邊水土惡劣瘴癘薰蒸百物昻貴與腹地情形迴異與向年防剿土匪尤相懸殊若照内地桂勇餉章萬難得力應照從前奏案正勇月餉三兩二錢以及營哨各費俱照現章合計邊軍二十營加以軍火軍裝轉運製造修臺築壘電局雜支各費以及遣處游勇撫恤邊氓所費不資而軍火尤爲鉅欵每月至少亦需銀六萬兩現就本省儘力搜羅再能此後厘金不致短收地方安謐每年可得三十萬兩計每月仍短銀三萬五千兩無可再少日前二十四營所需尚不止此數非及外省援濟無從支　查現准户部咨以後滇餉除四川原解練餉抵捐兩項共銀二十八萬五千兩照常抵解外再由湖南月協銀二萬兩四川月協銀一萬兩四川月協銀三萬兩是滇省一年外協的餉已有八十入萬五千兩之多廣西所請協餉僅四十二萬尚不及雲南之半實係刻苦節省免致部撥爲難惟有仰懇天恩飭部指撥近省有着之欵可否仿照從前西征協餉近日東北協防經費考成按月源源撥解以濟急需而免遲誤所慮者新約原有法稅較輕之議關稅開收以後三聯票暢行沿江厘金必然大減彼時稅厘能否相敵尚不可知擬請飭部於此項關稅留充協餉除該關費用外免撥他用若稅多於厘則請减協餉稅厘並絀則續請加撥應俟屆時據實奏明　旨辦理至通省緑營馬步戰守兵丁原額六萬二千七百一十五名同治四年五年兩次裁减一萬零九百八十二名迨十二年與光緒元年三年三次復補新增六百五十二名較之原額裁將及半所存實不爲多兹擬將提標裁汰前後兩營新太協裁汰左營一營其内地勇丁疉次裁减尚有水陸二十餘營散布防邊常患不敷近日懷集貴縣博白等縣疉聚匪滋擾之事未敢過涉空虚現　將　地防勇騰都裁撤兩營各營長夫一律裁减以兾稍資節省此外兵勇一時實難再裁其沿邊之新太協鎭安協上思營都司各營將徐加體察咸就龍州現存勇營内改勇補兵或裁兵營勇藉此日分防之舉卽爲將來併省之階此外無論兵勇如有可裁之處自當行之以漸力圖撙節以期减一冗食之軍卽省一艱難之餉至改勝軍以補新額誠爲經久至計但緑營規制細密其間分汎地叚挑拔章程俸薪等差推補缺項一成不易必須歴詳貫通方無窒礙目前猝難定議且緑營積習驟難更改久在聖鑒之中而兵餉自有連行例章邊關吃緊處所若照緑營辦法則恐難資飽騰若改稱練軍比照直隷練軍章程餉數並不能减其與勇名異實同而轉成常設之標營永久之經費竊擬俟兩三年後體察敵軍距邊遠近各隘緩急餉源盈歉内地伏莾能否漸淸邊腹　籌或尚能再加併省倘作　額兵規制旣難猝定卽不便屢改似只可就目前事務力量斟酌維持如有因事變通隨時議奏較爲活便據廣西藩臬兩司會同善後局司道核議會詳前來臣等疉次往復函電熟商並將圖說郵寄叅考意見相同議遵旨先行縷晣覆陳並將沿邊要隘分布重兵駐防處所繪圖帖說恭呈御覽其添設鎭道等官建置經費事及改撥標兵營汛詳細章程曁其餘未盡事宜仍俟陸續陳奏是否有當伏候聖明裁奪飭部議覆施行所有籌議廣西邊防分布營屯核計餉需移駐提督添設鎭道改撥標兵酌减勇營各緣由理合會同督辦邊防廣西提督臣蘇元春合詞恭摺具奏伏乞皇太后皇上聖鑒謹奏軍機大臣奉旨該衙門議奏片併發圖留覽欽此 
 
 

Page 13

 
 
[臺灣墾撫管見]  
　　臺灣東南一重鎭也其地屹立海中南北奇袤二千餘里與閩省對峙北面省垣南向金厦聲勢遥應唇齒相依外則小島以百計如列侍如追隨則又全臺保障可藉以屏蔽者也沿海之區開闢日久沃野千里物産豐盈亦旣效有明徵矣後山地饒廣數倍海濵原隰山林蜿蜒起伏奇材異木蓊翳葱蘢古榦撐雲繁枝羃日番社鱗比人物蕃滋顧非沃土歟誠能披荆棘芟草萊闢原爲田隨山刊木啓鴻濛之界我理我疆變象寄之風以教以養建置郡縣分職設官計田畝以升科設學校以助化十稔而後駸駸乎一大都會也國家戡定臺疆百餘年矣簡賢能策治理使臣捧檄　始不昕夕勤求而勞攘頻年迄無成效者蓋亦有由焉其地層巒疉嶂路險境幽瘴癘薰蒸水土惡劣又復生番盤踞卵育齒繁華民入山不死於番卽使於病撫番營勇生還者恒不及十之一則將救死之不贍奚暇經理番務哉前之當事者不窮其源不籌其法貿然從事勞而無功今日撫番而番民之梗頑如故明日開墾而番地之蕪廢依然歲驅數千之民生捐委異地縻數萬之國帑擲付　陬亦殊可憫恤矣愚以爲治臺之要全在乎因因者何天時地利人力也守簡御繁隨機利導任人勿貳　人以權而又重以責成寛其歲月於是而地有不闢番有不撫者乎然事有其序不可紊也大學曰物有本末事有終始孟子曰天時不如地利地利不如人和由是觀之撫番其首務矣番民生長於斯旣無瘴癘之虞復耐耕作之苦因番力以開墾則　費少而功效多因番力以耕耘則守護周而作息便此人力之說也耕種興矣地利寓焉然物貴流通株守則困肩挑背負所運幾何有無不通雖千倉萬箱終歸無用耳乘番民耕作之暇因溪流之地以開河因高岸之區以脩路津梁舟楫隨地可通如是則水有宣洩之源而家無積滯之慮矣又復招徠木商入山刊木由溪河順流而下計歲入可數十萬金此地利之說也山因瘴癘水土固地氣使然然上則樹木陰濃窮年不見天日陰濕之氣鬱結而不宣下則敗葉朽株堆積腐爛山水停蓄不能流通日久月深寒而且毒二者有一中人皆足致病况兼而有之欲人之不病且死其可得乎今伐去其木則陰慘舒而陽和布再復斬伐荆莽烈山　焚吾知瘴雨鬱烟一變而爲光天化日矣此天時之說也三者旣備内山之能事過半矣若善後之事或遵照舊例或量爲變通因時因勢必期便民夫　枚舉但墾撫兩層事非易易一有未當卽難奏功不揣愚蒙僭擬十四條當事者採而錄之於臺事不無小補云一曰選人材以重責成也語曰有治法無治人誠以非立法之難而奉行之難也撫番之事全在委用得人用非其人弊端百出畏葸者無論矣夸大者材能自命妄事更張圖近功執巳見舍本求末行不踐言種種習氣皆足貽誤事機其獘一也卑鄙之員貪污苟且不顧公事犒番賞仵盡入己囊雇工辛貲半歸私槖甚至串通通事需索番民以致事廢不興番民怨恨其弊二也又或闒茸成性諸事　頇月領薪資於願己足事機得失漠不相關玩日愒時毫無實效其弊三也三者有一於此卽難圖成縱使覺察之時立卽更換而虚縻經費收拾已難况如簧之舌辯飾最工巧託煩難希圖文過聽者爲所蒙蔽疑信半叅一二鮮識者流嫉功之輩又復從旁附和極力轉圜當事不復深求轉自悔從前之誤因噎廢食意懶心灰以爲事本難爲置之不論不議之列天下事大抵然矣此有心人所爲撫膺太息者也竊以爲委員之始全局成敗實繫於兹宜就候補各員中詳加遴選擇其勤謹幹練者破格錄用優給薪資隨時勉勵定以半年課績一年考成由總辦委務之員按期巡行考騐如程者給奬過程者計功三次邀奬抵一次計功三次計功子陞一級否則追賠經費薪資撤差另委不能繳賠照侵呑公欵例叅革賞罰旣明庶能者有所勸而樂於從事無能者不敢濫竽人材奮興百事畢舉矣一曰禁奸宄以免擾累也臺之有番猶滇黔湘粤之有苗猺與黎也然彼雖另成一種而飲食衣服尚不致懸殊不過容貌語言爲稍異耳猶恒受華民之欺凌皖訴於官官又袒華使不得直蓄怨旣久爭鬥遂興此勢所必然也今番民之蠢愚奚啻十倍於彼近山奸宄之徒見其可欺也或借其土地悍不歸還或取其土産值千償百或入社而恣奸淫或携賤貨而誑其售買番民受其欺騙無所控告懦者飲泣吞聲强者起而仇殺其仇殺也不必實爲所欺騙之人但能殺一華人其恨已洩故商旅營勇　無端被戕者雖曰番性嗜殺亦半由激之使然也惟嚴設禁令凡撫番人役均令懸掛腰牌如無牌入山與有牌而在内滋擾者准番民扭送撫番委員枷示責革委員仍時常巡行如遇前項情事立卽懲辦革逐庶莠不亂苗番民安帖矣一曰習語言以通番情也番民之梗化由於語言不通官有愷切之懷不能逹於番番有欲訴之况不能申於官所恃者通事耳通事類多狡詐揑造黑白顚倒是非嫁名長官任意需索偶或不遂則故挑官長之怒以實其言此番之所以難撫也則習語言其急務矣然番固宜諳習官音官亦宜通曉番語委員於通事中擇其官音明白者數人令於就近十社中每社招聦慧番童二人到館次同居資其衣食隨時教習官話委員亦便中學習番語學習有成然後另招别社之人如前教習其以前十社卽令已學之番童回社教習仍給以辛貲限期考騐效則賞否則停其辛貲令其再教必習成而後已嗣後卽以此十社之人挑充别社教習從前通事安分則用之否則逐令過水遞回原籍以免從中生事惟番民能通官話通事　是以無從詐索故也善爲籠絡　在用之者一曰增費用以資展布也創事之始諸利未興而開墾經費番民犒賞委員薪資在在皆須籌畫從前撫番之員除薪水外别無辦公經費入番境後一籌莫展雖廉能之員希圖見好將所有薪資涓滴歸公猶難展布况人各有身家誰復肯置之不顧哉故必須酌量加增庶不得以無從措手藉口且旣有身家斷不肯貪利目前自貽伊戚也顧說者謂刻下正值餉需不足之時尋常正供猶苦不給子乃於常格外更議加增能免見嗤於不逹乎不知刻下局面尚小增亦無多臺地本有自然之利人自不察耳若有所藉于每歲十萬金不難致以之經理番務撙節用之涓滴不漏亦可敷衍開拓旣廣地利漸收經費尤不足慮也一曰分地叚以免稽遲也沿山二千餘里若一路徐徐進步非廿年不能竣事曠日持久懈志漸生且人有變更難必後來者之恪守成法然委員多則經費不貲人材亦不易得兹擬於南北適中之地設立總局以便稽察勤惰得失頒發經費薪資委員則分南北中三路並進每路委員二人一正一副一經理各務一巡行社中於防番營勇中每路挑撥廿名歸委員分管以彈壓地方巡緝奸宄又招募通事二三人以教習語言採訪風俗先於就近之社分十社爲一班每社招募農民或熟番四人教之耕種由官發給種籽及耕牛鋤犁之類一年之後委員另移一處如前墾撫從前十社仍責令社長督率耕種並另給種籽等類飭令每社轉教五社教語言者亦然如著有成效除賞給社長功牌外其出力轉教之社丁亦另給鹽布等項以示鼓勵如此則漸推漸廣三五年内無曠土矣至種籽一切由總局採辦發交委員分給已撫之社由委員查開社長及社名方輿册報總局以憑查考[  此稿未完]  
[邗江官報]  
　　四月二十日張鹺尹行孚委書院閱卷並鎖發審差○二十一日彭大令本鈞委解京餉起程○二十二日晨新授山東按察使司廉訪允由浙江來揚程太守以下均至馬頭迎迓廉訪登岸拜客聞勾留一二日卽當北上○調辦儀徵淮鹽總棧吳柏莊觀察聞擇於上月二十八日赴十二圩接辦棧務 
[金陵官報]  
　　貴州布政使曾方伯於四月初十日道出白門謁見制軍當卽辭行北上○揚州府宜子望太守於十三日晉省禀知交卸赴都○卽用縣舒大令朝冕前於宿遷任内因案奏請開缺另補迄今已六七載近奉飭補甘泉縣茫茫宦海彼岸可登亦足爲歲久浮沈者一吐其氣○長江提督李與吾軍門乘飛霆砲船自江陰來於十三日抵省拜會曾沅圃宮保後隨起節赴太平○十四日藩轅牌示銅山縣袁樹勛調署甘泉縣所遺銅山縣缺查有候補知縣樊樊堪以署理按兩大令均號能吏所至有聲此次　移必能勝任愉快　 
[鄂垣官報]  
　　四月十五日候補縣張樞見辭赴山東催解鄂省應造糧駁經費銀兩安徽候補按司獄包惠疇奉皖藩臬憲委來鄂辦火火繩禀到湖北候補巡檢吳書年由安徽改發領咨來省赴兩院禀到候補縣丞林志禮由荆州措貲回省奉淮鹽局委赴楊家孚緝私禀知辭候補從九余祉錞謝儘先前揀委一次分發試用同知胡應辰自京來省大挑縣汪瑞曾奉撫憲委辦文案兼收呈詞禀見謝並赴督者禀知藩憲牌示安陸府知府員缺詳請以儘先補用知府吳廷華奏補十七日新選　縣張超奉臬憲委江夏縣帮審案件赴兩院禀知候補縣虞汝霖大挑縣汪瑞曾俱禀知撫憲進署辦理文案十八日候補縣張炳奉撫憲委收發文件赴兩院禀見謝會辦漢鎭招商局黄金燦赴兩院禀見監督江漢關通商事宜署漢黄德道事嚴昉赴兩院進見謝委候補道曹奉委督查赴兩院進見謝委藩憲牌示布政司照磨兼鹽庫大使員缺詳請以孝廉方正試用布政司照磨盖澧之咨補十九日安徽候補縣蔡光裕自皖來省禀到見候補州判桑世勳奉臬憲委留查蛇山巡卡禀知署臬臺事漢黄德道武赴撫署進見自子貝淵勘堤回省赴兩院禀到謝委候補道周奉委辦善後局務赴兩院進見謝並銷督　差藩憲牌示麻城縣鵝籠巡檢員缺飭本任之殷廷瑜江夏縣典史員缺飭本任之洪禹錫俱回任二十日署麻城縣趙五星見辭赴任署仁義巡檢方爲霖蒙賞給謝記功稽查散勇候補通判杜煥章奉委解甘肅新餉禀見 
[宅妖]  
　　京師宣武門内西長安街慶壽寺西有住宅一所近有岳某遷居於此夜間卽聞院中作談笑聲破窗視之了無蹤影三日後喧擾益甚每當夕陽西下繁響都作鳥槍嚇之亦不畏也岳某不得已移居他處說者謂此宅去歲有一婦吞烟死又一幼女因騾驚踢斃今年又有 
 
 

Page 14

 
 
一人踢傷五臟抬入院中三日而亡有此三事故常見怪異盖魂魄猶能爲厲云 
[放鷹]  
　　以色餌入捲物潛遁者滬上謂之放白鴿直隷則盛稱打虎或號放鷹盖名雖殊而事則一也北通州李某半生勤儉積累錙銖每思娶婦持家免致時時内顧酒酣耳熱屢向媒嫗言之并謂我輩旣無鄧氏之財又乏潘郎之貌人家嬌養女安敢輕下玉臺得一中年婦朝執爨夜温足但不歴齒蓬頭已足矣卽係中途破甑亦何傷媒曰君眞解事人幾見艷麗若洛神能任浣濯縫紉之事哉一日媒叩扉而入笑容可掬曰諧矣諧矣君每晨負擔出門不見小橋垂柳畔有斜門臨水野桃含笑竹籬間者乎此中有人當可圖之李以容貌問媒曰君眞騃矣天上嫦娥未必肯思凡下降君自言祇須朝執爨夜温足但能如願斯已耳曷問爲李叩其值媒宛轉居間說定洋蚨數十元擇吉成婚却扇之夕見婦雖年過花風而半老徐孃尚饒丰韵殘衾歡擁漏短情長比翼鶼鶼樂可知已如　者將半月一日李破曉卽出外趂墟傍晚始歸至門門虚掩入室室無人舉火燭房中則蚊帳被褥盆椀衣襦　括無遺惟剩一短瓦檠置折脚凳上知被放鷹者所誑頓時喪氣垂頭而回思半月中玉軟香温卿憐我惜猶竊兾畵眉人多情如此未必一去無蹤輾轉思維徹夜不睡翌晨急尋媒嫗問訊而媒亦形影全無懊恨交加欲尋短見經人勸止代爲追尋然旣已脫鞲沖霄恐難再入弋人之手也 
[喜筵多賑]  
　　余家數年來喜慶事每承親友厚儀愧未設筵酬謝兹將應設筵費彚集英洋五十元移助交絲業會舘解山東賑濟聊代諸君造福以拯災民特申鄙意伏祈垂鑒[  滃州蘆江氏謹啓]  
[鄒詠春姻世大兄南宮高捷欽點榜眼及第爲之喜而不寐口占四律錄呈少菊品三兩位老哥鑒政]  
　　郎君生小異聰明十三歲讀十三經府縣五場居案首甲科兩榜耀文　聯班玉寄衣團錦九轉金丹火候靑有志竟成今日事不辜所學是朝廷阿翁癖好扮官腔　燭高燒徹夜窗萬徧呼兒爭第一三更課子果無雙文章譽望魁多士孝友家風冠此邦寢饋詩書塵俗謝愈尊光　愈謙降阿叔裁培勝乃翁理應先請錫貤封摒擋婚娶求佳耦　聘師儒擇品從衣食何分誰子姪米鹽淘破老人胸他時祿養承歡日二美交難合誌蹤身列賢書弱冠年下帷攻若倍逾前門多白髮傳經侣座上靑瞳講道仙天産麒麟原有種人間鼎甲豈徒然尤欣盛世眞才出翊贊皇圖固萬年[  吉人弟嚴鍾爵自海上郵賀]  
[丙戌三月蔡竈九鹽叅孫頑石明經偕太痴生赴津門以詩送之并寄懷耘劬大令]  
　　雙輪送客赴津門載得離愁繫夢魂詩虎酒龍黄歇浦塵車席帽緑平村征人娛目花千片懷友當頭月一痕我已瓣香心苦熱宏文早盼播乾坤蔡君寵九○四年一見别依依况又音書歲月稀頑態有誰能比石生涯如我每朝饑君曾海上傳名筆僕尚山頭事採微好憶滬江波咫尺雙魚正與筍同肥孫君頑石○醉歌醒飲　年年吳下才人擅甓箋綺閣詩吟花底夢春江月照酒中仙何須入洛名方重便爾游燕計已全更喜家無兒女累江南回首渺嵐烟高君太痴○相逢曾記柳垂靑同上層臺寫性靈報國已栽花滿縣論文肯　客盈庭醉驅綵筆風能挾夢醒高樓雨未停别後有懷誰得似籠烟春樹曳前汀倪君耘劬[  吳縣藜床舊王枕上艸]  
[春日雜咏]  
　　碧溪楊柳未垂絲雙燕飛來日影遲乍暖輕寒春已半蘭閨淸課惜芳時花落瑶堦草色妍曉鶯啼樹醒春眠讀詩刺繡工無暇正要明　日似年濕雲潑雨走輕雷庭砌茅簷長緑苔簾外桃開春欲暮東皇着意送晴來向夜雲開月滿樓枝枝花影錦屏留倚欄寒較秋光甚婢促歸眠蘭露稠檻外蛛絲罥落花滿園春色謝隣家風微靜灶檀煙細日暖喧聞蜂放衙[  補蘿山人稿]  
[春殘]  
　　一夜風兼雨殘春花益愁曉雲籠薄靄淡日照高樓燕蹴紅英老鶯啼緑樹稠靑陽將改候淑景趁晴遊○偶成緑樹陰深候香焚靜夜閨星樓因霧暗月窟向雲低展畫愁容現憑機錦字齋閒吟古時恨化作杜鵑啼[  補蘿山人艸]  
[電報總局會考全案]  
　　頭班一等凡自功夫一百九十一分至二百分每月薪水五十元或滿三年或記兩功每次加十元○頭班二等凡自功夫一百八十一分至一百九十分每月薪水四十元或滿三年或記兩功每次加五元三等同○頭班三等凡自功夫一百七十一分至一百八十分每月薪水三十元○二班一等凡自功夫一百五十九分至一百七十分每月薪水二十元或滿三年或記兩功每次加三元二等三等同○二班二等凡自功夫一百四十七分至一百四十八分每月薪水十七元○二班三等凡自功夫一百三十五分至一百四十六分每月薪水十四元○三班一等凡自功夫九十一分至一百三十四分每月薪水八元或滿二年或記兩功每次加兩元二等三等同○三班二等凡自功夫八十分至九十分每月薪水七元○三班三等凡自功夫七十五分至七十九分每月薪水六元○四班一等凡一三四欵功夫均滿十二分共記七欵功夫五十分外薪水每月五元或滿二年或記兩功每次加一元二等三等同○四班二等凡一三四欵功夫有兩欵滿十二分共計七欵功夫五十分外薪水每月四元○四班三等凡一三四欵功夫有一欵滿十二分共計七欵功五十分外薪水每月三元○已取不入班凡小考功夫滿五十分者每月兩元○凡離輪船埠頭一千里以外照例薪加半二千里以外照例薪加倍○頭班一等三人朱寶奎盛文揚唐心存○頭班二等二人周萬鵬牛尚周○頭班三等十一人唐兀湛張兆塽林聯盛李十燾楊國嶼姚元生梁金榮潘斯熾陶廷賡周傳諫○二班一等十人程大業朱錫疇余柳堂何翻成唐文高羅禮生顧宜今鄭麟傑陳　鰲梁倫奎○二班二等四人朱會基張兆圻唐文勵鄭鴻鍇二班三等七人馮斐章存燾程寶燮伍璧琛張壽　英志黄桂榮○三班一等四十六人彭椿林李桂生馮耀黄禮福曾廣運蘇上逹葉桐曾光時盧廷光程鋼錢淸洲錢樵峰黄學振經南良朱全珍費樹敏殷尚周鄔廷椿葛漢珍黄瑞美陸翰屏楊桂淸黄逸之孫永金姚簡姚景賢除奎麟凌雲翰龔琅圃陸壽康陸頌淸陳堯夫陸鴻祥汪立鈞余榮登王廷樞徐樹春朱錫山王錫麟張鏡湖徐志宏龐柏蓉費家樑蕭壽生金智　雙華○三班二等十一人朱　學何棟臣張慶桂龔雲華李禹門徐子卿張錦標戴鍾祿王楫謝同慶袁尚惟○三班三等十五人余芳淸陳夢周汪榮薌徐坦楊見田黄慧寳王周鏞陳釗和吳福生唐震階尹建松李家祥譚懷淸徐勝祥鄭河淸○四班一等三十一人沈逹榮姚訓才屠叔虞王學芬吳耀銘華光裕經文萃王水如袁尚漪鄭華瀛經培基沈子高鮑忠屺羅解伸徐純德徐元紹唐啓靑張文逹楊興源俞仲咸陸楙朱金生卓耀梅黄振邦王租慶韓章鑣吳廷桂陸心蘭張榮叔屠居松沈壽山○四班二等九人陳席儒羅惠生胡恩錇嚴鳳璇胡業洪何廷榮錢和生胡國榮潘廷獻○四班三等四人嚴長壽黄秉璋高有成楊樂成○已取不入班十人趙子封黄錫瑋袁長淸鄭士淸顧錦章經餘慶姚文幹徐肇淸耿葆淸伍兆材○未經會考一百零七人袁長坤方伯樑馮炳忠俞書祥柳漢秋吳煥榮李廣英黄耀宗梁榮芳李容光劉檙何維新朱惠龔宗海瞿開泰李鑫祥顧景星王桂芳經資卿宋恩麟巫先錫張仲甫錢泰階曾濟鑑陸琛徐佩聰彭大經劉大瑞楊國榮馮肇鏞陳士讓尹熾庭樊兆瑛胡恆燾楊恂業應樂興許夢疇沈壽彤鮑榮康梁鼇登吳毓琪徐慶淼陳榮鄧榮升范學淹方丹陽徐秋軒楊佐淸姚汝霖蔡夢花李家鎬經松卿汪慶兆鄭官壽鄭紹仁鄭長濟潘文卿陶晉泉范觀型潘佐襄黄中時梁禧許德馨廷薰楊紹光相斌金湯郭維政崇志左萬金吳煥華許瑚宋有申孫文快吳亞玉程廷鏞松泉傅錫熊陳應鑣王文明劉景霖蔡慶春徐振剛歐陽藩邱與業巢鳳岡何福李恩臨盛熾昌潘茂隆倪文炳岳志張克寛穆勝額張仲吉陸天來何耀翔陸熙生俞炳章許善梅潘伸之厲藻靑李煥章葉森俞漢材梁浩鍇盧道生 
[上海文報局經收江靖沙洲細户淸單]  
　　無名氏求平安洋三百元不書名任手三百元不書名俞二百元不書名陸二百元不書名周手一百五十元不書何一百五十元不書名求免災悔一百元不書名董一百元不書名王一百元濟豐典同人五十元隱名氏五十元隱名氏不書名二户各廿四元張壽延手乾豫號隱名氏新盛同人四户各廿元濟源典劉手匯源典黄手二户各十二元許鶴記匯昌典詹手不書名遠手仁昌典葉手德源典韓手黄繩武濟恆善竹林小舍亦政堂朱不書名五户吳善士范善士共十六户各十元不書名八元溥源典程手隱名氏不書名三户各六元乾益莊不書名祥泰典愼德堂丁鹿蓀不書名三户共八户各五元爲善最樂蔣善士兩户各四元福隆興洋三元不書名黻記不書名　泰莊四户各二元丁林棑不書名二户各一元共計實收英洋二千零九十九元合併聲明 
[上海四馬路文報局内恊賑公所經收賑捐四月下旬淸單]  
　　廿六日福州裕昌洋行莫靄梅翁募大桂堂省心齋二户各伏洋二元傍槁居張瑞蓮堂吳養志堂德星堂陳福華堂陳姚春波范明如餘慶堂八户各伏一元源勝行薄五角計共十二元五角兌洋例銀八兩四錢四分梁敬義堂有名氏二户各一元梁佩渠梁鄭氏二户各五角計共三元伸洋例銀二兩零三分韋秉常十元韋允坪二元韋德剛四元黄徽常唐遜源林家源黄雙南韋勳驥韋士晃韋兆年容科林韋培羅彤山十户各五角吳謙號一元計共廿三元伸洋銀十六兩四錢二分閩南螺隱氏洋銀七兩一錢九分劉崇德堂二兩另三分林竹修李心農錢氏三户各七錢二分養紅軒主人一兩四錢三分秋如六錢八分林梁氏七兩一錢七分西河氏三兩五錢九分林馮氏五兩七錢四分林璞軒七兩一錢七分西河伯子二兩一錢五分林永堅三兩五錢八分唐耀垣思過軒二户各五千文怡康聖記六百文共計洋銀四十九兩一錢九分又李子亮翁募鏡心軒洋銀十三兩五錢五分李尚志堂五元廣昌茶棧十元李錦罇昌盛號德泰號仁泰號李侯氏王家謙鄭敬智恆益號謙裕號泰成號李翁氏李又祥仁記箱店恆安號李興號十五户各二元余淸泉啓源號二户各一元恆春茶棧三元共計洋五十元伸洋銀三十三兩八錢八分又吳聲于陳瑞伯一善士經募莊恆裕一兩四錢一分履泰號四錢六分愼泰號五錢九分是萌號五錢六分吳篇記五錢九分怡祥號洽益號恊益號三户各五百文日益號靜居王全安號三户各三百文共錢二千四百文伸洋銀一兩六錢六分以上共計洋例銀一百廿八兩七錢八分實收合規元一百二十八兩四錢二分周浦張冰壺先生爲亡兒在日積存押歲移賑祈求冥福三元無名氏一元蘇城太湖救生局交來吟香居善士十元銅洋一元○蘇城文報局交來第三十五次捐汪敬業堂五十元樂安思華氏求保妻室子女平安五十元無名氏刷印善書移賑一元侯官有心無力人祈妻病臨産安痊二元蘇城綢業俞霖記端節酒費四元燕京女士八元餘記求平安陳記求疾卽愈二户各二元張記六記利記某記四户各一元無名氏銅洋一元又程善昌善士募同字圖册一千九百九十號不留名心無名氏王茂齋求嗣二户各一元柴范氏元成典二户各二元又一千九百九十一號不留名心周世謨二户各一元翁琢成吳少庭居榮山施子樵四户各五角朱子裳子臨二元又四千六百零一號實善典六元衆友節酒費五元至德堂學古堂志遠堂補足氏四户各五角實收英洋一百四十九元銅洋一元同里金小蘇翁同字圖册六千四百八十六號募四月份一文愿屠福釗泰豫福二户各二元張錫麟王二香沈敦厚二百文戴承慶一百文隱名氏銅洋一元實收英洋九元銅洋一元錢一百六十文○急單蘭溪章古漁先生募章勤業堂德懋二户各二元樊存厚居徐桂馨軒朱益美凌樹華楊愼修堂羅德泰陳振和王恆泰廣大椿記江正泰周同大元泰信昌祥泰章郤掃軒吳春盛泰豐聚豐十八户各一元羅店鎭同興行潘惠孚先生募謹記蘭記秋記卿記明記生記三壽記居安吉隱名氏士記心記承記永記元記同記興記齋記隱名氏隱名氏隱名氏二十户各五角池陽謝頌堯求嗣四元○本日共收英洋二百零八元銅洋三元規元一百廿八兩四錢二分錢一六十文○附收江甯賑英洋五十四元 
 
