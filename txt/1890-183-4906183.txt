# 1890 - 183 - 4906183

 

Page 1

 
 
[圖書集成告白] [  本局謹啓]  
　　本局開印圖書集成一書早已告竣屢次登報催人領取迄今尚有百餘部未經來領而本局存儲頗非易易今定於西歴七月底卽華六月十五日爲止逾期每月卽須另加棧租保險等費凡執有書票者務請從速來領特此預白伏希垂鑒 
[重印夢華廬賦海傅選已丑直墨小題文府演義三國志出售] [  點石齋啓]  
　　本齋前印之夢華廬賦海分門别類　精取腴集詞林之傑搆備藝苑之鉅觀海内風行操觚家皆奉爲圭臬固已有目共賞無翼而飛今重印千　業已裝釘齊全價目仍照曩例准於卽日出售尚有傅選己丑直墨小題文府小題觀海横行字典演義三國志詩畫舫四書典倉味根　要　題字珠等書亦已售罄現皆一律開印將次告成合併附聞 
[賑物求售] [  申報館協振所啓]  
　　本舘開辦賑捐以來蒙海内諸同仁捐助各種貴物早已製成杉票售完矣兹又承陸續助下七俠五義卅部每部一元二角隸有五十部每部六角吳都法乘一部石印小耕石齋畫譜廿部疫痧草六十本每本洋八分未及編入彩物之中是以另行求售諸君子有情殷匡救者請臨本舘選購庶幾裘成集腋飢民得早慶來蘇乎 
[中西異好説]  
　　知曰子問於守黑子曰西人好遊乎西人喜獨遊而不喜共遊乎西人好爭乎西人尤喜與華人爭乎華人不喜遊乎華人喜遊而不以遊爲遊乎華人不善爭乎華人更不善與西人爭乎守黑子曰何謂也知白子曰西人不憚數萬里航海梯山來至中國居於租界之地初非竟欲久居於此以長子孫謀家室也然租界之地造公家花園以爲遊賞之區此其好遊之証也花園雖以公家名具實則華人不得入内此則喜獨樂而不喜共樂之証盖公家二字但就其造園之資而言之非謂花園之公諸同好華人又不知何故而必欲求共遊於其處大約亦爲公家二字所悞以爲有名無實故必欲使之名實相符耳乃西人則一再阻止卽後經華商屢請准其領照入内而意中總不願華人之往無照者更或遭巡捕之驅逐此其好爭之一端過此園者除却華人各國之人皆可以出入無禁而獨禁華人其意固謂以華人而居華地一切可遊可樂之處固華人所自有華人何處不可尋樂而必欲以此地爲樂彼他國人之來此者本係客居無可尋樂則以我之所樂者俾各國旅人共享其樂而獨拒華人此亦情理中事而在華人見之則以爲獨喜與華人爭矣守黑子曰唯唯否否不然西人原不以獨樂爲樂而無如華人之不樂其所樂反樂其所不樂何也公家花園自去年聽華人領照入内之後夏令往彼納凉者頗不乏人然有挾妓以入者此已犯西人之所忌而妓又愛花成癖往往一見鮮花必欲折取此非愛花實妬花也愛花者種之培之澆之護之當其未開也盤桓於花下以俟之及其旣開摩挲花前以賞之其旣洛也則又憐之惜之掃之葬之從無人焉有以折花爲樂者古人云好花堪折直須折莫待無花空折枝此特詩人借喻於物以爲人生當及時行業非竟言花之堪折也且彼妓女傭婦之折花也眞别具腸肺者彼見花卽折一似酷好此花也者卽同去之客或阴之彼且輕嗔薄怒作嬌作痴必欲得之而後已迨旣入手亦並不供瓶玩賞又不揷簪頭上不過携之手中旣出　門稍憔悴卽便抛棄猶憶前年餘園開得牡丹十二朶含苞乍吐縱入遊賞之時守花者一不顧及已被折去十一朶惟餘僅存之碩果而已牡丹花大旣不能揷鬢邊一離枝頭斷不能久况手携而去馳行風日中未及到家早經乾槁而主人一番培植之苦心盡付之一聲浩歎似此者不一而足又何怪西人之不敢放入乎夫西人因公家花園不便與華人共樂乃另闢花園以供華人之遊賞此亦可謂强恕而行矣乃近聞華人之遊於此者時有滋閙前日有一人欲獨坐一凳不肯與人共坐是地之凳皆可坐數人者此人旣欲獨坐卽有不得坐者且彼旣拒人以共坐人必不肯心服巡　遂斥此人之非是彼卽駡詈不絶又有遊園諸華人見此人與捕忿爭亦不問事之是非咸助比人大　與捕爲難之勢嗣經諸捕咸集始將其人拘去判罰夫以遊戲之故而至對簿公庭殊不值得矣而華人偏不顧前後如此其又有何法處之子乃獨咎西人是豈足以爲公也耶持平子聞之徑前長揖曰二公之言皆是也皆出於義也以西人爲不公不諒西人之苦心者也以華人爲不自愛不知華人之品類者也夫西人以公家花園華人不便往遊而特另闢一園以娛華人其用心也至矣華人以可以暢遊之地而欲獨適其適此其人全不知恕道全不知情理同遊諸人隨聲附和凡此必皆下等人之所爲衣冠體面之人必不爲此卽折花者亦多係賤妓惡傭凡良家閨秀亦决不至此故吾以爲無論公家花園無論另闢之花園華人皆可以聽其遊賞但當區别其品類而已上等人遊上等之園下等人遊下等之園畵界分疆不使混雜如此則雖有以下等人而混入上等者亦將勉自歛抑以自附於上等之列而不敢露其狐狸之尾而滋事者自無矣 
[諭旨恭錄]  
　　五月十三日奉旨繙譯進士儒林啓通奎善俱着以庶吉士用長明景恩俱着分部行走分發江蘇道員李經方山東道員陳重慶江蘇知府土澧廣東知府吳景萱雲南知府石鴻韶廣東知府劉思訓安徽同知朱雲驥貴州同知任萬清山東知州潘民表東河通判何厚礽湖南通判傳久昭四川通判韓廷鉞廣西通判陳啓瑞江蘇通判徐士英福建通判丁策勳　蘇知縣鄭鍾　葉意深山東知縣濮賢恪吳義培浙江知縣錢增勳福建知縣汪應泰貴州知縣鄒錫勳安徽知縣史悠康河南知縣王承鑑廣西知縣楊汝佺浙江知縣錢德澂直隸知縣暢文藻江蘇知縣沈唐河南知縣史昭忱山西知縣楊恩漙廣東鹽大使傅燮和師恒祜兩浙鹽大使李璜廣東鹽大使沈曾樾俱照例發往俸滿江蘇揚州府同知施培曾着回任順天府宛平縣典史謝順保阒照例升用保舉山東道員黄璣直隸知縣曹鳳來河南知縣林介昭浙江知縣徐庭勳俱照例用陳湜着開復原官銜翎發往江南交曾國荃差遣委用李均豫着開復原官周慶麟着開復原官吏部文選司員外郎員缺着聨錦補授所遺主事着英濓補授工部郎中着烏爾慶額補授吏部科中員外郎着承玉補授裕陵禮部員外郎着慶錫補授泰東陵禮部員外郎着存豐補授泰東陵工部員外郎着榮續補授刑部主事着文清補授欽此 
 
 

Page 2

 
 
[本館接奉電音]  
　　昨由京友電傳諭旨一道敬謹譯登○五月二十日奉旨廂日旗滿洲都統着符珍調補所遺廂黄旗蒙古都統着文貴補授欽此 
[京邸雜言]  
　　太和門工程應需大木由黔撫潘中丞報効五十二株委員起運聞現已渡洞庭踰江入海約於日内可抵大沽應由直省廠員騐收然後設法解運○吏部爲批示事在部具呈分發陜西候補未入流徐葆芬一員查得浙江監生由陜西同州府郃陽　典史在陜西西征糧臺捐銀請以縣丞歸雙月在任選用嗣因丁憂開缺服滿起復應歸雙月縣丞班選用今該員呈請分發陜西原省歸未入流候補班補用之處應無庸議○軍機處滿洲軍機章京兵部候補員外郎惠正郎兆現報丁憂所有滿頭班軍機章京一缺經禮邸等公同商議擬傳换次補用之記名軍機章京理藩院題署主事豐主政盛額署理已行知理藩院飭知該員赴樞垣供職矣○吉林將軍長軍憲奏稱副都統銜新授科布多叅贊大臣鑑僧巴圖魯雙壽已於四月十六日由吉林馳赴科多新任矣○本月初六日廂藍旗恩護軍統領普在地安門内五龍亭揀選本應恩護車叅領福遺缺揀得副護軍叅領慶元第一隨同辦事副護軍叅領福謙第二副護軍叅領志平第三二等子爵鈺樸第四世管佐領慶連第五祥護軍叅領安遺缺揀得副護軍叅領關陞第一副護軍叅領惠昌第二輔國將軍載國第三副護軍叅領瑞成第四副護軍叅領廣玉第五榮藍翎長貴遺缺將護軍吉隆擬　護軍文保擬陪除藍翎長應咨兵部註册外其護軍叅領二缺已將揀定履歴咨送承辦旗帶領引見矣○南苑吳甸苑户某甲積欠盒子鋪錢鋪移向索不還以致毆鬭旁有駐苑神機營馬隊兵某乙代抱不平奮身助夥甲斥爲多事順手取小罈將乙頭顱擊破倒地不起該管官據情禀控管營飭將甲縛交刑部訊辦乙被重傷死生未卜由該隊派官一員兵五名在彼看守奈曼郡王巴什瑪圖爾久住京邸賞在御前行走近擬請假回北祭掃循例由侍衛處備摺入奏奉旨賞假四個月回旗欽此遂涓吉五月初十日携眷起程○工部爲咨行事滿檔房案呈　廂藍滿都統咨催本部保送司員入放公中佐領等因在案查有本部虞銜司行走員外郎哈芬布係滿洲廂藍旗之人應將保送入放本旗公中佐領相應咨行貴旗查照辦理○禮部示傳八旗官學候補教習熊繼鰲王茂其等知悉限三日内親身赴部騐到並携帶筆墨以備塡寫親供當堂覈對筆跡勿違○户部爲片傳事所有正白正紅廂白三旗應領五月季甲米析色銀兩本部庫於五月初十日辰初開放爲此片傳貴固山派員於是日赴庫支領又片傳各旗營等處應領本月分官兵馬乾等銀本部庫於十二日辰初開放應由貴處派員屆期赴庫支領○上月杪錦什坊街南機織衛胡同居人某甲之妻不知因何與夫弟某乙各濳吞阿芙蓉膏以圖畢命及家屬知覺赶爲救治無如烟毒已散無術回生輾轉數時相繼告斃中一面報官一面置備棺木及官帶仵作來騐中已與岳家商定具結求免是亦異事也合志之 
[寗波氣候]  
　　寗波自本月十一日起天氣暴熱甚於三伏日間寒暑表升至百餘度夜間亦九十餘度居人皆畏炎熱露宿街頭觸熱發痧等症日有所聞不知何日大沛甘霖以甦民困也 
[沈寃難雪]  
　　寗波南門外尹家邊地方某甲之婦近與里人某乙有私被甲偵知前往捉奸不意甲孔武有力反將乙毆打婦又助桀爲虐甲一手不敵雙拳羞忿交并投水自盡甲之家屬將赴縣控告乙畏罪挽人調處以孔方兄爲和事老遂免涉訟云 
[宜昌近事]  
　　某棧客販得海帶五六十綑雇船由宜昌運至川中行至新灘下首鹿角灘悞入漩水中以致傾覆幸客經漁舟救起得慶更生而海帶已作龍王下酒物矣○大雨時行江水盛漲有某客由宜入蜀深恐峽口將封因雇民夫六七十名由陸路挑送行李每名　脚力錢四千四百文可謂貴矣○新放重慶英領事官祿君月前已抵宜昌本月初八日持節入川宜昌鎭閲之特派紅船護送當啓行時船上升砲志敬禮也○端陽時節巿面清寥城廂内外除烟館土棧外俱在鋪中閒坐而已街巿惟南門外尚形興旺北門外向稱閙巿此時寥落異常云○美最時洋行寳華輪船來往宜昌祗五六次日前在宜昌租得棧房謀奪招商局之利一時船價陡减其半人皆便之現在寳華不復來宜棧房早已封閉而招商局船價亦仍照舊章矣 
[江西會景]  
　　江省酷信鬼神一過端陽各廟皆迎神賽會託名逐疫實則好事者惑衆斂錢也會例各神畫定疆界有越雷池一步者卽羣起攻之某日章江門内某廟舁神像出游興高采烈之餘不覺多行數武他廟人卽奪神像云以政彼此逞兇旋有效魯仲連者爲之勸和始得言歸於好○高橋白馬廟除賽會外復演夜戲三天每夜施放烟火一時哄動遠近爭思一觀如水如雲幾致萬人空巷直至參横斗轉行人尚不絶於途縻　旣多且易滋事爲人上者不知思厲禁重申否也○各廟賽會時廟中俱有人布施香燈首事者日夜集廟中留心防範一日狀元橋關趙廟諸人守候逾二更相與作葉子戲適保中局憲巡夜至此飭丁扭某甲笞責甲稱係秀才求全體面旁有某乙係武進士代爲求免局憲怒飭責甲四百板乙六百板一時見者大驚駭旋經甲乙控諸臬署臬憲飭俟撫憲回轅再行辦理有知其事者謂局憲乘醉巡夜致爲麴秀才所誤云 
[憲節將回]  
　　江西巡撫德曉峯中丞出轅巡閲本月十四日抵撫州十五六日連閲兩天隨於十七日起節十八日回轅標下各弁兵先於初十日出城前往撫州迎迓 
[噩音兩志]  
　　分巡江西吉南贑寗兵備道文觀察惠因病出缺章江各寅好一聞噩耗無不悼惜同深云○九江鈔關巡江委員洪硯農少尹本年忽患時症醫治無效遽痛騎箕身後蕭條一貧如洗經各寅友佽助始得置備棺衾現在暫厝茶菴不知有堯夫一流人爲之携歸旅櫬否也 
[九江雜錄]  
　　督辦電報局兼辦九江大關委員盛菊蓀司馬富懷經關道李亦青觀察札委代理九江江防分府篆務諏吉本月十五日辰刻在縣城隍廟接印視事在城文武道賀者冠盖如雲○九江城外如招商局碼頭大碼頭新壩城内如八角巿關帝廟府縣城隍廟前向有地痞開設四門攤引誘鄉愚入局賭博一入迷龍　裏未有不罄其腰纒甚至盡情孤注賭負輕生爲害地方實非淺鮮德化縣張玉珊明府下車伊始訪悉各情因爲之厲禁高懸再三誥誡一日因公過　商局碼頭見有賭徒團聚博塲呼盧喝雉卽喝令親兵拿捉賭徒乃抱頭鼠竄而逃當時拿住某甲一名笞責數百板枷號遊街示衆連日爲摴蒱之戲者盖已稍稍潛蹤矣○某甲瑞昌縣人向爲苦荈生涯今年東措西挪集得若干金意欲重張旗鼓曾與九江某茶棧約銀錢可以往來不期某茶棧虧耗異常債如山積負甲八百餘貫不名一錢甲憂鬱不堪遂萌短見望前某日獨步湓浦之岸聳身一躍畢命于水晶宮嗚呼慘哉 
[蒜嶺鐘聲]  
　　某日有鎭江南門外人某甲携新絲二百餘兩入城求售行至内旗下營大觀寺左近忽有四五土棍迎面而來語之曰爾乃賣絲者耶盍售與我免出行規甲曰諾啓包給令一觀四五人相與察視畢謂甲曰爾絲不甚潔白不合我用請另尋主顧可乎甲未及答言已各散去當四五人看絲時甲照應不周比散後檢點絲斤已少去百餘兩知被串竊奮步狂追遥見諸人入一官衙不敢隨之而入呆立門外伺之詢之他人皆云不知甲遂奔至丹徒縣呼寃王邑尊訊得其情飭差偕甲往捕甫至諸人從衙中出甲卽指曰竊絲人在是矣差遂一一拘住一併 
 
 

Page 3

 
 
帶回邑尊訊究之餘各責數百板押俟交還原絲再行究辦○劉懷仁者駁船舵工也一日麥邊泮行某輪船下水雇令駁運貨物時適水勢猛急捩舵靈一轉側間墮入水内衆划船急爲撈救則茫茫巨浸蹤影全無延至數天屍身仍未浮起屍屬遠在江北不知得信後能免嘖有煩言否也○王邑尊下車伊始出示嚴禁娼寮燕燕鶯鶯相率遁而之他處桃花門巷不饮蛛網塵封日久玩生次第高張艷幟每至夕陽西下簾捲棗花障袖迎風依舊花枝招展一日四喜堂某妓經某客帶局歸來路經鎭屏山突出數人操刃砍其額角血流如注登時王瘁香憔龜奴某甲見之急爲攔護臂間又經若輩刃傷幸有玉釧遮攔不致砍斷倉卒中大聲呼救衆遂四散奔逃而該妓經此兇鋒幾至面無人色矣○前報紀西門橋堍茶食店被刼云云兹悉店名順興所失約值十餘千文事經道府查知札縣辦理王邑尊騐明出入形跡立提坊保更夫各責數百板然後飭捕赶急緝拿務獲究辦十二日在西城外金鷄嶺捕獲盜匪余姓等三名一併送縣邑尊飭提訊鞫該盜供認不諱當卽釘鐐收禁 
[日東問俗]  
　　北海道廳長擬有事於墾荒召募工人前往工作有熊本縣人一千五六百名挈眷而往將謂適彼樂土不作鴻雁之嗷矣不料從事無幾卽因資本空乏米價又昻以致一律停工全無生計斯時欲歸不得欲住不能大有進退維谷之慘云○日皇擬臨幸山田伯爵邸第大約擇期本月二十五六號間極遲至二十七號目下邸中已張燈縣綵布置一新矣○東報屢紀俄人占踞朝鮮鹿島及美國乞借巨文島事兹據美兵船上人云當朝鮮太王太妃薨逝時商賈　閉門歇業外間謡傳人民將謀不軌國王聞而滋懼適美公使入宮吊唁國王言及謡傳如是諒有所聞允宜預爲之防以免變生不測貴國如有兵船在近可招之來此保護商民公使遂電達水師提督請撥軍艦赴韓時提督坐挨媽哈兵輪在長崎　派别洛司兵船鼓輪而去越六　别洛司回長崎知韓民雖有謡言並無舉動今已一律開巿安謐如常矣 
[懸匾申謝] 　 
　　升任通州知州　浩亭剌史以陳君篤卿治病神效特製一匾文曰仁術昨午飭紀送至南懷仁里陳君寓次陳君卽具衣冠肅入懸諸廳事是時鼓吹爆竹聲内外交作里人均擁入觀瞻并見升任浙臬龔仰蘧廉訪已先贈一匾文曰杏林春煖云 
[讞員抱恙]  
　　上海縣帮審委員竇明府案牘勞形日來政體違和暫緩訊案一俟就痊卽當訊讞也 
[捐廉給賞]  
　　前報紀崇明人陳永郎偷竊滬南張協和磨坊之牛被捕拿獲解縣後由陸大令提訊等情兹悉奉訊後大令當堂賞給該捕洋四元此係捐廉給發並非原告所出也 
[傳諭書賈]  
　　蘇藩憲黄方伯禁止淫書小説告示已由英會審員蔡二源太守抄錄發貼俾衆咸知太守又於昨晨飭差傳齊租界内各書肆共二十五家到案太守將藩審禁止淫書本意明白開道嗣後毋得違犯致干咎戾各人唯唯遵諭而退 
[抑追欠銀]  
　　隆茂洋行西人偕買辦張賢炳至英公堂張遞禀聲稱童生向在家中讀書父親張友三在行爲買辦已歴多年八年前司帳胡祝亭荐其弟倫亭經收銀洋父親信祝亭誠實當卽應允並無保單去年父親病故洋東令童生接做買辦初時見倫亭經收帳目時有錯悞後來查知侵吞不少爲此告知同行楊定齋王仲良等邀同胡倫亭算帳尚未理算明白胡飾詞遁去從此不面旋知胡與人合開春源棧卽往棧中找尋始得遇見伊一味恃蠻不得已報由包探秦少卿拘案查明共被侵用洋二千五百餘元請爲究追包探秦少卿禀拘胡時見胡有金戒二隻大小銀洋十餘元并西文收洋票一卷一併呈案胡倫亭供與張有戚誼伊亦知我無力還洋至西文收洋票係牙醫生等托我代收現須歸還張稱胡有銀在伊兒子處胡稱一子在洋行生理一子因不習上鎖禁在家均無銀兩况張家財甚多亦不爭此區區蔡太守謂張有家財爾亦不可累伊商之梁副領事飭將胡倫亭交捕房帶回押繳銀兩請將西字票據代領交還太守允之 
[因奸釀命續聞]  
　　本月十五日報登地甲陸鳳之女陳陸氏因有奸情致夫陳永芳猝斃旋知法難倖免吞烟自盡云云兹有城中人言陳由親族收殮該氏則罰令奸夫置備棺衾想此案當就此含糊了結矣至奸夫則姓王實開　鋪並非京貨店主人云 
[賭案初訊]  
　　昨報列賭案餘聞一則昨由包探何瑞福將左榮生解案原告非朱性實係林姓昨據林之兄禀稱弟在號收帳詎被歹人引誘局賭請爲究辦林弟訴明被誘各情並訴明輸洋一千二百零九元先付現洋五百十元尚少六百九十九元出立票據與左等收執左榮生供詞支吾該包探稱左與林賭時先將皮袋内之金葉子二十兩示人言須現銀交易金葉子想亦是假者蔡太守研詰之下商之梁副領事以此案務須澈底根究飭將左榮生仍交捕房帶回候查明再核 
[捕頭捉賭]  
　　本埠陳家木橋一帶常有　徒聚賭雖經捕房拿辦若輩終於怙惡不悛近又有以花骨頭賭錢者無業流民趨之若鶩法捕房備捕頭知悉特於昨日上午傳集通班探捕四面兠拿賭徒見而奔逃頃刻星散有不及逃避者聳身躍入洋涇浜鳬水至岸旁濳身逸去檯凳之類亦紛紛抛入河中當塲祗獲六人連賭具一併送入捕房管押想明日當解請宋莘樂二尹訊鞫嚴懲矣 
[疑姦肇釁]  
　　粤人嚴某向在本埠法界永安街南首某糖行爲夥性好漁色登徒子一流人也上月相識一流妓賃屋寳興里雙飛雙宿幾忘身是野鴛鴦月給鷹銀二十元以爲費用前晚事畢遄返門已閉叩之無應者疑有意外事辱駡不休俄而傭婦啓門嚴盛氣登樓察之無甚蹤跡將妓喚醒詰問情由妓怒曰扣姦捉雙汝有何眞憑而竟壞人名節耶嚴不能對呆若木雞旋竟捲取妓之首飾衣襦揚長而去昨晨復帶同數夥搬取房中烟榻著衣鏡之類妓扭嚴髮　死不釋手嚴恐妓情急暗遞金約指一枝妓尚呶呶不己謂須涉訟公庭云噫嚴誤矣旣已醉心於野草閒花而尚不甘戴緑帽子是豈欲於青樓中求貞節人乎唱 
[交保候核]  
　　晉成莊經事蕭子餘控絲客邱生慶欠銀一案邱母吞烟自盡報騐各情均登前報前日晚堂由陸春江大令飭傳原告蕭子餘到案集訊據蕭稱被邱欠銀延宕迄今前日伊母到我庄自盡希圖挾制求請追究邱稱欠銀是實業已央人懇商變産科理約六折歸還該庄堅執不允前日小的赴高橋鎭找尋沈姓我母聞保人拘案以致情急自盡小的實出不知大令着蕭子餘探望邱生慶是否赴鄉禀候核辦邱仍交保 
[英界公堂瑣案]  
　　包探秦少卿稱湖北人湯來生李漢忠等專在往寗滬輪船上行竊今又竊江天輪船上搭客紬縐衣服今獲人贓送案湯在滬屢犯行竊前在法公堂笞匱一百板枷號二月李與湯同伴分用竊贓李身畔有洋六元圖章一包恐是竊物質洋湯認竊求恩李供在原籍衙門與湯相識此次在寗波永義棧有湯二哥子寄洋六元辦貨並非竊贓蔡太守　湯管押六個月李管押十四天贓存捕房交還失主李之銀洋存堂飭該包探派人往寗波查明是否湯二哥子寄交再候核示○包探何瑞福稱前由包探顧阿六拿獲疑盜案内之馬裕林奉訊尚無証據解回金陸昨又來滬爲此拘案馬供不敢爲非蔡太守謂旣已遞籍豈容再來飭押候仍行遞籍○包探沈金隆稱陳德桂前因連竊數户吊贓送案奉發捕房管押今查得陳尚竊盤記棧寗綢馬甲等件質洋有王福興冒充包探何瑞福之夥向陳取質票續獲王福興搜出質票間有質鋪在租界外者未經吊贓陳供認前因王供詞含糊盤記棧茶房投案領贓蔡太守判陳王二人各笞二百板陳交捕房帶回照前斷管押起案之贓給失主領去未經吊贓之票爲數無多着自行備本取贖 
 
 

Page 4

 
 
[法界捕房紀事]  
　　某甲大摇大擺闖入大自鳴鐘花園中某號華捕見之揮之使出甲不服扭捕欲毆經某西捕拘入捕房押候解訊○某氏婦先與甲有私後見甲深入窘鄉遂舍而姘某乙朝秦暮楚若輩固習以爲常也昨晨乙與婦同行巿上甲見之飽以老拳婦見勢不佳急呼巡捕將甲拉人捕房誣以硬借錢文情同敲詐捕頭以事屬細微一併叱退 
[虹廟鄉約施醫藥局來啓]  
　　本局歴年於夏秋延請内外諸科醫士　診今仍循舊例擇於五月廿二日開局期逢雙日午前貧病給藥其有重症不能就診者卽可到局報明請醫往治輿車之資由局付給不費病分文猶恐未盡周知合登報章惟敝局素無恒欵全賴同志諸善士樂助多多益善功德無量 
[敬謝嘉貺]  
　　孫蓮舫内翰丄大小篆近以痛念災區願以筆資助賑一月亦好善之士也昨承見惠手書琴對一聨敬領之餘專此鳴謝至於篆法之佳則有目者所共賞無煩贅述焉 
[良茶救急]  
　　大馬路同德堂主人孫君鏡湖究心藥物所製諸藥均著效騐今當夏令又製天中萬應救急良茶以濟署痧等症用心可謂苦矣昨承以五十服見惠瀹而試之色香味俱佳誠不愧良茶二字敬領鳴謝 
[饋藥鳴謝]  
　　汪君劍秋設中國大藥房於滬北棋盤街昨承以各種痧藥見贈類皆修合精良芬芳撲鼻汪君之言曰時當夏令最易發痧生死關頭刻不容緩使痧藥而或不道地則是救人而反害人是以不惜人工不吝資本虔心炮製務期藥到病除云云似此利濟爲懷功德誠無限量彼僞藥哄人之輩豈可同日語哉謹志崖略爲買藥者告焉 
[巨欵遥頒]  
　　昨承大德通票號交來山西祁縣無名氏規銀二千兩囑助江浙閩各省振捐夫辦振至目前亦可謂强弩之末矣募者旣力竭無餘捐者亦後難爲繼而江浙旣沈災未澹閩省又告奇荒百萬蒼生何由果腹忽荷遥頒巨欵使茅檐蔀屋頓慶來蘇而又行善不求名不肯　台銜明示其爲陰德豈有涯哉謹志數言以代飢民叩謝又江西南昌府署節省酒席費鷹洋十四元亦囑彚入振欵欵雖無幾其爲善則一也合附及之以　核實 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十六年五月初八日京報全錄]  
　　宮門抄○諭旨一道錄前○發抄硃批五道○兼河督豫撫倪奏酌獎防守大壩及辦理善後各員摺子○又奏鄒覲臯等請照異常勞績給獎片○將軍長奏吉林省城火災焚燬官所民房自請議處摺○又奏請給城隍匾額片護新撫魏奏請簡放古城守尉片○將軍長奏建官宅另相善地片○豫撫倪奏對調守備片○五月初八日理藩院鑾儀衛光祿寺廂黄旂值日翰林院引見八十八名○奈曼王回籍請安○遷公續昌恩光嵩山各請假十日○慶公續假十五日○廖壽恒續假五日○如見軍機恩棠○發抄　曾國荃奏兩淮鹽塲未完各職名奉硃批户部議奏單併發欽此○又請以陸元鼎補上海令奉硃批吏部議奏欽此○又江人鏡赴兩淮鹽運使新任奉硃批知道了欽此○又陳光全調興國營都司奉硃批兵部議奏欽此○又總兵聶福厚等留省奉硃批着照所請兵部知道欽此○○兼署河東河道總督河南巡撫臣倪文蔚跪奏爲酌核防守鄭工大壩經歴三汎安瀾以及辦理善後各項工程在事出力員弁擇尤謹繕清單恭摺仰祈聖鑒事竊查前河臣吳大澂於上年十月初三日會同馳報霜降安瀾曾於附摺奏請酌給司道獎叙案内聲明隨同防守大壩辦理善後在事出力各員容臣等擇尤開單酌量請奬以昭激勸在案伏查鄭州大工合龍以後全溜挽歸正河不但大壩新工土料虚輭追盤廂壓防守不易卽下游各廳一切要土淤閉年餘見溜卽匯籌備禦水修守經營亦費周章臣與前河臣通籌全局機要在黄河上游廣武山議築壩工下游兩岸各廳扼要處所添抛甎石各壩並於大壩北面加廂護掃間抛甎石首尾兼顧竭力布置方始經歴三月普慶安瀾此皆仰賴聖德覃敷工員勤奮得以修防無誤所有防守大壩以及辦理善後各項工程在事出力員弁似未便没其勤勞已飭據鄭工善後總局司道詳請給奬前來臣查該局原開人數過多一再駁飭嚴行删减酌核擬定除武職千總以下弁曰照例咨部核辦出力稍次人員酌給外獎兹擇其始終奮勉尤爲出力各員謹繕清單恭呈御覽可否准其酌給獎叙俾得藉資鼓勵之處伏候恩施所有酌核防守鄭工大壩以及辦理善後在事出力各員擇尤繕單請獎緣由理合恭摺具陳伏乞皇上聖鑒訓示再河南巡撫係臣本任毋庸會銜合併聲明謹奏奉硃批該部議奏單併發欽此○○倪文蔚片再查上年堵合鄭州大工前河臣吳大澂會保在事異常出力之已革花翎三品銜廣東候補知府鄒覲皋廣東分缺先補用鹽運同降調鹽知事鄧清鳳已革知府用陜西候補同知呂懋深已革知府用河南試用同知陳席珍已革四品頂戴河南試用通判過班知州王豫敭已革花翎運同銜直州用河南候補通判陳學灝已革藍翎提舉銜江蘇補用通判吳恩曜已革花翎知府在任候補直州河南中牟縣知縣王錫貴開復原銜前四川補用知縣余履恒已革運同銜河南浙川廳同知金崇幹已革同知直州用河南候補知縣丁彦廷等十一員均請分别開復原官銜翎升階並請將鄒覲皋鄧清鳳呂懋深陳席珍王豫敭余履恒等六員免繳捐復銀兩先經由部議駁嗣因該員等在工當差搶辦合龍實與軍營前敵戰功無異未便没其勞績復經臣等附片籲懇仍照原保給獎光緒十五年十二月十五日奉硃批着照所請該部知道欽此欽遵在案今部臣復以該員等所得處分非有軍務勞績不准開復照章議駁聲明請旨更正於光緒十六年二月初九日具奏奉旨依議欽此欽遵咨行前來伏查鄒覲皋等十一員所請保獎旣經迭奉部駁何敢再行瀆請惟念此次鄭州大工奏奉諭旨工員始終勤奮異常出力准其從優保獎破格施恩欽此等因以故在事員弁無不奮勉圖功合龍以後所有出力文武數百員俱經仰邀懋賞而該員等始終出力同効勤勞不得同膺錫賚未免向隔且内有僅止降調及另案已蒙賞還原銜之員原叅情節旣各有不同而處分亦互有歧異部議一槪不准開復似無以昭激勸而勵將來所有鄒覲皋等十一員堵築鄭州大工搶辦合龍皆係異常出力可否仰懇天恩仍照原保給獎抑或照異常勞績分别另獎之處出自逾格鴻慈臣爲鼓舞人才有勞必錄起見是否有當理合附片陳請伏乞聖鑒訓示再河南巡撫係臣本任毋庸列銜合併陳明謹奏奉硃批着照異常勞績分别核獎該部知道欽此○○奴才長順跪奏爲吉林省城火災焚燬官所民房並自請議處各情形恭摺具奏仰祈聖鑒事竊維本年春令雨澤稀少天氣亢旱風日尤多奴才每念吉林木多甎少省垣官所民房俱係以板障院大街道路全用木板鋪墊深以火患爲慮迭次嚴飭地方官曉諭民間小心火燭詎料三月二十五日午刻聞城中牛馬行路南火起奴才立卽督率吉林道府曁協領等並調集官兵隨帶水龍前往撲救未及救熄狂風突起火燄四串不可嚮邇旋派各營兵勇分投救護具時機器局總理道員宋春鰲亦帶水龍赶到火塲火乃愈救愈大勢若旋走此方滅而彼復起令人無從措手時至亥刻風力較微火勢漸减人力可施奴才復又督飭齊心合力拚命撲救計滅時已至次日寅刻當飭吉林道瑞霖督同吉林府孫堪親往各處勘明延燒南至江沿北至城隍廟街東至三道碼頭西至草巿魚行周圍三四里計官民房屋共燬二千五百三十八間内計旗民住房並鋪家共有三百六十户而鋪户居其八九所有奴才居住官房及菓子樓電報局督補司之各官房皆已一律延燒幸衙署銀庫監獄均各無恙亦未燒斃人口而被火貧民不免沿街露處情殊可憫奴才已飭吉林道府妥爲撫恤設法安置查玼次火災雖係牛馬行煎餅鋪失愼而起加以風威火烈人力難施雖迥異乎尋常究屬奴才奉職無狀以致大火爲災咎實難辭相應請旨將奴才交部議處其地方各官未能先事預防亦有應得處分照例查取職名咨部核辦覆查奴才公所將及百餘間向動公欵修理此次槪行焚燬現移副都統公所暫行借住至各局處及司中文案册籍均已隨時搬出然忙迫之中恐有遺失應俟檢查明確再行奏聞所有吉林省城火災官所民房被燬並自請議處各情形理合恭摺具陳伏乞皇上聖鑒訓示謹奏奉硃批另有旨欽此○○長順片再此次起火地方與城隍廟相距甚近衙署緊接廟西當風狂時廟前鐘鼓樓已被燒燬奴才率同文武官員卽於神前焚香叩禱火燄稍息故該處前後左右民店鋪房悉成焦土惟廟與衙署巍然獨存而火已蔓延數　人力難施勢將殃及通城奴才因復親詣廟前虔誠叩求回至火塲風竟頓絶遥望各處火光逐漸衰熄因而先後撲滅神明默佑靈應照然何敢壅於上聞合無仰懇天恩賜書匾額一方頒發到日由奴才敬謹製就懸挂以答神庥謹附片具陳伏乞聖鑒訓示謹奏奉硃批另有旨欽此○○頭品頂戴護理甘肅新疆巡撫新疆布政使臣魏光燾跪奏爲城守尉因病出缺請旨迅賜簡放以重職守恭摺仰祈聖鑒事竊臣據署古城滿營止黄正紅旗佐領文裕等禀稱古城城守尉德勝於光緒十六年閏二月初三日偶得傷寒時證醫藥罔效於本月十三日子時身故等情禀報前來臣查德勝奉旨補放古城城守尉員缺管轄旗務將滿三年兹遽因病身故殊堪憫惜除飭將該員身後事宜妥爲料理外所遺古城城守尉員缺相應請旨迅賜簡放以重職守謹會同伊犁將軍臣色楞額陜甘總督臣楊昌濬恭摺具奏伏乞皇上聖鑒訓示謹奏奉硃批該衙門知道欽此○○長順片再奴才所住官宅歴任將軍皆居於此前面臨江形勢頗極壯闊後面背巿湫隘囂塵每遇火起最易延燒恭查乾隆三十年省城大火將該宅九十九間延燒在内又嘉慶十一年大火延燒八十餘間該宅亦全燬於火其受近巿之累已非一次而形家又言此地不利奴才擬將來重修時另相善地或於宅後及左右兩旁多購餘地方免連累事關動用公欵是否可行理合附片陳明伏乞聖鑒訓示謹奏奉硃批另有旨欽此○○倪文蔚片再開封營守備近駐省垣巡緝操防均關緊要自非精明諳練之員難期勝任兹查現任該營守備芮遇泰營務雖甚講求情形究未熟悉查有永城營守備徐景祥年健材長勤於緝捕堪與互相對調合無仰懇天恩准將永城營左軍守備徐景祥調補開封營中軍守備所遺永城營左軍守備員缺卽以芮遇泰調補俾於地方營務兩有裨益理合附片陳明伏乞聖鑒訓示謹奏奉硃批兵部議奏欽此 
 
 

Page 12

 
 
[光緒十六年五月初九日京報全錄]  
　　宮門抄○諭旨三道錄前○發抄硃批四道○浙撫崧奏駐防閒散　賊槍斃人命審明定擬摺○又奏紳士捐賑建坊片○漕督松奏拿獲盜匪請就地正法片○又奏請彚奬巡防出力員弁片○又奏拿獲土匪正盜訊供嚴辦摺○五月初九日吏部翰林院正黄旗值日翰林院此見七十七名○因公海公恩景各假滿請安○嵩申續假五日○值年旂奏派稽查火藥局派出瀅貝勒熙敬○倉塲奏漕船五日回空○召見軍機敬信沈源深○發抄曾國荃奏彭吉祥調派管帶太湖水師事務奉硃批兵部知道欽此○又總兵蕭信集等議卹奉硃批着照所請該部知道欽此○劉銘傳奏巡檢楊乘驊保案更正奉硃批吏部知道欽此○又台北建葢衙署廟宇各工動用銀兩分造細册並無牽混請飭覈銷奉硃批着照所請工部知道欽此○○浙江巡撫奴才崧駿跪奏爲審明駐防閒散疑賊槍斃人命按律定擬恭摺仰祈聖鑒事竊查杭州駐防正白旗閒散豐兆疑賊放鎗誤傷閑散塔斯哈身死一案前經護理杭州將軍印務杭州副都統奴才恭壽劄令理事同知會同仁和縣騐報並將獲犯騐訊緣由恭摺具奏欽奉硃批刑部知道欽此先後咨會飭審卽經劄飭審擬詳辦去後兹據杭州府知府士彬詳據兼署杭州理事同知廷俊仁和縣知縣高績勳審明擬議解由卄任按察使廖壽豐審擬解勘前來奴才親提研鞫緣豐兆卽炳二係杭州駐防正白旗三佐領下閑散與已死廂紅旗閒散塔斯哈素識無嫌光緒十五年七月二十九日夜豐兆家被賊挖門入室竊去衣被贓少未報因住處空曠恐被復竊連夜在家防守八月初九日夜塔斯哈在左鴻福橋地方看放燄口轉回手携火煤摇熌照亮三更時分路經豐兆家門外豐兆聽聞犬吠慮有竊賊順携裝就洋鎗喊同工人童連陞開門出視黑暗中見有人影火光豐兆疑係竊賊倉猝不及查問卽將洋鎗嚇放適砂子中傷塔斯哈右乳等處喊痛到地知係誤傷詎卽殞命時正白旗領催元祥聞有鎗聲經本旗佐領查趨至豐兆家門首見向詰問豐兆佯謂不知元祥因見豐兆神色慌張在其屋内起獲洋鎗看摸鎗膛尚熱卽將豐兆獲住解由左司報經劄飭會騐訊詳審供不諱詰無起釁别故矢口不移案無遁飾查例載疑賊致斃人口命之案訊係因傷身死仍照謀殺鬥殺各本律定擬又因爭鬥擅將鳥鎗施放殺人者以故殺論又律載故殺着斬監候各等語此案旗人豐兆因家被賊竊連夜防守適廂紅旗閒散塔斯哈於深夜之時手携火煤在該犯門首經過倉猝疑爲竊賊嚇放洋鎗致砂子中傷塔斯哈身死查洋槍與鳥槍無異自應按例問擬豐兆卽炳二合依疑賊致斃人命之案訊係因傷身死仍照謀殺鬪殺本律定擬因爭鬥擅將鳥槍施放殺人者以故殺論故殺者斬監候律擬斬監候秋後處决先於左面剌兇犯二字童連陞救阴不及應毋庸議豐兆家被竊賊另行飭緝犯追屍棺飭屬領埋兇器洋槍連藥袋案結發營酌用除將全案供招咨送刑部查核外合將審明定擬緣由謹會同杭州將軍奴才吉和杭州副都統奴才恭壽合詞恭摺具奏伏乞皇上聖鑒勅部核覆施行謹奏奉硃批刑部議奏欽此○○崧駿片再浙江省上年被水成災民情困苦當經督飭官紳妥爲勸捐以濟賑需並將捐銀一千兩以上者奏請建坊在案兹據籌賑總局詳稱浙江甯波府紳士廣東候補道鄭崇黻遵本生故父母遺命捐助棉衣一千件繳由該府散給查歴屆賑捐章程凡棉被一千件合銀一千兩照章具詳請旨建坊等情前來核與建坊之例相符合無仰懇天恩俯准將己故二品封職鄭兆淵二品命婦鄭陳氏鄭包氏在本籍自行合建一坊給予樂善好施字樣以昭激勸理合附片具奏伏乞聖鑒訓示謹奏奉硃批着照所請禮部知道欽此○○松椿片再奴才去冬赴任道經徐州府屬之邳州宿遷淮安府屬之桃源等處界連山東安徽近年收成歉薄游勇土匪執持洋槍放火搶刦動輙拒傷事主實爲地方大害告官獲犯又不能立予嚴懲匪徒無所儆畏燒搶之案仍復頻聞奴才到任後檢查案卷核其所言洵非無因當卽面飭地方官整頓保甲先清盜源復飭各防營夜間分投各鄉村巡哨一面懸賞購線四出掩捕先後獲匪五十餘名現將著名巨盜殷鳳詳等三名奏請嚴辦惟查解交各州縣匪犯已有數十名嗣後各營續獲之犯恐仍不少若逐一歸案解勘則獷悍害民怙惡不悛之匪與尋常盜犯同科已獲者倖稽顯戮未獲者益無忌憚恐非辟以止辟之義查光緒八年刑部奏定章程實係上匪馬賊會匪游勇案情重大並形同叛逆之犯均准就地正法等語奴才伏思匪犯情節最重者在火器傷人放火燒屋疉刦多次抗拒官兵等項凡防營所獲之匪如有前項重情擬於訊明確供後卽照章恭請王命就地正法梟示隨時具奏備錄供招咨部查核其尋常盜犯並無前項重情均歸各該州縣照例擬辦奴才仍卽設法撫綏窮民使之各執生業免致爲棍徒所誘流而爲匪庶冀盜風漸息良善藉可相安奴才爲嚴鋤頑梗以靖地方起見是否有當理合附片具陳伏乞聖鑒訓示謹奏奉硃批着照所請刑部知道欽此○○松椿片再防軍緝匪原屬本有之責然非奮不顧身難以擒獲近來悍匪巨盜皆身帶洋鎗數杆一經官兵追拿卽行抗拒或隠身廬舍開鎗暗擊或糾約兇徒拚死格鬥獲一要犯常傷弁勇數人及已拘執起解其黨猶濳布中途伺隙打奪種種兇悍情形實屬異常全在激勵將弁不避艱危爲民除害實與臨敵無殊似有微勞足錄查光緒十二年拿獲漏網幅匪朱景餘十三年拿獲土匪鮑冠同及高三麻子等均經前任漕臣盧士杰奏蒙　忌准擇尤彚奬有案現在拿辦各匪兇悍情形較前更甚轉瞬高粱長發盜匪易於藏匿巡緝更宜加嚴各該員等果能始終勤奮多獲要匪可否仰懇天恩俯准擇其尤爲出力者彚案從優請獎以示鼓勵出自逾格鴻慈除受傷勇丁已由奴才隨時優賞調治外所有巡防出力員弁擬懇彚案請獎緣由理合附片具陳伏乞聖鑒訓示謹奏奉硃批着照所請欽此○○漕運總督奴才松椿跪奏爲拏獲土匪正盜訊明確供請旨嚴辦以靖地方恭摺仰祈聖鑒事竊思爲政以安民爲先安民以除暴爲要江北之淮安徐州海州等處盜風素嬂搶刼傷人之案層見迭出督撫臣及前漕臣屢飭營縣防軍隨時拿辦無如伏莽本多根株難盡年歲偶歉其患益甚土匪游勇互相勾結執持洋槍刀械肆行搶刼往往傷斃事主抗拒官兵若不嚴拿懲辦不足以戢兇暴而遏亂萌奴才到任後訪得著名匪徒開單密飭防營會同地方營縣分投跴緝數月以來先後報獲盜匪五十餘名分别解交各州縣查案訊辦其著名土匪巨盜提至清江審辦查有管帶中營步勇記名提督何乘鰲拿獲著名盜首殷鳳詳一名管帶右營馬勇儘先副將唐榮升會同管帶左營步勇儘先副將唐高斗拿獲幅匪頭目鮑冠禮一名管帶淮海水師左營儘先遊擊歐陽成松拿獲海盜蔣挺喜一名均係拒傷弁勇兇悍異常經奴才提至清江督同准揚海道謝元福逐加研訊據殷鳳詳供認起意糾黨執持洋鎗刀械行刦拒傷事主並夥同連次放火行刦兩案又因讐謀殺地保挖廢三人眼目並擄人勒贖等案據鮑冠禮供認前與已獲之鮑冠同高三麻仔等各分地叚紏人搶劫用藍布紥巾爲記該犯與鮑冠同數十人备帶洋槍刀械行刼多次又獨自讐殺鮑冠蘭等情據蔣挺喜供認聽糾搶奪民船結夥十六人出洋圖刦在内地各並持洋槍刀械行刦得贓又聽紏攔截海口商船得錢多次如不給錢銀放槍嚇詐　情再三研詰各供無異伏查匪犯殷鳳詳鮑冠禮蔣挺喜均係著名土匪惡跡昭彰迨官兵往捕猶敢逞兇抗敵開槍拒傷弁勇實屬形同化外查光緒八年刑部奏定章程實係土匪准其就地正法等因又光緒十三年刑部奏定章程凡强刦但有一人執持鳥槍洋槍　不論曾否傷人不分产從均擬斬立决梟示等因查殷鳳詳一名已於訊供後在監病故相應請旨將匪犯鮑冠禮蔣挺喜二名卽行正法傅首犯事地方懸什示衆並將病故盜匪殷鳳詳戳屍梟示以昭炯戒而衛善良奴才現仍督飭各營嚴密巡防認眞緝捕務期有犯必獲以兾仰副聖主除暴安良之至意除將各犯詳細供招另行咨部外所有拿獲著名幅匪盜匪訊明確供擬請嚴辦緣由理合繕摺　陳伏乞皇上聖鑒謹奏奉硃批刑部速議具奏欽此 
 
 

Page 13

 
 
[光緒十六年五月初十日京報全錄]  
　　宮門抄○諭旨一道錄前○發抄硃批五道○大臣長奏瞻番就撫首惡次第殲擒逸犯飭拿摺○又奏飭嚴拿野番片○五月初十日户部通政司詹事府正白旂值日翰林院引見六十九名○德壽請假一個月○瀅貝勒等謝稽查火藥局恩○紹誠謝授駐藏帮辦大臣恩○李端遇假滿請安○江寗布政使瑞璋到京請安○山東布政使福潤到京請　安○梁仲衡謝授少詹事恩○鍾英謝授湖南岳州府知府恩○八額駙松森謙光各請假十日○召見軍機福潤瑞璋紹誠　英皇上明日卯初至大高殿拈香○發抄曾國荃奏桃練各營兵薪費等項以銀易錢給發奉硃批着照所請户部知道欽此○又都司彭桂堂留江蘇内洋補用奉硃批着照所請兵部知道欽此○又都可楊俊德補金山營遊擊奉硃批兵部議奏單併發欽此○馬丕瑶奏知縣楊樹榮署永福令奉硃批吏部知道欽此○又梧潯兩廠短徴盈餘税銀各員勒限追繳奉硃批着照所請户部知道單併發欽此○○奴才長庚跪奏爲瞻番就撫首惡次第殲擒逸犯飭拿恭摺其陳仰祈聖鑒事竊奴才前將瞻民控告番官並商上所陳各條情形及委員等查明爲首滋事之人名撤拉雍珠又查有巴宗喇嘛一名煽惑勾結等情均經奏明在案嗣於途次疉據委員辦理瞻案四川試用通判王延齡候選知縣張炳華巴塘都司李登山禀稱該員等查明瞻番紏衆滋事奪寨逐官本以撒拉雍珠爲首而起釁根由實係巴宗喇嘛往來俄洛勾結野番詐稱得登工布奉旨仍復舊業所致該員等旣得確情遂藉查界爲名輕騎分赴各處曉以大義動以利害極一月之力不動聲色遍歴瞻地逐加開導詢知瞻民所以不願歸番之故恐此後番官藉端尋釁貪虐如舊該員等謂番官再有貪虐情事准瞻民就近赴裏塘糧務衙門控告轉禀川藏嚴叅治罪並將前番官無藝徴求悉予裁革此次未經滋事者斷不能罪及無辜卽已經滋事者能從此輸誠悔罪革面洗心該員等亦許其具禀川藏轉請奏明乞恩從寛末减瞻民聞者均有悔罪輸誠之心獨爲首滋事數人從違不决該員等復令通事李朝當密諭業已歸誠之撒拉阿噶及訪聞未經滋事之夾拉桑珠羅布扎喜等與以機宜自相勸解俾其藩籬自固先釋衆惑繼解脅從黨與散去瞻目勢孤無助該員等度時揆情正好設法擒治當移阜和協副將徐聨魁星夜入瞻此際都司李登山親赴隘口往迎徐聨魁而王延齡亦赴裏塘與徐聨魁晤商未歸奴才接徐聨魁禀稱該員於二月初十日馳抵裏塘商同王延齡密派弁兵先紥俄洛界口以扼得登十布來路並飭南洛汛把總王重興及瞻對附近諸土司各守隘口以杜勾結一面派外委馬之驊把總羅慶年先進該員因接張炳華移文遂選帶漢土官兵於二月二十九日親身入瞻適奴才於閏二月十三日接據委員張炳華禀稱該員於二月二十四日送李登山啓程後探得首惡撒拉雍珠巴宗喇嘛色烏機等有逃逸之信當備公牘移催徐副將迅速入瞻旋於二十五日未刻撒拉雍珠出寨一行四騎果欲濳逃該員因係奉旨飭拿之人未敢聽其逃逸當率通事李朝富並僕從數人及業已歸誠之撒拉阿噶等前往阴禦撒拉雍珠持刀逞兇被阿噶登時鎗斃其餘三騎乞降巴宗喇嘛聞覺緊閉官寨該員一面派人看守雍珠屍身一面添調無罪首人各率所屬密圍官寨等情奴才批飭該員會同徐副將聨魁王倅延齡迅將圍困官寨之首犯巴宗喇嘛工布確邛色烏機等擒獲懲辦騐明雍珠屍身梟示一面出示曉論瞻民務以安民和衆爲要首惡旣除脅從罔治令各歸各業咸遂其生勿使欵貳以安反側迅卽設法安輯禀候核奪去後兹於閏二月二十七日據副將徐聨魁通判王延齡候選知縣張炳華都司李登山禀稱黎聨魁等於閏二月初四日抵瞻會同商辦查寨外墻高數仞圍房數層中有大碉高揷空際寨外小碉廻環相應巴宗喇嘛分布脅從在内持槍死拒該員等恐有外援於初五日夜議分三路圍攻徐聨魁督兵攻打正門李登山攻打東小門土延齡張炳華督同撒拉阿噶率領無罪首人及現募番卒攻南小門命精鋭各頂方板掘穵寨墻用柴薪堆寨門正欲舉火該犯見勢難支開門拒戰意在衝逃該員等合力兠截生擒要逆巴宗喇嘛一名並擒紅青一名訥格布之弟阿蘇一名陣斬烏金洛布一名羣應一名搜出金銀箱隻等物另單呈閲查點陣亡二人受傷十餘人當將瞻對官寨收復該員等再三提訊巴宗喇嘛勾結野番詐旨煽亂各情自供不諱並追繳得登工布所給備造印札三紙惟紅青訥格布之弟阿蘇二名稱係脅從泣求末减該員等查究工布確邛色烏機等已於黑夜中逃竄當派外委馬之驊周葆珍古良皋跟蹤追捕俟回營再爲詳將禀暫巴宗喇嘛解送裏塘粮務衙門收管並所取巴宗喇嘛口供曁瞻對寨内財物清單各一紙得登工布僞造印札一紙一併禀齎前來旋據裏塘糧務四川試用知府胡從安禀稱二月十五日准徐副將等將巴宗喇嘛解至裏塘該員當堂騐明覆訊據巴宗喇嘛所供與徐副將等所訊無異並據徐聨魁等禀稱前派追捕工布確邛色烏機之外委馬之驊周葆珍等追至距烏魯瑪三日程外窮住高溝地方因鳥道崎嶇冰堅雪凍未能生致當將工布確邛槍斃取回首級並轉獲脅從一名該員等並令瞻人認視果係工布確邛首級脅從首級認識未眞不敢虚報各等情據北查例載直省刁民聚衆至四五十人如鬨堂塞署逞兇毆官爲首斬决梟示等語巴宗喇嘛以叛番遺孽首先造意導引得登工布詐旨煽亂勾結野番糾衆六千餘人奪寨逐官迹其所爲欲復工布朗結之舊實與尋常聚衆滋事者不同應請　旨正法梟示從犯色烏機在逃已飭接任番官並咨會成都將軍岐元四川總督劉秉璋青海辦事大臣薩凌阿通飭接壤各番部一體緝拿撒拉阿噶於起事時雖屬知情自委員等到瞻該犯卽遵諭歸誠隨同開導又能反正搶斃撒拉雍珠與强竊盜捕獲同伴解官者無異應請旨加恩免罪其餘脅從被纍之人分别省釋瞻對寨内財物札飭徐副將等逐一點交商上派去番官四郎多布結洛桑札喜查收清楚取具收清切結備案竊維唐古特不能撫綏安輯其人民歴任番官皆貪叨掊克之徒肆行暴虐瞻民弗忍荼毒巴宗喇嘛乘隙搆煽以致亂作今幸仰　大威首惡先後殲擒亟應除苛安民以彰我皇上撫正萬邦之義所有該番官舊行一切苛政已遵旨譯行商上悉予裁革以蘇民困其猺賦章程已札飭前藏糧務四川䕫州府通判黄紹勳後藏糧務試用知縣秀蔭確查是否較前後藏番猺賦輕减並札飭委辦瞻案副將徐聨魁通判王延齡等確查贍民每年所納數目是否與原定章程相符此後民力能否供支容奴才與升泰體察兩造情形妥籌辦理至贍番屢撫屢叛誠如諭旨總由番官辦理不善之故奴才已函商劉秉璋升泰遵旨詳查邊界番情與劉秉璋升泰妥籌善後久安之方以期仰副聖主永靖邊陲之至意此次川藏委員會同收復瞻對宫寨實屬不避艱險深入重地殫精竭力卒能贍民就撫首惡擒除藉以上紓宸厪所有在事出力各員弁可否仰懇天恩准其擇尤請奬以示鼓勵出自鴻慈逾格其陣亡受傷兵卒俟徐聨魁等開報前來分别恤賞除照錄巴宗喇嘛供詞瞻對寨内財物清單曁得登工布僞造印札原件一併咨呈軍機處備核外謹會同成都將軍岐元四川總督劉秉璋帮辦大臣升泰恭摺由驛馳陳伏乞皇上聖鑒訓示謹奏奉硃批另有旨欽此○○長庚片再據巴宗喇嘛供稱得登工布在俄洛野番地方住牧該犯前往晤面將瞻民苦情説知得登工布答云我已奉有大皇上諭旨給有翎頂印信賞還歸業交小的印文夷劄日數十張先回瞻地散給各頭人該犯回瞻起事後令人往迎得登工布回　得登工布面説瞻地大事現在未定近地有東登工布之子工布確邛在　山中牧羊先將此人送回瞻地暫立爲主俟大事定局我再帶同野番回寨收復歸業又據供稱得登工布鬚髮半白今年四十六歲向小的説俄洛地方我能調集數千人接應外援各等語查得登工布係已滅逆番工布朗結之子於同治年問曾隨伊父圍攻農塘迨工有　結滅後該犯不知何時逃匿俄洛野番境内令據已未喇嘛　侯該得登工布交給　文夷札百數十張令先回瞻分散又以　事　定令以東登工布之子暫立爲主俟定局伊再帶同野番回寨　云伊於俄洛也方能調集數千人爲援　沈鷙　　又能號召俄洛野番已可槪見查俄洛卽果洛克雖屬四川松　所轄而番生熟不同其　番游牧地面遼關東　松　北　青海可　　懇天恩飭卜成都將軍四川總督陜甘總督青　　事大臣通　與果洛　　近番部一體叢拿以免造患之處出自宸裁謹附片陳明伏乞　鑒　　　奏奉硃批　欽此 
 
 

Page 14

 
 
[光緒十六年五月十一日京報全錄]  
　　宮門抄○發抄硃批五道○○河督　奏報到任接印　期摺○豫撫倪奏交卸　署河　篆務日期夾片○又　　　查閲營伍日期摺○漕督松奏臬司在籍患病請開缺調理據情代奏摺子○又奏江北河　漕船全數挽行出境摺○　撫倪奏審明謀殺一家三命並另斃一命重犯按律定擬　子○又奏調　知縣片○五月十一日　　　人府欽天監正紅　　日　引見○克候續假五日○順天府奏京師　雨二寸有餘○召見軍機○發抄謙禧奏知縣阿希　補豐寗令奉硃批吏部議奏欽此○又承德府啓紹飭赴新任奉硃批吏部知道欽此○又已革巡檢孫原祖開復原官奉硃批着照所請該部知道欽此○松椿奏修築運河各欵撙節核銷奉硃批該部知道欽此○又漕船行走情形奉硃批該部知道欽此○○頭品頂戴河東河道總督臣許振褘跪奏爲恭報微臣接印到任日期叩謝天恩仰祈聖鑒事竊臣欽奉恩命補授河京河道總督當經泥首宮廷跪聆聖訓陛　後遵卽起程於三月十六日行抵河南省城二十二日准兼署河督河南巡撫臣倪文蔚將關防文卷王命旂牌齎送前來臣卽恭設香案室闕叩頭祇領任事伏念臣猥以輇材渥冡恩遇自奏茭防於河北疉荷遷除曾無樹立於江南復叨簡畀愧涓埃之未報實寢饋以難安兹當總理宣防益應倍加敬愼查黄河兩岸在在胥關緊要况自鄭工合龍一切應辦事宜尤須務求穏固臣惟有恪遵聖訓嚴杜弊端必先事而預防不徇情而避怨馳驅以周知險要庶道廳營汎可以商同力合作之爲撙節而痛絶侵漁庶土石稭薪不至有虚糜國帑之慮以翼稍答高厚生成於萬一再臣自畿南入豫見農田得雨甚透麥苗暢茂可望有秋足紓宸厪除到任日期循例恭疏具題並擬卽日馳赴兩岸工次詳察情形與文武大小工員籌商辦理另行奏報外所有微臣感激下忱謹繕摺叩謝天恩伏乞皇上聖鑒謹奏奉硃批知道了欽此○○倪文蔚片再本年正月欽奉諭旨兼署河東河道總督當將河工修防一應事宜督飭道廳認眞籌辦並於汎期内出省查看各廳新樂工程一切詳細情形均經具奏在案兹新任河督臣許振褘業經抵汴擇於三月二十二日接印臣當將河督關防並文卷等件照例備文移交派員齎送許振褘接收臣卽於是日交卸兼署篆務卽赴南路查閲營伍除另行恭摺奏報起程外所有微臣交卸兼署河督篆務日期理合附片陳明伏乞聖鑒謹奏奉硃批知道了欽此○○河南巡撫臣倪文蔚跪奏爲恭報出省查閲營伍起程日期仰祈聖鑒事竊准兵部咨光緒十六年二月十二日奉上諭本年輪應查閲山東河南江蘇安徽江西五省營伍之期河南卽派倪文蔚逐一查閲認眞簡校如有訓練不精軍實不齊者卽將廢弛之將弁據實叅奏毋得視爲具文欽此等因咨行前來伏思查閲營伍爲講武鉅典自當敬愼舉行卽日定期出省一面檄行各鎭營遵照維時正值桃汎屆臨河防緊要應俟交卸兼署河篆再行起程現新任河臣許振褘業經到工臣交卸後卽於三月二十二日出省查照向章先閲南陽歸德兩鎭屬由襄城南陽鄧縣信陽光州汝寗陳州歸德一律閲畢旋省接閲駐防滿洲營及臣標左右開封營再行出省簡閲河北鎭屬各營臣惟有懍遵諭旨認眞校閲以重武備其沿途地方一切事宜亦當留心體察力求整頓至署内日行公事照例檄委藩司代折代行緊要事件包封馳送行次由臣親自核辦臬司解審命盜等案並委藩司代勘由臣覆核具題以免延擱所有遵旨出省查閲營伍先閲南陽歸德兩鎭各營起程日期理合恭摺奏報伏乞皇上聖鑒謹奏奉硃批知道了欽此○○漕運總督奴才松椿跪奏爲臬司在籍患病籲懇開缺調理據情恭摺代陳仰祈聖鑒事竊據二品銜廣西按察使秦煥禀稱秦煥於光緒十五年八月由廣西鹽法道奉旨補授廣西按察使奏蒙恩准進京陛見復經廣西巡撫代奏懇請賞假一月順道回籍修墓奉硃批秦煥着賞假一月欽此十六年閏二月十三日自廣西起程三月十四日行抵湖北黄州府適遇風暴在舟傾趺右骽受傷甚重一面醫治一面儧行四月初三日行抵江蘇山陽縣原籍骽傷未愈動履維艱據醫云年老而衰筋絡傷重牽風濕舊疾必須郮理數月方可就疾自念探受國恩何敢遽萌退志推一時未能北上心實難安臬司綜核刑名員缺緊要未便日久曠縣再四思維惟有禀請代奏籲懇天恩俯准開缺俾得在藉調理一俟病愈卽當泥首宮門求賞差使斷不稍耽　逸自外生成等情奴才伏查該臬司所禀在途跌傷牽動售疾係屬實情可否仰懇天恩准其開缺俾得在籍調理之處合　　繕摺代奏伏乞皇上聖鑒訓示謹奏奉硃批另有旨欽此○○漕連總督奴才松椿跪　奏爲江北河運漕船全數挽　　　　　由驛馳陳仰祈聖鑒事竊照本屆河運漕船於二月二十三日挽過清江各閘經奴才由驛馳奏在案拜摺後督率印委各員竭力催䟎不任稍停並將長河底水百計收蓄兼放支河水口寛爲接濟以期暢行無阻復經奴才累次電催山東運河道放微山湖壩照章鋪水接濟據禀於四月初六日啓板鋪水下注各帮漕船飛挽儹行於四月初十日全數出境據運河同知徐肇濓馳報前來奴才仍飭各帮䟎行前進以兾乘汛渡黄俾可早抵通壩仰慰宸厪除咨東河督臣山東撫臣轉飭各員一體催䟎外所有漕船全數挽出江北境日期理合恭摺由驛馳陳伏乞皇上聖鑒謹奏奉硃批户部知道欽此○○河南巡撫臣倪文蔚跪奏爲審明謀殺一家三命並另斃一命重犯按律定擬恭摺仰祈聖鑒事竊據商邱縣知縣于光明詳報縣民張年挾嫌謀殺郭崇山子女郭愛尼等一家三命並另斃劉沈氏一命曁札傷劉重平復一案臣因案情重大批司提省飭發審辦兹據開封府知府吳重憙會督睺補知府李光琳知縣吳鍾麒審明擬議解由署臬司曹秉哲覆審招解前來臣親提研鞫緣張年藉商邱借住劉恭俊房屋二間佃種郭崇族人郭老羊地畝度日與郭崇山先無嫌隙張年五世祖曾充劉恭俊祖上家丁郭崇山爲人强横人皆畏懼光緒十五年八月二十日張年幼弟張二成與郭崇山幼女郭愛尼在門首玩耍爭吵郭崇山帮護出而嚷罵張年聽聞往向理論郭崇山斥説張年係奴才子孫不該與其爭辯張年氣忿彼此爭吵經勸走散以後郭崇山遇見張年屢向村辱並令人不與張年同夥共事郭老羊與劉恭俊慮生事端卽令張年退佃謄房張年因無處謀生心懷忿恨欲與郭崇山拚命因其力大難敵起意將其子女殺死洩忿九月十五日上午張年探知郭崇山夫婦赴地工作卽携帶小刀走至郭崇山家見郭崇山之女郭愛尼郭玉尼郭苟尼在院玩耍上前用刀連紥傷郭愛尼胸膛右腋胑左脇並紥傷郭苟尼胸膛各倒地郭玉尼哭喊張年用刀紥傷其胸膛郭玉尼合撲倒地張年又紥傷其右後肋轉身外出適劉恭俊弟妻劉沈氏聞喊同子劉重赶去查看堵門喊拿張年情急用刀連紥傷劉沈氏左肩甲肚腹右　膞倒地劉重手拿巴子向張年毆打張年又用刀戳傷其肚腹當卽回家將刀埋在牀下逃避郭愛尼郭苟尼傷重當時殞命劉沈氏延至二十日亦因傷身死報縣騐訊獲犯詳批提省飭發開封府審擬解勘覆鞫據供前情不諱詰無起釁别故及知情同謀加功之人矢口不移案無遁飾查例載殺一家非死罪三人者凌遲處死又例載殺一家三命以上兇犯審明後依律定罪一面奏聞一面恭請王命先行正法各等語此案張年因郭崇山屢次期壓挾恨將其子女三人一併殺死係屬一家三命又另斃劉沈氏一命實屬兇殘自應按律問擬張年除毆殺劉沈氏輕罪不議外合依殺一家非死罪三人者凌遲處死律擬凌遲處死臣於審明後卽飭臬司曁臣標中軍叅將恭請王命將該犯張年綁赴巿曹凌遲處　訖仍將首級解回犯事地方懸竿示衆以昭炯戒該犯並無妻子亦無財産應毋庸議劉重傷已平復亦毋庸議除供招咨部外所有審辦緣由理合恭摺具陳伏乞皇上聖鑒勅部施行謹奏奉硃批刑部知道欽此○○倪文蔚片再署淮寍縣知縣羅衍緒因案撤任該縣爲陳州府附郭首縣政務殷煩亟宜揀員接署兹查有滑縣知縣楊清魁辦事勤明堪以調署該員任内並無盜刼已起四叅及錢糧有關降調處分據藩臬兩司會詳前來除批飭檄遵外理合附片陳明伏乞聖鑒謹奏奉硃批吏部知道欽此 
 
