# 1888 - 114 - 4905398

 

Page 1

 
 
[新印東華録東華續録出售] [  圖書集成局啓]  
　　東華録一書初編于蔣氏後長沙王益吾祭酒從事史舘復取累朝掌故列聖宏謨編纂成書箸爲續録由是自天命迄道光九朝治績燦然大備恭閱之下不特仰見祖宗宵旰勤勞孜孜圖治之至意卽列朝名臣章奏大將勳猷以及外藩恭順之情邊疆開拓之事亦皆編年記月一覽可知固宜家置一編朝夕披閱者也第原本已多漫漶坊間翻刻又皆魯魚亥豕訛悮良多兹用新式鉛字排印精選上白紙張校對裝潢俱極佳妙刻已告竣每部分訂六十四本外用紅木夾板六副定碼洋十二元定于本日起出售賜顧者請至本埠及各外埠申昌書畫室購取均可如欲躉購則請移玉至申報舘帳房面議可也此佈 
[重印增廣策學總纂大成出書告白後附全蜀水利攷] [  點石齋代啓]  
　　是編係德化蔡絢菴先生蒐輯於十三經二十二史策案纂要全璧正續編修鳳樓諸書收括無遺餘如經解三通困學日知經義述聞曁各名人經解史論則取其精要者採之計不下有百數十種其賅博淹貫視繁簡兩家殆十百千餘矣學者各置一編廣覽博觀而詳說之橐筆文塲十事對九有餘裕焉聞見齋主人延請名宿悉心校勘曾經印行早邀士林賞購已罄矣爰特重印刻已出書字蹟尤清裝訂六本外用綾套每部計碼洋一元六角請向申昌掃葉山房江左書林及各書坊均有售焉如欲躉購者則請移玉至邑廟豫園翼化堂善書坊内聞見齋主議值價當格外從亷 
[論平糶]  
　　欝賑之法至今日而幾於無所不至矣而災祲之來終不能轉天心而紓民禍此而不思一久遠之計恐專事募捐接濟必且後難爲繼昨觀九江官辦糶米一節而不禁欣然嘉許也曰此其爲久遠之計乎夫自辦賑以來東南諸善士雖至今並無退志而來源則大有漸絶之慮先則樂輸繼則勉力幸而猶係民辦民解絲毫無所隱匿錙銖無所勉强夫是以六七年來尚足以資觀感而廣招徠卽使捐數零碎欵目細微而逐日輸將者幸不至於絶跡若經官辦官勸竊恐未必能經久如此設有不肖之官名爲勸捐實係勒捐名爲辦賑意圖吞賑如前此直隷某某兩縣令之所爲則人將望望然去之孰肯以有限之資財填無底之官槖彼直隷之兩縣令倘非大憲訪聞立予正法吾知賑捐之停卽在彼時矣官辦之與民辦其所分者正在乎此非必曰官辦者皆有所私無如民之視之也若私多而公少此亦無可奈何之事也民辦則公矣而久之亦不能不變思深慮遠之士早已心竊憂之蓋財源漸竭口舌徒勞則雖涓滴歸公毫髮無弊其如瓶之罄罍之恥何哉况乎災之一時未能遽澹則又顯而易見者也直東賑務未竟而鄭州决口至今不能合龍聞上游之水近亦有减無增此則如天之福或者江皖淮揚尚得幸邀天佑乎然而一日不合龍卽一日防溜下終不敢高枕而臥也近則閩粤又見告矣粤以東江之水暴發惠州府屬之歸善縣廣州府屬之增城縣均被淹没溺死者甚多竟有一鄉全被冲去者閩則往年每至三四月間本有水患今年則更早目下汕頭褊建與粤省同時被水曾經電詢覆稱水現退去此則速來速去猶爲幸事似此者又皆不得不籌及賑濟者也今年以來地震者數處如鎭江揚州九江等處皆已見於報中雖未至於坍屋傷人而居民聞所未聞不覺羣相駭怪且風災亦時時見之尤可畏者彗星見於東南人心殊多惴懼夫彗星之隱見在西人言之以爲本有常度行至此而必見無足奇者且亦無所謂吉凶徵騐之說而華人言之則名之曰掃帚星又名之曰攙槍又名之曰蚩尤旗雖形象微有不同而其爲不吉則一或云主兵或云主荒紛紛其說惟獻諛者指爲含譽而以爲瑞則聞之者咸唾而不顧鄙意以爲天象如此地象如此而人心猶固不至蠢然思動雖有會匪齋匪潛伏其間而卒不敢公然肇事則以國家之深仁厚澤有以入人之深而諸善士之竭力籌賑補救不遑尤足以生其感而消其孽顧辦賑之有裨者固知之矣而辦賑之不能繼將若之何則平糶法尚矣平糶者平米之價出糶於民也九江錢業土業雜貨綢縀等業皆明奉憲諭往下江共辦米四千石來潯平糶足升减價專售與地方窮民連日城廂内外之糴米者人山人海極形擁擠幸賴委員彈壓有方尚稱安謐聞每日銷出之米約有三四百石左右然則四千石之米不過十日卽已告罄故關道憲恐商力不足特捐廉遴派家丁接辦米千餘石以資接濟又委公正紳董不時照料如此則是官商合力以救災黎何怪乎凡屬數米而炊者無不實惠均沾頌聲載道竊以爲此法非但可以救一時實可以垂永久蓋給米以施賑發錢以施賑米盡而錢絶則束手無策矣若平糶之法則假如以洋三千購米千担平其價打一九折則成二千七百元而此二千七百元尚有九百担米可購再平其價以出糶再一九折而成二千四百三十元卽以此二千四百三十元購米八百一十担如此周而復始往而復來約計三千元可以活人無算不若竭澤而漁者之一發無餘也說者謂潯城之災較他處爲輕故可以此法行之若他處災巨民無糴米之資則又將奈何吾則以爲災之初至禍生於不測自必先行放賑若稍稍就緒卽當行平糶之法俾循環周轉而無已時則可以救人一次者引而伸之可以救人十次此法果行鴻嗷庶幾稍集乎雖然究亦視乎辦之者何如耳九江之平糶先由商辦繼由官辦而皆以實心行實事絶無一毫私弊故其惠溥而其法良若他處仿而行之而又有前次不肖之徒叅預其間則無論爲放賑爲平糶爲勸捐無一不可以徇私無一不可以作弊甚至謂天變不足畏人言不足恤此則雖有善法又何益哉故曰有治法尤貴有治人 
[本館接奉電音]  
　　昨接京友發來電音有本月十九日諭旨三道敬謹譯登○三月十九日奉上諭前據劉錦棠錫綸奏叅貪劣不法各員當經降旨將知府游春澤等先行革職並諭令將該革員等貪劣各節澈底嚴查懲辦兹據查明情節分别定擬具奏已革知府游春澤已革直隷州知州李永祜前在伊犁軍營充當善後局員浮開揑報照部咨核計已不下二十七萬餘兩之多此外尚有虧欠漏列各員之欵所犯情節甚重游春澤李永祜應得罪名着刑部定擬具奏並著兩江四川雲貴各總督貴州巡撫將該革員原籍及寄寓地方財産嚴密查抄充抵並償還虧欠漏列各員欵項已革叅將周元慶有恃勢婪索確據着發往軍臺充當苦差不准納贖已革都司李占魁有貪婪嫁禍之案着飭將坎吉巴易欠價繳清後發往軍臺充當苦差已革都司萬銘營利肥私着永不叙用遞解回籍交地方官嚴加管束已革協領和陳泰尚無朋比侵蝕確據已革直隷州知州許文失察情弊致潰勇得以藉口該二員業經革職均着毋庸置議已革佐領貴慶查無招摇情事着仍留伊犁軍營効力已革道員王　海查無紊亂餉章封殖情弊惟於營勇變亂時 
 
 

Page 2

 
 
未能切實開導著開復原參處分賞還花翎勇號以同知降補已革主簿周炳南前控李永祜尚無不合着註銷原叅處分並開復原官另片奏請將前叅各員開復等語已革知府吳炳鑫原叅各節旣係游春澤揑辭朦禀實無虧欵已革協領恩祥亦無抗延情事吳炳鑫着註銷原叅監追之案與恩祥均着開復原官銜翎餘着照所議辦理該部知道欽此同日奉上諭本日京察補行引見之光祿寺卿馮爾昌順天府府丞何桂芳國子監司業多歡均着照舊供職欽此同日奉硃筆崔國因補授左春坊左中允欽此 
[榷務彚陳]  
　　京友來信云三月初户部接奉軍機處交出浙江巡撫衛靜瀾中丞奏摺内稱浙海關光緒十二年一年關滿應征常稅未能足額懇請援照上屆成案由該關洋稅項下提銀二萬兩撥補常稅之不足以示體恤而免賠累奉旨交户部核議欽此刻經户部會商總署能否照准尚難豫期也○各省洋關除征收輪船進出口正半各稅外向有船鈔一欵曾經總署約定章程以七成留存稅務司處作塔表望樓各經費之需其餘三成解交總署開支同文館肄業生薪水及京師煖廠義塾粥廠神機營兵丁犒賞每屆一年由總署具摺奏銷刻下總署已將十三年分收支數目開列四柱清册於三月初入奏計舊管銀十八萬七千餘兩新收銀八萬九千餘兩開除銀七萬九千餘兩實存銀十九萬七千二百餘兩查歷年實存銀兩奏請移交神機營存儲目下總署建造銀庫早已竣工乃於摺内聲明無庸移解神機營矣○兩廣總督張香濤制軍咨商户部以粤海關應代籌歸償寳源洋行尾欠銀十三萬餘兩擬於粤省六廠稅銀項下動撥户部商之總署以所請碍難照准擬令於九龍拱北兩關續征藥厘　内如數動支已於三月初飛咨制軍遵照矣 
[天津近事]  
　　江浙運糧沙船於前月杪抵津其委員亦陸續到來聽候兌通交納江蘇糧道成月坪觀察則於十二日由陸路蒞津仍就江蘇海運局暫駐襜帷示期十五日左右兌米交倉○春瘟之症到處風行而孩提之患大花者尤屬不少醫生藥肆幾　昕夕不遑○臺灣當道擬購輪船來往通商各口與招商局並駕齊驅名曰中國商務局前經臺灣巡撫劉省帥奏請施行現聞榴花照眼時當有輪船到津并遴委幹員來津預辦分局事務○中國所築鐵路已由唐沽接至唐山於三月十一日開車路平似砥輪捷於風每點鐘時約行百里附車往來者絡繹不絶蓋取其便也○去臘今正錢舖之荒閉者幾如銅山西傾洛鐘東應統城廂内外大小而計不下十數家新順鮮菓局雖非錢鋪而所出錢帖其數實較錢鋪過之正初亦忽荒閉經前任天津縣宮玉甫直剌發封押追隨將官項繳清及瓜代有人直刺卽將是案移交後任時城鄉各户被欠者尚累萬盈千紛紛赴府轅呈控汪子常太守札提人卷到府訊究並擬出示招告如有新順荒帖限兩月内呈送來轅候追給領日前已飭房書辦稿矣○前任天津縣宮玉甫直刺升署　州其新任者爲孫小萍大令　刺於月初携眷登程大令當飭丁役將署屋丹堊一新擇於十三日遷入○獄訟之繁甲於通省大憲向委王雲臺大令章定庵任石泉兩直刺襄佐邑尊訊理日前上憲復委胡大令到縣讞案○宮北天后宮俗謂之娘娘富廿三日係天后誕辰會中先於十六十八二十等日舁神出游謂之皇會今歲雖經官憲示禁而城鄉士女至期仍以一瓣心香向神膜拜亦以見習俗之難移也 
[東甌瑣紀]  
　　有串客之流在温州城守署邊小校塲搬演淫劇雲情雨意描寫偪眞往觀者人海人山頗形擁擠本月初七日首事周某不知因何起釁竟以籐鞭將全某毆傷以致互相爭閙旋經地保及隣人出爲理處罰周出資演戯二臺并具酒肴二席花紅菓盒等物向全服禮其事始得寢息○前報載温州護城河内有一無名男屍當經永嘉把總周把戎赴府控稱屍係朱碎姆被賭棍徐元姆等誘賭輸錢朋逼溺斃後把戎復將温標右營候補外委林慶升指控福太守准詞札飭永嘉縣傳案訊問録供申詳○各廟皆迎神賽會四鄉來觀者紛紛如蟻福太守深恐宵小混跡滋生事端因札委西溪分司金少尹沿途彈壓初十晚元帥會至新河街石坦巷突有某甲攔少尹之輿訴稱家中有不識姓名人盤妻踞滋閙少尹查悉甲妻向來倚門賣笑狂蜂游蝶圍繞成團遂飭差往拿而若輩早如鳥獸散少尹怒諭令將甲在當街笞責百板以爲縱賣姦者戒○玉環匪徒杏姆等三人前在烏巖行刦蘇某家多贓並刃傷事主當經玉環㕔將杏姆等獲案屢次研訊供認不諱因于本月初將該三犯批解道轅過堂定案該犯供詞狡展概不承認經苑觀察發父海防發審委員會同永嘉縣嚴加刑訊必須取具切實供詞以成信讞連日訊過數堂該犯等堅執如前故至今尚未定讞云○温郡信局共計八家均係寍波人開設日前在四明公所會議條規並遵照杭省憲定章程各家出具連環保結聯名赴縣呈請頒發告示印牌以杜侵吞而昭誠信當經恩邑尊批示信局受寄銀洋貨物關係極重拐騙吞没不可不防其漸準如所請頒給印牌並候詳明道府憲立案嗣後遇有新開信局一體照辦以杜弊竇互保甘結附○三月十五日俗傳醮樓下元壇廟洞和眞君誕辰各司事定製大珠燈上下四圍均以小珠串成對阰條幅山水人物花卉翎毛靡所不有屆期懸掛想定必熱閙非凡也○大荆粮廳海貳尹因去歲年終甄别名登白簡福太守因扎委李君紹先前往接署大約月内卽可履新矣 
[杭事瑣記]  
　　杭垣馬所巷葛蒲庵住持僧兩目雖盲頗善居積庵内常有存洋前日下午忽闖進男女十五六人口稱難民特求布施遂分入内室或進臥房或進廚房紛紛擾擾勢不可阻瞎僧顧東失西欲出大門喊呌已爲若輩關住在内幸後門與隣居相通鄰有設教讀館者蒙師聞菴中喧嚷聲卽由後門而進學生數人亦隨蒙師而進若輩見有人至始紛紛出至大殿開門而逸婦女尚不肯走給錢數百文方盡出去瞎僧急開箱摸索洋封尚未羽化檢點什物亦無毁失乃殷勤致謝蒙師送之出門繼思洋在庵中終不放心擬取而存諸錢莊復開封則纍纍者皆石塊也存洋八十元無一存矣懊惱萬分惟自咎當時之未曾開視耳○杭城錫箔一業歇夏者十居八九故立夏前業箔之甯波人均陸續買舟返里俗所謂玫瑰花兒呌一聲錫箔榔兒逃乾净是也現在節屆立夏此輩先後言旋西陵渡船爲之應接不暇城中西北隅將不聞丁丁之響矣○有寍波人某甲者以收帳來杭迄今已逾三月所收之帳雖未清楚而已收者已及千元之譜祗以喝雉呼盧頗有劉盤龍之好遂將洋盡行輸出以致囊中不名一錢前月又因賭負無錢歸償賭徒十數人徑至其寓索取甲已避匿無蹤乃將鋪蓋行囊席捲而去甲至今尚未敢出面聞所收者雖爲已帳第其中有大半係其叔父之欵其叔早有風聞現已來杭料理惟甲究匿何處尚未尋見有相識者言於湖州鄉間曾有一面欲與問訊倐已不知所之矣 
[改修考棚]  
　　杭州學院考棚前時被雪壓坍因考書院原擬赶脩旋經衛靜帥改在貢院課試遂未動工興作兹聞靜帥於牙釐内籌撥英洋八千元爲改修考棚之用蓋三書院每月官課仍擬在考棚扃試著爲定章故棚内本係泥地今則改用長方石板東西一律鋪滿考桌本極狹窄考凳又極狹長一人起動通凳爲之不安謄眞時每易汚墨今擬將桌改闊將凳改短已于本月初六日動工靜帥之體恤士子可謂無微不至矣 
[南湖烟雨]  
　　嘉興訪事人云秀水縣朱邑尊於去秋創興愛日樓小課定章按季舉行一次此次春季課於二月十六日給卷限五日繕　捐廉給奬其數極豐兹已由邑尊評定甲乙揭曉照牆計取一等二十名二等三十名備取五十名一等第一名奬洋八元第二名奬洋六元第三名奬洋四元第四五名各奬洋兩元第五至第二十名各奬洋一元其餘錢五百文○城内報忠埭覺海寺每年設有施醫惠愛局本年定於本月初三日爲始每逢三六九期照舊施醫○塘匯鎭對河徐王廟迎神賽會東栅口鄉民則迎劉猛將神巡行各處除銜牌旗鼓樂工鑼傘及諸地 
 
 

Page 3

 
 
戯别無可觀盖不及郡中遠甚矣 
[漢陽縣示]  
　　欽加知州銜署理漢陽縣正堂加三級記大功十二次鍾爲出示曉諭事光緒十四年三月初五日奉府憲逢札奉監督江漢關道憲江札開光緒十四年正月二十七日准江南江海關道龔咨開接英總領事許來函據英商怡和洋行禀近來華商於亂絲頭辦裝之際弊端滋甚請轉請地方官力爲整頓以免商累否則西商勢將裹足不前其弊端或用灰以光其色或攙物以重其斤或於繭壳内實以豆屬種種不一考查綦難若非先爲查出一經運往西國受虧莫可勝言卽如檢呈之樣竟有以鐵絲鐵屑　和其中此項貨樣雖係購自漢口然亦到處皆有以上各弊鄉户莊客皆能爲之年甚一年伊於胡底苟非竭力挽回則茶業之前車可鑒必致同一决裂莫可收拾等情合將原樣送請查照諭知該業認眞整頓以維絲巿等因咨行到縣奉此合行出示曉諭爲此示仰商販人等一體遵照爾等須知中外通商全憑信義一經舞弊作僞洋商受虧實甚勢將裹足不前爾等貪圖微利商務因此不興自壞恒業追悔已遲兹諄諄告誡嗣後務須痛改前非如敢陽奉陰違仍蹈前轍一經查出定卽照例從嚴究辦决不寛貸其各凛遵勿違特示 
[西人春賽]  
　　寓滬西商定期今日起賽馬三天半晴半陰濃春如醉沙平草軟一望無垠想諸西商馳驟爲豪自必興高采烈特未知鬥捷爭先之際是誰奪得錦標也 
[西使將來]  
　　大西洋欽差羅沙君附輪北上互換去年所立中西通商和約云云已登前報昨日接得津友電信悉換約之事刻已告　將附太古公司重慶輪船來滬矣 
[入塢修理]  
　　招商局廣濟輪船被兵輪碰壞一事已詳前報兹聞廣濟船已入老船塢修理矣 
[送票逮案]  
　　邑廟東轅鬥口有義興館麵館因邇來生意清淡仿照租界烟館分送彩票章程自三月初一日起每客一碗送票一張頭彩計大肉麫五百碗於是遐邇紛傳坐客常滿同業中嘖有煩言前日爲裴邑尊訪聞立傳該處四鋪地甲諭令將該麫館主俞梧庭於昨日午後帶案訊究 
[縣案彚誌]  
　　浦東高家行高士奇顧蘭亭張永明唐阿桂等因聚衆立教由圖董曹啓模禀請高橋司移請上海縣訊押在案前晚經裴邑尊升堂覆訊高等一味推諉邑尊以聚衆立教例禁綦嚴姑念鄉愚無知各笞二百板並荷枷游鄉五天再行帶案候示○江北婦人花趙氏喊控吳王氏誘拐小孩小山子一案前晚經裴邑尊庭訊之下飭將王氏交官媒看管着趙氏趕速將兒子自行尋緝交案訊辦○前報列捕役將十六鋪竊案内之窩家陶金榮解案請訊云云昨日午後經帮審委員陳伯葵明府升堂訊究陶供詞支吾明府飭令將陶鎖練着將竊贓指交到案訊辨○有江北人陳福興上控孔王氏沈伯堂等將女孩變賣無蹤叩求飭提訊追等情經將原告發回上海縣訊辦昨日午後經帮審委員陳明府集訊陳稱小的有兩女孩前年托孔王氏等締姻豈知兩女孩一去無蹤叩求訊追王氏胞弟王國良稱　姊因病不能到案特遺小的投訴陳自行將女孩變賣後卽投案下朦控當經莫大老爺訊追陳又一去無蹤明明希圖索詐沈所供略同明府檢閱原卷謂陳旣將女孩託人變賣又復一再肇訟情殊可惡陳稱大女孩現在虹口叩請提案使小的一見其面卽可具結銷案明府乃飭令暫行交差候示○本年上海縣應解秋審人犯徐春春尹光海陳大元三名已由裴邑尊騐明面貌擬於今明批解至嚴懲監犯一案邑尊已通詳各上憲矣 
[英界公堂瑣案]  
　　西人五益稱用駁船裝載煤斤起岸時小工頭黄益生等有意將煤遺落浦江以致缺少五墩之譜有駁船上人譚阿三眼見因此將黄交捕送案黄供小的督令各工人起運煤斤决不致有意抛棄譚供小工遺落煤斤之事確曾目擊蔡太守飭黄交保俟查明實在情形再行覆訊○江北東洋車夫陳許紀訴稱周四子雇車至某洋行言明車錢三十文及至半路周卽下車小的向索一半車錢周不依昂然大踏步而去小的拉伊衣服伊竟將小的之手咬傷爭閙間由捕拘案請爲究辦周供天津人路遇車夫兠攬論價不合伊仍跟隨行走甚致硬拉致與爭執並未坐過伊車蔡太守騐得陳略有傷痕判罰周洋五角以爲養傷費○包探陳阿九禀稱曹如亭投捕房報稱曾在王何氏家玩耍突遇馬夫施小泉王阿寳向之圖詐當卽報知印度捕將施等逐散後又拉住糾纒致失騐時表小的因喚捕拘拿施王送案曹申訴前情王何氏供曹至小婦人家後有施王到來不知如何口角施供小的與曹均在王何氏妓院中因被冷語所侵故與口角並不知伊失表士供小的並不在塲實被妄指捕頭稱施王均非安分之人蔡太守判各押一月○小客寓主李阿巧訴稱張小妹來宿一宵次晨出外時見其肚腹膨脝阻住搜之内藏夾被一條已將絮胎拆去爲將人贓交捕送案富捕頭稱張犯案不知凡幾今甫開釋又犯行竊請爲重辦張供疊次犯竊原是該死以後决不敢再犯蔡太守謂張怙惡不悛情殊可恨判發捕房管押半年贓交李領○某戲園管門捕禀稱王阿德欲看白戯小的向之阻止王竟逞蠻爲特拘案王供小的曾至該園看戯已付洋一角後出而復入被阻口角捕禀實未給戲資蔡太守判罰土洋五角撥充醫院經費○陳元軒訴稱失竊皮袄等件由包探緝獲人贓送案請究該竊胡阿金俯首羽恩蔡太守判管押二月期滿笞責二百板起案之贓交陳領去 
[賀儀續賑]  
　　前月朱槐廬善士有弄璋之喜曾助豫賑洋一百元誕彌厥月親友致送賀儀悉數移賑復益以已資湊成洋一百元於十一日交到均登前報兹又承將賀儀洋六十元移助賑需由掃葉山房交來是誠樂善不倦允宜慶綿瓜瓞矣謹代豫民瓣香頂祝上海三馬路與昌恊賑公所竹坪陳煦元謹誌 
[奠儀移賑]  
　　李秋坪太守籌振數年心力交瘁因而成疾上月初旬遽爾謝世同人頓失領袖哀悼久之當太守彌留之際曾囑家屬將諸親友惠賜奠儀移助振需等因除祭軸輓聯外合得英洋一百五十三元九角由李君協臣交到太守之精誠貫金石惠澤及民生早已炳著中外今復以香楮之餘資解鴻嗷於顚沛災黎有知能無感泣亟登報牘用彰冥德焉上海四馬路高易籌賑公所詠南陳德薰等謹誌 
[滬上青樓文]  
　　採風於滬青樓可誌焉夫滬不必誌有青樓而滬可誌焉故卽滬上之風而詳言之且以十年一覺薄倖留名古來才子多情刻翠題紅原足爲湖山點綴也降至今日變王土而爲洋塲闢海隅　成利藪其間燕壘鶯巢分門别户蜂媒蝶使結隊成羣風俗之壞未有若此其甚者良可嘅已吾今者灑青衫之涙别具慘懷寄紅豆之思願維末俗不禁興言於滬上矣黄歇浦之人情盡成海巿洋房高聳極壯觀瞻馬路坦平儘容馳驟有自來火電氣燈之通天徹亮遂使勾欄門巷不誤蹤春申江之風氣半屬女流茶肆招呼居然老板烟寮奔走也作堂棺在法蘭西大英界之兩地馳名豈知賣笑生涯頗多别徑不有所謂青樓乎且夫青樓之名不一青樓之品不齊而統曰青樓要不難歷歷舉也日擋有牌夜擋有牌北益泰之書館頻催祇此一曲琵琶便道先生歸也是之謂書寓戯館出局酒館出局東公和之茶圍可打倐爾盈門車馬又呼客人來哉是之謂長三若江西班誠可笑已青絲大辮動說清倌人眼豈其瞎乎至湖北堂更可醜已懷皷一拿要開堂唱錢頭若是狼乎相好攀矣乾溼裝矣大少其漫去矣數么二之堂名豈獨榮錦里之幾家棋盤街之對面廂可留乎門可關乎老蟲其可跳乎問花烟之妓館當以蘭芳里爲出色小東門爲大宗别有所謂住家也亦有長三么二之稱祇以文酒笙歌無從應客又有所謂野雞也不在么二長三之列竟以道旁花柳獨自成蹊蓮船槖槖者何人也短袖迎風難免手長之誚一言夫廣東堂子者則皮黄兩齣也能嗚咽移情雲髻翹翹者誰氏也長裙捥地竟忘卜體 
 
 

Page 4

 
 
之遺一言夫東洋茶館者則蘇白幾聲頗覺寒暄動聽是皆滬上之青樓也吾因之有感矣蓋滬之爲言狐也滬有青樓益能媚人矣獨不見娘姨大姐笑語當前車行轎班趨承恐後債臺其有級乎迨至黄金散盡白眼相加四馬路裹足不前亦孰是討狐猛將也人曷不嚴以拒之抑滬之爲言虎也滬有青樓轉恐噬人矣豈不聞大賈富商蕩家不少才人學士落魄居多苦海其無邊乎試思幾輩秋娘一塲春夢黄浦灘望洋而歎亦誰不談虎變色也人曷不望而畏之噫青樓之風若此滬遊者其鑒諸[  江東劍僕嚴羽梁戯作]  
[旅鄉館事兼謝枉顧諸君子]  
　　此日龍華會香風撲面迎村田飛白鷺柳岸囀黄鶯車馬往來跡賓朋歡笑聲天公欣做美地主略伸情翰墨聯新契杯盤狎舊盟蕭條孤客館蓬蓽有輝生[  毘陵醉墨生稿於龍華會上]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海三馬路與昌恊賑公所陳竹坪經收順直山東河南皖北賑捐十二月十三日第八百九十二次清單]  
　　普濟册蘇州蔣同泰募來韻手五元○明德堂葛求保合家平安二元定海韓蒔曦錢五百十五吕維喬銅洋六元○○另收河南賑○行道有福册天順祥號來施學海學廣學煌長齡汝齡汝麟汝骥施蓉張舉家承家汝翼汝爲汝賢景倉景栻慎騫琅玕德榮一人五户張家張濤張灝德榮嚴彬陳元楊錦楊張氏綽雲绰然永興源沙迪康曾光鴻三十七户各銀二兩五錢劉福郭誠王俊蔡國香何濟丹彭伯唐胡居之傳級三陳榮昌九户合七兩五錢以上共來規元一百另五兩二五○又册珊記棧來貧漢本二元朱未達堂姚克順胡日盛三户各本洋一元以上共本共五元○又册角江鄞奉鹽厥王潤田募張元興德興各二元鄧錦章一元王茂先瑞元各四角張宏周三角七户各二角十五户各一角以上九元○又册平湖高山亭先生經募十九户共五元内佑出銅洋一元虚對一個小洋一角銅小洋二角○又册東塘公泰典二元無名氏金子記各一元朱亦記擷秀堂各五角朱崑記朱邵記各二角以上共五元四角○本發水冞圖册蕪湖永太昌本洋一元○　册杭州聚和典衆友戚俊源合二元○又册津邑厚德堂求安一元○又册本埠恆隆廣綢莊來仁和胡梁氏遺言助賑十元怡善草二元○又册壁雲道人一元五角周幹記戴臣記查錦記三户合二元以上共三元五角内佑出銅洋一元○又册留蔭于一元○又册柯橋韋茂號楊晋軒振源合二元○又册周浦姑平巿國氏就善居士各一元馮周氏五角馮火氏一角三户各一角以上共三元○又册餘姚彭橋豫泰號募十六户共二元○又册鎭江慎德堂二元○又册秀水縣署來朱筱記養心書屋各一元朱楨臣朱兩名各半以上共三元○又册力綿子林一元六角光過子四角有心無力子二角以上共二二角○又册同里有心無力人二元萱壽堂一元紹秋室保安女各四百隱名氏二百以上共四元○又册源豐潤來余寶田求病速愈餘姚耕經求戊子年平安各銀一兩汪煥潢福壽五錢汪大德求平安三錢汪承鑑承鎰承瀛三户各二錢以上共銀三兩四錢○招商局帳房金蔭村善士來移善四元唐餘者顧至丹無名氏隱姓者挹主陸心榖崔雲精舍無名氏華山士夏小竹毛仲明盛瑶齋留蔭子十三户各一元彭映石失意人張繭生唐懷永李鶴洲新湊數人六户各半元以上共廿元○溧陽都署來高密後裔三元杭省劉娼求是病愈二角别有一個人一角宏久號來侯陳氏完愿十元助來飭銀三錢兌見洋四角錢三十八○以上共收河南賑洋九十四員規銀一百零八兩六錢虚對一個小洋十九角銅洋一員二角錢三十八文○○本日共收英洋一伯零一員規銀一百另八兩六錢虚對一個小洋十九角銅洋七員二角錢五百五十三文合併聲明 
 
 
 

Page 10

 
 
   
 
 

Page 11

 
 
[光緒十四年三月十三日京報全録]  
　　宮門抄○諭旨道録前○發抄硃批九道○川督劉奏已革副將私雕關防曁僞造功牌等審明定擬摺○黔撫潘奏知府請開缺歸道員候補片○又奏調署知府等缺片○粤督張等奏甄别同知等照例留補片○三月十三日禮部宗人府欽天監侍衛處值日無引見○謨貝子由東陵回京請安○麟書謝賞壽物恩○綿宜等各謝調授缺恩○山東補用道蔡濬源等各謝恩○貴州按察使廖壽豐請訓並請假兩個月○夏玉瑚畢棠各預備召見○慶王請假五日○廉光續假五日○召見軍機廖壽豐恩棠夏玉瑚畢棠○發抄衛榮光奏衛安軍應銷各欵議定章程咨部立案奉硃批户部知道欽此○又鄭工賑捐奬案請由浙咨部奉硃批户部知道欽此○又浙省司道各庫籌撥動用銀數奉硃批户部知道欽此○又解河工銀兩奉硃批户部知道欽此○又永康縣縣丞金華協都司移設八保山奉硃批該部議奏欽此○卞寳第奏守備黄永祥補授撫標左營守備奉硃批兵部議奏欽此○又候補道劉鎭樸署衡永郴桂道奉硃批吏部知道欽此○又永順令熊會心署瀏陽令奉硃批吏部知道欽此○陳彝奏拿獲越獄人犯請將管獄等官議處奉硃批蕭清程周應溎均着交部照例議處餘着刑部議奏欽此○○頭品頂戴四川總督臣劉秉璋跪奏爲奉節縣訪獲已革在籍副將鮸昌壽私雕關防僞造功牌保札瓴照誑騙得贓並假造霆軍報銷不實咨文審明按例定擬恭摺仰祈聖鑒事竊查前因霆營軍餉報銷不實經户部奏奉諭旨交臣提案嚴行審訊當經臣督同藩臬兩司提集人卷訊明查照革員何應鍾摺開提用銀數追繳分别議擬具奏並於摺内聲明鮑超前項咨文確係鮸昌壽揑造且查鮸昌壽尚有私雕關防招摇不法之事尤須研訊應由臣另案擬辦在案隨卷查光緒十二年十一月二十四日據奉節縣知縣王鴻具禀訪聞已革在籍副將鮑昌壽有私雕關防僞造功牌保札翎照誑騙得贓並假造霆軍報銷不實咨文之事正查拿間卽據鮑超長子鮑祖齡到縣密禀前由當經該縣督同典史唐文績嚴密前往將鮑昌壽拿獲並起出私雕木質關防四顆僞造功牌保札翎照封筒及各板片等件到案據實禀報等情經臣批司飭提人卷來省發委審辦去後兹據署成都府知府朱其煊督同讞局委員提犯訊明照例議擬解由布政使崧蕃按察使遊智開會詳解勘前來臣親提訊鞫緣鮑昌壽蕭壽汶分隷奉節華陽等縣蕭壽汶早年遷至奉節縣城開設刻字鋪生理與鮑昌壽素相認識鮑昌壽於咸豐初年投入統領霆軍前浙江提督無服族姪鮑超行營効力屢立戰功遞保至副將加總兵銜同治八年鮑昌壽在籍恃勢横行經鮑超查知咨明前督臣吳棠於八年四月二十六日附片奏叅革職光緒十年鮑超奉命會辦雲南軍務鮑昌壽入營求賞差遣已蒙鮑超派帶親兵後因聽信營務處已革道員何應鍾讒言將鮑昌壽差使裁撤鮑昌壽回家貧苦無度憶及前在霆軍營内稔知大軍克復各處保舉人員較多起意僞造功牌保札瓴照騙錢使用隨將素識之刻字匠蕭壽汶雇在家内將隨營打仗出力得過保奬行知内所盖欽命統領霆軍馬步各營湖南提督行營關防统領上下長江浙江提督行營關防江西巡撫兼提督銜關防各印花挖下囑令蕭壽汶照樣刻成木質關防各一顆又刻就鮑超此次出師行用欽差會辦雲南軍務關防一顆復將隨營所得功牌保札及保請給予藍翎花翎各樣行知執照並文書封筒等件交與蕭壽汶照樣刻成板片每日給與工錢二百文鮑昌壽潛行買就紙張顔料印色分别刷印多張盖上僞造關防因城内官府耳目甚衆不便出賣當將保札行知數件交與素識之徐昌銜卽徐佐廷出外賣錢使用徐昌銜陸續寄過鮑昌壽賣出行知贓銀二十兩當卽花用徐昌銜旋卽逃走不知去向十二年七月初二日鮑超在籍病故鮑昌壽會遇營書侯立亭議及伊在營中存有營務處何應鍾奏销底稿鮑昌壽向其索閱多與咨部報銷數目不符諒有浮冒情弊因挾鮑超撤差及何應鍾讒言之嫌冀圖揭發其事藉此報復不敢顯露已名隨卽假造鮑超自行咨部呈明用餉實數囑令伊子鮑祖齡繳出銀兩並揑造何應鍾等朋比侵蝕各節僞文葢印私雕欽差會辦雲南軍務關防於九月初間由驛馳遞到部文内填寫六月二十九日期嗣於十一月十六日經户部接到此次咨文查與鮑超呈遞遺摺之語如出兩人且核其到部日月較遲顯有情弊奏奉諭旨將何應鍾等暫行革職交審先經何應鍾親赴臣衙門面遞鮑超提用餉銀各欵清摺核其所提銀數計十九萬兩有奇正查辦間旋奉諭旨交令提案嚴行審訊當經行司委提鮑超長子鮑祖齡並何應鍾等來省發委前成都府黄毓恩督同局員分别訊取親供揆度案情咨文雖假而提用銀數清摺係何應鍾面呈確鑿可據隨據鮑祖齡認繳銀十萬兩餘銀分别邀恩抵免並將何應鍾等議以革職由藩臬兩司詳經臣親審奏結在案維時先經奉節縣王鴻訪聞鮑昌壽不法各情正查拿間卽據鮑祖齡到縣密禀前由當經王鴻督同典史唐文績嚴密將鮑昌壽拿獲起出私雕關防及僞造功牌行知翎照封筒板片等件到案訊供稟經批飭委提人卷來省發委成都府等訊明議擬解由藩臬兩司會詳解勘前來臣提犯親訊據供前情不諱詰無另犯不法别案蕭壽汶亦無知情同謀分贓之事案無遁飾查便載僞造諸衙門印信及欽給關防事關軍機冒支錢糧假冒官職大干法紀者擬斬立决又僞造假印之案若僅受些微價值作爲私雕並無同謀分贓情事以起意之人爲首雕刻之人爲從與案内爲從者並减首犯罪一等又各例律載斷罪無正條援引他律比附定擬各等語此案已革副將鮑昌壽獨自起意私雕欽命統領霆軍馬步各營湖南提督曁浙江提督江西巡撫欽差會辦雲南軍務行營各關防復僞造功牌保札瓴照等件交在逃之徐昌銜出外售賣騙得贓銀二十兩並有假造霆軍報銷不實咨部僞文圖報夙嫌之事查騐私雕關防形質篆文俱全係屬已成其僞造保札翎照内所叙上諭及奉旨字樣係於隨營所得原札原照式翻刻卽賣出保札亦係軍營保准行知與僞爲制書及假與人官者不同至其咨報假文揭發霆軍報銷不實與揑造何應鍾等朋比侵蝕各節照投貼隱匿姓名文書告言人罪按律亦罪止擬絞惟查欽差會辦軍務大臣與欽命統兵大員曁提督巡撫各關防關係甚重且敢私雕多顆内有欽差欽命字樣實屬大干法紀徧查律例並無恪合治罪專條自應從重比例問擬鮑昌壽合比依僞造諸衙門印信及欽給關防事關軍機冒支錢糧假冒官職大干法紀者擬斬立决例擬斬立决受雇刻字之蕭壽汶僅止得受些微工資代爲雕刻究無同謀分贓之事合依爲從减一等例應於鮑昌壽斬罪上减一等擬杖一百流三千里到配折責安置鮑昌壽所得贓銀照追入官徐昌銜侯立亭等飭緝獲日另結僞造各關防曁功牌保札翎照封筒並板片等件案結飭燬除將全案供招咨部外所有審擬緣由理合恭摺具奏伏乞皇太后皇上聖鑒勅部核覆施行謹奏奉硃批刑部速議具奏欽此○○潘霨片再銅仁府知府王憲曾於光緒六年到任辦事實心循聲卓著該府前在内閣侍讀任内因實録舘勞績保舉奉上諭着在任以道員歸候補班前儘先卽補並加鹽運使銜欽此今遵鄭工事例報捐離任請開知府本缺歸道員候補任内並無展叅案件臣查該府在黔年久熟悉情形現在黔省道員無多不敷差委合無仰懇天恩俯准將該府開缺歸道員候補以資任使並請暫緩送部引見之處出自鴻慈除咨部查照外謹附片具陳伏乞聖鑒訓示謹奏奉硃批吏部議奏欽此○○潘霨片再補用道銅仁府知府王憲曾報捐離任遺缺查有遵義府知府余上華器識深沉實力整頓堪以調署所遺遵義府缺查有候補知府吳德泳才識兼優勤求吏治堪以署理又台拱同知周慶芝精明練達正安縣知縣李上珍安詳謹飭堪以對調署理據藩臬兩司會詳前來除檄飭遵照外謹會同雲貴總督臣岑毓英合詞附片陳明伏乞聖鑒謹奏奉硃批吏部知道欽此○○張之洞等片再查勞績候補捐納試用道府丞倅州縣等官到省一年期滿均應照章考試甄别具奏歷經遵辦在案兹查有候補班前先補用同知直隷州知州黄鎭南辦事樸誠用心精細候補同知直隷州李榮富練達勤能留心吏治候補班前遇缺前先補用知縣李荆門幹練精明勇於任事候補班前先補用知縣茹慶銓才學兼優從公勤慎候補知縣周駿炳才具穩練遇事講求均經照例考試堪以留省各按本班補用據潘臬兩司具前詳來除將各該員詳細履歷開單咨明吏部外臣等謹附片具陳伏乞聖鑒謹奏奉硃批吏部知道欽此 
 
 

Page 12

 
 
[光緒十四年三月十四日京報全録]  
　　宮門抄○諭旨二道録前○發抄硃批四道○雲督岑等奏揀補要缺道員摺○又奏助捐節堂經費照例建坊片○陜督譚奏揀補要缺知縣摺○豫撫倪奏道員等捐賑照例建坊片○蘇織造文奏接收前任交代銀兩摺○三月十四日兵部太常寺太僕寺廂黄旗值日廂黄滿引見十名○莊王假滿請安○長善謝授杭州將軍恩○崇光謝授廂紅漢副都統恩○江蘇試用道王立清謝恩○記名提督胡登花楊志勝各謝恩○存振慶秀各預備召見○廷侯續假一月○嵩山續假五日○閻中堂奏請開缺○順天府奏京師得雨一寸○召見軍機高萬鵬錢應溥存振慶秀○發抄曾國荃奏江西安義縣龍神靈應加封奉硃批吏部議奏欽此○又候補令林之蘅補江都令奉硃批吏部議奏欽此○又請以寳應令杜法孟等署理碭山令各缺奉硃批吏部知道欽此○又句容令張沅清調署清河令各缺奉硃批吏部知道欽此○○降二級留任雲貴總督臣岑毓英雲南巡撫臣譚鈞培跪奏爲揀員請補極邊道員要缺以裨地方恭摺具陳仰祈聖鑒事竊臣等接准吏部咨文選司案呈所有應歸光緒十三年十月分由升揀選扣留外補各缺開單知照序補可也計單内開極邊烟瘴題調最要缺雲南迤南兵備道鄧華熙升十月十九日奉旨等因咨行到滇應照例以光緒十三年十月十九日奉旨後五日作爲部中行文日期照限减半計算扣至十二月十九日五十五日限滿應歸於十二月底截缺查迤南道係烟瘴三年俸滿撤回内地候升極邊要缺毋庸掣簽查該道駐紥普洱府地處極邊烟瘴最盛水土惡劣管轄兩府兩直隷廳一直隷州幅員遼闊控馭巡防在在均關緊要必須精明幹練熟悉邊情之員方克勝任臣等督同藩臬兩司於通省應調應升人員内逐加遴選非現居要缺卽人地未宜實無合例堪以升調之員惟於應補人員内查有二品頂戴雲南遇缺儘先前補用道許繼衡現年六十三歲係湖南寳慶府新甯縣附生於咸豐五年投効軍營管帶楚勇於克復東安永明等縣城池案内出力保奏六年七月十八日奉上諭着以訓導歸部卽選並賞戴藍翎欽此又於克復郴州桂陽宜章等州縣城池案内保奏六年七月二十六日奉上諭着俟補缺後以道員用欽此請補麗江府知府奉文覆准後十年委署迤南道卸事於克復騰越廳城剿除烏索餘匪等處出力保奏光緒元年十一月初五日奉上諭着開缺以道員儘先補用並賞加鹽運使銜欽此復委署迤南道卸事委辦全署營務四年帶練赴臨安剿辦土匪擒斬要逆捍禦城堡案内出力保奏請賞加二品頂戴並賞給清字勇號六年七月初十日奉旨着照所請奬勵賞給莫爾賡額巴圖魯名號欽此八年交卸營務請咨赴京九年六月初五日經欽派大臣騐放堪以照例用初六日覆奏奉旨依議欽此九年十二月二十九日到滇因先於撲滅昭通東川雲州等府州土匪擊退巧家廳蠻匪出力保奏請遇有道員缺出不論繁簡儘先題奏九年三月十一日奉旨該部議奏經部議將該員歸於候補班前補用遇有本省道員缺出無論應題應調應選之缺按照例章儘先題補奏補如遇請旨簡放之缺仍不准隨摺開單請簡等因光緒九年十一月二十五日奉旨依議欽此委署迤四道卸事回省現署迤南道篆務兹據兼署臬司譚宗浚到任未及三月例不出考藩司曾紀鳳查該道老成端練任事實心迭署迤南道缺措施均無遺悮並無叅罰案件在滇年久熟悉邊地夷情請以補授迤南道要缺實爲人地相宜與例亦符會詳請奏前來臣等覆查該道許繼衡老成穩練辦事結實合無仰懇天恩俯念極邊烟瘴要缺准以該道許繼衡補授迤南道實爲人地相宜與例亦符如蒙俞允該道係候補道員請補道缺銜缺相當毋庸送部引見所有揀員請補極邊烟瘴道員要缺緣由謹合詞恭摺具奏伏乞皇太后皇上聖鑒勅部議覆施行謹奏奉硃批吏部議奏欽此○○岑毓英等片再雲南省城設有敬節堂收養窮苦婦嫠係司道督飭公正紳士經理其事每慮人多費少不敷開支兹有鶴慶州紳士廣西直隷州訓導李毓煊之母李施氏又有監生李毓焜之母趙氏各願捐銀一千兩作爲該堂經費呈由鶴慶州知州黄維中將銀如數解省兌收飭發殷寔商號經存生息據雲南布政使曾紀鳳鹽法道湯聘珍會詳請奏前來臣等查李施氏李趙氏各捐銀一千兩俾作敬節堂經費均屬樂善好施相應請　飭部照例議給李施氏等樂善好施字樣准其各自建坊以昭激勸除咨部查照外謹合詞附片具陳伏乞聖鑒訓示謹奏奉硃批著照所請禮部知道欽此○○頭品頂戴陜甘總督臣譚鍾麟跪奏爲揀員調補要缺知縣以裨地方恭摺仰祈聖鑒事竊據藩臬兩司詳稱甘肅甯夏縣知縣張珩調補皋蘭縣知縣所遺係冲煩疲難四項附府最要缺例應在外揀調前奉部章甘肅升調補缺變通辦理道府丞倅州縣以及佐雜各要缺將現任各員按照應升官階任内無論有無升案並是否到任實授以及歷俸試俸未經期滿各員准擇其人地相宜者一律升調等語今寍夏縣缺查有隆德縣知縣王樹槐年三十八歲湖南湖陰縣人由文童投効軍營陜省全境肅清案内保以從九品選用蕩平金積堡甯靈肅清案内保以縣丞留甘補用克復關隴肅清案内保以州判儘先補用赴部騐看光緒六年六月二十七日到省克復新疆南八城及關外肅清案内保以知縣補用補授隆德縣知縣十年七月到任查該員精明幹練辦事細心在甘有年於該處風土民情最爲熟悉以之調補甯夏縣知縣洵堪　任會詳請奏前來臣查王樹槐年力精强才具開展堪勝煩缺之任合無仰懇天恩俯念要缺需員准以王樹槐調補甯夏縣知縣如蒙俞允銜缺相當毋庸送部引見所遺隆德縣缺容臣另揀請補合併陳明謹繕摺具奏伏乞皇太后皇上聖鑒訓示謹奏奉硃批吏部議奏欽此○○倪文蔚片再布政使銜山東登萊青道盛宣懷故母一品命婦盛費氏生平儉而好施該道秉其遺訓倡捐助賑銀三千兩又江蘇籍二品銜湖北候補道蔣銘勳恪承先志將春故母二品命婦蔣金氏蔣諸氏所遺奩田衣飾變價湊捐賑銀一千兩又江西廬陵縣籍花翎運同銜湖北候補同知周鵾遵其故父二品封職周恊五故嫡母二品命婦周蕭氏故生母旌表節孝二品命婦周劉氏遺命捐助賑銀二千兩又江西泰和縣籍監生蕭敷詠遵其故父監生蕭紹蘭故母蕭楊氏遺命捐助賑銀二千兩又山東濟甯直隷州知州王恩培之母二品命婦王方氏遵其故夫二品封職王宗維遺命將歷年私蓄並典質飾湊銀一千二百兩購辦棉衣粟米解豫助施又署正陽縣知縣候補通判何桐青之母何葉氏將平素積累及環衣飾等物變價湊銀一千兩購買藍白布一千疋解交賑撫局製辦棉衣散放臣查官紳捐助賑銀數在千兩以上者例得奏請建坊給予樂善好施字樣歷經遵行在案今各該員等仰承家訓慨助賑施善必歸親功能濟衆核其所捐銀數均與建坊之例相符據賑撫局司道詳請具奏前來臣覆查無異合無仰懇天恩將該命婦盛費氏等准其一律建坊給予樂善好施字樣以昭旌奬理合附片具陳伏乞聖鑒訓示謹奏奉硃批着照所請禮部知道欽此○○二品頂戴蘇州織造奴才文琳跪奏爲接收前任交代庫存銀兩查核相符恭摺奏聞仰祈聖鑒事竊奴才蒙恩簡放蘇州織造業將接印任事日期恭摺奏報在案今將革職織造奉曾移交各項錢糧清册按欵查核除光緒十年十一年分所辦運務所放匠糧所用由申餘以及十年十一年十二年分辦差寫欵均經題奏報銷各在案至該革職織造自接任日起至交卸日止經辦大運添派曁另傳各項活計工料一切正欵項下動用銀三十三萬三千六百九十五兩四錢八分二厘辦差項下動用銀五萬三千四十九兩五錢四分五厘匠糧項下支放銀六千八百七十五兩八錢四分三厘申餘項下動用銀三萬三百六十二兩一錢九分四厘一俟部議减定工料價謹當詳細稽核代爲分别造報統計動用外實在存庫正項銀一千八百五十兩九錢九分辦差銀一百九十八兩四錢三分三厘匠糧銀三百七十二兩九錢六分八厘申餘銀二兩九錢六分奴才逐欵盤查庫存銀數均属相符並無短少至本年正運縀紗綢綾各項奴才咨催藩司江海關將應撥銀兩趕速解到卽行詳慎開辦外所有接收前任交代存庫銀兩查核相符緣由理合恭摺具奏伏乞皇太后皇上聖鑒謹奏奉硃批知道了欽此 
 
