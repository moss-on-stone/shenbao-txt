# 1882 - 54 - 4903170

 

Page 1

 
 
[危言可以自警説]  
　　立言之體大抵必以持平爲貴畸輕畸重皆失也歴觀各報立論往往務求精當一秉至公是非絶無偏見而據事直書之中案而不斷或微不斷語總以公允爲準惟披閲東報若有未盡然者夫人孰不願其國家之强盛甲於天下故各報所載凡於其國之利弊言之惟恐不詳小而事物細微大而政教風俗皆筆之於書以見直道之尚在人間其中或顯呈其害或隠諷其失或明爲揄揚或　爲祝頌其意祗在直陳利弊以冀當道之採納藉以效鉛刀一割之用而已卽有議論他國事者亦必本此意以立言斷未敢有信口譏評意存藐玩者至曾及本國之事亦懼言道其實卽有稍存廻護之處亦不敢故爲大言也乃屢觀日本報中所言則往往有自誇之意卽如前日所載東報譯登言高麗官員由華回國远反中國之勢大有可危並言中國託日本代造金錢等語殊足令人深異者已夫日本之步武泰西固爲神速近年以來開礦務製火車輪船駛行無遠弗届卽其兵制操演等法亦足與泰西相後先他國之願學西法者或且就日人以學之是亦可知日本之善於變通矣然各西報言及日本兵船或謂其不甚適用而在彼自視則已若可以雄視海内矣高麗近來與日本通商而日人之視高麗曾不措意卽其視中國也亦然其言中國之勢大有可危曾不知其所謂可危者究安在也夫國家安不忘危履霜堅冰必防其漸自視以爲安則危機卽隨其後必自視爲可危而時時小心事事謹愼然後國家有磐石之安自古及今莫不皆然古昔聖賢常有以危言相警惕者或者日本報亦有此意欲中國君臣共相警懼以爲宴安鴆毒之戒是其意未嘗不可感矣然無病之呻亦未必旁觀者竟關切如是此以知日本新聞紙之爲此言殆有蔑視中國之心也其所云中國托日本代造金錢一節中國向來無金錢之用或者朝廷另有用處而造至四百萬之多則中國初無所聞且中國洋圓本可自造前者本館曾經論及卒未見之施行誠以中國舉事遲疑必求其斟酌盡善故尚遲遲吾行乃於金錢獨無所遲疑竟托日人代製其確否亦未可遽佶也日本報中其言及中國事大都類此此殆日報之習氣然乎夫國家安危豈能預决見爲安者危或伏焉見爲危者安或　焉有旁人於未危之時預以防危爲戒方將感德之不暇第其所言爲防危之　則可感其所言而但存狎侮之意則又不能遽感矣東瀛與中國皆處亞西亞洲境内實爲輔車相依之邦日本而安中國當共相慶幸中國而危日本亦當與憂勞倘以中國之危爲無與於日本日本之危爲無關於中國此迂儒淺見寡聞而不知大局之論耳向嘗謂中國倘與泰西各國或有搆釁之事必當與日本聨絡庶可得唇齒之助日本有事則亦然倘中日兩國互相牴牾則泰西諸國將坐享漁人之利蓋實有見夫亞西亞洲諸國惟中日併力尚足以與歐洲相頡頏若一國危則兩國均有未便矣日人知此意者當不乏人顧何以見諸報中者乃獨指論若此也竊以爲就今日時勢而論各國皆存保泰持盈之意絶無輕舉妄動之人正如春秋時華元向戍之弭兵人人皆以爲自此兵革可以不事其後卒至各弛武備而晉楚兩衰范文子言何不釋楚以爲外懼此言具見遠識中國近來其無外懼乎請以日報所言作弦韋之佩也可耳 
[團兵資衛]  
　　初八日倫敦發來電音言法國攻多尼思一事刻已底定法兵皆已撤回該處兵力單薄故現在寓居該處之西人皆合議操練團兵以資保衛也 
[匪從潛伏]  
　　去年慈寍宮被賊竊去鍊條等物並捕獲各賊情形已備詳邸抄中兹閲北京西人來信言該賊等潛伏宮中業已日久皆匿於空曠之處或在殿閣之上有人見其夜間尚有燈火多疑其爲狐仙故無人敢顧問之而抑知卽係匪從之伏處也宮闈重地尚其愼爲防範哉 
[都轉猝逝]  
　　元旦例有官員拜牌之舉粤東各憲亦循此例至萬壽宮行禮乃叚都轉忽然得病其勢瀕危相近萬壽宮有一外國醫生素稱國手赶卽延請救治業已不及當卽逝世云説見香港西字報該報又言近日粤人傳説有兵戈之事其事之有無固不可信但粤東製造局製造軍械惟日不足每日早起晏停極爲認眞趲造其已成之炮業已排列於各口岸矣 
[救火遭殃]  
　　香港西字報載新正初二日香港皇后大道西邊失愼該處房屋多係三層樓而開藤店者居多火卽由廣隆沙藤店而起此地共計房屋十四所幸水龍畢集取水亦便竭力施救　焚去房屋兩所惟屋内不知藏有何物突然炸裂屋卽坍下壓斃中西救火者各一名尚有劫公司救火西人活雲及另一救火之人受傷逃出辛未同遭此劫也 
[用人宜愼]  
　人心難託自古皆然雖相處日久亦有一朝變生者是亦足以徵世變也香港諾登洋行於正月初四日查出棧房失去貨物約值洋七萬元之多該棧向有管棧房夥用已多年今年告假回去言定初一二三三日至　 
初四仍當回棧而挚眷而去至初四未見囘棧故疑棧中所失各物卽係此人所竊各貨中水銀爲尤多然竊至七萬元之貨物則必非一朝一夕其潛移默運者想已久矣現在該行報知捕房四路查緝而鴻飛冥冥尚無弋獲之期也又有某西人所用細崽亦於歲終告假回去將其東人之鑽石戒指銀子銀票及股分單等件盡行竊去迄今亦未查獲用人者可不愼哉 
[欽憲抵浦]  
　　特簡查辦事件大臣麟薛兩星使陛辭後卽馳驛南下昨得蘇友來函知本月初九日有星使八百里排單公文行知蘇臬知霓旌業已抵浦不日卽可到省大約先到江寍然後再臨吳郡故蘇垣現已預備行轅肅恭以俟聞所查事件共有四案貓耳山案其一也此外則傳説不一未可據爲的聞云 
[金陵年景]  
　　金陵年終市面生意俱覺平平惟天氣爽晴各色小本經營尚不十分冷淡鋪户歸取帳目亦覺便利惟機業生意欠佳遂致各行均無起色至糧食一業始亦平常自交冬月後米價日增故堆積新榖者大獲利益入正以來天氣依然晴朗惜火災疉見雖皆隨焚隨滅而民間之虚驚頗多也 
[津郡年景]  
　　天津於年底百貨雲集宮南宮北一帶尤爲熱閙先於十一月間所有隙地俱貼有小條寫年年 
 
 [ 
 
 

Page 2

 
 
在此至期則彼爭此奪其所謂年年在此者何事年年在此者何人均不求甚解然儘有因此而揮拳者前年畫幅利市三倍未至年終貨先售罄去年是物幾增數倍三步一攤五步一舖五色陸離耀人眼目但游人雖雲集大率看者多而購者少外至香蠟紙錁鞭砲門錢　朝清供各品無不如是時去歲除僅有八日豈好整以暇毋須迫促歟抑市面外强中乾也夫秋收中稔尚且如斯若遇荒年更當何若卽此一端北人苦况可槪見矣 
[新年火災]  
　　漢皋於正月初一日午刻永寍巷上首河街某住宅失火是日正值元旦佳節雖聞警報救者寥寥幸該處近隣互相澆灌不致蔓延約焚半點鐘隨卽撲滅計遭焚者約十餘家次日晚九點鐘時漢陽大巷口某堆棧又火先由棧外住家凉棚失愼霎時間焚去二十餘家該棧惟知閉門自固未曾仔細檢查俟棧外火旣落架該棧以爲可無憂矣不知已被火鴉吹種火星不多時火勢猛烈延接火油箱數百件一箱發覺互相炸裂該棧方知禍起蕭墻之内勢已不可收拾及開門竭力搬運搶救亦屬無多據傳被焚棉花有一千四百包之多值銀數萬兩云 
[觀書發瘋]  
　　鄂省武漢三鎭善堂甚多其地旣屬繁華集捐自較便易惟旣稱善堂自當衆善奉行不分畛域須涓滴歸公毫無私見方克名副其實傳聞漢陽東城外某善堂中陳姓平日人言籍籍未浮衆意今年各鄉鎭年榖豐登糧食價廉貧民可以自給而乞丐殘疾之人亦易覔　因而善堂開銷可省陳於閒暇中思納小星近購得一雛姬甚爲愛竉每公事稍暇卽囘妾所去臘十八日在妾所觀書陡發瘋狂口中譫語莫辨忽自取桌上飯盌向額上重擊登時鮮血迸流其妾慌忙呼人帮救方得奪去破盌聞受傷甚重不知能否無礙也或謂陳爲善事而得此報豈人言果不虚歟 
[蘇台瑣聞]  
　　蘇省於去年夏秋之間雨水調匀僉曰十成年歲農人亦喜色相慶及十月登塲礱口較常年不及十分之五望歲之忱怳焉若失始憶及七月間大風數起正當吐華之時以致結穗减少農人怨咨並作以爲天之厄我無可復逃蓋荒年之荒猶可陳明熟年之荒無可解説也近間該處鄉人言各鄉鎭當舖凡車軸耒耜之類堆積殆滿亦云苦矣然輸將仍須照常不得寛減惟迎辦賽會嫁娶　飲等事靡不去奢從儉反雛爲樸耳所願今歲有豐穰之慶聊可補其不足也○蘇省元妙觀向爲遊人薈萃之區而新正尤盛於是剪綹挖包之類亦復神出鬼没於其中每届年頭有本圖地保　牌鳴鑼以警遊客無如鬼蜮伎倆終屬不勝防範本月初三日有譚護院幕府中某君入觀閒步比歸署則身畔所懸之眼鏡時辰表鼻烟壺摸索皆空無稍留剩某君大駭立啓總捕飭傳該圖地保捕快嚴訊重比枷示觀前并責令查還原物然茫茫人海中安得蚨飛盡復耶行人之得邑人之災　足爲保捕苦累而已○吳中賭禁綦嚴自護院下車後民間卽已不寒而慄無如歲初數日往往有以試手色之高下卜終年之亨蹇者故居人多擲骰錚然聲徹户外而無賴輩亦卽乘機聚賭本年自元旦至初五日總捕府三首縣五路保甲局日夕搜拿共獲數十起初三日吳邑尊輿過來遠橋見有揚匾在橋堍竟不撒避隨喝差拿獲二人帶回板責并枷示來遠橋是日元妙觀亦枷一人于露臺上初五日有五人荷枷遊街聞其問差保訛索亦復不免初三日祥苻寺巷某紳家撲人擲骰爲戲被局差獲去至半途私謂行賄可免於是　僕大鬨反將該差保扭局控其誣賭索賄局員將差保重責以儆法立則弊生其是之謂歟○常熟某甲有一女被某嫗拐帶至蘇某甲訪聞被賣於蘇垣祝姓爲妾報縣移文至蘇捕得嫗及祝姓曁女到案詎女供並非某甲之女而此嫗所供各案亦絶無常熟一事惟某甲之女雖未知着落而所供之各案必能研鞫得實此嫗犯案已多今始吐實亦足見天道之彰彰矣 
[瀆訴不理]  
　　妓女馬金桂遞禀英公堂稱係江北鹽城縣人本屬良家之女因遭匪亂致墮烟花昨夜有俞姓客乘醉同三四友前來尋釁致失頭戴之朁環等件並打碎燈台是以訴捕拘俞送究俞踼華供行經其門該妓喚我進去我不應允反被扭打陳太守以該妓所控無憑不准斥退 
[吸烟啓釁] 　　 
　　英公堂據周阿虎禀稱爲仁壽堂烟館堂倌昨夜山阿大同楊小弟等來店吸烟因楊之右足碰看煙客胡雲溪爭執胡之友人段小蘭持凳擲山阿大豈知帶傷楊小弟適有巡捕到來將滋事人一併送究等語山阿大楊小弟胡雲溪叚小蘭等同稱以後不敢尋釁伏求施恩陳太守以山等吸烟滋事均有不合除已受微傷之楊小弟免其懲辦外其餘山胡段三人合罰洋二元撥充醫院經費示儆 
[聚賭薄懲]  
　　英公堂據九十二號華捕禀稱獲住沿街聚賭之王阿福一名並起賭具解請究辦王阿福供認求恩陳太守判管押七天以示薄懲賭具銷毁 
[勒索移縣]  
　　去年臘月間有淡井廟巡防楊委員訪得有山東人施紹亭向周涇浜停泊之各船按船收錢一百文如無錢則於夜間滋擾以致衆人銜怨等情因地接租界故照會法捕房恊捕會同四圖地保將施拘獲并在其家中起到鎗棍刀乂等件一併送歸法公堂訊理各情均登前報昨日捕房復將施姓並各件解案翁太守再加細詰飭將施姓及各件一併送縣辦理 
[欠捐衡斷]  
　　法工部局收捐洋人至法公堂禀稱西歴二月分月捐有舊貨店一户以銀合算應繳錢五百餘文小烟舘三户應繳銀二兩一錢均不交付經捕房傳各該户到案請追翁太守質諸各户據歐王氏稱開舊衣店實情生意清淡無從措繳求恩免捐中外官謂此係工部局定章豈容推諉白繙譯官俯念苦情屬實謂本月之捐當格外體恤由公堂撥給嗣後逐月着該氏照數捐繳至烟館王施氏陳夏氏張夏氏應繳之捐斷令如數繳出云 
[行兇重責]  
　　禮拜日報列控被勒借一案兹悉捕房查得王阿順夏榮祥兩人實有行兇情事故昨日復將兩人解案翁太守判將王阿順責三百板夏榮祥責二百板以儆 
[竊褂執住]  
　　昨晨六點餘鐘招商局江天輪船抵滬船攏碼頭卽有托稱各棧接客者手持一紙口中亂嚷我係某棧某棧有一客正在收拾鋪葢其皮褂一襲掛於傍邊該客固老於覊旅雖在收拾却四面留神先見一人自稱長發棧繼來一人稱同和棧察得兩人情形均屬可疑故早爲留心詎後來者已將該客所掛之皮褂取在手中欲逸當卽將褂執住隨欲拉人其人飛奔逃去按各埠輪船開到時此等事殊屬不少趁搭之客可不隨時隄防哉 
[水手溺斃]  
　　本月初九晚間英國兵船名赛得來克泊於黃浦有水手由岸下船失足落水衆人競前施救卒未撈獲想與波臣爲伍刻下屍身尚未尋見是可慘已 
[廟園鬥毆]  
　　前日會審公廨有巡捕獲解沿街賣畫張之山東人以其夾雜春宮淫畫送請訊究當經陳太守查其所夾帶者祗二三張姑念愚民無知燬其畫而不予深究不意廟園中亦有此等賣畫張者爲琢玉匠所見取一紙觀看未及給錢竟携之他往賣畫張者不服追奪爭毆原非琢玉者之所能敵因復紏集同業數十人意圖報復惟琢匠皆蘇人祗能虚張聲勢一時閑人聚觀奔避紛紛不一雖已將賣畫者圍困迨 
 
在 
 
 

Page 3

 
 
至動手琢匠竟被打倒多人甚有落河者在見者莫不謂北人之勇旋爲圑防局得知彈壓始散云 
[光緒七年十二月十四日京報全錄]  
　　宮門抄○旨五道○發抄旨四道○學士文奏爲敬陳管見摺子○又奏敬陳管見夾片○湘撫李奏請改獎夾片○十二月十四日内務府國子監侍衛處值日無引見○怡王續假一個月○内務府奏派更換犠牲所值年派出廣壽○又奏派宣仁廟行禮派出啓泰○召見軍機○發抄李鴻章奏宗室德本等京控坆地被挖案審擬奉旨刑部議奏欽此○又儘先同知魏箴言補新設大名府管河同知奉旨著照所請吏部知道欽此○又請將疏防强刼之涿州牧查光泰議處奉旨督照所請吏部知道欽此○丁寳楨奏川省州縣現在播種民情　　來春毋庸接濟奉旨著照所請户部知道欽此○○太常寺題八年正月初一日元旦祭太廟後殿奉旨遣本格行禮欽此○又題正月初十日孟春時享太廟奉旨遣載勛恭代後殿遣晋祺行禮東廡遣載津西廡遣瑞興各分獻欽此○又題同日祭太歲壇奉旨遣奕詳行禮兩廡遣載英白桓各分獻欽此○又題正月十四日祭祈榖壇奉旨遣隆懃恭代欽此○旨瞿鴻禨補授翰林院侍講學士欽此○○奴才文碩跪奏爲敬陳管見仰祈聖鑒事恭照大内門禁亟宜嚴肅前此宿衛官兵怠忽玩泄節經臣工條欽奉飭交御前大臣等會議章程奏蒙明詔飭下欽遵在案數月以來奴才於到閣察本見東華門文華門值宿護軍較從前早朝退值後差爲改觀然邇者東華門匾上額勒登額字又忽不見不知是自脱落抑又遺失如其脱落則到地必有聲響斷無值宿護軍毫無知覺之理且其字亦當有着苟其無着必又失矣夫匾懸重檐之上旣高且滑當年嵌造諒必堅實斷非昏夜倉卒所能挖竊者何竟遺失殊不可解使萌孽漸潜滋其流弊何堪設想竊謂察失立防不容已也謹就管見酌擬八則臚陳如左一大臣值宿察更向來僅及平地珠車城上則未嘗登涉蓋各門官兵分應兼顧馬道如果認眞守護城上自不致有疎虞初無待於巡視也無如比來功令申飭再三而城上屢經被竊是不可不思變計矣請飭下景運門該班護軍統領嗣後除仍嚴飭各門官兵認眞兼顧馬道外每月不必拘定准期亦毋庸預傅時刻無分晝夜隨時會同内務府文武大臣分投上城巡視數次每巡必行歴兩門此上彼下如遇夜分燈籠自不可少但須嚴飭兵丁跟隨不准私携烟袋等物上城以昭愼重一六班值宿王公領侍衞内大臣例不察更外其餘均應周歴巡視隨處督察現在景運門護軍統領巡視内廷宮墻以外文武職大臣巡視正朝各處珠車第圍墻外多内務府珠車其護軍則屬包衣統領管轄總管内務府大臣節制故其報單僅遞内務府不遞景運門而八旗珠車報單又僅遞景運門護軍統領不遞文武職大臣不過每日派護軍二名隨從該大臣等一察而已循名核實難與責成奴才愚以爲似宜酌分段落各俾專司庶有實濟擬請嗣後太和門親軍及昭德貞度等門以内中一路護軍值宿均交散秩大臣偕同該辦事章京督察巡視凡包衣珠車專交内務府大臣率同包衣護軍領督察巡視八旗珠車專交景運門護軍統領率同司錀長督察巡視至文武職大臣旣無本管兵丁則協同稽查是其專責應不分文武每日輪一人分巡包衣珠車一人分巡八旗珠車以輔各該管大臣之不逮用收相助相維之實濟巡察之法應每日　門後先察一次旣而夜分再察每　由隆宗門司鑰長撥給文武職大臣護軍校或藍翎長一員護軍各五名以資差委散秩大臣應帶親軍數亦如之各處報單遞本管大臣外應令兼遞稽查大臣以憑察核該大臣等接到報單次日交班時應付侍衛處主事呈明王公内大臣存案抑總管内務府大臣差務煩重員數又少查内務府缺之奉宸苑等三院卿本任職司較簡其品秩視郎中較大若照内大臣補班之例令其補進内務府大臣班揆之體制更覺允協可否之處祗候聖裁一欽惟我朝家法首崇勤政然往昔視朝恒以卯刻開門接事在丑正後有時或及寅初近今予正卽開門矣是當年爲赴圓明園遞事德勝門西便門方開時也毋乃太早恐轉非執中之道嗣後可否改循舊制恭候欽定併請申明舊例非黎明辨色不准擅出禁城以重門禁抑東華門西華門應禁婦女步行出入以肅觀瞻一凡紫禁城内地面皆隸奉宸苑管理而内閣各館起居注内務府上駟院鑾儀衛内庫各等處則由各該衙門自派官役住宿看守此外又有各部院衙門公立值房爲諸臣待漏退食之所雖非經制衙門然而相沿已久其承應人役有由各衙門另派者亦有交内務府蘇拉照料者情形不一總之在官人役諒不敢輕自犯法第無查點章程則彼此不相稽核空閑處所難免有閑人混跡託足之弊請嗣後凡有專隷衙門處所應仍由各該衙門自泒官役住宿看守其無專隸衙門空閑處所應由奉宸苑酌發官役看守巡邏仍將所派官役姓名人數報明内務府景運門請給腰牌以便查核遇有更替節時知照各该官役住宿處所除由值班大臣官兵抽查外並令伊等互相究稽日後倘有閑人混跡託足之事如敢漠視一經發覺除相去甚遠隔墻隔院者免其查究外其相離較近出入見聞理難諉爲不知者容隠之人卽使訊無賄賣徇庇情獘亦應比照外間保甲連坐例加等治罪其有留心盤詰者不拘遠近均准扭赴值班大臣前出首首告得實量干奬賞至若阿哥所地更尊崇尤宜愼重現在内無關防雖門　森嚴而屋宇旣多缭堪又矮不可不加之意也宜如何派撥官役常川邏守之處請旨交該衙門妥籌辦理奏明立案嚴飭所司愼勿敷衍塞責一太監他他附近宮墻之外規制尤宜嚴肅第若輩給使内廷例不准常出禁闥則置買日用什物以及担煤汲水等事勢不能不藉資人力又其屋内瑣碎工作需用匠藝亦情事之所不能免者諸如此類應如何稽查約束其藉資人力或應視锡　甲由内務府撥給幸者庫蘇拉種種章程必有成法總不外乎欽定宮史及現行則例特久廷臣工未能諳悉旣無模範在胸臨事未免徬徨失措因而非過則不及者時或有之請旨交内務府將有關門禁稽查約束各事宜欽奉諭旨一切章程逐細摘出恭錄知照景運門等處值班各大臣以憑一體欽遵惟是例舉大網其有詳細節目或爲例所未及而又實係勢所不能免之事與其勉强遷就姑漫聽之似不若由内務府準情酌理嚴定章程奏准明示實力奉行轉得　查有所限制一查大清門内乃紫微禁近之區西苑三海爲翠　臨幸之地其門禁應與大内一體愼重請旨飭下各該衙門嚴飭所司加意典守勿任廢能致干咎戻三海宜倣御園查騐陳設例每年夏季由該衙門奏請欽派大臣查騐一次並請紫光閣敬謹抖晾文武功圖蹟功臣像亦愼重珍藏之一道也仰各部院衙門微員吏役人等徒步　公往往由紫禁城内往來行走不過意取便捷稍節步履律以定制原屬未協奴才愚以爲因公行走易於辨識揆情度事似尚無大窒碍嗣後如累實係微員吏役因公行走可否准其由闕左右門東西長安門往來出入之處出自聖恩至於紫禁城内則非有應進内公事仍不准擅自行走以示限制一親軍前鋒護軍等營職司宿衛卽使巡邏周密守護謹嚴亦其職分當然卽不行爲勞績惟　當積疲之後力挽頽風似不得不略從鼓舞以昭激勸請旨飭下各該管大臣嗣後值班官兵如有遇事果能盡職者卽當量予奬賞甚則拔以升階倘再疎忽别經發覺其失察之咎亦必從嚴懲治其或偶爾疎忽於前旋能緝捕於後所有應得失察處分籲懇天恩似宜准其抵免俾該官兵無所廻護不致仍前畏首畏尾隱忍瞻徇抑上年午門值班綠事獲讉兵丁其咎固所自取然核其情由尚爲愼重職守起見故得仰邀皇太后皇上特恩寛免餘罪現在事閲年餘伊等旣知愼重職守則是尚能當差効力之人方諸同儕可謂錚錚設竟終身廢棄未免可惜可否飭交該都統先令挑充　甲効力如果奮勉遇有護軍缺出仍令　先充補抑或至 
 
 

Page 4

 
 
徑令開復謢軍遇缺坐補之處出自逾格鴻慈或亦力矯積習策馭羣勵之一道也一宿衛官兵怠忽玩懈督責固所難寛而風雪嚴寒勞苦亦殊　念前已蒙恩賞加經費現際隆冬該管大臣自應籌畫添給柴薪其例在門洞值宿兵丁尤宜給予勒木噴扼要支搭俾資棲止用示體恤奴才管蠡愚見是否有當臚欵敬陳伏祈皇太后皇上聖鑒訓示謹奏奉旨已錄○○文碩片再查文職武職大臣進班先是欽奉特聞數員輪流入值旣而指名擬派奏請入值者有之至同治年間經該大臣等於遵議進班章程案内始請文職至三品武職至二品卽令一體值班毋庸一一奏派於是員數加多更番較前稱裕然而但諭官階初未計及年力伏思大臣值宿有督察拱衛之責奔走在所不免步履貴乎康健入值諸臣中有年齒漸高之人雖精力未衰無妨任事然論步履之長終恐非其所勝故御前乾清門侍衛帮轎差使猶必擇其年力强健者　令充當義有取焉大臣任使朝廷自有權衡顧欲事歸核實則前此值班大臣原議章程猶有未盡之處亦不敢不一提奏不揣冒昧謹附片具陳伏祈聖鑒奴才不勝　營之至謹奏奉旨已錄○○李明墀片再准吏部咨議覆前陜甘督臣左宗棠奏保籌解協餉及各項差使出力人員分别准駁一案單開鹽運使銜道員用湖南候補知府呂世田請以道員仍留湖南補用查該員已補永順府知府是已係候補道今請以道員仍留湖南補用係屬重複應令另核請獎等因當經轉行遵照兹據湖南善後局司道詳請該員呂世田改獎隨帶加三級以示鼓勵理合附片具奏伏乞聖鑒敕部核覆施行謹奏軍機大臣奉旨吏部議奏欽此 
徑 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
