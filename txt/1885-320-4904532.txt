# 1885 - 320 - 4904532

 

Page 1

 
 
[順天江南浙江江西四省闈墨出售] [  申報舘主人啓]  
　　本科順天江南浙江江西四省闈墨本舘業經先後排印校對無訛紙張潔白頗爲士林珍賞定價順天闈墨洋七分江南八分浙江江西均七分售處仍照曩例揣摩風氣者所宜先睹爲快也 
[五十八號畫報出售] [  申報舘主人啓]  
　　前者高麗禍起蕭墻由中朝發兵勘定大院君旅麐保定數載於兹今奉恩命釋令歸國自啓行以迄抵埠層層護送處處將迎字小之恩無微不至亟之以供衆覧報首畵譜兩圖仍係羅漢爲任君阜長所繪後附淞隱漫錄圖說一則准於十六日出售此布 
[觀影戲記]  
　　地球之大海居其七合亞西亞亞非利歐羅巴南北亞美利加計五大洲僅得十之三分徑行三萬里從前必九閱月始可環行一週自法人雷彼斯開濬蘇彝士河由紅海北土之近埃及者鑿爲水道直逹歐州而後九十易晨昏全球卽可行遍泰西人士咸稱其便群以爲千萬年利賴在於此矣而中土迂拘之士足不出户外日惟手高頭講章壞爛時墨咿哦卒歲不知其他試語以五洲之廣大萬國之紛繁不特法度方輿瞠目不能對答卽何者爲英俄何者爲德法亦且茫乎莫曉無異瞽者之叩槃亦有性成倔强者且怫然作色曰我中朝堂堂大一統撫有中外凡有不隷版圖者皆番儸耳峒苗耳烏足以掛諸齒頰噫卽是以言而欲求精通時事熟悉輿圖以備他日皇華之選譬之欲北轍而南其轅其尚能由漸而至平顏君永亦素習西學濟人濟物惻隱爲懷常有見於迂儒之物而不化慨然興浮海之思意欲博攷　咨以備國家之稽攷於是携輕裝附輪舶環游地球一周以擴聞見歴十數寒暑始返中華反則行囊中貯畵片百餘幅皆圖繪各國之風俗人情禮樂刑政以及舟車屋宇城郭冠裳山川花鳥絶妙寫生罔不曲肖暇時置機器上以輕養氣燈映之五色相宣歴歴如覩俗謂之影戲滬上某西伶曾一演之顧顏君以爲事屬游戲尋常固不輕示人也本年兩粤告災山左及各沙洲亦無不哀鴻遍野除王陳李施諸善士竭力籌賑外其餘如書畵醫藥鐵筆照相諸家亦無不善與人同集資勷助顧事屬數見未免若土飯塵羹雖有善心終無實濟顏君曰喜新厭故人之常情影戯亦創見之端曷弗張之大廷廣衆中俾諸君眼界一恢當不吝傾囊資助乎遂商之格致書院中西董事於本月十五十七二夜在院中正廳開演以七點鐘爲始十點鐘爲止入觀者人輸洋蚨五角全數歸入賑捐月圓之夕攤書旣畢挈伴往觀于則報時鐘方敲七下座上客已滿見李君秋坪謝君綏之黄君子元已先在相與立談數善時則堂上燈燭輝煌無殊白畫顏君方偕吳君虹玉安設機器跋來報往趾不能停其機器式四方高三四尺上有一烟囱中置小燈一琖安置小方桌上正對堂上屏風屏上懸潔白洋布一幅大小與屏齊少選燈忽滅如處漆室中昏黑不見一物顏君立機器旁一經點撥忽布上現一圓形光耀如月一美人捧長方牌上書羣賢畢集四字含睇宜笑宛轉如生洎美人過而又一天官出絳袍烏帽弈弈有神所捧之牌與美人撫異惟字則易爲中外同慶矣由是而現一圓地球由是而現一平地球顏君俱口講指畫不憚紛煩人皆屏息以聽無敢譁者顏君之出游從滬上始故地球旣畢卽接演虹口之公家花園旣又現浦江清曉圖海天落日圖是爲航海之始不多時又現格拉巴島是島居民俱屬回教云係印度之屬地其轎如箱然兩人舁之以行一女子半身微露雖黑如黝漆而拈花一笑亦解風情計全島景象繪爲四圖隨解維至赤道西例輪帆過此水手必扮作龍王演劇跳舞凡未經赤道之人見之必肅恭下拜又爲一圖至此則爲印度之開兒克道　帆檣林立估客如雲一鬧巿集也入内地至勃乃叩司河爲印人澡身處復至一廟中奉數獼猴緣樹跳躍土人皆羅拜以爲神適英太子游行至此長身玉立身衣淺紅衣印員咸陪侍焉印地多虎患土人獵之不遺餘力復過安定海邊是海屬天竺爲古時文殊誕生處計閱六圖而印地之游畢旣而現出米祿港風景自爲入埃及之始埃人亦信回教其謨罕默特廟以石製成規製極宏敞廟中有先王石像高可十餘丈埃王之墳則四方而銳其巓二三千年前古蹟也有一石像人首而獅其身顏君曰是亦古廟人從口中出入誠奇矣哉其國文武兩員亦皆圖其地身像埃京名鉛羅無舟楫之利貨物皆載以駱駝共現八圖而埃事已觀止遂接觀蘇彝士河初繪一全圖旣又繪船過蘇彝士河圖稿楫帆桅頗形熱鬧漸漸入地中海至法屬愛而及哀司是地雖爲法屬然教則不從法而從回士女皮髮皆黑又分繪七圖然後至大洋出惡帕斯抵英國帕志嗎斯埠直逹倫敦倫敦在退姆斯河邊終年有霧其士女之丰昌人物之饒富五洲弁冕無俟贅言折而至巴黎斯是爲法都復折而至西班牙古名大吕宋次第至德之伯靈奥之維地納美之華盛頓京紐約埠俄之聖般得羅堡日本之東京中國北京之天壇然後言旋滬上而顏君之游畢顏君之影戲亦竣矣顏君之言曰人有鍵户讀書欲攷地輿而不得一經今夕觀覧旣可畢振災之願又可供攷証之資然則雖曰戲也顧可以戲目之哉我獨惜是戲演於黑室中不能操管綜紀致其中之議院王宫火山雪嶺山川瀑布竹樹烟波僅如電光之過事後多不克記憶獨記一事有足爲薄俗風者西班牙一高山氣候極冷積雪不消人行其巓輒爲顚墮有善士卜築其際教犬使馴擾頸間懸酒具身上被毡條見有仆于雪内者犬卽群爲之掖起披以毡條飲以煖酒俾得死而復甦噫今之人勢利存心炎涼頓易見人得意則趨奉之見人失意則揶榆之甚且落阱下石肆意傾排雖曰忝然人面我以爲直犬之不如矣然則是戯也可以擴見聞可以振飢饉抑且可以愧澆漓戯云乎哉 
[本舘接奉電音]  
　　昨日下午一點三十分時本館在京訪事友人飛電傳來本月十五六日諭旨三道敬謹譯登○十月十五日奉上諭鑾儀衛奏直隸欠解地租及應徵本年租銀請飭催迅解一摺直隷藩司欠解鑾儀衛地租銀兩爲數甚鉅現在發放各欵需用孔急着李鴻章嚴飭藩司卽將歴年欠解該衙門地租及應徵本年租銀務於年内如數批解以濟要需欽此同日奉上諭户部奏遵議山東巡撫奏　災各州縣接放冬賑請酌撥京餉一摺山東被水各州縣現在散放普賑惟時值隆冬窮黎無術謀生望賑彌切加恩着准其截撥來年京餉銀五萬兩於應解地丁項下照數劃撥卽着陳士杰嚴飭印委各員核實散放務儘實惠均沾毋任吏胥絲毫弊混以恤灾黎餘依議欽此○十六日奉上諭二品頂戴七品卿銜記名海關道李鳳苞品行卑汚巧於鑽營屢次被人叅劾著革職永不叙用欽此 
 
 

Page 2

 
 
[伏匪宜防]  
　　近日漢口紛紛傳說上游洞庭湖地方及湖南岳州府一帶聚匪衆多器械全備數日前曾搶刦該處當鋪錢莊及有名之大鋪共十餘家該處防營聞警之下出隊勦捕因匪多兵少未能弋獲云云於是卾省各大憲先事預防嚴密稽察適近日校射武闈馬箭應試士子約止一千數百人不難稽考并飭各城門遇有形跡可疑之人留心偵察至漢口地方則除漢陽府縣官親自渡河到漢訪查外每夜有陳司馬胡都胡彭大令仁義禮智兩巡司　外又有巡防營之黄都戎並各坊委員與諸營啃官或帶勇或减從輪流稽查已屬不遺飭力近日更將各叚栅欄赶緊修葺嚴司啓閉並將通鎭十家牌燈一律派點責令更夫照管務使一槪通明宵以逹旦黄昏時候各棧點騐循環簿以查寓客數目自初六日後每夜後街於九點鐘閉栅大街於十點鐘閉栅其餘酒館飯店茶肆烟間一律早閉或云匪黨搶劫之事並非在岳州府用新堤也或又云武漢衙門被匪人投帖内言王先生帶領多人前來復上年破獲教匪之仇云云總之謡傳不一未可爲信而各處時有伏匪在在堪虞不得不嚴行防範况屆開辦冬防之時大憲之整頓防務原不係乎謡傳之虚實也 
[盜案紀聞]  
　　鎭江迤西鮎魚套地方向有木行及零星雜舖初八日一更後有盜匪十七八人各持器械擁至余萬泰木行劈門而入行中譜人見其手執凶器凛若雪霜股栗懾伏不敢復動任其搜括及盜去後查檢所失錢洋衣物約值一二百元開單報縣請爲緝捕未知能否弋獲近來盜案時有所聞何伏莽之多耶地方官於沿江口岸似宜多撥炮船其城鎭各處亦宜多派弁勇平日守望相助聞警立刻赴援庶商民可安而奸宄歛跡矣 
[粤東紀事]  
　　十月初二日爲倪中丞覧揆之辰闔省官紳均赴撫轅叩賀中丞以時事多艱並未稱觴祝嘏一切禮儀峻行辭謝亮節高風罕有其匹○兩主考本定十月朔起程回京因初二日中丞壽辰理須赴轅拜祝以盡寅誼遂緩至翌日午後始行解纜是日文武大員齊集近日亭行三跪九叩禮寄請聖安憲舟揚帆時珠江巡船皆燃炮相送聲威甚壯○武闈馬射改期初三日校閱○南韶道華祝三觀察闈差已畢兩院飭令回署以重職守觀察卽於初三日起程○李若農學士回京供職已列前報兹聞學士於初四日附輪往香港再由港赴申取道北上○前月杪河南新廟側回祿爲災經列前報計是役燒去舖户三十餘間受災誠重而保甲局委員赴督轅禀報僅稱燒去草屋七間督憲以委員報事不實貽悞地方嚴加申飭并記大過一次○闈姓彩銀原定昌程簪花後十五日開派惟本科武闈限期太迫投買者紛至沓來應接不暇故文闈彩銀延至十月初二日始行開派獲采之人無不望眼欲穿也○武科闈姓大憲爲防弊起見特令截投之後再行開射該商等以止截過早所收無幾求請寛限數日以廣招徠大憲不准遂于初一晚一律截止計所得卷數視文塲頓形减色○初一日迭出刧案兩起一係大河基某號未店有親串獲闈姓彩銀數百兩寄存店中被匪徒偵知卽於翌晨破扉直入露刃相脅店中夥半畏其猙獰不敢與敵計劫去白銀六百餘兩又南海椒村某姓家是晚被匪明火入室傾箱倒篋搜括靡遺臨行時放鎗示威使人不敢追截聞兩案均已報縣請緝未識能弋獲否○某甲年逾不惑向以刀筆爲生顚倒是非無惡不作日前急染瘋疾終日喃喃自語如醉如癡一日家人不及提防甲竟以利刃自剌咽喉登卽斃命聞者皆謂爲作孽之報○初一日香港輪船泊岸有某甲衣服麗都不似匪類惟身畔挾私土數件關勇查知向前搜檢甲猶力爭被關勇毆辱一遭狼狽而遁○保甲局出示云現在開考武塲人跡叢集良歹難分况時近隆冬也方尤加緊要烟館飯店限二更閉門不許擅留閒人以杜奸細如違拘究 
[西江紀事]  
　　張總戎大雄由行伍起家歴署中軍叅府南昌恊府等缺聲名赫濯幾於有口皆碑本年七月某日其夫人偶沾清恙逮赴瑶池少君三人一以進士任部郥轉海關道需次京都一以舉人候補知府需次廣東一以舉人候補同知需次福建先後聞訃奔喪九月杪在省城旅寓開喪闌城文武各員皆往奠醊冠裳車馬極盛一時藉非父子濟美兄弟競爽烏能有此多福多壽太夫人其斯之謂歟聞三少君不日將扶櫬回鄱陽慄籍厝安屆時素車白馬執紼臨歧者自必仍前熱閙噫盛矣○武闈將屆考生皆在馬道中熟習騎射以期技妙穿楊馬道凡三某日廉纎微雨兩馬道皆形潮濕僅一馬道稍乾各生咸攢聚於斯互相比賽某生偶爾不愼突從鞍上顚墮致馬驚逸踐死道旁一童年約十餘歲迨家屬聞信赶來已難施救惟自嗟實合不猶而已○澹臺門外先賢澹子羽之舊隴在焉每年十月之朔中丞循例致祭本年是日適在考閱武闈騎射因泒委候補道范觀察前往行禮其各廟行香則派委候補道周觀察瓜代云 
[淮堧郵報]  
　　淮揚海道王芍農觀察查看海州災象一事前日登列報端兹悉觀察於上月二十五日回浦二十七日又赴揚屬查看水災以便申詳藩憲方之古人戴星出入誠有過之觀察眞王事靡盬哉○上月二十七夜四風怒號鐵馬聲琤瑽不絶峭寒驟至幾于冷透鴛衾二十九日晨起濃霜遍鋪屋瓦堦磚一白如雪水甕中積水尺許早經沍結成氷無衣無褐何以卒歲安得萬千絮袄人庇天下窮黎也○二十九日申刻河北華祖廟西某姓失愼致兆焚如祇燬草屋三間尚未池魚殃及○丁邑尊編查保甲後一律散給更牌責令牌長按户輪流抽丁司拆其油燭等費則由各鋪户酌量攤捐名爲十家更防患未然誠哉法良意美也○漕艘回空已有五成向章所帶土儀免抽厘稅其黄豆豆餅豆油小麥皮毬洋藥等货則不在其例兹聞宿遷一帶年歲甚豐所有豆麥餅油多有水手携以牟利刻漕憲已聲明定章曉示船户將一體扦視納稅以重餉需云○上月二十九後天氣稍轉陽和初三晚封家姨又怒號徹夜翌晨陰雲四合細雨如絲雜以雪珠敲櫺聲脆繼而雪花六出飛漾空中占者謂爲來歲豐稔之兆○前報載增撥浙蘇漕粮各十萬石爲河運一事兹悉實係子虚烏有之談○福州穆將軍由閩赴都於二十九日抵浦翌日北上漕憲寄請聖安 
[騐屍詳誌]  
　　昨報情急自縊一則兹得其詳再錄于在盖延生昌米行係寡婦范潘氏所開死者汪慶棠卽昨報所謂孫慶棠在該行爲經手緣本年八月間有同業萬豐行經手葉公濤借去本票一紙計銀一百五十兩劃付源記錢莊當由葉出立萬豐本票一紙向延生昌兌換嗣因延生昌票　次到期而萬豐被様楹先生席姓掷包脫逃後葉被累無力支持因卽將行倒閉而延生昌所出交源記庄票到期向收汪慶棠商諸庄夥瞿戟林卽戟堂謂此票係爲萬豐代出萬豐業已倒閉可否緩期料理莊夥以票有延生昌鬪印理應向爾行收取銀兩爭執之餘互扭至局由局移送至縣旋經莫邑尊訊明押令汪慶棠繳銀在案嗣汪陸續措繳外尚虧銀六十兩有奇着交保出外限于十日内理楚詎汪得釋後竟無頭緒及前日限期將屆無可爲計該莊夥瞿戟林又至行催逼汪無奈向主婦范潘氏商說潘氏答以行中由爾經手理應由爾調度况此票係萬豐葉松濤所借理當爾去料理汪卽回行而莊夥瞿戟林亦復赴延生昌向汪逼索兩相口角汪被瞿批頰數下旋經行夥沈秋田張昆出等出爲解散是晚瞿卽在延生昌住宿此係本月十四晚甫及三鼓時事也稍頃行中人均皆安睡汪卽懸梁畢命至十五天明行中出店起身見汪已自縊身死當卽報知行主范潘氏旋經該氏倩人赴大塲報明汪之家屬來滬屍妻汪楊氏得信後旋於十五日傍晚時抵滬旋遣抱邱錦山協同地甲裘福投縣具報請騐莫邑尊准於昨午後三點鐘時赴屍場檢騐先傳該行主婦范潘氏至案間汪慶棠係爾行中何人答係經手又問汪因何身死答稱八月間由同業萬豐米行經手葉松濤借去本票一紙劃付源記錢莊嗣因萬豐倒閉以致票欵無着汪之身死實被該莊經手瞿戟林逼勒所致邑尊謂旣向索銀亦不至自縊答稱瞿因將汪批頰情急致死又問批頰之時可有人看見荅稱行夥張昆山沈秋田均係眼見邑尊 
 
 

Page 3

 
 
着該氏退去飭傳該氏之抱告唐雲坡至案據供與該氏有葭莩親向在行爲夥此次汪之斃命實被該莊逼迫所致餘供與該氏同旋據屍妻汪楊氏至案供稱丈夫汪慶棠年三十九歲係大塲人生有兩子向在延生昌爲經手此次不知何故慘斃叩請伸雪邑尊訊供畢飭將屍身抬至案前令仵作如法檢騐旋據喝報該屍實係自縊身死並無别故邑尊離坐親騐無悞又據抱呈邱錦山投案稱死者汪慶裳係小的之外甥婿現見屍身青紫定被毆傷身死求恩伸雪邑尊謂現經本縣騐明何得多瀆爾旣堅執有傷先須具結來案再行復騐如騐後仍無傷痕須將爾究辦又問屍妻汪楊氏爾意若何答稱小婦人情恩自行棺殮並叩請免封邑尊謂須具免封自行棺殮切結備查並諭赶緊收殮汪楊氏邱錦山均遵諭而退邑尊飭亷差將一干人分别帶回縣中候補提指唆人証到案再行訊究 
[盗犯發回]  
　　盜冒捕鹽案内之李文明小仁寶等五犯訊供解府情形均已列報該五犯業由府憲發回于昨晨抵滬莫邑尊飭將李文明等收禁候核 
[滬上雜聞]  
　　憇安公所董事謝文兆等禀請關道憲邵觀察擬在老闈之北分設巡防局酌撥兵勇一棚專司巡緝等因已登前報兹聞道憲行將派委巡員惟批示租房及一切經費須該董自行籌欵苟能經費有着辦理裕如則常年設立亦可保衛地方云云該董等遂於從前設局之處命　保預備開局事宜矣○麥總巡訪明虹口賭棍及地主姓名開單呈請英廨委員羅太守派差拘拿旋經獲解各賭棍笞責荷枷昨又經差捕拘到地主張姜氏石吳氏解送公堂太守命發官媒收管候訊○某洋行夥持單至呵咖喇銀行收洋曾在門房暫坐將單放在桌上一時疏忽竟被吳明金取去冒收銀行夥見是單係中國之上單問其來源及洋數吳支吾莫對銀行夥詰得來原立卽交捕暫押一面報知失主諒今日當解案訊懲也 
[另建馬頭]  
　　往來淞灟之飛雲小火輪船本租招商局甯波碼頭北首之小碼頭作爲上落搭客之所因嫌不便故禀請法工部局擬在小東門巡捕房後面建造碼頭聞公董局各董事籌商之下已經允准經法工部局打様西人勘明界址卽欲動工云 
[空盼從良]  
　　粤妓李阿美投英會審公廨訴稱小婦人欲嫁陳鈞被鴇梁氏掯阻求請提訊俾得永脫火坑陳艢小的願娶該妓爲室該妓亦願相從請爲作主羅太守正在訊理時該鴇亦投案聲稱陳欲娶阿美言願出身價洋四百元豈知徒托空言分文無着反嗾令阿美喊寃又有陳良忠自稱與陳鈞爲友鈞曾言及欲娶該妓借去洋百元旋知已許償身價洋四百元但除百元外仍屬妙手空空以致事成畵餅向索借欵亦屬虚懸太守問梁氏先收過一百元不梁稱陳初來時費洋百元之譜後欲娶妓並未付洋太守飭將該妓發官媒收管陳押令交還良忠之洋再核嘻花窟中稱大老官者孰非金玉其外敗絮其中世多賈至誠於陳乎何足責獨惜該妓眼巴巴盼望終致好事成空未便歎火阱難離不免向隅抱痛耳 
[細鞫拆梢]  
　　逞兇待訊一案屢登前日報端翁太守以宋斌鰲曾供在小東門外烟館吸煙被楊明拆梢訛詐因飭包探孫寶生傳到烟館中人以備研訊昨晨太守着將宋及沈雨庭帶案烟館夥顏維新訴稱是晚九點鐘時先有素未來過之四人前來吸烟不知名姓内有一人不知何事進出不休繼而外面有人呼喚其人卽走出忽被人一推致觸碎玻璃窗擊翻洋燈小的等急爲收拾不暇推究緣由太守謂走出之人可認得否答稱時在夜間又舉手忙脚亂確不能辨認分明太守指宋間曰可是此人否顏稱認不清楚惟身空紫花布窄袖緊身現此人所穿元色布馬褂太守將宋研求仍稱楊明詐洋四元說是掛號錢小的答以無有卽被褫衣並將洋元攫去太守謂爾是兵船上人與爾尋仇者是李姓領來並不在烟館之内况爾身畔之洋現已被伊攫去保以到仁濟醫館後身畔尚有洋一元銀一塊明是爾向沈拆梢褫衣質洋存在身畔爾所稱楊之拆梢毫無憑據爾身畔有洋則向沈拆梢反有憑據矣况沈在福來烟館被爾拆梢並非在德順烟館隨着將宋帶去管押重復詰沈仍照前供太守謂爾亦非安分之人亦着帶進復詰之顏顏見無人始稱起先有四人進内後此人身穿長衫馬褂及聞外面呼宋此人卽將外罩脫去露出紫花布緊身出外不多時卽將玻璃窗敲碎打翻洋油燈裏面三人亦卽起身欲出小的見烟資無着急將一人拖住始取到烟資太守着退去 
[法界公堂瑣案]  
　　成昌錢莊謝燕章偕永順布莊主施鶴汀扭控義隆布店主王叙卿虧欠倒閉潛逃一案訊追情由疊登前報翁太守以叙卿非尋常虧欠可比因著管捭昨晨施偕吳袁瞿周等欠主六人請追前欵太守飭將王帶出詰問王供成昌莊等六户已挽人調處明白允還三成半現銀餘出票據太守謂現到案者尚有七人爾意如何料理答稱求准保出託蔡桂亭理處太守謂若不比責終屬玩延姑念生意中人從寛責手心四十下限三日理楚如再不遵當子笞責○前報列王藹如王芝滄控王春元欠洋一案昨藹如遞禀并附領狀一紙訴稱現悉豆餅五十張已經收到經人調虚尚欠洋五十元除去公堂上領洋十五元尚短三十五元立票交執因之已經應允爲特具禀請銷翁太守謂此事爾旣應允爾可於禮拜二投公堂具領旋據春元之母某氏携呈帳簿訴稱芝滄亦曾用空洋元現求准將丈夫仁詒保出太守謂事由芝滄控告可先繳洋三十五元理楚伊案然後具禀控追帳簿當還該氏叩謝而退 
[嚴佑之梁資卿先生九月十三日廣西桂林府來函]  
　　啓者初二日具上一信諒已投覧頃奉第三號信并初四電示知又解二萬來源不絶災民幸甚山東江南各處呼籲諸君子眞有應接不暇之勢籌欵旣難放欵不得不苛臨桂靈平興安義寗均僅就房屋冲刷者每大口給銀一兩五錢小口减半粤西向來瘠苦從未辦過協振此次賑給雖非倉猝救命之時然可以藉開風氣民情强悍一遇凶荒卽成羣搶奪今年幾乎釀事得諸善士籌資接濟未必不可消患無形洵造福不淺也倘能欵項有餘禀請存典生息留爲異日灾荒之用旣爲粤西災民之福亦爲天下蒼生之福特恐捐户不明其故後有凶荒呼應不靈究竟可否祈酌奪山東久被水災百姓異常困苦今年决口究竟如何江南沙洲又被水災災象究屬如何均望從優分濟爲禱敬請台安嚴作霖頓首○啓者粤西於五月朔大雨滂沱初二日夜如注水勢突長數丈省河兩岸冲去鋪户一二百家倒坍房屋不計其數約斃人口七八百名而大溶江一帶人物舖户一律冲刷靡遺興安淹斃七八千人靈川淹斃三千餘人臨桂十餘村全行冲完大圩鋪户十存五六陽朔水過城牆數尺魷傷人不多賀縣災不甚重懷集冲坍房屋甚多柳州災亦重現幸水已退盡惟被災者房屋器具衣服一槪俱無雖得一賑斷然無濟於事奈何此請善安梁輝庭頓首 
[影戯助賑]  
　　顏永京吳虹玉兩善長痌瘝在抱於本月十五晚特設西法影戲在格致書院開演所得戯資悉數充賑其中精美奇異變化無窮誠爲巨觀卽英德法美日本等處京都及沿途名勝地方如在目前不啻身歴其境聞今晚再行續演務乞各仁人聨袂而起於賞玩之中庽賑恤之意功德無量謹誌之並代災民百拜叩首道謝 
[留别寄園居士]  
　　九日逢君東海濵斑斑兩鬢困儒巾相形都是知名士此别應無不老人淪落誰憐龍在野浮沉自嘆德無隣曉風送客江南去好把新詩寄我頻○由燕臺登輪作故園今喜束裝還七載飄零天地間滾滾波瀾通燕域森森樹木接荆蠻新潮帶雨朝歸海山氣吞雲夜入關少小縱横十萬里凌風高唱大刀環[  成山鷗侣氏小草]  
 
 

Page 4

 
 
[江督轅門抄]  
　　十月初九日一鳬輪船童懋元送主考回初十日代理六合縣曹明志交缷回新選徐州府豐縣王乃霖禀到山東人由京來巡檢丁士因禀知奉委撫卹局差○十一日代理溧水縣楊文熙交缷回孫慶璜赴徐州巡檢江鴻基赴山東均禀辭採辦軍硝藩轅牌示句容縣龍潭司巡檢高昻十病故遺缺查有從九郝燿奎署理○十二日翰林院待詔劉城福建來知縣宋傳燧解京餉回 
[蘇省撫轅秒]  
　　十月十三日准補寶山縣葛慶同金陵來禀謝奉飭知赴任○十四日候補府方鴻自台灣回省准補丹徒縣主簿葉佐清銷學轅文巡捕差准補長洲縣吳塔同巡檢翁在鎔禀謝奉飭知赴本任從九張寶琛禀知派蘇差委 
[浙省撫轅抄]  
　　十月十一日吳唐林禀知本日交缷洋廣捐務卽辭赴處州鹽厘總局差顏鍾儁禀知本日接辦洋貨捐局事從九品李景雲禀知牙厘局委紹興厘局聯票差叩謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十一年十月初八日京報全錄]  
　　宫門抄○東撫陳奏上游決口一律堵塞及籌辦下游情形摺○又奏修築河工緣由片○又奏派員駐工監督片○又奏請援案委辦武闈鄉試片○湘撫卡奏請補知州摺○將車慶等奏請留員補甲片○大臣明奏爲遵旨先後交卸並起程日期摺子○十月初八日禮部宗人府欽天監侍衛處值日無引見○奈曼王假滿請安○邵曰濓謝署太常寺卿恩○阿克逹春謝授安徽侒察使恩○秦鍾簡謝授山東兗沂曹濟道恩○關防衙門奏十五日大高殿拜表載瀾行禮○召見軍機奏鍾簡○○降三級留任山東巡撫臣陳士杰跪奏爲上游漫决各口一律堵塞及籌辦下游溞溝趙莊兩處情形恭摺仰祈聖鑒事竊臣前因伏秋大汛上游孫家碼頭漫决水冲長清縣趙王河大堤該縣大碼頭民埝同時漫溢南岸玉符河山水暴漲民埝亦被冲開均經奏明在案臣查上游决口數處多係漫溢冲刷不深尚可及時堵築當飭壽張縣知縣文荃都司閻德勝籌辦孫家碼頭楊家林等處長清縣知縣蘇杰代理肥壩縣知縣彭登倬會同候補知縣王德本副將張福興遊擊戴守禮分堵大碼頭趙王河玉符河等處嗣據前按察使潘駿文豫山先後禀稱玉符河民埝隨於八月十二日經張福興堵合大碼頭民埝及趙王河大堤於八月二十五日經蘇杰及彭登倬王德本戴守禮等堵合又據報孫家碼頭及楊家井一帶民埝均經文基及都司閻德勝於八月二十日九月初七日先後堵合該四處工程半資民力通計用欵不滿萬金此項工需卽在防汛經費内開銷此外北岸趙家莊决口寛雖五十餘丈水深自二丈至二丈八九尺不等南岸搔溝一口寛一百五十三丈水深自三四尺至二丈餘不等經臣出闈後視行踏看兩口均已奪溜辦理頗費周章工大費繁庫茂支絀籌撥甚非易易而事關民瘼辦理又未敢稍遲現經臣與司道會商設法籌措在藩運兩庫各湊備銀五萬兩採買料物飭令在工員弁圈出土塘開通土道一俟霜清卽行大舉自下而上先堵溞溝次辦趙莊均限冬月合龍所需工費不敷尚鉅容再隨時設惜並嚴飭各員弁力核樽節統俟兩口堵就核明實數再行詳細奏報至分水必於上游臣初擬留趙莊口門爲分洩徒駭之地此時查明地勢若改由趙王河建壩分水其地在趙莊之上約八十餘里將來保全地面較多其應如何辦理及需用款應俟趙莊堵塞後河身全行涸出派員復行查勘方能定奪至長清縣知縣蘇杰候補遊擊戴守禮前因趙王河大堤冲决奏明奉旨革職並分别留任留防現在該員弁等協力堵築業經竣事尚知愧奮可否將蘇杰戴守禮原叅革職處分均予開復並免送部引見之處出自天恩謹恭摺具陳伏乞皇太后皇上聖鑒訓示謹奏軍機大臣奉旨覧奏已悉着卽督飭各員弁迅將搔溝趙莊决口一律堵合毋任再有冲刷知縣蘇杰遊擊戴守禮着開復革職處分餘依議該部知道欽此○○陳士杰片再德州老虎倉白草窪兩處衛民埝前因秋汛盛漲漫决成口白草窪一處隨卽堵合惟老虎倉溜急水深無從取土知州程兆祥議將鈞船河挑挖深通以資宣洩當經臣奏報一面移咨直隸督臣轉飭吳橋縣將鈎盤下游一律挑濬並屢次嚴飭該州上緊籌辦嗣以河水消落口門有可堵之機又經飭催迅速施工兹據禀稱决口寛四十餘丈水深六七尺及一丈不等該州會商管帶防營叅將黄兆昇稱派撥勇丁添雇民夫不分晝夜恊同搶築已於八月十六日堵合所需工費均係該州捐廉現仍加高培厚塡築後戧以期穩固等情又查武城縣衛河亦因前次盛漲漫决曹家口民埝據該縣李福昌禀報人口尚無損傷卽經民批飭設法堵禦並查勘災黎妥爲撫卹在案刻下將屆霜清河水均漸消落辦理尚不爲難除再嚴飭赶緊堵築外理合附片陳明伏乞聖鑒謹奏軍機大臣奉旨知道了欽此○○陳士杰片再臣上年堵築各口均自行駐工晝夜往來督率春間大病後兩手均覺麻木精神遠不如前此次趙莊溞溝工程臣一身難以照料現派潘駿文紳駐溞溝督工豫山親駐趙莊督工各專責成臣仍不時往來查看以昭愼重理合附片奏明伏乞聖鑒謹奏軍機大臣奉旨知道了欽此○○陳士杰片再鄉試武闈例應巡撫考試於十月内舉行本年乙酉科武鄉試一切事宜臣已先期妥爲部署自應依期舉行惟臣現因堵築趙莊溞溝兩處黄河决口時須親往察看形勢相機督率辦理勢難兼顧查同治元年壬戌科並上屆壬戌科武鄉試均奏委藩司代辦並調總兵一員會同考試今擬援案辦理所有本年山東省乙酉科武鄉試相應請旨交藩司崇保代辦並調曹州鎭總兵趙鴻舉會同考試以照愼重除咨部查照外理合附片具陳伏乞聖鑒訓示謹奏軍機大臣奉旨着照所請該部知道欽此○○頭品頂戴湖南巡撫臣卡寶第跪奏爲直隷州知州要缺需員揀員請補以資治理恭摺仰祈聖鑒事竊照湖南桂陽直隷州知州盛賡叅革遺缺於光緒十年八月二十六日奉旨照第五日行文之例按湖南省程限七十日减半計算扣至十月初六日接到作爲開缺日期歸十月分截缺咨部在案所遺桂陽直隷州知州係繁疲難兼三要缺例應任外揀選調補前以候補直隷州零陵縣知縣張鴻順請補光緒十一年六月初三日奉部覆准惟該員已於光緒十一年四月十三日丁憂所有桂陽州頟州員缺應難按從前出缺日期另行請補該州民猺雜處俗悍訟煩非精明幹練之員不足以資治理伏查例載應調缺出于現任人員内揀選調仍如無合例堪調之員准以候補人員題補又繁要缺出必湏曾任實缺候補之員方准酌補各等語湖南直隷州知州一項均係煩補要缺未便請調自應照例於候補人員内揀選請補臣與署藩司孫翹澤署臬司夏試雲逐加遴選查有在任候補直隷州知州善化縣知縣王必名年五十三歳廣西臨桂縣人原籍浙江山陰縣由廪生克復廣西賀縣城池出力咸豐十一年正月初十日奉上諭着以縣丞不論雙單月選用賞戴藍翎欽此嗣於同治元年壬戍恩科補行戊午正科本省鄉試中式舉人旋遵例在廣西藩庫報捐知縣不論雙單月選用並加同知銜戊辰科會試中式進士引見奉旨以知縣卽用欽此捐指湖南同治七年十二月到省准補保靖縣知縣十二年五月初九日到任調補善化縣知縣奉准部覆隨軍援黔苗彊肅清案内光緒三年七月十八日奉上諭着賞換花翎欽此五年二月十五日到善化縣本任晉省賑捐案内保以直隷州知州在任候補十二月初九日奉旨依議欽此九年大計保荐卓異該員辦事穩練操守謹嚴係實缺候補人員以之請補桂陽直隷州知州洵堪勝任第調缺請補與例稍有未符惟人地實在相需例得專摺奏請合無仰懇天恩俯念員缺緊要准以候補直隷州知州善化縣知縣王必名補授桂陽直隷州知州實於治理有裨如蒙兪允俟奉准部覆給咨送部引見再該員係中保靖縣調補善化縣知縣今請補桂陽直隷州知州任内叅罰案件已於光緒十年十月十一日欽奉恩詔寛免所遺善化縣知縣係冲煩難兼三要缺例應在外揀選題補容俟奉准部覆另行截缺揀員請補合併陳明謹會同署湖廣總督臣裕祿恭摺具奏伏乞皇太后皇上聖鑒勅部核議施行謹奏軍機大臣奉旨吏部議奏欽此○○慶裕等片再奴才前將奉省捕盜各員擇尤保奏内有候補通判恒源分省補用府經歴榮禧分省補用縣丞馬鳴岐李蓬洲分省補用巡檢王邦俊分省補用州吏目鄭以璋張貴鴻候選巡檢尹念祖馬祚愷候選從九品劉福基尹廷萃候選未入流梁毓蓉均請以本班留於奉天補用六品頂戴候選從九品黄鴻緒請以典史留於奉天補用現准吏部咨稱該員等留奉補用核與章程不符應令另核奉請奬叙等語除將候選通判恒源另核請奬外至榮禧等均係微末之員此次請留奉省核與光緒三年停止奉省奏調同通州縣章程尚無不合且奉省臨邊瀋海與各省情形不同現在防務正須通籌一切差使均應揀派熟手以資得力該員榮禧等在奉年久於地方情形頗爲熟悉歴年以來拿獲馬賊均在五六名以上與保奬章程亦屬相符合無仰懇天恩俯念奉省防務未竣准將補用府經歴榮禧等仍留奉天補用因地擇人於奉省防務不無裨益是否有當伏乞聖鑒訓示謹奏軍機大臣奉旨覧欽此○○奴才明春跪奏爲遵旨先後交卸並恭報祥麟起程赴京日期恭摺仰祈聖鑒事竊奴才前與祥麟具摺奏請先後交卸各緣由一摺本年七月三十日兵部火票遞回原摺後開軍機大臣奉旨祥麟着卽交卸來京明春着將經手事務赶緊清厘完竣卽行來京欽此欽遵奴才應卽祗遵諭旨將任内經手一切事務赶緊清厘完竣卽行進京查祥麟已於本年八月初五日交卸帮辨大臣事務卽於十二日自哈密起程赴京訖謹將奴才遵旨隨後卸事曁祥麟起程赴京日期恭摺由驛具奏伏乞皇太后皇上聖鑒謹奏軍機大臣奉旨知道了欽此 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十一年十月初九日京報全錄]  
　　宫門抄○給事中文等奏請奬叙摺子○御史本奏請恩賞米石賑濟摺子○又奏請撥給米石片○湘撫卞奏請仍照原保片○楚督裕等奏請仍准調補道員摺子○皖撫吳奏爲委員接統防軍夾片○都御史吳奏爲核實請奬摺子○十月初九日推班○奕年吉恒各假滿請安○召見軍機○皇上明日辰初二刻至慈甯宫行禮○○巡視北城給事中臣宗室文綱等跪奏爲遵保會同獲盜出力之坊官恭摺仰祈聖鑒事竊准步軍統領衙門咨稱所有會同拿獲迭次糾夥搶刼隣境盜犯孫毫兒等一案經該衙門於光緒十年閏五月十九日奏交刑部審辦當經刑部訊明擬疆於是年七月二十三日具奏奉旨孫毫兒卽老孫又名孫西河孫二卽孫得碌俱着卽處斬梟示張二卽張二黑張三卽張三羣兒徐小兒卽徐廣泰着卽處斬餘依議欽此並隨摺聲明拿獲此案員弁由各該衙門自行奏請奬勵除原拿此案之北營叅將王山寛等已由該衙門自行保奬外其會同獲犯之揀發北城副指揮田寶榮借揀南城副指揮張翊昌揀發東城副指揮王桂芬等銜名移咨臣城遵照保奬等因前來臣等查該員等尚能不分畛域跟蹤跴緝會同營弁設法弋獲結夥搶动首夥盜犯多名緝捕尚屬得力未便没其微勞擬將臣城揀發副指揮田寶榮擬請俟服闋補缺後作爲俸滿以知縣不論雙單月儘先選用候選知縣借揀南城副指揮張翊昌擬請俟選知縣後以直隸州用揀發東城副指揮王桂芬擬請加五品銜俾昭激勸而資鼓勵如蒙兪允仰懇飭部核覆施行再揀發北城副指揮田寶榮於上年十月丁父憂核計丁憂日期係在獲盜結案之後合併聲明伏乞皇太后皇上聖鑒謹奏奉旨已錄○○巡視中城掌江西道監察御史臣本貴等跪奏爲京師貧民過多援案籲懇恩賞粟米散給外城各粥廠之資賑濟恭摺仰祈聖鑒事同治六年七月二十五日奉上諭户部奏遵議外城粥廠酌給粟米一摺所有東城之臥佛寺南城之打磨廠西城之長椿寺法源寺北城之圓通觀梁家園各廠每月共需粟米二百七十石著照部議於八月初一日起由各該城按月咨户部札倉照數給發該御史等務當督同紳士妥爲施放毋任侵漁用副軫念窮黎至意欽此嗣於光緒三年十月間前巡城御史臣訥隆阿等以近京各屬旱荒飢民日衆各廠經費不敷奏蒙恩准合中城之朝陽閣等八粥廠每月共賞給粟米三百三十石分給支放迭經欽遵辦理在案本年秋成中稔粮價雖不甚昻而貧民生計維艱待哺者仍復不少現飭各紳士等設法籌辦於十月初一日一律开放但所籌經費仍恐不敷散給惟有援案籲懇天恩俯准飭部照舊撥給俾各廠得資接濟窮黎悉荷皇仁謹將各廠應需米石查照歴年成案另繕清單恭呈御覧伏乞皇太后皇上聖鑒施行謹奏奉旨已錄○○本貴等片再南城清化寺街之崇善堂北城梁家園之百善堂南下窪太清觀之公善堂三處向設煖廠冬令後收養貧民俾資棲止並每日放粥一次所有經費向由官紳捐辦自光緒三年災歉後各廠所收貧民較多經費不敷迭經奏請每年冬間各賞給小米三百石又西城教子湖同禮拜寺收養窮苦回民曾於五年奏請每年恩賞小米三百石又東城朝陽門外南海會寺崇文門外玉清觀各粥廠及岡子上添設興善煖廠曾經奏請每年冬季三廠各賞小米一百五十石先後奉旨允准歴經欽遵辦理在案查各城粥廠煖廠現經請旨舉辦所有各廠應領米石合無仰懇天恩照數撥給俾得及早開廠由臣等飭令官紳核實煮放以廣皇仁理合附片陳明伏乞聖鑒施行謹奏奉旨已錄○○卞寶第片再據總理湖南善後總局布政使龔易圖等詳據鹽運使銜雲南候補知府鄒馨蘭禀稱前在湖南援軡軍營肅清苗疆並勦涛丹古亂苗及盪平四脚牛案内出力蒙前湖南巡撫王文韶奏保光緒三年七月十八日奉上諭雲南候補知府鄒馨蘭着俟補缺後以道員用欽此嗣奉部駁該員係雲南軍務省分人員在湖南因勞績得保應行撤銷等因自應遵照惟念卑府先由湖南候補知縣隨軍援黔出力遞保以知府用苗疆平定後於光緒二年三月始奉前雲貴總督劉長佑咨調赴滇差委並蒙奏准留滇補用光緒三年湖南彚辦肅清苗疆保案其時雖已在卑府留滇之後而在事出力實係尚未離省以前可否准照原保俟補缺後以道員用呈請核奏等情由局轉詳前來理合附片具陳伏乞聖鑒飭部核議施行謹奏軍機大臣奉旨吏部議奏欽此○○頭品頂戴署湖廣總督臣裕祿頭品頂戴湖北巡撫臣彭祖賢跪奏爲要缺道員人地相需仰懇天恩仍准調補恭摺仰祈聖鑒事竊查湖北漢黄德道惲彥琦丁憂開缺所遺係煩疲難三項要缺例應由外調補前經臣等恭摺奏請以鹽法武昌道武震調補兹准吏部咨該員係捐納之員應試俸三年核計漢黄德道出缺日期該員試俸尚未期滿今請調補核與例章不符應毋庸議其漢黄德道員缺應令另行揀員調補等因光緒十一年十月二十日具奏奉旨依議欽此自應遵照辦理第查漢黄德道一缺兼管監督江漢關稅務時有華洋交涉事件最開緊要必須精明幹練通權逹變之員方能勝任臣等遵復在於通省道員中逐加遴選非現居要缺卽人地未宜惟該道武震山東進士由四川巫山縣知縣報捐道員在任候選因奉委辦天壇望燈木植運抵通州木廠交收完竣光緒五年二月由工部帶領引見奉旨着以道員儘先卽選欽此七年八月選授湖北鹽法武昌道八年二月十五日到任十年十二月奏委調署漢黄德道篆務該員廉靜明練處事精詳自委署斯缺以來已逾半年於各國通商事務緩急輕重措置裕如地方吏治尤能認眞整頓雖漢黄德道出缺日期在該員試俸未滿之先現已飭令遵照海防新例捐免試俸人地旣實相需例得專摺奏請合無仰懇天恩俯念員缺緊要仍准以湖北鹽法武昌道武震調補灌黄德道兼管江漢關監督篆務實於吏治關稅均有裨益所有要缺道員人地相需仍請調補緣由謹合詞恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○吳元炳片再安慶省城濵臨大江地勢扼要駐有練軍馬步各營經前撫臣裕祿檄委記名提督黄文誥統領操防在案現據該提督因病請假所遺練軍四營操防未可稍鬆查有提督銜記名總兵撫標中軍叅將吳峻基入歴戎行熟悉營務堪以札委接統以期勤加操練愼固要防又記名提督韓大武統帶山字左右兩營防勇經前撫臣裕祿於籌辦江防之際飭由皖北調赴攔江磯地方駐札巡防以備策應現在沿江各省均宜加意嚴防不敢稍形疏懈查統領澄清防江輪船等營遇缺題奏提督張捷書精練水師熟悉長江防務應將駐防攔江磯之山字兩營飭歸該提督兼統以一事權而資節制除分别札委外謹附片具陳伏乞聖鑒謹奏軍機大臣奉旨兵部知道欽此○○會辦北洋事宜都察院左副都御史臣吳大澂跪奏爲吉林創設機廠在事出力人員遵旨擇尤保奬繕具清單恭呈御覧仰祈聖鑒事竊臣於光緒九年九月初九日會同吉林將軍臣希元奏報吉林機器製造局工程完竣並聲明吉省地氣早寒十月封凍二月始開土木之工及磚瓦各窰較他省尤爲費力請將該局總辦四品銜江蘇試用同知宋春鰲等援照天津上海各局成案擇其尤爲出力者酌量開保奏請將叙以示鼓勵等因於光緒九年九月二十九日奉旨准月核實擇尤保奬欽此臣查吉林創設機廠製造槍子並修理各種鎗砲旋又添蓋强水房自製强水增設火藥廠自造洋藥規模逐漸擴充經費力求揂節所用委員司事工匠大半由津滬各局挑選熟手招徠至吉路遠費多工煩責重兩三年吉林本省旗員旗民耳濡目染遇事講求精益求精漸開風氣皆由總理機器製造局四吕銜江蘇試用同知宋春鰲實於實力措置裕如在事出力人員或承辦採購各種機器料物或督率稽查各項工匠人等或分司各庫各廠出入料件或專管銀錢农日收支欵目或專心繪畫各種機器圖式或押送水陸各路轉運車船因材器使各就所長事有專門之學局無濫竽之人總其課程日新月異著有成効該員等往來洋面艱險備嘗寔非尋常勞績可比兹擇其尤爲出力者二十九員謹將擬保官階繕具清單恭呈御覧合無仰懇天恩俯准將單内所開各員勅部核准以昭激勸降武職把總以下應給奬叙備文咨送兵部另行核奬外所有遵旨核寔擇尤保奬緣由謹會同吉林將軍臣希元恭摺馳奏是否有當伏乞皇太后皇上聖鑒謹奏軍機大臣奉旨該部議奏單併發欽此 
 
