# 1920 - 141 - 4916978

 

Page 1

 
 
   
 
 

Page 2

 
 
   
 
 

Page 3

 
 
時評 
[疑義與解釋（冷）]  
　　日對覆牒謂有疑義而請解釋其實何疑義之有又何解釋之有北京政府所以含混之故日人豈不知之知之而必請解釋之是不過北京政府欲避其難而日人必欲以是難之耳 
　　雖然日牒覆文中國人民方咎政府之未能明白堅决也而日人亦因是而請解釋然則政府中人果何以必用是畏首畏尾之手段耶 
命令 
　　五月二十五日大總統令任命陶鎔爲安徽財政廳廳長此令 
　　又令司法總長朱深呈請任命賈振聲爲奉天高等審判廳推事應照准此令 
　　又令司法總長朱深呈請任命朱應中爲奉天錦縣地方審判廳推事劉榮嵩爲奉天海龍地方審判廳推事均照准此令 
　　又令司法總長朱深呈請任命沈敏樹爲浙江第二高等審判分廳監督推事應照准此令 
　　又令司法總長朱深呈請任命莊浩爲浙江第二高等審判分廳推事應照准此令 
　　五月二十六日大總統令王世義吳廣啓均加陸軍軍需監銜此令 
　　又令參謀總長張懷芝呈請任命宿世傑爲山東陸軍第六混成旅參謀長應照准此令 
　　又令内務總長田文烈呈准浙江省長齊耀珊咨省會警察廳警正魏佑孚另有差委請免本職應照准此令 
　　又令内務總長田文烈呈准浙江省長齊耀珊咨請任命胡詒芳試署省會警察廳警正應照准此令 
　　又令王景春給予二等大綬寳光嘉禾章朱兆莘給予三等寳光嘉禾章李駿給予四等寳光嘉禾章此令 
　　又令劉璟丁超李盛唐均給予三等嘉禾章此令 
　　又令齊汝甲給予三等嘉禾章李國欽盧洛儕王長春均給予四等嘉禾章此令 
專電 
　　北京電外息日使對魯案回文以語多含混認爲不得要領將致函外部請詳加解釋俾明眞相所在 
（二十七日下午一鐘） 
　　北京電日對魯案回文聲明疑義對直接開議是否拒絶將來能否開議旣拒開議何以又願接收山東鐵路要求確答小幡已接東京訓令日内送部（二十七日下午三鐘） 
　　北京電日對閩案因魯案未了不願卽决原定各件又打消 
（二十七日下午三鐘） 
　　天津電張作霖宥日有元密電謂魯案應依據回文辦法堅持到底並鼓勵民氣以爲後盾 
　　北京電據靳方面人云徐已表示留靳决心（二十七日下午一鐘） 
　　北京電靳通告督團勿再電留致重罪戾（二十七日下午一鐘） 
　　北京電顏惠慶有長外交說 
　　北京電薩改代爲署說某方主張頗盛又靳三次辭呈請先開總理　　北京電孫烈臣述張作霖意促靳銷假（二十七日下午八鐘） 
　　天津電東海宥日上午與靳通電話係商酌新閣員問題靳唯唯否否似不願多所過問（二十七日下午四鐘） 
　　天津電靳爲各督挽留宥日爲第二次答覆謂雲鵬因病求去並無其他諸公愛我勿再電留轉增我罪（二十七日下午四鐘） 
　　北京電徐昨召見陳籙商簡駐日及駐墨古玻瑞挪五國公使未决（二十七日下午一鐘） 
　　北京電參陸處會議（一）吳佩孚軍特别費自下月起停給（一）指派陳樹藩管金聚張寳麟爲陜省剿匪專員（一）新督收容俄謝黨兵請欵准照黑省先撥兩萬元 
（二十七日下午一鐘） 
　　北京電張敬堯電吳師撤防南軍要求條件業已拒絶經吳佩孚會同譚延闓代表蕭弼臣及吳新田等於二十三日在衡議定三方簽字仍照直軍原防區域訂立防線交通中立等條件雙方遵守 
（二十六日下午一鐘） 
　　北京電湘電張督派吳新田旅於二十一開到衡州又派七師陳團於二十日開到祁陽趙鎭使游擊隊於二十二開到耒陽駐攸潘旅於二十三開到安仁吳師均已撤退（二十六日下午一鐘） 
　　北京電湘張電告有日吳新田與南軍代表蕭弼臣及吳佩孚在衡州方面將界務條件簽字是吳師撤防已不成問題（二十六日下午八鐘） 
　　天津電曾毓雋爲吳師撤防經京漢路故擬定下列辦法（一）由曹使趙王兩督會派軍隊在該路沿線防備並爲照料（二）該軍要求兵車不得逾一百輛以免不敷分配（三）要求加車不得妨礙通車鐘點以免營業損失（四）運兵暫准記賬但運費政府須於三個月如數歸還 
　　天津電參陸處宥日上午舉行例會張志潭主席討論各案（一）吳軍特别經費停止案結果自六月一日起停止發給（二）陜省剿匪指定專員案結果派管金聚張寳麟王得志三旅長分任剿匪司令聽陳樹藩指揮（三）新督收容俄激兵請撥專欵案結果依黑省成案先撥兩萬元（四）朱廷燦送來鄂西防守新章結果付審議（二十七日下午四鐘） 
　　天津電張作霖爲許蘭洲軍隊移駐事派張景惠來京接洽結果（一）許及鮑得山之奉軍暫移駐觀音堂附近一帶（二）潼關華隂一帶由直軍第四混成旅長張錫元接防 
（二十七日下午四鐘） 
　　天津電倪嗣冲病已大愈擬借作壽爲名各省區代表齊集時召集重要會議討論時局（二十七日下午四鐘） 
　　北京電滇軍己佔川省之龍泉驛川軍在北市口備戰熊克武移駐新津川北石顏之兵已開赴潼川 
（二十七日下午三鐘） 
　　天津電王士珍抵正定後函致東海内有數項（一）欲求和議速成先排政客讒言（二）待遇各軍不可歧視致生反響（三）正式内閣首重超然性質（四）對西南不可專用手段致感情愈惡並聲明此後不問國事（二十七日下午四鐘） 
　　北京電使館消息拉門德不久復來但借欵須在南北統一後方能成立（二十七日下午一鐘） 
　　北京電徐派王芝祥赴滬轉粤進行和局（二十七日下午八鐘） 
　　天津電宥日·楊增新電云激派傳佈主義煽惑吾民嗣後似應訂立專章嚴行禁絶（二十七日下午四鐘） 
　　北京電俄新政府請續約通商院部電新督查復（二十六日下午八鐘） 
　　北京電吉林電日商原由太郎尾加政治二人在二甲子溝被匪擄去勒贖日幣三百萬元已飭延吉文武追救（二十六日下午一鐘） 
　　北京電黑電日本調陸軍初年級兵開赴黑河現抵愛琿 
（二十六日下午一鐘） 
　　北京電稽鏡報告俄在蘿北設水雷致戊通之陽湖被傷沈 
（二十七日下午三鐘） 
　　北京電鮑貴卿續假十日保張景惠爲護路司令（二十七日下午三鐘） 
　　天津電北京工專校已於宥日照常上課（二十七日下午四鐘） 
　　香港電英艦以阻匪擾地方入東江巡行已提抗議（二十七日下午三鐘） 
　　香港電報界聯合會昨爲黄花岡烈士植碑文曰自由不死 
　　香港電伍請取銷存欵禁令昨港臬批駁不准（二十七日下午三鐘） 
　　香港電軍府迭次開會籌議湘局聞因湘中南軍派别各殊决派員調查再定進取並請莫早發楊魯餉械（二十七日下午三鐘） 
公電 
　　李述膺致軍政府電廣州軍政府岑總裁鈞鑒滬報載北京邊防處令各師編六混成旅入陜定六月一號開拔查此次軍興迄今北軍前後入陜及鄰省各軍壓陜者統計不下十萬餘舉地舉人蹂躪殆盡當兹雙方議和之際陜人不勝痛苦羣方議請撤客軍冀稍輕減詎可於此時復派大軍入陜理由安在目的何存豈必欲舉八百萬生靈九十六州縣摧殘踐踏淨盡而後己乎祈迅向北庭嚴電詰問阻止進行爲秦請命無任企禱李述膺叩沁 
 
 
 

Page 4

 
 
   
 
 

Page 5

 
 
   
 
 

Page 6

 
 
世界路透電 
[濮蘭德之中國論]  
　　二十四日倫敦電濮蘭德爲泰晤士報撰文論逺東問題其第一篇言中國事說明中國爲世界最大市場之重要並言及英日盟約繼續問題謂維持盟約英日兩國所獲固多但過去六年日政府或其代理人在華所行許多事件毫不能與盟約之精神相符合凡此事實衆目共覩欲諱言之於事無補也盟約主旨在保持中國之完全與獨立並維持開放門户主義苟盟約繼續不切實聲明此主義而保障之並確定其均等之適用則此約不獨在英人觀察點上毫無用處且反成將來困難之源今欲完全恢復中國戰前之原狀乃顯然不可能事但就英國而言盟約根本目的未嘗更易他日續盟時英國應抱定宗旨使此盟約成一有效力之具以維持英國在華商務前途所賴之均等機會苟不立即設法在北京設一中央政府而維持之具有充分權力能向外省收集足額稅欵則中國完全與獨立必無永逺保持希望華人苟無外人參預則自己不能設立此種中央政府欲成立此政府而保其存在則各省督軍之軍隊不可不解散督軍制不可不廢除而以對北京負責任之民政長代之但有關係之各國尤以日本爲甚苟不有切實了解允行改革建設之共同政策以重整中國經濟上穩固與政治上獨立之誠意爲根據則凡補救計畫亦無從實施今英日續盟之磋商應予吾人以獲此了解之良好機會至於國際銀行團之爲物斷不能使中國有令人滿意之建設除非銀行團之組織與其進行之手續曾經明白規定並由有關係各國依完備之協約而監督之耳如銀行團職務責任未經切實規定則對於中國之最後損害將仍如昔日毫無抵抗力也 
[朱爾典之中國談]  
　　二十五日倫敦電今日晚旗報登載朱爾典爵士之談片稱華人好交際温和慷慨無殊外人且辦事勤勞心地明白可受尊榮可與訂交而對於英人孤介習慣亦能相諒朱爵士言及中國之新風氣謂游戲與自由近頗發達婦女今亦享受之中國婦女現欲促起進步並甚注意於政治將來必能在現正發展之輿論中佔一地位所幸者中國並不急需政府蓋華人能自治也華人極有德謨克拉西之性質甚爲勤懇而忍耐優容尤爲其特色 
[美國之阿米尼亞代管問題]  
　　二十四日華盛頓電威爾遜總統請國會許政府接受阿米尼亞代管權 
　　二十五日倫敦電華盛頓電稱國會無接受阿米尼亞代管權之望總統之提議立法員恝然置之美國阿米尼亞股員會雖仍望國會核准受託代管但大衆之意見確不爲然參議員語人謂此種巨任若不先行表决而遽擔負則無以對國民云 
[英法與斯巴大會日期]  
　　二十五日巴黎電各報載　英相喬治與法總理米勒蘭下星期將在倫敦會晤議决斯巴大會之議事日程德總理正式照會協約國願以六月二十一日爲斯巴大會開會日期德國將派代表與會 
[墨國革命後近聞]  
　　二十五日華盛頓電聞墨國新政府巳以哀的美敦書致維拉將軍要求於五月二十五日决定與新政府和戰問題 
　　二十五日紐約電墨京電稱前總統加蘭柴將軍之遺骸昨日舉葬並未發生騷亂前總統之幕僚數人當素車向京城駛行時潛登車即就逮現被固禁前駐華盛頓大使波里拉斯氏亦在被拘之列 
　　二十四日華盛頓電哇白里岡　軍致電威爾遜總統表示對於加蘭柴總統遇審之歡忱 
　　二十五日華盛頓電墨西哥維拉將軍巳將拘禁勒贖之英人米勒氏開釋 
[各國近事紀]  
　　二十六日巴黎電總統墮車後政躬尚安本星期杪將由巴黎入鄉休養 
　　二十五日亞爾貝尼電紐約州知事巳簽定議案許出售含有酒精千分之二十七分之皮酒 
　　二十四日華盛頓電鐵路政務處之希爾萊報稱戰時鐵路歸政府管理共計損失美金洋九百兆四十七萬八千元 
　　二十四日華沙電過激黨在愛沙尼亞里特倫高加索陣線集兵數師調至特維拉河初曾獲勝繼被逐出湖境而不能進逼特文斯克鎭基夫境之波蘭軍今仍扼守尼泊河橋端砲臺 
　　二十五日倫敦電泰晤士報波斯京城訪員電稱波斯奇蘭省總督晤見安齊里過激黨艦隊司令柯柴諾夫據該司令云此來意志未便答告但並不抱仇敵的野心 
太平洋路透電 
　　二十七日哈爾濱電謝米諾夫二十四日在赤塔發表文告如下海參崴臨時政府於一月三十日竊據政權在四月四日以前無時不與勞農政府代表聯絡行事今不獨頒布亡國之法律鼓吹背道之主義且將海參崴俄人產業盜賣與外人割讓種種權利雖土地亦不之惜余之目的在保障俄羅斯利益故爲俄屬逺東行政元首之合法繼續人余不能坐視竊取俄羅斯國家產業之謀是以佈告（一）所謂海參崴臨時政府今已不復存在（二）凡關於土地等讓與權之條約概爲無效（三）余將自派代表分駐濱海州堪查加與薩赫連三處並組織州議會以謀人民之利益並保護照常工作之人 
　　二十六日海參崴電州議會已派立憲黨黨員史平氏爲政府與資本家之調和人日本代使松平氏晤史平告以日政府爲日俄兩國利益起見願見逺東建設民治政府得國民之贊助定可以實施之行政程序又稱逺東政府不應倚賴歐洲俄羅斯惟當立即收拾破敗之局一切當先自發起不得倚賴他人日俄休戰委員團巳抵伯力昨日雙方業已休戰 
　　二十七日北京電駐瑞士公使汪榮寳電告政府國際紅十字大會九月間在瑞士京城舉行邀請中國參加 
　　二十七日北京電駐美使署二等隨員王麟閣由外交部召回内用以吳昌往代王職 
　　二十七日北京電伊爾庫次克吳領事因保護華僑不力撤職已派周叔揚爲伊鎭代理領事 
　　二十七日北京電國務院電令王揖唐調查南方軍政府有無遷往雲南舉動如有之中央政府遇事應向何人接洽 
　　二十七日北京電參院定星期六日開會投對奥和約票 
　　二十七日北京電外部因蘇州日人槍斃華兵案特擬取締外人游獵條例俾各省交涉員有所遵循 
　　二十六日廣州電廣州附近各縣來信謂本年如無水患米榖可望豐收 
　　二十六日廣州電當道現議將承攬賭捐之舉再施三年目下承攬者每年納捐千萬元 
　　二十六日廣州電廣東省議會議决請南北政府早日開會議和有議員提議組識各省議會聯合會以定議和條件經衆否决多數議員以爲紹儀等諸代表必能告成和局 
國内要聞 
[北京通信（純）]  
　　清華學校之展緩考試問題 
　　北京各學校自本月十八日起巳經一律上課是對於政府之罷課風潮至此已告結束詎僻處西郊之清華學校又因畢業及升級問題學生與教職間發生爭議兹記述其事於左以誌年來學界之多事焉 
　　清華學校實爲留美之預備學校故校中科目以英文爲重而各科教員亦以美國人爲多該校年例暑假原定六月十二日爲始此次恢復學業爲五月十八日距暑假開始期且不滿一月故上課而後教職員方面卽孜孜以籌備暑假考試（卽學年考試）爲務然細核一年來各級學生因罷課及其他關係而缺課之時間計有十四星期之多（去歳九月間秋季始業因補行學年考試由學生要求停課温習連考試時間計共缺課三星期嗣於年底因更換校長問題罷課又數星期此後二四風潮及此次罷課日期一併計算有十四星期）於是洋教員方面有主張缺課太多暫停學年考試者遂於上星期五開教職員會議議决今年應畢業之一班緩至寒假時再行考試其餘亦一律延長一學期但在學生方面其四年級生（即今年畢業之一班）則謂此次罷課在四年級生本不願意加入且曾向校長請求准其單獨上課因校長恐級友間發生意見未能允許然在學生旣非甘心放棄學業决不能受此延長一學期之光隂上損失於是羣向教職員爲難而職員方面亦有因此種辦法未免紊亂學年制度而主張異議者乃於上星期六重開教職員會議有主張設夏令補習科者有主張緩放暑假者議論錯綜亘兩小時之久結果對於畢業學生大致决定但給修業證書而不給畢業文憑關於己經教授完畢各科則於證書内分别記明凡學生之持有修業證書者固可一體送入美國各大學校然其效力究不如畢業文憑之强故在學生方面尚有執持異議者至三年級以下各班則現在尚未議有辦法因洋教員於夏季回國者居多其船票且都於半年前預行購定復有女洋教員因欲回國結婚而辭職者斷不能因夏令補習而尼其啓程亦不能因緩放暑假而滯其行期以致現在對於此層尚無辦法而學生方面則復有如果强制延長一學期則須卽日罷課之動議以故該校暑假前之形勢現在尚難樂觀姑拭目以視之可耳 
[閣潮之最近情勢]  
　　依然無辦法 
　　靳雲鵬續假十日仍由薩鎭冰兼代之後國務進行雖於此十日不至廢弛但新閣之組織仍毫無頭緒周樹模組閣之聲近益沈寂聞某方面自被周氏拒絶條件之後曾有暫行抛開條件先詢周氏自身究竟作何觀念之議因遣秘書長詢問周氏所持政見如何可否先爲宣示周謂政見本是空言但我若有意出山亦可造一假話敷衍無如現無心登台故並此亦無須費事云云某秘長退而語人謂此老無可商量只可作罷周之態度如此故東海近亦不强挽周氏出山後繼内閣直可謂無人擔任最近各方面多於薩氏身上著想欲藉薩氏長期代理進爲正式眞除但薩氏近曾對新來京之福建清鄉會辦黄培松君表示絶對不擔任組閣如必相强即隻身出京其意極爲堅决至段氏方面則勸駕者雖大有人但段之自身尚欲稍待時機現時不願遽出至靳氏則閉門謝客辭意堅决昨聞確抱微恙正在安心調養絶不與聞政事一俟續假期滿再請准予辭職兹錄其第二次呈文如下「呈爲假期届滿病仍未痊仍懇准免本兼各職事竊雲鵬前因病體日深陳情乞退我大總統不加譴斥更令給假調理以冀速痊眄遇極其優崇感激切於肺腑但可搘拄曷敢凟陳無如旬日以來從容醫治藥餌疲於屢試眠食迄未安常坐久則煩憊俱生客至則應談多蹇醫謂受病已深計惟安心靜攝非方劑所能驟效伏念時局至艱政寄綦重以雲鵬臥病之身旣未能黽勉圖報稍效萬一若復久懸政席虚忝榮名豈惟因循戀棧滋疚神明抑恐負責乏人誤及大局適以增雲鵬之罪戾而無補國計之艱危即以雲鵬病體言之未遂初衣難言遯處政閭耦集尤悔叢生旣非靜攝所宜詎有速痊之望於公於私實爲兩失惟有仰懇大總統俯察雲鵬迫切之誠即日明令准免國務總理陸軍總長各職俾得稍息病軀爲異日馳驅之用尤望以大局爲重遴擇賢能早正揆席俾政樞所屬責任有歸策庶政之進行慰國人之喁望此尤雲鵬耿耿愚衷不敢自默者也所有瀝陳病狀續懇辭職緣由理合具呈伏候鑒核迅予施行」但靳雖决意辭職而主張留靳者則聲浪極高連日來電懇留者有奉吉黑蘇鄂湘贛晉豫察綏等省而各師旅長亦多來電大致均以我公政躬不豫請假調養但解决時局惟我是賴甚望以國事爲重早日銷假等語聞靳氏對於此項來電均秘不發表亦未置答最奇者湘中來電不由張敬堯署名而由張敬湯署名逕致靳氏原文大意無非希望靳氏病恙早愈即日銷假視事並稱關於湘省防務某等兄弟自當努力支持請釋厪念等語實留靳聲中之特標一幟者也又聞二十五日保定曹錕奉天張作霖江蘇李純先後來加急密電致於公府大要請東海對於閣潮務速行斷然手段倘若再瞻徇情面敷衍時日則國際間不堪設想云云但以各方情勢觀之恐一時斷無解决之望耳 
[魯案拒絶直接交涉後消息]  
　　當局籌議二步辦法德人探詢我國意恉 
　　政府自前日魯案回文送往日使署後現正籌備第二步辦法聞當局之意以旣經拒絶直接交涉則惟有提付國際聯盟之一途但此項手續應若何進行擬於日内通電各省徵求意見一面並另電魯省長官對於日本在青島之一切怖置詳細調查以便應付又前日國務院於回文發出後即致電各省聲述政府對於此案之方針現魯省議會己有覆電到京謂頃准省公署轉到院電魯案已由部以未便根據德約開始交涉等詞駁覆日使仰見政府尊重民意保護國權東省人民尤深感戴惟駁覆日使公文曁該案辦理經過情形將來方略未窺全豹猜慮尤多懇即詳細宣布以釋羣疑 
　　又聞當魯案回文未發以前政府曾接駐荷唐在復公使來電謂德國擬定交付日本之文書尚保留其德約第一百五十八條之一部因中國未簽字於德約故須俟中國同意後方可交付並問中國對於德約究竟是否完全否認抑另有辦法等語在復以事關重大並未爲責任之答復候政府訓示方針再行告之云云據外交界消息自我國對德恢復和平狀態後德國屢次要求派遣代表來華商議另訂中德通商新約雖疊經我國拒絶而彼仍决定先派非正式代表來華接洽蓋德國因彼在逺東商務根據地之青島業已失去欲圖將來商務發展舍與中國力謀親近外殆無善策最近日本向德索交膠澳文件德政府將中德自一九零九至一九一四年往來之秘密文件九種均秘藏不交並私行告知中國謂中國讓渡膠澳與德之秘密權利盡在九種文件之内此中秘密除中德政府外殆無有知之者現德旣不交與日本已不啻將此文件無形取消中國實已無形中收回極大權利云云此等表示均足證明德國極力欲與中國接近我苟利用此點略與周旋未始非他山之助即如青島被日本佔領所有該處德人官產私產應分别辦理惟已被日本吞没何者爲官物何者爲私產在我毫無標準凡此問題仍非借助於德不能解决現德國旣向我提及膠澳文件我國正宜乘此機會正式聲明中國已拒絶日本通牒凡日德間關於魯案之文書不問已交未交中國概不承認不知政府亦計及此否 
[邊防軍入陜之疑雲]  
　　邊防處前（二十四）會議之結果决定派邊防軍第四旅赴陜該師師長馬良於會議後即返山東該旅王旅長所部步兵兩團定於六月一日起實行開拔將來駐守地點即在觀音堂潼關及興平一帶陜省軍隊甚多現在雖有小小匪亂但無增兵之必要而段氏忽派邊防軍第四旅入陜者據聞因陳樹藩近來受奉軍陜南軍及靖國軍之攻擊地位已有不能穩固之勢陳之親信軍隊祇有張寳麟等所部之兩旅不足以維持地盤乃求援於段氏「陳爲段之門生」此段氏所以有派邊防軍入陜之舉也據一般觀察將來邊防軍入陜後能否與各方「如奉軍陜南軍等」相安無異而不增陜局之糾紛殊不敢必云 
　　又據天津益世報云葉盧入川許郭移駐潼關陜省已算告一結束乃二十四日邊防處會議復議决令馬良援陜頗令人疑訝據聞此會議之結果不僅爲援陜一事緣邊防軍决計改編將三師改編爲四混成旅所有内部之組織及槍械之置備糧餉之儲蓄將從根本上爲一絶大之計畫此項計劃因何發生於此時則頗令人注意蓋决非爲邊防任務而巳也援陜之舉久有此議當葉盧擾陜劉許衝突時陳樹藩即有電密致合肥乞求援助並密派專使來京陳述一切因之邊防處遂迭次召集參謀等軍官會議爲援陜之行動上一星期邊防軍督練處對於軍裝槍彈等項分配甚忙卽爲此舉但昨傳由馬良往陜一節尚未得其眞相聞最初之計劃除邊防軍全體出發外并以非邊防軍之第十五師魏宗瀚所部及第九師之半數開往陜西各軍均巳得有命令但候動員令之頒發耳陜西葉盧許郭之徒非敵國大患何勞邊防軍勞師動衆如此大舉此中原因頗堪玩味邊防軍此次援陜如果僅派一師一旅前往對時居上尚無若何變化倘據所傳之大舉恐係由陜南逺伐滇黔之舉動也總之邊防軍一月以來忽然而謀一千萬之借欵忽然而召集邊防會議忽然而改編軍制忽然而派軍援陜殊令人大爲注意耳又據外交方面消息中政府希望向某國續借邊防軍借欵三千萬元已被拒絶其拒絶之理由（一）爲彼國金融緊迫（二）爲軍餉係經常費非借債所能完其責任非若其他特别費用可以借給一次以後便可支持云云有人解釋此理由謂萬一邊防軍非軍餉所需而確有特别用途則借欵未嘗不可以轉圜果此項大借欵到手則邊防軍不更暢所欲爲耶 
[修正中荷條約問題]  
　　荷屬華僑代表韓希琦上外交部說帖 
　　對於修正中荷條約進行辦法之意見 
　　竊希琦等受荷屬全體華僑聯合會各理事部之委託聯袂回國請願修正中荷條約及領約之公文附件所有詳細情由業於各理事部長會銜呈文内備陳覼縷荷蒙核准批示知照并照會荷政府聲明我國政府切願將前訂領約及附文重行修改意見仍就部中組織中荷條約研究會研究一切辦法期俾實行各在案仰見鈞部長軫念僑民愼重國交拳拳盛意莫名欣感兹希琦等各以平日業務所在未便久滯京師俶裝待發獻曝難忘爰是私相計議假定最後讓步的具體辦法畫爲限度藉資依據卒以此次請願事件凡四大端而其最關重要之點尤在取銷公文附件及締結通商條約兩問題以一則爭回大多數僑民國籍俾得與祖國政府增進親密之關係一則謀僑民生命財產之保障通商互市之利權俾得受祖國政府維持國際平等地位之貺賜利害所在在勢固不容以忽略視也爲此擬就息見凡數則繕具說帖呈候核辦維鈞部長幸垂察焉 
　　（一）關於國際問題者（辦法）取銷公文附件將「中國人民荷蘭人民等字樣所滋疑義在荷屬地領地内當照核屬地現行法律解决」一節根本推翻俾一般生長荷屬地之中華民國國民不致因此致受拘束再議以血系地系的折衷制規定之即凡華人生長荷屬地或爲中國人民或爲荷蘭人民得由該人民以成年之後依自由的意思認取國籍（事實）現今各國所行國籍法立法主義大則可得四種（一）專採血系主義者如德意志奥地利匈牙利諾威瑞士等皆屬焉（二）專採出生地主義者如南亞美利加諸國等皆屬焉（三）以血系主義爲原則出生地主義爲補則者如日本法蘭西比利時荷蘭丹麥瑞典俄羅斯意大利西班牙土耳其等皆屬焉（四）折衷出生地主義與血系主義者如英吉利北亞美利加葡萄牙等皆屬焉今我華人生長荷屬地者與該屬地之蘭係至爲深切若依吾等一方面主張採取血系主義他方面當然爲極端的不承認依他一方面主張採取出生地主義實行西曆一九一○年荷政府所頒行殖民地籍新律吾等亦當然爲極端的不承認依上述參互比較則取血系與出生地主義的折衷制解决此項問題俾一般生長荷屬地之華人得於成年之後以自由的意思認取國籍似於國際私法上無大刺謬之處且查近世國際私法學者已多數認國民非國土的附屬物立法上之傾向已駸駸乎有排斥出生地主義而回復血系主義之勢加以僑情之反對出生地主義至此熱烈程度旣爲不可掩之事實即於法律上之慣例微有不適之處亦不能不據實力爭求達該人民得以自由意思認取國籍爲目的至假定最後讓步的具體辦法在本項問題實無絲毫讓步可言以一言讓步卽無異斷送我僑民使淪入巫族土人第二者之位置也果萬不得已亦惟有就原擬辦法内所謂凡華人生長荷屬地或爲中國人民或爲荷蘭人民得由該人民以成年之後依自由之意思認取國籍云云姑付闕略不再加何等之規定而已取銷公文附件將「中國人民荷蘭人民等字樣所滋疑義在荷屬地領地内當照該屬地現行法律解决」一節之根本推翻俾一般生長荷屬地之中華民國國民不至因此致受拘束則爲我國政府今日必須辦到之事無論如何爲難終屬不容再悞僑民等亦惟有日夕馨香祝我鈞部長之外交成功而已（理由）最後讓步之辦法仍須堅持取銷公文附件於外交上有强健之理由二其一爲荷政府與各國所訂條約均無此項附文我國不宜獨異一僑民對於此項附文旣爲絶對的不承認政府不當違反民意負斷送我人民之責任（未完） 
[北京國立學校之窘况]  
　　經費兩月未發 
　　北京各國立學校經費兩月未發各校長日前具呈公府國務院教育部云爲呈請事竊各校八年度預算經費均係按照現金核實造報經國會通過由教育部令行各校在案惟迄今預算年度已將終了而各校所領月費政府並未照新預算發給且在八年十二月以前搭放票洋多成暗中虧累已屬不堪近更積欠累月一切開支無從應付各方面俱嘖有煩言教職員迭函致校名爲借薪實係索債拒之則無可置詞允之更無從設法甚至在供給學生宿食之師範學校幾於斷炊似此情形豈惟跡近破產抑且不可終日國家政費支絀校長等亦所深知第教育事業爲國家根本命脈所繫斷不能因噎廢食况此項經費爲數甚微并非絶對不能維持之事若長此竭蹶不予維持殊非百年樹人之計國家前途寗復有望爲此迫不獲已公呈懇將八年度欠發之費如費補給四月份未發之欵迅速發放以後每月應發之欵無論如何並懇按期撥給以維教育而固國基再八年十二月份尚短教職員薪票虧一成五一再呈請迄未補發不但對於教職員窮於應付按期呈報之决算書因此亦無從造報應請飭部迅卽補發實爲公便 
[運河借欵合同之内容]  
　　北京通訊社最近發表運河測量續借美金十萬元合同原文如下本合同簽訂於一千九百二十年四月七日簽訂者一爲中華民國政府授權於駐美代辦容揆爲代表一爲美國廣益公司總理史通爲代表因中華民國政府曾向廣益公司續請借欵以便將雙方於一九一八年五月一日議訂之運河初步測量合同按照預定計畫完全辦結廣益公司因中政府之請允願遵照一九一八年五月一日簽訂之借欵合同條件續借欵項該合同除前議 
 
 
 

Page 7

 
 
之條件外又加入裕中公司副經理郗哲克氏於一九一九年正月六日致熊督辦函内之條件解釋更爲切實詳明故此雙方訂定以下之條件（一）廣益公司願向中華民國購一年滿期之國庫劵一紙共計美金十萬元九九交欵由購劵之日起每年八釐利息（二）中華民國政府由其相當官員備是項國庫劵一紙交付北京美國使館轉由美外交部交與紐約城之廣益公司付此項國庫劵應用美文如中政府願中英文并列者亦可照辦惟須將本合同簽訂日期加上該庫劵之式樣如下中華民國政府允於本庫劵發行日起至滿一年或一年以後憑劵即付美金十萬元外加年息八釐每半年一付其本利須在美國紐約之國家城市銀行以美幣付還（三）本合同自簽訂之日起廣益公司允將出售該庫劵所得之欵撥儲紐約之國家之城市銀行一俟該銀行經由美外部接有照會此項庫劵對由北京美使館收到後中國政府即可提用撥儲該銀行之欵所有關於此劵收入之欵一切動用存放提取各手續悉照一九一九年五月一日之借欵合同辦理因該合同自經裕中公司副經理郗哲克君於一九一九年正月六日加入致熊督辦函内之條件解釋更爲切實詳明（四）解釋本合同及國庫劵之文字凡有疑義應以英文爲標準容揆史通· 
[京華短簡]  
　　昨日（二十五）星期二國務例會除李思浩臨時請假未到外其他閣員均列席上午十一時開議議案如下（一）中東路運兵費中美英法日五國及捷克軍共欠美金五百二十萬元應卽日償還問題（結果）應將中國所欠十二萬元美金提前撥還再照會各國迅速償還以維路政（一）劉鎭華條陳修築陜西鐵路意見問題（結果）交交通部核辦（一）邊防處提出日本在西伯利亞增兵問題（結果）電知東三省軍政長官示以應付辦法（一）駐丹麥代辦公使曹雲祥電陳各國對於勞農政府態度稍有變動我國似宜暫取冷靜態度請裁奪示遵（結果）交外交部核議辦理（一）蔡成勳請築綏逺至豐鎭鐵路問題（結果）責成交通部核議具覆下午一時十五分散議由朱深曾毓雋入府報告 
　　日本迭在中東路增兵最近且有佔據哈爾濱及其他重要各路站之說頃聞外交部已向日使署提出抗議並摘抄所接東省迭次報告文件請日使嚴飭軍官約束部下弗得再有此種舉動並所佔車站營房被扣車輛等立即交還又據外交團方面消息日兵滿布中東路其意將佔據哈爾濱破壞逺東局勢俄人己向中國請求添派軍警保守並通知外交團請其作公理之主張聞某國公使將擬開外交會議討論對付辦法 
　　據財政部方面消息云本月分之財政爲民國以來所未有之景况庫存不及十萬而各處請欵請餉之電已有八十餘通平均計算每電十萬則需八百餘萬原議以半年期之國庫劵二百五十萬向某外商抵借二百五十萬現金而以鹽餘作第二擔保稽核所業允簽字可望成功又指定六七兩個月之關餘抵借三百萬元之舉亦已成功但杯水車薪到手卽了聞李思浩擬至借不到欵之時卽行單獨辭職又聞政府連日趕印國庫劵甚多分半年期一年期五年期十年期等類額面尚有五百鎊一紙者一千鎊一紙者又有二百五十鎊一紙者七百五十鎊一紙者未知作何用途也 
[河南之文化觀（芳草）]  
　　河南僻處腹地開通較遲一切新思潮新事業較沿海各省膛乎其後近年以來受外界激刺各界人士稍有覺悟雖未能自由發展亦能隨國勢爲轉移不得謂爲這無寸進兹將其過去及現况略述如下 
　　河南文化在清季操之於一般大老先生如李敏修·鄭黻門·楊濤閣·葛德三等所謂翰苑派或道學派大半爲退閒之翰林公栖遲夷門主講大梁明道信陵等書院一時科舉人才多出其門及科舉停廢改設學校青黄不拉苦無過渡人物權以若輩充數及民國初元革命巨子到處皆是大老先生之聲價一落千丈一時新進時髦爭露頭角如楊勉齋·李古銘·王月波·方幹周·胡石青·王摶沙·時志畬·段次珊輩或主持議席或厠身黨會或提倡教育分道揚鑣各行其是雖思想界未能脫離虚榮舊習然河南文化之進步實於是時具有萌芽及黨禍旣作一時名流横被摧殘稍負時譽輒蒙嫌疑省議會中斷開封民立報被封自由報停版法政學校與高等學校優級師範學校學生均遭政界嫉視河南文化大受影響甚至有陳請總統廢止學校舉行考試恬不爲怪者亦可見豫人當時之情形矣洎田文烈長河南聘王鳳岐爲優級師範校長王本教育界名流到豫後積極整頓豫省教育大改面目而文化亦有漸入軌道之希望未幾王因事去職雖繼任人物多步武王之成規然相去逺矣河南舊有北洋師範·本省高等·本省師範三系互相傾軋爭植勢力民國之初以高等系爲最盛四五年間北洋系獨覇一時近則此兩派人物大半歸入政界本省師範系大有代興之勢要皆以黨派爲前提於文化之進步固無絲毫裨補矣去歳五四運動後河南學生界思想猛晋實爲可驚而其原動力則在第一師範該校校長徐金湶係北京師範畢業頭腦嶄新聘其同學友劉薰宇爲教員旋改爲教務主任兼主第一師校週刋筆政對於新文化盡力鼓吹學生界遂起激烈運動如第一二兩中校專門農校女子師校皆被其感化尤以女師及二中進化爲最速現在「第一師校週刋」已改爲「月刋」并出有「新河南」與月刋作同一之論調女子同志會之「女權」學生聯合會之「週刋」徐某等所出之「心聲」同文社所出之「教育月刋」青年會所出之「青年」雖均以常欵奇絀然主持者慘澹經營力謀發展近聞國貨維持會將出一週刋私立手工音樂圖畫體操傳習所亦發行一種美術雜誌日内即可出版亦可謂河南文化活動之發軔期所最不滿人意者河南新聞界多依榜行政界爲生活無一獨立有能力之大報統計開封城内每日所銷各報不及兩千份以偌大省會對於新聞銷路不過爾爾亦河南文化前途之一絶大憾事也又開封各派報處多乏經理新聞知識不注意於推廣銷路頃聞有河北梁子恪君組織一文化書社專代售國内各種有關文化報紙雜誌等頗受一般熱心文化者之歡迎與河南文化前途不無裨益焉 
　　開封各校學生已於上星期五一律上課學潮告一段落日前汴學生會接有上海學生會來電因與滬學生取一致行動第一師範第四年級學生由主任教員崔葆章學監吳佑民率直南京·南通·無錫等處參觀各學校己於二十五日返汴日内將有詳細報告 
[美公使過寗時之歡迎盛况]  
　　新任駐京美國柯蘭公使昨（二十五）日下午二時由滬抵寗李督所派赴滬歡迎之温世珍陳廷謨亦同車偕來同行者除柯蘭公使瀛眷外有女秘書禮理司氏花車二二點廿分到站機關長官均脫帽行禮軍警舉槍軍樂齊鳴柯公使卽偕駐寗美領事同乘汽車至軍署會晤李督談二小時卽返美領事署晚六時李督復到美領署答拜今（二十六）午十二時軍政學商各界在軍署西花園會議廳開歡迎大會軍界旅長以上政界道尹廳長以上學界高師校長郭秉文君商界代理商會長甘鋐君省議會長錢崇固君共三十餘人列席柯蘭公使偕美領十二點二十分到會李督齊省長降階相迎入席酒過三巡李督起立致歡迎詞云此次大美國特簡柯蘭公使來駐中華凡我國内人民莫不同聲稱慶誠以柯蘭公使曾游我華於我國内情形極爲諳悉今番銜命重來必能使美華邦交日益鞏固兩國人民之感情愈臻親善兹當使節蒞寗遐邇歡呼瞻望風采今日特開大會軍政學商各界並由省會議長代表人民全體共表歡迎鄙人欣喜之餘竊欲敬貢數言藉爲柯蘭公使祝原亞美兩洲民主共和國惟大美國與我國稱最而大美國實爲共和先進國事事足爲我國所取法大美國對於我國之經濟實業凡有關於人民自由之幸福無時不以提携共進爲主旨近年雖因歐戰之影響致兩國互相提携之事業不免稍有缺憾而大美國厚愛我國之誠意固已留印象於我民之腦中現值歐戰已終正我兩國繼續提携發展之機而柯蘭公使特於此時惠然肯來定能發抒夙懷有以謀兩國人民之幸福推及將來皆思柯蘭公使之嘉惠此則鄙人與蒞會諸君所同深欣盼者也况柯蘭公使向係故交今得話舊一堂愉快之私更非語言所能罄際兹嘉會特舉我國民歡迓柯蘭公使來華之意與柯蘭公使蒞華以後我國民期望之心掬誠敬吉所願柯蘭公使譽望日隆使我美華兩大共和國發揚國光傳之無窮當以今日前席之詞爲他年左劵鄙人及蘇省軍政學商各界並人民代表恭祝柯蘭公使勛福無量請各舉一觴共頌大美國萬歳大中華民國萬歳歡聲雷動柯公使亦起立致答詞「由温世珍譯述大意」略謂鄙人此次重來貴國相隔不到一年而貴國之新文化進步已有一日千里之勢竊維華美爲東西先後兩大共和國邦交素稱鞏固人民感情亦極親善但目前欲求補救時局惟在採用美國制之教育現在貴國分裂之現象在鄙人看來是極大進化應抱一種樂觀學界之愛國熱忱完全是分裂造成的善果表面看來南北雖然分裂其實各處民意都有統一趨勢又謂貴國地大物博出產豐富現在歐戰以來各交戰國俱有衣食殆盡之狀態貴國若能利用機會廣收機件開拓利源利益無窮並言此次過寗行期太促不獲暢叙俟到京就職後當再來寗一行云云答謝畢衆鼓掌各舉一觴二時始盡歡散席柯使即興辭出城渡江乘三時特别車北上各機關長官均送至浦口車站揖别而返 
[浙議員提議停辦一師說]  
　　杭報載稱自省立第一師範學校學生第四次宣言發出後省議員姜恂如黄天澤金伯泉何文龍王慶茀方蟄等閱之認請職教員及招生不限男子並官廳任免校長須得各學生同意諸項不合公論以爲提倡新文化不應逾越範圍提出五種理由擬將該校暫行停辦所有該校經費即由財政廳停給其成績較優品性較良之學生應由教育廳通令省外各師校就近收轉俾與相當程度同時畢業云云傳聞如是確否容俟後聞 
[杭州快信]  
　　第一師撤防日内即將到浙第一團奉派駐舊提學使署原駐該署之二師第八團已遷移南星橋雇匠修整房屋極形忙碌 
　　省垣女子職業傳習所日來又發生暗潮聞因學生部分之自治問題有所爭執連日開會集議此事 
　　嘉興統捐局長徐時勉（諸曁人）曾任前督署招待員及提法署科員並歷辦統捐頗著能聲日前因事回籍被人仇殺用手槍擊斃已電飭緝兇究辦 
　　各縣繭行一元以下零找向規定以大洋計算此外概用司馬秤嚴禁改重現財政廳查各屬每多違背已一律通令從嚴取締 
　　蕭山公民丁克濤以浙省米價昻貴他邑俱辦平糶該縣獨付缺如昨電省請予一律開辦已飭縣核明呈覆 
地方通信 
[松江]  
　　婚嫁改良會同人述意松江耆民唐志臯等所辦之婚嫁改良會迄己三載雖入會會員日見發達而實行崇儉者究不多見兹該會又訂於舊曆四月十三日下午一時假嶽廟太虚亭開第五次常會其通告書上冠以同人述意一文語極懇切兹將原文錄後攷之泰西文明名國婚嫁簡單未聞有以爭奢圖靡爲事者獨印度埃及則不然其人秉性愚魯狃於習俗遇事奢侈不遺餘力而卒以滅亡何則競尚虚華不講實業此致亡之原也吾國而欲救亡乎愼母蹈印度埃及之覆轍也本會自成立以來贊成者多而實行者少良以積重難返習慣自然一時改移洵非易易同人等亦知空言無補集會徒勞然時局阽危己達極點人心夢夢隨波逐流於經濟上日益艱難於風俗上日形險惡雖我國之急宜改良者不止此而此其嚆矢矣云云該會簡章如下一本會以删除浮費力崇儉約爲宗旨一本會設正副會長各一人綜理一切會務任期一年期滿開大會時公舉連舉連任一贊同本會宗旨願入會爲會員者須得本會會員一人以上之介紹塡具志願書隨繳入會費小洋二角年納常費小洋二角一本會會員不限男女除公舉正副會長外内分男女二部各設部長推舉職員分頭辦事一會員遇子女婚嫁時應遵本簡章第一條首先提倡以資表率一會員有勸導會外人改良婚嫁之義務並得介紹同志入會一本會每年舊曆正七兩月開大會各一次各部長報告經過情形並會商進行方法一本簡章如有未盡事宜於開大會時提出公議修正之又會員實行改良婚嫁辦法之商榷如下一文定除茶圓外得酌備定金但須量彼此財力母涉浮靡一行聘衣飾銀兩由男宅酌量致送女宅不得挑剔一女宅報幣意取儉約勿尚奢華一迎娶禮節或從新法或從舊法總以簡單爲主無謂之軍樂頂馬等應即廢止一送嫁不備妝奩祗備隨身應用之品免除無謂之點綴如富家願贈厚奩與其備奢侈品無裨實用曷若給與欵產俾可生息至於新房陳設由男宅擇要自備一男女宅近有女賓送接親名目綺羅珠翠誇耀里鄰此中殊多危險以後宜相約勿用一三犒名目率循舊例論寡爭多近於市井此後旣各從儉約應即取消一男女宅請客以正日爲率例外酬應可删則删一本會爲挽回風俗起見旣爲會員人人負改良之責會中定章除自己確守外尤須勸導會外親友共同改良一以上辦法如遇窒碍難行應報告情形於會長或部長提出意見公同商榷 
[蘇州]  
　　醴育通信比賽之廳令吳縣勸學所接奉教育廳訓令據體育視察員王小峯陳請舉行第七次體育通信比賽並擬訂引體向上運動方法前來據此除分行外令仰該所長行知境内各高等小學校縣屬小學校及同等程度學校遵照規定辦法舉行引體向上運動通信比賽並由公共體育塲管理員及指導員或該所派員實測評判於成績表上署名蓋章限七月十日以前塡表送廳核辦云云潘所長己轉令一體遵照 
　　陳慕屠宰稅之弊混陳墓鎭屠宰稅前由商人顧義增認捐包辦時該鎭肉舖認定每日六隻征洋二元四角去年十一月撤銷認捐改歸該鎭警察分所征收該所支寳華分所長從十二年分起憑摺向肉業代表楊仲廉處仍照六隻猪稅每十天收洋二十四元而稅票上則塡每日四隻本年五月分起此項屠宰稅又由商人謝序卿認捐包辦謝商接手後查得原案支分所長報解屠宰稅每天懂止四隻隨即會同縣署屠宰稅督征員蔣炳華前往陳墓詳細調查即據肉業代表楊仲廉證明每日認定確係六隻憑摺繳欵且五月上旬稅洋二十四元亦己爲支所長收去等情蔣督征員等已將支分所長侵吞猪稅情形呈復縣署核示矣 
　　博習醫院安基典禮蘇州天賜莊博習醫院現定於五月二十九日舉行安置首石典禮山會長監華德副會長安迪生等東邀各界於是日下午蒞院觀禮秩序如下（一）軍樂（二）李月峰牧師祈禱（三）按察司羅平吉英文演說（四）道學博士潘愼文中文演說（五）東吳大學軍樂隊軍樂（六）律師佑尼干英文演說（七）醫學博士柏樂文演說細辦新醫院之原山及經費（八）龎天笙演說（九）來賓演說（十）軍樂 
[常州]  
　　杜威博士演講紀杜威博士此次偕南京高等師範劉伯銘博士到常後下榻常州青年社由勸學所長徐化吾及教育界各主要人員擔任招待假教會愷樂堂爲會塲紳學兩界前往聽講者人數極衆各鄉小學校長教員俱逺道赴會聽講二十五日下午爲第一次演講到塲者有武進姚知事霍約翰教士胡稼農牧師本地教育行政人員各校校長教員第五中學縣立師範女師範女西校等全體學生首由五中校長竟伯章致介紹詞畢杜威博士即登壇演講山劉伯銘繙譯題爲學校與環境大旨謂欲求學校發達須注意社會環境其說分三項（一）學校生活與家庭生活不可隔膜（二）學校常提倡公共衞生以造福社會（三）學校與地方實業之關係是晚第五中學復請劉伯銘博士到校演講題爲新文化之根本研究二十六日上午第二次演講題爲學生自治之眞義從自與治兩字着想並言主持學校者當知管理是一種方法非一種目的學校中應使學生對於管理上有切守的了解一方面發揮其能力及責任心誘掖鼓勵俾眞能負自治之責下午演講題爲新人生觀說明吾人應如何適應現世之需要語尤精闢末復對於學生諄諄勸勉演講畢由五中央文教員嚴畹滋代表全體用英語答謝遂散會己鐘鳴四下矣 
[鎭江]  
　　運到頭批鄂茶湖北所產之紅緑茶向由鎭江茶行採辦分銷於江北各處現頭批新貨己裝由招商局江華輪船於二十五日運鎭計裝紅緑茶百餘件各茶行議定二十六日開盤云 
[安慶]  
　　農部茶業試騐塲茶葉品評會紀祁門縣農商部所設茶業試騐塲於本月十八日開第二届茶葉品評會該場場長鄧惠植於皖贛二省產品尤爲注重於三月前油印章程分函祁秋浮修等縣知事及各茶業團體廣爲勸導竭力搜集故該二省茶品徵集尤多會塲即設該試騐塲内徧懸燈綵并以茶葉製成聯語中嵌松 
柏花圈形式頗爲美麗下午二時開會皖贛來賓蒞會者幾無隙地首由主席鄧場長致開會詞次由來賓祁南高等小學校長皖人汪洛符演說略謂貴場長苦心籌畫此次會務實於我皖茶業大有關係我輩甚爲感佩云云再再前江西種茶總區主任贛人金佩艾演說略謂前次開會鄙人曾駐會勷助一切今日來塲參觀覺此次會塲較盛於前足見貴塲長擘畫精詳無任欽仰惟佩艾尚有請於貴場長者皖贛事同一律貴塲長旣改設祁秋兩分場以促進皖省茶業之改良所有敝省兩總區應請取皖贛同一辦法以福吾贛等語四時遂攝影摇鈴而散 
[九江]  
　　周部員抵潯紀内務部特派僉事周威伯南下視察蘇皖鄂贛四省警務抵皖時即函九江警廳略謂威伯准於本月二十二日抵潯惟此次奉命南下因在蘇寗滬蕪等處詳細調查多費時日尚未告竣而昨忽奉部電催促返京似此時間急促不能躬赴南昌現擬山潯赴鄂略一調查便當北上所有江西警務之現狀及其成績尚希電謂小亭處長代爲一查彚案送潯以便覆命云云韓廳長轉電閻處長後閻即飭各科將成績彚列表卷於二十二日親自携帶來潯與周部員面爲接洽駐節於九江警廳二十三日各響署一律懸旗尚街崗警異常嚴肅周部員於三句鐘乘江新輪抵潯寓球新旅社是晚警界人員即在廳中設宴聞閻處長堅欲周部員晋省一行俾得切實調查故周部員二十四晨偕同晋省車站先期派有軍警列隊歡送至九江警務尚須俟周部員近潯後再行視察云 
[武昌]  
　　師範生被斥出校中美新聞社漢口通信云武昌師範學校學生因在學生雜誌中載一論文痛詆中國現行之督軍制王督恨極訓令該校長將學生二十人斥退出校並派探拘捕云 
[嘉興]  
　　繭廠絲行先後開市嘉邑四鄉今歳蠶花頗爲減色各繭廠雖己開秤各鄉民以葉價過昂成本頗鉅均嫌繭行開盤僅定六十元左右不願出售相率雇人繅絲希望得有善價藉免虧蝕故繭廠收貨不甚暢旺各絲行亦己議定隂暦本月二十日左右開秤每百兩約價六十元繭捐委員王某及王江涇絲繭捐稽查長吳琳均奉財政廳委任於前日蒞禾到差並已通告絲繭各商知照矣 
雜評一 
[浙議員提議停辦一師說（默）]  
　　武昌師範學生因有訾議督軍制之論文而王督即令驅逐二十人并欲加以拘捕此種辣手段官場用之者正多固不足異也 
　　若浙江一師發表第四次宣言而浙議員認爲運動文化越範遽議停辦其手段將較官場爲更辣不大可異乎一師前此之風潮官廳雖極惡學生之文化運動然亦未肯遽出以停辦迨其後相持不下轉圜無術亦不過令暫時休業而已今浙議員以學生一紙宣言書而遽欲提議停辦是其手段不較浙官廳爲尤辣乎 
　　停辦一師固浙官廳之大願也議員此舉其殆先意承旨之謂耶抑豈另有深讎宿怨於學生而欲借此一洩之耶贛議員因禁止旁聽與學生衝突說者謂爲報復學生之反對加薪也今浙議員之提議豈亦舍有其他用意耶夫使浙報所傳而非虚者則誠令人不解矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[杜威博士昨日抵滬]  
　　預定在滬講演之時間及地點 
　　杜威博士此次由新教育共進社敦請南下講演已於昨日午車抵滬同行者有夫人·二女公子·及劉伯明博士·楊賢江君現寓滄洲旅館博士到時黄炎培沈恩孚劉汝梅諸君均到站歡迎上海方面兹已由各團體共同商定分日講演其程序探錄如次「杜威博士在上海講演時間及地點」五月二十九日上午十時在第二師範講演「教育者之天職」下午二時在職業教育社講演「職業教育之精義」三十日下午二時在職業教育社講演「職業教育與勞動問題」三十一日上午十時在吳淞同濟學校講演「專門教育之社會觀」下午四時三十分杜威夫人在江蘇省教育會講演「男女同學問題」六時在約翰大學講演「科學與人生」六月一日下午四時三十分在江蘇省教育會講演「新人生觀」八時在南洋公學講演「工業與文化之關係」二日上午十時在滬江大學講演「國家與學生」下午四時半劉伯明博士在江蘇省教育會講演「東西洋人生觀之比較」七時三十分在上海青年會講演「社會進化」三日上午十時在浦東中學講演「公民教育」下午四時三十分在江蘇省教育會講演「德謨克接西之意義」 
[第二師範十五週紀念會紀]  
　　今明兩日（二十八·二十九）仍續開會 
尚文門省立第二師範學校係龍門書院改組迄今已十五年舊曆四月十一（今日）爲該校第十五週紀念日爰於昨日至明日停課三天每日皆有舉動以誌慶祝昨日午後開會來賓約四五千人由該校校友祝樹德孫德根丁達五吳俊樊憲章朱葆莊等招待一時演劇名「空谷蘭」演者爲宋仙閣錢壽壬吳景青殷士賢戴秉忠等亦均該校校友另有書畫金石會陳列校友作品廉價出售該校附屬小學所製售之椅·几·鏡框·等木器亦尚精美其餘成績陳列樓上樓下有一室藏各種惡疾及嗜酒受害之模刑頗足令人注意理科教室中尚有理化試驗七時電映影戲約十時始畢今日（二十八）上午八時尚有慶祝會臨時運動會下午一時演劇七時影戲明日（二十九）上午十時請杜威博士演講「教育者之天職」其他則與今日相同云 
[聖瑪利亞書院之跳舞會]  
　　昨晚五時梵王渡聖瑪利亞女書院假約翰大學後兆豐園開跳舞會來賓六百餘人圍場作圓形場中植木桿懸數丈各色之緞帶數十條備爲美寳跳舞ＭaypoleＤancc之用此次跳舞會之舞員皆係預科學生及初級生蓋因高級生曾經罷課未能練習純熟也惟因其年齡幼稚而更見其活潑之精神聞各種跳舞均由美國女教員局君親自教授採各國之舞式鎔於一爐來賓入場時由該校幹事分發緑葉書就之秩序單舞員之裝束可分十類其最美麗之裝束爲在漆黑之髮上束以金黄之帶髮披於肩覆於額身上又圍以黄帶頗有自由活潑之狀同類之裝跳又分紫緑紅三種又有垂辮而揷紅花·或緑花者其餘尚有春夏秋冬四季之裝束春則裝成蝶夏則持以葵秋則衣黄色之衣取百花將次凋零之意冬則白冠白衣取其霜雪徧地之意其外尚有一穿黄色之衣手持黄花者代表日也以是是日之跳舞亦可稱之曰時節跳舞也ＴheＤanceoftheＳcasons跳舞共分十二節步伐隨琴聲而轉移其悠揚清越之狀令人神怡每一節完畢鼓掌聲必隨之而起第一節爲打鐸李Ｔantoli前後俯仰恣勢靈活足音整齊第二節爲嬌艶葩ＢonnyＢroom左右旋轉宛若游龍第三節爲革兒盜鈴Ｋull-daneen徐進徐退輕如蟬翼第四節爲愛倫笛佛立干ＡilndiＴliekei忽左忽右進退自如輕靈異常第五節爲西方之光榮ＴheＧioryoftheＷest舞員均束黄帶與日光相映更見其美加以舞式之活潑更令人贊美不止矣第六師爲玲瓏之花園ＴheＬittleＧarden跳躍輕靈轉動自如均能極其能事第七節爲絲及拉干登ＳjalaＫuttan足擊掌聲與琴聲相和極形整齊第八節爲金段柏爾加Ｋindupolka忽伏忽起頗如蝶舞第九節爲絲的根Ｓtigar手足同時輕舞靈活異常此節爲裝束四季之舞員舞之黄白各蝶飛舞場中白雪之小孩跳躍游舞尤極靈活第十節爲母之愛Ｍotberspets輕舞徐蹈身靈如燕第十一節美寳跳舞ＭaypoleＤance先由數十舞員各執桿上所繫之緞帶或前或後舞爲圓形往還凡四次乃止末次爲大進行ＧrandＭarch全體舞員與焉各種進行法演來均極純熟散會已六時餘矣 
[關於民食問題之昨訊]  
　　假名運米之請扣上海地方自治研究會近據該會會員報告有人用華興公司名義將於二十八二十九日私運米石九萬擔出口前往香港地方執有財政部所發執照爲護符日内趕緊打包改樣省公署風聞此事已飭滬海道道尹上海縣知事派員查驗是項米石是否產自蕪湖迅行照復核辦云云該會以蘇省米禁甚爲嚴厲他省之米過境祇能直放若以蕪湖等處米石在滬轉口顯爲影射應即照案扣阻請示辦理故於昨日特用快郵代電致江蘇省公署及松滬護軍使文云省長軍使鈞鑒查有米販譚某租上海英租界白克路市房一所爲運米出洋機關藉口救濟華僑運米出洋正月至今已有百餘萬石之鉅名爲採辦蕪湖米石實則採辦蘇省米石改打包樣現又購定白米九萬擔（合六萬石）分存各棧請領財政部執照業經打包改樣即擬運往香港現蒙省長查悉訓令滬海道尹飭令上海縣知事調查是項米石所產之地昨已委員詳查惟目下軍米尚須截留商販之米不論是否救濟華僑祗須在蘇省及滬地以轉口爲名者理應如數扣留以維民食以杜影射伏乞鈞鑒迅飭海關監督曁道縣澈查充公以作平糶之用實爲德便再邇來奸商以知軍米字樣不能影射復藉救濟華僑爲名設立華興公司·公益公司·協濟公會等種種名目時常變易名稱以避查究至於公司亦未經各部註册不過藉此輸運以圖朦混并請嚴飭江海關監督一律禁止滬民幸甚蘇省幸甚上海地方自治研究會叩沁 
　　南滙農會長之呼籲電南滙縣農會長張景陶陳佐漢昨電南京云李督軍齊省長財政廳胡廳長實業廳張廳長鈞鑒本省米價日來飛漲每石幾達拾元小民粒食維艱庚癸頻呼愁聲四起探厥病源由於奸商私運出洋者半囤積居奇者亦半俄因麵包召内亂日以糧貴釀罷工鑒彼前車不寒而慄禍機隱伏潰决堪虞爲特電請通令各屬密查私運居奇分别嚴辦一面速籌鉅欵派員赴安南一帶採辦秈米運回平糶以維民食而保治安 
　　麵粉袋中夾運米糧本埠觴金公所董事周廷弼爲米貴問題呈請江蘇李督軍轉電府院將己發出之軍米護照一律撤銷杜絶影戤私運並請對於麵粉雜糧之出洋者概予以限制等情己見昨報兹據米業中人云本埠某麵粉公司自去年以來營業極發達出口之麵粉袋中往往帶米糧其法先將購存之为堆積浦東洋棧之内每於晚間僱打包小工通夜裝包朦混報關放洋獲利頗厚云云望有稽查之責者注意及此也 
　　米客會議預防搶米南市米商南帮公所各米客因近數日來黄渡白鶴港四港口等處有游民麕集攔搶米船白米之事故於昨日特在公所開會籌議莊嚴兩幹事曁米客四十餘人皆到會僉以我米客皆代表内地行家售銷倘或中途梗阻來源不繼於營衆上亦受虧耗自應設法維持航行云云爰議决由公所通知内地五十七埠各行家凡裝船貨出發來滬預令各米船聯合五六艘同帮出發一面請内地米業公所備函給予船户經行河道水陸警政各機關俾船户持函前往請求保護云 
　　航船載米被搶航船户王阿小由蘇州等處開駛來申裝有客人白米一百石於前晚七時許經過黄渡相近六七里青陽港地方突來小船七八艘游民六七十人男婦大小手携飯籮米筐布袋等物攔路登船搶米計被刦去白米十餘石開船而去王莫敢與較任彼携去昨日王船開回上海停泊新閘橋河下報告貨主旋因搶米者皆係貧苦鄉民所失爲數舞多不予追究將情勸告同帮謹愼從事云 
　　奉賢議辦平糶浦東奉賢縣孟知事爲籌備平糶事前日邀集市鄉助理員唐韻笙·王亦民·莊靜·林問梅等及各商領袖在署討論辦法聞已有頭緒不日將開辦云 
[繭市消息]  
　　試繅海寗樣繭海寗新繭自初四開秤以來出貨尚旺價扯六十元左右樣繭昨日己到滬由公泰絲廠試繅以五百二十斤繅折較上年春繭約少七八十斤故業此者尚覺樂觀 
　　吳興長安開秤浙江吳興長安春繭現己將次上山葉價尚平每百斤三元五六角本年蠶汛尚佳昨日上海恒豐絲廠等接該處繭業公所報告議决吳興定十一日開秤長安定十二日開秤繭盤議定五十二三元上海各廠去信囑令出莊切勿濫放收買云 
　　火車運來浙繭浙省各處鮮繭現已上市已運滬者有拱宸長安兩處南星硤石嘉興楓涇等處尚需旬日以後方可來滬故近日由杭運滬之繭尚少前日運到二批計有五百餘包昨經江海關派員來站復騐並由該繭商久成恒豐大成等向運送處僱車運送各廠昨日(二十六)由杭來滬之夜貨車又由拱宸橋開滬之夜貨車附掛繭車二輛計裝二百三十二包於當夜四點餘鐘到上海南站卽由站役卸存該站貨棧一俟海關洋員來站騐看後再由運送處裝入塌車送往云 
[新茶上市後消息]  
　　新祁紅茶仍未開盤北市恒記謙泰昌忠信昌洪源永同春五茶棧自本月（陽曆）二十三日以來所到新祁紅茶共有二萬餘箱各茶棧於二十五日將茶樣送至美商愼昌英商怡和天祥等洋行之後至昨日尚未開盤據聞洋商方面欲擇高貨數種開盤而茶棧方面擬將中等茶扯價開盤以致遲遲未開惟陳鳳眉茶昨由謙泰昌售與沙咪洋行一百箱價每擔元二十五兩 
　　湘茶亦將抵滬長江皖鄂各省新茶已於上月出新陸續運滬已誌前報兹據茶行公所接到湖南快郵言湘省產茶亦巳收成本年收成極佳身骨亦甚淨潔日内己裝輪出發惟途次必由漢口轉裝故須於十四五日方能抵滬云 
　　皖茶業已漲價長江安徽寗州茶前數日開盤時市價紅茶高貨每擔洋三十三元因來貨無多業己售罄昨日市上高貨每擔漲三元計三十六元緑茶每擔漲至二十六元亦漲三元尚待貨到云 
[西報紀日本棉紗與絲之市况]  
　　字林報云據本埠昨日所得消息日本棉紗與股票確有起色其原因則爲日本國家銀行有將出其財力以救濟商業恐慌之風聲雖目前尚未有關於此事之切實報告但股票與棉紗之張價足見頗有人確信日本國家銀行不獨將接濟現已停止營業之茂木銀行且將資助一般受影響之商家也至於絲市則最受茂木銀行停付之累今已寂無生氣生絲售價較出產成本尤低存絲者希冀市面或有轉機不願低價出售但目前氣象殊不見佳蓋美國絲商亦處逆境聞其重價收入之絲存積甚多據本星期電信美國物價低落想絲商地位亦未必愉快故就日本絲商而言其能支持興否將視紐約能否再入市場收買生絲爲斷云 
[金價將來之觀測]  
日本近日在滬搜羅美金洋現貨分批運往致市上美金洋存底巳屬無幾惟標金計存二萬餘條皆在華商泰亨源方記等各金號銀樓手中無出售之意思緣各金號等皆有門市飾金之必需預備也花旗銀行昨日售開六月份美金洋十萬元價（美金）爲一百十二元聞匯豐等銀行西六月份有美金洋四百萬到申其中巳售去五十萬尚餘三百五十萬惟尚未能確定到埠日期又聞美政府自被日本吸收美金後美財政部對於出口金洋頗爲注意此間除滙豐外惟菲律濱銀行亦有一百五十萬元可以來申但未確定據聞該行意旨須俟市面合算時方去電運來由此觀測金價未能低落也 
[食糖市情之驟變]  
　　糖食爲食品之大宗歐戰以還市價變幻恒逾常軌迨戰事終結人之謂貨價漲落從兹可以稍躋平穩詎意近兩禮拜來糖市忽生意外之變至堪驚人往時上海糖之來源悉由南方新加坡香港等處運來近數日間反準備將本埠存糖運回南方之勢市情奇異爲上海開埠以來所未有後據熟悉南洋生意之某君談及糖市云洋糖產地以爪哇羣島爲大宗該埠平時每石荷幣七看至十盾（每盾合華幣四角餘）及至本年春末逐漸飛漲至十七八盾人巳駭異乃近一月來一再暴漲向日每石售荷幣十七八盾以爲奇貴者今且三倍其值竟漲至六十盾之多苟非他處遭有極大之糖荒則著名產糖之巴達維亞泗水等處何至糖價一高至此預料本埠業糖者非獲大利即將傾家吾人甚願與糖業有關者及早未雨綢繆也云云 
[友華銀行銀市報告]  
　　中美新聞社譯友華銀行二十七日報告云昨日倫敦當地銀價漲二先令八便士逺期漲一先令二便士此間開市時金鎊價六先令金圓價一百十五元華人頗多買進後價漸跌市况軟弱午後金鎊跌至五先令十便士金圓跌至一百十二元無出口交易行情恐須再跌約倫敦間滙價現爲三百八十四元半紐約銀價爲一百零二元又四分之一云 
[魯豐製碱公司成績展覽會紀]  
　　昨日魯豐製碱公司在北京路開成績展覽會陳列出品及廠房爐灶圖說供衆研究到會者有百數十人由該廠化學工程師葛伯誠報告設廠製造純碱經過苦情並謂利用鹽汁廢物造成漂白粉西紅粉擦牙粉肥料粉及苛性鹽酸鏹水等副產品均屬社會所需要卽使碱不賣錢其副品已有大利可獲且經法國公家化騐師分晰單證明含有純碱一萬分之九千六百四十分實較舶來品優勝嗣經發起人席錫蕃演說本公司依據成績及銷路實有增資擴充之必要决議增加資本十萬化整股爲零股十元以便輕而易舉是日認股者頗爲踴躍云 
[駐比昂維斯領事之公函]  
　　發展北歐貿易之機會 
　　上海南北市兩商會同接中國駐比國昻維斯領事許熊章函云逕啓者吾華在比向未設有領館兩國商務素鮮接近其實比國地利人和爲全歐冠而其工商之樞紐尤在昻維斯其地踞耶高江右岸南距比京僅四十四基羅邁當西距北海僅八十五基羅邁當人口在戰前有二十六萬六千之衆以言商業則陸有鐵路以達四隣距荷德法瑞義皆朝發夕至海有航線以通亞美非澳有深港以容巨艦五洲互市商船必經其地蓋不但爲比國一國之要埠實全歐貿易之中心以言工業則煉糖·汽水·冶鐵·織毛·氈毳·綢紗·膠布·花邊·烟草·雪茄·以及金銀鑽石之工修造船舶之技皆犖犖大者名著環球措吾華商罕知其地與比商毫無交換之貿易實吾國一大缺憾今歳外交部有見及此特開國務會議呈准總統設中國領事館於昻維斯熊章不才謬膺正領事之選不日即行赴任惟草創伊始時虞隕越尚望呈父老昆季時錫箴言共匡不逮俾我華聲明文物發展於比歐庶舞忝國家設官分職之意凡有欲經營出口事業者無論農產工藝無論成品原料請備精美樣品並詳列出產地·製造人以及價目等項寄比京中國使館或徑寄昻維斯敝領事館均當勉副雅意力爲揄揚或有欲經營入口工業者則可代爲介紹該地巨廠大商卽其餘見屬調查之事亦必竭其所能不負委任但願邦人君子不我遐棄幸甚幸甚 
[李烈鈞來滬消息]  
　　聯合通信社接香港電云李恊和二十七日乘天洋丸赴滬三十日可到云云 
[查勘烟苗員已抵南滙]  
　　江蘇齊省長接據報告本省各縣境鄉間田園内有發生烟苗情事曾分别派員分赴各縣協同查勘務必剷除盡絶並將田户嚴究在案兹悉所派調查南匯縣境之省委左述林業於前日抵縣當由朱知事商定先行查勘沿海灘各處然後再往四鄉查察據云此次省委到縣一切川資雜費皆由省署開支無庸各縣供應以免徇情舞弊云 
[皖教育界攻訐省會議長函]  
　　謂係摧殘教育 
　　旅滬安徽同鄉昨接本籍教育界函略謂南宿州舊游府署在宿城中心點占地甚廣又臨大街高樓大厦百有餘間光復後地方改造爲宿城幼幼學校乃有省議長晋衡履摧殘教育以千數百元之代價作爲官產奪去以致校址無着學生投學從現竟大興土木改造市房并於四鄉捉差勒拿牛車搬運材料因有議長氣燄官廳聽其差遣鄉民哭訴無門伏念同鄉諸公關心桑梓熱心教育請設法維持云云 
[嘉興統捐局長被害續聞]  
　　嘉興統捐局長被人暗殺略紀昨報兹悉該局長爲徐時勉號宿卿係浙之諸曁人自上年接辦後滬杭鐵路時見其往還前日徐因鮮繭上市欲圖投機營業自嘉興携欵回籍收繭比抵原籍詎有仇家尾隨即以手鎗連擊彈穿要害三處登時斃命當由家屬報告就地官廳跴緝兇手究辦嗣爲浙財政廳得悉即派閘口統捐局蔣局長接收嘉興局務一面由省署飭營縣嚴緝兇犯究辦 
[官場防範激黨之辦法]  
　　松滬護軍使署昨接國務院通電關於防範激黨之流入特擬定辦法數種電仰各該長官嚴密防範兹錄辦法於下（一）調查各項工廠自歐回國華工有無激黨思潮（二）嚴禁軍人與外人接洽（三）招集中學以上職員開會調查各校學生新思潮（四）調查勞働界有無受他界之運動 
[滬杭路近事紀要]  
　　車長與警察衝突詳情滬寗杭甬鐵路車長孟子雨籍隸北京在該路服務已經十載本月二十五日上午由寓前赴北軍站辦公甫入鐵栅門被地方警察阻止搜檢當以並無禁品准其通過復來便服暗探一人截搜孟某因已搜過頗有煩言雙方遂起衝突繼以用武暗探之衣領撕開孟之頭部亦被擊傷當時拘至第五區轉送警廳核辦鐵路局方面據站長之報告立派該路巡官楊某至警廳接洽昨日下午由警廳將孟某送回南車站路警局此案乃告一小結束惟孟某以該警非法兇毆且有以鴉片栽贓誣陷情事心有未甘擬即提起控訴而路局亦以巡警此舉逾越範圍擬向該管長官交涉云 
　　事務總管南北分行滬杭鐵路車務總管楊先芬日前接部電謂有要事接洽當於昨夜由滬北站乘坐通車北上約需一得期返滬又車務總管沈成栻於昨日乘坐夜車赴杭係商莫干山聯運事宜與浙省電局羅局長有所接洽定今夜車回滬 
　　鐵路對搭客行李負責範圍滬寗滬杭甬兩路車務總管因近來搭客對於隨帶行李自不經心致有損壞或遺失情事往往誤以爲責任鐵路時加責問昨日（二十七）特通告各站使搭客注意其文略云鐵路對於搭客行李凡到着各車由車上搬至月臺而鐵路責任完結至於核對號數領取行李鐵路方面巳規定充足時間俾搭客可以詳加核對而行李搬至月臺經搭客領取之後欲搬往站外者雖經鐵路夫役代運此乃夫役爲客効力並非鐵路章程所規定故其間倘有損失之事發生應歸搭客自行負責與鐵路無涉云云各站長接此項通告後均粘貼於各站之搭客待車室俾衆週知 
[全國工商協會開會預誌]  
　　北京路江西路西十六號中華全國工商協會昨發通啓云逕啓者本會定於陽曆五月二十九日星期六下午四時在本會所開第一次評議會討論選舉會長會董日期并籌商一切進行事宜届時千乞早臨無任盼禱 
[河南路商界聯合會臨時會紀]  
　　河南路商界聯合會昨午二時開臨時會由副會長金友主席報告四川路聯合會來函爲該會會員怡順號與本會會員天來生爲營業上發生意見次由邵仲輝陳守本張葭冬鍾懋勳祝志純錢蔚萱等公同討論詰果爲同人等力圖增進二會友誼起見天來生亦以此事本出誤會現在自當力顧大局已議决和解辦法當推祝志純爲代表向該會面陳一切議畢時己六點乃散會 
[太和襪廠女工之憤懣]  
　　滬城肇浜路太平街太和織襪廠開設數月招有女工八九十名昨日爲該廠發給女工工資之期廠中會計人將各女工每日短少紗線按價計算在工資中逐一扣除自三四角至一二元不等致數十女工羣起反對僉謂我等到廠做工每日自晨至暮能賺幾何卽使缺少紗線何以不於每日交貨時明言直至今日發給工資時始行發表少紗扣資之事我等祇有翌日一律罷工將被扣工資發還方肯工作云云大衆贊成乃在廠門前分導各散 
[夾底豆油箱内查獲烟土]  
　　日本商輪神户丸船前日進口來滬裝有豆油二十五箱爲本埠北市朱昌記報關行轉託盧陽公報關行代爲報關昨日朱昌記遣出店居福慶持單提貨經海關派員騐貨當察得該油箱來自大連箱是夾底内藏烟土二十磅當將居拘送水巡捕房梅捕頭命送地檢廳訊辦烟土送關候燬 
[華界救火會之改組]  
　　華界城廂内外救火聯合會現已改組將向有之名稱改爲東南西北四區城内西北兩區組織在本城其東南兩區組織於大碼頭及滬杭車站所有五區六區之兩火會一在大碼頭一在生義碼頭現已將六區併入五區改爲東區議决將大碼頭公地建築三層樓洋房爲東區駐龍所另設東區分所於生義碼頭現已從事興工建築所需經費工作費均由該區主任分向當地各商家勸募以備添購救火器具火龍皮帶等項 
[駐閩浙軍械件先行過滬]  
　　駐防厦門之浙軍第一師所部各軍奉令調回浙省惟原定由厦搭坐鎭定商輪來滬之砲兵二連輜重兵一連本可早日抵滬旋因中途阻滯迄今未到所有該軍動用之軍衣·營帳·皮件·鐵鍋·軍用各物係由厦門交裝海軍之定安兵艦運送已於昨日（二十七）上午十時進口駛抵兵工廠碼頭停泊搬卸軍用各物立即送至南車站交裝火車先行送回浙省存儲至鎭定商輪所儎之浙軍官兵明後日定可抵滬云 
[祥生鐵廠營業發達]  
　　浦東陸家嘴祥生鐵廠係英商合股組織開辦已届五十餘年自歐戰告終該廠營業更發達目下包造招商局長江輪船二艘寗紹公司外洋輪船一艘每艘造價共七 
 
 
 

Page 11

 
 
十餘萬其餘尚有滙德豐拖駁公司駁船三艘在内修理日用工匠小工等不下四千餘人聞該廠基本金原定八百萬現己增至一千二百萬云 
[造船所消息兩則]  
　　江南造船所承造美國運送艦十二艘現先製成一艘訂定舊曆四月十八日下水不再展緩其舉行下水時間定在下午三點時昨由劉所長將確定船壳下水日期時刻函致美領事請爲届時蒞所參觀 
　　又造船所承造行駿川河之平底商輪船名隆茂業經該船塢督造工竣機器鍋爐亦已裝置完備艙中動用各物均已安設妥洽惟尚未試水致難駛行出塢現經該所長訂定舊曆本月底先行試水如開駛合格卽可送關考騐以便船主開班營業云 
[美報論德國賠欵額數]  
　　中美新聞社譯大陸報社社云吾人於戰中德國應付之賠欵至今日始能知其定額法國内閣總理米勒蘭演說於下議院之財政分委員會證實外間之報告其最低之數已定爲一千二百萬萬金馬克（一二○·○○○·○○○·○○○）利息至少百分之五米氏又謂此賠欵中於德國應賠償協約國之煤·物料·及牲畜等尚不在内云至賠之現金法國得百分之五十五英國得百分之二十五餘百分之二十則歸意大利比利時及塞爾維亞均分之計一千二百萬萬金馬克合諸美金約三百萬萬金圓（三○·○○○·○○○·○○○）則法國可得一百六十五萬萬金圓英國可得七十五萬萬金圓其餘三國則合得六十萬萬金圓至現將起付之每年利息爲六十二萬萬金馬克合十五萬五千萬金圓按此賠欵額並不相當寳在應付之數之下卽此區區殊不足以抵償關係諸國戰中之耗費相差之數足有數百萬萬元蓋英國一國其所耗戰費據吾人所信已達四百萬萬金圓至於美國參戰之時間雖短實耗費三百萬萬金圓（卽現定德國賠欵之數）而今於賠欵中則一無所得也然此賠欵之數雖小而財政界中之精明者對於德國之能否應付尚在懷疑之間惟曾有傳說謂此欵之交付並不迫促將以三十三年爲期分年攤付果爾則德國當能應付此欵而不難也米勒蘭氏之宣言在德國方面將發生何種影響數日後當知之今可不論惟協約國方面如堅持到底則德國終不能不如數付出然以全部而論德國今日僅須擔負此區區之數實已大爲幸運須知從前協約所擬之賠欵額乃自二百二十萬萬金圓以至九百萬萬金圓之鉅也 
[新設之兩義務夜校]  
　　美術學校之義務夜校西門外上海美術學校附設之師範科近感社會青年失學之多并爲教授實習起見特在校開辦一義務夜學校所需經費及學生用品書籍等費均由全級各生募集支給校長劉海粟·主任教員程虚白·對於此舉頗爲贊許亦爲之策助一切兹己籌備就緒業於昨晚行開學式男女學生報名來校者己達三十餘人當先將來學者而加考察以便分級教授聞定於今晚即開始授課云 
　　懷恩堂之義務夜校北四川路懷恩堂夜校學生因鑒於貧苦青年失學之多業由學生等集資組織義務夜校公舉該校學生宋明德爲主任專收一般貧苦青年教以普通智識養成其自立之能力斯誠改良社會根本之圖也 
[上海美術學校展覽會徵集出品]  
　　西區美術學校於今夏舉行第二届成績展覽會己誌前報兹聞該會徵集各校友出品國粹畫件分山水·花卉·人物·翎毛西洋晝部單色畫分鉛筆·木炭·鋼筆·擦筆·墨水·用器彩色畫分水彩·油繪·色粉·色鉛·色蠟圖案畫分平面·立體·幾何的·天然的·手工部分紙工·木工·石膏·竹工·粘土工等　日内正在從事徵集凡屬該校校友均得出品並聞校内生與函授生之成績當分别陳列云 
[江灣開會追悼吳虹鈺預誌（二）]  
　　江灣仁德所董事定三十日午後三時在該所爲吳虹鈺開追悼會已紀昨報兹悉是日爲宋漢章主席會塲中有婦孺救濟會音樂隊並有郭主教·魏夫人·上海牧師代表等之演說·於茗點時分發吳公傳紀然後散會云 
[天馬會第二届繪畵展覽會消息]  
　　本埠天馬會曾於去冬舉行第一届繪畫展覽會近聞該會會員正在籌備第二届展覽會出品一而徵集國内中西畫家出品分中國畫西洋畫折衷畫圖案畫四部云 
[東陸銀行副行長之接替]  
　　本埠東陸銀行副行長賀荇舫近奉總寗理處調任京行行長所遺之職派林斗南先任聞林君係甬人歷任錢業及寗波商業學校校長前由中國銀行總管理處副總裁張公權特聘爲總稽核長於銀行業務富有經騐已於昨日交替云 
[新出版之上海郵區全圖]  
　　本埠郵務管理局現發行最近出版上海郵區全圖一種設色鮮明爲近時郵政輿圖中最精之品其中所列城邑村鎭水陸道里以及輪埠車站詳晰靡遺誠足爲寄件人及遊歷附近上海各處者之良導師北京路管理局及各支局均有出售每張價銀三角五分 
[華蓋公司之國貨陽傘]  
　　普益習藝所主任張逸槎君於提倡國貨素具熱心發起組織普益華蓋公司製造陽傘附設習藝所内其材料除鐲鋼細絲向英美二國購用外所有傘骨傘柄零件及傘面綢布等先以手工試造爲學習造機之預備現已製成造傘機器全副每日可成傘百柄出品精良與舶來品無異現方添招股本以期積極進行 
[昨日公共公廨訊理民事案紀]  
　　昨日上午公共公廨兪襄讞會同美丁副領事升座第一公堂訊理各捕房解案畢乃傳審美商控告華人民事案兩宗（一）『豐泰洋行訴聯康號主吳文元定購顏料延不出清請追價銀六千零零一兩六錢二分案』被告不到由原告代表律師上堂陳明案情請爲缺席判决『結果』着原告登報通知限被告於二禮拜内投案候訊否則應照原告控數缺席判决（二）『涵芳黄包車公司西人培禮訴朱雙喜不理擔保谷朝階欠欵　損失案』此案業已判决註銷兹原告不服延律師到堂要求復審『結果』以原告聲請復訊毫無理由仍照原斷將案註銷 
　　又午後第四民庭由陸襄讞會同美約副領事會訊（一）「王敬臣訴沈肇銓張根生不理欠洋一千元案」原告代表律師上堂稱案有和解希望請求改期再訊「結果」照准（二「傅雨瀛訴舒少卿曾子梅騙取代爲運動充當買辦之運動費案」前己判决原告勝訴舒保釋曾拘押兹曾以在押日久稟請開釋「結果」候禮拜五下午原審兪會審官堂期核奪（三）「聚成絲號訴蜀人黄爕和不理賬欵案」據原告代表高露玲律師稱今查賬員己查明被告應還銀五千六百九十三兩六錢七分請下諭判决至反訴一層殊無證據亦請註銷被告亦延律師上堂　謂查帳員未將被告呈案賬簿查閱要求改期令再查核即由公廨查賬員王梓康上堂稟明被告賬簿曾查閱一本因詢悉其紀載賬目全無根據似不足爲憑旋由協裕公之律師要求將公堂執行假扣押之絲六包發還「結果」着被告照查賬員報告數目償還並繳堂費反訴果有證據自可另案起訴黄絲六包俟七天後交協裕公領去（四）「唐東生請求破產案」因唐尚未遵照前諭登報乃又繼續請求「結果」着登報三禮拜如無人反對再行核奪 
[大華煙公司債案之訊判]  
　　許永記前由谷蘭克律師代表投法公堂控稱大華烟公司經理卓鼎生前將烟葉八十六包抵押與許永記計銀一千兩逾期不贖又有黄志高亦被卓虧欠借洋五百元請堂上一併訊追判烟葉着即取贖如違拍賣作抵黄志高控案亦着被告合同借據上簽名作保之陳康銑等六人公同擔負限十四天繳洋在案昨己届限原告律師稱現烟葉雖己拍去不敷之數請堂上照堂諭着被告如數繳足卓等未到由巴和律師代表稱烟葉由拍賣行拍銀若干尚未得悉俟有確數再請堂上復訊核奪黄志高之欵實係黄所出股本後因拆股一時乏洋歸還故立借據惟大華公司有香烟若干箱託黄銷售價洋尚未除去雙方在外可以和平了結請察黄稱香烟因無銷路退還該公司蓋有回單圖章可證卓於昨日前來情商暫緩七天料理商人因己經涉訟須俟公堂核示故未允許中西官判以案已判决决無復訊之理展限七天如不能在外解决仍照原斷執行 
[孔培卿改交尋常保]  
　　益大錢莊前投法公堂控鼎昌棧不贖抵押烟葉六百餘件計銀二萬餘兩請追後傳到股東兼司賬孔培卿判令交保出外候傳各股東到案再訊在案迄今尚未保出昨又提訊孔稱因保單上書明烟葉六百餘件字樣無人敢保請求堂上准免書明交尋常保出外有人肯保判准交尋常保出外再候傳訊 
[重用舊郵票案之復訊]  
　　昨午後二句半鐘公共公廨第二公堂由張襄讞會同義羅副領事復訊總巡捕房解駿餘顏料號管棧甬人孫振祥向收字紙之沈阿生買得用藥水洗淨郵務届所蓋戳記之舊郵票串同學徒邱賢照向北京路郵務總局遞寄包裏混用違犯刑律二百二十一條案先據被告孫振祥邱賢照所延之代表律師上堂譯稱敝律師於今日二句鐘始得到檢察處通知書謂本案今午開審所有見證一時不及邀案且一切辯護手續亦未及預備要求展期再訊而工部局刑事檢查科代表高易律師起而聲稱被告律師請求展期敝律師並不反對「結果」改期一禮拜再訊 
[騙取鑽戒案又訊一次]  
　　伯興洋行前投法公堂控兪子明串同程作人騙去鑚戒一枚值銀六千餘兩報捕飭拘兪己逃逸祗將程拘解公堂判令管押並着兪父兪玉璋限交伊子到案訊辦迄今未交昨又提訊兪玉璋稱前者訪得子明住在蕪湖淮揚旅館内正欲往尋有李姓友人來言子明於隂曆二月初旬己往漢口商人以子明旣不在蕪徒勞往返故未前往今接明由浦口寄來一信書明陽曆五月底即可來申今將信函呈鑒陳讞員察閱之下判准予展限十四天繳銀如違嚴究不貸 
[尋獲拐失之女孩]  
　　北山西路德安里一千五百二十八號商人楊榮寳之女年十二萬名大囡於去年八月間被匪拐失無踪楊四尋無着日前楊之親戚虞雙喜因事行經邑廟附近途見大囡上前詢問始知在法大馬路一橷和皮絲店中爲女遂報告楊榮寳同投一區二分所稟控經王警佐飭警將該店主賴痴生傳到併送淞滬警察廳發交司法科由劉科長提案研訊賴供曾出洋一百元由羅朋羣蘇張氏等爲之介紹買得大囡爲義女判着賴將羅與氏一併交出到廳昨日備文飭警將原告楊榮寳·被告羅朋羣·蘇張氏·關係人賴痴生·被害人楊大囡·證人虞雙喜等一干人解送地檢廳下午經檢察官提案預審之下判羅及該氏分别收押該女交乃父領回管束餘人退去候覆訊再核 
[爭風案係屬南滙縣管轄]  
　　浦東白連涇附近婦人朱衛氏因容留姘夫徐春羅士禹在房大起衝突用刀刺傷該氏夫叔朱紀生朱阿龍等當由三區三分所將在案一干人拘送地方審檢廳兹經檢察官偵查得雙方居住地點錯誤該處完全爲南滙縣管轄稟明海檢察長於昨備文飭派法警將雙方人證移送南滙縣公署訊辦 
[韓來生傷勢漸減]  
　　滬城梅溪弄居户韓來生與同居婦人周沈民有暧昧情事致氏夫周大春與韓衝突傷及韓之頸項由警拘送地檢廳諭廳諭將韓發堂醫治在案兹悉此案業經檢廳一再偵查始知韓來生之傷實因當時自知羞忿用刀自刎傷勢連日己減可保無碍昨午由新普育堂送還檢廳請示由檢察官略詰數語仍命發堂醫治周大春夫婦諭令提案開釋 
[原被告各交人洋並保]  
　　支鴻卿指控金阿興於五月十六號在雲南路二十二號屋内用恐嚇手段希圖詐洋五百元不遂行兇等情昨日捕房將金拘解公共公廨請究原告延有律師被告亦延律師請求交保謂將反訴中西官判定支金各交一百元人洋並保展期再訊 
[媳婦失蹤之追究]  
　　江北人朱照信住閘北义袋角其媳支氏向與同鄉李小四子私通近該氏忽然失蹤朱疑李誘匿前日扭控四區二分所經倪署員質訊李堅不承認昨解司法科訊辦 
[賣鴉片人原係過犯]  
　　寗波人王金清在虹口漢壁禮路二百七十四號屋内私售燈吃洋烟被七百三十五號華捕查悉禀由該管捕頭飭華探王少廷於前日協同一百十三號西探前往將王及烟客蘇州人吳金福拘獲抄出烟膏烟灰煙具帶回收押昨解公堂公堂經張襄讞會同美約副領事訊明王前曾犯過破壞烟禁案己經罰辦今尚不悛應科罰洋一百元充公無力着禁錮西牢三月吳罰洋三元烟臺烟具銷燬 
[流氓搶土]  
　　張梅榮前日身藏價值二百八十五元之鴉片烟土六包行經浙江路被一羣流氓攫取而逃張大聲喊捕由包探管宗餘追護海州人綽號小天津者一名帶回捕房稟由捕頭將小天津取押昨解公共公廨即由管探上堂稟明尚有同黨及賦土未獲請求展期以便偵查云云兪襄讞核稟商之美丁副領事命小天津還押展期七天查拿同黨再行解究 
[西華德路茶館内之兇劇]  
　　住居漢璧禮路二百七十二號門牌向爲漆匠之尹洪生及成衣匠徐泰生昨與一千二百八十九號落差華捕趙玉成在西華德路二千六百四十四號門牌吳松林所開之茶館内不知因何衝突遽起用武一時樹翻椅倒茶碗亂飛將趙毆傷並將該茶館之器具雜物搗毁殆盡經趙捕等控由該管捕房派探將尹徐二人拘入捕房押候解廨請究 
[借鐲質洋之判還]  
　　蘇州婦人張王氏前日至虹口百老滙路三百零三號星内向女友姚張氏借得價值一百十元之金鐲一副謂戴往戚串家宴會詎王氏竟將金鐲質洋避匿張氏乃控於該管捕房飭探將王氏查獲吊出贓鐲昨解公共公廨經中西官訊悉前情判張王氏押女所一月並着償還當本 
[瘋子闖入人家]  
　　本邑人吳阿榮患有神經病症昨晨闖入虹口崑明路八號某西人家胡鬧經崖主鳴由三百六十號華捕將吳拘入捕房經捕頭察悉痴癲即飭將吳拘留候送公堂請示 
[携帶獵鎗被拘]  
　　閘北鄉人侯桂卿向以打獵爲生家中藏獵鎗三支領有官廳護照前日侯持鎗來滬修理經過大統路因未帶護照被四區崗警查見拘署經顏署長訊問一過判候交保獵鎗留存署俟繳騐護照方准給領 
[串竊分别押儆]  
　　袁連生·余大寳子前令劉大頭擊碎虹口密勒路十七號門牌某西人家之玻璃窗入内圖竊出該管捕房華探侯松山·侯阿寳獲解公共公廨訊押查究在案兹悉該探等又查得袁余劉三人曾串竊東隝緑路一百五十八號門牌方藴藻家衣服各物質洋分肥昨晨吊出原贓傳同失主將三被告解請中西官復訊屬實判决袁余兩人各押西牢一年劉押九月期滿均驅逐出境 
[竊案展期解訊]  
　　虹口斐倫路四十一號門牌許秀寳家於上月二十八號失竊價值一百四十三元之鐵片三十包報告捕房請緝去後昨經華探目石金榮一協同一百十三號西探將浦東人周彩林·張彩榮·寗波人王和尚·江北人王阿五·袁阿三·獲解公共公堂稟明查得許家之物係彼等串竊應請訊究中西官命將五被告帶回捕房詳細查明展期七天解訊 
[行兇竊物押兩月]  
　　高子有向陳裕生拆梢洋二十元不遂於前日糾集多人在楊樹浦三星紗廠門首將陳攢毆後復潛入附近日商第二紗廠内竊取值銀四十兩之救火皮帶一隻束於腰間旋由傷者及失主先後報告該管捕房飭探季立仁將高緝獲昨解公共公廨經中要焉官訊明高所犯兩案均皆屬實判押西牢二月示儆 
[攫昵帽押一月]  
　　王紀通在西華德路攫取林强明之西式呢帽一頂昨由包探將王獲解公共公廨訊明屬實中西官判王押西牢一月示儆 
[流氓攫取金圈]  
　　繅絲女子曹阿四·曹阿三昨午放工出外途經虹口培克爾路晋陽里弄内突被流氓戴金發將阿四耳上所戴值洋三元之金圈一只攫取逃逸經阿三在後尾追並大聲喊捕由一千四百二十一號華捕聞警趕至將戴攔獲帶入捕房押候解廨訊究 
[縣署批示四則]  
　　李立生呈爲請求訓令河工局董支付墊欵由呈悉上年九月間據爾來呈早經明白批示在案爾當時旣抗不遵諭甘於自誤乃於事隔年餘河工收支報册業己核銷之後任意凟請殊屬謬妄特斥 
　　朱湘任思德呈爲當舖失愼鄉民惶急求飭如數賠償由典當自行失愼賠償原值當物向有定章公協泰典被焚之案業經派員查勘應俟查復核辦着知照 
　　裘朗卿裘鄭氏呈爲擅掘祖墳請求傳究由來呈所叙各節甚屬離奇據稱該氏妻弟之祖墳旣掘復非界石亦被拔盡是否屬實其中有無别情候令上海市經董查明據賞具復察奪仰即知照 
　　羊毛皮業陸慶萊等呈爲公所成立重訂專章請給示布告由呈及附件均悉該商等前請設立公會粘呈簡章當經轉呈本省長指令應彚案核咨迄未轉奉部復核准故本縣未便遽予給示今來呈改稱公所成立另訂章程而又牽叙前案先後事出兩歧殊不適當所請碍難准行 
[淞滬警察廳批示彚誌]  
　　民人梁紫春呈爲架詞復誣希圖欺詐由呈悉案經傳訊曲直是非不難一鞫而白仰速投案候質母延干咎 
　　民人唐安林呈爲串唆毆逐覴覦攤基由據呈串唆毆遲各歸是否屬實有無别情仰候令行二區一分駐所秉公查辦復候核奪 
　　民人胡石泉呈爲走逃無踪請求備案由呈悉查爾之養媳貴實年尚幼稚一旦走失無踪難保不爲奸宄誘拐准即派探查緝並仰隨時自行偵查報警協助可也 
　　民婦陳易氏等呈爲强暴兇撗請求保衛由呈悉仰候據情令行三區警署秉公查辦應俟復到再行飭遵 
　　商民許允臣量爲詐欺取財由業己着保將沈文元交案仰俟到案後訊明再核 
　　民人吳治禮呈爲白晝圖刦請緝由呈悉是否應實姑候派挅偵查核辦 
　　民人唐豪呈爲姦佔捲逃請究由呈悉查爾妾沈氏戀姦捲逃情殊可恨准即派探查緝並仰隨時自行偵訪報籌拘究可也失單存 
　　民人張吉甫呈爲藉官索詐請究由據呈己悉業經三區警署逮案懲治所請着母庸議 
　　民人吳蘭生請緝徐氏捲物私逃由據呈娶婦徐氏私逃各節准予派探查緝仍仰隨時自行偵查藏匿所在報警拘究可也 
　　民人願嚴生呈爲撤銷告訴請求開釋由呈悉應即准予撤銷 
　　葉錦松請求開釋李步廷一名由呈悉准將李步廷從寛斥釋 
　　民人張春山請求銷案由呈悉准予如呈辦理仰候將徐菊生貝元黄交保斥釋可也 
[介紹新刋]  
　　此次義國飛行團東來於我國航空前途關係綦大北京航空事務處爲普及航空學識起見特將此次義人所乘飛機之式樣及其航行情况編印成帙名曰「義國飛行團東來紀事」分送各處昨承惠贈一册又該處所編之「航空月報」第一期現己出版昨亦承贈一册又商務書館贈第九卷五號「少年雜誌」第二百四十二號「英語週刊」各一册書此併謝並爲介紹 
[中華職業教育社通訊]  
　　本會定於五月二十九日·三十日開第三届年會招待職業學校參觀展覽各種職業教育圖表書籍及玩具敦請杜威博士講演職業教育種種問題其詳細節序己誌昨日通訊此次會場在上海小西門外陸家浜放生局東深恐地僻難覓特再將自西門至校路由列圖如次尚希各界人士届時蒞臨示教無任企幸 
[自西門至中華職業學校路由圖]  
來件 
[衛生回答（細菌傳病之理）]  
（中華衛生教育會） 
　　「問」人類身體之常態應何者「答」强健「問」何也「答」因人類身體之構造足以抵抗疾病若爲之保護然「問」若然何患病之人如此其衆「答」彼蓋皆任其身體衰弱或遇傳染而不知防耳「問」人能防免一切疾病乎「答」未必因病理尚多未能證明僅據今人之知識尚未能盡克也「問」此類疾病何名「答」謂之難防免病「問」能舉其例否「答」能瘞其一也「問」此病與他種病將來或可防免耶「答」然苟能得其病源則謀所以防禦之道亦不難耳「問」此外尚有何種疾病「答」是爲可防免病「問」疾病如何能防免乎「答」發明病理面預防其造成之因「問」此種病理吾人皆能了然乎「答」未也然雖不明其理但知防禦之法亦足以遏止其病之傳染「問」所謂可防免病概發生於何物「答」發生於人畜體内之微生櫃物「問」此種微生植物何名「答」細菌「問」凡微生植物所謂細菌者皆能致病耶「答」不然能致險症者仍居少數「問」人能見之否「答」肉眼不能但以一種機器名顯微鏡者放大之則易覩矣「問」此種微生物如何生長「答」與他種植物同不過蕃殖特速耳「問」生長有賴於何物「答」善良境遇「問」何謂善良境遇「答」猶之花木種子必遇沃土而後滋生此沃土者即善良境遇也「問」死微生物能蕃殖否「答」斷乎不能「問」微生物之活者須遇何種境遇方能種病耶「答」在羸弱之人體中種病最易「問」此外尚須何等適宜處境乎「答」微生物以破壞爲能事必須體中仇敵皆不與競存而後乃得肆志「問」病菌非遇弱體之人不能肆志此中有何要義「答」人體保守健康則菌不生人亦不病「問」病菌不能與身體抵抗之力相敵則不滋生此中又有何要義「答」如此則身體生出一種抗毒之質足與病菌爭衡「問」防病更有較好法否「答」有使病菌母侵入人體耳「問」何處得此病菌「答」寳從病人之體中傳來「問」明此有何要義「答」倘能將病者體中所排洩之病菌一併消滅則不致攻襲他人矣「問」倘將防病三要義重申言之「答」（一）保守健康以防疾病（二）病人身中排出之病菌一併滅之（三）令病菌不襲入人身「答」川此三法足以防止疾病乎「答」然此三法如能盡行則凡可防免之病自無由侵人人身矣 
來函 
[致全國各界公函]  
　　各省各縣各團體曁各界諸公均鑒近聞北京政府答覆日本通牒拒絶直接交涉吾人方冀彼輩誠心侮禍山東之權利或可挽回國民之人格不至墮落不意消息傳來益滋疑疑竇日本要求我國與之直接交涉一面根據德約調印一面根據民國四年五月二十六日中日私訂之條約及換文北京政府覆文僅言未簽德約於中日私訂條約及換文置之不提查此種條約及換文係日本强迫我國允許又未經我國國會通過準諸國際法國内法均屬無效彼輩竟予以默認非故授日本以藉口之資乎報載日本政府對覆文不滿意正開樞密會議决定態度將來提出强硬之要求或宣告列强暫時照和約保管山東三欵之權利此可危者一也彼軍之不直接交涉恐國人鋌而走險乃以隂柔手段緩和各方之情感陳籙疊以口頭答日使謂國内風潮甚烈不便開議前傳覆文「未便逕與貴國開議」之上有「此時」字樣煞尾又有「爲願全兩國邦交計未便率爾答覆」等字樣今京報錄登之覆文雖無此等字樣然報載「京報所發表者確非全豹」則彼輩之叵測詭秘更不可思議矣觀其通電禁止人民集會直視愛國者如壽敵一俟國人熱度稍降直接交涉之事難保其不實現此可危者二也覆文聲明膠濟路撤兵一節可令地方官與之交涉報載彼輩將以地方官交涉之結果移轉於中央仍無異直接意味此可危者三也二十一條不廢無論逕提魯案國際聯盟無受理之把握即使受理日本亦振振有辭巴黎和會之殷鑑不逺此可危者四也總之彼輩慣以狙公祠狙之術玩弄國人於股掌之上顧瞻前途荆棘滿目國人爲杜漸防微起見擬用下列三種辦法（一）電請北京政府將覆文完全披露（二）函告魯省同胞就近監督地方官於日本撤退膠濟路之軍隊時不得與之締結任何條約（三）各地各界立主向國際聯問提議廢除民國四年五月二十六日中日租訂之條約及換文尚祈諸公一致主張以救危局同人力雖棉薄責難旁貸積極互助願與國人共圖之專此敬候公安上海各界聯合會謹啓九月二十七日 
雜評二 
[學校現象之二（訥）]  
　　今日各省學校中又有一爭議之間題即今夏之學年攷試是也或主廢除或主提前或主展緩紛紛擾擾是亦足以起枝節之一端也夫攷試之應廢除與否誠當鄭重研究之一問題然自學生方面言之則宜以有益於求學爲標準罷課時所缺課程如何補救如何能避免躐等而進之弊如何能利用時間以竟我未竣之功此最爲學生切已之務若考試之廢除與否一任主持校務者之商决可也提前與展緩而有便於我學業則主張之可也若沾沾從攷試不攷試着想而不措意於罷課損失之如何補償則外人不察將益疑學生之規避攷試非眞心求學矣是亦爲學生界所宜覺悟者也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[舊金山瑣談（五）] [  白丁]  
　　初抵舊金山頗想吃中國菜乃訪尋所謂「唐人街」Ｃbinatown者唐人街亦處熱閙之區域有街三數條皆爲中國店有中國報館有飯店菜館有中國旅館有中國骨董店中國人羣集於此焉 
　　飯館則有杏花樓共和樓上海樓均大飯館也其中陳設則無一非中國式有字畫有楹聯行草篆隸各極其致有八仙桌有十錦椅有茶几有彌陀榻舉目四顧幾疑仍在祖國横渡太平洋猶如夢幻耳 
　　唐人街之華僑皆係粤人所煑之菜全係粤菜肴饌殊不適口然在外國吃中國菜覺得無味中另有一種滋味也中國人之在舊金山常爲美人所輕視因美人見唐人街之中國人如此如此故說起中國人則心中輕視之心形於面上矣余輩爲中國政府所派送之學生資格地位程度畢竟高山唐人街之中國人數倍但在平常之美人心中亦看不起一若與中國人爲伍是自失其身分也 
筆剳 
[返璞記（下）] [  鴛雛]  
　　胡鷫曁房中人大震不敢與撓凌僊旣憊墜衾次大泣泣盡而朦朧醒則胡鷫猶在眼廓亦赤此時牕際生明矣凌僊曰吾醉時得眞悟醒復爲勢所攝蓋賈來問吾撕衣之狀吾必乞憐以己之嗟夫吾寛親負不足辱也然翰墨者吾永絶之蓋人之慕吾譽吾即賤吾耳吾不爲使孰能歌詠及之耶若吾喜知書寫吾憂耳君見憐宜與言愁然亦怪我毁及君書耶胡鷫頷之更爲置衣以抵賈數月人皆知胡鷫與繾綣迨及年暮胡鷫有還期凌僊設酒爲餞飲次胡鷫曰吾固有室終不能得君者但有相聚一日盡我一日之情耳凌僊笑曰我有成計又胡必言嫁者言次甚莊胡鷫不解問之則笑不語旣而作醉狀如數前夕惟不毁器胡鷫乘車時迫起行凌僊願送房中以其醉必任性無阻者兩人旣入馬車凌僊依胡鷫懷曰吾何嘗醉不醉送君恐彼等見嘲耳胡鷫大感與言明歳來寗之期至站車行始别明歳胡鷫復來第一先蹴院中則云凌僊父己來撤約脫倡藉矣胡鷫大怪惘惘喪志其死與嫁不可知也不知歳暮之訣云有成計彼不忍告耳春中以事至六合境返騎過某村落見田頭一女操鋤去草足白如霜村服受風飄飄若超世外而而固類凌僊豐過挾瑟時矣胡鷫將下馬即之逺逺巳爲所見曳鋤逃入茅舍胡鷫思穿尋之旣而思曰乃己返璞吾猶忍瑕之耶斬然而去朱鴛雛曰已未春夏問僕傭書某處同事均喜狎邪就中某公最老當爲渠餘悉從之而嘉應胡鷫實新進興最烈僕性懶謾不能與勾闌爲習偶逢場則如憑濁流覩萬怪五蟲之運動至清至切歸輒語胡鷫曰當姹女而無人欲欺人談耳吾無所動者則以其人皆無意旨無頭腦受各種之勢迫誘惑而成一種木强之玩品雖珠環粉染實蠢蠢可憐者若立定一觀察之宗旨出入一遭則洞見彼中巘險不平心兵百出後以處其他社會無勿克矣胡鷫善之旋卽勇退不謂今所語吾又有南京之遘也諸君試繙寰球之史除吾齊夷吾外有提倡娼業者乎乃此風之於吾國於今爲厲蓋吾見有無數執筆聞香之管仲也吾記此文自審幸非其類 
實用談 
[玫瑰種植法] [  Ｋ]  
　　家中如有隙地宜種玫瑰因玫瑰爲愛情之花一和善之家庭决不可少種之先當察地勢與土質土不宜隂濕宜腴肥如瘦土可於冬日倍養之墾土蒔花秋季未下霜前用園剷墾土使鬆不必平之任冬霜凝結之冬日可下肥料以鷄糞及塡鷄塒之草爲上及春始用土义鬆土直至四月不致再有霜方可移植玫瑰小秧其時土又下肥再所種之玫瑰宜選一合乎土質之種如是開花能豐富玫瑰種類下一顏色甚多當揀其能耐久者如居北方必種耐寒之玫瑰若住南方則以不畏暑之種爲貴美國白玫瑰夏秋開花易種植次則紅玫瑰莖長六尺花大而多極易培養第三爲黄玫瑰頗能耐苦少刺再則粉紅玫瑰極大對徑約六寸各地可種實家庭最宜之種也法國種玫瑰顏色亦多莖高至九尺特開 
[請此多生煩腦]  
　　花不多耳尚有所謂茶色玫瑰者花色銀白重葉甚可愛此外爲攀籐玫瑰可種於籬下至於選購秧樹必取其健全耐苦且必爲二年或三年期者（指已生植二年或三年）種之時期四月最宜即春雨未至之前土尚乾及種後而沛然大雨可使其根得充分之水以滋養之秧樹購得卽種不可延擱種時使莖挺直根不可拳宜平敷之種玫瑰必在傍晚二根相去須逺三四尺種後將膏根之土塡緊水一加倫如灌水後根土顯小穴宜以土塡平之 
新聞拾遺 
　　好一個綢面具美國芝加哥地方有著名巨盜哈林根綽號綢面具ＳilkＭask蓋其做案時必罩一綢面具也生平犯案至夥并租棧房多處儲藏贓物行蹤極詭秘令人莫測近爲警署偵知其所在合力往捕哈林根猶持强抵拒卒中彈傷斃命其贓物棧房亦已破獲其一如婦女貴重之皮裘及各種金鑽首飾等約可價值百萬金元云[  豐]  
　　小便權作解醒湯武進西郊大王廟前某甲平日酷嗜杯中物日昨在倉橋某酒肆轟飲大醉不省人事歸途在人麥田内踐踏損壞麥穗無數某農民見之大怒遂糾集多人將其衣剥去以麻繩縳其手足令仰臥飽以小便我碗某甲酒醉口渴用之得時不久卽醒步行歸去云[  清白]  
　　鼠亦有智乎蘇州城内某羅貨店日前該店修友捕得一鼠欲死之遂使學徒縳以繩繼取火油漫其尾燃之鼠盡力跳躍繩中斷遂四處亂奔尾上火勢益甚乃延及房屋以致一時不能撲滅幸經隣人極力灌救始得熄滅然損失巳不少矣[  一東]  
　　雷聲一響命嗚呼寓居老北門謝某之母年逾古稀月前因染感冒臥床不起謝某延醫診視參藥雜投未見起色前日隂雲四佈雷聲陡鳴其母聞聲驚躍頓時氣絶謝某蹴踊慟哭大有與母偕亡之概云[  悟空]  
　　買花露水灑地南京路某行舉行十週紀念各物滅價購客擁擠異常一少婦抱一小兒擠入購得花露水兩瓶出時失手墮地瓶破水流香氣四溢婦遷怒其兒駡擊交加兒大哭觀者圍聚旋來一印捕將衆驅散足踐其水强操滬語笑曰香來些[  警世人]  
影戲消息 
　　影戲界中爲全球所歡迎者有二人焉一爲滑稽大王卓别麟其一即鼎鼎有名之女戲劇大家寳蓮也歐戰時寳蓮秉愛國熱忱服務於前敵以致黄浦江頭久未見其長片忌者遂造謡謂其已死聞者咸爲歎惜實則寳蓮固安然無恙今 
[女優白寳蓮小影]  
　　且新演一長片曰德國大秘密凡三十一本係歐戰實事且爲寳蓮所親歷因有政治軍事之關係情節極翔實視其他理想搆成之長片不可以道里計此片僅出第一部卽爲本埠上海大戲院所得定本月十四晚開演並聞寳蓮比來芳譽鵲起獲資頗豐以撮演長片危險殊甚一俟此片演畢不再現身長片中果爾則斯片爲最後之一部彌復可寳已 
劇本 
[新婚夫婦（七）] [  瑙威名家皮琴生著一圭譯]  
　　阿克塞親愛的你不要哭聽我的話你難道不願意跟我丨要等他離去我們麽 
　　勞拉不是你怎能如此着想 
　　阿克塞呀勞拉你不愛我 
　　勞拉你爲甚麽說這種話只是使我不快罷了 
　　阿克塞你并且還不知道情愛是甚麽 
　　勞拉我不知道麽你未免太刻薄了 
　　阿克塞甜心如此你和我說要怎麽樣 
　　勞拉（和他接吻）此刻你不該再提起這些話你再說時我哭得紅着眼停會兒父親和母親見了定要問我爲甚麽紅的我又不能告訴他們知道那就很窘呢 
　　阿克塞還是此刻下　　　比以後　下　　 
　　勞拉但我爲甚麽哭呢 
小說 
[社會小說衆醉獨醒（五十四）] [  瞻廬]  
　　原來金兒見先生不成模樣怎肯行甚麽全禮對折九扣只屈得一隻腿比及青巖抬起腦袋早見金兒的腿膝高高提起（可謂高足弟子）立着受先生跪拜說時遲那時快屏門後的笑聲早巳嘻嘻哈哈攪成一片中間還夾着老婦人的聲口說道笑得腰窩都疼了金兒乘這當兒一溜烟跑到屏後早已加入了哈哈黨嘻嘻會隨着衆人混笑了一陣帶笑帶說道往日拜先生學生拜先生今天拜先生先生拜學生··勉齋拉着青巖道老夫子這裏來我同你會見東翁去青巖拱着手道仰仗仰仗這時還不敢戴上眼鏡恍恍惚惚的跟着勉齋走比及走得逺了勉齋低低的問他責備道你上門第一遭怎便鬧出這般笑話方才拜先生的當兒裏面笑得嘻天哈地成甚麽樣兒連我介紹人面上都失了光彩見東家時你須留心在意你是在我手裏考取的須得替我爭氣才好青巖睢睢諾諾不敢說甚麽没多躭擱早己踏上花廳青巖瞇着眼約莫見裏面有四五個人也不辨誰是主人翁勉齋便一個一個的替他介紹介紹到邦平青巖便搶步上前深深一揖很命的把腰肢折下去險些兒頭顱撞痛了脚骨一揖已畢然後再向四位賓客一一拱手邦平請他上坐青巖那裏肯坐横作一個揖竪作一個揖讓了良久才在勉齋的肩下坐了慢慢兒掏出袖裏的銅邊眼鏡說了一聲放肆才敢架上鼻梁邦平疎疎落落照例說了幾句仰慕的話青巖一疊聲的不敢不敢又說晚生投靠到東翁府上宛比鯉魚跳上龍門𧊄蟟爬高枝上休說三生有幸眞是七世有緣不是前生敲穿了十八個木魚定是隔世坐破了一百個蒲團那時座上的賓客聽着這般粗鄙的說話見着這般謟媚的態度早曉得這位西席眞是一文不值（然而尚值大洋六元）陸子才心裏益發大不謂然暗想方才邦平口口聲聲只說玉兒誤入了學校給教員們教壞了語氣中間怪着我從前不該妄定主張把玉兒送入學校其實我的主張並無錯誤玉兒是有志氣的孩子不爲家庭習慣所移眞算得幹蠱之子那裏還有絲毫過失他現在把石灰糝了眼睛覓得這個東西來儆金兒的先生眞把好好的孩兒攙入鬼廟裏去可惜金兒不是我妹子所生的讀書的事我郤不便干涉就是干涉邦平也要拒絶徒然傷了和氣金兒倘是我的嫡親外甥我便拚着與邦平反臉總不使這混帳東西貽誤青年 
[自由談之自由談] [  鵑]  
　　吾人評罵一事因思想識力之不同而發各殊之論斷此固不可强同者所謂仁者見仁智者見智是也若强同之於是乎意見生而無謂之爭端起矣 
 
 
 

Page 15

 
 
   
 
 

Page 16

 
 
   
 
