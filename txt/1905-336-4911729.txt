# 1905 - 336 - 4911729

 

Page 1

 
 
[電傳諭旨]  
　　十一月十三日奉旨榮昌著賞給副都統銜作爲伊犂額魯特領隊大臣照例馳驛前往欽此 
[論會訊公廨閧堂事]  
　　上海租界各國領事握有完全之混成裁判權者已不以他國一律待我中國然猶幸中西官同心共事妥商辦理得以相維相繫數十年而無甚决裂之事近年以來捕房與會訊公廨屢起衝突捕房初則派捕看守新署繼則欲以發落之女犯帶回捕房而後釋放到案之女犯必欲押西牢而不容押新署之女監華官據理力爭援章辨論於是意見愈甚芥蒂愈深相積相激而遂發爲前日公堂大閧之事本月十二日讞員關司馬曁襄讞金大令與英副領事德爲門會審李王氏一案華官以未有誘拐實據商請押本廨女監英副領事定欲改押西牢爭辨良久英副領喝令强行帶回捕頭卽率衆刦奪新署差役意欲爭持彼卽羣起毆擊致肇此禍夫以文明國人而出此舉動其不可解者約有數端查租界約章本謂西人犯案歸西官審斷華人犯案歸華官審斷今本王氏之案照約而言豈非應由華官判斷乎乃英副領必欲强令帶回已爲背約更遽起用武是非特侵權且有意輕辱華人也其不可解者一西人托跡滬上經營商業豈有不願中外和好保全租界治安以自保全其商業之理今乃以逼迫華人以不堪之事我華民氣雖弱其能隱忍漠視而不傷感情耶其不可解者二且公堂者國體所繫而華官在租界内華民之代表也今乃公堂可閧是蔑視我國體也而何論乎小民官役可擊是賤視我華人之代表也而遑論乎華人英國素稱與我最友愛之國而乃爲此其不可解者三嗚呼我中國之見輕於外人也固已久矣然上海租界爲我全國商埠之樞紐而公堂尤爲主權所繫西人此舉實奴隸我牛馬我之見端我華人苟稍有人心者詎肯袖手坐視一任其凌辱蹂躪而漠然不動於中耶故今日我華人當急籌妥善挽回之策倘英副領以事起會猝未及斟酌或者事後覺悟而思有以補救之則亟宜商議和平辦理之法誠爲租界之幸福若猶堅執前非致使我國民咸懔憤怒合全力以 
 
 
 

Page 2

 
 
爭之則不徒於兩國睦誼有傷恐於寓滬各西商亦有不利願各國總領事熟權之 
[本館接到盛宣懷請外商兩部代奏撤銷上海鐵路總公司專電十三日西刻到]  
　　北京專電云盛宣懷電請外商兩部代奏京漢鐵路在京設局歸唐紹儀辦理撤銷上海總公司已經外部代奏奉旨依議 
[本館接到外部奏請將正太汴洛道清鐵路歸併京漢管理專電同上]  
　　北京專電云外部奏請將正太汴洛道清鐵路歸併京漢鐵路局管理刋發京漢滬寗關防各一顆以昭信守奉旨依議 
[本館接到廣埔鐵路經商部奏請立案專電同上]  
　　北京專電云廣埔鐵路經商部奏請立案奉旨儀議 
[本館接到江蘇京官定期開滬甯鐵路研究會專電同上]  
　　北京專電云江蘇京官集議定於十四日在江蘇會館開滬寗鐵路研究會（劍） 
[本館接到李經方並不會辦滬甯鐵路專電同上]  
　　北京專電云李經方會辦滬寧鐵路之説實屬不確（劍） 
[彚錄閧閙公堂事]  
　　（其一）商會集議對付情形○本埠绅商居民因十二日會審公堂訊判李王氏一案時英副領事德爲門縱令西捕毆官傷及廨差因之衆情忿激於昨日午後二點鐘齊赴商務公所决議此事初謂官係國民代表官而被毆中國何一人不可爲西人毆辱平日租界華人出捐錢爲捕房辦公費今反任令彼等肆毆租界實不能再住止能另謀遷地爲良之計至現在辦法（一）應由本埠紳同於明日謁見道台請禀當道轉逹駐京英使須將英副領事撤回（二）各紳商宜見工部局董詰問此事并詢以辦理此事之法須令三日回復次謂巡捕毆官僅予斥退猶覺嫌輕卽據西律亦須究辦以後工部局且須有一華人爲董事從前美敎士慕維廉君曾有此議現宜實行至捕房亦須明定權限不能踰越次謂昨日之事無論西人之久蓄此心仰出於一時意見總之皆有奪我主權之意且各領事於肇事後已於昨晚會商辦法吾等商民萬不可不有策以抵制之次謂西人自稱文明今縱捕毆官實屬野蠻舉動然中國對付之策仍須和平現商民反對者惟英副領事及捕頭耳其餘英人與各國領事無涉也旋又謂關讞員於此事實能力爭主權現旣因此辭差本埠商民必須竭力挽留蓋租界主權之所以逐漸失去者皆由從前各讞員唯唯諾諾之所致也演説旣畢由大衆決議辦法三條（另錄於後）然後散會是日到者約有數千人無不義憤塡膺有激烈慷慨之意聆至演説痛切處呼號奮發萬臆一聲人心震動至此實自有商會以來所未見也 
一議四十日晨十點鐘邀集紳商詣洋務局面見道憲請問辦法一議由商會電商部轉外部請與英公使交涉撤換副領事 
一議由紳商電外部商部本省督撫（顚（ 
（其二）總商會致外務部商部江督蘇撫電稿○租界會審章程婦女均押公廨女班房德美等國陪審西官至今均照向章辦理昨捕房控稱華婦李王氏等由川來滬帶有女孩五名指爲誘拐讞員關丞金令以案情尙未審實照章將李王氏等暫押女班房英陪審官德爲門堅欲改押西牢讞員據章力爭正在飭交官媒帶下該陪審官喝令西捕肆行毆辱傷及公役並觀審商人廨員離座喝阻西捕卽持棍向擊當經奪下捕頭又號召西捕多人持槍來廨强將李王氏等押赴西牢似此藐法横行不守法律擾亂公堂華官尙復侮辱商民之受辱必日甚一日衆情惶懼恐釀巨禍除電禀口口口外應請俯察輿情查照條約切實辦理以安衆以而維大局上海紳商徐潤周晋鑣曾鑄錢康榮李厚祐朱佩珍謝綸輝張美翊柏斌于焌年劉樹森沈鏞嚴義彬虞和德施則敬周廷弼周萬鵬孫多森汪鍾霖曁各帮各業代表人謹禀元（望） 
[（其三）關讞員上蘇松太道禀]  
　　竊照租界婦女犯案捕（原闕）禀蒙憲臺照會領袖領事飭遵有案在美德義各國會審西官均能遵守定章遇由捕房解案女犯悉聽卑職等判押本廨女監毫無異議獨英副領事德爲門性情暴戾有意破壞會審章程屢與卑職等當堂爭執捕房仰承其意每於美德各國輪訊之期不將押犯解訊待至英副領事值審方始解案以逞其强迫手叚正在籌商對付之策而本月十二日早堂與英副領事德爲門會審捕房所控拐賣女孩一案有宦婦李王氏等五人由四川來滬帶有價買女孩五捕房疑爲誘拐請爲究辦卑職等察核李王氏等供詞此次附搭鄱陽輪船來滬行李衣箱有一百餘件所買女孩據稱係親戚託買須帶廣東均有身價憑據照此情形似不能遽指爲誘拐當卽面商英副領事判押公廨女監再行復訊該領事堅請改押西牢卑職等告以未奉憲飭改章不敢從命磋商良久仍不照允卑職等當令公役交官媒照章收押乃德爲門及捕頭率衆西捕卽聲言用强肆行毆奪擊傷公役及觀審之人卑職紹城喚阻該捕頭亦擬以木棍當時門外多人擁擠恐滋事端卽將廨門暫閉而捕頭衆捕已强攫是案男女人証衝突而出似此野蠻舉動卽出諸文明素著之英人實爲意料所不及查會審章程係各國駐京大臣與總署衙門所定英副領事顯爲違背更任捕頭人等在公堂之上强行無禮按之公法在應得撤調之列此我憲台自有權衡母庸妄參末議但公廨爲萬目共瞻之地如此辱政體損國權設或激成公憤卑職等一官不足惜如大局何再四思維與其蠻兹棧豆貽悮將來何如籲懇憲恩另簡賢員接辦藉圖挽救俾釋仔肩一面仍求憲臺照會領袖總領事查辦曁 
 
 

Page 3

 
 
電禀督撫憲外務部轉商公使從嚴禁約免起後來衝突兹事體大理合將捕頭毆打廨役傷損情形開單禀陳並奪下西捕木棍一併附呈仰祈俯賜察核辦理祇候示遵實爲公益 
（計呈清單一帋木棍一根（ 
老巡捕房捕頭木突生首先喝打 
楊樹浦捕房一號捕頭用木棍打公廨役夥周裕卿左耳流血王家厙捕房念號捕頭打公堂警役張泰右目傷損以上受傷兩人已蒙派委魏令詩銓驗明屬實合并陳明 
七十九號英捕用别案帶來之烟槍打人 
另有西報館某洋人在内帮兇手拿竹筒打人 
另有西捕印捕西探多名混入打人號頭不記 
外有觀審商民等亦有被捕打傷者（外） 
[（其四）滬道委員赴領事署商議]  
　　關道袁觀察昨委洋務繙譯萬司馬中元毛二尹昌嗣同赴值年俄總領事署曁英總領事署會商未有成議（見） 
[（其五）華人公憤徧黏揭帖]  
　　昨日馬路中徧貼匿名揭帖本館揭得一帋下署寓滬衆華商並因案目見人謹具蓋華人一聞此事咸懷公憤也（容） 
[（其六）讞員奬賞拒捕出力各差]  
　　被捕毆傷之公廨差役張泰等二名昨經關司馬每名賞給養傷費洋十元又有幹役杏金當時甚爲出力由金大令賞給洋四元以資鼓勵（見） 
[（其七）補紀西捕閧閙公堂確情]  
　　前日會審公廨讞員關司馬與英繙譯德爲門研訊李王氏一案畢老巡捕房捕頭稱李係拐犯須帶回捕房司馬則謂據李供其夫宦遊在蜀所擕女子除親生外係親友托購之婢也均有憑據在船且行李多至百餘件似非拐匪行逕因令押於本廨官媒處候查明再訊德爲門則稱查核固不容緩惟犯則必須由捕房帶回司馬語以女犯押於西牢查洋涇浜設官章程並無此條本委亦未奉道憲之論斷難應允德爲門謂吾惟遵領事之嘱令捕房帶回人犯而己不知有上海道也司馬謂貴繙譯旣不知有上海道本委亦不知有貴領事因飭差將李王氏等帶下押於官媒德爲門亦飭巡捕將各女犯奪回廨差不允各捕遂羣起而毆以致有二差一傷耳一傷目襄讞金大令離坐彈壓西捕竟持木棍作欲擊狀幸金大令眼明手捷將木棍奪下而扭持間朝珠補服已俱破壤至是德爲門亦喝令止毆而所有各犯己被諸捕悉數奪去矣事後司馬大令均赴道轅辭差道憲之意擬暫停與英領事會審一面電逹江督請示（顚） 
[（其八）字林報紀西捕奪犯情形]  
　　十一月十三日字林報云昨晨早堂讞員關司馬襄讞金大令與英副領事德爲門君會審拐案一起中西官審判後以此案未能遂决英副領事飭捕將該犯及女孩等帶回捕房關司馬及金大令皆欲暫押公廨因飭差役將該犯等收押廨中彼此相持不下致西捕與差役互毆嗣竟由捕將女犯及女孩等奪置鐵車内讞員恐肇事端飭將廨門關閉巡捕等欲讞員啓門讞員答云汝等不妨將廨門打開且不妨竟將公廨拆毁或將本官擊斃也遂離座不再提審别案巡捕等遂蜂擁各犯而去 
[彚錄抵拒工約來往各電]  
　　孟買華商總會致曾電曾公鑒接金電美約改如不改請維持力拒 
雪梨埠華商會館致曾電曾少卿君鑒聞美開議除五等華人外工仍禁往請力爭 
北京杭新齋中翰來電商會曾少卿鑒電悉照辦乞公謁力勿懈曾少卿復孟買電電番已電禀外部除菲檀兩島禁例外餘可商曾少卿復雪梨埠電電悉衆意舊工優待新工不往菲檀兩島不在禁内如辦不到美貨堅持不用（外） 
[滿約已議十二次]  
　　十二日北京電云中日滿洲條約已於初十日開第十二次會議十一日因袁世凱患病不到未開會議譯字林報 
[端戴兩大臣抵津]  
　　十二日天津電云端方及戴鴻慈兩大臣己於今日自北京起程抵津譯文匯報 
[會議甯滬鐵路問題北京]  
　　聞江蘇同鄉京官定於本月十四日會議寧滬鐵路問題並預定於會議時公舉若干員公任調查關於此路之一切事宜以爲爭回自辦之豫備（吕） 
按此事據本日專電知己確實 
[道清鐵路小票簽押]  
　　英商福公司訂立開採晉省孟平澤潞礦産合同並與豫豐公司合辦河南修武煤礦曾咨明准由礦地築造鐵路計二叚一由道口至清化鎭一由清化至澤州現道清一叚已經竣工由英使與外部商明歸中國鐵路總公司辦理原估價係英金六十一萬四千六百磅後訂爲七十萬磅按五釐行息作爲中國河南鐵路五厘借欵日前由外部電告駐英張星使將借欵小票七千張代中國國家簽押矣（閏） 
[電商粤漢鐵路督辦廣州]  
　　粤漢鐵路自粤省梁黎兩紳赴鄂會議音信絶少粤人懸望綦切兹得消息前月梁君星海李君柳溪梁君小山黎君李裴在湖北電致京師與京中同鄉大意謂粤省舉鄭蘇菴督辦粤路鄭係閩人而招粤股似非所宜請援閩拒張弼士例公電粤督酌改况此路爭回全由南皮一人萬無别人督辦之理云云京中戴少懷侍郎接電後與陳香輪張漢三兩侍御商酌已公電雲帥請其酌度（署） 
[盜賣鄂爾羅斯旗地北京]  
　　内蒙古鄂爾多斯旗札薩旗東境與吉林邊界毗連前由逹將軍委主事慶山辦理該旗墾務始知該旗地叚私售與鐵路公司者甚多因飛禀將軍嚴加查究緣該旗有名三喇嘛者卽色丹巴拉朱爾勾串蒙藩私人乘前札薩克（蒙古爵名各藩士非有札薩克字樣者不能管轄土地人民） 
 
 

Page 4

 
 
洛松龍札普病故之際勾通管事旺索克愚弄幼主布養綽兒盜用空白印文私賣地畆至七十井之多（每井約方二里半）現均爲鐵路公司管業旺索克聞將軍派員查辦卽私逃來京昨經逹將軍電咨外務部理藩院嚴密輯拿務獲以便歸案究辦（辰） 
[疆臣奏陳軍制北京]  
　　近日專摺奏陳軍制事宜共分四欵一宜採全國皆兵主義先設預備後備諸軍漸次增置國民役第二各省宜設師團各府宜設旅團第三請於北京武昌添設隨軍大學校第四請北京添設軍務督辦凡國防作戰敎練諸事各軍悉聽指揮云云惟該摺留中未經交議（盈） 
[日領事派員提解兇手廣東]  
　　日人速水槍傷陸軍學堂日本醫士保藤胸部隨卽斃命當經岑督密飭第八營續備軍楊統帶將兇犯拘留一面電告駐港日本領事現接覆電并派有警員一名書記官一員到省親詣該營詢據速水自認因錢債槍斃保藤不諱卽日提解返港由日領事再行訊明遞解日本法庭定讞（空） 
[電燈集股踴躍蕪湖]  
　　蕪湖開辦電燈早有成議兹經張君性存集股十萬金禀准商務局立案專利刻已購機置地不日興工聞李伯行京卿李仲潔觀察皆認有股份並向恒泰源泰兩錢莊往來卽由兩庄代收股欵是以附股者頗形踴躍云（甘） 
[官窰公司招股蕪湖]  
　　蕪湖屯墾局向敬甫大令擬在萬傾湖設官窰十座專燒磚瓦以供各處工程之用定名福利公司擬招股本若干每股百元惟開辦之期現尙未定（甘） 
[測量濬浦事宜吳淞]  
　　開濬黄浦一事現經新關税務司好君派本關打樣洋員馬勒君率帶華役雇乘小輪在淞口東西南岸測量浦江深淺闊狹由口外直勘至滬南高昌廟爲止并在二岸標竪號桿以便紀識（左） 
[匯解赔欵記略]  
　　本年上海道署應解庚子年賠欵計第一批一百六十萬兩第二批二百六十萬兩其首批已由義善源等各莊匯入各銀行收兑第二批聞擬本月二十日先匯一百萬尙有一百六十萬両俟二十四日掃數解清云（見） 
[商部奏訂各省礦政調查局章程摺]  
　　謹奏爲擬訂各省鑛政調查局章程繕具清單恭摺仰祈聖鑒事竊臣部於光绪三十一年九月二十七日會同外務部户部覆奏兩江總督周馥等擬請特簡大員督查三省礦産招商試採摺内聲明仍照商部八月十七日奏奉諭旨各省籌設礦政調查局遴派專員妥爲辦理並將派往查礦之員開具履歷咨部酌量加劄作爲礦務議員以符奏案至詳細章程自應由商部訂定奏明咨行遵照並通行各省照辦以歸劃一各等語奉旨依議欽此欽遵行知在案查各省風氣通塞不同而於調查礦産一事雖風氣較開之省其程度亦尙與歐洲各國相去懸殊若不妥訂專章遴選熱諳礦産之工師則各省委派辦理之員勢必茫無措手所勘礦質不過憑土人之舊説所塡表册亦僅成紙上之空譚其於礦政安有裨益臣等熟思深念竊謂此項勘礦章程必須迅速訂定頒行庶足以一事權而開風氣謹公同商酌擬定章程二十四條分别辦事之法凡十五條勘礦之法凡九條提綱絜領大致粗其苟能循章妥辦似尙足以資實騐而核與臣部奏定礦務章程亦屬相輔而行謹具清單恭呈 
御覽如蒙俞允應由臣部通咨各直省將軍督撫一體遵照辦理所有擬訂礦政調查局由謹繕單恭摺具陳伏乞皇太后皇上聖鑒訓示謹奏章程緣 
[奏定礦政調查局章程二十四條]  
　　第一條現在欽奉諭旨飭令各省將礦政調查局迅卽籌辦母稍延緩各省將軍督撫自應一體欽遵辦理儻各該省如有前經設立之礦務總局及查礦公所等卽應一律改作礦政調查局以歸劃一 
第二條調查礦政得人爲先應由各該省將軍督撫遴選諳練廉正之員足以勝該局總協理及礦師之任者開具詳細履歷加具切實考語咨由商部酌量加劄作爲商部鑛務議員以符奏案第三條各省鑛政旣已派有各該鑛務議員認眞經理亟應欽遵諭旨迅卽酌帶鑛師周歷各屬切實探勘按照商部所頒表式將己開未開各鑛逐一詳晰註明隨時咨報如果能於各該省舊有鑛塲處所設法改良而又逐漸勘得新鑛招徠開採使鑛廠日見其多裕課利民卓著成效三年考績應由商部分别奏請奬勵儻或敷衍塞責致民間仍多隱匿偷挖及爲奸徒勾結設謀售賣辗轉影射者一經覺察亦由商部據實參辦以示勸懲（未完） 
[伊藤囘國]  
　　十二日東京電云伊藤侯爵已於今晨乘專車回抵東京抵埠時有騎兵一隊前往迎迓伊藤侯隨卽覲見日皇并由日皇欵以御宴 
[美廢禁止日人進口約章]  
　　十二日東京電云美總統羅斯福宣言彼將廢禁止日本人進口之約 
[俄兵叛亂]  
　　十二日倫敦路透電云俄國沿嘠斯卡海各省區之兵隊咸相約叛亂勢甚洶勇而愛司開拔德省亂勢之甚尤爲各省之冠 
[俄銀行要求停止罷工]  
　　十二日倫敦路透電云俄京傳來消息聖彼得堡各民立銀行之經理咸知會財政大臣謂郵局及電信若不速行停止罷工彼等亦將停止其商業 
[增加開鑿巴拿馬運河經費]  
　　十二日倫敦路透電云華盛頓來電美議院已續籌墨銀十一兆元爲開鑿巴拿馬運河工程之經費譯字林報 
[英新内閣將八議院]  
　　十三日倫敦路透電云白納門君已順從急進黨之意見決意爲下議院之領袖愛德華格蘭擬入内閣並願愛司冠斯君領袖下議院而使白納門君仍入上議院格蘭君之意不免使内閣重行解散也譯文匯報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[商部奏各省鐵路釐正軌道摺]  
　　奏爲各省鐵路應行釐正軌道以昭大同恭摺仰祈聖鑒事竊三代之隆車制盛稱同軌一統之治路政宜定成規我國家自建設鐵路以來近今乃漸見發逹凡未經修築各省先後奏明籌欵巨辦倘使日新月異路綫交錯於途卒以軌轍不一未能推行盡利實於路政大有窒礙查各省現有之鐵路工程形勢均由各工程師隨時酌定如關内外京漢兩路均軌寛英尺四尺八寸有奇而正太已微有叅差若不亟爲釐正妥定　若畫一之規恐有此難逹彼之慮泰西原始亦坐此弊迨至大功全竣而後徐議改圖糜金實多前鑒不遠亟宜統籌全局早著定程其他如鋼軌距離之尺寸橋梁承受之壓力開鑿山洞之大小造作革輛之高寛以至車底挂鈎之形式與離軌之高低均宜各路一律無爽毫釐而後國境以内凡有軌道之處均能一氣銜接臣等詳考上項各節實爲路政要鍵應請飭下各該鐵路大臣轉飭各工程師將現在己成各路查明詳細規制繪具圖式迅速咨送臣部擇其程度最良者由臣等公同妥酌擬定畫一章程再行奏請頒行俾資遵守庶幾馳驅王路進蕩平正直之書幅輳通都臻一道同風之盛所有厘正各省鐵路軌造緣由謹恭摺具陳伏乞皇太后皇上聖鑒訓示謹奏 
[邗江學務揚州]  
　　揚城民立各小學堂學生於十月三十日午前由各堂敎員率領至西門外大校塲創行運動會如賽跑賽力抛球跳高等藝演畢復行唱歌直至下午三點鐘始得畢事○邗上周尹壽人包君威華現擬於舊城創一尺立高等小學堂聞已禀准立案畢業時與官學生一體申送定額五十名學生以十五以下八歲以上爲合格每月暫收脩金一元五角（化） 
[重固鎭商業會章程松江]  
　　（第一章）一本會定名爲商業會二會所暫借本鎭私塾改良會事務所（第二章宗旨辦法（一聯絡商情力圖公益二入會商家有不守會章可開會公議三通市洋價漲落經會員刋發傳單布告四各業貨價漲落由同業隨時傳知五入會商家有被誣情事許告知會長邀集全體會員開會議决公辦六入會商家夥友如有不守店規辭出者會中同業不得收用七帳户因帳欵滋事可報告會長將該户姓名標貼會所在會各店槪與絶交八商務之外槪不提議（第三章經費）一入會商家各認月捐由會員給發收條總交會長存殷實鋪户二旣入本會本鎭團練巡警清道等捐及橋梁等愿在本會月捐項下提撥三經本會之護持樂捐經費者另登姓氏永有記念四本會收支年終彚核開貼（第四章會員及入會資格）入會商家無論夥友均爲會員二凡願守本會會章者均得入會三旣入全會有不守會章者卽公決出會（第五章職員）一本會職員由全體會員公舉會長一人幹事四人評議員四人會計員二人均以一年爲限期滿續舉（下略）望） 
[寳山學務兩志吳淞]  
　　寳山縣學堂開辦己經三載目下添聘敎員推廣學額學董袁孝廉等擬將公車賓興兩項禀縣撥入學堂以備選派出洋畱學工業學核之用現邑尊己經批准卽照會賓興經董將息摺繳縣撥歸學堂應用○此次太屬乙已科試輪應寳山縣辦差今已造具報銷清册共實用洋一萬餘元仍由四邑匀攤擬以此項開銷作爲學堂補助費云（右） 
[飭辦包攬捐務吳淞]  
　　寓淞寗人劉述堂劉祖恩意圖包攬閩浙釣船捐務串同某洋人在淞鎭設立洋商水源公司税行專與厘局爲難經淞口補驗沙釣船局總辦連司馬吳大令等據情詳禀上海道袁觀察一面據約咨請該管領事阻止該洋人一面札飭寳山縣王大令飭幹差嚴拿二劉懲究并將房屋發封詎劉等見事不佳避匿上海近復設法掛戤中國商會仍在原處懸掛公益牌號兜攬捐務并聲明遇有船户遭厘局苛索等情彼可出塲爭論故昨爲各釐局員查悉函催寳山縣再行封究（右） 
[日本郵船株式會社帳畧]  
　　日本郵船株式會社自本年東歷四月起至九月底止六個月帳今已結出計共盈餘日銀四百零七萬七千八百零八元七角六分四釐除付出各項開消二百五十五萬二千九百八十八元三角八分外連上届結存共餘二百五十一萬九千一百零四元八角六分業經董事擬定派付公積項下七萬六千二百四十一元零二分合前存公積計二百二十萬九千五百七十九元九角九分六釐及付各董事及對帳花紅七萬一千三百五十八元一角一分並股息一分將所餘之利每股派付二釐合共一百三十二萬元此外尙存一百零五萬一千五百零五元七角三分歸入下届帳内（容） 
[定期集議創立保安公會]  
　　本月十五日下午兩點鐘本邑工程局各差假大東門内火神廟後廳集議開辦保安公會事宜并公决會章及當塲投票公舉會長董事幹事員等事（外） 
[滬城官事]  
　　製造局總辦魏觀察前晚乘瑞和輪船赴寜禀見督憲周玉師面陳要公○蘇松鎭總兵徐傳隆鎭軍昨因要公來滬詣道禀見○前永利局委員高邕之司馬奉道調辦便丈局差己於昨日接辦到道禀知前會丈局員俞明府都昨日詣道銷差○盛杏蓀宫保昨日午後命駕詣各署謝步○前二十三七鋪巡局委員汪普嶠二尹奉道調辦北橋巡局己於昨日接差到道禀知○辦理浙江魚業委員候選通判羅别駕誠昨因要公來滬詣道禀見○警察北司委員汪少尉景龍昨日到道請假五天赴蘇公幹（近） 
[總統晋省]  
　　南北洋海軍總統薩軍門前晚乘建安兵輪赴寗謁見江督周玉帥面禀整頓水師學生事宜（欣） 
[限期清道]  
　　滬南總工程局董事前日諭飭城廂内外各鋪地甲著將大街小巷所有碎縳瓦片碍路之物限於十天内一律挑除不得稍違干咎（欣） 
[流氓搶洋又見]  
　　前晚突有流氓多人擁至伯頓路袁亨瑞烟紙店聲稱購物搶去銀箱一只而逸内儲洋七十餘元由袁報捕請究捕頭當飭各包探嚴拿究辦（古） 
[集成紗廠命案]  
　　前晚美界楊樹浦集成紗廠工人袁鴻發不知何故自縊於廠後厠所斃命當由該廠執事投報捕房再行報縣請騐（古） 
[拆缷牌坊]  
　　製造局碼頭刻經劃歸船塢所有牌坊一座因輪船進塢不便故由魏觀察於前日飭匠拆去（欣） 
[包探記過]  
　　總工程局總裁判官孫耳山明府以各包探於所報竊案俱未破獲實屬疲玩應記大過兩次予限三天速破違則革除並懸貼硃諭以儆（欣） 
[失愼卽息]  
　　英租界棋盤街平船街平和里四百八十一號生泰洋燈號前日下午六點三刻時打翻火油燈幾肇火災幸經鄰人幇同撲滅僅焚本箱一隻事爲捕房所知飭探何阿春往查失事情由該探據情禀覆捕頭以事出無心從寛免究（機） 
[舟子溺斃]  
　　船户某中昨日駕舟至小門浦濱因潮水湍 
 
 

Page 10

 
 
急船身欹側致將年未成童之子跌入浦中不及撈救而斃聞屍身尙無下落云（居） 
[准予消案]  
　　餘豐糖行夥劉忠海私蓋圖章向恒豐洋行定買冰糖九百包貨到時因價銀大跌逾期不出由恒豐扭控法廨奉訊劉交的保勒限理楚在案劉於保出之後央人商懇償銀若干了事故恒豐行主費浩忠於前日投請消案陳楚生大令准之（居） 
[上海縣案]  
　　派駐南匯之蘇防某營勇丁三人夥斃人命由南邑侯移文該營交犯俱已逃逸管帶因派人緝拿經營勇陸廣有在本埠拘獲費慶德一名扭至總工程局前日解縣訊究費不承認陳亦未悉斃者姓名汪大令因判押解南匯縣訊辦○小車夫張大米前日回家午飯將車寄停小南門外被張長貴乘坐此車由郭方龍推行至大東門口追往喝阻互相毆打由門兵出問底藴將兩造送至城汛署片送到縣訊明前情判張長貴責一百板郭申斥數語開釋並飭差至大東門取車土交還失主完案○孫滌愆具保孫煜春出外逃逸昨日提案訊問滌愆供煜春託小的到江隂售屋計價洋一百六十元由伊兄煜堂取去云還原告詎料侵吞被累大令判押十天將煜春交案訊究（近） 
[總工程局瑣案]  
　　陳源盛雜貨行主陳承弟投局禀稱次子永孝不務正業請爲究辦孫明府准詞提訊判暫發普育堂留養候核○劉湘雲鄭文奎在小東門外沿城脚搶祥生泰裝車之火燒布十三疋由巡士拘究孫明府判鎖示三天○吳阿二竊陶萬泰磨坊衣服烟袋等物夜半時在十六鋪橋被巡士拘獲解局經副裁判官陳二尹判押兩禮拜○竹行碼頭恒豐木行前晚被竊金戒銀時表並衣物等件開單投報總工程局請緝孫明府准之（欣） 
[公共公廨早堂案]  
　　式拉夫葛亨泰在興利洋行買辦江喬松名下收用帳銀一百六十餘兩經洋東報探拘獲由中西官訊押照繳在案昨日捕房解請覆訊襄讞金大令與德繙譯麥君研訊之下有戴福昌投案愿代繳洋中西官判如數繳案葛卽開釋○董小培姦拐戴榮寳之妻蔡氏奉訊押限七天交人在案兹已兩期不交昨由包探解訊供稱該氏私識之人尙有同居阿三求請提究大令以阿三已逃且原告未控判董仍交捕房帶回展限七天交人違干重辦○張陳氏因凌虐螟蛉子龍生由入通報捕房拿究大令以龍生傷痕確鑿判兩禮後再訊○汪寳慶掩入貿亨等六家竊衣服烟袋各物報由包探解究大令判押捕房四月○童子張阿炳竊何公館錫燭台等物由探獲究判發押改良所兩月○沈海林藉端向其叔沈阿土借洋四元不允用刀行兇由探解究判押捕房半年○孔阿三孔阿四串竊陳沈記家古銅報探獲究判各押捕房兩月○流氓陳連生林阿三等持刀掩入徐洪記作塲竊取木植追獲行兇由探解究大令以陳係過犯判押西牢九月林押六月○徐阿甫誘拐葉子琴家小孩招弟小弟至大場鎭圖賣由探拿究大令以徐供小弟在天通庵地方判押候移提再核招弟先給葉領○陳有生窩藏戴利生所竊林金瑞衣箱各物報探解究判戴押捕房四月陳押捕房三月○王和尙前經犯案懲辦今又掩入包祥生家圖竊由探解究大令以王怙惡判押西牢一年作工○王愛堂將其兄帶來之女孩阿大賣與洪文廷家得洋一百元由孩祖周海林尋獲報探拘究大令判賠償洪洋一百元如違押捕房三月該孩交周具領（見） 
[法捕房暫停發落]  
　　昨日爲法捕房發落之期緣陳大令别有要公咨照捕房暫停一期（居） 
[法租界捕房事]  
　　楊慶餘在輪船上失竊行李將同伴管金富扭廨求追管供係張某所竊奉判交張覆訊在案昨有吳某投捕房求保管金富出外找尋捕頭准之○陳阿金屢犯竊案前日又至某姓作場圖竊爲閽人拿獲送入捕房捕頭命押候堂期解訊（居） 
[美租界捕房事]  
　　王和尙與張阿榮因賭起釁互毆由捕一併拘入捕房押候送辦○季士榮行經北江西路突被流氓搶去緞帽一頂報捕請究捕頭准之○董阿慶竊禮查路三號洋房綢傘一柄爲出店張阿大撞見交捕押候解究○陳阿青竊唐山路木作内木料多件由捕拘入押辦○某甲因患癲疾在吳淞路一帶胡閙由捕拘獲押入乞丐牢中昨晨斃命捕頭飭傳地保查明有無家屬再行核辦（古） 
來函 
[振武社書記員報告]  
　　嘉興屠榮襄沈輔之來函略謂鴉片流毒已數十年自林文忠嚴禁以來更無人起而挽此浩刦今貴社開創以導其先使各處實力仿行則鴉片不致貽害於中國銀錢不致潛溢於外洋强種富國策莫妙於是矣晚等自去夏創立講學文學兩社同人之染此者絶無其人今更組織振武分社以爲發起（後畧○南洋中學生姚承德錢雨農函索章程分寄鎭江海寗各鄉里以爲觀導○昭文張市鎭派武文社發起王鴻飛擔任勸戒之任並將勸醒諸君報名登册計開鄭銘孫鄭家麟王元弼王元覲王鍾俊朱鶴曹塘鄭鴻逵王鳴恭王鍤偉許昭王渭熊張樹琪歸滏秦宗元王桂丹傅鵬章王永沂陳景福伍保彝王易元陸能新陸全昌邵樹德陸士康王鹿保王松年唐中等二十八人○長沙寓公江西劉錦春歐陽樹德仿本社簡章第六條辦法廣刋説帖到處散投以盡國民之天職 
[本邑學界致學務公所函]  
　　學務諸公鑒十月二十三日上海學務公所成立此爲吾闔邑士紳所公認所歡迎者也發起至今寂無影響不知董其事者究何意見將待黨援遍樹獨斷獨行歟則何必立公所之虚名將待訽謀僉同乘公辦理歟則何以不宣布於大衆閲所示學務公欵公産單凡當充學用者竊恐遺漏正多尙未和盤托出至於裁撤書院改設師範講習所爲今日入手要着爲各處辦法所同吾邑素號開通當局者何事戀此雞肋以把持之計博頑固之名乃書院一層絶未提及且風聞會中諸孝亷私議從明年起孝亷奬項額定八名并提其餘欵專爲孝亷游學之資似此畛域顯分他項亦將有詞可對矣創立公所之宗旨曾若是乎及早省察免貽口實學界幸甚闔邑幸甚 
[紅十字會來函]  
　　十月十九日紅十字會致烟台分會李載之直剌疊奉號函祗悉種切就稔籌祺懋介卽事多欣慰符心頌弟等昨准招商總局抄示北洋大臣電奉外務部電開海參威有亂事華民住處被焚飭卽派輪前往救護等因當由徐觀察派海定輪船由牛莊繞赴烟台裝足煤斤食物迅速前往以便救護華民出隂敝會禀商欽憲另延寥君葆生陳君振甫余君紹書携帶羅布棉衣餅千乘坐新裕赴烟即搭坐海定前往到埠棉衣等件過船之時請即妥爲照拂寥陳諸君初次到埠如有奉煩事件並乞推愛爲荷駁力若干卽動支會欵爲盼 
[十月十九日紅十字會沈任施三觀察致海參威商務局委員李蘭舟]  
　　南北暌隔忽忽數年引跂鴻儀時深馳系比維履祉凝庥勛華介懋無量并頌弟等前因奉省各屬慘被兵災窮民流離失所當經禀奉吕盛吳三大臣創辦紅十字會集欵派員馳赴災區分投救護現在俄日議和會欵亦所存無多正擬逐漸收束適准招商局抄示北洋大臣電奉外務部電開海參威有亂事華民住處被災飭卽派輪前往救護等因當與商局徐孟翔觀察商派海定輪船由牛庄折赴烟台裝足煤斤食物迅速前往敝會亦卽另延廖君葆生錦春陳君振甫剛余君紹書樹勛並酌撥會欵購買羅布一萬枚新棉衣褲二千套計八十包餅干九千磅計一百八十箱於本月二十日乘輪赴烟附塔海定同往廖陳兩君向隨弟敦和在自强軍當差辦事極爲勇往余君前隨嚴佑之先生辦理義振多年夫歲奉三大臣派赴奉省辦理分會事宜悉臻妥洽惟初次到埠不免人地生疎彼處亂事情形道遠無從懸擬已敦令會同執事妥商辦理失祈俯念善舉隨時指敎三君不諳洋語遇有交涉之處並乞逾格關垂到埠後能否借寓尊署或另行租賃統希酌奪用費悉由敝會自備諸荷成全無任感謝○附啓敬再懇者頃晤敝會西董潘愼文先生據云接海參威來電知華民買賣街所有廬舍悉付一炬受傷八百人是否盡屬華民抑連西人在内無從逆料三君匆匆起程未及兼備藥料且不知情形如何特再奉懇如有受傷華民擬請轉商醫院一律調治所需經費或量爲撥付亦無不可統乞酌奪與三君會商核辦爲幸再請勛安 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
