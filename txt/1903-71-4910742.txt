# 1903 - 71 - 4910742

 

Page 1

 
 
[正通志出書并發售新編九通全書目錄啓] [  圖書集成局謹白]  
　　九通一書集歴代政治之大成爲本朝掌故之淵藪本局旣據精本校印以餉學人又以全書卷帙浩繁檢閱或多不便爰不惜重貲禮延通才博學將是書條分件繫編成九通目錄四十卷語節繁蕪事無滲漏提綱挈領井然秩然現已付印不日出書定價每部大洋一元八角曾購本局九通股票者僅收工料英洋一元以示區别諸君有欲購取者請於領正通志時繳洋預定掣給憑單俟正通攷告成一併登報發書特此佈聞諸維維鑒 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彙　爲主而叅之聖訓諭普及欽定專門諸書自嘉慶季年至光緖二十八年以聖訓諭旨則例東華續錄爲主而叅之邱鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者文　每始　　　靡遺方今崇尙實學朝野十下咸究心經世之務官書卷帙繁重購寘匪易私集事言龐雜抉摘尤難是編總衰諸書采輯精要而芟煩冗每條注明原書出處無敢增易一字讀者執偏見全引端振緖不啻舉八百餘書之菁英彙爲一編書凡五百卷千餘萬言可謂體大思博政典之　　矣茲用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之厓略矣外埠各坊均有出售此啓 
[聽訟需才說]  
　　孔子曰聽訟吾猶人也又曰片言可以折獄者其由也與夫以孔子之聖門子弟之賢而一則僅曰猶人一則惟由是許何視之如此其重爲之如此其難歟蓋訟獄之興譸張爲幻在上者苟無明察果斷之才識不免是非顛倒黑白混淆故雖春秋時去古未遠人情尙稱敦樸而克副是選者已難其人矧時世遷流至於今日乎我朝軫恤民隱凡一切訟案自錢債鬥毆以迄命盜重情折衷至當釐定大清律例一書持情法之平立律例之準彼身爲民牧者自宜詳稽博考遵守無違庶審案皆有準繩不至有濫刑故縱之弊乃吾觀今之策名仕版者平日旣未將此書寓目迨至躬親判事又未暇反覆推鞫務得眞情或偏信先入之言不容辯白或曲徇私人之意寃抑無辜成見是謬淫刑以逞而民之含寃負屈呼號委轉於縲絏中者熟視焉竟如無覩是豈别有肺腸哉殆皆由才具平常識見庸　其號稱幹練者又或剛愎自用遂不能洞燭事情耳昔湘鄉曾文正公慨訟事之多而訟源之未能絶也酌定清訟章程十條頒行各州縣責令遇案詳報限期斷結以定考成而又躬親稽察除隨案批判分别准駁一以無枉無縱爲衡外每於僚屬謁見時諄諄然勉爲循良之吏故其時身膺民社者無不講求聽訟之方而闤茸　頇之徒自不容率意妄行以貽民害蓋訟端雖未能弭而訟禍究可稍紓矣自是以來公之遺法雖存而奉行者寥寥無幾間有能平反一二案者已爲不可多得之才此外南面堂皇者非憑好惡之私卽以夤緣爲重各省疆吏縱亦愼重案牘皆就省垣設立發審局俾候補人員在此學習而究之材堪造就者卒寥落若晨星且上憲旣於此不甚關懷則若輩安能實力從事一旦銅符手握目擊積案盈架淸理爲難其始非不勤愼從公力求上理浸假而漸中因循之習矣浸假而頓萌玩忽之心矣而彼酷虐性成者又或郅虎甯鷹心很手辣彼豈不知罪有輕重國法不容枉撓哉大半由於蠹役奸胥上下其手謂若者宜辦則辦之謂若者宜釋則釋之而觳觫堂下者雖有寃抑亦苦呼訴無門嗚呼天下之大訟案之多吾不敢謂今之執三尺法以治斯民者荒謬糊塗大率如此惟卽見聞之近而且確者言之而辦案者之革率爲懷已可槪見夫獄者天下人命之所係也有寃而不能伸枉法而不知返積其怨恨愁慘之氣必有干天怒而釀巨災者留心吏治才可不深長思之哉涉筆及此不禁禱祀祈之矣 
[本館接奉電音]  
　　昨日午前京師飛電傳來上諭二道敬謹譯登○二月十九日内閣抄奉上諭張之洞奏特叅兩淮鹽務貪劣各員一摺前署海州分司裁缺監掣同知繆延恩信用劣幕朋比營私著卽革職候補鹽巡檢高壽曾代人販私膽大妄爲沅本楚假公濟私巧于牟利均著革職永不叙用本任通州分司運判凌樹模慳鄙性成商情不愜著開缺叧補豐利塲大使陳容惠性情偏執輿論未孚著開缺察看另片奏道員倪文英前辦五河鹽釐卡務信任劣員舞弊營私等語倪文英著以通判降補該部知道欽此同日奉上諭此次京察一等帶領引見各員内除恩佐潤昌區湛森李傳元陳曾佑余堃宗室墨麐培愼恩通錫廉恒廉傅蘭泰劉嶽雲沈濳齡白文斌宗室玉瑞張西園廉興瑞齡賈琪緝良崇林桂年雙壽吳照無庸記名外宗室錫嘏著以四五品京堂候補宗室靖照著以四品京堂候補宗室寶銘玉麟均著以五品京堂候補貴壽玉繩連甲叚友蘭曹福元張星吉陸鍾琦穆特賀景方昶鄭沅王會巵李家駒慶斌周懦臣關以鏞雷補同成和聨壽張檢樂平覺羅清泰如銓黎大鈞張允言穆特恩斌俊端豐晏安瀾朱占科李士璿景清袁玉錫承瀛白增煜齊普查武錫恩恩開德崶瑞峻善佺何汝翰兪炳輝潘江武旋武玉潤文冲長潤嵩連銘勳張露恩賴清建豐升額志全潘慶瀾謝曾銓忠廉文瑮陳嘉言楊士燮常清承璋增厚均著交軍機處記名以道府用恩鎭著以關道用欽此 
[電傳宫門抄]  
　　昨日午前九下鐘時京師友人專電告知本館云二月十九日皇上召見軍機大臣及陳璧 
[俄皇遊意]  
　　西字報云俄皇擬於西歴四月十一號偕其后幸意大利國拿破里都城刻下意人已預備奉迎禮節舉國殷并聞至期大操海軍請俄皇校閱 
[俄諜被禽]  
　　英京倫敦來信云英人就所屬亞丁南境愛屯地方建築砲臺以資守戍某日有一俄國海軍武 
 
 

Page 2

 
 
弁伺隙潛入偵探情形守臺英兵見之送請英統領某君發落統領派甲乙二武弁解送俄兵船隨由俄統領釋去英人以平日如有常以上客之禮待之今竟如此行爲不禁大爲憤恨 
[巨艦無雙]  
　　俄京聖彼得羅堡來信云俄國海軍大臣定於本年製一重至一萬六千墩之戰艦須費俄銀一千二百萬枚計一下鐘時能行十八海里船上安置十二寸口巨砲數尊較之目下海軍中最巨之艦更重三千墩 
[俄撤蒙兵]  
　　京師友人來信云俄國陸兵之占據蒙古各旗地者近已一律撤回僅酌留若干名屯守口外庫倫一帶然爲數亦已不多矣 
[車中慘禍]  
　　英京倫敦來電云西歴三月十二號美國有火油若干箱由啞立矮痕市附火車至紐約克途中車忽傾側油遂自焚熊熊回回不可抑遏以致焚斃人百餘名灼傷四十餘名誠慘禍也 
[述齊齊哈爾近事]  
　　齊齊哈爾者滿洲一巨鎭也將軍公署在焉客有漫游至此者歸而語其友人云齊齊哈爾市肆與俄國火車站相隔六十英里經墨爾根沂黑龍江而上可通捕辣尼烏賢司氣賢痕司苦居民約五萬人長林鬱蒼嘉木森列寒氣凛烈時有朔風怒號俄國派駐一武員職掌軍務拳匪之亂俄將立内痕卡痕捕苦督率可殺克兵三百名長驅直入華官不克抵禦致被攻入壁壘將土地據而有之將軍某公先期自殺華人自今猶景仰令名今雖和議已成而俄人尙令西伯利亞東部來福槍隊陸軍三枝在此設戍並於市中建醫院設銀行開百貨鋪置領事官署凡華俄民人之受廛於此者俄領事皆曲意懷柔惟徵賦行政諸大權仍在華官掌握所有各處大砲一律被俄人移去祗准華兵携帶洋槍然新槍亦加以限制所任意使用者惟舊式之前膛槍及各國廢而不用之息席路槍而已鐵路由齊齊哈爾東南松花江邊迤邐來此江邊一望樹林陰翳而人口頗甚寥寥江上建有大鐵橋以通哈爾濱大道一至哈爾濱則純爲俄人市肆矣說者哈爾濵之繁盛迄今甫越五年較之德人所營靑泥窪振興尤爲迅速云 
[北洋大臣直隷總督袁慰庭署南洋大臣兩江總督張香濤兩宫保會奏擬訂訓練各省將弁簡易章程摺]  
　　奏爲尊旨訓練各省將目謹將擬訂簡易章程繕單呈覽恭摺仲祈聖鑒事竊臣等欽奉光緖二十八年十一月十三日上諭練兵之道最忌紛歧曾經迭飭各省督撫整頓兵制期歸一律查北洋湖北訓練新軍頗具規模自應逐漸推廣所有河南山東山西各省著速卽選派將弁頭目赴北洋學習操練江蘇安徽江西湖南各省選派將弁頭目赴湖北學習操練俟練成後卽發回各原省令其管帶新兵認眞訓練每年北洋湖北請旨簡派大員分往校閱按其優劣嚴加甄别其詳細章程著袁世凱張之洞妥議會奏請旨遵行等因欽此仰見朝廷整飭戎行實事求是宸謨廣遠欽服莫名伏維練兵之道教將爲先教將之方勸學爲亟方今外洋各國講求兵事月異日新水師陸師學堂林立自將領以迨隊目無人而不出於學自内堂功課以迨外塲技藝無事而不受諸學而又因時損益擇善而從雖以歐亞異洲東西異域往往互相師法棄短用長故其管制操規大率不相上下卒得以勢均力敵競勝稱雄中國非無可用之兵也患在無將亦非無忠勇之將也患在不學近年以來創痛屢膺情勢大絀疉奉詔書整飭武備然其效不著者良由各省兵制不一軍律不齊餉械則此省與彼省不同操法則此軍與彼軍又不同故外國當無事之時可以調全國之軍隊聚集一處而合操之而步伐陣式悉泯參差中國不能也有事之時可以聨數國之師徒任舉人一以統率之而操縱指麾無不如志中國不能也平居而聲息不相聞臨敵而勝敗不相顧如此雖歲糜鉅餉廣募勁卒將安用之今者恭奉諭旨飭令各省挑選將目赴北洋湖北學習操練並諄諄焉以紛歧爲戒以一律相期此誠經武之要圖整軍之至計也臣等謬蒙委任夙夜競兢敢不殫竭駑庸認眞督飭訓練以冀日有起色仰副聖厪惟是兵事精深各國視爲身心性命之學斷非中國一蹴可幾如欲與之並駕齊驅必須層累遞進非十數年不能奏功然而時艱方殷勢難久待今爲速成將才起見宜先求武備切近學問俾各省將目人人易於通曉易於傳習庶平日操法可期畫一卽一旦遇有徵調亦不難互相援助共赴機宜現由臣等擬訂訓練簡易章程敬繕清單祗呈御覽俟命下之日卽當咨行各省切實遵行所有應需建造學堂營房經費及延用教習薪水等項由臣等隨時察看分别估計咨商各省協欵興辦至於武備精深學問叧有專門仍由臣等一面認眞整頓武備學堂依次推行各省以期廣儲國家干城之選是否有當理合會同恭摺覆陳伏乞皇太后皇上聖鑒訓示謹奏此摺見北洋官報後附章程一十八則明日續登 
[閱視行宫]  
　　聞之天津官塲中人云直隸總督袁慰庭宮保定於本月二十二三日赴保定省會勘騐新建行宮及將弁學堂規制事畢復簡閱常備軍操演然後閱視西陵行宫以及新修鐵路工程大約月杪須入京陛見也 
[籌興枝路]  
　　京師友人來信云西人所設福公司刻方由清河以達彰德建築鐵路擬俟告成之後分枝由潞安澤州平遙迤邐抵太原西安二府俾山西陜西河南三省之路互相聨絡一氣呵成目下已遣派工程師沿途測勘矣 
[不分畛域]  
　　廣州安雅書局世說編云自中外通商大開海禁内地人犯往往逃赴外洋迨香港澳門互訂交犯之約匪徒計不得遂轉而逃避星洲幸英官誼篤邦交不分畛域於去年華歴十一月初九日卽西歴一千九百二年十二月八號移文中國派駐新加坡總領事鳳夔九觀察儀内開現奉敝國總督憲札知凡中國閩粤以及他省一切懸賞購拿之偷竊盜賊兇暴横逆各色人犯務卽從詳開單照會新加坡政府以便認識該犯姓名按單緝拿等因因卽申詳到粤現奉兩廣督憲德靜山制軍札飭緝捕總局分行各府州縣如有購拿前往新加坡避匿之犯務即開列姓名照會緝拿勿使漏網 
[咨行大票]  
　　廣州安雅書局世說編云前者御史徐公奏請開辦報國大彩票兹經户部覆准由政務處咨行來粤附開章程若干條大旨謂共設票一百兆張每張售銀十兩共得銀一千兆兩頭彩十張每張得銀一百萬兩二彩二百張每張得銀十萬兩以次遞减至十二彩共得彩者三四萬張開票或在京師或在上海至期派王大臣監督并請總稅務司赫鷺賓宫保帮辦祗開一次而止 
[愼選干城]  
　　杭州訪事友人云浙江備學堂初由統領武備練軍聨太守豫兼理其事上年原任浙江巡撫任筱沅中丞以太守政務殷繁不能常川照管以致諸生時有出外滋事等情遂札委伍蘭蓀太守爲總理按時度勢嚴定規條諸生非値星期不准出外如有不守堂規者立卽開除行之一年頗有成效本屇甄别之後撫憲誠果泉大中丞擬添招學生振興武備因飭太守出示招募定於二月初六日在堂局試計到者一百四十四人初九日出案錄取六十四名諭令十一日赴堂請日本總教習齋藤季次郎查騐體質如有不甚强健者仍須剔除其餘均令映一 
 
 

Page 3

 
 
小影定於十五日覆試 
[私鑄案發]  
　　杭州訪事人云去冬下城大和巷出有私鑄小錢之案已爲保甲叚董朱某所知不知因何並未送辦嗣經仁和縣蕭藴齋明府訪聞卽於新正開印後飭差緝拿鑄匪周某房主祝某研加訊鞫供認不諱而朱已不知所之本月初四日差役將其弟朱甲拘獲初八日午後明府升堂嚴訊甲初猶狡賴及與祝對質始供認其兄得賄私縱等情明府飭交典史某少尉管押 
[神京珥筆]  
　　聞之京師友人云入春以後雨澤過稀皇上視民如傷定於二月初六日親詣大高殿拈香祈禱時應宫凝和廟等處則派王公貝子分詣拈香○本月中旬皇上拈香梓潼廟鑾輿所過理應平治道塗日來自後門至後門橋各小販所搭蘆棚業已由地方官諭令一律拆毁矣○南苑荒地由順天府逐一丈量分上中下三等招人承墾定價上等之地每頃收銀三百兩并須補足庫平叧加局費 
[西樵山色]  
　　廣州訪事友人云粤東小闈姓票前由商人盧某承辦每年認繳洋銀一百萬元兹者永志成公司職商馮乃昌張啓祥於日前具禀憲轅願每年輸洋銀一百三十二萬五千元以八年爲期合計八年之内較盧共加洋銀二百六十萬元未知大憲如何批示也○粤省災區甚廣需振孔殷大憲除委員分赴各屬會同地方官實力勸辦外復委補用道王觀察慶赴江蘇浙江等處寶觀察巽赴湖南湖北等處籌辦捐欵兩觀察奉委後已赴院禀辭尅期就道矣 
[鵝館春聲]  
　　紹興訪事人云近來米價日昻上等者每石需洋銀五元半卽粗爄不堪下咽者亦需洋銀五元升斗小民無不憂形於色說者謂去歲各屬收穫甚豐甫入新春何至遽憂懸磬恐仍不免有奸商販運出境所望關心民食者及早設法防之也○紹郡官辦之中學堂於上月杪開課惟蒙學堂屢經創議迄未就緒蓋因籌欵維艱故也○署嵊縣徐紫若大令於去冬期滿上憲飭桐廬縣劉靖侯大令接署時適桐邑匪人作亂未克履新邇來徐大令奉上憲飭赴開化縣本任所遺嵊篆另委候補縣劉善甫大令代庖聞不日即可到任矣 
[上海官塲紀事]  
　　昨日候選道尹觀察樹棠及福建候補縣郭蔭生明府先後至上海縣署拜會縣主汪瑤庭大令大令均飭丁擋駕○江蘇督糧道羅少耕儲憲委道庫大使陳君篤栽赴鎭洋催解漕米昨日道經滬上乘輿至縣署投刺縣主汪大令飭丁擋駕○昨日亭午上海縣汪大令柬請出口局委員李明軒劉樹山兩明府及江蘇候補縣王少村王儀亭吕粹甫傅幼坡四明府至署中讌飲并邀高昌廟巡防局員馬午橋叅軍本縣典史趙敬臣少尉作陪至鐘鳴三下始席撤而返 
[法界火警]  
　　前晚一點鐘時法界小東門外洋行街順泰海味棧猝然火起熊熊之燄上徹雲霄瞭望臺上西人見之立卽鳴鐘報警隨經救火會中人驅英法各洋龍至竭力狂噴移時始熄事後查檢人口少一學徒諒已葬身火窟矣迨鐘鳴四下公館馬路迤西昇平里第十五號門牌某姓家又兆焚如之禍幸卽救滅祗焚去披屋一間 
[馬路工程局瑣案]  
　　船户陸鶴祥扭同業陸阿王莊文發至捕房捕房頭轉解馬路工程局總辦翁子文太守倩襄讞委員黃衡堂二尹研訊陸供小的係靑浦縣人本月某日承裝洙涇鎭林合茂米行糙米四十石白米二十石來滬十五日午後行抵龍華鎮附近夏家嘴適陸阿王所駕之船迎面撞來以致沈沒所載之米漂失無存船上五人幸經巡船救起求恩察斷阿王供小的係寗波人裝窰貨來此適遇風雨在夏家嘴下椗陸船飛駛而來撞及小的之船求恩明鑒二尹命將鶴祥交人保出阿王及莊文發押候飭水巡捕頭陳向榮查明以憑復訊察斷○前日吳秀福王焦福在老白渡聚和小烟館吸烟不知因何起釁擊毁欄杆致被烟館主扭交巡捕拘至捕房捕頭令轉解工程局黃二尹研訊之下斷令合賠小洋銀兩角○划船户李連生向楊瑞香借鞋起釁有王得茂者在旁解勸被連生擊破其額因互扭至捕房捕頭令解案請究二尹判令將李掌頰四十下王傷著自行醫治 
[美租界捕房紀事]  
　　昨晨偷兒沈阿妹濳入寄居北四川路靑雲里之某粤人家竊取衣服烟槍等物携至某押鋪質錢適爲包探劉阿炳所見帶入捕房捕頭令押候轉解公堂禀請讞員張柄樞司馬懲辦○昨日寗波船户黃阿炳投捕房報稱本月十七日午前應雲龍軋花廠之雇載花子五百包赴公和祥馬頭至午後一點二刻時突被某小輪船撞沈船夥四人祗救起其三有王阿生者至今杳無下落捕頭以事關人命亟令某包探前往稽查 
[續錄大美國三魯義師省城特設博覽會徵送赴會賽物啓]  
　　該會之設務極廣大包孕萬有之意在内故特派專員巴禮德總理博覽會事務業經邀約中國政府與中國製造之人以及商賈巧工前往賽會前已特爲此事由美來華躬詣京師覲見皇太后皇上奏明賽會大旨奉請皇上赴會以光盛舉荷蒙皇上兪允該大會中國自應附驥欽派大員躬預斯盛外務部允准咨會各省督撫各大員預備中國各物前往賽會極欲百姓深知赴會之益刻下駐京美公使與外務部仍在商議此事業已定准實行舉辦中國此次賽會務極廣爲搜羅各物自巴大臣離京之後卽往中國十八行省邀請官商巧工人等同預斯會重視此舉並與各督撫大僚面議此事均允實力奉行顧全國體類如南北大臣袁張劉三宫保許制軍應騤德制軍壽俱各深明該會之益極力贊成襄助尙有商務大臣吕大司空海寰盛宫保宣懷均望與美國貿遷有無爲大宗生意俾中國興盛迭次與巴欽差商辦賽會事宜極喜華人預斯盛會中國駐美京華盛頓欽差舊金山華總領事均知華人赴三魯義師賽會大有益處所以不獨勸華政府派員赴會並勸華商運送各物賽會凡百人能知博覽會命意所在咸推爲盡善盡美之事華人當趁此極好機會　用良法將各省之物赴賽俾美國人察考中國出產利源能銷何物此後美國製造工人以及商人卽比向來格外需用中國所出之貨因此中國進出口貨愈見其多俾華政府與商民財源益進中國所能造出之貨僂指難終惟俟精工監製之人造作各種物件儘數向美國兠尋售主耳如在三魯義師賽會陳設宏富氣象堂皇從此中國每年所出口之貨可望多幾兆銀兩中國人士在三魯義師同時察看他國如何經營如何興旺可以共獲利益該會頂備寛大地方任憑賽會人取用並不收受租値如華政府籌欵相助赴賽經費賽會人惟有預備賽物祇須舟車之資以及零用而已凡預賽會之人譬如將貨物排列在天下極大店鋪之内給千萬人觀看並不勉强人出房金惟是旣有如此賽會東道主亦應照付賽會欵項蓋緣想到該會罕有機會猶如作一告白不花費閒錢也賽會地方其所以不取房金之故係美政府因爲議定賽會資助博覽會銀十兆兩是以不能再取房金如送賽物到博覽會大可放心該會照料一切周到之至不分中外一視同仁均獲保護由美國伯理璽天德特派妥員辦理賽會之事故也[  此啓仍未登畢尙須明日續登]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　馮汝勳控蔡屏松拐匿伊子一案前晚縣主汪瑤庭大令升堂研訊馮供小的係海門人前因妻子患病將二齡幼子寄養秦某家迄今已閱八年忽被蔡誘匿求恩訊追秦朱氏供昔年馮將幼孩寄養於小婦人次子處迨子媳相繼去世此孩祗六歲小婦入年已七旬未遑照顧適蔡乏嗣故由沈致和介紹以洋銀四十元鬻爲螟蛉子時馮不知何往未得告知尙求明鑒沈供小的祗知此孩是秦朱氏之孫是以爲蔡說合蔡供小的係廣東潮陽縣人在治下新北門外護城河畔開舊貨店長子已故因購秦朱氏家男孩俾寡媳撫以爲子相依四載何忍一朝割愛且爲之治病讀書共用洋銀三百餘元求恩將孩斷歸小的大令飭馮措齊洋銀三十元再罰令沈出十元給蔡具領馮孩暫　普育堂留養限半月内俟馮沈繳到洋銀方准領去○去冬有朱炳川者控稱寡嫂周氏所有田　被女媚童阿榮賄通地保强行佔奪等情大令批候提訊在案前日地保陸松祥遣夥役黃阿大投案遞禀大令飭値日差看管至晚升堂研訊黃禀稱小的爲陸保呈遞禀詞一切細情均不知悉大令叱令退去候提集案中人訊斷○前者駁船公司執事人投法界公堂控曹阿旺等小工七人任情胡閙等情讞員孫建臣大令　送到　大令略訊口供諭令暫行管押前晚飭將陳阿生李成林陳鳳林三人提案復訊陳等聞供小的等肩　度日不收與公司中人爭持前已蒙　大老爺訊明枷責尙乞開恩大令飭交人保出諭以如再違犯加等重懲 
[上海巡局紀事]  
　　南市大東門外浙寗會館董事某君以附近竹器店每將竹桿横放街頭有碍行旅禀知保甲總巡朱森庭明府昨日明府飭十六鋪地甲傳諭各店主赶緊移去如違提究○某教士飭丁待名片送周子全至二　三七鋪巡防局禀稱此人向永盛馬頭各船户冐收船捐務求懲治局員徐錫臣二尹飭押候訊供察核 
[英美租界公堂瑣案]  
　　包探趙銀河解盛桂生到案禀稱伊係南匯縣屬大團鎭人其　開設與鋪此次不知因何來滬僞　支票　北協誠烟館値堂人持往怡大錢莊支銀二十兩莊夥察破交小的送案請懲盛供原名世祖此　係周子卿之子周小帆所付不知眞僞故遺堂倌持往支銀襄讞委員魏　鳿大令與英總領事署繙譯官迪比南君會商飭將盛押候覽妥實人來案訊明所供是否屬實然後交伊保釋俟禮拜五復訊罰鍰○包探李星福解朱雲生到案禀稱此人習慣猱升狙伏攫取途人所携財物前者　昌洋行傭人雇車載白絲至某處伊串同匪人王阿寶搶取若干報由小的拿獲送案應請重懲大令判責五百板荷校二月期滿之後發押西牢半年然後遞解回籍王笞責三百極贓　失主具領○包探徐阿華解嚴阿華到案禀稱伊已犯案十餘次今又掩入郁阿寳家圖竊扭交小的解案請究大令判笞責五百板發押四牢兩年然後逐出租界○包探趙銀河禀稱前者朱錫仁卽小朱開設品仙貓兒戲館演唱淫戲大老爺飭提到案訊供兹經小的查得伊並無開設戯館實跡因將所存洋銀三百元送請核示朱投案求領大令飭取具嗣後不敢開設戯館甘結始准領回○包探劉光震解王志明到案禀稱伊係　綹賊昨在馬路上竊取張子卿衣袋中所藏皮夾袋報由小的緝獲吊出無主之對時表兩枚金約指一枚送案請究大令判笞責五百板發押西牢半年滿期之後遞回湖北原籍○包探顧阿六解羅德順至案禀稱此人在蘇州河畔强曳行人附船故由小的送案請辦大令判笞責三百板荷校半月發犯事處示衆 
[法租界捕房瑣案]  
　　去年十一月阜寗縣人魏楊氏挈其女桂紅來滬鬻與小東門外花烟館鴇兒丁王氏未幾被人誘山售與下海浦附近某姓家丁鴇尋獲扭入捕房解經讞員孫建臣大令訊明著發普育堂留養事爲魏楊氏所聞卽由原籍前來投案求領昨日大令研訊情由桂紅供小婦人自幼許字某姓予未婚而寡以致墮入烟花兹有狎客王如來者願娶爲妻求恩超豁大令詰知王係車夫恐難養贍飭包探送至上海縣署請備文遞回原籍○積竊張阿生周阿二均由包探解奉大令訊明著各責五百板枷號六個月期滿之後再貴五百板送縣遞回原籍○楊瑞林冐繕某店字條持至素日往來之某號支取貨物解經大令訊明著枷號一個月期滿責釋○行竊烟槍之錢雙記行竊木板之吳金生行竊洋銀之劉阿福均由包探解奉大令訊明著各責二百板 
[上海北市絲業會館籌賑公所施子英經收各處水災賑捐壬寅年十二月初一至三十日第一百廿六情單]  
　　初一日　門　　　病愈洋五元○初二日　　求安子規銀十一兩英洋廿八元龍洋二元沈門葉氏英洋十元無名氏銅大洋十六元銅小洋廿一角○初三日文德堂謝痌愈還願由　昌　號來洋五百元又補抽矛規元五十兩　州元裕隱名易氏洋五元○初五日松江不留姓氏洋五元許薛氏二元○初七日掖縣無名氏洋十元洪子貞爲亡女幼貞　下花　　移助以邀冥福一元○初八日　開報館協賑所經募洋二千元王錫五善士洋五百元篇樂山善士洋五百元無名氏三十元周仕沅子懋德懋功懋昭求平安龍洋六元英洋二元銅洋二元○初九日安徽無名氏由壽康莊來銅洋四十三元○初十日南京掌洪源洋三十元吳嘉續爲孫祐生寒熱求速愈三元○十一日無錫潘善士龍洋五元○十二　　邑汪鍾駿因昔年許助　　洋十八元龍洋二元又爲室人倪氏患病求速愈洋一百元楊蔣氏完願廿元補過齊主人龍洋五元銅洋二元恆泰銅洋廿元○十三廿　　　朱德甫由張恆　絲號姜少峨來一百元壽萓堂規銀五十兩樂善堂四十兩積德堂廿兩世範堂十兩豈山經正堂節省日用龍洋廿元又募顧沈氏太太病好還願英洋一五無錫立仁　募隱名氏十元無錫趙廷招五元○十四日高郵丁王軒募退省堂求水緖子長生福祿十元○十五日松雲書星主人求保身體康健十元無錫蔡葉　　洋十七元英洋三元梁庚　病愈一元○十六日無名氏一百元姚伯欣四個月捐四元無名氏代故友錢塘賈君求資冥福三元五角○十八日蕪湖恆泰莊由正大　來銅洋七十元○十九日沈福祚求兒病速愈　洋十一元英洋九元無名氏一元○許公若先生交來香山縣知縣葛洋二百元又募附城公所廿元恭都局紳韋勳廷等十五元黃培元十四元鄺　　趙直光香山縣署浙紹繙香　會稽夏粟甫谷都總局桂山書院六户各十元浙杭州沈毓之七元平山崖口隔田三鄉義學六元郎庚垣趙蔭光梁壽康東山書院四户各五元　源興黃心吉　　都公局　龍　　趙宗　五户各四元鄺廣田趙啓文趙啓元趙廷琛黎近仁堂質炳堂六户各三元趙履申梁惠彤兪梅安鄭曉庭和安惜鄭翼良林交炳翁　泰黃桂丹劉　謙何鼎元鄭懋熙　　彰繆　　鄭鴻漸繆雲湘李振崑鄧　楊鼎光黃敬慈杜奕如堂廿一户二元盧建芳黃裕謙黎敦裕堂盧翊唐林子衡林焯光黎石　曾傳經堂黎樹舟　文裕許常許月樵　頌三陳伯常萬珍店利茂店劉廣業堂梁藉蔭堂三元閣泰盛店泰行店林叔獻李樂善堂彭愼修堂陳柏年何佐香堂劉程萬堂　紹昌堂劉保滋桂堂李五桂堂李仁厚何大生堂何衍慶堂何濟美堂麥守信堂世五户各一元黎同福堂　樹楠梁永吉堂蕭永耕堂關利利記梁安記馮式如蕭炳記何三餘堂　有恆堂麥廣信堂許頌芬許賀　許和新許觀高飭斗初譚元甫十七户各一中元同善堂簽銀八元半成城善社兩欖義倉各簽銀四元何榮昌　簽銀三元王　堯何如菊堂　簽銀二元李埀倫堂李三和堂何樂善堂何棺　堂何朝贊王家俊何朝瑞嚴永和何　如永利堂劉德圃十一户各簽銀一元周昌善堂梁宅劉正照堂劉阜如何伯椒劉步雲劉性陶霞川何　昌何葵　王增望王邦照十二户各簽銀一中元何宅簽銀一　四分四厘陳兆　洋銀十四毫陳元吉號謝士全曾壽記三户各五毫共一百世四户合規元三百六十兩[  此單未完]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緖二十九年二月初九日京報全錄]  
　　宫門抄諭旨均已錄前○熱河都統錫奏酌裁練餉資送弁兵赴北洋教練摺○又奏練軍兵丁誤傷民命請旨將　官革審懲辦片○又　戢奸　暴中明定例片○直督袁奏特叅貪劣之知縣典史請旨分别懲辦摺○又奏整飭官常片○兼湖廣總督端奏道員俸　懇恩暫　送部引見片○又奏德國教習勤愼可嘉援案請旨賞給寳星片 
奴才錫良跪奏爲酌　熱河旗營練餉挑選將弁兵丁資送北洋學堂教練以整旗務而育邊才恭摺仰祈聖鑒事竊奴才前讀邸抄奉旨選派京　　　交北洋訓練仰見皇上培養世僕整飭戎行之至意欽佩莫名伏念熱河原設駐防八旗藉以拱衛神京控制家部祖宗成　意美法良奴才找任後詳加體查各旗雖　瘠苦風氣尙屬樸厚祇以生長邊隅見聞孤陋自槍率砲準以及測繪行軍墨守舊　苦無準境竊以爲欲　三年之艾須置莊嶽之間特一時就地創設武備學堂不第經費浩繁且師授難求尤恐費多功少擬請援照京旗或案挑選熱河駐防弁兵年力精壯才堪造就者分將弁兵丁兩項將弁以二十名爲率兵丁以百名爲率咨送北洋附堂肄業俟學成而後旣可儲將領之材且可備教習之用惟是熱河地方荒瘠欵難騾集且查强勝各營練餉每年共需銀七萬七千餘兩除直隷協餉及庫欵鎭稅並截留四稅　銀外不敷甚鉅伏思是兵之法先在足食節制之師成於訓練駐防馬步各營優劣不同操練亦異目今餉項不敷與其兵費虚糜不如酌量裁减且於　節餉項之中卽寓汰弱留强之意移本營原省之欵仍爲培植弁兵之資刻已督飭營務處擇其各營弁兵疲弱操防疏弛　核賓裁减計將右營馬隊裁去百名前營步砲隊裁去砲兵二十名並量裁前營月餉每年計可省銀一萬一千餘兩以一半翦裁　冗旣可彌補額虧以一半資練弁兵又免另籌新欵一轉移間似覺旗務軍實兩有裨益一俟度支稍裕將材較多再行擴充加練俾成勁旅除愼選弁兵派往天津就學外所有酌裁練餉資送弁兵赴北洋教練緣由是否有當理合恭摺具陳伏乞皇太后皇上聖鑒訓示謹奏奉硃批著照所請該部知道欽此 
錫良片　據平泉州知州陳賡颺禀報駐紥豐寗縣屬張吉營子之强勝練軍右哨旗隊因民人何永祿赴哨揑報被搶經該哨官派兵至州屬龍王廟等處拿人該兵丁槍斃平民一名槍傷一人並有槍掠民間財物等情一案奴才當經札飭熱河道督同承德府親提全案人證嚴訊確情照例詳辦去後兹據該道府提訊何永祿供認因賭輸錢赴張吉營子練軍右哨揑稱在龍王廟被搶驢頭等物希圖洩忿該哨官誤信其言督同兵丁往拿致兵丁文秀槍斃楊樹溝民人劉從魁名又槍子轟傷李成才一名兵丁富倫佈等復在龍王廟搶取婦丁鞠氏家銀物兑于江首飾鋪不諱質訊兵丁文秀等供各相同請將哨官玉和明秀奏請革審前來查此案驍騎校玉和五品銜記名前鋒校明秀充當强勝練軍右營哨官因民人何永祿揑報搶案並不查明確　輒卽督兵追捕致有槍斃人命並搶掠民間財物情事未便稍涉姑容相應請旨將驍騎校玉和五品銜記名前鋒校明秀卽行革職歸案審辦除咨部查照外謹附片陳明伏乞聖鑒訓示謹奏奉硃批著照所請該部知道欽此錫良片再熱河近年盜風甚熾執持洋槍三五成羣白畫肆搶甚或焚掠屯鋪抗拒官兵狂悖情形實與響馬强盜無所區别行旅居民受其荼毒慘不忍言伏查定例奉天地方匪徒糾夥搶奪不論人數多寡曾否傷人但有一人執持鳥槍者不分首從照響馬强盜例斬梟熱河地方情形與奉天一律以後遇有此等案件應請旨酌照奉天例懲辦奴才爲戢奸禁暴因時制宜起見是否有當除咨部查照外謹附片陳明伏乞聖鑒訓示謹奏奉硃批刑部知道欽此 
太子少保北洋大臣直隷總督臣袁世凱跪奏爲特叅貪劣之知縣典史各員請旨分别懲處恭摺仰祈聖鑒事竊維治道之隆汚視吏才之賢否爲轉移方今吏才日絀治道益壞考核稍疏弊將莫詰臣到直以來隨時訪察遇有不肖劣員卽必加以嚴讉此懲一所以儆　去貪乃能立廉也查有阜平縣知縣啓泰以就地籌欵爲名私設抽欵總局徵收靛稅僞造札飭張貼告示羣情洶洶幾致釀成巨案其幕　申瑞琳在署司帳有年營私罔利遇事招搖該縣典史程秉衡品行卑汚聲名狼藉而中瑞琳卽係程秉衡所舉薦實爲小人之尤曾勒罰民人李洛景季泰成等錢文並用刑逼索牙行經紀張三馬駒子等規費旣貪且酷物議沸騰啓泰倚該二人爲腹心藉該二人爲爪牙關說詞訟訛詐商民賄賂公行罔知　忌當經委員查實似此膽大妄爲洵屬異常荒謬相應旨將阜平縣知縣啓泰卽行革職發往軍台効力阜平縣典史程秉衡與申瑞琳朋比爲奸亦請革職與申瑞琳一併發往新疆効力以懲貪請墨而儆效尤所遺阜平縣知縣阜平縣典史各缺直隷現有應補人員應請留歸外補理合恭摺具陳伏乞皇太后皇上聖鑒訓示謹奏奉硃批另有旨欽此　 
袁世凱片再查有署張家口同知天津海防同知熊壽　心地湖塗舉止乖謬准補宣北縣知縣王華清喜事鋪張操守難信贊皇縣知縣盛時　捕務廢弛罔知振作以上三員均未便姑容相應請旨一併卽行革職以昭炯戒又保安州知州榮恩才具竭蹶聲名平常東明縣知縣羅鼎焜才欠開展人地不宜柬鹿縣知縣馬乘時言過其實不洽輿情以上三員均擬請開缺叧補以示懲儆所遺同知州縣各缺直隷現有應補人員均請留歸外補臣爲整飭官方起見理合附片具陳伏乞聖鑒訓示謹奏奉硃批叧有旨欽此 
端方片再據湖北漢黃德道岑春蓂禀稱該員於光緖二十七年大計保薦卓異經部議覆准又該員先於光緖十九年選授湖北督糧道旋即調補漢黃德道已屇七年俸滿請併案給咨送部引見等情奴才查漢黃德道監督江漢關稅務駐札夏口華洋雜處交涉事繁現値日本比利時等國　　租界　轕尤多因應措施殊非易易兼之漢鎭地大物博時有籌欵急需資以集事而明年春闈在汴漢口鎭鐵路直抵信陽東南新舊各舉人紛紛將至因之百貨麕聚商賈並來彈壓撫綏動關緊要必得明幹之員督率其間方足以昭愼重該員岑春蓂器識宏遠守潔才長中外商民同　推服卽如庚子之變外人爭欲招兵自衞該員禀承本任督臣張之洞指示與駐漢各國領事堅明約束力保商局地方轉危　安至今贈炙衆口此次租界復起正賴該員相度機宜切實妥商以期就範至於安緝地面調協商情該員素得民心尤有駕輕就熟之效驟　片手不便良多合　仰懇天恩俯准將岑春蓂暫緩送部引見一俟租界辦有頭緖交替有人卽行給咨北上不任稽延除咨部外謹附生具陳伏乞聖鑒再湖北巡撫係奴才本任毋庸會銜合併陳明謹奏奉硃批著照所請吏部知道欽此 
端方片再德員福克斯光緖二十三年經本任督臣張之洞延聘來鄂派充武備學堂教習已歴四年該員於測量繪圖地輿算法等學並砲隊馬隊操法及　　砲臺等項一切工程理法均能實力教授且勤愼當差毫無習氣俾各學生學業技藝日見進益先後拔尤派充各營哨弁者已屬不少裨益武備實非淺鮮自應量加奬勵以資觀感查江南陸師學堂教習　博凱湖北護軍營教習兼充武備學堂教習德國武員何福滿均曾請給二等第三寳星該員福克斯教習武備學堂學生已歴四年著有成效核與歴辦成案相符合無仰懇天恩給子二等第三寳星以示鼓　出自逾格鴻慈謹附片具陳伏乞聖鑒謹奏奉硃批著照所請外務部知道欽此 
 
 

Page 14

 
 
[光緖二十九年二月初十日京報全錄]  
　　宫門抄諭旨均已錄前○護晉撫趙奏　明籌辦巡警情形　○又奏釐定新軍營制片○又奏調員差委片○桂撫王奏特參庸劣不職各員以肅官常摺 
湖南巡撫護理山西巡撫奴才趙爾巽跪奏爲陳明晉省籌辦巡警情形恭摺仰祈聖鑒事竊查前光緖二十八年七月三十日奉上諭各省制兵防勇積弊甚深著將原有各營嚴行裁汰精選若干營分爲常備續備巡警等軍認眞訓練仍隨時嚴加考核等因欽此嗣復奉九月十六日上諭袁世凱奏定警務章程曁保衛地方一切甚屬妥善著各直省督撫仿照直隷章程奏明辦理不准視爲緩圖因循不辦等因欽此仰見聖主　念地方訓練周詳之至意跪聆之下欽感莫名當經先後遵飭舉辦並經升任撫臣岑春煊將籌辦晉省常續備兩軍章程奏明在案伏念備軍所以禦外侮警軍所以清内奸東西圍之於警務廣建學堂特立專部舉一切察奸禁暴弭盜安良惠商通工諸事均於警務是賴實屬整飭地面之良規保衛閭閻之切計晉省近年來拳教交訌兵歉　乘土客雜居盜戒出没尤宜實力仿辦以肅内治而奠民生疉經岑春煊曁奴才設法通籌飭屬妥辦兹已稍有端倪請將大槪情形爲皇太后皇上縷晣陳之查省城爲各屬觀瞻所繫政策緩急全體因之且五方雜居良莠不一遊兵散勇麕聚其間當卽挑練步巡三百人日夕分叚站街仍輪班抽調練習復以歸化僻在邊徼蒙盟錯處習於獷悍商賈輻　民敎素嫌經調任歸綏道　銘請練步巡二百人查照省章一體設局辦理年餘以來均尙安靖此省城歸化兩處設局籌辦之巡警也晉省民情習於貧弱各屬辦理巡警就地籌欵愈益爲難因查州縣原有之捕役民壯鋪兵人等平日於緝捕盜賊遞送公文全無實際徒足以生事擾民當經先後嚴飭裁汰改募鄉間樸勇壯丁作爲巡警無驛州縣兼管遞發文書去臘復經奴才奏准將一切僕從執事人役一槪全裁各項工食均移爲巡警之費仍有不敷則取給於加抽斗捐酌辦鋪捐各項量地方之衝僻形勢之險易酌定巡兵之多寡有按馬二步八分設者有另設馬兵者有專設步兵者現雖均已招有二十名至三五十名不等而尙時有增减未能作爲定章此各州縣就地籌辦之巡警也口外七廳向有經制捕盜一項設立旣久積習相仍其　敗疲敝情形亦與緑營無異復飭歸綏道就各廳原有捕盜營捕數目量其繁簡或　或增改設巡警　步各隊並以捕盜營餉項過薄酌爲增加亦於七廳斗捐内取給此口外七廳就捕盜營改練之巡警也晉省緑營現已一律全裁其暫存之恊　叅游各歲酌留官三二十名不等亦飭攺爲巡警辦法仍守本隘其餘各屬衝要關隘均已添令續備軍分防設撥扼要駐紥而兵力究屬寡薄　虞布置難周前已由奴才查照前在安徽所行保甲簡明章程通飭各牧督鄉社人等一體舉辦數月未均辦齊復飭各　縣於所屬繁庶鄉　或爲居中扼要之區或屬四達通衢之地卽就保甲所抽壯丁編爲巡警日夕站街查緝卽以緑營撤存之軍械畀資捍衛仍不時督飭訓練其　則取之各社所抽戰資化無益爲有益此又各州縣鄉鎮就保甲改編之巡警也其條目極繁其用意又極精而極細自非設立警務學堂舉膺　役者皆俾之體　精通難期得力晉省現辦巡警雖係查照京師津滬等處辦法按章挑選不時訓演較之奉行故事之保甲民練或空滋流弊或徒事虚文者自屬有間而民智末贍財力不充未能添設警務學堂責令巡兵分班學習終難收窮變久通之益奴才現奉恩命擢撫湖南行將去晉仍當備告後任設法籌欵實力擴充以竟全功而收實效除俟省歸兩局籌有專欵曁民壯捕役捕司各項工食如何移支七廳經制捕　營如何改章並各州縣兵數餉數定有成規另由後任撫臣分别奏咨外理合將晉省籌辦巡警情形謹恭摺具陳伏乞皇太后皇上聖鑒訓示謹奏奉硃批著移交張曾敭吳廷斌認眞籌辦钦此 
趙爾巽片再查定例兵備道應管營兵俸餉如有扣尅短少准其揭叅都司以下等官聽其節制調遣是緑營之隷於各道者本有管轄之權　以便呼應資鎭攝也現在緑營全行裁撤兵備各道名存實亡而晉省地勢南北襄長如歸綏蒲解等處距省皆在千里以外前以口外民教積　蒙盟雜居時有馬賊出没又値開辦墾務當委令歸綏道兼辦營務處近又以省南一帶盜風不靖建城係鹽務薈萃之區詰奸緝私　繫緊要　委令河東道兼會辦營務處誠以各該道撫馭地方非假以兵權不足壯聲威而期得力伏查常續備各軍奏定章程其官缺各項本以抵緑營　職各官擬謂嗣後凡改練之新軍其駐於道屬者均仍歸各道就近查察餉需遇事調遣以符曩例而飭戎行實於地方不無裨益是否有當謹附片具陳伏乞聖鑒訓示謹奏奉硃批著照所請該部知道欽此 
趙爾巽片再奴才查湖省事務繁　現在教案甫結桂匪未平舉凡内治外交以及鑛務邊防各事均關重要奴才深懼人地較生因應猝難恊宜自非博求廉明無以資翼助而濟時艱業將應行調員差委各情附奏在案兹查有指分湖北試用知府葉景葵器識深純規模光遠於各國正治内地利病向知加意講求論議一切均能洞中窽要且立志忠篤制行堅潔毫無習氣實爲奴才歴官數省所罕覯又查有留晉差遣指分直隷試用通判方基勤樸過人能耐勞苦指分山西試用知縣陳廷緖留心時務學識兼優皆經奴才詳加考察可資驅策合無仰懇天恩俯准將葉景　方荃陳廷緖等三員綢往湖南交奴才差遣委用之處出自逾格鴻施謹附片具陳伏乞聖鑒謹奏奉硃批著照所請該部知道欽此 
頭品頂戴廣西巡撫臣王之春跪爲特叅貪劣不職各員以　官常恭摺仰祈聖鑒事竊維風俗之隆汚關乎吏治之清濁而吏治之清濁實視人才爲轉移古者賞一人而天下勸罰一人而天下　非有異術也舉錯得其人斯人心咸知愧奮耳廣西當兵燹之秋加以水旱災荒十室九空流離失所撫循之責較平時爲尤要亦較平時爲尤難斷不容貪墨　茸之員厠乎其間如水益深如火益熱以斵元氣而害民生臣抵任數月雖軍務倥偬日不暇給而思正本清源之計必先除妨民病國之人平日于屬吏中留心考察或就禀牘以驗其行政或聽言論以核其才能其志趣向上者奬勵之其才堪造就者誘掖之惟貪婪庸懦劣蹟昭著者則不得不叅劾以示懲儆兹查有候補知府綬麟精力就衰難資表率平樂府麥　同知哈齊香阿年老頽唐不能佐治均擬請休致河池州知州張銘誠諱匿匪情飾詞矇蔽補用知縣高世澄營私罔利有玷官箴安平土州州判周廳宣苛虐土民貪婪不職横州學正鄧文泰品行卑汚士林不齒宜山縣典史顔貴鍾捕務廢弛頗招物議貴縣典史張琴身體多病難膺緝捕署桂平縣典史試用典史孫文海遇事多慾不知檢束均擬請革職桂林府龍勝通判郭建中信任家丁罔知自愛署東蘭州另補知縣劉詒曾怯懦無能難膺民社均擬請以府經歴縣丞降補籐縣知縣翁成琪不通民情才難勝任惟文理尙優請以教職歸部銓選永寗州知州李鴻賓性耽安逸人地不宜北流縣知縣梁騮藻緝捕不力難膺煩劇均擬請開缺另補以上所叅各員臣深知其心術才具决不能奮發有爲此外尙有不知振作政事失實者容臣隨時查明叅劾粮莠除則嘉禾植　　化而鳩鳥安庶幾吏治日新於以撫輯流亡修明政教以仰副聖朝登叙官方官至意所有特叅貪劣不職各員請旨懲處緣由謹繕　陳明伏乞皇太后皇上聖鑒再所叅各員缺除横州學正例應歸部銓選外其餘同通州縣佐雜各缺桂省現有應補人　　請扣留外補合併聲明　奏奉硃批另有旨欽此 
 
