# 1894 - 221 - 4907656

 

Page 1

 
 
[新印朝鮮志並朝鮮地輿全圖出售] [  三馬路申昌書畫室啓]  
　　朝鮮志一書於朝鮮之疆域形勢政治沿革無不博考詳搜條分縷析每部價洋二角又朝鮮地輿全圖描繪精細界限分明披覽之餘仿彿馬伏波之聚米爲山每張價洋二角方今日本佔據朝鮮中國大張撻伐以上二種皆爲談時務者所必不可少賜顧者請移玉三馬路申昌購取爲盼此佈 
[石印中外地輿圖說集成] [  點石齋啓]  
　　近科鄉會試三塲策問必及地輿之學苟非博覽羣書確有攷据每不能詳爲條對同康廬主人爰輯中外名人著作敦請名宿相與攷證大則歴代疆域小則風土物産遠則羣洋海島之形勢近則與國山海之源流推及寰宇五大洲之新奇瑰偉莫不源源本本而考据東三省尤爲詳備是書有圖有表經緯度里縷析條分能令閱者瞭如指掌凡留心時務者當必先睹爲快准於七月初十日出書每部卅二本收回工料實洋八元不折不扣上海在本齋分莊出售并三洋涇橋緯文閣以及各省考棚街各書莊 
[敬竈全書後附暗室鐙出售] [  圖書集成局代啓]  
　　首載竈君籖百餘籖吉凶禍福以及内外科良方無不誠求必應騐如影響此書爲居家日用之善本不可少之書用大字選潔白厚絶印就每本祗取工料錢七十文如有樂善君子印送者請至南市外鹹瓜街大王廟衖觀瀾閣書莊及三馬路申昌書室蘇州觀前彚文軒均可購取 
[戰事問答]  
　　有憤時客問於澄觀主人曰順逆理也大小勢也日本區區島國專以詭詐爲得計中國堂堂正正不尚陰謀順逆之不同可知日本兵數不及中國十分之一其賦稅所入又遠不如中國大小之不侔又可知顧何以用兵朝鮮以來日本事事爭先中國著著落後今者鮮王已虜矣牙山已失矣日兵又進駐澧津扼我陸軍前進之路又派兵船在海面游弋裝兵一萬二千名赴鮮由釜山浦登岸安然無恙絶未聞中國兵船攔途截擊而中國之載兵赴鮮者鑒於高陞之覆轍不復作問津之想大隊陸兵渡鴨緑江而去遵陸前進際此烈日薰蒸長途跋涉行役爲勞千餘里之程計須旬日可逹今聞前隊之兵已抵平安道安設營壘後路之兵尚未到齊諒須緩以時日日本則已屯兵要隘反客爲主以逸待勞卽使中國陸路之兵陸續到齊尅期進攻日兵已得先爲之備欲禽獮而草薙之恐非易易夫日本之圖佔朝鮮蔑視中國不自今日始矣平日處心積慮練兵繕械惟恐弗及甚至柴薪等物亦於一年前預備不待智者而始知其用意之所在而中國尚懵然罔覺不早爲之備直至日兵屯踞仁川釜山等處猶欲藉局外諸國從旁勸解冀倖和局之可成後見和議决裂萬不得已而始添兵赴鮮則已事事掣肘向使當東學黨初作亂時遽以輪船由海道載大兵赴鮮使彼疾雷不及掩耳日本未必敢遂調重兵與我相抗卽使公然相抗則我已先據要地迎頭攔擊斷不任其登岸又派兵船在海中截擊彼旣不能登陸又不能在海面逗遛方且退避三舍之不暇何致將朝鮮之土地任彼蹂躪朝鮮之宗社任彼覆滅乎然此猶得曰中國素來大度包容不欲釁開自我致使日人得以先發也顧當租賃商輪載兵之時何以漫無準備雖萬國公法當兩國尚未明示開戰之先别國船隻代運兵械不在違禁之例然日本之多行不義婦孺皆知之其非公法之所得而束縳也明矣向使中國多派兵船爲之護送一見日船卽行痛擊俾高陞得以早抵鮮境何致使牙山之兵糧盡援絶雖以素諳韜略之將勇敢善戰之兵究以衆寡不敵效命捐軀世有賈長沙能不爲之痛哭流涕長太息哉然猶曰鮮境旣已糜爛此時海道被阻不能運兵前去將欲大伸天討必待陸兵齊到方可大舉也顧何以兵艦如林前此停泊威海衛一帶未嘗遠出及日艦攻我威海旅順兩處砲臺所幸地勢險要砲臺旣有巨砲遠擊海口又有水雷埋伏日艦不敢闖入絶未聞海中兵艦與之開砲接仗豈前之停泊威海者知敵艦將至早已先爲之地耶此次日艦内犯雖有二十一艘然其中朽窳者多船堅砲利者不過三四艘尚不及中國兵船之精美向使當進攻威海旅順兩處時中國兵船從旁邀擊使其前後受適可以悉爲我擒而奈何計不出此也中國竭數十年之心力費數千萬之貲財製造堅船巨砲原欲杜外侮之紛乘奠疆國於磐石當此海氛不靖船非不堅砲非不利敵未來則往來游弋敵旣來則匿影銷聲然則所謂船堅砲利者豈徒以示觀美而已乎吾子盱衡時事必有說以處此主人曰子之意則善子之言毋乃太激我儕小人伏處蓬廬何敢妄談天下事方今聖主赫怒於上勳臣擘畫於下各省不乏知兵宿將足備禦侮之選湘淮少年各挾忠義奮發之氣一聞招募無不投袂而起願出死力以報國家豢養之恩數十萬之兵咄嗟可集日船雖冐險深入各省海防辦理已臻嚴密南北兩洋兵船不少誠使水陸相應内外夾攻使彼進無所逞退無所歸區區日艦不被我擊沈卽被我擒獲約計陸路赴鮮之兵悉數已到節節進剿步步爲營不難將日本二萬餘之兵殲除盡凈一面派各兵船駛往朝鮮海面一見日船卽行轟擊毋怯敵而退縮毋畏死而苟全務使朝鮮海面無一日艦而後接濟可斷朝鮮陸地無一日兵而後藩屬可保鮮事旣已大定然後鼓輪而東搗其要隘口岸日本勞師遠涉國中武備必虚加以師喪於外敗耗傳來民心擾攘内亂必因之而起一旦天兵壓境有不稽首乞降納幣恐後者哉吾與子且拭目以俟之客乃長揖而謝曰聞子高論昭若發蒙今而後不敢復談天下事矣 
[上諭恭錄]  
　　七月初三日奉上諭朕欽奉慈禧端佑康頤昭豫莊誠壽恭欽獻皇太后懿旨據李鴻章電稱直隷提督葉志超一軍在朝鮮牙山一帶地方於六月二十五六等日與倭人接仗擊斃倭兵二千餘人實屬奮勇可嘉加恩著賞給該軍將士銀二萬兩以示鼓勵戎行至意欽此同日奉上諭榮祿奏遵旨入都隨班祝嘏請派員署理將軍印務一摺西安將軍著鹿傳霖兼署欽此同日奉旨新設黑龍江布特哈副都統著葉普春補授欽此同日奉上諭京師自前月以來雨澤已足久未暢晴朕迭次親詣大高殿拈香並詣宣仁廟拈香仰荷昊慈眷佑旋卽晴霽乃近日陰雲密布昨復雨勢滂沱誠恐積潦成災朕心實深焦灼允宜再申虔禱謹擇於本月初六日朕仍親詣大高殿並詣時應宮拈香宣仁廟著派貝勒載瀅昭顯廟著派貝子奕謨凝和廟著派鎭國公載澤同於是日分詣拈香欽此 
[聲罪致討]  
　　日本稱兵高麗與我爲仇皇上早已赫然震怒但念係同洲之國仍欲以大度包容自擊壞高陞輪船戕我兵將經傅相奏聞勢難復忍遂聲罪致討初二日爰有沿江沿海各口遇有倭船迎頭痛擊之旨並聞有　廷寄致南北再洋以及閩浙粤東沿海各督撫酌派兵輪擣那覇港以復琉球宗祀藐兹日本其能抗我天戈耶興 
 
 

Page 2

 
 
滅繼絶薄海臣民當拭目以俟之 
[舍和言戰]  
　　日本與我兵釁初開外而北洋内而總署各王大臣深恐軍民塗炭不欲以兵戎相見各國公使亦以兵凶戰危力請兩國言歸於好而日本索償兵費三百萬金總署欲成和局已求皇上俞允日本公使小村壽太郎又請覲見面奏從違皇上於六月初十日　該使臣小村壽太郎語多失體皇上諭令退下和議遂不克成然不戰而和斷難持久無論我國兵多餉裕可以戰無不勝卽使不勝而我國因此勵精圖治人材以歴練而愈多兵將悉同仇而共憤舍和言戰此皆日本之不幸而中國之大幸也而况勝算固可預操乎不日大兵雲集紅旗報捷當在指顧間矣 
[日本調兵續信]  
　　日本西字報云日本有事朝鮮調出之兵不少現又將第二第三隊盡行調出約有十六萬人業已調齊有已派赴朝鮮者有派在日本各處防守者其裝兵赴鮮之船約有三十餘艘按日本通國之兵共分四隊第一隊早已調出至不得已而續調第二第三隊其中老弱充數精壯無多竭蹶情形固已顯然呈露以中國之精兵擣之是猶以石壓卵不患其不立碎也所望統兵者督率有方出死力以爲國捍患毋畏葸毋偷生戰事庶有豸乎 
[日兵計數]  
　　日本添兵赴朝鮮釜山灃津等處早已列報現聞仁山亦有日兵調至共計在鮮日兵約有三萬餘人 
[亂勢復熾]  
　　聞近日朝鮮東學黨亂勢復熾已將鮮員四人戕害外患未已内訌頻乘鮮事尚可問乎 
[裝貨復卸]  
　　寓居日本之華商告知來往之商人凡中國貨物不再載往日本安及斯輪船本定於禮拜六開往長崎等埠因接電報將已報關之貨重行卸出此項貨物共有一千四百墩云 
[詭詞以對]  
　　日人刼虜鮮王以兵踞守王宮已列前報兹閱日本報云此時駐紥朝鮮之俄國公使派叅贊問日本大鳥公使是何意見大鳥答以因鮮官欲整頓國事願奉大院君居攝辦事請日本兵相助爲理是以日兵來守王宮以備調用後閔姓領兵來攻故日兵與之抵禦夫無故虜人之君佔王之宮日人之所爲豈復顧及情理及因俄使之問巧言搪塞委其過於日官巧言如簧顔之厚矣能免爲天下萬國所齒冷乎 
[和尚神通]  
　　日人素奉釋教梵宇如雲髠緇一流人大率坐擁厚資今因有事朝鮮西京僧人捐銀五千圓酒五十桶送至朝鮮供軍士之用僧人之領袖又派僧徒赴各處募化以濟兵餉蓋因赴鮮之兵大都佞佛僧恐此次若不接濟軍餉則軍士佞佛之心不堅日後戰罷回來無復頂禮皈依以故設法接濟藉示佛門廣大也然日兵之攻牙山者傷亡不少佛果有知何不覆以慈雲灑以法雨而顧坐視其宛轉就戮乎一笑 
[華商善謔]  
　　此次日本與中國爲難勞師遠涉費用浩繁國中庫帑早已搜括一空至不得已而以鐵路抵押窘乏情形早爲旁觀所洞澈乃日本商人猶復多方掩飾謂寓居日本之華商曰我國政府以兵費不敷欲令國中殷富捐資助餉殷富諸人急公奉上踴躍輸將數日内可得四千萬元之多華商曰此不過一萬元之數耳日商愕然曰實有四千萬元華商曰此數想是紙幣如我國民間焚化之冥鏹連紙工印工一切核算一萬元可製四千萬元爾國政府儘可自行製造何必求之民間此等紙幣若一國之中自相爭戰却可通用今與别國爭戰祗可與冥鏹等類齊觀邇者中元節近粤東上海等處廣設蘭盆勝會堆積冥鏹高如山阜用以振濟孤魂較爾國殷富報効之數過之奚啻倍蓰耶日商聞之似有愧赧之色氣鬱結而不伸舌欲撟而不下遂逡巡避席而去 
[慷慨請行]  
　　香港西字報云劉淵亭軍門當中日啓釁時禀請李傅相自願効力從戎傅相並未應允迄今已越多時軍門見中國軍務未能得手復請於傅相誓欲踴躍前驅爲國宣力傅相見其忠勇奮發始允統兵赴鮮以便剿除倭人已在廣東製號衣五千套一律黑色前在越南所統之黑旗兵均召隷麾下以備禦侮所望軍門率領貔虎之士早抵鮮境則日人庶無噍類矣 
[擊退日艦續述]  
　　烟臺來信云日本兵船於初十日至威海衛旅順口兩處放砲猛擊兩處砲臺亦放砲拒之日艦不能闖入計無所施相率銜尾而去惟此時並未見有北洋兵船與日艦相遇倘使相遇則砲臺阻其前兵船擊其旁日艦已成粉碎矣此後日艦諒不復來失此機會良可惜也 
[代運棉花]  
　　日本紡織廠共有廿一處今年新添一大廠在尾張地方東京大員均有暗股在内目下華商不敢運棉花赴東日商托洋商代辦惟不知何家牌號最佳囑夥探問意將廣行採辦運載赴東然則自來火亦可由洋商代運至申也 
[詳紀高陞失事情形]  
　　高陞輪船被日本兵艦擊沈由法蘭西兵輪救起四十五人送東海關道飭附重慶輪船回津中有司事一人大副一人水手頭目一人司事係粤東人大副以及水手頭目其籍貫分隷歐西及小呂宋此皆已列前報此外尚有督轅統兵十二人北塘練軍十七人火夫差弁等十三人共四十五人天津中西官憲於初二日就水師營務處訊問被擊情形船中三人均操西語以對略謂船到牙山德人漢納根商請船主曰牙山係日本兵輪出没之所不如繞道而東遠駛廿餘里進口免蹈不則船主謂此次裝兵係由行主詢明日本領事况目下尚未開仗諒無他虞而中國之兵又駐牙山一帶何必舍近就遠乎正商酌間遥見日本兵輪一艘繼又一艘高扯下錨旗號高陞停輪以待旋有日本兵八人駕杉板一隻上坐兵弁三人過船請見船主問船從何處來駛往高麗有何事幹船上裝載何人並何貨物請明以示我船主答以船由中國資雇而來上載中國兵士以及行砲四尊軍械若干件日弁謂中國與我搆釁而汝船爲之載兵運械顯與約章相悖船主答以時未開仗不得以違約論况又詢明貴國駐津領事如貴國雇船裝載兵士我亦惟命是從今旣不令前行我當載回津郡日弁謂請將兵械交我爾船方可開行船主不允日弁請漢納根相見問前往高麗作何事答以奉李中堂命教砲而來日弁謂中日有事汝局外人何得置身局内答時未開仗謂開仗之後汝當若何曰碍難自主如中堂命仍爲教習自不容奉身以退謂此語出於汝口入於我耳請待須妳我當上覆兵官漢納根曰唯唯日弁三人遂去俄見日本兵輪又扯隨行旗號漢納根商於船主請緩緩鼓輪自同北塘練軍統帶駱健堂軍門配　駕一杉板擬投日本兵輪見其兵總詎日兵船上以高陞隨行甚緩又見中外兩人同下杉板遂開砲轟擊駱軍門首先被砲擊去頭顱半顆死於杉板之中高陞又被砲擊壞烟囱船上多人同時斃命又受兩砲高陞遂沈全船諸人一槪問諸水濵我等遇救得生此係供詞之大略也至漢納根目覩駱軍門斃命遂於杉板　救命帶逃生幸素能泅水游近海旁擬登彼岸聞格林砲連環轟發疾如風雨恐被擊傷遂又入水約去十里之遥然後誕登彼岸適遇德國兵船得蒙拯救又丐該兵船主救起我國兵士一百數十餘人後於初四日午後五點餘鐘同回津郡禀見傅相高陞船上共載北塘練軍兩營督轅親兵一哨携帶行砲四尊營官除駱軍門斃命外尚有吳煥章軍門炳文親兵哨官許某料皆不保至於日本兵輪之知我底藴乘機截擊者係日本領事電告之也 
[烟臺訪事人函述牙山消息]  
　　本館派赴烟臺訪事人來函云初八日有隨德國輪船而至烟臺者言朝鮮軍務並無大變日兵之駐王京仁川等處者已悉數調赴牙山以攻葉聶二軍門統率之兵連日又有日本輪船運兵前往至我兵之守牙山者前此屢挫日兵我兵勇氣百倍軍聲爲之大振惟上月廿八日一仗我軍以衆寡不敵因之失利葉軍門因子藥不敷不肯輕與接仗惟撫循士卒繕修壁壘爲固守計以待援軍之至又有自牙山附近地方來者其人在此處售賣食物言之較詳據云牙山之兵前此屢有捷音後因我軍密授機宜飭往牙山迤東之小　口 
 
 

Page 3

 
 
駐紥葉聶二軍門祗留兵一營以守牙山餘皆拔隊前往此上月下旬事也數日間進至一百四五十里之遥近已入石頭城地方駐守　　日一仗乃牙山所留之一營被日兵偵知虚實急以大兵掩襲我軍兵單餉絶力不能支致有疏失夫葉聶二軍門不愧知兵宿將麾下士卒又皆　勇善戰所向無前故能以少擊衆大挫凶鋒向使援兵早到厚集其力以待大舉斬馘擒渠廓淸掃蕩固自易易嗚呼誰實爲之而竟聽其懸軍維地力戰以死此所以聞戰捷之音而爲之躍然喜聞失事之耗而又爲之愀然傷也 
[輪船停駛]  
　　招商局普濟輪船本定於前禮拜五開往温州後因水手皆欲顧全性命不肯前去輪船遂不能開行招商局　禮拜六至海關聲明船不出口前報出口一節作爲罷論 
[曉諭船隻]  
　　英總領事登告示於西字報云接駐紥天津英領事官來電言中國已在大沽口一帶安設水雷等物阻截船隻進口因此出示諭知各船切宜留意 
[擊敵懸賞]  
　　頭品頂戴兵部侍郎福建臺灣巡撫部院兼管海關學政邵爲出示曉諭事照得現在日本國人在高麗牙山地方擊我兵輪是彼國先已開釁倘彼有船到我臺灣各口我兵務必立卽開砲擊打如有日本小輪杉板在各處小口窺探或偷上岸凡我軍民漁户人等一經看見務必立卽擊殺如有能擊沉日本大輪船一隻者前電飭賞銀三千兩尚嫌太輕兹復議定賞銀六千兩擊沉日本小輪船一隻者前電飭賞銀一千兩兹復議定賞銀二千兩擊沉日本杉板一隻者前電飭賞銀四百兩兹復分别議定擊沉僅載一二日本人之杉板一隻者仍賞銀四百兩擊沉滿載日本人之杉板一隻者賞銀八百兩殺日本將官頭一顆者賞銀二百兩殺日本著名將官頭一顆者於賞銀二百兩外另加重犒殺日本兵丁頭一顆者賞銀一百兩均俟該管統領並地方官騐明後卽行給賞决不食言一面仍行分别從優保奬其有陣亡受傷者照章分别從優卹賞各營將士如有臨陣退縮玩誤軍機不相救護者立斬至日本係東洋一國與西洋各國不相干涉亦與天主耶穌教無關凡我官紳以及軍民人等須知現在與我開釁者係日本一國我所當擊當殺者亦只日本國之船隻兵將其西法各國乃與我和好之國所有在臺各西國領事公署及洋商教士教堂等仍當照常一體優待保護毋得誤會牽涉妄播謡言妄有擾害如敢故違定卽從嚴懲辦不貸本部院信賞必罰令出惟行爲此示仰軍民人等一體遵照特示光緒二十年七月日給 
[臺防戒嚴]  
　　臺北於初四日黎明傳聞撫憲邵大中丞於是夜四鼓時忽接某稅務司警報云倭人擬從新竹一帶登岸中丞初未深信飛電從該處詢知實有兵輪兩三艘遥泊港外又似往來游弋詢確後星夜飭林蔭堂觀察立帶棟字四營拔隊乘坐火車徑赴許厝港南崁港等處扼守查兩港爲淡水新竹沿海交界之處上月之望卽聞淡新兩縣民人傳說始則見一白如銀之兵輪三艘停於新竹某港外移時卽去及廿三四等日又見在基隆相近之金包里一帶游弋故各防營聞警之餘咸有枕戈待旦之意終以未見兵輪久停加以傳聞之詞未可遽信今觀林蔭堂觀察所統棟字四營原由中路調來先數日方奉大憲飭知暫駐府城稍緩時日再進紥獅球嶺一帶忽初四日天曉紛紛拔隊乘車南往想非聞有的實警報當不如是之怱促也 
[鎭江設防]  
　　日本無故稱兵假朝鮮亂黨與中國搆釁現在南北洋各海口要隘均已一律設防而長江近海之區亦不容緩刻下所有駐紥鎭江各防營及圌山象山焦山各砲臺現已奉劉峴帥密諭務須嚴爲戒備不准稍有疏懈是以各營管帶早暮兩次勤加訓練槍砲之聲絡繹不絶又據京口副都統保頤菴統制已將該旗兵士訓練洋鎗一千支擡砲八十桿所有洋鎗係前膛六百支後膛快鎗四百枝擡砲用機器作成不需購火甚屬快利每日淸晨在山門口小校塲打靶操演訓練旣成不啻萬人敵也 
[軍斾過鎭]  
　　長江水師提督黄昌岐爵軍門於本月初六日淸晨自金陵起節乘坐極大官舫用福安小火輪拖帶順流而下卽於是日上午十一點鐘時駛抵瓜洲口其時瓜洲鎭總兵謝福田鎭軍曁遊擊各營官弁齊至江干迎迓標下各營兵丁亦在碼頭排列隊伍槍砲之聲震動遠近俄而鎭軍及各營官紛紛登舟呈遞手版稟安爵軍門一一接見互叙寒暄卽興辭而出有頃爵軍門命啓輪渡江先一日丹徒縣王伯芳大令預飭辦差人等在義渡碼頭支蓋蓆棚張燈結綵鋪陳華麗寳蓋山新兵前營及城守各營兵弁咸在蒜山沿江一帶站隊綿長數里刀光耀日劍影干雲屆時遥見濃烟一縷繚繞天際知棨戟已臨各營中齊升砲致敬移時鎭城道府廳縣各官齊集六吉園碼頭恭迓乃憲舟並不停輪衝波而下赴東碼頭閱視各營砲臺統領新湘等營陳宇山軍門一聞此信面諭各營管帶率領麾下健兒站隊迎接直至鐘鳴一點憲舟鼓浪而來少選就象山碼頭下椗軍門及各營官弁均詣舟次禀安爵軍門遂命駕登岸先閱江中安設水雷次閱各處砲臺閱畢時已鐘鳴三點矣陳軍門及鎭城文武各官創議在焦山盛筵設席恭請爵軍門赴宴以伸敬忱爵軍門辭之卽命展輪下駛向吳淞口進發瀕行時各營勇丁仍在碼頭列隊旌旂五色映日鮮明槍聲砲聲隆隆不絶 
[大令逝世]  
　　署理丹陽縣朱緝卿大令於今春履任上月間忽染沈疴藥餌無靈竟於本月初三日戌時溘然長逝遂由家丁來城詣府署禀報當經彦詠之太守遴委保甲總局劉照靑明府暫行署理明府奉委後卽赴各衙門辭行擇於初五日下午三點鐘時詣皇華亭碼頭乘坐官舫由内河行駛逕赴丹陽所遺保甲一差已委督辦徒陽緝私總局孫秋潭大令接辦業於初六日進局視事矣 
[書院瑣記]  
　　杭州東城講舍高宰平山長逝世後杭府陳太守聘請戴同卿明經穗孫爲掌教按明經係原任兵部侍郎文節公之少君靑來太史名兆春之胞叔也丁卯優貢選授龍泉教諭旋引病歸里不求仕進專心經史著作等身兼工於詞賦足爲多士楷模焉○詁經精舍爲士子考試經古之所每逢大比之年官課改作經文策問廖中丞於初六日决科兹將題目列後經文受天之祐四句策問前明備倭之法與今海防異同賦得大厦須異材得材字○孝亷甄别於初八日考試是日撫憲親臨點名給卷文題孟子曰尊賢使能至信能行此五者賦得天教看盡浙西山得山字限瑚刻繳卷 
[閩事彚登]  
　　福州上月廿七晚南臺帮州失愼廿八晚三縣又失愼幸係鄉居不過十餘家保甲局徐殿臣少尹督帶水龍救援云○城外紳董業已招募團丁城内保甲局委員紳士亦四處勸辦聯甲古人欲攘外宼先治内奸卽此意歟○南臺洋中亭前月廿七晚有甲乙輿夫因在路上爭拾　扇彼此口角甲以木板向乙頭上亂打立時血如泉湧里人見之喝令甲將乙背去安置聖君廟路旁卽氣絶地保當卽報官相騐收殮一面拿獲兇手云○南臺新橋頭於前月廿八晚三更有馬快之甥某甲被妙手空空兒撞見將甲砍斃路上地保當卽報官相騐收殮但未知可能弋獲正兇否耶 
[定期鞫案]  
　　怡和洋行高升輪船被日艦擊沈一事聞英按察司擬於十五或十六等日開堂審問英國禮納忒兵船主亦須到案因按察司不諳行船情形故須與之會審也 
[嚴杜濟敵]  
　　聞江海關道黄觀察照會駐滬各國領事官凡鎗砲藥彈鉛鐵銅帽白藥一切軍裝不准出入口岸又米麥雞蛋及各項糧食不准出口 
[稽查嚴密]  
　　中日失和上憲在江北六合地方調派督標奇兵營五百名在製造局對面浦東周家渡沿浦紥營每夜派兵巡哨南至三 
 
 

Page 4

 
 
林塘楊師橋等處東至北蔡等處遇有形跡可疑之人必再三盤詰浦江來往船隻一至上燈時卽令停泊不得行駛終宵擊柝之聲不絶於耳 
[廉訪鶯遷]  
　　前江海關道升任浙臬聶仲芳廉訪昨日將瀛眷遷往滬北泰來洋行新任道憲黄幼農觀察瀛眷卽於昨日入署本埠各僚屬咸至兩處道賀甚形熱鬧 
[地保開枷]  
　　三十保二圖地保陳炎和前因虧繳錢糧笞責荷校由糧差帶至鄉間催徵現據原差禀覆陳已催齊繳案黄大令卽飭開枷諭令嗣後不得稍存疲玩致于究處 
[售圖提究]  
　　街坊出售牙山得勝圖船名悞譯法文爲法捕房查知請葛同轉查究一面報法總領事照會江海關道黄觀察以所繪之圖乃中日交戰事與法國無干不應悞譯法文移請查提究辦黄觀察已札飭上海縣黄大令飭差查提究辦 
[美捕房紀事]  
　　虹口下海廟西首有義塚焉租界章程不准在此停棺前日巡街捕看見有小棺一具報知捕頭立傳二圖地保奚坤寳將停棺之人查拿以憑究辦○美界宋家馬頭天主堂雇作頭丁順林翻造樓房附近有寧波人某甲向爲漆匠失業已久此次聞丁接攬工程求爲引薦未遂所欲遂懷憤恨每於黄昏時使子女竊取木花被防夜之某乙斥去甲愈怫然前晚將小孩衣襪等物越牆擲去至天明投捕房誣告木作内防夜之乙丙等所竊捕頭飭包探唐靑山往勘見衣襪等物皆在作内遂將乙丙拘入捕房乙丙在捕頭前直陳往事捕頭令唐靑山細加查核確是誣指遂將乙丙釋出欲將甲查拿究誣告之罪甲已先期兎脫矣 
[名副其實]  
　　浙西求是齋主人爲令郎彌月蒙王令親贈洋六元送交本館恊振所助賑求是齋主人早經立愿助賑英洋十四元一并擲下惟善念早裕於平時故獲報如操夫左劵啼聲乍試共識爲天上石麟他日光大門閭翺翔雲路不益慰主人求是之心哉又寍波方門葛氏助賑洋一百元由南市元大亨莊交來好善之誠出自閨閣尤覺難能可貴旣已分掣收條三紙復誌數言於報牘以誌欽遲 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[京師秋籟]  
　　吏部爲批示事據分發知縣王廷樑呈稱係江蘇舉人由揀選知縣遵新海防例報捐分發浙江試用取具同鄉京官印結呈請騐看分發到部當經行查户部該員係於何年月日報捐兹據户部片覆該員於光緒二十年四月十二日上兌等因查其上兌日期係在揀選未過堂之先自應按照未揀選知縣報捐應扣除騐看相應批示可也○禮部示頭傳八旗官學候補教習王祖仁知悉限三日内親身赴部騐到並備帶筆墨以便塡寫親供當堂覈對筆蹟毋違特示 
[案無遁飾]  
　　華亭東北鄉十字三圖副保夏某串同伊叔某甲並施某誘拐中大橋相近朱姓寡婦售與五圖同姓不宗之朱某爲妻當由婦之夫舅劉某赴華亭縣控告童大令提訊之下以夏膽敢拐賣實屬目無法紀喝令重笞千下繫諸犴狴朱買寡婦爲室亦屬荒謬令笞三百收押待質惟劉雖係親長研鞫再三似與婦有和姦情事俟再提到夏甲及施並婦之兄楊某核斷越數日甲等到案訊得串拐屬實令將甲笞一千復加重二百施亦笞臀五百及訊劉通姦情形婦乞恩宥大令怒謂爾輩敢作此等事乃欲求宥耶叱令掌頰三百婦始和盤托出供稱某年夫死後曾姦生一男越三載又生一女訊諸楊某語亦從同大令乃拍案大怒喝將劉掌頰至千下之多發捕看管婦發官媒收押至身價洋八十元夏等串供除開支各人媒金二十元外盡付與婦之妯娌某氏爲伊夫弟買地安葬之用大令謂所供果實候傳該氏訊明核奪當諭原差限日集訊限滿之後　差禀稱某氏係上海縣人須俻文關提大令又提劉到堂詰以是否通姦劉堅不吐實復掌頰四百旋經夏施諸人以此項洋銀大令必向該氏問明是否收到方可了案乃復向朱湊集交與氏手然後到堂承認大令始判婦交朱領回惟劉姦情一節仍不肯認大令飭差褫去衣服鞭以籐條劉知萬難諱飾只得承認大令命移收所中吊取監照俻文詳革 
[上海縣署瑣案]  
　　西鄉人張沈氏去冬偕子春泉喊控被族姪張金茂小亭昆季造屋佔地向論被毆求請提究經黄大令騐傷提訊後倩葉司馬集訊飭令　呈方單再核前晚黄大令覆訊先傳蔣錦堂供稱住漕河涇西首廿八保頭圖地保張家之事出路確歸春泉名下立有合同　據去年十一月金茂昆季翻造房屋佔一墻之地當憑虹橋保甲局董事勸解以金茂房已造就拆讓殊費周折計地八尺餘不如將金茂之竹園調換金茂不允以致涉訟族長張小弟供與地保相同張春泉供出路要地被族弟張金茂昆季於去年十月初八日停喪十一月十六造屋强佔八尺餘母　與之理論被伊毆擊並毁什物後憑保甲局董事勸將竹園調換並令服禮了事小亭不肯服禮求請究斷張金茂小亭同供係同胞弟兄張春泉係族兄張小弟係族督現爲族長小的佔地已有竹園調換此外並不侵佔呈出合同調換據求核大令閱畢曰合同乃光緒六年所立竹園調換亦前次所爲之事豈可移花接木去冬保甲局董事斷爾再有竹園亦可調換因小亭不服事尚未了爾如不將竹園調換惟有將房拆讓金茂昆季强辯並未佔地大令怒曰族長地保供詞如出一轍爾尚抵賴耶喝令管押將房拆讓金茂求恩免押愿將竹園抵換大令諭曰爾佔地逞能本應責懲姑念旣愿將竹園作抵飭令具遵斷結存查回去卽立筆據將竹園調換兩造具結而退○無錫人陳益三扭控蔣阿大誘拐幼孩至法捕房供出同鄉陳姜氏所拐解送公堂將陳姜氏提案葛同轉以案關誘拐移送上海縣訊辦前晚由葉司馬提訊陳益三供無錫人被蔣阿大拐去幼孩求恩訊究蔣阿大供陳之幼孩走失小的並未知情風聞陳姜氏誘去陳姜氏供蔣與伊有仇因此攀誣小婦人在法捕房受刑不過信口　招實在並未誘拐盤詰至再堅執不移司馬判蔣阿大陳姜氏一併交保帮緝陳飭退自行緝訪一面飭差帮同查緝○吳長春在十六鋪地方屢次行竊氈帽物經巡防局送縣枷號示衆今枷期已滿地甲禀明葉司馬飭差帶案飭令開枷驅逐出境○前經法公堂移送游毛氏控蔣金寳誘拐男孩一案經葉司馬提訊蔣堅執不認口稱寃枉司馬再四訊詰執定前詞司馬判將蔣交的實保人帮同查訪飭差恊同游毛氏迅速訪獲禀復候核○前有趙錫堂控趙阿昌誘拐寡媳金氏一案當由葉司馬訊據趙錫堂供寡媳金氏去冬走失四處找尋後在阿昌家中領出正月十四日由地保沈旭三送來小的欲將金氏活釘棺内當憑圖董莊松年斷阿昌出洋十元勸令不可活釘小的允從不料今又不見請恩訊究司馬察核地保沈旭三不無通同判將沈枷號並將趙阿昌笞責限交金氏到案今沈旭三枷期已滿地甲禀請示遵前日葉司馬飭差將沈帶案諭曰本欲候金氏交案方准爾開枷姑念天時炎熱且期已滿飭令開釋帮同尋獲金氏解案不得逍遥事外 
[英廨晚堂案]  
　　前報載寍婦張俞氏控寡媳朱氏不聽訓誨反出惡言由宋通刺提訊云云兹因俞氏情願具結將媳嫁離聽其母族收領嗣據朱氏之堂兄朱寳林投案呈請將堂妹朱氏具領情願撫養終老通刺訊得寳林尚無妻室未便判領飭將朱氏暫交官媒看管著函追伊父來案訊明給領兹據氏父朱節培於前日具詞投案聲請領女通刺旋於晚堂覆訊朱供家在寍波小的向在杭州以縫衣爲業絃斷多年遺下一女尚在襁褓當托堂嫂乳哺撫養成人因小的素來出外貿易所有家務均由堂嫂管理女兒許嫁同鄉張俞氏之子爲室亦係堂嫂作主小的均不知悉此次因姪寳林至杭州尋見小的始悉前情因此趁船來滬具詞投案求請給領通刺命差將朱氏帶案謂此是何人答是父親通刺　朱曰爾領女回去如何安置供小的情願將女撫養在家並無他意通刺遂判朱當堂出具領女撫養切結存案備查朱領女唯唯而退○前有張康記呈控張娘娘欠洋蠻横呈請究追宋通刺准詞飭差提到案中應訊之人於前晚訊理張康記供稱小的家在無錫向在治下開設鐵店被張娘娘揭欠會洋一百餘元當由張娘娘挽出吳厚生爲中立摺向小的商懇按月拔還洋五元自上年底起至本年三月止共收過洋十五元以後屢經小的向催張娘娘一味恃蠻爲此情急檢摺呈案求恩究追張氏卽張娘娘供丈夫張四聖向在閘北唐家弄開殺猪作現已閉歇小婦人窮迫無聊將所　二女在三馬路賃屋爲娼前欠康記會洋曾允按月拔還五元已付十二元交吳轉付康記現因小婦人久病臥牀以致無力拔付今蒙庭訊願照原議拔還不敢翻悔吳厚生供小的曾爲居間自上年底起至今年三月止由張氏交來洋十二元小的曾付過康記洋十五元内小的墊付洋三元被累不堪求大老爺嚴追通刺以吳旣爲中人不得置身事外著張氏及吳具結交保仍照前議拔還淸楚原告遵諭而出 
[英界公堂瑣案]  
　　楊樹浦織布局小工陶龍山不知何故與同伴趙阿三口角互相爭毆後又糾集十餘人將趙痛擊經巡街華捕拘解到案宋通刺略詰情由以供詞各執著押候過堂覆訊○華捕禀劉阿大趙炳南等在虹口聚賭是以拘案請究通刺訊得劉阿大年輕受愚從寛斥釋趙炳南枷號五天發往犯事地方示衆○工部局經管垃圾西人禮舍禀查得湯奎德家豢養小猪十餘頭穢惡之氣甚覺難聞傳案請訊令其赶速移去湯供江北人此項小猪並非我家所養通刺以旣非湯養著卽開釋○李竹雨住居某小客棧竊取同棧之余炳生舊洋布褲一條押錢使用經三百七十六號華捕拘解到案宋通刺商之薩副領事判將李管押一天○野鷄娼婦王阿巧在途拉客經包探施富保拘送到案據王阿巧供蘇州人雖爲野鷄妓不敢拉客昨晚因出外買水被捕悞拘通刺謂野鷄拉客最爲惡習飭差押下航船勒令回籍不許再來滬上○施包探又拘韓仁山朱耀廷到案禀稱朱於昨晚十一點時搶奪韓洋十五元經韓扭住請究通刺判將朱耀廷管押捕房兩禮拜○又拘行竊張阿二衣服四件之陳阿四到案通刺判將陳管押五天○又拘行竊馬鞭之錢阿根到案失主王瑞寳投案申訴情由並請領贓通刺判將錢管押三日贓還失主○陳阿余挨門行竊衛七平家之布單被一條經二百八十六號華捕拘解來案通刺略詰情由判將陳笞責二十板○積竊王友恒前曾犯竊今又竊取石順記王寳仁等七家衣服王供山東人行竊是實叩求恩典通刺判將王交捕房帶回管押兩禮彼期滿遞解山東○包探張阿五禀稱任淸記高寳生失竊紫銅二塊查係杉板船户王阿水竊去交其同黨之林應來經手售去通刺一再研詰以王行竊情眞判交捕房管押兩禮拜王訊無干涉從寛斥釋○王夏氏在某學堂爲傭婦失去布衣三件報捕後由包探黄四福查係前曾在該處讀書之學生金賢坤所竊金供因手頭無錢故暫借一用並非竊取通刺問其家中尚有何人答尚有伯父通刺姑念年幼無知從寛免責俟伊伯父來案領回嚴加管束○包探顧阿六禀稱日前有西人蘇英生失去鳥籠由小的查緝尚有鳥籠一隻鳥五頭未經緝獲今查得係周小四竊去售與楊木寳得洋三元五角是以將楊一併拘案通刺研詰之下判將行竊之周小四管押廿一天收贓之楊木寳罰洋五元贓還失主○三百七十九號華捕拘解李阿耀到案禀稱此人於昨日强搶嚴蔡氏所抱小孩手上之銀鐲一隻由氏喚捕故拘送案下嚴蔡氏申訴前情請領贓物李供銀鐲係在途拾得並非攫取通刺判將李阿耀枷號五天發往犯事地方鐲還失主○包探孔阿才拘解行竊王桂生官紗長衫之成衣匠謝寳生到案通刺判將謝管押一天○昨日早堂中西探捕拘解違章馬夫不下十餘起通刺俱照章判罰惟專拉妓女馬庫與他人爭先之馬夫沈阿根前次曾經罰過故此次加倍判罰洋十元且令具切結備查 
[法捕房瑣案]  
　　亦新園盆湯主婦趙孫氏控夫妾王氏不守婦道時常吵閙一案經葛同轉提訊已紀前報昨蒞八仙橋捕房提趙王氏問曰丈夫已故爾應輔長子成家立業因何每日有錢二百文尚不滿意王氏供去年十月至今　子榮慶只肯每日給錢五十文况所開之店係小婦人墊出資本同轉謂現有憑據呈案趙向人抵洋五百元作爲資本何得妄供總之夫死從子爾旣嫁趙理應隨同大婦回鄉王氏供不願回 
 
 

Page 10

 
 
鄉小婦人有弟并有姪可依現住鐵　路同轉謂旣有嫡子無從姪之理况姪亦非安分之人何能依　　夫　下　　　　　　供丈夫故　由親友眼同將衣服等件檢交並無餘錢可吊簿據核對向當時見者有幾人供本家趙雨溪及夫友趙小竹等其餘各人　　兒子詰問同轉著將王氏還押候飭探傳到在塲經涉各人再核○江北人胡培荃在江永輪船竊取新任常鎭道呂觀察枕箱一隻爲包探查獲拘到竊賊供出朱全福經葛同轉飭探查核昨日郁包探禀稱朱實係小工已向棧房問明命提朱全福到案供與胡培荃同在小烟館内爲小的羞辱因此挾恨誣扳小的實係招商局義字煤炭棧房之小工每日得錢二三百文不敢爲非命提胡培荃供家住江北通州與兄來滬購物因少盤費不得已而出此下策朱全福實係誣扳求看母舅之面同轉問爾母舅爲誰供狀元張謇小的通州尚開店鋪可訪可查包探呈到鞋籃一隻同轉命開看内有梁文山名片帖袋及眼鏡其餘洋布衫袴等物問梁爲誰供係姊丈同轉謂爾旣稱姊丈知何名字供小的因不識字所以不知同轉謂豈有親戚而不知其名顯見竊來爾旣作竊亦不能看爾母舅之面著笞責一百板押候過堂連鞋一併送縣遞籍朱全福飭探送回招商局義字棧房并著出具保單聽候禀覆○張豫來控黄阿福竊取期票交還原主向索酬洋一案經葛同轉訊供著張邀到見証以憑復核兹　在押患病且案懸日久昨傳原告到案命提黄阿福到案開釋張求追票據爾見証延不交案不能憑爾一面之詞著出外自行淸理○命提包探拿獲圖竊未成之王阿榮照原斷笞責四十板卽予開釋不准逗留○命提在途搶竊席張氏耳環之陳國良照原斷先行枷號半個月期滿責放○命提陸家石橋搶刦購物婦人大錢數百文之瞿阿林照原斷先行枷號半個月期滿責放 
[申報舘恊振所經收順直振捐七月初一日至七月初十日止第十九次淸單]  
　　七月初一日無名氏洋四元無名氏洋二元○初三日惠　信童唐有悲奉母親遺囑洋　元無名氏洋一元○初四日允江乾昌來濟陽氏洋四元○初五日無名氏銅洋十二元南寄園新號主人朱君少梅洋五十元救吞生烟藥粉洋五角○初六日淮安　大源來　官長白文華廷氏洋十元○初八日平江無名氏洋八元以上總共收洋八十九元五角銅洋十二元 
[謹啓者滬北鐵馬路廣益善堂今將六月份諸大善士月捐收數淸戰開列於左]  
　　唐茂枝翁趙馥疇翁各助洋六元陳善亭翁洋五元戴運來翁和昌成各洋四元吳春池李光琴戴綏之三户各洋三元朱葆珊日升號徐棣山黄佐卿順泰木行譚幹臣六户各洋二元何瑞棠傅晋友李珊記錦章源利太福昌韓山　陳　生金松泉張金和徐俊良鳴昌新順記周　塘老悅生南順記天益老順記復泰十九户各洋一元　安彤會咸章謙記謝森記四户各洋六角隆昇宏生　煥南萬有全德大　朱俞順利七户各洋五角恆升淸蓮閣各角四角其萃樓九和啓泰何恆昌允章升和晋昌恆來施德豐福來十户各洋三角恆生義生大裕生恆生　德大五户各洋二角莊源大洋一元二角更上一層樓一元一角錢七十文可熾洋一元八角錢一百六十元美最時洋一元五角彚康錢一千八百文存濟堂錢一千文裕成隆一千二百文五層樓八百文同　　五百文介福裕盛和九章嘉綸天成壽康延康晋和餘大愼裕惠泰元甡元茂衍大厚康永豐存德利亨立大恊昇和元宏元寳和泰源鴻順宏大承裕正大寳順升大　泰　三十一户各錢六百文四海昇平樓四百文宏章泰長　春園周同太大章錦章恆茂通裕亦新園萃源謙益祥十一户各錢三伯文鴻運樓元利義成祝源昌金合順湧順　元同慶樓一壺春五雲日昇樓九户各錢二百文萬興恊成祥永順三户各一百文○以上共收洋八十一元三角錢廿九千九百三十文○又附英法美三界一文愿捐六月份共收洋十　元六角五分錢三十一千另行十五文乞登報章以誌徵信[  董事施善昌唐桂等公啓]  
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年六月二十九日京報全錄]  
　　宮門抄○大學士福等奏遵旨查明據實覆奏摺○成都將軍恭奏請旨遵行摺○東撫福奏徵收下忙錢糧分數摺○又　奏報銷黄河防汛經費銀兩摺○六月二十九日理藩院鑾儀衛光祿寺廂黄旗值日無引見○召見軍機皇上明日寅正至　太廟行禮後還宮辦事召見大臣畢還海○○降二級留任又降一級留任大學士管理户部事務臣宗室福錕等謹奏爲遵旨查明寳泉局鼓鑄制錢並搭放兵餉據實覆奏恭摺仰祈聖鑒事光緒二十年五月初三日准軍機處片交軍機大臣面奉諭旨御史端良奏寳泉寳源兩錢局近來鼓鑄廢弛均以鑄錢工本銀兩收買制錢交庫等語現在有無此項弊端著户部查明核實覆奏欽此欽遵到部據原奏内稱寳泉寳源兩錢局近來鼓鑄日益廢弛均以鑄錢工本銀兩收買此項制錢充數交庫其收買之價較之鑄錢甚有餘利此等弊端實爲近日錢法之害應請飭下户工二部堂官認眞整頓並請旨諭令户部妥籌錢欵於兵丁月餉加成散放庶錢數日見其多銀價可以漸平等語臣等查寳泉局四廠六十爐每廠設大使一員在廠監鑄制錢每月卯錢鑄齊呈由錢法堂騐收後儘數批解部庫並經江南道御史赴庫監收且四廠模各有識記以杜收回法至善也上年十月間御史安維峻有户部寳泉局鼓鑄制錢圖省工費收買制錢發出並不多鑄新錢之奏奉旨著户部查明具奏欽此臣等當經遴派司員前赴寳泉局按爐盤騐查得存局銅鉛有盈無絀四廠六十爐逐日鼓鑄並未停工其所領工料銀兩置備物料均有該廠帳簿可憑委無圖省工費收買制錢私售銅鉛情弊取具印甘各結呈報臣等覆核無異據實覆奏在案今據御史端良奏稱寳泉寳源兩錢局近來鼓鑄廢弛均以鑄錢工本銀兩收買制錢交庫請認眞整頓並令户部妥籌錢欵於兵丁月餉加成散放等語臣等當卽劄行寳泉局監督查明有無前項情弊據實聲覆去後今據該局監督呈稱每月應給匠役工料銀兩料銀於發銅鉛時放給以便預爲備料工銀俟卯錢交齊呈騐如式後再行給領四廠匠役逐日工作鑄成之錢每月分限運局呈騐具批報部候提並派委大使率同爐頭解庫交納所有發廠銅鉛卯錢交局解庫均照例先期咨呈步軍統領衙門轉知經過地面並聲明如未經知會卽由地面官兵查拿送究實無鼓鑄廢弛收買制錢充數交庫情事取具爐匠及大使等甘結加具印結呈送核辦前來臣等查寳泉局應給匠役工料銀兩歴係按季由部庫支領分限發給四廠其四廠有無以工本買錢情事自應以現在是否鼓鑄爲斷兹旣據該監督查明各廠匠役逐日工作工料銀兩仍按限發給各廠該廠並無買錢充數交庫鼓鑄廢弛等弊核與上年臣部派員盤查各節大略相同該御史所奏查無實據想係傳聞之訛應請毋庸置議惟是錢幣爲兵餉民用所需關繫重大旣貴興利於前尤宜剔弊於後臣等仍當督飭該局監督責成四廠大使常川在廠認眞監鑄嚴密稽察如有該廠錢文識記攙雜質色殘舊者卽將該爐頭送交刑部按律重懲該大使等亦不得扶同徇隱致干咎戾以維圜法而資整頓至所稱妥籌錢欵加成放餉一節查上年十一月間臣部因八旗兵丁孤寡各項餉錢每月需放十萬五千三百餘串而户工兩局每月共鑄制錢八萬七千四百八十七串有奇所有庫存及兩局卯錢僅可放至本年正月其二月分應放之錢卽屬不敷搭放是以擬請自本年二月爲始暫按每名搭放京制錢五百仍照章核扣銀一錢五分就現時兵丁之數核計每月應放錢五萬五千餘串計兩局月鑄錢數除搭放外每月約存錢三萬二千串上下俟積有成數應如何增加搭放再行奏明辦理等因奏准行知亦在案是搭放餉錢之增减當權衡錢數之盈絀現在減成搭放甫經三月餘存之錢爲數無多自未便遽議加放致涉紛更應請仍俟錢欵積有成數再由臣部體察情形奏明辦理除工部八旗應查事件應由該衙門查明具奏外所有臣等查明寳泉局鼓鑄制錢並搭放兵餉緣由恭摺據實覆陳是否有當伏乞皇上聖鑒訓示謹奏奉旨已錄○○成都將軍兼署副都統事務奴才恭壽跪奏爲請旨遵行恭摺仰祈聖鑒事竊奴才前奉部咨仰蒙天恩派令奴才入都隨班祝嘏著於十月初一日以前到京等因欽此當以成都副都統雅爾堅進京　陛見回任無期曾經奴才據情奏請欽奉硃批著俟雅爾堅回任後再行來京欽此奴才自應欽遵辦理惟思川省距京窵遠路險途長非寛計程限恐不足以利遄行今又聞得雅爾堅已經請假回任尚無准期若果該副都統能於六月初　銷假起程到川當在中秋以後屆時奴才縱卽䟎程而時僅月餘亦逾十月初一日以前之限事關慶典何敢怠緩遲延奴才再四思维謹擬預爲奏請倘該副都統回任較遲可否將成都將軍印信暫委記名副都統掌管右事關防恊領塔斯坑阿暫爲代拆代行俟雅爾堅到任後卽行轉交護理奴才爲愼重慶典起見是否有當理合恭摺具陳伏乞皇上聖鑒訓示遵行謹奏奉硃批著劉秉璋暫行護理欽此○○尚書銜山東巡撫奴才福潤跪奏爲光緒十九年分徵收下忙錢糧核計分數循例具報恭摺仰祈聖鑒事竊照藩庫每年徵收錢糧例分上下兩忙奏報兹據藩司湯聘珍詳稱光緒十九年山東各州縣衛所起運地丁正耗及昌邑魚台二縣升科地畝正耗並慶雲縣民糧除被潮鹹廢沿河坍塌隄壓地畝應行豁除並上忙緩徵外實應徵銀二百九十萬五千七十八兩二錢六分六厘照章按十分計算上忙應徵三分銀八十七萬一千五百二十三兩四錢八分自二月開徵起至六月底止除各屬留支外已完解藩庫銀一百二十七萬八千六百四十八兩二錢四分二厘計長完銀四十萬七千一百二十四兩七錢六分二厘業經奴才具奏在案兹查下忙錢糧除因災蠲緩曁上忙已完留支外實應支銀二百萬五千二百一十六兩四分七厘自七月起至年底止已完解藩庫銀一百三十一萬二百三十兩二分八厘内有災前溢完蠲緩流抵次年正賦銀一兩四錢七分八厘計完四分五釐七毫連上忙長完之項統計徵完六分又收起運折色脚價銀四千四百七十兩七錢九分三厘課程銀三千四十八兩九錢三分八厘牛驢牙雜銀一千七百五十八兩三錢八分四厘統計下忙完解藩庫正雜共銀一百三十一萬九千五百八兩一錢四分三厘查光緒十九年係蠲緩之年應以實徵爲準核計上下兩忙共徵完九分較之部定應徵八分之數有盈無絀造具淸册請奏前來奴才逐加覆核銀數相符所有督徵職名係布政使湯聘珍一任督徵除淸册咨部查照外謹恭摺具奏伏乞皇上聖鑒謹奏奉硃批户部知道欽此○○尚書銜山東巡撫奴才福潤跪奏爲報銷光緒十九年黄河上下游防汛經費銀兩恭摺仰祈聖鑒事竊山東黄河綿通千餘里每值汛漲奇險環生修防之費歲靡鉅欵自奴才抵任以來將河員薪水口糧設法裁减力求撙節每年歸銀六十餘萬兩當工程險要之際安危在於呼吸不能不撒手搶辦往往搶護一處用料至數百萬斤之多奴才嚴督各員或先事預防或隨機應變一樁一稭不准稍涉虚靡較十五十六兩年歲省銀二三十萬兩諒邀聖明洞鑒所有十八年動用銀數業經造册奏銷准部核覆在案兹據河防局司道詳稱十九年原續請撥防汛經費銀六十五萬兩核計上下游南北兩岸搶險抛石修蓋堡房需用一切工料添雇民夫津貼冬防營弁勇口分總分各局委員鹽糧等項應歸户部核銷銀五十二萬四千三百三十五兩三錢九分九厘三毫二共銷銀六十五萬一千九百八十四兩八錢一釐五毫均係實支實用並無扣存成平查是年共收司道各庫曁臨淸關銀六十五萬三千兩又十八年報銷修隄建閘案内餘存銀三千九百四十八兩二錢六分四釐四毫統共收銀六十五萬六千九百四十八兩二錢六分四釐四毫除撥還十八年防汛案内報明籌墊不敷銀四萬一千七百四十一兩一錢七分五釐三毫下餘銀　儘數動用計不敷銀三萬六千七百七十七兩七錢九分二厘四毫已另設法籌墊俟准部覆歸於下屆防汛案内撥還造具總細各册出具印結呈請奏咨前來奴才詳加查核尚無浮冐情弊除册結分送户工二部外所有報銷光緒十九年防漏經費緣由謹恭摺具陳伏乞皇上聖鑒敕部核銷施行謹奏奉硃批該部議奏欽此 
 
 

Page 14

 
 
[光緒二十年七月初一日京報全錄]  
　　宮門抄○諭旨一道錄前○江督劉奏查明徐州倉奏銷未完一分以上各職名及已完銀數摺○又奏揀補水師守備摺○又奏揀補陸路守備摺○又奏調補守備片○將軍定等奏會閱盛字營練軍大操情形摺○又奏揀補練軍各缺摺○桂撫張奏保舉知府送部引見片○七月初一日吏部翰林院正黄旗值日無引見○關防衙門奏初七日大高殿大光明殿拜表端王瀾公行禮○吏部呈進月官卷○召見軍機○○頭品頂戴兩江總督臣劉坤一跪奏爲查明光緒十九年分徐州倉　銷　内未完一分以上職名及已完銀數分數遵章開單恭摺奏報仰祈聖鑒事竊准户部咨條陳籌備餉需摺内嚴核各項奏銷一條自此次奏准後所有錢糧奏銷各依定限令各該督撫一面具題一面先將未完一分以上各員開具簡明淸單專摺奏報由部核定處分先行覆奏仍各於題本内將業　具奏各員聲明備核其有具奏後續完者准其續行奏請歸本案開復續准部咨嗣後奏銷未完職各務須開單註明各該員已未完分數及實徵已未完各銀數以憑考核各等因兹據江安糧道馬恩培詳稱光緒十九年分徐州倉錢糧奏銷今屆造報之期遵照新章待未完一分以上員名及已未完銀數分數開單詳請具奏前來臣覆核無異除各縣衛完欠細數照例造册另案具題外理合先行繕具淸單恭呈御覽謹會同漕運總督臣松椿江蘇巡撫臣奎俊恭摺具奏伏乞皇上聖鑒勅部查核施行再此案該糧道係於五月十四日出詳臣亦於五月内拜發均未愈限合併陳明謹奏奉硃批户部議奏戰併發欽此○○頭品頂戴兩江總督臣劉坤一跪奏爲揀員請補水師守備員缺恭摺仰祈聖鑒事竊江南裏河水師太湖左營左哨一隊守備吳正朝病故遺缺接准部咨係裏河水師題補第一輪第三缺用豫保無人應於第六缺揀發班内人員請補查是缺守備駐紥太湖東山爲左營中軍有經管糧餉駕馭巡緝之責非精明幹練之員難期勝任臣逐加遴選查有補用守備吳得勝年四十八歲江甯縣人由水兵隨剿獲勝洊保藍翎儘先千總嗣於任賴捻股一律肅淸案内經湖廣督臣李瀚章彚案奏保同治七年八月初九日奉上諭吳得勝著以守備留於兩江補用並賞換花翎欽此光緒十六年在部呈請分發江南裏河水師候補經部核准八月行抵江南呈經騐到收標飭發　湖左營候補十七年六月到標該員人材壯健營務勤明於該營湖面情形甚爲熟悉以之請補是缺洵屬人地相宜且裏河水師補用守備現查並無名次在前之員核與例章相符合無仰懇天恩俯准以補用守備吳得勝補授裏河水師太湖左營左哨一隊守備實於營伍地方均有裨益如蒙俞允俟部覆至日卽行給咨送部引見以符定制除將該員吳得勝出身履歴及前在他省並無叅革朦保切結咨部查核外謹會同江南提督臣譚碧理恭摺具陳伏乞皇上聖鑒訓示謹奏奉硃批兵部議奏欽此○○頭品頂戴兩江總督臣劉坤一跪奏爲揀員請補陸路守備員缺恭摺仰祈聖鑒事竊淮安城守營守備馬祺華病故遺缺接准部咨係陸路題補第四輪第五缺應用儘先人員行令揀員請補查是缺守備駐紥淮安城内有經管兵馬錢糧城守倉獄之責該處民情强悍督率巡防均關緊要非精明幹練之員難期勝任臣於通省實缺候補各員内逐加遴選查有儘先都司李長年年四十九歲江南江甯縣人由武童投營隨隊攻剿出力洊保藍翎守備銜儘先千總嗣以轉戰山東湖北等省迭獲勝仗經前督臣曾國藩奏保同治五年十二月初九日奉上諭守備千總李長年著以都司留於兩江儘先補用欽此旋於肅淸捻匪案内經湖廣督臣李鴻章奏保七年五月初四日奉上諭李長年著賞換花翎欽此是年三月到標後以陜西防剿經陜西撫臣譚鍾麟奏保以遊擊仍留原標儘先補用並加叅將銜經部改爲俟補都司後再按原保陞階補用光緒六年十月回標候補該員年力正盛巡緝認眞於該處地方情形極稱熟悉以之借補是缺守備洵屬人地相宜核與定章限制相符合無仰懇天恩俯准以儘先都司李長年借補江南漕標淮安城守營中軍守備員缺實於營伍地方均有裨益如蒙俞允俟部覆至日卽行給咨送部引見以符定制除將履歴切結咨部查核外理合會同漕運總督臣松椿恭摺具陳伏乞皇上聖鑒訓示謹奏奉硃批兵部議奏欽此○○劉坤一片再江南南匯營艇船正哨守備員缺前以蘇松鎭標右營千總周鼎銓請補經部議准惟該營係外海水師駐紥寳山縣境之吳淞口周鼎銓崇明縣人爲太倉州所轄籍隷本州照例廻避應卽揀員對調查有内洋水師通州營前哨守備周名亮湖南人堪以調補人地均屬相宜合無仰懇天恩俯准外海水師南匯營二號艇船正哨守備周鼎銓與内洋水師通州營前哨守備周名亮互相調補以符例章如蒙俞允該員周鼎銓前於補缺案内尚未赴引俟部覆至日卽行給咨送部引見除飭取各該員調補履歴咨部查核外謹會同江南提督臣譚碧理附片具陳伏乞聖鑒訓示謹奏奉硃批兵部儀奏欽此○○奴才定安裕祿跪奏爲會閱盛字營練軍大操情形恭摺具陳仰祈聖鑒事竊照盛字營練軍兵丹向按春秋兩季由奴才等會同校閱認眞甄别用肅戎行歴經循照辦理奏報在案本年春季止屆校閱之期適奴才定安奉命與北洋大臣直隷總督大學士李鴻章會閱海軍出省未得及時校看旋省後與奴才裕祿商定於五月十六日會同親詣教塲悉心詳閱所有該軍馬步各隊演走各樣陣法步武旣甚整齊施放連環槍砲聲響亦均連貫而於分合變化之處技擊縱跳之法較諸上年尤極精熟靈便演打槍靶命中約在九成以上隨經當塲分别酌給賞賚以示喜勵其間有技藝生疎準頭不熟者立卽責懲俾知儆畏嗣後仍由奴才定安隨時督飭該軍總統豐陞阿幫統桂祥認眞教演精益求精以期仰副我皇上整軍經武固本邊防之至意除咨報海軍衙門查照外理合將會閱盛字營練軍春季大操情形合詞恭摺具陳伏乞皇上聖鑒謹奏奉硃批知道了欽此○○奴才定安跪奏爲練營帮統遵旨飭赴新任揀員充補遺差並將遞遺各缺一併遴補妥員俾得各專責成恭摺仰祈聖鑒事竊奴才前因新授伊犁錫伯領隊大臣穆隆阿充當吉字營練軍帮統任事有年情形熟悉一時難以遽易生手奏請仍行留營以資臂助兹於五月二十一日遞回原片欽奉硃批穆隆阿卽著赴任毋庸留營欽此自應遵旨卽飭交卸赴任西陲其所遺吉字營馬步全軍幫統有會督教練之責任極繁重應卽揀員充補查有盛字營左翼統領頭品頂戴記名副都統前伊犂錫伯領隊大臣世襲雲騎尉志勇巴圖魯果權打仗勇敢辦事精詳該員籍隸吉林於該省軍情尤爲熟習以之充補練營帮統洵堪勝任其所遺盛字營統領爲一翼之表率非賢莫屬查有行營營務翼長花翎二品頂戴兩次卓異記名張家口左翼四旗協領玉璞老成穩練營務熟悉堪以遴補遞遺之營務翼長爲三省營務之樞紐責任亦甚緊要亟需勤幹之員方免貼誤查有花翎三品銜遇缺奏補叅領公中佐領連魁勤明幹練曉暢戎機現充營務處總辦措置悉恊機宜畀以翼長之任尤於營務多所裨益除分飭遵照並穆隆阿交卸後赴任日期由該領隊自行奏報曁咨明海軍衙門查照外所有練營帮統遵旨飭赴新任並揀員接充遺差緣由理合恭摺具陳伏乞皇上聖鑒訓示謹奏奉硃批該衙門知道欽此○○張聯桂片再花翎鹽運使銜補用道潯州府知府夏敬頤例應送部引見查該員歴署鬱林直隷州及百色直隷廳潯州府各本任所至之區循聲卓著其辦理地方事務中土田所改流百端草創革裁積年陋規招徠逃亡墾闢荒田捕拿著名要匪興辦蠶桑捐建書院義學義倉等事無一不確著成效爲民興利除弊每值卸任民間撮其政績播爲歌頌輿情敬愛久而彌深光緒十四年前撫臣沈秉成以該員安撫民苗屏蔽南荒精明不刻民情愛戴奏奉諭旨嘉奬十六年前撫臣馬丕瑶以該員和厚安詳實事求是奏奉諭旨嘉奬臣上年臚陳邊地賢才首舉該員以備任使兹因送部引見由藩臬兩司出考具詳前來臣查該員識力閎遠才裕守廉民膜勤求體用兼備歴任政績粲然可　當此時事多艱需才孔亟之際臣詳加考察最爲出色之員堪勝司道之任除給咨送部外謹據實附片具陳伏乞聖鑒謹奏奉硃批吏部知道欽此 
 
