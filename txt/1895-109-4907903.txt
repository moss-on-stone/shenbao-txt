# 1895 - 109 - 4907903

 

Page 1

 
 
[增廣華英字典出售] [  三馬路申昌書畫室啓]  
　　增廣華英字典一書爲粤東鄺容階司馬所輯其中縷析條分便於檢閱較初印本更爲美備誠牗人之寳筏度世之金針也　付剞劂以廣流傳每部訂成二本碼洋六角欲購者請至本埠三馬路申昌書畫室曁外埠申昌售申報入購取爲盼此佈 
[論理財以節儉爲本]  
　　從來治國之道莫要於理財所謂理財者通制國用量入爲出務使有餘不虞不足非聚大下之財爲國用也大抵國盧而無財則國病欲實其國而籠天下之財則民病國病矣不得不取一切之術而不暇顧民之利害則國之病又轉而病民民病矣國何所恃以立將民之病又轉而病國至國民交病而再欲思補救之方謀國者將何所措手哉周禮一書周公致太平之典也其間理財之法居多若以理財爲諱者乃所以爲聚財之張本也大學生財之道卽理財之法也生者衆食者寡爲者疾用者舒天地間自有無窮之利有國家者亦本有無窮之財但節者得之侈者失之儉者裕之奢者耗之此古今不易之理也無事之時當爲先事之具不幸所入僅足以爲出所産僅足以爲用猶當痛加損抑力爲撙節可巳則巳非萬不得巳必己可用則用非必當用者不用不耗其財於無用之地不費其財於無益之事不施其財於無功之人蘇子瞻以爲國有三計有萬世之計有一時之計有不終日之計如此則所以爲國計者非但不爲不終日之計而所謂一時之計者方且經之營之寸積銖累由小而致大積少以成多日計不足月計有餘積三年而有一年之儲積九年而有三年之蓄由三年而致十年由是而致夫千百萬年爲子孫無窮之計所謂天不能災地不能貧人不能困之者豈不信其必然哉且理財之善莫善於養民用財之費莫費於用兵中國自乾嘉以來財用半耗於軍旅然當時府庫充足尙不見左支右絀髮捻亂後各口通商規模日大費用日繁不法西人之去財僅效西人之用財幾幾乎有日不暇給之勢說者謂非此不足以爭富强雖暫絀於目前當取償於後日可以守國中之利可以收國外之利乃倭人開釁以來節節退讓二十年所費半擲於無何有之鄉朝廷軫念民生願化干戈爲玉帛現聞和議將成允償兵費爲數甚鉅竭數年之進項尙不足以塞漏卮而况善後一切經費又在在需財雖中國地大物博經此剥削元氣巳傷苟積十年之有餘未必能補此一時之不足非刻意撙節將國用有不敷之患民生有日促之憂而欲思以力爭天下不亦戞戞乎難哉倭本一島國處心積慮以孤注之一擲博此百倍之利似足爲前事之師然彼雖僥倖於一時而究不足爲長治久安之策今之取償於人者安知不爲人所取償者耶故謀國之道以節用爲本而節用之道以不用兵爲本蘇子由曰所謂豐財者非求財而益之也去其害財者而巳害財者未去雖求財而益之財愈不足故雖聖明在上平時未嘗虐取於下而有急則不能不藉夫輸將皆未去夫害財者耳方今世俗奢僭罔極欲清其源務在警民之淫佚教民以敦樸然後教化可行風俗可移也昔晏子相齊民奢示之以儉民儉示之以禮是致富之本也民富而國未有不富者國富而國未有不强者人情動極思靜勞極思逸休養之道亦不外乎是若鑒於前事之失日以經武爲念而僅講求火砲之利鈍練兵之多寡糈餉之盈虧口岸之防禦猶諺所謂雨過而張蓋賊去而閉門也舍本逐末豈足爲善全之策哉 
[本館接奉電音]  
　　昨日下午京師飛電傳來諭旨各一道敬謹譯登○三月二十七日内閣抄奉上諭奎煥奏揀員請補戴琫一摺後藏戴琫員缺著擬正之汪曲結布補授該衙門知道單併發欽此同日奉旨山海關副都統著桂祥調補廂黄旗蒙古副都統著官祥補授欽此 
[倭國添兵]  
　　東倭來信云本月十九二十等日倭人又用運兵船四十八艘載兵約三萬人至大連灣本館按中倭两國近方立約修好化干戈爲玉帛乃倭人仍絡繹添兵孜孜焉惟恐弗及誠不知其意何居也 
[龍池柳色]  
　　前任鑲紅旗漢軍恊尉榮壽曾因獲罪革職發往軍臺効力旋蒙釋回巳數年矣兹右翼長總戎麟知榮從前緝捕得力目下整頓捕務需人策遣遂破格力保奏請開復榮壽原官以恊尉遇缺卽補奉旨允准當總戎未具摺時先召榮問曰爾係三品武職何以與匪人同案獲咎榮應曰職司捕盜不與匪人交何處覔盜賊耶總戎以爲然遂抗疏力保是亦非常際遇也○户部銀庫賤役李某於正月間被人指稱土棍廷寄飭拿李遂以庫兵茶房爲逃逋藪两閱月不出庫房半步其仇家某知李蹤跡遂糾匪徒二十餘人日往户部左近處窺探伺李久之李漸懈三月初十日李偶至户部二門口購買零星食物早被仇家瞥見舉手一揮衆蜂擁而上擒納車中馳出南城李見衆人頭戴纓帽身著號坎疑被團勇所獲比出城載至蘆草元小門内旋又推挽上車載之出永定門李漸知其有詐方至關廂在車中急呼搶人適與南城團勇相值聞呼而前李復呼曰彼僞勇也南城眞勇欲將僞勇鎖拿衆驚懼返奔眞勇追之李乃乘間逸去○東交民巷一帶各國使署調兵護衞每日操演洋槍隊伍有見者謂每兵一名對木牌一面牌上有方孔徑寸中繫薄板百步外運機然槍中則板落而孔露擎槍之式或立或臥或躍或伏其狀不一而命中則一槍首有刃如矛霜鋒雪亮照耀人目武士便捷髣髴猿猱之陟樹登山槍法之善洵可首屈一指○前報朝鮮使臣僑寓西河沿店中經北城城憲派人傳訊梁家園勇局諭令赶緊移居倘或遲延被巡夜勇丁察出定行究辦該使臣等卽於是日移寓前門東打磨廠萬福棧内此處乃中城地界又不知中城如何處此也○大宛两縣收報考諸童囙二月初九日起至三月十五日收考三次所收祗二十餘人四月初間縣考恐須展限矣○金臺書院春季考課於三月十五日發榜超等一名何體乾上取七十餘人第一名陳名世又西城會輔堂三月課題君子學道則愛人到偃之言是也詩題水北原南草色新得新字 
[停工節費]  
　　京師訪事人去刻經户部奏請停止各項土木工程二十年以紓財力除天壇藍亭子要工業經興修不停外如遇陵寢壇廟要工請旨辦理聞此奏巳經准行嗣恭邸因目下籌欵孔亟具摺奏請如恭遇各項要工亦暫緩十年再行興辦惟天壇亭子不停如照所請辦理則工部吏役曁官商作匠均無所事事矣 
[耕耤盛典]  
　　三月十六日皇上詣先農壇行耕耤禮各文武衙門有差者皆於先一日在壇門内外支搭帳房至鼉更三轉前門外車馬喧闐絡繹於道悉預赴壇中伺候至四點鐘聽唱籌聲一時車馬聲息只見燈火夾道幾如萬點明星直達壇内移時遥望明角燈五六對耕行蹕路上知聖駕巳臨駕過復聞馬蹄雜沓而來則扈從諸臣也禮成起駕還宮方七點鐘復聽唱籌黄縀金罷傘自壇内出扈從侍衞乘馬櫜弓挾矢列對徐行壇外預設鹵簿鼓樂 
 
 

Page 2

 
 
　有樂部自壇内引聖駕出壇外設樂宮商迭奏行數武樂止鹵簿亦撤一時萬籟皆寂駕過見金頂黄轎前後左右皆王公貝勒曁部院大臣咸緩轡隨駕入城是早天宇晴朗氣候和煦有差者僉頌聖德不置 
[北通近事]  
　　順天府屬連歲水災飢民較盛兼以大兵過境食用浩繁以致麥子雜糧異常騰貴○每歲大雨時行之際河流盛漲沿河堤壩多有衝坍者今歲開河伊始渾河某處日報决口淹灌寗河寳坻武清香河等縣微特二麥收成無望卽大田亦難播種春苗矣○年例倉憲於三月中諏吉出巡駐節通州預備收漕事務今歲南漕東糧到壩尙須時日故倉憲遲至清和時節出轅○某甲京師人身藏紋銀數两乘轎車至齊化門外另雇他車赴通州馬駒橋言明車價當十銀八千文及抵馬駒橋天巳昏黄投旅店住宿晚餐畢熄燈而眠次晨車夫向索車價甲不應毁門視之則銀在腰間而項纒白布帶急呼店主解救帶甫解見項下鮮血迸流爰將店中諸客阻畱一面赴州署報官請騐未識張華亭直剌如何剖斷也○雜貨糧米全賴運河轉運今歲開河後武清縣屬紅廟一帶河底凸起淤沙水深不過尺許重船至此膠滯難行故赴關報載者每日或祗一二船或並無一船迥非昔年景象矣○本月十六日合城文武各官齊往南門外行耕耤禮循舊例也○軍興以來兵差絡繹需用車輛甚多車夫苦累不堪又不敢避而不出通永道張筱傳觀察憫之札諭官車局委員李别駕嗣後兵差過境所雇車輛每套加錢二百文合原定之價共錢一千文 
[遼陽軍信]  
　　昨接本館派駐烟臺偵訪軍務之友人來函云有自奉省來者述及奉省軍務近來頗稱得手遼陽地方於月之初八日接仗鏖戰至十六七等日相持不巳緣倭人覬覦遼陽城内有金礦欲得而甘心雖當停戰期内潛以數千人星夜往襲倭兵俱穿中國號衣使見者不辨眞僞州官某知之率兵四營抵禦見敵而返由素在城南挑就之地溝一道迤邐繞回倭人躡蹤追之盡陷其中其後隊亦至誤以爲華軍也憑高俯擊死傷殆盡我軍歡呼躍出合力奮擊倭兵大受損傷披靡而遁翌日率兵大至城外有唐軍門駐兵扼守成犄角之勢首尾聨絡竭力抵禦又有韓邊外以草澤英雄修戈矛而偕作率其所部與官軍夾擊倭兵力不能支賂以銀蚨萬翼且語之曰高鳥盡良弓藏狡兎死走狗烹中國之待功臣未有能保全終始者也吾與子若風馬牛之不相及子盍稍留餘地不爲巳甚庶可爲他日相見地乎韓僞應之卽以所得犒賞軍士歡聲雷動人人有効命之心翌日捲甲疾驅悉薄倭壘倭兵未經設備大受損傷幾至全軍盡墨快哉此舉當爲浮一大白○又有人言宋帥之退兵十三站也倭人追之宋帥返斾相向倭不能敵爲我軍所乘於是轉敗爲勝轉戰而前現巳駐紥牛莊地方此亦好消息亟誌之以當露布 
[營口近情]  
　　昨得本館派赴牛莊偵訪軍務友人來信云三月初旬倭國隊長石田氏出示云國以民爲本民以食爲天近遭兵燹窮民困苦定於大日本四月初一日卽華三月初七日在西營西水門外給票持至東營雙門外領米是日貧而無志者不期而集多至二萬餘人倭奴僅給票四千紙及赴東營門支領則每票祗給紅米一碗於是貧民怨聲載道咸詈倭奴之言而無信喪盡天良○福太守奉札署牛莊關道卽赴山海關監督署接篆○倭人鳩工修整官馬頭大街小巷亦皆收拾一清又在海局附近造一小砲臺分叚書寫户口册塡給門牌將東營南頭各處丈量欲築馬路惟洋關尙有英人居守倭人屢催不讓○本月十二日有山東小船裝白菜至牛莊大獲利益旣而有小船十號裝客赴烟臺被倭人扣住至十六日重慶輪船進口於是人心略定 
[未及交綏]  
　　昨日得本館派赴奉直一帶偵訪軍情之友來書云前報記中倭停戰期内遼陽忽又交綏按北省一聞停戰有期卽咨照統兵各將領其有電綫處由電飛傳否則備文馬遞而遼陽倭將復飭吾華忍恥乞降之弁卒照會華營不料一去不回杳無消息倭將乃飭倭弁前去導以號筒及白旗華營勇丁見之擎槍欲擊倭弁急奏两國停戰之樂華勇遂遲疑不發倭弁仍按部前進相距約三百步華勇忽地燃槍倭弁懼忙令將白旗招展展未畢而擎旗之倭卒早巳中彈身亡倭弁急奔返營中據情禀白倭將擬出隊互鬥祗以兵卒半赴臺灣騷擾此間力薄勢單乃隱忍不言飛電陳奏倭酋接電飭伊藤氏詰問李傳相傳相以遼陽電綫巳斷文報稽遲解之遂得無事 
[制府閱臺]  
　　本館常寓天津訪事人云署理直隷總督北洋大臣王夔帥於本月二十三日赴大沽閱視两岸砲臺擬於二十四日折赴北塘巡閱然後回津當起節時各防營馬步隊砲隊鳴鎗以送聲徹重霄 
[汴州匪亂]  
　　北洋來信云此間接河南電信略謂日内各處土匪蠢動打家刼舍勢甚披猖省會防軍大半調赴榆關勦敵誠恐不敷撲滅或致蔓延等情北洋大臣遂札飭大名練軍前去帮同勦撫 
[皖山晴翠]  
　　安徽候補府杜幹臣太守恩榮現奉藩憲貟梧岡方伯札飭署理太平府太守奉到飭知旋卽詣轅謝委聞太守定期月底率同瀛眷束裝就道○各省遵照部議開辦捐輸以濟餉需經撫憲福少農中丞札飭委員分道勸捐其首縣境内業經委員候補知縣楊搆堂明府會同邑宰黄漢池大令盛設筵宴邀請殷商富户諄諄勸諭集捐計有萬餘金楊明府輕車减從於初十日出省首至望江東流潛山繼至英山霍山六安一帶各州縣會同牧令極力勸捐○督辦安徽保甲總局記名道潘觀察出有六言告示云云照得保甲之設原爲弭盜安良委員更保梭緝立法固巳週詳無如省會孔道扒竊飄忽靡常疉經一再獲辦不啻車載斗量此等鼠偷狗竊特恐防不勝防極宜妥籌整頓庶足安靖閭閻因念衆擎易舉相捕亦可同然倘得軍民同捕定然蹤跡潛藏爲此剴切示諭兹將賞格懸張許爾軍民人等捉捕無論城廂拿獲慣偷扒竊一名賞錢五千送局當堂審實賞給决不遲延賊多按名計賞共拿派分無妨更有破格重賞必需巨案多贓但須眞贓正賊不准挾怨仇扳本局言出維信幸勿觀望徘徊○北門内黄花亭地方向係較閱武童馬箭之所十七日考試懷寍武童外塲有一生拈弓搭箭跨馬而前尙未到靶生忽掀翻道左箭遂悞中十四齡之小孩馬則越界狂奔觀者紛紛避讓喧譁之聲幾如雷震小孩自將箭枝拔出羣往視之傷在右邊腰際衣服皆洞穿僅傷皮少許誠大幸也有人嘲之曰此生箭法無庸考較未試靶先射人若赳赳者均效此生箭法則區區倭奴不足平矣○二十二日午刻由縣監提出女犯一口年甫二十餘押至臬轅綁赴北門外凌遲處死該犯出禁門時一路垂頭喪氣查該犯係徽州府　縣人係犯奸情謀殺重案遇赦不赦其時恰逢考試六縣文武生童齊集省垣是以觀者異常擁塞 
[揚郡設防]  
　　署瓜洲總鎭高鎭軍光効節抵維揚巳紀前報兹悉鎭軍此行係奉張香帥之令香帥以揚城爲五省通衢水陸孔道素稱繁富之區富紳碩賈以及餉源鹽課均萃集於此關繫緊要此處雖有鹽揚各營以及五臺山駐防之老湘合字等營兵力似嫌不厚且恐有事不敷徵調現擬添派督標四營由省調揚駐防俾禦外侮而靖地方蓋緣揚城當南北之衝北上之軍皆須由此經過且爲通屬海門准徐海州適中之地設遇海疆有事一經電調卽可就近拔隊登程是雖曰駐防之軍實南北策應之勁旅也是以檄飭高鎭軍先期前來與淮揚營務處江都轉籌商一切並相度駐紥之處今此四營巳陸續抵揚擬一駐邵伯一駐施家橋一駐三叉河一駐五臺山所有五臺山章紫春副戎向帶之合字防營卽令移駐西門外蓋西路上通皖省北達淮徐亦緊要之所也此數營各有營官管帶而以瓜洲鎭高鎭軍爲總統連合字營計共五營以五臺山爲中營高鎭軍卽駐節於此俾得居中調度此間距瓜洲僅四十里鎭軍雖駐節於此而本鎭水陸各軍遥爲控馭亦頗靈便並聞鎭軍現擬調派水師砲艇若干艘駐泊瓜洲口藉與揚地各營互相犄角以壯聲威聞者咸曰馮尙書巳駐節京口高鎭軍又坐鎭邗江大江南北從此可固若 
 
 

Page 3

 
 
金湯安如磐石矣而香帥之知人善任藻密慮周卽此亦可概見宜乎三江士庶倚若長城也 
[榕下清談]  
　　福州訪事人云本月十四日侯官縣戚大令發出硃諭黏貼大堂其文云本縣力除衙署積弊不用稿案家人早巳大張曉諭本日兵書鄭榮尙有門政之稱殊堪詫異在書差之意以爲不用稿案則内署無可勾通卽署外亦無從招謡撞騙以濟其訛詐之私因之積習相沿牢不可破兹特嚴行申飭如再有稿案等稱察出提責若藉此招謡者一經告發立斃杖下居民人等凡遇詞訟萬不可爲胥差所蒙本縣除公出外日坐二堂事事親裁决不使丁胥差役操其權焉說者謂大令此諭可謂明察秋毫矣特不知果能使弊絶風清否○清明巳過茶市將興東西各路茶商接踵而來茶價遂日有起色各茶行之承領西人資本入山採辦者實繁有徒市中人咸謂洋商旣如此踴躍辦茶倭人卽不願和亦斷不來犯也○督轅文巡捕馮菊農司馬樹勳宦閩多年渥承憲眷近奉上游奏補福清縣缺想文巡捕一席又須另易他人矣○圜法近又變壞每八開小洋銀一枚卽閩人所謂角番者祇值票錢一百零五文而換取時錢可得一百十文時錢者每百文内攙和小錢二十餘文者也有老於闠闠者謂城内外大錢鋪相約收盤是以行使時錢之錢樣店生意蒸蒸日上安得賢有司留心整頓不使市面日衰乎 
[催繳墊欵]  
　　倭氛不靖需餉浩繁两淮運庫撥解各處軍餉幾如山陰道上應接不暇幸江都轉籌劃至當預爲存儲浥彼注兹尙無竭蹶之慮近聞都轉又查得去歳淮商報効慶黄銀两比因大部催解甚亟各商聨名禀請先由運庫墊解七萬八千两連解費火耗等共約七萬九千餘两限以二年底清還乃屆期僅收到七萬两尙欠繳銀九千餘現當庫欵支撥浩繁未便任其延擱特札飭淮南總局諭催局員奉文之下巳遵錄出示曉諭運岸各商赶緊措繳以重庫欵 
[買良爲娼]  
　　某妓者豫章之良家子也幼時許字同鄉某甲爲室嗣被匪人拐賣流落漢皋入勾欄院爲琵琶妓艶如桃李色技雙絶走馬章臺者僉願出重資納作小星妓聲價自高絶無當意者近日搭班於江西檔子王同德家與富商某乙情投意合如漆似膠鷗盟鴛譜早結同心乙與鴇母熟商願出千金脫籍置之簉室巳有成議妓之生母新自豫章來暗中訪悉始末遂控告龜鴇於漢陽縣署縣主張詞圃直刺嫉惡如仇立卽飭差將老元緒解至縣署究辦一經賢大令審判想一朶青蓮花不難立出火坑也 
[命案疉出]  
　　廣東省城西門外河溪地方有某甲者夫婦二人伉儷甚得日前偶因細故其夫責婦數言婦卽羞忿難堪頓尋短見於夜靜時以一縷青絲懸樑自盡翌日早起夫始知覺然巳玉殞香消反魂無術母家聞報大興問罪之師後得隣里調處許以從豐殯殮事始寢息然所費巳不貲矣○十五晚初更時東門外築横沙某姓家因作晚炊遺火積薪烈焰熊熊幾有不可向邇之勢幸逼近河干取水較易頃刻樸滅不致成災聞有一幼孩走避不及爲火傷斃噫慘哉○第十鋪甲乙两人販賣牛肉十七日晨忽來匪類多人謂其私宰耕牛藉端訛詐甲乙相與辯論口角之下繼以鬭毆匪類施放洋槍竟將甲乙两人擊斃街鄰見事關人命不能袖手旁觀遂奮勇向前將匪擒獲聞巳禀官究辦矣 
[索欠無憑]  
　　寗城鑒橋頭某姓素以勤儉自持累寸積銖頗能温飽日前突有母舅某登門索欠詐稱汝父在日曾向我處借用錢文今汝盈我絀理應付還某因其無票據可憑豈可屢次纒擾不肯給予分文楊遂聳令其妻雇女丐多人前往盤踞吵擾不休某不堪其累赴縣具禀楊稚虹大令准如所請飭差拘案以便訊究 
[經廳告示]  
　　特授寗波府經廳兼司獄刑廳加一級紀大功三次程爲出示曉諭重甲禁令事照得衙門重地理宜嚴肅豈容閒雜人等肆行無忌查接管卷内近因本署内外屋宇待修暫行封鎖以致閒雜人等任意作踐堆放雜物豢養猪羊甚至偷竊磚瓦毁壞窓槅該處地保旣不攔阻又不禀報一味寛容殊屬不成事體業經前廳示禁在案兹恐復蹈前轍除飭差密訪查拿外合再出示重禁爲此示仰該處地　及左近居民人等知悉嗣後如有前項情事一經察覺立卽按名拘拿究辦如役保徇隱不報一并責革不貸各宜懍遵毋違特示 
[滬上官塲紀事]  
　　江蘇督糧道吳廣涵儲憲承潞於前日午後二點鐘時到滬昨日命馬入城赴各衙門謝步至縣署時實大令飭家丁擋駕聞儲憲卽欲往天津公幹云○湖南巡撫吳清卿中丞於前日午後由蘇州原籍來滬舟泊觀音閣碼頭昨日午前乘輿謁客前導有藍頂花翎之頂馬一員武巡捕二員隨後跟丁二名至縣署時黄大令飭家丁擋駕聞中丞在珊記碼頭東復興里某茶棧内暫駐 
[嚴杜招摇]  
　　欽加同知銜補用直隷州辦理上海虹口巡防局江蘇卽補縣正堂王爲出示曉諭事照得本委前奉道憲委辦虹口巡妨局務專以嚴拿聚賭整頓地方爲事當經出示勸諭在案兹訪聞有等不法棍徒假冐本委同鄉親友在外招摇撞騙私受賭規情弊除嚴密查拿外合行出示曉諭爲此示仰該處地方軍民人等知悉爾等須知本委清廉自矢並無親友人等收受陋規倘有棍徒在外假冐招摇撞騙情事許卽指名扭禀以憑送縣從嚴懲辦决不姑寛毋違特示 
[彩雲飛去]  
　　寗波人廖阿潭者未悉其作何生業賃居美界西華德路潤泰典鋪後面娶同鄉人徐氏爲妻細數芳齡未逾花信祗以顚狂性格不異柳絮隨風遂致飛短流長染朱成碧廖覺之常以正論規之而氏孽海沈淪不信回頭是岸屢誨而屢拒之廖忿甚卽以老拳奉贈至夜二點鐘廖巳深入睡鄉氏遂悄然而起席捲所有效羿妻之奔月至昨晨日上三竿廖始覺牀頭人巳失所在急出追尋巳如黄鶴之高飛天外渺無蹤影卽奔赴捕房控訴捕頭准詞立遣各包探嚴密訪查未悉能劍返延平珠還合浦否也 
[飭拿侍者]  
　　美界崑山路第三十七號房屋某西人前晚投捕房控告侍者作事不端是以辭歇豈料此後屢來吵閙求請拿究捕頭准詞立飭包探江阿三往拿而侍者巳聞風逃竄捕頭乃命包探嚴行查緝以憑送究 
[英界公堂瑣案]  
　　二百二十八號華捕解送劉杏林劉丁氏並秦阿大秦阿二宋秦氏等一千人到案禀稱伊等在途口角毆傷丁氏頭額爲此送請訊究劉杏林供江北人與秦等爲隣昨向小的借洋不遂竟將妻丁氏毆傷求爲訊究秦等遞禀聲稱伊等向宋秦氏借洋三元未付卽被誣指氏與人姘識故向理論並未與伊爭毆實係裝傷朦控通刺據清商之薩副領事以两造各有不合著具以後不再肇事切結存案備查○包探秦少卿禀稱王庭觀向同春祥洋貨店買物乘人不備竊取東洋絲布四疋經小的緝獲人贓送究同春祥遣夥投案請領失贓王庭觀供稱實因貧困無聊以致竊物如今惟求恩典通刺判將王庭觀管押十天贓還失主○二百八十九號華捕禀稱馬恊和陳巳榮至范阿松范明高唱影戲之處啜茗觀看嗣忽强欲多算茶錢以致口角所呈物件均係舊時損壞者並非昨日馬等打碎爲此一併解請訊究通刺略詰數語以范等演唱影戲有干例禁著罰洋五元以後不准再唱馬協和陳巳榮斥釋○包探何瑞福拘解張阿法至案禀稱此人前因犯竊曾經遞解回籍今又來滬爲此拘請訊究張供老母在滬全賴小的養贍向在八仙橋不敢至英界昨因臂上生瘡故來求醫尙求恩典張母沈氏亦投案苦求免爲遞解以後决不再至英界通刺姑念母子一再苦求從寛免遞著逐出租界○四百二十六號華捕拘解廖六弟至案禀稱此人向伊兄廖阿五所開烟館内强借錢文以致吵閙毁壞物件是以送案請究廖阿五投案申訴前情並稱屢次爲伊薦生意皆不肯做昨又來店吵閙求爲懲辦廖六弟供詞支吾不肯認過通刺着將廖六弟押候再核○二百十一號華捕拘解酗酒滋事之蔡錦卿至案禀稱蔡在途胡閙小的向喝竟被撕破號衣爲此送案請究蔡錦卿供廣東人此次由天津來滬有人薦至某公司寫字言巳呈出西信一封通刺以扯破號衣例應賠償著交捕帶回罰洋三元○王萬富竊取東洋婦人他禮亞之刀又肥皂等物經三百八十號華捕拘獲人贓送究通刺略加研詰判于管押两天贓還失主○包探張 
 
 

Page 4

 
 
阿五禀稱馬添寳吳德德二人因僞銀飾與物華銀樓口角吵閙爲此拘解請究馬添寳供因有急用向吳借得銀挖耳一支欲至質鋪質錢當被看出挖耳係銅質故邀向買之沈吉氏同往理論不敢吵閙物華銀樓夥許德源供伊等以我店牌號之僞銀器意圖拆梢然挖耳上印子與我店不符故與比對竟被搶去四枝通刺得供之下以馬等搶物並無實據而銀樓中以僞亂眞亦所難免判令許德源具結存查如以後再有此項清事定當究辦馬等斤釋 
[法界捕房紀事]  
　　積竊金老和在永安街三德里竊取生漆一桶售與吉祥街某漆店事爲包探所知將金拘入捕房請克捕頭詰問捕頭見其認竊不諱令押候堂期傳同失主及收贓人解請讞員懲辦○法國某兵艦下椗浦江數日前有一水手身穿號衣私自登岸流連忘返不知所之船主遂報知捕房請爲查緝前日下午潮水乍漲忽見屍身浮至洋涇浜口水巡捕疑卽所失之水手遂奔向捕房禀報捕頭咨照兵船上人往騐屬實爰備棺成殮舁往西國義塚瘞之 
[乞振來書]  
　　北地災祲疉登報簡乃昨接天津順全隆洋行嚴公來信云去年順直水災之重實從來所未有祗以軍務紛紜當事未逞兼顧雖蒙南紳好善略放義賑而災區過廣十不及一且所放皆近畿一帶災情尙輕其受災最重之區皆在京東未蒙察及遂致益困昨有友人自唐山來者言該處氷仍停蓄森無津涯邨舍田廬淹没難辨災民皆蹲伏高阜或結草或露處呼號偏野慘不忍聞道旁見有人自食其指者據言該處累歲荒歉至去年爲獨劇緣五六月間山洪暴發夾以永定河水泛濫下流勢同建瓴冲塌房屋無算下游地高不能宣洩田疇盡成澤國春熟無收秋熟莫種饑民初剥樹皮掘草根以爲食去冬嚴寒之際老弱陳餒不少兼之兵差絡繹大祲之時又逢大役賣子女者苦無主謀逃荒者力難支惟有展轉溝壑坐以待斃而巳現當青黄不接之時草根巳盡樹皮亦空相率食人延命吾囓吾指者吾不忍於人也聞之令人惻然僕又嘗於津門市頭見有乞丐携女求售者詢之言家住灤州東鄉逃荒至此夫妻子母六人斃於路者四此皆實在情形目不忍覩耳不忍聞者也現在雖蒙津紳聨名具禀當事請效發棠而官賑緩不濟急且干戈擾攘更恐帑藏空虚不得不求義賑稍延殘喘夙仰樂善諸君子救災恤鄰施濟不倦隧此直東偏災猶蒙輸金周急矧兹大饉當必善有同心爰具寸箋代爲呼籲務乞仁囊共解指囷無讓乎前賢倘承慨助千金遵例當請夫旌奬餘慶見於古訓分文豈落虚空衆生仰望慈雲善旌卽期臨幸貴館樹德採風信孚海内謹撮大略乞賜登報代爲廣呼將伯或可指救哀鴻事屬善舉諒有道所樂成也以上皆來信語閱之殊堪涙下惟南中自去夏以來市面减色各處交來振欵甚屬寥寥現在和議將成轉機可望尙祈大善士慷慨輸將俾溝壑餘生重覩天日是誠敝館所九頓首而默禱者也 
此膏用龍涎香枷楠香上沉香配合各種靈奇之草六十四味製成乃戒烟最靈最妥最易之妙藥無論癮之大小但將此膏和入烟内照常裝吃容易進斗清香可愛至三天功效大見鼻中烟油去淨面轉紅色極至一月自然斷癮妙在戒後非但不思吃烟而且見烟反厭開胃健脾化痰止咳添精益腎驅邪除毒滋陰培水却病延年壯陽補子製煉之精藥料之眞爲别家所萬不能及倘不欲戒烟將膏少許和烟常吃癮不增大身體强健精神爽朗永無烟漏之患海内得此而除烟患者何止千萬人惟此種良方六合九州之内獨本堂得祖傳之異法不惜工本選珍貴之品秘製故能藥到癮除近有無業小人用僞藥冐允三香减價混售使購者玉石難分實堪痛恨外埠欲購本堂眞正靈藥最妥託上海友人否則信局亦可務須誠實可靠緣藥物關係性命近來假冐又多不得不登報聲明使有志戒烟者得以問津余深有厚望焉每兩收工本一元不折不扣函購信資自給○鋪分上海英大馬路石路口公興里内朝南石庫門便是 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[定員案訊結]  
　　英商履泰洋行控華商穗泰洋貨　王　綸儒定貨不出一案屢經公堂會訊早登前報昨晨係覆訊之期原被告齊　公堂履泰洋東申訴前情並還見証西人供稱穗泰增大合向履泰定購之粗布一千包當時眼見增大先出六十包繼出四十包另將餘存之四百包轉與湘記故湘記所出四百包亦不能算穗泰所出孫仍延律師小威金生到堂申辯因倩繙譯曹吉甫申稱湘記所出之貨却係穗泰所托蓋所付銀两穗泰可查明票根作証中西官謂旣係穗泰託出何以穗泰並無人同往而增大則反與湘記同去答稱實因穗泰中無人能操西　又因增大吃　故不令穗泰同往通刺據供與薩副領事一再互商謂此貨無論是否增大所出照憑據則穗泰之貨實未出過蓋穗泰並無出貨之憑據也遂判令前出之貨照每疋三两一錢五而論當存銀一千二百两在　泰再加定銀五百两總共尙存銀一千七百两再令穗泰貼償銀一千三百两了結貨歸履泰出售此後盈虧與穗泰無涉原被告均首肯案遂結 
[上海縣署瑣案]  
　　前者法公堂移送輪船積竊劉寳林桂得勝張文銀陳德元到縣前晚翁明府升坐花廳提訊劉供稱小的係鎭江人年二十二歲父親巳故母親在原籍開設客棧小的素操錢業桂於前年八月到棧住宿自稱土客至九月他往去年二月又來去年六月十九日忽患病共欠房飯資二十餘圓母親囑小的向索桂無以應將鋪蓋押去云至上海措錢母親囑小的跟來阿鄱陽輪船到埠暫寓萬安樓二十五日桂出外及回携手巾包内玉器三件交與小的小的不收陳係薙髮匠某日遇諸四馬路說是來訪表弟未遇卽與小的同至棧中旋與桂約至杭州售玉器小的因無食用復向桂索銀桂給眼鏡一副對時表一枚小的持至某處馬路質錢卽被包探獲往後得保出尋見陳桂扭解公堂張素不相識桂供稱小的年三十一歲丹陽縣人家有妻女父母巳故小的於光緒十一年在福建凱字營張統領處當差後因犯賭斥革其時積有銀三百餘两帶至上海賭輸凈盡明年二月至蘇州在竇統領處當差後又斥革回籍去年聞臺灣招勇因往從軍路過鎭江遇見竊賊數人卽與來往串同偷竊不記次數後偕劉來申六月二十五日見太古碼頭某輪船正在起貨客人皆八睡鄉因用剪刀撬開孫宦之箱竊取玉器二十七件到杭州先將鼻烟壺斑指等六件售得洋銀一百七十三圓回滬卽被包探拘案陳供稱小的亦鎭江人年三十八歲在籍開薙髮店表弟不肯習業私逃到滬因來此尋訪一日徜徉四馬路中適與林遇向談數語同至萬安樓住宿旋被包探解案張供稱小的亦鎭江人年三十二歲因無業可圖於六月二十五日至某輪船行竊見有一箱巳被桂撬開尙有餘物在内小的遂順手取玉器五件洋銀二十元旋將玉器售去明府詰贓物售於何處　支吾以對明府判令將桂笞責五百板張笞責三百板收押自新所再訊劉陳押候備文遞解回籍○竊取劉逢記棧内雞毛之夏星揚前經新閘巡防局拘護連棧夥倪阿二送縣翁明府訊供之下夏供稱雞毛由倪竊出售與小的由小的轉售與某行倪供稱棧主囑小的　賊致被賊懷恨誣攀明府著將倪開釋夏笞責枷號前日枷期巳滿捕役請示下明府飭當堂陳枷開釋諭以嗣後須攺過自新不得再犯 
[江西官報]  
　　二月十四日分發縣丞江忠修禀到係順天供事候補縣劉泰　豫章書院散題收卷委署廣昌縣王志勳病故繳委以正任萍鄉縣顧家相署理○十五日指分知府任貴　禀到係湖南甲戌榦林候補縣張善鐸禀謝酌委釐卡行知黄傳義加一級紀錄二次朱兆麟嚴祀彭張瓊張紹箕甄官保吳寳鎔邱承榮劉　培朱　勳俱銷辦禮樂局署兼賢梅並司張日成卸事冋周淮清由清江催墊欵回廖國楨回湘東釐卡委署萬安典史潘怡無力赴任以潘常經署理○十七日補用道丁葆元督辦惠民門防城事務江蘇候補道朱麟成由天津聞訃丁母憂來江知縣鄧祥霖解餉北上○十八日候補　聨震禀謝視嘏奬勵行知南昌同知蔡世俊插委州縣一次通判胡先　勞績一次俱隊同觀嘏行知　補縣周衍祜往豐城應衷往永縣泰和俱催漕折陸垣往九江公幹張善鐸提前拔妥一次陳善垣解地丁銀淮京道庫李樹森由贑州　貲回周淮清王錫　俱銷辦南昌保　○二十日山東補用道梅啓熙往豐城探視同知縣恩喜由金陵解餉回南昌新建二縣俱帮辦籌餉局知州邱承業記功一次從九姚光運拔委一次署吳城主簿劉祖培　委赴任署袁州都司李樹查卸事回○二十二日准補安仁縣丞張承祖由京回禀謝保舉海運以知縣在任補用並加五品銜○二十三日候補縣盧鍾　往新溢勢縣催漕折毛文源　辦許灣卡回聞訃丁父憂縣丞　蔭堂由袁州候差回府經余廷珍拔委一次 
[邗江官報]  
　　十　日張鹺尹承業委角南京餉銀起程○十七日鄭　尹清瑞委新城查騐差○十八日馬鹺尹長源由金陵回銷解餉差○十九日運轅傳經知大巡　形詩等十一員遵章考試○二十日丁分轉士年由通泰來揚公幹瞿鹺尹鴻勛回十二圩差次施鹺尹振瀛辭赴順清河卡 
[滬北鐵馬路廣益差堂二月份月捐清單]  
　　唐茂枝洋六元陳善亭洋五元戴耘菜洋四元戴綏之李光琴各洋三元朱保珊責佐卿譚幹臣徐棣山南順記和昌成六户各洋二元一層　莊源大各洋一元二角唐峨峯談任之何瑞棠徐俊良錦章源利太何植園福昌新順記復泰陳望生韓山嚷談任之張金和鳴昌傳晉友老怡生金松某柳鶴亭周蓮塘吳仁翁廿一户各洋一元信記正二月洋一元天成洋六角萬有全梁煥南李珊記宏生隆昇天益恆來源可熾順方采章九户各洋五角青浦閣恆升費有記三户各洋四角九和何恆昌允章升和啓泰　茂錦章恆泰王敦本福來施德豐謙益祥萃源十三户各洋三角榻勝祥五雲日昇樓三元同慶樓生大恆生翁愼記恆源永純泰莊瑞芝書屋林曹德大麟　堂談夏錫昌楊勝　十三户各洋二角范恆甫鄭西堂各洋一角源通源　潤各錢一千八百文存濟堂錢一千五層樓錢八百文源興鼎元長年各錢二千六百沈裕春洽記正二月各錢六百文介福嘉綸九章裕盛和壽康延康晉和餘大愼餘惠泰元甡元茂衍大厚康永豐存德利亨恊昇宏元寳和泰源鴻順彚康宏大正大承裕寳順升大廿八户各錢六百文同昌泰可熾各錢五百文四海昇平　愼餘堂各錢四百文春　宏章泰周同太大章晋昌咸章亦新園七户各錢三百文麟慶堂談金合順恆生義鴻運樓通裕一壺春廣盛元利義成祝源昌十户二百文永愼萬興恊成祥各錢一百文以上共收洋七十元零四角錢三十四千八百文又附英法美三界二月份各善士一文願捐共收洋十八元三角五分錢廿八千二百五十六文煩登報章以誌徽信 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年三月十九日京報全錄]  
　　宮門抄○諭旨一道錄前○護湘撫王奏添練各營勇丁數目成軍日期摺○粤督李奏委習代　州縣各缺片○又奏罰　　縣片○又奏委署知縣片○步軍統領奏請將步軍校議處片○粤督李奏揀補知州指○習江督張奏飭司道府回任片○湘撫　奏　員回京當差緣由片○護湘撫王奏補募勇丁成軍日期片○三月十九日　　縣人　欽天監廂藍旂值日撫引見○　王等假滿請安並謝賜祭恩○立山阿克東阿各假滿請安○阿公致祭明陵　　　　　○熽貝子請假二十日○召見軍機　岡榮祿○○護理湖南巡撫升任安徽布政便臣王亷跪奏爲添練慶字副　營　　領親兵及補足正中左两營勇丁各數目先後成軍日期恭摺仰祈聖鑒事竊臣於光緒二十年十二月欽奉電旨張之洞電奏擬募勇六營駐岳州訓練以備征調並請飭湖南於部章捐借項下籌措餉需如有不敷由户部撥給均著照所請户部知道欽批欽通咨行到臣當因湘省庫欵奇絀局無槍械添勇無憑訓練以慶字原有三營添募副中左右三營並另募親兵三百名及補足正中　两營勇丁二百五十名聲明俟　軍加募備用之勇丁二千零五十名成軍日起支發餉項會同督臣奏明在案嗣准提臣婁雲慶咨　　慶字三營勇丁一千一百　　名現補募勇丁二百五十名共成一千五百名作爲正中正左正右三營又添募勇丁一千五百名作　副中副左副右三營又添募結領親兵三百名共計新募勇丁二千零五十名合之原有勇丁一千二百五十名總共六營勇丁三千名親兵一營三百名設分　　　每員統帶三營設營務處一員兼帶親兵一營其餘百長什長勇夫均照湘軍章程設立現補募正營勇丁二百五十名於十一月初日成軍添募副營勇二千五百名及統領新親兵三百名於十一月十六日成軍分駐岳州常德一帶聽候調遣其薪糧公費項暫照照省防餉數目支發一俟奉調起程之日再行照章支領行糧以歸核實兹據善後報銷總愕司道具詳前來臣覆核無異所有慶字營添募勇丁二千零五十名先後成軍日期暫支防餉緣由除咨户部兵部立案外謹會同兼護湖廣總督臣譚繼洵恭摺具陳伏乞皇上聖鑒謹奏奉硃批該部知道欽此○○李瀚章片再准部咨疏通正途案内嗣後各省州縣缺出令將輪委班次并出缺日期每屆三月奏報等因自應遵照辦理兹光緒二十年夏委分出有署惠來縣知縣温樹棻另有差委　缺以候補知縣申顯曾署理又　平縣知縣錢瑩請咨晉京遺缺以卽用知縣蔡鎭署理又三氷縣知縣孫汝源因案撤任遺缺以選侵佛岡直隸同知劉思謙署理又　源縣知縣劉秉奎代理曲江縣知縣遺缺以候補知縣彭驄孫代理又鶴山縣知縣梁肇榮聞訃丁母憂遺缺以試用同知劉沈署理以上五缺俱係挨委簡缺例應按班輪委因各該縣地方緊要酌委申顯曾等署理代理均不人班次　　計算又長樂縣知縣蔣鴻慶　署潮陽縣知縣遺缺輪用本途班以拔貢試用知縣杜鹿鳴署理據廣東布政使覺羅成允列册詳請具奏前來兼署撫臣李瀚章未及具奏　事移交到卢除册送部外臣等謹附片具陳伏乞聖鑒謹奏奉硃批吏部知道欽此○○李瀚章片再查　文館章程内開廣東同文館繙譯官當差得力三年期滿如鄉試中式奏請以知縣用者取具同鄉京官印結赴部呈請註册分發籖掣洋務省分試用照截取舉人分發和縣之例試用二年照例甄别留省遇有升調所遺之缺俟截取舉人分發知縣補用一人後用繙譯分發知縣一人又准部咨嗣後毋論何項出身凡係補缺應行具題者試用期滿由該督撫詳加甄别尊摺具奏各等因咨行遵照在案兹查同文館繙譯分發試用知縣樊淙漢軍正白旗連秀佐飿下人廣州駐防由廣東同文館繙譯生員保准以縣丞用鄉試中式繙譯舉人後復因當差尤爲出力保准以知縣用遵新海防例捐指廣東歸原保班補用光緒十八年十月初五日限内到省試用己滿二年例應甄别據藩臬两司詳加察看具詳請奏前來臣覆加察核該員樊淙明練穩妥才具優長堪膺民社臣謹附片具陳伏乞聖鑒再两廣總督係臣本任毋庸會銜合併陳明謹奏奉硃批吏部知道欽此○○李瀚章片再署康安縣知縣章元烽另有差委所遺東安縣知縣篆務應行委員接署查有卸署高要縣知縣魏邦翰老成穩練吏治明悉堪以署理該員任内並無盗刦巳起四叅之案據藩臬两司會詳前來除檄飭遵照外臣謹循例附片具陳再两廣總督係臣本任毋庸會銜合併　明伏乞隔鑒謹奏奉硃批吏部知道欽此○○步軍統領衙門片再查奴才衙門所屬之步軍校等官均應在廳值班督飭　　兵弁巡查地面緝捕盜賊不准稍有空悞兹查有步軍校福珠哩本月初四日在廳值班空悞且該員曾有記叅之案此次仍不　愧奮竭敢復行空悞實屬差務疎懈若不據實叅辦珠不足以儆交尤相應請旨將正黄旗蒙古步軍校福珠哩交部議處以示懲　爲此附片謹奏請旨奉旨巳錄○○太子少保頭品頂戴两廣總督兼署廣東巡撫臣李瀚章跪奏爲遵照部咨另行揀員情補知州恭摺仰祈聖鑒事竊照准補德慶州知州王清傑病故所遺選缺先經扣留以候補班前知州唐镜沅請補嗣准部駁以　省　故休致知州一項此缺查有候補知州合例人員所請以候補班前知州唐鏡沅補授德慶州知州之處應毋庸議行令按限更補等因臣查定例知州如係奉旨命往或督撫題明留於該省候補並試用人員因軍營出力保奏歸候補班補用者均無論應題應調應選之缺令該督撫酌量才具擇其人地相宜者悉准補用如係告病病故休致所遺選缺應先儘候補班前酌補一人次將候補正班酌補一人遇應用候補時先儘科甲出身人員如科甲出身人員不合例或人地不宜應令詳細聲明方准以别項出身候補人員請補又准部咨行鄭工新例銓補章程内開知州告病病故休致無論何項所出留補選缺除補原缺截缺卽用廻避卽用新選新補留省另補人員不計外無論何項到班仍以五缺計算以五缺爲一週又准部咨行新海防例銓補章程内開所有遵照新海防例報捐人員自應仍照鄭工事例跟接次數卯數分别掣簽按班銓補各等因前出德慶州知州缺巳用候補班前補用知州王清傑准補今德慶州知州缺按班輪用鄭工及新海防遇缺先海防先海防卽舊例銀捐遇缺先銀捐遇缺均無人過班接用各項係候補正班到班侀應先儘補用之科甲出身知州亦無人應用别項出身候補人員酌補兹會選有在任候補知州從化縣知縣程錦文年四十八歲安徽歙縣人由　生考選癸酉科拔貢朝考第二等第三名以知縣分發試用簽掣廣東光緒元年二月二十四日到省五年在陜西賑捐局捐同知衙十二年籌濟滇桂餉械出力保准俟補缺後以知州留省補用題署從化縣知縣缺光緒十八年十月初一日到任該員係曾任實缺知縣人員照例毋庸甄别復查該員老成精細吏治諳練以之補授德慶州知州洵堪勝任與例亦屬相符據藩臬两司會詳前來相應請旨准以在任候補知州從化縣知縣程錦文補授德慶州知州缺如蒙俞允俟部覆到日照例給咨送部引見所遺從化縣知縣缺粤省現有應補人員應請扣留在外俟接准部覆選員請補臣謹恭摺具奏伏乞皇上聖鑒訓示再两廣總督係臣本任毋庸曾銜又粤東省補缺例限九十日此缺准部咨駁係坐光緒二十年九月二十八日行文按照限減半計至十一月十二日接到應以　日起限辦理今在限内另選請補並無遲逾合併陳明謹奏奉硃批吏部議奏欽此○○張之洞片再江寗布政使瑞璋前因　旨進京祝嘏現巳回省應卽飭令回任署藩司鹽巡道胡家楨署鹽巡道江寗府知府李廷簫應飭各回本任以專責成除分檄飭遵外謹會同江蘇巡撫臣奎俟附片具奏伏乞聖鑒謹奏奉硃批知道了欽此○○吳大澂片再臣上年奏調翰林院編修王同愈内閣中書翁綬琪户部主事晏安瀾來習差委除翁绶琪業經給咨進京會試外王同愈晏安瀾二員卽隨臣進京咨回原衙門當差謹附片奏明伏乞聖鑒謹奏奉硃批知道了欽此○○王廉片再撫臣吳大澂帶勇北上抽調湘省防軍親軍正右營勇丁五百名隨往業　招寡親軍新右營勇丁四百名塡防並將成軍日期及應補募一百名歸足五百名以符正右營原額經臣奏報在案查補募親軍　右營後哨勇丁一百名巳於十一月初一日成軍歸併駐紥益陽寍鄉一帶以重防地兹據湖南善後報銷總局司道具詳前來臣　核無異除咨户部兵部立案外謹會同兼護湖廣總督臣譚繼洵附片具奏伏乞聖鑒謹奏奉硃批該部知道欽此 
 
 

Page 13

 
 
[光緒二十一年三月二十日京報全錄]  
　　宮門抄○諭旨五道錄前○粤督李奏揀員請補遊擊摺○又奏請將千總俟補缺後再照所保官階序補片○閩督譚奏解甘肅新餉三成銀两摺○浙撫廖奏請奬海運出力人員摺○署江督張奏穂辦勇丁滋事片○陜撫鹿奏懲辦盜匪片○陜督楊奏飭鎭協赴任片○三月二十日兵部太常寺太僕寺八旗两翼值日無引見○奕功稽察中左門覆　○奈曼王續假十五日○召見軍機两克丹陳學棻○閱卷大臣派出麟中堂翁同龢徐郙廖壽恒李端棻徐樹銘○○太子少保頭品頂戴两廣總督臣李瀚章跪奏爲揀員請補遊擊以實營伍恭摺仲祈聖鑒事竊照廣東潮州鎭左營遊擊李鵬革職遺缺前准兵部咨係陸路部推之缺應用儘先人員旣據扣留應令照章迅揀合例人員請補等因當經臣會同前廣東陸路提督臣唐仁廉奏請以督標儘先補用遊擊方沿補授兹據兵部議覆方沿儘先名次在後請補之缺距該員原籍在五百里以内照章不准聲叙請補似難議准其廣東潮州鎭左營遊擊員缺應令另揀合例人員請補以符定章光緒二十年九月十二日奏奉旨依議欽此等因咨行前來查定例各省題調武職各缺如因員缺緊要人地相需將不合例人員保奏應於摺内聲明請旨交部核覆恭候欽定等語兹會同署廣東陸路提督臣張春發在於陸路儘先遊擊班内逐一遴選非才欠開展卽人地未宜應升豫保两班亦無合例可補人員自應過班以揀發人員抵補查有補用遊擊廣州恊左營都司杜金衢年五十一歲山東沂州府蘭山縣人由武童剿匪出力遞保花翎儘先部司准補今職光緒十三年六月初五日接劄因獲盜杜亞林等出力案内保奏請以遊擊補用光緒十年八月二十五日奉　旨依議欽此又於剿辦歸善縣屬稔山會匪出力案内保奏請俟補遊擊後以叅將補用光緒十七年五月初五日奉旨依議欽此復於剿辦揚江廳屬大紅山會匪出力案内保奏請加副將銜光緒十九年五月二十一日奉旨依議欽此咨送履歴經部覆准註册序補該員上强才裕辦事勤能於營伍　方均能認眞整頓並無在外省軍營叅革朦保情弊以之補授潮州鎭左營遊擊洵堪勝任雖歸揀發班次與例稍有未符惟儘先預保應升各班内人員均不合請補現當辦理海防之際自應爲地擇人未便稍涉拘泥謹隨摺聲明合無仰懇天恩俯准以杜金衢補授潮州鎭左營遊擊俾營伍操防均資裨益如蒙俞允俟部覆到日給咨送部引見以符定制謹會同署廣東陸路提督日張春發恭摺具陳伏祈皇上聖鑒勅部核覆施行謹奏奉硃批兵部議奏欽此○○李瀚章片再北洋海軍提標千總花翎儘先遊擊朱廣勝前經咨請開缺調粤差委歸廣東按章挿補兹准直隷督臣李鴻章咨准兵部咨稱該千總調赴廣東應由两廣總督奏明留省後酌補千總再按所保官階序補等因咨行前來伏查朱廣勝係實缺千總花翎儘先遊擊開缺調赴廣東應俟遇有廣東外海水師千總相當缺出酌量拔補俟補千總後再按所保官階序補以免向隅除咨部外謹會同廣　水師提督臣鄭紹忠附片陳明伏乞聖鑒勅部註册施行謹奏奉硃批兵部知道欽此○○閩浙總督兼署福州將軍閩海關稅務調補四川總督臣譚鍾麟跪奏爲籌解光緒二十一年分甘肅新餉三成銀两恭摺仰祈聖鑒事竊臣承准軍機大臣字寄光緒二十年八月二十三日奉上諭户部奏籌撥甘肅新餉一摺甘肅關内外各軍餉銀關繫緊要現經該部將光緒二十一年新餉指撥閩海關銀二十萬两請飭依限報解等因欽此並准户部抄奏咨行遵照前來伏思甘肅新餉關繫緊要所有限解二十年十二月底止三成銀两亟應設法籌角兹就現徵洋稅洋藥洋厘項下先行籌集銀六萬两援案愼具文批給交號商恊同慶承領定於十二月二十一日由省起程解赴甘肅藩庫兌收除分咨查照外謹繕摺具陳伏乞皇上聖鑒謹奏奉硃批户部知道欽此○○頭品頂戴浙江巡撫臣廖壽豐跪奏爲海運完竣查明尤爲出力官員書吏援案懇恩分别奬叙恭摺仰祈聖鋻事竊查浙江省杭州嘉興湖州三府屬漕糧攺由海運每屆事竣歴將辦理出力之委員書吏曁商船牙埠人等擇尤請奬各在案兹據糧道鄭嵩齡會同布政使趙舒翹查明光緒二十年起運十九年冬漕尤爲出力官員書吏詳請奏奬前來臣查光緒二十年起運十九年分漕米由海運津逕交通壩經護理糧道郭武昌督率各局員悉心經理一律交兌完竣米數顆粒無虧米色悉皆乾潔辦理尙屬妥速此外在事各委員書吏或綜稽運務籌釐精詳或派船騐兌晝夜辛勤或歴涉重洋備嘗艱苦不無微勞足錄又杭州嘉興湖州三府地方各官將應徵漕米首先全完似應將該府縣等一併量予奬叙用照激勵謹將辦理海運漕糧尤爲出力之官員書吏酌擬奬叙繕具清單恭呈御覽合無仰懇天恩俯准一併給奬以昭激勸除飭取各該員履歴造册咨部查核外理合恭摺陳請伏乞皇上聖鑒謹奏奉硃批該部議奏單併發欽此○○張之洞片再臣前因江南防務緊要電奏飭調廣東記名總兵借補廣州協副將李先義選募粤勇廣義軍六營奉旨允准在案請軍於上年十二月到江南後令其扼劄鎭江兹據該統領李先義禀稱副中營勇丁於本年正月初二日私至鎭江西門外吸食洋烟與糧船水手口角互毆悞將蚊帳撦落烟燈火燃焚去茅棚二十餘間適常鎭道經過飭將滋事勇丁二名發交丹徒縣主簿收候查訊乃同行餘勇輒以兵勇有事應發交本營管帶官查辦今交主簿收押又非地方官衙門因赴主簿寓所吵嚷籲求釋放等情禀請核辦前來臣查各該勇丁私離營伍吸烟互毆以致焚燒茅棚經官彈壓復敢因未交本營管帶官查辦吵嚷籲放殊干紀律該營官約束不羅咎有應得除嚴飭李先義查明滋事及隨和各勇丁訊明禀請按照軍律懲辦併將該營官撤差遴員接帶被燒茅棚飭令資恤外相應請旨將該營官廣東陸路提標守備張武卽行革職以示懲儆而肅戎行至李先義有統率之責亦難辭咎惟勇丁滋事之日該統領因自粤來初到鎭江特來江寗面商一切適於到省次日遽有此事實非意料所及情有可原應請免其置議理合附片具陳伏祈聖鑒謹奏奉硃批另有旨欽此○○鹿傳霖片再陜西省前因盜風日熾經各前撫臣會同督臣奏請於部議會匪土匪馬賊　勇等項之外將情罪重大各犯就地正法彚案奏報奉旨允准欽遵咨行遵辦在案兹查光緒二十年冬季分據鄜州禀獲盜犯胡富生鄧春山陳維新三犯訊據胡富生供認於二十年三月初七日晚聽從在逃之易春山糾邀現獲之鄧春山等及逃犯吳青山等一共六人分持刀棒踏門入室强刦孔照鏡家銀錢衣物該犯八室搜贓拒戳事主受傷鄧春山供認聽從在外把風接贓陳維新供認聽糾行刦中途畏懼先逃事後分受贓物又據渭南縣禀獲盜犯吳善兒張桃兒李喜兒鄭叚盛四犯訊據吳善兒張桃兒李喜兒等供認於光緒十九年十二月初五日晚聽從逸盜王老五糾約逃犯劉登科首夥六人分執刀械油捻推門入室搶刦孫清盛炭廠銀錢衣物該三犯均係隨同上盜入室搜贓鄭叚盛供認聽糾同往中途畏懼不行事後並未分贓各等情由該州縣等先後禀報隨經批委延安府知府馬紹訓西安府知府文啓分别提犯覆訊供情俱各相符照章議擬請示前來臣查該犯胡富生鄧春山吳善兒張桃兒季喜兒五犯均係聽紏行刦或入室搜贓拒捕或在外把風接贓俱屬同惡相濟厥罪維均以上共犯五名臣巳與督臣照章批飭一併就地正法以昭炯戒惟該犯等恭逢光緒二十年八月十六日恩詔事犯均在二十年正月初一日以前從寛均免梟示衆餘犯陳維新　　行刦中途畏懼先逃事後分贓罪應擬流巳飭該州照章鎖繫巨石期滿察看情形分别辦理鄭叚盛聽紏同往臨時畏懼不行事後亦未分贓罪應擬杖事在赦前核其情罪係在准免之列所得杖罪應准援免飭縣遞籍交保管束逸盜易春山等分飭嚴緝務獲另　所有光緒二十年冬季分情重匪黨照章懲辦綠由謹會同陜甘總督臣楊昌濬附片具陳伏乞聖鑒謹奏奉硃批刑部知道欽此　○○楊昌濬片再新授甘肅肅州鎭總兵田在田到省應卽飭赴本任現署該鎭總兵金塔愶副將劉仁和亦應飭回副將本任各專責成除分飭遵照外謹附片陳明伏乞聖鑒謹奏奉硃批知道了欽此 
 
 

Page 14

 
 
[光緒二十一年三月二十一日京報全錄]  
　　宮門抄○諭旨三道錄前○缺單○署臺撫唐奏旂后砲臺火藥天褀請將管轄營員分别議處摺○兼護湖督譚奏添募防營並攺營名先後更調緣由摺○粤督李奏甄别各員片○又奏懲辦會匪保奬出力各員摺○晉撫　奏甄别知縣片○三月二十一日刑部都察院大理寺侍衞處值日無引見○前安徽總兵郭寳昌到京請安○阿公續假十日○巴克坦布續假十日○召見軍機郭寳昌○光緒二十一年三月分缺單主事吏部稽勳司崔澄寰呈請分發知州廣西永寍龔嘉相修墓知縣山西定襄韓克　近慶東英德凌文故府檢校江蘇江寍王榮奎故典史四川灌縣吳譽青近鹽亭趙瑋捐升○○頭品頂戴署理福建臺灣巡撫布政便臣唐景崧跪奏爲旂后砲臺火藥失愼請將管轄營員分别議處恭摺仰祈聖鑒事竊據臺灣鎭道電稱光緒二十一年正月初七日鳳山縣屬之旗后南岸砲臺外間兵房有火藥失愼燒燬兵房槍械傷斃人命情事當經檄飭該管官先行撤差聽候叅辦一面據實查復去後兹准臺灣鎭總兵萬國本復稱該處砲臺係鎭海前軍右營哨官黄藻文駐防此次緣該營統帶官副將萬國標另統之鳳旗屯軍裁撤繳到洋槍餘藥暫存該砲臺外間兵房交哨官黄藻文看守正擬入庫忽然火起萬國標在大坪營次遥　馳往救護不及計烘燃操賸餘藥二百八十二斤燒燬兵房八間損壞四間燬壞各色洋槍一百五十三桿轟斃勇丁七名傷亡勇丁二十一名民人两名該哨官黄藻文登時身亡其餘帶傷勇丁民人十八名此外砲位子彈樂庫相隔較遠均無損傷其如何失事緣由因在事者同時斃命無從查詢等因前來臣查火藥關重現當辦防之際砲臺鄰近尤宜格外愼護經臣三令五申豈容稍事疎虞除專管之哨官黄藻文業巳身亡毋庸置議外巳撤統帶鎭海前軍右營營官两江補用副將萬國標於繳到軍裝並不卽時收庫以致烯烘燒燬兵房傷斃多命若僅予查照兼轄官議處似不足以蔽辜相應請旨卽行革職並勒令賠修被燬兵房所有傷斃勇丁民人一律責其捐卹節制該營之記名提督臺灣鎭總兵萬國本鎭海前軍右營幫帶官藍翎儘先補用守備盛學科未能先事董戒亦難辭咎並請交部照例分别議處以示懲儆理合會同四川總督閩浙總督臣譚鍾麟恭摺具陳伏乞皇上聖鑒訓示謹奏奉硃批著照所請該部知道欽此○○頭品頂戴兼護湖廣總督湖北巡撫臣譚繼洵跪奏爲湖北省添募防營委員管帶銜名並攺營名先後更調緣由恭摺仰祈聖鑒事竊前准兵部咨於光緒十五年十月二十日奉上諭各省防營如有更換管帶員弁或移紥地處著隨時奏聞等因欽此歴經欽遵辦理在案臣前因錢字正伍營鳳字馬隊三營奉調北上祗募補鎭防三營馬隊二百名防營尙嫌單薄電奏添募六營並備征調餉項由湖北省捐助項下籌給奉旨著照所請辦理欽此欽遵當經派員赴湘分投招募挑選精壯管帶來卾又遊擊蔣聲耀管帶之鎭防中營一營准署两江督臣張之洞調赴江南又派員赴湘募補現巳陸續到防共計新招六營募補一營並副將田其述原帶之鎭防北營一營共八營以五營名爲鎭南營委記名提督李考祥統領兼帶中營記名總兵王春發管帶前營記名總兵周雲吉管帶左營記名提督張復良管帶右營儘先副將田其述管帶後營以三營爲名武剛營委候補知府王耀鑾統領兼帶有營記名提督陳建厚管帶中營記名提督王得勝管帶左營其遊擊金明亮原帶之鎭防南營一營漢口鎭華洋雜處謠議紛紜原派升字中左两營不敷分布金明亮在漢年　熟悉交涉情形卽飭該營調防漢鎭攺名漢防營統帶總兵俞厚安經張之洞電調卸差攺派辦理漢口緝匪事宜候補道李謙兼轄俾資得力又俞厚安所統升字中左两營飭調記名提督周得勝統帶所遺鼎字營原派提督張仲春接帶以提督　俊鳳接帶荆江水師前營張仲春又經張之洞調赴江南攺委總兵謝榮勝管帶鼎字營升字右營官遊擊朱鎭鳴病故飭調遊擊劉水金接帶所有田家鎭砲臺先因工程緊要暫調統領武勝全軍記名總兵常遠藻兼帶之武勝中營並遊擊歐楊榮章管帶之武勝前營前往駐紥與副將田其述管帶一營督率營勇併工修築俟台成後將砲位如法安設以固江防目下赴湘新募營勇一律到齊巳派提督李考祥統領鎭南中前左右後五營赴田家鎭扼要匀紥以補錢字正五營駐防地叚並接修砲臺仍將武勝中營两營調回省城武勝門外駐紥並將武剛中左右三營屯紥省城文昌門外原紥防營舊壘飭令認眞訓練俟技藝精熟隨時派往要隘各處分巡彈壓並可豫備徵調候補副將錢永林所招馬隊原奏二百名臣另片奏明添募百名共三百人名爲永清營業巳飭令迅速募勇俟口馬購齊卽可成軍所有添募防營委員管帶銜名並攺營名先後更調緣由除咨部外謹恭摺具陳伏祈皇上聖鑒再湖北巡撫係臣本任毋庸會銜合併陳明謹奏奉硃批該部知道欽此○○李潮章片再捐納試用知府同知知縣等官到省一年期滿例應分别考察面試甄别具奏歴經遵辦在案兹查有新海防試用知府張文翰練達精詳吏治明習新海防試用同知汪鴻年年力富强明白吏治新海防試用知縣黄象奎吏治講求人亦穩妥均經詳加考察分别照章考試堪以各按本班序補據藩臬两司具詳前來除將各該員詳細履歴開單咨明吏部外理合附片具陳再两廣總督係臣本任毋庸會銜合併聲明伏祈聖鑒謹奏奉硃批吏部知道欽此○○太子少保頭品頂戴两廣總督臣李瀚章跪奏爲拿獲會匪首夥各犯訊明懲辦籲懇天恩准保出力員弁恭摺具陳仰祈聖鑒事竊查瓊州府臨高縣與儋州澄邁接壤之處向有客民聚居老客尙知守分新客往往爲非自光緒十二三年調兵剿撫以後雖不致强梁如昔而伏莽潛滋在所難免臣嚴飭該管道府州縣及標管防軍認眞查拿不准少懈據臨高縣知縣張廷查有會匪潛匿禀經飭派瓊軍哨弁儘先守備周繼昌會縣拿辦惟該匪等蹤跡詭秘誘脅良民頗多旣未便用兵圍捕致令玉石俱　尤不可驚之便逃轉致吞舟漏網該文武等設法密訪輾轉諮詢始確知其姓名居址購綫指引出其不意分投掩捕先後拿獲拜會首匪王德賢卽王德顯一名及有名目之夥匪林發利卽林發棣黎雷文符大還李老吉林大羣等五名起獲大飄布三張曁會中　記並小飄布板片等件訊據該匪等供認結拜兄弟會又名老洪會創香主先生大哥二哥三哥等外目初以王雷武爲香主未幾身故王德賢卽爲香主林發利等各稱先生大哥等名目散放飄布紏人入會有簡錫岡等聽紏結拜現不知逃往何處各等情查閱所獲大飄布内有周流天下招集英雄不得攔阻字句並妄稱天運年號除林大羣於訊供後病故外經臣核明批飭將首夥五犯就地正法以昭烔戒一面飭縣出示曉諭凡被誘脅入會者繳飄免究有飄不繳卽是甘心從賊定行拿辦共繳出飄布一百二十餘件均係被匪脅從别無劣跡一併免其追問以靖人心仍嚴拿簡錫岡等務期弋獲並隨時彈壓訪查以弭後患據雷瓊道楊文駿禀請具奏將出力員弁請奬前來臣查遷瓊客民半無恒産孶生日衆良莠不齊而又近接黎山易於勾結實爲地方隱患曾經調兵剿辦甫逾數年該匪王德賢等竟敢拜會放飄創立名目並敢編造年號悖逆情形實堪髮指知縣張延哨弁周繼昌等乘其初起不動聲色拿獲首夥要犯六名解散脅從以安反側辦理甚合機宜查吏部奏定章程拿獲開堂立會首要匪犯一名之案准照異常勞續請奬文武併計不得過二員此案拿獲立會首夥匪犯六名可否仰懇天恩俯准照章擇尤請奬出自逾格鴻慈所有拿獲會匪訊明懲辦並懇奬保出力員弁各緣由理合繕摺具陳伏祈皇上聖鑒訓示再廣東巡撫係臣兼署毋庸會銜合併陳明謹奏奉硃批著准其擇尤酌保數員毋許冐濫欽此○○張煦片再定例道府州縣試用人員應於到省一年後由該督撫詳加察看嚴行甄别等因歴經遵照辦理在案兹查有截取進士試用知縣來維禮自光緒二十年正月十五日到省之日起扣至二十一年正月十五日一年期滿例應甄别據藩臬两司詳請具奏前來臣查該員來維禮沈細安詳考以律例尙能通曉堪以留省照例補用除履歴咨送吏部外謹附片具陳伏乞聖鑒謹奏奉硃批吏部知道欽此 
 
