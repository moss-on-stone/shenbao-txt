# 1900 - 246 - 4909843

 

Page 1

 
 
[勸募救濟兵災捐欵] [  申報館協振所謹啓]  
　　拳匪作亂兵燹慘遭几我南人之作客京津者瑣尾流離苦難言狀滬上諸善士不忍坐視創爲救濟善會其宗旨與泰西紅十字會相同併資送遇難之人遄回故里此眞莫大陰功也敝協振所辱承諉唾勸募捐資如有義士仁人慨發慈悲傾囊以佽者不拘多寡同是善緣請及早擲交申報館帳房以便彚齊解往欲知　永請觀報後排日所登小啓及章程肅此布陳伏維德鑒 
[維新逆會黨解]  
　　維新甚美事也逆黨王法所必誅者也二者不相合而適相反今於維新之人而指爲逆黨於逆黨之上而冠以維新豈非古今未有之奇文欲索解人而不得者哉執筆人曰解之誠不難獨未見駐金陵英領事孫君照會兩江總督南洋通商大臣劉峴帥之公牘乎本月十有三日本報曾登峴帥告示略謂現准駐寍英領事孫照會内開近有維新黨匪遍黏揭帖載係洋人起意欲倡首起事主使散票招攬入會以期乘機響應查義和哥老大刀小刀白蓮維新等逆會黨實爲我國所痛恨詎甘與其爲伍除在租界及各輪船嚴密查拿一有所獲卽送地方官懲辦外合請出示曉諭等因夫維新會黨創自康梁諸逆平日大言不怍侈談舍舊謀新藉保國保皇哄動愚無知識者歛錢入已陰蓄異謀倚外人爲護身符以海外爲逋逃藪夫外人豈不知順逆而甘爲庇護使之釀就奸謀哉特以泰西有容留國事犯之條是以暫許存身得免慘攖斧鑕耳乃其黨不明事理以爲外人旣已爲之卵翼卽使事機决裂終不致於家破身亡於是如蟻附羶如蠅逐臭膠膠擾擾愈聚愈多適逢拳匪鴟張於京津各省封疆大臣昕夕焦勞不遑措意於此若輩遂自以爲機緣湊合益復忌憚全無甚至稱南洋各埠爲糧臺目上海租界爲總營務處嘯聚羣醜窟宅漢皋遍布黨徒勾結哥匪票匪約期起事戕官據城至是而外人咸知康梁諸人實有擾亂中國之心萬不能曲爲庇護遂不待華官查禁先在租界及輪船等處嚴密查拿噫吁嘻康梁之恃以惑衆騙錢者惟此維新二字其能使外人誤信者亦不外乎侈語維新今外人不但明知其非有志維新且更與義和哥老大刀小刀白蓮同目之爲逆會黨試問若輩尚能别營狡兎之窟乎而猶得以維新二字到處惑衆騙錢乎亦終見其身罹法網而已矣或曰外人旣指維新會中人爲逆黨恐人皆欲避逆黨名目而此後將不敢篤志維新奈若何曰是無足慮夫中國何嘗一日忘維新哉中國之講維新者首推曾文正次則左文襄當夫同治初年赭宼甫殄盈廷執政咸昧於泰西一切事宜每有齟齬卽遭凌侮於是文正在滬上創開廣方言館招集聦頴子弟從事於泰西文字語言旋復擇尤資送出洋就彼國大書院肆業使兵刑政教得漸了然於胸中用能樽俎折衝曲當事理文襄則謂禦侮之道首重海軍欲整海軍非得巨艦不可爰就　中奏綬船政局鷄工製造用以興起海軍凡此偉烈豐功悉係維新之嚋矢此外若通電報行輪船練洋操鑄槍械創郵政設海關築鐵路以駛火車興礦務以　地利日新之象炳如煥如爲問康梁曾爲之乎而何患逆黨旣除新機卽因之而阻乎且康梁不特不能行新政愚以爲新政反阻於康梁回溯戊戌春夏之交我皇上鋭意振興事事從新整頓迨二逆陰謀敗露皇太后臨朝訓政百度逐漸更張諸臣懲羹吹虀不敢以新法塵懿聽然則康梁卽無此次糾黨謀亂之事而其罪已不容誅更何怪外人恨之甚深與義和哥老大刀小刀白蓮同謂爲逆會之黨哉寄語黨中人尚其及早回頭毋再見憎於外人致天壤閒無容身之處也 
[英人意見]  
　　日本東京某日報登倫敦來電云西歷八月三十日卽華歷本月初六日英國執政大臣餓洛獨之苦及捕鐵磨立二氏對衆演說曰我英所要求中國者無他惟責償軍費保全貿易之道二者而已特不知果由衷之言否 
[美國興師]  
　　日本長崎來電云東歷八月三十一日卽華歷本月初七日有美國運船名米獨者由華盛頓載兵士一千零九十二人道出長崎分往大沽及馬尼拉二處聞本日又有步兵三百餘名乘伊痕利矮那運船前往大沽與各國聨軍會合 
[德使窆儀]  
　　日本東京某日報云德國駐京使臣男爵開之託立路氏突被拳匪戕害旋擇吉東歷八月十八日卽華歷七月二十四日下窆日本駐京使臣西氏陸軍第五師團統將山口氏少將塚本福島二氏及使館諸員皆執紳以送 
[俄員蒙賞]  
　　日本東京某日報登德京柏林來電云俄皇以陸軍統帥利尼賢烏伊之氣氏及副將殺痕苦託氏呆啞路搿以氏會同各國聨軍入京援救使臣爲國宣勞功勳卓著爰各賞大十字寳星一枚以昭激勸 
[韓人防亂]  
　　韓京來電云自高麗亂民在城津作亂後四境皆騷擾不寍東歷八月三十日卽華歷本月初六日韓廷派出兵士百餘人由陸路取道豆滿江濵由慶興縣抵江華府境蓋以備防剿匪人也 
[紀許袁二公被戮緣由]  
　　許竹篔侍郎景澄袁爽秋京卿昶慘被誅戮一事本館前已紀諸報端兹有友人自京師南下者備述二公受禍緣由爰爲之補紀於此先是六月中旬皇太后皇上以次召見六部九卿許袁二公及吳總憲廷芬應召趨入見皇太后未出皇上先升寳座遂跪近御前皇上執許公之手而諭曰今不議和百萬生靈將塗炭矣爾須將其中利害痛陳於慈聖之前及皇太后出見執手狀卽加以呵斥二公復極陳中外之不相敵亂民之不足用吳公旁引其肘二公不爲止陳諫愈切至于痛哭流涕旣出復會銜上疏不稱旨留中數日及楊村失陷二公復會疏略謂團匪初起不難撲滅主謀不善養癰貽患以至兵連禍結九廟震驚乞速誅謀臣以冀挽回危局疏上皇太后震怒七月初二日申初有九門提督署番役持大金吾名刺邀袁公入城議事僞言總署堂官皆集許大人已先至袁公喜以爲廷意將修和議也乃疾驅而入至提署則由番役及義和拳匪數十人擁入刑部次日午後卽傳出硃諭責以離間遂同赴西市先後奏稿皆袁公手削又有日記一册於拳匪起事以後中外肇釁樞軸主謀諸事載之綦詳現皆散失無存所居二條胡同寓所本翁虞山宅亦已被焚當袁公在獄時手草遺囑數十紙悉被拳匪焚燬今已無隻字留存矣傷哉 
[卾中誅亂記八]  
　　康梁逆黨匿跡漢皋潛謀揭竿起事自上月二十七日破獲後迭次誅戮者多至二十餘人 
 
 

Page 2

 
 
本報已詳誌其事兹復經漢口訪事人函述唐林等人圖逆情由爰再錄之以供衆覽據云唐逆係湖南瀏陽人丁酉拔貢與已正法之譚嗣同同里當時譚曾偕之北上力薦於朝稱其才可大用繼而譚因謀圍頤和園事發伏誅唐遂遁跡本日與康梁諸逆游林逆係湖南安化人先年入學爲黌舍生其父曾以觀察使者備兵某處邇歲游學日本得與康梁二逆及唐等深相結納引爲同心嗣康逆創設保皇匪會煽惑愚人集捐旣成遂有謀亂中國之意以唐林二逆有桀才委以招集黨羽等事宜許事成後封唐爲七省經略使於是唐林二逆同於去夏至漢皋勾結匪黨迨秋間唐回湖南故里湘人士惡其爲康逆羽黨羣起而攻其父係歲貢生頗有文名因子之故遂挈眷赴滬假居租界中唐則依舊逗留漢上上月二十三日洋務局委員李鵬生明府忽奉督憲張香帥密諭至唐等寓所盤詰時香帥祗知有康黨來漢不料其驀起禍端也詎料唐等不知斂跡膽大於天竟敢約期二十九日之夜起事二十四五六等日下游羽黨之附輪船至漢者爲數甚衆携帶火藥頗多唐匿蹟英租界一馬頭洋務局比鄰洋房内外懸李愼德堂門牌至花樓寳順里所獲者餘黨也被某薙髮匠看出破綻赴關署禀報故得一鼓成擒其僞爲日本裝束之甲乙犯二均係廣東籍除眞日人甲斐靖開釋外湖北某縣員生王玉之等二十餘人先後誅戮其確情由唐僕李一供出並言另有樹義堂逆會當拿獲唐逆時在寓所搜出諸逆物併洋銀七千五百元 
[飭拿匪黨]  
　　金陵訪事友來函云自大通匪人肇事後曾於前月下浣在下關江口緝獲出賣富有票之匪犯一名越日兩江總督南洋通商大臣劉峴莊制軍卽傳令正法本月某日又有一匪手持富有票在下關求售經保甲局巡丁拿獲搜出票帋三十餘張解送縣署供出私賣此種票帋之人隨處皆有因據實禀陳督轅制軍以若輩黨羽衆多非嚴加懲辦不可爰通飭省垣文武衙門及營務處保甲局一體嚴拿務獲梟首古所謂治亂民用重典制軍其知此意哉 
[剪除伏莽]  
　　杭州訪事友人云前者浙江江山常山等處土匪肇事擾及衢州閩浙二省大憲調集重兵四圍兜剿匪徒知勢不能敵紛紛窜入閩浙交界之大阪山卽俗稱九龍山者山中向有劇盗時出劫掠自與土匪聨合勢益犯猖盗首姓張渾名九千歲前經衢州鎭總兵敖鎭軍在江山擒獲逆黨羽五人正法現在餘孽尚有千餘人依山爲寨抗拒官兵所苦山路崎嶇樹木叢雜非熟識其徑者不敢深入福建提督某軍門親自督師與衢州鎭某鎭軍會同往剿將此山四面圍住絶其食糧一面招土人爲鄉導似此竭力搜捕想伏莽不難剪除矣 
[輪船肇禍]  
　　鎭江訪事友人云本月初旬某夕某洋行輪船溯江上駛行至三江口相近適某號貨船迎面而來不及避讓致與碰撞登時截爲兩叚船中人及所載貨物悉付洪流雖輪船立放小艇援救無奈星稀月黑白浪接天二人已無蹤影至今屍身尚未撈獲近由家屬開明年貌服色徧黏如帖雇人打撈謂有能撈獲者酬洋銀五十元報信者半之未知能免葬身魚腹否也 
[巡勇釀命]  
　　安慶訪事友人云本月初五日之晚招商局江寛輪船抵埠船上水手帶有私鹽數包有錢某者回教中人也向購一包携至躉船轉瞬卽被偷兒竊去適全泰盛信局夥某甲持鹽而至錢疑卽已物向之詰責甲力辯其誣併扭至水手處質証正喧擾間不虞爲稽查輪船勇丁所見一併拘獲任意鞭笞繫諸一隅歷久不釋錢忿甚躍入江心時已夜深無人援救次日家屬聞耗奔至臨流痛哭旋向委員索人似此假公濟私横行不法非獨居民被禍抑亦地方之憂也不知委員將何以處之 
[禾中火警]  
　　嘉興訪事友人云本月初三日之晚九點鐘時突聞警鑼亂鳴人聲鼎沸急出探之知北門月城中無端火起一時紅光高燭不啻霞起赤成及郡城内外各水龍聞警馳來汲水噴激吳回氏知力不能敵遂偃旗息故而回是役也焚去刻字鋪洋鐵店紳模店包金店等數家餘雖未受池魚之殃然倉卒中所失亦已不少 
[淛水官塲紀事]  
　　杭州訪事友來函云前者浙中調往北省之軍曾於淸江設立轉運局兹由防軍局員移請浙江藩司惲菘耘方伯籌撥餉銀五萬兩本月初九日委大挑知縣謝大令端黼管解至應解地丁京餉由藩庫撥出銀十萬兩委候補同知蔡司馬文杰候補知縣王大令蘭芳管解俟探明兩宫駐蹕之所前往交納○杭州城守營都司張誠齋都戎忠信前經閩浙總督許筠菴制軍委署衢州遊擊而以候補都司魏都戎成章接署城守營都司嗣因省城防務吃緊張都戎在任多年熟悉營務由撫標中軍營參戎禀請留任浙江巡撫劉景韓中丞允之當卽電咨制軍令魏都戎升署衢州遊擊 
[甌海官塲紀事]  
　　温州訪事友人來函云本月初八日新任浙江處州鎭總兵賀雲淸鎭軍吉祥乘小輪船抵甌渡登官舫前往處州大約蟾魄圓時卽可接印任事矣○分駐温州定字營統領范寳珊副戎銀貴前以平陽匪亂駐防馬嶼等處本月初九日因有要公馳回温郡○本月某日新委靑田釐局員譚雲鵬大令西庚附招商局普濟輪船抵甌涓吉十一日前往視事○新任樂淸縣李少笙大令登雲於本月初一日詣府署禀辭赴任涓吉初三日子時接印前任盛大令瀛眷尚在署中是以暫假試院爲公館○玉環同知吳鏡汪司馬探聞州境濵海之大錨嶼等處時有盗船出没行劫商民爰會同叅將王雨亭叅戎禀請道鎭憲遴派兵船前往勦捕亦未雨綢繆之意也 
[白下官塲紀事]  
　　金陵訪事友來函云前者海州運判徐星槎分轉紹恒與四岸鹽商鄧應舉通同作弊漏繳課銀兩淮候補運判程君察知列欵控諸剛子良星使迨星使北上江蘇巡撫鹿滋圃大中丞兼攝督鹽篆務程君又遞稟請查中丞札委兩淮運司柯遜菴都轉辦理洎都轉查明禀覆而中丞已回蘇撫本任兩江總督督鹽憲劉峴帥委員往提分轉及鄧解赴蘇垣迭次推求迄未定讞現在中丞方率兵北上護理江蘇巡撫聶仲芳中丞未便越俎乃將案中人証卷宗咨送督轅峴帥飭將分轉交府檢校馮郡佐嚴加看管○自各國聨軍入京兩宫西幸太原本月初旬某日兩江總督南洋通商大臣劉峴帥欽奉綸音卽派員齎獻方物閱數日復札飭江甯藩司將存而未解之京餉派員分解山西陜西兩處日内藩署方雇工裝釘銀鞘○自北省拳匪肇亂以來兩江總督南洋通商大臣劉峴莊制軍咨會長江江南兩提督曁統領南洋兵輪船蘇松總鎭嚴防沿江沿海各要隘不得稍有疏虞邇者各國聨軍入京畿輔震驚匪徒四竄峴帥念金陵爲根本重地不得不竭力防維爰於某日電請長江水師提督兼江勝全軍總統黄芍巖宫保江南提督兼自强軍統領李壽亭軍門南洋兵輪船統領陳印波總戎同詣省垣籌商防務屈指節麾戾止當在指顧間矣 
[鏡湖秋月]  
　　紹興訪事友人云紹興府治本越王宫故址是以頭門諸處規模宏敞非常土人至今以越臺呼之臺高數丈繚以石闌本月初二日好事者建設盂蘭盆會日則延僧禮懴夜則施放燄口並高掛九聨燈九聨燈者用竹絲燈籠白數十盞穿以彩繩懸以竹竿燄口散時任人摘取相傳持之夜行可辟邪崇是夜搶燈者多不可以數計有某甲者猱升石闌摘取不虞砉然而倒臺下設有茶攤有李某者正在踞坐啜茗被石所壓腹背皆傷霎時氣絶甲見已肇禍乘機逸去如李者眞可謂无妄之災矣○代理山陰縣何黼臣大令在温州差次奉到浙江藩憲惲菘耘方伯委札卽乘某輪船至滬折赴省垣因在途感冐風寒請假醫治旬日而痊禀辭赴任初三日東渡錢塘越日抵紹暫駐龍山書院旋發出紅示涓吉初八日已時接印按大令籍隷廣東南海縣係原任閩浙總督何小宋制軍之少子與今閩浙總督許筠菴制軍爲至戚年方强仕夙喜研求經世之學宜其去年到浙今卽出宰名區也 
[北固秋雲]  
　　鎭江訪事人云鎭江府向子振太守以北省拳匪滋擾防務戒嚴特捐廉招募團丁一百名札委城守營守備王守戎元兼帶以資保衛刻已樹旗開招矣○月前長江水師新勝營管帶徐徐寳山都戎懐禮拿獲康有爲逆黨雲靑一名解送新河街長江水師提督行轅 
 
 

Page 3

 
 
禀請黄芍巖宫保訮訊陳匪供認散賣富有匪票不諱本月初九日宫保發出令箭飭卽綁赴荷花塘斬决梟首示衆以儆其餘○鎭江府向子振太守見北方義和拳匪肇亂人心皇皇郡城五方雜處恐有流氓土棍乘隙爲非除分飭屬下文武員弁嚴加巡察外近又面諭保甲局員唐二尹正祥及各叚巡員將城廂内外烟館客棧菴觀寺院加意稽查以免匪徒匿跡二尹及諸員奉札後刻已遵照辦理矣○本月初九日午後德國某兵艦駛抵京口下碇江中統帶西員約束兵丁不准登岸小泊片刻卽鼓輪上駛逕赴漢皋○前者瓜洲鎭總兵高藎臣鎭軍光効赴江甯謁見兩江總督兼南洋通商大臣劉峴莊制軍禀商防務刻已事畢於本月初十日乘舟遄返麾下各營弁勇咸至江干迎迓○本年春德商利康洋行主派人在鎭郡收買鷄鴨蛋招雇婦女分取黄白各貯器中傾入藥水使之凝結如冰然後運往外洋求售經營數月獲利甚豐邇者各蛋行到貨不多故蛋價甚爲騰貴 
[吳下委談]  
　　蘇州訪事友人云本月十一日忽有藡首垢面之人百十成羣自稱避難而來由各城門魚貫而入捱户乞食夜則寄宿菴觀寺院之中品雜言哤膠膠擾擾時長元吳三縣主方得監犯約期越獄之信防範甚嚴地甲見此情形飛報至縣蘇王田三大令立卽會同各路文武總巡員弁帶領差勇悉數押逐出城然護龍街東首孝子廟前某姓居民已被若輩劫去洋銀五六十元婁門内花橋巷口彭紳家及地藏菴亦被劫去二三百金之譜難民之不法若此若非地方官及早防禦其爲患尚堪言哉○有客自望亭鎭來省言及彼處某尼菴向由某老尼住持畜一幼徒聰慧韶秀得檀越歡因之香積廚中頗饒積蓄本月初六日突有梟匪多人蜂擁至菴將幼尼刦之而去次日遣人致信老尼勒索番佛三百尊老尼一再央人緩頰許出二百金若輩尚未首肯聞此股梟船現在横扇地方幼尼閉置艙中無人敢問豈有緝捕之責者皆充耳無聞耶嘻異已 
[傅相行轅紀事]  
　　前東三省電報局總辦直隷候補道余益齋觀察思詒候選道張觀察士珩某部郎中張部郎景祜通政司知事姚知事步瀛均詣行轅請謁内閣學士張燕謀京卿翼差拜○昨日淸晨七點鐘時接武昌電報一封十一點鐘時接德州電報一封午後二點二刻時接金陵要電一封三點鐘時接揚州電報一封四點一刻時發大北公司電信一封及某某等處發公文二角 
[五馬來申]  
　　日前松江府知府張子虞太守由郡城乘舟蒞滬假陳豐記房屋爲公館旋命駕詣各當道處拜會昨日蘇松太兵備道憲余晉珊觀察赴公館答拜如儀 
[致祭獄神]  
　　俗傳蕭何爲司獄之神誕於八月十六日昨日適逢神誕上海縣獄設有淸音以娛神聽淸晨縣主汪瑶庭大令典史趙敬臣少尉均至神前拈香拜祝 
[示安居民]  
　　本邑南市高昌廟一帶店鋪如林民居稠密自聞北省拳匪之變無識者紛紛遷徙幾致十室九空蘇松太兵備道兼江海關監督余晉珊觀察心焉憂之會商江南機器製造局總辦潘芸蓀觀察飭是處巡防局員及營弁傳諭居民務各照常安堵毋得擾攘紛更不知蚩蚩者果能少安毋躁否也 
[巡局將遷]  
　　本邑南市高昌廟巡防局向設楊家橋畔邇者江南機器製造局總辦潘芸蓀觀察擬推廣局廠此局亦須擇地遷移已勘定附近東栅之刻字房興工翻造候工竣後局員馬午橋叅軍將遷入辦公矣 
[巡防嚴密]  
　　前晚本邑南市十六鋪及二十三七鋪巡防局員督率勇丁巡行所轄之地馬路工程局總辦程雨村大令亦親巡新馬路一帶以免匪徒混跡爲害閭閻 
[稟請示禁]  
　　本城老北門内有尼菴一所光緒九年住持尼欲將菴屋翻造加高數尺堪輿家言附近居民大有不利時黎壺山大令方綰上海縣篆紳耆聨名稟請示禁並申詳道憲批准凡不入祀典之庵宇永遠不准重建近日住村尼重申前議居民以風水攸關聨名投縣署禀請援案示禁縣主汪大令諭候查案批示 
[拘獲流氓]  
　　上海縣汪瑶庭大令訪悉流氓談阿連素不安分近又在萬航寢聖約翰教堂左近造謡惑衆特於前日飭全順薛貴兩公差前往拘獲收押自新所聽候究懲 
[禁唱淫詞]  
　　演唱灘簧向干例禁英美租界讞員翁笠漁直刺前曾屢次查禁乃若輩弁髦禁令依然陽奉陰違邇者捕頭查知英租界四馬路明玉樓主雇令張沈二人開唱倭袍傳遂禀知直刺請卽飭差傳案訊懲 
[移提龜棍]  
　　蘇州人沈秀金沈阿鳳姊妹二人被某棍婦誘拐來申賣與鴇婦王秀姐得身價洋銀一千二百元易姓文字以寳琴寳釵在同慶里作賣笑生涯旋爲其母沈王氏所知附船來滬先將秀金領回投元和縣署控告縣主某大令簽差齎文投英美租界公廨移提一干人歸案訊辦日昨讞員翁笠漁直刺已飭差恊提矣 
[日兵將至]  
　　美界捕房藍副捕頭探知日内將有日本陸兵數百名來滬保護寓滬日人因派出包探巡捕數名往外虹口馬頭俟日兵到時妥爲照料 
[救濟會章程]  
　　一議此舉雖爲救各國難民及受傷兵士起見然中國之遭難者甚衆不得不略示區分現擬派輪船往津專濟東南各省之被難官商所有西北各省難民恐有匪人溷跡其間概不濟渡如遇有飢餓貧民當在京津設立難民局妥爲振恤一議在淸江浦設立難民總局派妥實華人至德州一帶沿途查察如遇有東南各省被難官商擬冋惲莘耘觀察商酌卽由運糧車帶回倘遇西北各省難民或酌給盤川或量爲撫恤隨時體察情形妥善辦理一議東南各省如有被難官商不知下落者可由其家族或親戚開具姓名年貌里貫寄交善會代爲查訪倘欲匯盤費亦可寄交善會代爲轉遞一議派赴京津救濟難民之華人由德國領事給照保護並由德提督商請洋人喜士會隨同照料此外華醫以及帮同查振董事必須請精神强幹衆所信服之人所有司事僕役亦須有妥實保薦人方能派往一議在上海設立籌辦救濟善會公所杭州蘇州廣東等省設立代收救濟善會捐欵分所此外各省垣以及各府縣如有好善君子願爲勸募再行隨時添設分所一議所有捐欵各處卽由分所代收付給收條爲憑寄存錢莊票號轉解上海公所匯收仍由公所分存上海莊號隨時支用上海公所收到捐欵亦付收條爲憑一議呈請李中堂札飭招商局委員凡有救濟善會董事以及司事僕從人等來往淸江天津各處均准免收輪船水脚如有救出難民或由淸江或由天津回南一概不收川資作爲捐助倘能撥借一輪船由善會酌貼煤油工食尤善兼請札飭電報局委員凡有救濟善會往來電報援照辦理災振成案一概不收報費一議上海公所所收捐欵逐日錄請登報各處分所所收捐欵逐批錄請登報一切開銷每月結總後請詳細登報以昭大信一議難民旣入輪船或已登車不幸在半途病故者擬將屍身載至上海及淸江浦備棺成殮不得依西例投之于海或棄之半途其棺木設法暫厝俟冬令運送本籍以妥幽魂倘沿途遇有暴露死屍當就地雇人爲之埋葬一議官幕商民遇救者如有隨身箱物均准裝輪船及車輛船夥車夫以及會中丁役人等概不准向索分文事係創設頭緒繁多有難懸揣以上擬定十條乃其大概尚有未盡各事必須因地制宜事所必辦者隨時相機妥籌務期觺不虚糜功實實濟 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[杭人喜雨]  
　　杭州訪事友來函云此間自本月初旬得雨後至初十十二等日復大沛甘霖萬頃禾苗生機頓暢因之米價漸貶升斗小民歡聲雷動 
[京江喜雨]  
　　鎭江訪事友人云自入新秋天時酷熱居民多因此致病操岐黄業者幾於應接不遑四野田禾均有枯槁之象幸本月十一日淸曉忽轉北風至午刻陰雲四合大雨淋漓從此田疇可望有秋而二竪亦得退避三舍矣 
[貨船傾覆]  
　　昨日本邑南市萬聚馬頭駁船户汪掌發應長豐米行主之雇裝荳油二十五件赴某處交卸駛至浦濵適値秋潮湍急舟子力不能支以致傾覆旋由行主雇人撈獲十五件餘已悉付東流矣 
[上海縣署瑣案]  
　　前日趙承華投上海縣署訴稱小的被徐明山等毆傷叩乞騐明究辦昨日縣主汪瑶庭大令升堂研訊趙供稱小的係砌街匠近日包得某處工程師父徐明山之弟徐某强欲做工小的訴之明山明山反斥小的不是與徐各執鐵尺將小的右臂毆傷有王仁芝者目覩其事可作証人王仁芝供小的見趙已受傷聞係跌仆所致明山供徐亦係小的學徒前日與趙爭工作小的命趙讓徐趙不允嗣因醉後跌傷小的並未毆擊大令察得趙臂受傷屬實令明山代爲醫治并將徐訓責○寗波人李枝潤前因謀充某洋行買辦向瞽者周丹陽借銀九百餘兩吞没不還周遂控諸英美租界公堂經讞員翁笠漁直刺移解到縣屢經縣主汪大令責押李抗不遵繳後矇保出外逃往蘇州大令遂飭提保人衛某限交到案笞責二百板收押所中前日提案比追李求交保出外淸理大令准之諭令從速理淸違則提比不貸 
[英租界捕房紀事]  
　　前日有混名陳了頭者在天津路騙得陸阿富所持衣服三件鞋一雙洋銀四元事後陸四處偵尋昨日中途相遇遂喚令某號巡街捕拘入捕房捕頭令押候解送公堂禀請讞員翁笠漁直刺訊究○昨日歹人劉長四紀銀河唐寳生在北京路攫取陳金和所持洋銀四元錢四百文陳情急大聲呼救被包探潘應奎所見一併拘入捕房捕頭令押候解送公堂禀請究辦○昨日陳梅亭行經浙江路忽有劉宇星者向索賭欠因之口角互毆被某號巡街捕所見一併拘入捕房捕頭著押候解送公堂禀請究罰 
[法租界捕房紀事]  
　　前者某包探在招商局金利源馬頭拘獲八個黨積竊王阿狗董金生等六犯解經讞員朱森庭明府研訊供出强搶賣蛋鄉人某甲洋銀三元三角之案實同黨小福建小紹興二人所爲因判令各責六百板從寛開釋一面派包探補拿餘黨昨日包探將小福建拘獲帶入捕房捕頭令押候解送公堂禀請明府訊究○前日鄭家木橋南首電報總局某司事被賊竊去洋銀若干元事後細查疑係家丁某甲所竊因卽扭至捕房據情聲訴捕頭令押候查明然後解送公堂禀請朱明府訊核○昨晨居民某乙將垃圾傾入洋涇浜内適爲巡捕所見拘入捕房捕頭惡其有違租界定章令押候解送公堂禀請訊罰 
[美租界捕房紀事]  
　　甬人孫生初向在虹口靶子路開設洗衣作前日至浦江中各兵艦上攬得兵士衣服數件約期滌淨送還詎料届期不至兵士知有别情投報捕房請爲查緝捕頭允之卽派包探沈翠濤前往查得衣服尚在而人已杳然爰卽帶回捕房令各兵士携去並令各包探查明孫下落以便拘解公堂禀請讞員翁笠漁直刺訉辦○昨晨小竊某甲混入裏虹口鄉民某姓家竊取衣服適爲事主所見扭入捕房捕頭令押候解送公堂禀請究辦 
[蘇省官報]  
　　八月初八日撫轅牌示八月分候補同通州縣直隷州州同州判各員月課定於初九日考試元和縣王禀知赴葑門外相騐知縣許溎祥禀知赴十里亭稽查火藥新庫本日卽回典史胡廷珍禀謝飭知二十五年分夏防案内蒙給予前先委署一次記功一次請補蘇海防同知錢錫麟禀謝奉飭先行赴任管帶蘇防左營二品銜儘先遊擊黄春懐由黄波來卽辭行○初九日知縣陳應綬禀辭赴寗見制憲管帶蘇防前營補用都司徐誠檀禀辭回黎里防次誠守左軍守備王永貴由崑山公幹回江蘇卽用知縣鮑德麟因感冐赴滬就醫於本月初六日在滬病故○初十日知府許星璧奉委帮辦城内外團防事宜同知黄琪恊解已革海分司徐赴甯回又方澤含蘇管糧通判劉朝鑾均禀謝奉委河運差縣戴運寅禀知前署上海縣任内交代於初限内算結淸訖並謝奉委河運差正任長洲縣縣丞善啓禀謝奉飭回任請補吳縣縣丞張樟叩謝飭知准補巡檢汪聿桐禀謝委署靑浦縣澱山司巡檢事請補邳州吏目劉兆馨禀謝飭知押解本年秋審人犯無誤蒙給勞績班前先委署一次○十一日理問于貴之禀謝飭知本年押解秋審人犯蒙給勞績班委署一次巡檢程守謙禀知交缷保甲回並謝飭知請補太倉州甘草司巡檢缺又謝揚州冬防出力蒙記大功二次常功二次又申士林禀謝委署華亭縣典史事從九汪承祖禀謝飭知本年押解秋審人犯案内蒙記大功一次○十二日通判丁年禀謝奉委北路總巡差又奇齡禀謝奉委管解京餉差知縣龔鴻揆由丹陽沙洲差次來又張恭彝由上海樹木捐局來調補崇明縣縣丞閔榮甲禀知交缷靑浦縣縣丞任事回省元和縣主簿陳炳甲理問許賓穗均勞績班前先委署一次金述華縣丞馮汝璋黄開綬均記大功一次均禀謝飭知解本年秋審人犯案内蒙給予奬勵臬憲七月分考試候補同通州縣月課明日給奬 
 
 
