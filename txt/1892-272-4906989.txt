# 1892 - 272 - 4906989

 

Page 1

 
 
[勸募山左汴梁急振啓] [  申報館協振所同人拜手]  
　　前者順直洪水洚洞爲災猝不及防以致生靈塗炭敝協振所已印成捐册附報分呈樂善諸君兹又屢接山東河南急電告災咸稱河水決隄平地化爲澤國小民顚沛更甚於前噫胡天之不佑斯民至於此極耶所望諸君子之接到敝所捐啓者時艱蒿目大發慈悲見義勇爲當仁不讓急分家量以拯哀鴻庶幾災民之不死於水中者猶得藉義粟仁漿以延殘喘實敝同人所望雲九叩者爾 
[新印鉛板大字康熙字典告成] [  圖書集成局啓]  
　　康熙字典一書家絃戶誦垂二百餘年目今殿板不易購篆近時所出者雖極精工然細若毫毛久閱恐傷目力本局特用新鉛鑄成大字排印　成讎校再三毫無髮憾卽燈脣拪尾老眼昏花者亦能一目了然全不費力兹巳告竣釘成十二厚本雲白連史者每部連套碼洋二元五角上等竹紙者連套碼洋一元八角由上海申報館帳房汲外埠經理申報處出售寄語芸窻秀士青濵才人移玉惠臨及時購取也可 
[論裁撤門書]  
　　漕帥駐節清江專事漕務其他公事本不甚繁故往往終其任而無所舉動乃昨閱淮友來函述及漕帥查閱城門報單只報客官出入並無緊要機宜爰飭委員將門書裁撤云云夫所謂門書也者他處固未之有聞意者城門上之書辦有此名色又可以多支一分糧耳其實則有其名而無其人者也武官食俸不多又無養廉其進餉最薄全賴浮開名糧藉以給用故無論汛地無論營中與夫兵船砲船甚而至於鐵甲輪船未有不虚開名糧者并聞有有此名目並無其人以實之或上憲親查認眞稽核則暫雇以塞責竟有指東話西彌縫掩耳遂泯然無迹者此則武職中之能員也若夫城門上之有門書則其一端耳問其名則以門書爲名問其事則以報單爲事大約當初設立門書未必專爲報客官出入之用清江地當孔道爲五方雜處之所匪徒出没之方故門禁格外從嚴凡有出入之人皆須登明城門號簿藉是以嚴查奸宄潛杜匪謀其意亦甚善也迨日久弊生於是乎忘其所以設此一職之故而於出入之人爲良爲莠熟視焉而若無覩一任夫會匪盜賊縱横馳驟於其間而絶不顧問稽查之職廢而弗舉然旣有其名則又不得坐食名糧一無事事遂又藉客官出入隨時禀報以効殷勤夫客官出入固何所用其報哉清淮向爲京外出入之咽喉凡往來者多係顯宦或有與淮上諸官有故舊戚誼以及年世鄉寅自當迎送如禮得門書禀報則消息通靈應酬不致遺漏上而漕帥下至佐雜莫不有所酬應莫不欲早知消息雖門書所報止有漕帥一處此外未必遍及然漕轅一有信息則彼鑽頭覓縫者自不難爲近水之樓臺故亦未嘗有人言及此項門書之可以裁撤者乃漕帥因其只報客官出入别無他事毅然撤之從此城汛官又少得一分口糧若合各城門計之則所失者亦不少也而人之見之者則皆拍手稱快以爲撤之誠是焉吾則以爲漕帥此舉所謂其細已甚而其用意則有大焉者也天下事凡有名而無實者皆可裁天下官凡有位而無責者皆可撤豈獨一門書爲然哉知縣而不知縣事則知縣可撤也知州而不知州事則知州可撤也知府而不知府事則知府可撤也同知而不能與知通判而不與判事進而上焉巡道而不知所巡兵備而一無所備甚而至於按察而無所按無所察布政而無所布不知政巡撫而不知撫治之要總督而不知督理之方河帥不知治河漕帥不知運漕此外省之溺職者也宰相而不能格君心之非部臣而不能佐無爲之治翰詹科道所希冀者不過放美差而於本職中事往往廢弛而不知奮此内官之溺職者也汛地有盜而不能捕會匪蠢動而不知防此陸營之溺職者也砲船之側客船被盜而不問兵輪各官問以風濤沙線而莫能對此水軍之溺職者也凡此皆門書之類也門書以溺職故而可以裁撤則凡溺職者孰不應裁撤然而當今之世則不但溺職者無所裁撤卽害人者亦無所裁撤溺職者或在大計甄别時加以考語年老不謹猶有棄置之時至於害人之事若厘捐各局卡則有增無减不平之事孰有過於此者哉吾嘗謂天下惟害人者斷不肯自認爲害人亦天下惟溺職者斷不肯示人以溺職京外文武水陸各官之所謂溺職者不知其凡幾而誰則揭而出之甚至竟有口碑載道人言藉藉而督撫猶以卓異保舉者其亦幸而不遇此漕帥也吾故曰漕帥之裁撤門書固屬小事而其用意有深焉者矣以一門書開其端俾人人皆知有名無實者皆在裁撤之例則衛所各員弁與夫漕帥所屬一切官員皆當瞿然以驚勃然以奮卽使不能使天下化而效之而此舉之所裨者巳非小矣又安得謂爲大人當不親細務而忽視此舉也哉 
[上林秋雁]  
　　總管内務府大臣爲知照事總管趙來福口傅奉旨八月初二日皇后恭往頤和園皇太后前請安所有應行導引扈從以及跟隨關防侍衛官員人等均於是日寅刻在德昌門外伺候等因准此相應知照各衙門凡有應行傳派預備之處查照向章辦理○新任崇文門正副監督奏派隨同辦事委員銜名業登前報兹悉正監督漪貝勒所派崇文門税署帮辦堂派委員一係吏部員外郎鍾培一係禮部候補主事景樞○吏部爲示傳事所有勞績保舉直隷候補知縣馬毓桂保舉山東候補知州王淦保舉直隷候補知州裴敏中並明保前四川三臺縣知縣王宫午等四員本部於八月初五日帶領引見相應示傳該四員於初三日午刻衣冠赴部演習口奏履歴如是日不到卽行扣除引見並於初四日晚在内城左近歇宿初五日丑刻穿天青褂備帶補褂元青褂並佩帶對子荷包手巾赴西苑門外六項公所吏部公所内書到伺候點名帶領引見如排班時不到卽將緑頭簽撤下毋悮特示○鑾儀衛爲咨行事本衛現懸整儀尉滿洲五缺漢軍三缺應卽咨取各項人員奏派揀選相應咨行八旗各營卽於恩騎尉三品廕生拜唐阿親軍領催前鋒藍翎長空銜護軍校護軍鳥槍護軍馬甲曁大員子弟擇其身材魁梧家道殷實者造具三代姓氏履歴印册務於文到十日内咨送過衛以便彚齊訂期揀選○國史館示傳吏部送到漢謄錄張芬王叔鑫李志雲等知悉限於八月初六日親身赴館騐到毋違特傳○吏部示傳所有題補廣東德慶州知州王清傑俸滿順天懷柔縣知縣劉俊升等二員本部於八月初五日帶領引見相應示傳該二員於初四日晚在内城左近歇宿是日丑刻穿天青褂備帶補褂青褂佩帶對子荷包手巾赴西苑門外六項公所吏部公所内書到伺候排班帶領引見如排班時不到卽將該二員緑頭簽撤下再傳於初三日午刻衣冠赴部演習口奏履歴勿得違悮特示○侍衛處爲知照事初一日 
 
 

Page 2

 
 
奉旨朕於明日辦事後卯初二刻出乾清門走後左門升中和殿看視祝版禮成後仍走後左門進乾清門還養心殿用膳召見大臣申初出順貞門神武門走隨墻門三座門出西安門阜成門至夕月壇上祭禮成後進阜成門妙應寺拈香進西安門三座門隨墻門神武門順貞門還宫欽此○恩相國所出稽察左翼宗學大臣經吏部開列大學士尚書銜名清單於八月初一日具奏請旨派充一摺奉硃筆圈出著刑部尚書貴恒稽察左翼宗室學欽此○恩榮齋副都統病故已列前報兹悉於八月初二初三初四等日延集僧人唪經建醮初七初八初九等日延集喇嘛誦經初十日伴宿十一日辰刻發引所有執事大槓已雇定西安門德盛槓房預備矣○侍衛處爲知照事初二日奉旨朕於明日卯初出乾清門景運門進恊和門出午門進闕右門至社稷壇上祭禮成後仍出闕右門進午門出熙和門西華門進西苑門德昌門還瀛臺更衣用膳辦事召見大臣欽此○吏部示傳所有兩浙雙穗塲鹽大使一缺查有在部投供之鄭工遇缺先鹽大使趙慰曾應行擬補相應示傅該員限三日内親身赴部騐到有執照者呈騐執照勿得自悮特示 
[江西火警]  
　　江西省垣疉遭火厄本月初三日帶子巷初四日戊子牌某某店鋪皆因熬油過熱火起鍋中延及樓板窗櫺以致肇禍幸日間易於施救得免蔓延初四日下午西大街某藥鋪又因烘藥失愼焚及烘籠烈烈轟轟付之一炬幸四圍磚墻鞏固尚未殃及比鄰然鋪中所蓄玉札丹砂牛溲馬勃已悉被匪人掠取無一留存矣 
[蘇省火災]  
　　本月初十夜三鼓後蘇州跨塘橋附近某姓家失愼以致烈焰横飛幸各水龍竭力噴澆得以漸熄計焚去房屋十餘幢所最慘者有男女四人均葬身火坑之内事後雇工翻掘骸骨無存嗚呼何祝融氏之凶殘竟至如此哉 
[蘇省决囚]  
　　本月十一日黄昏時蘇州省垣接奉釘封公文知有行刑之事至十二日辰刻由長洲元和二縣獄中吊出男女犯二名口押至元和縣署大堂如法綁縛舁往法塲男則凌遲女則絞决有知此案原由者謂二犯年皆未逾二十嫡堂叔嫂通姦事爲女犯之翁卽男犯之胞伯某甲覷破迫令此後不許往來男犯懷恨於心乘甲在田間耕作時突以鐵耡當頭猛擊腦漿迸裂倒斃於田旋經親族控發邑宰立詣騐明將姦夫淫婦一併拘拿研訊定案當綁赴法塲時女犯號咷大哭極口呼寃吁悔之晚矣 
[鄉民頑梗]  
　　福建閩縣所轄青布横嶼兩鄉素稱蠻悍近因互爭水道以致結隊羣毆至上月仇忿愈深釀成械鬥縣宰蔡伯昻大令聞報卽親詣青布鄉勘騐勾留一二日復抵横嶼鄉甫入鄉衆咸以官有所私譁囂不已嗣有某甲者以被青布人毆傷投案請騐大令親提訊鞫突有某乙出言無狀大令聞而拿訊予以薄懲遂有無賴棍徒隨聲附和瓦石之類抛擲紛紛幸鄉中父老之名望素孚者知抗官罪大捨命喝阻始得免於事端大令旣回立時禀請上游移營剿辦譚文卿制憲札飭凱立二營前往鄉民聞有剿辦之信盡室奔逃大令知兵威足以懾梗頑勒令二鄉交出要犯横嶼鄉某犯甫離村口卽被兎脱無蹤大令赴省禀明隨於次日又到鄉懲辦不知以後若何 
[禾中小誌]  
　　嘉興鳳橋鎭鄉間某圩長投嘉興縣報稱鄉間有命案一起金邑尊略訊情由卽於十一日帶同刑仵書差乘舟前往檢騐據仵作稟報頭受刀傷以致殞命邑尊親騐無悮塡明屍格訊問圩長村隣據供並無屍親來認兇手不知何人必係挾仇報復邑尊飭卽備棺收殮候再緝兇究辦遂乘舟回署○北門外中街恆豐靛行於初十夜拘獲一賊在身畔搜出嘉興縣緝捕牌票知係該縣捕夥當卽鳴保解送秀水縣請辦○前月廿六清晨信局划船在泗涇港口遇盜搶刦聞此划船係福潤恊興正大三家合用云 
[蜀岡桂馥]  
　　揚州訪事人云本年各岸淮鹽銷數均極暢旺而以西皖兩岸爲尤佳邇日江都轉接皖岸督銷局丁蘭生觀察咨文催運新綱大旨謂敝局近來銷鹽甚暢今年上半年已共銷南北鹽三百二十三票甲申春綱刻又陸續運到現查大通僅存八十餘票蕪湖宣城分銷上岸亦銷存無多應請轉飭淮南總局諭令各商迅將已開之甲申秋綱南鹽赶緊領運到岸以濟銷市都轉遂札飭淮南總局示諭各商迅速訂運見者咸曰各岸銷數日暢一日兩淮鹺務或可從此蒸蒸日上歟○本月初十日下午有一老叟踽踽然行至多子街頭忽踉蹌欲倒急踞坐某店櫃外旁觀者見其攢眉蹙額顔色慘變詢之不答撫以手鼻息全無正駭異間有識者曰此老時在磚街某甲攤上閒坐彷彿甲卽叟之東牀坊保遂急往報信少焉甲果至瞿然曰泰山其頽歟胡爲而至此欲挽之以手則已體冷如冰乃立卽返身雇人舁回收殮○節近中秋各店異常興旺購物者跋來報往終日不休扒竊之徒遂乘間施其伎倆保甲總局趙小溪觀察訪知新到一種竊賊衣冠濟楚三五成羣假購物爲名乘隙扒竊諸貨彼中切口謂之高買遂派委員弁密查嚴辦又示諭地保丐頭一體查拿示内有云此種竊匪雖衣冠濟濟然舉止言動不難細察破綻該保等務各隨地留心一遇前項匪徒立卽扭解來局以憑訊明嚴辦該保等倘敢暗串分肥察出併究 
[閩小記]  
　　福建南臺紫竹林烟館主許提提卽三保經保中局委員訪明劣蹟禀諸海防廳署立將烟館標封提案訊辦此去年事也近已定讞將許鎖石墩五年以昭炯戒至烟館房屋是否入官變價尚須出自憲裁○署長福營參將朱參戎長升瓜期已屆經上憲調省另候差委○調補福州府唐太守寳鑑現奉憲檄飭赴新任業於某日到省僑寓北門内皇華館屬吏同僚咸往道賀至何時接篆刻下尚未有聞也○督憲譚制軍爲撙節經費起見擬將營勇月餉酌减聞善後保甲船政諸局亦皆酌裁經費然尚未見明文也○近有一種賭具名曰麻雀其式如牙牌每副一百二十枚勝負甚多雖千萬金一夕可罄也城廂内外酒館烟寮飯後茶餘爭以此爲消遣具幸爲民父母者不爲鄭昭而爲宋聾耳否則三尺森嚴斷不能爲若輩寛恕也 
[秭歸秋信]  
　　宜昌訪事人云有裕姓大員名庚前因宜昌鬧事曾來查辦聞日内又將戾止地方官遂飭在馬頭上高搭彩棚以伸迎迓或謂此次並非有事於宜昌實赴襄陽查辦要案也○郡城南正街居民以邇來火患頻仍亟須祈禳遂延集羽士在某處建醵諷經一時鑼敲喧闐花香馥郁喃喃梵唄昕夕不休嘻何益之有哉○雛伶某姓來自荆州妙舞清歌絶世無兩而其融酥作骨翦水爲矑每當簾捲棗花見者皆魂銷心醉意者櫻桃顔色果足壓倒羣芳歟慶雲班主見而艷之以重資邀往演劇說者謂美誠美矣然宜昌生意清寥菊部生涯斷難生色恐娟娟此豸不久卽轉徙他方耳○市上過街凉棚自地方官飭保甲鳴鑼諭令拆去後迄今已一律遵辦銅鉦掛處未免滿地晴光矣○某日江通輪船抵埠凡船上人所帶私貨被關上悉數充公未知後日能索還否 
[厦門瑣記]  
　　由泉州至厦門除同安一縣外餘均由郡城外安海口附渡船船少人多時虞擠擁兹有某某等人糾股數十分創設小輪船公司倩招商局某君爲首禀請盛杏蓀觀察詳請李傅相咨移閩督准行聞已在香港賃定小火輪船兩艘而省憲尚檄道飭廳查明究竟有無關碍地方須俟禀覆後核奪辦理也○某保險公司西人確呣斯於本月初二日偶染暑痧至初三日卽名登鬼籙初四日各領事署均下半旗以志哀悼○臺灣南北電線遭風中斷近日由臺北至福州海線亦不能通消息想須俟飛捷官輪至淡水始可逐一接連也○淡水秋茶素稱佳種西人必爭先購取以濬利源今歳臺北一月之間連遭颱颶茶芽怒發頗不合宜惟望二茶採選及時以作桑榆之補而已○户部前養元宫居民某甲經紀人也其父年已八旬病體纒綿淹留牀褥者已久甲聞人言割股可以療親疾乃於本月初二日持刃刓腕上肉一大方煎湯餉父殊不知大數已盡斷難挽回延至初四日其父溘然而逝甲因傷重不能起牀幸隣右憐其愚孝且更一貧如洗代爲襄助將屍棺殮停放宅内俟甲傷 
 
 

Page 3

 
 
愈再爲出資治葬○日前汀漳龍道劉墣堂觀察命駕至厦門小住三日送孫庚堂軍門乘伏波官輪船至泉州憲節旋於初七日返厦偕張太守僖折赴省垣印委各員均赴龍泉宫碼頭恭送 
[遼瀋客談]  
　　營口梨園子弟皆習秦腔豪竹哀絲絶少和平雅奏近由山東來二黄班唱局生旦凈丑都十餘人每一發聲四筵傾靡以故富商巨賈咸樂得而招致之酒尾燈脣藉消岑寂纏頭之錦高積如山回視菊部諸伶眞覺賤如糞土矣○季姓在破牛船犯賭公差向捉奔墮河中越數日二道溝浮起一屍其母往認不是遂投蓋平卡倫哭訴情由卡倫中人告以爾子定然逃避他方否則豈有屍不浮起之理其母無從分辯只得飮泣而歸○月前海關巡役緝獲私磺一千二百一十斤禀請道憲充公並求犒賞道憲責令追拿私販旋由稅務司查知此磺係岳桂及耿某二人所帶遂據情禀明道憲札知海防廳緝拿岳耿二人岳耿聞信之餘卽附船至烟臺暫避某日又從烟臺販得洋槍五桿附泰益輪船回營上岸時經船主察出扭岳送海關耿則泅水脫逃 
[潯江楓荻]  
　　特授江西吉安府許清臣太守道培俸滿請咨引見道出潯陽拜會鎭道各官俄而各官亦以禮答拜冠盖如雲太守卽於初九日乘招商局江裕輪船東下○潯城有洪都會館爲南昌府屬八州縣人士所建將以聨桑梓之情而修冠裳之會也每年八月朔在會館演劇酬神開筵召客本屆在漢皋雇到一部名發祥班登臺演唱笙歌起處行雲爲之不流所演取榮陽一齣尤爲出色觀者齊聲喝采蓋九江梨園絶少窮措大眼孔甚小一入歌臺便覺眉飛色舞若在滬上則司空見慣便無小家子習氣矣○戲塲内每有窮苦小民在兩旁安放木凳以覓蠅頭微利坐不多時卽來取錢不憚再三之凟稍不如意動輒行兇打架兹由會館中議定酌給賣凳人錢文不准向看客索擾以圖眼前清凈云 
[兪樓延月]  
　　杭州各錢　攙和沙殻小錢每百多至二十餘文以致市面日益頽廢日前仁和錢塘兩邑宰會銜出示厲禁高懸復飭地保四出鳴鑼荷牌曉諭如有市儈玩法者一經察出照例嚴懲○下皮市巷新開弄口居民某甲原籍寗波僑寓於此以販賣水菓爲生初七日傍晚時其妻偶至鄰家挑燈閒話及歸見房中衣被一掃而空牀頭番餅六枚亦已不知去向急呼鄰人尋緝而天空海闊竊賊已蹤跡杳然矣不知藁砧回家能免爻占脫輻否 
[蕩婦傾家]  
　　瞽子薛寳華就寗波北門外碶橋下賃得破屋半椽爲人推命胡言亂語人皆信之凡問道于盲者戶外屨恒滿邇年其妻殂逝遺有二子撫育無人正思覓得鸞膠重聨佳偶旋惑於劣生張某言娶陳姓再醮婦爲繼室婦廿四番風方開到棟花時節姿容穠艷婉麗可人顧潑悍逾恒人皆比爲河東獅子入門未數月薛卽染疾而亡其母及兄憫其鵠寡鳬單分外顧恤柴米之外按月再給錢若干婦尚不滿於心必欲盡得薛之積貲而後快薛母初猶不允後厭其吵閙不得已而畀之不數月間揮霍殆盡漸且典質衣物以繼饔飱然猶掠鬢掃眉絶不似未亡人模樣薛兄聞而規勸婦不特不遵其教且復汚以不入耳之言薛兄無可奈何召婦兄至家令其領去以爲從此可以葛藤斬絶免致轇轕不清矣不料當立據時中人串同作弊所有花押不知由何人冐簽薛母自婦大歸卽收拾房中衣物越數日婦又登門聲稱我暫歸母家剖談衷曲何故將我房中什物搬運一空此非逼嫁吞産而何言已堅欲與薛兄拚命薛始悟當時悮中奸計不得已另央中人重書收領據將所剩衣被廚桌變價給之婦始揚長而去按日報體裁不能預人家事似此瑣瑣屑屑豈足列之簡端惟訪事人旣已縷述情形諒非盡子虚烏有因爲之點染而登之或亦可爲酒尾燈唇之談助乎 
[閩垣官報]  
　　八月初一日知縣何維縉接辦通商局文案鹽大使兪汝和委署鹽庫大使初二日未入流金誠信禀辭赴富嶺土藥局初四日同知黄運昭委勘理事廳署初六日叅將趙成美禀謝委署湄州營遊擊初七日巡檢保津辭赴車子厘卡署水師恊李維實請訓初八日署恒春營遊擊黄瑞清交卸初十日福州府侯材驥交卸調補福州府唐寳鑑於卯時接事藩轅牌示署長太縣典史王珍病故遺缺以試用巡檢　作楨署理侯官縣竹崎巡檢古炳文與永福縣典史李光瀾對調在任福安縣王樹鼐病故遺缺以新海防班分缺間用知縣劉玉璋署理 
[尚未啓行]  
　　英副領事梁恪思升任九江正領事已見報章十一日下午梁君赴道轅及英公廨辭行十二日聶仲芳觀察會同蔡太守前往送别聞梁君須待某輪船開行然後就道昨所記已於下午啓行蓋傳者之悮也 
[滬濵談屑]  
　　陳某者蘇州人也學習錢莊生理輕薄性成見婦女經過輒肆意調謔前日又至南門内向某姓女郎調戲被無賴所見將陳扭至小烟館評論是非旋經陳友某甲出爲理勸令陳出洋二元給與無賴始得潰圍而出輕薄者可以此爲龜鑑○今日爲中秋佳節邑廟點春堂萃秀堂及内園等處大闢園門任人遊玩帮辦總巡朱明府恐人多擁擠特派局勇往來巡視以免譁擾○前日有南翔人某甲裝載竹器來滬求售旋被南市篾竹街一帶竹器店所知以向例本地之貨不准向别處銷售别處之貨亦不能到上海兠賣遂向甲理論甲不服大肆咆哮衆人忿忿不平將甲毆擊一哄而散聞甲身受重傷恐不肯干休云 
[誘拐破案]  
　　無錫人蔣金雲向在金陵爲木匠此次由該處引誘某宦之妾某氏來滬寄在城北張家弄内開設銅作之蔣友甫家左右隣人嘖有煩言被該處董事所聞卽投保甲西局禀報局員高小雲二尹立飭局勇協同地甲前往將兩蔣及該氏一併拘獲解至局中二尹略詰數語以事關誘拐當卽備函將兩男一婦移送上海縣請訊是晚經黄愛棠大令升堂研訊金雲供稱小的係無錫人今年三十九歳向爲木匠住居金陵安分度日不敢爲非該氏由伊夫託小的帶至滬上療治疾病迨抵滬後小的因無處棲身客棧又不便借宿遂將該氏寄在友人蔣友甫處並非誘拐叩求明察友甫供稱小的係本邑人今在北張家弄内開設銅作藉以餬口小的與金雲素來相識伊將該氏寄在小的家並不知其誘拐據伊云來滬看病是以容留求恩鑒宥該氏供稱今年十六歳家住金陵丈夫欲將小婦人驅逐出外故與金雲來滬求請明鑒大令謂金雲曰該氏旣由其夫託爾帶來滬上療治疾病何以不帶行李金雲堅稱實非誘拐大令判將金雲笞責二百板與友甫分别收所該氏發善堂暫行留養 
[縣案彚錄]  
　　英包探拘獲私販小錢之沈劉氏沈葛氏解送公堂由宋莘樂二尹判令轉送到縣黄大令訊供管押已紀前報前日大令備文飭將二氏交原差押解起程遞回原籍○小竊熊彩記前在新北門某木作竊取棉被一條被李姓家人拘獲送縣已見報章前晚由黄大令升堂研詰熊供係江北人向爲小本經紀當日往木作探友並非竊物大令曰人贓並獲豈容抵賴喝令笞責四百板還所候示 
[英界公堂瑣案]  
　　李雨田趙阿苟同訴稱小的等俱本作塲主所雇水木匠因事口角爭毆以致互扭到帳房毁壞玻璃窗等物索賠不允是以報捕拘請訊追周阿桂王金生張錦春同供稱小的等皆在李趙處做工因爭飯碗以致扭毆無意中闖入帳房毁壞物件但求恩釋情願賠償宋二尹著卽釋歸自行修理○林仁金訴稱小的身畔有洋銀一元行至某處被扒手所竊當時拘獲已將洋銀遞與同黨故特交捕送案陳道生供稱小的閒立街旁不敢犯竊現在願照賠洋銀一元宋二尹著繳洋銀給林領去○王寳生訴稱小的向倪寳生之姊索取房租倪竟出頭霸　將小的頭額擊傷爭扭之餘失去眼鏡倪供稱小的在某西人處服役雖曾與王口角並不行兇宋二尹判令管押一禮拜○九十九號捕禀稱昨日小的巡街時見楊月雲等中途爭吵是以一併送案楊及陳小弟王小鶴陸阿苟毛阿二宋德妙同供稱小的等均在治下當薙髮匠因 
 
 

Page 4

 
 
向同業人索取工貲以致口角如今只乞施恩宋二尹判令各罰洋銀五角悉數撥充某處西醫院經費○包探黄四福禀稱吉金隆投捕房報失金珠首飾經小的查明朱阿彩所竊拿獲人贓解送案下吉訴稱家中失金珠首飾旋由包探查獲人贓今旣送案請卽給領朱供稱有名阿根者串同小的竊物旣至案下自知罪戾難逃求老爺開一線之恩小的誓當終身感戴宋二尹飭吉先將起案之贓具領朱押候補提阿根再行訊辦○包探陳阿九禀稱王萬春冒充船戶向樂秋山誑取鋪蓋幸卽知覺追獲人贓扭交捕房今特送案樂訴稱某日途中遇王自稱船戶小的卽將鋪蓋交伊幸卽覷破情形得以追獲王供稱小的係湖州人貧迫無聊是以出此下策惟求恩赦俾得蓋愆宋二尹飭樂將鋪蓋領去王押至湖州航船勒令回籍○二十三號華捕禀稱小的見徐洪春車上裝綢洋傘若干頂盤問之下云有坐客至天主堂下車時忘未携去今特解案請究徐供稱坐客遺下洋傘小的無從送還宋二尹判令管押五日洋傘暫存捕房以待失主認領○包探秦少卿禀稱小的查知文和尚陸新泉二人串竊怡順號王月卿陸阿雙陳阿二諸人衣服洋傘皮鞋拘獲人贓送請發落王陸陳三失主均投案請領失贓和尚供稱小的係崑山縣人雖冐爲釋子稱呼其實並未出家披薙無知誤犯尚乞施恩新泉供稱小的係長洲縣人以後不敢再犯矣宋二尹判令將和尚笞責一百板連新泉押候分别備文遞解回籍贓給各失主認領 
[法界捕房紀事]  
　　某信局夥某甲持某乙所寄家書送往德順里誤投某丙家丙不問來由卽行啓視及見有誤將原信擲還甲以乙不應若此行爲與之爭論旋有某丁揷身多事謂乙誤拆空信事屬平常烏用大驚小怪甲忿甚與丁大閙扭作一團適某號巡街捕到來將二人拘送捕房管押昨晨捕頭問明情節以丁多事行兇著押候解送公堂訊辦○蘇州人某戊賦閒日久僑居八仙橋相近友人浴室内倩人尋覔生涯近日忽發痴癲將糞遍塗衣履又取眉公桶套於頭上如官署中伍伯然浴堂主無可如何祗得將戊送入捕房管押○已庚等小流氓成羣結隊深夜在途滋擾巡街捕阻之不理遂拘押捕房○小竊某辛竊得某小客寓棉被一條行經租界中經巡捕送入捕房管押 
[好善可風]  
　　信昌珠號向悦昌文乞取仙鶴草以治咯血症應手見效酬以銀餅十枚悦昌文不肯收受因念順直齊豫疉報災祲小民蕩析離居深堪憫惻不如移助振捐使鳩形鵠面者流咸霑實惠遂擲交敝協振所彚解災區又節省中秋筵宴資洋四元一併助振仁心仁術誠有加人一等者故樂得而誌之 
[鉅欵助賑]  
　　父子乃三綱之一弓冶相承箕裘是紹里閭之内播爲美談有時子職克嫺而爲乃父祝康健者其種德洵堪勸世焉今有姚大善士杲爲尊人疾求速愈助規銀一千兩委解災區以資散放趨庭之頃慷慨傾資感召祥和定能償願矧平日孜孜好善早已上格蒼穹其較藥石之功者不止倍蓰矣[  上海北市絲業會館籌賑公所施善昌謹誌]  
[福緣善慶]  
　　謹啓者敝堂接奉寳和庄交來儀徵淮鹽總棧凌問樵觀察續募七户大善士樂助直賑洋一百廿元又漢口誠願氏大善士奉慈命印送善書移貲樂助山東賑洋四十元祈保却病延年又奉蘇松太道署交來尹自芬大善士求母病速愈樂助洋一百元吳曾氏大善信請符治病全愈樂助洋五十元李羅氏大善信請符祈保胎産平安樂助洋五十元以上均入東賑又平安福大善士由葉夀甫仁翁交來樂助河南賑洋二十元上天好生救命卽握延年之劵吉人爲善濟衆實爲多福之徵歳寒乃知松柏之長春時艱益覺功德之無量謹代災黎先後叩謝並頌德音[  上海六馬路仁濟善堂籌賑公所施善昌等謹誌]  
[及時施濟]  
　　謹啓者頃奉到姚少英大善士來函樂助順直賑捐洋三百二十元當卽照收掣奉收單以備照章核奬值此各省告災籌捐孔亟畿疆之地尤爲當務之急國恩浩蕩援例開奬以鼓善氣捨救命之銀錢積隨緣之功德福澤誠足以裕後章服更可以榮身一舉而三善備眞是極好機會雖達人不言施報而樂善諒有同心敬盼鴻慈曷勝企禱上海六馬路仁濟善堂籌辦直賑滬局施則敬子英甫拜手謹識 
[萬家生佛]  
　　本年順直各屬災重賑繁户多欵少則敬前勸募規銀六千兩解往深虞分布爲難兹承無名氏大善長俯念災户待救情殷慨助規銀一萬兩拜登之下感不可言除禀懇閣爵督憲專案奏請破格優奬外請登日報藉誌謝忱上海北市絲業會館籌辦順直賑捐滬局錢塘施則敬子英甫謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浙省官報]  
　　八月初五日憲駕辰刻由下馬頭登岸恭請聖安畢卽入城進署已刻升堂左右兩營官兵站圍拜接撫鹽兩院印篆藩司劉進見並禀安受事臬司黄進見並禀安受事禀知交卸藩篆運司惠糧道世俱進見嘉湖道王進見禀奉飭知交卸臬篆回杭嘉湖道本任禀謝候補道宗禀知交卸杭嘉湖道篆務進見寍台道吳來省禀到進見初六日大挑縣蕭治輝稟知金華任内交代清結蒙記大功一次抵拔委一次叩謝候補縣李文慧禀銷解北洋經費差饒雲鵬由華埠釐局專丁來省禀奉札飭留辦一年并蒙記功一次叩謝候補按司獄范傳舟禀知臬司委下六叚保甲差府經歴童煜禀知臬司委查金衢嚴三屬保甲差叩辭典史朱金耿禀到候騐看初七日紹興府霍禀見叩辭謝步杭同知孟禀見禀知前奉塘工局委稽核工程事務叩謝平湖縣吳專丁禀謝十六年漕運案内保俟得知府後加運司銜施榮鼎禀知臬司委望江門外總巡差禀見叩謝義烏縣典史于泩四次俸滿來省禀到候騐看金華府經歴鄭懃業由京引見回省禀到並銷海運差巡檢虞雲驤禀知釐捐局委江干司員差叩謝 
[江西官報]  
　　指分從九兪官勳劉瑞聽俱禀到福建補用縣傅廣心由臨川原籍來省何榮煇由崇仁公幹回省汪鴻加一級紀錄二次張瀛往萬安緝私差署武寍都司李人杰卸事回省安遠典史繆世楷俸滿來省孫世忠禀謝准補臨川縣丞李名揚由新海防遇缺先補用張鴻勛葉汝錕俱往義甯測重地面 
[邗江官報]  
　　八月初八日胡鹺尹省曾高鹺尹崧李鹺尉澍均投考管鹺尹維翰委管西臨局務初九日傍晚江都轉由辰洲接差回初十日統領老湘合字等營舒軍門永勝抵揚公幹江鹺尹寳年起服回淮丁鹺尹兌孚稟銷押解甘肅餉銀差 
[上海北市絲業會舘籌賑公所施少欽經收順直山東臥牛山賑捐七月初七八九日第三千二百八十五六七次清單]  
　　初七日福建屏南縣吳求兒病愈廿元沈松茂爲子吉生病愈保佑一家人口平安十元冬梅倚鶴軒求合家平安十元川沙司獄署十二齡童王建立求寒熱速退完願八元徐臻爲子麗生病危求愈五元殳山樵于本洋四元張兩芳楊鳳麟英洋一元光記一元銅洋一元○齊裕光來閩垣孫詒謀堂龍番十四元孫寳箴求母病痊十元式穀堂洋銀十元計台平六兩一錢五分怡如堂鷹番四元崇德堂三墨寳齋不留名三户各龍洋四元居敬堂龍番二元無名氏龍洋二元至德堂七五洋番二元不留名五二五番洋二元無名氏六錢番銀二元然居士洋番二元合盛杰廣順號集仁堂三户各英番二元汪種玉堂紫雲堂各一元裕豐王右卿各洋一元汪亦政堂洋番一元祝萬昌周喜記龍洋一元福聚隆六三洋邊一元六吉氏廣大店各六兌番一元黄廣順四七洋邊一元汪永大四錢洋番一元黄泰山錢四百文其祥邵仁宇豎中和雙記義泰永義葉長順七户各錢二百文鼎泰一百七十文汪本立蕭順泰合順生有記橋懷遠福興效章奎記永源萬茂成興義和陳益記陳連標福美十六户各一百文愼菴經手三墨寳齋紅洋十六元醉六經堂紅洋四元效耕堂愼餘别墅梁誠德堂三户各十四元紫垣經手同懋盛黄則寛景成李堯恩合記李相亭文圃楊硯農四户各二元立三經手青雲軒仁亮軒黄孫輝汲古齋載嶽齋五户各一元恆益和公善局黄孫藉三户各洋番一元福茂珍茶莊印洋一元鄭餘慶堂紅洋一元共七十一户合規元九十兩零五錢四分○初八日免過子求消災由　甡莊來洋二百元梁溪資冥福廿元鎭江施兆堂得　提助四元兆渭得彩提助八元胡復堂求平安五元浙台太平無名氏由寗波寳生藥行寄來二元無名氏二元太倉州署袁桐生病愈完願二元揚州耕心書屋一元杭垣李　　氏求目疾速愈復元一元陳姓求危病安愈四角○初九日宜興無名氏庫平足銀一百兩洋五十元又洋三十元泰升號經手將民船罰欵充賑洋四十元安徽涇縣吳宗澤求目疾速愈廿元頴川仲氏求康願十元又求兒病愈十十元清河氏爲妻葉氏臨盆在邇保佑平安快産十元曹省旃得子大小平安還願十元太倉吳興郡女子求宿疾愈五元揚州金萱堂因孫女病愈五元蘇州元裕易無名氏二元四角味秋山舘爲母病求速痊二元漢鎭怡慶莊胡席玉大用同二元又三興夫一元無名氏病愈完願二元古越守拙軒主人一元常熟陸武九胡友發銅洋二元○漢口天成永錢一千文保安氏洋四十元還願人錢四千五百文宏昌典二千文又衆友二千文譚餘慶汪逸甫葛傑丞姚巨卿陳復祥劉逢仙鄭友桐七户各一千文李幹垣五百文共十三户合洋五十六元○九江府江州旅客募宛青室有心無力子欲善無力讀屋主人三槐堂五户各五角無名氏三角厘峰居士二角共七户合洋三元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年八月初五日京報全錄]  
　　宫門抄○諭旨一道錄前○發抄硃批四道○將軍依奏敬舉人才備資任使摺○楚督張等奏委署道員片○粤督李等奏特叅知縣欠解正雜各欵請革職勒追摺○川督劉奏總兵丁憂開缺請旨簡放摺○陜撫鹿奏恭報出省查閱營伍日期摺○閩督譚奏揀員請補知縣摺○八月初五日吏部翰林院廂紅旗值日吏部引見三十名刑部六名都察院一名翰林院一名廂黄滿八名正白蒙二名正紅漢五名正藍漢七名○恩公續假十日○希隆阿請假十日○召見軍機○文秀敬信○皇上明日辦事後至畫舫齋看侍衛箭○發抄裕寛奏儘先遊擊馬鳳全補鄧新營遊擊奉硃批兵部議奏欽此○又故令余家榖虧欵革職限追奉硃批著照所請該部知道欽此○張聨桂奏仍以馬文駿補龍勝通判奉硃批吏部議奏欽此○又上思州攺爲直隷廳同知籌議各項事宜奉硃批該部議奏欽此○○奴才依克唐阿跪奏爲敬舉人才備資任使恭摺仰祈聖鑒事竊維古帝達聰明目要在得人臣子補過効忠允當舉善奴才前在琿春副都統任内兼辦吉林防務每念爲政在人之道竊不自揣卽擬留意人才爲國家收異日得人之效乃察之十數載曾於光緒十六年保薦武職數員兹於文職之中詳加採擇查有總理吉林機器局務二品銜江蘇候補道宋春鰲才能卓異器識宏通其平日留心經世之學久爲三省人士所推許由光緒六年吉林甫設防軍經前督辦吳大澂奏設機器局特以經始非易咨由北洋大臣李鴻章選派該道總理局務凡所造之機器軍火水雷輪船等項固已日臻純熟嗣將製造新式槍砲呈送神機營騐收僉稱精妙十四年經前任吉林將軍希元以奇才異能兼製軍械咨送海軍衙門專摺保奏欽奉懿旨宋春鰲著免補知府以道員仍留原省補用欽此十七年經吉林將軍長順保舉人才並聲明該道節省經費另造軍火以備緩急等因蒙恩交軍機處存記是其卓著勤勞之處久在聖明洞鑒之中伏念東三省爲根本重地其一切備邊之器械軍火尤爲當務之急自設機器局以來所有吉林邊練兩軍及黑龍江前任將軍恭鏜任内之精銳營與夫奴才到任攺添之鎭邊軍統計三省練防不下五十餘營先後所需軍火器械無不由該道承造監修先期源源接濟俾資得力第此等情形在該道固屬勤愼從公在奴才亦未便掩其勞勩况其經濟宏深志謀高邁凡治術之精粗地方之利弊莫不講求有素洞悉源流奴才與該道先後處之旣久知之最深洵爲道員中不可多得之才合無仰懇天恩俯念人才難得可否飭下吉林將軍長順就近取具該道履歴送部引見應如何量材錄用之處奴才未敢擅擬恩典出自逾格鴻施所有敬舉人才備資任使緣由理合恭摺具陳伏乞皇上聖鑒訓示遵行謹奏奉硃批著照所請欽此○○張之洞等片再准吏部咨五月二十八日奉上諭方恭釗著調補直隷天津道湖北荆宜施道著周懋琦調補欽此恭錄咨行到鄂該員方恭釗旣經奉旨調補直隷天津道自應交卸前赴調任所遺荆宜施道及宜昌關監督事務應卽遴員接署查有湖北候補道曹南英老成諳練明幹有爲堪以署理除檄飭遵照外謹合詞附片具陳伏乞聖鑒謹奏奉硃批吏部知道欽此○○頭品頂戴兩廣總督臣李瀚章頭品頂戴廣東巡撫臣剛毅跪奏爲查明知縣徵存正雜各欵銀兩延不完解請旨暫行革職勒限嚴追以重庫欵恭摺仰祈聖鑒事竊據廣東布政使覺羅成允會同交代總局司道詳稱查有已故前任龍門縣知縣張全葆欠解徵存正雜各欵銀四百五十二兩零又前署增城縣事西寗縣知縣田郅軒欠解徵存正雜各款銀九千二百一十八兩零迭經勒令催繳未據該員等完解分毫詳請勒限叅追前來臣等覆查無異相應請旨將已故前任龍門縣知縣張全葆前署增城縣事西寍縣知縣均暫行革職勒限四個月嚴飭該員及該故員家屬務於限内各將欠解銀兩掃數全完倘逾限不完或完不足數再行照例從嚴叅辦所有叅追知縣欠解交代銀兩緣由謹合詞恭摺具陳伏乞皇上聖鑒訓示再所遺西寗縣一缺粤東現有應補人員應請扣留外補合併陳明謹奏奉硃批著照所請該部知道欽此○○頭品頂戴四川總督臣劉秉璋跪奏爲松潘鎭總兵丁憂開缺例應請旨簡放恭摺仰祈聖鑒事光緒十八年閏六月二十八日據松潘鎭總兵夏毓秀呈報本年閏六月十九日接到電報知該鎭親父夏寳於六月初六日辰刻在雲南原籍老病身故例應開缺回籍守制所有日行事件現已轉交本標中軍署遊擊吳嘉春代拆代行懇卽委員接署以便起程回籍等情請奏前來除由臣檄飭記名提督現署重慶鎭總兵吳奇忠前往接署外查總兵丁憂例應開缺回籍守制所有松潘鎭總兵相應請旨迅賜簡放以重職守理合會同護理成都將軍副都統臣雅爾堅恭摺具奏伏乞皇上聖鑒訓示謹奏奉硃批另有旨欽此○○頭品頂戴陜西巡撫臣鹿傳霖跪奏爲恭報微臣出省查閱營伍日期恭摺仰祈聖鑒事竊臣於上年接准部咨欽奉諭旨查閱陜西營伍等因欽此業經臣先後將潼關西安滿漢各營及商州標防等營馬步各軍挨次校閱隨時具奏在案尚有南北兩山及鳳邠各營未及前往閱視臣自上年五月回省後因值辦理本省鄉試文武科塲事竣旋卽封印本年秋審屆期又復接辦奏銷五月中旬川匪周蠻刀等逼近陜境竄入定遠紫陽等廳州縣督辦防剿又以北山各屬久未得雨旱象將成籌辦賑撫事宜以致未能出省兹幸南山地方業已安靜北山各屬已得透雨臣將署内緊要事件次第清查定於七月初三日輕裝减從由省起程取道寍陜前赴南山先閱陜安漢中二鎭及分防各營歸途取道鳳翔回省以便查閱西鳳營伍並調閱邠州長武營汛及乾州防營沿途兼可考查山川形勢險要屬吏賢否詢問民間疾苦地方利弊並嚴飭地方官沿途屏去支應不准各營有攤派名目一切犒賞兵弁什物均由臣自行置辦至臣署日行事件飭委藩司張岳年代拆代行遇有緊要公事隨時包封送臣行館辦理臬司解審命盜各案並委藩司提訊仍由臣察核定擬所有臣起程出省日期理合恭摺奏報伏乞皇上聖鑒謹奏奉硃批知道了欽此○○頭品頂戴閩浙總督臣譚鍾麟跪奏爲揀員請補簡缺知縣以資治理恭摺仰祈聖鑒事竊照福建連江縣知縣朱幹隆調補莆田縣知縣所遺連江縣選缺留閩另補曾以另補知縣張景祁一奏補在案旋准部覆連江縣與泰寍縣南靖縣知縣三缺係屬同月出缺例應籖掣缺次先後按班序補所請以撤回另補知縣張景祁補授連江縣知縣之處應毋庸議其連江縣知縣員缺應俟連江泰寍南靖三缺一併掣定後再行遵照定限於七十日内覆奏等因光緒十八年五月二十九日具奏奉旨依議欽此坐六月初五日行文等因咨行到閩卽將泰寍縣連江縣南靖縣知縣三缺遵照部行後經配簽掣定第一缺南靖縣第二缺泰寍縣第三缺連江縣除南靖泰寍兩缺按班另行請補外其第三缺連江縣知縣係升調遺所出部選簡缺應卽遴員請補查例載各省裁缺卽用廻避卽用並凡因在任之日續經查明留任將新選新補人員留省另補者遇有該省選缺出時除知縣丁憂遺缺應歸部銓選叅革遺缺專以軍功人員請補外其餘各項選缺如坐補原缺無人應將以上三項人員不入班次先儘補用先用裁缺卽用次用廻避卽用又次用留省另補均不積各項班次之缺如無人方准以各項班次請補至因人地不宜撤回留省另補之員仍由該督撫察看俟裁缺卽用等三項無人准酌量請補各等語閩省現無裁缺廻避留省另補各項卽用人員惟查有留省另補知縣張景祁年五十五歳浙江錢塘縣拔貢生同治四年補行辛酉並壬戍恩科本省鄉試舉人由甲戍科進士攺翰林院庶吉士散館以知縣用選授福建武平縣知縣光緒三年二月到省委署福安縣調署仙遊縣六年十月飭赴武平縣新任調補淡水縣再調晉江縣十三年正月到任十五年六月調省卸事經前督臣卞寳第彚案甄别奏請開缺留省另補十七年正月二十六日奉上諭張景祁著開缺遇有相當缺出酌量補用欽此兹據藩司藩駿文臬司張國正詳稱該員品端學粹辦事實心仍請酌補連江縣簡缺知縣不積各項班次之缺洵屬人地相當足資治理該員係留省酌補知縣請補簡缺知縣與例相符毋庸送部引見並免核計叅罰該司係爲缺擇人起見合再會同詳請奏咨酌補等情兼署督臣希元未及具奏卸事移交前來除咨部外謹恭摺具陳伏乞皇上聖鑒勅部核覆施行再臣到任未及三月例不出考合併陳明謹奏奉硃批吏部議奏欽此 
 
