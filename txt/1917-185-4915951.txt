# 1917 - 185 - 4915951

 

Page 1

 
 
   
 
 

Page 2

 
 
時評 
[張勳（冷）]  
　　我昔嘗言取消帝制袁世凱之弱點也我今復以此意論張勳 
　　張勳而果有氣概者决不降决不求人保護决不乘機出走决不能不戰决不能不戰而至於死 
　　張勳而果有氣概并顧全北京大局不欲害及巿民與外交團者則率軍以退出北京戰於京城之外以一决勝負或負而至於戰死若然則張勳固丈夫也即所抱之主義不宜於時勢所有之舉動不納於正軌而人亦不敢輕視之不然亦狗偷鼠竊之徒耳曷足言哉 
[命令]  
　　七月六日大總統令　國務總理李經羲呈請辭職李經羲准免國務總理本職特任段祺瑞爲國務總理此令 
　　七月七日大總統布告　黎大總統因不能執行職務國璋依大總統選舉法第五條第二項謹行代理兹於七月六日就職特此布告 
　　七月八日大總統令　長江巡閱使安徽督軍陸軍上將張勳久膺民國重寄不知竭誠自効阻兵怙勢包藏禍心此次藉命入都陽託調停之名陰行叛之事動摇帮本淪陷神京　惡貫盈普天同憤張勳應即褫去本職并褫奪軍職勳章勳位著傳知前敵各軍嚴拿務獲盡法懲治以申法紀而快人心此令 
　　又令　此次逆賊張勳假名盜國竊踞神京經國務總理段祺瑞組織討逆軍聲罪致討督師進剿疊挫逆氛現已將次合圍盪平之期即在指日所有各省軍隊除業經調遣外均應各駐原防維持地方秩序並諭禁所在軍民人等勿藉端號召致滋紛擾此令 
　　又令　直隸省長朱家寳着免本職此令 
　　又令　曹錕兼署直隸省長此令 
　　又令特任齊耀琳暫兼代江蘇督軍此令 
　　又令倪嗣冲兼署安徽督軍此令 
　　七月九日大總統令　張勳叛國該軍各統領原駐防所未經隨同入京事前當未與謀順逆所在各應曉然著將該軍隊改歸倪嗣冲節制並着察看情形果明大義不予株連倘或觀望抗違國法具在决難寛貸將此傳令知之此令 
　　又令外交總長伍廷芳著免本職此令 
[專電]  
　　北京電　昨夜十一二師因誤有小衝突幸祗放排鎗旋即解釋鎭靜（十日下午二鐘） 
　　北京電　雷震春張鎭芳在豐台爲國軍盤獲唐口梅光遠亦被捕馮麟閣則先一日在津新站就逮（十日下午二鐘） 
　　北京電　張軍已受傅曲約束聽候截辮改編（十日下午二鐘） 
　　天津電　外交團以連日京津間磋商無結果段主解武裝懲禍首張仍頑抗恐生危險特會議提出警告（十日下午十鐘） 
　　北京電　張態度尚强硬聲言馮徐與多數督長本同此主張均有文電可證即將往還原文付印並錄送外報發表（十日下午二鐘） 
　　北京電　國軍索罪魁七人於張軍必繳械去髮准降已派傅良佐前來辦理（十日下午二鐘） 
　　北京電　外人已承認張爲國事犯允任保護（十日下午二鐘） 
　　北京電　張勳請求允許其出京（十日下午七鐘） 
　　北京電　退位文電擬就待發（十日下午二鐘） 
　　北京電　段今明到京各機關龍旗已撤（十日下午二鐘） 
　　北京電　叚内閣擬組参議院每省舉四名（十日下午七鐘） 
　　北京電　段閣員確定外交汪大燮内務湯化龍財政梁啓超司法林宗孟教育張一麘交通曹汝霖農商張國淦海軍薩鎭冰陸軍段兼一說財政熊希齡司法梁啓超（十日下午五鐘） 
　　北京電　江提昨晚送眷至法使館求保護引起外交團疑議（十日下午二鐘） 
　　北京電　財政次長王克敏已借至新欵兩千萬（十日下午五鐘） 
　　北京電　中行總裁張嘉森烟酒督辦張弧（十日下午五鐘） 
　　北京電　提署改衞戍以段芝貴爲總司令（十日下午五鐘） 
　　漢口電　吳光新軍奉令退回鄂亦取消出軍（十日下午十鐘） 
　　清江浦電　馬使設防大畧調營長袁駐楊莊顧駐漣劉駐淮團長郁駐黄河灘水師保鹽興電馮待命（十一日下午七鐘） 
　　清江浦電　定武軍朱管帶由泗抵浦謁馬有降服意（十一日下午七鐘） 
　　廣東電　滇軍出發費需二百萬陳督以滇軍索餉急如星火特向商會商借一百萬元（十一日上午十鐘） 
　　廣東電　商韶連一帶皆爲滇軍警備區域縣知事亦有自行任免（十一日上午十鐘） 
　　廣東電　陸使起程來粤滇師長張開儒致函陳督言某報意圖離間滇桂軍請不必信（十一日上午十鐘） 
　　南京電　馮電粤阻此出兵（十一日下午九鐘） 
　　南京電　王曜任徐海道尹已發表（十一日下午九鐘） 
　　南京電　討逆軍大隊開徐迫張軍繳械（十一日下午九鐘） 
　　南京電　張勳來電决不出走以一死謝天下（十一日下午九鐘） 
[外電]  
　　北京電　討逆軍仍駐京城之外大約已圍繞城牆使張勳等不能脫逃刻有何種行動無從探悉但知討逆軍恐激起巷戰不遽入京刻正磋商如保全張勳解散辮兵等之條件北京仍甚安靜民心逐漸鎭定日前有馮麟閣由新民屯出兵以攻段軍後路之謡段祺瑞乃諭令扣留車輛以防後襲是以山海關火車之不通似係叚民預防計畫之結果也目下京津間客車已有一部份通行（九日） 
　　北京電　僞財政大臣張鎭芳僞陸軍大臣雷震春昨夜出逃在豐台被捕已解送天津聞新民屯第二十八師師長馮麟閣昨在天津被拘討逆軍直至今晨尚未入城各城門由近畿軍隊據守若輩前曾贊助張勳今則態度未定辮兵一部仍在天壇餘在紫禁城内及張勳私宅所在接連英使署之東南城隅其怪異之軍營外人視爲奇物外人可自由攝影並與辮兵接談據近日報告觀之辮兵行爲近尚不惡購買物品尚能付值近營之處以沙袋爲障碍物並有機關鎗防護昨日外交團向雙方要人提議爲人道及附近居民安寗起見張勳宜接受保全生命解除武裝遣散辮兵之條件此議目下尚未得覆段祺瑞刻在天津聞方組織内閣據可恃方面云外交汪大燮内務湯化龍財政梁啟超交通曹汝霖陸軍王士珍（十日） 
以上字林報 
　　北京電　南京造幣廠總辦宋發祥頃由津回京路透社防員往見之言及馮代總統態度及段總理善後方針據云段總理注其全力解决時事今已在津暫設國務院辦公處待馮北上不久馮叚皆將入京組織内閣馮絶對反對復辟以爲多一次變亂則國民困苦愈深一層中國已陷於可悲之地位衰弱已逹極點不堪再擾也張勳全不知時勢冒然復辟揑造請願以致反對四起全國憤恨張勳此舉不獨摇動民國之基礎且促清室之亡是以因此發生之禍患責在張勳黎大總統及各省皆囑馮副總統代理大總統職馮乃不得不從衆信馮爲力能救國之人云云（九日） 
　　天津電　私人消息云段祺瑞與曹錕昨晚在豐台會議决定如二十四小時内張勳不撤兵投降即前攻紫禁城（十日）以上路透電 
　　天津電　昨夜兵士在北京來車捕獲雷震春張鎭芳聞北京外交團建議調停辦法張勳如解散辮軍則可保全生命預料段祺瑞今夜進京事車業已準備北京人士逃避至津者仍絡繹於途惟目下北京尚安（十日）大陸報 
　　北京電　張勳由辜鴻銘介紹昨請各使署保護聞無效果（十日） 
　　北京電　如張勳允不入政界並解散軍隊則段祺瑞或可與之言和（十日） 
　　北京電　帝制黨張鎭芳雷震春馮麟閣皆在津被捕康有爲則喬裝日人已逃出北京（十一日） 
　　北京電　順天時報云段祺瑞提出條件（一）取消帝制（二）解除辮軍武裝（三）保全張勳生命（四）繼續優待清室張勳僅以最後一條件爲然仍欲撤兵回徐（十一日） 
 
 
 

Page 3

 
 
　　北京電　自昨日起未有僞諭（十一日） 
　　北京電　北京日報云徐世昌到京後退位之詔即可發表（十一日） 
　　北京電　聞張勳私與察哈爾都統田中玉接洽擬將辮兵開往察哈爾　段祺瑞軍隊欲阻止張軍前往故將沙河金河間之鐵橋拆毁（十一日）以上德文電 
　　北京電　外交團於九日照會北京當事者其文大要如左外交團本不願干涉中國國内問題惟現北京恐有發生流血之惨不得不提出免此大難之法據外交團之見最有効者在既辭職之張勳及其兵士解除武裝交付當局一面由段上將宣言擔保不傷張勳及其所屬部下之生命云云（十一日） 
　　北京電　張勳今日拒絶段祺瑞最後之要求事勢愈覺危險其結局外交團將更出爲調停（十一日） 
　　北京電　王士珍江朝宗受段祺瑞之意於昨夜六時至十二時半勸告張勳解除武裝詎張勳仍甚强硬並不稍動今晨由曲同豐赴津將談判不協情形報告段氏段遂又於今日午後最後勸告張勳若仍不從即行總攻撃定武軍（十一日） 
　　北京電　汪大燮昨夜由津來京投宿六國飯店其來京之要件係以外交總長執外交事務爲目的昨夜已以非公式致各國公使通知來京之意（十一日） 
　　漢口電　岳州之吳光新率同北伐軍來漢準備北上旋得段祺瑞電命戰事已歸國軍勝利不必北上故吳擬率軍隊仍回岳州（十一日） 
　　漢口電　四川查辦使王人文今日歸漢（十一日） 
　　漢口電　荆州旗人聞清朝復辟北上者甚多王督軍特電駐紥該處湖北第一師長石星川嚴重監視該處旗人（十一日）以上東方通信社電 
[戰電]  
　　倫敦電　海格將軍報稱英軍在哈吉柯爾東南襲撃俘敵八十五人又在魯斯東南逐退襲撃之敵軍今晚海格將軍報稱敵軍襲撃入華恩登西面之英軍前鋒哨營及凡蒂東面之英軍戰壕布勒柯爾伊泊爾尼曷卜爾附近敵砲隊頗爲活動天氣不佳飛機戰事不能施行（九日） 
　　巴黎電　今日下午公報云敵軍猛攻班台盎爲法軍奮勇撃敗法軍回攻敵軍昨日所佔波凡台與歇夫里尼山脊間之載壕激戰　將攻入廣一千五百邁當法軍第一道陣線之敵兵逐出敵軍昨日所得班台盎與佛洛瓦芒間之地大半爲法軍奮回敵軍昨在該處進攻者乃屬於三師團之兵共有十八大隊之多法軍奮勇抵禦重創敵軍此說曾由俘虜徵實　今晚公報云菲蘭南面與三○四山境砲戰大爲活動（九日） 
　　俄京電　政府宣稱協約國已開特别會議討論巴爾幹事務蓋以巴爾幹政治與軍略地位甚爲紊亂故不得不舉行此種會議其目的乃在得一公共政策此會與協約國討論媾和條件大會乃屬兩事臨時政府發表宣言書謂政府已正式抗議其他協約國在希臘所行之舉動俄國固不宜希皇康斯丹丁之所爲並無助之之意康斯丹丁箇人之政策俄國今仍不以爲然但協約國强迫更易希皇之手段俄國亦未便贊成俄國抱定宗旨對於希臘之政體與其行政機關主張當任令希人自擇之他人概不得過問臨時政府因此特撤回派往希臘南部之遠征軍云（九日） 
　　倫敦電　公報局宣稱星期六日敵飛機襲撃一役計死男子三十人女子公子孩童五人傷男子九十八人女子四十六人孩童五十三人（九日） 
[公電]  
　　討逆軍司令馮玉祥等電　各省均鑒張逆叛國罪大惡極同人大張撻伐志在鋤除禍根稍一姑息害將胡底現該逆勢窮力蹙竟有人出爲調停聞言之餘不勝駭異溯該逆於辛亥之役僅單身由南京逃出未幾擅集舊部死灰復燃擁兵自固盤踞要津髮辮長垂服裝獨異以强權爲公理視中央如無物人民受害已非一日至今日而遂敢公然叛國破壞共和推原禍始則斬草未得除根之所致也慶父不除魯難未已是而可忍孰不可忍况彼既爲叛國之賊子安有調停之餘地事理至明無待贅言非殲逆黨不足以安天下非殺張勳不足以謝國人姑息養奸除惡務盡敝　官兵暫死不與該逆其戴天日凡我同胞誰無血氣淨掃妖氛諒有同心務祈堅持到底勿任調停共搗黄龍滅此朝食民國前途實利賴之討逆軍東路第一縱隊司令官馮玉祥第二縱隊司令官王汝勤暨全體將士同叩庚 
　　張繼等復馮玉祥電　豐台討逆軍馮司令王司令並請轉各省各團體各報館均鑒讀馮王兩司令庚電義正詞嚴無任拜仰此次首義實唯兩公雖有神姦詎容貪冒乃聞張勳欲宣布隠幕有力者畏其發洩遂主調停曷勝痛憤竊維六年以來相忍爲國號稱寛大實奬奸回叛國者不誅亂紀者無罪遂使叛夫滿國馮道盈廷若輩本無是非唯知利祿帝制興則稱臣僕共和復則附義師首鼠爲其特長作官是其專業共和六稔帝制兩興深維變亂相尋皆由廉恥道喪今若復蒙寛典他日再逢事變必又首先反顔因果循環國將不國欲絶將來之亂種必求根本之廓清故不獨復辟之張康首逆之督軍團以及主謀肇亂之徒罪均不赦即凡身受僞職之人皆有背叛共和之罪應併拿交法院處以嚴刑庶幾綱紀修明後來知儆圖安國本舍此末由務乞堅持勿稍遷就繼等無狀必當盡力所至以扶正義鋤姦護法罔恤其他張繼孫洪伊曹亚伯蕭晋榮彭介石黄大偉王乃昌等叩眞 
　　趙世鈺等覆張鈁電　潼關張司令伯英鑒灰電敬悉我公率領西北健兒誓師討賊　深感佩張逆叛國舉國奮起更得大軍嚴伸天討不難指日殲平追溯禍源實由諸督干憲破法張倪乘機始動故救國仍在護法約法爲國家根本大法無可絲毫或越解時棼清亂源端視乎此各方主張咸本斯義我公明逹當早見及尚望不時賜教趙世鈺楊銘源馬驤文 
　　北京丁已同志會等電　督軍省長省議會商會各報館公鑒張逆竊國畿輔騷然全國人民同伸公憤合肥倡義馬廠各省雲集響應四面圍剿賊勢已摧神京克復計日可待所可慮者國賊撲滅以後各方仍無悔禍之心往轍已覆來軫相尋民國根基仍時摇動同人等慄慄危懼敬披胸膈告我國人此次大變發動於張逆引張逆以入術者李經羲也李經羲之罪直浮於張逆誰實勾引擁護李經羲者其罪又在李經羲之上即果推因不能不責難於國會國會早已解散亦不必再加責言惟願我國人毖後懲前勿假口法律而恢復厲階之議員勿抺煞事實而徒爲虚憍之舉動平心靜氣以和平之方法促政府之進步鉅痛之後或有息痛之時邇者羣言龐雜公論久湮以浮薄之心思参以忌刻之作用託名護法信口雌黄妖妄漸生大亂將作國人等再四籌思不得不爲曲突徙薪之計自今以往凡有誣衊公理淆亂是非陰挾私圖破壞大局者當與國人共棄之丁已同志會報界同志會金融維持會蕙法促成會外交研究會北京公益維持會同叩蒸 
　　望雲亭通電　馮副總統陸巡閱使各督軍省長均鑒天禍中國政變迭乘黎大總統慈祥愷惻副總统巡閱使各督軍公忠體國委曲調停雲亭日夕禱祝方冀和平解决息事寗人詎張逆康有爲喪心病狂竟有推戴宣統之舉人心皇皇動色相戒謂張勳等擁有重兵盤踞首都大肆淫威恐難收拾雲亭置身北方軍界垂三十餘年於張勳歷史知之頗悉查張勳本一無賴前清時投入廣西提督蘇元春部下充當差弁奉派入都賭輸流落僞函奔投袁世凱派任中軍名爲中軍實一弁目耳庚子之役以勤王名義乘間拜李蓮英爲假父輾轉寅緣遂獲起用辛亥在南京倉皇遁走癸丑再至殘殺冒功袁氏利其愚頑引爲羽翼浸養浸驕以至今日综其生平實屬猥瑣齷齪適時多變聯引羣酖自號盟主膽敢拂逆天心違反衆意以禍清室者禍民國自非罪盈魄喪斷不致此側聞我副總统巡閱使督軍大振義麾聯師致討雲亭亦軍人一份子於北方情形具有經歷願以所部敢死之士五千登先陷陣爲各軍倡佇候明教零陵鎭守使望雲亭叩陽 
　　杭州童晏球電　南京馮代總統馬廠段總理鈞鑒賊敗與和必爲巨患求國之安宜誅禍首清餘孽懲僞帝開國會有一不舉亂未已也童晏球蒸 
　　杜持致浙督署電　杭州督署趙参謀長鑒函悉逆軍已繳械投誠張逆逃入英國使館總理擬即入京整理國務請呈督軍鈞鑒杜持青印 
　　李純通電　各督軍省長鑒張逆叛國各省分别出師聲討以仗大義而復共和贛省現奉代行大總統魚日電令調贛軍一支隊赴寗等因遵即遴派宫旅長邦鐸率贛軍第一支隊於八日由省出發不日抵寧聽候會師北伐合電布聞李純齊印 
　　劉存厚通電　各督軍省長均鑒川省長戴戡前者搆禍川滇收漁人之利復乘川滇嫌疑迭電挑撥幸川滇兩軍均以國家地方爲重痛定思痛不忍再受其愚目召鬩牆之禍數月以來均稱安堵今因復辟事發逆黨僞任存厚爲川巡撫謀使西南自殺之計不思存厚恢復共和戰血尚在且上年存厚取回成都時推賢讓能不國權利及今安忍忝受亡清僞職甘作天下罪人雖三尺之童亦不受此誣衊早將此義通電各省反對復辟無如戴戡計不得逞復乘中央政亂大施權力阻我通電併宣傳存厚甘受僞職故入人罪至歌夜二時開兵出北關猛攻本軍存厚本擬遠避其兇乃時迫事急無處引退軍心憤怒力圖自衞戴軍焚城敗走災民無主城鄉父老責存厚束兵安民存厚以桑梓關係復遭此國家政變何忍坐視不得不勉任其難維持地方秩序俟大局定後靜聽中央解决知我罪我在所不計再逆賊復辟天人共憤望我各省共和元勛不懈初志至大總統未出險以前應一致擁護副總統依法代行大總統職權大張撻伐掃蕩國氛還我共和力圖再造存厚厲兵秣馬靜候指揮臨電不勝迫切待命之至劉存厚叩青 
　　新嘉坡來電　上海孫中山唐少川章太炎諸公國會議員各報館均鑒掃除帝制擁護共和一致主張願爲後援新嘉坡中華書報社龍道宣陸葆林陳文曉沈洪伯（皆譯音）等同叩 
要聞一 
[英報論京亂平後之處置]  
　　英文京津泰晤士報載論云徐州之虎雖極凶惡現已漸漸悟其舉動之無意識而稍殺其勢矣北京七月一日之政變亦已完全歸於失敗矣義師近逼都門而昨日忽停戰鬭者蓋因張勳極力設法以期保全其首領也平日之所自誇必捨命以報君恩者今乃汲汲惟恐其命之不保聞張氏首領之價值現至二十萬金此鉅額之償金余等希望不久即有人獲得此次張氏如能獲償其和平結局之要求則如放虎歸山將來或有重出噬人火日而此次之義師不能謂其已得美滿結果而令吾人快意共和軍方面頗不欲戰鬭於都門之内以增商民之損失已經曉諭辮軍如能及早投誠尚可宥其從逆之罪該辮軍如果繳械投誠則共和軍或能將其分别編入各新軍之中聞曲中將及韓上校昨已抵京從事招撫張氏殘兵矣據華人方面之報告張氏曾託僞尚書梁敦彦懇求英日法三國公使出而調停保護吾意各公使即出而調停亦不過爲避免戰事發生於京師街巿計非爲張氏計也自張氏軍隊中由豐台退却後戰鬭已經停止聞段總司令已發命令如續行戰鬭不許用爆烈極烈之品並不得再抛擲各種炸彈京師商民以慮辮兵搶掠之故人心異常恐慌而西直門一帶爲張軍逃竄必經之路故恐慌尤甚馮副總統昨已就總統職任當時發有命令二道一爲宣布張勳罪狀革免其職褫其勳位勳章嚴拿究辦一爲阻止南方各省討逆軍之組織謂段總司令討逆已經得手南方各軍須注意維持各省之秩序無　北上段總司令已接馮總統之電令從速組織内閣此報出版之時北京張勳之變政大約可以取消矣一般人民其對張軍表同情者非贊成復辟也實因五年以來政變猛烈非常人民不堪其擾耳政黨紛爭與國家毫無利益爲今日中國之急要者非政體之問題乃選擇政府領袖之問題也記者甚望叚總理此後對於用人之選擇及事務之監督較前多加注意力行其職記者尤願此後全國南北之領袖化除黨見共相維持新内閣一聞新内閣大約數日内可以組織成功矣 
[張勳末日與討逆軍入京消息]  
　　現在討逆諸軍環迫京師危亡之機已如纍卵聞張逆於日昨曾謂劉廷琛康有爲等云復辟之舉爲予所終身不忘者予在生一日即無取消之說不幸事機不密發表過早以致觸段芝泉等之反對决必誓死堅持到底惟某大老亦竟翻悔如此令人可恨擬决調集現有兵力死戰如勝固佳敗即挾清帝北狩其幕中有力勸曲從調停者已均被嚴詞拒絶云某外報記者於昨日（八日）往訪張於其私宅兹記其問答如下記者至張宅時見守衞兵士皆面有無限憂容辮髮散亂形極可憐通剌後導至應接室彼時張因檢閱軍隊未歸由幕僚魏某接見據云大帥昨晚已提出辭表請徐東海來京調停惟外間謂大帥逃往英使館一說毫非事實昨晚上諭不准大帥軍隊出城今不得已集合於天壇苟敵兵率爾入城大帥部下定背城决死語至此值張檢閱軍隊歸即至應接室與予相會見其頭盤髮辮滿面塵污然憤形於色記者因軍書旁午之際亦不遑多語惟問戰否張答至死力戰又問向他處去否答斷不他去又謂贊成復辟信函甚多至時始能發表語畢即辭以公事繁忙遂赴軍事會議記者當即辭而退出前晚（七日）段祺瑞致電與張勳之仲介者某要人略謂討伐軍應貫徹當初目的非殲滅張勳不已等語措詞極其激烈某要人見之異常憂慮未與張商議特請某國使館保護張之一身妥商已成至昨晨（八日）張聞知異常憤怒謂予非如此懦怯者斷不前去誓死不他往專待東海來京云云惟至今日則聞張逆確已求英使館保護果爾則所謂不怕死者果安在耶 
　　八日早四點鐘討逆軍先鋒隊近畿陸軍第一旅旅長張錫元帶兵到齊化門是時係步軍统領之遊撃隊守城討逆軍開鎗遊撃隊即開門放之入城討逆軍登城拔去龍旗改插民國五色旗即以公函致巡警總廳謂本軍係維持京師治安而來並無他意請警察廳與步軍統領一同維持治安一而傳該處商民面諭演說其來京係保護居民决無侵擾恐民心或有驚疑先行退駐城外倘城内有擾亂即入城保護你們不要恐懼等語即發出佈告一紙即退駐城外並聞段軍亦刋有告示粘貼永定門又云七日蘆溝橋兩軍戰鬭由正午始約戰二時之久各有死傷逆軍終以衆寡不敵由大井小井陣地退守彰儀門復由曹錕軍追撃更退至先農壇曹錕軍昨已到彰儀門外西方一里許之甘水橋佔領京西一帶彰儀門由江朝宗所率之游撃隊膺守備之任由正午即將門關閉禁止出入　第八師李長泰之軍隊前晚亦有一部分亦抵東邊城下俟昨晨入城又一說該軍已入東便門矣兹附錄討逆軍總司令部之報告第一次報告　一張勳確在英使館　一天壇張勳兵繳械投誠事已辦妥　一姜桂題反對復辟意甚堅决且派出軍隊堵截張勳　一張勳電致徐州軍隊不得輕動　一京師治安仍由吳炳湘江朝宗擔任　一段芝貴曹錕陳光遠三司令現在豐臺　一叚總司令前衞人員已到京在京師警察廳辦公　一張勳歷年所扣之津浦鐵路車輛已由該路收回凡張勳免票一概無效　第二次報告　北京街衢城門之辮兵已陸續退出地面將仍由巡警總監管理　張勳軍隊在都極其蠻横某日在清宫内曾毆打内監並傳有强奸宫女情事　世續電徐禀海段芝泉二人趕速入京辦理善後 
　　復辟重要人物僞陸軍部尚書雷震春僞度支部尚書張鎭芳在京因逆勢已敗欲逃無門焦灼已極有人獻計令潛逃出京昨日乃割鬚易裝乘下午京奉車潛行詎抵豐台爲討逆軍查覺即時拘捕業已報告總司令部核奪矣又據昨日由京乘午後車來津者云沿途無他阻礙祇豐台檢查非常之嚴並不細查行李物件惟搭客則須一一細視其面當見有二人被捕獲下車聞即爲雷張二人豐台一站停車約兩小時之久至黄村稽查亦嚴又捕獲數人下車則不知何許人矣 
[張繼與西報記者一席話]  
　　討逆軍之緣起 
　　大陸報云前参政院議長張繼向大陸報記者披露討伐張勳一舉之眞相據云今日人多稱段祺瑞爲共和軍中之英雄實則段在一星期前爲毫無援助之人物彼時段無一兵可供其指揮困居天津如無舵之舟七月二日方余出津時段遣范源濂劉揆一來視吳景濂與余二人請余等在南方爲段代謀一事段無顔親來渠自知其時名譽不佳且無兵權迨張勳復辟全局一變段自己雖不知如何利用時機但其謀士梁啓超湯化龍聞廊房旅長馮玉祥反對復辟之消息勸段乘時而起段由張紹曾介紹得晤馮旅長馮遂以兵權授之段當時並未出師攻京僅囑梁啓超代其擬稿通電全球謂已率兵討逆段旋赴馬廠告李長泰廊房軍隊已聽指揮尚需李部下一師贊助共逐張勳李本有反對張勳之言乃未便拒段於是三日以前尚爲孤立無援之段祺瑞遂統率李馮之軍而自稱討逆軍之總司令矣然彼時段並未與同有討逆心思之曹錕陳光遠段芝貴等接洽也今日段將入京居然因廊房一役而得英雄之稱實則眞英雄乃馮玉祥也 
[南京快信]  
　　湘贛滇黔粤桂均來電請馮代總統尊重約法恢復非法解散之舊國會各省議會亦來電請復舊國會以慰民望馮因之頗費躊躇 
　　聞馮代總統决擬一星期内北上恢復北京政府原狀 
　　聞馮段均主保全清室優待條件 
　　陸榮廷已抵肇慶馮代總統昨去電促陸來寗商决善後 
　　齊兼督軍以省庫奇絀逆軍又即日可平故主停止招兵聞七十四旅擴爲師巡緝隊擴爲一旅之議均緩辦 
　　討逆軍會集南京者已有一師待命北發 
　　中交兩銀行備欵百萬充軍需 
　　徐世昌來電力阻國軍北伐願任調停馮電斥爲不識時務 
　　魯督張懷芝電稱已派重兵扼守韓莊徐州辮兵已處絶境馮復電嘉奬 
　　吳景濂張繼昨聯袂乘津浦車來寗謁馮代總统温世霖昨亦由贛乘輪　寗 
　　辰宿兩魯雷艇昨由寗駛赴上游巡弋 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[東京通信（二十六）（心危）]  
　　日本對我復辟之態度與輿論 
　　復辟之取消旦夕卽將成爲事實矣然在此事驟然發現之初頗似轟動一時我東隣日本亦曾重視而研究之爰述其時東邦之態度與輿論如次 
　　日本衆議員望月氏質問其外務當局曰往者本野外相會見徐世昌之使者陸宗輿其後田中参謀次長會見張勳於徐州林公使亦屢晤張勳兹不問是否先知復辟其事然今突然復辟未免有急轉直下之感前大隈内閣時袁氏謀攫帝冠日政府徵求各國之同意勸告延期實行當時情形與兹彷彿則現内閣仍固守不干涉主義歟抑亦勸告延期實行歟本野外相答以中國之發生復辟問題世人知其必然今兹出此迅雷不及掩耳之舉則出乎意外但一旦實現即成中國内部之政變日本政府與共維持其平和無寗取旁觀態度爲愈也 
　　寺内内閣之宣言不干涉中國内政主義吾人聞之屢矣在此中國紛擾之時復得本野外相切實申言之此即吾人所希望之現象也至於張勳陸宗輿之徒向日本當局作何談判果非局外人所得而與聞然以日本當局賢明之態度推測之亦必答以不問中國閙到什麽地步帝制好共和亦好日本决不干涉張勳等之膽大妄爲殆即以不怕有人干涉似非以日政府贊助之也自他方面觀之國民若反對復辟雖不得日本之助力亦决不受日本壓迫且也吾人初不希望得外人之助力而有内政上之成功也前日本駐華公使日置益氏日本所謂外交界中第一流之支那通也（深悉我國狀况者日人名之曰支那通）其觀察復辟問題以爲决無成就日置氏曰中國政情變幻莫測就復辟言之未免不得其時良以五六年來中國尚未切實試驗共和制之適宜與否今以阻撓共和之人非難共和豈得其平滿清君臨中國三百年施政不副華人之望故變亂迭乘辛亥一役艱難困苦以底於成故復辟之舉於勢未可於理不通且觀世界大勢土耳其波斯俄羅斯西班牙諸國皆傾向於民主政治乃張勳欲以兵卒數千抗此澎湃之世界潮流安得而不敗今兹所謂復辟成功限於一時一地耳非全國永久然也 
　　日本朝野名人類似之談話不一而足報紙之論調亦復彷彿摘譯之以供國人觀覽東京朝日新聞曰自文治派消沉而武斷派勃興故政爭最後之勝敗决於武力之强弱惟若是中國前途之戰亂未有艾也假令南方氣勢不振而竟制勝於人則清室復辟以成中華民國則亡雖然南方諸省其忍斯乎蓋必興師討賊有玉碎瓦全之决心是以復辟之結果無他擾亂全國而已東京日日新聞曰清室復辟不僅民黨反對舊官僚中亦多不以爲然者况變更國體關係於國家前途者至遠則一般國民之不忍緘默可想而知大勢若是縱令宣統一時復辟其能永乎恐革命不旋踵而至也曩者清室懼復辟不成禍及遺族曾有阻止復辟運動之說殆亦以保持盈泰之不易歟總之復辟之不能持久有可斷言而其召亂則有餘也其他各報各有評論如東京時事新報連日之論說對於日政府則希望取旁觀態度勿輕舉妄動以滋人之疑又以誡其國人勿復神經過敏對於吾國則忠告勿馳極端以免分崩滅裂國民新聞曰張勳前途皆未知數也報知新聞曰華人或有不滿意於六年來所稱之共和制者然豈愛帝制哉近世以來國民的發動乃世界共有之現象而中國南方確乎表示此種氣勢則帝制二字曷足以號召全國假令一時成功則君臨之者不足十三歲之宣統耳勢必置攝政王握實權顧攝政王果能忠誠無私下恰民情博收衆望耶兹姑置之不問但觀復辟之主動者即爭權奪利之徒故前途不難概見也又曰中國内亂倘無損於日本人民之利益則不宜干涉云云 
　　日本之與論大概若是其中爲帝制前途悲觀及不干涉二端爲其一致之點然細繹其意所謂不干涉者非絶對的而爲相對的詳言之即内亂而無損日本則不干涉反是則不得不干涉也逆賊在所必討干涉在所必避欲二者之並得惟有於受人干涉之前速收討逆之功耳非然者遷延時日賊勢益張討賊愈難干涉之機愈多而自喪其獨立國之時期亦愈促矣國人國人其母遺噬臍之悔也 
[處置張勳問題]  
　　張勳於六日晚間對於十二師陳師長蕭安國與曹錕前衞懇請休戰且通告將各城門之守備責任交與步軍統領衙門陳師長與江朝宗答稱如定武軍解城門之警備交與步軍统領軍隊即不進軍以謀京師之治安蕭軍及第三師亦均贊同江朝宗遂將此旨轉告張逆故各城門之守備自前日十二時已由步軍统領擔任由十三師確實調查後兩軍復入休戰狀態豐臺方面之段軍接休戰之報告後因維持京師治安亦無異議前夜九時逆軍一部約千名内外復入内城大概係當保護張勳自身與皇城警備之任倘此後無特别事變發生京師治安當可維持張逆復辟既失敗於是擬挾宣统奔竄熱河之預謀將實行其計畫聞前晨載灃密議此事當時清室近支王公均在座對此情形莫不憤恨以爲如斯辦法豈非陷我皇室於絶地從此民國之優待條件將無復有望矣因此載洵載濤等相向大哭繼而彼此欲籌阻止張逆結果苦無良策第張逆則决定依計進行業已預備一切效董卓刧帝遷長安故事又聞瑜瑾兩太妃前日聞在宫中垂泣並要求復辟派諸人勿帶宣統出京又云張逆知前敵失敗後現兩面討逆軍愈逼愈緊各省反對電報絡繹不絶憤怒已極無可如何前日已提出辭職書請王士珍收拾殘局自處於監督地位張又聞知徐州業已被阻兩處軍隊不能接應擬率部下南行惟又恐段軍攔截於是急電至天津請徐東海出而調停辦理善後並特派張壽齡赴津詳陳一切又聞前日南苑飛機向内廷抛擲炸彈張逆益形惶駭又痛駡萬繩栻不止至此乃通電各省陳述種種諉過於人以爲　宥其罪决計請外交團出而調停某某兩使聞已允許認彼爲國事犯代爲緩頰該逆前日曾經哀求某國人向當局要求自行取消復辟仍准彼回至徐州惟今已不復作此想其所希冀聞祇求准許所部投降本身則求保生命並妻孥財産之安全業由某使飭員與當局磋商聞當局對於該逆生命問題答稱外使認爲國事犯欲加保護則政府亦無權干涉至罪不及於妻孥乃當然之事其財産一節純粹私産應予保留侵佔公家之公産則須分别没收該逆軍須繳械剪髮後始准投誠又昨日午後續得消息張逆現在已失其蹤跡據聞已逃至某國使館表面仍云住在南河沿又有一說昨日由京開有頭等專車到津車中有外國人三辮子兵一到津後雖經盤詰未得要領一般人頗以爲該逆或者混雜此車中擬中途逃去然此皆外間之謡傳推測恐皆不足信昨日叚總理已派傅良佐曲同豐兩人入京辦理逆軍繳械事宜段氏則將於今日入京辦事據此以　大局旦慕當可安定然張逆果如此下場亦未免太便宜矣 
[雷震春被獲前之勸導]  
　　雷震春有在車站被獲一說已略記報端兹聞雷氏在未被獲之前討逆軍方面曾一再致電令其悔罪蓋雷固段氏舊人欲爲設法解免也月之四日李長泰即致雷一電文云北京雷朝彦先生鑒電悉足下猶有顔面向人喋喋　堪驚訝今明告足下合肥段公當公等逆謀揭曉之翌日即已躬蒞此間近畿各軍公舉爲討逆軍總司令立即傅檄各省經一致復電贊成義舉段香岩將軍已奉派爲東路司令率師進駐廊房曹仲珊督軍已奉派爲西路司令率師進駐良鄉尅期會攻京師掃此醜孽濟南蚌埠南京凖備合圍犁彼巢穴逆勳頭懸闕下旬日間事耳共和之建當時由段公領銜建議我軍界同人全體附名足下食民國之毛踐民國之土亦既六年覆雨翻雲狐埋狐搰不畏清議如良心何足下有沃産可以自養有妻孥可以自娛六十頽齡鐘漏垂盡不知愛惜乃匍匐鑽營於曳尾之逆勳思其唾棄之餘瀝吾以爲共和建設既歷數年國民奴隸根性已剗除略盡不意尚有老悖無恥如足下者爲我同胞之羞也頃奉總司令面諭屬明告足下並傳話馨庵謂此次伐罪弔民除逆勳一人外他無所同公等本爲舊雨一時失足實所哀矜倘能輸自首之誠决不究脅從之罪若猶執迷不悟甘爲虎倀私情雖欲曲全國法恐難終恕等語揆座念舊之誠令人感服足下及馨庵宜亟思所以自處若待大軍抵京駢首受縶之時恐揆座雖欲曲原軍士亦未必能輕縱也敢布腹心惟足下　之李長泰支印云云六日田中玉又致電雷氏勸其速即悔罪早向各方面疏通取消復辟可爲設法一切但雷氏似始終未以此意爲然故向僞廷辭職之後仍私自混跡出京意欲有所活動顧爲田李等部下所偵悉以致見獲當即送交總司令部未知總司令將如何處置之也 
[紛亂中之北京恐慌情形]  
　　昨（六日）下午五點餘鐘在永定門駐守之辮兵忽將城門關閉斯時天橋一帶遊人尚多聞此消息莫不驚慌失色意係共和軍逼臨城下於是羣相奔跑婦女小孩哭喊聲各種車輛疾馳聲亂成一陣前門大街舖户亦匆匆閉門各舖户門前翻飛之黄色龍旗轉瞬間竟寂然不見甚有扯碎棄於當途者大欄栅各戲園之觀劇者聞此信耗遂亦一閧而散幸賴巡警極力維持有三十分鐘間秩序始定當時巡警游緝兵及商團等皆嚴備武裝以防匪徒乘隙搶掠提署江統領聞信即乘汽車至永定門查視當時城外尚有遊人甚衆不能進城幸經江統領查視尚無關城之必要遂令開城將人放入斯時已七點餘鐘矣前門外各繁區之商舖受此一驚即不敢開門營業人民等亦皆閉門不出因之街巿上除有多數軍警林立外行人已極稀少當時使館界美兵營亦在牆上安置機關槍派兵施行戒嚴而警察廳派衞使館界之保安隊亦異常戒備聞當日忽然發現此種亂象者因該兵在城外捕拿大車甚急車奔兵追人民驚慌遂擁入城内辮兵未察其故急急將城門關閉致有此驚慌現象當紛亂之時大街之行人皆往各巷口内奔避而各戲園内之聽戲人又往大街亂跑驚軍傷人丢鞋失帽者不計其數如勸業場第一樓青雲閣等處之珠玉攤古玩攤以及其他各攤因匆忙荒亂之際損毁貨物頗多當時勸業場前門電線恰忽折斷一線幸該線係一縱缐落在横線上故未傷及一人警察總監吳炳湘聞此警耗恐有地痞土匪等乘機搶掠商店情事立將馬巡隊保安隊悉行調出派在各處彈壓鎭攝商家雖稍安慰然於辮兵失利更慮其敗退時肆行搶燒故人心終多惴惴云 
[旅津熱人請防堵張勳出口]  
　　日來京津間盛傳張勳將挾宣統逃往熱河以圖捲土重來故居庸關一帶討逆軍方面早有準備姜桂題都统亦迭接各方面函電促其作防大致張如實行此着沿途截堵之軍隊必不乏人兹又聞熱河旅津同鄉爲此問題昨特致電熱防各將領其文云林西常統領姚營務處開魯展統領張縣長並轉韓雨村綏東高縣長朝陽李定仁劉致齋阜新段錫三建平張季豐建昌公合店轉張春軒平泉通義永轉蘇效坡並轉文五軒何紹權等赤峰楊子彬諸先生圍場經棚縣長暨全熱各縣長警學商各界公鑒歌電諒鑒刻張逆敗退永定門徐州逆軍已被共和軍遮斷南無救援腹背受敵確有挾清帝竄熱之圖我熱自熊前都统組成十五萬警團近年訓練益精以之抵禦張逆三四千潰敗叛軍攻守裕如勝負立判况全熱愛國軍民長官已多來電誓除此賊望諸公聯同各縣警隊一致防堵勿令出口並電請段總司令進討不懈自不難還我共和全我蒙疆抑又有請者張逆卓莽爲心擅行復辟利用幼主而危及清室蒙族同胞倘一被誘惑去順從逆則叛國之罪轉而嫁於蒙旗務剴切勸導出師討賊萬勿附逆自取禍敗玉樹等擁護共和保衞桑梓愛重蒙漢同胞起見急切陳詞立候電覆天津榮街十四號王玉樹孫品璋張四維沈默秦玉奎周憲章邵海泉吳愼之等叩陽印 
[鄂省之北伐消息]  
　　鋼藥廠小失愼 
　　鄂省王督軍前因南北意見未泯各省討逆之師又未議定辦法湖北綰轂中原防務最關重要故未便率爾出師北伐兹者連接馮副座段總理暨各省督軍紛紛來電請會師北伐岳州吳光新司令並奉段總理任爲西路討逆軍司令聯合鄂豫各軍由京漢路北上特來鄂與王督商議出師五日軍署特開緊急軍事會議石星川黎天才兩師長亦派参議代表参列當議定王與吳合共抽調一師一混成旅會集趙倜張敬堯兵共成三師擔任西路其軍即由第二第六第十四三混成旅及第二師第三獨立旅中平均分派初未議及石黎之第一第九兩師當由黎石之参謀力爭王督以該軍志切請纓未便使之向隅乃决定於該兩師亦各撥一團所有隸於鄂督軍部下之兵委第二師長王金鏡爲司令受吳總司令節制現第二師之步兵五團已於五日夜開拔往信陽其餘各團營亦陸續由防地調來依序而進所需之械已籌備齊全餉糈與出發費則暫以截留之中央解欵充用一面募集地方公債五十萬元抵補聞武漢商會因鑒於各界之憤恨張逆禍國咸願各紓財力相助征討已知會各帮董開始募集用作武裝後盾或無須乎債票之勸誘即可足數也惟聞日來京中情形張勳勢已不支不必待鄂豫軍北上而已爲近畿軍光復矣現吾人所竊竊憂慮者不在張軍之難驅除惟恐南北意見之繼起刻聞兩粤軍已分道出湘贛黔湘二省北伐軍亦已誓師其檄文中尚須征討諸叛督恢復舊國會設果如此則長江流域如湘鄂贛皖將不免自動兵戈矣又盛傳張勳之南昌宅第已經李純查抄將其親丁男女百餘人一併拘囚此事未知確否也 
　　武漢近日頗多帝制派宗社黨陰謀之風說如水警之查獲私運子彈某軍裝店之有人訂購龍旗已有可疑迹象兹聞漢陽鋼藥廠於五日下午突然轟炸接續燒燃幸經駐守軍警竭力撲救僅燬廠屋一棟王督軍聞信即派員到廠調查該廠長謂係工人某在碾藥房私吸紙烟遺火於地匆忙出外午膳被風將火種吹入藥槽内以致轟燃幸其時藥已收拾送儲庫房碾藥房又與他廠隔離故未波及他處云云王督恐有别情已將該工人等拘交陸軍審判處究辦矣 
 
 
 

Page 7

 
 
[湖南之討逆聲]  
　　湘督譚延闓氏自接到復辟弊耗後即開緊急會議議决即日聯合各省會師討逆一面發佈緊急命令宣布戒嚴其布告云頃接京電張勳擁戴廢帝復辟已成事實竟有閣抄僞諭之宣言大盜竊國殊堪痛恨民國成立於兹六年中更波瀾卒獲底定張逆何物乃乘此次政爭陽託調停之名陰施鬼　之計元首被其威脅國家供其犠牲破壞共和顚覆民國舉諸先烈艱難締造之河山四百兆休戚與共之民國據爲私産視同奴隸凡有血氣孰不髮指刻下大總統被幽京師失其自由本督軍按照約法第四十二條電懇副總統代行大總統職權尅日會師北伐殲厥渠魁還我共和再於本月三日起依照戰時戒嚴法宣布全省戒嚴所有一切設置悉遵條例履行凡我父老子弟務仍各安生業毋自驚擾倘有甘心附逆造謡惑衆或私託招兵擾亂秩序者即以軍法從事 
　　湘省各界自得復辟噩耗無不目眥欲裂當由國會議員覃振等發起擁護共和大會於二日午後二時假座省教育會開會各界人士不期而集者萬餘人樓上樓下擁擠不堪開會之時公推覃振爲臨時主席首先登台報告謂逆賊張勳公然復辟我黄蔡二公惨淡經營之民國竟爲所斷送三造共和實我湘人應負之責爰特發起此會擬聯合各省一致進行期逹民國復活之目的諸公如有嘉猷幸即黨場宣示云云覃君報告後即由劉人熙陳家鼐唐支厦等二十餘人先後演說無不激昻慷慨一致主張即請督軍聯合各省尅日出師至所需軍費則由各軍籌措並由陳家鼐將譚督軍反對復辟通電朗讀一通衆鼓掌聲震屋瓦此時有魯赫宣者將其斷指血書護法討賊四字送會宣布又有工業專門學校學生湯見龍咬指在手帕上血書［快快起盡天職掃彼妖類斬妖賊復民國願天下人共知之爲至要］等二十六字惟時人數愈多會場温度已升至百零五度不能久演遂摇鈴散會是日决定四事（一）聯合各省會師討賊並籌設臨時政府（二）對各友邦宣言不承認僞政府（三）召集臨時省議會（四）募集救國公債閉會後即由劉人熙等出名通電各省查照又是日會場中有西人數名手持小照相器在會場四週拍照見人民之到會者絡繹不絶皆稱湘人愛國不置譚督昨訓令袁廳長謂現在已無中央政府所有應解國庫經費應一律截留作爲軍費并另設湘省臨時軍費籌備處令派該廳長兼任處長職務須妥籌一切進行計畫具復核奪又因湘省現已戒嚴特設軍政執法處辦理一切軍法事宜處長一職亦已正式委任楊獄君充當刻正組織一切 
　　四號上午九時省議會因討逆軍事宜特在本會茶話廳開特别協議會正議長彭公望請假由副議長廖燮代理主席議員到會者五十七人首由主席報告各事後議省長設立臨時軍費籌備處内附評議部本擬請議員擔任評議事凡關臨時軍費籌備計畫及用途即由評議部公决施行雷洪畇譚柄鑑等以此部性質不明職權復乖故反對選推議員擔任衆贊成所有致各省討逆及通電各省議會主持速設臨時政府各電文俟明日再開協議會决定拍發衆認可遂散會 
[豫省大吏對於時局態度]  
　　字林報六日開封通訊云此聞政局無甚發展地方安堵民生如常自其表面觀之絶無全國騷擾之氣象田省長奉赴京之命不敢徑行乃施自請辭職之外交手段以印信送交督署督軍不收本地官紳旋開會留駕焉趙督召集本省軍官開會議事暢論時局軍界中至少似有一部份不贊成復辟討論告終其詳情終不爲民間所聞示文既未發布官場亦無宣言　觀其狀河南當必忠於民國鐵路刻由軍隊防守聞自今日起開往徐州之火車將不行駛 
[處置皖省之張軍問題]  
　　省蕪臨時警備司令部昨日午後會議政務廳財政廳道尹知事及商會教育會省議會公益維持會各會長中交兩銀行經理均蒞會與議首由李良臣司令宣布張勳軍隊有二十三營分駐安徽太平（二營）蕪湖（四營）大通（二營）南陵（一營）寗國（三營）蚌埠（七營）壽縣（五營由殷恭先節制）等處現已由倪省長飭馬少甫統領及皖北鎭守使殷恭先分途宣撫一俟籌有的欵即行勒令繳械遣散惟餉需一層昨電囑各界會同財廳趕速籌集一百萬元財政鄭廳長謂皖庫奇絀萬狀即十萬五萬亦難籌措况目下一切需用已有司空仰屋之勢遂商之中交兩行經理該行經理亦謂現時銀根異常吃緊紙幣兌現尚難維持此宗大欵實難爲濟云云嗣有王某（係倪氏至戚）承認籌備惟須財廳簽字負完全責任財廳立允所請議定後即可交付（聞此欵即係倪氏存放中國銀行之欵不過由王出爲債權人）該欵用途劃分爲三以四成爲解散張軍以三成爲行政費以三成爲獨立時用費即該軍六月份軍餉議畢遂散會由各界公電倪氏速籌遣散辦法以免張軍擾亂地方 
[浙省出兵與内部防患]  
　　浙江混成支隊步兵團騎兵團輜重營工兵營等先後由省出發開赴南京潘隊長鑑宗以下關寗城路線北站爲大軍屯駐地點其附屬之砲隊已先渡江進紥浦口藉便進取昨已將軍隊布置情形電告楊督軍暨本旅司令部查照其在浙垣一面討逆軍全隊出發後軍民兩長昨又會議一切聞綱目計有四項（一）遵照約法擁護民國（二）軍事民事仍由浙省自行主持並奉戴南京馮代總統（三）全省行政司法各機關各學校均照常辦理不得稍有停滯　財政收入悉歸省庫儲藏以使軍用楊督軍又以支隊既已出發所有餉糈無虞不足誠恐有不逞之徒藉端招摇借名募餉既　有妨治安且亦影響軍人名譽特行傳諭師旅團營及本署稽查處分投查察如有上項情事立即送懲以重紀律並聞此次浙軍自拔隊日爲始概發雙餉當出發時餉銀輸運僅洋十萬元刻聞楊督軍以軍需緊要昨復會商齊省長飭令財政廳再行籌措解送駐營軍地旋悉張廳長奉令後昨（十日）已商諸金庫復提洋十萬元裝以銀箱即於早車解送南京此外未出發之各軍隊中仍不時有自告奮通者鎭海總台官張伯岐前亦具呈楊督軍略云張逆叛國薄海同仇浙省出師聲討大義凛然總台官雖甚駑鈍願効前驅云云楊氏當於昨日指令該總台官云據呈各節具見公忠愛國洵堪嘉許惟行者居者各有責守該總台官　司要塞自當以鞏固海防爲當務之急所請前驅一節應毋庸議仰即知照云云先是楊督軍以浙省爲沿海要疆自復辟事起後曾迭飭浙洋軍官嚴密防範兹據鎭海張台官復稱滬上黨人陰圖擾甬迭奉電諭嚴密巡防除隨時商承葉旅長煥華王廳長萼辦理外日夜密飭各台裝彈實砲嚴行防範以備不虞雖或黨人乘間進說而决意反對死不承認一以服從命令上報督軍知遇之恩一以保護地方下免人民顚連之苦理合備文呈報請紓鏖念云云據此以觀浙省時局表面上雖已准備出師凡遇討論政局又文電絡繹不絶而隠隠中内部潛伏之危機固未盡冺也 
[杭州快信]  
　　兩浙鹽捕營緝私統領蔡和林暨鎭海砲台總司令官張伯岐先後呈請督軍願爲討逆前驅詞甚激昻楊督以防務緊要分别温諭慰留 
　　軍民兩長會銜布告馮總統段總理接任日期並通飭全省軍警及各縣一體出示曉諭懸旗慶視勿爲浮言淆惑妨害治安 
　　督署趙参謀長奉派赴寗慶賀昨由滬借参謀張國威同車返署 
　　浙省特派駐津坐探杜持昨來電報告逆軍繳械段氏灰日准入京 
　　嘉湖梟匪近竟發現傷警刦船案胡運司飛飭分統趙廷玉尅日會同水警合力痛剿 
　　本年各屬監犯越獄案層見迭出高檢廳陶廳長訪聞逸犯多數改名朦混投入軍隊特開單呈請一體查拿業奉照准 
　　各屬統捐局大半瓜代及期齊省長以處此時艱未便遽易生手已飭財政廳暫緩更動照常供職 
[川邊藏匪敗退之西訊]  
　　字林報十二日打箭爐通訊云丹巴縣業已克復川軍與藏人交戰兩次藏人向懋功敗退打箭爐今已轉危爲安人心已定丹巴之避難人民均奉命回里據官場捷報謂是役殺敵千餘人且獲砲械無算云云衆皆知爲浮報至其實數僅約三分之一耳捷報中又謂生擒匪首一人即處以死刑該鎭大受藏匪蹂躙天主教堂之産業亦有一部分被毁打箭爐之兵並未乘勝進逼以圖克復懋功蓋待陳將軍之兵由東面門平前進以便會同作戰也藏匪現出現於高里西喇嘛廟廟在打箭爐與河口境之邊際故南路交通今復中斷陸軍運諭隊與商隊均暫時被阻駐紥附近之滇軍已奉命拔隊前往撃散之近今卸之河口民政官甫抵打箭爐亦奉上官之命火速赴將亂之區協助維持治安蓋外間謡傳現局乃由軍隊向藏人勒索金錢激怒藏人而成該員此行殆含有意味也張德近來消息頗少惟據碩　消息聲稱張德下部已加入湘鎭匪黨華兵現謀包圍藏匪以期一鼓擒之扎木多亦有軍隊開至從事此舉湘鎭藏匪有擾碩　之勢當道已戒備一切發軍械與忠誠之藏人數百名令守邊界且由華兵助之 
地方通信 
[松江]  
　　警界職員錄　警所職員本設警佐四缺内一等一二等兩三等一近日所謂整頓政策發表後不但將所有職員十易其九且尚添設二等警佐一缺並職員多人每月支出約增百元兹將整頓後所委松縣警察全體職員銜名探錄如下所長李知事兼任一等警佐那鶴年爲所中領袖兼任司法裁判員二等警佐莊仲清係縣署第四科長兼任責司警所總稽核二等警佐宣杏帆徐溥霖同任警所行政事項三等警所沈策鰲管理所中收支職員姚友生帮辦會計書記長桑笏卿總稽查張德照稽查員王福祥那某管帶内勤警察楊根龍楓涇警察第一分駐所長尹伯華莘莊警察第二分所長鄭福忠本城第一分駐所巡官尹子蓮第二分駐所巡官馬秋帆第三分駐所巡官徐惠林第四分駐所巡官沈藴康泗涇巡官劉菊坡亭林巡官龔鳳來葉榭巡官陳鑑宇其他派出所等長警因人數過多不及備戰 
[無錫]  
　　别閣生面之盜刦　本届夏繭以收成減色復值復辟聲中故通縣繭行開門收繭者祇有十之四五后暘坊前鎭之元聚繭行此次爲單姓所租於陰曆十九日開秤詎當晚十二時有形似上等社會之人乘坐汽油船到行聲稱須與司賬晤面司閽聞之即引至賬房孰料此人既入内室突於胸前掣出手鎗喝問銀洋藏在何處速即取出否則要汝性命該行司事正在驚駭之際又有短服持快鎗之匪十餘人蜂擁而入隨將賬房中所存收繭現洋一箱計二千餘元悉數攫去行友見有軍器不敢攔阻該盜等仍坐原來之汽船駛向蘇州方面而去翌日由該行經理報告繭業公所後當即轉報縣署楊知事據報立派吳午亭警佐赴鄉履勘咨請水陸軍警一體跴緝想有汽船形跡或可破獲也 
　　電賀代總統　無錫軍政各機關日前接奉南京馮副座代理大總統之通電後各機關即一律懸掛國旗以示慶賀楊知事並代表紳商學界電寗表示賀忱此外紳界中與馮代總統有舊之楊壽楣等及商會正副會長各機關領袖亦均另電致賀 
[鎭江]  
　　派兵步哨江干　駐鎭陸軍楊帥長探悉駐揚辮子兵一營已於日前携帶鎗械子彈離揚恐其渡江來鎭昨特傳令要塞掩護隊自九日起每晚抽調步兵百餘人配置步哨其路線東至象山以上而訖金山河而下更番邏哨以防意外 
　　警局取締冰水　每届夏令本埠巿販往往以井水攙和檸檬酸汁製成甘涼飲料名曰嗬　汽水其中微生毒物未經釜沸沙濾最易暗長潛滋異常危險一般肩挑貿易及往來行旅之輩渴熱求飲利其適口輕致河魚之災重攫疫癘之患警察總局爲愼重衞生起見昨已繕發六言韵示嚴重取締矣 
[清江]  
　　江北近聞　馮副總統任命第一混成旅旅長馬玉仁署理灌揚鎭守使秘書處已來電道賀有暫權鎭篆指顧眞除等語刻聞馬旅長已由省回防於七月七日晨舟抵高郵今日准到浦至清江各城門近亦加兵防守每晚八時即閉各機關城門證暫失效力電局於七月七日起由第一混成旅憲兵營會同派員檢查 
[揚州]  
　　南情近狀　自辮兵離揚後各界頓現歡悅之容巿面亦漸復原狀錢業之洋釐已鬆落如舊（由七錢二分跌至七錢）米麥之價格爲時局未定銷路尚滯價格日低（米價由七元跌至六元四角麥價由五元六角跌至四元八角）其他各業皆漸臻佳境區司令昨已遍發佈告此間苟無意外事故發生巿面定可如常 
　　鹽官種種　聞南京政府有擬任王矅爲兩淮運使消息前淮運使劉文揆接濟張軍所挪用之鹽欵十三萬元將由省垣彌補又場運局正局長潘仲奎欠局三萬元係由潘私人挪用現有被暗中看管之說又劉文揆之家屬昨已派人來揚搬連家具矣 
　　参謀蒞揚　淮揚鎭守使馬玉仁昨漲参謀長朱爛來揚與　旅長會議江北一帶聯防事宜 
　　設立農會　東鄉塘頭鎭公民王棠階等在該地組織鄉農會已經成立利特禀縣立案並請頒給國記 
　　運河水涸　日來江潮雖泛漲而運河一帶水勢仍然淺涸清鎭班小輪目下祇能開駛高郵爲止行旅頗爲阻滯 
　　統領晋省　昨晚馮代總統電令兩淮緝私統領季光鳳來寗詢提鹽欵事聞季業於今早乘輪晋省 
　　鎗斃盜匪　本邑張綱鎭江登鰲家被刧案内之盜匪曹二（即曹建之）曹四（即曹永盛）孟大林子王三等四名前由警備隊王秀山拿獲解縣鞫訊判决死刑呈請上峯核奪刻奉省公署指令執行周縣長遂於昨日（六日）午后五時由小東門監内提出押赴二廳廟刑揚執刑鎗斃 
　　接替公典　本邑西鄉陳家集地方前本有公典質當貨物貧民頗稱便利嗣因資本支絀遂行歇閉現有劉聲正在該處接替設立德大代步（即質典名稱）轉接本城德興儀微肇大兩典日前已在縣署立案并請出示聞由大生錢莊作保 
[安慶]  
　　稽查嚴密　皖垣自復辟消息傳來後即謡言有人在省城暗設機關希圖推翻當局當經李司令偵知嚴令各軍隊加意防範并派秘密偵探四處訪察故日來省城各客棧稽查甚爲嚴緊 
　　需欵急迫　前次倪嗣冲氏以軍餉急迫曾飭令財政廳通令各縣知事凡上忙丁漕能征收四成以上者記功着調優缺不及四成者記過撤任無如各縣解數仍屬寥寥昨聞安武軍軍需科長陳旨章以餉需缺乏萬難再延特令懷寗縣知事將上忙掃數征解母得延宕聞朱知事擬預備借欵墊解以免受過 
[杭州]  
　　國會議員赴滬　参衆兩院浙籍議員自被解散後大都已先後回籍兹因復辟謬舉亟須赴滬共商討逆辦法如褚輔成杭辛齋盛邦彦朱文劭王正廷等均已由籍來杭前晚在湖濱某處宴會相約於今晨乘坐火車聯袂赴滬並聞在滬會議後即須借往南京謁見馮總統有所請求 
來函 
[揚州顧團長來函]  
　　逕啓者閱貴報本月七日地方通信欄内載有揚州軍事一則殊非事實查敝團日前因防務起見致將軍隊略爲移調内有第一營第一連原駐城外重甯寺於前數日奉調至城内旅部守衞嗣因防務吃緊復將該連移駐重寗寺蓋因該連於北門外一帶情形駐防日久最爲熟悉以期愼重防務原無絲毫意見存乎其間致於該營雖由七十五混成旅合併來揚本來同屬一軍更無軒輊之可判貴報所載想係訪事人懸揣之詞用特函請將來函登報更正不勝切禱駐揚陸軍第七十六混成旅一五二團團長顧廷蕃謹啓 
雜評一 
[告北洋派（一子）]  
　　自復辟事起南北一致討逆人以爲兩方携手之機至矣不謂今日討逆之功未竟而竟見之爭執依然也非特依然且又加甚焉 
　　吾謂今日民黨中一部分之主張容或不免於過激然而北洋派既占此優勝之地位正宜乘此時機出其大公至正之心建樹一二順從民意之舉非特藉執民黨之口而平其氣抑亦爲自占地步之上着也乃近觀種種舉措殊令人失望内閣免伍職而又盡用一黨之人倪嗣冲非但不懲處而令兼督軍舊國會則仍表示反對而不允恢復凡此皆足以增西南不平之心而更伏異日相爭之點吾誠不料意見之不相容竟至如是之甚也嗚呼所謂以國家爲前提者亦嘗深思之耶 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[朱交涉員與天津往來電文]  
　　朱交涉員接天津電兩則如下（一）上海朱交涉員覽津密伍廷芳前屢辭外交總長之職未獲邀准兹已奉大總統命令准免外交總長本職等因除電逹伍總長即將印信交由該員派員賚寗以便送津並先電復國務院尤（二）上海朱交涉員覽外交伍總長已奉大總統命令准免本職所有外交上應行待商事件應逕呈院部辦理國務院尤朱交涉員當發覆電云尤密敬悉兆莘自當遵照辦理矣謹此電復兆莘叩尤 
[復辟實現後之上海（十）]  
　　海軍方面所得津訊　昨日（十一日）程璧光氏接到天津方面海軍機關電告謂逆賊張勳已避入英使館宣統失縱清室方面乞懇某要人調停辮軍願繳械投降段軍指日入京帝制從此消滅云云程君得電後立即邀請薩鼎銘上將及林饒二艦隊司令等開緊急密議所議如何因關防緊嚴無從探悉惟聞會議結果程君有不日北行之說 
　　徐州辮軍已願投誠　浙省楊督軍此次編制討逆之三混成團業於本月八九十等三日分批由杭出發刻已一併抵寗暫駐城内三牌坊空地搭蓋草棚駐宿又松滬盧護軍使派遣之一混成團軍隊抵寗後暫駐龍潭原擬到寗會齊即由馮代總統調令進攻徐州勦滅張逆之叛軍如果該辮兵等悔改前愆准予繳鎗剪辫投誠曾經預先商定在案兹悉滬軍署頃得寗垣來電謂徐州鎭守使張文生亦以張祇圖一己之榮利傾覆共和義當同聲討逆現爲保全徐州地方秩序安寗起見業經剴切宣告所部軍官士兵亦頗深明大義均願棄逆投誠曾由張鎭守使來寗商議妥洽是以馮代總統即將派員赴徐收撫徐州戰事當可打銷云云 
　　紅會醫隊預備出發　復辟禍起近畿一帶戰事方興本埠紅十字會沈仲禮會長因念兵事救護爲該會唯一天職特於前日開臨時會議籌備一是刻正召集醫隊置備器械藥品等件預備出發兹將該會所發南京馬廠通電錄下　南京馮代總統齊兼督軍馬廠段總理鈞鑒復辟禍起國師北伐本會職司救護業在籌備特電敬聞如需出發醫隊伏候鈞示以便遵行中國紅十字會副會長沈敦和叩 
　　松軍調至龍華駐防　松滬盧護軍使以原駐龍華之步兵三十九團業已改編爲第一混成團開差往寗惟龍華地方離滬稍遠與法新租界毗連且有軍廠附設其間防範自應愼密故飭駐防松江之陸軍第四師步兵十五團團長劉永勝着將所部第一營官兵尅日由松調防龍華劉團長昨已令由該營賈營長親督軍官士兵携帶軍械由松乘車開抵龍華駐防 
　　浦東警官佈置防務　浦東爛泥渡三區警正解恩桂自接到戒嚴命令後即會同楊家渡洋涇鎭塘僑鎭各分駐所警佐暨騎巡游巡兩隊長佈置沿浦一帶防務計畫即日起在沿浦各碼頭各要隘加派雙崗並派游巡隊士二名荷鎗實彈協同守望入晚由各區長警及騎巡游巡等隊輪流巡邏以保治安 
　　慰勞軍士會之捐項　慰勞前敵共和軍士會由沈佩貞女士等發起後已得各界贊助連日捐輸者絡繹不絶昨工商研究會副會長謝復初捐洋五百元繡雲天總經理王君捐助手巾　　水各數百事張馴劇君捐資二百元其餘各學校各公館皆有所助 
　　摘錄公電三則　（其一）孫毓筠通電云黎大總統段總理馮代理大總統陸巡閱使各督軍省長都統護軍使北京天津本埠各報館均鑒復辟之舉醖釀年餘發於一旦當倪嗣冲籌獨立稱兵時張勳實爲盟主其後復借調停名義率兵入京毓筠知其别有陰謀然猶未料及禍變如是之速也六月下旬聞康有爲微服過津知禍在眉睫矣三十之夕趕乘新銘海輪來滬冀設法迅弭隱患不意到滬之前三日而京難已作幸賴馮大總统力持全局芝老肩任討賊各省將士化除意見一致景從未及一旬難已定毓筠尚有何言所欲言者善後事耳善後之事萬端最宜先者爲廢除優待條件其理由有三優待條件之訂立根據於清帝遜位位既遜而可復則條件亦既立而可廢或云溥儀冲齡必不預聞逆謀固也然幸在幼年耳假令齒長禍且更大且溥儀即不預聞其親支耆舊獨無一二預聞者乎自古亡國之君每獲新朝優遇結果或多不良其咎實由自取亡清既有逆舉宜令廢除帝號遷出宫禁錫以甲第酌給歲費三四十萬元以終溥儀之身如此待遇已比歷代爲優如仍執條件爲不可廢優清實以禍清錯鑄一時禍流數世此毓筠所望廢優待條件者一張勳者復辟發難之人耳近日近聞軍界首領預秘謀者如倪嗣冲輩不止一二人其他附和者更不知凡　今殲一張勳而未發露之多數張勳尚在去其目的之物方免死灰復然此毓筠所望廢優待條件者二（中略）毓筠罪廢餘生對於時事本不願有所論列惟優待條件之存廢關係民國前途之存亡至大心所謂危不敢默爾惟願愛清室者勿以姑息之愛爲愛謀國是者務以遠大之謀爲謀永杜亂源以固邦本民國幸甚孫毓筠叩蒸　（其二）中華公民聯合會致南京電云馮代總統鈞鑒此次政變倉猝黎公頓失自由我公依約法代理職權至爲欣躍惟國會横被解散至今尤未召集則約法之效力僅存一部份而約法産出之國會豈可置之我公既已代理總統似再無推諉曲從之餘地應請首先恢復約法召集原有國會以崇法典而固邦基中華公民聯合會周斌仇鸞爕李振亚卓武初沈建侯詹天民龔英倪學寛陳耀卿周紹堯王柱國唐豹王奮等五千八百五十八人叩　（其三）旅滬安徽軍警聯合會致段芝泉電云北京討逆軍段總司令鈞鑒公總師干爲國討逆張勳小醜勢將一鼓成禽逖聽捷音距躍三百然丹等對公於心香崇拜之餘願供一得之見幸垂察焉夫逆勳叛國固已久蓄陰謀然非倪嗣冲輩兵脅總統解散國會致中央威信全失予逆賊有可乘之機何得帶兵入京公然作亂推原禍始首惡惟倪今　張已授首有期而倪尚居心作僞撫提部院之僞示業已張貼通衢反對復辟之電文又欲追隨義旅似此翻雲覆雨無非趨吉避兇但公道自在人心觀聽豈容淆惑况倪前次曾聲言因公去職爲公洩憤紏衆稱兵公之盛德幾爲所累且倪以一省長資格手握重兵自號安武軍總司令則其逾越軌道與張同一行爲設公於殲除張賊之後而不將倪明正典刑不特無以服天下之人心抑恐難以平國民之公憤我公光明磊落薄海同欽公誼私交當權輕重愚戇之言伏希採擇是幸旅滬安徽軍警聯合會張丹吳慶雲程樓陳師等六百四十二人叩佳 
[旅滬兩院議員之宣布主張]  
　　旅滬國會議員昨發通啓宣布主張如下一解散國會命令違背約法當然無效厥後黎大總統既失自由且無合法國務員之副署（江朝宗等在法律上無國務員之資格）所有任免國務員及一切命令均屬無效嗣後國務員之任免及一切命令非依約法不能承認　二優待條件係因清室退位表示民國寛大之意且經前参議院　决今清室既敢僭位叛國當然失其被優待資格其應如何辦理之處當由國會議决　三凡主張召集各省代表再開臨時参議院另組憲法會議等議均屬根本破壞約法絶對不能承認　四國會尅日自行集會　五復辟叛國及前此倡亂毁法之禍首一律依法嚴辦衆議院議長吳景滅参議院副議長王正廷暨駐滬兩院議員謹啓七月十一日 
[旅津國會議員亦設通訊處]  
　　旅津國會議員致旅滬議員電云法界國會議員通訊處　旅津同人今日開會議定暫設通訊處於日界吉慶里八號貴處主張務隨時電知天津國會議員公叩灰 
[督軍署諮議官來滬]  
　　江蘇督軍公署諮議官李英石現有要公昨日自寗來滬即至海陸軍各長官處晋謁面商一切 
[天津來電退還秈米]  
　　本埠各商界前因復辟風潮各路莊客均接本號來電停止購辦貨物而天津一埠最爲危險近來時局稍定各帮稍有購辦惟天津非但停辦昨日來電竟將前所裝洋秈米若干包退運來滬本埠某米行接到此電頗爲恐慌因現下滬上米巿較前每石價格已相差六角水脚等費尚不在内故即復電津埠謂如欲退者祇可照目下巿面代與脫售一切水脚虧耗各費均須完全擔任方可運滬云云 
[七月份上旬裝出口之麫粉]  
　　自本月一日復辟事起各項商業驟見停頓而本廠麵粉所受影響尤鉅蓋麫粉銷路向以北省爲最當風聲緊急之際開往天津船隻有已經報關裝船而臨時退關上棧者爲數頗多兹將七月分上旬已裝出之概數摘錄於后　香港廣東六萬一千九百包汕頭九千五百包寗波六千二百包温州一千三百包烟台天津二萬二千三百包 
[近三日之進出口現銀]  
　　近三日來外國銀行由外洋裝銀來滬各路客帮亦有裝來較上星期稍形活動計滙豐銀行裝東洋公司船筑前丸進口大條銀五十二萬一千兩又由漢口裝來墨洋四萬元麥加利銀行由太平洋郵船哥倫布號裝來現銀十四萬兩東洋郵船會社從日本裝來金洋一箱合銀一萬一千兩祥茂洋行由威海衞裝來現銀一萬兩亚細亚公司從蕪湖裝來洋四千元客帮從天津烟台裝來銀元十八萬六千元又從青島裝來洋一萬九千元調查出口祇有裝往大連灣洋一萬三千元又裝往福建洋三千元 
[六月分郵寄包裹之關稅]  
　　上海郵務總局遞寄包裹凡應納關稅者由海關稅務司派員經征兹悉六月分共收此項稅洋八千二百六十九元一角三分八釐其中由外國進口者一千六百三十二元七角七分四釐出口至外國者八百零八元九角二分七釐由本國各處進口者一千九百四十二元四角七分九釐出口至本國各處者三千八百八十四元九角五分八釐 
[查拿陜西土匪之餘黨]  
　　松滬護軍使署昨接陜西督軍公署咨文云案查民國五年十月間本省安康洵陽毗連之麻坪河等處曾發現有土匪數千擁護一朱姓爲僞皇帝圖襲安康情事經該縣警軍聞知立時撲滅不意該僞皇帝朱姓（即朱榮忠）自被敗後潛逃至省北淳化耀縣交界之鳳皇山復派其匪黨前往北山甘肅一帶勾結土匪張九才范開第等希圖再舉又自裝作道士化緣下山至咸陽盩厔一帶自稱爲明思宗嫡裔舌下有龍鬚左掌有日月紋以煽惑愚民適有道姑但明貞道士吳承惠何致福王致福及民人李應奎劉煥然等見其貌相奇異即羣相擁戴妄圖大舉到處鼓吹現約定於七月十八日起事先攻盩厔縣城以作根據地徐圖江蘇浙江各省爲永久皇家后土而李應奎並將其十四歲幼女許給該僞皇帝爲妻自命爲太師當經本署總稽查張藩探知立即帶兵前往查拿未到盩厔而朱榮宗已勾結匪徒及被惑愚民在武功起事聚衆南渡進窺盩厔稽查一面派兵兜撃該匪格斃多人乘勢撲滅並拿獲匪黨但明貞劉煥然杜正富張信通張天義等就地正法示衆一面設法將僞皇帝朱榮宗僞太師朱應奎誘獲押解進省經本署提訊該犯等均供認勾結土匪謀爲皇帝不諱除正法示衆以釋羣疑外查該犯等之謀爲皇帝係由四川齊門教徒姜老板引誘而成且姜已在各省設有機關傳教聯絡南北軍警共圖大舉若不及早查禁爲害伊於胡底除分咨外爲此咨行貴護軍使查照飭屬一體查禁傳教解散匪黨並嚴拿姜老板等務獲究辦以遏亂萌云云軍署准咨後當即分傳各機關一體查拿矣 
[洪述祖候再訂期研訊]  
　　謀剌前農林總長宋教仁案内之要證洪述祖因被德商呈控不理抵欵經公共公廨逮案洪即設法理明於釋出時復被宋君之子宋振吕扭控到案迭經訊供判洪押候訂期十一二三號午後接續研訊各情屢誌本報兹悉昨日届期因原告代表律師馬斯德抱恙不能到堂聲訴昨晨由古柏律師爲馬斯德律師代表投廨至特别刑庭譯訴馬律師病情聲請改期研訊云云並由被告代表禮明律師到堂聲稱原告延有代表律師二人現馬律師因病不能到堂而甘維露律師亦未到由古柏律師聲請改期敝律師並不反對惟前次公堂諭令檢查本案證據究屬如何情形請爲明示等語經原審官王崧生襄讞諭謂本副會審官與美博副領事檢查本案證據内一切往返函電均有連帶關係應認爲有效附卷作證其中理由是否充足須俟訊明再核諭畢商之博君判洪述祖仍交捕房帶回候再訂期研訊捕房觀審員牛門律師與兩造代表律師均表同情而退 
[覆訊指控遞函嚇詐案]  
　　廣東路（即寳善街）丹桂髦兒戲園經理尤連生指控皖人朱永康與本邑人薛麗生屢投恐嚇信函圖詐巨欵業經老閘捕房包探王寳生與十五號西探依克協同法捕房包探在法租界鼎祥里二十二號門牌朱所組滬軍僞司令部内將朱薛二人拿獲提回解經公共公廨迭經訊供收押在案昨晨由廨復訊據十五號西探目依克投訴前情並將在僞司令部内搜獲之委任狀及滬軍司令部印信等物呈案請察並由該園經理尤連生案證尤榮福上堂訴明迭接嚇詐信函情形訊之薛麗生延海德禮律師投案辯稱被告染有神經病此次復發犯罪行爲自不知覺應請准爲被告醫治云云經俞襄讞得供商之英白副領事判被告均仍帶回捕房候下禮拜三再訊 
[身藏炸彈人押候再訊]  
　　湖南人朱炳南（即朱葭）與劉桂卿及皖人方殿選因身藏炸彈兩枚由虹口行經雲南路北海路轉角被美捕房包探姚阿生拘獲搜出炸彈一併帶入捕房解經公共公廨迭次訊供收押在案昨晨由廨復訊即據中西包探上堂禀明在虹口遇見被告朱炳南等察其形迹可疑尾隨至老閘捕房轄境即將被告等攔住搜出炸彈是以一併拘案請究等語並經中西官向朱等略訊一過判被告仍一併押候下禮拜三再訊核辦 
[續獲抛擲炸彈之嫌疑人]  
　　公共租界愛而近路六十二號洋房皖人李瑞九家於六月九號上午被人抛擲炸彈炸燬門窗等物報捕請緝後經總巡捕房包探目陳雲忠查悉住居新閘大通路三百五十三號屋内之皖人吳光福與此案有關禀明捕頭率同包探張林泰等將吳提解公共公廨訊供收押在案兹悉該探等又查得吳之同鄉人劉發海姚德標與南京人李金鰲與此案均涉嫌疑於昨禀明捕頭往將該三人提獲旋解公廨請究經關讞員會同英卓副領事訊據中西包探投案禀明將被告三人拘獲情形判劉姚李三人押候下禮拜三帶同先獲之吳光福質訊再核 
[越貨傷人案同黨供詞游移]  
　　匪人鄭秋江蔡信奎王東良因與已經解送護軍使署懲辦之盜匪李金英金小三子等持械搶刦麥根路泰康烟紙店大小現洋銅元一百六十元並拒捕開鎗撃斃泰利洋行經租處看門華捕邵德盛寳康絲廠學徒陳根寳兩命業經捕房將鄭等三人一併拘解公共公廨訊供收押在案昨晨由廨復訊據老閘捕房十五號西探目依克與華探張炳成先後上堂禀明在法租界貝勒路將被告三人拿獲提回情形訊之鄭蔡王三人均供詞游移中西官核供會判鄭等均還押候美領堂期解究 
[開釋刦案嫌疑人]  
 
 
 

Page 11

 
 
楊樹浦華特路居人沈偉良家於六月二十五號夜被盜刦去值洋七百元衣飾現洋當經報捕請緝兹由新閘捕房包探韋金福緝獲與是案涉有嫌疑之陸老生一名解經公共公廨訊供收押在案昨晨由廨復訊先由中西包探上堂禀明將被告緝獲情形繼據事主沈偉良偕證張子裕投訴當時被刦情形訊之陸老生供不承認旋據九號西探目斐司戤潑禀稱此案經捕房一再調查未得實在證據等語經中西官核供以既無證據未便深究會判將案註銷陸老生開釋 
[匪徒攔刦傷人]  
　　昨晚八點時英租界畫錦里老興利珠花店夥俞嵩甫收得帳洋七十三元行經法新租界愛來格路突來匪徒三人攔住去路袖出利刃恐嚇俞大聲喊捕被匪連戳三刀將洋攫去迨包探顧三寳聞警到來匪已遠颺祇將俞車入捕房捕頭察得俞戳傷手臂等處尚無大礙着自行醫治一面傳諭通班包探跴緝務獲各匪到案懲辦 
[水警署移提逸盜]  
　　江蘇水警第二廳駐紥閔行鎭之第三專署長沈 
葆議於前日飭派水警持文投浦東塘橋鎭三區三分駐所聲稱有搶刦南滙縣境某姓家之逸盜龔龍生一名匿居境内請派警協同捕拿等情當經王警佐照准派警前往將龔弋獲交來警帶回閔行第三專署歸案訊辦 
[新任鐵路局長定期接事]  
　　滬寗杭甬鐵路局長自江紹沅病故後暫由周萬鵬代理旋由部派委京綏鐵路局長任傳榜調滬接辦已誌前報兹悉任君業已南下先至寗垣面謁馮代總統後於昨日來滬暫以洪中西旅館爲行轅當與周代局長接洽定於十五日視事周代司長昨已飭知各科趧辦移交手續 
[麥根路貨棧掃地脚之規定]  
　　滬寗鐵路車務處致上海運輸工會函云逕啓者案據貴會請求在本路麥根路貨棧内掃地脚一事今已决定自西一九一七年九月一日起將此項事務概歸本路自辦並負此項一切責任辦法如下貨商當提收貨物時准其照舊規收納第一次所掃之地脚其第二次掃之地脚歸本路隨時收納惟予以下列之辦法辦理之倘第二次所掃之地脚一月中總計其數有一百包而是月中在該棧存棧貨有四萬曦内三萬五千噸全是貴會内各轉運公司所運其餘五千號係他行或他轉運公司所運則貴會可按四萬號中之三萬五千號計算應得派地脚每百包之八七五即八十七包半其餘十二包半歸本路收納以便備抵各項要索之需但貴會須自備包袋等等並照付貴會份下所得地脚之一切應派費用凡貴會内各轉運公司取其存在麥根路棧内各貨之貨樣單據須由貴會自行妥備凡客家由貴會内各轉運公司之存棧各貨内取樣等事概歸貴會代表擔負完全責任專此奉逹希查照爲荷 
[滬寗路避覆繭捐稽查員函]  
　　滬寗鐵路管理局復浙江駐滬繭捐稽查方委員函云逕復者昨准大牘以派員到站稽查繭捐　人月台貨房符號如何辦理又接公函請飭站知照如有本局陳明某號繭包尚未補捐應酌予扣留各等因祇悉迭經發飭兩路車務處分别查核去後兹據覆稱查鐵路釐捐及貨物稅局查驗本路車運貨物按定章須於貨物未上車之前或已下車之後在站栅外扼要檢查行之已久因車站月台等處皆屬站員辦公之所車到車開人貨擁擠時刻有限地段無多不容稍有停滯此車站月台内不便施行檢查之實在情形也至貨棧係存貨重地本路所負保管之責極重稍或疎虞賠累隨之車務處定章即棧外辦公員司亦不得擅行入内其他可知所請發给江浙繭捐稽查委員出入站棧證據一節查與定章不符礙難照辦至扣留繭包一層查本路貨棧有限繭包陸續運到利在速出况鐵路爲營業性質更無扣留商貨之權此節尤難照辦等語前來查係實在情形相應據情奉復請煩查照是荷 
[又將開會歡迎伍程兩總長]  
　　旅滬國會議員於日前假徐園開會歡迎伍程兩總長已詳前報兹悉旅滬公民亦擬於本月十四日假某處歡迎其籌備費由發起者每人擔任一元業經推定十餘人共同籌備一切云 
[女界歡迎伍博士夫人]  
　　女士張竹君陳英梅唐吳維翹歐譚惠然等訂於十二日（即今日）假座崑山路女青年會内備具茶點開慶叙大會歡迎伍廷芳博士之夫人咋已備柬邀請矣 
[神州女學之畢業式及游藝會]  
　　神州女學定於十四日（星期六）午後五時舉行第三届圖畫專修科及第四届兩等小學畢業式並開夏假游藝會會場假座四川路中國青年會昨已由該校印刷請劵分送各界矣 
[乙種農校今日行畢業禮]  
　　西南鄉閔行鎭縣立乙種農業學校定於今日舉行農科畢業禮昨已預請縣公署派員蒞校發給文憑矣 
[警察逮捕教員續誌]  
　　昨報紀警察因細故逮捕教員一節兹悉張海雲君名文瀚向在西門内時化小學校爲教員此次因傭婦曬衣竹竿偶毁屋瓦致與徐妾所用婢女衝突張君被拘至警察總廳後即經徐廳長提訊親施掌頰並铃役助毆現雖經某紳前往保釋而張以女傭與警廳長之使婢口角無辜受此奇辱决擬訴諸法律惟因於保出時警廳曾令具結遷移故於昨日摒擋一切邐居租界矣 
[造屋不照規定圖樣]  
　　大東門内面北一帶巿房經工巡捐局劃至蔓笠橋止爲第一段一律拆除退建後面已塡肇家浜基址以便推廣馬路振興巿面在案現第一段各巿房大半已經與工建築其中有鳳祥銀樓房屋工程已將告竣昨爲該局路政科員查見以其並不按照規定圖樣建築越出原釘樣稽一尺有餘當場傳到工頭責令立時拆進照式營造 
[試驗華文打字機]  
　　本埠三井洋行兹由日本運來最新發明華文打字機特於今日午後一時至三時假四川路中國青年會樓上實地試驗任人觀看並備有圖樣說明書以資研究有志諸君可於三時往觀 
[工商研究會職員會紀事]  
　　工商研究會昨接朱交涉員來函並附抄件查閱後以事關行商納稅利益即於昨晚開職員會公同討論八時一刻各職員陸續蒞止振鈴開會由副會長謝復初爲主席即將朱交涉員來函當衆宣布函云案准外交部特派雲南交涉員咨開查中國貨物及郵政包裹（中載四日本報從略計送通函佈告稿（已載五日本報）各一份等因到署查閱抄件於商業極有關係除分函外相應檢同抄件函逹貴會即希查照云云經衆互相傳觀畢即分别討論後决定將來件刷印分致各商號查照並函覆朱交涉員繼謝君述本會成立以來進步頗速新舊會員已逹六百餘人近在北京天津等處遠在南洋羣島均知本會聲譽虧深欣慰嗣後諸君對於會議尤宜蠲除意見其相維護以期日見櫎充藉收良效即所設陳列所亦須同人共籌長策以期扶持永久云云末由陳耀卿沈卓吾郭建侯諸職員相繼演說散會時已鐘鳴十下矣 
[招認東南區清潔捐之布告]  
　　工巡捐局朱局長昨發布告云爲招商投標事照得本局東南區清潔捐向係招商認包以一年爲期現届期滿應行诏商接替如有熟悉該區清潔事務情願認包者查照後開辦法到局投標聽候當衆開視以最多數者得標特此布告　計開投標辦法　一投標認繳每月捐欵不得短於前商認繳一千二百零五元之數　一投標日期定陽曆七月九日起　一開標日期定陽曆七月十四日下午三時　一投標人須開具姓名籍貫職業並陳騐最近三個月地方稅票　一投標人須隨繳保證金一千元由局掣給收條如無保證即阻止投標　一投標人須寫明認包數目親自封函投箱届日由本局長監察當衆開視以最多數者得標認辦一年爲期　一得標人應自開標之日起限三日内出具認包切結加具殷實商號保狀並預繳三個月捐欵聽候給諭承辦逾限即將保證金充公改歸次多數接辦次多數保證金於開標三日後發還其餘不得標者保證金當場發還原給收條繳銷　一得標人預繳三個月捐欵應俟辦期届滿後分别扣抵發還其按月應繳捐欵仍於每月十號以前掃數繳清不得以預繳之欵率請抵解前項預繳捐欵如有以本埠内之不動産經本局認爲價值相當者亦准作抵　一保證人應負完全責任不准半途退保如實有萬不得已時須俟認捐人另覔妥保出具保狀經本局批准後方准脫離關係　一認捐商人不得有中途求減及退辦情事以杜取巧 
[飭催報解印花稅欵]  
　　本埠南北商會前於本年陽曆五月一日爲始擔任承銷印花稅稅票後曾將經手銷售票額實數呈報繼將所得之稅銀併數彙解上海縣知事公署轉行報解在案兹因六月份之銷數尚未呈報現已逾期當經江蘇印花稅分處李處長令飭縣署略謂刻值公費支絀待欵甚殷所有前項印花稅該會等經銷上月份票額若于應征稅欵幾何應着切實詳報將稅銀彙解來省以應公需等因沈知事已函請南北商會報解矣 
[協拿混用湖北僞錢票之同黨]  
　　寓居山東路三百六十五號門牌某旅館内之湖北人胡松山因將僞造之鄂省官錢票一百五十張與友人陳耀其持赴浦東混用被該處警署將陳查獲供出胡之寓所於昨派警持文聲請老閘捕房加派中西包探協往該旅館將胡拘獲旋復帶同陳耀其併解公共公廨請究當經中西官預審明白判胡交來警帶回歸案訊辦 
[混售僞郵票證據不充]  
　　北京路中國郵政總局管理西人控河南路四百九十號門牌烟紙店主毛露軒與夥毛炳生陳福昌出售三分僞郵票等情由捕將被告三人一併轉解公共公廨訊供收押在案昨晨由廨復訊先由中西包探上堂訴明案情繼由見證湘頂供稱陳福昌出售僞郵票逐張照看情節可疑等語訊之毛露軒延律師到堂代辯謂此項郵票係一人購買香烟兩罐以九五折收下並不知僞造請爲明察中西官核供原告所控證據尚欠充分會判將案註銷被告開釋 
[盜賣墳地之懲儆]  
　　已革二十五保四圖地保林鴻生僞造田單串出李某改名張秀春冒充張姓後嗣盜賣張軾祖墳與王慶章得洋二千一百元後爲現充該圖地保之諸芝香查悉通知張王兩人報捕拘獲張秀春及林之同黨成毛毛周維新三人惟林鴻生已聞風逃逸懸賞緝拿未獲經聶讞員提訊後判張秀春等管押限繳盜賣洋二千一百元在案今已逾限分文不理因又覆訊張稱地價洋二千一百元均被林鴻生取去須林到案方可料理張軾王慶章諸芝香投案同稱林雖聞提逃避惟林家有田房屋産求請發封作抵判張秀春押一年半成毛毛押一年周維新押九月如能繳洋准予減輕並候將林鴻生家産發封備抵 
[重婚上訴案涉及刑事]  
　　婦人龔邢氏前在蘇州吳縣公署禀控伊夫龔吟梅（震澤鎭商董）虐待並與婦人朱氏（即朱二小姐）在施家村重婚及取去粧奩衣飾等物一案絶該縣孫知事訊明判龔吟梅監禁三個月朱氏拘役一個月並究追私訴各物在案詎龔等奉判不服邀請律師投上海地方審檢廳上訴曾經該廳刑庭長趙毓璜與惟事官等開庭審理當因龔吟梅朱二小姐等尚未投到姑着龔邢氏退去候龔等傳案再審在案不料龔吟梅與朱二小姐於前日遣人持票洋三百元並字條一紙至趙庭長寓所投遞條中書明此案於開庭辯論及判决時請求從中周旋區區之數爲君之壽請勿見却等語趙君閱竟以來人膽敢公然營求賄賂不法已極立命將來人扣留詎來使已飛奔逃逸趙君以案關行賄殊與法庭名譽有礙立時到廳面禀審判廳長袁麟伯旋即開庭傳齊在案一干人證到案謂曰此案今日本當開始辯論無如今晨有人至本庭長寓所以三百元之票洋公然行賄所以本庭長今日不便審理應當廻避現在發生行賄枝節已涉及刑事範圍遂將全案卷宗人證當場移付同級檢察廳請究未幾由宗雲亭檢察官升座預審龔吟梅不認行賄遂判龔邢氏與各證人一併退去龔吟梅等判各分别收押候禀復林檢察長核示辦理昨午林君另派某檢察官帶同法警四出偵查行賄眞相以憑究辦 
[流氓毆傷絲廠工人]  
　　閘北鐵路北談家宅三元絲廠前日函送該廠工人宋炳卿及流氓張阿榮張桃桃至四區警署函内稱今晨宋進廠上工時途遇該流氓等欲圖拆梢不遂將宋毆傷甚重請爲究辦云云當經姚署長略訊一過判解司法科核辦 
[電車用人之衝突]  
　　英美電車公司十九號查票高麗人金京明昨被二百零二號無軌電車内之賣票人周濟廷凶毆並打碎金絲眼鏡金即報告車務總管洋員咨照美捕房派探將周拘入捕房捕頭諭飭押候解廨請辦 
[崗警冒昧行兇之懲責]  
　　警廳内沈科長之包車夫某甲因在小南門外購物偶見該處崗警向少婦戲謔當場指斥頓觸該警之怒將甲兇毆受傷既而沈科長得悉前情正欲遣丁報請該管警所查究嗣該警自知理屈即于科長處負荆請罪各情已紀昨報兹聞此事發生後經一區三分駐所宋警佐驗看包車夫頭面果被毆傷血出當以該警舉動野蠻實屬違背上級命令因即傳該警訊實着責軍棍二百下以昭懲儆 
[註銷遞函恐嚇案]  
　　陳其昌延律師代表投法公堂控稱有徐龍書恐嚇信一封寄至陳其昌處内云借洋二千元否則定用激烈手段對付等語將信呈鑒請爲訊究陳稱現在籌辦民業銀行上年七月間欲辦錫湖鐵路設事務所於上海用徐龍爲書記後因徐作事不妥於十一月間停歇給其川資等洋一百元後徐於五月間來滬謀事不成言欲借洋二千元商人不允徐即寄來恐嚇信一封後患堪虞故投案控究徐稱此事陳已在公共公堂控過因證據不足將案註銷不料又投案下越控求察中西官判以既在公共公堂控過本廨將案註銷 
[驅除十六舖橋堍之食物攤]  
　　南巿十六舖橋堍带近法捕房後面其隙地上前有乞丐等羣相露宿穢氣四佈曾經該管第一區署董警正派警驅逐詎邇來又有各種食物攤擺列其間喧譁擾攘頗爲可厭現經法捕房捕頭國經一區署派巡官帶領長警會同法捕房包探巡捕等前往驅除以清道路 
[妨碍行車自應嚴辦]  
　　前日午後由滬開杭之快車駛至莘莊附近有年甫成丁之鄉民王毛生手持巨石移置軌道中間欲使火車出軌當爲隨車偵探拘獲解滬弳鐵路王巡官訊據王供認不諱當以事關妨礙行車危險自應重懲判送莘莊鎭警所嚴行究辦並須示衆以儆效尤 
[冰廠被匪搜擾]  
　　閘北談家橋南夁豐冰廠前晚突來匪徒多人毁門而入廠中人均從睡夢中驚醒匪等因搜尋銀洋無着將各廠夥綑縛拷打致有多人受傷後經游巡隊暨四區巡警到來拿獲嫌疑犯李長春等四名當解區署押候訊辦 
[墊欵糾葛候傳保人]  
　　周少雲前投法公堂控大經毛巾廠經理徐履琴不還墊欵銀六百二十八兩一案傳徐押追後由徐母懇股東楊信卿出場商勸折還洋七百元早楊先墊付洋四百元餘洋限徐繳出在案現楊信卿復控稱周擔任廠中墊欵銀一千五百兩嗣周墊欵不足以致廠被擱淺開歇徐履琴爲經理廠閉後一切賬目均不交明此次商人核算受虧甚巨惟徐爲經理時由厲鳳儀作保請提保人訊追聶讞員因周鳳儀未到判候傳周到案再行訊斷 
[斥革索詐之巡警]  
　　浦東張江栅鎭第七區警察署巡警丁鳳舞前日向鄉民張思義家藉端勒索銀洋一元五角經該區龔區長查悉立飭將該警斥革驅逐出境不准逗留一面通告各圖圖董嗣後凡遇落差巡警下鄉有前項情事者祈即指各控訴以便澈究 
[逃婢迷路]  
　　前日有劉姓家之十一歲婢女月紅在閘交迷路由四區崗警查見帶回署内經姚警正訊問一過據供因被主人凌虐私逃在外云云姚君判送慈善團留養 
[凌虐動物之拘究]  
　　寳山人劉阿炳昨在愛而近路小菜場將甲魚鑿洞穿繩呌賣被衞生局西人查見以其凌虐動物有違定章鳴捕將劉拘入捕房諭飭押候解廨請究 
[男女均屬無恥]  
　　常州婦人趙老二昨扭姘夫方玉生至三區訴稱伊現年二十五歲前在常州被方引誘成姦拐帶來滬赁居浦東爛泥渡地方嗣因日用艱難往租界王公館爲乳傭所購工資積至甽十八元盡被方陸續借去今向索討非但不給反被毆打請究質之方玉生供稱只借過該婦洋十五元並無四十八元各等語因判男女均屬無恥一併斥退不理 
[包探偵獲對買賊]  
　　對買賊直隸人韓忠同妻陳氏來申三月住居法租界永安街榮華棧專向英法兩界各店舖施對買伎俩得資度日事被法捕房探目黄金榮包探杭光福悉得跟踪已一月有餘前日該賊至法租界八仙橋泰昌祥洋貨店購買洋貨乘間竊取羽綢一疋當被杭探上前將人贓並獲解入捕房據供在申已竊得貨物數百元質洋化用捕頭諭飭管押着該探吊取各贓再行解送公堂訊究 
[科學叢刋二十七期出版]  
　　中國科學社發行之科學叢刋第二十七期現已出版内容有楊銓（中國之實業）胡明復（幾率論）趙元任（中西星名圖考）竺可楨（說風）高銛（溍艇概說）陳藩（冶金大要）李積新（土温）吳旭丹（暈船之原因）竺可楨（孛賴施奈豆中國植物學短評）羅英（記参觀亚美利堅錮橋廠）錢崇澍鄒應　（杆物名詞商榷）等篇餘如插圖八幅以及社記等項均屬明白如話寄售處仍在本外埠商務印書館中華書局及各大書肆昨承惠贈兩册書此誌謝並爲介紹 
雜評二 
[伍總長免職消息（步陶）]  
　　伍外交總長擁護約法之電蒸日（十日）拍發天津國務　准伍免職之電尤日（十一）遂如響斯應然則伍君免職殆與約法不無關係也在一部份有黨派臭味者之觀察謂免段令伍曾副署今免伍令段又副署其間隠寓有往復循環之意然而此種恩仇報復之淺見雅未可以小人之腹度君子心也惟是據伍君宣言其法律上之總長非依約法而成之政府不能免職今此天津之國務院在伍君視之不知以爲有合約法否尤日電傳之消息不知伍君又作如何答覆也 
　　伍君以垂暮之年又素甘恬淡其對於總長一席之無所貪戀自爲國人所共信乃當此戎馬匆皇之際凡百未經就緒獨亟亟免退一老成碩望之伍君其果何爲也耶夫伍君之一進一退所自持者咸以法律爲前提寗非時局紛擾中之一模範政治家耶然而竟不能爲乘運而起者所容許焉然則今後之中國其將無復有人敢道法律之一字矣嗚呼 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[募重修中華名閣疏] [  化誠]  
　　中華閣在亚洲之東南隅農黄後裔歌舞之地也舊屬帝王之士近歸民主之鄉旗樹中央施燦爛之五色位居北極環拱仰之衆星開基之初名蹟尤著惜乎巢燕方雛城狐已至窺竊主人之藏投奔異類之門自壞牆垣引豺狼以入室偕居堂奥奉獮猴以爲王以致同室操戈分居别户鬩牆自侮毁院成災荆棘叢生四壁香花見刈妖氛漫布七間香氲全消名閣之不傾也幾希矣幸有賢明代作宵小潛逃羅致羣材重修大厦埽除荒榛斷梗而一空欃得瓊蕤玉樹之再覩桴棼結搆象顯華嚴瓦礫剗除基開宏敞頭陀八百方欣法網之更張頂禮三千深幸法螺之再唱乃閱星霜之未久又來鳥鼠之頻穿歐風起浪玫海生波干木踰牆牽及外藩之滋蔓子胥去國旋來吳師之逼宫棟梁因以傾頽杗廇緣之　剥止鳥莫恤剿卵難全華族或瞻望而騎牆支撑不力黎庶將流離而失所南北分馳獨立威風吹將破壁更逢烈日炙莫遮頭豈有炎黄貴胄竟歎無家湯武雄圖遽爾墮地而忍不加修葺終任飄摇者乎伏望義士發心仁人施願策羣力以防堵合衆志以成城或輸卜式之財以固基本或捨鮑侃之宅以闢廣場或捐許詢之資以謀公益或讓薛包之産以惠同胞則仁宇相連同登壽域雲量所覆周遍神州萬國衣冠將重集平津之賢士四海圖籍可再延内庫之文章蕩乎無名建其有極巢仍棲夫鳳鳥圖且畫有麒麟翹瞻彩色之纘紛雲飛畫梀喜近蓬萊於咫尺雨捲珠　寰海鏡清大顯莊嚴之象福堂蔭庇爭傳功德無量謹疏（五） 
家庭常識 
　　試金眞僞　取硝强水點於金上水色不變即係眞金如變綠色則爲僞金 
　　試金剛鑽眞僞　將火漆或黄臘拓於金剛鑽之後僞者黯然無色眞者光明如常 
　　洗金剛鑽　以肥皂水洗擦用渗水紙捲而揩乾 
　　洗珠玉　用肥皂水和熱水洗擦以絨揩乾置臙脂少許其色光潤[  孤室]  
　　煤油污衣　衣服之被煤油染污者可在日中晒之使之蒸化油污即消且無痕跡 
　　暈油污衣　衣服如染暈油可於漬上覆一白色薄紙紙上置散麫少许用最熱之熨斗熨之則暈油被散麫收去而漬盡退 
　　洗白紗法　白紗越久必黄洗之之法宜用淡水（即天落水）洗後漿以白芨可免變黄又法以豆腐洗淨後在陰處爽乾潔白不黄 
　　洗哆囉蔴　以米泔水洗後在透風處陰乾可增潔白[  佩玉]  
工業須知 
[攝影術（二）] [  蓉軒]  
　　囇片法　以製成之底片襯（白金紙）於藥面下入曬盒置日光之陰處見底片透明處白金紙之白色漸變棕色至濃黑時取出於燈光下將（金水）等冲洗之白金紙性質忌日光不忌燈光其受光之感覺較乾片爲緩非一露光即失效用故白金紙日間亦可出視但不宜時間過長致成黑色 
　　洗白金紙法　將曬就之白金紙先入清水濕透以鹽礬水滌之去白色水更以清水漂過置冲盤中傾入金水徐徐摇動至　色漸變灰黑色爲度取出浸定影水内（即大蘇打水）約二十分鐘後取出用清水漂之數次約三十分鐘陰乾後用後方法上光即成相片（附　礬水方）用（明礬）冬五錢夏二分（食鹽）二錢（清水）六兩（金水方）（甲）（金粉）即鹽化金一支（清水）十四盎斯（乙）（淡輕硫衰）八分七釐（清水）五盎斯以上甲乙兩水臨用時各半混合之 
　　上光法　以玻片滌洗明凈用滑石粉竭力擦之使無斑漬入清水漂凈以陰乾之晒就相片入水濕透貼玻片上紙背向上以卡片紙刮去水泡置通風處陰乾以薄口刀剔紙之四邊即能揭下如玻片不擦淨或不待相片乾後再濕即貼於玻上或於貼時略受熱度或不待乾透即欲揭下則必不能完全無恙故於作業時務宜注意上列諸弊 
　　粘片法　以上光完就之相片平置玻片上再用另一玻片壓於相片之上露其一端將應裁去之毛邊以利刀劃之使大小適合於卡紙（即粘相之厚紙）乃將相片四邊之背刷樹膠水一線粘卡紙上（粘膠水處太多紙光必減）隔紙撫平壓乾攝影之手績即終了矣他如修片加厚減薄等法全在手術用之不善反不如不用爲佳兹爲完備知識計仍當附述於後（未完） 
集益錄 
　　第三十九問　夏日白衣染鐵銹知爲鐵化養所致但百計不能洗去引爲憾事願化學家有以教我[  孟越]  
　　答第三十九問　栩曩編女子世界雜誌時曾刋默兒君之各種污跡拔除法内有一則云鐵銹沾衣痕跡淡薄者可用醋酸與莜酸之濃厚溶液洗刷其污點處即可倘係濃跡則宜先用錫屑塗於污點之上次以醋酸與莜酸照上法刷之如猶未十分盡除則先以温湯濕潤此污點更以枸椽酸與酒石酸（同量）混合液塗敷之少頃洗滌即可除盡惟上述二法不適用於有色之布帛倘在有色物上宜用肥皂水與屈里色林拌和塗上擱置二三小時後則其大部分可以除去若更以水洗滌則尤清潔按此法栩雖未經實驗以理度之當效試以銹鐵浸入醋酸越宿鐵銹自解固明徵也[  栩園]  
長篇小說 
[寫情小說柳暗花明錄] [  常覺小蝶天虚我生合譯]  
　　第二十章（三） 
　　蘇惠恩沈思有頃曰但汝以前何不告我裘狄斯曰我意此事初無關於汝身何必告汝汝今言之則我亦不能已於言矣於是二人皆無語女諦視良久復曰承汝之愛吾非不感惟是羅敷有夫亦無奈何事也蘇惠恩此時姑念與忿火交熾幾欲癎發憤然曰孰使汝嫁此畜者裘狄斯曰嗟乎吾固自悔然悔已無及矣惟我之心終當爲汝所諒蘇惠恩曰呈知汝受其愚也可惡哉此獸吾本恨之切齒惟願其早死乃佳女曰吾日禱於上帝亦正願其如此使我而能殺人者必希之矣蘇惠恩聞語徙似得策曰汝獨不能與之離婚乎女曰此安可哉蘇惠因當知吾身亦爲社會中體面之人豈宜對簿公庭故吾之意惟日搜其短處俾我有所挾者則亦無畏於彼蘇惠恩曰其短若何女曰汝不知耶實告汝月前吾亦嘗至紅瑶村遇彼人於跳舞會中彼乃方與一妖嬈女郎表其愛情夫我與羅倫雖無情愛凡人親見其夫移愛於别一女郎其能堪乎蘇惠恩點其首曰然則汝即可以藉此爲離婚之理由女曰此無望也蓋彼能俟吾死以後乃娶彼也嗟乎吾亦自知必不久於人世也言次聲顫幾隨其涙蘇惠恩亟曰裘狄斯言死何爲且汝縱自不諱獨不爲吾地乎女曰吾言誠也蓋我與彼必有一人先死乃能各償其願雖然吾豈獨甘早死吾苟不復羅倫之仇則吾死亦必爲厲蘇惠恩曰汝毋沾沾言死究之汝當自籌其策使吾力能助汝者吾必竭其畢生之能而不望酬女立曰果耶曰然裘狄斯乃起立氣促而狀變曰吾固有策致其死命惟汝亦能蹈此危險以助我乎蘇惠恩曰吾愛吾爲汝雖赴湯蹈刃亦不辭矣女乃起近書　曰君勿愠吾本信汝顧兹事重大不可無誓因取聖經一册以授蘇惠恩蘇惠恩亦不踳躇以手按其書面矢曰使吾食言上帝罰之 
　　聲明　前刋嚼冰君各稿兹接來函云概係不受酬者投稿時漏註合爲聲明以誌高誼 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之雜說 
[勸人行樂說（見本報壬申年十一月初七日）]  
　　讀詩品至生者百歲相去幾何歡樂苦短憂愁實多數語不禁慨然有咸矣夫人生不過百年耳彼夭折之輩無論姑就永年者計之即使此三萬六千日中盡爲樂境所樂亦非無限光陰終有報罷之日况此三萬六千日内有無限憂愁困苦疾病顚連以及利銷名韁衣食奔走以阻人行樂之地使徒有百歲之　名並無數歲得享生人之樂者焉又况乎生斯世者未必皆耄耋期頤也乎此浮生若夢爲歡幾何古人所以有秉燭夜遊之說也人生行樂耳須富貴何用古人所以有可止則止之見也獨奈何彼戚戚者流終其身於富貴利逹得失之間使其心一刻不敢存行樂之想使其身一日不敢居行樂之地迨夫此願未償而此身已塡溝壑嗟乎此誠令人可慨而亦可憐者矣昔康對山先生搆一園亭於北　山麓間左右皆邱隴有客詢之曰君日對此景象令人何以爲樂對山先生曰日對此景象正令人不敢不樂旨哉期言大凡人之善行其樂者雖處不可樂之地而亦自取其樂不善行其樂者雖處極可樂之地而亦不肯自行其樂焉然所以能自行其樂者無他惟老子知足二字可以蔽之蓋富貴而能知足其樂處固不待言貧賤而能知足其樂處亦無盡也李笠翁之言曰窮人行樂之法惟有退一步想我以爲貧更有貧於我者我以爲賤更有賤於我者我以妻子爲累尚有鰥寡孤獨求爲妻子所累而不能者我以胼胝爲勞向有身繋獄庭田地荒蕪求安耕鑿之生而不可得者以此居心則苦海盡成樂地如或向前一算以勝已者相衞則片刻難安種種桎梏幽囚之境出矣昔有一顯者旅宿郵亭時方溽署帳内多蚊驅之不去因憶家居時堂寛似宇簞冷如水又有羣姬握扇而揮不復知其爲夏何遽困厄至此因懷至樂愈覺心煩遂至終夕不寐一亭長露宿階下爲衆蚊所嚙幾至露筋不得已奔走庭中俾四體動而弗停則嚙人者無由厠足乃形則往來僕僕口則贊贊囂囂一似苦中有樂者顯者不解呼而訊之謂汝之受苦什伯於我我以爲苦汝以爲樂其故維何亭長曰偶憶某年爲仇家所恨身繋獄中維時亦當暑月獄卒防子私逸每夜拘撃手足使不得動蚊蚋之多倍於今夕聽其自嚙視今日之奔走不息四肢得自如者奚啻仙凡人鬼之分乎以今較昔但見其樂而不知其苦顯者聽之爽然自失况乎人各有家世間可樂者無過家庭聖人曰父母俱存兄弟無故一樂也人奈何處至樂之地而不克自行其樂徒思其力之所不及憂其智之所不能使其渥然丹者爲槁木翳然黑者爲星星猶矻矻然於患得患失之間不欲一息自居於行樂之地哉（２２） 
尊聞閣筆記 
[牧童遇怪（見本報癸酉年四月二十日）]  
　　清遠有牧童張姓佃户子也年約九齡場圃之隣巷有黄姓童亦司牧事者也年十五性嬉惰每至牧所輙令張童爲其顧畜己則擇巖石臥或坐茂樹以終日及日夕矣恃有張童驅犢每掉臂先歸或隨隊而返然亦無所事事也一日薄暮牛羊下來張童遍覓黄於素所坐臥處不見其影謂其習慣先歸耳遂驅犢返黄姓家於昏黑後不見童疑之過問張童張曰每日彼至牧場皆晏然坐臥暮時有余照管犢歸彼亦有時先返今日哺時已不見彼吾謂其先歸其他非所知也黄姓人聞張童語甚骇異使人張火籃四路尋之有黄茂敬者率數人抵捷子坑前俄聞風吼如雷數人毛骨皆豎有不能自立者相率返奔提火者爲石根所絆仆於道遺火滿地同行者因無火壯膽各狼狽而奔山徑昏黑顚而復起者不知凡幾次鄉詎蜨子坑約五里許而數人已不啻奔馳百里矣及抵村口黄家人集而問訊茂敬等纷纷指陳森人毛骨衆疑議未定及各路尋者皆返惟何某不知蹤跡計其去則與茂敬等同行茂敬謂衆聞風吼如心膽墮地彼此不及相顧實不知在何地相失也衆擬再尋之有氣餒者言方拾還性命復又輕躑乎吾不敢聞命矣吾當歸尋壓驚物耳衆爲所阻遂不果往翌晨有樵者見一人倚樹僵立兩手作拒攫狀近視之則雙目如炬喉下洞然血跡染衣如赭諦視之則果村之何某也駭絶返報村人將何屍舁歸未審爲何怪物所傷意昨夜風吼時或即此怪物之鳴躍所挾也村人有至蜨子坑再過里許之地者見山間鳥噪鳶鳴相與騖集而啄先以火鎗驚散之後至其地察看則見一人腿肉幾脫盡蓋已飽鳥鳶之腹矣或疑係黄童殘肢剩體然究無從確認且此外别無零肌碎肉於是黄童之死爲不白矣２２ 
[武弁能詩（見本報壬申年十月十六日）]  
　　李某者隠於巿廛年約五旬矣貌雖偃蹇而眉宇間嘗露英氣一日偶過酒肆酒酣耳熱口號四絶曰營門更鼓　寒星猶憶　戎兩鬢青萬丈光芒騰虎氣腰間寳劍血風腥霹靂聲中殺氣黑鎗矛接處陣雲黄便須匹馬横衝去刀下頭顱落電光迅如鷹隼疾如鷂屢破堅城躍吊橋不是命輕同草芥督兵爲有霍驃姚可憐李廣不封侯百戰歸來漸白頭我欲問天天不語一腔熱血洒吳鈎慷慨淋漓唾壺幾爲之碎或詢顚末乃知向在軍營艱辛備歷徒以事非其主僅保把總微職鬱鬱不得志因棄兜鍪從事販負後酒言之不禁扼腕（２） 
文苑 
[蘇城圓妙觀竹枝詞（平江散人）（見本報壬申年八月二十四日）]  
　　碑訪山門筆法高（趙孟頫有圓妙觀山門記今碑仍完好）三清大殿象雄豪世人誤認元都觀茶閣題名也號桃　象笏蟒袍看法師分班羽士列階墀如何鄭重朝天闕立奏從無跪奏時（法師上表）　紙軸高懸殿四隅描摹美女侍兒扶畫工欲把全身露一幅楊妃出浴圖　惟有天師人是眞免参牌冩示諸神行轅觀内停方丈世襲留侯作漢臣（張眞人于今夏來觀有諸神免参留侯眞人府兩牌）　看花走馬憶嘗年棚外無從任意牽一騎難尋紅叱撥問誰敢着祖生鞭（近禁馬匹出賃）中外還兼朝野分搜羅諸事盡新聞游人到此多爭買數出青蚨十二文（買申報）　鏡捧西洋看幾回如何淫畫禁仍開鸞顚鳳倒翻新樣秘獻圖從海外來　實閣彌羅乍剪萊施金無主復塵埃渾如桃李花將放又被春寒勒不開　六月宵來風送凉茶棚燭店各忽忙金吾開撤燈如畫終夜人燒雷祖香　繩妓年輕未破瓜沙囊雖穏索敬斜綠衫紅褲粗粧束髻畔也簪茉莉花　誰將勇怯早能分唧唧聲多草際聞竹管捉來青草塞秋風滿地是將軍（買蟋蟀）　與鶯一樣着金衣脫綫銜鈴似解機小鳥堪憐求食苦並非有意向人飛（喚黄雀）　西施購得獻東吳誤學當年范大夫今日檻車囚示衆路人如織看姪徒（觀門囚拐騙張某于立籠）　繁華勝地冠蘇州裙屐紛紛結伴遊除却雨天人跡少四時佳日儘勾留 
[雜錄]  
　　（一）預防法　伏氣症之發生既由於平日吸入煤炭氣及穢濁氣所致則飲食起居隨時不可不詳加考究古人云禍從口出病從口入可見百病叢生於飲食二字極有關係凡一切煎炸之物内含火毒均宜少食每日午晚兩餐除各樣菜品外必須有一清湯或萊菔或海帶絲或豆腐用猪肉炖之蓋此三物皆有解煤炭毒之功用且一動物一植物配合爲羹亦甚具滋養之力也上海比屋而居天井狹小房屋亦不寛暢臥室内以及廚房天井等處每日必須打掃清潔不使有穢濁薰蒸氣味並時用大黄降香燒火薰之或用臭藥水隨時四處灑之每届嚴冬天氣寒冷不用火鍋而改用熱水碗以温菜不用火盆煤爐而用熱水瓶以温手既可解寒又無熱毒與其發生於臨時而挽救乏術何如珍攝於平日而消弭無形果能件件改良則　令此種喉痧等症自少不致流行不息也（杭縣劉佐泉）（完） 
 
 
 

Page 18

 
 
   
 
