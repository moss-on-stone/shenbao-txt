# 1892 - 68 - 4906785

 

Page 1

 
 
[湘軍營制攷]  
　　古長春節晴日烘窓硯氷漸釋有客問於申左夢畹生曰子前者箸爲八旗緑營兵制諸攷雖曰餖飣之學亦可謂縷析詳明矣僕聞咸豐季年髮逆煽禍賴湘軍四出爭戰所向有功跳刀拍張之徒得以依次薙洗東南半壁重復安全敢聞湘軍起於何時能稍示其一切規制乎則應之曰兵有定者也勇無定者也湘軍起自曾文正招集楚中子弟編爲勇丁有事則隷戎行無事則歸田里故其額難於核數惟制則歴歴可稽請得詳攷文正公雜箸霆軍紀略湘軍記諸書爲子一一緬述之當粤逆作亂文正公墨絰從戎知緑營規制弛然不足以禦强宼爰采王鑫羅澤南諸公之說創立營制每營營官一人親兵六十人親兵什長六人營分前後左右四哨各設哨官一人哨長四人護勇二十人什長三十二人正勇三百三十六人伙勇四十二人都五百人營官及四哨官不在其内十人爲隊每隊置什長一人親兵分六隊第一隊爲劈山礮第二隊爲刀矛第三隊又劈山砲第四隊又刀矛第五隊爲小槍第六隊又刀矛每隊有伙勇一人大隊都七十二人每哨置哨官一人哨長一人護勇五人伙勇一人哨分八隊第一隊爲擡槍第二隊爲刀矛第三隊爲小槍第四隊又刀矛第五隊又擡槍第六隊又刀矛第七隊又小槍第八隊又刀矛隊設什長一人伙勇一人擡槍隊設正勇十二人合什長伙勇都十四人刀矛小槍隊設正勇十人合什長伙勇都十二人每哨都一百零八人四哨都四百三十二人營官及帮辦用長夫四十八人運繩藥軍裝用長夫三十人親兵每劈山砲隊用長夫三人刀矛小槍隊用長夫二人哨官哨長及護勇五人共用長夫四人擡槍隊用長夫三人刀矛小槍隊用長夫三人合計每營五百人用長夫一百八十人此陸軍營制之大略也至於水師起自咸豐三年由向榮奏調廣東紅單船及閩廣快蟹大巴拖罟浮海至江南以備水戰旣而江忠源初援湖北與文正公議定造戰船數百號肅清江面後偵知南昌賊皆舟居乃奏請飭下兩湖四川仿造拖罟各數十號應用其制凡快蟹船一營官領之長龍船十三板船十哨官領之合廿一船爲一營快蟹用槳工八人櫓工八人艙長一人頭篙一人舵工一人礮手六人都四十五人長龍用槳工十六人櫓工四人頭篙一人舵工一人礮手二人都廿四人三板用槳工十人頭篙一人礮手二人都十四人咸豐五六年間裁去快蟹每營减長龍爲八增三板爲二十三合共船三十號其軍裝計長龍頭砲二尊重八百斤至一千斤邊砲四尊重七百斤梢礮一尊重七百斤三板頭砲一尊重七百斤至八百斤梢砲一尊重六百斤至七百斤腰砲二尊重四十五斤外更分設洋槍鳥槍刀矛以備短戰之用營官以副將叅將遊擊充之哨官以都司守備千把外委充之提督總兵坐船外護以督陣大三板二其制每船舵工頭篙各一人砲手二人槳工十六人都二十人此水師營制之大略也厥後征江南復招募馬勇添設馬軍每四人爲一棚六棚爲一哨十哨爲一營營有哨官十人正勇二百四十人一營官領之營官有帮辦字識各一人親兵八人先鋒官五人復設步隊什長一人親兵十人長夫四人每營分前後左右中五哨其前後左右四哨各立正哨官一人副哨官一人中哨則以營官爲正哨外有副哨官二人每哨馬勇五十人每棚什長一人每營什長都二十五人散勇二百二十五人營官及兩副哨官帮辦字識共伙夫二人四哨正副哨官共伙夫四人二十五棚每棚伙夫一人每營伙夫都三十一人每營每年准報倒斃馬三十六匹夫文正公之創設各軍原以勦粤逆也迨粤逆平定後深知常兵之斷不能用乃不復將勇撤裁其後討陜甘之回平貴州之苗野戰鵰勦奪地攻城皆陸軍馬軍乎是賴而水師之設垂四十餘年邇者長江上下游會匪雖有蠢動之情究不敢揭竿起事蓋亦懾於各處水師之堅銳故得弭患於無形然則文正公之慮遠思深豈常人所能幾其萬一哉客曰敬聞命矣然今者萬方通道事事皆以洋法爲宗一切規爲迥殊昔日北洋水師之設又皆以鐵艦巨礮稱雄子尙能攷其制度章程俾鯫生得一恢眼界乎則又應之曰此固執筆者之責也請以俟之異日 
[瀛洲草色]  
　　神機營馬步各隊應需光緒十八年春季常操軍需火藥按照各隊册領斤數經總理營務處繕單呈禀慶邸批飭由製造軍火局照數開放以供軍需計圓明園馬隊健銳營馬隊外火器營馬隊内火器營馬隊左翼五處馬隊右翼五處馬隊左驍馬隊右驍馬隊各領常操軍需火藥五百斤圓明園擡槍隊領常操軍需火藥一千五百斤漢軍礮隊領常操軍需火藥三千斤轟藥一百五十斤中營步隊領常操軍需火藥一百斤左驍抬槍隊右驍擡槍隊各領軍需火藥一千斤漢軍排槍隊各領常操軍需火藥八百斤捷字勝字精字銳字健字利字六洋槍步隊各領常操軍需夯藥一千斤震字駿字驤字三馬隊各領常操軍需夯藥五百斤以上馬步二十四隊共領火藥一萬二千二百斤轟藥一百斤夯藥七百五十斤○熱河朝陽教匪作亂蒙旂被擾蒙民受其荼毒蕩析離居現雖殄滅妖氛而善後事宜亟不容緩喀拉沁王旗業蒙恩旨發去部帑三萬以資撫卹平灤朝建各州縣難民亦經直督李傅相奏撥銀米刻下又由李傅相奎都統查明各蒙旂被擾處多自應一體籌撫查覈罕王旂奈曼王旂翁牛特左翼貝勒旂喀喇沁中旗輔國公旗左翼塔布囊旂右翼王旗土默特左翼貝勒旗右旗右翼貝子旗此八處被擾最甚蒙人困苦異常應卽妥爲賑撫擬請由户部撥銀五萬兩先辦急撫此後再需籌欵由直隷籌辦等情會銜馳奏已蒙俞允矣○吏部爲咨行事騐封司案呈本部議據廣西巡撫馬題以廣西寍明州知州蒲讓卿五年邊俸期滿援案撤回内地註册候升等因查蒲讓卿旣已實歴邊俸五年所請撮回候升之處核與例章相符應准撤回内地註册候升於二月初四日具題奉旨依議欽此欽遵到部應將原奏抄黏咨行廣西巡撫查照○兵部爲咨行事武選司案呈本部具題議據湖廣總督張題以湖南儘先補用守備凌學文請擬補永定鎭嶺東營守備之處核與定例相符應准擬補於正月廿九日奉旨湖南嶺東營守備員缺凌學文依議擬補餘依議欽此欽遵到部合將原奏黏抄咨行湖廣總督曁湖南巡撫查照辦理○山西巡撫奎樂峯中丞俊遵　旨入都葢陛見所有晉撫篆務遵　旨移交胡方伯聘之接護所遺山西藩篆由張廉訪汝梅接署遞遺臬篆委冀寗道俞觀察廉三接署遞遺冀寗道篆委交卸在省尙未回任之雁平道玉觀察恒接署其雁平道篆仍飭在任候補道調署寍武府事太原府知府毓觀察銘暫行兼護○侍衛處爲傳知事二月初五日奉旨皇上明日辦事用膳召見大臣後由勤政殿乘轎出德昌門四苑門進西華門由隆宗門進内右門還宫欽此○左右兩翼前鋒營八旗護軍營應領光緒十八年公費銀一萬兩經户部銀庫片傳於二月初十日辰刻派員赴部庫承領○太常寺 
 
 

Page 2

 
 
爲知照事本寺具奏二月十五日春祭白龍潭龍神祠遣員恭往致祭於二月初四日奉硃筆圈出委散秩大臣一等果勇公海年欽此欽遵到寺相應知照侍衛處轉行知會該大臣届期往祭如是日另有别差以及告假等項事故務於十二日以前咨報本寺以便奏請改派○山東巡撫福大中丞潤現由山左遵旨入都陛見於二月初四日進京遄回宣武門内城根化石橋故宅繕具安摺二分遣弁於初六日子刻恭齎至西苑門呈由奏事處分遞皇太后皇上前並將緑頭銜牌呈由樞垣於膳前遞入至丑刻中丞趨詣四苑在六項公所候旨旋傳旨令山東巡撫福潤第二起入見上御勤政殿詢以山東河務地方數事中丞敬謹面奏碰頭退出午後赴當軸處禀安○吏部爲知照事前據兵部保送主事宋學曾因辦理海軍事務出力經慶郡王等保奏作爲歴俸期滿該員才具明通辦事認眞堪以直隷州知州用等因到部經本部於二月初三日帶領引見本日奉旨宋學曾著交部記名以直隷州用欽此初四日述旨奉旨是欽此欽遵到部相應知照兵部查照○呼蘭副都統倭克津泰兩届三年俸滿奏蒙恩准入覲於正月十一日起程所有呼蘭副都統篆務經依軍憲遴委齊齊哈爾廂黃旗協領依鑑額前往接署循例專摺入奏○喜峯口外翁牛特奈曼阿嚕科爾沁等地方於本年正月某日天降大雪積厚三尺嚴寒較甚隆冬蒙人旣乏柴薪牲畜更無處放牧人多不堪凍餒逃往他旗以避者十居八九亦有因而斃命者誠非常之災也 
[善堂被災]  
　　金陵訪事人云初十日晚八點鐘時警鑼亂鳴人聲鼎沸趨而視之知爲小油坊巷清節堂失愼濃烟四塞赤燄熊熊堂中節婦見勢已危迫爭壞栅欄而出覔女呼兒啼哭之聲不絶於耳旋經本堂委員陳大令文海督率各水龍奮勇撲救祝融氏未得大逞其威前後正屋幸保無虞僅焚去樓房六間廚房一間聞起火之由係晚炊不愼遺火於木屑遂成燎原之禍吁可畏也 
[桃渡春波]  
　　初八日兩江督憲劉制軍甄别文正書院文題責難于君謂之恭二句賦題擬唐人進賢冠賦以題爲韻詩題爲學日益得爲字七言排律○中山書院主講席者爲瑞安孫渠田先生皋比坐擁六易星霜去歲因年逾古稀精神稍遜函致制軍力辭此任峴帥不獲已延請前河帥梅小巖先生主持風雅教育人才聞已接關聘杏花春雨時卽可抵金陵而施教澤矣○文德橋吳姓嫗鶴髮支離龍鍾衰朽無如貪心愈熾吞没其内姪某甲家貲金飾銀洋纍纍在櫝不料有妙手空空兒於某日夜間穴壁而入俟其睡熟將所有物件席捲一空計失赤金十四兩番餅二百元嫗一生費盡心機銖積寸累而得者一旦爲他人所有不啻剜却心頭肉由是放聲號哭越一朝夕粒米不沾唇齒至初七日夜間竟以身殉結繩在梁所謂身似柳條終日挂也諺云人算不如天算詎不信歟 
[蘇郡試題續錄]  
　　江蘇學憲溥大宗師按臨蘇郡初十日考試二塲生員四書題及通塲經題已詳前報兹將詩題補錄於下賦得山明野寺曉鐘微得鐘字十一日覆首塲生四書題可欺也不可罔也子曰君子博學於文約之以禮亦可以弗畔矣夫詩題賦得天氣陰陰别作寒得寒字是日兼考教官四書題隱惡而揚善執其兩端用其中於民經題德惟一動罔不吉詩題賦得春寒花較遲得寒字十三日覆二塲生員四書題夫政也者蒲盧也故爲政在人詩題賦得玉破轤魚霜破柑得霜字 
[彝陵棹唱]  
　　怡和行之昌和輪船由上海駛至漢口卽由漢口開赴宜昌行未數里因車輪破壞折回漢口重加修理復於上月廿四日由漢口駛往宜昌旋因舵不應手不能迅速駛行用小火輪拖帶又因船係新造水又淺涸深恐沙灘阻擱一路試探遂致遲遲其行由漢運宜貨物甚多商家無不望眼欲穿想此後當更籌良法使客貨兩無阻滯也○上下栢木船多泊於西壩間有空船水手無所事事大半在該處找尋生意有平婆者年約五十餘女中之光棍也凡水手之賦閒者每由平婆賙濟或爲汲引俾遂枝樓之願以故人多樂就之平婆家中有某甲前因開賭與營兵爭鬥甲忽邀約黨羽多人將營兵數人打倒在地營兵引以爲恥興師報復復將某甲打倒兩造遂赴地方官衙門控告官以甲聚衆行兇重責小板二千下不准再行聚賭營官亦將營兵數人立時斥革聞者莫不服辦理之公平○某甲在官署服役多年大得主人憐愛日前因署中演劇甲奔走往來不辭勞倦且素有烟霞癖一至上燈時不覺呵欠連連赶卽開燈過癮其同伴往視之見其手執烟槍而睡以爲烟迷不之異也次早喚之起令修五臟殿千呼萬喚寂然不應近前撫視方知已登鬼籙由其主人置備棺木爲之裝殮俟有便輪帶回原籍安葬聞甲家中尙有老母少妻及子女各一人聞此噩耗必有異常哀痛者矣○去臘因宵小充斥保甲局員巡查甚嚴不避風雪每至月落參横猶聞鈴柝聲士民得以高枕而臥迄今斗轉春回循例停辦冬防不復有巡查之舉矣○近日天氣寒冷江中水勢日淺輪船往來遲滯米糧價每石較去冬約漲數百文云 
[松江試案前列姓名]  
　　華亭沈純潛沈銑王嘉猷鍾文炳蔡邦藩顧禮模周維馨沈淇盛時溥沈福來楊廷桂黃明良包容施培麟陸宗曹李長華陳藩沈調陽張勳喆梅彝○婁縣張錫謹何祖望錢葆珍周廷璜杜葆璇馬廷良王廷枚夏憲章沈則潛胡常忠馬世求潘廷璋陳醉經楊鈞一倪廷樑翁璜吳昌壽王廷槐徐桐材尹綸○奉賢莊寳瑾朱承昭何六濡蔣道謙莊致中胡德言錢安彝米墀翁國孫李毓楊峴光余鑒米崔書周贊臯楊士賢衛雲龍陳海澐阮尙珍裴光海徐以讚○金山徐宗華周承化王近仁倪道章黃開泰彭城吳文煥楊鳴臯黃明慧吳履陛何鍠徐開泰姜光華何璜朱紫貴郭宗儀丁景雲戚驊趙奎照黃開源○上海徐宗瀛黃增錫王植善劉榮晉凌鑑氷朱士芳金祖圻林祖濬康鴻機李顯楨瞿貽孫艾棠青潘俊麟陸培業穆湘瑤單慶銘陶明源張秀芝張國衡朱維新○南匯顧良璧朱善麟江同福盛人健徐世模顧世璜丁蓮胡咸亨夏時圭傅恭然金曾礪顧漢章程冀鶚張召棠潘和康王慶福陸志鴻潘光澤朱福華羅貽謨○青浦馬家修陳承濬王純德楊之棟陳龍章章葆龢沈彭年蔡竟成徐宗鍇張仁壽徐宗德萬廷標許世銘姚肇虞倪家驥潘燎錢學謙徐經鑄潘心閑方存鏡 
[江行遇險]  
　　九江來信云本月初八日上午九點鐘時有一米船貨旣卸空揚帆而下行至白石磯畔北風甚勁篙楫無權覆入江心舟中五六人皆隨波逐流而去幸有划船飛槳往救三人得慶生還餘與波臣爲伍所帶洋銀則已送入鮫宫深處矣 
[邗江官報]  
　　二月初八日方鹺尹臻碩起復回淮初九日江鹺尹南鏞委解金陵餉起程初十日徐鹺尹思沅委管青口局程鹺尉焜委管中富周均謝委寳應縣杜大令到楊十一日南掣楊司馬北掣錢司馬通分司項分轉均辭回署前廣西學政詹太史嗣賢之太夫人設奠都轉以次均往叩奠 
[襜帷過滬]  
　　上海縣袁海觀大令探悉廣西臬憲胡廉訪將次乘輪來滬預飭辦差家丁並執事人等赴金利源碼頭預備恭迎午後二點鐘廉訪乘新裕輪船由津來申駛進浦江卽在金利源碼頭停泊俄而本邑道營廳縣各官均至憲舟迎迓廉訪旋卽登岸乘坐緑呢大轎進英界大馬路泥城橋公館云 
[會審案彚紀]  
　　西人崴克開設通泰洋行用蔡丕恒卽蔡月卿爲買辦藏克以蔡用虧銀七百餘兩意圖遁逸扭交捕房暫押解送英公 
 
 

Page 3

 
 
堂由代理讞員宋二尹訊問之下蔡供稱被藏克欠銀一千七百餘兩反被交捕受辱心實不甘二尹查藏克係德國人惟德領事署無藏克之名而藏克帶有奥國領事執照爲此照會奥國夏正領事會審藏克與蔡均開呈帳目由夏領事將兩造帳目帶回細較再行核辦兹由夏領事照會太守訂於昨日下午三點鐘會訊蔡請大律師小威金生控告藏克届時太守同領事升堂律師小威金生起而言曰藏克旣欠買辦蔡月卿銀兩不應反將蔡交捕現在蔡控藏克有四端一則辛工洋銀未付二則應得用銀未歸三則所墊各項洋銀尙無著落四則尙有田單在藏克處未還蔡已具有禀詞且除田單外辛工用銀墊款共合銀一千七百餘兩何得謂蔡欠藏克銀兩耶藏克仍執前詞夏領事細問威金生及藏克皆操英奥兩國語由繙譯曹吉福操華語轉述夏領事商諸太守曰兩造帳目雖已悉心比較商家之帳亦不能指明何人有錯惟閱蔡帳代藏克付雪茄烟馬車東洋車等洋銀有二百餘元恐無如此之多揆度情形或僅有其半最好請一公正商人核明兩造帳目覆候核奪何如太守曰可夏領事又言豐裕洋行中之美國人以斯拉克在滬最久熟悉中西帳目請其查閱應付酬勞藏克與蔡各認一半可否太守問之兩造均各首肯小威金生又稱夏領事請以斯拉克查帳亦可然墊付雪茄烟馬車東洋車錢查帳人不能指實須請官斷太守謂以斯拉克查核情形仍須覆候會商核斷至蔡月卿被藏克交捕一節宜另行辦理又有法蘭西人密司來控稱藏克永遠租地銀兩已付道契未交藏克稱道契在美領事署夏領事商之太守俟問明美副領事再行核辦又有英國商人密爾登控稱曾托藏克永遠租華人范錦堂之地基銀兩早已付清而藏克所開帳目不符范錦堂之銀亦未付不料范錦堂竟投英刑司署控我欠銀已由刑司斷令我繳銀千餘兩此皆被藏克所累呈帳請追藏克亦呈帳目聲稱代密爾登柤地尙有中費等項開銷當再向埋算夏領事商之太守謂此案須商英副領事梁格思君再行核辦尙有奥國人納夫帶力控華人王耀庾毁壞洋畫玻璃傳到保人趙文吉會訊所有供詞容俟續錄 
[續訊命案]  
　　徐文祥控陳世財陳子財毆斃胞弟徐夏松一案一切細情已詳前報前晚袁海觀大令升堂研訊屍兄徐文祥及十八保廿七八圖地保錢金山投案所供與前報相同大令命提陸福堂王介梅楊宜亭等諸人研詰陸等同稱徐夏松死後確由小的等理勸令世財子財出洋一千二百元良田廿一畝給文祥收執立有筆據事已過割不知文祥如何翻悔到案控告然夏松之死實係吞服洋烟大令問曰爾等可知夏松之烟從何得來答稱不知大令又提陳世財陳子財兩人至案同供稱正月初二日夏松在小的家板凳上碰傷於午後偕伊兄文祥同至車溝橋某茶肆啜茗當晚不來至初三日夏松因傷處受風頭忽腫大由文祥雇人將夏松舁至小的家中卽請傷科陸子連前來醫治至初七八等日夏松傷已痊愈不料午後吞服洋烟而死大令問陳曰爾等可知夏松洋烟從何得來答稱聞初二日夏松同兄伊文祥在車溝橋啜茗畢復向某烟間開燈過癮私打洋烟泡數枚藏在身畔或者吞此泡而斃亦未可知夏松未死之前由小的族人陳咸春陪侍原差禀稱尙有理勸之陸鳳祺因患瘋病現住棧中大令飭提研詰鳳祺默無一言大令遂問陳世財曰諸人勸妥後筆據是何人所寫答稱係楊宜亭起稿大令復問徐文祥曰此稿是否楊所寫文祥答稱是大令復提傷科陸子連至案問曰爾知夏松之傷是否擊傷抑係碰傷答稱實係碰傷又問爾如何知爲碰傷答稱正月初二日夏松受傷初三日邀小的前去診治小的卽向夏松詢問如何受傷須從實告訴方可用藥敷治夏松遂私向小的云實係碰傷小的是以知之大令一再駁詰兩造執定前供大令判將徐文祥陳世財陳子財分别還所陸鳳祺交保餘人一併交差候補提陪侍夏松之陳咸春到案再行覆訊核辦 
[醉漢胡行]  
　　無錫人某甲素爲鐵匠酷愛杯中物前晚獨自沽飲爛醉如泥適欲大便行至法界新北門外吊橋畔坑厠内適坑内先有一人其勢不能相容甲以爲何物狂奴佔此地步請試乃公手叚遂將其人一把扭出繼以拳打足踢其人力不能敵大聲呼救當有巡街捕至詢悉情由令其人讓開事已了矣不料甲反將巡捕拉住謂爾不應將伊釋放遂與巡捕爲難該捕以其莽撞立卽扭入捕房據情禀訴捕頭著押候送案請究 
[中冓之言]  
　　滬北新閘地方有談某氏素性輕薄藳砧逝世後不耐獨宿與某甲私識夜去明來已非一日嗣以珠胎暗結將次臨盆恐被隣人訕笑遂向甲商議在離家一里許賃屋一椽作爲别墅未幾產下一孩不忍抛棄撫養在家旋被隣人吳惠大偵知踪跡於本月初八日前往探望正與該氏絮語忽有該氏之寄子談毛毛飛奔而至大呼捉姦指惠大與寄母私識所產之孩係惠大所生惠大力辯其非毛毛總不肯信旋有陳小開者爲之調停令惠大出洋數十元卽將該氏醮與惠大惠大以該氏年華老大且囊槖蕭然安有閒錢買此老貨陳言爾旣不允須罰洋五十元否則送官究辦惠大不得已卽付洋銀五元始得脫身回家至前日談陳二人糾同多人突至惠大家向索餘洋百般恐嚇陳大言曰如洋不付清當將爾送官嚴辦我卽是官官卽是我要長則長要短則短惠大無力付洋卽被談等將惠大及惠大之兄吳傳恭一併扭至該處巡防局中管押傳恭之妻吳李氏聞信遂於午後入城赴縣署喊控值日差據情禀明袁大令諭飭吳李氏開呈節略候訊 
[犯賭疉見]  
　　邇來租界中賭風甚熾雖經捕房從嚴緝拿而若輩仍置若罔聞有寍波人某甲向爲客棧茶房稍有積儲携同妻女在法租界復興里賃樓房數幢開設泰和客寓嗣因生涯冷落邀集輪船上人聚賭抽頭漁利蜂屯蟻聚常有數十人前晚正在聚賭　被流氓漆匠阿明所知貿然而往以捉賭爲名在檯上搶去洋銀四枚該賭徒等皆知阿明來歴當卽扭住奉以老拳棧主某甲出外相勸究因犯賭情虚遂任阿明携洋而去不敢聲張此一事也是晚又有某老虎灶亦因犯賭被細崽李瑞寳前去搶洋當被老虎灶主追獲送入捕房管押候訊 
[囊資盡失]  
　　孫蘭亭者原籍紹興僑寓滬城三牌樓北首開設源興銅匠店前日午後出城購買雜物行至小東門内正值行人擁擠似有人向身畔摸索孫當卽知覺取袋檢視所帶洋銀四元足對洋四元小洋十二枚已不翼而飛四處尋覓杳無蹤跡無可如何只得垂頭喪氣而返剪綹之術亦神矣 
[病斃免騐]  
　　嘉定人徐鶴屏者嫖賭逍遙日與匪類爲伍經其父徐仁熙訓斥終不悛改因之送縣請辦袁大令訊供之下判令懲責收所前報已紀之矣嗣因鶴屏在所患病由原差禀明大令飭令官醫入所診治無如病入膏盲藥餌無效竟於前晚斃命看役原差正欲飛禀適鶴屏之母徐郭氏携同鶴屏之子投縣求請免騐情願自行棺殮大令准如所請卽著具結備查 
[醋尋仇]  
　　有綽號鳥木明皋者游手好閒不務正業常至法界蘭芳里與烟妓四姑娘結不解之緣適小工頭目阿表亦與四姑娘相識遂含醋意前晚明皋又至花烟間阿表竟邀集小工數十人欲向明皋尋釁明皋早有風聞先期迴避阿表尋至小東門外洋行街相近寃家　　　路相逢將明皋病毆一頓適有巡捕至兩丁紛紛逃散阿表以爲明皋受此挫折不敢再近禁　獨至蘭芳里領略温柔鄉味不料明皋不甘被辱卽至碼頭邀集渡　而西之工匠十數人雇坐野雞馬車數輛　往蘭芳里欲得阿表而甘心行至中途經人勸阻約於上　拜西至三河樓茶察中喫講茶是日下午兩下約有百餘人短衣窄袖身　利刃如狼如虎各逞機鋒繼有鐵匠之子等多人出塲排解令兩下各惠茶帳各備　筵數席以爲犒衆之資兩下均各首肯其事遂寢 
[英界公堂瑣案]  
　　某西人控所雇管事人施阿生吞用煤價洋銀由蔡太守訊供飭將施阿生帶回捕房查明有無别項弊端再行核辦 
 
 

Page 4

 
 
此已列報昨據該西人聲稱據施言欲付煤洋卽交伊洋十八元不料煤價洋十二元七角半尙未付清以致煤號前來索取施阿生供係寍波人因母親患病需用洋銀暫時挪取今煤洋業已付還蔡太守謂施阿生不應擅將煤洋掉用旣已理還從寛判押二十一天并枷號三天發捕房示衆○麥捕頭稱昨有王阿二在租界拿人由印捕一併攔阻轉交華捕帶至捕房據王阿二言在寳山縣差林止名下爲夥奉本官訪拿私鑄小錢之凌錫春等見凌向租界奔逃上前追拿並有寳山縣提票及問凌則移名改姓適其父前來尋子令其指認始知的係票提之凌錫春但租界提人須先知照捕房不應擅自拘拿爲此一併送案硃票呈堂王阿二供係南翔人在寳山縣差林正名下爲夥帮提私鑄小錢之凌錫春等昨在寳山匠人港地方見凌來滬跟至老閘大橋凌過橋逃逸因此急欲追拿不及知照捕房凌錫春供係寳山縣人向以扛挑餬口並未私鑄小錢蔡太守閱寳山縣馬明府硃單飭將王阿二開檡凌錫春仍交捕房帶回俟備文連硃單並凌移送寳山縣歸案訊究○龍飛馬房報失馬車燈由包探孔阿才在林阿喬家搜出刷帚等件亦係馬房失贓惟無馬車燈由蔡太守訊供飭冉細查核辦已列前報昨據該包探申訴前情並稱查無馬車　林阿喬仍執前詞太守謂林阿喬雖無行竊馬車燈實據惟搜出刷帚亦係失贓判押二十一天示儆○西人培　訴稱錢者周錦寳竊去金四開改做之胸針由捕房包探查獲人贓送案請訊包探唐寳榮稱西人失竊金針由我查獲人贓周錦寳俯首求恩蔡太守判管押二十八天贓交西人領去○包探顧阿六孔阿才禀稱王和尙等常至帶鈎橋一帶花煙館尋釁昨有朱江慶投捕房訴稱被王尋釁致失皮來袋内有洋十二元今將王和尙等拘案朱江慶申訴前情王和尙供係太倉人向爲木匠行過花煙館彼此招呼無端口角不知伊如何失洋趙和尙夏阿炳陳阿狗等同供經過此處見王和尙與朱江慶爭閙略爲解勸不知失洋事蔡太守謂朱江慶報失無憑不准究追惟玉和尙不安本分判押十天以儆趙和尙夏阿炳陳阿狗等三人交保○包探何瑞福禀稱前夜有席正卿等四五人將綢束腰帶展開在路行走欄截婦女恣意調笑有阿寳被其絆跌由捕拘獲席正卿至捕房存綢腰帶爲質言明今晨投案迄今未到綢腰帶呈堂張氏卽張阿寳訴稱被伊等絆跌務請究辦蔡太守得供之下飭侯差提席正卿到案究辦綢腰帶交捕房暫存 
[鋪葢待領]  
　　頃有三洋涇橋大昌染坊何曉山來言於十四日乘北京輸船由寍來滬拾有鋪葢　個今存何曉山處如有失主請開明内中零物倘相合符卽當檢還屬爲登報是亦仁人之用心也合爲登錄於左 
[善願宏敷]  
　　本館協振所昨接許善士蔭煌來函云抱璞子於前月廿九日爲四十初度之期猥蒙諸親友寵錫嘉珍槪行謹辭當日擬備蔬酌以酬厚誼念兹災民鳩集待賑方殷如其縻兹浮費何若見諸實事仍循去春舊例寄奉英蚨十圓彚寄災區敢云博施濟衆不過爲諸君子造福無量云爾乞卽登報以鳴謝悃云云當此振欵支絀之時災區黎庶待澤良殷而抱璞子節省筵資移充賑濟不特爲一已多栽善果　爲諸親友廣種福田此其愷惻慈祥洵有超出尋常萬萬者又承冶城山館主交來英洋十元内有次洋一元囑彚入融化併寄小清河工賑此皆好行其德者也除掣付收條外合綴數語以誌歛佩冶城山館主尙有惜字芻言一則另錄於後 
[惜字芻言]  
　　冶城山館主來函云世之勸人惜字者著爲詩歌圖說不下數十百種無非望人觸目警心隨時隨地敬惜不致作踐污穢有負蒼聖作字之苦心並有鐫刻圖畫訂成書本與婦女更易夾花線舊帳簿可謂法良意美矣僕新正多暇與稚子手持東洋耍貨相戲適有人來言作耍貨者造孽匪淺亟詢其故曰日前經過垃圾堆見有破壞耍孩頭一枚拾視之係字紙做成僕初不之信以爲耍孩必泥粉所製字紙乃頑童塞入耳其人力辨其非請閱稚子所耍者爰於破處細視果見盡由東洋皮紙殘書疉層糊之外面罩以泥粉僕始釋然設非一言提醒稚子所耍之物將來亦必傾入垃圾堆矣因思此種作踐污穢遍地皆是小孩要後破壞不堪大人卽隨手抛棄之安肯細心檢視丢入字簏中乎僕旣已知之設再緘默不言不將使無心造孽者更多乎此事最妙由駐日欽差大臣照會日本外部轉飭各縣出示嚴禁工匠以後不准再將殘書造作耍貨一經察出從重治罪東人懼於官威改絃易轍則一年之中惜字當不少也本館以其有關惜字爰稍加删削亟登之倘有力者下采芻蕘亦莫大功德也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十八年二月初九日京報全錄]  
　　宫門抄○發抄硃批五道○尙書福等奏爲奏明請旨摺○護東撫湯奏恭報接篆日期摺○黔撫崧奏飭道員赴任片○兼署東藩松奏恭報接篆日期摺○江撫德奏　湖書院現因添課建修擬請捐撥經費興辦並懇頒賜匾額摺○楚督張等奏湖北候補人員請暫停分發摺○二月初九日禮部宗人府欽天監廂藍旗值日無引見○文秀續假五日○禮部奏派磚門搜檢之王大臣派出莊王祁世長廖壽　洪鈞李端棻汪鳴鑾　廉果勒敏明秀希隆阿秀吉容山廣忠安興阿○侍衛處奏派磚門搜檢之侍衛派出卓凌阿崇蘭瑞啓車林巴布○宗人府奏派充族長派出倫貝子○又奏派補進王六班派出怡王○召見軍機○發抄沈秉成奏試用守孫廷林期滿甄别奉硃批吏部知道欽此○又命婦趙氏捐賑請旌奬奉硃批着照所請禮部知道欽此○依克唐阿奏遵刊勸善要言奉硃批知道了欽此○又宜鏗額署呼蘭副都統奉硃批兵部知道欽此○又貴昌調補齊齊哈爾恊領奉硃批著照所請兵部知道欽此○○臣福錕崑岡熙敬錢應溥跪奏爲奏明請旨事查醇賢親王安葬事宜前於光緒十六年十二月奉懿旨派臣福錕帶同英年前往園寢查勘因是年方向不甚相宜必須壬辰年四月間方可舉行謹奏明在案兹届壬辰年分方向旣已相宜應卽擇期舉辦相應請旨飭下欽天監於四月内選擇吉期奏明辦理其一切事宜俟選定吉期次第舉行爲此謹奏奉旨已錄○○護理山東巡撫布政使誠勇巴圖魯臣湯聘珍跪奏爲恭報微臣接護撫篆日期叩謝天恩仰祈聖鑒事竊臣准撫臣福潤文開光緒十八年正月初九日齎摺差弁回抵山東接奉硃批山東巡撫着湯聘珍暫行護理欽此旋於正月二十二日准撫臣福潤將山東巡撫關防鹽政印信臨清關監督關防各一顆並王命旗牌文卷等件派員齎送前來臣當卽恭設香案望關叩頭祗領任事伏念臣質陋才庸毫無學識藩條擢綰未報涓埃兹復渥荷温綸護理撫篆忝膺重寄倍切悚惶查山東帶河表海地重事煩加以民困未蘇轉瞬又當桃汛防維輯護胥屬要圖幸撫臣福潤諸凡籌備成法具存臣惟有勉策駑駖悉心經理斷不敢以暫時護篆稍涉因循以冀仰答高厚鴻慈於萬一所有微臣暫護撫篆日期除循例題報外合將感激下忱謹繕摺叩謝天恩伏乞皇上聖鑒謹奏奉硃批知道了欽此○○崧蕃片再貴東道員鳳林業經引見回黔應卽飭赴本任以重職守除檄飭該道遵照外謹會同雲貴總督臣王文韶合詞附片陳明伏乞聖鑒謹奏奉硃批吏部知道欽此○○二品銜兼署山東布政使按察使奴才松林跪奏爲恭報奴才兼署藩司接篆日期叩謝天恩仰祈聖鑒事竊奴才接奉撫臣福潤行知以布政使湯聘珍欽遵硃批暫行護理撫篆所遺藩篆委奴才兼署旋於光緒十八年正月二十二日准布政使湯聘珍將印信文卷移交前來當卽恭設香案望闕叩頭謝恩祗領任事伏念奴才滿洲世僕知識毫無數年之間由郡守而荐擢臬司未報涓埃方深惶悚兹復仰蒙恩眷兼綰藩條查山東濵海要區用人理財在在胥關緊要沿河工賑尤宜加意講求奴才自顧愚庸懼難勝任惟有隨時隨事禀商護撫臣認眞經理不敢以暫時兼攝稍涉因循以冀仰答高厚鴻慈於萬一所有奴才兼署藩司接篆日期並感激下忱理合繕摺叩謝天恩伏乞皇上聖鑒謹奏奉硃批知道了欽此○○頭品頂戴江西巡撫臣德馨跪奏爲鵝湖書院現因添課建修擬請捐撥經費興辦並懇頒賜匾額以崇文教而惠士林恭摺仰祈聖鑒事竊據鉛山縣轉據邑紳户部郎中任懋和等禀稱書院與學校相表裏海内四大書院鵝湖及白鹿隷於江右均爲宋儒講學之區而鵝湖之名尤著後人就其地建立書院自宋迄明代有增廓我朝康熙五十六年特賜御書匾聯並蒙欽頒書籍及發帑興修並添建御書樓及兩旁齋舍道光年間勸捐查葺一次惟課額太少齋房無多而且祠宇講堂年久失修擬請勸捐添課建修一面由縣勸令紳商解囊資助並請援案轉懇撥欵曁同屬一體勸捐興辦禀請示遵等情到臣當經飭司查核辦理並妥議詐覆察奪去後兹據藩司方汝翼詳據廣信府轉據鉛山縣禀稱前項捐輸該縣就地共已勸捐洋銀八千餘兩前後已繳銀六千六百八十餘兩現在分存各鄉紳商等處一面仍催令已捐未繳　户赶緊措繳惟該書院每年甄别與試生童一千餘卷而生員取額正課僅三十名副課僅十名正課膏火每名每課一兩副課僅五錢童生正課僅十五名副課僅十九名正課膏火每名每課僅八錢副課僅四錢舊有租榖二千石皆非沃壤且因前被水冲每年七折收成約售銀一千兩開支山長脩膳生童膏火尙有不敷時形竭蹶而查書院齋舍僅二十餘間不敷肄業生童居住其祠宇講堂等處自被匪擾多有損壞兼之年久失修勢將傾圮現由該縣會同局紳勘估擬量爲廓增修葺非需銀三千兩不可課額約以十分取一擬將生員正課添爲四十名每名每課給膏火銀二兩副課添爲三十名每名每課給膏火銀一兩童生正課添爲三十名每名每課給銀一兩六錢副課添爲三十名每名每課給銀八錢已較　洞豫章兩書院額隘奬薄然每歲較舊須多支銀一千三四百兩之譜現在本邑所捐洋銀八千餘兩約合紋銀八千兩除提存三千兩以備書院工程修費外祗存銀五千兩若置買田產除完錢糧外以五厘合息僅可得銀二百餘兩每年尙短銀一千餘兩非撥給欵項則課額屋宇均未能量爲廓增據閤邑紳士等懇援照白鹿洞書院成案請撥帑銀一萬一千兩内以一萬兩作爲存典生息添給課額之需以一千兩作爲歲修書院經費並請頒賜匾額其府屬上饒等六縣勸捐經費俟有成數再行轉發應用合併聲明等情由藩司核明籌湊銀兩詳請具奏前來臣查白鹿洞書院前於光緒九年經前任撫臣潘霨奏明在於司庫籌撥銀一萬一千兩以一萬兩發典生息作爲白鹿洞書院添給課額膏火經費以一千兩作爲修理經費並請頒給匾額在案今該鉛山縣鵝湖書院旣經該縣就地勸捐銀八千兩聲明提存銀三千兩以備修葺自可毋庸另籌修費其餘銀五千兩擬飭司庫湊給銀五千兩共成一萬兩一併發給典商每年以息銀一千兩作爲添給課額膏火至所請懇頒匾額增添課額膏奬廓增院宇學舍均爲嘉唐士林起見相應仰懇天恩俯准頒給御書匾額一方敬謹懸挂以崇文教出自逾格鴻施除飭將已捐未繳銀兩速催繳齊並書院考課一切章程另行妥詳立案外所有鵝湖書院現應添課建修　請捐撥經費興辦並懇頒賜匾額緣由謹會同江西學政臣盛炳緯恭摺具奏伏乞皇上聖鑒訓示謹奏奉硃批着照所請該部知道欽此○○頭品頂戴湖廣總督臣張之洞頭品頂戴湖北巡撫臣譚繼洵跪奏爲湖北候補各員人數擁擠擬請暫停分發以疏壅滯恭摺具陳仰祈聖鑒事竊據湖北布政使王之春按察使陳寳箴會詳稱湖北省前因候補大小各員人數衆多補署無期曾經前司於光緒四年援案詳請前督臣李瀚章署撫臣潘霨會同奏准停止分發湖北一年旋因停止分發一年限滿仍形擁擠又經奏准再停分發一年行知遵照在案計自光緒六年停止限滿迄今十有餘年湖北向稱中省道府州縣以至佐貳雜職共三百餘缺其間多由部選尙須分别咨留現計候補道府已有四十八人同通州縣共二百七十餘員佐雜多至七百二十餘員其丁憂請假未經起復回省者尙不在内微論歲計補署得缺不過十人之一二卽各項差使事少人多亦難徧及候補各員旣罕有差委之期又别無謀生之術債累逼迫衣履不周困苦情形較之前請停止分發之時尤甚若需次苦累過深卽難望其廉隅自飭鄂省辦理軍務最久軍功保留較多現在鄭工海防相繼開捐湖北又濵大海捐生取其便捷捐納分發接踵而來與其聽其自至無可安排莫若乘其未來設法停止該司等往返籌商擬請援照前停止分發成案除由部簽挈各項正途大員仍照舊辦理外所有捐納指省勞績保舉兩項道府以至未入流未經赴部分發人員一律停止分發湖北一年俟一年限滿如果補署稍通差委需員再由該司等查看詳請奏明辦理等情具詳請奏前來臣等查該司等所陳均係實在情形相應請旨准將捐納指省勞績保舉兩項未經赴部分發人員停止分發湖北一年以疏壅滯而資整頓俟限滿後如果補署稍通差委需員再行察看情形奏明辦理謹合詞恭摺具奏伏乞皇上聖鑒訓示謹奏奉硃批吏部議奏欽此 
 
 

Page 12

 
 
[光緒十八年二月初十日京報全錄]  
　　宫門抄○諭旨一道錄前○發抄硃批五道○晋撫奎奏恭報交卸啓程入都日期摺○大臣克奏城守尉因病出缺請旨迅賜簡放摺○晉無奎奏委署司道各缺片○又奏特叅貪庸溺職各員請分别革休撤回摺○豫撫裕奏甄别道員摺○滇撫譚奏委署府州各缺片○楚督張奏提督捐建淮軍松武軍昭忠祠落成奏明立案摺○二月初十日兵部太常寺太僕寺八旗兩　值日無引見○慶王謝紀錄恩○倫貝子謝充族長恩○温貝勒等服滿請安○桂斌林紹年抽查漕糧請訓○德隆續似十日○毓秀預備召見○值年旗奏派稽察七倉之王大臣派出克王熙敬巴克坦布果勒敏○又奏派專操之大臣派出文秀德隆恩佑○掌儀司奏十一日祭奉先殿瀅貝勒行禮○召見軍機桂斌毓秀徐樹銘林紹年○發抄劉瑞芬奏年老諸生奉硃批禮部議奏單併發欽此○李瀚章等奏咨結交代各案奉硃批户部知道單併發欽此○又各年舊欠錢糧已未完數目奉硃批户部知道單併發欽此○吉和等奏哲爾精額補恊領奉硃批著照所請兵部知道欽此○葉在琦奏到任謝恩奉硃批知道了欽此○○頭品頂戴山西巡撫奴才奎俊跪奏爲恭報奴才交卸撫篆啓程入都日期繕摺仰祈聖鑒事竊奴才遵旨入部○陛見奏請派員護理山西巡撫篆務旋於光緒十八年正月十七日差弁齎回原摺欽奉硃批山西巡撫著胡聘之暫行護理欽此遵於二十二日將巡撫關防提督鹽政印信並王命旗牌等件檄委中軍叅將方致祥調署太原府知府國鈞齎送護撫臣胡聘之接收奴才卽於是日交卸一切事宜亦已移交清楚於正月二十五日啓程除分咨查照外理合恭摺奏報伏乞皇上聖鑒謹奏奉硃批知道了欽此○○奴才克蒙額跪奏爲城守尉因病出缺請旨迅賜簡放以重職守恭摺具奏仰祈聖鑒事竊奴才於光緒十七年十二月二十七日接據右衛防禦全平等呈報右衛城守尉文順感受風寒引動舊疾醫治罔效於十二月二十三日因病出缺等語查右衛城守尉駐紥朔平府沿邊要衝專管一城該城守尉文順因病身故員缺未便虚懸應卽遴員往署以重職守查有綏遠城鑲黃正白二旗滿洲花翎副都統銜記名簡放副都統恊領音得泰爲人明白辦事勤愼堪以派委前往右衛署理城守尉之缺除檄飭遵照外所有城守尉因病出缺請旨迅賜簡放緣由理合恭摺具奏伏乞皇上聖鑒謹奏奉硃批兵部知道欽此○○奎俊片再布政使胡聘之現奉諭旨暫護山西巡撫所有藩司任重事煩應卽遴員接署查有按察使張汝梅雖係甫經到任人極幹練精詳堪以委署所遺臬司篆務查有冀寗道俞廉三曾署斯篆熟悉情形堪以署理遞遺冀寗道篆查有前署斯缺飭回本任尙未啓程之雁平道玉恒老成穩練措施裕如仍堪調署其雁平道一缺飭委在任候補道署寍武府事太原府知府毓銘暫行護理庶期各專責成除分檄飭遵外理合附片陳明伏乞聖鑒謹奏奉硃批吏部知道欽此○○頭品頂戴山西巡撫奴才奎俊跪奏爲特叅貪庸溺職各員請旨分别革休撤回以昭懲儆而肅官常恭摺仰祈聖鑒事竊維州縣身任地方固宜潔已愛民勤求治理教佐各有專責亦應循分供職恪守官箴晉民素號馴良災後元氣未復尤貴澄清吏治休養閭閻設使貪殘衰劣者濫厠其間則貽害實非淺鮮頻年歴經前撫臣迭加甄别致治漸覺改觀而奴才詢事考言虚衷訪察通省屬僚中之溺職貪庸者尙不乏人或據該管各官揭叅或經奴才委查得實自應立予懲處未便稍事姑容查有丁憂開缺河曲縣知縣趙廷清行正有虧性尤貪鄙太平縣知縣朱光綬居官廉介年力就衰石樓縣知縣馮壽金性情拘執人地未宜太原府司獄王茂甲怙惡不悛罔知輕重畢齊克齊巡檢曾德重荒謬糊塗有乖職守保德州吏目李修文居心巧詐胆大妄爲祁縣典史袁慈蔭縱丁索詐翼城縣典史胡棫擅理民詞試用儘先巡檢况寳臣品行卑污署遼州學正大挑教諭俟敦倎勒索多端士林不齒前遼州訓導李潤之惟利是圖不堪司鐸相應請旨將趙廷清卽行革職朱光綬以原品休致馮壽金開缺留省另補王茂甲曾德重李修文袁慈蔭胡棫况寳臣侯敦倎李潤之八員一併革職俾肅吏治而儆其餘此外實缺候補正佐各員仍當認眞考察如有不堪造就者再行隨時嚴叅以副朝廷澄叙官方之至意再所遺太平縣知縣係屬兼三要缺例應由外揀補石樓縣知縣與太原府司獄畢齊克齊巡檢保德州吏目祁縣翼城兩典史均係簡　晉省現有應補人員例准聲請扣留外補合併陳明所有特叅貪庸溺職各官分别懲儆緣由理合繕摺奏請伏乞皇上聖鑒訓示謹奏奉硃批另有旨欽此○○河南巡撫奴才裕寛跪奏爲候補道員試看一年期滿循例甄别恭摺具陳仰祈聖鑒事竊照道府　官歸候補班補用人員到省一年後例應核實甄别分别繁簡補用歴經遵辦在案兹查有花翎分發河南補用道吳内湘由同知兼襲　都尉又一雲騎尉世職中式光緒十四年戊子科順天鄉試舉人已丑科中式貢生告停殿試報捐道員指分河南十六年補行殿試三甲由翰林院帶領引見奉上諭分發河南道員吳内湘仍發原省以道員補用欽此由吏部帶領引見奉旨著照例發往欽此光緒十六年十一月二十五日到省扣至十七年十一月二十五日試看一年期滿據藩臬兩司甄别加考會詳前來奴才查分發河南候補班補用道員吳内湘精明穩練爲守兼優堪以原銜留豫無論應題應調應選缺出酌量補用除履歴咨部外爲此恭摺具陳伏乞皇上聖鑒謹奏奉硃批吏部知道欽此○○譚鈞培片再曲靖府知府施之博現已到滇應卽飭赴本任以重職守又署開化府知府歐陽儀撤省遺缺查有候補知府石鴻韶才具明練堪以署理又署大關同知吳申祐因病請假遺缺查有請補南關同知朱毓崧樸實穩愼堪以署理又石膏井提舉陳先溶病故除另疏具題開缺外所遺之缺查有現任晉寗州知州請調該井提舉李宗道堪以先行署理遞遺晉寗州缺查有試用知縣劉安科才識明通堪以署理又署邱北縣知縣秦汝森因病請假遺缺查有准升鎭沅同知尹元亮堪以揷委署理據藩臬兩司先後會詳前來除分檄飭遵外謹會同雲貴總督臣王文韶附片具陳伏乞聖鑒謹奏奉硃批吏部知道欽此○○頭品頂戴湖廣總督臣張之洞跪奏爲提督捐建淮軍松武軍昭忠祠落成奏明立案恭摺仰祈聖鑒事竊據統領湖北鴻字三營記名提督宋德鴻禀稱該提督自同治元年經原任直隷提督郭松林委帶松字後營隨剿蘇皖閩浙等省髮逆六年改爲武毅後軍並統中左右三營追勦直東豫等省捻　隨克數十城大小數百戰歴次陣亡傷亡員弁勇丁甚多其攻克江蘇常州及直隷南滇塘一戰論功最偉死事最烈光緒六年接統湖北省防武毅軍十一年改名鴻字營該軍自同治九年由直調鄂先駐河口繼移襄樊再調省防十餘年來弁勇或因傷發或因積勞在營病故更屬不少業經查明先後陣亡傷亡共計一千四百餘名雖從前戰功不在湖北而留防湖北爲最久物故於湖北爲最多前曾禀請直隷督臣李鴻章奏明自行捐資建祠列祀查照台灣銘武軍建祠成案由地方官春秋致祭奉旨允准恭錄咨行欽遵辦理在案旋經該提督捐資在湖北漢陽府城西門外購　基地建造松武軍昭忠祠一所落成後分别列牌致祭更慮歲久廢弛復經捐置田畝房屋以爲祭祀歲修經費之用並於祠内設立義塾凡各故員弁眷屬寄寓漢陽無力從師就讀者悉令入塾肄業約計所建祠宇七重用費錢八千七百五十串文購莊田四百六十四畝價值錢四千八百四十二串文房屋大小六所價值錢三千七百四十串文總共捐用錢一萬七千三百三十串文懇請奏咨立案等情當經飭據署湖北漢陽縣知縣陳夔麟查明購置祠宇田畝捐　數目造具清册呈由布政使王之春詳齎請　奏前來臣查該提督宋德鴻遵旨捐建松武軍昭忠祠以祀淮軍陣亡傷亡員弁士卒藉申報享並於祠内設立義塾以教死事各員子弟用心尤爲周摯洵足以彰忠烈而勸方來除將清册咨送禮兵二部外謹會同湖北巡撫臣譚繼洵恭摺具奏伏乞皇上聖鑒謹奏奉硃批該部知道欽此昨日接到二月初九初十日京報二本合先登錄尙有正月二十日至二月初八日等京報一俟接到再行補登本館附誌 
 
