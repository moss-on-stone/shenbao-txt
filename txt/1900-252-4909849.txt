# 1900 - 252 - 4909849

 

Page 1

 
 
[讀翼教叢編書後]  
　　庚子之春茶陽楊以德於友人案頭見翼教叢編一書丐歸讀之旣而歎曰吁天之未喪斯又其在兹乎是書也輯於平江蘇孝廉輿上海黄君夢畹序而付之石印復恭列懲治康黨之諭旨於簡首俾天下後世咸知逆黨之名而正其罪誠有如戊戌十一月十六日上諭所云凡屬本朝臣子以及食毛踐土之倫應曉然於大義之所在毋爲該匪逆邪說所惑以定國是而正人心者自兹以往遏異學之横流而殺奸人之毒燄者其在斯乎鄙人竊爲之贊一詞曰是書之以翼教名篇者將以扶持吾教之正宗而力闢異說之乖謬也吾教之宗堯以是傳之舜舜以是傳之禹禹以是傳之湯湯以是傳之文王周公孔子孔子傳之孟子自漢以降闡明正教代不乏人洪惟我朝聖主迭生文風丕振聖學之昌於今爲烈二百餘年以來率土之士靡不率由正路而絶離經畔道之辭降而至於愚夫愚婦亦莫不懍然於綱常名教之不容紊邇者時事多艱需才孔亟皇上以講求時務之故進通達治體之才初非謂聖賢名教不足取典章制度可盡委也何康有爲者秉天地之戾氣蔑吾教之大防潛煽其間大張狂啄倡平等平權之說墮若臣上下之綱著僞經改制之書翻古來大成之案引外人無稽之說亂吾門正大之宗惑世誣民支離怪誕其徒梁啓超輩復從而和之於是邈不知恥之徒病狂喪心之輩視爲新奇爭先依附獨不思今日之得以相安於化日光天之下者無非國家正學昌明有以培其根本而乃任意簧鼓不復知吾教之大防二三君子目擊情傷力不能盡誅辯言亂政之徒口不能遍告昏聵無知之衆不得不形諸筆墨或摘其學術之謬或斥其立論之乖大聲疾呼冀挽狂瀾於萬一殆所謂有心於世道者耶獨是諸公之言或各著於章牘簡册或散見於書札往來無以裒而集之不能使天下共聆悉數康學之僞吾教之不爲其蒙而晦者幾希矣蘇君見之深知之切博深衆說彚成一編黄君復弁以綸音使人咸知康黨之逆狀而所附諸論說尤能斥邪闢妄洞燭先幾恃以示天下垂將來庶幾邪說以消人心以正維持名教之功不亦永久不朽歟是編也斷自戊戌七月以前康逆之燄方張二三君子僅就其邪說而駁正之初未知其將來之變迨至釀成巨禍矯旨徵兵謀圍頤和園幸賴天子聖明國家洪福早經覺察未至一發難收逆黨之尤典刑明正雖康有爲梁啓超輩聞風潛遁未就顯戮然已生不能履中國帝王之土死不能依祖宗墳墓之鄉率土普天凡受康逆之愚者應亦懹刑知畏翻然自新不復陷其黨與牢籠之術伏讀八月十四日上諭現在罪案旣定允宜宣示天下俾衆咸知我朝以禮法立國如康有爲之大逆不道人神所共憤卽爲覆載所不容鷹鸇之逐人有同心至被其誘惑甘心附和者黨類尚多朝廷亦皆察悉朕心存寛大業經明降諭旨概不深究株連嗣後大小臣工務當以康有爲爲炯戒力扶名教共濟時艱又讀十一月十六日上諭朝廷政存寛大不欲深究株連特將原信悉數焚燬前因康有爲首倡邪說互相煽惑不得不明揭其罪以遏亂萌嗣聞無知之徒浮議紛紜有謂該逆僅止意在變改考試證以抄出函件當知康有爲大逆不道確鑿可據等語皇恩浩蕩覆幬包容如綍如綸應爲天下所共聞共見乃迄今餘風未殄受康逆之蠱惑者居然自稱新黨信口雌黄試問新黨者果黨誰歟黨康逆而已康逆以新說誣天下其說之邪是編中已盡摘之其黨之罪朝廷顯有以正之今之自稱新黨者其果愍不畏死耶抑以康學爲善也如謂朝廷未必株連無妨逞其私辯是明視我皇上之誖誖告誡爲空談是目無君上也如謂康學爲可從是直視君父爲弁髦易衣冠爲禽獸蔑無人心至於斯極故康逆之爲患猶淺而其患之所流者較深竊嘗憫之以爲得一人焉提而出之庶不至溺而不返乎夫乞人有犬豢而馴之其於乞人昻頭摇尾自若也見貴客過則狺狺焉吠不休非乞人之遠勝於貴客也受乞人之養而已貴客從而叱之未有不曳尾而去者然則今日之戀戀於康梁者未必甘心黨逆也浸溺旣深無以振聾而啓瞶遂不復知康學之謬並昧吾教之宗今之翼教叢編其爲崇正闢謬至矣康黨中人苟取而讀之應恍然於吾教之宗旨而借以爲藥石鍼砭一療其沈痼之疾乎 
[來信附登]  
　　未挹芝儀久殷葵向素懐御李莫遂識荆慕甚慕甚僕嶺海寒儒申江寄客値江湖之潦倒幸山斗之當前伏惟先生風雅主持斯文宗匠感懐時事慷慨抒詞屢思趨赴龍門祗聆鴻誨竊恐門墻數級未容以升堂入室許之雖有高山景仰之思亦惟望海興嗟而已我聞其聲不見其人何古人之先得我心也頃讀龔教叢編一書具有扶持名教之意而先生之序與所附論說則意尤深焉孟子所謂正人心息邪說距詖行放淫辭者非先生莫與屬也抑又聞之同聲相應同氣相求僕讀是書覺快然有得於心者旣喜先生之有功於名教又冀盡人之能讀是書而有以破其邪說也因書數語以質之先生其許我乎其哂吾乎倘不能爲弇鄙而有以教之則所謂文字三生之幸者於僕有焉肅候教言泐此布悃統惟靑照卽候撰安茶陽楊以德道之頓首 
[恭錄行在電傳上諭]  
　　七月二十六日行在内閣奉上諭我朝以忠厚開基二百數十年厚澤深仁淪浹宇内薄海臣民各有尊君親上効死勿貳之義是以盪平逆亂海宇乂安皆賴我列祖列宗文謨武烈超越前古亦以累朝親賢夾輔用能宏濟艱難迨道光咸豐以後漸滋外患然廟謨默運卒能轉危爲安朕以冲齡入承大統卽奉聖母皇太后懿訓於祖宗家法恭儉仁恤諸大端未敢稍有隕越亦薄海臣民所共見共聞不謂近日釁起團教不和變生倉猝竟致震驚九廟慈輿播遷自顧藐躬負罪實甚然禍亂之萌已非朝夕果使大小臣工有公忠體國之心無泄沓偷安之習何至一朝敗壞若此爾中外文武大小臣工天良具在試念平日之受恩遇者何若其自許忠義者安在今見國家阽危若此其將何以爲心乎知人不明皆朕一人之罪小民何辜遭此塗炭朕尚何所弛其責備耶朕爲天下之主不能爲民扞患卽身殉社稷亦復何所顧惜敬念聖母春秋已高豈敢有虧孝養是以恭奉鑾輿暫行巡幸太原所幸就道以來慈躬安全無恙尚可爲天下臣民告慰自今以往斡旋危局我君臣責無旁貸其部院堂司各官著分班速赴行在以資整理庶務各直省督撫更宜整頓邊防力固疆圉前據劉坤一張之洞等奏沿海沿江各口商路照常如約保護今仍應照議施行以昭大信其各省教民良莠不齊苟無聚衆作亂情形卽屬朝廷赤子地方官仍宜一體撫绥毋庸歧視要之國家設官各有職守不論大小京外文武咸宜上念祖宗養士之恩深維君辱臣死之義臥薪嘗膽勿托空言於一切用人行政籌餉練兵在在出以精心視國事如家事毋飾非而貽誤公家毋專已而輕排羣議滌慮洗心匡予不逮朕 
 
 

Page 2

 
 
雖不德庶幾不遠而復天心之可期矣將此通諭知之欽此 
[德帥過叻]  
　　德意志國簡派華爾德西伯爵來華各國羣奉爲聨軍總统此已紀諸前日報章矣昨得香港電信云華君由柏林乘德公司某輪船就道已於華歷本月二十日行抵新加坡二十一日卽鼓輪出口大約二十六日可抵香港 
[意見不同]  
　　昨日德京柏林來電云各國聨軍之駐京師者美法二國朝廷已允定期撤退德廷擬飭使臣改赴天津駐節兵士則仍駐京城日本亦未允退師大約須俟和議告成再定行止也 
[搭不臘矣]  
　　英搭二國兵聨禍法將一載於兹矣昨得英京倫敦電信云近日搭浪施華列之兵漸漸力不能支以致京城被英軍所占搭國百里璽天德克魯格氏於西歷九月十二號卽華歷本月十九日挈其妃嬪而遁由葡萄牙屬地拉哥牙回祖籍荷蘭搭將濮泰氏遂率其部丁向英帥納降 
[美災三述]  
　　美利堅國西南陲得克司省葛勿斯登城風雨爲災前已兩登於報昨得美京華盛頓電信云事後查得百姓之遇害者多至一萬人目下各地黑蠻勾結土匪恣意猖狂百姓載道流離大有朝不保暮之象甚至屍身偶有貴重之物亦被若輩搜括一空避難之人往往中途飮刃美政府察知其事刻已遣兵前往敉平矣 
[詳述意皇被刺情形]  
　　意大利國皇翁倍爾氏被刺及獲犯定罪情形已登前報兹閱徐家匯匯報所譯西報云意皇有離宫在距密良城十七法里之夢匝城内幾餘頻臨幸焉城中有一大學堂每年奬賞學生一次本年西歷七月二十九號之晚九下二刻時皇幸學中視奬文武各官及掌教諸人咸敬謹迎迓百姓觀者爭呼萬歲奬畢已十下二刻時皇出各官亦出皇乘鸞車而返百姓歡呼聲徹雲漢突有刺客雜在人叢中連放四槍擾攘間槍聲不甚可辨而皇已胸前中彈仰臥車中以手捧胸痛不能語隨扈之某侍衛見之問皇傷否皇曰已受致命傷自是卽不能作聲少頃似又欲言已不成語但聞呼皇后之名而已迨將至離宫皇卽氣絶羣臣議陳屍外殿夢匝主教聞警趨至已無可救侯爵某知皇被刺飛車至密良城請總主教到來而皇已氣絶多時皇后一慟幾絶是夕長跽屍旁爲皇誦經哀求天主兇手當卽獲住欣欣然有得意之色研訊之下供稱犯人係白來西氏生於西歷一千八百六十九年十一月十號向習組織久入犯上黨此事並無他人竣使惟素恨皇耳今旣成功誠爲幸事理刑司遂擬定終身監禁罰作苦工按意皇生於一千八百四十四年三月十四號享年五十有六未卽位前絶不與聞國事一千八百六十六年意奥之戰曾立武功越二年娶表妹馬加利亞氏明年生一子其弟曾主班國者十二年今已薨逝姊妹二一適法皇拿破侖第三之弟一爲葡太后皇太子娶夢退耐高洛之公主尚無子嗣卽位後改稱厄馬諾第三 
[鳩江團練章程]  
　　蕪湖采訪友人云團練一事久經上憲催辦與保甲相輔而行卽古人寓兵于民之義也然或興辦不得其法與不得其人亦苦未能收效蕪湖縣張筱衫大令蒞任之後疉次傳諭紳董實力舉行近日在籍紳士彭赤霞大令手定簡明章程十二條呈諸縣署大令欣然首肯遂出示遍貼通衢讀者咸謂其要言不煩事半功倍云今將章程附錄於後一議以三十人爲領袖分爲五班每班須用六人以爲每夜首領之責如値班之日另有已事屇時不能到局卽在三十人之中預爲商請親友調換替巡何人代巡簿上卽註何人名號以便查考庶不能藉故推阻如屬子姪代替簿上仍書本人名號倘有疎懈之處簿上何人名號卽罰何人一招募練勇二十名抽派壯丁八十名兩共百名手執槍砲器械以壯聲威一每夜巡查分作兩班上以金馬迎秀兩門城内查起下以縣東城隍廟查起上班一點鐘回局下班兩點鐘回局下班到局上班出巡上班卽查下班所查之處彼此調換巡查天明齊到總局再行各散換籌必須齊到不得彼此退縮一練局設立城隍廟官麽爲總局節烈祠爲分局總局立簿一册將値班首領勇丁開明以便查考功過每夜按更至局換籌一次庶免偷安閃避一每夜出巡初更到局點名齊集出巡繼以三更後爲要緊至天明將器械交局方准回家如有懶惰者領袖指名貼條於局聽公議罰處治領袖偷安次日查出亦公同議罰均不准徇情包庇一巡查領袖手持洋呌途遇匪人以及失愼力不能勝卽吹洋呌爲號聨絡聲氣以便兜拿撲滅一拿獲匪人一名賞錢二千文一人拿獲一人得賞大衆拿獲衆人分攤以示奬勵該勇丁亦不得挾嫌妄拿自取咎戾領袖何人出力月底論功大小公議酬勞一出巡須帶筆墨帳簿烟館草屋務須細查人數隨時登簿與保甲門牌核對次日復查或多或少細問明白如有言語不符立卽送縣究辦一無論風雨領袖巡丁輪到班期晚飯須早爲備食卽當來局不得以吃飯等事爲藉口故意延宕一按户派定壯丁一名輪流換到必須於初更到局隨班會哨如有半途脫逃者罰洋四元否則送究不得徇情一團練雇勇油燭經費編作東南西北四個字號東字號按户每日二十文南字號每日十文西字號每日五文北字號每日二文按日收取彚集支銷月杪綜核黏報以昭信實一團防局内延用司帳者一人收捐者二人聽差一人以供使用奔走次日應輪何人領袖司帳開單聽差往請 
[籌辦團防]  
　　蕪湖訪事友人云前者蕪湖縣張筱衫大令籌辦防務曾捐資募集團勇兩營以資鎭懾嗣以此項團勇專駐長街一帶城内尚付闕如特遣人至皖北廬鳳等處招募精壯三百名尅期訓練成軍現先籌墊巨欵製辦軍裝號衣其月支餉項擬向四鄉殷實鋪户酌量勸捐以資接濟 
[愼重江防]  
　　九江訪事人云本月初八日新任長江水師湖口鎭中營遊擊汪遊戎來潯拜謁鎭道府縣各官旋赴各汛地察看營壘蓋以重江防也 
[匪人圖劫]  
　　九江訪事人云上月下浣有匪類八人駕船至湖北興國州城圖刼事爲興國營叅將唐叅戎所知立卽拘獲三人在船内搜出洋槍刀械等件解送州署訊懲 
[械鬥不休]  
　　九江訪事人云本年春湖北興國州陳明二姓因刈草啓釁糾人凶毆釀成焚屋傷人之禍旣而兩姓各投州署控告州尊准詞飭差拘人至七月中浣兩姓始遣人來城對簿不料某日陳姓又糾集多人將明姓某茂才攢毆某茂才急奔州署訴寃其時已受重傷甫至大堂卽倒斃州尊申詳上憲札委鄰封大冶縣某大令前往相騐飭屍屬善爲收殮未幾明姓亦將陳姓某茂才毆傷兩姓均係巨族乃彼此尋仇不已不知何日始能了結也 
[鳩兹火警]  
　　蕪湖訪事友人云蕪湖後街棗樹園左近茅簷蔀屋一望如林本月初一日午後四點鐘時其中某姓家不戒於火霎時濃烟密布光燄燭天時正天氣亢陽百物枯燥鄰居櫛比一經燃著竟如拉朽摧枯約歷四分鐘時已焚去八十餘家類皆貧苦小民女哭男啼情殊可憫 
[雷擊電竿]  
　　九江訪事人云此間亢旱已久人民望澤情殷本月初八日午後四點鐘時雷電交作雨師風伯並轡而來約半炊許卽雲開雨霽南門外有電桿二株被雷擊損局員汪盛二君卽飭工頭前往修換 
[函請查照]  
　　昨日蘇松太兵備道余晉珊觀察照會德總領事索泥勒君略謂刻下有人擬在天津設立救濟會拯救避難官商請煩查照云云想索君樂善爲懐當必允如所請也 
 
 

Page 3

 
 
[訂期會訊]  
　　日前寗波船户王阿有被西人别脫毆傷斃命報由上海縣汪瑶庭大令蒞騐屬實旋卽照會英總領事班德瑞君訂期會訊兹經班君函稱别脫係德國人刻已送交德總領事署收管大令乃照會德總領事索泥勒君訂期本月二十六日九點鐘時至德總領事署傳集原被告訊供核辦 
[法將來申]  
　　昨日午前十點一刻鐘時法國水師提督華郎君由法京乘某輪船來滬行抵法租界公司馬頭法總領事白藻泰君聞之卽更換公服率同副領事蓋君及署中繙譯官費亨祿君與駐滬法國統兵官某君登舟禀謁華君一一接見駐滬法兵及法界巡捕均列隊江干鳴槍致敬聲如珠貫震耳欲聾至十一點鐘時華君乘馬車至法總領事署暫駐聞約於日内換乘某公司輪船前赴東瀛游歷名區然後取道至京師總統水陸軍旅 
[軍律森嚴]  
　　駐紥本邑提籃橋左近之印度兵每至夕陽西下各紡紗厰女工工畢而回卽三五成羣盡情調戲近爲某紡紗廠經理西人所見據情禀之統帶官下令傍晚六點鐘後緊閉營門不准出外是亦足見軍律之嚴也 
[公堂停訊]  
　　昨日禮拜六爲法租界公堂訊案之期適法總領事署繙譯官費君隨總領事白藻泰君迎迓水師提督華郎君未及到堂因飭包探禀知讞員朱森庭明府停訊一期應訊各人俟下禮拜二解案訊斷 
[均不安分]  
　　任宗昉投上海縣署控張有全積欠洋銀六十元前晚縣主汪瑶庭大令升堂研訊張供小的係婁縣所轄七寳鎭人光绪二十二年與陸耀松在案下涉訟任嗾令小的赴松上控並代繕稟詞案結後曾酬以洋銀七十元以外並無往來求鑒任供貢生係松江府屬華亭縣人曾中某科副榜當時張有全因受陸耀松之侮倩兒子送懲兒子不願與聞曾借與洋銀六十元至今屢索不還求恩追究大令怒曰爾無端干預訟事本應究辦今姑格外從寛所有欠欵不准追償張有全亦非安分之徒判掌頰十下具結呈案 
[馬夫受累]  
　　前者德國某武員由滬雇定馬夫朱海炳童次蘭許月山陳阿生方紀林周天福陳阿狗葉林生錢阿德曹丫頭金桂卿陳阿孫戚掌全等解送馬匹至天津聨軍行營交卸言明每次每人發給工資洋銀二十元先付十元餘俟回滬後再給近日朱等回滬向領工資某武員以其未向天津營領取照會與原約不符因卽送押捕房昨晨解送英美租界公堂請訊朱等同供小的等均由馬夫頭目沈福源所雇已各領工資洋銀十元將馬送到天津交納由桂林輪船主給發船票回申尚有工資洋銀十元向之找算非惟不肯照付反被拘押心實不甘求恩公斷沈福源供伊等均由小的雇令送馬至津後因來去只閱九日且又未領照會致生糾葛求鑒讞員翁笠漁直刺謂朱等旣將馬匹送到交卸明白由輪船至給予船票准令回申决非抛工私逸惟來往祗閱九日所有工資應無庸找付因商之佛繙譯官請電致天津詢問如馬已收齊准予開釋了案 
[頑童行竊]  
　　民人劉玉林投英美租界公廨訴稱頑童錢巧生趙和尚王阿三竊去小銀錢一千枚大洋銀四元請爲追給前晚讞員翁笠漁直刺倩襄讞委員張柄樞司馬研訊劉投案訴稱錢係小的之妻舅所竊洋銀與趙等分用今趙之父母患病臥牀不能來案求鑒錢等同供小的等年幼無知所竊洋銀均已花銷殆盡叩求恩宥司馬飭將錢責手心一百下交劉領回嚴加管束趙王亦責手心一百下押候家屬來案具領 
[覆舟記]  
　　前晚有駁船一艘滿載豆油數十簍駛至虹口中虹橋左近時適潮漲水急舟子無力支持以致全船損覆貨物盡付東流猶幸人口經人援起不致有性命之虞然亦險矣 
[英美租界公廨會訊案]  
　　日商奥村竹三投本管總領事署控李美均積欠貨銀領事函致讞員翁笠漁直刺傳李到案訂於前日午後三點鐘時會訊届期日副領事松村君詣公廨會同直刺升座奥村竹三投案訴稱本年正月某日李定購東洋皮紙二百十一包計銀一千八百四十八兩收過三百兩尚欠一千五百餘兩當將伊所開丹桂茶樓保裕協記紙店並毛邊紙棧單作抵繕立筆據言明七月底爲止逾期不贖將貨拍賣抵償不料後竟置之不理求卽訊追李供小的所欠貨銀數確相符實因市面艱難無可籌措並非有意拖欠尚求寛限兩月容小的將丹桂樓之事料理淸楚然後設法付銀直刺商之松村君著將李交的實人保去限一月内淸理如再遷延准日商將貨拍賣○德商萬順公司執事西人蛙到處控楊子祥定購玻璃延不出貨由德領事函致直刺傳楊到案訂於昨晨會訊屆期比國領事偕德國繙譯官佛君詣公廨會同直刺升座蛙到處投案訴稱楊子祥開設祥記玻璃店本年三月定購玻璃二千箱計銀四千餘兩約定西歷八月二十八號爲期迄今逾限二旬延不淸理求卽訊追楊子祥遣子福源及夥王杏夫投案同供所定玻璃二千箱原係代客經理當時議定自一千零一號起至二千號止立有合同定單註明號碼迨貨到後察得號碼不符向之詰問公司中人答稱號碼如果不符應將合同作爲廢紙原購之客因此藉爲口實不肯出貨職員實苦無能爲力叩求鑒察律師李能申辯良久直刺以兩造供詞各執碍難定斷約再定期復訊核奪○前者德商咪吔洋行主人投本管領事署控瑞昌祥定購火油四千八百箱延不出淸由德領事照會直刺會同研訊尚未斷結昨晨原告投公廨訴稱此案已由瑞昌祥主邀魯麟洋行買辦虞洽卿出爲理處請催令早日理明以免拖延時日瑞昌祥主遣夥投案訴稱此事已浼虞洽卿妥爲調處尚求寛限直刺商之佛繙譯予限一月赶緊理淸 
[法租界捕房紀事]  
　　日前某甲投公堂控孟榮福姦拐未婚媳某氏向領不放讞員朱森庭明府出票飭提昨日包探將孟及某氏拘入捕房捕頭略詰原委令押候解送公堂禀請訊辦○前晚積竊張阿三在某處竊得布衣若干件携至某押鋪求質適爲某包探所見拘入捕房捕頭令押候解送公堂禀請究辦 
[美租界捕房紀事]  
　　昨晨無賴胡阿元行至漢璧禮路不知緣何與印度兵某甲口角互毆被包探李佩芝拘入捕房捕頭令押候解送公堂禀請讞員翁笠漁直刺訊究○昨晨江北流氓夏德喜糾同羽黨多人擁至漢璧禮路第一千零七十九號門牌曹東生所開小茶肆内强借洋蚨不遂所求卽將茶具肆行擊毁事後曹赴捕房聲訴捕頭令包探朱阿高往查究竟○昨晨三百三十一號華捕巡至篷路見某姓女孩嚶嚶啜泣因卽帶入捕房後經孩父母領去 
[撈屍待認]  
　　啓者敝所救生船在新閘蘇州河内撈獲無名男屍一具年在四十左右身穿藍布緊身短衫内藍夏布馬甲棋子布褲棉紗褲帶白布襪報由保安堂給棺收殮發壇標記如有家屬認領者至英大馬路保安堂可也[  滬北棲流公所司董謹啓]  
[申報館恊振所經收福建山東河南江西皖北浙紹振捐八月十一日至八月二十日止第二十三次淸單]  
八月十一日硤石順成來吳吟梅洋二角沈晉豐洋三角○十三日正大來溧陽南渡久豫代戴麗堂等十九户洋十一元小洋二元二角吳敬善堂洋十元錯來勿用銅洋八元○十四日書帶草堂洋二元韓景文洋二元丁知足洋一元乾珠記金記洋六角源康莊洋廿元○十五日不書名洋十元隱名氏洋五元大豐洋貨號各友節省月餅資移助錢二千一百文合洋二元二角茂昌銅洋二元鎭江全昌仁來周先魁花洋一元○十六日無名氏洋二角太郡全泰盛來朱瑞卿經募經肅侯等十六户洋五十元○十七日沈　庭洋一元無名氏洋五角○二十日福潤局來樂善居十銅洋四元通州森昌來拙齋氏銅洋一元以上總共收洋一百十八元二角花洋一元銅洋十五元 
 
 

Page 4

 
 
   
 
 

Page 5

 
 
G>華興公司燕窩糖精眞僞辦上　○大盒五元○小盒二元五角　毛燕上等每觔四元　中等三元 
燕窩糖精中外銷路極廣仿冐甚多購者屢以函詢眞僞幾於覆不勝覆茲將燕窩糖精眞僞辨開列於下俾　養生家有所鑒别不致魚目混珠也　○一燕窩糖精色白清香味極醇厚入口卽化過半點鐘人卽神清氣爽食少許療飢勝服參茸舟車良便官禮最宜　○一男女有病無病服之有益健脾開胃安神定魄老翁服之强壯小兒服之豐肥文人服之益智武士服之健力　○一用開水泡化取顯微鏡照之隱隱有形其味與燕窩湯無異隨時佐茶點或冲蛋花或調入乳均宜　○一購糖精宜託妥人或由郵局庶免貽誤本公司除開中西文發票外必附送石印增廣燕窩糖精譜一本以杜假冐俾資考証　賜顧請認上海南京路第一百四十七號門牌奇藥出世 
泰西必達醫生創製戒烟救苦水大瓶十元中瓶二元小瓶一元函購信力自理近多假冐請認明牌號地址方免魚目混珠 
本醫士戒烟救苦水自徐園問世以來服此而除癮者多如恆河沙數一時名聲大振幾有不脛而走之勢然尙有種種奇效使服過者莫不拍手稱奇五體投地故再擇尤略陳以告沉淪苦海者○一久年老癮體弱多病服之不但夙癮全除且身體轉强百病盡愈○一吸烟陽痿乏嗣者服此立能精神煥發臨事堅久不倦一索得男○一婦女吸烟旣多不能生育者服此能調經止帶受孕安胎○凡吸烟人面黑肌瘦日夕思睡懶於行動腰酸腿軟者服此立刻神清氣爽容貎光昌且有力如虎步履如飛○凡性愛吃烟不肯戒除每晨冲服少許則終日身體爽快如公務忙碌偶然不吃亦毫無難過○一吃烟人氣喘多痰咳嗽不止者服此則順氣止喘痰化咳止○凡吃烟人感受風寒傷風不愈者服此卽愈○凡夏天早晚冲服永無發痧及傳染時疫之症○凡吸烟人飯量减少常常胞悶服此卽開冐消食肌膚豐滿○一此水甘香適口性極和平隨吸隨戒故能不出毛病消患無形與市上之用烟灰製成丸藥假之不得吃烟不服又思吃烟以致百病叢生判若天淵○一吸烟人咳血痰血吐血嘔血等症急用清利童便將水和服二錢包可起死回生永不再發　上海老閘橋北首唐家衖徐家花園帳房經售 
和濟公司中西大票第六次准期閏八月十七日丹桂戱園開彩 
本票業經稟准　駐滬及各埠領事官准予中國内地一體銷售各批發處另由本公司給憑保護以免阻撓幸勿懐疑是荷本公司首先創辦中西大票銷行各埠通商口岸以及衝繁要隘均設分公司一體批售備足資本遵照禀請　駐滬領事曁　英美工部局備案定章提存匯豐銀行長期洋二萬元餘存各匯劃莊以昭信實業蒙　諭准給照開辦保護通行在案按月在上海英界丹桂戲園開彩一次屆期敦請　中外官商惠臨共覩用示秉公英八月分票續經如法開彩除刊印對號單分送各埠以便　中彩諸君照彩兌洋外英九月分票現准華閏八月十七日仍在丹桂開彩英九月分票票額照設一萬號如蒙　賜顧格外克已函購原班回件此佈○各埠經理批發處上海南市本分公司○北市○廣豐○老恊記○大有利○廣泰和○蘇州○愛勒洋行○郭煜興○蘅泰○恆康○鳳陽春○生泰亨○匯康○杭州○萬利源○鎭江○益成○揚州○寳文閣○順記○松江○生財道○寗波○王文正○南京○全昌仁○漢口○利通源○廣昌源○萬倍利○大餘利○九江○生記○江西○洪發源○福州○愛勒洋行　上海南京路三百七十二號經理和濟公司德商愛勒謹啓 
古今第一婦科續　容易降生丹 
京都天寳齋○婦科種子仙丹○馳名靈騐非凡○鋪分上海二馬路中市西鼎新里石庫門内交易○僞藥騙欺○罪我惟天 
夫女人斷無不育之理不育者卽有病也然病多起於經月經不調卽非受孕之兆氣血不和必致經候失常諸恙所以漸生也續嗣勢所必難也凡經水不調前後不常或腹痛凝積或崩血過多或傷於七情致墜情志或感及屢寒致損營衛或體虚盜汗不止或血枯面黄肌瘦及白帶淋漓胸腹脹悶五贓虚損子宮寒冷動情卽洩受而復出等症此皆體虚血虧所致故種子之難所由來也此丹係葉眞人所傅能調和婦人衝任之血平定肝鬱之氣去瘀生新開鬱解悶煖宮止帶聚精旺血固本調經濟陰壯體之功凡婦人望子者苟能連服一月中 
途不斷無不應手而得素未生育之婦服後一舉成孕晚年經斷血枯常服且能育子旣孕服此産必雙胎眞婦科之聖藥種子之仙凡每料一觔價洋八元半料四元閨女孀婦服此 
恐産無父軟骨之子切忌切忌幸弗輕視○另有參茸海狗腎扶陽種子衍慶丸專治男子陽痿精衰服則立見奇功雙料每兩洋二元單料一元○眞烏鷄白鳳丸每洋五粒○貴商 
函購郵資自給○近多假冐傎之切切　　京都天寳齋啓包愈吐血永逺斷根 
久遠馳名廣東陳恒德堂秘製神效吐血藥膏○靈騐非凡○謂余不信一試便知吐血一症皆由身體虚弱或咳嗆而傷肺而其病原尤在憂鬱思慮過度日久不愈致成癆瘵本尝抱濟爲懐得祖傳良方不惜工本秘製此膏專治一切吐血之症以及癆傷咳嗽無論男女老少雖十年二十年老症服之立刻見功屢試屢騐重者二大盒除根輕者一大盒包愈永不復發妙在滋陰潤肺止暖化痰眞治吐血之天下第一良藥也若有虚言神明共鑒每大盒四元小盒二元先試一元亦可○假冐甚多購者認明○遠埠函購原局回件信力言給○鋪分上海英大馬路萬康醬園對門德仁里内石庫門廣東陳恆德堂謹識 
德商和濟公事上海中西大票長江一帶統歸鎭江益成票行縂理平價批發 
定票價照公司大盤零拆比衆公道紅票足兌○兼經批各公司彩票○各牌香烟批發○匯兌佛山檀香山澳門銀兩○人壽保險中和洋行新到極市魚牌洋燭 
本行到有魚牌洋燭出于倫敦名廠加工精造堅久耐點光亮倍常久爲英國所御賞且價廉物美九兩頭及十二兩均可零躉出售以廣招徠倘蒙仕商賜顧者請認明本行魚牌方不致悮　上海三馬路中和洋行啓 
廣益公司捷報告白 
啓者本公司按月在張園開彩蒙同業及中西人士當塲觀視所有開出之頭二三四彩號碼當塲掛出萬目昭彰其南北拆票各行傳抄號碼因道阻且長恐以傳聞作爲口實今特定新章本公司開彩之日一經開得大彩用快馬馳報先由本公司門口掛出再由經理之鉅安廣惠和萬利昌三家掛明無悞諸票行及得彩諸君悉以本公司及經理處掛出號碼爲准恐以訛傳訛貽悮非輕特此聲明以免後論此此佈 
江南義賑票八月卄三日開彩 
本公司江南義賑票係奉　南洋商督憲劉　奏准辦理業已開彩十六次中外咸稱公正其第十七會票已於本月卄三日十一點鐘在本公司如法開彩屆期之日諸君光臨明察預此奉報惟北事未定今擬變通辦法將十八會票印出一萬二千張定期閏八月廿八日開彩仍俟北事平定再行加票此佈　上海廣濟公司告白 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[悍姑宜鑒]  
　　南昌訪事人云新建縣民人熊逢時之妻岳氏不容於其姑謝氏種贓陷害幾釀禍端經縣主江雲卿明府細心推鞫得其實情一時里巷相傳皆以爲快兹將讞語照錄於後訊得熊謝氏生有二子次子熊逢時娶妻岳氏熊謝氏素稱悍潑視岳氏如眼中釘於本月初七日午刻命其女名六仔將金環錢票用布包裹暗放岳氏便桶側詰朝乘子歸時僞令其子搜查卽得原贓將岳氏拷打逼令認竊而後已岳氏之父岳和聞女無端被辱使妻率子興問罪之師致熊謝氏來案禀控夫以姑媳之親豈料其有鬼蜮之事卽察逢時之妻亦無刁滑之形藉非本縣再四思維詢得熊謝氏有幼女在室飭差携至好言詰之誰知栽贓情節夫姑不可虐媳夫亦不可棄婦本縣酌斷熊謝氏熊岳氏姑媳各自分居止准三節往來熊謝氏固不准再行生事凌虐熊逢時亦不得抛妻不顧倘有前情准岳姓禀究熊岳氏不得常至娘家致熊謝氏母子藉口起釁生員熊毓沅熊國樑於熊謝氏栽贓陷媳遽代遞禀請爲立案雖無主唆情事究屬荒謬本應戒責姑念再三乞恩自知悔悟亦不深究嗣後務各恪遵臥碑安分守法熊謝氏亦當痛改前非恪守婦道庶克全母子之性永杜閂庭之釁倘敢别生事故再行虐陷兒媳一經訪聞或被告發提案重懲决不再寛懍之愼之此前月事也未幾又因事控案明府飭提訊鞫判曰一陰一陽之謂道一偶一奇之謂耦夫婦本敵體亦人倫也熊岳氏前爲姑所搆害經本縣訊出實情因念姑媳業已生嫌日後恐難相安斷令熊逢時率妻依外祖彭姓另居此本縣成全逢時之心以免釀成巨案而逢時自當仰體深諒事親畜妻兩無間然方爲孝義兼盡何以熊岳氏另居之後逢時並未過問於初三日氏因外婆之病失却布被一條逢時聞知又肆行毆辱夫女有家男有室情理也逢時置妻不顧不惟違斷亦且於理不順岳氏前傷未愈又忍心肆毆是爲寡情夫媳不事姑子當出妻而事母而姑不容媳夫當順母而全妻試問汝妻不事母乎汝母不容汝妻乎此中情節無庸本縣明言也况時當炎夏汝妻尚衣夾衣此汝不顧妻之情顯然可見經訊據供母命難違夫遵母命孝也男子生而有室所以承嗣先人亦孝也知有母而不知有妻固爲子之道妻無過而母欲置之死地又豈爲人之道本縣仍念爾處天倫之變抱曲全之仁不加深究自後務須恪遵堂諭與妻共處上不失萱堂之心下不負荆室之望毋干國法毋乖人倫如仍違斷不遵一經發覺定卽重究不貸切切此諭 
[馬路工程局瑣案]  
　　前日川沙廳陳桓士司馬因公至滬舟泊大東門外大馬頭至晚被賊竊去縀鞋一雙昨日飭丁赴馬路工程局禀請總辦程雨村大令派捕緝拿大令允之飭傳十六鋪汛捕協同水更夫陳彪嚴行查緝○前日無賴周毛毛竊取正興竹行竹五竿由巡街捕拘入捕房捕頭令解送工程局禀請總辦程大令研訊周供小的係川沙廳人年三十有三向習竹工自知不合叩求恩宥大令判責三十板驅逐出境贓給失主領去○船户葉阿狗前因抗繳船捐將收捐人丁振邦扭毆經相控諸工程局總辦程大令飭提研訊丁供小的在局承收無桅駁船捐欵前日遣夥役三全子至葉船收捐被葉壩阻行兇務求究辦葉供小的係寗波府屬定海廳人向在駁船爲夥並不霸捐求恩寛宥大令判責五十板○前者小販張生曾被姚根福竊去竹籃控經工程局總辦程大令研訊姚供贓已被同黨接去小的無從繳案矣大令判令枷號半月限交同黨到案兹者枷期已滿大令命提案開枷從寛釋出 
[英美租界公堂瑣案]  
　　三百十五號華捕解王金才到案禀稱此人至山東路李坤保所開麫店訛詐洋銀一元是以拘案請究李投案申訴前情王供小的向借洋銀一元不敢訛詐叩求恩宥讞員翁笠漁直刺商之佛繙譯判責四百板遞回寗波原籍○包探王湘舟禀稱流倡王阿寳强曳金阿孝之裾令入迷香洞裏金不允遂攫取衣服一件牙骨扇一柄報經小的拘案請究金申訴前情王倡供稱金大少常至小婦人處冶游是以與之絮語求恩寛宥直刺著交官媒管押兩日○和順公米店司帳人葛紀生被蘇炳生騙去珠壓髮簪一枝由包探劉光震緝獲人贓解請訊究葛投案領贓蘇供詞狡賴直刺判令枷號半月贓給還失主○包探孫阿星禀稱積竊應阿虎竊取王朱氏家布衣二件經小的查獲解案請辦直刺判責二百板發回捕房管押三月○吳秋成在南京路與葉阿三龔丹奎口角由二百四十三號巡街捕拘案請訊直刺以釁起細微判令各罰洋銀五角○汪文開至浙江路十四號門牌兪福生家竊取帳箱棉絮各物被兪扭交一百七十五號巡街捕解案請究汪認竊不諱直刺著發回捕房管押兩月期滿後遞解回籍○包探金阿三禀稱楊阿大携酒至虹口印度兵駐紥處私售有違租界章程是以拘案請究直刺判令枷號十日○前者愛勒洋行主人控廣濟堂主人某甲積欠洋銀一百八十三元十刺訊明諭令交保理處不意甲自保出後遷延至今仍未理楚昨晨原告投案請催直刺飭差傳諭保人將甲交案以憑押追 
[江蘇官報]  
　　八月十五日知縣江錫珪禀辭赴滬公幹又許之祜禀銷同里厘局差又兪世球由海門廳會審案件回府經歷嚴寳騏縣丞戴修璋主簿葉爲驥均禀謝奉飭本年押解秋審人犯案内蒙給記大功一次縣丞邵鳳年由瀏河來卽辭又陳先烈由滬專丁來省禀謝奉飭本年押解秋審人犯蒙給予勞績班委署一次○十六日知府王仁東禀知奉儲憲委赴上海公幹卽辭通判丁年禀知到北路總巡差又奇齡知縣王敬銘均管解京餉禀辭又方敦吉由閔行釐局來縣丞尋汝傑禀辭回南渡厘局調補崇明縣縣丞閔榮甲委署華亭縣興史申士林均禀辭赴任○十七日知縣李思棠禀謝奉委北路總巡差又范一福禀謝奉委南路總巡差又傳維祚由丹徒沙洲差次來縣丞汪德澄禀知由震澤招墾荒田因感冐回省銷差卽赴滬就醫並謝奉飭留蘇差委補用把總邱福波禀知奉首府城守憲會委閻胥門外團練副哨○十八日候補道沈玉麒通知在院上禀辭赴上海直隷儘先存記道汪瑞高由滬來同知許鑫禀知奉委直滬守提前上海縣王令欠解各項公欵卽辭知縣錢浦禀謝奉委調辦婁齊葑門外總巡差又龔鴻揆禀辭回丹陽沙洲差次上海義渡局委員前江蘇候補知縣許肇基由滬來卽辭府經歷趙鉅弼禀知赴滬見道憲卽辭委署靑浦縣澱山司巡檢汪聿桐禀辭赴任巡檢彭學浚禀辭回寳山保甲差次 
[六月初一至八月十五日藥捐登左]  
　　無名氏小洋十角無名氏洋一元錢壽氏洋三元戴生昌蕭吉發二元丁甘仁翁十元了了氏龍洋三元楊润芝翁經募十二户計徐順興號五元高忠來翁五元佘興記號五元董洽成號五元董成記號五元余洪記號五元魏洽記號五元馮泰記號二元陳泰生號三元沈桂生翁二元吳松濤翁一元孫榮生翁二元戴生昌張寳祥二元張壽維翁求病速傅助龍洋十元宏大升大二寳莊銅洋一元李氏龍洋五元夏金發翁四元瑞大莊折月餅洋四元虞薌山翁銅洋五十三元幸安過節子五元餘大莊折月餅洋四元同泰客棧張繼香川樸十一兩附集福捐楊朱氏十元樂善堂四元楊王氏四元增壽堂二元曹楊氏二元楊祚䳥翁求平安二元育嬰捐徐棣山翁洋二十六元張壽維翁求病速愈助龍洋十元施材捐無名氏四元惜字捐李誦淸堂洋十二元梅花館洋十二元恤嫠捐楊聿脩翁一元四角施茶捐馮余氏一元共收洋一百八十九元四角銅洋五十四元川樸十一兩滬北天后宫前廣益善堂司董嚴信厚施則敬朱佩珍唐榮俊葉貽鑑等謹誌 
 
 
