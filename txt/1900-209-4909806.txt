# 1900 - 209 - 4909806

 

Page 1

 
 
[新印太字本讀史方輿紀要天下郡國利病書告成] [  圖書集成局代啓]  
　　顧景范先生祖禹讀史方輿紀要後附輿地總圖顧亭林先生炎武天下郡國利病書二林齋主人齋有精抄稿本倩本局用大號新字排印廣延名宿悉心校讐二書業已告成用上等潔白連泗紙印釘裝成六十本外加据木箱每部售洋十二元海内有志之士欲請求經濟學問者則此二書不可不備并請認明封面後有二林齋校本庶不悮購仍存上海文瑞樓蘇州緣蔭堂燕湖河南文苑山房諸君就近選購可也此饰　 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[保教策] 　　 
　　義和拳匪以仇教爲名起事山左延及順直焚教堂殺教士燬鐵道攻租界戮及教民不顧同種西人調兵集艦占我砲臺阻我海口陷我郡城中外交閧京城危迫自來閙教之案未有如是之大中外交涉之事未有如是之難辦者也顧北事雖極萬分危急南中各省則經兩江總督劉峴帥兩湖總督張香帥會商各疆吏與西人訂定保護章程東南半壁不啻固若金湯凡我民人自可安居樂業乃不意各處鬧教之案仍層見疉出幾如銅山西崩洛鐘東應四川則聞成都府大主教堂有被旗民拆毁之事湖南則湘潭縣福音堂有被鄉人焚燬并延燒民房數家之事山西則太原府等處亦有土匪與各教堂為難傳聞教士有被害之事江西則景德鎮教堂於六月十五日之夜被匪徒焚燬安徽則南陵銅陵等處有會匪揭竿倡亂亦以閙教爲名宿松縣亦有鄉民聚衆七八百人與教民爲難浙江則衢州府屬之江山縣紹興府屬之諸曁縣均因民教齟齬幾致釀成大禍諸曁之事刻雖辦理已妥而江山教案尚未能平且匪人竄至西安縣龍游縣常山縣致有西安被圍龍游戒嚴常山失守之説而近日滬上又接陝西西安府來電謂此間有教士五十名慘被匪人戕害教民被害者亦實繁有徒云云以上各案有因地方官辦理不善以致釀成事端者有因事起倉卒地方官不及派兵彈壓致教士教民受害者竊意西人來華傅教信與不信本聽之華人而匪人必欲與之爲難其果何所憾於西人與無非借端起事希圖搶刼財帛耳揣匪人之心若平空搶刼必犯衆怒故必以閙教爲名庶鄉愚易受其惑以爲若輩與西人爲難耳與華人無與也於是得逞其兇横迨地方官得悉或其勢已成或其禍已肇卽能早平而地方已爲蹂躪是故現欲爲安静地方計當以保教爲要圖而保教之方亦宜變通辦理蓋當無事之時各處卽有匪人尚不敢輕於肇禍地方官亦易於防範可獲保全値此多事之秋匪類皆蠢蠢欲動而西人傅教者幾徧於各省各郡各邑各鄉無論疆吏鞭長莫及卽地方官亦耳目難周如欲各處保護亦安得如許兵力苟無兵力則空言保護亦何濟於事哉鄙意各處地方官宜照會各教士凡在各鄉各鎭有一律暫遷至城或竟遷至省會蓋省中兵力較厚防範易周疆吏及地方官皆易爲力各教士可免受驚且各處匪類無所藉口地方亦可免遭殃非一舉而三善備乎或慮各教士設立教堂亦非易易安土重遷未必肯允曰是在各地方官陳之以利害婉轉勸導則各教士亦何致拘執一見自蹈危機乎况教士非土著可比奚必戀戀於斯一俟北事敉平民心安静卽可依舊遷回照常傳教各教士又何惡而不允乎吾故竊以爲不欲保教則已如欲保教舍此别無良法也有地方之責者其亦不河漢斯言否 
[使署近情]  
　　英京泰唔士報云華歴上月二十五日得北京電報略謂駐京公使現尚無恙糧食頗足惟此數日内各署死傷之人甚衆日本使署内尤夥計各使署共傷一百八十二人有一百三十八人在英署養病至英使署内死者護軍武員三人學習繙譯二人 
[俄軍受創]  
　　西字報云俄人與華人在黑龍江啓釁近聞俄軍之駐紥泰元盛京一帶者與華軍接仗　爲所敗蓋因東三省華民平日受俄人虐待故皆舍死忘生與俄人爲敵也 
[西艦紛來]  
　　華歴本月初十日香港來電云本日有英國兵艦二艘法國兵艦一艘均由本國駛抵香港英兵艦卽於本日駛赴上海法兵艦亦卽於本日駛往天津大沽口 
[英軍計費]  
　　西字報云英户部大臣宣言於議政院日本部已預備軍需英金一千三百萬磅合洋銀一萬三千萬元爲剿平中國北方亂匪之用然雖預儲此數以意度之不過用英金三百萬磅已可了事蓋吾英並無瓜分中國之意故不須多費金資也 
[被弑之由] 　　 
　　意大利國皇恒勃氏於西歴七月二十九日卽華歴本月初四日被逆黨所弑本館已錄紀報端兹閱西字報紀意皇被弑緣由爰爲照錄於後先是無君會逆黨蓄意欲弑歐洲國君四人意皇亦在其内意國政府諸臣早知有此舉動因請意皇及早防範增添警蹕各軍意皇不聽致罹是禍 
[意國新君]  
　　華歴七月初七日路透電報云意皇恒勃氏被弑之後業由太子意慢威紐爾氏入承統緒本日已頒詔登極矣 
[三衢亂耗續述]  
　　杭州訪事友人云衢州府屬江山縣亂民閙教劫掠資財本報已紀其事兹悉文報到省浙江巡撫劉景韓大中丞立調防軍三管往勦一爲新中軍左營黎守戎天才統率所部先由寗郡往衢一爲乍防新右軍前營張副戎春元一爲泗防新後軍副中營馬都戎連標各帶本營軍士來省卽日赴衢以上三營均歸候補道李鳴九觀察鶴皋統領觀察隨帶武僃新軍二百名作爲親兵於本月初三日由上碼頭登舟前往隨營委員係候補縣秦大令覲榮候補按經歴趙叅軍鈞厚前報謂委李榖宜觀察統兵前往係傳聞之誤也○本月初二日省垣接到衢州府要電略云西安被困龍游戒嚴常山失守似此匪勢猖獗不知浙中大吏將何法以敉平之 
[皖軍北上]  
　　安慶訪事人云日前撫憲王爵棠大中丞委員馳赴湘省招募楚勇十五營刻已募成十營陸續蒞皖中丞以北省警耗日亟疉奉廷寄調兵入援爰卽派營務處劉觀察篤烈統帶武衛正前正後正左正右四營又馬隊一營卽日啓程由淸江浦遵陸北上 
[採辦軍火]  
　　安慶訪事人云撫憲干爵棠大中丞添募武衛楚軍十五營業已募集十營給子軍裝入京戡亂　 
 
 

Page 2

 
 
以致皖省軍械所所儲槍砲子藥等物給發一空爰委候補縣沈大令訓忠伍大令芳榛馳赴申江採辦軍火想兩大令不日卽須首途也 
[謡言宜禁] 　 
　　武昌訪事友云卾省邇因餉需支絀開辦房捐此實大府不得已之苦衷當亦爲紳商士民所共諒不料日前忽有匪人徧黏匿名揭帖妄造謠言大略謂此項房捐實係擬償西人兵費當此民窮財盡外人要挾難堪宜卽約期揭竿起事共伸義憤云云一時風聲所播人心皇皇膽小如鼷者爭思避地大家小房遷徙紛紛似此訛言繁興非特於捐務大有妨碍且恐激成事變未知有地方之責者將何以善其後也　　 
[使星照鄂]  
　　武昌訪事友云欽命廣西正主考胡侍御孚宸副主考李太史傳元由京南下道出鄂垣正擬整束征裝乘傳前進適湖北巡撫于次棠中丞欽奉電旨知本年鄉試展緩舉行凡已派典試各官均著回京供職因飭人知照兩星使遵旨北上毋庸再赴桂林現在兩星使暫在省垣駐節擬俟奉到部文然後返旆入京也 
[分握虎符]  
　　漢口訪事友人云湖廣總督張香濤制軍以正任湖北提督張蘭陔軍門春發統帶武衛新軍講求操防正資得力未遑兼顧提篆因委署理鄖陽鎭鄧玉峯軍門暫署提篆所遺鄖陽鎭篆委督中協俞厚安協戎署理遞遺督中協委記名總兵吳軍門元愷署理　 
[添募團丁]  
　　漢口訪事友人云夏口廳屬商董余福田目擊時艱知非整頓團防不足以衛桑梓禀請關道憲岑馥莊觀察就原設團防局内加募團丁八十名合之前設一百二十名計共二百名所需經費擬在釐金項下每千加收十文以資挹注觀察准之近已招募足額委胡君雲峯周君鎭東胡君秉章等各帶二十名駐紥堡工局等處均歸聶福田明府統帶以專責成 
[舉辦房捐]  
　　厦門訪事友人來函云厦門舉辦團練已紀前報兹悉章程雖經議妥而經費則急切難籌現經官紳妥商查照光緒十年間成案勸諭各行號鋪抽捐房租一月業主與租户各認一半如尚不敷再由殷實之户酌量捐繳業經延道憲派壽芝生何勁臣兩少尹逐户淸查尅期舉辨矣至各勇經厦防分府李司馬出示招募本地精壯土勇三百名外鄉流民一概不收蓋恐有遊匪溷跡其間滋生事端也凡應招者必須切實具保限三日内赴局報名編入隊伍以便訓練一時聞風應募者紛紛而至一二日間已招募足數每名月給口糧洋銀五元分編三隊撥駐上中下三叚日夜梭巡 
[釐局被劫]  
　　杭州訪事友云本月初三日省垣接到嚴州來信略謂東關釐局突於某日夜間被匪徒多人闖入搶劫幸局中釐金隨收隨解存儲無多故所失尚不爲巨至護衛砲船因解餉晉省留局者寥寡不敵衆致未將盗匪拘獲一人也 
[節烈可風]  
　　武昌訪事友云總理湖北營務處張次靑觀察係原任兩廣總督合肥張靖達公之哲嗣服官鄂省克紹家聲近因偶感微疴遽於本月某日謝世其如夫人某氏雖出自小家頗知大義當觀察病篤之際焚香籲天願以身代詎意修短有數竟難挽回於是痛不欲生誓相從於地下嫡室某夫人多方勸導百折不回絶粒旬日竟至不起皖人士之宦於鄂者欽其節烈爭爲表揚刻已聨名具呈籲請旌表噫小星有曜旌閭留百世之芳皦日可盟同穴遂雙棲之願觀察有知當亦九京含笑矣 
[嚴治淫僧]  
　　寗波訪事人云郡城南門外柳亭庵僧人諦輝卽前在萬壽寺被衆紳所驅逐者近與延慶寺某僧勾引婦女同叅歡喜禪事爲府尊訪悉特於本月初一日之夜帶同差役親往拘拿至署喝令重責一千板遍遊六門及各菴觀寺院見者無不稱快惟延慶寺某僧則尚倖逃法網耳 
[牌示膏捐]  
　　廣州訪事人云粤東商人承辦全省烟膏捐因省垣河南各膏店不肯領牌相率歇業糾訟經年嗣經地方官再三開導准各店自行抽繳每年共認繳洋銀五萬六千元飭令具結試辦三月於是敬信堂各膏店卽擬定章程如有新設膏店須先繳入行銀二百兩始准開設上月領有新公司牌照開設膏店者多至二百餘家惟不肯照章先繳入行銀兩以致復起訟端在番禺縣署互相控告現經縣主錢大令特懸牌示云照得商人敬信堂控新開各膏店不肯入行繳餉業經差傳吳長樂陳福二名到案據供該堂入行費用多至二百兩實因無力措辦並非抗繳等情并據將兩月餉銀當堂呈繳查敬信堂旣經繳餉所有餉項及入行各店自應遵示清繳惟該膏店生理甚微繳欵過鉅力有不逮亦屬實情應候會同南海縣示期傳集膏商膏店調齊膏牌收單訊明酌斷旣而南海縣裴明府亦懸牌示云敬信堂商人及省城河南各新膏店人等務於二十九日三點鐘齊集到署聽候本縣會同查訊明確分别定斷 
[漢市轉機]  
　　漢口訪事友人云自北方拳匪肇亂此間警信迭至市面爲之動摇近日湖廣總督張香濤制軍湖北巡撫于次棠中丞會同東南各省督撫協力保護大局可免疎虞人心遂亦漸次鎭定日來各業已漸有轉機鴨毛牛皮絲頭向之無人顧問者今已由各洋商一律購收業此者皆獲利無算是可喜也 
[潯郡官場紀事]  
　　九江訪事友人云日前鎭憲宋佩珍鎭軍以新招之江安營業已足額卽委石遊戎寳善管帶此軍而以白遊戎琨玲副之俾得勤加訓練爲國干城○上月二十六日爲土藥局委員張震甫明府之太夫人某氏設帨良辰大開綺筵稱觴誌慶同寅各官咸往視嘏禮也 
[甬事雜錄]  
　　寗波訪事人云前報紀永安小火輪船查獲洋銀八千元兹聞實有一萬元因爲漏稅地步故少報二千耳○諦輝芝芳兩淫僧不守清規爲府憲提案審責並將諦輝遊門示衆芝芳則發押遷善公所覊禁○寗郡往來百貨全藉輪船載運自北省拳匪滋擾百貨滯銷各鋪皆有入不敷出之患市面之壞爲從來所未有也○寗地自五月以來火傘撐空亢旱殊甚四鄉所種禾苗半皆枯槁農人雖日夜從事於桔槔而河水乾枯無可爲力現在望澤甚殷但願天公速市沛甘霖庶田禾可期暢茂也 
[茸城道聽]  
　　松江訪事友人云松地著名土棍野雞阿金犯案纍纍疉經地方官枷責懲辦釋出後怙惡不悛本年夏初因擄人勒贖案發經婁縣主屈吉士大令訪拿阿金聞信復誘掠某姓女郎罵舟宵遁由差跟蹤跴緝獲諸滬上誘令附航返松本月初四日解入縣署大令升堂研訊阿金供小的不合嗜賭訛詐叩乞恩施至三十六個黨則小的實不敢與大令謂本縣乆耳汝名毋庸狡賴本應重責姑念爾遍體瘡毒暫爲存記隨命釘鐐收禁一面飭吏擬稿聞欲將阿金及前獲之三十六個黨頭目費雲生卽蹺脚雲生兩名出示招告以彰國法而快人心亦除惡務盡之道也○華婁兩縣前以原辦團練人數不多不足以衛桑梓會議添募若干名近日華亭縣已招足五十二名婁縣亦已辦有端緒目下城廂内外一至夜間卽聞角聲烏烏然東西相應本月初三日之夜城守楊克明游戎婁縣主屈吉士大令各帶家丁兩名徙步出巡旋至總局晤談良久而别 
[上海官塲紀事] 　　 
　　江蘇督糧道羅少耕觀察以目下軍餉浩繁各州縣應解名項條銀尤不容任意延玩爰委府經歴沈子虞叅軍分赴各屬催解昨日叅軍捧檄來申卽命駡至縣署拜會汪瑤庭大令茗談片刻卽行辭别○江蘇撫標飛划營統帶歐陽叅戎承松因公至滬舟泊北市某馬頭昨日命駕入城詣道轅拜會蘇松太兵備道余晉珊觀察觀察延入花廳茗談良久而别○前日馬路工程局總辦程雨村大令命駕至浦東北蔡鎭龍王廟拜謁駐紥是處之盛軍營管帶某遊戎面商要公至傍晚始回 
 
 

Page 3

 
 
[傅相行轅紀事]  
　　駐滬法總領事白藻泰君於昨日午後四點鐘帶同繙譯赴行轅晉謁當蒙傅相延入晤談良久始握手辭出○知縣謝上松禀安○前日洋務局議事後董事施子英太守則敬上條陳於傅相聞已批出矣○上午九點鐘接濟南電信一封十一點鐘接江海關道公文一角一點半鐘發外洋電信一封二點鐘接金陵劉峴帥電信一封 
[靖謠文告]  
　　欽命二品頂戴江南分巡蘇松太兵備道兼辦海防管務處余爲再行出示曉諭事照得造謡惑衆最爲地方之害業經諭禁飭拿在案本道近日訪聞復有匪徒揑稱製造局添募多營專與洋人爲難並各國兵船有爭奪吳淞砲臺及製造局情事殊不知上海及長江一帶本道早與各國領事商定切實保護各不相擾旣有議章可循斷無翻悔之理現各國兵船停泊吳淞時來時往本屬常事此次派來較多無非防匪護商别無他意卽製造局因地方遼闊工匠衆多僅有新舊二營通共八百餘人藉爲巡防彈壓之用共見共聞其揑造此等謡言者欲使居民驚疑紛紛遷避彼俟來往攘攘之際聚衆半途要劫居心叵測實堪痛恨除嚴密查拿懲辦外誠恐愚民無知爲其煽惑合再出示曉諭爲此示仰軍民商賈諸色人等一體知悉自示之後務各照常安居營生愼勿輕聽謡言無故遷避致遂匪徒搶奪之計後悔無及倘有造謡之人扭送來轅或指名控究一經提案審實造謡者卽行嚴辦扭送者定予重賞仍不准挾嫌妄控致干重咎切特示 
[籌保滬市]  
　　自北省拳匪激成中外交鬨之𠮓滬上各業生涯頓覺蕭條而一切負販食力之徒尤苦無以餬口江海關道憲余晉珊觀� 
察心焉憂之爰飭上海縣主汪瑶庭大令傳諭本城各紳董及各業領袖訂於初十日午前十點鐘時至邑廟豫園點春堂内會議維持之䇿想届時必能各抒所見不負觀察顧全大局之苦心也 
[巡查嚴密]  
　　前晩二十三七鋪巡防局委員邱友林二尹督率勇甲巡查至大南門外小樓地方見甲乙丙三人露宿在某茶肆簷下命勇帶至輿前研訊甲等同供行乞度日無地可棲暫宿於此叩求寛宥二尹命各責三十板傳丐頭帶去管束又巡至南卡合興樹行門首見木堆上有一人偃臥亦命提詰據供向業鋸匠現在失業欲向行中謀食被麾出外是以在此露宿求鑒二尹命交行主收留安插是晩東廳劉耀廷二尹亦率差出巡至南市王家嘴角見某烟館尚未閉門當將店主及烟客提至輿前判將店主責五十板烟客供在啓茂米鋪爲夥二尹以其生意中人免予責究命十六鋪地甲帶去交店主管束馬路工程局總辦程雨村大令亦在馬路一帶率捕巡察詰奸禁暴殆亦各局員之自盡厥職乎 
[法界火警] 　 
　　前晚一點一刻鐘時居民皆已深入黑甜鄉與漆園叟共尋樂趣忽聞捕房警鐘亂吼旋分五下急出探視知火起於法租界老北門外城河浜洪長發舊貨店霎時間烈燄飛騰冒穿屋頂延燒左鄰同泰舊布頭店啓源押店某姓舊貨店右鄰某姓老虎灶聚泰南貨店及某舊貨店法捕房近在咫尺急驅皮帶車至開自來水龍頭竭力澆灌俄而救火會各西人均驅車而來相助施救約歴一點鐘時始得救滅共焚燬店鋪居民八家計共樓房十餘幢當火熾時法捕頭克總巡督率中西探捕曁團練兵赴火塲彈壓故無搶火之事後查悉洪姓家有十齡女孩一口不及逃出葬身火窟中某押店有洋銀六百元藏於網籃内由樓窓縋下悞被途人接去並聞被災各户均未保險至長發舊貨店主洪阿桂則已由包探拘入捕房翌晨經捕頭研詰不認起火想一經解送公堂斷不能飾供圖卸也 
[失愼未成]  
　　前晚南倉街張家弄王大有香鋪遺火積薪未及覺察迨夜半三點鐘時濃烟四佈火光熊熊幸二十三七鋪巡防局勇巡夜過此見肇火災大聲呼喚鋪夥在睡夢中驚醒急卽設法灌救幸隣近萬福堂藥鋪備有水槍數支向借噴射始得熄滅未致成災然已受驚不淺矣 
[准充官醫]  
　　上海縣署官醫金玉聲前因被人控追欠欵逃逸無蹤經縣主汪大令斥革一面招人承充近有許棠者願承其乏禀請核准大令卽批其牘尾曰查承充醫學須具認充切結並取的實保結呈候考騐方能許充兹該醫生僅有文生倪道原保結一紙本難照准姑念醫學懸缺現値無人先行給諭試辦仍著備具認保各結呈請照例考騐詳請給札著充毋稍違延保結暫存 
[賭客受驚]  
　　前晚上海縣汪瑶庭大令委縣丞劉耀廷二尹督率差勇赴城厢内外嚴密巡查迨巡至大東門左近時已四鼓聞某姓家竹牌聲猶達户外因令差役入内捉拿各賭徒倉皇無措爭從後河逃逸二尹恐相逼太甚或有疏虞以致傷斃人命遂不窮追然劉盤龍一流人已受驚不淺矣 
[判令擇配]  
　　華陽里開設野鷄妓院之史陳氏逼勒義女葉阿根爲娼日前在途拉客被包探番英奎拘入捕房解送公堂禀請究辦其母葉朱氏以史陳氏逼良爲娼具訴中西官以情節支離判候過堂覆訊前晚讞員翁笠漁直剌倩襄讞委員張柄樞司馬研詰葉朱氏供向在滬上傭工度日阿根係小婦人親生之女於二十三年分與史陳氏爲義女今年三月間史逼勒阿根接客小婦人曾至捕房控訴經捕頭諭令以後不許爲娼昨又逼阿根拉客致被巡街捕拘送求請訊究葉阿根供年十六歲光緒十三年時至史陳氏家爲婢被逼爲娼實不情願叩求恩斷史陳氏供稱小婦人並無逼阿根爲娼之事司馬得供之下判將史陳氏重責手心一百下葉阿根著其母葉朱氏領回妥爲擇配 
[英美租界公廨會訊案]  
　　英商瑞興洋行控丁伯涵定貨不出前經讞員翁笠漁直刺會訊以原告未到著將丁伯涵交保旣而原告投案英領事班德瑞德君遂函訂於前日午後三點覆訊屇時班君蒞廨會同直刺升座原告瑞興洋商訴稱日前丁伯涵向商人定購布袋三百捆已收定銀一百兩嗣因貨物未到是以延未繳清今約定西歴八月满號准可到貨惟丁尚少銀一百六十二兩請著繳案给領丁伯涵供稱此貨已轉賣與客現被催逼務求明鑒直刺商之班君謂瑞興洋商旣稱八月底可以到貨著丁覓妥保到期繳銀如違惟保是問○律師林文德代廣興洋行控謝楣記私運水門町泥被房主葉鴻濤扣留由英領事函致公廨讞員翁笠漁直刺迭次飭傳謝楣記到案嗣因謝往别處傳房主葉鴻濤至案前日午後會同班君研訊林文德律師到案聲稱前有水門町泥五十三桶寄存謝楣記處旋因謝楣記虧欠房租洋銀八十三元避匿無蹤被房主將泥封鎖在内限期拍賣請斷房主葉鴻濤供稱謝楣記每月房金十二元一角共積欠八十三元謝卽避若所有屋内物件向章應歸房主拍賣抵款求請明察林律師又稱此泥値銀一百餘兩現在該行情願代謝歸還四個月房租將水門町泥領去直剌商之班君准如所請著繳洋四十八元元四角將水門町泥給領葉鴻濤遵斷而退 
[法租界捕房紀事]  
　　蘇婦王氏向在趙姓家爲傭前日不知何故忽購阿芙蓉膏背人吞服逾時毒發趙立卽遣入投報捕房捕頭令送仁濟醫館求治無如受毒已深不及施救延至晚間身死旋由包探查得死者有夫兄錢耀庭在滬因卽傳至捕房捕頭詰問之下錢稱王氏無端自盡不欲累及他人願卽備棺收殮領回埋葬捕頭飭具切結存查○十九號包探桂金壽辦公不力經捕頭斥退另選五十三號巡捕王新桂補充業已接差辦事矣 
[美租界捕房紀事]  
　　昨晨包探沈翠濤巡至西華德路見王阿林東張西望形跡可疑因卽拘入捕房捕頭令查明曾否犯竊再得核辦○昨晨賊犯張阿福混入靶子路某姓家行竊衣服若干件携之而出適爲包探邵潤初所見拘入捕房捕頭令押候解送公堂禀請讞員翁笠漁直刺訊辦○昨晨偷兒陸阿德濳入虹口某姓家竊取布衣携至某押鋪求質適爲某包探所見卽將人贓帶入捕房捕頭令押候解送公堂禀請訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[武林課士]  
　　杭州訪事友人云本月初二日爲杭省各書院官課之期撫憲劉景韓中丞主課敷文生員文題不如中好之者至人以下童生文題仁者樂山二句生童詩題賦得湖山風月更鮮妍得妍字藩憲惲菘耘方伯主課崇文生員文題必也臨事而懼二句詩題賦得止戈爲武得戈字童生文題柔遠人也二句詩題賦得南風之薫兮得薫字泉憲榮伯衡廉訪主課紫陽生員文題子曰善人教民七年二句童生文題九合諸候不以兵車生童詩題賦得藕花多處别開門得花字 
[解犯登程]  
　　上海縣主汪瑤庭大令近奉護理江蘇巡撫聶仲芳中丞飭將兇犯張全英再行解省復訊因卽飭吏赶備公文已於昨日派出民壯差役各二名將犯押解赴蘇矣 
[上海縣署瑣案]  
　　木匠頭吳俊卿前因包築通州某處壩工積欠本埠各木行錢四千餘串經各欠户禀控縣署時戴子邁明府方綰縣篆提訊之下押令限期措繳迄今逾限已久依然置若罔聞前晚縣主汪瑤庭大令提案研訊吳供小的已將受人抵押之田單一纸繳案乞傳債主領去變價其餘各欠容再設法陸續措還大令察閲田單僅値洋銀數百元謂爾欠銀如許之鉅欲以是區區者唐塞耶喝責三百板還押再限十日赶緊理淸○上月二十日朱茂茂以子錦春被王咸林毆傷送請騐究時王咸林之父松亭投案爲子伸辯縣主汪大令騐得錦春受傷屬實是非均應澈究著松亭速交其子咸林到案前日提案復訊五圖地保楊萬春供上月十六日朱茂茂至小的家訴稱初五日伊子被咸林毆傷及小的問諸咸林及其父松亭均不承認頃由鄉人某甲言及朱錦春已於令日午後三點鐘因傷殞命求鑒王咸林供上月初五日小的在江灣爲某姓家挑送米石並無與朱錦春互毆之事朱錦春去年曾向小的借錢不遂是以此次有意誣陷尚求明察朱茂茂供兒子錦春被王咸林毆傷後延至今日遽爾斃命雖經董事周某勸王償還棺木洋銀十三元王允出八元然小的不願收此區區致令死者含冤地下今將某傷科所開藥方呈電求恩仲雪大令判將王咸林收押著朱茂茂補詞再核○莊錫林控被唐物華兇毆一案汪大令提訊之下唐供小的開設荼館是日莊來品茗不名一錢揚長而去小的急卽追逐致與互扭並未逞兇求宥大令判將唐掌頰二十下交保開釋○趙榮榮控唐褔禄索詐逞兇亦經汪大令提訊趙供小的操成衣業與唐爲鄰本月初五日小的在家工作唐與蔡孝全來家向小的借洋三十元小的苦無以應卽被拽至周家宅某茶館肆行毆擊小的無奈托張爲林轉懇沈蘭亭出爲解勸給洋十五元始得釋出心實不甘爲此來案控陳叩求騐明究辦大令飭仵騐得趙右肋果有拳傷一處判令回去自行醫治候提唐等到案訊核○兪俊生控楊效才誘拐妻子汪大令提訊之下兪供光緒二十四年分妻子被楊誘去後經小的尋獲妻子願隨小的回家被楊霸阻小的賦性懦弱畏楊兇横延擱至今不得已來案控告求恩究追楊供兪妻實由其父主持價賣與小的爲室立有筆據前年兪控案後經黄大老爺斷令小的再給洋銀四十元早已了結何得復肇訟端求鑒大令判楊掌頰五十下再繳洋銀五十元給兪具領完案○董安甫蔡雙泰被人控欠押候追繳前晚汪大令提案研訊董供小的所欠之欵已向原告商勸行將料理明白尚有褔建人張某一欵亦已托人理勸允以兩折歸償求鑒蔡供小的經手放出各帳一時不能收齊求恩交保出外以便及早淸理大令判兩人均交的實人保去赶緊理明 
[英美租界公堂瑣案]  
　　包探張天林禀稱　竊張隆山行竊顔協昌周良卿胡玉林等各家綢衣首飾等物共値洋銀四百餘元經小的查獲吊到原贓解案請訊顔等赴案請領失贓張俯首求恩讞員翁笠漁直刺商之美繙譯梅君判張笞責五百板押捕房一月○舟子龔阿南禀稱王阿金强向拆梢洋銀三元請究訊之王供詞支吾直刺判責王二百板押繳洋銀三元給還原主○包探張阿五禀稱小車夫王金富將銅質小洋銀持赴孫源生小錢店兌换錢文店夥不允反敢逞兇爲小的拘獲送案請究王供小洋銀係友人席吉郎所與小的實不知是銅質直刺判責王五百板管押捕房半年○包探劉阿炳禀稱陳阿金失竊茶壺草帽等物小的查係崔阿天所竊是以拘請究辦直刺判押半月○小錢店主董金榮禀稱顧阿四穴牆而入竊去大錢三千五百文經包探林福生緝獲請究顧俯首求恩直刺判責二百板○包探趙銀河禀周美桃稱被馬夫顧松全向之勒索請爲訊究顧供向充辦差馬夫現因傳相轅門逐日須用差馬由小的承當斯差周應貼小的差費向索不付誣指訛詐求鑒直刺謂周不應誣指拆梢判責二百板 
[江蘇官報]  
　　七月初五日藩轅牌示照得張渚司巡檢員缺前經請以鄭工試用巡檢徐寳源咨補業巳奉部覆准自應飭赴新任又調署　渚司巡檢沈潮署事年满應行飭令回靑浦縣主簿本任辦理上海糖捐局知府沈鳳韶禀辭回滬通判丁年禀辭解銀圓局鑄本銀兩赴鎮江又林步瀛由金陵專丁來省禀知聞訃丁父憂知縣沈翰禀知由天津回又許溎祥禀知赴十里亭稽查火藥新庫卽回又張孚襄禀辭解餉赴淸江府照磨梁鼎元禀知隨儲憲由天津回又周積英禀謝奉委催提太倉漕項差卽辭請補寳山縣縣丞蔡鏡鎣由滬專丁來省禀謝准補縣丞鄭光衡禀知奉委赴鎮洋守提上忙漕項差楊寳書由天津回撫標水師中營中哨二隊門官先　外委楊家榮禀知護解餉銀赴淸江 
 
 
 

Page 10

 
 
   
 
