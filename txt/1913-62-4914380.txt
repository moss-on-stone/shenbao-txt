# 1913 - 62 - 4914380

 

Page 1

 
 
社論 
[憲法編纂機關論]  
　　記者草是論。欲先白一語。即茲論之主張。純爲理想上之構造。謂憲法之爲物。當依如何之機關編纂之。非謂依吾國之法律。當由如何之機關編纂之也。明乎此而後可以鄙說進。 
　　凡立一法。必外徵先進國之所經歷。其因果何如。内徵本國之程度。與一國之民性合否。其間取舍從違之處。必有一統系在。非可就其一枝一節。以。 
爲之增損。遂以爲立法事業之能事。盡於此也。普通法且如此。而况其爲根本法。能明此統系之立法者。國會中雖未必不有此人才。而謂此人才。必盡萃於國會之中。雖以秦儀之辯。亦未必自圓其說。故以起草權。屬於國會。不如屬於專一機關。此固吾人之所可自信者也。 
　　論者於此。必曰法律之制定。當以民意行之。憲法爲根本的法律。尤當以全國之民意爲。準。今不屬於國會。而屬於專一機關。如何其可。此實混同起草與决定爲一談也。記者所欲以之屬於專一之機關者。爲起草權。而非取决權。由專一之機關。草定憲法。然後由國會議决。固仍無害於民意之說也。此可譬之個人。家有子弟。使之就學。必聘一專門於此者。爲之執行勞務焉。而敎授之人才。敎授之方法。固皆可由延聘者。爲之審定也。起草委員會之設。意亦猶此。故曰無害於民意之說也。 
　　抑所謂憲法者。卽紀綱一國之法律也。編纂憲法。宜統籌一國之情勢。國會議員。往往偏於地方之感情。以是之故。雖有目光注射全國之議員。每爲一地方之輿論所刼制。爲議員者。雖心知其故。而亦不能不俯順其意。憲法定一國之大綱。一有所偏其流弊將不可救藥矣。非特此也。國會議員之額寛。而起草議員之額窄。因起草議員之指定。而競爭以起。於是國會爲之擾攘者久之。國會議員。不免偏於地方主義。非惟我國有然。凡設有國會之國。殆無不然。旣標一地方主義。雖明知有智識與經騐者。亦因與該議員之地方主義相悖。舍之而不舉。僅僅舉與其主義相融洽者。於是國會中之議員。稍有憲法上之智識與經騐者。亦不能舉出。果如是則編纂結果。必有不能滿吾人之願欲者矣。 
　　然則如程督之所主張。組織專一之機關。以起草憲法。爲吾人所贊許。而由各都督派員。則非吾人所苟同。此何以故。記者之所主張。蓋欲熟權憲法之性質。應由如何之機關編纂之。始爲有利。而後組織之方針。乃可言也。鄙意以爲編纂憲法之人物。當以學識與經騐爲標準。標準在學識與經驗。則推薦之機關。宜稍複雜。以愈複雜則人才愈多。人才宜就各方面求之也。要之欲求吾國得一良憲法。凡屬國民。無不具此心理。惟各人有各方面之感觸。因而就其所感觸之主張。亦不盡同。吾人意中各有以爲是者。以爲是而傾吐之。以與國之人相質正。或亦言論家之責歟。 
時評 
[時局談（六）（無名）]  
　　近來中國内部之紛擾。其大者約有三端。即所謂中央與地方。立法與行政。政黨與政黨之衝突是也。然而最近又有發現之一事。則爲省議會之擾亂。就所聞見者言之。若江蘇若浙江若四川若河南已有數處開其端矣省議會者。地方之立法機關也。地方之立法機關而擾亂。則一地方之整理。即無從着手。地方不能整理。則中央即欲整理而没由。故省議會之重要。亦不讓衆議院與參議院。余嘗謂政黨之競爭。當在選舉之一時。余乂謂議員之競爭。當在决議之一時。其餘皆枝節也。 
　　嗚呼。時局日迫。暇日無多。爲議員者。若再於枝節中費光陰。非誠心愛國之士也。 
 
 
 

Page 2

 
 
[命令]  
　　二月二十八日臨時大總統命令任命陳希義爲晋北東路可令官劉廷森爲晉北西路司令官此令 
　　任命湯玉麟爲陸軍第二十七師步兵第五十三旅旅長此令財政總長周學熙呈請任命歐本麟爲湘岸榷運局局長程炎震爲皖岸搉運局局長應照准此令 
　　國務總理内務總長趙秉鈞呈稱據浙江都督兼署民政長朱瑞呈請任命夏超爲浙江省城警察廳長應照准此令 
　　領參謀總長事黎元洪呈請任命張毅爲四川都督府參謀長應照准此令 
　　陸軍總長叚祺瑞呈核覆察哈爾都統擬以額色克們德補廂黄旗總管請予准補等語應照准此令 
　　陸軍總長叚祺瑞呈請任命張曾榘爲吉林都督府副官長成鳳韶爲吉林都督府軍務課課長朱慶恩爲吉林都督府軍需課課長熊慶箎爲吉林都督府軍法課課長應照准此令 
　　陸軍總長段祺瑞呈核覆察哈爾都統擬以多普端補公中佐領孟克鄂奇爾補護軍校請予准補等語應照准此令 
　　國務總理内務總長趙秉鈞呈據新疆都督兼署民政長楊增新呈稱綏來縣知事鄭履亨請予免官等語鄭履亨准免本官此令　　國務總理内務總長趙秉鈞呈據新疆都督兼署民政長楊增新呈請任命張鍵爲綏來縣知事應照准此令 
　　蒙藏事務局呈據逹爾罕親王旗鞟寗寺格根喇嘛色旺諾爾布呈稱商卓特巴等勸導蒙旗勤勞夙著請予奬勵等語鞟寗寺格根之商卓特巴布林庥克托呼應給予綽爾濟名號梅倫和什克布彦應加管旗章京銜用昭激勸此令 
　　伊犂鎭邊使廣福電呈稱舊土爾扈特南西中各部落王公札薩克等効忠民國綏輯地方請予奬叙等語舊土爾扈特南部落札薩克貝勒敏珠爾多爾濟西部落貝勒諾爾貝三丕勒應均進封郡王南部落副盟長札薩克貝子德恩沁阿喇什中部落札薩克貝子桑濟札布應均進封貝勒南部落札薩克輔國公諾爾布林沁應進封鎭國公南部落頭等台吉西勒逹爾瑪中部落副盟長札薩克頭等台吉喇逹鄂博多依札薩克頭等台吉貢噶那木札勒應均進封輔國公二等台吉德格爾格津應進爲頭等台吉東部落署盟長福晉楊津應予支給雙俸並查明該福晋子嗣呈請給奬哈薩克台吉阿拉巴特應封爲輔國公用勵忠誠此外閒散台吉及副都統領隊以次各員並哈薩克千户長等均由國務院查核給奬此令 
專電 
[北京電]  
　　公使團會議調查革命損失標準一戰線及兵變地點以領事館存案股本爲據二商務滯銷損失以海關册比例爲凖三交通事項及非貿易品之損失以前二年盈餘記數爲據 
[北京電]  
　　昨日國務員及各局長每部代表四員入祭淸后共計三百餘人由袁總統之代表蔭昌讀最鄭重之祭文 
　　瑜妃自隆裕喪後頗極跋扈曾面斥世續等且以隆裕之死爲幸妃係恭王之姑近日東省發見宗社黨案頗連及之袁總統函醇王請其主持以德宗之瑾妃主持宮事昨日皇族會議以此 
[北京電]  
　　駐京墨使謁陸總長謂貴國僑民完全保護决不至因政變而受害請轉駐使勿令警疑遷避反生意外云云 
[北京電]  
　　袁總統近有長電致黎副總統詳述被舉總統後對於民國政府所辦各事無非竭忠盡瘁今臨時政府期限將滿自當息肩退位歸養林泉云云 
[北京電]  
　　長庚到京寓東四牌樓 
[北京電]  
　　北京電車准四號開車 
[北京電]  
　　淸帝宣統聞又病重 
[吉林電]  
　　距長春不遠某地發現銅産德人議在該處開採已與華官訂立合同 
[漢口電]  
　　武昌都督府近有高級職員八人斥革尚有數員亦擬降黜 
[杭州電]  
　　杭辛齋騐烟案官醫宣告無癮衆議員大憤明日大會對付 
[杭州電]  
　　軍界反對省長另舉報傳錢能訓陳毅朱家寶均不確 
[南京電]  
　　造幣廠被裁司員二十餘人突起風潮嗣經張某調停每人送三月薪水始得寢事 
[南京電]  
　　馬路工程處長仇繼恒因沈學瀛遺交帳目虧空甚多昨請省長澈底查察 
[南京電]  
　　憲法研究會委員已由程都督改舉宋敎仁秦瑞玠刻宋來電不能赴京特又改推李肇甫代宋 
[南京電]  
　　新參議員蔣曾燠因公民册中歲數不符經諸議員攻訐取消 
[南京電]  
　　省議會議長許鼎霖刻因諸議員反對暗潮甚烈昨已赴滬 
[南京電]  
　　工商部以漢冶萍公司控林志熙案無外人交涉昨電應省長請飭駐滬交涉使向會審公堂將此案提歸上海審判廳訊辦 
特約路透電 
[北京電]  
　　粤漢鐵路借欵六百萬磅之合同早於一千九百十一年五月二十號簽押當時以各處釐金作抵革命之後此項釐金已無把握故由漢口至粤東邊界路線之第一次測量雖已告竣並未動工此項測量經費係由匯豐銀行供給與中國另行訂有特别合同據借欵合同第十四條所載此項借欵須存中國某某兩銀行惟該兩銀行因受革命影響均已停閉此事談判已閱數月今始商妥辦法擬卽開工由四國銀行以存欵交付中政府以充經費按該欵存於銀行其利率較借欵合同所定者低去二釐向由中政府認此虧折現經議定整頓釐金未曾實行以前准以所造之路暫作該借欵之抵押品借欵入項則暫存四國銀行候原訂合同内所載之中國兩銀行重行設立後再照合同辦理此事談判進行頗爲融洽按該路共跨三省計長一千六百英里歷來所訂中國鐵路合同惟此最爲重要今得商妥辦法開工興築各界咸爲滿意英德美三國之工程師現皆預備開始辦事此路一經開工將招用工人數千名聞擬先儘中國所擬遣散之軍隊應募中政府今日致文四國銀行承認議定之辦法 
[北京電]  
　　上月二十五日北方軍隊與鬍匪交綏之消息今據中國官界公文所載較爲詳盡特錄於下先是有著名盜魁逹武臣（譯音）統率鬍匪一百五十名各佔據朱家園（譯音）地方當道卽派騎兵兜剿該鎭稍受挫折造至日昃匪黨始各敗退除擊斃三十名逃去八十名與日間擊斃之二十名外均被擒獲立即鎗斃鬍匪軍械完全子彈充足據華軍司令報稱匪等精于擊射故日間進剿難免挫衂云 
[大理府電]  
　　今日有兵五百名開往片馬以代該處抗命之軍隊 
譯電 
[北京電]  
　　近數日内各報盛傳六國銀行團行將解散云云實係無根之詞目下仍在進行談判且德政府現正與英政府交換五國公使所定關於支配顧問員條件之意見故借欵問題數日之内有轉機之望 
[北京電]  
　　財政部爲抒各省經濟困難起見特准各省於一年之内依照下列條欵自行借債一各省議會不得以該省入稅十分之三爲供欵抵押品二不得以地方國産抵押借欵三必以條件數額卽行報告中央政府如有虚報等情爲該省議會是問 
[北京電]  
　　奉天都督張錫鑾聞已接政府命令率領第二十二十三二十七二十八師團向熱河及多倫諾爾進發另由南方派軍駐紥奉省 
[北京電]  
　　熱河都統熊希齡現請中政府由熱河興造鐵路以逹北京及奉天鐵路之某點並在張家口多倫諾爾之間安設電線 
[北京電]  
　　袁總統擬於本月三十日入宮弔奠隆裕后 
[柏林電]  
　　駐英各國大使接土員哈基來文已有遷就各國之意惟各國要求土國先行宣布願依各國之公斷然後始肯辦理媾和談判 
[倫敦電]  
　　今日下午（廿八日）倫敦及歐洲大陸復盛傳巴爾幹和局可望早定政界極爲沈默惟料土政府旦夕將續有公文抵英 
[土京電]  
　　却太爾茄及白萊爾之大局仍無變動亞得里亞那堡之敵軍仍在轟城惟已不若前之猛烈 
[柏林電]  
　　巴爾幹各邦久戰之後已有倦意塞維亞大本營已由宇斯克白移至塞境里士聞其遷移之故因知今已不得不早日停戰云 
[土京電]  
　　此間有人潛圖推翻政府及統一進步黨已爲警察發覺聞由里夫底主謀蘇巴愛特定親王之秘書官已就逮並拘護餘人九名内有軍官四員尚有數人業已逃匿至該親王與聞此事尚無證據 
[倫敦電]  
　　國防會上書首相愛斯奎士君促請政府推誠布公明白聲明國家所處之地位蓋近年以來時局已有變遷理應使國人知之也該會又請當於全國施行軍事敎育 
[倫敦電]  
　　英國飛船家淮愛特君已向政府獻議設立商務飛船隊及航空術學校由政府撥欵補助並在沿海一帶設立飛船站若干所 
[柏林電]  
　　德國某官報載有社說以嚴厲之辭批評英國無端自擾妄稱德國飛船夜游英倫據謂果有此舉萬難避過衆目並謂英國當局者不知矯正訛言殊可浩艱云 
[墨京電]  
　　墨總統烏曷太現草訂議案限各國事犯於十四日内自投當道赦免其罪 
[鈕約電]  
　　新選美國總統威爾遜君致書上議院議員某君内言羅特君前提出之議謀案請删除巴拉瑪運河例内優待美國船隻一欵彼殊贊成之 
[美京電]  
　　美政府已與尼卡拉圭訂定條約約内規定由美國付該邦金洋三百萬元以易開築貫通大洋運河之特權藉以杜絶他國築造運河與美國競爭聞約内並訂明准美國於福西卡灣設立海軍根據地按該灣爲中美洲西海濱極美之海港要聞一 
[英報之驚心動魄談]  
　　（歐洲通信） 
　　英之與論不甚提及西藏問題上月下院忽有關於藏事之質問外部次官亞克朗答言英政府决不許中國將西藏收入其統治權内現方在交涉中云云昨日泰晤士報著論力爲侵略主義之後盾極堪注意殆有所授之也該論略謂中國政府關葺無力至爲危險似一無脊動物萬難望其人立且保持其生命然當彼尚存在則外人希望之心自難遽絶倘彼不傷及友好國之感情未始不可暫延殘喘如吾英者非與中國夙稱友好者乎而中國近有兩事大足傷英感情則鴉片問題及西藏問題是也中國對於歷來與英所訂鴉片條約從未加以尊重之意遇有英使照會往往延宕不復卽有所復亦决不肯與英以滿足非牽延時日卽務涉虚誕吾英亦知中國有意禁煙但於對英所負之責任及條約所規定者不能棄置不顧北京政府雖無全權及於遼遠省份然終仍保有若干之勢力如西藏沿邊之軍隊中央命令尚能及之何獨於鴉片一端遂無過問之權豈非有意推缷乎北京嘗稱廣東命令時有不及而廣東則解欵中央先於他省卽此可見北京之詭詐此原中國外交不誠實之慣技不禁自相矛盾耳英於西藏情形尚可高枕無憂所傳征藏軍隊皆未得手前此以趙爾豐之材能終爲險阻所限不克大奏功效今繼其事之人遠不如趙妄欲以兵力收服西藏眞可謂不自量者矣共和政府若眞用兵於藏吾英定出兵抵制之中英立成巨仇恐非新造國之利也吾英照會中國倘肯承認西藏獨立則英卽可承認共和中仍淡漠視之於藏仍取積極手段彼殆以英難於派兵入藏不防自由行動此眞大誤北京政府最近種種陰謀英皆知之其未出而反抗者預料中國無能爲役非眞放棄不問英决不許中國稍違條約至於將來英兵入拉薩必非爲助中國保其主權須知中國主權從未行於西藏英如承認中國主權是不啻自行取消其在拉薩條約所得之利益矣彼時條約有言藏人當得一獨立自治之政府則中國於藏並無主權可知倫敦政治社會原有一部份人不以英之干涉藏事爲然中若信賴此輩决無良好結果總之英於藏事其最好之解决莫如速派政治代表前往拉薩以免日久再生他變英之爲此并非與中爲難實爲自救起見至今英仍僅能由北京政府間接其失機處眞不可以道里計也按此論所主張者卽欲英仿俄之辦法所謂以政治代表赴拉薩亦卽廓索維慈專使庫倫之依樣葫蘆耳 
[袁總統之不移政策]  
　　日前有自外洋游歷回國某君係袁總統督直時故人於某日晚六鐘謁見大總統寒暄後某君曰自民國成立年餘以來大總統於内政外交必有一定辦法雖臨時政府來日無幾而正式總統中外輿論皆以非舉大總統不足維持大局則大總統正式蒞任後必舉行一切内外大政其大綱宗旨可得聞歟大總統手理其鬚喟然歎曰吾老矣無能爲矣雖在政界四十年於内政外交抱定不移主意然欲得逹目的頗不易易某君曰從來辦大事爲國利民福苟一息尚存未有不願大功告成者卽或不在位亦必著書立說以冀社會繼續進行方不負平生事業某自受業以來時聆敎誨亦深知吾師之苦心惟近年留學外洋游歷各國六七年間國勢日衰遥聞前淸執政者排擠吾師放歸田里前淸因此亡國今日大總統代表全國人民南京參議院投票選舉時全院一致共和國總統當選如我大總統者華盛頓外無第二人是民國人民之仰賴我大總統固無疑意即外國朝野輿論僉謂中國此時須我大總統主持統治權蓋以創國之初必須得强有力之人方能督率内外若其人祇有學問富於理想而無政治經騐治一部事尚且不能久焉能治理若個大中華民國况值此内訌外患之秋豈缺少經騐之理想家學術家能担任乎談至此大總統喚人開晚飯留某同餐座無外人進羹後大總統始從容曰老弟數年不見居然離脫書生氣而談政治可賀之至夫研究中國事者須知中國近數十年來事然後治標治本兩策同時並施然又須知社會各界人之心理見機而作操守有方始無窒礙比喻一病夫臥牀數載其病症果不至殘廢死亡須先施以淸淡之劑不求其速痊但求不加病理其氣减其痛時以喜悅事愉其心快其意俟體氣稍壯再進相當猛劑陸續加增同時仍須留意體質拔其病根健其肢體方能有效若湯藥雜投但求速愈不顧其精神體氣病人未有不亡者且必促其亡以此喻中國頗似前淸自髮匪後民間損失甚多故今日一改革政體全國遍地瘡痍財政困難同胞疾苦皆受病已久之故今欲維持全局須陸續進行欲速則不逹古人固有明訓操持不堅亦必憤事乃每舉一事黨界攻擊不留餘地吾旣受同胞之託自當盡心辦事不辭勞怨寗犧牲名譽不能聽少數人之主張而沮吾氣第事事皆須取悅於四百兆同胞八面圓通自以才短無此手叚言至此嘆氣摇頭者再四時晚餐已畢同至客堂啜茗復曰目下内政一面須以維持現狀爲第一要著各處内亂多由少數人囂張所致中下之流以謡言爲是非者多中上人物爲大局計須以穩重態度對待之遇有謡傳是非莫先自驚惶失措隨聲附和即有少數土匪蠢動國法具在不難剿定軍警嚴遵命令保衛秩序報章辨别是非黑白一俟國會召集選舉正式總統後卽組織有才有識之内閣督率文武百官執定不移宗旨按照法律實心辦事一面造就人 
 
 
 

Page 3

 
 
材振興商務提倡製造開闢利源小民生機日廣中國地大物博同胞衆多天性聰頴五族一德互相勸勉三十年後何患不臻富强安有再如今日之窮困乎此吾之志也惟吾年將六十鬚髮已白自知才短不能使人人皆得其所如願而償幸國會在邇將有賢能者來吾願勉爲中華民國國民之一份子庶幾贖吾前愆某君曰我大總統爲國勞心同胞無不欽佩感謝現值多事之秋若大總統忽萌退志不僅負同胞之委託已也蓋大總統亦中華民國之一份子國亡大總統同爲奴隸天下存亡匹夫尚且有責况中外共認之偉人乎大總統摇頭者再旋曰各國對吾國方針以吾國之實力程度爲判吾國對外方針亦須自視實力程度而定現在外人所要求於我曰路鑛利權商務利權擇其無害於吾國者許之如通商等利權凡載在前淸條約者民國當實力保護勿遺人以口實我國地藏豐富土地廣大人民衆多須速謀交通便利開闢利源洋貨不能禁其不來又不能禁同胞不買若我財源有限祇購人之貨金錢不久卽竭至金錢不能流通中外則不僅我獨受其害卽世界各國亦皆受其影響是以吾對外主意在通商通商主意在速闢吾國之利源我之原料製造日多外人金錢流入吾國者亦必加增則我之買貨能力充足與外人通商有何害哉言至此已九鐘某君興辭而出 
淸太后逝世三紀 
[淸皇族特開會議]  
　　淸内務府人云自大行淸太后噩耗傳出所有在津各親貴均已陸續回京二十三日夘初卽在寧壽宮特開皇族大會議與議者計有七十餘人關防嚴密甚難得其眞相惟聞俱云此事關係重大須俟慶恭肅三親王回京後方能解決究係何事容再探布 
[大總統維持淸室]  
　　大總統聞淸太后賓天甚爲痛悼惟以現在喪禮及將來維持淸室種種事宜均須妥愼辦理故卽在總統府内設一辦理淸室事務處已派定國務總理趙秉均淸太保徐世昌軍事處長蔭昌蒙藏局副總裁榮勳步軍統領江朝宗等員在該處辦事 
[趙總理弔喪]  
　　淸内府消息淸太后金棺已於二十二日吉時暫移皇極殿趙總理於是日入内代表中華民國大總統在金棺前行三鞠躬禮並宣讀輓詞當由淸太保世續代表淸宣統皇帝答謝如儀 
[喪費之籌議]  
　　袁總統請財政周總長入府議事少時周至總統府卽在北小閣密談良久聞袁總統意以淸太后此次喪禮均須準照前案辦理應用經費皆由民國擔任惟令周總長調取成案辦出預算以便籌措至所以爲此者實格外優待以報淸太后維持民國之厚德也 
[世續之要求]  
　　淸皇室總長世續刻因隆裕太后逝世需欵浩繁而瑜貴妃僅發出内幣五十萬實不敷支用故面謁大總統要求將民國元年所欠之皇室經費撥淸並預支二年第一二期之欵以資助辦等語聞大總統已飭財政部設法籌撥云 
[京津之謡傳]  
　　淸太后逝援京津一帶現有謡傳謂此次太后係出自吞金所致此種謡言雖屬子虚然觸起一般謡言亦稍有原因卽此次張仲元太醫所列之脉案與所用各藥誠有令人不解者忽而用瀉劑忽而用補劑忽而又用發表劑其中皆有主藥旣不能發生效果則不能治病之藥卽足以種病世人每謂庸殹殺人又有謂醫生殺人不用刀彼非能殺人實以藥誤用其藥致傷人之性命一般造謡者咸以太后崩御爲吞金所致藥質有金石亦有草木或因此而發生歟 
[國務院答復曾議員三不可解之理由]  
　　自參議員曾有翼等以東三省設立籌邊使前向政府提出質問日昨經國務院咨參議院答覆文云查曾議員質問主要之點在誤解籌邊使爲經常之官而未悉其爲臨時調查之職前提旣誤結論遂爾失據先是政府以國家經濟萎敝民生憔悴根本之救濟當從實業方面着手東三省幅𢄙遼闊地利未闢舉凡農林路礦諸端亟待興舉而巡行諮訪與調製表册辨别土宜造端宏大東三省各該都督以一身兼理民政軍事庶政紛繁日不暇給勢難責以兼籌並顧暫設籌邊使一職如慰問使及檢查使之額一俟職務告竣卽行裁撤旣悲經常之官自毋庸制定官制於約法上並不生何等之障碍此答復曾議員之質問者一也曾議員質問書中於籌邊使之權限深用致疑政府當委任章炳麟爲籌邊使之初卽授以調查東三省實業之權限飭該使隨時會商三省都督以資接洽而利進行總之籌邊使係中央臨時簡派調查之機關而東三省各該都督爲一省行政上級之機關各有職權不相隸屬自無慮其混淆侵越籌邊使對於各該都督有諮商而無指揮各該都督對於籌邊使有協助而無服從籌邊使職在調查不在執行與三省都督及他行政官之權限截然兩途不慮混淆侵越所有經費由中央籌措非責三省以獨任負担該使到任不久成績未彰而曾議員至謂於政治上何補責效未免太急此答復曾議員之質問者二也據以上所答復籌邊使一職旣與軍政無關則曾議員所謂惑觀聽離軍心者自可無庸慮及籌邊使調查實業之範圍廣及三省與各該省都督及他行政官需接洽及協助之處甚多非有名望素著之員不能勝任政府於委任該使之際亦經再三審愼期在得人毫非意存籠絡章炳麟爲民國碩彦憤世嫉俗危言高論政府國民均當相諒且係過去事實不必追論至目東三省人爲土司云云姑無論有無此言而私人一時之失言在政治上原難充負責任至三省議會前此來電反對該使當卽復電譬解自可共喻此答復曾議員之質問得三也以上各節相應咨復貴院查照 
[國務院解釋公民聨合會之誤會]  
　　南昌李都督鑒奉大總統令江西公民聨合會九日電悉該會並非法定機關來電所稱各節本可置之不議惟其中有關於官制官規一層似有誤會應予解明查官制官規應提交參議院議决約法載明何能違背前以地方官制事關重大不厭求詳屢經改訂交院議决而條文浩繁議决公布尚需時日各省現行官制又復紛紜錯雜名稱互異權限各殊殊於全國統一之旨有礙不得已乃制定劃一現行各省地方行政官廳組織令意在劃一名稱整齊現制以南省革新之制度樹全國統一之規模與前此以命令改北省督撫爲都督用意正同並非以命令制定官制頒布以後各省行政長官咸以率循有資奉行惟謹各省議會人民亦喁喁望治毫無異言參議院議員其初雖稍有誤會備文質問及經政府詳細答覆現在業已釋然其答覆文已登一月廿五日政府公報儘可詳閱此項命令並非省制更非文武官制政府此舉並未違背約法該會來電自係誤會應請貴督詳爲解釋俾衆週知國務院印 
[吉江合力勦匪情形]  
　　江省鬍匪猖獗經宋都督派員分途進剿均稱得手政府近日連得該督來電詳報剿匪獲勝情形分紀於左 
[第一次電]  
　　大總統外交部鈞鑒本省許旅長蘭洲與吉林毓團長麟業抵十間房當飭趕速進剿曾於十五日電呈大總統在案頃據該旅長等電稱毓團長帶隊出發於十七號抵毛家屯遇匪首鐵公鷄活子幹等三百餘名先行開槍當率爲步炮隊三隊進攻斃匪首占山雙紅駸存等六名生擒活子幹等三十二名救回人民四名業將該匪等以軍法從事除飭該旅長等督隊痛剿並將得力官兵擇尤呈請給賞外謹將獲勝情形先行電聞用釋廣系宋小濂皓印 
[第二次電]  
　　江省陸軍許旅長蘭洲效電稱綏城東北童家窩堡有君子人跨海等股匪二百餘名佔據響窰當卽布隊環玫二時之久匪勢不支向北逃竄率隊窮追五十餘里斃匪五十餘名生擒十一名當以軍法從事救回人民六名步二連長富順奮勇爭先鎗傷殞命並亡士兵五名受傷六名又據吉林毓團長麟效電稱十八日在童家窩堡與許軍合剿斃匪十五名擒四名當以軍法從事亡兵一名傷兵二名綏北一帶鬍匪稍淸等因餘飭該旅長等督隊痛剿外謹將獲勝情形先行電陳用抒厲系 
雜評一（無名） 
[革命損失之賠償]  
　　革命之時。多賴外人相助。因革命而致外人受損失。自當賠償者也。然賠償之界限。决宜以直接受害者爲止。若其餘之間接損害。决不能以過去者比擬。卽以商務論。革命時之軍火賣買。豈前此所能及哉。 
[淸宮中之爭權]  
　　淸位已讓帝名且虚更無有於太后。然而自淸太后隆裕亡。而淸宮中之爭之者頗烈。不幾令人齒冷。然而反觀我中國今日大局未固。外患迭乘。而各人之爭權奪利者。幾若不知一已權利以外事。其亦勝於淸宮之爭權者幾希。 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[周家口兵變紀聞]  
　　周家口爲河南最大商埠南北兩塞中來淮河（卽螺河之下游）水陸交通故商務殷繁甲于全省去歲商水爲土匪所擾（商水距周口五十餘里）縣城失守知事被害周口因鄰近商邑商民一夕數驚幸援兵早到得免於難事後陸軍參議王君丕煥因鑒於前車特令原駐螺灣河史管帶潤生所統之防軍一營移駐周家口保衛商民兼資鎭攝數月以來幸相安無事不料二下一夜四點鐘督署接到周口通判李君急請兵電云本夜十點鐘駐周口之防軍因餉到稍遲全營嘩變史管帶現尚不知下落兵士出營大肆搶掠商民損失甚巨幸尚未放火刻亂兵尚未散去請速派兵援救云云都督接電後卽用電話傳王參議到轅商酌辦法次早王參議調派陸軍三營（係第二旅）於早八點鐘時乘汽車前往都督因恐省中人心慌亂當時並未將此事發表即開去軍隊亦云調往鄭州其秘密原因因周口商店與省垣商店均有關係倘此信一出市面必受影響或釀成商界之恐慌耳 
[河南省議會選舉候補參議員紀事]  
　　河南省議會已於二十一號開幕選舉正副議長及參議院議員本應次日卽舉候補參議員嗣因二十二號風大停議二十三號又因人數不足停議二十四早十點鐘摇鈴開會本日出席議員共一百零五人（河南法定數係一百二十八人）行政官惟財政司王君肖庭蒞場都督有事未來當由書記報告選舉法係以無記名分選式選舉宣告畢投票五次共選出十人茲將名姓籍貫列下王靖方懷慶國民黨五十二票馬振亮雎州統一黨六十票侯汝信淇縣統一黨五十六票賈英光州國民黨三十七票李　英盧氏統一黨五十七票周維屏商城國民黨五十七票杜憲臨漳國民黨五十九票朱炳薰項城統一黨四十八票楊芝淸唐縣國民黨五十九票李瑞許州統一黨五十六票共和黨議員無當選者選舉畢時已届三點鐘遂摇鈴散會 
[贛省議會開幕之狀况]  
　　贛省議會於二月廿四號開成立會正午議員及政務委員均先後到齊一鐘十五分李督蒞會由政議長任壽祺副議長顔炳臨歐陽莘引導入接待室茶叙後李督及政務委員歐陽武蔡寶靈曾貞盧釗蔡銳霆王有蘭曾秉鈺高巨瑗劉應嵩龔士材程道存魏斯炅陳家驥王良箴胡蕙徐元誥劉景熙賀治寰等先入憇息室少憇全體議員均集合會場逾時摇鈴開會奏軍樂都督及政務委員與議員行相見禮畢均各就席由都督本部副官盧釗代都督宣讀祝詞正議長任壽祺代表議員致答詞任議長請都督演說全體起立致敬李督登壇致謝謂自上年臨時議會停閉以來地方無正式立法機關一切應興應革及關於地方治安等事辦理諸多棘手故吾父老兄弟莫不引領企望於正式省會今省會成立矣望諸君對於政府則監督之對於立法則持重之烈鈞學術謭陋措置無方今幸議會成立尚望時匡不逮第方今時事多艱人民喁喁望治今日雖開會第一日不能不與諸君研究之中央政府前有命令省議會暫依照前諮議局章程施行然諮議局乃專制時代之所有斷不宜行之於共和國後又接國務院電謂此項章程凡有與共和國體相抵觸者得隨時删改之烈鈞查閱此項章程其不適用於共和國者甚多應速修正此宜研究者一也又按照憲法所定議會乃自治範圍極爲狹小若果如此吾民又何貴有此議會殊不知共和國體議會卽所以代表人民凡對於政府一切行政均處於監督之地位卽將來國會成立之後其能否有完全立法精神尚不可知然以烈鈞眼光觀之恐未必能將眞正精神發揮出來尚望我省議會諸君急起直追爲國會之後盾此宜研究者二也又謂民國成立已閱年餘卽如地方官制一層至今尚未確定是豈參議院之放棄耶抑亦因事冗不克及此耶此宜研究者三也又憲法爲國家之要素日前雲南都督等昧不加察竟謂大總統有解散國會之權試思吾民犧牲身命以推倒專制所爭者爲何事耶非所謂國會耶素知諸君研究有素决不致憑一二電報卽可更改從前革命之方針卽如烈鈞亦非不知附和贊成卽可以鞏固此位置者惟回思無以對我父老故此電尚遲遲未覆若論大總統權限將來須由憲法組室至解散議會考之英日等國有之彼乃君主國與民主國不同此宜研究者四也又軍民分治將來勢在必行輿論所趨非可强制此問題可毋庸研究又謂汪民政長前次係由烈鈞請來而中央適有簡汪爲民政長之命令祇以民情不洽故有反對者嗣汪以病請假而中央不察竟令烈鈞與議會派代表爲二次歡迎爾時烈鈞以議會尚未成立歡迎與否未敢擅專遂婉却之今議會成立擬將此案不日咨送到會請爲討論望諸君一方面維持中央信用一方面保全地方福利烈鈞前得北京來電謂中央以汪氏才華借重有地諒不致再來贛垣果如此則雖欲派代表歡迎恐汪氏亦不願再來惟將來分治民政長卽是省長議會成立須將簡任與民選問題速爲决定然依烈鈞看來若純爲民選則中央斷不允許若純爲簡任則吾民抛頭顱濺頸血換來之共和民國亦决不能放棄此選舉權此則尤宜研究者也又謂王鐵珊上將二三日内卽可到省到省後彼必徵求議會意見諸君尤宜預爲研究以便屆時陳述等語演說畢奏軍樂摇鈴散會李督及各政務委員全體議員均在會之東圃攝影紀念攝畢正副議長復導都督及政務委員入接待室休息三鐘時李督乘輿回府餘各散去 
鄂省政界之奇聞 
[民政府司員混閙]  
　　鄂省民政長夏壽康久擬施行四司合署辦公之制乃各司長以不利於已極力抗議致未果行茲夏以閩蘇各省均已合署辦公湖北分治最早獨落人後况中同頒布劃一官廳組織令明定四司合署制度亟應遵行以節政費特於二十一日柬請各司長會議辦法詎各司長不惟抗命不到且各嗾使其司署事務員等聚集六七十人於午間齊至民政府請見夏君聲言合署辦公係大總統未得參議院通過之官制夏民政今擬施行自是見好中央鞏固自己位置我等裁汰後如何安置此時須明自示知云云夏民政聞若輩在廳事吵閙聲勢汹汹卽命呂僉事出爲開導告以此刻並未着手組織公署卽將來施行此制裁員爲勢所難免屆時亦必爲諸君預籌安置各司員對之大譁某等確聞今日已請四司會議合署之事實行在即猶以並無其事欺我輩乎非索一憑據不能甘休紛擾間好事者流竟擬闖入夏氏辦公室當面質問衛隊力爲阻止喧聲一片夏氏近日每疑亂黨暴動此輩之來意頗疑懼有他項原因聞聲極爲戰慄誠恐擁入行刺於是立飭書一長條曰本府並不實行合署辦公之制命持示衆以資解决各司員謂無印信不足以爲實復勒蓋印於其上各司員遂持以歡呼而去若將來施行合署必有恃此印條以抗爭者民國政界之怪狀誠有甚於前淸官場也 
[内務司印信作怪]  
　　鄂内務司署係前臬署所改後憑蛇山樹木森鬱前淸時相傳有狐顯靈故於山上建立大仙廟以祀之歷任臬司朔望均虔往致祭日有供奉民國成立其祀遂廢乃二十二夜九句鐘時内務司監印官因事離室反叩其扉片刻卽返忽桌上印信連盒一併失去（其時正用印鈐蓋文書印原離盒置於桌上）當以事關重大禀明該司長饒漢祥傳集員司守衛雜役盤詰皆云弗知是時亦無外人出入除署中人盜竊而外豈有他人爰飭杜門不准一人出入遍室抄收毫無蹤跡饒駭極失其常度大駡監印官不止幸一雜役知署中故事獻策曰署後所供大仙爺最爲靈騐民國成立以來從未供敬恐係共故作惡劇耳饒聞言卽沐浴更衣率各職員前往虔誠行禮祈禱云如蒙指示卽日將印尋獲卽照前淸例致祭并以三牲上匾掛紅以昭靈感施禮畢衆復集辦公室談論時已夜二句鐘忽來一羣烏準在隔院桐樹上亂噪饒以此時距天明尚遠非雀烏出巢之時大以爲異疑係大仙指點但隔院係城隍廟之後院爲人跡所罕到姑派多人燃炬叩廟門入内遍尋果在院牆旁亂石堆内尋獲惟印盒已打作齏粉饒大喜深感大仙爺之靈次早復備香燭三牲鷄蛋前往謝恩不禁行叩首之禮聞饒事後語人曰吾生平不信神權今失印吾方信狐仙之非虚前淸禮典所載諸神吾不敢斷其香火矣並聞饒已飭丁製求則得之金字匾額一方不日卽可懸掛噫共和時代之政界乃有此怪異之事耶異矣 
[蘇省財政眞相之報告]  
　　程都督應省長日昨呈大總統國務院及財政部電云北京大總統國務院財政部賜鑒胡密江蘇自光復以來積欠外債爲數甚鉅額支軍費相需尤急鹽關旣直接中央洋欵軍費兩項萬無餘力擔任不早爲計應付立窮前因國稅廳籌備處金處長奉財政部電召赴京曾經電逹轉呈財政部核辦嗣奉批示應由會計司查明從前蘇省擔任京協餉洋欵賠欵等數將現在關鹽兩項扣除外沿應實解若干卽以此爲定額請其按月照解等因仰見垂念蘇省困迫實情酌盈劑虚通籌支配曷勝感佩查蘇省壬子年前淸預算舊案鹽課稅釐共一千三百七十八萬三千五十五兩滬鎭寗蘇四關稅項共一千二百一萬六千五百兩統計共二千五百七十九萬九千五百五十五兩蘇省應解地丁釐金各京餉七十七萬六千九十三兩固本兵餉八萬五百五十六兩籌備餉需三十六萬六千八百兩東北邊防經費二十萬四百八十六兩四項共計一百四十二萬三千九百三十五兩又洋欵賠欵共計七百四十七萬六千八百四十四兩又各省協餉共計二百四十一萬五千一百七十四兩三類統計共一千一百三十一萬五千九百五十三兩按之鹽關收入應餘一千四百四十八萬三千六百二兩惟海關徑行解協各欵自應提出姑就總收入一千二百餘萬兩内留歸本省支欵三百四十七萬五千一百二十五兩核計亦應餘五百九十四萬二千二百二十七兩此外尚有受協各餉二百五十五萬六千三百兩向由本省列收抵放其中應除出名關協餉一百三十三萬七千八百六十八兩歸入關欵併計尚餘一百二十六萬八千四百三十二兩兩項餘數共七百二十一萬六百五十九兩約一一千萬元又查壬子年前淸預算舊案除鹽關兩項及受協各欵外本省經收之數共一千八百八十五萬七千三百十兩本年上半年概算總數共七百六十四萬六千餘元約合五百萬餘兩全年約一千萬餘兩較前祇得大半比例差數歲收銳減固由前淸預算未盡精確亦緣改革以後盈虚消息與時俱變其中原因雖極複雜耍皆操觚可算按籍可稽大都事實使然初非人謀之不臧也本省出欵除軍政司法兩項外所有省縣行政各費較前已减百分之五十八弱地方行政支出亦未超越壬子前淸預算舊案範圍近一年來彌縫補苴日不暇給不獨政費就簡勉求治事官俸减給聊足資生卽地方警務學務爲治安計爲保育計亦多從消極處求進行僅僅維持現狀而已前淸預算部中案牘具在不難考證非可假飾至本省一切機關事項今昔贏縮之比較部員視察當有報告且亦爲邦人士所共見現已飭司分别列表逐欵比較說明理由隨同預算呈咨院部察核綜計上述蘇省財政近狀在省行政範圍内猶可截長補短勉自支持此外全數虚懸别無酌劑挹注之餘地鹽關兩項旣歸中央統一政策德全等斷無異議前次迭電所陳各節業於文日電請取銷外債軍費兩項又經電逹金處長呈奉批示在案除洋欵賠欵已荷部允扣除抵撥外司法經費擬俟張處長規畫就緖再籌支配惟軍事用項目前最爲急要將來軍區軍額一切進行設備事宜原可聽候中央通籌全局計畫施行而餉糈一項欵關計授朝不待夕且整理補充亦難視爲緩圖應請財政部每月撥濟百萬兩萬不得已月餉必不能缺或先查照上述餘欵七百二十餘萬兩約合一千萬元之數指定機關按期領用以免意外而紓喘息不勝禱切待命之至程德全應德閎呈養印 
金鼎之財政談 
[保存甯屬釐金說]  
　　查蘇屬釐金自光復後即按省議會議决裁厘抵補方法改徵貨物稅停免通過報值百抽二例專收産銷進出各半稅餘不重徵而寗屬厘金前因徐揚各屬軍事未定並奉部電裁釐與加稅有連帶關係加稅未議定以前各省釐金暫行照舊徵收藉維財政等因是以寧屬仍照舊章收釐現在寧蘇統一若照蘇屬一律改徵貨物稅則收數必致大虧緣寧屬地方較闊港汊亦紛捐數通過居多如祇徵産銷進出稅所入無幾且寧蘇通照蘇屬沿江各稅正分公所亦受影響約計年虧百萬元之鉅值此劃分國稅整頓財政之際似不能聽其頓失大宗收入第寧蘇章制不一各自爲政又必授人口實雙方並籌實鮮兩全之策此整理困難不得不臨用舊制者也 
[劃分漕糧說]  
　　（上略）一忙漕附加稅調查情形區别酌撥也查江蘇臨時省議會預算案地丁一項寗屬額征銀八十八萬六千三百三十兩蘇屬額征銀二百三十四萬五千八百七十三兩每兩折收正稅一元五角附加稅三角現擬按一百三十分提三十分爲惟稅以一百分爲正稅漕糧一項寧屬額征米四十一萬四千七百六十八石蘇屬額征米一百四十七萬五千九百四十五石臨時省議會議定每石折收正稅四元附加稅一元今蘇省人民以忙漕担負過重擬請害免漕折以蘇民困現都督民政長擬准各屬扣留每兩征收費八分附加稅一元外其餘悉作地方稅留爲省行政經費將來國家行政如有不敷此欵尚可留爲酌劑商量之地而鼎之意擬請一百五十分之五十分爲附加稅其一百分仍爲國稅於江蘇賦重之區稍示優異亦調停劃分兩稅之微意也 
地方通信蘇州 
[國民黨連翩開會]  
　　上月念三號國民黨蘇支部城外分事務所假上塘新安會舘開會選舉是日會員到者三百餘人由副所長蔡雲生君主席報告黨務畢次由祝劍歐演說分所章程宜統一不宜紛歧大衆贊成繼卽投票蔡俊鏞爲正所長顧綬章夏康保爲副所長並續舉評議員八人而散至城内吳縣分部亦繼續於念六號下午二時在滄浪亭開成立大會黨員到者四百餘人上海交通部亦派孫然君蒞蘇代表公推蘇支部副會長孫潤宇君爲主席報告開會宗旨嗣由朱惠元郭曾亮祝秉綱三君相繼演說畢卽投票選舉正部長爲蔣楙熙君副部長爲蔡俊鏞俞武功二君至評議員則因爲時已晚未及開票而散 
[已歇煙館被人告發]  
　　蘇城胥門内有向在臬署照牆邊開煙館之善生者已遵限於陽曆年底閉歇開設雜貨店兼售戒煙丸日前忽被人告發有私挑私賣等情事當奉石廳長諭飭西路檢查員帶同巡警前往該店搜查遍歷内外室中并無煙具等物僅抄出煙灰一包旋又至比鄰某姓家查出舊煙燈一只乃將某姓婦人及善生等一併帶局發落詎善生堅稱此事實被現充警察廳衛生科員之李某去年曾來合我股開煙館未允以致結怨諒必爲其所害云云石廳長以此事未便含糊發落立命將一干人移送檢察廳訊辦 
鎭江 
[委員侵吞巨欵]  
　　鎭江焦山救生局前經陳寅谷總辦時以經費不足商請關道在關稅項下撥銀一萬兩存莊提息補助不准支動基本光復之始楊前縣長委任帮辦救生局之張道生接辦張以道台取消案無可稽遂將此欵匿吞現爲丹徒市公所訪查確實議請于知事查追矣 
[徵集近年工藝出品]  
　　鎭江商務總會昨奉實業司咨開奉工商部文稱京師商品陳列所物品均係五六年前之物若不隨時更換迹近故步自封現擬徵集近年工藝出品並動植礦各標本選集送部發所陳列以便參考云云該會接咨後已佈告工商各廠將各項品物搜集塡表從速送司矣 
揚州 
[嚴防裁兵土匪下竄]  
　　揚州第二軍徐軍統寶山以現在揚州六合等處有裁兵勾結土匪四出騷擾誠恐竄至揚城潛生煽惑特令所部兩師各旅長派分地段嚴密巡察一面飭令憲兵方司令總司巡查以安閶里 
[禁止軍人賭博]  
　　憲兵方司令柳江以軍人賭博大干軍律現在舊曆新年已過所有各營軍士務宜束身自好毋得再有賭博情事除出示曉諭外一面督同該營憲兵嚴密查禁云 
杭州 
[實行新官制之籌備]  
　　浙省新官制定於三月一號實行宣布茲悉二十八日上午十時朱都督召集各司僚佐决擬改編後之進行一宣布大總統任命金華林爲浙江都督府參謀長盛開第爲參謀自應遵照其本府前設之軍事廳應於是日取消副官及各課長均暫以中校階級委用原充軍事廳三等書記司書現奉派有本府差事各員另令水上警察籌備處分别錄用至都督府向設外交人員現已劃隸民政署連日迭經各司僚會議决定將外交官吏另設機關獨立大綱擬在省城設一外交處並在寧波温州兩口設立外交分處所有内部編制另案頒布民政長公署除内務實業敎育財政四司同署辦公外另設總務廳俾得各機關編餘人員改作僱用量予安插惟秘書人員範圍較大政務殷繁決擬添聘汪君叔明等四員入署襄贊云 
安徽 
[解散聨合會匪]  
　　頃英山葉知事以該縣保安聨合會仍多匪黨滋擾地方電請都督核辦當奉柏督覆電謂保安聨合會迭次通令責成各縣知事一律解散何以事隔數月該縣境内仍有此項黨羽會殊不可解至來電所稱旣已竭力防範仰卽明白開導妥爲解散以靖閭閻如仍敢違抗不遵意圖擾害卽將爲首之人按名嚴拿懲辦并准密電本府派兵痛剿該知事身膺民社責有專歸愼勿因循玩忽致貽後患 
[電催堤工開支數目]  
　　蕪湖堤工總局自開辦以來所有開支一切未經呈報頃柏都督電致該局以本省預算事宜迭經部催在案該局自開辦之日起至停工之日止每月應開支幾何合共幾何仰即撙節預算電復一面仍另册詳報以備查攷 
湖北 
[軍政府實行改組之準備]  
　　都督府新官制早已頒佈惟用人限制太嚴未克從速照辦茲副總統提出改組辦法三端以爲實行之準備一鄂軍政府兼任副總統一職事務較多此次改組在職人員各專責成未便兼顧擬於府内附設辦公處提留數員辦理不屬於都督各公件一新官制所定員缺實難勝任無遺擬照各科股事務之繁簡酌請追加或推廣雇員一府内各處廳科股退出員缺以後一律不補 
雜評二 
[異哉贛都督之政見]  
　　維持中央信用。卽所以保全地方福利。未有舍中央之統一。而可以謀地方之治安者。 
　　異哉贛都督之會場演說。語語擁護政府。却語語抵抗中央。使人人而以抵抗爲擁護。吾不知中央之信用。果於何而存在矣。嗚呼。 
[奇哉鄂内務司之常識]  
　　官吏以化導愚民爲天職。而今乃若以指導愚民爲天職。奇哉鄂内務司之常識。何一至此。區區一失印事。安知不有宵小播弄其間。事急而投之荒廟者。乃必聽信雜役之言。以神而異之曰狐仙。指烏嗚爲預告。以得印爲神奇。金匾輝煌。膜拜惟謹。是蓋隳入宵小之術中。適以長奸而叢慝耳嗚呼鄂内務司之荒謬。誠可謂逹於極點者矣。 
 
 
 

Page 7

 
 
本埠新聞 
[鄕民大閙分水廟]  
　　閘北第六區商團事務所向在分水廟内該廟係由一尼姑住持近因區董董鯉庭擬在廟内附設小學校一所囑令該尼遷讓遂有楊家宅鄕民楊某等出而反對於前日下午聚集百餘人與該區董爲難並將商團事務所搗毁區董立傳電話報告閘北總商團及巡警局長當派馬隊巡邏隊會同六區長警譽各區商團前往彈壓始得解散不知如何結局也 
[應省長指駁認稅米商]  
　　應民政長致上海稅務所長電云上海米業認捐事現據張嘉年等來電茲特逐節指駁於後如原電所稱者議會議决貨物稅章程第二條所規定係概括的規定非歷舉的規定米榖一項當然在本章程所指貨物範圍以内别無明文規定之必要一節米榖一項誠概括在貨物範圍以内第條文不曰必須而曰亦得與本民政長前電所云本無必須認稅條文意義正同而米榖一項亦未别有規定一語乃所以伸足上文之意該商强爲解釋毋乃好辯又所謂原案各種貨物稅本無必須認稅條文云者尋繹此意似屬於擴充的解釋時覺於原章程立法之旨趣尚有疑義依嚴格的解釋時原案明文亦得由本業董事改辦認稅字樣散收二字並無專條一節貨物稅無必須認稅之條文議案明瞭無待置詞該商等分擴充的嚴格的兩解釋然則省議會原案何不規定一律改辦認稅第二條第二則何不曰此項貨物認稅亦得由官廳委員征收足見原案以散收爲原則而總稅認稅皆其變體何必更定專條又若云得恊商增减認數商等旣遵照都督指令又與協商所長定數四萬五千元外復經商會兩次勸令續加萬元商民納稅義務亦可謂完全履行一節查該商等初認祇允四萬都督指令勸認四萬五千迨松春等號呈請加認五萬五千卽經都督飭令撤銷而稅務所長呈該商等願認五千元已在撤銷之後案牘俱在不難覆按是直該商堅持太過以致自誤乃謂完全履行此語惜已太晚又所稱未據呈復核准手續尚未完備者係孫所長延擱壅蔽職權之不行使商民不負其責一節孫所長於此事節節謬誤不奉長官核准遽准開辦誠屬顢頇第該商等迭次來電俱執議案爲詞則於議案條文自必諳熟條文明明以商定稅數爲一手續呈請核准爲一手續該商等未見核准指令遽行開辦猶云不負其責何明於責人昧於責已乃爾又案未判决以前仍應遵照前令散收一層核諸法律原理似有抵觸裁判不確定斷無遽予執行之理此文明國之通例一節此事呈請院部提起行政訴訟係出自該商等之意嚮本民政長始終未經核准卽不認該商等有執行征稅權當然應令散收該商等謂裁判不確定斷無遽予執行之理本民政長得下一轉語曰裁判不確定斷無遽准認稅之理此於法律原理何所抵觸又定案開辦在商民呈准所長已逾三月認稅非至期滿斷無無故撤銷一節此項認稅未經核准不得謂之定案前電已詳言之該商謂已呈准所長似毋庸再由本民政長核准則應先改本省官制爲單級制並應删除議案内呈請核准字樣否則該問等終不能自圓其說至於開辦乃該商等自由行動本民政長並未准予開辦若純以法律相繩直與私收無異僅予撤銷尚屬寛假之詞此而可曰無故則有不解其故者矣抑本民政長尚有不能已於言者省會議案認稅原則應由各商認定稅額繳由本業董事彚解官廳方爲正辦若仍設立機關按貨抽捐純係私人請負性質與認稅原則背馳果依該商所謂嚴格的解釋不特省會法案非該商所得假借援引且卽使認額什倍散收猶當强制取銷徒以積重之餘尚未一律矯正該商共亦返而自醒否本民政長以法案爲根據以整頓稅項爲前提自問確有充分理由該商等旣請提起訴訟更無庸再與辯論但上海米商以陰曆 
　　正二兩月爲最旺該商等抗執不撤用意所在不難窺測（下略）又復上海南市商會顧履桂蘇本炎兩君電云哿電悉認稅旣爲省會議案規定征收法之一種米業張嘉年等呈請認辦原無不可但按照條文必須經過商定稅數呈請核准種種手續方能開辦乃張嘉年等初認祇允四萬都督指令勸認四萬五千旋有松春等號願認五萬五千相去太懸上海人口日多米糧銷數亦日曾究竟歲收確數若干無從核計都督飭令認辦改爲散收本民政長前令撤消卽承都督原案而言貴商會勸加萬元已在都督飭令散收之後此則該商自誤非官廳失信也今該商但執都督勸令加認之指令而不顧都督毋庸承辦之指令反謂本民政長前令爲命令變更法律電請院部提起行政訴訟本民政長因未經核准故令撤銷正係遵守議案辦理該商反以此相詰難不知理由何在貴商會請提交省議會復議再决具見調停苦衷惟省議僵原案行政官有本省認稅核准之權原案旣無應行商榷修正之處實無再交復議之理上海米稅以陰曆正二月兩月爲最旺前據上海稅務所長呈報於一月二十五日取銷該局抗執至今不撤似欲延過旺月自謀取巧用心可知方今時局艱危本民政長豈忍於文字口舌間與商民苦相爭執無如該商持誤解之法文逞非理之辯難任本民政長執行法案應有應行之職權諸君明逹應能相諒除令孫所長轉行該商知照並令吳知事會同理辦外特此電復 
[剷除烟苗之防禦]  
　　江蘇都督訓令混成第三旅李旅長等云爲訓令事准江蘇民政長應函開内務司案呈本省辦理禁烟節經限期禁絶並飭各縣知事境内如有私種煙苗等秧立即剷除一面派令委員前往各屬密查各在案近因訪聞各縣鄕僻之區不免仍有私種煙苗情事應再派令專員分投嚴切調查務期剷除凈盡惟愚民狃於利之所在難保無藐視禁令抵抗滋事非有軍隊協助恐難强迫剷除擬請貴都督通飭各處駐紥軍隊遇有省委會同縣知事商請派軍協助時務須立即派隊前往督同勒剷煙苗俾地方不留餘毒實紉公誼函請查照轉飭遵照等因到府爲此令仰該旅長遵照辦理等語昨李旅長已遵令移知上海縣吳知事一體查照矣 
[反對徵收紙煙捐]  
　　滬南市政廳於三月一日起實行徵收紙捲煙月捐而華界中之業此者則羣起反對卽於昨日午後邀集同業在西門外白雲觀旁滬西商團會場開會集議公舉鼎昌號之彭壽昌德生昌之沈子卿阜昌之張治芳萬茂生之朱生厚餘泰之沈祖堂乾昌和之王子卿裕慶之曹根新盈餘之陳松喬正昌之魏貴道黄成泰之黄成標等爲代表向市政廳要求豁免以恤商艱 
[蠲免酒稅之絶望]  
　　南市酒業全體商人呈請市政廳蠲免酒業特别稅茲奉批示如下來呈閱悉查酒與紙煙兩項同爲消耗品外洋各國無不加重徵捐以滬地論酒稅一項亦爲租界入欵之一大宗南市商業較遜不得不從輕辦理以示體恤照現定捐章爲數式微較之租界不過得十分之一一案經議事會議决已列入本年預算自當照案執行尚希力顧公益照章繳納所請暫免一層礙難照允 
[初級廳抑何疏忽]  
　　二十三保十二圖地保楊雲生前因虧欠錢糧洋一百數十元經吳知事飭吏拘獲當因中隔租界就近解送引翔港第六初級廳（按該廳現已歸併閘北第二廳）寄押在案詎楊挺押不理前日午後由吳知事飭吏知照捕房將楊提回旋據該吏禀復謂楊雲生寄押該廳已被脫逃請再查緝吳君聞之大爲詫異卽於昨日函致地方審檢兩廳黄陳二廳長請飭該廳推檢各官速將楊雲生追還送案以便追繳被欠忙銀毋任逍遥法外 
[再誌洋商收管地産之衝突]  
　　邵祿关行購買唐家灣鄕民周小弟之地因該行洋人誤將鄰人徐姓之地圈入致起衝突由徐氏婦女將聳動賣地之地販章涵林扭送第三區警局轉解地方檢察廳請爲訊辦在案昨經黄檢察官提案預審兩造供詞各執問官以此案非派丈繪生前往丈明終難解决判令退去候定期往丈再行核辦一面諭飭該氏等不得聚衆胡閙致干提究 
[澈查包探串詐]  
　　甬人朱宗友控楊寶福等勒詐不遂將伊逃妻樂氏藏匿輪奸一案業經公共公廨訊判楊等分别管押樂氏暫留本廨候訊明包探陸阿桃有無索賄情事再行核辦在案昨晨十時後由聶襄讞會同英領翰君升座特别公堂研訊先由中西包探禀明調查情形並由朱宗友與母陳氏及見証李玉秀李世泉等先後上堂証明陸探與楊寶福等實有串詐情事訊之陸延律師辯稱原告與各見証所供均不實在且有不符之處應請將案註銷中西官會商之下判樂氏仍留本廨陸探存洋五百元交保候查明實情復訊核奪 
[收藏危險物之罰金]  
　　台州人鄭建升前開報稅行嗣因生意淸淡於去年陰曆九月二十二日收歇後暫住公益客棧内是日晚間適被警務所暗探查悉該棧有私販烟膏軍火情事前往搜查在鄭房内搜出手槍三支及子藥等物連同鄭建升一併解送第一初級檢察廳預審據鄭供認向日本人私買手槍一支計洋十五元尚有二支係在逃之黄姓所買卽經起訴同級審判廳訊明判决旋因鄭忠病垂危准其保釋案遂懸宕茲因被告受傳不到照律判决如下查被告犯罪事實業已証明惟私藏手鎗及子藥等物雖屬收藏危險罪之一然核其所犯情節尚輕僅可科以拘役罰金查刑訴律第三百五十條之規定被告人受傳喚不到場者得不待被告人之辯論而行判决合依暫行新刑律第一百零五條第四十八條第一欵及刑訴律第三百五十條判决處鄭罰金洋五十元手槍三枝及子藥等物没收 
[西藏散兵來滬]  
　　混成第三旅司令部前晚接江蘇都督來電謂有西藏遣散之華兵八十名將由香港乘怡和洋行吉升輪船來滬請卽派員照料資送回籍等語李旅長當卽派令朱副官及第一團二營楊營長等前往虹口該輪船碼頭妥爲照料昨晨該輪抵滬停泊公和祥碼頭朱楊兩君卽另雇小船將各兵士送至滬南南碼頭起岸暫令駐宿第二營（卽滬軍營）俟李旅長查明各人籍貫再行遣回 
[程都督慰留劉司令]  
　　江蘇都督前據福字全軍司令長劉福彪呈請辭職從事征蒙茲已發出指令略謂現值九龍山會匪煽惑之時緝捕一切正深倚重萬勿遽萌退志所請征蒙一節其志固堪嘉尚惟事關國防應俟中央解决云云昨劉司令長已錄批移知駐滬步隊各營一體知照矣 
[國貨維持會今夜開宣講會]  
　　今晚（卽三月二號）八時中華國貨維持會宣講部假二馬路老介福間壁寗波同鄕會樓上開第三十次宣講會請徐固靑君主講備有女賓席無論何人均可入座聽講 
城内 
[縣知事批]  
　　○（蒲湘市公民王臨鈞等呈批）呈悉查此案前據該總董呈請辭職當以省會議員是否不兼市鄕自治職尚無明文規定辭退總董一節無憑核奪惟省會正在開會期内應卽按照市鄕制第六十條由董事代理究竟辭職問題如何解决批由董事備案移送議長定期開會議决具復再行核辦同時據議長呈據副議長諸崇瀾等十人函請慰留等情亦經抄文函致顧總董查照在案茲據前情合行查案批示並將省會議員與市鄕自治職可否兼任一節呈請省長核示除訓令董事轉告議會外仰卽知照 
[地方審判廳民庭批]  
　　○（談湯氏呈明伊夫儉周現在英公廨被押批）查此案定期二十七日開庭據訴該氏之夫談小毛於二十日因他案在英公廨投質被押未釋聲明前來除免本日本堂訟費半數外候再改期傳訊一面函致英公廨將該氏之夫小毛送案聽候核斷繕本送逹原告知照 
[商埠巡警廳批]  
　　○（唐芝蘭禀批）查姚顧氏在閔家帮忙喜事因失物嫌疑被控經本局訊明候查發押在案據禀前情均屬意度之詞並無眼見確據何得率爾呈瀆姚顧氏旣在人家担任帮忙喜事卽有保管之責况正在新客登門更無自由出外購物之理其中顯犯嫌疑案經飭查自當靜候核辦毋庸該民人代爲曉舌所請交保之處碍難照准 
[兩罪俱發]  
　　○松江人汪厚仁私帶煙土並手槍一支子彈五十粒於上月十二日在滬杭車站被探查獲解送縣知事署轉解第一初級檢察廳預審據汪供稱煙癮未斷所購之土意圖帶回煑膏自吸並非販賣至於手鎗子彈係友人俞杏樓暫時抵押茲經起訴審判廳開庭審理汪仍如前供判决犯吸食鴉片煙罪罰洋三百元收藏槍砲罪罰洋一百元烟具烟土銷燬手槍没收 
[騙子宜懲]  
　　○紹興人錢阿宣因於去年舊臘初十日僞造蘇省鐵路公司茶房銅牌向寧波婦人陳何氏之子陳和尚以保薦茶房爲由騙去洋三十元茲被尋獲扭送第一被級廳並將僞牌呈驗旋又在錢身畔抄出僞銅牌一塊於昨日備文飭將原被並僞銅牌二塊移送地方檢察廳請爲訊辦陳廳長諭令分别收押候究僞牌暫存 
[屢催罔應]  
　　○十八保二十九三十一圖地保孫景芳二十八保南十二圖地保許星槎等均因拖欠錢糧屢催罔應昨由吳知事飭派催征吏下鄕將孫許二保拘案送至商埠巡警廳寄押候究 
[誘姦女子]  
　　○閘北俞童氏家之養媳年已及笄尚未完姻近被小工王振餘誘至伊家姦污藏匿當經該氏查知將王扭控第二廳昨解地方檢察廳收押候訊 
[兇犯逮捕]  
　　○謀殺巨憝节高頭先鋒卜小毛之兇犯卜林春俞阿掌等由地方檢察廳派員預審供出兇手俞榮生逃往川沙卽經該廳備文飭派法警李文耀赴川沙縣關提在案茲悉李法警到川之後當卽協同川沙法警將俞榮生拘獲昨已押解到廳收押候究 
南市 
[實行裁併]  
　　○浦東三林塘第七初級審檢廳刻已遵令裁併昨將一應卷牘及看守所内男女押犯劉阿坤薛和尚徐根榮薛金氏陸余氏五人一併送歸第一廳查收分别看守 
[安插法警]  
　　○商埠巡警廳長穆杼齋君以三林塘第七初級審檢廳及曹家渡第八初級審檢廳均已裁併所有司法警察盧嘉生蕭國樑過玉庭沈桂生四人均着撥歸第一初級廳承辦公事並將第一初級廳領班法警許佐臣升爲巡長每月給餉十四元昨已給憑任事 
[藉端勒詐]  
　　○崇明人龔成治昨在北市某土行購得大土十包土皮一包連同茶葉等物携至南市十六舖寧紹碼頭乘輪回里突被無賴李富全窺破軋至某茶肆向之訛詐旋爲四百六號巡士所知一併拘入第一區詰問一過移送禁煙局核辦 
[擾害鄰居]  
　　○積竊陳錫寶前日在南碼頭滬軍營後面王子林家借燈吃煙乘機竊取鄰居大寶家之錫茶壼適被看破扭住毆擊並報告五百三十五號崗巡指明王私賣燈吃旋由第二區區員帶同長警前往搜出燈槍煙膏煙灰等物並獲私吸之張子祥及王等一併拘解到區移送第一初級檢察廳預審一過分别看守擬究 
閘北 
[第三初級審判廳批]  
　　○（陸簡淸委任律師唐愼坊辦蕭文華訴伊串逃店欵案批）該被告於陸朝彦侵佔店欵脫逃有無唆串匿庇情事當諭令告訴人蕭文華及該被各各提出証據証明以憑核辦惟該被告之於陸朝彦誼屬兄弟必能知其蹤跡因寛限責令尋交業經自具限狀在案仰卽遵限尋交再行舉証可也 
[牟利害人]  
　　○李允亭李允化陳長淸唐漢淸等在五區崇德里租賃一百四十二號房屋私製戒烟藥丸攙雜煙灰老膏等毒質牟利害人經偵探巡員倪順全訪悉密報司法科於前日下午帶領長警前往將一干人拿獲起出藥丸原料及各種證據物件解經凌科長提訊一過候移檢察廳究辦 
[協拿强盜]  
　　○前日有太倉民政署水陸衛隊隊長黄佐臣帶同眼線韓長標至偵探隊報稱有盜數名匿於藥水廠附近當經祁隊長派巡員倪順全率領長警協同前往拿獲張正卿尹得才王玉林三名解押司法科候該隊長回至太倉備文來滬移歸訊辦 
[串賴借欵]  
　　○王劍庵扭王耀良至一區控稱去年耀良央我代保王聖賢欠陶尚逹借欵不料屆期聖賢耀良均避匿不面今始尋獲前日由司法科移送審判廳經董推事開庭集訊王劍庵聲訴被累情形質之耀良供甚支吾董君以其跡近串賴判耀良交保限五天繳洋 
公共租界 
[何必說謊]  
　　○向在虹口公和祥洋棧爲夥之粤人蔡福近因忽患神經病於日前投宿蓬路二千零五十一號周合興小客棧内夜半乘人不備懸樑自盡迨翌晨經棧夥方祖咸瞥見急即解救業已體冷如冰返魂無術該棧主婦周王氏卽以病斃謊報捕房捕頭飭探將屍舁送斐倫路騐屍所禀奉公廨中西官蒞所騐係縊死以該棧不應謊報且恐另有别情故卽飭令棺殮將該棧主婦周王氏及夥方祖咸分别拘押候查在案前日午後經王襄讞會同英康副領事升座研訊據屍親陳錦江見証陸阿雨上堂証明委係因患神經病無端自盡其中並無别故中西官判屍親陳錦江具結將棺領回惟該棧主婦周王氏不應揑謊着押滿女所三天棧夥方祖咸從寛斥釋 
[鄕愚無知]  
　　○住居楊樹浦之江北人王昌芝近因與人細故口角憤不欲生遽購生煙背人吞服迨伊妹夫施文生與妻施王氏覺察車送同仁醫院業已施治無效即行身死當經報告捕房飭探將屍舁往斐倫路驗屍所禀奉中西官蒞驗因訊據施文生夫婦所供不實恐有别情飭令分别押候查核在案前日午後復經王襄讞與英領康君研訊姑念鄕愚無知並非有意謊供判令從寛開釋並諭於下禮拜一早堂傳到醫院侍者質証再核 
[枝節叢生]  
　　○鄕婦李陳氏因周永昌盜賣抵押單地掯不放贖延請代表律師控奉公廨傳訊在案前晚由廨復訊先據原被見証李季香趙坤榮金松亭等上堂質証復據兩造律師辯論良久聶襄讞以此案枝節甚多且未據會丈局函復判周交原保候函催會丈局速行查復並候派探查明實在情形再行訊奪 
[迭報火警]  
　　○前晚九旬餘鐘天津路二百八十七號屋内忽然起火燬屋兩間至十一句餘鐘新閘牯嶺路一百十七號門牌黄冀模家亦因婢女携燭不愼燃及窗簾霎時濃煙四佈幾肇燎原幸新閘捕房近在咫尺卽經救火會西人到場澆熄祇燬零物惟當時有七號皮帶車因急於施救車輪悞撞石堦致折天心旋由在場救火各人將車拖回修理 
[分别處治]  
　　○德商有喴洋行控司帳趙樹堂與陳鴻昌陸忠祺私用帳洋六千一百元業經公堂訊判趙等交人銀並保候訊在案昨晨由廨復訊原告西人偕買辦包大昌投訴陸忠祺名下所虧洋五百餘元已如敷交淸陳鴻昌共虧洋一千七百元除還千元外尚少洋七百元惟趙樹堂分文未繳請追旋據趙妻投稱因無四千元人洋並保不能出外設法料理王襄讞商之德領奥君以陸旣經理淸判令開釋陳保出未到候傳保人陳鴻聲到堂訊追趙無力措繳着押西牢十七個月如能將洋繳案准予帶堂核减 
[毋再薄待]  
　　○嘉定朱家宅鄕婦朱諸氏於去冬私逃來滬匿居火車站附近前日被本夫朱渭寶撞見報捕將氏拘獲昨解公堂請究原告投訴前情訊據氏供因遭虐待且被串同李其石顧少雲等欲將婦人賣洋一百五十元是以逃滬現在華興坊某姓家爲傭中西官會商之下判諸民交本夫具結領回 
[串竊食物]  
　　○禮查西飯店附近十四號洋房内之西人牛門控侍才陸小毛竇玉林串竊食物等情昨由捕房將兩人均解公堂訊供推諉判一併押候補傳人証再訊 
[男女串竊]  
　　○錢阿福控張大梅張楊氏串竊大衣等情昨由捕房將被告兩人拘解公堂訊明判張押西牢半年楊氏押女所六禮拜分别示儆 
[秘密煙窟]  
　　○陵雙喜王阿大因在蕪湖路一百十六號一百十一號屋内私設燈吃均經捕房查獲昨將兩人拘解公堂卽經關讞員會同德巴副領事訊實判陸王各罰洋八元充公烟具併燬 
[造屋違章]  
　　○新閘方家宅居民方阿妹方小狗因造屋不照工部局定章鋪設泗門汀被工部局營造處查悉禀奉公廨昨將兩方傳案訊明判分别交保限兩禮拜照章建築 
[被告侍訊]  
　　張根寶控張甫和串揑股單圖分盈餘又英商新瑞和洋行控金黄根推倒墻垣等案昨由捕房將被告兩人傳至公堂分别交保候訊 
[不認行竊]  
　　○住居寗波路之唐仲虎控余淸行竊值洋三百三十元之金鐲三隻又安吉控小車夫潘舟福在途竊取現銀五十兩昨日均由巡捕拘解公堂訊供不認判均還押候查 
[小販倒斃]  
　　○前日下午有没途喊賣肥皂之小販某甲年約四十左右行經漢璧禮路忽然倒斃當送騐屍所昨經西醫生驗得因病身死飭保收殮候認 
[欠租封屋]  
　　○住居西華得路七百七十九號之翁寶來因欠租被房東控准公堂昨飭包探前往發封 
[洋人酗酒]  
　　○前晚有甲乙二洋人乘醉在百老匯路鬥毆甲以刀戳傷乙手由印捕拘禀捕頭詢明候再核辦 
[少婦私奔]  
　　○兆豐路路一百三十一號徐蔡氏昨報捕房云媳婦某氏年廿五歲潛逃無蹤請爲查緝 
法租界 
[召領女孩]  
　　○前日有一迷路女孩身穿席法布短衫花洋綢棉袍黑布夾褲蒲鞋面鞋子由捕送廨請爲安插該孩供年九歲台州人於昨午來申餘語含糊聶讞員商之西官判送台州會館留養候其家屬認領並拍一小照懸掛捕房門前召認 
[瘋人胡閙]  
　　○陶阿寶素有神經病前日在途胡閙由捕送廨請示安插由西官訊知該瘋人有弟在南市韓順興棉花店爲夥卽飭包探送往南市檢察廳傳諭伊弟具領 
[一再訛詐]  
　　○趙阿生探知祝阿榮素有煙癖卽冒充包探前往詐稱吃煙須領執照無照定須拘辦祝信以爲實卽納洋二元得以無事詎前日又往索詐始知假冒遂卽報捕拘廨請辦趙一味求宥判押捕房一月 
[並非舊貨]  
　　○立興洋行西人在公堂禀控錦昌火爐店主俞寶生所製火爐冒伊牌號等情據俞供火爐係向賣舊貨人買來並非新貨判候查明再核在案前經中西官察得該火爐實是新造冒牌屬實卽傳俞寶生到案諭令覔保出外聽候宣布堂諭 
[攝影紀念]  
　　○法捕房總巡麥蘭君業已交缷行將返國特於前日邀集全體中西探捕在捕房合攝一影以爲紀念 
雜評三伯 
[維持國貨須持以毅力]  
　　廣州有人提倡購用國貨。遂致出售西裝之商店停閉者五十家。粤人遇事輒能結合大團體。堅持到底。其熱心毅力爲何如。 
　　吾今返觀上海而有感矣。日聞維持國貨之聲。而國貨日見墮落。試就塗人而一一視察之。則衣裳冠履。屬洋貨者十之八九。屬國貨者十之一二。若夫時下最漂亮之西裝少年。則全身無一絲國貨之可尋矣。較之廣州人何如。 
　　吾爲此議。吾非欲排絶洋貨也。特痛我國貨之墮落太甚。冀稍有人心者。從而攙回之。以身作則。使人油然動其愛國之觀念。外人亦不致笑我國民全無心肝也。 
　　願自今始。持以毅力。勿言從而行違。勿始勤而終怠。 
來件 
[永嘉縣知事呈浙民政司文]  
　　竊永嘉自舊秋兩遭水災晚收奇歉鄕民無路謀生四散乞食加以地係舊日郡治爲六屬薈萃之區自奉都督電飭不許各縣給發災民護照舉凡窮鄕僻壤絶無生計可圖者凑集郡城沿街乞丐至五六千人之多數日以來知事署内災民麕聚動輙數百人喊擾諠譁通宵逹旦堂數擊碎署内亦被擠裂第念此等苦民揮之不去鞭之不忍惟有多方勸解或給升合俾免俄腹或發川資遣其回里日或數元或數十元不等眞是無日無之伏念來日方長轉瞬靑黄不接若不亟籌辦法大局何堪設想查去冬僅存賑餘米一百餘石又上洋義賑會董事王紳樹枬來甌勘災目覩苦况移春賑米五百石補助開辦施粥廠救活饑民無算現將一月賑米將罄當由知事邀集紳商多方勸募陸續採運米食以資接濟綜計每天需米不下二十餘石約計辦至陰曆五月應麥禾成熟時爲止至少需米三四千石有增無减加之各處災民日漸增多紛紛到廠索食需米尤鉅面柴伙薪工等項每月又須五百元之譜永嘉地處僻瘠自遭浩刦之餘籌募之術已窮委無别項的欵可以購辦米石而未雨網繆不容稍緩再四思維惟有仰懇司長俯鑒災氓困迫生路垂絶於萬難設法之中籌救人救徹之策恩准撥給賑米二千石發廠施濟以活窮黎微命而免閶閻棼擾至各鄕迫望春賑情極懇切仍祈發洋銀一萬元以解眉急曷勝虔切禱祝之至此呈 
 
 

Page 8

 
 
[上洋大馬路石路口新開天然江浙旅舍廣告]  
本舍主人為安全行旅起見特就英大馬路石路口天然舊址擴充改良組織江浙大旅舍並請老於經騐之任錦堂君經理佈置清潔飲食精良地位幽靜招呼週到電燈電話鐵床被褥完備無缺現在開張伊始價格從廉以答　惠顧諸君之雅意尚希　各界同朡聯袂而來幸甚此啓　電話三七四八 
 
 

Page 9

 
 
   
 
 

Page 10

 
 
自由談 
游戲文章 
[擬却下某姓房族長呈控逆倫案批] [  蝶仙]  
　　據呈該族侄自父死以後。外祖父母相繼去世。膽敢肆無忌憚。蒸淫繼母。並與姊妹相姦。敗壞門風。不成世界。現且儼然以母爲妻。以姊妹爲妾。坐臥與共。恬不爲怪。本月間該母女等。各産一子。公然設宴。通知房族。家醜四揚。萬難隱忍。控請律辦。並將所生之子攙逐等情。查民國暫行新刑律。規定本宗緦麻以内相姦者。非親告不理。又第二百九十四條第二項内開犯前欵者。須婦女之尊親屬或本夫告訴乃論。刑律文例。凡稱尊親屬者。謂其曾祖父母祖父母父母。據稱爾族侄之外祖父母。已均去世。是其母已無尊親屬可知。又稱其父已死。則其母已無本夫可知。爾房族長等。縱爲伯叔四等尊親。但不合於刑律規定之尊親屬。何得妄行提起訴訟。至與姊妹相姦。律應由該女子之尊親屬親告。其母旣自許容。並不起訴。則與爾等何干。尤屬謬妄。惟民國律定不許重婚。旣以其母爲妻。又以姊妹爲妾。自非正當。但非配偶者。提起訴訟。官廳亦無干禁之必要。其所生之子。本應作私生子論。惟據呈稱爾侄。已認該婦女所生之子爲已子。並經通知房族。準民法解釋。凡私生子而經其父認知者。當爲庶子。爾侄初無嫡妻。自不合於庶子名稱。其爲親子。則斷無疑義。何得妄圖攆逐。且查民國法律。並無禁止嫠婦改醀之條。雖不許親屬結婚。而相姦與結婚。名義自是不同。旣非親告。律應不理。原呈却下。此批。二 
[新五更調維持國貨]  
　　一更一點月出初。各種口國貨。呀呀得而噲。銷路來得多。搶脫我呢中國貨。價錢大。買子伊吓。一着就要破。呀呀得而噲。還是用國貨。 
　　二更二點月正淸。各位快點醒。呀呀得而噲。實業要當心。呢絨布疋頂要緊。做得精。香肥皂吓。全靠質地淸。呀呀得而噲。裝潢要乾凈。 
　　三更三點日將西。國民心要齊。呀呀得而噲。白相眞無趣。提倡國貨籌生計。有志氣。口國貨吓。勿要去買伊。呀呀得而噲。利權勿要棄。 
　　四更四點月還亮。國貨快改良。呀呀得而噲。換點新花樣。價錢總要賣得强。（吳諺强卽價賤之義）銷路暢。做生意吓。和氣好商量。呀呀得而噲。只要好交帳。 
　　五更五點月已遥。國貨樣樣到。呀呀得而噲。實在眞勿少。綢緞布疋一大淘。光彩好。着起來吓。比之洋貨牢。呀呀得而噲。中國有英豪。 
海外叢談 
[一方里之共和國] [  鈍根]  
　　此次德京柏林舉行拿破崙戰事百年紀念。頗足引人注意及於歐洲之一小共和國。蓋此國之成立。實間接受拿破崙戰事之影響者也。 
　　小共和國名麻來司納脫。介於德比兩國之間。其版圖僅占一方里又四分之一。是亦可謂世界最小之共和國矣。 
　　當一千八百十四年。拿破崙旣敗之後。兩國因爭一交界處之亞鉛礦。遂起界務交涉。各設劃界委員會。相持經年莫能决。卒議以此礦地認爲甌。脫而兩國聨合管理之。 
　　顧此議實行未久。殊覺不便。不得已兩皆放棄。而此一方里餘之地。遂成一自主國。處於普比兩國保護之下。一千八百四十一年。兩保護國會同整理麻來司乃脫。而正式承認其獨立。 
　　麻來司乃脫。近亦將舉行共和成立百年祝典矣。幅員雖小。固世界共和國之先進也。 
　　小共和國無法庭。人民有控訴者。可任擇德比兩國之法庭請求處理。惟處理者不適用德比兩國之法律。祇照拿破崙古律裁判之。 
　　或謂小共和國無兵役。故極自由。其實不然。兩國間有戰事。麻來司脫人民亦須從軍。惟可任擇一國投効。乃其自由耳。 
遺聞軼事 
[淸廷軼事（續）] [  了靑]  
　　近有載淸攝政王福晋事之某小說。頗有信之者。然以余所聞則異是。當聨軍未入京時。載澧頗屬意於前江蘇巡撫奎俊女。第以拳亂方熾。不敢以瑣屑事啓奏。蓋淸廷定例。近支皇族嫁娶。須由太后主婚也。迨兩宮西幸。載澧後至。慈禧后召見時。謂途中見榮祿女甚好。可與爾作伐。載澧不敢逆懿旨。遂定婚焉。成禮後。以福晋貌寢。心滋不悅。及溥儀生。慈禧卽有立繼穆宗意。時德宗方病。乃令人抱薄儀就臥内見帝。帝亦大喜。奉太后旨。爲之命名。次日乃擬數字進。太后圈一儀字。因欲鄭重其事。復詣太廟掣簽。旣又赴毅廟製簽。均得一儀字。一時在朝王公。謂係儀型天下之兆。入承大統之意。蓋至此而已决矣。當溥儀初生時。邸中乳妳。均不稱福晋意。令中官四出物色。行經某處。聞有婦人痛哭。聲至悲慘。中官排闥詰問。據婦自述。生子三日。以無乳死。兒死乳忽泉湧。是以悲耳。騐其乳。極濃厚。遂招入邸。聞擁溥儀坐輦入宮者。即此婦也。三 
自由談話會 
　　嗚呼。呼親愛之同胞乎。民國二年。匆匆已過二月矣。試問二月以來。有所進步乎。西北風雲。險惡如故。貪狼猛獸。環而相噬。借欵未成。内亂紛起。傷哉。蒼蒼者天。竟欲陷我炎黄之胄爲奴隸耶。大陸神州。將爲碧眼兒佔據耶。存亡頃刻。危哉斯機。同胞同胞。醒乎醒乎。 
　　苟能萬衆一心。富者輸餉。壯者效力。聨合全國同胞。背城一戰。其存其亡。賴斯一舉。落得爽快。若昏沉醉夢。目睹國亡。則非但亡國也。吾恐遺笑全球。受駡萬世矣。痛哉。 
　　人曰。戰亦亡。不戰亦亡。毋寧戰。吾曰。不戰必亡。戰則未必亡。 
　　况我國人心未死。試看報警以來。請纓者。紓難者。頗不乏人。所以遲遲未卽開戰者。在政府主張。和平解决也。原政府和平解决之主張。或因大借欵未告成耳。雖然。吾國國貧而民不貧。敬告富翁。盡力輸納。一鼓作氣。戰勝强鄰。未可知也。 
　　梅送殘臘。竹報春回。和煦天氣。正大好男兒出塞時也。孽兒敢進斗酒。傾巨觥。爲諸君賀曰。桃花時節。洗耳以聽凱歌之聲。諸君勉乎哉。幸毋以鄙言爲河漢。[  孽兒]  
　　嘉邑四鄕。刦案迭出。强徒輙用酷刑。逼事主指出藏銀處。甚至搜括一空。猶復窮治不已。嗚呼。重人道者。且不忍以微刑傷强盜。而爲强盜者。乃轉忍以嚴刑害事主。是豈恕道哉。故余謂法律固已文明。治安尤應保衛。 
　　余作是說。有解之者曰。官吏文明人。固應以文明待强盜。强盜野蠻人。故不妨以野蠻待事主。余乃爲之轉一語曰。强盜之野蠻。非文明者所願見。官吏之文明。固野蠻者所樂聞。莊子曰。剖斗折衡而民不爭。世無法律。乃遂無强盜乎。嗚呼吾國之治安。嗚呼吾人之生命。 
劇談[  劍虹]  
　　前晚至第一台。聽楊瑞亭全本瓊林宴。問樵一場。做工雖體貼入微。微嫌經營太過。按此叚關節。貴在脫略。不宜刻意求工。若過事摹仿。適成爲一篇刻板文字。無足取矣楊閙府出場。唱二黄摇板。（心中惱恨葛登雲）四句。行腔使調。婉轉悠揚。吞吐間深長有味。匆忙中翻一觔斗。亦简凈敏捷。並不作勢。脫盡時下習氣。甚好。飲酒一叚原板。（我本是一窮儒理性）三句。火氣未除。聲調微有混雜。（他不該打上了太師門庭）在門字上將音一收。緊接庭字一放。音韻飄逸。神情俱到。至（棒打鴛鴦兩離分）句。兩字上行腔。蕩漾至離分二字落調。轉折處尚欠自然。（往日裏飲酒酒不醉）此處在酒不醉句。理應作醉意。而瑞亭在（酒醉人句始作醉態。未免失其神理。曾憶叫天唱至（酒不醉）三字。將首沉下。裝作醉勢。聲調亦含醉意。及唱（心中有事酒醉人）已醉不可仰矣。此種情景。惟叫天能摹寫獨到也。書房一場。删繁就簡。的是叫天一派。所唱平板三節。唱作並舉。抑揚盡致。在（我的妻我的兒）兩句。最爲凄慘動人。出箱一場。唱作俱臻純熟。惟聲調亦多夾雜之處。似因過於賣力。致蹈此病。雖然統觀前後瑕不掩瑜。亦難得之才矣。劇本考實 
[馬鞍山] [  便便]  
　　馬鞍山演俞伯牙哭鍾子期事。出自今古奇觀。實則本於荀子也。荀子言伯牙鼓琴。鍾子期聽之。伯牙志在高山。子期曰。善哉。巍巍乎如高山。少選之間。志在流水。子期曰。善哉。洋洋乎若流水。子期死。伯牙破琴絶絃。終身不復鼓。今古奇觀卽此數語。引而長之。以成一段佳話。伯牙之姓。荀子不言。他書亦無可攷。而奇觀强以俞姓屬之。實則非也。此係悲劇。惜滬上名伶視爲無足輕重之齣。不屑演此。而僅以屬之次等鬚生。殆亦風氣使然也。二 
小說 
[政治小說鐵血男兒（六十四）] [  常覺獨鶴]  
　　時已薄暮。山光水色。與斜陽相掩映。成天然景致。二人一鞭殘照。如入畫圖。風過處麥浪微翻。稻香時送。益令人心曠神怡。白乎弄其帽。欣然謂梅曰。如此大好河山。眞不易得。處茲樂土。自不能不油然生愛國心也。梅聆白語樂甚。亦含笑曰。聞君妙論。令人感奮。獨憾君非西奥司産。不然。則吾國又多一血性男兒矣。白曰倘貴國一旦有事。僕雖客卿。亦願效微勞。蓋僕雖居貴國未久。而愛戀彌切。幾視爲第二故鄉。嘗閑居無事。以一騎行花村綠野間。但見黄童白叟。鼓腹嬉游。眞有耕田鑿井之風。見客至。復進酒食。相慰問。無一人不和藹可親。僕常歎爲世外桃源。於今復見也。梅曰。今雖外患方迫。國難未已。而墨賊推翻。新王踐祚。全國有主。人心略定。始稍有太平景象。若前此則危機已露亂象日呈。田野間祇聞輟耕歎息聲。令人心悸。儂恒深閨寂處。獨自含顰。一若有大難將至。皇皇然不可終日。阿兄覩此狀。每笑以爲癡。儂亦自覺其癡。但處此時代。漆室之憂。殊無日已也。君其然吾言乎。白見梅語時珠涙欲滴。因慰之曰。姑娘憂國情深。殊堪敬佩。惟以烏王雄才偉略。經營國事。想貴國大勢。必能漸臻穩固。幸勿過慮。梅曰。今上素少經騐。恐難支大厦。全局安危。尚難預計。况俄人狡謀百出。時思乘間伺隙。以圖一逞。尤吾人莫大隱憂也。語時已入城。遂不復言。惟與白握手告别。並諄諄訂後會。始分途歸。 
　　軍樂競奏。凱歌高唱。烏突率全軍列隊入城。居民夾道立。羣鼓掌呼新王萬歲！西奥司軍人萬歲不置。二 
[滑稽短篇醉翁語] [  瘦蝶]  
　　一翁性嗜酒。每飲必醉。日在醉鄉。深得杯中之樂。諸友懼其沈湎也。咸勸之節飲。翁諾之。且曰。某日當潔尊邀諸君一叙。且與麴生下絶交書。 
　　屆日諸友先後蒞止。翁設筵欵之。勸爵甚殷。酒半翁笑曰。有一故事。請爲諸君述之。某處有一士人。性躭麴蘖。一日薄暮。携酒歸家。過荒塚。恍惚覩一鬼。頗類儒者。目注酒瓶。似有垂涎之態。士人急以手覆其瓶曰。今夕無多酒。不能分惠。鬼亦逡巡隱。明日歸。乃另挈一瓶。並市肉脯。祝奠於墦間。破曉視之酒肴均如故。士人嘆曰。此鬼可謂廉介自持矣。諸君以此鬼爲何如。 
　　友人笑曰。此特某士人之誤耳。鬼享。祭品。只能歆氣。不似生人之飲之食之。酒肴雖如故。安知那鬼不曾肸饗呢。 
　　醉翁聽罷撫掌曰。旨哉斯言。可見飲酒須及在生時。莫待做了鬼。便有百舟之量。也只能歆氣。一滴何曾到九泉。你想可惜不可惜。天下事大抵如斯。 
　　我勸諸君看看穿罷。遂拍着桌子狂呼曰。快拿大杯來。！快拿大杯來。！飲！飲　飲。　三 
文字因緣 
[和太痴癸丑元旦韻] [  遠香]  
　　古人名已祭詩垂。歲月何須感暮遲。得句曾傾前輩座。同游爭羡少年時。（君時年十九游滬一時諸名流咸願結交前輩胡桂生先生並瘦碧師君均及其門稱高足焉）雅音猶幸君提倡。夏正豈眞夷變移。爲問曲中高格調。而今可有賞心知。 
[輓淸隆裕太后聨] [  了靑]  
　　承先帝付託於臨終。一旦山陵崩。藐茲遺孤誰顧復。 
　　贊民國共和而遜位。千秋謙讓德。莫將前事論興亡。 
 
 
 

Page 11

 
 
   
 
 

Page 12

 
 
   
 
