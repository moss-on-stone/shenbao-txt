# 1884 - 190 - 4904043

 

Page 1

 
 
[第二次小搭珠華岀售] [  四明是亦軒啓]  
　　文章隨風氣爲轉移近來童子應試自竊府試以至學使者歲科兩試往往命題搭截居多惟搭截題文向無精選本號四處搜羅一惟時下名手之作是取裒集千餘篇託點石齋主人付諸石印上年秋間印有數千部全數售罄今第二次印成發售願揣摩家早爲賜顧至於此文之妙言言金玉字字珠璣已蒙購閱諸君同聲許可無俟鄙人贅述矣分裝六本定價二元准於月之廿三日在各書坊發兌此布 
[第七號畫報岀售] [  申報舘主人啓]  
　　本舘印行畫報日增月盛疊列前報無俟贅言而淞隱漫錄一書則爲王紫詮先生之大著先生無書不覽無藝不精故下筆便有奇氣是是書先生之緒餘然已爲蒲留仙後僅見之作本舘增附畫報之未分期印送未敢間斷將來閱者裒集成書可與聊齋志異合讀叅觀而且聊齋有說無圖此書每說繪一圖字又端楷校正無訛則視聊齋誌異有過之無不及兹於十五日岀售第七號畫報願賞鑒家勿自零落間斷以免日後添補之難也此布 
[論法人性急]  
　　余觀於法蘭西人之舉事其性甚急此正與中國之寛緩相反者也其攻越南也並不統籌長計但憑流丕之言而遂輕舉妄動以至喪師折將終無悔意幸而中國舉事寛緩否則法人安能得志哉此後屢次喪師於越南亦多以性急之故即前此馬達加斯加一役開罪於英人辱英官拘英牧師其勢洶洶然殊有無可阻遏之意富其時一似無論潑天大禍皆不足以限法人之心而必欲一逞其志以爲快幸而英國近來持盈保泰亦頗效中國寛大之爲故大度置之但得陪銀謝罪即亦不較而法人性急之禍則其又見者矣爲越南一節而與中國立約此何等鄭重何等緊要之事意未訂之先必有文書之往來以相與商確將訂約之時必有數時之晤對以相與斟酌乃忽焉於干戈擾攘之中來一福尼兒居然畀以全權授以重柄條約新欵汲汲議成雖曰兩國秉鈞早已胸有成竹然成之太速外人不無議論乃者中國許以撤去東京北圻之兵而未及三月之期詳細條約尚未定局法人遽以此爲藉口而急攻華營已成之和局至此而將自中變說者謂其失在華人之即攻敵營然法人欲令華營退舍儘可執和約以相問何必遽爾稱戈是又法人性急之所致也觀於赫稅務司來滬度必承中朝之旨意而來雖其札内未必許以自專然　得相與妥議權衡事理斟酌損益俾兩國各存體面得所藉手則亦何不可以共成和議如前此德稅務司之贊成五條簡明約欵中西共無間言今乃一觀札文即謂爲札中有未協處而不肯與議一意傳言於京都以專待京中之覆命不顧赫稅務司之奉命而來跋涉間關備嘗辛苦而竟屏不與議此又法人性急之見端而未足與計長久者也夫此次中法之失和或者謂法人先用兵於粤西邊界或謂華兵先用兵於越之諒山其說不一傳聞孤拔此來實安心與中國開釁然竊以爲此說也亦未必果法人之本心法人而必欲開釁於中國又何必與中國言和既和而後戰在法人縱有堅　利炮未必遂可深恃况即使一戰戰而倖勝中國亦豈肯甘心法人又將何以善厥後至於中國則本不欲與法兵戰觀新約中許其退兵棄前隙而敦舊好其又安肯於既和之後再啓釁端即曰近來朝臣欲戰者多未免動人主之聽聞然朝廷聖謨默運豈至惑於人言言戰諸臣雖不無各抒忠憤而老成持重之輩仍不敢輕言戰事况前此紛紛陳奏力阻和議者本不乏人而諭旨卒從李傅相請和之議可知宸斷獨操自有主宰又何至前則毅然決然今忽游移罔據也設朝廷降一諭曰我中國與法人本無欲戰之意前此和約亦既降心相從今者諒山一役祇以三月後撤兵之說未曾載明而疆臣奉命守邊不即因法人之言而退兵以相讓此在法國儘可與我續商今乃以此藉口遽興兵端調派兵船會萃滬上實有挾制恫喝之意我中國不能受其挾制恫喝爾諸臣其各致死命於法兵吾知此言一岀不但中國諸臣無不情殷殺敵致果即民間亦莫不樂於敵愾同仇上下一心衆怒難犯法人又何利焉夫言戰諸臣大都爲忠義所激不可厚非特未知坐而言者能否起而行故老成之輩每不敢輕易聽從今法提督孤拔帶同兵船連檣而至其事甚急都中諸君不知作何議論或謂此番法人意中必欲賠償兵費或謂法人又欲與中國共滅劉團顧此二者在中國恐皆有所不能允賠兵費則不免失政體滅劉團則亦於理未順故此次之議和有較難於前次者竊計兩國雖各不相下然究不至終成决裂立開兵端惟願此番和衷共商稍緩時日俾得各盡其智計法人略矯其從前性急之弊勿過事潦草致賠後患中國亦悉心叅酌務令妥密周到毫髮無憾而後已前車具在尚鑒之哉 
[津沽要電]  
　　昨上午十點鐘接到天津訪事人專發來電云駐津之法國領事有擬去津之意西人之爲中國聘雇者亦擬離開津沽是殆恐戰務一開或多枝節抑恐烽烟告警先爲遠避之謀皆未可知也又云二十日晚小站之兵移駐於大沽寓津南人及大沽士人頗有紛紛遷移以避兵禍者法國提督孤拔尚未北來而人心已惶惶如此杞人之憂曷其有極 
[法將北行]  
　　前晚十點鐘注水師提督孤拔遣水手十名至密采里客寓搬取行李至靈士兵船上隨即起施昨泊吳淞口外者祗有巴夏爾及另一兵船其餘各船均已開往北洋矣又聞法提督此行係齎法國朝命内有索償兵費一千萬磅之說限中國於七日内回音計至本月廿七日下午七日期滿是否總須定見也 
[法報照譯]  
　　法字報載有法國官報一則云本月初五日法元戎迷禄由河内發電報於西貢總督謂調赴諒山之兵係水師兵三百名越南東京土兵三百名馬兵四十名工役四十名騾二百頭騾夫二百名并砲及行李等向諒山前進即諒山尚有二日程途至一山谷忽有華兵四千皆帶有外國槍砲突來攻擊相持兩日我兵抵死禦住不肯退避計兩日中我兵官死者兩人兵十五名受傷者兵官四人兵七十五名我於得信之後即遣副將尼格禮也帶砲手兩隊槍隊兩旗前往援助本將軍現駐守於北里地方按兵不動以待中法商議後再相機行事設中國尚有反覆則已早經預備矣以上皆法字報所錄彼以法人言法事自必盡歸罪於華人但未知此事究屬如何姑錄之以觀其後 
[津信摘錄]  
　　昨接天津訪事西友十六日來信言津人傳言馬眉叔觀察俟此次中法和議成後將　招商局總辦之任矣又云聞皇太后意見欲與法　言歸於好大肯降心相從故派赫稅務局相助李傅相力持和議赫君爰有滬瀆之行云又言津沽防軍十分預備嚴整北河口尤爲認真去津東南八九十里之防營已先支發一月口糧合具 
 
 

Page 2

 
 
嚴裝以待令到即行又言鐵路一事業經朝廷允行令營兵襄力以成此舉德稅務司　　言於傅相謂此事須用德人機器等件亦須購諸德國現聞德君已發電至德國延雇德人矣又云金州煤鐵曠　以礦内有鐵無煤故擬向開平定購煤斤以資煉鐵之用因此而該礦各股友皆大不愜謂與章程不符集衆會議欲行禀告大略言金州一礦本定以就地之煤煉就地之鐵何以又須别購煤斤且開平之煤供招商製造兩局之用尚有不敷如金礦向購運脚等費必更加巨况煉鐵之煤必須先將煤燒成焦炭而後可用今開平煤之焦炭實不堪用何所用之現在金礦煤斤尚未别購業已漸見耗折若再購開平之煤則耗折不知何如既如此支絀何不停止之爲愈乎由是觀之則該礦務殊未有佳朕也又云天津至山海關之電線業已工竣矣 
[日下近聞]  
　　前報由軍機處發岀砲臺圖說一事近日訪悉實係左侯相所呈進○邇來閻丹初協揆李少荃傅相物議沸騰大不滿於衆望一緣津貼一端未能各如所願一緣越南一役極力議和之故衆口悠悠幾致堅金可鑠然大臣舉動自有深心道路之言亦復何足與議哉○内廷蘇拉傳說近日粤西鎮南關外獲一勝仗大約即指諒山之事也○由蒼貞門内抬岀銀三千兩岀神武門聞係特賞榮壽公主之欵○聞鐵路之事官塲雖有意開辦然無經費可籌㚐約又將作爲罷論矣按此說與天津西人之信不符姑兩存之以觀歎後○十四日六堂領侍衛内大臣會商侍衛黄培松等請添津帖一事各大臣反覆思維籌議良久飭下侍衛處預備奏摺以便請旨已於十五日呈遞留中云○又會商侍衛金鳳歧被叅查明覆奏一事適准刑部片稱金鳳歧素不安分去年在本部因事成訟咆哮公堂奏叅有案云云各領侍衛内大臣當即面訊金鳳歧伊稱是日輪得侍衛值班見刑部象司員在左門檻上坐臥遂向其斥逐禁中門檻例不准人坐臥驅逐閑人本屬侍衛之責並未肆口詬詈等語惇王等謂其性情浮躁作事鹵莽而禮王　爲剖白謂是　之事本爵目覩金侍衛並無不合若令刑部司員如此妄爲御史如此糾叅此後值班侍衛如何再敢掌管禁門須奏叅該司員爲是辯論再三意見互異遂改訂十七日再行會商十八日呈遞覆奏之摺聞象司員係前大司馬志和之族孫文相之至戚也○十五日遞到廣西潘琴軒中丞五百里奏報一件詢係越南之事聞法帥赴中丞營次云既與貴國立定和約因何各路防軍不即撤退潘中丞云中國防軍嚴守邊界門户並非抵禦法軍遂彼此辯論各執一詞聞中丞函知岑制軍謂法帥欲與面商制軍覆稱此事如何辦理不敢自抒臆見應　明請旨定奪云此說得諸傳聞未知確否 
[臺灣大風]  
　　厦門西字報言本月初七日臺灣大風瀕海之區悉遭　敗海水湧入田内禾苗盡死其海灘小船多有刮上田中者現皆陷而不岀其人口死亡數尚未悉敢甚者爲打狗地方有英國兵船與某帆船均泊是處遭風走錨兩船相撞其傷損何如刻尚未能詳知或尚未至大損也 
[總憲行程]  
　　昨接淸淮訪事　電音云祁子和總憲業於念一日卯刻登車北上蓋朝廷倚用孔殷故總憲不遑暇處也 
[粤督到港]  
　　新任兩粤總督張香濤制軍十五日上午乘招商局廣利輪船到香港中國砲船皆燃砲恭迓十點鐘時香港署理輔政司史奉港督命赴廣利火船請張制軍登岸邀至督轅會晤制軍遂於下午兩點半鐘偕隨員往見港督當其在馬利埔頭登岸之時英國域多依文鳥路戰船及岸上砲臺皆燃砲致敬又有英兵一隊鴈排鴣立以相迎迓制軍既到督署港督岀轅迎接同入客廳與諸英官行禮既畢各就位次而坐互相問好談論之際張制軍言曰中法之役將來必言歸於好變干戈而爲玉帛也言談既畢港督遂以酒菓相欵未幾制軍告辭回船即轉乘平洲海砲舶赴省是日英官在督轅迎接制軍者有港督包將軍沙水師兵總莫蘭協台忌羅佛恊台忌刺輔及合臣及諸水師武員又有律師澳輔政司史庫務司羅工務司布大牧師巴頓英國駐羊城署領事漢士及華紳黄勝聞港督擬於西歴十一月赴城回拜張制軍以昭誠敬云說見循環報 
[蛟水害民]  
　　皖垣北門外女兒山於十四日午猝起兩蛟幸由山直冲入河祇塌屋宇十數家淹斃大小男婦三十餘牲畜不計該處鄉民謂是蜈蚣蛟云 
[劫署續聞]  
　　本報前列盗刧官署一事兹得白下友人來函以前說微有訛悮正欲削簡錄登而箬嶺龍鍾生又以情節函告用再叅酌其說綴諸報端據云此事在旌德並非涇縣緣五月初六晚城中突來匪徒二十餘人至某姓飯店晚餐與店主口角即拔刀斫斃十二歲之男孩旋奔赴守備署時守備適因公晉省該匪即與守門兵鬨鬥刃傷七人奪得兵器擁至縣署將更夫斫死直入花廳時邑尊龍菊生大令適留吕姓紳耆晚飯匪抽刃將吕斫倒即闖入上房逢人便砍熊令之生嫡兩太夫人及夫人公子未及躱避俱受重傷次公子更登時斃命熊令懷印岀城思面禀上司又以心急足違跌損踝骨而署中所有箱籠衣服亦席捲一空焉當晚城守即傳集兵丁兠拿務獲果於三鼓後獲住正兇一名越數日又獲十七名研訊之下供岀黨羽共有四五千人藏匿黄山約期起事云云該匪入城時沿路斫人百姓死者五人傷者二十七人刻聞鎮道二憲各撥營勇駐防以故小醜跳梁尚無動静惟熊令以名進士現宰官身忠厚慈祥居官廉潔突遭横禍能無盡然傷心耶 
[小暑聞雷]  
　　農家諺云小暑一聲雷黄梅依舊回都中小暑日午後震雷虩虩幾于箸失筵前而急雨狂飛尤有直下銀河之勢然本埠則是日雖有陣雨並不聞阿香車轟馳而過也 
[鐵牌禱雨]  
　　京華友人遞來魚素云本月十三日護理晉撫奎方伯斌奏稱晉省亢旱未沛甘霖特委專員迎請鐵牌禱雨云云按晉省屢兆兇荒哀鴻遍野兹又旱魃爲虐以致民不聊生所望當事者誠可格天大施甘澤庶汾河絳邑間不致載塗餓莩也 
[破家彚誌]  
　　前報列邗江小白大被刺殞命一案屍親日日至甘泉縣署號泣朱明府亦急欲破案屢宿邑廟祈夢夜間更私服微行細訪一切一夜獨宿廟内夢中恍惚聞人言弓匠王幹四字次日侵曉即另簽健快指各密拿該快悮拿地棍王淦到案鞫之堅不肯承明府憶夢中有弓匠之說因又派差再訪果於教場大瓦礫堆前弓箭店内獲得王幹其人者兩　將伊扭住一問即吐實云與小白大爭風仇殺快役即扭至縣署王云我尚有刀一口血衣一領存得勝橋茶肆内可即帶去呈案免勞吊取快遂押往取得刀衣并拘王姓母女二人一同到縣王幹上堂即供認仇殺小白大後逃往南京昨晚纔回殺人抵命理所當然明府因其從直招供並未用刑即飭釘鐐收禁王姓母女候太尊示下再爲辦理○舊城湯公館被盜一案已登前報昨由鎮江押解七盜到揚亦上堂即供訊其原由緣湯君被盜之次日遣紀綱過江公幹昨日破曉後　見六人各掮一衣包一人挑兩衣包向長生庫質錢紀綱細審一包袱頗似主家門簾因隨同入典　看包中衣物確係原贓立即向丹徒縣禀明縣尊急選快勇多名馳至典肆兠拿番數就縛當即解赴江都并先馳信揚城請派人來接以防沿途劫奪云○尹楊吳三姓同住舊城小東門内粉妝巷左首入春以來尹被竊七次楊吳各一次尹氏昆季三人立誓擒賊送懲約定楊吳聞聲接應三人遂各挾利刃并懷大爆竹二枚分伏三處　伺賊蹤前夜尹見一少年掮大竹二麻繩繞其上貿貿然來倚某公舘墻頭猱　而上尹即連放二爆昆季聞聲馳至少年急下格鬥幾被脫逃幸楊吳皆至合三家男婦三十餘人轉鬥多時始能獲住送縣賊供姓方年十五歲沐陽人夾至三次始招　窩頓城根劉嫗家立拘劉至年已耳順嚴 
 
 

Page 3

 
 
刑訊鞠堅不肯供踏以大杠亦不呼痛問官未便即用極刑姑飭收禁有老隷云該婦係軍犯劉寶山妻拳師吳正和女此賊並不姓方實劉寶山妾所生之子劉死妾去嫗撫之長大教以硬功實年十七歲云○西山談家集談二麻子者嘉道時擁厚資五百萬席豐履厚不羡騎鶴纏腰嗣疊遭變故以致金穴漸空然數十萬朱提猶覺綽有餘裕三月間被綠林客破扉而入恣意搶刦並刃斃二人日久案懸未得破獲前日常州府移來一案緣有二人在該處烟舘談心說及指上金戒圈係揚州　氏女兒之物彼此一笑而罷既而皆垂頭熟睡鼻息如雷舘主人知是盜黨立即報縣派差擒獲噫此盜豈非鬼使之言耶貞魂不消淫兇終敗泚筆書此爲之凛然 
[爵帥赴臺]  
　　劉省三爵帥抵滬即須迅赴臺防此已列報兹閱西字報云劉省帥昨在上海某洋行定購軍裝計銀二十五萬兩殆將運往臺灣也昨早本埠印委各官俱赴爵帥行轅禀見爵帥即於下午兩點鐘時仍坐海晏輪船逕赴臺灣云 
[毋惑人言]  
　　中法和戰尚在未定即使事機决裂而上海爲各國通商馬頭法人亦斷不至於此也擅開兵釁乃昨有訛言謂恐法人乘燈會之期各水手上岸尋隙而動故城門於七點鐘即行扃閉等語謠諑紛紜以致人心惶惑本館查得並無此事殆係羣不逞之徒造言生事聽者幸勿爲　所惑可也 
[邑尊騐屍案續聞]  
　　二十日本報列甯人葛阿林被同夥李文閂唆歇生意投江自盡一案前日經蔣明府訊問據屍父葛天九稱阿林係小的獨子上年二月間經友薦至元順零剪店爲夥同事李文即李文閂紡綢長衫上偶沾油漬我子謂其何不經心詎李即懷恨時向店主唆稱我子短處致被歇業氣忿自盡但小的一家何倚此子養活今驟遭此變求恩伸雪明府問爾子曾讀書幾年答稱二年明府謂本委員察核寃單字跡端正諒非爾子親筆且單上亦寫有與李文閂素無嫌隙不知何故唆使歇業字樣可見爾子與李文閂並無宿仇語畢即飭傳刑書將寃單朗誦一過令葛天九聽明隨詰李文閂供稱寧波鎮海縣人上年八月間至元順店爲夥與葛阿林素無仇怨忽被誣指蒙此不白之寃求請明察明府即飭將李文閂暫押再候研訊 
[流氓受責]  
　　前日有一浦東鄉人肩負希布五六疋在萬聚醬園門首喚賣忽來一江北流氓上前將布攫去鄉人狂呼追趕即在醬園後門外獲住該流氓扭送十六舖廵防局訊究該流氓尚圖狡賴李明府謂人贓業已並獲何可卸罪且白書攫物實屬不法之尤飭重責四伯板姑念初犯從寛保釋 
[體恤押犯]  
　　犴獄中人一遇炎天揮汗如雨吐氣成烟最易釀成疫癘英會審委員黄芝生太守惻然憫之特製丸藥交各捕房按名給發至本署押犯除給藥外每名再給蒲扇一柄從此腕底風生不復歎我心憚暑矣 
[英國公堂瑣案]  
　　中和洋行東投英領事署訴稱有地基租與寶大順公司造屋被欠三个月租銀一千五百餘兩言明於西歴七月初一日起至初十止付銀如再過期應加按月一分利息今已逾限請爲傳追翟副領事據情照會黄太守飭傳該公司經事人某甲於昨晨到案中和洋東投訴前因某甲供租地造屋言明每月租地銀五百餘兩分四季付租先交一季租銀嗣後臨期預付今所欠者係應預付之銀因邇來房租驟跌每月祇得房租銀三百餘兩全付地租尚有不敷爲此向商俟一季期滿付銀且須讓減租金翟副領事謂先付一季租銀言明在前無可更改至減租銀一節着將應付租銀如數繳案再行商辦太守然之隨限七日赶緊措銀再商租金○西人俾士來投英領事署稱有和昌順號主王裕甫來租輪船爲打撈寶生輪船之用共租洋一千五百元已收到一千一百元尚少四百元請追等因翟副領事照會黄太守飭差傳王到案俾士夾將租船合同呈閱王供先曾向租輪船不果伊之輪船係公信和號岀租由西人魯意司與壳件經手俾士來又稱船是王姓來租經手人確是魯意司壳件况王曾央人來懇說付洋二百元了事我未允且議定租船時我有友人來司里可訨來司里亦上堂伸訴王稱並無挽人懇說付洋二百元之事翟副領事商之太守謂訊供既是各執姑俟傳到魯意司壳件到案如果訊明王實租船圖賴欠洋除照追外再須究罰太守然之○捕送打架者二人請訊趙阿大供蘇州人小本營生因同鄉人葉瑞生向我妻借去銀洋衣飾甚多向索爭執由捕拘案葉供爲銀匠與趙相識然並未向其妻借銀洋衣飾黄太守以趙妻既不到質碍難憑信一併斥退趙大聲呼曰我妻與葉有私不肯到案指明太守隨一併押候過堂覆訊 
[衛守廉覆施少欽金澤風災書]  
　　少欽老伯大善長大人左右承詢敝邑官民撫恤風灾情形敬節陳之自前月二十九日被災後各處地保先後領同灾農報縣莫明府於本月初四日委幕賓趙慎齋先生來金澤鎮探問災狀鎮有紳董即敝友陳君逸颿及陸君亮時張君裕堂與之偕往履勘先至金澤港村共六十一家房屋盡坍倒如亂甎狀船車厝棺皆成　紛米麥菜子雜糧損失無遺斃四人傷七十餘人時各家或聚宿在村或分投親戚哀號愁慘之聲四顧荒凉之態有不堪耳目者蓋與被災各村情同而苦尤甚焉趙君慎齋蘇垣之善君子也惻然回署備述所見蒙莫明府每户捐給草屋洋四元外又墊賑一月口糧每日大口錢二十四文小口半之均歸陳君等按給并岀示候詳請加賑撫恤云云初七又委來鎮時家壽先一日至與陸張二君再導履勘查西巷村倒屋四十五户斃四人傷二十餘人南岑村倒屋二十八户斃二人傷十餘人大張港倒屋二户傷七八人蔡巷村倒屋十二户斃二人傷十餘人瓢河村倒屋十户斃三人傷十餘人祝家灣倒屋八户傷七八人至於船車等件損失與金澤港村相　故莫明府捐給撫恤法亦如之此外祝家灣以東若
謝石關等村被灾稍輕現歸角里鎮東潘君鏡波等協查撫恤此官塲救災之情形也初被灾之明日陳陸張三君等聞之即捐搭金澤港村厰棚男女各一所日飭工人煮三餐肩與食之者凡十一日並延請白塔港傷科閔廸甫先生　醫一晝夜讓酬藥資洋五十四元又十三日代給口糧時又捐發金澤港村鐵鍋五十九只餘遠鎮各村均不能及此敝同志恤隣之實在情形也莫明府除捐給每家草屋一間並一月口糧外如船車農具及以後口糧均未有定議然揆之於勢要不得視爲緩圖敝同志陳君等擬延同徐翰波先生查照田數在十畝以上者給車一具不及十畆者兩家共之船以四五家給一隻飯鍋每家一隻水缸阬缸要需等件酌給如力能自辦者不及以後口糧官如不給亦須照數繼之至受災較重猝難力耕者量予優恤所難者籌欵耳正在焦灼間十四日翰波先生來與之商蒙許可與毛君秋涵商同籌辦　後接讀尊翰即同飛棹邀同徐君與張君裕堂來申面領機宜一面由陳君等按村覆查明確籌辦農具物件以備核給先此佈復敬請德安諸祈乖鑒 
[  教世姪衛家壽九頓首閏月十八日三更發局]  
　　來信拜悉弟總當極盡心力代爲叩募但恐力有不逮緩不濟急前十七日奉上第三號信詢及貴邑積穀款存岀甚鉅務請商諸大紳董聯名叩禀上憲先請撥欵想本地方積成穀欵禀請本地官救急名正言順上憲總可垂憐允准此事禀定一切善後撫恤事宜即可次第置辦也 
[  上海絲業會舘籌賑公所教弟施善昌頓首謹覆閏五月廿一日]  
[天南遯叟書來索觀近作鄙人近習洋書詩歌久廢去秋曾有古風數篇七律十餘首兹先錄呈四詩鹫正]  
　　抱璞　日星含曜嶽藏精未許人間俗匠驚抱璞終希完朴素不雕何患失晶瑩連城前席雖堪賞大石粗沙太拂情仔細商量還韞櫝讓他腐鼠盜虛聲○埋劍　三尺純 
 
 

Page 4

 
 
鈎血暈濃石函重護碧苔封人凝紫氣難衝斗我祝青蛇緩化龍神物偶然成小隱英雄終古貴全鋒横磨十萬徒乾笑莫訝猿公世罕逢○投筆　高塚何堪理爾骨一聲喝破管城堅　人說夢見五色遲我封侯更十年未必如刀能殺賊縱能畫日亦貪天腰間鐵槊如椽大俘執毛生塞九淵○遺珠　滄海波兮深復深天風環珮寄遐心珊瑚綢漏鮫人泣犀角光鎖婺女沈只有星辰知燭照何勞蛤蚌解招尋驪龍睡醒烟波闊吐吸晶丸得意吟 
[  涇川吳廣霈孟霖甫待定草]  
[閒居感事即用春暮自粤歸吳原韻四首]  
　　養病歸來學閉關投林倦鳥久知還自憐主簿才俱短莫笑參軍語帶蠻誰挽狂瀾廻宦海羣趨捷逕借名山餘生一掬憂時淚翹首天風想珮環　西域梯航天意遠南荒烽火客心驚徙戎漫欲師江統著論徒聞托賈生知有謀猷開貨殖祝無災難到公卿英雄退步惟書卷此事由來不世情　立功自信千秋業報國猶存百戰身先事徵兵煩北顧乘機割地開西鄰論參水火懲前轍慧竊齒牙步後塵一笑繞朝休贈策吾謀不用豈無因　此生許國敢言家誓埽鯨　亦足誇四海空聞傳露布　九重已見特宣麻近畿載約方書草遠徼師期未及瓜蒼狗白衣多變幻如來入定笑拈花 
[  天南遯叟王韜仲弢甫未定稿]  
[讀懴情侍者海上群芳譜書後]  
　　滬曲鶯花近世年霓裳曾見集群仙南方茉莉宵爭豔西域燕脂遠鬥妍欲選蛾眉歸蕊榜好憑象管譜瑶編旗亭畫壁留詩句慙愧搜羅繼衆賢　集中所錄淞北玉魫生贈芳寶雛鬟一絶句即余作也　百豔圖中呼豔友羣芳譜裏識芳卿　集中孫文玉朱素貞兩詞史皆余舊識曾有楹聯云文字誦教樊素口玉容豔奪女貞花　文壇夙愧無雙譽　余曾著海陬冶遊錄頗蒙海内名流許可　玉磬初聞第一聲　近來北里志中當推爲巨擘　青女素娥俱耐冷慧蘭貞菊並知名董狐花史原無忝月旦從今有定評 
[  淞北玉魫生王韜元甫待定草]  
[贈朱巧寶詞史爲瑞孚主人作乞小樓主人正和]  
　　巧笑兼宜美盼工亭亭寶樹怯臨風平分淺黛雙鬟軃低　纎腰一榒中歌響嬌留雲影駐唾香濕和露華融自憐覿面非相識辜負仙源路未通 
[  慎四知齋主人稿]  
[贈朱唇寶即瑞卿校書]  
　　瑞靄卿雲滿座春朱唇寶髻别生新淺深粧束時眉樣黑白分明望眼真世上逢迎憐爾淡意中辛苦爲誰陳錦城雖好終非計願否仙航證夙因 
[  慎四知齋主人稿]  
[輪沿來滬電音]  
　　招商局海琛輪船昨日由福州保大輪船前日由天津均開回上海 
[浙省撫轅抄]  
　　閏五月十六日補用縣張振祥銷湖屬程安德漕項差　○十七日未入流春榮禀銷津局差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年閏五月十四日京報全錄]  
　　宫門抄○發抄旨三道○東撫陳奏爲决口堵塞各工告成摺○又奏爲恭報回省日期片○内務府奏爲請旨簡放卿缺摺○豫撫鹿奏爲叅革各員片○杭織造連奏爲委解運務起程日期摺○東撫陳奏爲陳明片○又奏請加神靈封號摺○閏五月十四日兵部太常寺太僕寺八旗兩翼值日無引見○豐陞阿等彈壓覆命○芸公請假十日○順天府奏京師得雨五寸有餘○召見軍機○皇上明日卯正至大高殿時應宫拈香○發抄　潘鼎新奏派員解護革撫徐延旭北上奉旨知道了欽此○慶裕奏請將在營病故之哲里水盟馬隊營總議䘏奉旨阿約爾西底着准其照軍營積營病故例議䘏該衙門知道欽此○又盛京五部筆帖式請將内務府舉人與考捐兩班輪補輪用奉旨吏部議奏欽此　○○山東廵撫臣陳士杰跪奏爲卞家莊决口業已堵塞所有十四户各工一律告成恭摺仰祈聖鑒事竊臣准工部咨開光緒十年四月初七日内閣奉上諭陳士杰奏河工合龍日期一摺等因欽此仰見朝廷軫念災黎因之微勞必錄及在工員弁敢不激發天良奮勉從公以冀尅期蕆事上紓厪懷臣起程回省時查看卞家莊决口五處經風水激射合爲三口當派在工員弁分投辦理並隨時委員前往察看冀决口早合一日則民生早安一日兹先後據工次各員禀報南頭决口二十四丈水深八九尺至一丈不等於四月十六日即經堵塞其北頭一口寛三十餘丈水深七八尺至一丈八九尺該員弁等依次進占遂於四月二十日合口閉氣中間一口寛八十餘丈盤砌壩基兩頭兼進初尚平穩至五月初二初三兩日颶風大作河流湍悍激沉杉板船三隻溺斃勇丁一名其餘弁勇撈救得活當即分别撫䘏初四日風定後　量口門業已刷深三丈及四丈不　溜勢益急進占愈難該員弁等一面將各工後戧力壓堅實一面多籌料物加寛占面於初八九等日仍行赶進併力經營南北兩頭每占加料至十四層之厚適值連宵風雨隨壓隨墊兩占均塌陷丈餘該員弁等趕緊搶廂閱七晝夜直至十五日始行合龍十七日午刻方行閉氣隨催飭勇夫星夜添築後戧現已一律堅穩其十四户李家莊善後各工亦均次第報竣查此次决口奪溜幾逾八分正河已成溝瀆而十四户正當其衝大溜奔注勢尤悍急卞家庄雖屬旁決而口門過寛愈收則淘刷愈深遂至奇險　岀堵塞若此其難仰仗聖主如天之福大功以時告成河流全行順軌臣統核工料一切祇用銀二十八萬九千兩實爲萬分節省數　以來在工員弁竭力殫精備嘗艱苦冒險搶築頻蹈於危甚有積勞病故者實與軍營岀力無異花翎道員用候補知府郝植恭請免補知府以其員用並賞加按察使銜　習候選知縣鄧文肅請免選知縣以知州不論變單月儘先選用並賞加四品銜藍翎知縣用候　縣丞　和俊請免補縣丞以知縣補甲提舉銜候補鹽人使吳觀敬請免補本班以知縣用分發山西補用鹽經歴岳廷棟請免補本班以知縣仍留原省補用候選州同王錫鏞請選缺後以知州儘先補用先換頂戴候選訓導范世欽請免選本班以州判儘先選用五品銜知州用候選州同石如山請免選本班以知州儘先選用署永阜塲大使吳承恩請免補本班以知縣用留東試用知縣吳義培歸班試用　縣李維諴均請以知縣歸候補班補用指分河南試用通判沈傳義請免補本班以知州仍歸原省補用同知銜儘先補用知州試用知縣趙昉熙請以知縣歸候補班補用又品銜知縣用儘先補用縣丞陳漢章請勉補縣丞以知縣用總兵銜補用副將黄金得請以總兵記名簡放並賞加提督銜總兵用臨淸營副將萬年淸總兵用借補青州營叅將黄兆昇均請以總兵遇缺簡放副將用留東儘先叅將張永洪請以副將儘先補用並賞加總兵銜遊擊用補用都司周建發劉長松均請免補都司以遊擊儘先補用並賞加副將銜都司銜儘先守備何明亮請免補守備以都司儘先補用副將銜副將用儘先叅將宋國元請免補叅將以副將儘先補用叅將銜儘先遊擊戴守禮請免補遊擊以叅將儘先補用遊擊銜補用都司常炳勝請免補都司以遊擊儘先補用花翎補用都司陳厚受陳文富請免補都司以遊擊儘先補用並賞加副將銜補用副將趙得華請以總兵簡放衛守備李榮甲請以衛守備不論雙單月選用都司用候補守備馬崇阿請免補守備以都司儘先補用俟補守備後儘先補用遊擊候補守備陳雍剛請勉補守備以遊擊儘先補用以示鼓勵其餘岀力人員應再由臣分别勞績等次續行奏請恩施至武弁千把以下另行咨部辦理所有十四户各工一律告成遵旨從優保奬緣由恭摺由驛五百里馳陳伏乞皇太后皇上聖鑒訓示謹奏奉旨已錄　○○陳士杰片　再臣赴東阿平陰肥城三縣查勘堤工前經奏報在案　摺後即於初六日岀省親詣各該處沿河踏勘查得東阿平陰肥城三縣所修長堤均已完竣辦法尚爲妥協夯硪亦屬堅固除委員再行驗收丈量外臣勘畢即於初十日乘舟回省所過地方均屬安謐省城日久未雨現亦大沛甘霖堪以仰慰　懷　有微臣回省日期謹附片陳明伏乞聖鑒謹奏軍機大臣奉旨知道了欽此　○○總管内務府謹奏爲淸旨簡放卿缺事光緒　年五月十五日由内閣抄岀奉上諭巴克坦布着補授總管内務府大臣欽此所遺奉宸苑卿員缺應請旨簡放除將臣衙門應行題奏並候補三院卿及應升各員一併開列名單照例呈報軍機處請簡放謹恭摺具奏伏乞皇太后皇上聖鑒謹奏奉旨已錄　○○鹿傳霖片　再豫省吏治積疲已久必須隨時整頓俾知勸徵庶可漸就治理臣督同兩司留心察看兹查有候補通判左繼恩藉　索擾不知檢束中牟縣知縣王銘貴罔利營私假公苛歛代理泌陽縣事候補知縣費德藻貪婪任性緝捕廢弛代理確山縣　候補知縣鍾廷彥敷衍賑務措置乖方以上四員均難姑容理合據實糾叅請旨一併革職以肅官常是否有當謹附片具陳伏乞聖鑒謹奏奉旨已錄　○○杭州織造奴才連明跪奏爲接辦庚午第二次大運按欵織就縀紬等項委員解京恭摺仰祈聖鑒事竊查承准内務府户部派辦運務應需錢糧經前卄撫臣左宗棠奏請由牙厘局每年擬解錢十二萬串按照市價易銀發辦嗣因撥欵不敷辦解全運歴經各前織造請將厘局一年解到之欵儘數發辦遵例分爲趕運大運兩　解送按年題銷其未完各件遞年接辦在案嗣後因庫存物料不敷承准内務府札飭寛爲籌備等因當經前任織造咨商撫臣藩司籌撥去後旌准藩司文稱現時庫欵支絀難以添辦仍請暫照厘局每年所解錢文儘數辦運侯庫儲稍裕即行併籌添辦各緣由經前任織造於同治十三年三月十二日會同前撫臣合詞具奏奉旨着照所請户部知道欽此恭查上年所辦庚午運務尚未辦竣所有光緒九年運務自應接辦庚午年所派縀疋等件仍遵舊章按照厘局月撥錢十二萬串易銀儘數發辦業於上年十月間先行起運過上用縀紗三百疋官用縀紗二百疋内用綢　七百六十疋衣線二百斤部用縀綾紡絲八百疋均經批差解送分交騐收在案嗣復接續督工趕織兹共　辦得上用縀綢紗二百四十三疋官用縀紗一百六十疋内用綢綾五百四十疋衣線二百斤細布一千疋部用縀　紡絲八百疋謹於四月二十六日遴委妥員督同舍人管解運京分赴内務府户部逐件交納統計趕運大運兩次共解過縀紗綢綾三千八百三疋衣線四百斤細布一千疋除督飭承辦經書將用過工料銀兩細數遵照奏准各項市價核實造報循例具題外所有接辦庚午第二次運務先後解交並委員起程日期理合恭摺具奏伏乞皇太后皇上聖鑒謹奏軍機大臣奉旨該衙門知道欽此○○陳士杰片　再此次决口之大用費之省實由天時人事湊合而成非臣才力所能及此如照從前所辦各工及河工報銷　案則此二十八萬餘金僅敷卞家莊一口開銷臣事事核實不准稍涉鋪張兼用海邊蘆葦較之分派州縣採辦稭料既免擾累　省允多此固因地制宜而不可援爲成例者也以後遇有工程即令臣承辦亦未敢云確有把握所有此次堵築十四户各口用欵可否准臣仿照歴次辦法開單具奏免其報銷之處伏候聖訓祇遵至小淸河工需經臣奏撥四川恊餉銀十六萬兩僅解到十二萬兩下欠四萬兩陳由臣咨催外核計此外不敷爲數尚多臣擬將十四户工程餘欵一萬一千兩撥作開挖小淸河津貼之用以期迅速蕆事謹兩片具陳伏乞聖鑒訓示謹奏軍機大臣奉旨着照所請該部知道欽此　○○山東廵撫臣陳士杰跪奏爲河工神肅題佑籲懇賜加封號恭摺具陳仰祈聖鑒事竊臣前駐工次堵　十四户口門當進占時朱大王黨將軍劉將軍先後化身臨工仰明神佑得以迅速奏功迨辦理卞家等莊决口又據委員人等禀報陳九龍將軍黨將軍劉將軍均臨工次屢經風狂浪急輒復化險爲夷此皆仰賴皇太后皇上福德齊天至誠感召臣福幸之餘倍深悚惕現在大小口均已一律堵合據作工文武員紳懇請奏加封號前來臣維大王將軍於黄河最著靈異此次堵辦决口迭臨工次洵屬禦灾捍患爲國爲民合無仰懇天恩刺都議加朱大王陳九龍將軍黨將軍劉將軍封號以彰聖朝崇德報功之典謹恭摺具陳伏乞皇太后皇上聖鑒謹奏奉旨已錄 
 
 

Page 10

 
 
   
 
 

Page 11

 
 
[搖會闖禍]  
　　金陵俗尚搖會裘成集腋事亦未可厚非乃有以搖會而釀事端則誠哉禍福無門惟人所召矣日前安品街某宅搖會某甲深望得手口中喃喃默祝衆見其年少輕浮不與作寒暄語搖畢某婦應得婦故世家子少讀書布衣荆釵亭亭雅飭方從容納錢於彚甲忽誦曲禮臨財毋苟得而易毋苟二字爲母狗婦顧而笑順手摑其頰甲猛力閃讓頭碰於柱幾如共工氏觸不周山柱有鐵　嵌入腦際血淋淋若噴紅霞霎時間痛極倒地在塲諸人僉謂甲自貽伊戚非婦之咎少頃家人前來聞公論亦不能向婦饒舌衆遂勸婦岀　藥資使其家自行調治竟耗其所得之半焉得馬塞翁未必爲福觀於斯婦而益信 
[猝病身亡]  
　　前日上午杭垣艮山門外有某甲者肩負新絲六十餘兩來自田間獨行踽踽蓋氓之蚩蚩抱布貿絲者也行距城門半重許突倒撲地上不省人事衆人忙即趨視但見面無人色目瞪口呆撫之肌冷如冰盖早已魂游　墓矣有疑其中暑者　猜爲中風者且有指爲急　者聚訟紛紛莫衷一是驀一人飛奔而至撫屍痛哭謂死者係伊胞兄進城賣絲致遭此變家中尚未知覺言畢將屍扶正脫身上衣蓋其頭面將絲觔包起懸雨傘柄上詭詞告衆曰我叟悍甚此事須伊自來作主我不得不先歸告亟負傘與絲包怱怱而去觀者如堵墻俱弗敢攔阻詎其人一去杳如黄鶴衆始悟爲謊騙之流然絲已不脛而走矣衆人因通知里保雇人看守一面招尋尸親自行　　　死者係東鄉人姓氏住址尚待訪明云 
[賴烈婦傳]  
　　賴李氏乳名桂珠係廣東人賴五之妻該氏原籍揚州江都縣李姓之女霜居碭山父母故後爲族人賣於某家爲婢某家婦本是碭山土妓日加鞭打逼令爲娼桂珠抵死不從乘空奔縣鳴寃此咸豐十　年十月間也賴五時在錢土店爲夥聞女貞淑赴縣請領爲妻或婚後以針黹佐日用夫有煙癖經桂珠勸戒斷家道日興自張一軍開零換錢舖同治二年賴五患病閉店挈眷至徐州府城投親不遇病勢日劇桂珠日夜服侍衣不解帶者累月夜静禱天願以身代卒無效騐一旦長辭碭山某婦聞之親至徐州勸歸其宅桂珠避不與面即將賴五所遺衣履自家隨身簪珥金行變價爲賴五製衣買棺收殮親送至廣東義地安葬葬畢回寓旋服洋烟自盡以殉時年十九歲同治二年九月十二日　也廣東同郡在徐州者見而義之公貲收殮與其夫合葬云光緒六年江都續修縣志因其江都李姓之女特附載焉旋由揚城採訪局請旌七年奉　旨旌表賴五之九弟號藴山者現尚在徐州聞將爲阿嫂建綽楔矣 
[  邗上萍遊客敬錄]  
[張汝傳]  
　　張女乳名小招子江蘇泰州城北三里徐家垜農人張玉山之女許字同鄉麒麟灣祝堂之子祝和爲妻光緒九年七月初三日　　　故女聞欲奔赴以殉父母泣勸之諭以生而守節初四日父赴祝家視殮母與兄嫂上城賣瓜囑隣母看視女向鄰母云父母若許吾死夫家　　之布可作衣裳首飾可買棺木讓吾從郎於地下豈不如願言之涕淚横流血隨淚岀自昨至今本已慟哭聲嘶水漿不入矣隣母再三勸解之女僞應曰此言不過姑作身後之計耳今既親命勿死又承姆勸催有偷生矣但腹餒聞姆家煎麵可分甘乎隣母聞之以爲女肯進食也回家取麵乃女乘此無人在側用斫柴刀自刎隣母復來女已瞑目而逝祝家聞信翁姑率嗣子齊來奔視哀感涕零時女已氣絶隔日矣目復睁而旋瞑祝家將女棺領回與其子祝和合葬云女時年十九歲當由都人士採報請旌 
[接錄李芋仙刺史臥游詩]  
　　死生之際見交情君是當年范巨卿一病艱危當逆旅百端顧慮到歸　海棠願借春陰護梁燕思看夏屋成直北朝天膺茂擢更期辛苦樹勳名　胡雲楣○一别霓裳第一仙飛沈頓隔廿餘年肯爲天地留詩卷慣助風騷損俸錢岱頂雲生九州雨江心人在五湖船經過倘看烟臺月長揖元英棨戟前　方右民○新詩一隊鸛聰軍舊學三天鸞鶴羣臨水笋齋趨入直過江竹坨誓衡文棟山歸　　重校滕閣登高袂久分遲我未來君偶去絳霄舒卷兩閒雲　平景蓀予去冬再至滬惜遲到十日未及把晤○必傳未必副同心麟角牛毛後視今太白狂吟饒大句小紅低唱有知音過人哀樂衰年甚命世賢豪古意深　帚區區竟何用一言激賞抵千金　胡雲老爲述平景翁嘗言予詩必可傳承景翁雲老與右民同年分助刻貲而諸稿尚未鈔定○傳人子弟舍人詩岀守饒州領一麾斗酒百篇多病日陽關三疊送行時釣竿再拂珊瑚樹歌席頻飛琥珀巵曾課梅花書喜字惜無雙鯉報雷池　馮培子○風雨來敲冷客門入門驚顧有啼痕斷金利協同心卜挾纊春回病骨温棣蕚有聲皆及第梅花無語兩銷魂柯亭劉井廻翔地應制詩成動　至尊　蔡輔臣　　餘詩續刊 
 
 

Page 12

 
 
[光緒十年閏五月十五日京報全錄]  
　　宫門抄○發抄旨四道○右庶子錫奏保舉人材宜杜倖進摺○楚督卞奏請奬勵片○湘撫龎奏設局淸厘積案緣由摺○晉學政吕奏歲試已週擬辦科試摺○閏五月十五日刑部都察院大理寺侍衛處值日無引見○托倫布請假十日○内閣奏派騐放之大臣派岀延熙文秀薜允升周德潤○召見軍機○發抄鹿傳霖奏　鄉令劉毓蘭武安令李侍侍對調奉旨吏部議奏欽此○彭祖賢奏東湖令龍兆霖署南漳令奉旨吏部知道欽此○又襄陽守李有棻到省委署别缺咨送文憑奉旨吏部知道欽此○又九年分錢漕等項比較數目奉旨户部知道單五件併發欽此○○右春坊右庶子奴才錫鈞跪奏爲密保人材易兹流弊宜核真品而杜倖進恭摺仰祈聖鑒事竊奴才恭讀五月十七日諭旨着大學士六部九卿各直省將軍督撫再行保薦人材廣爲訪求核以實事詳加鑒别岀具切實考語並臚列其人之實跡成效詳悉陳奏不得虛託空言等因欽此仰見朝廷孜孜求治亟需得人之至意夫天下之大臣庶之煩不經薦舉朝廷何由周知故循資按格之外准以密保爲重誠以大臣有以人事君之責朝廷操黜陟自上之權既可收天下之人材並可見大臣之心術法至善也乃行之既久流弊寖多近日如洪女奎密保者也以草率黜矣王定安密保者也以貪鄙革矣該大臣見善而舉豈必涉於私意然常人之情　護者多保之於前未必肯劾之於後况乎廷臣不與適請義不及持忘公義之嚴報私恩之重始或博以虛聲繼且託爲捷徑蓋由原保大臣密於朝廷而不密於所保之人市恩值黨將由此起其弊不可不預防也恭讀乾隆八年十二月高宗純皇帝諭旨李淸植奏請明保尚屬可行已飭九卿科道集議等因欽此道光三十年五月文宗顯皇帝諭旨前飭在京部院大臣保舉人材經大學士穆彰阿等遵旨陸續保奏安次召見並令軍機處將各員復歴考語分晰開單呈覽隨時披閱等因欽此聖謨深遠仰見變通盡神之妙用奴才愚以爲與其密保而致啓營謀何如明保而益昭慎重應請廷下京外大臣將所保之人臚列事實加具切考朝廷宣示於衆陸續召見然後酌而用之該員升濯後如犯誠私等罪自應將原保大臣從重議處若原保大臣預行叅劾則免其處分如此則岀保之大臣必將秉公遴選而不肯貽汲引之羞即所保之人亦必力効馳驅而不敢異始終之轍然近日諸臣慣於規避立法稍嚴即恐一無所保轉無以副朝廷求賢若渴之誠心如該大臣經年累月不保一人者准言官糾叅以爲溺職者戒庶大臣以知人爲要務小臣以立品爲先端而人材輩岀矣昔朱子爲王准所舉而劾其近戚唐仲友司馬光舉絲準而因女使細故因而自劾古之人光明磊落毫無瞻徇諸臣仿而行之何患賢人之不在位乎至取人之道心術爲本經濟次之才華又次之求其心術之正騐其才華之優而經濟在星矣若建言擇其輕者其立心必無忠愛之誠任事避其難者其宅中必無擔當之力體騐久之不難真僞立判伏願我皇太后皇上另記一册某人爲某臣所洊一二年間一考其人之當否自可了然既知諸臣之材德純駁並騐原保大臣之識見高下至片長簿技朝廷亦資節取然與保存人洊人材之盛事輕重本末懸殊但宜責之該管大臣優其稟餼程功課最力求實濟如古之世官世業者然若粉荐剡刻儼司民枚不惟名器監假且求之於　用之於此亦無以盡且所長此項保舉似宜稍示　别以昭慎重奴才爲儲真品杜倖進起見是否有當伏乞皇太后皇上聖鑒謹奏奉旨已錄　○○卞賢弟等片再上年湖北武漢地方教匪潜謀起事一案署崇陽縣知縣羅緗續獲匪首熊定幗解省審明徵辦經前督臣徐宗瀛與臣祖賢恭摺具奏並將在事尤爲岀力員弁開單請獎奉旨此次岀力之知縣羅湘等均着照所請獎勵等因欽此旋經吏部議奏查淸單内開同知銜署理崇陽縣本任應城縣知縣羅緗於隣縣匪首熊定幗甫經逃入境内即能設法拿獲解省審辦請給四品頂戴有逾加銜限制核與定章未符應請撤銷令另核請奬等因奉旨依議欽此欽遵咨行前陝自應遵照辦理臣等伏查前次教匪陰謀不軌拿獲窩户王接宗訊據供稱鄧玉亭　皆聽該犯熊定幗號令　熊定國實係謀叛首逆當賅匪等約期舉事武漢一帶謠傳四起人心警惶紛紛搬避岌岌可危跡其謀逆情形廻非尋常奸民倡設邪教可比幸地方文武同時訪聞嚴密緝拿破獲懲辦維時該員羅緗在崇陽縣任内偵知該匪熊定幗潛入境地立即親往捕獲解省審明正法脅從黨與聞風解散地方得免蹂躪實屬異常岀力若不優如奬叙無以勵衆志而勸有功合無仰懇天恩俯准將前署崇陽縣現任江夏縣知縣羅緗以直隸州知州正任候補岀自逾格鴻慈除仍飭所屬密拿鄧玉亭等務獲究辦外謹合詞附片陳請伏乞聖鑒訓示謹奏軍機大臣奉旨吏部議奏欽此　○○署理湖南廵撫布政使臣龎際雲跪奏爲設局淸厘　案以肅吏治而維民生恭摺仰祈聖鑒事竊以訟獄民之大命而民之苦訟大抵由於傳案人多而結案期遲多傅一人舉家爲之環泣遲結一日變態幻而迷生原任大學士曾國藩在直隸總督任内立有淸訟十條成法具存似可踵而行之而師其法尤貴師其意必上下之精神與爲貫注斯民生之疾苦立見消除其先在　令得人其後在賞罰必信而已三代而下官與民接之日少惟在良有司於聽訟之時情僞立判勸懲立施悚其覲聽生其愧勵家庭感以天性睚眦戒以忘身詢其士農工商以騐生平考其左右隣居以查保甲城市道途之遠近閭閻竊盜之形蹤作爲無意詢之一旦　發如神人訝其奇不知皆於平日無意得之者也自有司不盡心民事於是有京控有上控奸徒因而生心驀惑因而誣告蠧　　役一味噬吞訟棍訟師百方架唆無非株連富室羅織無辜因而破產殞命者比比也臣自官外任由江蘇而湖北每以詞訟爲兢兢任鄂泉時京控要案必親督審略師曾國藩遺意在臬署特設一局除命盜重案照例依限催辦外於州縣自理詞訟尤爲加詳其時鄂中尚無詞訟月報臣飭創辦初多難之而事在必行牧令之賢者轉謂不經此淸查不自知歴任積案如此之多力爲廓淸計自光緒七年正月開印起至九月交卸臬篆止共計八千一百餘案而民之被覊者少矣及來湖南各屬賢吏案無留牘者亦不乏人而稽延者　復不少非無月報幾成具文亦記功過仍行故事若不及早淸厘案且愈積愈多將無從著手臣擬以本年六月爲限設局委員專司稽核以六月三十日以前爲舊案七月初一日以後爲新案其新案按月督催其舊案分爲三項一曰常行之案易結未結使之次第訊報一曰難結之案飭牧令將所以難之故據實禀陳一曰無可傳訊之案此多刁徒圖准不圖審布多拖累臣已令榜示通衢概行註銷如有控告歸入新案辦理至京控巨案擬仿曾國藩議獄之法每案委　員承審一員副之細閱　宗過堂一二次開明節略尾加判語稍判曲直五日之内由臬司帶同承審之員赴臣衙門面商辦法至外州縣押犯懸牌頭門開明案由使人周之開案立即除名收管即須　入吏差役無從私押而辦案亦不至稽遲以結案之多少爲牧令之公過立法不妨於簡而行法必期於信似亦實事求是之一端也牧令得人爲淸訟根本臣於實缺人員仿漢賢人物表爲課治表列八綱三十二目刊發各州縣使按月自課以所事上之郡守直牧而守牧所見聞互相印証按季加考上之督撫兩司其牧守之能否亦可並見年終以爲殿晟行之已一年矣候補各員使之讀律讀牧令書條例既熟於胸中臨事必知所取法倿見時與之考究庶人才輩岀而百姓可臚歡矣所有設局淸厘積案緣由理合恭摺具奏伏乞皇太后皇上聖鑒訓示謹奏軍機大臣奉旨據奏設局淸厘積案立法尚屬周密着即督飭所屬認真辦理毋得徒託空言欽此　○○山西學政臣吕鳳岐跪奏爲歲試已週擬即循例接辦科試並舉行選拔恭摺仰祈聖鑒事竊臣上年所考晉省東南各屬情形歴經奏報在案本年二月初一日岀栅按試北路先至忻州以次遞及代州甯武岢嵐大司等處仍照向章調太原府屬之嵐縣興縣並保德州屬生童於岢嵐調　平府屬生童於大同分塲考試歲案一律完竣省北文風以忻州崞縣渾源州爲優忻州之定襄代州之五台大同府之大同等縣次之餘亦不乏明通之卷省北武風較勝於省南而大同府屬尤勝於他處弓馬技藝卓有可觀臣於額滿所遺各童多取佾生以示鼓勵晉中前遭灾歉北路較輕故應試生童亦較多於南路臣加意嚴防雖有小弊悉經查岀分别示懲文武各塲均尚安静臣仍剴切告誡無論文武皆宜敦品勵行講求寔功以期仰副聖天子作育人材敷文奮武之至意再查向章大同歲試畢後即行接辦科試自大同始再由甯代等處順道考回由本届科試係輪及選拔之年已准部文令即遵照辦理等因臣擬拜摺後逐一遵辦慎終如始斷不敢稍涉疏虞所有通省歲試已畢除俟照例題報咨部外合先繕摺奏聞伏乞皇太后皇上聖鑒謹奏軍機大臣奉旨知道了欽此 
 
