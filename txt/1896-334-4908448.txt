# 1896 - 334 - 4908448

 

Page 1

 
 
[新增批評小題正鵠全集告成] [  圖書集成局代啓]  
　　是書爲平江李次青先生所輯選諸名家之文細心删潤取長去短使全文清新警拔雄麗絶倫意在力矯時弊屏剔敷衍原書三集初集爲入門關鍵二集乃立脚之基三集則金丹換骨誠千古不易之文也天祿主人憾木板糊錯難讀特倩名家校正錯字加增批解後附訓蒙艸養正艸用大字鑄板紙尤潔白訂成六大本洵讀本盡善之書碼洋六角七扣劃一外省酌加寄費上洋南晝錦里天祿書局南京天祿閣發兌各省書坊皆有 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園肊草存案曰敖氏傷寒金鏡錄曰痎瘧論疏曰逹生編曰扁鵲心書曰本原崇原曰侣山堂類辨曰學古診則集前明及國朝諸名醫箸述彚輯成編誠醫學之準繩後人所宜奉爲圭臬者也原板久已模糊兹本局承博文書局之囑排印成編賜購者請臨上海博文書局揚州點石裕記選取可也計書八册每部價洋一元六角 
[閲十四日本報紀烈女殉夫事有感而書]  
　　忠孝節義四者人生之大端也人處天地之中固亦天地之一物與羽者毛者鱗者介者初無所殊故謂保蟲之長而卒與羽者毛者鱗者介者異焉此何故哉曰有四者以異之也彼羽毛鱗介之族惟無此四者故爲人所畜牧人惟能守此四者故爲天地之元元然則人之所以得不入於畜牧賴有此四者在耳苟舍是則人亦猶之畜牧而已顧自世風凋敝民俗日偷忠臣孝子義夫節婦天下滔滔曾不數覯豈天地之靈秀日闢日薄故無所藉以鍾毓之耶嗟乎彼女子固無足責所不可解者鬚眉丈夫讀書明理平日以聖賢之心爲心奉聖賢之行爲行而亦不知綱常名義爲何物是眞世道之隱患而風俗之大憂矣豈知不能得於男子者乃轉得之於女子且其舍生取義視死如歸有較之獨守空帷凄凉寡鵠古井之水歴數十年而不動者尤屬難能則其爲可敬又當何如耶大青年喪偶白首空閨茹苦含辛可悲可憫然大半由於勉强之功或更出於境地之不可非必人人知從一而終之義爲婦人自然之理也惟當所天忽殞一死自輕則其心中意中固一以良人爲重而情之眞義之摯遂迫而有此毅然决然以死自了者故余嘗謂婦以節著行之苦也婦以烈稱心之苦也行之苦者固可欽敬心之苦者尤可欽敬雖爲持平之論二者初無低昻而論隱微之心捐軀更爲不易乃閲十四日本報登有烈婦殉夫一則云廣東香山縣人梁雨佩年三十有六向充北洋魚雷船管帶中日之役船已失事梁遂賦閒携其眷屬來申賃居虹口北四川路仁智里屋内邇者忽患沈疴醫藥罔效延至本月十二日清晨溘然而逝其妻某氏悲慟欲絶料理殯殮後潛服毒藥家中人無知之者歴一點鐘之久芳魂一縷卽奔赴泉臺余閲之瞿然而起曰嗚呼天下固有如是之烈性女子哉夫某氏旣不詳其姓則閥閲焉得而知未識果出於詩禮之家乎抑竟出於微賤之族乎顧念我中國婦女無論大家小戶大抵以女紅爲重而不以知書識字爲專門惟是知書識字者旣少則通逹義理者亦稀屈計婦女之中能知書者十不得一焉能逹理者百不得一焉能知書逹理矣而感念餘生相從地下取世人所畏難而不能爲者而怡然爲之如忠臣烈士臨大難而不懼雖殺生而猶甘又千不得一焉何居千不得一者而今乃一見之於某氏則其血性之過人豈不足使貪生畏死之男子聞之而有無地自容者耶去年中東一役大帥之降者降矣統將之逃者逃矣師兵一閧戰艦成灰爲問効死疆場裹身馬革者能有幾人哉彼氏夫梁雨佩管帶雷船與於斯役不能殺敵致果事後賦閒要亦一敗軍之將耳雖萬死一生得還團聚然以婦節烈之性料之吾知其必有餘慟矣假使梁於當日者能奮其一戰之勇効命於東海之中則雖無補絲毫亦足使聞風而遁者皆有愧色而婦之所以待梁者固猶如今日一忠一烈千古並傳乃不能得此而祇萬里生還偃蹇以沒俾婦獨以節烈成名婦不負梁而梁之負婦者多矣又使當日之徒兵水卒皆能如婦之不貪其生則敵雖如虎如狼而我有敢死之士數千安在不可以摧强而制猛何至潰敗决裂極於如此乃將帥各以身家爲心士卒不知効用之義忍此一息遺患無窮而不惜踵頂慷慨成仁反在閭里婦女以殉其夫於九京之下此則吾不暇爲斯人惜吾尤欲爲天下慨者矣抑余更有歎者滬地一隅繁華甲於天下廉恥道喪婦女爲尤節烈之風更屬不堪與語得烈婦以爲之興起俾知婦女之道有殺生取義者則凡租界汚穢之行爲吾人所口不忍言而彼婦女竟毫不爲怪公然行之於大庭廣衆之中庶幾可因是而知反乎是則其硜硜之行蓋有不徒及遠而先足以感近者余故樂得而書之 
[本館接奉電音]  
　　昨日午後京師飛電傳來上諭一道敬謹譯登○九月十五日奉上諭剛毅著充會典館正總裁欽此 
[燕市酒痕]  
　　京師采訪友人云某甲某乙京東著名劇盜也本月初二日時近昏黄潛身入廣渠門投鞭子巷巡捕營兵丁某丙家意圖乘間竊發南城練勇某丁自城外尾隨至此見丙開門延納急回局商同旗總向坐辦禀知帶同練勇多名於二鼓時持械前往飛詹越脊潛伏以防旋派某丁上前扣門丙應之而門不開丁知其支吾疑有他變立卽將門踢毁一聲號召擁入其家甲聞警上臺先逃被所伏勇丁掣鐵尺擊中其腿受傷跌倒得以就禽乙知臺上有人料難逃脱天羅地網遂不復抗拒束手受縛連丙押送回局究懲○打磨廠臨汾會館由太常寺司樂某甲典守八月初三日之晩被梁上君子脱𢹞而入將花衣及補褂單夾衣服竊去一空及甲曉夢初回察知有異而賊已不知去向追緝無蹤矣未幾忽有花衣由臺上擲下噫此賊尚廉矣哉 
[扶桑晴旭]  
　　日本友人來信云日人客居小吕宋者計有數十人現因其處頑民交閧政府疑日人爲間諜拿禁數人日政府聞之特遣吉野艦赴彼保護又命外務省繙譯官三浦氏名荒次郎者爲代理領事前往駐劄以便保護人民○日本郵船會社近向泰西定造輪船十艘第十艘名曰神奈川丸第二三艘名曰鐮會丸博多丸容積俱在五千噸以外約計十一月中神奈川丸卽可告竣鐮會博多二船則須遲至明年三四月間蕆事 
[赤嵌小志]  
　　日本長崎埠鎭西日報云臺灣守備隊交換新兵已於十月初七日起陸續抵臺暫住民家當以次派往各處○臺北附近錫口近有土兵起事警察署探聽得實密派警部内村川上二氏率領巡查四面圍住旋得拿獲六名○臺灣總督出示自東歴八月初一日赴全臺各郵便局准收外國書函代爲轉遞計厦門香港印度歐米濛州等處從此可以魚雁遥傳矣○東歴十月十五日東京電逹各埠云第二師團長陸軍中將乃木氏名希典者日廷命爲臺灣總督前任臺灣總督陸軍中將桂氏名太郎者依願免官 
 
 

Page 2

 
 
[三韓紀要]  
　　有客自韓京投函本館云朝鮮慶運宫年久失修漸多損壞韓廷特派人修目下工程已畢氣象一新而高王因患病不願回宫仍在俄使館暫駐又云朝鮮近日開設一銀行名曰朝鮮私立銀行計資本銀十萬圓 
[英俄關繫]  
　　○叨報云英水陸軍報載俄廷近日於阿富汗邊界之事忽爾定志經營進取不遺餘力其所辦各節已著效於字内而中亞細亞尤收買益俄人擬俟巴馬界定然後設法進取謀攻希拉德蓋欲先英人而著鞭也其辦築鐵路也安路寛軌道一條由麥務逹可樹克計長百六十餘英里一切物料均已儲齊待用且欲由可樹克推廣引至希拉德長二百餘英里材料亦經齊備於是報中從而論之曰希拉德一地英俄兩國孰能捷足先得尚未可卜卽將來俄國亞洲鐵路與印屬鐵路能否聨絡爲一今日亦難逆料此固關乎整軍用武之舉也至俄人如何辦理其故不可得而知而所足深信者現印度擬推廣西北鐵路已鳩工庀材聞將逹希拉德俄廷一聞此信自不能不爭先恐後俄人聘武備工師歐連諾夫又擬延法國著名機匠易費勒商造狄哥斐立之路查俄人所辦各事咸在境内外人無從干預然英國今日勢不能不預計其收利之端究竟若何其蓄念之端發縱若何以得早爲之所也此路一成俄逞志東南將有攸往咸宜之勢以地形而論俄至希拉德較英爲近且於满洲一路亦不無關係云 
[舊制翻新]  
　　叨報譯法京巴梨某日報云奥國有製造軍械廠於一千八百九十五年創製洋鎗一種乃倣舊制而改作新式者其鎗分量最輕質復堅樸耐久其機括亦靈巧異常施放極速洵屬軍中利器業由奥國朝廷派員考騐大爲嘉奬并准其專造十五萬桿備國家軍中需用其鎗僅重三啓羅三百格粒米鎗口寛八個米厘邁當較之舊制有過之無不及蓋鎗膛大小一律則鎗彈隨意通用可免叅錯不齊之弊泰西留心軍政於此可見一斑矣 
[老臣高論]  
　　天津采訪友人云李傅相出使泰西各國事畢言旋於八月二十七日行抵津門本擬九月初二日入京覆命隨以往返八閲月長途數萬里不無車瘁馬痡遂拜摺請假十日然後入覲天顔初二日闔城司道公具彩觴就河北淮軍公所洗塵席間縱談外國情形略謂老夫耄矣年已七十有五矣仰蒙皇上派使出洋各國君相官商禮遇之隆有加無已向於外洋各舉不過聞所未聞兹得目擊身親殊爲厚幸然眼界雖擴而心中實切杞憂無論中國不肯將委靡之習變更卽變更矣亦非一時所能步武辱承諸君下問正如一部二十四史不知從何處說起耳因舉兵刑錢榖諸大端撮要以告座中司道均各驚駭而傅相殊露不豫之色司道因以他辭間之傅相遂不復有言勉强席終而散翌日有舊部將官禀見傅相於現握兵柄者勖以勉力戎行候差候缺者語以不如歸去謂今日時勢固於汝輩碍難安置亦非汝輩所得見長也我於假满入京且當解組歸田特恐恩重乞身難不能如願耳言畢唏嘘不置傳聞刻下有要件由德國帶來要件當於初十日前後到津是以 
傅相擇於本月十一二日就道 
[射雉臺朓遠]  
　　天津采訪友人云洋河口去山海關數十里地占海埏形勢可以灣泊輪船前年海疆有事之秋賈制壇軍門駐兵其處現在諸營尚未盡撤而各西人已有先著祖鞭之意擬購地以建馬頭開平礦務局中亦於其地購田不少○向年江安糧道河運米石均於五六月到津隨卽連檣運赴通州交兌大約中秋前後卽可交卸一空本年河運渡黄被水所阻直至重陽節近而金秔玉粒仍滯途中現聞糧船皆擱淺於臨清州船戶將米卸輕然後推之挽之以逹水深處重復將米運入以便駛行勞民傷財稽延時日實從來所未有之奇也屈指全帮於本月内方可到津而赴通交納入倉又需躭擱轉瞬九河氷沍竊恐今歲難以南旋矣 
[陸沈續述]  
　　楊州訪事來函云昨報揚城東南隅再興洲近江處遽然陸沈江都縣葛明府聞報隨卽命駕登舟前往踏勘兹聞所沈之處均係有糧熟田惟該處房屋無多居民之遭厄者甚少亦云幸矣十一日明府勘畢正欲言旋忽據本署差役禀訴瓜洲出有命案明府遂飭轉舵前往云 
[平山登高記]  
　　揚州采訪友人云每屆題餻佳節百工技藝例得輟其所業任意遨遊或品茗茶寮或尋歡酒肆簪萸佩菊盡興歸來居停更豐其酒肴相與轟飲飲過半必倩無腸公子雜薑醋登盤餐其所以然者緣此後卽須兼做夜工以補日晷之不足故先爲是及時行樂以抒勞心肋也今屆適天公做美無復風雨满城撩亂情懷以故三市六街熙來攘往天寍寺街一帶衣香扇影賓從如雲蓋曩時居人多就蕃釐觀三層樓作登高之會自此樓被火椽瓦無存遊者遂相率至興教寺萬佛樓嗣住持僧以佛地莊嚴似此紛至沓來殊不足以昭誠敬遂和南合十勸游人毋涉足其間是以白裕名流青裙少婦咸舍而他適羣向天寍寺眺遠尋詩也别有弔古傷今騷懷難遣者則至史公祠瞻仰閣部衣冠墓焚香灑酒感慨唏嘘至於我輩野鶴閒雲了無覊絆時或迂道至傍花村觀菊與靖節居士聊結世外閒緣直至日墜崦嵫始策杖提壺而返亦中年之樂事塵世之逸情也寄語孟萬年安得以落帽風流傲我 
[革員待讞]  
　　金陵訪事人函云前日省中接到蘇撫公文并委員解送元和縣葉潤齋大令來寗歸案訊辦葉大令頭戴無頂大帽身穿元色外套赴督轅禀到後卽自投代質公所居住次晨在案人員有曹君秉權者亦來省逕赴督轅禀知正任巡道胡芸臺方伯於十一日卸篆之後赴石瀾山等處看礦現亦事竣遄返復有督巡某君又奉憲札撤差聽候查辦是案上諭本令江蘇學政龍大宗師查訊宗師以與曹有桑梓之誼專摺奏請廻避嗣有廷寄諭安徽臬憲趙廉訪爾巽詣省訊辦廉訪已於日前蒞止命駕入城躬赴督署晉謁峴帥茗談逾刻辭歸行轅兹因在案各員均已齊集想不日卽須會審照案澈底查辦矣 
[棨戟遥臨]  
　　金陵訪事人云新授長江提督黄芍巖宫保少春當旌麾蒞滬時發電來寗云於重陽節前進省江督劉制軍因派崇安輪船船主劉德輝祥云輪船船主李家泰前往恭迓元寗兩邑尊亦飭丁役辦差在江口搭蓋綵棚並接官廳内陳設一新執事夫役人等先一日卽往伺候翌晨探報憲舟將次莅止但聞沿江上下艤泊各砲艇以次升砲響聲隆隆震耳須臾遥見一縷濃烟干霄直上帥字大纛順風招展而來瞬卽駛抵官碼頭所有督標親軍及屯紥城内外防守各營勇丁俱列隊江干鳴槍伸敬接差人員逕登官舫呈遞手牌禀安宫保接見有差當卽登岸就官廳稍憇片刻命駕入城先赴督轅投刺拜會劉峴帥峴帥迎入叙談一切要公茶罷逾刻始興辭而出詣各當道處投拜現尚需次行轅聞須在省中勾留幾日也 
[爭竊釀命]  
　　揚州訪事人函云距揚數十里有瓜洲鎭焉爲長江進口之孔道鎭上烟戶繁多街市亦頗熱閙鎭有毛姓虎而冠者也昆季四人皆以抽竊柴船爲生是處日有柴船進口毛姓見之必分投竊取積少成多爲數頗覺不菲船主雖知之而亦莫敢如何盖稍與齟齬彼卽欲請吳回氏蒞止因是任所欲爲永以爲例而毛亦視爲固有之恒産非箇中人不容染指也重陽日忽來游民數人共駕小舟由外江尾隨一柴船入口沿途竊取已非一次詎爲大毛所聞出而阻止游民不服糾黨與之評理一言不合遂與扭打羣毛亦各持械出助事爲本鎭保甲局員所聞立帶巡勇前往彈壓比至游民二人已各受重傷其一立時斃命局員見已釀成命案飭勇將毛氏兄弟拘獲三人惟季氏被其逃逸當卽備文將該三人移送來揚一面禀請勘騐時江都葛邑宰適至南鄉踏勘陸沈未返隨由本署派差星夜迎赴該鄉禀訴邑宰聞信立卽往騐昨已騐畢回城想須照例訊辦也聞受傷者勢亦頗重尚難保其無性命之憂也 
 
 

Page 3

 
 
[委解京餉]  
　　杭州采訪使者箋云浙省奉撥地丁京餉已解六批計銀三十萬兩刻由藩憲續撥銀五萬兩作爲第七批餉項上月廿九日兌出釘鞘寄存外庫札委候補縣俞大令宗淵管解大令奉札後於本月初四日起程先期赴各衙門禀辭卽將餉銀由防軍局勇押解至下碼頭裝舟赴申航海入都沿途派撥砲船護送以昭愼重 
[冷泉亭判事記]  
　　據采訪友人函云杭省自上月廿九日得雨後一連數日簷溜之聲時斷時續河水暴漲三四尺秋稼尚未登塲爲水所掩今歲收成恐不能十分满足老農愁歎日操豚蹄而祝以冀碧翁翁大放晴光免哀雁澤中之困初七日曉起癡雲盡掃鵲噪聲喧午後銅鉦高挂不啻萬道霞光射入吳山峯頂據農家者流云今秋雨暘時若满望豐收不意遭此淫雨香秔玉粒不無又形减色然從此開霽則尚不至於剜肉補瘡願鈞陶萬物者常使黄人献瑞而勿再任孽龍作祟也 
[昇仙橋題柱記]  
　　重慶訪事人函云原任川東道張藹卿觀察因病開缺督憲委賴鶴年觀察代理已於八月二十七日接印任事次日閲城並赴各當道處拜會○川督鹿制軍定於九月十一日出省巡閲營伍已由巴縣及各營出示限三日内將校塲所搭棚房一律撤空以待制軍按臨○交卸駐藏大臣奎星使煥早回成都覊留數月甫於八月下浣赴京覆命○省城創興官錢票上憲亟欲設法推廣通行於各府州縣中巴縣國大令奉札並接到官印錢票萬餘張連日與渝城鹽商及銀號互商推廣辦法聞擬在渝開設分店見票兌錢若能相持數年旣便且信則錢票自無不暢行也 
[臺城秋景]  
　　金陵訪事人函云城南附近陡門橋河濵地方有　厠焉前晩黄昏時候某店夥腹脹如厠甫入門數武撞著一人赶緊退出詰問爲誰不答亦不去近審之則見身左右擺動兩足懸空急燭之知爲縊者心膽俱裂當卽聲張閧動街市聚觀如堵旋經坊甲人等到塲詢視隨爲解下則係白面書生年二十許人也遍身衣履亦在不雅不俗之間因掖以出其　體尚軟捫其腹腹尚温但氣已絶衆倡議謂權且舁至坊甲門首當由丐頭等探問屍主當夜得信報知其家須臾屍屬偕來領認覩此情形慟哭欲絶因雇夫役舁歸事後訪悉死者本某氏無賴子附在他處經塾中讀書性耽冶遊往往逃塾不事正業偕同類友三人徵逐於妓館戲園茶寮烟肆久爲父兄不齒近忽知悔立願自新家中人因付托以他事并番餅數十枚囑爲轉交戚黨詎無賴子行至半途逢其舊友勾留兩日故態復萌遂仍前宴樂不數日資用已罄辭友獨返踽踽然自念歸去無面見江東父老不得已而自盡焉吁亦可憫矣○前日有某大家傭媪携其小主人赴城北探親雇乘拉車一輛抱小主人置膝上後隨幹僕二人行經四象橋時新雨泥滑路又不平車夫力漸難支忽然傾跌於地孩碰傷頭角皮破血溢媪遍體華服盡被沾汚該僕輩著惱已極逕扭車夫擬送局懲辦車夫懼投於河後遇救得保無恙 
[太湖多盜]  
　　有客自洞庭山來滬述及邇者太湖三萬六千頃中時有梟匪出沒刼奪之事屢有所聞某日前山鄭陟之家被若輩六七人一擁而入掠去財物約值二千金洋橋衍慶堂四面圍墻崇高莫比若輩竟能由屋躍下肆意搜羅屈指近日中巨案多至三十餘起遠近居民尚能高枕而臥耶禽薙而獸獮之是所望於有緝捕之責者 
[上海中外官塲紀事]  
　　日前法繙譯官蘭萌君因事赴福詶所有公堂會訊事宜請帮辦文案布朗君庖代兹者蘭萌君已事畢回申照常任事矣○昨日禮拜四爲法界公堂會訊之期讞員鄭大令因赴道轅公祭黄觀察之太夫人爰先期咨照捕房暫停讞政○上海縣署帮審委員蔣壽林刺史於昨日午後裝束行李至鐵路舊基登舟赴吳門大約有要公須面謁省憲也○提標右營叅將廖楚材叅戎因有要公於前晩乘某砲船往茸城面謁譚青崖軍門○聞之道轅中人云黄觀察丁艱後道篆已封存庫中松海防同知近在城中因之循照向章一切公事由劉司馬代拆代行 
[咨請示禁]  
　　浙江巡撫廖大中丞咨行南洋通商大臣劉峴帥請通飭通商各埠嚴禁私販軍火略謂外洋槍砲久屬奉禁之物不准販運進口出口客有採辦者應由滬道發給護照知照税務司換給英文准單以憑查騐卽採買委員亦不得未領護照憑單自向領事官及洋商處購辦違則均屬私販凡私售洋槍砲械濟匪以通賊論約章所載備極嚴明乃近來捕獲匪徒往往搜有外洋槍械子藥甚至後膛洋槍亦時有起獲本部院訪聞通商各口有一種售賣之鋪往往將洋槍子藥私售於人難保購自洋行轉輾牟利致入若輩之手當此内地伏莽未净設再假以利器爲禍尤烈應如何按照約章嚴行禁絶以重軍火而弭盜患之處除札浙海關道與税務司曁各領事認眞商辦並移會江海關道一體辦理外相應備文咨請查照札行江海關道會商税務司認眞辦理復浙以便施行 
[道批照錄]  
　　蘇松太道轅前懸有批示三則照錄左方職董張鴻祁禀批云查閲黏抄府批甚爲明晣仰上海縣遵照迅速查明質訊錄供復候察奪毋違黏抄並發朱孝貞禀批旣據理明應准銷案仰上海縣遵照辦理可也安和輪船失事難屬陳張氏禀批悉候彚核辦理單附 
[女孩猝斃]  
　　女孩羅天牛向在某粤婦處爲婢日前因買物出外頓迷歸路由捕解送英廨因其主無從查悉發往棲流女所留養不料前日忽患時病服藥無效而斃當由該所董瞿君梧生函知屠别駕立卽飭差查無屍屬遂由該所棺殮發壇標　待認 
[上海縣案]  
　　去夏山東某票號主王玉成遣執事人翟叙川投縣控人和祥米行股東文生朱維新欠銀黄大令將朱發學看管候補提各股東研訊前晩蔣刺史提訊之下朱榮堂訴稱職員向在法界大馬路和昌盛報關行上年五月股開大和祥米行職員一股計銀五百兩旋於八月内取出半股計銀二百五十兩至歲暮虧本閉歇本利全無祝永康訴稱是監生在祥源錢莊執事當人和祥米行集股合開時曾邀爲見議至延戚康華執事則監生確未作保家丁徐升投案禀稱家主康仲仙有病不能來案因飭小的呈上清供刺史檢閲之下問爾家主有若干股禀稱共三股計銀一千五百兩早取出盈虧兩不相干維新供稱生員有二股計銀一千兩行務由戚掌管翟處銀一千五百兩亦由戚借來據云開支行内雜欵戚又自借一千兩至今年二月逃避以致累及各股生員受累最深應請提戚追繳土翟亦投案求追刺史令各人均取保出外朱還押學署限五日内清理禀覆○鄉人魯寳生控左勝坤短付田單前晩經蔣刺史提訊寳生邀胞叔魯海海岳父左茂村投案同稱前購勝坤之田二畝祗交一畝田單有左少卿爲見証少卿諉爲不知詰問再三始稱此田二畝今祗交一畝田單猶記小的曾將田單看過實有數張地保嚴俟良禀此事小的不知底細勝坤扶母左施氏投案供稱賣田之後田單均已交楚不知少卿挾何嫌怨竟唆使涉訟公庭刺史　少卿曰爾爲見証田單數目尚記憶不清實屬糊塗之極定當笞責今姑着具結寛免魯懷疑控告着具結不准纏訟將案註銷 
[英公堂瑣案]  
　　昨晨滬上官塲集資設筵公祭道憲黄觀察之太夫人英讞員屠興之别駕亦於清晨前往故所有捕房解案仍由羅東谷二尹代判云○包探秦少卿禀稱湖北人楊祥興本係過犯專在輪船上行竊搭客物件破案後曾經責懲今又改名周友富串同馬炳勝董星福先後在輪船客棧等處竊取黄倬明王厚齋泰安棧等家什物尚　碧玉硯屏翠玉手鐲水烟袋等物無人認領爲此送案請究黄倬明等各失主先後投案請領失贓質之周友富供卽楊祥興係湖北人失業來滬以後不敢再犯馬炳勝董星福同供四川人向在湖北與周認識在滬住在一寓實不知是賊犯不靈二尹以周友富卽係過犯楊祥興化名深爲刁狡著責三百板交巡捕房管押兩月期满遞解馬董各責二百板當卽備文遞解○二號西捕禀稱朱阿洪章阿全兩家均在門前擺設木板脚踏有違租界章程囑令收進不允且出言兇横是以拘送請究二尹略詰之 
 
 

Page 4

 
 
下著各罰洋一元以儆○包探沈金隆禀稱林雲住圖竊楊勝華家物件適爲小的撞見爲此拘送請究質之林雲生供寍波人實因失業無聊行此犯法之事以後不敢再犯叩求恩典二尹著交巡捕房押送回籍○包探孔阿才禀稱周阿根連次行竊席遠生陳阿錦等家衣被等件抱送訊究席陳二失主投案請領失贓周阿根供係崑山縣人以後不敢再犯二尹以周連次行竊判責一百板遞解回籍○一百十三號華捕解挑糞人周阿海到案禀稱此人昨日將糞傾倒在路送案請究周供寳山縣人實因裝糞過满以致潑翻並非有意二尹着枷號三天發捕房前示衆○包探顧阿六禀稱石六順向在某輪船當小工昨日竊取火頭黄阿連之布衣二件潛逃當被瞥見扭入捕房爲此送案請究黄阿連投案供稱廣東人在江寗輪船當火頭曾雇石六順爲替工被竊衣服爲此扭交捕房送案求爲給領石六順供江北人實因顧不發工錢適有急需所以取物暫押求鑒二尹以無論有無工錢不應私取衣物著管押十四天以儆○包探趙銀河禀稱嘉定人袁阿四竊取陸順寳之綢褲一條經小的拘獲送究二尹訊得袁行竊屬實判責一百板○包探趙銀河又解陳再生到案禀稱此人竊取劉聞江停歇路隅之東洋車一部報捕後經小的拘獲起到原車送究劉聞江投案領贓質之陳再生供崇明人實是誤認並非行竊求鑒二尹著管押三天○水巡捕唐寳榮拘解戴阿和到案禀稱此人奪取陳彩章船櫓一支經小的拘獲送究陳彩章投案請領戴阿和供稱實是誤認二尹以戴滋事可惡判責一百板櫓給陳領 
[順屬勸捐棉衣第三]  
　　逕啓者敝公所勸捐順屬棉衣荷蒙諸善長源源佽助並各紡紗廠捐助棉胎二萬斤業經兩次登報以彰善緣兹又蒙任逢年觀察禀商浙撫憲撥助銀七千兩嗣又續撥銀三千五百兩現已做足棉衣褲四萬件正深焦急有此鉅欵實爲得濟之至昨日施子英太守交來銀五千兩因京城黄愼之少司成夏厚菴比部辦理義賑極爲認眞蒙胡大京兆來電囑轉撥銀四千兩先其所急已囑源豐潤匯京敝公所净收施子翁銀一千兩以上共計銀一萬一千五百兩連前兩次捐收之欵約計成做棉衣褲四萬件不敷尚鉅仍望源源接濟其棉衣褲分做男女大中小三等總計何植園善士代做二萬件周舜卿善士承做一萬件蘇寳森善士代做二千件葉澄衷善士所捐棉衣褲二千件託可熾鐵號代辦均極認眞督率眼同翻絮漏夜赶做此外託寗波源豐銀號代做四千件黄靜園善士代做二千件并蒙允捐棉衣褲二百套衆擎易舉大約二十外可以先解頭批矣[  上海三馬路源通官銀號義賑公所嚴信厚謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[南市拾遣]  
　　滬南一帶每有小船帮人自恃勇力專在街坊行兇拆梢前晩有王某省衣牘翩翩行經老白渡地方忽遇彼黨中人某甲將王一軋幾乎跌仆向之理論反稱足被踏痛意圖敲詐經人勸解而甲仍聲勢洶洶出嘗不　王某大怒定欲力扭至十六鋪巡防局請究旋有某乙竭力排解令甲向王叩首始得了事 
[法界捕房紀事]  
　　前日午後三點鐘時吉祥街某竹布店惟小車裝竹布一箱計三百餘匹值洋銀一百八十圓行至中途車夫忽然逸去店夥遂將代雇此車之江北某邑人某甲送入捕房捕頭立遣包探派夥役各處訪尋一　得甲押候解送公堂請究○前晩有偷兒掩入永安街洽盛烟館竊取洋燈十五盞携至小東門外城下經縣署捕役拿獲送入捕房捕頭命押候堂期解請訊辦○東新橋南畔有朱心天醫室焉昨晨突有梁上君子乘人不備竊去廳事所陳亭式自鳴鐘一架朱卽投報捕房請爲查緝捕頭允之 
[美界捕房紀事]  
　　磗瓦匠瞿阿海欠楊樹浦八十個黨流氓阿毛　九百文靈久未　阿毛無可奈何將情告知流氓頭目張卿張以同類被欺定欲爲之報復因於前日傍晩六點鐘時呼集羽翼十餘人狙伏自來水公司附近　讋工畢而回行經是處張等一聲號召蜂擁而來拳如雨下瞿高呼救命復被持刃剌傷腿際三處最重者刀口約深入三寸餘迨旁人聞聲赶封衆已星散祗　獲帮兇人一名交巡街華捕連受傷人解入捕房黎副捕頭令送瞿至虹口同仁醫院求原幫兇人押候解送英界公堂究辦復令包探嚴密查拿務獲行兇人懲辦○北四川路青雲里某姓家有一婢女年剛二九貌若天仙雖列諸青衣隊中大有　學夫人之意近處流竭華　已久前晩此婢適奉主人之命出外購物雨至里口突有廣東流氓陳阿桂牽其衣袂探手胸前婢駭極狂呼久之始有二百八十三號華捕到　將陳拘入捕房捕頭令搜其身畔有富票對時表藏諸裤中捕頭心焉疑之令押候遣包探查明核辦○昨晨江北某邑人陸春來携皮袍一冀行至外大橋畔四百三十號華捕以其情節可疑拘至捕房捕頭令押候派包探查明核奪○昨晨江北某邑車夫李通法由某處載西人某甲至虹口元芳路碼頭遣下大衣一領李意圖乾沒適爲二百三十六號華捕所見拘解捕房捕頭令押候解送英界公堂請究○北四川路仁智里第六十一號問牌某姓家不知所操何業前晩忽扃門逃逸昨晨管屋人見之卽投捕房報稱屋中人祗欠一月房租屋内器皿約值洋銀五六百圓請爲核示捕頭謂令回告房主沙遜洋行于行辦理○浙江台州府屬某邑人尤瑞記毆辱包探拘解公堂屠别駕於懲辦後著遞解回籍昨日又附某輪船來滬經包探倪　泉拘入捕房捕頭令押候解送公堂請究○前晩有一女孩年約五六齡身穿印花土布衫褲在漢璧禮路往來啼哭經三百九十一號華捕送至捕房旋由女母領去○前晩乍浦路第八十八號門牌某姓投捕房報稱家中失去婢女一口年十五歲小字翠雲請爲訪查捕頭頷之○西樂工某甲橋居吳淞路第二百五十二號門牌屋内前晩有偷兒毁門而入竊去號衣號褲因卽投報捕房捕頭許以派包探爲之查緝○前晩江北某邑小工某甲在揚子路碼頭某輪船上竊取食米一袋爲日本水手所見扭送捕房捕頭令押至昨晨開釋 
 
 
