# 1904 - 5 - 4911034

 

Page 1

 
 
[皇朝政典類纂全書告成] [  圖書集成局啓]  
　　是書搜采官私諸書多至八百三十餘種延請江浙名士編纂時逾兩年計成書五百卷國政朝章燦焉畢備以本局新鑄大號鉛字排印先成二百卷計訂四十八本已陸續發交與股諸君前因秋試赶印後三百卷於是全書告成共訂一百二十册實價洋銀二十八元購票諸君請於七月朔起至申報館繳票取書所有各外埠經售處請將二批股洋匯滬當卽照發不誤 
[重印大字康熙字典出售] [  圖書集成局啓]  
　　康熙字典一書爲考求字音字善者不可不備之善本惜木版卷帙繁重不便携帶石印字跡過小又費目力閱者憾焉茲本局特將前己鑄就之鉛牌重印校讎縝密髮憾無遺每部定價碼洋三元卽日出售賜顧者請向申報館申昌書室購取可也此佈 
[石印明通鑑出售] [  點石齋啓]  
　　論世之書莫善於通鑑顧自司馬温公正集而後至我朝畢秋帆尙書作續集又祗及宋元明代尙付闕如讀史者每以爲憾當塗夏明府燮有見於此爰將有明三百餘年之事跡本之正史參之稗野以至諸家紀述凡可以訂典故之得失證史傳之是非者遠紹旁搜折衷至當踵成明通鑑一書非惟讀正續二鑑者所當蟬聨而下卽彼究心明史者亦不可不以此爲考鏡之資也茲由本齋用潔白連史紙石印告成每部裝釘十二本定價洋兩元卽日出售此佈 
[報紀韓亦陵華慨而書此]  
　　聖清起自遼瀋入主中原赫聲濯靈奄有禹域其琉球越南暹羅南掌西藏緬甸諸國或就覊　或通朝貢無不畏威懐德臣服中朝然地皆在數萬里之外聲教雖通梯航不易惟朝鮮爲箕子故封地處東海與我朝東三省發祥之處最爲切近其臣事我聖清也亦最先二百餘年來列祖列宗涵濡覆育朝有亂事則出師平之朝遇災荒則發帑振之民人之經商於沿海者或遇風波盜賊則設法安撫遣人送回朝廷字小之仁可謂至矣盡矣蔑以加矣不意道咸之際泰西諸國航海東來要求互市而日本值明治維新之際亦乘間而起思擴張其霸權以朝鮮近在肘腋之間屢設詭謀唆令背我中朝隸彼宇下幸其時中國聲勢尙盛今朝鮮皇之父大院君李是應尤堅持定議不肯輕背大清日人度勢審時未敢驟然發難然其心固未嘗一日忘也迨乎歲在甲午朝鮮國有内亂遣使乞援朝廷以屬在藩封不得不命將出師代籌弭變之策詎料日人陡萌貪念與我爲難玉帛干戈變生頃刻平壤一戰我師潛焉馴至劉池　金元氣大損　由中國兵　將　不能大振軍威然苟無朝鮮告變之章何至遽有此事推原禍始彼朝鮮之君若臣其亦何以對中國哉而况齊正救　鄭反叛晉中日和議成後朝遂爲自主之國獨立稱雄文牘往來居然平等甚或反顔相同陵我中朝即如近日在鴨緑江驅逐華人一事閱之深爲異焉蓋鴨緑江右岸吉林所屬向有一巨嶺山勢蜿蜿礦苗頗旺山麓河内金砂尤多華官向來置之不問貧民雖有時私采然乏機器所得無多近有朝鮮人之諳礦學者周覽數十日歸而白諸政府盛稱礦苗顯露於外若得集貲採取不難立獲巨貲政府惑之卽向吉林地方官索取地方官對以河在國家疆域之内未敢擅專繼欲出貲買之亦未如願今忽派兵把守驅逐華人卽土著之民一併揮之使去噫嘻異哉何朝鮮政府之無禮一至於此哉夫中國礦産素爲外人所垂涎英法德美比利時諸國或代集股分而陰分我利源或願貸巨金而暗撓我權力巧取豪奪心誠狡而計甚工然從其外而觀之尙未嘗稍露恃强之意乃朝鮮竟欲於中國境内之礦初則向官吏力爲索取繼竟將華民悉予驅除藐視中朝至於此極是非有人從中唆助何竟若是之蠻横無理哉雖然吾不能不爲朝鮮危矣夫朝鮮之藩屬我大清也歴年計二百餘卵育深仁不爲不厚徒以海禁旣啓朝廷内憂外患迭起環生朝鮮君若臣遂以中國國勢漸衰陰思求庇於日本迨旣償私願居然井蛙遼豕妄自稱尊愚謬情形可憐可恨今者俄日爭衡之事又起較量强弱日又似稍遜一籌於是朝又陰恃俄爲奥援漸不甚與日親暱展轉反覆夫亦非以小事大之計哉嗟乎秦之席捲四海也先滅韓而後削平六國蓋地勢使然也今俄爲虎狼秦而朝鮮古三韓地名適與之相符然則俄而不思逞志於亞東則已苟思逞志於亞東朝鮮未有不首當其禍者螳螂在前黄雀在後朝之君若臣其亦念及此而知所警也夫 
[本館接奉電音]  
　　昨日午後四下鐘時京師飛電傳來上諭一道敬謹譯登○十一月十六日内閣抄奉上諭各省軍政各督撫照例設營務處派監司大員統辦以專責成立法未嘗不善乃承辦各員往往視爲例差不肯認眞經理甚至役使勇丁尅扣口糧統領營官斂送公費遇有查閱之事臨時敷衍彌縫總辦會辦尤爲虚設軍政之壞半由于此積習相沿實堪痛恨著各該督撫凡派營務處必須擇精明韜略操守嚴正之員不得以庸軟不職充數嗣後如有缺額扣餉種種情弊一經發覺卽行奏參嚴懲其總辦會辦名目卽著一律裁撤以肅軍政欽此 
[電傳宫門抄]  
昨日午後四下鐘時京師友人專電告知本館云十一月十六日皇上召見軍機大臣及聨福 
[俄艦東來]  
　　華歴本月十三日英京倫敦來電云俄國有水雷船五艘刻已由地中海鼓輪赴東亞矣又云俄國輪船名客山者載有精練出羣之兵士千餘名及巨砲數尊各項軍械若干駛過蘇彝士河前赴東亞 
[俄砲東來]  
　　某日英京倫敦來電云俄國澳爹沙埠傳說最後開往亞東之甲乙二運船載有水師所用之大砲五十二尊快砲十八尊以供太平洋艦隊之用 
[日人購艦]  
　　華歴本月十三日英京倫敦來電云美洲捱眞丁國前曾製造快艦兩艘一名奴裏奴一名利華大被兹已售與日本日人東其名曰日新曰茄蘇茄 
 
 

Page 2

 
 
[日促艦工]  
　　華歴本月十三日英京倫敦來電云日本海軍省前與英國某船廠訂約製造快艦兩艘刻又傳電至英促令從速竣工駛行東下 
[俄法同心]  
　　華歴本月十三日英京倫敦來電云俄國所簡駐法使臣内列刀甫覲見法總統呈遞國娌問答之詞互相脗合大約謂俄法兩國原係友邦願共保環毬各國人民永享昇平之福 
[法意訂約]  
　　某日英京倫敦來電云邇者法國與意大利政府中人商訂條約辦理二國交涉事宜刻已逐條議妥約中大旨與英法聨約相同 
[劇塲慘刦]  
　　華歴本月十六日英京倫敦來電云美國芝高哥省有一大戯園十三日時當白晝諸伶粉墨登塲正在魚龍曼衍間驀地吳回作崇未及一刻全園頓化劫灰男婦孩提之往觀者約一千三百人之譜爭先奔避擾攘喧囂致有五百六十四人斃於是役擠傷灼傷者亦有一百五十七人事後檢點屍骸閱二三百未畢而傷者双次第在之殞命誠浩劫也 
[西粤要聞]  
香港循環日報登粤西南寗訪事人來函云十月某日綏遠軍會同虎字營馳至隆安將巨憝王和順黄五肥閉雲培三人偪入巖洞王等諸匪負嵎自固揮令匪黨把守洞門越日忽蹤跡杳然不知去向刻下大憲檄令將虎字正副二營及毅字右營毅新副右營與前撫標親軍營合爲綏遠軍分副前副後副左副右副中等十大營仍歸思恩府知府和太守廷彪統率至左江鎭總兵張鎭軍重山由龍州帶來之毅新中左右各營及桂字營則合爲貴字五營傳聞太守奉督憲岑雲帥嚴札限兩月内將太平歸順南甯等處游匪悉行剿洗若果得手誠地方之幸也此外由湖北調駐連城之武建軍近因水土不佳病斃六百餘名之譜營中諸弁有告假回籍者欽命會辦軍務大臣鄭蘇龕京卿不允各弁遂多潛逃出關 
[私運軍火]  
　　廣州嶺海報云販運軍火濟匪實屬罪大惡極况當此西省游土各匪紛紛作亂西江一帶巡緝維嚴而新興縣匪黨何亞其張亞科等膽敢私販火藥四桶每桶約二十餘斤分藏衣笥之中附船運往恊濟匪人某日經廣州營某弁偵知派勇登船捕獲解回營中嚴行訊究想不能免於駢首之刑矣 
[愼重軍裝]  
　　廣州嶺海報云日前省垣同人局紳士潘焱熊等具禀督轅請給護照採買軍械扼要設防以便等情督憲岑雲帥批示曰在近日各屬舉辦團練需用槍械據各該地方官禀請給照多係轉據團紳一面之詞並未詳加查核殊非愼重之道當經本部堂飭行善後局轉飭各屬遵照嗣後各該州縣境内所有團練等局需用軍械應由各該團首出具保結呈由該管州縣切實稽考查核確係必不可少之件方爲轉詳請照採辦具申時隨將該團保結抄呈察核採運回時務令該團紳人等謹收善用妥愼經理倘有售賣圖利流入匪手甚或喪心昧良接濟匪徒等情事一經查出或被告發定將售賣接濟及保結之人分别從重治罪决不寛貸並先行剴切出示曉諭各在案據禀前情仰廣東善後局卽飭南海縣遵照前次通行確切查明分别辦理 
[佛路近聞]  
　　香港循環日報云自粤省至佛山鐵路開車載運以來日可收洋銀四五百圓輪渡生涯因之减色刻下董其事者又沿路分設德律風電語以期消息靈通所築石圍塘亦將工竣碼頭則以柚木製就工料堅鞏異常 
[革牧荷戈]  
　　香港循環日報云廣東已革直隸州知州李家焯縱勇殃民劣蹟昭著奉大憲奏參革職發交番禺縣看管候辦兹已擬定罪名發往軍臺効力月初某日南海縣主姚明府親詣番禺縣署諭知并令及早置備行裝大約不日卽當押解登程荷戈出矣 
[請嚴營制]  
　　香港循環日報云前者胡遊戎某投兩廣督轅禀稱省垣各叚巡警兵祗派二十人連城門守兵計之約一百二十餘名而在遊擊守備兩衙門當差者多至一百四十餘名之譜一若籌餉設兵竟爲營官差遣衙署衞護者然實與侵蝕餉項無異等情督憲岑雲帥准之立札營務處通飭全省各營鎭將毋得以兵當役但未知各營官久己習慣自然能從此認眞整飭否 
[續錄贛省請興實業條陳]  
一奬土類以倡農學井田之世自天子以至庶人無不講求農事漢之時猶以力田與孝弟同科其士之研究農學可知近世以來農不知學士紳不問農事雖有良法亦將遺失殆盡何怪今日農務之敗壞日甚也今科舉初變士皆以曩昔空虚之學無可謀食使能知就近地辨别土宜選擇種子研究肥料興辦水利則士不坐食而民受其利去歲東鄉拔貢饒正音糾合公司興辦種植奬給五品功牌本年該縣之講種植集公司者奮興勃起使各縣如是則振興有基若夫精益求精則在開設學堂選送學生出洋研究一明賞罰以課農功今日之病在游惰多而業農者少近年各府縣烟賭日增月盛爲害愈大古者夫里之布所以罰游惰也竊意當此多事之秋辦保甲不如辦警察警察立則烟賭游惰之輩皆得記諸名册嚴拿究懲或拘入工藝院自新所罰充苦工共良農則奬以功牌匾額等類夫民情如水也知上之所重而又有所罰則相率而歸農矣一嚴禁約以資保護民非不知多一分耕種卽多一分利益惟禁令不嚴牛羊踐害雖秋冬再藝亦徒勞無功盜竊戕伐保護無人茂林叢山轉瞬濯濯誰敢更言新種故近年來贑南寗建則滿目童山吉臨饒九則徧地荒萊且因而壅田塞溪決堤膠舟水旱頻仍無一不受其害竊以爲一切農務皆應以地方官嚴申禁約善爲保護爲先五月間已由派辦處將告示章程發給通省但須州縣實力舉行耳一弛榖禁以通民財江西近年致貧之由鴉片而外漕折爲大宗榖米者産於地而民所自有漕折爲錢則惟恃運榖出口以易之今各府縣鄉皆歲有禁榖出口之習而丁漕完錢弗欠絲毫何異縛人手足而驅之走也道咸以前榖價以鄉斗一千文左右爲常當時只地丁需錢故逋欠尙少自漕折爲錢必於秋收時售榖變錢而豐年鄉斗常跌至四五百文旣苦榖賤荒年鄉斗常漲至一千四五百文復苦榖貴加以田山所産又减於曩時之半禁榖出口不獲沾流通之益雖欲不貧得乎民貧賦重逋欠之咎何可盡責諸民也坐是收少出多民皆舍農而兼他業吉臨富賈最工謀利嘗相戒勿買田爲子孫累非至愚極貧者不爲農舊時每畝值價四五十千今止值二十餘千更有數千者其窘竭可知竊意宜通飭各州縣惟荒年禀准禁榖以保民食其中熟等年槪不准地方阻撓出口使仍以鄉斗一千文左右爲常價則庶人樂務農矣此稿仍未登畢容俟排日續成 
[祠宇落成]  
　　蘇州訪事人云江蘇巡撫恩藝棠大中丞前奉廷旨飭於省會建立李文忠公專祠因委蘇州府知府田紹白太守籌集公欵度地閶門外白公堤虎邱之東自今春開工以來經營半載至日内始慶落成計祠屋四進儀門内正面御碑亭一座中鐫諭旨中三間爲正殿左右各四間爲致祭官紳憇息之所西偏有花園仰瞻虎阜諸勝迹俯瞰花木池沼美輪美奐洵足與附近吉勇烈張忠襄諸公祠 
 
 

Page 3

 
 
後先輝映矣 
[鄂省學務]  
　　武昌訪事人云三江陸師學堂全班學生於今春畢業後由制憲分别派入各師範陸營練習六個月再爲安置湖北護軍砲隊二營於五月中派來學生十餘人迄今期滿已久苦無位置禀請各回學堂重理舊業不知各制憲何以處此也至於農務學堂建設已久學生於今春大考畢業制憲遴派高才生四人赴東瀛留學此外亦偕往游歴一周藉增　識今已次第束裝而返制憲因無位置特咨商善後總局月撥公欵數百兩暫充膏火之資誠可謂體恤周至哉 
[鎭郡宫塲紀事]  
　　鎭江訪事人云本月初九日爲常鎭通海兵備道兼鎭江關監督郭月樓觀察誕降良辰觀察以時事多艱雅不欲重費僚屬凡各官之餽送禮物者均婉詞璧謝其趨轅祝嘏者亦由家丁一律擋駕○前者兩江總督兼南洋通商大臣魏午莊制軍以長江梟魁曾幗漳及浦東南帮梟首林得勝在逃未獲札飭沿江水陸各防營一體跴緝瓜州鎭總兵高藎臣鎮軍奉文後刻已遵照辦理矣○駐防鎮郡之南洋續備新勝水陸各營管帶徐寳山都戎前赴金陵謁見兩江總督兼南洋大臣魏午帥禀陳緝捕事宜刻已於月之初七日乘某輪船遄返矣 
[烟海寒濤]  
　　烟臺訪事人云此間巡警軍已由登萊靑道李觀察招募二百名禀請巡撫周玉帥檄委候補知縣李大令洪焜管帶分東南東北西南西北中五叚派弁督率晝夜梭巡如遇形跡可疑之人務須嚴加盤詰大小街巷竪立木桿上懸洋燈飭令附近各鋪輪流燃點以防奸宄而利行人○某甲遊蕩失業流爲乞兒某夜忽至四道灣街毁某鋪門限蛇行人内竊去寳銀若干不虞被巡夜捕役拘獲解入局中甲懼受刑急服洋烟自盡幸經人用藥灌救得慶更生○時惴嚴冬峭寒砭骨貧民之無衣無褐者瑟縮如蝟情實可憐登萊靑道李觀察爰札飭海防巡檢崔少尹於十月十五日爲始令書役丐頭人等每日午後在署前掛號登簿所有貧民分别男女發給腰牌准予收入庇寒所○行使小錢向干例禁近有匪徒瞻敢在内地私販鵝眼小錢攙雜行用事爲福山縣吳集生大令所知派差嚴行訪拿務獲究辦 
[四明瑣事]  
寗波訪事人云郡城各善堂向於冬令設廠施粥以濟貧民刻已循例舉行府尊白幼三太守深恐有無恥之徒或領籌售錢或領粥歸家喂養犬豕種種弊竇殊與善舉有妨爰於前日出示禁止○鄞縣知縣周少軒大令迭次訪拿棍徒開設花會以及窩賭窩娼等事現訪聞有等不法之徒或冒充衙役串同地保在外乘機恐嚇索詐銀錢爰於日前派親信家人在外密訪並出示曉諭大略謂本縣訪拿前項等人差役必持有印票若有不法棍徒並無印票假冐詐擾許被擾之人來縣控告○鎮海西鄉某姓家頗小康匪衆垂涎已久疇昔之夜突來盜黨二十餘人毁門直入任意窮搜越時始蜂擁而去事後檢點所失約值二千餘金業由事主報縣請緝矣 
[上海官塲紀事]  
　　新任奉賢縣知縣郭子華明府重光本定於十一月十七日接印邇因前任傅柏梅明府經手事繁尙未理清不及交卸因攺期二十二日履新昨日重詣道轅禀知道憲袁海觀觀察繼赴縣署拜會縣主汪瑤庭大令○江蘇候補道陶心雲觀察因公來滬昨日命駕赴道縣各署拜會　昨日出口貨捐局委員李明軒明府江蘇候補同知馮賡甫司馬候補知縣馮悅甫明府浦東保甲總巡謝岳松明府先後赴縣署拜會汪大令○城汛周鑑之千戎昨因要公赴松江謁見提憲李壽亭軍門○昨日龍華巡防局委員沈秋蓀二尹因病遣丁投道轅禀請給假三日○昨日義渡局委員吳昌碩明府因光緒二十四年海運案内保舉四品銜投道轅叩謝商部右參議楊觀察士琦江南輪船支應局總辦王太守紹庭均於昨日詣道轅拜會袁觀察○署理江蘇藩司效述堂方伯特委候補知縣葛敏孫明府赴松江府屬各縣句當公事昨日捧檄來申命駕至縣署拜會縣主汪瑤庭大令大令延入花廳互談良久而别 
[滬南火警]  
　　前日夜半兩點餘鐘時本邑大東門外萃豐弄口東昇陽茶食店不戒於火致兆焚如司更人見之急卽鳴鉦報警俄而城廂内外洋龍二十餘架風馳電掣而至汲取自來水竭力圍噴其時北風怒號火勢甚爲猖獗直至天將破曉祝融氏始興盡而回是役也計燬去面東之恊興燭店恒茂萬油麻行恒泰槽坊寶泰酒店元吉泰米行大豐衣莊面西之成公義襪店順大土行中西大藥房分局泰生潤南貨店鼎康洋貨店正豐油麻行恒豐衣莊裕昌米行合泰酒店三勝樓麫館五老風麫筋店後面萃豐馬頭德昌義興廣謙益和豐三小烟館丁長興豆腐店天元米店某麫館約共房屋八十餘幢當火熾時馬路工程局總辦翁子文太守急率捕頭驅洋龍一架在毛家弄取水灌救蓋水利局工程局均在後面故不得不加意防衞也 
[柴船被焚]  
　　昨晚八點三刻鐘時北蘇州河西首某鄉入柴船上偶然失火瞭望臺警鐘旣鳴救火會西人急驅皮帶車馳往援救至則已火滅烟消早無吳回氏蹤迹矣 
[貨船被焚]  
　　日商三井洋行所雇駁船戶張金桂蕭弟弟兩人裝載棉花一百二十包停泊萬　碼頭前晚南市東昇陽茶食店火起時火星飛墮頃刻上炎以致全船貨物皆付刦灰是亦災生意外者也 
[報請驗屍]  
　　聶九應與蕩婦李孫氏私識賃居英界勞合路恒豐里第三百八十一號門牌屋内昨日不知因何口角氏遂潛吞紫霞膏意圖畢命迨家人覺察施救不及而斃隨由人報明捕房捕頭派包探劉光震知照地保赴上海縣請報相騐 
[惡鴇逭刑]  
　　著名惡鴇陳李氏在長裕里開設妓院專誘良家婦女逼勒爲娼前經妓女花三寶之母某氏控奉英美等國公共租界公廨前讞員孫建臣直刺提案訊明將花三寳交其母領回陳鴇取具攺過甘結存案方以爲從此當洗心革面不敢作此等生涯矣乃昨日包探趙銀河又投案禀稱前日天將破曉時陳鴇所豢妓女范金鳳郭三寳被狎客王元仁誘令同逃行經白大橋被巡街捕拘入捕房兹捕頭命小的一併送案請訊金鳳供小婦人年二十有一江西　信府玉山縣人丈夫李湘蘭出外貿易小婦人被賀姓拐來上海於閏五月初一日鬻入陳鴇所開妓院逼令賣娼押客稍稀卽肆鞭撻兹故乘隙欲隨王姓狎客回家三寶供小婦人與金鳳同鄉亦被拐匪誘出賣與陳鴇陳鴇供小婦人先後出洋銀三百五十元抵押郭范兩女襄讞委員王松丞刺史謂逼良爲娼本應究辦今姑寛免斥逐回家王笞責二百板發押捕房一月金鳳三寳發濟良所留養 
[十月分選單]  
　　司務兵部王大勛浙江監知州直隸安州鄭思壬江蘇監廣西河池李本誠湖南廕雲南石屏魏朝瑞湖南監知縣河南獲嘉周兆麒順天福建將樂王祖錫浙江俱廪湖南新化郭中廣貴州舉廣西富川李恒春河南廪廣東龍川謝永祺奉天監湖南會同葉新蔭安徽附廣西恭城黄德在浙江桂平譚宗晉江西直隸平山程矞雲湖北俱監浙江長興趙以成福建直隸武邑陳應辰江西俱甲州判雲南姚州孫承恩江西人吏目廣西左州伍佐清湖南附雲南陸凉郭維垣四川文童典史山西神池陳長臻順天監 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宫門抄]  
　　十一月初一日内務府國子監廂黄旗值日無引見湖南正考官支恒榮副考官吕珮芬到京請安鹿傳霖等同鄉官謝恩崑源謝交軍機處存記恩截缺河南副將郭達森謝恩陜西參將劉鈺謝恩吏部呈進月官卷掌儀司奏初五日祭奉先殿載　行禮召見軍機大臣及支恒榮吕珮芬○初二日理藩院光祿寺正黄旗值日無引見寗夏恊領常連謝恩廣東總兵楊忠義到京請安並謝恩恩公請假十日崇中堂續假五日召見軍機大臣及常連楊忠義 
[上海縣署瑣案]  
　　馬路工程局函送湯阿如湯姚氏夫婦及婦人江氏堂倌張木林等到縣請訊前晚縣主汪瑤庭大令升堂研詰湯姚氏供小婦人年三十有一現住滬南洽興街丈夫湯阿如在太平弄開設小烟館邇因數夜不歸訪知係與彼處鄰婦江氏卽江阿貞私識流連忘返小婦人前往與夫爭論被江氏之弟某甲帮同丈夫將小婦人毒毆從樓梯推跌於地小婦人寃無可雪是以投工程局喊控由巡捕拘送案下求究湯供小的近因店内乏人照應不能歸家並無與江阿貞往來之事妻子悞聽讒言來店滋閙江弟忿不能平是以掌彼之頰小的亦何之訓責伊倉卒中自行失足從樓梯墮下受傷是實江阿貞供小婦人年二十有四丈夫駕船爲業現方出外小婦人所居雖與湯之烟館鄰近然從不來往湯姚氏貿然誣陷故著胞弟前往理論反被誣控求察張木林供本地人在湯店内爲堂倌主婦姚氏前來與夫滋閙小的在旁解勸並不助毆大令以夫婦爭閙本係常情毋庸騐傷姚氏本有不合著湯領回醫治江氏與張槪行釋回○昨日午刻有虹口二十三保二圖民人張昌昌因被姪張興興毆傷投縣請騐值日差據情入内禀明汪大令諭令看管候騐○鄉民李長春控李光興莊周氏誘匿寡姪媳李莊氏一案前晚大令提訊李長春供小的家住北新涇附近耕田度日姪兒娶莊周氏之女爲室歴有年所去年莊周氏入城與粤人李光興結爲露水夫妻賃屋同居久留不返迨今春姪兒病故小的勸莊氏回家守節願貼資養瞻擬將所生一女交伊撫養俟長成後再籌妥策十月二十六日莊周氏忽爾回鄉與伊女晤談良久自此姪媳卽改志不願苦守嘖有煩言至本月初忽一去無蹤查係莊周氏之子前來領去小的因卽來滬尋至李光興家李多方喝阻一味恃蠻小的以其情有可疑爲特來案控陳叩求訊究李光興供小的係廣東某邑人年三十在本邑城内開設香店尙無妻室莊周氏久寡無依自願央媒再醮與小的當時祇出媒金自去年成婚後伊之子女仍住鄉間小的不問亦不往來今伊女如何逃避小的並不知情且亦從未到過小的處求察莊周氏供小婦人年已四十守寡多年今因女嫁子幼貧難度日故隨李光興爲偕老之計女兒自喪所天小婦人屢勸伊苦守上月二十六日回鄉猶是此意並無他言本月初兒子雖曾來過一次女兒則實未到家不知何人藏匿叩求明察大令以李長春所控匿女毫無憑証碍難准理著李光興等帮同訪尋限十日來案禀復 
[上海巡局紀事]  
前晚輪應十六鋪巡防中局會哨之期局員黄衡堂二尹設有茗點更魚初躍二十三七鋪十六鋪各巡局委員次第戾止二尹延入廳事暢譚要公良久始辭赴各叚巡哨一周○前晚本邑城廂内外保甲總巡朱森庭明府親率差丁地甲至城廂各叚稽查比至二十三鋪地方地甲錢德並未伺候明府怒甚翌日飭差傳錢到案喝令笞責以儆玩公 
[驗棉局紀事]  
　　昨日鄉人趙大生計源順陸關寶徐悅盛等販售漬水棉花被驗棉局巡丁查悉拘至局中局員何吉生明府判分别笞責交人保出查獲之花俟烘乾准予給領 
[英美租界公堂瑣案]  
　　成衣匠李介芝劉煥廷同竊吳金生成衣店内綢皮衣服若干報由包探朱順拘獲送案襄讞委員王松丞刺史判各責三百板發押捕房半年○　有章前將東洋車上捐照號碼私行塗攺經包探趙銀河拘押昨日刺史提案詰訊王叩首求恩刺史判押一禮拜罰洋銀二百五十元○流氓王阿金串同張阿五藉端向顧三和訛旇洋銀一元六角報由包探倪順泉獲案請懲刺史判令將王笞責四百板發押捕房半年張發押捕房一月○偷兒陳寶山掩入沈具賓家行竊衣服報由包探陳洪德獲案請究刺史判笞責二百板枷示三天○劉榮不知何許人昨至甘蘭亭所開烟館内吸烟乘間竊取烟槍報由包探竇如海獲案請辦刺史判笞責二百板 
[法租界公堂瑣案]  
　　前日顧金培張敬濤由南匯携帶皮箱一口來滬僑寓法界吉祥街金德興客棧十二號房内次日忽失去狐皮掛銀質對時表及洋銀二百三十元報經巡捕將充當茶房之馬裕牛馬榮生顧阿裕三人拘入捕房管押昨日傳同棧主金士良解案請訊顧張投案聲訴前情金供小的開設此棧已歴有年所用茶房類皆誠實可靠之人從無貽誤棧中每房一間各備鑰匙一枚以便隨時啓閉且鑰匙用之己舊並無新者求恩明鑒讞員魏蒓塢大令謂顧張曰棧房向有定章凡各客携帶貴重物件及洋銀等類應交掌櫃人代爲收藏爾等旣未交明本委未便斷賠著將二馬及顧阿裕一併押候比追○福州人張德勝曾納金趙氏之女爲妾旋被誘逃與泥水匠陳阿炳私識扭　英美等國公共租界公廨經讞員鄧鳴謙司馬訊供判將金氏交張領回張本假寓法界萬安樓客棧前日收拾行李擬卽携妾回里不料又被趙氏將女誘出藏匿無蹤因卽據情投訴捕房將趙氏拘押昨日解案請訊金趙氏供詞支吾大令著押候嚴比○蘇州府屬吳縣差役宋金帶領夥役高永齋寺五人持縣主李大令所發信票來滬拘提要犯余麗卿因未諳租界章程並未送至總領事署簽字先行拘拿爲包探查悉將一干人送入捕房昨日解案請訊代理繙譯蘇君謂此事曾禀請總領事核示須罰洋銀五百元大令一再婉商從寛斷罰二百元差夥四人一併還押高永齋交宋帶回赶即措繳罰欵○潮州人廖啓良前控李朱氏圖賴借欵洋銀三百元經大令訊得李朱氏供稱廖妻某氏亦借伊欵迨提廖妻質証並無其事因著押候究追迄今案懸日久尙未了結原告迭次求催昨日大令提案復訊李朱氏供小婦人實苦無從措資求恩保出當卽清理大令著押候嚴比○兪湯氏因生甫五齡之女寄養於蔡張氏家近忽失去遂將蔡張氏扭案請追蔡張氏供此女出外遊戲一去不歸或被匪人拐去亦未可知求察大令著押候嚴比○細崽陶金甫周阿金串竊牛奶二瓶爲洋東查悉送案請辦大令判責周手心一百下陶五十下○小東門外某肉莊主孫金榮將宰牲公司所給之票擅自塗攺爲公司中某西人查悉拘案請究大令判罰洋銀五元○張阿巧行竊烟槍一枝爲店主金玉山搜出送案請辦大令判責一百板贓給失主領回 
[美租界捕房紀事]  
　　前晚甬人施甫泉繕就西字函送致捕房内開僑居百頓路同昌里某號門牌屋内頃被某西人所雇細患某甲唆令西人藉端逞兇請爲察究捕頭閱竟卽派某包探往查○前晚小竊陳寳三掩入裏虹口陳玉大家行竊衣服數件適爲包探朱桂生所見連贓帶入捕房捕頭令押候轉解公堂禀請讞員鄧鳴謙司馬訊辦○昨日某姓所僱車夫薛者郎曳車至百老匯路偶不留意將王阿二所拉東洋車撞損被王扭赴捕房捕頭以兩造各不小心一并揮之使出 
 
 

Page 10

 
 
   
 
 

Page 11

 
 
二十六日會查辦理完竣互換清俄字據呈覆核辦等情據此伏查此次派員會查中俄兩國邊界牌博官兵通事字識等五十八員名共支口糧盤費銀一百二十八兩換立新眚二十一處連添運石塊每處祗用銀一十九兩五錢計共銀四百九兩五雖比照前案多用銀百餘金然據聲稱統係新換牌木未能减少詳核本屬實在情形除將用過經費銀兩彚案造册分咨戶工兩部核銷外所有循案派員會同俄官杳勘兩國牌博完竣並經費銀兩切實報銷緣由理合恭摺骤陳伏乞皇太后皇上聖鑒訓示謹奏奉硃批該部知道欽此 
[貴州學政趙奏考選癸卯科優生堪升太學摺二十日]  
　　貴州學政臣趙惟熙跪奏爲考選癸卯科優生堪升太學恭摺仰祈聖鑒事竊臣恭讀乾隆三十四年上諭嗣後學政舉報優生著照選拔貢生之例會同督撫一體考核果屬文行兼優者准其會銜保題等因欽此歴經欽遵辦理在案臣自光緒一十七年五月初六日到任以來歴按貴州上下游十二府三廳一州各屬歲試據該地方宫及教官等陸續舉優行文生八十三名均經臣考騐屬實先後將該生等名册報部在案兹屇舉行恩科鄉試多士駢集省垣臣遂於塲後遵照新章小期考試並會同護理貴州巡撫臣曹鴻勛覆試騐看公選得畢節縣學廪生邱學愼銅仁府學廪生孫士杰二名敦品勵學通知古今堪以充作優貢升入成均肄業其餘未取各優生質地亦多可造以限於定額未能徧舉仍分别奬勵俾其益加奮勉儲爲異日有用之材除將册卷咨呈禮部查照磨勘外謹　同護撫臣曹鴻勛合詞恭摺具陳伏乞皇太后皇上聖謹再此摺遵奉新章攺題爲奏合併聲明謹奏奉硃批禮部知道片併發欽此 
[貴州學政趙奏申明武生實無優選緣由片二十日]  
　　趙惟熙片再案查定例在學武生一體舉優報劣臣此次按試通省歲考據各學教官先後詳稱庠内武生皆屬尋常安分實無孝反昭著行誼端方爲學校特出之材堪以上備優選未敢濫爲舉報等語臣覆查屬實除將劣蹟各生隨時革黜以端士習並彚册咨部查照仍嚴飭各地方官及教官遇事約束毋俾放逸外理合附片陳明伏乞聖鑒謹奏奉硃批覽欽此 
[貴州學政趙奏補考優生片二十日]  
　　趙惟熙片再凡選拔生員如因事故未與會考者例准補行考騐給單歴經遵辦在案兹查有思州府學附生陳禮耕經前學臣嚴修選拔嗣以丁憂未與會考現因舉行恩科鄉試據思州府備具文結申請補考前來臣覆查屬實當卽會同護理貴州巡撫臣曹鴻勛於本届考選優生時同場覆試考驗除將該生正覆中卷加結解部查照磨勘外謹會同護撫臣曹鴻勛附片陳明伏乞聖鑒謹奏奉硃批覽欽此 
[都統蘇奏查閱振威新威旗軍操練洋槍洋操陣式片二十日]  
　　蘇嚕岱片再成都滿營添練振威新威兩營振威一營經前任督臣奎俊前任將軍裕祥欽奉諭旨各省駐防生齒日繁閑散亦不乏精壯之士並著該將軍等各就本處情形挑選若干教練成營以資捍衛等因欽此欽遵卽在於滿營閑散内挑選精壯四百名委派官弁飭照湘軍營制略爲變通教練成車會同奏明在案每年春秋兩季將查閱形附片具奏亦在案嗣經前署督臣岑春煊會同奴才蘇嚕岱將該旗軍攺辦警察巡查滿營街道保衛地方等因具奏奉到硃批政務處知道欽此奴才蘇嚕岱欽奉之下卽責成管帶振威軍務領事認眞攺辦並著該官弁等除保衛地方巡查街道外仍行輪班練習行陣操演槍砲不得因攺辦警察而疎操練其新威一營係前任督臣奎俊兼署將軍時因拳匪擾攘滿營精銳振威各軍調紥省城外扼要地方巡防緝捕内防守空虚在於滿營精壯閑散内揀選三百名選派官弁管帶添練成軍以資巡緝守護未經具奏經前署督臣岑春煊會同奴才蘇嚕岱籌商振威旣攺警察新威一營練兵無多請留勿裁等因具奏在案兹值奴才查閱秋操之際將振威新威兩營所練洋槍陣式並洋操陣式細加閱看步伐槍砲均極整齊聨貫開合放縱進退尤爲嫻熟可觀再閱洋槍準頭中靶成分均在八成以上奴才仍飭督操各員弁等更須加倍訓練精益求精務期咸成勁旅緩急得收實效不得久而生懈致使餉糈虚糜以仰副聖主整飭武備練兵自强之至意所有奴才查閱振威新威旗軍操練洋槍洋操陣式緣由謹附片具陳伏乞聖鑒謹奏奉硃批知道了欽此兼湖廣總督端奏職商續行報効鉅欵懇請奬勵摺二十一日 
頭品頂戴兼署湖廣總督湖北巡撫奴才端方跪奏爲職商續行報効鉅欵懇恩奬勵以昭激勸恭摺仰祈聖鑒事竊照漢口鎭職商黄訓典前經報効鉅欵庫平銀一萬兩經奴才奏懇恩施仍照原請以道員雙月先選用給奬本年六月初六日欽奉硃批著照所請欽此欽遵轉行遵照在案兹據職商候選道黄訓典禀稱夙承母訓竭誠報國深愧撮壤涓流之細莫申傾陽獻曝之忱前次報効銀兩曾經聲明日後生意照常應尙按年報効銀一萬兩有故呈明停止等情在案今經一年貿易如常謹再報効庫平銀一萬兩以抒暟悃仍不敢仰邀奬叙等情所有續繳之銀飭由夏口廳同知馮啓鈞兌收解交藩庫存儲聽候撥用由湖北布政使李岷琛詳請奏奬前來奴才查該職商候補道黄訓典前次報効鉅欵曾經聲明貿易如常仍尚按年報効今屆一年卽行續繳銀一萬兩深慕卜式輸財之誼兼有季布一諾之風忠愛性成信義昭著亟應奏請優奬藉以風勸當時查該職商續繳一萬兩合之新舊捐例分發指省及二品頂戴銀數均屬有盈無絀合無仰懇天恩俯將候補道黄訓典賞給二頂戴以道員分發指省補用出自逾格鴻慈理合恭摺具陳伏乞皇太后皇上聖鑒再湖北巡撫係奴才本任毋庸會銜合併陳明謹奏奉硃批著照所請該部知道欽此 
[兼湖廣總督端奏監利等縣民堤續被秋汛漫潰分别籌辦情形片二十一日]  
　　端方片再本年五月間因大雨連番襄河盛漲濳江縣永豐垸天門縣孫家灣監利縣易家灣各民隄先後河水漫潰經奴才嚴飭 
 
 

Page 12

 
 
分别搶修並酌撥公欵以工代振旋據禀報已將潛江監利兩縣潰隄堵築合口業將辦理情形專摺奏陳奉硃批著卽分别撫卹毋任失所欽此當卽轉飭欽遵辦理詎七月二十八九等日襄河秋汛漲至數丈有餘兼因江水甚大抵塞下游水無消路倍覺洶湧異常潛江縣新修之月隄經委員候補知府彭覺先濳江縣知縣畢井田極力搶護幸保無虞監利縣梁子垸民隄因水漫過頂潰决成口又天門縣孫家灣新工已將合口復被衝刷殆盡幸居民先俱遷居高阜尙無損傷人口情事據監利天門等縣先後禀報前來查天門縣孫家灣潰口水流甚急施工較難前經該署縣楊悅督民搶修功甫及半旋被水衝刷民情困苦再責令自行籌修實屬力有未逮經奴才飭司酌撥公欵錢一萬八千串津貼隄費責成該署縣楊悅在潰口處所退修月隄廣集人夫併工修築其監利縣梁子垸潰隄亦經勒令該縣劉延坦設法搶修俾資保障至被氷災民業已飭令分别妥爲撫恤此外未經被淹各州縣秋收尙稔米價甚平該災民等或捕魚爲業或小貿營生餬口有資尙不致流離失所堪以上慰慈厪所有監利等縣民隄續被秋汛漫潰分别籌辦情形謹附片具陳伏乞聖鑒再湖北巡撫係奴才本任毋庸會銜合併陳明謹奏奉硃批著卽督飭赶緊修築以惠民生欽此 
[直隸總督袁奏籌撥熱河馬隊餉需片二十一日]  
　　袁世凱片再前因津防練餉萬分支絀熱河馬隊兩營驟難議裁餉項無著奏請攺由部庫籌撥旋經戶部議覆以此項練餉或仍由直隸撥給或熱河燒鍋等項酌量提撥若無欵可湊卽仍由直隸設法籌解奏奉諭旨依議欽此咨行知照並准熱河都統臣松壽電咨熱河烟酒等捐實難籌撥仍懇循舊撥發等因飭據支應局會同長蘆運司汪瑞高妥籌詳覆前來臣查熱河練軍馬隊兩營本係楚軍所攺歲需餉雜各欵銀六萬餘兩向由淮餉裁節項下開支近年淮餉短絀暫由津防餉内騰挪勢難兼顧是以奏請由部另籌誠萬不得已之舉非敢稍分畛域也今部議行令會籌熱河旣無欵籌撥該營又不能裁撤自不得不力任其難兹於無可設法之中竭力籌畫查有運庫向由正雜課項下每月撥解武毅軍餉庫平銀三千兩又鹽斤加價項下每年籌撥淮餉庫平銀三萬兩擬定照案籌撥暫挪濟用但此爲一時權宜辦法設直省餉源短絀太甚仍恐難乎爲繼除咨戶部曁熱河都統查照外理合附片陳明伏乞聖鑒謹奏奉硃批戶部知道欽此 
[署馬蘭鎭總兵載奏緑營廢弛日久百弊叢生切實整頓摺二十一日]  
　　奴才載澤跪奏爲馬蘭鎮綠營廢弛已久百弊叢生宜酌量變通章程切實整頓謹據實覆陳仰祈聖鑒事竊恭查馬蘭鎭緑營原爲守衞陵寢而設歲糜鉅餉宜如何盡心職守以仰副朝廷豢養之恩廼該營設立年久因循廢弛舊章失不惟巡查周防視爲具甚至有在風水各界内私墾地畝偷砍樹株之事營員鎮兵聨爲一氣挾制官長尤爲近年惡習歴任總兵到任伊始公事生疎受其欺蒙鉗制子守衛陵寢整頓營務諸事倒行逆施不敢過問祖陵重地關係匪輕年復一年尙复成何事體此等惡習奴才到任後卽有所聞近承恩命署理總兵查出私墾偷樹情形謹據實爲我皇太后皇上縷晣陳之其私墾地畝一事道光二年查明春樁内居民耕熟地一百七十餘頃奏明在案外近年春樁内陸續私墾不計其數甚至紅樁界内有私墾之地雖奇零瑣碎亦不下一百餘頃其偷樹株一事現在拿獲之案另行具奏外其私墾地内樹株砍伐凈盡固已無從查悉而後山一常人跡罕到之處砍伐極多正更施其鬼蜮伎倆將砍伐松木作成器物夜間運出至遠處販賣凡　皆綠營汛地責無旁貸縱間有土匪所爲究竟綠營所司何事難保不從中勾結取利况所拿獲到案者多有綠營之人監守自盜其罪奚辭至其挾制官長之術奴才到任不久未能深知詢之本處當差各員歙稱該營每於歴任總兵到任之初逆料斷無不規避處分之理必先於後山縱放荒火或砍伐海地樹株以爲嘗試之計總兵到任伊始稍存廻護之見則墮其術中蓋旣已疏縱於前則難期振作　後更兼人情險狠毒謀陷害前任總兵松安清查後大道致火焚轎圍因此驚憂成疾等語奴才伏思歴任總兵具有天良豈盡爲身家謀而不爲陵寢計大抵惟恐措施孟浪致滋事端故凡百隠忍遂釀成尾大不掉之勢然官非一任事非一年縱寛其旣往亦當預杜將來若不設法整頓祖陵重地不堪設想惟綠營惡習太深一時恐不能盡革奴才再四思維只有先行設法牽制使之無所施其伎倆然後責成該總兵認眞察核凡有異常兇悍不循法紀者從重懲辦其安分恂謹者加意撫綏庶人知警畏弊絶風清以期收效於將來查去年七月間經壽全等奏調淮軍一營駐扎馬蘭峪名曰彈壓土匪其實暗寓牽制緑營之意管帶官候補遊擊葛振全尙肯實心任事據本處司員並居民等或云自勇隊駐紥以來土匪歛戢地方頗稱安謐奴才到任後復嚴飭該管帶認眞查拿偷樹之人數月以來拿獲數案半係緑營之人惟所統帶勇丁不過二百餘人爲數太多東陵地方寥闊不敷分布可否由奴才暫行奏調一營亦交葛振全統帶以期布置周妥如蒙兪允再由奴才等聨銜具摺奏請庶勇隊與緑營互相牽制彼此維持一俟緑營規制大定人盡循良足資守衞然後查看情形將勇隊酌量裁撤以符定制似于陵寢地方大有裨益奴才受恩深重勞怨所不敢辭若再因循敷衍緘默不言何以仰酬高厚謹將緑營積弊並擬牽制之法披瀝密陳伏乞皇太后皇上聖鑒訓示謹奏奉硃批照著所請著延祉到任後認眞辦理切實整頓欽此 
[新授桂撫柯奏報接印任事日期摺二十一日]  
　　新授廣西巡撫臣柯逢時跪奏爲恭報微臣到任接印日期仰祈聖鑒事竊臣於光緒二十九年七月十九日交卸護理江西撫篆卽日由水路起程當經恭摺奏聞於二十七日行抵武昌與兼署湖廣督臣端方商購槍礮籌借欵項八月十一日行抵長沙與湖南撫臣趙爾巽晤商後路轉運各事宜復換船南行趲程前進九月初四日始抵全州攺由陸路初八日始抵省城十一日准護撫臣丁體常派委調署桂林府知府周天霖撫標中軍叅將關作棟將廣西巡撫關防曁王命旗牌文卷　件齎送前來臣恭設香案望闕叩頭祇領任事伏念臣猥以庸材謬膺重寄自應力圖報稱勉事拊循惟當此匪勢兇横地方困敝自維迂拙大懼弗 
 
