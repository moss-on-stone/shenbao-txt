# 1884 - 59 - 4903912

 

Page 1

 
 
[股印古今圖書集成告白] [  點石齋主人啓]  
　　本齋招股開印古今圖書集成現已定爲大字所有股分曾經聲明一千四百股之外須增至每股收銀一百八十兩其一千四百股内則仍照前議每股收銀一百五十兩去年一千四百股未曾滿號刻下尙缺一百餘　今此書約計二年半可望告成如有願附股分者務請作速前來掛號其在一千四百號内仍每股先收銀五十兩一千四百號外不　增印數百部則每股先收銀六十兩特兩布知 
[招請賣報售書] [  申報舘主人啓]  
　　廣東爲極大省會什商雲集本舘現欲請一友人在穗垣代銷申報及點石齋申報舘兩處所印之書籍如有粤友　辦此　祈來本舘面讀一切　須在上海覔一殷實大鋪作保方可訂定也此布 
[論京師近案]  
　　京師輦轂重地都察院又爲申寃理枉之所乃前日所錄劉御史奏稱皖中少婦因投呈被阻當夜身死移屍於氷窟中坊官騐後卽行飭殮打埋等情疑竇甚多請旨飭查嚴究一案詳核情節不禁駭異竊謂奇怪之事獨出於京師如果此婦人被人謀害属實則覆盆之寃時無天日又惟京師爲特甚芳外省則斷無如此易結之案也夫此案現經奉旨特交杳究所傳都察院看門值班人役巡查兵丁等各有供詞并飭取承騐坊官親供似該婦係因告狀不收於署門外路傍坐哭本係有病候至夜分嚴寒逼迫乃入官堆子藏躱不意猝斃或因凍餓暴僵或病虛厥死均未可知迨任官堆者夜歸瞥見婦屍不知其由但慮人命貽累商之看街兵役移置氷上而巳並無别故也次日經地面報諸坊官何指揮臨騐無傷飭卽棺殮將屍身之衣留起四件以待死者或有親人前來認識其二件則掩屍於棺内是御史原奏風聞以爲裸體於氷窟中固屬言者之過而非確見可知也然則該婦之死實係有病並非謀害旣屬病死則等諸尋常倒斃地面報官請騐委係無傷理應殮埋在坊官原無處分可議也第其中所以致疑者乃在移屍一端耳盖此婦本爲告狀而來婦人告狀例許用抱今該婦抛頭露面别無作抱之人其爲零丁孤苦家無可歸明矣都察院堂官累月不到衙門此京官習氣卽部中尙書侍郎亦然無足怪者該婦貿然而來欲俟堂官至止攔輿遞呈其無投呈之費無疑不謂空等兩日僅遇司官又遭呵斥含寃莫訴飲泣路隅署前諸色人見之不能代爲方法然其情狀之悽惻固人人共見也不特署中當差之人卽是日過都察院門前者亦無不一見之其至天晚而躱入堆子不及夜半遽爾身死此時情形或者無人得見蓋管看者未歸堆子内阒其無人也顧其死而爲病歟抑爲凍餓歟且果有人謀害與管堆子者無所干係獨不知人命至重無主之屍必須請官臨騐有無傷痕然後可免將來之累而乃輕舉妄動招人扛棄自謂脫卸乾淨也耶此移屍之可疑也原摺之外另附一片風聞死者爲前放四川試差之烏拉布所帶轎頭在四川携之來京相處數月不能養赡以五十金轉賣於荷包舖中人詎又相處數月以不能持家而被逐出因赴都察院控此二人而查辦時據何指揮呈出搜得屍身呈詞乃是控告雲南道員崔尊彝者因此外間流言謂有改易呈詞之獘綜觀前後之傳聞此中又令人滋惑矣盖先隨轎頭而來後賣荷包舖中人如其虛揑安能指名大抵此婦或本係川産或皖人而流落四川轎頭價買與否無可爲憑而轉賣則居然有五十金之身價遇人不淑屢慨仳離匍匐憲轅無門可達或者卽此二人知其必赴院控告而故意使人沮止之甚至厭惡交加乘夜謀害以爲滅口之計而移屍亦未必不出於賄囑坊官畏事臨騐之頃有地面具報之詞先入爲主則亦略遵故事草率塡格不暇詳細審視也盖死己經日京師熱閙之地而氷窟又在露天設有屍親必已出認今越宿而無人過問其爲無主無疑安肯檢出破綻自貽其累至崔尊彝因報銷案發覺中途病故死越年餘何故再控况報銷全案人証實多並無牽涉婦女之情何以突如其來此因見者喧傳婦係皖人崔亦皖籍故爲之牽合而崔死己久事無佐證日後更不虛其辨别倩僞也以此言之則所稱改换呈詞一節似非無因何指揮不特騐屍草率直與此案一千人皆在可疑之列矣現在查辦巳有大槪情形所傳訊之人均交刑部尙須嚴訊以期水落石出鄙人初不敢嘵舌但卽御吏片奏與訊過各供比較情節而實有不能釋然者耳 
[中國兵數]  
　　香港西字報載有一信言去年西歴四月間雲南撫憲唐中丞統兵防邊計共有兵一萬六千人 
以劉永福爲先鋒統兵六營每營五百人以胡軍門爲右營統兵六營每營五百人以蔡軍門爲左營統兵六營每營五百人以周軍門爲中營統兵十四營每營五百人防守雲南至紅河一帶廣西撫憲徐中丞出關防禦共計統兵二十二營每營三百五十人共七千七百人先命王軍門帶兵十六營前赴北寗王軍門手下尙有兩副將各帶兵五營此西歴四月閒之情形也西歴十月廣西又增兵二十旗合七千人連前共有兵一萬四千七百人此外又有砲艇多瞍其砲係舊式而艇上水師皆可陸戰法兵若攻北寗必與此路華兵相遇計中國守邊之兵兩路合算計有三萬餘人其行兵諸法皆仍中國之舊並未參以西法統兵諸人亦無著名宿將在内而卽此諸兵法人巳覺棘手兵費已鉅傷人已多其得桑台殊亦失算初意以爲桑台唾手可得及旣得桑台而費餉費兵頗覺不貲現在又欲進攻北寗則費用更大實則法人卽得北寗究屬有何益處桑台去雲南程途不少如欲直達蒙化談何容易欲至老開必有戰事若欲至廣西亦有多少難處　至廣西邊境必須由龍州而來以現在情形觀之法人倘必欲爭榮名於東方非六萬兵不可可且須多發兵船如不能有此多兵多船則不如以攻得桑台爲止境尙可不失榮名也 
[趕辦電綫]  
　　香港西字報言中國電線之由粤東而達梧州平樂桂林等府者刻下晝夜併工極其迅速福州安電諸人悉調至粤以襄要工聞須由龍州以達北寗恐復須通聨老開地方云 
[打靶傷人續述]  
　　前報述福州有兵船試砲打靶悮傷多人一節兹閱福州西字報知係揚武兵船之事其被傷之人惟一人倖獲生全其餘則皆因傷斃命嘻寃矣 
 
 

Page 2

 
 
[錢庄被动]  
　　正月三十日粤垣之西有某錢庄被刼一事是日晚十點鐘有人持洋易錢粤俗各店每至晚間閉門以後總在小窗内交 
易其人交洋該庄懽之嫌其洋輕其人執言不輕兩相爭論該庄謂如不見信可請入内觀戥乃門甫啓其人先入後有四人隨入立卽閉門拔刀將庄夥縶縳逼交鎖匙搜括銀洋有一學徒欲升屋號救爲盜所見亦執而縳之盜衆盡情搜括携贓而出庄夥尾其後大呼捉盜有更夫聞聲奔赴爲盜所傷盜衆遂遠颺計被刼票洋現洋共約有五百元諒必報官緝捕未識能破案否也 
[寗波官報]  
　　甯紹台道馬觀察駟良於初四日到甯初六日辰時接印瑞觀察擇於十二日進省家眷均在署中故馬觀察暫假内關署爲行轅云 
[踢丐續聞]  
　　前日江夏關上西人在街踢傷丐婦已詳前報而丐婦卽送仁濟醫院診治近日聞訪丐婦傷已漸就平服當不至有性命 
之虞前報懷孕之說實係誤傳想卽可了結也惟此等案固不止一起尙有去歲除夕被酒醉西兵打傷北關後十大家之老嫗業經被人拾得該兵帽子爲憑禀知英領事府請究然此媪則受傷後日漸委頓氣息僅屬恐難保無性命之虞惟聞現在業已給銀和息云 
[武林近事]  
　　前任兩淮運使孫燕貽都轉近膺簡命陞授浙江臬憲此已見諸邸抄兹傳得孫廉訪函致杭垣某紳謂臬署風水畢竟 
如何冲犯以致歴任不利務乞代爲詳視一周示我片言云云某紳於數日前邀同戚友三人親至署中遊玩自大堂至同心堂及冰玉堂大小花廳東西上房并新造之上房五間後院之大樓五間以及庖福廚灶之所無不週歴無一冲犯關碍之處其戚友皆善於青鳥術者亦謂别無破綻紳無詞可答只得將衙署繪成圖樣附信寄去請廉訪自行詳察云○出錢唐門十八里之遥地名留下鄉間之一小市鎭也市上店户林立凡日用食物之需無不具備且有典當一所行機十餘家居此者咸稱便焉上月念三夜某米店中突來遊勇十餘人敲門而入穿房繞屋四處搜尋店主驚呼四鄰一賊不鐵器擊傷之幸一學生逃避屋後携得小鑼一面升屋大敲遠近皆疑火警家家開門盡出羣賊見人衆驚慌爭先亂竄一賊失足落河當被衆鄉民獲住將麻繩綑作一圑如猪羊然次日鄉人以巨毛竹貫之舁之入城投錢唐縣報案邑尊出城踏勘後允卽飭緝餘黨云○紫陽書院山長范梅卿方伯去冬歸道山後大憲卽改請張子霙庶常主掌斯席旋以庶常固辭境因聘金太史壽松主講矣○祁子和學憲於二月初一日起馬案臨金衢兩府城中文武咸出城恭送○敷文崇文紫陽三大書院統定於二月初二日由三大憲甄别錄是日劉劉仲良中丞辰刻出轅至萬松嶺親臨敷义書院點名散卷投考生童計一千七百餘名崇文書院向歸藩憲主試是日生童投考者計一千三百有零紫陽書院則由署臬憲豐雲鵬觀察甄别投考者二千有寄盖省中三書院惟紫陽則近在城内故考者咸貪近便而投卷較多也 
[津沽氣候]  
　　天津上月十八夜四更時雨雹如豆繼之以雪翌晨積雪約盈二寸天氣不寒不暖而河冰大半開釋東院北關各浮橋旋 
闗旋開橋上行人爲之阻塞橋下浮氷大者如筏小者如盤蔽河而下偶當橋闔震觸有聲橋則摇摇如懸旌趕緊摚開而浮氷又盈河面矣按析津河道去冬未氷新正初五日大沽得雪後直至初十嚴寒然後河河灣子始稱結氷豫河北河則已凍者全氷未氷者復凍較三九更堅凝惟向來均在雨水前後天陰雪下河氷便化此次順河而下者必豫北兩河水路開通也 
[銀根緊急]  
　　京師自阜康禀莊封閉後市面甚緊錢舖票莊便有不可終日之勢崇文門外南官園謙吉昇票號見持票取銀者絡繹不 
絶恐有意外之變遂請南城功派役彈壓坊官不敢擅專面請城憲城憲親詣該號察閱帳簿見其其所現銀不敷開發卽飭其速備銀兩并飭該城總甲及捕頭在該號監守寸步不離一時街市哄傳存匯之家皆望而却步矣 
[錫山盜案]  
　　上月之杪無錫南門外百瀆港地方有某木行被盜刼去現洋衣物約數百元又上月二十八日東亭鎭布行亦被匪搶刼 
洋銀六百餘元又大布十餘捆每捆計數十匹笨重異常而匪等陸續扛運登舟徑去何從容乃爾據事主稱皆係江北口音是爲梟販無疑聞兩案皆在金邑轄界現尙一無破獲云 
[合浦殊還]  
　　上年九月間有湖南人談某在本埠會審公廨後面拐得無錫人蔣姓之子蔣桂林今年十四歲携至南京居住至今年正 
月復輾轉携至揚州府儀徵縣欲圖賣脫已覓有買主尙未講定身價故未成交而蔣桂林略知情由乘間出外卽赴就近駐札之防營喊控營官訊悉情形密派營勇潜至談之寓所守候將晚時談果貿貿然來當卽擒獲適左侯相駕臨儀徵故營官禀知侯相卽飭將談就地正法一面將將桂林飭交儀徵縣派差遞送上海縣查傳家屬收領前日黎邑尊接准來文並遞到之蔣桂林卽飭值日差鄭桂查明蔣之父親向爲廚司已赴杭州故傳其母張氏到縣將桂林具領回家矣 
[操演步伐]  
　　前日下午虹口捕房門前之空地有吕宋國人約二十名在彼操演步代而英租界巡捕内亦有西捕數十名分隊操演三 
道頭傳令指揮殊爲齊整木栅外之華人圍觀甚衆也 
[交棺匿盖]  
　　前報同室操戈一則兹悉前日黄太守復派差往裏虹口監視安殮王玉生當將空棺交出隨卽安殮差役見無動靜遂歸 
詎王玉生又將棺盖取去仍未得歛昨早王寳和復赴英公堂遞呈控訴聞王玉生因寳和並非六寳親生乃係螟蛉之子且素不安分曾經王六寳驅逐於同治十三年赴縣署陳明備案而寳和因玉生本係陳姓今爲王姓贅婿亦非一派且上年結有訟嫌是以不願嗣其子爲六寳之孫因此兩不相下各逞私意以圖架訟然死者何辜至停屍數日而不殮彼取棺於先取棺盖於後者問心將何安乎 
[同業會議]  
　　本埠餅豆油業現奉貨捐局諭飭豆餅須每斤盖印油亦須每簍蓋戳而同業中以豆餅旺到之時實有幾萬片一時碍難 
逐片蓋戮卽豆油上棧之後往往有走簍等情勢必換簍若此辦法不勝其煩故同業中人於前日在商船會館會議不知如何禀覆也 
[搶技續訊]  
　　前日報列花烟間内有搶妓一節昨晨翁太守臨法捕房時據陳王氏將烟妓喜鳳交到太守詰其年歲答稱十八歲到滬 
已四年前晚彼等前來搶我是一長子動手不知其姓名長子前來吃過烟兩次不知其是何居心欲來搶我翁太守詰以捉到之人曾否認識答稱識得太守又詰之受傷人據稱名劉二在棋盤街開糕圑店前晚行醫走過見婦人被打在地故上去解勸被彼等將我脚骨打痛昏倒在地太守詰其可識得動手之人答稱記不清楚翁太守看將在押之金阿寳張友蓮提出詰間兩下初執不認繼又彼此推諉又詰之喜鳳則指金阿寳爲起衅之人而金則推張友蓮約同到滬太守謂爾等照直供認尙可從寛辦理兩人仍然不認迨喝將張笞責始吐有住城内行醫教讀之徐先生呌我搶人問徐姓住城内何處答稱一時記憶不起我與彼在洪園吃烟一次故而認得太守以其狡猾又喝責二十板着將金阿寳張友蓮分别管押復詰喜鳳姓氏答稱許姓陳王氏是其親母官以姓氏不符再三研詰後將陳王氏研問喝責始供稱在光緒七年分十二月間出洋從蘇鄉蕩口買得太守詰其買契何在何人爲中答稱契押在城内唐姓婦人處可以取出中人爲秦媽媽也喜鳳見陳王氏認實亦供稱實是親母將 
 
 

Page 3

 
 
[我賣出太守看將喜鳳暫押今日公堂再爲覆訊云]  
[嚴比糧差]  
　　上年下忙錢糧各差虧欠甚鉅黎邑尊節次比追延至年終尙欠繳錢二萬餘千今正黎邑尊接奉藩司札催趕緊掃數報 
解以重庫欵刻不容緩故開篆以來屢次比追已逾三卯而各差僅繳錢四千餘千邑尊大怒昨日立傳各差嚴比查得虧欠最鉅之種差安吉徐榮楊裕等三名飭將該差正身收禁並將王桂趙奎吳俊羅俊王榮等五名各重責三百板朱升吳翔二名着值日差用大練鎻於大堂之庭柱上並再三申斥皂快頭等諭限十日内趕緊如數繳清逾限則一體革追按下忙繳數向於年底一律繳清邇因上年七月兩次風潮收成减色兼之市面衰極以致各差下鄉催收甚爲不易但延至本年二月間尙欠如許亦近來所罕見也 
[西捕加胄]  
　　聞本埠英界西捕現議照英國巡捕之例戴用頭盔前綴以六星中間加以工部局印以爲辨識想從此蹀𨇾街頭者皆不 
得免胄而趨風也 
[聚衆逞横]  
　　湖南永州府人陳立義頭戴晶頂至英公堂遞禀聲稱由原籍至金陵欲晉京而順道來滬暫寓同福棧有友人名勝全係 
爲輪船生理從香港來滬帶有寗人徐姓之家信附二十元交與妻氏住居寳和里地方托我轉寄爲於昨晚七點鐘時持信至徐姓家甫將洋信面交暫坐啜茗突有同鄉人葉得順等十餘人進來把我扭住聲言欲借洋八十元幸徐妻遣人訴捕及捕到門被拒不納旋由中西捕衆至始得獲在葉等六人餘俱遁逃今蒙送案請辦以儆徐某氏亦上堂稱丈夫托此素不相識之人寄信詎知隨有許多人蜂擁而入將大門緊閉急遣傭婦從後門出外訴捕來拘不知是何緣故原信呈閱陳又稱尙有現洋五元已被搜去現已起案云質之葉得順供稱與陳係同鄉被欠洋八十元立有票據屢次向討未付昨同許得生張連喜等在路遇陳爲此跟隨至寳和里向索跟洋是實别無他意票據呈閱許得生張連春葉老大李福亭高連卿等同供是葉得順之友據葉言向陳討洋我們却不知其細情陳又稱葉向我借洋不遂是實我未欠他洋元更無立票之事華捕禀於七點鐘時見有許多人入寳和里該氏家情形可異及欲入内詢問詎被關門隨招同别捕往叩仍閉不開只得回禀捕頭親自督同中西捕前往其時已有九點鐘叩之仍不肯開俄而見有人跳短墻而逸當卽拘拿時大門亦開共獲六人據該氏言隨陳入内者十人外守六人云黄太守察閱葉呈之票據係陳澍方所出約期付洋八十元開載及嗣後陳當再與葉謀生理等字樣隨問陳澍方是否卽係陳立義陳答稱是然未立有此票太守隨判葉得順等六名押候過堂各笞一百五十板以儆原信給還該氏所有起案之洋五元交陳領去票據存銷太守又向陳曰揆度情形不情不實今姑寛不究惟懲辦葉等之聚衆逞横且問爾勝全如何認識陳答稱曾在浴堂洗浴攀談因而相識後蒙彼時來探望太守謂嗣後當安分免干取咎陳叩謝而退 
[英界公堂瑣案]  
　　花烟館妓女王氏至英公堂稱著名流氓錢永元昨來硬借不遂逞凶由捕拘案請究錢永元不認捕禀錢永元確是 
無業流氓黄太守隨飭錢永元押候過堂笞責百板以敬○華捕解送僧俗爭毆黄太守以釁起細微看毋得再行擾釁一併開釋○西洋人某至英公堂稱失竊金環等件搜查侍者莊阿友臥處不見金環却搜出白巾汗衫係前次失贓搜環雖屬懷疑至巾衫確係有據交捕送究莊供被欠工洋九元向索無付反被誣指行竊巾衫均破舊不堪爲洋東所遺棄者西洋人又稱並水欠伊工洋賈副領事謂莊行竊有據請辦以儆黄太守隨判管押一月贓交西洋人領去○前由捕房捉獲某錢莊聚賭一節己列前報昨據捕房解到每名罰洋三十元者尙有三人無力繳洋爲又送案又將繳罰之項並搜出及檯面之洋共有五百九十餘元一併送案請爲分送各善舉太守商之賈副領事先判無力罰洋之三名從寛各改罰五元送案之洋以三百元充賑濟一百二十元充棲流公所經費六十元充捕房出力獲賭之中西捕尙有一百十餘元充各西醫院經費○伶人吳蘭仙稱被天津流氓劉連芳持斧逼令上臺拉傷臉面訴捕送案請究該園主袁姓乞請免究容自調停太守允之 
[上海絲業會館籌賑公所摘錄各善士來函如左]  
　　胡公壽先生來書去冬辱承大教未曾裁復抱歉無任兹奉白金一錠約五十兩左 
右係硯池滴水較之杯水更微明知於事無濟然鰲戴三山蟻馱一粟量不同也惟先生鑒之○本埠恒豐瑞洋貨寳號由大馬路喬遷至東仁里開張交易槪不舉動迺荷諸君隆貺寵賜又蒙光臨道賀理當設筵伸謝具柬奉請又承諸君關切現因絲業會館施君少欽勸募直東春賑籌捐不易可否請將謝客酒席之資移助小號謹遵諸君台命卽送來洋三十元移作賑捐請託登報以鳴謝悃○杭州三元坊沈善士連閱報章知令郎子英孝廉在東省親查散放實心實力接辦利津春賑需欵鉅而且殷繼解急迫僕有心無力無可設法之中卽將牀上綠綢大帳子一頂取下由局寄奉或變價捐且或估入彩票請裁酌明知無濟聊表寸心云○西陵待價生連讀大啓每以貧如趙乙囊底常空爲憾而災民凍餓情形又無日不縈夢寐因於無可設法之中檢得太子參兩條玉班二枚交局寄奉登册作彩或易錢湊解明知車薪杯水大局無關而馬負千鈞蟻馱一粒特各盡其心云爾大君子饑溺爲懷當不致因其菲而麾之門外也○周文濤爲染足疾求竃神前許願卽痊手中拮据萬不得已卽將紫銅香爐一只紅木座子親自送來請變錢還願助賑云爾○嶺南李筠撲貧寒人今正蒙親友贈兒子押歲湊成兌換洋三元恩思直東春賑孔急移作賑欵明知無濟但望鼓於興起者爲幸請登報激勸○武水有心無力人連讀申報各處災黎苦况不堪痛切願助乏資欲募無門輾轉籌思惟有所蓄半年薪水節省洋二十元今特奉上乞代解災區不勝銘感僕作嫁依人雖杯水無力如效西子捧心不忘自愧耳伏望登諸報章能食大俸大祿繼起略爲分潤籌賑中之一大助也 
[助賑愈病]  
　　昨接絲業會館來信知有沈灴生先生印變源字子煖求保痰迷心竅之症托劉貫記送去英洋三百元助山東災賑請給 
收條以便向灶神前拈香跪禱開水化服近聞捐賑病愈者其效𣓉於影響因亟錄報以爲助賑者勸 
[上海北市盆湯衖絲業會舘主施少欽經收順直山東江浙等處二月初二初三初四日第二百零六二在零七二百零八次賑捐清單]  
　　蘇垣杭籍官幕今正圑拜公分公允 
移賑由吳仲英司馬舉辦先交來洋一百　庽甬痛定思痛室主人由申報舘錢昕伯翁交來洋二十五員錢六十六文徐合盛求母病愈由汪蓮伯兄交來洋十五員敬　書屋洋十二員壽議室主人奉母命量移七旬壽筵費由嘉善縣署中寄協源局交來洋十員山萃堂李洋三員氷壺主人由周浦日生局來洋一員沙頭菊侣由致大局來洋一員高其姓洋一員沙頭鎭張洋半員廣東無名氏錢一千一百文海鹽徐古春先生喬梓醫封全助計四號洋二員○皖省憲幕震澤莊子封先生代募捐冊遺經堂李庫平銀一百兩補拙廬庫平銀八兩寄廬主人本洋二十員務本堂王本洋四員宗幼庵本洋四員宗秀堂本洋四員潘羲庭諸君轉勸英山縣吳本洋四員鄭燡林本洋二員冠記本洋二員楊思敬堂本洋二員江元順本洋二員史善慶堂本洋二員段昭鯉本洋二員歸宗元金　翔沈自嶸怡豐和董和泰黄崑山丹記歸宗桂蕭雨香段大德儒學劉黄天福張瀛洲儒學汪王樂臣金煥遠徐永豐王裕豐李勤典七引司張沈岱青汪文鑒聞映蘭施萬泰廿四户本洋各一員信成行雙茂老廣聚堂蔣傳合董怡發郭萬昌萬順店安仁堂王怡豐施萬和同義堂徐壽銘復盛義童雲坡十四户本洋各半員以上共四十七户計庫平銀一百零八兩應申曹平銀一百十兩零一錢六分本洋計共七十九員兌換足紋五十四兩五錢九分由上海電報學堂總辦袁敬生兄帶交兩共合來曹平足紋銀一百六十四兩七錢五分○南市仁元庄楊桂生兄代募捐冊陳門汪氏洋十員李　堂二員情殷力棉人求妻病速愈生産平安一員靜妙樓主求愈咳嗽氣急一員愛吾書屋一員○武林嵋山漁仙氏由杭三元坊沈寄正大局來原舊綠綢床帳一頂估併助賑彩票冊内○餘姚翁已蘭先生書潤助本籍代收洋五角○第五十一日出售助賑彩 
 
 

Page 4

 
 
票松江孫菊初四百五十三號一張鄧公舘四百五十四號一張青浦陳四百五十五號一張洞庭葛四百五十六號一張鎭海朱四百五十七號四百五十八號二張無名氏四百五十九號四百六十號二張共售八張計洋十六員以上初二日○恆豐瑞洋貨號喬遷承送禮儀理應答筵蒙諸友辭謝請將席資移助三十員張耿南二十員汪印涵二十員傳桂書屋主人由李君寄厚孚庄來二十員丁錦齋爲孫男女種花求平安十員張不留名四員上海不留名二員山東不留名求病　二員朱朗記一員老復泰船行足對開一員心與力違客移助店給月規錢三百文○蘇垣泉唐金公舘山如司馬代墓捐冊程麗記五圓留安堂楊一圓由通裕局來○第五十二日出售助賑彩票張姓四百六十一至六十三號三張無錫俞四百六十四六十五號二張丁錦記四百六十六號一張共售六張計洋十二圓以上初三日○上海道大關省酒席費二十圓庽江西新安布商由運昌申號友朱步雲胡青山雨兄交來指順直二十圓又山東二十圓又浙江十圓不願有名氏由長安全盛局來四圓嶺南李名筠新年蒙親友賜兒押歲錢積助由鎭江全泰盛局來三圓崇本堂陳求病全愈二圓新安知愧氏省新年酒資由胡壽山兄來二圓○雙林李蓉汀兄代幕捐冊沈芝卿轉勸代人功德暗禱氏三圓趙思臨四開一圓路安芝豐氏錢五百文黄溪安轉勸朱嵩坡一圓黄溪安四開一圓婁念六四開一圓俞雲記八開一圓李蓉汀求戒洋烟斷癮錢四百文楊錫康錢二百文○第五十三日出售助賑彩票庽皖太平府爲之猶賢人四百六十七號一張注姓四百六十八號一張共售二張計洋四圓以上初四日合併聲明 
[浙省撫轅抄]  
　　二月初二日俟補府尹彦釗銷解華洋商疑並書籍赴滬差從九品吳永華禀知藩司委分處差遣叩辭○三日福候補縣丞錢葆清福州將軍委守 
提公欵禀到主簿宋琳由京騐放來省禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年正月二十四日京報全録]  
　　宫門抄○上諭四道錄前○大臣文等奏審明辦理緣由摺子○陜督譚奏委署各員片○黔撫林奏請補叅將摺○江撫潘奏裁撤營務處片○陜督譚奏請補守備摺○又奏請族表摺○大臣文等奏請釋囘戌員摺○將軍希奏請發員委用片○廣西臬國奏恭報交卸藩篆日期摺子○正月二十四日禮部宗人府欽天監正黄旗值日無引見○文熙等各謝賞委散秩大臣恩○澂貝勒瑞興德魁海英各假滿請安○莊王續假十日○大額駙載鶴續假五日○繼勳本謙各請假十日○召見軍機錫珍○○奴才文緒祿彭跪奏爲審明殺死一家四命兇犯照例先行正法妻子充軍緣由恭摺仰祈聖鑒事竊照本年十月十八日據署茂興等站站官蘇忠額報稱塔拉哈站閑丁曹六十八夤夜連殺站丁王六十五夫婦子女四命受傷未死婦女一口獲犯解案當經委員帶同刑件前往詣騐王六十五並其幼子妻女四名口實係被殺身死兒媳王徐氏頭顱受傷尙不致命具結詳報前來奴才等提犯親督司員詳加鞫訊緣曹六十八係塔拉哈站閑丁娶妻王氏生有一子年甫一歲光緒九年六月初七日赴野甸刈草天熱思飲遇見先有嫌隙之站丁王六十六在道旁食瓜該犯向求分食解渴未及反將瓜皮污棄毁駡該犯飲恨而歸十月初二日又赴王六十五家求借錢當被辱羞走懷恨謀殺是月十一日探其二子出外賣工該犯於半夜時分見妻子睡熟腰掖刃斧一把手持長柄紥槍一桿隻身潛至王六十五家見無燈光越墻進院撬門入室王六十五披衣下炕嚇問該犯未答卽抽斧照頭連砍傷其缅心顖門腦後髮際額顱等處倒地其妻王徐氏並幼子驚起喊呌因恐認出復向王徐氏狠砍兩下傷其額顱太陽斧頭落地幼子哭喊該犯又拾紥槍將其頭身等處亂截數下王六十五之女同兒媳王徐氏東間屋裏跑出奔逃該犯戳傷王六十五之女左乳右琶琵骨等處倒地王徐氏情急奪槍該犯隨手戳傷額顱右𦚼䐐等處亦卽暈倒料伊等俱死趕卽尋獲斧頭潜逃回家背妻換衣寢臥王徐氏甦　過來嗚官獲犯到案再四研訊供認前情不諱此外並無另有同謀加功之人案無邊飾應卽擬結查律哉凡殺一家非死罪三人者凌遲處死財産斷付死者之家又例載殺一家非死罪三四命以上查明被殺之家未至絶嗣者兇犯之子年在十五歲以下爲兇犯之妻俱發附近充軍地方安置又載凡殺死一家三命以上兇犯審明後依律定罪一面奏聞一面恭請王命先行正法各等語此案六十八挾仇殺死王六十五夫婦子女四名口實屬兇殘已極奴才於審明恭請王命卽將該犯曹六十八綁赴市曹凌遲處死所有被殺之王六十五尙有二子未至絶嗣兇犯妻子應照例俱發附近充軍財産斷付屍子王青山等管業具結呈領隣佑王保山王吉祥王小年雖訊因睡熟於曹六十八行兇之時毫不知情究屬不應應請照不應重律各杖八十以示簿懲除將全案供招原騐傷單造册咨送刑部備核外所有奴才等審明兇犯正法緣由理合恭摺具奏伏乞皇太后皇上聖鑒謹奏軍機大臣奉旨刑部議奏欽此○○譚鍾麟片再甘州府知府奎光因案撤任遺缺查有坐補鞏昌府知府支昭辰堪以委署又循化同知潘效蘇調赴新疆所遺之缺查有補用直隷州知州黄河帶堪以委署又岷州知州温廷藻撤任遺缺榥有補用直隷州知州江鑫堪以委署據藩臬兩司會詳前來除批飭分别給委外理合附片陳明伏乞聖鑒謹奏軍機大臣奉旨知道了欽此○○頭品頂戴貴州巡撫臣林肇元跪奏爲揀員請補叅將員缺以裨管伍恭摺具奏仰祈聖鑒事竊查貴州提標中軍叅將李景昌由部推補平遠恊　將於光緒九年正月二十六日題本月二十八日奉旨依議欽此欽遵在案所遺員缺應卽揀員請補以重職守兹臣查有補用叅將劉瑞恒現年三十五歲四川涪州人同治三年由武童投効楚營援勳川黔賊匪迭著戰功洊保守備准補丹江營左軍守備克復永從縣城保升都司又因克復雲南騰越等城保以遊擊儘先補用又因　捕雲南蠻夷土教各匪綏靖邊隅出力保奏光緒二年七月初十日奉上諭着免補本班以叅將補用欽此該員年强材武訓練有方以之請補貴州提標中軍叅將洵屬人地相宜合無仰懇天恩俯准將補用叅將劉銳恒補授貴州提標中軍叅將以裨營伍如蒙俞允一俟接准部覆卽行給咨送部引見以符定制所有揀員請補叅將員缺緣由謹會同雲貴總督臣岑毓英貴州提督臣羅孝連合詞恭摺具奏伏乞皇太后皇上聖鑒訓示謹奏軍機大臣奉旨兵部議奏欽此○○潘霨片再臣前因奉旨裁併營務事務殷煩曾令升任臬司鹽法道王嵩齡暫行兼辦臣衙門營務處附片具奏在案現據詳稱欽奉上諭補用江西按察使業赴新任查臬司爲刑名總匯之區公事紛煩未能兼辦營務且裁改水陸各營現已一律安靜差事本係暫設似可裁撤以節糜費等情前來臣覆核無異卽將該營務處裁撤以復舊制謹會同大學士几江總督臣左宗棠附片陳明伏乞聖鑒謹奏軍機大臣奉旨知道了欽此○○頭品頂戴陜甘總督臣譚鍾麟跪奏爲揀員請補要缺守備以實營伍恭摺仰祈聖鑒事竊查甘省變通兵制改設移設各員缺目前遽難照辦所有未補各缺仍循舊章請補業經奏奉諭旨允准在案兹據署督標中軍副將駱高升詳稱西甯鎭後營守備員缺查有留甘儘先補用都司寧夏鎭屬花馬池營把總社毓琛年富力强歴練營務堪以借補又凉州鎭松山營守備員缺查有留陜甘儘先補用遊擊熊得貴征防得力辦事可靠堪以借補呈請核辦前來臣查儘先補用都司林毓琛熟悉營務留陜甘儘先補用遊擊熊得貴辦事結實以之借補可期得力合無仰懇天恩俯准以林毓琛借補西寗鎭標後營守備熊得貴借補凉州鎭屬松山營守備於營伍均有裨益如蒙俞允應請勅部先給署札俟防務告蕆卽行給咨赴部引見以符定制除飭取該員履歴清册咨部外謹會同甘肅提督臣周達武合詞恭摺具陳伏乞皇太后皇上聖鑒訓示謹奏軍機大臣奉旨兵部議奏欽此○○頭品頂戴陜甘總督臣譚鍾麟跪奏爲節婦守節全貞年例相符懇請旌揚以勵風化恭摺仰祈聖鑒事竊據藩司魏光燾詳據籍隷湖南之甘肅補用同知盧泳清通判潘仲勳等禀稱竊查湖南寧鄉縣舉人蕭晉昌之母節婦周氏道光二十二年歸蕭仁培事姑至孝人無閒言二十六年蕭仁培身故該氏紡績度日上奉甘旨下撫孤子能得姑歡迨其子少長爲之擇師修脯皆十指所出嗣晋昌膺鄉荐得力於母教爲多該氏現年六十六歲守節三十八年與請旌之例相符職等誼屬同鄉見聞較確理合造具事實册結呈請轉詳核辦等情由司核明具詳前來臣查節婦蕭周氏青年矢節皓首全貞旣年力之相符宜恩榮以下逮相應籲懇天恩俯准給予旌表以彰節孝而敦風化除册結分送部科外謹會同甘肅學政臣陸廷黻合詞恭摺具陳伏乞皇太后皇上聖鑒訓示謹奏軍機大臣奉旨著准其旌表禮部知道欽此○○文緒等片再遣戍人員如有當差奮勉力贖前愆者恭請　矜宥無不蒙恩免罪釋回歴經遵辦在案查已革吉林阿勒楚哈恊領英林於地方開賭並未飭拿與衆官分肥案内革職發往黑龍江當差光緒五年九月到配又巳革甘肅階州吏目叚成章因向監犯李應庚詐錢代其周旋結止因催恐發退還未盡並非有心枉法凌虐恐嚇及得賄　刑等弊擬從重發往黑龍江充常苦差光緒七年二月到配該二員派在莽鼐卡倫當差數載以來効力勤奮毫無貽誤又巳革直隷候補同知吳樾因同鄉商人何漣以廢票圖詐商量吳樾爲其設謀案内發往黑龍江充當苦差於光緒八年正月到配當以該員公事熟悉兼嫻洋槍火藥隨留省在兵司効力當差於收拾置造一切頗屬得法二年來始終出力安分守常似有微勞可錄又巳革署山西榮河縣知縣王性存因職員王丕顯捐麥賑濟忽令交銀　逼銀兩案内從重發往黑龍江効力贖罪光緒五年十月到配派溿刑名案件竭力從公曾經前任將軍定安以該員吏治精明奏請釋回奉旨情節較重且到戍未久着不准釋回欽此今又歴兩年有餘該戌員辦理刑名並加奮勉深資得力可否將該四員恩准從寛宥釋俾其自新之處出自聖鑒謹奏軍機大臣奉旨英林王性存均着准其釋回叚成章吳樾均着再留三年該部知道欽此○○希元片再吉林佐雜人員本不敷補署差委經查辦案内飭令離省數員益形缺乏相應請旨飭部揀發府經歴二員巡檢四員速飭來吉俾資委用理合附片具陳伏乞聖鑒謹奏軍機大臣奉旨吏部知道欽此○○布政使銜廣西按察使臣國英跳奏爲交卸兼理藩篆日期恭摺仰祈聖鑒事竊奴才前奉廣西巡撫臣倪文蔚行知以升往藩司徐延旭出關奏委奴才兼理藩篆遵卽於光緒九年三月十七日接印視事今新任藩司張夢元業經到省當於十一月二十四日將藩司印倍文卷委員移交新任藩司張夢元接收奴才卽日交卸兼理藩司事務伏念奴才一介庸愚再權藩篆愧涓埃之未效時惕臨淵勵黽勉以從公幸無覆餗撫躬循省悚慄實深所有奴才交卸兼理藩篆日期理合恭摺奏報伏乞皇太后皇上聖鑒謹奏軍機大臣奉旨知道了欽此 
 
 

Page 10

 
 
[光緒年正月二十五日京報全錄]  
　　宫門抄○選單○御史章　奏爲請嚴辦侵匿賑欵摺子○閩督何等　奏爲查明覆陳摺子○御史萬　奏爲請　旨裁革摺子○又奏爲請整頓考貢積弊夾片○廣西藩張　奏爲恭報接印日期楮子○正月二十五日兵部太常寺太僕寺正白旂值日無引　見○貴恒明桂各假滿請　安○陳湜謝發往江南差委　恩○伯王請假五日○内閣奏派騐放之王大臣　派出豫王恩承許應騷陳蘭彬○吏部奏派騐看月官之大臣　派出昆岡閻敬銘文暉許庚身熙敬孫毓汶桂全錢桂森○兵部奏派查齋之大臣　派出克蒙額明安慶福伊崇阿長春德福者齡德溥○召見軍機　○○光緒十年正月分選單　道江蘇鹽法田國俊山西甲　直牧四川茂州寳麟正藍監　通判甘肅甘州府宋金壇直隷監　知縣陜西宜川樊增祥湖北甲直隷撫寧張國經廣東監寧津王延鈺雲南唐山蔣思超貴州廣東大埔邱寳森貴州俱舉仁化陳禹年福建舉　州同河南鄧州德裕正黄蒙監　吏目雲南寧州劉廷惠硝南文産　○○江西道監察御史臣章耀廷跪　奏爲各省待賑方殷山西票商侵匿賑欵一案急宜痛加懲創以肅荒政而警效尤恭摺仰祈聖鑒事竊臣風聞晉省賑捐弊竇煩多恨未有能發其覆者今山西巡撫奏巨興源票商隱匿兩湖恊濟賑銀一萬兩由清源局查出刻繳全完擬以杖徒結案臣以爲失之縱矣往年晉省奇荒赤地千里朝廷施仁發帑至再至三各直省官紳無不慨念時艱力籌推解下逮鄉曲士庶亦皆積銖累寸湊合成資源源接濟猶以災區較廣不免道殣相望元氣至今未復方事之殷也設益以萬金之數當拯活民命幾何該票商等平時操奇居嬴利權在握起居服用貴儗王公乃於桑梓災荒旣末稍動天良减涓滴之潤以蘇涸轍而於隣省恊濟賑欵尤敢侵蝕至一萬兩之多此一萬貽悮生命不知凡幾矣今雖如數勒繳而已死者不可復生豈足贖哉該撫謂商人隱匿匯兌捐項律無專條因比附問擬又因限内完繳減等擬徒懲之之法果止於此乎伏思賑欵係窮黎餬口之資存亡呼吸逈非尋常捐項可比乃埀死飢民方延頸以盻救援而富商大賈復扼其吭而奪之食此卽盡法處治猶無以謝當時之轉乎溝壑者若又減等擬徒此輩挾通神之力當甫經敗露早日賄買店夥出而應名竊謂已故起意之王鑑有無其人不可知而現在之賈世沅車躍畱必非𦣻事侵匿之人則一言可决且卽屬正身亦不過三年作客已耳何足以示儆也現在東省水災遞告哀鴻徧野其情形有較往年山右而亟者東南士民方皆仰體皇仁傾囊挹注若非將此案嚴加懲創設効尤者相率侵漁雖經事後查明貽悮民生曷有紀極臣以爲刑律有窮時而衡情定案必有以濟法之窮者金作贖刑書言之矣此輩市井居心視銀錢爲性命不如嚴示之罰還以其人之道治之當轉足其悚畏查外省關津厘局每遇偷漏輒以十倍罰捐若按是以施之比案則實爲愜當擬請旨飭下該撫嚴提巨興源票商正身免其杖徒着照前所隱匿之數勒限十倍罰鍰卽以撥充山東賑欵俟如數繳清方准省釋懲一人應得之咎卽拯萬人垂絶之命於天理國法人情似皆允洽臣爲肅荒政愼民命起見是否有當伏乞皇太后皇上聖鑒訓示謹奏○○閩浙總督臣何璟福建巡撫臣張兆棟福建學政臣馮光遹跪奏爲遵旨查明禁革據實覆陳恭摺仰祈聖鑒事竊臣等承准軍機大臣字寄光緒九年八月十二日奉上諭御史萬培因奏福建建寧府屬教官創立查騐戳記等因欽此遵旨寄信前來臣等伏查建寧府屬教官設立查騐戳記係於光緒八年二月十九日據前建寗府知府恩瑞詳查該屬麋生於縣府考試並不親身赴學畫押致啓童生朦混私塡及挨保私相互易等情弊經該府諭飭建甌兩學妥議稽察章程嗣據該學議擬加蓋戳記按名切實稽察卽經該前府詳奉前學臣崑岡批准勒石立查並飭不准胥斗勒索在案臣光遹抵任復於本年二月十五三月十五等日據建安等縣文章葉生香等先後呈稱各學蓋戳紛擾等情當由臣光遹批飭該前府先行示禁並秉公碓查詳覆核辦去後四月十一日據該前府覆稱加戳查騐前經詳奉前學臣批准立案上年舉行科試該前府奉文開考各廪保均不遵章蓋戳當飭各學將戳發　各廪保自蓋後葉生香等又兩次具呈該前府悉心核議擬請將盖戳之舉准其停免等情前來卽經臣光遹於四月二十日批准停免小在案臣等謹查加戳查騐該前府恩瑞詳奉前學臣批准立案原爲厘剔弊端愼重考試惟定例設立認挨兩保互相稽查本極周詳倘各廪保從中舞弊誠如該御史所稱不難核實懲治現在由臣光遹已飭查停免欽奉前因遵復札飭建甯府察查上屇科考　究竟該屬教官有無藉戳勒索情弊嗣據署建寧府邱瑞錦覆稱查當初舉行盖戳並無索取錢文之事細心密訪外人與生童均無異詞委無勒索紛擾等情前來伏思此項戳記當時旣經該前府恩瑞飭學發交各廪保自盖其無勒索情事似屬可信臣光遹按試該屬時覆查無異又經札飭該府將戳記勒石一併查銷永遠裁革並責成教官愼選廪保如有廪生不親身畫押及挨保私相互易情弊照例嚴懲以符定章而肅考政至該御史另片所稱廪生考貢津貼規費一節臣光遹於上年蒞任之初訪聞閩省積習應　各廪生往往託詞考貢費用以廪缺居奇希圖津貼以致延不報考曾經按學開單催令送考並嚴禁一切需索情事於本年正月二十二日通飭在案計自到任至今考充過恩歲貢合共九十三名其尙有未經按試之各府屬統於按試時再行按名示考並於科試一律照辦所有出貢如何津貼規費逐訪查無確據現復由臣光遹通飭各學一體嚴禁並按栅懸牌示禁不准應貢之貢及胥斗吏役等需索分文當生童雲集之時衆所見聞若輩自無從向索仍由臣等隨時嚴查如有前情卽行懲辦以期仰副聖朝增植人才體恤寒微之至意所有遵旨查明禁革緣由謹合詞繕摺據實覆陳是否有當伏气皇太后皇上聖鑒訓示再此摺係臣光遹主稿合併陳明謹奏軍機大臣奉旨知道了欽此○○恊理京畿道監察御史臣萬培因跪奏爲教官違例添設戳記擾累生童請旨裁革以杜弊端恭摺仰祈聖鑒事竊查向來各省童生應試例設認保派保廪生互相稽查防弊已極周詳法良意美我朝培養士類二百餘年恪守成規迄無更易近聞福建寧寧府屬教官創立查騐戳記凡廪生保結槪令童生送學加蓋戳記每名索錢數十文其未經加戳者卽不得應試士論譁然夫教官旣非本籍而童生散處城鄉或有身家不清冐籍頂替匿喪等弊豈能一一查覺且童生應否與試若以教官戳記爲憑則凡童之有弊者賂求教官加戳而廪生不能不保其無弊者教官訛索不遂不加戳記廪生卽不得保送非特廪保規成虛設且弊竇因而叢生若謂加戳係因防弊起見又胡爲索收錢文其存心不問可知况今年加數十文明年加數百不數年卽可加至數千矣新進生員教官向索修贄初亦由千數百文起乃變本加厲日甚一日往往嚇詐威逼索銀至數百兩積習旣重殊難究詰然猶以分屬師生美其名曰修贄今奈何累及童生耶寒士計日而食數米而炊奚堪此詐索前任學臣崑岡僅據前建甯府知府恩瑞受教官囑託蒙詳率行批准添設戳記勒石永遵並未奏咨立案變易成規徒滋弊竇卽云廪保有臨塲攻訐互易情弊原不難核實懲治殊不應於例外擅設條例授教官以藉口需索之權貽士子以擾累無窮之患且加戳以後倘查有槍替等弊廪生受其罪乎抑教官任其咎乎臣知教官享其利必且諉其過也近屇歲試之期若不卽行裁革誠恐士論不服釀成事端可否請旨飭下福建學臣查銷前案立毁其碑以肅官方而培士類臣愚昧之見是否有當伏乞皇太后皇上聖鑒謹奏○○御史萬培因片再查定例廪生考貢概令無須遠出歲科兩試各就本栅投考如有實因患病事故致悮本栅考試以學政按臨之期定限一年令其就便隨栅投考違者不准出貢其廪缺一併開除仍將次貢考補等語近聞福建所屬各府州縣學歲貢生員往往延至歲科兩試　止後始行紛紛遠出赴省補行應試並不於學政按臨之日就近投考且多遲至數年或十餘年始行補考推原其故悉緣應貢之人懸缺以待應補廪者津貼出學學師胥斗院房皆有規費始猶視人身家酌取今則一貢一補院房需費多至七八十金而學師及出貢本生視此爲有加無減寒士圖得一缺羅掘殆盡補廪後苟非操持素定勢不能不意外營謀以資彌補而士習因之日壞可否請旨飭下福建學臣查明定例於歲科兩試按臨各郡日責令各學教官將應貢廪生統行送考如有托故延不赴考卽將該生扣除不准出貢其廪缺一併開除仍將次貢考補並嚴行禁止需索規費津貼情事庶積弊可除而士習益端矣謹附片具陳伏乞聖鑒謹奏○○廣西布政使臣張夢元跪奏爲恭報微臣到任日期叩謝　天恩仰祈聖鑒事竊臣恭奉恩命補授廣西布政使袛卽具摺謝恩並報明交卸福建船政及起程赴任日期十月十二日由閩航海取道廣東起程赴任於十一月十八日行柢廣西省城奉廣西巡撫調任廣東巡撫臣倪文蔚飭赴新任二十四日准兼理布政使廣西按察使國英將印信文卷委員移交前來臣當卽恭設香案望闕叩頭謝恩袛領任事伏查廣西係邊省扼要乏區藩司有用人理財之責如臣禱昧深懼弗勝惟有遇事禀承撫臣實心經理以期仰答高厚鴻慈於萬一所有微臣巳抵廣西接任日期並感激下忱謹繕摺具陳伏乞皇太后皇上聖鑒謹奏軍機大臣奉旨知道了欽此 
 
