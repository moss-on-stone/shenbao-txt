# 1900 - 91 - 4909688

 

Page 1

 
 
[勸募印度振捐] [  申報館協振所啓]  
　　印度自前歲突遘奇災遍野哀鴻死亡相斷迄今沈災未澹嗷嗷待哺者計有五兆人之多先由英大律師担文君致函本館請爲設法募捐而英總領事霍畢蘭君又復繕寫華文馳函告急兹將原函刊於本報後幅竊思救災恤鄰古人所重自昔秦輸晉粟越饋吳糧簡册流傳稱爲盛事况曩歲中國晉豫洊饑外洋樂善之士曾捐助巨金全活甚衆今印度亦遘奇荒揆之理尚往來之情自應代爲籌募四方好義君子想能不分畛域慨解囊金俾本館協振所得不負英總領事殷殷委託之心而印度災民亦得受仁粟義漿之賜引領延盼九叩以求倘荷慨捐請卽交本館協振所掣取收條隨時彚解並當另錄清單以清眉目虔叩仁施諸維德鑒 
[論國債]  
　　嗚呼吾一不知中國息借之欵之何以忽變爲商務股分票而使西人國債之法不能復行於今日也夫中國息借之法古亦有之自周室衰微赧王築臺以避債而此制遂二千年不行近乃倣泰西之法稍稍行之而又不能取信於天下亦何怪西人之咥咥笑於其後也夫泰西各國無一國不有國債債之巨者以本額計至八億萬磅之多以利息計乃至歲出二千七百萬磅以全國歲人計乃至盡五六年或七八年或十餘年猶不足以取償以全國計乃至每人負債一百一十餘元國債如此其夥而西國之債户猶有願減利而不願清償者豈西人之皆好義與抑借者之有以取信於民而民無不獲其利也且夫利之所在人爭趨之害之所在人又樂爲避之目耳曼之開礦也俄與日本之築鐵路也利之所在也故其國債以巨萬計荷蘭之叛西班牙也美利堅之拒英吉利也利而有害者也而其國債亦各以巨萬計嘗觀西國之所以借債者不外軍事公益兩端公益之事如開礦如築路舉公家之債以開利源亦中國因利之法俄與日本日耳曼行之有利而無害者也若因軍事而借國債是舉數百萬有用之金錢付之於火藥彈丸之一炬以求償於不可必得之奢願未見其利先受其害最爲西國公法家所忌然苟必不得已如當日之荷蘭美利堅亦未始不可以國債之力奮然自立於歐墨之間亦可見西國之借債并不暇避害矣雖然借本國之債可也借外國之債不可也借外國之債猶可借外國之債而授人以利權不可也本國之債雖有利有害不在於官卽在於民其利猶不至於外溢也若借外國之債則利溢於外矣然苟立劵取償尅期清繳猶足以救一時之急而不至受其大害也若其屢借不已漸用擔保擔保不已漸用抵押至於抵押而利權所在乃悉舉而授之於人而國亦隨之去矣嗚呼獨不觀土耳其之事乎土國自一千八百五十年起無歲不借民債至一千八百五十三年與俄國搆兵始公然借外國債於是歲歲借之其借英債也以關稅都城進門稅及錢糧爲抵押其借法債也以烟稅鹽課銀票捐牙帖稅及錢糧爲抵押又不足以羅米略及阿基不流固之羊捐度喀脫礦貨利銀爲抵押又不足以内地及後來新增錢糧各欵爲抵押利權盡　而土遂幾於不國夫土以國債之夥而危如此俄日荷蘭日耳曼美利堅以國債而强如彼孰得孰失孰利孰害奚待辨而明哉方今中國不能爲荷蘭美利堅之借債以自强亦當如日本俄羅斯日耳曼之借債以興利乃自日人就欵以來國債已增至二百三十一兆六十六萬兩户部籌還借欵計俄法兩國每年應還本息二千一百一十五萬四千七百五十二佛郎英德兩國每年應還本息九十六萬六千九百五十二磅綂計俄法英德四國借欵須歲撥各省關銀一千二百萬兩今以佛郎金磅價貴各省關卽如數解到銀一千二百萬兩而尚不敷銀二百四五十萬兩户部因又奏請酌量加撥除鹽斤俸餉闈姓三項仍照原撥數目無庸加撥外其餘均查照原撥按二成五加撥亦可見中國洋債之巨還欵之浩繁矣而皆出有擔保而皆以關稅釐金爲抵押是安得不爲土耳其之續乎余是以太息痛恨於息借之欵之不能取信於天下而徒使西人之咥咥笑其後也 
[記地球鐵路總數]  
　　廣州中西報云各國鐵路大開舉天下縱横如蛛網然亦惟近五十年爲然耳試回溯旣往情形距今七十年前卽西歴一千八百三十年地球上鐵路其長僅四百啓羅邁冨爾後十年尚不過八千一百四十啓羅邁當嗣是每年輙倍加其數至一千八百五十年已長至四萬啓羅邁當是時以英國鐵路爲最多計長至一萬六千零五十七啓羅邁當美國不能過也至一千八百五十五年地球上鐵路共長六萬六千二百七十七啓羅邁當一千八百六十年阿非利加澳大利亞亦興築遂驟增至十萬六千八百八十六啓羅邁當一千八百六十五年增至十四萬四千八百九十九啓羅邁當一千八百七十年增至二十二萬一千九百啓羅邁當一千八百七十五年增至二十九萬四千四百零九啓羅邁當一千八百八十年增至三十六萬七千八百八十五啓羅邁當一千八百八十九年增至五十七萬一千七百七十一啓羅邁當一千八百九十九年增至六十九萬八千三百五十六啓羅邁當可謂盛矣就中以阿美利加洲爲最多其數有三十六萬九千六百八十六啓羅邁當實占地球鐵路之半美國在本洲有二十九萬二千四百三十一啓羅邁當幾占本洲十分之八歐羅巴洲鐵道共長二十四萬八千九百九十九啓羅邁當各邦中以英法俄德奥意六大國爲最多亞細亞洲鐵道共長四萬三千二百七十九啓羅邁當以英屬印度爲最多日本次之祗三千六百啓羅邁當較之印度僅十分之一而已阿非利加洲鐵道共長一萬三千一百四十三啓羅邁當計英屬好望角及那逹爾兩處共四千五百七十四啓羅邁當法屬阿爾及爾與半屬國突尼斯共三千三百零一啓羅邁當在五洲中最少者也太平洋邊各處鐵道共長二萬二千三百四十九啓羅邁當皆在奥斯地利亞及火奴魯魯二處其中奥斯地利亞居大半按一千六百零九啓羅邁當合一千英里 
[蜺旌在望]  
　　安慶采訪友人云升任安徽巡撫王芍棠中丞入京請訓之時曾上整頓海軍條議旋蒙皇上召見數次垂詢中國自强之策備極周詳兹者官塲接得電音知中丞已於二月二十七日陛辭卜吉本月初二日秉節南下約計榖雨前後旌麾可以蒞皖矣 
[整頓營伍]  
　　南昌訪事友來函云江西撫憲松鶴齡中丞以贑省綠營積習太深苟非從嚴整頓實不足以儆泄沓而肅營規因於月前將疲玩尤甚之建昌營千總劉乙青廣昌營千總史步雲玉山汛把總何春林鉛山汛外委金步陞武寗營把總李爲權奏請斥革所遺建昌千總缺以九江前營期滿武舉周文球升拔廣昌千總缺以貴谿汛把總黄遺華升拔遞遺貴谿把總以興安外委卜廼斌升拔所遺興安外委以本營額外劉燮春拔補玉山把總缺以現署九 
 
 

Page 2

 
 
江後營把總九江城守外委趙得清升拔鉛山外委缺以本營額外吳淦榮拔補武寗把總缺以九江前營外委蔣燦文升拔廣信額外劉爕春升拔遺缺以本營存記在先之馬兵周錦鑾拔補鉛山額外吳淦榮升拔遺缺以本營存記在先之馬兵王建臺拔補 
[飭查敎案]  
　　南昌訪事友來函云某日江西撫憲松鶴齡中丞接政府電報内開新昌縣天主敎堂被人拆毁應卽妥速查辦等因爰卽委洋務局帮辦許明府雅麟馳往辦理明府奉札之下會同南昌縣孟子卿新建縣江雲卿兩明府親往省城天主堂拜會方敎士商請代爲理勸方敎士辭以相隔太遙難以爲力請自赴新昌與羅敎士斟酌明府應之卽日束裝前往聞此次啓釁之由因上年新昌縣陳明府耀雨屢奉中丞札飭辦理圑練當卽出示曉諭紳民見示中有防範敎匪字樣悮認爲指斥天主敎遂專與敎堂爲難本年正月縣屬天德鄉王姓圑紳查知族中奉天主敎者多至十八家一律飭令具結永不奉敎旋因村中某姓素守摩西十戒鄉圑爰借迎賽龍燈爲名向之尋隙齟齬之下龍燈旣毁壞無餘某姓屋宇亦遭蹂躪旋經羅敎士告知明府查勘情形飭差拘到滋事者數人方擬回城訊理而鄉圑不免多所囉唣所獲數人復私自逃回明府勢成騎虎不得已移營協緝旣而各鄉圑復將敎民某甲家屋宇拆毁凈盡羅敎士遂據情飛禀駐京使臣轉逹總署電致江西大憲嚴飭委員查辦未識許明府到後能否卽行了結也 
[軍令森嚴]  
　　揚州訪事友來函云總綂武衛前鋒右軍正任江西按察使陳雨人廉訪澤霖樹旗募勇業已成軍計共十營内有楚勇二營日内道出䢴江深恐居民見而驚疑爰頒發告示一通明白曉諭其文曰本綂領欽奉諭旨募勇練兵先招十營帶往淮徐一帶駐紥操練作爲武衛前鋒右軍當經選派宿將分投招募率往清江點騐成軍誠恐經過地方鋪户居民不無驚疑已移知各府州縣出示曉諭兹據各將禀報所招十營業已到齊先由本總綂自帶中軍一營前往防次均由瓜洲遵陸前進並飭總哨哨官沿途約束彈壓現已到浦一路安靜並無驚擾日内尚有楚勇二營過境亦由瓜洲登陸整隊前進並無零星散隊亦不封雇船隻朝則按隊而行夜以古寺公所暫爲棲宿所需食物等均以現錢按照市價購買不准滋擾惟本軍多屬新招尚未訓練恐未克盡諳紀律且恐且游兵散勇藉端冐充本軍勇丁均穿有武衛右軍等字號褂一望而知倘有不法欺壓良民等事准隨時拘送該管哨官訊明嚴懲不貸爾等鋪户亦宜公平交易不得故意擡價云云說者謂廉訪本中興名將陳慶雲軍門之哲嗣家傳韜略故招募之始卽已紀律嚴明日前廉訪所帶中軍過境時並未停留城内居民多有不知其事者亦可見其軍令之嚴矣 
[勤政愛民]  
　　金陵采訪友人云署理兩江總督鹿滋帥勤求治理力果心精凡有以地方得失上陳者苟可施行無不立時批准近日邑紳趙某聨合同志禀請抽收烟燈捐創設保衛營以輔保甲巡防之不及滋帥飭江寗府查覆府尊王鹿峯太守稍稍遲延滋帥心滋不悅嚴飭上元江寗兩縣主速將各烟館燈數尅日查報以便委員諭董分别勸捐是亦勤政愛民之一端也 
[皖左試事]  
　　蕪湖采訪友人云二月初七日安徽提督學政綿逹齋宗師傳檄太平府屬生童就本轅舉行科試至十七日試竣旋卽部署琴裝定於二十四日按臨寗國府俟寗國竣事卽須以次按試徽池二府至此而全省科試告竣大約蒲綠榴紅之際秉節回轅迨七月初旬又須前赴白門舉行錄遺典禮矣 
[病免回鄉]  
　　金陵采訪友人云正任江寗府劉嘉樹太守前因公務紛仍積勞成疾至今春病日沈重藥石無功爰瀝忱稟請江寗藩司恩藝棠方伯委候補知府王鹿峯太守代理黄堂篆務上月十七日交缷之後原擬在省垣調治俾早占勿藥之爻詎料厥疾弗瘳日增暝眩延至近日病莫能興家人憂懼交并擇於本月初四日束裝遄返按太守年方鼎盛學行兼優三山二水間久已口碑載道意者吉人天相此後悠游林下不難却退病魔乎 
[皖省官塲紀事]  
　　安慶訪事友人來函云請補安徽六安州朱直刺式程未奉吏部覆准日前藩憲湯小秋方伯牌示著先行署理升補無爲州吳雲濤刺史亦於是日飭赴新任○正任鳳陽府知府馮太守煦前經上憲給咨送部引見上月初九日回省禀到旋由藩憲湯方伯飭回本任 
[鳩水官塲紀事]  
　　蕪湖采訪友人云皖省江北泥汊關稅員王少尹采芹差期届滿道憲吳季卿觀察詳委府經歴余平甫叅軍接辦適叅軍輪委到班經藩憲湯小秋方伯委署績溪縣濠寨司巡檢行將捧檄履新所有泥汊關一差觀察改委蕪湖保甲總巡鄭子宣二尹承乏一俟撫院批覆卽當飭知赴關所遺保甲總巡爲各分叚巡員領袖刻已遴委候補主簿袁澤民少尹承乏少尹蒞蕪有年民情素所熟悉將來必能詰奸禁暴弭患無形也○二月初七日署繁昌縣左瑞芝大令由縣赴省送女公子出閣旋於二十六日鳬舃飛回道出鳩江小駐一宵卽向繁浦進發○繁昌縣境梟匪紅敎爲患閭閻自經道憲吳季卿觀察札調保衛營哨弁李君督率勇丁會同精健營大隊馳往巡哨若輩懾於威燄立卽匿跡銷聲日内精健營已拔隊回防所有保衛營勇丁仍暫留縣境駐紥○委署蕪湖縣河口司巡檢黄暎軒少尹壽昌於上月下浣捧檄至蕪禀見道憲拜會寅僚旋涓吉二十四日履任 
[雲津春燕]  
　　天津訪事友人云上月二十四日午前火車由京抵津内有親兵二名號補上有欽差字樣正當隨衆下車之際突被西捕數名扭交二十二叚保甲局轉送縣署人皆不解其由嗣悉此二兵沿途滋事由楊村車站司事人傳德律風至津站令卽捕治故有此舉也○天津車站材料廠工頭張國治籍隸山東饒有積蓄數日前有素識之某妓至廠訪尋爲彼處無賴卽津人所謂混混者聞知糾率黨羽各執洋槍刀械蜂擁而來將妓劍負而去中途適遇河東汛弁帶勇出巡混混知勢不妙棄妓奔逃勇遂將妓帶回詰知頭戴綠巾者爲黄某卽傳令領云否則一株錢樹不知飄泊何方矣汛弁護花之功不亦偉哉 
[滕閣霞輝]  
　　南昌訪事友來函云署江西臬司春會東亷訪蒞任以來首嚴賭博之禁凡保甲各員晉謁時必諄諄以嚴拘賭匪爲囑各員仰體憲意莫不認眞查緝勞瘁不辭日前保甲總局安太守廷桂親自督同巡丁赴火神廟一帶拘獲賭徒十餘名稟明廉訪子以重懲此外各處賭窟亦竭力搜查務期有犯必懲不使稍有漏網似此雷厲風行若輩當戢尾藏頭不復敢以身試法矣○近日城廂内外各街市每晚自起更後各保甲局委員輪流巡察擊檄聲徹夜不絶更魚四躍後臬憲春會東廉訪復出轅親歴一周雞鳴狗盜之流從此當銷聲匿迹矣○省垣烟火萬家巷陌之多不啻建章宮千門萬户而委員紳士之查夜者多在熱閙之區勢不能徧歴各巷以是宵小者流往往匿於閭左待至夜深人靜藉試其狗偷鼠竊之能上月某夜城内汪姓公館被賊用火燒斷門栻毒燄已炎炎上熾幸當時驚覺未致成災翌日據情禀明南昌縣孟子卿明府請嚴飭捕役務獲嚴懲 
[竹西雜錄]  
　　揚州訪事友來函云兩淮鄂岸之鹽銷市暢旺督銷局憲迭次咨請兩淮運司提前開辦新綱以資接濟邇日湘岸亦來文催運運憲江蓉舫都轉隨將鄂岸辛卯春綱湘岸庚寅春綱擇吉二月二十七日一律開辦一面將開辦日期詳請署督鹽憲鹿滋帥批示祗遵旋奉滋帥回批照准隨札飭淮南局員曉示鄂湘各商赶緊訂單領運○上月晦日之夜郡城西南隅火光熊熊彷彿赤城　起然不聞有喧譁聲未及炊許光卽漸隱翌日詢之於衆皆謂不知兹訪悉南門外館驛前是夜有柴船一艘不知如何失火遽兆焚如直至全船皆成灰燼始火滅烟消 
 
 

Page 3

 
 
然並未殃及鄰舟尚稱幸事 
[春草雉媒]  
　　松江訪事友人云郡城西門外妙嚴寺大殿向由人賃設茶肆爲販夫樵子解渴之所上月二十八日茶博士某甲獲一小竊因肆中時失物積恨已深痛抶而後釋之不意次夜殿前草屋忽兆焚如烈烈轟轟不可嚮邇近處居民鱗次櫛比祖龍毒燄陡將好夢驚回深恐殃及池魚急卽襄同撲滅事後推究致火之由咸疑前獲之小竊所種然乎否乎○本月初二日新委署理松江府屬華亭縣林霨生大令丙修命駕來松暫假貢院爲公館筮吉初三日接篆届時届貢院排齊執事迤邐往華亭縣署前導有癸已恩科經魁甲午恩科進士江蘇廾用直隸州等銜牌至則先行拜門禮然後朝服行拜闕拜印禮升坐公案受合署書吏差役叩賀○臘尾春頭南匯縣境周浦鎭土棍金雲飛包石泉金崑秀等勾串梟匪孔老窩子吳金忠高又才等開塲聚賭擾害閭閻縣主汪蘅舫大令詳請江南提憲李壽亭軍門遴派城守營楊克明遊戎督帶練軍兩哨馳往驅逐旣而大憲復委飛划營管帶歐陽子林副戎縣帶勇丁會剿當時包爲同類所戕崑秀則遁入浙江平湖縣境新倉鎭吳高兩梟見事急相約歸降二月初一日誘金入市縛解閔行鹽捕營吳管帶解入省垣收禁待辦管帶旋委吳爲新營領哨而以高副之上月二十九日兩人聨騎來松翌日赴鹽捕營胡豐齋都戎公館拜謁前導有巡勇四名均穿浙西鹽捕營號褂嘻昔爲梟黨今作武員赦罪論功捷干桴鼓如吳高者何其幸也 
[柳營肄武]  
　　日前江南機器製造局總辦林觀察接奉兩江總督鹿滋帥札文知本月中旬秉節來申校閱營伍爰卽移知砲隊營管帶張軍門曁督標奇兵營撫標滬軍營將所部勇丁專心練習俾免臨事疎虞 
[飭備陣圖]  
　　昨日提右營參將廖楚材叅戎探悉署兩江總督鹿滋帥將次出轅大閱因飭城汛周千戎預備各式陣圖以便憲節遙臨呈請點閱 
[備祭先農]  
　　本月初九日爲致祭先農之期昨日代理上海縣篆之戴子邁明府飭辦差人役預備酒醴牲牢聽候江海關監督蘇松太兵備道余晉珊觀察率屬行耕耤典禮蓋祀典宜然也 
[力屏浮文]  
　　前者浦東宏森棧突然倒閉存貨咸遭波累各貨主以棧主裘逹夫業已逃逸無蹤無從向索因投上海縣署請追代理縣篆之戴子邁明府准詞將棧發封各貨分别給領若輩感恩懷德浹髓淪肌爰由布莊花行油行諸董事製就德政牌八面萬民傘一頂昨日整肅衣冠送至敬業書院公館明府堅却不受諸董事進退維谷將牌傘棄置院前忸怩而去似此力屏浮文以視賄賂公行苞苴競進者誠哉判若天淵矣 
[失婦候領]  
　　日前川沙廳陳桓士司馬派差押解婦人二口至上海縣署文開據地保陸桂仁禀稱本年正月二十四日黄昏時孫全郎訴稱是晚有路過二婦均說天時已夜行走不便意欲借宿正在盤詰忽有楊阿寳之妻領同陳小妹等追來稱欲領去因彼不肯當許明日來領等語遲至多日無人認領因將二婦交伊禀解等情當卽提訊一爲黄小珠供稱伊夫陳海江住居上海虹口因患病貧苦被陳世山騙到南匯六圑楊阿寳家議價售賣是以逃出一爲李吳氏供丈夫李阿巧家住上海大南門内五年前充當汛兵後因事裁革家貧難度被鄰人朱阿大騙到楊阿寳家價賣故與黄小珠一同逃出各等語查黄李二婦均住貴境送請傳其夫訊明給領等因代理縣篆之戴子邁明府飭將二婦暫發普育堂寄養一面飭差往傳本夫訊明核奪 
[險釀火災]  
　　昨日黎明四點鐘時英界寳善街狀林飯館忽然失火比鄰某紙店學徒見之呼集衆人叩門而入時飯館内寂無一人惟見灶突中毒燄飛揚因急取水救熄旋據情投報捕房捕頭令中西包探前往查核祗焚去庭柱一株 
[上海巡局紀事]  
　　前者南市張家弄人邢龍慶之妻吳氏被薛輔元誘匿迨尋獲薛竟糾約多人往邢家毁物邢遂控諸二十三七鋪巡防局局員盛雨村二尹飭提研訊邢妻吳氏供小婦人於本月初四日出外購線薛輔元言及伊妻孫氏患病囑往陪伴不料遽被藏匿薛輔元供稱小的之父於本月初一晚逝世迨料理喪務後卽往南翔覓地營葬吳氏因何在小的家内實所不知二尹命鞭竹梢二百五十下復將邢吳氏掌頰二十下飭邢具結領回管束隨著薛具改過切結然後交人保去○前日江北車夫殷洪記王長發互相戲謔以致紛爭王母彭氏往勸不依遂扭控二十三七鋪巡防局局員盛雨村二尹研訊之下判將殷笞責一百五十板王掌頰五十下 
[馬路工程局紀事]  
　　去冬崇明縣人龔丁郎在滬購取煤油四桶囑駁船户王金山運至某處中途忽然失去向之理論王置若罔聞前日遇諸新馬路中重申前說互相口角毆擊不休旋由三十八號巡街捕拘入捕房捕頭移解工程局禀請總辦程雨村大令研訊王供小的係太湖廳人向在浦中駕駛划船去冬龔倩小的駁運煤油三桶時在夜分小的往岸上晚餐及回船已不在原處油更蹤影杳然實不知被何人竊去大令判令賠龔洋銀四元諭以此後不得再起爭端兩造均遵諭而退○前日船户陳瑞榮陳阿寳裝垃圾至浦東道經馬路狼藉盈途致被某號巡街捕拘入捕房捕頭命押送工程局禀請程大令研訊大令姑念貧苦之人從寛免罰諭以嗣後如再不留心定于處治 
[英美租界晚堂瑣案]  
　　青口帮運糧頭目高春全等聚衆滋事經巡捕拘獲解案訊懲已詳前報前日美租界包探沈翠濤又解運糧頭目張開有請辦讞員翁笠漁直刺倩襄讞委員張柄樞司馬提同在押之陳姜林詰究張供小的名金友並非開有浙江温州府屬某縣人前年曾當運糧夫役旋因青口帮頭目賈大明子葉保山聚衆滋事小的恐受其累婉言辭歇現在浦東火油池作工度日此次招商局北棧械鬥小的並不在塲至陳姜林亦不相識求恩察核陳姜林供小的現在工部局當垃圾工頭素來安分不敢滋事餘供與張略同司馬飭分别還押候查明再核○和昌土店主黄燕樂控執事人李鏡湖私收保險銀兩揑帳虚報向索恃蠻前晚翁直刺倩張司馬研訊黄燕樂供貢生在棋盤街開設和昌土店已歴三年正月二十五日之晚鄰居失愼致遭回祿之災幸倩公義洋行保火險得賠銀二千兩不料被李鏡湖私自領回揑帳虚報檢閱帳簿不盡不實計被吞用銀四千餘兩之譜請爲追究李鏡湖供所得保險銀一千九百兩付店中各友銀一百三十兩付黄燕樂洋銀五百三十元其餘抵還各欠並無吞没情弊求恩鑒核司馬以兩造供詞大相徑庭查閱簿據又未齊全無從訊斷爰令黄燕樂邀公正人理算各帳禀覆再核李鏡湖還押 
[美租界捕房紀事]  
　　甬人倪炳元稅居西華德路其妻張氏半老徐娘尚饒丰致前晚倪因事出外虚掩其門張氏獨守孤燈支頤假寐流氓王生文適從門前過見家無男子闖然直入頓起不良之心按氏於地意欲行强氏駭極狂呼四鄰畢集王見勢不妙飛步而逃乘間攫取布衣一襲氏忿甚投報捕房捕頭詢得確情立遣包探李佩芝前往查拿以期解送公堂禀請讞員翁笠漁直刺懲辦○沈吉郎無賴也向與龔紀氏有染氏在司各脫路賃屋而居昨晨向之借貸洋銀氏不允沈乃將九歲小孩名才榮者抱去聲稱販賣與人氏情急投報捕房捕頭命包探劉光震隨往查拿以便解送公堂禀請懲辦○甬婦李陸氏以販賣竹笋爲生每日午前必至虹口菜市設攤藉博蠅頭微利昨晨劉伍氏等向買竹笋論價不合以致忿爭李氏寡不敵衆致被擊傷額角血液　流四百四十六號巡捕見之一并拘入捕房捕頭以事起細微且皆係女流申斥一番從寛釋出 
 
 

Page 4

 
 
 
　　 
本草云牛肉補氣牛骨髓補腎功稱獨步本醫士七次遊歴中華視診應接不暇每見世人輕年殀壽邁年無嗣更有身染損症亦頗不乏按其理初爲先天不充繼被後天失調致有壽殀身損無嗣等情醫者心存良相憫惻殊深由此設法製藥濟人此粉用泰西童子肥牛祇取骨中之髓佐以珍珠並養元固本塡精等要藥用機器製成粉狀入口毫無臊氣善能補腎益氣壯陽健脾添精神養眞元平五贜安三焦獲益甚繁筆不勝載盖人如患腎虧氣虚損症癆瘵陰虚陽痿腰酸腿軟頭眩目暈面黃肌瘦等症服後奏效如神欲享高壽欲廣嗣續欲强體質欲驅百病請常服此則延年益壽螽斯衍慶握如掌心中也連服十天面色卽轉紅潤能服一月可長體肉十磅倘行房後體稍疲倦冲服三錢不使外邪乘虚而入且精神照常倍增試騐確有眞憑識者請早衛身幸弗負本醫士婆心濟世焉每日早晚開水冲飲三錢毋庸戒口○每罐洋一元每打十二罐洋十元○總經理在上洋二馬路中巿西鼎新里石庫門内暹邏大德通公司便是 
[猴子枣]  
老存濟堂大藥局發兌○遷移六馬路仁濟善堂斜對門仁壽里内第五高大石庫門 
猴産自𡁃叻猴棗者猴食仙草藴結而成之也其形若棗命名之意大小不一寳光燦然破開旋紋層疊裹緊一望而知其爲天生固非人力所能强爲耳味馨性清凉色淡黄爲熱痰之聖藥也蓋猴性敏㨗故治痰功力極速不論筋絡痰塞無微不至亦一定不易至理焉專治瘰𤻤痰核小兒急驚五種驚癎等症冲服數分其應若響外症瘡毒如紅腫只須以醋磨搽數分立消患於無形誠至寳焉每分規銀五錢如購一錢九折一兩八折劃定價目毫厘無扣○再有枷楠香末每錢一元又土枷楠香末每分一元均無折扣小兒回春丹每粒二角眞烏鷄白鳳丸每元五粒内痔萬金不換丹治痔如神每大瓶兩元小瓶一元天下第一肝胃痛神散正號兩元副號一元信力自給 
[包愈花柳毒門永不再發]  
廣東宏仁堂眞正第一家始創珠珀犀黄八寳化毒丹此丹專治毒門藥到病除誠絶世聖藥有起死回生之功不效還洋假冐甚多認明招牌地址 
本堂始創眞正犀黃八寳化毒丹製煉之精功效之速用藥之眞爲别家所萬不能及專治男婦楊梅結毒疔瘡横痃五淋白濁下疳破皮陰戶腫爛瘰𤻤惡核一切毒門輕者四日重者七日無論初起久染均可痊愈永不再發如從前悞服升藥求其速效以致毒入骨髓逢春又發甚至染妻絕嗣潰爛不堪速將此丹服下能將筋絡骨髓之餘毒一掃而空最奇者愈後非但永不再發且身體强健尙可生男育女保無後患屢試屢騐百發百中凡失足花柳染毒但服此丹藥到包能病除眞毒門之第一仙丹也如用雙料則藥力大而取效更速大瓶四元小瓶二元雙料加倍另有珠黃百寳生肌拔毒下疳散此散重用珍珠牛黃並各種貴品專治男女下疳腐爛陰戶肛門上下一切危險毒門諸醫束手百藥無功陽物爛成筋或去半者速將此散搽上立刻拔毒生肌收口止痛輕者三日重者七日仍復原形惟内服本堂犀黃八寳化毒丹可保永遠不發眞仙丹也每瓶雙料二元單一元鋪分上海丹桂戲園南首朝西轉灣正豐街中市宏仁堂啓 
 
 

Page 5

 
 
   
 
 

Page 6

 
 
   
 
 

Page 7

 
 
 
　　 
 
 
 

Page 8

 
 
　 
 
　　三月十一日出口船禮拜二 
　　三月十二日出口船禮拜三 
　　三月十三日出口船禮拜四 
　　三月十四日出口船禮拜五　 
 
 

Page 9

 
 
[上海縣署瑣案]  
　　湖南湘鄉人彭兆鵬冐稱前巡視長江水師大臣彭剛直公之姪持某制軍第六公子名片及曾太史廣鈞八行書至布捐局告貸布捐局總辦沈觀察未悉其詐贈以洋銀二十元旣而復持太史之信至敬業書院晉謁代理上海縣篆務之戴子邁明府明府察得信中字跡不符置之不理彭計無復之又向布捐局搖唇鼓舌觀察始知其爲馬扁一流人物飭丁押送上海縣署前晚明府升堂研訊彭供小的前在瀏河捐局司事近已賦閑悮爲友人李姓所愚僞繕信函爲此行險徼倖之事尚乞施恩明府察得彭所投布捐局之信自稱彭子才及在身畔搜出名片則又爲彭和亭誑騙情眞未便輕恕著收押所中聽候覆訊嚴辦○法華司巡檢沈少尹函送强搶籠鳥之流氓吳阿慶到縣戴明府研訊之下吳供當日某僧手提鳥籠彳亍街頭不隄防被人攫去小的偶向其人借觀適爲丁役所見遂指小的强奪明府謂養鳥搶鳥均非善類喝責五百板收押改過局半年以儆 
[英美租界公堂瑣案]  
　　租界向章凡出賣火油者不准存積過多蓋所以防火患也前日三十六號西包探偕華包探沈阿岳查得葉生太高榮全吳仁英陳茂春王太元王永全錢太興等七家除應存若干箱外溢額三十九箱爰一併解案請罰葉生太等七家夥計同供小的等店中向來遵照定章不敢多積尚求恩宥襄讞委員張炳樞司馬商之素繙譯判令合罰洋銀七十八元以儆○包探秦少卿解送呂長榮到案禀稱此人向李洋五稱貸不遂乘間攫取洋銀五元適爲小的所見拘案請懲李投案申訴前情呂供小的係山東曲阜縣人落魄滬江乏資回籍以故向之商借並非攫取司馬判令管押三個月期滿遞解回籍○有殷二卿者曾在陸明卿所開米店内爲夥邇已停歇日前忽冐名向同業某米店誑取洋銀三十元報捕後爲包探秦少卿拘獲送案請究陸投案申訴前情司馬判將殷笞責二百板管押一月○包探倪順泉解送姚福生到案禀稱此人誘令吳淞女郎胡三和私取其母鍾氏洋銀五元及金約指一枚來滬易錢使用兹者鍾氏投報捕房經小的拘獲送案請究胡鍾氏投案申訴前情胡三和供年十三歲姚誘令來滬遊玩以致被其所愚姚供胡女自欲同來並非小的誘騙司馬判責三百板枷號一月胡三和交伊母領去○包探陸阿九禀稱竊賊方金康竊取徐利羣家綢衣五件售與陳阿生所開舊貨店經小的查知一併拘案請究徐投案請領失贜方認竊不諱陳供小的不知竊贜是以收買司馬判將方笞責三百板管押三月陳責一百板○包探劉阿丙拘解竊賊王二高到案禀稱此人行竊洋人蒂靜家金質對時表及金約指各一枚經小的緝獲人贜送案請辦洋人投案請領失贜王供認行竊惟求恩典司馬判責三百板遞解回籍 
[法租界公堂瑣案]  
　　張俞氏偕表弟金錦敖控俞成甫拐賣女兒月仙昨日讞員朱森庭明府會同何繙譯研訊張俞氏供小婦人原籍江北某縣現居江灣鎭耕種爲生本月初三日女兒月仙偶在門前嬉戲轉瞬忽失所在因倩表弟金錦敖至申找尋初六日在八仙橋左近見俞携月仙沿途求售遂扭入捕房今旣解案叩求重辦金供表姊自失月仙卽倩小的代爲找尋今得尋獲故倩表姊來案認領叩求恩准俞成甫供小的誘拐此女携至上海一時苦無得主寄居虹口俞洪川所開車寓内不料初六日携至治下卽被金扭控自知不合尚乞施恩明府商之何君將月仙交張俞氏領回俞成甫押候補提車寓主俞洪川到案訊明懲辦○前者陳連生卽秦虁生串同葉德華朱順卿等持僞莊票至陳益裕竹布店騙購竹布若干疋店中人察出破綻報知捕頭旋由包探拘獲陳葉解經明府訊供著押交朱順卿到案再核昨日捕頭派探將陳葉解案請訊英租界恒益祥布店夥陶松卿投案禀稱本年二月某日陳葉來購藍布七十疋計洋銀四十七元囑派人往取旋卽乘間脫逃杳無蹤跡今知因案被獲是以店主特遣小的來案控告求恩附追明府問陳葉此贜存在何處二人同供此贜持至虹口甬人陶成慶所開成衣店售得洋銀三十五元與朱瓜分尚求恩宥明府諭令還押飭探吊齊原贜補緝朱順卿到案覆訊核辦○南順記洋貨號主遣夥孔厚齋控董南榮盜賣火油棧單明府提訊之下孔投案禀稱南順記爲已故之葉澄衷所開用董管理各貨棧單今春小主人清查帳目知少火油棧單四千一百五十箱向董盤問聲稱借與徐德勝因連徐送案并倩小的來案陳明叩求追繳董供此項火油棧單於光緒二十四年二月十九日由徐取去二千八百箱同春祥取去二百箱張開泰取去一百箱莊駿文取去四百箱尚有三百箱實係無心遺失並非盜賣尚求明察徐供監生於光緒二十四年向董購火油一千箱當時卽付價銀若干祗欠七十餘兩本月初六日付洋銀一百元尚有一千八百箱並非監生所購今董情急任意誣攀求鑒明府飭將董押追徐押候查明並補提同春祥等户到案訊核○開設整容店之某西人控細崽陳小華竊取香烟匣一枚值銀二十兩向詰不認求卽訊追陳供小的素未爲非何得遽誣竊物明府著交保出外候查明再核○魏同源收租人　汝林控醫生李文瀾欠房租洋銀四十四元順昌館主周阿法欠房租洋銀二十九元包厚德欠房租洋銀七十九元明府准詞飭探傳訊李周包三人同供小的等實因近日生意清寥無可籌措致欠多金尚求寛限措繳明府限五日内付清○前者張陳氏控李根來至北京輪船竊竹籃内所儲洋銀二十五元珍琛五十粒明府訊供之下飭押候追贜昨日氏投案求追李一味遊移明府著押候比責三百板○包探禀稱陳祥林竊取某烟店香烟一匣經小的緝獲人贜解案請訊明府訊明口供判責二百板○招商局金利源棧房某號巡丁扭竊取香菌二斤之陳小灣到案明府判責一百板○江北某邑人劉方扭竊取衣服三件之劉順卿到案明府判責二百板 
[接錄二月分分發人員騐看名單]  
　　勞績掣籖分發知府蕭文昭湖南直隸外知州王鑒江蘇知縣秦景瑞江蘇○勞績指省分發道二品銜鄭文欽正紅旗漢軍山西知府白曾烜順天浙江直隸州知州藍翎孫榖詒湖南甘肅知州四品銜趙宗延奉天吉林知縣鮮俊英順天奉天五品銜余鍾麟廣東雲南同知銜謝起源安徽江西王燮浙江江西直隸州州判王培義甘肅四川州判知州銜叚元章雲南湖北縣主簿彭肇墉順天河南巡檢陳紹平湖南甘肅典史王之臣湖南甘肅○呈請掣籖分發通判崧壽正黄旗滿洲○進士呈請掣籖分發知縣吳學曾河南○優貢呈請掣籖分發知縣劉應鎬直隸○優貢呈請指省分發知縣林晸福建浙江○議叙保奏掣籖分發知府承恩正藍旗滿洲知縣郭宗鎬山東直隸州銜張崇勳山東李元燮直隸李兆鏞山東○議叙保奏指省分發知縣何鳳翔浙江江蘇同知銜丁起鵬浙江直隸縣丞六品頂戴韓寳溋安徽北河丁紹先浙江北河典史宋長榮山東直隸○議叙掣籖分發知州萬昌廂黄旗滿洲通判黄宗讓河南程彭年順天○議叙指省分發通判王郮廣西東河知縣張華熙浙江湖北布經歴江其源浙江直隸府經歴李祖貽浙江湖北縣丞何乃鎣山西北河錢允襄湖北江蘇從九品蔡如榘江蘇江西王鴻勳山東直隸○應補呈請分發知州丁國楨河南湖北知縣陳慶驤福建甘肅未入流朱肇新江蘇直隸徐家駿浙江江西 
 
 

Page 10

 
 
[䢴江官報]  
　　二月二十九日儀棧提調毛司馬抵揚李鹺尹元振銷北鹽○三十日徐大令炳章公幹到揚○三月初一日孫鹺尹肇炘　　四捕掣騐差熊鹺尹易乾委留辦總局收支○初二日吳分轉毓鑫由淮北來凌鹺尹沆銷洪湖催儹差吳鹺尹永照銷通泰水勢差 
[上海虹口元濟善堂經收庚子年正月二月分送堂愿並施醫藥捐清單]  
　　何存養堂愿洋四元區梁氏洋四元羅　轉花女洋四角免非子洋四角錢廿八文韋陳氏二月分愿洋一元陳韋氏洋一元福泰盛銅洋五元公順號銅洋九元晉元典銅洋廿一元無名氏銅洋八元共收愿洋十元零八角又銅洋四十三員又錢廿八文○勞燦翁洋二員杏花樓洋四元黄瑞波翁洋一元唐培鋆洋二元楊富榮翁洋一元梁弟子洋十元潘門黄氏洋二元修思子洋一元黄張氏洋一元李玉才翁洋五元羅亞蘇洋二元李冠英翁洋十二元李霍氏洋三元黄瑞記洋一元林濃生翁洋一元陳花仔女洋二元永安號洋十元陳蘇梅洋二元韋陳氏洋六元共收施醫藥洋六十八元另郭熾南翁施粥洋二元 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
