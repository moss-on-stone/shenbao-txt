# 1913 - 159 - 4914477

 

Page 1

 
 
論說 
[法國之新政府（游歐客）]  
　　下院以上院破壞改革選舉法案彼此感情極惡擬於二十三日將原案再行票决卽顯與上院宣戰然在法之憲法總統無解散上院之權是遇兩院衝突不能如英之直接問諸民意幾無可爲判决者也下院知此困難乃有調停之意二十三日開會德拉列商提議表决下院永遠堅持所通過之改革選舉法案議長德善乃爾拒絕謂此與議院法不合多數議員皆不以議長爲然羣起詆之後有社會急進黨議員杜蒙謂彼極贊成堅持改革選舉法案惟不願上下兩院首自開釁請置此問題徐商暫依議事日程開議議長遂以杜蒙意見付表决贊成者得二百八十票反對者得二百五十二票幸有此著風潮略平上下兩院或有轉圜之法新政府之組織始有希望是日在卜海陽内閣之法部大臣巴度受總統命組織内閣謂當先與五大黨協商越日允任總理其所組織之閣員如左 
　　總理兼敎育大臣巴度下院急進黨舊法部法部大臣哈地業上院共和統一黨新入閣外部大臣畢雄上院民主黨新入閣内務大臣克洛池下院社會急進黨舊財政陸軍大臣愛敵陽下院民主黨舊陸軍海軍大臣波丁下院民主黨舊海軍財政大臣杜蒙下院社會急進黨新入閣工程大臣地野海上院共和統一黨新入閣商工大臣馬些下院社會急進黨新入閣農部大臣克乃蒙迭下院急進黨新入閣殖民大臣穰莫海上院民主黨舊殖民勞働大臣舍鴻下院急進黨新入閣内務次官波爾莫海下院急進黨舊任財政次官布海里下院社會急進黨舊任海運次官德孟西下院民主黨舊任美術次官貝哈爾下院社會民主黨新入閣 
　　以上各員計舊任卜海陽内閣者八人由各黨新加入者八人惟陸海兩部均未更易外内兩部則以克洛池畢雄充之皆爲卜海陽密友克爲舊内閣之財政而畢則前兩次卜海陽内閣彼均擔任外交此四部者在閣員中至爲重要總理易爲卜内閣之舊人則卜氏政策决無變動内閣雖易與不易等宜反對者之不能平也就中調利黨爭之處極堪研究計以五黨共同組織民主黨占五人社會急進黨四人急進黨四人共和統一黨二人社會民主黨一人當選舉時反對布氏最甚者除純粹社會黨外當首推社會急進黨故新閣員中加入其黨員二人杜蒙馬些皆在彼黨占大勢力冀減殺其衝突也 
　　二十五日新内閣出席下院宣布政日首列三年義務兵役案次改革選舉法案次扶植普通敎育案次徵收所得稅案次外交繼續與俄英連合案詞語極爲單簡大致與卜無異社會黨各議員於第一案力加譏評而熱心改革選舉法案之人又謂第二案不甚明晰不願讓步巴度答詞力言政府於三年義務兵役案决意始終堅持改革選舉 
 
 
 

Page 2

 
 
法案則望下院與上院調和其所以棄去原案者深恐以此再生意見不能融洽實有苦衷尙望見諒嗣投政府信任票贊成者二百二十五人反對者一百六十二人中立者一百六十四人社會急進黨聲言政府不得多數例堂辭職再攙他人組織政府則謂彼實日占多數反對者乃請於二十七日再投信任票一次他黨均不贊成其投中立票者均欲保護政府社會急進黨知不能勝乃作罷論論者謂新政府或難長久法之現狀殊陷於風雨飄搖之中其憲法不良有以致之歟 
時評 
[說怒（時局心理談之一）（無名）]  
　　喜怒哀樂人之情也人安得而無怒雖然人當怒時必失至理之平故事之僨也大抵由於輕怒 
　　夫怒之最易發者莫如人之不我諒我方自以爲大功而人乃以我爲大罪此悻悻之不能免也其次則爲被寃我方深惡而痛絕而人乃并我爲一談此又憤憤而不能平也然而余以爲個人交際或可無妨若爲國事如何其可 
　　何則誠使純以國家爲前提以地方爲前提以主義爲前提則所事所爲專以國家以地方以主義爲重我旣不欲求功知我罪我一聽諸人責我之人苟於事實不符者則辯明之亦無所爲寃我心泰然而未嘗計功過則我怒自無由而起我之去就舉動自不爲外情所激常綽然而有餘矣此其人乃可以當國事之衝 
　　若今之行政官也議員也政黨中人也一遇外感則怒上者怒於色其次怒於言其下者弩目張拳攘臂毆人矣嗚呼 
[專電]  
　　北京電　謝持被初級檢察廳傳其念六到案遂於廿五逃津其在參議院則請假七日 
　　北京電　周予儆係直隷灤州人北洋女子師範學堂學生其兄周予覺前同盟會人現爲陸部司員故兄妹皆血光團員現已並作眼線 
　　北京電　昨日執法處又拿獲暗殺黨員凌亮即係周作眼線其炸彈藏於上河里大街戴姓家者亦破獲血光團人抵以灤州起義時之北人組織故破獲尤易現聞另有一派由大連來京 
　　北京電　王芝祥到京後遍頌揚袁力以調停國民黨自任請將要求國民黨撤回借欵案勿提追認問題並謂吳谷已允但袁近不甚信任之 
　　北京電　陳振先控亞西亞報案久因手續之抗告延擱昨又開庭有證人張二自述與陳葵香家關係及陳大人歷在陳宅往來情形甚詳律師請延期辯論遂退庭 
　　杭州電　浙報造謠勒停刋三星期今忽廣告起訴明出號外官廳咎其違抗除嚴阻外有永停出版之說 
　　南京電　政府因某報載有第二師長冷遹現招敢死隊特電程督查復昨冷師長來寗報告實無其事 
　　南京電　前次揚州截留開往靖江之十七團已由中央電飭放行刻已抵靖 
　　南京電　陸軍預備第三學校長解朝東呈請陸軍部飭各省陸軍着派助敎 
　　南京電　昨鹽政討論會支會成立郭文徹爲正會長王乃康爲副長 
　　南京電　八卦洲現經省長派員測量著手整頓 
　　南京電　大總統電任徐寳珍暫行代理第二軍長 
　　南京電　昨應省長赴滬 
[特約路透電]  
　　北京電　參議院昨日開會議員到者一百五十一人先由議長報告西藏四川議員各二人兹已到院繼由王人文提出退开書因自開院以來無日不有風潮院中旣無能力可以阻絕故不願虚耗光陰委蛇其間衆以退任理由殊欠正當故將此事擱起如該員堅請退任則再提議繼乃宣讀國務院來文謂謝持已移交司法員辦理代理國務總理無庸出席以答質問院中對於來文多不滿意故决意復請段君卽於本日到院旋叚覆稱因有政務覊身不能照請繼復討論某議員提出退回政府五國借欵之咨文一案各員辯論異常激烈乃由議長宣言休息以避擾攘而待續議時議員已不滿法定人數乃延會而散 
　　北京電　衆議院亦於昨日開會議員到者四百零一人議長起言上次會議丁議員曾遭痛毆應懲戒毆者繼乃决議仍照前參議院懲戒規則以辦此事後復討論懲戒委員會應由議長指派或由院中公推爭辨頗久並未解决因已到鐘點遂延會而散 
　　北京電　參衆兩院今日均未開會兩院現仍不能依正軌辦事輿論頗非之 
　　奉天電　聞此間當道昨（二十六日）與南滿鐡路公司訂定借欵洋六十萬元七釐起息一年爲限以奉天電燈電話二項爲抵押品該欵半充軍費半充敎育費 
　　北京電　日使伊集院將於今晚（二十七日）欵宴華族團柬邀三百餘人中國政界重要人員及各政黨領袖均將與宴與貴族團相會 
　　北京電　駐德公使顔惠慶已任爲海牙禁煙會中國代表 
　　雲南府電　民政長昨在青年會演說敎與國家之關係 
　　雲南府電　此間美人日者邀請華人會宴紀念美國承認民國是日城中皆懸旗賀 
　　成都電　日來政局益見安靜商會擬在城心修築馬路一條近來四鄕盜案頗多聞鄕城已降華軍惟尙未接確報聞當道現商訂借欵銀二千萬兩由德領事經手以宰牲捐及油捐爲抵押品 
　　武昌電　此間復發出禁煙告示謂違背禁令者輕則監禁重則鎗斃本地禁煙事宜將於一月内告終 
　　北京電　三月三十一日路透電曾稱中國願與英國解决西藏問題議派專員赴英授以全權商訂條約中政府擬舉溫宗堯以任此職其資格極爲相稱云云聞英政府現頗歡迎此議惟將依藏人之請在大吉嶺開議談判蓋藏人僅願派代表赴印與議不願赴英故也昨日所傳之西藏消息顯係數星期前達賴喇嘛未聞倫敦會議時之事足見達賴喇嘛自願開會解决爭端故將來之成功已有佳兆蒙古談判日來進行頗爲順手兩方面皆願解决此事俄國因見中國準備軍事實爲防禦蒙匪起見並無欲與蒙古興戎之意故頗欣慰 
[譯電]  
　　北京電　新民屯陸軍第二十師團確已乘京漢火車南下計砲步軍若干分載數車未悉開往何地或赴漢口或赴信陽反代陸軍第六師團之一部分 
　　北京電　三黨組織進步黨之說今已寂然無聞國民黨已允推湯化龍爲候補國務總理共和統一兩黨均不贊成各黨協商組織混合内閣一節似已無望 
　　北京電　進步黨日來已大有進步本星期四日將在湖廣會館正式組織 
　　南昌電　李督於星期一日欵宴此間美人紀念美國承認中華民國賓主酬酢頗歡 
　　柏林電　據聖彼德堡士官學校學生所辦之某報載稱庫倫活佛拒華政策蒙古各王公大爲反對訓練蒙兵之俄員近來謀與爲難者日見其多科布多及烏里雅蘇台之蒙人均棄活佛歸嚮中國蒙古大多數之人民現均主張重 
與中國聯合 
　　巴黎電　法國財政大臣克洛兹君婉詞懇請共和黨人合力以成法國安危所繫之艱業據謂丁此國家多險急需庶民慷慨贊助以求和平之際而乃鼓動違抗政府此實國家之罪人法國今切求和平惟所求者乃尊榮之和平云政府禁止在某公塋聚衆開會社會黨大忿日者紛集鄕間示威反對軍議案到者數千人惟會議時頗形安靜 
　　柏林電　德國水軍會通過議案要求卽行組織游擊戰艦隊及水巡洋艦隊隨時豫備保護德國商業 
　　倫敦電　據路透訪事電稱萊伐達輪船觸水雷後一分鐘内卽行沉没搭客多係土人有法國輪船小艇一隻趕抵遇險之處適萊伐達輪船之汽鍋在水炸裂波浪高掀故亦傾覆遇險之處係在水雷地叚之外故料水雷浮散者必不止一枚目下各船均已停開洛特保險公司接有消息該船搭客共死四十人 
　　東京電　日皇之病痊愈頗速宫内省大臣已發出布告謂皇疾大瘳已可釋憂 
　　柏林電　英皇英后定於星期二日下午五時啟程回國 
　　柏林電　英皇俄皇與駐德奥國大使會晤時皆言深信和平必能維持云布政府現派大將一員赴薩洛里卡歡迎希王並襄助調停希布邊界爭端塞布齟齬仍未稍减塞國要求擴張邊界與希臘接壤而於華達河右岸之地要求尤力布塞政府均欲和平解决惟兩國軍界皆爲忿忿實則布塞已將與塞開戰之行軍諸務部署告竣並商請芒政府仍守中立俄國今促請如至難以解紛之時當請俄皇公斷巴黎時報倡議在俄京舉行列强大使大會 
　　倫敦電　巴爾幹各邦及土耳其之媾和代表於星期日晚間會議時各邦代表曾告土國代表謂此後於媾和條件不復有所修改說者謂此舉與全題之解决頗有關係蓋土國常恐修改之際各邦將續有要求也泰晤士報布京訪事電稱近攻却太爾茄之布軍八萬名現已調集布京陸軍當道已將作戰計畫佈置告竣　 
　　柏林電　希臘與布爾茄利亞之邦交兩國政府皆知極爲阽危希塞兩國已在討論聯盟問題希臘政府一而復促請布國停止戰事 
　　倫敦電　據路透電社消息土耳其近向英國外務部商借英員數人襄助實行小亞西亞改革事務其人員悉聽英政府選擇英政府已准其所請惟目下尙未選定適當人員 
[公電]  
　　承德電　大總統國務院參議院衆議院黎副總統各省都督民政長北京各報館上海各報館天津各報館進步國民各黨均鑒近間報載王譚岑伍諸公行將入京以調停南北爲已任愛國熱誠至爲欽佩希齡願覩太平自亦亟表贊同惟尙有不能已於言者默念時艱已至山窮水盡竊以爲此次最後之解决調停則可敷衍則不可也歷數此一年以來全國上下紛擾反復波折潮興精神才力均病喪於　爭黨見之中何嘗有一利國利民之事現在海内同胞羣注目於宋案借欵憲法總統四問題而希齡所慮者則不在此蓋國家生死存亡之大禍卽在將來之財政問題似推倒滿清者在是傾覆民國者亦將在是假使大借欵並無反對而支持政費不過六月六月之後將何所恃今參衆兩院成立已一月矣尙無一事解决即此以推光陰荏苒轉瞬半年若財政尙不恢復吾國甯尙有償債之資格乎何况各省自爲風氣兵已散而復募事不急而仍費中央欲收一稅欲提一欵欲用一人則皆羣起反對致不能達整理統一之目的束手待斃國脈以傾諸公卽能調停於一時安能保此後之不再衝突乎且起義以後用財無度更甚滿清各省都督苦於軍人之無法收拾羣以推之於中央而中央又苦於冗員之無可位置羣以委之於乾脯於是中央與各省所有新立機關局所及顧問屬官之流無慮數十百處數千百人加以黨爭劇烈均以金錢競爭非暗昧之贓私卽侵挪之公欵苟謂人皆愛國皆愛民則此欵旣非捐自私産從何而來不問可斷倘不幸而至於决裂開戰軍費日增債累更重無論孰負其終也仍爲我四萬萬同胞之累廻顧南北各省商嗟於市農歎於野種種痛苦無一不爲革命之所致而政府之虚糜公費各省之恣雎濫用元勳之奢華揮霍黨員之游戲徵逐報館之雲興林立又無一不爲吾民之膏血日日言輕吾民之擔負而己卽爲重擔負者之一人日日言守共和之法律而己卽爲破法律者之一人故就開國舊例而言苟能使民國穏固日達富强則旣往之决算原可從寬不論倘竟爭奪權利塗炭生靈甚至領土難保推究禍首清查帳目誰非民國之罪人故今日而欲調停南北必須從根本上解决我全國上下苟真爲我四萬人民謀福利輕負擔者請先整頓財政裁撤兵隊力崇節儉勵行廉耻毋再虚糜吾民之一絲一要策之上也其次焉内外一心共籌良法中央愼重用人各省顧全大局志士各安淡泊一舉一動無不以法律爲制裁使財政得復舊日之收入策之次也又其次則無論立法行政各機關有黨無黨各官吏有功無功各志士盡行退避賢路另由全國眞正公民推舉剛正純潔之人以爲治者卽老子所謂聖人不死大盜不止之意策之次也諸公如以爲然能行上策則由兩院組織審計院以監督中央各省之財政不得稍有反阻苟行次策則請從隗始或可告無罪於吾民若夫强爲調停仍屬敷衍則回首一年以來之現象後之視今亦猶今之視昔也而水深火熱吾民苦矣敢進忠告伏冀垂納熱河都統熊希齡叩宥 
 
 
 

Page 3

 
 
要聞一 
[五月二十三日之衆議院會]  
　　五月二十三日下午一點衆議院振鈴開會議長湯化龍君主席議員出席甚爲寥寥議長遂宣告不足法定人數延長二十分鐘至時人數仍不足又延長二十分鐘議員陸續到場至二點二十分鐘人數始足議長遂宣告開會議長又繼之宣告云今日之議案乃大借欵等案三件可先議第一案大借欵咨文政府報告以便表决修正王蔭棠云今日之開會由一點至兩點餘方足人數以致議事不能得結果三鐘休息五鐘閉會試問有議事之時問否且今日議案乃大借欵問題經屢次討論均未發生效力此案關係重大則不能不注意也本席深望諸君一致進行急速解决勿使有他變更而每次開議未得良好結果者何也皆由躭擱時間諸君不能一致徒以黨見相爭恐有不堪之虞矣議長云今日新到議員六人（遂抽定席次畢）繼又云今日借欵咨文報告表决谷鍾秀云已表决之案不能再表决其咨文只有修正文字無表决之必要易宗夔云本員贊成谷君之說無表决請議長報告咨文卽時修正文字石瑛云已經表决今日復行提起請議長憑良心說話不可暗昧不但議長要如此大家俱要如此今日只可報告咨文何表决之有某議員云此案爲國會第一次表决之案上次表决無效今日若表决亦不能有效凡議案未經三讀會之手續卽是違法今政府旣違法簽字方發生種種異議無論上次有效無效請速决（衆鼓掌）褚輔成登台發言云今天諸君之動議並非使大借欵根本動搖而雖反對大借欵乃痛斥違法之簽字只可兩方面觀之一面向政府訴說苦衷一面將咨文報告大家同意贊成公平討論自然表决不難解决矣（衆鼓掌）某議員云今天請大家平心靜氣將此案表决以免有悞全國人民之忖度不解於懷假如今日不能表决明日亦不能表决一月兩月則恐亦不能表决卽請議長將咨文報告大家修正再表决可也王敬芳登台云今日之大借欵問題經諸君討論未有效果本員意見對於大借欵之案急速表决谷鍾秀云已表决之案不能再表决劉崇佑云不能同時發言擾亂秩序谷鍾秀云此是講公理何擾亂之有於是少數議員起而爭之議長云可按定秩序發言自不亂矣有某議員提議云現在休息時間已至否休息有云議事時間甚短可以延長（衆反對之）議長遂宣告休息三十分鐘時三點五分鐘三點三十五分復振鈴開議仍湯化龍君主席議長宣告云現在已足法定人數開議王謝家云請議長報告咨送咨文王敬芳云本席此時非對議題以内發言議長報告咨文表决當報告與表决時不得發言請議長聲明之谷鍾秀云請問王君議長所聲明者何也是否大家承認而議場中焉有禁止發言之理（衆鼓掌）張耀曾云本院開會以來未經三讀會者甚多請議長卽付表决有云報告後再行表决鄭萬瞻云凡大家贊成之事卽爲議案旣是議案卽行交付審查若未付審查卽爲違法之表决此案當然不能成立覃振云鄭君提出違法表决殊不知上次表决之時已派有公文起草員否若言此案不能成立卽是反對前次之表決本席以爲現在旣付表决卽爲有效可報告咨文而表决之有主張表决卽付三讀會者有主張已表決之案不能再行表决紛紛議論莫衷一是主張離異於是羣起爭論舉場大亂嘈雜不休不堪聽聞議長亦無法維持均相繼離席退出議場遂無結果而散時將四點二十五分鐘 
[五月二十三日之參議院會]  
　　五月二十三日下午兩點二十分鐘振鈴開會副議長王正廷代理主席議員出席者一百五十九人當由主席宣告現在出席者僅九十九人不足法定人數暫延長三十分鐘届時已足法定人數遂開議議長謂今日張君繼因事請假又謂直隸議員王君因病請假十五日諸君是否許可當經衆許可復謂今日新到西藏議員三人新疆議員一人當卽掣簽假定席次畢相繼入席遂由秘書長報告國務院來電今日總理不出席又政府咨文本院議員趙銘新病故應以本省候補議員遞補並答復質問書二件陳介石云總理不出席並無理由而於約法上實屬違背朱兆莘云總理不出席並未聲明理由亦未遣人代理本院不能承認某議員云要求國務員出席若係全院名義彼不能不出席而此次係由一人提出十人連署故不出席楊永泰云此次要求出席係因上次之答復不得要領今旣不出席本無關緊要况謝君之事已在衆議院答復此種問題毋庸付討論陳介石云伊不出席卽係違背院法自應付討論陳銘鑑云可一面再質問要求出席似應說明出席者係全體國務員抑國務總理或指定一國務員如此方能有效朱兆莘云今日之爭伊出席係爲保護院法起見前曾要求兩次並未出席仍應繼續要求湯漪云此次要求出席者請報告理由然後付之公决再三要求與否丁世嶧云本院要求出席係定而無移之舉湯君之言多屬錯誤質問書業已提出若再報告理由頗遺笑柄今日之討論本係保護院法故仍應繼續要求王觀銘云今日之議無庸討論若一定要求出席可即速打電催請不然旣已三鐘恐他案仍不能議馬君武云今日政府之咨文並非絕對不出席本院可續行咨請湯漪云本院若再要求出席可再行發咨且須指明何部國務員若打電催請恐仍無結果某議員云今日之討論不過係催請出席打電去咨原無甚區别可仍用電話質問伊等不出席之理由陳介石云本員主張卽速打電催請出席議長謂贊成從速打電催請出席者起立起立者多數復謂現在諮詢對於院法一案請諸君討論適陳介石與解樹强因院法與國會組織法之關係輕重互爭是非辯駁許久陳善謂上次政府咨文未明白答覆皆因本院院法未規定之故若規定之後再遇質問案必不如此答復也某議員云請問議長現在是否已打電催請秘書長遂答曰適已打電催請據云已有公事至本院稍候卽至俄而湯漪與解樹强亦因院法與國會組織之關係輕重互相質問互相答辯致討論中止張錫岎云諸君彼此質問答辯皆係院法未規定之故今日議事日程之第三案旣已列有擬將前參議院法暫時適用一案本員主張變更議事日程先議此案某議員云現在一切事項仍有沿用舊參議院院法卽以議員請假論凡五日以内得由議長許可五日以外卽付之公决是仍遵前參議院院法之規定也如此又何必認前參議院院法爲無效不然議員請假一層亦不應沿用前參議院院法也故此事無付討論之餘地某議員云本員主張速將院法究竟適用否表决後再行討論他事王家襄登台發言云本席對於湯君之動議不甚表贊成蓋現在本院若適用臨時參議院院法則可全部適用萬不可表决只適用一條且新法律未施行宜適用舊法律然亦應分普通與特别二種普通法律則可如此辦法前參議院係民國之議會而現在則由兩院組成之議會則前之法律萬不能適用於今日本席之意以爲可照國會組織法之規定請議長諮詢本院凡本院提出之質問書是否卽用十人以上之連署蔣曾燠云王君之說本席不甚以爲然蓋現在民國適用之刑律及刑事訴訟法等皆係前清之法律則新法律未頒以前舊法律當然有效王洪身云新法律旣未頒布則自不應將舊法律取消議長云現在可以先將湯君之動議付表决湯漪云本席之動議現在自行取消議長云現在卽應以王君之動議付表决田應鐄欲發言衆鼓掌止之議長云請贊成王君之說凡本院提出質問書用十人以上之連署者起立起立者多數議長云現在諮詢大家係政府交來之查照備案咨文本院應如何辦法田庭磺云旣未列入議事日程如何討論曹汝霖云本席以爲此案現在可以不議蓋大借欵已經付欵且在外國買中國之債票一鐘之間已通通賣盡現在本院卽行否决請問是否有效議長云本席對於此事亦無成見此案有主張列入議事日程者有不主張列入議事日程者現在可以表决某議員云此非議案如何可以列入議事日程朱兆辛云請議長按照議事日程開議楊擇登台發言略謂大借欵旣經前參議院議決通過前之參議院與今之國會皆係立法機關則自應有效本院萬不可再行否决湯漪云此查照備案之咨文大家研究多日毫無結果其實主張討論者不過數語即可了結而不主張討論者反討論更多所謂不討論者不過口頭之語耳劉成禺云本席答覆湯君之說議長云現在時間已至可否延長三十分鐘陳銘鑑云請議長聲明延長三十分鐘除按照議事日程議旁聽規則案議長以延長時間付表决贊成少數遂散會時五點鐘 
[雜評一（無名）]  
　　血光團　血光團可佈之名詞也然而血光團之炸彈在北京未嘗一發而逮捕者累累反不及賣古董者之於揚州圖未窮而七首發也可知名詞之新奇無補實際於暗殺且然 
　　女刺客　女刺客周予儆以血光團中人而爲捕拿血光團之眼線其行事勇猛其改悔亦勇猛雖然殺人非兒戲事周女旣曾受敎育何輕忽若此哉 
　　議員逃　參議員謝持旣自明政府拘拿之誣寃何以一經地方廳傳訊遽爾逃至天津也夫政府之輕捕議員然議員亦自當尊重然後可責人之不尊重議員也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[徐軍長被炸後紀]  
　　揚州第二軍徐軍長寳山被炸情形業誌昨報兹得揚友續報照　如生 
　　徐軍長遺骸入殮　徐寶山軍長殘骸已於二十六日已時成殮軍隊及各團體均往徐之私第送殮極爲熱閙當未殮之前由江都地方檢察廳沈仲芳廳長據徐軍長家屬呈報命駕至其公寓檢騐全部面及手腕均經毁傷胸腹洞穿大腸突出當塡屍格並搜集證據研訊傳事人兇匪身體面貌以便派警嚴緝其差弁小喜子隨同轟斃當時亦由沈廳長如法檢騐幸藥性尙不甚烈激射不遠徐之二子當時立於身後相離數尺許僅僅衣服上稍受焚燬而已至治喪典禮已由兩淮運使張岱杉司長於二十五號午前十時在司令部集議後卽日電致北京略云徐寶山軍長身後可否照上將禮治喪下旗幾日請示核遵當晚已奉中央覆電照准并令先由運署墊給喪費二千元交其家屬給領矣 
　後軍長接印蒞新　徐寳珍少將代理軍長自奉總統電令照准後由徐代軍長先在運庫暫借庫平銀十二萬兩發給各營欠餉以安軍心二十五日已經接印視事各營現分十門巡緝秩序井然江都李知事因公在泰未返已由該署第一科長温志希代爲曉諭居民令勿騷擾憲兵營方司令柳江昨亦出示曉諭矣 
[超然議員社開會紀]  
　　本月十八號超然議員社開成立大會於秦中公寓特紀其事實於下是日午後一鐘開會到會議員五十餘人公推夏同龢君爲臨時主席首由夏君演說略謂今日中國政黨林立若以正法眼藏觀之實無有政黨蓋政黨必以道義相切磋以政治法律之學識相結合其黨綱合乎大多數國民之心理其黨員莫不有古士君子之高風今皆不足以語此不過勢力權利相與牢籠虞詐而已流毒徧於行會危險及於國家其罪惡尤發揚昭著於議院旬月以來日儕皆躬罹其厄無能挽救是用痛心疾首脫離黨界卓然自樹與二三知己共晨夕繼乃氣求聲應聚爲大羣　　無黨無偏有物有則以少盡我代議之天職以維繫我新造之非家云爾次由彭介石君報告該社發起之前後情形略而本社之發生由各議員憤國勢之阽危痛黨爭之劇烈非退超然地位不足發表個人之良心非有良心之結一不足挽救國家之危險此社由秦晉鄂浙贛吉滇黔各省一部分憂時之議員會同發起遂得有今日而立之結果每次由張樹森君報告該社組織宗旨略謂本社組織取平等主義不置社長全體社員俱爲事務　比公平正大不偏不倚之精神主持政見不尙意氣不爭權利其在院内行動取勢力調濟言論調濟諸方法云云復由主席夏君宣布宣言書並社約（其詳已見前報）本復討論履行脫黨手續由衆公議以該社團體名義　函各政團宣告社員等脫離關係最後推舉職員該社職員俱以一月爲限届期遞推輪換以期責任平均是日總務科主任暫推舉二人一爲張漢一爲王鴻賓文牘科主任亦暫推舉二人一爲夏同龢一爲李增交際科主任暫推舉四人一爲黃懋金一爲汪噦鸞一爲俞煒一爲范樵總計是日演說各員爲黄懋鑫李增諸君至五鐘散會 
[贛都督府戒嚴記]  
　　贛省李都督近來防刺極爲嚴密又恐刺客混入府内乘機行刺定於二十三號集合府内上下辦公人等拍一相片以便稽查 
　　都督府内辦公人員爲數甚多現經李督嚴示區别所佩徽章分爲黃白兩色佩白徽章者僅能到府内普通處所行走辦公佩黃徽章者方准登樓及入四福堂内辦公與都督接洽卽秘書廳人員送遞公文函件亦祇能至四福堂外交由傳達官轉遞 
　　李都督現以南贛地方尙稱安謐特調駐贛第七團團長夏尙聲酌帶兩營來省聽候撥駐潯陽以厚邊防兵力 
　　贛垣近傳李督政躬不豫别居閒室瀏覽古今圖籍所有府内例行公牘概由軍政司長俞應麓代爲核辦惟道路傳說係李督預備密爲出省布置軍事之舉動恐不確實云 
　　李都督籌備防邊業將兩師官兵先後調駐潯陽下游武穴連界地方扼守門户所遺省垣警力單薄担任保衛内地治安殊屬不敷分佈現經警視總監周希頤呈准李督添募巡邏警一隊名爲第三隊將巡警敎練所學生百名舉行畢業定於六月一號編練成立呈報起餉分地駐紥以保地方 
[柏民政長亦見窘於省議會矣]  
　　皖省議會以柏民政長自蒞任以來行事諸多違法昨特提出質問書八條請柏民政長蒞會答覆一按照暫行法何不執行二本省預决算各案何不提出交議三丁漕贏餘何以任意提歸省有四各縣知事吞欵殃民何以任用不擇人五南茶何以加價六北茶何以苛征七日商購米合同何以議决不取消八關卡釐金盤剥敲詐何以積弊不整頓且規定某議員等質問某案非求一一答覆不可柏民政長知各議員對於此次質問頗多激烈且聞近日到有暗殺黨乃於兩句鐘時親蒞省議會當出發時召集軍警兩界百餘人均佩鎗彈如臨大敵自都督府站立直達梓潼閣至省議會一帶街巷軍隊滿布不許東洋車及行人擁擠省議會前後亦均有軍隊圍繞一時商民莫不驚愕失錯至三點鐘時始出席議長請宣布政見柏謂省議會成立時欲與諸公研究但文蔚來自行伍本無政治知識不過事事遵照中央命令而已乃有崔議員翔青謂今日請民政長來會有所質問現在政體尙共和不尙專制民政長革命偉人對於本會議决事件不遵法律不採輿論概用强硬手叚實與暫行法不合本員來自民間遇事不敢草率必須研究詳盡今對於行政問題民政長見有與已不利者遂擱置不行答覆案内僅僅咨請查照並未實行公布究竟各種案件應取消不取消應改良不改良應照舊章不照舊章貴民政長對於本會是何地位是何職權請明白答覆柏民政長當謂鄙人對於議會並無成見凡行政公署答覆案件意謂不在議决範圍以内故無庸公布云云於是各議員紛起有謂預算决算前次議决送去不承認今次通過送去又不承認是無須要此預算决算本員等可以回家矣語頗嘈雜柏民政長無奈遂宣言待文蔚回署當正式答覆說畢卽匆匆出會登輿回署而去 
[鄂省對贛惡感漸消]  
　　北軍第六師現由漢口橋口起分紥至黃孝花園一帶均係雜處民間無公房可借該處紳商迭次呈請黎公移調以安閭閻黎公亦慮約束稍鬆卽滋事端而省垣近獲討賊團均有串軍共叛之謀不可不嚴加防範特飭李司令純調該師步炮隊五營移紥城外老砲隊營壘及平湖一二三四五等巷官房又聞中央以江西李烈鈞現頗自悔孟浪已倩人至京調和諒不至更有戰禍已密令李總司令將前紥漢口劉家廟之第二師六七兩旅撤回信陽再聽信息現在信陽方面有姜軍及第二四兩師之衆共二十一營足備緩急矣湘省人士因鄂省擁護中央禁糧下運黎公迭請弛禁未允且將湖北石首假道湘河運省之米扣留兹贛督李烈鈞因增募軍隊須備食米特藉災荒爲名向湘省購米五萬石湘督已允所請前日其頭批米若干石連檣下駛經過寳塔洲旣無贛督護照又不肯繳納釐稅該處釐局委員以從來無此辦法特將扣留一面電禀黎夏二公核示時鄂人多以湘省於鄂購米則拒絕贛則立即弛禁顯分畛域應將該米截留不准下運黎公以現方調和不可因此重生惡感况遏糴係湘人與贛無涉且贛現實患飢荒只要其果係接濟民食應立放行業已電贛查詢矣 
[鄂省破獲機關三誌]  
　　湖北近因謠諑繁興匪徒竊發黎公爲保存安寗秩序起見迭經派員赴各處密查拿獲甚夥前日又經偵探在城外金沙洲丁公廟内拿得匪首楊旭震紀漢章兩名（當即前昨兩日所載之紀雲任正剛兩人）搜出印簿證據多張並各項違禁軍械物件甚多其票布有推翻共和恢復專制誓掃逆黨從改法度等語復在青山鄕間兩旺地方拿獲匪首余兆龍等多人供出匪黨在武漢設立機關招集兵械等情已經軍法處訊明將楊紀二犯鎗斃越日又將余兆龍斬决聞余係某校卒業生年方弱冠風神飄逸所結合者盡係前軍備司退伍之巡查隊不肖兵士擬於某日起事余被獲後該黨猶敢於廿一夜在長街縱火故當道將余從重斬决以昭烱戒余臨刑時神色自若并高誦七律絕命詞一章有討賊不成身爲賊之句至縱火之犯並未達其搶刧目的卽遇憲兵巡邏隊開鎗互擊匪等十餘人均向偏僻街巷而逃時在深夜昏黑不便追緝致多漏網有云已獲四人者恐未確也 
[岑西林之辦路政見]  
　　川粤漢鐡路自上年繼續借欵合同委任督辦重新開辦以來今日傳言興工明日傳言着手其實至今一事未辦中間雖因三易督辦不免多所窒碍然該會辦詹天佑及湘鄂段總辦顔德慶陳猶龍與洋總工師等於所管各段固負有完全責任者也兹岑西林抵鄂已接督辦之任昨在總公所接見各重要人員宣布政見大致謂借欵負累匪輕宜撙節用費一切薪水俱應輕减用人宜秉大公不得瞻徇情面再兩路宜急切進行所有辦法可與詹會辦妥商若仍敷衍公私俱形不便云云又聞岑擬將顔德慶他調而以程明超繼之未知確否 
[湘省伍張兩女士之衝突]  
　　湖南女國民會會員三育女學校職敎員伍瑞南公布云文明進化學戰大昌競爭所趨衝突斯烈東西列國何莫不然然未有如張漢英之恃强凌弱藉公報私不顧法律不顧道德之甚者謹將其牽陷瑞南詳細始末爲我父老兄弟諸姑姊妹敬呈之瑞南困而好學窮且益堅區區之懷實所自信湘留學案發生後禀奉都督批留考試迫敎育司執行試典瑞南不才見棄夫復何言天耶命耶今古同慨惟一榜及第强半知名素非刮目之流亦膺附尾之選正自美其進步之速因轉疑其運動之神遂於復試之期潛作澹臺之入渥蒙司長虚衷接納假以臨時監塲邇時瑞南恐碍關防貯立堂口則見有距離八步遠之劍字八號一生由厠歸號大作搔癢狀於袖内出一紙簾置之卷底瑞南心知有異惟因距離該號三步遠有一偉大女監塲員相對僵立職守攸分未便越俎乃該監場員雙目閃閃視若罔見又顧而他未幾踏步如飛若有不願立於嫌疑之地者頻行目視瑞南故作寄託之狀瑞南悟會其意以該員必有爲難之處假意代爲搜檢乃趨取視之適一試題中之算草也比呈司長核奪備邀獎譽乃該監場員對於瑞南大肆反對百端辯護其一種兇燄如遇仇敵必欲拔去眼丁瑞南勢旣難留因卽辭出隨將詳細情形縷呈都督核奪在案不意瑞南無心之下搆此深仇中心實爲歉仄旋查該監塲員爲張女士漢英意者素負開明必能原諒何意霎時孕恨過事尋仇昨紏集男女多人强佔民國女烈士祠開辦女子法政學校並口稱推倒女國民總會適瑞南承乏該曾附屬之三育女學校職敎員事務紛繁敎科綦緊才力有限莫能外干且女烈士祠指歸女國民會管理係奉都督民政長批准鐡案可稽各祠董各會員之力儘足與之談判瑞南何人尙敢自尋煩惱故一切對外之事概不與聞各學友多能知者頃祠董以張漢英在地方審判廳起訴詞見示竟牽控瑞南於必敗之地而自命爲女傑者之價值概可想見也若不揭破其隠則必持此心以終其身或發爲敎育以傳染其徒黨將不知坑害好人幾許耳高明者幸詳察焉 
[湘省會清查銀行弊端之嚴厲]  
　　湖南銀行自開辦以來一切情形甚爲詭秘人民無從查究昨經湖南省議會將出入各欵詳細調查聞其中數目不符之處不一而足兹悉已經查出者有辛亥九月至壬子年底之餘利十四萬元不知下落又辛亥年已經發行流通之紙幣約一千萬餘兩卽以年息八釐計算應得利銀百餘萬兩此種巨欵亦不知如何支銷查歷年以來除前年漢口三怡錢店倒閉二十餘萬外並無何項虧空卽各處小有倒欵亦已隨時在公積金内彌補有數不知該銀行如何虧累若此之多惟省會財政審查股同人前日調查該銀行票額時據稱印發票額底簿尙未交出該行以管簿人下鄕無從查交爲辭僅將新立總簿及合同數紙交閱總計發行全數以銀元計已逾二千萬有奇其存留未發行者以銀元計爲數又四百二十八萬有奇并聞該行正在加發庫存印票一面又訂購新票當以該行準備金品抵外間存欵尙虧二百餘萬似此虚糜蒙混實於財政前途極形危險日昨已咨行都督請飭該行一面將印花票額底簿送交本會一面規定存票不得濫發並禁止訂購新票以便澈底清查設法限制云 
[魯督查禁秘密開會之通告]  
　　自宋案發現借欵成立以來常有好事者暗布黨羽到處造謠煽惑曾經行政公署張貼通告嚴密查拿破壞者始稍稍歛迹現復有人極力運動商界因之恐慌故昨又經重申禁令文云自前歲發難海内沸騰商輟於途貨棄於野金融停滯破産相望一年以來專事撫卹而我商民人等痍瘡漸復元氣未蘇現值夏初商業進行方冀收拾殘燼恢復故業豈料復有不逞之徒蓄謀不軌再行破壞市面一搖國基立墜印度前車可爲殷鑒本都督外維大局内顧桑梓當兹國會告成又值友邦承認循斯漸進郅治可期凡我商民同兹慶幸詎意奸人倡亂藉故紛呶飛短流長到處煽惑以致人心惶恐國本動搖不解何心誠堪痛恨吾魯素明禮敎堅定性成不至受其鼓簧甘自蹈於危險仍恐一二無知吠影遂聲搆成隠患重爲我商民之害用特嚴申禁令通告各界人等倘有暴徒開會散布謠言潛謀内亂者卽密報附近軍警查拿如供證確鑿實係煽亂即按軍法懲辦並予報告人以相當重賞倘敢附和其說冀便私圖以及鄰右知情不先告發者亦各予以相當之罪本都督負有維持治安保障商民之責斷不容宵小潛滋致擾秩序也言出法隨其各凛之 
[粤省近事紀]  
　　胡都督之灰心　胡都督日前致電中央略謂十年來奔走國事精力已疲光復後兩任都督悉心規畫力與願違未能爲人民謀休養外慚清議内疚神明且現在建設事業紛繁斷非孱弱體質所能肩任特請總統准予解職以遂初志云云觀其情詞懇惻志在必行云 
　　拒債會之解散　國務院日昨致電粤省謂粤中設立會社如有關内治外交妨礙治安者立卽解散不許復留此種名目至淆社會觀聽粤省前設之公民會拒債救亡會均在先後勒令解散之列而拒債會則已歸消滅矣 
[蘇省臨時會第三次議事紀]  
　　江蘇省議會於二十四日開第三次臨時議事會議員到八十餘人休息後只有七十九人經議長找尋一人補足半數方能接議續開一宣布公斷審查會審查蘇清節堂報買沙灘爭執案報告因昨日公議此案經一時之久卒未解决故今日續議兩方面之議員互相爭執延至三時方付表决議長謂此沙田四千畝兩面均分以免爭執多數贊成時方休息某議員在場拍桌唾駡謂爲判斷不公衆皆笑之二宣布學務審查會審查徐州請設法政學校案報告付表决照審查報告多數贊成三宣布劉議員隠元提議徐屬典舖息率年月應與各屬一律案表决付法律審查多數贊成四宣布朱議員文瀾提議關辦貧民習藝所及罪犯習藝所案五宣布陳議員錫明等提議添設第八貧民工場案六宣布王議員秀山提議請增加徐屬貧民工場經費及附設兩分廠案七宣布王議員景常提議各縣應設乞丐工場案八宣布郭議員麟珍提議爲貧民籌生計宜推廣市鄕習藝所案十八宣布董議員永成等提議請添設貧民工廠案以上六案合併討論表决概付預算審查多數贊成九宣布鄭議員慈提議水利研究會及水利聯合會章程案表决付永利審查多數贊成十宣布請議審查會提出張騫仇繼恒請議撥欵補助義農會案表决付預算審查多數贊成十一宣布沈議員素生提議組織省議會及縣市鄕農會案十二宣布范議員鎔提議組織全省縣市鄕農會及省農會案兩案併議付表决取消十三宣布沈議員廷銘提議補助地方自治經費表决付豫算審查多數贊成十四宣布王議員景常提議南京圖書局應正名省立第一圖書局添置新書俾收實益另委局委以專責成案否决十五宣布季議員荃提議江蘇銀行應設清江分行案十六宣布王議員秀山提議徐州應設江蘇分銀行案以上兩案合併議表决付財政審查多數贊成十七宣布屠議員宜厚提議設立江蘇礦務調查局開辦模範礦案表决付豫算審查多數贊成十九宣布季議員通提議清理沙洲積弊寬籌自治經費案表决付財政審查多數贊成五時散會 
地方通信 
[蘇州]  
　　染業公所集議維持辦法　閶門外白蓮橋浜培德堂係紹幫染業公所地方幽靜房屋深邃軟紅十丈中不啻清凉世界其一切慈善事業尤爲各善堂冠歷年專恃該業號捐司捐及寄存柩捐爲經費近因染業生涯清淡號司各捐逐漸减縮寄柩捐自光復後亦皆觀望不繳以致房廊將次坍倒日前經染業中石寶昌潘績臣等聯合本城綢布元青印花全體同業四十六家籌欵修葺假座道前街中三雅園酒館邀集該堂董事徐少悟周吉安徐瑤圃諸君並染業領袖會議一切云 
　　拿獲著名梟匪汪金狗黨羽唐寶生唐海生卽張阿蘭結幇聚賭私賣鴉片近更糾合黨羽盤踞閶門馬路太平坊九十七號門牌石庫門内爲機關處日前軍政司盧鹿萍密飭憲兵第三營營長張昌熙率兵偵緝石廳長亦特派騎巡隊官徐樸臣偵探隊官張清澄警衛隊官黄玉山在山塘拿獲唐海生一名卽張阿蘭徐樸臣在馬路拿獲王占魁一名一併解往總廳核辦矣 
[鎭江]  
　　各團體開會追悼林述慶　二十五日爲鎭江軍政商學各界在古閩會館開會追悼前鎭軍都督林頌亭先生之期上午九時軍界六十四團六十三團六十二團各官佐六十三團上中下士全體憲兵營全體三十一二兩旅長瓜洲水師全體象山砲台全體政界縣知事署警察廳及各署長等率長警全體法律學校僧界先後蒞會兹將開會秩序列下一鳴鈴開會二奏樂三主祭楊振聲君報告四下半旗誌哀五鳴哀炮二十一門六奏樂七軍政警各界行三鞠躬禮八奏風琴唱輓歌九讀祭文十趙念伯旅長楊振聲君等相繼演說十一楊振聲君報告今日是鎭江全體人民追悼故不須答詞十二搖鈴閉會是日到會者約有二千餘人軍界居多數云 
 
 
 

Page 7

 
 
　　丹徒縣奉令保護僑商丹徒縣知事曁駐鎭各旅團昨奉都督通令略謂准工商部電開我國商業最不發逹對於海外貿易　　擴所遇僑商尤宜體恤以前華僑回籍每苦官吏勒索匪徒　　殊失保商之道應卽通飭各行政官廳對於回籍僑商務宜　方保　俾獲安全之福當卽通告一體知照矣 
[杭州]  
　　　兵毆警之風潮已結杭垣軍警互毆一案日昨由通商場　　厲茂源等百餘户聯名具呈各公署謂二十四號大馬路口有　　紡綢大衫落班憲兵突與崗警口角輒敢召集制服佩鎗者多人圍毆巡警以槍柄代器械某巡長聞警馳救亦被併毆並　　　士擒入憲兵營不容街隣探望且敢裝彈恫嚇以致商店　懼幾釀罷市查兵警同負保護地方專責今憲兵越權兇橫擒毆警察聲勢汹汹全埠恐慌保民者適所以擾民應請澈查嚴辦　　地方民刑細故究歸何處專責亦請宣告通衢劃清界限以　　序等情二十五號上午遂由憲兵司令官王桂林警察廳長　　二君會同赴拱查辦驗明傷警情形確係憲兵不法當經王並由王司令優恤傷警送回警署極大風潮片言解决云 
　　考驗警察官吏浙省光復後巡警官吏閒散甚多現當整頓　　警察主務人員職任綦重昨由民政長特訂考騐警察官暫　　擬定六月一號起分班傳考本日復將此項規則及修改原文令發省會警察廳卽日核轉各分署以資遵辦云 
[江西]  
　　景鎭磁業請押借十萬元江西景鎭磁業有限公司總經理康達呈財政司文云公司開辦七年所出物品頗得中外之歡迎而近來舉國商場不振因之貨物滯消運轉不靈陷於危境破産之憂轉瞬卽是伏念景鎭磁業爲我江西之名産而公司實磁界之模範若不設法維持聽其消滅不獨前此之成績可惜公商十餘萬之股本將歸無着卽我江西磁業前途因之阻步惟現際商界恐慌之時欲籌鉅欵實非易事再四思維不得不乞維持於公家然當此財政困難之時何敢援政府補助之條干求非分惟乞體念商艱特别息借擬以景饒兩廠之房屋及一切窰場不動産作抵向民國銀行息借英洋十萬元分五年支取十年歸清而原借一萬五千兩之欵卽於數内扣除至於息率若干及分期交欵之數目及一切條件統俟與銀行面訂務乞俯念公司之存亡與江西磁業前途關係密切俯允所請實爲公便 
[天津]  
　　商界反對遷省之激昻保定商務總會呈請國務院擬將行政公署遷移保定一節迭詳本報兹聞天津商務總會又於昨日下午三鐘召集縣議事會縣參事會城議事會城董事會開會籌謀對待方法議將行政公署遷移保定之一切困難情形一面呈請民政長一面電達國務院查照不得更易又有大資本商號數家亦極力反對謂自去年陽曆三月二號津市變亂後元氣大傷街市停滯金融恐慌惟各屬商號來津辦貨者仍准照常賒欠勉强支持不過爲謀彼此生意發達起見今無端破壞必以外　來　辦貨概不賒欠之法對待之云云 
[雜評二]  
　　超然集合三黨併爲一進步黨是黨中之黨也脫二黨而組織超然社是黨外之黨也超然不黨之謂也然超然而集合大羣創社設約雖無黨之名而仍有黨之實他日如有脫此社約者又可名之爲超然之超然 
　　惡感消釋贛省所購湘米在鄂扣留者黎督已飭議放行矣鄂省所駐劉家廟武穴一帶軍隊黎督亦已飭調回矣是鄂省對於贛省之惡感已漸消釋矣鄂對贛之惡感旣漸消釋則贛對鄂之惡感亦必消釋此卽南北調和之一證也然而風雲幻變正未可據一事以懸斷 
　　感情作用凡團體因一時感情作用而集合者其基礎必不穏固徵之近來各省種種團體之旋起旋滅而斯言益信非特偶然集合之團體然也卽正大光明之政黨亦然如三黨合併之進步黨西報今且謂其將難成立也默 
　　民政長受窘以提倡民權者而任行政長官宜乎事事以民意爲前提不至見窘於議會矣 
　　乃竟有不顧輿論不遵法律事事與暫行法不合至以八端質問而要求答覆者 
　　徒於宣布政見時一則曰無政治知識再則曰意謂不在議决範圍以内繼且藉口正式答覆而匆匆逃席夫亦大可哀矣 
　　嗚呼其是以爲皖省之民政長萍 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宋案今日觀]  
　　縣議會派員觀審本邑縣議事會因宋案要犯應桂馨等已由地方審判廳訂期五月三十日開庭公判現已議定由議長莫錫綸君曁王煥功趙履信兩議員届期蒞庭觀審 
　　分送法庭旁聽券審理宋案法庭旁聽券已由地方審判廳規定式樣發交中華圖書公司刷印昨已印就按照表列張數分别致送矣 
　　派兵保護法庭地方審判廳張代廳長請駐滬水警第二廳李廳長撥兵四十名届期赴庭守衞一節兹悉李廳長以原管步兵各營已於昨日造册移交江蘇第二師接管惟審判宋案關係係重要且值謠言紛起之時自應嚴密守衞故於昨日面令陸軍混成第三旅一團第二營楊營長届時抽派兵士四十名並調連排長官二員前赴法庭保護以昭愼重 
　　檢閱案證之煩惱應桂馨之辯護律師楊景斌前日午後在地方審判廳檢閱案卷証據因共有一千數百件之多翻閱至五時之久仍未竣事故昨日仍至廳署繼續檢閱惟聞楊律師以前此聲請移轉管轄往返辯駁覊延時日現始從事檢閱案証不及預備尙擬向地方審判廳要求展緩開審云 
　　楊律師尙不甘心楊景斌律師前代應犯具呈地方審判廳請求轉移管轄經該廳民庭推事一再駁拒在案兹悉律師於前日郵遞京師地方審判廳一函聞亦爲此事而發云 
　　應犯家屬之自餒應犯家屬近以此案關係重要抵制者衆恐楊律師一人力難勝任擬再添延律師爲楊輔助現正在物色中 
　　薛氏爲夫辯護應桂馨之妻薛氏邀同律師盧尙同於昨日午後至地方檢察廳提起訴訟爲伊夫辯護蔡廳長以此案開庭在卽諭令靜候訊斷 
　　無聊之起訴應犯之妻薛氏因迭次要求移轉管轄均被批駁昨又赴南市第一初級檢察廳起訴謂地方審判官張清樾違法不應受理而受理昨經檢察官批示云狀悉候調卷核辦 
[漢商會聲明揑名傳單之無效]  
　　漢口商會致中華商會聯合會上海總事務所曁各省埠商會各報館電云敝會忝居巨埠維持商界安甯平日行爲共聞共見近有假託敝會總協理名義印刷拒債傳單流行外省内載討論時局問題一正式總統二大借欵三購鎗礮敝會並無干預之理由亦實無開會情事誠恐遠方不察致多誤會務請查照倘此後再有此項發現一律作爲無效除登武漢各報外特電聞漢商會宥 
[旅漢贛人之厭亂]  
　　江西旅漢同鄕致上海江西會館轉同鄕各界各報館各公團電云宋案發生繼以借欵南北疑慮警報紛至獨立之聲分裂之語僉謂吾贛主張尤烈當此民命危險國脈絕續再有破壞喪亡立致所在財産未可犧牲一省用命更當珍重禍起蕭墻戈操同室害個人何足惜禍全局大可非矧比歲水旱薦臻曁匪擾亂嗟我鄕人苦無寧日兵燹再罹契遁無路起義以來武漢鼎沸元氣喪盡觸目心痛僑居斯土時欲退謀故鄕設兵釁一開犯兹衆怒進則不能懋遷於異鄕退則無可晏居之樂土加以金融恐慌匪徒煽亂國將不保家於何存家之已傾命於何託同人不忍坐視業據情分電大總統李都督免啟殺機仍恐江漢一隅力量單薄特通電各省各埠吾贛流寓諸賢同意拘救一致進行痛哭陳情必能有濟以一紙書活億兆命諸鄕先正實式憑之臨電哀鳴毋任感盼旅漢江西同鄕公叩箇 
[破壞軍人名譽之謠言]  
　　昨日南市一帶忽起謠言謂有大幫退伍軍人由湖北南下希圖舉事先剌城内旅長繼攻製造局奪取軍械等語事爲前混成第三旅旅長現任水警廳長李君訪聞以此種謠言顯係匪徒揑造搖惑衆心希圖乘間搶刧殊不知滬上軍隊甚衆防守嚴密斷不使若輩騷擾爰卽分傳步兵各營長曁炮兵營余管帶水師第三營王管帶督飭所部兵士將製造局嚴加防範並飭步兵一團第二營楊管帶督帶兵士在城内南市一帶嚴行巡邏以保治安一面諭令通班探員偵查匪類蹤跡以憑拿辦 
[查究匪徒煽惑軍人]  
　　程都督訪聞滬上近有匪徒竟敢親投各軍營密謀運動希圖擾亂業於昨日電致駐淞水警第一廳上海第二廳曁江蘇第二師章師長嗣後如再有人混入軍營搖惑衆心着卽扣留嚴究並卽通令所部各營一體遵辦以保治安 
[維護公安之文告]  
　　淞滬警察廳長穆君昨日出示云爲剴切布告事照得近日有等好事之徒假托名義煽惑人民或云已有餉項若干或云已備槍械多件各處勾結信口鋪張在有識之人自不致爲所煽惑深恐無知之輩互相傳說於大局實有妨碍本廳有保衛地方之責爲此布告人民一體知悉如有此等奸徒假名招搖滋生事端希卽密告以便拘拿嚴究並由本廳加派幹員隨處密查以杜微漸而保治安特此布告 
[財政部膜視華商之反動]  
　　商業聯合會會長虞和德等致都督省長電云正元等三莊倒票其中直接間接輾轉牽掣一日不了商情一日難安况自前年革命以來民窮財盡市面愈形枯窘近更謠言蠭起各埠電滬停運貨物銀根驟緊恐慌異常若如財政部之明助洋商以抑華商衆商誓不甘服當此人心不靖之際最易激生事端滬埠爲中外商務總匯逈非他埠可比設或再遭意外震動商界全局卽不堪收拾和德等忝爲滬商領袖不敢不據實直陳素仰都督省長以恤商爲念而現下滬商困難情形尤在洞鑒之中敢懇電陳大總統財政部按照給償洋商原案准如滬商此次呈文所請一體付償以示體恤而昭大公毋任迫切待命之至 
[無錫繭業公所第二次開會紀]  
　　五月二十六號無錫繭業公所第二次會議午後二時各繭商齊集開議先由錫公所坐辦華藝三君報告今日總董楊信之君因事未到託議董王搢臣君代表主席當由王搢臣君報告今日所會議者二事一開秤日期二鮮繭價值請諸君討論之其時有祝君起立云前日所曦之鄕公所特稅一層尙待研究華藝三薛南溟二君云前日旣已議决今日毋須討論祝君又辯駁再三又有某君云現開原鄕公所發有通告内有一條云鄕公所派人至各行稽查鮮繭帳目按日報告鄕公所之說萬難允從薛南溟華藝三二君云開原鄕公所送來之通告不過宣布意見繭業公所亦並未允許至於特稅當由繭業公所會同鄕公所至各行調查乾繭擔額照收又有某君起立云查有繭業公所左近某絲廠在廠内設立繭行於稅務有無關係顧敬齋君云上海亦有收鮮繭繅絲者並無不合孫鶴卿君云並非在廠内秤繭惟烘灶確在廠内同是納帖完稅於稅務毫無關係某君又一再辯駁後經王搢臣君云時間已不早請諸君將旁文討論終局速議正文爲要於是衆始無言開議正文議案録後 
　　一開秤日期王搢臣君報告現陽湖境擬於二十四日開秤諸君以爲如何薛南溟君云照此間近鄕而論二十四日儘可開秤蕩口陳君起立云不能以左近而論須徧詢四鄕蠶訊爲定斷王搢臣君云諸君贊成二十四日開秤者請舉手表决舉手者少數王君又云贊成二十五日開秤者舉手多數又有某某君等反對以爲二十五日開秤太遲經某君大聲疾呼云旣已表决應少數服從多數毋庸再議遂决定一律廿五日開秤 
　　一鮮繭價值王搢臣君報告上年每擔三十二元今年應定價若干請諸君討論之袁黼宸君起立云照現在絲價成本而論今年繭價擬看高每擔洋四十元至四十二元爲度蕩口陳君起立云每擔四十元不得出關後經各商討論再三遂决定每擔看高四十元議畢遂搖鈴散會 
[李廳長注意揚州現狀]  
　　駐滬水警第二廳李廳長因聞揚州第二軍徐軍長於二十四號午前被炸身故究竟揚州現狀若何亟應調查以明眞相業已電致駐蘇陸軍第二師章師長曁南京程都督請爲查詢見復矣 
[水警第二廳擇定房屋]  
　　江蘇水警第二廳原擬移設蘇垣前清織造署舊址是以李廳長已於前日委派水師分統楊松林水師第三營管帶王葆臣二君赴蘇勘修現經楊王二君查得該署房屋雖甚寬敞然已滲漏不堪如果大加修葺需費頗鉅現當省欵困難之際請撥欵項恐非易易而蘇省盤門内之舊銅元局房屋尤多且皆新造之房堪以應用已於昨日禀由廳長呈請應省長撥用矣 
[編配警員之商議]  
　　蘇省水警第二廳現將遷蘇開辦是以飛划水師營統領鍾堯階君曁松軍水師統領沈萝蓮君均於昨日來滬謁見第二廳李廳長會商編配各屬水警各員事宜 
[閘北戒煙所成立]  
　　閘北市政廳錢沈二市長於前日下午柬請上寶兩邑知事吳錢二君與穆警廳長曁各區區董各團體在共和路華康里開閘北戒烟所成立大會到者甚衆惟吳知事因另有要公委派鐘君皪如代表蒞會兹將市政廳布告及戒煙所章程照録於下 
　　布告案准上海禁煙局公函以奉上海寶山兩縣知事議决閘北禁煙事件四條由上寶兩縣會同設立上寶閘北禁烟調查處隨時會商巡警局辦理其第四條内載勸導戒煙係自治範圍應由市政廳主辦設所勸戒名曰閘北戒烟所以補助禁煙之進行等因並准上海縣立戒烟醫院函送院章請爲廣布先後到廳准此查吸食鴉片按據刑律懲罰極嚴然其中非無心欲戒絕而苦少良善之方法因此同被查悉致罹法網本廳長實深憫之閘北旣特設機關嚴密調查並議由本廳設所勸戒其有自行呈請入所戒烟者悉以自首論不再加以一切懲罰概予自新勉當實力進行早收功效前經本廳擇定共和路華康里第四衖房屋六間飭匠修理現據報告竣工於本月二十六日起設立閘北戒烟所擬定所章卽日開辦合亟擬定章程布告閘北轄境諸色人等一體知悉凡有沾染嗜好有志戒絕者儘可按照後開定章隨時赴所請戒以除毒害萬勿觀望自悞致蹈刑章特此布告 
　　章程（一）本所係慈善團性質凡宿癮未絕自願戒烟者均得塡具志願書自由入所請戒卽以自首論不加一切懲罰其已經檢察廳核辦後而願戒者亦得由檢廳送所或自行請戒（二）本所按照上海縣立醫院簡章第二條所需戒烟藥統向院内取給由本廳酌輸藥資並延訂中西名醫逐日診治其關於調理服藥或中或西聽人自擇（三）本所除雇用僕人隨時服侍外另延看護員一人按照准定時刻送藥給服（四）本所設床榻均編有號數以戒烟人入所之先後依次序居之惟所需臥具各自置備整理（五）鴉片戒絕期期限視其人煙癮之深淺體質之强弱酌定之俟斷藥後再留所二三日經醫士察看屬實者給予戒絕証書出所如未經斷癮不得半途出所（六）受戒人如遇身體不適時應卽時報明看護員請醫診治如果患病較重得遷入治療室（七）夙有傳染病或有心疾者不得入所（八）尋常食品悉由所備如戒煙人須自行添購食物而已受醫生或看護員之許可者得添購之（九）凡有礙衛生之食品或與戒煙有妨礙者如酒及水旱烟烟捲等愼勿購取（十）親族致送食物卽非禁品應交由看護員查騐以期無妨衛生（十一）吐涕必於痰盂（十二）盥洗時注水撥水勿狼籍於地（十三）關於戒煙事宜如有疑問商榷不論何人得聲叙事由註明姓名住址通函詢問經本所主任員拆閱認爲正當者即會商醫生逐條答復（十四）凡志願參觀本所者每值星期二五日下午二時派員招待（十五）未盡事宜隨時增訂修正 
[擄人勒贖類誌]  
　　昨有鄕民陸桂和至地方檢察廳訴稱家住二十六保十五圖近有住在五十二圖之無賴郁阿堂朱才生等向民人硬借銀洋不遂致被懷恨昨日兒子同媳自親戚家回來行至半途被郁朱等糾衆兇毆並被軋去藏匿民人前往理論匿不見面並在外揚言須送給洋數百元方將子媳釋回爲此來案請求提案着交否則恐生不測蔡廳長諭候查明核奪 
　　又浦東張家浜鄕民吳石鈞昨亦到廳控告該處著名流氓綽號尖頭阿妙紏衆拆梢不遂將伊妻吳王氏刦去藏匿勒索洋一百數十元方肯放回否則載往奉天販賣求速提究將妻追回給領蔡廳長以該處警區林立該流氓胆敢如此行爲其中必有隠情諭候派警調查實情再行核辦 
[裝儎業幹事維持會開紀念會]  
　　裝儎業幹事維持會前日假四明公所開第一週年紀念會該會幹事部到者七百餘人來賓百餘人先由會長朱少雲君報告一年成績副會長湯芝卿蔣連塘二君報告收支帳目次由校長江確生君會董王志良徐菊如俞溥泉會員葉振卿高子安諸君並來賓譚雪盦沈鴻賚等相繼演說繼由該會分贈摺扇並共攝一影以留紀念迨事畢散會已鐘鳴七下矣 
[城内]  
　　地方審判廳民庭批○（趙炎泉訴趙陳氏出賣墳地批）狀悉此項田畝究竟爲該民獨有抑係與趙陳氏共有一面之詞固未足憑信卽前據該民族長趙阿福兩次呈復亦是一口兩舌頗難確定候再令該民族長趙阿福據實呈復再行核奪（馬耀岩訴沈筠松等吞股批）卷查原被兩造呈詞各異眞相難見細思當順和米店閉歇之時各股東俱各在場分股爾股是否缺欠各股東必能詳悉仰候令各股東秉公呈復再行核奪（沈際唐辯訴周春生欠欵批）狀悉此案已經本廳函知水木工業公所鑑定並具正式鑑定書在案所請復行鑑定碍難照准惟據爾提起反訴抑候定期傳訊勿再延誤 
　　地方檢察廳批（張鍾氏訴子張寶坤違禁吸烟請求押戒斷癮批）狀悉鴉片之毒爲害最烈爾子年當少壯不務正業染此煙毒何不知自愛乃爾且爾子旣係警察畢業當粗知法律明知故犯尤屬情無可原所訴一節候飭警傳訊再行核辦可也 
　　誘拐婦女祝春芳之妻某氏被王李氏虞寶正等串通誘拐迄已多日前日被祝尋獲協同見証祝鶴林祝永善萬生桂等至淞滬警察廳禀控昨解地方檢察廳訊究 
　　不認串拐浦東鄕民錢金生同妻錢王氏在第三初級廳控王禄鈞楊劉氏等串拐幼子當經該廳將王等拘案訊供未决移送地方檢察廳請辦在案前日經檢察官預審王與楊劉氏堅不供認判分别收押候派法警赴二洋涇橋王等所居之全安棧中調查實情再行核辦 
　　烟犯病斃煙犯谷阿壽經地方檢察廳預審明確判押第二看守所候起訴審判廳判决在案昨晨該犯在押倒斃由所長禀明蔡廳長委危檢察官帶同檢騐吏蒞所驗明委係病斃卽着善堂收殮厝壇候認 
[南市]  
　　不敢收領女烟犯賈沈氏由一區巡士拘送禁煙局轉發第一初級檢察廳預審各情已紀昨報兹經檢察官預審因該氏患神經病烟癮甚深當飭法警傳其家屬具領旋據回報謂該氏痴病時發時愈煙癖難除未肯受領遂令送往善堂醫治 
　　違禁處分王家碼頭祥和米行執事杜最道扭控三泰碼頭駁船户徐仁壽與該行裝米船户朱敬爭奪裝米恃衆鬥毆一案經一區移送淞滬警察廳轉送地方檢察廳預審以徐違犯警章仍發還一區照章拘留十天以儆 
　　稍露端倪江北車夫李崇顯因八歲男兒小春子於陰曆三月初十日被人拐去卽倩同業胡祥昆及夏壽餘找尋無着李卽疑其串拐藏匿扭至第二區控訴李稱有西門外同業人劉玉奎劉薛氏李錢氏均知此事卽派偵探傳到一干人證移送第一初級檢察廳預審李錢氏供於三月初十日伴送女孩至浦東親戚家實非男孩求察判將該氏暫留候派法警調查核辦餘人釋放 
[閘北]  
　　查獲煙犯李金龍趙和尙二人因私吸鴉片被閘北禁煙調查員查獲解送司法科預密一過判移檢察廳押候究辦 
　　抗拒封門周連生在審判廳呈訴周巧林拖欠房租業經判决强制執行在案前日由廳派承發吏偕同原告前往封門詎該被告不服與承發吏口角相毆因卽歸禀廳長立提被告到案核辦 
[公共租界]  
　　拖累保人林漢文控汝文軒唐秉生不理欠銀前晚由廨傳訊原告由律師上堂請追被告汝文軒則避不到案由保人蔡五鏞投案候示並稱汝因伊妻不許到堂避在蘇州伊妻則因洋商控案在押聶襄讞判唐交原保蔡交二千七百兩人銀並保限七天將汝交案如再不到卽須缺席判决責令保人賠繳並着賠償原告律師費以期速了 
　　重翻舊案鄕民曹發發因與同族曹茂坤曹國祥地産糾葛曾於前清光緒二十四年涉訟由廨訊斷有案兹又舊案重翻經曹發發控奉公廨將曹茂坤曹國祥二人傳案於前晚訊問聶襄讞以案中糾葛甚多判兩被均交原保着各將始末情由詳細具禀並邀見証到堂再行訊奪 
　　要求撫卹本月初七日有一年約四旬之婦人在南京路石路轉角被西人喬士之汽車撞倒碾傷頭額頓時斃命業經公廨中西官驗明因無尸屬諭着地保棺殮厝壇召認在案兹悉死者係瀏河人楊張氏年三十九歲夫已去世生有二子一女長子楊阿美駕舟爲生氏向在南市賣柴度日是日四在老閘橋碼頭向其長子索資回家行經英大馬路石路口致遭慘斃業經楊阿美至老閘捕房認明伊母遺物昨晨投廨請領尸棺並乞撫恤孫襄讞商之陪審西官以此事曾由西人裴林登伽爾斯等到堂証明係死者自不經心判先具結領棺所請撫卹一節俟領事函致該西人酌量給付 
　　代銷賊贓袁海華姚初卿串竊寶銀一錠托武昌路祥興印字館主程阿齊消贜被捕房查悉昨將程傳至公廨經中西官訊供一過判令存洋一百元交保候禮拜三訊核 
　　人贓並獲積竊蒯阿根張阿福趙金寶李金生金廷良串竊曹家渡二十五號洋人家銀器等物逃匿新閘路二千零十六號小客棧内昨經包探查獲人贓解送公堂經中西官訊供一過判均押候查明另案並補提人証再訊 
　　暗昧不明丁韓氏控金陳氏與其母金氏在蕪湖路行兇打失金押髮等情昨由捕房將被告傳至公堂經中西官訊知事涉暗昧判均開釋 
　　相持不下朱質君前在公廨控告陸金榮吞没存洋曾經中西官訊明判陸與賬房各罰洋三十元充公並限一禮拜還朱洋二百元詎陸到期並不繳洋延請律師上堂聲明係朱盤棧悔議請追損失洋一千餘元並請將所判堂諭暫緩執行嗣經公廨將朱傳案諭令交保在案昨晨十時經孫襄讞會同奥領克君研訊兩造均由律師到堂辯駁良久中西官會商之下判朱交原保候函致原審西官詢明當時研訊情形復候再核 
　　弔閱証據南市甡泰莊夥鄒緒和控宓伯賢與中人顧佩卿不理抵欵銀三千餘兩由廨判宓交保顧因另案收押候查封被告平湖房産在案昨晨復經孫襄讞與奥領克君提訊宓保出不到卽據原告投稱現派人前往平湖查得該屋尙未發封請爲察核訊之顧供詞推諉判顧還押諭令原告檢齊證據於下禮拜二邀同見證到堂質訊 
　　超拔婢女寓居虹口天潼路三百零四號門牌之粤婦梁唐氏因將十五歲婢女梁了頭凌虐致女逃出在南京路附近徘徊啼哭由捕查見帶入捕房經捕頭詢悉前情飭將該婢送留濟良所昨晨派探顧阿根傳同梁唐氏一併解廨訊明經關讞員商之美領强君判女發濟良所照章擇配唐氏罰洋三十元其洋暫存濟良所以爲該婢嫁費 
　　女子不幸江西路五百八十七號住户榮俞氏向開小客棧因將十九歲女兒阿鳳押娼並時常向女索洋該女不堪其擾於前日自投濟良所求援由所知照老閘捕房特派探目張寶榮前往查得阿鳳於十四歲時已被押入浙江路四十九號妓院内爲娼曾經捕房查悉將龜鴇與女拘解公堂請究旋被俞氏將女朦領回家又復押娼遂卽回禀捕頭飭將俞氏拘送公廨昨晨與女一併解案經中西官訊明以氏一再將女押娼大背人道判押女所四月期滿逐出租界女發濟良所照章擇配 
　　得新厭舊三馬路一百八十號門牌新新旅館主平湖人戴讓卿近將其妾邵氏百般凌虐前日被老閘捕房包探石仁信查見將戴與氏一併帶入捕房分别拘留昨解公堂請究據邵氏供稱戴近又娶一妾厭棄婦人每日祇給飯一小碗五日必掌頰一次不堪其苦求請作主訊之戴供因邵氏不守婦道夜不歸家曾向詰責並不虐待判戴罰洋十元充公並着具結將氏領回以後不准再有前項情事如違查出嚴辦 
　　累及房東九江路五十六號住户劉宣榮及山東路一百七十五號尙伍生均將餘屋轉租於人私設烟榻售烟業經捕房將私售燈吃各人拘解公堂分别科罰昨復派探將劉尙二人拘案請究判各罰洋十五元充公無洋改押十天 
　　被告待訊賈端中控徐昌記不付車租又倪賡甫等控顧厚生虧空賬洋案内之保人顧德來又朱葉氏控曹佛寶孟慶祥盜賣祖墳等案昨由捕房將被告各人併傳到廨請示判分别交保過堂候訊 
　　互相控告同昌脚踏車行主諸同生與張榮貴在廨互控一案前日午後經關讞員會同英領康君集訊諸同生仍未到堂由其兄諸高林偕代表律師請追張私收賬欵張亦延律師上堂聲稱諸同生吞没張漢口分行盈餘銀兩請爲查賬究追並由見證漢口某報記者孫德成上堂證明因諸同生賬目不符由張在彼處洋務局具控有案中西官會商之下判各照章交保候再訂期復訊 
　　艦兵酗酒前晚有陳阿三拖人力車至斐倫路被一酒醉美國艦兵攔住胡閙並將其車推落浜内而逃由陳報告捕房捕頭允爲查辦 
　　猝然斃命昨晨有年約四十歲之某甲身穿元縐夾衫天緞馬甲肩荷搭連袋至楊樹浦大德榨油廠購買花核進廠時忽然仆地廠工見之將伊扶起坐於地上向之詢問據云纔搭電車來此下車時跌仆受傷廠主趙步鰲聞而出視已經氣絕當報捕房車送驗屍所下午請中西廨員蒞驗頭部雖有微傷並非致命委係急病身死檢視袋内有現洋廿一元鈔票一元糧串八張及周浦王公興木行發票一紙上書姚文君先生字樣當飭地保備棺收殮發壇暫厝聽候查核 
　　因何自盡吳淞路七十九號永順蛋行夥林良寶不知何故於前晚自縊身死昨由該棧報告捕房車送驗屍所經中西廨員驗明着死者之荐保顧洪星戴星彩具結收殮聽候查核 
 
 
 

Page 11

 
 
[法租界]  
　　年老自退法捕房七號包探田雙喜近因年力就衰自向緫巡藍維藹君辭差當經批准並以該探平素辦公頗勤賞給洋一百元以資獎勵 
　　客棧聚賭捕房派人投廨禀稱劉世昌所開客棧内容留多人聚賭抽頭有犯禁令今起獲賭具傳案請訊劉供係寓客叉麻雀消遣不敢抽頭求宥判罰洋五元充公 
　　妒婦肆虐劉湘投廨禀稱貼鄰王項氏購有使女葛阿二一日氏夫王泰榮意欲作妾項氏因含醋意將該婢百般凌虐商人向之理勸反被辱駡是以報告捕房拘案請究訊之阿二求恩超拔王泰榮供係妻子所爲不干商人之事項氏供稱曾將該女略責幾下不敢凌虐求宥中西官以該婢受傷屬實發堂擇配項氏着罰洋二十元以儆 
　　並不串拐余愷岑之使女順興前被包車夫郭明惠拐逃報探在江北將順興提案訊據供稱實被郭拐逃現郭又逃往别處阿六並無串拐情事判施開釋順興交其主領回管束 
　　勿再賣娼周鴻雲控伊妾王氏私逃爲娼曾經公堂提訊因無身契婚據判氏發堂留養在案今有王氏之胞弟王菊祥投廨求領中西官着具不再爲娼切結存案准予領去 
　　禁錮流氓王如法前在外國墳山被流氓多人打傷頭面鳴捕拘解公堂押候訊究在案今王禀稱在途被鮑如來鮑瑞逢等軋住拆梢不遂持刀行兇致被戳傷今在醫院醫治未痊求請驗究訊之兩鮑供認拆梢行兇不諱判各押半年以儆 
[雜評三（萍）]  
　　拒債傳單之更正者一大借欵也而此方堅拒彼且歡迎儼若各樹一幟者然其間是非勝負之數已令人迷離惝恍而莫辨矣 
　　乃近日滬上聯合會事務所且得漢商會通電聲明假托名義印刷拒債傳單之無效吾不知漢臯商民究以何者爲宗旨忽焉拒債忽焉更正而顧紛紛擾擾之一至於此耶 
專件 
[江蘇省長公布議决籌辦全省道路案]  
　　江蘇省議會議决籌辦全省道路案本民政長依省議會暫行法第三十七條公布之此令中華民國二年五月十九日江蘇民政長應德閎 
[籌辦全省道路案]  
　　查民政長交議原案議題爲規定幹路寬度其第二第三第四等條已兼及於開溝種樹及築路鋪壓法而理由書並列舉綱要一路線規定法二幹路尺度及修築程式三幹路興築費四養路及主管之大概蓋實爲全省道路工程之計畫與議題意義不甚相符且查道路工程雖屬地方自治事宜而縣與縣通之幹路斷非縣力所能担任市鄕相通之幹路亦非市鄕力所能担任路政關係重要旣未便置之不講自應將本案議題改爲籌辦全省道路案據理由書所列辦法次第畫分省路縣路市鄕路分别進行庶道路得躋康莊人民不至擾累謹議 
[籌辦全省道路條例]  
　　第一條凡縣與縣通之幹路爲省路縣與市鄕相通之幹路爲縣路市鄕相通之支路爲市鄕路其興築及主管事宜由民政長各縣知事及市鄕職分任之 
　　第二條凡省路由民政長分派測繪生詳細調查繪圖貼說報告於省行政公署其圖說之概要如左 
　　（一）距離遠近之里數 
　　（二）原路寬度 
　　（三）經過之村鎭山川橋梁 
　　（四）修築之計畫 
　　（五）經費之估計 
　　第三條凡縣路由各縣知事派員詳細調查繪圖貼說報告於縣行政公署轉呈民政長 
　　第四條凡市鄕路由市鄕職詳細調查繪圖貼說報告於縣知事前條及本條之概要準用第二條之規定 
　　第五條民政長於測繪生及各縣知事之報告齊集後彚核分劃詳細說明交由省議會議决之 
　　第六條省路寬度八邁當以上縣路四邁當以上其旁各有子路一邁當以上市鄕路二邁當以上其旁亦得酌加子路 
　　第七條路旁須開寬深各一邁當以上之溝 
　　第八條路旁須種樹每株距離在三邁當以内 
　　第九條築路因用碎石細沙或煤屑鋪壓法如財力不足得先築土路 
　　第十條省路由省經費籌辦縣路由縣經費籌辦市鄕路由市鄕經費籌辦其不足者得募集公債或徵特稅經各該同級議會議决之 
　　第十一條本條例自公布日施行 
來函 
[張小村函]  
　　陶佐卿誤用藥品墮胎一節彼此互駁屢見報端昨閱五月二十一號時報所載吳仲虎君來函爲陶君辨護云陶君爲鄭姓所處方劑取用各藥皆古人胎前方中所曾用者不得指爲不合夫藥以治病當問病情之合用此藥與否不得因古方所曾用概可貿然而施也如金匱桂枝茯苓丸之用桃仁局方柴胡湯之用大黄鄭氏人參散之用烏附皆胎前之要劑正經所謂大積大聚其可攻也之旨豈得會集諸藥云古方所曾用皆可定爲保胎之品乎夫破氣散血誠胎前所不廢故香附烏藥砂仁茺蔚等品古人保胎方中往往採用一二味以資反佐鬱金破血過峻卽鮮用之不聞全方皆用此破散之藥而可以保胎者試問病至腰痠帶下墮胎卽在目前當固護其氣血乎抑當破散其氣血也况原方以停經定案自當引用通經之藥不知何以反用保胎之品以保胎之藥通經殆此君新發用之學理故一服而經通惜胎亦隨之俱墮耳鄙人立於個人地位旣無恩怨本不願多言取憎然醫藥當此存亡絕續之時豈得再以意見之爭權利之想淆亂黑白自取滅亡痛哭陳詞願與海内大方家共正之張小村 
[上海染織布廠公會通同業書]  
　　同業公鑒敬啓者我業染織布廠自丁未歲經衆公議設立公會共謀進步已及七年裨益非淺方今民國成立咸以振興實業挽回權利爲前提况我業爲抵制洋貨之一大宗尤當加意講求互相維系俾於商戰劇烈之時代以羣力爲取勝之具現上海一埠接踵而起者已達四十餘廠兹屆重選職員之期業於五月二十一日（癸丑四月十六日）在大馬路保安堂經衆投票選舉正會長陸松侯君當選副會長張嘯虞章達生君當選由會長推舉張江聲爲會計員潘子文趙鏡清黃頌平朱靜波王傳林孫貞菴君爲調查員鮑貫參君爲書記員周晋卿爲庶務員並修改會章以臻完善從此合力進行國貨流通日益發達則我業前途當有厚望焉爲登報章以供衆覽卽希本埠新開各廠至本會取閱章程報名入會無任盼切[  上海染織布廠公會啓]  
 
 
 

Page 12

 
 
   
 
 

Page 13

 
 
自由談 
游戲文章 
[箴狗篇] [  鈍根戲作]  
　　以狗駡人在昔已然漢高駡韓彭等爲功狗董卓駡吕布爲庸狗張雲欲以雞刀殺羣狗他若左傳之所謂國狗龔遂之所謂冠狗以及魏之三狗周之五狗皆以人而得狗名者習見成慣不爲怪也時至今日黨報紛爭互相毒詈曰狗報受者以爲奇辱詈者以爲大勝其實狗與不狗非可以口舌爭受者不必怒詈者不必喜且夫狗能守夜人而不忠於國狗之不若何暇相詈又考五代史四夷録載有狗國其民人身狗首長毛不衣語若吠嘷其妻皆人能漢語生男爲狗女爲� 
人然則狗亦有國未可輕視狗素以義稱國中當無内訌設不幸而内訌者其相詈之詞更必不堪設想或且詈奸詐不義者曰人則受者亦以爲奇辱矣余恐人之將爲狗國詈詞也故不暇憂人而憂狗爰作箴狗篇 
　　世道衰微狗心不古陽託狗道主義陰實殺狗與活猻看金錢爲重狗命爲輕暗殺不已狗狗自危嗚呼聖狗不作諸狗放恣佞狗在朝賢狗在野雌狗狂吠雄狗貼伏新狗大故狗小若有一箇狗狺狺然善咬人羣狗必囂然和之彼狗乃益自鳴得意昻頭搖尾目中無狗富狗之所欲也富有狗國貴狗之所欲也貴爲狗王好色狗之所欲也或妻之以二狗二狗者天下之大狗也大狗之心日益驕恣天下之狗不敢咬而敢怒有良狗者出語狗曰天生蒸狗有物有吃狗之無良結黨攻擊狗壽幾何徒自苦耳吾亦欲正狗心德何如則可以狗矣親賢狗遠佞狗天時不如地利地利不如狗和實行平狗主義此狗國之所以興隆也一齊狗傅之衆楚狗咻之小狗不知天命狎大狗狗之所貴狗能賤之一狗不如一狗斗筲之狗何足算也出狗頭地則以一脚掩盡天下目旁狗從而竊笑之狗言嘖嘖不顧也但聞新狗笑不聞舊狗哭大狗之德瘋小狗之德吵吵上之瘋必厭狗無遠慮必有近憂一旦狗心離散焚狗棚拆狗肉狗國瀕於危亡將何以見先狗於地下惟惡狗村此中大有狗在其爲狗也發憤忘食樂以忘憂一狗之身而百工之所爲備前無古狗後無來狗狗赫斯怒可以狗而不如人乎於是興師伐叛狗狗戈所指如入無狗之境或曰狗之多言亦可畏也雖然焉得狗狗而悅之倘得天從狗願狗心厭亂天狗交會之際油然發其狗良心共挽狗局不致爲野狗所欺狗國之幸也神而明之存乎其狗凡百狗子盍興乎來 
自由談話會 
　　取締議員打駡法今之議員在會場多喜用拳足以爭意氣中外騰笑吾民恥之立憲國之有代議士自民選出代表民意議案之否决根據於多數人之意思而判定不聞以叫囂毆鬥從武力上表决吾中國則不然每發議一案始也叫囂以爭繼也踢打以决議長不顧是非專徇黨見我觀於今日參議院速記風潮益不能不有取締若輩之法否則有此代打士代駡士亦何用有代議士之名哉吾以謂取締之道以到場議員開會後緊縛其兩足若村童之喜逃學者塾師以其兩足用繩牢縛夫以今之議員如是淘氣烏可不以斯道行之然而議員之力遠勝於村童須用鐡練以鎖之議院非法庭鎖練不當視爲刑具外國人見之應亦諒吾民之苦衷出於不得己而行此非苛虐議員也不然今日能踢打異黨之議員烏知他日不可踢打吾小民耶議員爲吾民所産出苟非早禁其不端之行爲則將來如逆子之忤父母父母老弱任其忤逆此亦由於早年不嚴束之故吾民可不視爲衡鑑乎且議員議事用口不用足縛束其足與議案之進行並不阻碍卽拍案駡人可免踢打如又慮以抛墨盒擲玻璃瓶也卽以相當之價值及裝修費等在此議員薪水項内扣還以償如是則議院中墨匣玻璃瓶可以一任其亂抛吾知議員諸君必吝於賠償可以已乎[  劍樸]  
 
[投稿者施畹芳女士] 施畹芳字希玉年十五歲江蘇婁縣人現住上海大東門内 
劇談 
　　古今來君子小人之言行治亂興亡之事實載之於史策演之於劇場者同一使人善善惡惡之用意然史策之功效不過少數讀書人能瀏覽而得之而一經優孟之點綴則袍笏登場有聲有色銅琶鐡板興會淋漓能使目不識丁者色舞眉飛亦得悉忠臣義士孝子節婦權奸佞倖之梗概津津而樂道之故劇場之收效更有高出於史策萬萬者自三麻子擅演紅面生戲而關壯繆之令名益見威靈顯赫夏月潤麒麟童一演立合同李吉瑞小達子一演請宋靈而岳武穆之精忠益令人敬佩不遑每見有談及二公之軼事而販夫走卒婦人孺子俱明白曉暢肅然起敬未始非得力於劇場推波助瀾之功也獨德配天地道冠古今之孔孟則寂焉無聞道德之高尙空前絕後而盛名之稱道反遠遜於二公近小學中又廢讀經一科吾知百年以後社會上俱不知孔孟爲何如人矣或謂孔孟聖賢也多高尙之議論少風趣之事實梨園中程度甚低必不能編此脚本然綜其生平之遭際亦有數端類於時下舊劇之情狀者如孔子之微服過宋問津於長沮桀溺亦何殊於伍子胥之文昭關顔淵死子哭之働亦何殊於孔明之柴桑口鼓瑟拒孺悲亦何殊於馬鞍山之伯牙操琴謝鍾期夾谷之會斥齊兵歸侵田亦何殊於藺相如之完璧歸趙孟子之與淳於髠陳相等高談雄辨亦何殊於孔明之舌戰羣儒與齊宣王滕文公論政亦何殊於孔明之隆中决策卽以脚本論豈關兵二公當日之議論亦皆聽說是好一比乎故脚本一節亦可仍舊貫而不必顧慮者也吾深望聯合會中急起而編演之亦維持名敎之急務也 
小說 
政治小說 
[鐵血男兒（一百三十七）] [  常覺　獨鹤]  
　　尼曰君欲捕陶米洛甫則自往蹤跡之可矣何忽率領警吏擅入吾邸陸曰因知陶方潛留邸内用敢來此求公爵同捕兇人俾得覆命尼曰君謂僕容留奸宄有何證據陸曰僕非偵察明確何敢冒昧且戰事方亟凡身隸軍籍者皆臨前敵而公爵獨深居邸内别有隠謀則容留俄賊一節情節顯然豈有疑義尼聞言若受棒喝未能置答陸微聞室隅有足音即抽刀四顧謂尼曰室内已明明别有人在僕因保全公爵聲譽不令警吏入室搜捕幸速交出罪犯僕必竭力爲公爵洗刷否則將召從者登樓試問......語至此突有人自後扼陸頸另一人以巾塞其口陸不能語但怒視尼尼大慚 
　　黑急出七首欲以揕陸尼舉手止之曰陸年已垂老又奉命而來愼勿加害若曹但由西側小門竄逸必得脫黑聳肩示不肯從陶曰殺陸無益不如縛之使不能追逐吾儕自可出險倘警兵破門人吾部卒亦已暗集邸中固能禦之梅姑娘其速以側門示僕並請尼君守視此傖非俟吾儕行遠勿遽釋放言旣陶與黑即取索縛陸匆匆下樓去尼遽至陸前出其口中巾詢之曰君頃間亦曾與警卒約謂欲召之登樓則示以何種記號否陸曰有之以碎窗爲號尼即就桌上取鎭紙一事擲向窓前但聞豁郎一聲玻窻片片碎樓下即鳴警笛以示接應人聲旋鼎沸陶復蹌踉趨入皇然詢尼曰何事喧擾尼曰速行卜樓下有人投石碎窻現復鼓噪想已與君部卒接鬥矣陶大驚面色如土然仍强笑曰俄卒頗不弱警兵殆非其敵僕終不致受擒也願公爵勿忘今日言僕去矣言已鼠竄而出尼復俯身釋陸縛正色曰陸君聽之卜僕對於西奥司大局自有政見陶屢說僕僕固未爲所動君不得以奸黨目我今日所爲亦非故縱罪人自陷不義實因陶米洛甫苟在萊司邸中就捕殊於僕大有妨碍現渠已從側門遁汝速追捕當可及陸不置答急起出門追逐樓卜槍聲乃轟然作二 
言情小說 
[麗綃記（二十四）] [  栩]  
　　喜尤曰平和派之人其主張之手叚固何若乎席顔曰此一派之主張則欲漸使黨人充滿於最高機關之内握其政柄而漸而改其兵制操其軍權足以指揮自由而後反戈相向推翻其專制改革其政體則無慮天下有不奉命者矣喜尤曰處心積慮深畫遠謀固盡美矣然而達此目的要非數十年不可席顔曰結果雖不在於目前而種因則已久矣君不見朝廷之上促行新政者皆其黨人也城圍之中敎練新兵者亦其黨人也一旦成熟則如果實之墮地直不煩採擷之勞耳是以平和派中人深恐爲激烈派所僨事故使翟愛調和於間而九姊之黨遂自覺日漸單薄不自引咎而反以婦人嫉妬之見怨尤綰春以爲綰春之美色足以籠絡人也故必欲殺之今綰春則已避向美洲而翟愛則爲釜中之魚惟九姊初與翟愛之愛情亦頗深或者不致終於爲仇亦未可知耳惟翟愛則謂彼黨中曾無戲言以吾觀之略有一綫之希望者則激烈派或竟失敗耳然至今日尙無影響則殊令人爲之戚戚憂也喜尤曰吾有一言就商於君君果與翟愛善者則吾兩人胡勿以九姊者告密於政府席顔曰是不可若使九姊被逮則凡同盟之人牽連不知凡幾而翟愛與綰春要亦不能免於族矣喜尤曰然則竟坐而視之歟嗟乎翟愛吾誠爲汝隠憂死矣日暫爲别我當更面翟愛而與之磋商於是遂别席顔以造翟愛之家二 
文字因緣 
[題雙璧女士小影步原韻] [  冰盦]  
　　應是麗娘刼後身自由花護自由神欲將翰墨聯知己慚愧書生太俗塵 
　　色身出現忒嫌遲姓字方從文字知我爲紅顔甘屈膝神州女學好維持 
　　俶髠醉紅居士紅豆相思館主天白李生佐彤太痴酒丐棲梧豁公定夷定耕孫公劍痴一冰署芸懶漁織簾亡是公侍仙景騫鶚士荷僧幻那遠香遽圜柚斧蘅香拜花蜀西閒人太寬蘇生鈍錐小杜覺道人榴花軒主蓬心室主莽漢虎痴劍盦劍秋諸先生瘦紅碧梧緑窗倚桐雲珠秋孃蘭貞芝卿庭珍錦雲藝俠漱馨清芬海珊半梅侍仙内史盧善珍魏鋤月姜映清張曼君諸女士鑒自由談出現以來蒙諸文家不棄時以瑶章見惠爲本報生色深感盛情爰擬徵求照片鑄板排印以代買絲之繡君等惠稿尤多祈卽賜寄玉照爲幸 
 
 
 

Page 14

 
 
   
 
