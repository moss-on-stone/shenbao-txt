# 1902 - 82 - 4910394

 

Page 1

 
 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[論泌陽閙教]  
　　自各國通商後中外失和之事無不從教案而起是教案之關係中外大局誠非淺鮮且每起雖外人先有所損而其實卒損在中國無論戎衣相見禍結兵連卽能和平了結而文牘往來唇售舌敝官爲之褫職庫爲之空虚朝廷三令五申動斯民以利害地方官奉行維謹示諭高懸可謂盡在上者之能事矣無如誨雖諄諄聽仍藐藐一波未平一波又起自咸同以來幾至無歳無之至前歳拳匪事起内外交鬨宗社震驚翠華西幸自有教禍以來未有如此之烈者奚啻星星之火竟至燎原涓涓之水竟成河海耶現雖和局大定而賠欵至九百餘兆之多期限至三十九年之遠中國利權幾蓋入外人之手而又要挾未已掣肘之事相逼而來凡我人民宜如何痛定思痛嘗膽臥薪鎭靜以待時機休養以期振作有自强之心而能以弱自守者目前卽不能强而終有自强之一日若不求可强之道而更不甘於孱弱非但終無能强之時且必至愈弱此一定之理也無如小民不明此理不能感悟動輙與教尋仇無論曲直之在彼在此而就時勢而言苟恃直而與較已爲不智若并不能直更爲不法貽君父之憂爲地方之累此等無知之民夫固殺有餘辜不能不懲以重典者也然各省之廣教民之多無知之民隨在皆有至犯事而始懲之恐懲此仍不足以儆彼殊非正本清源先事預防之道也昨報紀河南撫臣錫中丞奏泌陽縣高店等處鄉民因挾教堂賠欵之恨糾聚多人至楚窪地方殺死教民葉姓一家四命又至程店殺害教民一名又將桐栢縣金溝教堂焚燬燒斃教民四命殺死五命均無洋人已派隊彈壓嚴緝並將泌陽縣撤任查辦云云觀此知此次閙教並非私仇該縣之不能先事預防其咎愈不能辭矣查此次議和後除大宗賠欵之外各處有教案者歸各處攤賠地方官無可籌措勢不得不仍取之民然必多方開導使民樂輸方無後患苟遇事抑勒民卽不能洩怒於此必至洩怒於彼卽不無亂民煽惑借端肇禍而使有可借之端畢竟民心之未願卽無抑勒之情事而究不能信其一無抑勒之處也去年直隷某縣因攤賠教欵過事抑勒李文忠卽登之白簡可見文忠所見之遠也或謂如子言此次地方攤欵無處不攤之於民若皆因賠欵而挾仇則後慮更未有艾矣曰事不能一例而論也民心有願有不願利害之故卽判於此故朝廷不得已而捐之於民恐地方官之抑勒也一則曰勸諭再則曰勸諭勸也者勸民不願者使之願也乃往往地方官奉捐輸之諭以爲出自朝廷之意不難惟所欲爲不肖者更思肥已格外苛求賢者卽不忍過剥民膏亦鮮有能勸諭盡善者執此以觀則此次泌陽之事其禍根未始不伏於攤捐之時以致遷怒於教民也幸洋人並無損傷此案想能和平了結否則又起風波何能收拾耶故今之爲州縣者固當以保教爲急務然欲保教須先使一縣之民心嚮化則教不待保而自保矣若僅刑驅而勢迫之民心其能帖服乎正本清源之道是不能不爲州縣望矣 
[本館接奉電音]  
　　昨日午後京師飛電傳來上諭一道旨一道敬謹譯登○二月十八日内閣奉上諭湖南衡州府知府員缺著唐步瀛補授欽此同日奉旨徐澍著賞給副都統銜作爲伊犁額魯符領隊大臣照例馳驛前往欽此 
[保甲攺章]  
　　武昌訪事人云鄂省城内保甲總局向委候補知府爲總辦城外總局則委候補州縣統計城内外分局共設十八處皆以候補佐雜人員筦之棋布星羅部署頗爲周密無如奉行日久漸成具文近來竊案煩多閭閻頗難安枕武昌府梁集庵太守下車伊始卽擬將城内外十八分局一律裁撤仿照日本警察章程於大街小巷編設巡捕以資警衛湖廣總督張香濤制軍力贊其成現已檄飭臬司李少東廉訪督同太守妥議章程尅日開辦聞太守之意擬將原設十八分局分别裁併移駐要隘擇候補佐雜中勤愼耐勞者委之惟須一律攺著短衣仿照租界中捕頭儀制所需薪水則格外從優大約不日卽當開辦也 
[籌理屯糧]  
　　武昌訪事人云近奉諭旨裁撤衛所整頓屯糧湖北藩司瞿賡甫方伯以頭緒紛煩清釐不易因與督糧道譚伯成觀察會商檄調德安衛宗少堂守戎來省籌辦兹聞守戎抵省後卽詣各憲署禀謁方伯虚懷下問詢以屯糧辦理情形守戎謂各衛官所轄屯田遠近不一甚有在隔省千餘里外者斷非一時所能清理擬請轉詳兩院奏准展限二年庶可詳細勾稽不致草率貽悮方伯已據情轉禀尚未知張香濤制軍端午橋中丞能否俯如所請也 
[分理洋務]  
　　湖南友人來函云近日湘垣内地西人足跡幾徧因此湘撫兪廙軒中丞札委蔡伯浩觀察就衡州常德諸郡創設洋務分局委員專辦中西交涉事宜 
[膏捐踴躍]  
　　紹興訪事人云紹屬八邑城鎭烟膏捐自去冬開辦以來所有文武各署陋規一律革去各膏鋪烟館以定額之捐數爲便宜故甚踴躍刻下統計每歳實可捐錢一萬三千餘串抽一成以爲經費 
 
 

Page 2

 
 
[擬易碑地]  
　　紹興訪事人云前年衢州教案道府營汛各官均已定罪議結刻聞耶穌教會中因英教士湯復新君在道署前吹鼓亭傍被害慘苦萬狀應於戕害之地立碑永爲記念奈在道轅甬道之中殊形不便故由郭榖齋觀察迭次派員與西教士商酌欲易一地刻下尚未允洽不識能通融否也 
[偷漏須防]  
　　紹興訪事人云紹郡土藥捐局應收漿土捐税向仿落地捐定章給發印花近日加捐三成局員高大令廷瓚晉省禀陳上游擬將偷漏之貨嚴加稽查蓋恐捐數旣鉅偷漏更多或與比較有碍故須先事防維也 
[紹郡開學]  
　　會稽陶心雲觀察獨力捐建東湖通藝學堂曾登去歳報端兹又接紹郡友人來函云此事早蒙撫憲批准奏咨立案二月初八日爲開學之期本地官紳無不畢集彬彬禮樂盛極一時學額初定五十名現因負笈來遊者鱗集羽萃爰再擴充齋舍又加增三十名所延總理及各教習均學問淹貫志趣正大他日稽山鏡水間達才成德俊彦鬱興彼都人士當無不深感觀察培植之功 
[照錄府縣試攺章禀牘]  
　　江西訪事人云萍鄉縣顧勴堂明府籌畫縣府試攺章事宜備極妥善今錄其禀曰案奉憲臺牌開該屬已經歳試所有童生科試府縣考合行立限予飭考試仰即轉飭各縣通限光緒二十八年正月二十日開考等因奉此維時卑職正將交卸遵卽移交後任吳令辦理詎吳令旋卽因病出缺復奉札委卑職代理斯篆甫於本年元旦接印遵查卑縣幅𢄙遼闊兼多出外遊幕之人向來縣考必須月餘以前出示遍行曉諭始免臨期貽悮今因吳令任内尚未示諭又值年終封印期内若按照原定限期實已赶辦不及且查舊歳奉旨攺科舉廢八股其鄉會各試章程均奉到通行或已見報章惟府縣考章程未蒙頒發自應請示遵行謹就管見所及參稽例案爲我憲臺陳之伏查府縣考辦法其覆試塲數與兼試各項雜作次序各省向不畫一惟正塲原卷例須申解所試文藝必與院試正塲相符現奉諭旨生童歳科考正塲用四書義五經義各一篇府縣試正塲自應一律從同固無疑義查經義體格雖與八股有異而命題則同但只不用破承不入口氣不作對偶在能手以名大家散體行之儘可制勝卽村塾學究初學成童亦不難敷衍成篇附名錄送當此變法之始必須似此辦理方足以破畏難之見收漸進之功也惟向來初覆有五經文一篇係因正塲全用四書文故將經文移於初覆今正塲旣有五經義則覆試自可無須拘定伏思此次變法鄉會試旣以論策爲前塲院試經古塲諭旨内亦聲明應試論策是論策之重可知竊謂縣試正塲旣用四書五經義則初覆卽應用論策以示與正塲並重庶有志者可以力爭上游至二覆以後塲數多寡及所試門類各處不同在卑縣風氣已開書院以經解史論時務算學他門命題已歴四載即縣試二三覆分門報考亦已數屇自可循舊照辦其他處州縣縱情形不一但部章院試童生須先儘經古塲入彀者取進自應兼　並營其向章所有之性理小學論亦應姑仍其舊以及終塲擬攺用四書義全篇各節現經抒陳管見分條擬議禀呈憲鑒是否有富伏祈大人俯賜察核訓示祗遵其正塲應用四書義五經義及初覆應用論策之處卑職愚見以爲尤關緊要倘蒙鑒納並懇通飭各處推行以符變法之意卑縣縣試擬懇展至二月二十二日開考合併聲明肅此具禀一正塲擬用四書義五經義各一篇也恭繹光緒二十七年七月十六日諭旨生童歳科考正塲試四書義五經義各一篇等因雖係專指院試而言並未及府縣試第府縣試正塲卷例須申解自應與院試正塲一律溯查學政全書所載童試正塲用四書文二篇乾隆年間曾用四書文五經文各一篇嗣又復用四書文二篇並加試帖一首而將經文移於覆試并通飭府縣試一律辦理此縣府試正塲應與院試相符之明證今院試旣應遵旨攺用四書義五經義各一篇府縣試自應照辦其試帖一首亦應一律裁去惟卷後巷默聖諭廣訓仍應照舊一初覆擬專試論策也此次變法鄉會試已攺論策爲前塲其應重論策可知查向來府縣試初覆四書文之外加五經文一篇各省皆同今正塲旣有四書五經義初覆自無須重複擬請攺爲史論一篇政治策一道蓋歴代史事續書人均應知其大略綱鑑等項並非僻書卽策問亦生員科考鄉會試向章所有均不容諉爲不能縱外國政治知者尚少不難仍以中國政治爲主以冀漸次通曉應請通飭一律命題以免推諉規避一二覆三覆請准分門報考也查院試經古塲向准分門報考各省府縣試兼用雜作者亦多卑縣前數屇縣試卽經卑職分爲經解史論時務算學四門飭令各童自行報明以便臨時分門命題向來三履本有賦題後加詞章一門凡能作駢體文雜體詩者應歸詞章之内此係各獻所長不拘一格門類旣多亦不得謂一無所能將來如有能通聲光化電各項格致新學者但須加增門類准其一體報明此係先易而後難先合而後分亦卽學堂先普通而後專門之意也一性理小學論擬於覆試時另給一卷也府縣試用性理小學論昔年均奉部議通行現在旣無裁去明文自可姑仍其舊查山西汾州府府試係將性理小學論另給一卷與正塲合校不另出榜卑縣向章則於二覆之日另給一卷與二覆文字合校不另出圖現在似可仍舊以存餼羊之意一終塲擬用四書義一篇也查各處府縣試末塲各係出題數個令每題各作起講交卷後賞給酒飯現在八股旣廢無所謂起講應攺爲四書義全篇僅命一題旣不難迅速完卷入席且與鄉會試末塲仍用四書義之意亦屬相符 
[喉疫流行]  
　　鎭江訪事人云日來鎭郡喉疫盛行傳染甚易每有一家而殞及數口者死亡相繼慘不忍聞寄語衛生家尚其愼益加愼哉 
[米珠薪桂]  
　　揚州訪事人云天旱河乾柴船不能駛入以致價值飛漲每百斤售至小洋銀四角有奇米價則上白者每石須洋銀五元四五角聞之個中人云此後恐尚有增無减也 
[止運土藥]  
　　沙市訪事人云川滇土藥向例於上年之冬已在彼處定購燈節左右卽可運抵沙市近因抽收膏捐各土商中心忐忑電傳止運大約須俟膏捐議定方能運來也 
[鄂省火災]  
　　武昌訪事人云鄂省三道街某木作坊於本月初八夜魚更四躍時祝融氏忽命駕而至一時警鑼迭報人聲喧譁是處與學署及鹽道署相距咫尺文武各官督率善堂水龍極力灌救幸免蔓延惟店主夫婦並一養媳皆葬身火窟殊可慘也 
[履新在卽]  
　　紹興訪事人云上虞縣張大令茂鏞去臘署期已滿經藩憲誠方伯飭正任是缺之儲大令家藻回任因值歳闌不克渡江刻儲大令已由省來紹謁見府尊熊再青太守想履新之期卽在指顧間矣 
[荆沙瑣錄]  
　　沙市訪事人云熊某業雜貨生理其子年甫弱冠幼聘宜都縣某姓女擇於上月二十二日完姻先期親迎適值風雨交加二十一日傍晚將進太平口舟子偶不經心以致傾覆新人以及迎親諸人均占滅頂淹斃十有三人殊可慘已○上月二十八日晚孝子巷上堤 
 
 

Page 3

 
 
曹某家不戒於火各水龍馳往灌救得卽熄滅祇焚去正屋一間迨魚更四躍時小張家巷左近某姓家又報火警焚燬茅屋五間瓦房二所旣而便河橋畔姜姓家又肇焚如之禍幸拆斷火路左右鄰居得以未遭殃及○抽收膏捐一事外間謡諑繁興聞日前日本領事横田君致函江陵縣楊葆初大令略謂抽收膏捐本不干各國之事惟恐小民無知誤爲外國人所指使則爲患匪淺務請善爲辦理以免滋生事端不知大令將如何回覆也 
[漢陽近事]  
　　漢口訪事人云邇來鄂省庫欵奇絀羅掘維艱除各項捐輸外另有創辦房捐之舉刻下善後局正詳議章程聞不日卽須出示曉諭矣○湖北富籖票總局設於漢口商務局内黄陂街籌餉局并設有分售處日來赴局購票者熙來攘往熱閙異常於此足見大憲理財之工固遠遜於操奇計羸之輩萬萬也○鄂中礦産甚多而省垣向未設有總局兹由上憲就省城内擇定地基建立總局一所以維礦務而一事權聞不日卽須開局辦理矣○夏口廳差役王福憑恃城社魚肉良民受其害者不知凡幾兹又釀成重案被人赴臬署控告臬憲李少東廉訪准詞轉飭夏口廳秉公訊斷王役自知罪無可逭將生平劣跡一一供認如數家珍旋由廳尊通禀上憲已定監禁五年罪名矣○漢陽月湖一帶漲地早經官中購定兹由省憲札委幹員某某等測量地勢高下起建農務學堂以便各學生研究種植之事 
[吳門攬古]  
　　蘇州訪事人云著名流氓觀夀不詳其姓向在護龍街一帶遇事生風横行不法居民畏其兇燄皆敢怒而不敢言本月十二日在樂橋堍某茶肆啜茗突向羽士王雲山藉端訛詐不遂所欲卽出利刃亂刺經人竭力勸解未致釀成禍端嗣有楊某者出作調人予以洋銀二枚始悻悻而去○本月某日有年逾耳順之老嫗身懷洋銀六枚至齊門内某南貨鋪購物人多擁擠致洋銀悉數被賊竊去不禁放聲大哭欲以身殉時來一少年衣短後衣手提茶壺向嫗詢問旋卽出身畔洋銀十枚予之曰汝可持之而返哭死於此亦無益也嫗叩其姓氏少年曰我不望報汝何問爲遂掉頭而去嘻如少年者亦可謂好行其德矣○淮安關監督金觀察於本月初六日來省謁見撫憲恩大中丞旋於初八日禀辭中丞飭靜平輪船委員簡把戎傳斌護送至滬○邇來天久不雨河水渾濁不堪居民汲飮之餘易滋疾病城内各茶肆及鋪户居民咸雇舟至城外裝運或雇用水夫用擔桶挑取若輩性多偷懶卽擔取附近河中之水藉圖以僞作眞事爲長元吳三縣主訪知特於本月初六日會銜示禁如敢仍蹈前轍立予重懲决不寛貸云云似此雷厲風行若輩當知所儆戒矣○婁門内北街張紳家於去冬某日失去貴重物件所值不貲疑係傭媪某氏所竊控經長洲縣蘇大令履　訊究祗以並無實據未便刑求張紳遂於本月某日面禀署臬司朱廉訪廉訪飭蘇州府向太守親提研究太守奉飭後立卽提氏到案押候訊供 
[五茸春草]  
　　松江訪事人云邇來米價飛騰凡數米而炊者均不免愁眉雙鎖華亭縣林霨生大令婁縣屈吉士大令奉到省憲禁止米糧出口札文遂先後懸示通衢略謂奉大憲札准長元和三縣會禀現當兌運漕米之際米價飛漲推原其故大抵因長江一帶去年水災甚厲地方官紳採購振濟以致米少價昻懇恩移商皖撫暫就蕪湖採運秈米接濟一面通飭所屬統限三個月不准運米出海口等因奉此合亟曉諭軍民人等一體知悉云云此示一出米價卽每升减去二文貧苦小民當不致憂同巧婦矣○葛江村大令前綰華亭縣篆時家丁陳某隨侍任所迨大令逝世陳萍寄松江求批騐所車笠齋鹺尹薦入婁縣署未幾因事斥退遂栖止鹺尹衙齋上月二十六日偕鹺尹之子渭園至高家弄後胡姓家宴飮壯班副役名淮三者疑爲賭博闖入譁囂陳怒馴至互爭隨被扭入東嶽廟倩巡弁吳姓解送婁縣是地適當孔道圍而觀者如堵墻渭園以驀受仵奴窘辱忿不能平歸訴鹺尹馳函縣署請懲縣主屈吉士大令飛輿至巡局查詢起釁緣由隨于十七日提淮三至案叱令笞責一千二百板荷以巨校發嶽廟前示衆迨詢陳則已襆被他去矣 
[星使登程]  
　　昨日午後一點半鐘新簡出使英義比國大臣張在初星使帶伺叅贊隨員由美界北河南路天后宫側出使行轅起節乘英公司輪船鼓浪出洋前赴新任本埠自蘇松太兵備道袁海觀觀察以下各官咸赴碼頭恭送 
[上海官塲紀事]  
　　昨日午後三點鐘江蘇督糧道羅少耕儲憲命駕至道轅拜會袁海觀觀察繼至縣署縣主汪瑶庭大令迎入花廳茗談良久而别○昨日太倉州蔣羹臣直刺因公來滬卽詣道轅謁見袁觀察面禀要公繼至縣署汪大令接見如儀○昨日新選雲南趙州知州張湛如直刺命駕赴道縣各署拜會○昨日上海縣學邱贊思廣文至縣署拜會汪大令晤商送考事宜○昨日請補松江柘林通判蔡二源别駕寳山縣金苕卿明府先後來申詣道轅拜謁袁觀察面禀事宜○昨日縣主汪大令命駕至梅溪書院與董事等會議創設中西學堂一切事宜良久始返 
[暫停讞政]  
　　昨日禮拜五爲法租界捕房發落之期緣是日爲西教中四大瞻禮之一例應停辦公事捕頭遂禀知讞員杜枝園大令暫停讞案一期 
[致祭觀音]  
　　昨日爲觀音大士誕辰蘇松太兵備道袁海觀觀察因公不克親臨祀事爰委上海縣汪大令率同縣丞劉二尹主簿孫少尹典史趙少尉會同提右營叅將廖叅戎及守備程守戎城汛周千戎等至沈香閣行禮 
[限緝竊案]  
　　前晚本邑老北門内齊安公所被賊竊去寳銀四錠洋銀三百餘元由董事報明保甲總巡局昨日總巡朱森庭明府傳齊地甲汛捕前往履勘限令赶緊跴緝務獲贓賊按律嚴懲 
[移提逃婦]  
　　日前寳山縣民人蔣江海等以伊姊已嫁與同姓不宗之蔣焕榮爲室突被傭工張阿方騙逃等情投縣控究縣主金大令飭差偵知氏與張匿迹英租界内王張氏家因移請英美租界公廨派差協提讞員張柄樞司馬接閱之下卽於昨日飭差恊探至王張氏家將蔣蔣氏提案諭令押候解送寳山縣署歸案訊懲 
[唆訟受懲]  
　　前日有王某者與已革捕夥陳金榮因戲言起釁互相兇毆旋扭至二十三七鋪巡防局控訴局員邱友林二尹訊得陳實有不合飭掌頰五十下以示薄懲詎事後有葉阿根者唆使陳向王尋釁王遂摺赴局中局員邱二尹以葉插身多事命笞責一百板具攺過切結交馬裕元保去 
[解欵聲明]  
　　昨日接閱蘇君筱齋來函云和無兩州修築玕隄掩理暴露以工代振所費不貲望卽解欵以應急需云云復籌得英洋五千元由蕪湖轉寄和州義振局查收酌給特此聲叙[  長江籌振同人謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
 [　　包醫小腸疝氣限三日永遠斷根仙傳異法即愈耳聾神藥立見奇功 
天下馳名廣東宏仁堂大藥房　傳萬分奇效異法卽愈耳聾丸此丸專治耳聾耳鳴耳痛耳響膏耳脹百發百中效若仙丹　 
小腸疝氣之症治藥紛紛如欲立刻見功絕無僅有本堂獨得奇方秘製小腸疝氣膏藥專治七種疝氣無論陰囊腫脹陰核偏墜諸醫束手痛苦萬分但將膏藥貼上立刻腎囊縮小氣鳴脹消妙在能將膀胱塞濕之氣一掃而空重者二張輕者一張包愈屢試屢騐神效無敵如貼雙料則藥力大而取效尤速矣每張雙料一元單料五百六如内服神效疝氣丸雖數十年老症三日包能斷根愈後永不再發患此者一試便知每盒一元○本堂仙傳異法卽愈耳聾丸奏效之速製煉之精無出其右無論男女老少兩耳聾閉一切耳内之症服之包能全愈雖二三十年耳聾老症藥到竟可病除屢試屢騐神效莫敵因此丸奇效萬分敢稱第一絕非誇口凡患此者一試便知其眞正耳聾聖藥也每盒一元遠路託郵政局匯銀函購或滬友代辦最妥信局則不可靠至要至愼　鋪分上海丹桂戲園南首朝西轉灣正豐街中市宏仁堂兌 
　　上海寳善齋書莊仰原殿板照出石印宣紙卄四史大本全部實價銀壹百六拾两　　南京自强戒煙善會 
本善會開辦以來成效卓著來求藥者踵趾相接四方分會日見推廣緣以本善會靈丸配製得宜尅期斷癮身體轉强不同市上别丸徒事鋪張毫無實濟本善會欣幸之餘　督司友益加精鍊選藥製丸以宏施濟總期此芸芸羣生起沈淪於苦海則我華自强卽可於此而植共基也辦法仍照舊章赤貧不取分文先日以百人爲率俟經費稍裕再行擴充有力之人不願受施送聲名者每袋五粒抵瘾一錢計錢十五文來洋一角付丸六袋來洋一元付丸七十袋如善士代辦分會來洋五元付丸五百袋外另添送百袋以備門前施送藉廣善緣外埠函購原班回件有烟患者希早戒除愼毋自誤是幸　　　南京大功坊郭家巷口自强戒烟善會謹識 
　　老恊記經理湖北籖捐大票批𤼵� 
　　上海大東門外大街中市 
兩湖總督張　奏辦湖北籤捐彩票額設二萬號中彩有二千餘之多頭彩五萬元二彩一萬二千元三彩五千元其餘得彩注明票上准二月廿五日鄂省大憲曁江漢關稅務司一同到塲監督開彩○零售全張六元半張三元分條大洋六角○代售浙江協濟票全張四元半張二元分條大洋四角外埠信購原班回件不誤　　上海老協記票行 
　　上海新開味珎字號 
　　即日增製應時五香美味燻蠟野貨上市 
啓者本號設在四馬路麥家圈中坐西朝東門面專製官禮醬菜鴿子鮮蝦鷄魚茶腿精肉諸鬆各色名脯茶腿香腸燻魚四時糟醉花露名酒秘製點粉糟醬醉蟹一應食　並不惜生資各省採辦土產佳物誠調鼎之馨香味稱佳妙品並珍饈製法專工均係老友名工手叚近閱報章有妒忌不經之談然皆自願承充並無攢挖虚冐鄙等姑念爲人棉耳作眼疆鼻木舌如夢夢者不與計較也幸蒙　仕商光顧先請嘗各品一試便知貨眞物美加之叙寳盆爲記以圖永遠之名誠信無　遠埠函購原班回件 
　　上洋道勝信記傾鎔銀店 
本號於廿六年分遷移在後馬路吉祥里内第三石庘門專收各省原當金銀首飾大小錠銀倘蒙　各寳號賜顧者無不克已須認明本號牌號可也 
　　大德膠州皇家印捐彩票三月十五日開彩 
啓者本公司實備鉅資兼理各埠銀兩其中式彩銀經交膠州靑島督憲存儲德國銀行華洋文字均有刋明其票上由皇家蓋印以昭鄭重自第四會票華歷二月十六日經膠督憲派委員監督在膠州靑島本公司内開彩臺當衆開彩當此萬目共覩之下咸　大公無私第七會票准於西歴一千九百零二年四月念二號卽華歷光緒二十八年三月十五日開彩風雨不更設額八千張每張售洋三元分爲十則每則售洋三角貴客如欲領額發售者請郵寄本公司或在各埠經理處濟南府化刧堂内本公司分局均可此佈　大德膠州靑島仁濟公司扄啓 
　　廣濟公司江南義賑票頭彩四萬元二月廿八日開彩 
本公司現奉　南洋商督憲劉批飭除廣濟義賑票外其餘各項彩票均不准在内地銷售如再有私售卽由本公司就近禀由地方官查封以杜玩違而保賑源除由本公司密派司事分投查察一經察出卽遵批就近禀由量力官　封外特此聲明第卅五會票已於本月廿八日十一點鐘在本公司如法開彩所彩號數　印有對號單分派以便核對如有得彩之　所携到本公司收銀可也第卅六會票已印出三萬張定期二月廿八日開彩此佈 
　　摩素洋行新到賽電光自來火紗罩燈頭 
本行新到各式新樣自來火燈頭紗罩比别家所賣不同光亮無比色白而有與電燈無異燈下作事眼光永無損壞紗罩堅用而可省煤氣數倍所費甚微得益浩大可謂價亷物美中外通行兹因專計推廣價目格外克已　賜顧者　駕至四川路十三號洋房樓下本行賬房面議零躉出售特此佈告　　　　經理人摩素洋行買辦何養原謹啓 
　　横濵正金銀行上海分行新訂章程廣告 
　　新式存单以及相與徃來支觧簿集 
　　本總行創自横濱一千八百八十年資本金洋二千四百萬圓現已收足金洋一千八百萬元公積金洋八百五十一萬元分設英國倫敦法國媽塞而里昂美國紐約舊金山布哇香港孟買東京神户長崎韓城仁川釜山等名都大邑諸有通交以及中國上海天津牛莊北京等分行亦歷有年數專辦銀行應有一切交易無不克已招接存欵更竭誠實久蒙中國達官鉅賈交相稱贊本行格外精心研究接應惠顧現由總行刋到均用華文專備中國仕商樂取便捷易於通曉惠然顧臨者之用爲特布告仰祈俯鑒如欲存欵在横濱總行册者半年期息五釐長年期息六釐如存欵期滿准在横濱支取金洋上海取銀亦可如在横濱存取換算則以日本金錢交付隨時註明定價如在上海則以元錠銀價交付庶幾市面仙零上落於　貴客毫無耗損以昭平允如欲存在上海分行者長年期息五釐半半年期息四厘半三個月三厘半逐日往來二厘半以副交厚同文之　誼云爾其餘匯票押匯電匯承接周到有美悉臻如蒙惠臨請至本分行面訂可也經理人長鋒郎謹白 
 
 

Page 7

 
 
   
 
 

Page 8

 
 
   
 
 

Page 9

 
 
[鑑湖春漲]  
　　紹興訪事友人云去歳紹屬收成異常歉薄而以上四縣瘠苦處爲更甚入春米價騰貴貧民度日維艱强悍不逞之徒遂結隊成羣四出行劫目下新嵊等縣山徑崎嶇之處伏莽甚多行人相戒裹足偶有孤客過此卽所穿絮襖布褲亦被攫無遺誠地方之大害也○浙東各屬沿海之區大半五榖不生栽種雜糧花菓是以國家祗徵地丁而無漕米體恤氓庶可謂致矣大憲近因賠欵難籌下令每地丁銀一兩加收錢三百文定於本年開徵上忙時爲始責成縣主於印串上加印捐數以杜書役浮收○邇來天時燥烈民間偶疏調攝多患春瘟及爛喉症痧等症朝發夕斃往往不及延醫噫是豈劫數使然耶○此間士子自攺試策論後講求經濟實學務爲國家有用之才以故市中書籍暢銷業此者罔不利市三倍 
[甌江春浪]  
　　温州訪事人云本月初三日永嘉縣秦大令接奉浙江撫憲任筱沅大中丞批札隨卽會同城守營王敬亭都戎選派兵役從獄中提出搶犯彭道法一名綁赴市曹正法○距永嘉縣城二十里許有徐玉生者家號小康頗堪自給前月之杪突被緑林豪客明火執仗毁門行刦除衣傭器物外並將契劵執照搶掠一空次日由航船夥送到一信面書縣署緘寄啓而視之卽所失契劵也乃卽粘禀報知縣主蔡大令卽詣勘緝查 
[上海縣署瑣案]  
　　前晚高昌廟巡防局委員馬午橋叅軍率同差役地甲至各處巡查行經王福生門首聞内有喧譁之聲飭勇叩門而入見諸人因賭起釁互相兇毆曹福金已受傷倒地爰將曹及同賭之王福生王洪泉等數人拘至局中轉送至縣昨晚縣主汪瑶庭大令提案研訊王福生供與叔父洪泉同居灌園度日昨晚已入睡鄉忽有宋桂堂約同數人至小的家中聚賭不知因何起釁與曹福金互毆曹大聲呼救爲巡夜之局員老爺所聞致被入内拘住小的於賭事並不與聞求恩寛宥王洪泉供亦相同曹供昨晚八點鐘時途遇宋桂堂稱今晚在某處聚賭囑小的前往售賣香烟後有趙和尚者因與宋爭充囊家小的斥趙無禮致被擊破頭面叩求騐究大令飭仵役騐得曹傷痕屬實諭令兩王交人保出曹自行醫治候飭差查提各賭徒到案訊辦○前日西門外巡防局函送朱錦榮沈毛囝尤長茂秦國標高玉蘭等一干人至縣亦經汪大令提訊尤供江北人推小車度日昨日與秦國標等驅車至某處行經朱錦榮猪作門首忽被載猪小車所阻囑令避讓非但不允朱反偕作夥沈毛囝行兇將秦與高毆傷求鑒高秦二人供與相同叩求騐究朱供小的開設宰猪作生有一子年甫十二齡昨在茶肆購沸水而回被秦國標小車所撞以致湯傷向論互毆沈供在猪作爲夥餘語與朱相同大令飭仵騐得秦傷屬實惟兩造各有不合判朱償秦養傷費洋銀一元完案○無錫人劉阿三前因常至姑母家滋擾控經大令訊明判收攺過所兹已期滿由管所委員李二尹送請核示前晚大令提案略訊劉供小的自知不合此後决不敢再往滋閙求恩開釋大令諭令速回原籍毋許逗遛 
[馬路工程局紀事]  
　　日前招商局失去鐵錨一具旋在南市集水馬頭馮其生船上查獲原贓拘解捕房捕頭移解馬路工程局總辦翁子文太守倩襄讞委員余克安叅軍研訊馮供崇明人小的應招商局之雇在馬頭裝運汚泥此錨因船主欠小的工資洋銀三元故倩舵工某甲將錨携往泰興押鋪質錢應用尚求鑒宥叅軍判押候交甲復訊○豫興竹行傭人董阿榮將竹竿堆積馬路四十七號巡街捕見之令其移開董不允卽拘至捕房轉解工程局襄讞委員余叅軍研訊之下董供無知悮犯求鑒叅軍命罰洋銀四元具結斥退 
[英租界捕房紀事]  
　　前日張吉甫至某參號購得參燕各一包乘繆洪福所御東洋車而回迨後查知參燕遺失車上覓繆不得投報捕房昨日捕頭派包探李星福將繆查獲押候解送公堂禀請讞員張柄樞司馬訊究○周滕氏行竊金蓮香家金戒指一枚報經包探葉盈棠將氏拘入捕房氏知事不得了自願照價賠償捕頭許之從寛釋出○雉妓金翠紅徘徊福州路一帶與行人某甲摻袪遵路冀賡同夢之章六百零五號巡捕見之以其有違租界章程拘入捕房捕頭著送公廨押候訊究 
[法租界捕房紀事]  
　　前晚某處有年約十餘齡之男女兩童嬉戲無節擾及途人爲巡街捕拘入捕房捕頭詰問之下語無倫次狀類瘋顚爰飭包探帶至杜大令公館請轉送普育善堂留養待家屬認領○前晚偷兒小三仔在某處竊得東洋車二輛沿途求售爲包探拘入捕房捕頭命押候解請讞員杜枝園大令訊究○偷兒陸阿四在某處竊得布衣數件爲包探緝獲人贓送入捕房捕頭命押候堂期解請訊辦 
[美租界捕房紀事]  
　　昨日午前流氓唐阿寳陳阿堂在斐倫路因賭起釁互肆兇毆五百六十二號巡街捕喝阻不依一并拘入捕房捕頭詰知兩造均非善類令押候解送公堂禀請讞員張柄樞司馬訊辦○昨晨揚子路碼頭某棧房司事某甲行竊鐵條携之而逸適爲管棧房西人所見扭交一百九十五號巡捕送入捕房捕頭令押候解送公堂禀請懲辦○前日傍晚貨車夫某乙拘車至漢璧禮路偶不留神將甬婦蔣何氏之子撞仆於地碾傷足骨某號華捕見之拘入捕房捕頭見氏子受傷屬實令送同仁醫院求治乙押候轉解公堂禀請訊辦 
[維揚官報]  
　　正月二十八日凌鹺尹沆辭赴瓜洲差次彭鹺尉輔辰辭赴黄橋卡二十九日楊分轉葆鈞由差次到揚三十日反馮塲祖鹺尹文斌禀到二月初一日李鹺尹彭庚到監收差梁鹺尹慶和到總局收支差分發巡檢吳鹺尉世琛安徽人禀到 
[江西官報]  
　　前試用縣應衷代辦李家渡厘卡楊家駿由廣信府籌辦烟膏捐回從九錢汝燮隨同徐守往吉安公幹翰林院崔琳親拜候補府胡戞進京引見知縣朱修圻辦城外查騐緝私馮用霖辦文案俱土藥局委李德利辦良口釐卡王鴻夀禀銷監修積榖又謝酌委一次林志誠管帶官輪船往湖北公幹姚近辰辦宜黄保甲訓補南昌典史沈毓華卸萬年典史事四蔚文蔚謝咨補廬陵典史行知指分道庫沈育禀騐看高洵黄國屏鄭彝章理綸何忠幹曾炳年黄爕曾明欽曾明魁饒　許榮勳林文彬徐　張之瀚戴履亨張銘汗國銘俱騐看法國主教郎守信由九江來省甄官保由饒州府屬籌辦膏捐回黄澤寛往九江措資宗承露辦金谿辦保甲張傳鼎卸辦龍母廟緝私卡回銅鼓營把總劉國賢因案撤任留緝以史步洲前往摘署饒州叅將張祖恩卸事回管帶忠字營劉雙曜南安帶隊來省金沛田謝委優差一次並往袁州辦土藥總卡署景德鎭同知艾廷棟卸事回李德劉酌委本班一次沈霖巖稽核土藥征數王遐齡謝酌委一次谷經邦回籍省親譚兆喜往廣東指資張從龍謝咨補萬年典史行知黄燮往滬騐收挖泥機器船知府徐元霖奉委總理營務處廣西候補道劉人熙奉委課吏館副長安字營謝家雲由會昌帶隊來省候補府胡賢釋謝咨進京引見易焕鼎襄辦文案高肇康清查檔卷朱開圻　辦城外土藥查驗緝私總卡鄧裕杓騐發子藥並謝酌委厘卡一次李家堅監土藥扃印務指分巡檢曾明欽曾炳年俱就近禀到新選石城典史周　藩應飭赴任南昌城守營都司馬寳山因案撤任所遺弁缺以標下左營候補都司徐敬賢署理 
 
 
 

Page 10

 
 
   
 
 

Page 11

 
 
 [G　　古今第一婦科續　容易降生丹 
　　京都天寳齋○婦科種子仙丹○馳名靈騐非凡○鋪分上海二馬路中市西鼎新里石庫門内交易○僞藥騙欺○罪我惟天 
　　夫女人斷無不育之理不育者卽有病也然病多起於經月經不調卽非受孕之兆氣血不和必致經候失常諸恙所以漸生也續嗣勢所必難也凡經水不調前後不常或腹痛凝積或崩血過多或傷於七情致墜情志或感及風寒致損營衛或體虚盜汗不止或血枯面黃肌瘦及白帶淋漓胸腹脹悶五臟虚損子宮寒冷動情卽洩受而復出等症此皆體虚血虧所致故種子之難所由來也此丹係葉眞人所傳能調和婦人　任之血平定肝鬱之氣去瘀生新開鬱　悶煖宮止帶聚精旺血固本調經濟陰壯體之功凡婦人望子者苟能連服一月中途不斷無不應手而得素未生育之婦服後一舉成孕晚年經斷血枯常服且能育子旣孕服此產必雙胎眞婦科之聖藥種子之仙丹每科一觔價洋八元半料四元閨女孀婦服此恐產無父軟骨之子切忌切忌幸弗輕視○另有參茸海狗腎扶陽種子衍慶丸專治男子陽痿情衰服則立見奇功雙料每兩洋二元單料一元○眞烏鷄白鳳丸每洋五粒○貴商函購郵資自給○近多假冐愼之切切　京都天寳齋啓 
　　匯豐銀行告白 
啓者本行收足資本洋一千萬元公積英金値洋一千萬元又銀洋四百二十五萬元共合洋一千四百二十五萬元另議定備用股本洋一千萬元總行開設在香港分行在倫敦厦門暹羅包帶維亞孟買加拉吉打古隆北福州荷蘭漢口神户長崎意陸伊羅禮容呂宋紐約檳榔冷宮西貢舊金山新加坡蘇拉巴啞天津北京橫濱其上海行與各商往來暫存本行之銀每日結帳者其息長年二厘存至二十萬兩爲止存一年者其息照長年四厘算存六個月者其息照長年三厘算代付本埠匯票並辦理銀行一切應辦事宜匯票可以匯至倫敦及歐洲印度新金山美國中國東洋等處大通商碼頭特此佈聞 
　　光緒二十八年正月廿二日 
　　永年公司賠欵迅速 
謹啓者家史蘭圃在永年保有壽險銀二千兩忽於二月十二日沾疫身故遂卽報知該公司卽蒙將保欵二千兩如數賠給並　　延足見該公司誠實可靠無怪乎名馳中外生意日見其　也特登報申謝　許定生許驥生　啓申　 
　　亦中頭彩三彩雙聲明 
經理彩票批發公道○江南票全張五元六角順直票五元覺民錄角半信購上洋南市吉祥弄口 
三十五會正月份江南票頭彩第一萬九千零八十三號全張斷本行函售與江西廣信府河口　現已持銀赶往收兌俟紅票到　得主台銜再行聲明○附彩全張由法馬路錦韋洋　號經手函售與定海葉俊才翁獨得○仝月三彩第七千九百九十六號亦經本行分裁十條門莊售出得主船户楊老　松滬巡卡砲船余公館張得中本待嚴大生藥店孔老萬森烟店生泰荳行沈洋行　　裕糖行載北市　大源信局虹口趙姓南市陳姓舍得五千元又十一月四彩十一月順直四彩均由小行經售連月屢獲大彩雖得主鴻運而小行亦明榮幸眞可請財臨旺地也 
　　中華編譯印書館 
本館兼辦石印鉛印專代仕商精印各種書册圖畫報章仿單錢票並延請通人譯印中西各國有用書籍出售鉛石大小機器及印石硬鉛洋聖　紙　模鉛字等均係上選　貴客採購格外克已館設上海六馬路格致書院東首大塘門内 
　　增輯經世文統編 
本莊所出大小學堂時務新政各書無不精益求精悉心校仇非要草率從事者可比久蒙士林稱許無庸贅述　是編輯　戊戍之春成於辛丑之夏本可早經出書因見其時亦出有統編唯恐魚目混珠玉石不分於是本莊不惜巨資虚心考究益加校仇區區苦衷但恐貽誤於人故不敢不實事求是且是編所選　與他家所選不同西式樣亦異名曰統編者非將初二三編彙刋而成也　因鴻篇鉅　搜括無　言其大也仍循文　之例分爲十門如學術治體吏政户政　政兵政刑政工政之類如以新政時務各種緊要　旨誠爲多士之　梁學者之至臬　　部計分一百二十卷裝訂五十六本售價實洋六元不折不扣倘蒙　惠顧務須認明封而愼記書　所印字樣不致有誤現已出書士林欲購者當以先覩爲快也再本莊所有緊要時務一切新政各書均次第開印不久出書　上海抛球塲愼記書莊及各省分莊均有出售 
　　廣東陳恒德堂淋濁妙藥珍珠琥珀立止白濁丸 
此丸專治五淋白濁小便剌痛難忍溺管閉塞點滴不止日久不愈致成血沙等症無論一切淋濁此丸服之立刻清濁止淋止痛利便消腫化毒去濕袪熱經症雨天重則四天包可全愈倘若不效原洋奉趙輕者一大瓶重者二大瓶定可除根愈後非但病除而且身壯體健培元養精眞治女濁之第一妙藥也每大瓶三元小瓶一元分設上海英大馬路萬康醬園對門德仁里内石庫門交易 
　　衍慶丸眞能易子 
　　種子丸之騐惟二馬路京都天寳齋第一余望子情切購服身壯體健去冬果舉一子喜以誌謝　浦東姚守梅啓 
　　香港太古糖局車糖出售 
本行由港自運ＢＡ唛五温Ｂ唛四温半　唛四温二五　唛四温　唛三温七五Ｈ唛三温車糖出售如　貴客欲買祈珇到本帳房面訂買定卽收定銀如過期不出將定銀罰去特此佈聞上海老太古洋行　白 
　　大彩誌禧 
　　膠州票頭彩七千零八十二號二彩三千六百二十號三彩七千五百四十七號先誌禧得主後祥　膠州靑島仁濟公司 
　　保火險告白１８０３ＩＭＰＥＲＩＡＬ 
啓者本公司今託美　有限公司經理上海分行事務於一千八百零三年在英國倫敦開設迄今已歴九十餘年計　本銀八百餘萬兩中國客商賜顧者請至申報館帳房面商可也其保險之費照大市一　特此佈聞　英國倫敦永平公司上洋經理人美查有限公司仝啓 
　　聲明失票 
啓者今失去二十四年十月二十日協盛經理會館代交收鄭粒合十月廿九期九八元一千兩其票今遺失經向會館吉明作廢紙望祈　各莊家行號切勿收用特此佈告鄭粒合啓 
　　朱定山外科　 
善治毒門及痔漏成管頑瘡等症門診至二點鐘凡　喉　無讑曉夜延卽往診寓四馬路迎春坊對面同順泰嫁粧鋪内 
　　廣有利票行頭彩五萬元 
經理專批湖北籤捐彩票零躉批發格外克已零售全張六元半張三元分條六角外埠貴紳商信購原班回件特此預告　上海南市新馬路鹽碼便是 
　　併行聲明 
甬江美益行東於客歲病故行務交易一切自今爲始均師小行接辦並聘華克君爲經理華君於貿易之間無不謙和克已以廣招徠除洋號改愛禮司外華號仍用美益洋行蒙仕商賜顧概請與華君接洽是禱寗波美益洋行上海愛禮司洋行啓 
　　聲明告白 
啓者如有持條至各寳行　取貨者務祈交至小號蓋給回單爲要至於担保借揭等情更須當　言明方不舛誤否則概與小號無涉恐未週知特此佈告阜昌鳳記謹白　 
　　聲明 
同德豐杭綢莊自今歲元旦起另易經手改號豐記遷至後馬路同和里内開張以前帳目仍託旭兄清理特此聲明主人白 
　　頭彩五萬　月月得 
本行專售湖北籤捐彩票　張六元分條照算批發公道外埠信購原班立奉上海南市十六鋪橋第一家便是月月得票行啓 
　　心胃痛眞騐 
心胃氣痛散之妙惟上洋盆湯弄壽榮齋最靈余與室人等均有是疾醫治　效購藥一元依方服下其痛除根合家戴德登報　騐姚體信啓 
 
 

Page 12

 
 
   
 
