# 1913 - 256 - 4914574

 

Page 1

 
 
外論 
[中俄關於蒙古問題之趨勢（譯日本報）]  
　　因　次革命一時邊境問題遂暫爲擱起至隨其亂事之將終面前所擱起者至是乃不得不着手進行蓋政府旣平定内亂則外交之督促自必相迫而來如英國西藏交涉即見其端惟蒙古問題其間事態雖在内亂之中而俄人方面則進行甚速不可不一言之也 
　　俄國外蒙政策外蒙問題將達於最後之解决矣忽革命事起交涉爲之一挫在俄人一方其政府以我政府及國會之態度不甚妥洽視爲不願速了而宣言採自由行動之策矣蓋俄人以訂結中俄條約確爲承認俄蒙協約一方如見俄國讓步之意實則爲形式上之讓步而已例如欲因中俄條約確定俄蒙之根本關係若因其條約而没却俄蒙協約之精神則俄人於此必將舉其形式的讓步一變而直回復其舊來之態度無可疑也故在俄人一方以爲中國政府欲利用議會政策無協商之誠意其事態遂以隨俄人之所欲而開展迄於今日我政府巳爲俄人排斥於外蒙以外不能再向外蒙而染一指邇來俄國之對蒙政策無論於商業上與國防上其一切設施恰如對於自己之領土竭力實行辛辣周到之政策就中最近與庫倫政府訂結雇用戕校契約蓋即俄在外蒙厚植其勢力　武裝也此種勢力漸超外蒙之境而侵入内蒙宜内蒙王族聞之而色驚也 
　　内蒙開放策外蒙交涉其形式上雖爲懸案然其實質上早已放棄惟望不至侵入内蒙而逼近北邊而巳今政府之北境政策全在維持内蒙之消極策即此主義爲從前所行之内蒙開放策而更進一步蓋欲移殖漢人於蒙地而固其勢力以爲根本之計也 
　　開放地區域中國政府對於内蒙自前淸時代即取開放政策就蒙古内地移植漢人以期漢蒙之融合民國繼之政策未改至最近則更奬勵之去年所開放者在鄭家屯之西百八十里達賴汗王旗吉里克郡王所屬地約六十里平方鄭家屯之北百二十里格爾洛斯王旗下約六十里平方其餘尙有北方滿蒙境界綫一帶各地就中如吉撤克王烏泰旗之大部分今又新在鄭家屯西北固山貝子旗下開放數十里之地焉 
　　開放之意義及其方法所謂開放者爲蒙古王舉債且艱於負債之時政府乃代賣却其所轄之地方而償還之是也其方法先由政府買入蒙古王之土地以其地設知縣衙門再以此地賣給於漢人同時漢人即移住於該地一切管轄權屬於知縣衙門而蒙王之管轄權即行消滅該處蒙人不必論即寺廟其餘公共建設物皆隨該地以爲轉移此即分蒙古王之勢力移植於漢人使歸於中國政府直轄之法也 
　　賣却之實行巳决定賣却之地方其價格每一頃自最上等至下等大丸爲四五十兩至二三十兩不等政府先以之賣給於漢人以其價格之半爲政府之收入其餘一半歸於蒙古王之收入此其慣例也惟此法嚮由買主乃於五年乃至十年分賦償還之中國政府收受之於前然後納之於蒙古王特期間之長或有土匪事變與天災等情而期間遂益以遲延即納付期限確有一定然入於蒙王之手者則殊寡例如巴林王在數年前開放西林縣至今毫不得收入此亦非所以懷柔之道也 
　　賣買之利益蒙地一次開放中國之官吏及資本家與知縣相結託而爲表面上之買主更賣却於他人而壟斷其利益例如去年吉里克王旗下所開放之地鄭家屯吳俊陞統領及商務總會即將其地全部買去現更以二倍以上之價格實行販賣買主於此以大利賣却於他人轉輾相讓其價格較原價多數倍焉 
　　開放與蒙古王開放爲蒙古整理財政之惟一方法或者疑其足以殺蒙人之勢力而扶植漢人此實出於誤解觀喀拉沁王及西翁牛特德茂王旗下全部業已開放遂全部爲漢人之勢力範圍蒙人智不能與漢人爭遂轉而北徙王有管轄之名而無其實此實爲蒙人之口實然謂前此之開放辦理不善則可謂開放則祗有利於漢人而無益於蒙人則不可蓋以漢人之資本投入蒙人之地土相與發達其資産充其效力可以成富國安見如論者之言也 
要件 
[東三省礦産調查錄]  
　　東三省富藏久爲某國人所注目經其密派專員迭次踏查之結果已詳細報告該三省除森林外富於礦産而尤以金道礦爲最多其金質有金塊砂金之别金塊礦合三省有三十餘處至於沙金礦其面積達三省之半産額以吉林爲第一黑龍江奉天次之其列記砂金産出之地名如左 
　　（一）由奉天省長白山南支脈帽兒峯沿鴨綠江而南以至通化縣懷化縣寛甸縣一帶之山脈即頭道溝二道溝東溝十八道溝紅河西溝黄廟北溝北三道溝紅石河老爺嶺姑子溝大樹林四道溝五道溝 
　　（二）由奉天省南境浪子嶺東南支脈撒馬集至岫巖又東南經過安東縣南至旅順西至金州一帶之山脈卽浪子溝東泌溝西溝西二道溝頭溝子五道溝金砂泌交義默四輪東六道溝北六道溝榆樹溝深溝西溝小子溝小小子溝拉子河老公坡金溝二道溝西北二道溝 
　　（三）由吉林省東南境長白小支脈西方之炭河口松花江至吉林省城一帶之山脈卽五道霍羅三道火龍五道火龍八道河子輝發河太陽車貝子溝五家後五家後東溝西溝北溝四道溝三溝沿二東溝松子嶺西溝西九道溝西六道溝樺樹南溝西四溝四頭子沿一道江三道江七道江十道江東江坦江神江神溝樺樹林木其河紅拉子夾皮𧝡褳溝虎子溝六溝匯樺皮子溝五山南嶺拉子頭東三道 
　　（四）由吉林省長白小支脈東方敦化沿葛順河至琿春一帶之山脈　東柳樹河子柳河柳河東柳河西北二道溝金砂窩八匯天寳山天寳東天寳西長源河山河沿白河夾山長源凉水河小河套南榆柳河 
　　（五）由吉林省東境木克得嶺支脈廟山邊界至渾河口一帶之山脈卽雙沿溝柳林溝松樹溝榆樹溝榆樹東溝雙廟嶺單廟子老林河長頭溝黄廟 
　　（六）由吉林省小白山北支脈東面及完特山南支脈特林嶺沿牡丹江至三姓一帶之山脈卽冰水泉子馬家大營山綏芬小金山五虎林黄泥河萬鹿溝牡丹江右岸頭道溝三道溝五道溝東二道溝三道河子揪皮溝樺皮溝駝子腰長太平溝太平東溝太平北溝八虎林石門子四間房黑背白背半截溝十丈溝二十丈溝北楊朝崗溝頭三殲溝南首溝南溝老虎洞長蟲嶺打河背長腰子望魚溝淺砂子萬榆溝金砂溝子東七道溝江魚屯白廟耳廟耳東溝山背子陰洞三音溝得鹿溝柏樹溝長尾巴溝 
　　（七）由吉林省完達山東北支脈沿諾羅河一帶之山脈即老東溝北河背四夫陰百子溝貝子溝西頭溝 
　　（八）由吉林省完達山西南支脈巴和里至蜜蜂府及延吉一帶之山脈卽西晒金溝南晒金溝七道子溝八道子溝道子溝西三道河子西北溝子溝子頭汪靑溝汪靑南溝東溝東四道溝東三道溝東六道溝小栗溝二水河百溝林東河溝河沿頭道溝河沿二道溝靑長四溝打鹿嶺獨木黄金河影壁八道河子凉泉黄砂坡 
　　（九）由黑龍江省東境小興安嶺支脈及南支脈沿橋河一帶之山脈卽白廟南二道溝半截長河萬松林子 
　　（十）由黑龍江省小興安嶺北支脈沿呼江伊蘇里江一帶之山脈卽觀音山東三道溝子東四溝子小河尙未踏查之處 
 
 
 

Page 2

 
 
時評 
[張軍又破南京（無名）]  
　　據滬寗鐵路公司與交通銀行消息今日（一號）早六點時張軍又言破南京而入矣其信耶其猶前二次之例耶前二次之電傳亦不得爲張軍之虛言不過破而不能入耳今次之破仍爲甯軍逐退耶 
　　雖然今次之破張軍如果能入南京城我所急欲問者張軍果能踐言而不殘暴寗人耶寗軍退城時果能守紀律而不搶掠耶南京之人民果費若干萬金以與寗軍而買此全城之性命耶寗軍此去果往何地耶此皆與目前日後之治亂有關而不能不爲之懸懸於心者也 
[命令]  
　　八月三十日臨時大總統命令胡萬泰給予二等文虎章此令 
　　徐世揚授爲陸軍少將此令 
　　陸軍總長段祺瑞呈請任命郭繳美署秘書應照准此令 
　　陸軍總長段祺瑞呈稱副官李弨呈請辭職李弨准免本官此令 
　　陸軍總長叚祺瑞呈請任命李春膏爲副官應照准此令 
　　陸軍總長段祺瑞呈核覆吉林民政長擬以全印峻山補驍騎校請予准補等語應照准此令 
[警信]  
　　本埠訪函交通銀行得悉張勳軍隊已於今晨（一號）六時進南京城該行已解餉銀往甯 
　　南京電滬甯鐵路公司辦事員今日（一日）接電謂張勳巳於今日上午十一點十五分鐘攻入太平門（譯文匯報） 
　　南京電滬甯鐵路公司復於今日下午接堯化門三點鐘所發之電音張勳之兵業巳入城城内滿懸紅十字旗號甯軍由南門離城張勳已赴前敵（譯文匯幸） 
　　南京電北軍自昨（三十）夜起問斷猛轟下關及獅子山之南軍兩處皆起大火下關及附近一帶來福槍聲亦異常激烈兩軍勝負未悉（譯文匯報） 
　　蕪湖快信蕪湖商會已籌二萬元解散蕪軍聞該軍要求五萬 
　　蕪湖快信柏文蔚所派之蕪關監督熊尙甫已逃滬 
　　蕪湖快信顧琢塘王治國夏永倫三旅長（二十九）在公安棧請各團代表籌商善後辦法 
　　蕪湖快信蕪關阿稅司（二十九日）午刻宴請海陸軍官及三團代表外賓　繼演說均賛同前歲之光復痛惡此次之起事 
[專電]  
　　北京電熊總理宣言當求第一等人才或第一等經驗者入閣現楊度不願任閒部任公不願入閣張無確答擬汪大變司法周自齊外交朱啟鈐内務殆僅能成一經驗内閣 
　　北京電大借欵九扣共二千二百五十萬萬鎊第一批五百萬鎊扣去全額六釐經手百五十萬鎊及預付半年息六十萬鎊左右餘二百九十餘萬鎊已盡二批八百七十五萬鎊扣去到期各欵餘已盡三批於期前先付墊欵千萬兩應續繳八百七十五萬鎊除墊欵百三十萬鎊鹽務改良費二百萬鎊裁兵費二百六十萬鎊革命損失賠償二百萬鎊並匯費得充行政費者六百五十萬鎊 
　　北京電八議員現覊押天津警道署頗優待 
[特約路透電]  
　　北京電中政府擬查抄外洋私運入華之軍火一節已由外交團會同答覆駁絕此議謂輪船不得在非通商口岸之處卸落物品條約巳有明文凡海洋之輪船則非在宣戰之國不得干涉中國目下並未宣戰若謂巳經宣戰則各國將視叛軍爲交戰團此恐非中政府之本意日使雖前巳覆文駁絕今亦列名於内 
　　北京電據英文北京日報載稱財政部近開財政會議由梁士詒主席曾討論國稅問題及巳故總稅務司赫德所擬之地稅章程擬稍加修改不日實行 
　　北京電庫倫俄領事署消息據華人聲稱有英國資本家願以値元一百萬元之鴉片售與蒙政府蒙政府正在計議此事其貨質及價率未經言明大約係印藥或爲甘肅所産之土藥蓋本年該處收成極旺因邊界官員搜查頗嚴故難銷售惟鴉片今仍可自由運入蒙境 
　　北京電被捕諸議員仍押天津由警務員陪侍 
　　北京電路透北京訪事經官塲許可宣布袁世凱五月間中毒之說全屬子虛袁總統于四月間移至宮内五月初旬曾有微恙卽經法國使署醫士診治自此之後精神頗康 
　　北京電趙秉鈞巳赴天津聞擬至靑島一行 
[譯電]  
　　北京電新内閣組織事宜漸有進步敎育將改楊度梁啓超則改司法現正商請朱啟鈐任内務明日大約將以新内閣人名開報衆議院 
　　北京電新内閣組織頗形困難蓋所選各員因正式政府成立在即多不願擔負短期之責任 
　　北京電國務院已决議將農林部與工商部合倂 
　　北京電熊希齡現謀以全力運動簽定中俄蒙約 
　　北京電憲法起草會議决總統可以自由任命外交官不須求兩院同意惟此後總統命令必依據國會通過之法制 
　　北京電據奉天都督電稱近在滿洲西南拘獲宗社黨員十八人黨首傅興（譯音）亦在其内該黨現仍廣爲運動其黨員共約二千人 
　　北京電據北京日報譯載大阪日報紀事日本首相山本伯爵已請日政府竭力贊助袁總統以保遠東之和平及與中國善爲解决滿洲問題 
　　長沙電長沙極爲安謐反對之軍均巳遣散 
[公電]  
　　海軍湯次長通電各都督民政長宣撫使鎭守使護軍使各軍軍長師長均鑒自皖匪下竄盤踞蕪湖爲寧城犄角且萃全力以死扼荻港阻我海軍東西之路薌銘念荻港不拔蕪湖萬難遽克乃與皖軍胡師長萬泰顧旅長琢塘商定水陸合攻計畫分道並進薌銘親率楚謙楚同楚泰建威湖鶚等艦於二十六日馳抵荻港一面掩護陸軍上陸一面衝進火線以内循環轟擊水陸夾攻匪據險射擊彈落各艦左右如雨楚泰桅索被擊中斷薌銘勉障各艦冒險猛進各將士亦復奮厲異常態度極爲沈穆與戰六時之久匪傷甚衆漸至不支羣相潰竄比奪獲八生炮一尊七生六砲一尊四生五生砲各二尊機關砲二尊鎗械子藥甚夥荻港遂完全克復隨派楚泰楚同建威三艦沿江搜剿薌銘更親率楚謙江利湖鶚會合先派三艦進逼蕪湖當據商會自治會代表來艦面稱匪軍自經我軍在荻港痛擊精銳全喪蕪匪自知勢窮力屈相率潛逃蕪埠現在巳取消獨立懇請免加砲擊等語薌銘一面分别撫慰一面派員登陸張貼布告安輯人心蕪城父老久困匪氛驟聞國軍蒞臨耆童販卒均露列江干揭幟騰呼香花載道湖自柏龔諸逆稱亂擁兵蹤躪皖隅最久最悍幸賴我大總統威靈諸將士壯往用命要隘迅克寇氛斷絕此後事垣餘孼不難指日掃除薌銘巳派楚同江利建威三艦前往浦口掩護馮軍渡江此間防務稍有布置卽親率艦隊直抵南都會合各軍撲滅餘匪謹此電聞湯薌銘叩勘再蕪湖電報不通此電由大通拍發倂聞叩 
　　寧波來電日報公會轉各報館鑒寗波安謐如常特聞軍商學界公具東 
要聞一 
[南京血戰記（十三）]  
　　文匯報載一日鎭江訪函云星期六夜北軍澈夜大轟寗城並無效果南軍仍抵死守城浦口甯城交轟之時流彈飛至外國兵艦者甚多致傷新新拉底兵艦之水手一名該兵艦亦開砲向浦寗轟擊各躉船現移泊更遠南京各門皆閉南軍領袖竭力維持紀律懲辦搶匪今日有兵士兩名因凌辱婦女悉經斬决何海鳴誓死不降連日運入糧食甚多現信南軍曾屢約讓城巳騙得商民現欵若干太平門之戰事最爲激烈若非擁上城牆殊難得入各醫院中巳有傷兵六百名陣亡者多埋於城牆之外其數未悉南軍現强逼苦力童子服役並揑造謠言鼓勵軍心紅十字會所租之大通輪船欲抵各躉船時幾爲砲彈所中中國各兵艦已在江岸西面下兵南軍現巳預備抵敵昨日當道不許避難人民及受傷兵士由紅十字會率領出城因離城時極爲周折之故南軍現頗讎視英德兩國之人有紅十字會小輪一只懸挂英旗欲赴大通輪船爲南軍所阻今日侵晨陸地砲聲隆隆似有激戰惟各兵艦皆寂然不動 
　　今晨十一時接南京發來之無線電如下大通輪船與船中之人均無恙現泊上游約五英里之處船上無避難人民現不准一人出入寗城 
　　據昨日下午所接之南京海軍無線電聲稱星期六星期日北軍曾大舉攻城炮聲極烈又謂紅十字會之王培元醫士及所率之辦事員已入城内因四面開炮不絕均不得出按王君等於星期五日乘大通輪船離滬旋於翌晨抵寗卽入城擬率避難人民及受傷兵士登大通輪船載至上海 
　　據二十九日及三十日南京訪函云星期五六兩日北軍接續轟城英領事署巡捕名韋爾斯者於送行至英國哈姆泊希爾兵艦時臂中流彈英領事署庭前落下流彈甚多英領事已函向馮國璋抗議下關江濱一帶破屋頽牆不堪寓目蓋均爲炮彈所中也寗軍連日從事刦掠及勒索欵項曾向商會索洋十萬元以爲讓城之代價以二萬元付何海鳴以八萬元發給軍餉雖由商會繳付若干然仍無離城之象如張勳率兵攻城聞守軍决不退讓若易馮國璋則擬即刻降服云 
　　字林報二十九日南京訪函云聞寗城實在從戰之兵僅有一千五百人若輩皆殊倔强决意死守孤城以禦城外之大軍然因連日苦戰無人更代故疲乏殊甚聞星期一夜太平門僅以快炮兩尊守之張勳之兵迍邅城外殆由遲疑懦怯之故蓋外間有城中巳埋地雷及密布炸彈敢死隊圖殲敵軍之說也寗軍領袖昨日下午計議和戰躊躇莫决惟主戰者現仍握掌大權且以乏欵之故屢屢以武力勒索人民之錢財一般人民欲求全城安謐者今爲携炮之兵士所制巳絕無希望此間大局日見阽危城中炮彈橫飛生命財産均殊可虞昨有爲砲彈擊傷之平民十五人運至醫院葛雷君及同居之人均移至旱西門星期三夜戶部街（譯音）葛君住宅附近落下炮彈約十七枚外人出城入城者均須領取護照各城門均有兵士嚴加把守 
　　字林報三十日堯化門訪函云堯化門張勳之司令部自開戰以來逐日有兵並子彈軍需運往前敵以攻太平門今且時時不絕乃自星期五日下午後忽趕造雲梯多具以期爬登城墻聞今夜將用此攻城大約此函抵滬之時當巳知其成敗也 
　　星期五日有貨車一輛滿載木料駛抵堯化門卽有木工十餘人趕造雲梯直幹以福建之堅木爲之橫級則以四寸長之鐵釘加上梯長約三十英尺可負多人擬倚於城牆各處而爬登之以城牆之高與雲梯相較則猶未足及城牆之巓惟太平門與朝陽門之間城外坡陀起伏地勢頗高故可以梯攀登焉迄今僅造成此梯約二十具似擬分三處用之一在太平門一在朝陽門一在儀鳳門不幸梯極笨重須需多人之力始能舁之城畔豫料用時必極周折也太平門周圍之戰事殊不能親臨一親張勳雖許西報訪事自由探訪新聞然仍恐走漏消息禁止至戰地參閱交戰情形故連日圖登城牆之舉動迄未目覩惟憑兵士口述以得其大略耳據某兵聲稱某日正在城畔攀人之背圖登牆巓城上守軍忽擲下炸彈一枚死者甚多旣而屢施皆然兵士現謂可乘黑夜在城牆附近埋置地雷據現情推察今夜如局勢相宜則將合攻太平朝陽儀鳳三門乘地雷轟發之時卽用雲梯登城如能在城内佔得地步則張勳之兵不難逐走寗軍也 
　　今晨堯化門司令部得有消息有寗軍三營計一千五百名巳投降圍攻朝陽門之雷上將惟確實與否尙未得知惟在今日此亦意中事耳此信如確則正符昨夜所傳有寗兵一人由城内至太平門外官軍營内報告司令謂城内守軍擬於是夜出降云云不意事勢有變故當夜未見實行今晨忽接城内守軍一千五百名如何投降雷上將之情形張勳聞之喜形於色於是寧城似復有早下之希望 
　　字林報三十一日晨堯化門訪函云據前敵消息黑夜攻城之轝復又展緩此間木工昨巳造成雲梯約一百具連夜由苦力送往前敵而以朝陽門一方面運去最多現聞夜攻未行實因城内守軍巳豫得消息之故據前敵回此之人聲稱城上滿掛燈籠官軍欲圖緣梯登牆輒爲守軍望見故屢施屢敗今日侵晨張勳曾臨前敵是時巳赴朝陽門自開戰至今太平門爲張勳最爲注重之處今赴朝陽門足徴該處將有重要事故也昨據某門兵士來言官軍用電氣炸彈轟毁城門之一部分繼復傳來消息謂見城内兵士巳紛紛由闕口逃逸若果確實則誠佳消息也 
　　昨星期六夜張勳部下之兵復有乘專車行扺堯化門者第一批一千五百人巳調往前敵火車抵堯化門時曾用貨車一輛禁錮一犯蓋有平民一人在鎭江登車而爲兵士拘獲指爲奸細押至此間其人乃一少年狀殊活潑被拘後卽上足鐐並以精兵六人守之聞是人曾携有炸彈一枚迄今尙禁錮以待發落云 
[新内閣之組織難]  
　　自熊總理到京後大總統以國務院爲行政機關之總匯關係綦重屢促熊總理先行到院任事徐商一切組織之方法熊遂於二十六日到國務院辦事並定於二十八日邀各黨幹部人物在迎賓館開茶話會至對於改組内閣一事因鑒從前之覆轍取極端之愼重主義新閣員一時尙難位置妥洽非兩三星期後不易爲功茲就所聞略誌如下 
　　（一）新閣員尙難産生昨有人晤見熊總理詢及新内閣組織情形熊總理答稱尙未確定其所以難定之原因有二（一）新内閣之人物據總理意見爲尊重立法機關起見不肯提出兩院中之議員（二）新内閣之人物據熊總理之意見並不贊成有黨籍如提出各黨中人員希望其自行脫黨但各黨人員如有提出閣員之希望在本黨中之關係當然較深欲求其與本黨斷絕關係自非易事 
　　（二）張季直不肯來京熊總理電致張謇欲其來 
 
 
 

Page 3

 
 
京任實業部長據確實消息張季直巳有復電一時不能來京熊接張復電後又致二電電文極長仍請其前來扣任刻下尙未得復云 
　　（三）實業部又要打消工商農林兩部合倂改組實業部此議本自工商部發起兩月前此說盛行後因大總統意見不甚以爲然暫時作罷熊總理到京後極力贊成合倂此說遂死而復活惟合倂一層尙有種種難處第一於未合倂之先須將實業部官制訂妥交兩院通過能得兩院之同意始能提到合倂二字此事自非旬日之間所克辦到又合倂之原因本因撙節經費然兩部中之人員凡受文官之保障者於裁缺後皆須按照原有薪水發給三年此次亦屬不資有此二種原因聞熊總理意亦活動不甚願改絃更張矣 
[議借比欵之近聞]  
　　比議鐵路借欵由交通總長朱啟鈐與比國之中國鐵路電車公司商訂議築自山西蒲州經太原大同至歸化城之鐵路自上月十四日締結草約聞朱總長之意俟國務院會議得其同意後　將提交兩院云 
　　借欵額及其條件借欵數目原定爲二億五千萬將來如不足用再議續借年利七厘以該路之全財産爲抵押品測量畢事後以五年之期間築成其他條件與從前海蘭鐵路借欵條件相等或謂該公司同時又獲得自甘肅蘭州至四川成都四百餘里之鐵路借欵權又有謂此項借欵即包括於前項借欵中者姑兩存之以待續探 
　　此項鐵路之影響據熟悉該路情形者言云本路之借欵表面上雖爲比國本名其實際則與俄國有關係蓋本路北部之大同歸化間有張綏鐵路此路自前淸宣統二年以二千二百餘萬元之預算五年完成之計畫歸官辦理其資本則以京漢京奉兩路之餘利及度支部之籌資與恰克圖之茶稅補充之目下雖僅築成自張家口至陽高一叚然土工巳距大同不遠距綏城亦復如是竣工决非甚難者大同歸化之間一告成功則俄國多年醉心之張庫鐵路一變而爲歸庫鐵路其距離僅八百哩而庫倫至恰克圖亦僅二百哩現在由恰克圖至某驛業經着手建築無論如何自歸化城至俄國國境僅千哩耳再觀其南端蒲州潼關間架鐵橋以聯絡海蘭鐵路勿論　彼海蘭鐵路自蘭州延長至嘉峪關經新疆以與俄領之某鐵路相聯則海蘭可以橫斷中國再從蘭州南下至成都之鐵路一成則又可以縱斷之是使俄國勢力範圍掩取中國領土之大半矣且本鐵路縱斷山西省若據實業家言該省所藏無烟煤礦量甚大世界無匹其一部之開採權巳爲英國福公司所握自下本借欵雖於開採權若無何等關係然於協商開始之時尙未敢預斷也 
[留學歐洲之經理員]  
　　從前政府對於歐洲留學生特設監督一員以管理之茲敎育部擬將歐洲留學生監督實行裁撤由部委派留學經理一人經理留學各國學生費事宜除留俄學費仍由使署兼管外其餘各國留學學費一律歸經理發給幷得有以下之權限（一）調查學生成績學校情形及學術事項以報告於敎育部（二）學生扺國及離國均由經理員於敎育部所發證書上批明進出年月以資考核聞是項經理員事務所擬設立於比利時國並擬畫一留學之學費於左 
　　留英每月學費英金十六磅出國川資華銀五百元回國川資英金五十磅治裝費二百元 
　　留法每月學費佛郎四百枚出國川資華銀五百元回國川資佛郎一千二百五十枚治裝費二百元 
　　留德每月學費馬克三百枚出國川資華銀五百元回國川資馬克一千枚治裝費二百元 
　　留比每月學費佛郎四百枚出國川資華銀五百元回國川資佛郎一千二百五十枚治裝費二百元 
[皖督窮搜黨人蹤跡]  
　　派兵追擊張永正頃聞黨首張永正在寧國分兵至石埭太平一帶將往徽州屯溪等處沿途勒索餉需居民紛紛遷避驚恐異常故倪都督巳於昨日念九號復令胡師長及馬統領聯甲督隊前赴徽甯各屬分途擊拿藉資鎭攝 
　　查拿陳仲甫家屬皖省倪都督於下車伊始卽訪悉柏黨甚夥惟此次獨立時從中力助者莫如陳仲甫江暐李時蕊黃甲柳天心畢耀章后樹聲洪忠凱孫師武朱靜波等諸人昨聞倪督以各黨之在省潛匿者尙屬不少故特派衛隊多人先至水關陳仲甫家搜查詎陳早巳遠颺僅將陳子某年甫十六歲及守門之僕二人一倂拿獲送交　寧縣收押幷將陳房屋發封其餘各黨均派人嚴密查拿 
[洪江善後談]  
　　國務院慰撫贛民南昌叚宣撫使李護軍使轉行政公署奉大總統令據内務司長程道存等電稱張團長李護軍使入城各界歡迎地方安堵等情南昌自匪徒搆釁以來農商輟業困苦流離深可憫念該司長等於擾亂之中尙能協力維持不致糜爛是以各軍入城之際地方秩序尙稱安定殊堪嘉慰望卽轉知各界代爲撫慰汪民政長已飭赴贛矣等因特達國務院宥印 
　　嚴防死灰復燃江西護軍使李純聞接報告謂歐陽武在吉安得李烈鈞自樟樹電云南昌已失十九日走市二十日抵豐城二十一日至樟樹擬今日（八月二十一日）往臨江現仍多布置祈速練勁旅庶廣爲聲擾又聞歐陽武逃回吉安靑原山之後聞李烈鈞二次入贛忽然雄心勃發出而招兵現巳招足兩團初擬聯合駐贛蔡旅長森爲後援後聞蔡氏早已通電李護軍使願効死力協拿李逆遂爲憤恨現在護軍使誠恐死灰復燃巳派大隊馳往勦辦後有日忽接吉安電云南昌行政公署乞轉宜撫使段護軍使李鈞鑒皓電敬悉省垣安堵辦事照常人民聞之均甚欣悅此間賴駐吉段營長德華倪水巡局長興魁並警察各署曁各公團之力現歐陽前護軍使武亦出與維持退兵到境遵照蒸電辦理地方秩序井然上月蔣區長朝冕所徴新兵業經遵令遣散欵　丁漕項下發給李烈鈞不在吉安亦無募兵募公債等事（聞李烈鈞確由萍鄕竄入湘境）請紓厪念廬陵縣知事袁廷楨叩有印（八月廿五日） 
　　查緝附和黨徒李護軍使日來籌畫軍事布置善後業將就緒惟以省議會及國民黨支部確屬黨人機關於八月念六號特派尙稽查會同警廳前往封禁而關元公典經理劉秉南係李烈鈞之乾父與財政司長魏斯炅營私舞弊頗獲厚資亦經查抄家産拘案關禁道路傳聞有鎗斃之說現在飭屬搜查黨人極爲嚴密茲將念六號布告錄下（一）民間槍械聽其自繳禁止搜查倘有不遵藉名擅入人家者無論軍民拿獲以軍法從事（一）民間私藏槍械經人探悉指報本府及警廳起獲者分别從重賞罰（一）禁止城門搜查往來辦貨商販如有不遵𢷺搜商貨者查獲以軍法從事（一）城門衛兵及他人查覺販運危險物出入城門者就近報告警廳或本府起獲者分别從重賞罰（一）無論軍民拿獲地痞及冒充軍人訛詐民財違搜軍械商貨送經本府訊明者賞洋一百元（一）退伍兵士及普通民人不准擅着軍服如經拿獲從重懲辦（一）商民查獲匪人如力不及者應赴警廳或報告本府派兵拿獲（一）無論何處拿獲地痞及冒充軍人者不准擅自處置報送警廳或本府送交執法處依法擬辦並於日前致警視廳函云本府訪聞省垣地廣旅館林立外來匪人多有隱姓名埋潛身其間意圖不軌亟應淸查而保治安仰飭各談管警署速派妥員分道嚴查嗣後遇有外來旅居之人無論何在均須詳細註明來歷並須覔担保方許容留勿使含混是爲至要等因當經閻總監諭飭戶籍課員會同各警署督率戶籍警察遵照辦理 
[雜評一（無名）]  
　　南京之善後南京經此次戰後欲其復原非數年所能望也其善後之法唯能定復原之基而已復原之基何在唯在定人心人心曷爲而能定唯在使人均知不至再有前此三翻四覆之華勳則人心自安而定其次則當淸查而不當亂拿人則亦安人心之道也 
　　北京之善後南京之善後巳難而北京之善後更難蓋南京旣破中國内亂之兵事可謂大略已定而各地處置兵後之事甚多其難一也新内閣如成立則政界上之更變其事亦不少其難二也財政之困難巳達其極經此次之兵事所費更多欲整理之更非一端其難三也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[政府逮捕參衆議員紀]  
　　自軍興以來參衆兩院議員之被捕時有所聞或以嫌疑或以誤會迨二十七日復有議員被捕之事記其實情如下 
　　被捕之人數是日議員破捕者計共八人參議員五人丁象謙（安徽）朱念祖（江西）趙世鈺（陜西）高蔭藻（安徽）張我華（安徽）衆議院四人褚輔成（浙江）劉恩格（奉天）常恒芳（安徽）内僅政友會議員一人（趙世鈺）餘皆係國民黨議員聞被捕後皆送人軍政執法處云 
　　被捕之態度各議員被捕之地方張我華在於參議院門口丁象謙在於象坊橋附近途上其捕時狀態是早七點鐘朱念祖方在八角琉璃井豫章學校寓居時將起床俄有執法處所派兵警三十餘名到該校門口忽兵警四名登樓上直入臥室未及多言即命朱君坐洋車當有多數兵警蜂擁捕去但室内物件毫未搜索褚輔成當被捕時又有多數兵警到寓逮捕聞有洋銀二百元同時失去丁象謙時已欲赴參議院適到象坊橋附近忽有兵警三十餘名前來逮捕而去劉恩格是日在八大胡同内留宿夜半兩點鐘卽有人往家送要信云須面投遂田其家打電話至妓院通知劉早歸劉故於晨七點鐘卽返慨然套車卽行已有兩人入坐車内挾以同往執法處並聞劉之馬車係八百元所買者先爲唐紹儀之物云 
　　被捕之推測被捕各議員罪狀未經政府宣布而衆口喧傳則有多說或云褚輔成將放火燒去兩院使國會自散且云有三封信件可証又據諸同居全浙會館者言軍警搜查時自言係查得黄興寄褚信問炸彈等物収到否故檢查甚嚴卒無所得則執其僕詰問亦並無着落又有人言政府另搜得一人所發密電四紙係巳經翻出者就其翻出號碼將電局向來收發密電一一推譯乃有百餘件相合現將此百餘通密電盡數推譯頗有端緒可尋故一二日内發見秘密甚多遂有今日大捕議員之舉又有人言政府係接有第一軍叚宣撫使及上海鄭鎭守使及鮑鎭守使等來電聲稱查出該員等與黨人通電内多謀逆之事旦有與黨人有關係之証據等情請予逮捕逮捕時係有警備處命令發交執法會同憲兵巡警執行逮捕後卽拘留於執法處以文明之禮待遇並未施以苛虐云 
　　各方面之情形衆議員楮常等被捕後卽由湯議長命該院庶務科長殷君持函往謁陸軍執法處長處長辭以病未能見惟云有覆函到院至參議員丁朱等被捕後則由參議院動議以電話要求段總理及熊新總理出席說明一切熊覆以在國務院視事萬難出席叚則已赴總統府云 
　　參衆兩院之激昂參衆兩院昨日開會時將一切應議之案暫行擱壓籌議此學參議院則由林森動議謂應電政府立請段總長出席陳善請先變更議事日程以付表决多數贊成當由陸宗輿主張謂須請熊總理段總長一同出席於是議長令秘書以電話邀請熊叚逾十餘分鐘時秘書長得國務院回電不能到院隨由陳善提議會同衆議院質問大總統陸宗輿謂旣在途中逮捕斷非現行犯可知然卽以内亂犯論亦須証據確實始可逮捕不然是以逮捕議員爲兒戲也丁世嶧謂内亂外患罪雖可自由逮捕然專後必須通知今則就捕巳久而本院竟不與聞本員主張會同衆議院作速通知大總統如以後再有此等事項發生務宜愼重將事陳銘鑑則謂兩院議長當即日面晤總統詰問里由藍公武則謂當提出質問書問政府是否負責丁世嶧亦贊成藍說當時衆無異議質問一說遂由全院表决通過衆議院則由張伯烈君緊急動議要求討論此項問題並主張邀國務總理出席旋由劉崇佑君發言請議長報告情形再爲　　議長湯君化龍謂今晨巳命庶務科長殷君持函往謁陸軍　　處云當有覆函然刻下尙未有片紙飛來也是時紛紛討論其結果决定爲本院議長偕同參議院議長往謁總統詢問原委俟明日開會時再爲報告而散 
[參議院選舉議長之劇戰]  
　　參議院選舉議長一事已誌前報茲將各黨最近之態度及開會之結果詳紀如下 
　　二十六日開會情形是日上午八鐘開會副議長王正廷主席延至十鐘始足法定人數出席議員二百一十七人主席宣告發票選舉正議長其選舉方法用有記名投票指定張烈等八人爲監察員遂按號投票畢將開票時忽有國民黨某議員提起代筆書票問題（或云有西藏議員不能書漢字因倩人代書爭論許久議場秩序大亂主席不能維持經藍公武丁世嶧籍忠寅陸宗輿王賡諸君相繼說明大旨引證事實始無異言開票之後王家襄得一百另四票王正廷得九十九票孫毓筠得六票林森得二票王賡得一票趙世鈺得一票德色托賴布得一票廢二票均不及過半數不能當選議員中有主張卽行决選者有主張下次開會决選者以紛紛退席乃宣告散會定下日决選已發布通告矣 
　　進步黨之内情進步黨前爲參議院選舉議長一學開本黨預選曾其結果本舉定王家襄王賡二人當時黨中竟見頗不一致有主張舉王家襄者有主張舉王賡者幾有自相分裂之勢王賡君有鑒於此特於前日邀請本黨參議諸人表明不擔任議長之態度要求本黨諸議員於投票時務須一致决定選舉王君家襄萬不可自相分裂等語然據參議院人云昨日之投票進步黨若以土賡君爲候補當選人則可得共和黨超然社及　民黨皖議員一部分之贊成必不至十餘票可以無須今日之决選云 
　　超然社之態度昨日參議院選舉正議長進步黨王家襄君國民黨王正廷君均不足法定票數未能當選現經切實調查實由超然社議員投孫毓筠數票致二氏票不足額其所以如是者亦自有故茲言其態度如下（甲）對於國民黨之態度自張繼辭職問題發生國民黨張耀曾諸人邀集各團體代表在惠豐堂協商此事擬舉王正廷爲正議長副議長一席擬讓之政友會而以各委員長分配於潛社集益社超然社各團體超然社代表張王二君回社報告羣不贊同以王正廷代張繼主席時於壓制議員彭介石議案不肯提出議事日程而韓玉宸之違法案反爲提出至開院之始爲借債案不經院議議决私以議長名義通置全國故此次選舉議長該社誓不投國民黨之票（乙）對於進步黨之態度進步黨推舉王家襄爲候補議長曾派代表至超然社徴求同意亦未允許因進步票在衆議院已占二席參議院議長不願再爲該黨所得然幷非反對王之爲人也（丙）對於政友會之態度國民進步兩黨議員在參議院均不及半數故此次選舉議長不得不操縱於各小黨之手現除超然社外如政友會之趙世鈺集益會之朱兆莘皆躍然欲出而收漁人之利惟本會人數過少不能得他黨人之適過且政友會一大部分人知趙不足以饜人望欲其正會長孫毓筠氏出而擔任孫爲超然社議員所傾心乃於國民進步兩黨之外同情於孫氏云超然社對於各黨之態度旣如上述矣有謂爲該社之態度不甚明瞭者則或别有原因云 
[衆議院表决各項委員]  
　　二十五號下午一時搖鈴開會議長湯化龍主席議員出席者寥寥湯議長兩次宣布延長遲至兩點餘鐘始足法定人數其計出席者約三百三四十人湯議長宣布衆議院規則案自第十三條至第三十二條均無討論照審查報告多數表决惟第二十三條改爲全院委員長於每年開會始選舉之付表决多數贊成第三十條第一項選舉委員會五十九人多數反對表决删除又將各項委員會之會字表决删除後各項委員槪爲增加表决結果預算委員七十一人决算委員七十一人法典委員三十五人外交委員二十一人内務委員二十七人財政委員三十五人軍政委員二十一人敎育委員二十一人實業委員二十一人交通委員二十五人請願委員二十一人懲罰委員二十一院内審計委員二十一人 
　　當表决交通委員後一百七十二號主張加一司法委員若干人多數反對表决少數該議員憤然稱奇迄第三十一條第二項限制人數三分之一第三十二條常任委員不得兼任表决後又宣布第三十二條曹玉德提出另加第二項未至表决時已五點湯議長遂宣告散會 
[揚軍會攻甯埂記]  
　　張勳攻下朝陽門後復陷城中埋伏所有進城之軍士兩營已喪其半現張已調兩淮前統領米占元督帶所部兵士數營渡江往甯助攻 
　　揚軍攻天保城受傷之旅長方更生營長趙彦龍現均逐次全愈方已升授中將趙升團長此數日間外間謠傳揚軍馬團長玉仁遇險此說探係不確馬現率師從孝陵衛攻取洪武門幷未受傷 
　據甯垣來函原有之第一師現均解散其附合黨人之第一師實由何海鳴所另行組織此解散之第一師一俟官軍入城即行聯袂投營効力 
[胡師長靑陽獲勝之通電]  
　　大總統叅謀部陸軍部九江叚宣撫使銅城倪都督鈞鑒順安告捷業於養日電呈在案蕪湖逆黨原分兵擬由南陵蔓延寗國徽州一帶萬泰已派營長沈冲率隊駐紮靑陽以扼其鋒茲據沈營長報稱距靑陽二十五里木竹潭到有賊兵三百餘人其軍官係僞團長張子彬僞營長范某等營長於二十一日拂曉率隊迎擊自上午六時約戰十二時之久幸兵士用命已將敵兵擊散計斃敵兵五僞隊官一傷數十名奪五響毛瑟鎗十餘支馬三匹並擒獲數人降者十餘人所餘賊兵悉回南陵方面逃竄南寗本有逆黨接濟隊數百人在後等情除統籌進行並飭該營長率隊追擊外謹此奉聞再萬泰巳於昨晚由大通出發順安合倂聲明安徽第一師長胡萬泰碼印 
[胡都督報告擊敗熊軍電]  
　　成都胡都督日前通電各處云大總統國務院陸軍叅謀兩部參衆兩院武昌副總統各省都督民政長各使各軍師旅長雅州尹經略使均鑒據第一師長周駿篠電稱八月十七號據立石站偵探長唐粲報告一敵兵約十餘連於八月十四號午前三鐘由寒坡場一帶直向立石站我軍攻擊約距二千米達我軍先用大礮轟擊敵之右翼開始卽得收效只聞逆敵慘聲震地急急退却我之特别隊即行衝鋒奪獲敵山礮一尊我軍步兵乘機反攻猛勇前進敵屢敗走直追至十餘里又奪得敵步鎗三十餘支至翌日九時尙未停戰我士兵陣亡四名負傷者三名十六號午後八時復據張司令官報告十四號午後四時敵攻據成㕹彼此約戰五時無勝負本日依拂曉攻擊法大戰敵譁潰四竄乘勢痛擊至晚遂佔領寒坡塲擄獲敵二十餘人並搶獲機關鎗彈三箱駄馬二匹陣地鎗斃假降者數十敵頗有願降之勢夜露營該場十六號據偵探長唐粲報告一敵我兩軍於八月十四號晚終夜相持至十五號拂曉時張司令領傳習所學員前往督戰我軍得勝節節進攻二敵以死力相拒我軍怒擊衝鋒數次獲敵軍實幷生擒敵兵十餘名内中有帶圖囊披値星帶鎗膛騐未發射　數名似屬敵官彼等供言均爲新兵尙囚禁待訊三敵我鏖戰終日彼右翼敗退十餘里將近王坪左翼尙負險死據寒坡塲一帶至夜猶露營相持詳查我軍銳氣强盛皆有爭先恐後之心雖受飢餒日雨泥汚之苦未見有不願者四敵傷亡連日頗多當我軍衝鋒時有伏地請降及棄去軍服奔逃者多被我擊殺我軍士兵亦陣亡一員傷者數十名十七號午後二時又據偵探長報告一敵軍於十五夜拒守寒坡場一帶我軍拂曉攻擊敵時已先散乘間逃遁該場土民獻來炮彈三枚步鎗彈五匣幷獻敵送信兵三名我軍劉營長盛恩卽率所部駐紥該塲二敵右翼亦由臨池寺王坪退却而王坪住敵步兵三連主力均巳退至個蘇命一帶並連絡眼羅堃一帶聞該處有棒匪營餘三敵人連日敗退志氣頽喪其士兵所帶之鎗有以錢千文賣與土民者土民獻與我軍有携鎗來我軍前請降者我軍亦以疲勞過甚暫借以休養預備進攻等情據此合倂轉報卽祈分電爲荷等因特此馳聞川都督胡景伊叩巧印 
[渝警聲中之成都]  
　　報界之悲觀八月十日共和黨機關四川日報總編輯聲明云本月九日本報社說二論重慶一篇所有各節與現在事實逈不相侔熊克武叛迹　蒼反　力頭揚不識作者是何居心查此稿係主筆龍光芬德　　　　所作並未送編輯處核閱卽私行付印出版往閱之不勝駭異竊核閱文稿本係關人權責乃該主筆自由行動不守權限鄙人以事權不一巳當衆辭職此後對於日報一切記載鄙人槪不負責特此聲明四川日報總編輯董麟書啓該聲明書出現後該報即於十一日停版矣 
　　聞國民公報於本月十一日早經政府以妄評政事封禁因該報當日時評二載有省城何用戒嚴一事所致其原文云熊克武據重慶一隅之地未必足以搖動全川政府乃視如大敵當前下戒嚴令於省城内省城非戰地而等於戰地之戒嚴妄自驚惶啓人民以疑竇夫人民正慮朝不保夕不能謀生命財産之安而政府又復擾之烏乎可我各界之市民聽之熊軍力弱安遽到千里而外之成都愼母因政府有戒嚴之令而自起恐慌則不出一月間川省之亂機終必大定謂予不信請懸予言以俟之云云 
　　省會之闌珊八月九號省議會爲渝事召集開會議員赴會者約六十餘人延至午後二鐘不及法定人數聞因議員有歸家者有赴重慶者故赴會者甚形寥寥各議員遂改爲茶話會均謂胡議長辭職本會不能進行印存秘書處管理殊屬非是照章議　缺席以副議長代理下次召集仍請副議長主持衆推景昌　謝聯輝程金籙三人代表衆意要請副議長朱大鏞代行本會職務繼續召集開會並令秘書長聶開基速將印信交出議畢散會而緊要問題則一字未提及也 
　　徐回天處决原因西北協進會四川支部長徐回天　揑造中央本部假電取銷成華分部後又干涉鐵路公司董事局經政府飭齋察廳監視不知自悔復於本月初六日在公司開會冒充督辦關閉董事强奪印鑰搶刧庫欵經股東馮鳳翔等扭控都督府發交軍法裁判處研訊拱認不諱呈報都督擬斬批准執行已於十一日午後照例行刑 
[贛省各界歡讌各將領預誌]  
　　贛省商界以自北軍收贛後極力保衛地方商店陸續開市不久卽可恢復舊觀日昨會同政學各界定於八月二十六日假商務總會歡讌將領藉表謝忱茲將列席入員調查如下護軍使本部李護軍使純總參議李式臣參議方耀廷王愼之顧問黄畫汝參謀長齊撫萬參謀王蘭甫副官長悵鼎臣副官張銘臣李廳泰陳鴻軒炮兵第六團團長王楫卿團附劉桐閣衛戍司令部本部張司令官敬堯參謀李相廷趙景林副官李鳳三交涉陳吉三稽查姜盡臣其餘各將領均以軍務倥偬相繼辭謝云 
[夏壽康違法案之咨覆]  
　　袁大總統咨參議院文云臨時大總統爲咨復事國務院呈稱大總統交八月十六日參議院咨據本院議員鄭江灝王湘等提出查辦湖北民政長夏壽康違背約法一案以民國根本端賴約法維繫憲法未定以前官吏與人民共應恪遵約法湖北民政長夏壽康以行政公署指令勒令討報即日停止出版查出版自由載在約法討報尙未出版言論之是非未見夏壽康即勒令該社停止出版徑討報社聲明約法出版後夏壽康未經查有違法之語又令漢口警察廳强制執行勒令停止出版是有意違背約法揉　人民出版自由　漢口警察廳對此違法命令未遽施行而夏壽康違法罪狀實已昭著且恐夏壽康濫用威權激生他變禍地方而誤國家謹依國會組織法提案查辦即希公决等因經於八月十五日會議當付表决多數贊成相應咨請臨時大總統查照辦　　　等因前來查武昌黄志强等開設討報呈請立案按之約法上出版自由原無可禁止之理惟該報初未出版而立案呈文中竟謂近日秉政者時萌帝制自爲之心等語顯係誣衊政府有意煽惑該民政長防患未然指令干涉實爲正辦查約法載人民有出版自由條文而同法卽載有得依法律限制之等語現在出版法雖未頒行然敗壞風俗妨害治安之出版物行政官署勢不能不加以相當之限制且所謂限制云者無論出版之後巳發生實害者得勵行之卽出版以前有認爲不正之宣言者亦得適用該報社以討報命名經該民政長禁止倘該報社即遵令改名另行呈請立案當然許其營業該報社祗致函聲明竟不更易亦屬蔑視行政命令參議院來咨謂尙未出版是非未見不得勒令停版豈知該民政長勒令停版者最初之意在斥其不正當之名稱而不在出版後之功罪其後飭廳執行在斥其不聽命令而非斥其出版違法民政長職權所在此種命令皆所當爲似未便遽指爲顯違約法請大總統免予查辦等　相　咨覆貴院請煩查照可也 
[陶鳳集之整頓吏治譚]  
　　日前鄂北觀察使陶鳳集電致政府略云光復以來一般市井囂薄之徒依草附木皆膺民社以致各省紀綱頽靡幾艱吏治之可言如鄂省某某知事其尤著者照現今辦法各知事之進退槪由民政長主持往往劣迹昭著之員奉文澈免直至年餘始行交卸鞭長莫及殊爲非策觀察使有稽察屬吏之責但事事必須秉承民政長靜候區處目覩羣流無從措手至各署警察人員照現行辦法觀察使亦有監督指揮之權就監督指揮而言原可隨時進退但因無明文之規定致徒有虛名莫收實效究應如何劃定權限請由中央從速核定辦法免尸位素餐之誚云云 
[馬安良聲明甘肅並無排外獨立事]  
　　甘肅提督馬安良等前由蘭州聯電中央云大總統參議院衆議院國務院參謀部陸軍部鈞鑒接國會議員候效儒甘屛良弼賈纘緒李增穠梁登瀝楊漕驄馬維麟宋梓段維新祁連元等庚電稱近聞有奸人函勸吾甘獨立井有吾甘密電中央略謂諸公有排外獨立之謀似此煽惑離間殊駭聽聞囑卽電京釋疑等語悠翛之口本無辯論價値惟贛皖亂學未息西北關係重要訛言四起恐搖大局不得不宣布宗旨以破奸謀吾國自前淸以來情見勢絀共和告成益形衰弱政府非强有力何足以救亂扶危擁護中央彰國威信民國天職矢志不渝安良自陜庭師以來所致京外各電均以服從總統維持地方爲主恉此次李烈鈞等湖口倡亂即厲兵秣馬電請討賊旋奉令無須重煩兵力面痛恨亂匪餘憤未巳務學忍辱負重保全地方肅州之行衆留未果洎湖口事起卽電呈毅然開拔表示服從駿豐去年在京與共和黨諸同志反對暴民主張統一議院言 
 
 
 

Page 7

 
 
論昭人耳目自返楽梓以國家主義爲標識卽受他人攻擊亦所不恤安良等宗旨旣同進行一致贛事方殷有運通電各省調和南北者立卽嚴詞拒絕訓和猶不承認遑云其他皇天后土實鑒此心至於排外之說則起於趙賴風潮之後甘肅承認共和丕治一仍淸舊萬事敗壞人民積恨巳深賴恩培挑撥軍隊案發生電訴中央維時自都督以至首縣槪屬外籍貪官汚吏不自循盩悔罪乃散布流言以排外兩字爲卸過嫁禍之謀趙督呈請任命縣知事七十六人外籍居十之八九流品龐雜無奇不有甘人服官他省亂後回籍者率皆閑居排内排外即此可見近因兵餉奇絀淸理財政挾欵濳逃者咨追虧欠公項者押繳官場科徴太深駿豐職政所在稍一認眞便結仇怨黠者遂標排外之說使避嫌不敢整頓且恐排外之不足以制人死命也遂誣爲獨立馬牛不及牽連附會推其用心直欲加以排外之名使人不敢仰視並欲加以獨立之名使甘人無以自存始則賄費主使以口民爲奸圖謀不軌呈控矣繼則以奸人函勸排外獨立電京矣生事造謠至此已極大總統卽曲予原宥而憂讒畏譏何能安心辦事惟有籲懇將發電人名俯賜宣布以憑對質並請由京遴派公正大員來甘澈底查辦實究虛坐以靖謠言庶以後離間煽惑之人或知歛跡而竭智效忠之民藉以表覆情迫語質無任悚惶甘肅提督馬安良財政司長田駿豐忠武軍統領周務學謹呈寒印 
地方通信 
[松江]  
　　甲級市議員揭曉華亭市公所改選議員乙級當選人五名姓氏昨已函告三十號甲級投票三十一號開票當選者七人唐　堉周廷珍吳維和金佐宸程祖昌嚴天貴陳銘盤 
[鎭江]  
　　鎭郡鄕民之苦况鎭郡東鄕姚家橋張村一帶匪盜如毛所携槍械亦極銳利日匪張村被匪巡刼八家所失財物甚鉅搶畢後鳴鎗排而去鎭郡對江新洲地方正大典當亦於昨日午刻被散勇多人硬借錢洋典夥不允即遷入櫃檯内將餘存洋銀三百元掠取而逸又對江沙頭地方成姓富戶於昨晚被散勇廿餘人持械入室　所有細軟物件全行搶去次日午刻各散勇又至該處王家巷某姓家趁其男子他出將其家所有刧去幷强姦其女此外附近各鄕村被各散勇强姦擄掠之事更屬不少云 
[廣東]  
　　龍督歡迎李準廣東宣慰使李準於受命粤日具電力辭惟中央電李仍促蒞粤李昨日特轉電龍督探詢政見龍都督復電略謂粤亂雖平民困未蘇正貴宣慰便爲國効勞力日濟光當聯粤中各界歡迎大駕幷待宣慰萬望早期蒞止惠我良多云云 
　　粤庫存欵確數財政部致電廣州龍都督以准粤庫長余澄淸蒸電稱粤庫計存六百餘萬連日軍餉孔亟經張我權陸續提去一百餘萬元等語查該庫欵粤省命脈所關張我權提去一百餘萬元是否屬實該庫現存若干希卽查覆當由龍督覆云北京財政部鈞鑒個電悉粤庫經派員並令商會自治研究社各代表會同盤查截至八月四日止共存六百六十七萬六千七百零二元九毫六仙爲張我櫂陸續提用一百二十九萬二千元内除三十二萬元係在官錢銀號造幣廠提用計現存五百七十萬零四千五百九十二元九毫六仙多係廣東紙幣僅有現金一百一十一萬元謹復廣東都督兼民政長龍濟光叩禍 
　　高明大沙圍水災慘報高明大沙圍縣屬巨圍也内繞二十餘鄕居民萬餘口惟堤基單薄且地當要衝三面受擊故每遇水起捍衞難周時虞不測溯自前淸光緒丁未以來歷七載間被决八次本年去月杪西潦澎湃纒綿者久至本月十七號益以𥬹伯揚威雨師怒發滔天巨浪各鄕民搶救不及竟於是夕被冲缺出水竇一火幷左右基三十餘丈一同時又被冲决官廳各處二十餘丈深均丈餘兩决導流不旋踵間一望汪洋形同澤國圍中田園廬墓淹没幾盡哀鴻遍野待哺嗷嗷云 
[雜評二]  
　　議院爭議長案當國會初成立也諸議員興高采烈注全力以爭議長屢選無效迨議長産出而諸議員之力亦盡矣其後於宋案借欵案一振精神旋復興盡意索曹部一空今者參議院選舉議長而諸議員之精神又振全場喧鬧秩序大亂一如從前爭議長之境象是何選舉風潮之不可以已也 
　　議院爭大捕案爭議長不過名譽與權利而已若議員被捕則關於議員之身體自由重且關係生命故其爭也宜較議長尤力而選舉議長事乃遂擱置而訂憲法舉總統事乃更擱置然則今日者誠又議員振起精神之一時期也他國議院中之精神一振則足以促各項政務之進行而中國議院中之精神一振反將各種政務擱起異哉（默） 
　　各團體何前倨後恭耶共和之國民爲主體必先有眞確之輿情而後斯有良善之國體乃今以觀我國之各團體則又何如 
　　曩日之拒民政長爭民選都督非江西之各團體乎曩日之陳兵灣陽力拒北軍電書紛飛痛詆政府非江西各團體之决心乎然至今日而簞食筐篚以迎之矣滕王閣上逸興遄飛各團體且歡讌各軍統矣推而至於昔日威逼辭職之民政長今則又將爲移節之歡迎矣贛人之輿情抑何今昔之不同也此則記者所竊竊不解者矣 
　　或曰吾國之共和尙屬幼稚時代以故今日有武力而無民氣噫嘻其斯以謂眞確者歟（萍） 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[破獲浦江中秘密機關續誌]  
　　滬南永盛碼頭絲網船上之黨人機關前日已經鄭鎭守使派探會同淞滬警察廳偵探查獲多人並炸彈手鎗等物後又由警備隊查獲徐獨一名解由穆廳長移解鄭鎭守使請爲嚴究在案茲經穆君查得該黨人具欲煽誘浙江宣告獨立不日約齊乘車赴浙徐圖起事除報告鄭鎭守使外並以該警備隊巡邏巡士獲住重要黨人異常出力昨特賞洋六十元以示鼓勵 
　　鄭鎭守使日前緝獲圖謀赴浙起事之方繼英沈鳳祥陸建章彭起發楊同仁吳炳南吳興廷徐獨等八名並搜獲證據木印等物卽開軍法會審聞方等供詞狡滑鄭鎭守使擬卽會同浙督呈報袁總統按照軍法辦理一面商請張交涉使照會英法領事恊拿在逃之楊某務獲倂究 
　　方繼英等昨經軍法司訊明將赴浙江起事並抄出舉雷鐵生爲浙江都督等憑證嗣悉雷鐵生匿居公共租界天津路生泰棧内鄭鎭守使卽派朱銀奎竇其榮郭友標三員備具公文至租界恊提因朱等先至該棧探問適雷在寓恐被知風逃遁不及至捕棧房報告突入臥室將雷擒獲當僱九號馬車同至捕房聲明因雷在車内吵鬧由捕查見一倂帶入捕房聲明前情並將鄭君致卜總巡公文出示捕頭諭　將雷嚴行收押遂派中西包探與朱等三人同乘馬軍至總巡捕房請示朱等即將公文呈請卜總巡披閱後卜君以朱等自應先至捕房投遞公文派探恊提不應草率從事着均交保自赴會審公堂候示 
[破獲西門外秘密機關續誌]  
　　上海鎭守使兼接戰地域總司令鄭汝成君前日訪聞西門外白雲觀附近中華婦女愛國會設有秘密機關卽　東警拘獲黨人十一名並抄出炸彈及各項要証倂解鎭守使署分别拘留在案茲悉鎭守使以該黨以滬密設機關不少黨徒甚夥昨特密令淞滬警察廳緊查拿母使漏網穆君奉令後立飭所屬暗探迅即訪拿一面仍由鄭君派令探弁等緝拿婦女愛國會機關部内在逃黨徒務獲解究 
　　二區巡士拘獲之女學生許正平前日由司法科提訊時據供係從朱景春爲師此次與方淑貞在滬組設十字會救護難民暫居公共租界福州路華商旅館三十一號房間内　留十歲孩子一口迨經派探至該旅館查問並無此女客亦無留住孩子當卽回報穆警廳長卽令司法科長再加研鞫以明眞相 
　　鄭鎭守使查得婦女愛國會之機關係爲佔據寗垣之領袖何海鳴曁韓恢等之參謀李韻生所設李係鄂人又充寗垣警備隊隊長凡寗軍一切要事均須由李韻生等議准方可執行權力甚大不料前日查拿之時李適在滬北致被漏網現經探悉李韻生卽擬潛赴杭省運動獨立若任遠颺爲害甚巨除令飭穆警察長再行密緝外並於昨日函致上海交涉使張君照會租界領　飭令捕房迅派幹探嚴密查緝 
[李廳長巡查水面]  
　　鄭鎭守使因滬南浦江内緝獲黨人多名並搜出炸彈等危險物品深恐該黨雇坐民船設立機關因特咨請駐蘇水警廳長李英石來滬面商防備辦法聞李君已請撥小輪一艘日夜率同警備隊人員沿江巡緝矣 
[愛國婦女會不能獨存]  
　　自中央政府電令張交涉使照會駐滬外交團轉飭捕房協緝黨人後公共租界内各馬路及各里巷向有之黨會招貼均巳除去惟海寗路某里内之中華愛國婦女會招貼儼然獨存迨至昨日忽亦除去據聞因西門外之愛國婦女會被拘多人恐被波累之故云 
[浙督請拿王金發]  
　　巳撤紹興軍政分府王金發近因在浙運動軍隊濳謀獨立業經政府懸賞一萬元電飭浙督緝捕懲辦在案茲悉駐滬交涉使張煜全君接准浙江朱都督來電以王金發在滬法租界寳昌路造有住宅其母與妻均在彼居住且滬地開有各項店舖難保不濳匿租界請卽照會領事團轉飭各捕房一體查拿解究等語昨張交涉使已准卽照辦矣 
[黨人無容身之地矣]  
　　鄭鎭守使以南京將次克復各黨首巳紛紛逃竄來滬潛匿租界曁南市等處私設機關勾串煽惑亟應設法嚴拿以絕後患爰於前日分函張交涉使曁穆警廳長迅卽設法密查如在租界訪有機關或黨人蹤跡應卽照會捕房一律嚴拿倘在南市或須兵力捕拿准即密報本使派撥兵隊協緝以昭愼重 
[鎭守使安置敗兵]  
　　前月下旬製造局方面劇戰之時南軍力不能支紛紛潰逃當由北軍在各處先後拘獲陳小弟尤文寳陳德勝黃光佑劉少卿李克高黃漢祺黃德季何振辰姚大有夏信方（卽吳桂林）宋元正許洪發蘇桂林顔項福馬正新鄧洪盛王大發張萊經顧項生李振生王家福蔣玉秀張永和劉祺初何梅初沈昌榮何濟人金榮川林得成余洪生曹梅福邵慶時嚴永良王阿春梅進卿劉正三楊永根黃福元蔡順生劉寳初許錢少謝致祥吳斌沈三等數十名當時禀奉鎭守使鄭汝成君諭令暫押淞滬警察廳候示在案茲查各敗兵收押至今巳有月餘昨經穆廳長親謁鄭君請示辦理午後奉鄭鎭守使諭將陳小弟等悉發上海地方檢察廳模範監獄收禁候詳請陸軍部核示辦理穆廳長奉令後立派警備隊持械將陳小弟等押送地方廳分别收禁候核 
[洋行寄存砲彈之糾葛]  
　　地亞士洋行有砲彈十二箱寄存斜橋南之定海吾長公所前日由穆警廳長飭悉令飭第二區署長錢君協同探警前往詢問看役姚阿三據稱確係該洋行之物前託朱葆三寄存錢署長以該處保在　線之内昨特親自報告臧團長派兵一隊偕在該處將　彈十二箱一倂提回製造局存儲並將看役姚阿三一倂提去旋由朱葆三函致第三區聲明一切惟錢署長尙未答復云 
[難民陳述甯垣近狀]  
　　昨有無錫人王某由甯來滬述及近况據稱伊在甯城中西旅館内爲茶房寗城内外殷實之家早遷避城垣已爲張馮徐三軍圍困抵南門無兵城内米糧巳絕一般苦力均被甯軍擄去押至下關車運軍火每晨南門開放一次寗軍亦雜於難民中出城購買糧食連日因張軍進攻甚急各首領恐難久守要求各商領袖凑洋十萬元以便棄城他往該商等以銀根奇拙無力照解寧軍遂四出刦掠騷擾殊甚云 
[救護船二次抵滬]  
　　一號上午十一點鐘接紅十字會救護醫船王培元醫士由鎭江來電大通由寗抵鎭難民千人約明白（二號晨抵滬業由該會通知婦孺留養院第二留養院江寗公所届時往接矣 
[副總統電請禁阻人道會]  
　　武昌黎副總統致上海鄭鎭守使紅十字會沈仲禮君電云勘電悉漢口人道會旣以紅十字會爲名當然以貴總會之認可與否爲定準無論有無敝處文件均應嚴加取締旣有黑夜濳赴製造局附近佔寺住宿情事跡涉嫌疑倂應由鎭守使速行禁阻爲要黎元洪卅一 
[遣散閘北水巡隊長警]  
水巡隊隊長張超奉穆警廳長訓令着將閘北水巡隊選留巡長一名巡士十一名在隊當差其餘各長警一律裁撤以節經費前日下午該隊長即帶領心腹長警數名各携手鎗護衛到隊按名發給餉銀立卽遣散 
[革退乘亂攘權之長警]  
　　三四兩區警署各分署之長警前因乘亂攘權將上中級警員驅逐出署業經穆廳長按署查明分别開革據聞此次斥革人數以三區警察署爲最多共裁長警五十餘名而四區張署長亦於昨日裁汰數名 
[南市商家請减房租]  
　　滬南各商家以地方稅及房捐均因兵燹免收兩月自來水電燈兩項聞亦一體酌减收資其房租一層巳有多數人發起環請减讓南門外等處各房東巳允讓租一二月若十六舖一帶則損失尤多恢復不易故亦環請南商會董事酌擬辦法轉勸各業主一律讓租以蘇商困 
[實行取消都督府屬官]  
　　江蘇都督昨發布告云案准參謀陸軍部宥電開奉大總統令江蘇都督府屬官本因裁兵時權宜設置此次亂事如張堯卿輩均出其中殊屬軍人汚點應　勒令全體取消自愛者不患無進身之階不肖者母使爲藏奸之藪將此通令知之特達等因奉准此合行佈告卽仰各該屬官等一體遵照此令 
[荒僻處之暗殺案]  
　　前晚八時有一身穿官紗長衫之某甲年約三十餘歲在新閘重晵路後荒地上被人以手鎗擊傷倒臥於地由一千另十三號華捕查見據云姓蔡被張某鎗擊痛不能言該捕雇車送入捕房飭送醫院不及救治而死旋經捕房派探往查當在該處拾獲鎗珠六粒並在死者身畔檢出票洋九十五元現洋一元暫存捕房屍送騐屍所昨請中西廨員蒞所騐得鎗傷七八處刀傷三處委係傷重致命查無屍屬飭地保　棺收殮緝兇究辦 
[法租界大火續紀]  
　　法租界北新街蘭芳里前夜大火已略紀昨日茲悉起火者係該里第十二號門牌陳奶奶所開之花烟間前晚爲舊曆七月三十夜循例點香於九點一刻時燃燒紙錠詎火延蚊帳霎時冐穿屋頂旋卽延及對門捕房急驅洋龍皮帶車到場施救奈火勢甚烈業已四面延燒後由救火會員竭力澆灌至十二點半始得救熄是役也計大蘭芳里焚去各花烟間房屋三十二幢小蘭芳里焚去各花烟間二十四幢東至北新街沿街焚去老隆順昌乾興應隆順各新衣店房屋十八幢北至菜市街焚去愼餘鏡架店廣東茶食店餘興新衣店等房屋十二幢南至法馬路焚去發昌客棧日新池浴堂等房六幢其西面之後新街即蘭芳里後面各店舖亦稍帶傷尙有菜市街聯豐靛靑行衖内亦焚去房屋十餘幢其餘店舖之後披被火帶傷甚多計共毁去房屋一百十餘幢當火熾時法總副領事甘世東君德賚沛君及工部局總辦辣非禮也君法總巡藍維藹君均到場督同施救事後捕頭飭探將起火之鴇婦陳奶奶及妓女等一併拘入捕房聽候訊究 
[停辦專棧電文]  
　　北京來電施監督關密總商會巧電悉專棧新章巳飭總稅務司於本月（八月七日電令該關稅司暫行停辦現復令行該總稅司速電該關稅司會同監督迅卽遵辦矣希即商明稅司早日宣布並轉知商會稅務　漾印 
　　上海去電北京大總統國務院工商部財政部外交部稅務處總稅司參衆兩院鈞鑒稅務處漾電當轉知各幫頃據各幇全體代表報告專棧新章蒙飭停辦奉讀電傳歡聲雷動從此商害得去商業日興皆政府之所造寰廛遠邇感頌同深現滬上大局敉平當赶緊流通貨物維持市面以上答政府卹商愛民之至意等情前來謹據轉陳上海總商會東 
[公舉公推之爭執]  
　　無錫信成銀行股東致北京電云北京向署工商總長鈞鑒八月三十一日上海信成銀行開股東會由衆公决按照公司律第四十八條公舉查察人後忽有人提議改公舉爲公推顯係違背商律應按照公司律第五十三條請鈞部核辦無錫信成銀行股東唐敦業等五百六十股戶代表錢基厚東 
[承上啟下之命]  
　　上海縣知事吳懷疚君昨日發出指令云頃准上海鎭守使府軍法課函奉鎭守使面諭現値戒　本署一帶禁止交通凡指令人民訴案若縣掛署前人民無從知悉嗣後遇有此等事作均送縣署張貼大門俾衆周知等因准此爲此令仰各當事人一體知悉 
[禁止售賣戒煙藥]  
　　上海縣吳知事昨發第一百二十八號布告云案查售賣戒烟藥丸早經令飭禁烟局嚴行取締通告各藥鋪於七月三十號一律停止此項營業並切實查禁在案自滬地戰事發生後訪聞各藥店仍有朦售戒烟藥丸情事實屬違玩　應嚴申禁令爲特出示布告此後各藥店如敢再有私賣等弊一經查明定卽拘案從嚴懲罰决不稱予姑容至各該戒烟藥店前所繳存禁烟局之保証金前據禁烟局　報告前來茲特限令九月十號以前仰各該藥店主備具領結連同前禁烟局所給之執照收條等來署具領如逾限並未歇業分别罰辦倂卽知照母得白誤特此布告 
[陸署員爲陞號轉圜]  
　　高昌廟商民錢裕基等具保陞號協新二舖實無通匪情事請求鎭守使啓封一節茲經高昌廟巡警第三分署員陸仲嘉查得陞號樓上前在戰時擲下之炸彈確由黨人從該號後門撬斷鎖匙人内抛擲是時該號東夥早經逃避實未知情是以取具各商舖圖記保單送請鄭鎭守使卽予啓封照常營業未知能照准否 
[師營長安慰閔行商民]  
　　駐紮閔行之陸軍步隊第二營營長師蘭亭以閔行地方尙有潰　逗留勾串土棍肆行搶刦除飭所部官兵嚴密巡邏外特於前日出一六言示諭如下照得滬地因戰各地人心惶惶本營分防軍隊竭力保衛地方日夜巡邏勿懈奮勇共發天良現在戰端已息人民可卜安康倘有潰兵匪類防禦一力担當凡爾商民人等各安營業照常 
[奉賢審檢所移請緝兇]  
　　奉賢東門外虹廟地方有楊品如者因覬覦寡弟媳楊姜氏之田産銜恨姜氏之婿王雲松頓起惡意縱令伊子楊惠生孫楊錫寛紏合十餘人手持手鎗及石灰包並各執利刃於上月二十一號夜半擁至姜氏住所撞門入内卽由楊惠生向王雲松開放手鎗　響並甶楊錫寛以利刃亂砍立時斃命姜氏等畏其兇燄遂卽逃逸嗣於翌晨由姜氏母女投控奉賢縣審檢所相騐屬實緝兇究懲在案旋由司法警察拿獲兇手楊惠生解案收禁而楊錫寛則尙逃逸上海故由審檢所長姚君於前日移文上海檢察廳長請派司法巡警按址嚴拿務獲解辦 
[紅十字會記事]  
　　馮宣撫使電中國紅十字會沈仲禮君云艶電悉貴會救傷卹難具有熱忱不特張軍極表歡迎敞軍亦同深嘉惠所定辦法備臻周妥欣佩尤深將來贊助進行自當惟力是視以副諄囑國璋卅一 
　　張鎭撫使來電云中國紅十字會沈會長鑒艶電悉貴會維持人道極所欣感容當代陳以資補助藉答高誼俟得復電再行奉布勳卅印 
　　紅十字會據南京分會曁醬隊報告寗城尸骸遍地野犬爭食戰爭劇烈掩埋爲艱適以釀成疫癘特由上海製就厚重棺木第一批五百具尅乘江輪運甯以後陸續裝運並請南京同善堂紅十字分會于少彰陳履源宋培之諸君專辦掩埋事宜一切費用由上海紅十字會核撥 
　　紅十字會副會長沈仲禮君自贛亂發生蔓延淞滬以來佈置調度寢食俱廢且有時親歷戰地督飭救護　冒險搶救而一切掩埋拯濟善後防疫種種機關以及有戰地各省組織分會醫隊日夜籌劃精力交疲形神俱困月前患失眠心悸之症迭據西醫診治力勸靜養不預外事聞已入醫院養病云 
[法醫查獲失贜]  
　　第一初級審檢廳於前月下旬戰事劇烈之時失竊什物不少茲經法警許佐臣查得本廳司法巡警沈冠時身上所朿之綢肚兜確爲廳中失贜禀明檢察官將沈傳案詰問其時該肚兜已不在身上詰其匿在何處據稱寄在滬城水仙宮附近廬鏡如家旋即派警前往廬處將贓吊出連廬禀解到廳昨午由檢察官備文飭警將沈廬並原贜轉解地方檢察廳請辦一面令許佐臣投案作証汪廳長諭令收押贓暫存候訊 
[侵越房東主權]  
　　英商新瑞和洋行控松江路申泰昌號主俞昌如萃泰祥號主陳俊卿擅將退租之屋轉租佔住等情昨由捕房將二人傳至公共公堂請究關讞員商之英領康君判各退去候傳見証到堂於禮拜三訊核 
[販賣煙土之敗露]  
　　崇明婦人王成氏由原籍來滬寓居南市悅來旅館專以販賣士藥爲生前日又在北市私購大土四十九包將欲起程適被無賴浦菊亭所知冐充警區調查員　黨多向之索詐旋被三百三十一號巡十查知卽將浦拘住連同該氏及土藥　一倂解至第一區警署移送司法科訊究 
[匪徒攫取炳土]  
　　匪人丁克昌汪義有前日在北西藏路攫取僧人昌松所携値洋一百七十五元之烟土俄該僧報告捕房於昨日派探將二人拘解公堂訊供一過判均還押　補提人証再訊 
[洋人擊傷小販]  
　　前日下午二時有賣花生小販卞華友經過黑獅路十號洋房門門前高聲喊賣住居該洋房之英人埃茂怒其驚擾睡夢即於樓窓上開放鳥鎗　中卞之左臂血流不止由崗巡一倂拘送三區警署解廳後經顔科長略訊一過騐得卞臂内陷入鉛珠數粒須送醫院療治遂將兩造送交英臬署請辦 
[美國人欠洋不還]  
　　美利豐脚踏車行控美國人史密夫積欠車洋二百元屢素不歸前日由美領事提案質訊判史押本署一月以儆 
[夫婦口角之禍殃]  
　　裕源紗廠巡丁徐桂之妻盧氏前晚與夫口角後自縊身死昨請公廨中西官騐明飭徐具結收殮候查明核辦 
[競雄女學開校]  
　　白克路競雄女學本學期另由秋社主任徐寄塵女士擔任校長並添聘胡樸庵龎庵陳巢南鄧秋馬諸君爲義務敎員業於昨日開校聞學生竟增至百數十人之多云 
[地方審判廳民庭批示]  
　　周子壽聲請更正庭訊筆錄批狀悉查本案庭訊時辯論筆錄即經書記官當庭朗誦該代理人並未卽時聲明錯誤何從立予更正延於簽押時竟自行添　於擾及經質問始以方言不同錄事誤會相答查試辦章程第三十四條之規定所謂如有差異立予更正者須於書記官宣供時經訴訟人之申請差異由本廳　時更正之並無當事者曁代理人可任意增加之條例按之法定程序殊屬非是旣據另具書狀補請更正並呈單前來姑准存卷備核此批 
[墊欵與股本之爭論]  
　　李金齋至法公堂控稱晉一公司股東胡祥岩而邀商人至公司司賬當墊出銀三百七十兩洋五百元　有憑據逾期不還向索延約求請訊追胡供李當時允出股本洋五千元兼爲經理後祇交股本洋一千元現因生意虧本故此反悔此洋實係股本並非墊欵求察聶讞員諭候飭探同原被等將賬簿吊案察閱是否墊欵抑係股本再行訊斷 
[公堂弔閱田單]  
　　吳林生至法公堂控稱於前淸光緒三十年向趙陳氏購得坐落二十五保四圖田地一方内有棺木允　遷去詎至今未遷冋論不理求請限遷陳氏供匪内葬有棺木若干具該地係母親陳王氏之産並未售出判各將田單呈案察閱再核 
[催繳房租]  
　　首善堂前控房客徐朱氏虧欠房租洋一百十六元判交李春元保出限一月交洋今收租人又至法公堂禀稱朱氏保出不理仍求訊追嗣因朱氏不到即將保人傳案訊問保人供氏在松江求請寛限交判限七天交人如違惟保是問 
[證人亦難指實]  
　　山東路電燈公司夥陳吉安因私用帳洋五百七十元被控由廨押候補傳人証再訊在案昨日復訊據馮阿坤等投訴此項賬洋前據被告聲稱係在江西路被搶實不知其究竟判陳交人銀　保案歸晚堂訊理 
[復訊串吞存款案]  
　　茶商包鐵秋控乍浦路正源漆店主洪連益與其妹方洪氏妹夫方志賓串吞存洋一千三百七十元逃匿等情由廨將方獲案押候補提洪兄妹到堂倂究在案茲悉捕房除將正源發封外咋將 
 
 
 

Page 11

 
 
洪之同夥潘怡大拘案請究經中西官訊判潘交保方押限兩禮拜交洪兄妹到堂如違擬罪 
[出店私用客帳]  
　　虹口百老匯路一百十六號麫包店主洋人控出店陳芳良私用客帳等情昨由捕房將陳拘解公堂訊明判押兩禮拜着償原告洋二元四角 
[粤婦凌虐婢女]  
　　天潼路二百五十二號住戶粤婦陳夏氏因將十二歲婢女阿媛凌虐受傷被捕查見將氏與女一倂拘入捕房准氏存洋五十元交保阿媛暫留濟良所昨經公廨王襄讞會同英柯副領事略訊一過判候補傳隣人王少溪到堂再核 
[女孩迷路]  
　　女孩王來喜因在河南路迷途由捕送留公廨昨晨送案請示據供年十二歲湖北人在虹口吳姓家爲婢因遭虐待走出判送幼女所留養 
[旣罰又賠]  
　　王春雲張情良因阻止哈爾濱捕房一千一百零五號巡捕辦公並將該捕號衣址碎當被拘入捕房昨解公堂訊明判王張各罰洋兩元充公並令賠號衣洋三元 
[聚賭受罰]  
　　哈爾濱路二十七號住戶周阿三因糾同陳三子魯阿大朱阿福等在家賭博被捕查見一倂拘入捕房昨解公堂訊實判周罰洋七元餘人各罰洋三元一倂充公賭具銷燬 
[馬戲中之滑稽]  
　　泥機橋西哈姆司登馬戲其中戲法之新奇工夫之純熟本館巳屢誌不一誌矣惟最可發噱者滑稽藝員（如中國戲園内之小丑）詼諧盡致跌撲自然每演之於每齣斷續之處非但不致寂寞且足令觀者忍俊不禁 
[流氓乘機敲詐]  
　　上海縣吳知事訪聞本邑三十保十二圖江橋地方近有流氓以盤查爲名於深夜攔路敲詐昨特飭該處地保查報一面移請淞滬警察廳派探查緝務獲究辦 
[雜評三（訥）]  
　　黨人之四費黨人之向商會索欵也有四種一兵餉二保護費三讓城費四逃亡費兵餉則强勒之如蜀之熊軍等是也保護費則婉商之如贛之李軍是也讓城費則騙誘之如今日之事軍是也逃亡費則哀求之如湘蕪出亡之各黨人是也 
　　所索之費異手段亦因之而異然而商人之不堪應命則同焉者也 
　　寧城内之紅會旗據文匯報所載滬甯鐵路公司之電告則張勳軍隊又入城矣兩軍相持巳久以其時攷之固可矣所疑者城内滿豎紅十字之旂號此次入城固張勳力較而得耶抑係紅十字會之說降耶何其與吳淞礮臺下時同一境象也 
　　近兩日固有南軍向商會索欵讓城之議然據西報謂此係寧軍騙術得欵後卽巳不讓矢志死守然則南軍勿論無降意卽降亦不關紅會則滿城飄映之紅會旗何爲乎來耶 
專件 
[敎育部規定實業學校規程（再續）]  
　　第二十七條甲種工業學校授業時數除實習外每週不得過二十四小時乙種工業學校授業時數除實習外每週不得過二十一小時各科實習時數以作業之繁簡定之但每週與授課時數合計不得過四十五小時 
　　第二十八條工業學校别科科目由校長酌定呈報省行政長官 
　　第二十九條甲種工業學校預科入學資格須年在十四歲以上高等小學校畢業或經試騐有同等學力者本科入學資格須預科畢業或經試騐有同等學力者乙種工業學校入學資格須年在十二歲以上有初等小學校畢業之學力者 
　　第三十條工業學校除遵照第七條設置外應具備實習工場及各種應用器械並宜就附近工場考察練習 
[第四章商業學校]  
　　第三十一條商業學校分甲乙兩種甲種商業學校修業期預科一年本科三年但得延長一年以内乙種商業學校修業期三年以内 
　　第三十二條商業學校得視地方情形酌設别科或專修科其修業期别科二年專修科一年以上 
　　第三十三條甲種商業學校預科科目爲修身國文數學圖畫外國語體操並得酌加地理歷史理科等科目甲種商業學校本科科目爲修身國文數學外國語地理歷史理科法制經濟簿記商品商事要項商業實踐體操並得酌加他科目 
　　第三十四條乙種商業學校之科目爲修身匯文數學地理簿記商事要項體操並得酌加他科目 
　　第三十五條商業學校别科及專修科科目由校長酌定呈報省行政長官 
　　第三十六條甲種商業學校授業時數每週不得過三十三小時乙種商業學校授業時數每週不得過三十小時 
　　第三十七條甲種商業學校預科入學資格須年在十四歲以上高等小學校畢業或經試騐有同等學力者本科入學資格須預科畢業或經試驗有同等學力者乙種商業學校入學資格須年在十二歲以上有初等小學校畢業之學力者 
　　第三十八條商業學校除遵照第七條設置外應具備商業實踐室及商品樣本等 
[第五章商船學校]  
　　第三十九條商船學校分甲乙兩種 
　　第四十條商船學校之學科分爲航海科機關科 
　　第四十一條甲種商船學校修業期預科一年本科三年但得因實習延長期限乙種商船學校修業期三年以内 
　　第四十二條商船學校得爲曾業航海及曾習機械工學志願航海者設專修科其修業期在一年以上 
　　第四十三條甲種商船學校預科科目爲修身國文數學理科外國語圖畫體操並得酌加歷史地理等科目甲種商船學校本科通習科目爲脩身國文外國語數學物理地理圖畫體操實習並得酌加化學法制等科目航海科之科目爲杭海術商船運用術機關術大意海上氣象學造船學大意船舶衛生及救急療法商事要項等機關科之科目爲力學及應用力學機關術機械製圖電氣工學大意船舶衞生及救急療法等 
　　第四十四條乙種商船學校通習科目爲修身國文數學體操並得酌加他科目航海科之科目爲商船運用術大意航海術大意海上氣象學大意等機關科之科目爲機關術大意機械製圖物理化學等 
　　第四十五條商船學校專修科科目由校長酌定呈報省行政長官 
　　第四十六條甲種商船學校授業時數除實習外每週不得過二十七小時乙種商船學校授業時數除實習外每週不得過二十四小時各科實習時數依學科之種類定之 
　　第四十七條甲種商船學校預科入學資格須年在十四歲以上高等小學校畢業或經試驗有同等學力者本科入學資格須預科畢業或經試驗有同等學力者乙種商船學校入學資格須年在十二歲以上有初等小學校畢業之學力者 
　　第四十八條商船學校除遵照第七條設置外須具備實習用船及船舶模型等並宜就附近船塢考察練習（未完） 
 
 
 

Page 12

 
 
   
 
 

Page 13

 
 
自由談 
游戲文章 
[戲爲唐女士祭鄭師道文] [  劍秋]  
　　維年月日傑妻唐□□敬以淸香一炷薄酒一壺望空灑淚致祭於未婚夫鄭君之靈曰嗚呼鄭君竟舍我去耶億在辛亥之歲君以革命之運動始北上乎京師初奔走於各處人不識其爲誰繼旁聽夫議院演笑話於一時挾雞蛋以相嚇羗牛皮其亂吹人人以君爲有神經病唯我獨賞君之磊落而嶔崎旣永朝而永夕遂心寫而心儀喜姻緣兮前定犧身體兮相隨嗚呼鄭君孰知我與君將中道而分離惟今年之春季策歸騎而遲遲由三湘以南浙遂地角以天涯人謂都督將念君之勞苦功高爲君築藏嬌之所籌結婚之資孰知赫然一怒竟請君爲鬼而使我爲嫠痛惡耗兮遙遞實將信而將疑聊傾觴兮致奠羗咨嗟而涕洟嗚呼哀哉尙饗（二）（按鄭師道前由浙督判定監禁十二年現巳鎗斃） 
[何海鳴張勳合論] [  劍秋]  
　　成敗論人賢者不免若加以勞利之見益爲君子所恥而况事甯彰彰不可掩乎客窗多暇因取近人合論之張勳老將也何海鳴書生也以戰術言則何不如張何所有者萬餘人張則合揚軍在内不下四三萬人以兵數論亦何不如張然而何則堅守不下張則屢戰不能取勝以精練之卒曾不敵烏合之衆此非張戰之不力也亦非何之别有奇謀勝算也蓋張之所以敗者在一驕字何之所以勝者在一死字張率數萬之衆自以爲必勝故驕驕則敗矣何藉孤城之險明知其必敗故拚死拚死則勝矣嗟乎以百戰老將曾不能敵一介書生我爲張勳羞我又不得不爲　海　惜矣假令何明乎民心之所向識乎大勢之所趨讀書養氣以老其才困心衡慮以勵其志安知數年以後不爲中國有用之人材微特黄興所不能幾卽李烈鈞柏文蔚輩亦將望　弗及彼張勳又何足道哉而惜乎其不悟也 
海外奇談 
[羅馬亡國之預兆]  
　　羅馬不富有之國當未亡之前若有十萬金之財産者稱爲貧苦小民而其用費之奢華可謂逹於極點衣服之麗都宮室之華美無論矣卽酒席之費一席需數百元者乃其常事竟有需數千元或數萬元者且每日必晏會二三次若腹中尙飽則出而哇之再行赴晏云 
　　其國中之人日必沐浴五六次臨浴之時臥於榻上僕從三五人代爲寛衣然後扶至浴處任僕從揩抹上下週身畢即代穿着衣褲良久始徐徐行動其　惰之性蓋天成　 
　　國中　風最熾凡婦女出　若無人觀看則以爲奇辱長官之有勢力者見美貌婦女輒呼從人引之歸婦女竟喜笑相從其家聞之不特不以爲恥且揚言於人曰吾家婦女竟得某貴人靑眼矣故國中幾無從一而終之婦人特比司者大學校生也一日其節問曰子何終年戚戚無歡笑之容特比司曰祗爲家母出外無人觀看耳師亦爲之歎息不置 
　　羅馬之基督敎王其勢力之大無有出其右者凡國王一切政事必先請命於敎王敎王曰可雖非則行之敎王曰否雖是則罷之有時敎王脚根酸癢命國王按捺之按捺不已國王以舌餂之無敢稍懈云嗚呼類於羅馬者其猛省諸 
[巴比倫之法律]  
　　巴比倫法律若有人無端在人家門前或墓上扒一坎者卽將其活人埋於坎中若子以手打父卽將其子之手斫落之有傷人之目者亦傷其目擊落人之齒者亦擊落其齒但吾不知無妻女者淫人妻女當以何法治之 
[孝子復仇]  
　　印度有寡婦以賣菜爲業見象至必以餘菜飼之婦僅一子年甫十一齡婦資首順佳爲邑豪某所垂涎婦志甚堅某乃夜至强汚之婦以利剪自刺咽喉而斃某逡巡去子聞聲入視知母之死爲某也屢欲報仇自恨年幼力弱且勢力懸殊欲告諸官又無佐證終日憂思成疾一夜夢至街頭行人稀少忽見象來與己相合一轉瞬間自顧已爲象憤極前行有提燈而來者則殺母之某也乃猛撞之某仆復踐以足傾刻而斃喜極狂奔不覺落於海中大呼而醒仍臥榻上明日果喧傳某豪斃於路云 
栩園詞選 
　　栩讀詩不多記憶力亦弱但好句過目輙終身無忘近選諸家之作間有似曾夙誦者栩惟就句選句不湖本原閱者諒焉選者誌 
[落葉次韻] [  蓬心室主]  
　　扶踈記　綠陰濃搖落江潭一瞬中斷岸荒堤應壓遍更堪徹夜吼霜風 
　　紅比春花浥露濃等閑流出御溝中相思欲寄何由達任爾東西南北風 
　　衰顔著酒十分濃楓冷吳江夕照中羞共紅妝誇鏡影斷霞千縷舞迴風 
　　奠向霜林問淺濃榮枯隨分此年中煎茶共玩牕前月坐聽征　下朔風 
　　寒鴉數點暮煙濃喬木踈枝淡月中誰咏滿庭紅不掃只應多　是西風 
[漫興] [  小蝶]  
　　疎柳繞隄斜殘荷尙帶花石邊初見蟹艸際亂鳴蛙雨過泉聲急山深雲影遮杖藜覓琴友松火夜煎茶 
　　一醉儘高臥名場我不忙嵇生原好睡楚客本稱狂石壁有題句紙窗多夕陽偶來僧院坐促膝話滄楽 
[秋窻夜話即占] [  小蝶]  
　　剪燭西窓底雨餘秋氣凝蟲聲絮凉箏人影　昏燈世亂功名賤秋深病　增相携立桐下閒看月生稜 
遺聞軼事 
[夢遊] [  秋風廬王人]  
　　余姊夫之先大父王公敏未成童時長晝假寐夢在一巨室之後園門之外淸溪一道溶溶然流入宮牆溪上有橋似係入園之要路過橋有一門上有額曰慘綠夕陽照之金色燦然探首入望見粉牆内修竹盈把風過時搖曳生姿國念是必係巨紳别墅非可孟浪進行而徘徊瞻顧不忍遽去繼念深苑中殊無人跡不妨冒險試入藉以領略風景即遇盤詰者亦可以迷途告想不至遽遭呵辱也於是梭巡入内細草如茵落紅滿地路盡處有一亭　立池旁登亭四顧則滿園春色盡入眼底遙見東北隅有小樓數楹繡帷障窗似係閨女居者私念喏大春園杳無人跡祇剩此癡蜂戀蝶狂飛醉舞是誠不解下亭後仍依舊路回至橋豁然頓醒而夢境歷歷了無遺漏越數日又夢至其處樓閣依然而殘江諉地竹園中新竹嶄然已是暮春景象醒大異之以語兄公慧慧笑曰境由心造汝必有所見而有此空中樓閣也然嗣是　屢夢不止而園中景色以時變遷夏日則靑草一塘蛙聲聒耳秋則落葉滿階虫聲嗚咽如是者三年十六歲大病而其夢乃絕 
　　秋風廬主人曰感觸於腦者深則夜有夢　夢者心思之反映物也然以一事之感觸　歷三年之久者亦奇夢矣 
[游方僧] [  侍仙]  
　　余翁金陵人設酒肆於予家北衡宇相望也一日大雨初霽蔽身無衣而稱　小飲一游方僧袒胸跣足手負一囊持一傘踵門沽酒翁子年少好事戲曰爾不守戒律乎何　來私飲也僧曰偶一飲之不敢多曰　則一壺乎兩乎時鏡花緣一卷翁子猶在手此固卷中句也僧笑曰多多益　翁子因　其卷携新釀一桶置櫃上約五十餘斤曰和尙來來能盡此不受値僧笑曰居士其戲山僧乎翁子曰小子素不戲敢戲菩藏座下人乎僧爰倚傘解囊以每錢一文易買腐乾一方兹假一巨碗且飲且笑問時許酒已罄腐乾則猶餘半方焉惟大汗淋漓衲袴　濕翁子始　警繼　喜終乃拍案大叫曰和尙來來再盡一桶亦　　値僧笑曰居士倘　佈施愈善翁子又取桶　櫃翁叱而退僧乃納腐乾於口持傘負囊合　聲謝　　侍　曰僧堂魯智深之流亞歟何見酒輒笑也舘果魯智深當此則後一桶酒旣照耀於目必垂涎於口一吸而華　翁又奈之何哉 
自由談話會 
　　鈍根嘗揄揚　貨　將其種種商　　關及物品臚列報端予亦思調查一切物品名稱以補鈍根之不足豈　市上日貨之夥實屬　　調查　使　　　　逐滿載猶不足以盡萬一予因歎鈍根爲多事而吾人購物不必憂日本貨之難得也[  了悚]  
　　紙烟一物旣爲　貨又非日用必要之品何物醜奴炫於北軍戰勝之威以作簞食壺漿之　嗟乎紙　豈犒師之物耶商人知識於此可見[  汪少薟]  
　　昔康對山搆一園亭其地在北邙山麓所見無非丘隴客訊之曰日對此景令人何以爲樂答曰日對此景令人不敢不樂達人高見自異尋常予竊倣之因於西郊墳叢高崗之上置一小樓僅容几榻四窗虛敞予常裸體巢居遐觀遠眺持酒任歌自　俚句曰　引我舒懷山遠近催人行樂塜高低）要知每日目中所見之纍纍不論貴賤貧富若或氣息微存固皆爭名奪利鬥　弄巧好强賽勝之人而今雖欲滴酒入於泉壤奚可得哉而今雖欲盡棄塵事之煩擾舒懷行樂又奚可得哉想彼魂魄有知應梅在世時枉自顚倒錯亂憂愁苦惱輕輕把光陰錯過也[  嘯霞]  
醫話 
[人體上無用有害之機關（續）] [  丁福保]  
　　不特蟲樣垂之爲患也即盲腸亦爲吾人一種之不完機關蓋人類之盲腸較諸草食獸其發育極不完全是乃解剖上了無疑義之學實大腸亦爲人體内無用之機關不可不知惟大腸之在人體内發育尙顯故不能目爲不完之機關 
　　大腸之消化機能極爲薄弱不過略能吸收液狀成分而已然此種之吸收作用無特殊之利益故就健康之人摘出其大腸全部可以絕無障碍此由近時外科的經驗而証明之凱爾台氏診視患者之際曾摘除小腸之一部與大腸之大部分該患者仍克痊愈恢復其健康狀態又威興健氏遇一患者其大腸之三分之二悉已化膿氏遂切除之該患者仍克恢復健康消化力如常又據媚氏之報告某患者摘除大腸之後尙能生活於三十年以上綜觀此等之事實生活上之無須大腸抑亦明甚 
　　自比較解剖學上論之草食獸之大腸較肉食獸尤爲發育誠以大腸之機關不能消化動物性營養物僅能消化植物性營養物故草食獸之大腸容積較大其内有一種特别之細菌能分解一種之植物質由是而論馬兎等之獸類其大腸固爲生活人必要之機關不特此也大腸有類似朥胱之機能蓋朥胱能貯尿於一定之時間内大腸爲貯留糞便（即食物之殘渣）之一機關也（未完） 
小說 
寫情小說 
[黄金祟（六十八）] [  天虛我生]  
　　時予心中則更别有一種觀念惟於其時殊不便於表述則亦緘默而無言箏兒似已覺予之欲言者然因曰綜言之得失皆予一人之關係固無與於他人也予心殊無所惜而所惜者不過爲我所愛之物耳果使失而復得無論數倍其値皆予償之固無傷於阿母也梅姐語塞而予心中則又更進一層推窮究竟第覺箏兒之言與夫梅姐之呶呶輿夫之駭汗奔走何莫非黃金崇之也肴核旣陳箏兒見予怏怏意似殊歉乃以瓜仁磕爲黑白促予猜之以賭酒梅姐亦知箏兒之不歡也則亦助其淸興慫恿予飲予雖勝而箏兒必謂予負予不忍與爭執則惟飲之特天時過炎殊不能耐起而迴翔則見壁上有詩頗俊逸可誦署爲癡石二字因默識之膳已輿夫尙無一至者蘭兒殊不能耐　爲買舟濟渡往游三潭之說璇兒和之予與箏兒亦覺悶坐此間　無聊賴因囑酒人爲儷畫船一舸留語與夫令肩輿至湧金門相俟遂與諸人聯袂登舟蘭兒更市銀瓜雪藕等屬堆積盈案索刀剖之分以餉予箏兒謂於病體弗宜止予弗食予從之而蘭兒必强予食梅姐呵之乃止　聲搖曳好風徐來箏兒襟上之花驟發淸芬水光撲窓情景可畫但以較之瓜山舟次則覺此游不如前也舟窄而矮且復搖曳不穩予本抱病益之以酒漸覺不安於坐顧箏兒方踞榻上予欲小憩在理似覺有所不可則即隱几而臥箏兒覘知予意乃即讓坐掃榻令予往憩予念箏兒同在病中亦必以舟行爲苦因怨蘭兒此舉爲弗當蘭兒笑曰然則珊哥不妨獨歸予曰湖上景物在我視之實無足懋今予暈眩弗勝誠不如放我先歸言時不禁哇然而嘔梅姐亟移痰盂承之予嘔旣竟不復能支即投榻偃臥微聞梅姐鷺曰珊哥誠咯血也箏兒應之曰誠然以吾思之誠弗如歸梅姐乃命舟子轉櫂舟子則曰已抵小瀛洲矣其登岸畞蘭兒曰登登箏兒冷笑曰登則汝登且俟予舟去而復來迎汝梅姐曰母聽阿蘭言趣轉汝櫂時予眩然不復能作一語第覺天旋地轉舟復行矣惟念箏兒不來撫予予心殊以爲恨因思若爲素卿與我同舟見我如是必將引我之首枕彼之肩且以纖手爲予揉胸縱不能良已予疾而予心亦庶幾稍安由是以觀則箏兒之愛我雖達極點然與索卿較則弗若矣予因之乃思登岸即返於家　而又思箏兒之　實有爲難之處當此阿母在前姊妹共見彼又何能公然撫我而憐我哉我與箏兒之互相撫愛殆不可爲第三人見　其此時故作矜嚴世亦宜然而予心終以爲不滿耳嗟夫箏兒我自有生以來未嘗肯作些子曖昧　今乃爲汝乃有使我與汝不得不爲噯味者母亦可憐之甚矣然在往時予與箏兒漸已不復存有避嫌之想及至於今心存曖昧惟恐人知則又重見避嫌之心且較前時爲愈甚推原此心其累何爲而生哉畏阿母歟畏阿妹歟非　蓋以盛氏子故耳然而盛氏子又非　兒正當之配偶箏兒亦嘗不以爲意又况遠去天涯亦復何畏之有推窮其極則知箏兒心中實以廉恥爲重渠蓋幼嘗讀書習聞女子從一之訓故雖生在汚泥中亦以靑蓮花自命而我則亦夙以道義爲重矯矯焉以爲展禽第二也然則昨夜所爲直我二人自投孽海中　我何以對箏兒哉箏兒以憐我之故乃不忍爲投梭之拒我乃政爲援琴之挑則我殆爲情天之罪人矣果使箏兒亦竟存此觀念則箏兒之視我殆將等於禽獸嗟夫我也我誠不知是何肺肝乃致如是自茲以往我實箏兒以終身之玷其將何以自贖（一） 
文宇因緣 
[杜文馨君目松江來函誤寄杭縣轉達此間兩被郵誤致忘居址無從裁答詩以代柬] [  蝶仙] 　 
　　元龍豪氣久消除四海論交愧不如前度書來無覓處雲間乞示少陵居 
　　錦鱗容易托河傳遲日應償識面緣此後寄書勞記取題封只用寫蛟川 
[玉田恨史題詞] [  立炯]  
　　涓涓心目自徘徊死别生離劇可哀最苦鴛衿春暖日靈犀一點未全灰 
　　掩卷辛酸淚滿襟傷心總是爲情深夜臺遺恨埋千古兒女心腸百鍊金 
　　綿綿幽恨比天長鬼趣年年最可傷臂印心香銷歇盡一扃贏得淚千行 
　　海枯石爛一情牽永訣何堪在妙年紅粉靑衫同感嘆峴山淚雨愧斯編 
[題玉田恨史集詞牌名] [  繡琴女士]  
　　八節長歡連理枝上林春慢醉粧詞珍珠簾捲紗牕恨别怨孤驚好女兒 
　　轆轤金井九强機萬里春思金縷衣薄倖東風齊着力紅情綠意惜分飛 
　　瑣窓寒意四和香湘丹珍隴玉罩凉月照梨花秋夜雨暗香疎影意難忘 
　　魚游春水兩同心月上海棠戀繡衾離别難圖長壽藥無愁可解翠樓吟 
　　凰鳳臺上憶吹簫琴　相思引綠腰花發沁園春去也疎簾淡月念奴嬌 
　　步月桃源憶故人　屛秋色海棠春瀟湘夜雨姜凉犯子夜歌殘玉燭新 
[讀玉田恨史又題二絕] [  東莞張樹立]  
　　我讀玉田幽恨史傷心天道氣難平拚將一死酬恩愛千古多情獨讓卿 
　　紅顔薄命古來多造化如斯可奈何幸有神工寫生筆好留佳話被謳歌 
[銅版費收支報告（八月分）]  
　　收入上月存下銀二元一角四分四釐郵票二百分銅版七塊本月二號拙頭陀特捐兩元二十六號孚忱寄捐郵票五十分製得銅版四塊皆六寸）以上共收入銀四元一角四分四釐郵票二百五十分銅版十一塊 
　　支出付銅版製費二元八角八分用去銅版十一塊（松隱廬自製銅版一塊不在内） 
　　出入相抵存銀一元二角六分四厘郵票二百五十分 
 
 

Page 14

 
 
   
 
