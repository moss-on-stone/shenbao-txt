# 1903 - 64 - 4910735

 

Page 1

 
 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會與事例皇朝三通六部則例彚案爲主而叅之聖訓諭旨及欽定專門諸書自嘉慶季年至光緖二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉靡遺方今崇尙實學朝野上下咸究心經世之務官書卷帙繁重購　匪易私集事言龐雜抉摘尤難是編總裒諸書采輯精要而芟煩冗每條注明原書出處無敢增易一字讀者執偏見全引端振緖不啻舉八百餘書之菁英彚爲一編書凡五百卷千餘萬言可謂體大思博政典之淵海矣茲用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之厓略矣外埠各書坊均有出售此啓 
[觀申報所記僞鈔破獲事試申言之]  
　　自新歲迄今僞鈔票流行已不一而足矣其始有以中國通商銀行鈔票嘗試者及破獲則作僞者日本人山下忠太郎菅野源之助中井義之助及上田元七平井葭太郎浦上文助三木福松也未幾又傳聞有僞製俄銀行鈔票者及破獲則金川貞藏村越幸重二人仍日本土著也今者英商匯豐銀行鈔票復喧傳眞僞錯雜人方留心辨别而日人佐藤虎吉忽持此向虹口某藤器店易銀圓巡捕執而搜之則匯豐及通商二銀行鈔票各得數紙皆係贋鼎嘻何日人之善於作僞若此耶　之者曰前所獲中俄二銀行僞鈔票製紙有器印字有模累百盈千打疉成捲其設心僞製雖百喙奚辭兹之混用者祗佐藤一人搜獲者祗身畔數紙不見有製紙之器未嘗得印字之模彼所云自香港購來安知其非眞實之語似難與僞製中俄二銀行鈔票之犯同科執筆人曰　不然　佐藤而果在香港受人之愚偶得一二紙僞鈔夫亦情之所或有今纍纍者悉皆僞物無一眞者錯雜其中豈香港作僞之人逆料佐藤之必來購鈔故豫蓄此以行騙乎理之所必無雖至愚亦萬難深信我固不敢遽謂佐藤係作僞之首犯然苟嚴加根究當不難得其主名今匯豐旣控諸日官諒日官斷不能袒而護之使作奸犯科者得以逍遥法外矣抑日人豈生而奸詐專以作僞爲生涯者哉其病在於法網過疏匪人遂膽日大而計日惡其始旣獲通商銀行僞鈔票案無遁飾宜若可科以罪名矣而日官曰遍查日律無僞製外邦鈔票之專條釋之可也而奸人之心爲之一寛其　　銀行僞鈔票又破獲其作僞　同也其案無道　亦相同也宜若可與前案同科矣而日官仍曰逼查日律無僞製外邦鈔票之專條釋之可也而奸人之心益爲之一寛而僞製匯豐銀行鈔票之事乃起矣夫日本銀行固多於中國正金銀行且分設中國各埠矣所製鈔票中國各口岸近亦一律通行矣月前日本駐滬總領事小田切君曾照會我蘇松太兵備道袁海觀觀察請飭所屬地方官出示行用并查禁匪人僞製頃又由駐杭領事大河平君照會浙江寗紹台道事亦從同按之大清律例私鑄製錢者罪彌重而私製鈔票並未提及私製外邦鈔票更未提及一如日本之無治罪專條是豈有意優容哉亦以定律之初中國未嘗有鈔票外邦鈔票亦未嘗在中國流行故秋曹未經議及耳然中國原有比例之法遇所犯之事律無專欵者得比照相等之律治之以故邇年各省鼓鑄銀銅各圓時曾奏明如有奸人私設爐坊潛行鼓鑄比照私鑄制錢之例科以殊刑今日本於僞製我通商銀行鈔票之奸人旣不繩之以法他日不幸而有我華匪類僞製正金銀行鈔票彼日官其能向我華饒舌謂日人犯事固無例可治華人犯事則當比相等之律治之乎我知日人素尙文明斷不若是之齗齗爭執也抑今特日人携僞鈔票至上海騙誘我華商他日不幸而更僞製我華鈔票以騙誘日商日官將有律以治之乎抑仍以無專條而縱之乎噫僞製鈔票受其害者似祗藏有鈔票之人然因爭先支取而擠及銀行則銀行固同受其害因眞僞難辨而闔巿皆不敢收受則害且及於闔市之人因一二日本奸徒暗中作僞而凡來華之日本商賈華人皆心懷疑慮不敢與之有無相通則向之害華人者馴且害及日人日官亦何愛於一二奸徒而不痛自懲治以安華人之巿情而保日人之商業哉矧佐藤係行用僞鈔票之人尙無製造僞鈔票之證跡其罪狀當較山下中井諸犯爲輕日官而欲保護本國子民曷弗擇其輕者懲之以爲作奸犯科者儆庶暗中不失保護之道而陽以昭大信於中國貿易仍不致有妨乎權衡至當是在大日本駐滬總領事小田切君已 
[本館接奉電音]  
　　昨日午後京師飛電傳來上諭四道敬謹譯登○二月十二日内閣抄奉上諭德壽等奏革員虧欠銀米延不完解請旨監追查抄等語廣東已革候補知縣劉岱聲前署新安縣任内虧欠正雜欵銀三千二百餘兩米四百餘石迭經嚴催未繳擅自　省殊屬玩延該革員籍隷江西著柯逢時查明如已濳回原籍卽行拿解赴粤監追並將家產查封備抵仍著德壽等查明該革員歴過任所有無寄頓資財嚴密查封照例辦理欽此同日奉上諭聯芳著補授外務部右侍郎欽此同日奉上諭此次京察引見年至六十五以上之户部郎中世昌等均著照舊供職不到之兵部郎中恒安刑部郎中常凱著該部照例辦理欽此同日奉上諭此次京察一等圈出人員著各該堂官再行出具切實考語交吏部帶領引見圈出之滿洲蒙古中書筆帖式等官著歸理事同知通判遇有缺出與舊記名人員一體帶領引見漢軍漢人著交部以撫民同知通判等官分别選用起居注主事巴圖隆阿大理寺寺丞李桂文太常寺寺丞兼讀祝官崇恩光祿寺署正聨普侍衛處主事潤福富新倉監督長光祿寺署正倪壎唐古忒學司業承慶内閣典籍蘇元龍宗人府委署主事定秀户部寶浙局大使英　禮部主事職銜贊禮郎壽祉太常寺讀祝官景存廣安贊禮郎廣耀國子監助教敖松廷鴻臚寺鳴贊額圖侍衛處署主事成鑾儀衛　　　官海順欽天　主簿司秉五官正桂芾均著交部照　升之缺升用其内閣侍讀貴　等二百六十一員均著准其一等加一級引見不到之刑部　帖式榮光著該部照例辦理欽此 
 
 

Page 2

 
 
[英使議約]  
　　西歴正月二十四號英京倫敦訪事人電致德國布力報館云英國簡駐華京使臣薩道義君現方議訂中英條約以期中國南境與印度緬甸各地方官交情愈爲親密電報又云現雖各邦互相立約禁販軍火至華然英商所置各輪船載運槍砲子藥東來者爲數依然不少 
[英美交深]  
　　英京倫敦來電云西歴三月四號英國上議院各員方討論危地馬拉之事外務大臣辣痕司逹烏痕侯宣言於衆曰我英凡有舉動必詳細告知美人是以美政府與英國交情始終甚爲深厚也 
[危艦已還]  
　　英京倫敦來電云前者美洲危地馬拉國與英德美諸國齟齬致兵艦若干艘被英人所獲兹者和議將次就緖英人遂於西歴三月五號將所獲諸艦交還 
[美墨商情]  
　　美京華盛頓來信云美國資財之在墨西哥者其數甚巨近日政府細加查檢共得美銀五億一千一百餘萬圓大半係五年中陸續添入者所營事業以鐵路輪船礦務農務電報電話爲最多註電話卽西人所謂德律風也 
[美擴海軍]  
　　英京倫敦來電云某日美國内閣大臣與下議院諸議員會議擬籌集美銀八千一百八十七萬七千圓製造戰艦五艘以增水師之力 
[颶風又起]  
　　英京倫敦來電云西歴三月四號英國沿海諸郡邑颶風大作猛烈更甚於前以致廬舍田園人民牲畜悉罹於難無一瓦全有一郵船由獨米尼亞痕開行驀觸苦伊痕司逹烏痕暗礁以致沈沒法公司郵船名卡立者載客二百餘人途中突遇焚輪機器忽然損壞幸卽駛入獨烏矮海港得以平安無事海軍部在獨烏矮海岸建有馬頭巨浪排空捲入水底致淹斃水師三名眞非常浩劫也 
[暴雨成災]  
　　法京巴黎司來電云大西洋畔有一海峽向爲英國屬地西歴三月四號暴雨驟至海波沸騰致英國甲乙二輪船同時遭難法人之寓居其地者淹斃若干名亦一大慘事也 
[火車失事]  
　　日本某日報云東歴三月五日之晚九下鐘時東京火車由新橋驛發軔至十二下鐘越十五分時行經名古屋木曾川驛二下鐘時抵岐阜時正在添築雙軌特派貨車轉運材料黑暗中飛馳而下以致騞然磕撞機器車飛至半空及墜下田畝中早經粉碎載貨車十餘輛亦一律傾覆無一完全司機人曁職掌車中雜務之人各負重傷直至五下鐘時自名古屋至岐埠之途阻塞不能行駛約計損壞車輛貨物共値日銀一萬圓 
[使旌過日]  
　　日本友人來函云我中國出使美日秘大臣伍秩庸星使任滿之後朝廷簡梁鎮東星使繼之華歴二月初八日星使乘美公司輪船名誇立矮者行抵神户所帶各員先經派定計婁君裕燾等三人委駐火奴魯魯許君經元李君福海委駐秘魯學生二十二人派寓紐約克及華盛頓船旣下椗星使卽携同書文案員容君揆及學生十餘人登岸命駕赴理事署中小憇至上午十一下鐘越四十九分時由理事官蔡君薰陪登火車迤邐赴大阪縱觀博覽會塲隨卽折回迨翌日午時仍乘原船望横濵進發聞須駐詣東京節署一訪蔡和甫星使然後回至横濱航海赴美國任所 
[添築枝路]  
　　京師訪事人云自阜成門外至頤和園現將修築鐵路恭備皇太后皇上巡幸所需叧由西便門外蘆保定鐵路分一枝路綿長百餘里直逹西山煤窰專備載煤之用刻已沿途插旗度定界址矣 
[籌興印稅]  
　　漢口訪事人云印花稅一項直隷早已奏請施行日前兼署湖廣總督端午帥邀集司道各員議照袁慰庭宫保所訂章程辦理大約不日卽須奏逹九重矣 
[飛札緝匪]  
　　松江采訪友人云本月初六晚府署接奉省垣五百里排單立卽飛札華婁兩縣移知城守營聞因九江省匪徒約期起事由江西巡撫電致江蘇撫轅飛札臬司轉札沿江沿海各府縣一體會營嚴密查拿也 
[軍帥回轅]  
　　杭州訪事友人云上月二十六日鎭浙將軍常鶴卿留守起節赴東越致祭禹陵本月初二日事畢遄回初四日舟抵上馬頭省中文武各官及滿營駐防兵咸竭誠迎迓留守隨命駕詣撫轅拜會護撫誠果泉大中丞然後回轅視事 
[浙藩將蒞]  
　　杭州訪事友人云新任浙江藩司翁筱山方伯陛辭出都由陸南下月初某日行抵姑蘇定於初九日酉刻由蘇入浙仁和錢塘兩縣主聞信卽飭辦差人役將下馬頭灑掃清潔懸燈結綵以迓薇旌一面僱小輪船赴吳中拖帶官舫 
[武備程才]  
　　蘇州訪事人云省垣盤門外武備學堂創設以來倐經二載各學生所習技藝頗有可觀總辦某觀察禀請撫憲恩藝棠大中丞於本月初六日親臨考試是日清晨自總辦提調以下咸集堂中伺候至已刻中丞率同藩臬府縣各官命駕戾止傳令諸生各獻其技中丞擇尤給獎事畢總辦設席之水陸紛陳衣冠濟楚頗極一時之盛 
[白門試事]  
　　金陵訪事友人云前者江寗府羅少　太守接奉江蘇提督學政李蔭墀大宗師札文著卽舉行科考等因遵卽通飭所屬七邑先行縣試旋經上元縣戴子和大令江甯縣盧肅卿大令定於本月初一日開考先期行學暁諭各文童試報名投卷計聞上元約三百名江寗約二百四五十名 
[司牧巡行]  
　　鎭江訪事人云江南天主教主教姚大司牧由滬赴蘇州無錫常州丹陽鎮江溧水等處稽查教務常鎭通海道長久山觀察預飭所屬各營縣一律派兵妥爲保護月之初八日大司牧乘舟至潤暫駐洋馬路天主堂旋往烏洲山一帶遊覽觀察特飭租界總巡周錦堂恊戎洋務局委員邵虎伯直剌各帶差勇分投彈壓以免疏虞 
[英員婚禮]  
　　福州訪事友人云駐閩英領事署繙譯官畢君爾遜娶前繙譯官聘調任漢口領事麥君賡思之妹爲室涓吉正月二十一日在署中行合　禮閩省洋務局總辦彭觀察召南海防同知呂司馬文起及各國領事官均往道賀 
[東粤官塲紀事]  
　　廣州訪事友人云此次越南河内省舉行賽珍會經駐越法員照會中國政府轉行各省督撫派員往觀粤中大憲接奉行知卽委候補道秦觀察炳直帶同隨員赴會不日將鼓浪登程矣○廣東撫憲李勉林大中丞以邇來各州縣命盜等案動輙積壓　至日久尙未通詳殊屬任意延玩因行司飭府轉飭各州縣嗣後各處地方如有命盜重情一經事主禀報勘騐屬實盜案限三日命案限五日務須一律申詳 
 
 

Page 3

 
 
[甬郡官塲紀事]  
　　甯波訪事人云府尊高　卿太守經前撫憲任筱帥保升道員現已奉部覆准所遺府篆由藩憲黃幼農方伯詳請以特用知府喻庶三太守請補○慈　縣袁大令學　因病出缺府尊高太守委洋務局員曹大令元高暫行代理現已由藩憲黃方伯委候補知　王大令家驥署理矣○鄮山書院向歸鄞縣甄别今歲縣主黃菊友大令定期本月十一日舉行先期出示暁諭闔屬肄業生童於是日齊赴校士館聽候命題局試 
[江漢炳靈]  
　　漢口訪事人云漢陽鸚鵡洲爲木商總匯錦天繡地烟火萬家邇由余尭衢郡伯禀請上憲委員添設保甲分局以戢匪類而安商民○湖北候補府王幹臣太守邇經當道派往日本查閱學務商情刻已整頓行裝擇日東渡矣○前歲朝廷特准滿漢聨姻俾中外一家不分畛域兹者兼署湖廣總督端午帥之從子某君聘定襄陽府知府鄧季垂太守之女公子爲室從此風氣一開町畦悉化誠熙朝之盛事也 
[洪都客述]  
　　江西訪事友人云警察局招考學生自正月初八日出示後甫閱旬餘報名者已多至二千餘人委員安太守考取二百餘人總辦瑞莘儒廉訪親加覆考合格者不及十之二三爰於二十四日再行出示招考○江西官銀號擬招集商股開設種蔗製糖公司倡首者係南昌府江訒吾太守○署吉水縣吳景行明府創設小學堂延吳孝廉衍任總經理計取正齋師範生二十名學生二十名備齋師範生二十名學生二十名 
[關心民食]  
　　前日上海縣主汪瑤庭大令接奉督撫憲札文以日來滬上米價漸漸昂貴將來靑黃不接有妨民食必須設法禁止擡價飭將自光緖二十七年起至本年正月止按月米價彚造清册詳報察核等因刻已飭吏查明遵照辦理矣 
[蒙以養正]  
　　日前上海縣主汪瑤庭大令接奉撫憲恩藝棠大中丞札文内開四鄉各鎭均須設立蒙養學堂爲培育人材之舉等因昨已照會各鄕董從速舉行矣 
[梟匪蟠踞]  
　　昨報紀本邑北新涇鎭有大帮梟匪開塲聚賭巡防局員梁二尹飛禀道轅蘇松太兵備道袁海觀觀察飭上海縣主汪瑤庭大令函請鹽捕營管帶吳參戎派勇前往驅逐一面簽派差役帮同辦理云云昨日縣役薛貴協同二十九保六圖地保某甲回縣禀稱吳大人雖已應允並未派兵前往小的等逐令他去諸梟置之不理聲言須聚賭三日然後他往無可理喻禀請核示大約須俟大令由松回署然後斟酌施行矣 
[銀行瑣語]  
　　日前巿上喧傳近有奸人僞製英商匯豐銀行鈔票旋在虹口拘獲日人佐藤虎吉搜出僞鈔以致人皆持票赴匯豐兌取洋銀踵趾交錯於户昨日雖仍有前往支取者然已不似前之擠擁不開矣至日人金川貞藏村越重幸所製俄銀行僞鈔幸於大阪破獲後付之丙丁無一流傳至滬是以人之持票赴道勝銀行兌取者行中人隨到隨付略不留難且巿中並未見有一紙俄國僞鈔票云 
[英界火警]  
　　昨日黎明五點鐘直隷路第一百五十六號門牌某煤店不戒於火霎時紅光上燭與暁赮爭妍瞭望臺上見之鳴鐘報警救火會各西人急驅皮帶車赴救迨撲滅後查得延焼一百五十五號某姓家五十七號景裕園老虎灶茶肆及無錫路轉角處一百五十六號沈全昌木作一百五十七號韓仁福彈棉花店一百五十八號繆永記成衣店共房屋六幢 
[虹口火警]  
　　昨夜十點逾十五分鐘時虹口蜜勒路某姓家不知緣何失愼致兆焚如旋經救火會西人驅車前往汲水狂噴得卽熄滅其焚去房屋若干俟明日再錄 
[上海縣署瑣案]  
　　前者保甲總巡朱森庭明府移送武生童子江與張姚氏互控一案至縣縣主汪瑤庭大令研訊之下張姚氏供女兒秀英被童子福壽誘姦成孕大令飭將英秀交案前晚升堂復訊秀英供年二十有七尙未字人前被福壽勾誘成姦并借去金銀首飾約値洋銀一百餘元去冬伊父子江爲之授室向索各物迄未交還童供兒子出外未回並無向秀英借首飾之事大令將秀英交其母領回隨叱令將童掌頰童崩角苦求大令限五日内務將福壽交到○成衣匠祝連生扭徐誦先到縣大令向之詰訊祝供小的在治下英租界開設成衣店去臘妓女周才寶囑製衣服積欠洋銀四十餘元索之不得將由單一紙作抵隨由小的轉抵與某綢莊徐係狎客今春令小的縫製各衣少付洋銀二十六元反稱田單借自伊家以故扭求究斷徐供小的係本邑人與才寶並不相識田單由郁姓抵與小的小的復轉抵與王姓不知如何人才寶之手致被抵與祝處今向贖取祝邀小的至寄園烟館忽糾人索取洋銀並將皮馬褂攫去大令飭各交人保出聽候飭差查明禀復訊斷○奚蘭生控沈江長搶孀等情大令訊究之下奚供小的係本邑閔行鎭人開薙髪店平湖人姜順和挈同其妻唐氏租住小的之屋本月初七日因病逝世小的念彼異鄕貧苦爲之擔保衣衾初八日將棺寄庴本鎭普育堂丙舍長江係土棍是日瞰唐氏由普育堂出卽率同沈和尙沈阿中等二十餘人强搶至家勒令成親唐氏泣言家有小孩尙須乳哺小的意良不忍正言勸阻突被長江兇毆受傷叩乞騐明提究大令飭仵役騐得右肋果有傷痕著回家醫治一面飭差立拘諸沈到案訊辦 
[上海總巡局瑣案]  
　　有陸阿三者偕其兄陸春賓扭岳母張陳氏及妻子陸張氏至保甲總巡局總巡朱森庭明府向之詰訊阿三供小的係丹徒縣人在某紙作爲夥聘定張陳氏之女於去年正月完姻後卽與岳母同居岳母勒令每月貼洋銀十五元小的無力照付時被毒駡不許入門並至作中胡閙妻子亦聽從母言以致反目令欲帶回原籍誓不肯行叩求作主張陳氏供小婦人原籍鎭江夫故無子僅此一女欲依婿爲活陸張氏供小婦人願隨夫回籍惟房中衣物悉已抵債並無餘物可携明府飭阿三將妻領回張陳氏不得阻攔取具切結存案○前日某鐵店夥王子香携洋銀兩元倩某店夥估看捕夥李小毛毛向借一元王不允因　禀二十三七鋪巡局指王爲賊局員某二尹訊無實據飭暫行覊押昨日王妻黃氏投保甲總巡局呼冤明府升案訊究氏歴訴前情明府大怒飭役持函至二十三七鋪巡局將李王一併帶回質訊李俯首無詞明府喝令重笞五百板枷號一月 
[南市捕房紀事]  
　　前晚洪升馬頭裏馬路義記水果行傭人咸海偕南匯縣人孫松全至楊家渡周姓小烟館開燈過癮乘間串竊館主婦之皮襖携至植泰押鋪質得洋銀六元瓜分而散事後被周偵悉扭孫至捕房中途孫逞兇圖逸適爲二十二號巡街捕所見帮同拘獲捕頭著押候轉解馬路工程局禀請總辦翁子文太守訊究○前日甲乙丙三人步行十六鋪浦濱木樁上某號巡街捕喝阻不理反敢行兇因卽拘入捕房捕頭著押候解送工程局禀請訊辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局案]  
　　莊仰仙向朱協生索租逞兇扭訴南市捕房捕頭令轉解馬路工程局總辦翁子文太守倩襄讞委員黃衡堂二尹升堂研訊莊供小的係浙江寗波府屬某縣人在治下某土行執業眷口賃居城内俞天順漆店房屋將餘屋半間轉租與唐啓元居住今年正月唐復轉租與朱協生每月租價洋銀一元四角朱掯不照付向索被毆叩求追給朱供小的係本邑人年二十有四向操麻袋業正月初四日浼唐向莊賃屋半間言明每月洋銀一元四角約定一月爲期近欲遷移莊忽藉口逾期勒索兩月租金强將器物扣住二尹著莊將朱器物歸還從寛開釋 
[英美租界公堂瑣案]  
　　水巡捕黃鶴齡解王照新大興到案禀稱伊等二人均侮船夥昨日竊取安設電線之輪船上繩索若干報由小的送請究治襄讞委員魏蒓塢大令商之英總領事署迪繙譯官判各責三百板枷號兩禮拜發犯事地方示衆○包探方長華解姚阿瑞到案禀稱伊將保安公司夥楊渭順兇毆報由捕頭令小的送請究治姚供上年十二月楊欠小的錢若干向索不付控請簽提楊懼而逃逸昨在某處馬路中相遇故與互扭不敢行兇保安公司理總洋人投案請辦大令判令將姚枷示兩禮拜所欠之欵另候備文請該管領事簽字然後提楊到案訊追○包探竇如海解流氓沈阿大金根全張才寶到案禀稱伊等三人强褫嚴阿福皮馬褂蔣阿五棉馬褂報由小的拘獲送案請究嚴蔣各訴情形大令判將沈等各責五百板枷號一月期滿之後發押西牢一年○包探竇如海解畢阿坤到案禀稱前者萬源祥珠寶店被竊巨贓由小的將畢拘獲詰知劉廣和等串竊禀奉移文丹陽縣恊拿兹已將劉拿獲惟贓未吊齊大令飭還押捕房候吊齊各贓於禮拜五解案訊究○包探顧阿六解朱紀之到案禀稱伊係過犯今又行竊劉雲慶家衣物報由小的送請究懲大令判令重責四百板枷示一月期滿之後逐出租界不准復來 
[法租界捕房瑣案]  
　　淮安府屬安東縣人殷王氏在小東門外鴇兒王張氏所開花烟館内賣娼狎客陶蘭亭願出資爲之贖身被鴇霸阻投訴捕房解經讞員孫建臣大令訊供准陶覓得妥實保人付還身價洋銀四十元將殷王氏領去此前日公堂讞詞也昨日陶投案呈遞保狀及洋銀四十元大令著於翌日投公堂候傳王鴇到案具領○車寓主劉何氏周長生控車夫馬金林迭次竊取車上篷帳鐵器大令訊取口供著暫管押昨日飭提至案枷號兩個月期滿責釋○積賊吳春生在租界中行竊被包探拘獲解經大令訊供著重責五百板移送縣署遞回蘇州吳縣原籍○偷兒朱阿榮顧金發被包探拘獲解經大令訊供著各責三百板○西門外護城河内所泊江北船前經工部局董照請保甲總巡朱森庭明府一律驅逐嗣悉内有十艘係工部局雇令裝運器物者因著開具姓名呈送捕房昨日捕頭禀請大令咨照明府免其驅逐餘皆不准逗留大令准之 
[美租界捕房紀事]  
　　前晚九點鐘時西人某甲醉態酕醄在虹口百老匯路胡閙不休某號巡街捕恐肇禍端雇車送入捕房捕頭令押至酒醒後釋出○昨日午前甬人某乙乘脚踏車至楊樹浦路迅疾如飛適某氏嫗近面而來撞仆於地傷及頭　某號巡街捕見之一併帶入捕房捕頭將乙申斥一番從寛釋出○無賴馮阿二僑居唐家弄某號屋内時與所私某蕩婦口角兇毆氏力不能支被傷額角因卽投訴捕房捕頭叱之使去不予准理 
[善捐誌謝]  
　　敝堂常年施醫贈藥需費不貲全恃一文愿册捐爲挹注今届自新正某日隨申報分送後計收到裕記善士助洋一百元徐來復洋一百元樂善堂紋銀二十兩由公估局剔出次銀二兩四錢外批見申規銀十八兩三錢零六釐拜登嘉貺感佩同深此外仁人君子如接有此項捐册者務祈不吝齒芬代爲集腋不拘多寡即便擲還是所叩禱又天水氏求病愈助振洋三十元永昌祥來金陵隠名氏洋五十元銅洋兩元恒孚銀樓經募洋五十七元至諴感神定蒙天佑匄登報牘藉展微忱上海六馬路仁濟善堂董事嚴信厚楊廷杲陳作霖朱佩珍焦發昱施則敬劉芬謹誌 
[金陵官報]  
　　二月初四日藩轅牌示邳州學正周繹山期滿遺缺查有試用敎諭高崇文堪以署理湖北候補道朱滋澤到正任邳州孔祥　專丁來省禀知丁母　知縣陳其璟謝委營務處發審卽到差鄧之秀禀謝文闈　差獎　班委署一次章心培奉儀棧　觀察委江漫洲緝私差並叩謝磨對試卷記功一次外部法文　譯候選縣郭家　到由京來華陽營都司唐姚兆饒州營守備王文明均到投文請咨縣丞胡淸永叩謝河運案内以應升之缺升用巡檢周珍銷粥厰差奉糧道委赴泰　公幹初五日江西知府陳光裕又汪文綬謝委三江師範學堂提調安徽知府恩諴贑榆縣徐樹鍔委署江浦縣俞熙准補宿遷縣林士菁同知左念慈試用通判姚維衡均到省外務部法文　譯候選縣郭家驥傳見登灜洲兵船武永泰辭裝兵赴湖北初六日藩臺李粮道胡傳見巡道徐銀圓局候補道劉均禀知今日代考三江師範敎習保甲局候補道王禀知奉袁官保札委江甯電報局卽到差初七日湖北營務牙厘局候補道趙濱彦湖北來蘇松鎭陳旭均到辦理兩江營務處候補道夏時濟禀知到差查海贑沐米粮出口候補道徐炳倬辭赴蘇孟河營都司譚忠義到初八日湖南候補道蔡乃煌湖南來進京淞北協徐傳隆委署常州營遊撃吳克威叩謝均到長江厘捐總巡同知曹榮　禀知巡江丁憂直隷州章邦直奉委赴蕪湖公幹鈞和輪船馬廷樹辭赴滬 
[江西官報]  
　　同知李毓鐇謝補　後以知府升用並獎給四品頂戴州判金沛田南昌北鄕勘估靑山閘並監修集義圩堤候補府陳萃禮餘干查辦案件完結回禀謝課吏館敎習候補縣右守謙隨同陳太守往餘干辦案回桂森禀丁繼母憂准補瀘溪縣張鳳岡請假修墓以甄官保輪委署理又署吉水縣吳蘭頤期滿更替以敦調元酌委署理又調署大庚縣孔昭珍請假修墓以楊寅揆酌委署理江蘇候補道文聚奎委辦機器製造廠兼礦務所天主堂主敎郎守信拜會代永豐縣羅毓椿缷事淸理交代回卽往信豐公幹馮用霖委收撫轅呈詞何如璟劉汝霖俱酌委一次楊承會往德安周銘忠往鉛山王衍曾往崇義俱查辦統捐劉釆年辦文案薛治昌謝准補南豐縣丞行知並獎給藍翖五 
品銜同知李毓　謝分缺先補用陳潤芬監造大學堂工程馮紹恕接辦膏捐局監印金丙楨謝加五品頂戴帥元銘戈銘猷俱辦營務處文案指分試用縣徐祖培巡檢張鴻鈞 
俱禀到任昶接惠外保甲候補道楊寶壬會辦警察軍事務河口同知王肇賜缷事回黃秉湘起服來江張仁荃辦官銀錢號文案李檵　洪爾　俱謝酌委一次候補府安廷桂提調警察鄧玉堂林煦春陳啓霖夏顯　俱敎習警察劉文蕃顔邦攺俱辦警察文案李國韶稽查兼發審王大昆支應俱警察軍 
[上海虹口元濟善堂正月芬經收助施醫藥捐淸單]  
　　梁誠謙洋一百元徐有記七十四元三泰駁船公司洋五十元衍　主人洋二十元唐　軒洋五元唐日　洋四元謝黎氏洋二元李細地十二月分洋一元不留名洋一元黃毓齋洋一元劉黃氏洋一元黃張氏洋一元曹義茂洋五角延公館洋三角是月共收洋二百六十元八角 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緖二十九年二月初二日京報全錄]  
　　宫門抄諭旨均已錄前○川督岑奏已故鄕紳鄕評允恊年例亦符懇恩入祀鄕賢祠摺○荊州將軍濟奏攺練洋　已有成效籲 
[恩飭部立案並准擇尤保獎摺]  
　　甘肅學政葉奏整頓學校分别舉劾片 
頭品頂戴署理四川總督廣東巡撫臣岑春煊跪奏爲已故鄕紳鄕評允恊年例亦符懇請入祀鄕賢以資彰　恭摺仰祈聖鑒事竊查四川江油縣已故鄕紳陳代芝嘉慶二十三年入學道光十年補廪咸豐六年辛亥科中式舉人嗣於四川學政奏舉學行欽賜國子監學正銜同治十年四月二十六日病殁及今已閱三十二年平生潔膳奉親能承色笑母病痿數歲躬侍湯藥身滌褻器終養哀毁骨立廬墓三年其孝弟忠信之意肫然流露衣冠言動鄕人化之咸豐季年逆賊竄縣境函約鄕人築寨圌山賊圍之數匝衆驚欲散乃激以大義親督丁壯殺賊無算山後諸寨悉賴安全洎同治甲子歲大饑倡捐平　周歴勸賑更條上其救荒策于縣四方飢民全活頗衆兵荒之後繼以疫癘乃捐製丸散諸品以濟之并刊所著經驗良方痧症全書以行世其學講求性理根柢經史不愧衾影淡于榮進所著有四書五經輯粹講義五經精義輯要及日省鈔錄所作詩文每以勸戒感發爲首流風遺愛至今未泯又灌縣已故鄕紳潘懷珠嘉慶十九年入學二十一年補廪道光二十四年出學入　旋以訓導註選同治十一年十月十三日病殁及今已閱三十一年其人生而頴異八歲能書母病湯藥自煎衣帶不解母殁哀祭如禮廬墓三年事繼母禮亦如之父衰出入扶持寢食不離父欲建宗祠未果乃積金創修以承父志諸親旣喪每一言及輙潸焉出涕友愛季弟從容課讀講詩畢世同居無間言重道尊師治事惟謹師有恙亦嘗親侍湯藥肩輿過師里宅必下輿徒步師死哭之失聲歲時展墓泣數行下立身行已高潔廉正足迹未嘗一至有司之門非其義一介不取鄕來爭曲直據理面折勿徇里族之無告者以時恤之晚歲頤養林泉四時讀書士大夫聞名走謁者罕覯其面其學以至誠主敬爲本取朱子小學近思錄白鹿洞學規爲諸生講習樂育善誘功課綦密一時承教澤游泮食餼者百有餘人登鄕薦者又數輩邑之文風爲之一振于六經皆有解釋四書講義尤精爲文悉根于唐宋諸大家所選文法正宗鳴盛文集鳴盛詩集及註釋春華全集以爲啓迪來學之資平生行誼已有傳載入邑乘據江油縣紳士在籍雲南補用道韓銑等灌縣紳士前甘肅丹噶爾同知張暉賜等聯名具呈各行學查實造册具結由江油灌縣各知縣轉齎該管龍安成都各知府出考申司經署布政使陳璚加考請奏前來臣查定列直省府州縣建設鄕賢祠其有鄕評允協者設位入祠春秋祭祀凡崇祀鄕賢該督撫會同學政每年八月前合詞具題並將事實册結送部彚題請祀鄕賢當於所列事蹟確加查核實係品行端方學問純粹者方准題請其有崇信二氏及僅稱樂善好施並無經術文章足爲士林矜式者不得率行籲請以杜冐濫其子孫現在九卿祖父不得題請鄕賢俟其子孫身後再行辦理又光緖五年奉准禮部通行實行每逾時而益著公道亦歴久而彌彰嗣後入祀鄕賢須俟其人身殁三年後方准題請覈辦各等語今江油縣故紳陳代芝灌縣故紳潘懷珠等品節行誼實有可觀經術文章足爲　式初未嘗崇信二氏非僅稱樂善好施身殁三十餘年不泯聲名于鄕邑子孫無九卿崇秩宜叨俎豆之馨香合無仰懇天恩俯准陳代芝入于江油縣潘懷珠入于灌縣各鄕賢祠中春秋致祭事關崇德鉅典案已攺題爲秦並懇勅部隨時議覆以廣皇仁而慰衆望除將各事實册結咨送禮部查核外理合會同四川學政臣吳郁生合詞具陳伏乞皇太后皇上聖鑒勅部覈議施行謹奏奉硃批禮部議奏欽此 
奴才濟祿瑞興德祿謹跪奏爲荊州新軍洋操一律成軍訓練三年已有成效籲請飭部立案並准擇尤保獎恭摺具陳仰祈聖鑒事竊照荊州駐防振威新軍遵旨於閒散中擇其年力精壯者挑選成軍叧立一營駐紥郡城南關外練習洋操於光緖二十五年十二月經奴才等會同督撫臣恭摺奏報並將全營官兵銜名隨時咨送兵部在案查該營成軍之際正値拳匪肇事之時繼以長江會匪所在竊發荊州居武漢上游爲南北通衢沙市一鎭開埠通商凡西國官商敎士往來於蜀鄂汴湘間者無不以沙市爲必由之地維時疊經督撫臣咨商畿疆告警票匪蠢動欽奉諭旨護教保疆彈壓巡防關係甚大尤宜預籌精練之師用資調遣等因准此奴才等當卽擬派新軍爲征調之用晝夜督率在營官弁加緊操練嚴密防護緑新軍平日操練規模悉遵照湖廣督臣張之洞創辦之護軍營制辦理營中教操教習由今直隷督臣袁世凱於新建陸軍中揀派來荊故其鎗砲步伐與制兵迥異不但紀律嚴明操法精純爲駐防營兵之冠卽其營中所設講堂講求測算輿地兵法營壘槍砲一切致用之學亦爲駐防兵丁開風氣之先奴才等不時親往校閱觀其部伍整嚴分合得法講堂體操諸事亦能確有實際竊念若遇征調隨同南北洋及鄂省洋操諸軍當可望恪聽指揮聨絡一氣是以奴才等加意督率者在此軍卽督撫臣之注意者亦在此軍上年經前任督臣張之洞撫臣端方咨調赴省從洋教習學習砲法親加考校稱其操守嫻捷氣槪軒昂且能恪守規矩亦經督臣奏報在案仰賴朝廷威　自威軍迄今已逾三年操法營規整齊嚴肅兵民相安地方藉以消患未形是在營協佐等官訓練有年始終勤奮著有微勞伏查南北洋曁各省創練洋操各軍在營官弁均經三年奏獎一次奉旨允行各在案今荊州新軍事同一律合無仰懇天恩准予援照南北洋及各省創練洋操成案將在營最爲出力之員擇尤奏獎並請此後每屇三年照章請獎一次以昭激勸並請飭部立案如蒙俞允應俟命下之日再由奴才等開單奏請獎叙斷不敢稍涉冐濫所有荊州新軍洋操一律成軍訓練三年已有成效籲請飭部立案並請擇尤保獎緣由理合恭摺具奏伏乞皇太后皇上聖鑒訓示謹奏請旨奉硃批該部核議具奏欽此 
　　葉昌熾片再查朝廷廣設學官爲古師儒之職平時常與士子相接若得其人勤於訓課士習自蒸蒸日上甘省教官臣所至接見隨時考察類能循分供職而求其實事求是勤奮有爲者頗不多覯臣承准吏部劄知光緖二十八年六月十八日議覆陜西學政沈衛請裁餅教官一摺原奏所請飭下各省督撫學政嚴加甄核並令學政隨棚舉劾不准俟任滿始行陳奏一節應請准如所奏飭下各省督撫學政切實奉行奉旨依議欽此仰見朝廷循名核實整飭學校之至意莫名欽佩兹查有金縣訓導謝邦彥條理精密學識明通山丹縣教諭苟萃珍年富才明勤於課士甘省士子安於小就入學之後往往舍業以嬉歲考無故不到者甚多臣到任後通飭各學澈底清查催令補考　該二員辦理尤爲認眞懲勸兼施多士咸知愧奮實屬辦事勤能著有成效金縣訓導謝邦彥山丹縣教諭苟萃珍合無仰懇天恩送部引見應如何錄用之處出自逾格鴻慈再新疆迪化府教授巨國柱學有淵源行爲模楷邊徼士林罔不悅服擬籲懇天恩賞給京銜以示獎勱再查莊浪鄕學訓導張宸樞甫經到任因案婪索並以其親戚充當學書縱令在外滋事實屬有虧操守不知遠嫌秦安縣訓導謝敬熙與該縣典史趙俊卿互揭有案行止卑鄙不堪司鐸該二員業經撤任擬請旨卽行革職以肅官方臣爲遵旨舉劾整頓學校起見謹附片具 
奏是否有當伏乞聖鑒訓示謹奏奉硃批叧有旨欽此 
 
