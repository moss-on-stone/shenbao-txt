# 1892 - 242 - 4906959

 

Page 1

 
 
[會解順直振銀] [  申報館協振所席裕祺謹啓]  
　　此次永定等河潰决洪波泛濫順直一帶民被其災敝協振所一聞飛電告急立卽刊印捐册隨報分送仰承諸善士以慈悲爲心施解推之惠高風古誼遐邇同欽兹以規銀二千五百兩會同仁濟善堂解赴災區核實散放惟是被災甚廣需欵孔繁尚冀海内仁人君子念救人救徹之義宏已飢已溺之懷擲將囊底之資和風被野救爾溝中之瘠甘雨隨車行見萬家生佛自然有口皆碑千里泛舟不數自雍輸粟矣專泐布陳伏祈公鑒 
[新印駁案彚編出售] [  圖書集成局啓]  
　　律一成而不易例因時而制宜讞獄之道不外乎此然情僞百變有非三尺所能賅者此司刑者所以有平反之舉駁正之條也駁案彚編一書爲金君秋濤所輯其中分門别類比事屬詞不特身膺民社著所當時如披覽卽囊讞之員掌刑之幕孰不當奉爲圭臬哉今由本局以新鉛字排印紙色潔凈校對精詳每部釘成十二本連套定價碼洋二元有欲研究刑律者請至申報館帳房及各處申昌或經售申報處購取可也 
[論防務宜舉其要]  
　　今天下大勢防海先於防陸而防海尤急於北洋緩於南洋防海有四要曰築礮臺曰嚴火器曰儲人材曰節財源夫海軍旣設則必有鐵甲戰艦旣有戰艦則必有船塢以備隨時修葺製造之需前已詳言之矣大旨不外乎地勢寛廣形勢鞏固轉運近便地險水深海口遼緩而紆曲而能與内地相聨絡則可爲臻於妥善矣此外應須築造礮臺與船塢相輔藉壯聲勢而杜覬觎乃克有濟考之西式有尖圓蓋露之殊或作聨堡子堡式建大壘以當陸路之衝或蓋浮臺以守水路之險或用鐵或用石或用三合土泥其制不一英國穴地藏礮亦爲靈捷便利中國頻海沙磧鬆軟易於傾頽尤須堅實相應各就地勢酌量興築以鞏海疆以固防務若造洋式礮臺亦必取材異地洋師洋匠德爲最宜美丹次之英之制度最良儘可取法然其人或有難於駕馭者則必有明健幹敏者以與之相周旋彼自不敢逞臆以肆求矣銀欽以縻之禮意以維之彼自爲我所用此外人皆夸詐不馴未可假手其工之優劣費之贏縮全在經辦之人必當選派廉員始免影射侵漁之弊至於大礮有戰攻守三等之用近來不明洋務者所購各礮往往不適於用徒耗金錢漸至廢棄堆積於雨淋日炙之中莫之或顧急則購之緩則置之此眞足爲痛哭流涕長太息者也礮臺之礮重足以鎭守長足以及遠必使敵人鐵甲戰艦之礮不能及我而我礮臺之礮一發足以制其死命則敵人自然望風生畏不敢輕犯礮臺之後必設重礮臺所用者爲攻礮戰礮連珠礮務使近礮與遠礮長礮與短礮相間排列藉以取效不得於此卽得於彼易所謂王公設重險以守其國者此也大礮之式有船礮臺礮行營礮之異砲身筒箍有鋼鐵之分礮位口徑有六生特至八生特之判英國之礮曰阿姆斯脫郎曰法華士德國之礮曰克虜伯曰萬魯力拂皆穩固可用者也雖隨時小有變更而大致無殊礮之外佐以鎗德曰毛瑟槍美曰林明登法曰墨迭爾魯士近來精益求精各種水雷以魚雷爲上其兼船礮雷三等之用者最爲猛捷有浮沉撞伏伺射各制其艇較小易於配製德國所創裹以鐵甲并安大礮可攻鐵艦且可禦哈乞開恩連珠礮每艘製造之費約需九萬兩此皆防海之所急也大抵防海一處所用槍礮宜以一律平日用之純熟操演打靶遠近有準應手從心彈碼均期劃一以免手法參差此亦行軍者不可不知雖然有器尤必有人子輿氏之言曰城非不高也池非不深也兵甲非不掔利也委而去之是地利不如人和也蓋旣有利器則必有用利器之人船舶則貴能駕駛矣槍礮則貴能施放矣戰於洪洋巨浸之中進退疾徐皆以敵船爲準能占上風者勝此外則在能辨識風雲沙線測量經緯度數一舵在手　縱自如變化莫測雖歴風濤颱颶而不驚且能預知趨避之方藉以進摧敵船此其人豈易求之旦夕間哉則儲材爲不可緩矣平日宜先於沿海口岸設立水師學堂武備書塾以收其效海軍旣創所費甚廣非合天下之全力不能集事奪洋人之利之外不得不爲生財計顧開源尤貴節流一曰裁撤廢艦往日所有拖船紅單船鷹嘴船久將廢棄且復不適於用不若擇其新固者留之用備内地巡緝其餘售之民間以逐年修葺添製之費專造礮艇卽英人所謂根砵也亦以火輪行駛甚遠而狹流淺水無不可用於水路要害處安置數艘盗賊自可潛蹤而商民得以安枕矣較之舊日兵船不相懸絶哉一曰汰除冗費一曰歸併額兵近日營兵都無實額今旣設海軍陸兵自可減少遴選壯健充實者倍其俸糈利其器械日加操演藉以練成精兵與海軍聲勢互相聨絡所有疲敝老弱者悉行汰除毋使混入營中以縻我餉於是虛數浮冐之弊絶矣一曰酌收丁稅古者本有丁稅現悉攤入田畝然善理財者丁稅之制尚可循古法以復之惟毋使之擾民而已其法當於一鄉一村富民之中擇其公正誠實者使之承充苟貧民實有不能出者則攤入富民中爲之代出此項經費當留爲鄉村圑練之用宜仿泰西巡捕之法晝夜邏巡以歸實濟詰盗防姦以佐官之所不及歳中出入之數由公正富民核實報銷明示衆人著之鄉約有餘則歸之於公或爲修理溝洫平易道路善堂經費有支絀者亦許協助總之卽以地方所出之錢以供地方之用而無所私焉巡丁之器械船艦由軍營發給仍照時値取價一曰編查魚船閩粤江浙山東直隸沿海一帶漁船不可勝計其借出海捕魚而隱肆刼掠同於盗賊者亦所時有前左文襄曾經設立漁圑編置保甲五長今但編號數書姓名俾人一望瞭然當不敢作奸犯科妄行爲非編號之後給以船照許其出洋若得酌收小費以作補苴亦無不可至於西北宜行屯田之法西藏新絓旣區郡縣宜徙民以實矌土教以耕植蠶桑自立機器廠局用輪舶以逹内河立公司以貿易於外洋然後朝廷之上破格用人草野之間徵舉隱逸重名器停捐納行鄉舉里選之法簡賢能豪俊之士不次擢用或備將帥之選或堪出使之才睦鄰柔遠禦侮保疆而於東南洋諸島新舊各金山俱設領事以樹國威以張國體收拾中土之人心翼保遠方之黎庶鐵甲戰艦時出外洋遊歴各國俾聲威遠曁迄乎徼外通商各國皆簡遣使臣前往駐劄無事則禮樂雍容有事則甲兵奮武鷹揚八荒虎視六合方且軼漢超唐馳乎域外豈不足見我皇朝大一統之盛哉 
[本館接奉電音]  
　　昨由京友電傳上諭二道敬謹譯登○七月十三日奉上諭江西吉南贑寗道員缺著周浣補授欽此同日奉上諭佛佑奏假期屆滿病難速痊懇請開缺一摺正紅旗蒙古副都統佛佑著賞假一個月毋庸開缺欽此 
 
 

Page 2

 
 
[津電譯登]  
　　李傅相德配趙夫人靈樞暫停新浮橋側席棚俟伯行星使抵津然後扶柩回籍此已列報昨接津電悉已改卜二十三日起靈云 
[曉諭災民]  
　　順天府籌撫局爲剴切曉諭事本年六月間直隸順天各屬河水暴漲永定等河漫溢田禾被淹所有大溜經過庄村房舍倒塌無可棲止民情尤形困苦疉蒙兼尹憲飛札飭令各該州縣赴緊勘查禀報隨查隨辦並由各善堂籌辦急撫分别馳往查明被水輕重情形核實散放其有不敷之項量爲接濟俾災民早得一日之賑本衙門卽稍盡一分之心現查宛平縣内各村及固安十里鋪統歸資善堂認辦大興界内各村統歸梁家園圓通觀善堂認辦涿州良鄉界内各村統歸補善堂認辦永清界内各村至東安之龍河口止統歸百善堂認辦東安龍河口以下至鳳河止統歸道福社認辦合亟出示曉諭爲此示仰被災各村軍民人等知悉本年水災籌辦急撫紳賑業經派委屬員實力奉行並邀請善紳分辦旣可迅速查放且免吏胥弊混總以大溜經過處所爲界此外不得藉口一面仍嚴飭地方官疏消積水毋使災久殃及民生並分派委員合查明確由各廳覆勘照例禀報該災民等切勿輕去其鄉流離外出各在本村靜候振撫毋得自悮 
[道士犯奸]  
　　姑蘇元妙觀方丈顧榮洲自幼在觀中出家十年前其師羽化經衆紳舉爲方丈今已届知命之年生平尚能安分爲衆紳所器重近忽與本城某孀婦有染不分晝夜藏匿觀中恐徒輩不愼於口戒以忽洩徒中有某甲者竟敢出言挺撞顧變羞成怒將中戒責嗣思一家不睦此事終未妥洽輾轉籌思頓生一計至護法某紳處禀稱甲徒不遵約束須下逐客令庶得清淨某紳惑其言將甲逐出甲寃抑難申屢至某紳處求見不果悵悵而退一日遇諸途當將細情哭訴且稱如其不信請至觀中搜覓當不謬也某紳遂親至觀中果見一少年婦在顧房中一榻横陳吞雲吴霧不覺怒髮衝冠遂會集衆紳禀請縣尊將顧革去方丈永不准再進觀門至以何人爲方丈則尚未定奪也 
[斬犯續聞]  
　　木瀆逆犯朱春嶼卽朱金卿於上月二十一日弑母報經吳縣凌大令騐明訊實於本月初四日過府堂初八日解至臬署十一日辰刻撫憲奎大中丞親自提訊知案無遁飾當卽恭請王命凌遲處死均已詳登前報是日行刑時沿途觀者人山人海顷於萬人空巷校塲内但見萬頭擁擠幾無挿足之所有某姓孩年將舞勺爭先恐後奔至演武廳後面極力擠軋一時立足不牢滾入河心遽爾殞命又某甲年逾二十餘葑門外人少年意氣自雄摩拳擦掌軋入人叢中觀看旣而挨近該犯身旁定晴細視忽面如灰土垂頭喪氣而返家人見其形若木鷄赶卽延醫爲之診治醫者云瞻已驚破雖扁鵲復一亦無能爲力矣逾時竟奄然而斃是亦可爲意興自豪者作當頭棒喝也 
[匪黨就擒]  
　　江蘇撫標營武員王姓其公館向在三多菴上月某夜忽有宿匪數人越墻而進手持器械撬開洋箱席掷一空啓大門而逸計失去寳銀二錠本洋二百餘元英洋一百除元當卽開單報案一面購綫緝命旋訪得是案爲已革營勇嚴某與馬某爲首胡姓等數人爲從嚴向在葑門内某烟館過癮王訪悉後卽於本月某日清晨帶同親信勇丁數名不動聲色親至某烟館分臥數榻以覘動靜逾時果見嚴昻然直入見王先在面色頓變强作笑容拱手作寒暄語王邀之入坐詰其邇來作何事嚴於襪管内突出尖刀向王便刺幸王眼明手快雙手接住喝令從者一齊動手當塲拘住送至龍公館請軍門定奪軍門訊問之下嚴並不隱諱卽將全案人數一一供出軍門飭勇分馳緝捕現已拘獲四人軍門飭一併送往縣署請辦 
[督修炮臺]  
　　江西藩憲方佑民方伯奉德曉飾扎飭督修湖口縣炮臺于本月初十日自省申水路起程用紫電官輪拖官舫迤邐偕來隨帶提調劉彝庭太守思訓委員黃菊秋直刺壽英黃紫封明府麟周鹿苹明府應熙于初十日抵湖關道涂仲昉觀察率同崇齊川太守及五邑宰卽印委各員出境迎迓九江湖口兩鎭標將領復率隊伍至江干鵠候湖口縣徐雲階大令飭差在西門外月塘内搭蓋彩棚洒掃行臺以備襜帷涖上 
[溢浦秋色]  
　　近日寒虞不常居同患疫者甚多而以湖邑爲尤湖口水師總鎭丁燕山軍門以軍民多爲造化小兒所苦除送診施藥外特差弁至貴溪縣函請張眞人親臨設醮以保平安初三日眞人祗湖擬在城隍廟暫駐擇於初八懪開壇建醮官紳集之行香者無不竭誠盡敬也○九江上遊三十里有沙河鎭焉該處航舩一艘裝載男婦嬰孩四十餘名口于初二日來城行抵官簰峽暴風突起將舩吹翻船中人悉赴水聶宮無一存者嗚呼慘哉 
[湖口火警]  
　　湖口縣東門内正街黃德泰雜貨店於初二日下午四點鐘時不戒於火延及柴房登時火勢飛騰不可嚮邇幸徐雲階大令督率夫役馳往督救丁燕山軍門麾下各將領均亦督率兵勇奮力撲救祝融氏始歛威而退計焚去雜貨店兩間布店一間居屋雖未罹殃然已受驚不小矣火起時各店搬運貨物有一匪徒乘間搶布爲徐明府所見卽飭從人拿下笞責數百板賞以獨桌酒爲搶火者儆 
[黃陂火警]  
　　湖北黃陂縣城内數年來未遭火警近聞本月初三日亭午時城内十字街曹太和雜貨鋪失愼未幾濃烟成霧烈火冲霄警鑼四出湯邑侯臨塲彈壓以水龍夫不善運用乃自掌水管竭力澆救一轉瞬間回祿神卽已返斾邑侯始釋手復教衆夫以持管之法灌溉餘燼不使火勢復然是役也由十字街至小南門約焚去七八十家云 
[關防告示]  
　　欽加同知銜署松江府婁縣正堂夏爲關防詐僞事照得曰清曰愼曰勤官箴宜朂有猷有爲有守法令須嚴本縣浙水庸儒凤山舊族溯清芬於累葉勉紹家脩膺拔萃而登科倖承廷試驪珠偶得忝居弁冕之榮鵷序隨班廼荷絲綸之錫分符花縣捧檄蘇垣屢邀大府垂青共諒中懷坦白固已指冰玉而盟心領簿書而鞅掌矣兹蒙憲委權篆是邦六事以廉爲本倍凛虔共五刑有服惟明勤求治理將整綱而飭紀先杜漸以防微科條則罄竹難書要使風清秕莠期會則及瓜而代推求澤及閭閻所以延幕友則悉屬端方用家丁則必嚴抉擇况本縣事皆由於親理言無假於旁叅絶瓜葛之攀援漫說誼聨桑梓鮮李桃之投贈何緣謬託葭莩至於僕從人僅供指臂之使承書胥吏只勤手腕之鈔孰敢夤緣自干於咎宜加約束預惕以威他如購食貨於市廛價値則蚨飛現給壯觀瞻於衙署租資則鶴俸頻分恐乘社鼠之奸早杜城狐之弊凡兹告誡不憚殷勤祗以本縣原籍嘉禾距婁不遠恐有不法棍徒或假託年家故舊術逞譸張或妄稱宗黨姻親計圖影射雖無庸於過慮宜先事而預防除隨時防拿外合亟出示曉諭爲此示仰闔邑諸色人等知悉自示之後務各防鶯簧之播弄庶免所愚愼勿昧魚目之混淆自貽伊戚如有冐充官親幕友家丁人等在外招摇撞騙者許卽隨時鳴保送究其各懍遵毋違特示 
[龕赭秋濤]  
　　杭州來信云本月初二日傍晚雷雨交作溝澮皆盈然片刻卽停曾未幾時依然田疇乾涸至初九日下午鐘鳴三下隂雲四合雷聲隆隆農民咸頂禱焚香祝屏翳氏及早命駕不料閱一刻許忽放晴曦恐如此情形秋收有不堪設想者矣○秋陽酷烈甚於三伏之時貧民揮汗如珠晚間皆袒裼露程臥於庭際以致感受癘氣患急痧者甚多就所知者皮市巷某姓女年甫及笄初時腹疼眼花無端眩暈旣而欲吐不吐欲瀉不瀉不及半日卽返泉途魚販某甲某日傍晚時尚至酒肆行沽旣醉而歸忽覺手足麻木家人疑其醉也置之不顧至二更時腹痛胸悶吐瀉交作急爲解救而已不及至翌晨七點鐘已魂遊地府矣天時不正若此衛生者宜若何珍重哉○某氏婦年二十餘一日因往戚串家道經何花池忽有惡少尾其後是時夕陽西墜新月東徣四顧無人以致瞻如天大突自後拍其肩曰適從何處來今往何處婦回顧曰汝是何人 
 
 

Page 3

 
 
　未相識何遽因爲惡少以年探其懷婦窘甚且奔且呼幸有賣水菓者肩菱藕而來婦遂得脫後有知者語惡少係扇作沙磨匠某中然歟否歟同地方官竟不思懲儆歟 
[粤東官報]  
　　藩憲牌示陛豐縣缺委試用通判啓壽署理廣豐庫大使缺委候補布政司經歴程瑋署理英德縣象江司巡檢缺委試用從九品高建藩署理陽春縣黃泥灣司巡檢缺委從九品李富海署理新選琼州府知府劉名譽准借補粤盈庫大使祝掄望均飭赴新任閏六月二十日候補縣吳志道禀知委交代局文案差補用縣顧永懋禀知委報銷局坐辦差候補道顧元勲禀謝委總辦水雷魚雷局務廿一日准補撫標右營遊擊張記廷禀到由京引見回借補粤盈庫大使祝掄望禀知委往花縣查案廿二日補用運同方觀濤禀謝遇有地方鹽務缺出委署一次補用通判蔣文英禀辭解蜡貢進京卽用縣王克鼎禀知由京領憑來省序補廿三日候補通判馮寳封禀知監修黃捕水陸師學堂工竣回省銷差補用縣朱懷新禀知由京領憑來省廿四日試用縣沈士菁戴式藩俱禀謝超委高州府隆斌禀到卸事回省補用縣丞陳正常典史首書田俱禀知委學院文巡捕差補用縣清安禀知委海豐陸豐行營審案廿五日卽用縣范宗瑩禀知委報銷局文案差大挑縣杜森寳黃恩俱稟謝超委補用縣李汝璠禀到由京引見回補用典史汪綬禀謝記委一次廿六日試用縣陳廷尉劉盛堂俱禀謝超委卽用縣許克家禀到京來廿七日委署前山同知魏恒禀謝免銷拱北關差鹽大使任洪九禀知騐收廣靖兵輪工程畢縣丞鄭濤禀謝奬五品頂戴補用縣聶大昇禀知委查南海監獄並遷善所差廿八日補用府潘培楷禀謝保舉典史劉式廉禀知委韶州東關釐廠差新選博茂塲盛元烺禀謝三角嘴緝私候補府常穆禀知查引地回銷差縣丞周渭濱禀知解炮火赴梧州廿九日截取縣王壽培禀謝超委瓊州府劉名譽禀謝飭知辭赴任試用巡檢李珍禀謝記功一次同日藩憲牌示增城縣知縣缺詳請以大挑儘先補用知縣杜森寳題補澄海縣樟林司巡檢缺請以鄭工遇缺先用巡檢俞旦題補高州府梅录通判缺委准補潮州府黃岡同知孫寳琮署理廣州府佛山同知缺委高州府梅录通判程先進調署又督憲牌示新會營叅將缺委署增城營叅將留粤記名提督鄧正峯署理增城營叅將缺委水師提標右營遊擊丁志德署理水師提標中軍叅將缺委儘先叅將顔金署理廣西融懷０ 
營叅將缺奏請以廣西右江鎭右營遊擊劉鯤昇補水師提標中營守備彭瑞琦飭回本任 
[鄂垣官報]  
　　閏六月二十八日候補道李奉憲台札委帶勇赴湘查　事仵並謝頒發關防赴兩院見辭代理江夏縣鮎魚巡檢吳金銓赴兩院禀知任事督中協將禀知派鼎字營二哨同李道赴岳州候補典史周樹棠禀知辭隨同李道赴岳州公幹二十九日候補巡檢徐瑞霖奉委漢陽鐵廠帮辦收支禀謝賈應庚奉武昌府委巡查江面禀辭七月初一日營帶楚功輪船候補副將馬鴻圖禀辭赴岳州候補同知李雯奉部覆准補黃州府岐亭同知禀謝候補通判沈彤禀知進牙釐局候補巡檢陳毓焯奉江漢關委辦官渡事宜赴兩院禀知初二日卸辦漢鎭土藥局差候補縣余受祺赴兩院禀知初三日候補府韓鑑蒙直隸爵閣督憲李在於順直賑捐案内奏保補缺後以道員用赴兩院禀知禀謝武昌縣典史崔潤森俸滿調省騐看禀到候補縣王培厚家屬赴兩院禀知病故初五日卸辦北路土藥分局試用典史楊從仁回省禀到銷差初六日候補縣唐殿華奉藩憲委催廣濟縣育嬰堂事回省赴兩院稟到卸署廣濟縣馬口巡檢盛肇楨禀到 
[重修書院]  
　　與九江毗連之興國州向有富川疉山兩書院疉山書院爲宋時謝枋得先生所立代遠年湮漸歸頽廢前兩湖制軍涂公宗瀛慨然規復捐廉購書奏准立案以萬清軒徵土斛泉提倡正學主講斯席今復重修齋舍大啓規模落成之日里人前翰林院編修江西南康府王丹臣太守鳳池爲記按萬徵士係本邑人現年八十有七精神矍鑠平日以朱子小學近思錄爲宗尤精研大學衍義并性理諸書著述良多前湖北學使龍公啓瑞杜公翰及巡撫胡文忠公林翼先後奏聞迭邀恩奬主講湖北省垣之崇正江蘇省垣之紫陽及上海龍門書院誘掖後進老而彌駕今將增修書院講堂齋房記照錄左方俾後之覽者有所考焉吾州之有疉山書院也以宋謝文節公謫興國軍愛溪上青山聳疉而自號之山以公重也居城東河上四年當時守令及士之賢者執弟子禮爭先親炙爲快留教澤也後人不能忘祠而祀之奉百世師也祠何以爲書院明萬磨時刺史楊公士元廣以門墻聘師課徒萃俊英宏樂育也地濱水漲潦不時入講堂難安絃誦國朝正隆間移書院於城西門内易其額曰富川以地勢遷也祀公仍故　兵燹後塿圮屢修培土甃石視前爲高堅馨香爼豆不忍湮也光緒四年州刺史李公輈廉知萬徵士清軒先生行誼學術悉軌於正重開疊山書院聘主斯席傳授學者性功冀邑中子弟有所矜式也初束修膏火出自李公廉槖旋撥公欵二千緡權輿經費宋公熙曾繼之彌補缺數期有成也　區區餘息莫敷膏奬難定肄業額數賴我兩湖督憲六女涂公宗瀛德洽三楚碑頌難罄夙與萬徵士分忘車笠道誼印心聞掌斯教卽捐廉銀五千兩又購書百七十部遣使馳驛到州札地方官妥爲安置詳請咨部覆准立案歴久毋得他用意在就音賢遺蹟提倡正學以廣當世以接千秋而非私徵士一人厚興國一邑也又臚舉徵士誼力安貧樂道砥礪廉隅至老而靡篤奏聞皇帝宸衷豫悅欽賜國子監生經博士仰見聖朝爲天下萬世崇實學勵眞懦温綸褒嘉非可倖邀也今春州人士砌書院右基深一丈六尺有奇高二丈八尺有奇防巨授也添造齋房有八分翼兩旁相在爾室也中高拓講堂又尚論古人也架以樓藏經史也缭以垣屏囂喧也計畚土十萬九千五百肩有奇計裁石六萬四千三百鈞有奇計繩木二千四百植有奇又若磚若瓦若鐵若丹艧凡物料工値共用青蚨一千五百貫有奇在水中央巍然傑搆工奮而貲廉也自本年二月緒事以五月竣事時少而成速也經營密省事勤也謝公鼓磬韻鏗琴瑟涂公書籍香溢縹箱開窓俯檻無限天機名教樂地也池不才每憶　徵士時頓覺心融氣靜卽受無窮教益乃濫竽他方遠隔賣關夢寐依之池忝篆南康月至鹿洞課士莊誦朱子學規　　久之朱子之建學鹿洞也江西之南康不能專而有也然獲依是宇如登岱恒也涂公之厚培疉山也湖北之興國　不能專而有也然幸近厥居如隣鄒魯也然則吾州之復有疉山書院也倚謝公子靈也　滁公之賜也勲清軒先生之德也仗前後諸賢刺史　持作養之力也恃諸君子謝心之密相觀相摩以進德而修業也是卽斯道之隆也監院則夏君峻峯州廉司馬也齋長則博士先生之門人國學生張子鼎元監修則周封職徽典蔡茂才奎鄧司馬林蔚陳司馬濟川皆端人也是月龍公蒞治儀隆適館宏奬師儒僉額手而賀曰士林之福也池謹述端委再拜記之而幸得與於斯文也 
[白門秋柳]  
　　七月初八日署巡道謝觀察考試文正書院肄業諸生向例首藝爲四書文此次觀察易以經藝亦避熟之一法也所有題目開列於後經題六月食鬱及薁七月亨葵及菽賦題登泰山孔子崖以登泰山而小天下爲韻素心蘭七排十二韻限心字○尊經書院山長翟葆之給諫之大公子登已丑賢書今春赴試京華文戰敗北不欲遄回梓里便道遊山東就登州府閱卷一席忽因水土不服二豎爲災見於本月防旬殁於旅次噩耗遥傳其時給諫正寓白門電音逕逹講舍次日晤江寍府李小軒太尊辭行旋里聞俟今歳師課考竣卽不願　就講席未識上憲晚留能否駐高賢之駕也○江寍府屬自入夏以來雨澤稀少除圩田全熟外高阜之區禾苗盡槁未穫顆粒而六合上元爲尤　各處鄉民紛紛赴縣報災懇請履勘有司也善言勸慰始各退去○某甲住桃葉渡娶妻某氏悍潑異常屢以娘子之威挫丈夫之氣怒獅一吼聲震窓櫺雖飲再造散亦不能一奮乾綱也乃氏近日忽改故常不爲陳慥妻而爲河間婦屈指所遇之人不正面首三十甲心實不甘而又計無所出思赴清流以消長恨謂與其曳尾泥中不若葬身魚腹也七月初八日天甫黎明奔赴通濟門外向護城河一躍塊然一身與銀濤相上下 
 
 

Page 4

 
 
忽誤觸漁舟之上漁師舉網得之亟置諸岸側腹如五斗瓠嘔出清水良久始蘇旁觀者詢其顚末羞漸不作一語忽有中表霜乙過而見之　　載歸並欲鳩集親友代懲其妻未識母夜义能否帖耳伏也○初九晚下江考棚碼頭喧傳汆來一屍經好善者撈起死者祗穿破褲髮長寸許形同乞丐有識者謂學院前鼓亭中瘋子也並無親屬由地甲林正報明救生局經局董派司事騐明收殮發壇標記 
[藩憲銷假]  
　　江蘇藩憲鄧方伯於本月十一日清晨詣撫轅請假二日旋於十三日卽行銷假 
[滬濱瑣誌]  
　　前報紀本城一粟庵南首某姓家失火一則兹悉次日有住居滬南陸家浜之某甲以請處有親戚某乙與失火處近在咫尺恐遭殃及卽於清晨前去探望不料行至大南門相近忽然昏翬不知人事當卽倒地旁人見之急爲旋救毫無效騐旋有善於針灸之某丙經過虎處代爲施救得慶更生亦云幸矣○某甲者川沙人也前日來滬購物將南貨店中找出大錢七百文掮在肩上行至董家渡外灘後面忽來一匪將甲錢攫去甲大聲呼救匪徒去已遠矣祇得懊恨而返　前日薄暮時滬城老北門内有大小流氓不下數十人因爭風吃醋起眲紛紛理論初則舌劍唇槍聲勢洶洶繼而摩拳擦掌誓欲一决雌雄適保甲局某委員乘輿過此若輩始各鳥獸散 
[令節停公]  
　　今日係中元令節代理英廨讞員宋二尹照會英領事並飭知各捕房停解公事所有要案統歸明日解候發落循向例也 
[中元賽會]  
　　今日爲中元令節本邑城隍神循例出巡賑濟孤魂前晚由會中首事在神前抽籖定於今日賽會出大東門而進西門云 
[盗犯就擒]  
　　前日上海縣黃愛棠大令接到蘇省來文飭提行刦蘇屬盗犯劉德貴卽劉老五一名大令立飭捕頭柴樛督同通班夥役及英公堂差役四處緝命旋在英租界拘獲該捕等當卽押至公堂奉代理讞員宋二尹諭飭管押柴樛回縣禀明大令立時備函並對牌一面交該捕速赴公堂將劉帶回該捕奉諭後於夜間二點二刻鐘將劉押解到縣大令於昨日上午升堂研訊劉供稱小的祗犯竊案一次並無爲盗情事求請明察大令著釘鐐收禁外監一面令該捕往招拍照人到監將劉之面貌拍成一照存案 
[行凶被責]  
　　李祥祥張晋卿張順卿等諸流氓在南市肇事毆打某肉庄學徒及烟館夥某甲等由保甲中局訪聞查提已列前報前日局員蔡蓉卿二尹飭勇將兩張拘案李已聞信逃逸甲卽曾大華投局候示二尹升坐研詰曾訴稱小的素爲烟館生意日前行經龍德橋見李及張等將肉莊學徒毆打小的代抱不平在旁勸解李等遷怒小的將小的毆傷兩張亦在塲動手晋卿順卿同供與李並不相識亦無行凶之事二尹喝令笞責兩張一再求恩遂令各責手心一百下以示懲儆 
[英廨瑣紀]  
　　女孩阿彩迷失路途由巡街捕帶至捕房移送英公廨代理讞員宋二尹飭差查明家屬以便給領○沈葉氏控李恒卿不將道契交還請爲提追蔡太守准詞飭差提李未到昨由該氏自將李恒卿扭案代理讞員宋二尹飭將李恒卿暫押聽候訊斷○周谷賢扭錢周氏至廨控稱小的之妻偕錢氏乘車出外一去不回求請著交値日差據情禀明宋二尹飭候訊供察奪旋有某婦前來認周谷賢爲丈夫原差盤詰該婦言語支吾錢周氏言周谷賢並無妻室平空被誣究竟如何俟二尹訊供後再錄○瘋人邵鳳春在路胡閙由三百號華捕帶至捕房又有瘋人李慶鍾由三百十號華捕帶至捕房捕頭飭將該瘋人移送英公廨宋二尹飭差查明該瘋人等有無家屬禀覆候示 
[法界捕房紀事]  
　　太古洋棧雇用甲乙等小工運米上船乘人不及隄防時竊取一袋舟子見之將甲乙拘送捕房管押○前晚有跑灘賊二人來往於金利源碼頭兩目灼灼然似有圖竊之狀巡丁某甲向之斥逐賊不服竟敢扭巡丁兇毆適有巡街捕到來拘押捕房以便解送公堂請究○某姓孩子前在南市某荳腐店習業店主因其懶於作事已經辭令歸家前晚彳亍至小東門外適與積竊某甲相逢甲卽哄以薦至某輪船執業孩信以爲實隨甲至新北門外楊樹弄某小烟館相對横陳旣而孩深入睡鄉甲卽竊取烟槍而去堂倌以孩尚在不之疑也後查知失槍將孩呼醒追問之餘孩毫無頭緒呆若木雞堂倌恐其有串騙事情送入捕房管押 
[廉泉渥霈]  
　　敝協振所昨接鮫川閒客來函云鎭海束季符大令八法素情直造襄陽之室兹値永定河患需賑孔殷僕有心無力因購紙數十張求書楹聨售價助賑大令欣然應允集成鷹銀共二十六元一并寄上祈查收彚解災區云云以筆墨之生涯施解推之實患風流文采洵足照耀一時除擊付收條外謹掇大略以揚仁風 
[湯餅救災]  
　　頃奉到督銷局楊觀察大善士喜添麟兒以湯餅筵宴之資規銀一百兩助於直隸賑濟拜領之下莫名欽佩當此洪水泛濫流離載道値災民呼號之慘切乃善士積德之機會今蒙楊觀察湯餅移助免山珍海物之羅陳作救災拯危之盛舉推恩錫類功德無邊將見少君峥嶸頭角跨竈振聲可爲試目俟之謹謝鴻施並申燕賀請登報章佈告公鑒上海六馬路仁濟善堂籌賑公所施善昌等謹志 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
