# 1889 - 58 - 4905700

 

Page 1

 
 
[新到木板書籍寄售] [  申報館主人啓]  
　　啓者今有木板各書籍寄售該價可格外克己計開白芙堂算學叢書五元黎註隨園駢體文一元六角王船山全集十八元歸震川集三元尤西堂集二元四許氏說文二元養雲試帖二角四四書旬瀆三角小學韻語一角五初學玉玲瓏二角杭寸六才一元千良方三角六如欲買者請至三馬路申昌書畫室或本帳房均可此佈 
[重印風月夢告成] [  申報舘主人啓]  
　　風月夢一書爲邗上蒙人所著中間縷記揚州艶跡平康曲巷選色徵歌名士美人湖山生色尤妙者每于雪艶花穠之際微寓藥石良言百八清　直足喚醒世人痴夢盖體例雖仿章回小說面其遣詞命意誠有非率爾可以操觚者前巳印行早經售罄茲復以新式鉛字排印校讐裝釘格外精工每部仍售洋銀三角欲購者請移玉至上海申昌書畫室及各外埠申昌爲盼 
[閩省分設點石齋售書局啓]  
　　啓者本齋石印經史子集各種詩文典籍搜羅宏富校勘精詳向在各省發售允已功資點石價重兼金今特設分局在省城鼓樓前以便諸君子　近購辦伏惟雅鑒 
[論西人能爲其難]  
　　天定勝人人定亦勝天此華人之言也顧華人有此言而卒不見有此事盖所謂天定人定者仍在未定之時而非果能回天心於未轉也所謂勝天者仍屬希兾之語而非果能有旋乾轉坤之力也惟西人則不然孳孳而爲之矻矻而求之不勝不已不問其定與未定此西人之拙處正是西人之長處在華人之乖者則見爲拙而核具實原其心則彼之所謂拙者乃是大巧若拙者也人事之定於天與定於人皆不可以見其見也者不過揣度之意模稜之說耳獨至人身之定於天者則顯而有徵矣牙之落者西人能補之唇之缺者西人能連之甚而至於耳脫者爲之裝一假耳鼻削者爲之裝一假鼻凡身之所具無不可以人力爲之聞者或詫爲奇談見者或驚爲奇事然猶未足奇也最奇者其惟近日某西人之欲設學塾以教喑聾瞽目乎夫中國古昔聖王不欲使一夫不得其所於是暗聾跛躃斷者侏儒莫不有養與鰥寡孤獨無異其所以養之者不徒衣之食之而己必爲之謀餬口之術爲食力之方就其質之所近力之所能者使之各執一業以自贍其身俾天之所窮以人力挽救之其用心可謂苦矣自古法不行而跛聾喑啞皆流而爲乞丐或有頓發惻隱者亦不過收之養之以終其天年而已瞽者心多靜幼時教之命書口誦心維習而精之及其長也出而行道囊兹子於背手竹杖沿街呌算命或以銅片繫一丁字架上握丁字之横而擊之丁丁然作響名曰報君知江蘇又有持鐵一方大小如笏而敲之成聲者則必有相以導之行乃可有命之算命者則娓娓爲人道其臧否將畢復彈絃子縷縷然如謠似歌鄉間婦女最喜聽之給錢數十文始倀倀以去其有未習命理者或專學彈唱以娱人耳亦足自食然欲其識字也難矣若夫聾與啞則終身成廢而已矣余前見一啞子能作畫并能題欵爲人傳眞頗足以贍其室家盖其父爲邑諸生生子而啞無可如何而愛之不令頃刻離教及門讀書啞子亦在側先以字之有實義者作手勢以示之手勢旣解則書一字以使之記如是逐漸而來迨實字教會而後教以虚字數年之後竟能援筆作字條惟虚字極難教故改而使之習綸事其人何姓名緘字樂言今猶在年五十餘矣名字皆父所命余所見啞子中之翹楚也盖其父親教之故克有成而虚字究不能教通則以啞者未有不聾大聲語之而不聞則教之之術窮今觀某西人之法聾者可使聰則啞子之識字也不難矣前日持一物以見示其形似扇持之手中可以揚風以扇令聾者齩於齒上而略舉使曲對扇言之則其聲可以由齒齦入腦而有所聞矣試之果然至於教瞽者識字則大要亦不離乎手勢者近是著有成書教有成效有西友爲余言前數年在英屬之孟買地方大行其道該處聾啞瞽者受其教者頗不乏人該處領事官及工部局皆喜其有益於殘疾之人功德無量故莫不羣加奬勵樂於贊襄出資以助其經費使得有所藉手以底於成今乃行之於上海上海爲通商大埠五方咸處中西雜居其人數極衆生後旣繁則就中五官不全憾天公之缺陷者當亦不少若仍循中國之舊則瞽者載途無非算命聾啞無法抱恨終身己耳某西人惻然憫之以爲此其定於天者雖不能彌其缺陷而其定於人者　不難化導其聰明蓋人之聰明悉本於心而心氣上通於腦補其腦而心氣通聰明可復其不能盡復者則又别出心裁獨成妙法製爲機器以匡其不逮務令以人定者勝天不勝不止此何等慈悲何等願力吾知其用心之苦亦正與古先哲王相彷彿而華人之所失傳諸法西人轉得以驕於我華人詎不大可慨哉夫華人之所以失其傳者因畏難故也某諸生之教其子卽有成功矣由是言之華人畏難西人不畏難華人以畏難之故雖古昔相傳之道而藥之如遺西人不畏難則雖於天生缺陷之人而亦有以補救之一人之力自揣不及則遍求諸人人之見之者當不僅驚異其才而且深諒其志則必有助之以成此大功者吾不禁爲之拭目以俟之翹首以望之 
[本舘接奉電音]  
　　昨接在京友人發來電音有本月初三日諭旨二道敬謹譯登○二月初三日欽奉慈禧端佑康頤昭豫莊誠皇太后懿旨前據吏部奏遵議開缺御史屠仁守處分議以補官日革職留任當以摺内所稱屠仁守開去御史另行辦理及該員應補何官均未聲叙明晰諭令該部明白回奉兹據奏稱所稱另行辦理係將屠仁守所遺掌山西道御史一缺咨都察院照例題轉其應補何官俟所議處分奉旨後再行請旨如前奏依議卽請以對品之部屬用等語屠仁守陳奏事件違旨妄言厥咎甚重該部議以補官日革職留任已堪詫異又不將應補何官之處詳晰聲叙直待降旨詰問始行敷衍覆奏若前奏竟予依議則屠仁守直可徑改部屬矣該部於此等交議要件徇庇欺朦弊竇顯然不得不子以懲儆吏部堂官着交都察院議處承辦司員着查取職名交都察院嚴加議處屠仁守着卽革職永不叙用欽此同日欽奉慈禧端佑康頤昭豫莊誠皇太后懿旨本日據吳大澂奏請飭議尊崇醇親王典禮一摺皇帝入嗣文宗顯皇帝寅承大統醇親王奕譞謙卑謹愼翼翼小心十餘年來深宫派辦事宜靡不殫竭心力恪恭盡職遇優加異數皆再四涕泣懇辭着賜杏黄轎迄今不敢乘坐其秉心忠赤嚴畏殊常非徒深宫知之最深實天下臣民所共諒自光緒元年正月初八日醕親王卽有預社妄論一奏内稱歴代繼統之君推崇本生父母以宋孝宗不改子孫秀王之封爲至當慮皇帝親政後僉壬倖進援引治平嘉靖之議肆其詖邪豫具封章請俟親政時宣示天下俾千秋萬載勿 
 
 

Page 2

 
 
再更張其披瀝之誠自古純臣居心何以過此此深宫不得不嘉許感歎勉從所請者也兹當歸政伊始吳大澂果有此奏若不將醕親王原奏及時宣示則後此邪說競進妄希議禮梯榮其患何堪設相用特明白曉諭並將醇親王原奏發抄俾中外臣民咸知我朝隆軌超越古今賢王心事亦從此可以共白於後徼名希寵之流更何所容其覬覦乎將此通諭中外知之欽此 
[龍池柳色]  
　　大清等門紥彩已見報章兹聞大清門之彩若扇面形满遮門楣房簷高一丈七八尺寛十五丈下寛十二丈間以黄紅緑綢紥就花團上横連排三尖式尖頭有垂繐長五六寸下横三色綢亦連排垂繐約四五尺正中以綢爲匾周圍結出氷盤簷内大清門匾額彩柱俱以紅綢作成地上有黄龍抱柱天安等中路各門其彩亦相若云○步軍統領檄飭八旗各官廳派撥官兵於正月十五日起自午門端門迄天安大清門沿東棋盤街交民巷兵部街東長安街東單牌樓沿大街以抵方家園皇后邸按照前次分定段落將道修墊平坦攔禁車馬往來以備奉迎日鳳輦經由○正月十五清晨禮邸額相國張恊揆許大司馬孫少冡宰等自内散值已屆子正傳聞在内籌議醕邸所遞皇太后封章雖所陳機務例不准外間得聞然說者謂大約係交涉要件也○京巡捕營阜成汛弁兵在扣鐘廟西路遇一人行動可疑上前盤詰言語支吾搜其身畔右臂肘間微見刺字痕知爲贓賊無異卽鎖解本汛守府訊究行竊案情以憑呈送北署懲辦○年例内外蒙古各王公年班入京朝賀於正月十九日紫光閣筵宴謝恩時隨卽恩辭回旗本年恭遇皇帝大婚曁歸政鉅典以及加崇皇太后徽號蒙古王公亦應隨班叩賀理藩院應咨行蒙古各王公於紫光閣筵宴時仍循例謝恩勿庸就此陛辭應俟大婚歸政加上徽號後再行請安辭回本旗位職可也○兵部示傳所有本年正月營衞武職人員應行赴部投供者本部定於正月二十二日投供二十三日過堂○鴻臚寺爲咨行事本寺現辦啓疏皇帝升殿所有陞遷調補加級紀錄以及開復革留原官原銜曁寛免罰俸抵銷處分各員應行一體謝恩相應咨行各衙門卽將應行謝恩之官造具印册務於文到後十日咨報過寺以憑繕入啓疏事關大典勿漏勿遲○廂白旗護軍統領處爲咨取事本旂現有副護軍參領一缺應行咨取各項人員與本營應升各員一同揀選相應咨行侍衞處於二三等侍衞中保送一二員造具履歴務於卽日咨覆本營以憑彚齊揀選○客秋某府以花梨大櫃二内貯金銀酒器數十件向公和當質銀五百兩至臘月府中以除夕應需祭器遣某甲取贖僅付銀三百兩當夥以尚不敷本僅將金銀祭器付回大櫃則暫質二百兩言明新正取贖甲言當券存此可也當夥見係熟識人允之閱二日府中又遣某乙赴當取櫃當夥以尚有當本二百兩對乙言爾鋪前書寄存字樣付甲並未言及當本當夥謂可令甲來質對乙言甲已不在本府當差矣彼此各執一詞兩不相下以致涉訟北署堂訊之下傳甲對証連訊數次移送刑部未悉如何斷結也 
[杭城錢市述聞]  
　　向來杭城各錢莊正月間進出極少往往不計利息卽計利息初無過二三厘若二三兩月進出之息亦至五六厘而止必俟四月間新絲上市用塲旣廣利息始重去年底城中各錢莊所存現洋爲數無幾故今年正月間錢莊已有掉期聞前數日掉期竟至三角五分爲歴來未有之事第聞去年各錢莊獲利者亦屬寥寥以所獲之利不敵所倒之帳也聞各莊被倒之帳以絲行爲最多次則爲綢縀鋪故下城各錢莊公議自今年始不與絲綢兩業交易以絲行全是空架子綢縀鋪雖極闊綽亦鮮有貲本殷實者若貲本殷實之鋪則又常年存欵無從獲其利益故也 
[聞雷見雪]  
　　杭城於試燈節連日晴霽自交下旬風雨交加鮮見晴晷二十五日晩間雨勢甚大入夜萬派奔騰如銀河之倒瀉三更後忽聞雷聲殷殷俄而霹靂一聲大地爲之震動一杭黑甜驚回春夢次日雨尚未收至半夜後風轉西北林木怒號二十七日天氣極寒儼有隆冬景象午後雪花飛舞疎密相間至酉刻始止瓦上積雪如濃霜二十八日午後始化缸内冰稜猶凝結如故而天已放晴矣 
[杭垣火警]  
　　上月廿六晩四更時杭城官巷大街楊正昌香店以賭博不愼致將洋油燈倒翻延燒他物撲救不及致兆焚如幸街之南首均是空地火遂向東延燒住家茶店等計十一間幸該處與大街轉角處相距尚遠又得水龍施救甚爲出力遂卽熄滅賭博之害人甚矣哉 
[松試述事]  
　　正月三十日松江府恩太守初覆上海南匯青浦三縣文童四書題使於四方不辱君命可謂士矣曰敢問其次曰宗族稱孝焉鄉黨經題凡學春官釋奠於其先師詩題賦得晴意鳥臨窓得臨字有南青童生五名因交卷過遲經太守牌示顯違定例概不錄取 
[緬疆未靖]  
　　緬甸一國屬英久矣旁觀者莫不謂緬事已靖而抑知竟有不然者緣該處加里因地方有土酋名蘇刺保恃其强盛至今未服英人故英已預備兵事往爲勦辦查該酋部下有鷙象三千匹壯士萬六七千人無事則在山内採取惹智木沽賣爲生有事之秋則向疆塲效力此略仿古者屯田之法蓋其地無田可墾故以伐木易屯田也該酋之兵軍資財均甚豐足惟軍器一端尚多未備卽米榖一項亦須向外間採辦方足以供所用至其部下諸野人甚服該酋威德現該酋已將其女獻與蘇馬部酋彼此約爲姻親有事則互相協助蘇馬亦部落中之强盛者也聞該酋現已遍查英兵所歴之處欲將其水源盡置毒藥俾英兵飲之致罹所害並出重賞延雇敢死之士三百人每人給以五百盾之資命往英營或則充爲英兵或則充英將之使役俾得從中取事若能勝英則無庸論倘不能獲勝則將逃入滇蜀界内云現英將已令心腹往爲哨探據其回報如此然則此事正深繫英人之厪慮也 
[電報譯登]  
　　初二日英京發來電報云德國高郎士日報有言現英國駐俄公使模里亞前者普法之役該使曾爲英國駐德大臣當時相傳該使曾暗通法將馬申洩普軍情謂普兵現適渡模西河一事人言藉藉故現模使臣已於西去臘特寄一函與卑相之公子外務大臣函中另有一函乃法將馬申所寄往該使者内言彼實未有洩漏軍機之事盖模大臣被誣後欲圖辨白故設計致信於馬申而馬申不知其計因直白回函謂其並無洩漏是以該使卽將此函致於卑君處盖緣卑君曾在衆前聲言此事故該使特致函辨白並言公乃堂堂丈夫不應以此無據之言逢人輒道故特求爲辨白庶知此事之虚奈卑君接閱來書亦殊不以爲然也○初四日英京發來電報云現英國諸商聨謁英相西厘君求將通商各口岸再設法以爲保守西厘君覆稱現在國家業經預備一切無須慮及云○初六日英京發來電報云百靈各日報紛紛作論云前者英國駐俄大臣模公使所寄之函内有馬申回信此爲僞造並非馬申手筆云○初七日英京發來電報云英將宜隣非現已率其偏裨卒伍由沙金啓程回埃京駐紥按前電有言沙金敵黨已爲英兵擊退現英兵於此築有礮臺以爲駐守想沙金之亂已定故宜將軍特率其將佐以回埃京也○初七日英京發來電報云百靈都城之馬隣日報近出一說謂前者德京各報所言英使模君之事甚屬寃誣其實模君並未有向法將馬申洩漏德之軍事云 
[繡水春波]  
　　嘉興府宗太守因公赴省至正月晦日一點鐘時返棹禾中舟泊東碼頭旋卽進城入署○月朔爲上丁釋菜之期文武各員於黎明時齊赴文廟　禮蹌蹌濟濟誠盛儀也○鴛湖書院每於春季經嘉興府給卷命題甄别肄業各生童本年宗太守示期二月初三日甄别限五日繳卷先期各生童赴禮房報名塡册至時赴院應名領卷○嘉秀兩縣漕務於初二日停倉至時邑尊升坐大堂房書用紅箋書满厫兩大字請邑尊標硃然後鼓樂齊鳴黏貼倉厫頭門外隨出示所有未納之粮三日内尚可折價完納遲則盡歸南糧○大婚之期郡中文武各衙一例懸燈紥彩初三日五鼓齊集報忠埭覺海寺排班慶賀聞石門縣及盛澤鎭各店鋪亦皆明燈遍綴以表慶忱分防廳更傳鴻福堂優人登臺演 
 
 

Page 3

 
 
戯云 
[邗上官塲紀事]  
　　正月二十九日總辦儀徵鹽棧馮觀察到揚黄大令燾委解甘餉起程三十日運轅牌示新班先大使唐如峒飭赴餘西塲新任二月初一日如皋縣林大令通泰各場員均到揚李鹺尹陶委西岸差遺 
[普天同慶]  
　　昨日恭逢皇太后歸政之期黎明時江海關道龔觀察松海防同知劉司馬上海縣裴邑尊英界讞員蔡太守提右營陳叅戎以及文武印委各員恭詣萬壽宫行朝賀禮適黄潄蘭大銀臺因事來申亦與其列浦江各兵船及招商局輪船均高揭龍旗遍懸五色旗幟以誌慶賀 
[格致書院特課題目三道]  
　　去年格致書院中西董事具禀南北洋大臣請開特課以爲鼓舞人才振興西學起見兹於今年正月杪奉到北洋欽差大臣直隸閣爵督部堂李批據禀已悉本大臣前擬每年特課上海格致書院一次現經該董事等會議酌定除四季課外自光緒十五年起以二月初一日爲本大臣開課之期限兩月截止收卷應准照辦兹繕題目三道封固隨批併發仰卽查收密存屆時邀集各董公同啓閱傳示在課諸生各抒所見以覘底藴不得倩人槍替仍俟課卷彚齊呈送核閱評定甲乙酌給奬賞再行飭知兹謹將課題三道刊登報章傳示遐邇俾在院疑業諸生咸得聞知益深踴躍第一題問大學格致之說自鄭康成以下無慮數十家於近今西學有偶合者否西學格致始於希臘之阿盧力士託德爾至英人貝根出盡變前說其學始精逮逹文施本思二家之書行其學益備能詳溯其源流歟第二題問各國立約通商本爲彼此人民來往營生起見設今有一國議欲禁止有約之國人民來往其理與公法相背否能詳考博徵以明之歟第三題問印度近來講求茶利不遺餘力幸茶味不及華産是以銷售未廣一時尚難與中國敵惟印商近以華茶攙和印茶冀暢銷路始則華多而印少繼則華少而印多中國茶利後此果必漸爲所奪否能預籌防弊之方歟今自出題之日爲始限止四月初五日截止遲交者一概不收所有諸卷仍交三馬路申報館隔壁格致書室可也再者春季課卷收取之期限至四月初一日截止寛限一月以期在遠者郵筒遞寄不至怱促而肄業諸生得以稍竭心力從容考訂舉其平日所學盡臚於徧自此格致書院於每年四季課外又增特課二次春二月初一日爲北洋大臣開課之期秋八月初一日爲南洋大臣開課之期始擬特課之期肄業各卷雖列前茅不敢仰邀奬賞今奉到憲批由憲評定甲乙後仍行酌給奬賞仰見樂育爲懷裁成孔摯所以造就多士者恩施之汪濊罔窮矣有不爭自濯磨自奮於文教也哉 
[會議及期]  
　　西人某君等欲創瞽聾啞邑學塾定於今禮拜二午後五點一刻在格致書院集衆會議已列前報今日已屆會議之期想中西諸人畢集必有斟酌盡善之道相與論斷者矣蓋某君於此事極爲究心前在孟買地方創行此舉該處官長及工部局均樂爲襄助出資佐理早已羣歎爲得未曾有若本埠此舉克成則盲於目者不盲於心拙於心者不拙於學窮於聽者不窮於間其所以嘉惠於人者豈淺鮮哉 
[再續前遊]  
　　徐園今年新定會期以七日爲一集前月中巳周轉矣其書畫社尚有未到諸人皆以爲缺憾任君伯年特補寫一幅以寄雅興初二日適爲曲會與同鄉數友偕往與知音諸友按拍徵歌致足樂也主人爲余言本月初九十六廿三皆星期仍照前月以琴會棋會書畫會按期會集并擬以此爲例勝景良辰賞心樂事可謂兼之海上不乏名流當必有聨袂偕來者矣 
[公司獲利]  
　　上海自來水公司將去年清帳印就一單函交本館略謂邇來生意可以蒸蒸日上計去歲一年中售得自來水銀多至七萬五千六百七十六兩現在房屋機器一切盡善盡美向來水管所不通之處刻已逐漸添設除去一應開消外淨餘銀約五萬兩其股分向分新舊現舊股友每股須派二十八先令新股友每股須派十四先令云誠以租界居民向就黄浦汲飲泥沙攙雜汚濁不堪一旦得此清泉宜其珍若瓊漿樂於購用然則公司中之獲利此後豈有涯哉譯此以爲有股諸君慶 
[跳戯述路] 昨晩法工部局議事廳有跳戲之舉無論中西人欲觀者每人出洋五元遍請中西官憲駕臨觀看據云所收之洋集有成數作爲賑欵所有一切情形容俟續綴 
[捕房拍照]  
　　英捕房拘到小竊流氓等卽拍一小影以便日後查認此亦古時鑄鼎象物使魑魅罔兩莫能遁形之意也法界讞員葛蕃甫同轉商之法總領事并祁繙譯官備捕頭等嗣後法界拘到小竊流氓一律拍照秦宫鏡耶牛渚犀耶若輩當聞而生畏矣 
[領棺成殮]  
　　後新街六號門牌房屋内有賣湯圓之某甲賃而居之一身之外並無長物連日染病輾轉床蓐間不復向街頭閣閣矣前晩奄然物化經人走報捕房捕頭派包探江德林至同仁輔元分局領得棺木於昨晨收殮聞甲甫二十九歲云 
[押所紀聞]  
　　曹進山因叔母何氏控竊田單逮案訊押着交曾紀去年報牘邇日曹忽患病至昨日黎明斃命押所裴邑尊聞報飭傳家屬到來核辦○浦東陳家巷人吳如林與周榮海等械鬥互傷經裴邑尊訊明管押日前原差因周患病禀知裴邑尊騐明飭發普濟堂醫治并諭令吳赶將兇械繳呈 
[上海縣署瑣案]  
　　朱文林控李若山覇佔妻子趙氏一案已紀報章前晩裴邑尊升堂訊案時朱呈遞禀詞叩求追究趙阿五稱小的籍隸嘉定胞姊嫁朱後因朱無力養贍各自謀生李曾荐小的往臺灣去年回滬其中事故未得周知邑尊飭暫退諭令地甲查明實在情形禀案核辦○夏吳氏扭楊桂寳投巡防北局以誘匿女兒控訴并稱女兒小字銀元今已尋見金子卿明府飭送歸上海縣訊辦裴邑尊飭差看管候訊○蕭永祥吳福生兩人互扭至縣裴邑尊飭交差看管靜候質訊核辦 
[英界公堂瑣案]  
　　六馬路仁濟善堂董事送病民馮晉環至公堂請爲安插蔡太守飭差送歸棲流公所留養醫治○前夜有男女多人吵閙不休經巡捕帶至捕房捕頭詰得事關暗昧飭捕移送公堂旣至諸人猶擾擾紛紛莫衷一是值日差向之詢問據王金氏供家有餘屋由秦關福偕沈金氏來賃居閱一日有沈錦山來自言是沈金氏之丈夫指秦爲親戚今夜又有粤人張阿五與該氏同睡究不知誰是該氏之夫我雖係窮人家世清白見此齷齪事殊難爲情因告知丈夫王阿寳尋沈到來囑令遷往别處沈非但不理反認張阿五爲友人謂我出言無狀以致同居不服羣起紛爭該差據情禀明蔡太守飭將一干人分别押候訊供發落 
[法捕房瑣事]  
　　花衣期内本不理刑名法界讞員葛蕃甫同轉因念在押之人未免覊延時日特於昨晨蒞捕房將情罪略輕者酌量釋放先提鄭家木橋賭攤拘到之蔡錫安諭以前經斷定責三百板枷號三个月爾若能寄信出外勸諭各賭徒不再犯賭當將爾從寛辦理究竟爲首聚賭者是何名字蔡供大老爺要捉情願領同前往同轉謂賭有地方何用爾領今予爾十天之限如十天内該處無賭當再施恩着赶緊寄信出外諭畢着將蔡還押○方芝生由巡頭趁太古公司淡水輪船來滬在船缺少舟資洋四元舟中人不允經同舟薛瞿氏借洋四元與方抵滬後向索不還反誣薛瞿氏借伊洋十九元一案已列前報當經葛同轉將方暫押諭該氏候淡水船來滬傳買辦到案詢問昨日該船已到薛瞿氏將該船副買辦沈子文邀到據沈稱果是方少船資船主不允欲扣留鋪盖等物經薛瞿氏借洋與方却不是我經手同轉謂方芝生曰今船中人到案說是爾借薛之洋何得反將伊誣陷方供當日薛瞿氏稱船上李先生知道今日到案者乃是沈姓還求傳李到案葛同轉卽着沈將情與李說 
 
 

Page 4

 
 
知着至捕房質對藉以折服方心方仍還押原告退去○前報列無錫人孫三福花洋八十餘元娶婦被劉王氏誘去等情昨日提案研問着將人交出劉王氏稱有在新橋堍開客寓之某婦頗知底細當日我被捉後伊卽逃逸實不知孫三福之婦在何處同轉謂其刁猾着押候嚴比○法包探獲到偷太古碼頭鐵條之賊解入捕房捕頭着押候解案○捕房偵知彩視街醬園弄頭地方有人聚賭卽派探捕等前往掩捕賭徒已散祗拘到一人押候解案 
[敬募蘇松各城卿善士帮同採訪啓]  
　　鄉善士大人閣下敬啓者敝局現在採訪各鄉村實在孝子順孫悌弟義夫及孝貞節烈并婦女殉難等項造册送交省局彚案照縣轉詳督撫學憲會題旌表總建坊祠春秋致祭以維風教緣此等眞操寂處窮鄉或農工食力或僕御依人呈報尚苦難能採訪尤非易及以故同人議於勸辦各善舉外代爲呈報敬求行道君子樂善仁人及詩書禮義之家各善堂局公所張貼門條帮同採訪各備一册存記鈔賜核辦不取分文往來信資概請自給每年八月底截數後報者歸下年辦案惟本家欲請專奏者可不拘時其現存婦女年歲未满旌例者亦一體採訪另登一册存局謂之待旌錄以勵終守俟年例已满或經身故再由家屬報知復查確實如例請旌謹摘錄採訪條略並附結式呈請公鑒一採節婦不論妻妾在三十歲内夫故守節生存至五十歲或年未五十守節已及六年而身故者又貞女年限與節婦同或過門守貞及未符年例而身故者一採烈婦夫亡殉節者又義夫三十歲内已有子嗣妻亡不續至六十歲外身故者一採孝女終身奉親不嫁並無兄弟確有孝行者又孝婦確有事實里黨咸稱者一採孝子順孫悌弟義僕不論世代遠近生前行事堪維風教者一採孝貞節烈婦女年久未報尚有府縣志可憑者一採殉難士民婦女僕從等前經忠義局專辦未經呈報者以上各項均須里隣親族出具供結到局方憑核辦惟是名器未可俸邀舉報不容失實或孀婦年例雖符作事不經不孝翁姑不撫嗣子旣十清議濫行報節褻瀆玉章甚非所望於帮同採訪之諸君子同人謬襄斯役亦時切戰兢務求確當每辦一案册成必先詣城隍神前告讀一通卽求嚴黜虚妄降福降殃惟知情經報者自取愼之爲幸○附結式具供結里鄰親族等今於與結事實結得縣都鎭圖村已故節婦民人某某人妻氏於年適夫年月日夫故時氏時氏年歲至年月日氏故存年歲計守節年合具供結是實現存者寫現存年幾歲不寫氏故年月日事實另開結略同光緒月日具供結鄰族親里押[  章練塘體仁局採訪局人啓]  
[敬送痧疹靈藥]  
　　兹有小東門十六鋪東昇水菓行主人好行其德有藏久年痧疹靈藥敬送倘有痲疹一時未能齊發可向東昇水果行取討而服後卽能遍身透逹病卽無患切要避風至爲要緊其藥之製法於夏初將紅熟櫻桃裝入小墵内上覆粗碗外用油灰固封勿令生水浸入埋在往來潔净地中俟三五年後取用其效如神越久越好幸弗輕視此係與昌棧主函述照登於報或亦方便之一道也 
[蘇省撫轅抄]  
　　二十九日候補縣徐錦　禀知奉委發審局差縣丞郭潤畦禀知聞訃丁父憂○二月初一日藩轅牌示照得署按司獄姚定信現在另有差委所遺員缺照章應行酌委查有候補從九品王桂墀堪以酌委署理縣丞朱祥榖缷署松江府經歴事回 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[報册捐收數]  
　　謹啓者竊思人之最苦者莫過於貧病相連飢寒交迫敝堂每交冬令開廠施粥未到嚴寒給發棉衣施醫給藥常年如此使飢者飽暖病者安愈其外貧不能殮者施之以棺寒門舊族顧其顔面以棺賒之殘老貧婦給資養贍呱呱墜地留嬰撫育義學惜字培子弟而重聖賢諸善漸舉經費浩大核計每年出費總在一萬之外雖募得各善姓常捐提捐月捐不到十之三四若不廣爲勸募時慮後難爲繼是以新正特刊咸有一德捐册隨報分送輕而易舉現蒙各埠大善士廣發慈悲樂施宏願分廉泉之水以療疾病撥太倉之粟以濟窮黎病者訊者同沾化雨今初一二兩日又沐漢口九江仙女廟寍波丹陽嘉興杭州川沙江灣等九處善士來函寄附捐册二十扣共收洋八十三元八角銅洋六元錢十千另六百八十文常捐四願内查有初二日三千八百九十一號册蒙杭州萬承志寳堂馮聽五先生隨册賜函經募來洋三十九元之鉅足徵聽五先生好行其德且連年惠賜災區丸散丹藥每交夏令首先寄到心存利濟無微不至善昌不勝欽佩一併具復叩謝附呈善書鎭宅符外兹特登報奉聞[  上海北市六馬路仁濟堂董事施善昌等謹啓]  
[已丑年正月初九日同吳夫人游徐園口占二律]  
　　椒盤又見歲華新女伴招邀覓句頻小有樓臺能遣興無邊風月不憂貧蘸波楊柳江鄉夢雪點梅花海國春孔雀似矜文彩勝故張翎羽鬭佳人彈指蘭闍胡語明雞林詩價未爲輕園臨海市此爲勝雪踏春牛又嘉晴門眺潮來三泖白茶宜水遞二泉清心驚人日將歸雁試擘紅箋作短行[  毗陵孫翰香未定草]  
 
