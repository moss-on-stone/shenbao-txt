# 1895 - 247 - 4908041

 

Page 1

 
 
[延請沙市訪事人] [  申報館主人啓]  
　　本館擬請一人在沙市採訪時事須見解明通文理清順方可入選如願俯就望先書近事數則並將台銜貴里詳晰載明付郵見示一經擇定便當飛函奉訂否則槪不作答以免繁瑣專此奉布惟希均鑒 
[張氏醫通告成出售] [  圖書集成局代啓]  
　　醫通一書爲長洲張君路玉所撰會集前人方論精而且詳挈領提綱分門别類康熙朝○南巡至吳家以書献深當○上意尋○命醫院校勘置之○南薰殿於是流布日遠然肆間坊板未免魯魚亥豕之誚本局覔得原刻精本用新式鉛字以潔白連四紙印成裝訂二十本出售每部實洋三元欲買者請向蕪湖文苑山房及本埠博文書局購取可也此佈 
[論近今風尙之奢續前稿]  
　　至於滬上繁華更爲千百年來所未有五洲之人儼若一家四海之物幾同土產輪舶往還冠蓋相接富商大賈薈萃於斯酒肆則有京館津館徽館寗館番菜消夜等名戲園則有京腔西腔弋腔崑腔廣東清客貓兒之目茶寮則一層五層書館花園之不一妓館則長三么二住家書寓之不同而且競藉雅片爲消磨則複室重簾皆吐霧吞雲之地時尙雀牌爲遣興則秦樓楚館奚啻呼盧喝雉之塲凡此皆爲浮費之可省究非日用之必需而躭此者不顧也兩人一茶之費卽貧家數口之糧數人一席之資卽寒土半年之用此猶費之小焉者也乃若日必坐馬車也夜必吃花酒也邀妓侑酒謂之呌局讌飲焉非局不歡聽劇焉非局不樂坐車焉亦必携粉白黛緑馳騁於康莊爲快且一日不止一席一人不止一局纒頭一擲不惜千金在富者如此揮霍猶虞不繼而况下此者有不傾家蕩產敗節喪身者乎雅片一物爲中國之漏巵人民之鴆毒愛之者雖如蟻附羶如蠅逐臭而稍知利害之輩猶不敢沾染若尋常烟草則不啻家喻而户曉焉烟草本爲藥物收入綱目然前代不聞有此後爲北鄙之人取爲禦寒之具羣相效尤遂以爲酬酢消遣之物然始則惟有旱烟耳繼則漸興水烟矣始則惟有蘭州之烟耳繼乃廣東之烟福建之烟日新月異加以吕宋之淡菰巴歐西之捲紙烟味愈吸而愈精價愈增而愈貴一人所費自數文至數十文百文不等合而計之亦成鉅欵烟具亦愈出愈精從前黃銅多曰銅少且多直榦而今則皆用白銅有二馬車三馬車之名皆鏤刻精緻花樣各别并有以紋銀爲之而飾以珠翠者城市如此鄉間亦無不如此娼寮如此家户亦無不如此亦可謂風行之盛矣玉杯象筯爲商紂之失德而今則無論居家宴客象筯爲多卽酒館飯館無不均用象筯且摺扇以象牙爲骨紈扇以象牙爲柄器具以象牙爲嵌其餘玩物無論矣豈古之象少於今耶亦今之儉不如古耳至於衣服之製則浮華尤甚數十年前冬裘夏葛惟富有者備之嬌艷之色惟童子穿之今則幾至無人不裘無人不葛時宜紗則滿街皆紗衣時宜羅則滿街皆羅服顏色則取乎鮮麗花樣則取乎翻新而且式樣日更咸同以來式尙寛大馬褂可以蓋膝袖口幾同婦女亦不得不謂之太過而今則不及矣短袖窄腰幾使一身之外所餘無幾不特男子之好奇而婦人亦好尙不特娼寮爲作俑而家户亦效尤或爲解者曰此京欵也而京中固無是也又曰可以省料亦儉約之一端製新衣固屬減省然多有因不時而改作棄舊而換新者不亦暴殄天物乎或曰現在事事倣效西法西人衣服短小便於作事此亦得風氣之先者不知好奇之人未必皆作事之輩若愛慕西式何不竟服西人之服而爲東施之效顰而徒增此醜態也服奇者志淫服愈奇者志愈淫好奇者必思自異於衆而附之者亦必求不異於所異而後已每見新衣鋪之招牌曰承接異樣衫褲不曰新樣而曰異樣可謂好奇之甚矣且衫褲亦有何異樣耶觀於此亦可見靡靡之從風而滔滔之不返也且奢侈之習卽僭亂之由貴賤不分名分莫辨究屬成何世界日前見有轎式馬車非常精潔拉馬少年則穿官紗長衫後立者亦然端座於中者則爲有名之某妓女也馬夫而穿官紗若短衫則猶可恕人猶知爲馬夫也若以官紗而鑲邊如西人馬夫之式人猶知爲馬夫之衣猶可說今則一如上等人之長衫在控縱之時知爲馬夫若舍韁而行輕紈手執呼朋引類於妓寮酒肆間儼若五陵年少裙屐翩翩誰又知其爲日日掃馬糞朝朝洗車輪者乎奢侈之風至此已極盱衡時事不禁三歎惜矣 
[本館接奉電音]  
　　昨日京師飛電傳來硃筆一道敬謹譯登○七月十八日奉硃筆李昭煒補授右春坊右中允欽此 
[臺北風災]  
　　昨接本月十一日臺北西人發來電信云邇日臺北狂風陡起吼聲如虎萬籟怒號走石飛沙排山倒海爲往古來今所未有所過之處凡深林古樹傑閣層樓闤闠萬家壁壘四匝以及龍塍鱗隰之間游牧動植之物無不爲風伯所大創加以雨師繼至不啻銀河倒瀉山洪暴注急溜奔騰有建瓴直下之勢汪洋一片幾使平地變成澤國臺北一隅爲日人所佔據前以疫癘大作死亡已屬不少今又繼以風災不可謂非天降之罰也彼本擬於八九月間乘臺南風息浪平時以全力相搏不謂臺南之兵未移而臺北之災已降愈以見人力之不能與天爭矣 
[紀臺軍大捷情形]  
　　旬日以來海天浪惡臺嶠音稀關心時事者急欲得確實消息以爲快昨接閩省訪事人來函云本月十四日接淡水洋行友人信據言日人連日在中路開仗皆不能勝死亡枕藉每一交綏兵心慌亂隊伍皆不能整臺灣義兵客兵均四散埋伏山凹林樹間寂無聲息忽聞鎗聲一震無有不傷日兵者可謂百發百中每一交轟日本兵死傷輙有四五百之多此僅小仗之獲勝耳初七日有日本兵船四艘開赴後瀧并用臺地帆船載運軍糧以往新竹而繞苗栗所以不敢在陸路行走者恐被客軍攔刼也又載馬軍四百餘名步兵四千餘名與中路義兵列陣交戰署臺灣府黎伯鄂太守卽請帮統新楚軍之劉鎭軍督帶義軍客兵新楚兵及臺南劉淵亭大帥派出之三營以百戰百勝之精兵分佈各山險要處駐紥先與之對陣交鋒故示以怯弱佯作紛紛敗北狀日兵不知係誘敵之計併力窮追待其追近大甲等溪各軍始由四山抄出將日兵圍在垓心奮勇攻擊日兵四面受敵因之大敗此一仗爲臺中第一次大戰計獲斬日本馬兵三百五六十人得馬三百餘匹陣斃日兵三四百名傷斃五六百名另有日兵一隊約四五百名被各軍引入山凹經義軍與臺南兵用火藥毬抛入日隊中紅光萬道幾使霄漢通紅日兵無路逃生遂致全軍盡没惟帮統劉鎭軍及義軍頭目客兵將領三人陣亡死傷者僅二三十人新楚義軍客兵臺勇於引誘入伏時受傷陣亡者共約二三百人日艦載來之兵三四千人酣戰之餘屍横徧野血流成渠祇剩敗兵一千數百人僥倖生還有此大捷竟能將大隊日兵痛加剿洗從此當益知臺軍之善戰黎太守劉大帥之謀勇調度有方故能成不世之功日人於此臺北中半 
 
 

Page 2

 
 
隅之地猶屢進屢退大遭挫折較之遼東戰事勇怯不同勝負迥異豈非守地之不繫乎鎗械之精餉項之多兵數之衆而全恃乎劉大帥之智勇深沈客兵義兵之同仇偕作誓死輕生哉探聞日人擬調集鐵甲船廿隻載兵數萬俟臺南湧浪稍平卽與劉大帥開一大仗以决勝負刻下劉大帥與黎伯鄂太守聯爲一氣文武同心合力日兵於屢挫之餘正不患其猖獗捷音復至當在指顧間振筆紀此以當露布之先聲又聞此次中路勝仗義軍截獲日本運船數艘内有洋五六萬元砲械糧食甚多此又天助劉大帥之美意也吉語傳來爲之歡躍不已 
[防諜甚嚴]  
　　古今用兵之法欲杜外諜先清内奸所謂戰勝於無形也昨接閩蟜信備述臺南防剿之嚴合亟登之報牘以見劉大帥神機妙算超越尋常也巧月十一日爹利士輪舟開赴安平附搭此船擬登彼岸者大帥飭親信人逐名詢問有無在城人擔保如無保認之人卽不准登岸否則卽以奸細論遂有搭客二十餘人因無人具保仍坐原船回閩此劉大帥防奸之深算也卽駐紥中路之黎伯鄂太守所部新楚軍亦不准越彰化一步以清界限而杜奸混又聞日本兵船雖有在彼遊弋者亦未開砲惟聞日兵時在澎湖四鄉刼掠民間女子自十五六歲起至三十歲者不分妍醜悉數載赴淡水爲不可告人之事似此忍心害理固宜臺民之慷慨設誓不共戴天也 
[補述星使過揚事]  
　　出使日本大臣裕朗西星使由緑楊城畔束裝來滬臨歧待發此已列報兹接邗友信云星使於月之十二日順道來揚艤棹河干旋於十三日上午登岸拜客運憲江都轉聞星軺公畢卽欲返棹無甚逗留遂於十三晚在本署盛設酒肴羅山海之珍極倡酬之樂直至月墮參横始各分袂而散星使回舟後卽於十四日清晨解纜南渡 
[追紀行旌]  
　　出使俄國大臣王芍棠星使稅駕滬濵將次北上已見本報兹據江寗訪事人補述星使過寍時事合照錄之來信云星使前由滬濵乘輪來寍假奇望街行臺暫駐日赴督轅晤香帥於内書房煮茗清談情意欵洽星使以念切覲光急欲北上遂於十一日辭别香帥翌日起程香帥送至江干寄請聖安並飭普陀輪船護送赴申是日合城文武員弁悉往旱西門碼頭恭候至猫睛轉午遙見香帥與星使乘坐緑呢大轎排齊全副儀仗緩緩而至督捕城守兩營鳴鎗申敬星使與香帥降輿執手傾談良久始别各官在後恭送星使辭謝再三始一揖登船展輪而去各官依次排導回衙時已鐘鳴四下矣 
[花縣循聲]  
　　金陵訪事人云新署江寍縣翁笠漁明府歴宰名區政聲卓著自奉大憲調署是缺下車甫經逾月百廢俱舉凡歴任積弊除革罄盡而尤嚴拿痞棍執法如山因此地方肅清無敢犯法者如夫子廟一帶自出示通衢後至今三教九流不敢匿跡於其地一時頌聲載道共服恩威如明府之作宰安得不以賢父母稱之哉 
[重覩昇平]  
　　營口訪事人云初九日招商局圖南輪船進口高扯黃龍旗營口人經年未見國旗至此始見無不鼓舞歡欣仁裕號門首亦掛招商分局牌昔光武中興父老歡呼羅拜謂今日得見漢官威儀以今方古誠足嫓美亦可見民心之愛國矣 
[風鶴不驚]  
　　營口信云上年中日交兵奉天各官紛紛送眷南旋卽非南省人亦多遷眷至申文武官員不隨薄俗浮沈甘作中流砥柱携眷需次者僅一二人耳迄今和局告成日兵雖未退去駐紥究有限期旣已互換約章則和好共敦猜嫌自泯故奉省各官次第遣人附輪至申接眷回奉想下次輪船自申來營搭客票必能多售也 
[盜風甚熾]  
　　營口訪事人云自前月以來地方頗稱安靖故橋南一帶僻陋之處經紀小鋪操作貧民亦皆次第開張重整旗鼓不料初九夜忽有盜匪乘隙蠢動連刼三家一爲同興宏南棧側烟館盜夥五人一擁而進被館主用三節鞭亂舞但見霞光一縷破空而飛拂拂作響擊傷二人餘俱退去復約十五人蜂擁而至欲甘心於館主格鬥片時究因寡不敵衆致使事主受傷當塲僅獲一人餘悉逃逸越日又獲五人詢係某鑣局與事主有隙非專爲刼財起見又南頭郭家糧米店新買小麥二百餘石爲盜匪垂涎亦於是夜搶刼又某姓住家同時被盜所失不貲以後如何辦理容俟續述 
[挑夫脫逃]  
　　杭州公利上江信局在珠寳巷開設多年專爲人寄送貨物銀錢從無遺誤本月初八日因有某莊寄往徽州江西等處綢貨五紥特雇脚夫谷發全挑至觀成堂綢業會館報捐詎料谷如黃鶴之一去不返徧尋無蹤聞此貨約值價洋一千餘元谷係散行挑夫並無埠頭管束向在薦橋一帶挑貨從無錯誤故局中深信弗疑遂將綢貨令其挑往谷頓起不良中途脫逃萬一找尋不着則莊家旣已將貨交局局中難免賠累近來人心不古稍有弗愼受患無窮聞谷係嵊縣人現已由局徧貼訪單託人追尋一面具禀到縣請移文至嵊及紹郡嘉湖等處飭捕嚴緝不知能珠還合浦否耶 
[喜雨亭記]  
　　浙省自六月以來晴多雨少不特田禾枯槁兼且民多疫癘大憲虔誠祈禱禁止屠宰以初三日爲始必待雨澤沾足始行弛禁而居民亦望雨甚殷相率齋戒向各社廟殷殷叩禱非特猪羊雞鴨不得宰殺而魚蝦等物亦不能入市向來禁屠只有三日如無雨澤再行申禁而猪羊肉店往往私賄差保陽奉陰違此番官禁旣嚴加以居民鋪户互相察訪雖賄通差役亦難宰殺連日雖密雲四布僅得廉纎細雨未能大沛甘霖說者謂蓄勢已久霑足之歌當在指顧之間果於初八亥刻雨師稅駕大雨傾盆枯槁之苗有不勃然而興乎至初九傍晚始息四鄉農民咸有霑足之歌初十日略放晴光旋又細雨如織約有四點鐘時之久十一日午後又雨微聞淅瀝聲耳根爲之清澈十二日已刻又得大雨一陣午後微雨不息至暮後始停止兩邑尊於初十日詣海會寺敬備香燭祭品叩謝神靈卽於是日撤壇 
[枉送二命]  
　　漢口信云武漢風俗每值七月大家小户皆荐亡魂以表追遠之思以故黃冠緇流東奔西走幾有應接不暇之勢前日漢口河街某傘店施放焰口頂上圓光者高踞禪臺大施法力超度百千餓鬼撤食於地内有饅首於是貧寒失業之人衢巷吹簫之輩相率偕來蟻聚蜂屯狼吞虎咽忽有打銅之學徒向前爭搶爲衆所擊傷重而殞牽累傘店閉門停市經和事老出塲調處其事始寢是日又有患病求醫者至楊千總巷從仁善堂求治醫士施以刀圭囑在堂中煎服病者堅求寄宿董事仁慈囑在池旁假榻次日忽見病者溺斃池中董事憐其無辜殞命爲之備棺成殮掩埋了事不死於病而死於水亦可見大數之難逃矣 
[逼良爲娼]  
　　金陵下河人某甲耕種爲業其妻年近不惑出外傭工每至歲杪滿載而歸歴有年所生有一女芳齡二八艷麗驚人許近村某姓爲媳前年其母携女至江寍被大三子家七十鳥窺見將番佛百數十尊購去爲娼母亦與織造轎頭姘識迄今三載家中音信不通致某姓家催娶興訟其夫無奈變賣田產由揚州上至蕪湖繼至南京鎭江蘇州上海等處尋覓二年未得蹤跡今四月間復至金陵找尋川資用盡賴同鄉人薦與江寍藩司轎班充當轎役不意日前甲在鈔庫街與妻相遇被甲扭住連批其頰問女何在妻知難以隱匿領至鴇家與女相見好事者皆跟隨在後其中大半旗丁一齊擁入鴇家鴇家不知何事將門急閉旗丁等以其不應閉門遂將門窓户扇盡行毁壞並傷數人一哄而散聞此事須到縣辦理矣 
[潯江弦索]  
　　中元令節各處焚化冥財建醮超度此通例也九江招商局總辦黃梅西太守史錫之司馬邀集同人在碼頭上設壇召僧誦經兩旁紥就十殿閻君及地藏王地方鬼諸像自十二早起至十四晚止或施河燈或放燄口晝則雲鐃法鼓夜則燈燭輝煌誠盛會也○署理九江鎭宋頌臣軍門履任後閱城閱操查點軍裝火藥馬匹日前又赴湖口梅家洲武曲港等處閱看砲臺演試砲位管帶官方翰廷守戎迎送如 
 
 

Page 3

 
 
儀王事靡盬不遑啓處當爲軍門誦之○廬山之麓西人設有教堂及避暑館兹因各處鬧敎九江前後營周梯山傅春海兩遊戎商派外委余起龍帶兵一棚前往保護可謂防患於未然矣○西門外新壩地方汪華旭猪行老板汪世元於初五日被縣役凌責勒索錢文投水斃命遺下幼孫寡媳頓絶生計嗚呼慘矣 
[告示三則]  
　　皖省濵臨大江地方寥落易於藏奸自保甲總局吳士青觀察接辦以來專以除暴安良爲事蓋觀察仕皖有年民情深悉出有告示數起節錄其二意賅辭簡足化愚頑并道憲聯仙蘅觀察因川省閙教出示通衢諄諄開導地方賴以安靖故錄之以覘其吏治也○保甲總局示照得烟館生理事業本非正經現查城廂内外烟户六百有零其中良莠不等保無窩藏匪心疉經前辦示諭不啻三令五申誠恐日久生玩合再告誡諄諄此後爾等烟户槪限二更息燈毋許窩藏扒匪寄宿一切閒人閉歇准就别業不准頂替新增委員督同地保查察務須認眞倘敢故違前令提案懲辦非輕並將房屋封鎖决不瞻面徇情本道實事求是其各一體凛遵○又四言告示云省會地面雜處五方保甲立法除暴安良地痞光棍爲害實繁終日遊蕩酒次茶坊强賒硬欠動輒逞强欺騙訛詐惡等虎狼或窩賭博或架土娼種種不法罪惡昭彰若不拿辦閭閻何堪爲此曉諭佈告城廂訪獲拿案定按刑章其各改悔勉爾愼旃○欽加鹽運使銜督辦安徽全省洋務總局署理安廬滁和道聯爲剴切曉諭事案奉撫憲札迭准南洋大臣署兩江總督部堂張咨轉准總理衙門電咨自川省焚毁教堂之案起聞長江一帶亦有閙教之謠准美國田使函請飭屬加意保護行令本局札飭凡有教堂各州縣一體妥爲防範毋任滋事並出示諭禁等因除分别移行遵照外合亟剴切曉諭爲此示仰軍民人等知悉爾等須知泰西各國在内地設堂傳教係爲條約所准行其教士平日亦皆恪守教規並不强人入教爾等當亦共見共聞此次川省教案實由匪徒煽惑而成現在查拿滋事之人致居民轉受驚恐彼鬧事者應亦自有悔心爾等務宜各守本分切勿輕聽浮言隨同附和以致累及身家追悔無及倘有不法之徒造言惑衆希圖藉端生事定卽立提到案儘法懲辦勿謂言之不預也其各懍遵毋違特示云 
[虐媳兩誌]  
　　安慶離城二十餘里地名蘇家坂有蘇姓婦年四十餘歲有養媳某氏年已及笄平時苛待不可勝言上月某日媳因觸怒於姑該婦陡起很心將媳乳割開以監擦之媳痛楚難敖奄奄待斃該姓聚族而居均抱不平媳之母家相隔數里經人送信媳之父母邀集男婦數十名興師問罪幸蘇姓之族長有廪生某甲出爲調停謂寒族出此不仁之婦倘媳有不測吾當以家法處之無庸貴府煩神隨卽命人以繩索將姑綑縛送交地甲看管媳之母家見甲如此歛威暫退越數日其媳卽死該姑畏罪賄通地甲解索而逃某甲卽將地甲吊拷一面著人來省四處找尋想婦女孤零豈能遠颺終不難緝獲也○又北關離城數里地名老墳頭有某甲夫婦年均半百務農爲業有媳方氏年已二十不得姑歡姑惡之久矣緣氏生於城市之中不諳農家耕種居鄉之事皆力弱不能爲每每受姑苛責近又身懷六甲操作更艱其姑毫不體恤仍勒令搗米若干搗畢方食否則飢餓之鞭撻之媳不堪其苦久欲私奔未得其便是日適翁往城姑亦出外氏遂私逃將及到城路遇其翁未免張皇失措翁知有異卽諭速回媳畏姑如虎寍死不歸路近城濠濠水甚深媳急赴水甲亦不避翁媳之嫌拖住後以好言慰之且由我送爾回家倘姑見責惟我是問傍觀者亦以爲有翁作保儘可放心媳乃向衆訴姑之惡且以肘臂之傷示衆又云翁弱姑强翁姑爭閙翁猶不敵旣逃復歸必遭重責有死而已翁豈能保乎傍觀者又勸以暫歸母家媳又云父没母孀僅有弱弟度日如年所以受苦數年未敢歸告恐添寡母之憂也久欲覓死今待見母後再赴黃泉矣某乙丙聞此慘言頓生惻隱遂各出英餅二圓交氏勸暫歸奉母切勿輕生氏乃含涙拜受甲亦再三稱謝遂送媳歸寗云 
[委辦局差]  
　　候補通判何亮采别駕辦事精明不辭勞瘁素爲上游倚重近適上海輪船支應局會辦一差懸缺以待香帥特委别駕辦理别駕奉札之下卽於十六日赴轅禀謝不日起程 
[上海官塲紀事]  
　　出使俄國大臣王芍棠星使之春駐節美租界天后宫側行轅將次起節北上昨晨乘轎入城往各衙門辭别駕臨縣署時黃大令飭家丁擋駕○前江南提督譚青崖軍門由松江節署蒞滬拜會各當道旋於昨晚望吳門進發蓋緣省垣中有要公也 
[信船遇盜]  
　　致大信局划船由常熟滿載信件來申本月十八日黎明時行經嘉定縣境馬駱鎭左近有一盜船飛駛而來盜黨五六人一躍上船行刼船户見勢不佳急將信件抛棄河中盜忿甚砍傷船户然後揚長而去船户俟盜去後卽投嘉定縣禀請騐傷踏勘 
[倒壁傷人]  
　　邇來本埠狂風大作幾有拔木撼山之勢前日晨七點鐘英界會香里第一弄某姓家之墻垣竟被風吹塌壓傷男子長幼各一人當卽舁送仁濟醫斃急爲醫治聞傷勢尙輕想一經奏手卽可轉危爲安也 
[攤簧宜禁]  
　　近有一種輕薄少年彈唱攤簧藉以引誘婦女殊爲風俗之害前晚英界公興里某姓家因主婦生日招集無賴少年在家唱攤簧正在吹竹彈絲興高采烈之時忽有多人馳至將檯上所列笙簫箏笛之屬盡行取去並欲將各少年毆辱旋經人勸解始一哄而散攤簧曾經捕房查禁今少年等竟敢公然聚衆彈唱且因此肇事想捕房聞之必當從嚴查禁也 
[堆物礙路]  
　　電燈公司向設在乍浦路去冬又在斐倫路購地建造房屋爲遷移之計崇閎廣厦次第竣工所造烟囱有十三丈之高上聳霄漢所用機器排設亦將定妥不日卽可遷徙惟此處適在有恒路轉角處略有隙地爲徐永記水木作堆積磚瓦木料早向工部局領有捐照公司執事人以開工在卽所堆之貨有碍出入遂函致捕房請令遷讓捕頭於前日下午派包探竇如海將徐永記捐照吊出傳諭作主赶緊將貨料遷往他處再將捐照給回 
[游勇送縣]  
　　前日有遊勇一隊行至本邑大南門外自相爭閙撫標滬軍營統領蕭雲卿軍門飭勇拿獲數人訊知中有某甲者强搶同伴某乙之物致有此釁遂飭副管帶劉遊戎親率勇丁十餘名押甲至上海縣署請懲黃大令飭收自新所聽候訊明究辦 
[法界公堂案]  
　　昨係法公堂訊案之期上午十點鐘鄭大令與祁繙譯官蒞廨會判包探禀林方啓在江天輪船上竊取搭客鼻烟壺經失主當塲拿獲贓已交還請究林供小的亦趁輪動身不敢犯竊大令判著押候笞責百板○探禀張阿福在英界四馬路見領事官經過無故持石抛擲由英捕送案請究張俯首求恩大令判管押捕房一月以示懲儆○紹興人王阿祥於深夜時溷入書信館對面空屋内圖竊由捕拘獲並在身畔搜出質票二十一紙請究王供於五月廿六日來申覓業不遂因此付長生庫衣服均是已物並未犯竊大令謂如何深夜閒行諒非類判管押十四天○探禀游勇李金亭在虹口招商局某棧房竊得衣服七件負至護城河畔質錢經小的緝獲請究李供在金山章字左營當勇於十一日來滬衣服向友人處借來大令研詰再三李供詞游移大令與祁君商之判著押候笞責百板遞回湖南湘陰縣原籍贓存候失主認領○法大馬路三元錢莊劉春江投稱王供福串同陳大榮持本莊票銀五十兩前來收銀小的察閱係是假冐遂鳴捕將王陳二人拘案請訊陳王同供向業首飾生意此票是學徒周才寛在途拾得不知是僞大令訊係在途所拾姑念無知從寛斥釋○包探禀王少卿胡玉林二人在金山當勇撤散來滬在萬里春茶館爭閙拘案請訊王供由金山趁搭航船來滬有胡玉林等數人亦同趁船乘我不備將衣箱物件刼掠一空因孤掌難鳴無從阻止昨日見胡在茶館啜茗有眼鏡袋玉扳子手帕等然確係原贓因此鳴捕拘解案胡供亦在金山某營官處當差此次撤散同船來滬並未糾刼物件大令以兩造供詞各執其中顯有不實不盡姑著將胡押候飭探同王至南灣子航船查問是否屬實禀復核辦○捕解扒竊王阿金至案禀稱小車夫周二寳在南市雇松江航船載錢一百千文運至十六鋪外突被扒竊王阿金等五六人割破袋皮竊取大錢七百文　皆逃逸 
 
 

Page 4

 
 
將王解請訊究王供因車側翻在途拾取並非竊取大令著押候掌責二百下○許松林誘騙伊妹之婢女阿囡寄匿朱貞卿家旋經許之母舅鄭德泉具禀控告昨經大令提案詰訊聲稱松林幼時由姊許鄭氏撫養成丁無如松林某入下流任情浪費以致家景蕭條是以十年前姊在前縣憲備案旋經邀集親族公議松林亦自願立分出筆據許鄭氏遂改立外孫金元爲吾姊之孫詎料今春姊氏病殁松林竟至姊家滋擾不休復將婢女誘逃出外求請嚴辦筆據呈電許松林供並無誘逃事大令著將許松林及婢女阿囡押候飭探查明禀復訊奪○賭棍吳雲山因誘賭局騙萬昌花行學徒吳德本銀洋一案迭經大令研究迄今挺押分文未繳昨日堂期原告朱慶甫遣夥陸文生投遞禀詞聲稱雲山挺押迄今一毛不拔異常刁猾求請追比大令閱畢命提吳雲山曁姘婦蔣大寳至案詰問蔣永春亦呈遞禀稱親女大寳素來安分此次被吳哄騙出外以致牽涉覊押在案現求恩准交保出外領回管束大令著蔣斥退准予覓的實人具保又問吳雲山曰爾前堂供認交保出外料理迄今乏人具保顯見有意逞刁吳一味遊供陸文生稱吳乃著名賭棍求請嚴辦大令得供與祁君會商判著押候枷示三月期滿笞責五百板蔣大寳姑念從寛著押候覔保 
[美捕房紀事]  
　　美界西華德路後面磨坊橋附近第三百六十七號房屋有江北人某甲居焉以樓底轉租與寗波人某乙前日下午乙欲將樓下窓壁改裝甲不允其請裝出房東模樣乙大肆咆哮遂以惡聲相向甲乙之妻均從旁附和竟至用武扭作一圑適一百五十一號捕巡至當將甲乙夫婦二人拘送捕房捕頭立卽遣捕將一干人解至公廨請讞員訊核○混名買糖阿大者虹口之流氓也昨晨在新記捠路與石妙發因事齟齬互相毆辱解入捕房捕頭詰其起事之由石訴稱彼欲拆梢不遂致被毒打求請送究阿大不認拆梢捕頭令一併覊押候飭包探查問究竟若何再行核辦○四百三十二號華捕拘鄉人某甲至捕房禀稱此係鄉人駕舟裝柴來滬售買舟泊虹港因不諳租界章程沿路大便爲此拘案甲稱實不知情尙求原諒捕頭姑念鄉愚無知令暫押一天以示儆戒 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[覆訊盜案]  
　　英包探拿獲新陽縣盜犯張仁山等經屠讞員移送上海縣刑訊已紀報端昨晨黃大令又會同新陽縣蘇大令升坐花　訊詰先問船户胡德仁楊春林曰應雲喜是否同黨供稱在陳胖子船上實曾同往行刦應供稱小的係湖北房山縣人年一十有七向在湖州陳姓家牧牛今春遇汪老五卽汪幅星略叙桑梓之情汪卽勸小的隨伊放鴨小的從之不知有爲盜情事大令曰現在船户等人皆已指爾同盜本縣念爾年輕如果從速實供尙可寛恕應俯首不語大令喝跪大練良久始供稱小的總因年幼無知受汪愚弄本月初四日汪等開船時囑小的同行小的不依汪卽肆兇毆小的無奈聽從初六日至蘇州初八日至崑山小的瞻怯不敢上岸大令曰衆人皆供爾一同行刦事已至此賴亦無益不如認之爲好應游移半晌稱小的被汪等逼令同行然尾隨在後不敢拾物大令問究竟何人爲首何人放火何人開鎗擊斃工人並舉刃砍之爾可逐一供明不得含混供稱張仁山陳胖子卽陳鴻標及陳海棠三人爲大頭目臨刦時此三人皆自恃本領高强在宅外把守喝令同黨有進無退務必刦得物件方可回船擊斃工人及舉刀砍人皆方祥裕所爲火由曾大成所放大令曰有人供放火者爲張仁山有人供放火者爲張胖子爾又供是方究竟如何供稱小的在後明見時方開鎗並舉刃砍人大令問方一人何能擊而復砍供稱方左手持槍右手舉刃轟擊後卽舉刃砍之中其腰背大令曰爾持何械供稱小的持一木棍問同黨究有若干人供稱共二十三人盜船三艘顧紀香並未入夥實係悮拘大令曰爾供是方擊斃工人并砍以刃本縣提方質對供稱可大令卽提方研詰供稱小的係湖南人年二十有五家有父母兄嫂前年因與長兄口角氣忿出門行至湖州南潯鎭在表兄林姓處放鴨月得工費洋銀三圓無如性喜賭博以致囊無餘資至本月初四日自思出外頻年故鄉遠隔因向表兄說明借得洋銀六圓附船回里初八日行至蘇州初十日行至上海就自來水橋畔登岸偶與同鄉人張姓邂逅相逢遂同行至法界大自鳴鐘對面老德記客棧借宿張無現錢將隨身之物倩小的質錢使用旋被包探拿獲張卽不知去向小的所携惟洋布短衫一件洋銀六圓别無他物起案之綢縐衣服六門手鎗大刀皆張所帶大令以其供詞刁狡喝跪大練諭曰爾所作之事同黨均已供明照此游供必上天平架研詰再四執定前詞大令飭捕役帶下小心看管旋退堂午膳 
[英廨晚堂案]  
　　本邑人談錦昌扭妻嚴氏至廨控妻不守婦道屢次捲逃及尋獲竟敢倔强異常求爲離異屠别駕庭訊之下　供小的現住正豐街藉負販餬口妻嚴氏於十六歲時迎娶過門已將十載生有一子年已九齡初尙相安邇來妻竟不安於室暗有外遇逃遁兩次均經尋回小的惟略加訓斥渠終不悛改且時與小的無端尋釁日前小的適因貿易出外伊竟捲物背逃小的四處尋訪初不知下落前日在途遇見囑令回家非但不依反致爲難不得已而扭案今奉提訊小的情愿離異伏乞恩斷嚴氏供年二十五歲因丈夫屢向小婦人勃谿家中不能安居是以出外傭工其實並非逃逸今氏情愿隨夫回家安守本分力改前愆别駕以氏棄夫離子屢次背逃實屬天良汨没爲巾幗之罪人倫常之敗類本應嚴辦今姑從寛著掌嘴二百下令本夫具領嚴加管束如再違犯不端許談隨時送案重辦不貸談具領叩謝而去○二百八十五號捕拘解無賴俞阿玉俞啓源范阿大等向某茶棧司帳吳阿三等藉端滋擾一案值日差禀明屠别駕飭差看管候訊前晚别駕升堂吳供徽州人現在某茶棧爲司帳雇俞氏揀茶議定每筐計重二斤工錢六文昨晨六點鐘時氏來棧作工繼而揀好茶葉一筐交與小的估看照向例秤見缺少四兩向論不服反敢逞蠻俄卽糾無賴俞阿玉等三人來棧尋仇與小的爲難並被打毁什物是以愬捕拘請訊究旋有王錫華投案訴稱吳阿三係小的所雇之夥被俞等糾衆行兇餘供與吳略同俞阿玉供寗波人向在治下作小工度日胞姊俞氏在茶棧作揀茶女工昨日午飯時小的至茶棧喚胞姊用膳當時目覩吳阿三將胞姊渾身查搜據言因缺少茶葉四兩起見小的旋卽上前解勸其實並未行兇實遭誣指俞啓源范阿大同供小的等見兩造忿爭曾經從旁解勸不敢帮同吵擾别駕訊得俞阿玉揷身多事顯係不安本分著掌責一百下具改過結存案俞啓源范阿大訊無干涉斥釋原告亦飭遵結備查人証一併斥釋 
[英界公堂瑣案]  
　　包探黃四福拘解小賊趙阿二陸來發王全拘等到案禀稱趙陸係過犯近又糾同王全拘串取某柴船上大錢三千文經小的拘獲錢已用去僅存洋一元一角而失主亦已回家無從傳案請訊趙阿二等同供小的等均是崇明人來申後因窮苦不堪不得已而串同竊錢以圖果腹别駕商之單繙譯以趙阿二陸來發係屬過犯判令各責二百板遞解回籍王全拘掌頰五十下○馮阿生前因迭犯竊案曾經公堂懲辦今又行竊宋雲石等五蒙綢布衣服零星物件爲數不少經包探顧阿六緝獲人贓送究宋等先後投案求請領贓馮供小的向爲京貨生意作三隻手生涯實出於萬不得已如蒙恩宥定當革面洗心學作好人别駕判將馮笞責五百板交捕房管押三禮拜贓分别給領○二百四十七號華捕拘解巡丁楊松田到案禀稱此人昨日强將船户朱桂林之船一隻撑駕他往爲此拘解請判朱供撑駕航船爲生此次帶有食米七八石巡丁楊松田强令小的納捐實因米不滿十石向不納捐故未應允不料竟被將船扣住今旣由捕送案求爲訊判楊供在巡卡委員夏老爺處當巡丁昨見此船帶有米石多擔故令納捐惟米不滿五石可以不捐别駕以兩造供詞各執判令一併押候過堂復訊○包探張阿五禀稱周文清控顧利卿騙洋銀三元七角扭交小的向之詢問不肯承認爲此解案請究周供山東人今來申地作小本營生四月間有顧利卿向小的言明可以引薦至棠行看門每月工資可得洋八元惟須送帳房中禮一副需洋四元小的一時悮信其言卽向親友借得衣物質洋三元三角自已有洋四角交與顧言明同至一層樓卽可成就生意不料顧一去不來今旣遇見故扭交捕房送究顧供亦爲小本營生並無引薦生意及騙洋之事實被悮指别駕以供詞確鑿豈容抵賴判將顧笞三百板管押兩禮拜○張包探又解陳土金唐伯順岳行昌曹阿生等到案禀稱陳糾同唐等於前晚向總會侍者湯生寳拆梢不遂將湯揮毆當卽報知捕房由小的將一干人拘獲送究湯供向與陳土金之兄認識陳屢向小的借貸前日又來小的以其纒擾不休故未應允不料伊卽糾同流氓唐伯順等於黑暗中將小的扭住毆打陳供有會洋轇轕故向索討互相爭閙唐等惟從中理勸而已别駕判將陳唐二人各責一百板岳曹二人各掌頰一百下○二百七十四號巡捕拘解在天后宫聚賭之王阿四到案請判别駕略詰數語判令管押四天○水巡捕拘解陳秀和邱珠咸到案禀稱陳等往往於輪船進口尙未停輪卽載棧房接客夥駛上殊屬危險爲此拘解請判别駕以陳邱二人冐險載客有違定章判令各罰洋五元 
[邗江官報]  
　　十二日府經歴許叅軍之琛金少尹聯瀛同委押運北鹽起程○十二日張分轉應宸禀知回姜埝差次○十四日胡鹺尹震和歐陽鹺尹訒同解海分司餉銀到揚 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
