# 1891 - 300 - 4906659

 

Page 1

 
 
[第二次開印二十四史] [  圖書集成局啓]  
　　啓者本局所印二十四史紙墨精良校讐詳盡細心參酌有美畢臻是以招股之時購票者卽爭先恐後迨去冬告竣除售出股票外局中尚留書二十部現可出售每部收現洋五十六元并以購者源源而來深恐不能遍給因又續印准明年正月告成其精妙與第一次所印無殊决不稍有苟簡諸君子如來購票每部仍價洋五十元先付二十元餘俟出書時找足至從前已購股票目今尚未取書者請卽移玉來取以便先覩爲快也肅此佈　聞伏維　雅鑒 
[書美生案後]  
　　美生私運軍火接濟會匪一案前在英副按察司處問取各見証口供旣畢余曾以數語書其後略謂美生之罪輕重不必計第一要着在乎問其會匪行蹤首要各犯名姓住址苟能盡洩其陰謀則美生不但可以免過而且可以錄功副按察司訊供時西例止有訊取見証口供聽審諸人不能從旁置喙美生卽有伸說之詞欲訴之情亦不肯在副按察司處伸說故深冀正按察司訊問時或者可以說出實情中國之欲緝會匪者可藉爲眼線此實一剿滅會匪之好機會時哉不可失也艉正按察司亦旣訊供斷罪矣爰書旣定科以監禁九月說者又復紛然謂厥罪太輕然此案實無重罪可擬所擬九月監禁則酌乎其中已不得謂之過輕矣夫此說也余前此書後時亦旣言之使美生而爲華人則自應照華律雖就地正法焉可也使會匪而爲英國之會匪則英律而有應得之咎其罪亦秘不輕今美生則係英人所通之會匪則爲中國之會匪徧查西例並無一定之律譬如有華人勾通西國之匪徒有與美生之事一律者徧查大淸律例亦初無作何辦罪之專條若用比例則卽可輕可重不難上下其手矣今英正按察司當訊問美生時美生自願認罪其自訓各語殊甚支離按察司亦絶不深究但謂此案係控爾私帶炸藥衆供確鑿無所遁飾遂立予判定監禁九月之罪或疑九月之數過輕然按察司則又有飭令覓取保人二名各保銀二千五百兩保美生不再蹈前轍此一節最爲有力蓋監禁本非死罪假如監禁一禮拜釋放則一禮拜後將又復萌故態未可知也卽禁之久而多至數月當亦如之再重而至數年亦何嘗無期滿之一日期滿釋出依舊作惡如舊則禁之久暫固不足爲輕重也美生一案必欲其覓保且保至銀五千兩以二人分任之則九月期滿之後美生雖得釋出而亦必痛改前非不敢再犯前失以致累及保人此則西例之善法所以開人自新之路而制其怙惡之情者也夫此案之所以僅控美生以私帶炸藥而不問其私運軍火接濟匪人者西例私帶炸藥之罪重私運濟匪則例之所無比擬定罪罪必不重故舍此而就彼而美生自供於正按察司之前則亦自言認得會匪正不知其與會匪如何認得且言欲知會匪之蹤跡以通知中國使中國可早爲之備似此用心是大有造於中國也然欲與會匪相聨偵知其密事則亦何必爲之代運如許軍裝意者此等槍械皆係不堪之物將使會匪收去之後設遇施放輒悉數倒炸以暗助中國官兵成功又或者以炸藥潛入會黨巢穴而暗地燃放使匪黨無唯類以此代中國官兵之勞如其不然斷未有以刃授人而猶自謂實欲防其殺人者也狀師明言美生行通匪之事證據確鑿而按察司不予深究此正按察司之體統非專以寛美生也惟美生旣知會匪之蹤跡無論所言之爲眞爲僞而其認得會匪則無庸遁飾當此之時中國正苦會匪爲患苟有能知其蹤跡者可以從此尋根究底窮源竟委乃爲至計今西官不之問而華當亦無所究失此機會不誠大可惜哉夫中國之有會匪擾攘亦外國之所不利也然他國雖不利而尤不利於英國何則英國所重者商務也中國往來之英商多於他處其貨物之來亦爲稱最今年自教案旣出中國沿江沿海各埠人心惶惶不敢放膽經營故英國之貨物亦多滯銷洋貨生意較之往年大遜此英人之所關心者也若能因美生一案而究出會匪根柢搗穴擒渠一鼓盪平中國心腹之患以去商務必將從此日有起色而中國之德英人也必深將來所以報英國者必重英國方欲與中國親睦之際亦何樂而不爲哉然而終不爲之者則以華人未嘗以此請於英官而其所控者止在私帶炸藥也然而將美生監禁覓保則亦足以警美生矣有步武美生者其以此爲殷鑒可乎 
[本舘接奉電音]  
　　昨由京友電傳上諭一道敬謹譯登○九月三十日奉上諭張之洞譚繼洵奏甄别庸劣不職各員分别懲處一摺湖北施南府同知唐貞吉違例擅受不知檢束着以州同降補署隨州知州本任崇陽縣知縣陳彰五心地糊塗聽斷任情署襄陽縣知縣本任宣城縣知縣舒善慶疏縱要犯庸劣無能丁憂孝感縣知縣亢廷鏞舉動乖謬物議紛騰均着以府經歴縣丞降補棗陽縣知縣胡承均才識迂疏難膺繁要着開缺另補枝江縣教諭黄元吉違例擅受浮藻糊塗隨州吏目張錫珍控案累累聲名甚劣均着卽行革職鹽運使銜道員用試用知府黄仁黼承辦隄工不洽輿論着撤銷鹽運使銜以肅官方餘着照所議辦理該部知道欽此 
[晉撫出缺]  
　　昨晚接有官塲太原電信有劉中丞酉刻出缺七字電音簡略餘不我述是何病症姑俟續聞 
[禁運軍械]  
　　澳門地方葡官近日出有告示禁止軍裝出口於九月十五日起以六個月爲期云 
[帝城雜記]  
　　侍御端君於日前具摺奏陳中西二鋪皂頭梁九平日把持官事結交匪徒引良爲娼請飭交中城察院令中西副指揮卽將梁九交移刑署嚴行究辦等因經軍機大臣片交到城兩城憲赶飭副指揮酈君傳令梁九進署詎梁早有風聞乘間遠颺酈不勝惶迫一面禀詳城憲一面派捕多名四出訪緝務期必獲以免叅處○北城察院訥張二君因王城練勇於九月十五日合演秋操遂先期於十一日試演是日鐘鳴十下司坊各官曁總辦練局官員齊集梁家園蓆棚前伺候滿漢察院閱看鳥鎗洋槍長槍單刀各式照例賞銀四五十兩以示鼓勵顧西城練勇亦於是日試演其東南中三城練勇試演日期尚未擬定云○中東吏目邱君派甲捕多名於九月初九初十兩日拿獲天津人張八等八名俱係奉旨交拿之犯赶卽禀詳城憲於十一日問供當日備文移交刑署分司審訊○北城甲捕於初七日午後行至西河畔見水内浮起皮箱一隻封鎖依然惟後面已用刀劃開其中不留一物料係盜賊抛棄者報知吏目王 
 
 

Page 2

 
 
君禀詳城憲一面檢查呈遞失單有炭兒胡同李姓呈報於初六日夜間忽來暴客三四人軟進硬出用刀威嚇扛去皮箱一隻内有衣物多件云云王君卽傳李姓認明的係所失之箱加以慰諭允設法緝獲盜賊辦理特鴻飛冥冥未卜何日始能弋獲也○九月十一日早有一人年約三十餘倒臥王廣福斜街雙泉妓院門首聞係此夜三鼓後被仇人紏約多人各持器械飽毆一頓腿骨已碎奄奄欲絶又百順胡同優伶余菊生寓屋門首於初九日上倒臥一人年約二十餘上下刃傷十餘處聞亦係被匪徒尋仇洩忿下此毒手也 
[古潞霜鱗]  
　　城樓年久失修勢將傾圮而城内石路尤覺凸凹不平車馬往來殊多不便楊觀察急欲興修無如此兩項工程約需銀三萬餘兩籌措不易遂約本邑紳士張燕謀觀察擬各捐銀一萬兩從東門至西門用整石修補從北門至南門改修石子路本邑官商應如何勸捐楊觀察已委郝局馬林直刺妥籌辦理將來化崎嶇爲平坦居者行者有不兼受其賜哉○本科北通州中式者三人于君振鑣張君世培孫君珩也悞中副車者二人王君恩紹李君登瀛也又駐防旂人中式一名爲文君彦楊觀察之胞姪名壽棫中式七十名掛榜前一日報喜者絡繹於途砲聲隆隆此響彼應說者謂今年奎星樓甫經開光風氣驟轉遂致攀桂者大勝於前然耶否耶○坐糧廳常少餘廳憲之夫人於九月十二日病故十四日迎三吊客盈門輿馬塞路○裏河五閘今夏閘板疉折有碍行漕倉憲委漕運廳李司馬一律更換新板改用西國油飾以期堅固○楊觀察前往河西務查騐堤工於十五日回轅○年例九月十七日駐通六省糧商在東關戲樓演戲慶賀財神誕今屆雇定京都勝春奎班外串諸名角登臺演唱歌喉嘹喨幾至裂石穿雲觀者采烈興高齊聲喝采惜臺下人多地窄有一幼童雜在人叢中因擁擠太甚目瞪口呆面如土色又一少年素患癆瘵擁至臺前口吐鮮血暈倒於地命在呼吸諺云三塲勿入於此益信○東路各營由道庫領出秋季兵餉○開設賭局大干例禁雖經林直刺雷厲風行查封嚴禁仍未能盡絶根株萬壽宮羅橋旁賭棚前因失火焚燒殆盡未及十日房屋已煥然一新基地較前尤闊侵佔河堤七八尺陳閘官據情送案林直刺飭差查封賭屋將房主鎖押責懲諭令將房拆去以絶禍根○楊某者如齊人之有一妻一妾悅妾之美憎妻之醜視妻如眼中釘恨不能卽時拔去時時加以磨折楊妻自念遇人不淑生不如死一日乘夫外出懸梁自縊迨楊歸見而解救則已氣絶體冰矣嗚呼慘哉○新任臺灣巡撫邵小村中丞於九月廿一日出京道出通州在東關碼頭乘坐大太平船前用小火輪拖帶後有砲船四艘沿途護送頗壯聲威 
[扶櫬南旋]  
　　津海關道劉献夫觀察之太夫人於前月下旬疾終署内開弔畢擇九月廿四日扶柩乘新裕輪船南旋下葬屬下官紳以及同僚文武預於洋貨街閘口下及風神廟一帶地方搭盖祭棚七八座以便路祭生榮死哀太夫人有焉至護理關道篆務之李勉林觀察已由李傅相奏請署理矣 
[細故釀命]  
　　津城西市口附近校塲爲督署親兵營駐紥之所居人有劉洛者又名花劉洛不知其取義之所在年已七十而性情倔强甚於少年營有馬夫曰尉得勝所居與劉望衡對宇此處係半村半郭之區旁有石碾一具盖係昔人預備以碾米麫者馬夫之婦曰尉劉氏於上月初購得高粱擬碾爲麫以備饔飱終日蟻旋輒被韓盧竊食氏遂作女嬃之詈並及豢犬者此犬爲劉洛所畜劉謂打犬理當念主汝乃一無顧忌因犬而波及主人我生長此地豈容汝等外來人詈駡喧賓奪主耶氏亦反唇相稽劉欲奉以老拳經旁人勸止劉子名炳章素不家食者至初十日後襆被而歸詢悉前情以爲大辱當門駡尉尉亦與之爭繼復角以手未能制勝遂訴於管馬號者管號兩人固營官之内親也飾詞轉禀統帶王少卿游戎於上月十四日帶同差弁前往稽查劉洛悞以爲拿其愛子遂吞服洋烟出外大駡統帶至此已成騎虎之勢本擬逮以送官幸有差官王得功審察情景知有意外之事遂謂此人似患瘋病請勿與較統帶亦卽轉圜置之度外逾時劉卽毒發其家人始知其已服洋烟設法灌救忙亂之間而其婦又懸樑自盡劉幸得救活而婦竟不復返魂其子炳章投縣請騐縣署委廉於十五日往騐屍身提訊馬夫尚未斷結而炳章復投營務處禀請飭縣從速訊　迨覆訊時馬夫不認鬥毆而炳章亦謂馬夫雖經鬥毆母氏之死與馬夫不涉實由營官登門嚇逼耳叩請伸冤讞員謂析津詞訟動輒顚倒是非以爲射人射馬之計王射爲統帶如以汝爲不合儘可送縣究辦斷不致威逼汝母自戕不得藉端牽涉然釁由馬夫而起飭卽戒責八十下押候覆訊炳章嘵嘵置詞亦飭掌責四十示儆 
[頓失掌珠]  
　　金陵訪事人云門東新廊賴姓嶺南人也聽鼓於兹十易寒暑昆季二人年逾花甲季之如君舉一子年甫六齡頭角崢嶸素有千里駒之譽昆季相依爲命不待言也前一日嬉戯於宅後東花園伏草際捉蟋蟀其母坐後門檻上視之回身與家人絮語忽聞哭喊一聲已失足落於數十武外之方塘内趨而救之不見人影急呼幹僕用竹篙打撈尸始浮出五官均有靑泥塡塞其父母憤不欲生相隨與波臣爲伍隣里援之方慶更生現仍不進飲食是可哀也 
[編查户口]  
　　金陵省城周圍百餘里匪徒最易潛蹤現屆冬防又疉次拿獲會匪誠恐有窩藏等處上憲擬飭保甲局分叚查明給以門牌註明姓氏籍貫如非土著之人必十家保一又遴選公正紳士爲一里之長稽查不力卽惟該紳是問城外客民棲身草棚才尤宜澈底根究聞擬章程上詳後卽出示曉諭矣 
[鬥毆釀禍]  
　　金陵城西一帶爲機匠聚集之所有甲乙二人因事口角邀入茶寮評　兩造譁辯未終忽有一物飛中乙額血流滿面盖甲友　抱不平抛擲茶碗也乙友見之亦憤不可遏遂攘袂直前與甲友拳足交旋甲乙苦口勸阻仍置若罔聞正酣鬥間乙友倒地氣息甚微旁觀大駭恐成命案卽呼地甲將甲友拘住送縣行至新橋有人追回云乙友已醒捧腹呼痛盖臍下誤中一腿也現聞受傷頗重好事者令申友出貲調理免赴訟庭未識能保全軀命否然則禍事飛來何莫非咎由自取哉 
[鷺島瑶函]  
　　江西流娼寄跡厦門者共有十一班近經地方官下令驅逐有名彩鳳者高張艷幟倚護花鈴之勢藐視官差遂被捉將官裏去掌嘴二百下遞解回籍脂零粉悴無復玉艷花嬌矣○某差官與某幕友在泰安居酒館開筵暢飲招土妓以侑酒佳會未終爭端忽起拳飛脚踢大逞凶鋒適地保快役任查遂遷怒於彼旋由差官禀明上憲檄飭保甲局員拘傳地保快役到局從重笞責并將快役枷號示衆以儆其多事○保甲冬防曩例於十月初一日開辦委派從九未入三人分上中下三叚稽查巡夜以防宵小而衛地方本屆以謡言未靖吳觀察提前辦理於九月初一日開局委員僅派潘姓一人專巡上叚地方至下叚則命保甲局總辦趙禮門二尹兼查不支薪水以省經費而中叚係沿海外街提標已派兵丁上堆卡守望又遣弁目督勇梭巡觀察卽商請彭軍門轉諭查夜員弁認眞梭巡並添撥勇丁數十人常川巡查於保甲經費項下撥銀若干兩給與該巡查弁兵以爲油燭點心等費近日二更時分卽有兵勇持燈查夜鈴柝聲不絶於耳○吳觀察因朝天宮火神廟年久失修恒虞倒塌特派委員招匠估價計需工料洋一千元迄今工程已竣經觀察查知有偷工减料情弊飭廳將工匠傳案究追孰料工匠已去如黄鶴遂由委員賠洋一百二十元以了其事○源通錢莊主葉大鏞虧倒巨欵兹奉上憲牌行厦防廳委石蟳司巡檢押解赴省以憑追究○補授石轉巡檢劉奉之少尹近蒙藩憲札委辦理厦門稅厘總局文案差已於九月初十日接手矣○淡水暖暖基隆山溪近出金砂甚多厦門銀鋪中人特備資本前往採辦頗獲厚利云○海澄縣海倉鄉及隣近村社近來盜刼頻聞甚至刃傷事主鄉民雖受荼毒不敢率爾呈報盖恐地方官下鄉履勘 
 
 

Page 3

 
 
隨從差役供給浩繁無力摒擋相與隱忍不報日前盜刼蔡姓家鎗傷事主蔡係隸英籍者禀由英領事官照會華官請爲查緝彭軍門准又後以汛防千總捕緝不能認眞立卽撤任遴委黄夢麟干戎署理 
[金陵官報]  
　　九月二十六日大通督銷丁葆元見候補道胡家楨回上海提督金龍辭正任揚州府陳鄉雲正任徐州府桂中行新選江西瑞州府江毓昌由京來署通州直隸州黄承暄知縣陸秉森由京引見回並銷解京餉差江蘇大挑知縣高守訓由蘇來四位均到卽用知縣林毓靑銷文闈内簾差卽辭回蘇施沛霖來安縣黄錫年各位均見長江大通營叅將張澍霖宜荆厘務截取同知朱文熙江蘇候補同知王庚年均到南洋兵輪右翼長兼帶環泰吳安康請假六天知縣龔長恩奉司委解漕軍餉卽辭汪家昌巡檢于富之二位奉委武闈差○二十七日辦大通督銷候補道丁葆元首府李廷簫辦武闈供給所知府胡裕燕三位均見知州湯華袞奉府委查句容縣廪生許兆元等屢控丁典史陋不稱職一案卽辭知縣常牧胡杰均禀知對本畢來安縣黄筠年辭巡緝前營右哨遊擊鄧有元親兵水師左哨千總魏鎭山二位解犯人來孟河營都司陸占魁投文後騐看三位均到○二十八日藩臺瑞見長江大通營叅將張澍霖辭巡道馮監試准補徐州道沈守謙内提調候補道歐陽霖候選道曾内熙二位校閱通判朱瑞知縣成策澤二位點名安徽知縣李長郁簾差從九姚元吉八位均奉委武闈差候補道嚴翽昌由蘇回新選如皋縣童秉厚前署寳山縣陳玉斌交缷回湖北直隸州張煥鎣江蘇同知王用龢五位均到舒城縣楊燡安徽知縣王嶽松劉慶光龍賡言通判黄澤森五位銷文闈内簾差江蘇大挑縣高守訓回蘇金陵營叅將謝詩才叩謝赴太平徐州城守都司劉玉泉八位辭李士彦請假赴蘇從九陳其慶銷文闈内供給差 
[蘇省官報]  
　　二十五日藩轅牌示照得署金匱縣典史潘西周署事期滿撤回遺缺查有試用巡檢李晉祜堪以委署○二十六日卽補道吳承潞朱福淸均由金陵回通判陳鎬禀知奉委接辦中路總巡卽日到差長洲縣沈禀知下鄉回○二十七日同知銜分省補用知縣劉祺暉湖南人由南京來吳縣凌稟知下鄉勘案從九丁奎章禀銷元邑監放孤貧口糧差○二十八日知府潘兆芬禀辭赴金陵見制憲知縣劉葆源禀知解淮軍餉赴揚州卽辭童毓昌禀知奉委勘估太昭寳鎭等處塘工差卽辭王國振禀謝管解京餉案内蒙給予酌委署一次巡檢張文瀾禀知奉委楓橋厘卡差布理問于貴之禀知聞訃丁生祖母憂家人禀報家主理問吳炳壽海運回到揚州就醫於七月十一日病故藩轅九月分考試候補同通州縣月課出案給奬超等五員何啓綬李福冕煉焴陳鳳蔚劉誥特等八員熊兆姜王希曾楊鳳儀汪國奎梅崇誥韓國楹王伯乾程光斗壹等十三員張履泰龔齊崧胡秉鈺林步瀛張辰德印夏輔咸宋恒坊金兆熊易子亨孫淦李文郁陸昀 
[漢口火災]  
　　漢口打扣巷前通正街後逹河街其中數十家俱以鈕扣及通草花香粉頭繩爲業九月二十五日五點鐘後倐聞巷中火警瞬卽濃烟滾滾匝地漫天寺水龍分集前後巷口狂噴始得撲滅事後查知約燬二三十家據云係某皮梁鋪失火 
[贈書受罰]  
　　漢陽黄陂縣屬有當鋪七家其中六家曾刷印毁教之書分投致送恰值宜昌事起以致街市沸騰大憲聞之拘得各典主到省訊問共罰銀三十萬兩以示儆懲 
[蘇州獲匪]  
　　自本年四月長江一帶會匪滋閙教堂後各憲飭屬認眞嚴緝是以有緝捕之責者無不明查暗訪隨處留心上月廿六日有湘楚人五名至蘇州胥門外某烟館揮金如土形跡可疑旋至某飯舘鯨吞虎啖幾如風捲殘雲撫標水師營哨官某君見之上前船問若輩出言挺撞某君卽飭人暗遞消息令水師營勇數十人持械而至將五人一鼓成擒在身畔查出小旗印信等物某君遂親送至龍軍門處軍門提訊之下若輩供認哥老會中人訊其餘黨則堅不肯說軍門遂送至吳縣請辦凌大令着釘鐐收禁内監 
[花月亭须話]  
　　嘉興東門大街聚源米店主沈姓之婦年二十五歲生有兩子此次又結珠胎不知因何自縊及家人知而急解則已氣息全無祗得飛報母家爲之棺殮○秀水縣劉邑尊親詣集街相騐盛姓屍身旣升座據仵作禀報實係拳傷屍叔訴稱死者確被厲某所毆傷發而斃邑尊謂當時爾何以不來禀控如今未足據以爲憑且俟提厲訊供再行核辦然至今仍未拘厲到案從中有帮兇與否尚不得而知也 
[賽馬歌并序]  
　　三秋霜肅楓丹葦白之天萬變圖開日麗雲消之候樹棲烏而葉脫塲射雉以蕪平則有烏弋佳賓月氏舊族騰雲逐日共程赤蘎之材躡電追風各炫黄騮之選旣再接而再厲乃愈出而愈奇於是南國莫愁西園無忌閒携小扇齊駕輕車柳外斜陽聽六萌之雷動花閒小隊看七萃之風馳迨乎常儀之上飛簷始命　　而尋歸路斯眞盛事不數華林芝葢之芳游略有閒情請賡滬瀆竹枝之新曲爲之歌曰蘆花瑟瑟飄晴雪一紙雲藍天宇潔聞道西人開射塲香車寳馬如雲集貓睛初轉午陰圓掠鬂簪花各鬥妍芳草一鞭衫簇杏畫裙六幅步生蓮名駒十一飛如電夭矯神龍纔一現紅旗展處角聲高新沙遜已先籌占七騎聨翩超乘過疾如秋隼快如梭陶而司代新沙遜得意歸來血汗多猛聞十五騎齊出各奮神威事超越一蹶復振氣愈張密司禮得標先奪斯時日已過花梢令下閒將鞭鐙抛香餅白蘭爲四格廣筵相約醉芳醪片時復試超驤技六馬追風斜照裏陶而司又掣先籌嘖嘖羣誇眞騄耳穆王八駿復聨鑣欵是驤雲上碧霄齊說男兒好身手藥房西賈姓名超怡和行主名哈甫調馬精良如伏虎繞塲七騎去還回居然捷足超儕伍元亨寫字不凡材七馬同矜捷足來至竟他人俱落後當先一騎絶塵埃夕陽已在簷端掛豪興淋漓安肯罷六馬重施控磬才大藥房駒最稱快迎眸燈火已霏微猶是揚鞭疾似飛遥指八龍騰踔處雪夫牛獨突重圍花開陌上歸還緩羅衣不惜緇塵滿亦有西方彼美人長裙踠地輕裾短明朝重復騁良騧參百戎奔興陪佳稽曾慈雲休做雨莫教泥滑風頭鞋 
[賽會例誌]  
　　昨爲下元令節本邑在隍神循例出巡賑濟孤魂午後二點鐘時各會首迎神出廟行過道廳縣各衙門出大東門往南迤邐到壇晚間由壇起馬進西門繞行各武衙門然後回廟是日天氣晴和城廂土女夾道縱觀頗有如水如雲之盛也 
[船户被拘]  
　　前日籌防局解送漏捐船户周生明至縣晚堂袁大令研訊周供稱撑駕駁船度日昨日虹口廣利昌號雇小的裝載花生油一百三十件至金利源碼頭交缷五十二件卽被拘案叩求明察大令着收所候示 
[巡局瑣案]  
　　城廂内外大小各烟館前經官憲嚴定章程祗准收閉不准添設並不准冒名頂替前日十六鋪南局委員鍾偉臣二尹查得廣裕隆等各烟館有頂替情事立飭局勇協同地甲前去將汪葉氏吳阿二陸施氏施阿根邱阿和等一併拘至局中飭送總巡局訊辦朱森庭明府升堂研訊之下各犯俯首求恩明府判令汪葉氏掌頰二十下吳阿二笞責二十板陸施氏施阿根邱阿和各掌頰二十下限三天閉歇驅逐出境○銅匠小金生及十六鋪局勇羅阿標之子某甲等皆係著名無賴前晚二人在滬南郎家橋左近擺設賭攤哄騙小孩財物適爲某鹹貨店主所見代抱不平向之喝阻甲與金生怒不可遏紏同流氓二十餘人向該店主尋釁欲得而甘心事爲對門野味店主某乙所聞出外解勸一言不合竟遭甲等毆傷頭顱鮮血淋漓遂扭至保甲局中請究旋由地甲出爲調停令甲與金生向乙及各店鋪服禮始寢其事 
[英界公堂瑣案]  
　　包探孔阿才禀稱小的查得積竊王榮海又竊取新閘陳裕山家衣物是以送案請辦陳投案訴請領贓王供稱小的係丹陽縣人連次犯竊自知罪無可逃乞賜矜全誓當圖報宋二尹判令笞責一百板押候備文遞解回籍贓給陳領去○嘉定縣人楊餘齋訴稱現在南市元生長米店司帳同事俞承緖於去年八月某日竊取洋銀二十餘元而遁且查得曾私收客帳二百餘元現得尋獲交捕送案俞供稱 
 
 

Page 4

 
 
小的係蘇州人不敢犯竊宋二尹飭押候過堂覆訊核辦○包探孔阿才禀稱小的緝獲竊賊孫桂生詰得曾竊蔡定金蔡啓元陳卓臣等衣物是以送請發落孫供稱小的係浙江慈谿縣人連次犯竊萬死所不敢辭老爺如肯從寛以後不敢再犯矣宋二尹判令笞責一百板押候備文遞解回籍贓存捕房俟各失主具領○包探沈金隆禀稱積竊陳阿和卽小揚州懲辦遞籍已十餘次今復圖竊獲案請辦陳供稱小的係揚州府甘泉縣人年二十六歲疉次犯竊奉蔡大老爺遞籍今復來滬謀生不敢再犯尚求老爺格外施恩宋二尹判發捕房管押四月期滿後再行遞籍○包探徐雲湘禀稱小的緝獲積竊徐子興詰得邇日曾竊陳寳林及華成祥等衣物起到原贓解送案下陳及華成祥廣成記元亨天泰各店夥甲乙内丁投案請領失贓徐供稱小的係江都縣人年三十五歲連次犯竊是實惟求老爺施恩釋放徐探又禀稱尚有質票二十餘紙並無失主認贓宋二尹判令笞責一百板押候備文遞解回籍無失主之質票暫存捕房起案各贓給陳等分别認領○包探江阿三禀稱王富春向在某洋行執役今行竊日本人嘉塔隆等家衣物交胞兄王玉桂付質經小的查獲人贓解送案下嘉塔隆及馬禮司架失可克各遣傭人投案領贓王供稱小的係浦東人年十八歲不合行竊惟乞施恩玉桂供稱小的年二十二歲胞弟富春行竊小的不應代爲質贓宋二尹謂富春犯竊本應重辦姑念年幼格外從寛判令責手心二百下玉桂管押兩禮拜贓給各失主分别認領 
[法捕房瑣案]  
　　上月十九日有牧猪奴某甲等數人手持竹鈎驅剛鬣數頭經小東門外適有掃街之某乙悞將坭漿潑在甲身上兩下口角不休竟致用武當經五十四號華捕將甲等三人拘入捕房管押片時卽行釋出而甲餘怒未已行至城隅望見該捕隔濠辱駡由該捕禀知捕頭前日經謝副捕頭告知代理讞員朱明府立飭地保至小東門外猪作内將甲拘獲管押候訊○某西人前日在法界洋涇浜西式酒店内飛觴興罷出門適有車夫某甲上前兜攬生意該西人惡其攔路當卽扭獲甲欲逃不得咬傷該西人手指旋被扭交巡街捕送入捕房管押候解○某甲前晚在法界楊家飯店用膳共計靑蚨廿一文堂倌向索小帳甲吝解慳囊兩相口角扭入捕房將甲管押一宵昨晨經備捕頭詰訊以事甚微細卽予釋放 
[病痊完愿]  
　　接奉秀水沈善士錫齡函悉令親凌仁丈學海令郎慶桐年十四歲八月二十三日忽起寒熱繼而白㾦大發刻下復變痢疾勢頗危險藥石無靈謹助英洋二十元託閣下備函寄來求速愈委解山東以令親奮發救災定能疉邀神佑承逾恒奬飾實益悚慙除備函收條布逹外用特據情佈勸[  上海北市絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緖十七年九月二十三日京報全錄]  
　　宮門抄○發抄硃批四道○江督劉等奏拿獲著名巨匪謹將辦理情形並查明出力員弁籲懇恩施摺○直督李奏遵保歴年辦參海運出力員弁擇尤酌擬奬叙摺○直督李奏請旌奬片○九月二十三日吏部翰林院正黄旗值日侍衛處引見十名廂黄漢一名南苑二名○徐樹銘前往明陵查工請訓○絪貝勒徐中堂各請假十日○内閣呈進勾到本○召見軍機徐樹銘周德潤○發抄稽寛奏新授潮州鎭劉世俊暫緩交缷嵩武防營奉硃批着照所請兵部知道欽此○又續獲盜犯吳懷僅等正法奉硃批刑部知道欽此○剛毅奏審明已革文生吳文亮並無謀殺李鴻振情事請另緝正兇奉硃批刑部議奏欽此○裕寛奏鄭工出力之同知王維國等分别改奬奉硃批吏部議奏欽此○○頭品頂戴兩江總督臣劉坤一頭品頂戴漕運總督臣松椿江蘇巡撫臣剛毅跪奏爲拿獲著名巨匪謹將辦理情形並查明出力員弁籲懇恩施恭摺仰祈聖鑒事竊查江蘇徐州地方界連三省幅員遼闊向爲盜匪出没之區邳州宿遷一帶民情獷悍伏莽尤多迭經臣等嚴飭該管地方文武會同防營實力緝捕本年五月間風聞有匪首周汶和屠小二賀明魁蔡自友等勾結外來匪類在邳州宿遷及山東郯城交界地方肆行刦掠並置有號衣旗幟及洋槍火砲等件往來靡定黨類極多該處地自駱馬河北至蘭山郯城一帶居民咸有戒心該管地方州縣禀請檄調防營前往協力兜拿臣等以各該匪結黨横行多或百餘人少或數十人狡焉思逞聚散無常若調營剿捕勢必潛行分竄轉難得力且時值夏令高粱茂密匪徒暗伏其中亦難搜緝非購覓眼線設法掩捕辦理未易得手當經臣坤一咨會臣松椿飭令淸淮各防營嚴札要隘以防潜逸一面分飭徐州鎭總兵陳鳳樓署徐州道桂嵩慶飛札該地方文武懸賞購線迅速兜拿兹據署徐州道桂嵩慶轉據署邳州知州楊激雲禀稱訪聞周汶和紏黨肆擾匪胆愈熾由西北鄉竄至南鄉分派夥黨硬向各庄索取錢文並有架人勒贖等項情事經該州偵知該匪在疃上社崔家庄一帶於六月十七日督率練丁連夜馳抵崔家莊又探知該匪潜匿在黄家淵莊復又不動聲色馳往圍拿該匪周汶和率衆持械開槍負嵎抗拒經練丁放槍轟擊餘匪四散奔逃該州楊激雲督飭練丁奮勇緊追周汶和手持洋槍反身拒捕力鬥移時始將周汶和格傷身死經楊激雲飭令眼線指認確實業由臣等批飭將該匪梟取首級示衆以快人心又據徐州鎭總兵陳鳳樓署徐州道桂嵩慶會禀屠小二黨類極衆同謀亦多與蔡自友等各據地叚四出滋擾招集流亡謀爲不軌署宿遷縣知縣蕭仁暉輕騎掩捕該匪徒竟公然與官兵對敵蕭仁暉被其槍子擊穿袍襟幾受重傷旋經淸淮右營步隊營官唐榮升馬隊營官尹興茂會同蕭仁暉設法拿獲喬玉洞綽號喬四大王史鳳先姚永祥等三名供認聽從屠小二等糾夥行刼不諱該匪屠小二行蹤飄忽詭秘異常六月間哨官李輔　萬士義等探知該匪遁匿岠山附近地方帶勇冒雨潜進露宿林中三晝夜七月初三日復改裝易服至八岔路王家莊乘其不備四面兜拿遂將屠小二擒獲該總兵陳鳳樓等以蔡自友賀明魁兩匪在逃未獲屠小二等餘黨雖經解散誠恐復聚歸附賀明魁等蔓延爲害復經親督弁勇周歴蕭縣碭山等處交界邊境嚴密巡緝示以盛威七月初七日經宿遷縣知縣蕭仁暉會同哨官萬士義等續將賀明勳拿獲訊據該匪供稱伊與屠小二向以運河南北爲界各覇爲首帶領夥匪刦掠等語似此同惡相濟若不立予嚴辦何以懾匪胆而靖地方當經臣等批飭徐州道立提屠小二賀明魁及喬玉洞等到案親加研訊卽行禀請就地正法以昭炯戒臣等查周汶和屠小二賀明魁　繕捻起幅肆行無忌邳州宿遷一帶搶刦巨案大半該匪等爲首拒捕逞兇愍不畏法此等積年匪魁如不早予殲除勢必養癰爲應奬經該鎭道督飭該州縣會同營哨等官將該匪等拿獲爲地方去一巨害實爲時局弭一隱憂伏查光緖十七年六月初六日欽奉諭旨如　獲會匪首犯准照異常勞績奏請優奬臣等宣布恩綸各該地方文武莫不激發天良益加奮勉今該鎭道督飭該州縣哨官實力緝捕迅赴事機冒暑奔馳不諸勞苦拿獲著名巨匪力遏亂萌實非尋常勞績可比合無仰懇天恩俯准將徐州鎭總兵陳　　署徐州道桂嵩慶交部從優議叙署邳州知州五品銜直隸州用江蘇候補知縣楊激雲賞加四品銜並俟補直隸州後以知府補用署宿遷縣知縣兼襲雲騎尉世職江蘇試用知縣蕭仁暉俟補缺後以直隸州知州補用花翎司銜李輔勳以守備留於江南儘先補用補用把總儘先外委萬士義免補把總以千總仍留兩江儘先拔補出自逾格鴻慈其餘出力稍次員弁容臣等查明酌給外奬　昭激徵除再嚴飭將在逃著名要匪蔡自友等務獲懲辦並將各該員弁履歴咨部查核外謹合詞恭摺具陳伏乞皇上聖鑒訓示謹奏奉硃批陳鳳樓等均着照所請奬勵仍著嚴拿逸匪蔡自友等務獲懲辦餘依議該部知道欽此○○欽差大臣大學士直隸總督一等伯臣李鴻章跪奏爲遵保歴年辦理海軍出力員弁照章擇尤酌擬奬叙彚繕淸單恭摺仰祈聖鑒事竊查本年五月間臣會同原任山東撫臣張曜覆陳校閱北洋海軍並查勘各海口臺隖工程情形一摺請將在事出力人員照章奬叙奉上諭各將領訓練士卒修建臺隖不無微營足錄着准其擇尤保奏以示鼓勵等因欽此當經轉行欽遵查照去後兹據海軍提督丁汝昌及沿海各營局所學堂查明歴年在事出力文武員弁學生書吏人等開單請奏前來臣維北洋海軍自光緖十四年創辦迄今已歴三年現計戰守練運各船大小二十餘艘每年春夏秋三季沿海操巡周歴奉天直隸山東朝鮮各洋面東北各島冬令駛往南洋江浙閩廣洋海要隘西南至於英荷屬埠終年袵席風濤練習陣技弗稍休息實屬艱苦備嘗其防守旅順大連灣威海衛各營將士操練臺炮魚雷水雷等藝整齊精熟築造臺雷隖澳鉅工鑿山濬海致力尤難胼胝經營無間寒暑北洋門户布置已甚謹嚴各處船廠及機器製造等局修造輪船雷艇電燈緊要器械及大小新式槍炮子藥均能認眞考究竭慮殫思與外洋所造一律精强合用此外總理北洋營務糧餉軍械局所學堂文武各員亦皆始終勤奮著有功效按照奏定海軍章程每屆三年校閱之期均准一律保奬謹將單開各員核實删减擇其尤爲出力者分别酌擬奬叙彚繕淸單恭呈御覽仰懇天恩俯准照擬給奬以示鼓勵歴年北洋海防在事文武大小員弁統計爲數不少現在列保者查照奏定章程僅十成之三且仍分别異常尋常勞績核奬未敢一概從優單開人數合之似見其多分之仍覺其少實已無可核减至此次海軍各員内有請奬勇號翎枝者係援照光緖十四年出洋接帶快船奉旨允准成案海軍員弁頻年涉歴重洋操巡勤苦較之出洋帶船僅止一時一事者勞績尤爲倍著其餘各營局所人員不准率行聲請應懇特旨允准出自逾格恩施海軍關繫至要創辦甫具規模若蒙聖恩優叙成勞各將士鼓舞奮興更當感激馳驅日求精進以仰副朝廷愼重海防力圖自强之意海軍提督丁汝昌統率有方不辭勞瘁總理水路營務處直隸臬司周馥悉心籌畫綜核精詳均擬請勅部從優議叙此外應給千把等項照章咨部註册其怠玩不職之員亦經查明另片叅辦除飭取各員弁覆歴分送並咨海軍衙門查照外所有遵保校閱海軍出力各員理合繕單恭摺具陳伏乞皇上聖鑒訓示再海軍衙門辦事出力人員應照奏定章程由該衙門查明自行請奬合併陳明謹奏奉旨已錄○○李鴻章片再據籌賑局司道詳稱上年順直水災奇重工賑浩煩官欵不足勸捐接濟據奉天候補道徐本衡捐助直賑銀一千兩擬爲已故胞兄安徽候補道徐本璿捐加三級請三代從二品封典請奏前來臣查賑捐例載由候補道員捐加三級請從二品封典應例銀一千八百九十兩照四成新章折合實銀七百五十六兩核與所捐銀數有盈無絀仰懇天恩俯准前安徽候補道徐本璿捐加三級爲曾祖父母祖父母父母捐請從二品覃恩封典以示旌奬而昭激勸理合附片具陳伏乞聖鑒訓示謹奏奉硃批着照所請該部知道欽此 
 
