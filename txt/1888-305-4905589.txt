# 1888 - 305 - 4905589

 

Page 1

 
 
[順天江南浙江江西闡墨出售] [  申報館主人啓]  
　　每當大比之年闈墨一出海内皆以先覩爲快盖以風氣所在有志者皆須簡練揣摩也特是原本旣不易得而坊間翻刻又皆魯魚亥豕訛誤良多本舘特用新鑄鉛字印成逐加圈點印釘工雅讐校精詳冠以監臨以下諸員姓名爵里及題名全錄較之麻沙本實有天壤之殊焉每本售洋七分正本埠歸申報舘帳房及申昌書畫室發售各外埠則槪歸申昌經理此佈 
[新印廣東闈墨出售] [  申報館主人啓]  
　　鐵嶺珠江名材輩出類皆經經緯史根柢盤深故每届科塲闈墨實爲諸省之冠本舘覔得初印本思欲公諸同好因急付手民以新鑄鉛字印成詳其校讐精其刷印務使盡善盡美工雅絶倫卷首更弁以題名全錄刻已告蕆每本售洋七分諸君子盍於芸窗雪案閒各置一編以揣摩風氣乎售處本埠在申報舘及申昌書畫室外埠則槪歸各申昌此佈 
[催取圖書集成告白]  
[圖書集成局主人啓]  
　　本局開印古今圖書集成其頭二批業已出書頭批四百零八本二批六百本凡有已繳三次銀兩者請速至申報舘取書取書時并祈當面檢點幸勿自悞其尙有未繳二次銀兩者數十戶請卽付繳勿遲其三批之書亦將次可以裝訂齊全特此佈啓 
[官商論]  
我中國用人之弊所用非所習所習非所用兩言蔽之而已不特泰西能知之能言之卽我中國未嘗不知未嘗不言在上者亟亟焉思所以挽回而匡救之而歴久不變率由舊章卒無敢以變法更政之議進者徒以千百年陳陳相因牢不可破設一旦改絃易轍不獨時有所未可勢有所未能徒事張皇徒取擾亂已也彼墨守繩趨涉世未深食古未化者　且從而議其後矣是以一切大經大法參酌累朝之制度損益歴代之典章兢兢乎遵而行之未敢有異議焉其實事求是舉之以才試之以功不襲用人之弊而收用人之效者其惟製造輪船電報船政鐵路開礦諸局乎蓋諸局者創前人未有之奇創後世無窮之利自我作古有開必先本無成例之可循前型之可法也乃墨守繩趨者猶　竊焉議之曰士農工商各得其所三代之治也今則官非官商非商矣以讀書入仕之官降而求經商之會計以列肆居貨之商上而參利國之謀猷官出於商而宦途愈雜商奪於官而巿面愈衰遷摧難而財利薄此所以官商交病也嗚呼此必其涉世未深食古未化而後爲是言也三代之用人也量其才之能任而授之權度其地之相宜而命之政各治其事無廢事者各稱其職無曠職者生今之世而反古之道師其意而已矣初不必襲其迹也責其實而已矣初不必循其名也凡數奏明試之條鄉舉里選之法皆一一求共意之所在實之所歸三代之盛何以加此夫所謂師其意而責其實者工詞章者　翰墨之班善武勇者置行伍之列能言語者出使四方擅殷富者令權什一學蕭曹者付之以錢榖攻申韓者寄之以刑名所用之人卽責以所習之業用人之弊由是而除然則製造輪船電報船政鐵路開　諸局之總其戚而司其事者宜乎官爲商而商爲官也製造船政開礦者工作之事也輪船鐵路電報者商賈之事也經營之善孰如商心計之巧孰　商榷算之工孰如商籌畫之精孰如商舍商而他求焉則必有隕越之貽羞厭覆之是懼者矣然而創大業興大功衆謀僉同通力合作計一局之設一事之成所費或數十萬至數百萬工旣鉅非位卑者所能任必官爲之主而後可以專摺奏聞貲旣重非業賤者所能膺必官爲之倡而後可以招股取信舍官而他求焉則上無以達天聽下無以厭衆心功何以成事何以集乎吾方嘉諸局之實事求是舉之以才試之以功商爲之創始焉經理焉官爲之保護焉稽察焉爲能不襲用人之弊而收用人之效者而彼乃以官商交病譏之夫亦未之思也已宦途之愈雜者其弊在捐納自籌餉海防鄭工事變迭乘捐納開例不獨家富而才優者皆欲效一得之長以求顯於當世彼斷斷無技碌碌無能游手好閒無所事事者爲士爲農爲工爲商皆所不能而燭能爲官謂爲官之要訣在趨承上司輯睦同寅而已至於一切公事則有幕友爲之匡助書差爲之調辦官則無爲而治可矣其尤雜者爲佐雜兩途爲佐雜者未必家有餘貲求顯當世也往往告貸於親朋求助於粼里以爲孤注一擲之計僥倖萬一之思耳巿面之愈衰者其弊在爭競泰西商士有能自製一器自創一業呈官體騐給憑限年使獨擅其利不准有依傍仿效而爲之者所以杜爭競也我中國向無是例卽有另出心裁别籌新法以爲招徠主顧兠攬生意卽主顧未必加多生意未必加旺而從而效之者已百十家業以爭而愈盛利以爭而愈微勢必至於兩敗俱傷無可挽救而後已之二者官病於官商病於商初不得謂官商交病也已安得有心世事者整頓官塲挽回商業分别振興無相牽涉官商之病庶有瘳乎吾於是有厚望焉 
[本舘接奉電音]  
　　昨接在京友人發來電音有本月初三日諭旨二道敬謹譯登○十月初三日欽奉慈禧端佑康頤昭豫莊誠皇太后懿旨吏部都察院奏遵旨嚴議禮部堂司各官處分一摺此次禮部堂司各官具奏典禮摺件於籖改宣示日期並不照繕經吏部等衙門分别議以降調私罪本屬咎有應得惟念事關慶典量予從寛署禮部尙書紹祺尙書李鴻藻左侍郎敬信徐郙者右侍郎清安右侍郎童華應得降四級調用處分及承辦司員郎中桂斌員外郎徐家鼎應得降五級調用處分均着加恩改爲革職留任李鴻藻原有革職留任處分並着加恩免其革任至尙書奎潤等承辦典禮事件漫不經心致有舛錯前次單擬祭告日期並不遵奉前旨查照會典辦理已難辭咎不能因其出差卸署槪免置議面書奎潤前署尙書祁世長行侍郎續昌均着降四級留任此係格外加恩嗣後該部辦理典禮事宜務當恪遵諭旨敬謹將事倘再有貽悞决不寛貸懔之欽此同日奉上諭陜西陜安道員缺着呂鍾三補授欽此 
[上林冬景]  
　　北闈新貴奉旨於九月二十六日在保和殿覆試已見邸報所有新貴覆試例議以四書文一篇試帖詩一首不准點句勾股兹聞戊子料順天新中旗漢舉人悉於是日五鼓袍褂頂帽畢集於大内之中左門外　俟造迨六點鐘欽派稽察中左門之芬護軍統領車偕侍衛等於該門閾内佇立並調本管鑲曰旗護軍校護軍十餘名於中左門外門罩下西面東向排班鵠立門罩下東設公座禮部堂官率屬員書吏在彼點名放卷卽照榜上名次開點每人携考具應名領卷並各給官板詩韻一本每及十人卽由稽察啓門點明令其魚貫入門升階以抵保和殿階上下悉有侍衛監察預經禮部派筆政二員由署中領有名簽於黎明至殿按桌黏貼以備新貴按簽以坐殿内於寳 
 
 

Page 2

 
 
座兩旁排置小桌地上除棕毯外各予厚毡墊一個俾就地以坐無虞凉浸前十名進殿經欽派監試王大臣由寳座恭捧題匣啓視照例由解元另紙恭抄題目抄畢仍行包固將另紙抄之文詩兩題貼於殿門内左柱上俾衆照作迨及七點鐘點名畢謹閉該門稽察統領等悉散留禮部司員數人在彼看守俟交卷出門時卽於卷册上註明計覆試新貴幾及二百人於殿中安坐搆思卽所謂無譁戰士銜枚勇下筆春蠶食葉聲宛若此際景象也並由内廷蘇拉循例於殿外陛上西北隅設有火爐烹茗以俟俾新舉人消渴午間御膳房以白糖細饀餑餑齎往殿中經監試王大臣傳令各新貴領頒賜點心每人十枚諸舉人跪領珍賜蓋仿諸唐朝賜紅綾餅遺意也至申初卽有交畢立卽出殿下階仍出中左門於禮部官將姓名中式名次報明以註而去至六點鐘全行交卷凈塲經監試王大臣將所收試卷每十本以黄紙疉條束成一捆彚齊齎送書房　備欽派閱卷大臣校閱擬評甲乙進呈御覽恭候欽定等第兹謹將欽命題目恭錄如左俾薄海諸君子先覩爲快焉文題禹疏九河瀹濟漯而注諸海決汝漢排淮泗而注之江詩題賦得名齊鴈塔人得名字五言八韻○吏部於天安門外朝房黏貼部示謂查定例凡遇揀補揀發各缺以及揀挑委用人員應由本部開列滿漢大學士九卿等銜名奏請欽派揀選如人員足敷揀選内與欽派大臣應行廻避者如係祖孫父子胞伯叔胞兄弟及父母之父兄弟妻之父及兄弟已之女婿嫡甥照例扣除不准入揀等語今本部奏請欽派揀選盛京刑部蒙古主事等缺如入挑人員有前項應行廻避者立卽呈明以憑辦理勿違可也○吏部繕單奏請欽派揀選官缺當奉硃筆派出兵部尙書烏拉喜崇阿刑部尙書麟書兵部左侍郎崇禮通政使奕杕欽此得旨烏大司馬等俟自海散門遂至朝房入座揀選計有盛京刑部蒙古主事一缺宗人府漢堂主事二缺盛京工部司庫一缺雲貴直隸總督山西撫衙門等帖式各一缺興京同知經歴一缺廣西州同一缺熱河揀發州縣各二缺吉林揀發州同二缺兵馬司揀發正副指揮吏目各二缺差委正副指揮各一缺入挑者約共一百餘員云○九月二十四日皇太后駕往頤和園鸞輿經阜成門外關廂夕月壇迤西之某蓆鋪窗紙預幾撕淨内存有男婦甚夥俾隔牗以窺慈駕及駕輿甫過鋪門後扈之黄龍大纛猶未過去該門輒開内中男女悉出佇立以覘而下關之煤鋪亦同時未俟大纛過去輒將門板下啓均爲後管大臣所見語諸步軍統領查辦遂由提憲傳諭右營叅都守等先將二鋪拿禁聽候辦理該汛守戎飛派弁兵往彼將蓆煤兩鋪夥鎖拿至署而鋪夥猶置啄不已云按定例後扈大纛未過時輒行撞走應照衝突儀仗律科罪之二鋪者可謂自取其戾云○前紀正黄漢練兵李六在教塲操畢傷斃本隊兵魁四一事兹聞屍母以李某之兄李四在塲帮凶赴訟而北城司官詣騐屍傷並　揪掠髮辫之迹塡格備案而屍母於北城察院堅稱氏子係李四從身後突揪其辫而李六剌傷身死等語城憲以案關人命本城例無刑訊之責遂備文於日前將全案人犯移送刑部訊辦矣○有二人項繫鐵鎖於南海之寳月樓上逐視一週而下當時見者紛紛議論莫名其故後加咨詢始悉南海寳月樓等處油飾各物現有暴裂起鼓之小疵葢彼時工作未精也兹經奉宸苑將原修該工之油匠頭目二人鎖赴各處看視然如何了結尙未得聞○前任廣西太平府永康州吏目駱建章於上月赴吏部呈請分發廣西原省歸候補班補用經文選司查核該員起復文内聲叙辦理軍需文案出力保獎六品頂戴嗣因助剿辦理文案出力保戴藍翎獎敘頂戴並無奉旨日期應令取結聲明如不聲明騐看時應不准其帶用等語已示令該員遵照矣 
[天津大火]  
　　九月廿四晚天津東北城根沈家胡同失愼經估衣街延至蘆子坑止其中鋪戶居多起火者係沈家胡同油紙鋪也該鋪上有小樓兼售洋烟是夜三更烟燈未熄復於樓上熬煮桐油遺火星星紙張及油觔均係惹火之物瞬息燎原不可嚮邇時樓上有人於睡夢中驚起烟擈迷漫火光四射不及尋梯亟望樓窗躍下河沿冀於火坑中脫逃性命　一落干丈納諸溝中雖未頭焦額爛奈已粉骨碎身津郡火災向例鳴鑼報警各叚火會聞鑼卽爭先齊集火塲票災捍患乃因前數日馬家口勝水五局與金家窰上善北局械鬥傷人於控案後邑尊孫筱坪大令遵奉憲諭當將滋事各會所發封會首逮案押懲以免再釀事端爲若輩警詎會中人等是夜聞警觀望不前從三鼓傳鑼幾至四鼓火會之到者尙落落如晨星而又如壩上棘門軍事同兒戯非眞踴躍救火者天津縣职派八班往傳火會仍有以會所發封並無火器爲藉口者天津府道酌量緩急連夜飭將各會所揭封於是火會驅車救火而火已蔓延不可收拾計焚鋪戶約數十間資財計數十萬災民於火會未免嘖有煩言 
[江蘇優貢正榜]  
　　魏家驊江寗廪范本禮上海廪陳慶年丹徒廪周鉞上元廪朱樹新上海廪姚煕通州廪 
[浙江優貢正取六名]  
　　王舟瑤黄岩袁垚年寗波汪康年錢塘蔡啓盛諸曁孫詒鈞温州管世駿黄岩○備取十八名王恩元上虞章梫寍海黄家岱定海楊譽龍錢塘黄同壽蕭山王景羲永嘉陸樹藩歸安黄方慶黄岩孫榮枝杭州項芳園温州汪朝銓蘭溪孫錦江黄岩谷肇寅黄岩藍開勛定海吳士銓錢塘王祖錫秀水吳緯炳錢塘張高瀛海鹽 
[主考回京]  
　　楚北馮殷兩主考業於九月廿六日赴撫部院學院及兩司拜會辭行當於廿七日午前出城渡江赴漢陽迤逦達漢鎭由陸路回京武漢地方官皆照例送至境上而返 
[賽馬有期]  
　　漢臬西商賽馬聞定於西歴十一月十五號卽華歴本月十二三兩日比賽云 
[縱火殃民]  
　　漢口火災最爲河畏豈知匪徒竟於前夜四更後於南城公所後巷口空屋前放火當被近鄰知覺立刻撲滅然該匪已不知去向矣 
[塲員逝世]  
　　署理泰屬東臺塲大使周望之鹺尹希成抵任甫經數月遽於上月中旬某日因病逝世當由該管分司檄委王鹺尹永祺暫爲代理按是缺已經都轉照章詳請題補新班大使魏君光裕實授惟尙未奉部覆准想尙須遴員接署也 
[大閙洋篷]  
　　出西州門循曰鷺洲迤邐望江十可一里許見有緑楊數百株環繞一小村落門皆臨水逕盡依沙籬排麂眼之青波接鴨頭之緑蠻靴窄袖何來子弟之八千短棹柔橈不少揚州之十萬土人曰此名洋篷輪船搭客上下之要津也中臺而高長可戲馬密可藏鴉者爲招商局其北則太古其南則怡和馬立師麥邊諸家莫知其爲一爲二平時多有無賴充水手主人翁莊姓初泛一葉自輪船行腹地卽藉擺渡以起家其法凡由划船上下者無論貧富皆需給貲二陌往往倉卒中有澀囊而不遂其欲者則或褫其帶或剥其衣甚至唾面令自乾以仰答其强項過客这遭其毒手而不暇與之計較卽計較又莫解於孤掌之難鳴者非一日上年有無錫某甲以使穒眼沙壳爲水手所挾制逢知理詘敢怒而不敢言因私發誓謂此生不雪此恨有如江水至是果隨其同里之應武舉者來白下附輪抵下關結伴十數人皆負弩矢前驅甲意在洩忿獨留後佯與水手爭道期挑瘈犬之噬初水手猶恐武生孔武已非敵手將逆來而順受已逡巡不與較不料甲上前直批其頰且叱曰鼠子今日亦知薑桂之辣否此人旣被辱卽大聲呼救命於是聞而集者可大倍將武生一干人拳揮脚踢打得面目大半青紫始散去甲傷最重翌日詣江寗縣訴請臨騐適上下江鄉試船陸續過此同深狐兎之悲又見陶大令訊間之餘似有輕武生而袒莊姓之意咸憤憤不能平又値莊姓以縣官遠至當盡地主之儀就小琅玕仙館薄治供張尙未酌罍跪進甲輩武人性粗魯不悟五柳後人非飲建業一杯水者未免羣疑莊姓將行王密暮夜謁震故事在門外出言不遜大令再三開導允帶莊姓回衙照例訊辦令各進城靜候此大解脫法也現聞訊兩堂莊供殺人償命欠債還錢古之常理然此事受傷之人尙在必須由伊指定何人方爲罪有主名抵償無怨否則莫須有三字終不足以服天下因此官亦據其說令俟傷愈時前 
 
 

Page 3

 
 
赴該篷細認是何水手方能斷結緣該處爲過載馬頭當日兩相牴牾時來者有人去者有人實莫辨其誰爲戎自故莊姓執此爲詞而來君叔不知爲何人所賊終成千古疑案而已刻下傷者可無性命之虞武闈開考在邇多勸其得饒人處且饒人或者不爲已甚亦未可知然其意非懾於莊姓之神通廣大也 
[制憲閱兵]  
　　今年係湖北閱軍政之期裕壽山制軍於九月十五日午後五點鐘時行抵宜昌是時内外八營將弁及城中各文員迎接憲駕者極形虔肅東湖縣斯明府新坐小船出東湖界往鼓樓培地方遠迎因風逆水溜明府坐船不能攏制軍輪船未得上輪親遞手版及制憲船泊碼頭後明府船始赶到遂得謁見當制憲臨境時河下砲艇燃放大砲江士洋鎗隊一征鎗聲山河響應制憲坐問津小輪船隨帶文武巡捕監印等官另坐知津小輪船相離不遠停泊碼頭後文武官弁請安投本者紛紛不絶制憲早諭東湖縣不必另備行轅只在輪船暫住數日由陸路赴襄體恤下情可謂至矣十五日夜傳令於十六日清晨下校塲閱兵翌日五鼓後闔城文武咸往校塲制憲不坐顯轎只乘四人官轎下塲文員自宜昌府以至各局員共十餘人武員自鎭憲施南協以至内四營前中左後四位游戎外四營除施南恊之外有遠安營游戎鶴峯州蔚昌營游戎宜都縣都戎並城内中營守戎遠安守戎俱戎服謁見鎭憲則全副盔鎧各游戎則青白各色盔鎧迎謁後制憲傳令俱免戎裝下令開操於是各營兵先演陣勢次放抬槍以至籐牌雜技除恊鎭免騎射中衡蒯游戎五箭皆中其餘各官箭法均好制憲顧而甚悅後射毜子中者甚多大則賞袍褂扇荷包解手刀銀錁小則賞馬褂料袍料等件不得賞者不過數人而已十七日早又下塲閱看洋鎗隊洋鎗陣勢各隊馬兵弓箭賞銀牌金頂者人人歡聲雷動閱洋鎗隊時宜鎭施南操防營久已習練精熟故打靶多命中午後閱畢制憲遂回輪船十八日地方文武官設宴於河西之姜孝子祠請制憲賁臨十九日黎明時制憲起馬由東門外旱路往襄陽是日由東湖縣預備夫役五六百名扛抬什物而去制憲逢帶親兵四十名由鎭憲撥操防洋槍隊四十名護送外有馬兵十人一路整齊令人想見漢官威儀 
[憲示照錄]  
　　頭品頂戴福建臺灣巡撫部院兼理海關學政一等男劉爲特示曉諭緩收丈費事照得全臺清丈田畝前以經費無從籌畫本爵部院奏請仿照江蘇等省辦理清丈章程於發給清單時就田抽收丈費以爲官吏弓手人等薪工夫馬等項之用本年二月清丈報竣各屬給單造册本應隨征新糧本爵部院厪念民艱若竟糧費並收勢必力多未逮直至六月始行奏請開征旋據藩司會同清賦局具祥鳳嘉兩屬田地寛廣因官貽悞尙須復丈錢糧有關忙奏請准先征新糧緩征丈費等情當查鳳嘉丈務地方寛廣由官貽誤現因忙奏攸關獨得緩征丈費如臺北各屬輸將踴躍業已收清若以繳納在先轉不爲之體卹殊欠公允應將全臺丈費一律俱緩其已收者准抵新糧如有糧費並經繳收卽在下届扣抵批飭通行遵照在案飭各縣停征單費確查已繳各戶分别核抵新糧仍嚴禁胥吏除從中舞弊務使實惠均霑外特慮文牘雖行鄉曲小民不能週知合行出示曉諭爲此諭全臺士民人等知悉所有未領又單民戶緩繳丈費速將契據呈騐請領新單完納新糧其已繳各戶由縣查明糧額補給糧串如有粮費並經繳收之戶卽在下届應征扣抵以照劃一本爵部院仰體朝廷念切民依之至意務使人有餘力得以一意正供但新糧有關忙奏該業戶等卽須踴躍輸將不得觀望延緩致受差催擾累其各凛遵毋違特示 
[拔刃行兇]  
前晚有美國兵船三道頭一名與别船主至虹口外國酒店飮酒不知如何起釁三道頭拔刀將船主剌傷當經巡捕將受傷人送入醫院三道頭當被拘獲昨早解至美國總領事署以受傷人在醫院未能投質命將三道頭押候受傷人投案質訊 
[秋賽三誌]  
　　賽馬至第三日賽者之事已畢矣觀者之興已闌矣而本館於此顧屢書不一書者夫亦新聞之體宜爾也計第一次十一馬沙遜洋行勝第二次五馬第二次六馬均係沙遜行勝第四次十一馬瑞記洋行勝第五次七馬瑞記洋行勝第六次九馬沙遜行又勝第七次十一匹皆係老馬西人目之曰香餅來司跑馬公司存有銀兩及金銀飾物以贈踴躍爭先者輸贏亦極大怡和洋行之老鼠青與沙遜行之白馬並轡爭先如驂之靳後被怡和行之馬飛駛上前奪得錦標其第二第三均係沙遜洋行之馬諸西商咸脫帽相賀代怡和跑馬之西人則南爾也第八次九馬進内塲跳花萁架履險如夷一躍千丈惟别發洋行紫馬出人頭地後有一西人墜馬仍上馬跳浜而去其時已五點一刻鐘中西人紛紛散歸於是秋季賽馬之事已終香車寳馬紛然各散幸有英印華巡捕按叚彈壓至天將暮由副捕頭在泥城邊守齊各捕整隊而回聞此次賽馬三天共賽二十三次半被沙遜行勝怡和行共勝四次香餅來司亦在其内所得花紅較沙遜行更多云 
[客官過境]  
　　新任常鎭道楊觀察於昨午乘輪來滬船抵小東門外招商局金利源碼頭松海防劉司馬上海縣裴邑尊英會審員蔡太守均往舟次謁見 
[飭縣查核]  
　　前經紳董在鐵路旁開設施醫局以便無力貧民赴局請治近經局紳葉成忠等聯名禀請道憲欲租天后宮墻外隙地造屋以便常年設局施醫龔仰蘧觀察批示着上海縣曁英公廨會審委員妥議詳覆而天后宮住持忽以該局紳朦禀具禀道轅觀察亦批飭縣廨查核具覆云 
[難民攫物]  
　　前日午後三下鐘時有注民百餘蜂擁至浦東二十四圖蔡周氏家攫取衣物該氏家中均係女流見其人多口雜驚駭異常幸經隣人飛告地保鳴金集衆兠拿流民見勢不佳各鳥獸散旋經地保拘獲李委才李錦顯李德順李德發四名立卽解送爛泥渡巡防局局員訊供之下飭送縣署嗣流民中有欲渡浦逃逸者經船戶錢茂增拘獲李錦成李耀華李德興三名復由十六鋪地甲及局勇拘獲李明發李信斗李裕青三名一併送縣請辦至晚裴邑尊升堂研訊事主婦偕地保投案伸訴情由并將失物開單呈案李等同稱小的等籍隸九江本年五月陡被水災以致流離乞食今由海門至此向該氏家乞施錢米分文不給窘迫無聊不得已而攫取衣物邑尊飭將三人釘鐐收押餘鎖交差役看管候委員履勘情形再行訊辦昨晨經何海曙明府帶領差役地保往浦東察勘一周午後回署當邑尊研訊時有大南門外十二圖地保顧調梅投案禀稱刻有流民百餘人在圖内浦濵各處强索錢米勢甚洶洶小的喝阻不依報請核示邑尊立飭家丁并値日差偕該地保迅赴該處向流民好言開導安置太歲廟中毋許在外滋擾隨復遣人前往查明人數禀候施行 
[上海縣署瑣案]  
　　前晚有砌街匠甲乙兩人入酒家買醉旋各酩酊携手歸家行經九畆地十二鋪地方仆於道旁溝内甲緣延而起覓路遄回乙竟醉死溝中昨經地甲查明報縣旋經人投案叩求免騐自行棺殮了事○昨有三圖地保報稱廣州人羅阿六年方三十飶齡上月某日至英租界上林里四百二十六號門牌新悅來寓中投宿昨晚不知因何自縊身死查係孤客並無親族叩求檢騐核辦邑尊頷之 
[英界公堂瑣案]  
　　包探秦少卿稱泥城外新街地方有人租屋開賭昨同諸包探前往拘獲爲首聚賭之曹元桂及與賭之吳阿寳并起賭具一併解案曹元桂供以後不敢叩乞施恩吳阿寳邵阿福王阿三等同供我等偶然往觀求恩開釋蔡太守判曹元桂發捕房管押二月以儆吳阿寳邵阿福王阿三各罰洋兩元撥充善舉賭具存毁○一百零六號華捕稱昨見吳如松沿街擺設賭攤爲特拘拿連賭具送案吳供擲骰小賭原是該死惟求恩恕以後决不敢再犯蔡太守隨判吳發捕房管押一月半以儆○包探唐寳榮稱緝獲過犯行竊之吳阿金起到水烟筒尙無人認領今將人贓送案請辦吳供認行竊無從交還蔡太守以吳疉經犯竊懲辦怙惡不悛判發捕房管押三月以儆贓存捕房俟失主認領○包 
 
 

Page 4

 
 
探顧阿六稱竊犯陸雲生屢竊鉅贓拘案重辦遞籍今又來滬拘獲搜出賊具爲又解案陸雲生供連次犯竊原是該死以後改過不敢再犯尙求恩恕蔡太守隨判陸雲生發巡捕房管押六個月以儆賊具存毁○一百五十三號華捕稱竊賊庸阿寳拔得婦人銀挖耳奔逃追獲贓已交婦人領去惟將潘阿寳解案潘阿寳認竊求恩蔡太守隨判潘阿寳管押二月以儆○錢長生稱開烟館有金連生同王阿元來開燈吃烟串竊洋烟筒向索不還交捕送案金連生王阿元同供我等同去吃烟已付烟資烟筒亦交堂倌不知彼自已如何失去反向我等索取小的等决不敢犯竊求恩明察蔡太守以錢長生指竊無憑殊難准理槪子開釋 
[法界捕房瑣案]  
　　前晚有某甲者酩酊大醉倒臥街心巡街捕呼之不應恐被車輛碾傷聲喚三華捕將其人舁入捕房管押一宵昨晨尙醉眼模糊備捕頭令釋之使出○前日有某甲至公館馬路西首沂春茶肆啜茗不知何故將店中洋燈擊碎堂倌拉住勒令賠洋四角甲不允以致扭入捕房昨晨備捕頭以事甚細微着出外自行賠給○前日有甲乙兩人互扭入捕房甲稱被欠租棉被錢一千八百文乙稱爾欠我會欵爲何不還昨晨備捕頭研問之下着一併逐出有事可投公堂控告 
[折筵助賑]  
　　兹有裕茂隆花寳行開張之喜承諸相知賜儀理應設筵敬酬因念奉災需賑孔亟移助洋三十元際此寒冬撫卹窮黎善莫大焉亟登之以揚美舉并申謝忱奉省恊賑人所同人謹啓十月初四日 
十月朝約徐介玉遊徐園小雙鳳偕焉雙鳳桂姓汴人年十九隸天仙部爲薛寳生之高足如玉樹臨風容光四照余顧而樂之談次乞余 
[題名名之曰馚字以飄雲开倚比梅一闋以贈之]  
　　自是月中仙種却使岐陽名重偷作廣寒遊合與霓裳供奉雙鳳雙鳳雲外飄香出衆[  鏡中花史]  
[偕夢畹觀劇酣飮歸卽内外症並發翌日約訪桐蓀補枝委頓不能起占此辭之兼道疾苦]  
　　與君昨夜恣清游酒散歌闌樂變憂步履蹣　難舉足瘡痍淹滯竟盈頭悽凉景况三秋暮潦倒身軀白病投佳約莫償頻嘆惜何時携屐訪良儔○寄程德如邱士衡卽希賜和塵忙碌碌百無成慚愧行裝一擔輕旅館秋風仍臥病故園春色倍關情燈如伴我吟魂黯雨慣撩人短夢驚枕上聞君俱下第不勝惆悵爲科名九月廿二日太痴作于藥爐茗椀之旁 
[蘇省撫轅抄]  
　　三十日准補無錫縣吳觀藥缷署昭文縣事回○十月初一日前江西學政吳仁傑吳江來截取分發江蘇補用同知劉錫庚山東人五品銜改指江蘇候補班前先補用知縣陳壎四川人指分江蘇海防試用縣丞王國珍河南人均禀到王紹燕禀知本日到豐備義倉差許　身禀知本日到楓橋釐卡差高曾彥禀知奉委赴吳淞貨捐分局差 
[浙省撫轅抄]  
　　九月二十三日主簿沙炳鋆由嵊縣絲捐局因公普省○二十四日候補府朱德澄禀辭回紹興局○二十五日候補通判陸開文由京來省禀到○二十六日正任冨陽典史陽厚德禀知臬司委中六叚分巡保甲差叩謝○二十七日丁憂海寗州李禀謝給咨回籍守制叩辭陶惟埴禀知藩司委解河南鄭工餉銀釘鞘楊葆光禀知管解第七批京餉鄭工餉銀于廿六日釘鞘寄存外庫 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[普勸天下典當衣莊衆商捐助棉衣小啓]  
　　竊以作賈經商所求者無非財利置買腴田廣厦所爲者則是兒孫然而昔賢有曰積金以遺子孫子孫未必能守積書以遺子孫子孫未必能讀不如積陰德於冥冥之中爲子孫長久之計福田種下勝與良田夫人受命於天生來之福有限積來之福無窮蓋德愈積而福愈厚正如錦上添花歴觀古今簪纓世胄之家考其先世莫不從陰隲中積來也當今奉天河南皖北災區廣　遍野鴻嗷慘地呼天流離失所屋宇盡遭衝没何處棲身老幼悉屬飢寒終歸餓殍况届隆冬時節冷切肌膚絶粒固已難生無衣尤能參斃災身赤露奚當雨箭風刀敗楮飄零僵臥霜天雪地重罹斯苦必至云亡惟仁者惻隱常存則患者顚連可挽爲此竭誠上啓佈告寰區伏求典當富商衣莊寳號垂憐難境大發慈悲倡勸同行齊施救濟將滿期之絮褐擇殘舊之棉衣量力慨捐隨緣樂助惠彼禦寒之具眞爲續命之湯咸懷挾纊恩施自必勸聲雷動神人均感天地同欽要之此德此功的是利人利物善修原由逢已福報則在兒孫謹献芻言伏惟慈鑒 
[附啓者現下封河在卽如蒙惠賜仰祈赶緊寄至上海各賑局彚解災區施當其厄功必倍焉] [  何止敬謹代災民百拜叩禱]  
[上海陳家木橋電報總局豫皖振處經收吉林電局募第四批振欵各捐戶細數清單]  
　　五百八十七號水灾册寗古堡電局廖嘉綬續助銀十兩無名氏求病愈十兩顧少白星伯兩戶各一兩孫消秋一兩五錢張升萬中錢兩吊吉林電局譯費移助三十四兩九錢三分四厘又中錢十六千四百文共合捐銀六拾三兩八錢三分四厘○五百八十八號册揚升齡吉巿錢三吊惠慶賓單錫慶二戶各吉巿錢二吊温永和劉耀先孫崑樞雜楷雜棟燿黄金台八隣戶各吉巿錢一吊共計念一吊二百八十文合吉平銀五兩○五百九十三號册孫氏求病愈銀二十兩○五百九上五號册見眞吾書屋吉至銀三兩郇笏樓思誠堂二戶各吉單銀二兩○五百九十六號册詹秀之之捐十吊韓升王祿劉祥牟奎何福王祥陳寛懋玉孟瑞係德李成馬號郭什房李得李成和沙峻峰王文桂王丙南劉品三孫英三劉恆吉焦函之蘇鳳亭陳九如馬良圖董貴三李天得張丕貞李振英沙凈捕三十戶各一百吊以上共捐錢四十吊合吉平銀十一兩○救災圖單册松毓十吊解啓元解啓愚李鐘和三戶各四吊王藎臣孫鎬劉臣五三戶各二吊鄭文禧銀一兩共計捐合銀七兩四錢四分四厘○又單不書名病愈還願五兩消遙主人二兩鄭麗抑反求居士二戶各一兩省花齋畊心使香邀月主人古翰亭四戶各五錢共計吉單銀十三兩○又單李得孫國彥二戶各四吊劉宦亭孫邦懋賞孫秀亭鐘彥堂劉照嵐孫釣衡王彤九馬良圖李天得張學柏董貴三毛玉李花東姜殿邦吳士魁宿永發劉永發王義永廿三戶各一吊共捐　錢三十七吊○又單顏士熙高星恆秋應潮劉學魁四戶各寛錢吊王雲集陸吊仙雲堂朱媽媽劉惠煜三戶各二吊鄒霽亭廠錢六吊周振玉二吊無名氏郭鳴修永清三戶各一吊共捐寛國錢十一吊又單王永年張拱辰孫永錢矜四戶各十吊秦紹泰周十二吊田賑英董敏堂兩戶各陸吊周敏崎姜鴻勳董普寰田震龍劉毓昌王恆坤六戶各四吊王焯坤五吊祖景亭李翰臣二戶各二吊宣藴珠杜誠張永泰二戶各一吊共計捐抹錢一百千合銀廿二兩三錢二分又單同善堂中錢二百五十吊八百六十交於湧泉紀綱合助中錢三十五吊四百五十文趙廷楨趙公二戶各中錢三十吊于湧泉十吊王化基安祥紀維綱三戶各八吊共捐中錢三百八十吊三百零六文合銀一百另七兩三錢六分又單左翼馬隊正白旗步營相黃旗步營三戶各二十兩合捐吉平銀五十八兩二錢四分五百九十號册伯都訥電局經募伯都訥副都統思光二十兩公議廿十兩伯都訥電局余四兩李　齋李鼎臣黃慶山佑平安左四掌富良阿右司得豐阿右司永慶右司薩霖八戶各二兩右司掌惠福右司註稿託精阿二戶各四兩成林當祿魁祿永祥薩　阿增符峻陛慶八戶各一兩計捐銀六十六兩救災圖單册吉發當結慶當吉泰當三戶各四千和順永廣盛當廣盛東增盛永泰和永福春永長增利永和盛恊盛昌隆盛號萬恆店十一戶各二吊萬陞隆福聚源廣福興三戶各一吊共計捐錢三十七吊合銀十一兩另四分五厘又單無名六千無名稅課司兩戶各四吊萬隆店萬祥號二戶各二千楊兆鴛萬誠號孫永興三戶各一千共捐中錢廿一吊合銀六兩二錢六分五又車吉軍粮餉處銀四兩又單吉林長春廳善募詹秀之五十千幕友吳大照銀一百兩王丙南馬良圖紅班房張振清四戶各四千王謝牟奎雜務門馬號蘇鳳亭胡丙辰張維德李甲山徐俊卿鄧漢卿黃中昇劉煥亭韓昇劉祥李天得曲子安宿振子王文枉沙俊峰孫國彥二十戶各二千王祥曹廷選董嵩山何福陳寛郭什房陳九如張致中韓步云焦函之拾戶各一千共計捐屯帖錢一百十六千合銀念二兩四錢六分以上統共合捐吉平銀五百四十九兩另一分五伸合規銀五百七十兩另九錢七分五里六毫又第一批賑欵内補繳規銀廿六兩五錢七分四里四毫兩共實收到規元五百九十七兩五錢五分由本埠程松翁處交到合併聲明 
[上海陳家木橋電報總局豫皖賑處九月下旬收解清單]  
　　絲册絲業賑所第十二批規銀一萬兩與册與昌賑所第十四批規銀五千兩高册高易賑所第十九批規銀四千兩文册文報賑所第十五批規銀二千兩吉册吉林霓局李仲敏兄經募第肆批規銀五伯七十兩另五錢七分五厘六毫細戶另登報章又補繳來第一批賑欵内規銀廿六兩五錢七分肆厘肆毫兩計實收規元五百九十七兩五錢五分由本埠程松翁先生交到申册恊康莊交來寳瑞軒善士助鄭州捐洋五百元又册續過氏助洋十元不留名爲故友顧蕩祝冥福五角○凝册常昭凝善堂第六十四批募屈陸氏洋三十元屈秀記五元華心同老夫子潤資移賑兩元潯册江西贑州府萍寄子募曾謙泰行東關稅號等徐祈圃徐冶秋勉之鐵珊端陽美昌行同孚行同豐號同聚號同德號源生行立生行十四戶各爐坯洋一元共收洋十四元○蘇册蘇城得見齋書坊募二十批吳郡延陵季子十元德清俞曲園太史楹聯潤資移賑兩元同里金小蘇募第八批慧記善士十元平湖沈君逋梅潤資移賑五百念文寗册金凌祝善隆用之先生交來三省軒求保平安六元○通册通州盛鷹伯二元○箴册錢江同昇泰來隱名氏求妻病愈一元○揚册揚州分署文來知止軒主人一元○本旬共收規元二萬一千五百九十一兩五錢五分英洋五百七十九元五角合規元四百廿四兩八分四厘爐坯洋十四元合元九兩六錢六分一厘錢五百廿文合元三錢六分二厘四項共合規元二萬二千另三十二兩另六分一厘○連前共規元五十萬另六千五百兩十三兩四錢九分四厘○本旬解出第十七批豫皖振欵各庳平銀一萬兩合規元二萬一千九百二十兩又解鎭陽旱賑庫平銀四千兩合規元四十三百八十四兩○連前共解至十七批止連鎭稿旱賑共計規元五十萬另二千五百十二兩七錢五分另又撥解粤東順直奉天山東等處賑欵規元四千七百九十二兩五錢○以上凈墊解規元七百十一兩七錢五分六厘合併聲明 
[正誤]  
　　啓者九月廿八日所登敝賑處報解公啓上内詳解豪皖振之總數誤以庫平數加上今特重爲更正計歸豫振者十七批上共廿五萭另六百另七兩八錢歸皖振者十七批止共廿四萬七千五百廿兩零九錢五分又歸鎭揚振者四千三百八十四兩總共解出規元五十萬零二秸一百十二兩七錢五分合再聲明○○上海陳家木橋電報總局豫皖振處啓 
 
 
 

Page 10

 
 
   
 
 

Page 11

 
 
[光緒十四年九月廿四日京報全錄]  
　　宮門抄○諭旨二道錄前○發抄硃批五道○閩督楊奏爲閩省剿捕哥匪出力各員擇尤獎勵摺○又奏爲閩境被風災情形夾片○將軍長奏爲奏聞摺○都統尙奏爲到任查閱營伍技藝等情摺○閩督楊奏爲籌解大婚典禮用欵銀兩委員起程日期摺○大臣沙奏爲揀員升補承辦章京各缺摺○九月二十四日禮部宗人府欽天監正紅旗値日無引見○恩公假滿請安○松溎等塲内專摺請安○薛福辰謝管覺羅學恩○侍衛處奏派保和殿監試派出頭班瀅貝勒澤公玉書長春熙凌阿二班奈曼王德福温人奕功愛隆○召見軍機紹祺敬信明秀文熙○發抄張曜奏東海關上年支應練軍餉需分别報銷奉硃批該部知道欽此○又督糧道善聯到省卽飭赴任奉硃批該部知道欽此○又候補守李大鏞期滿甄别奉硃批吏部知道欽此○盧士杰奏堰澗汛石工修竣用過銀數報銷奉硃批工部知道單併發欽此○沈秉成奏候補牧呂緝光迅速來粤奉硃批着照所請該部知道欽此○○頭品頂戴暫署福州將軍調補陜甘總督閩浙總督兼營福建巡撫臣楊昌濬跪奏爲閩省剿捕哥匪在事出力各員彚案擇尤保獎以示鼓勵謹繕清單恭摺仰祈聖鑒事竊臣於光緒十三年四月二十日奏報崇安浦城兩縣拿辦哥匪情形聲明俟上下游一律辦竣將尤爲出力者酌請獎叙以昭激勸欽奉硃批知道了仍着督飭各屬將著名匪犯務獲懲辦以靖地方餘依議欽此又於十三年五月十六日奏報洋口地方哥匪潛謀起事立時撲滅清形聲明在事尤爲出力各員弁另行彚核請獎欽奉硃批知道了所有著名匪首着卽督飭嚴拿務獲各屬保甲事宜尤應認眞督辦務使匪徒無所託迹以靖地方餘依議欽此轉行欽遵去後續據各屬具報應辦保甲事宜已次第完竣由各道府抽查督察所辦尙屬認眞復嚴飭各地方文武及水陸防軍遇有游勇土匪搶刦滋事隨時查拏懲辦務絶根株所有就地正法各犯節經按季奏報在案伏查哥老會匪流毒已久若捕治稍疏卽成巨患閩省外來游民散勇無營可投謀生無計哥匪卽從中勾結濳匿擾害意圖不軌幾有防不勝防誅不勝誅之勢此次崇安浦城兩縣哥匪相繼蠢動闔城驚惶洋口係三縣交界五方雜處値茶巿繁興之際該匪復嘯聚成羣該地方文武官紳各能先期防備立時擒斬撲滅從此匪徒歛迹閭閏獲安本年茶巿極稱靜謐其在事出力員弁或督飭剿捕躬冒鋒鏑或認眞偵探會合兠拿得以轉危爲安不致生靈荼毒洵屬辦理妥速著有微勞臣擬擇尤保獎先經批示繼復奏明似未便失信於後查浙江台州地方哥匪滋事剿捕出力人員曾經奏獎有案閩省事同一律謹擇其尤爲出力者彚開清單恭呈御覽合無仰懇天恩俯准給予獎叙俾昭激勸除武職干總以下各弁咨部核獎並將各該員履歴咨送吏兵二部查核外所有彚案擇尤保獎緣由理合恭摺具陳伏乞皇太后皇上聖鑒訓示謹奏奉硃批該部議奏單併發欽此○○楊昌濬片再福州省城本年入夏以來晴多雨少農民望澤甚殷七月初三至初六等日連朝大雨四鄉均皆霑足惟初九日黃昏陡起颶風繼以狂雨屋瓦皆飛勢甚猛烈直至黎明始行止歇臣當飭地方官逐處查勘城鄉民房驛舍及藥庫倉厫機器籌錢各局等處間有坍塌傷斃人口沿海兵商船隻亦有損傷失所幸早稻收割晚禾下種未久尙無妨碍附近連江羅源二縣同時被風據報情形連江略重現已分飭將被災窮黎妥籌撫恤不使失所應修一切工程並卽擇要修葺此外各屬有無被風俟查覆到日另行分别辦理據福建藩臬兩司糧鹽兩道會同善後局司道具詳前來除咨部外臣謹附片具陳伏乞聖鑒謹奏奉硃批該部知道欽此○○杭州將軍奴才長善跪奏爲到任照例查閱官兵各項操演技藝緣由恭摺奏聞仰祈聖鑒事竊奴才蒙恩補授杭州將軍抵任後例應查閱八旗官兵各項操演專摺奏聞兹奴才於七月二十六二十八八月初一初二等日會同杭州副都統奴才恭壽前往教塲校閱操演原設大陣並陳新洋鎗隊陣式及洋槍打準過堂槍各官兵馬步箭力矛雜技逐一考騐均屬合式可觀其中洋槍隊陣式尙知分合進退之法隊伍整齊聲勢聯絡官兵馬步箭堪稱優嫻槍砲打準計有七八成不等當卽循例分别獎勵仍飭該管協佐等官分督防驍各員照章按月分期操演至洋槍隊及洋槍打準最爲軍中利器目前要務尤宜純熟應飭令該統領威健營洋槍隊左司協領柏梁督率營隊各官仍逐日認眞操練不准稍涉鬆懈以期精益求精悉成勁旅仰副聖主整飭戎行之至章再查乍浦官兵七十餘員現駐省城隨時各項操演尙稱熟習合併陳明謹將奴才到任查閱官兵各項操演緣由理合恭摺具奏伏乞皇太后皇上聖鑒訓示謹奏奉硃批知道了欽此○○奴才尙宗瑞跪奏爲奴才到任查閱官兵技藝點騐軍器馬匹盤查庫欵各緣由恭摺奏聞仰祈聖鑒事竊奴才前將接印日期於七月初二日奏報後隨與副都統奴才長春奴才德溥逐日校閱官兵技藝槍箭中靶約在三分之二排演陣式步代整齊進退連環聲勢聯絡馬上三槍三箭均亦嫻熟有准幼丁五子過堂槍俱各靈便趫捷新設武學刀矛雜技均屬可觀當已擇其技藝優長者量加獎賞以示鼓勵其稍涉生疎者當堂責懲並飭令該管官嚴加訓練務使一律純熟奴才仍當與左右兩翼副都統每月按期親赴教塲輪換操演指授機宜務期精益求精咸成勁旅點騐各項軍械足堪應用内有因征調帶赴軍營損壞不齊者當已飭令陸續修補務使一律完整現拴養馬一千匹亦皆臕壯堪供差操間有倒斃者責令協佐各員隨時買補盤查庫存各項按册核對數目相符並無虧短情弊伏思奴才受恩深重報稱毫無當此時勢多艱自應殫竭而誠實事求是於一切操防事宜實力講求悉心經理斷不敢稍涉虚飾致負委任所有奴才到任查閱官兵技藝點騐軍器馬匹盤查庫欵各緣由理合恭摺具奏伏乞皇太后皇上聖鑒訓示謹奏奉硃批知道了欽此○○頭品頂戴暫署署福州將軍調補陜甘總督閩浙總督兼管福建巡撫臣楊昌濬跪奏爲籌解大婚典禮用欵銀兩委員起程日期恭摺仰祈聖鑒事竊准戶部咨奏撥大婚典禮欵項一摺於光緒十四年二月初一日具奏本日奉旨依議欽此欽遵抄錄原奏清單咨行到閩計單内開福建省應解西征洋欵改爲加放俸餉銀十萬兩京官津貼改爲加放俸餉銀一萬兩籌邊軍餉銀八萬兩又應解十四年分還清西征洋欵騰出銀二十萬兩等因當經飭局司先後籌備銀二十五萬兩委令補用知縣劉恕候補同知涉福厚本任邵武縣知縣景慶試用通判李鳳翔督商匯解赴京投納經臣具奏在案此項經費有關典禮要需現今籌十四年分應解銀五萬兩二劌年分應解銀三萬兩共銀八萬兩委令試用同知陸雅南督同號商如數籌墊進京投納該委員定於八月初四日起程仍俟報明上庫日期再行由閩發還據福建稅厘局司道會同藩司張夢元具詳前來除分咨外謹恭摺具陳伏乞皇太后皇上聖鑒謹 
奏奉硃批戶部知道欽此○○奴才沙克都林札布跪奏爲循例揀員升補承辦章京各缺以資辦理部務恭摺仰祈聖鑒事竊奴才據辦理兵部事務處章京主事職銜墨麟呈報年滿呈請揀員接辦前來查該員墨麟樸誠精細任事實心旣經期滿逢應准如所請另行揀員循例升補以資辦理部務奴才悉心察看補用防禦帮辦章京主事銜景秀心地明白才具優長堪以升補辦理兵部事務處承辦章京主事職銜員缺查該員係已經引見補用防禦之員仍請於綏遠城遇有防禦缺出卽以該員補用年滿照例給咨回綏遠城當差其遞遺帮辦章京主事職銜一缺查有五品頂戴無論班次首先卽補驍騎校委署主事靈山差使勤奮熟悉蒙語堪以升補帮辦章京主事職銜員缺遞遺委署主事一缺查有筆帖式至善心地明白辦事精詳堪以升補委署主事員缺仍請照主事職銜例一律支給銀糧遞遺筆帖式一缺查有六品頂戴候補律帖式色勒錦明幹有爲留心時務堪以充補律帖式之缺該員等如願改武者年滿照例辦理遇有差便再行給咨送部帶領引見至遞遺候補筆帖式一缺除由奴才揀補咨部查照外謹將循例　補承辦章京等缺緣由理合恭摺具陳伏乞皇太后皇上聖鑒訓示再帮辦大臣奴才魁福前已請假回旗穿孝未經列銜合併聲明謹奏奉硃批該部知道欽此 
 
 

Page 12

 
 
[光緒十四年九月廿五日京報全錄]  
　　宮門抄○發抄硃批四道○分缺單○戶科給事中俊奏爲外任官員終養親老及丁憂服滿兩項呈請分發原省補用摺○杭州織造廷奏爲造報辦解各項工料銀兩摺○又奏爲工部奏派應備大婚典禮等銀陳明片○直督李奏爲都司被知州禀計撤叅服毒自盡分别審辦摺○九月二十五日兵部太常寺太僕寺廂白旗値印無引見○松溎等塲差完竣覆命○玉山續假一個月○兵部奏派查齋之大臣派出慶福桂全恩普謙光秀吉明秀恩佑承綬太常寺奏初一日太廟親行禮節○掌儀司奏二十七二十九日祭奉先殿澤公載瀾行禮○在見軍機恩棠豐烈壽蔭志鈞○光緒十四年九月分選單知府湖北德安汪元慶江西優知縣山西武鄉李壽芝湖南廪貢河南輝縣蔡如筠江西副雲南祿豐許台身浙江難廕江西南康鄭世璜浙江舉直州判雲南廣西州趙咸韺女徽恩○發抄色楞額奏廢員釋回奉硃批圖拉着准其釋回該部帮道欽此○又盟長扎薩克卓哩克圖漢布彥綽克圖赴藏熬茶奉硃批該衙門知道欽此○又派委領隊大臣德克津布查勘邊界奉硃批該部知道欽此○劉錦棠奏新疆防營員弁勇丁及各台局實數立案奉硃批該部知道欽此○○戶科給事中奴才俊又跪奏爲外任實缺官員終養丁憂服滿選缺擁滯請照現任丁憂服滿及親老告近丁憂服滿兩項一律准其呈請分發原省補用恭摺仰祈聖鑒事竊查光緒十年正月議覆升任山西撫西張之洞條奏請將現任丁憂服滿人員奉旨不必坐補原缺者准其呈請分發原省歸候補班補用又十三年七月議覆工科給事中方汝紹條奏復將親老告近丁憂服滿人員亦准呈請分發原省補用均經吏部核准在案惟終養丁憂服滿人員未經議及亦准呈請分發原省補用伏思此項人員雖非丁憂開缺總因親老七十以上始准呈請終養究與告病終養開缺者不同似與告近人員相等若不准其呈請分發原省補用未免向隅仰懇天恩飭部核議比照丁憂服滿及親老告近服滿各員一筆准其呈請分發原省歸候補班補用以偦畫一而昭平允且以曾任實缺仍赴原省候補似覺人地熱習於治理不無裨益奴才愚昧之見是否有當伏乞皇太后皇上聖鑒訓示施行謹奏奉旨已錄○○杭州織造奴才廷琦跪奏爲造報辦解各項活計用過料工銀兩請旨飭部核銷恭摺仰祈聖鑒事竊查奴才衙門辦解活計用過料工銀兩業經前織造造報至光緒十三年七月分止在案所有光緒十三年八月奴才到任起至十四年七月分止陸續辦解過内務府派辦上賞大小卷紅綢五絲縀七百疋件料工銀一萬四千七百三十四兩九分一厘七毫長春宮綵棚應用縀綢細布二千八百三十疋料工銀一萬一千六百六十三兩九錢三分八厘七毫上用黄包絹二百張料工銀四千八百一十四兩四錢造辦處傳辦上使蠟箋紙四龍福方絹一千張料工銀六千一百二十七兩六錢三分三厘二毫戶部派辦大紅絨六千斤料工銀九萬一千六百八十七兩一錢七分三厘工部派辦神亭校尉應用紅綢駕衣片三百五十件緑紡絲綢三十五疋料工銀二千三百二十五兩六錢三分八厘又請轎校尉紅綢駕衣片三百七十二件紅紗駕衣片三百七十二件緑紡絲綢七十五疋料工銀四千五百六十四兩四錢五分四厘六毫恭備玉牒等差應用紅綢駕衣片一千七百件緑紡絲綢一百六十疋料工銀一萬六百一兩一錢一分一厘六毫十五年分緑羅二十疋科工銀四百九十八兩六分四厘九毫合共銷銀一十四萬七千一十一兩五錢五厘七毫所銷絲斤各項價値遵照戶部本年六月間議定减成新章分别核實造報應需料工銀兩陸續准藩司解到項下銀一十二萬九千七百三十九兩八錢六分九厘三毫又准轉解厘金項下銀一萬七千四百八十六兩二錢四厘二毫又前任移交上届銷存銀九百一十一兩七錢七分四厘二毫共應作收銀一十四萬八千一百三十七兩八錢四分七厘七毫除報銷外實存銀一千一百二十六兩三錢四分二厘應歸下届造報所銷銀兩遵照向章扣除九分申餘以爲解費一切公用另册造報内務府查核除造具料工細册並另開清摺分别呈送内務府戶工二部核銷外理合恭摺具奏伏乞皇太后皇上聖鑒勅部覈覆施行謹奏奉硃批該衙門知道欽此○○大學士直隸總督一等伯臣李鴻章跪○奏爲都司被知州禀計撤叅服毒自盡現查大槪情形分别審辦恭摺仰祈聖鑒事竊臣前據薊州知州龔蔭培禀稱本年六月十七日城守營都司寳隆在城外悟樂庵竟自開塲賭博並有書差營兵同賭寳隆毆傷州署拿賭家丁崔升迨拘獲營兵趙雲鵬見証呂老質訊該都司又率兵丁闖進大堂肆罵將趙雲鵬等搶回並准順天府尹臣咨函以寳隆賭博奪犯查係實情可見平日不安本分請解任究處等因臣業將寳隆撤任交臬司提集犯証訊究並附片奏革都司又因寳隆禀稱龔蔭培私拆城墻修理州署並修南門藉端開銷公欵派通永道許鈐身認眞確查在案嗣據馬蘭鎭總兵英廉呈報寳隆口稱寃抑於六月二十九三十日兩次吞服洋烟赴州署尋死龔蔭培先期赴京公出經人將寳隆灌救勸回旋卽毒發身故飭委遵化州知州陳以培鎭標中軍遊擊玉崑相騐委係吞服洋烟毒發殞命該營千總鮑殿傑把總劉振綱葛殿元以龔蔭培誣禀寳隆開賭奪犯致釀人命等詞在鎭具禀臣卽飭許鈐身馳往澈底嚴查兹據該道禀稱抵州後據寳隆之妻陳氏遣外甥景書遞呈謂龔蔭培拆城修署因營書楊廣業把總葛殿元支吾故日久始禀是日州署官人在悟樂庵設賭寳隆前往喝散並將崔升掌毆詎州署拿去趙雲鵬責打逼認在營設賭經楊廣業等嗾使寳隆赴州將趙雲鵬要回迨撤任後葛殿元楊廣業約寳隆同往州署葛殿元云州官禀寳隆多欵不但撤任辦罪眷屬亦有不測楊廣業云寳隆只得輕生該營書帶有毒物寳隆因被伊等逼迫氣忿情急遂吞服洋烟等語該道查得六月十七日州役白永寛等赴悟樂庵聚飮白永寛旋卽開賭與書差民人賭博寳隆亦在場同賭有鄉保匡瑞見証呂老尼僧閻有及同賭州役朱永順傅奎順等供詞可憑隨後崔升等往拿已獲寳盒被寳隆打崔升一掌而散又龔蔭培因賭案拘到趙雲鵬呂老質對正在堂訊寳隆帶領兵丁闖入州署直上公堂與龔蔭培口角龔蔭培退避寳隆將趙雲鵬搶去呂老亦科勢走脫有値堂書差門役金作舟等及呂老供詞可憑又龔蔭培因州署墻塌飭差購交磚坯修理州向卜雲輝等以磚坯不敷撿拾西城北馬道坍下碎磚五車湊用至南門係龔蔭培捐廉交紳士修理亦添用附近坍下碎磚均未拆動城墻亦無藉端開銷公欵核與府尹臣委員殷謙查覆情形略同該道提訊營書楊廣業等供無逼迫寳隆服毒及支吾嗾使情事龔蔭培親供謂前傳同賭書差避匿不到係寳隆主使寳隆曾囑鮑殿傑等轉言無庸將書差究辦旋因撤任提究畏罪逢盡而屍親堅執原呈要証現未到案禀請核辦前來臣查寳隆在悟樂庵與州中書差賭博並闖入公堂將趙雲鵬奪去現據許鈐身查取人証供詞皆有其事尙非龔蔭培誣禀惟係州役白永寛開賭龔蔭培並未查明遽指爲寳隆開賭僅稱書差同賭原禀顯有不實其修署一節雖稱未拆城碍但州役卜雲輝撿用碎城磚五車已據該役等供認無怪營員藉口今又未據實聲明輙云當時未經查問磚自何來亦屬含混屍親呈内並有家丁崔升係該州妾父干預公事之語是否屬實亦應查究除已由府尹臣將該州撤任外應請旨將薊州知州龔蔭培先行開缺摘去頂戴聽候查訊明確分别叅辦至屍妻陳氏與外甥景書前於　騐時供稱寳隆因被禀不願生活旋赴州署呑烟尋死初無營書楊廣業担攬葛殿元等動以危詞逼令服毒自盡之語今呈内又添楊廣業葛殿元等逼令自盡各節難保非事後率意牽扯批飭臬司行提全案人証至省秉公逐層研審務得確情據實詳辦以成信讞所有都司逢盡現查大槪情形分别審辦緣由理合恭摺其陳伏乞皇太后皇上聖鑒訓示謹奏奉硃批龔蔭培着開缺摘去頂戴聽候查辦餘依議該部知道欽此 
 
 

Page 13

 
 
[光緒十四年九月二十六日京報全錄]  
　　宮門抄○諭旨六道錄前○教職單○將軍希奏爲吉林長春廳地廣通判請改建府並設縣額等摺○廣東總兵陶奏爲調署鎭篆並用新關防日期摺○將軍謙奏爲修理熱河宮墻倉厫河壩等熟悉之協領卽請賞還原銜頂戴片○九月二十六日刑部都察院大理寺廂紅旗値日無引見○志顔因胞妹賞綢縀謝恩○錫珍請假十日○吏部奏派揀選官缺派出烏拉喜崇阿麟書崇禮奕杖○宗人府奏派守護東陵派出齡公○廂紅漢奏派備查壇廟派出桂全色普徵額○召見軍機齡公恩公徐樹銘桂全○光緒十四年九月分　職單教授山康登州劉兆祿萊州甲正諭陜西商州張秉鈞湖北施恩湯增翰武昌湖南臨相蘇藻長沙廣東博羅關之翰廣州供舉訓導應隸衡水史　箴河聞安徽澶陽賀則循安慶山東臨淄張遵賢濟寗江西萬載李韻　南昌瑞昌羅文藻南康峽江蔡汝金南昌廣東三水劉德　肇慶貴州龍里屠光儀平越俱舉河南孟津周元昶開封副　復諭直隸賛皇儲鉞保定拔廣昌何榮光遵化山東海豐趙爾塏青州河南正陽王樹桐歸德俱禀江蘇睢寗顧祖基松江副河南武陟李鴻籌光州副浙江平陽范翊鉁寗波舉湖北竹谿潘元羲施南拔廣東封川張百祥廣州舉雲南祿豐蘇林春臨安拔復訓直隸滄州孔昭銓河間江蘇金山楊錫恩江寗安徽懷寗朱運來頴州河南汶寗郝承勳攘慶湖南禮州黄圭靖永州廣東韶州鄧峯理州俱廪浙江東陽竺麔祥寗波舉德清夏恩綸嘉興副四　簡州劉家謙䕫州歲雲南祿勸馬佩琮臨安副○○奴才希元跪奏爲吉林長春廳助廣事繁原設通判權輕責重政令難周擬請改建府治並於農安分設一縣歸府管轄以資治理而重地方恭摺仰祈聖鑒事竊查吉林省城西北爲長春廳境本古郭爾羅斯前旗游牧地也乾隆時以墾荒民戶安土重遷遂有借地養民之舉嘉慶五年始奏設理事通判於長春堡並設巡檢以司獄事道光五年因所屬寛城商賈輻輳移建通判衙署於此以資撫輯地闢而民未聚控制自綽乎有餘自咸豐年間馬賊肆擾以後流民日多撫循亦非易易光緒七年前任將軍銘安於吉林變通官制時奏改理事通判爲撫民通判仍加理事銜僅於農安城添設分防照磨專司緝捕其時方於省城及東南兩面添改府廳州縣各缺經費不敷未遑兼顧非謂該廳獨可因陋就簡也奴才到任後訪知長春一廳宁牘最繁號稱難洽體蔡久之乃益信查長春幅𢄙周五百餘里以南北相距最遠者計之幾及三百里東西亦然四境惟缺東南西南兩隅廳城在南面之適中而東西北三面空闊無比其勢偏重境内無山以山名者皆高阜耳旣無險日可恃又僅有駐紥馬隊二起並無重兵一遇盜賊肆擾此拿彼竄如入無人之境則地爲之也其形勢之散漫如此該廳居民雖非土者然休養生息已百餘年當時所稱爲荒甸者今則屋宇櫛比鷄犬相卷三里一小屯五里一大屯而省東一帶無如是之稠密也其生聚之繁庶如此廳屬戶口旣盛良莠難齊睚眦卽肇釁端奸宄易於匿跡命盜等案紛至岔集往往印官勘騐方急南轅旋更北轍一月之内大半忙於奔馳公事積壓躭延勢所不免廳民又多好訟距城窵遠之民一經被告車馬盤費不資甚有因此抗傳者守候追比累月窮年官民交困其政教之難孚而訟獄之滋豐又如此所以奴才在任五年爲該處因地擇人往往於守丞班内借員委署而終未奏補一人者職是之故前者吉林道豐伸泰有將該廳分建府縣之請正飭議辦適値鄭工籌欵孔殷不果兹飭據候補知府王鳴珂會同現署長春廳通判賓州廳同知善慶履勘明確繪具圖說由道詳覆前來奴才詳核無異查原設通判所駐之寛城爲吉林赴奉天通衢大道實省城西北門戶今擬請將通判一缺升爲府治改設知府名曰長春府仍仿照本省吉林府之例自理地面命盜詞訟各事而於寛城正北相距一百二十餘里之農安城分設縣治名曰農安縣歸府統屬一切公牘由府核轉以符定例農安正北西北直達蒙巿東北限以松花大江東與伯都訥廳西與昌圖府接壤均可毋庸置議當以南劃兩儀門西南自八保戶起至窪中高等處東南以紅石砑子靠山屯南面之驛馬河爲止計南北相距九十里東西相距二百數十里均歸農安縣管轄至靠山屯一處雖已劃歸農安而相距尙在百里以外近來烟戶較前爲稠擬請將農安原設分防照磨移設該屯以資巡緝惟長春旣升府治應請將原設訓導改升教授原設巡檢改升經歴兼司獄事其裁撤之巡檢歸於裁缺班内遇缺卽補並於農安縣添設訓導巡檢各一員巡檢管理監獄以專責成至廳屬地租向歸郭爾羅斯公自行設櫃徵收官爲督催而已惟雜稅解欵及照章支給一成書役工食並酌留署内辦公錢文應以府歸六成縣歸四成各按原數分别解支以符定額而重公欵奴才明知事關官制未容輕議更張况去任有時何妨自安緘默而終不敢不據實上聞者爲民穩計爲吏治計爲地方久遠計無他念也合無仰懇天恩俯准將長春廳改升府治並於農安分設一縣實於地方大有裨益如蒙俞允所有以上升改添設正印教佐等官請旨勅部鑄造印信鈐記卽行頒發以昭信守其定缺分籌廉俸建衙署設學額應行詳議章程另繕清單恭呈御覽並繪具長春農安地圖貼說咨行軍機處備查所有奴才請將長介廳改建府縣緣由是否有當謹恭摺具奏伏乞皇太后皇上聖鑒勅部核議施行謹奏硃批該部議奏單併發欽此○○頭品頂戴記名提督調署廣東北海鎭水陸總兵博奇巴圖魯奴才阿定昇跪奏爲恭報奴才調署鈟篆並開用新關防日期仰祈聖鑒事竊奴才在署陽江鎭總兵任内奉兩廣督臣張之洞照會内開現署陽江鎭總兵篆務記名提督陶定昇應飭調署新設北海鈟水陸總兵篆務將部頒新鑄關防開用具報一面改設營制各事宜迅速籌定呈明辦理等因奴才當卽遵照奏案將陽江鎭總兵官員缺裁撤差弁將關防解交廣東布政司收存詳請解銷呈領欽頒光字一千一百二號廣東北海水陸總兵官關防一顆於光緒十四年六月十一日起程二十日行抵廉州府城新設北海鎭總兵官任所恭設香案望闕叩頭謝恩祇領任事卽日將新關防開用至舊存陽江鎭署王命旗牌五面稈付未用火牌三張其火牌註有陽江鎭總兵名目曁節奉上諭書籍等項並卽齎赴北海鎭存用伏查北海一鎭營制初改經始之謀不易籌防之責匪輕深懼駑庸弗克勝任惟有殫竭愚忱矢勤矢愼遇事禀商督臣悉心籌辦斷不敢以暫時署任稍涉因循以兾仰答高厚鴻慈於萬一所有奴才調署鎭篆並開用新關防日期曁感激下忱理合繕摺叩謝上聖鑒再奴才前於陽江鎭任奉到硃批奏摺三捉合併恭繳謹奏奉硃知道了欽此○○謙譆片再奴才欽遵諭旨會同直隸督臣李鴻章修理熱河宮墻倉厫堆撥並武列河大石壩等工飭派熟悉地方情形之協領銜廂白旗佐領霖和帮同直隸委員准補正定府知府陳慶滋熱河道德克精額承德府知府廷杰等認眞修理工程不准經手帑項嗣因風聞霖和被商人欺矇辦理未善恐有糜費當經奴才奏叅摘頂嚴飭陳慶滋德克精額廷杰澈查有無糜費情弊在案兹據陳慶滋等查明會同禀覆命稱傳訊各商均供去歲工程所用料物價昻難購因是要工不敢大意辦理皆從堅實旋因冰凍停工並非有意遲延實無糜費情事該守等未敢憑信復札詢監工各員據委員長蘆候補鹽大使陶式銓等禀稱夏四月間查得大壩第三叚有偷用紅紗石數塊之處當卽禀明今其拆換彼時霖和以爲何不早說做就拆去不免躭悞工程形於辭色陶式銓等因查舊壩所用紅紗石無不酥堿先奉嚴諭示　不能因一叚偷用致令他處効尤仍令拆換衆皆目覩霖和以後並未攔阻等情禀由該守等核明禀經奴才覆加查核均屬實情伏查紅紗石性不堅實霖和因其做就拆去慮恐躭悞工程雖係錯悞尙屬因公迨至一律拆去並未攔阻是其實被欺朦現在大工告竣業由直隸督臣派員騐收工料一律堅實欵項亦無浮用核與該商等稱無糜費之處逢尙可信兹旣查明均係事出有因察看霖和亦深知愧悔不無可原合無仰懇天恩賞還廂白旂佐領霖和摘去原銜頂戴以示寛宥之處出自逾格鴻施除咨行直督臣查照外謹附片具陳伏乞聖鑒鑒訓示謹奏奉硃批着照所請兵部知道欽此 
 
 

Page 14

 
 
[光緒十四年九月二十七日京報全錄]  
　　宮門抄○諭旨一道錄前○將軍慶等奏永陵明堂前草倉河泊岸被水冲刷各工情形摺○將軍恭獄脫逃之官兵按例定擬摺○大臣溥奏備差用欵難籌擬請仍由直隸藩庫籌撥摺○又奏修建磚池等經費情形片○九月二十七日工部臚寺正藍旗値日無引見○鍾公立侯清安由西陵回京請安○致麟等由東陵回京請安○芬車稽查中左門覆命○銘公稽查海墻謝恩○李瀚章謝授漕連總督恩○齡公守護東陵謝恩○德銘續假五日○果勒敏續假十 
○祁世長請假十五日○童華奏請開缺○吏部奏派騐看月官派出徐桐紹祺孫詒經師曾桂全薛允升徐樹銘明桂鄭訓承恩明殷如璋鳳英林步青丁立瀛增濟韞德侍衞處奏派保和殿監試派出頭班克王桂祥那公載瀾都凌阿二班大額駙希隆阿承公載津伊立布工部奏派查勘明陵等處工程派出清安○又奏派查勘角樓工程○派出麟書許應騤○召見軍機李翰章清安熙敬恩輝○派出閱卷張中堂　洞烏拉喜崇阿麟書潘祖蔭徐郙孫詒經廖壽恒皇上明日用膳辦事後還宮○現換珍珠毛褂白袖頭○○奴才慶裕濟祿阿克丹裕長跪奏爲永陵明堂前草倉河泊岸被水　　各工情形會同恭摺具奏仰祈聖鑒事竊查草倉河泊岸被冲各工大槪情形案經奴才等奏明俟水勢稱退確切查明再行具奏等因在案兹據保護泊岸委員防禦發什山記名六品官委官春麟候補知縣吉利會同興京協領連壽撫民同知姚鎔報稱本年六月三十日秋雨連綿直至七月初七日山水陡漲平地水深丈餘致將草倉河泊岸上游辰方南岸冲刷長二十六丈寛六七尺至八九尺深三四尺至五六尺不等又一叚長二十丈寛四五尺深二三尺不等北岸長七十五丈寛三四尺至八九尺深三四尺至五六尺不等已午方南岸接連長一百丈寛四五尺至八九尺深五六尺至一丈不等樁笆被冲大半欹落無存已方决口一處寛三丈深八九尺不等又已午方中間决口一處寛三丈五尺深六七尺不等此二處决口水勢湧流東轉匯入蘇子河又已午方北岸冲刷長一百二十丈寛三四尺至五六尺深六七尺至一丈不等樁笆冲刷欹落大半並冲倒榆柳樹順倚泊岸午未申方南岸接連長一百三十丈寛工三尺至四五尺深二三尺至四五尺不等樁笆間有冲落午未方北岸長十八丈寛三四尺深二三尺至四五尺不等樁笆冲失一半龍頭石路南面樁笆盡冲無存長三十三丈北面冲　大坑一處長十七丈五尺寛八九尺至一丈深一丈五六尺不等西頭石路傍邊古樹一顆冲去石條鐵扣均有沉落走銷再查東堡前河沿一帶冲刷無數坑坎其蘇子河北岸向對已方河堤冲開水勢漫溢北轉與草倉河匯流西下將中間車道冲刷深三四尺又北岸河堤石子偏坡順水壩一道漫冲二百五十丈所有樁笆荆囤及培栽樹株大半冲去無存又兩堡前街河沿迤西冲刷長二屋均成坑坎深一二尺不等查明會報前來奴才等伏思此項要工被水冲刷多處亟應及時估修惟節届中秋轉瞬卽交冬令不惟工力難施且方向亦有不宜請俟欽定吉方立成新書頒發到日再行查明方向分叚奏請估修以昭愼重此次大水爲災蹙不能防迥非尋常河漲可比人力斷不能施請將該委員發什山等免其查議出自逾格鴻慈其夏園行宮等處被冲俟委員詳細查覆到日再行具奏謹將山水陡漲冲刷要工各情形理合恭摺奏聞伏乞皇太后皇上聖鑒謹奏奉硃批着照所請該部知道欽此○○奴才恭鏜托克湍跪奏爲訊明疏防擬斬盜犯越獄脫逃之官兵按例定擬請旨革職飭部核議恭摺具陳仰祈聖鑒事竊奴才等於本年七月初六日准黑龍江副都統咨稱訊明雲騎尉常順帶兵看守部駁覆訊盜犯王存喜一名越獄脫逃限滿未獲一案將該主守官兵按例定擬解省覆勘咨請題叅前來奴才等當卽督飭司員詳加研鞫緣雲騎尉常順奉派帶同甲兵德色楞阿富爾卿額常生德明等在監看守盜犯王存喜一犯於本年正月二十八日三更時分該官兵等輪班睡臥至四更時候該員常順忽然驚醒不見王存喜當時喚醒兵等一同出外尋找在房後得獲鎖鐐並見北面柱子傍邊拴有繩索軟梯排栅荆枝有拔開之處始知王存喜越獄潛逃當卽帶兵出外各處尋緝並無踪跡旋卽稟報審係一時盹睡疎防致犯逃脫並無賄縱情獘當經給限緝拿兹届百日限滿據報犯仍未獲質之同差甲兵德色楞阿等俱供奉派看守盜犯王存喜係輪班看守委因夜深一時倦睡致犯逃脫實無賄縱以及鬆放刑具情事各等供研究至再矢口不移似無遁飾案查盜犯王存喜一犯前准部咨已訊明盜百豐紳布等持械糾竊現供各情係屬臨時行强柜傷事主劈櫃　贓改照强盜已行律均擬以斬决另文咨部核議在案查例載覊禁罪應斬絞重犯越獄脫逃將管獄官革職拿問審明禁役並無賄縱故縱情事果係依法看守偶致疎縱脫逃者擬以杖一百徒三年又載覊禁罪應斬絞重犯越獄脫逃將管獄官革職留於本地方照例限五年協緝如限滿無獲照例分别治輫又載監犯越獄如獄卒果係依法看守一時疎忽偶致逃脫並無賄縱情獘審有確據者依律减囚罪二等治罪又律載獄卒不覺失囚者减囚罪二等給限一百日追捕又載旗人犯罪免發遣分别枷號徒一年者枷號二十日每等遞加五日各等語此案雲騎尉常順奉派帶同甲兵德色楞阿富爾卿額常生德明等在監値班看守部駁盜犯土存喜一犯於本年正月二十八日三更時分詎該官兵等輪班看守至夜深一時困倦盹睡疎防致犯乘間扭鎖越獄脫逃百日限滿犯仍未　訊無鬆刑賄縱情獘究屬疎於防範應將世襲雲騎尉常順一員相應請旨革職合依覊禁罪應斬犯越獄脫逃將管獄官革　留於地方照例限五年　緝如限滿無獲照例分别治罪甲兵德色楞阿富爾卿額常生德明等革去甲兵均合依監犯越獄如獄卒　係依法看守一時疎忽偶致脫逃並無賄縱情獘審有確據者依律减囚罪二等應由王存喜所得斬罪上减二等律各擬杖一百徒三年均屬旗人照律各折枷號四十日滿日鞭責發落逸盜仍飭革員常順依限協緝俟滿限無獲卽行照例分别辦理除將案犯供册咨送刑部備覈外所者奴才等訊明疏防擬斬盜犯越獄脫逃之官兵按例定擬緣由理合恭摺具陳伏乞皇太后皇上聖鑒勅部覈議施行謹奏奉硃批刑部議奏欽此○○奴才溥芸意普懷塔布跪奏爲成貴妃金棺暫安恭差俻差務用欵難籌擬請仍由直隸潘庫籌撥恭摺奏祈聖鑒事竊准響導大臣咨稱成貴妃金棺於本年九月十九日由田村暫安處奉移慕東陵西配殿暫安等因遵查歴届妃嬪等位金棺暫安配殿内應行糊飾安挂朝簾雨搭幔帳壁衣等項並恭辦祭祀供品隨祭焚化冠服以及黏修各項俻差公所等工應需一切經費向由廣恩庫動支自光緒十一年戶部行令出入欵項按年造册送部查核所有廣恩庫收支數目出入均有當經更兼近年直屬災歉應徵各項租銀分别蠲緩今値成貴妃金棺暫安恭辦一切差務需欵無可籌措案查光緒十三年十二月間奴才等因廣恩庫放欵支絀曾經奏請田直隸藩司無論何欵籌撥銀五千雨仰蒙恩准旋准該司解到銀二千八百九十二兩零以補上年欠解舊案租銀之數下餘未解銀二千一百餘兩至今尙未解到奴才等因係例外奏撥之欵亦未屢事催提今値成貴妃金棺暫安用欬難籌奴才等公同商酌擬請仍將上年奏撩欠解之欵請旨勅下直隸督臣轉飭藩司籌撥銀二千兩解交奴才衙門應用以濟急需理合恭摺奏聞伏乞皇太后皇上聖鑒訓示遵行謹奏奉硃批着溥芸等咨行直隸總督迅速撥解應用欽此○○溥芸等片再查慕東陵原係慕陵妃園寢於道光十五年修建磚池十座經萬年吉地京檔房於工竣後移交青白石料二百四十八塊留備應用自道光十五年陸續修建寳頂七座所需石料隨時安砌尙有磚池三座現查餘存石料因年久風雨剥蝕多已酥鹻量與尺雨不敷均難適用今成貴妃金棺於明年奉安時修建寳頂成砌月台卽應購辦新料應請勅下工部辦理謹附片奏陳伏乞聖鑒訓示謹奏奉硃批工部知道欽此 
 
