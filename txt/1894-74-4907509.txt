# 1894 - 74 - 4907509

 

Page 1

 
 
[新印繪圖籍今古奇觀出售] [  圖書集成局代啓]  
　　續今古奇觀一書取古往今來奇聞軼事彚爲一編覩新奇於平淡之中寓褒貶於語言之裘有　名敎可佐淸談以視别種稗官或失之觀　　　之鄙猶不可同日而語復倩名手繪圖傳神阿堵一展卷而如見其人由某書坊託本局用潔白紙張代印訂成六本外加套子每部碼洋八角　　者請至各書坊及三馬路申昌書室購取可也此佈 
[恭印大淸會典告成] [  圖書集成局代啓]  
　　大淸會典一書薈萃列聖之實錄博采本朝之掌故門分類别井然秩然禮備樂明超軼前代茲有友人覔得欽定本倩本局付諸手民刻已告成卽日出售計書一百卷分裝八本盛以錦套釐定碼洋一元六角實海内外欲知昭代鴻規者允宜家置一揭以資攷　　　　在三馬路申館及申昌書室或臨各書坊及外埠同文書局選購亦無不可 
[增廣華英字典出售] [  三碼路申書畫室啓]  
　　增廣華英字典一書爲粤東鄺容階司馬所輯其中縷析條分便於檢閱較初印本更爲美備誠賜人之寳筏度世之金針也爰付　　以廣流傳每部訂成二本碼洋六角欲購者請至本埠三馬路申昌書畫室曁外埠申昌售申報人購取爲盼此佈 
[論江撫德中丞嚴辦地棍事]  
　　今日之世界一流氓之世界也中國爲行省者二十有一幾幾乎無一省無流氓無一郡無流氓無一州一縣無流氓無一鄉一鎭無流氓特其名則不同其謂之流氓者則上海人之稱之者也文言之則曰地棍蓋謂其爲地方上之光棍專以害人爲事稱謂雖各處不同而其爲害於地方則一以故律載地方兇惡棍徒罪須立决其有犯他案無例可援者若援光棍例亦須立决是亦可謂嚴矣夫豈若輩竟愍不畏死哉亦以各處地方官不能恪守律令之故近來地方官往往憚於爲嚴專務爲寛有明明顯干王章難逃國法者官且煦嫗而噢咻之以爲救人一命勝造七級浮屠又曰與其殺不辜寍失不經此等說並不得謂之過然而聖人之言固有分寸曰殺不辜則無罪而冤殺者也曰失不經則亦偶然之失誤也佛家者言但就救之者一邊着想已覺稍有語病若明明見爲地棍知爲流氓而依然縱而容之則是大悖乎聖人之言不得以罪疑惟輕之語爲藉口上海之地流氓最多亦最橫洋塲一帶竟無地𫉶有幸而巡捕梭巡畫夜不絶而冷僻小弄之中巡捕落班之際猶有悍然逞志者而其尤可惡者則爲小流氓其年歲均在將冠未冠之際情竇亦在將閱未開之時成羣結黨或十餘人或數十人多者竟至有百十人穿走於各處四通八達之弄内拍手跳脚游行自如此固非巡捕所能禁卽欲捕之而東攔西窮亦殊匪易倘有婦女踽踽獨行或急行赶路彼則攔住去路嬉皮笑臉論之尋開心一倡百和羣圍不散稍出惡釐則卽借此反臉隨手攫其簪環碎其衣服四散奔逃無可追　此等事幾於無日不有卽城中流氓亦嘗有之昏夜入城之人無論田婦時有失去衣飾物件之事何流氓之橫乃至此耶余於此事言之屢矣甚至借小金子之事以爲鑒初非以危詞聳人之聽聞蓋小金子實亦由小流氓而起迨其日漸膽壯日漸力强日漸勢大雖欲嚴以辦之恐大費周章矣然而言之諄諄聽者藐藐蓋惟恐一用重典致傷陰隲故囁嚅不敢出口也獨不思稂莠不去嘉禾不生地方上有此等禍根居人安得高枕而臥况彼地棍流氓非眞有銅頭鐵額刀斧不入水火不侵諸異術非官法所能治也亦非皆兇惡性成蹈利刃而不懼者也因見官長尙寛卽有獲案亦不過薄責了事則心無所畏而肆無忌憚矣善乎江撫德曉峰中丞之辦地棍也昨得豫章友人來函謂江右各屬地棍多而且悍往往無事面釀成有事小事而釀成大事善良巽懦之人受其魚肉每多呑聲飲恨敢怒而不敢言有心人每以爲慮去臘底進賢門外有某氏婦由粥廠領粥而回行經甲乙門首忽値天雨婦立詹下以避甲乙誘婦入内幽閉一室中輪行强暴閱三日氏夫尋蹤而至甲乙勒令出錢數十千取贖氏夫無以應命請保鄰再三緩頰則讓至二十千氏夫仍無以應欲控諸官甲乙大言曰官若嚴明不過押數月笞數百而已終無如我何倘官不嚴明我仍可得錢何畏之有且言卽日携此婦往遠方出售十斛明珠立時入手較贖欵多且數倍何憚而不爲哉於是氏夫情急控諸南昌縣飭差拘提人犯到案訊悉各情並查甲乙犯案纍纍據實禀明各上憲德曉峯中丞以除暴安良爲已任卽欲立請王命駢首正法南昌府倪太守以時値年終不必行刑但用站籠立斃亦足以懲一儆百中丞俯如所請甲乙之計於是乎窮而雙雙站斃於籠中聞者莫不拍掌稱快以爲倘懲辦流氓地棍皆如德中丞之明决嚴厲則若輩將不禁而自戢矣然而江西各屬之棍徒此類正多且卽非江西而各省府縣鄉鎭之棍徒若此者更多而上海一隅之地棍徒流氓之若此類者尤爲獨多安得地方大小諸官之辦理此等案子者皆如德中丞之用心庶幾不失古聖人刑期無刑之旨愼勿專事煦嫗噢咻也哉 
[鳳城柳色]  
　　禮部爲咨行事儀制司案呈光緖二十年舉行甲午恩科會試所有八旗滿蒙漢籍貫舉人應由各該固山將願應甲午恩科會試之舉人現年若干歲三代銜名存殁由何生中式某年某秋科某處鄉若干名舉人現在有無實任候補候選各項官職及捐納保舉各項聠銜曁分部學習行走以及有無親喪事故違碍等情造具結册統限於正月底咨送過部以憑核辦相應咨行貴旗查照辦理○户部内倉監督於正月十六日已刻開放年班來京之内外蒙古各盟旗王公等日食粟米曁各王公等隨侍護衛官員日支口糧諸蒙古王公皆遺護衛至倉投交理藩院所給印票祗領米石計放粟倉二米九百八十餘石有牽駱馱者有拉馬者亦有以車載及率蒙兵分扛者領出後大半售銀易物其自食者甚鮮○兵部爲咨行事武庫司案呈本部議據黑龍江將軍依克唐阿以黑龍江正黃旗佐領禮升額年邁獨發軍營傷疾呈請休致並臚叙戰功援案請支原俸旨查該佐領年逾六十觸發傷疾應准原品休致可否給俸請旨遵行於光緖十九年十二月十四日具題十六日奉旨禮升額曾經出兵扛仗殺賊受傷著以原品休致加恩賞食全俸以養餘年餘依議欽此欽遵到部相應抄黏原奏咨行黑龍江將軍查照辦理○吏部爲曉諭事所有在京候選人員照例於開印後補投正月分供狀今定於二十三日爲補投正月供狀之期相應出示曉諭候選人員知悉務於是日已刻起至未刻止親身赴部投遞逾時概不補收勿得違悮○聞　皇太后擬於二月二十六日移蹕頤和園皇上於三月二十五日駕幸頣和園駐蹕數旬又聞内廷陳設各物有已舁往頤和園者大約三月初旬卽有綸音宣示云○侍衛處爲知照事正月十八日奉旨朕於明日辦事用膳召見大臣後出内右門隆宗門西華門進西苑門 
 
 

Page 2

 
 
德昌門出仁曜門至豐澤園門步詣頤年殿皇太后前請安侍膳已正出灜秀園門時應宮拈香進垂花門武成殿少座至紫光閣升黃察察里看烟火畢出福華門走三座門進神武門順貞門還宮欽此○户部爲行查事所有八旂滿蒙漢於去年終帶領引見承襲公侯伯子男輕車都尉騎都尉雲騎尉恩騎尉各員應支本年春季俸銀俸米折色例應補行請領　應行查各固山卽將新襲各該員查明有無兼充他項官職應否補領其補領各員應領銀米折色各若于並是否由弁兵承襲應行劃扣借庫銀逐一查明務於三日内造册咨部以憑覈辦○廂紅旗芬護軍統領訂於正月二十八日辰正在東安門内南池子正白旗侍衛教塲揀選廂紅旗委護軍參領一缺空銜花翎二缺護軍校一缺藍翎長一缺並挑補七個甲喇護軍缺除由印房傳知應行揀挑弁兵人等前往預備外已咨請稽察旗務兩侍御並正黃正紅廂藍三統領届期前往該處會同揀選官缺○總管内務府大臣爲知照事總管王長泰口傳奉旨皇太后於正月二十四日未刻還蹕内廷所有應行導引以及扈從侍衛官員均於是日已刻在德昌門外伺候等因交出相應知照各該衙門凡有應行傳派預備之處查照辦理○本年舉行甲午恩科會試所有滿漢知貢舉經禮部開單請旨派充於正月二十二日具奏奉硃筆鈐出這會試知貢舉著長萃唐景崇去欽此按長大司馭萃號允升行五廂監旗滿洲人丙子恩科進士現官太僕寺卿住地安門内五龍亭路北唐中書侍朗景崇號春卿行三廣西灌陽縣人辛未科進士現官内閣學士兼禮部侍朗銜住順治門上斜街路南高台基門○吏部爲曉諭事所有光緖二十年正月分選通判孫繩武一員知縣周芳松楊學淵張淸瀚陳麟蔚夏聲喬周良玉等六員直隷州州判任毓蕚一員布政司理問劉思德一員共九員相應出叙傳令各該員於二十四日赴部過堂二十五日黎明赴天安門外本部朝房聽候掣簽如有不到定卽指名題叅毋違特示○侍衛處爲知照事正月十九日奉旨朕於明日辦事用膳召見大臣後出乾淸門走隆宗門至永康左門步入慈寗門至慈寗宮演筵宴禮畢仍出慈寗門至永康左門乘轎走隆宗門進内右門還宮已刻預備欽此 
[販運機器新章]  
　　總理各國事務衙門因外洋販運各項機器來華者甚多現在酌定章程數則分别准否除中國自購官令代購仍准運入通商各口外其無關民生性命之各種機器擬照通商未載入稅章内貨物援百分中抽五之例計本納稅准入各口此外則不准販運來華業已分行知照矣 
[添籌兵費]  
　　十一日倫敦電報云英國派出水師之費較去年多金三百餘萬磅以便新製鐵甲船六號砲船二號并添募水師七千名 
[卾撫行程]  
　　本月初六日十一點半鐘漢口接四川來電知湖北巡撫譚敬甫中丞入川查辦案件現已竣事於初四日起節回卾前報言初六日起節蓋傳聞之悮也 
[文星朗照]  
　　江西學政盛宗師於本月初七日按臨九江鎭道府縣等官均出迎迓選鋒新勁各營亦列隊江干鳴槍示敬次日辰刻宗師移節貢院德化縣薛明府伺應如儀 
[接印盛儀]  
　　署理江蘇臬司黃幼農廉訪於本月初九日交卸常鎭通海道篆務諏吉十二日已時接印先是蘇省地方官已飭辦差公人在胥門外官碼頭懸證結彩陳設一新十一日午後驛卒飛報憲舟已過無錫將次進關蘇州府林太守總捕府劉司馬及長元吳三縣宰咸詣滸墅關迎接至黃昏憲舟始鼓浪而至各官登舟謁見旋卽回至碼頭鵠候亥刻憲舟始抵胥門碼頭一時槍砲之聲隆隆震耳各官皆呈遞手版廉訪以爲時過晚未便接見各官始紛紛散回翌日黎明憲舟繞至對門靈官廟時臬轅輿從已在彼伺候廉訪卽乘輿至滄浪亭行轅少頃臬轅監印官將印信置黃亭中以八人舁之而至鼓吹前導煊赫異常廉訪朝服出迎供諸堂上俄聞砲聲大作吉時已届廉訪先三跪九叩望關謝恩旋行拜門禮禮成接印升座各書差排班叩見少焉在蘇文武印委各責咸詣轅道賀廉訪一一接見迨各官興辭時已過午卽排導詣撫藩轅然後至各當道處謝步 
[全家被燬]  
　　蘇州觀音山附近金山下夏家浜人吳益堂年逾强仕家貲富有生有子女四人雇男女傭各一本月初旬某夜三鼓後猝然火發由大門延入轟轟烈烈勢如燎原其時家人咸在黑甜鄉驚覺之餘慌忙亂竄已滿室皆火無處可逃全家八人同葬火窟祝融氏更左衙右突將房屋二十餘幢悉數焚燬無遺事後經親友翻檢火塲見有銀餅重三四百兩盖皆洋銀之被火燒融也至大小屍身皆已額爛頭焦不堪辨認矣慘哉 
[嘉郡官塲紀事]  
　　新任嘉興府秀水縣寗大令赴撫轅請假回里一月然後履新○文武各官聞崧振帥靈柩將次過境預備恭迎嘉興縣王邑尊在任病故擇定本月十七日開吊 
[機器濬河]  
　　金陵省河工程未竣之時天降淫雨山水驟發隄防盡潰河流爲之驟漲幾於人力難施現聞署藩憲胡方伯商諸機器局總辦擬用機器船挖泥仍飭營勇挑往荒僻之所雖在波濤洶湧中亦無妨碍大約月内卽可動工矣 
[山長到館]  
　　去歲聘請尊經書院山長黃雲鵠方伯境由楚北行抵江寍徧拜各當道大約月望後卽須送館並聞鐘山書院掌教錢穉菴閣學不久亦將戻止屢操玉尺之權移主金陵之席其成就人才當無限量也 
[縣試定期]  
　　今歲甲午年正科溥宗師擬於夏間舉行江甯科試先札催江寗府赶辦府縣考李小軒太尊奉札後轉飭各縣現已往返函商定於三月十三日縣試業經出示曉諭矣 
[甌江春浪]  
　　新任温州府平陽縣典史兪定齋少尉廣潤於二月初六日午刻附招商局普濟輪船抵甌筮吉十二日接鈐已於初八日禀辭前往矣○卸任雙穗塲大使彭筱畬𪙉尹來郡賀年旋於初九日附普濟輪船至上海然後赴省會交代○本届恩科會試之年温郡之公車北上者共有十八人均於此次附普齊輸船至上海然後換船往天津 
[厦門瑣錄]  
　　鼓浪嶼内厝澳沿海沙灘一帶空地經旅厦西商集議擬就該處塡築圈爲跑馬之塲禀請領事官照會地方有司勘丈租賃嗣因該處居民聨名公呈以是處沿山墳墓廬舍有碍風水損佔房基諸多不便禀經會勘諭止上月二十六日張文川司馬親臨勘視想爲民父母者自有權衡耳○厦門自入正以來天氣如三春時節狐皮大毛竟置高閣卽小毛棉衣亦尙嫌其暖正月二十五六寒暑針升至七十餘度路上行人無不揮汗不意廿七夜東北風作寒暑針降下僅止五十餘度急御重裘猶覺寒氣逼人天時之不正如此幸滿天雨意二十八日果得甘霖聨連至初四五日大雨時行田疇普遍旣沾且渥頗慰鄉農之望也○北郊以糖爲出口大宗據云本年臺灣糖價三元四五角而去臘臺糖每擔値銀二元八九角怡隆等號於去歲訂採若干擔本年經西商爭相購買價亦擡高而怡隆等號已坐得其利矣至入口之豆餅油貨亦有微利可沾本年北郊生理或有可望矣○大美國駐厦領事官前因請假回國篆務交由德國領事官兼辦兹美國副領事官費君由國携眷於前月底到厦任事矣○楊西園軍門因公晉省於二月初一日坐福崝兵輪船返厦各官均在提督路頭接官廳迎迓如儀○厦門洋北各郊採運各口貨物每多保險且加利與保如遇在途不測不獨無損反大得其利倘平安無事不過多出保險費若干耳正月間昌記北郊由烟臺購販豆餅等貨雇英國夾板船一隻裝載回厦保險二萬數千兩孰料於正月廿八日行坙泉州秀塗洋面遭風失事船貨俱沈船主落海溺斃而船中押貨華人與廚司等三人亦遭滅頂之兇昌記號則大得其利據云較之售價得利五千元之譜云○德記洋行有輪船一隻在厦載客一千餘名前住外 
 
 

Page 3

 
 
洋新加坡等埠於廿八日行至香港洋面遇礁電音傳至厦門華民聞此險信無不驚慌無措迨續接電報云已出險搭客均各平安始得化憂爲喜焉 
[殺虎報仇]  
　　廣東從化人陳某兄弟二人家在沙溪附近以耕種爲業前月下旬其寡嫂某氏在母家回爲虎所食族人見而奔報陳兄弟往尋之屍在山㘭血肉狼藉大慟具棺衾殮之事後相議必爲嫂報仇每日暮各持鳥槍往山中尋虎本月初四日見虎蹲臥巖石間兄欲以槍轟撃復恐一發不中反爲所因害戒弟勿輕動手同往族人家借限曲挑洋槍令弟携鑼隨往囑弟曰如我撃虎汝卽鳴金俾附近鄉人聞聲齊集庶得衆助不使惡物脫逃食其肉而寢處其皮當可爲嫂雪恨矣弟諾之及至虎猶酣臥未醒兄潛近其前以槍頭曲挑刺虎耳隨卽攀機發響轟然一聲虎立死弟見兄刺虎鳴鑼號衆各鄉人聞聲奔至頃刻間數百十人見陳兄弟一方刺虎不釋手一方鳴金不絶聲近前爲察視虎已僵斃令拔槍休息兄若罔聞令止鑼勿喧弟仍奮撃不輟旋鄉人將陳兄弟分拉彼此方知釋手少定喜已殺虎立割其舌以祭嫂墳歸時揚揚得意絶無勞苦狀及習晨兩人俱手痛不能動渾身骨節亦似被爲捶傷族人以跌打丸令服之並與藥酒至初八日始能步履計虎重二百餘斤貨於某藥店得洋銀九十餘元 
[西國郵音]  
　　英京來信云西班牙國總理軍務大臣近向廷臣謂我國家務宜在夏呂兒施剌士地方增添最巨之砲以重邊防他日或有意外端方能轟撃英國兒勿勞打砲臺等語按此礮臺據險負固實爲要津肖係西班牙人所築嗣被英國據而有之今觀此言意竟者猶未能忘懐於此也乎 
[暹京近信]  
　　暹羅濱角京城來信云前日有某華人路中被人剌傷要害旋經送入醫院醫治猶未獲痊忽又被人殺斃據諸人所測此事必係會黨所爲按濱角寄寓之華人以潮籍爲最盛至其天地會黨之熾實爲南洋首屈一指幾較意國亂黨爲尤多暹官竟無奈之何故良民喪於會徒之手者歲不知凡幾會黨之猖狂若此暹廷倘不早爲設法誠恐一旦問罪之師壓境卽有噬臍莫及之憂矣奈何 
[法員媚俄]  
　　西報云去年俄國駐紥地中海之戰船載其水師提督往法之馬賽旋由其地乘火輪車至巴梨法廷諸臣異常哄動盛設欵迎之禮并預備帑項工宴俄國兵官士庶之流更踴躍異常路遇俄國兵弁莫不歡呼贊美更有與之接吻以示歡愛之忱者且不僅男子爲然卽婦女亦莫不皆然舉國若狂皆傾心於俄國實爲向所未有夫法國所以如此媚俄者實爲將來之計故爲此以收拾俄國人心設他日與别邦搆釁可以得俄之力且俄人方有意在東方闢一口岸以爲屯煤之所法國一聞是耗立卽將東方各屬地盡行獻出任俄擇其一處事事媚俄竟至於此其心亦良苦矣詎意俄國諸臣見法國待之如此其厚其心不惟不悅且反引以爲憂故於法人送地之舉力辭不受蓋俄國君臣之意亦明知法人待俄如此實將有大望於俄也又如前者俄國水師提督曾經奏達俄廷言倘俄國戰艦常至法國則實難保軍民人等均能盡忠於國云云可知法之媚俄實非俄人所悅不意法人於此仍復獻媚不休近有俄國戰船一艘於西歴上月二十三號往東京之華力地方欲於此地載煤而後轉往海防等處西貢總督一聞是耗立卽親至華力迎謁俄船煤炭公司卽盛設華筵以欸船中諸將席間酬酢莫非頌揚俄廷之德海防工部局得接是信亦卽齊集諸員公議欵迎預派諸人各司其事竟若國家典禮忙劇異常夫俄國遇越之船僅得尋常一艘耳而法員趨奉之殷至於此極則亦可見其媚俄之切其奈俄廷之不受也何哉 
[法電彚登]  
　　倫敦來電云法國朝廷近緣支銷太鉅不得不籌欵以爲彌補故已將入口麥稅加增二勿郎克俾得稍饒所入云來電又言巴利議院會議海軍事宜之際諸廷臣對議員曰我國於海軍一事自當勉力爲之增設務與各國勢均力敵並駕齊驅斷不能甘居人後云云現聞院中已議定再造戰船四十一艘以壯海部聲威矣又言近有法軍一隊在非洲南境之沈目楮地方進撃土人夜半疎防竟被土人所刼至有將校十一員死於是役土兵之失其下落者共六十八名爲死爲擒尙未能知悉也考沈目楮原非法國所欲得先是有某法將因貪功之故未奉軍令輒率其部曲占取斯土然後聞於法廷初以此地原無欲得之心故不允爲承受今法營忽被土人所刦死亡之數竟至如此其多法相因在議院論及於斯曾謂此事至今已成騎虎斷不能輕易遂還其地云云南望非洲又不免一塲兵燹矣 
[遙盼旌麾]  
　　北洋海軍諸戰艦行抵𠰴叻後卽將往加刺巴新金山各處回憶前年諸艦來時諸華商多有恭設華筵以宴軍門及海軍諸將者當時曾有某華商語丁禹廷軍門曰南洋各地有華人之蹤跡者甚多今各艦旣已南來可否前往一遊軍門深爲許可但以未奉軍令爲辭華商又懇其電請北洋大臣奈爲期已迫故不果行今諸艦將復南巡大抵軍門猶憶前年一席話故特向當道請令未可知也但此外尙有檳榔嶼白蠟泗水日裏各處華人之寄寓者甚繁未審諸艦此次南來果能順住一遊否耳 
[茶市寂寥]  
　　義寗茶葉一業逐年疲困有江河日下之勢本年更有出人意外者先是同治間茶葉盛行義寗錢莊不敷出入來省兌錢歲不下數百萬緡自光緖初逐漸减少至近年不過兌錢數十萬緍茶商已苦不堪言錢商亦不無减色然追憶舊年尙兌錢一二十萬緡人皆指爲極少之數今春節候較早而自新正至本月初義寍錢莊竟未有來省兌錢者則茶業之疲困又可想見矣安得有大力者出而挽回之耶 
[盜案兩志]  
　　嘉興訪事人云本月初六晚有盜匪在王江涇鎭周姓攻破三墻蛇行而入倒簏翻箱其時祗婦女幼孩在家不敢聲張任其搜掠翌晨事主入城投案請卽緝拿○是晚嘉興縣屬東栅口鄉間某姓家亦被匪入毁門刦掠事後投縣禀陳劉邑尊帶同晝差捕役等人乘舟往勘據云所失祇値錢十餘十文墈畢折而至王江涇見周姓所失亦不多惟砲船近在咫尺間竟爾不爲追捕誠可異也 
[西湖佳話]  
　　杭州訪事人云本月初七日下午有輿夫五六人環聚肅儀巷内忠淸埠檐下以牌九賭錢糧署差役見之拘入署旁三郎祠管押後經夫頭某甲多處設法并借助於孔方兄之力始得釋歸○東城講舍向章二月初九日由府尊甄别今歲初十日上丁釋菜多士均須入廟駿奔故改至十二日扃試 
[潯陽雜記]  
　　九江訪事人云肩嬰堂委員蔡次眉𪙉尹黃藻濵叅軍訪得堂中門役某甲有婪索情事卽行黜革○某日西門外大馬頭挑水夫某甲臨流汲水失足墮入江心挽救稍遲卽隨波逐流而去慘哉○本月初六夜十點鐘時上磯灣人孔某自外歸家不知緣何跌仆中途遍體重傷手足折斷現雖請醫施救恐性命難以保全也 
[海運述聞]  
　　本届江蘇承運糧米沙寍各船共有一百二十餘艘均泊南碼頭裝載所有頭帮沙船共計三十六艘業已一律兌竣於十二日由江蘇糧米總辦派發聨單卽日楊帆出口赴津交卸尙有二三帮等沙寍船亦將兌竣不日亦可放洋所有押解糧米各委員或先期乘輪赴津或乘沙寍等船前進未能一律云 
[公祭志盛]  
　　原任浙江巡撫崧中丞靈柩抵申已登前報昨日午前十點鐘時江海關道聶觀察提右營叅將廖叅戎張蕭兩軍門偕在滬文武各官並招商局浙江海運滬局總辦委員親臨祭奠適狼山鎭總兵朱總戎兩淮鹽運司江都轉之長公子亦命駕而至生芻一束藉表哀思都轉與中丞有戚誼長公子拜奠禮成卽入内艙與中丞公子晤叙各官則旣戾止先入南灣船稍憇呈遞銜名少焉由號房及接帖家丁請入每四人一班輪流上祭其時已由辦差家丁預備猪羊陳諸船首各官行禮畢仍入南灣船稍憇然後鳴騶而返法捕房克捕頭預飭中西各捕及 
 
 

Page 4

 
 
各包探帶同通班夥役在碼頭左右嚴密梭巡法讞員葛同轉亦飭會捕局勇目嚴頌眉率領線勇分投照料 
[觀察謝步]  
　　原任浙江巡撫崧振靑中丞靈柩抵滬本埠官塲咸往叩奠昨晨中丞之介弟崧觀察翰至各衙門謝步有統領浙江楚軍等營親兵數名在前護衛聞中丞靈柩尙須停泊數日須俟招商局之某輪船來滬然後扶運北上云 
[甄别紀事]  
　　昨爲敬業書院甄别之期届時生童齊集書院聽候道憲點名扃試是日到者約共二千餘人兹將題目錄左生題知及之仁能守之至小人不可大受而可小知也詩題賦得不知細葉誰裁出得誰字五言八韻童題過半矣詩題同上 
[行兇被逮]  
　　混名尖頭麻子又名阿福者丐頭也有同類陳子明向索規費錢二百文不遂所欲紏人將阿福毒打阿福不甘亦紏黨數人爲報復之計前夜十一點鐘時在英租界靜遠街地方稱戈比干如臨大敵阿福黨中之某甲手持利刃向陳亂刺受傷甚重及巡街捕至來行兇人已四散奔逃當將受傷人舁至捕房轉送仁濟醫院療治至昨日下午包探黃四福尋見阿福正欲拘拿阿福言一身做事一身當不必再拿餘人該包探不依先將阿福帶至捕房管押旋又拿獲羽黨四人一併管押諒今日當解公堂訊究也 
[船夥溺斃]  
　　無錫船户徐成大初九日在滬南老白渡裝油數十擔至某處交卸初十日淸晨行至新閘西首二三里之遙船夥某甲忽然失足墮河卽打撈毫無蹤影直至昨日始將尸身撈起購買衣衾爲之成殮停棺錫金公所不日卽須載回家屬聞之正不知若何悼痛也 
[因賭爭毆]  
　　南匯縣界二十保二十九圖地方有陳榮良者無賴也本月初九晚紏合賭徒十餘人在某甲所開茶肆中聚賭有爲牛販之某乙見獵心喜入坐推牌九言明輪赢以一二元爲度地棍强和尙屢戰屢北貲財愈罄賭興愈豪押至十五元之多乙以有言在前拂衣欲起强和尙大怒將臺面洋銀肆意攫取乙阻之各賭徒見財起意且欺乙孤掌難鳴將乙按住拳如雨下乙寡不敵衆大受損傷一息奄奄經人喚該處地甲至不知作何了結賭之爲害於此可見 
[約束丁差]  
　　門丁差役串通舞弊最爲衙門惡習上海縣黃愛棠大令曾經出示諭禁前日又出有告示一道略謂光緖二十年正月奉江蘇按察使司陳札開奉兩江總督部堂劉札開各省州縣門丁差役往往串通擾害閣閻任情勒索竟有私造班房將人私押或私刑敲打因而斃命或私押日久氣忿而死種種不法殊堪痛恨地方官惟恐有碍官階每每含糊了事前經諭禁此風稍戢現聞江安等處各衙門丁差又將萌其故智故特札司飭各府州縣一體出示嚴禁等因况本縣曾奉本府正堂恩文亦飭將此事諭禁爲再出示諭禁門丁差役等知悉以後如有人被人控告須禀明本縣不得私行管押卽交差看管亦須將其寓處禀明仰門丁差役人等知悉自示之後毋得再蹈故轍其各遵守毋違特示 
[拾遺助賑]  
　　天津陳映渠善長於去歲在路拾得錢票待失主不至不願得此意外之財故將錢票湊成洋數計廿五元由顧君松泉交本恊振彚解災區代種福田陳君誠不愧爲善士矣澤畔哀鴻受此大德有不異口同聲歡呼頌禱者哉 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[賜宴盛儀]  
　　正月十九日十二點鐘皇上乘轎出灜秀園門先抵時應宮雨神前拈香復折冋東行至垂花門外下轎步入武成殿少坐御前王大臣侍衛隨入逾三十餘分駕至紫光閣玻璃黃幄内升寳座賜蒙古王貝勒貝子公等及回王朝鮮使臣筵宴分列兩翼席各五行菓殽點饌高擺桌上皇上進奶茶奶酒畢蒙古王公等入座並賜奶茶奶酒各就座次叩頭跪飲欽點布庫侍衛八人當塲貫跤勝者賞綢縀酒食並看該營官兵騙馬騙駝各技曁精捷營官兵花箭馬戲回回營官兵唱回回曲爬杆採繩戲法等玩藝樂部音律處官兵演唱蒙古曲跑馬城扯花線觔斗人諸技畢燃放花盒火傘蒙古王公出座謝恩皇上啓鑾至武成殿少坐乘轎出福華門還宮諸蒙古　公亦散時已申刻矣○十七日皇上率諸王大臣赴慈寍宮演筵宴禮原傳已刻晚膳後攺傳卯正二刻所有應往演禮之王大臣尙未周知及次晨始知深恐有悮演禮莫不異常忙迫有某大臣乘輿入内輿夫竭力狂奔偶一失足將某大臣掀仆出外某大臣未暇嗔責急復升輿飭令前行某邸乘轎至東華門聞時刻已攺急策馬疾馳護衛人等皆落於後至永康門外下馬步入見諸大臣皆補褂蟒袍自顧未穿花衣不能入班乃遣護衛急往取到然後更換入班○二十五日慈寍宮筵宴及入班與宴者自親王以下迄部院司員旗營章京皆予八色賞物一律珍貴二十六日由内頒發親郡王以下入八分公以上文武大臣二品以上蒙古王公朝鮮正使每人三鑲玉如意一柄福字一方大瓷瓶一個在壽字寍綢袍褂料各一卷大紅杭珠帽纓一匣圓漆盤一個内置八寳荷包大小二對紅銅手爐一具不入八分公以下三品京堂以下至司員章京台吉塔布嚢伯克朝鮮副使等所領賞物與上無異惟將紅銅手爐易爲古瓷大碗耳 
[九江官塲紀事]  
　　江西學政盛省傳宗師按臨九江於初八日行香放告初九攷生員○初十日爲春祭之期鎭道府營縣曁教官等於天未明時齊詣文廟行三獻禮無不恪恭將事○特授彭澤縣劉鼎三明府先甲於初八日抵潯謁見鎭道府等官并拜會同寅舟泊招商局碼頭初十日辭行履新○前任江西督糧道鄧蓮裳觀察蓉鏡奉太夫人靈柩回粤東珂里道出潯江各官咸以生芻一束赴舟次祭奠擬卽日附輪東下 
[失鹽尋釁]  
　　南匯縣界二十八圖地方有洪阿銀者專以販賣私鹽爲生日來將所販進私鹽寄放蔣全福所開小木匠店中以便陸續運出前日往蔣處檢點鹽包忽少一包蔣適他出遂向蔣子某甲詢問則以不知對洪謂鹽包寄在爾店缺少理當賠償不得推誘於是互相口角繼以用武洪力大如牛將甲頭顱打破血流不止紛擾之餘喚該處地甲爲之調停不知能以三寸舌抵十萬師否　 
[虹口瑣聞]  
　　美租界北山西路德安里陳公館有東洋車二十輛倩本邑人沈阿二租賃與各車夫阿二游手好閒以致積虧負前日公館主陳某著人索取阿二無以應命其父阿福聞知其事薄責一番阿二無顏見人於昨晨私呑阿芙蓉膏而斃阿福以事由陳起央人向陳告帮陳願出洋銀一百元阿福遂於三下鐘時備棺成殮○前日午後四點鐘時有一西人醉熊瞢騰搖搖擺擺行至虹口百老匯路適有西人乘馬車而至避讓不及碰仆於途旋有巡街華捕到來雇東洋車送至捕房捕頭着押下至次晨酒醒釋去○前日上午十一點鐘時有甲乙二人衣冠楚楚同乘馬車過新虹橋行經潤泰質鋪門前碰倒收字紙人某丙泊經人扶起左足已受微傷而馬車早已飛駛逃脫矣○寍波人羅開林于去年挈眷來滬賃居裏虹橋畔其侄阿相年逾弱冠新正時節倩某甲薦至南市某船局鳥山船上當篙師月支薪水洋銀二元本月初旬某日由滬開往杭州某晚行經楓涇鎭失足落水魂返泉臺船主人傳阿景急購備棺衾爲之成殮函致滬局轉告之甲昨晨其叔母向甲理論甲答以待船回滬探聴因何而死再行追究未遲想必有一番饒舌也 
[暫停發落]  
　　原任浙江巡撫崧振靑中丞病殁任所由其公子扶柩回旗順道過滬本埠道營廳縣及英法兩公廨讞員定於昨晨十點鐘公祭已詳昨報兹番代理英廨讞員宋通剌因往舟次祭奠飭知捕房停解公事統歸今日解候發落 
[英廨瑣紀]  
　　蘇鄉人陸阿虎扭徐王氏至廨控稱女兒阿金憑媒許字該氏之子爲室言明小婦人倚女以終不料該氏令女學習彈唱且不肯將小婦人養老向論支吾扭案請究値日差禀明代理讞員宋通剌飭候訊供核辦○姚孫氏帶繼女姚品珍至廨控稱兪松林偕妻陸氏立據將女品珍過繼與小婦人爲螟蛉女忽有向不識面之黃長寳强要領女情急投案求請提訊宋通剌飭該氏明白具呈候核○吳阿狗年約七八歲迷失路途由巡街華捕帶至捕房捕頭命移送英公廨宋通剌飭値日差將吳阿狗留養查明家屬禀覆候示旋有吳某投案認領通刺問明原委准其領去 
[上海虹口濟善堂施醫給藥一文愿第一第二次淸單]  
　　新昌里龍尾齋主人英洋十元泰和行來黃景村不留名黃佐卿益衆堂黃顯珊黃佑卿黃检齡黃　田十愿全年八户合洋八元美最時行朱先生來誠同人洋八元全亭號來李日煕五元隠名氏有心人祝延藻藴記晉泰無名氏六户各一元源通官銀號五元老福興局來京口愼德堂劉積慶堂至德堂無名氏四户合洋五元吳澤氏四元潮寳三元源豐潤來藥善居三元德和米棧隠名氏子如氏無名氏四户合洋三元全盛興局來寗波姚曦亭無名氏韋陳氏李愼記三省堂譚愼安堂六户各二元愼裕莊無名氏晋昌壯隠名氏大豐洋布號裕源號華彰號潘邱氏韋動聰鉅鹿氏郭鳳秋廣號陳公舘志心道人六合捕署崧記十四户各洋一元厚記來無名氏四户洋八角隠名氏八角知足子布衣子埀得子孫仲氏四户洋八角姜同泰六愿全年洋二元一角無名氏六角郭鳳秋一元李子鑫五角徐　記破衣子無名氏葉殿記四户合洋五角勿藥子均安氏二愿全年合洋七角錢十三文陸餘慶堂二角蔡少嵐蔡小元二户各二角譚容溢四愿癸年全年錢一千四十文龍林壽六愿壬年錢一千零八十文王百齡王霞秀長喜運四户合錢四百文李鹿鳴一愿全年錢三百六十文莫金記陳氏女二户全年錢三百六十文錢輔記全年錢三百六十文李春山五愿癸十二月份錢一百五十文安泰禮記無名氏銅洋三元無名氏銅洋一元極經不留名銅洋二元譚愼安堂銅洋二元恊昌茶行虚對開二個○以上共收英洋九十四元四角大錢四千一百六十三文銅洋八元虚對開二個收回捐册四十三扣合併聲明 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十年二月初三日京報全錄]  
　　官門抄○禮部尙書崑等奏遵旨議奏摺○刑部尙書松等奏遵旨議奏摺○内務府奏請簡放卿缺摺○皖撫沈奏飭司道赴任片○又奏續請報効經費摺○二月初三日禮部宗人府欽天監侍衛處値日吏部引見八十二名○遼陽城守尉耆徵到京請安○侍衛處奏派貢院門搜檢之侍衛派出文啓志鈞卓凌阿崇蘭○禮部奏派貢院門搜檢之王大臣派出鄭王煕敬王文錦汪鳴鑾祥霖大額駙果勒敏克侯崇年德魁安興阿明秀灃深壽昌秀吉○又奏派稽察中左門派出奕功○召見軍機長麟張蔭桓耆徵○○經筵講官禮部尙書臣宗室崑岡等謹奏爲遵旨議奏事光緖十七年十二月二十六日内閣奉上諭給事中洪良品奏請嚴禁科塲傳遞之弊以除積習等語著禮部議奏欽此遵遵鈔出到部查原片奏内稱今年槍替之作多至數百卷聞該吏設有傳遞局每卷價六十金獲中者加增至數千金不等其傳遞之法或於闈墻私穿一洞或於送供給時暗藏於身蹤跡詭秘巡查萬難發覺請嗣後凡塲差胥役頭目送禮部記名立案如考生有文理筆跡不符之處其爲槍替傅遞無疑一經叅出先將闈差胥吏頭目拿交刑部審訊明白按律嚴治其罪庶彼知所儆懼不敢冐利試法聞各省近亦不免此弊請速厲明禁以豫除積習等語臣等查例開順天鄉試塲内辦理分卷事宜於各部院衙門經承書吏内挑選届期造具花名淸册派員管送由監臨監試提調籖掣入塲供役又順天鄉試看守甎門並接題送題伺候各夫役於大興宛平兩縣派用刻字刷印匠及内外稴簾應用人役均大宛兩縣雇覓造册送府交提調點騐應用并添造花名册移送至公堂查察各等語是順天鄉試各項胥役塲内均有名册可稽惟科塲立法不厭詳密擬如該給事中所請嗣後順天鄉試塲内供差各項胥役除由該衙門曁大興宛平兩縣認眞挑選豫期造册送塲點騐仍由該監臨等派委妥員實力約束外仍另造名册送部備案如有槍替傳遞等弊一經指名叅出卽將該胥役等按照名册拿交刑部審辦其各直省鄉試供差胥役亦應由該監臨等明申厲禁嚴密查察毋得稍涉寛縱以杜積弊所有臣等遵議緣由是否有當理合恭摺再陳伏乞皇上聖鑒謹奏奉旨已錄○○經筵講官刑部尙書臣松溎等謹奏爲遵旨議奏事内閣鈔出前任浙江巡撫崧駿奏審明革員中途遣遞信函求通關節未成聞拏自首按律議擬一摺光緖十九年十二月十二日奉硃批刑部議奏欽此該臣等議得據前任浙江巡撫崧駿奏稱竊照浙江會稽縣在籍丁憂内閣中書周福淸在蘇遣僕陶阿順赴浙江正考官殷如璋舟次投遞信函經殷如璋扣留押交蘇州府收審知係囑託關節委解到浙飭鈔原函有馬官卷顧陳孫章及小兒字樣查得馬姓官卷馬家壇一名曁周福淸之子名周用吉一併扣除其顧陳孫章名姓俱無考名無憑查扣當將周福淸奏叅革職歸案審訊旋經御史風聞入奏由軍機大臣字寄及准吏部咨鈔各諭旨先後轉行到浙均恭錄轉飭訊擬去後兹據杭州府行府陳鐍審轉由司議擬解勘奴才親提研鞫緣周福淸藉隷會稽縣由附生中式同治丁卯並補行甲子科舉人辛未科進士十三年由庶吉士散館選授江西金溪縣知縣光緖四年因案被議攺教五年遵例捐陞内閣中書是年九月到閣當差十九年三月丁憂回籍守制馬家壇係縣學廪生爲翰林院編修馬傳煦之子周用吉係附生卽周福淸之子七月二十日周福淸携僕陶阿順由紹郡起程進京探親二十三日路過上海探聞浙江正考官殷如璋與伊有年誼周福淸一時湖塗起意爲子求通關節並欲爲親友中馬顧陳孫意五姓有子弟應試者囑託希圖中式如主考允許再向各親友告知擇其文理淸通諸生列名周福淸素知各親友家道殷實不患無人承應事後必有酬謝次日卽由上海雇船開駛二十五日晚至蘇州停泊周福淸獨自擬寫關節一紙内開五人馬官卷顧　孫章又小兒第八均用宸衷茂育字樣並寫洋銀一萬元空票一紙加具名片裝入信封二十七日正考官船抵蘇州閶門馬頭周福淸囑令陶阿順先去投帖拜會如不見再投信函陶阿順將名帖信函一併呈送正考官船上當經正考官扣留押交蘇州府轉解到浙飭訊將官卷馬家壇曁周用吉一併扣考併將周福淸革職委員查拏周福淸先避住上海患病隨後回籍聞拿畏罪自行赴縣投首並飭查提馬家壇周用吉到案先後解省發委訊辦欽奉諭旨遵經飭據訊認前情不諱查該革員中途求通關節未成較之交通關節已成未中者情節似有區别其所開洋票係屬自寫虚贓與議單文劵不同且財未與人未便計贓科罪揆其事後聞拿投首尙有畏法之心徧查律例並無治罪專條將周福淸比例應否於斬罪上酌予减等恭候欽定等因具奏前來查例載鄉會試考試官及應試舉子有交通囑託賄買關節等弊問實斬决又鄉會試賄買關節無論曾否取中授引咸豐九年順天鄉試科塲案内欽奉諭旨俱照本例問擬仍恭候欽定細繹例義必考官與士子彼此商說允准或書明銀數或給與字樣一與一受方可以交通賄買論若僅向考官函託賄囑當被舉發破案卽與此例稍有不符恭查咸豐九年欽奉諭旨不得以曾否取中分别已成未成其一經囑託無論考官應許與否似不得以已成論自應核其所犯之輕重悉心妥擬庶無枉縱此案已革内閣中書周福淸在江蘇探知浙江正考官殷如璋與有年誼起意爲其子及戚友求通關節取中自寫洋票並擬就關節字樣遣僕往投卽經扣留解訊該前撫以例無作何治罪專條未敢率行定擬惟旣聲明該革員中途求通關節未成較之交通關節已成未中者情節似有區别其所開洋票係屬自寫虚贓亦與議單文券不同所議似尙平允臣等詳加查覈該革員雖有交通賄買之情究未遂其交通賄買之計其事尙屬未成若竟照交通賄買關節例擬以斬决未免過嚴衡情酌斷似應量予末减應如該前撫所奏已革内閣中書周福淸應請於斬罪上量减一等擬杖一百流三千里據稱事後聞拿投首第以職居淸要人員明知科塲例禁綦嚴輒敢以身試法甘冐不韙應不准再行累减以昭炯戒是否仍恭候欽定如蒙兪允臣部行文該省將該革員减爲滿流照章發往新疆效力贖罪該撫奏稱廪生馬家壇生員周用吉訊非知情業已分别斥革應與訊不知情之家丁陶阿順均毋庸議函内所開顧陳孫章四姓並無主名該革員旣供先未與各家商謀應免查提以省株累票洋係屬自寫虚贓該革員又供家計貧寒應免著追關節信函等件案結附卷等語均應如該前撫所奏辦理再此摺於光緖十九年十二月十五日鈔出到部合並聲明所有臣等覈議緣由謹恭摺具奏請旨○○總管内務府謹奏爲請旨簡放卿缺事光緖二十年正月初一日由内閣抄出奉上諭工部右侍朗著英年補授欽此所遺奉宸苑卿員缺應請旨簡放除將臣衙門候補三院卿並題奏三院卿及應陞各員一併開列名單呈報軍機處請旨簡用外謹恭摺具奏伏乞皇上聖鑒謹奏奉旨已錄○○沈秉成片再新任按察使員鳳林現已到省應飭赴任供職並令署臬司丁峻仍回安廪滁和道本任以期各重職守除分檄飭遵外謹會同兩江總督臣劉坤一附片具陳伏乞聖鑒謹奏奉硃批知道了欽此○○頭品頂戴安徽巡撫臣沈秉成跪奏爲籲懇天恩仰祈聖鑒事伏念來歲恭逢慈禧端佑康頤昭豫莊誠壽恭欽獻皇太后六旬萬壽隆儀肇舉率土臚歡中外大小臣工咸願勉攄微悃前准户部咨開總辦萬壽慶典王大臣等奏中外臣工報効工需酌擬分交數目一摺奉旨依議欽此又准部咨内務府會奏分叚點設景物一摺聲明如有增添之處再行奏辦等因又在京王公及各部九卿先後栓請恩賞地叚點綴景物經壇共申叩祝奉旨准交内務府辦理等因欽此臣忝領專圻渥蒙聖澤恭遇壽祺周中欽承温諭重申聽歌頌於康衢共闆臺萊之義冀贊襄夫盛典恪懹葵藿之忱恭查乾隆二十六年大學士傳恒等奏明各叚　景交納銀數單開各省督撫每省交銀三萬兩等因仰成憲之昭垂爲羣僚所觀法臣謹率同安徽省總兵司道文武各官於王大臣前次奏定報効經費分交數目敬遵成案再籌集銀三萬兩以備添設地叚點綴景物之需籲懇賞收俾得獻芹誠悃稍申萬一歡忭實深並擬先期揀派道府等員人都楚同敬謹恭辦以期愼重所有遵照成案續請報効經費緣由謹恭摺具陳伏乞皇上聖鑒訓示謹奏奉硃批准其報効聽候部撥該衙門知道欽此 
 
