# 1901 - 45 - 4910000

 

Page 1

 
 
[辭年小啓] [  申報館主人拜手]  
　　爆竹萬家將更鳳律烽烟萬里凈掃狼氛欣看萬戶春回郊原甲坼敢憚萬言日試筆墨辛勞際此萬物歸歲萬民宴息敝館遵循曩例暫止報章俟明歲新正初五日起重拈筠管再獻蕪詞漫詡包羅萬象之才詞成倚馬載賡福祿萬年之什頌進回鑾肅此順頌歲禧諸維荃照 
[灶神模出售] [  申報館協振所敬啓]  
　　歲律將終黃羊薦灶禮崇五祀數典敢忘本館協振所承某善士以舒君萍橋所繪全紅泥金灶神模售貲助振每張洋銀二分旣可用以敬神復得藉之行善當亦諸君所不吝解囊也 
[本報第一萬號記]  
　　數始於一由一而十而百而千而萬至於萬雖非數之盡而已爲數之盈傳曰萬盈數也故由萬而更加之以至於十萬百萬千萬萬萬數尙無可限量然莫不以萬爲綱領而推極於無窮士之飽學者譽之爲讀萬卷書家之豪富者稱之爲有巨萬貲是雖約略言之非必適符乎萬之數而大率以萬爲計則亦可見數之難極於萬矣不謂人以爲難者本報今日乃適屆其數也溯本報創始於同治十一年三月二十三日是爲出報之第一號嗣後日出一紙除年頭臘尾暫止數日外未嘗有間迄今光緒二十六年十二月二十六日而本報適出至第一萬號矣盛矣哉非所謂能持其久者乎易言天地之道恒久不己聖人久於其道而天下化成區區此心竊不自揣嘗欲上希於天地聖人而以恒久者化成天下故歴二十餘年如一日未敢有失墜之時蓋報雖非中國所舊有而大之朝章小之庶事紀載詳盡傳布四方足以開人之智慧廣人之見聞揭上下蒙蔽之情通內外隔閡之弊化成天下報其一端故海外民風視報甚重國家有保護報館之條閭閻無不閱報章之士或季報或月報或半月報或旬報或七日報或五日報或三日報或兩日報或每日報或半日報報館之多甚有一國而至數百家數千家者推行極廣獲益甚多而中國苦年則祇有邸抄並無報紙夫邸抄卽王荆公所謂之朝報而亦卽報紙之濫觴第邸抄祗及朝政不涉細事祗存實錄並無引伸難動勸懲未云有益自本館始於上海創行日報遍傳各省風氣遂開自是厥後若廣州若漢口若天津若寗波若福州接踵而興流播益廣至近年而報館愈盛僂指難終然多忽興忽滅未能久持其存者僅有數家要皆晚出前聞未備未足以存二十年來之故實也惟本報歴年最久而又悉遵泰西報紙之例未敢稍軼範圍凡朝廷之政令官吏之責守民生之休戚水旱之凶荒學校之栽培國用之會計疆輿之險要軍政之廢興商業之盈虧物產之品目鄰國之舉動交涉之事端格致之精微器藝之新製罔不周諮博訪採錄報中故泰西各報之體或有專紀政事之官報專紀地理之地學報專紀兵學之水陸軍報專紀農務之農學報專紀商政之商會報專紀醫學之醫報專紀工藝之工程報事有專門卽事各一報而本報則靡不備之此蓋準西人報紙之體例而論列諸事不別其倫紀載要聞不嫌其瑣未嘗揣輿情之所喜而懸造無　未嘗興悖亂之謗言而熒惑衆聽語必折之以理事必信而有徵或婉言罕譬敷陳曲暢以冀爲朝野之鑑戒則詩人之微諷婉辨春秋之主文譎陳也或指陳利弊直言無隱以冀動上下之觀聽則賈生之痛哭流涕蘇子之嬉笑怒駡也而要其宗旨則惟開人之智慧廣人之見聞揭上下蒙蔽之情通內外隔閡之弊而已乃此一萬號中無日不言朝廷之政令而除舊去害未聞其有更張也無日不言官吏之責守而徇私容情未聞其有振作也無日不言民生之休戚而萑苻充斥未聞其能安輯也無日不言水旱之凶荒而天災流行未聞其能補救也無日不言學校之栽培而時文詩賦未聞其有人材也無日不言國用之會計而增捐加稅未聞其能充裕也無日不言疆輿之險要而水陸防務未聞其能固守也無日不言軍政之廢興而老弱充數未聞其能裁汰也無日不言商業之盈虧而百貨窳敗未聞其能推陳出新也無日不言物產之品目而四郊荒穢未聞其能興利阜民也無日不言鄰國之舉動而鷹隣虎視未聞其審機戒備也無日不言交涉之事端而民教牴牾未聞其能先時消弭也無日不言格致之精微而化電聲光未聞其能悉心闡發也無日不言器藝之新製而軍械物用未聞其能改而精良也言者諄諄聽者藐藐本報之所望於中國者乃至一萬號而頽然仍不能自振是豈始創時所意料哉雖然中國以昏昏如睡之故迂拙自守而不知以集思廣益爲補偏救弊之資遂致國勢日以弱民用日以窮本報方大聲呼之而不之醒而此一萬號中所紀受侮於人之事則固詳哉備矣琉球吾屬國也而日人夷之爲縣安南本越裳氏之遺裔世屬於中國者也而法人取之緬甸我先朝張天討之威以臣服其衆二百年來未嘗或背者也而英人據之迨甲午乙未之交中日一役吾遼東之地失而仍還而臺灣全省終爲所割償銀二百三十兆元氣因之大傷至前年而復有康梁二逆謀亂宮廷今夏守舊諸臣釀成拳匪之禍致動各國公憤之師乘輿播遷西巡秦隴古今變局罕與比倫其餘險要迭租海疆幾無以自固約章屢改利權盡授之於人莫不言之綦詳紀之以實試爲展閱歴年報紙前事如在目前所望中國懲前毖後竭力維新有利皆興無廢不舉下採庶人之淸議聿成强國之規模則前此一萬號而本報無所望於中國者後此一萬號而本報詎竟無所俾於中國乎失之東隅收之桑榆未爲晚也則本報仍當謹守泰西報紙體例貢其所得以備芻蕘焉 
[本館接奉電音]  
　　昨日午刻西安行在飛電傳來上諭六道敬謹譯登○十二月十九日行在內閣抄奉上諭奎順等奏軍臺廢員由配脫逃請飭拿辦一摺已革筆帖式恒有於本年九月間膽敢由配脫逃已由該都統咨行鄰境緝拿難保不潛行來京著順天府五城一體嚴拿務獲究辦欽此同日奉上諭劉坤一奏查明總兵子嗣一摺已故安徽壽春鎭總兵郭寳昌之長子江蘇候補通判郭福芝加恩著以同知用欽此○二十日行在內閣抄奉上諭崑岡等奏遵旨續查殉難官員第三次懇恩賜卹各摺當卽諭令軍機處酌核具奏茲據該大臣等開單呈覽或臨難捐軀或闔門殉節允宜悉予褒揚以彰忠烈原品休致禮部右侍郞文善著照左都御史例賜卹已革正四品官壽富著照翰林院侍讀學士例賜卹伊兄右翼宗室總管四品宗室壽著照翰林院侍讀學士例賜卹伊弟右翼官兵副管四品宗室壽蕃著照四品官例賜卹伊堂妹二口及其妹一口均著准其旌表神機營差委藍翎侍衛恒濟著照三等侍衛陣亡例從優賜卹驍騎校善娬著照佐領陣亡例從優賜卹內閣侍讀學士宗室裕祺之妻劉佳氏並女一口宗人府七品筆帖式宗室志厚之繼妻劉佳氏均著准其旌表候選道鄭錫敏著照三品官例賜卹南城正指揮項同壽著照五品官例賜卹六品迪功郞譚恩壽著照六品官例賜卹伊妻萬氏及子婦陳氏女一口孫女一口均著 
 
 

Page 2

 
 
准其旌表叅將銜游擊韓萬鍾著照叅將陣亡例從優賜卹伊弟同知銜韓劬祿著照五品官例賜卹知縣用兼龔於元藻著照五品官例賜卹太常寺博士祝承熙著照七品官例賜卹伊弟祝承燾妻成氏承熙之女承燾之長女瑞霓妻李氏均著准其旌表六品銜容祥安著照六品官例賜卹伊妻劉氏弟容祥泰妻戴氏次媳舒氏及伊女姪女孫女五口均准其旌表護軍靜山著照護軍校例賜卹伊妻楊氏及女二口姪女二口均著准其旌表護軍叅領銜廂黃旗副叅領常在著照護軍參領例賜卹六品銜筆帖式恩慶著照主事例賜卹伊母李氏妻高氏弟恩祥弟婦楊氏均著准某旌表筆帖式端書著照主事例賜卹伊母完顏氏媳姚氏孫紹孫女三口堂姪端莊媳完顏氏堂姪女富察氏弟婦周氏均著准其旌表商人盧國瑞蕭桐全家四名民人趙如峨關松巖及伊妻唐氏王文成馬永泰及伊孫大莊全兒顧兒謝文成及伊妻仲氏子德岳媳張氏次媳劉氏莊文英及伊女二口宋來碪李吉祥楊能崔吉及伊妻崔氏並女四口王二女一口民婦費陳氏黎崔氏及伊子女三名口蔡子氏同其家人三名旗人瑞興妻周氏女二口均著准其旌表該衙門知道欽此○二十一日行在內閣抄奉上諭前據御史管廷獻奏叅河南陜州一帶官差過境地方官按設驛站藉端苛派請飭查辦等語當經諭令于蔭霖確查嚴叅茲據該撫奏稱署澠池縣知縣顧守壎雖查無婪索客店關閉封禁等情惟號夫向客店按節需索麩料小費兵差復加派艸束均屬不合顧守壎著撤任留省察看靈寶縣知縣徐冏釗閿鄉縣知縣歐鼎臣縱容丁役婪索又均加派車馬捐欵前經另案革職均著免其再議陜州直隸州知州黃璟於畝捐津貼定章外復屢次加派又縱容家丁藉端婪索實屬苛派病民著卽行革職餘著照所議辦理該部知道欽此○二十二日行在內閣抄奉上諭鑲白旗蒙古副都統著善旌補授欽此同日奉上諭鑲紅旗護軍統領著善務署理欽此 
[法圖得地]  
　　日本報云邇者泰西各國人之在天津者漸萌得地之志法人擬將白河左岸之地據爲已有特不知中國政府或從或違也 
[意圖得地]  
　　日本某日報云頃得天津來電悉意大利人擬在白河之左俄租界西北方得地一區若是則意俄二邦不免有交涉之事矣 
[藥庫飛災]  
　　日本報云頃得烟臺來電悉東歴一月二十四日午前英日二國武弁所管之山海關火藥庫猝肇火災死傷數十人有人目擊其事 
[擬拓使館]  
　　京師訪事人云東交民巷使館各國附近地基將次歸洋人改建兵房爲各國留護洋兵駐紥之所界內官民鋪房皆須遷讓惟四至現在尙未劃淸耳 
[司空過鄂]  
　　漢口訪事友人云升授工部尙書瞿子玖大司空交卸江蘇提督學政篆務束裝就道行經古鄂小駐襜帷旋於本月十七日乘官舫向襄河進發瀕行漢上文武印委各員咸詣河干恭送 
[續解票匪]  
　　金陵訪事友人云前者蕪湖地方官拘獲康梁所設自立逆會中私售富有票之積匪談有勝押解來省兩江督憲劉峴帥飭江寗府提同獲自上海之秦陳兩匪質訊迄今尙未讞成迨本月十四日續獲甲乙二票匪委員解赴省垣峴帥飭發交上元縣收禁以便訊取供詞 
[法無可宥]  
　　漢口訪事友人云前者孝感縣武生譚某及紳士胡某因被康逆黨羽供詞牽涉逮案訊懲旣而闔邑紳民具詞環保上憲已擬施恩開釋矣不料續獲某匪執定譚胡實係同黨併呈出號簿名姓於是上憲以情雖可原法不容恕遂科以永遠監禁之罪 
[奏報黔省災情片]  
　　邵積誠片再據署布政使林紹年署糧儲道桂霖會詳稱據畢節縣劉大琮稟報四月初九日夜降嚴霜十三二十一等日東西兩里大風拔木冰雹繼至豆麥秧苗統歸烏有據大定府知府戴斐章禀報四月二十一日突被冰雹打毀民房秧苗損失據署安南縣桂馥禀報四月二十一二等日迭被冰雹秧苗損折復被蟲食據黔西州貢啓泰禀報三月天降冰雹寒冷非常四月連夜繁霜日烈如火籽種多壞據貴筑縣曹履中禀報三四月間連遭冰雹又被嚴霜秧種多萎據署水城廳繆繼彤禀報四月初八日夜降寒霜蕃蕎受傷甚重據鎭寗州張世瑤禀報四月初四日夜降大霜穀種全壞據遵義縣吳成熙禀報淸明節後春寒陰雨播種不生據署仁懐縣江良醅禀報今春蕃蕎秧苗均被冰雹凍壞無穀補種據署貴定縣陳望林稟報夏間天氣久晴秧苗三次枯槁據湄潭縣稟報春夏之交連旬陰雨穀種不能萌芽據綏陽縣崔鳳昌稟報三月久雨四月久晴播種三四次壞穀甚多據署靑谿縣李家蘭稟報春間晴少雨多秧種多壞據署龍泉縣繼文稟報春夏之交連旬亢旱不能栽種據普安廳李大椿稟報今春亢旱爲災至五月十六七及十九等日大雨兼雹河水漲發秧苗被衝各等情經該司道查明詳請奏報前來臣覆查無異除飭司道轉飭各府廳州縣妥爲設法發給籽種補種秧苗及雜糧等項以期補救將來秋收時深慮歉薄能否幸免成災再行酌量辦理並咨部查照外所有各屬被災大槪情形謹附片具陳伏乞聖鑒謹奏光緒二十六年十月十九日奉硃批知道了卽著飭屬將被災處所設法補種俟秋收時察看情形酌量辦理欽此 
[奏請申明辦振賞罰片]  
　　岑春煊片再臣恭讀本月十四日閣抄仰蒙皇太后俯念陜西災區甚廣飢民待振孔亟飭由行在戶部撥銀四十萬兩交臣督飭藩司遴派廉幹印委各員並公正紳董查明災區妥議章程核實散放天恩高厚博濟窮黎凡屬臣民同深欽感惟災區過廣耳目難周勢須檄飭官紳分任其事現在仕途龐雜賢愚混淆臣蒞任甫及月餘司道等雖在任較久然知人之明自古爲難臣與司道皆未敢自信戶部之欵乃各省小民脂膏各疆臣籌畫不易又經辛苦跋涉解赴行在苟非爲救災黎性命何敢上瀆朝廷發此鉅帑倘爲印委各員及庸劣紳董所侵蝕是此百數十萬飢民我皇太后皇上憫念而欲生之者因無此百數十廉幹之員而終死之也今官紳旣不敢必其一一廉幹而拯茲凍餒又不能少緩須臾惟有奏乞朝廷申明賞罰之一法如有實力實心勤勞罔懈眞能救斯民之殘喘保衛災區者無論官紳卽照軍營異常勞績保奬如其侵蝕振欵玩視民生卽當按律從嚴參辦蓋示之賞則有慕於前示之罰則有憚於後恩威並濟以鼓舞羣僚庶皆奮勉趨公上紓子惠元元之心下釋中澤嗷嗷之苦臣亦藉其臂助少免愆尤且勸戒在先亦隱寓保全官紳之意如蒙兪允籲懇明降諭旨俾各凜遵於拯救窮黎關係實非淺鮮所有請旨申明辦振賞罰緣由附片具陳伏乞聖鑒訓示謹奏光緒二十六年十月二十五日奉硃批另有旨欽此 
[粵人患盜]  
　　廣州訪事人云本月初四日省垣第五鋪第七鋪第八鋪各小闈姓票館同時被刼各匪意猶未饜復至德興橋桂蘭里票館恣行剽掠館中人預爲准備當匪入門時卽將灰袋擲出幷燃放爆竹一時烟霧迷漫匪目皆瞇相持至半點鐘之久匪知不能得手紛然逸去旋復至第十鋪珠巷票館一擁而進攫取櫃上銀兩事後各票館暫行罷市聨名稟請總公司設法嚴拿俾安商業公司中人重出賞格拘獲劫匪一名賞給洋銀五百元縣署又加賞二百元似此嚴密購拿方以爲匪黨不敢橫行矣不意初六日午前九點鐘時又有匪徒數人至十一鋪橫巷時利票館藉端訛索館主正言斥之匪遂悻悻而去至午後一點鐘時糾合羽黨二十餘人分守各處要路內有四人貿然入內開槍轟擊館中所雇巡丁五人從後門繞出還槍擊之匪勢不能敵相率奔逃追至西關拘獲一匪送入南海縣署縣主裴大令研訊之下知匪姓葉名成旣復供出同黨十四人大令遂諭令嚴行管押俟緝獲其黨訊懲至公司中所許花紅立時分給幷告以此後如再有匪人劫奪能奮勇拘獲者照此給賞迨 
 
 

Page 3

 
 
初八夜四鼓時東門外前聖街東興灰爐行又有匪徒數十人前往行劫波及鄰佑四家是處駐有安勇一營與匪格門多時匪且担且行卒被兔脫而安勇反傷一名 
[調劑京員]  
　　京師訪事人云湖廣總督張香濤制軍兩江總督劉峴莊制軍匯寄鉅款調劑直隸一省京官經惲京卿毓　計數分派計六部司員每人可得十數金此外文武衙門京官未能一律沾潤 
[京師火警]  
　　京師訪事人云本月初七日午後前門外抄手胡同龍海居突然火起勢甚猛厲是處地近鮮魚口幸德國巡捕兵馳至將比鄰瑞蚨祥洋貨棧拆去又得水會協力施救得免燎原瑞蚨祥雖受損傷尙無大害 
[漢皋火警]  
　　漢口訪事友人云本月十二日之夜十點鐘時新碼頭正街下首橫弄內某姓貨棧忽然失火霎時紅光四射上燭雲霄各水龍飛馳而至竭力救熄僅焚去起火家亦云幸矣 
[蘇垣火警]  
　　姑蘇采訪友人云前報曾紀本月二十三日午後昇平橋火警慈悉被災者係收生婆錢姓家救熄後至黃昏時死灰復燃炎炎直上延及鄰右陸姓燬去房屋二椽洎乎五鼓將闌蝦蟆更轉撫署左側陳姓成衣鋪學徒執爨不愼遺火積薪中曉風一吹頓兆焚如之禍雖經司更人分投報警無如天氣寒沍水龍夫役類皆懶於從事惟撫署洋龍風馳而至吸水狂噴焚去房屋四間餘皆無恙所最險者撫署存儲藥彈處僅隔房屋一重天佑斯民未遭波及豈非幸哉 
[一白下官塲紀事]  
　　金陵訪事友人云今夏大通督銷鹽局總辦錢壽甫觀察松年因掯給緝私營餉以致勇丁激而生變將局中銀物搶掠一空事後觀察查出爲首滋事之數勇從重懲治各勇因之積怨於心時思伺隙報復觀察自知怨毒過深不敢久居其地爰浼當道籲懇上游另派差使督鹽憲劉峴帥飭與省垣軍械所總辦朱子涵觀察互相對調本月某日朱觀察已趨詣督轅謝委大約封篆以後卽將捧檄到差矣○長江一帶電桿林立久未更換不無朽蠧之虞總辦江南電報局郭月樓觀察禀奉南洋商務局曁督辦電報局憲籌撥欵項先將長江下游電桿更換以次及上江本月某日飭電報商局委員某剌史前往督勘工程剌史奉委後卽於望日馳赴下江各處○嘉平月二十有二日爲兩江總督劉峴帥嶽降之辰三省文武各官先期齊集寗垣恭伸慶祝壽域宏開瑤觴競晉富貴壽考當不能獨讓汾陽矣 
[觀察將回]  
　　本月二十二日蘇松太兵備道袁海觀觀察因公赴蘇垣謁見各大憲昨日道署中人探悉觀察定於今明返滬遂飭辦差人役赴大王廟碼頭迎迓 
[會丈地基]  
　　昨日午後上海縣汪瑤庭大令帶領書差人等至會丈局與局員某君會勘英册二千六百九十六號地基至三點鐘時事畢嗚騶回署 
[預防火患]  
　　本邑南市馬路工程局總辦葉孟紀司馬以歲聿云暮居民迎神祈福喜用爆竹最易肇災爰爲思患預防之計發出四言告示一道遍貼通衢略謂現奉憲諭將屆新年一聲除舊爆竹喧闐冲天花爆別處飛燃火星四散勢易燎原滬南馬路比戶相連倘有不測災及市廛如敢故違究罰不貸是亦徹土綢繆之策也 
[信船避夜]  
　　年關伊邇盜賊橫行各處信船貨船往往在途被刼上海縣汪瑤庭知之傳諭船埠頭轉飭各船戶凡遇開班須在日間切不可於夜晚冐險行駛如果不遵設有疎虞咎自由取 
[花船候領]  
日前流氓楊林全沈順發等持刀至南市朱阿桂船上強取棉花兩包旋由上海縣署捕役蔡錫緝獲人　解至馬路工程局花業董事姜炳瀛等投案廩訴情由總辦葉司馬研訊口供判令分別笞責移送改過所覊禁旣而查得朱所駕之船亦非已物乃命埠頭扣留候原主認領 
[違章宜儆]  
　　前日鮮魚船戶郭樹榮與唐桂芳在本邑十六鋪橋南首新馬路口互相毆鬥三十四號三道頭華捕見而拘拿唐情急竅至橋北法界捕房畔捕躡跡追逐法界包探見之以其有違租界章程告知克總捕頭轉禀法總領事白藻泰君商之讞員杜枝園大令函致馬路工程局請將此捕從重懲治以敬效尤總辦葉孟紀司馬飭知總捕頭王經年將此捕革去三道頭換充守門巡捕以儆一面將情函覆大令轉告白君 
[匯豐帳略]  
　　匯豐銀行自西歴一千九百年七月十號至十二月三十一號貿易淸單刻己印就定於禮拜六卽華歴本月二十八日在香港公議一切按照單開此六閱月內除去各項費用外凈餘洋銀二百二十四萬三千七百二十九圓三角六分又上半年滾存洋銀一百七十一萬七千五百四十三圓二角九分合共三百九十六萬一千二百七十二圓六角五分董事派定以一百萬圓歸入公積銀兩內至此已積至三百萬圓又前有一千萬圓歸入公積金磅內尙餘若干派給各股友每股三十先令另付餘利每股十先令更以今昔先令價値不同於付淸之後另存一百四十一萬二百七十二圓六角五分歸入西歴今年帳內此其大略情形也而獲利之豐已可見矣 
[放爆須知]  
　　時屆歲暮居民酬謝神祗往往燃放爆竹法租界克總捕頭深恐因此肇火災特遣包探傳諭各鋪戶每晚以十一下鐘爲止逾時燃放押候罰鍰 
[美界火警]  
　　垃圾橋北花旗公司後荒地內皆江北人結草爲廬鱗次櫛比殆不下數百家昨日午後五點餘鐘時某草屋內不戒於火時西北風正緊所有草屋一捲而空約計數百家男婦數百輩羣聚於荒地悲號可謂慘矣 
[幸未成災]  
　　前晚十一點鐘時虹口鞱子路曹生泰木作中人潑翻燈內煤油霎時火勢上炎幾肇燎原之禍幸竭力施救得免成災祗被焚去門窗等物迨昨晨五下鐘時外虹口招商局馬頭某號棧房門外所堆桐油被人傾棄爐灰餘燼延及油　幸棧中人察覺取水澆滅僅被焚去桐油二簍然已受驚不淺矣 
[籌辦陜振三十七誌]  
　　啓者則敬頃奉潘振聲先生自濟南來電云陜省人相食自捐千金祈籌鉅欵親往散放卽日回南面求欵集卽行民表百叩○又奉孫慕韓觀察自西安來函云陜省官振因款項不敷辦理頗覺爲難聰肅諸君倡辦義振集欵四五萬金僅放醴泉咸陽乾州等縣聞永壽邠州災情最重而山路崎嶇散放不易欵又不繼只能留待嚴佑翁到來往振現在聰肅已赴汴梁管士修太守已放永平府因經手未完暫留不去佑翁來時當可接洽一切夏厚菴兄在貢院兼任電報事籌振尙能爲力近日連得透雪甚溥爲歴年所未有來年可卜豐收所難者靑黃不接耳孫寳琦頓首○則敬分別祇遵仰見兩公厪念民艱至意敬佩莫名惟籌集鉅欵一節値茲歲暮大寒急切頗難措手所望閱報君子於來歲正初每人節省洋銀一元移助震需就滬上一隅而論除貧戶不計外均可籌集十餘萬金推而至於東南數省爲數更覺可觀倘蒙俯如所請不獨陜省飢黎同慶更生卽順直晉豫各屬災區亦得均沾厚惠其爲功德正未可量則敬爲民請命不禁禱祀祈之再昨承吳志和兄兩次募助湖民氏諸君慨助洋銀三千元業經照數拜登謹一併鈔乞登報藉佈謝忱統希公鑒[  上海六馬路仁濟善堂盆湯弄絲業會館奏辦陜]  
西義振總局施則敬錄 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣事]  
　　英美租界公廨讞員張柄樞司馬移送郭有仁張興嘉兩人至縣前晚經汪瑤庭大令研訊郭有仁供小的向操絲線業向與振裕線莊來往前曾借用振裕本票洋銀四百元旋卽照數交貨後小的將此票付與張興嘉旣而因無貨可交以致振裕不肯付銀張邀投控公堂經張大老爺轉解案下張興嘉供小的所收之票係振裕所出祗知憑票收銀求　振裕店主追究大令判令將郭掌頰二百下押追銀兩○東門外利記板木行主顧兆榮前控掮客姚奎泉乾沒貨銀數千兩大令訊明口供令將姚交的實人保出往漢口運貨來滬料理詎知姚去後杳無音信顧屢次呈催大令飭提保人李子玉研究李供姚曾有電信與小的據云准於年內來申淸理顧供年關已迫求將李押繳大令不准飭將李交人具保如姚年內不到定提比究○賈紀卿控姚仲華建屋阻路前晚大令提案質訊賈供與姚前後價買包姓之地建造房屋不料姚竟阻住出路向論恃蠻求恩訊究姚供賈圖佔地基不遂是以架詞妄控大令諭候查明核示 
[英美租界晚堂瑣案]  
　　天津人朱珏投英美租界公廨控妓女花十全卽周氏逼令伊女榮珠至兆貴里賣娼經讞員張柄樞司馬飭差提到前晚升堂集訊朱供小的之女榮珠前在天津時寄名與周氏爲義女言明長成後代爲婚配不料周氏將女挈至上海更名小桂芬逼令賣娼求恩究辦周氏供稱朱女實由朱抵押與小婦人是以挈之來滬並未逼令爲娼司馬姑念婦女無知從寛免究將榮珠交其父領回管束○前任蘇松太兵備道余晉珊觀察之幕友顏某僑寓寳善街新椿記客棧失去皮衣二件洋銀八元向棧夥衛仁伯窮追衛恃强不服因於前日函致公廨請爲提究至晚司馬提衛研訊衛供顏師爺登岸時隨帶行李六件由小的檢點明白交與司帳人後忽短少皮衣二件洋銀八元小的查視箱籠均未開動不知如何失去想是路上被竊是以與之辯論不敢冐犯現在小的情願認賠求恩免究司馬准如所請著卽交人保出自向顏姓理處 
[英美租界公堂瑣案]  
　　陳宗弟竊取某洋人家金錢十六枚及金針金戒指等物旋與馬夫某甲借往某茶肆及虹口等處賭博所有金錢除輸去僅餘一枚持至某質鋪質得洋銀七元嗣經洋人投報捕房捕頭令包探陸阿九拘獲查出金錢金戒指各一枚昨晨解案禀稱小的查知此案尙有王阿霍朱先先與之同賭今尙未獲讞員張柄樞司馬商之梅繙譯著帶回捕房押候拘到王朱再核○裕昌洋行夥孫雅堂虧空銀七百五十兩行主訴諸捕房捕頭令包探竇如海拘獲昨晨正在解案孫已浼其友丁仁安調處明白具禀求銷司馬准之○流氓陳榮生專在洋涇浜一帶攫取行人之帽前晚又在是處施其故技經一百七十八號巡街捕見而拘拿陳揮令羽黨多人將捕肆意兇毆並搶去號帽捕急吹號呌經包探李四春追獲解案司馬判責二百板管押捕房一月○丁阿田王阿寳在楊樹浦一帶搶去錢辛辛周丙丙趙德榮等衣帽並洋銀四元經包探劉森堂拘解請究司馬判令各責三百板管押捕房一月○包探胡瑞龍禀稱薛和尙張阿三在洋涇浜畔奪取龔阿桂之馬褂及鞋子逃往法界小的追獲帶回今特解請嚴辦龔投案聲訴前情司馬判將薛張各責二百板管押捕房三月贓給還失主 
[法租界捕房瑣案]  
　　前日樂德安陳富榮熊子英由鎭江附太古公司鄱陽輪船來滬某包探以其與積竊張桂生等同伴因一併拘入捕房昨日讞員杜枝園大令蒞捕房發落各案時捕頭令解請研訊樂陳熊同供小的等奉江勝營管帶徐寶山徐大人差遣來滬並不犯事求鑒大令著押候查明核辦旣而樂在押所陡患瘋狂語無倫次經管押西人告知捕頭轉禀大令大令著暫行交保出外聽候提訊○輪船積竊張柱生王長樂陳金定均由包探拘解公堂禀請大令訊明昨日大令著各枷號二月期滿笞責若干遞解回籍○前者許張氏控鄭長生欠洋銀五百元延不歸還大令研訊之下諭令押候追繳茲因年關在卽暫准交人保出赶緊淸理倘延不理明則開印後定著　人交案訊追○兇犯朱福生前因刓人之目被控到案經前讞員朱森庭明府訊責送押改過所一年今已期滿局員送回公廨大令著押候交的實人保釋○唐朱氏　控龔琴生龔玉如弟兄圖賴欠欵迭奉大令訊供諭將琴生交人保出理處玉如押候究追昨晨唐朱氏投案訴稱琴生保出之後依舊玩延不理求卽提追大令著保人交案一併押候追繳 
[美租界捕房紀事]  
　　昨日亭牛時跑灘賊潘阿濤掩入裏虹口某姓柴船竊取釘靴衣服適爲某包探所見拘入捕房捕頭令押候解送公堂禀請讞員張柄樞司馬訊辦○昨晨天將破曉時積竊顧阿福闖入虹口穿虹浜某姓家竊取衣被携至吳淞路某押店質錢適爲某號　街華捕所見拘入捕房捕頭令押候轉解公堂禀請訊辦 
 
 
 

Page 10

 
 
[奏疏彚錄]  
　　廣西巡撫臣黃槐森跪奏爲光緒二十五年分廣西抽收正釐撥濟軍餉及隨收公費數目恭摺上陳仰祈　　聖鑒事竊照粵西軍務未竣餉需匱乏歴經前撫臣督飭司局於桂林平樂梧州鬱林潯州柳州慶遠南寗泗城等府州及百色廳出入要口設卡抽收貨釐鹽釐以齊軍餉自咸豐八年十月開辦起截至光緒二十四年十二月底止收支釐金數目均經節次恭錄奏報在案其鹽釐一項經前撫臣蘇鳳乂以西省　　較重西稅無著於同治九年十二月內奏明减釐收徵西稅餘皆悉照舊章辦理亦在案茲據釐金局司道詳稱光緒二十五年分　各釐卡陸續具報合計共收正釐洋銀五十三萬五千六十五兩三錢五分二釐除土藥釐銀掃數提解藩庫湊還洋欵外其餘儘數撥充軍餉又隨收公費洋銀四萬三千四百七十一兩八錢九分五釐查照定章開支各卡員役薪水雜費茲値一年期滿合將抽收正釐公費數目分卡開列詳請奏咨等情前來臣逐加細覈所關各卡收數比對票根印簿均屬相符除飭將正釐入軍需報銷案內覈實造銷並將隨收公費照案　支不准稍涉浮冐一面將收數造冊送部查覈外所有光緒二十五年分廣西省實收正釐公費數目分別撥支緣由謹會同兩廣總督臣李鴻意恭摺具陳伏乞皇太后皇上聖鑒謹奏奉硃批戶部知道欽此廣西巡撫臣黃槐森跪奏爲調署委署代理府廳州縣各員按屆列單恭摺上陳仰乞聖鑒事竊准咨咸豐十一年十一月二十三日奉上諭各省州縣無論調署委署代理著每屇三個月彚奏一次由吏部嚴加查覈如有違例更調等弊卽將該督撫藩司分別奏叅欽此光緒二十五年十二月以前調署委署府廳州縣各員經臣列單奏報在案前據藩司李興銳詳光緒二十六年正月初一日起至三月底止調署委署代理府廳州縣各員列單詳請具奏前情前來臣覆核無異理合照繕淸單敬呈御覽伏乞皇太后皇上聖鑒敕部查照謹奏奉硃批吏部知道單併發欽此 
德壽片再查保舉捐納候補試用知府知州知縣到省一年期滿例應考察甄別具奏歴經遵辦在案茲查有候補知府李準精明強幹歴事泉敏候補班前補用直州知州倪教敷留心民事勤求治理候補知縣王鍾齡勤敏耐勞辦事精細候補知縣金鴻　才識穩練供職克勤新　防試用知縣熊育鍈器識閎通明體達用新海防試用知縣鍾萼安詳妥愼益勵淸操均經詳加考察分別照章面試堪以各按本班序補據藩皋兩司具詳前來除將各該員詳細履歴開單咨明吏部外奴才謹附片具陳伏乞聖鑒再兩廣總督係奴才兼署毋庸會銜合併陳明謹奏奉 
[硃批吏部知道欽此]  
　　頭品頂戴革職留任浙江巡撫臣劉樹堂跪奏爲查明光緒二十六年閏八月分海塘沙水情形恭摺仰祈聖鑒事竊查浙江省仁和海寗二州縣海塘沙水情形向係按月繪圖具奏茲據布政使惲祖翼署杭嘉湖道時慶萊會禀稱聞八月朔望兩汛時屆寒露潮勢極大查勘得東塘尖山護壩併西塘范公塘兩處沙塗及南岸各山之外新舊漲沙誌樁丈尺逐細查量均無升刷與上月相同惟東塘念尖兩汛海中新漲　沙現在又被旺潮衡刷續有坍卸等情禀報前來臣復查無異理合繕單繪圖恭摺具奏乞伏皇太后皇上聖鑒謹奏奉硃批工部知道單圖併發欽此 
　　劉樹堂片再據護理浙海關寗紹台道誠勳詳稱浙海關洋稅洋藥稅釐項下每年奏撥攤還英德法洋欵銀二十四萬兩按二五八冬月四次分解又自光緒二十六年起加撥銀六萬兩所有本年八月分應還英德洋欵七萬五千兩在於華洋正半各稅內及洋藥釐金項下陸續籌湊如數分批發交號商楊源豐先後匯解江海關道衙門投納等情詳請具奏前來臣復核無異除分咨查照外理合附片陳明伏乞聖鑒謹奏奉硃批戶部知道欽此 
魏光燾片再調補甘肅西寗道英林現已引見到省應卽飭赴本任以專責成除檄飭遵照外理合附片陳明伏乞聖鑒謹奏奉 
[硃批知道了欽此]  
　　劉樹堂片再現署奉化縣知縣龔廷玉調署寗海縣知縣所遺員缺應卽遴員接署查有正任東陽縣知縣李前泮堪以調署據藩𣐩兩司會詳前來除批飭檄遵外理合會同閩浙總督臣許應騤附片具奏伏乞聖鑒謹奏奉硃批吏部知道欽此 
頭品頂戴革職留任浙江巡撫臣劉樹堂跪奏爲造報光緒二十七年分估撥滿綠各營兵餉銀米恭摺仰祈聖鑒事竊照浙江省滿綠各營官兵馬匹應需俸薪米例應年前估撥造册報部聽候酌撥歴經遵辦在案今光緒二十七年辛丑歲需估撥兵餉查照裁存綠旗撫提各標鎭協營官弁兵丁馬匹應支俸薪餉乾曁杭州駐防乍浦滿洲營官兵及織造文官應支俸餉米石豆草折併將軍心紅舵工炊糧堡夫工食巡洋盤費兵丁賞卹操練奬項加給津貼公費書識辛工等項共估歲需銀七十五萬一千四百九十一兩五錢九分四釐內除先後奉准按年在於裁减兵丁餘剩糧米折併項下撥濟銀八萬五千兩解省米折項下撥濟銀五千兩外計尙需銀六十六萬一千四百九十一兩五錢九分四釐聽候部撥以資開放又估歲需米一十四萬九千七百七十七石一斗二升五合統於將來題銷案內造報據布政使惲祖翼造册具詳前來臣覆核無異除册送部科外理合恭摺具陳伏乞皇太后皇上聖鑒勅部查核施行謹奏奉硃批戶部知道欽此 
錫良片再管帶省標練軍馬隊旗官記名總兵江起龍經前撫臣毓賢派令隨同總統晉威新軍前山東曹州鎭總兵萬本華帶兵入衛　奏明在案嗣奉諭旨統歸帮辦武威軍務前四川總督李秉衡節制遂田直隸張家口防次移駐通州當萬本華力戰之時該員並未衝　接仗輒先逃回晉省原帶弁兵紛紛潰散槍械子藥大半無存該員猶敢濳行募補圖爲冐餉地步實屬畏葸無能居心狡詐深堪痛恨斷難姑容况値軍務吃緊之際必應子以嚴叅方足以儆效尤而飭戎政除該旗事宜另委妥員接管彚案奏報外相應請旨將記名總兵江起龍卽行革職發往新疆充當苦差以爲退縮不前者戒理合附片陳請伏乞聖鑒訓示謹奏奉硃批江起龍著卽行革職發往新疆充當苦差餘依議欽此 
　　錫良片再前准部咨甘肅提督董福祥所部甘軍需支行餉令於河東道應解甘肅新餉內撥銀四十萬兩分起往解甘肅行營兌　統限光緒二十六年九月底以前掃數解淸等因當經轉行遵照先後撥解過銀二十八萬兩隨時奏咨在案茲據河東道吳廷斌詳稱復於道　鹽課項下籌動銀十二萬兩分作三批於光緒二十六年六月二十六日差委候補鹽巡檢鮑宏濟七月二十九日差委候補鹽巡檢錢寳銘九月二十九日差委聖會司巡檢方臯文管解銀四萬兩均赴甘肅行營交納所有庚子年奉撥前項行營餉銀四十萬兩均已依限解淸等情呈請具奏前來除分咨查照外理合附片陳明伏乞聖鑒謹奏奉硃批戶部知道欽此 
自聨軍入京乘輿西幸臣工章奏久未發抄本館特派友人馳赴西安輾轉向行在內閣抄錄星夜置郵除有關緊要　機排日錄登正幅外其餘恐致積壓特於今日添印附張一俟皇上回鑾邸抄刊布本館當仍循曩例每日付刊也閱者鑒之 
 
