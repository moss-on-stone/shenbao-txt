# 1894 - 226 - 4907661

 

Page 1

 
 
[新印朝鮮志並朝鮮地輿全圖出售] [  三馬路申昌書畫室啓]  
　　朝鮮志一書於朝鮮之疆域形勢政治沿革無不博考詳搜條分縷析每部價洋二角又朝鮮地輿全圖描繪精細界限分明披覽之餘仿彿馬伏波之聚米爲山每張價洋二角方今日本佔據朝鮮中國大張撻伐以上二種皆爲談時務者所必不可少賜顧者請移玉三馬路申昌購取爲盼此佈 
[新印各書集發售] [  圖書集成局啓]  
　　欽定二十四史全書實洋五十六元○欽定四史書實洋四元○隨園三十六種洋五元○刑案匯覽洋七元○潘頤福咸豐朝東華錄守洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋二元○駁案彚編碼洋二元○明季稗史碼洋七角○明季南北略碼洋一元二角○欽定六都處分則例碼洋一元二角○補註洗寃錄碼洋六角○康熙字典碼洋二元五角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐靈胎八種碼洋一元一角○外科正宗碼洋四角○徐氏雜著碼洋一角二分○徐氏十三種醫書碼洋一元六角○大淸會典碼洋一元六角○六科準純六套實洋五元五角諸君欲購者請移玉申報館帳房可也此佈 
[移師東伐議]  
　　日本占我高麗虜我藩主三韓乾凈土無處不豕突狼奔我中國調動大軍以與倭人攻戰猶恐彼衆我寡未必能操必勝之權乃欲直擣東瀛移師而往豈非憑空結撰近於言大而夸乎不知非夸也日人逆料我中國素以持盈保泰爲心必不肯勞師襲遠是以不自量力遽爾鴟張傾國之師悉萃於高麗各道通國兵艦祗三十餘號計游弋高麗海面者多至二十餘艘其國中軍實之空虚早已不言而喻客有自江户言旋故國者謂彼國所設陸軍師團六旅團十二大隊區四十八警備隊區七其中所謂常備兵已全數檄赴高麗日來屢有死亡卽豫備兵亦皆調出所用以守國者惟後備兵其人皆抽自民間無論士農工商無不强驅入伍往往成軍於午略加訓練至戌亥之際卽拔隊啓行倘冉議添則將以國民兵充數矣至於海軍則兵艦三十餘號内眞能開仗者惟扶桑松島金剛比叡吉野筑紫等六七號餘則木質脆窳且有製自咸豐年間者不特實際全無卽外觀亦未必有耀長門門司二海峽爲全國因喉數日前始安放水雷以爲之備餘則漫無防守無異平時卽所謂六鎭者雖砲臺頗得形勢而臺畔並無營壘兵皆遠駐數里外僅留一二老弱者爲之巡邏我中國於此時分出兵艦十餘艘潛師而往卒然攻擊其糜爛有可操劵以須者迨至燬其砲臺熸其士卒然後移師至長門門司港内撈去水雷扼其咽喉使之内外隔絶日人苟欲由高麗旋師以救則歸路已便塞不通苟欲以本國易高麗則所得不償所失如羝之觸進退兩難我中國乃仗義執言責其背約之罪照會各國將曲直公評務須令其退出高麗并將琉球仍歸我屬而後凱歌高唱振旅而歸不大勝於駐守牙山相持日久耶或曰軍志云虚者實之實者虚之倭人之不設備於國中安知其不故示之以羸誘我兵艦往攻突然出精銳以抵禦我苟悞入其彀恐不免敗績而回曰是不必憂日民之困極矣日庫之空極矣前者鐵路旣已抵與美人兹又欲稱貸於百姓所需餉項無可籌謀軍士之在高麗者日惟食鹹蘿蔔二三條糙米飯一二椀甚或不甘受苦自縊而亡有人見枯樹一株纍纍者懸屍七具而當徵調之際父哭其子妻哭其夫杜少陵兵車行幾疑復見於今日此其國之衰苶兵之巽懦府庫之空虚無一不歴歴可覩而尚何能設計以誘我之師耶或曰日人旣若是之無用則我軍曷不次第而進先將高麗規復然後進偪東瀛庶足收循序漸進之功無凌躐次第之弊乎則應之曰子之言似也然尚似是而非也傳云蜂蠆有毒而况國乎日人雖無用然旣全力專注於高麗則高麗所駐日兵安見無一二營出乎其類者以我之精銳攻彼之精銳兩虎相鬥必有一傷則何弗直擣扶桑使彼以孱弱之殘兵抵我桓桓之虎旅一鼓作氣聚而殲旃迨其燄已衰其鋒　挫則高麗雖有精卒而鋩刃已頓亦不能與我抵當我但得將藩服收回何必復滅人之國惟與彼盟於城下示之以辱使不復敢跋扈飛揚永感我聖淸帝德如天丕冐海外而已矣乃作移師東伐議以告當今經文緯武出將入相之大人 
[本館接奉電音]  
　　昨由京友電傳上諭二道敬謹譯登○七月十七日奉上諭都察院左副都御史薛福成由湖南臬司洊擢京卿派充出使大臣辦理交涉事件悉臻妥協北屆差旋忽聞溘逝軫惜殊深加恩著照副都御史例賜卹任内一切處分悉予開復應得卹典該衙門察例具奏伊子直隷候補知縣薛翼運著俟服闋後以知州補用以示篤念藎臣至意欽此同日奉上諭張預奏薦保教官生員等語湖南岳州府學教授陳佑啓等據該學政奏稱均能學習純粹表裏相符自應量予恩施以昭激勸岳州府學教授陳佑啓邵陽縣學訓導劉受爵均著交部從優議叙内閣中書銜前長沙縣學訓導何維德學正銜湘潭縣學教諭余益楷候選教職胡元玉龍陽縣學訓導陶煜南均著賞加五品銜長沙縣副貢生曹篤光益陽縣學廪生王普崧臨湘縣學廪生陳敦序均著以教職選用該部知道欽此 
[上苑延秋]  
　　八旗兵丁大檔甲米按季例由都察院開列旗潢御史銜名奏請欽派各一人稽察甲米三月期滿更換兹屆請派本年秋季稽察甲米御史之期經都察院繕單請旨更換於六月二十三日具奏奉硃筆圈出這稽察甲米著河南道監察御史載存山東道監察御史謝希銓去欽此○吏部爲曉諭事所有光緒二十年六月分選小京官大理寺左評事倉爾楨一員知府張衍熙一員知州賴久棠一員知縣陳樹屏周學銘等二員補議五月分知縣蘇國華一員並補議三月分直隷州州同鄭瑞一員共七員相應出叙傳令各該員於六月二十四日黎明赴部過堂二十五日赴天安門外本部朝房聽候掣簽如有不到定卽指名題叅○管理太常寺事務禮部尚書臣崑岡等謹奏爲具題請旨事恭照七月十七日文宗顯皇帝忌辰應行遣員恭詣定陵讀文致祭謹案臣寺祀則例遣王一人恭往主祭惟歴屆俱奉特旨改遣近支王公恭代行禮准宗人府將擬遣和碩肅親王隆懃銜名開送前來臣等照繕題本進呈御覽是否卽令隆懃往祭抑或改遣近支王公恭代行禮之處恭候命下再由臣寺轉行遵照謹此具題請旨六月十八日奉旨改遣郡王銜多羅貝勒載濓行禮欽此○六月二十六日皇上升太和殿筵宴尚未升寳座而丹陛上下所設筵宴桌張上層所擺菓殽已被搶凈該管人員捨命力護僅少留下層點饌及至禮成皇上起座殿内外階上下各宴又被亂搶不但盤碗一空且因底層搶取不易推倒桌張但聞一片嘈雜聲若不嚴行禁止尚復成何事體耶○侍衛處爲知照事六月二十七日奉旨朕於明日辦事後乘轎出順貞門神武門進北上門出栅欄門至大高殿行畢出東隨墻門進景山西門由西山道至壽皇殿行禮畢仍由西山道出北上門走神武門進順貞門還 
 
 

Page 2

 
 
宮卯初二刻預備欽此○太和殿筵宴所有入宴之王公大臣大小官員悉如本年元旦例各予賜物除三品以下人員交由禮部開放其王公一二品文武應得賜物已由内務府分行各衙門派員持具印領於六月二十九日辰刻在太和殿前承領 
[曉諭船隻]  
　　英總領事出有告示云奉本國駐紥日本欽差來電日本東京口岸及長崎水面兩處安設水雷自本月廿二日起凡有船隻前往須在口外雇覓引港人船到時須放氣筩三聲挂萬國公法旗號引港便知而來引至日入及次日日未出時船隻一槪不准入口 
[空言難信]  
　　英國水師提督曾問日人倘來攻烟臺將若何日人答以若攻烟臺當於前兩日關照以便西人先期遷徙說者謂日人專尚譎詐不顧公法當未開戰之先突擊高陞輪船是其明證烟臺駐守各營當嚴爲之防毋中彼之詭計也 
[不值一笑]  
　　近聞日廷已在國中預置官員紛紛不一以備將來調赴高麗整頓一切事務按中國方以興滅繼絶爲事特派大兵赴高聲罪致討日人雖已擅廢高王擁黨惡之大院君居攝此猶燕剿幕上自以爲安而不知覆亡之禍已在旦夕西諺有著死人輕之誚蓋死人所著者係新鞋故輙萌艷羡之心若人尚未死而遽欲著其鞋豈非徒存奢望乎日本之預置官員將毋同 
[行蹤莫測]  
　　近日北洋兵船杳不知其何往詳加訪問均無確實消息西人中紛紛議論有謂在旅順口防守者有謂已在仁川海面攔截日本船隻使不得載兵赴高麗又有謂丁軍門已發電報至中國告以在海面追擊日本兵船此三說者皆足以壯中國之聲威但不知何說果能道著也合並錄之以覘日後之騐否 
[烟臺消息]  
　　烟臺來信云在威海衛辦公之西人近已挈其眷屬人等爲避地之計於是威海衛遂無西人蹤跡矣往時此處多捕魚船隻今亦遷往别處地方頓形冷落不復如前此之熱閙矣又云大沽口已設水雷船隻出入須格外留心也 
[氣呑倭虜]  
　　前譯西字報載劉淵亭軍門將赴朝鮮掃蕩倭人已在廣東製造號衣云云兹接本館派赴廣東訪事人來函言大憲委員購辦號衣一千件大小旗幟數百桿又由善後局撥出鎗彈火藥及各　軍械甚多解往南澳鎭交劉軍門收用聞軍門已奉有密諭飭令督帶勁旅攻襲琉球軍門以部下兵勇不敷調遣添募一千名以厚兵力一俟招募成軍卽當率隊長驅島國倭奴有不聞風膽落者哉所製旗幟號衣卽備新募勇丁之用云 
[粤防紀要]  
　　粤東水師提督鄭心存軍門初十日由虎門回省晉見兩院憲商辦要公日暮尚未回寓又聞兩院憲擬赴虎門相度形勢以便設防○河南白鶴洲地方有閩省委員在此招募兵勇凡經收用者卽給以號衣教以軍律不許出外遊蕩滋生事端初十日有某甲不守營規擅向市廛勒索市人不服赴訴營官營官大怒立將某甲革退枷責示警見者咸服軍令之嚴○洋關稅務司杜君接奉總署函札以中日兩國失和已下戰書如遇敵國船隻不准引帶入口杜君奉札後立卽出示曉諭俾本口引水人等一體知悉 
[鎭海防務]  
　　寍波辦理海防前已錄報兹聞道署於日前接北洋來電知日本兵艦進攻威海旅順兩處被砲臺放砲擊退嚴飭沿海各處加意防堵吳觀察遂與張軍門面商擬在提道二署内創設德律風直接鎭海大營以便傳遞消息刻已興工不日卽可告竣也 
[保護西人]  
　　寍波關道憲奉飭籌辦海防已於鎭海口外嚴密布置惟釁啓倭人與各國無涉凡寓居甬上之和好各國教堂商民經吳觀察選派哨弁酌撥緑頭勇在城廂内外江東江北岸等處英法各教堂以及洋人住宅不拘晝夜隨時保護各領事署亦飭巡捕房加意巡護如有棍徒藉端滋擾卽由該弁勇率同地保巡捕立拿送縣以憑嚴辦 
[軍麾蒞鎭]  
　　鎭江訪事人云自中日搆釁以來凡駐紥焦山圌山各營莫不嚴加防範長江水師提督黄昌岐爵軍門日前乘輪過鎭赴吳淞口閱視各營砲臺已紀報端兹悉爵軍門閱臺事畢乘坐頭號官舫用普慶小火輪拖帶卽於十二日早八點鐘時駛抵鎭江舟泊八濠口先是寳蓋山瓜洲城守各營勇丁在江干站隊迨棨戟遥臨一齊升砲鳴槍聲如珠貫瓜洲總鎭謝福田鎭軍曁鎭城道府廳縣各官均往迎迓呈遞手版爵軍門一一接見少頃命駕登岸在金山駐節調集長江水師砲船百餘艘分泊南岸之鮎魚套北岸之瓜洲口以資防守而壯聲威十三日上午十點鐘時爵軍門端坐緑呢大轎前導有瓜洲鎭標親兵四十名長江水師爵提軍門親兵三十二名手執鋼义在輿前護衛次則藍頂官頂馬一員晶頂官四名在左右扶轎緩緩而行由新河過銀山門大街迤邐　城向文武各衙門拜客先至道署見蔡觀察迎入花廳欵以茶點次赴都統各衙門投剌繼至丹徒縣署王伯芳大令辭不敢當爵軍門遂回行臺時已鐘鳴一點矣 
[漢皋雜錄]  
　　日商某店開設洋街口出售軋花機器近因中日失和卽行收拾回國○江漢二水至漢口而合流勢若箭激行人不敢輕涉往來皆乘官渡尚無疎失○漢上所來之米以湘省爲大宗前數月上熟米每石不過二千七八百文近則漲至三千有奇米珠薪桂貧民其何以堪○近日川土行銷甚廣月前各號運銀至川中辦土在施南界被刦鑒此前車議由票號匯兌嗣因票號索匯水過重依舊雇人挑運入川請某軍門撥兵二百名護送聞已安穩抵蜀矣 
[豸節過禾]  
　　杭嘉湖道王觀察於初八日行過喜興文武各官咸往迎迓聞觀察係往乍浦等處海口閱視防堵事宜 
[添設砲臺]  
　　杭垣候潮門外一片沙土錢塘江水極目無際至通海口岸雖有龕赭兩山夾水聳峙其下流沙積聚隨潮消長朝夕不同更有礁石出没其間爲天造地設之門户捕魚船往來習熟能識暗沙尚有失事之時輪船兵船斷難鼓浪而來然海氛旣起有可通之處不得不預爲提防况錢江逆而上之通温台要道候潮門適當其衝傳聞由在籍某紳相度形勢禀請廖穀帥添設砲臺兩座背城面江以壯聲威穀帥已允所請卽日開工建築云 
[蘇臬接印]  
　　江蘇臬憲陳舫仙廉訪於本月十三日赴金陵謁見劉峴帥面商機要然後晉京祝嘏所遺篆務由韓觀察慶雲署理觀察筮吉十五日已時在滄浪亭接印曾紀前報是日淸晨臬署書差及執事人等咸集滄浪亭少頃至公館接觀察入行轅逾時臬署掌印官用黄亭舁送印信至途中導以鼓樂殊形熱閙旣至卽升砲三聲觀察整肅衣冠啓大門迎入供置大堂所有香案等早經齊備時首府總捕三首縣各路總巡以及文武印委各官陸續詣轅照料俄聞鐘鳴十下知吉時已屆廉訪身衣朝服望闕行三跪九叩禮旋易公服行拜印禮然後升座受各房書吏各班差役人等唱名叩謁禮旣成卽退堂與各官相周旋頗有應接不暇之勢 
[格致書院癸巳冬季課卷出案]  
　　格致書院癸巳冬課共題三道由招商局總辦鄭陶齋觀察所命其一考泰西於近百十年間各國皆設立上下議院藉以通君民之情其風幾同於皇古書有之曰民惟邦本本固邦寗又曰衆心成城設使堂廉高遠則不情或下能上逹故說者謂中國亦宜設議院以逹輿情采淸議有若古者鄉校之遺意苟或行之其果有利益歟或有謂行之旣久不無流弊究未悉其間利害若何能一一敷陳之歟其二外國之富在講求技藝日新月異所以製造多商務盛藉養窮民無算未悉泰西技藝書院分幾門學幾年藝乃可成我中土何以尚未設技藝書院各省所設西學館製造局多且久矣未識有精通技藝機器之華人能獨出心裁自造一新奇之物否必如何振興其事斯不借材異域請剖斯論之其三泰西善舉甚多除育嬰施醫禁酒自新恤孤　和訓啞教聾等會外又有恤貧院凡丐食街市及無業貧民收入院中教以淺近手藝至期藝成得以自養諸院有設自國家者有捐自官紳者每歲所集經費自十萬數十萬不等竊思古者發政施仁凡有鰥寡孤獨窮 
 
 

Page 3

 
 
民之無告者皆在所矜恤然則恤貧院亦當今急務不悉當道與富紳能立此功德否應若何籌欵其章程如何始能悉臻美善請切實指陳以備采擇所有各卷早經彚齊呈陶齋觀察鑒閱甄别優劣評定甲乙今已出案計取超等十名特等十五名一等二十三名超等許象樞楊史彬陳翼爲楊毓燀許玉庭李寳森郭錫恩李經邦　敦先殷之輅特等李寳鑄柯來泰鈕澤承劉燦項藻馨吳佐淸汪錫祺朱震甲王鵬飛周文治陶思鳳葛道殷耿覲文福次野郎劉蔭森一等劉祖培曾鼎儲桂山汪錫名莊超林文瑞譚林延正王蔭恩陶師韓孫振鍔許樹枌趙貞一施寳熙吳毓珍周鳳鏘楊承熙薛榮施以釗周先華葉祖鼎黄慶瀾岡川至於觀察自分淸俸特沛廉泉加奬之項爲數甚鉅今計開超等首名正奬銀十兩加奬洋十六元二名正奬銀七兩加奬洋十四元三名正奬銀五兩加奬洋十二元首名二名三名於加奬之外各贈紅木盒端硯一方四名五名正奬銀各一兩五錢加奬洋各八元自六名至十名加奬洋各八元自四名至十名於加奬之外各贈摺筆十枝特等自首名至十五名各奬洋六元以外各贈佳墨二方一等咸有奬洋誠異數也自首名至二十三名各奬洋二元共計加奬洋二百三十四元觀察所以嘉惠士林裁成後進者其意有加無已誠近今之所罕覯也觀察命意所在蓋欲有志之士通逹時務洞悉外情得以破除積習泯絶成見轉移中國之風氣俾一切無所隔閡庶幾朝野一體上下一心普天率土敵愾同仇因之睦强鄰御外侮工製物旺商務恤窮黎敦教化悉無不舉矣其爲深識遠慮何如哉自　案之日爲始凡在院肄業士子領奬閱卷仍至三馬路格致書室可也所有課卷俱存院中以待選刻槪不發還 
[星使啓行]  
　　出使日本大臣汪芝房星使將次入都已列前報兹悉星使於昨日明燈初上時赴法界密采里大　八點鐘時卽上順和輪船赴津送行冠蓋絡繹如雲 
[派辦洋務]  
　　江海關道黄幼農觀察因倭人犯順事務紛繁遂委蔡二源太守黄愛棠大令保甲總巡葉臨恭司馬會丈局委員朱森庭明府統辦洋務葉司馬於每晨十點及晚五點鐘赴道轅禀商壹是 
[移駐行臺]  
　　壽春鎭郭軍門寳昌奉南洋大臣劉峴帥檄委在申總理營務處一切軍務可以就近裁决軍門向在滬南製造局駐紥現已移駐滬北天后宮行臺故縣署接有公文等件皆在天后宮投遞 
[讕語無稽]  
　　近日無知之輩互相傳說官府欲禁用日本小銀錢然兩國相爭豈有仇及金銀之理官府斷不下令禁止想係市儈造此謡言欲减日本小銀錢之價得以多沾其利也 
[寳婺騰輝]  
　　昨報紀江海關道黄幼農觀察太夫人定於昨日恭迎入署一則昨日十點鐘觀察排齊全副儀仗有蘇松太道親兵營管帶婁月亭遊戎督率所部整隊先驅道轅護勇領隊李得勝亦帶護勇擁護以行自南門外海運局行轅起馬往北進大東門由東街走老學前過縣署繞太平街過𥲑笠橋迤南遂進道署前導有銜牌執事頂馬後有西樂一班大旂隊長矛隊大刀隊鋼义隊洋鎗隊緑呢大轎三乘太夫人在前左右有戈什哈護衛觀察並夫人亦乘緑呢大轎在後隨行又有中轎二十餘乘隨勇多名經過之處人如潮湧皆羡太夫人精神康健觀察以官舍爲承歡之地洵極人生樂事尤爲宦海佳談入署後文武各員咸詣叩賀輿馬如雲 
[嚴防間諜]  
　　中日啓釁以來日本奸細改裝溷跡者爲數不少製造局總辦劉康侯觀察以局中人數衆多出入頗難查認深恐奸細混入重地故於薄暮將各廠栅門緊閉製就火烙印腰牌給與衆人懸掛示諭守栅兵丁無論幕賓工匠人等出入栅門務取腰牌對認無訛方准放入以昭愼重 
[嚴緝日奸]  
　　上海縣黄大令前晚飭傳捕頭柴樛趙金進内面諭現奉南洋大臣札飭日本奸細留髮打辮裝束華人模樣混在内地及洋塲探緝消息人數不少爾等務當認眞查緝遇有此等奸細逕解來縣照律嚴辦每名賞銀百兩以示鼓勵切不可疎忽漏網致干咎戾柴趙二捕遵諭而退 
[高人遞籍]  
　　前日江寧縣飭差護解高麗國人兩名一爲金昌麟一爲安光信至上海縣移請附輪遞回原籍值日差禀明黄大令將來差所帶回照鈐印給還當飭值差將金安二人收入待質所聽候備就公文卽行起解聞此二人在金陵出售膏藥人參丸等物行蹤詭秘故遞回原籍也 
[逸犯成擒]  
　　本邑虹橋鎭王豐崙家被刦一案獲到正盜顧阿妹供出龍華阿五焦湖阿小等均經獲案訊得確供當將阿五阿小釘鐐收禁顧阿妹因遍身患瘡苦求暫免收禁大令念其投首供出羽黨得以獲案情尚可原且騐確患瘡瘍准免收禁并給醫瘡洋十元飭捕役小心看管爲之醫治邇緣瘡勢已愈强悍如前竟將捕夥辱駡昨日午後乘人不備出外奔逃幸卽知覺派人四處尋緝後在縣橋追獲解回班房顧力大如牛捕夥數人未能擒獲後又添夥多人始得就縳立卽禀明黄大令著加镣收禁 
[知非善類]  
　　日前太古行重慶輪船在天津啓碇時有甲乙二竊賊闖入房艙見某客一燈呼吸夢入華胥卽乘間竊取墨晶眼鏡一副適經從者所見當塲拘獲搜出原贓將甲用繩綑縛正喧嚷間别有一客亦失去鼻烟壺銀匣等物向乙追問乙稱藏在杉板船中遂押同往查乙乘人不及隄防聳身一躍竟從波心泅至彼岸而遁及回船欲向甲盤問甲亦已蹤影全無矣昨日重慶抵埠水手告諸法包探夥探夥留心偵緝見一形跡可疑之天津人衣服不倫不類及登岸尾隨其後行至新北門左近折回永安街雇坐東洋車至泰安棧向之盤詰其人自稱姓雷以身畔發票一紙見示又稱向寓長發棧前者由滬至粤此次由粤回滬探夥向長發棧詢問並無雷姓其人顯見其非善類遂拘入捕房押候堂期解訊 
[幾致燎原]  
　　廣東人李某賃居虹口天潼路桃源總弄四百四十五號屋内以行醫餬口前晚二下一刻鐘在樓上捕捉蜰虫不料將火油燈潑翻以致延及蚊帳烟霧四塞經鄰人竭力撲救幸卽息滅焚去板壁床帳等物餘皆無恙由巡街捕報知捕房捕頭飭將門户看守又飭包探江阿三查拿李某到案究其如何起火李一家數口已避往他處矣 
[流氓拔刃]  
　　寍波人陸福順陳召興向爲船匠今在虹口朱家宅西首某船廠工作前晚七點三刻鐘有數小孩進内拾取木花陸等善言阻止突有甲乙丙三流氓與之爲難初則角口繼而角手扭作一團甲等各出利刃刺中陸福順腿上二刀右手一刀陳召興左腿一刀血流如注甲等散去經同夥將受傷人舁入捕房捕頭問行兇之人可能認識同夥中答以認識著名流氓一名山東小毛一名奚銀大一名蕭阿九當時見伊等各執利器不敢上前勸阻捕頭飭將受傷之陸陳二人舁送同仁醫院醫治傳齊通班包探諭曰虹口此種流氓甚多身畔常帶刺刀無故傷人視性命如兒戲實屬目無法紀務將小毛等三流氓查拿到案以憑重辦昨晨由包探江阿三在鐵馬路將山東小毛拿獲解入捕房押候究辦 
[相騐毆斃]  
　　前晨九下鐘朱石郎杜小恩因喫醋起見竟將杜小恩毆斃經頭圖地保奚徐錢報請上海縣相騐昨晨九下鐘上海縣黄大令鳴騶蒞止地保將一干人帶集大令問曰朱與杜打架時爾可在塲答當時未經目覩小的訪悉死者及朱石郎王東郎均與徐李氏有私實爲吃醋起見致將杜小恩毆斃　屍弟杜　　　　兄與朱石郎何故打架答朱石郎向兄借洋五元　　所　以致挾仇毆斃　　　　　　　 
 
 

Page 4

 
 
兄住居樓下如何上樓答朱喚兄上樓問打架時爾可在塲答不在塲聞信赶來已被朱毆斃問打架時爾旣不在塲何以知借洋事答係旁人述及問旣係旁人述及可將旁人交案作証飭地保　令杜錫巖尋交少頃回禀不能尋到傳屍堂兄杜洪聚問曰爾住居何處作何生業答住居東華里賃車爲業小恩係上的堂弟死於非命求請伸寃餘供與錫巖同命提王東郎問曰爾住居何處答與杜朱同居問究爲何事打架答不知其細其時小的在樓下聞樓上打架急上樓見朱杜扭作一團徐李氏盤坐床上小的上前解勸朱石郎乘間遁去維杜小恩當時覺身體軟弱卽扶至床上見勢不佳往追朱石郎不及回至原處見杜已氣絶適巡捕至以小的爲見証因此拘送案下命帶徐李氏卽昨報所謂四阿姐者問住居何處若干年紀答原籍崇明年四十二丈夫徐姓因丈夫故後餬口艱難是以來申問與何人同來答同女及婿來申未久婿亦病故女另跟他人小婦人不得已與朱石郎姘識朱居老閘唐家弄於今年四月十五日遷居此地房屋係朱石郎所租樓下轉租與杜小恩開設茶館小婦人近因患病三日不食小恩上樓問病勢如何正在言語朱突然而來高呼欺我婦女互相扭結經王東郎勸散朱當時逸去將杜扶置牀上少頃斃命提徐士華到案問曰今年幾歲作何生意朱杜二人打架爾可在塲答年四十二歲推車度日朱杜二人打架時並不在塲大令問王東郎徐李氏曰打架時徐士華可在塲否二人答徐實不在塲大令謂杜錫岩曰爾云徐士華亦在塲帮打今王東郎徐李氏皆言不見此人在塲顯係爾等誣陷徐士華著地保看管大令命將屍身舁下飭仵作如法相騐至半點鐘之久仵作唱報並無致命之傷此係揪扭後痧發氣急而死大令離座親視無悞錫岩洪聚堅稱因傷身死大令謂騐得確實無傷爾强指傷爾可自去指騐遂翻覆再騐實在無傷大令曰旣無傷爾等願自行收殮抑欲發堂收殮錫巖等情願自己收殮惟須候屍母到申大令謂錫岩等曰欲候屍親來申收殮刻下天時酷熱實屬未便錫岩等堅執如前大令怒曰爾等可知租界章程不能將屍久擱耶卽以本地論似此炎天豈能久擱著發堂收殮杜錫岩杜洪聚具發堂切結簽押徐士華著地保奚徐錢看管王東郎著差役看管徐李氏帶回縣署訊辦朱石郎著地保嚴行查緝拿案究辦大令回時已鐘鳴十二下一刻矣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[喜起賡歌]  
　　六月二十八日恭遇皇上萬壽聖節率諸王大臣在寗壽宮閱是樓聽戲經奏事處繕單於六月二十日奏准奉旨派出六月二十五二十六日在閱是樓聽戲東邊照料禮親王世鐸福錕第一間禮親王世鐸貝勒載瀅貝勒載濓貝勒載㴻第二間貝勒載潤奕謨溥倫載澤載瀾溥侗載瀛載津載濟溥僎載振第三間額勒和布張之萬孫毓汶徐用儀第四間福錕麟書徐桐熙敬翁同龢崑岡李鴻藻敬信第五間松溎孫家鼐徐郙王懿榮吳樹梅陸寳忠張百熙西邊照料克勤郡王晉祺容貴第一間慶親王奕劻克勤郡王晉祺喀拉喀親王那彦圖端郡王載漪第二間容貴貝勒熙凌阿那蘇圖博迪蘇符珍札拉豐阿第三間桂祥福森布芬車賡音布希朗阿明安色楞額第四間崇光立山巴克坦布薛允升懷塔布崇禮第五間徐會澧王文錦張仁黼李培元高賡恩李文田 
[考市開張]  
　　杭垣靑雲街約一里之遥北至貢院西橋南至五福樓市廛櫛比如林商人赶考市者絡繹而來議定租價擇吉開張而雜貨店考具店人物畫軸店西法照相處摺扇店已先著一鞭懸牌交易矣 
[形跡可疑]  
　　杭垣吳山之麓與紫陽山接界處有石洞幽僻深遠人跡罕至洞外草長數尺某日見甲乙兩人由外而入居民往探則見横臥洞中疑爲匪類告知該處地保帶同夥友獲住詢其何故臥此自稱化子言語支吾已送錢塘縣管押候訊 
[英廨晚堂瑣案]  
　　山西人李日昇時向同鄉蔚盛長票號稱貸號中執事人瞿芹川惡之遣抱呈徐士林扭赴公堂請究前晚宋通刺升堂訊理徐禀稱小的向在蔚盛長當茶房李屢來借擾兇横異常是以執事人囑小的扭赴案下叩求老爺懲究李供稱小的原籍山西向在天津某匯票號爲夥目下失業無聊購得香片茶葉數十斤帶來分送同鄉親友因乏川資回去故向商借若干瞿非但不依反將茶葉扣住通刺諭令徐傳諭瞿帮帖川資洋銀四元如有茶葉亦須給還○陸張氏扭楊日明至公堂以楊擔保貨價洋銀無著訴請提追通刺訊究之餘陸張氏訴稱小婦人原籍寍波現在治下寳善街開設德勝祥鞋鋪去冬曾欠楊皮價洋銀一百二十元繕立約票二紙約於今春付還至五月初五日劃付恊成六十元六月十四日付楊三十元七月十四日又付十元均由執事人陳新樓過付當卽收回約票一紙計一百元尚欠二十元因楊曾擔保何廷秀定購各色花素鑲鞋六十七元一角屢索約緩且將何放走爲此偕陳將楊扭案求追楊供稱小的係天津人去冬陸張氏欠皮價洋一百二十元本年春又欠十餘元共計一百三十餘元除收過恊成劃來六十元及何貨價六十七元有奇尚欠十餘元有奇小的從未收過四十元一項求恩鑒核通刺判令將楊交人保出著原告檢呈流水及滾存各簿復訊核奪 
[英界公堂瑣案]  
　　包探唐淸山禀稱陳順興報失　上火爐磚四十塊小的查係張阿林毛阿寳二人串竊是以拘請訊究陳申訴前情叩求判斷張毛同供稱磚已無存小的等願照價賠償宋通刺商諸佛繙譯官然後判令照價賠償從寛免辦○四百十九號華捕禀稱孩子馮正榮持銅質僞洋銀至某鋪贖物流氓王阿福見之訛索洋銀十元以致互相爭執今特拘請訊判馮供稱小的係嘉興人僞洋銀一元係某人所給工資悞持至當鋪贖物王竟借端索詐洋銀十元王代詞一味游移並無實話通刺判令笞責一百板交捕帶回捕房押送回籍馮亦著送回嘉定縣○昨晚二點鐘後娼奴周李氏由某娼院回家中途遇沈金才等人向之調戲氏喃喃辱詈以致扭作一團適一百十六號華捕巡街過此一併拘入捕房昨晨轉解公堂周李氏申訴前情沈供稱小的係蘇州人友人向氏囉唣事與小的無干通刺以深夜滋擾娼奴法應懲辦判令笞責一百板解回蘇州原籍○小竊陳阿七混入某茶肆沈炳生房中竊取官紗長衫一件經包探何瑞福拘送至公堂沈投案領贓陳供稱小的係蘇州人初次犯竊惟乞施恩通刺判令管押一禮拜贓給沈領去○馬夫范金來素不善於駕駛偏喜與人爭先前日正在揚鞭得意逐電追風忽碰壞楊秉乾所坐東洋車沈金高所坐江北車致楊之車夫小有傷損經三百二十三號華捕拘入捕房昨晨解案請判通刺以范技旣拙劣不能爲執鞭之役判罰洋銀五元著具以後不敢再犯切結存案備查丙令以洋銀二元給受傷人爲養傷費所壞之車一併爲之修理 
[法廨停訊]  
　　昨日禮拜六法繙譯官祁君政體違和不克到堂觀審遂咨照捕房并請讞員葛同轉停訊一期 
[駿惠疉頒]  
　　昨承何君碧山交到英洋二十元以備貧民之病斃而不能棺葬者又承源通莊代募如鶴記蔚記漠記少記步記卓記原記昆記象記外事班屋富記道記思義記一文愿共湊錢三十六串申紋二十五兩四錢六分助入敝堂以辦善舉除繳收照登冊外合再登報藉申謝忱[  上海虹口元濟善堂董事唐廷桂等拜啓]  
[上海北市絲業會館籌賑公所施少欽經收順直山東賑捐五月初一至初八日第三千九百廿六至三十三次淸單]  
　　初一日常州劉士由老介福來洋廿元王賡熙爲三子福基病愈五元江誠齋病愈還願四元姚伯欣四五月願二元松江河間氏一元無名氏小洋四十角沈贊卿八角錢起相四角○初二日九江同泰典代友心願洋五十元　興夏氏廿元夏心香求孫病愈十元始平氏求妻病愈十元通州乾復當古歙居易山房鮑求巳及一家無災無病一元亷秋泉還願小洋五十角○震豐莊來淮安鑒城湖　鎭　經堂撞錢五百六十文又募謝大王財神神戲洋三十元僧心參五角天益三角德興師仁安師金林藍寳興陸正隆五户各二角僧石全唐厚遠堂席求賢何金銘錢長潤姜鉞陳萬和楊裕謙陰國香劉天德福興朱晴山公記無名氏恆升無名氏源豐無名氏僧恆德無名氏吉榮豐億成廿二户各一角成敦倫堂無名氏成友三楊吉村四户各錢五百文　香蘭徐佩蘭各四百文成策六成玉印胡竹坡徐興邦徐方蘭徐存仁徐惠蘭周榮得八户各三百文恭楊氏董楊氏袁祁氏無名氏丁伏蘭呂鎔村李志忍周運福董芷阮周錦江黄弼任黄德萱成乃豐成首印蕍得富無名氏周兆慶張茂仁吳景炕僧道叅廿户各二角文袁桂松彭書堂顔貴才程喬劉步舉朱起興成方印韓西成開印儀鑄金成取印張　才姜長逹胡方朱文元徐小亭傳兆棲周兆魁周榮太仇學和王善馬寳友蕭三餘唐覺先蕭席珍成書林廿六户各一百文共九十一户合洋四十六元○初三日無名氏洋廿元杭州按察使司經署葛安之求病速愈十元蘇城金鼎一元貝龍珍貝瑋各二角○初四日無錫輔仁莊募隱名氏由同康莊來洋五十元紹興盧益夫爲母久病求除根廿元寓　朱餘庵爲女病愈完願廿元唐榮松保佑人口平安五元庴子平安速愈二元寗波洋廣局伍畏可經募一元無名氏啞洋一元○初五日閩省逸休居士祈女病速愈永慶平安洋三十元烟台繅絲局張韶甄募由華豐來十元銅洋三元麥林氏男宏煊求合家平安洋五元方行素居求保平安二元○初六日留餘書室主人求病速愈洋廿元葉預恭添丁荷叩天佑産婦康健洋十元女童朱珍貞爲去年抱病四元女童朱細貞求保淸吉一元吳日豐堂二元愚谷樵夫二元震澤有心無力人求長媳胎産平安次子讀書聰敏二元准城干張氏求産後平安二元男童朱容度求保淸吉一元無名氏銅洋一元○初七日楊同士因老母康强合室平安由盤記棧來銀四十兩合規元四十一兩六錢五分吟芳廬潘洋廿一元内銅洋二元松江怡蘭草堂主人二十元常熟顧純甫爲長房次孫女出痧平安完願二元梅氏小洋十角○初八日渭南筵樊姑由蔚泰厚來規銀二百兩海寗許村塲署心蘭書屋　妻吳氏求病速愈洋廿元安盧道署五蓉初爲三兒乃銓十六歲筵資移助以保平安四元許炳泉還願由新塍東興寄來二元省心子許病願一元王楊氏爲小兒王百齡完願小洋　角 
 
 
 

Page 10

 
 
   
 
 

Page 11

 
 
[光緒二十年七月初十日京報全錄]  
　　宮門抄○諭旨三道錄前○司業瑞奏請淸查旗籍摺○東撫福奏遴員考充房官摺○閩督譚奏派員辦理點景事宜片○豫撫裕奏委員隨辦慶典點景事宜摺○蘇撫奎奏報江海關洋藥稅厘收支銀數摺○又奏報江海關徵收船鈔銀數摺○又奏報交卸織造篆務日期摺○七月初十日户部通政司詹事府廂黄旗值日無引見○橚貝子假滿請安○沈恩嘉謝署刑部左侍郎恩○雅爾堅請假十日○召見軍機熙敬沈恩嘉○○國子堅司業奴才瑞洵跪奏爲民人冐入旗藉宜亟淸查以别流品而除宿弊恭摺具陳仰祈聖鑒事恭查會典事例雍正十三年奏民人冐入旗藉者照過繼民人爲嗣例入於另記檔案内嗣後永不許民人冐入旂籍違者除本人治罪外報保之該管官一併交部議處等語厥後屢經奉旨議行道光初年復經立限淸查並定另冊章程通飭遵辦當時查出官兵以民人而冐入旗籍者已有二千三四百員名之多俱蒙寛免治罪另册註明及身而止迄今又越多年成規漸邈奸僞日以滋厲淸厘幾若不行議者至謂八旗官兵半係民人語雖近激非過論也查各旂丁册原有編審之例本爲杜絶假冐今則厮輿之卒皆飭錢糧勳舊之家亦多乞養叩以淸語而不曉詢以姓氏而不知始猶竄名閒散漸至報捐送考矣初僅承嗣孤孀繼且廕官襲爵矣迨其一旦得志竟儼然以閥閱世家自託名種初不計識者之議其後此種弊端外旗固所不免内務府利之所在蒙混尤多該管參佐管領各官視爲故常從不舉發致成積重難返之勢雖有稽察御史久等濫竽各該都統及内務府大臣職務殷每並皆未能兼顧旗務之壞殆已非一朝一夕之故矣近日被革員慶寛一案積久始發其倖未敗露者尚不知有凡幾若不亟行淸查任令良賤混淆羼亂旗族何以别流品而除宿弊合無請旨飭下各旗都統内務府大臣確切查明據實具奏各該冐入旂籍官兵如係自行呈首另册註明其所得官職錢糧仍准存支及身而止曾經出兵立功者本身及子孫俱改入各該旗漢軍以示區别儻不自首經該管官查出或别經發覺卽行斥革銷檔並查取道光元年都統英程等會議章程叅酌辦理至積弊已久並非始自近年所有歴任都統内務府大臣以次該管各官應得處分仰懇天恩槪予免議以示激厲庶隱匿自少察治無難矣或謂旂務紛紛整頓不易欲期廓淸錮弊誠恐窒礙難行不知所窒礙者但不利於假旗人耳删一閒冗卽少一冐支於國家經費旗人生計均屬有益旣有所見卽當專逹上聞况以奴才累世受恩尤不敢曲徇時宜稍存欺飾區區愚誠伏乞皇上聖鑒謹奏○○尚書銜山東巡撫奴才福潤跪奏爲鄉試房考現任州縣不敷調取循例遴選卽用分發人員一併考充恭摺仰祈聖鑒事竊照山東省鄉試額定内簾房官十四員例應於科甲出身現任州縣内先期調取考充如現任不敷考選准以卽用分發人員中詳加遴選與實缺人員一體充當近科因現任州縣不敷調取歴經循例奏明遴選卽用分發人員一併考充在案本年甲午科鄉試應調房考查科甲出身現任州縣或地處衝要或濵臨沿河巡緝修防正當吃緊未便均紛紛更易致滋貽誤兹計可調之員仍不敷額自應循例在於卽用分發人員内詳愼遴選與現任人員一體校試將文理較優者派充内簾房考稍次者無論現任候補均派充外簾差使以昭愼重據藩司湯聘珍詳請具奏前來除咨禮部查照外理合恭摺具陳伏乞皇上聖鑒謹奏奉硃批知道了欽此○○譚鍾麟片再辦理點景事宜臣率同提鎭司道報効銀三萬兩福州將軍臣希元報効銀二萬兩均經委員解交户部在案所有分叚綴景事宜應派員先期入京臣與福州將軍臣希元晤商查有布政使銜福建道延年堪以隨同内務府大臣敬謹襄辦除咨内務府查照外謹附片陳明伏乞聖鑒謹奏奉硃批知道了欽此○○頭品頂戴河南巡撫奴才裕寛跪奏爲委員進京隨同辦理慶典點景事宜恭摺仰祈聖鑒事竊照本年恭逢皇太后六旬萬壽前經奴才率同豫省鎭司道府等官於王大臣等奏派工需經費外再報効銀三萬兩以備添設地叚點景之需聲明先期派員赴京隨同辦理欽奉硃批准其報効聽候部撥等因欽此欽遵在案查豫省先奉奏派經費銀五萬八千四百兩遵照王大臣等原奏於各官養廉内按照二成五釐核扣業經先後委員分批解部所有續請報効點景銀三萬兩亦經如數籌集委員解交户部聽候撥用伏思此次恭辦點景慶典攸關自宜倍加敬愼若但於道府中派委一員誠恐於點景地叚照料難周兹遴委道銜截取補用知府江槐庭隨帶知府用在任候補直隷州魯山縣知縣馬家彦先期赴京隨同内務府敬謹辦理除分咨查照外理合恭摺具陳伏乞皇上聖鑒謹奏奉硃批知道了欽此○○頭品頂戴江蘇巡撫奴才奎俊跪奏爲江海關第一百三十三結期内加徵洋藥厘捐收支各欵銀數開具淸單恭摺仰祈聖鑒事竊准户部咨各海關加徵洋藥稅厘一欵旣歸海關併徵自應照章存儲關庫聽候部撥又准部咨凡指明由加徵洋藥稅厘項下開支銀兩應各歸各款動用其收支數目另列淸單按結奏報等因當經轉行遵照旋因江海關經徵洋藥進口稅銀歴係併入華洋各項貨稅提分四六成統收統除彚册開辦卽將該關第一百十一結起至一百三十二結止加徵洋藥厘捐收支各款銀兩另開淸單先後奏報在案兹據江海關道聶緝槼詳稱自光緒十九年八月二十二日起至十一月二十四日止第一百三十三結期滿共徵洋藥厘捐銀三十六萬七千四十三兩二錢内除歸還上屆册報墊放銀二萬一千四百二十九兩五錢四分六釐九毫二絲七忽外實存銀三十四萬五千六百一十三兩六錢五分三厘七絲三忽統計是結期内共放奉撥及例銷各款銀四十二萬八千七百三十五兩六錢七分九厘九毫卽將前項徵存銀兩儘數撥放外計尚不敷銀八萬三千一百二十二兩二分六厘八毫二絲七忽應俟續收藥厘劃還歸款等情開造細數淸册詳請奏咨前來奴才復核無異除將該關所送淸册分咨總理衙門户部查照外謹會同通商大臣兩江總督臣劉坤一核繕淸單恭摺具陳伏乞皇上聖鑒謹奏奉硃批該衙門知道單併發欽此○○頭品頂戴江蘇巡撫奴才奎俊跪奏爲江海關第一百三十三結期滿徵收華洋船鈔等銀數目恭摺仰祈聖鑒事竊准總理各國事務衙門咨京師同文館經費應於外國船鈔銀兩項下酌提三成按結批　其餘七成交總稅務司收領嗣准咨稱華商船鈔與洋商船鈔一律照撥又奉札開子口稅一項將稅務司照約章所收之項與銀號照補稅舊章約外徵收之項分晰開列等因行關遵照在案兹據江海關道聶緝槼詳稱自光緒十九年八月二十二日起至十一月二十四日止第一百三十三結期滿共徵洋船鈔銀五萬九千二百六十七兩三錢又華船鈔銀二千八百五十六兩八錢應解總理衙門三成經費銀一萬八千六百三十七兩二錢三分又交總稅務司七成銀四萬三千四百八十六兩八錢七分又徵洋商内地子口半稅銀一萬一百二十五兩一錢七分九釐又徵華商内地子口半稅銀四萬四千二百五十一兩八錢二分五厘又徵各國商船及長江船復進口半稅并暫存半稅銀三萬三千六百三十五兩三分八厘除以暫存半稅抵完進出口稅銀一千一百十八兩三錢四分五厘又抵完復進口半稅銀二千二百二十五兩五分外實共徵收半稅銀三萬二百九十一兩六錢四分三厘均已湊濟餉需併聲明所收華商半稅與留關正稅銀兩一併湊放各餉無存至内地子口半稅一項向章按銀號收數詳報是以較稅務司開單之數稍有叅差等情前來奴才復核無異除將應解總理衙門船鈔三成銀兩給咨起解外謹會同通商大臣兩江總督臣劉坤一恭摺具陳伏乞皇上聖鑒謹奏奉硃批該衙門知道欽此○○頭品頂戴江蘇巡撫奴才奎俊跪奏爲恭報奴才交卸兼管織造篆務日期仰祈聖鑒事竊奴才欽奉諭旨兼管江南織造於光緒二十年正月初九日接受篆務恭摺奏報在案奴才兼管後詳查案卷所有工部内務府傳辦各項活計其關繫緊要期限亟迫者經催撥銀款先後赶辦齊全分批解京呈交將動用各項料工銀數敬繕黄册彚案奏銷在案兹木任江南織造文煦已行抵江南省城奴才遵將織造關防一顆並江西新關關防一顆曁册檔文卷於本年五月二十四日委派該衙門筆帖式裕盛齎交文煦接收任事所有奴才交卸兼管織造篆務日期謹恭摺具奏伏乞皇上聖鑒謹奏奉硃批知道了欽此 
 
 

Page 12

 
 
[光緒二十年七月十一日京報全錄]  
　　宮門抄○東撫福奏出省駐工親督防汛摺○蘇撫奎奏派差解交綵綢摺○署甘臬黄奏報到任接篆日期摺○陜督楊奏　將被控之知府革職審訊片○浙　陶奏委署知縣片○河督許奏請借撥道庫河銀摺○閩督譚奏請補守備片○七月十一日禮部宗人府欽天監正黄旗值日無引見○懷塔布假滿請安○崑岡希郎阿各請假五日○禮部奏派員院搜檢之士大臣派出鄭王祥霖長萃陳學棻王文　鳳鳴果勒敏大額駙壽昌定公希郎阿崇年恩燾英信明安色普徵額灃深恩普玉書　緒英廉耆齡○侍衛處奏派貢院門檢搜之侍衛派出瑞啓成安良泰全山○都察院專司稽察派出奕年○召見軍機李鴻藻錢應溥皇上明日卯初二刻至建福宮聖容前行禮○○尚書銜山東巡撫奴才福潤跪奏爲節交庚伏奴才出省　工親督防汛恭摺仰祈聖鑒事竊奴才　將挑汛期内兩岸險要各工修防平穩緣由奏報在案入夏以來河水時有長落各員弁遇險搶廂悉臻穩固應修工叚均經逐一辦理並於坐灣頂衝各處加廂碎石以護隄根奴才前由曹州閱伍回省沿河查看復令加意修防務期有備無患查五月二十日以後大雨時行連宵逹旦接准河臣許振褘咨會二十六日萬錦灘長水二尺又據駐防委員電禀六月初四日沁河長水五尺山東河身淺窄加以雨水山泉衆流匯注連日洪漲至八尺有餘雖旋長旋消而大溜已極洶湧隄埝被雨淋刷水溝浪窩所在皆是據在工各員禀報上游南岸藍路口因對面生灘全溜側注冲刷縷隄埽壩危險異常當經設法搶護竭旬餘之力現在已漸平穩北岸　樓影塘兩處均屬當衝溜逼埽根屢廂屢蟄中下兩游河多灣曲水勢現已盈槽工程處處吃重長淸縣徐家莊濵州宮家莊利津縣王莊張家塢大田家莊孟家莊等處被冲埽叚均極險要現經各總會辦道員督率弁勇人夫分投搶　其隄捻水溝浪窩並經奴才檄飭赶緊修補以防水勢浸灌時當伏漏黄水來源正旺奴才惟有親赴工次督飭認眞防守仰副聖主愼重河防之至意謹恭摺具陳伏乞皇上聖鑒謹奏奉硃批知道了欽此○○頭品頂戴江蘇巡撫兼客江南織造奴才奎俊跪奏爲工部續傳織造衙門恭辦各色綵綢一律告成選派承差解京交納恭摺仰祈聖鑒事竊奴才查兼管卷内光緒十九年十二月初九日承准工部照會奏派仁壽殿支搭綵栅應需綵綢分派江甯織造織辦大紅色綵綢三千五百匹桃紅色一千七百五十匹緑色一千三百匹黄色一千三百匹白色九百匹又附片具奏乾淸門等處應掛架綵需用綵綢分派江甯織造織辦大紅色綵綢六千五百匹桃紅色三千五百匹緑色二千五百匹黄色二千五百匹白色一千九百匹行令赶辦解交等因當經本任江南織造文煦恪遵大婚或案估價報部旋准户部核覆咨由兩江督臣劉坤一轉飭司道關局分籌銀欵撥解應用奴才兼管後嚴飭工匠加緊儧辦兹已一律告成敬謹點騐裝箱封固選派承差領解起程航海北上前赴工部交納除將動用料工銀數另行造册報銷外謹恭摺具奏伏乞皇上聖鑒謹奏奉硃批工部知道欽此○○署甘肅按察使司按察使蘭州道臣黄雲跪奏爲恭報微臣接署臬篆日期叩謝天恩仰祈聖鑒事竊臣於光緒二十年五月十二日接奉陜甘督臣楊昌濬行知以甘肅按察使裕祥奉派進京祝嘏所遺印務委蘭州道黄雲署理等因兹於六月初二日准按察使裕祥將印信文卷移交前來臣當卽恭設香案望闕叩頭謝恩祗領任事伏念臣衡湘下土才識疏庸職守分巡涓埃未報兹復委署臬篆責重事繁彌深兢惕查甘省地界邊陲臬司刑名總匯詰奸禁暴政宜寛猛兼施飭紀整綱法在激揚並用如臣檮昧深懼弗勝惟有矢勤矢愼隨時禀商督臣實力講求悉心贊畫斷不敢以暫時攝篆稍涉因循以期仰答高厚鴻慈於萬一所有微臣到任接篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○楊止濬片再臣前准新疆撫臣陶模咨據新疆候補府經歴宋德賓禀控關内防軍營務委員分省補用知府劉策哄騙伊女作妾致伊妻氣忿服毒復自縊身死並黏鈔劉策致宋德賓信函咨請查辦前來當將該委員劉策卽行撤差轉飭甘肅藩臬兩司查訊詳辦一面咨調宋德賓來甘質訊旋經該司等飭委蘭州府知府胡孚駿督同局委員提集原日媒人王定國等並宋德賓子女及與宋德賓妻胡氏看病之官醫鐵文謨迭次審訊緣宋德賓湖南瀏陽縣人服官新疆其妻胡氏帶同子女寄住蘭州多年胡氏因第三女長大央媒說合與劉策爲繼室立有庚帖用綵轎迎娶並非作妾聚後胡氏常至劉家行走該女亦常歸甯上年二月胡氏患病延醫診治不效至三月病故劉策出貲殯殮如禮各供如一並據劉策遞呈親供亦相脗合今春宋德賓至蘭經　府傳案質鞫各供如前惟宋德賓仍執先在新省所控各情雖多方開導堅不依從及令出結騐屍又稱查知伊妻是氣忿得病身死仍欲　伊女斷離　府司詳報正批飭覆審擬辦間兹據皋蘭縣知縣宋昇平具報宋德賓於五月二十三日夜自行吞服鴉片烟身死經該縣騐明屬實臣查劉策娶宋德賓之女爲繼室旣有其妻胡氏主婚又有庚帖媒證爲憑似係明媒正娶卽胡氏身死之處已據衆供確鑿委係病斃並非服毒自縊惟查劉策初致宋德賓書緘並未稱認岳壻詢據劉策供稱實係病中糊塗友人代筆第二次信函岳壻稱呼並無錯誤等語與德賓總以稱謂不符懷疑執意斷離迨該府訊據宋氏供稱願歸劉家不願離異當堂出具摹結察核此案宋德賓始則懷疑誤控繼因控情失實不免情虚畏懼惟劉策媒娶之初謹憑其母胡氏主婚其初致書函又稱謂不符實屬妄謬糊塗相應請旨將分省補用知府劉策暫行革職歸案審辦一面飭司查明有無别故再行研訊確情另詳辦理除分咨外謹附片具陳伏乞聖鑒訓示謹奏奉硃批著照所請該部知道欽此○○陶模片再署拜城縣知縣文立山卸署遺缺查有同知銜儘先揀選知縣　熙載堪以委署據新疆布政使饒應祺鎭迪道兼按察使銜丁振鐸會詳前來除由臣批飭給委外謹會同陜甘總督臣楊昌濬附片具奏太乞聖鑒謹奏奉硃批吏部知道欽此○○頭品頂戴河東河道總督臣許振褘跪奏爲山東運河道屬夫食不敷擬懇援案借撥兗沂道庫河銀以資接濟恭摺仰祈聖鑒事竊照山東運河道屬沿河各閘額設壩淺橋閘等夫二千七百餘名每年原定工食需銀三萬餘兩遇閏加增例由各州縣衛徵解運河道庫河銀項下分季散放如遇因災蠲緩以及額徵不敷向於司庫找撥　欵歴經遵照辦理在案嗣因軍需緊要餉項支絀司庫未能找發以致積欠過多各夫苦累不堪迭經前河臣奏請借撥兗沂道庫河銀俾資接濟所有光緒十五年各夫工食亦經請撥兗庫錢糧照案分散其十六年分應發各夫工食已由該道在於徵存河夫本欵項下設湊發給毋庸借撥其十七年分運河各屬額徵河銀雖竭力催徵無如各州縣水旱交侵災報愈寛完解益少夫食仍屬不敷而各　長夫終年挑河守隄啓閉閘壩事務繁重待哺嗷嗷若工食發不及時工作難期得力兹據運河道耆安禀懇援案奏請借撥前來合無仰懇天恩俯賜仍准借撥兗沂道庫徵存光緒十七年分河夫銀兩移解運河道庫俾資接濟洵於河運有裨所有運河道屬夫食不敷援案仍借撥兗沂道庫河銀緣由理合恭摺具陳伏乞皇上聖鑒謹奏奉硃批著照所請該部知道欽此○○譚鍾麟片再福建長福營守備員缺應用揀發班人員臣查閩省陸路揀發班守備沈驥趙一雄邱周楨吳志高范振聲劉山均不知下落石國珍應歸台灣補用林祖培林高陞林懷淸丁瑞德籍隷本府施才舉與是缺人地不宜俱未便遷就請補惟有補用守備漳州鎭標中營千總張鍾年三十八歲原籍湖南益陽縣寄籍甘肅皋蘭縣由武舉於七載防軍案内保准補千總後以守備補用旋經留閩拔補千總咨歸入福建揀發守備班序補該員年力富强技藝嫺習於閩省風土民情極爲熟悉請補斯缺洵堪勝任與例亦符合無仰懇天恩俯准以張鍾補授長福營守備於營伍地方均有裨益俟部覆到日給咨送部引見除履歴另咨外臣謹會同署福建陸路提督臣曹志忠附片具陳伏乞聖鑒敕部議覆施行謹奏奉硃批兵部議奏欽此 
 
