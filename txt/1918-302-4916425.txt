# 1918 - 302 - 4916425

 

Page 1

 
 
   
 
 

Page 2

 
 
時評 
[廉恥] [  冷]  
　　大抵知識須敎導技術須習練道德須感化蓋知識者知而已可也技術與道德非僅知之而即能有效也 
　　廉恥也有無非僅知識之高下爲之也關於道德心者多故欲其有廉恥而不欲其無廉恥决非告誡之力所能成功也蓋告誡之力祗能使之知不能使之行也 
　　然則欲使之行奈何感化而已感化之法奈何先使本身有廉恥勿使本身一入無廉恥之途而已 
[命令]  
　　十一月三日大總統令周官六計明廉爲先管子四維並重廉恥自古未有官箴不飭而政事克修者近頃國紀凌夷官邪日肆撫字之職縱匪爲奸徵榷之司歛財肥己甚至假公義以侵帑挾市道以獵官刑憲不加其身黨援或庇其後罔上溺職無所創懲非所以肅官方端治本也夫清白二字雖未盡爲吏之長而刻苦一端要足爲保身之本縱欲鮮不敗度惟儉始可養廉乃當習俗日媮浮華益甚以恒舞酣歌爲樂以窮奢極欲相矜服御必慕時趨酬酢動糜中産馴至在官禄糈不足以應其供求因之婪索侵漁弊竇錯出失德干紀多由於此稽諸古訓設官所以爲民律以共和僚吏同爲公僕但使職責稍有未盡已不能無媿俸錢更何忍痡毒閭閻重滋民困况貪墨之罰邦有常刑即使倖免刑章亦必貽羞衾影苟操守之不立雖才能暴著莫掩其疵瑕儻名譽之旣隳縱媿悟旋萌亦終譏於晚蓋本大總統躬膺衆選務在尊重法紀扶植道德爲國人先凡在羣僚皆吾畏友藐躬倘有失德己過實所願聞尤望我京外長官共礪廉隅力袪秕習正己以資表率修身以致治平督飭百司共圖上理凡有貪劣夙著一經察覺或糾劾者悉予按法從嚴懲治各該管長官徇情容隠或糾察不力者並予究懲不稍寬貸一面博徵譽望獎掖廉能不次之遷以旌異等庶幾仕途整肅風會轉移各奮天良弼成民治有厚望焉此令 
　　又令徐樹錚加陸軍上將銜此令 
　　又令國務院存記王毓芝著發往直隸交該省長酌量任用此令 
　　又令海軍總長劉冠雄呈請任命甘聯璈爲靜安運艦艦長吳廷光爲利綏軍艦艦長薛啓華爲江鯤軍艦艦長均照准此令 
　　又令海軍總長劉冠雄呈請授林鎔禧爲海軍少校吳景菁爲海軍輪機少校均照准此令 
　　又令大倉喜八郎給予二等大綬寳光嘉禾章此令 
　　又令張一鵬汪羲芝均給予二等寶光嘉禾章此令 
　　又令袁良涂鳳書許士熊均給予二等大綬嘉禾章此令 
　　又令呈大五郎須田次信赤羽克己野田寬治阿多廣介渡邊忠三郎均給予二等寶光嘉禾章小園清吾高木潔均給予三等寶光嘉禾章此令 
　　又令井源右工門高田庳愼藏均給予二等嘉禾章此令 
　　又令楊志澄晋給三等寶光嘉禾章此令 
　　又令王蔭泰晋給三等嘉禾章此令 
　　又令王國裕給予三等嘉禾章此令 
　　又令姚受唐晋給三等文虎章此令 
[專電]  
　　北京電各國對提取關稅餘欵事照會外部言中國財政紊亂此欵二百五十萬决不允提乃爲中國計云云（四日下午八鐘） 
　　北京電協商國說帖本聲言往見總統親遞陸外長探知急向使團聲言將各事十日内擇要照辦說帖可交外部現十日之期以自三十一日算起黑河道尹及楊以德仍須更動 
　　（四日下午八鐘） 
　　北京電徐仍欲提錢内閣梁閣說乃一種政策但安福仍要求同時舉副座且希望金錢安插數名總次長政潮愈烈（四日下午八鐘） 
　　北京電政府促各省代表五日前來京待曹倪來先於六日開預備會於居仁堂但聞曹不願來奉贛鄂三督電促李純李電復不克來京（四日下午三鐘） 
　　北京電魯贛閩省議會復平和聯合會願一致進行（四日下午四鐘） 
　　北京電聞中央允籌西南軍費之半（四日下午四鐘） 
　　北京電東海令任可澄速至粤與西林接洽 
（四日下午三鐘） 
　　北京電停戰未便明令而又不得不停聞擬先下密令（四日下午三鐘） 
　　北京電政府擬限各省兩月内平匪（四日下午三鐘） 
　　北京電張勳在荷使館須給保險費但荷使聲明絶無其事（四日下午八鐘） 
　　北京電張勳暫不復職勸投資興礦（四日下午四鐘） 
　　北京電達賴喇嘛表示極願川藏問題從速解决 
（四日下午四鐘） 
　　北京電參陸處電囑閩李童與南軍劃防毋啓釁候中央解决（四日下午四鐘） 
　　北京電政府飭蘇督調回赴濟盧團協助張文生剿匪魯督以盧團得力不允撤回（四日下午三鐘） 
　　北京電三十一夜韓莊臨城一帶被匪搶掠政府嚴飭魯督速剿（四日下午三鐘） 
　　北京電湘督派參謀長胡叔麒來京爲代表 
（四日下午三鐘） 
　　北京電鮑督請取消中東鐡路羗帖借欵合同改向俄亞銀行借金幣 
（四日下午四鐘） 
　　北京電熊克武請取消張瀾川省長名義（四日下午四鐘） 
　　北京電周樹模到京意在長内務（四日下午四鐘） 
　　北京電熊希齡電邀章行嚴回京（四日下午四鐘） 
　　北京電都中人士七日公祭蔡松坡（四日下午三鐘） 
[外電]  
　　北京電聞徐總統决計照英美之意旨取銷上海存土合同（四日） 
　　北京電協約國關於中國參戰職務之說帖徐總統允於十日答覆在此時期内中國將施行若干辦法以副協約國之志願（四日） 
　　北京電督軍會議之預備會定於五六兩日舉行（四日）以上路透電 
　　北京電東海以協商警告有濫用外欵充給兵費一條擬趁召集各督軍都統會議如果一致贊和即提出裁兵案公决（四日） 
　　北京電合肥助東海謀和力任向主戰各督疏通頗有效惟聲明不預議和辦法（四日） 
　　北京電東海開放外交手段親美聯日聞此番派徐樹錚東渡閱操實授有與原内閣以口頭條件力謀親善之密命（四日） 
　　北京電周樹模抵京後位置係暫以府高等顧問密贊機要俟實行分治後外放（五日） 
　　北京電在京督軍商定會議時請當局解决時局取斬截毋遷延（五日） 
　　北京電和平會得章士釗覆電日内回國參議妥協（五日）以上中孚通訊社電 
　　北京電錢能訓之内閣現已頓挫刻有梁士詒内閣出現之勢（四日） 
　　北京電目下大勢錢能訓正式内閣已遭頓挫將有梁士詒内閣出現之機然梁氏自稱尙未由當局向彼提及此事據安福俱樂部中人推測則謂梁内閣出現感情更惡故其成立當然甚爲困難又聞錢能訓已推薦田文烈（五日） 
　　北京電江蘇督軍李純二日電致徐總統對於南北孚協和平斡旋問題責備雙方皆無切實辦法並請雙方從速組織和平會昨聞張作霖反對李之方針（五日） 
　　北京電今日國務會議討論發布停戰令及組織南北平等之和平會議兩問題而參考各省所發之和平請願電報閣員皆謂若將以上兩問題皆可决恐受北洋軍人之反抗故宜加以審愼之考慮最後一致决議此兩問題暫行擱置且俟總統與各方面設法疏通意見後再行决定方針（五日） 
　　北京電今日參議院開會總理以下各總長均出席說明對德奥宣戰案投票之結果議嗣一百零四人一致贊成通過即將此案移送衆議院至協議於一星期内開兩院聯合會會議憲法之件因舊交通系議員聯名退場遂至不足法定人數宣告延會 
（五日） 
　　北京電本日發布命令任馮玉祥爲湘西鎭守使吳新田爲岳陽鎭守使（五日） 
　　東京電廣東軍政府代表章士釗今日在帝國霍脫爾設筵招待日本各報館代表陳述關於中國統一及南北妥協之意見其宗旨在南北共無條件開平和會議以定統一中國之根本方針章氏定於六日至小母原與唐紹儀會見後即行回華（五日） 
　　廣東電日本前法政局長官有松英義氏二日之夜到此三日午後前赴香港五日附日郵船加賀九往滬（四日） 
　　東京電今日開定例内閣會議决議於下月二十五日召集第四十一次議會（五日） 
　　東京電東伏見宫親王啓程赴英時日皇曾命對於英國陸海軍武官贈與勳章其贈與勳一等者爲費蘭巨元帥以下十餘名（五日） 
　　東京電據報告云脫洛斯基氏宣言俄國形勢再陷於危機（五日） 
　　東京電現留東京之捷克軍總司令官法國陸軍中將謝南氏及捷克國民委員會副會長陸軍中將斯德發臬克氏爲表示敬意於今日入覲日皇 
（五日） 
　　東京電裴爾賽由會議日本委員亦列席各國一致主張當以有確實之保證證明德國不得再開始戰鬭行爲爲停戰原則（五日） 
　　東京電頃接電報云奥皇卡爾第八蒙塵奥匈共和宣言已發表（五日） 
　　東京電接報告云意奥停戰條約係曾請示於巴黎聯合會議而决定者其條件内容最主要者如左一意國管理奥國境内之鐡路一奥國破棄對德同盟一防禦德國勢力南下一意國處分奥國艦隊一意國佔領奥國之地域一没收奥國軍械一囗囗（二字電文不明）奥國軍隊 
（五日） 
　　以上東方通信社電 
　　東京電日本郵船會社此期之分配紅利約可有五成之譜（四日） 
　　東京電東京商業會議所代表者山科禮造氏有報告書至述在舊金山受該處商業會議所之鄭重招待協議兩商業會議所之提携方法并成立使日美兩國之經濟關係愈加密接之具體的方策云 
（四日） 
　　東京電章公使招宴新任小幡駐華公使開午餐會（四日）以上共同通信社電 
[戰電]  
　　里昻無線電法美軍在亞貢乘勝前進僅星期日一日沿廣三十啓羅邁當之陣線前進二十啓羅邁當多數村莊得以脫離覊絆法軍陣線自桑米起沿亞爾登尼運河直至南維勒及台意更緣伏克叢林及乞斯尼之北經過亞貢森林之邉境其地法軍與右端之美軍會合聯軍陣線現以奥石村·奥脫勒溪村·太萊村·敏的尼村·及特南北三啓羅邁當處之薩材塞爾末斯村爲界弗蘭得軍隊繼續恢復比國土地比國與荷蘭接壤之區域直至脫南森運河爲止因比軍前進之結果已完全恢復比軍沿荷蘭邊境前進十五啓羅邁當聯軍現進臨干特之門户德軍在伐蘭細安萊及愛斯加河之東退走英軍已入奥南村愛斯脫勒村及維勒泊爾村該村距離伐蘭細安萊東六啓羅邁當餘（四日） 
　　里昻無線電狄愛士將軍代表協約國與奥國簽定休戰條約後意境戰區及巴爾幹戰區聯軍與奥軍之戰事於星期一日下午三時停止各報指陳此事關係之重要稱嗣後德國之南鄙已啓協約國軍隊佔有奥國全國之鐡道線設德國拒絶恊約國之 
 
 

Page 3

 
 
休戰條件協約國殊有各種方法使之承受云云 
（四日） 
　　里昻無線電蘇尼克消息塔格里溪倫區報紙載稱捷克當道將波黑米亞邊境之德國鐡道機關車及車輛全數收没該報並稱德國此項損失加以前敵不能應用之機關車其數且逹百分之四十當引起德國全國運輸事業極大之恐慌（四日） 
　　里昻無線電瑞士巴勒消息據慕尼克電巴伐里亞王致函内閣閣員稱閣員須得國王之信任固屬必要然亦須得人民代表之信任爲按照此項原則而组織内閣起見現内閣已全體辭職巴伐里亞王在第二次函中委任内閣總理預備組織新内閣並令現内閣閣員暫時擔任政務之進行（四日） 
　　巴黎電德國雖請休戰協約軍復於西境陣線取總攻勢德軍抵禦力處處被破行將被逼退離目下之陣線昨日古洛將軍所統之第四軍在愛恩河彎處進攻法軍協同美國第一軍前進三哩至一通師丹與末齊愛萊大路之重要交义點克里姆希爾特陣線已被破多處法軍於數地點前進兩哩美軍亦獲有相等之勝利德國現已孤立惟其陸軍尙未被破然已露困憊之象無力於西境陣線抵禦協約軍協約軍所處之地位可發致命之打擊（二日） 
　　倫敦電今晨海格上將報稱昨日英軍佔據伐蘭細安萊鎭東南之鋼廠敵軍曾奮力扼守該廠一全日英軍陣線已在該鎭東面前移一哩半佔據聖索爾夫英軍於兩日内俘虜五千人獲坦克砲車四輛砲數尊今晚報稱敵軍於近兩日内大敗後已由伐蘭細安萊東南二面各陣地退走爲英軍瞭及英軍現與德軍後衛緊接英軍俘虜多人且攻入維萊爾等五村蘭特勒細西面有局部戰事英軍得利（三日） 
　　倫敦電海格上將今晨報稱今晨拂曉英軍在愛斯加河南面廣闊之陣線進攻聞頗得利（四日） 
　　倫敦電美國公報云今日美軍續攻敵軍所守之地經過貝爾伐爾叢林與卜特巨拉希叢林行抵波芒南面之高地進逼更西之凡爾里萊村美軍固守哈萊南面末斯河西岸之各鎭今日戰事已展至末斯河東岸美軍刻於該地順利而進（四日） 
　　巴黎電今晚法國公報云亞貢之劇烈大戰法第四軍與美軍完全獲勝敵軍力守愛恩河渡口繼乃勇衛有叢林之高地但經我軍衝擊後卒力屈而退我軍佔據數村及叢林二所亞貢已完全克復俘虜與戰利品之數尙未查明（三日） 
　　倫敦電比國公報云比軍仍在追擊敵軍所過之地多水道且渡口已毁故進軍殊爲困難比軍激戰後佔據干特鎭北面諸路（三日） 
　　巴黎電東境法軍戰報云貝爾格勒陷落後德奥軍退至多瑙河北岸塞國第二軍已抵波斯尼亞邊界塞國土地幾全恢復（三日）　 
　　倫敦電公報局宣稱首相喬治君自巴黎發電話至唐林街謂頃得消息奥匈已脫離戰爭狄愛士將軍於星期日下午簽定休戰條約該約於星期一日三時發生效力（三日） 
　　亞姆斯特丹電維也納電稱意國海軍軍官二員於黑夜入波拉泊船所炸沉奥國無畏式戰艦維里布斯烏尼蒂斯號船中員役太半遇救其襲擊詳情未悉（三日） 
　　倫敦電據亞姆斯特丹傳來維也納消息奥國無畏式戰艦維里布斯烏尼蒂斯號之沉没乃由置水雷於艦側所致羅馬官報謂炸燬該艦者乃工兵隊司令羅塞蒂氏與軍醫官巴羅里西氏現信二員均已就逮按維里布斯烏尼蒂斯號載重二萬噸一九一三年造成值價英金二百五十萬鎊（三日） 
　　羅馬電公報云意軍已在特萊斯特登陸桑奇斯土塔已飛三色旗佳報傳出全國大歡各鎭聚衆祝賀其景狀不易遺忘羅馬康比杜格里哇敎堂曾鳴鐘誌慶意軍擊破特倫特外砲臺後已佔據該城意馬隊降桑逹尼爾之坡已入柯爾蒂拉意國各城歡奮情形不可言狀（三日） 
　　倫敦電維也納三日奥國無線官電報云意境奥軍已依據所訂休戰條約停止戰爭（三日） 
　　羅馬電意國公報云意軍已佔據特倫特且在特萊斯特登陸意馬軍已入烏定（三日） 
　　羅馬電烏定·特倫特·特萊斯特·克復消息傳出後各鎭之人不斯而聚集羅馬人士列隊歡呼至國會前祝賀會中曾鳴古鐘誌慶（四日） 
　　倫敦電維也納與布逹貝斯傳來之消息多含糊而相牴觸亞姆斯特丹轉來之匈京消息謂軍人現正歡祝新國民政府丹京所接消息則謂柏林與布逹貝斯間之交通已被截斷又據最近消息匈兵與波斯尼亞兵現方血戰奥匈京之軍隊顯皆要求媾和政府現方設法安撫之故維也納德奥議會發表宣言書布告戍兵與前敵兵士許即媾和及儘速解除動員並促請彼等勿行暴舉議會代表已至各營與軍人會商組織德奥邦陸軍（三日） 
　　羅馬電意國公報云意國第七軍參與戰事擊破塞拉台爾土拉爾敵軍亞塞現於塞米格里姆山谷前進意軍渡伐拉里亞河佔據巴蘇比哇北面之柯爾桑土其他意軍仍在長驅直進俘虜之數已逹十萬人意軍獲砲二千二百餘尊（三日） 
　　亞姆斯特丹電匈京電稱海陸軍司令與文官多員宣誓贊助國民議會議會促請國民重理營業兵士各回營壘全境大悅維也納電稱現已擬定以軍人代表組織中央委員會以代自下之臨時議會（二日） 
　　亞姆斯特丹電匈京電稱十月三十一日城外稍有暴舉即經嚴厲遏阻維也納消息德人所寓之波希米亞部分現設立德人行政處捷克人民反對無效（三日） 
　　巴黎電巨哥斯拉夫人民致無線電報與威爾遜總統謂願將奥國艦隊交與美國或協約國海軍代表（三日） 
　　丹京電維也納電稱首相安特拉細伯爵業已辭職（二日） 
　　蘇尼克電匈京於星期六夜發出無線電報敬告全球人民謂匈牙利人民已告成和平的革命脫離壓制者之衡軛建設獨立國又謂世界戰爭匈人實不負責今願投戈以求和平文中並宣布匈牙利與瑪加雅及非瑪加雅居人民均和好相處享平等權利文末懇請世界自由國維持匈牙利土地之完全（三日） 
　　丹京電柏林日報維也納電稱奥皇加爾於十一月二日與内閣及各黨領袖會商後宣布願遜位赴瑞士（三日） 
　　倫敦電奥皇加爾之蹤跡不明據最近消息今仍在維也納云德皇與首相等之匆遽赴大本營柏林復爲發生德皇行將遜位之謡言惟倫敦則謂德皇行抵陣線後德軍抵禦忽轉猛烈今格羅勒將軍（繼魯登杜夫將軍者）第一要務乃在由東境調援集於西境云（二日） 
　　亞姆斯特丹電末尼克進步黨大會通過决議案要求德皇遜位維塞報載稱羣衆數千聚集斯土加爾宫前要求德皇遜位組織社會黨共和國警察解散若輩頗爲不易柏林銀行家及工商業代表通過决議案促請政府承認協約國提出之休戰條件蓋戰局難望轉機也（二日） 
　　倫敦電路透電社得外交部消息德皇遜位之謠言未能遽加輕信（三日） 
　　亞姆斯特丹電憲法改革實行之時德皇下諭贊成聯邦議會之决議並謂决計協助發展（二日） 
　　巴黎電凡爾塞協約國國際大會比日兩國代表亦列席（二日） 
　　華盛頓電協約國艦隊已過韃靼海峽現向君士坦丁進發（三日） 
　　海牙電聞君士坦丁與土國全部現甚騷亂難民數十萬人藉刦掠餬口（二日） 
　　亞姆斯特丹電布京電稱布國政務現設一攝政院管理之（三日） 
　　巴黎電時報建議媾和大會應在凡爾塞舉行（三日） 
　　舊金山電東京商會游美國以日本六大商會主張發起改中國銀本位爲金本位之聯合决議書遞交舊金山商會團員山島氏謂該團游美所至之處擬以此項决議書遞交當地商業團體以期藉美國商界領袖之助使中日美三國圜幣本位相同則美國與東方之商業關係可以大得裨益且可便於設法發展遠東之富源云（三日） 
　　倫敦電星期銀市報告云銀市仍安靜市况穏健上海滙兌率無新更動（三十一日） 
要聞一 
[北京特别通信] [  靜觀]  
　　中央大會議之因果 
　　此次中央大會議於未召集以前旣經過種種醖釀旣下召集令後又有種種謀劃將來於政治上定能發生一種影響凡我國民均宜注意今請分别述之如下（一）會議之發動其原因有二說一謂係東海自動其意專在謀北洋系之統一决定解决時局之方針因主戰派各督軍平昔對於東海尙能表示尊崇之態度經此一度會面施以温和手叚必能服從其主張欲和則可免生阻力萬一不和亦可一致以武力對外此外關於收束軍隊添設省長各問題亦可隨之議决至年來中央財政之窘况與夫外交之困難情形得此機會亦可略略宣示以便公同計畫是以决定後先由國務院通電告知繼由元首出名電約表面上並不揭明中央有召集會議之舉動而内容種種東海固早有所籌計矣此一說也一謂係段合肥之請求叚氏因年來主張作戰在個人自以爲盡忠國家在社會則目爲武斷未免有所憤抑東海就職旣已揭出和平旗幟在情勢上難以反對前與東海會商數次力勸東海召集各督軍會議以示前此主戰旣非出於一人之主張將來主和仍應取决於多數嘗謂元首主和我亦贊成惟某某督軍必待聚首一堂加以疏通乃可收溶化之效其意以爲會議之結果出於和則可卸却以前一部分之責任出於戰亦可表明非一已之主張此又一說也然就以上二說比較之第二說似不可信因東海老於世故决不肯受人指揮也（二）會議之籌備就最近之情形以言張奉督孟吉督趙豫督均已到京曹仲珊不日亦來倪嗣冲王占元蔡成勳明後日亦可到此外不能來京之督軍亦均派有代表入都與會下星期一二卽可開預備會矣在政府方面連日飭員檢理各項文件以便提出都下各報業經詳載會議地點並已决定在總統府會議列席之員不限於各部總長各督軍臨時且可由東海增聘加入此皆日來都人士所共見共聞之事實也（三）對於會議表示冷淡態度者亦頗有人觀數日來入都預議之督軍如張作霖等似於此次會議頗有興味然一方面如馮前總統却有一種漠視態度前日突然出京頗足耐人尋味至屬於馮系之李督亦不甚以此次會議爲必要聞已有電到京而前月入京之陳贛督並以病謝客杜門不出大抵各人之所惴惴者蓋恐各督軍會於一堂或因激於情感或受他人利用致主戰論死而復活也同時在野名流如張季直等且有電致東海請暫緩會議其用意亦同至都中和平期成會對於此次大會議尙無所表示據聞前日該會主幹徐佛蘇丁世嶧汪有齡爲此事曾密議數次並曾請示梁燕孫謀一應付方法其如何决議外人不知其詳惟梁氏近日與張作霖孟恩遠極力聯絡或者已定有一種軟化政策乎若曹仲珊之姗姗來遲據聞亦有微意日前馮氏返里不由京奉而由京漢因欲與曹氏爲一度之接洽以温其舊情也至張子志之突然入都又突然赴津則係有别種原因似與會議無甚關係（四）會議之結果未會議而先論其結果無非出於個人私意之揣測現在推測大會議之結果者可分兩派一謂東海負有重望有此會議則北洋派之統一可以完全實現將來解决時局定出於和平一途且示以外交財政上種種困難情形各督軍必益激發天良壹意擁護中央而各戢其自私之念平和實現以後即可着手整理内政休養生息吾民或可小康此樂觀派之論調也一謂各督軍恃權跋扈已成習慣此次大會議恐不免有主戰派活動其間萬一主戰論復活則時局益不堪問即能勉强就東海範圍而各督軍自恃解决時局之大功以後政府用一人行一政必先請敎各省以决可否則尾大不掉之患必更甚於從前所謂收束軍隊勵行民治仍恐託諸空言此悲觀派之論調也惟據某要人所觀察則謂此次大會議之結果主戰論决不至復活其故有三一則東海資望足以籠罩一切各督軍就感情言不能不贊成其主張二則協約國公使新有警告十二條之提出各督軍必有所悔悟三則叚氏雖好專斷然心則未嘗不愛國家當此外交緊急之秋自不能不犧牲其主義對於主戰督軍當必有一番勸告故和平之局定可實現云云將來時局果如某要人之意料否記者仍不能無疑問也 
[東京通信] [  心危] 十月三十日 
　　小幡日使評 
　　駐華日使林權助决不歸任余十八日函已述之矣昨果新任小幡酉吉爲公使矣小幡我爲其外交界之少壯者年齡僅四十有七耳自明治三十年帝大卒業後翌年外交官考試及第即任命爲領事官補於天津三十八年八月爲芝罘領事四十年九月爲天津領事四十二年三月升任總領事大正三年五月爲北京公使館一等書記官與山座公使甚相得五年二月升爲參事官於前年十月始任外務省政務局長小幡氏之於我國關係不可爲不深自出學校後上外交舞台即至天津其在華資格之深可以首屈一指矣 
　　小幡氏於外交上除中日交涉外未嘗有所表見或其地位使然今任爲公使且深悉我國内容此後頗有注意之價值也其對華意見未嘗有具體的表示惟據云在政務局長任時爲前内閣唯一之對華外交要人而屢爲軍閥所掣肘故不能自由主張現任外相内田爲駐華公使時氏爲三等書記此次乃内田所推薦也其意見與原内閣之主針同氏昨日向人言日本對華方針往往因公使之更迭而有變動使國論不能得統一之結果或偏於南或倚於北均非所宜故須確定一根本方針余至彼仍依據此方針而行適應時局之推移而已一人雖連任五年十年亦所不妨庶幾得見實績要之對華國論統一爲對華外交之第一義也云云 
　　此間輿論於小幡氏之任公使均表贊成其評論大致言氏之外交手腕迄今未見何項成績然今後如何頗堪注目氏年來唱道正義外交以公明正大爲方針而排斥所謂秘密外交則可知與現内閣之方針若合一致惟陸軍方面之壓迫能堪與否氏或不能無所憂也寺尾亨博士言林權助氏一意援助北方致中國不能統一蓋其見解誤謬所致今小幡氏對華意見從來穏健且以其在華之經騐而論亦足深慶得人也惟目下政府以調停南北希望統一爲政策誠爲可喜而當其局者亦不可不研究南北之眞意須會得其微妙之點方可着手否則恐反蹈支離滅裂之覆轍是不可以不愼也如國會問題須先承認廣東國會然後於議憲法時介紹北方之意見使之容納則循序漸進不難妥協否則南方以護法爲唯一之目的岑氏副總統問題梁氏内閣問題等均須俟國會問題解决後始可開議蓋中國人之心理好顧全其體面願新公使三思焉云云内藤湖南博士言南方派之唐紹儀章士釗等曾與小幡君接洽一切似已交換意見而小幡氏亦得了解南方之意向今任爲公使則於南方派當無隔閡之虞矣氏之於南北雙方絶無關係惟播種之始未能斷其結果如何耳 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[外交要聞]  
　　協商國說帖問題協商國提出說帖十二條之說各報皆已登載乃日人方面又有並未提出之消息歐西某國使館方面亦有否認之說謂公使團或曾以希望中國履行某某事件之大意口頭陳述於外交部若正式條文則並未提出又言最初本欲致一公函於總統嗣又仍未實行列邦亦深諒中國參戰不力乃爲四圍情勢所限制與故意不盡力者有别友邦亦惟希望中國能多盡參戰之力正式警告今非其時云云此某使館所爲吾人言者也惟二日衆議院中國務總理出席光雲錦質問此事有無政府中人乃僅答以此係另一問題不能答覆並不謂爲無有也 
　　報告日内閣之對華宣言駐日章宗祥公使專電報告日原内閣近日接見南方要人唐紹儀章行嚴時曾宣言此後對於中國内爭上之需欵無論南北日本决不投資相助至退還庚子賠欵亦必俟中國内爭平息後方行照辦極望對於徐總統之主張平和密爲贊助聞英法美駐日各使對原閣上項宣言亦極爲滿意林男爵將勸告我國外交界消息日本對於中國履行參戰義務事宜將有所勸告由來華交卸公使事務之林權助男爵晋謁大總統口頭提出並聞協商各公使亦將有同樣之勸告 
[公府筵宴議員詳誌]  
　　二日正午十二時東海在懷仁堂筵宴參衆兩院議員議員共到四百十餘人均佩帶議院徽章到西苑門外下車投遞名片入門乘船上岸步行進寶光門景福門來薰風門入更衣室去外套至休息室稍憇由禮官招待陪宴者除各部總長外張雨亭孟曙村陳秀峯趙周人四督軍及段合肥均與焉十一時二十分東海由五條府邸乘汽車進公府新華門旋至懷仁堂十二時相儀官引與宴議員及陪宴官員入禮堂分班肅立文武侍從衛侍武官班立承宣官入啓禮官導東海臨禮堂正中立與宴各員齊行一鞠躬禮退出後各就座位向北立定俟東海就席再行一鞠躬禮入座用膳未幾東海起立致演說辭衆咸起立其辭曰鄙人衰年凉德辱承諸君見推使備大位屬以艱虞之會議不敢固辭依法繼任以來欻已兼旬萬端待理憂惕靡遑今日始以公暇與諸君巵酒相追陪獲聆明敎爲幸曷極國會爲代表民意制定法律之機關實爲民主政治之要素吾國共和締造經始未良遂使第一届國會迭有躓跌促成戰亂綿歷歲月今者時局雖未告敉平而中央政府所在已復覩國民代表之儼臨行政立法兩者互策進行政治發展有望企祝之情凡在國民當無異致矧諸君皆一時俊望才地通明旣膺妙選必能造福邦家鄙人受敎之日方長無事煩文重爲頌禱唯當兹盛會復撫時艱感想所及不能無一言以致拳拳之忱敢掬鄙誠縷述所期幸亮察焉吾國年來數經憂患外交内政弛廢不修言治者任舉一端何莫非當務之急顧鄙人以爲今日國人所當殫力聚策以赴之者厥爲歐戰議和問題與戰後吾國在世界上之新地位此實爲世界大勢變遷之要鍵而吾國興替所關深望諸君子考慮建白以與政府　力疾追者也先就世界大勢言之則自塞奥肇釁以來羣雄角逐綿亘五年死傷千萬近年德人厲行潛艇政策遂至世界盡敵供輸道絶今春三月德舉全力以襲西歐卒以美軍參戰挫其銳鋒七月以來聯軍乃取反攻形勢直破興登堡戰線至是德意志之軍國主義頓成夢想此則德奥武力衰絀之實徵而協約國實力充盈之表示也美國之參戰也非徒出兵數百萬於西歐以實力助英法而已蓋當美德斷交之際美總統蒞國會之宣言乃以德奥潛艇政策純爲違反人道與蔑視國際法規之制限而於中立國權利之法規棄之不顧故毅然與德宣戰本年四月美國參戰紀念日美總統復重言以申明之曰美國爲正義而戰爲世界自由人之正當權利而戰是故一月八日美總統提議十四條欵以來並時列國翕然從風至今日德奥求和平復基此提議以爲標準鄙人嘗繹美總統十四條欵中若第一之禁止國際密約第二之通商務期平等第四之削减軍備訂立確實保證第十四之訂立特别國際條約組織國際團體保障各民族間之獨立與安全凡此犖犖諸端咸爲確立世界永久平和之基礎而最近美德間三次通牒態度光明手段公允德奥已有屈服之趨勢吾人於此實不能不佩美總統識力之精詳壁畫之雄偉此後違反人道之戰爭終必爲主持自由公正者所屈服而德奥力征之失敗將來世界政治思潮必爲一變美總統之能以正誼輔實力促進和平尤爲吾人所當感謝也次就吾國現狀言之去年二月九日之對德抗議三月十四日之對德絶交發言盈廷數釀紛擾鄙人爾時雖野服閑居而執政者諮問所及曾力以吾國當主持公誼之說進不幸前届議會對於宣戰一案少數利用以爲政爭之具聚訟蹉跎積成變亂然吾國對於維持人道之責任與協助聯軍之熱忱未嘗遲徊顧忌於是有八月十四日之宣戰布告溯自參戰以至今日吾國上下敵愾同仇凡所以協助聯軍者如供給華工以裨助兵役如輸出原料以增製軍需如糶運米糧如捐給藥物預除障礙遏止陰謀力所能逮罔不供億今者吾人平昔所蘄往之和平目的行且逹及而當此和議未就以前吾國將以何法益求促進聯軍之勝利增進國際之地位此誠爲政府旦夕經營之事而亟望國會諸君有以牖其衷而助其成也抑且歐戰和議開始必將爲全球謀長治久安之道如是則舍先决俄國問題奥匈問題巴爾幹問題而外遠東問題必將爲此後列强之共同目的吾國處此潮流將何術以圖存而在此平和會議中當求如何發言以保利益此種種者迫在眉睫端視國人一德一心以收其效議會有協助政府之責歷觀開戰以來交戰國政府中如英首相如美總統凡政策决定以後恒得國會之一致輔援我國會諸君能師法英美以協佐政府解决此後之外交以助成美總統所提議之世界平和乎此實鄙人夙夜跂望而欲諸君之愼爲裨助者也次則國内爭持業逾一歲長此以往必召覆亡鄙人以六十之年謬肩大任撫兹危局實切凌兢每念佳兵之言輒懷將壓之懼追維禍始皆緣輕於造因遂使積成惡果若復循環相襲亂將安窮方今列强相與締和世界大勢變遷殊速當乘偃武之時自求革新之會努力對外以鞏國基往昔小嫌胥宜捐棄迭次宣言布告反覆引繹均持此義以喻國人冀於連山叢莽之中先覓尺地著足然後再謀蓽路藍縷之方私衷所嚮凡在明智必已共原而鄙人所恃以爲解决之道實唯以開誠爲第一義蓋法律之爭兩說齗持欲衷無術連兵之害則中於國家究之國苟不存法將安麗至若權位分酬豈徒永患不均抑更資人口實計唯披貢愚誠求其自反緬追道德齊禮之言庶踐禮讓爲國之旨曉音瘏口期以有成國中羣派取舍從違雖非能逆覩而默察歐戰議和以後吾國不急圖統一恐更無自存之時使發難者猶有良知當能徐收實效迺若歷時已久怙禍不悛必欲挽神州與共沈以公器爲私授則秉鉞之責要有攸歸鄙人雖至闇弱亦當竭索寸能簫勺羣慝此心此志炯在昭臨綜言之鄙人既非揭櫫平和以邀時譽亦不樂於重事兵甲以益民艱唯目覩外患内憂相迫俱來故欲一掬愚懷促求反省國會爲神聖機關諸公代表國民鄙人必當始終敬愛濟時何術息亂何由惠我好音以匡不逮此又鄙人所深期於諸君子者也演說畢梁議長代表全體致答詞云今日兩院同人辱承大總統之召錫之筵宴迪以敎言感幸交縈匪可言喻士詒揖唐謹代表兩院恭致謝忱於我大總統之前並攄區區之誠上逹聰聽惟我大總統幸垂察焉民國肇造於今七年政變迭乘立法機關闕而未備者屢矣今幸國會重開我大總統依法當選以言行政則總攬者爲全國景仰之人以言立法則兩院中亦不乏應時之選要使互相因倚共策進行此兩院同人所日夕誡勉抑亦同聲仰望於我大總統者也惟是職務覊縛展覲多疎今日幸以杯酒餘閒飫聞明敎願抒同人一得之慮上答主座下問之殷敢述所知用備甄采我國自參戰以來國際之地位較昔爲優國民之責任亦較昔爲重近頃數月聯軍戰勝西歐普魯士之武力主義已漸屈伏於協商國人道主義之下而廻憶往日參戰之始當局猶疑羣言淆亂惟時我大總統雖閑居私邸然片言定策遂使中國得與協商各國并駕齊驅前内閣爲國利民福起見苦心經營不遺餘力今者歐戰將終我大總統又先注意歐戰議和問題及戰後吾國地位問題未雨綢繆造端宏大我兩院同人必當一本斯旨協助政府以求逹世界永久和平之目的而增進吾國國際上將來優越之地位也至於國内之爭忽焉經歲民生重困國脈濳傷誠使國人能冺其權利地位之私則中國或免於離析分崩之患言念前途不寒而慄我大總統知止戈之爲武念佳兵之不祥於是以促其反省爲入手方針以相見以誠爲第一要義兩院同人自當仰體愛國救民之旨趣以和平統一爲依歸務使國人戢其私鬭之心合謀對外之策若夫民生疲弊元氣凋殘溯厥原因匪伊朝夕近歲旱潦屢告飢饉荐臻已苦災祲重罹兵革人民何辜受此荼毒加以工業之改良無望商人之破産瀕聞閭閻多一分無告之民即國家滅一分競存之力我大總統有見及此欲以民生主義風示天下並以社會經濟矜式國中我兩院同人逖聽下風曷勝敬佩僉望大總統一本斯旨努力進行救民水火之中登之袵席之上以民生主義爲職志即發揚平民主義之精神以社會經濟爲目標亦即提倡世界經濟之張本也至於制憲問題關係國本國本未立法治難期三復嘉言服之無斁今幸國會肇集來日方多兩院同人自當博采成規不參黨見務使憲法産出之時於歷史上有莫大之光榮於實際上有神隔之效力俾能推行盡利歷久不刋以仰副我大總統憲法期成之盛意也又如平民政治責在議會代議政治首重民黨各國先例罔不從同方今國會再集憲政初萌當以政黨養成人才不當以政黨淆亂政治當藉政黨以固結人心不當藉政黨以圖謀私利此兩院同人對於政黨問題與我大總統同其期望也他如風俗頽靡國學淪亡任舉一端要皆國家榮瘁之所關亦卽民族盛衰之所係但使行政方面有挽救之方則兩院同人亦必盡扶持之責總之以上所述罣漏實多惟意所欲言粗在於是抑更有進者同人之意以爲國會與政府必能相需爲用而後能相與有成念吾國締造之艱難與夫國會成毁之經過我兩院同人益當仰體大總統尊重立法之旨發揮而光大之庶所以報答我四萬萬國民亦所以敬酬我大總統也答辭畢東海舉杯致祝旋即離席與宴各員仍就座旁齊行一鞠躬禮禮畢俱退是日東海着午禮服議員着午禮服或乙種禮服陪宴文官着午禮服得有勳章者帶勳章武官着常禮服得有勳章大綬者帶勳章不帶大綬 
[北京之南北妥協問題]  
　　東海之個人關係西南各要人對於徐東海之爲大總統至今並未承認日前馮河間曾接岑西林一電略云東海宿望高年共所欽仰但西南首重在法旣選自非法機關當然不敢贊同河間已將此電轉送來京近則西南已布討伐令主戰者囂然以爲口實謂破壞和平罪有攸歸矣但東海對此事似不經意謂中央和平程序决不因之動摇 
　　停戰令之遲疑各方面敦請頒布停戰命令東海在召集中央會議以前本擬允行近則謂此項命令之頒布斟酌商量尙需時日現會期已近必將列入議案矣或謂前日所布和平之令不啻於主戰之後表示讓步至停戰令下否當視西南之反響如何政府方面已不便再有自動的發展以免主戰派目爲屈服云 
　　片面之議和計畫政府於和平之進行决定由局部之漸進法辦理此時先與廣西之陸榮廷譚浩明陳炳焜接洽次與雲南之唐繼堯接洽再次與貴州之劉顯世接洽至廣東之政象混沌四川之黨爭劇烈擬從緩進行又聞政府要人所討論將國會副座兩問題已研究出一種辦法即旣不解散新會亦不召集舊會以新國會爲基本先令西南提出副座候補人一名即行選舉選出後即將新舊兩國會合併以抽籖法定今後國會議員之數其逾額議員作爲候補人仍以抽籖法定先後之程序此項意見諸督軍頗有贊成者大約俟西南有正式望和之電到京後即將此項辦法交由李秀山督軍轉致西南 
[新衆院通過宣戰案]  
　　十一月二日衆院開會照通告所定時間係下午二時乃因總統於午刻筵宴兩院議員衆院議員之麕往舖啜者直至三時四十分始含哺鼓腹而至王議長亦到遂振鈴開會在場議員二百零九人已足法定人數宣告開議秘書長報告文件畢主席以甘鵬雲請假一月夏寅官請假十日夏繼泉連續請假滿七日以上諮詢均無異議繼又諮詢孟錫珏缺席三次光雲錦謂應照院法辦理耿兆棟謂還須去催吳文瀚謂孟議員曾經辭職與無端缺席者不同未便即照院法辦理解樹强謂當然不能照院法辦理主席遂按照議程宣告開議對德奥宣戰同意案請國務總理國務員（除陸軍總長未到）及政府委員出席陳蓉光請開秘密會光雲錦請此係追認案無庸開秘密會解樹强謂如政府要求可開秘密會主席請錢總理登台說明略謂政府於宣戰之初本有種種計畫欲爲協商國効力亦卽爲人道主義効力不幸遭遇意外障礙以致所抱目的未能逹到十分地步異常負疚現在政府仍抱定此宗旨積極進行以爲協約各國最後勝利之一助目前敵人雖有休戰媾和之請而有無誠意尙難斷言敵人一日未完全降服即世界禍根一日未完全除去卽我國參戰之責務一日不能稍懈亡羊補牢猶未爲晚此後果能全國一心一致對外則對於協約各國可以盡力之機會正多協約各國現在所需要及將來所希望者我國亟應研究並速籌贊助之策現在聯盟各國所希望者固不止一端而簡單言之大概不外乎保持將來之永永和平美國威大總統屢次宣言均抱定主張公理維持人道英法義諸國亦均贊成威大總統之主義而我最鄰近之日本亦曾表示此意即在敵人方面亦願以威大總統所提議之十四條爲停戰媾和之基礎可見威大總統之主張即是世界人類共同之主張世界人類共同之主張譬如高流之就下决非人力所能抵禦大勢所趨旣已如此前此吾人所理想之和平世界不久即將實現當此之時我中國全體人民亟應即日奮起各人盡其當盡之責任對於世界人類有所貢獻本日所議之宣戰案實爲我國國民起而肩負重任之起點關係旣如此重大故希望貴院代表我國國民一致贊成對於世界表示我國國民肯負此重大責任之意我中國國民素愛和平即如美國威大總統所主張之國際聯合組織其宗旨在弭兵又與我國民之心理相合我國國民當然極端贊成政府之意對於此事即擬積極進行倘將來國際聯合組織之進行或有稍懈之時在我必振起精神爲世界各國作痛定思痛之宣告現在多數國家似已贊成此種辦法政府之意即擬首先加入此項國際聯合組織成立後各國應盡義務擬即首先擔認一面將此種主義在國内廣爲傳播俾全國國民及其子孫均確信此種組織爲保持世界和平惟一無二之上策公同擁護庶幾歷久不衰要之我國所主張即以美國威大總統所主張爲主張亦卽以世界人類共同之主張爲主張此次戰後外交情形逈異曩昔凡損人利己之外交一定失敗且凡陰謀詭密之外交亦必無良好之結果我政府祗知從光明磊落方面作去至於目前利鈍所不計也政府對於將來之希望如此而此案又爲將來希望之起點所以望貴院一致贊成以便進行云云光雲錦謂報紙所載說帖一事是否非虚總理謂此係另一事光雲錦謂說帖内容彷彿謂我參戰不誠意將來不能加入和平會議但我國對於協約國已極盡力責我參戰不力此層不能承認王伊文主張開秘密會克希克圖謂要間政府有無開秘密會之必要吳文瀚謂我國内亂發端實因宣戰關係現在對内對外已屬犧牲不少而又引起外交責言政府須加注意惟此與追認案雖關連而係兩截請總理簡單答復後將來當須從長討論王玉樹登臺發言謂說帖内容大可注意正在發表其應行討論之點王文璞謂宣戰同意案是一事說帖又是一事現在究應討論何案王玉樹遂匆匆謂說帖中間要語政府須注意吳文瀚謂總理對於說帖之有無尙未答復主席謂關於將來外交是另一事件可以特别討論吳文瀚謂可請總理簡單答復吳得禄謂參戰是一事外交是一事正討論間光雲錦忽謂本席自請取銷質問主張先行投票至此衆人視綫咸集於光雲錦一身大約以其自起自滅毫無頭腦莫解其意之所在也克希克圖忽又揚言此案通過後關於外交事件還須總理出席主席謂現請國務員退席投票係無記名單記法并指定魏福錫羅仁博等八人爲檢票員發票投票開票檢票畢主席報告投票二百四十六張與名刺相符同意票二百四十四張餘一張不同意一張係白票此案追認通過宣告散會 
[内閣同意案之提出]  
　　錢内閣同意案日來疏通之結果頗有進步現各派對此問題其形勢大約如左（一）安福派對於改組尙不無懷疑之點其一謂内閣正式改組平和成立或不免犧牲新國會其二謂通過閣員應與速選副座爲交换之條件以上兩層之實際則在反對和平（二）交通系近在豐盛胡同組織俱樂部有議員百餘人目的在希望平和之實現以東海旣主張和平則新閣員之提出自應一律爲之通過已經决定（三）研究討論兩系大略與交通系同故内閣問題之不能充分樂觀之處仍在安福派方面也至政府方面原定二日（星期六）提出於國會因此現象故二日未提出但公府現已將錢能訓爲總理之提案繕妥二日下午即在公府蓋印三日星期暫押一天四日一准提送到院其他閣員中所可知者陸軍確係靳雲鵬財政確係陸宗輿外交確係陸徵祥惟靳氏尙有未妥之說也近兩日政界頗有人主張謂組織内閣方法但用責任形式而實際仍採總統制却不用總統制之名則可以杜西南之覬覦總理並可藉收統一之效云云此說或可爲東海所贊成 
[各督軍之蹤迹]  
　　張作霖東三省巡閱使張作霖於二日上午九時在化石橋駐京辦事處召集奉軍第四混成旅旅長王良臣第一補充混成旅旅長鮑德山及第五十六旅旅長張海鵬會議對於軍事之更變計畫及餉械之支領諸事均有指示 
　　王占元鄂督王占元原定一日抵京因沿途略爲躭擱乃延至二日下午一點鐘始行到京隨帶隨員衛兵等四十餘員名府院均派有代表及各署人員軍警各隊赴站迎迓下車後即住於舊刑部街西頭門牌二十號當有前口北宣撫使姚錫光前湖北巡按使吕調元至其寓所謁會王督旋往會步軍統領李階平贛督陳秀峯（均住同街）遂至五條胡同府邸報到奉諭三日上午八點傳見 
　　曹錕倪嗣冲前日王鄂督抵保本擬與曹經略一同來京曹因患病未愈不克偕來二日有電分致政府並囑王鄂督抵京時代向元首陳述一切東海即於二日派衛侍武官周雲松李雲昌王遇甲趙學芳蕭星垣等各赴保迎迓倪督已有起程電報到京據交通界消息倪督准二日之夜十二點前可抵天津三日上午十點准可到京東海亦派侍衛武官倪道杰前往迎迓孟恩遠趙倜二日上午十時半東海在五條府邸傳見吉林督軍孟恩遠垂詢吉省情形關於吉省擴充軍額問題亦曾詢及又河南督軍趙倜亦於是日九時餘晉謁密談逹四十分鐘之久始興辭而退 
[二日之閣議]  
　　二日爲星期六閣議例會之期除段總長未到外均一律出席上午十時後即行開議其討論之要案（一）日本要求接濟鹽斤案係日前代使奉命向我政府提出者要求我國接濟食鹽十萬斤鹽務署曾經討論具有說帖一件隨同原案送院鹽務署擬准接濟五萬斤討論結果主張仍照原要求仿前次接濟新加坡糧食成例接濟十萬斤以盡親仁善鄰之誼（一）庫倫都護使陳毅來電陳述邊防外交四項問題案外交部附有說帖討論結果即照外交部說帖可决（一）亞細亞火油公司撫恤案此案鄂皖兩省省長俱有復電反對撫恤其電中略謂洋商洋貨極多遇損即賠後難爲繼不可開此變例討論結果照兩電主張答覆美使（一）外交部提出之協商國說帖案上次閣議本經討論完竣是日接續討論外交部並將該說帖一一簽注討論大體約二小時屏退左右非常嚴密是日由錢代理親自携帶說帖入府大約下星期閣議尙須逐條討論 
[中學校長會議閉會]  
　　此次中學校長會議本爲圖中學教育之改善使各校長交換意見討論方法敎育部之美意也而各省區校長銳意研求不辭勞瘁結果殊爲美滿會議規則期間以二十日爲限二日如期閉會次序如下一振鈴開會二主席報告三總長致閉會詞四總次長致訓詞五主席答詞六振鈴散會七會餐本日傅總長演說對於敎育困難情形宣示一過而於圖發展一方面深有希望時局解决之慨想袁次長之演說甚長其於敎授訓育及編制與審查敎科書各方面均甚剴切詳明 
[西南頒討伐令之觀察]  
[  平生]  
　　粤省局面自軍政府代行總統以來已成一政府之雛形各種職守皆應有盡有然對於大局問題戰耶和耶尙令人難以測度日前趙炳麟由北方抵粤對於軍政府要人頗有商榷對於國會議員亦有接洽據外間傳說均謂趙運動和平已得某要人等願意而詢之與軍府接近者則言軍府要人非不願和平但就目前而論其相去甚遠特不知所謂相去者爲何種條件也一般人推測舊國會之恢復與否爲一最難商量之事北方即願和平斷不肯恢復舊國會而南方主張護法决不願將舊國會犧牲且軍政府改組時一部分反對之人皆指爲將來包辦議和機關故軍政府之對於和平又不能不十分愼重自日前聞徐世昌就職後議員方面已提出討伐案請軍政府頒布乃日復一日軍府有所躊躇而不欲遠行頒布議員中亦有人提議主張緩頒者乃大部份議員則屢行催促唐繼堯又有最嚴厲之文電反對條件議和内外相逼於是軍政府申討徐世昌之電文不得不頒發矣（電見昨報）惟當此北方和平呼聲最高之時而南方偏於此時頒出討伐令將來之影響果何若或謂北方非誠意願和特以此懈西南將士之氣故不得不如是對待或謂南方已極願和平但不貫澈正義以法爲標準則和亦不可永久故討伐令之頒布實有深意又有一說則謂此討伐令爲軍政府維繫諸議員之妙用議會雖開而法定人數不足則雖有若無議員之或往或來行蹤無定者若聞和平期近此舊國會勢將犧牲更誰肯間關來粤且現時軍政府所賴於議會者正多即使議和亦必抱定此保持約法維持國會八字故特於討伐令中標出所以安諸議員之心而一面再由和事人設法陳詞轉旋意見其用意蓋如此也總之湘省方面已迭電北方催發停戰命令北方情勢已不能不出於停戰而南方自審實力亦不能久戰惟旣以護法爲標幟則實難自承法外言和而不能不表示其主旨討伐令之頒布其亦出於不得已歟 
[日報之梧州通信]  
　　某日報云近來不雨者二閱月西江之水未枯而田疇龜坼晚禾歉收民有菜色矣梧州街畔之河沙洲涸出民船之新造修理於是者其多足以蔽洲木工之丁丁聲與起船上洲工竣下水之邪許聲其喧聒耳 
　　二十四日午後七時梧州酒店隣接之木行失火酒店被焚者大半此酒店爲此地旅館之最大者日本來者莫不宿庽於此據聞此旅館幸免者已二三次四年前大火恰至此處爲止即於其時保險而今年則已期滿註銷矣 
　　市面不甚活潑桐油市已過現將屆水靛上市多輸出廣東香港者輸入者已過冬季貨棉紗向只有印紗東紗近亦見有上海紗矣 
　　此地三菱出張所專做猪毛錫水銀等之出口貨近於藤縣附近收鐡三萬斤許廣東之伊藤商行派人赴柳州收買烟葉已由此運出者四百擔許尙有續到者 
　　政界軍界極清閑陸榮廷在武鳴近因其家祠落成由桂林雇來髦兒戲連日開演武鳴大爲熱閙副總統未定北京政界席不暇暖而西南之重鎭則安閑有若此者 
　　仰視明月想見上海今宵膚栗生寒矣梧州夜凉啤酒亦早不用冰而日中尙在八十度左右也 
 
 

Page 7

 
 
[贛省會控案將傳審]  
　　江西省議會自二十五日破頭流血之選舉會後首由讜言系之郭衛城等至南昌地方檢察廳報案請騐合羣系之劉子貞等亦如法泡製經法廳孟檢察官一再勸慰合羣方面始未進狀數日以來消息沉冥人皆以爲雙方悔禍或已罷休矣不意讜言議員郭衛城因必欲爭最後勝利堅不鬆手竟於日前具狀法庭要求審理昨日已由法庭批示候傳訊核奪合羣方面得此消息乃即臨時印發通啓開緊急會議其文如下啓者他黨郭衛城等業已正式起訴檢廳批候傳訊核奪此事關係重大吾系應如何對付急須商籌妥善辦法兹定於三十一日午前十時在本社内開緊急會議務請撥冗賁臨爲禱合羣社謹啓今日到會者聞共有六十餘人所議對付辦法計共五條（一）公推曹俊以律師資格向地檢廳起訴（二）要求龍議長長發明日（一日）午後一時開續選副議長會通啓（三）約本系十三府經理及議員準明日午後齊集省議會以便屆時投票（三）宣布舊國會議員賀贊元代表西南岑孫李諸人希望該社同人萬衆一心將省會議長席次佔據以爲發揚地方政治之預備（五）由龍欽海請議會秘書代該社擬致北京和平促進會贊成和議電稿准今晚將電稿分頭請該社同志簽名蓋章用快郵代電以節費用議畢午後一時餘始散會 
[杭州快信]  
　　今日爲浙江光復紀念各機關及學校俱放假一天惟法界仍照常辦公 
　　此間省議敎育總商各會接北京和平期成會來電後已覆電贊同 
　　中央會議楊督以防務重要未便應召已派參謀張國威代表北上 
　　嘉湖鎭守使王桂林新訂冬防軍警會哨辦法十則已通令所屬遵辦并呈報軍民兩署查照 
　　金華第七師範學校訂期七日舉行第一次運動會假金海門外操場爲會所已通函全省各校前往參觀 
　　省垣施粥廠昨經三倉紳董會議定下月十日前開辦 
[南京快信]  
　　自粤軍政府宣布徐罪狀後李督恐激主戰派反感昨急電西林武鳴疏通以便早息戰禍　 
　　和平期成會代表文羣昨乘津浦車抵寗李督因病派顧問白堅武接見旋即乘晚軍赴滬 
　　倪嗣冲張作霖電約李督入京李以病未愈謝絶 
　　陳光遠有不待督軍團會議即出京回贛消息又聞李廷玉電復李督稱日内即偕贛督乘津浦車南下 
　　昨國務院電各省嚴待敵僑省署即諭警廳長王桂林加派警察看守敵俘禁其外出 
　　軍民兩署接張勳通電稱閉門思過不復與聞國事 
　　前傳齊省長有調直消息兹聞公府秘書廳昨通電各省謂奉徐總統諭大局未定前决不更動軍民長官希安心勤求治理以副總統期望 
　　五年度决算書齊省長諭政務廳儘一月内辦齊以便咨交議會審議 
　　各界現擬集資建立馮河間生祠已着手募欵 
　　陰曆十月五日爲齊省長夫人孫氏壽辰近日署内外已籌備慶祝某廳長特聘第一舞臺全體藝員入署於瞻園内演戲三日禮堂内壽聯壽幛已經懸滿李督軍則送八仙壽屏聞齊夫人擬於此次所收禮儀内提取若干元捐助慈善機關（以上四日） 
　　北京和平期成會電各省公團通告已於江日開成立大會望一致進行以促和局 
　　何參謀長電告皖豫奉吉鄂贛六督軍現均集京惟直督曹錕未到中央已派蕭使赴保定勸駕曹到即開會議大約明日可到 
　　李督昨接唐繼堯來電稱鄂西滇軍自十一月一日起已停止進行 
　　吳佩孚派章團長來寗李督因病派王副官長接見聞章述湘西南軍將領確誠意贊和 
　　薩鎭冰電告閩粤軍已三日無戰事希積極進行和議以免閩局重罹戰禍 
　　徐州鎭守使張文生昨電軍署報告已於江日由曹州回碭山 
　　尹昌衡軟禁在甯聞李督已電京力保可望恢復自由軍警聯合會事務所昨開茶話會軍警機關長官均到會討論省防佈置 
　　徐淮海三屬匪勢又熾李督擬趁此籌辦冬防之際特派專員清鄕以清匪孽 
　　調查省議會議員在省人數有百餘人而連日開會均不足法定人數聞某屬議員因爭增加歲費案難得多數同意故出消極的抵制現錢議長已派人疏通未知肯聽善言否（以上五日） 
地方通信 
[松江]  
　　敎育廳催辦農校松地平疇沃壤本屬農區而農業學校獨未舉辦勸學所長張彬士有鑒於此因於上屆呈報教育計畫時向廳署條陳創設乙種農校之必要教育廳長深然其說並因各縣已報舉辦者已有十餘起之多爰於昨日訓令縣署責令即日創設業經縣署轉令張勸學所長先事籌備聞張君之意擬以西外放生池爲校舍惟能否適用需待實地勘查後方能確定 
　　警察所集議冬防縣警所領袖警佐那鶴年以瞬屆冬令亟應佈置冬防爰於本月四日召集城廂一二三四區巡官尹子蓮馬秋颿徐惠霖沈詠康及楓涇分所長尹伯華莘莊分所長鄭富卿亭林巡官沈楫甫新橋巡官馬亮卿葉榭巡官劉菊坡泗涇巡官陳鑑予等在所集議議决將冬防期限展早半月定陽曆本月十五號爲冬防開始期期内防務在城廂者應與駐軍聯手鄕區則聯絡水警及保衛團俾昭嚴密茶坊客棧不許容留生客車站輪埠尤須加意嚴查惟向年往往於冬防期内擴充警額增加崗位兹因經費無着暫不援例舉辦 
　　習藝所延期開幕雷繼興所辦之游民習藝所原定本月一日開幕嗣因該所額定之藝徒四十名至一日止僅有七名爰山雷君决定延至本月十六日正式開幕現正囑令各區巡官在外收羅游民以補缺額其已經在所之藝徒則由所員逐日教以淺近格言及徒手體操數小時並由雷君函由警所派警兩名另由所中雇用兩名在外監守籍防藝徒中途逃亡 
[蘇州]  
　　警廳會議記警廳崔廳長日昨召集各區署隊長及各科科長至廳署會議所議各問題如下（一）倘有不肖長警在外姘識婦女或與婦女調笑者查出立予開除（一）銷差開除各警不准在城内流連須隨時查其舉動（一）現屆冬防城關緊要須認眞稽查且近來匪類甚多難保不匿跡城内如見有可疑之人須加意盤查 
　　霞章公所呈准備案喬司空巷霞章公所董事方士銓會將公所規則具呈實業廳轉詳農商部立案兹奉農商部指令開據呈並行規二紙均悉查該公所設立有年所定行規均經地方官廳立案出示保護在案應即准其備案此令刻已由廳令行吳縣轉飭知照 
　　冒充查烟之刦財案崑山縣屬正義人某甲前日雇船來蘇置辦嫁粧到蘇後船泊桃花塢永豐橋堍傍晚時突爲口操北音之匪徒三人上船聲稱搜查鴉片即至艙内翻箱倒籠四處搜刮將現洋百餘元一併搜去當經船上人喊救由崗警追獲一人解送該管警區第四分駐所轉解廳署訊辦該事主亦即查開失單赴廳報告矣 
[無錫]  
　　獨山韻事附近獨山門之管社山麓有項王廟（祀西楚項羽）相沿行走太湖之貨船每逢出湖入湖之前必由舟子恭詣王前燃香叩首求佑其風平浪靜歷年已久前年始有好古之士集貲修葺廟貌頓新更由紳商捐募巨欵就項王廟旁築室三間以是室面湖而立登山眺覽三萬六千頃盡入眼簾故顔其額曰萬頃堂堂前有虞姬石車蓋松諸勝景春秋佳日時有騷人逸士遊讌其中獨山鄕人鄭松亭經商滬瀆頗有所獲乃捐資就堂之右隅依山面水建三戲樓地勢已勝雕漆亦精近始落成昨由鄭君自滬延來雅歌集票友多人定於今日於新戲樓會串著名之劇是日往觀者異常之盛山前遊船停泊如蟻奈天公不肯做美午後忽下驟雨因之大煞風景 
[鎭江]  
　　勸學所之會議鎭屬揚中縣各鄕學務委員疊奉省令催促設置業由勸學所長籌備進行嗣因經費人才兩問題未曾辦妥迄未設置現悉昨日該所長奉到教育廳長訓令所有本縣學務委員限卽於文到十日内委定開具履歷送核因此該所長擬即遵照省令委定惟全縣應設幾人公費若何規定當參酌刻下教育狀况再行分别辦理現定五日下午召集各區學董在所開會討論一切 
　　金融近訊鎭郡金融機關較前似覺活動蓋各業交易略見起色也惟規元用途甚廣昨已提至九百四十五兩墨洋龍洋來源頗旺已减開六錢九分四五欠拆仍開四錢以維市面 
　　判决盜犯江蘇陸軍軍事審判處發下佈告略云照得本處判决强盜犯孟兆盛同在逃王德勝等在鎭江地方夥搶殷長發之幼女殷小貓販賣分用並搶得衣物錢洋毆傷事主經鎭江憲兵營拿獲解處訊辦一案依法處孟兆盛以死刑又女犯常李氏價買孟兆盛等所搶幼女赴滬轉賣依律處以二等有期徒刑六年呈奉督帥核准在案遵於十一月二日上午九時提該犯孟兆盛當庭騐明正身宣告判决由憲兵營派隊押同綁赴南門外行刑塲執行槍斃該女犯常李氏同日提庭騐明宣告判决解送江寗分監女監按期執行等因駐鎭憲兵第一營一連戴連長奉到後當卽張貼通衢矣 
[揚州]  
　　聯合運動會續紀鎭揚五校聯合運動會詳情已紀前報是日下午八中因事缺席一英里替換賽跑因日暮停止聞各校發生意見致起爭執所有優勝旗獎章一概未給嗣經董事部陸威陵提議公訴萬國運動會裁判但未得各校認可未識若何解决也 
　　小輪請改道行駛鎭江天泰等各小輪公司以開仙女廟之小輪因江潮未退不克開行公議仿照内河大逹公司航路改由瓜洲進口假道淮揚直逹仙女鎭遇水落時歸故道行駛經公呈縣署核准後已於三十日呈請鎭江關核奪 
[長沙]  
　　可慘之大火湘省於陰曆二十四日夜十一句鐘忽告火警燒至天明六句鐘始息自十二總起延至大同街烟柳堤發源殿天符廟風箏街五桂堆至十四總止聞因恒興冶坊潑翻洋油起火共一千一百餘户協盛全藥號損失尤巨是役燒死老婦一人被難居民現駐紥男女工藝廠及各廟宇由慈善堂查册送飯 
[安慶]  
　　雙鈔之充斥皖省近來雙鈔充斥經省商會布告以七折作用錢業商人遂將票價大漲向來每洋一元易鈔錢一千三百六七十文近忽易鈔一千三百一二十文事爲黄省長查悉當令財政廳及蕪鳳兩關查明此項雙鈔係由何處發行是否私鑄仰卽據實查明呈復至省商所定以七折作用即應取消以防流弊　 
　　大通商會否認鹽斤加價大通總商會以鹽斤加價一案近復有提議之說特電懇省議會一致否决兹將該會電文録下　安慶省議會諸公鑒皖省鹽斤加價聞又動議敲骨吸髓痛切民生地方四民誓不承認謹代陳詞籲懇否决以救瘠貧而蘇全皖禱甚幸甚 
[南昌]  
　　商會復和平聯合會電南昌總商會（二十一日）接北京全國和平聯合會來電後龔會長即囑文牘聶芸牧擬稿電覆原文如下北京商會轉議會教育會均鑒奉讀艶電無任欽避瞻望前途距躍三百强暴如德終亦求和内訌如華云胡不解矧元首已頒和平之令諸公復爲幸福之謀上下一心進行自連謹隨公後附驥爲榮南昌總商會三十一 
[甯波]  
　　救治時疫之布告定海縣知事馮秉乾因近來定屬各鄕時疫流行人民遭災甚烈因於昨日出有六言布告並擬就藥方發貼於城鄕各處兹録韻示於下定邑城鄕内外近來疫症流行由於天時亢旱井河欽料不清加以人民習慣多不講究衛生以致釀成疾病性命危在俄頃民生疾苦如此本縣軫念殊深特與醫家考證厥病是爲風瘟主治宜銀翹散有無咳嗽須分藥味照方加减初起服之極靈兹將各方列後布告縣屬人民凡有患此病者不及延請醫生趕緊照方買藥連服自可安寗方藥並非貴品萬勿吝惜錢文須知身命要緊不可迷信求神妄食香灰神水轉致誤害己身按照清潔方法大家認眞實行旣於衛生有益病患自然除根務望通人逹士解說不惜口唇使彼無知鄕愚俾得一體遵循 
[杭州]  
　　省議會又是延會省議會於四日午後開選舉會選舉第二副議長簽到人數一百三十二人二時三十分開會由書記簽定席次檢查出席人數僅得九十七人不足三分之二延至三時卒因人數不足由主席宣告延會五日爲浙江光復紀念日照例休會一天聞因某項問題尙待解决五日午前尙須改開談話會云 
　　金融新消息甬江錢業以上届三月底至九月底長期放欵現已按期結束所有本届九月底至明春三日底長期息價亟須議定以便攤放爰於日前由同行開會議决經開出九月底至明年三月底止六個月息價六十六元惟對於放欵一層均異常愼重其息價則亦較往年爲重杭紹匯水逐日濫漲迄今始見稍減據前日紹興市面杭洋因出籠頗多匯水已回減至一百零一元而四日杭市紹洋因紹帮來電收進兼以人心轉向去水亦回準至九十八元而掉期因現洋來源頗旺亦減開至三分五釐藉以抵制匯水之狂漲云 
[奉天]  
　　時疫之調查聞當局以夏秋多雨人民旣己困苦今乃各處又發生時疫刻已分電全省所屬各縣調查有無疫症以便事先預防（一）由警察查明如有疫症即由官家設法調理以免蔓延（一）通商口地點須格外注意（一）防止時疫用欵作正開銷現已有十餘縣覆電稱此次疫症尙不致成爲巨嘗其餘則並未發生疫症一俟各縣彚齊再行酌量辦理 
[天津]  
　　分撥糶糧補振重災上年京直被災各縣雖經迭施振濟但災重區域尙有積水未消者春麥秋禾咸難播種瞬届冬令益形困苦歷據各該縣知事曁慈善團先後呈報京畿水災善後處請予撫恤經熊督辦會同直隸省長京兆尹商定辦法將平糶餘存糧石中提出一萬餘石分撥重災之文安寳坻兩縣各四千石安平縣三千石天津靜海兩縣各二千五百石飭令由縣領運補振以惠災黎并另定查放監放辦法各若干條分行遵照 
　　褒揚楊孝女新城楊福盛之女貴女前因王百順等逼索升米捐軀救母各節早經各報登載現悉該縣知事以該女孝烈可風特造具事實呈請水災善後處爲之褒揚並經當地十紳呈同前由據情轉呈並經熊督辦發給恤金二百元以爲該女旌建墓閭之用藉勵末俗而闡豳光 
雜評一 
[平和之眞僞] [  默]  
　　共和有眞共和與僞共和之分而我謂今之平和亦有眞僞之分所謂眞平和者本我誠意以勸之千廻百折以曲逹之一法不成易一法以商之無論如何誓决不再開兵釁者所謂眞平和也預定一犧牲之程度能就我範圍則和不就我範圍則戰一議不成即以爲我已讓步我之責任已盡除再戰外無他法者雖其初未必預存一不和之心與今之不得已而言和者有别然執此一定之程度以求亦不得謂之眞平和也 
　　今觀東海在筵宴議員席上所宣言其平和之最後主張不已顯然披露於外乎 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[協約軍戰勝之慶賀]  
　　昨日（卽五號）北市租界英法兩公廨各捕房各電車曁協約國各領事署各大商店因得歐洲消息協約國迭獲勝利此次意國又在南歐大勝均各懸旗慶賀我國軍警行政敎育司法各機關各團體及南北兩商會因我國在協約之列亦均懸旗慶賀華商電車及駐泊南黄浦之中國軍艦亦分懸中國旗及協約國國旗以表示其鼓舞歡欣云 
　　駐滬陳交涉員昨接外交部電開查最近協商各國之戰勝爲公共切己利益我國旣加入戰團允宜與協約各國一致懸旗慶賀方可鼓勵人心表示歡意除函電分咨轉飭外仰該管各機關隨時體察情形懸掛國旗以申慶賀 
[商募歐戰中事業經費]  
　　大陸報云六日午後五時滙中西旅館將開商募戰中事業經費之大會協約國領事皆將蒞會永久董事部業已組成以美總領事薩門斯爲總董中國商會朱葆三亦在董事之列定於本月十一日開始徵募總機關部設於南京路二十二號駐京英比日葡法俄意巴西諸國公使皆已允爲贊成員云 
[法國决勝公債之昨訊]  
　　英文滬報云法國决勝公債五日募得約一百六十萬佛郎計其總數已達二千七百三十八萬九千四百佛郎 
[英紅會在滬募捐近訊]  
　　大陸報云英國紅十字會經費在滬開募以來今已得英金二萬九千鎊兹聞經理其事者云本星期杪即將截止預計總額當可達英金三萬鎊上月二十五日上海曾電告英國紅十字會總部謂已募集二萬餘鎊昨本埠英總領事接到總部覆電囑向各捐欵人轉達謝意 
[美國注意生棉出境]  
　　字林報云上星期大阪接到美國來電據謂三井公司某代表從美國陸軍部某員探悉美國因日本購買美國優等棉花爲數加多故欲日本改購次貨云又一電稱美國當道現方調查此事聞日本當道已向日本紗廠聯合會調查日本所銷生棉之品質 
　　十月三十一日大阪每日新聞云駐美石井大使電致外務省謂據戰時工業部通告自明年一月一日以後爲便利限制生棉分配起見凡由美國販運生棉出境者應依照美政府所規定之品質分類締結交易契約以免碍及美國利益云 
[東京新組之信托公司]  
　　字林報云前日本大藏省副大臣管原氏及日商多人在東京組織日美信託公司規定資本日洋二千萬圓兹據日本報云當此公司仍在招股之際忽若干中國資本家向發起人提出加入之議擬投入資本日洋一千萬圓但須改名日美華信託公司此議未經接受但有關係各方面後議定中國資本家可依日本法律另組織一千萬圓之信託公司然後與日人公司歸併爲一云 
[中國號輪船行將抵滬]  
　　大陸報云中國郵船公司中國號輪船於十月十四日開出舊金山前來遠東將於星期四日行抵上海載有美國郵件及七百噸貨物來滬起卸 
[北洋援閩軍抵滬三誌]  
　　參戰處選派援閩軍隊一混成旅業已奉令南下其旅長黄永泉督同第二團團長高子欽部下之步兵三營計一千五百餘名及機關槍隊一連已於本月一二三等日先後乘坐火車來滬均在老龍華操場暫駐已兩誌前報兹悉該旅第一團團長陳忠賢該團第一營營長黄克德第二營營長張鳳樓第三營營長關增榮均已督隊携帶軍裝槍彈皮件篷帳飯鍋等件於四號夜車及昨日上午十二點二十八分之專車抵滬亦至老龍華下車同駐新操場内惟騎砲工輜各軍刻尙未到聞即日亦將抵滬現統計到滬者爲第一混成旅部下之第一第二兩團官佐兵士各三營除士兵夫役駐紥龍華外官長軍佐皆在租界新旅社暫駐 
[火石炸裂射傷工匠]  
　　江南船塢車床間昨日上午七時半鼓動引擎之火石忽然炸裂聲震如雷石屑飛射將工匠廣東人陳康寗波人邵阿全朱明德上海人胡根福擊傷身首手足等處血肉糢糊倒臥地上即由工頭報知管事西人趕即派人舁送公共租界麥家圈仁濟醫院醫治當經西醫用手術立爲縫補創口内中除朱明德胡根福二人尚無大碍外其邵阿全陳康二人受傷過重恐有性命之虞云 
[探捕截獲盜匪]  
　　前晚十句餘鐘有盜匪三人身懷利刃突至虹口海寗路高壽里口一千八百十四號門牌國興祥烟紙店内躍入店堂出示利刃向店夥學徒嚇禁聲張卽將賬檯上鈔票洋十二元現洋二十六元小洋二百三十餘角銅元一千枚攫取逃逸當由三百三十八號巡街捕與包探陸連奎聞警帮同追拿至唐家弄截獲盜匪江北人周阿三一名當在身畔抄出原贓現洋鈔票三十四元帶入滙司捕房昨晨傳同該店經理謝星齋見證陳子全唐阿金裘阿才邵桂生王光才將周解送公共公堂請究經張襄讞會同美詹副領事訊據西探目泮林士包探陸連奎上堂禀明前情並稱尙有同黨在逃請爲展期再訊云云中西官遂判周阿三押候緝拿同黨於下禮拜二訊究 
[柴船中途遇盜]  
柴船户周阿順前日由奉賢等處裝載花萁來申販賣駛至張江栅唐墓橋相近突來盜船三艘各盜匪即躍上周船搶刦船夥李阿和稍與抵敵被刀戳傷左右兩臂血流如注共搜括去洋一百餘元回船逃逸盜黨共有九人内三人身穿舊軍衣褲四人口操江北音並有女盜兩人爲之駕駛昨日周船到滬後除將李送至同仁醫院醫治外一面投報水陸軍警各機關請爲查緝 
[盜匪迭犯刦案之定罪]  
　　盜匪阜甯人朱大因持械糾黨夥刦公共租界福建路（即石路）三百二十六號門牌陸寳書之烟紙店内現洋被八百四十八號華捕與包探湯榮生當場追獲搜出原贓銅元一千五百枚拘解公共公堂訊押已誌本報兹經捕房查得朱大曾於十月十四號糾黨搶刦長沙路恒利祥馮金鶴及新閘路葉阿二兩烟紙店銀洋故於昨晨傳同陸馮葉三事主將朱解廨請究先由中西探上堂禀明調查情形並據陸寳書等事主投案訴明當時被刦狀况質之朱大供稱搶刦三家烟紙店係由在逃之小六子小三子等囑我同往分得銅元十餘千文求宥王襄讞得供商之美德副領事判朱押西牢五年期滿逐出租界 
[協緝殺斃西人之兇犯]  
　　公共租界總巡捕房總稽查處近發協緝單派探持至淞滬警察廳及南市第一區警察署内開爲協緝事照得天津正廣和洋行大班根佩特與其妻於西曆一千九百十八年十月十六號至十七號之夜間在天津地方被人殺斃並竊去金銀珠寳飾物多種請爲協助緝拿云 
[公廨復訊嚇詐案]  
　　庽居湖北路新平江旅館内之湖北人陳慧仁蕪湖人陳雲卿與住居法租界霞飛路之湖南人王國生王鑑臣因迭次書寫恐嚇信函並遞炸彈一枚向天潼路恒義生絲線店主陸格夫圖詐洋一千元並私造民國八釐公債票被陸報由捕房派探蔣阿林與西探目利扶司將兩陳兩王先後獲解公共公堂訊供押候再訊等情已誌本報昨晨又由捕房將陳等解廨復訊即由捕房代表牛門律師上堂陳述前情繼據被告陳慧仁之代表律師到堂聲稱今天敝律師尙有另案不及辯護請爲展期再訊中西官得供判被告等還押候星期四再訊 
[警察舉辦冬防彚紀]  
　　閘北第四區警署警正張際平奉徐廳長諭開辦冬防業已實行遵辦每晚七時至十一時飭令巡官陳作霖率同長警四名在新閘橋堍盤查往來形跡可疑之人並於毘連租界之重要地點加添雙崗以護行旅又境内各處所設之巡邏箱崗位牌因被雨淋日炙已漸損壞一律更新並添設巡邏箱六十二處昨日張署長傳集各長警講諭冬防要義略謂凡巡邏分六叚每班於巡邏箱内投簽三支由巡官不時抽查賞功罰過各宜自愼云云所有加崗地點照録於下新閘橋烏鎭路南口源昌西里新民路東大統路中海昌路鐡路口漢中路長安路擺渡口 
　　南市第一區警察署署長趙墨林現因開辦冬防擇要添派臨時崗位認眞巡察並函縣商會轉知各錢業每晚提早送銀已紀前報昨又會同羅盧二巡官在該署内廳會議加防要策蓋因轄境各里巷俱有殷實商號及住户自應加意保護遂决定在各棚警察内挑選年富力强者八名於每日下午四點半鐘起各穿便衣備帶手槍專在各里巷實力巡邏以保公安自昨日起已開始巡邏矣 
　　浦東爛泥渡淞滬警察第三區警正曾永奎爲籌辦冬防事宜於前日午後柬邀楊家渡一分駐所警佐佐宋國瑞駐紥欽賜仰殿騎巡隊隊長李靜齋陸家嘴游巡第四隊隊長杜溎及各派出所巡官等蒞區會議當經曾警正規定巡邏路線並擇要添設崗位每晚六時後至天明六時止一律加班巡邏所有各渡口各要隘加派雙崗各按地段嚴密梭巡務使匪徒匿跡以保治安 
[咨請海軍協緝海盜]  
　　海軍總司令藍建樞近准南京李督軍咨開迭據滬閩等商船會館禀稱南通福山狼山崇沙江陰等處洋面近來海盜猖獗擾害商旅凡經過各項商船時遭搶刦甚或擄人勒贖殊屬阻礙航路禀請剿辦等情除飭水警第一廳派出策電鈞和福安等軍艦擔任巡緝外咨請貴總司令加派軍艦協同辦理云云聞藍總司令現派湖犀湖鵬兩魚雷艇會同策電等艦分别駛往巡緝 
[英屬招募華工續聞]  
　　英屬招募華工駐滬辦事處自上月二十五六號將考騐完竣之各工匠譯員等五百餘人遣乘新康新甯兩輪運送香港轉赴目的地餘俟續遣等情已紀前報兹悉該辦事處因巴斯勒等處工廠需匠甚急迭次來電催送故主任洋員囑令辦事員迅將機司醫生考騐合格工匠應辦手續趕速辦竣以便一有船隻即可起程並於日前電致駐漢招工處查得續招工匠中手續完備者亦有二百餘人合之滬地一百八十餘人共約四百人可以隨時出發現該主任專盼外洋船抵埠即須趕緊遣送惟漢滬兩地添招尙未截止日來仍有人陸續前往報名聽候試騐並聞此次所招工匠以銅鐡匠機車冷作爲多云 
[私運烟土嗎啡之嚴查]  
　　淞滬警察徐廳長近接江蘇齊省長電飭嚴查奸商私運烟土嗎啡來滬圖銷以重禁令徐廳長接電後除密令偵緝隊隊士分往輪埠車站嚴密查緝外並諭令水巡隊長潘恒言督率探警從嚴搜查潘隊長業於昨日起除日間分派小輪前往各輪埠偵查外如在晚間遇有青島大連香港等處商輪來滬駛抵浦東西各碼頭下椗時必親駕巡輪率帶警探馳往密查以清毒害 
[販米商人之失敗]  
　　本埠大有公司及各米行等前見北省米價昻貴陸續購米打包裝由火車運至浦口轉裝津浦車運赴北方詎該處路局接禁令後即拒却裝車將米堆放露天該貨主等正在進退維谷之際昨日又接得該處轉運公司來信連日天雨該米已大半霉爛若不亟圖設法變價則將不堪收拾云云以故該米商近日頗爲懊喪云 
[紅會救治浙疫消息]  
　　紅十字會會長沈仲禮得寗波東西鄕告疫之信當即聘請醫生楊任林藥劑師蔡金鑫組織第四醫隊帶同應用藥品今日乘江天輪船趕往疫地救治近日疫症四起該會派醫配藥大有應接不暇之勢 
　　紅會赴紹第二醫隊續報紹疫近狀云中國紅十字會沈仲禮會長鈞鑒榮仁等抵餘姚後承該縣知事代表趙碩珊警佐張叔儀縣自治委員洪玉漁及各團體在自治辦公處開會歡迎共商進行辦法經衆决議在適中地點先行分設臨時救疫所調查傳疫治防之策近日王醫生與魏子翔不辭勞瘁乘民船至東北鄕滸山等處設所救治並取有染病者痰糞帶滬化騐榮仁終日診視每日百餘號大都流行之惡傷風爲多數即似歌氏内科學所譯Influenze瘁病是也按此症傳染甚速蔓延亦廣其病狀時寒時熱咳嗽急烈四肢酸軟傷風鼻涕重者則氣管發炎肺葉炎腎炎有氣喘熱度高者昏譫極弱類如傷寒按費咈氏於一千八百九十二年究得此症名　於鼻泗及氣𦜐痰液榮仁視診數百人醫得肺氣𦜐炎者數人肺葉炎者三人極重瘧疾數人痢疾者數人餘皆時行之惡傷風也如不早治變症堪虞此症患在秋初死亡更多幸在秋末耳 
[吳淞火災善後之梗阻]  
　　吳淞此次大火災後寶山縣張知事與該鎭紳商以市廛房屋相對偪近道路湫隘實爲引火之原故善後辦法以放寬街道爲要務再三籌議定妥由張知事出示曉諭規定大街爲幹路寬限營造尺一丈六尺南北街爲支路寬限一丈二尺飭由鄕公所及警局擔任執行詎有鮑姓者在大街及萬隆街口起造房屋越出限界有二尺之多該處人民已紛紛向鄕公所警局責問未知若何結果也 
[總商會編送紀念册]  
　　上海總商會議事廳落成以來由正副會長將該廳全部攝影並將歷任正副會長與商事公斷處處長會董内部坐辦與各職員等照片又叙述始創情形編訂成帙前日開大會歡迎會長時即分贈到會各會董會員以留紀念旋又將該會成績并創立地點一併編入新縣志以備考核 
[苦兒院贈券抽籤紀]  
　　滬西閔行鎭廣慈苦兒院係由水警第一區區長沈葆義捐欵創辦邇因經費支絀故由沈葆義發起勸售書畫贈劵額設四千號每券售洋兩元所有贈品由紳學各界捐助家藏珍品並京滬書畫家捐助之書畫券券有贈編號分銷兹因券已售罄故於昨日假法租界共舞台抽籤先期柬請上海縣沈知事及邑紳姚子讓李平書耿伯齊李英石等監察書畫主任蔣壽周南並董事會長陸渠院董沈子祥喬念椿院長陳銓衡等到場布置抽籖者爲徐析煩叚蔚亭章斐然記號者爲沈幼梅宋仲周吳天復潘敬輿陳克一刁君玉胡延貴彭硯卿劉豁庵沈鶴年朱琴軒辜蒲生等抽得者當場可領贈品兹將該院謝詞録下敝院因經費支絀發行書畫贈劵今日爲抽籖酬贈之期蒙諸君之惠臨監視無任歡迎此次承書畫名家大揮墨寶並荷平泉書屋主人曁諸慈善家將所藏珍品慨助敝院藉拯孤寒呼將伯於藝林惠而不費寓風雅於鬮博取豈傷廉費來翰墨精神歷時半載幸賴熱誠襄助得集鉅金大雅宏施共沐仁風慈雨小子有造或成偉器良材敬藉蕪辭用鳴謝悃 
[催遷監獄之急迫]  
　　老縣前老監基址自售與興市公司後迭經縣商會會長顧馨一函致上海模範監獄典獄長敖雲亭請速遷讓否則興市公司將涉訟法庭請求賠償損失典獄長以漕河涇所造新監祗容四百人近年犯人多至七百餘名不敷收容難以遷讓當即具報上峯請將漕河涇新監擴充監房雖經司法部批准而經費迄未發到以致停止進行兹興市公司又請商會代催遷移一面飭匠運輸材料圍打籬笆擇期動工敖典獄長聞悉後特於前日親往南市縣商會謁見顧會長面述經過困難情形經顧會長延入客廳接談良久始興辭而别敖典獄長返署後立命科員將興市公司催讓情形備具正式公文於昨晨乘坐快車親自携往蘇州謁見上峯面陳一切請爲早予解决云 
[蔡連生並非毆傷殞命]  
　　虹口百老滙洪利錢莊庖人蔡連生於前月二十七號在蓬路百頓路口小菜場向小販金炳章購買鮮蟹論價起釁互相扭毆蔡忽倒地殞命由捕報經公廨中西官相騐後諭令尸叔蔡順興具結領尸棺殮等情已誌本報昨晨由捕傳同見證王阿二高文梅等將金炳章解廨請究即據尸嬸蔡王氏投案禀求伸雪中西官得供向各見證詰問之下以蔡連生業經西醫騐得係因心疾殞命並非毆傷身死判將案註銷金炳章開釋 
[指探搶攫案註銷]  
　　楊樹浦路三千三百十九號門牌清潔局内之黄毓林偕證錢生蘭張寅甫指控徐文治孫竹生楊桂千串同包夏聲於十月三號夜攫取現洋三百四十六元並值洋一百四十六元之烟土一案昨晨又經公堂復訊先由中西探上堂禀明案情並稱包夏聲於前日自投捕房聲明途遇被告等搶刦烟土曾經分給伊洋兩元等語是以帶案請訊即據包夏聲供稱日前在浦東見報上載有此事牽涉我名故至友人錢生蘭處（卽原告見證）詢問錢即囑我至捕房如此供述可以代我具保出外其實並無被告給我銀洋之事質之錢生蘭不認與包相識亦不認有囑託情事詰之徐文治等由代表律師到堂辯護並稱原告臨訊不到顯有不實應請明察中西官得供會商後判將案註銷被告一併開釋 
[派員調查電氣事業]  
　　本埠各公署機關及上海總商會昨接省長公署訓令略謂蘇省電氣事業日見發達官商局廠散處各地公司成立僅據呈報未能詳盡對於指導保護多所不便爰特派員調查仰各知照云 
[博物調查會徵集標本]  
　　上海縣沈知事接敎育廳訓令云案奉敎育部訓令第四二零號内開據博物調查會副會長陳寳泉呈稱竊本會爲調查全國物産比較各校成績起見擬於民國八年一月二十四日起至二月五日止在北京開設博物展覽會曾擬具簡章呈請核准分行各省區轉飭中等以上各學校先期寄送標本到會在案現會期伊邇各校寄到之標本尙須詳爲檢定方可陳列且各種設置亦應視標本之種類及多寡預爲籌備爲此懇請大部分行各省區轉飭中等以上各學校務於本年十二月内郵寄標本到會以資展覽實爲公便等因到部查該博物調查會擬徵集標本設會展覽洵足考證物産裨益敎育合亟令行該廳遵照辦理可也此令等因奉此查此案前經令行該知事查照博物展覽簡章第四條甲項轉行所屬中等學校及農會科學社遵照辦理在案兹奉前因合行令仰該知事轉行所屬各中等學校及農會科學社即將採取標本寄送該會以資展覽幸勿延誤此令 
[飭報辦理蟲災之成績]  
　　滬海道尹公署昨奉江蘇齊省長電略謂查本年大江南北發生螟蝗迭經令飭各該道尹督率所屬切實搜捕所有收買蟲子支銷用費亦歸各道查騐結報此案現將結束應由各該道尹將所屬縣知事辦理蟲災成績開具事實考語呈請查核各道署如有委員辦事出力者亦即酌開一二人限電到十五日内開單具復 
[拍賣金剛鑽首飾]  
　　本報拍賣告白内登有瑞和洋行於禮洋四卽初四日下午三點鐘在該行拍賣由英倫運來金剛鑽首飾百餘件並聲明於前日起至拍時止任客先往估看本館昨亦有人前往見所陳鑽石大小不一並有配以寶石鑲嵌者其計一百餘件其花樣之新奇鑲嵌之玲瓏足徵歐人工作之精巧而尤以白金托底者居多更覺光彩奪目拍時旣不限價自必便宜倘欲購以陪嫁自用或送禮者無不相宜云 
[忙漕單串須改新式]  
　　上海縣知事公署接財政廳令云案奉省署指令本廳呈一件爲奉令查復各縣忙漕單串是否遵照新式一案請核由奉令據呈已悉查江寗等十九縣旣已遵照新式辦理則其餘各縣自可督令逐漸推行以符議案而歸一律仰即轉飭遵照此令等因查此案先經通令呈復各在案兹奉前因合行令仰該知事遵照迅即設法改良務臻完備以重法案毋再任意玩違 
[學生會之新會員]  
　　寰球中國學生會開辦至今已十有三年會員多至一千五百餘人歷年來其中聲望久富之會員亦頗不乏其人本年自舉行第八次徵求大會以來所徵得者亦多有名人物如稅務主任蔡廷幹南通張季直及其公 
 
 

Page 11

 
 
子孝若前廣東省長朱慶瀾貴州劉督軍之公子劉剛吾岑總裁之公子岑心叔租船督辦薩福楙前參議院議長張繼名士汪精衛先施公司馬應彪黄煥南劉錫基歐彬上海縣商會會長顧馨一浙江興業銀江長徐寄廎滬寗鐡路運輸總管沈叔玉等非惟個人極力贊助並願代爲介紹他如朱慶瀾君已另組一隊日内已在積極進行並聞昨日上海縣知事沈韞石亦已加入爲永久會員云 
[青年會演講人種改良問題]  
　　四川路青年會定於今晚（六號）八時敦請楊樹浦滬江大學社會學敎員葛學溥到會演講人種改良問題此種學說知者尙希有心研究者盍往聽之 
[青年俱樂部開游藝會]  
　　北四川路中華基督敎會附設之青年俱樂部以宗敎國技陶冶强毅國民爲主旨德育則有勉勵會智育則有演講部外國語學科體育則練習武術自開幕以來現會友已逹一百五人日昨八時開第二次游藝會由周錫三主席宣布開會理由次則全體招待員徧勸來賓購佩國旗繼而該俱樂部員百餘人與該敎會所附設之郇光惠光兩學校學生精武體育會全部敎師次第演技如工力拳八卦刀五虎槍齊眉棍溜脚勢接潭腿金剛硬搥二郎脫戰殺蛟拳單刀戰槍等目技擊精神各極其妙已而温宗堯霍守華二君演說部長鄺富灼博士代表全體部員送紀念銀器數事與敎師盧偉昌沈季修二君繼則精武銅樂隊奏樂十時茶會而散計是晚約售得國旗銀三十元悉充善舉云 
[敎會紀事兩則]  
　　江蘇全省基督敎聯會定於陽曆十一月二十日在鎭江又新街美以美會堂開第九次年會十九日取齊是晚地方聯合會歡迎各埠中西使員現由鎭江聯會與滬寗車站商準給半費優待票專爲赴會人員所用經由書記分寄各要埠轉發上海一帶各員可向麥家圈天安堂龐子賢領取 
　　上海基督徒佈道團通告與各外埠各會堂機關之大小佈道團聯爲一氣兹定於七號晚在天安堂由副團長龐子賢介紹團員與勉勵聯合同樂會聯絡感情並請俞宗周牧師演說業將入座劵分請轉給矣 
[貧民學校紀念會餘聞]  
　　大南門外中道橋南首市立貧民學校於一日至三日開十周紀念會已詳前報前日（三日）爲第三日之學藝會並舉行第二次校友會來賓八百餘人盧護軍使代表副官李幹卿王道尹代表敎育行政委員余芷江均到會一時始由職敎員引導來賓參觀學生成績及名人書畫二時振鈴開會先由主任袁頌豐報告次請來賓林傳甲尤惜陰顧霖周許奇松梁天柱顧翕周唐新雨諸君相繼演說後由學生表演學藝如一二年級之修身作法三四年級之國語講演頗爲來賓贊許繼由少年宣講團奏演中西音樂新劇（財悟）及幻燈等各種餘興末由校友會代表學生駱耕生答謝至五時散會是晚又舉行提燈會游行各街至南倉顧宅休息沿途由淞滬警察廳派警一排隨行保護觀者塞道聞該校三日開會詳情尙須詳載該校十年周刋云 
[捕頭請假游歷]  
　　滙山捕房九號捕頭林處於前日請假三禮拜前往内地游歷昨經麥總巡允准諭令新閘捕房十六號副捕頭庖代該副捕頭昨已到差視事矣 
[賣菜鄕民觸電殞命]  
　　浦東錢家行向業販菜之錢某於前日清晨五時許由家擔負青菜渡浦售賣行經陸家宅橋附近適值傾盆大雨雷電交作錢某觸電倒地登時氣絶面部焦黑一時觀者途爲之塞旋由家屬舁回收殮據該處鄕民云錢某之父此次搖得會洋一百二十元錢某向借不遂即暗購砒礵一包擬毒斃其父致遭雷殛云云 
[跳電車跌暈]  
　　紹興人洪福標昨午自偷鷄橋附搭某號電車行經南京路山西路口中途跳下跌傷頭腦不省人事經老閘捕房一百八十二號華捕查見雇車送往仁濟醫院醫治一面持西醫所簽傷單歸捕房呈請捕頭查核 
[使女潛逃之研訊]  
　　寓居法新租界醫生鄭寶樹家使女冬梅於日前以賣菜爲由逃至某洋人家聲稱被主母虐待故由該洋人送至法捕房昨日傳到鄭寶樹併送法公堂請訊據鄭寶樹供使女冬梅於上月三十一號賣菜出外一去不返當由商人報請捕房查緝旋經商人車夫瞥見冬梅在已歇傭婦田洪氏之洋東家故遣胞弟前往認領該洋人深信冬梅之言不允給領將冬梅送至捕房惟商人雖曾將冬梅略加訓責實無凌虐情事此事實被已歇傭婦洪氏騙去求請訊斷田洪氏供婦人前在鄭處爲傭故與冬梅相識是日冬梅自己逃至婦人處聲言被主母虐待故由洋東送至捕房並非婦人拐騙求察冬梅供女子實因被主母凌虐故此逃出四日後始與洪氏遇見同至洋人處言明前情該洋人頗爲憐憫故將女子送至捕房是實又據某洋人上堂證明冬梅逃至商人處故送至捕房等語中西官判將冬梅送至醫院候騐明是否有傷再行核辦據鄭寳樹稱係被傭婦洪氏騙去如能檢出證據准予起訴訊究 
[女子不願爲娼]  
　　漆匠常州人吳錦喜之胞妹阿寶現年十七歲於十三歲時憑媒許與住居新閘路陳家浜之沈趙氏爲媳當時過門童養迄今已有四年詎沈趙氏於去年十二月間私將阿寶押入公共租界雲南路德順里一弄第一家雉妓院雷林弟處爲娼以一年爲期收得洋五十元近阿寶因迭受該鴇虐待受苦不堪不願爲娼私行逃至本城三牌樓盛家弄十三號門牌伊叔吳金壽家藏匿昨晨被該鴇婦偵悉邀同沈趙氏等尋到吳金壽家堅欲將阿寶領去金壽不允知明伊姪錦喜到來與該鴇婦等互相衝突旋經崗警來拘雷林弟乘間逸去該警乃將沈趙氏吳阿寶等解送一區二分所經王警佐訊得案關買良爲娼着即函送地方廳請辦並諭該原告吳金壽叔姪自投該廳候質到廳後由檢察官提案預審之下判沈趙氏吳阿寶分别收押吳錦喜等退去候補提人證到案再訊 
[婦人投訴私走原因]  
　　住居浦東陸家嘴向在祥生廠爲司事之甬人唐盈周因伊妻朱氏於上月二十九日潛逃疑係同廠工人唐厚昭劉洪儀安來金等知情控由三區警署將唐劉安三人傳署交保諭令帮同找尋已誌前報昨日朱氏忽然自投三區警署訴稱因被唐盈周虐待故私自走出意圖投浦自盡經人救起帶回家内留養今聞唐控氏潛逃牽連他人故投案請核等語當經曾警正判交唐盈周帶回管東並諭令以後不准虐待 
[外甥被賣之干涉]  
　　住居北新涇之江北人徐理亭向美小工有妹嫁於同鄕施月堂爲媳新生一子被施賣與徐家滙某姓家前日徐將施扭控四區四分所轉解司法科押候訊辦 
[木匠尋獲逃妻]  
　　紹興人木匠陳阿美向住閘北其妻侯氏年三十五歲於三年前託名帮傭私逃出外潛與輪船夥張阿五姘識匿居南市鐡錨弄十四號門牌屋内昨日爲陳尋見氏不願同歸張亦出爲阻止因之互相口角後由崗警到來一併帶入第一區警署由趙署長詰據張供陳因家貧難以度日由民人每月津貼開銷等語陳堅稱並無其事實被拐匿趙署長以兩造各執一詞案關刑事飭送地方檢察廳訊究 
[不還寄存金環之扭控]  
　　甬婦陳馬氏住居閘北大統路長興里昨扭其同居婦人邵馬氏至四區警署扭稱日前婦人將金環一副寄存邵馬氏處今向取還圖賴不認請爲訊究經張署長質訊一過判解司法科訊究 
[馬車碾傷小孩]  
　　虹口北四川路仁智里一百十號門牌金姓家之十歲男孩金金奎於上月三十號出外游戲在武昌路西被某洋行内之裝貨馬車撞倒碾傷經乘坐五百十六號汽車之西人喚到四百四十四號華捕將孩送請同仁醫院醫治並將該馬車夫李阿二拘解公共公堂諭交其洋東保出候原告傷愈再核在案兹悉金孩由捕送院醫治後傷勢甚重左臂骨已被車輪碾斷頭面等處亦受重傷牙齒大半脫落飲食不進恐有性命之虞云 
[劉金保被毆受傷]  
　　寓居新閘橋堍二百九十九號門牌之蘇州人劉金保前日被鄰家某姓包車夫毆傷昨日特投新閘捕房控告當由捕頭派九百三十四號華捕將劉送往仁濟醫院請醫生騐明所傷再行訊核 
[無賴拆梢行兇]  
　　無賴胡啓元前日在法新租界向仇伯生拆梢洋一元二角不遂即將仇扭住兇毆後由仇報告捕房飭探將胡拘獲昨解法公堂請究先據原告仇伯生聲稱與胡素不相識前日胡忽向商人拆梢銀洋商人不允致被兇毆受傷請求訊究詰之胡供民人與仇素來相識現因民人貧苦在途與仇遇見向伊商借有之不敢拆梢行兇求宥中西官判胡押滿三天期滿逐出租界三月以儆 
[拆梢行兇之拘究]  
　　流氓通州人陳毛囝周阿虎前晚糾黨十餘人將吳根法軋至大沽路一百七十八號門牌同福樓茶館内拆梢不遂各持鐡路利斧將吳頭部手臂等處砍傷由捕查見將陳周兩人與吳一併帶入捕房吳送醫院醫治陳等押至昨晨解送公共公廨請究經中西官略詰一過判被告等押候查提同黨併案訊究 
[藥材店失愼之科罰]  
　　法新租界愷自邇路首安里口沈松林所困之同仁堂藥材店於前日失愼後由捕房飭探梁大寶將沈傳至捕房諭令退去候訊在案昨日又由捕房將沈松林與該店夥黄銀富傳至法公堂請訊沈供是晚係夥友黄銀富在樓上烘藥不愼遺火貨物中所致惟商人之店已設有五年每年必有盈餘此次被焚去貨物共值洋一萬餘元雖保火險五千兩受虧尙巨請察質之黄銀富供詞相同中西官判沈罰銀五百兩充公以儆 
[假名行騙之押儆]  
　　冒充北京陸軍部軍醫官之奉化人孫守民（即孫志寰）在大通路六十三號門牌屋内虚設惠黎醫院及實業部招請職員騙取席德銘等四十餘人之押櫃保證金洋二千二百八十元被控捕房飭探將孫拘解公共公堂訊供等情已迭誌本報昨届判决之期由捕將孫解廨即經九號西探目斐司蓋潑上堂禀稱原告四十餘人家居外埠者多受騙後業已回籍所有該院雜物拍賣得洋一百五十元現存捕房請爲核奪中西官得供會商之下以孫守民詐欺取財罪業已成立判押西牢二年期滿逐出租界抄出之洋暫存捕房仰被騙各户於六個月内至捕房公攤給領 
[否認保充地保]  
　　二十七保十二圖民人張玉聲等至上海縣公署禀稱查二十七保南北十二圖兩圖地保更換之時吳春方投充南十二圖五順梅投充北十二圖地保其中私揑民等名義爲之具保實則並無其事請求查究沈知事諭候傳訊核辦 
[水巡捕查獲帶土犯]  
　　趙元希私帶烟土二十八磅許銀山王桂等各私帶烟土數磅由外洋乘輪來滬爲水巡捕房何探目先後查獲解入捕房由梅捕頭提訊一過除將烟土送往海關候燬外趙許王三人押送地檢廳訊究 
[指控行竊]  
　　西鄕塘灣農民李德記家近來迭次失竊棉花等物找尋無着兹據伊姪李維生查係盧根三所竊報知伊叔向盧詰問不認控經縣警察第三分所將盧拘獲於昨連同失主申送警察事務所轉送地檢廳請爲訊究 
[竊案牽累車夫之省釋]  
　　日前晚間有竊賊兩人在恒隆烟紙店竊得香烟兩大盒銅元五千餘枚雇戴寶堯所拉之黄包車至某處行至半途爲巡捕查見將戴帶至捕房昨日傳同原告解送法公堂請究先據原告禀明被竊情形詰之戴寳堯供此項香烟銅元實係身穿短衫褲之兩人着民人送至某處當巡捕查見時該兩人即行逃逸是實中西官判戴無干開釋贓給原告領去 
[串竊乾繭案之宣判]  
　　丁汝林在公共公廨控法租界某輪船局洋棧管棧人楊瑞生串同出店張阿美及金榮堂吳善康竊取寄存之乾繭十一袋等情由捕將楊等四人連贓一併獲解公堂訊判楊存洋五百元保出張等三人押候復訊再核在案前日午後又經公堂復訊由捕將張等解案楊瑞生避匿不到即據張金兩被告之代表律師上堂辯稱本案發生地點係在法租界原告應赴法公堂起訴請爲將案駐銷而原告代表律師聲稱被告等犯罪行爲業已證實毋須再赴法公廨控告經俞襄讞商之美德副領事判曰楊瑞生臨訊脫逃實屬藐視公堂着將保洋五百元充公金張吳三人押候原告禀請法公堂於禮拜四移文來廨提回歸案訊理吊出之贓除將一袋存案外其餘十袋先給原告領去 
[鐡廠司事認獲失贓]  
　　浦東周家渡和興化鐡廠近來失竊化鐡原料甚鉅經該廠經理人函請淞滬警察廳撥派偵緝隊士查緝未破昨日該廠司事在滬南陸家浜顧家廳王裕炳所開之小貨行内認出原贓若干立即報告一區三分駐所派警前往起出原贓連同該行主一併帶署訊據供認陸續收買贓物不諱旋即申送警廳司法科訊究　 
[滬南工巡捐局批示照録]  
　　滬南工巡捐局批楊連生等呈爲恃勢覇阻環求諭止由呈悉查新闢馬路歸承辦清潔捐商雇人挑倒載在本局中西區清潔捐章程第四條曾經前局長朱於民國四年宣示在案所有審檢廳左近一帶確爲新闢馬路自係中西區清潔所區域來呈認爲不在清潔所範圍實屬誤會該所既未踰越定章即非恃勢覇阻所請諭止之處碍難照准仰即知照此批 
[淞滬警察廳批示兩則]  
　　全林氏批呈悉查爾子全和安於周徐氏捲取周渭載金珠飾物案涉有關係且另有向周渭載騙借鑽戒正在追繳之時現在物未追到周徐氏亦未移提到案爾子爲案内要證何能遽予保釋所請應毋庸議 
　　沙朱氏批呈悉查爾夫沙金邦因車站竊案關係經嘉禾水警署移提訊辦現在案未終結所扣船隻未便遽予發還所請着不准行 
[謝券]  
　　西門外斜橋南上海貧兒院定於本月九號起（每日午後一點起六點止）開第十次菊花會十天昨承贈游覽劵兩紙又澄衷中學校定於十號開秋季運動會承贈入座劵兩紙書此併謝 
雜評二 
[抽籤] [  訥]  
　　今日上海流行一種抽籖之法商人營業之附彩則有抽籖慈善機關之贈彩則有抽籖此以抽籖卜人命運之至小者也乃不謂今有人欲以解决時局關係國家命運之大計而亦决之於抽籖焉豈不異哉 
　　京信述調和方法有將新舊兩國會合併而以抽籖之法定其去留者以國家大計而聽命於不可知之抽籖非特出鉅金力爭而得之議員必不允而南北大事可以此兒戲出之耶是亦可謂調和新法中之趣聞也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百問 
[愛菊之心理] [  楓隠]  
　　或問近日各處皆開賽菊大會抑何愛菊者之多乎余曰是亦可見各方人之心理也蓋有金錢癖者必愛金錢菊存復辟思想者必愛萬壽菊横行之武人必愛蟹爪菊以垂暮之年華慕人世之虚榮希望作長樂老第二者必愛長春菊一般趨炎附勢之官僚派必愛六月菊其他普通國民存做一日和尙撞一日鐘之心者必愛僧鞋菊由是論之則觀於今日愛菊者之多不可以見國人之心理乎 
老申報 
[輪船相撞（見光緒十四年八月十五日）]  
　　前日太古之北京輪船由漢至鎭擬傍碼頭適有蕪湖輪船由滬抵鎭早傍躉船卸貨將要開行而北京船主因聞爲時不久不便寄椗隨即停輪於揚子江中往來游泳徐徐而行以俟蕪湖開行不虞北風甚勁舟向南岸攏來勢向蕪湖船尾相撞而蕪湖船上衆客見勢甚危均各狂奔莫不駭極深幸北京由蕪湖擦過並未相碰衆人方定不料北京輪船順流下駛正向麥邊躉船之首撞來而麥邊水手諸人見其來勢兇猛均各狂奔搶搬行李等物即岸上觀者如嶬無不驚駭北京船趕急捩舵已無及矣北京船尾即向麥邊船首撞來旋將靠笆之木碰斷漂泊滿江船首碰碎所繫鐡鍊幾乎掙斷躉船幾乎撞成一孔靠木無存其餘尙無大碍惟上下輪船不能傍靠刻由太古躉船暫行依傍須俟拖回申江重新修造方能載運且是峙最險者有二小划擬往北京兜載過客不料北京撞來竟將兩小划船夾於其中幸而兩小划捩舵靈捷趕急讓過相離咫尺未至夾爲韲粉而兩小划船已滿艙皆水矣險哉幸哉 
[空中有聲（見光緒十四年八月十五日）]  
　　本月十一上燈時星月交輝忽聞空中有聲烏烏然颯颯然起揚城西南方向東北而去約半時許一時居民咸聞而譁譟仰首而觀皆莫能覩有少年目力佳者用千里鏡窺視謂月光下彷彿有黑點成陣似是蟲飛又有人云莫非過稻蓋鄕村中新稻登場人家興旺往往有他場之稻從空飛過此場者議論紛紛莫衷一是姑誌之以占其後 
新拾遺 
[摩利遜博士之藏書樓（科學）]  
　　摩利遜氏在中國二十年以政府顧問之職而兼任英國倫敦泰姆斯報之訪員當其一八七九年初至北京時都中無所謂藏書樓者文淵閣所貯多係中國詩文其關於博物地質磁器歌樂等書已寥若晨星美術科學之文直等滄海一鱗旣無藏書目録檢閱匪異至於歐文書籍之關於中國者更屬絶無僅有故摩利遜至中國後卽極意購置各種歐美書籍之關於中國者甲午拳匪之亂京師所有外國書籍多成灰燼獨摩禮遜所藏書得告無恙自後積少成多至日俄之戰時其所藏書已盈萬卷其後美人搜書者來東亞以重金羅致要書而歐文書籍之關於中國者乃驟貴特摩禮遜所貯藏者已多即關於中國一門已非歐美各藏書樓所能望其項背矣摩氏復歲有增購焉近十年來凡欲决疑問欲著新文之涉及中國之博物地質磁器美術者幾無不登摩氏藏書樓之門以物色材料即如沙惠培之中國北部之禽獸威廉氏之宋代磁器等書皆得力於摩利遜氏之藏書樓不少昔美國哈佛校長愛立厄游中國時見摩利遜氏之藏書房亦稱羨不置足以知摩利遜藏書樓之價值矣 
　　摩利遜氏所藏書約共二十萬卷舉凡各國文件書籍之關於中國蒙古西藏滿洲者無不窮搜廣羅上自天文地理下至婦女衣裙形式之圖樣莫不具備而尤以書之關科學地理美術者爲尤足多焉好學者造其室如入寳山但苦不盡耳其所藏書不勝枚舉今請以字典而論人但知中國英文字典爲羅培德摩禮遜氏所著不知彼實自中國拉丁及法文字典繙繹而略加修改而成中西合璧之字典當首推孛羅路之拉丁字典書成於1705年孛羅路氏在西安傳教有年吾人之得其賜者蓋不少也拿坡侖當政時彼令一法人突期崇作一法文中國字典中多抄襲孛羅路者羅培得摩利遜之中英字典在18151822年出版書凡六大册實爲各中英字典之鼻祖也以上所述字典藏書館均無不備尙有施累格爾之中荷字典玻泊夫中俄字典等要之摩利遜之藏書房實爲我國科學家古物學家美術家之寳藏也 
　　摩遜氏以不久將離東亞欲將其藏書樓售諸一知音者雖美國人之垂涎於此者頗不乏人特摩利遜頗不欲令其經年血力西遷美州故欲覓一相當之中國人而估之特以其價甚高無敢過問者袁世凱當政時曾欲設法購買自復辟事敗袁氏崩殂而此事亦中止至民國六年夏乃爲日人以三十五萬日金所購去矣 
雜録 
[世界小新聞]  
　　美國鐘點照常美國各處天文臺爲珍惜光陰利用晨曦起見特於本年四月二十七日將各地自鳴鐘改快一點鐘時際長夏俾得提早辦事兹因轉瞬冬令日晷聻短特於本月二十七日復將鐘點撥遲一點鐘自該日起美境鐘點仍照常度矣[  元]  
　　德后之奇癖愛護穉孩爲人生天性德后尤甚提携奉負咸手自爲之德皇對於子女偶有呵責后無不調處其間緩頰霽怒后更有奇癖凡生孩所齲乳齒一一珍藏視爲至寶嘗以其子女之齒三粒鑲嵌戒指出以誇人又將其子女胎髮裏之成束藏諸篋笥常加玩弄云[  元]  
　　珍珠流出外洋鎊格利斯基於六月二十日拍賣珍珠百丸十三粒色澤光潤微帶紅色聞係遠東産品開拍時索價七千鎊不逾五分鐘即有人以二萬鎊購去價值之貴向所罕聞 
　　軍用犬題墓誌歐戰聲中軍用犬之効用大彰一般軍士視同救星愛護飼養務極週到偶或受傷即由獸醫看視一旦斃命全營痛惜爲之起墓勒石其旁以誌追思通常習見者爲義犬某某之墓亦有誄之以銘者略謂軍用犬某忠勇義烈發揚踔厲某月某日陣亡其處云云諸如此類隨地皆然亦可見軍用犬之見重於前敵矣[  元]  
[東籬軒談劇] [  柳遺]  
　　譚小培自同樂輟演後曾就東安市場之中華舞台登場僅兩日猝然中止頃已與三慶訂立合同全班移入角色有龔雲甫沈華軒尙小雲九陣風諸人賣座尙稱踴躍小培亦抖擻精神不事敷衍時演其天雷報瓊林宴之拿手劇固不若清末之在東安市場勳輒演黄鶴樓與金水橋也（清末與乃翁偕常演夜戲於丹桂一味敷衍令人悶損）以故座客對之甚爲歡迎識者謂在王又宸之上余以爲又宸戲博而不純且時有其討厭之腔調蓋以其在滬久故沾染海派惡習深小培則扮像身段問雖不若又宸然嗓音甜圓饒有老譚氣息其能受人歡迎也以此 
　　坤伶金桂芬新自滬歸搭入廣德樓唱夜戲第一晚哭祖廟云係已故哲學大家汪笑儂所授而坤伶張喜芬亦時演其馬前潑水於文明園哲學大家之戲劇已有承其衣缽者惜皆在坤伶也 
　　文明園角色除張喜芬外有鮮靈芝張小仙均以演新劇著令名於社曾其中尤以丑角宋鳳雲爲最佳通俗教育研究會所編之劇本令該班演唱者最多曼倩偷桃一劇飾東方朔者卽係張喜芬 
益智新畫 
 
[椶樹像肖] [  飛鴻]  
小說 
[偵探奇遇] [  常覺覺迷同譯]  
　　裴爾曰予遇裴爾與否未可預知如果遇之當謂何人欲與相會史波爾佯爲沈思曰先生如果遇見裴爾先生者卽謂從前受惠之人今又遭難亟須相會可矣裴爾聞語雙眸忽發奇光作得意聲曰遇與不遇未能定如果遇者謂爲從前受惠之女士約之相會然乎史波爾曰予未言彼爲女士也裴爾曰汝適間稱之爲姑娘則非女士而何史波爾曰予稱先生耳未稱姑娘汝弗誤會致貽笑柄裴爾曰然則予但謂受惠之人可矣 
　　第八章史波爾去時裴爾頻頷其首曰汝毋故弄狡獪予已洞見汝肺腑矣又曰彼美麗之女郎遭何難哉予實亟須一往裴爾語時一丐方立其身次向之乞憐裴爾怒曰趣去毋擾乃公事言次拂袖自去丐者低聲曰汝今赴女郎寓所耶佳哉孺子誠可教也語次奔入厠所而此丐遂亦永不復出蓋出者已非乞兒而爲賽鷹矣於時裴爾方出公園行色至爲忽忽賽鷹即尾其後久之裴爾入一屋中賽鷹則伏一隅有頃裴爾出怏怏之色盎於神表賽鷹覩狀笑曰謝汝導引予殊銘篆又曰嗟乎予果諳法語者以後予一人爲之已綽乎有餘裕今則又須假手史波爾矣言次奔返逆旅覔得史波爾偕至屋外徘徊久之一時亦殊計無所施其後遇一老媪史波爾向之逗談媪固健談述鄰居事如數家珍詢以屋中主人則曰疇昔固有一女郎居是屋中女郎不輕與人接予乃未悉其姓名一日之晨女郎踽踽出門是此以後遂如黄鶴之一去不復返此屋空閉者累月惟予殊不解女郎去時未携行裝且預付六月租金或者女郎仍須返也媪言時史波爾即爲通譯賽鷹但點其首不參一辭迨媪去而賽鷹之計畫亦遂决是夕二人賄得閽人引之入屋果見室中陳設秩然井然未携一物搜檢之餘得有數事眼前遂覺大放光明蓋所得照片數幀實能徵明女郎邦族姓氏且確定女郎實爲露西外孫尤有日記簿一册則女郎一生經歷盡紀其中纎細靡遺至於所獲照片一爲女郎二三年前所攝之影明眸皓齒與其外祖母畫照幾不辨是一是二尤有兩幀則爲其父母遺留者女郎之父曰愛格女郎之母則殊無從查考而其面貌且與露西逈然不同賽鷹暗忖露西面貌相隔一代之後乃復顯露此事固至可怪然亦幸而如此否則予亦永無入手之途矣（未完） 
[自由談之自由談] [  不冷]  
　　派徐樹錚往日觀操所謂調虎離山之計 
　　赦張勳而使之剿匪不免縱虎歸山之患 
 
 
 

Page 15

 
 
   
 
 

Page 16

 
 
   
 
