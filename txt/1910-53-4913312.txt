# 1910 - 53 - 4913312

 

Page 1

 
 
   
 
 

Page 2

 
 
　　本館自宣統二年正月十八日起由前東盤歸裕記自辦所有館中各項交代已於十八日結算清楚以前往來帳項悉歸裕記接受此後盈虧及一切事宜概與前東無涉特此聲明 
上諭 
[監國攝政王鈐章正月二十一日内閣奉]  
上諭四川松潘鎭總兵員缺著開泰補授欽此 
上諭安徽巡警道員缺著卞緒昌補授安徽勸業道員缺著童祥熊補授欽此軍機大臣署名奕劻假世續鹿傳霖那桐吳郁生 
宮門抄　二十一日　召見軍機　王同愈　馬文翰 
 
 
 

Page 3

 
 
論說 
[增加消費稅議（雨）]  
　　欲蘇民困。則稅額不能不减。减則往往國計不能裕欲裕國計。則稅額不能不增。增則又往往民困不能蘇。此中國近數年來理財家所躊躇未决者也。雖然。有一說焉民力不至過耗。而國力藉以稍紓。如所謂增加消費稅問題者。是固非横征暴斂。雖多取之不爲虐者也。何言之國家之收入以稅額爲大宗。而稅額之多寡。即國計民生盈虚消長之所係。故課之過輕。則國用因以不繼。課之過重。則民力因以不支。惟輕其所可輕。重其所可重。斯公家有贏餘之利。而小民無怨咨之聲。蓋商品至繁賾也。内地之所貿易。外邦之所輸入。未必皆民生日用之所需。果能酌其利害。辨其得失。於有用之物品。輕其稅則。而無益之物品。重其徵收。則際今日外交之危迫債務之迭乘。亦未始非我國經濟前途涓滴之助也。况國力之彫敝。民生之困苦。至今日而達於極點。非加稅無以償外債及補助種種經費然不加其所當加。而加其所不當加。則適足以招物議拂民心。即國民或鑒於當日之危機慷慨從公。樂於捐輸。而此消費稅之加增。亦於財政之困難。不無補救。所謂捐雖重。而人不得議其苛。賦雖繁。而入不得厭其苦計固莫便於此也。試觀日本維新三十年來。新政次第舉辦。雖各項稅額迭有增加。而究示若消費稅之月異而歲不同。是可知商品之種類。當先察其利於民生日用與否。而後可以權其稅額之輕重。蓋利於民生日用之品。則其民雖貧且儉。亦勢所必備。而不利於民生日用之品。則其民非富而侈。即理所宜省。故民之貧且儉者。如重稅以課之。則其生計絶。民之富而侈者。有重稅以課之。則其錮習除。同一增加稅額。而得失懸殊。利害迥别。爲民上者其必有以處此矣則甚矣消費稅之增加。於國計民生。兩有裨益。固如是乎。謀國者不於此變通其稅制。以爲整理財政之計畫。而鰓鰓焉籌挖肉補瘡。惑也。且中國土地至廣。人民至衆。消費品之充牣於國中。即國民受直接之患害。而國家蒙間接之影響。不設法以抵制之。則其弊且相沿不絶果能重加稅額以困之。則於國家籌目前之利。而於國民袪日後之弊。一舉兩得。實最切要之問題也。試舉其籌議之方法如左。 
　　一檢查消費品之種類。欲變通消費品之稅法。以補救國用。必先查明消費品之種類。便無所偷漏中國古來之弊政不一端而究莫若消費品之流行。以有用之財。耗諸無益之地。故防之宜密。而查之宜嚴。惟其間名類雖繁。而大率分爲二項一由於人民之習染。如烟酒等類是也一由於風俗之相沿。如紙箔等類是也。烟酒本爲傷生之具。而今則加以各國之輸入。名目益見繁夥。如雪茄咖啡香烟洋酒藥酒等品。皆無益於衛生。而爲揣摩時好者所心醉不課重稅以滯其銷路。則漏巵旣大而小民往往有廢時失業之虞至若紙箔等品。則係中國舊時之陋習。如香燭及一切冥具。皆一時例所難禁。而紙箔一端。尤爲内地貿易之大宗。均宜重加稅額。不得以普通之商品視之也。 
　　一審定消費品之標記。按各國定制。凡屬於消費物品。皆經政府署以標記。而在日本則其制尤爲完密。如烟酒等品。皆貼有政府所頒發之印紙以防偷漏。中國印稅尚未實行。而將來勢在必辦。不如先於消費品。而小試其端。或不至賈民之怨。凡各國所輸入之紙烟等類。均須與各國訂明商約使加相當之稅。而後署印以准其通銷。惟制度尤宜劃一使嚴防假冒而違者亦應有相當之罰則庶乎政府有課稅之準。而商民無逋稅之弊 
　　由此觀之。則增加消費稅一端。實不重耗民力。而大有裨於國計。奈何中國數千年來不此之務。而輕其所重重其所輕於課稅之標準。有南轅北轍之勢焉。况消費稅之所以增卽消費品之所以減而一切耗國力困民生之弊習。不禁而自禁恤貧儉。懲驕奢。一舉而數善備。謀國者盍一計議之。 
專電 
[電一（北京）]  
某御史奏駐藏大臣聯豫温宗堯素來畏葸徒事張皇此次藏僧擾事動謂達賴喇嘛蓄志已久達賴固蓄志久然亦聯温無術聯絡有以激成之該兩大臣久駐藏中必貽巨患事關大局用敢直陳 
[電二（北京）]  
某御史奏樞臣因私拒諫匡輔不職現值籌備立憲之時自應廣開言路不得因事涉已私設詞詆誣言官阻礙憲政 
[電三（北京）]  
浙撫增韞奏浙西盜匪充斥籌議緝捕辦法奉旨著認眞整頓母得徒託空言冀收實效 
[電四（北京）]  
又奏陸其昌等案審明定擬奉硃批著大理院覆審請旨定奪 
緊要新聞一 
[外部奏結銅官山礦案北京]  
　　銅官山案經外部以五萬二千磅議結各節迭紀前報專電兹悉外部已將議結情形具奏上 
 
 

Page 4

 
 
　　年十二月二十六日奉硃批依議刻已抄奏咨行皖撫轉札蕪關道欽遵查照妥籌辦理原奏録下 
　　奏爲議結皖省銅官山礦案恭摺仰祈聖鑒事竊光緒三十年間英商凱約翰與安徽巡撫議訂開辦銅官山礦務經臣部改定合同嗣皖省官紳以逾限未辦堅請作廢英商執意不允以致爭持經年枝節横生臣部所有辦理爲難情形業於本年四月二十一日奏明在案伏查此案英商凱約翰以並未逾限不認作廢令礦師麥奎强踞礦山造房修路歷次由英國使臣照會臣部聲稱英商不能停辦若由中國購回則須四十萬磅本年凱約翰到京經臣等派員商减仍索至二十七萬五千磅臣等以該省官紳旣竭力與爭誓不讓辦而英使又迭奉政府命令來相催詰勢不能不籌一了結辦法電商兩江總督安徽巡撫均以收回爲然隨由臣部於五月間照會英使朱邇典略稱中英邦交敦篤凱約翰經營此事其招雇礦師安置機器建造房屋修治路工又連原繳之報効五萬元所費實爲不貲現擬津貼該商五萬磅以補從前用費一經議定所有銅官山之房屋機器均歸中國與英商無涉原定合同亦即作廢詎凱約翰以爲數相去甚鉅不肯照允悻悻回國以致暫行輟議逮十月間英使又稱英商已加派工人再行開工有礦鐵二萬　請飭蕪湖關發給准單出口當經臣部切實駁阻而該使失來臣部晤商迄以時日愈久愈難了結爲言臣等堅持原議反復辯論兩月之久提商多次雖該使於所索之價由多而少逐漸减縮而臣等迄未加添爭到盡頭始增給二千磅該使亦即允從惟稱欲顧中英交誼祇得勉强照辦此欵須從速交付不能再延時期竊維此案自三十一年四月起至今四年之久彼此互持各不相讓英商執守成約據定礦山要索鉅欵不償其奢願不止而皖省京外官紳挾全力以爭逾限應廢之說又始終不移邦交輿情兩相關碍現英使朱邇典旣允以五萬二千磅作爲了結自可照此定議以清宿案如蒙俞允應請飭下安徽巡撫將此欵從速籌備如數撥交臣部照付並由臣部與英使互换照會聲明英商所佔銅官礦地曁一切機器房産均交還中國原訂合同全行作廢原繳報効不再退還以免再有糾葛所有臣部議結皖省銅官山礦案緣由理合恭摺具陳伏乞皇上聖鑒謹奏 
[外人對於藏事之態度]  
　　字林報載二十日北京電云達賴喇嘛行人齎媾抵京分送英法德日俄美各使書内紀述藏事啓釁原由並請各使干涉此事日使已照會中政府謂中國革去達賴喇嘛之名號並不就商於有關此事之各國實爲絶大之荒謬中國現無端肇釁設邊陲因而起亂日本與英國誼屬同盟不得不出而助之云云其他各國公使對於此事咸袖手觀望無所舉動聞中政府接日使照會後大爲　動同日倫敦電云達賴喇嘛今晨可望行抵大吉嶺將爲印政府上賓該處佛敎徒及喇嘛僧等咸擬結隊迎之 
　　之滙報載二十一日倫敦電云據聖彼德堡電稱俄國駐藏坐探委員已抵俄京詳報達賴喇嘛出奔情形並稱達賴所派赴俄之救之行人一星期内可抵俄京大吉嶺路透通信員電稱達賴喇嘛已於昨日下午抵此聲勢喧赫令人注目隨行者有西基副大臣拉茄古買君佛敎信徒結隊侍從爲數頗衆十四日倫敦電云據聖彼德堡消息華軍侵略西藏達賴喇嘛出奔印度俄廷聞之頗爲注意現望英政府出而干涉俾西藏之治安可以早日恢復 
[中國名畫]  
邊壽民畫册之五（蘆雁） 
[英議員注意錦愛路事]  
　　字林報載二十日倫敦電云英國外務部大臣葛雷君在下議院答某議員問錦愛鐵路問題據稱日本要求均佔錦愛鐵路利益並無不合中政府宜先將要求各欵核定是否可以承認至俄國聲稱此路與彼有財政上軍事上政治上之關係其言亦殊有理故此事須由中日俄三國協商云又聯合黨議員威維蒲爾君在下議院質問英政府對於錦愛鐵路問題是否承認日本要求又問日本之態度何以能與條約各欵不悖外務部次官胡特君答詞與外務部大臣相同 
 
 

Page 5

 
 
[戴協揆病狀補紀北京]  
　　戴協揆出缺迭紀本報兹得京友函述協揆出缺之由先是協揆患腰疼請假五日旋即痊愈正擬銷假入值忽牽動舊恙步履甚覺艱難遂又續假十日攝政王覽奏甚爲垂念特諭世鹿二相往視時協揆已滿身發腁猶勉起叩謝兩相反命王惻然擬初十日親往視疾以事繁未果旋聞出缺之信大爲驚悼故飾終令典異常優渥云 
[度支部清理財政之近狀北京]  
　　度支部澤尚書諭財政處電寄甘肅正監理官劉次源京卯略云清理財政事關緊要凡事須平心靜氣勿得浮躁監理官自有監理財政之監理權勿奪督撫之權限如有難辦要務速達到部自有本堂主持一切亦不可無故啟爭公事仍須謹慎云云此電大約爲劉京卿與長制軍互相攻訐而發 
河南財政正監理官唐京卿瑞銅電達度支部稱前奉劄造各署局廠所人員表式遵即由局咨行照填惟查文内止令清理財政局總會辦與各局廠總辦會商辦法監理官應否參預此事應候部中示遵澤尚書接電後即電覆云各署局廠人員應　成財政局總會辦辦理如有遲延不報及造報不實等情仍須監理官督催以昭核實 
　　度支部派出各省監理官原期澈底清查以爲整頓財政之預備近聞各省雜捐實在無法清查其中湖北一省目光緒六年以後竟至無數目存底尤爲可異現聞各監理官以無從著手不獲鈎稽從頭追究又多未便祗好自謀退步現已紛紛電請辭差並聞　政局總辦晏參議亦已向澤尚書面請辭此重任澤尚書以晏參議素來熟悉財政自當勉爲其難不允所請 
梁廉訪電辭曲阜學堂監督北京 
　　學部擬請前卾臬梁鼎芬充任曲阜學堂監督已載前報專電兹聞梁廉訪已電復學部力辭往來電文照録如下 
[學部致武昌楊督轉梁廉訪電]  
　　曲阜學堂監督一席本部奏派執事充任前經鈔奏照會在案現籌開辦亟盻來部面商一切務希速駕何日起程並先電復學部寒 
[梁廉訪復學部電]  
　　寒電敬悉惶悚萬分鼎芬久病未痊兼有足疾去臘感寒甚重眠食失常至今未愈因此不能回粤數十日來未見一客未出門一步卾人皆知之曲阜學堂監督重要鼎芬學行才志本不能稱加以病久體衰如何能勝上負朝命下負鈞部慚疚不可言文件尚未奉到到後據實呈請鈞部另選奏派無任叩禱敬祈鑒宥禮學館顧問官鼎芬　肅咸 
[黑省籌辦各項學堂情形北京]  
　　黑撫周樹模奏稱江省僻在邊陲設學視内地尤急辦學較各省尤難省城原有兩級師範學堂應設優級選科上年已招足兩班今春分爲理化博物兩科復於上學期添招丙班爲算學選科下學期籌添丁班爲歷史選科四類主課依期成立均係咨由學部調派監督敎員管理敎授尚稱得法應改爲優級師範選科以符名實另就客籍學堂舊址撥用高等小學曁兩級師範經費添設初級師範學堂一所仍令按年添班以爲初等小學及簡易識字學塾儲備敎員其西北各城旗曁省南各蒙部漢語漢文均不通曉上年設有滿蒙師範學堂今年年底畢業即令各回本籍分充初等簡易敎員明年仍由璦琿呼倫嫩江布特哈各學堂將滿蒙聰頴子弟考試升學以便賡續辦理各屬學欵支絀師範學堂未能及時開辦惟呼蘭綏化海倫噯琿各府廳各設師範傳習所以備私塾改良至於女子師範擬俟省城幼女學校畢業即行酌核升辦此辦理師範學堂之情形也至各府應立中學均以學生程度不齊未便遽設惟省城設中學一所凡各屬合格學生一律入堂肄業綏化呼蘭海倫三府巴彦蘭西餘慶各州縣所設高等小學開堂較早限令招足四班按年升入中學以資銜接此外地處邊遠及新經設治地方如黑河府湯原縣大通縣鐵包等處兩等小學現均陸續設立惟臚濱府屬尚無學童先設半日學堂以敎工商東布特哈初等小學業經添設三區并設布澤小學堂令釋放家奴一體就學至各屬幼女學校上年僅止四區本年增至十六區仍飭設法擴充其簡易識字學塾已飭龍江府設立二十塾各屬即陸續籌設改良私塾則責成各屬視學員會同敎育會各就該處情形切實核辦此辦理普通學堂之情形也江省地廣物豐利源未闢實業亟待振興從前省城各路小學兼課實業均係豫科程級上年始授農工商本科本年南路學堂附設試驗塲實行演習北路工業學堂試造紙鹻各品頗有成績至各屬初等工業學堂呼蘭綏化兩府上年各設一區巴彦蘭西路各州縣今年各設一區又於海倫府璦琿廳青岡縣拜泉縣等處分立初等農業學堂各就地方所宜擇要舉辦漸次擴張引辦理實業學堂之情形也至於高等專門各校俟有中學畢業學生可以升入再行分别添設邊荒人士苦無書籍前經建設圖書館庋藏中外各書俾得隨時展覽并蒐羅古物發交該館保存擬俟財力稍裕即設存古學堂并將出品協會物産發交博物選科參考以立博物館之基礎就農業學堂實驗氣候以立測候所之基礎凡此應行展拓之端均已豫作籌措之計正月初五日奉硃批學部知道 
京師近事 
 
 

Page 6

 
 
　　前日朗貝勒奉皇太后口傳懿旨派貝勒親至頤和園查閱各殿有無急須修繕之處　貝勒於是日先詣園内佛香閣拈香行禮後卽往各處查閱一周入宮覆旨 
　　前出使美國大臣　紹怡于十一日早六鐘出京回籍郵傳部尚書徐菊人左右侍郎汪伯唐沈雲霈及内外警廳廳丞章宗元王仲薌等齊赴西車站送行聞郵傳部三堂直送至豐台始返并聞唐紹怡已决計不再出山矣 
　　崇陵承修大臣洵貝勒鹿中堂因陵工需用木石灰磚等項料品甚夥人力載運頗覺遲鈍擬敷設輕便小鐵路一條載運較靈往來亦速現已知照郵傳部由　碑店車站接修輕便鐵路直至陵工爲止聞郵部已允認照辦 
　　雲貴總督李制軍函商陸軍部稱滇省編練新軍需才孔急除前奉派陸軍各員分别差遣外劣員趙雲亭等五員業經咨駁回京惟查滇省勢處僻荒編練新軍事宜關係尤爲重要自應仍在近畿陸軍選調精幹人員數名藉資訓練現聞該部擬將近畿第六鎭統帶官吳金聲敎練官丁效蘭管帶官安啓剛馬惠田等四員飭其迅速赴滇襄辦一切 
　　聞濤朗兩貝勒近日提議軍諮處有統轄全國陸海軍之責各省參謀官一差早經本處派員充當以資助理惟各該參謀官旣屬各鎭統　節制如有應商事宜不免轉咨之繁現擬變通辦理嗣後遇有應商要件准各該參謀官隨時直報本處 
　　東督錫制軍咨行陸軍部文稱該省鬍匪出没無常所有彈壓之近畿陸軍第二鎭及六鎭步隊二十四標各營官兵業經商明暫留該省駐紥在案兹查各該營兵餉向歸近畿糧餉局核銷今旣准留該省駐紥所有該軍常年兵餉擬仍由近畿籌撥以免另行立案聞陸軍部已經允准 
　　吉林邊防大臣吳祿貞駐紥間島以來佈置一切頗費苦心惟欵項支絀諸多掣肘去冬曾極力辭差經東督錫制軍吉撫陳中丞一再挽留並允爲設法籌措聞日前已有電致度支部請由部先行協濟以重邊防 
　　軍諮處爲造就測繪人員起見特在京設立陸軍測繪模範學堂昨已電飭各省選送模範學生凡充當軍人或在學堂肄業者均爲合格其有差人員薪水照原支發給該堂應用偵探器望遠鏡水準器標尺經緯器各品及應用書籍等已由日本購運到京刻正組織一切俟各省選送學生到京即行考試開課并聞朗貝勒已派委則繪學堂畢業員余炘文張翮鳴劉永淦萬文鳴邱岱郭恩榮豫震敬權耿俊卿等爲軍諮處測地局委員兼充測繪學堂模範班敎員 
時評 
[國民之債累]  
自發起籌還國債以後。核計人出二金。即可全數償清。論事尚屬輕而易舉。 
　　然苦工力役販夫走卒。窮共一歲之力。未必能有二金之嬴餘。即使幸而有餘。似此繭膚汗血之錢。亦不忍青以急公仗義之舉。何也。國債之用處。若輩固無聞問之資格國債之權利。若輩未有絲毫之享受也。 
　　一經手折扣數十萬。一總辦薪俸數百千。折扣不足。加以賄賂薪俸不足。益之弊混。而苦工力役販夫走卒之奔走其下者。所獲不及萬分之一。且鞭撻而嘑蹴之。當是之時。曾不計一銖之貨一粒之金。皆我人民世世擔負日夜號泣而不能忘情者也則何薦紳先生之幸。而蔀屋小民之不幸也乎。 
　　今卾諮諮局呈請宣布歲出入總數。非欲甘心於官塲。或者苦工力役販夫走卒。可以稍平其氣耳。則又何必卾省而始有此呈請歟。 
[蘇人之官運]  
乾嘉之際。蘇州號爲狀元宰相之出産地。然多文人而少武略中興以後濅焉衰矣 
　　今陸殿撰以吏部尚書入閣。吳閣學奉特旨在軍機上學習行走。王太史新簡江西提學使。兩月之間。我蘇士大夫。又不期而有蓬蓬勃勃之氣象豈乾嘉之際之狀元宰相隱憾科舉之不復故於諸先生默加保佑。而使之一吐氣乎抑我蘇人科舉敎育獨深。故餘燄猶未全衰歇也。 
不然。何科舉人才一時崛起之多歟。 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[各屬電禀納稅多額名氏湖北]  
　　卾省選舉納稅多額議員日期經楊護院電請資政院展緩等情已紀昨報兹聞各屬已將調查此項議員姓名紛紛電禀互選監督彚録於下（棗陽縣電）武昌藩憲鑒遵查資政院議員張定一二十一歲正稅十三兩附捐十兩特捐一百串李樹義三十四歲正稅十兩附捐八兩特捐三百串除另册申送知縣鼎福禀虞（鍾祥縣電）武昌藩憲鈞鑒納稅多額人員黄梅瑞四十五歲正稅一百八十一兩零公益捐一百六十五串張建遠五十六歲正稅一百五十兩零公益捐九十串册另申知縣龍賡言叩虞（施南府電）武昌藩憲鑒微諭遵辦續據咸豐報稱鄧文棨三十二歲副貢納稅二兩七錢公益捐三串秦國城三十歲附生年納稅一兩九錢公益捐三串均住東鄉里等語當以爲數太少飭另查據復鄧文棨又有年捐賓興榖值錢二百串秦國城從前修橋曾捐錢一千二百串然非年捐此外别無納稅占多之人等情謹禀核知府和叩（鄖西縣電）武昌藩憲鈞鑒遵飭電禀納稅人員陳鏡蓉五十一歲糧額八石九斗王秉鈞三十六歲糧額二石八斗知縣薛炳善禀 
[卾諮議局預算移民郷費武昌]  
　　卾督據諮議局呈請籌撥移民黑龍江開墾經費十萬兩以庫絀欵巨未予照准已紀昨報兹探得該局預算數目分項列左 
　　一移民路費（甲）自漢至奉火車三等車價京漢十四元五角京奉十元五角减半每人十二元五角移民千餘户約成人五千口共計六萬二千五百元（按遷民墾荒招商局輪船奏咨减半有案光緒三十四年郵部新章各省運賑亦係半價此次議遷災民墾荒事關重大電商郵部當邀允准又按光緒三十三年東省督撫曾奏請遷民實邊寛免輪路川資擬請會同江撫奏請豁免如蒙恩准則上項車費可不批撥）（乙）自漢至奉食用居漢五日每口每日銀一角一二三四棧各一日居奉三日每日每口二角由奉至墾所作二十日算每日連大車價每口四角合計每人需九元九角作十元共計五萬元以上共銀十一萬二千五百元 
　　一辦事費局員官紳人員均盡義務每日火食夫馬費一元以四個月算約九百六十元司事三十四人以三個月算約四千零八十元雜役六十名以三個月算約一千零八十元護送警兵一百四十四名約一千四百四十元領頭一百零一名共一千零十元以上共銀八千五百九十元一川資官紳來往川資京漢三等車價京奉南滿東清二等車價合計三百元司事來往川資六大棧毒棧二人共六百元自奉至墾所十八人火車每人七十元共一千二百六十元外加大車費一百八十元統計二千零四十元雜役六大棧每棧二役共計五百四十六元自奉至墾所十八名給路費一百元統計六百四十六元護送雜役由漢至奉二十四名作半價每名二十五元共計六百元以上共銀三千六百八十六元 
一窩棚費每棧以容四百人爲準惟漢口加倍預備每棚一坐容十人每棧置五十坐約五百元由漢至奉計大棧六共三千元由奉至墾所作十八棧算每棚只須容二百人亦作五百元共計需九千元統共一萬二千元（各棧如有閒屋可借此欵當能撙節支銷） 
一活支漢口總局油燭紙墨茶炭等項每月九十元合共三百六十元郵電費約六百元印刷文件登記簿册報章廣告約一千元準備費一千二百元以上共銀三千一百六十元 
統共各項經費共需十三萬九千九百十六元 
[粤省兵警衝突之善後策廣東]  
　　粤省兵警衝突其禍起於五局乃西關六局翌日亦以槍斃人命激動衆怒致遭焚燬前經自治會函請粤督嚴辦並條陳整頓警務各節昨接袁督復函略謂此次西關六局突被焚燬匪徒乘機搆煽巡警亦涉慌張於吾子民無尤也南令毆傷不法已極平民誤斃並屬可憐分别查辦給卹深愜鄙懷官尉長警務在得人人地未宜隨時撤調無論何局皆應如此不特西關爲然警員例用畢業學生及充任警差較有經驗者似應爲事擇人未便預存成見至善團商會街坊值理熟悉當地情形遇事諮商最爲有益餘如申明警律布告人民設置暗查由官選派計慮周密多可施行已檄行廣東巡警道認眞妥酌辦理總之追咎旣往已落後塵整頓將來萬難稍弛貴會同志如續有見到仍望推誠相告隨時條陳官民一心而後地方受福此則鄙人向來辦事之宗旨云 
[津埠保商銀行從緩開辦天津]  
　　天津華洋理事會原爲清償華人所欠洋人錢債而設故當時有議設保商銀行之舉股欵華洋各半現聞洋欵業已預備乃華股二百萬兩官欵只籌出一百萬兩其續請之一百萬兩雖經直督批准尚無確欵可撥聞陳制軍對於此事頗爲焦灼故由會員建議俟撥欵有期再行開辦 
分類新聞政界 
[申明查緝盜匪權限廣東]  
　　粤省司處奉袁督札開緝捕盜匪本地方牧令專責近來盜風猖獗不能不分路設營乃各牧令一經營勇到境即置身事外全行卸責豈知營勇初到不熟情形不知良歹必地方官指揮照料方能分别緝拿不致枉濫即或滋擾妄拿有地方官在塲亦可卽時禁止查辦倘緝捕全諉諸防營必生種種擾害應即由營務處移行 
 
 

Page 11

 
 
各鎭統鎭及札行各牧令遵照辦理各鎭統責無旁貸應將各營官長認眞察看有約束不嚴者概行撤究並將桀驁勇丁一併革除一面申明紀律嚴行整頓一面定其權限嚴其責成并由處妥議章程禀候核飭一體遵照以清權責 
[善後局又借公債武昌]  
　　卾省善後局爲財政總滙之區所有各局廠經費均在該局動撥近因漢陽針釘廠火漢口瑞生洋行機器材料銀八萬餘兩到期無欵交付該局司道當禀准榻護督由該局出具印票向漢口商家息借嗣因各商現未開巿索利甚鉅故改向漢口交通銀行借欵八萬兩業經善後局總辦金峙生觀察與該行總理盧洪昶觀察訂立合同每月七釐行息分五年十期還清云 
[統計處委用法政畢業人員武昌]  
　　卾藩通飭各屬文云准總辦湖北調查局試用道周咨開職局調查事項分爲兩科屬法制者爲法制調查員屬統計者爲統計專員均非具有法政知識不能勝任愉快歷經職局前總辦陳胡兩編修呈准調任督憲趙陳通飭各署局處所營防遵照在案開辦伊始各處以難得合格人員紛紛向局請派苦無以應並經呈請調督憲趙陳轉請憲政編查館飭由各省設立統計學堂以資造就嗣准館咨以統計即法政之一端各省已設法政學堂此項學員畢業即可兼充統計之用專另設學恐財力有所不逮是法政畢業員充當统計員於館章旣合於事實尤便惟現在各處統計員均已由主管官遴請加札委定雖其間不無濫竽充數因遲延錯誤需加以督催指示者而從前游學外洋及由他省法政學堂畢業人員亦所在多有旣未便概行更易加派則經費又復難籌惟調查兩科之事關係重要此次畢業各員紳皆具有學術擬請以後各署局凡法制調查員及統計專員遇有更換之時必須先儘此項員紳選派俟該學堂畢業名册造齊仰懇害台將是項名册飭發署局處所營防各一分一體備案無論統計員法制調查員但有更易其所委用必須確係此次法政畢業員紳任便在册中指名請派以免再有貽誤如各該處未曾在册中選派即由職局查明駁回俟其聲覆到日所派者如亦係法政畢業人員雖非册中所有自與館章無碍可以照准倘並非法政畢業則須另行按册選派似此辦理庶於調查前途漸收劃一之效而畢業各員紳學有所施亦可藉資鼓勵除移復法政學堂外相應咨行轉飭所屬一體遵辦等因過司准此合亟札行該府州轉飭所屬一體遵照辦理 
[電飭妥議糶米免釐蕪湖]  
　　蕪關道刻奉江督電飭略謂接盛宮保咸電據揚州紳董李培楨等電稱揚屬沙洲貧民待哺嗷嗷米價騰貴請電咨本部堂札行各關卡凡平糶之米經過一概免稅騐照放行購米之卡如蕪湖及揚屬裡下河等處擇辦約五萬石請酌裁等語查上年江北水災由官借欵購米平糶奏准免納稅釐至紳民自辦糶米尚無准予概免釐稅且該紳等請由何處給照亦未聲明所擬購五萬石能否免納應由各關道釐卡局妥議復奪除分行外特電達督銑印 
[禀詳萬頃湖屯墾規章蕪湖]  
　　蕪湖萬頃湖屯墾奏歸皖南道督辦已誌前報刻督辦李觀察接受關防文卷後特擬定規章數十條于日前禀詳江督張制軍將軍清留守核示遵行以期整頓而節虚糜 
[縣令貽誤要政撤差安慶]  
　　皖撫朱中丞訪得蒙城縣縣令舉辦要政諸多　誤甚至該縣差役有搶刦貨船之事該令竟無所聞其平日廢弛公務已可概見刻已札飭撤任並行藩司另遴幹員往署 
[嚴飭拿辦凶横差役安慶]  
　　頴上縣差役王燦平日凶横不法已達極點每於簽票赴鄉提案時詐索夫馬飯食各項規費其數甚巨鄉民皆爲側目現經朱中丞訪查屬實特札該縣嚴行查究如果屬實即行照例懲辦以儆效尤而安良善 
軍界 
[籌議馬隊駐廬防堵安慶]  
　　皖省混成協陸軍馬隊營移駐廬州屯紥早有此議嗣因該府無廣闊基址建造營盤是以罷議兹朱中丞仍以該營移駐廬州爲然且該境現正盜氛不靖巡邏緝捕尤非騎隊不足以資得力現已飭令該馬隊先撥一隊前往駐防并聲飭廬州府預備駐所以免臨時無從安頓一面分行兵備處余協統轉飭遵照馬營管帶於奉飭後即酌撥一隊業於昨日起程往廬江矣 
[商派陸軍赴桂堵粤叛兵武昌]  
　　粤省新軍叛亂現多竄往廣西境内雖經粤督袁制軍派兵追剿深恐兵力不足難以蕩平致令窮寇竄擾鄰省近護卾督楊方伯以湘境與桂毗連誠恐該叛兵竄入特商之第八鎭張虎臣統制擬派步隊二十九標李贊卿標統率所部由湘赴桂防堵以資聲援而保治安 
[咨查粤省製造軍械各局廠内容廣東]  
　　陸軍部前經附片奏請簡員充各省軍械局廠督辦經奉硃批朱恩紱著賞給三品卿銜前往各省製造軍械各局廠切實考察籌擬辦法詳細覆奏欽此業經行文來粤查照兹將其飭粤查報事件列下計開一局廠原始沿革一歷年用欵大數歲需出入的數一機器種類號數部數功用能力價值一員匠薪工名數職務年歲籍貫到差年月一現存槍炮器械并物料一洋料土料産地價值一各項辦法事略章程部記一現造各項軍械圖說一廠房地基面積機噐部位總數圖說一現辦學堂章程課程 
[咨商測繪粤省戰地輿圖廣東]  
　　袁督以粤省幅　遼闊此次擬就關於防守戰務最形吃緊之處先行分别測繪戰地輿圖現計由省城至燕墉及東江至惠州西江至封川並高雷廉欽等屬約面積三十萬方里有零當照陸軍部所定水準測量暫行規則飭定分投測勘辦法大致已有頭緒昨特將現在大致情形咨呈大部察核 
[禀請派員提運製鎗鋼料廣東]  
　　前製造軍械廠因製造六密里八小口徑鎗枝需用各種鋼料及木壳胚等件經托江南製造局購造兹接函覆造成機管刺刀座板機鎗把托機管尾套鈕送彈片各鋼料共七種每種一枝共重五十三磅合裝一箱另木壳胚一枝由招商局搭輪帶省已禀請發給專照派員提運 
[學務]  
[敎育會會議學務紀事蘇州]  
　　蘇垣長元吳敎育會日前開第一次會議吳會長本善曁各職員均經到會當即公同提議分别議决兹將各條略録於下一議選舉資政院碩學通儒議員公推曹君元弼胡君玉縉爲碩學通儒之選由會中具函分别問取履歷以便具復一議編敎授細目由會致函中小各學堂以本學期爲始送勸學所轉交一參觀單級規約八條由會刷印分送各會員一上海單級練習所招生由會保送孫洪二生入所學習一報告公中學校監督彭君敏伯業經到校主持一切月送百元一議保送京師招考速記生以中小學堂相當之程度爲限一學欵處决算表議定分送各會員察閱一接收唐家巷房屋各件至儀器 
 
 

Page 12

 
 
書籍交學欵處收管並聞本年起常會日期每月改於第三星期舉行 
[南菁學堂定期開辦文科蘇州]  
　　蘇提學以江陰南菁學堂遵照奏案開辦文科先從中學辦起一案業經詳奉院憲在案應招一年級生一百名以高等小學畢業爲合格即由地方官或勸學所單開姓名送到學務公所或江陰報名處於二十日截止該校現定二十五日起考驗月底截止業經札飭各縣遵照辦理 
實業 
[添委甬埠出品審查官抗州]  
　　駐甬出品協會展覽開幕曾經勸業道派委勸業公所李科長孝先前往監視等情略記前報兹聞董季友觀察查得出品協會通用章程第九章第二十六節展覽期内應由該省總理官遴派智識兼富學有經驗之員專任審查出品之良楛美惡區分等級並報告南洋勸業會事務所等因是此項審查職任繁重自非一朝夕所能蕆事該科長擔任專科未便久稽在甬允宜另派專員以資責成本日專詳中座請派署甯波府兼駐甬出品監理官鄧守本逵俾便就近審查隨時報告 
[咨請調查皖省鹽務安慶]  
　　督辦鹽政大臣函咨皖撫略稱頃奉命督辦鹽務所有銷鹽省分每年實銷鹽斤若干以及向來鹽務一切利弊自以切實調查詳細情形爲入手辦法之基礎且可藉資考查逐項整頓等因朱中丞准函後卽行藩司轉木所屬州縣認眞調查詳覆核奪 
[新發明自行磨之出現安慶]  
　　太和縣貢生巴清光製造自行磨模型兩具足資維持工業經該縣將自行磨模型禀呈撫憲札飭製造工藝廠試驗以維工藝而興實業現此項機模型已陳列出口協會之出品所矣 
[伊犂軍界劃扣協餉認股武昌]  
　　卾省在伊犁陸軍四隊係光緒三十二年張文襄督卾時爲伊犂前將軍長少白留守所代編調赴伊境作爲摸範軍隊現該軍官弁目兵等因聞卾路拒欵特在伊開會共願擔任股欵一萬五千元計三千股特請將軍廣留守福電請新任卾督瑞制軍在卾協伊餉内劃扣銀一萬五千元以備路股瑞制軍因現未到任故函請楊護督核辦聞楊護院以卾境路權尚未一定爭回此項協餉關係緊要特行飭藩司會同善後局妥議具復勿延 
[和豐錢莊收帳原因蘇州]  
　　蘇垣和豐錢莊係龐任王諸大資本家股開交易繁盛爲蘇垣各莊冠今年龐東欲擴充資本專營申莊本擬新正上巿經手因格外謹慎必欲將前帳收清庶可羅羅清楚前後分晰遂商請各股東公墊銀十五萬兩先行還清存欵後再歸收欠出帳項此和豐錢莊收帳之實在情形也昨報所云停閉之事實係誤傳至外間指摘經手盧君之處乃係挾嫌者之謡喙冀傷盧之名譽耳 
雜記 
[鳳皇頸卡莠民搶刦米船詳情安慶]  
　　鳳皇頸釐卡莠民聚衆搶刦米船已見前報專電兹訪得最確詳情該卡於客臘杪問有當地劣董痞棍黄大爺朱旭初等煽惑男婦莠氏數百人藉阻禁米救荒爲名相率搶刦米石經該卡員張守當塲拿獲滋事數名嚴訊申飭正擬解往無爲州究辦比爲該處紳董力保開釋該卡員復捐洋四十元平糶窮民兹於新正初十日該莠民又聚衆千餘人將運赴滬江米石四十艘約數千石搶刦一空該卡員聞信即督同司盾弁勇前往保護詎該莠民等恃衆洶涌抛碍擲三該卡員及司扞弁勇均被毁傷刻卡員具禀省合派撥兵隊及水師砲船三艘迅赴該卡駐紥藉資鎭攝並札委許令岳鍾前往查辦一面飭無爲州嚴拿爲首滋事之人從重懲辦以昭炯戒 
[紹屬匪黨横行杭州]  
　　紹屬山會兩縣各鄉鎭發現一種尖刀黨交結差保賄峈營兵以致横行鄉曲黨羽日熾敲詐强姦開棚聚賭良懦之被魚肉者不知凡幾舊臘經府尊訪聞嚴飭兩縣拿辦該匪黨等消息靈通從未被逮而尤以山陰屬之湖塘村爲最盛聞有僞軍師魏瑞生僞頭目魏阿潮二匪所部黨羽爲最多横悍亦甚本年該匪魏阿潮覬觎寡嫂姿財膽敢嗾黨搶擄姦佔而據其産敗族亂倫聞者髮指同族畏其凶悍無敢顧問者 
[卾官備迎新督之忙碌武昌]  
　　新任卾督瑞制軍現已由滬登輪不日即可抵漢晋京陛見約于二月初間返卾接篆昨楊護院特飭善後局委派漢口土藥公棧專辦李際卿大令武昌銀幣局文案王億年大令承辦督署一切供張及修理廳屋廊舍聞兩項約共支銀五千餘元又官塲昨接派往上海迎迓新督之文武巡捕來電云新督略有恙現須調養行期無日故預備乘輪往卾境黄州迎迓各員均未啓程 
[飭查濫膺孝廉方正南昌]  
　　贛省宜黄縣舉人吳孝展等以楊魁梅吳如川吳伯濳具控余其選品行不端濫膺孝廉方正之選實屬有輕曠典惟孰是孰非非飭查辦不足以昭核實現經林提學以事關曠典不可稍事朦濫札飭撫州府確切查明據實詳報 
盲話 
[開歲之新事業]  
　　開歲以來。忽忽二十日矣。神州風雲。變幻不測。感日月之如流。撫五衷而振觸顧其所謂開宗明義第一章者。新軍閙事也。達賴出亡也。大臣薨逝也。其餘則落落無聞矣。 
卒之閙事者閙事。蘇台粤嶠。千里一轍。出亡者出亡。强隣窺伺。嘖有煩言。我不知今日之所謂亡羊補牢者。袞袞諸公。其嘉猷奚似。 
抑又聞之。内臣以樞府爲最重。外臣以督帥爲最要。旬日之問戴相隕星於冀北李督騎箕于滇南而甘督長軍帥。又有因病出缺之說。耗噩遥傳。絡繹不絶。對此茫茫百感交集矣。 
談屑 
[紀十二公主夜舞求婚事]  
　　某國王。有十二女。皆絶美共寢一室。分十二床。每歸寢。則門必閉。且加扄焉。晨起。履皆敝。 
若曾作通宵舞者。顧其夜舞之地。則無人能偵知之。王告國中。有能　得此中。秘密。知公主夜舞地者聽其擇一爲妻。王薨。則襲其位試而罔效。伺一二晝夜而不得者。則殺之。一王子來。願伺之。王命導人一殿。與十二公主隔垣宿。王子凝坐。將以瞰公主之所往。室門洞闢有事無弗聞者。顧未幾王子即熟寐。晨寤。始知公主夜舞如故履敝亦如故。悔之弗及。二三夜皆然。王遂殺之。繼之者數人。無幸免者。一老兵。戰創罷役。將返國。道經一林遇老嫗。問將何之。兵曰。吾茫茫不知所之。亦不知何爲而後可。願一深公主这舞所。他日或得爲王也。老嫗曰。是亦不難。子今晚往。公主賜子酒。子勿飮旋即僞爲熟寐也者。俟其去而覘之。語至此授以一衫曰。御此則人皆不見汝。公主往。汝亦尾之往。則得之矣兵唯唯受策。往見國王。願任其事。王命導入一殿略如前客。及夕。長公主奉酒一杯至。兵暗傾之未嘗入口。遂登床而臥。少頃鼾聲大作作深睡之狀十二公主聞之咸　笑長者曰。是人亦無幸矣。抑何愚也。（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[烏里雅蘇台將軍堃岫等奏舉行新政請撥常年經費摺]  
奏爲統覈現在邊情舉行各項要政先行籌欵開辦並請撥給常年經費以期持久而裨進化恭摺仰祈聖鑒事竊奴才等承准軍機大臣字寄光緒三十四年十二月二十八日奉上諭署歸化城副都统三多奏西北各邊蒙民不識漢文交通不便請編設半日學堂以開蒙智等語著信勤長庚廣福扎拉豐阿堃岫車登索諾木奎煥溥　錫恒延祉绷楚克車林慶恕等體查情形妥籌辦理原片著鈔給閱看欽此遵旨寄信前來等因奉此仰見我皇上於開通蒙古風氣之中仍寓因地制宜之意欽服莫名查原奉内稱蒙人不識漢文於敎育新政交通諸多不便洵爲洞見機要而所云劃區設學之制似難遽施於外邊蒙藩彼内扎薩克蒙古如土默特旗列屋而居耕田而食語言動作久與漢民相近且兼有通習漢文漢字者多設半日學堂使之且耕且讀自爲順勢利導之舉若烏城所屬三扎兩盟遠處北邊質性樸陋氈廬散處遷徙靡常游牧爲生不知耕作除久在烏城謀生之無業窮蒙間有二三稍通漢語者其向在和碩居駐之人於漢語概不練習而漢文漢字更無論矣至所屬三烏梁海平日以打牲爲業蒙語尚不甚通性同野蠻更難遽期以普通之學奴才等揆諸邊地情形覈其蒙民資格欲使民智漸開化除固陋固以廣設學塾爲切要之機關而入手辦法務當變通合宜方可期有成效現擬在烏城先創建學堂一所名曰初級師範學堂設滿蒙漢敎習三員調取三扎兩盟聰頴子弟四十名以稍知滿蒙文字者爲合格入堂習學滿蒙文兼習漢語文字學有成效即令其回旗爲敎授並調取烏梁海學生五名先敎以滿蒙文字兼學蒙語以爲漸授漢字潢語之基學成亦令其回旗轉授所有漢文敎習暫可不由内地調取恐其性情語言轉多扞格擬由在營各員内擇其文理優長　派充如敎有成效一體酌給奬勵惟蒙古初學漢字漢語遽難繩以學章俟稍有程度再行咨取學章以宏造就其堂中管理一切擬派提調一員監學一員稽查司事各一員添募書記生四名雜役八名各酌給津貼工食使之各專職務認眞經理並劄令各盟長處自立滿蒙小學堂一所學生以三十名爲度師範學堂遇有空額即由此小學堂内調補並令各該旗均設蒙養學堂一所專收本旗童幼子弟習學蒙字蒙文以植初基如有可造之才挑升滿蒙小學堂以備烏城調選仍不時由奴才等派員往查勤加勸勉如此週廻推選轉相傳授旣不失循序漸進之規自可收默化潛移之效似可爲開通蒙智切實辦法此等設外蒙學堂變通辦理之大概情形也竊揆情度勢現在烏城尚有應行整頓例辦數事尤宜及時籌辦以爲新政之權輿查地方巡警原爲内治之本烏城自光緒三十三年經暫護將軍奴才奎煥等奏由防兵内挑練四十名擇派巡官一員設局開辦原係草創集事不惟城巿相隔數里分布難周即一切規制衣帽悉從簡略且所發津貼局費原擬藉西路烟土每兩抽捐七分以資挹注近因實行禁烟西來烟土寥寥則此項津貼已難指望與其徒擁虚名何如妥籌善法擬仿科布多辦法再添練巡警兵二十名補足六十名之數並加派巡官一員分巡城巿衣帽袴履製備整齊每局添募司書一名以資繕寫另添敎習一員逐日勤加訓練巡兵津貼仍照原定支發敎員司書等津貼工食及一切局費擬另行籌欵酌給所有舊日烟捐即行停止至禁煙一事尤當今第一要政必須斷絶根株國民無一沾染者方不負朝廷洗除沈痼轉弱爲强之至意自三十二年冬接奉禁烟章程經暫護將軍奎煥等剴切曉諭一體嚴禁並奏明加抽烟捐藉練巡警爲以捐助禁之舉嗣復屢奉諭旨曁禁烟大臣重定新章發來表式業將在營各官兵勒限戒斷分别填送表册在案當以烏城向不栽種罌粟又無土店烟館人數無多易爲稽查是以未設專局今按西路本年所來煙數僅止數千兩是烏城戒烟已有效驗惟無論多寡旣來烟土必尚有吸食之人是官民未能一律湔除痼疾允宜多方勸誡實力戒除擬就城内廟宇閒房設立戒烟局由奴才等督飭派員監守查驗仍宜先從官兵入手凡舊有沾染或形跡可疑者無論戒清與否一律調局分班驗戒一番備具藥餌供給食宿嚴其出入限以時日總以戒净爲　其街巿商民亦悉勸令入局斷戒與官兵一體看待倘斷後再犯官則照章嚴參兵則革懲治罪商則重罰逐出境外一面咨行新疆巡撫轉飭古城一帶地方官嚴密搜查凡商民出境不准夾帶烟土違則重懲並責成本處巡警官兵認眞稽查有犯則重罰外仍從嚴治罪似此内外禁戒止流塞源自不難害絶毒清其局内一切食用夫役工資及委員薪津等費每月需銀不過一二百金即由扣收各官六分減平項下開支作正開銷俟一律戒净時即行奏明裁撤以節糜費（未完） 
本埠新聞 
勸業會請簡親貴大臣 
　　南洋勸業會董事會禀北京軍機處南京張制台電云敬肅者南洋勸業會賴朝廷主持於上各屬官商策助於下進行迄今已近開幕薄海羣情同深歆動惟商等伏查邇來東西各國均以賽會一舉爲提倡實業之要圖其典禮至爲隆重雖地方賽會亦特派親貴重臣專任總裁甚且皇席親蒞以昭優遇至於全國賽會則體制尤必加崇此次南洋本屬創辦自去年七月欽奉明詔覃敷一時各省出品風發雲萃辦法範圍已駸駸有自地方而進於全國之勢今年開會外賓絡繹觀聽所繫禮制一切自宜力與各國比隆且默察各處紳商對於兹舉尤殷欽嚮日來疊接各省協會來函垂問及此用敢不辭冒瀆披瀝上陳敬祈俯納下情預呈聖聽籲求今年開會時特簡親貴大臣臨會總裁其事增榮譽而策將來無任迫切南洋勸業會董事會叩 
[懷珠逃逸之波累]  
　　源昌祥珠號等八家控掮客張子雲與妻謝氏掮去值洋三萬餘元之珍珠逃逸一案昨由包探將案内牽涉之朱周氏傳至公廨請究氏供張子雲夫婦於去年十一月二十一日逃逸其女張三小姐由張之親戚于十一月三十日代嫁於現居白克路一百五十九號之王姓寶讞員得供後商之西官判氏交保候補傳人証再訊 
 
 

Page 19

 
 
[地方自治議事會之進行]  
　　本邑城廂自治公所議事會擬定議事規則及旁聽規則草案數十條分致各議員妥爲核議定期二十五日開特别大會公同决定 
[地保托病遷延]  
　　地保吳雨甫即吳阿桃去年被控收押後曾由各領事到縣商請交保經滬道蔡觀察騐明患病屬實准交秦長盛鷄鴨行主保出限一個月醫治投案刻已届期吳稱病未痊愈求請展限禀奉蔡觀察批云交保醫病予限一月投案候訊係屬格外加恩今限期早逾猶復妄求展限斷不准行本應飭提姑寛着于奉批五日内投轅聽候質審如違從嚴提究 
[閔行巡局出醜]  
　　閔行巡局函解賭徒楊成忠等到縣前晚提訊楊　鎭江人向在巡防營充當艙長賞有五品軍功現已賦閑前日偶至劉姓小木作内觀看學徒接龍適遇局勇來查指爲叙賭求鑒包阿有供紹興人曾在賭塲帮忙近已改業此次因朱姓小賭局中强逼小的向索陋規小的不從致被誣指判楊包兩人分别收押候查明再究 
[縣署監犯閙事]  
　　昨晨本縣内監各犯互相凶毆捕廳趙敬臣少尉喝阻不服遂將最爲凶悍之陳阿四金銀仙陸貴才周松成等四人帶至捕署判將陳阿四重責五百板陸貴才周松成各責三百板金根仙責二百板並各加上挺棍鐐銬仍飭還禁 
[探夥開賭續誌]  
　　工程局巡員在王家碼頭洽睦里查獲賭徒多人已誌前報昨日復訊命提已革巡士王永祥到案戒責二百下判押七天爲首糾賭之探夥潘羊珠戒責四百下押兩禮拜私吹警笛之王仁山與船户洪阿二從輕各罰洋三元開釋探夥戴逢春即阿毛交探帶去 
[車庽主求免加捐]  
　　英美租界内各車庽主前日聚集數十人至英美工部局請免加捐未見動靜昨晨復至公共公廨呈遞公禀請爲轉商寶讞員商之英布副領事諭各散去靜候會商工部局總董核奪衆均遵諭而退 
[拐賣小孩之眞相]  
　　一路巡局函送陳紀春王盛氐郁欽瑞陸翠雲陳茗香等到縣前晚經襄讞德明府審訊陳紀春供小的三歲之子才寶曾于去歲十二月二十日失去四處找尋杳無蹤跡今在王盛氏家尋獲扭案請究王盛氏供婦人因無子嗣托親戚郁欽瑞等爲媒于臘月二十三日由王阿明徐掌生郁欽瑞領陳茗香抱孩陳財寶來家云茗香之子財寶情願出賣爲子當時言明價洋四十元另加中費二元立據爲憑今由陳紀春將孩認去故將小孩交案所有身價洋四址二元已由郁欽瑞陳茗香及徐掌生之妻父陸翠雲三人合賠交案求請給領訊之郁欽瑞陳茗香陸翠雲供詞相同德明府以爲首之王阿明徐掌生均未到案判將陳財寶送普育堂暫爲留養郁欽瑞陳茗香收所限五天交到王阿明訊明再奪陸翠雲交保速尋女婿徐掌生到候訊 
[義勇隊打靶獲奬]  
　　萬國團練會華商義勇隊第十一次打靶賽奪銀杯頭班石運乾得六十一分二班黄國良得五十四分各奬銀杯一只三班屠也香得四十八分奬彈子五十粒 
[訊結巡捕誘拐婦女案]  
　　王金榮控美捕房九百五十三號華捕沈容林誘拐其妻楊氏一案昨經公堂訊明中西官以過裘氏無干開釋沈捕與楊氏均有不合分别各押一月氏期滿交王領回管束 
[誘拐安東女孩]  
　　拐匪唐甫高由安東誘拐女孩小漢子來滬冒認甥女串同陳阿寶賣於粤人被探一併查獲解廨判押在案昨日復訊屬實判　押西牢一年陳押三月小漢子留候移請安東縣派差至谷家村查傳其父李洪美來案具領 
[敎習不認串騙]  
　　英商永年人壽保險公司控張秀峯串騙壽險銀兩一案昨經公共公堂復訊張供前在山西駙馬橋高等學堂爲敎習並不串騙判張押候查明再核 
城内 
[縣令回滬]  
　　本縣田大令於前晚九時由蘇乘坐火車返滬昨至道署禀見並請銷假 
[巡警被毆]  
　　總工程局巡士許金山前日至邑廟花園内向閔春記謝梅生所設之洋　攤購物論價口角該區落差巡警馬國梁上前解勸反被毆打當由該巡警拘區轉解一路巡局審訊閔謝同供現已知悔叩求寛宥許供請將閔等嚴懲判閔謝兩人各罰洋五角許斥退 
[隣居串拐]  
　　浦東揚家渡巡局　將原告郁富朗被告龔顧氏蔡雲全等解縣函稱郁富郎之妻前日與隣居龔顧氏蔡雲全入城買物當夜不歸不知誘匿何處爲此送案請辦旋奉内諭　差看管候訊 
[挖洞圖竊]  
　　陶玉山在雲居菴左隣王渭濱家挖洞圖竊被事主當塲捉獲解至北區轉解一路巡局判責二百板送改過局收押二月 
南巿 
[抑何殘忍]  
　　殺人放火案首犯張毛毛之叔張周順在大東門外開設張聚興皮箱店前晚周順之妻兄王全生至該店借洋不遂反被用火鐵簽刺傷頭而手足多處後仍給洋一元縱之使去王心不甘服遂至總工程局禀控昨又扭張到局控被虐待並吞没存欵洋七十元張不承認一併押候再訊 
[失火罰洋]  
　　王家碼頭更樓失火已紀昨報兹經工程局飭探查明該樓與聚興飯店貼近是晚之火起於聚興飯店昨特飭傳店主張龍生到局罰洋四元充公 
閘北 
[串誘捲逃]  
　　新閘路荳腐店主方毛毛前日將妻張氏及流氓蒯毛弟扭至四路一區控稱妻與店夥王連生通姦被蒯串誘捲逃小的偵知後與蒯理論昨始將妻送回惟捲去之金飾銀洋均已無著請爲究追判氏掌頰五十下暫父其父張星源領回蒯收押著交王連生到案再行訊辦 
[重復勒閉]  
　　崇明人施順刊前在太陽廟後開設茶館因聚賭抽頭被四路三區徐副巡官查明勒閉在案前日該區畢副巡官以施復賄保私開飭傳施妻張氏到案研訊該氏一再苦求至行賄地保一節堅不供認判氏具結限三天仍照原斷勒令閉歇 
[累及乃父]  
　　王周氏　將郭寶林扭至四路一區控稱女見小安子被郭子拐匿請爲究追當由黄正巡官質訊一過判郭交保限五天交到伊子再行核辦 
[殃及隣居]  
　　富家里後顧寳華草屋内前晚失火延燒鄰居草屋二十餘間後由四路一區消防隊到塲救熄昨黄正巡官傳顧訊究早已逃逸矣 
英租界 
[定貨紏葛]  
　　英商信泰洋行控同人洋貨號主陳鳴錕定貨虧銀一案昨日午後由廨會訊原告洋人偕見証葉樹章投稱陳定貨不出向之理論由金象卿沈耀奎出爲立據担保所有虧損銀二千三百餘兩應請追究訊之陳供因貨樣不符以致逾期寳議員商之英布副領事判陳交原保　將金沈所立 
 
 

Page 20

 
 
西文保單譯明再核並以經辦此案之差夥袁祖紹將案延擱管押候究 
[人証未齊]  
　　北洪泰紙店股東鍾天榮張宗良范守齋控夥張松濤鄭芳湘方永泉私宕帳銀四千餘兩前晚由廨提訊德襄讞以張鄭保出未到判方交原保將帳算明限原差於三日内傳張鄭二人到案訊奪 
[互相推諉]  
　　宇豐茂記祥生祥興等控　昌泰經理徐錦祥股東徐錦清李秉章虧欠貨銀二千三百餘兩一案前晚由廨提訊因李未到兩徐遂互相推諉判一併押限十天清理並諭原差提李到案訊追 
[誘匿婦人]  
　　劉榮根控王陳氏誘匿其妻施氏由探將氏查獲昨晨解廨押候交劉妻到案於禮拜五再訊 
[拐匪還押]  
　　張順福誘拐李銀林之妻阿秀押於杭州拱宸橋妓院内賣娼被李偵知報捕將張查獲解廨判押在案昨由捕房將張解案請爲復訊判仍還押候移提阿秀到案再核 
[無從質訊]  
　　總巡捕房八百三十五號華捕張順卿　蟻媒趙王氏串將女子小翠子賣於鷄鴨弄鴇婦陸洪氏花烟間内爲娼經捕頭查悉將張與兩婦一併拘解公堂押候查辦在案昨由捕房解廨復訊中西官以小翠子被人戳傷尚未醫愈判仍一併押候下禮拜三訊核 
[惡鴇宜懲]  
　　鴇婦朱老四將買女朱小紅任意凌虐經濟良所查獲昨送公堂請究判朱妓暫留濟良所未鴇押候查明再訊 
[妓女何往]  
　　川沙人王金生誘拐南京妓女林媛媛來滬被妓母尋獲倩周金福陳福生向王理論被王以周陳拆梢洋五十元等情探由捕房派探拘解公堂訊判交保候查在　昨由捕房將周陳解廨復訊中西官以林妓未到判候禮拜五再訊 
[凌虐無憑]  
　　粤婢彩生控被主母陳王氏時常凌虐昨由捕房解廨訊無實據判仍交王氏覓保領回不得虐待 
[註銷控案]  
　　洋人德高控電燈匠琴興琴根英四榮生林福等恃衆停工毁壞電線一案昨經公堂復訊無憑將案註銷一併開釋 
[勿再聯絡]  
　　朱福仁因將刀械借於盜匪張海寳等由廨將朱收押在案昨届期滿解廨請奪判交妥保開釋 
[改業已遲]  
　　張阿三羅寶卿均在虹口賭檯上望風前日混入租界誘人賭博被探一併查獲昨解公廨請究張等均供以後改業不敢再犯張枷一禮拜羅枷三天期滿再核 
[僅押一年]  
　　粤鴇趙王氏逼令妓女鄭萱友賣娼不從以致吞烟斃命一案昨日由廨復訊讞員以該鴇情殊可惡判押女所一年 
[妓院失慎]  
　　前晚十一句鐘浙江路漢口路轉角鼎豐里第一家雉妓院桂仙房内起火燬去樓面一間事後捕房恐有别情飭探往查核奪 
美租界 
[氣忿自縊]  
　　住居梧州路之常熟婦人陳李氏去年被其妹借去金飾數事前日向索其妹抵賴不還氏歸家後氣忿自縊後由其子陳香寳陳崇德等解下送往同仁醫院中途氣絶因報捕房車入驗屍所飭保報縣請驗昨午經捕廳趙少尉驗明委係自縊身死即飭氏子具結棺殮 
[失竊手鎗]  
　　昨有住居武昌路五百七十七號之某西人至捕房報稱失竊手鎗一支捕頭允飭中西探查緝 
[婢女逃逸]  
　　住居北四川路一千七百三十五號之李某昨至捕房報稱有十六歲婢女一口前晚逃逸請爲查緝捕頭准之 
[馬夫刁狡]  
　　馬夫周阿七屢次犯案前日又因駕車違章被捕拘入捕房周改名阿慶旋被捕頭察破以周刁狡朦混　候究辦 
法租界 
[分别懲儆]  
　　雲飛橡皮車公司前將舊照塗改朦混被捕房查知照章科罰在案昨日由廨復訊該公司洋東偕買辦張雲貴投案候質聶司馬謂張曰此事爾難辭咎姑寛判罰洋二百元一半充公一半償還洋東前次被罰之損失管車人伍阿五營私舞獘著押捕房二月 
[不認竊洋]  
　　雲飛包車公司洋東向住美界前日該洋東宅内失去洋七十一元當在出店沈春生身畔查出房門鎖匙一枚銀洋五元當即拘送美捕房飭探移解法廨即經聶司馬審訊據供並不竊洋鎖匙係銅匠之物銀洋亦是已物求察聶司馬諭飭美探先回沈留押捕房候再訊核 
[供詞不符]  
　　楊嘉文鏡架店保險失慎一案昨日復由捕房將楊弟榮生及張陸氏傳至公廨請究聶司馬謂揚曰爾店内有某洋人定配鏡架之照片爲何在張陸氏家榮生供於失火前十日由小的放在氏家因店中不潔恐遭汚壞之故訊之氏供詞相同聶司馬以供與嘉文不符且察勘火塲並無燒剩之物實難輕縱判枷一月再押捕房二年 
[並非私識]  
　　楊陸氏控女月貞私自姘人昨日由廨提訊女供陸氏係寄母女子嫁於陳桂生實由母親作主現丈夫往漢日内即可回滬求鑒判女交保候本夫到案再訊 
[新聞畫]  
　　松江華陽橋某紳之女前日乘坐四人肩輿進城購物道經東門適某少年乘騎而至輿夫揚手阻止致馬驚躍輿略損傷輿夫遂扭住索賠紏結不解後由女親自喝阻始令馳去 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
法規 
[憲政館核訂法院編制法清單（四續）]  
第十三章書記官及繙譯官第一百二十八條各審判衙門分别置左列各項書記官掌録供編案會計文牘及其他一切庶務一初級審判廳置録事二地方及高等審判廳置典簿主簿録事三大理院置都典簿典簿主簿録事第一百二十九條初級審判廳應置書記官不得少於該廳獨任推事之數如置二員以上時以資深者一人爲長監督其餘各員第一百三十條地方及高等審判廳應置書記官不得少於該廳合議庭及獨推事任之數以典簿一人爲長從廳丞或廳長之命令分配其餘各員之事務並監督之第一百三十一條大理院應置書記官不得少於該院合議庭推事之數以都典簿爲長從院卿之命令分配其餘各員之事務並監督之第一百三十二條大理分院高等及地方審判各分廳應置書記官不得少於合議庭及獨任推事之數第一百三十三條各檢察廳分别置典簿主簿録事各書記官　該廳會計文牘及其他一切庶務前二項之規定准用之於檢察分廳第一百三十四條書記官員額視事之繁簡定之第一百三十五條審判衙門及檢察廳書記官從各該長之命令得於權限内互相代理第一百三十六條地方審判廳廳丞初級審判廳監督推事得派該廳學習推事臨時執行該廳書記官事務地方檢察廳檢察長初級檢察廳監督檢察官得派該廳學習檢察官臨時執行該廳書記官事務其應行署名者應附記臨時代理字樣第一百三十七條審判衙門開庭審判時書記官應遵審判長之命令執行職務其關於特定事宜書記官應遵該特定推事檢察官之命令執行職務書記官據前二項命令記録口供編製或更改文書如認該命令爲不當應附記其意見第一百三十八條書記官於權限内所行職務即不合本法所定之事務分配仍屬有效第一百三十九條書記官以考試合格者録用之考試任用書記官章程由法部奏定之第一百四十條都典簿典簿主簿爲奏補官録事爲咨補官第一百四十一條書記官品級及奏補咨補事宜除前二條規定外於考試任用書記官章程定之第一百四十二條京師及商埠地方審判廳以上審判衙門得特置繙譯官由法部及提法司酌量委用第一百四十三條書記官及繙譯官權限並應辦事宜本法所未定者按照訴訟律及其他法令所定辦理第十四章承發吏第一百四十四條初級及地方審判廳置承發吏其職務如左一發送審判檢察廳之文書二受審判廳檢察廳之命執行判斷及没收之物件三當事人有所申請實行通知催傳第一百四十五條承發吏應從長官之命令第一百四十六條承發吏應服一定制服第一百四十七條承發吏有缺額或有他故時監督官得派本廳録事代理第一百四十八條承發吏須經攷試始准録用攷試任用承發吏章程由法部定之第一百四十九條承發吏由法部及提法司派充並得委任地方審判廳廳丞或廳長派充之第一百五十條充承發吏者應繳納相當之保證金第一百五十一條承發吏應照職務章程所定分别酌給津貼第一百五十二條承發吏職務章程由法部定之第一百五十三條承發吏權限並應辦事宜本法所未定者按照訴訟律並承發吏職務章程及其他法令所定辦理（未完） 
小說 
[官塲小說玉樹花（十七）（春）]  
　　第五回　蔡亞小就擒遭法網　木能勝被刦失軍裝 
　　只說吕太守大功告成。捉到了蔡亞小。放在船上。心上甚是高興。一班手下的人。也都一個個快活非常。到了省城。吕太守連忙解着蔡亞小來見夏制軍。夏制軍聽得蔡亞小果然被他拿住。不由得心中大喜。大大的奬慰了吕太守一番。立刻把蔡亞小交給營務處嚴訊。蔡亞小也不抵賴。一一承認。録了口供。立時押赴校塲正法。連忙發出一萬銀子。交給吕太守。又把那打聽着蔡亞小住處的哨弁陸永忠。本來是個千總。立時歸入奬案。陞了都司。屆班同去拿捉的人。官弁各陞一級。兵士賞給五品軍功。吕太守更不必說。奏案裡頭。第一個異常勞績就是他。請賞加二品頂戴。以本省候補道遇缺即補。一個吕太守。登時就紅起來。夏制軍又不等吏部核準。一連委了吕太守兩處兼差。吕太守自然十分得意。這個時候。吕太守的那位寵僮柳青兒。漸漸的年紀長成。自已覺得不像樣。便把自已的一個兄弟。呌做柳喜堂的。荐給吕太守。總算是自已的替身。吕太守見柳喜堂的面貌。還要生得比柳青兒好些。十分的嬌媚柔軟。竟像個未出閨門的女子一般。心上自然歡喜。便把他名字截掉一個堂字。就叫作柳喜。留着貼身服侍。柳青兒乘勢求着吕太守。要想當個差使。吕太守却不過面子。便委了他一個營官。柳青兒本來原有個五品功牌的。到了這個時候居然當起營官來。正在這個時候。偏偏出了一個岔子。幾乎把這位龍陽君的吃飯傢伙搬了個塲看官。你道是怎樣的一件事情。原來這個沿海省分。盜匪旣多。省城裡頭就有許多的防營練軍。分叚駐紥。一則防守盜賊。二則預備不虞。城南一帶。本來是練軍第七營駐紥的地方。後來夏制軍把第七營調到城外去駐紥。城南一帶。便調了第八營營官木能勝。帶領本營駐紥。城南一帶。地方狠大。一營練軍。只有五百個人。分派了十來處駐紥的方。一處不到五十個人。也是木能勝合當晦氣這一天忽然來了八九十個强匪。都拿着鎗械。一烘闖進木能勝營帳。 
 
 

Page 27

 
 
國外新聞 
[日員禁戰日韓合併問題]  
　　二十日東京電云據漢城電稱該處官塲禁止各報登載關於日韓合併問題各消息 
[南斐洲將無華工蹤跡]  
　　二十日倫敦電云南斐洲末批批滿期之華工已於昨日離開爾蘭特 
[意國女子將得選舉權]  
　　十三日倫敦電云據羅馬電稱意大利議院已經政府允將請與女子國會選舉權及使受職辦公議案從長計議 
[美國紡織會社收歇]  
　　二十日倫敦電云據鈕哇蘭電稱紡織廠會社已經當道派員前往查收合欵該會社共有資本美金五百萬圓羅易西那及米西西密兩省之大棉紗廠均由其經營云 
[英院贊成財政籌畫]  
　　二十日倫敦電云英政府借債權本定於西三月三十一號爲限今請展期至西九月三十號此議已經下議院全體贊成並擬將公積金支用英金一百萬磅餘暫免支用又請發行財政公債劵英金二千一百萬磅以作贖回兵債餘欵之用亦經議院全體贊成 
[英政府誓廢上議院否案權]  
　　二十日倫敦電云英相愛斯奎士君請將下議院會議之期展至西三月二十四號以便將一切急要之案及早通過又謂俟耶穌復活節假期過後政府將在上下兩議院提議排除上議院千預財政問題廢除上議院否案之權以保下議院唯一國會中之優勢隨後則將呈遞議案以請議院核奪愛君提議各節已經議員全體贊成並無異見愛君旣復宣稱政府視實行廢除否案權之制爲第一重要之責任云張伯倫君宣言謂反對黨將協助政府通過財政重要事件以免使通國爲之驚擾財政大臣喬治君聲稱政府苟非能决所擬之策可成定法則將不復任事云急進黨對於政府之意見頗爲歡迎國民黨似亦滿意 
[俄皇乘車出游]  
　　十九日柏靈電云俄皇近常乘車出游於聖彼得堡各街 
[膠督減俸已决]  
　　十九日柏靈電云德國國會豫算案審查員請减膠州總督祿俸一節贊成者十二人反對者十一人 
[土布邊界爭端將結]  
　　十九日柏靈電云土爾其及布爾茄利亞之邊界爭端可望和平調停不必由他國居間 
來件 
[安徽出品協會開幕詞（勸業道童祥熊）]  
　　二十世紀之世界一農工商分歧發達之世界也然農無原料則工無出品工無出品則商無銷塲而且農之原料不精則工之出品不良工之出品不良則商之銷塲不廣故就其一部分言之發達固自分歧而就其全體言之根原實歸一致環觀泰東西各國共相爭長于太平洋大西洋　駸乎有西力東漸之勢其所挾持者維何曰經濟政策而已經濟政策易言之即農工商政策也吾國以面積之廣人口之多出産之富實具有天然原料國工藝國貿易國之資格而長此故步自封不見進行者其大病在官與民隔絶而民與民又自相隔絶農自農工自工商自商以三者極有關係之人而判若鴻溝散若碎沙于此而欲謀分歧發達誠難乎其難然則遂聽其長此終古乎曰是不能不能而思有以振興之提倡之其必以溝通農工商三界爲第一緊要之關鍵勸業會者即溝通之關鍵也溯世界賽會之緣起開始于巴黎工藝賽會其後英德諸國賡續比賽而實業遂盛日本明治十年組織第一次勸業博覽會當是時日本之經濟困難不下于吾國乃大久保卒毅然行之今且歷開至五次而實業亦日見澎漲沛然若江河而漠之能禦由此觀之吾國實業之所以墮落可以知其故矣前南洋大臣陶齋尚書奏設南洋第一次勸業會者不可謂非有鑒于此也吾皖隷于南洋例應附設出品協會以協會之性質言一方面對于南洋爲補助機關一方面對于本省爲集合機關何則協會者勸業會之縮影也其範圍雖有大小之别而所以爲溝通關鍵則同（未完） 
[滬甯火車開行時刻表]  
[滬杭火車開行時刻表]  
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
