# 1895 - 172 - 4907966

 

Page 1

 
 
[新印賦學正鵠重印各書出售] [  圖書集成局代啓]  
賦學正鵠集釋係平江李次靑先生所選分類十種淡妝濃抹各擅勝長誠爲初學之秘笈文瑞樓主人倩本局用鉛字排印眉批註釋悉依原本梭讐裝訂格外精良計每部四本價洋四角○曾惠敏公全集每部洋八角○彭剛直公奏疏每部洋七角○詳註八家四六文鈔每部洋一元二角請向蘇州閶門綠蔭堂上海棋盤街文瑞樓兩書坊購取 
[新印鉛板黃氏醫書八種告成] [  圖書集成局代啓]  
坤載黄元御先生醫學超絶治稱神術手著醫書八種曰四聖心源曰東靈徽藴曰四聖懸樞曰傷塞懸解曰傷塞說意曰金匱懸解曰長沙藥解曰玉　藥解爲軒岐家要書幾於家弦戶誦不脛而走惜坊本舛錯之處閱者生憾兹由飛鴻閣倩本局重加釐訂用大號新鉛字鑄板印以潔白連紙每部十二本碼洋二元請向上海三茅閣橋堄棋盤街飛鴻閣書坊購連及外埠各書坊發兌 
[論商務]  
　　古之爲治者皆以農爲富國之本今之爲治者當以商爲富國之資非舍本而逐末也古今之時勢有不同也古者井田之制什一之征藏富於民而國無不足若日中爲巿不過通彼此之有無未嘗有爭利之見所以關巿　而不征小民旣免征斂之苦國用亦無匱乏之虞此王政之行歴百世而不能變易者也降及後世雖成法遞變盛衰不同而此貧則彼富此富則彼貧財用固未嘗外溢也我朝撫有中國二百餘年聖聖相承恩施疉沛屢下蠲租之詔特頒减賦之條所以待下民者至矣而乾道之間戶庫所儲不下數千萬自髮掄之亂國用日繁漸有不支之勢不得已而設卡　釐初行之時下民非不病之然貨物因稅而貴貨價因稅而加合中國幅𢄙之廣百貨往來萬商雲集此絀則彼盈此盈則彼絀盈者中國之商也絀者亦中國之商也而於國家根本未嘗有所耗而於民間財用未嘗有所損雖漸有不均之患而商務固不至大壞也商務之壞自各口通商始海禁宏開之後海外各國之載貨而來者源源不絶名目繁多總之曰洋貨而已在洋人自謀其利初非欲病我中國之商也以彼國之貨物易我之錢刀亦未始不以彼國之錢刀易我之貨物原出入可相抵無如彼國進口之貨日盛一日而我出口之貨止有此數遂不免相形見絀矣且不特彼貨之來較多於我卽中國之貨亦藉輪舶爲運載每年水脚奚止數百萬於是中商受洋商之病矣中國之民且受中商之病矣百姓因之日貧國用因之日促處今日而欲與之爭商利莫如置輪舶自爲運載中國自設立招商官局非無成效之可覩惜推行未廣且係官辦未能盡如商願洋人所以得分其利若准民間設立公司購置輪舶不特中國往來之貨盡歸中國輪舶運載卽出口之貨亦可自行載往各國貿易洋貨各種亦可至各國坐莊收買庶其中利弊可以周知不至形如木偶聽洋商之指揮而一無把握也西人之通商也進口之貨自行載來出口之貨自行載去所以中國貨物之出處各處貨物之高下水陸運載之難易百物價目之貴賤漲落無不洞悉情形且曲揣中國人心之好惡時俗之趨舍經營製造不遺餘力無論玩好正經之貨皆專爲中國而設是以運來之貨無滯銷之患運去之貨無折本之虞中商苟不事事畏難處處掣肘竭其心思才力集以巨欵一如西人之所爲則西人所擅之利不難爲我所有也西人經商之處又必有兵船保護與國自不敢相欺現在北洋雖兵艦盡失將來爲海防起見勢必重新締造恢復舊規一俟購造之後俾往外洋巡歴驚濤駭浪之中旣可以資習練各國通商口岸又可以保衛商民不亦一舉而兩得耶近今各國皆有使臣往駐交涉商務自有主持之人不致漫無歸宿增異鄉覊旅之愁又得兵艦保護則更爲穩妥向之憚涉重洋裹足不前者至此當亦爭先恐後矣俟經商熟悉之後知某國應銷某貨某處貨缺某處價高變通而爲之悉心以度之出洋之商固皆可以獲利内地之商亦可利澤均沾一人厚獲百人生羨出口之貨當日增月盛要無不可倍於今數倍於今者也至於進口之貨中商能在彼自置旣可以考其工作之貴賤本利之重輕并知出口之貨該國銷售得利幾何若但知中國之巿面而不知外洋之底盤卽使得利仍得中國之利而與洋商無損也所謂通商者通彼此之情也乃彼能通我之情而我不能通彼之情亦何怪中國之貨中商一無把握任洋人之高下其價而不能與爭外國之貨洋人視爲居奇而中商終未明底理如此而欲商務之起色不亦戛戛乎難哉未完 
[本館接奉電音]  
　　昨晨京師飛電傳來上諭三道敬謹譯登○五月三十日奉上諭劉坤一奉山西練軍分别遣留併請將統領革職一摺山西練軍統領賀星明所部勇丁多以疲弱充數且於撤差後猶復爭發餉銀並匿交洋槍至六十五桿之多實屬庸劣不職記名總兵賀星明著卽行革職短交槍枝亟著照數賠繳餘着照所議辦理該部知道欽此○閏五月初一日奉上諭李秉衡奏縣丞因事詐贓任性妄爲請旨革職驅逐國籍等語山東候補縣丞翁壽辦理黃縣軍裝分局曾經團練禀揭該縣丞情虚畏叅意圖反噬竟敢臚欵妄揭實屬行同無賴翁壽著卽革職驅逐回籍交地方官管束該部知道欽此同日奉上諭李秉衡奏山東昌邑縣蠧役劉占玩平時貪毒狡詐兇惡早著上年秋間兵差過境該署縣張鴻憲備價飭令雇車該役聚衆刁難復向民間藉差訛詐小民受其搏噬不敢告發似此蠧役殃民最爲地方之害業經李秉衡提訊正法足昭炯戒第念山東如此他省恐亦不免著通飭各直省督撫隨時訪察如有蠧役殃民卽著從嚴懲辦以除積蠧而安良善欽此 
[服之無斁]  
　　昨日午後三點鐘時京師來電云現換亮紗袍褂時逢炎夏暑氣薰蒸細葛香羅含風疉雪服之無斁君子宜之矣 
[帝京志]  
　　京師訪事人云今春各貨入城甚少稅課司春季報部册刻下雖已到部而正額虧短甚鉅戶部科房尙未回堂辦理也○午節戶部飯銀始擬僅放兩月嗣因今春各直省奏銷案件無一到部者部中官吏愈形拮据立少司農山體恤下情仍照舊章支放四月闔署書吏併貧苦司員莫不中心感戴○客歲海氛不靖五城圑勇每城增至五百名分設五局以轄之現和局已成欽派圑防大臣交派五城城憲内開以後各勇如有因事斥革或自行告退者懸額不補以節餉需○前門内宗人府夾道某村學究設館課徒以餬其口兵部皂某甲與之素識寄寓館中端陽後學究因事出外央其友某甲代庖甲與本不相能是日來館開取衣箱搜尋所寄之物甲阴之不服致相口角突出白刃砍甲斃命學究有幼弟在館讀書懼而逃見甲死亦棄之脫逃學徒本愛嬉游至此更紛紛星散洎官役聞信而至則已𨶑其無人乃俟學究歸繫之於獄刻已交刑部訊究而兇犯尙蹤跡全無云○端午前某日南横街東首賈酒人某甲與比鄰肉鋪主某乙爭論甲竟砍乙致死聞甲乙素相稔識甲常在乙鋪寄存酒器是日不知因何互相譏誚 
 
 

Page 2

 
 
遂成嫌隙乙向甲逼索夙欠甲負氣拾肉鋪刀斫之乙遂死刻亦由城憲送部訊懲矣○前報紀戶部請開新捐一事五月十五日戶部已會同兵部將武職新捐章程具奏奉旨准行不日當飛咨各省矣 
[胥臺志]  
　　姑蘇訪事人云胥門内道前街王頤吉米鋪兼售油酒某夜上燈後木工某甲偕二三知已入肆沽飲先付錢籌一枝計錢一百文酒保卽懐之而去迨飲畢核計酒資六十四文向酒保索找餘資酒保忘却已付錢籌勃然大怒曰爾何人斯想來此吃白食耶言　遽舉掌批甲之頰於是同飲者咸抱不平大聲旣而閧閙乙憶及曾收過錢籌一百文不得已使同夥出爲排解找出靑蚨三十六翼甲無端受辱未免口中囉唣同夥不肯認過反喚地甲至指甲酗酒横行地甲乃拘甲出押入下處翌日送至西路總巡局請懲王明府飭差看管候訊○甲乙丙三鄉人負新絲五百兩入城求售行至麗邱坊巷附近某飯鋪呼殽大啖食畢欲往某處一行因將絲暫寄飯鋪樓上逾時返飯鋪主慌張失色曰汝等去後卽有緝私者至指爲漏稅將絲悉數取去奈何奈何三鄉人聞之不覺放聲大哭謂吾等數家性命全繫於此誠如是惟有一死而已旋經旁人勸令投局中苦求或可挽回一二三鄉人乃洒淚向東而去 
[兇犯翻供]  
　　姑蘇訪事人云去年三月十四夜突有一盜匪越牆而入常熟徐莊人錢仁甫家先將錢妻丁氏連刴七下臟腑迸出身首異處然後連砍傭婦某氏三刀旋於翌日斃命其十三齡之小嬌生頭面胸腹皆受重傷幸可救治事後報經常　縣朱大令秉成臨騐屬實飭差捕緝獲箍桶匠顧炳觀迭次研訊攀出仁甫之姪錢福森及傭人朱某知情大令遂籖差提訊福森堅不承認顧則矢口不移堅稱事由福森指使福森屢受大刑狂呼寃枉大令不得已將監生詳革釘鐐收禁案懸迄今尙未訊實近經錢姓族長錢仲才錢子才等人以福森係安分良民且與錢丁氏夙稱和好斷不下此毒手特繕禀赴憲轅上控并往京師控諸都察院署都憲入奏後於五月初押解來蘇臬司黃廉訪卽派員至常熟將全案人証一併提省飭蘇州府桐太守詳細研訊太守集訊之下顧忽翻供稱此事並不與小的相干且亦毫無知覺在常熟縣堂上所供之詞皆係文生某甲所教彼時因許以厚賂是以小的悮聽其言也太守再三駁詰顧堅執如前現聞須提甲到案質訊以期水落石出云 
[日使抵津續述]  
　　日本新派公使及領事於五月廿三日到津已列前報昨接津友信云日本公使蓋係授有全權來華互議和後事宜以及新開口岸行船通商各則例者領事仍係荒川已次蓋卽前任駐津領事於去夏下旗而去者也公使隨帶武員海軍大佐井上良智陸軍中佐神尾光臣神尾亦係向日充當是職暇則驅車遊歴熟悉北方風土人情山川形勢者也其餘尙有書記官中島雄以及叅贊官鄭永昌川崎寛美繙譯生豐島捨松大彬正之高洲太助醫官中川十全等計共九人分寓於中西旅邸及領事署中並有兵輪一艘入津停泊以資護衛公使卽帶隨員領事於五月廿四日往拜李傅相及北洋大臣王夔帥廿五日傅相同夔帥先後回拜以示禮儀不愆當使節抵沽時除派督轅文巡捕廖紫垣直剌往迎外並派隊伍擎鎗站立以迓節麾 
[虎帳談兵]  
　　去歲中倭啓釁以來榆關内外防營林立計淮軍湘軍銘軍奉軍甘軍新毅軍老毅軍嵩武軍定武軍名目不一多至二三百營兵力不爲不厚無如不相統屬每當遇敵其怯敵偷生者非潰卽逃否則各守一方不相策應但得敵不來攻卽袖手不前偷安旦夕縱覩别軍敗衂亦如痛癢之不關秦越之相視合之雖二三百營而分之實二三十營之不足以致兵威日蹙敵燄彌張說者謂將領固屬無能而亦營頭散漫並無專統階之厲也日前余軍門虎恩曾上欽差大臣劉峴帥書請練四大軍每軍四十營呼應靈通俾成勁旅現聞峴帥業已府納封章入告擬請依將軍依克唐阿宋尙書慶各練一軍共八十營以鎭遼瀋峴帥自與直提督聶功庭車門各練一軍亦共八十營以駐關内無事則認眞訓練力戒因循有事則共切同仇互相䇿應不日奉旨俞允施行當又壁壘一新矣客有自行伍中來者爲言關外各營遇有宼警不特伋此各不救援且兵之於將將之於帥上下離心儼同氷炭其將官有有薪水而無經費者有並薪水經費一概無著者每營發餉五百人其尅扣與否毫不過問足額與否亦不過問或有令帶二百或三百人爲一營者張曰張營李曰李營營勇號褂並不刊别前後左右中營等字樣由總統發下寸許字條上書某某著帶二百或三百人駐紥某處接條之後卽當委札持向糧臺掛號按月領餉其營哨官費用以及什長津貼卽在勇餉内匀扣最大之勇餉每關銀六兩有發四兩八者每關四兩八有發四兩二者且有領餉或係庫平而發餉又係湘平者又有開招時書明不扣旗幟號衣屆期又一一扣去者客言如是不無過甚然亦斷不至憑空結撰欲攺營規先除積弊庶幾有豸乎 
[洋折加漲]  
　　去冬杭地銀根甚緊掉期之洋三日一期每百三角通計每月約在三分光景今年各業均預備長其行用俾免出此重利故自新正以來莊家進出寥寥其實並非巿面寛展也現在新絲上巿躉買各戶出資爭購巿上洋銀頗爲稀少各莊掉期又復加增本月拆息約需二分左右也 
[籌捐局批]  
　　前者海氛不靖揚城印委奉檄勸捐其情殷報効者固不乏人而慳囊不破者亦復不少然皆出自樂輸毫不相强引固昭昭在人耳目者日前江都林邑宰奉到府憲公文略稱奉督辦金陵籌捐總局批本府禀奉揚屬勸捐尙無抑勒情事仍飭各員持平妥辦由奉批現在和議雖成撤防尙早各營軍餉月需七十餘萬兩不能不藉捐輸接濟應仍率同印委各員持平妥辦等因到府合亟轉飭遵照云云邑宰奉文聞日内卽須照錄出示勸諭矣 
[西江宦轍]  
　　署永新縣蕭卿臺明府雲經上年抵任至今一年期滿例應更替當道特飭石幹臣明府守謙酌委署理查石明府曾經北上照料江軍剛字吉字等營防勦北洋事務及糧臺事宜備著辛勞今委署斯缺以酬其勞云○欽賜翰林院盧琮由京回湖南籍道出江西見者謂其年臻耄耋精神矍鑅洵昇平人瑞焉 
[政躬不豫]  
　　浙江巡撫廖穀帥現因政體違和奏請賞假一月調治聞穀帥之疾係因上年辦理防務不避風雪親臨海口積勞所致然繊芥之疾不難計日而瘳也五月廿八日有期滿騎都尉朱陳善雲騎尉蔣其炤孫錫麟武舉俞英龍禀請考騐穀帥特委中軍趙蘭亭又戎會同杭府陳六笙太守在本署箭道代爲校閱 
[甌東宦迹]  
　　新委温州厘局總辦楊雲巢太守晉笙籍山東官聲鵲起五月二十一日附坐招商局普濟輪船來甌各局員均赴江干恭迎憲節大約本月朔日卽須進局接辦○新任温州中衡遊擊沈秋亭遊戎馥已於上月廿一日已刻乘招商局普濟輪船抵甌在城四營將弁齊赴招商馬頭恭迓手版脚靴一時稱盛遊戎上年曾任温標守備柳營惠普蔀屋歡騰筮吉二十六日任事○新任英領事傅君於上月二十一日已刻抵甌履新之期尙未定也○前任中軍遊擊胡星貴遊戎碩功升署寗波叅將已於五月二十六日交卸篆務因經手公事尙未部署清楚約俟下次輪船到時方能俶裝履新也○前總局憲彭仁懷太守念宇瓜期已屆庖代有人已於上月杪交卸局務約在蒲酒重斟後部署晉省○温處道宗湘文觀察留心防務辦理認眞委員譯董舉辦城鄉民團並自捐鶴俸五百番倡交籌防局有事則佽助餉需無事則作地方善舉仰見實心實力岡懈須臾其於民間詞訟凡有赴道上控者莫不悉心體察立判是非誠能久握斯篆則百廢具舉地方之裨益良多矣○永嘉典史陳鏡仁少尉判斷明决現當沈大令封門考試遇有案件均由陳少尉審理燃犀牛渚不愧神明永邑快役向無工食往往收受規費致使　賊遠颺兹經陳禀請道府設立馬快房給發工食每日總役給錢一百二十文副役給錢八十文逐日分班輪值不准擅離衙署如出竊案責成值自　　 
 
 

Page 3

 
 
其快役新充者選舉强幹壯丁俾克勝任愉快○温郡龍勇本有八局現奉宗觀察諭令裁撤僅留二十人擇其年力强壯武技嫻熟者駐紥龍王殿巡防局以資調遣 
[五茸志]  
　　松江訪事人云每當學憲按臨之時東西文塲所掛號燈不下數百盞學轅内外各項人役應用　燈數亦相將向由西門丙外七燈鋪承辦計共開支錢十餘千本屇學憲起馬後七燈鋪祗收得靑蚨四千翼其餘延至重五未得分文某日經辦之某門丁道出西門過某燈鋪之門鋪主某甲見而索找門丁不允以致互相詬詈甲亦不肯讓人者欲扭赴某茶肆評理旁觀者皆指門丁爲狠心人○南門外打鐵橋及天馬山一帶近有甲乙等賭棍支廠集賭招集劉盤龍輩卜晝卜夜互角輸贏更有狡獪之徒雜處其間以僞牌骰騙人財物閭閻受害有苦難伸所願良有司雷厲風行嚴爲懲儆庶各鄉民或可耕鑿相安乎 
[告示照登]  
　　欽命帮辦臺灣防務閩粤南澳總鎭依博德恩巴圖魯劉爲開誠布公激勵軍民共守危疆事照得倭逆要盟全臺竟割此誠亘古異變爲人所不忍見所不忍聞更何怪我臺民髮指眦裂誓與土地存亡抗不奉詔而爲自主之國本帮辦則以越南爲鑒迄今思之無日不　膺痛哭追悔無窮不料防守臺南未嘗建樹離奇之變合見兩端何以天無厭亂之心而使民遭非常之刼自問年將六十萬死不辭獨不忍蒼生無罪行將變夏爲夷嗟乎積怨同深自可挽回造化厚德戴福諒能默轉氣機願各衆志成城制梃勝敵在我堅心似石棄職如遺所有旗后鳳恒地方業經布置倭如有意任往試之刻順輿情移駐南郡查安平海口天險生成此外要隘縱多不難補其罅漏惟軍民共守氣味最貴相投淮楚同依援助豈容稍異本帮辦亦猶人也無尺寸長有忠義氣任勞任怨無詐無虞短願人攻雖將弁不妨面告事如未合卽紳民急宜指陳一切莫以頗有虚聲便爲足恃更莫以稍尊官制遇事推崇從此有濟時艱庶可稍酧衆望若因力微勇怯語不由衷在上天斷不佑予若因餉絀吝爲此示仰軍民人等須知同心戮力自可轉危爲安達變通權無用尙拘小節不以斯言爲河漢仰各凛遵於毋違昨有人以告示一通見示謂係得自閩海關傳來用亟照登然確否則不敢知也 
[上海官塲紀事]  
　　江海關道劉康侯觀察奉上憲札行飭勸土捐以資公用因柬請土業董事鄭讓卿顔㴻唐茂枝孫廷翰定於本月初四日在道轅肆筵設席籌商一切○日前江西督糧道劉獻夫儲憲汝翼由金陵來滬假寓長發棧昨日命駕入城赴各當道處拜謁駕至縣署時黃大令迎入花廳欵談片刻 
[軍麾將蒞]  
　　京口副都統保頤菴統制奉旨升授廣州將軍昨日本邑官塲得信知已於鎭江起節乘招商局某輪船來滬後擬換坐廣利輪船赴粤東新任因卽預備郊迎 
[偷兒狡獪]  
　　偷兒永春麻皮卽竺桂榮前晚潛入楊樹浦效續里巡防局對面某烟館竊取綢褲一條經巡勇拿解局中程二尹命暫行看管豈知竺神通廣大乘人不備潛出後戶泅水而逃幸勇丁聞之立卽追獲 
[上海縣署瑣案]  
　　昨日下海浦巡防局移送受傷人劉阿亭行兇人張錫華張關生張佛生到縣黄大令立坐三堂提訊劉供稱小的係廣東人在廣東街盛隆雜貨號當出店之役昨晨某輪船將次到申帶有雜貨店主命小的至下海浦守候候之良久未見到來因至錫華剃髮店薙髮甫解髮辮遥望輪烟自遠而近遂擬急去提貨錫華言今乃初一清晨不應有始無終互相口角旁有關生等人助之爲虐持刃戳傷小的大腿大令飭仵作騐得腿上鮮血淋漓刀傷屬實錫華供稱小的係句容人在治下下海浦開設整容店劉來薙髮適鄰佑高永林之妻某氏行過門前向之戲言曰此人係作賊者亦來剃頭耶劉怒抗其頰因至口角輝榮關榮佛生在旁互毆旣復由輝榮待刃戳傷卽行逃去小的籍乎藝糊口不敢行兇關生佛生同供稱小的等皆本地人在滬南製造局當小工是日行至此處見劉批某氏之頰輝榮遂與之打架持刀戳傷小的等惟在旁解勸而已並未帮毆大令曰爾等小工動輙行兇滋事殊爲可惡今已到案尙何狡賴乎隨喝令將佛生得笞責四百板關生笞責二百板收入所中候辦劉回去自行醫治錫華交差帶出指提輝榮及高妻質訊核示○法讞員鄭大令送積竊夏來子王小林二人至縣夏明府提訊之下王供稱前者小的犯竊案經葛大老爺遞解回籍此次來申欲爲小本生意並未犯竊忽被包探拘拿明府問原籍何處供稱崇明問爾之口音類北産非崇明人王供稱父母皆崇明小的自幼在蕪湖明府飭捕役暫行看管候備文解回崇明原籍○任世勤陸芳蓮曹順高互控田單抵銀糾葛黃大令提齊人証並傳地保孫秋堂到案倩夏明府訊斷明府旣升座首先提問地保禀小的在浦東三林塘鎭充四圖地保此項田單由曹抵與陸處陸復轉抵與任事在光緒九年枝節繁多情詞各執小的曾經勸過無如兩不允從且數目尙不相符惟求大老爺剖斷明府傳任陸曹研詰任投呈曰禀明府問爾有何功名答稱監生現蒙堂上老爺諭充圖董明府曰爾身充圖董行事當一秉至公兹閱爾禀詞顯係挾制良民意存驕傲任薄監生不敢爲非亦從不健訟實因芳蓮之姪桂卿先抵借洋銀三十圖後又借十四圓及三圓共計四十七圓十餘年來本利全無向索抵賴是以監生不能不明白禀訴况芳蓮先曾許還監生洋銀五十圓事後頓食前言順高供稱胞弟小亭將田單一紙抵與芳蓮之姪桂卿刻下經手人已故小的欲備價向芳蓮取贖芳蓮供稱小的向在上海某租界中開設成衣店此事由故姪桂卿經手並無憑據小的惟知所借者爲十四圓並無三十圓之數况十四圓一項亦由任弟心田借出與任無干任稱此欵任從監生弟兄公帳中借出明府曰爾等欵項各憑心跡可照實數算明利息概免隨飭地保帶出三面將帳算清限三日内禀覆銷案 
[英界公堂瑣案]  
　　包探黃四福禀稱汪秋泉在滬教讀略積囊資忽於日前被其子阿寳竊洋五十四元出外購衣浪用汪恐其在外别生棧節故投報捕房經小的拘獲查其身畔已用去洋銀十餘元今特解請發落汪秋泉遣妻李氏投案領子並言實因阿寳年幼無知可否求恩免究汪阿寳俯首無詞惟求恩典通剌商之薩副領事以汪阿寳人小膽大不應竊取多洋若不責懲不足以示儆戒判令當堂戒飭五十下連起案之洋一併交汪李氏帶回嚴加管束○曹二寳向與流氓陳阿五姘識現曹二寳在野鷄妓院傭工挽人理說出洋八元與陳阿五過割卽欲所立有憑據呈電今又糾同流氓欲來拆梢故報捕請究陳供因尙有物件在二寳處故向取回並非拆梢陳新法陸阿法同供陳阿五約令同往然亦不知何事通剌以男女均屬無恥之尤似此齷齪不堪之事公然涉訟着押候各責一百板○包探孔阿才禀稱丁寳笙竊取爲吹鼓手之逃炳山大小銅鑼各一面及喇叭等件報捕後查獲人贓送案請究沈炳山投案請領失物丁寳生認竊不諱惟求恩典通剌以爲數尙小判押五天○包探顧阿六拘解竊取兆豐洋行及馮福卿家衣物之曹春蘭及收贓之沈顧氏至案請訊兆豐洋行等各遣人投案領贓曹春蘭供本地人實因失業後落拓無聊不得已而爲此沈顧氏供向在珊記馬頭開設舊貨店因不知是竊贓是以收買現在惟求寛宥通剌判將行竊之曹春蘭管押七天沈顧氏罰洋一元○包探秦少卿禀稱洋人末士非司失去金鈕及銀扣帶一條疑係出店鄔長根所竊報捕後向查不認爲此解請訊究末士非司投案訴稱是日寫字房内並無他人入内故疑是鄔竊帶一條約值洋十五元鄔則堅稱未見實被誣指通剌判令鄔賠洋十五元如他日尋得原物卽當如數還洋○秦包探又解張金林至案禀稱此人在四馬路茶肆吃茶竊取孫煥亭之綢長衫一件當被拘獲送案請訊孫煥亭申 
 
 

Page 4

 
 
訴前情張金林供浦東人流落上海飢餓難忍不得已而爲此尙求恩恕通剌判將張金林管押五天期滿送回浦東○包探杜雲卿禀稱許日明竊取新順棧布衣二件經小的緝獲人贓送究新順棧遣夥投案領贓許供寗波人實失業無聊無資回籍作此無恥之事通刺判交捕房送回寗波○包探江阿三禀稱周阿根竊洋人詹波士及秦阿寳之絲巾綢馬甲等件報捕後經小的緝獲人贓送究詹波士等均投案領贓周認竊不諱通剌判令管押三禮拜○包探倪順全禀稱華沈氏在粤人周至明所開炳館内過癮違章經小的查知拘送請判通剌略詰數語判令周至明罰洋五元華沈氏罰洋三元○包探竇如海禀稱胡小生前因犯事曾經遞解今來滬在虹口地方向醫生魏然飛拆梢爲此請訊魏投案申訴前情胡供前雖犯事現已改過在某船廠當工安分營生不敢犯事况家有父母妻子均賴小的養贍可否求恩寛宥通刺得供仍判令遞解○遞犯蔡阿明前因向人拆梢以致遞解今又潛來經一百零七號華捕拘送請判通刺略詰數語判令笞責一百板仍行遞解 
[和風遥被]  
　　本館恊振所昨承海鹽隱名氏求速證無生捐助順直賑洋一百元囑代解災區又接繆山氏函云昨奉全盛信局遞到貴所收照一紙悉前寄銀洋均蒙賜收搭解矣兹於日用中節省又得洋十圓亦交本鎭全盛信局寄上仍希代收彚解災區散放聊表鄙忱又無名氏洋十六元慈祥在抱旣慨解乎腰纒仁壽同登且願銘夫心版矣合書數語藉表祝忱又本恊振所前登珍物待購一啓昨蒙餘慶堂陸大善士購去董文敏法書一部計洋廿三元又另售去四庫全書總目一部計洋七元所收之洋俟有成數卽行解濟北地賑捐聯翰墨之緣普涵儒之澤豈不懿歟 
[施醫勸捐]  
　　謹啓者敝堂循章施醫計閱數月先請内外專科六位每逢雙日自清晨八點鐘起至十二點鐘止悉心診治以期著手成春早經列報諒已周知現因病暍較多就診者絡繹偕來臨症者應接不暇故於閏月初二期添請内外科兼眼科一位張君翰臣俾資臂助惟敝堂本無恒産又鮮長捐雖仗陸續捐貲而需費實繁終虞不給爰祈諸同仁慈悲普發施濟常殷隨處關懷種德無非種福及時行善保民並見保身兹將添醫日期并勸捐緣起附誌報章布昭公鑒 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[流氓劚刃]  
　　粤東人某甲向在某輪船當水手前晚登岸閒游行至楊樹浦忽有張雲卿昆季二人指揮羽黨攔路行兇有某流氓者突出利刃剌之連傷數人事爲十二圖地保所聞投報巡防局員程厚餘二尹立飭局勇拿獲羽黨三名連甲解送上海縣署請黃大令訊理昨晨大令飭差役十餘名至楊樹浦務將張等衆流氓拘拿懲辦未知能弋獲否也 
[法界捕房瑣案]  
　　袁福隆控陸阿三竊去衣包内衣服九件經鄭大令訊供之下飭將陸押候袁邀到守門人覆訊此已紀諸報章昨日大令蒞捕房發落袁偕沈阿四投案先由袁訴稱小的駕南翔航船爲業某日陸與其友趁航船來滬同住某行小的先將衣包寄沈旋被陸友取去因此邀沈來案候訊沈訴稱小的向當車夫陸偕友來行借宿許薦袁當茶房翌日同往某茶肆啜茗迨後陸友來取衣包小的卽交伊携去大令問取衣包之人是何名姓袁供稱其人姓陳名阿二向當某處輿夫此次偕陸附航船來滬大令謂沈曰爾不應任伊將衣包取去沈供稱伊等均是朋友是以小的放心交付大令命提陸研訊供稱陳塡袁亦係朋友其人向住英公廨後面與小的同當車夫因此相識聞係江灣人現在不知何往袁又稱江灣地方甚大小的曾往訪緝無一知者大令著沈陸二人連環保出交袁帶同尋陳到案核辦○竊取江天輪船某客鞋子之侯永千竊取正元因館烟槍之金阿寳均經訊押昨日大令著次第帶案照原斷各掌頰五十下從寛釋出○周天順店主周硯奎控王阿發竊取雪靑紡綢長衫大令訊供之下著照原斷掌頰一百下火速回籍不准逗留○枷犯陳厚生趙阿二枷期已滿大令命帶案開枷照原斷各笞責一百板陳供稱小的家住英界胡家宅大令著押候覔保趙供稱小的係無錫人大令著卽釋出自行回籍不准逗留 
[英美界捕房紀事]  
　　楊樹浦祥記繅絲棧後新設紡紗局前日爲西人禮拜之期各工人向司帳人沈德寳領取工貲適沈無暇分給倩某甲代庖甲性不甚馴不知緣何與工人某乙揮拳扭至戶外經九十九號印度捕拘入捕房覊至昨晨沈訴請開釋五號寫字西捕准之沈遂携甲而歸○某日之晚買克司路公益里管屋人汪春林誘令某成衣店學徒作無禮之事適爲五十九號三道印度捕拘入捕房轉解英公廨宋讞員判令將汪發回捕房枷號十日期滿遞回徽州原籍昨日枷期已滿黎副捕頭謂汪實係無恥之徒遞解後恐復潛來因遣包探范進才帶汪至英租界德泰照相店照一小影留存以便日後易於訪拿懲辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年五月二十四日京報全錄]  
　　宮門抄○諭旨一道錄前○東撫李奏查明武弁被叅各節酌擬懲辦情形摺○署湘提陳奏報接篆日期摺○陜撫鹿　奏保奬測繪輿圖出力各員片○粤督李奏仍請以原擬之員升補守備片○五月二十四日禮部宗人府欽天監正黃旗值日無引　見○英信假滿請安○準良謝准其抵銷恩○雅爾堅因伊子授鴻臚寺卿謝恩○印啓謝授鴻臚寺卿　恩○陸寳忠等謝充講宮　恩○興伯　假十日○椿壽續假十日○安興阿續假十五日○豫泰預備召見軍機薛允豫泰　○○降二級留任又降二級留任山東巡撫臣李秉衡跪奏爲武弁被叅各節查無實據謹將酌擬懲辦情形據實覆陳恭摺仰祈　聖鑒事竊臣於光緒二十一年二月二十六日在萊州營次承准軍機大臣字寄二月二十一日奉上諭有人奏掖縣補用都司武生李承卿勾引匪徒王作仁等數百人聚集海濵號以網魚爲業强奪地畝淫掠婦女附近鄉莊受其茶毒請飭究辦等語現值海氛不靖匪徒乘機滋事亟應密速捕拿消患未萌著李秉衡飭屬將李承卿等首從各犯嚴拿務獲懲辦以靖地方原片著抄給閱看將此諭令知之欽此遵卽檄飭萊州府掖縣知縣楊德成並留營差委之前寗海州知州陳壽清將李承卿等按名查拿到案一面密查附近鄉民有無受其刼害情事兹據楊德成等禀稱遵照原叅將李承卿王作仁拿獲到案分别審訊並派人各處訪察查李承卿掖縣西繇疃人由武生投効甘肅嵩武軍累保花翎都司加遊擊銜王作仁係單山疃人張貞順係平里店人與李承卿素相認識均無濳結匪徒聚衆横行之事如原奏所稱强奪吳姓鍋塲地叚一節案查光緒十八年二月縣民吳連英以祖業煎鹽鍋塲被王作仁等開墾耕種控經西繇塲大使襲心泉傳訊未結吳連英復以王作仁勾結勢豪李承卿覇種塲地等情控府經萊州府知府彭念宸批縣訊斷前代理掖縣知縣謝端訊明王作仁等所種該處地畝業已二百餘年有歴年完糧串據並以吳連英旣稱鍋塲必有鍋牌當向道騐吳連英稱鍋牌已於道光年間被水漂没無存謝端因其毫無証據斷令王作仁仍照舊耕種吳連英能將鍋牌查獲呈騐仍准控追取結完案吳連英復以李承卿架訟控府該府以案經訊結未究此强奪鍋塲之並無實據者也原奏以又稱擄去潘俊十歲女及劉克全劉縫工妻女亦被淫掠一節案查光緒十一年五月據縣民潘俊呈控伊欠李承卿錢六十千遂赴關東貿易遺有子女二人住房四間李承卿將伊子女逐出家具房屋全行霸佔經前署縣郭道清訊據李承卿供稱潘俊借伊京錢二百吊以房屋四間作抵立有當契郭道清斷令潘俊還錢二百吊贖房完案十二年潘俊復以霸房逼命等情京控經都察院咨交前撫臣張曜發交臬司批府提案訊明季承卿並無霸房逼命情事惟潘俊欠伊京錢二百吊未還李承卿情願讓錢一百四十吊當令李承卿先還房屋再由潘俊還錢六十吊詳銷完案現在潘俊已赴關東查　俊原呈並無擄去幼女字樣其劉克全劉縫工均查無其人亦未聞有劉姓妻女被人淫掠之事此淫掠婦女之並無証據者也其王佲仁張貞順二名訊明均無不法情事任茂盛向係出外貿易無從查傳至海中捕魚向用大網每網須用百餘人沿海各處皆然實無别項聚衆滋事等情禀請核辦前來臣查李承卿向以網魚爲業旣無聚衆不法案情自難目以刦盜其被控與吳姓架訟及霸佔潘俊房屋兩案迭經府縣訊明亦非地方官不爲辦治原奏自係傳聞之訛惟李承卿旣身係職官宜如何安分守法乃於吳連英與王作仁控爭鍋塲一案輙敢于預詞訟潘俊外出未還逼令伊子女立時出屋其平日之武斷鄉曲恃符妄爲已可概見人言藉藉實非無因未便因無爲匪實據遂予寛縱應請將花翎遊擊銜補用都司李承卿卽行革職交地方官嚴加管束毋任滋生事端其王作仁張貞順任茂盛三名旣無劣跡應請毋庸置議任茂盛早經外出亦請免追所有遵　旨查明都司李承卿並無聚衆滋事實據及酌擬懲辦緣由理合恭摺具奏伏乞皇上聖鑒訓示謹奏奉硃批另有旨欽此○○署理湖南提督綏靖鎭總兵奴才陳海鵬跪奏爲恭報奴才接署提督篆務日期叩謝天恩仰祈聖鑒事竊奴才在省河水師防次承准護湖廣督譚繼洵照會奏委署理湖南提督篆務於光緒二十一年四月初八日准湖南提臣婁雲慶飭委長沙協副將春祥將　欽頒嘉字三十號湖南提督銀印一顆曁日行文卷齎迭前來奴才當恭設香案望闕叩頭謝恩祇領任事伏念奴才知識庸愚韜鈐未習渥叨恩眷專閫忝膺正慚報稱之　無乃復嚴疆之暫寄查湘省地當衝要提督任重事繁奴才自維檮昧懼弗克勝凡整頓營伍訓練巡防一切事宜惟有殫竭愚忱倍矢勤愼禀承督臣撫臣妥籌認眞辦理以期仰答高厚鴻慈於萬一除循例恭疏　題報外所有奴才接署提督篆務日期及感激下忱謹繕摺叩謝天恩伏乞皇上聖鑒謹奏奉硃批知道了欽此○○鹿傳霖片再查准會典館咨送頒行　欽定輿圖格式飭令測繪陜西全省輿圖並續行咨送章程表格前來當經臣督飭升任藩司陶模籌畫經費在於藩司署内開設輿圖館派委熟悉天文精通測算之候補知縣孫萬春調補鳳縣知縣李端榘藩庫大使馬積馨藩經歴田祖培卽用知縣丁錫奎先後來館總司其事比以輿地之學以西法爲最精測量繪畫自宜叅取其意陜省風氣未開旣無儀器亦少通材辦理極難措手該員等到館之後於是購求儀器妥定章程選擇本地聰頴諸生及在省候補人員入館學習該員等爲之昕夕講求口授指畫娓娓不倦俾測繪諸法了然於心然後分遣生徒徧詣郡縣照章測量各繪分圖送館彚核於是由分合總由總復分舛錯者更訂之疏漏者增入之疑似者復測之先具草圖後成定本凡疆域天度山川鄉鎭沿革職官均按照章程纎微畢載總說分表條晰縷分歴時兩年有餘全圖告成由司詳齎經臣具　奏聲明該員等總司測繪著有微勞可否酌量保奬以示鼓勵於光緒二十年正月二十五日奉硃批着照所請該部知道等因欽此欽遵轉行在案兹據藩司張汝梅酌核具詳請奏前來臣查該員等自開館以來總司測繪創立章程悉心教授勞瘁不辭時閱兩年有餘測地數千餘里均能遵照章程務求詳確早已全圖告竣實屬克著勤勞自應遵照量予奬叙以資鼓勵候補知縣孫萬春請俟補缺後以直州在任候補鳳縣知縣李端榘升補安康縣知縣藩庫大使馬積馨題補靖邊縣知縣丁錫奎均請以直州知州在任候補現在藩經歴田祖培請以知州在任候補相應籲懇天恩敕部核覆准予奬叙以爲任事勤奮者勸出自逾格　鴻慈除將各該員履歴咨部查照外謹附片具奏伏乞聖鑒訓示謹奏奉硃批吏部議奏欽此○○李瀚章片再廣東崖州恊水師守備曾顯魯病故遺缺前准部咨係外海水師題調之缺令揀現任人員請補經臣曾同廣東水師提督臣鄭紹忠查明守備各員無可揀調在於應升班内遴選俸滿荐舉卓異之水師提標右營右哨千總蕭翰奏請升補准部議駁又經遵照部議以俸滿回任候升之赤溪協左營右哨千總許瑞邦請升兹准覆稱查許瑞邦前於六年俸滿時咨部留任換劄並未送部引見雖於初次甄别案内引見奉　旨准其留任照例用並非俸滿引見回任候題人員不得先儘請補至摺内聲叙陳殿翔鍾榮陞應歸預保班内掣補查陳殿翔鍾榮陞雖得有預保而該員等旣係俸滿引見奉旨回任候升人員遇有應升缺出仍准升補今遽請以赤溪恊左營右哨千總許瑞邦升補與例不符碍難議准所有廣東崖州恊水師守備員缺應另揀合例應升人員請補以符定制光緒二十一年二月初九日覆奏奉　旨依議欽此咨行前來查部行輪缺章程三缺預保九缺應升應補如預保無合例應掣之人以揀發人員題補如揀發兩項俱無以應升應補人員題補等說陳殿翔鍾榮陞雖係俸滿引見奉旨回任候升旣已另列預保一班應歸第三缺預保班内掣補赤溪恊左營右哨千總許瑞邦才具穩妥船務留心前於六年俸滿時咨部留任換劄並未送部引見惟於二次甄别案内引見奉旨准其留任照例候升與例亦屬相符合無仰懇天恩俯准仍以許瑞邦升補崖州恊水師守備俾實營伍如蒙俞允該員引見已滿三年俟部覆到日給咨送部至能否於烟瘴要缺相宜容隨時察看奏明辦理臣謹會同廣東水師提督臣鄭紹忠附片覆陳伏乞　聖鑒敕部核覆施行謹奏奉硃批兵部議奏欽此 
 
