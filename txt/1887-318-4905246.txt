# 1887 - 318 - 4905246

 

Page 1

 
 
[重印兒女英雄傳出售] [  申報館主啓]  
　　向由本舘排印兒女英雄傅閱者均以爲新奇可喜來購者幾於趾踵相錯現因購罄重排裝訂均巳工竣卽日出書每培仍計十六本價仍八角　鉛字悉用新鑄故點畫分明愈覺奪目至於校對亦格外精確諒閱者自能心識焉售處悉照舊例 
[新印縮本淞隱漫錄圖說十二卷發售告白] [  點石齋主人啓]  
　　淞隱漫錄一書係本齋出重金敦請天南遯叟據所見聞演說繪圖附釘畫報後幅按期以分送者迄今巳輯有十二卷裒然成帙因出舊稿復加修整縮成小册益覺錦簇花團世之好爲影射者恐未能仿彿其萬一也分裝四本外加絞函價洋一元躉售面議准於十五日發售南北申昌及各書坊皆可購取此佈 
[疏通兩准人員末議] [  熱中子來稿]  
　　　例之開本國家不得巳之學其初籌餉之中寓効忠之意仕途雖濫動需千金猶非中人産者所可致嗣因兵興未巳减成收捐而手持二三百金者亦得一行作吏矣然猶謂地方之佐雜也盖一府數縣一縣數缺通省計之大省二百數十缺小省亦百數十缺故十年聽鼓猶希一旦有揚眉吐氣之時至兩淮則缺祇二三十而人則千數百至今日而不可問矣夫兩淮鹽務甲於天下本爲利藪故趨之若鶩不知自口岸川鹽侵佔後銷路旣少官商均因之减色而耳食者未明底藴故彈冠者接踵而來其實運判僅三缺而候補百數十人監掣同知二缺批騐大使二缺庫大使一缺而候補幾百人塲課大使海州三缺通州九缺泰州十一缺而候補者三百餘人此猶曾經引見官職稍顯者也若經歷知事各一缺而兩班共四百餘人巡檢二缺而一班多至四百人統計爲缺三十有五而候補者千數百人夫此千數百人非有父母妻子仰給於此乎而差使有限故去年有吞烟自盡者有鬵女於人者其拘迂者憂抑病死妻孥流落者指不勝屈揆其納粟求榮之始願豈料及此而爲上司者曰安得廣厦千萬間大庇天下寒士盡歡顔其意非不厚也其如仁風難遍何又或以成規爲不可更而清淨爲高或以情面爲不可却而專憑帽子噫事至此而無力謀差者苦矣無情可說者左矣余友自䢴江來者所談如此不禁慨然以嘻記余厠身鹽幕十年於兹矣退老於吳山虎阜間白耕自食不復問世事聆子之言知方今新都轉有整頓之意爲著疏通法數條以爲他日之左劵一宜分别騐看也路途梗阻時有捐免騐看先行到省之例承平後疉奉部催補騐置之不問兩淮經知巡三項有一半未騐看者甚有僅持捐局實收並無一照者宜分别查明限期補騐以騐回之日作到淮之日歸人新班否則槪行停委如此則部章符而取巧者知所儆矣一各卡宜添委人員也淮北大差如大伊山太平局歲可萬金餘亦五六千三四千金事亦較繁可添委一二員以分其勢以均其勞淮南優者二三千金劣者亦千餘金或添員帮辦或照浙江每卡增司事人員之法薪水均分不支庫項如此可安挿貧員百人一新舊班宜更定也兩淮舊班十之二新班十之八此同治年間所定歷任準此並未更提委差三舊一新舊者日少新者日多是以舊者無年不差新者無年有差矣宜定光緒六年止爲舊七年起爲新因七年至十三年到淮最多耳嗣後逐年遞推委則舊一新一約計舊者兩年得一輪新者三年得一輪則公道著而向隅者少矣一總局優差宜歸期滿扣勞績也定章無勞績者不得當總局差嗣講情面遂不論矣宜循章每當收支等大差一年期滿扣一勞績文案等次差兩年期滿扣勞績一次無勞績者照章撤差更換一坐薪宜加額也坐薪一項因考定等卽地方之月課無差者藉此度日法良意美惟人多額少宜將總局聽差巡庫巡查三項裁去歸入坐薪蓋此三項名目雖異其實毫無一事與坐薪無異不過人情而得故不如歸入坐薪之公且溥耳一地方上人員宜别也向章地方鹽務各不相蒙今鹽務人員並無當地方差而地方人員在鹽務中者正不乏人甚有教官而當押運北鹽者有武弁而謀解餉銀者鹽務人員豈具無勝此任者而必借重廣文奮武乎惟其面面有情故得頭頭是道耳宜昭劃一以符定章一差有必須酌委也如堤工之必資乎熟手監印之鄭重夫關防文案之須知鹺政船私之考客强梁一切須擇人而事者不入輪委之列一分屬人員宜别也分通泰海三屬者彼處自有坐薪之可領差使之可當亦何必更向運署求差者是爲矛循宜刪除之以杜取巧如挨委到班先三個月由分司給咨回揚聽候挨委一面簡員分屬一北鹽餉銀水勢救生一切短差亦宜擬委也若照舊酌委則奔走之風起矣宜立定章歸於小輪挨委則候補者知某日當得某差平日可另尋生路一定章之後宜刻成書式頒發各員使無事可免借衣衙叅之徒勞絶奔走鑽管之妄想如此則官方肅而疏通可兾矣 
[諭旨恭錄]  
　　九月二十七日奉旨這所叅蔬防監犯越獄之管獄官河南渭縣典史孫茂梧着卽革職拿問交倪文蔚提同刑禁人等嚴訊有無鬆刑賄縱情弊按例懲辦有獄官滑縣知縣余嘉榖據報先期公出惟未能先事預防著交都議處仍勒限將逸犯劉三妮等嚴緝務獲究辦餘着照所議辦理該部知道欽此○二十九日奉上諭張矅奏知縣虧短交代銀兩延不完解請旨革職查抄一摺山東巳故招遠縣知縣孫常春短欠司庫稅契雜倉等欵銀兩爲數甚鉅節經勒限嚴催迄未完解實屬玩延孫常春着卽行革職勒令該家屬完繳所有任所寓所資财查抄分别備抵該故員原籍家産着河南巡撫一律查封備抵以重庫欵該部知道欽此 
[電召名醫]  
　　醇邸玉體違和經中國名醫診視未見效騐聞北京發電報到香港延請西醫萬臣先生往京療治說見中外新報 
[香港大火]  
　　香港來信云本月初二晚上八點鐘時香港禧釐街忽遭火警由西而東復折而西南北兩頭辦同時延及適其時東風正熾是以火勢益狂計洋貨店客館等大舖四十餘家盡付一炬各水龍竭力澆灌火不稍衰直至十點鐘時始漸告熄當火盛時中西各人無不慄惏危懼緣九年前港中曾遭大火房屋盡成瓦礫災後竟無處棲身此次恐蹈前轍是以譁噪驚惶也至巡捕之救火者共分兩隊將軍亦督率兵勇飛步到來襄助灌澆各出死力有一老者被火燒壞舁至醫院隨卽云殂一巡捕正在撲救時不隄防樓房倒下當卽斃命查起火之由因炸裂火油燈以致蔓延各處云 
 
 

Page 2

 
 
[鎭江大火]  
　　本月初三日晚七點鐘時六濠口某姓家因作晚炊遽爾失愼霎時間火光上燭霄漢通紅照耀江心幾如白晝其火起於南岸飛廉氏助之爲虎將烈燄捲至北岸以致兩面延燒宛若銅山西崩洛鐘東應計東由太平街焚起西至昇和橋約長一里有奇共燬一百二十三户災民扶老携幼哀聲遍曠野中幸各水龍竭力救援兼之水道甚便方能撲滅否則如咸陽一炬焦士可憐矣吳回神眞炙手可畏哉 
[夜船被焚]  
　　前報錄港中電報有輪船被焚一節兹閱香港中外新報述此事尤詳其輪船名華洋非華滎也據云往來港省夜火船華洋自設立以來咸占利濟突於十月初一日晚由港動輪往省適值本港賽會之後搭客衆多是晚男女六百餘人貨倉住滿婦女皆是來港看會眷觸非粗手大脚者不意行至虎門左近鹹淡水交衝之區船上突然火發灌救不及在船面者紛紛撲水求生巴式夜火船由省來港相值救得四十餘人保安火船由港動輪尾其後救回三十餘人沙角砲臺駐守兵丁亦放三板救得二十餘人佛山夜火船亦開三板往救統計所救約百餘人男子爲多婦女甚少該船西人四名經巴式輪船救回其起火之說不一而足未敢遽定聞各搭客之中有在港時經落保安火船嗣嫌人多擠擁改乘華洋而罹其難者有巳搭華洋船忽然轉念而上岸不去者是眞生死之有定數矣憶道光年間學院前演戲慘遭回祿時看戲之人有本不欲往而被人牽往者有至九矅坊忽頭痛而却步者於時人言多端竟有謂未燒之前見如差役持票訪尋人犯模樣者今聞各漁船言數夜之前巳見紅光滿海人語喧笑不知其讖兆華洋船上搭客也果眞先示其幾歟故有由保安而轉搭者則其大限巳臨也其復上岸者則未應絶命也更有一家男女一炬而同歸於盡者是亦慘矣聞本港東華醫院發小火船兩艘拖帶大船二隻前往檢執屍骸搭廠安放招親屬往認領如無人認領者則由醫院埋葬焉計火船之險常懼冰鑊氣喉爆裂觸石遭風沈溺而不虞其遭回祿也更是月黑風狂船窓緊閉故大艙搭客雖欲跳出火坑而不能焚船之禍以此爲最云　 
[王大宗師科試松屬塲期單]  
　　初七日行香放告初八日生經古初九日府華奉婁生正塲初十日童經古十一日金上南青生正塲十二日覆生古兼文生補考十三日奉金上童正塲十四日總覆一等生十五日南青童正塲十六日提覆奉金上童十七日華婁童正塲十八日提覆南青童兼考優生第一塲十九日貢監錄科二十日提覆華婁童兼考優生第二塲二十一日覆新進童生二十二日總覆新進童生二十三日奬賞文生兼新生謁見二十四日起馬 
[温州試事述聞]  
　　浙江學憲瞿子玖宗師考試温郡己見前報兹聞宗師考闔屬生員正塲時有永嘉學廪生張湞附生周世恩坐號分前後兩廠相去甚遠竟敢往來傳遞書本置塲規於不顧經宗師瞥見着將張湞周世恩均行斥革以示懲儆如果悔過眞能安分讀書准於來歲鄉試前開復衣頂宗師又以温州闔屬童生府縣所取名案首必面投公文一角此實各省所無亦浙少各府之所無也此等陋習亟宜禁止卽飭提調官諭各學教官將案首面投公文陋習槪行禁止又聞考生員正塲時有永嘉學趙某瑞安縣學許某陳某三人於題紙初下時倐患腹泄手足厥冷當卽禀明兩學老師將卷先行呈激懇請出塲醫治瞿宗師諭以俟卷收有五十本卽行放牌及三人出塲均買舟回里趙某患疫甚重中途斃命許陳兩生病稍輕回家後赶緊療治巳占勿藥矣試事旣畢宗師卽於初三日午後拜客臣馬温郡各官文自道憲以至教官武自鎭軍以至千把總均在雙門外碼道　送憲旌岸上排列隊伍開鎗三次龍艚紅單各兵燃砲三聲以伸敬意惟永嘉縣恩明府與文武兩巡捕乘舟送至館頭驛是日沿江一帶熱鬧異常洵乎旌斾所臨山川爲之生色也 
[擇日合龍]  
　　時交冬令天氣驟寒平家疃河堤尤爲吃緊經通永道許仲韜觀察會同桂勵堂太守晝夜督催夫役赶緊搶築現擇於十月十五二十兩日合龍水歸故道民慶安瀾胥於此舉卜之矣 
[河務述聞]  
　　清淮擬挑之碎石河成家河久巳估定尙未興工緣大府因工程浩大不得不愼重其事也近經漕帥與制軍往返函商巳奏調蘇泉張廉訪赴工詳勘大約須俟廉訪抵浦察看情形後方可興辦聞廉訪於本月望前後可以過揚至上游水勢現巳至洪澤湖本　朔湖水巳漲至七尺五寸正陽關一帶刻下一片汪洋日有浮屍數十具流至關下令人不忍注目連日運河之水日漸加長聞有人上條陳於大憲擬挑下河海口以洩尾閭亦須俟廉訪履勘後方能定奪也 
[上海陳家木橋電報總局豫賑處接到赴皖助賑張廉泉先生九月二十日由夀州發來第三號告災書]  
　　諸大善長大人公鑒九月初八日由鎭江發第二號信度巳上逹同人於初九起程遇雨行李盡濕山路崎嶇不能坐車均步行且節節隔水十七到白爐橋水面高於橋面丈餘擺渡三里始登岸十八到夀州西門久閉北門亦堵周圍數十里一片汪洋間有屋角樹杪浮露水面十九見王介艇劉子幹兩觀察云沿河貧户無力遷移皆遭水厄民風强悍賑不易放夀州以上六十里卽正陽關水較平時實漲丈餘所過頴上縣城外皆水頴州府阜陽縣水面更闊太和縣則水寛至一百四五十里受災最重房屋田廬盡遭淹没過界首集卽豫界距周家口一百六十里自正陽關以上灾區愈上愈苦民居皆土屋遇水卽坍鳬水逃命者無日無之船隨溜下俱觸屋頂船沈屋倒傷斃人畜不少每至黑夜風聲水聲求救聲號泣聲攪成一片慘不可言斷不能由皖而豫矣同人酌擬專辦皖省急賑推客船大半毁壞雇用極難現請砲船二隻分南北兩岸沿邊而行相去太遠竟至數日不見面約定頴上縣阜陽縣太和縣界首集四處爲會面之地　溜查放一面奔赴周口運錢下放迢迢五六百里水闊一百三四十及五六十里實不易辦豫境有佑翁在且有三批人去卽此皖境查了己是力盡筋疲矣隨帶之欵必不敷用續批求速匯周家口總求多多早備同來十一人斷不濟事災區旣廣兩岸分查尙須看守坐船求速囑侯敬文兄添帶數友赶緊由周家口順流而下并求陳寅谷兄暫借竇博山陳煥其兩兄同來此二君掦鎭辦賑好手寅翁未必肯放然如此大災寅翁或見許也此後只有頴上縣頴州府之阜陽縣太和縣周家口四處可以發信尊處寄信請由周口轉寄各縣以次遞查由上而下或托正陽關督銷局徐觀察處轉遞由下而上至懇至懇敬請德安張世祁經文等同叩九月二十夀州舟次第三號附啓者張廉翁帶第一起人欵由正陽關而上周口嚴佑翁帶第二起人欵由汴梁而下鄭州如果災重請任畹翁帶三起人欵隨機應急此家福初議也中間事勢若將變更昨接佑翁來電旣抵汴梁今接廉翁來信巳過正陽是辦法仍未離宗惟畹翁巳奉奏調赴皖若河南僅得佑翁一起未免力薄特邀前辦豫賑之孫嶼芝劉浩如兩公帶第三起人欵馳赴河南與佑翁會商分辦一面巳電請廉翁益以侯敬文諸君專辦皖賑將來卽歸畹翁接應似巳布置妥恊所難者廉翁一起旣須預備續欵由侯敬翁諸君帶往孫劉諸君一起僅得劉爵撫憲捐銀一萬兩尙須湊集二三萬兩帶往應用仰屋興嗟一籌莫展仗義疏財敢以望之巳飢巳溺之大君子[  同人拜啓]  
[麋臺小誌]  
　　蘇垣胥門内巡查前委鄭副戎迺洪接充甫下委札副戎卽以染患腿疾禀請銷差現委副戎開富到差接辦○盤門内復興橋堍陳姓家柴間内於初二日晚間忽然火起幸附近人手衆多不待水龍之到巳經撲滅僅燒毁柴房一椽帶塌墻門兩間或謂陳姓在日經辦撫院户房公事頗能實心無所愧怍故冥冥中得邀呵護也又初四日四更時婁門外竹行内火起幸地近河千取水甚便得卽撲滅然竹頭極易燃着巳成餘燼矣 
[萬夀無疆]  
　　明日恭逢慈禧佑康頤昭豫莊誠皇太后萬夀聖節本埠道管廳縣及印委各員均黎明時朝服朝冠齊赴西門内 
 
 

Page 3

 
 
萬夀宮行禮蔡二源太守循例於今日起停訊三天所有捕房公事併歸本禮拜六卽十二日解訊 
[太守鶯遷]  
　　洋務局提調陳寳渠太守向賃本城四牌樓陸家宅弄某姓屋作公館近以該處不甚寛敞乃另賃五老峯前盧姓鶯遷同僚咸乘輿致賀英公廨各書役亦紛紛詣新公館叩喜 
[送藥改期]  
　　前報登某西醫於禮拜一二三三日内在寳善街復新園斜對門晉隆藥水店内分送貞邦藥水兹聞因乞藥者太多恐防閙事擬改期商之各醫院分送矣 
[暴富忽貧]  
　　昨報列偷兒暴富一節法捕房將趙阿炳未巧福及在捕房門首肇事之丁阿福王阿仁解案王司馬訊供之下包探嚴頌眉禀稱趙押捕房於九月十九日釋出其時身上衣服蓋縷不堪至本月初五日見伊手携筐藍在三茅閣橋購物翩翩華服煥然一新詰伊在何處存身初不肯說及拘進捕房後在身畔搜出洋二元押票數紙始供稱在恒德典弄中租住一號門牌房屋當卽前去查看見有一婦人在内其檯椅榻床等物於初四日向木器店租賃蚊帳行灶板壁等物全新因將什物及婦送入捕房木器知照店中取去丁王兩人同供甯波人在新關上操三板船禮拜六登岸閒遊回船時路過捕房見閒人聚觀故亦駐足偶碰包探之身並非有意多事司馬問趙朱與丁王相識否均稱不相識司馬卽將兩人釋出旋詰該婦朱巧福供稱常熟人丈夫沈姓去世後小婦人入小東門外花烟館與趙相識袛十餘天伊欲誘至甯波司馬間趙釋出衹半月爾於何時結識巧福稱前者爲妓時曾與往來此次在九月初四日相識司馬謂九月初伊尙在押何由會面巧福改稱在八月間司馬怒謂一派胡言轉詰之趙趙供小的與巧福在洗衣作中時相識伊願嫁小的於去年十一月同回寍波曾經邀請親友繕成婚帖今年小的在滬犯事管押巧福遂於七月來滬住在母家洎小的釋出得人知照遂卽前去又以無錢使用於九月二十二日至松江遇陳榮榮陳紀生等借洋五元回滬又向縣署某家丁借洋八元得以租房買物所有質票兩紙係自巳物餘爲别人所寄司馬判將搜出之洋交還送縣遞回原籍巧福送善堂擇配 
[上海縣示]  
　　照得錢莊一業所以通財而便民者也自來商賈交易皆以有易無將本求利未有無本而能求利者使人人求無本之利則利於巳必不利於人有一得必有一失此一定之理也乃上海巿面錢業竟有虚做銀洋拆息買空賣空欲求無本之利情近賭博勢同龍斷其買空者以洋價昂漲爲利其賣空者以洋價低跌爲利兩利相持必有一捐於是虧本者無力償墊勢不得巳必先認賠利息至賠之不巳遂倒閉走逃累及他人年來商人受此害者不一而足現奉大憲訪聞有前經因案遞籍之姚彩明復潜至惠生錢莊又蹈前轍囤做拆息飭縣密訪嚴拿在案爾錢業等諒有見聞本縣身任地方統籌全局旁觀甚清恐我商民買賣空盤洋價漲跌懸殊利未必得害巳先受除諭飭該業董事王堯階屠成杰劉炳耀孫笛洲等傳諭各錢莊所有從前巳定空盤洋價現由本縣持平酌定規元銀七錢三分以歸劃一外合行出示嚴禁爲此示仰南北兩巿錢莊人等知悉爾等須知本縣爲保民恤商起見自示之後不准再有買空賣空洋拆名目龍斷把持取巧漁利情事倘再陽奉隂違一經查拿到案定卽從嚴懲辦毋謂言之不預也各宜凛遞毋違特示 
[英界公堂瑣案]  
　　縫工曹長桂訴稱李姓家招小的成衣師父朱賜福以李係伊之主顧竟邀同陳妙金曹錫華等向之尋釁扭小的吃講茶友人周錦海偶說幾句公道話卽被將左手毆傷但李家生理非小的所兠攬得來寔由李喚去並不違背同業行規爲此報捕拘送到案周供與同并請騐傷究辦朱供曹係徒弟前巳滿師今竟兠做小的之主顧實爲同業章程所不容陳供朱與徒弟理論小的亦言曹之不是並未帮同行兇曹供與朱曹等同業伊等爭執小的爲之解勸以致被曹兇毆蔡太守騐得周受傷屬實判罰朱陳洋五元爲養傷費至該業究竟如何定章自投公所議論○華捕禀稱江北人劉有來向堂弟有發索欠洋三元以致口角有來竟持刀將有發戳傷爲此拘案請訊有發供稱小的曾欠有來洋三元原約緩日清還竟被戮傷手足等處有來供稱被欠洋三元屢索無着現在小的急欲回里向之催促仍復遷延是以忿極誤傷惟求恩宥蔡太守飭將有來營押俟送有發至仁濟醫院醫痊再行解候覆訊核斷○丁阿二訴稱曾借陳寳卿錢一百四十文昨向逼索無着陳竟邀同沈金雲等將小的毆傷爲特報捕拘案陳供小的與丁爲葉子戲先被赢去現錢後來輸錢一百四十伊竟不給致與爭閙沈供丁陳同在茶館挖花欠錢爭執小的爲之解勸蔡太守謂聚賭與賭均有應得之咎丁旣巳受傷姑置弗究陳沈各交人保出并具以後不再聚賭切結茶館中往往任人賭博於中抽頭以致時有打架之事飭包探查明茶館主係何人禀候傳案申斥○一百五十一號華捕禀稱昨見車夫顧春元車上有火腿五只無人押運問其來源支吾不答爲此拘案請究顧供昨有狀似轎夫者雇坐小的之車將火腿五只放在車籃中後給車力而去遺忘火腿無從交還蔡太守飭該捕將顧及火腿帶回捕房俊查明失主再行解候判斷 
[法界公堂瑣案]  
　　前報列十八號西捕所畜犬兩頭被陶四友藥斃云云昨日西捕偕見証人龔阿和到案沈通事禀稱西捕巳禀明捕頭將死犬剖腹騐看見食肉一塊内藏毒藥王司馬謂犬雖藥斃究不知何人下手祁繙譯謂且爲比究司馬曰然○昨報列拘到紅黑籌賭愽一案所有賭犯洪阿三昨經捕房解案王司馬問同賭者共有幾人答稱三四人沈通事禀稱電報局函致道署言西洋涇浜賭愽甚多請爲懲辦現道署有函到來司馬判洪枷號十天發犯事地方示衆○捕房將小孩陳阿福解案云有人從寗波拐來王司馬詰究來由據稱年十二歲家住寗波鄉間母巳去世父名阿佳現在家内問如何來滬答稱有一不知姓名人時與父親來往今忽被伊領來問來時爾父知道否答稱不知司馬着將該孩暫送普育堂留養如伊父得信可投公堂具報給領○上月有席徐氏訴稱童養媳郭氏被王福卿刼去云云王司馬擬王詰究諭交保人在案昨日堂期王由保交到隨有浦左竺家橋某圖地保倪桂生投案遞禀聲稱郭氏本在端木四全家爲養媳巳閱五年今四全巳死家中祗有伊夫兄端木茂榮因患痢疾不能前來聞郭氏於今年三月因看戲失去初疑是山東人拐去至上月始聞其與母附航來上海司馬着將王交保諭令倪於禮拜三清晨偕王到捕房候示并着包探將原告傳案 
[上海陳家木橋電報總局内豫賑處勸募河南皖北賑捐公啓]  
　　敬啓者此次豫灾波及皖境同人集議救濟當經延請嚴佑之廣文由河南而下鄭州張廉泉經佩卿諸君由皖北而上周口旋接朱曼伯先生由河南省城來函云鄭州境内上南廳屬石橋九堡八月十三戌刻黄河漫决水勢洶湧巳刷寛至三百餘丈水由朱仙鎭尉氏中牟一帶奔騰而下開汝陳三府邨民受此奇灾實堪憫惻尙祈廣爲籌賑酌請善士早日來豫設局辦理本月初五日接嚴佑之先生到河南後來電云廿四至汴灾區十五縣最重者五六縣霖先辦中牟尉氏隨帶人欵萬難敷用轉瞬冰凍不能查放擬在賑撫局借用三四萬金赶速換錢杳給復於初七日戌刻接到張廉泉先生從皖北來信云十八到夀州城外皆水間有屋角樹杪浮露水面正陽關水較平時實漲丈餘穎上縣四圍皆水穎州府阜陽縣水面更闊太和縣則水寛至一百四五十里房屋田廬盡遭淹没慘不可言斷不能越皖而豫現分南北兩岸專辦急賑惟所帶人欵必不敷用等語同人等仰屋咨嗟愧無善策除請張經兩君專顧皖北添請孫劉諸君馳赴河南會商嚴君三路並舉外用再籲懇逹官巨紳仁人義士俯念豫皖災情奇慘極酷從速解囊慨助爲國家保全民命爲子孫廣種福田仰望慈雲無任禱盼急切上陳伏乞德鑒[  同人公啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十三年九月二十七日京報全錄]  
　　宫門抄○諭旨三道錄前○粤督張等奏報粤東第九十六次正法盗犯清單摺○將軍沙等奏請庫倫發給照票片○又奏委署管理衆安廟事務片○廣西撫沈奏調員差遣片○粤督張奏請滇桂餉械出力員弁改奬片○雲督岑奏捐廉會試卷金請旨立案片○閩督楊奏委署總兵片○雲督岑奏請劍川州新建忠祠列入祀典片○礦務大臣唐奏報收到撥解銀數及現辦情形摺子○九月二十七日禮部宗人府欽天監正白旗值日無引見○齡公假滿請安○良弼謝授右庶子恩○義州城守尉富興謝恩○儘先副將丁貞創謝恩○截取知府殷如瑋張炳琳預備召見○召見軍機良弼富興殷如璋張炳琳丁貞創○○兩廣總督臣張之洞廣東巡撫臣吳大澂跪奏爲粤東正法盗犯第九十六次開單彚奏仰祈聖鑒事竊照粤省近年盜犯日熾前經臣之洞會同前撫臣倪文蔚於光緒十一年十二月初一日奏請仍子先行就地正法經刑部核議覆准嗣後廣東省拿獲持械伙刼兇暴衆著之各項盗匪無論水陸不分首從凡有案情重大罪干斬梟斬决者一律照土匪馬賊會匪游通章程先行懲辦其距省較遠者由該廳州縣審實後酌核道路遠近如道府同城者解由核管巡道督同覆審不同城者卽分别解由最近之該管或府州覆番如犯多路遠者卽由道府州親赴所屬覆審均錄供通禀督撫核明情節確實批飭就地正法其廣州府屬及佛岡赤溪二同知所獲盗匪仍於審寔後錄供解府審明　禀批交臬可會同營務處司道覆訊明確禀候核飭就地正法案情重大者梟示拒捕者格殺勿論並將通省此項正法盗匪按三個月彚奏一次光緒十二年正月十四日具奏奉旨依議欽此等因咨行到粤當經通行欽遵辦理查廣東省第九十五次辦過盜犯業經彚奏在案兹查自光緒十三年正月初九日起至四月初八日復屇三個月應歸第九十六次彚奏據各屬及緝捕員弁報獲盜犯共五十六名均經訊明分别解由該管道府及臬司會同營務處司道發審錄供禀經臣等核明批飭就地正法分别梟示據臬司王毓藻將辨過盜犯造具案由罪名册詳請具奏前來臣等覆核無異除將案由罪名册查核並飭司備錄全案供招咨部曁洋盜另行具奏外所有第九十六次正法盗犯謹繕罪名清單恭摺具陳伏乞皇太后皇上聖鑒謹奏奉硃批刑部知道單併發欽此○○沙克都林札布等片再適據杜爾伯特右翼署盟長札薩克頭等台吉車德恩多爾濟呈據本部落札薩克多羅貝勒圖們濟爾噶勒報稱札薩克多羅貝勒並伊母親帶領喇嘛黑人等三十名前往庫倫與哲布尊丹巴呼圖克圖磕頭懇請發給照票等情呈報前來奴才等查例載凡蒙古等遇有詳請前往庫倫磕頭者一面具奏一面發照票令其前往等語今杜爾伯特札薩克照多羅貝勒圖們濟爾噶勒等詳請前往庫倫與哲布尊丹巴呼圖克圖磕頭與例相符奴才等照例發給照票令其前往俟該札薩克多羅貝勒圖們濟爾噶勒等磕頭事竣卽催令旋回除咨行庫倫辦事大臣查照外理合循例附片具奏伏乞聖鑒謹奏奉硃批該衙門知道欽此○○沙克都林札布等片再據管理衆安廟事務呼弼勒罕祿章吹木佈勒呈報駐廟期滿因病未痊懇祈轉行飭調呼圖克圖來科布多換班並祈賞假回旗調理等因前來奴才等查騐屬實當經給假令其回旗檄委逹喇嘛西勒布暫行署理廟務並咨呈鳥里雅蘇臺將軍等轉飭揀派呼圖克圖呼弼勒罕來科布多換班接管廟務去後兹准烏里雅蘇臺將軍等咨據三音諾彦部落盟長申稱差派呼弼勒罕德鄂特蘇爾赴科布多接管廟務捧誦萬夀皇經等因咨行前來今該呼弼勒罕德鄂特蘇爾於本年閏四月二十五日到科布多奴才等查看得該呼弼勒罕德鄂特蘇爾人誠實經卷熟習除令其接管衆安廟事務棒誦萬夀皇經外理合附片具奏伏乞聖鑒謹奏奉硃批該衙門知道欽此○沈秉成片再查廣西地處邊陲事繁任重現當龍州倡辦商務尤關緊要差委乏員必須熟習洋情動合機宜者方資得力與他省情形不同溯查前經史部議覆給事中孔憲榖等奏各督撫不得再行奏調翰林部屬等官摺内聲明嗣後除軍務省分需員及辦理中外交涉事件按章仍准奏調候補悠選人員等因今粤西倡辦商務係屬中外交涉事件調員差遣核吳更定新章相符兹查有内閣中書熊方燧江蘇候補知府方德驥江蘇候補知縣丁紹芬江蘇試用府經歷馬瑞熙候選州判趙景彬均尚熟習洋務洵爲不可多得之員合無仰懇天恩令該員等前赴廣西交臣差遣委用以收指臂之助臣爲愼重邊務起見是否有當伏乞皇太后皇上聖鑒訓示謹奏奉旨巳錄○○張之洞等片再准吏部咨以臣等覆奏籌濟滇桂餉械出力員弁請照原擬給奬一案及附片覆奏提督劉永福一軍入關各員改奬一案均應仍照尋常勞績核議分别准駁於光緒十三年六月初二日奏奉諭旨咨行到粤臣等查覆奏兩案出力員弁除部議核准改奬撤銷及行令查明覆奏之員應分别飭遵另辦外其應行另核請奬各員應卽改請奬叙所有籌濟滇桂餉械案之内知府用廣東候補同知吳景萱應改請俟歸知府班後賞加三品銜劉軍入關案内之候選同知孫鴻勳應改請俟得缺後以知府儘先補用先换頂戴廣東補用通判陳文垿改請俟補缺後以直隷州知州補用候選布政司理問鄺其照改請俟得缺後以知州補用廣東候選巡檢孫魯改請俟補缺後以主簿前先補用以上各員均係按照尋常勞績改奬合無仰懇天恩俯准改奬以昭激勸除將同知孫鴻勳等四員及部議核准之八品銜候選巡檢戴承澤捐案核准日期咨明吏部查核外謹附片覆奏伏乞聖鑒謹奏奉硃批吏部議奏欽此○○岑毓英片再雲南距京九千餘里歷科會試士子仰受國恩賞給火牌馳驛到京雖夫馬舟車得以無缺然飲食館舍之資仍須自備往往有巳領火牌不能就道仍將火牌繳銷者承平時殷實紳士送有卷金兵燹後此舉巳廢臣在巡撫任内乃劃撫東邊隙地捐廉建造鋪房六十一間歲收租息積爲士子會試卷金近年地方平靜道路暢通會試士子加多前設租息分潤無幾臣復於督署前甬道左右餘地捐廉建鋪房七十間統計共建鋪房一百三十一間每年租悉除支用歲修及經管紳衿薪水外約可積存銀一千二三百兩以爲通省會試卷金之助又以昆明一縣會試士子較他屬稍多復於督署前東邊隙地建造鋪房十間每年租息約收銀二百七八十兩以爲昆明一縣士子卷金此皆臣在滇多年稔知該省士子半多窮乏故創此舉以爲寒士觀光之助現據該省紳士聨名呈懇奏明立案以垂永久等情除飭經手官紳將各處鋪房間數及基址坐落地叚分晣造册送存督撫司道各衙門立案外謹附片具陳伏乞聖鑒謹奏奉硃批該部知道欽此○○楊昌濬片再現著建寍鎭總兵之記名提督沈茂勝履任半年聲名平常應口調省察看所遺該總兵篆務另委接署查有奉發福建差委記名簡放提督王正和樸寔廉明不染習氣現在管帶左勇丁駐札建寍於該處地方情形熱悉堪委署理除分别咨行知照外臣謹附片具奏伏乞聖鑒謹奏奉硃批兵部知道欽此○○岑毓英片再據雲南劍川州紳士記名提督李應舉等聨名呈稱該州壤接大理自咸豐六年逆匪杜文莠倡亂十有八年之久當逆匪猖獗之時劍州蕞爾一邑士民同心誓不從賊中間保全危城者六次城陷而旋復者三次及同治十二年軍務肅清採訪忠義先後據報官紳兵勇士民陣亡殉難者得一千數百員名婦女殉節者百餘人又有在各路軍營陣亡另案請卹者數百人皆先後奏奉諭旨勅部照例議卹現經籌集欵項新建昭忠貞烈兩祠並忠義總坊以祀歷年陣亡殉難官紳士民兵勇婦女復撥公田二十畝以爲祭祀歲修之需今雖租具規模深恐年久弛公同呈請奏懇列入祀典由地方官春秋致祭等情前來臣查該紳等所呈各情洵足以光聖朝勸忠之典未便没其微忱合無仰懇天恩俯准將雲南劍川州昭忠貞烈兩祠列入祀興由地方官春秋致祭以彰風化而示旌揚出自逾格鴻施謹會同雲南撫臣譚鈞培附片具陳伏乞聖鑒謹奏奉硃批着照所請該部知道欽此○○巡撫銜督辦雲南礦務臣唐炯跪奏爲收到廣東江西等省撥解銅本銀兩數目及現辦情形恭摺仰祈聖鑒事竊臣於七月内陸續據商號繳到廣東撥解舊欠銅本銀二萬兩粤海關舊欠匯費銀五千六百七十六兩五錢江西舊欠銅本銀一萬兩四川預解十五六兩年鹽稅釐銀二萬八千兩據布政使曾紀鳳詳作爲第八次撥還銅本銀兩通共實收到六萬三千六百七十六兩五錢現均暫存藩庫又據知縣于德楙自東洋電報礦帥二人業己聘定並酌定應用器機約八月底自日本起身計十月底可入滇境屆時臣當親赴昭通東川曲靖三府貴州威寍一帶相度開辦銅鉛各廠俟有成効西南兩迤冉漸次推行至招商局承辦八起頭批現僅得銅二十餘萬斤臣仍督飭極力趕辦務於年内足數以便起連不敢遲延所有收到廣東等省撥解銀兩數目及現辦情形理合恭習具奏伏乞皇太后皇上聖鑒訓示謹奏奉硃批户部知道欽此 
 
 

Page 12

 
 
[光緒十三年九月二十八日京報全錄]  
　　宫門抄○諭旨一道錄前○發抄旨三道○將軍希等奏桃選熟習官兵保送起程摺○又奏主事海量捐俸購鎗請以郎中卽選片○粤督張等奏揀員請補要缺直隸州知州摺○直督李奏報東海關洋稅收支存數摺○又奏揀員調補要缺知縣摺○又奏遵化州武生捐助鉅賑請旨建坊片○九月二十八日兵部太常寺太僕寺正紅旗值日無引見○李鴻藻前往河工請訓○馮光勛謝仍在軍機章京上行走恩○掌儀司奏初一日祭奉先殿載灜行禮○召見軍機馮光勛帥曾賡音布李鴻藻○皇上明日卯正二刻升中和殿看版○發抄盧士杰奏防守河南閘壩卽近日水勢情形奉硃批覽奏均悉所陳閘壩情形尙屬詳晰現在黄水東趨湖南水勢日漲該督務當督飭員弁加意修防隨時相機辦理勿稍輕忽欽此○又挑通積淤以便漕船南下奉硃批着卽飭令迅速挑通積淤俾漕船早日南下不得因甯蘇漕船業巳截留稍涉鬆懈欽此○又督飭各工儧辦並儲土石以備搶護奉硃批知道了欽此○○奴才希元恩澤跪奏爲遵旨挑選熟習馬步槍箭官兵保送起程緣由恭摺仰祈聖鑒事竊奴才等於光緒十三年四月初八日接准領侍衛内大臣處清文咨開兹值乾清門侍衛無多倘有差遣不敷出派請旨飭下吉林黑龍江將軍由官員兵丁内揀其騎射槍法嫻熟年力精壯者分别保送來京臣等帶領引見以便賞差等因於光緒十三年三月二十二日奉旨依議欽北欽遵咨行前來遵卽咨行各該城副都統於官兵内挑選馬步槍箭合式年力精壯者保送來省與吉林本城官兵由奴才等一體祧選兹選得琿春廂鹽旗防禦兼雲騎尉富祥等十九員名馬步槍箭均尙嫻熟年力亦甚精壯堪以保送並派記名恊領花翎佐領文福儘先恊領花翎佐翎勝魁等沿途彈壓於八月十一日由省起程赴京訖惟查吉林現出有驍騎校三缺均係該兵丁等應陞之階業經奴才等由此次保送兵丁内揀選委前鋒校英喜富珠里逹哈佈等三名擬正領催依勒洪阿全祿哈克隡里等三名擬陪一併給咨送部引見除將該官兵等銜名姓氏年歲呈繕清單恭呈御覽並造具該官兵等履歷清册咨報軍機處領侍衛内大臣兵部查核外理合恭摺具奏伏乞皇太后皇上聖鑒謹奏奉硃批該衙門知道單併發欽此○○希元等片再查吉林練軍緝捕盜匪要在器械精良方可應手而洋鎗一項尤爲得力兹據藍翎五品頂戴銀庫主事海量呈稱願將積年薪俸報捐銀一千四百兩購賈哈氣開斯後膛快鎗百杆以資軍實並稱不敢仰邀奬叙等情前來奴才等查訪員捐俸購鎗洵屬急公濟用雖據聲等不敢邀奬究未便没其報効之忱除將所購快槍飭發練隊以利剿捕外並查該員當差有年歷俸較深前屆俸滿曾經咨部註册以員外郎候選合無仰懇天恩請將藍翎五品頂戴候選員外郎主事海量免選本班以郎中歸部卽選出自鴻慈逾格謹附片具陳伏乞聖鑒謹奏請旨奉硃批該部議奏欽此○○兩廣總督臣張之洞廣東巡撫臣吳大澂跪奏爲揀員請補直隷州知州要缺以資治理恭摺仰祈聖鑒事竊照羅定直隷州知州杜庭璆於光緒十三年五月初七日因病開缺所遺羅定直隷州知州係題調要缺例應在外揀員請補歸光緒十三年五月分截缺查定例各省道府同知直隷州如係奉旨命往或督撫題明留於該省候補並著有勞績經督撫保奏奉旨儘先補用遇缺卽補者均無論應題應調應選之缺今該督撫酌量才具擇其人地相宜者悉准先儘酌量補用又吏部畫一章程内開道府直隷州知州遇題調要缺以候補人員請補時應先儘記名分發人員酌量請補如果實係人地不宜始准聲叙以各項候補人員請補又道府直隷州知州遇應用候補時先儘科甲出身人員如科甲出身人員不合例或人地不宜應令詳細聲明方准以别項出身候補人員請補又題調州縣以上官員必歷俸三年以上万准揀選升調各等因今羅定直隷州知州係繁疲難題調要缺管轄兩縣民猺雜處政賦殷繁非精明幹練之員不足以資治理現查通省並無合列應調人員其各項候補人員内亦無記名分發及科甲出身之人復於應補應升人員内逐加遴選非現居要缺卽人地未宜惟查有廻避卽用直隷州知州曾紀渠年三十九歲湖南湘鄉縣人由隂生以知縣候選同治三年江南克復奉上諭賞給直隷州知州照例補用在本省率團撲滅會匪出力保奏十年三月奉旨賞加知府銜賞戴花翎光緒四年選授連州直隷州知州是年十一月初二日到任因廻避胞伯前署督臣曾國荃開缺改掣江西補用旋經欽差兵部尙書彭玉麟奏調來粤差遣俟防務告竣仍歸廣東補用十年五月准吏部咨准留於廣東以直隷州知州歸於廻避卽用班内補用於六月十一日領咨到省序補續經前任學政臣馮爾昌保荐人材奏奉諭旨送部引見請咨赴京奉旨召見交軍機處仔記先於九月初四日奉上諭曾紀渠看交左宗棠差遣委用隨卽入閩差委奉准改發福建補用嗣和議巳定防務完竣復經奏准給咨仍回廣東候補十一年六月初五日回省十二年正月間訃丁本生母憂請咨回籍接丁本生父憂先後治喪期滿起復領咨十三年閏四月二十九日限内回省該員志趣純正操守清廉前在連州任内政聲卓著至今州民歌頌不衰以之補投羅定直隷州知州洵堪勝任實於要缺有裨該員前經請補南雄州知州部議以該員廻避卽用原補係選缺人員不得請補要缺今請補羅定州知州要缺與前奉部議仍有未符惟查州縣以上題調要缺歷俸己滿年限者卽准調補該員曾紀渠前任連州知州未廻避之前歷俸巳滿三年照例應准調補且係保荐人才奉旨召見交軍機處存記之員尤與尋常迥避卽用人員不同况員缺緊要爲地擇人例得據實陳明專摺奏請據藩臬兩司會詳前來合無仰懇天恩俯念員缺緊要准以該員曾紀渠補授羅定直隷州知州俾資治理如蒙俞允該員係廻避卽用直隷州知州請補直隷州銜缺相當毋庸送部引見臣等謹合詞恭摺具陳伏乞皇太后皇上聖鑒訓示再該員係廻避卽用人員毋庸核計叅罰合併陳明謹奏奉硃批吏部議奏欽此○○欽差大臣大學士直隷總督一等伯臣李鴻章跪奏爲東海關續徵笼一百七結洋稅收支並舊管實存各數目缮單恭摺仰祈聖鑒事竊東海關徵收洋稅截至光緒十三年三月初七日第一百六結止業　具奏在案兹據東海關道盛宣懷詳稱自十三年三月初八日起至五月初十日止按英國三個月一結係第一百七結期滿計徵收進出口各稅船鈔共銀九萬一千六百二十六兩八錢六分五厘經該道督飭稅務司曁委員檢齊册檔查照紅簿逐細核算數目相符一切支發各欵共用銀十萬七千八百一兩五錢四分四厘六毫八忽連前結舊管共存銀八萬五千五百七十八兩七錢六分八毫八絲七忽四徽己於五月初十日以後分别解交除俟分項造册呈報外所有東海關經徵第一百七結洋稅收支並舊管實存數目開單其詳前來臣覆核無異理合繕單會同山東巡撫臣張矅恭摺具陳伏乞皇太后皇上聖鑒謹奏奉硃批該衙門知道欽此○○大學士直隷總督一等伯臣李鴻章跪奏爲揀員調補四項兼全沿河海疆要缺知縣恭摺仰祈聖鑒事竊照天津縣知縣姚長齡於光緒十三年正月十四日丁憂業經題報開缺應以本員丁憂之日作爲開缺之期歸正月分截缺所遺天津縣缺水陸交冲通商要口政務甚爲繁里並有經管運河堤工及華洋交涉事件係冲繁疲難四項兼全沿河海疆最要之缺例應在外揀選調補一時未能揀定咨部展限在案兹據布政使松椿按察使陶模查有文安縣知縣孫錫康堪以調補具詳前來臣查孫錫康年三十九歲浙江歸安縣人由難廕知縣選授新河縣知縣光緒六年三月蒙欽派王大臣騐放堪以補授是年九月到任旋因文安縣知縣桂秀廻避京旗五百里以内與該員互相對調經部議准又調署肅寍安肅等縣該員才具明幹能理繁劇於吏治河工及中外交涉事件均能認眞講求歷俸早滿調補天津縣知縣洵葛勝任亦與例章相符應請准其調補期於地方有禆銜缺相當無庸送部引見該員係屬再調任内並無承審積案承緝逃盜經徵錢糧巳起降調革職叅限之案其餘因公處分題調要缺例免核計所有罰俸案件在光緒十年十月十一日欽奉恩旨寛免以前應免完繳毋庸造册咨部所遺文安縣知縣選缺直隷現有應補人員應請留歸外補理合恭摺具陳伏乞皇太后皇上聖鑒勅部核覆謹奏奉硃批吏部議奏欽此○○李鴻章片再據委辦寳坻等處賑務浙江紳士施則敬禀遵化州人花翎遊擊銜武生陳廷勳寄居寳坻縣前於同治六年十年十二年因寳坻被水成災屬解私囊設廠施粥上年寳坻大水該生復捐銀一千餘兩製就新棉衣一千餘件躬親查放弱黎咸沾實惠洵屬克己救灾樂善不倦查其所捐銀數核與建坊定例相符請奏前來相應請旨俯准花翎遊擊銜武生陳廷勳在於原籍遵化州自行建坊給於樂善好施字樣以示旌奬理合附片具陳伏乞聖鑒訓示謹奏奉硃批着照所請禮部知道欽此 
 
 

Page 13

 
 
[光緒十三年九月二十九日京報全錄]  
　　宫門抄○諭旨二道錄前○發抄旨五道○新撫劉奏請巴里坤旂營遷併古城酌擬旗制餉章摺○蘇撫崧奏宿遷縣監犯反獄先行正法緣由片○將軍恭等奏遴員委辦電線工程片○埉督譚奏揀員請補叅將片○又奏　署副將片○巡城御史托等奏請發給粥廠粟米摺○九月二十九日刑部都察院大理寺廂曰旗值日無引見○祁世長謝署禮部尙書恩○徐郙由東陵回京請安○前河南巡撫李鴻年預備召見○孫家鼐續假二十日○德銘耀年各續假五日○奕年請假十日○召見軍機松森祁世長徐郙李鴻年○皇上明日寅正二刻至太廟行禮卯正二刻入座吃肉○現換灰鼠袍褂黑袖頭○發抄岑毓英等奏巢辦猓黑夷匪粮台各員支給薪水奉硃批該部知道欽此○又吳晴琦補麗江府中甸同知奉硃批史部議奏欽此○又訓導趙藩仍照知縣班選用奉硃批吏部知道欽此○廷琦奏工料敷請暫由申餘項下借墊奉硃批該衙門知道欽此○又查明現存庫欵並接收交代奉硃批知道了欽此○尙書銜降一級留任甘肅新疆巡撫口等男臣劉錦棠跳奏爲烏魯木齊巴里坤旗營遷併古城酌擬旗制餉章請旨辦理恭摺仰祈聖鑒聖竊照烏魯木齊巴里坤旗營遷併古城上年准前都統臣富勒銘額咨稱各旗官兵世職現僅存一千四十員名爲數不多分設八旗官多兵少需耗餉項擬按六旗不設等因並開送清册前來臣比擬俟城守尉到任後核實舉辦嗣城守尉德勝抵省卽令會同候補道英林前往點騐旋擬騐明擬定旗分造册呈核臣查册擬六旗數目與富勒銘額原議相符當飭瀋司妥議餉章去後兹據藩司魏光夀詳稱遵杳烏魯木齊巴里坤古城各滿營官兵經城守慰點騐實存官四十六員内恊領三員佐領十員防禦十員驍騎校十員筆貼式二員委筆貼式三員又雲騎尉五員恩騎尉三員高步甲匠役養育兵九百九十八名外閑散幼丁六十一名按照旗制僅敷六旗之數綜計六旗共設佐領六員防禦六員驍騎校六員部缺筆貼式一員委筆貼式二員催總領催三十六名前鋒三十六名馬兵七百二十八名砲手十二名匠役十二名步甲一百一十六名養育兵十六名總共設官二十一員馬步甲砲手匠役養育兵一千名照依現存官兵數目應裁恊領三員佐領防禦驍騎校各四員部缺筆貼式各一員尙應補兵二名所裁各官除實缺恊領二員如何委用應請部議飭遵外其餘各員挑給馬甲錢糧留營當差候補旦世職則分别巳未及歲照章食俸孀婦孤女伊給津貼銀　共設義學三堂束修照滿營現章支給官俸兵餉均照烏魯木齊巴里坤滿營承平舊制分别定支惟城守尉係屬新設新疆地尤瘠苦俸及家口例馬米粮料草等項擬請照莊浪城守尉歸俸支領仍仿從前關外領隊大臣加增養兼之例於字額養廉二百兩外每歲加增銀二百兩俾資帮貼此外漢檔房民書工食及紅紙公費等項一律酌定章程核算統計官兵餉米麥料草折各項歲需銀六萬五千九百四十九兩四錢一分二厘本色京斗米麥一萬五千九百二十九石八斗二合七勺本色京斗料二千四十八石八斗一升一合八勺銀由司庫按年隨營餉請撥糧料由奇台縣倉供支不敷再由他縣撥連及將來滿營屯田内支發仍按定章養廉以八成支發俸銀以八成减半支發委筆貼式下甲兵餉項統以春冬七成夏秋八成分别支放惟現在標官營官弁廉俸業經奏請仿照文職兼俸挑給十成滿營事同一律擬懇准照十成支放毋庸折减以免向隅而示體　開摺詳請具奏前來臣覆核無異謹將酌擬旗制餉章分别繕具清單恭呈御覽相應請旨飭部部核議以便遵辦惟據德勝呈稱砋城城守尉轉准巴里坤護領隊金貴咨據各滿營兵丁禀稱歸併六旗紊亂旗籍懇請仍照八旗舊制等情臣維新疆遷併滿營事屬創始並無成案可循山西河南坡平尉所管旗分無從查悉惟查甘肅莊浪城守尉原設兵丁八百五十名内將八旗併作西旗又設蒙古一旗計止五旗現在烏魯木齊等處滿　擬設六旗係爲節餉起見而查原册造齎兵額其年在十二歲以下者尙有二百五十八名又報閑散幼丁六十一名請補小甲尙未編八中兵之内若令刪除僅兵七百四十名撥之莊浪旗制卽設五旗尙不足數臣不敢不據寔直陳第各該營旗丁多係陣亡官兵之後軍興以來流離失所陸續歸旗類多窮困非領錢粮莫資養瞻而巴里坤各旗當賊氛四起時堅守危城衝鋒陷陣卒能捐軀報國其節可嘉其孤可憫自應優爲撫恤養成精壯捍禦邊疆可否仰懇恩施將前項編入馬步甲幼丁一律分别准食錢粮以足六旂兵額並將册造閒散幼丁六十一名准補小甲以示優恤其古城城守尉請加副都統銜查各省城守尉無此成例未敢遽請至各旗官兵應否仍照八旗安設之處伏乞飭部核議示　除咨部外謹會同署伊犁將軍臣錫綸陜甘總督臣譚鍾麟恭摺具陳伏乞皇太后皇上聖鑒訓示謹奏奉硃批該部義奏單二件併發欽此○○崧駿片再據宿遷縣知縣孫士麟禀稱光緒十三年六月初九日傍晚據典史張沅辰禀報據禁　楊椿等轉據監犯侍紅得首告同監犯人池謙何以菁朱汶折譚六有商謀反獄情事隨督帶禁卒進監查拿詎池謙等乘進監啓門之際各自扭斷鐐銬奪門欲出督令禁卒攔捕該犯池謙等竟敢各用斷鐐將禁卒楊椿等毆傷等情隨馳往監所督同該典史捕拿池謙等均巳闖出監門幸外欄固無從越出並經城守營守備王元帶兵踵至卽會督兵役將該犯池謙等四名立時擒獲進點監内各犯刑具如常仍將同門封鎖隨隄各犯並刑禁人等到案並騐明禁卒楊椿等愛傷屬實訊據何以菁等各犯供認自知身犯重案畏死情急聽從池謙商謀所獄扭斷鐐銬奪門拒傷禁卒不諱刑禁人等均係小心看守於池謙等商謀反獄實未預防以致猝難抵禦委無鬆刑賄縱情弊各等語伏查池謙係夥刦事主葉預誠家得贓之犯何以菁亦係同案夥劫盜犯並另有夥刦事主陸其正夥搶事主黄承恩王善時蕭厚恩等四案朱汶折係夥刧事主陸其正夥搶事主王善時等家案犯譚大係糾刦事主陸先英家得贓首盜訊據供認或入室搜贓或起意糾刦屬實俱按律罪應問擬斬決番擬詳解覆勘發回因餘犯供有參差尙未詳請題咨該犯等赡敢同謀反獄扭斷鐐銬拒捕傷人實屬愍不畏法禀請嚴訊並聲明監犯侍紅得於池謙等商同反獄不特畏罹　從復能據實首告應請量予末减各等情由道督同徐州府親提勘訊明確禀經奴才批飭將池謙何以菁朱汶折譚六四犯照例先行就地正法並由司將監犯侍紅得首告緣由詳請末减亦經奴才先行附片具奏並咨部各在案慈據臬司張富年核議詳請其奏前來奴才覆核無異除飭將池謙等搶劫各案餘犯仍照例審擬分别題咨外合將監犯反獄先行正法緣由謹會同兩江總督臣曾國荃合詞附片具陳伏乞聖鑒謹奏奉硃批刑部知道欽此○○恭鏜等片再黑龍江省交錯蒙古部落地廣民稀向設南北兩路站官督寧站丁專司站務前因開辦電線工程一切事宜非地方實職人員會同電工委員恐致呼應不便先經奴才等札委茂興站官承春專辦南路其於委員入境安線運料不致貽悞乃核站官性情抝執未能和衷商搉於應辦事件漫不經心幾至延悞要工當由奴才等查核屬實未使稍事姑容應卽徹任留省察看遴委署理以重職守其北路電工現巳設至黑龍江城奴才等加派妥員帮同北路站官穆精額加意照料尙稱妥速謹附片陳明伏乞聖鑒謹奏奉硃批知道了欽此○○譚鍾麟片再據寍夏鎭總兵馮南斌呈稱花馬池叅將顔廷傑前因隨營戰賊身受重傷雖經　痊而每逢隂雨筋骨酸痛花馬池僻處邊圉醫藥缺乏懇請開缺回籍調理等情前來臣覆查屬實相應請旨開缺俾該員得以回籍醫治將來病痊尙堪起用所遺花馬池叅將員缺容臣揀員請補除檄委甯夏左營遊擊師玉春暫署叅將篆務外謹附片陳明伏乞聖鑒謹奏奉硃批兵部知道欽此○○譚鍾麟片再甘肅西寍鎭屬鎭海協副將周大馥撤任遺缺查有記名提督龔俊宜堪以委署除飭遵外理合附片陳明伏乞聖鑒謹奏奉 
[硃批兵部知道欽此]  
　　巡視中城福建道監察御史臣宗不托佛歡等跪奏爲京帥貧民過多援案籲懇恩賞菜米散給外城各粥廠以資賑濟恭摺仰祈聖鑒事查同治六年七月二十五日奉上諭户部奏邂議外城粥廠酌給粟米一摺所有東城之臥佛寺南城之打磨廠西城之長椿寺法源寺北城之圓通觀梁家園各廠每月共需粟米二百七十石著照部議於八月初一日起由各該城按月咨户部札倉照數給發該御史等務當督同紳士妥爲施放毋任侵漁用副軫念窮黎至意欽此嗣於光緒三年十月間前巡城御史臣訥隆阿等以近京各屬早荒饑民日衆各廠經費不敷奏冡恩准合中城之朝陽閣等八粥廠每月共嘗給粟米三百三十石分領支放迭經欽遵辦理在案伏查近年災歉頻仍貧民生訃維艱待哺仍復不少現飭各紳士等設法遵辦於十月初一日一律開放但所　經費仍恐不敷散給惟有援案籲懇天恩俯准飭部照例發給俾各　得濟窮黎悉沾皇仁謹將各廠應需米石查照歷年成案另繕清單恭呈御覽伏乞皇太后皇上聖鑒施行謹奏奉旨巳綠 
 
 

Page 14

 
 
   
 
