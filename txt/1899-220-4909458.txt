# 1899 - 220 - 4909458

 

Page 1

 
 
[勸募紹屬嵊縣新昌上虞餘姚水災急振] [  本館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水道流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡咸澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同塡溝壑此則籌振者所九頓首以祝者也振欵乞交電報局源通官銀號仁濟善堂及本館恊振所均可代爲繫解肅此佈求伏維德鑒 
[乞巧說]  
　　雙星渡河之夕纎雲四卷新月如眉小兒女方陳花瓜製方勝深深膜拜向織女乞靈機賓紅閣内史問於雙琯慶主人曰嘗聞古人有言巧者拙之奴故人有椎魯自安不欲鑿其混沌者卽如璿宮妃子七襄雲錦織成無縫天衣巧誠巧矣然而銀潢清淺欲渡無梁一抹紅　迢迢遠隔僅此一年一度歡會良宵而又碧落銀河金風玉露詞人輕薄時雜譏嘲然則人惟守拙之爲佳耳誠何事出其慧舌靈心鬥巧思而遭世嫉乎主人曰否不然今天下亦何一非用巧之地哉其在仕途凡安守故常者往往宦海浮沈終歲不得謀一飽有巧宦焉蠅營狗苟不惜以奴顔婢膝博上游之歡心未幾而膺要差未幾而得美缺於是頤指氣使養尊處優美妾列於前俊僮同於側大營華屋廣置良田膝前豚犬兒雖椎魯無知亦得因援擊而頭銜顯赫卽使鐵面御史白簡頻登猶且能巧爲彌縫僅以一　之愆鐫級以了其事而冰山可特依然顯奕奕而扇巍巍苟非智巧足以勝人烏能若是之宦途得意耶至於商賈懋遷其拙者畢世勤劬猶且時虞折　　巧爲龍斷者上則結納夫官塲下則把持夫巿面長袖善舞聲氣廣通今歲而十萬一紫標焉明年而百萬一黄榜　　第見其家有金穴幾於取不竭而用無窮誰復知其出身卑微目不能識一丁字蓋巿井牟利其用心之巧有若　　　更有巧於此者焉仕宦而朘削窮黎多金坐擁則廣開典肆與商人爭持籌握算之能商賈而時運亨通謀無不　　　惜輸金納粟以銅臭入仕途甚且監司大員有起自闤闠中負販之子者官而商商而官楚人沐猴在局外者方付之一歎而局中人且自矜其巧思獨運傲聣凡儕由是以觀人可不低首乞憐冀天孫稍分其靈巧哉而何爲頻年碌碌依　故步之自封也内史曰君言良然雖然事有不可一槪論者夫不見巧爲梯榮得終而之捷徑者一旦觸雷霆之怒則　戈塞外飽經戈壁風沙乎抑不見駔儈下賤巧爲聚財者一旦運蹇時乖則銅山頓頽而訟擊經年雖　產不足以償逋負乎白雲蒼狗變幻須臾冰炭炎凉世途巇險獨有如君者依人作嫁壓綫年年顔氏簞瓢興嗟屢空其謀生似拙甚矣然而琴書花鳥俯仰悠遊理亂不知風波永息旣不虞仕途之艱阻亦無心於貿易之盈虧壯年渌水紅蓮筆耕墨　卽晚歲倦飛知返而數椽老屋亦不憂風雨漂摇豈非無懷葛天之民與世之奔競鐕營伺人顔色營營擾擾不惜出　巧力千方百計以鑽求者不可同年而語哉然則子固寍爲其拙毋爲其巧卽天孫以巧思畀之當亦遜謝不遑而何必效小兒女之紛紛乞取耶主人曰謹聞命矣廻視庭前銀燭半消蛛絲結網遥想一灣天漢鵲駕初成織女黄姑正喁喁訴别離之苦也爰濡毫而作乞巧說 
[俄人欵慮]  
　　西字報云邇者俄國政府申人聞中朝業與日本聨盟以成犄角之勢皆不禁心中阢嵲不安蓋恐此後俄人必不能在中國開殿權力也 
[意艦來由]  
　　香港循環日報云六月二十七日倫敦來電言日來意大利國新派戰艦二號報浪至華因意國派駐東方艦隊中有二艦已屇瓜期是以派此庖代並非增添艦數欲與中國爲難也 
[英臣偉議]  
　　香港循環日報云日前路透來電言英國海軍大臣高斯震氏於議政院中宣言於衆曰余觀　洲各國措置一切於我英並無損害我英目下水師縱有人合兩大國之力以世之尚能與之抵制然余則並不願以水師爭雄於海上也又言現在美日兩國均以水師强其國我英亟應派員探其舉動云 
[遵旨會議覆奏摺]  
　　軍機大臣和碩禮親王等跪奏爲遵旨會議具奏恭摺仰祈聖鑒事光緒二十五年五月二十一日内閣奉上諭笔桐準良袁昶高燮曾貽穀張伸炘等奏各陳管見以裕餉源各摺片著軍機大臣大學士六部九卿會同妥議具奏欽此欽遵並由軍機處墏原奏各摺片交出臣等公同閱看伏查上次會議整頓稅釐鹽課業經臣等集議上聞此次笔桐等敬陳管見或推廣於前奉諭旨之外補會議所未及或仍就關稅釐金鹽課三項請分别省分大小派令增解釐餉若干或專京釐金一項請攺訂章程酌加整頓或請照現在磅價核估洋關貨值增則抽數自增或請專辦礦務鐵路多則礦利自出或請將各省釐金募能增額　之紳商包辦臣等謹按照各原奏參以現在時勢並各省情形條分縷析敬爲我皇太后皇上陳之如輪船電線鐵路礦務四項據大學士徐桐奏招商避規模日拓與太古怡和洋行要將電線布满二十一行省獲利不貲京津鐵路貨物充物開平煤礦遠近暢銷各項盈餘未嘗歸公每年收支亦未咨報户部等語臣等伏查輪船等項　辦之始或招集商股或借用官欵或官督商辦或官商合辦原欲效西人之長技收中國之利權迄今三四十年之久利不在國亦不盡在商誠如該大學士所奏所謂挽回利權者安在應請旨嚴飭辦理招商局輪船電線事務大理寺少卿盛宣懷管理開平煤礦事務北洋大臣裕祿迅將經管各項近年收支欵　限兩個月内開具清單報明户部備核並酌定餘利歸公章程專案奏明嗣後按年提存候撥至鐵路一項津榆控制山海商貨無多蘆漢及關東一帶甫經勘辦其餘九路正在議訂合同尚未興修惟洋津一路輦　之下萬方輻湊所收運費較多然綜計該路起訖止得二百四十里進欵祗有此數亦尚有借撥之公私各欸應在餘利項下先儘提還一時尚難計及歸公確數應俟蘆漢幹路告成綺交脈注泉貨流通方可望大收實效至鐵路礦務兩項餘利歸公章程業經路礦總局酌議奏准遵行應飭一律照辦其餘未盡事宜仍由該局悉心察核隨時奏明辦理此外尚有漠河金礦得金最旺歸公數目亦最核實惟近來收數漸不如前誠恐江河日下應請飭下北洋大臣督飭承辦之員認眞整頓務令提允餉項一欵歲有加增勿任已成之局日就减削致窒利源又聞 
 
 

Page 2

 
 
直隸近辦遷安礦務金苗極旺漠河之後此爲繼起並令裕祿查明實在情形妥定充餉章程迅速奏辦内閣學士準良請多開鐵路以出礦產自是就時勢以立言惟招集華股借用洋債兩端均非可以咄嗟立辦卽現在議修之枝幹各路已苦力不能舉勉强擴充無非多借洋欵萬一未能按限籌還則路礦皆非我有此中機括不能不愼之於先應俟蘆漢幹路告成體察情形實爲大利之所在再議逐漸推廣方爲穩著光祿寺卿袁昶專論整頓釐金臚舉辦法六條並稽核歴年釐金鹽釐比較大數羅羅清疏所請愼用賢員綜核比較並斟酌各省物產衰旺嚴定劣員司巡叅罰均屬扼要之論其外銷欵項請准列欵報部則不獨釐金一項宜然各省自督撫提鎭以下文武各員無非爲民而設凡地方應辦之事無一不責之官卽無一不取之民特是國家定制稽征旣有常經開支必循成例倘與例不合卽不能報部雖報部亦必不准銷此外銷名目所由來非盡侵漁入已也揆之情理旣係地方之用自應作正開銷應懇特恩准其臚列欵項和盤托出開單請銷部臣不得掣肘如是則疆臣得以實用實銷有可信之簿書始有可稽之數目如事理不合仍可詳加駁詰酌予删除但不必拘泥例章削趾適屢耳引摺未畢明日續登 
[關心民瘼]  
　　天津國聞報登有直隸臬司廷邵民廉訪整頓團練何甲告示云欽命直隸按察使司按察使廷爲出示曉諭辦理保甲聨莊兼辦團練以資保衛事恭查光緒二十四年迭次欽奉諭旨飭將保甲團練事宜認眞整頓等因當經本司籌議辦法四條嚴剔積弊簡而易行詳請督憲覆奏一面通飭各屬遵照辦理兹又屢奉諭旨埀詢成效嚴切告誡仰見朝廷軫念民依有加無已凡屬臣民宜如何激發天良各加奮勉乃近聞仍有官不認眞民多觀望者本司查保甲所以靖内匪聨莊所以禦外侮保甲户口查清奸宄無從托足聨莊守望相助卽可爲團練之基無事則各安生業有警則彼此救援分之則自衛身家合之則共維大局旣非抽丁當兵又非征調遠出不過以本地土著之人各自保衛桑梓絶無絲毫擾累果能認眞舉辦永遠奉行則匪類自然潛蹤閭閻悉獲乂安共享昇平何等慶幸特恐鄉愚未能領會此意用特刊發告示明白宣諭使共知朝廷懷保小民遐邇無遺之至意除通飭各府州縣欽遵辦理外合行出示曉諭爲此示仰闔省紳民及各項人等知悉爾等務將保甲聨莊團練諸事實力奉行毋稍懈忽所有去年奏定新章四條已將相沿保甲各費一概革除門牌冗文亦已删盡凡紳董及牌甲保長等隨時嚴密稽查如有盜賊窩匪娼賭等情必須報官究治照章將首告之人奬賞倘敢狥隱連坐不貸各村鎭保甲辦齊聨莊不難聨絡聨莊旣成團練卽在其中俾壯聲威而寒賊贍不得僅以門牌旗幟虚應故事其所需旗幟牌册紙張等費悉由本地方官自行籌欵辦理民間不出分文如有差役以及地甲人等藉此苛派歛錢或指官親訪仍派預備公館等費准該處百姓聨名來省據實控告倘鄉愚無知或有因循不辦者由地方官查拿抗違之人從嚴究辦總之保甲聨莊與團練各事要知是自保身家地方卽賴以安靜所以安内而攘外有備斯無患　等務須同心協力衆志成城切勿畏難苟安觀望敷衍尤當講求孝弟忠信之大禮義廉恥之方父詔其子兄勉其弟共襄善舉永沐承平其各　遵毋違切切特示 
[委員查勘]  
　　紹興訪事友人云前者上虞縣西鄉有莠民擊毁米鋪强搶富室情事經紹興府熊太守委左營守備陸仰延守戎馳往彈壓六月二十四日之夜守戎帶勇起程先至𤁋海是處並未被水惟沿江近遭水患鑒於前車之覆擬開霪洞預爲宣洩洪流按𤁋海霪洞建自咸豐三年嗣因洞外沙灘漲有二里之遥且地勢外高内低雖開不能洩水又恐海潮大汛有倒灌之虞是以光緒十四年公禀地方官永遠閉塞此次有楊姓者擬仍開掘衆人皆不願紛紛呈控府轅熊太守因委陸守戎順道察看守戎到後是處鄉民集有一二千人皆手執鐵鋤其中願開者欲卽開掘不願者則以鋤拒之守戎恐釀巨案剴切勸諭謂本委當將情形轉禀府憲核示遵行爾等若各逞强卽將爲首者拿解府轅懲辦鄉民始各散去守戎隨馳赴松厦鎭先是鎭上米鋪曾遭搶劫守戎戾止卽勸鎭上紳富在獨墩廟指津寺設立粥廠使莠民無可藉口紳富允之守戎遂以次赴百官梁湖曹娥等處將太守所發韻言告示張貼所至之處莠民皆聞風遁匿守戎正擬自西而東乃感受暑濕中途抱病爰於上月二十八日回郡銷差上虞縣汪大令夢紘日盼守戎帶兵至縣城及東南鄉防禦匪人忽聞已回郡城遂飛禀府憲請兵大旨謂縣境雖偶遭水患現在各處搶刼者實係向爲盜賊之台匪及沿江沿海私梟設或波及教堂事更棘手云云熊太守得禀卽派右營陳守戎馳往上虞聞陳守戎已於七月朔日就道矣 
[整頓團防]  
　　揚州訪事友人云楊郡江都甘泉兩縣主奉飭復辦團練仍設東南西北四局等情迭登前報兹兩縣主以團練之設固屬有益地方然必須團丁年壯技精方能得力因特嚴加挑選再行出示招充略云照香地方團練前奉諭旨行縣從速舉辦續奉欽差大臣剛限期造册親臨點騐等因奉經會董勸諭巿鋪各招各業認捐數目錢文設局開辦一面招募團丁現議定每名每月各給制錢三千文以資口糧合亟出示招充爲此示仰縣境軍民諸色人等知悉如有願充不犯後開各欵者卽邀同店保於六月二十七日起赴總局報名其店保是何行業店設何處並姓名籍貫均須於團丁名下詳　親自畫押候選其已收之團丁仍候本縣親臨點騐閱視技藝如其留充亦應邀保補行塡註示後開列六欵一非江甘兩縣人氏不收一無家室者不收一無店保者不收一吸食洋烟者不收一曾當過青皮者不收一年在四十以上二十以下者不收 
[絲客遇盜]  
　　廣州訪事友人云自西憔土匪倡亂之後附近各鄉村盜賊蠭起往往盤踞要隘劫掠行人以致徧地幾成荆棘上月某日官山墟新絲上巿時有盜匪扮作絲客立於道旁見有持絲入巿者向前告之曰前途有盜不可孤身獨往爾且在此少安毋躁俟人衆互相聨絡然後成行庶可免爲所算也聞者不知其詐羣焉信之旣而絲客到者十餘人羣盜亦相繼而來適如其數中忽一人昌言曰有衆如此可以行矣然盜皆身藏利器爾等徒手何以禦之不知其亦有所准備否衆皆曰無於是令持軍器者前行復以數人殿其後而令絲客居中約共三四十人行至歧路無人之處前行者卽拔槍相向喝令衆人放下絲包方可逃命衆絲客知已中計無可如何任其搜括一空呼嘯而去自此行人裏足皆視爲畏途矣 
[宜昌瑣記]  
　　宜昌訪事人云前有西官偕某西人往三游洞游歴有謂其欲租賃地基者又謂欲置買房屋者傳聞不一究莫知其何故也○郡人某甲自幼與某姓連姻及長父母雙亡致漂流無立足地某姓悔之將女轉許他姓甲聞信卽邀約親友劫女成婚女父母訟於官甲邀媒妁上堂申訴官將女父笞責百板以示之懲○前報紀張如春被拘解省一事兹悉張於去歲回川近日又來經于中丞訪悉拿獲訊明押解回籍著地方官嚴加管束○往歲福音堂中人欲在當陽縣境購地建堂紳耆不准近始由教民買得地一區禀經地方官稅契從此可以建堂傳教矣 
[漢口夕陽]  
　　漢口訪事人云漢口牙釐下局施鶴平太守業經上憲調署德安府篆所　下局一差委候補直隸州李剌史紹遠接辦○日前印捕某甲在某處黄壚沽飮而返醉容酩酊沿路毆人適有某姓小孩在途行走甲突前毆擊登時斃命　捕見甲釀成命案立卽拘入捕房聽候懲治麴秀才眞悮人不淺哉○日前陳慶門都戎具禀撫轅力請開缺後經道憲岑馥莊觀察府尊余堯衢太守慰留撫憲遂不允所請○柳營健兒每有閙娼之事日前有營勇數名在陶家巷徐慧貞妓院中將蕭姓女傭用刀戳傷勢甚危險龜奴將爲首逞兇者拿獲送交陳都戎按律嚴懲○武漢各鄉新米咸已收穫每升祗需錢一十八文刻下米巿來源甚爲充裕故價值有减無增窮檐蔀屋中人無不笑逐顔開不復有米珠 
 
 

Page 3

 
 
之嘆矣○武穴向設牙釐局近來每有奸商繞越僻路偷漏釐金事爲委員廖太守所聞遂將釐金核減並高揭示言曉以大義彼巿儈苟稍有人心當不敢再以走私　得計矣○日前日本駐漢領事瀬川君之夫人山口氏爲二䜿所侵醫治無效遽於某日駕返瑶池瀨川君情逾奉倩哀痛非常照國例治喪成禮將靈櫬舁往法租界天主堂側暫時浮厝 
[青溪小志]  
　　金陵訪事人云入夏以來時疫大作遠近傳染死亡相繼庸愚無識者相率爲　　之舉醵資雇梨園子弟在城西驍騎管都天廟演戲以爲不能驅之以術者或可感之以情聞者不察相與效尤五城大小鋪户爭解慳囊排日演劇自五月中浣起簫管聲洋洋盈耳方冀消災降福共迓神庥而卒之災且不消福于何有近日患疫而死者仍日有所聞何愚民竟不之悟耶○中國各省自鑄大小龍銀迭經大憲出示曉諭無論何省所鑄均與墨西哥銀一律行使不得借端抑勒任意低昻乃省垣各錢鋪仍不免陽奉陰違除江南湖北兩省所鑄者不致眨價外他如廣東所鑄大龍銀每圓必短少錢八十五文安徽所鑄短少錢一百二十文福建所鑄則竟短至一百五十文若以小龍銀十枚換墨西哥銀需貼錢七十文換中國大龍銀貼五十文其以小龍銀易錢江南湖北所鑄者每枚僅換九八錢八十五文廣東所鑄者更短三文安徽所鑄者則止值七十二文福建所鑄者更不及此數巿儈把持顯違憲諭若不設法嚴禁圜法其曷克振興乎 
[北固新秋]  
　　鎭江訪事人云常鎭通海道長久山觀察以郡城奸匪甚衆防不勝防雖經保甲巡防各局晝夜巡邏　恐百密難免一疏爰商請長江水師提督黄芍巖宮保諭令江勝副中營彭遊戎書麟江勝右營成參戎文炳將所部各勇移駐西門鎭西倉及南門外分叚巡防并令江勝全軍總查周錦堂葉天崖兩都戎會同新兵前營各哨弁帶同兵丁專在洋馬路各教堂及西人住宅　密巡查復札飭丹徒縣楊大令保甲局劉大令在城廂内外大街小巷　堂寺廟烟館客寓認眞稽祭是亦未雨綢繆之至意也○上月二十七日日本某兵艦由漢皋遊歴東下旣抵京口各兵土皆舍舟登岸徜徉於洋馬路一帶隨而觀者如堵牆道憲長觀察聞之深恐滋生事端飛飭洋務局邵大令租界總巡周都戎各率差勇妥爲彈壓至二十八日午刻日艦始展輪下駛逕赴申江 
[上海官塲紀事]  
　　昨日午前江蘇督糧道羅少耕觀察奉賢縣金調青大令以及本邑文武各官先後命駕至美界北河南路迤西山西匯業公所謁見欽差大臣剛子良中堂中堂傳見有差○昨日午前英界公廨讞員翁笠漁直剌因有要公命駕至上海縣署拜會縣主王欣甫大令大令延入内廳茗談良久而别 
[委員定界]  
　　本邑推廣各國公共租界業由前升道李健齋爵廉訪會同西官商議妥洽兹者南洋大臣劉峴帥以界雖劃定尚未立有界石故特委余司馬楨祥來滬會同勘定以便繪圖貼說呈請譯署立案等因現在司馬已奉札來申聽候隨同江海關道曾經郛觀察辦理一切事宜矣 
[飭查奸儈]  
　　奸商牟利販米出洋以致米價騰貴小民口食維艱前由署關道憲曾經郛觀察訪知有禀准塡照分運糯米前往各口銷售之廣昌和偉記滬地並無此號　具保之内興泰公成議兩號亦均已閉歇多年並有德豐廣昌分運一萬石亦係冐名爰卽札縣移會英界公廨嚴查想觀察嫉惡如仇斷不容若輩奸儈刁商倖逃法網也 
[兇犯解勘]  
　　前者砲隊營已革勇丁劉長勝之妻顔氏歸寗適妻姊夏顔氏從湖南至滬在母家相遇久别情多堅留小住至晚劉促令回家妻母與姊堅不依從劉怒擊取身畔所帶小刀任意亂戳傷及夏顔氏旋卽斃命妻母亦受重傷地保報請　海縣王大令騐明將劉帶案訊實供詞通詳各大憲兹奉憲批著解府　勘審定擬罪名大令遂於昨日派出差役民壯四　將犯押解松江請府尊濮紫泉太守勘訊然後解赴省垣 
[幾釀命案]  
　　殷阿海未悉其爲何許人賃居美界逢路德榮里前晚與同夥陸銀全不知因何起釁糾集羽黨軋至寳山縣頭圖突出利刃剌傷其額及腰際陸情急呼救鄉民出爲喝阻始各鳥獸散鄉民旋在田間拾得血衣送入天通菴巡防局據情禀知一切未幾陸鮮血淋漓奔至北四川路爲巡街捕所見　入捕房捕頭詰悉情由立倩包探費阿銀洪　寳將殷拘獲押候解送公堂禀請讞員翁笠漁直剌訊辦陸則倩人舁至同仁醫院求治醫生騐得腦骨已碎且腰際受傷甚重恐難保全性命云 
[會訊廠工行兇案]  
　　江海關水巡捕赴英領事署控浦東鴻源紡紗廠卽前茂生紡紗廠所雇洋人縱令廠中工人毆擊等情領事函致英界公廨請提該廠犯事工人四名移送領事署嚴訊有深知此案顚末者謂先是廠外有甲乙丙三薙髮店因事牴牾各邀浦西同業中人理勸甲店與廠中人熟識因之邀同乘舟追往浦中將乙所邀十六人毆傷並拔去船上之櫓舟子不服詣水巡捕船聲　水巡捕頭查明櫓在廠中以經理洋人不應縱令小工横行且浦中之事應歸河泊司管轄故赴領事署控告正領事班君定於禮拜五卽本月初六日開堂集訊兩造各延律師辯論水巡捕頭齎呈河泊司所繪黄浦圖禀稱此圖界旣分明當日小船停泊之處確在河泊司所轄界内廠中人何得擅自拔櫓受傷之十六人亦投案禀請騐傷並稱當時被廠中工人拘入廠内每人毆至二百下小的等同業議事與廠中人何干廠中洋人稱當日聞知伊等聚衆拆梢是以拔櫓示儆此處遠在浦東廠中有自行保護之權此事並無不合原告律師擔文被告律師哈華托逐節辯駁歴三四點鐘之久正領事班君亦以該廠不應擅管河泊司應管之事且地非衙署何得妄自拘人毆擊遂判令除照償堂費之外所有受傷之十六人每人給養傷費十元櫓送還原主案遂結 
[短價請追]  
　　前日俄國領事某君照會英界公廨内開本署馬夫林運生有馬車一輛售與邵乾楚議定洋銀一百六十元尚欠八十元圖賴不還請提訊究讞員翁笠漁直剌卽派差協探將邵提案管押候訊 
[英界捕房紀事]  
　　日昨有張姓甲乙兩孩在浦東東溝嬉戲忽有無賴尹鳴鳴者將甲孩刦上小舟飛俾而去乙孩慟哭回家告知其父立卽邀同數人乘舟追赶及至陸家嘴左近始追及尹船中突出三人各持利刃鐵尺聲勢洶洶張等見勢不佳大聲呼救幸由水巡捕唐寳榮獲住同黨陸順興李阿四尹鳴鳴及船户兩名搜出扑刀一柄鐵尺兩條向之盤詰陸言曾當勇丁今已被裁窮極無聊由尹嗾使刦孩勒贖遂告知捕頭一併押候解送公堂禀請讞員翁笠漁直剌訊究○昨報紀怡如洋貨號執事人周鑽琴虧欠號中銀八千餘兩等情兹悉某洋貨號司帳人王某係周所保薦今見周案發恐遭株累因亦席捲所有而遁號中人察知所失七八百金投報捕房捕頭令包探趙銀河住查則已如黄鶴高飛無從捉摸矣 
[法界捕房紀事]  
　　有甲乙丙三西人裝束似水手模樣專在法租界中施其胠篋探囊之技前日同至公館馬路義大生烟店出洋銀十元之鈔票購取呂宋烟一箱其餘兌換香港一　小銀錢旋復至櫃内自行挑剔乘間竊去小洋銀五元八角事後店主據情投報捕房同時仁大錢莊及潤泰洋酒店長泰米店亦均被此三人藉端行竊先後報請緝查捕頭卽倩包探拘獲以便解請該管領事懲辦○車夫某丁不知因何起釁將十餘齡之童子兇毆不已適爲巡街捕所見因卽一併拘入捕房捕頭令將丁押候解送公堂禀請訊究著童子自行投案備質○小偷某戊竊得衣服數件向長生庫質錢適爲包探所見因卽拘入捕房捕頭令押候解送公堂禀請究辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
P>好行其德 
　　客有自　榆縣至揚州者告諸本館訪事人云贛邑先惠亢旱迨至仲夏下旬連得透雨二麥固已登塲所　荳子雜糧亦均生氣蓬勃萎而復蘇將來收成似尚可望目下疫癘盛行尤以瘧痢爲多比户呻吟死亡相繼藥肆遂居爲奇貨醫生亦皆如陶靖節之讀書不求甚解青口鹽局幕友朱君慨然動念每日在局送診施醫分文不取蓋朱君素來醫學湛深非略識湯頭歌訣者可比覩此貧苦災黎慨然援手每日求診者户限幾穿亦可謂好行其德矣 
[上海縣署瑣案]  
　　上月二十三日朱友堂投縣報稱父親朱裕昌被金杏卿金阿松毆斃縣主王大令前往騐明拘獲兩金到案訊不承認收禁在案前晚大令升坐花廳飭提復訊金阿松供春間朱友堂向小的借去洋銀一元屢索不　是日遇諸法華鎭茶館復向索欠致相口角旋竟肆毆朱父裕昌聞信趨至助子行兇堂兄金杏卿出爲勸阻裕昌不服杏卿趁勢揮拳擊中裕　　前旋患下血而死金杏卿供是日小的因見朱友堂與阿松扭毆朱裕昌助之爲虐勸阻不依忿不能平失手擊中裕昌　　　昌素有下血之症次日遽爾殞命叩求恩典大令細加駁詰供詞堅執如前隨飭將阿松還押杏卿釘鐐收禁候詳請上憲核奪○緝私船勇丁在浦東裕伯題橋槍斃汪凌兩鄉民事爲松江府濮紫泉太守訪聞札飭上海縣主王大令傳各屍屬到案訊供已紀前報旋由緝私營管帶吴叅戎福海查出開槍肇禍之勇丁吴顯洪函送到縣王大令立卽升堂訊問吴供湖南人在緝私巡船當勇上月二十日小的等駕船四艘巡緝浦東一帶行至裕伯題橋見鹽販挑有私鹽九擔因卽上岸搜捕鹽販棄擔逃逸遂雇鄉民將鹽挑運下船每擔許給小洋銀一角因無小洋銀攺給大洋銀一元由鄉民領之而去不料是處棍徒與脫逃之鹽販指小的等冐充巡勇滋閙不休小的不與計較解維開駛旣而棍徒愈聚愈多奔至陳家行巿橋上伺小的所駕巡船開行將近卽抛磚擲石阻不使前小的無奈開放空槍以爲虚聲恫喝之計乃岸上人卒不退譁噪益甚磚石如雨下小的倉猝間將槍悮裝彈丸以致擊中鄉民五人有兩人登時斃命管帶吴老爺查明四船雖皆有開槍之事而槍中有彈者惟小的一人立卽親往彼處將屍屬優加撫卹並給傷者醫費今蒙移提到案尚乞施恩大令曰爾等四巡船上各勇丁亦受傷否答稱並無傷者大令謂若此則衆鄉民並未擲石不問可知矣卽令照供具結交差看管候再傳齊屍屬質訊核辦 
[上海巡局紀事]  
　　本地人王榮林不知所操何業賃得小南門外桑園街左近王某之屋棲其梅鶴每月房租錢一千七百餘文邇者入一敷出積欠租資王某向索無著爰訴知保租人陳馥亭陳邀令王狗狗等數人至其家索取一言不合卽起爭端致將器物搗毁無遺榮林忿甚奔投二十三七鋪巡防局禀控局員正欲飭甲查辦而狗狗又將其妻扭至街心痛毆由比鄰某公館僕人勸散旋經二十七鋪地甲查悉實情向局員禀覆不知能免涉訟公庭否也○南巿平安街一帶山東縫衣作每有年輕婦女登門支取衣料二十三七鋪巡防局委員盛雨村二尹以男女雜沓有傷風化次第傳諭凡有衣料祗許老婦往取前日復親率勇甲向各作塲逐一傳諭大略謂每日給發衣料准上午九點鐘始下午五點鐘止不准逾期如違定提該作主到案嚴究並派勇丁在各作塲查察如有故違禁令者定卽照例嚴懲○大東門外馬路橋北堍莊炳所設小茶肆内平日設有賭局凡有劉盤龍之癖者咸趨之若　事爲二十三七鋪巡防局委員盛雨村二尹查悉卽飭廿七鋪地甲傳莊研訊莊供小的設肆鄉僻圖覔蠅頭平日偶有鄉人藉此消遣乞賜矜全二尹謂現在鄉人農務正忙爾不得設局引誘傾人腰　本應責懲今姑寛免著具呈遵斷切結不准再行窩賭然後交人保去並飭勇丁隨時查察如再聚賭禀覆提究 
[英界晚堂瑣案]  
　　前有四百九十九號華捕送袁登初控錢良甫錢王殣夫婦攫取銀對時表一案至公廨讞員翁直制訊究之下兩造供詞各執因一併暫押前晚倩張柄樞司馬提訊袁供寗波人錢良甫素來相識去年失業浼小的託人轉薦至怡和紡紗廠至秋間辭歇旋料合小的在北河南路開設書坊小的出資本洋銀五百元歸錢經理一切錢卽薦程金榮司帳詎料程於去　二十四日席捲而逃臨行遺書一封并借據一紙於房内適經小的拾得内書虧欠洋銀二百四十元一時無從措辦故寫立借據俟明春三月歸還小的卽向錢理論錢許今春二三兩月代程料理故未報捕當程逃避後錢仍在坊中經理每月薪水洋銀十元今正書坊閉歇程欠之欵小的尚未向錢索取而錢反向小的索取薪水洋銀六元不遂其欲遂偕妻王氏將小的銀對時表攫去旋由巡捕在王氏身畔搜出當塲給還錢供小的並未保薦程金榮去歲袁倩小的經理書坊事務至今正閉歇被欠薪水洋銀六二屢索不付前日途遇又向索取反被控告求恩查察錢王氏供與相同司馬以袁所控錢薦保程姓毫無憑據袁旣錢欠辛工著卽照還錢王氏不應攫取銀表著責手心一百下一併開釋○劉宦遣丁劉升投英界公廨控烟鴇謝氏卽阿林及鍾春山誘拐四川萬姓女大姑在尚　里逼令賣娼攺爲花媛媛經張司馬提訊鍾謝氏等供稱花倡由夏文芳徐阿德誘拐來申司馬著發堂擇配謝氏交保鍾春山押候提到夏文芳徐阿德訊辦等情己紀前報前晚司馬提集一千人復訊謝氏情虚未到徐供寗波人去年三月花媛媛由湖北人夏文芳領來在稻香村茶食店樓上寫立賣契由鍾春山轉售與謝氏非小的所拐叩乞施恩鍾供花妓係徐夏兩人介紹賣與阿林處爲娼得身價洋銀二百二十六元夏供湖北人年六十二歲向在萬福樓客棧爲夥今春鍾借居棧中適有開花烟間之徐阿德領女來棧稱係花菊仙之女托小的售與鍾姓小的不敢誘拐叩求恩典司馬訊得徐夏鍾等均係蟻媒販賣人口實屬可惡飭將徐笞責三百板荷枷一月期满遞解回籍著鍾還身價洋銀一百六十元夏還六十元再行核辦○勞松鄧騰何满鍾興譚進等五十人呈控工頭蘇妹吞没工貲經張司馬研訊勞等同供均係廣東人在老船塢爲工辛工每日由洋人發給小洋銀六角歸工頭蘇妹領取祗付五角近被虧欠洋銀一千二百四十元除收過若干元外尚欠洋銀八百四十六元屢索不還求卽究追蘇供小的自已名下工值早已付清所欠者係簡有梁懷等工頭應付之欵與小的無干司馬飭將蘇還押補提梁姓等到案訊追 
[美界捕房紀事]  
　　昨日亭午時賭徒張阿虎至北河南路成大南貨店旁小弄内設攤誘賭適爲某號巡街捕所見拘入捕房捕頭令押候解送公堂禀請讞員翁笠漁直剌訊辦○前晚小竊陳阿餘混入北河南路某姓家竊取衣服適爲包探沈阿鶴所見拘入捕房捕頭令押候解送公堂禀請究辦○昨晨某號華捕巡緝至北吴淞路見積竊　阿王肩荷衣服包飛步奔逸因卽拘入捕房捕頭令押候轉解公堂禀請懲辦○有江北小竊名阿四者不知其姓昨日午刻乘間竊取外虹口某碼頭所堆舊鐵適爲某號巡街捕所見拘入捕房捕頭令押候解送公堂禀請究辦 
[蘇省官報]  
　　六月二十八日知縣許溎祥禀知赴十里亭稽查火藥新庫本日卽回又李文郁禀辭赴江北緝捕差縣丞魏本立禀辭赴江北守提　　口糧差○二十九日藩轅牌示照得署靖江縣知縣周恩懋署事年满遺缺查有試用知縣朱鏡清堪以輪委署理○七月初一日通判陳寳樽由盛澤釐局來禀謝奉飭拿獲大宗偷漏蒙記大功四次又陳瑞生禀知上海城關期满回省銷差知縣李玉方由下游釐局來禀謝奉飭留辦並蒙歴次記功又都守仁禀知到申路總巡差又華德森禀謝奉飭平反案件給予勞績班儘先酌委署事一次○初三日藩轅牌示照得長洲縣知縣王念祖開缺修墓遺缺查有新陽縣知縣藩品仁堪以調補又牌示吴縣知縣賴豐熙撤任遺缺查有崇明縣知縣田寳榮堪以調署田令未到任以前查有署元和縣知縣陳際唐堪以暫行兼理又示照得　 
 
 

Page 10

 
 
明縣知縣田寳榮調署吴縣遞遺崇明縣員缺查有現署常熟縣知縣沈祖燕堪以調署遞遺常熟縣員缺查有請補斯缺之現署丹徒縣知縣楊家騵堪以飭令先行赴任遞遺丹徒縣員缺查有卽用知縣王慶埏堪以署理知縣朱鏡清禀知隨欽憲赴滬卽辭又胡保聨禀知前署金匱縣任内交代業已算結回省又方廷鴻由常昭河工米捐局來又徐芳懷禀知奉委赴滬領運火藥卽辭主簿雷星樵禀知交缷代理常熟縣典史任事回省管帶撫標新中水師飛划營請補太湖恊鎭歐陽成松由江震一帶查哨回管駕靜平輪船候補把總簡傳斌禀知送欽憲赴上海○初四日管帶撫標新中水師飛划營請補太湖恊鎭歐陽成松辭赴松流一帶查哨同知周文煦禀知稽查蘇屬各廳縣積穀保甲團練差竣卽辭赴滬又李郁清禀知赴靖江縣騐收積穀回正任青浦縣主簿沈潮禀謝奉飭調署張渚司巡檢事藩轅牌示照得署宜　縣下邾司巡檢蔡恩錫署事年满撤回遺缺查有候補縣丞鍾國賢堪以酌委署理○初五日知縣許文濬禀辭赴寗見制憲府經歴韓樹梅禀知奉府委代理崑山縣石浦司巡檢事調署張渚司巡檢沈潮禀辭赴任撫憲德今日起止轅月 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年六月二十八日京報全錄]  
　　宮門抄○都統色奏爲圍塲總管印房庫存俸餉銀兩被賊搶劫請旨將值班章京交部查議摺○將軍恩奏爲懇恩調員差遺片○又奏請旨飭部核銷用過各項餉銀摺○漕督松奏爲遴員管帶漕標水師片○六月二十八日推班○鈕楞額假满請安○陳世林預備召見○倉塲奏漕船五日回空○召見軍機陳世林○○奴才色楞額跪奏爲圍塲總管印房庫存俸餉銀兩被賦搶刦請旨將值班章京等先行摘去頂戴勒限緝拿並請將總管翼長交部分别查議恭摺仰祈聖鑒事竊於光緒二十五年五月十五日據圍塲印務章京防禦永祥遣委署永奎來郡禀稱總管德洪額於本月初九日接准巴林貝子移文定於十三日在圍内固爾報撥會哨該總管於十二日帶同翼長防禦等唐三營起程進圍至十三日二更時突來馬賊三十餘人各持洋槍刀械至印房大門外聲稱總管回署詐開大門一擁而入維時印房雖有值月章京永祥筆帖式承祿並值班兵丁等惟人數無多倉猝之際該賊等卽將房門劈開進屋將章京等均行捆綁放槍威赫隨用　刀砍斷庫上鐵串將庫存舊管公欵及新收各項銀兩全行搶去又將衣櫃砍開搶去衣服布疋並差馬三四出門逃逸等情呈請查拿前來奴才當派驍騎校壽祁馳往查勘隨卽通飭地方文武練軍一體嚴密查拿一面札飭該總管赶緊將被搶銀兩確數查明據實禀報以憑核辦復據該總管德洪額呈稱該總管於本月十四日在圍内聞報卽行回署查騐情形與該防禦等所報均屬相符惟查圍塲俸餉銀兩向於每年春間由圍塲總管派員都統給咨赴部將一年俸餉全數領回先將春夏兩季請領散放秋冬兩季暫存都統衙門司庫秋季再行領放本年四月二十八日委員將春夏兩委餉銀領回已將八旗兵餉先行開放銀四千八百兩并辦公等項外僅有官員俸餉銀以及各項雜欵養贍等項銀五千七百四十四兩一錢七分九釐三毫三絲四忽尚未散放卽全數被賊刦去又正白旗防禦瑞德因奉派　同總管進圍會哨未能回旗散放隨將已領銀六百兩暫存印房並值班章京筆帖式兵丁等衣服等物一併被賊搶去開具清單正在呈報間據唐三營汛千總李榮恩會同防禦秀全拿獲賊犯路幅興一名賊馬一匹起獲五十兩元寳二個十兩元寳二個並零星使物數件訊據該犯路幅興供認夥同匪首馬洛三卽馬二閻王並帶領伊子馬四邀同夥匪劉洛三等廿五人在壩外地方商量起意搶劫圍塲餉銀於本月初八日由　外起程十三日二更時候到了唐三營印房詐開大門一擁闖進施放洋槍將官兵捆綁用鍘刀劈開銀庫刦得餉銀衣服等件騙馬一匹三同逃到漫地查點俵分該犯分得五十兩重元寳二個十兩重元寳二個並烟袋小刀火鐮褡褳搬指靴子等件餘贓均馬洛三等携去該犯走至東楊樹溝地方被官兵將伊拿獲等供當將該犯解交承德府審辦等情呈覆前來又據駐圍練車遊擊張得明禀報拿獲搶劫唐三營印房庫銀夥賊郭喜劉佩卓劉永和三名起獲寳銀兩個碎銀三塊當飭一並解郡訊辦奴才伏查圍塲印房向有值月章京筆帖式兵丁等在彼值班住宿銀庫卽在印房暗間之内庫内收存俸餉雜欵爲數甚鉅該值班章京等宜如何小心防範嚴加看守乃竟漫不經心致被全數搶劫實非尋常疎忽可比應請旨將值月章京防禦永祥筆帖式承祿一並先行摘去頂戴勒限嚴緝俟限满贓賊有無弋獲再行從嚴叅辦該總管翼長雖因會哨先期進圍並未在署惟未能先事預防亦難辭咎總管德洪額翼長亨泰成祥均請旨交部分别查議以示懲儆除飭承德府將獲到賊犯嚴加審訊詳辦並通飭所屬地方文武懸賞購線嚴密跴緝務獲究報至被搶銀兩已飭圍塲總管並該翼長等先行籌欵墊放外所有圍塲印房庫存俸餉銀兩被劫據實奏叅請旨懲辦各綠由是否有當理合恭摺具陳伏乞皇太后皇上聖鑒謹奏奉硃批著照所請該部知道欽此○○恩澤片再軍事以得人爲先今奴才壽山奉命添練新軍十六營營數較多需材尤衆查有四川新寗縣籍花翎候選同知孫自鎔同知銜直隸候補知縣何厚吾該二員皆於光緒二十年在奉天前敵帶兵瞻識兼優不辭勞怨大門正白旗二等侍衛富山有瞻有識浙江紹興府籍丁憂工部郎中王煥練達時務安徽候補知縣補用同知直隸州程德全心細才長神機營文案處辦事委員刑部主事世襲輕車都尉崇瀚神機營文案處辦事委員已革四品銜補用知府記名直隸州知州兵部堂主事文炤神機營文案處辦事委員公中佐領來鶴該三員绵在神機營甚久崇瀚文炤熟悉營務來鶴辦事細心候選守備廣渠門千總世襲雲騎尉張震精於砲學上年曾在神機營進呈砲書奉旨交神機營考校在案京都工部郎中松毓先隨其父原任黑龍江副都統文全在愛多年熟悉情形左翼正白旗前鋒侍衛烏爾恭額性情勇敢廣渠門千總世襲雲騎尉華清辦公勤愼以上十二員除孫自鎔王煥業隨奴才壽山抵汀外餘皆在京在省仰懇天恩飭下神機營王大臣領侍衛内大臣九門提督兵刑工各部直隸安徽等省檄令該各員迅速來營以資差遣謹附片具陳伏乞聖鑒訓示謹奏奉硃批莉照所請該衙門知道欽此○○奴才恩澤薩保跪奏爲前由部庫墊撥各省欠解俸餉銀内動發調赴前敵官兵製裝曁購造槍砲子彈添練制兵馬隊需過餉乾各項銀兩造册核銷恭摺具陳仰祈聖鑒事竊查光緒二十年間前任將軍依克唐阿因倭人犯順赴奉援剿奉旨備調黑龍江馬隊精兵二千名應需鞍轡减半製裝以及軍中需用槍砲子彈無欵可籌當經前護理將軍增祺奏奉户部議覆准將光緒十六年至二十年河南山東江西福建各省欠解協餉銀内先由部中墊撥庫平銀十萬兩以資飽騰嗣因鎭邊軍調赴前敵本省存營無多不敷分布先後奏由省城制兵内挑練馬隊兩起黑龍江城添練制兵馬隊兩哨月需餉乾仿照精銳營舊章請由部墊俸餉銀内作正開支迨至東征事蕆軍士回防隨時添練制兵馬隊一律奏裁歸旗當差等因各在案兹查先後赴奉征剿之官兵二百九十一員名减半製裝需銀六千八百四十六兩七錢三分五釐購造槍砲子彈拉運軍火車脚等項需銀一萬八千二百五十五兩四錢一分九厘添練制兵馬隊官兵六百三十二員名餉乾心紅等項需銀五萬四千九百四十四兩六錢共實需銀八萬四十六兩七錢五分四厘五毫均由前次部墊各省欠解餉銀萬兩内隨時動撥現計存銀一萬九千九百五十三兩二錢四分五厘五毫除造具管收除在四柱清册一本官兵旗佐銜名細册四本送部查核外覆查本省創造銀元一事前因省屬各城錢法不通奏明購置銀元機器所需價值已經奏准由呼蘭賑餘欵内動支等因在案惟建修機器局房曁開局用度爲數甚鉅江省欵項支絀竇屬無可　注擬請將前次所剰之銀暫爲借動一俟機器房屋修造完竣開局鼓鑄銀元獲有餘利再行歸還原欵如此一轉移間是俸餉旣無虧損而銀元可期速成矣所有核銷部庫墊撥各省欠解俸餉銀内動支欵項各緣由理合恭摺具陳伏乞皇太后皇上聖鑒訓示謹奏奉硃批户部知道該省需用銀元儘可就近由吉林搭鑄著懍遵前旨毋庸另行設局欽此○○松椿片再各省防營如有更換員弁前於光緒十五年欽奉諭旨飭令隨時奏聞等因歴經遵辦在案兹管帶清淮水師正副管漕標中軍副將松華據報病故所遺差使查有記名提督彭臣功久歴戎行堪以暫行管帶除檄飭遵照並取履歴咨部外理合查照定章附片陳明伏乞皇鑒謹奏奉硃批著兵部知道欽此 
 
 

Page 14

 
 
[光緒二十五年五月二十九日京報全錄]  
　　宮門抄○御史張奏爲清理股票敬陳管見摺○都察院奏爲奏聞請旨摺○皖學政綿奏爲恭報到任接印日期摺○鹽茶道張奏爲恭報接署臬篆日期摺○齊撫毓奏爲報銷廣濟小火輪經費片○六月二十九日禮部宗人府欽天監正紅旗值日無引見○羅朝樑預備召見○召見軍機羅朝樑○○江南道監察御史臣張承櫻跪奏爲敬　管見恭摺仰祈聖鑒事竊臣伏讀前月上諭據御史余誠格奏稱民間昭信股票有情殷報効不願領本息者准其具呈繳票按給奬叙其願領本息者仍照原定章程辦理等語著户部咨行各督撫體察地方情形分别辦理總期各從民便不得稍有抑勒致滋紛擾欽此仰見朝廷實惠旁　照示大信薄海黎庶莫不欽感但各省辦法不一有出自勸借者有出自按糧攤派者有業已按糧攤派而復勸借巨富者勸借則整數多而奇零省給奬領票辦理均易若照糧攤派奇零多而整數少或數兩或二三十兩或四五十兩按諸百兩領一票之章程其人殊寥寥也給奬旣按數不足淡領則票將難執發禀之初已難妥善矣卽或鄉鄰朋從含糊領票而糧册所載銀數可稽或不准其轇　或不准其領票種種刁難弊端百出於是呈領有費守候有費而吏胥之折扣勒索又有費所領之數恒不敷所費之數而賠累轉多是朝廷昭信之實惠徒便奸猾牟利之私圖而民將奈何抑或於侵吞之後賤售外人均未可知我朝廷深仁厚澤久洽寰區康熙乾隆嘉慶年間普免天下錢糧八次普免天下漕糧五次近年以來水旱成災慈恩立霈動踰鉅萬小民雖愚亦各具有天良何忍處此時艱求償此涓滴乎惟深宮宵旰憂勞始終谷全大信臣愚以爲凡按糧攤派之者不必給票徒歸中飽莫如按各州縣銀數之多寡照成案酌加學額一項較簡易而有實際溯咸豐同治年間軍興籌餉卽如川省酌捐等項均係按糧匀派各州縣解繳事畢卽由督臣彚咨部中轉行學臣歲科兩試各視捐數多寡酌加學額年清年欵是以民雖屢捐而猶有所樂以其無弊也今昭信股票本屬勸借而亦有按糧攤派者則流弊滋多股票碍難一視也可否飭下各省督臣撫臣分别所辦情形其爲勸借之者别無糾葛仍遵前旨給奬領票聽民自便其爲按糧攤派之者銀數之奇零多不敷於領票更不足於給奬應轉飭各州縣清查某州攤派若干某縣攤　若干據數申詳咨部轉行學臣仿舊於歲科兩試計數加廣學額以示檄勸而清欵項出自鴻慈逾格至按糧攤派之者復有勸借巨富至一二千者彼旣糧册有攤欵則此借欵似宜令仍遵前旨給奬領票聽其自便以昭公允而順輿情臣爲清理股票事期簡要以杜弊端起見是否有當伏乞皇太后皇上聖鑒訓示謹奏奉旨一道○○都察院左都御史臣懷塔布等跪奏爲奏聞請旨　據已革雲南試用從九夏文炳之妻王氏遣抱夫弟夏文烺以濫刑誣叛逼招懇究等詞赴臣衙門呈訴傳訊夏文烺倛年二十八歲係廣西臨　縣人夏文炳係胞兄嫂王氏具呈遣遞乞准代奏等情臣等公同查閱據原呈稱氏夫夏文炳隨父宦滇幼失怙恃蒙滇撫岑　署讀書随征以軍功保奬從九指分雲南委辦馬塘台站有已故總兵吴永安次子吴保良招飮歸化寺保良酒後大言姻親王熾乾没我家財鉅萬控官勢不　有能殺者謝千金適别席回民王業先等應聲願爲後王業先等藉此挾制借銀不遂揑砌謀叛重情首報謂氏夫與保良歃血謀叛錘鐐監禁用非刑勒逼供認氏夫不服後讀制憲片奏應監候緝獲各逸犯質明懲辦伏念逸犯伍姓等實無其人乃王熾揑造此案不結氏夫惟揓死獄中等語臣等詳閱原呈及抄黏雲貴總督兼署巡撫崧原片獲犯吴保良等訊無謀叛確供在逃之伍榮陞等緝獲再行質訊是該督當日以案情重大於提訊　覈時亦備極詳愼未肯草率定讞現事隔數年究竟各逃犯有無續獲事後有無訪聞兹革員夏文炳家屬申訴寃仰是否屬實旣取　同鄉官印結應請旨飭下雲南巡撫提犯研訊務得確情期無枉縱以成信讞而免拖延謹鈔錄原呈恭呈御覽伏乞皇太后皇上聖鑒訓示再據該拘告結稱在雲南督撫藩臬首府各衙門呈控數次均被批斥不准合併聲明謹奏奉旨一道欽此○○安徽學政奴才宗室綿文跪奏爲恭報奴才到任接印日期仰祈聖鑒事竊奴才荷蒙皇太后皇上天恩簡放安徽學政跪　聖訓仰蒙誥誡周详莫名欽感遵卽束裝就道於本年五月十九日行抵安徽太平府准撫臣鄧華熙由安慶府省城將學政　防　女巷委員齎送前來奴才於六月初三日恭設香案望闕叩頭祗領任事訖伏念妈诸宗室世僕學闇才疏深以不克稱職爲懼查安徽爲人物　華之地學政有維持名教之權方今時事多艱需才孔亟允定闡揚聖意激勵人心冀獲儒林特達之才而崇盛世旁求之典現在　省科試惟安慶府業已完竣其餘未經開考之各府州自應赶緊出棚依次接試奴才惟有恪遵恩訓嚴密關防固不敢苛刻而失士心尤不　姑息而滋流弊以期仰答高厚鴻慈於萬一所有奴才行抵安徽接印任事日期除照例具　外敬謹繕摺叩謝天恩伏乞皇太后皇上聖鑒再奴才由天津乘輪南下經過地方雨暘順時禾苗葱茂自上海換船渡江所過沿江口岸人情安謐均堪仰慰一宸厪　併陳明謹奏奉硃批知道了欽此○○二品銜署理四川按察使鹽茶道張元普跪奏爲恭報微臣接署臬篆日期叩謝天恩仰祈聖鑒事竊臣於光緒二十五年四月初五日奉督臣奎俊行知臬司文光奉旨調補湖南按察使現應入都陛見新任臬司張曾敭尚未到省所遺按察使篆務委臣署理四月十六日准調任臬司文光將印信文卷移交前來臣當卽恭設香案望闕叩頭祗領任事訖伏今臣浙西下士知識庸愚由進士供職刑曹兼總理各國事務衙門章京薦升刑科掌印給事中光緒二十年荷蒙恩命簡放四川鹽茶道從　五載未報涓埃兹復奏委署理臬篆益覺兢愓彌深查四川爲邊徼要區臬司乃刑名總匯舉凡詰奸除暴察吏安民在在均關緊要臣自維　昧深懼弗勝惟有勉竭駕駘隨時隨事禀承督臣實心經理不敢以暫時攝篆稍涉因循以期仰答高厚鴻慈於萬一所有微臣接署臬篆　期並感激下忱理合繕摺叩謝天恩伏乞皇太后皇上聖鑒謹奏奉硃批知道了欽此○○毓賢片再招商局派撥廣濟小火輪船赴萊州等處往來裝貨經總理各國事務衙門核准作爲内地民駁輪船在常關照例完稅所收銀兩先經撥抵泰安輪船不敷經費嗣准部咨令卽解交部庫等因所有徵收銀數截至光緒二十三年十二月底止均經分起造册奏報在案兹據東海關監督登萊青首李希杰詳稱自光緒二十四年正月起至十二月底止綜計福山縣之烟台口黄縣之龍口液縣之太平灣口共徵收廣濟民駁輪船進各貨稅銀四千一百二十兩五錢六分二厘遵飭如數專欵批解隨徵一分耗銀四百十二兩五分六釐二毫應支連閏各項經費銀四百九十七兩九錢除儘數開支外計尚不敷銀八十五兩八錢四分三厘八毫照章由該道自行籌補以清欵目等情並將紅單隨册呈請奏咨前來奴才覆覈無異除清册紅單咨部查照核銷外謹附片具陳伏乞聖鑒謹奏奉硃批該衙門知道欽此 
 
