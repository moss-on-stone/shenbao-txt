# 1896 - 235 - 4908349

 

Page 1

 
 
[正續名醫類案告成] [  圖書集成局代啓]  
　　名醫類案一書爲有明嘉靖時江氏父子所緝而我朝亁隆中浙江魏玉衡先生爲之研搜考訂并補續集六十卷其中條析病狀援据方書臚列治法斧藻羣言足稱黄岐之功臣青囊之盛業誠醫學入門之階梯刋印行世板久燬失今覔得善本詳加校訂紙張潔白定價洋每部四元六月上旬可以出售欲樹醫林之幟者請向各書坊購取此佈 
[四百五十三號畫報出售] [  點石齋啓]  
　　今上御極之二十有二年念精捷營兵馳馬之技久未較閱爰遵祖制特幸圓明園閱視各營兵爭献所長曲盡其妙頗邀宸賞誠盛典也他如蜈蚣之鬥龍狸奴之作怪妻化蛇而遁跡嫗救鯉而獲珠奥人長臥之奇胡僧前因之證閙房者釀成命案謀毒者難免天誅及叢抄等圖説出售此佈 
[論示禁夜遊事]  
　　滬上繁華甲於各省無論茶寮酒肆之多楚館秦樓之盛飲食之精美衣服之麗都而車馬飛馳尤爲樂意賞心之事然西人之尙馬車原爲辦事迅速起見非徒爲游觀計也若華人之坐馬車者大率無事之人居多故馬車若專爲游觀而設每見馬路之中往來馳騁或邀朋而坐或狎妓而遊大馬路四馬路最爲熱閙之區故馬車尤爲必經之地每至夕陽西墜時東衝西突康莊大道間致歌行路之難亦可見馬車之盛矣說者謂旣無所事而日日坐車往來於馬路之間究非山陰道上有何可觀豈不生厭心乎曰坐馬車者固不僅在馬路繞圈也有靜安寺左近之愚園焉張園焉可以看花可以飲酒并可打彈以消遣茗話以談心故有錢者不惜所費無錢者亦不顧囊空而圖快一時之耳目厭心何自而生耶說者又謂香車寳馬鬢影衣香金谷開筵名園小集本屬風流之雅事然雅事而不過狎妓焉飲洒焉打彈焉啜茗焉且所游之地不過愚園焉張園焉日日如此亦豈不生厭心乎曰如生厭心則不特園主人無所出息馬車行皆可關閉諺云若無此輩餓殺此輩矣非但坐馬車者日日無厭心而當夏令之時且有夜以繼日甚有作長夜之遊不惜費用不顧精神有女同車終宵達旦更有放浪形骸之甚乎其甚者矣閱昨本報載示禁夜遊一則其有益於人之處誠非淺鮮紀云滬上有一種風氣每届夏令輙深夜乘坐馬車到靜安寺一帶納凉路經泥城橋以西該處均係洋商住宅轔轔之聲擾人清夢兹經西人咨請公廨諭禁不止一次兹惠副捕頭循照向章請禁屠别駕因會同縣尊黄大令出示云爲查案示諭事照得靜安寺地方自有茶肆花園游人得以憇息車馬往來日衆卜晝卜夜徹夜喧闐轔轔攘攘不絶於耳不特附近居民不能安枕兼有地棍匪徒從中攫物滋事殊爲地方之憂每逢夏令遊人納凉祗圖爽適而深宵風露剥膚侵肌受之者深發之者驟夏秋病疫之多未始不由於此須知日作夜息古訓昭垂豈可貪樂忘害漫無限制前經分府會同本縣示諭在案兹屆夏令合再查案曉諭爲此示仰靜安寺一帶茶肆遊人等知悉夜間茶巿以十一點鐘爲限一律停止各該園丁務於每夜十一點鐘卽阻遊人入園其己經在園遊人催令出園不得逾時此示一出雖興高采烈之輩不無氣沮而地方則安靜良多斷不能視爲告朔之餼羊也竊思禮義雖生於富足而風俗實敗於奢華今日滬上之風氣可謂奢華己極矣滬上之風俗亦可謂敗壞己極矣坐馬車遊夜園特其一端耳推原其故皆由富商大賈會萃於斯子弟浮華日事徴逐揮金如土視錢如泥以致妓之來滬者如蟻之附羶人之狎妓者如蠅之逐臭近更有宦曩充裕滿載而來願作寓公皆以此間樂視功名如敝屣者選舞徴歌極一時之盛從前以蘇揚爲鑠金之釜而今則首推滬上矣閱初三日報載黄幼農觀察接到安徽巡撫福中丞密電内開前署繁昌縣葉鴻基虧空任内交代銀兩刻聞避匿甲江移請查拿押解爰飭縣派差在老閘左近拘獲發交捕廳看管候解葉鴻基因虧空交代致不能安享繁華若無虧空之事則腰纏造孽之錢任意揮霍又誰得而知之哉紛華靡麗之塲又爲仕宦逋逃之藪有非葉鴻基而無異於葉鴻基且有過於葉鴻基者亦正更僕難數也葉其顯焉者也因論示禁夜遊而推及之海上之紛華其將何術以挽之哉 
[諭旨恭錄]  
　　五月二十四日奉旨詹事府右中允員缺著熙瑛補授分發江蘇道柯銘江蘇道劉恩訓山西道焦聨甲北河同知林際康南河同知景啓驥山西同知石耀宗祝欽直隷同知顧廷枚江蘇同知朱寳瑩萬賢𨥜南河同知知吳文增姚奎麟藍均直隷知州祥蔭廣西知州俞紹保四川通判李煐直隷通判景長春江蘇通判德山春泰榮勲丁邦榕丁大櫞劉松年陳鴻材安徽通判梁文啓山東通判梅壽臧雲南通判熊啓夏貴州通判談仁熙兩淮鹽運判方臻堂直隷知縣羅毓祥吉林鄭國僑江蘇知縣全善徐清鎭戴運寅山東知縣安鴻甲徐麟石湖南知縣胡沅四川知縣恩澤賴以治直隷知縣馬長豐江蘇知縣沈啓宇李瑞懋朱寳森安徽知縣王培璧山東知縣韓壽椿四川知縣王榮楙王琨張邦翰唐溍源廣西知縣張都泰雲南知縣黄澤方貴州知縣儲先登兩淮鹽大使詹樹森兩浙鹽大使宗彭年浙江鹽大使丁恩𤉰俱照便發往裕陵禮部郎中員缺著阿禮罕補授慕陵禮部員外郎員缺著福海補授刑部漢字堂主事員缺著延彬補授中書科中書員缺著英敏補授翰林院孔目員缺著桂連補授欽此○二十五日奉旨巡視東城事務著連陞去同日奉旨巡視北城事務著高燮曾去欽此同日奉上諭崇光奏請開差使一摺崇光著毋庸開去總管内務府大臣欽此 
[本館接奉電音]  
　　昨日午後京電傳來上諭一道敬謹譯登○本月初四日奉上諭長庚等奏領隊大臣因病呈請回旗據情代奏一摺索倫領隊大臣德恩着開缺回旗調理欽此 
[使相抵法]  
　　初四日倫敦來電云李傳相刻巳行抵法國京都巴黎斯想法國大臣必有一番款待執筆人行將泚筆記之矣 
[羽檄紛仍]  
　　徐州教堂被大刀會亂黨所毁旋復紛紛揭竿起事意圖竊據地方本館早有所聞譯登本報兹者鎭江采訪友人來信云某日南洋大臣劉峴帥得禀深恐釀成巨禍急檄飭兩江督標中軍五營馳往徐州分投剿辦統帶某君奉檄後由省垣拔隊起程乘舟東下五月二十八日午刻行抵瓜州並不停留立卽揚帆北去想雄師到處么魔小醜不難悉殲除也 
[臺事譯登]  
　　東報云在日歴七月六號上午接電信云臺灣守備弟二旅團　土民起事己派第八聨隊内二中隊赴臺中援救陸軍少將立見氏白領全軍前往指揮○是日午後東京政府接立見氏電禀云臺灣土民勢甚勇猛七月三號襲擊北斗地方旋被占領北斗之守備隊及憲兵均己退走彰化越日胡蘆屯亦被占領駐南投之第二中隊 
 
 

Page 2

 
 
被圍○七月七號午後接電信云北斗地方日兵與土民交戰日本中隊長宫永敬外二氏戰死雲林附近地方日軍戰死者計將校三員下士卒十三名負傷將校十八員生死不明者四員雲林亦被土民占領近日臺灣中部人心洶洶日守備隊及民政局查察甚嚴土民起義者有數千各處攻戰現在臺灣派去四中隊鹿港派去一中隊又步兵一中隊砲兵一小隊曁大隊司令部等均由基隆乘船前往有英國商人亦被土民所殺○九號又接立見氏來電云少佐佐藤氏往攻泰福地方土民土民潰散後卽帶中旅團往臺中會合各隊○十一日午後東京政府接立見氏電禀云八號上午中佐今橋氏擊退衣里架土民八百餘名是日交戰甚勇約鬭九點鐘之久日將校負傷者四員兵卒負傷者八名死者一名捕獲土民七名戰死百餘名 
[日電告災]  
　　日本來信云廿四日接富山縣電信悉洪水爲災捐壞房屋二千八百三十一所横流衝失者亦不少候後查明再報云云越日接續電云富山縣被水流失房屋等情係前電誤傳實惟流橋二座人屋均無恙 
[俄造新船]  
　　美國日報云俄國定造砲船一號其式甚新刻己下水名曰老煞卡容積一萬五千一百九十五墩一萬七千四馬力有人云每一下鐘時能行海里十九諾脫又有人云能行二十四諾脫所置新式砲甚爲得力蓋合地毜之上可稱大莫與京矣 
[  治疫新法]  
　　香港來電云有法國醫生葉麗生者新得醫治疫症之法適當廣東發疫有一人曾經醫愈旋赴厦門治愈二十餘人現在仍須返至香港大行醫術俾港中人得以起死回生云 
[新茶抵英]  
　　西字報云今年西商在漢口所買新茶裝和衆洋行安和輪船出口己於初三日行抵英國矣 
[東報譯登]  
　　日本某日報云日東迤西某海口忽大水盛漲衝毁房屋約三千廛又云高麗國王與法商訂立合同興築鐵路直達義州 
[榖埠延凉]  
　　廣州采訪友人云小江塲大使鐵鹺尹勛委署一年期滿英鹺憲牌示定期六月十七日卯時掣簽如有到省三年尙未經得委者屆時至本轅聽候掣簽得簽者卽委接署○上月某日高州石城縣解到殺斃胞叔一家六命之逆倫重犯吳家紹吳炳光吳耀光吳郁光四名到省許大中丞卽會同司道升堂覆訊旋於二十四日辰刻恭請王命押赴法塲處决計吳家紹凌遲處死吳炳光吳耀光斬决梟示吳郁光於陪綁後發往極邊充軍○上月二十四日之晚有盜匪數人擁入省垣蓬萊里大隆烟館將烟客擄去指爲欠債未償并順手掠取館中衣物翌日館主集廟議事意欲禀官究追○月前醫靈廟前横街許姓家被賊行竊事後責成更練嚴查至某日其家傭人因事上街見一人手執得當票問所質係汝物否其人答支係己物傭人取而視之則的係所失之贓因卽解回廟中請紳耆集訊議擬解官刑訊○邇日渡頭生魚欄無腸公子充牣筐中河南巿中人與本城巿中人爭先購買以致互毆各有夷傷未肯輸服某日河南帮糾聚四五十人本城帮中人亦與之相若各持短棍愈戰愈酣好事者復桀石以投以致血流被面直至勇丁出而彈壓始各自散歸○近日省垣灘館如林梟雉之聲不絶於耳三角巿有所謂宫保弟者閈閎闊大無異搢紳其中座客常盈金銀山積輸贏之巨幾於一擲千金源昌街又有門懸太史第牌者某處則懸尙書第牌噫豈欲以清要頭銜遮掩官吏之耳目耶爲人上者曷弗嚴以儆之 
[營口瑣談]  
　　牛莊訪事友人來函支東邊道張金波觀察奉旨開缺聽候查辦所遺之缺經依軍帥委候補道景雲菴觀察署理○上月廿四日土藥捐局巡丁四名直人資善堂搜獲私土十八包立卽禀知委員榮少農明府到堂親騐當查獲時該堂司事辛寳三向巡丁哀懇甘出重賄求免聲張迨委員到堂又復再三懇求情願將土入官免再科罰榮君允之該司事因貪小而失大雖免科罰尙屬不幸中之幸然入官之土所費己二百餘金矣○廿六日五帮查豆夥友查獲德成興船坊代趙德順小船售給永升太水濕青豆三十餘石卽送大會公同騐明確係泡水較重先交鄉約立卽禀送廳署懲儆船坊懇求各號客大會轉禀係船坊自行查出俾免波累云○運糧回空沙寍各船業己裝出惟北貨昂貴爲數十年來所未有現在巿價少金元四兩四七至四兩三二豆油五兩四餅六兩銀巿八吊八八 
[小金山晚眺]  
　　揚州采訪友人云運河東西堤綿亘數百里東堤爲下河各州縣屏蔽尤宜昕夕防維一或倒坍各州縣生民卽不免盡成魚鼈堤工局總辦何觀察惄焉憂之上月某日親往工次履勘擇最要者十叚派員估價興修經之營之刻己一律蕆事觀察遂禀請督憲派員騐收劉峴帥准之卽遴委沙漫洲總辦丁觀察前往觀察奉檄之下隨於上月杪會同察騐以便赴省銷差○霪雨兼旬牀牀屋漏濱江一帶田禾均被水淹加以江上濤頭異常湍急以致積水無從宣洩田中一片汪洋鄉農蹙額興嗟謂日内若不放晴恐嫩緑新秧不免悉行霉爛矣○巿中米價日昻上白淨秈每石售至洋銀四圓四角有奇業此者咸藉口於天雨連綿來貨日少以致高其身價格外居奇各柴篷以存貨無多亦逐漸加漲每百斤較午節前須增五十餘文似此薪桂米珠數口之家何以堪此 
[浙省官塲事宜]  
　　本屆爲浙省舉辦奏銷之期藩憲今限於本月二十六日卯期截止各屬中有欠解未清者龍方伯諭令該管書吏赴於月内開具清單呈送撫院酌辦不准遲延以防舞弊○龍仁陔方伯前因舉辦奏銷案件統阖屬各州縣公事悉自親裁不憚勤勞以致政體違和請假調養刻己稍愈尙未復原故於二十八日禀請續假五天想吉人天相不日卽占弗藥也○浙省新開口岸設立洋關所有監督一缺前由撫憲奏請以杭嘉湖道兼理聞己奉到諭旨准如所請○新選江蘇南匯縣典史現奉撫轅牌示定於六月初一日赴院騐看以便給憑到省也○將軍憲吉仲謙爵帥蒞任以來約束旗丁極爲嚴密巿上買賣不准强賒硬欠以及搭用小錢等事如有不遵立卽銷擋重辦故近來旗民頗覺安靜商民無不感德刻聞爵帥奏請開缺交卸在卽凡平時受惠者擬製萬民牌傘恭頌德政以永去思 
[蘇省官塲紀事]  
　　姑蘇采訪友人云上月某日金壇縣知縣胡大令啓榆被二豎子所崇以致夢應膏肓藥石無靈遽爾出缺所遺篆務經上憲查得輪應同通揷班委　鄧小赤方伯因於本月初二日傍晚牌示著現當蘇州府發審局委員之候補通判張祥符署理○省垣各營向有留防駐防等名目現經趙大中丞一律攺爲蘇防留防中營前由城守營曾道亨參戎毓衢統帶而以黄子香遊戎一桂爲帮帶上月二十一日中丞檄令遊戎帮帶駐紥陳墓鎭之右營勇丁所遺中營帮帶一差中丞於本月初二日遴委兩江補用總兵顔總戎瓊林接辦總戎詣轅謝委後卽於初三日到差 
[司馬遷喬]  
　　署理松海防同知葉臨恭司馬自春間接篆以來因前任劉乙笙司馬直至前月廿五日甫經出署葉司馬向設公館於沉香閣辦理公事兹擇於昨日寅時帶同灜眷鶯遷入署本城各官咸往道賀 
[懸燈續志]  
　　西七月十四號爲法國攺立民主之期寓滬官商懸燈慶賀等情疉誌前報是日宿雨初收晴曦乍露青衫白袷聨袂而來寳馬香車接踵而至捕房恐人多嘈雜滋生事端特派各包探　領探夥恊同西捕沿途彈壓雖宵小混跡其中而婦女之結伴來遊者尙不致遺簪墮珥狼狽而回鐘鳴九下有筍輿兩乘僕從甚繁係黄觀察之女公子來觀燈景鄭大令特派派捕局線勇多名隨同照料至十點鐘以後遊人皆盡興而反 
[和尙脫逃]  
　　道前街水仙宫僧人春蘭不守清規嫖賭揮霍無所不爲近在廟中開設賭局呼么喝六禁忌全無事爲某委員所聞指引巡勇入門捉拿該僧從後門遁出致未捉護 
 
 

Page 3

 
 
[幸未成災]  
　　裹虹口葉順生烟店前晚九點鐘因捕蜰蟲悮將蚊帳燃着一時烈燄飛騰轟轟上熾諸店夥疾聲呼救幸鄰居畢集竭力施救得以息滅事後經四百七十四號走街捕將店夥某甲拘送捕房捕頭詢知的係無心失火從寛斥釋 
[溺斃二則]  
不穩墮入浦中當時雖經援救奈水勢甚緊片刻之間己無蹤影屍身至今尙未撈獲也○本邑人小工周榮榮年二十七歲前日在下海浦自來水廠修理水池至午後偶一失足跌入池中其池深而且廣兼四圍異常光滑尤如墻壁故當時同夥諸人欲救無方迨設法撈起早己魂返泉臺因訃知家屬前來收殮 
[收殮浮屍]  
　　浦左某船塢工人由船塢近處撈獲無名男屍一具年約三十餘歲卽報知水巡捕帶往救生局收殮○昨日上午九點鐘時有男屍一具年約三十左右由浦江隨潮汆進直至外虹橋太平路碼頭經三百十一號華捕帶住告知捕頭咨照水巡捕帶往救生避收殮 
[報當殮屍]  
　　昨日本城南門内陳箍桶橋左近倒斃男屍一具當經該處二十鋪地甲查無屍屬出認報請同仁輔元堂給棺收殮厝壇候屍屬認領云 
[上海縣署事]  
　　前准英公廨移送藏帶票布之匪犯程瑞金一名請爲嚴訊到縣後交差看管前晚蔣剌史升堂研訊供稱小的海州人年二十歲向在山海關充當勇丁家中尙有老母刻因裁撤於上月十八日由津來滬在租界親串家躭擱就被探捕拿獲解案小的羹不爲匪求察剌史曰爾隨帶會匪中之票布作何用處是從何來一味含糊研詰再三支吾以對喝笞責二百板暫收攺過所再候提訊確　從嚴懲辦○前由新閘巡防局委員監茂如二尹函送皮匠李三因修破鞋口角毆傷謝天錫一案當經本縣黄大令訊供判謝天錫回去醫傷李三篻兇笞責枷號在案己詳前報兹因枷期屆滿原差地甲禀請核示蔣剌史於前晚飭帶案供稱原籍阜寗縣求恩免辦遞解小的立刻自行回籍剌史飭具攺過結存案諭令差役將李押逐出境不許片刻逗遛卽有伊父李某投案求恩准保釋剌史不准斥退○前晚准英公廨派差函送受傷人金王財及行兇之王有才陳聚興胡阿三華聚堂五名到縣請黄大令騐傷究辦當經值日差據情禀明黄大令諭著看管候訊○滬北頭圖地保陳學山卽陳玉麒屢經犯案收押素性解怠悮公日前周鳳臺與唐小桂口角後急病身死一案在該保圖内延不禀報迨爭充此役之王某投案具報黄大令飭傳屍屬訊問陳學山至次日始行報請騐屍大令察核前後報詞地保之名各一初疑差役揑弄因而枷責己列前報刻下唐小桂尙未獲案屍屬禀催提辦大令查得該保陳學山悮公匿報於前延不獲犯於後案關人命似此漫不經心種種疎忽悮公實堪痛恨諭令再限兩日若不破獲定子革比○翟如川偕夥金玉順投縣控仁和祥米行主朱維新倒欠欵項二千五百元請訊追繳黄大令准詞飭差提案前晚蔣剌史提訊翟供天津人販米爲生與仁和祥往來多年刻因該行倒閉結欠貨銀一千元另有借欵一千五百元將方單抵押立有押據求追金玉順亦供天津人在翟處爲夥被朱所欠欵項皆係小的從中經手務乞嚴追質之朱維新供本地人是文生皆因行中連年虧短難以支持刻己閉歇所欠翟之項欵確係實情惟一時無措尙乞寛限剌史限令半月内繳清飭具限狀存查判發學看管候繳翟稱謝而退○本縣昨准新閘巡防局委員藍茂如二尹夥送湯洪理被錢阿福毆傷一案連同帮兇捕夥夏德祥送縣函請騐傷究辦到縣後尙有受傷人之弟湯洪元投稱求請伸冤候質值日差據情入禀内署黄大令飭看管候訊 
[巡局紀事]  
　　正容匠陳阿春不務正業日事游蕩昨日廿三鋪局員陶子衡二尹因公路經水神閣見阿春在街囉唣立提至局斥責百板交保釋出○車夫吳再榮前晚由陳姓雇裝洋紗數十包該車夫心懷不良乘間將洋紗竊去數包昨被陳姓查知至廿三鋪局中報明情形請爲追緝當由該處小甲至茅山殿後將車夫拘獲陶子衡二尹審訊之餘當塲收出當票一紙錢一千五百文命飭如數繳案交失主領回判責二百板交保具結了案○報記林泰盛烟膏店前晚同薛耀明徐長勝高阿華打架失去川土衣服一事該店主己至十六鋪局控告鍾偉臣二尹飭在外調處由小甲著徐薛高三人備香燭至該店服禮所失物件免賠了事○十六鋪巡勇昨在會館塲拿解擺賭攤之張得順到局鍾偉臣二尹判責二百板交保具結釋放 
[法捕房二則]  
　　昨日太古之安慶輪船抵埠法包探遣夥登船照料見有長江著名積竊某甲潜蹤來滬當卽拘獲送入捕房捕頭命押候堂期解訊○前晚有南巿某乙挈同眷屬至法界觀燈行至蜜采里左近爲流氓所窘乙遣其友某丙雇東洋車一輛將女載去流氓遷怒於丙致所穿之短衫及摺扇盡被充氓扯碎正在喧嚷之際適包探巡緝至此衆流氓紛紛逃逸當塲拘獲一人送入捕房押候解堂訊究 
[照錄河南某大令禀稿]  
　　敬禀者竊准天下所恃爲流通者曰銀與錢銀錢之價互相低昻少有偏倚天下胥受其病近來銀價日落錢價日增天下類然河南尤可危慮世绵瞠目束手不審其弊之所在而病民妨國日甚一日將來伊於胡底卑職詳求其致此之由實指其受害之處并博舉其補偏救弊之方以期挽回於萬一敢爲我憲臺縷晰陳之其致此之由有三一曰鎔銷查會典載順治初年鑄錢一文重一錢嗣至一錢二分又一錢四分雍亁而後皆以一錢二分爲則每千錢計重七斤有奇較之銅值貴賤懸殊鑄局以三數錢之費始成一錢所虧不貲故直省多己停鑄近年銅礦告竭各處銅肆反漸增加未聞有採辦銅斤者其弊己可想見加以銅器盛行如水烟袋墨盒之類人至四五具不等購者日多卽銷者日衆至現錢益見其少通計海内添鑄之錢有限而鎔化銷毁者不可勝數此一弊也一曰私鑄賈誼有言錢重則利深盜鑄雲起重刑不足以禁之故歴代特减其制康熙錢制一錢四分亦兼鑄八九分以濟用當時謂以小制錢光緒十二年福建機器局請以八分五釐爲準謂官辦無虧私毁無昨卽能垂諸久遠嗣亦通行不久近來重錢日少誠以毁制錢一可鑄私錢七以一取七利孰大焉無業遊民愍不畏法風聞豫省東南一帶窮鄉深谷往往不免所設有大小竈其大竈每日鑄錢千貫小竈半之悍役刁生勾結蒙蔽及其私行各處則又成羣結黨等於鹽梟小錢旣多則大錢自少銀價日賤此又一弊也一曰販運販運有出省出洋之别其出省者仍是懋遷之常泉源尙流行於中國出洋則燬以製造各式器具又昻其值以售之内地始旣享銅斤之餘繼又獲重價之利通商口岸往往奸民爲之囤積西人坐享其贏泰西通用金磅銀圓無藉於銅益肆力而爲此中國終日用錢奸民且因銅貴而鎔錢爲器外國不用中國之錢得錢鎔之以取銅豈不更便且不特鎔以取銅也銀中之精爲金銅中之精爲銀西人講化學謂可用藥提取去其精而本質如故也於是有以千二百文易制錢一千者謂之提重有此厚利而出洋愈不可止此又弊之大者也凡此數端由來己久何以至今始亟者則又償倭之銀迫之也假俄之銀以予倭倭卽用以經營商埠中國未增是銀而錢己虧耗驟增是銀又安足供此巨用哉其受害之處亦有三一曰害民亁隆中葉每銀一兩易錢七八百文彼時物價本平故銀賤而民不甚病近則物價騰貴小民終歲勤動歲入之數如故而一切折耗不足應維正之供將來民窮財盡何以爲計其害一一曰害商去年錢價陡昻其始貿遷有無巿儈不無小利近乃遍地皆是旣無可獲之利而銀賤則成本易滯物貴則購者日稀所益者小所損者大其害二一曰害兵中國这兵口糧有限害三此猶論其常也萬一天不厭兵抑且河上有事在在需錢又將何以應之此稿未完 
[施救吞烟]  
　　昨日新北門内直街順泰印花號汪壽君來函云邇者滬上服生鴉片烟盡者時有所聞鄙人深爲憐憫常年購備金陵 
 
 

Page 4

 
 
救烟局徐君聞韶所製藥粉隨時施救莫不得慶更生蓋徐君係巳故陳竹坪善土之高足弟子製煉藥餌得有眞傳故用心救人大可得心應子也第恐遠近未及週知祈賜登報章凡有悮吞生鴉片烟者速至敝號領取藥粉如法救治或至盆湯弄東同仁里泰記號或至四馬路大吉僂扇號或至新閘馬路西巿恒和京貨店陸怡聲均可發給不取分文且陸君願親臨灌救尤爲得法車金轎金槪不領受云云本館意此亦大功德也爰樂得而記之 
[賑欵疉來]  
　　啓者昨承隱名氏善士求病速愈助賑洋五十元劉保之翁交來不留名女史求病愈助賑洋四十元楚沅忠恕堂湯餅移賑由四川鄷都寄來紋銀二十兩申規銀二十兩零六錢七分三厘丁瑞昇翁交來抱元子續助洋一百元均囑彚解廣西湖南核實散放善願回天定卜沈疴立起福田裕後俟看令子克家由幗中深明大義諸仁翁共結善緣行見歡臚百粤擇波三相孑遺黎首庶有豸乎上海六馬路仁濟善堂籌賑公所棘人施則敬等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂瑣案]  
　　某姓女郎沿途啼哭經某號巡捕拘入捕房轉送公廨前晚屠别駕升堂研訊女鄖供詞模糊　操慣西　不甚知華言别駕隨倩知西語者代訊供稱年一十有六本籍湖北某縣經人售與粤東人現在西人惠而生處服役年己長大不願傭工是以乘機逃出冀獲生機等情代訊者據情禀知别駕别駕飭公差伴送至惠而生卽惠立生處令限爲管束勿得再令出門○陽州某邑人　慶年扭李公記至公堂以吞沒草席等情控請追給别駕命押候邀介紹之周憶生到案　訊孔訴稱上年八月小的　有　　將草席一百二十牀浼周介紹向李抵借洋銀六十圓繕立憑據訂定本年二月爲期如届時不贖聽憑拍賣歸本至本年二月小的函請周轉商諸李從緩售去所有保險費及棧柤自當由小的照認迨小的備齊本利共洋銀八十圓於四月某日向贖李一味游移後查悉早被售賣曾經同業勸李貼償小的洋銀二十圓尙未依允此貨約值洋銀百餘圓叩求追給周供稱本年二月某日小的接得孔僖卽轉懇李從緩將席出售嗣由孔防悉李業己售去經同業中人勸償孔洋銀二十圓兩造皆不允從以致成訟李供詞若何訪事人並不照錄惟以支吾二字了之别駕察閱筆據謂李曰據上雖載明滿期准賣然周曾接信商緩旣經同業中人勸償在先著李貼償孔洋銀三十圓取具限十天措繳遵結存查諭畢將李押候交人保出○岳子有之妻奚氏被惡僧達通誘之來滬質與摀兒趙邰氏所開花烟館賣娼訪明後投報捕房捕頭遺某包探將達通及奚氏拘送公堂前晚别駕升堂研訊岳　案訴稱小的家在寗波舟山奚氏於本手三月二十六日逸去詢之知東鄰某菴僧達通同時逃失恐其串同因附某輪船來此尋訪前日路經治下新二馬路平原里見奚氏在對門倚門賣笑鍰投捕房聲訴捕頭派某包探將逮通在某小客棧内拘獲連烟鴇趙邰氏轉送到案奚氏供稱小婦人貧難度日悮聽達通之言隨之來滬旋由某虔婆薦至趙邰氏花烟館賣娼旣入門趙邰氏知小婦人方懷孕自端午節後卽不令接客所有帶擋洋五圓達通取去一圓餘由小婦人置辦蚊帳衣服今丈夫旣投大老爺　下控告小婦人願隨回朱　達通兩目灼灼然合十和南供稱僧家俗家在浙之台州府自幼披薙爲僧現在舟山某庵内焚修因師父時欲以竹　垂楚欲赴上海另謀生計　奚氏亦欲前來　之同至治下趙邰氏供稱端午節後達通領奚氏前來押得洋銀五圓小婦人知其懷孕不敢迨令接客别駕喝令將　通拖下重責四百板押候備文遞　回籍奚氏交其夫領回嚴加管束趙邰氏著具不再押良買娼切結卽行開釋 
[英界公堂瑣案]  
　　包探施奎江禀稱粤東人楊羅氏之子名春林者不務正業喜與下流爲伍日前私取家中綢緞皮衣及珠花之類約值洋　三百圓出外質錢花費楊羅氏據情投報捕房捕頭遺小的至虹口某烟館將春林拘獲吊出原贓送請大老爺訊究楊羅氏訴稱丈夫在某洋行餬口春林不聽教訓日與無賴徴逐近又私取家中首飾衣服質錢揮霍旣由包探查獲願　質本叩求大老爺盡法碞懲可也春林供稱小的年二十有七私取家中之物自知罪戾尙乞從寛辦理屠别駕據情商諸薩副領事官然後著楊　氏照償質本春林暫行管押聽氏隨時來案請釋○包探范進才禀稱前晚一點鐘後小的在某處巡邏見楊金生沿路逗留情有可疑向之　品楊自認上月不記日期在老閘荒地上竊取人家所曬布衣三件是以帶入捕房解案請訊楊供稱小的係浙江寗波府屬鄞縣人異鄉寛苦無以爲生如荷施恩以後斷不敢再犯矣别駕判令笞責二百板遞解回籍贓發回捕房存候失主認領○包探石金榮禀稱昨日對買賊朱阿如至俞　林所開某線店僞爲購物乘間竊取辫線三副經店夥覷破扭交小的解案請懲俞投案申訴前情歴歴如繪朱上堂時東張西望賊形畢　直認行竊泥首籲恩别駕判令笞責一百板○包探趙銀河禀稱積竊陸鴻生專在鄉間竊取人家衣服現又竊得楊鉘章家銀首飾二十四件布衣三十件又某姓家竊得布衣十餘件携之來滬經小的緝獲送請究懲楊投案請領失贓陸供稱小的係浦東人各贓均在三林塘竊得别駕判令笞責二百板發回捕房管押一月○包探黄四福禀稱昨日有張三寳者貿貿然投捕房言陳公茂找發各小工工鑪時搶去洋銀三圓九角及小的往某茶寮詢問証見人皆云實無其事而張反將陳擊傷是以送請究辦陳訴稱小的在某處當小工與張一問工作並未搶取洋銀不料竟　其毆傷且至捕房誣控張供稱小的係寗波人因與口角故至捕房聲訴實是誤聽人言所致今己自知不合尙乞開恩别駕判令笞責五十板○四十五號西捕解馬夫葉福林至案禀稱昨日此人駕車出外漫不經心以致撞傷哈味洋人妻子之鼻適爲小的拘獲送案請懲哈味訴稱前日商人之妻由大馬路乘馬車往西被葉所駕馬車所撞鼻爲之傷曾延醫生敷治今葉己到案合請訊辦俾以後知所留心陳阿來訴稱小的在哈味家當馬夫葉車不因軌道致肇禍端葉遞禀聲稱小的並未錯走實是伊車先撞别駕著將葉投禀詞交捕帶回捕房查明再核如有人具保准其保出○包探黄四福禀稱小的見聲名振成鴻源悅盛眠雲閣亁泰盛泉記萬里雲文雅閣順興聚興閣蘭桂芳成昌慶昌閣廣益隆鳳雲閣復興祥萬年祥等鴉片烟館十八家均深夜開門任人吸食有違一例請卽罰鍰并查得聲名振成鴻源三家己連次遵犯矣别駕頷之以首卽　筆判罰聲名等三家各罰洋銀四圓其餘各罰二圓如數充某醫院經費 
[美捕房紀事]  
　　粤人夏阿昌前下午投捕房控住居天潼路第五百零五號門牌剃頭店樓上之同鄉人某甲該欠洋若于屢索無著求提案追究捕頭謂錢鈔瓜葛非捕房所應理夏遂奔至甲家數語之下查取切菜刀自砍其首皮破血流復奔捕房控訴捕頭立飭包探竇如海將甲拿案併送英公堂請訊○北四川路第三百十八號門牌係西洋人某甲所居雇本地人某乙爲細患現己停歇乙臨行將門上之鎖匙携去甲恐日後或生事端因於昨日投報捕房請將乙查案繳還鎖匙捕頭准之卽諭各包探查緝○昨日午後有西人某甲在百老匯路水手飯館相近與行路之本地人某乙爲難突飛一足踢乙之腹乙喚某號華捕將甲拘送捕房捕頭飭送乙至同仁醫院醫治據醫生騐得受傷非重卽命帶回捕頭將中之姓名抄給與乙令自投英領事署控告○潮州人陳和香與同鄉人王阿岐同居百老　路福和里昨晨陳竊銀洋五枚王察知卽奔告捕房捕頭派包探石金榮將陳拘至捕房押候送廨訊辦○寍波人陳阿柏設賭攤於天后宫廟昨長經三百四十五號華捕拿送捕房押候解送英公堂究辦○昨日上午十點鐘有兵輪水手某甲在百老匯路因醉酒鬧事經一百九十八號三道華捕拿送捕房捕頭令暫且禁押俟其酒甦核奪 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十二年五月二十四日京報全錄]  
　　宫門抄○諭旨兩道錄前○東撫李奏報東省德正首幚漕船開行日期摺○又奏蘇省海運漕船在東放洋日期片○又奏請准建坊片○又奏委藩司致祭泰山片○順天府孫等奏直陳報解礼牛一切情形摺○東撫李奏揀員調補副將摺○五月二十四日兵部太常寺太僕寺正白族值日宗人府引見九名兵部十八名刑部十三名都察院四名提督衙門十一名正紅滿十五名鑲藍滿四名内務府十八名虎鎗處二名兩翼十八名○恩燾續假五日○倫貝子慶福各假滿請安○景運門奏派專操之大臣派出芬車　勒　　　部奏派演放水師砲　派出福森布志　○又奏派管理馬館事務派出榮惠○召見軍機薛允升○○降二級留任又　二級留　山東巡撫臣李秉稀跪奏爲恭報東省德正首帮漕船開行日期仰祈聖鑒事竊照山東省光緒二十二年起運二十一年分漕糧因災蠲緩賑外下餘應運東陵西陵等處兵米數目業經奏報在案兹據督糧道恩壽禀稱督飭縣帮愼選乾圓潔凈米石上緊徵兌外河德正首帮漕船現已兌齊於四月初五日開行北上茯餘各帮亦卽連檣前進等情臣覆查無異除飭依限運交以濟兵糈外所有東省德正首帮漕船開行日期謹循例恭摺具奏伏乞皇上聖鑒謹奏　硃批戶部知道欽此○○李秉衡片再本年江浙兩省起運光緒二十一年分漕糧仍分裝招商局輪船並沙衛各船由海運津前准該省督撫臣咨會當經臣覈飭登榮練軍照章雇用民船配駕兵丁出洋迎護一面咨行登州鎭總兵曁該管道府轉飭沿海各州縣營汛在於緊要口岸巡查彈壓在案兹准登州鎭章高元咨並據管帶登榮練軍副將傳介壽及該管道府等禀報本年二月二十八日起至三月十一日止江蘇長州縣漕船張聚壽元和南匯兩縣漕船唐福泰太倉州漕船蔡復利計三隻先後駛入東境收口旋卽陸續出口放洋由練軍護送北上等情除仍飭查探續到船隻隨時迎護催䟎外所有江蘇省海運漕船初次在東收口放洋日期船數理合附片具陳伏乞聖鑒謹奏奉硃批戶部知道欽此○○李秉衡片再據在任候補道濟寗直隷州知州彭虞孫禀稱該州東關舊有棲流所隆冬收養貧民放粥施衣向無常年經費歴來零星捐湊不敷之項官爲捐辦近年偏災迭告窮民所在皆是每至冬令殊煩籌畫因其故母陳氏在日性喜施與節蓄餘資遺命專作善舉之用除歴年助振外尙存銀一千六百兩故妻張氏仰承姑意亦積存銀一千四百兩並捐廉添湊銀六百兩共易成京錢一萬串於今年正月發當生息作爲棲流所常年經費以垂永久不敢邀獎等情懇請立案前來臣查定例士民人等捐助地方善舉銀至一千兩者准予建坊今該員將其母妻生前積蓄銀兩發當生息以作棲流所常年經費之用洵能惠及窮黎核計銀數在三千兩以上雖據聲稱不敢邀獎究未便沒其急公好義之忱合無仰懇天恩俯准該員彭虞孫爲其故母彭陳氏故妻彭張氏在於江蘇長洲縣本籍照例自行建坊給予樂善好施字樣以示旌獎謹附片具陳伏乞聖鑒訓示謹奏奉硃批著照所請禮部知道欽此○○李秉衡片再每年四月十八日致祭泰山歴蒙欽頒香供由巡撫藩臬兩司内酌量一人前往致祭本年香供經内務府奏派員外郎奎璧齎送到東臣卽檄委布政使張國正於四月十五日恭齎香供前往泰安如期齋袚登山敬謹陳設致祭以仰副聖主爲民祈福之至意理合附片奏聞伏乞聖鑒謹奏奉硃批知道了欽此○○臣孫家鼐臣陳彝跪奏爲祀牛關繫典禮微臣重咎難勝冐昧直陳一切情形仰祈聖鑒事竊前准管理犧牲所大臣啓秀咨光緒二十二年正月二十六日具奏申明報解祀牛定章一摺奉旨依議欽此咨行到臣衙門准此臣等忝尹郊圻於應辦事件不能早日齊備以致上瀆宸聰悚愧無地當經劄交治中查議一面飛行各屬分投採買報解函牘交馳猶恐緩不濟急别籌巨欵專委幹員前赴口外採買於三月半後回京經該所驗收五十二隻又自二月以後各州縣解交一百五十一隻幸於原奏先交一百五十隻之數有過無不及而後此需用方殷祀事至重若不及此和盤托出將來儻竟貽悮罪將誰歸不得不縷析陳明籲求俯鑒謹分條開列於後一例價不敷不得不澈底上聞籲求宸斷也牛價例止每隻六兩定自國初據治中劄查各屬則並此六兩尙有折扣甚至抵算攤捐幾與不領無異然卽使全數實發所賠仍多據買牛委員禀口外之牛則一羣之中可用者不及半較之常用之牛價值加貴計每隻需銀十三四兩加以進口以後喂養多日以及解役工食雜支計至解交每隻己合二十兩上下口外如此内地可知州縣官迫於功令無非責之牛牙牛牙又復巧取於客商展轉累民伊於胡底伏查近年太和門醇賢親王廂祈年殿各工需用物料均經奏奉諭旨准照時價開銷我皇上仁孝誠敬之心天下臣民所共欽仰臣等愚見擬請敕下戶部轉行直隷督臣將六兩例價照數竇發並於例價之外每牛一隻加給十二兩合之例價計十八兩統歸各州縣留支項下作正開銷此外不敷仍責令該州縣自行設法此項加價以現用三百零六隻計之每年不過三千六百七十二兩於度支出入爲數甚微而從此承辦之員有可措手大典益昭疑　爲益甚大一牲牷隻數未敢輕議加增也恭查嘉慶年間欽定會典内戰每年共用牛二百四十七隻此後迭次加增至同治十三年歲需二百八十三隻光緒五年奉文穆宗毅皇帝孝哲毅皇后升　每年加增十隻七年奉文孝貞顯皇后升祔每年国增五隻十八年奉文醇賢親王每年祭饗加增八隻共計現在每年解牛三百零六隻此外唯列聖列后升祔行大享禮曁恭上尊謚加祭屆時奉文添派牛隻不爲常例徧查近三十年卷宗從無因各州縣報解短少奉文加增之案該所原奏自今年爲始每年以三百五十隻爲率一節無論州縣萬難承辦且事關大曲無故增添祀牛數十隻似亦非臣下所敢妄議一臣衙門書殒不令干預也原奏内稱該州縣應自行採買不得假手順天府書吏包辦等語臣等當將經手書吏交發審局嚴訊據供該吏僅司備文轉解准駁自在該所旣不能保其不駁則雖欲於中取利而不能且例價尙且不敷何從包辦所供似尙可信唯旣經叅劾流弊宜防現擬酌定章程專派治中督催經理各屬解牛悉由治中騐報派員解交該所該吏僅司辦文當亦無從舞弊一犧牲所不無積弊不得不附陳也查催辦牛隻責在有司及至牛隻到京准駁之權則在該所廐長核計臣衙門咨解之日與該所騐收之日遠或兼旬其間有無需索未例懸斷而一日不收則此一日人須費牛須喂養前者愈累則續辦愈難卽如此次委員以三月十六日解牛六十七隻到京當經咨解四月初十日方定收牛五十二隻該大臣固不得而知也又如倒斃牛隻恭查欽定會典丙載牛百頭倒斃七頭以下有賞十三頭以上有罰而該所近年倒斃甚多有一年而倒斃至六十九隻者則是年又添派六十九隻在州縣安敢抗違惟有愁嘆而己夫職期各盡而政貴持平臣等受恩深重不敢迵護屬員而該大臣與臣等事同一體亦宜嚴飭屬官共維大局冐昧上陳伏乞垂鑒一牛隻短少係屬實在情形也北地高寒多種旱榖木不盡資牛力加以迭被水災田且抛荒牛於何有上年三月間給事中洪良品以畿南災民無力巿牛布種奏奉諭飭臣等議覆此其明證現迭據各屬禀報採辦之難大都一轍而文安保定等處爲尢甚臣等竊揣前所陳加價一層儻荷俞允當較易辦而近畿洊災之餘民物凋敝元氣久傷金穰木饑盛時不免萬一此後仍有力難承辦之時擬飭各州縣按照例價加價銀兩解交臣衙門或犧牲所委員前赴口外採辦或亦變通之一法以上各條是否有當仰候聖裁所有報解祀牛一切情形理合恭摺縷陳伏乞皇上聖鑒訓示再臣陳彝現在請假未遞膳牌合併陳明謹奏奉旨己錄○○降二級留任又降二級留任山東巡撫臣李秉衡跪奏爲請補副將廻避原籍循例揀員對調恭摺具奏仰祈聖鑒事竊照山東臨清營副將員缺前經臣以裁缺山東登榮水師恊副將傳介壽請補經部題准補授因該員繕隷本省例應廻避行令咨商直隷總督揀員對調等因經咨商揀調在案兹准直隷督臣王文韶咨覆查有通州恊副將張大鵬係江蘇上元縣人堪以調補山東臨清營副將其所遺直隷通州恊副將員缺卽以傳介壽調補等因核與例章均屬相符應請准其互相調補除咨取張大鵬履歴送部外理合會同直隷督臣王文韶合詞恭摺具陳伏乞皇上聖鑒敕部核覆施行謹奏奉硃批兵部議奏欽此 
 
 

Page 14

 
 
[光緒二十二年五月二十五日京報全錄]  
　　宫門抄○諭旨三道錄前○選單○江督劉等奏江南籌防第十五案收支各欵分别造報摺○漕督松奏江北江蘇河運漕船愧上清江各閳日期摺○將軍長奏揀員請補同知摺○大臣巴奏假期又滿病難速痊仍請開缺摺○江督劉奏添練兵丁暫緩裁撤緣由片○五月二十五日刑部都察院大理寺正紅旗值日無引見○鄭王等考試幼官學覆命○崇光假滿請安並奏請開去内務府大臣○芬車等謝專操大臣恩○景善專摺因伊子恩澍補郎中謝恩○江寍協領文灜謝恩○補用道柯銘等謝思○遷公續假五日○召見軍機文灜阿克丹○光緒二十二年五月分選單鹽連同兩廣葛延齡直隷監同知山西蒲州孫汝漳直隷與知縣福建寗化鄒經鎔浙江監四川定遠羅錫潢湖北奉湖北安陸王立勲安徽廕四川大寗熊登第江西舉山西左雲陳宏　浙江監貴州綏陽崔鳳昌安徽兩山西永和聶昭潛江西甲陜西清澗張冲霄直隷中湖南寗鄉劉佐宸浙江舉布經歴貴州符繼勲浙江監直詶判直隷易州張禧培四川拔府經廣東亷州馬國鈞四川監縣丞山西陽曲韓惠祖雲南　吏目貴州鎭寗吳人彦湖南監巡檢湖北房縣陳方實順天廣東封川劉其傳順天湖南桂陽李光弟四川俱監典史安徽定遠劉懷深順天附甘肅通渭梁秀浙江山西榮河廖濚四川俱監浙江餘杭姜遇鴻山東供事四川井研姚長齡直隷監○○頭品頂戴兩江總督臣劉坤一兵部侍郎江蘇巡撫臣趙舒翹跪奏爲江南籌防第十五案收支各欵分别造報恭摺具陳仰祈聖鑒事竊江蘇省籌辦江海防務前經設立籌防總局派委司道各員公同經理業將光緒十九年十二月以前收支欵目遵照部章造册奏銷在案兹據籌防局司道江寗布政使瑞璋等詳稱自光緒二十年正月起籌防案内正雜各欵截至是年十二月底止收支欵目列爲籌防第十五案報銷計舊管銀一百七十三萬三千一百二十七兩有奇新收江海關稅項下額撥登灜洲保民各輪船月餉支用製造二成洋稅及浙海關稅欵江蘇省釐金湖北萬戶沱抽收四川鹽厘又附收威靖等兵輪撥用二成洋稅及收回上兩屆所裁兵輪薪糧另行提存儲備添船之欵共銀一百三十三萬七千六百四十六兩有奇總計舊管新收二項共銀三百七萬七百七十四兩有奇内除撥解二十年分鐵路經費内務府經費金陵機器局製造經費及加造軍火用欵官電局同文館薪費膏火又添購電線木料及添派委員薪水等項水師學堂二十年分額支活支用欵金陵防營支應局借撥餉項金陵洋火藥局加造火藥工料用欵等項共計登除銀三十五萬二千八百七兩有奇實計收用銀二百七十一萬七千九百六十七兩有奇開除各砲臺添築攺造修理各項工程及購辦砲蓬砲亭繩索並設防應用各物支給價銀守臺紥營租用民田添設煤廠租用民地收買築臺民房基地支給租價購價各砲臺洋砲教習勇匠辛工津貼操砲賞號魚雷水雷營哨薪糧起造房屋購辦物料兵輪差砲等船薪糧公費藥費卹賞調操賞犒購辦煤油軍火雜件修理工料等項文武員弁司事學生兵夫探勇工匠人等各薪費口糧連載水脚工貪轉運軍火煤斤運費電報費夫力等欵魚雷水雷設防用項起造房屋藥庫並各處煤廠軍火庫房添置用物及艌船修搶工料各項以上計由籌防案内放給前項銀兩均遵照部議報銷章程各歸各部核銷計應歸戶部核銷銀八萬三千二百二十一兩有奇兵部核銷銀四十八萬五千六百五兩有奇工部核銷銀一百五十萬一千四百三十九兩有奇共請銷銀二百七萬二百六十六兩有奇又水師學堂用欵奏明歸籌防案内附銷今另立專册附案請銷總計所支各項均係循照成案曁奏咨奉准數目核實支給並無絲毫浮冐計實存銀六十四萬七千七百兩有奇又水師學堂册報結存銀兩均於上屆各歸各案滾接造報將收支欵目造册開單詳請奏咨前來臣等復核無異除將清册分别咨送總理衙門戶部兵部工部查照外所有江南籌防收支各欵第十五案報銷緣由謹合詞恭摺具陳並繕列清單恭呈御覽伏乞皇上聖鑒勅部查照施行謹奏奉硃批該部議奏欽此○○頭品頂戴漕運總督奴才松椿跪奏爲江北江蘇河運漕船挽上清江各閘日期恭摺由驛馳陳仰祈聖鑒事竊照光緒二十一年江北江蘇冬漕循辦河運江北糧船分爲前後各五陸續兌裝前五帮於二月二十九日開行後五帮於二月十八日開行江蘇糧船分作八帮於三月十七日開行均由兩江督臣劉坤一江蘇撫臣趙舒翹業經會奏在案奴才疉經嚴札催提兹據江北河運　辦委員候補直隷州知州方臻喜江蘇勁辦委員蘇海防同知王同龢禀稱漕船各帮均巳先後到齊奴才督同淮揚海道謝元福等照例查騐米色尙屬亁圓潔凈計江北漕船四百七十隻裝運正餘米十三萬九千六百九十五石三斗八升六合三勺江蘇漕船三百六十隻裝運正餘米十萬五千七百六十九石二斗三升八勺當卽啓放清江各閘令其銜尾上駛截至四月二十九日止全過清江福興通濟惠濟四閘連檣北上查徐州運河淤墊之處業經先期疏淩並將各閘越塲分别收束支河水口一律堵蓄以便臨時宣洩接濟奴水仍當督飭沿途文武各員催超前進不任稍有遲帶一面飛咨東河督臣山東撫臣飭將河道迅速挑修完竣啓放湖口霸按照定章尺寸早爲鋪水迎漕俾得速抵山東乘汛渡黄以冀仰慰宸厪除俟全數出境再行奏報所有江北江蘇漕船挽上清江各閘日期理合恭摺由驛馳陳伏乞皇上聖鑒訓示謹奏奉硃批知道了欽此○○奴才長順跪 
奏爲揀員請補要缺同知以資治理恭摺仰祈聖鑒事竊照在任候補知府賓州廳同知謝汝欽前補長春府知府奉部覆准在案所遺賓州廳同知一缺係衝繁難題調要缺遇有缺出升調兼行酌量具題如無堪以升調之員准於候補並揀發委用人員内揀選題補該廳與黑龍江接壤地廣民疲政務殷煩彈壓撫綏在在均關緊要員缺未便久懸查有候補同知朱材濟現年五十三咸係順天大興縣人由優廪貢生中式己卯科舉人同治十一年二月選授直隷邢台縣訓導光緒三年調赴海運當差保奬以知縣不論雙單月選用四年在菩陀峪萬年吉地工次當差出力案内保獎選缺後以同知在任補用七年八月選授甘肅合水縣知縣八年十月到任十年呈請修墓開缺十四年八月投効吉林十六年遵海防例捐免坐選原缺離知縣任以同知補用二月經黑龍江將軍依克唐阿咨調剿辦　股馬賊出力保獎俟補同知後以知府補用十八年二月奏請以同知留於吉林補用奉旨著照例用欽此十二月領照到省是年九月在邊防出力案内保奏俟離同知任歸知府班補缺後以道員用經海軍衙門會同吏部核准具奏奉旨依議欽此二十年委署敦化縣知縣二月十八日到任十一月十六日交卸該員老成穩愼悃愊無華以之請補賓州廳同知洵堪勝任與例亦符據吉林分巡道聨　詳請具奏前來合無仰懇天恩俯准以候補同知朱材濟請補寳州廳同知實於地方有裨如蒙俞允該員係候補同知請補斯缺銜缺相當毋庸送部引見所有奴才揀補要缺同知緣由是否有當理合恭摺具陳伏乞皇上聖鑒飭部覈議施行謹奏奉硃批吏部議奏欽此○○奴才巴克坦布跪奏爲假期又滿病難就痊仍請開缺恭摺仰祈聖鑒事竊奴才前因患病日久惟恐有曠職守曾於四月十三日奏請開缺本日奉上諭巴克坦布著賞假一個月勿庸開缺欽此聞命之下感悚莫名當經具摺叩謝天恩遵卽延醫調治無如久病氣虚且節入夏令不惟售疾未痊稍觸炎熱精神卽寛恍惚行步待人扶持委頓若此萬難卽時就痊伏思奴才專管差使雖蒙天恩派員署理然以危病日篤之身胡可偷安戀棧現當恩賞一個月假期又滿病旣難痊職尤難曠惟有據實直陳仍懇天恩准其開缺俾得安心調攝奴才自顧年力未衰儻痼疾得廖卽當泥首宫門求賞差使萬不敢稍躭安逸自外生成所有奴才病久未痊仍懇開缺緣由謹恭摺具陳伏乞皇上聖鑒謹奏請旨奉旨己錄○○劉坤一片再前因海防緊要蘇松福山狼山二鎭原有練兵尙嫌單薄經臣檄令蘇松鎭添練兵丁六十名福山鎭添練兵丁一百名狼山鎭添募練丁二百名以資分巿先後奏明在案現在防務解嚴所有蘇松福山兩鎭添練兵丁業經飭令裁撤仍復舊制以節餉需至狼山鎭所轄汛地極爲遼闊蘆徑一港又爲長江商輪必由之路往來行旅多有該處上下人數冗雜良莠不齊彈壓巡防尤關緊要該處地廣兵單不足以資巡緝擬將前募練丁二百名暫緩數月察看地方情形再行裁撤除咨部查照外理合附片陳明伏乞聖鑒謹奏奉硃批該部知道欽此 
 
