# 1909 - 331 - 4913233

 

Page 1

 
 
   
 
 

Page 2

 
 
[宫門抄]  
　　十月二十二日召見軍機湯夀潛 
[交旨]  
　　十月十五日軍機大臣欽奉 
　　諭旨禮部奏崇上皇太后徽號恭進奏書等日王公百官入内奏事及在署辦事服色一摺十一月初三日均穿補褂褂朝珠初二初四日應穿貂褂者穿貂褂掛朝珠不應穿貂褂者常服掛朝珠欽此 
　　十月十六日軍機大臣欽奉 
　　諭旨大學士鹿傳霖奏遵保景陵隆恩殿等要工出力人員開單呈覽一摺著依議該部知道單二件併發欽此同日奉 
　　諭旨御史崇芳奏京城警政漸不如前請飭下民政部加力整頓一摺京師地方繁盛警務關係重要若如該御史所奏殊屬不成事體著民政部嚴飭内外城廳於各區巡警認眞督察力求整頓以重警政而保治安欽此 
代論 
[江蘇省視學無錫侯鴻鑑上學部意見書（續）]  
　　（三）統一學欵各省辦學經費。多寡不同。各州縣亦然。在立憲預備之時。地方自治。爲今日新政至要之大端。凡各省士紳。應於籌措地方自治經費中。劃出全邑城鄉教育費若干。爲逐年之預備。爲常年之開支。而教育費之樞紐。則應歸于各邑教育行政機關之勸學所經理之。某鄉應籌欵。某鄉應補助。合城鄉紳士而共議籌措之方。學欵乃歸於統一。此事應請大部嚴飭各省而齊一之。庶幾各處無爭欵之端。而學界收合羣之效。此統一學欵。實爲整齊學務之泉源也。 
　　（四）重視教員各省學堂之教員。每不能久於其任者。半由人無恒心。見異思遷。半由在上者。不以教員爲重要之職務。儘可來去自由。致一學堂而年易一監督一校長。則全校改革。差似逆旅之無常。此學堂之效果。所以難及也。應由大部速定教員爲實官。仿日本教授教諭等職。雖中學監督。定爲實官。大部早有明文。而高等小學之校長。以及各種學堂之教員。亦應重視其職。作爲實官。或滿若干年。久於其任而有成績者。應照章給予奬勵。庶各有專職。不致視學堂爲傳舍矣。此重視教員。所以使教員久任而易收效果也。 
　　（五）廢去奬勵凡高等中學高等小學之畢業學生。給以舉人貢生等種種奬勵。皆虚名也。一律以學堂各科學之程度優劣。定爲等第給。以文憑足矣。安用此沿習科舉名目之奬勵爲耶。迨大學畢業。應給以相當之學位。而其餘畢業之奬勵。皆可一律裁廢。此廢去奬勵。所以杜塞相尚虚名之弊也。 
　　（六）甄别提學各省自設立提學使以來。三年於兹。而此三年中之升調以去者。已不知幾許。三載考績之謂何。其不滿三年者。遂置之不問耶。竊謂提學使者。一省辦理學務之領袖也。若者稱職若者曠職。非嚴爲甄别。不足以知賢否也。僅據各省報部之學生。不足以見辦學之成績。僅據各省督撫之攷語。不足以見辦學之實在。惟有責任部視學。詳爲考察該省學堂之成績。及該學使之果能實力辦事否。報告無隱。然後核以學堂多寡之成績佳否。參以督撫之考請。再或調部驗看。以定優劣。或升調。或回任。所謂甄别。庶略有把握乎。 
　　（七）愼派視學部視學爲大部之耳目。所以調查各省學務之成績。以及考察各省提學使之勝任與否。責任至重。關係至大也。迺前者所派視學官。旣不能各處實行調查。又不能考察各提學使。及學務紳員之勝任與否。惟知到一省城。督撫大員。無不優予接待。地方官吏。無不籌備供給。所調查之學堂。不過省會之區。及便道經過之一二學堂耳。輿馬紛紜。從者甚盛。羣相指曰。部視學官也。實際毫無。虚文太過。部中。亦何必多此一優差耶。今者聞又將議派部視學矣。竊謂非愼派教員確有經騐辦學確有心得之人爲之不可。蓋各省教育之興替。學務之待理。惟部視學有以持而轉移之統籌而齊一之也。選派部視學。顧可不愼重哉。 
 
 
 

Page 3

 
 
　　（八）改良官報部中所出官報。雖已頒行各省。消息遲緩。内容亦未能農富。教育事項。材料尚嫌缺少。蓋學部官報。全國教育之機關也。教育之材料少。則研究無資。而教育機關。於是乃大阻礙。竊謂官報取材。務于教育上多所採擇。而於各省學務之興替。教授管理之心得尤當詳焉記之。則閱者歡迎。銷路自無阻滯。故大部官報。非大加改良不可也。 
　　以上八端。鴻鑑亳無成見。客中攖病。僅就個人思慮之所及。匆促陳辭一切體裁。狂妄罔識。未知足供大部採擇否。其應否飭下按條提議。或賜以批斷。俾知誤妄。伏候鈞裁。不勝愧悚之至。 
專電 
[電一（北京）]  
　　某御史奏資政院爲議院基礎總裁有總筦全院之責應簡學識政績兼優者充之奉旨留中 
[電二（北京）]  
　　又奏官制改訂一次卽紛擾一次現議京外官制請飭從長議訂爲一勞永逸之計 
[電三（北京）]  
　　寄諭直督歷任虧空共若干着查明覆奏毋得隱匿 
[電四（北京）]  
　　昨日湯夀潛召見時攝政王埀詢浙省新政甚久 
[電五（東京）]  
　　駐布哇日本領事報告本國政府該地農業家聯合會委員决議增加工人之傭金自陽歷十二月一日起實行 
[電六（東京）]  
　　美國保勒第摩市於陽歷十月二日大火大商鋪大半被焚損失數百萬金 
[公電（安慶）]  
　　各報館鑒資政院議員由皖撫選定江謙紀翰柳汝士李國筠陶鎔五人本日榜示皖諮議局禡 
[公電（廬州）]  
　　各報館鑒廬郡物産陳列所業經組織完全擇於冬月朔日開會 
緊要新聞一 
[法部咨行編纂户籍法綱要北京]  
　　法部以編纂户籍法應行考查事宜咨行各省略稱據法律館咨開編纂全國户籍法先從調查入手按查全國人民户籍多因其地之風俗成爲一種界域習慣殊無意識亟應切實改良藉資統一現民政部奏定調查户口章程分户數口數兩項限以五年辦竣注意祇在全國户口數目爲辦理憲政之預備其於分户編籍各事則未議及自是暫行辦法與户籍法之永遠遵行者不同惟此次編纂該法範圍甚廣不獨徵兵設學屬於定法内所宜統及至於社會進化種族强弱諸要端亦户籍内應行比較統查之事兹酌定編纂户籍法應調查之大綱四項一爲民户統計（如貴族户紳富户上等户平民户下業户無業户不正營業之類）二爲民籍統計（如民籍客籍宦籍商籍學籍工籍兵籍苗籍猺籍各土番籍之類）三爲國籍統計（如殖民籍僑民籍女子出嫁外族之籍男子娶配外族之籍已入外籍人民非國籍外族請入國籍等類）四爲國户統計（如僑民業户殖民業户混居邊界内外屬於國籍之有業無業各户遣戍配屯邊界之長兵户籍非國籍之混居各户外籍商民之寄舍各户等類）以上各項應請通行各處照所定表式按期詳查列報俟彙集各處情形再行分擬細目照編法典 
[憲政館咨發商埠附記表北京]  
　　憲政編查館會同農工商部通咨各省並發商埠附記表式略謂中國自海禁大開五口通商而後現調閱檔案計各省開設口岸三十餘處而新約續開各處尚不在内且近年之特别租借港岸如旅順膠威等處尤與大局有關旣屬中國地方自應逐一詳查以資考核至通商口岸有無自設警局及租界内外人所設工部局雇用華洋巡捕及地方上一切情形均應附表詳查呈報備考 
[東督吉撫均有辭職消息北京]  
　　東督錫清帥以東三省内政外交事事棘手頗爲憤懣不平近已罹疾日昨專摺奏請病假俾得安心調理聞已奉旨賞假半個月惟該督去志甚堅此後恐將續假云 
　　吉撫陳昭常履任以來頗能勵精圖治奈庫欵支絀辦事每多掣肘而外界趨勢又日迫一日故劍帥已决意辭職日來敦促各司料理經手事件不日即奏請朝廷另簡賢能 
　　又聞某某兩國將有兵事一說刻經那中堂電訽駐京某國公使實無其事惟東督因交涉難辦將有辭職之意政府已經察知故京中現有鐵尚書繼任東督之說 
[江南財政監理官辭職原因北京]  
　　江南財政如亂絲本來不易清理自度支部奏派管京卿象頤爲正監理官後與寗藩樊方伯遇事時有齟齬日前管京卿恐碍考成遂密電禀陳度支部 
 
 

Page 4

 
 
事多製肘礙難清理懇請辭職回京當差該部得電即電復該京卿仍令嚴行調查陳請部辦不許辭職聞日來樊方伯與管京卿已稍融洽矣 
[魯人抵拒加賦贖礦詳紀北京]  
　　山東五礦合同至本年七月十三日限滿迭經魯省京官聯合諮議局留日學生公懇作廢均紀前報乃魯撫置之不問堅欲用欵買回卯山廢礦并以籌欵維艱增出加賦問題聞其致魯省京官函中有謂加賦可得大宗欵項旣可入津浦路股又可買回夘山一礦且贖礦費僅四十萬兩儘可由我擔保按年交付並不用士紳籌欵各京官見其不可挽回前日又與商學各界會議公决不認此舉并擬將關乎本案始末及與孫撫來往函電和盤託出質諸公論 
　　昨日山東同鄉政商學界遍發抵制魯撫傳單略云山東五礦問題本非國際交涉該合同七月十三日早已限滿迭經同鄉京官及諮議局與留學界函電公懇聲明作廢並不承認買回夘山廢礦乃孫撫一味遷延柔媚種種失敗必當極力抵拒云 
　　又聞山東各界同鄉前因開會公議路礦事務全體承認設立議事機關現已公决在京設一同鄉議事處專以贊助諮議局爲宗旨業已擬定簡章不日集衆議决實行 
[攝政王惋惜端才北京]  
　　直督端方處分一摺吏部於十一日呈進聞當日吏部議摺呈進後各軍機大臣以此次端方之罪爲僕從所誤不無可原曾面請朝廷加恩攝政王語以端方辦事頗有才略朝廷夙所深知惟此事乃紀綱所繫不能不照部議革職故亦深爲惋惜云 
[楊使對於比國博覽會之失辭北京]  
　　比利時定於明年開萬國博覽會其會期以西歷四月始十一月終當由該國農商務省通知我國駐比楊公使樞敦請我國共同賽會乃楊公使答以我國工商業尚未發達其所謂製造品强半無足展覽且道里遼遠潮濕堪虞若逢折閱徒啟商人之惡感其禀陳農工商部及外務部亦如是云云致不免貽誚外人緣比國賽會共分三塲所（一）本國賽會塲（二）萬國賽會塲（三）屬地賽會塲各國以國家名義往者置萬國賽會塲其地價只納五分之一若不以國家名義往者則歸屬地賽會塲其地價約須五分之三此中關係甚大幸外部力爲主持聞已與比使交涉允許加入並電告楊樞通知入會現農工商部已行文各省徵集商品矣 
[憲政館考核州縣提法使]  
　　考核各省州縣事實憲政編查館會同民部奏竊照各省州縣事實表册歷經臣館考核至光緒三十二年分别等第請旨勸懲嗣於上年三月十三日由民政部奏請攷核民政飭令各省分造事實清册送部彙核奉旨依議欽此並經臣館於上届考核案内聲明自光緒三十三年爲始會同民政部攷核具奏奉旨遵行各在案所有光緒三十三年州縣事實清册現據直隷熱河江蘇安徽江西浙江山東山西河南陜西甘肅新疆福建湖南湖北四川廣東雲南貴州等省先後分咨並據陜西湖北兩省補造光緒三十二年州縣事實清册彙送前來臣等現就各省送到事實清册詳加考核除照定章分列最優等優等平等次等四級外内有前上兩届均列優等而各項新政實有擴充泃屬始終不懈者應予升列最優等以示奬勵至兩届均列次等並應照章分别停升扣補又有三届均列次等一員應由該省督撫撤任察看如實係難期振作即予叅處以示懲儆其陜西湖北兩省送到光緒三十二年事實表册並經臣館補行考核謹各遵照定章分年分等繕具清單恭呈御覽請旨遵行竊維考核之法所以整飭吏治甄别人才各省造報清册必須事事切實臚陳方足以資旌别而昭激勸兹查各省州縣所開事實詳覈者固有而疎略者仍多甚或每縣開報學堂則多主一二千處詞訟則少至一二十起揆之事理殊難憑　顯係州縣任意粉飾而督撫又並不認眞覆核率行咨送似此積久相沿必至名實乖違激揚鮮效况現值預備立憲之際實行憲政全恃民官即論巡警一項本年應各粗　規模而三十三年事實或僅寥寥數名或尚未經舉辦定限綦嚴斷不容稍有飾諉相應請旨　　各省督撫查照歷次奏定章程認眞辦理務將事實表册據實造報嚴定等第毋得稍涉虚濫再此案係由臣館主稿會同民政部辦理惟查各省咨送清册未能一律此次湖北一省僅咨臣館而民政部未經接到雲南一省又僅咨民政部而未咨送臣館現在考核久已逾期未便懸案以待謹由臣等先行彙核辦理一面咨行該省分别補送備案合併聲明 
　　考核提法使官制憲政編查館奏光緒三十三年十二月二十四日法部等衙門會奏酌擬提法使司官制開單請飭下憲政編查館考核一摺奉旨依議欽此嗣經該部鈔錄原奏並清單知照前來竊維憲政之初基莫要於司法而司法之統一尤莫重於設官自釐定官制改按察使爲提法使並另設高等審判以下各廳專理詞訟是提法使一官名爲提刑所改建實乃法曹之分司其制雖爲各國所無而共集權中央之旨則一也臣等檢閱原奏並清單十八條蓋本東三省總督所定官制酌加損益至爲周密惟其中應行斟酌者尚有四端查原奏擬設職掌共分總務民事刑事典獄四科以定該司之職掌查總務綜理全省法官之補署升降及收發文牘稽核度支典獄職司全省監獄之改良及工作之成績均責任繁重自應各設專科至刑事民事等項大致以備編輯訴訟統計爲主與舊日臬司之必應逐案勘轉者不同且中國民事案件甫經分析事本簡略兹擬合併一科與總務典獄共爲三科以節虚糜而昭核實又原奏所稱應行變通一節擬釐正各科僉事品秩並删除科員司書等官以杜濫冒查從前臬司所掌事宜僅止刑名一端旣改今制分設各科職守較 
 
 

Page 5

 
 
繁自不待言各科僅置僉事一人深慮不敷任使如以書記承乏其間鈔胥末秩不足以勝重寄至僉事之名本明以前舊制用以定提法使之屬官本屬名實克副第創建伊始一則恐無合格之人一則現行事例有須由經歷而知者如預爲限定其名稱恐將來變更非易應否定爲實官之處俟明年釐訂直省官制時再行核辦兹擬暫仿新設官署科長科員之制將僉事改爲科長並於科長之次酌設一二等科員數員分理其事惟此項人員究與普通行政官吏不同旣須明其責任更宜課以專長並叅用陸軍部官與職分之意暫不作爲實官而定爲實職凡一切補署概須奏報立案以示優崇仍將任用資格嚴行釐定免各省蹈常習故率以尋常需次人員濫行充補考各國任用官吏均先之以試驗今另定考用提法司属官章程所有新設各科員額悉令遵照考騐分别補用以副朝廷鄭重司法審辨官材之至意又原奏所稱亟應兼籌一節擬以按察使舊有經歷照磨知事司獄等官改補典簿主簿及初級推事檢察所官錄事查經歷等官舊本閒曹如以主簿典簿所官錄事對調自無不可至推事檢察責司審錄乃人民身命財産之所寄必須明允之員方克勝任雖屬初級不過爲訴訟階級之分初非有爵秩尊卑之别即朝廷設官本意所以滌新吏治亦非爲位置冗員地也擬請將經歷等官由各督撫詳加甄别或以所官錄事或另以相當之職調用至改補推事檢察應請毋庸置議又清單第十三第十四兩條關係司法官之登用一爲法律畢業員充補書記一爲書記徑升審判檢察廳相當之官並未指明何項則推事檢察自在晋擢之列查各國通例司法官之資格最爲尊崇非修法律專科在大學畢業受判檢事登用試驗者不能得司法官之資格夫曰法律畢業員其爲指考試及格者而言可知以享有司法官資格之人斷無仍委以書記之理日本試驗之法第一次合格者名曰判檢事試補即中國之學習第二次合格者名曰豫備判檢事即中國之候補其於試補期内多有執書記之任以資習練者若預備中則無之至書記之擢爲判事檢事更無其例也即在中國從前刑部之時凡籤分到部必須讀律有年曾任秋審提調坐辦者方能保荐京察一等其重視資格略與各國相同今以書記爲儲養法律人材之地更以推事檢察爲書記晋級之階揆之中外均屬未符伏查欽定分年籌備事宜限七年内各級審判一律成立欲謀審判之進步亟宜陶育人材否則濫竽充數者有之夤緣倖進者有之沿習旣久窳敗不可聞問應由臣館另定司法官登用章程請旨遵行至原奏應行增置一節詳定獄官品秩查監獄官吏職掌繁重際此改良監獄之時斷非例文數條所能賅載擬請析出由該部會同修訂法律大臣詳考各國成規另斬監獄法奏交臣館考核請旨頒行以資遵守其餘章程内詞議未協及字句歧異之處臣等公同商酌逐條修改仍釐定爲十八條並附訂考用提法司屬官章程十條敬繕清單恭呈御覽再驛傳事務舊屬按察使管理上年七月初五日臣館奏定勸業道官制業經改歸該道管理在案如將來提法使改定後該道尚未設立仍應暫由提法使兼理其事以免曠誤合併聲明附核訂各省提法使官制及考用提法使屬官章程明日續錄 
[京師近事]  
　　振貝子澤貝子曁繼文兩大臣前赴東陵迎接貴妃已於十五日下午兩時乘專車由通州返京惟三貴妃仍暫住東陵行宫未經同返頃據内廷消息將派大公主前往迎迓云 
　　自日前欽奉諭旨嚴飭内外各大臣遵照期限認眞籌辦憲政後樞府大有振作氣象慶邸昨與各軍機議决自本月二十二日起政務處議期改爲每月六次以便會同憲政館赶將應行議訂之内外官制妥迅决定并續議各項要政聞已交諭該處提調檢核草案文卷並知會憲政館查照辦理 
　　理藩部日前遞一封奏略云强鄰覬覦蒙古西藏日甚一日亟應設法振興蒙藏内政擬在部内附設蒙藏事務所一處請添派熟習蒙政藏務之王大臣會辦其事因是政界揣測肅邸那邸博公均有委辦蒙政大臣之望唐紹怡張蔭棠伍廷芳則可望簡任會辦藏政大臣云 
　　歐西之古倫比亞國日前特派使臣來華與我外務部交涉懇求締結條約現外務部已電詢駐法公使就近調查古倫比亞與列國已否締結條約其條約之締結内容若何囑其一一電覆聞不日卽有回電到京 
　　聞駐京各欽使連日到外部探問中國政府對待某省交涉情形該部答以我政府當極力與爭並望各欽使主持公議 
　　駐英欽差李大臣經芳明年爲任滿之期聞外務部左丞曹汝霖有派駐英欽差大臣之說 
　　樞府會議全國版籍日久未修缺漏殊多前日電飭各省督撫轉飭各屬地方設立版籍局將各處山川礦産森林人口分别調查詳細列表其有與各國訂約租借之地以及合股開辦礦業之處並外人在内地經商情形一概調查明晰繪圖立說呈部查核 
　　郵傳部爲整頓航務起見早有派梁士詒勘查上海招商輪局之議嗣因部務紛繁遷延至今現該部以此行萬難中止故仍派梁士詒赴滬日内卽當出京 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[俄人仍握哈埠市政權哈爾濱]  
　　哈爾濱一地各國要求仿照上海成例作爲萬國公共商埠經誌前報近聞俄國仍將該埠據爲已有舉凡購地建築等事均須得俄官允許又凡在埠内居民無論何國人除土地税外每年須完納例税若干其所設自治會名爲公共實則與俄國行政衙署無異現各國雖屢有照會不認此事而俄官之態度仍堅持如故 
[端督回京紀事天津]  
　　前任直督端制軍於十五日下午二點餘鐘由津乘火車晋京是時藩臬兩司率同闔城文武各員及南北段巡警樂隊齊赴車站恭送本埠商學界特在新車站搭棚恭送一切舖陳禮節與夏間送那中堂時無異端督乘尋常馬車到棚入座諄諄以教育最要四字致嘱商會總理王竹林觀察懇求維持籌還國債事已蒙俯諾端督遂向諮議局長閻君鳳閣略談數語又向大衆周旋即起辭步往車站又向排列執禮之馬隊還禮到站台則有司道府縣局所人員請安問候到官廳則有各國領事官候送立談片刻遂登車啟行商會印有端督像片分送大衆并書有萬家生佛字樣其隨車護送人員爲第四鎭統制吳鳳嶺天津總鎭張懷之通永總鎭雷朝彦均送至楊村回津京奉鐵路總辦陸緒升鐵路稽查蔣梅生北段巡警總辦熙鈺均送至豐台隨乘晚車回津 
[江蘇諮議局閉會紀事南京]  
　　江蘇諮議局以九月初一日開局會議四十日因議案尚多不及解决依定章得延長十日已將各種議案逐一議决呈報施行十八十九兩日舉行内部選舉遵於二十日行閉會式先期將閉會日期分别電知督撫是日上午八時議員肅衣冠先後至局照預定時刻稍延開會到者七十八人入座後書記長報告本屆議案决議呈報公布各成績並印刷通告總括議案結果之大綱如左 
　　江蘇諮議局第一届常會報告 
　　（一）收集議案一百八十四件督撫一十五議員八十九人民七十一 
　　（二）人民請議案之結果提出二十九未提三十七未及審查五 
　　（三）應行提議案一百四十二件督撫一十五議員九十八人民二十九 
　　（四）已經提議案一百二十九件督撫一十五議員八十八人民二十六 
　　（五）已經决議案一百零九件督撫一十五議員七十二人民二十二 
　　（六）議而未决案二十件議員一十六人民四 
　　（七）未及提議案三十三件議員三十人民三 
　　案本届收集議案過多閉會期促不及將議題一一列入至議决案一百零九件中除否决各案外其可决各案有應分者有應併者業經照議决情形陸續呈報尚未截數統俟隨後再行分别報告報告畢議長演說本届議會之得失勉各議員嗣後之進步歷時十餘分其演說詞明日續錄 
[浙江諮議局閉會紀事杭州]  
　　浙省諮議局延會日期已滿十日於二十日下午四時行閉會禮撫憲增子固中丞届時蒞會官廳到者亦甚衆先由中丞登台演說所以激勵議員者語甚懇摯議員均起立致敬繼由議長登台宣讀答詞即摇鈴退席是日資政院議員執照亦已由院送到查陳君敬第邵君羲係杭州人當以陸元鼎孫樹禮二君確定補入余君鏡清係寗波人以張美翌君確定補入鄭君際平係台州人以楊晨君確定補入王君延揚係金華人以周炳文確定補入王君佐係紹興人以阮性存君確定補入陶君保霖係嘉興人以吳賡廷君確定補入又余君鏡清陶君保霖王君廷揚均常駐議員以顧榮第鄭永禧褚輔成三君確定補入 
[議員不願再延會期天津]  
　　直隸諮議局以會期延長十日又將告終而資政院常駐議員等均未選舉提議之案未經開議者尚有五十餘起之多議長閻君瑞庭特向憲政編查館委來之叅觀員沈君林一商請再延十日以資清理業經認可而議員中有多數不贊成者不知何故 
[西報譯要]  
　　吉長鐵路開工字林報載二十一日東京電云吉長鐵路業已興工在長春日本租界舉行動土禮 
　　東沙島賠欵交清又載同日東京電云中國官員已將賠償西澤氏經營東沙島損失費之餘欵日洋十三萬圓繳付日領事 
　　達賴喇嘛擬遊英俄文滙報載同日柏靈電云據現駐俄京之達賴喇嘛諸代表宣稱達賴喇嘛有游歷俄英兩京之意 
分類新聞政界 
[升撫回蘇交替詳情蘇州]  
　　陞署湖廣總督蘇撫瑞莘儒制軍赴滬察看濬浦事宜現已事畢業於本月二十一日午刻乘快車回蘇城中自藩學臬三司以下文武各官咸出城至車站迎迓協統陳主政督同所部將四十五六兩標新軍排隊亦至車站伺迎其餘各巡防隊亦均出隊恭迎車站一帶頗爲熱闌現聞料理公務定於日内移交藩司護理撫篆 
 
 

Page 11

 
 
後卽須前赴新任 
[電飭截留江北飢民蘇州]  
　　江隂縣馮汝禧大令電禀蘇撫文云查江北難民藉口逃荒率衆南來到處肆擾最爲地方之害歷奉憲飭一體截留在案乃江邑九月以來入境者多或千餘人少或數百人絡繹不絕均經諭董派差分别彈壓資遣兹據邑紳章際治等聯名禀稱東鄉一帶又有來者人多勢兇且聞停岸待渡者尚衆羣情惶駭懇電請嚴江北營縣實行截留以保治安等情除仍彈壓資遣妥爲防護外謹聞蘇撫接電後立即電飭江揚淮徐四府通海二州各長吏云本年江北飢民早經行司嚴飭各州縣截留安撫勿任紛紛外出頃據江隂縣電禀飢民仍千百成羣挈眷南來可見截留未力望飭屬會營一體嚴行堵截毋再大意致令渡江南下聚衆滋事至要撫院寒印 
[浙撫注重行運漕糧杭州]  
　　杭垣職商沈兆麟等向撫院具禀仿照無錫成案設立交兌公所包運漕糧等情兹悉增中丞對於此事頗爲注重批云浙省漕糧由船運滬交兌歷辦已久據禀援照蘇省辦法設立交兌公所包收包解由公所發交鐵路裝載上海轉運較速固稱便利但是否意涉壟斷有無流弊仰布政司會同督糧道確核議詳察奪禀抄發仍轉飭該職商等知照 
[司法研究所變通詳情蘇州]  
　　蘇臬司左廉訪前爲預備審判人材起見創設司法研究所變通辦法各情略誌前報兹悉該所卽附屬於臬署審判廳籌辦處由臬司監督不另刋關防酌派員司分掌各事計所長一員庶務兼會計一員書記兼收發二員教習三員學員分爲甲乙兩班不論寗蘇暫定各取五十名甲班兩學期畢業以調查在法政學堂畢業最優等優等中等學員與曾在法學研究所之員傳試考取乙班三學期畢業以在法政學堂畢業中等以下學員曁撫院錄取之員並臬司調查招考錄取之候補正佐人員以及本省廩貢增附生等曁曾習法政者入之至畢業後按照部章五六七品官階可充推事檢察之任者先派入首府三縣實地練習審訊案件兩個月再行量才委派省城及各商埠各級審判廳試署辦理其餘八九品爲各廳典簿主簿所官等項之用廩貢增附生等旣曾習名法者爲錄事書記生並承發吏之用至高等審判廳廳丞及高等檢察長部章均定從四品品秩較崇應臨時酌舉曾在京外法政學堂或由法部出身才具幹楝精於聽斷之員呈請兩院委辦該所每月經費約需銀六百兩各學員每日備午膳一餐業由左廉訪訂定章程二十三條以資辦理 
[札飭核覆撫卹賢令安慶]  
　　五河縣隂故令潔已愛民夙著循績任内交代虧累甚鉅由該故令家屬具禀皖撫當奉批云山公啟事方達於帝閽而陶令挽歌遽游於岱嶽誦東坡青衫黄壤之句爲之永嘆所稱身後蕭條歸櫬無資各節自係實情能否設法給卹之處仰布政司核明詳覆飭遵 
交涉 
[照請法領收回沙基水閘主權廣東]  
　　袁督以實行收管沙基東西水閘并定啟閉時刻各情照會英法兩領事云案查沙面東西兩閘向歸第八營專司啟閉額設水勇晝開夜閉本有定時本年九月間因沙基貨艇與沙艇滋事一案據縣委查復該水閘現在常有洋差駐閘督管啟閉時刻迥異平時往來諸形不便該印委隨接據羅管帶函報已與英法兩領事提議自後此閘仍歸該管帶專司秋間暑熱過盛限晚間十二點鐘前關鎖破曉開行冬令來往較稀略早關閉凡營中及其他衙門有因公出入與本地殷實紳商因事往還持有本營憑據者隨時放行不得留難其餘不准任便往來察有形迹可疑者立由營分别扣留阻止該處河道窄狹船隻時常壅塞自後派勇常川梭巡稽查如有阻碍船隻卽咨會飭令分别改泊開行如船户恃强不服由勇報營核辦法領已面允照辦并飭洋差遇事和衷擬請照會英法兩領事自後彼此各守定章共保治安等情據此相應照會貴領事官查照妥爲辦理是荷 
[五十萬盧布損失賠償奉天]  
　　上年日俄一役海參威華商居民被俄兵佔住焚燬十居六七惟中立條約載明凡中立國商民財産因戰爭所受損害和局後准該商民向戰爭國領事衙門請求賠償等語聞海參威一埠華商損失財産約值三百餘萬盧布自日俄和局以後經該埠商務總會代表受害各商向俄領事署請求賠償二百五十萬盧布旋因該領事署延宕不理復赴哈爾濱俄提督訴控多次仍未了結本年四月間該埠商民又公舉商務總辦李太守家鰲在俄京向該國外部交涉（因李太守隨軍機戴大臣赴俄報聘之便）始有端緒再三力爭竭力辯駁該外部祗允賠償五十萬盧布兹聞此案刻巳解决俄國政府業將賠欵五十萬滙交駐海參威領事桂君照會東三省總督請轉交該埠商務總會妥擬辦法分給確受損害各户並請照復以便電告該國政府 
軍界 
[學界提倡海軍捐之熱誠天津]  
　　日昨旅津客籍學堂全體學生發佈傳單提倡海軍捐略云近浙學界有日省五文零用籌辦海軍捐之舉敝堂同學擬仿其辦法集合北洋學界設立公會並陳請學憲立案特具公函爲我北洋學界諸君披瀝陳之夫吾國今日勢疲力弱不克振作而列强方耽耽虎視日擴張其太平洋之勢力欺我海上無禦侮之具而覬覦罔忌此籌辦海軍之所以不容一日緩也然目下吾國適值貧困之秋措欵匪易凡屬國民皆應擔認捐之責我學界諸君素以熱誠聞於時北洋學務又最稱完善爲吾國冠對於斯舉似宜極力提倡俾稍盡國民一分子之義務雖如浙學界之日省五文零用數似甚微顧千里積於跬步河海滙於細流合羣策羣力以從事則衆擎易舉集腋可以成裘與杯水難救車薪之火者有間職是之故敝堂同學輒敢不揣固陋擔任發起佈告我北洋學界諸君倘荷贊成望各就貴堂舉代表二人於本星期内函覆敝堂再由敝堂舉定本堂代表並暫任招待擇一開會地址擇日開會届期當函告各代表蒞會商酌一切專此奉聞北洋客籍學堂全體學生公啟 
[飛划管帶出巡回省蘇州]  
　　管帶飛划第四營李遊戎標勝因悉 
 
 

Page 12

 
 
現屆冬令各處盜匪充斥日前酌帶本部師船出巡查緝至常州無錫宜興一帶周歷梭巡並繞道太湖各要隘查巡各該地方尚稱安謐遊戎已於日昨旋省矣 
實業 
[商界對於商董之公憤天津]  
　　天津商務總會設立數年毫無成效總理王竹林觀察協理寗星普太守皆空擔表面上名義并不到會會中公事全歸坐辦劉君一手經理近日天津各行以在會舖户約數千家每家每年應交會費多者四五十元少者一二十元至少者五六七元不等每年會費進欵爲數太鉅數年以來該會並未將出入欵目宣布報告又光緒二十八年各洋行紳商徐樸菴觀察孫仲英觀察等倡立保衞醫院共募捐欵五萬餘兩除開銷各項使費外閉院後下餘二萬九千六百二十餘兩有是年大公報報銷廣告可查當時並公同商議統存天津商會留作將來公益之用不料該會朦禀農工商部批准硬將此欵留作該會辦公之需紳商礙於情面不屑與爭而該會每遇商家債務爭論恒視兩造賄賂多寡以定曲直無案不勒索規費卽津浦鐵路北叚總站設在河北最利華商該會坐辦劉君在南開某公司入有股本五萬元並不知會各行董私自禀請津浦鐵路督辦在南設站揑云商務便利迨李德順事敗又改變宗旨贊成河北設站幾被李德順控告其餘種種弊端筆難盡述（用公欵捐官置地蓋房）衆商屢欲在道督處禀控又慮該會善於運動恐勢力不敵上月某日四十餘家行頭彼此聯合百餘人爰在河北三條石自治研究所内組織一天津商團總會公舉谷太史瑞芝爲總理又公舉孫君洪伊温君子英爲協理並舉調查員等若干人先在天津商團總會内設一實業研究所禀請督轅立案一經批准津埠衆商民如脱虎口聞王寗二紳去年兩次告退皆爲某錢商運動留任此次風潮旣起仍决計告退云 
[税務大臣限制運賽物品安慶]  
　　税務大臣咨皖撫文稱近准南洋大臣電據上海商會董事禀稱南洋勸業會商人運賽物品令商覔保具結殊覺不便請予删除均由出品各會監督擔保查核尚屬可行自可通融照辦如途中有私運拆卸私售等弊應照三聯單辦法就出口經過第一關應征釐税若干由監督加倍收納列入關册以符定章而杜弊端云云朱中丞准咨後當即飭屬查照辦理 
雜記 
[冒充憲政調查員敗露奉天]  
　　山東人張仁鐸日前到奉天府屬海城縣署自稱係奉憲政編查館派充奉天憲政調查員係花翎三品銜分省補用知府並云平日與某京卿頗稱莫逆又某中堂某宫保係世交某尚書某大臣係師門隨身帶有書信爲憑又有委札多件均係當道所爲歷派充各部院調查要差之確據海城何大令以其形跡可疑覊留在署一面電禀民政使請示辦理民政使張珍午司使據禀前情當即電飭該縣速將張仁鐸拘解來省再行訊究兹聞何大令於日昨業將張仁鐸解送到省當由民政使親自研訊立時破綻畢露供認不諱刻已轉送高等審判廳照例訊辦矣 
[流氓同知被叅之眞相杭州]  
　　浙省候補冋知張愷素有流氓同知之稱專事嫖賭同僚羞與爲伍前曾姘識花牌樓吳某之妻其時張筏舫中丞撫浙革除各署門稿改用收發一時雷厲風行吳某適在餘杭充當縣署門稿張愷以爲有隙可乘故囑其妻函致吳某以張中丞已有密札訪拿令其遠颺迄今年餘吳某回杭張愷已挾吳妻遷至學院前西都司衞居住吳某忿其妻不守婦道復畏張勢燄不敢與較竟抛妻他適張遂將吳妻踞爲已有復搬至花牌樓居住醜聲四播鄰右側目近爲增中丞所聞派員察查得實故以聲名狼籍奏請革職永不叙用云 
評事 
[度支部之矛盾政策]  
　　度支部者。以總莞財政爲天職者也。自澤尚書受事以來。大權在握。借統一財政之名。務以集權中央爲得計。於各省財政。則監理之。於各部財政則統轄之。偉矣哉。謀國之遠猷。理財之碩畫也。 
　　乃不謂今日竟有海陸軍經費歸海陸軍部自籌之奏。是豈以東西洋各國。尊貴軍人獨立資格。遂併其所謂財政機關而亦獨立之歟。抑豈以農郵各部。或振興實業。或主持交通。支出者狹。而支入者廣。海陸軍各部。國防所關。有支出。無支入。遂不惜變其平日政策。量予通融。奏歸該兩部自籌歟。 
　　噫嘻。吾不知之矣。 
[寗古塔之罷市風潮]  
　　甯古塔罷市之大風雲。雖由於廣成公之濫出紙幣。而實激成於商會會長孫某辦理之不善。孫以傳教士而充會長。即以商會設於教堂之内。已足啓鄉民之疑忌。乃又將廣成公付兌零帖之欵。不爲發給。有不激怒鄉民者乎。迨至風潮已起。則更欲藉此以興大獄。電召俄兵。并請領事干涉。其手叚之强横。殊堪駭怪。幸高張兩委。竭力排解。始得無事。否則將有不堪設想者。嗚呼。商會總理如此。其他又何責焉。 
[滿洲里之税務交涉]  
　　滿洲里處江省之西。與俄土接壞。向來交涉。不出税務商埠鐵路邊防四者之外。而税務則因舊訂陸路通商合同。有百里内不納税一條。去年即與俄人交涉。至今未决。據理言之。俄人違背條約。旣得於百里内收捐。則我國何不可於百里内收捐之理。彼可執百里不納税之條約責我。我豈不可以之責彼。理正詞直之舉。猶且屢議不决。嗚呼。我國之外交。眞無人矣。 
瀛談 
[癩皮證之研究會]  
　　二十二日美國南卡路禮拿省哥倫巴電云。美國醫學會邀請各國醫士。聚集本埠。研究一種癩皮證致病之原。及醫治之法。此證視未有發明之者。故集會而研究之。初由本埠某醫士提議。繼而各國醫士均表同情。舉此大會。美政府以此問題極關緊要。屆時亦　總醫官及水陸軍醫等赴會。 
[大尾鼠之剿洗會]  
　　二十一日華盛頓來電云。美國現時最關緊要之事。防疫是也。然非滅大尾鼠不可。因大尾鼠之毛。每藏跳虱。而跳虱乃傳疫之引綫。美衞生總局决議派人先赴嘉罅寬省港地哥斯打縣亞罅蔑打縣。開大尾鼠之勦洗言。因該兩縣戾民染疫者日多故也。醫士馬孝歆奉派勦鼠。以屋崙爲辦事總區。先將兩縣之地穴剷淨。周圍廣一英里。使大尾鼠不能竄遁乃設法勦滅之。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局議决案 
[江蘇諮議局議决撫台交議籌定自治經費案]  
　　查原案共分三層第一原有之公欵公産如何分配第二未有之附捐特捐如何徵收第三吏胥董保之中飽如何移撥於分配公欵公産則以杜爭端歸實用爲主於徵收附捐特捐則以居民不苦擾累而地方克受其福爲歸本此主義逐層議决如左 
　　（甲）關於公欵公産之規定一各地方公欵公産凡在城鎭鄉自治章程第五條第一至第六欵之列者自宣統元年十一月起一律責成管理人歳製豫算决算表公布之一前項公欵公産屬於廳州縣者應於廳州縣自治成立以後歸廳州縣董事會管理或監督之屬於城鎭鄉者應於本城鎭鄉自治成立以後歸城鎭董事會鄉董管理或監督之其豫算决算一律由議事會决議一各廳州縣原有之公欵公産應俟廳州縣自治成立以後由廳州縣議事會按照各項公欵公産之性質分析其來源及用途之界限定爲廳州縣所有之公欵公産及城鎭鄉所有之公欵公産未經畫定以前城鎭鄉自治公所不得擅用其確有明文專屬城廂或某鎭某鄉者不在此例一廳州縣自治未成立以前城鎭鄉地方如無專屬之公欵公産得呈請地方官於本廳州縣公欵公産租息項下撥借若干以爲開辦自治之用其撥借之數以足敷調查及選舉之用爲限以上四條就固有者而整理之即原案所謂杜爭端而歸實用之法一自治區城内如有無主荒地或新漲洲地得由自治公所查報承領設法墾闢作爲公産以上一條就未有者而裒集之不特爲地方闢利源抑亦有益於國課 
　　（乙）關於附捐特捐之規定一各地方已經禀定之自治經費教育經費及各項善舉之費無論附捐特捐應一律正名爲公益捐仍照常分别徵收一寗屬各廳州縣前經江南籌辦地方自治局詳定每地丁銀一兩帶徵自治經費錢二十文漕米一石帶徵自治經費錢四十文本年暫充省城自治研究所學費以後永遠作爲地方自治專欵蘇屬各廳州縣應自本年冬漕起一律仿照寗屬成案每地丁銀一兩帶徵公益捐二十文漕米一石帶徵公益捐四十文撥作各該城鎭鄉地方自治經費一寗蘇各屬田房契税向有帶收地方公益捐如育嬰義渡善堂學務之類多者五六十文少者亦三四十文不等度支部奏定酌加契税試辦章程每兩九分而外不准絲毫多收而各省原收欵目則明許撥還寗蘇全省亟應釐正名稱畫定扣收之數應自部定新章實行之日起每契價銀一兩扣收公益捐三分即在正税九分内扣除作爲本地方自治經費其應行抵補學堂善舉等項由各該地方自治公所匀撥濟用一江寗提學使詳定抽收錫箔捐成案每錫箔售價百文抽收錢一文以一半歸學堂經費一半歸地方自治經費蘇屬各廳州縣亦有通飭抽收箔捐之案迄今尚未一律舉辦此項特捐征之於迷信之品值百抽一微細已甚應改爲每售價百文抽收公益捐五文請督部堂撫部院通飭各屬一律實行其已設自治公所各地方應遵照自治章程第九十六條由自治公所辦理以上四條就已有之附捐特捐立畫一之則而爲推行全省之計爲本問題入手辦法 
　　一各地方自治公所得就左列各項徵收特捐（甲）奢侈消耗之品如烟酒捐茶捐肉捐之類（乙）一切作爲無益之事如戲捐經懺捐之類 
　　查城鎭鄉地方自治章程第九十二條第二項但言於官府所征捐税之外另定種類名目徵收者爲特捐此外並無制限寗蘇各屬地方情形不同特捐性質應各以本地方能否通行爲斷本無通省畫一之理欲使居民不苦擾累而地方克受其福惟有列舉可以徵收特捐之種類名目以爲標準使各地方之辦自治者旣有法定之範圍又有參酌之餘地亦原案所謂有益自治前途之意也至本地方大宗物産如棉花絲米豆麥之類亦可酌量地方情形征收特捐以助自治之進步惟不得以此妨碍小民生計 
　　一各地方如有民間已出之欵向歸吏胥董保所得而按其性質可移撥自治公所之用者得由自治公所酌量地方情形呈請地方官核辦 
　　以上二條指明爲地方可以徵收之捐與夫可以轉移之欵但示自治公所以標準而不設强行之規定俾各地方得以視居民之力量程度而增益之地方自治之本義固當如是 
[又議决撫部院交議清查公欵公産辦法綱要案]  
　　查撫部院交議清查公欵公産辦法綱要係蘇屬地方自治籌辦處所擬定現經本局議决綱要全文十三條中應添加一條其所添條文應列作第十三條而移原文第十三條作爲第十四條又原文第五條内略有修正兹依本局議决改定之全文開列如左 
　　一清查公欵公産案照度支部咨文辦法 
　　二各廳州縣均設立清查公欵公産事務所本地方官於城鄉士紳中遴派素行公正衆望允孚者五人以上詳請本府直隷州核發照會充任　　三各府及直隸州設立督查公所即由該府州任督查之責將各屬清查事宜切實鈎稽毋任隱匿報由自治籌辦處彙核 
　　四清查時有阻碍情事必需委員會同辦理者由該管府州酌核飭辦 
　　五凡經收捐欵處所及各團體動用地方公欵公産或徵收捐欵支辦者皆清查之惟義莊祠堂家菴及公所會館係私人資格所有不在清查之列 
　　六凡先賢祠廟及社廟等由公建者所存財産均以公欵公産論其募化建造或一部分之人集資建造雖有財産並不充地方公用者不在此限 
　　七凡私人捐附財産辦理公益事務者皆一律清查原捐人不得有所主張惟管理人所報不實得公言之 
　　八清查之法由各事務所通知各管理人自行塡報事務所有審查復核之責其表式應一律遵照頒發定式塡寫審查復核時如有疑義得檢查其簿據 
　　九塡表共須四份一呈報地方官一呈報本府直隷州一呈報自治籌辦 
 
 

Page 19

 
 
處一存該事務所如有决算表或徵信錄者隨表附繳四份 
　　十各事務所將各管理人所塡之公欵公産表彙齊後應編造總表四份與分表一併存報 
　　十一管理人抗匿不報一經察出屬實除撤銷管理人并追繳所管財産另舉人接管外即由地方官究追一面禀由該管府州詳辦 
　　十二清查之期以□月□日起□月□日止其細則及分期次序由自治籌辦處核定 
　　十三凡公欵公産清查畢地方官於十日内將所塡之公欵公産表揭示於該公欵公産所在地 
　　十四督查公所曁各事務所辦事細則由該公所及各事務所自行酌定再公欵公産必待清查寗蘇事同一律並請通飭寗藩司所屬廳州縣一體限期設立清查公欵公産事務所俾自治進步寗蘇同等（未完） 
本埠新聞 
[美商定期來華]  
　　上海商務總會及他處口岸之商民前請美國太平洋沿岸各口商人於明年春季來華游歷以聯商誼各埠美商現已允諾聞沿岸八埠擬各派巨商五人於明春西三月間可以抵滬云 
[評决選民等級]  
　　本邑城鎭鄉地方自治選舉事宜係由總工程局各董經辦兹擬將選取合格者彙總造册分爲甲乙兩級昨日常會期已由各董事公同評决矣 
[規畫車站天橋之命意]  
　　蘇路公司覆松郡士紳函敬復者接誦公函祗悉一是松站天橋不設級步中釘横木行客不致跌滑負重夫役亦易於行走此建築時規畫之意也惟所釘横木中間原空去一叚現當一律補釘以副雅意至洋價作錢一千四百文繳入公司自無異同專復敬頌台安蘇路公司謹啟 
　　松人再致蘇路公司函敬肅者接奉還雲謂松江車站天橋不設級步中釘横木行客不致跌滑負重夫役亦易於行走此建築時規畫之意云云雒誦再三良深欽佩然僕有不能已於言者車站之有天橋不識爲行客往來而設乎抑爲夫役負重而設乎爲夫役負重而設也或貴公司所雇之人别具異材善於趨走非僕等所得而知若爲行客計則當此寒冬冰雪路滑非常壯夫猶不易跋涉婦人稚子更何能堪貴公司謂不致滑跌其果確有把握乎日僕等之要求改良建設級步並非使貴公司有特别之爲難也滬寗京漢各鐵路之天橋無不設有級步貴公司中人養尊處優或不屑一爲叅考然即以蘇路論龍華車站天橋固明明設有級步矣同是一路而辦理歧異若此豈龍華之行客果有異於松江乎此種規畫是何命意僕不敏仍請明晰賜示即請大安雷瑨頓首 
[稟請禁售福引劵]  
　　彩票認捐公所查得近有新出之福引劵每號售洋兩角照湖北簽捐票號單贈彩此項福引劵係日本人所創向在蘇州青陽地銷售現已行銷至滬購者頗衆爰特禀明滬道蔡觀察請援中國彩票不能在租界售賣之例照會該管領事從速查禁以維捐務 
[吳淞巡檢撤任候訊]  
　　吳淞司（即法華司）巡檢嚴善圻妄指陳姓容留來歷不明之婦女遽行了票差提希圖索詐被陳姓控奉滬道札行上海縣飭提門丁弓兵訊究嚴善圻尤敢中途截奪將門丁邱楚卿弓兵李阿三匿不交案事爲升撫瑞制軍得悉卽飭蘇藩司先將該巡檢嚴善圻撤任歸案訊辦現陸申甫方伯已派委候補府經歷賀慶澂接署斯缺並行上海縣遵照又一訪員報告嚴巡檢縱丁訛索一案前日復經縣差催提僅將弓兵李阿三帶縣而門稿邱楚卿仍未據該巡檢交出昨本縣田大令已將李阿三所供各節禀陳滬道蔡觀察以嚴巡檢不洽輿情已可概見現旣奉飭撤任歸案訊辦自應遵照辦理爰先札委主簿麥燊徽前往暫代勒令嚴巡檢投案候訊 
[印人控告探捕越權續誌]  
　　公共捕房四號八十三號八十八號九十一號等四西探前與西捕四人同至界外曹家渡附近某西酒店查拿聚賭印人被該印人等以探捕越界有違定章等詞控奉英按察司判令被告各人交人銀並保候再復訊在案昨經英按察司提訊原被均延律師到堂辯駁問官以八十三號八十八號兩西探與甲乙兩西捕不應行凶判一併押候再行訊核其餘探捕四人著先開釋再行候示 
[法總領事回國]  
　　駐滬法總領事巨籟達奉本國政府訓令升授駐美公使已誌前報兹悉巨君業已將一切公事交代清楚於昨日起節回國陛見清晨八時法捕房麥總巡及各捕房副捕頭均服戎裝督率安南中西各捕在法領事署前排班伺候少頃巨君出署乘坐馬車至英界公司碼頭乘坐英公司船啟行署中各西官及副領事羅福嘉顧寳君又法國庽滬各紳商均至碼頭送行現正任總領事喇伯第尚未交卸來滬故總領事一缺卽由副領事羅福嘉暫時庖代 
[救火會之大建築]  
　　上海救火聯合會建造鐘樓會塲各情已紀前報現由求新廠雇工在基地上塡築三和土脚預備函請總工程局禀知叅府城守新所鑄警鐘鐵架用運重機器從城墻上搬運以省人力又聞會塲房屋係由黄少記承造亦已築笆起建約明年三月卽可完工 
[沙船遇風之損失]  
　　滬南某船號之張聚來沙船上月間裝運布疋千餘捆由滬開行駛至黄唇島相近忽遇大風船夥舵工人等遂將布貨搬運上岸船雖失事人却無傷刻由該號雇輪船前赴該島將貨載回聞已損失不少矣 
[大力士改期較藝之原因]  
　　中國大力士霍元甲君本定期昨日在張園會塲與美國大力士奥皮音君互較勇力嗣因中西証人未齊捕房又以爲時怱促不及繕發照會故須另行改期昨日午後三點鐘時中美兩力士均在會塲互相討論奥皮音議及將來角力時均不准用脚勾指戳諸法而霍君以中國拳術自有心傳不能舍所長而用所短故彼此議論亦未能妥洽云 
[寗紹信客團體之固結]  
　　寗紹信客兪銘亨羅仁政李生仁夏厚高畢順發童筱品等自寗紹公司輪船開行後往來滬寗非寗紹公司之船不趁且不貪小利始終不買維持會船票以盡義務本月二十日寗紹輪船脱班一天他信客有改搭他輪者竟受他輪辱罵而兪銘亨等六人抱定宗旨在甬勾留一天至次日仍趁甬興船來申如兪等六人眞可謂富有公德心者矣 
 
 

Page 20

 
 
[城内]  
　　誰曲誰直○一路巡警分局批商民顔士璋禀云前據該商禀稱李顯榮以房屋基地託向原吉錢莊保押規銀一千兩到期不贖被累不堪顯榮病故其子世林仍復一味延約抄黏抵據呈請提案訊追前來當予批准飭提在案嗣據世林之母李季氏訴稱長子李世献在城外開設皮貨店該商向定狼皮嗣價飛漲不肯包辦該商民一再令其運貨來申照盤加價及貨到再三扼抑因虧被歇旋即病故兹艾謝章忽控氏幼子世林追此宿欠懇爲鑒憐等情亦在案不惟情詞各異姓名亦復訛錯且該商住在租界未便飭傳兹據復禀請追著即自行投案備質可也 
　　市面改觀○一路巡警局出示略云照得店舖招牌或則直埀簷下或則横掛街心相習成風莫之或禁兹地方紳董禀請諭令各店舖將所有招牌一律升高或則收進免致輿馬往來被其碰撞所言實爲公益起見自應准予出示曉諭嗣後懸掛招牌須以距地八尺爲率其房屋低　者則一體收進總以不碍行旅爲度至大小衣莊懸掛衣服亦均收進不得突出簷外其各遵照毋違 
　　命犯病斃○戳斃探夥朱老五子之帮兇張紹昌因病發堂醫治無效昨在堂中斃命當經本縣田大令查明並無屍屬在滬即由善堂收殮免驗 
　　官事○裕蘇官銀錢局坐辦候補知府李厚礽昨日到道拜會三路三區副巡官鄒雲保差人到道禀謝委辦上海房捐局差現辦小南門盤查委員候補主簿麥燊徽謝委代理吳淞司巡檢差 
[南市]  
　　孀婦追欠○孀婦王錢氏昨將已閉源通湧記衣莊執事陳世彦扭至工程局控稱九月間該店開張時因股本未齊央其司帳即氏之表弟殳少畬前來商借洋三百元由該店股東張啓東出立借票以一個月爲期嗣因仍不敷用復於十月間借去洋一百八十元今店已閉歇欵均不還而續借之一百八十元竟推託不認請爲究追陳供因失竊衣服值銀四百餘兩以致各股東頗多悔議至借洋三百元實由張啓東出面其餘一百八十元實未借過所遺生財已被提莊搬去作抵求鑒判陳交保限十天理楚其續借之欵諭候查明再核 
　　保人交保○彩票認捐公所司帳王鳳崗吞用捐欵等洋三百七十六元由保人周紀生扭控工程局訊明收押延不清理兹又將周傳案由陳副裁判研訊周供現已憑人理勸先交洋一百元其餘一百元出票拔付判周交保赶緊理楚 
[閘北]  
　　各不相下○保甲局家丁許學義前晚行經洪安里口適仁大蠟燭店之牌門被風吹倒壓傷頭額許向該店理論店夥胡才發吳仁孝反出言不遜以致扭毆隣人陳葆卿出爲解勸亦被胡等掌頰數下旋互扭至四路一區黄正巡官以許陳受傷尚輕判令該店夥罰洋一元充公具結斥釋而胡吳二人仍不甘服復投禀巡警總局經德裁判傳集原被覆訊諭令仁大店夥以後不准再將牌門放於里内許交保陳不應多事拘留三天 
　　吞没股本○吳景高昨至四路一區控稱與周某合股開設協順泰米行被周吞没股本洋一千數百元請爲提究黄正巡官諭候傳周到案質訊核斷 
　　拐匿婦女○朱丙生昨將周海松扭至四路一區控被拐匿伊妻沈氏黄正巡官飭將周暫押候訊 
　　巡士獲賊○江北小孩王學海在火車棧房内竊得綿被一條被巡干查獲解送警局押候訊辦 
　　各有不合○木匠何阿生與泥水匠李阿中崔子妙同在元昌絲廠造屋昨因細故口角互相扭毆由巡士一併拘局黄巡官以兩造各有不合姑寬斥釋 
　　調戲女子○流氓王阿二調戲繅絲女子朱桂貞由巡士拘至四路一區警局候訊 
[英租界]  
　　拿獲騙子○天津路悙裕和綢莊經理朱颺生昨偕紹興機坊主謝樹高至總巡捕房報稱近有蕪湖路泰來客棧庽客朱颺生張福根私刻圖章函致紹興謝之機坊内冐騙官紗五疋請爲查究捕頭飭探殷玉鼎與一百八十三號西探同往該棧查問朱張二人竟挺身出外直認不諱當將二人拘入捕房押候解廨訊究 
　　姦夫受苦○女子吳阿招向在四馬路某妓院爲傭近與無賴張三林姘識前晚被伊父吳永春偕弟年春至姦所捉獲當將張之髮辮剪去逼女回家阿招不允在途互扭後被巡捕查見一併拘入捕房捕頭以張受有微傷飭送仁濟醫院醫治女送公廨押候訊究吳等交保候訊 
　　雉妓慣技○雲南路雉妓趙金寳張容美前晚均在南京路拉客由捕一併拘入捕房經捕頭詢明住址暫行開釋昨派包探葉長亭查明屬實立即請廨飭傳究罰 
　　强搶衣服○徐國卿昨攜海虎絨馬褂及皮袍各一件乘車至漢口路山東路轉角被匪搶去窮追未獲徐即投報捕房派探查緝 
　　封閉茶館○河南路二百六十號門牌萍儀樓茶館結欠房租洋一百六十元延不交付昨被房東控奉公廨將該茶館發封備抵 
　　查獲老賊○朱永發即陳阿根已犯案三次昨又竊得鏡箱一只携至租界圖消被包探葛祖元查獲拘入捕房押候解廨訊究又過犯金德標潛至租界竊取河南路大源祥洋貨店洋綢一疋又竊松江路李清芬家珠皮馬褂等物昨由包探李星福查獲拘入捕房押候究辦 
[美租界]  
　　匪徒縱火○前晚二時北山西路德安里一弄九號殷姓家被匪徒縱火焚燬披屋一間昨日捕房已飭中西探前往查勘矣 
　　毆傷同業○廣東鐵匠王阿二昨日不知因何起釁被同業吳阿四梁七寳宣阿增黄阿木等七人蜂毆受傷由王鳴捕將吳等一併拘入捕房押候究辦王送同仁醫院醫治 
　　倒斃何多○前夜七時有一不知姓名之男子行經吳淞路忽然倒地口中冐血由捕車送同仁醫院中途斃命又小工張木生昨晨行經外大橋仆地氣絕先後由捕將屍車送驗屍所著保報縣請驗 
　　收殮路斃○無名男子路斃報驗等情已記昨報前日傍晚本縣田大令到場相驗仵作喝報死者年約三十餘歳身穿布棉袄褲藍布作裙並在衣袋内檢出木雕偶像一個委係患病身死云云大令親視無誤因查無屍屬即飭地保報堂收殮 
[法租界]  
　　自投羅網○邱阿二前將假烟灰二十餘兩售於小烟間主許阿二迨許察悉已查無蹤跡兹邱貪心無厭復試故技當被獲住送捕解廨請究邱供此灰由阿正託小的售賣不知眞僞旋據包探禀稱邱所供之阿正查明並無其人實係揑造判押候交還洋七元八角再核 
　　蕩婦擇配○韓楊氏前與徐國香通姦在吉祥街某客棧内被本夫韓銀坤拘獲控由公堂判令男女各押三月在案兹已期滿氏母楊莊氏投案求領聶司馬以斷定之案不能更改仍判發堂擇配 
　　幸無實據○舊貨攤主趙阿大因收賊贓經公堂罰辦有案前日又被竊賊供攀收贓經中西官飭探查明此次實無收贓實據從寬開釋 
　　小工貪小○竊賊徐小榮兪連海趙敬甫三人昨由捕房解廨請辦徐等同供在碼頭充當小工一時貪小誤犯求恩寬宥判各押一禮拜 
　　來函更正○報載華洋各商控朱肯堂欠欵一案傳聞失實此乃朱培初朱勤生二人所欠與朱肯堂無涉朱肯堂因事亦在道署會審公堂禀控朱培初朱勤生奉道批　傳訊以致纒誤請即更正 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要件 
[湖北湖南兩省境内粤漢鐵路鄂境川漢鐵路借欵合同]  
　　此合同係宣統元年四月口日即西歷一千九百零九年六月口號在北京訂立合同之人一係欽命督辦大臣粤漢鐵路兼鄂境川漢鐵路大臣大學士張已奉旨允准訂立合同一係上海德華銀行倫敦滙豐銀行會同巴黎東方銀行此後名爲銀行等兹議訂條欵如左 
　　第一欵 
　　中國國家准銀行等辦五釐利息金磅借欵數目係美金五百五十萬磅此借欵係宣統元年四月口日訂定名爲中國國家湖北湖南兩省境内粤漢鐵路鄂境川漢鐵路五釐利息借欵 
　　第二欵 
　　此借欵指明係爲籌備資本一爲將比國現存前購合興公司爲中國國家所出虚價小票計美金二百二十二萬二千元及此票應付之利息又每一百金元加二元半全數贖回一爲建造湖北湖南兩省境内粤漢鐵路幹綫鄂境川漢鐵路幹支兩綫官鐵路之資本其數目係粤漢鐵路用二百五十萬磅川漢路用二百五十萬磅收回比國金元小票用五十萬磅如收回買比國票價不及五十萬磅所餘之數全撥歸粤漢路用其粤漢路幹綫係由武昌至岳州由岳州經長沙至郴州屬境湖南之界接連廣東省所造之粤漢路綫止共長約一千八百里約合九百啟羅邁當此後條欵均稱湖北湖南兩省境内粤漢鐵路其川漢鐵路幹綫係由宜昌經荆門州達慶陽至廣水或附近廣水之處接連京漢幹路止支綫係由荆門州經沙市至漢陽止此幹支兩綫共長約一千六百里約合八百啓羅邁當此後條欵均稱鄂境川漢鐵路其勘量路綫均由督辦大臣核定其贖回比票辦法應由中國國家將此情由傳知持票人由銀行等以預備贖票之欵照數交付該票一經贖回立即作廢呈交與中國國家該金元小票交還之後由督辦大臣行文外務部郵傳部曁鄂湘粤三省將從前盛大臣與合興公司所訂以粤漢鐵路作抵押之語全行註銷俟註銷後仍函知銀行等 
　　第三欵 
　　所備之資本除第二欵内載贖回金元小票所需用欵外其餘借欵進項專爲建造以上指明各鐵路購辦地叚車輛及一切應配物件並經營行車又於造路期内付還借欵利息均在其内其建造工程自實在開工之日起估計約需四年告竣其開工日期於此合同畫押後不得延至六個月外該銀行等亦於六個月内豫備五十一萬磅知會督辦大臣如有需用欵項之時或測量路綫或建造工程或訂購材料聽其或在歐洲或在中國提用作爲銀行等代墊出售債票進欵此五十一萬磅全數或經實在提用之數並其利息均由出售債票進欵儘先扣除其利息常年不得過六釐如督辦大臣不需用此欵即可不提用亦不給利息 
　　第四欵 
　　此借欵利息按虚數常年五釐於建築期内由中國國家交付或由借欵進項或由别欵交付嗣後先由各該鐵路進欵交付次由中國國家以爲合宜之别項進欵交付每半年按照此合同附表數目日期於十四日前交付一次（未完） 
專件 
[江蘇諮議局議塲速記錄]  
　　十月十七日記 
[宣布互選常駐議員細則（每票二十五人改爲二十四人因駐防一額己請制台電詢憲政館覆電仍照通電辦理]  
　　十三號言第四條以議長爲監督若選正副議長時是否可用答以後選正副議長時即以舊議長爲監督 
　　四十七號言第四條議長爲監督應當改正若三年任滿之後議長並不當選爲議員則選舉時致無監督 
　　四十八號言此可請起草員增損字句不必在會塲研究 
　　四十七號聲明此章係一號主稿但内部可由書記長執行况此條但係文字關係於事實實無關係可將此句删去 
　　議長請贊成删去以議長爲監督一語者起立表决多數起立 
　　七十號問議長是否有投票權書記長執行是否以書記長監督 
　　四十七號言選舉議長則議長亦議員之一與一百二十五人同爲投票人若選舉常駐議員則議長本在議長席爲天然之監督在互選細則中不必著此 
　　一百二號言旣稱互選則議長不爲常駐議員自不必投票 
　　七十九號忽問細則中是否當添檢查票人 
　　四十七號問七十九號此檢票人係由辦事處派人抑由議員公舉一二人爲檢查員 
　　二十六號問七十九號提出此問題何意 
　　七十九號言複選須用檢查員何意 
　　十七號言此與複選不同複選時係官紳兩面事又用不記名投票故須有檢查今内部選舉但有議員一百二十五人又皆記名實無庸另有檢票員 
　　四十八號言選舉章程自初選至複選亦但有管理員並無檢查名目複選時亦因另有事故臨時設此檢查員今諮議員實不必有此逆臆之事 
　　七十號又問頃一百二號言議長不必投票則議長反無投票權以後選議長時如何 
　　四十七號解釋互選二字意義互選議長則一百二十五人互相選舉選常駐議員時則議長已行其職務自不必投票 
　　議長請决定選舉常駐議員時議長有無選舉權其時一百十號七十號 
 
 

Page 27

 
 
均言議長應有選舉權 
　　四十八號言議員權限惟選舉權及議决權故議長之有無選舉權以有無議决權解决之而已 
　　議長又請照前宣布者表决 
　　一百十號又言第四條已去議長爲監督一言則更不能無投票權 
　　七十號又言下届選舉議長時則議長如何無選舉權 
　　四十七號言下届云者謂一百二十五人任滿時之謂則當時尚無議長此問題不必發生 
　　議長三次請表决起立者仍無人遂决定議長無選舉權 
　　議長請再决是否改掌票爲檢票决定無須改 
小說 
[社會小說自由女（二十）]  
　　第六回眞解意有心聽秘密暗驚心無意洩機關 
　　只說伍閨英聽他丈夫說。自已糊塗上了。他當就鼻子裡哼了一聲道。你也是個自命維新的讀書人。你可知道夫婦之間。也有個天然的道理。做男子的有男子應盡的義務。做女子的有女子分内的責成。若是那做男子的不能盡他做男子的義務。自然那做女子的。也就不能盡他做女子的責成。如今請你撫心自問。自從我嫁你以來。究竟你曾否竭力盡你應盡的義務。從來男女居室人之大倫。你旣然不能盡你男子的義務。就怪不得我不盡女子的責成。這是人情天道裡頭的自然至理。你又何必這般噐小。伍閨英這一番說話。說得那些旁聽的人。都笑起來連江鏡波和袁直齋。也不覺格的一笑。只把一個天良尚在的左瑶瑟。恨得怒容滿面把手遮著耳朶。别過頭去。暗暗的。把江鏡波拉了一把。口中低聲說道。我們趕緊走罷。時候已是不早。何必在這裡聽他們這些忘廉喪恥的話兒。江鏡波也附著左瑶瑟的耳朶說道。這樣的一件新聞。比看戲還要有趣些兒。我們姑且在這裡略等一回。看他們怎樣的一個結局。說着只見那個男子聽了伍閨英的話兒。又羞又怒。臉上一陣一陣的紅起來。一時無可如何。只把雙脚在地上頓了一頓。口中說道。倒虧你說得有理。一個人不顧聲名。不知羞恥。還有那一樣話兒說不出來。伍閨英聽了。秋波一轉。忽然又高聲說道。你們這班假維新人物。平日常說男女平等。男女兩個人各有平等自由的權利。没有一些兒偏輕偏重的地方。照如此說起來。我們兩個人自然是一樣都可。以自由的了。但是你說我私通外。人不顧廉恥。又說這個地方。不是什麽好地方。旣然你知道不是好地方。爲什麽你要跑到這個地方來。難道這個地方。你可以得。我就不可以來的麽。我跑到這個地方。就是私通外人。你跑到這裡來做的什麽事情我。不和你過不去。也就是了。你倒要來和我爲難起來。你倒和我講講。這是個什麽道理。 
國外新聞 
[日船安抵煙臺]  
　　二十一日東京電云前由大連開赴烟臺之汽船日野九因遇大風前電謂其不知下落今已開抵該埠 
[英國茶税已定]  
　　二十一日倫敦電云倫敦各茶業公司代表開會集議决定仍照預算案所定税率繳付 
[意大利内閣解散]  
　　二十一日倫敦電云意大利内閣因下議院選派委員會反對改革財政問題意見不合故已解散 
[巴拉圭公使離美]  
　　二十一日倫敦電云美政府已備護照送交巴拉圭駐美代理公使以便出境國務大臣考克司並另行致書該使力詆巴總統齊拉雅舉動之乖謬斥之爲暴虐之主美政府對於巴境美人利益蒙害一節雖令巴政府及亂民同擔責任而克君書中隱然　認抵抗巴總統之亂事美政府已派軍艦三艘開往巴拉圭 
[英國海底潜行艇之速率]  
　　二十一日倫敦電云近有英國海底潜霆艇一隊由英倫之撲資茅啟椗逕赴蘇格蘭之丹堤計需時五十六點鐘當時風浪頗大中間毫未停滯如此速率實爲從前所未有以上譯字林報） 
[英國解散國會續誌]  
　　二十一日倫敦電云英國議院選報議員大約將在西歷明年正月中旬舉行二十二日倫敦電云英國國會業已解散英皇詔詞謂外國邦交睦誼如舊並謝下議院諸員之慷慨任事以爲國家用費防務要需及社會改革各事擘畫甚善惜彼等之措業已無效云據官塲宣告預算案現列之各税付否聽便惟該税率若於將來重行追訂則不付税者准予免追若該税率不復重訂則須照數補繳 
[歐洲大風]  
　　二十二日倫敦電云英國近遭大風英島及他之電報事務均失秩序二十一日柏靈電云歐洲各處之電報多爲大風梗阻 
[德國船廠舞弊案已結]  
　　二十一日柏靈電云德國基爾船廠被告各員業已開釋 
[俄員將赴東京之風說]  
　　二十一日栢靈電云俄京聖彼德堡傳稱鐵米茄塞夫君將赴東京料理財政大臣柯科齊夫未了各事 
[德員將游歷遠東]  
　　二十一日柏靈電云德國勃倫斯維克邦之統治員某公爵擬於十二月中旬完婚後赴暹邏游歷再由該處首途經華由西比利亞回國 
[英德對於孔戈問題之意見]  
　　二十一日柏靈電云英德兩國對於孔戈問題益復相親現已贊成比國改革各議並拒絕特别之要求（以上譯文滙報） 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
