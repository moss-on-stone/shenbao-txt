# 1917 - 308 - 4916074

 

Page 1

 
 
   
 
 

Page 2

 
 
時評 
[眞實無妄（冷）]  
誠之解説爲眞實無妄眞實無妄者確係今日中國最要之一語也 
雖然眞實無妄之解説必先自本身之眞實無妄始所謂以誠感人也 
其次必須擇其所與所用之人悉能眞實無妄爲要是又所謂由親及疎也 
又其次則爲旣以眞實無妄作則决不能漫以不眞實無妄度人所謂推已及人也 
雖然尙有進者欲眞實尙能發其天良而自勉欲無妄更當視其人之天資如何非易事也 
命令 
十一月十日大總統令巴布色楞晋封爲鎭國公此令又令國務院存記黄慶階著改發直隸交該省長酌量任用此令 
專電 
北京電臨時參院開會馮祝詞慨往昔立法之不良而民意機關之不可一日缺依法派參員組參院屬以修改國會組織選舉兩法之任諸君一言一字出入今後國家千百年治亂繋焉所望修正後國會成憲法定而國家不復見立法機關之紛更段與國員祝詞中國六載以來事變相循國會再蹶爲祺瑞等所痛心者推究原因皆國會組織選舉兩法未善所致故先設參院解决根本辦法猶有進者古今偉大事業成於一誠持此爲鵠無事不濟諸君以眞實無妄之心懲前毖後制定大法即爲永久榮譽（十日下午四鐘） 
北京電政府與駐美顧使往復密電日必數起皆爲謀外交上之救濟然已落後着（十一日上午九鐘）北京電進步黨開會歡迎臨時參員湯化龍演説大旨希望因參院改善國會組織平政潮而促成憲政（十一日上午九鐘） 
北京電湘省北軍集湘潭左翼自賀家山起右翼至石田　止戰線緜長四十餘里預戰人員計兩萬五千昨參陸兩部會電前敵各將領密授總攻撃機宜（十一日上午九鐘） 
北京電吳光新辭查辦使名義專任征討周督請派徐孝剛爲征滇東路司令（十一日上午九鐘） 
北京電李耀漢電報粤狀（一）李現駐肇慶阻陸入粤（二）省城已派翟鎭使前往布置（三）請速飭龍濟光入桂（十一日上午九鐘） 
北京電李厚基電迅飭北洋十六混成旅開閩替防俾閩軍得全力圖粤（十一日上午九鐘）北京電張作霖電奉黑接壤要口已派重兵防堵（十一日上午九鐘） 
北京電中行議添招商股百萬官股半之（十一日上午九鐘） 
外電 
北京電倪嗣冲最近電告國務院不日將來京倪氏此行一則商議現今時局問題一則爲雷震春乞保釋云（十一日） 
北京電參議院議長一席目下競爭甚烈據一般人士之觀測候補議長中王揖唐較梁善濟尤爲有望以其與進步黨交通系討論會及軍人派相速絡故（十一日） 
奉天電黑龍江軍界之風潮現已依段内閣之處置而爲一小結束反抗鮑督軍之英旅長已革職巴旅長已辭職表面似已無事然兩旅長部下之憤恨逹於極點該省之隠患且有隨事爆發之勢人心因之甚爲惶惑（十一日） 
南京電馮總統之孫公子海岱於今晚偕新夫人任氏搭津浦鐵路特别火車北上送行者甚衆（十一日） 
南京電齊省長任劉洪順爲江蘇全省警備隊帮辦（十一日） 
漢口電由直隸派遣之援湘軍已抵漢口者爲直隸第二混成旅第四團步三營騎兵一連馬百餘匹衛生隊一連輜重兵一連工兵一連禁衛軍二連該禁衛軍運來砲彈八百箱又直隸混成第二旅長余某亦逗留漢口 
（十一日） 
漢口電日本山本逹雄等昨日由漢啓程前往大冶定于本日由大冶東下（十一日） 
漢口電王督軍於參議院行開會禮時發電祝賀（十一日） 
漢口電長沙來電云北軍飛行機隊已於戰線内試第一次之飛行實行偵察敵情抛擲炸彈（十一日） 
以上東方通信社電 
東京電外交調查會擬於十二日開會議俄國政變事内容甚爲重要（十一日） 
東京電自俄國單獨媾和風説出後各項股票價格皆暴落日本郵船會社股票已跌至二百五十元（十一日） 
東京電朝鮮京城昌德宫内殿失火全付焚如李王及其他人等均幸脱險（十一日） 
以上共同通信社電 
戰電 
倫敦電外交大臣貝爾福氏代表政府以贊成猶太人恢復祖國志願之重要宣言書通告羅士恰受爾特貴族謂英政府對於在巴力斯坦建設猶太人民之國家一節深表同情願盡力助成此舉至于巴力斯坦非猶太人之民政與宗敎權利及他國猶太人之權利與政治地位决不稍加妨礙云猶太紀事報歡賀此項宣言稱爲猶太種族歷史上之新紀元（八日） 
要聞一 
[日美新照會與舊照會比較]  
日本石井特使赴美詳情曾迭前報石井特使與美國國務卿協議之結果本月二日關於中國問題交換公文一種昨日在京美日兩公使館同時發表兹録其譯文如下（一）美國務卿照會美國務卿蘭照會日本國石井爵使爲照會事照得關於中華民國貴我兩國政府共同利害諸問題由雙方會晤意見一致之各項兹特有照會貴爵使之光榮近來關於中國各項謡傳兹爲消弭有害兩國者起見須將兩國政府之希望及意嚮正式聲明較爲妥善美國政府及日本政府均承認凡兩國領土接近之國家發生特别關係故美國政府亦承認日本在中國有特殊利益至其接壤地方爲尤然蓋中國領土主權完全存在美國政府亦深信日本政府屢次聲明日本因地理關係雖有特殊利益然對於他國通商事宜斷不加以不利偏頗之待遇亦無藐視中國許與他國商務利權等項之保障美國政府及日本政府均聲明毫無侵害中國獨立及領土保全之意且兩國政府並聲明維持門户開放及商工業利益均霑主義此外凡特殊權利與特典若有侵害中國之獨立及領土保全者又或有妨害列國臣民完全享有之商工業上利益均霑者無論爲何國所獲得兩國政府均一致反對以上各節係由雙方會晤意見一致爲此照會希卽確認照覆爲荷須至照會者一千九百十七年十一月二日（二）日本特使照覆日本國特使石井照覆美國務卿蘭爲照會事照復關於中華民國貴我兩國政府共同利害諸問題由雙方會晤意見一致之各項准照會各節兹奉本國政府命令已得確認爲此照覆貴國務卿本使曷勝欣幸日本政府及美國政府均承認凡兩國領土接近之國家發生特别關係故美國政府亦承認日本在中國有特殊利益至其接壤地方爲尤然蓋中國領土主權完全存在美國政府亦深信日本政府屢次聲明日本因地理關係雖有特殊利益然對於他國通商事宜斷不加以不利偏頗之待遇亦無藐視中國許與他國商務利權等項之保障日本政府及美國政府均聲明毫無侵害中國獨立及領土保全之意且兩國政府並聲明維持門户開放及商工業利益均霑主義此外凡有特種權利與特典若有侵害中國之獨立及領土保全者又或有妨害列國臣民完全享有之商工業上利益均霑者無論爲何國所獲得兩國政府均聲明一致反對爲此確認照覆希即查照爲荷須至照覆者一千九百十七年十一月二日 
再者一九零八年（光緒三十四年）日美兩國關於太平洋及中國問題曾經日本特使高平小五郎與美國務卿路德互換照會一次即世之所謂日美協商者然以今次日美新照會較之其程度已大不相同矣試披露一九零八年日美照會全文於左方以與新照會比較之日美兩國政府關於太平洋方面之政策彼此確認左之宣言一兩國政府希望奬勵太平洋兩國商業之自由平穏發逹二兩國政府之政策其目的均以維持太平洋之現狀及擁護中國商工業機會均等主義不得有何等侵略之趨向三兩國政府實意尊重太平洋方面他一方之所有領土四兩國政府準權内之一切平和手段維持中國之獨立及保全其領土與列國對於中國商工業機會均等 
 
 

Page 3

 
 
主義以保存列國在中國之公共利益五前述之維持現狀與機會均等主義有侵迫事件發生之時兩國政府爲協商有益之處置可得交換意見 
[日美宣言與中國政府]  
日美兩國以中國題目交换意見發表宣言無論其内容如何自中國言之當認爲非常之事乃石井渡美三月未聞我政府有何等活動有何等準備目光精力全用在國内西南之一角今日美宣言突然披露聞政府數日前始擬議及此前日　務會議席上曾有重要之討論據云政府發布一種宣言以留保本國之地位至其内容如何現尙在秘密之列惟一般輿論以爲獨立國之間甲國承認乙國在丙國有特别關係有特别利益此爲外交史上特有之創例若中國一概容認則異日將陷於困難之鏡應由政府宣言中外爲一嚴正適當之聲明云 
又據英文京報云美國加入協商戰團世界大國之相互地位因之一變於是日本當局乃亟求所以親善美國之道特使也觀察團也趾踵相接聯袂偕往幾使美國士大夫有應接不暇之勢美國旣加入戰團而各協商國復仰其經濟權之鼻息則將來和平會議必能占一重要之地位此日本之所以亟運動美國預先承認日本在華之利益及將來處置青島等重要案件也石井之使命不可謂之不重矣當石井氏初至美國時曾要求提起此項問題然美國根據其開放門户之主義不肯開議此事遂作罷然使命旣來不可不有所表示因有共同交換意見之舉宣言中雖承認日本在華特别利益細玩辭意特别利益上尙有中國主權决不侵犯之一條則其利益向與中國主權相抵觸者美國之不承認可知至於石井在美宣言有亞洲孟羅主義之説一時美國與論大譁石井乃改其口吻謂並不反對他國權利及至中國主權問題發生石井又主張日共同保護之宣言美國因中國乃獨立自主之國焉用他邦保護乃有此决不侵犯之結果而非美人之留心於斯則中國已於無形中爲日美之保護國矣雖然中國者自主之國也何賴乎外人之一再宣言維持我之主權乎夫人必自侮然後人侮之我内幕之自殺如此又何暇咎人哉 
[日美宣言後之北京各方面]  
今日星期五爲國務例會之期段總理日昨因事未能到院特於昨晚電召張遠伯秘書長至府學胡同本宅　齊本日應行提前討論之件聞其最重要者仍爲湘粤兩省之軍事問題及最近之財政重要報告數起並聞汪外交總長今日如能力疾到會則當廳長時間討論某項外交要案又聞政府日内已將　日所交換之公文加以慎重研究將來或有一種意見表示現正在擬議之中今日閣議或當討論此問題亦未可知又據公府某要人言元首自接閲林權助公使送呈美日協商原文後異常憂悶起居爲之不寗知此後外交益形棘手特於昨晚派公府秘書惲寳惠親赴法國醫院慰問汪伯棠總長疾　其早日銷假視事以期共濟時艱並擬有極誠懇之電文忠告西南各省勸其留心大局勿徒事鬩牆之鬭云云又聞昨日下午四時外交高次長劉參事施秘書及他關係大員會集於次長室研究此項問題直至七時始畢今日國務會議當由高次長將該案提出討論也 
昨有人以此事之經過叩外交當局據云關於此事日美兩國於事前并未通知我國亦未曾向我政府有所表示當時政府雖略有所聞亦曾加以詢問而日美兩國始終諉爲不知未漏一語直至此項公文於本月二日在華盛頓簽字後四日始通知我國故我國政府自接到通知後至今尙在審慎研究之中迄未有所表示云云此爲政府方面語固應爾爾其實日大使之到美經時甚多安有政府而一無聞知者 
昨英文京津泰唔士報評論此事謂此次美日交換文書除一九零八年十一月美日協約所規定門户開放機會均等及領土保全外其餘未含别事美國則宣言承認日本在華有特殊利益之最初强國也此種宣言之效果當以特殊利益之字義解釋始能决定查在中國門户開放主義由兩國再爲確認故此言使用大有限定之意味卽其他列强亦可使用英法俄美可謂在華均有特殊利益此種利益即爲敷設鐵路權礦山權及外國顧問税關吏之權利也凡此種權利均未牴觸門户開放主義而可得者在有相當見識之英人决不致否認日本在中國有特殊利益當兹歐戰之際日本在東亞地位爲之一變其商業上政治較諸歐戰以前更得請求之權利日本發展之迅速須擴張商業銷路求之中國則日本在華之勢力亦應增加然以是故同時不可將中國利益置諸日本利益之下或日本之宗主權涉及中國日本在東亞所可望之正義應不使中國損失爲範圍要之美國承認日本在中國有特殊利益一事應解釋不予中國損失爲適當非將中國置於日本宗主權之下之意由此意味言之不獨美國即其餘協商國亦應承認日本在中國之特殊利益云 
俄國某當局謂所謂美國承認日本在中國有特殊利益云者原非重大問題夫中國欲出太平洋勢必須經由日本日本可謂中國之門户朝鮮現與中日國境相接日人來華從事各種事業者接蹤而至故日本在中國之特殊利益實由於日本有獨特之地位而俄國對於中國亦可謂有特殊利益俄國有萬里以上與中國接壤中俄自昔即有歷史的關係是以日本若在中國有特殊之利益俄國亦應有之也法人對於美日宣言頗表示歡迎之意略謂美國承認日本在中國之地位可謂之爲日本外交之大成功同時日本承認美國在中國活動則從來兩國之誤會大可藉以休釋殊爲可賀之至云 
又指日本方面消息某國際法學者對於日美共同宣言公文謂日美兩國互相承認其在中國通商上商工業上特殊利益以一掃無益之誤會於東亞大局誠屬可賀惟中國之門户　放機會均等在今日並非從新之宣言當中國解散國會時日美兩國偶有誤會後日美兩國之間發生種種齟齬故以此次石井特使赴美之機會特互相宣言中國對此宣言抱有疑惑者即深係慮其經濟關係以外有無政治的意味然甲乙二國締結條 
約或協商及其他共同動作在第三國不負何等義務是爲國際法規之原則故現以第三國之中國言之日美雖有如何宣言而中國對於其宣言毫無關係要之專屬國家實力問題而已 
[南京義農會開會紀]  
江蘇省義農會民國三年成立迄已四年會長爲仇繼恒副會長魏家驊昨日開第三次常年大會到會者如督軍代表陳廷謨省長代表劉鍾麟金陵道尹代表韓焜實業廳長代表王澤南以及鍾英中學校長顧花岩與其他各機關人員計一百餘人其開會秩序（一）振鈴開會（二）主席報告（三）職會員報告（四）來賓演説（五）振鈴閉會振鈴後大家魚貫入場首由主席仇繼恒報告開會宗旨次由職會員報告（一）紫金山北林場報告大致謂今年作業仍以種樹爲大宗計去年所種樹株除馬尾松不甚優美外其餘均活十之七八如梧桐沙木白楊等樹合計四十萬餘株（一）紫金山北苗圃報告大致謂苗圃除去年樹苗移植林場外仍有未移之功苗尙須接續培溉所有自行採取並外人贈送種籽如白菓栗子等計約七八石之多（一）紫金山南林場報告大致謂自靈谷寺山腰下至皇陵後以洋槐爲最多柏次之橡又次之生活成數平均九成以上山腰以上槪係馬尾松但其生僅有三成（一）紫金山南苗圃報告大致謂今年樹苗計去年共存九十萬株除今年移植山南林場二十餘萬株山北移植八萬餘株外尙存五十餘萬株加本年新出樹苗二十萬株約共七十八萬株（一）黄馬羣墾務報告大致謂山地瘠薄生計艱難由各墾户禀懇寛展一年始能收回墾費（一）青龍山植茶報告大致分四級共計萬二千九百四十株種樹計萬一千株（一）植物園報告大致萬餘株（一）收支報告收入洋五千二百四十三元五角零五釐支出六千七百五十四元七角五分五釐實存六百九十四元有奇此會場報告之情形也後由督軍代表陳廷謨演說略謂貴省之義農會成績頗爲可觀但諸君旣提倡於先官家尤當保護於後李督軍前在江西時對於森林事業即熱心保護江西有盧山者其森林端頼李督軍之保護前農商總長谷九峯先生會親覩其盛今南京義農會旣有如斯成績將來再得李督軍之保護其有益於江蘇實匪淺鮮鄙人尤希望諸君熱心維持始終不懈俾森林事業逐漸擴充至於保護事宜鄙人無不玉成也云云次由省長代表劉鍾麟演説略謂諸君辦事之精神與研究之方法如能灌輸各縣森林事業定能日盛一日至保護一節可商諸軍民兩長飭令就近軍警保護較爲省費否則經費浩繁殊非易易云末由各界演説其詞甚多演説畢會長復登臺宣言辭職經大家挽留遂止又訂於隂曆十月初一日請各會員參觀紫金山北林場初四日參觀紫金山南一帶林場並先期通知　會以便届時預備云至五時遂宣告散會 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[粤省要人之態度]  
陳督軍强硬態度自中央褫免陳炳焜本職之令到粤後粤省督軍問題遂惹起各方之逐鹿連日粤軍統領李福林等電請陸使另簡賢能海軍艦長則屬意程璧光而所謂公民團復主張由粤省開會選舉惟陳督軍之意見則謂粤旣自主此令當然不能承認則督軍問題自然不能發生且陸巡閲使復電亦有堅持到底之語則更不能退讓又謂現在兩粤軍隊援湘所需餉械大半取給於廣東若以他人繼任督軍則關於援湘餉械問題未必能擔認接濟始終不生窒碍有此種種原因無論如何余均不能去粤倘至不得已時雖以武力解决亦屬無可如何云云聞陳氏前日曾通電各省文曰日昨中央宣布命令炳焜昌言自主禠職查辦此次粤省自主純由擁護約法是非曲直天下後世自有公論無取詞也中央此令無非欲粤省自起内訌又爲川湘之續我桂軍粤民素明大義决不堕其術中炳焜素無權利思想苟能奉身而退自計固屬甚得然當此時事艱危何敢但爲箇人自了之論而置大局地方於不顧除仍會同李省長協衷商辦曁禀承陸巡閲使妥爲辦理外謹以奉聞等因合電逹炳焜叩 
陸巡閲東下行程陸巡閲使已否行抵捂州人言各殊未得眞相頃得督軍署消息謂陸巡閲使自因督軍問題發生經卽兼程東下决定移駐梧州昨已有電來粤謂本月四日當可抵梧聯軍總參謀鈕永建近因要事來省昨聆斯耗經於三日趕往梧州以便即與陸使面商一切並聞三四兩日要人之赴梧州者頗衆蓋以今之地方安危全繋陸使身上故紛往商承藉資解决又聞陳督軍因陸巡閲使移節梧州不日來粤昨特遣財政廳長田承斌於三號下午落港特往先行請謁禀陳要事該廳職務已令委政務廳長胡銘　暫行兼代 
龍濟光暫守中立瓊崖督辦龍濟光昨在港寓宣言謂陳督奉令免職時局一變人心不同余之意見此時固不能協助西南以倒段亦不受段氏運動以攻撃西南倘中央命余督桂則余必力辭以表明心跡若令余作調人以融洽南北惡感則余爲大局計誓竭力調停云 
[戰雲又起之湖南]  
長沙通信云自北軍第八師抵湘即在衡山開始戰鬭忽忽之間已經匝月兩軍死傷之數已及數千上月下旬因連日大雨暫行停戰兹悉上月三十一日衡陽附近萱州舗地方復起戰事該地與南軍第一師司令部駐紥之九渡舗相距不過數里與北軍第八師之駐紥地亦相距匪遥此次戰爭兩方皆能死戰而又各有援兵爲之救應故雖互有死傷而接戰益爲猛烈計衡陽城中之兵力爲數約有萬餘街市憧憧往來皆荷鎗嚴裝之兵士劉建藩林修梅及程潛等俱在城中粤桂各軍則多半駐在城外兩次帶兵援湘之賁克昭亦在此地周家汑以北則皆爲北軍矣沿途搜檢極嚴行人不易通過本月一日聞獨立軍已佔據攸縣就近分兵往守醴陵而廣東之武衛軍由馬濟統領於是日行抵宜章又聞湘軍第四旅旅長朱澤黄在寳慶被圍寳慶東界祁陽北接新化西鄰武岡南連東安此數縣皆在獨立軍之手連日湘南各軍總司令部曾迭接朱旅長來電請兵救援想必該城勢甚危急也至衡山湘潭各地其當衝要者絶不行人所有房屋非籬穿壁倒卽加以鎖封各埠商店什九閉門歇業卽湘潭縣屬之朱亭本一繁華鎭市刻下僅有學中庸油鹽店及德和雜貨店兩家尙勉强開張營業其餘各店則悉數停閉又株洲及易俗河等處亦大略相同因北軍不僅有强索行爲且有搶掠姦淫之事也 
[湘省戰事中之金融與生計]  
湘南戰事問題近日北軍方面各省援軍陸續抵湘而南軍方面桂粤之兵亦紛紛而至兩省援師已多至七八十營當時北軍以爲一月之間卽可平定者今則恐延至三個月亦難底定蓋湘南方面不僅兵力足與北軍相抗拒即如餉如械亦足支持不特此也湘南地勢山巔極多粤桂之軍往來至爲便捷而北軍之以精悍稱者不過體力强壯器械精良越巔履山絶不能如桂粤軍之便利北軍雖衆湘南之現有兵力亦足以當之南北兩方旣已勢均力敵則湘中戰事斷非短少之時日所能終了也然因此影嚮所及湘中之金融與生計困難遂逹極點蓋湘省金融本已異常枯竭數年之間全賴各種紙幣爲之流通刻下銀錢兩項票幣早已信用全隳惟票洋一種尙可與現洋相差不多自零陵事起大軍雲集所需軍餉極爲浩繁東羅西掘早已窮盡傅督屢電中央請撥軍費而先後解到者爲數尙不滿百萬元昨據軍署傳出消息中央决計在湘省發行軍用鈔票一千萬元業已解到百萬先行供應姑無論此項鈔票之擔保何如收回時日之久遠何如即就湘省現情而言驟加此巨額之鈔票現在所通行之票洋能不受其影響而貶其價值者乎湘省金融必因此愈爲紊亂以至不可收拾矣至湘省物價於戰事發生之後已日漸增加日用必需之中米價則每石已漲至十四千文以外煤價則漲至二千四百文茶油每斤已漲至八百文以外其他各物莫不驟增一倍人民生計日益艱難加以軍興以來軍隊所過之地沿途强掳夫役以致食力者流無論居鄉居城皆閉門伏處不敢出頭其賴此秋季以博卒歳之資者均已絶望卽有不加强擄而由各地商會招募夫役者其所需之費亦槪出之商民卽如湘潭一縣有以極小之商店而派出此項費用多至兩三次爲數至一百串以外者益以商業之蕭條一般商人又疲於奔命矣此但就目前而言其現象即已如是將來戰事延長尙不知至何景况哀哉湘民何辜而罹此浩劫也 
[雲南快信（十月二十六日發）]  
自督軍團獨立張勳輩復辟滇省卽已秣馬厲兵興師出發兩月來已先後發出六靖國軍五混成旅萬人一心將士同志而唐督軍更素抱以民國同死生之宗旨本擬於兩月前即親出督師旋因滇省人士再三懇留旌斾稍駐數月唐督軍只好暫時不出擘畫目前諸事就緒且湖南獨立廣西出兵南方勢力較前更爲活動滇省不肯落諸人後故唐督擬即於本月内由滇起節入川親自督師俾就近指揮早逹恢復國會之自的岑西林本民黨偉人於前年起義立功甚大惟性尙穏健凡事從謹日昨遣派全權代表明紹貞來滇與唐督軍商議一切其意欲聯絡某方面共倒段内閣滇省民黨以此計未能逹到完善目的故尙未决定自粤省非常國會舉出元帥組織軍政府後孫中山曾派章太炎爲全權代表來滇與唐督軍商議一切又非常國會議員吳宗慈王湘平剛李華林來滇賷送唐元帥證書印信現在唐督軍因議員諸公遠道而來如堅執不收印信不免難以爲情故將證書印信暫時收受惟是否就職尙未决定而國會議員吳宗慈王湘因又奉到孫電任爲川省勞軍使故已於日昨由滇起程赴川 
四川漢軍統領張午嵐與滇聯合願効前驅數月前已派其顧問許致遠及參謀易建等來滇與唐督軍商議旋因電信多被成都扣留致互相隔閡昨該統領又派陳紹蕃來滇承充第二次全權代表現在諸事業已商妥並經唐督軍任彼充當第七軍軍長前日滇督軍致張電文略云東川速送四川漢軍張統領特派員陳紹藩君速轉靖國軍第七軍張總司令鑒昨接電當於支電奉復貴部三十營應編爲靖國第七軍即以台端爲總司令此電諒逹青鑒文君克遠抵滇又接九月十四日惠書詳悉種切祗以川滇電阻消息未能靈通以致雙方意見未能互相商榷拆閲專函具徴愛國真忱懇懇欵欵溢於言表主張各節尤爲肝膈之言曷勝快慰滇蜀唇齒相依纓冠誼切入川之舉原爲恤鄰起見論者不察輒以臆見揣測謬爲併吞之論旬月以來均主聯川以定大局貴處當素有所聞無待贅言文君妙齡英俊負笈遠來深堪嘉尙已飭該校卽日收入肄業用副雅囑特先電復餘當續逹繼堯印 
航空家林福元曾在美國海陸軍航空學校畢業學術優美兹聞雲南唐督軍興靖國之師極願自効就粤商請端木暑君介紹來滇隨師出發惟恐道經越南隨携飛機不能通過非交涉妥後方可成行故由端木君電致唐督君介紹並請向法使交涉妥當俾便囑林君携機過越來營投効 
[魯人反對日本設立民政署（懷瑾）]  
日本自獲得青島後對於山東權利之經營日事擴張月前該國於青島地方設立日本民政署並設分署於膠濟路之坊子濰縣張店濟南等處魯省各界以中國完全領土劃於該國民政區域範圍之下聞之全體反對除政界方面由張懷芝省長力爭外省議會敎育會商農會及各地方團體日昨假政治討論會開聯合會議研究對付方針是日到會者數百餘人由謝翊臣楊瑞軒諸人演説會議之結果（一）函請省長以保全桑梓爲主義依法力爭堅持到底（二）公推代表二人入都與外交部接洽一切（三）通電各省省議會一致主持（四）由商會派員調查某貨在魯暢銷數目（五）電懇大總統國務院迅與日政府交涉務逹取消民政署之目的以上辦法現已分頭進行所推代張楝銘陳藻二君已於八號搭車北上兹將各團體致張省長原函及通電紀下 
致張省長函敬肅者近日日本在濟南濰縣坊子張店設立民政署一事侵我主權理難緘默查日人以青島戰役得繼承德人權利在山東管理膠濟路權惟其繼承之限度自應以中德條約爲根據濟南開關商埠准外人居留貿易附近鐵路三十里以内外商只有開採煤礦之權至民政一切事項斷非外人所得干與今日人於附近鐵路各處設立民政署視同領土已失親善之主旨我國各省商埠使鄰邦皆據爲口實是於領事裁判權之外又爲民政權之伸張我國領土何以保全日本素以中日提携維持和平爲宣言而事實則得步進步視同已有壟斷商務之不已又爲染指民政之實行我國雖弱未爲高麗士民衆多豈其奴隸我公誼屬桑梓職司主政强權伸張威信何存曾否迅電中央嚴重抗拒以維國權而杜覬觎若視爲無關輕重之舉爲避交涉困難之計我公何以對父老何以對國家披瀝陳詞幸早圖之 
致中央及各省電北京大總統國務院各省省議會鑒日人於青島一役戰勝之後日事擴張其權利於山東初則弋取鐵路附近之警察權繼則藉口於歐戰未終長駐憲兵於沿路我政府囿於外交之審慎未與力爭我人民惑於中日親善之美名暫爲隠忍彼遂得寸進尺寖假而設置民政署於青島寖假而設置民政分署於坊子張店濟南違背條約蔑視國交以言繼承德人之權利則德人當日在山東所應享權利之程度之範圍固未至是也况日人之於青島繼承問題准之中日互換條約當歐戰未結束以前日人能承受德人之權利否中國政府須認許日人有承認德人之權利否尙在未定之天即使已定亦僅能根據膠州灣租借條約享有鐵道附近之採礦權耳萬不能於採礦權之外更有所擴張也以言管理僑居山東之日人則濟南坊子等處彼國有領事在設置民政署將司何事耶似此舉動實已置邦交於不願我政府此時若再不與之嚴重交涉將來列强效尤主權盡失茫茫神州直無炎黄子孫立足地矣爲牛爲馬誰尸其各日來全省人民聞此消息奔走駭汗涕泣相告本會爲代表民意機關深恐釀成劇烈風潮用是不敢緘默據實　陳伏乞我大總統迅速飭外交部依據公法條約與日政府交涉務令取銷已設立之民政署以靖民氣而保國權各省誼同休戚尤望一致主持聯電力爭合涙陳詞伏惟矜察山東省議會叩 
[紀贛議會之談話會]  
　　江西省議會停會已久前因四年决算六年預算均未决議依法請求召集省長當電内部請示准駁現聞内部復電召集省會爲省長權限應否召集由省長裁妥議會得此消息即調查人數已到八十餘人正擬晋謁省長催促開會忽聞中央有軍械借欵消息遂於前日（五號）要求議長發出通告召集談話會籌議昨日（六號）午後二時顏副議長到會見來會者已三四十人而正議長任壽祺請假不來遂邀入議場報告開會謂昨日晋謁督軍曾以已發之電稿（已誌十日本報）見示并宣布總統及陸軍部復電總統電略謂段總理對於日本第五項要求當時已嚴詞拒絶此時想不致貿然允許據該院覆呈並無其事自無宣示之必要云云陸部覆電略云軍械借欵並無允許日本第五項要求之事軍人宜守鎭靜不宜干預政治云云宣布畢顏謂督軍接兩覆電後未下斷語擬徴實後再與人民一致反對本會對此究應如何請公同研究胡廷鑾云若待證實恐已無及現在旣有報紙喧傳於前蘇鄂黔贛各督軍電爭於後即可作爲根據提出質問云云歐陽煒黄用中均贊成此説涂澍霖云本會雖未開會而法定人數已足應請官廳速召集大會俾官民一致反對請中央宣示究竟有無其事以解國人之惑胡廷鑾云反對借欵與開會當分爲兩事如恐發電致觸政府恶感則母甯逕請解散蓋議會原所以監督行政此等事尙不發言又何須議會乎某君云旣未開大會則發電可就今日到會人數列名以免有法定不法定之爭即以今日簽到簿爲據顏丙臨主張俟開會後發電胡廷鑾云遲則恐成事實則反對無效討論終結俟商同陳督軍再開談話會通過實行而散今日（七號）顏丙臨等因謁見陳督面告談話會情形陳督亦以此事重大證實之後已遲遲莫及惟囑以電稿措詞不必太激云云故午間復開談話會先由顏丙臨報告二次謁見督軍情形衆贊成發電遂由秘書擬就電稿云大總統鈞鑒本會因决議預算决算經到會議員已過半數依法請求召集正待開會適閲報載政府成立軍械借欵承認四年中日交涉第五項一事此事果實不啻以莊嚴河山拱手授人應請立予廢約即使報載失實亦請明白宣示以釋羣疑江西省議會叩魚上擬電稿並轉致各省請一致反對 
[奉省韓民之近狀]  
　　吉長日報載奉天消息云近聞海龍柳河兩縣交界地方如三源浦大荒溝鄭家店域水河子等屯居墾之韓民自行組織自治團公舉團總名南相複者主持其事議定團約八十餘條該團之下劃分東西南北中五區區有區甲稱爲千家長者是下有百家長十家長以約束韓民新從韓境來者必將履歷資財報告於團總爲之分配住宿於某區遷徙者亦如是團總處造有户籍册記裁甚詳説者謂此中大有人在焉團中設有學堂屬於海龍者三處柳河亦有二處每逢星期日聚集講演不論男女老幼均可入内聽講名雖學堂實則會集之所以隂曆七月十二日爲哭國紀念期是日韓民家中槪不舉烟火近日有人從該處來省述及韓民聚集習練武術者甚衆或徒手或木棍或競走藝術不一並有宰殺猪羊聚合徒衆飲酒歌泣之舉該處田主咸莫明其意旨之所在恐其滋擾地面現海龍湯文煥柳河陳亮功兩知事均經下鄉查察諭令警區保衛團隨時干涉嚴禁 
[陳錦濤特赦案之否决]  
財政總長陳錦濤特赦案日來紛傳已久兹聞昨日國務會議對於此事異常鄭重林長民先提出理由書梁任公湯濟武均極端主張其所持之理由亦極正大蓋謂陳爲財政經濟好手即令不入政界將來從事譯述貢獻於學術界其裨益當亦不爲少但段芝泉張國淦曹汝霖劉冠雄均反對之曹君之理由以陳君非政治犯係刑事犯（大約 
 
 

Page 7

 
 
　　曹君以梁士詒爲政治犯）倘開此先例恐枝節横生其結果遂否决然梁任公之意必欲使陳君暫脱牢獄之苦故當時卽主張允許陳君取保反對者因碍於梁君面子佯不反對惟要求任公擔保耳聞任公已立意用個人資格保陳君出獄以待再行上訴高級法院云 
[水災善後之津訊]  
　　福公司經理福樂善以該公司礦場需用工人五百名商請水災善後處選擇精壯難民五百人運赴河南修武縣礦地工作並可帶眷同行工價普通每人每月現洋六元並請給護照以杜假冒等語熊督辦當以此事於安挿難民籌劃生計兩有裨益當經電知天津楊警警廳長趕爲挑選列册開報以便與該公司妥定辦法津函云寗晋縣地勢窪下形如釜底南有漳河滏河西有槐河泲河西南有午灃二河西北有洨沙二河更北有滹沱河九河下游遂成巨泊此寗晋泊之所由來而頻遭水患者也慨自今年六月初旬霪雨連綿田禾盡淹復於初九夜間九河之水滚滚而來堤防潰决直灌農田計二十四小時平地積水一丈五尺有奇人民恐惶畫夜嚴堵街道門窗櫃箱罄室築防村中房室冲坍過半四周水圍嚴成澤國一片汪洋無際廣袤百有餘里人畜漂流咸葬身於魚腹之内家藏財物冲散於巨泊波浪之中蒼蒼田禾一網打盡數萬生靈情同哀鴻災民傾囊聚資乘舟覔食何天不仁時起颶風波濤洶湧遇輙斃命日或一餐搜粃糠以謀生會天震怒又逢霪雨霏霏連三晝夜房屋倒坍無數試求其完全者殆無一焉以致災民外無逃生之地内無存身之所誠數百年來未有之奇災也此後霪雨屢降水勢迭爲消長不顯大落今三月有餘積水尙四五尺深當洪水之驟至也數十里之滏河堤防盡行潰决勢如萬川滙集堤工浩大民力何堪再築今年水勢不消明春河水復下新陳相代永成滄海是千百年永無播種植物之希望矣室如懸罄歳月安能空度一餐無望粃糠淨盡老幼號泣剥樹皮以充饑時將隆冬民食何依半間陋舍寒霜交逼民命堪憐何忍坐視種種慘狀實難以言語形容身當其苦洞悉詳情思之涙下言之痛心敬願諸仁人善士有恤民之責者迅卽遴員勘驗急賑援救並統籌善後辦法以遏後患庶生者得以保全生命而病者可以復興則數百萬生靈戴德重於九鼎矣災黎幸甚 
[杭州快信]  
紹興蕭山兩屬因西江塘改歸省辦之後舉行塘工會議宋殷二知事昨（十一）假座省敎育會柬請高審廳經顧長地審廳長廳長（二君籍隸紹蕭）及該邑人士在各機關充任職務者讌會討論一切午後即渡江返署明後日將開大會表决齊省長昨又添委周景禹爲實業科科員 
便稽道尹公署秘書長汪東寳委署象山知事後已將遺缺取消改委總務科長兼第二科長沈慎言充當秘書第二科科員蔣壽籛升允科長委劉鳳千爲本科科員昨呈報省長查照内河水警第一隊向僅四分隊現又添設第五分隊委任周宇原爲分隊長 
警備隊六區四營二哨哨官周福林病故遺缺以該營哨哨長周祖聲委充又以砲兵畢業生朱尙充六區一營三哨哨官 
[南京快信]  
　　段總理之代表魏宗瀚前日已回京復命聞魏所啣使命除解釋軍械借欵内幕及探詢李督對於時局意見外並促李督速抽調勁旅若干出發援湘 
據某要人得京訊傅良佐有辭職電到京湯　銘運動繼任甚力 
倪軍援湘司令李洪成陳德修等均不願受他軍節制前日均由鄂電蚌埠倪嗣冲觀望不願前進張敬堯現尙在徐赴湘並無確期 
王家襄昨乘津浦車來寗聞因避政潮即轉車赴滬吉督孟恩遠之代表張紹宗昨謁李督軍晤談甚久旋於昨日晚車赴滬 
税務督辦孫寳琦昨謁齊省長面述要公訂於今日北上 
李督軍爲維持軍紀風紀起見組織總稽查處昨該處處長嚴銘已通知各機關遵照省議會第二次請求開臨時會之電業經内務部復電核准齊省長昨與錢副議長商開會日期錢主十二月一日齊主十二月五日如在一日開會則二十日會期滿可依法請求延長十日如在五日開會則爲日已促無可延長然卒從齊省長之主張定十二月五日開會 
省議員朱寳綬逝世齊省長查照省區以吳江候補議員金鰲遞補 
省署水利處主任汪國樑病故齊省長委本署實業佐理劉鍾麟兼代 
江蘇實業廳長張軼歐昨函催胡翔林廳長發給開辦費 
　　全國商會聯合會副會長賴恩培由京赴贛昨過寗謁齊省長陳述一切 
　　寗商會會長蘇錫岱昨晋謁齊省長商救濟市面方法 
　　電燈廠長貝祖善呈請齊省長電徐州張文生鎭守使將癸丑年張勳在南京搬去之電燈機器兩架查明現存何處將原機給還以便運回修理推廣營業俞省長昨即召集本署各科人員會議咸主逕電張鎭守使查明給還 
齊省長委楊殿肇充總務科股員又委劉洪順充警備隊帮辦 
江蘇警備隊會辦李明遠奉派赴各屬查閲警備隊各營以重冬防　 
揚由關監督李書勳昨來省謁齊省長旋隨馮總統孫公子專車赴京 
齊省長以海門知事馮汝玠調浙遺缺委趙占元署理 
馬孝廷等訴宿遷知事嚴型貪酷殘忍齊省長已派員往查 
齊省長昨再捐助順直水災賑洋一千元已送交籌賑會核收滙津 
地方通信 
[松江]  
　　戲園定期開幕新舞台戲園本定十日下午開幕因伶人戲裝爽約未到是以改爲十二日開鑼第一社戲園因經理患病未將戲班訂定故開幕之期未能預定 
關提凶手平湖縣白沙坊農民黄吟和被潘文魁毆斃後因兇手在逃案懸未結日前潘忽潛往金山縣張堰鎭當被該鎭徐亞伯警佐拘獲即經函致該管白沙之新倉警所備文迎提以便歸案訊辦日昨新倉警佐莊美潢已派警到張關提矣 
參觀敎育奉賢縣西三鄉敎育會會長莊立夫於本届鄉敎育會開會時提議組織敎育參觀團參觀上海松江川沙各校以資規摹而期改良當由在會各員一致贊成現定於舊曆十月一日分三組出發上海松江川沙各爲一組每人各發川資三元各組預定三日參觀竣事惟川沙因路程較遠預定四日 
[鎭江]  
　　陸軍實行秋操續誌駐鎭陸軍十九師舉行秋操已紀昨報今日（十日）拂曉時東軍由諫壁鎭出發向丹徒鎭襲繋西軍且戰且却退至象山要塞左近東軍携有過山砲四門並連合各團兵士圍攻砲台守台兵竭力抵抗砲聲隆隆彼此相持數句鐘之久未分勝負時已鐘鳴五下東西兩軍司令均各傳令收軍 
周芷貞過鎭記署理江都縣周芷貞知事近調淮隂縣本任擇定九日缷篆赴浦嗣因赴省面禀要公已改期十二日交替兹於前晚由寗抵鎭假館江干萬全樓暫駐行旌擬於十日附小輪渡江回揚料理交代事宜鎭江軍警紳商各界多與周知事素有交情特設座該樓大開筵宴傳花侑酒興致極豪直至十時始散 
選舉調查告竣省議會議員第二届初選舉調查事宜丹徒城廂市業經總董派員分任調查昨已查竣除挨户分送調查單限於三日内由調查員收回外其未經填交各選民當卽知照務速填就送交丹徒市總董辦事處如有調查遺漏亦請來處報填幸勿自悮以致放棄選舉權 
[揚州]  
　　拍電拒絶知事本邑紳商各界昨在商會集議公電省長拒絶張知事由張幼丹吳次臯周榖人等十二人領銜其文云張公年老衰頽精力有限職務繁多恐難勝任請飭趙履新以免遺害人民云云 
[嘉興]  
薦委講演員嘉興縣講演所曾奉省令催辦當由勸學所長莫其瀾擬具簡章曁講演規則並以勸學員趙柏王三人兼任講演以節經費連同履歷呈縣轉省核委等情已見報端兹奉錢塘道尹批回以勸學員事務紛繁斷不能兼任講演仰該所長另選核委等因莫所長奉令後已於日昨將簡則修正並推定梅紹福張秉鈞二人爲講演員開具履歷呈縣核委矣 
衣莊被竊案嘉興南門外絲行街大亨衣莊於前晚三鼓時被賊由間壁荳腐店挖壁進内將衣莊内所堆之衣任意竊取該店夥於睡夢中聞聲呼人起視該賊已杳如黄鶴檢查失物共竊去棉衣七十餘件皮衣十餘件錢二十六千共值洋四百元翌日由該店經理報知店主柴銀如開具失單報知第二警察所飭探警查緝未識能否破獲也 
刦物傷人案崇德上墅鄉蔡家村農民顧春發家於前晚夜半被盜匪十餘人明火執杖破扉而入翻箱倒篋任意刦掠並用刀將顧春發之臂斫斷血流如注昏暈倒地羣盗於四鼓時始呼嘯而去該事主當於次日呈縣勘驗業由官廳諭飭嚴緝矣 
電請據勘辦災嘉興耆紳陳枝萬等以本年禾邑蟲災奇重財政廳不據勘報臆定三分羣情惶急特於日昨電呈北京財政部云北京財政部長鑒嘉邑蟲災奇重縣報四分九釐零省委會勘分别核減會報成災三分五釐成歉一分乃財廳不據勘報臆定三分零飭縣剔減限制辦災羣情惶駭迫乞迅電浙省長曁財政廳據勘辦災以昭核實嘉興耆紳陳枝萬吳受福陳沅岳廷彬王甲榮盛邦采公叩蒸 
雜評一 
[新舊照會同異（步陶）]  
　　天下事無一成不變者是故一國之所以自處與世界各國之所以對待他人咸隨此天然變遷之潮流而時有異同在局中者各爲其一已之心理所掩拂或旣已更歷許多變遷而尙不自覺殆經局外者冷眼旁觀乃見歷歷如在之痕迹而人且因而相驚失色焉蓋夫國際之地位亦如地球之有公轉自轉之兩種運動其在自轉者非進則退絶無可以畫而固守之境地其在公轉者非同一前進或後退即一進而一退亦絶無可以任聽誰何常安居一定不移之地點吾人試觀近數年來世界各國之國際地位其消息盈虚之故蓋有可觀者矣然而中國人不之察也人之所以進旣莫能明已之所以退又未經細思一遇事端爲之揭示則羣起而爭致其感歎欲絶之情懷殆景物一移則又淡然其若忘此乃中國歷次遭遇國際拂逆時所演之現象而今之新時局不知其終結亦如出一途否也嗚呼我今觀於日美新舊照會之同異我蓋不能不深望國人之速自反省矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[童子軍聯合運動會記事]  
　　上海童子軍聯合會於昨日午後在西門外斜橋公共體育場開第一次聯合運動會除第七團焛行縣立乙種農業學校因路遠未及與會外到會者爲第一團江蘇省立第二師範學校第二團江蘇省立第二師範附屬小學校第三團縣立第一高等小學校第四團市立養正學校第五團縣立第二高等小學校第六團市立梅溪學校第八團私立南洋中學第九團私立尙公小學等八校均於上午由各該敎習分率各團童子軍架設露營蓬棚午後一時開始運動各界男子蒞場參觀者逹數千場之正中搭有蘆棚爲司令處旁設音樂各團童子運動各種技術時身段活潑精神充足深爲觀者贊許直演至暮色蒼茫始行終止其運動最優勝者由該會會長吳懷疚給予鍍金銀質鷄心奬牌餘則奬給書籍紙筆等件各童子軍興高采烈於來賓散歸後尙習夜操及餘興中游戲諸事誠兒童子好模範也兹將運動順序職員姓氏及與會須知分録於後 
運動順序一開會（奏樂）二環行（全體）三一英里斥候步四背負傷人競走五願詞規律賽跑六旗語比賽七嗅覺競爭八炊事競爭九結紅紐賽跑十騎隊撃球十一聽覺競爭十二擔架競走十三視覺競爭十四替换賽跑十五各團歸隊比賽十六給奬十七行落旗禮（全體）十八閉會（奏樂） 
職員姓氏會長吳懷疚副會長賈季英評判長徐燮元評判員周大倫經乾林徐雪階錫隆陳伯源杜定友冷鑑總司令姚麟書會計部主任王壯飛文牘主任胡少亢招待部並販賣部主任王英超庶務部主任沈同一糾察部主任沈輔倫女招待部主任王沈逸芳 
與會須知一團體運動每團以一组限二個人運動一人不得逾三項三與會者必須穿童子軍衣袴束皮帶佩領巾著長襪及黑色而有繋帶之短統皮鞋否則以不合格論四各項運動非於十月二十六號以前報名編定號數者不得與賽五經評判長判决後不得有所抗論六競走時衝撞他人及在三步内爭在人前者雖佔優勝無效七各運動號數與本人不符者不得與賽八違背左列各項運動規則者雖獲優勝亦無效（甲）擔架競走時未至受傷者地點不得先行解却領巾服裝又扶傷者上擔架啓行後不得疏忽致傷者墜地（乙）背負傷人競走不得中途墜落（丙）炊事競爭取用引火材料祗准報紙一方火柴十支煑燒熱水以沸騰爲度（丁）騎隊撃球中途墜地者得再騎而前進但除用根繋球外不得以脚踢球或其他取巧之法（戊）童子斥堠步須服裝完備不得懷帶時計（已）願詞規律賽跑默寫須依順序字迹不得糢糊寫畢當携石板至終缐（庚）視覺競走不得穿不合規定之鞋與賽時不得誤穿他人之鞋（辛）結紐須與名稱相符置於劃定之方格内（壬）嗅覺競爭不得以手取目的物（癸）聽覺競爭不得手觸紥目之領巾 
[烟酒聯合會星期常會紀]  
中國菸酒聯合會昨開星期常會首由陳良玉報告接駐京代表聶允來函内稱財部借欵一節已由商會聯合會會長吕超伯君直接詢問據稱公賣税抵借實無此事所有陜商加税一事亦已接到陜省政廳復文内載甘省青菸行經陜省每擔尙須完納産場四成公賣費庫銀一兩有餘負擔較重現已由廳體察情形每擔酌予照減銀洋三角六分較之前定章程已減三分之一業已分别呈咨通令遵行卽希貴貴會查照云云次皮絲業代表賴秋賓提出調查表式等共四紙并説明調查填表方法公决事關全國商業亟應照式刋送各機關一律照填以便考察次西菸帮俞葆康君等提議上海自辦公賣認捐以來處此時局來貨旣少銷路又滯原認之數已屬勉力支持今羅局長忽有半途加成之議商人萬難擔負請設法維持公决由會開具理由封寄駐京代表至烟酒行政評議會提議表决義至比時已五鐘摇鈴散會 
[修正商會法草案之露布]  
　　　上海總商會昨接北京全國商會聯合會抄送關於修改商會法之呈文及部批照録於右呈農商部文中華全國商會聯合會爲呈請事竊查現行商會法第四條二項内有同一行政區域設置兩商會之規定而各商會紛紛請求僉以限制綦嚴按諸各行政區域應請添設高會之重要理由强半扼於條文無由發展各商會因改组爭執地點陸續函請本會維持迄今懸案以待解决者不一而足前聞大部提議修改商會法擬將此類條文重加釐訂業經國務會議通過提交國會修正仰見大部洞逹商情同深翹企惟未審此項修正商會法究係如何改訂擬懇大部飭檢前項草案抄發過會藉資研究而慰商情所有擬懇抄發修正商會法草案緣由理合備文呈請大部鑒核施行此呈農商總長 
農商部批（第八九七號）據全國商會聯合會呈請擬懇鈔發修正商會法草案由據呈已悉查修改商會法一案本部前以各省商會對於商會法第四條第二項添設商會之規定同一行政區域以兩商會爲限按諸從前一縣原有數商會及商務同一繁盛地方確有設會之必要者限制未免過嚴施行不無窒礙業經本部將應改之第四條第二項及第四十三條酌加修正於本年一月六日咨送國務院並經國務會議决送交國會核議在案合將應改各條鈔示知照此批（附鈔件）照録修改商會法第四條各地方行政長官所在地或所屬地工商業繁盛者得設立商會原文同一行政區域有必須設置兩商會者或跨連兩區域有必須特别設置商會者經農商部認可後亦得設立商會修改同一行政區域有必須添設商會者或跨連兩區域有必須特别設置商會者經農商部認可後亦得設立商會原文第四十三條本法施行前成立之商務分會或分所及同一區域内原有數商會而合於第四條之規定者自本法施行日起得於六個月以内衣第五條第十二條之程序改组商會或分事務所其餘均卽裁撤修正第四十三條本法施行前成立之商務分會或分所及同一區域内原有數商會商合於第四條之規定者自本法施行日起得於六個月以内依第五條第十二條之程序改组商會其餘均即裁撤或改爲分事務所 
[開拓新疆利源之意見書]  
新疆地利之富甲於他省祗以僻在邊隅交通不便故役資經營者甚鮮現該省實業廳長閻毓善字慶皆因調查工場道出滬江以本埠爲資本家與實業家薈萃之區特將該省應興各項實業擇其尤要者分擬辦法撰爲意見書分發各界提倡投資以拓利源兹將意見書摘要録後以供有志實業者之研究 
吾國幅𢄙之廣礦冶之富當以新疆爲最� 
而建設行省埀三十年無甚進化者實由交通不便然欲謀鐵路建設則時機不能久待現擬糾合同志聯絡大資本家辦歸化至新疆之無軌汽車倘得四五十萬元即可便利交通蓋由北京至新疆省城計程九千七百餘里由陸路前往约須九十餘日極爲困難由西比利亞乘俄國火車赴新亦須三十餘日若由歸化起程行蒙古草地極爲平坦向由天津運貨至新疆之絡駝均取道於此若無軌汽車能通由北京至新省至多半月可到此路若通則新疆之利源可大見發展矣 
礦産經外人調查見諸記載者約三十餘處新省歷任長官若饒應祺長庚亦經購機謀開然或經理 
未能得人或用土法採掘每致廢於半途未見大效現擬約專門畢業及曾經在礦場試識之技師數人前往用新法開採若能開成一二處則其餘不難推廣矣 
煤油若小西湖一帶自然流露不必鑿井土人不善提鍊用以膏患多渣滓殊爲可惜新疆煤油極貴較内地價昻兩倍若得專家設廠提鍊挽回利權不更鉅耶 
畜牧於新省尤爲相宜緣該處北路雖甚寒冷而牧碭之草經冬猶緑從前官馬場今半荒廢其地面之廣每場約二三百里若以十萬資本購羊兩萬次年即要得羊羔一萬兩年之後資本即可收回每年可得四五萬元之淨利皮毛賣出即可敷牧場經費此則確有把握者也 
[收回國内航權之動議]  
交通部令行江海關監督略謂國内航業之不振實因於資本雖招商局略具規模然亦未能擴充殊以爲憾邇來重要航線多爲外人船隻行駛權利外溢際兹歐戰方殷航海輪船日漸稀少本部籌思至再亟應收回自辦以資挽回兹擬仿郵電鐵路之例先於沿江沿海各省設立航政管理局以爲整頓商輪推行官輪之準備現正擬訂管理局章惟查滬關關於航海行輪章程存案較多即仰該監督檢齊呈部以資參考而憑核辦云云聞馮監督業已飭承查檢矣 
[修理敵船近訊]  
　　德商亨寳公司之西江輪船經我國依法收管准歸大逹公司租賃之後卽交江南造船所趕緊修葺兹已將次完工改名清安俟新關勘驗合格當與扣留之奥國商輪扒煕媽及支那號一併掣給船牌執照惟該三輪究由在逹轉租何商營業刻下尙未表示又扣留德商美最時洋行之美大美利兩輪船亦在出租之列本擬提早修理因船塢工作甚繁迄未實行兹悉承租者欲於年内開始營業　以議定仍歸上海船塢承修該塢劉總辦已於前日飭將美大姜利兩船由楊思港浦面拖至製造局碼頭昨日駛入塢内先修船底聞其工程約在月中告竣 
[魚雷艇急須調湘]  
　　海軍部辰宿列張四魚雷艇之機器船身及所置魚雷等件甚爲堅固凡有緊要防務必於該四艦中調往駐防兹因長沙軍事緊急需艦防守而張字魚雷艇在滬大修尙未竣工故由海軍饒總司令於昨日電催該長迅速竣工聽候調遣 
[護軍使派員赴甯]  
　　松滬護軍使盧子嘉氏因奉江蘇李督軍電飭迅派專員赴甯參預軍警會議籌商聯防辦法業已委派某副官於昨日乘車赴寗參預會議並禀陳滬地防務云 
[法廨讞員保障人權]  
　　法公廨訊理一千兩以上之錢債及民事案件向章准延律師到堂代表刑事案則不准代辯現中西讞員以刑事兩字範圍甚廣爲保障人權起見於即日起刑事案件亦准律師到案辯論並聞錢債案在一千兩以内者無論原被禀經堂上核准亦可延請律師代表云 
[通緝携欵遁逃之司務長]  
淞滬護軍使盧子嘉氏接陸軍部咨開據護理陸軍第十一師師長李奎元呈稱司務長朱紹賢携欵九百餘元潛逃擬請通緝伊父朱正元顯知其子行爲不肯交出并請願認賠代爲求免顯有隠匿嫌疑並請提追勒令賠償等情並黏附朱紹賢面貌書到部查該司務長朱紹賢　理餉項　敢騙欵潛逃伊父朱正元情知故縱代子求免藐玩已極除令知該護理師長將朱正元提案勒追以重公欵外相應抄録該朱紹賢面貌書咨行貴護軍使查照飭屬一體協緝獲案後　解陸軍部第十一師歸案懲辦可等因現盧使已通傳軍警各機關一體協緝矣 
[四誌南市花衣街火災]  
　　本月七號南市花衣街尤源盛皮箱店失火延及鄰居對面共燬樓房十一幢焚斃兩命事後查悉因警鐘樓報警遲延以致誤事等情已迭誌前報兹聞救火聯合會據各區救火會報告後即將是晚值班之吳桂生並代替之徐小和二人一併開除備函送交淞滬警察廳請爲依法懲辦兹將該會致警廳原函録下敬啓者據各區救火會主任報告以本月八日上午一時十分鐘南市花衣街尤源盛皮箱店失慎警鐘報警未免過遲應請查明是晚值班何人因何延遲等因到會當經飭查是晚值班之吳桂生究竟當時如何情形據稱是日適有事故特囑徐小和代替致未上班復據徐小和稱是晚由吳桂生囑我代替在一時十分鐘即見火光初則疑在浦東急用電話摇至數分鐘未接豈知此次火勢猛烈起火時電話線即行燒斷無從詢問後聞二三區救火車經過之鈴聲方知火在南市卽鳴鐘告警不免較遲等語查敝會管理鐘樓規則第四條瞭望人臨班不得擅離及代替倘實有急切情事須先陳明坐辦員許可派有接替之人到班後方准暫離又第八條瞭望人設有過失及貽誤等情輕則酌罰工資重則開除究辦此次吳桂生央人代替並未先陳明私相任人代替實屬違背定章徐小和身充茶房旣無瞭望經驗又與鐘樓職務無關何得任意替代吳桂生徐小和均屬咎無可辭若不從嚴懲處何以重火政而儆將來爲此將吳桂生徐小和二名一併備函送請貴廳依法從嚴懲辦以儆疏忽而免將來實爲德便 
[苹果箱中搜出大批紅土]  
　　前日有由青島來滬之某商輪於入口時經江海關洋扦巡於貨艙内大批苹果箱中搜出值價二萬數千餘金之紅土二百數十磅當經洋扦巡扣留立用電話飭派駁船將此項紅土仍裝苹果箱中運至關棧禀明税務司派員驗明重量存候焚燬一面查究報運之人以便函請官廳提究 
[深夜徘徊之原因]  
　　天津人李重山林玉鈴與山東人梅長福劉富在黄浦灘深夜徘徊被捕查見以其形跡可疑一併拘解公共公廨訊供管押在案兹經總巡捕房包探張玉嶺與西探海明惠查悉此事實因内地某警署偵探李金標偵悉近有土販在海參崴私運大宗烟土業乘某公司輪船約於是晚一夜半抵滬故令李重山等至外灘守候李探身帶手鎗雇乘飛龍公司五百零四號汽車往來探望俟該土販等携土登岸乘間攫取詎至夜半二時梅長福劉富兩人經過外灘李重山等疑即土販上前攔阻强行搜檢身畔有無烟土因梅等不服以致爭執是時適被巡捕查見以伊等不應深夜在途吵閙遂一併拘入捕房該探等查悉後以内地偵探不應身帶手鎗在租界内往來即有重要案件拘捕人犯亦應先赴捕房報告故於上星期六將李重山等押解公廨並禀明調查情形聲請堂上裁奪俞襄讞卽與義副領事羅君向被告四人研訊一過判李重山罰洋六十元充公無洋改押西牢二月林玉鈴罰洋三十元無洋改押一月梅長福劉富訊無關係一併省釋 
[尼姑庵窩留强盗四誌]  
　　盗匪陳宏法陳阿五及游僧張雲洲等於九月三十一號晚持械至法新租界巨籟逹路貝禘鏖路轉角瑞餘順烟紙店内搶刦大小銀洋一百餘元匿跡黄河路台州女尼張蓮桂所設之法雲庵内經深目沈德福包探楊振富程金和偵前往該庵將陳等三人及護女尼拘獲抄出實彈手槍一支解經法公堂訊供屬實分别判押西牢在案兹中西讞員以該女尼所設之法雲庵實係盗黨機關故特發出封條交由該管捕房探前往封閉所有佛像移至他廟安置其餘件拍賣充公以絶後患 
[紹興案犯逕解軍署]  
　　開槍撃斃婦人金仙案内跡涉嫌疑之紹興匪徒陳成釗李桂福汪祥松王全榮及婦人王孟氏等五名口迭經公共公堂訊無實證惟由紹興餘姚縣備文飭派探警來滬到廨禀明陳成釗等五名以曾在紹興原籍犯有重案要求引渡問官以來文祗書案犯王四發等核與陳成釗等姓名不符未便引渡判將陳等五人押候函送上海縣公署請爲遞解在案前日午後由公共公堂備文派探將陳成釗等解送到縣當經沈知事諭令分别收押聽候備文遞解回籍嗣由該探警等投縣面稱陳成釗等在紹興原籍所犯案情業經禀陳上海護軍使署請勿遞解沈知事爰即備文飭警將陳等男女五人即日申送護軍使署請示核辦並諭該探警等自投軍署候示 
[民立中學將開運動會]  
　　民立中學校定於本月十七日即隂曆十月初三日星期六開運動會昨已印刷入場劵分送各界届時前往參觀 
[浦東各校聯合運動會續紀]  
　　上海縣第三學區各學校於本月十日在浦東洋涇鎭舉行第一次聯合運動會會場槪况已誌昨報兹悉是日賽跑優勝諸生卽由會長劉頡雲當場給奬甲乙前列第一名奬給金牌第二第三奬給銀牌各生即佩帶列隊而歸所有各校運動成績俟評判員評定等次再行呈請縣長給奬以法鼓勵聞是日團體與會者有南滙縣屬遠北市市立新興光華養蒙三校均由敎員率領學生蒞會參觀云 
[滬江大學足球之連捷]  
滬江大學足球隊曾於上月二十七日與上海美國學校比賽滬江得佔優勝前日（星期六）又與二團體比先是滬江豫科隊隊員之一部分與明强學校比賽滬江勝二球繼而ＮＮＩＯＮＯＬＵ 
Ｂ復來比赛其終結滬江又復獲勝云 
[公共遊息場中之演説]  
　　中華宣戰演講會於前日（卽十號）午後四時一刻舉行第十次演講地址仍在法界八仙橋公共游息場此届適值日美新協约發布由演講員陸長政張觀渡兩人於演講歐戰近况後繼續討論該協约之員相是日雖西北風大作往聽者仍不乏人 
[紅十字會之賑務]  
　　本埠紅十會前准京兆尹王逹商請擔任京兆工振棉衣二萬件經已趕製分批運去兹又製成新棉衣）萬件於昨日附裝太古公司潁州輪船並派該會職員朱仲賓押運赴京散放又該會加放直屬徐水急振亦於昨日交由招商局新豐輪船裝運棉衣五千件麫粉二千六百八十七袋前往該災區支配散放昨日公共體育場童子軍聯合運動時該會將災區照片分貼各處場中分設木櫃請觀者解囊隨緣樂助以救災民云 
 
 

Page 11

 
 
[祝賀義皇壽誕]  
　　昨日（十一日）爲義皇萬壽之期江蘇特派交涉員薩福懋君與滬海道王道尹護軍使代表馬參謀長上海縣沈知事英法兩公廨正副會審官徐警廳長等均於上午十一時赴駐滬義國總領事署道賀當由義總領事殷勤招待欵以茶點越一時許始握手而别 
[温州同鄉會開會]  
　　温州同鄉會於昨日下午一時在斜橋台州公所開會到會者四百餘人首由朱壽卿報告一切嗣推林鶴溪爲臨時主席討論會章及商議一切由各會員决定該會會章付交幹事會續行修改舉定張雲雷爲正會長林楚雄林鶴溪爲副會長謝俠遜朱壽卿蔡士逹曹序廎包學圃王式軒沈滋澂張萊卿黄敏之項銘州胡立夫白秋澄林炎夫孫秀峯林逹夫劉錦亭陳冠夫楊毓生王琴友余韻初胡平西吳松林鄭守謙徐仲英爲幹事員並由各幹事員推定副會長林楚雄兼任基金監察事宜朱壽卿爲暫時會計員常川駐會其時張雲雷林鶴溪林楚雄沈滋澄先後登台演説尤以張雲雷最爲誠切全體拍掌旋即散會 
[催送調查名單之公函]  
　　上海縣公署於本月五日致各市鄉經董函云查本届省議會議員初選調查期限前經開會議定以十一月十日爲調查名單截止報縣之期十一月十一日起至十五日止爲各市鄉經董到縣會同審查之期現距調查截止之期祇有五日轉瞬即須審查造册事關選政期限迫促爲此通函布逹即祈貴經董查照迅爲辦理務乞將調查名單準期截斷送署俾便彚數審查幸勿稍稽是爲盼荷 
[墊繳認税之籌商]  
　　上海税務總公所高所長以時交冬令各業均已起色税收亦應增旺且現值國家多故商民應共同負擔爰請商會正副會長轉商各業認商代表先將所認各種税欵提前墊繳數成以便彙解省垣藉濟急用聞已有數業代表允爲擔任籌墊云 
[催兑殖邊商困事務所開會]  
　　催兑殖邊商困事務所昨日星期仍在本城姚家弄思敬學堂開常會午後二時各債權齊集討論咸謂事務所成立日久雖經總商會及殖邊滬行迭發函電北京總行竟置若罔聞迄無確復我商民不能不急起直追一時議論紛紛秩序紊亂經主席一再安慰而散 
[整頓巡邏警士]  
　　淞滬警廳徐廳長前因地方不靖曾飭所屬各區所警正警佐等每日除派出站崗巡警外並在私待僻巷人迹罕到之處添設巡邏箱一只每班巡邏警士巡至該處置甲班巡警竹籌一根迨乙班巡警出勤爲之掉換周而復始冀免偷懶之弊不謂日來城内南市閘北浦東等處竊盜案件仍層見疊出是以徐廳長又於前日令飭各區所警正警佐等着將巡邏巡警力加整頓凡設有巡邏箱之處無論深夜必須逹到云 
[棉紗與花衣之市况]  
　　本廠棉沙之價此一週間較上星期每包漲銀一兩至二兩其銷場則祗有烟台秦皇島河南青島漢口等帮之零星交易至各紗廠開出之期貨一千七八百包價頗堅固因花衣價有增無減成本已較大也 
自新花衣上市以來對外貿易尙稱發逹日本各紡織公司向來兼用美花與印花今因歐戰航路阻梗水脚較夏間又加增十成之三所以增辦我國之通州花曁北市怡豐等廠之火機花其價因此有進無退本外埠各紡織廠已稍受影響矣 
[添製法警寒衣]  
　　上海地方檢察廳司法警察冬季所穿之元呢制因爲時已久俱已破壞今届添製元呢新制服二十套已於前日分給各警換穿以禦寒冷 
[秋季賽馬之開始]  
　　今日爲旅滬西商秋季賽馬之第一日中西士女前往觀賽者必甚熱閙英美總巡麥高雲君恐有匪徒混入滋擾昨特論令總巡捕房及新老閘兩捕房届時各派中西探捕分往賽馬場内外妥爲照料 
[違法搜檢案重復聲辯]  
　　向爲工頭之楊大三子張六子串合同黨在虹口茂海路違法搜檢行人有無烟土希圖勒詐被美捕房捕頭查悉飭探將楊張兩人拘解公共公廨訊實判各押西牢年半在案嗣被告等不服判斷央友人徐金木曹信卿等代延律師禀准公堂於前星期六將楊張兩被告帶案復訊卽由被告代表律師向見證徐金木詰問據徐聲稱是日與被告經過茂海路無故被一山東人兇敺誣指向伊搜查烟土我與被告等共事將届十年素知伊等安分從無不法行爲等語又據曹信卿投訴與被告兩人相識已有十年此案發生時我亦在場實遭誣指我聞公堂判决後即代延律師禀請復訊云云旋由捕房代表牛門律師向徐曹兩見證逐一盤詰良久因徐曹兩人前後言語不無矛盾即經會審官王肇之君與英白副領事判徐曹二人押候下禮拜一（即今日）復訊再核 
[緝私巡船長之庖代]  
　　兩浙緝私蔡統領以二營所屬之三號四號五號巡船船長李逢春張龍發趙雲庭三員曾被通匪船長張海清供詞牽涉奉浙省楊督軍令飭解浙質訊在案惟該三號巡船船長之職務未便久懸自應派員代理昨已令委王榮賓爲四號船長劉炳奎爲三號船長楊福龍爲五號船長着卽到差以重責守 
[高等廳飭傳徐承庶]  
　　上海地方檢察廳昨接江蘇高等檢察廳第二○一七號訓令内開准江蘇高等審判廳函開准京師高等審判廳函本廳受理京師地方檢察廳檢察官因徐承庶僞造文書案不服第一審判决聲明上訴被控訴人徐承庶傳喚不到嗣據保人梁守文具狀聲明徐承庶因亂時出京現庽上海法租界仁和里一號請求關傳等語除勒限該保人將其交案外請爲協助查傳等因查刑事通緝人犯案件應隸貴廳主政除函復外相應函請查照辦理等因准此合行令仰該廳一體協傳務獲解究云聞該廳昨已飭警訪查矣 
[滬海道公署批示二則]  
　　沈微壽呈爲警佐吞贓請求嚴飭崇海兩縣依法究追田據呈警佐張應良吞贓舞弊是否屬實侯分令崇明海門兩縣知事查復核奪來呈並非民呈違式特斥 
李桂松呈爲抗交庇捺以活作絶瀝陳黏求飭縣勒傳質訊由呈黏均悉候令南滙縣知事查案秉公核辦具復 
[浦東火警]  
　　浦東吳家厂鄉民曹學忠家前日因晚炊失愼延燒鄰居房屋十一問當火熾時淞滬游巡第四隊及三區總署均派長警到場彈壓 
[通緝捲欵潛逃之出店]  
　　公共總巡捕房刑事科前日發出通緝逸犯文告一道照録如下爲通飭緝拿事照得汪富順（即汪雲卿）混名小老虎年三十一歳蘇州用直人身材瘦長面白於西曆一千九百十四年正月起至七月四號止曾在上海泗涇路某洋行當出店爲因於七月四號竊取該洋行報箱内銀洋七百七十八元逃匿無蹤業由會審公堂出票拘拿　案因此合　通飭仰諸色人等一體知悉如有知其下落或拿獲者請卽報告總巡捕房總巡可也 
[騙借欵項之辯論]  
　　裘信甫在公共公廨指控陳龍海騙借洋二千元一案前星期六由廨傳訊先由原告代表律師上堂陳述案情原告亦投訴各節又由見證徐永年證明當時被告向原告借洋情形訊之陳龍海亦延律師到堂聲稱兩造係屬親戚原告自願借洋並無刑事性質應請將案註銷經王肇之襄讞商之美柯副領事判被告交保候補傳要證裘如章吳大庭到案質訊再核 
[債務展期訊理]  
　　仁記興公司在公共公廨控告保合泰公司經理陶漢泉不理欠欵一案上星期六由王崧生襄讞會同美博副領事傳訊兩造各延代表律師到堂互辯良久中西官判被告交保候展期再訊 
[被訴人傳案交保]  
　　金蘭苑控張和咸不交定貨請追損失洋一千一百元又同昶莊控王宗鏘不交股本銀六千四百三十六兩又朱華生控王阿全不付貨洋三百八十元等案上星期六由捕將被告各人傳至公共公廨請示中西官諭令分别交保過堂候訊 
[發落年未成丁之拐犯]  
　　嘉定人李連生誘拐曹逹由家六歳男孩阿高希圖販賣由捕拘解公共公廨訊實因李年未成丁判發改良所半年期滿傳其家屬領回在案兹届期滿由捕將李解送公堂請示並由李父永康投案求領中西官判李連生交其父領回管束並着於半年内按月將住址職業報告捕房以備查考違干未便 
[搜獲旅館烟具]  
　　湖北路新寗旅館二號房間内設有煙具容留寓客吸烟前日經總巡捕房華探目王松濤奉諭前往搜查軍火時查見以其違章當將煙具帶入捕房回禀捕頭業已轉禀公共公廨出單飭傳該旅館主浦麟書到廨訊究 
[舵工帶土之餘波]  
　　向在某輪船充當舵工之甬人某甲由營口夾帶紅土十八隻（每隻十二兩）來滬當爲海關撬巡抄去十五隻尙餘三隻被該輪水手戴阿堂任永興吞没事爲某甲之友戴榮林得悉擬向分肥未遂昨將戴阿堂任永興二人軋至浦東爛泥渡某小茶館内理論互相口角幾致用武旋經三區巡警張玉田到來將戴榮林戴阿堂任永興三名併拘至署押候訊究 
[買婢受欺之控訴]  
　　洪林貴在新北門開設萬豐祥象牙鋪前日將住居閘北六十間地方之李俊卿及梁順寳余鳳祥三人扭至四區警署控稱李有一女名桂菊年十四歳日前憑梁余爲中賣於商人爲婢當出身價洋一百元不料此女到家越二日卽乘間潛逃顯係串騙請爲究追經姚警正質訊一過判送司法科訊辦 
[查獲花會航船]  
　　浦東三區巡警張樹生查汝芹前日在自來火廠附近某號屋内查獲爲花會航船之甬人張阿三李阿五殷富堂三名及賭資小洋二角銅元二十九枚併解至署由解警正判張罰洋三元殷罰洋一元李無干斥釋又該區巡警張玉田昨在陸家嘴地方查獲花會航船主潘言甫王壽芝二名並賭資小洋二角銅元五十枚併解至署解警　判潘王各罰洋二元賭資收没 
[捉獲一羣野雞]  
　　法捕頭查得内各野鷄妓院之妓女每於傍晚及深夜在途强曳行人入内狎遊因此口角扭毆時有所聞遇有巡捕經過若輩即暫時躱避故被拘者甚少似此作爲殊違租界章程當於前晚親自查察至新租界見有妓女在途拉客立卽拘住十餘人帶入捕房姑念初犯從寛罰洋一二元開釋以後再犯定須重究 
[撃碎拖車玻璃窗]  
　　江隂人王茂亭前日在廣東路乘坐電車後面之七十八號拖車至湖北路急欲下車囑令停車不允卽將玻璃窗撃碎當被二百四十八號賣票人扭入捕房經捕頭詢明諭令存洋二十元保出自赴公共公堂候訊 
[再誌花會賭徒之鬼氣]  
　　陳漢寳邢煥新鄭富貴三人嗜賭花會因聞公益里某號房屋新有縊死婦人其同居業已他徙即央管門人陳春發引入空屋借宿祈夢爲四區一分所查獲以陳擅行留人借宿空屋恐有别情一併拘解司法科經段科員訊明以其有違戒嚴條例判四人各處罰金以儆 
[同胞姊妹之不情]  
蘇婦范周氏住居閘北共和路前日被胞姐張周氏扭入四區警署控被借洋二十二元屢索不還請爲追繳卽經姚警正質訊范周氏供認借洋惟一時無力歸楚祗能按月拔還洋一元諭候查明再核 
[粥店聚賭抽頭]  
　　美租界東嘉興路四百五十四號門牌朱少卿所開之粥店於昨晚糾同賭徒聚賭抽頭被四百四十九號巡街捕查見以其違章將賭具帶入捕房禀明捕頭諭候請廨出單傳朱到案訊罰 
[無賴設攤誘賭]  
　　無賴張阿二昨日糾合同黨唐友先在美租界梧州路擺設賭攤誘賭歛錢被五百九十六號巡街捕查見以其違章將張唐兩人連同賭具帶入捕房押候解送公堂訊辦 
[包探拘獲人贓]  
　　竊贓陳照鴻昨在美租界東有恒路某姓家竊得雨衣锡香爐等物携贓至某押店付質適被包探周阿金查見即將人贓拘入捕房請究捕頭諭飭管押候查明失主解送公堂訊明懲治 
[謝劵]  
　　中國體操學校定於十一月十六日開十週紀念會昨承惠贈入場劵二紙書此誌謝 
雜評二 
[航政管理局（步陶）]  
内河航線而有外人船隻行駛其關係非僅在於航業今而始議收回似已嫌其着手之略晚然以今日擾攘不寜之時局而交通當局猶能思念及此已屬難能而可貴矣惟是以事實言外人航業之移殖於中國者其根基之培植已經歷無限之營謀欲從而收回之交涉上之手續正自繁多僅於名義上添設一航政管理局安必其即能生若干之效力例如部令所引之郵電鐵路等固政府所已設惠局管理之政務而其效果顧何如者夫鐵路多有外債關係且勿多諭若郵電兩局則通商各埠之外國郵電局固所在多有然則外權之能否收回其關鍵寗得謂僅在於管理局之有無耶或曰此爲官場照例文章事實上之設局與否乃爲另一問題或曰交通當局之人才過多無從位置故以整頓航政之新名詞借便爲人設官之雅意嗚呼然與否與吾且於設局後之航政卜之 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[北斗致南斗書] [  臥公]  
　　南斗足下大圜無樹釐柱不傾煜煜三光星居其一縱横天宇經　　紀星纏君列南宫我位北極二十八宿錯粲由歸纍纍爛爛貝連珠貫昭昭歷歷鼎峙鴈行唯我與君以表以率相携天上共照人間疆守其宜勢凌豈可但物難兩大事難兩全我不制君君將噬我君又積惡罄竹難書爲伍實羞共戴堪恥數君大罪則有三端我實愴懷君其諦聽昔者共坐桑下相與圍棋鹿脯一斤大嚼至盡清酒三斗豪飲無方君太有情我已薄醉中管輅之計允趙顏之求擅改公文輕予修壽挽回定數洩漏元機妄逞私衷誣我同調欺人巨猾多所信從在刼少年廣爲愛護是非倒置莫甚於兹罪一老人星出南極輝彰春分入丁秋分見丙華華暐暐紫貝懸河渾渾熊熊明珠耀漢自稱天象摇惑人心五福居先召人美祝三辰同列妄自尊嚴竟有近曉流光謬爭日月在天耀彩獨映西南名爲壽星實則蟊賊君不之拒視爲良朋納穢容汚養疽成患假彼之色助君之輝有君之奸增彼之惡罪二我有九星七見二隠璇璣玉衡以齊七政人世效之有裨治道君有四星何異四凶誇主爵禄聳動愚氓習習凉風皎皎素月偹偹夕景煌煌星芒亡命之徒乘夜祈禱涉虚結想冒險妄希三界之天五濁之世風開僥倖君爲厲階罪三大罪有三君其歛影倘不自抑與我爲儔唯有號召衆辰迫君隕落羣星晳晳我能用之倒戈相投禍起心腹呼息卽發君實圖之青龍崛東白虎獰西欃鎗流威熒惑激怒太白布煞天狼逞貪我又將束胄帥兵嘘風御氣下金庭而乘天馬執矛看而出天根攝提東向招摇光澤軒宫台室倐即成墟天狗天雞將無瞧類或從或背唯君自裁爲危爲安得而預計掬誠佈逹後不復言瑟瑟秋風實深翹首清霄多暇便賜南箴北斗頓首再拜（五） 
家庭常識 
[皮箱去印]  
新置皮箱每印有店號圖記以豆腐渣擦之可使痕跡不留貼門條門户新漆欲貼門條不易黏着且紙必豁裂今有一法要先以生大蒜徧擦之則牢而不脱 
[食蟹] [  警世人]  
食蟹之後手上留有腥氣宜以濕茶葉或菊花葉搓之然後再以肥皂洗擦較用燒酒尤效 
除蒜臭北人喜食大蒜最惹人厭第一集載嫉俗君之呷醋法頗效或食黑棗數枚則不嗜酸者亦可行之 
[痢症驗方] [  鍾照蔾]  
金銀花蕊焙焦研極細末大人每服一錢日三服小兒每服三分日三服俱用蜜糖冲服此方經驗多人余家有小兒患痢百藥不效後遇友人贈與此藥兩日全愈樂善諸君每年於夏秋之間預製分送所費甚微功德無量（却酬） 
[試燒酒法] [  陳少波]  
試燒酒純否取酒半盅滴入豆油或菜油一滴純者油必沈至盅底不待燃燒而後知也 
工業須知 
[薄荷之栽培及製腦油法] [  翼翼]  
（一）品種有青莖赤莖二種更有圓葉（一名紫葉）柳葉（一名青葉）之别圓葉含腦油成分較多故香味亦較强 
（二）土宜薄荷雖隨地可植然以砂質壞土爲適若栽培於排水不良之隂濕粘地莖葉固可繁茂而主要成分之腦油減少頗爲不利 
（三）國地整理秋季栽培前善耕耡之作一尺八寸寛畦條苗栽植後可聽其經過三年至第四年另移他團 
（四）肥料每畝施基肥一千五百斤此等基肥普通用厩肥油粕魚粕等尤以油粕魚粕爲優因能生成多量腦油故補肥則用人薰尿可也 
（五）栽植薄荷繁殖利用分根是曰苗根苗根横列於淺畦植後覆以淺土約寸許深則恐苗根腐敗苗根良好者充實多漿白色長約四五寸易於折斷 
（六）栽植期分春秋二季秋植者十一月中旬春植者在春分夏至之間長四五寸時作畦一尺五六寸每苗二三根以二二寸距離並而植之秋季所要之苗一畝約五百斤（帶土）春植苗根宜疏一畝約一百八九十斤（帶土）足矣 
（七）栽植後之管理秋期栽植後撒布榖殼類防寒翌年早春乘欲欲降雨之日或日没後施稀薄人糞尿二三回若睛天澆施融於莖葉則苗有枯損之虞 
（八）乾操法刈取莖葉速運屋内以繩編之掛於檐下隂乾若生葉永積一處則醱酵生熱恐消失薄荷之主成分約乾燥二三週間即可供製造之用 
（九）製腦油法於用水便利之處築灶置蒸溜器納以乾葉沸騰其水則水蒸氣興腦油共同通過細管至冷却器凝爲水滴而集於受器將水分與腦油分離即得每乾葉百五十斤約得腦油混合物二斤次將腦油混合物分離成爲腦分與油分其法取腦油混合物注罐壺内以華氏四十五度以下低温冷却之經過二三時間結有白色之結晶　用金屬網掬取集於别器即爲腦分（俗名薄荷冰）所餘之液體節爲油分（俗名薄荷油）每腦油混合物六斤平均可得腦二斤半油三斤四兩 
（十）功用薄荷腦及薄荷油性清凉去熱可治齒痛及神經痛等症又有殺菌之效故夏令每遇蟲晈以此油塗傷處頗見功效（完） 
集益録 
[答第六十問] [  左丹]  
　　寶山監獄署中有蝴蠂牌粉筆出售爲犯人所製成者每匣百枝值洋七分連木匣售洋九分其價值不可謂不廉其品質純良甚爲適用該處學校所用粉筆皆取給焉考其製法又極簡單祇須用光粉一分石膏粉五分水四分照量配合充分攪和令成厚糊狀乃實於銅模中範之取出囇乾卽成粉筆矣似無甚大難其曷試之 
長篇小説 
[社會小説貪嗔小史] [  常覺小蠂天虚我生合譯]  
第二十七章二 
　　其時去跳舞之時已僅一日梅琳主意已决更無挽回之餘地納蘭自思幸而爲喬裝之會我但不去面冪當亦無人識我意决遂以二十鎊往購新衣先爲梅琳購得一襲顏色淡藍狀頗美觀且合梅琳之身已則購一玄色剪絨長袍其上綴以銀星作月牙狀而行動生光蓋夜神之衣也喬裝夜神例必　以黑網故納蘭喜爲此携衣而歸意頗自滿然欲使梅琳易此新衣則爲事頗難費無數唇舌始得許可去其怪僻之舊衣而更新者則氣度煥然神宇爲之一變蓋數年以來梅琳始於今日露其廬山眞面矣然梅琳殊不置意轉讚納蘭之美舉其慈靄之目光向納蘭週身一視乃笑而言曰梅登此衣良稱乃益顯汝苗條之身今夜賓客汝當爲鷄羣之鶴矣納蘭微笑引梅琳登車逕向坎新登街而心中殊杌隍若有大事臨其身者下車之時身乃不期而顫燈火輝煌剌眼生纈而侍者已唱二人之名矣白倫夫人仍立於甬道循例向來賓鞠躬致謝及見梅琳乃笑曰女士竟不失約吾知白倫聞之必歡忭無旣梅登汝亦來耶君飾誠美乃如羣花中之墨蘭益顯其雅潔可愛因與納蘭握手狀至殷勤此時門外又報客至梅蘭二人遂爲人潮所擁卷入中流但見滿室華燈有如茶火笑語之中雜以悠揚琴韵至可悦耳納蘭初與盛會心頗不寗旣而習之因放眼四顧則覺滿室皆光怪陸離喬裝各各不同似合古今貧富人物萃於一堂近門之次有一僧裝男子及莎士比歌劇中之情人曰羅邈者對立而談納蘭目光乃自僧人而移及羅邈心中陡覺一動念此人身度抑何似依洛克耶然依洛克者在白倫家爲僕隸何能爲座上之賓是必非也更視羅邈則已隠入人叢不復得見數分　後始見此少年方與一牧女跳舞而來兩人暱抱似極親睦而此牧女又甚似黛珊也納蘭至此寸心如堕冰窖乃發奇冷急欲一見此二人之面則其而幕殊厚不可逼視但聞牧女低聲曰熱甚吾殊不慣此喬裝曷往草場小憇其聲嫡朗竟是黛珊納蘭乃大詫起立以望則此跳舞之少年已偕女郎搴帷出矣（第二十七章完） 
 
 

Page 15

 
 
   
 
 

Page 16

 
 
   
 
