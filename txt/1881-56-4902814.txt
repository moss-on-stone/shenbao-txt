# 1881 - 56 - 4902814

 

Page 1

 
 
[重印皇朝直省地輿全圖岀售] [  點石齋主人啓]  
　　本齋前有直省地圖排印岀售係照漢鎮興國局原本照印久已蒙海内珍賞亦既銷售將盡矣而購者源源仍復不絶兹又將銅板一統輿地全圖逐省分印益加縮小以便舟之携帶而每省各府州縣則又詳晰標明毫無遺漏校對更精裝訂更工裝成一本悉用綢面劃已告竣定於下禮拜一即二月初一日岀售每部收回工本洋八角正售處仍照原例諸君幸即賜顧爲盼 
[論租界會審之難]  
　　本埠租界會審委員雖曰差事其實無異於缺前者劉制軍奏請奬厲英租界會審委員摺稱爲差缺盖誠知此差之不易也夫中西律法本屬不同中西情性又復互異專事袒西而抑中則無此政體設或直中而曲西則西人未必允從且恐西人之嘖有煩言膺此差者必於全公無私之中暗庽妥貼周到之意俾中人不至受屈西人亦不敢逞强夫而後可以稱職守而來頌聲膺保舉而蒙拔權也然而豈易言哉陳寶渠太守莅兹十餘年中外人民咸交口稱之高則不亢下亦不卑一以至公無私之心行之用是聲名卓著以視任情岀入偏私滿懷者固不可同年語矣然而其中亦不無掣肘之處則甚矣會審之難也小禮查酒店收洋人周某匿洋避面一節先已繳洋十四元半繼又繳洋九元核以所控之數已不相上下矣而西員必欲判押一月以示懲儆夫欠債還錢亦既如數繳淸尚復有何餘罪太守亦明知之而礙於西員之言不得不稍事曲從但從寛判押半月然即此半月已覺罰浮於罪矣顧猶曰爲洋人　　錢文不應私自挪用避匿不見直至控告而後淸繳　予薄罰猶屬情理之中至西狀師樂皮生之細崽周錫卿不願服役自行辭去留之不得而亦交捕送究亦欲予以薄懲以何說哉夫西人工洋並無預支之例服役一日則算給一日之工資今該細崽僅及十二日辭不願就則畀以十二日之工資可也設成該細崽於十二日工資之外先有透支則照追可也更有偷竊不法等事則送官懲辦可也今該細崽並未透支並無偷竊不法等事本可以無須經官而該狀師祇以囑其再候十天執意不允之故遽爾動怒交捕送究不亦近於任性乎夫西律吾不之知以彼既爲狀師大約必有可援之例姑不與辨但就情理而論之用人之道合則留不合則去雖細崽亦豈大遠於平人設或雇用一人不合主人之意或十日或半月而欲辭之去豈亦可以堅不肯行乎豈亦可以控之於官請予以薄懲乎我之用人與人之爲我用豈有異哉故論此案者無論該細崽斷無可懲之理工資亦斷無可扣之理而原告已先有不應爲而爲之咎偶用一人彼既不肯爲我所用而必欲强而留之不留則借官之勢以壓之一似欲使將來用人視之不敢再有遠抝地步是直以官之勢爲彼洩怨作威何其設想一至於此故陳太守先欲罰該細崽洋兩元正欲使該狀師聞而自愧也該狀師亦自知罰洋無名而以爲工洋應得照給惟請薄懲以儆所儆者何事乎豈一經西人雇用即不准辭去耶抑辭去即干犯名義而有應得之罪耶吾雖不諳西律而竊嘗見夫西人之斷案未嘗不公因觀西律雖與中律不同而定是律者要亦准情酌理一本平允即有偶然岀於意外之事而西人究亦自有其理乃可以定此律至於任情縱恣有已無人泰西無此律也該狀師讀律有年凡他人之是非曲直猶或賴之以定西顧於己之是非曲直竟置而不顧乎設陳太守於該狀師禀請懲儆之時詢以所儆何事彼將何詞以對如曰不應辭而辭例有應得之咎則其所以不應辭者又安在耶陳太守不欲與西人爲難曲爲周旋判將該細崽押三日以示姑妄言之姑妄聽之之意盖誠有大不得已於其間者明知其爲不情而委曲從之旁觀者或以爲太守之過于巽懦不免爲西人所輕而不知此等細事必與嘵嘵置辨未免太覺煩瑣太守之意謂苟無大害於華人則亦不妨曲從以求省事云爾然而其用心苦矣會審之職難乎不難 
[購辦新鎗]  
　　近聞中國有黄德星者經手辦得梅首來復槍六萬桿此鎗較法國之插西炮鎗及奥國之尾德爾鎗更爲佳妙聞是鎗由奥國四體理阿省之四體理地方創造刻下德國所用皆係此種黄君深知西國兵法并能德國語言前曾在德國見過此槍故中朝令其至四體理地方觀其機括并購取是槍多桿來華也 
[地震續聞]  
　　前報閩地微震一節兹閱西報言英前月十八即華正月二十日早三點鐘二十二分及是日十一點半鐘次日早三點三刻及是晚八點鐘五十五分共計地動四次其第一日頗形搖撼天地異色旋以天雨震始止第二日則不甚動盪但覺微震而已 
[埠租案結]  
　　前報載控追埠租一節刻聞駐甯英領事固巴已將此案斷結着太古行岀洋二百七十五元付給僕負司以作埠租并令太古行罰岀堂費就此完案矣 
[棄錨賠錨]  
　　英國兩枝桅帆船名亞哥司者駛岀吳淞行過電線分行適值大霧即於該處抛錨詎錨竟將電線勾住該船主恐起錨時將電線勾斷乃棄錨於水次不復收起後經電線行聞知另買一新錨償還該船主云 
[巨匪拿獲]  
　　粤垣著名巨匪何亞才向在省垣私開花會無惡不爲官憲嚴飭緝拏久未就獲嗣因輪敗　　流而爲盜在南海等處鄉落肆行劫掠經鄉局懸賞訪緝正月十六日逃匿省垣帶河基賭館爲線人偵知密報　 
 
 

Page 2

 
 
協兩營經緝捕廠登時獲到緝捕兵勇先將其姓名錄岀赶赴鄉局領賞花紅後將該匪解官自當盡法處治人民靡不稱快可見天網雖疏彼稔惡者終難久漏也 
[欵客失慎]  
　　前月十七日午後羊城黄沙二約某姓住眷有親串往賀新年即爲留飲一面瀹茗欵待一面烹飪和調乃灶邊積有柴薪偶失照顧遺火屋内一時冒頂穿簷火勢烈烈幸時當白晝撲救尚易爲功祇後屋一掾被燒而已 
[私賣墳地]  
　　粤垣西十一甫有某姓者其先置以洋務起家財雄名盛居然稱望族焉後昆承先人餘蔭析爨分居漸失睦誼乖氣所乘門祚日以衰薄產業多爲他人有矣其祖塋在小北門榕樹嶺當豪富時馬　崇封牛眠廣拓餘地尚贏數丈近年族中貧者欲將餘地岀售與人商諸族人皆不允積嫌搆隙已非一日去臘中浣忽有别姓營葬于其祖墳之旁建立界碑從事封植族人聞而駭　遽行查訪乃知由其族長及子弟輩立劵私賣字據具存無可向論現兩房昆仲互岀謗帖有聲言擅掘祖墳者聞不日將涉訟公庭嗚呼骨肉相殘其敗最易何弗愈本枝之恩義憶締造之艱難降心相從兾振興於中葉哉 
[算命被竊]  
　　揚州新城十三灣達士巷有陳姓浙江人父宦於揚因僑居郡内父殁已四年稍有遺金一日忽來一瞽嫗自云善關亡魂夫亦瞽善算命陳母惑之於去秋曾命嫗關過一次子媳及女均不信母確信不疑十二月十七日爲陳冥壽之期母又命嫗關魂子諫止不從兼招　夫來算命乃正月十五夜三鼓陳内宅被盜失物二三百金報官緝捕尚無蹤跡忽於日前東鄉地保獲住一土賊拷掠供岀其舅某曾約同盜城中某姓即係陳宅賊首爲瞽目夫婦兩人夫善推算妻善關亡云陳聞之往詢悉符即招尋瞽嫗已不知去向矣現在請官根追不知能否緝獲夫三姑六婆本係盗媒乃信彼謊言引之入室其咎實誨盜者職之 
[皖省官報]  
　　潘司盧示寧國府經歴缺以酌委試用府經余錫祺署理蒙城縣典史缺以超委試用從九陳希燾署理 
[賭負覔死]  
　　皖垣司門口黄姓飯舖中夥某年近三十上元日岀外賭博負錢十餘千所帶只有千文餘錢央人擔承次早回店店主黄某詢以昨夜何往詭言赴親戚家飲酒夜深即爲留宿黄信之乃該夥雖喪多資而戀賭之情不减鋪中庽有淮北應差夫役數十名日夜鬥牌擲骰夥便與共賭連日不休又輸去十餘千之多正月二十一日各夫役奉示翌旦起程向夥索錢除劃去庽資火食外尚須找數千文該夥乏資應付夫役詬詈萬端逼廹不已夥情急竊黄某之錢購阿芙蓉吞之旋被黄某知覺急爲阻奪而已吞其半覔方灌救扶上臥榻倐又伺隙懸梁寓客見而聲喊衆爲解下得不死黄某恐有疏虞一面鳴保囑衆人勿向追取如或不依則人命事惟若人是問一面派人看守於次早送之西門外保人處以脫干係云 
[觀燈失女]  
　　杭垣今歲盛行龍燈上城則杭恊署中下城則城守署中各製一龍兼備各色燈景徧遊街巷城廂居民皆以爲久未輕見無不爭先快覩即貧家婦女亦結隊來觀若大族深閨亦聞聲岀視昇平景象洵足樂也惟城中西牌樓陳姓家於上月十六夜二鼓時適有龍燈從門前經過家中大小男婦一齊岀門觀看是時鑼鼓喧天燈火列炬閑人十分擁擠陳家男婦人等方共注意觀燈不暇憶及他事迨燈過關門入内衆人俱在而惟少一十齡女孩徧室尋呼杳無形跡查問僕婦皆謂看燈時在墻門外站立不知何時走失有疑其隨燈往觀者有疑其在隣家嬉戲者當即着人分投追尋沿路呼喚閙至半夜仍無下落合家驚愕舉室悲啼次日專雇多人鳴鑼高喚四路訪求兼之大書招貼徧貼城廂懸以重賞其貼上書云失去女孩一名名喚愛林年只十歲身穿藍洋布衫元色布背心上掛白大旂帶下穿紅布小脚褲元布鞋耳掛法藍銀秋葉一對是日在墻門外看燈忽然不見如有知風送信者及收留送還者自必重謝云云然至今已逾旬日仍無蹤跡想掌上明珠未必能重還合浦也 
[雷不應候]  
　　杭諺云未蟄先蟄四十五日陰濕盖謂驚蟄節前雷動必主一春多雨此固歴騐之而不爽者也杭垣去冬苦旱入春以來晴爽又將匝月不惟田乾土裂播種可憂抑且井涸泉枯即日用之水亦頗艱於汲取城中有力之家咸以重價雇人挑西湖木用若護城各河不惟無水處多即有水亦穢濁而不堪飲也新正初四日一雪無濟於事二十三日天氣陡熱黰悶不可言狀次日愈甚躁暖幾同初夏路上行人多衣夾衣而携扇箑矣至廿五夜間狂風驟起冷意漸增雨點跳珠屋瓦皆錚錚作響未幾大雨傾盆簷溜聲中漸　雷發隆隆然隱從地起人方驚猜未定突然霹靂一聲震動山谷多有從睡夢中驚醒者繼此雷雨簫溜砰訇頗有三伏中光景迨三更後始漸停止二十六下午又復大沛甘霖由晝入夜天明始歇嗣又春雨連綿數日不見晴霽而春寒料峭較之二十二三日天氣真有葛裘之别矣未蟄先蟄之諺不已信而可徵耶 
[鄂省待雨]  
　　鄂省自正月十四日得雨之後燥煖異常陌上游春紅塵拂面途人易輕裝而岀猶至汗下涔涔　按之春風似翦之　大相懸絶矣往歲春漲發生時河水離岸不遠今則水淺岸高苟非速沛甘霖難免春收有歉且天氣亢厲祝融又易肆威新正十七夜漢鎮郭家巷口恒益油坊起火延燒隣家幸是夜無風撲救較易然頃刻間火勢如風捲雲飛被災者已有三十餘户矣 
[婦姦夫遁]  
　　漢陽晴川書院前有薙髮匠某甲者黄陂縣人其婦頗饒風致獨自家居甲久客不歸遂與甲之胞兄續成鴛夢兩相綢繆居然易伯媳而夫婦矣有親串某不勝懷恨向甲說知甲竟不作一語翌日晨起不知所往某以爲必含怒歸家不袗其兄之臂即批其婦之頰矣因即前去排解詎詢之甲家並未來歸遍訪戚友毫無蹤影或因恥而逃之遠方歟 
[北行船數]  
　　輪船北駛改期業經列報兹悉初三日丑刻太古行之牛庄温州兩輪船業經開行怡和行之大沽輪船亦於是晚啓輪招商局之豐順輪船即尾之而行然後開之兩輪船駛岀海口必能　牛庄温州而上之也又有新南陞順和漢廣等三船亦均定於初四日啓 
 
 

Page 3

 
 
行利運保大兩船亦定於初四晚啓行以上所有各船惟新南陞利運兩船係開往烟台小泊再赴天津也 
[團練大操]  
　　本埠西商團練聞定於禮拜六即本月初六日操演分作兩隊一隊爲敵兵一隊爲防兵其敵兵之一隊中有洋槍手一隊炮一尊及馬兵等以大勒司帶領其防兵隊中亦有洋槍手一隊炮一尊并有炮兵馬兵等以哈未統領其敵兵一隊於是日一點半鐘先由工部局前空地聚集然後岀隊其防兵則於二點鐘亦於該地取齊前往迎敵并聞定期於昨日五點一刻在大英公館空地上預先操演以便至期大操嗣因天雨停止云想西人武備久已著名至期當必有爭先快覩者定有一番熱閙也 
[茶客驟斃]  
　　英租界松風閣茶館前日午後有茶客甲乙二人爭會茶鈔甲忽　然倒地淹淹一息旋候其氣已絶矣當由乙知照甲之家屬前來收殮是何急症而畢命若此之速乎人生如薤露不可慨歟 
[老婦薄情]  
　　前日午後有年近五旬之老媪唇脂面粉衣飾鮮妍一似青年裝束行至大東門外吊橋堍逢某甲年不過二十餘突前將婦衣扯成粉碎又拔其簪珥等抛入城河該婦痛哭呌喊甲始大聲曰爾之衣飾皆我所置今爾另有匹偶視我如同陌路我所爲甯過耶曾畢垂頭喪氣向南行去該婦令人于河中撈摸得首飾幾件懊惱而返初時旁觀均愕視不解及聞某甲之言洞明原委莫不掩口胡盧噫枯楊生華彼婦竟彈别調而士夫致恨薄情天下事真無奇不有矣 
[從良控]  
　　英租界石路久安里薛岐山家妓　内有妓女鄭榮仙者托人投英公堂稱該妓立志從良願委身于王姓客被鴇阻澆求恩提判等情陳太守准詞飭差立將該妓鄭榮仙提到未經庭訊而兩造已挽人調處給鴇洋五百元罷訟妓即具結求請銷案蓋妓女從良一經到官則酌償身價無幾今如此調停鴇所情願故易了事夫鴇遇妓女從良百般作難惟殊可惡然邇來有一種無賴軰每爲妓女効勞謀利往往代爲控鴇而實則僅圖贖身另立門户其刁滑亦已甚矣 
[唱戲滋釁]  
　　英廵捕解送毆鬥一起人至公堂請訊據李阿四供在虹口開茶館因生意淸淡邀陸雲山來做木人戲茶客仍屬寥寥故辭陸而另邀張景福唱戲陸竟前來尋釁打壞碗盞適廵捕路過拘住送究陸供在伊茶舘祇做木人戲五天伊並未辭我便有張某來唱花鼓戲是以與論爭毆張供坐唱戲曲並非花鼓戲云陳太守謂爾等起釁之由各有不合姑先看各罰洋一元充醫院經費再查如果有私唱淫戲情事須從重究辦不　 
[控竊不准]  
　　前報述住居英租界小瑯環里之蘇婦朱氏赴公堂控稱岀外購物被同居之汪壽生及其拼識之胡氏竊去金戒指四只及衣服等件由　太守　胡氏開釋汪壽生押候查明實在情形再行核辦前日經太守覆訊朱氏申訴前因汪則禀稱身係庠生訓蒙餬口前日朱氏回家扣門時已將午刻我與胡氏尚睡未起及起而開門朱氏進房忽稱失竊當時報捕搜查已騐得我處並無贓物實係誣竊圖詐求賜明察太守以疑竊無憑一併斥釋朱氏又稱我年將六旬金戒指係半生傭工積蓄從未帶過欲存爲身後棺殮之用尚求追究太守仍不准理云 
[領簿結案]  
　　去年臘月間小東門外魚行在法公堂涉訟一案其疊次訊理情形均登前報今法公廨奉到道署札文並魚行公項帳簿七本札開查得孫德城係金合順行夥本係事不干己今道縣兩署案已註銷所有帳簿七本無論真假均屬無用着傳原告將簿發還孫德城可即釋放等因昨日法公堂傳到原告金合記等六户捕房又將孫蓮甫解案金合順行主金松塘並前經作保之金松泉亦皆投到白繙譯官謂孫蓮甫曰爾始終不肯將簿交案今已奉道署送來尚有何說可知罪否孫蓮甫答稱知罪當時中外官商仝判斷着原告金合記等六户具領將帳簿七本領去又向孫蓮甫謂本應懲辦姑念管押多日從寛釋放着具切給呈案備查又諭以嗣後便富改過切不可再造謠言又將金松泉訓飭一番原被各人叩謝退去完案 
[押店徵控案移縣]  
　　押店被控一案昨據原告陳鼎卿親自到堂訴稱家中屢次㿺竊失物不少所有墨晶眼鏡翡翠鼻烟壺見在信豐押店詢其價值彼初討價洋二十餘元後議定十九元因身畔未帶多洋囑其送進城内彼不肯送故當日付定洋四元取有收條及翌日往取則稱從無其事爲此具詞投請追究朱明府詢其交何人之手答稱彼店當時有二三人即指林大謂此人亦在店中明府謂此案曾將被告屢次盤詰執不供認兹將林阿忠林阿大送縣核辦可徑投縣署伸訴云 
[騙銀枷責]  
　　假票敗露一案昨日捕房又將沈杏生解訊同福祥夥徐藹生偕方義德投案呈上同福祥圖章朱明府將前呈字條比對果係不符隨詰沈杏生現在假圖章何在答稱已經銷燬明府謂私造假票有關市面飭將沈杏生責手心一百枷號一个月再行責放徐藹生既圖無干可即退岀徐復禀稱被沈誣扳與聲名頗有關係求賜明察明府謂然則雇人爲爾各處揚名乎好不懂事斥之退去 
[和金論]  
　　宋徽宗朝燕雲十六州久爲遼據自澶淵盟後歴百七十年不見兵革至是以童貫使遼貫還以薙人馬植至賜姓名趙良嗣良嗣言遼政亂女真新起海上强甚可密約夾攻則燕雲可復有也帝深信之重和元年始遣武議大夫馬政浮海使金用詔書宣意宣和九年金來報聘却詔責用國書二年遣趙良嗣使金九月金使來議攻遼及歲幣初澶淵之盟宋歲輸遼幣五十萬至是許取燕雲後輸金以三十萬金人不許於是議如遼幣之數乃許焉四年金屢敗遼宋乃詔童貫蔡攸等勒兵廵邊以應金五月童貫進軍擊遼敗績退保雄州七月再舉伐遼九月金使來宋命趙良嗣報之十一月金使復來議燕地宋復遣良嗣如金求　平灤二州先是宋與金約但求晉賂契丹故地而不及平灤等既而王黼欲並得之金不許及良嗣往金主責以失師期且云今更不論原約特與燕京薊景檀順涿易六州良嗣言原約山前山後十七州今乃如此信義安在抗辯數四金大不從遂克遼燕京遣騎送趙良嗣還五年金遣使來趙良嗣復如金金主曰若宋必欲平灤等州則並燕 
 
 

Page 4

 
 
京不與又曰燕京用金朝兵力攻下其租稅當永輸金朝良嗣曰租稅隨地豈有與地而不與租稅者金太子尼碼哈曰若不見與請速追涿易之師無留我疆於是遣李靖等與良嗣偕來帝意欲增銀幣以貲燕雲三月良嗣復　燕謁金主復請平灤金主曰平灤欲作邊鎮不可得也因議燕京租稅金主曰燕租六百萬我歲止取一百萬於宋所獲多矣不然還我涿易良嗣曰本朝自以兵力下涿易今乃云爾豈無曲直耶且宋帝御筆止許十萬至二十萬使臣不敢擅增於是還至雄州以金書奏王黼欲功速成乃請復遣良嗣自雄州再往許於歲幣五十萬外再加燕京代稅錢一百萬緡並置榷塲交易金乃喜許以燕京及六州來歸而山後諸州及西北一帶接連山川不在許與之限四月金掠燕京職官富民金帛子女而東徒留空城與宋宋乃詔蔡攸童貫班師賞賚有差六月金張毁以平州叛金來歸宋納之趙良嗣諫不聽十一月金人襲平州張瑴奔燕京金以納叛責宋宋殺瑴函首以畀金於是遼降將郭樂師有叛志六年金來索糧宋不與金由是怒六月金克平州七年十月金將尾碼哈幹離不遂分道南侵宋十二月童貫自太原逃歸金兵入檀薊郭樂師降金燕地全陷全逼汴京帝遂傳位太子而有北狩之禍論曰讀史者咸咎良嗣通金滅遼關門揖盜吾謂不然方良嗣始爲謀時固不料金人之爲禍到此也宋即不約金滅遼金人亦豈甘居塞外而與遼畫疆以守哉與其金自取遼而宋一無所得何如約金滅遼而宋尚未全失是良嗣始謀木足深病也宋之病在君臣將相虛誣粉飾已向敵人求乞而又飾詐肆貪以激之是謂掩耳而盜鈴長影而疾走耳王黼童貫蔡攸實司其咎於良嗣乎何尤夫金之於燕雲等州宋輸幣亦取不輸幣亦取既取燕雲而並欲窺宋不和固不能弭兵即和亦豈能弭兵總之宋之病在不能自强而已矣然則自强之道何在曰整勵將士礪兵秣馬自取燕雲上策也約遼以拒金中策也堅守初盟推誠與金是爲下策曰觀童貫督率諸軍與將亡之遼一戰而敗至雄州何能整勵將士自取燕雲以行子之上策乎曰惟上有童貫之帥斯下有敗北之兵耳當此之時持重如种師道老成如張叔夜堅忍如宗澤果銳如李綱韞玉懷珠升沈各異使樞府推心委用共濟和衷當時何謂無人且此數賢者猶刃之有鋒燭之有光淬而試之膏而沃之皆方面材也棄而置之抑而挫之則一健兒已矣夫兵者利器也久置不用或用之不得其人則利器鈍矣金方日利其器而宋乃欲效鉛刀之一割是勝負之數不待戰而已分矣苟從吾之說任此數公者以爲將帥一戰不勝而再戰再戰不勝而三戰果能抗遼何患不能抗金即終日不能而竭府庫以供軍實率閭閻以同敵餼固猶勝於子女玉帛載送金營君臣纍囚泣涕相向也何謂約遼以拒金曰連横之說雖未可盡恃然先　形勝亦兵家之一奇夫宣和之世金雖暴起遼亦未至大衂宋能於此時岀重兵選良將由山後以扼朔方觀釁而動金如擊遼則乘虛而岀其後遠宗趙魏之謀以收唇齒之效則山後諸州豪傑必有聞風興起甘爲我用者軍威一立何患不得燕雲即不然金果取遼而我不能救則因關河之險振洛陽之臂運左肘以與金摶則勝負之數尚未可知何至聽幹離不之長驅直入也至於下策則當時君若臣已行之矣然而遼幣雖腐金幣旋興所謂五十萬者仍在而益之代稅一百萬緡以買數空城又貪不可必得之平州招其叛亡擯挑强敵是並下策亦不能用當時謀國者可笑亦可憐矣曰如子之謀則自强夫豈待言而抑知欲自强則終不得不岀於戰以至弱之宋敵至强之金戰而不捷咎將誰任吾於此終自疑焉曰宋之弱也久矣夫積弱而欲驟强非恃朝降一書暮遺一使而遂能也要必拔英雄於不次破資格而勿拘使國有敢戰之人人無自餒之氣一　收一兵之實效一將盡一將之技能而又朝恥空談之儒市無私利之賈斯乃漸而有濟蓋人才之岀亦至不一矣雍容坐鎮鎖暦歲月才智與庸愚固悠忽同盡耳宋之時沈淪草澤備位下僚如岳飛韓世忠吳璘吳玠者流原不必取材異國觀後日金人用所最强者曰拐子馬而岳飛一旦以麻札刀破之然使當時金人終不窺汴梁宋人終宴安江上雖有才智如飛謀略如飛者而誰知之而　信之充其量至數十百年亦仍曰金之拐子馬無敵於天下而已嗟乎必待有江上之捷而後知韓世忠必　有朱仙之捷而後知岳飛吾甚慨夫徽欽時朝野言及金人而色變口噤者至世忠飛兩人一岀而確乎不可犯之金人忽焉而變爲是亦易與之金人亦可知世俗之論之不足信也久矣迨其後岳飛寃死矣世忠　矣而采石之戰復有一虞允文者岀又復支持强敵延宋數十年之命可知人才輩岀勝負無常患在朝廷諸臣或則輕爲憤激以邀功或則貌爲持重以假息既悮於始復悮於終陳東之請誅奸已嫌其媛秦檜之不帝楚孰悟其姦可勝慨哉可勝惜哉 
[  碧雪外史]  
[十二日大雪到嚴州與楊濟川遊建昌道院登湖山一覽亭賞雪茗話適紅梅五樹含萼初吐掩映於亭之左右誠奇觀也即景紀遊以志鴻爪]  
　　崔巍殿宇壓寒波閒共楊基踏雪過匝地瓊瑶迷道路浮天波浪走江河亭前竹樹青都盡檻外梅花艷畢羅安得一樽浮太白快招吟侣發狂哦天與騷人飾壯觀故教風雪阻嚴關釀成霖雨舒農望較勝銀沙濟世艱詩思淸於嚴瀨水塵容瘦似富春山歸帆顧乞東風便百二灘頭一夜還　坐對千峯積雲來山亭茗話旅懷開鴻飛直涉江千里犀飲宣拚酒白盃瓊屑鏤成詩世界　雲幻岀玉樓臺人生此景難消受臘屐親粘道院苔　飲罷山泉一杓甘滄茫詩思逐寒添流殘歲月江如昨穿破烟雲塔露尖填盡岐途歸阮華創成奇境嬉江淹疎任誰似吹簫客替折梅花插帽機○十三日楊溪即目　隱約峯巒凝雪白紆廻江水抱川明間吟坐愛漁村晚時聽遊鱗潑刺聲○十四日過小溪巖　一棹逆流上亂灘捲雪鳴曾經波浪惡猶覺夢魂驚　辛未旋里經此猝遇風暴舟幾覆　山石攫人立崖冰墮玉淸松風傾萬壑爭作怒濤聲○十五日早行上　槳灘至東溪源口望淳安殘雪　灘高喧浪急颿峭受風偏不有一天雪真行陸地船寒理千嶂翠冷壓萬家烟蕭瑟淳安路寒吟似浪仙○日暮過小金山　客愁鄉思兩紛紜擊檝滄江夕又曛畫槳　開凍浦水縴繩界破暮山雲澄潭月冷魚龍現古寺　凄燕雀羣不信嚮山潭下路一坏中有假王墳　嚮山潭有宋寇方臘墳成曰其祖塋○仰村崗夜泊　仰村孤泊夜漁火耀江明不信今宵月偏增故國情掠波過鴈影墮淚聽　聲苦負姮娥約團樂照遠征○十六日過雲頭灘　漁村兩岸午烟稠影入波光裊别愁瘦石撐漁噴雪瀨　雪灘在雪頭下　奇峯障日壓雲頭雙椿砥柱懸孤　亂　穿雲梚逆流竹節淇邊瞬息到不風波遽也堪　　諺云水没　材　　過竹節淇亦險灘也○十七日過梅花谼　不信梅花瀨真能水骨生森森排石壘滾滾響灘聲鳥道羊腸路金戈鐵馬兵頻零遊子淚不必　 
 
 

Page 5

 
 
翠鳴○兩日　甫喜　街口鄉音入耳尖兩山分浙院　山峰至界東西分向　一水判徽嚴志欲超江海身慚役米鹽自粦塵俗狀恐被白雲　○十八日上米灘　歴遍諡叢路崎嶇　浪聲一帆風力峭百尺　　高翠挽鏡千緯艱危伏兩篙不知横石瀨　亦灘之最險者　又費幾夫　○十九日大川至綿潭道中作　大川西去畫圖開到眼山環又水廻也似詩文平不得一潭過後一潭來　近水人家結構幽松篁蓊鬱夾溪流幾　樵唱江村晚一抺斜陽紅渡頭○金灘夜泊　扁舟歴遍路艱難才過深淵又急湍萬派溪聲來漸水一丸月色耀金灘山遥漸覺懷襟曠　深渡以上山漸曠遠　家近偏難睡夢安想見高堂懸望切倚閭盡日盼歸鞍○二十日過小南海午寢方醒成一律　小翠濕衣裾波光澯碧虛雲曇瞻波岸天地夢吾　老逐窮愁至詩攻疾病餘何當買簑笠釣詠侣樵漁○二十一日由篁墩至屯溪道中作　幾樹梅花帶雪寒幾間樓閣聳瞻觀篁墩西去溪南路水榭風廊八畫看　五里烟波灘一見歸途難趂一帆風誰知草市彈丸地咫尺方音竟不同　路到家鄉尚未平湖邊　村名　灘石更縱横一舟旋轉如驢磨來向牛車架上行　頻年落魄學痴聾聽到鄉音耳便聰百首新詩千里路山川都入錦囊中 
[  新安白嶽山樵稿]  
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
