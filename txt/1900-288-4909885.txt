# 1900 - 288 - 4909885

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續綠實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃綠碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大淸會與碼洋一元六角○何典碼洋一角五分○六科準繩六套實洋六元○醫門汉律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[靖逆策]  
　　扼據長江上下游適中地約定武昌及漢陽漢口同時起事俾成犄角之形勾結武備學堂肄業學生各防營弁勇同入其黨俾起事後欲剿則無兵可調欲守則無險可防又恐先事運籌風聲漸洩則賄通各官署書役俾官吏深居簡出不能洞悉陰謀羽黨猝不及招則暗誘哥老紅燈諸逆會匪徒惑以甘言授以僞職使甘心從逆突然斬木揭竿更立會以借皇權藉保教保商市惠西人併以奉迎皇上復辟爲名使西人不復發其覆訂立僞盟約使羽黨燬署劫局掠庫據城焚掠三天然後封刀止殺康梁諸逆之陰謀可謂周而且密矣康梁諸逆之毒計可謂悍而且狡無以復加矣其亦知南皮張公坐鎭湘南北不動聲色一綱無遺雖有陰謀雖有毒計不旋踵而已先敗露凡百亂黨無一不駢首市曹乎或有駭而異之者謂康有爲才人也其所言皆新法也原其初極欲輔佐皇上痛除積習咸與維新大振 
乾綱奮揚威德奈何一朝變計忽改而效流宼之所爲豈有迫之使然者歟何先後竟大相徑庭若此也則應之曰康果何才之有哉且亦安所得而知新法哉當其禮闈倖捷釋褐登朝大言炎炎目空一切其心蓋早已窺竊神器欲陰行弑奪之謀試問其謀圍頤和園威偪皇太后時是誰迫之使然而公然欲稱兵犯上乎唐才常輩康之死黨也見康逆遁蹟海外殘喘苟延乃與之消息暗通圖作亂於長江一帶其計誠毒矣其謀誠陰矣亦知哥老紅燈諸逆會匪徒果可與謀大事耶作亂於武昌及漢陽漢口果足以扼長江要隘使官軍尾首不相應耶勾結武備學生各營弁勇果足以製大吏之肘使之徵調不靈耶官署吏役僅下賤耳旣得若輩之賄果足使官憲耳目難周耶以若所爲眞書生迂腐不通之見加以起事之始購械募匪諸欵祇集洋銀一萬數千圓而謂能遍結逆黨出其死力以抗大軍耶雖有白康有爲亦且無濟於事而謂庸劣昏鄙如唐鄧者能奮其螳臂爲患於沿江沿海效明季闖獻及咸同時赭宼之行爲耶亦多見其不知量而已矣今者唐鄧諸逆已伏誅矣康梁亦匿蹟銷聲暫時不復有死灰復然之慮矣大吏通飭嚴拿票匪凡入其黨者當不難次第成禽矣然觀逆名單中除唐鄧外已正法者不過瞿河淸林錫圭二人已獲者不過譚　一人此外頭目百數十人安知不避匿於山深林密之中徐謀不軔求之過急則效康梁故智逃之海外以保商保教及奉迎○皇上復辟諸語煽惑外人洎乎事過情遷則又隱肆逆謀或結交三合會等亡命之徒重復約期謀亂可奈何曰是有一法焉猶憶二十年前回匪白彦虎擾亂新疆削平後逃至俄羅斯俄人屏之遠方禁不得近中國邊圉厥後孫文爲患於粤及事敗而遁英人限八年内不得至香港以免勾結匪人英人梅生爲哥匪私購軍火解回之後出使大臣薛叔耘京卿一再申辯英廷卽議加罪名可知嫉惡之心人所同具外人向未知康梁實欲擾害中國是以憐而庇之耳今當臚陳康梁若何出身若何謀叛皇太后皇上若何慈孝國政若何除舊更新及此次逆黨唐才常諸人若何濳蓄異謀若何結交會匪若何欲作亂於漢上若何搜獲逆黨眞憑通飭出使各國大臣譯成各國文字一如香帥札示之法刊印成册分贈海外官民俾知若輩皆罪不容誅萬不可爲之容隱庶各國朝野上下咸明於順逆之理逐之等於鷹鸇庶若輩凈絶根株無復狡兔之窟日後或不致再肆逆謀乎抑外人惟昧於中國事情是以遇事多所齟齬鄙意此事如一試有效則當籌集公欵設一西文報館舉凡中國政事條分縷晰登之報章俾外人一覽而知不致如隔十重帷冪庶幾猜疑悉泯畛域無分交涉事宜易於辦理當軸者苟有意乎請於出治之暇起而圖之 
[俄謀甚狡]  
　　日本長崎埠訪事友人云西歴十月二號日本外務省接俄京聖彼得堡來電知俄政府前擬派陸軍五旅團赴滿洲今忽减去二旅團所派三旅團已由陸軍大臣下令不日卽當束裝就道矣迨四號芝罘來電謂俄軍於九月二十四號佔據牛莊二十七號占據鞍山站二十八號占踞潦陽計死將校一員傷二員兵丁死九十七名七號又接牛莊來電謂俄軍旣占遼陽後恐奉天將軍揮兵拒敵先於攻占齊齊哈爾時致書將軍聲稱俄軍止此並不前進自此如不侵犯當卽退師蓋以駐遼兵士祗六大隊慮將軍掩襲故爲此緩敵之謀也八號接之罘公報知奉天鐵嶺已被俄軍占據牛莊對岸火車道已建俄旗 
[聨軍舉動]  
　　日本長崎訪事友人云東歴十月六日陸軍省接山口中將來電知刻下英日兩國之兵已聨絡一氣日兵自黃村至豐臺英兵自豐臺至黃村互相巡邏將鐵道竭力防守以遏匪人八日又接天津來電云聨軍旣占秦王島擬就海邊興築馬頭以便各兵船寄碇旣而外務省復得天津來電謂目下英德法意四國軍士已進攻保定各國聨軍統帥定於十一日在天津騫馬塲閱兵 
[日艦告成]  
　　日本長崎訪事友人云前者日本政府向英國某船廠定造兵艦兩艘一名出雲一名吾妻現已告竣卽日當駛回本國矣 
[日船失事]  
　　日本長崎訪事友人云本月某日日本葛城兵盤駛至大島遭風觸礁立時沈没幸人口尙未傷亡 
[京員無恙]  
　　自北方亂起南省人士之宦於京師者雁杳魚沈久無消信至昨日始接京中專電云松郡各京官如席君淦雷君補同章君士荃王君慶平胡君祖謙阮君惟和均慶無恙此外如唐君文治王君淸穆陸君增煒李君士瓚沈君文煇張君采南亦皆闔寓安全得叶旅人之吉其餘諸君或避亂近畿或携眷南返此時蹤跡尙未詳知云云觀此可知旅况平安並無意外之變凡數日來友朋之　念家屬之憂疑亦可因之而消釋矣故特泚筆記之 
 
 

Page 2

 
 
[縣令奇遇]  
　　漢口訪事友人云此次拳匪變亂激成中外交鬨之局皇太后皇上於各國聨軍未入京時倉黃出走所過之處地方官吏逃逸一空以致乘輿播遷無人迎候迨至直隸宣化府屬懷來縣境始由縣主吳大令永率同闔邑士民跪迎道左皇太后皇上嘉之立卽擢升知府諭令扈蹕西行厥後駕幸太原皇上卽命馳赴湖南北向各督撫面陳此次避難情形並催解餉銀貢品順道查察東南各省近日民情本月二十三日午刻大令銜命蒞漢假太平會館暫駐行旌翌晨渡江拜會督憲張香帥撫憲于次帥亦異數也 
[汰冗節費]  
　　福州訪事友人云閩浙總督許筠𤲅制軍以目下庫儲支絀船政局各項經費月需三萬餘金殊覺難乎爲繼爰飭提調沈丹曾觀察將局中員紳丁役裁撤二十餘人僅留三十餘人此外各學堂教習學生亦酌量裁遺其餘各廠所用壯丁共裁四五百人大約每月可省萬金之譜此中蓋亦有不得已之苦心焉 
[點騐團丁]  
　　杭州訪事友人云仁和縣陳吉士大令素來講求武備本年北地拳匪肇事江山土匪更乘機竊發大吏飭舉行團練而本地所招類皆孱弱無用因禀請大憲商諸紳董特往長江一帶招募成軍上月某日帶之回省逐日嚴加訓練現已略具規模本月二十二日會同樊介軒楊雪漁兩太史及諸紳士在吳山按名點騐給發糧餉事畢卽分五遂安設東西南北中各要隘藉以保衛閭閻 
[白下决囚]  
　　金陵訪事友來函云上元縣屬湖墅鎭爲水陸往來要衝每有江湖會匪溷跡其間句容人郭老淦爲此中頭目在鎭橫行訛詐無惡不爲本月初旬某日有某甲者開塲聚賭某乙强向敲詐因之用武郭匪挿身其間迫令甲出錢若干甲不允郭遽拔刃亂戳甲登時因傷身死郭見釀人命飛步奔竄汛兵追至一里外適一樵者見郭持刃飛奔後面追者甚衆知必非善類因卽閃讓路旁俟郭奔過遽用扁擔向前猛擊郭遂顚仆衆人一擁而上綑送至縣縣主龍硯仙大令立卽升坐大堂嚴加訊究郭犯供認殺人爲匪不諱大令錄供通詳奉飭就地正法二十二日江寗府王鹿峯太守偕上元江寗兩縣主會同三大營五都守趨詣督轅恭請王命將郭押赴笪橋市處斬梟其首級發往犯事地方懸竿示衆 
[馬江盜案]  
　　福州訪事友人云本月十五日城廂内外天泉等各錢鋪雇洋駁船十艘載洋銀十萬零五百元至新裕輪船寄赴上海駛至馬江洋面江姓駁船瞠乎在後時已深晚因卽暫泊致與各船不能聨絡又離洋關較遠未幾突來暴客十餘人各執兇械一躍登舟肆行搜索致被劫去洋銀四箱江奔赴洋關聲訴一面馳告各錢鋪禀知閩縣劉大令汝樵海防同知呂司馬又起次晨大令與司馬親往勘騐飭提船主及夥五人研訊知所失者天泉一箱計洋銀五千元隆愼一箱計洋銀四千七百元厚坤一箱計洋銀四千元春生洋布棧一箱計洋銀四千元共一萬七千七百元大令因失贓甚巨立出重賞三千元嚴飭差捕四出跴緝旋有人赴廳署禀稱匪中有名牛仔者分得洋銀四千元令其黨犬仔送至田鐺私娼紫家司馬立派公差隨同前往及至牛仔早已逃逸惟獲犬仔及其表弟某甲遂連紫並狎客細弟一併送案大令聞信卽命駕至廳署與司馬會審知細弟實不相干卽予開釋紫准交妥人保出犬仔嚴刑推鞫堅不吐實遂飭收禁獄中候緝獲餘犯覆訊核辦 
[拾金不昧]  
　　南昌訪事友人云今秋皖垣某紙號寄銀一千兩至省交同業某行收取其銀用兩篾簍分裝遣夥友某甲附船運至吳城再雇小船運入省河泊於煤炭坡馬頭然後雇小划船駁至圓覺寺前登岸長途輾轉銀重簍破致遺五百兩於艙内當時未及查知迨運入在行開視祇剩五百兩不覺大驚失色某甲亦呆若木雞相與駭怪久之姑至江岸找尋小划則舟子方高臥艙中問有銀五百兩否遽曰我守候此紙久矣卽持銀擲還之甲喜甚請偕至紙行詢以所欲舟子以年老僅求一棺對甲卽市美棺相酬并加殮衣旋見其妻亦已霜鬢皤然復市一棺以酬高誼共費銀十餘兩舟子拜謝而去有知者謂舟子年約六十餘新建縣境王家渡人譚姓噫舉世波靡之中而能嚼然不污自高節行求之士林尙不可多得而顧出於不讀詩書之人豈非天地醇厚之氣别有所鍾歟如譚者可以傳矣 
[浙省官塲紀事]  
　　杭州訪事友人云統領援衢諸軍李鳴九觀察鶴皋現因匪亂已平遵奉撫憲劉景帥札文將各營軍士移交敖鎭軍接統本月十九日乘舟回省卽詣撫轅禀知銷差○署奉化縣龔稼生明府現奉藩憲惲菘耘方伯札委調署甯海縣篆所遺員缺委正任東陽縣李大令前泮接署○請補臨海縣陳大令廷勛現奉藩憲惲方伯札飭先行赴任以重職守○前鎭海縣調署秀水縣周少軒大令延祚近丁内艱循例開缺藩憲以鎭海關繫緊要詳請以候補知縣韓大令銓補授○錢江義渡局委員某君現届瓜期由藩憲札委候補典史巢少尉汝楫接辦○衢州行營餉需現由防軍局憲札委卽用縣陳大令緯候補縣丞宋二尹景祁管解已於本月二十日起程矣○本月二十四日浙江候補同知劉運昌司馬桂自江南徐州購得硝磺五千餘斤回省銷差旋卽呈送製造局騐收○新市釐局總辦祁大令蔭甲現届期滿遺差由上憲札委候補縣呂大令幼宗接辦○新後軍防營駐紥泗安原係雷副戎芸桂統帶嗣因副戎奉扎帶兵北上改由馬游戎長泰代統兹副戎在途因病逝世仙逝所有統領一差本月二十二日經撫憲劉景韓大中丞札委胡副戎定堃接手 
[東粤談資]  
　　廣州訪事友人云白鴿票小闈姓經宏遠公司商人盧聲富承辦每年繳餉銀八十萬元先繳四十萬元大憲業已批准近日復有祥泰公司商人洪澤超馮惠饒赴善後局禀請承辦廣東全省小闈姓每年認繳餉銀一百六十萬元善後局憲牌示云查悉此事與前案不符亦無此政體斷難照准○番攤賭規前經李傅相改歸海防經費特委李協戎承辦每年認繳餉銀七十萬元外府各屬繳餉銀五十萬元兹者大憲擬改歸商辦隨有張姓紳士願每年繳餉銀二百萬元善後局憲牌示准其辦理後復收回不知何故○四會縣紳士李翰鋆赴督轅禀稱縣境三洲徐浦地方向有安勇駐紥民間頗稱安蹟自安勇檄調回省匪徒卽肆行劫掠滋擾不堪請派勇丁剿捕等情兼署督憲德中丞批示云該處安勇調省後已派關都司貴昌帶勇一百名并巡船一艘前往防禦何得又被匪滋擾其捕務廢弛已可概見卽飭臬司移知緝捕總局派勇會同四會縣前往嚴秆剿辦以絶根株○邇者盜賊繁多大憲擬調現署連州府李太守聚焯總理緝捕總局事務○粤垣各機坊素奉張騫爲祖師本月十三日俗傳爲祖師誕期各顧綉局循例送神袍一襲先於初八日用儀仗擡擱鼓吹導之游歴然後置諸華林寺後街經綸會館初九初十十一等日爲廣肇絲行十一家迎賽之期觀者扶老携幼塞巷塡街亦一年之盛事也○省垣每至秋令豢蟋蟀者舉國若狂兹番禺縣錢大令出示嚴禁并親詣各處查拿故皆不敢公然聚鬥○粤垣天久不雨田禾焦灼南海縣某大令關心民瘼示禁止屠宰設壇祈禱未識蒼蒼者能感應否也 
[南臺秋月]  
　　福州訪事友人云籌振局舉辦平糶每米一升售錢四十四文數月來貧民受惠非淺惟每期發米三百三十石之譜每月共須五千石非得富户源源接濟萬難持久局中督辦陳弢𤲅閣學心焉憂之廣籌捐欵查知東街柯少朗廣文家擁四五十萬金擬向勸捐千金以資挹注屢遣人邀請會議廣文託故不來某日正當發糶之期凡提筐挈榼而至者不下數百人旋蜂擁往廣文家廣文恐釀變端由後户潛至局中願捐三百金局紳不允漸加至千元局紳必令捐三千金後經張珍五侍御緩頰始得脫身而歸然已異常狼狽矣○福建提督學政戴少懷宗師所用門丁李某籍隸天津年逾弱冠服役已久頗蒙信任今夏北方拳匪事起李請假省親庖人某甲隨之而去及抵津戰事已開道途梗塞甲一肩和李冐險而入李因篋中積資甚富不敢前進買棹回閩然心繫萱堂憂形於色宗師恐有不虞遣二家丁爲伴不料上月二十九日之夜 
 
 

Page 3

 
 
竟乘間自刎宗師函請閩縣劉大令前往相騐然後備棺收殮聞才憐之○泉上縣丞劉遂予二尹近因挾妓飲酒有玷官箴經督憲許筠帥訪聞委員查辦二尹聞之大懼面謁臬司周廉訪力白其誣未知尙有轉圜之術否 
[三峽濤聲]  
　　宜昌訪事友人云前者四川總督奎樂峯制軍委員至鄂省採辦軍裝邇已陸續辦就由日本大元丸運至宜昌制軍得信卽派砲艇接運入川○太古洋行沙市輪船現已改駛他埠另換一船名洞庭者往來宜漢之間其入水深淺與快利略同○自中秋節後無日不秋陽杲杲從未見雨師降臨菜圃麥畦大半枯萎地方官循例設壇祈雨并於本月初七日禁止屠宰以迓天和○前者夏明府時泰任東湖縣時諭令居民凡城内外大街小巷均須灑掃潔凈不准堆積穢物旣而日久玩生竟爾弁髦禁令日前縣主羅明府親往城内各叚巡視飭地甲傳諭各家如有糞除不潔者提懲不貸民間豢豕者不准任令在街行走以致有碍行人○本年七月初宜昌城内紳士曽招集民團三百人其經費均捐自鋪户現因市景蕭條籌捐不易遂將此項團兵一律裁撤○上月杪英國水師統領某君來宜游歴不數日卽乘某輪船回漢口越日又有英官和抵彝陵隨往上遊遊覽宜昌鎭某鎭軍特撥紅船一艘沿途護衛○上月某日施南鎭楊鎭軍因病逝世大憲札委錢鎭軍永林前往接署鎭軍奉札後卽於上月初十日來宜暫假梁姓餘房爲公館 
[鶴樓笛韻]  
　　武昌訪事友人云鄂省護軍武愷各營訓練洋操素稱勁旅惟營中弁勇良莠不齊往往酗酒宿娼恃强滋事本月某日愷軍哨弁某姓至漢口某妓院作狎邪游適護軍營勇某甲接踵而至彼此口角各不相下某哨弁竟開槍轟擊以致甲肩臂受傷事爲護軍營管帶張虎臣游戎所聞立卽禀明督憲張香濤制軍請澈底根究制軍以兩造均有不合傳諭武愷營吳協戎妥爲調處并將營規嚴加整頓俾免再滋事端是亦整飭營伍之意也○鄂省入秋以來亢晴不雨農田望澤孔殷江夏縣陳介庵大令關心民瘼特於神祠設壇祈禱并出示禁止屠宰以期感召祥和本月十三四等日雖連得微雨尙未能盡歌霑足迨十七八日疉沛甘霖檐溜淙淙勢若銀河倒瀉一時犂雲鋤雨者流無不喜色相告幸彼蒼之粒我蒸民也 
[漢水秋漪]  
　　漢口訪事人云自鎭上富有票匪破案後漢陽頗極驚惶署漢陽府施鶴笙太守諭令紳董創辦團防俾得守望相助乃事經匝月而舉辦者尙屬寥寥轉瞬隆冬盜賊充斥太守深以爲慮復集董籌議從速舉辦毋再因循○漢陽新碼頭正街杜盛興藥材號貲本富厚開設有年本月中旬某日忽然倒閉所欠各欵爲數甚巨蓋因京津分號慘遭兵燹資本盡失以致週轉不靈耳○自北省拳匪肇亂後南中會匪均有蠢蠢欲動之勢大憲日以練兵籌餉爲事派員至漢陽槍砲廠附製軍械本月十五日起廠中加募工人昕夕造製每至蝦蟆更轉依然工作未停亦可見軍需之亟亟矣 
[九派江聲]  
　　九江訪事友人云九江下遊馬當金雞坡兩處修築砲臺業已告竣監修委員沙珠垣明府急欲赴德化新任遂由蕭鐵梅少尹白琨玲遊戎禀請鎭道府憲及營務處王良臣總戎孫詞臣觀察於本月二十一日演試砲位先期在對江下遊十五里停泊一舟爲鵠管帶官魏叅戎飭勇連發大砲均能命中摧堅演畢各憲賞賚有差○九江沿城一帶經某營統領安設砲位派勇駐守府尊孫景裴太守恐有閒人登城游覽爰特出示禁止略謂往來行走均有大路城上要地豈容輕步况現防匪類遣兵守駐爾等良民各有本務何必往看致遭驅逐特此示禁各宜省悟若不遵依自取辱苦○劉璧臣主政籍隸浙江其封翁蔭香明府現權江西瑞安縣篆日前主政自京南下赴任所省親二十一日道出潯陽赴各當道處拜會 
[太守來滬]  
　　前晚署理松江府知府張子虞太守由郡城乘舟蒞滬上海縣汪瑤庭大令急赴馬頭恭迓昨日太守命駕赴蘇松太兵備道署謁見道憲余晉珊觀察然後至縣署謝步大令飭丁擋駕 
[催糧加卯]  
　　上海縣汪瑤庭大令徵收下忙錢糧限定五日一卯分八卯收齊刻下卯期過半納糧者殊覺寥寥因復飭差催繳各差環求寛限大令准加二卯并諭以如在卯内繳淸酌賞花紅過卯不繳比責不貸 
[兇犯解回]  
　　流氓張順華卽巨棍張掌華之胞弟掌華前因事發站斃順華亦以戳斃小常熟經上海縣汪瑤庭大令飭差拘獲研訊屬實錄供上詳奉飭解省兹者署臬司朱竹石廉訪勘明無異申詳護理江蘇巡撫聶仲芳中丞定罪一面飭吳縣某大令派差解回原縣監禁前晚到申大令騐明刑具飭卽收禁内監 
[飭赴新任]  
　　准補江蘇陽湖縣知縣辦理上海英美租界公廨會訊事務翁笠漁直刺已於本月某日由藩憲牌示飭赴陽湖本任大約不日卽當束裝前任履新矣 
[殯儀志盛]  
　　昨日爲馬眉叔觀察出殯之期亭午時由昌壽里公館舉襄儀仗之齊整執事之輝煌見者皆嘖嘖稱歎惟觀察係天主教中人是以不用僧道僅於柩上置一十字架迤邐過英租界大馬路往東親友在保安堂路祭祭畢轉而至四馬路朝西往南向法界然後登舟赴泗涇珂里 
[法員回滬]  
　　本月初旬某日駐滬法國總領事白藻泰君乘某公司輪船赴日本公幹近已事畢前晚乘舟抵滬旋卽命駕入署照常視事 
[董事籲恩]  
　　前日二百七十五號華捕解夏德喜至英美租界公堂禀稱此人向小茶肆主曹東生訛詐洋銀若干元讞員翁笠漁直刺訊明情節判令笞責四百板午後正在發落各犯時忽有某甲者云係淮揚公所董事貿然至公廨爲夏求恩並稱願保嗣後不再生事未知能直刺允准否 
[法租界捕房紀事]  
　　北市金永和絲棧執事人雇小車夫陳厚卿載絲頭十餘包約値洋銀二百元行至中途四顧無人卽將小車絲頭一併售得洋銀二十五元意圖逃逸事經某包探查悉帶入捕房捕頭令押候解送公堂禀請讞員杜枝園大令究辦○前晚八仙橋某羊行被賊竊去羊十一頭事後行主投報捕房捕頭令包探緝獲人贓押候解送公堂禀請訊辦 
[愛仁輪船安抵大沽電音]  
　　本埠救濟善會於本月二十八日接到大沽愛仁輪船本日八點五分鐘所發西字來電亟行譯出云愛仁抵大沽平安陸 
[濟急續電]  
　　奉楊彝卿觀察諸君自京來電云盛京堂諸公鑒二三號公函悉頭批欵到傅相派楊莘伯兄赴津辦理轉送上輪船純伯請速赴津襄助璞爾孫設商線至京每字七角二可通電文駿等閏月二十五日[  濟急善局龎元濟施則敬鈔]  
[難員南下]  
　　啓者前奉楊彝卿觀察諸公電開京官願回南多擬由日本護送塘沽等因業經鈔乞登報現又蒙傅相派楊莘伯太尊赴津辦理轉送上輪盛京卿擬卽派輪往接屈指重陽節邊必能航海抵申惟官商人數衆多到時恐難安挿伏祈寓滬各省官紳顧全鄉誼各先預備房屋牀桌等件免致臨時侷促一面並請鄭陶齋觀察派友分懇各棧主量予通融暫准免收房飯等資以期時艱共濟一俟到埠有期卽當飛函奉請諸君各赴金利源碼頭妥爲照料謹先鈔乞登報布告同仁統希公鑒[  救濟善會丁紹芬等濟急善局龐元濟施則敬合啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[箔作開工]  
　　杭州訪事人云錫箔一業爲杭州商務之大宗所雇打箔工人類皆籍隷寗紹下城東西兩隅作坊一百餘家工匠約有數千人每届四月停工歇夏回里務農至中秋節後復開工今歲北方不靖銀根緊急各貨滯銷至八月杪尙未開工而工匠到杭者實繁有徒箔業董事以若輩苟無生業恐滋生事端因與各箔莊籌商敦勸資本充盈者先興工作如不敷周轉則由莊主墊銀現已議妥本月二十四日起開工者共有二十四家其接重而興者尙不乏人也 
[上海縣署瑣案]  
　　前日鄭林富控袁香志圖賴水脚經縣主汪瑤庭大令研訊鄭供稱小的駕舟爲業袁香志雇小的之船運蜆壳往寗波計水脚洋銀四十二元曾收二十元今已交卸明白向找不付叩求追給袁供所裝蜆壳値洋銀二百四十元被伊中途盜賣求卽究追大令向鄭究詰再三始供認賣得洋銀一百二十元大令喝掌頰一百下笞臀二百板交差帶去將船變賣繳還○鄒金生前在吳淞開設洋貨店虧欠上海何立標陶善祥兩錢莊洋銀一萬零三百餘元被控押追已歴數月前晚大令飭提比追鄒供小的虧短過多吳淞僅有房屋五間田地六畝並無現銀大令判掌頰五十下笞臀一千板釘鐐還押勒限嚴追○湯和尙訴請騐傷大令向之詰訊湯供稱小的係華涇人被堂姪湯祝山佔地向論不服反將小的毆傷叩求騐明究辦大令飭件役騐得頭上微有傷痕著卽退去候提訊究 
[上海巡局紀事]  
　　有朱某者不知何許人前將棉被兩條質於南市生義馬頭晉泰押鋪昨日午前持票往贖而晉泰已遷往他處原屋改爲鴻興以致言語不合口角互毆旋奔赴十六鋪巡防中局禀控局員文斌臣二尹飭地甲帶去調處○日前竊犯吳阿福竊取南門外聖母堂器物被十二圖汛捕戴五拘解二十三七鋪巡防局局員盛雨村二尹研訊之下以其曾受摩西十誡飭差送往天主堂請司鐸騐明然後函送上海縣署禀請縣主汪瑤庭大令訊究 
[馬路工程局紀事]  
　　前日划船婦王朱氏被崇明航船户施展淸擊傷由水巡丁將施拘解捕房捕頭令解送馬路工程局總辦程雨村大令研訊之下氏供小婦人年四十有五蘇州府屬吳江縣人今日在浦裝運牛油因萬順油行夥被施兇毆小婦人上前解勸突被擊傷兩臂且女兒張王氏亦被掌頰求恩究辦施供小的係崇明縣人雖與萬順行夥爭論並未行兇大令判罰小洋銀四角給氏爲醫傷費○前者陳德順張蓉生股開某柴行迨閉歇後尙欠庖丁徐春林工資前日徐在途遇見向索口角扭至捕房捕頭令解送工程局總辦程大令研訊之下陳供小的係鎭海縣人前與張股開柴行由傅姓經理現已閉歇傅亦不知所往徐之工資小的無力付給求鑒徐供小的係鄞縣人由傅雇爲庖丁鋪蓋尙在行内大令謂爾旣由傅姓所雇須俟傳傳到案訊明是否屬實再行核奪○肇隆猪行主遣夥秦文熙投馬路工程局禀控三泰肉店主徐桂堂積欠貨欵洋銀五十一元程大令提徐研訊秦供小的係婁縣人在肇隆執業十餘年徐所欠之欵已由曹毛毛向行中商懇求鑒徐所供略同大令判折還洋銀三十元先繳十元餘限十月杪淸還具結交人保出 
[英租界捕房紀事]  
　　積賊周阿根屢犯竊案以致受懲前夜又濳至雲南路某姓家門前圖竊適爲某號巡街捕所見拘入捕房捕頭令押候解送公堂禀請讞員翁笠漁直刺究辦○前晚九點鐘時廣西路德仁里口倒臥一人身穿藍布衫褲赤足旁有破帽一頂某號巡街捕瞥見撫之已僵因卽告知捕頭令地甲報請善堂棺殮標號待領 
[美租界捕房紀事]  
　　前晚竊賊王阿林混入英租界某姓家竊取衣服等物携至虹口某押鋪求質適爲包探孫阿星所見拘入捕房捕頭令押候解送公堂禀請讞員翁笠漁直刺訊辦○昨晨江北小竊梁三仔竊取外虹口某馬頭上貨棧中所儲舊鐵適爲管門之印度人所見扭入捕房捕頭令押候解送公堂禀請究辦 
 
 
 

Page 10

 
 
   
 
