# 1891 - 143 - 4906502

 

Page 1

 
 
[第二次開印二十四史] [  圖書集成局啓]  
　　啓者本局所印二十四史紙墨精良校讐詳盡細心參酌有美畢臻是以招殷之時購票者卽爭先恐後迨去冬告竣除售出股票外局中尚留書二十部現可出售每部收現洋五十六元并以購者源源而來深恐不能遍給因又續印准明年正月告成其精妙與第一次所印無殊决不稍有苟簡諸君子如來購票每部仍價洋五十元先付二十元餘俟出書時找足至從前已購股票目今尚未取書者請卽移玉來取以便先覩爲快也肅此布聞伏維雅鑒 
[勸募順直山左急振啓] [  申報舘恊振所同人拜手]  
　　順直山左洪水爲災自去年四月以來一片汪洋數千里盡成澤國災氏遍地轉徙死亡男女屍骸蔽江而下其幸而不死者飢腸轆轆全無粗䊪下咽有不視息難延漸將告斃者乎伏念本舘勸辦賑捐而後江浙福建諸省俱蒙大君子慨輸金今兹畿輔巖疆齊魯名境遭兹顚沛何忍不復解囊特肅短箋附陳苦狀如肯玉成美事巨欵慨施則作善降祥福報可操左券己 
[防患宜急論]  
　　近日閙教堂之案層見疉出揚州之事甫了而和州繼之蕪湖又繼之安慶接踵而起金陵又步武而來說者以爲此由於民教不和之故將不利於西人而不知此非西人之患實中國之患也月之二十日西律師但文致書於字林西字報其書中之意蓋亦如此因爲譯其大略於左書意以爲前此曾與君談及時事嘗言中國之北邊以及中原地方匪徒之暗中約會者甚多伏戎於莽眈眈虎視長江一帶實爲西人出没之所而以南京爲之總此種匪徒其意實欲謀爲不軌千方百計欲使中西不睦互搆爭端則彼將於𧑐蚌交持之際而坐收漁人之利卽使中朝强忍不發仍相敦睦無隙可乘而彼匪黨中人又必百般想法令西人深恨中國斯日後中國有事西人不肯相助此匪人之毒計也所懼者曾忠襄公一人忠襄坐鎭兩江若輩不敢蠢動數年之前偶一移動出南京未及千里而已聞有揭竿之信旋以都中得耗急發電信令忠襄卽日回任而後安謐如初蓋忠襄老於軍伍勳高望重又能妥爲安頓舊部以及遣撤諸人以故咸敬而畏之然潛滋暗長已非一日欲俟忠襄之他調或待其薨逝乃謀肇亂以毁長江一帶各西人之産業近來此種會匪日聚日多其勢漸大並有文武大員中亦與其會者其情形岌岌可危故忠襄自前此回任之後不復他往詎料去年大星忽隕至今年西歴四月廿九號卽華歴三月廿一日劉峴莊制軍接印任事繼忠襄之後當劉制軍未到任之時沈仲復中丞方在署督任上會匪諸人於此時正如荑稗之已經成熟其勢駸駸乎不可遏止矣此說也余雖言之君猶未之深信旋經飭人前往探聽亦無証據遂置諸不論不議之列至於今日已露端倪請將余言登之報中以備存騐蓋欲使人見之知此等閙事並非小可之事亦非偶然之事當使駐華之各欽差咸得周知從速早爲預備以保全西人在中國之身家性命資財産業幸此時數處鬧事西人尚未喪命蓋此等匪黨皆有頭目爲之統攝其脅從者皆愚民耳倘愚民脅裹旣多頭目鎭壓不住必致有傷及西人性命者或彼欲搆中西之釁見此時西人尚未甚仇中國因而傷及西人之命以挑中西之隙俱未可知也以上皆担文律師信中語其言甚長此不過略譯其大意而已竊以爲担文律師之言殊爲有見夫此次鬧教堂之案已見於報者五處其他謡言紛起更屬可騐而其命意措辭則無非以教堂爲藉口平心論之教堂之在中國亦何害於民間就江蘇一省而論天主教堂所收養之孤兒約計有八千餘人凡無家無室無倚無靠之幼孩收而養之稍長則教之讀書識字質魯者教之以藝事俾得有以自餬其口教之旣成而後任其自出謀食有病者則醫藥以療之其愛之也如此而謂民間反有仇視之理乎是故凡鬧教堂必謂教堂中有害人之事然歴次皆有此說終未有一次查獲眞憑實據者而至今仍堅持此說一似教堂爲衆射之的也者此非眞有所不滿於教堂實欲借此以興戎倘西人因此而與中國結成不解之仇若輩乃大得其計中西之隙愈深匪徒之横愈甚肆無忌憚恣睢暴戾狼突豕奔無復有爲之阻撓者蓋彼固欲激怒西人令西人搆難於中國中國之肘有所牽掣而不能自如則彼之志得逞此蓋所謂誅心之論並非深文周内也担文律師見及於此故欲昌言於衆以爲有備無患之計然則思患預防之策當不僅駐華之各國欽差宜先事籌之卽中國京外各大員以及各處地方文武亦當曉然於此說而及早妥籌良法以防之於初庶幾西人之在中國者舉安而中國亦安矣非然者姑息恐致養奸操切又易激變杞人之憂將胡底耶我瞻四方蹙蹙靡騁民之訛言寍莫之懲讀詩至此不禁掩卷三歎 
[諭旨恭錄]  
　　四月十五日奉旨廕生豫昌着以文職用善岫着以七品筆帖式用兵科給事中員缺着周天霖補授京察官起居注主事恩裕大理寺寺丞崇瀚太常寺寺丞德鳳俱准其調部擬補國子監助教劉長庚國子監學錄夏桐華刑部司獄胡國泰盛京圍塲筆帖式依昌阿俱准其補授分發江蘇道胡廷玉郭慶藩沈瑜慶朱晉雲南知府蹇念咸浙江知府楊奎綬福建知府陳同書直隸知州趙執詒山東直隷州李恩祥直隷知州姚虞卿安徽知州桂中純山東知州尹彦鉞直隷知州秦奎良甘肅通判熊振槃兩淮通判許星璧陜西知縣陳丕業山東知縣轉蓬仙山西知縣張侍楓江西知縣方任棟福建知縣張雯湖南知縣平焕文雲南知縣宋席玢山東知縣黄家麟浙江知縣蘇錦霞廣東知縣吳志道江蘇知縣戴輔衟常牧安徽知縣韓澤埏直隷知縣陸鴻遵江西知縣姜汝洋兩淮鹽大使李彬俱照例發往京察官户部郎中榮安着准其一等加一級交軍機處記名以道府用卓異直隸大名府知府陳啓泰山東兗州府通判查筠俱着回任准其卓異加一級仍註册候升山東兗州府知府穆特亨額着准其卓異加一級仍註册回任候升開復官前安徽補用知縣劉籌着准其開復原官仍發原省照例用欽此 
[日下傳書]  
　　工部寳源局滿監督禮部郎中多泰病故出缺當由工部委令本部員外郎寳梁暫署旋經咨取各部院郎中員外郎揀列於四月十一日由工部堂官帶領引見恭候欽簡本日奉硃筆圈出工部寳源局監督着禮部員外郎曾銜去欽此○值年旗准兵部爲咨行事武庫司案呈准順天府府丞將八旂應考文童生造册咨送考試馬步箭前來查定例内載考試八旂童生騎射應由本部將領侍衛内大臣滿洲大學士八旗都統銜名開列奏請 
 
 

Page 2

 
 
欽點二員監試馬步等語應咨由值年旂轉傳八旗滿蒙漢都統銜名造具滿漢文册立卽咨部以便開列奏請欽點現在有無出差曁兼充何項差使亦一併詳細聲覆以便於本内註寫倘送部後如有出差告假等項情事亦卽隨時咨覆過部以便開除○廂白漢副都統桂少司空祥定於本月十一日卯時在取燈胡同本固山箭塲内挑補領催馬甲敖爾布養育兵等計十三缺又廂藍蒙副都統景少宗伯善於本月初八日辰時在東安門内南池子箭亭挑補該固山領催一缺馬甲五缺養育兵一缺並考試送考繙譯童生馬步箭○吏部接奉軍機處交片内開軍機大臣面奉諭旨本日引見之俸滿截取户部郎中顧璜着於本月十二日預備召見欽此吏部遵卽恭錄知照户部傳令該郎中於是日寅刻赴西苑門外伺候召見並備緑頭膳牌一分自行呈交軍機處遞進○廂藍滿摺房爲傳知事所有補放盛京防禦擬正奎倫擬陪舒明補放東陵防禦擬正伊清阿擬陪鍾音補放東陵驍騎校擬正吉立擬陪林保等六員本旗於四月十二日帶領引○見爲此傳知該員等於是日寅刻各備弓張佩帶荷苞手巾赴西苑門外見本旗人員報到伺候帶領引見再傳該員等於十一日午刻赴本旗摺房見印務叅領核對履歴以備演禮萬不可誤○吏部示傳所有在部投供之漢謄錄李龍彰一員限五日内取具六品以上同鄉京官印結塡寫履歴親供親身赴部騐到有執照者携帶呈騐以便咨送方略館毋得自誤○海軍衙門武功繪圖處在事人員或司繪畫或司繕說不辭勞瘁自應給予奬叙慶邸時至是處查閱功課以便分别保奬兹擬咨取方略館恭修方略保奬成案擬將在事尤爲出力之委員書手耀豫夀廷奎弼謝化南毓彬文輝等六人唯照異常勞績各予升階虚銜兩層奬叙其次應照尋常勞績或請升銜或請虚銜僅准予奬一層至專司繪事之畫工給予外奬應由本衙門各給予六品頂戴以昭激勸須隨神機營保奏時附片奏奬云○管理八旗滿洲火器營事務博多勒噶台親王爲咨行事印房案呈准廂藍滿都統來文本旗崇祥佐領下驍騎校忠順升授公中佐領所遺之缺咨取本營於崇祥佐領下内外鳥槍護軍中揀擇合例之人保送入放本佐領下驍騎校等因到營查有廂藍滿崇祥佐領下七品頂戴鳥槍護軍達明阿年四十六歳食餉三十五年出直隷山東山西等處兵差四次打仗十二次殺賊二名盛京直隷防堵二次赫舍哩氏堪以保送入保本崇祥佐領下驍驕校相應咨行貴都統查照辦理○宗人府應行一切文移咨奏事件鈐葢宗令印信例由都察院將六科給事中銜名開單奏派一員稽察鈐印近經都察院繕單具奏請派稽察宗人府鈐印一摺奉硃筆鈐出着刑科給事中文英去欽此○清和十日卽西歴五月十七號爲日斯巴尼亞國君主誕辰凡歐亞各洲駐京使臣咸於是晨將本國綵旗高懸使署竿上以伸同盟相賀之忱中朝與日立約通好故是日總署堂司皆以名片差弁往賀日使亦以紅柬相答禮也 
[高樓刼火]  
　　京師東四牌樓無量大胡同某宅樓房於四月初十日夜三鼓時陡兆焚如頃刻烈燄上炎紅光四徹地方汲桶聞警馳至迅速撲救直至東方旣白始得火熄烟消樓房數楹已仗一炬有支更夫一名是夕高臥樓頭火起時未遑逃出遂致葬身火穴抑何慘歟 
[潞河夏汛]  
　　四月十二日倉憲騐過江蘇漕糧十二起江蘇白糧二起浙江漕糧七起浙江白糧頭起山東德正帮粟米三十票山東濟左帮粟米三十六票今年倉憲坐糧廳及大通撟抽查侍御無不認眞整頓運米船户承起經紀尚能仰體憲意米色乾潔斛面滿足惟剥船户欠米較多南局總辦勒限比追覊押船隻不准回津裝米致多周折云○江蘇糧道景月汀觀察山東糧道善星垣觀察先後抵通謁見倉憲隨同到壩父米○歴年南漕抵壩小河口外每有棍徒開設漕房收買私米雖憲示煌煌迭經拿獲懲辦而若輩仍不免陽奉隂違南局總辦因每起漕糧剥船户欠數甚鉅會同林文伯直刺選派幹役嚴密查拿數日前三更時南局差役與州署三班捕快在小河口外拿獲開漕房者四人起出漕米數石口袋十餘隻制錢百餘吊一併送州現當整頓漕務之時此案贓証鑿鑿恐不能倖邀寛典也○楊藝芳觀察於初三日帶同書差查騐通三武寳薊香寍七州縣堵工籌措一切僕僕風塵較之被裏放衙者豈可同日語哉○堂子胡同碧霞宫内供奉天仙聖母每年四月初一日啓門初十日閉門今年廟内首事人因經費不足未能上山進香只辦坐會中旙跨鼓響鑼響堂等件赶廟之小經紀麕集山門外進香士女絡繹於道何佞佛者多耶○附近八里橋黄亭子地方某姓姑嫂二人秀出班行年方少艾女已許字城内某公子絲蘿早繫嘉禮未成其兄在京都某王府司烹飪之役在外日多歸家日少姑嫂二人雖李桃其質却能冰雪其心平日未嘗輕出閨門一夜忽有匪徒數人破扉直入將女搶入車中小妮子貞潔性成恐爲匪人玷辱在車内亂碰滿面流血無如夜靜人稀寂無聞者匪人遂驅車而去匪人内有回民張秃子者常在某姓門前賣菜某姓遂指名控告被差拿獲刑訊數堂尚無確供未知日後如何究辦容俟續聞○魏某者以賣鮮果爲生涯提筐入市藉博蠅頭近以覔利維艱老朽龍鍾又未能另圖别業自念生而苦不如死而樂門外清流是畢命之所由是驀然躍下從屈大夫游從此枉死城中又多一寃鬼矣○節近黄梅甘霖未霈楊觀察俯念民艱率領屬員設壇祈禱蒼蒼者或當鑒此肺誠立施膏澤大慰民望也 
[鹿門錦浪]  
　　現署臺南府方樾亭太守籍隸皖桐簪纓世胄游臺有年前曾署理新竹縣篆務在任數載卓著政聲近因勤勞過甚忽患吐血之症屢次具禀乞假未蒙大憲批准月前因府試閱卷手定甲乙晝夜不遑以致舊病復發當卽電致藩憲沈吉田方伯堅請卸事俾資調養方伯知其勢不可留立卽稟商劉爵宫保就近札委現辦旂後海關之陶小琴太守福濟署理○劉爵宫保因病奏請開缺已奉綸音兪允旋又奉到諭旨臺撫一缺以前任湘撫邵小村中丞補授未到任以前由藩司沈吉田方伯代理宫保已擇定本月中旬交卸卽乘駕時輪船内渡官塲傳說如此合照登之○臺北西學堂提調向爲雷頴生太守兼攝太守與藩憲爲兒女姻親已奉命與漳州府吉雲舫太守對調吉太守業於日前乘坐海鏡兵輪渡臺訂於上月二十四日交代所遺西學堂提調差大憲另委現當軍械所總辦孫蕚齋司馬兼辦○海鏡兵輪前由臺南恭起學道唐薇卿觀察來郡後卽泊基隆口内現奉大憲諭知于本月初五日送雷頴生太守晉省想太守須禀見制軍後方可擇吉履新也○前署鳳山縣李榮生大令因事交卸後假寓臺南府城清理交代諸事月前携帶眷屬搭海鏡兵輪晉郡暫假西門街某屋爲公舘連日赴兩院禀見並拜各當道以後有何差委尚未揭曉○管帶定海副營李雨三恊戎前奉大憲飭知督率所部往黽崙嶺一帶修築鐵路初四日協戎因事由工次回至大龍洞坐營並入城赴撫藩兩憲處面禀要公 
[續述會景]  
　　寗波賽會情形已詳前報兹又悉各社會中最奇者如開路老文會扮有馬車彩閣風雲會扮有大頭戲客面戴眼鏡手提鳥籠菓包後一小頭人手鳥鑤以隨見者皆大笑彤雲社新製頭牌雕刻之精細玲瓏眞所罕見且四面雕有八人每人手持樂器如笙簫鼓笛琵琶三絃之類手能轉動活潑如牛沙船中共設神座五分爲五色燈彩陳設器皿銜牌武執事無一不全神座之後圍以玻璃屏屏後亦有八大人鋪墊其船周圍不過數尺而一切擺設與爵献無異則其精細小巧概可知已又有緑呢大轎轎前懸五都元帥匾用赤金製成當會之穿道署也道憲吳觀察在大堂下伫立以觀除沙船彩閣女太保賞給銀牌外卽報馬樣馬鼓亭前十餘歳稚子之吹號斗者亦有賞賚云 
[維揚瑣錄]  
　　灣子街篦子等店失愼前巳錄報兹悉被災各户以事起倉猝動用雜物皆未搶出風餐露宿情殊可憐嗣有好善者施放餑餑餟首等物男婦人等始得充飢其被火灼傷之篦子店夥舁回後卽於次日斃命○運河東西兩堤前曾派員興修兹聞由邵伯鰍魚口起迤邐至馬栅灣一律告竣總辦莫觀察一面禀請督憲派委騐收一面親往工次逐叚較騐聞月杪月初憲委方可戾止○兩淮聽鼓者大小班不下千餘員其間學優而仕者頗不乏人昨據官塲傳言通憲江都轉現欲整頓鹺章振興鹽務以候補中當不乏幹練有爲者果有其人未嘗不可破 
 
 

Page 3

 
 
格錄用惟遴選甚非易易若僅恃挨班接見不過片刻晤譚何足覘其學問且訥於口而敏於事者亦所恒有欲拔眞才非命題面試不可馬工枚速庶乎各盡所長則經濟文章皆可於字裏行間觀其大概於是懸示官廳訂期本月二十日考試監掣運判廿二日經歴大使廿四日大使知事廿六日知事巡檢並不挨傳聽其自行投考此示一出凡韞櫝而藏者莫不摩勵以須躍躍欲試矣○揚城四鄉望雨有司爲民請命在郡廟設壇祈禱本月十六日重復薰壇接祈是日邑宰恭詣拈香禮畢遄返乃甫抵衙齋風伯雨師已隨車而至登時傾貧倒瀉直至夜分始止約得雨二寸餘高阜雖尚未深透低下之區已咸謌沾足矣 
[漢臯雜記]  
　　山西號客孫姓者借寓某洋行販運麝香資本旣鉅舉止頗豪日前肩輿出外不知何往連日不歸偵騎四出蹤跡杳然該行東夥遂將輿夫送官訊究據稱抬至漢河某渡口孫命下轎唤舟渡河輿夫二人卽將空轎抬回餘皆不知云云迄今事越經旬仍無影響有知其事者謂孫曾與某校書有嚙臂盟兩情繾綣願賡偕老之詩嗣以鴇兒所阻遂致牽牛織女隔斷銀河不特金屋難營卽一見亦不可得由是鬱鬱成疾咄咄書空幾度蟾圓病終不愈刻下想已與屈大夫爲伍矣他生未卜此生休一語可以移贈此君○苗家碼頭某錢鋪開設十餘年生意雖不甚大頗極穩固日前店夥某甲忽竊寳銀數錠錢票百餘張暗置箱中人靜後忽報本店失愼東夥驚起七手八脚奮力撲救得以熄滅中乘衆人　攘時將衣被箱籠運出有人阻之不能禁事後查點銀物始知失物往搜甲箱原贓具在刻下不但完璧歸趙且有鳴鼓而攻之者矣○漢鎭有某甲者幼習舉子業弱冠後棄儒就賈闤闠中人咸推重之去歳由親友處貸銀數千開設洋廣貨店甲恣意揮霍不經年而店竟倒閉約虧往來店鋪銀三千餘兩經其友人代爲講帳各家以碍於顔面曲意允從惟其舅嫂之銀四百兩絲毫不能短少因舅嫂守寡多年别無恒産惟恃此銀爲養命之源甲不能償其舅嫂遂赴縣署攔輿喊控泣訴苦衷邑尊將甲拘到訊追數次迄無著落刻下已收入卡房矣○漢陽西北鄉湖中近生一種異草不知其名結實纍纍形似薏苡土人初不敢食繼有豪於飮啖者烹而食之味極美且無害由是土人爭取之有得石餘者有得數斗者又漢口新河邊近生一草形類海帶未知可供朶頥否○初九夜八點鐘見東南天紅光照耀料是武昌城内失愼次日詢其處則在花堤一帶計焚去小屋三家初十日武昌筯子街又焚去二三家幸未殃及鄰居○初九初十兩日天氣忽寒居家者非御重綿幾不能耐過此則日漸炎熱惟雨水甚少四鄉農人無不望澤孔殷也○日本人宫島彦東京名家子慕張玉山先生之爲人先生前三年主講保定院宫島彦卽負笈從游及先生主講楚北之江漢書院宫島彦遂作三楚之游兩度星霜依依杖履日前先生赴襄陽書院講席宫島彦仍從之而往海外名流傾心向學意者吾道其東乎 
[大令晉署]  
　　上海縣袁海觀大令接篆後以敬業書院爲公館擇於本月二十二日遷入署中已記前報昨日下午三點半鐘大令排齊全副儀仗由公館起行過彩衣街果子巷太平街三牌樓陳市安橋廟東西四牌樓迤邐進縣署頭門至儀門降輿致祭門神禮畢入署 
[草房被火]  
　　前夜一點鐘時本邑美租界有失火情事警鐘旣報各洋龍皆電掣星馳而往旣至則已火滅烟消矣旋查得火起於裏虹口鄉間某小茶館内所搭草棚雖茅龍夭矯騰空然並未延及他處云 
[械鬥送官]  
　　孫雨亭者在滬城西門外褚家木橋爲鞋底作生涯前日在門前撫弄石鎖偶一失手致將石鎖墮碎忽有馬福夀者向孫索賠孫不允舌劍唇槍兩不相下旋各糾率多人持械奮鬥相拒多時各有損傷二十四圖副地保楊永生聞之飛禀八仙橋巡防局當經局員飭勇拘獲十四人一併移送上海縣訊辦幫審委員宋二尹立卽升堂提訊孫雨亭供稱小的係南京人在褚家木橋開設鞋底作今日小的偶在門前玩耍忽有馬福夀紏同多人將小的毆打並毆傷劉正模劉小和王小松等由巡防局轉送案下叩求明察馬福夀供爲玉器生意不敢行兇叩求恩典馮寳慶供小的係江北人今日行過該處見伊等爭毆扭成一團上前解勸求請明察劉正模劉小和劉三仔孫雨南蔣嚴貴王小松林桂生陳九金袁長生居河保王長根同供小的等或籍隷金陵或家居江北或爲玉器生意或爲鞋底生意實被誣拘求恩鑒宥二尹騐得王小松受有微傷卽着自行醫治孫雨亭劉小和馬福夀不應聚衆行兇判各棚號一月發犯事地方示衆孫雨亭劉正模劉三仔蔣嚴貴袁長生飭令交保林桂生陳九金居河保王長根訊明無干從寛開釋馮寳慶交副保楊永生帶去俟王小松劉正模等傷痊再行訊辦 
[英界公堂瑣案]  
　　英商埃倫投領事署訴稱憑中向華人陳春華租得地基禀請照會道憲派員丈量突有人出爲阻止聲言此地並非陳一人之産伊亦有分請爲傳究富副領事據情照會蔡太守太守飭差傳陳訂於昨晨會訊埃倫申訴前情並呈永遠出租之契陳供稱父親傳下地基由徐阿桂爲中永遠柤與埃倫後徐病故卽由向在徐處司帳之人經手已收價洋四百元並不知道憲派員丈量時有人阻擾之事太守商諸富副領事以此案須傳齊契上列名人及地保覆訊核辦○包探何瑞福稟稱小的查得有人在大興里童朱氏烟館賭錢王松清知之卽冐充小的之夥攫取竹牌聲言若不料理定須知照包探拘拿童朱氏懼浼方金桂向王說明給以洋銀二十三元計方得六元王得十七元今特一併拘送案下童朱氏供稱小婦人烟館中失去水烟袋曾言及恐被穿短衣之烟客竊去王亦穿短衣卽斥小婦人曰難道穿短衣者皆是竊賊乎隨將打五關所用之竹牌取去指爲賭具并自稱是包探之夥須告知包探云云小婦人恐遭不測浼方爲之調處賄以洋銀二十三元後經包探查知小婦人卽據情直說徐耕紀供稱小的在牛奶棚爲夥曾至童朱氏烟館吸烟至晚復推牌九輸去洋銀八十餘元嗣有人言及童朱氏慣爲局賭因約王同去觀其破綻王言不必說明且往再賭不料又賭輸洋銀十餘元王遂取伊竹牌爲証後方來調處付還二十三元小的不願收回聽方王二人分用方供稱初據童朱氏言王冐充包探夥向　訛詐小的代爲查問始知事因賭起童朱氏願以洋銀二十三元還徐徐不收王言願謝小的六元其餘十七元由王用去旋由包探得知言須追齊二十三元小的向王索取王言早經用去小的無奈典質衣物湊齊二十三元繳案王供稱小的係寗波人徐輸洋不服令往潛窺旣而知是局賭童朱氏遂央方付還二十三元小的用去十七元並無冒充探夥之事童朱氏堅稱小婦人祗開烟館並不賭錢蔡太守問徐曰爾在童朱氏處賭錢究與何等人同賭童朱氏入局否答稱同賭者皆烟客童朱氏並不入局惟抽頭而已太守謂案因包探查究冐充探夥之人而起本當將洋銀給還惟童朱氏聚賭抽頭已可概見卽將洋銀充某西醫院經費如再聚賭定子重懲方旣願調停如何將洋分用姑念已經湊繳從寛開釋王笞責一百板押令繳洋十七元徐嚴加申斥釋之使去包探黄四福稟稱小的查得寗波人陳正德陳才雲形迹可疑拘而搜檢見正德身畔有當票十餘張所當者係綢布衣共四件銀飾共三十餘件才雲身畔有當票若干紙所當者係綢布衣三十餘件皆是寍波各姓家失贓當在甯波滬上並無竊案點陳同供稱小的等皆甯波鄞縣人曾在原籍犯竊蔡太守諭令連當票備文移送鄞縣傳失主就近質訊　辦○某號華捕禀稱昨日小的見天津流氓王慶祥與劉阿四打架王前曾犯事遞解回籍王供稱小的係奉天府人被劉欠洋向索口角劉阿四卽劉芳圃供稱小的係天津人因有借欵致起釁端蔡太守以王劉均非安分之人一併押候備文遞解回籍日前彭陞訴稱小的所坐東洋車被蔡金發馬車撞壞以致爭毆蔡太守訊供之下飭捕房查明起釁之實在情形禀覆候訊昨日副捕頭禀稱查得伊等碰撞之由多有不是太守將蔡開釋不予深究○前報列陳子勤僞造股分單騙洋一案昨晨蔡太守飭提覆訊陳子勤卽陳子琴繳呈行雲樓木角圖書各一方其妻林氏代繳洋銀五十五元並遞稟訴稱丈夫在滬報舘當訪事之職已歴多年素不誤事今忽糊塗代陸子香 
 
 

Page 4

 
 
抵借洋銀致干咎戾求恩免辦情願罰鍰陸及王秀生卽王秀蓀投案各訴前情太守謂陳行止不端旣由其妻繳到洋銀姑從寛宥判令管押一月以爲之儆洋銀給王具領圖書抵據股單息摺概存公堂 
[法捕房瑣事]  
　　某公館家丁周淦在法公廨具控主妾徐秀貞避匿英租界德鄰里大阿姐處潛遣女奴龔阿三檢取衣服當將阿三扭送公堂經葛同轉訊明立出信票令王郁孫三包探協同周淦往英界指拿在案嗣經包探往大阿姐處查問大阿姐竟將涂秀貞藏匿反敢出塲硬覇當經周淦入内尋見主妾包探遂將大阿姐等一併帶入捕房以俟解案訊究○瑞生泰洋貨店主王進鶴控店夥張泗涇私刻本店圖章騙賒貨物葛同轉着將張押候補提串通哄騙之朱桂元到案再行核奪前日之晚經王進鶴將朱尋見報明捕房當卽拘押待送公廨究辦○昨晨葛同轉莅捕房時陳文浩投案禀追趙明山欠洋一千八百元同轉立將明山及與趙父合開福仙堂妓院之鄒阿鳳等一併帶案問明山曰爾挺押多時並不央人料理殊屬任意延玩喝令笞責三百板明山聲稱請大老爺開恩將鄒阿鳳交保出外請其帮同料理同轉謂阿鳳曰本欲將妓院封閉姑念係合股開設暫免封閉爾須將趙蘭坡名下妓女及所有什物一併交案方可脱累供稱趙有一媳一妓均在院内趙名下資本約有洋八百元現聞趙在杭州另開妓院小的已遣人赴杭催趙蘭坡來滬同轉謂旣已催趙來滬爾可交的實保人暫保出外赶緊將趙名下妓女股本一併交案待趙來時爾須帮同料理旋有趙姓投案禀稱願代鄒阿鳳擔保限期五月初十日以内定將趙蘭坡及妓院資本洋八百元一併交案同轉准如所請着卽具保將鄒帶去趙明山還押○捕房中拉包車之羅殿川因私竊油衣經捕房查知拘案訊押在案昨晨據失主周正祥投案禀明被羅竊衣情節同轉着將羅帶案笞責一百板據通事稱捕頭失去洋刀一柄諒係羅所竊同轉着押候追究○太古棧堆貨頭目張瑞春被小工張阿二毆傷同轉着將阿二管押待瑞春傷愈再行核辦昨晨瑞春投案聲稱傷勢已愈現經旁人理勸求請銷案同轉卽將阿二帶案申斥數語卽令交保○周厚芝虧欠湯賢金土洋一百十元挺押不理同轉着帶案掌責一百下押候交保 
[鉅欵助賑]  
　　頃承蘇城王之翰大善士由信局寄來順直賑洋二百元并賜函云完願餘再續來竊以籌賑至今日勢成弩末大善士獨於賑欵支絀之時宏兹善愿仁心仁術罕與比倫正不止身受者感激已也憫溝壑之餘生遥頒嘉貺種菩提之善果垂裕後昆祗領之餘謹此誌謝 
[與人爲善]  
　　鎭江順直同人毓善士夀郭善士廷沛陳善士夀年胡善士爾銘周善士達善吳善士雲章王善士永祁王善士增楣陳善士興嗣善士德滋來函誦悉壹是並勸募雜貨業善士曁各善士助賑洋五百十元二角一分又銅英洋六元由寳和莊交來委解順直災區需欵孔亟之時渥沐同心剴勸兼承協力集資誼篤梓桑彼湫隘餘生靡不感恩　頌焉除備復函并將收條一一分致外用特登報佈聞上海北市絲業會舘籌賑公所恩弟施善昌謹誌 
[浙省撫轅抄]  
　　四月十二日丁憂福建候補同知胡宗彦自金華籍來省禀到叩見卽辭赴台北省候補同知何恩烰禀知藩司委豁免局差禀見叩謝昌化縣朱禀見銷豁也　差叩辭赴任○十三日主簿謝徵理知防軍局委管理行台差○十四日張濬萬交卸温郡厘局並曾審積案完竣回省禀到銷差 
[蕪省撫轅抄]  
　　十八日童毓昌禀知奉水利局憲委赴丹陽勘估　永豐九曲等河工程差卽辭元江青縣丞朱兆錡禀辭赴任○十九日知府周蓮禀銷總辦吳淞江河工差余慶棋由滬總局巡卡來並禀知奉委調辦蘇省牙厘總局會辦提調差卽辭回滬正任江寗縣陸元鼎交卸署上海縣任事來省知縣李玉方禀知昭文海塘工竣並謝委鎭江上游厘局委卽辭 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖省官塲紀事]  
　　江蘇候補道李觀察家驊吳觀察邦祺均於月之十四日行抵皖省謁見沈仲復中丞并拜會各當道行旌小作勾留卽當啓行○委署太平府史蓮叔太守久常於十三晚行抵省城赴督憲衙門禀安並面禀地方要務小住一二日卽當回郡○湖口鎭丁燕山軍門義方由湖口乘坐兵船於十六日蒞皖拜會沈大中丞翌日亂行東下謁見劉峴莊制軍禀陳防務○安慶府聨仙蘅太守元現已請咨赴部引見遺缺經藩憲阿嘯山方伯檄委現署寗國府本任太平府王子範太守汝礪調署遞遺寗國府缺以現署徽州府准補寗國府李雲門太守成鰲飭赴新任遞遺徽州府缺以實任六安直隷州劉湘笙直刺宗海署理 
[江西官報]  
　　新授廣東臬司額勒精勒由京路過來江卽辭赴粤履新户部主事陳昌雲回湖南原籍卽用縣許文泳委往清江查勘廢田新選貴溪典史單登滬禀到係山東人知縣李文濬委解九江關餉進京薛銓委往南昌進賢周恭先委往新淦馮永年委往泰和吉水賀運隆委往德化建昌俱催漕折署河口同知翟惟賢卸事回省花翎侍衛涂芳蘭由京回籍來省新淦縣紀昶卸事清理交代回省卽辭回籍縣丞孟庶榮拔委一次章葆樹紀大功一次秦恩照紀功一次署上饒鄭坊司沈溥卸事回省南昌縣汪綬之帮辦書局善後局事務王錫疇由京起服來江道庫王瑞珍丁母憂龍泉都司黄名揚卸事回省投文候考廣信守備孫得勝請假回籍庫大使馮克寛進京知縣馮學澧委修鷄籠山火藥庫兼省城隍廟工程王祖彝騐修青山閘府照王洪達接辦軍裝所同知龍照鱗委往南昌府屬查牙帖 
[申報館順直山東恊賑所四月十六至二十日止經收第一百十一次清單]  
　　十六日無名氏洋一元戴先生錢一千戴先生錢四千戴先生洋一元存心堂洋一元存心堂洋一元不書名零捐錢八百八十八文無名氏銅洋一元焚字紙檢出銀皮一小塊重一錢一分以上二户共來現銀四錢九分○十七日隱名氏洋四元二角九峰洋三元○十八日無力氏求母康健洋一元方樾記花洋二元○十九日居子記錢三百六十居贊記錢六百居敦記錢五百四十居越青居和記梁夀記鑿小記瞿小記以上五户各捐錢五百文瞿小記居樨僊以上二户各捐錢一千文居槐丹錢八百文居賡記銅洋一元居霽園錢二百文無名氏以上八户各捐錢五百文金閣窮人洋二元程支于洋一元福州裕昌洋行莫靄樓翁經募歐陽年洋五十元交來九八元三十五兩七錢四分七厘安徽無名氏洋一元無名氏銅洋廿九元無名氏求病速愈洋四元○二十日韋謝氏洋五元韋鮑氏洋三元梁才記代善士洋一元無名氏洋二角無名氏洋二角無名氏洋二角無名氏洋一角無名氏洋一角沈元本洋四角李　記洋二角王子記洋五角王東記洋二角孫翰記洋二角孫會記洋一角無名氏洋二角無名氏洋四角總共收洋三十一元五角九八元三十五兩七錢四分七銅洋三十元花洋二元現銀四錢九分 
[上海北市絲業會舘籌賑公所施少欽經收順直山東賑捐四月初六至初十日第二千八百十二至十六次清單]  
　　初六日鄭肖琴許願由衍大莊來廿元吳姓求子病愈一元安徽陳殿元洋一元○初七日指陞堂何洋一百元三和堂求子安逸洋三十元陸實甫爲疾求速愈由陳錫周兄奇來十元恆豐信六元太倉蕭福成爲子宗譔病求愈一元蘇州蔭思記錢六百五十文無名氏三百五十文○初八日富春堂由源通銀號來銀一百兩星江無名氏求病速愈洋廿元如臯無名氏節省夀資廿元雲間于允成求妻朱氏恙速愈十元鍾杰求愈宿疾續助十元古黜延陵女士還孫疾愈願十元無名氏三元杭州隱名氏二元嘉定水之　一元如臯徐伯星爲妻病續還願一元初九日不留名由廣和　行來洋廿元淡鴻儒爲孫男喉症全愈還十元太倉繆季翁來楊顧氏五元五元蘇草橋程程延陵氏四元蘇州乾昌仁無名氏四元杭州詹達三櫃外拾得收存數日無人來問移助二元無名氏二元敬　堂劉一元　章劉二宜堂銅洋十六元○初十日載宋氏　保産後平安洋十元張恩　被助室人産後病愈完願十元海陽消災氏求家宅平安四元藉州豫成興隱名氏求平安二元鳴鶴塲余坦然求　痛牙痛等症速愈一元揚州　　　王求保强壯平安一元彭宅保安五角西合泰銅洋一元松江沈姓洋十元願姓二元共二户合洋十二元　有銅洋一元[  ]  
[上海北市絲業會舘籌賑所施少欽經收順直山東賑捐四月十一至十四日洋二千八百十七至二十次清單]  
　　十一日張昌平堂由滬北縣泰昶交來規銀三百四十癰病六兩一錢零二厘湘潭義和新布號彭守成求母身健平安規銀一兩陳思高同室馮氏求病全愈並求盲　銀六十兩無名氏北上求風平波靜規銀十兩零五錢楊昌濟心腎虧求速愈洋十元蔣福田爲祖母張氏六旬　辰求保綿長洋十元吟梅氏洋四元　安堂求平安四元松江益源號黄昌桂求速愈父病洋二元○十二日嘉定葛福基求愈臍并延年洋一百元邗上雙桐吟舘主人喉患全愈完願十元江隂趙載其爲孫種痘花普好酬願洋十元方行素居求保七十二齡老人安康五元蘇州筆畊主人洋四元安徽道署王乃微二元無名氏銅洋六十一元○十三日章厚德堂洋十元胡和浚求妻孩嗽全愈洋一元太倉豐批垣求寍人陸氏病愈洋一元○十四日如臯孫堯欽代書勳氏求愈病洋廿元邵家湝完願由德興隆東洋號來洋十元賞湖　罄堂求利心記求順遂各洋二元何月記求病愈知非子求消刼張申記求順遂瑞臻求平安四户各一元夀頤草堂求名銅洋十四元盧公興銅洋四元二角錫山輔仁莊募項燕翼德威各錢一千文程春　王鳴之朱培榮王近五河氏熙全氏錢桂汪炳祥八户各二百文王湧生汪春運吳用敬吳清今葉春生張榮生葉　生程實孫程仲辰費安生汪允安十一户各錢一百文張榮生程成　錢慰曾張榮生程椿吳元發六户各錢五十文共廿七户合洋五元 
[上海北市絲業會舘籌賑公所施少欽經收順直山東賑捐四月十五六七日第二千八百廿一二三次清單]  
　　十五日揚州福和祥號代紫陽祝記求愈父病並延年票洋三百元陳祿星　爲陳安氏陳鄧氏身體公安求平安洋三十元廣東廖子誠爲子病愈完願由漢口榮茂號寄來廿元江西陳少方十元王滌章漢生求諸事如意由潤昌棧來十元　盧宅還願五角又無名氏銅洋六元無名氏洋二元○夀州署嘯月山人募玉屏山人銀一兩靜觀主人嘯月山人　滋堂小郎瑜主人無名氏五户各洋一元雲軒靜樂堂各二元無名氏綿慶堂松慶堂三户各本洋一元石慶頤錢一千文共十二户合來英洋九元本洋三元銅洋一元銀一兩○十六日古歛程德積爲夜臥不安病愈完願洋十元省過齋病愈還願六元張如　母病全愈完願五元白雲氏求身體平安二元陳永齡爲母百日經　錢以資冥福一元○十七日會稽王念曾求自巳病速愈由紹興方伯弟易蓉卿寄來洋廿元閩省梅花道成泰木行逸休居士代無名氏求體　洋廿元奉賢署陳味三父病全愈還願洋廿元退一步想書屋求合宅平安郤病延年由天順祥號來京平銀十二　合規元十二兩三錢八分四厘江隂趙愼齋　歸胡　分娩有疾許願卽痊洋十元王桂生求愈妻病十元勿留字六元無名氏五元古潤劉錫蕃爲女瑣徵患外症求速愈由南通州寄來五元鮑陳氏求平安三元琴　氏求兒目疾速愈二元劉河裕成號黄勝氏一元　經施亦秋對開洋一元 
　 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十七年四月十四日京報全錄]  
　　宫門抄○諭旨四道錄前○發抄硃批五道○署江督沈奏丁憂道員助賑請旨錄用摺○浙撫崧奏海運漕船全數兌竣並放洋日期摺○出使大臣崔奏出使隨員三年期滿擬請照例給奬摺○又奏遵選教諭片○署江督沈奏革員懇恩着陛見錄用摺○又奏勸捐出力人員懇恩賞給頂戴並着陛見摺○陜督楊奏提督疾愈假滿照舊任事片○四月十四日吏部翰林院侍衛處值日吏部引見七十三名國子監二名善撲營二名健銳營十八名兩翼二十六名○三德由口外賜奠回京請安○莊王請假五日○白桓續假十日○英瑞緒良預備召見○掌儀司奏十七日祭奉先殿慶王行禮○召見軍機敬信多歡英瑞緒良○發抄鹿傳霖奏通判沈祖頤補定遠廳同知奉硃批吏部議奏欽此○又岐山縣民李羅氏被盜案審擬奉硃批刑部速議具奏欽此○又山陽令沈啓黔調補安康令奉硃批吏部議奏欽此○劉銘傳奏覆陳各局驟難裁併奉硃批户部知道欽此○又派台灣道唐景崧暫行代辦科試謝恩奉硃批知道了欽此○○署理兩江總督安徽巡撫臣沈秉成跪奏爲丁憂在籍道員才略堪用報捐鉅欵助賑請旨逾格錄用恭摺仰祈聖鑒事竊查順天直隷各屬上年水大灾深急撫冬賑過後接辦春賑需用浩繁各省接濟已窮捐輸已成弩末籌集欵項勢順爲難兹據安徽丁憂在籍二品銜前任四川永密道李經羲捐繳銀一萬兩以爲順直春賑之需經臣飭將轉解濟用查該道李經羲係優貢出身前在永寗道任内整頓保甲訓練鄉團督率叙永廳於界連消黔要隘嚴密設備鄰匪不敢入境又督飭雷波馬邊兩廳民團築堡屯糧建硐堵險猥夷無從肆擾他如清結積案平反疑獄及經書善堂舉辦要工創修書院賑濟蛟災惠政孔多無不捐廉倡辦卓著成效輿論翕然臣在廣西巡撫任内時卽據川省官紳述聞其略四川督臣劉秉璋函論人才亦以該道守潔才明體用兼備深加奬許該道丁憂回籍襄辦本籍合肥縣旱荒春賑捐金施放經前安徽撫臣陳彝奏奬有案臣到安徽巡撫任後因公接見數次留心察騐知其才猷遠大器識宏深内具堅卓之操外兼幹濟之用洵爲近今道員中不可多得之選兹復力捐鉅欵助濟畿輔春賑要需實屬異常急公深顧大局查上年十二月間廣東南海縣知縣李徵庸捐賑銀一萬兩經順天府奏請優奬奉旨以道員在任卽選又天津在籍知府黄寯翰捐助堵合南運口木植銀一萬兩經大學士直隷總督臣李鴻章具奏奉旨黄寯翰以道員用各在案今李經羲所捐銀數相同而以實缺道員丁憂回籍官秩較崇未敢援李徵庸黄寯翰成案仰懇殊恩越級升用惟現在該道將次服　年力富弼服官著有政聲才略尤爲出衆可否籲懇天恩俯准將前任四月永密道李經羲於起復後以道員本班特旨簡用之處出自鴻慈逾格非臣愚所敢擅擬臣等爲鼓勵捐輸甄拔人才起見是否有當謹恭摺具陳伏乞皇上聖鑒訓示謹奏奉硃批李經羲着俟服闋後以道員記名簡放欽此○○浙江巡撫奴才崧駿跪奏爲恭報海運漕船全數兌竣放洋仰祈聖鑒事竊照浙江省光緒十七年起運十六年漕白交倉正耗等米五十萬五千五百餘石已由滬局委員禀報頭批米二十六萬七千二百餘石於二月初六日放洋業經奏報在案又截至二月二十日將二批米一十四萬九千餘石内輪船裝運米六萬一千六百餘石商船裝運米八萬七千四百餘石配船三十二隻陸續開放今於三月初十日將三批掃數米八萬九千二百餘石内輪船裝運米六萬二千四百餘石商船裝運米二萬六千七百餘石配船十隻陸續開至崇明十滧地方候風放洋赴津交卸總共正耗米五十萬五千五百餘石分裝輪船商船全數起運據滬局委員禀報前來奴才覆核無異除咨飭沿海水師實力　護外合將本屆海運漕船全數兌竣放洋日期恭摺具陳伏乞皇上聖鑒謹奏奉硃批户部知道欽此○○二品頂戴出使美日秘因大臣翰林院侍講臣崔國因跪奏爲遵保留差期滿人員恭摺仰祈聖鑒事竊查總理各國事務衙門章程出使各國大臣所帶人員以三年爲期年滿奏奬吏部章程准照異常勞績奬叙又詳繕履歴清單各等因歴經遵辦在案兹據派駐秘魯隨員鹽運使銜羅用知府劉福謙繙譯官同知銜候選知縣楊榮忠先後禀報差滿臣查該員等在外洋當差爲時甚久勤奮有爲始終一轍洵屬異常出力著有微勞又據駐日叅贊楊慕璿禀報該署洋員科敦當差勤愼已逾三年自應分别謹繕清單籲乞聖恩給奬以資鼓勵出自高厚鴻慈除將各該員履歴清單咨由總理衙門轉咨吏部外所有遵保留差期滿人員緣由謹恭摺上陳伏乞皇上聖鑒謹奏奉硃批劉福謙等均着照所請奬勵該衙門知道單併發欽此○○崔國因片再總理衙門咨吏部奏前出使大臣張蔭桓奏保出洋期滿人員分别准駁奉旨行令欽遵臣查單開所請不符另核請奬一員自應遵照辦理候選訓導徐學伊可否仰求天恩准其免選訓導以教諭不論雙單月遇缺儘先選用以示鼓勵如蒙兪允實與定章相符謹附片具陳伏乞聖鑒謹奏奉硃批着照所請該衙門知道欽此○○沈秉成片再臣恭讀光緒十五年三月十六日恩詔内開自同治元年以來曾經任用現已革職官員除大計貪贓及居官不職以至失守城池各員外若有事係寃枉被革果有才力堪用者在外聽該督撫查明詳開緣由奏明請旨等因欽此仰見聖恩寛大甄拔棄材薄海臣僚同深欽感兹查有已革浙江慈谿縣知縣趙煦年四十八歳湖南善化縣人同治元年投効前督臣曾國荃軍營轉戰安徽江南等省出力歴保花翎同知銜浙江補用知縣三年克復金陵省城案内蒙御賜奬武銀牌七年分發到省歴署烏程永康湯谿鄞縣奉化等縣知縣題補淳安調補武康慈谿等縣知縣光緒九年升任浙江撫臣劉秉璋舉辦大計以該革員精明幹練辦事勤能保荐卓異十二年經前任浙江撫臣衛榮光以該革員巧於鑽營罔知大體奏叅革職十六年恭逢皇上二旬萬夀隨班祝嘏奉旨賞還原銜欽此臣查該革員趙煦署湯谿縣時拿辦齋匪立遏亂萌再署烏程縣任内適值水灾辦理客民鬧漕一案助災查撫去莠安良悉臻妥恊及莅慈谿縣任該革員招募團丁嚴辦保甲緝拿内匪弭患無形其實政之大者輿人稱道弗衰臣籍隷浙江見聞較確恭承恩詔起用廢員查核被叅案由並無實據亦非大計貪贓及居官不職可比業蒙特旨賞還原銜是其原案情節較輕已荷聖慈洞鑒又係曾保卓異人員年力正强才堪任使若令終身棄置殊爲可惜可否仰懇天恩俯准將已革浙江慈谿縣知縣趙煦交吏部帶領引見酌量錄用之處出自鴻施逾格謹附片陳請伏乞聖鑒謹奏奉硃批趙煦着交吏部帶領引見欽此○○沈秉成片再江蘇浙江兩省前年開辦賑捐當經前督臣曾國荃咨行外省及本省司道廣爲勸募該司道等無不竭力籌辦而廣西兩省地居邊徼勸諭尤難今查該兩省共集捐銀十餘萬兩一律解清廣西則賴藩司張聨桂陜西則賴藩司陶模派員分投苦勸不遺餘力又直隷候補道沈能虎本在上海招商局熟諳洋務體用兼賅派令兼辦勸捐事事核實衆論翕然共勸捐銀十餘萬兩又江蘇候補道吳邦祺才大心細綜覈精詳籍隷廣東與該省紳士極爲聨絡人皆信服迭經勸捐銀二十餘萬兩之多尤屬不可多得又江西南安府知府周浩識卓才明辦事穩練於勸捐事宜亦復異常出力臣查廣西撫臣馬丕瑶督率勸辦業經前督臣奏請賞給頭品頂戴前次蘇皖賑捐勸募較多之員保奏送部引見均奉恩旨允准在案今以五員集成鉅欵有裨災區事同一律可否仰懇　恩賞給張聨桂陶模頭品頂戴並准將沈能虎吳邦祺周浩勅部帶領引見之處出自逾格鴻慈理合附片陳請伏乞聖鑒訓示謹奏奉硃批着照所請吏部知道欽此○○楊昌濬片再臣准甘肅提督周達武咨稱前因傷疾交作一時難期瘥可甘川當西路要衝公務殷煩未便日久曠誤咨請代奏請假俾得靜心調理旋奉到諭旨着賞假一月欽此欽遵在案仰聖恩之高厚實感戴以難名入春以來連進參蓍术附重劑始獲調理就痊雖精神尚未復元而假期已滿不得不力疾從公以仰報聖主簡任之恩所有感激下忱曁假期已滿照舊任事各緣由仍請代奏銷假等因前來臣覆查無異　合據情代奏伏乞聖鑒訓示謹奏奉硃批知道了欽此 
 
