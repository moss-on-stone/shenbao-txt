# 1886 - 147 - 4904717

 

Page 1

 
 
[新出石印小題嫏嬛] [  點石齋主人啓]  
　　石印小題文現已不一而足然祗取其宏富而選擇未精是集係芹香館主人採輯同人窗課會藝等作請名手選定皆係及時眉樣足爲揣摩家之　臬尤妙在與已印之文藪宗海無一題相同並無虚題重題幾於無題不備共文八千餘首託本齋石印分訂十二本至校對精詳字畫端整猶爲餘事另有廟諱聖諱刋列簡首俾初學者知所敬避云准於卽日出書每部價洋五元五角南北申昌並各書坊代售如欲躉售者格外减價請至本齋帳房及南市郭豐泰木行或後馬路景行里第二石庫門内郁宅雙梧書屋而議可也 
[丙戌科會墨出售] [  申報舘主人啓]  
　　本屆丙戌科會試揭曉後本舘除先後將電傳題名錄登報外並託都中友人將官板題名錄并會墨迅速馳寄其官板題名錄已列入十九日報中所有會墨亦卽付工晝夜赶緊排印仍將題名錄列於首幅訂作一本刻已將次工竣定於本月二十四日出售白紙每部收回工本洋八分正想諸君當無不爭先快覩矣售處仍照曩例先此布聞 
[七十七號晝報出售] [  申報舘主人啓]  
　　福利公司新到外洋救火藥水日前在白墮橋邊演試照會中西仕商同往觀看以驗功效見者無不喝彩本齋之圖之也蓋望四處居民分叚購儲以備不測更望好善君子開此風氣留以待失愼之家之所需以取信於目所未覩者則造福實無限量畫報之末仍附淞隱漫錄圖說一則准於二十六日出售此佈 
[論香港訛傳事]  
　　甚矣市中有虎以訛傳訛合千古而一轍也其始無稽之言互相傳說愈多而愈失其本來於是以假爲眞以無作有當其極盛雖理諭勢禁而不能迫夫積久倦生漸漸淡忘偶或回溯從前轉不覺啞然失笑者日長攤飯之餘不妨略述一二以抵淸談日前香港有人訛傳謂差役將捕捉童男童女以爲大潭水局祭祀鬼神及建築鐵路工程等語一時杯蛇弓影鼎沸聲喧居民惶恐殊甚各書塾學童多有不敢就讀者四月二十三日西營盤等處無知愚民互傳此事千百爲羣如出一口差役以揑造謡言滋生事端卽行驅散而羣情洶洶愈加鼓噪甚至執石以投該差之頭顱擲破各店慮釀巨患相率閉門該差馳報差舘立發多人前往彈壓大衆方各鳥獸散是日有二有在杏花樓茗話謂港官要童男女每一百零八名以爲大潭水局及建築鐵路之用言之鑿鑿適遇華差在座辯駁良久斥其子虚其一人謂伊目擊二十二日已拘三名今朝又拘五名該差復問其同行之人則謂得諸耳聞遂將二人拘案分别枷罰以示薄懲按建築砲臺及大潭水局兩處工程皆藉小童之力盖砲臺之下其地狹隘中有小孔惟童稚可入用泥塡之以期堅穩特雇小童前往作工童多不願以致好事者揑造謡言云夫謡言之起或云織機坊中欲其花樣翻新不得不造言生事或云染坊工匠欲其顔色鮮豔而使然或又云讖語童謡皆係國家休咎歴代五行祥異志中言之確實不難覆按之也要之人情每喜新聞干寳搜神齊諧志怪類資一時談柄不過如說鬼東坡特愚昧無知遽深信而勿疑遂致翻空出奇虚有實之耳憶道光時余尚髫齓忽鄰家幼稚無不着紅抺胸并頸懸紅布小荷包否則將翦去髮辮無論男女不能免焉紛擾至二三月始止而最盛者同治朝之謡放紙人一人傳百十人傳千鉦鼓之聲通宵不絶倦極而熟睡者易魘魘則羣呼紙人來矣天津教堂因而閙事後且徧及于各行省一時若祝由科輩幾於無地容有福建賣檀香者久於松郡各鄉來往人亦多識之其俗逢朔望舟中備香燭喃喃跪祝云以求利市是晚爲衆所見指爲放紙人焉登舟而攢毆焉身下伏一小犬嗚嗚作聲愈擊愈甚羣以爲眞妖術也後經相熟諸人力勸始釋及見小犬鬨然皆一笑儘有無辜毆死者自夏徂秋幾逾半載是亦非常之謡諺矣且此等讕言旣不知其何自來亦不詳其何自已紛紜擾攘萬口同聲非無明理之人從旁解釋微特不之信也且非笑而唾駡之以爲左袒匪人甚或告示煌煌爲之剴切曉諭而疑團旣結雖王法亦無如之何其實旋起旋滅并無休咎之關當氣燄方張時不必口舌相爭如漚之浮如雲之散謡傳始末大抵皆然原可存而不論惟舒亳伸紙凡有關於世道人心者皆得借題目以發揮藉消胸中之塊磊大之於軍國重情雖異域殊方亦不妨上下其議論小之則閭閻瑣屑遇不滿人意處或無端附會處輒復盡情摹寫代爲之剖析毫芒亦以見行文之心如水銀瀉地無孔不入而又實事求是絶不淆惑於空言謂之描摹世態也可謂之游戯神通也亦無不可至以訛傳訛則讓諸鄉曲愚民不惟不敢亦不暇香港爲英界署安撫華民政務司駱已出示曉諭大槪指不法匪徒肆散流言有將小孩殘害等詞爾等愼勿爲其所惑互相傳述致于查訪云云 
[照譯紐約三月十二日夏盧日報]  
　　中國欽使至舊金山該處關上所阻必欲先看國書等情均已列報兹閱三月十二日卽西四月十四日紐約夏盧日報載有舊金山中國領事官覆紐約中國領事官回信先將華盛頓知照中國欽差將到應以客禮相待一切情節叙明後又言蓋利輪船未到五日之前舊金山領事官因未聞海關消息故至海關相問時正司他往副司見之詢以欽使將至爾處有無信息并以何禮相待副司答稱已接有華盛頓信息云欽使到來當以客禮欵接迨數日後蓋利輪船到埠早十一點鐘泊船打跳領事官卽至碼頭預備迎接並告知海關而該關副司忽言頃接正司傳來德律風云欽差不能卽時上岸須先將國書送海關騐過方可登岸云云此當日之實在情形也彼美人所云舊金山領事官並未知照等語此則彼等掩飾之詞耳以上皆覆函所述也夏盧日報因此派訪事人前往紐約中國領事官處探問此事領事官以禮相接告之曰此事美官有兩不合一則不應索國書觀看一則不應阻欽差登岸今彼黨悍然行之前者鄭欽使由秘魯至美舟中頗有病人到埠之後不准船上一人上岸而海關獨派人迎接欽使登岸並派坐船護送以此例彼孰是孰非可顯見矣使命往來彼此晋接之禮皆由該關副司而壞不知美國中曾有一人能說出鄰邦國書應與海關先看或將國書交閱否須知國書是何等尊貴之件不過齎交大美國總統一人閱視而已訪事人因向領事官云試思海關之官何事而爲此事領事官答曰貴報叙述中國之事較他報館更爲明確故敢以明告吾子我昔在舊金山曾爲叅贊三年故該處人情頗能灼知意者定欲以取悅於不喜華人之黨故有此舉也 
[軍法森嚴]  
　　美富輪船由福建載撤勇二千餘名其中良莠不齊竟有胠篋之類雜乎其中該船適有某大員 
 
 

Page 2

 
 
之姪附之而來行至鎭江忽然失竊及行抵南京停輪之際卽遣人登岸告諸地方官旋經統帶查出匪徒計有一百餘人訊鞫得實卽以軍法從事立誅數人而棄其屍於水中餘黨紛紛鳬水而遁有淹死者而美富船送展輪於廿六日抵漢口矣 
[香港籌水]  
　　香港西字報言香港今春雨水太少地方頗形枯渴該處海水味鹹不可食全賴山水雨澤旣少山水亦竭先時貯水之處已無涓滴新造貯水之處尚未告竣刻下水價貴至每桶值洋一角西商大賈尚可爲力貧民苦不可言現在港官思得一法將海中鹹水用機器提出鹹味卽變爲淸水可以如常服食故通飭各輪船核算機器之力可以一日提淸水若干足供幾人之食未識足敷所用否也 
[醫院遭災]  
　　福州西字報言四月二十日福州醫院因炊飯失愼漫不覺察遽成燎原之勢該醫院乃專爲華人療治者趕卽將院内病人悉數救出衆人竭力灌救有廣東水龍三架吸水濆湧然爲時已晚不能撲滅轉瞬之間醫院悉成灰燼救出零星物件殊甚寥寥西人慮病人無以安頓卽於是日集衆在總匯議事欲思從新建造醫院未識將來如何定議也 
[臺事述新]  
　　客有自臺灣來者謂基滬保案業已奉旨允准不日部覆可到行見各員頭銜晋秩矣○臺灣改設行省設官增俸以淸粮爲急務現差楊叔伊駕部典訓條陳臺地田賦情形十餘條該括詳明深切時事已奉劉撫憲通飭照行矣○臺北新竹縣一帶開山撫番不遺餘力乃四月十五日距新竹十餘里之八社民番忽同聲揭竿而起幾欲圍攻縣城幸劉爵撫聞信迅飭五營前往勦辦得以無事○劉爵撫憲於四月二十一日帶同粮臺前貴州布政使沈吉田言伯坐萬年淸輪船晉省聞欲與楊制軍算歴年福省應解臺灣欵項計短欠有八十餘萬云○臺灣候補人員已形擁擠乃每一輪船到埠尚有百餘人前往謀幹差使以致人浮於事賦閒者受累無窮其與撫憲稍有交情者當卽贈以川資令速回去故乘原船言旋者亦復不少且臺灣經費支絀各員薪水一律不能優給一切物價昻貴異常較内地約長三倍故有差各員亦須賠累宦海茫茫正不知何日誕登彼岸○臺灣捐票外省人先有到臺收買以致票價頓漲至七折或七折半各紳富復閉藏不出居爲奇貨兹奉劉爵撫奏明槪以三月截止所有捐票不准捐實官只准捐虚銜封典此示一出收票者固少藏票者亦出而票價因之日减矣 
[文宗仙逝確音]  
　　粤東學憲胡筱泉宗師騎箕之信已據港報錄登兹又得訪事人手書云仲春之月宗師按試肇慶府卽染脾洩脚腫之症四月初接試羅定州病勢益增方擬試竣回轅延醫療治不料延至十五日竟卒於羅定考棚督撫接得文報飛飭州尊將身後事宜妥爲照料一面奏請另簡學臣宗師衡鑑精明士林翕服不竟其用良可慨也 
[蘇臺雜記]  
　　馮升之部郎爲林一中允長公子由甲榜分部考取總理各國事務衙門章京旋充同文舘教習並轉領班章京辦理中外交涉事宜鎭靜雍容不卑不亢歴蒙各王大臣器重雖記名以海關道用而未卽簡放者良由倚資熟習難乎其繼也今春忽以咯血疾終邸寓噩耗至蘇親知閭里莫不痛惜適介弟培之太守由豫章奉差入津順便將靈柩由海道護送南歸於上月二十五日遵例入城由胥門馬頭登岸至昌善局暫停太守麻衣步送眉宇間頗露戚容其亦情深手足者歟○新任松江府恩太守興陛辭出都上月二十七日由滬到蘇禀見三大憲想日内卽須履新也○蘇省克復已逾二十年而田畝汚萊至今未能復額良由民困未蘇而胥吏紳衿咸不免侵佔中飽也前由户部詳議各節頒發徵信册由大吏責成各州縣核實辦理現署藩司李方伯已酌擬章程三次詳請衛中丞勒限查荒然其中棼若亂麻動多窒礙要當持之以恒貞之以靜破除情面體貼艱難方能具有端緒洞見弊病斷非紙上空談可以集事也 
[五茸途說]  
　　四月二十八日松郡舁請東嶽大帝出巡是日嫩晴初放香泥乍乾小兒女扶婢遊觀莫不欣然色喜至下午四鄉人士麕聚城中轂擊肩摩不减臨淄道上而深閨女伴亦皆淡妝濃抺相約俱來步上店樓憑闌眺望旣而鑼聲響處神會進東門旗鑼執事排立如林有所謂報娘恩者用大香鑪重數十斤者以銅鈎刺臂肉中懸之而行若輩大率湖南人此外或觀者莫如劉郡王會按王諱鞈宋南渡名將順昌之戰嘗以飛又破敵人故會中相率以小鐵叉抛空際接之以手累黍不差俗稱爲打連法昭天侯會中則有小犯人皆十歲左右男孩裝束似武松高立傭人肩上按步徐行施將軍會有十餘齡小兒頭盔身甲手執刀鎗謂之解送天餉神轎後皆有健丁乘馬疾馳稠人廣衆中泛駕奔蹄時所不免雖曰敬神殊無謂也○松郡文童鬧教一案大憲已分飭南靑兩縣指名拘押按律定罪凡百氓庶宜若可以安靜無譁矣不料婁縣所屬泗涇鎭當上月迎神賽會之時又有好事者編成俚句遍貼通衢欲於五月初一日將該處教堂打毁教士坐不安席據情禀明湯小秋觀察札飭婁縣查覆吳仲英邑尊卽率壯健多人前往該處彈壓并諭令紳董指拿造言生事之人衆始安息 
[白門紀要]  
　　上江兩縣於四月初七日各就考棚扃試童生連覆三場已于廿一日竣事計上元考童三百餘人終覆五十人江甯考童二百六十餘人終覆五十人○本年江蘇軍政已奉旨着兩江總督恭代巡閱制府曾九帥初簡吉日擬以四月間差馬出轅後因政體稍有違和又以天氣宜麥宜蠶恐妨農務遂改於秋間出轅巡閱○捐輸展限以來彈冠者正復寥寥雖以體大物博之江南亦未見有卜式其人善後局思於激勸之中寓招徠之意因與江甯藩憲會銜出示指明封典虚銜貢監三項以前均照籌餉例減二成上兌今又於二成外再遞減二成惟報捐寔職者仍須照海防新章十成足兌不得誤援遞减爲例想嗣後博頭銜以展孝思者當不乏人矣或曰是宜如江西省將捐局移設街市俾士商易於瞻仰否則薇署森嚴非曾登靑雲梯者不敢厠足其地然乎否乎 
[聚議絲市]  
　　蠶桑一項本天地自然之利金陵自左文襄蒞節後課種益勤以致日盛月增大小絲行不下數十處每年開秤日期向無定例新絲上市皆任意兠攬允價卽收今歲首事保記行潘君春記行孫君於上月二十二日約齊各家在肇春茶社集議以五月朔日開秤惟向來用本洋交易目下本洋昻甚議改出入一律英洋然中梗者實居其半聞尚須訂期覆議也 
[英使赴津]  
　　英國派駐華京欽差已於昨日乘太古公司之武昌輪船前赴天津矣 
[碰船述聞]  
　　四月廿五日招商之海琛輪船由天津啓行適怡和洋行之新南陞輪船駛進大沽口忽然相碰各有損傷海琛已於昨日抵滬駛入船廠修理矣 
[巡捕送縣]  
　　押犯王阿毛被華捕李阿二以鐵鎚毆傷身死一案由道札飭上海縣莫邑尊親臨法公堂會審等情早已詳登於報邑尊旋據情禀覆道憲湯觀察卽照會法公廨請將李歸案辦理昨日法總領事飭備捕頭轉飭包探王榮培將李送交道署發上海縣收管矣 
[滬上雜紀]  
　　上月二十二日本報登張連記在馬南成所開全盛烟舘染病馬給錢三百文查得連記有弟張惠在生泰烟館因將連記送至生泰交與張惠後馬子如林赶至生泰將旱烟袋擊其頭上越時連記身死報縣騐屍後將馬帶縣交保當馬未保出之時有一人至全盛烟舘稱我係南成遣來託爲照顧店中一切店夥見說得着實不疑有他詎其人竟將店中細軟什物席捲而逃及南成保出其人早已遠颺前日晚上遇諸馬路扭送捕房并開失單呈案諒今日當解訊究追矣○昨報列俞高氏之弟金和公堂擬送縣署云云昨晨翁太守臨捕房時金和又在押所吵閙太守聞而大怒着會捕局勇曹錦堂偕包探將金和押解道署隨親自上轅禀覆候示蓋因金和曾在道署誣控故也○前報列日暉港駐勇調赴吳淞等語兹悉此項勇丁實係調往周家嘴北開築船塢昨日竣工仍由各哨官帶領由浦灘進法大馬路迤西繞南回駐原所矣 
 
 

Page 3

 
 
[渡船遭厄]  
　　浦東西三林塘至龍華盈盈一水揭厲爲難向有渡船往來兩岸前日吳蘭國船載客十四人剪江而過有一船順風揚帆駛若飛箭船中有外路人多名均持器械聲稱捕鹽一擁而至渡客駭極悉數躍入水中旋經鄰船及救生船救起十一人尚有三人未知生死昨吳投縣據情呈報莫邑尊令靜候訊供 
[病馬肇事]  
　　昨日午前有西人乘轎式馬車駛至英大馬路保安司徒廟門前馬忽患病顚蹶帶翻東洋車撞傷老嫗血流滿面適有巡街捕到來命馬夫東洋車夫及嫗一併至捕房不知如何發落也 
[病臥可憐]  
　　昨日有某甲年約二十餘歲行至英大馬路馬口鐵店門前倒臥不起巡街華捕見之詰其住處已不能言隨雇江北小車舁至捕房捕頭傳地保妥爲安置 
[控欠轇轕]  
　　蘇城莫榮昌盌店曾託尹永慶經手庄銀及往來各欵日前尹向店主莫荷亭催促莫兩手空空尹恐被累投控長洲縣署并稱莫將貨運至上海分店以致蘇店虧負無償王邑尊飭差關提到案各錢庄紛紛呈控邑尊集訊後飭將莫尹一併管押着令趕緊繳淸旋尹弟永端來滬至英會審公廨控稱兄長被莫欠銀一千五百兩洋銀九百元其間我亦被欠四百元前已在蘇呈控惟知莫曾將貨本運來滬上開張以致蘇店空虚且查明滬店係莫侄德祥爲執事唆串其叔將蘇店倒閉以致累及各庄請爲提究羅太守准卽飭提德祥到案前夜庭訊永端訴稱來滬先到德祥處理說德祥一味恃蠻將我毆打傷及頭顱德祥供稱莫係我之族叔開設椀店二家又在上海分設仁濟醫院斜對門我常川由江西販盌至蘇滬銷售族叔店務素不相干且我亦被叔欠銀三百六十餘兩向索無歸是以躭擱在店不料永端到店擅欲將店收管驅逐各夥及叔母出門我因不忍坐視與之理論口角紛爭並無恃蠻毆伊之事且族叔在蘇所開之店係尹之兄長永慶爲執事旣已在蘇呈控何得又來滬上涉訟太守問滬店何人司帳帳簿何在德祥稱滬店向由莫父子三人輪流司帳我奉提時帳簿俱在店中太守以德祥不能置身事外押令淸理俄又有劉振紀等七户聯名具呈聲稱其間或係往來或是借項貨欵共被滬地莫榮昌欠洋三千四百餘元今店主在蘇被人控告忽有尹永端到來擅欲管店倘被管去我等之欵向誰索取况尹等在蘇被欠之欵蘇地亦有店業可管太守鑒閱之下着候批示再行投案集訊察究此前日之事昨晨劉等七户齊至公堂紛紛議論旋因太守無暇辦公由帮審委員宋二尹會判捕房各案劉等遂未遞禀詞各自散去 
[糞差嘗糞]  
　　每屆夏令鄉人入城運糞者縣中必諭令桶上加一木蓋以免穢氣薰蒸嗣以鄉愚無知仍多違犯因差快班金裕往各街巷照料乃該差藉奉公差遣時或勒索鄉民鄉民忿極皆欲得而甘心焉前日該差復索詐南門外某鄉人錢三百文鄉人諾諾允許令該差跟往城外取錢該差信之甫至城外鄉人卽聚集數十人四面圍困揮拳肆毆復被扭赴厠中塗以穢物始釋手而散昨金已投縣禀訴矣夫金因糞訛錢而鄉人卽以糞飼之是正投其所好也投縣禀訴果何爲哉 
[英界公堂瑣案]  
　　昨日羅少耕太守仍委帮審委員宋二尹會同英副領事判斷捕房移解各案○一百八十四號華捕禀稱鋸木匠高阿木在當街鋸木有礙道路拘案請懲高供悞犯租界規矩叩乞施恩宋二尹判罰洋一元撥充醫院經費○王小雲控王汪氏在親戚家飲酒回來路經小瑯環里突遭流氓李小雲等攫去首飾值洋七十元由捕拘李送案宋二尹判管押一月等因已列昨報昨包探顧阿六禀稱刻續獲當日與李同黨肇釁之韓寳洪莊阿南亦皆著名流氓請爲懲辦韓莊同供金珠首飾小的等不得而知惟以後不敢肇事宋二尹着押俟傳到原告質訊核辦○何東材訴稱失去鞋子一雙查明被鄔立炳竊去轉交戴立小押錢報捕緝獲人贓送案請辦鄔認竊求恩戴供與鄔相識不知鞋由竊得故爲押錢宋二尹判鄔管押五夫戴從寛開釋○巡捕禀稱乞丐何仁芬等二十七名專在租界硬索錢文何等同供皆因窮苦所致不敢硬索錢文宋二尹飭差押令出境不得再來 
[法界公堂瑣案]  
　　前日大馬路恒豐槽坊夥唐堯文訴稱有蘇婦携洋一元來店換錢學徒一面將錢給婦一面持洋託友估看不提防該婦將錢搶去及估知僞洋赶上該婦已將錢授與男子正在地上扣串爲此將該男子扭送捕房其人供稱姓李名阿松家居浦左因母喪到滬買物錢從鄉下帶來計九百七十三文太守謂爾等各執一詞可知其錢是何底串包探禀稱在捕房問過兩下均稱九八串無從區别唐又稱追赶之人現在外面太守着傳進據趙炳章稱見婦人將錢交與此人隨卽逃去太守謂爾何不將該婦拘來李稱小的到滬後不及回鄉曾在八仙橋龔萬全所開德興帽店躭擱一宵錢經店中人見過可請往問太守着唐趙兩人退去李暫押着包探往德興查問再核至昨晨太守莅捕包房探王榮培禀稱昨已至帽店查過據云果有其事淸晨見李携錢出外餘不知情太守復加盤詰唐投案候示兩下仍各照昨日所供太守着將錢暫留捕房李交保出外限三日將婦人交案又諭唐如見此婦卽行扭送○昨晨翁太守提訊前晚搶火案内之張阿生秦寳成曹阿狗趙根和四人及夜半拘入手携黄銅方式烟袋銅杓之陳少亭探夥阿全禀稱查得某店見秦搶得錫香爐燭臺急於追赶故着趙暫爲看管檀香太守謂旣有其事可卽釋出陳供烟袋是己物因欲附輪回籍是以携在手中太守謂時在三點鐘輪船已將開放究竟人在何處以致深夜下船答稱從寓中來太守謂鋪程等一物不有反携烟袋兩支銅杓一把有是事乎究竟從何處竊來可卽直說陳仍照前供太守喝責始供從揚州竊來太守謂因無錢使是以行竊旣經竊得斷無仍不賣錢之理明係新竊何必推辭復喝笞責陳始供認從江寛輪船竊來太守着還押解案再訊張供鞋籃實由陸姓搶得携進寓中放在樓上後經寓夥阿三從樓上取下放在我所臥高鋪上太守問放在櫃邊者是何物答稱錫燭臺香爐均由陸取來太守問其時爾可睡熟答稱我未睡着太守謂爾旣醒着明知彼等搶物任彼來放在爾高鋪上豈非自惹其災張稱請提阿三卽能明白太守着還押下期傳到阿三再核秦到案後包探王榮培禀稱此人淸曉有失主到來云除紡綢褲外尚少珠皮褂一件太守詰秦仍認拾來太守着還押解案再訊曹不認拾物稱在虹口開薙髮店因欲觀劇偕二友出來後皆分散棉被實是王勝荃自己取來見巡捕至將我妄指太守謂王較爾更很見爾有被意欲分肥爾卽將被丢在船上伊不到手是以鳴捕曹仍執前語太守令暫押着包探往查再核 
[聲明]  
　　昨報列桂寳校書欲從劉仁興被鴇陳愛寳掯阻等情羅太守斷劉繳洋百元云云兹悉該洋並非給償鴇母實係充作善舉合卽聲明 
[上海高易籌賑所接香港東華醫院電匯賑欵及復函照登]  
　　諸位鄉臺善長大人閣下月之望日接奉惠章并賑捐册救荒册一包備悉山東疉遭水災深爲可憫乃荷諸公惠濟爲懷仁慈遠播欽佩莫名弟等亦當効勞以副雅望兹於二十二日卽交有利銀行韋寳珊翁由電匯上銀四千元諒已收到請卽彚解灾區查放委將捐册沿門分送設法捐募弟等已將災區情形登入日報竭力勸捐俟有成數再行匯上惟自去夏我粤水災之後各行冷淡異常向者産米之區今則源源購販市值日昻殊深繫慮港中生意大非昔比未知能捐集以接濟否專此敬復卽請善安惟祈德照不宣[  香港東華醫院值事等頓首四月二十三日]  
　　附啓者前接電報由有利銀行韋寳珊翁匯交麥加利銀行韋文圃翁銀四千元電報簡略並無賑捐字樣未敢妄動今接復函備聆一切具見 
 
 

Page 4

 
 
急公好義之忱令人欽佩不已敝所疉奉嚴佑之翁來信亟催解欵接濟奈捐數極微難以湊集焦灼不堪今蒙惠來巨欵喜溢眉端非獨災民之幸亦同人之幸也望港中善士仁人踴躍樂輸源源解濟俾灾民得慶重生實爲叩禱拜禱之至謹登申報藉表寅忱[  晚李朝覲秋坪等拜啓五月朔日]  
[上海文報局籌賑叢譚八十九]  
　　鄧君耀廷云昨讀叢譚有輪香主人助來吕祖心印符百道能療百病今有比鄰李姓貧病相連欲助無力急湊得二百文囑代付奉祈賜心印符三四道以便焚服敝處當卽趕寄靈符數道藉副誠求之意○盛澤施擁伯明經書法鍾王尤工漢隸縑帛所有遠近珍之前曾發願書件助賑旬日以來輸潤求書者日必數起伸紙疾書手揮目送以傳家寳爲饋貧糧洵盛德事惟盛川僻處一隅深恐由局寄帶殊欠便捷如本埠諸善士有求明經書件願者請照潤單交付敝所掣一賑收爲據卽將此據封入信内逕寄盛澤斜橋施宅總期有裨賑需無傷雅道與者受者各盡心力而已 
[陳與昌解山東第十三批賑捐]  
　　啓者今向元豐玖匯庫平銀二千五百兩計規銀二千七百二十五兩仍同文報局一總匯解山東嚴佑之先生親收散放仰祈各省大人先生諸大善士俯念災區困苦異常集欵惠擲恩同再造謹望雲叩禱以求伏希慈鑒[  陳煦元謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[接錄臺灣墾撫管見]  
　　一曰權變通以收地利也番民飲血茹毛衣皮寢革不必有蔬稻之田桑麻之地不知五穀爲何物耕種爲何事卽教之樹藝而萬山叢雜舟車不通雖有米粟不能裝運且路崎而程遠番民憚於遠出勢必招雇平民爲之代運平民工價旣昻外地穀值甚賤肩挑一石之貲不敷數日之運費得不償失未免徒勞前此之旋墾旋荒盖亦因比爲今之計欲便販運莫若權變通於種籽權變通於種籽莫若教種鶯粟十人之力可種百畝百畝之收可獲一石一石之值可數百金費一夫數元之工貲可運百畆之所出簡便孰有過於此乎或謂栽種鶯粟向者厲禁事恐窒碍難行不知鶯粟之禁原爲害民妨農起見也臺地吸食洋烟相沿已久此習急難革除計台南一隅歲銷烟土二千四百餘箱臺北稱是是人固未嘗以不種而不食也合計購買之貲全臺不下四百餘萬元此項皆爲西洋所得竊思内山荒土與熟田不同與其荒之而以數百萬之財之外洋何如墾此無用之土以收此有用之財乎若云害民則不種亦不能除其害也若云妨農則招番耕種與農無關也且荒十旣開將來收其盈餘開通河路仍可改種桑麻菽粟是一舉而三善備焉者也可不務乎一曰收稅課以充經費也耕作旣興地利已收矣於是就撫番總局兼辦善後事宜分設督銷洋藥採辦貨物支發經費各項委員督銷洋藥者專理銷售其價比較商運略減除應收厘金外所有成本分作十成於中酌提二成或一成半歸支發經費委員收管凡撫番應用如後開各項之費皆從此出另提一成爲開挖河道用費約計數年之間其地漸廣雖未必能敵全臺現銷之數然通盤計算當可得三分之一以番之財供撫番之用不費國帑而諸事畢興不亦公私兩便乎十年之後規模已定地已全開計畆升科收稅爲賦此項卽可停止矣一曰設採辦以通有無也洋藥銷售後其成本除提去四成所餘數成發交社長分給各户如番民須用茹鐵布疋等項由社長開具各項淸單委員擇其社中心地明白諳習官話番民頒發勘合令其赴局領取採辦執照赴各店購買貨物仍飭各鋪户不得欺騙辦妥之後由局頒發護票俾番民運負至社送交社長照數給領其途中所經之處必防奸民攘奪過社亦然須令社長派人護送如有攘奪情事外則地保内則社長賠償並查明正犯嚴懲至採辦之番除有情弊隨時更換外須令長久充當不得隨時更換以資熟手三五年後番民華民均已諗識此事卽行截止以免繁瑣此條似無關緊要然番民未經諳練難保無欺騙搶奪等事不爲防護卽生嫌隙於撫局大有妨碍此所以必須籌畫也一曰招匠役以教工藝也自秦漢以來工藝之事薄而不講工之一道雖列四民之内人恒視爲末務國家亦不復考求不知攷工有記餼廪有經寔經國者所不能廢况今日番務在在皆需工作耶查社中向有巴郎館本番民學習武藝地也擬就其舘以教工藝每館招募泥木鐵石裁縫紡織各頂匠役二名每名教藝徒五名日則工作夜則教習官話由委員時常考其工程以定賞罰此指教師而言如藝徒學至三月毫無長進者卽行革出耕種另換新徒藝成之後由委員帶赴新撫之社以爲藝師每路仍酌留各項華工一名周行各社以爲考校數年之後人漸多而藝漸精建屋開山與製造器具均取之裕如無俟在外招募矣一曰開河路以通舟車也稅課旣定數年之後經費足矣於是度其隰原相其流泉何處宜于開路何處便於開河派令各社出丁逐叚開挖開土以牛犁運土以人力除由局發給鋤畚各物外每日酌給工貲或定其工程之高深酌議總給賞耗同力合作則不至稽延時日各修各境則不至彼此推諉俾易於蕆事也查内山向無寛闊蓄水之處復無河壩以出水故夏間雨集上則如屋頂建瓴澎湃奔騰洶湧爲害下至大甲溪一帶汗漫汪洋絶無涯涘雨止之後輙涸同平地竊以爲修河宜順其出水之道於各道匯總地方開挖大河以紓水勢於河口建立石閘以資蓄積更宜多開支河一以承接來源一以爲水發之際舟楫可避其鋒至近海地方則河身宜令窄狹使勢急而刷淤惟高山水發多洗山泥内河不無淤塞之患宜於河水稍急之地開挖深潭俾得停積每年用開河機器疏通一次自可永無他慮若遇石多地叚無可繞越者亦須鑿通使之承接一氣開河之後道路津梁亦須安爲修築如此庶舟車可通貨物無壅滯之慮革去鶯粟改種稻粱菽麥以及茶麻桑棉物土之宜而布其利地利畢興富庶可風矣一曰伐山木以供財用也番民向無室廬不火食從無需用材木之處故内山樹木盤鬱輪囷地氣不能宣通釀爲嵐瘴昔伯益佐冶烈山而焚蓋其時民困未蘇剪伐不易故不得不計出於此耳今山木四時　茂着火不燃固欲焚而不能且作棟之材入藥之品固指不勝屈其餘美材異木紋細質堅可備器用者亦復不少若槪付一炬亦殊可惜河道旣開販運亦易惟粗枝巨榦難施斧斤須購鋸木機器招工採辦夏間溪河水發浮運出山於海口設立木局招商販運約計每年可收木植數十萬元但由官採辦經費不貲不如招商包辦於出山總口設一水關視木之大小收取價值外仍照章收取稅厘較官辦尤爲省便且可免各種獘端其堆積之枝葉則翻覆於荆叢風嘘日炎漸就乾枯然後一火焚之收其餘燼可以熬煎鹻滷饒沃田疇不且財用益舒地無遺利氛沴悉去人樂安居哉一曰建房屋以資棲息也番民穴居巢處藉林木以蔽風雨林木旣伐露宿堪虞擬於木價内酌提二成俾資土木之用由外間招雇各項工人帶同番民起造借以學習范金合土之法堂構締造之方編竹成籬牽蘿補屋連村比舍氣象一新矣一曰增社學以開風氣也衣食旣足禮義宜興富教之所以連類而及也義學之設由來已久改義學之名曰社學就其舊有規模按社添設大社建學堂二中社一小社或附入大社或兩社共立一堂擇勤謹通逹之師以掌教於經藝外爲之講解聖諭使就範圍其學生品學兼優鄉里共信者由鄉里公舉於社長社長呈報於官官給花紅旌奬令當鄉約鄉有爭競歸其調處有不能了結者送社長訊斷每月由社長發給薪水數金隨時察其能否以爲黜陟一曰設官府以資控制也土地開闢人民日繁于是擇要隘之地設立縣治番民粮賦責令社長收集繳之於官其爭訟等事鄉約呈社長後仍不能了結者由社長將兩造呈送於縣聽官究辦如兩造不齊但責社長呈送不得派差入社以免擾累如差役有入社滋擾者准其扭禀懲責庶四民安輯永樂昇平矣以上十四條綜其大槪而言至其備細如經費定制設局章程及開河源流開路地叚各務均須臨事酌定入山測量方能縷晣條分了然心目未便逆定貽識者譏又各條中詳于開墾略於撫番者則以撫之之方不過恩以結其心信以馴其性恩信之不能化者則以威神其偏固人人所共知者也三者妙用運化在心有非筆墨所能宣與筆墨所能罄有兹略備兩條禁奸宄所以除撫事之害習語言所以開撫局之基亦就鄙見所及者言之耳識者諒其迂疏正其謬誤則幸甚矣○此吾友賀成齋茂才所擬也名師泰湘之善化人性冲虚留心時事歲癸未幕遊臺灣公餘恆延二三友人詢問内山情形旁搜博采鉅細無遺積之年餘因就所聞者叅以己見擬墾撫管見十四條出以示余洋洋數千言切中利弊亟勸其上之當遵則以識見淺狹恐貽識者譏辭因索其稿抄錄一通藏之行篋亦欲得所藉手可以奉爲南車也嗣以法人擾亂束裝言旋因循年餘不果東渡方今和局大定撫事方興亟檢之書囊寄登報牘用以公諸留心番務者亦無負作者當日一片苦心云爾[  鎭海陳景儀識]  
[釁起家庭]  
　　甯波江東解元橋有閩人某家貲豐厚有一妾淫佚很毒與人有私被某識破深恐其討罪也遂將夫謀害此去年八月間事也妾自夫死後將家貲據爲己有不肯分給前妻之子某甲及螟蛉子某乙某丙之妻以致子媳内外人等無不銜恨近因店項虧欠無可料理甲等明知父有遺財被妾窖藏因向追取妾曰先夫死後未亡人焭焭自守安有餘財無已試借貸於親友乎乃俟夜深人靜時挖起地板發掘藏洋不知已被甲等窺破越宿妾以洋付乙僞稱向外人借來乙見洋已發黑色知爲藏鏹於是起意謀害暗以毒物攙和補藥中送妾飲之妾果畢命甲乙兩人急向地板下取出洋銀二千七百元金條四根金镯數對金戒指十餘枚珍珠百餘粒及零星各物約值萬金甲乙瓜分之不令丙妻知也不料乙持銀上樓墮地鏗然有聲丙妻聞之卽問乙乙猶飾詞以對丙妻挾恨送與縣役姚某相商姚差數名前去恫嚇乙等始懼允出洋七百元先了差費然後將銀照股均分惟金鐲等物已爲甲乙吞没矣噫嘻某有財而不能保其身妾有財而卒爲人所害所謂藴利生孽多藏厚亡者非歟至若甲乙等之紛紛攘奪至爲蠧差劣役所把持此尤家庭之變戾而有心人所不忍聞者也 
[械鬥原委]  
　　泉漳兩府屬鄉社械鬥之風最爲猛烈動輙數十鄉百餘社鎗砲交轟儼如對壘殺傷人命如兒戯溯自乾嘉年間同安一鄉分班許兩黨海澄一鄉分包齊兩黨若遇械鬥時則包與班合許與齊合嘉慶初年經某大憲將爲首之二人斬首號令此風稍歛咸同年間此風又甚歴經汀漳龍道會同興泉永道請兵彈壓終不能力除惡習今春灌口鄉班許忽又械鬥而附近各鄉社又各分黨羽自相械鬥而海澄之包齊亦遥爲聲援卽在本鄉互鬥一連數十鄉百餘社皆作戰塲新灣王姓爲泉漳兩屬巨姓大半在外洋謀生入籍於英美荷蘭者在外洋抽提公項作爲鄉社　訟械鬥之費已囤集三百餘萬金此次王姓又出械鬥不僅丁多財厚且有居厦門之王某電致外洋購買大開花砲數門格林砲十數排私運至鄉旣有此利器將來必致屍横徧野血流成渠日來又聞兩造已請吳春波鎭戎至彼勸和未識能化干戈爲玉帛否也 
[鬥殺活埋]  
　　黄陂縣東鄉俞家稻塲有王姓甲乙夙有嫌隙近日甲乙復因事凶鬥先是乙子挺矛直前及將近甲身甲尚植立不動乙子反覺胆怯中謂汝旣不殺我我且來殺汝隨在襪筒中掣取利刃向乙子胸前逕刺登卽殞命乙見子死卽率其餘子擁上將甲捉住甲猶手握利刃自刺刺股喚乙等可卽送官乙父子痛恨仇人商議旣定綁甲於柱細剮其身甲忍痛大駡旋被挖地倒埋甲女已字人聞父被殺遂私自竄至夫家云 
 
 

Page 12

 
 
[烈女有靈]  
　　漢陽縣南鄉馬鞍山某氏女小家碧玉貞靜幽嫺襁褓時已由堂上許字鄰村某甲之子星霜數易時異勢殊甲家相繼云殂惟留甲子管束無人漸漸與無賴爲伍近且吹簫市上流入卑田春間某日行乞隣村初未知其爲岳家也女則早已微聞藳砧事此際見少年行乞菜色可憐頓觸酸心遂生憐敜驻向廚下盛飯一碗與之揮令他往女父素識甲子面貌特憎其落魄不與周旋見女有意賙飢斥以無恥女至此始知丐卽其未婚夫抱慚特甚退歸房室遽爾雉經迨父母知覺已玉碎香消無從施救矣乃慟哭成殮擇路旁隙地爲瘞玉之所事隔數月久已付之東流一日有一癩丐膿腐滿頭痂如錢厚力抓之血水染指通紅乃行近墓旁以手挖墳土敷頭上旣而微有倦意因就墓前偃臥洎醒頭上頓覺淸凉次日土　瘡痂紛紛自落自此日見光潔黑髮重生此事一傳遠近之有疾者無不香花頂禮撮土調敷亦有以開水冲服者或疑此係無稽之談余曰不然彼夫東海寃禽靑陵痴蝶情之所感且猶生死不渝况此女貞烈昭垂錚錚如鐵有不英靈顯著佳話流傳者乎村學究迂談適見爲井蛙管豹而已矣 
[鬥毆致死]  
　　四月十九日天津河東四甲地方人張二偶因錢債細故與劉恩錫毆傷劉在保辜限内身死地保報請騐屍是日河北又有刃傷妻室波及比隣某嫗者亦擬舁請騐傷云 
[上海文報局内恊賑公所經收賑捐四月下旬淸單]  
　　二十八日急單平湖縣署王慶三先生交來澤記善士十六元武陽保嬰總局交來臧養亭先生募不書名十元吳明記濟恆同人節席費二户各五元桂林一一元常州恆生德號募楊審記沈瑞豐二户各二千文不書名三百六十文實收洋四元安孚莊交來金陵祝善隆號胡蓉卿翁募安樂堂求病愈無名氏二户各十元食舊軒三元稊米庵英洋一元銅洋一元無名氏三户各一元○張堰錢圩胡淸渠翁募葉不留名英洋一元銅洋一元戴隱名銅洋一元山陰錢胡氏緣妾施氏患病許願獲痊十元○本日共收英洋七十九元銅洋三元 
[上海文報局恊賑公所經收江甯賑捐細户淸單]  
　　四月廿六日同康莊交來夏如在堂經募昌字一百零五號邵榮興陸炳生唐錦堂夏乾記四户各十元恊大昌乾泰興二各五元邵長生王錦盛二户各一元張長明二元實收英洋五十四元○廿七日同康莊交來牛莊善士經募昌字一百三十三號世德堂三元百忍堂胡再鏞二户各一元周行楨德其劉先明陳立松四户各五角實收英洋七元又昌字三百六十二號營口和元號大德豐二户各牛平銀三兩利豐棧一兩義德隆四兩可熾順記二户各營市錢各五千恊玉户棧裕盛祥二户各十千文寧波立生號瑞大號義和號三户各四千宏盛店柳晉範袁薇仙無名氏盛士良耐仙氏盛聲遠盛輔堂盛在邦水如氏湯寳峰湯友笙童惟一王鳳書柳曹啓佑汪禮南培德堂平心愿平安氏隱名氏問心堂輔仁吳興無名氏廿四户各二千文無名氏陸千文共計營口錢九十六千文合換營口銀九兩六錢二共計營口銀二十兩零六錢伸規元二十一兩二錢二分實收英洋廿八元錢七百四十○金陵常熟存德善堂交來湖南敦本堂楊善士經募昌字一百七十號恊同慶銀二十兩存厚堂綠蟬吟舘乾裕號徐敦遠堂四户各二十千文無名氏二户各五千文敦本堂楊二百九十一兩五錢又昌字一百七十一號王槐善堂萬成莊吉元堂復生莊三畏堂汪黼文聚盛庄七户各二千文王篤厚堂十千文王積善堂王懷順堂二户各五千文汪小圃英洋二元劉豐裕莊源興莊乾益莊正泰莊早泰莊廣泰莊豐泰莊陸廣豐興茂莊李啓釗王景華汪光裕堂黄承敬堂十三户各一千文張　善堂六千文又昌字一百七十二號汪鳳祥堂恊成堂集成堂三户各五千文耿松茂李懷忠歐在郊三户各二千文汪景康陳旭堂寶芝黄趙務本堂李厚鈞李均平李擎宇孫宇淸駱少泉九户各一千文楊煦生黄廷馥汪正和湯舜墀常映淮程少卿查九堦李子卿孫銘鈞孫玉書十户各四百文蘇玉男六百文程長春方蔚文無名氏三户各三百文又昌字一百七十三號趙光裕十千文蘇覺生四千文徐福山二千文古琴堂康詠堂邵茂臣吳學生愼德堂厚德堂趙樹德竣德堂懷德堂趙從記至德堂飽德堂立德堂同德堂惟善堂十五户各一千文德存堂信善堂二户各六百文趙逢春趙文炳趙復春趙樂記趙翼記趙復慶趙維趙錦江八户各五百吉慶堂蔭德堂序樂堂忠恕堂蔭德堂承善堂裕福堂七户各四百文嘉德堂文德堂琴鶴堂雙硯堂脩業堂趙熙記趙再生趙益記趙豫記趙成之趙蕙記趙自安趙潤記趙榮記趙研記培德堂榮德堂半部堂種德堂修德堂二十户各三百治安堂怡善堂自新堂懷德堂樹德堂五户各二百又昌字一百七十四號延年堂銀二十兩承啓十千培蔭堂十千文森記羅種德二户各八千文公美庄六千文周恊泰培德堂二户各二千張裕芳馬賡堂馬利楨陳等三夏梓仙錦記麗生堂義耕堂留耕堂九户各一千文易舒堂李邦盛徐連榮徐枝炳豐盛莊義興莊寶樹堂加記以記九户各五百文又交來湖南楊敦本堂戴谷生翁經募昌字一百七十六號上元宮三百千文公樂堂一百千文元甯宮七十千文汪怡裕汪鼎裕汪恆裕汪和春汪瑞春李鼎泰湯瑞和湯德福湯仁昌楊乾升戴同仁戴五福趙光裕十三户各十千文孫光耀一千又昌字一百七十七號無名氏十五千文無名氏十千文敦誠堂明德堂慶義堂三户各四千文善餘堂永聚堂敬愼堂受德堂三省堂東來堂公啓堂明遠堂德源莊九户各二千文致遠堂如意堂貽安堂兩舉堂蘭雪堂五户各一千文仁恕堂六百文雙德堂四百文又昌字一百七十八號無名氏五百文無名氏三户各四百文無名氏三百文無名氏共廿五户各二百文又昌字一百七十九號寛厚堂三十千文王公舘銀十兩貽穀堂十二千六百文劉公舘十千文盧公舘鉛山氏二户各一千文王心培四百文又昌字一百八十號歐陽味根堂瑞啓堂二户各二千文宏興　甘元興蔣延益堂馮經善堂四户各二千文靜業堂楊厚培蔣履康祁慶祥李致和蔣石泉孫東林藜照堂積善堂德和堂十户各一千文以上共湘平銀一千兩合二七寳銀九百八十二兩八錢合九三二伸實收規銀一千零五十四兩五錢○兩天共收規元一千零五十四兩五錢英洋八十九元錢七百四十文合併聲明 
 
