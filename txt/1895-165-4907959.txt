# 1895 - 165 - 4907959

 

Page 1

 
 
[四史復出] [  圖書集成局啓]  
四史者何史記前後漢書三國志是也從前本局印過數次人皆爭先快覩甫吏寒暑篋笥已空茲以問價者多重爲印釘照向例每部六十册　　洋四元售處仍從其朔此佈 
[四百十三號畫報出售] [  㸃石齋啓]  
倭人恃其小勝欺陵中國割我台灣台民不服公議自立爲民主之國推唐微帥爲伯理　天德於五月初二日恭進總統之印并奉劉淵亭軍門爲大將軍上下一心發憤禦侮今雖小有挫失然台地有人恐倭奴終未易得手也先繪爲圖以快薄海忠義之心餘不細贅附送江督諫阻和議奏摺規時度勢痛快淋漓令人想見老成謀國慮遠思深固具有風　也卽日出售此佈 
[接論兵備]  
夫此四十萬之數僅爲陸路防禦戰守之兵若耀武海疆則非購置輪舶設立海軍不可中國自仿行西法已二十餘年南北洋建壘置船不遺餘力且陶育人才則有武備學堂焉水師學堂焉講求器械則有製造各局焉歲費巨欵經之營之轉弱爲强是亦中國之一大轉機也雖不能爭雄列國亦足以自固藩籬中國之所以自恃者在此各國之不敢欺陵者亦在此乃自馬江一役福建船政局被毀南洋兵船沈溺數艘無不謂中國之武事不足恃然失之東隅收之桑榆猶可以力圖振頓况北洋軍容爲羽翼畿輔之計所以較各省爲尤盛大小戰艦不下數十艘大小砲位不下數百尊鐵甲則厚而且堅船身則穩而且快兵則厚餉將則位尊平時往來於洪濤巨浪之中旗幟鮮明如荼如火所謂養軍千日用在一朝倭人擾及遼東各海口嚴檄防禦敵宼皆渡海而來所藉海軍以爲聲援阻其進路而乃威海衛旅順口要隘迭失不聞開過一仗放過一砲僅以巡歴海面爲辭隨處躲避復退至劉公島提督丁禹亭以全船送倭一死以塞責於是數十年經之營之國家之帑項百姓之脂膏遂銷歸於無何有之鄉提督死節忠也而必全師送盡降而後死是何居心致海軍頓廢而所立水師學堂武備學堂幾同虛設北洋局面敗壞而不可收拾丁提督之罪雖罄南山之竹不足以盡其奸惡之條當此悉索幣賦之際民力已竭國庫已虛商情日促而欲重復舊規何從下手說者謂海軍設立之時心有所恃致召外侮之來現旣無存不如自安孱弱靜以待時若再挖肉補瘡造船購砲將見國用日至於不支而軍事未必有起色欲禦侮而適所以召侮殊非萬全之計不知有海軍之時尙不足以禦外侮若并此而無之則重門洞開內皆酣睡有不起盜賊之心者乎且海軍爲陸軍之佐表裏相扶不能偏廢閉關自守患在內憂海禁宏開患在外侮內憂之起陸軍足以靖之外侮之來非海軍不足以禦之自規行西法以來機械日精雖訓練未必認眞而已非從前可比內憂自可無慮而外侮之來不能預料現雖羣聯輯睦而鯨吞蠶食之心何國蔑有其所以不卽發雄者欲將中國利權盡奪然後任其施爲倭人以兵力相脅要求挾制割地通商不啻導其先路焉以倭一弱小之島國其魚肉中土尙不難如取如携若俄德英法諸大國久已雄視天下以中國爲可欺一旦蠢然思動其勢力較倭爲何如如人之患病然其發愈遲其患愈重西人惟利自圖以後通商之口愈多交涉之事愈雜若以勢力不敵處處順受事事聽從何以爲國若一䣯齬則皆以干戈從事猶孤客夜行手無寸鐵突遇强宼將何以爲應耶割臺灣償兵費擇口通商喪師糜餉可以爲前車之鑒矣若不再講求兵備力圖自强卽欲求爲貧弱而不可得又安望能洗喪師之恥復失地之仇哉然則如何而後可以爲兵備也欲選兵先選將欲籌餉先節用黜無用之將刪無用之兵則眞才出矣節財之流開財之源則餉項足矣茍以海軍爲不足用而遂以海軍爲可廢以餉項之不能籌而遂以餉項爲可省從此廢莫能舉恐將來之貧弱更有不如今日者矣使中國而果貧中國而果弱則眞一籌之莫展耳現在中之貧如積粟滿囷任盜賊之刼竊聽雀鼠之暗耗不能爲餐忍飢無䇿中國之弱又如强壯結實一無疾病之人而日服攻伐猛利之藥而謂能元氣不損者未之有也求其致貧致弱之由去其致貧致弱之病則海軍何難復立輪舶何難復購不特復前之舊規且可較前爲擴充當今之時處今之勢舍兵備而可以自守邊隅爭雄寰海則吾未之敢信 
[內渡傳聞]  
　　昨聞傳言前臺撫唐薇帥自臺地紳民推爲民主後咸深倚賴及倭人攻打臺北之三貂嶺時薇帥微服搭駕時輪船來滬另換輪船泝江至金陵暫駐其眷屬則早已內渡矣傳聞如此未知是否姑照述之俟有續聞再錄 
[臺厦續聞]  
　　厦門訪事人云本月十五日淸晨七㸃鐘時駕時輪船由臺灣到厦小泊虎頭山下港中所載三江兩湖潰勇紛紛登岸提憲電請閩省速派兵船來此以便載赴揚子江一帶遣令回籍旋接回電候委員前來照料遣送旣而兵船並未到厦而臺北又有科麼沙小南京兩輪船載到潰勇難民多至四五千名道憲及提憲恐人多易於生事各派文武員弁十餘人分投彈壓○廣勇一千數百人旣至厦門不待官輪船載送卽自備船價附南澳輪船而去內有多人箱簏中銀物纍纍一人以七千圓現洋交船中人載運予以水脚銀若干○五月十七日前辦臺灣撫墾事宜淡水富紳林時甫欽憲維源以銀洋二千圓雇定科麼沙輪船載之來厦茶商林氅雲隨之旋於十八日雇五篷船回漳州原籍○某日閩省大憲派秦太守乘琛航官輪船來厦資遣臺北潰勇十九日太守委廳尊升座㸃名每人給船票一紙告以須俟抵埠上岸時照票發給川資洋銀一圓派定南琛載送三江兩湖人赴上海及長江漢口等處琛航載兩粵人赴廣東越日又經瑞典國某輪船載來潰勇一千六百餘人二十日晨小南京海龍兩輪船載運茶葉附搭勇丁不止一二千人旅厦各西商十分驚恐均請領事官電招兵船保護是日法國已派到一兵船德國領事亦接電音知二十日午後有兵船抵厦○有一客自麼沙船回厦門者言及日本兵船於十七日派兵登滬尾岸其數不滿三百羣擁至砲臺見砲臺上或有勇丁駐守或駐民團三四十人一二十人不等因無統兵倭將以致各兵恣行搶刦並將各人身帶軍器銀錢取去如詢係廣勇則割其辮髪勒令當倭兵三江及別省人一槪攆逐隨卽前往臺北府迫令民間開門貿易有不遂者焚屋殺人至晚倭兵忽赶緊退回滬尾爭上兵船竟不敢留一兵在岸誠不解其何故基隆獅球嶺勇丁見府城業有倭兵漸次退回新竹及中路彰化等處其有自滬尾逃回者欲入彰化內山民團力拒不納彼此開仗滬尾兵敗退遂附輪內渡刻下彰化一帶臺南臺中均安若泰山要非臺北力不能支何致倭人敢越獅球嶺哉 
[烟臺雜錄]  
　　烟臺迤西大山河之埕子口向有匪黨出沒刦掠船商每年值春氷開凍由登榮水帥派撥弁兵彈壓近以海防解嚴該營因照例派弁來烟至海關道署領出公文以便率兵前往○西路大道前經防營派兵修理商 
 
 

Page 2

 
 
民便之惟經車輪馬跡日久作踐復由各營派撥兵勇重行修整○防務解嚴烟街存儲之槍砲軍裝陸續起解西行以便分配前營應用連日間馬負車載聯絡不絕○海防營營房重修後業已工竣兹復於營門左近興修關帝廟以祈神佑而勵戎行○連年以來頗稱中稔而糧價異常昂貴過於饑饉之年今值奇山所集期賣高糧者每斗不過廿五六斤索價大錢八百文且聲言此時不買一轉瞬則價又加漲邀同賣糧諸人居奇抬賣形同把持未悉有牧民之責者亦能體恤貧民設法拯救耶 
[營口近情]  
　　營口訪事人云近日行旅甚少瀋陽信不能通自臺灣建立虎旗改爲民主民人恐日本不肯將遼南各城還我以致憂虞交營上河小船一律停滯高梁短少貴至每斗六千八百文貧民日食惟艱流而爲盜南來之客大半折回初八日順和輪船抵營裝米一萬袋是日銀價七千七八大米每斗六千五百文旋有貴至每牛石九兩二錢五分○海城一帶田禾半已下種惟天時甚旱雨少風多○傳聞原帶水電營袁子如都戎在省被將軍正法未知確否按水雷營總共一百零四人本應遴自學堂中袁係奉軍步隊不諳雷電機括以致臨敵僨事處以極刑云○日兵第十八聯隊第二十二聯隊已先後東還近日來營之陸軍砲兵馬隊調自大連灣爲數不少其人皆愛字畫但不識眞僞耳觀日官語言行動似皆欲早整歸鞭某日借三江公所大廳待海城大酋過營時設筵欵待其琉球高麗人之充火夫者大抵狐假虎威欺凌小戶另有憲兵派出所分爲四區每區指定一處日夜查緝匪徒○營河不靖盜匪橫行小船裹足百貨不通自遼陽以下至田莊臺旣無華官亦無日弁以致强人皆魚肉鄉民刦掠行旅五臺子離營口止五里一出郭門卽有樍子手搶刼寸步難行○蓋平熊岳早已缺糧米貴如珠貧民食草根樹皮以資果腹又值天旱百草亦黃萎遼人何辜而遭此浩刼耶推原起釁者眞萬死不足蔽其辜也 
[問答節略接前稿]  
　　伊云月內派員妥議兩月內交割淸楚李云兩月內派員交割伊云不如一月內派員再一月交割李云各派大員限兩月內交接淸楚伊云爲何不允一月內派員再一月交割李云不如寫兩國速派大員限兩月內妥議交割伊云可改互換後立卽派大員云云李云可寫又臺灣一省應於本約批准互換後兩國立卽各派大員至臺灣限於本約批准互換後兩個月交接淸楚伊接看云可照辦李云第六欵內第三條日本國臣民租棧一節未得官員勿得從中干預字樣此條本意原爲華官不能强索日商規費等事但如此寫法太混假如日商犯案逃匿所租棧房本地方官卽無權入棧搜查所以應請將前項字樣删去伊云可删去李云第四條中國海關皆用關平納稅今此條內改用庫平不能一律又日本銀元在通商各口皆與英洋照市價用用此條何必寫明全條可删伊云可全删李云第五條原文日本臣民准在中國製造一切貨物等語意未淸楚如此日商亦可前往內地製造應寫明日本臣民准在通商口岸城邑製造一切貨物等語以示限制伊與其屬員往返細商方允添入李云第八欵威海衛留兵日本究派多少伊云一萬李云無處可住伊云將添蓋兵房李云劉公島無餘地伊云在威海衛口左近我武官初意想派二萬住盛京二萬住威海李云欵內各費有中國支辦等語可將此節删去前英法亦曾住兵我國皆未償費伊云駐兵償費乃歐洲通例李云旣已割地又賠兵費而且加息留兵之費應在賠費內劃出伊云賠費乃戰事所用之費留兵之費又是一事李云中國認不起伊云此照歐洲通例李云現在亞細亞何云歐洲且英法未請支辦中國約章俱在可查明也伊云何時李云英國留兵在廣東舟山大浩等處伊云彼留兵非爲抵押賠欵李云英法於同治初年留兵大沽上海皆爲賠費之質中國並未給兵費本約皆已全允此許小事何不相讓伊云一年之費不貲李云已賠兵費數年之利又數百萬何必如此算小此甚小事伊云本約何時簽定李云約本鈔齊卽可簽定伊云此次英文不必簽　惟將中東兩文簽押而已不過英文句意淸楚萬一誤會可用解明爲此有一專條請看中堂將專條華文閱後云此華文可行伊云我處各寫本約英東文兩分請貴處寫華文兩分李云貴處英東文何時可齊伊云明晨卽有至威海衛駐兵一節另有華文專條在此請看中堂接看云皆可照辦惟須將支辦軍費一條删去伊云自簽約起至換約時限十五日可否李云批准換約皆係大皇帝之事本大臣不能專主必須請旨 
可定 
[子茶將頭]  
　　紅茶採折歲有三次谷雨時所採者爲頭茶葉嫩味厚得先天之正氣蓬勃而生約至三月底四月初旬山中產戶一律採摘盡罄做成紅茶以售名曰頭字四月後萌芽依𠏉而生約計半月之久仍就舒發滿樹稍遜頭茶之嫩端午後採摘成條謂之子茶較於頭茶約少一半六月再採者名曰禾花茶蓋以禾苗揚花時茶葉舒發可供採取因以爲名也迄今漢口兩湖頭茶已華子茶將到大約二十以外卽可抵漢開盤但今採辦子茶者較頭茶爲少因茶莊見山價太高恐有耗折然而交易營謀全憑宏運子茶獲利當拭目以俟之 
[茶業整觀]  
　　漢口自通商以來以茶業爲首務規模宏大過於他貨自昔六帮倡修茶業公所於小關帝廟前何街中設司事十餘人專管茶務出入數目過磅視磅等事庶免欺蒙之蔽法至良也今屆紅茶各稍獲利莫不欣欣色喜緣山價高昂較客歲約貴三股之一洋商因今年貨物頗佳所以價碼較去歲有增無减以故鮮有虧折之家業今頭茶自頭字至四五字將已售罄所餘之茶不過數萬業已成盤未過磅者西商忽生枝節不云貨色頭面不符卽云箱面水漬潮壞種種敝病無非退盤打折每擔茶約踹價三五兩十兩者茶商不允以爲交易不公爰集六帮同人齊集茶業公所共商劃一章程議得新泰順豐二家暫不發樣有執事者謂新泰尙無緊要惟順豐暫停樣辦議妥後再行交易云按茶商整規去歲曾經辦過一次係俄商百昌洋行因打板矮價公議不准發樣後經廣商調處始能交易如初 
[茶船續聞]  
　　漢口連日又開茶船四隻一爲安化一爲平水一爲麼士卡一爲八叻士羅均俄商阜昌之船每隻裝茶五六萬箱已於月中次第起椗鼓輪向東出洋云 
[鳩江泛棹]  
　　今年三春雨啺時若大江南北二麥菜子頗皆收穫豐稔萬疉黃雲連阡滿陌大慰篝車之望早稻業已分秧晚稻亦於日內次第栽揷淸麗綿芊一望無際惟匝月以來未得透雨鄉民從事桔槹恨不得駕螭直上喚醒痴龍磕睡也○蕪地爲魚米之鄉榖價廉平經粵商連年購辦亦復騰貴異常惟去秋以來海氛肆擾奉諭遏糶始得稍稍便宜然上熟亦恒兩元有零近自四月望後粵商請咨來購三十萬石又兼天津臺灣接踵告糴半月之間價遂陡漲五六角旋復逐日飛漲至近三五日已漲至兩元八九角津廣各商所購躉盤亦往往二兩一二或竟二兩三　也數米爲炊殊覺受累不淺○本月十六日爲本任蕪湖縣調署建平縣王宇春大令之太夫人六秩設帨良辰漿斟北斗荷塘開益壽之花宴啓西池百里茂恒春之樹著萊衣而舞綵侍萱室以承歡所有寅僚餽送儀物一槪璧謝惟聘鞠部在署內演戲一天捧觴上壽○二街陡門巷上首小滄浪浴堂開設有年主人高踞櫃頭徵收浴資初七日有附近某甲澡身浴德旣畢會鈔因掉換小錢爭論俄卽動武攢毆中寡不敵衆大受鱗傷奄奄一息不絕如縷幸有魯仲連急出排解勸令主人出資爲之養傷並優爲賠禮始得訟消雀鼠怨釋鷸蚌闤闠營生者可不引以爲鑒耶○廣商因呈請蕪米開禁照常貿易願每石另繳捐銀四分移補金陵善後籌防之需禀經督憲張香帥不滿所請特自委江蘇候補知府羅小春太守前來斟酌商定兹悉太守於十五日乘輪蒞蕪因兼奉憲檄飭赴寍國府密查要案下輪後卽換雇一葉扁舟先向宣州進發蕪地米捐則須由寗郡查案言旋然後專事商榷○王宇春大令蒞蕪數載卓著循聲凡地方因革捐益之大端皆隨民之好惡爲去留民間詞訟尤能隨到隨審隨審隨結從不株連案外一人是以閭閻愛戴頌起賢君兹蒙省憲調劑量移郎步於月之初六日交卸蕪篆行將　　載翔各帮商賈及四鄉農民身被其德者咸於日內分製萬民繖德政牌並匾額旗幟恭送至署鼓吹夾道羽葆接踵旬日間已有十數起城廂十三鋪商民鋪戶現 
 
 

Page 3

 
 
猶題贈不絕十六日適太夫人六秩帨誕四民所獻牌匾旗傘悉　設大堂並兩廊錦天繡地幾擬石家之錦步幛又兼寅僚搢紳所餽壽幛壽屏與夫交梨火棗相間錯出尤極陸離光怪不可具狀是非太夫人萱幃教治使大令德政宏施焉得而父老捧觴吏民獻祝至於如此哉故論者咸歸功於賢母良非誣矣○前報大關稅務廳俸靜山明府北卡委員張小禮明府均於初六日接事履新兹悉因經手各事均緩至十一日接差俸明府業已實授東流縣缺觀察因其辦理榷務多年一時頗乏替手特爲此借助之計隨令接辦北卡之張大令兼從事榷務以資學習俾將來愈增老練至所遺保甲總巡改委卸辦稅務魏致如大令接辦亦於是日進局視事○十三日相傳爲關聖帝君嶽降之辰地方當道循例致祭各帮巨商之有公所者尤爲張燈結彩踵事增華先一夕爲神輀壽秦腔崑曲招致滿前次早又各以一瓣心香爲壽亭侯上壽並各飽以壽麺一大碗極恭極誠如民家之祝壽然神果歆饗吾恐亦太嫌其委瑣矣 
[騐收塘工]  
　　浙江嘉興所屬平湖地方新築石塘二百餘丈刻已工竣由杭巡道王心齋觀察委塘工局提調李太守襄國前赴該處騐收工程 
[丈量沙地]  
　　浙江紹興府所屬聞家堰地方新漲沙地數百畝前經舉辦升科由仁和塲邊鹺尹查勘後禀請派員復行丈量當奉運憲惠菱舫都轉特委錢塘縣束季符大令會同邊鹺尹前往復勘　 
[三農望慰]  
　　邗上因久晴不雨禾苗待澤孔殷江甘兩邑宰俯順輿情在郡廟設壇祈禱已紀前報兹接邗上信十七晚先得暴雨一陣十八九日雨師風伯並駕齊臨詹溜潺潺無異匡廬飛瀑驚回幽夢滴碎愁心至夜分始止據鄉老云土脉已透下隰高原咸歌沾足此固上蒼仁愛粒我蒸民然亦賢父母一念之誠所致也 
[不欲多事]  
　　某甲家於城內光緒十七年被流氓某乙誘至松江以開店爲名騙去金約指及衣服約值洋銀六十圓以致落魄回家異常狼狽昨日上午偶至法租界某烟館挑烟適與乙遇乙卽邀同流氓數十人將甲軋住欲褫其身上所穿紗馬褂有相識者報知其家甲兄與祖　聞信前來將情訴知包探衆流氓見勢不佳紛紛逃逸包探告以若欲控辦則可報知捕房否則不得在租界中吵閙原主以不欲多事對遂各散歸 
[逃犯卽獲]  
　　本城改過所所收人犯類多桀鷔不馴前晚三更時有英公廨送收之積竊王阿根及潛入道轅號房行竊之薛阿桃先將脚鐐銼斷然後挖穿墻壁用麻繩縣於圍墻上縋之而下飛步脫逃更夫知之喚起看役等人查知情節立刻禀請局委呂二尹傳知各城門守弁勿使潛逃至將曙時在西門城樓上緝獲解回局中二尹訊問之餘兩犯同供稱小的聞已收改過所卽永遠不能開釋是以情急脫逃二尹盛怒之下喝令各笞責九百板重加鐐銬押入所中令看役更夫加意嚴防如再疎虞定干重究 
[訂期會訊]  
　　德商德華銀行同奚朗如控山芋香地轇轕一案曾將供詞列報德總領事施妥卜定於昨日午後二㸃半鐘遣佛繙譯到堂會訊佛君謂此案曾經上海縣黃大老爺判斷現可請照縣斷奚朗如應文森各一半辦理山芋香稱却有此事且當時奚朗如曾具限狀於去年十二月廿五日將各項收條及憑據等類交案淸算付銀過割無如奚延不到案奚朗如供當時因地未淸楚與圖樣不符十二月廿七日德公館曾有信函到縣卽一切憑據均在德華監生則毫無實據故未便到案旋又知山芋香將應歸監生之地亦賣與有恒金世美但此地係德華所買須請追究山芋香所請律師巴士倩繙譯曹吉甫申訴各節並稱此案旣由縣憲訊過理應與黃大老爺會訊方能明白中西官互商之下遂著令傳齊通案人証並請黃大老爺訂期再行會訊 
[英界公堂瑣案]  
　　昨報紀訂工把持一則昨日早堂由包探何瑞福解送訂書匠姚寳元丁紀揚顧雲冰周幼堂楊阿大陸增生張榮華葉阿榮胡受恒袁兆蘭李靜齋陸仁友毛紅元金布俟及僧人悟空等十五人並起到被取之書十餘部切書刀三把解請訊究正欲訊問時訂書匠約有一百餘人均手執棒香欲至公堂禀訴捕頭恐人多滋事當卽帶同八號西包探以及中西探捕出外驅逐始各散去旋據原告　森淸顧雲卿陳松筠印玉正嚴登發豐錫生李東生等投案申訴前情並稱伊等由丁紀揚姚寳元爲首顧雲飛爲司帳糾同周幼堂等在文昌閣聚會把持罷工奪搶書籍况訂書一業素無行規叩求明察丁姚同供並非爲首實因訂書减價一事曾經從中理勸故此次各工匠又令小的理說亦不敢霸阻通刺問顧雲飛曰是否爾爲司帳約人柬帖是否爾寫答稱並不爲司帳因訂書匠識字者少偶然代寫却有之至於柬帖亦係伊等起草命我照抄而已又問周等曰爾等之意見若何旣至堂上何妨直說答稱並無他意如照舊價則我等均各願做僧人悟空則稱姚丁等惟借僧人處暫堆書籍其餘俱不知情宋通刺據情商之薩副領事以此案伊等曾在上海縣署涉訟故著將爲首之丁紀揚姚寳元及司帳顧雲飛等三人押候送縣辦理其周幼堂並僧悟空等均交捕房帶回押候交保切書刀三柄存案其起案之書籍分別給領並令潘森淸等六人自行投縣候訊○包探秦少卿禀稱流氓張永福沈長卿張阿福等多人日在棋盤街鷄鴨弄一帶聚衆滋事而日前該處又有攫洋一事捕頭得知後飭我往拘共獲張永福等三人解請訊究質之張永福等供詞支吾麥捕頭請將若輩枷示以昭炯戒通刺准如所請判將張永福等三人各枷七日發犯事處示衆○包探沈金隆禀稱雉妓張徐氏卽徐桂寳在途拖拉狎客爲此解案請判通刺略加研詰以該妓無恥已極判令赶緊回籍毋許逗畱○積竊陳子卿屢經公堂懲辦兹又行竊沈阿林等五家綢布衣服及水烟袋等零星物件經包探張阿五拘獲人贓昨晨送究沈阿林等投案求請領贓陳子卿供係本地人實因失業無依不得已而作此不端之事以冀苟延殘喘通刺以陳係屢犯積竊殊爲可惡判令笞責二百板管押三個月○一百十一號印捕拘解朱桂堂至案禀稱此人無端至陸秀林陸阿昭家敲門以圖調戲當經陸秀林喚捕拘案請究陸秀林陸阿昭投案申訴前情朱桂堂俯首無詞惟求恩典通刺判枷號二天○九十一號印捕拘解在賭臺望風之金阿水至案請訊金阿水供本地人家在虹口並不在賭台望風實被悮拘向之辯論竟被打傷手腕通刺判將金阿水送往醫院候傷痊再核○包探竇如海禀稱李文章向在營內當差此次來滬借住客棧有陳萬仙者與李先後進棧旋卽冐充李友交李之衣包誑騙取出寄存錢福生處現經查獲爲此送究李申訴前情求請領贓陳萬仙供一時貪小糊塗尙求鑒察錢福生與陳相識此次寄物不料伊是騙來通刺以陳騙物可惡判押十天以儆錢福生無干省釋○積竊羅阿福曾經犯案懲辦今又先後竊取顧目齋等十家衣物甚多報捕後經包探張阿五緝獲人贓送案請究顧目齋等投案請領失贓羅阿福供廣東順德縣人現在家中已無人竊物尙求恩典通刺判責一百板管押兩個月期滿由捕房送回原籍○小竊曹仁山竊取梁竹坡周阿金家水烟袋一枝布衣二件經包探范進才緝獲人贓送案請究梁竹坡周阿金投案請領失贓曹仁山供認行竊通刺訊得曹仁山亦係積竊公堂懲辦不下十餘次此次未便從寛遂判令管押半年○四百十八號華捕解送野雞倡王小寳並傭婦周張氏至案禀稱伊等在途拉狎客違章請究通刺略詰數語判令赶緊回籍○二百三十三號華捕拘解小孩紀阿度至案禀稱此孩在途調戲女子周四金經小的瞥見爲此送請訊究周四金投案申訴紀阿度供詞支吾通刺判令戒飭一百下○馬夫王阿三在車磕睡經一百八十八號華捕拘解至案王阿三供偶然悮事可否鑒原通刺照章判罰洋二元 
[法界捕房瑣案]  
　　職員萬鳴皋控棋盤街安豐衣莊夥范登明送衣至老義和棧竊去銀五錠及洋銀數十圓鄭大令訊供之下着將范 
 
 

Page 4

 
 
押候飭探查明禀覆前報已縷紀情由矣昨日午前九㸃鐘時大令蒞捕房包探禀稱奉諭至老義和查明肆當來時由天津托寗波坐莊辦買之順昌隆號中人陪之南下假寓老義和棧棧中人目見其將碎銀秤過兌取洋銀至案豐夥送衣來棧一切情形與昨日所供兩歧請爲研詰萬投案訴稱今日急於動身求卽嚴追給領大令提登明至案問送衣到棧約在何時供稱約在三㸃鐘時待至三㸃一刻老爺始回來訊至此安豐主范鶴廷投案遞禀大令諭令退出謂登明曰本委業經飭探查明爾不必藏頭露尾登明供稱小的作夥十年從無差悮大令謂聞爾曾向萬之家大令謂案經查明登明已歇業多時今春始至爾莊爲夥隨令包探將昨日所訪各情禀陳一遍登明聞之復供稱小的有家有室曾在治下八仙橋設攤售衣請飭探詳細訪查可也鶴廷呶呶爭辯力白其誣大令謂前事不必瀆訴總之爾不能袒護爾夥遂將原禀擲下叱令退出而登明押候嚴比○騙子張阿夯騙取幼孩毛金才之衣服質錢使用並誘毛至火神廟廊下蜷宿旋經毛父尋見扭送捕房大令訊悉緣由飭將張押候笞責此亦前報所已紀者昨日命提張到案照原斷笞責一百板問原籍何處供稱小的係蘇州黃埭人家中尙有老母大令著押候覓人保釋 
[美界捕房紀事]  
　　舟山人王阿松篙師也携妻某氏賃屋篷路西華里本月十六日因病身死至前日忽有人持書一函投氏家氏好語欵之將書倩人啓視乃王弟阿堯所致責　不端氏怒甚令投書者導至阿堯處理論阿堯稱書爲同鄉人朱阿蘭所繕氏遂扭阿堯夫婦及阿蘭至捕房控訴捕頭略問數言令自投英公廨控告○前日下午有西人爲馬醫生者乘二輪馬車至天潼路某西人家令馬夫將車看守未久馬忽跅𧿇帶車飛奔往南直馳復折而東迤邐至黃浦路揚之路更北向至斐倫路迤西至有恒路沿途撞倒東洋車小車無數直至崑山路始經某號巡街華捕扣住帶入捕房西人聞之遣馬夫至捕房認領捕頭准之○紹興人王金壽曾在楊樹浦及西人打靶處北河南路各家疉犯竊案其贓窩在英界某烟寮前日下午經包探江阿三查知拘入捕房管押詰以原贓何在則稱當票早經拋棄無可稽查矣○前晚八㸃鐘時有匪徒七八人擁至新記浜路第五號門牌毀門而入直達臥房肆意窮搜刦去銀蚨二百翼屋內零星各物摔毀無遺事後陳卽投報捕房昨晨復訴稱中有裏虹口流氓不難指認捕頭謂其中必有仇隙須派包探往查 
[善果廣栽]  
　　昨接蘇城直東義賑公所宋大善士治基惠函云募得直賑規銀二百七十一兩一錢八厘如數由裕昌莊匯上又勸賑沈疴立起一條附錄於下○馬翰生茂才吳中名下士也今春得咯血症入夏後勢甚沈重幾至不起慨助直賑洋一百元由伊內兄蔣浩泉孝廉交來當掣收照並具灶疏一通靈符三道帶回救治此本月十三日夜事也十四日忽痰厥良久復甦作囈語曰爾家助賑施當其厄延爾算以爲世朂自此神志漸淸飲食日進近日已占勿藥矣作善降神沈疴立起用請登報鳴謝並爲當世抱病助賑者朂此皆來稿語也合亟錄之俾知天道昭彰修德自能獲報也淸單另列兹不贅 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鴻殉淸流]  
　　寍波人某氏僑居西華德路樹德里昨日上午十二下鐘時與同居之某姓角口稍受虧辱欲尋短見溍出購買紫霞膏各烟館均無肯與之者乃奔至裏虹橋躍入江心幸經停泊是處之船上人援之登岸 
[上海縣署瑣案]  
　　前日英公廨移送劉昌球控劉長俊竊取洋銀一案至晚發審委員夏芝蓀明府升坐花廳提訊昌球訴稱原籍安徽在臺灣鳳字營統領劉忠良大人標下當親兵二月二十八日澎湖失守移管臺北劉大人飭送皮箱五口至蘇州公館本月初九日由厦門動身與長俊及陳德華同船二十日到上海同住大方客棧將行李暫放棧中房內旣而思行李中有鄭重之物存在棧中終不妥當因有一弟在本城九畝地滬軍營當勇眷口住火神廟前遂入城晤弟與之言明回至棧中欲將箱運至弟處長俊忽稱無錢使用向借洋銀二圓小的允之比及進房見一小箱封條移動心卽猜疑急急打開檢視則箱內共有銀六封計共三百兩依然具在惟失去洋蚨一百三十四翼向長俊查問長俊不認然並無別人出入非長俊所竊而何明府曰　廨來文內開爾在公堂供明失去一百十八圓今稱一百三十四圓何故加上十六圓答稱包內共一百五十圓尙存十六圓實失去一百三十四圓當時小的情急與之爭閙經巡街捕扭解捕房轉送公堂移至案下今奉提訊求卽嚴追長俊供稱副將係江蘇丹徒縣人在臺灣鳳字前營當管帶之職二月二十八日曾在澎湖與倭人接戰及澎湖失守後移駐臺北後聞臺省已奉旨交與倭人因於初九日由厦門附某　船來滬適與昌球同船所帶親兵陳德華與之相識因約同借住大方棧副將豈有攫取錢財之事至所指借用洋銀二圓一節實因有一友人窮途落魄是以代爲募化川資昌球自願出洋銀二圓副將並未向之借用現有劉統領之表弟張嘉善及周錦雲在此願爲勸理明府提張周到案詰問訴稱職員與劉統領爲中表行此次亦由臺灣來滬表兄刻日將次到滬職員等是從中勸解俾息訟端陳供稱桃源縣人在臺灣鳳字左營劉管帶處當親兵餘供與張俊皆同明府謂昌球所控情形未免不盡不實旣有張周等人願爲經勸著各具結准銷各人均遵飭具結稱謝而　○昨報紀南市猪作帮毆傷硝皮作某學徒由巡防中局送縣請騐前晚夏明府升堂提訊剪刀店主婦楊王氏訴稱小婦人在大東門外護城河畔開設剪刀店昨日陳阿虎　夥七八人驅猪一羣經過一猪奔至店內此間俗例凡猪進門大爲不利小婦人是以與之理論陳等一味逞兇將學徒王阿四毆傷叩求重究硝皮坊主李四連稱小的之坊與楊王氏剪刀店對門陳等驅猪入肆往往奔進小的店中小的畏其兇頑緘默不敢與較昨日陳向剪刀店內逞兇時奪取小的坊內門閂爲器械小的深恐肇事向之奪回學徒周金溥悮認小的被毆上前勸解其時陳等共有十五六人旁觀相助者亦不少以故分三處互戰幾如大敵當前小的與學徒首尾不能相顧以致學徒身受重傷　虎供稱昨日小的與作夥王金發由南驅猪而北行經楊王氏剪刀店前一猪走進店內小的向之服禮稱畜牲無知請免生氣店中人不依羣起毆擊幸經十六鋪巡防局勇解局否則小的亦將受傷矣小的不過主夥二人伊等愈聚愈多致將小的毆至河干不堪狼狽明府飭仵作騐視剪刀店學徒背上有傷其勢尙輕硝皮坊學徒胸前受傷甚重明府謂阿虎曰爾供被衆人毆爾何以伊等兩人受傷爾乃無傷痕耶遂飭笞責三百板王笞責二百板收入所中受傷之兩學徒自行醫治候傷痊禀明再核○前日二十三七鋪巡防局移送陳靑之陳寳寳到縣夏明府提訊之下地甲錢昇禀稱某日蕭營勇丁吳良善行路時誤與二陳碰撞以致口角爭毆扭至二十三七鋪巡防局聲訴委員老爺立提訊問以二陳不應與營中人碰撞爭毆判令各笞責二百交人保去事已了矣次日營中管帶傳小的去諭以與吳爭毆者共有四人不能以兩人笞責了事小的據情禀知巡局老爺老爺著保人將　二陳交局解送案下春之供稱小的係本地人藉賣水果度日寳寳供稱小的亦本地人賴推車餬口前日與吳路遇吳不背讓偶與碰撞吳卽矢口謾罵因之口角爭毆業蒙局中委員老爺各笞責二百板交人保釋小的等祗有兩人並無四人之事明府著地甲帶回巡防局仍交原保人保釋 
[英廨晚堂案]  
　　前者柳子明控蟻媒朱林林陳陸氏等將其婢女雲蘭誘拐販賣業經捕房將朱等拘解英廨宋通刺庭訊之餘判將拐犯等交差分別管押華捕提人証再訊前晚通刺升堂柳供婢女雲蘭于今春三月初二日走失當曾央人四處尋訪蹤跡杳然嗣經某包探查獲蟻媒朱林林陳陸氏等販賣蔡徐氏爲媳已解奉訊供究出誘拐之陳春寳拐賣今求大老爺訊究婢女雲蘭供年十二歲因父母貧困賣與柳姓爲婢三月初二日小女子上街購物被素不認識之陳春寳甘言哄誘至虹口北鄉藏匿約歴匝月旋被林女賣與蔡徐氏爲童養媳餘不知情陳春寳供小的係本埠虹口迤北寳山縣境之朱家浜人向爲傭工餬口本年三月初二日傍晚時正值大雨傾盆斯時因小的上街購物瞥見路傍有十餘齡之女郎哭泣小的見而憐之當卽留住在家次日卽出招帖請來認領迨至三月中旬此女忽然患病小的曾倩醫及師巫等前來調治共費去洋約二十餘元後有友人朱林林陳金榮等前來撮合謂有蘇婦蔡徐氏者欲領養媳故小的將雲蘭寄女許字與徐氏爲媳原議茶禮洋五十元除去朱林林媒禮洋十元陳金榮洋九元及男家媒人沈桂等禮洋五元小的共得二十六元前日某包探前來拘案時小的身畔尙有洋九元已被如數搜去交還蔡徐氏小的實用洋十九元今求大老爺格外恩典徐氏供小婦人原籍蘇州向隨丈夫來滬住居虹口天后宮附近今因丈夫逝世小婦人與子女等日以針⿋度日四月初間有素識之陳陸氏卽陳金榮之母及朱林林等說合以茶禮洋銀五十元娶陳春寳之女爲媳於四月十七日文定旋卽童養過門不料此女係陳春寳誘拐柳姓之婢女串通朱林林等販賣與氏今奉訊明求大老爺作主朱供小的實得媒洋九元陸氏供本邑人兒子金榮向做馬路小工小婦人素與徐氏認識此事小婦人實憑朱林林囑托謂朱家浜人陳春寳有生女雲蘭今年十二歲因家計艱難欲許字與人故信以爲實卽與徐氏說合配與伊子爲童養妻擇於四月十七日過門其茶禮洋五十元當由氏三面交與朱轉交陳春寳收去小婦人惟得媒洋五元當時兒子金榮並不在塲今奉訊明尙乞恩宥徐氏又稱前日捕房拘案陳春寳身畔搜出洋九元已由包探交還氏收下爲此聲明通刺訊悉情形判將陳春寳重責三百板朱責二百板陳陸氏姑念年邁從寛掌頰五十下仍分別管押追交身價洋五十元陸氏應將兒子金榮交案再行訊辦徐氏著具改過切結存案並令俟陳等將洋繳齊後來案具領雲蘭飭交柳子明領回管束柳具領叩謝而退○虹口楊樹浦捕房暗差巡捕在路巡見形跡可疑之粵女蕭翠花與男子並行卽上前盤問男子情虛脫逃當將蕭翠花拘至捕房轉解公堂請訊蕭翠花供年十九歲自幼由父母賣與做鐵匠之粵東人沈明子爲婢因時遭主人凌虐苦不堪言不得已於昨日跟隨隣人某甲領往楊樹浦附近之胞姊家暫避適被巡捕看出破綻上前盤問甲卽逃逸今奉提訊惟求明鑒通刺得供判將蕭翠花暫交官媒候再查明核奪 
[蘇州馬大籙巷直東義賑公所裕昌各收欵淸單]  
　　培字冊月記古歙方求保人口平安敬記程美氏四戶各一元塞士心香長二戶各二元彭姓具洪氏爲孫桂官保平安二戶各四元吳姓無名氏徐門陶氏病愈還愿三戶各十元周蒪秋求合家平安無名氏二戶各二十元無錫無名氏馬含孫二戶各一百元虞宅紋三十四兩以上十六戶共收洋二百八十六元紋三十四兩共令規銀二百五十二兩錢四分玖厘○蘇州中市裕昌莊徐君乾齋經收復字了愿人四元耕蔭莊友遒資無名氏求病立愈二戶各十元以上三戶共收洋二十四元共合規銀十七兩八錢五分玖厘兩共收規銀二百七十兩一錢八厘匯交申報館協賑所總收彚解訖 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
