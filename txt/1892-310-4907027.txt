# 1892 - 310 - 4907027

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡淸晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報飽帳房購取可也此布 
[諭漢口宜設自來水]  
　　有人和軒主人由漢鎭回滬知余養疴不出造廬而問焉揖之坐與談漢口事主人曰漢口一鎭市面素稱極大較之上海雖不能及然沿長江一帶通商碼頭漢鎭亦足稱雄矣然市情則近年以來殊覺不若從前之興旺現在張香濤制軍極意經營講求洋務創鐵政局於漢陽規模宏大興機器織布以廣利源開礦採煤精究五金礦苗以收自然之利將來鐵路亦必漸見創行今鐵政局前已有小鐵路載運機器貨物以開先聲日後推而廣之當亦不難如此大加開拓洋務日興商務自必日見起色漢口市面今日見爲衰者安知後日不見爲盛惟該處地方風氣有異乎他處者小戸人家門外竟可設榻露宿此種風氣爲他處所無又其地去水路雖不甚遠而各家用水必賴挑水之夫街上不但並無井泉而且幷無溝澮以視上海之有自來水者其情形大不同矣以故漢口地方火患頻仍動輒延燒數十百家一時無從撲救皆以取水不便故也且因此而挑水之人無不倚勢横行横衝直撞見有盛服而過者故意擔水行近其前潑濺其衣服以爲笑樂有興之口角者彼則號召黨羽動手逞凶其勢洶洶動謂若無我等擔水供食則爾輩且渴死矣敢與我等爲難乎此等擔夫大都露宿者多或有行過其臥處偶拂落其衣服則彼卽誣以爲竊衣而痛毆之其有眷屬者則伺過客之愚懦者指爲窺視秘戲調戲婦女又執而痛毆之或傾囊以謝罪乃已此等風氣竟不可以禁絶而其故皆由於取水之難不得不藉若輩之力雖曰出錢以買未嘗曰用其力而若輩無知轉以是爲藉口而動多聚衆挾制此則爲該處風氣之最壞者也余曰若此則曷不亟仿上海創設自來水猶億去年有某都戎自漢口來過訪云奉張制軍檄委咨訪上海自來水一切情形殷殷下問余爲之略陳大概都戎又云欲邀余同往自來水公司觀其製造之法與夫一切機器余頷之乃自是而不復至意者其别有要公亟亟言旋乎而漢口創辦自來水一節至今亦無復有人提及余頗爲惋惜蓋嘗觀報載漢陽火災屢見且往往蔓延多家知該處必不能講求火政而居民購水以食則日且不給安有餘水以供汲救去水路雖不甚遠而亦不下數里之遥救火洋龍雖有皮帶可以接長吸取江水而來路旣遠吸取亦遲或恐機力不大不能遠吸以致祝融氏毫無忌憚若能創設自來水則不特居民可以食德飲和而且於火政大有裨益止而不行甚可惜也爾時余尚不知漢口挑水夫之凶横積習也漢口街道如黄陂街一帶尚稱寛闊若置水源於鐵政局之前而擇街道之寛廣處安置總管由此而漸推漸遠四通八達亦如上海租界之法各處皆設水管龍頭居民店鋪之用水者皆可任其取携或定每月繳費若干大約適符其逐日挑水之資以此爲修理水管及司事工匠等薪水之費約計亦可以有贏無絀設遇火警則卽在龍頭上套上皮帶欲東則東欲西則西隨意所之立可撲滅試觀上海自有自來水非無火災而從無延燒過鉅之時此其明驗也若以爲挑水之夫其縱横也雖可惡而彼要亦自食其力倘攺用自來水則若輩必且失業未免顧此失彼然自來水旣創則該局用人亦殊不少卽上海向食黄浦水挑水之人亦頗不少自經攺用自來水而挑水者仍不失挑水之業蓋皆爲公司所雇用按叚派令挑往各家而由公司給發工資各家食水則其錢悉歸公司是以上海挑水夫皆恪遵規例不敢横行而亦各有以養惟城中不用自來水故有時潮水初至忽忙挑水亦復横衝直撞不顧人之衣服不管人之身體幷不顧人之性命其凶横亦與漢口無異而租界中無是也張香帥於西法極爲講求並極認眞鐵政織布以及礦務鐵路皆將次第興辦則自來水一事雖發軔爲難而日後利源從兹大裕此則有顯然之成效可見者是亦必能力排衆議創此奇功也子姑待之數年之後當有沐其恩波者矣主人拍掌稱善揖别而去遂錄其語而存之 
[日下紀聞]  
　　吏部爲咨行事文選可案呈所有候補國史館繙譯官現在傳補已竣自應奏派考試相應咨行八旂滿蒙漢固山卽於舉貢生監繙譯舉人生員優學士官學生及實任候補六品以下官員有願考繙譯官者造具三代年貌履歴印册務於十日内咨送本部以便辦理考試○禮部爲咨行事儀制司案呈本部照案議駁貴州巡撫崧蕃奏雲南巡撫譚鈞培捐助書院膏火銀兩請援案賞給御書匾額之處應毋庸議一摺於九月初一日具奏奉旨依議欽此欽遵到部相應抄錄原奏咨行貴州巡撫查照○神機營馬步各隊向例於春秋兩季駐苑時奏准由閱兵大臣訂期入苑閱操一次本年秋季經閱兵大臣定於九月十五日前赴南苑校閱馬步大操已由神機營營務處除檄知現駐南苑各隊遵照外其在京驤字馬隊外火器營馬隊圓明園馬隊健銳營馬隊圓明園擡槍隊八漢礮隊左翼右翼幼丁隊勝字洋槍隊均於九月十三日拔隊前往南苑駐紥五日預備閱兵合操至駐苑五日照章加給口分以示體恤分檄各該隊一體遵照辦理○正紅旗護軍統領賡爲咨行事印房呈稱本旗副護軍叅領清恩病故所遺之缺例應先儘奉旨以副護軍叅領補用人員坐補本旗現無此項應補人員應儘各翼旗此項人員借補相應咨行景運門轉行七旗護軍營查明有無特旨以副護軍叅領補用人員務於三日内咨覆本旗以憑辦理○朝審絞婦永氏一案迭列前報兹聞初十日復行提訊懷紹先大總憲將一千人犯調到諫垣在内堂親加鞫訊隨審司官八員鵠立兩旁有差役某甲步入堂院爲大總憲所見立飭刑皂拘獲當堂板責數十以爲竊聽者戒凡皂役將人証帶入後立卽退出不奉傳喚不得越内堂院門一步傳聞大總憲駁詰原供淮情酌法或可將原定罪名略爲攺易已將本年勾到本内　行扣除矣○西單牌樓長安街絪貝勒府内神堂後有一井本府當差人某甲忽投入井中將所穿鞋二隻棄諸井側翌晨爲院戸所見飛告管事護衞關護衞趨視之下卽令院戸入井打撈甲已淹斃多時護衞禀知貝勒諭以脫鞋投井諒非被人謀害卽將屍身撈起由後墻擡出令其家屬領埋毋庸知照地方官以期簡便護衞遂遵諭而行至某甲究竟緣何投井無人知其厓略或謂被鬼所纏是亦無稽讕語耳○吉林將軍長軍帥順據旗民紳士張光鼐等聯名呈稱原任欽差大臣福 
 
 

Page 2

 
 
州將軍穆圖善於光緒初年奉命鎭守吉林其時馬賊甚熾四出搶掠小民不堪其擾該故將軍請撥恊餉添練兵隊分路剿捕閭閻始安並倡捐接修前吉林將軍富明阿奏建崇文書院開課考試文風一振光緒十二年奉旨辦理東三省練兵事宜籌備精詳不遺餘力嗣以勞瘁馳驅在吉林烏拉地方身故至今輿情愛戴願於吉林地方一倂捐建專祠以伸報享等因會同副都統富爾丹聯銜據情入奏九月初十日奉硃批著照所請禮部知道欽此○戸部爲片傳事雲南司案呈所有各旗營等處應領本年九月分官兵馬乾等銀現准銀庫付稱於本月十二日午刻開放等因相應片傳各旗營飭知承辦人員務於是日午刻以前赴庫承領莫誤○内閣典籍㕔爲片交事前准禮部移請撰擬軍營　故記名提督左江鎭總兵劉光裕陸路提督蕭孚泗總兵銜儘先補用副將木逢春等祭文三道等因兹將祭文業已撰就爲此片交貴部卽日派員持片赴典籍㕔領取○吉林將軍長軍帥順以上虞備用處廂黄旗滿洲四等侍衞銜藍翎侍衞鍾福於上年請假回吉林原籍修墓現已工竣來署謁見與談戎政頗知竅要擬將該員留於吉林軍營當差以資臂助之處附片奏明九月初十日奉硃批著照所請該衙門知道欽此○吏部爲知照事所有呈請分發以道員用翰林院編修志鈞一員本部於九月十五日帶領引見爲此知照貴院卽令該員於是日丑刻穿補掛備帶天靑掛佩帶荷包手巾赴西苑門六項公所吏部公所内書到聽候帶領引見並先於十三日午刻衣冠赴部演習口奏履歴毋悞 
[析津雜誌]  
　　出使日本大臣李伯行星使報丁内艱後立卽交卸使篆奔喪内渡於十二日到津現駐河北伯夫人停靈寓所以便擇吉扶柩回合肥原籍安葬○大沽駁船公司司事鄭某與盧某鬥毆兩有損傷盧向包公司水木兩作近已辭歇勢力不能相敵鄭遂指盧聚集徒衆欲與公司爲難由公司西人用德律風具禀各國領事並請該管英國領事官派員彈壓後經查悉並無其事始知虛無縹渺固不必在海上三山也○駐津西人秋季賽馬定於十四日起十六日止津海新關及匯豐銀行均於午後停辦公事循向例也○唐景星觀察作古後於十一日舉襄喪儀炫耀路祭輝煌除旗鑼傘扇幢旛眞亭主亭香亭爐亭誥命亭外所有萬民傘德政牌多至二十餘柄執紼相送者除中國官紳外更有西國紳商數十人導以西樂一班其聲嗚嗚然助人悲哀至礦務局工匠司事則更駢肩接踵而來旋由孝子等扶同靈柩上新豐輪船於十二日開行赴滬碼頭上又羅列德政牌十數對萬民傘七八柄按觀察靈輀抵滬前報已紀其詳兹復接析津訪事人略述舉襄時情形故補錄於此○雜耍館以幼女登塲度曲招徠主顧其風起自前年夏秋之間旣而相率效尤儘有半老徐娘强充幼女者顔之厚矣不顧他人訕笑至去冬南臺子混混等刼搶登臺幼女屢滋事端經天津縣李摶霄大令高懸厲禁並將犯事男女分别責押遞回原籍此風爲之稍戢迄今日久玩生如唱二黄之玉梅小曲之桂枝梨花大鼓之山東婦女大丫髻二丫髻小黑騾等幾徧城廂茶館而座客則尤在坑滿坑在谷滿谷使不抽薪止沸不又將起蠻觸之爭肇雀鼠之訟乎不知南面者亦曾計及於此否○賊匪每於黑夜登屋借錢使民間睡不安枕前經拘獲兩人訊明處决方冀此風可以稍息不謂近日有某署讞員被匪哧詐某員支吾以對該匪跳刀拍張竟攫取各物得飽貪囊而去匪紹猖獗至此誠地方之隱憂也○有某邑女子當破瓜之年紀擅穠李之風姿被其同族某甲竊負而逃薙髮少許扮作男裝轉徙津城寓於河北旅邸女雖易　而弁然終有羞澀情狀爲邏者偵知恐係拐逃上前盤詰言語支吾當將兩人送縣請究據女供出拐逃各節縣署讞員本擬遞解回籍因女再四叩求格外矜全免予遞籍僅將某甲押候發落女則候傳父母認領 
[廚房失愼]  
　　天津縣廚房在署之東偏支木爲架覆以蘆蓆異常寛敞與署中屋宇若斷若連初十夜半偶因灶下遺火延燒蔴蓬火勢炎炎幾等摧枯拉朽當卽鳴鑼報警津城水會飛駛而來汲水噴救以上房近在咫尺竭力保護李搏霄大令保護卷宗捕廉保護監獄幸皆在上風得以轉危爲安除焚燬廚房外延及近隣民四間此外皆得無恙然當火勢披猖時署中人已飽受虛驚矣 
[爵帥接印餘聞]  
　　新授長江水師提督黄昌岐爵帥在金陵倉巷本宅接印已錄前報兹聞爵帥所以在金陵接印之故盖因前任李與吾軍門在蕪湖行轅病故時卽由長公子將關防封固差提標副將某齎送白門請兩江制軍照例儲庫是以爵帥接受印信不在太平而在江寍也門前紅諭大書十八日午時接印想是日拜闕謝恩升堂視事以及僚屬庭叅親朋叩賀手版脚靴當有一番熱閙也 
[漢皋火警]  
　　本月十二日黎明時漢口沈家廟河邊某藥材店失愼以致延燒玉札丹砂牛溲馬勃一經然及烈燄頓生迨水龍聞警馳來而已延及比鄰爆竹鋪鋪中花筒火爆高積如山所購硝磺亦可汗牛充棟以致祝融氏興高采烈分外跋扈飛揚有某善堂水龍正在鋪門前灌溉督龍者陡聞爆聲震耳急叱令退去言未已驀聽轟然一聲鋪中七八扇店門盡數倒下幸龍夫急急奔避否則已半付刦灰矣由是火勢大張四處滋蔓漢黄德道孔觀察率各文武印委員弁臨塲彈壓并立調令兵勇渡江援救然亦無可如何直至通鎭六七十號水龍一齊噴溥火始稍稍就衰是役也共燬鋪戸十餘家失貲不計其數洎　更五轉又聞警鑼亂鳴引領望之克東南角紅光燭天堤口下各善堂水龍爭先馳往行至半途知係漢陽雙街火災一水盈盈苦不得渡乃相約折回後聞被災者亦有十餘家云 
[閩中官報]  
　　候補縣林瀛卸辦湯嶺厘局同知袁學顯卸署南平縣事辦理福寍稅厘府局同知平元煃專丁來省禀謝順直賑案蒙保加知府銜仙遊縣王煒堂卸代順昌縣事同知覺羅彝倫卸辦華葑厘局委署詔安塲劉定璣禀辭赴任署武平縣曹文昭卸事龍岩州盧慶雲卸事禀明丁母憂署建安縣章德華卸事同知陳模卸辦上杭厘局鹽塲鄧祖培由京起服到省直隷州張樾雲禀明丁生父憂鹽塲陳熙齡奉委房村關事務藩憲牌示照得署南平縣峽慯縣丞黄昌石病故遺缺以試用縣丞王詠年署理又准補侯官縣五縣寨巡檢吳内壽飭赴新任供職浦城縣廟灣巡檢劉良貞病故遺缺以分缺先用巡檢費延祿署理又本任閩淸縣邱峻南將樂縣汪保駒均各回本任福淸縣何如謹在署莆田縣任丙留緝所有府委代理福淸縣之分缺先用知縣張翥應由司改爲署理又崇安縣厲嘉修准調詔安縣遺缺請以新海防例分缺先補用知縣張翥詳補又署武平縣水口寨巡檢余俊卿患病請假遺缺以准補長汀縣古城寨巡檢龍錫銘署理各特示督轅牌示照得邵武營叅將謝尚文飭回本任供職所遺順昌恊副將飭令調補是缺秦懷亮先赴調任赴職其秦懷亮未到任以前所有順昌恊副將事務委令都司都連升護理又浙江樂清恊副將篆務查有記名總兵余朝貴堪委署理又龍岩營遊擊員缺查有閩省儘先遊擊彭其洲堪以奏請補授各特示 
[神山萸佩]  
　　蕪湖新關稅務司吳得祿乞假回國庖代者爲英人班謨約在望後抵蕪接篆聞班君曾任福州烟臺等處榷務前者曾乞假回國此次新至中華云○每歲秋冬之間金陵旗營馬匹必至蕪湖東鄉萬頃湖中牧養盖湖水消盡一望無垠廻壞百數十里絶無人烟故可使騄駬　騮就其中騰驤超躍也所有牧豎每于暇時結伴入市購取餱糧閒或走馬章臺一覽簫聲月色龜鴇畏其勢燄往往待以閉門羹以致醋海風波頗難平息後有如上海龜董之類者向之約定每年令各龜鴇公醵番銀十二餅爲若輩洗塵始得艶幟高張不致摧花風暴今歲不知因何事故竟爾食言而肥若輩遂怒髮衝冠誓不兩立龜鴇見勢不妙急挽曳尾隊中之執牛耳者爲之排解願除舊約外復欵以酒食若輩旣醉旣飽遂各無言此亦花叢中佚事也不可以不記○老湘營由金陵移紥蕪湖已逾一載近日統領譚軍門下令就大營附近廣地江灘築一月隄將荒地闢爲園圃每哨派地若干畝飭什長每日輪派數兵灌溉俾春菘秋韭一望靑葱嘻若軍門者可謂精於節用者矣然灌園叟則又少此一宗生意未免緊鎖雙眉矣○今夏順直水災荷蒙皇上發帑截漕白萬哀鴻得免枵腹然災黎甚衆尙不免於載道　飢李專　回備捐册若干 
 
 

Page 3

 
 
分咨各督撫轉飭各州縣諄諄勸導蕪湖縣王明府奉札後卽督同姚少尉分勸城廂各店　量力樂輸計每店自洋銀半圓起至七八圓止約集得千餘金之譜不日卽當彚解沈大中丞轉撥津沽賑捐局核實散放矣 
[六橋秋柳]  
　　杭州訪事人云時屆秋收晴曦所照各鄉民納禾築圃笑語聲喧雖夏間雨澤甚稀近山幾成赤土水鄉田稻頗慶豐收通計約有六七分年歲云○今秋孟蘭盆會忽變舊章首其事者汰去緇流改延羽士除水火鍊度之外更雜以不僧不道者唱說淫詞艶曲幾令人掩耳不欲聞一日有下皮市之某甲向王姓募錢王以事非正經分文不給甲怒唇槍舌劍爭閙不休幸有人排解再三勸王出錢二百文其事遂寢○有行脚僧至西湖神霄雷院外合十盤坐問之不語與之食不食如是者三日忽不知所往一時愚婦愚夫驚爲活佛降臨爭向所坐之石摩撫謂能延年郤病亦有望空頂禮以求福庇噫何其愚哉 
[息事安民]  
　　漢口木工分爲文武兩帮不相紊亂前者因立魯班閣匾額以致滋生事端經漢陽縣差役拘解琴堂嚴懲了事至本月初九日在閣中舉行菊花會兩帮中人又欲摩拳擦掌一决雌雄首事人窺見隱衷預請漢陽都司高都閫漢陽縣謝大令帶隊親臨彈壓始得免於忿爭猶恐死灰復然乃出示懸閣門曰兩帮散匠紛紛旣有嫌隙每逢會期總難保無事嗣後再逢會期只准各帮作坊主入閣祀神散人不得與焉違者定須拿獲嚴辦此亦息事安民之一法也 
[巴峽猿聲]  
　　鶴峯州應試文童數人在某餘館修五臟神殿因所帶靑蚨不敷惠帳始而鬥口繼竟各奮老拳有翻江攪海之勢巡查武弁經過見此情形喝令拿人鶴峯文童見勢不佳乘間遁去適有興山文童過此聞兵弁拿人且又出言不遜未免代抱不平衆兵以其　强將興山文童拘住數人收入卡房旋有人從中排解遂於次早釋放是日係覆試之期興山童出外較遲未及點名應試乃邀約衆童央懇禀保在教官處遞禀又在東湖縣禀控旋經廣文先生商諸各廪保以事由酒館起釁遂將酒館主人送縣中責小板百餘以洩諸童之忿又令酒館主放鞭爆服禮始得　事○每當輪船抵埠有漢口上海等處客棧夥附之而來招接遠客前日某輪船抵宜有别處接客者數人上岸宜昌本地船行以其爭奪本地生意欲往攔阻經接客者訴知各輪船主人出爲調處凡由下路到宜之客有入川者准本地船行取用錢一半至往下路之客概不與本地船行相干照此明定章程兩下始無異議○宜昌羅鎭軍仙逝後聞督憲已派督中恊乘輪來宜署理篆務宜昌稅關兼設騐土樂同前日查得有挂旗船所裝下之土内有二箱將泥土團成圓塊充作土藥而將眞土換去被關上查出追問土客始知被船戸舞弊已睚船戸扣留追究不知如何了結也 
[蘇省官報]  
　　九月初十日知縣周濂奉委管解金陵餉銀差方敦吉禀知聞訃丁母憂縣丞李湘禀知奉山東撫憲福札調河工差遣五品頂戴分缺先用巡檢周勤光浙江人服滿回少十一日四品銜兼襲雲騎尉分省江蘇候補知州孔祥霦山東人禀到正任沛縣馬光勛由寍來府經白槐生本日到胥門旱關差並銷盤門水關差何慶墀銷津局差典史李良波由籍起服回省知縣方蓀禀知奉委待質公所正委卽日到差費鴻年銷待質公所正委差並謝期滿無悞蒙給奬儘先委署州縣一次 
[京布起運]  
　　上海縣黄愛棠大令備得京布若干疋現由藩憲鄧方伯委謝委員來甲押解入都昨晨已將京布運上招商局之新濟輪船定於次早起行 
[瀛眷赴杭]  
　　上海縣黄大令飭差預備大號官舫停泊大東門外大碼頭地方以備夫人赴杭進香前日將晚時夫人乘坐大轎出大東門至碼頭登舟當卽纜向杭州進發 
[惡丐纒擾]  
　　江湖惡丐强討硬乞最爲市廛之害昨日亭午時有惡丐二人年均三十左右狀貌猙獰在滬城邑廟冋某店乞錢該店給以靑蚨一枚二丐以爲太少堅欲增添店夥惡其强横將所給之一文收回置諸不理二丐横臥門口大聲呼喝甚至敲檯拍凳閱一點鐘之久旋有年長者出外給錢二十文二丐始恨恨而去似此逞凶滋擾闤闠間將不堪其累矣有地方之責者盍稍加之意哉 
[大令騐屍]  
　　前據英公堂解送誘拐周楊氏之董勝福唐掌生至縣請辦原告係該氏之姑周許氏及該氏之伯父楊桃桃恊同投縣黄愛棠大令訊供之下董供稱周楊氏實被張餘卿誘匿大令復飭差將張提案研訊不承當據原告代張伸訴實被董誣指大令復將董唐一再駁詰矢口不移判令分别笞責收所候訊此已詳列前報不料董自管押後忽患急痧田看役恊同原差據情禀報大令飭將董勝福發普育善堂醫冶無如董病入膏育藥餌無靈延至前晚斃於堂中昨晨由堂中知照原差並備函到縣該差立帶夥役往堂内預備公案至十一點鐘時大令帶同仵作書差人等命駕前往旣升座原差禀稱董係川沙人尚無屍族前來大令卽命仵作檢騐先由小工至病房將屍擡出仵作如法騐視喝報董勝福委係急痧身死並無别故大令親視無悞卽著原差在堂内取到副號棺木一具將屍收殮發封寄壇大令遂排導回署 
[竊案已破]  
　　滬南十六鋪大關前萬昌米行於今年八月初六日晚間被梁上君子竊去大錢十餘千及衣服豆油等物該行於次晨始行覺察當卽開明失單至巡防局禀報請爲查拿局員諭飭捕甲留心跴緝至本月十九日汛捕見周福郎在途行走形迹可疑上前盤詰周言語支吾繼而直認不諱該捕搜其身畔尚有錫燭臺一副盤問竊自何處周稱由董家渡相近蘇成章處　來該捕當將米行之贓吊出於前日解至中局請辦局員蔡蓉卿二尹提訊之下周俯首求恩二尹判令笞責一百下交捕看管起案之　給失主分别具領 
[會審定貨]  
　　義國商人米得行東控鄭沁泉買定洋襪五十打洋侳廿五打並洋棉紗等共計貨價銀四百餘兩於西歴九月十四號言定立據本定一禮拜出貨詎被延宕至今僅出過洋襪其餘概置不理等情禀經義國計領事函商蔡太守先行飭差催出而鄭以定貨攺樣不肯遵依是以票提到案於昨日三點鐘會同計領事集訊鄭沁泉堅稱貨樣不符質之米得行東則稱此係虧本賤售之貨是以看貨定價爲數甚微安得諉爲貨樣不符蔡太守查閱成單亦未載明貨樣復查訊原經手之馮正揚以及帮同開箱肩貨之楊桂亭均稱係此貨實存在本棧房逐一開箱看明然後議價見証旣確不容圖賴蔡太守檢閱先後約期之中西信其中有八月初六日一信聲明此貨並非不出實因銷與福州人必須先將破碎之箱修過方可裝運一時無處存放並非延宕今已租得棧房約三四禮拜内定須出貨遂諭曰爾旣稱並非延宕惟箱破須修則可知貨實見過豈容圖賴鄭始不敢强辯惟乞寛限太守卽飭鄭沁泉取保限三禮拜出貨鄭遵斷而退 
[英界公堂瑣案]  
　　包探黄四福禀稱顧春元前因犯竊遞回松江華亭原籍今又來滬拘案請辦顧春元供稱華亭縣人今已改過自新來滬謀食不敢再犯前轍蔡太守謂顧春元旣已遞籍不應再來判笞一百板押候仍行遞籍○包探唐寳榮禀稱楊阿良住在門樓上因事鎖門出外被林桂生將鎖扭落行竊棉被衣服付諸長生庫任意花用今得拿獲搜出押票吊贓送案楊阿良投案申訴失竊情由請領失贓林桂生供認行竊蔡太守判管押一個月贓交楊阿良領去○包探顧阿六禀稱王小和携棉被一條釘鞋一雙鷄四翼情有可疑由捕拘獲送至捕房盤問之下稱在南翔鄉間竊來尚未知照失主先將人贓送案王小和供係嘉定縣人在南翔鄉間行竊惟求施恩蔡太守飭將人贓押候移送嘉定縣究辦以便就近傳失主領贓○潘子卿訴稱開設茶館藉圖餬口昨有多人前來啜茗互相揪打以致毁壞物件是以報捕拘案朱阿春供稱在虹 
 
 

Page 4

 
 
口賣布途中見王阿三等打架不料王阿三遷怒小的遽批小的之頰及巡捕至誤被一倂拘案王阿三供稱有馬阿根等與朱阿壽打架朱阿春附和行兇故與爭論馬阿根張阿安曹丫頭吳阿川沈喬玉等同供友人鴻生之帽被朱阿壽取去向索不還故與理論朱阿壽供稱友人鴻生囑小的代買小帽一頂尚餘錢二百文馬阿根等欲取而分用小的不依致啓釁端蔡太守問潘子卿曰伊等打架毁壞各物爾當指明係何人啓釁答稱伊等人多難以指認蔡太守謂馬阿根等均非安分之人除將朱阿壽開釋外尚有馬阿根等七人各押一日以示薄懲茶館所毁各物俟指明啓釁之人始准究償○包探何瑞福禀稱曾往南匯關提車夫張尚金吞没坐客許姓洋銀一案已起到洋七十五元餘洋由張供明借給與儲阿海等已奉大老爺備文至南匯縣請追一面知照失主在案迄今已有兩月失主尚未到案南匯縣亦未追到銀洋小的往返川資及一切費用共洋廿三元半尚無著落今將張尚金及銀洋七十五元送案可否先將墊用之洋給還以示體恤張尚金供稱拖東洋車餬口坐客遺忘之洋小的藏匿後卽回南匯被儲阿海借用洋四十六元康炳借用洋五十二元除自己費用外尚存洋七十五元業已繳案叩求開恩蔡太守謂此案早經知照失主並移請南匯縣差提儲阿海康炳訊追迄今未接覆文今先將呈案之七十五元内提出廿三元半給償該包探尚存五十一元半暫存俟函催南匯縣赶提儲阿海等訊追銀洋彚給失主張尚金仍行管押 
[法捕房瑣事]  
　　四十號華捕控復昌担客棧夥行兇一案其詳已紀前報昨日兩點鐘時葛蕃輔同轉匯捕房飭將在押之秦寳才帶案覆訊旋據通事禀稱前晚有城内銅作中之某甲携新製水烟袋廿三枝送往温州輪船售與搭客當因缺少兩枚欲回城中補足回與客不甚熟稔故將烟袋寄存復昌恒棧内茶房阿龍處阿龍接受烟袋轉交與茶房替工秦阿寳收下後甲出城向秦索取烟袋棧中人答以烟袋已被人取去兩下因此口角反將甲毆打甲卽出外鳴捕不料棧中人異常兇横欲將巡捕扭住毆打幸有别捕馳至衆始解散當將秦拘送案下同轉謂秦曰巡捕奉公差遣爾不應與伊爲難秦供稱小的在該棧爲替工纔七日耳不知其詳惟烟袋確由甲交與小的手中以後不知被何人取去同轉謂爾兇毆巡捕本應重辦姑念暫時作替工不知底細飭包探將秦送交棧主判該棧主罰洋二元以爲行兇者儆○夏阿玉鄔阿六互控欠洋一案前報曰紀其詳昨日下午夏阿玉偕妻夏何氏投案聲稱鄔阿六於去年三月起陸續借去洋銀有帳可稽同轉問鄔阿六控爾與伊妻姜氏尚有别情被爾哄去洋銀九十二元有此事否供稱鄔因失業向小的借洋其妻安有洋銀被小的哄借問爾妻係常在上海抑在寍波供稱妻於今年正月間來滬同轉著帶鄔妻氏到案謂曰據醫生騐明爾之傷勢未必沈重况爾等所控欠洋皆無實據礙難准理且爾身爲婦女不應邀同流氓向人尋仇著押候具結流氓張金生沈阿小著　候交保具結○徐福林卽張祥福控被駁船戸陳阿寳等行兇毆傷一案已列前報昨日包探將豐裕碼頭管帮之張裕春傳案同轉訊究之餘張稱陳阿寳在碼頭爲時未久其人尚稱安分惟伊之友人春榮癩痢頭及著名流氓王阿炳卽張姓等均非善類今在天祥碼頭作工同轉著查拿王阿炳等到案再行核辦 
[樂於勸善]  
　　兩淮鹽巡檢郭芾棠鹺尹鼎臣精明强幹歴辦南河要工能員素著現當淮北西臨局卡力行善事惜抱伯道之慟上年鄭州　口卽首先倡捐並廣爲勸募災民受益良非淺鮮日昨差竣旋揚由朱佑亭先生寄福興潤局來經募二十九戸計八六票四十六千尅銀二十五兩五錢二分計小寳兩只銀八塊掣奉收據彚解災區郭君樂善爲懷天道無私必當默佑善人有後可預慶云據佑翁述及郭鹺尹行誼如此用特照錄佈聞[  上海北市絲業會館籌賑公所施善昌謹誌]  
[黍谷春温]  
　　謹啓者敝堂接奉宋梁氏大善信祈保生産平安樂助施棉衣一百二十件又奉孫鏡庭大善士樂助一百二十件頃又奉戴儀記大善士求母康健延年奉命樂助原舊棉衣一百七十五件推民胞之量憫念鶉寒廣愛日之忱恩周鮒涸轉瞬朔風凛冽施惠及時定看福壽多男平安永保登報誌謝并告同緣[  上海六馬路仁濟善堂董事施善昌等謹誌]  
[丹徒求賑]  
　　敬啓者丹徒自戊子大旱成災後歴年皆雨澤稀少歲止半收今年一夏無雨秧不能栽補種旱糧又以土乾不發旋復飛蝗過境寸草不留災况遂倍甚戊子業將飢民情形屢登申報現今諸紳董皆各發心願自備資斧分路下鄉逐戸清查人口約計口數在三十萬外冬春兩賑並給發稻種等項需錢甚巨雖奉天恩截漕五萬石歸丹徒丹陽賑撫而丹徒災况最重欵縱全得猶恐不敷况被瓜分更形支絀伏乞海内諸大善士慨發宏仁隨緣酌助無拘多寡總戴鴻慈特設丹徒籌賑公所在鎭江西門外姚一灣如蒙惠助乞卽寄父應付收條立刻呈上凡在公所辦事之人亦皆各發心願自備資斧不取薪水不開局費務使涓滴歸公不負諸大善士德意伏乞鑒原不勝翹企叩禱之至丹徒求賑公所謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[東粤官塲記事]  
　　廣東候補道施礪卿觀察在鈺江蘇人應官聽鼓需次多年近始由上游委辦水陸師學堂事宜不料日前忽憂抱采新藥石無效延至本月初六日遽爾仙逝亦可哀矣○南韶連道阿觀察因有要公謁見督撫兩憲事畢卽禀辭回署○試用府廖子琅太守由京領憑來粤行裝甫卸卽詣各憲署禀安循舊例也○新選河源縣劉大令孚京自都到省呈繳文憑大憲擬暫留省垣委入讞局學習 
[參茸衞生丸○參茸烏鷄白鳳丸○金鎖固精丸○耳聾復明丸○五淋白濁丸○婦科白帶丸廣東保和堂分設上海河南路三馬路口]  
參茸衞生丸○丸男子所重者氣婦人所重者血氣血足則百病不生身體健則六脉調和養氣血者以參茸衞生丸爲最也本堂揀選上品正藥精工泡製煉成此丸專治男子氣血虚燕憂思過度肢體勞倦不思飲食夜夢心跳等症皆宜常服一品頭每丸洋一元加料每丸五角雙料每九二角半雙料小丸每兩洋一元單料每兩五角○參茸烏雞白鳳丸○專補婦女月經不調或遲或早眞隂不足潮熱骨蒸年少血虧痰喘咳嗽胸膈飽滿及多患小産虚不受補等症服之神效平人無事均可常服預保無虞雙料每丸洋二角半單料每丸一角小丸每兩洋二角半○金鎖固精丸○專治心腎不交夢遺常洩有影謂之夢相火熾也無影謂之遺命門兩弱也此丸有如金鎖固守玉門服之神效每兩洋一角雙料每兩二角○耳聾復明丸○夫耳聾之症入足少隂腎經氣分而感受風寒濕冷相傳於内故有耳鳴重聽男婦老少患此者服之神效每兩洋一角○五淋白濁丸○專治一切濁症濕熱與毒侵傷精竅濕勝則白熱盛毒盛則赤或因淫穢染毒等症服之立效每瓶洋二角○婦科白帶丸○專治婦女赤白帶下四肢困倦腰腿痠軟若不早治必成骨蒸身體虚弱久不受孕等症服之大補氣血其帶立愈每丸洋一角小丸每兩洋二角半 
[匯豐銀行告白]  
啓者本行收足資本洋一千萬元公積洋三百三十萬元另議定備用股本洋一千萬元總行開設在香港分行在倫敦厦門暹羅包帶維亞孟買加拉吉打古隆北福卅荷蘭漢口神户意陸伊羅禮容吕宋紐約檳榔冷宫西貢　金山新加坡天津横濱其上海行與各商往來暫存本行之銀每日結帳　具息長年二厘存至二十萬兩爲止存六個月者其息照長年算三厘半全年者四厘半如往來家有用多於存者取息七厘以貨物抵押及以股份票押銀者减折押付取息長年七厘代付本埠匯票並辦理銀行一切應辦事宜匯票可以　至倫敦及歐洲印度新金山美國中國東洋等處大通商碼頭特此佈聞光緒十八年七月初十日 
[上海中華匯理銀行告白]  
本銀行現備股本銀五十萬磅日後可增至一百萬磅　本銀行以香港爲總行香港董事未士機利士　未士希士　未士活頓　陳傑臣翁　周東生翁　關愷川翁　總司理人未士卑厘啡　上海首董末士韜本　司理人未士高魯威　本銀行分設英京倫敦　日本横濱　中國上海厦門及各通商口岸外洋新加坡檳榔嶼印度新金山美國各口菌金山等處　本銀行專做各種押欵存棧穏妥貨物按揭銀兩各口匯票以及各項銀行生意　諸君如有銀兩欲存放本銀行者以十二個月長年給息按每日兩　誤三兩六個月長年給息按每百兩四兩三個月長年給息按每百兩三兩此佈　　　英一千八百九十二年四月廿七號　謹啓 
[希世之寳股票己出]  
精選小題四萬選 
前報石印希世之寳廟堂碑單本英洋二十四元啓法寺孟法師善才寺每種單本各十　元倘四寳合要者格外尅减全部共洋五十元先收半價發帖之日再繳半價持股票取帖股票樣張今己印成滿六百股卽止欲爭先快覩者請速來購正帖仿銀定搨式其題跋用淡黄紙以杜假冐又靜娱室所藏宋搨越州石氏晋唐小楷前册黄庭遺字東方畫贊海字樂毅論曹娥碑洛神十三日後册破邪論心經小字隂苻經度人經清凈經玉枕尊勝呪精妙絶倫順爲印出以廣流傳每股十二元先收半價滿五百股卽止特此附白 
京都永寳齋上海乾德奎鴻文書局江西天寳樓廣東蜚英晋記代售仝啓 
是書薈萃各省試牘書院課藝四百餘種并搜得江浙諸名家未刻稿九十餘種參以小文府珍珠船等集博觀精選彚成巨　石印小題多而且精無山其右現己出書分訂六十本裝成六函躉買從亷上海鴻文書局啓　　 
[美國佛羅斯製貢國邦補益藥水]  
專治　肝勞　肺癰　澇瘵　飲食停積　胃口呆滯　心悸多　諸　君　賜　顧　請　向　上　海　四　馬　路　中　西　大驚　四肢酸軟　身虚體弱隂損陽虧　宗筋不舉　氣血衰敗　路　晉　隆　洋　行　寳　善　街　晋　隆　分　行　曁　良　酒色過度　水土不服　小兒不長成　小兒血不强壯病後　四　家　購　辦　大　瓶　一　元　五　角　中　瓶　一　元　惚　傷寒症初愈軟癱以及五勞七傷等患服此皆效美　國　佛　羅　斯　醫　生　謹　啓 
[米得洋行告白　新到　新到　新到]  
啓者本行開設在英大馬路二十號門牌今有柳條花之綢被可供眠牀馬車東洋車寫字房之用并可以供窻帘門帘及各種用處其顔色甚爲鮮明質地輕而且牢無他物可出其右其温暖能抵棉被二條各省大小官員俱來購買或供自用或供家中人用現在旣有此物卽無須用從前十磅重之棉被蓋此種綢被只重二磅半而己保護身體旣己遍暖又不沉重用之實係適宜不論何人俱應購用此被請諸君用此以保護自己及小孩身體其價每條不過洋二元　又有各種　蘭絨每碼最亷之價二角五分　又遮太陽眼鏡每副洋二角五分　又外國糖買六瓶者洋一元　又外國汻衫每三件洋一元　又有新到蠟條自來火其匣花樣鮮明殊爲好看其價在普天下最爲便宜每洋一角可買十匣買一格祿斯計洋一元二角買十格祿斯洋十一元　買五十格祿斯洋五元　又有許多外洋運來貨物色色便宜眞不二價此佈 
　　禮拜四拍賣 
　　啓者禮拜四卽本月廿一日十點半鐘拍賣路燈船牌九老羽毛九老人鎗小呢　嗶嘰船牌九老羽綾十一磅彩三元十磅十二彩人鎗十磅紅三元紅萬壽圖紅四美紅人鎗藍人鎗市布八磅四五子登科紅三元紅送子藍彩人鎗藍三元藍魚翁藍四美藍人鎗洋房雙人七磅藍三元藍四美藍人鎗採蓮圖原布八磅彩三元花邊藍獅七磅紅三元紅彩人鎗紅狗花邊藍獅藍三元挺市洋標十五磅老人頭十四磅老人頭雲獅九獅粗布十二磅人鎗九獅細布紅金星七十二線紅二美紅五星紅雙路燈六十四線藍雙路燈藍房洋光毛市漂布等貨特此佈聞　九月十六日　元芳洋行啓 
[上海新開華英大藥房在四馬路東首]  
本藥房自運泰西各國道地正品藥材虔製神效丸散膏丹各種藥水藥酒諸品香粉香水香皂戒烟玫瑰參片照相鏡匣藥水各種器具以及化學電鍍并醫家應用各色器具定辦石印棧器油墨并泰西新法各種製造材料應具一應俱全品類繁多不及備載紳商賜顧請至四馬路中市東首新造朝北門面洋房内便是一切價目格外克己華英大藥房啓 
[甯郡江北岸四明公所啓]  
催領旅櫬 
　　滬上四明公所停頓旅觀也因領柩歸葬者甚少廼於甬地江北岸另建公所將旅櫬代爲送歸安置願欲俾柩屬就近易於領回自開辦以來積柩日多而來領者仍少恐積久無歸幽魂未妥故於辛卯年冬季運埋小隠義山矣今壬辰冬至將届又欲運埋望各柩屬趕緊來所領柩歸葬此預知光緒十八年月日 
[奇遇]  
久患烟霞無法戒脫五月下浣與二三知己出外散心路過四馬路中和里見圍觀者甚衆予亦入内看見詹誠德堂門前所煎者似烟非烟似藥非藥詢之旁人云係鎗上戒烟三香膏乃戒洋烟極靈之藥予次日飭人往購二兩試用此膏清香無比不滿一月消患於無形眞喜出望外錄登申報以告遠方同病相憐者早登覺岸焉宏茂祥記葉均平識 
[價廉物美]  
極大荳蔻每粒六文砂仁每粒二文文房壽字香末孫製黄精均每兩五十文加高　參林文忠公戒烟丸每包八文虹廟東首京都同德堂啓 
[管可壽首創纏脚藥]  
纒脚藥五十六爛脚藥七十文雞眼藥七十文玉容散八十四四時藥茶十四消食飯灰十四南晝錦内櫃 
[躉批分條五角七分]  
快發財必定利 
英十二月票零售單張五元七角分條五角八紅票加申信購上海四馬路 
[請觀盛會]  
九月廿三日禮拜六卽西十一月十二號在跑馬塲比賽各色禽獸大會如有狗馬雞鴨等類願來賽者請於先一日至二洋涇橋和興公司掛號其物於廿三日上午十一點鐘前送至跑馬塲其狗雞鴨等皆不收費惟馬則收費一元如有人欲入會者輸洋兩元欲進内觀看者輸洋一元小孩五角特此佈聞和興公司西人董事克拉克謹白 
[廣東水險公司]  
分派利息 
啓者本公司一千八百九十一年第二次息業經開派凡有股諸君祈携股單到本行寫字樓收去爲盼怡和洋行啓 
[耳聾靈丹]  
鐵馬路總桃源坊廣東益三堂寳號有耳聾復明丸效騐異常僕患症四年諸醫莫效因服寳號耳聾丸三盒痊愈特登報謝寓中和里周少亭啓 
[白帶丸功效啓]  
余母身體素虚兼患白帶因服上海盆湯衖壽榮齋白帶丸全愈今家嫂又患白帶再購白帶丸一料洋一元服後卽愈喜以誌謝楊成昌啓 
[躉批條頭五角七分]  
一定中快得利 
英十二月票零售單張六元分條六角函購上海四馬路 
[白帶丸]  
余室黄氏月經不調赤白帶下數醫勿愈幸友指示上海盆湯衖譚賣宦齋是丸極騐共購四料二元照方服下旬日痊愈特登報謝浙江陸本游啓 
[假冐聲明]  
現有無恥之徒私刻小號圖章冐取各行貨物如以後小號向各寳行號取貨物銀錢須送到蓋回單爲憑若無回單被取去與小號無涉均記白 
[鴻昌號批發]  
自運吕宋票專拆同業兼售門市遠處信購原班回件紅票克己兌現售十二月票分條六角如蒙賜顧上海棋盤街 
[請看花會]  
啓者今定本月二十三日卽禮拜六下午三點鐘在泥城外跑馬廳拍球塲陳設花會奇葩異卉羅列滿前有愛花之癖者届時往觀如入衆香國裏也每位看資需洋五角蜜司海啓 
[遺失派司]  
兹於本月十一日遺失瑞記洋行麥蜜頓船進口　洋紅布派司１４６１，８５十二箱１４８６一箱１４９１一箱共計一紙報過五箱尚存九箱己向前途說明作爲廢紙恐未周知特此聲明瑞記謹啓 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年九月十五日京報全錄]  
　　宫門抄○諭旨六道錄前○發抄硃批四道○粤督李等奏叅革知縣摺○浙撫崧奏委署知縣各缺片○又奏委解銀兩起程日期片○楚督張奏揀員升補苗疆副將員缺摺○又奏撫恤被災情形片○粤督李奏廣東省查辦匪鄉續獲積匪　　正法摺○又奏攺正裁留營勇名目請飭立案片○九月十五日吏部翰林院廂紅旂值日吏部引見五十七名工部七名内閣二名宗人府六名錢法堂一名廂黄漢七名中正殿四名○載瀛請假十日○值年旂奏派稽察七倉之大臣派出濂貝勒○召見軍機麟中堂敬信○發抄張祖雲奏接署四川重慶鎭篆奉硃批知道了欽此○陶模奏纏民阿則鬥殺斃命案定擬奉硃批刑部議奏欽此○又官房衙署等工請由部撥欵奉硃批該部議奏欽此○又吐魯番被水情形奉硃批知道了欽此○○頭品頂戴兩廣總督臣李瀚章頭品頂戴廣東巡撫臣剛毅跪奏爲特叅讞獄不愼辦事乖張之知縣請旨革職以肅官方恭摺仰祈聖鑒事竊照州縣之事以刑獄爲最重不獨無辜當憫卽案犯亦應悉心推鞫期無枉縱兹查乳源縣知縣李象地因縣屬例貢生鄧國相被殺一案緝兇無獲訪聞鄧國相生前與江柏松之妻江李氏有姦輙行提審江李氏妄供鄧國相與江懷寳之女江仙香有姦被江懷寳父子謀殺復提江懷寳及其子江忠頭江仙銘等到案嚴審雖已供認旋卽上控鳴冤經臬司批府提訊供悉翻異案延日久江姓覊累於案者至十餘人江忠頭因患病取保已經身故及至府審不符始將江懷寳等釋放另行飭緝正兇該縣客民雷惡泥等三命被殺一案據無服屍兄雷壇保呈報係被英德縣民馮惡張等謀殺並無見證嗣據英德縣解到案内之馮垠鳳訊供與報詞相同李象地因犯在鄰封移知英德縣會捕而又不待其到先自帶勇越境往拿鄉民未悉情由拒傷勇役勇丁開槍還擊致斃馮惡佑卽馮神佑　名妄拿數人兼有婦女幼孩在内據禀馮惡張等自焚房屋冐雨潛逃而英德縣查詢局紳則稱係勇役縱火據韶州府知府張賡　委員查明禀揭由司先行詳請撤任在案現據藩臬兩司詳請奏叅前來臣等休查鄧國相被殺之案讐盜未分乃率聽無據之詞輾轉拘訊草率取供雖未擬罪詳解尚非失入而因此覊押多人病斃一命該員讞獄不愼咎無可辭其雷惡泥等被殺三命之案帶領勇役隔屬緝兇不俟該管印官會辦孟浪進村以致鄉民懷疑抗拒又不能約束勇丁幾致釀成事端尤屬辦事乖張除飭將鄧國相被殺二案赶緊另緝正兇提同質審並飭查雷惡泥等實被何人致斃馮惡張是否正兇馮惡佑卽馮神佑是否拒捕格斃錄取確供詳辦曁咨吏刑二部外相應請旨將乳源縣知縣李象地卽行革職以肅官方仍俟正案審定後再行核覆辦理謹合詞恭摺具陳伏乞皇上聖鑒訓示謹奏奉硃批著照所請該部知道欽此○○崧駿片再准部咨各省州縣缺出分班輪署先委正途一人次委勞績一人再將各項委用試用人員輪用一人每屆三另彚奏一次等因歴經遵辦在案兹查接管卷内光緒十八年夏季分輪委州縣有署龍安縣知縣湯慶淮病故遺缺委正途班教習試用知縣章甫署理又署西安縣知縣徐懋簡調省遺缺委勞績班候補前知縣何應福署理又嵊縣知縣查蔭元丁憂遺缺委試用班捐歸候補知縣楊鍾俊署理據署布政使黄毓恩詳請奏咨護撫臣劉樹堂未及核辦移交前來奴才覆核無異理合附片陳明伏乞聖鑒謹奏奉硃批吏部知道欽此○○崧駿片再承准軍機大臣字寄欽奉　上諭户部奏撥光緒十八年京餉限五月前解到一半十二月初間全數解淸不准截留攺撥藉詞延悞等因欽此並奉鈔單内開撥浙江地丁銀四十萬兩業經先後五批共籌解銀二十五萬兩奏咨各在案兹據布政使劉樹堂詳稱今第六批京餉動支光緒十八年秋撥報存各款銀五萬兩派委候補知縣惲福同管解循案由滬附搭輪船運津解京交納等情詳請奏咨前來奴才覆核無異除分咨查照撥護並取起程日期咨報外理合附片具奏伏乞聖鑒謹奏奉硃批戸部知道欽此○○頭品頂戴湖廣總督臣張之洞跪奏爲苗疆副將員缺緊要揀員升補以重邊防恭摺仰祈聖鑒事竊准兵部咨湖南永順協副將紀文鑑病故遺缺係陸路題調之缺應令迅揀合例人員升調等因移咨到臣查例載各省題調之缺先儘現任人員具題請調如無合例堪調者准於現任應升人員内揀選保題升用等語臣於湖南省現任各營副將内詳加遴選除沅州靖州永綏各恊副將俱係題調要缺衡州恊副將馬朝龍係湖南善化縣人例應廻避本省業經臣揀與湖北黄州恊副將續福題請對調寳慶恊副將員缺尚未准補有人均應毋庸揀調外其餘長沙常德乾州各恊副將或缺居緊要或人地未宜實無堪調之員自應在於現任叅將應升人員内揀選升補查有湖南撫標中軍叅將長立現年五十四歲廂黄旗漢軍松山佐領下人由拜唐阿補放整儀尉轉升雲麾使食餉俸二十二年光緒七年十一月十四日奉　旨湖南松武營叅將員缺著長立補授欽此八年五月二十四日到任旋經揀調湖南撫標中軍叅將員缺奉旨允准在案十四年八月二十八日到撫標中軍叅將調任該員年健才明營務整飭以之升補斯缺洵堪勝任查該員在各叅將任内歴俸已滿二年以上核與升補之例亦屬相符合無仰懇天恩俯准以湖南撫標中軍叅將長立升補永順恊副將實於邊防營伍有裨如蒙兪允俟部覆到日給咨送部引　見以符定制除飭取該員履歴咨部外謹會同湖南巡撫臣張煦湖南提督臣婁雲慶恭摺具奏伏乞皇上聖鑒勅部核覆施行謹奏奉硃批兵部議奏欽此○○張之洞片再據禀稱七月十四日夜間宜昌城外西壩地方嚴復盛篾纜店晚燃燈失愼遺火延燒附近皆係草屋茅棚多被焚燒飛火延及河下篷船附近各船因結不解同時延燒被焚之舟隨風飄至鎭川門外以致延燒河街店鋪經該府縣營汛等督飭水龍分頭撲滅計被燒西壩草屋茅棚二百三十三家河街店鋪二十分家焚船二十七隻焚斃一人溺斃八十七人當撈獲屍身二十四具查明被災貧民男婦大小一千一百四十丁口連日分别撫恤並八撥紅船砲船打撈未獲之屍該府縣等倡率勸導紳商籌捐錢二千六百餘串先行賑撫被災各戸口等情前來臣等查宜昌西壩章屋船戸多係窮黎一旦罹此奇災死亡纍纍棲食無所深堪憫惻已檄飭宜昌川鹽厘金等局就近共撥銀一千二百兩解交該府縣易錢確查被災水陸各貧戸及焚溺斃命各家分别散放撫恤各緣由謹合詞附片具奏伏乞聖鑒謹奏奉硃批知道了卽著飭屬妥爲撫恤毋任失所欽此○○頭品頂戴兩廣總督臣李瀚章跪奏爲廣東省查辦匪鄉續獲積匪審明正法謹繕清單恭摺具陳仰祈聖鑒事竊照廣東廣州府屬南海番禺等縣地處海濱盜匪出没無定平日恃港澳爲逋逃之藪勾引内地匪徒肆行搶刦擄掠打單嚇詐官兵圍捕動輒抗拒光緒十五年十一月間前水師提督臣方耀籌辦南海等縣緝捕事宜並經臣派員認眞訪緝奏奉硃批該部知道欽此恭錄轉行欽遵上年六月方耀因病出缺經臣督飭原派副將黄金福等查照方耀辦理匪鄉章程妥爲查辦自光緒十七年六月起至十二月止先後獲犯一百九名審明正法奏報並因水師提督臣鄭紹忠熟悉情形所有水陸沿海各州縣地方緝匪事宜奏請由提臣查辦各在案兹准鄭紹忠咨稱督飭各該員弁兵勇馳赴南海等縣清查内匪責成各該族房長將該鄉匪捆送一面聯合沿海沙團沙艇整頓原有扒船遇有盜匪恊力兜獲自光緒十八年正月起至閏六月止先後續據各鄉族遵交及各營弁曁各縣拿獲各項匪犯何亞由等一百二十名或據供認迭刼得贓擄捉幼孩强搶婦女致斃事主更練或設立堂名打單嚇詐得贓皆係素行不法兇暴衆著復詢鄉族指爲積匪督飭審案委員先後覆審明確咨經臣批飭就地正法由臬司彚案詳請具奏前來臣查廣州府屬南海番禺順德香山新會各縣盜刼打單日肆兇横此次獲案各匪均訊係罪惡昭著法無可貸業已照章懲辦在逃匪犯榜列姓名懸立重賞令該鄉族隨時舉報務期有犯必獲現在各屬盜案漸稀尚屬辦有成效除仍飭認眞巡緝外所有查辦南海等縣續獲積匪訊明正法緣由謹繕具名數案由清單會同廣東巡撫臣剛毅合詞恭摺具陳伏祈皇上聖鑒訓示謹奏奉硃批刑部知道單併發欽此○○○李瀚章片再雷瓊道朱采所部瓊軍除歴次裁汰外實存前營左營新中營新前新後營共五底營勇丁一千二百五十名緣從前除挑選裁留所留各營仍用舊時名目以致未能劃一兹攺爲中左右前後五底營所有人數及薪糧等項均無增减據管理廣東海防善後局司道詳請奏咨立案前來除咨部外謹會同廣東巡撫臣剛毅附片陳明伏乞聖鑒謹奏奉硃批兵部知道欽此○○ 
 
