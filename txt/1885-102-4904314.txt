# 1885 - 102 - 4904314

 

Page 1

 
 
[請繳第二批古今圖書集成股銀] [  申報舘點石齋主人啓]  
　　本齋於前年夏倡議紏聚一千五百股仿印古今圖書集成每股規銀一百五十兩分三次繳足此議早邀公鑒嗣卽　地造屋從外洋置辦機器復延名手澆鑄字模然後開印至今計已印成數百本雖未裝訂而書之式様字之精湛極爲雅觀諸君儘可先來披覽惟開印之初機器人工均覺生澀故每日出書無多兹則鉛字業經鑄齊人手亦日臻嫺熟此後按日計工每日約可排原書從四本而漸至六本八本完工可期迅速所以各股友第二批股銀計每股五十兩務望早日交下以便購備紙張及一切工料其銀希仍交申報舘照收并開明第一次股單號頭及股友姓名當卽掣回收　統限於三月廿九日以前一律交淸切勿遲延悮工是所禱盼再此書初議共印一千五百部嗣以各股友喜用大字伹字旣放大則紙張亦費本數加多本齋益形虧耗故擬多印數百部藉資貼補旋見巿面欠隹且此書亦身本重大遂仍印一千五百部以符原議合併附聞 
[縮印精選大題文彚告白] [  點石齋主人啓]  
　　本齋去年敦請諸名家精選四書大題文彚業巳登諸報章現已選竣共得佳文一萬五千篇製局則無縫天衣設色則翻新花樣典麗矞皇精華畢集可謂無題不備無美不臻近今罕有其匹習舉業者若家置一編朝夕揣摩何患不破壁飛去現於四月中出書分訂十二本外加夾板其價格外從産如有躉售者速來面　遲則恐捷足者先得也此佈 
[三十五號畫報出售] [  申報舘主人啓]  
本齋畫報之首於本年正月間增送畫譜兩圖後銷路益形暢盛可見名人手筆自是有目共賞此次三十五號之羅漢圖爲早長所繪花卉圖爲伯年所繪二君擅名旣久索求者恆慮不可多得今本齋按期而出之閱者亦按期而得之積少可以成多精取更堪宏用效法者可獲觀摩之益愛玩者可爲什襲之藏妙在畫報仍然九圖不加分文價目之亷無過於此後仍附淞隱漫錄圖說一則購閱諸君其鑒之此佈 
[中英有可合之機說]  
　　昨有嘉興竹田里雲隱山房主人郵來一稿云閱二月二十六日報登英俄備戰一則英廷已下哀的美敦書於俄國香港包制軍及紳董已預備戰守事宜英與俄戰我中國可恪守局外之例作壁上之觀無所損益於其間繼閱港民心怯一則内云俄法二國欲合攻香港商人卷屬已陸續遷避省城中香港旣屬英人管轄人皆爲英人憂我則大爲中國憂也香港一隅本屬華地一片荒蕪孤懸海外中國棄而弗治迨英人察得該地可作東來之逆旅於是向我中朝乞請我宣宗仁皇帝寛大爲懷將此地付之英人自英人經營以來大獲利益然其地究爲中國粤海之要口使英人有之尙可使法俄有之大不利於中國今俄法欲合攻此地英人必竭力抵禦勝　之機眞難逆料香港　戰阿富汗及南洋各島屬地均不免於戰若一經交戰則英大有應接不暇之勢俄法水師戰船糗糧可從西貢携取轉運甚速英國大有鞭長莫及之勢釁端一開英人殊爲棘手現在俄法二國旣已合同來攻英人速宜合中以拒法俄此實中英兩便之上策中英聨絡之利益貴館初四日報首早詳言之矣欽佩欽佩爾時俄法尙未明言聨絡故中英亦可從緩今俄法已合中英亦亟宜合蓋中英合足以拒俄法之來兩國聨絡後英卽華華卽英英人長於水戰則大小戰船悉歸英人帶領華人長於陸戰則陸兵悉歸華官統帶中之拒俄只須調駐重兵於嘉峪關寗古塔兩處蓋俄人百戰不能逾嘉峪關百勝不能薄甯古塔此兩處一夫當關萬夫草開刻下馮蘇等將銳氣方盛足以驅逐法人船中一切應悉取諸中國口岸較俄法更易苟能如此法人拿破侖之禍將復見於今日法人俯首俄人亦無心戀戰矣香港若被法俄所有則中國水陸邊防毫無所恃法俄旣合日人勢必不招而去若俄法日合謀以攻我將何禦故曰中英聨實爲兩便中英分兩國皆屬可危願兩國秉鈞擇利而行之以上皆來稿所云其中有過蒙奬借之處感愧之至因思主人此說亦殊暢快之極說者或以爲中國此時新與法國議和罷戰似乎不宜卽行與英合謀以拒法若照萬國公法際此俄英搆釁中國應守局外之例亦如英之恪遵公例不准法人在英屬之香港等處添置餉械倘英人旣與俄法開戰之後中國各口岸亦當不聽英國購辦軍火乃爲正理若以主人所言是法將責中國之寒盟又興問罪之　中國不亦自貽伊戚乎然又有一說於此中英之勢不合則法人來擾中國足爲中國之害中英之勢旣合則英之兵艦可以衛我中國法人雖來亦何能爲且中英之與俄法無以異也俄之與英開釁與法何涉乃法人不守局外之例而助俄以圖襲香港是法人先有違公法俄法可以合縱中英豈不可以合縱况英之備俄早已與意大利有約蓋以意大利之鐵甲船爲歐洲各國之冠且地處俄之背若得意之鐵艦牽制俄之水師英人角之意人掎之俄師不足平也意可與英合中獨不可與英合乎夫英之欲借助於意亦所以爲意計也意與俄逼處則安保不受俄人之侮若與英國聨爲一氣俄必有所顧忌而不敢遽逞無如俄人亦深知此意前此特與德奥兩國之皇相會奥與意實偪處此意若出兵以撓俄奥卽不難出兵以撓意彼此有所牽制竊恐意恐爲螳螂之捕蟬其後爲黄雀所乘將有自顧之不暇而不敢會師於英則英失其臂助而俄法之志可逞矣若英而得中國以爲援則雖無意師英尙足以力禦俄人中國得英之助可以拒俄法於水英　中國之助可以拒俄法於陸主人所言而果能行之是一大快意事主人所言而不能行之亦一大快意語居今日之時局而爲英國畫力禦俄法之計固有不得不然之勢高瞻遠矚殫思竭慮舍此之外實無可制勝者也特是俄法合謀以襲香港一語不過得諸傳聞並未見有確信俄法之果合與否尙未可定雖前此中法開釁法使下旗出京其在華之法國商民胥歸俄使照料兩國似有合力之情狀然俄人究未出兵以助法今俄人攻阿富汗亦未聞法人出兵以助俄港中人或虞風鶴之驚疑於草木皆兵致有此等謡傳謂俄法業經合兵亦未可知若俄法未合而中英先合則亦不免授人以口實總之此事極宜審慎若俄法未合則英國兵力本足以拒俄初無俟中國之援若法旣與俄合則英亟宜與中合所謂形格勢禁大局固如是也此論甫脫稿又得電信謂俄廷行文於英自　阿富汗之開戰非俄國家之意據此則英俄之好尙可復合然則此論也亦姑以備一說云爾 
 
 

Page 2

 
 
[上諭恭注]  
　　昨報恭錄電傳二月二十八日上諭山西按察使着嵩昆補授廣東按察使着于蔭霖補授欽此因爲時過晚燈下悮認電碼以致繙繹多訛合亟敬謹恭注於此 
[各有專司]  
　　出使日本大臣徐孫麒星使所帶各員本館於去秋已訪悉銜名列之報牘兹悉刻已由星使派定職事具摺奏陳因冉綴錄於報亦可見華國才多足令星軺生色也計叅贊陳明遠楊樞隨員淞林姚文棟嚴士琯陳衍範謝傳烈陳家麒梁繼泰醫官葛能存武弁黄國春以上十一員　駐東京理事阮祖棠繙譯沈鐸隨員劉坤陳嵩泉以上四員俱駐横濵理事徐承禮繙譯徐廣坤隨員解錕元于德楙以上四員俱駐神戶理事蔡軒繙譯鍾進成隨員梁偉年以上三員俱駐長崎 
[粤中近事]  
　　前報葉學憲考試惠州不知因何事致各士子糾集數百人欲將考棚焚毁地方官竭力禁壓省憲聞報亦迅調安勇二千名前往兹悉事已寢息矣惟聞兩院憲甚不滿於考官云○南門内担干巷有屋一所前爲某甲租住其担保人係某號米店甲旣遷去復爲某乙所租乙人屋後見地面不甚平坦掘而視之則見有女屍一具報知街隣禀官追究官問前所租之某甲何在詢諸米店米店不能將中交出官遂拘米店東人監押候訊諺稱不作中不作保一世無煩惱洵然○藩憲奉到戶部咨行開設海防捐當卽遵照辦理委候補府鄒太守總理其事局設藩署内○高州府屬防務吃緊需材孔亟府尊疉次禀請兩院派員協助制軍札飭補用叅將劉大榮招募親兵五百名趨赴高州同襄戰守於上月十九日揚帆進發○前月張制軍籌得餉銀二十萬兩委陳都戎定邦押解臺灣都戎現已回省銷差制軍大悅飭記都戎大功一次○二月十七日有著名强盜二人在帶河基聚賭營勇偵知齊執軍械截緝該匪愍不畏死胆敢抗拒卒之衆寡不敵俯首就擒由營官訓實交縣候辦聞營勇亦有受傷云○十九日方照軒軍門由炮臺回省聞有要公與督撫憲面商 
[勁旅過温]  
　　左侯相部下恪靖親兵禮字營及福字中左右前後各營並福字全營等共計七營奉飭調往寗波管帶禮字管劉軍門於上月十五早抵温州暫駐大街縣城殿巷開元寺内其餘各營陸續抵温統帶劉觀察在考棚暫駐襜帷各營勇分劄威濟英濟七聖廟三元宫等處湯邑尊以兵勇過境或因買賣滋事遂出示諭令錢店均以大錢兌換銀洋不得以小錢搭用並定洋價制錢一千一百十五文營勇在温均秋毫無犯 
[厦門瑣錄]  
　　署理鳳山縣事馮蓬樵明府去秋奉檄卽携瀛眷乘輪到厦擬卽東渡適値法人封港商舶不通明府祗得在厦小住兹幸港禁已開卽搭福建輪船赴臺履新云○有某甲者素有多財善賈之名月前聞臺灣洋藥價漲卽雇内地商船運載洋藥數十箱　臺灣寄棧出售臺地商民紛紛爭購而某意在居奇不肯賤售現在港禁已開販賣洋藥者不難源源而來則居奇者反不免失利矣○厦門洋藥新舊勞公班白皮每箱價値六百四五十元兹因臺灣開港販運出口者甚多價遂陡漲每箱約加六十餘元○厦門德記洋行之沙馬羅輪船平時往來吕宋各埠上月二十四日由香港來厦駛至金門洋面銅山地方擱淺幸無大碍搭客貨物俱無傷損提道二憲當卽飭派長勝兵輪船前往保護○興泉永道奎樂峰觀察來厦接印後暫駐同安公館現因道署業已修理完竣觀察遂於上月二十八日辰刻進署印委各員皆來道賀輿馬絡繹頗極一時之盛 
[太守留衣]  
　　崔第春太守簡放建昌府後勸捐以修城垣微行以察奸宄遴紳士以革書院之陋規勤案牘以杜差役之舞弊雜職受詞則刊石以禁之窮民無告則捐廉以濟之近因奉調䖍州紳民製萬民衣以誌感戴太守謙讓未遑至東門橋留衣爲别是日祖餞者自署門至河干于路擠擁及揚帆東下而兩岸送者紛紛未散太守亦依依不捨云 
[邑尊更調]  
　　署德化縣金雨卿明府善政及人棠陰普護二月二十二日忽藩轅牌示着調署廬陵縣事所遺德化縣缺另委候補縣周明府天衢署理云 
[台匪復熾]  
　　台州友人貽書本館云台邑自朱仲燮被戮洋面頗慶安瀾詎朱姪小王近忽聲言與叔報仇招集亡命盤踞老巢斬木揭竿專與官軍爲難北岸小蓉設有汎局局屋係戴某之産戴叔國恩昔年謀爲不軌爲陳鹿笙太守所誅局中招募士勇六七十名上月初九日由局員督率在曠地打靶朱率匪黨二百餘人身穿粗服手執鐵鋤柴刀等物或冒耕夫或充樵子身畔暗藏小洋鎗環立觀看伺隙而動迨日暮勇各散歸僅留二十餘人守局朱乘機攻進局勇潰散狂奔局員亦踰垣而遁一勇走避略遲被朱所執刴爲三叚並割其首級局中所有洋鎗藥彈銅帽等物搬搶一空臨去復縱火焚之且揚言曰此屋係戴某創造其叔何罪官竟誣以通盜梟首今不思復仇反借屋與官憲立局是無人性也焚之聊以洩憤呼哨一聲入海而去似此騷擾不寗百姓何以安居樂業所願官斯土者設法捕治不再養癰貽患則蔀屋茅簷所同深企望者爾 
[寒燠失時]  
　　杭垣自仲春後雨多晴少寒燠不時中和節晚雷電以風雨勢疾如倒海次晨樹杪銅鉦晴㬢忽露陡然炎熱氣甚薰烝居人缷棉夜而易單衣猶覺揮汗不止全半夜又風雨交加寒威驟逼次早酷冷異常幾如四九天氣自此淫雨連朝三日不止二十一晚始見星光乃甫及更餘忽然電影穿牕雷聲震地大雨又傾盆而下而天時之冷仍未稍减現感冒甚多患春瘟者指不勝屈其中得占勿藥之喜者僅十見二三且城廂上下天花盛行凡家有孩稚之家無不爭先下苗以故習兒科者尤爲利巿三倍云 
[九江試事]  
　　江右梁文宗按臨九江一事已列前日報章兹悉文宗於上月二十八日開考定期本月十二日奬賞隨卽起馬接考南康府云 
[法使北上]  
　　前晚八點鐘時法公使巴德諾脫接到電報命其北上隨於今晨偕微祁兩繙譯乘坐海定輪船前赴天津矣 
[澄江贅錄]  
　　連日雇班演戱笙琶鉦鼓喧徹江干聞尙有上海邀來名角數十人合演云○横雲輪船前由上憲委潘君錫壽管帶另由道憲委洋人名沙德者協同潘君查騐進口各國商輪○近來江陰賭風甚熾小竊因此而多居民舖戶幾於夜不安枕前夜有海關上人朱姓因公宿關未及回家卽有梁　君子往竊司戶者某甲於二鼓後忽聞小磚一塊從外抛入庭内甲知有賊卽持馬鞭潛伏庭左俄見一人短後輕身從墻頭躍下疾於飛馬甲屏息覘之賊勿覺也先將門戶開通然後撬窓取物甲乃聳身向前乘其無備賊不及逃避拔刀相斫甲揮之以鞭甫及交鋒而賊遽乘間遁去居人聞之益有戒心○近日天宇放晴南北兩岸駐防各營及炮臺上照常操演曙色初分每聞槍砲聲隆隆然 
[淞口紀聞]  
　　均和兵艦昨晨由長江進口卽赴滬江○淞镇烟館雖經大憲示禁仍不免陽奉陰違蘇藩憲譚方伯因特札飭寳山縣重申禁令將大小烟間嚴行押閉違者從重懲辦 
[閩滬通電]  
　　大東電線公司自上海至福州之電線現已通連自昨早起可以傳遞消息矣 
[萬卉爭春]  
　　每年四月初西人有賽花之會華人之蒔花者皆可人會比賽今屆照舊舉行是爲賽花以來第十一次想屆時異卉名葩又可爭妍鬥麗也 
 
 

Page 3

 
 
[銀行停公]  
　　法蘭西銀行之總經理人名維爾曼於四月十一日娶妻是以各銀行均於是日九點鐘開門至十點半鐘閉門停辦公事又本月十三十四十五等日係西人賽馬之期各銀行於九點鐘開門祗付不收至十一點鐘閉門云 
[滬事拾遺]  
　　昨報綢莊遇竊一節實係九和綢莊非九章也計被竊去綢縀拷紗等二十一疋棉襔一件布短衫一件水烟同兩支○本月二十三日係天后聖母誕期虹口鐵路天后宫有洋藥稅捐總局雇丹桂茶園戲班演戱一臺以迓神庥想屇時曲奏琅璈祥凝羽葆海濵士庶必當聯襼往觀也○虹口顧阿榮之妻沈氏至白大橋下喚渡欲至輪船尋其戚串忽失足隨河屍身無着已列正月十九日報中前日忽由救生局輪船撈獲該屍昨經顧阿榮認明帶至蘇州河灘以便備棺成殮該婦落河已四十餘日而屍骸尙未腫腐亦僅見也 
[爭産案結]  
　　爭産停屍一案由縣訊飭李慎餘將屋讓出再行定斷等情本報前已備錄前日下午帮審委員王鴈臣司馬復提全案人証研訊先據李慎餘供稱前曾奉諭讓屋業經讓交潘氏點收求請恩斷司馬謂所呈房契均註明潘氏之産惟爾向居之屋地基係阿榮親手購置其屋則由潘姓建造現爾旣遷讓姑着潘氏將該地原價洋一百廿元繳案爾可來案具領以作阿榮祭埽之資呈案各契仍發回潘氏收執井諭令趕緊繳洋着各具切給備查完案 
[判繳綢洋]  
　　前報所列綿綢案昨據被告姚春林呈遞禀詞聲稱俞桂卿向我買綢欠洋十三元六角係顧慶保經手現俞將顧藏起非但圖賴綢洋且將拆梢誣我翁太守問俞可曾將顧交到俞稱顧已遷徙無處找尋有人言遷在洋涇浜南又有人言已回蘇州太守謂爾等交易由顧經手旣被將錢用去如何可不到案今俞旣不能交顧着先將綿綢價洋十三元六角繳出俞稱與伊等素不相識綿綢買自姓張之人早經算訖何能繳第二次錢太守謂爾所買綿綢前　禀帖之巳曾載明伊等並非胡說顧與爾往來因之欠有牛錢何得將别人綢價扣抵理應將顧交出在伊身上追償今匿不交案則惟爾是問俞稱請再寛限將顧尋到交案太守謂准爾下期交人如交不到卽着爾繳洋若不繳洋卽當管押嚴追遂着交保退去 
[戀姦圖遁]  
　　昨晨九點鐘時施秀華偕妻沈氏投訴捕房稱聘媳王金寳隨母王施氏住新街西五號　中今該氏前來知照謂金寳與浙人劉姓私識竟收拾行囊擬卽偕遁爲此求請往拘時適備捕頭偶染微恙經代理人飭四號華捕拘到男女兩人解送公堂請訊先據施供金匱蕩口鎭人在滬傭工度日兒子五福今年十五歲在家耕種六年前聘金寳爲媳現年十六歲尙未完姻隨母度日今其母前來知照稱欲私逃因此鳴捕翁太守隨詰王施氏據供女兒金寳本隨小婦人洗衣度曰平素相安近忽被兵船上人教壞常將小婦人嗔責並欲偕逃故卽通知親家親母到來將伊等二人送案太守謂兵船上人素來相識否如何互爾家中王施氏對答含糊惟稱所住之處皆揚州人惟我一家蘇籍伊卽進來太守轉詰金寳據供此人於去年相識由比鄰金姐媽媽說合稱由我母託伊玉成王施氏聞言卽稱勿得胡說旋據被告劉子培供稱衢州人本在洋人處傭工嗣經洋人荐至廿四號兵船上爲水手友人明克住五號弄内去年我躭擱伊家旋因染病經住同弄之胡阿五及其妻金姐引至王施氏家内謂可以照顧茶水病痊後復經胡說合由王施氏將女許我爲室後兵船開往寗波我自去年迄今曾寄過家信三封共洋十五元回信呈閱至前月杪我由寗附江表船夾滬將行李鋪陳等挑至伊家伊忽稱此女早已許字意欲驅我出門我向索鋪陳致相齟齬旋由巡捕拘案此事鄰里咸知求卽訪問太守謂王施氏旣將女許汝爲妻媒人庚帖何在答稱並無庚帖媒人卽胡阿五曾囑我寫一憑據中言王施氏欲將我爲壻爲子太守問施旣早訂親可有媒人庚帖答稱婚帖八字均在家内媒人亦在本鄕太守謂劉曰旣無庚帖金寳卽不能斷作爾妻看笞責八十板金寳着掌頰八十下王施氏縱女犯姦亦着掌頰一百下金寳賣後暫押捕房斷歸施姓着秀章速將婚帖八字帶來并邀媒人到滬投案訊明然後領回完案 
[仍未承認]  
　　盜賣承單一案研訊各情早已列諸前報前日午後關道憲邵觀察復委翁子文太守赴轅覆訊由縣差將何昆榮押解到轅研鞫之下所供各詞與前次無甚歧異太守謂爾實屬不知自愛　笞責二百板何仍一味狡賴太守揮令各書役退出給何筆札飭其自繕供詞何卽繕成呈上太守飭還押所至所繕何言尙未深悉惟聞仍未承認盜賣云 
[遊街又見]  
　　包探陳阿九至英公堂禀稱聞有東棋盤街聚秀堂妓院之傭婦陳錢氏積有餘資因買一女名曰桂貞多方凌虐及往查察果見該女左頰及兩臂均有傷痕故將該氏及女一併送請發落該女陳桂貞供今年十二歲自幼賣與伊家逼我學習琵琶小曲以我不玲瓏時被凌虐咬傷面頰手臂該氏俯首求恩黄太守騐得該女之面頰手臂均有鱗傷該氏平日之作惡可知隨判掌頰當堂枷示遊街五日以昭炯戒該女則送城中普育堂請董事安置按前有湖北婦人龔何氏凌虐買女經黄太守判令遊街三日今陳錢氏復依樣葫蘆如法泡製想惡鴇淫狐此後或稍歛跡而荏弱小妮子有不焚香合十奉太守爲生佛者哉 
[負債吞烟]  
　　紹興人某甲係爲洋行生理住英租界北坭城橋附近處因負債五百金無可料理竟吞洋烟覔死及家人知覺設法救治不及而斃嗚呼傷已 
[英界公堂瑣案]  
　　余子嘉稱有僧闖到我家圖竊與論反遭毆打爲此報捕拘案該僧悟皆供實往伊家募化香金詎被誣指圖竊致與爭執不敢行兇黄太守以衅起細微不必深究卽將該僧開釋○一百零五號華捕稱昨見客寓夥與二人爭鬧據客寓夥言此二人同去借宿及今晨出外見其情狀慌亂因卽阻住搜得被竊之夾被是以爭鬧等語今將二人送案客庽夥未經投質王寳生供山東人向在營中當差屢經保舉現有奬札功牌呈電昨在客庽躭擱並不犯竊因被誣指故與爭執彭玉和供湖南人亦有功牌奬札呈閱餘供與王同黄太守隨飭將王彭二人押候　文連奬札功牌一併送上　縣聽候發落○陳阿方稱昨有賊行竊衣服當卽追赶由捕阻獲人贜請爲究辦張阿金供認行竊黄太守判張營押七天贜交陳領○夏氏稱家中常失物件昨有乞丐前來求乞乘間竊取提桶當卽阻獲人贜尙敢恃蠻爲此交捕送案徐阿英供雖爲乞丐不敢犯竊因被　指故與爭孰尙乞施恩黄太守以該氏指竊無據應不准理惟徐阿英逞蠻可惡押候笞責二十板以儆 
[瑣案彚登]  
　　前報列鄕人金佩堂路過小東門被紅黑籌賭攤取去棉馬褂一案嗣據賭徒金阿金供出楊阿德爲頭家當經包探將楊獲到並吊取原贜於昨日押解公堂請訊楊避重就輕供認爲望風之人翁太守謂楊前次曾因賭懲辦今又狡展不承着重責二百板枷號二月金爲從減責一百板枷號一月並謂金佩堂爾不去賭博何能拉爾雖係受愚實屬咎由自取今姑從寛免責着罰繳馬褂贖本完案○前報登袁戚氏偕夫袁阿勝投控成衣匠張厚銀索錢打架等情翁太守以該婦素有悍名且其中顯有不實不盡着將原被分别交保井飭包探往查實在情形昨日覆訊袁宋到案翁太守詰之袁戚氏據供丈夫有事到松江故未到來問所欠之錢如何理處答稱成衣工資早已付楚惟伊確欠我被租倘若不信卽可賭誓張將帳簿呈案訴稱除去被租尙欠錢四百六十餘文當日伊前來尋衅掌我之頰並褫我長衫棉襖各件其棉馬甲被 
 
 

Page 4

 
 
撕成二片一半亦在伊處今將一半呈驗爾時曾到過捕房袁戚氏稱並無長衫至棉襖由伊抛在我家馬甲一半在家内旋包探嚴頒眉禀稱奉飭查得彼等同住自來火行附近　中張在弄底平常出入必經袁戚氏之門據該處隣人僉稱是日袁夫婦同至張家索取被租張答以爾應找我何得索錢袁卽掌張之頰並將伊毆倒在地袁尙駡不絶口旁人苦勸袁等始回少頃張友謝沈李等到來張卽將頃間之事訴說一遍三人不服復同至袁處欲往茶肆評理袁夫婦不服卽在門首互毆太守謂袁戚氏可聽見否該氏稱弄中均伊同鄕之人故皆帮伊太守着先將欠錢並衣服交出再行核辦打架之事並著交到阿勝再行發落○鎭海人王行舟控稱有章阿本者曾將釣船向我抵洋一百四十四元除收過八元外尙欠一百三十六元立有借據兩帋收執初二日中途遇章約我同往烟舘及至卽被伊同伴將我攔開放去阿本爭論之餘反遭毆打爲此鳴捕將爲首之江阿四送案請訊江稱駕船爲業與章素不相識何故放伊太守謂不必游供阿本須在爾身上交出否則着爾還洋江稱且待尋章交來太守飭江交保出外尋章交案再辦 
[招領浮屍]  
　　本月初二日巡船在陸家嘴浦面撈起男浮屍一具年約六十左右白鬚身穿藍布夾領衣藍布破棉襖藍布短衫袴藍布夾褲白布襪二根頭藍辫線當經本堂殮理義塜如有親屬來堂認領可也[  同仁輔元堂字具]  
[疉助賑捐來書請登]  
　　少欽老叔大人閣下敬啓者月前拜上賑捐五十元知承早匯灾區矣金神屢瀆感戴何如近稔福履延綏善祺懋渥引企崇階良殷鷺頌某世間碌碌一無所知祗念先君在日布衣暖菜羹香詩書熟滋味長頻言垂戒實與貧富貴賤出人攸關也且適口充腸稱一時之甘美而輕裘肥馬亦有限之風光　首占卜反不如布衣菜羹之長久爲得計也然而長久豈易言哉竊以爲除節浮省費之餘須知愛老憐貧矜孤恤寡夫然後人危某扶某困天知其存心若是則庶乎長久可言矣兹　格外之酬數十枚特分五十元以助賑積沙之微　兾會收善册以解災區井請將原函託登報章以廣勸善不勝冒瀆激切之至專肅　逹鵠候玉音先乞收條虔請台安統希垂鑒不宣教小姪寓滬隱名氏頓首二月廿九日 
　　右啓者今奉到巢崇山方家來翰並續助春賑洋五十元拜讀來函荷蒙垂念災黎待賑急追源源接濟足見畛域不分見義勇爲積陰德于後賢福田廣種在閣下未必望報然天之報施毫厘不爽如響斯應弟代籌賑捐以來將及三載承閣下連年慷慨輸助可謂樂善不倦竊思滬上名醫正不乏人倘能如閣下之軫念痌　聞風興起隨緣樂助災黎幸甚登報叩謝謹璧姪謙並請道安上海籌賑公所愚弟施善昌頓首謹復 
[輪船抵港電音]  
　　禪臣洋行昨接電信知北京輪船已於昨日午刻安抵香港 
[輪船來滬電音]  
　　太古洋行刁開亮輪船昨早由香港怡和洋行新南陞輪船昨午由福州開行來滬 
[書畫助賑]  
　　山陰俞逹甫乃任伯年先生之高弟也善畫人物升女及翎毛花卉刻以照潤减半助賑三個月爲期歸安葉伯涵行楷書亦減潤助賑定於三月初一日起至五月三十爲止大件十日小件五日取件城内花園得月樓城外抛球塲戲　堂兩處箋扇店收付畫例堂幅六尺一元五尺七角四尺五角三尺四角屏條减半扇册每一角餘件另議人物仕女寫意者均加半雙鈎及點景刻不應書例堂幅六尺六角五尺四角四尺三角三尺二角屏條减半楹聨一例扇册每一角楷書倍之餘件另議大件楷書刻不應科 
[上海絲業會舘籌賑公所施少欽經收山東賑捐二月廿九日第六百十七次淸單]  
　　鄞縣徐珍山八十二元務本堂五十元孟河巢醫室來寓滬隱名氏移得格外酬金五十元皖省裕德堂吕規銀二十兩朱尹如二十元鑑湖桑十元苕北盧十元東海子求父病復元十元延陵子求父病速愈十元金陵三省軒病愈客十元慈邑沈品華求目疾卽愈五元餘錫記三元蓊江潭水詩篷主求内子生産平安三元七齡童求佑母産平安二元聽松濤舘二元崑山寳源典一元戴氏求病愈四開一元○練塘程承源募同字二次一萬五千六百九十一號程承源三元汪耀春一元隱名氏二百文平安氏二百文不留名二百粒粟氏二百文程祥林一百八十文錦樓氏一百四十六以上八戶合來洋五元本日售出助賑彩票四張收洋八元以上廿九日 
[上海北巿杏記茶棧經募浙寗鎭海饑民粥廠三月初二初三第三披淸單]  
　　三槐堂善士捐助洋三百元蘇松太邵道憲捐助洋二百元世彩堂劉捐助二十元朱霽峰捐助二十元敦大號義豐順祥泰帳房鄭坤房德泰昌莊五戶各捐助十元揚慶和號捐助八元王順祚北慶雲友德堂李章兼三王晋侯梅蘭氏梅杏氏七戶各捐助五元陳寳裕林天成倪審齋新泰昌宏生號申康行周甫堯袁輪香茂昌號孫福慶洽泰庄十一戶各捐助二元儀和棧福昌成留禮貴謝臣如無名氏姚經和六戶各捐助一元○以上共收洋六百六十一元登報奉聞[  經收經解蘇慶標王友林周惟翹武杏林同謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十一年二月二十七日京報全錄]  
宫門抄○上諭兩道錄前○陜督譚奏報地震被災撫恤緣由片○楚督卞等奏請開復知縣叅案片○又奏請寛限武職揀補章程片○湖撫龎奏委調署知縣片○楚督卞等奏請補知縣摺○將軍希奏續進參枝摺○直督李奏請開復知縣片○閩撫張奏請給還同知頂戴夾片○豫撫鹿奏請開武弁底缺夾片○二月二十七日工部鴻臚寺正藍旗値日無引見○六額駙假滿請安○翁同龢同龢耀年由東西陵回京請安○荆州副都統瑞興請訓○盛京副都統濟祿請訓○壽蔭成治預備召見○靈中堂請假十日○順天府奏京師得雨二寸有餘○召見軍機瑞興濟祿壽蔭成治○○譚鍾麟片再去冬十一月三十日子丑之交甘肅秦州各處同時地動自淸水以東隴川鳳翔郿縣鄠縣至藍田而止南自階文至漢中而止據各屬禀報均稱初似有聲自東北來窓櫺摇動頃刻卽止亦有人不及覺者幸無損傷情事惟秦州南鄕大有里百戶店廟坪南川一帶聲應天地周圍百餘里中地震甚久平川較輕山阜尤重計坍塌房屋千餘間壓斃大小男女八十餘口情形甚慘臣當飭鞏秦階道速卽查明妥爲撫恤嗣據禀稱督飭秦州知州余澤春淸查戶口分别賑恤共動○粮倉斗小麥二百五十餘石散給極貧次貧三百八十餘戶大小丁千餘口其被坍草房爲多木料尙存按間給以修理之費共需錢六百數十串由余澤春捐廉散給民情安帖不至失所等情前來臣查甘肅階秦自光緒五年五月地震後每歲必有一二處微動瞬息卽止居民習以爲常或不及覺近兩年尙屬安靜此次秦州南鄕被災獨重據余澤春禀初次查賑駐鄕數日每至四更時有動意洎望後連得大雪而止臣維去冬晴暖最久固屬愆陽所致亦由地方官吏奉職無狀不能感召和氣使然惟有率屬儆惕各自省愆而已所有秦州地震被灾業經賑恤緣由理合附片陳明伏乞聖鑒謹奏軍機大臣奉旨覽奏秦州被災情形深　憫惻着該督飭屬查明妥爲撫恤毋任夫失所欽此○○頭品頂戴署湖廣總督湖南巡撫臣卞寳第頭品頂戴湖北巡撫臣彭祖賢跪奏爲署知縣虧短正雜錢糧續完淸楚請將前叅扣留勒追之案查銷恭摺仰祈聖鑒事竊查湖北丁憂試用知縣袁鏞前在署黄梅縣任内虧短司道兩庫正雜各欵銀二千四百四十九兩零經臣等於光緒十年正月内彚案奏叅扣留在省勒限六个月完繳交淸後方准回籍等因奉旨該部知道欽此欽遵轉飭遵限完解在案兹據湖北布政使蒯德標按察使黄彭年督糧道素麟會詳稱該員袁鏞虧短前項各欵銀兩現已續完淸楚請將前叅扣留之案奏請飭銷給咨回籍守制等情前來臣等覆查該員袁鏞虧短各欵銀兩旣據如數解淸自應准銷叅案除咨戶部並給咨回籍外謹合詞恭摺具陳伏乞皇太后皇上聖鑒勅部查銷施行謹奏軍機大臣奉旨該部知道欽此○○卞寳第片再前准兵部咨武職儘先班次近夾請補一缺往往聲叙人地不宜至百數十員之多各督撫固係爲缺擇人亦難保不爲人擇缺應請嚴定限制以杜流弊此後儘先班次在前各員外係聲叙人地不宜至多不得過二十員逾限卽行議駁於光緒十年九月二十七日具奏奉旨依議欽此等因移咨前來在部臣殫精竭慮酌定限制原期事貴持平不應妄叅末議伏查同治六年奏定章程儘先各官均按照奉旨先後補用如或員缺緊要人地不宜必須將在前之員按名指實方准將在後之員聲叙請補朝廷慎重員缺立法本極周詳各督撫臣遵行已久毫無窒碍准咨前因溯自軍興以來各營保舉武職惟都守爲最多卽就鄂湘兩省而論除尙未到標及投營効力者不計外現實在標湖北儘先都司四十員守備六十六員湖南儘先都司八十八員儘先守備一百二十七員若必須先儘首二十名内叙補以百數十員計之非數十年不能到班現時軍營員弁正思立功授職設令終身不得補缺恐隳報効之心且各疆臣受恩深重何敢爲都守武弁瞻徇擇缺貽誤地方自干咎戾以臣愚昧之見似應寛以限制使有用之才不致日久沉淪營務自有起色擬請儘先都司守備數在五十名以内者謹照部章辦理數在五十名以外者儘先都司守備輪補到班都司以前三十名守備以前四十名内揀員請補不准再有逾違庶於持平之中仍免壅滯之之患臣爲鼓勵人材起見是否有當謹附片具陳伏乞聖鑒訓示謹奏軍機大臣奉旨兵部議奏欽此○○龎際雲片再現據湖南衡山縣知縣曾叙笏具禀告病除另行題請開缺委騐外所遺員缺應先委員接署查有長沙縣知縣張正紀淸勤明幹堪以調署所遺長沙縣缺查有現署瀏陽縣事本任武陵縣知縣李宗運明敏幹練堪以調署所遺瀏陽縣缺查有善化縣知縣王必名妥實廉能堪以調署據藩臬兩司會詳前來除批飭遵照外謹會同湖廣總督臣卞寳第循例附片具陳伏乞聖鑒謹奏軍機大臣奉旨吏部知道欽此○○頭品頂戴署湖廣總督湖南巡撫臣卞寳第頭品頂戴湖北巡撫臣彭祖賢跪奏爲煩缺知縣揀員請補恭摺仰祈聖鑒事竊准吏部彚咨截缺開題調三項要缺湖北棗陽縣知縣左挺生開缺酌補於光緒十年十月初二日奉上諭坐十一月初五日行文按湖北省照限减半計算應以十一月二十九日爲開缺日期歸十一月分截缺缺係要缺應照例揀員請補查定例知縣應調缺出俱令於現任人員内揀選調補如無合例堪調之員始准以候補人員題補又准部咨題調缺出如實無合例堪調之員准以奉旨命往及曾任實缺候補並進士卽用人員酌量補用各等語今棗陽縣知縣係煩疲難題調要缺地廣賦繁且與河南接壤匪徒出沒靡常非精明練逹才識兼優之員難期勝任臣等在於通省實缺知縣中逐加遴選非現居要缺卽人地不宜實無堪以調補之員惟查有儘先卽用知縣胡成均年四十八歲江西進賢縣人由附生中式同治十二年癸酉科舉人光緒三年丁丑科會試中式貢士殿試三甲第一百三十名進士五月初八日引見以知縣卽用欽此籖掣雲南因親老告近改掣湖北四年正月領照起程三月二十七日到省旋在湖北滇捐局報捐同知升銜復於五年正月在兩湖晉捐局報捐本班儘先補用奉到加捐過班部文坐光緒七年三月二十日行文按照限减半計算扣至七年四月十五日爲到省日期該員胡成均操行穩練緝捕勤能以之請補棗陽縣知縣要缺實堪勝任惟調缺請補與例稍有未符但人地實在相需例得聲明奏請合無仰懇天恩俯念地方緊要所有棗陽縣知縣一缺准以儘先卽用知縣胡成均補授實於吏治民生大有裨益係卽用知縣請補知縣銜缺相當毋庸送部引見據布政使蒯德標按察使黄彭年會詳前來謹合詞恭摺具陳伏乞皇太后皇上聖鑒勅部核覆施行謹奏軍機大臣奉旨吏部議奏欽此○○奴才希元跪奏爲續採參枝專差呈進恭摺仰祈聖鑒事竊於光緒十年十二月初三日業將前派協領富爾丹文全等續採參枝專差呈進並於摺内聲明仍飭該協領等留心採辦再有所得卽行呈進在案現據該協領等又採得大枝山參八苗中枝山參十二苗計重八兩六錢司稱上品共需工價銀九百八十八兩一錢四分仍由所收參稅項下以錢易銀照數發給奴才謹將採辦參枝親加查騐分盛二匣嚴密包封飭交雲騎尉雙和齎京呈進惟採辦參枝已經過時殊不易得仍飭該恊領等俟夏令人山妥爲採辦以備上用合併聲明除將續採參枝專差呈進咨照内務府騐收外所有採辦參枝緣由謹恭摺具陳伏乞皇太后皇上聖鑒謹奏軍機大臣奉旨知道了欽此○○李鳩章片再已故知縣凌陸海虧欠　野縣内結正雜各欵銀二百九十七兩六錢九分九厘七毫前因延不完解當經彚案奏叅將該故員先行革職勒限兩個月交淸兹據藩司崧駿詳稱該故員家屬已將前項銀二百九十餘兩依限完繳請開復前來仰懇天恩俯准將已故知縣凌陸海原叅革職處分開復以昭平允理合附片具陳伏乞聖鑒訓示謹奏軍機大臣奉旨着照所請吏部知道欽此○○張兆棟片再候補同知胡崧前署龍溪縣任内虧短交雜銀二千六百二十八兩零當經彚摺奏叅摘頂追繳欽奉諭旨允准恭錄飭遵去後兹據藩司沈保靖會同督糧道劉瑞祺詳稱該員胡崧所短銀兩照數解淸尙知愧奮請將原叅頂戴准子給還以昭激勸除咨部外臣等謹附片具陳伏乞聖鑒謹奏軍機大臣奉旨着照所請該部知道欽此○○鹿傳霖片再查武職員弁必須品級銜缺相當始合體制兹查臣標左營左哨經制外委揭思恭經廣東提督臣張曜調赴嵩武軍差遣歴保副將銜以遊擊儘先補用仍歸原標註册按班序補惟查該弁現保職分較大未便留其外委實缺與體制不甚相宜合無仰懇天恩飭部開其底缺以所保本班歸人臣標補用除將所遇外委員缺另行拔補外理合附片具陳伏乞聖鑒訓示謹奏軍機大臣奉旨兵部議奏欽此 
右所錄係二月二十七日京報尙有二十六日一本未經接得一俟郵來再行補錄可也[  本館附誌]  
 
