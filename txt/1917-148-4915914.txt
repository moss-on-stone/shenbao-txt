# 1917 - 148 - 4915914

 

Page 1

 
 
   
 
 

Page 2

 
 
時評 
[中俄之現狀　　（冷）]  
　　中俄兩國近日之現狀可謂有難兄難弟之觀矣豈國家之改革國體誠非一時所能成功耶抑共和國之成立非有重大之價値而不能鞏固耶 
　　雖然俄之改革國體而建設共和也爲時未久又在戰争之中其不安也宜若中國成立中華民國者非已有六年耶而今日乃亦同此紛擾焉且其紛擾之故又莫不日擁護共和其言之非其心歟抑其手段之顚倒而使人不可知歟抑天必欲與全地以兵禍冥冥之中塞人良心與智慧而有此可解不可解之舉動歟嗚呼 
命令 
六月三日大總統令劉啓垣給予二等文虎章寇英傑給予三等文虎章此令 
又令卿衡給予三等文虎章黄鑒鳴给予四等文虎章此令 
又令葉爾衡給予三等嘉禾章吳榮成給予四等嘉禾章此令 
又令林樹藩給予三等嘉禾章此令 
專電 
[天津電]  
　　天津機關外交曹汝霖内務湯化龍財政陸宗輿陸軍段芝貴又一説内務湯化龍財政梁啓超陸軍段祺瑞海軍湯薌銘敎育范源濓惟段决不肯就（四日下午九鐘） 
[天津電]  
　　確聞天津機關决定將一切現有法律推翻照抄辛亥成案從頭做起（四日下午九鐘） 
[天津電]  
　　憲法研究會宣布最近主張維持共和國體與立憲政體但復辟運動暗中進行甚烈（四日下午九鐘） 
[天津電]  
　　昨上午北京軍警由王總司令召集會議維持治安問題王移居府内因黎意决辭故擬將一切案件交王暫管 
（四日下午九鐘） 
[天津電]  
　　英文京報載天津機關徐世昌爲臨時大元帥總理李經羲外交孫寳琦内務朱啓鈐財政梁士詒（四日下午九鐘） 
[天津電]  
　　津益世報載某派秘密中已定議倒黎後推某老爲臨時總統俟内閣成立即復辟以某老爲監國現已與外國商條件並與世太保接洽一切 
（四日下午一鐘） 
[天津電]  
　　所謂參謀總處昨下午三時開會雷震春到報告各地接洽情形及經過葉恭綽起問省長有無代表到楊以德即起演説到者甚少均係帝制人物（四日下午九鐘） 
[南京電]  
　　聞張馮對於調停辦法（一）改組國會（二）懲戒獨立之督軍省長以上由各省議會請求總統以命令公布（三）改正或另訂憲法（四日下午十一鐘） 
[北京電]  
　　元首電馮河間請繼任聞不日將提出辭書於國會（四日上午十一鐘） 
[北京電]  
　　徐東海派錢來京上四策停議會改憲法罷僉壬造内閣黎意須晤張商榷而後定故命錢往津現議仍戴黎（三日下午六鐘） 
[天津電]  
　　張勳東電詰問政府向美借欵有無其事政府覆美欵事因上年芝加高銀行五百萬借欵合同内有續借美金二千五百萬之優先權陳代表等四月到京磋商元首與段前總理與聞其事現因條件過苛早經拒絶云云（四日下午九鐘） 
[北京電]  
　　元首派專員速馮北上（三日下午一鐘） 
[北京電]  
　　李經羲昨電三辭請准予免職謂一俟奉有明令力所能盡不敢憚勞云云揣測者謂意在脱離後作調人（三日下午一鐘） 
[北京電]  
　　外交團推法使謁伍代總理詢時局伍答張勳一到事可解决各路軍隊决不入京治安政府完全負責現各使信政府力足擔保治安相戒勿干涉（二日下午六鐘） 
外電 
[東京電]  
　　　據確聞臨時外交調查會委員不設定　惟於各方面羅致有力者選定十餘人其已擬定者内閣方面爲寺内首相本野外相後藤内相大島陸相加藤海相等國務大臣與三黨首領加藤原犬養諸氏及樞密院顧問官伊東子爵貴族院議員平田子爵等若加藤子辭退卽以其他九人組織該委員會（四日） 
[東京電]  
　　山縣公西園寺侯松方侯奉召於今晨十時入宮詣御座所覲謁天皇當蒙諮詢設立外交調查會及他重要事項公等一一奉答寺内首相今日午前入宮奏請核准設立外交調查機關之件並奏聞内外重要問題（四日） 
[東京電]  
　　憲政會總裁加藤氏今日招兒玉内閣翰長到邸拒絶此次外交調查會員之任兒玉翰長即將此意復命寺内首相加籐子拒絶之理由（一）此次之發議不認爲寺内首相之誠意（二）内閣以外設立如斯特設機關却有國務進行上不統一之虞（三）國論統一尙有其他良法（四日） 
[東京電]  
　　日本天皇因關寺内首相奏設臨時外交調查會之事於今日午前召集山縣公爵以次各元老入宮下問一切（四日） 
[北京電]  
　　據聞黎總統因時局之紛擾異常憂慮似有引退之意已電馮副總統速即北上代理大總統職務如得馮氏允諾即發表辭職（四日） 
[北京電]  
　　黎總統電招張勳入京昨張復電謂恐途中危險暫時不能北上（四日） 
[濟南電]  
　　張督軍宣言獨立之後爲期貫徹目的决與安徽軍隊聯合組織北伐軍三隊第一隊爲安武軍已由津浦鐵路開始輸送駐屯楊柳青一帶第二隊爲山東軍組織一混成旅派駐桑園地方第三隊亦安武軍駐紥德州德州兵工廠已經安徽軍監視張督軍將山東省之鹽税並中交兩銀行現欵悉行扣留决不解送中央（三日） 
[北京電]  
　　黎總統今晨接到李經羲來電辭總理之任因改以王士珍爲總理提出議會求其同意衆議院擬於明日上午參議院亦定是日下午開會投票陸軍總長將提出李純（四日） 
[北京電]  
　　今日之憲法會議若能開會有一氣呵成畢三讀會之意然仍不足法定人數不能開會聞今後將停會一星期云議長王家襄談及總統之意擬於今明日内提出王士珍之國務總理求議會之同意（四日） 
[北京電]  
　　今日午前八時四十八分江西督軍李純率同隨員四名下士兵卒十餘名到京直入東四牌樓自宅（四日） 
[北京電]  
　　因時局紛糾京中新聞紙停刋者不少官僚派新聞遷津繼續發行（四日） 
[奉天電]  
　　奉天總司令官第五十三旅長張景惠率同奉天獨立軍混成一旅於本日向灤州進發並由錦州第五十六旅汲旅長部下派兵五百名赴山海關（四日） 
[奉天電]  
　　吉林軍隊已决獨立分電政府及各督軍宣言獨立（四日） 
[奉天電]  
　　馮德麟因病不能來奉故派特使至省與張督軍接洽前電所報由第五十六旅汲旅長部下派兵五百名赴山海關足見張馮妥協之結果）四日 
[漢口電]  
　　田中參謀次長及其隨從人等今日啟行入京王督軍特渡江送至車站（四日） 
[漢口電]  
　　王督軍因岳州駐屯軍司令官吳光新宣言獨立特派人赴岳州警告勿取交戰態度（四日） 
[北京電]  
　　天津所謂新政府擬定職司各員傳聞如左大元帥徐世昌總理段祺瑞外交曹汝霖或孫寳琦内務錢能訓陸軍段芝貴海軍湯薌銘財政梁士詒或梁啟超司法湯化龍交通葉恭綽（四日） 
[南京電]  
　　浦口發生日本輪船空知丸船員與張勳部下之兵衝突一案船員重傷者一人輕傷者六人張勳之兵輕傷者三名經日本駐南京高尾領事與中國官交涉其結果由責任者張勳致電日本領事表其陳謝之意副總統亦特派參謀長爲代表至領事館深表遺憾之意並由駐浦口定武軍統領吳中將親詣領事館謝其監督不嚴之過中國當局均認其非以誠意希望穩便解决業經日本領事請示政府要求懲罰加害之兵士處分責任之將校並償受傷者之養傷費及將來之保障等目下正在交涉不遠當可解决云（四日） 
[北京電]  
　　馮副總統今日有電致各方面反對天津組織軍政府之事觀測者以此爲徐段派與馮之間出現對抗之形勢（四日） 
[北京電]  
　　天津今日午後議集帝制派之議員造成臨時諮議會以代國會然終無結果（四日）　　以上東方通信社電 
[北京電]  
　　京中謠諑繁興有浦口鐵路某處開戰天津組織臨時政府督軍主張復辟諸説但確可信者似爲直督已在保定與他督聯合推翻北京警備之辦法耳王士珍已移居總統府以表示對於總統之忠忱北洋派是否分裂抑互相固結以達要求之目的目下尙未確知北京附近軍隊在名義上雖爲政府所有然必不與其他北軍相抗最近消息云張勳因他督質問迄未離徐時局前途殊無把握（三日） 
[濟南電]  
　　魯督正式通告領事因聲言山東附近外人一律保護（二日）　　以上字林報 
[北京電]  
　　倪軍三十車昨晚七時經過濟南止於黄河以後北進與否未有所聞山東督軍不許將鹽欵寄交北京（三日） 
[北京電]  
　　張勳不允來京謂途中梗阻叛督决計在津開會組織臨時政府以狄克推多爲領袖執行總統與總理之職權聞此政府擬向德國宣戰但此種宣戰不得謂爲民意協約國未必承認之也聞叛督宣戰之目的不過欲得欵項而已此後北京政府將完全孤立叛督檢查電報頗嚴（三日） 
[成都電]  
　　蜀省西北甚安靖蜀人頗注意他省事聞劉存厚傾向北方戴戡態度不明傳説如滇趨向重慶則周道剛部下將與之抵抗 
（二日）　　以上路透電 
[北京電]  
　　張勳仍擬來京因須準備一切故行期暫緩數日徐世昌亦將來京調和黎總統允遣去幕僚三人哈漢章在内（三日） 
[北京電]  
　　順天時報云張勳因兵傷日人之交涉展緩起程（三日） 
[北京電]  
　　雷震春以督軍總參謀部之名義在天津組織新政府進步黨與梁啓超等頗佔勢力中國應否爲民國抑爲立憲君主國之問題目下正在討論中（四日） 
[北京電]  
　　段祺瑞之態度與督軍不同段僅要求黎總統等退位另舉馮國璋爲總統（四日） 
[北京電]  
　　張勳不來京聞梁士詒黨擁護張勳志在復辟（四日） 
[北京電]  
　　王士珍移居總統府内通電各督請其撤回動員令以待調和之磋商（四日） 
[北京電]  
　　脱離關係之各督軍軍隊今正圍繞北京已抵長辛店良王莊馬廠距京約五十里（四日）　　以上德文電 
戰電 
[倫敦電]  
　　俄國大局殊難捉摸政府之權力不能施於全國工黨怨望日甚然政府仍竭力從事恢復陸軍紀律内閣總理已命各省之政府委員速將逃兵送回本營克朗斯太之工軍代表會把持政權政府委員因以辭職俄京最大之子彈廠現有一百二十所同盟罷工各工人要求每日工作六小時女工之工資每月至少須一百五十盧卜（一日） 
[俄京電]  
　　克朗斯太之事顯因該處戍兵昧於政府與工軍代表會之關係之故工軍代表會會長已赴該處調查此事（二日） 
[俄京電]  
　　克朗斯太工軍代表會幹事部巳掌握該處之行政權並宣布不承認臨時政府且將除去政府之官員（二日） 
[俄京電]  
　　克朗斯太工軍代表會幹事部之决議乃以二百十票對四票通過幹事部宣稱嗣後克朗斯太與俄京及俄國各處如有接洽之事悉由俄京工軍代表會幹事部居間爲之司 
 
 
 

Page 3

 
 
法總長代表臨時政府由俄京工軍代表會幹事部通告克朗斯太之幹事部令取銷上述之决議而與政府會商辦法塞巴斯土波爾亦出一事該處工軍代表會幹事部將砲台司令拘禁經俄國黑海艦隊司令柯爾恰爾海軍大將抗議無效旣而開釋但砲臺司令之識已屬他人矣（安克朗斯太乃俄國彼得格勒之大軍港）（二日） 
[俄京電]  
　　俄國商務總長柯拉伐洛夫氏因與工業總長斯柯波洛夫氏爭論應付目下時局之經濟財政計畫意見不洽業已辭職（一日） 
[俄京電]  
　　英國大員漢特森氏已抵此間（一日） 
[倫敦電]  
　　英國工黨幹事部决議派代表赴俄順道至瑞典京城向該國社會黨領袖白蘭汀博士及他國社會黨聲明英國戰爭目的但並不參與瑞京社會黨大會會議（一日） 
[倫敦電]  
　　據最近現象觀之歐洲各國之工黨皆　然思動其主要原因乃在生計艱難瑙威工人宣布國會如至六月六日無安撫工人之方法則全國即於是日起同盟罷工云（一日） 
[巴西京城電]  
　　利用巴西口岸德船之命令已經簽定（二日） 
[華盛頓電]  
　　國務部得悉德國現謀管理南美委内瑞拉海岸外之桑太島用爲潛艇根據地故已以此項消息通報委内瑞拉總統（三日） 
[羅馬電]  
　　今日公報云戈里齊亞東面與北面加沙北叚及杜沙番底均有劇烈之砲戰星期四日敵軍夜攻伏狄斯區域之六五二山受挫而退敵軍在克拉齊格拉南面及鐵伏里北面進攻失利同夜意軍在加斯太格拉維柴南面襲擊因將廣二基洛邁當之陣線前移四百邁當意飛機以炸彈擲擊敵軍各要點後均安然飛回（二日） 
[倫敦電]  
　　海格將軍報稱昨夜敵砲隊猛轟布勒柯爾與維米二村附近之英軍陣地此外無事可報（二日） 
公電 
　　總統覆李協和電李協和先生鑒頃接東日通電主持正論力挽狂瀾高義熱誠至深紉佩元洪飽經憂患心力俱　苟利於國遑恤其他知我罪我聽之公論而已黎元洪冬印 
要聞一 
[中央持别通信（八十）　（飄萍）]  
　　（二日北京發） 
　　政變之前因後果 
　　未來之種種難題 
　　張勳來京之時機 
　　國家前途之推測 
政變之奇禍今旣蔓延於各省溯其原因實始於倪嗣冲召集軍事會議之建言但倪嗣冲何以有此建言則背後之牽線者大有人在所謂外交問題内閣問題憲法問題國會問題皆不過一種藉口之資料根本目的並不在此即號藕北洋系中堅柱石如段芝老其人亦可憐受其愚弄甘爲傀儡而至今未悟然則幕中牽線之人必居於政治之暗面其野心其魔力非如段芝老之腦筋樸素氣令智昏者所可當之此人爲誰讓諸讀者之自行揣度可也 
讀者諸君亦記憶愚在本報之通信第六十二函曾述我國有一不願其姓氏再見於命令之人乎當督軍團之未出京記者晤北洋系中最有聲望之某公某公之言日段芝老並不足以牢籠如許之軍事長官各督軍所以團結未散者不過某人之面子耳段芝老無此實力也其後各督軍竭力擁護段内閣之外交方針不知此非叚内閣之外交方針實某君之外交方針而欲偕段内閣以行之亦非欲行其外交方針而止實欲因行外交方針而達其根本之目的在段君以爲我之外交方針而行則我之内閣可以鞏固督軍帮忙自然實獲我心不料有知其心事者借以利用而國人之懷疑攻擊乃令段君以一身當之也外交攔淺彼牽線者知此路之不可通遂一轉其線於憲法問題督軍呈文之中第一層要求改正憲法第二層要求解散國會明知皆爲法律所限制首座所萬　應允者在段君以爲國會如此督軍對之干涉我不必加以阻止在某會以爲國會中之多數黨如此督軍對之干涉我不能加以攻擊在督軍以爲元首如此是看不起我軍人此而不怒非夫也在元首以爲段君如此督軍如此某會如此此而不下堅决明快之手段非元首也於是與督軍齟齬而督軍含怒以去免段君之職而段君負氣以去某會處此失望之場合多數黨蠢如鹿豕絲毫不明政治原理又從而逼迫之於是某會之幹部亦拂衣作色始而質問繼而辭職政治破裂之勢成牽線者第一步之手段已售今後惟再助其破裂擇一相當時機乃從而收拾之現正在助其破裂之時各督軍昏昏然履行其預定之約誰先發難誰後繼之誰爲之殿牽線者之手法絲毫不亂可憐哉（各督軍）（某會）（某多數黨）（段君）與夫忠厚寛仁之（元首）今皆顚倒沉迷於其牽線手法之中縱欲醒悟而已不及且亦不能此即大政變之眞因所謂一經道破不値半文錢者也 
　　事旣如此種種難題遂以紛起謂國會自行解散政局即可以解决乎無論依法不能解散國會又不肯自行解散（見本月二日之衆議院紀事）縱日能之牽線者之目的不達不肯如是遂已也日元首自行辭職政局即可以解决乎辭職與否非吾輩所當議假定其有此事實發生於是乃不得不論及繼任問題其在約法與先例大總統虛位則副總統入繼之似可一轉政治之樞紐使重上於軌道然以事實言黎大總統辭職則馮副總統决不肯就其原因（一）馮君之力未敢謂爲可以鎭定此種難局（二）馮君知牽線之有人且知牽線者之目的决不在逼退黎大總統而欲以我馮氏繼任故馮君愚敢必其不來於是近日各處謠傳推舉臨時大總統之説或將一時實現此卽爲牽線者最終之目的乎否否不然經過臨時大總統以後眞正目的乃始將達到矣但愚不自量尙欲對於牽線者一試其忠告彼時國中大亂四起外人乘之今日含笑得意最後未必不自欺其心勞日拙爲異國人作嫁衣裳然已萬死不足以謝國人矣愚述至此涙已枯而心滋痛更希望上之所陳愚之觀察一一皆謬而能不見諸今後之事實也 
張少軒且來京矣公府方面今方在重圍之中各督軍斷交之電又未明言所要求者果爲何物（惟倪電中有根本解决之語頗可注意）故苟有一人能知各督軍行動情形且可作督軍與政府之居間調停人者自竭力歡迎之旣以電邀覆電謂非明發命令不可於是遂明發命令再以電邀再覆電日部署就緒即行來京故張之必來已無疑義不過遲早問題但此中有可研究之處前此督軍會議張氏何獨不來此次各省與中央斷交張氏何獨不與如日張氏反對何以定議又在徐州倪氏發難張氏又不抗阻此殆預留一人以爲調停地步故張之來京發意於張氏（由李盛　轉達）又必要求明發命令足見其周密之處而昨晚來電所謂部署就緒即行來京似非部署個人之私事而有待於時機之成熟昨今風聲所播某軍已至何處某軍將駐天津（無進北京之必要）彼時大帥一來如辦外交者之有後盾片言折獄叱咤之下可以立决故議者謂時局愈逼愈緊解决當不甚遠殆即指此雖然他方面即無問題乎外交方面即無問題乎外交有問題固不得了外交若無問題是必已暗中有所接洽更不得了矣此誠愚之所引爲大戚者耳雖然愚仍望上之所陳一一皆誤而不見諸今後之事實也 
[督軍興兵因果之外論]  
　　上海泰晤士報社論略云世界不寗戰爭不息兵革之禍遍於全歐今新軍日集軍火日精所以求戰事之早了和局之早來也乃遠東天際偏起戰雲爭政權之狂徒不以得免歐人所遇之慘禍爲幸無端釀起風波致令中國再陷於危境益增歐洲列强之憂數日來北京糾紛迄無和解之望不過一二憂時之士知時局之危險者徒作希望袞袞諸公早聽忠告勿僨國事之言而已取最近北京消息觀之殊難令人釋然督軍聲勢洶洶毫無和平態度中國武人一旦得勢便自命不凡夜郎自大若世界知識軍事韜略以及西方將帥所研究考察千端萬緒之事彼所知者其深造無異蠻牛之識天文然在軍事會議場中及無識鄕愚心目中彼固操莫可抵賴之勢力焉其稍遇挫折而便以爲損其威望傷其感情也亦固其宜自清室推翻後民權之呼聲日高武人之嫉忌亦日甚國會之成所以傳達民情武人對之從未歡迎蓋武人挨東方人固有之守舊性質鑒於共和新思想之趨勢　惶然慮以爲再有數年之進步則武人之權詐聲勢威風將不可復有此中國所以有軍民衝突内亂醖釀之象也民衰弱而軍强横於是有解散國會肅清總統左右逼退元首恢復舊總理之要求武人爲達其目的並實踐將來隨時發生之要索計不恤於中華民國之境實行其强横行逕徵調軍隊奪留車輛磨拳擦掌直犯京師要知中國數年來幾經革命元氣未復何堪再供武人之蹂躪耶調和難望亂象已成嗟乎中國今又入恐慌驚擾之時代矣 
[政局前途與張李行止]  
　　昨日所傳之興兵各督消息一傳倪嗣冲之兵已由蚌埠出發爲數尙不多約計昨晚可達天津一傳張懷芝之兵已預備出發一傳曹錕之兵已到良鄕一傳河南之兵在黄河鐵橋架砲二十四尊交通部已有電致河南加以警告謂黄河鐵橋關係非常重要如果破壞必須四年之久始克修復無論何方均不利益云云據此觀之則興兵各督方面之行動可謂日緊一日矣其在政府方面則聞伍廷芳老博士因問題日加緊迫已有電分致各省令其暫緩進兵各舉代表來京會議切商和平解决辦法此電昨日業已發出惟聞興兵各督方面似有意在天津會議不願來京者議會方面則昨日衆議院開常會提議休會及閉會贊成者均少數總辭職一説更無人提及據前日兩院談話會之結果本有各開常會討論休會之决定當時會中卽平日最號爲激烈者均未反對乃昨日衆議院常會中竟以少數不能通過此問題則總辭職一説更不必問矣惟以事實觀之議員中除已經提出辭職書者外研究派之議員大致全體均避往天津卽急進派中之議員亦陸續不知去向據此情形觀之則議會亦不過擺在那裏而已再要開會恐已無望矣軍警方面聞知昨日衆議院開會之結果又見各議員紛紛避往天津遂由張紹曾吳錦堂兩總監及各高級軍官協商於本日在陸朗齋宅中會議决定兩種辦法一維持北京秩序一保護在京議員之身家性命聞會議决定後將有正式公文送到兩院矣又有一事可異者前晚夜深時忽有電話紛傳通州有兵變之事及詳細考查並無其事當此風聲鶴唳之時乃竟有人從中播散謠言有識者不可不注意也 
　　大總統派專車往迎張勳並明令來京共商國是已誌昨報茲聞令張督軍來京曾由國務院拍發一電文日奉大總統面諭安徽督軍張勳着即來京面商要政特此奉聞院等語前日又明發命令並派專車者係徇張督軍之要求而大總統並曾囑某君致電張督軍轉達盼速來京之意而某君昨日下午九時尙未接張督軍之覆電另據他方面之消息謂有某派人現竭力設法尼張督軍之行旋得報告謂公府昨晚已接張督軍覆電謂遠離任所必須妥爲部署方能啓行其或即爲某派人所阻歟俟探明再報 
　　昨有與李經羲關係密切之某君語人云聞之李君謂張紹軒氏此番北來抱有兩種目的一係擁護黄陂一係擁護國會據李君之言與外間推測張紹軒氏之態度者全然相反令人不敢深信又有某君解釋此意謂張氏之意非不贊成復辟但張氏對於清皇室異常忠實惟恐其陷入困難以爲吾輩皆老矣而宣統春秋正富時局變幻無常若將宣統請出而吾輩不能盡保護之責將若之何故張氏以爲復辟尙非其時旣不主張復辟自不能不擁護黄陂旣要擁護黄陂則要黄陂下解散國會之命勢所不能故又不得不擁護國會據此觀之則張紹軒氏此來仍是從國會本身上想辦法其他如屏除左右解釋政治犯等之條件辦到即可敷衍下台云云特此種消息僅可視爲聊爲慰藉之言於事實如何恐又一問題矣 
[時局險惡中之衆院開會紀]  
　　休會閉會之動議皆否决 
昨（二日）下午一時衆議院開會議長吳景濂主席延長時間至兩點十分始足法定人數開議本日出席人數爲三百二十七人報告請假議員分别表决畢又報告陳副議長來函仍請辭職又劉興甲等亦係辭職秦廣禮主張先變更議事日程討論此事表决多數秦廣禮發言謂現在危急存亡之秋民國生命係於國會而乃藉辭職以爲無形之解散其心理實不可問故此種辭職儘可允許褚輔成則以爲其理由不甚正當不能允許議長以不允許付表决贊成者大多數嗣劉彦提出臨時動議主張閉會以爲現在事實上諸事不能進行不得不與閉會議長以變更議事日程付表决多數贊成張伯烈反對劉説略云第一會期業經議决八月一日第二憲法尙未成立第三現在張少軒業已到京解决時局國會即散亦當令政府解散不能本身自行解散也汪彭年又贊成閉會之説王葆眞又反對閉會其理由以爲開會閉會爲自身之權不能處於被動地位張琴則贊成閉會張知競反對之次由牟琳秦廣禮呂復白逾桓郭同等相繼發言畢議長遂説明劉君動議六月八日閉會牟君主張自六月六日起休會兩星期現在先以牟君動議付表决但院法休會每次不得逾七日此次兩星期須得參議院同意贊成牟君動議者請起立時在場人數三百十六人起立人數百四十四人少數又以劉彦之動議付表决起立人數百十四人少數時已過三點議長宣告休息二十分休息後繼續開會延至四點十分人數仍不足議長欲宣告延會張伯烈主張改開談話會遂宣告旁聽人退席改開談話會 
[徐州快信]  
　　中央疊電敦促張勳入京接洽調停獨立各省辦法張允北上一行已派李盛鐸先回京轉達元首距昨日花車已備好而張之夫人忽由津來電力阻其行張遂又躊躇未决萬繩栻勸張先至津與徐世昌李經羲等接洽入京與否俟到津再定張勳然其説大約今晚可成行也 
　　頃張勳傳第八營管帶張肇恩入署命挑選士兵二百名護車赴津 
　　張勳昨以十三省區聯合會名義電吉陜浙晉　直六省督軍曁盧護軍使派代表來徐常川駐會省區聯合會機關决移至天津六月五日此間仍無會議又聞獨立各省總參謀處曁聯軍總機關亦設天津某宅 
　　倪毓棻昨率安武軍八營過徐北發 
　　張勳所部開㧞北發者仍接續不斷 
　　倪嗣冲軍隊北發者前隊已抵豐台 
　　張敬堯電張勳報告已進兵駐紥長辛店 
　　奉天張作霖來電稱所部軍隊已抵山海關 
　　倪嗣冲准今日由蚌乘車來徐 
　　張鎭芳陸建章葉恭綽等十餘人昨乘車赴津陸宗輿亦於昨由津乘車來徐 
　　阮忠樞應張勳電召已於昨日抵徐 
　　張勳昨又派乃姪張陽椿赴蕪湖等處採辦軍米五萬擔 
　　張君勱胡源滙籍忠寅昨由寗乘車來徐代述馮副座眞實態度 
　　贛督軍李純前日來徐聞昨已乘車赴寗轉輪回贛惟另據一消息謂李實已回津 
　　前日在津浦車中捕獲十餘人已訊明取保開釋靳雲鵬昨由濟南來電内容未悉 
[南京快信]  
　　軍署昨晚得徐州來電云張勳已乘車赴津惟入京與否尙未定 
　　姜桂題昨電馮副座請設法調停並稱吉省確無變動 
　　兩廣巡閲使陸榮廷昨有電來寗請馮副座勸各省取消獨立語甚懇摰 
　　滇督軍唐繼堯電馮副座請宣布倪嗣冲罪狀大張撻伐 
　　湘督軍譚延闓昨派劉建藩來寗謁馮副座商榷解决獨立事 
　　軍署本擬將第七十四混成旅移駐浦口現因張勳增兵浦口馮副座恐雙方誤會致起衝突已飭該旅暫緩開㧞離省 
　　張勳調第一路統領陳德修率所部移駐浦口 
　　近日津浦車由北開來者搭客非常擁擠因車中搜查甚嚴故每日車均不能按時到站 
　　蘇國會議員來電兩院將自行閉會請假者甚多實際上已不能開會 
　　青年會昨日開講演會有某西人演説有云貴國武人干政擁兵抗命今竟一倡百和如同兒戲予深爲中國前途悲等語 
　　調查下關江中現停泊軍艦八艘 
 
 

Page 4

 
 
   
 
 

Page 5

 
 
   
 
 

Page 6

 
 
（申報第二張） 
要聞二 
[時局解决之趨勢]  
　　京報載稱某政客語人云此次號稱一致行動者雖有若干省大抵同床各夢目的不能一致據外間所推測表面上雖樹推倒國會之旗幟其裏面或須做到推倒元首一步而後止彼輩心中或有此意亦未可知但彼輩亦知卽令元首退職以後其所抱之目的亦未必完全能達亦不敢放手必做到元首退職地步所以在局面上觀之各督軍旣有連鷄不棲之勢如果元首與國會兩方自身有相當解决之法則此種局面未始不可和平了結現在有人倡國會議員總辭職之説此説如果能實行各督軍之目標已去怨毒可以消除同時元首有一種宣言實行責任内閣制對於内閣負責之地不加干涉再有重要之人周旋其間局面當可以收束至復辟一説雖有一二人有此意思决難見之事實因徐段皆反對此事問此兩日中與其親近者談話謂如有人倡議復辟余即首先反對並且督軍中有多人欲借一機會洗刷帝制嫌疑此等軌道外之行動在彼輩心理中尙以爲係擁護共和一種行動覺得創造共和彼亦與有力焉此種理想雖近於滑稽而在事實上亦可借以牽制復辟運動使其不至發生但此種理想之能維持若干時日則不得而知如此種局面相持下去竟無辦法則殊爲可危現在外間有總統辭職之一説但此種重大形勢非總統一辭職即可以了者試一推想總統辭職後之情形照大總統選舉法當然以副總統馮國璋繼任而大家咸知有　然爲盟主之某督軍即反對馮氏馮氏一時决不能來而北京之主權者爲誰當然成一最緊急之問題顧此問題必由軍人解决而軍人之系統不同必有主張維持馮氏者有主張推戴徐氏者有主張推戴段氏或王氏者無論何方皆不能貫澈無論何方亦皆不肯讓步在此種形勢之下某盟主或突出其特别主張亦未可知推想到此等處所以黎總統此刻即貿然辭職甚爲危險倒不如從國會自身上解决尙有一條活路可走云云此爲主張犧牲國會以解决危難之一説據近一二日來兩院情形觀之國會無形解散殆已日近特時局之何如解决仍茫無頭緒耳 
[京中狀况與西南形勢]  
　　聞日來中央各部署以時局鼎沸不特由院交辦之件寥寥若晨星即各省省長及財政廳等來文亦殊稀少據稱平日財政部每日收到本京各機關公文至少亦有五六件現在祇有半數左右政務停滯可見一斑而外省各機關按日送達財部之文書函電在平日爲數極多近今祇有數十件且多照例呈報承轉之件其關係緊要者更不多見並聞各部院從公人員以公事稀少較爲清閒即遲到早散亦無甚關係長官亦以時局如此大都取放任主義故於畫到後多數以閲報爲消遣即素號繁劇之財政部近亦甚爲沉靜各員於循例辦公外散値較平時爲早日前須六時半以後散盡今則五時左右已連翩出署矣京中近日謠言甚多不日某處軍隊已到某處即日某省長官又有　何行動有弄假成眞演爲事實者然亦有　無故　或從而爲反面之證明者茲聞駐京陸軍第八師辦公處昨曾致報界同志會函云北京報界同志會諸公鑒頃讀六月一號北京日報及他報載有東報言三十日午後倪軍抵馬廠係向北京開來者第八師李師長已默認倪軍之通過云云現馬廠不曾有倪軍經過更無在馬廠會師情事敝師長亦未表示何等態度此種傳言之誤最易起人疑懼除另函天津日日新聞報社外特請貴會更正以安人心實爲至盼此頌公綏駐京八師辦公處敬啓 
　　此次事變之發生西南各省之態度如何尙無確實之報告惟聞某使館昨得消息雲南昨晚有非正式之電報到京係表明反對倪張等興師之舉動云云又據貴州某君所述則謂貴州一省决不表示何種態度以息境安民爲主某君又謂戴督軍恐不能安坐於四川因雲南必出兵四川不問其宗旨如何川滇勢不兩立故戴督軍當此時局恐將統率黔軍退屯重慶以候動靜如事機不順則率黔軍退回貴州境内云云據以上所傳消息則雲貴四川之形勢已見一班惟兩廣之態度如何尙難臆度耳又據三十一日英文京津太晤士報云各省督軍以黎總統罷免段祺瑞爲不合法多對於中央表示不滿意據聞安徽奉天山東河南等省已公然反抗中央不受黎總統免段之令國會某派議員已電各省探求各省維持之態度似於現勢已有知覺據云廣東廣西雲南貴州湖南等省均已有維持政府與國會之報告至於張勳則其態度尙未明瞭然據一般人推測則云彼必與張作霖及倪嗣冲等同一行動現京中謠言紛起或雌或黄不能據爲定論要須俟最後之事實如何方可知其結果耳 
[議員因時局而辭職者]  
　　參議院議員章士釗因此次事變特提出辭職書其文云議長大鑒制定憲法爲神聖獨立之事業無論何人不得干涉邇日軍人干涉憲法迹證顯然以致憲法會議之進行殊形困難本員憲法上之主張本有獨到之處若因軍人干涉而變易其説是爲違憲若不變易而偶與軍人所宣言者相符迹近屈伏故本員參與制憲之神聖認爲已經點汚不能再行列席憲法會議推有具陳理由懇辭參議院議員之職伏乞提交大會公决見許爲幸章士釗（六月一日） 
　　同時研究派議員又相約多人提辭職書其文日議長鑒竊以立憲國家之精神在使國中各種勢力皆能納諸正軌之中而后國家一切政治乃能託於各種勢力以上以進以行此不特近世界立憲國家所謂憲政軌道必出於是即考諸史乘舉凡國家之所以長治久安者亦莫不在是吾國自辛亥以還國家經三次之大變政局無二月之寗息糾紛撓擾莫可究詰此無他勢力不相容納黨派常相排擠一言以蔽之不識憲政之常軌在各種勢力相平衡而已癸丑丙辰往事堪悲前車之覆後車之鑒此次共和復活國會重開本員等以爲歷事經時懲前毖後同人必能抱至大之覺心不復再陷國家於浩刦是以勉續前職復列議席區區苦衷亦欲各盡棉薄以求裨補國家於萬一不圖事與願違非特習蹈故常而且再接再厲憲法爲國家根本大法尤爲百年大計容納之量非盡舉國之意志而悉包含之安足以永矢咸遵垂之無極若或偏於一隅趨於極端不特迫使現在之各種勢力出於軌道外之行動即千載後之勢力亦必因是而失其平衡國家前途尙復有斯須之望乎外交問題係乎存亡對外關係正可以息内爭調和黨派容納勢力此其時矣爾乃適得其反外患之起轉爲内訌之媒國家存亡置之不顧任情而行快意以逞甚至改造内閣而亦出於情感背乎法律總國會政府社會各方面之表現無一非極巳甚之舉至今日舉國騷然禍機四起悔禍之心未萌調和之言無用來日大難實不忍言本員等希望旣絶日夜腐心重負國家愧對國民議員之職無顔久任用是提出辭職書祈即交大會公决許可爲幸衆議院蒲殿俊林長民蕭湘李文熙羅綸劉緯凌文淵孫光圻陳士髦方貞姚文枬周大烈劉顯治梁成久杜成鎔楊潤身劉景烈楊廷棟郭涵蔣鳳梧謝翊畢維垣邵長鎔孟森劉鴻慶陳繩虬寧繼恭金還鄭化國虞廷愷李保邦賈續緒任曜墀李堯年董增儒梁文淵胡壽　梁善濟葛莊李國珍阮毓崧邱珍張鼎彝耿兆棟孟昭漢曾有冀胡源滙胡汝麟王敬芳連賢基楊士　陳太龍參議院陳光　藍公武陸大坊李兆年張烈籍忠寅孫江東張聯魁張杜蘭陳敬棠宋梓方聖徵黄樹榮陳善李耀忠賈濟川劉彭壽 
［P>公府秘書之引咎電各督軍電開五條件内有懲治總統左右諸人一條茲經公府左右饒瞿夏三君電致李總理請罪電文如下天津河北黄緯路李總理鈞鑒近日各省來電多以任用非人責難元首伏念元首愛民憂國終日乾乾慈厚仁明中外共信漢祥等追隨左右歷有數年進不能陳獻昌言退不能宣揚德意坐視神州分裂綱紀全頽負乘致寇罪無可逭揆諸主辱臣死之訓敢懷臨難苟免之心伏乞電致各省伏候制裁但得重覩太平定當束身司敗飲涙陳詞無任迫切饒漢祥瞿灜夏壽康叩東 
[時局危急中之魯省苦旱]  
　　張督軍以時局動搖省城地方吃緊特將去歲開往濰縣之馬五團三營調回省垣以資保衛惟膠濟車不裝軍隊故該軍等均由陸路而來現駐辛莊營垣省會警察廳昨奉省公署訓令略謂現値人心不靖之際地方治安亟應保衛仰該廳轉飭所屬警署每日對於各旅店嚴行稽查每早九時以後稽查一次每晚十時以前稽查一次並每日由該廳派員會同各該區隨時抽察並將旅客所有行李逐件檢驗以防匪徒混跡其間云云該廳現已通飭各區署一體遵照矣惟是時局旣如此危險而小民因天久不雨之故糧食騰貴甚爲惶恐本省雜糧大米兩項向多仰給於南方菽荳及高粱則多來自奉天吉林大半行銷於南路近來糧食缺乏價値益昂非力予維持不足敷用昨有商埠各糧棧糧商將糧米運往津浦站擬裝載南行該站謂已奉督軍令東省所有糧食不准向外販運着該站停止裝載以濟民食該商以不得運出仍搬回糧棧昨有齊東縣來者言該處因去歲歉收今歲春初饑民已多有流離者加以天旱一般鄕民生活維艱大有不穩之勢偶至集市則商業凋零糧市直同停歇蓋有糧之户不肯出糶而缺糧者無處可糴困苦情形不堪言狀現象亦殊危險也商埠地勢較城内高起數丈平素得水甚難屢有紳商提議安置自來水公司以資利濟然終未辦到近日天旱異常井涸已久以故商民人等得水尤難水價因以暴漲商埠局清道隊之水車以缺水故不克灑道而各馬路浮土深厚大風揚塵殊礙衛生日昨財政廳長王小宋君又提議在商埠設自來水公司聞已派人先行測量再作計算矣各處亢旱民不聊生章邱鄕民要求縣知事敬神祈雨該知事終日焚香拜佛終不見效昨有一老道揚言非陰曆五月十三决無雨望並造出種種謠言被知事拘去該老道尙謂吾言不驗請以軍法從事云云聞至今尙在管押博興利津等縣農業向稱發達乃自去秋至今亢旱過久卑濕麥田僅可刈穫五六十斤若夫高原之地類多苦槁於是蒿目時艱之士擬仿新法掘井並採用王某所製汲水機器勸諭鄕農購辦以漑田畝但久旱泉涸地勢高亢之處有掘至數丈而泉流不旺者恐亦無補於事也濰縣壽光之交鄕民極爲可憐據省議員某君言該處楊柳榆槐等樹之葉均經採食淨盡哀哀窮黎其苦况眞百年未有也 
[獨立聲中之鄂州]  
段内閣免職以來全國視線集於督軍團鄂省王督軍由徐歸來宣布以擁護中央維持地方爲宗旨後武漢人士之惴惴過慮者皆爲心安商務金融旋復原狀近數日雖謠言不已並紛傳張勳倪嗣冲等日與王督軍文電往返頻集軍官會議然以王旣表明宗旨他省督軍亦未必有所舉動不謂三十日午電訊傳來蚌埠倪嗣冲竟已首先宣布獨立商民聞之尙疑信參半迨三十一日風聲更緊至謂浙閩陜豫四省已繼起獨立人心遂非常惶懼金融大受影響北京中國交通二行鈔票已不通用（午間忽有人向錢業公所受買京交票每元售五錢六分因復有市不知何故（拆息漲至六錢銀價高而錢値落社會上一切人類逢人即探聽虛實各機關中人亦紛紛議論是非王督軍爲安定人心計除將皖已獨立明令軍民政各機關知悉外其餘尙暫守秘密聞王之宗旨本贊成督軍團行動張懷芝倪嗣冲吳光新等亦力求其贊助但王手下雖有北軍兩師兩旅然有黎天才石星川二師分踞荆襄黎石皆黄陂舊人素來忠順實足牽掣故不能不持鎭靜態度將約同馮河間出爲調和也第又傳在省北軍將校頗多主張激烈前日有天津某方面密使至漢口曾邀軍界長官多人在漢口開會特未知所議若何耳三十一日漢口商會長兪崇敬等以人心恐慌往探王督軍意旨王之論調似與由徐歸來時稍異極不以憲法解散權等條文爲然惟謂須保守中立維持地方不使湖北稍有驚擾諸君儘可安心營業地云云是日以來武漢地方遂大戒嚴水陸軍警一體劃分區段加緊巡防如北軍第二師第三第六兩混成旅省防團省會警備隊均分配小排荷鎗梭巡各地面晝夜不懈各砲台要隘亦加兵駐守聞參陸部曾來電調留鄂北軍北上王以保境安民爲詞却之謂武漢當全國中心伏莽林立未能徵發他往又聞王督對於中央催解税欵曾命漢口中國銀行解現洋二十萬元赴京詎中途被汴軍截回此説確否無從徵實現一般人民以王督處事能見其大昔川事滇事起人心浮動湖北毗近戰地獨安堵如常人民　嘉賴之今次之變性質雖不如前而擾亂地方則同度王督必能竭力維持軍心使無他應也 
[鄂省會决定暫緩開會]  
省議會之第二次臨時會已五次不足法定人數未能舉行開會式遂决定三十日繼續進行迨是日午后一時開會簽到者合計會場及茶話室之議員僅得三十有八人仍不能行開會禮並循前數次之慣例改開茶話會討論究竟是否繼續開會經多數主張以此時旣有反對召集臨時會之人以消極手叚從中破壞是長此以往必無開會之希望不如停止進行一面咨達省長公署查照遂决定由秘書廳起草並即於三十一日繕發内容略謂刻下天氣漸熱議員多已回籍致難足法定人數今决定暫緩再行召集云云省議會二次臨時會召集不下四五次而卒不足法定人數均無結果而散説者謂各派議員係因爭臨時會與常會之主張致意見紛歧釀成一盤散沙現象茲探其原因猶不祇此一端蓋自段内閣倒後田桐等認前國務院解决詹梁趙不准復職案爲違法特提起討論是案通過與否尙未可必商榷派議員不願出席以阻戴杜丁之簽席中立派議員以該會尙無議長主持開會時如討論漢冶萍及詹戴兩方復職遞補各要案必多紛争甚或釀出種種笑柄故對於開會一舉均抱冷觀云 
[蕪湖快信]  
　　駐紮省垣安武軍第六路統領張漢英率領所部各營分乘安豐吉安二差輪及平鏡陞和兩小輪拖帶民船十二只於二日上午九時下駛過蕪在江面停泊並派弁登岸在本埠交通銀行撥洋九千元延至午刻始開輪往蚌埠駐蕪安武軍第一路統領馬聯甲之軍隊本定於二日出發因地方防務手續尙未完備故改於三日上午十時起程 
　　安武軍軍需員昨在蕪購辦軍米一萬石僱用小輪拖帶民船裝運往浦口轉蚌埠該軍軍醫長周俊民亦於二日由省過蕪赴蚌埠 
　　蕪湖警備司令祝道尹委派李薌穉檢查本埠郵電 
　　倪嗣冲因金融關係事由蚌埠兩致皖蕪中交銀行電原文錄下致中行電云安慶中國總銀行劉行長蕪湖交通總銀行張行長鈞鑒憲法不良議員專制各督軍省長爲救國救民計欲解散國會改絃而更張之本省已於昨日宣布戒嚴與中央斷絶關係銀行爲金融流通機關自應設法維持茲擬定辦法數條如下（一）鈔票僅兑本省（一）機關大宗存欵暫停付數不滿千者照付關鹽欵抵洋欵不在此限（一）商民活期存户每星期付五百元（一）各行滙欵出入暫以三百元爲限（一）凡以後存欵可隨時提取與宣布以前存欵辦法不能一例以上各條望卽遵照並飭各分行遵照該行所存現欵及流行鈔票各若干速復爲要省長倪卅致交行電云交通銀行張行長鑒前電所定辦法各條諒已查照惟戒嚴期内金融不無停滯現將第二條之千數改爲五百第三四條之五百三百均改爲一百以期持久望卽照辦並飭各分行遵照爲要省長倪東 
　　前蕪關税務司赫美玲已於本月一日交卸二日乘江新輪赴九江廬山本埠軍警照例派員護送至安慶 
　　日本農商務書記官河合良成又郡是製絲株式會社桑原和調又上海三井洋行井田侍郎日前由滬來蕪赴南陵調查繭務已返蕪乘大阪輪回滬 
[杭垣政商兩界之時局影響]  
楊督等此次宣布與中央脱離事前雖於秘密中有許多布置但宣布以後人心終多皇皇危懼政商各界亦有種種影響茲爲分述其情形如下 
在政界一方面所營營有事者大半爲鑒於歷次獨立時之紛擾故對於人員之服務公文之保管各項税欵之保護存留等事再三致意茲將各機關關於此事之情况分别錄下齊省長傳知本署各科辦公人員以本省已宣告與中央脱離關係所有一切呈咨文件無論已辦未辦及日來續到部文均着一律封存母庸發遞送稿並令妥爲保管不得遺漏損棄致干嚴讉警務處夏處長通令各縣警佐云近日軍省兩長因政治問題電達中央脱離關係前經通告在案各屬警佐仍宜照常服務靜候解决爲此令仰各警佐諭令各巡警務須嚴密防閑保衛地方秩序倘有匪徒造謠煽惑破壞公安仰即嚴拿查辦母稍寛縱切切懍遵母違高等檢察廳陶廳長日昨訓令第一監獄署典獄長劉　云近日浙省與中央脱離關係實因政治問題各機關仍照常辦公母得自起恐慌妨碍秩序前經令飭在案惟日内解送該署執行罪犯務須分别監禁不得與罪犯共處一室以息浮言免淆聽聞仰即遵照辦理母忽自脱離中央後一切國家收入槪歸財政廳主管現印花税分處處長畢奎鹽運使胡彤恩以該兩機關一隸於財政部一屬於鹽務署所有税欵收入究應如何存放特晉謁齊省長請示辦法聞齊省長以印花一項向由財政廳兼辦現在旣設專處於脱離關係期内税欵應暫存省庫至鹽欵一項向由稽核分所主管事關外交應仍其舊警備隊司令部原有稽查差遣各員昨（二號）奉省長諭飭自即日起劃定地叚實行稽查如有不法匪徒乘機造謠生事責令隨時從速報告俾便嚴拿懲辦以保治安並各預發薪餉一月軍警防範雖甚周密而一般人民惑於街談巷議紛紛渡江回里故近日錢江義渡甚爲忙碌現警察廳長有鑑於此擬示知城廂内外居民不得聽信謠諑輕率遷徙凡有不得已事故必須移居者亦應依照户口章程報明該管警署以憑查核本届絲行原定陰曆四月十一日開秤適値脱離中央之際各路鄕民來省售絲者大都聞風而歸絲行因而停頓昨由總商會通函絲業公所速即開市以安鄕民之心現定於六月五日即陰曆四月十六日一律開秤均用現欵不搭支票聞肥絲開價在四百元以外細絲開價在四十元左右不知届時究竟能否實行開秤茲將最近繭價調查列下紹與繭每斤三角四分　縣繭四角五分諸曁繭三角八分蕭山繭三角至二角六分嘉興繭三角六分湖州繭三角八分嘉善繭三角二分較之開秤之初相差甚遠茶市雖已落令而各處紛紛停裝影響亦自非小此次錢業同行經總商會會商之下以流通金融壓平現水力顧大局爲前提故商界尙無意外風波但申江英釐昨日來電已飛漲至七 
 
 
 

Page 7

 
 
（第二張） 
錢三分半爲近年來所罕有其原委不免爲外人所收吸照申江英釐計算現水可升至三四元現聞各同行擬將現欵禁止運滬希　補救惟各路滙兑仍有增無減此亦舉行獨立之影響所及者也又聞北京總商會昨亦致電杭垣其文日杭州督軍省長鈞鑒天禍中華頻年多事瘡痍未復憂患日滋自總理免職問題發生意見歧出謠諑繁興獨立之聲喧傳各報居民驚惶失措金融恐慌異常長此相持必至大局糜爛不可收拾况西北之旱象已成東南之水災迭見共支危局猶恐强鄰見欺同室操戈足貺漁人之利害切肌　義當挽救爲此籲懇以國家爲前題憫商民之痛苦協力維持和平解决勿使同載危舟胥歸傾覆迫切陳辭佇聞復命京師總商會全國商會聯合會冬云云未知一往無前之獨立各督軍對此哀鳴其亦稍有動於中否 
[鎭江快信]  
　　近自皖浙閩等省獨立消息傳來後金融爲之驟緊洋釐已漲至七錢三分餘惟文武官廳頗極鎭靜軍警兩界尙無戒嚴舉動商會總理吳澤民恐一般商民輕聽謠傳昨特邀集各業商董到會茶話囑其勸諭各商店照常營業以維大局 
　　今年本埠各鄕蠶市較往歲爲佳已於日前一律上市開始價目每擔僅四十九元嗣因來貨品質甚高前午已增至五十元一擔頗有蒸蒸日上之勢不謂昨因銀根驟緊各繭商觀望不前有議擬暫緩開秤之説而今日繭價竟每擔驟減二元左右據聞高資龍潭等鎭各收繭處業已中止値此新絲上市之際倘大局不即平靖絲市前途殊可悲觀也倪知事因金融吃緊昨特請中交兩銀行總理入署磋商救濟辦法以維市面 
　　馮副座昨派參謀長師景雲憲兵司令陳調元來鎭慰勞軍隊並密示防務機宜 
　　陸軍十九師長楊春普自得各省獨立電音後盡力佈置防務復於今早親詣東馬頭象山焦山雩山都天廟各砲台查勘一周傍晚始回 
[蘇省會第十日開會紀]  
　　省議會昨日（一日）開會議員到八十二人沈議長主席三時搖鈴開議（一）預算審查會報告本省地方六年度預算案（甲）歲入預算總册二讀照審查報告三讀通過（乙）財務行政費二讀亦照審查報告三讀通過（丙）敎育行政費歲出經常門（一）法政專門學校經費二四·二四二（二）醫學專門學校經費六七·八七六（三）第一師範學校經費四八·二五五（四）第二師範學校經費四六·八九八（五）第三師範學校經費三九·八五四（六）第四師範學校經費四○·四四四（七）第五師範學校經費四六·五六二（八）第六師範學校經費三六·六三六（九）第七師範學校經費三三·七六七（十）第八師範學校經費三三·五四○（十一一第）女子師範學校經費三五·一六三（十二）第二女子師範學校經費三六·二四二（十三）南通代用師範學校經費二三·○一○（十四）第一中學經費二二·一○七（十五）第二中學經費二一·一七一（十六）第三中學經費二○·八二二（十七）第四中學經費一八·二九○（十八）第五中學經費二七·二六○（十九）第六中學經費二○·八五一（二十）第七中學經費二一·三五六（二十一）第八中學經費一五·七五二（二十二）第九中學經費一八·九一一（二十三）第十中學經費一○·二○○（二十四）第十一中學經費一○·二○○（二十五）第一農業學校經費三七·三六七（二十六）第二農業學校費費三二·九○二（二十七）第三農業學校經費二九·三八○（二十八）女子蠶業學校經費二九·二五○（二十九）水産學校經費三七·二一○（三十）第一工業學校經費三八·四三四（三十一）第二工業學校經費五一·三四一（三十二）第一商業學校經費二八·二九二（三十三）第一圖書館經費二·五二五（三十四）第二圖書館經費三·三九六（三十五）通俗敎育館經費一九·四○○（三十六）私立學校補助費二八·○○○（三十七）省敎育會補助費六·○○○（三十八）江　縣小學補助費四九·八六六（三十九）北京大學農業專校學生補助費五·○○○（四十）歐美日本留學費一三三·八○○（四十一）歐美日本留學監督經理員公費六·○○○（四十二）檢定小學敎員委員會經費二四·○○○（四十三）通志局經費二四·○○○（四十四）敎育公有林經費二六·○○○總一百三十三萬一千五百七十二元主席以照審查報告付表决多數起立續付三讀通過（丁）實業行政費歲出經常門（一）第一農事試驗場五·三二○（二）第二農事試驗場五·三二○（三）第一造林場九·九五二（四）蠶桑模範場七·七八四（五）省農會補助費四·○○○（六）義農會補助費四·○○○（七）第一工場一五·一九二（八）第二工場一三·八○○（九）第三工場一五·○二四（十）第四工場一四·一三六（十一）第五工場一四·七四八（十二）第六工場一四·一○四（十三）第七工場一四·一七二（十四）第八工場一四·一二四（十五）第九工場一四·一二四（十六）陶業工廠六·六○○（十七）絲織模範工場一○·六九二（十八）絲織手工傳習所補助費四·八○○（十九）商品陳列所　工場四·五二○（二十）賽會費二·六九二（二十一）實業視察費三·三六○（二十二）江寗縣農會補照費總減列十九萬九千六百六十四元以上均由張秘書長朗讀一無討論主席以照審查報告付表决多數起立續審略三讀亦通過時已六鐘遂搖鈴散會 
地方通信 
[南京]  
　　省議會請召集臨時會江蘇省議會常會將届期滿茲聞該會近已議决咨請省長於常會期滿後即召集臨時會並聞已於二日咨達省公署其文日爲咨請事查本會第三次常會自三月十六日開幕連延長期間扣至六月三日已届八十日法定之期惟本届會期因選舉參議員致稽多日議員提議及人民請願之案關係重要未經開議者尙有多起茲據議員半數之决議請求貴省長召集臨時會即於本届常會閉會之後一日接續開幕合行按照省議會暫行法第二十二條之規定咨請查照施行此咨 
[揚州]  
　　官地請免繳價新勝街因利局地址係屬台營官地應照現在所訂之等則繳價現該局董事蔣爕庭以水倉廟宇均准免繳價格而因利局爲補助貧寒經濟不足之所自應照免特函請慈善總董魏仲蕃轉咨縣署核准聞周如事已於今日轉咨台營官地事務所長王海波酌量辦理矣 
　　小學運動會紀左衛街省立第五師範附屬小學校昨日（二日）在本校操場開第一次運動會此舉本爲聯絡學生家屬起見故外界前往參觀者甚少評判員爲該校體操敎員陳邦才自午前八時起至午後一時止共運動節目先全體唱歌次表情操徒手操遊戲等操童子軍旗語及攀登各式演畢校長任孟咸學監陳蘭舫及各級主任訓話一番並獎給各生銀盃及優勝旗振鈴散會 
[杭州]  
　　省敎育會開會紀浙江省敎育會於昨日（三號）上午九時開本届第二次評議會會長經子淵曁評議員金子和黄祖訓徐晋卿王賡三許緘甫葉識荊余日如葉墨君陳孟恢葉棟臣李俊甫羅颶伯張佐時郭成九宋知方等相繼到會提議修正本會幹事部辦事細則原案計十一條係錢宗翰范耀虔修改付議因條文間有未妥公决由幹事重行起草交下次評議部議决次提議全浙敎育會聯合會會場問題討論結果仍在本會事務所次提議本届暑假期内講演講習等會問題公决擬辦一夏期講演會其如何詳綛辦法即由幹事擬草於本月第三星期開臨時會公决議畢遂散會時已十一鐘半矣 
[安慶]  
　　戒嚴後檢查郵件皖垣自頒布戒嚴令後省蕪警備戒嚴李司令以戒嚴令第四條有檢察郵件之必要昨商由省公署政務廳長備正式公文至安慶郵務長知照並派委濮賢泌王驥充任省城郵件檢查員今日已赴該郵局實行檢查矣 
　　財廳長解欵赴蚌皖省財政廳長鄭鴻瑞前奉倪省長電令赴蚌並令將安武軍四五兩月餉項籌解至少亦須二十萬元聞鄭廳長以省庫支絀無欵解付未得即行昨已派員向蕪交通行籌借二十萬來皖故鄭於三十一號解欵赴蚌與倪省長　洽一切矣 
[江西]  
　　余日章演説紀略青年會全國協會總幹事余日章到贛後卽在青年會講演敎育灌輸贛省新知識非淺南昌總商會盧會長馥窗等復於五月三十號假總商會開特别大會請余君涖會演講並請各分會來省參與到商會聯合會之代表曁本會各會董共六七十人首由羅君伯農報告余君來會講演原因全　鼓掌歡迎余君致謙詞後卽演説云當中國庚子之秋適美國游華團聯翩蒞止自此以後所有應償美國一部份之賠欵當承美政府讓免作爲中國人赴美　學之費是以兩國感情愈加親密迨至辛亥年乃有中華遊美團之舉鄙人亦團中一份子畢業回國後復得與同胞重航太平洋以觀光上國尙未達彼都威爾　大總統即率同外部大員曁商會領袖出境迎迓美總統即口述歡迎詞日以心與精神相歡迎敝國與貴國爲共和姊妹國極願與貴國携手同行極願協助貴國一切文明事業就此寥寥數語足見威總統一片至誠毫無虛矯態度可欽可敬今試將彼國之實業商務聊舉一二以貢於諸君之前一爲脚車廠用萬餘人計八天工作所出之貨比中國四十餘天更多每八分鐘能製成三車其收效在分工作事該廠對於工人異常優待卽極粗工人每天所入亦得五元又於閒暇時敎以科學故工人樂於從事二爲宰牲廠亦極宏大初入時見擺列罐頭及牲畜製成器物甚多其皮毛齒革之屬均成器物即牛耳内細毛亦用以製油畫等筆其廢物亦有如此之利用也三爲商會無論大小商會及聯合會均具精神其組織分三部（一）商務部不但調查本國之商業卽各國之商務出品無一不詳查靡遺擔任此種報告員即爲駐外國之領事卽如我江西茶業一端每年産出多少優劣無不見諸彼國之報告當鄙人遊紐約城市時該市商會經理謂伊函請江蘇商會將該省出産貨物函報告函已數十次竟無一字回音及回國詢蘇商會會長則果有此多數之函件也（二）敎育部以啓發商業之智識而於簿記一門尤爲注意（三）交際部其責任雖爲招待實際則在刺探商情試問吾國商業有此種振作精神否彼國商人之言日現歐戰尙未結束正美研究利用商務之大好時機今中國亦値此機會貴省商會諸公來此開聯合大會想必有極有價値之議案共同研究以促進商業之發達鄙人不勝樂觀以爲贛省商界之幸福云云時鳴三句鐘遂散會 
[廣東]  
　　陳督軍定期履任新任廣東督軍陳炳焜抵省各節曾誌昨報茲聞陳督於二十九日下午抵省後卽駐節水上警察廳已定於六月一日接理廣東軍務先是陳督登岸時朱省長已先於五時出署在官碼頭立候俟江漢艦掠過與陳督點首後即步行赴水警廳接洽旋由馬廳長設宴歡迎席撤後朱省長特與陳督馬廳長邱帮統携手聯行堤畔同赴東關戲院觀劇一時半始回即駐節該廳至三十早譚代督遣參謀邀請陳督下午進署宴會並即移節軍署惟陳督之意仍暫駐水警廳即交替後亦俟譚代督離署再行遷入又有一説謂陳督軍於昨日十二時已入軍署駐節定一號午乃接事至其隨員計有參謀長秦一民旅長陳坤培課長于鳳岐郭慶修王翼陳德眞甘尙賢吳鴻陳炳華胡引之鄭樸生羅開軒田文甫陳煜初而督軍署原有之參謀副官及各課職員人等亦已次第前往謁見聞均奉令照常供職 
[奉天]  
　　奉省會常會延期之通告奉天省議會以預算决算均未交到碍難如期開會昨特通告各界略謂本會第三期通常會前經省長定於六月一日召集在案茲准省長公署咨稱免提畝捐案已轉請部示應俟部覆到日再行核辦再免提畝捐及劃分地方税案在未解决以前地方預算碍難著手請即查照以免臨時催促等因當於本月二十九日邀集到會同人開談話會討論僉以預算旣未編製决算亦未交到自應緩期開議以愼重會期當即咨請省長轉咨財政部從速劃分以便編製預算早日交議除分咨外用特函請查照云云 
雜評一 
[如此大舉（一子）]  
　　獨立各督軍之目的果僅在解國會改憲法歟抑不僅在解國會改憲法而將進一步以倒黎歟果主倒黎者則黎倒之後將依法以馮繼任歟抑馮之外别有所主張歟是三問題者各督軍之意見能一致歟 
　　使意見已一致而有此大舉結果徒亂大局使意見未一致而遽如此大舉則將來解决之際内部必起紛擾而分裂可以立見最後之利將終歸漁人然則督軍即自爲計亦何不思之甚哉 
 
 
 

Page 8

 
 
   
 
 

Page 9

 
 
   
 
 

Page 10

 
 
（申報第三張） 
本埠新聞 
[各省脱離關係之影響（六）]  
　　自上月二十八號安徽省長倪嗣冲首先宣布與中央脱離關係以後河南陜西直隸奉天黑龍江浙江福建等省乃相繼而起取同一之態度數日以來滬上所受之影響已備詳前報茲再將昨日所得種種消息錄后 
　　商會電稿彙錄上海南北兩商會接北京來電云總商會縣商會冬電誦悉語長心重良佩熱忱國步方艱重以内擾元洪德薄能鮮負疚實多順逆是非付諸公論而已特復黎元洪文又接山東來電云總商會縣商會鑒冬電敬悉此次各省興義純爲改訂不良憲法懲創專制議會爲國家固根本爲人民謀幸福絶無有爭權攘利之心存乎其間各省交通仍無阻礙商民安堵如常解决有日望紓厪系張懷芝江又接浙江來電云總商會縣商會鑒暴民專制流毒最烈君等身受痛苦亦最烈姑息養成膏將益竭各省熟權急救計武力寗豈得已進行一致决無兵爭北方雖有動員然互已預約力衛公安絶不致擾及商業危於何有尊指禍患未審何在羣小竊弄不法議員騖私危國野心路人皆知感剌所激意或引爲禍患則各省爲民請命即係謀正本清源之計貴會同此愛國初無成心當亦所深許也人心未死好惡必公所恐奸謀或有未燭姑息或誤治權誤會苟滋尙祈剖釋全國幸甚善德耀珊江 
　　督軍公署通電水警第二廳趙廳長昨奉督軍公署參謀處通電云本處頃奉副座諭交蚌埠倪省長艶電（原電已載二日本報故從略）此事不日當可解决本省務宜力持鎭靜母庸驚疑爲要奉諭照達希請飭屬一體恪遵服從主義云云現趙廳長已轉飭各專署長分行所屬一體遵照 
　　南市商會集議昨日（四號）下午三時南商會舉行特别會議到者爲縣商會正副會長顧馨一蘇本炎南市全體各商董陸崧侯郁屏翰姚紫若陸伯鴻吳琬九穆杼齋丁志堯汪寛也及南市錢業董事全體會董聞其會議要旨（一）宣布護軍使及在滬軍警對於地方治安負完全責任（一）奉護軍使曁縣公署函宣示商民照常安業（一）商人在商言商本不預聞他事惟自風雲驟起商貨停頓交通斷阻市面恐慌雖經竭力解釋表面鎭靜内實緊迫公議根據總商會電請各方面速弭禍患（一）市面關係至巨由各業董勸諭各商維持現狀不得高抬米價以維民食聞議至薄暮方始散會　　商業漸漸活動本埠自聞各省獨立後商業頓覺呆滯銀拆洋辳驟增數倍後經總商會各董邀集各業重要人物極力解釋始稍稍平定中國交通兩銀行尤盡力維持連日將庫儲現洋拆於各錢莊流通市面是以洋釐回復銀拆亦已鬆動各業商家又得稍稍活動矣並聞日來浙屬寗紹兩處金融合緊現水暴漲平日每百元貼七八元現加至十六元有零鮮繭初售四十餘元現降至三十餘元鄕民殊爲吃虧云 
　　絲茶適逢其厄前晚絲繭總公所接到無錫來電報告各繭行因受各省獨立影響銀根急迫故將收價一再跌落無如養户以價格驟跌大起恐慌昨今兩日各鄕村竟互相聯合結成團體聲稱如定價不到五十元槪不出售昨有零星小户因急於用欵携貨求售竟被阻止故統市祇收十餘擔現正設法疏通云云昨晨又接無錫分所快函謂前昨兩日各繭户因繭行收繭一再跌價相約不到五十元决不出售蓋因今届葉價昂貴成本頗巨故難賤售照此情形雙方均有爲難如明後日再不出售恐繭子生蛾其損失爲尤鉅矣又接洞庭山快信報告東山繭行收價每擔漲至六十二三元西山漲至八十元以外因其貨品甚佳故肯出此巨價詎正在上市之際忽聞獨立風潮影響所及大起恐慌東山昨減至五十元西山減至六十元蠶户驟見跌價大都不肯出售紛紛携回云又本埠某茶棧昨接温州電告新茶雖已上市惟因出貨無多山客定價甚爲昂貴且因各省獨立銀根緊迫商界已大受影響目下在山採辦各客已大半停止收運矣 
　　北方銀貨到滬旅滬北帮各商所有由天津等處運來之銀貨從津浦車轉道滬寗者昨均照常收到中間並無阻礙惟運往北省之貨聞須靜觀時局暫不起運云 
　　海軍愼重防務海軍總司令薩鎭冰上將現因司令處事務殷繁是以諭飭辦事各員不得藉詞請假外出並於昨日特派專員赴淞口各艦逐一誥誡所有駐防地點不得擅自移動以重防務云云 
　　查禁傳播謠言淞滬警廳長徐君以此次各省突起風潮本埠軍警則頗持鎭靜因此商民人等皆得高枕無憂乃聞有好亂之徒在外揑造種種謠言惑人聞聽殊屬有礙治安故昨特令飭偵緝隊長選派暗探八名分赴城内外並浦東閘北一帶注意查察如茶坊酒肆等處有人以無稽之言任意談論應即上前干涉若果不服阻止許卽拘案重辦以儆其餘 
　　女工生計困難浦東爛泥渡一帶染織布廠共有二十餘家自上星期以來因時局不靖銷路停滯故照常開工者甚屬寥寥如陸家渡之福順老白渡之羣生董家渡之大森等數家現雖照常開工亦已減少女工縮小範圍洋涇鎭之源茂資本雖裕然亦不願虧累僅爲維持女工生計起見將織機改良倩技師敎以仿織各色線呢絲光夕法布及洋紗等類現已改換機頭百餘只先行試辯俟有成效再謀推廣其餘瑞大布廠源昌織帶廠等聞亦將加織線呢夕法布等藉以維持現狀云　　議員暫不赴京本邑紳士衆議院議員姚文枬君自告假南旋後迄已多日本擬即日起程赴京銷假詎日來政局紛擾留京議員亦均紛紛南下是以姚君暫不赴京 
[最近出口之現銀]  
　　通來本埠銀洋進出頗爲忙碌各業商家因攸關市面均甚注意茲悉上星期六（二號）三井洋行裝襄陽九運赴漢口英洋五箱合銀二萬兩又永慶昌報裝武昌船運赴漢口英洋五箱合銀一萬三千四百二十八兩六錢六分又義昌行裝安徽輪船運往大連英洋一箱合銀三千三百三十三兩星期一（昨日）滙豐銀行裝八幡九運往孟買寳銀一百六十九件計四十八萬八千六百八十兩又裝榊丸赴大連寳銀二萬另二百兩怡和裝隆和船赴漢口銀二千兩廣帮大德昌裝怡生輪船赴香港寳銀二萬七千兩 
[赴法華工監理員之行蹤]  
　　外交部特派駐滬監理華工專員李顯章自京來滬赴交涉公署接洽一切並赴工商各團體着手調查頗受歡迎等情已紀前報茲悉李專員昨日因有要公須赴浙一行故特乘滬杭早車往杭預定今日午車返滬料理行裝準於明日（六號）乘法蘭西公司船放洋赴法云 
[電燈電車公司合併之籌議]  
　　内地電燈公司與華商電車公司合併問題前次開會籌議因各股東到者甚少不足法定人數未能决議昨日午後兩時又開股東會各股東到會者有九千六百五十餘權已足法定人數當由總理陸伯鴻主席報告一切嗣由各股東計議之下意見尙未一致且公司定章凡開臨時會議必須於一月前登報通告各股東方得認爲有效此次會議與公司定章不符是以仍未通過至五時後散會 
[警廳長懸賞緝匪]  
　　淞滬警察廳徐廳長因近有匪徒結成團體初則具函索詐繼則暗遞炸彈或竟乘間抛擲擾害治安傷斃人命業已屢見不鮮此等匪類若不設法拿辦殊與地方有害故特定有賞格凡偵緝隊各隊士並各區署所長警以及諸色人等如能知該匪黨機關中内容赴廳或就近各區所密報者一經拿獲並抄獲證據到案訊實後照數賞給出首之人照例應守秘密云 
[洋貨號門首之炸彈]  
　　公共租界河南路興昌祥洋貨號門首於前晚九時許忽有人抛擲炸彈逃逸轟然一響受驚不小幸炸力甚微並未傷人祇炸碎大玻璃兩塊事後由該號經理人報告總巡捕房立飭中西包探前往察勘即在該處檢獲炸彈壳數片帶回捕房呈請捕頭察核 
[再誌拒捕傷人之關係]  
　　匪徒張德勝（即張玉盛）兪阿四（即李懷元）匿居城内經公共總巡捕房華探目陳雲忠查與開鎗擊斃總巡捕房一千二百四十八號華捕王子明及江西路順泰福木器店夥葉炳榮一案有關協同淞滬警察廳偵探將張李兩匪拿獲提回收押候究各情已誌昨報茲悉張等經捕頭詢知尙有同黨匿跡城内復飭陳探目率同包探張林泰協同淞滬警察廳偵探前往拿獲李祥根徐廷建鄭明宗馬洪臣四人帶赴警廳聲明即行提回收押並經捕頭詢至張等曾與已獲盜匪鄒春泉范瑞卿兪德泉張世達等於本年二月七號持械夥刦楊樹浦路一千四百五十四號門牌耿漢亭家衣飾現洋拒捕開鎗擊斃滙山捕房七十號華探余炳炎一案亦有關係當於昨日派令中西包探將張玉盛李懷元李祥根徐廷建鄭明宗馬洪臣等六盜押解公廨請究由陳探目上堂禀明前情經兪襄讞商之英白副領事以此案關係重要須詳細研鞫判張等六人帶回捕房候帶同在押之范瑞卿鄒春泉兪德泉張世達於禮拜六併案澈究 
[長警拘獲匪黨]  
　　大南門外老仁和染坊後面五號門牌内日前由二區二分署長警會同公共捕房探捕拘獲匪徒五名並抄出皮箱四只一併押送該分署交由來探帶回捕房歸案訊辦一面由該署孟警佐飭派長警在該屋内守捕羽黨在案前日上午忽有身穿華服之某甲至該屋門首窺探當由守捕長警上前詢問爾找何人甲答稱找友言畢即圖奔逃該長警見其形色慌張將甲拘入該分署搜其身畔並無違禁物品旋由孟警佐訊得確係匪徒同黨諭飭押候申送警廳核示一面仍飭該長警在五號屋内守候捕拿同黨訊辦 
[再誌違背中立條規之控訴]  
　　公共總巡捕房刑事科指控德國人愛汀搿違背中立條規身帶西班牙領事給發之護照等情業經美捕房八十四號西探利扶司將該德人解送公共公廨諭着押候研究管轄問題再行訊核在案昨晨復訊預由西官知照滙司捕房加派西印各捕十餘名荷鎗在公堂門外巡邏至鐘鳴十下由捕將被告愛汀搿解至公廨即由王崧生襄讞會同英卓副領事研訊先由被告代表斐斯律師上堂譯稱敝律師先將被告國籍聲明查被告係土耳其産該國先由法國保護故被告曾在法領事署註册嗣復改由德國領事保護自中德邦交斷絶後又改歸荷蘭領事保護當土耳其人由德國保護之時法國曾與德國交涉後土耳其人受他國保護者德法兩國各半承受且亦有英國保護者惟無論何人呈請何國領事註册須由相當可靠之介紹人證明方能註册保護且須安分良民由保護之領事派員調查確貢始給保護憑照現被告旣由荷國領事保護此案應歸荷領管轄否則歸西班牙領事訊理應請堂上察核繼由捕房刑事科代表牛門律師投案聲稱被告律師所陳各節敝律師亦表同情惟敝律師意見此案應歸會審公堂訊理言至此卽由英領卓君向兩造律師辯論良久旋宣諭退庭判被告帶回捕房候禮拜三再行訊核 
[車站添招巡警]  
　　代理滬寗滬杭鐵路局周局長近查南北兩站各埠運滬之鮮繭自五月二十三日起迄今巳達七千餘包日來裝運來滬者比前更多深恐於車站上落之際或被匪人偷竊故於前日特招臨時巡警三十名以二十名駐南站十名駐麥根路車站嚴密梭巡以資防範 
[鋼板價格驟漲]  
　　鋼板爲製造軍器應用之物我國軍廠所用者都係舶來品自英國禁止出口後價格日漲近均改向美國購運一星期前每噸價二百十七美金（每美金合銀一兩二錢零）近日來電已漲至二百四十餘金矣 
[通緝欠欵潛逃之鄂省鹽吏]  
　　江蘇財政廳訓令上海縣知事文云案奉省長令開案准財政部咨開據鄂岸榷運局局長沈慶輝呈稱據前武穴榷運分局局長張景祜呈稱查清江支店長詹樹森於交卸時欠解公欵庫紋二千五百九十八兩八錢五分零八毫迭經一再嚴催始以期票搪塞距不適用當卽退回旋復據稱回籍措資變産以償乃逾期兩月延未繳到殊屬玩忽已極惟該員向來辦事尙無貽誤合請俯准稍寛限期俾再飭令詹樹森早日如數解繳等情當經予限半月責成該前分局長如限追繳去後茲復據該前分局長呈稱竊分局所屬清江支店前店長詹樹森欠解課欵節經催繳並呈請寛限在案近復派人坐催該員聞信膽敢匿跡潛逃似此情形非查封備抵不足以清公欵查該員詹樹森係湖北考取縣佐浙江杭縣人四年十九歲身中面白無鬚前清監生方略館謄錄議叙鹽大使分發兩淮補用民國四　二月委辦清江支店長合請轉呈咨行各省一體嚴緝等情理合據情呈請通咨嚴緝並咨行浙江省長飭令杭縣查封家産備抵等情查該員詹樹森身充支店長膽敢捲欵潛逃殊屬荒謬咨行浙江省長轉飭杭縣知事查封該員家産備抵並通咨嚴緝外相應咨請貴省長轉飭所屬一體嚴緝歸案究辦以重公欵等因准此除分飭外合行訓令該廳仰即遵照轉飭一體嚴緝母違此令等因奉此合行令仰該知事遵照嚴緝此令 
[四明公所之各業聯合會]  
　　法租界四明公所於三號（星期日）午後二時舉行各業聯合大會到者爲董事會沈仲禮朱葆三方樵苓方式如葛虞臣周湘雲諸君又聯合會各業代表一百餘人當經各業投票選舉聯合會董事舉定上年選定董事孫梅棠陳良玉周林慶陳文鑑石運乾丁欽齋等六人繼續連任繼又公議翻造寗福里房屋以期多收租金經衆贊成散會已鐘鳴六下矣 
[沈聯芳組織大絲廠]  
　　本埠絲繭總公所總理沈聯芳因欲推廣絲繭事業故今届在鎭江絲繭薈萃之處創辦一極大絲廠定名德潤其資本甚爲雄厚刻已組織完備准於本月八日開幕昨沈君已乘滬寗早車前往擘劃一切矣 
[川沙人歡送景毓華]  
　　景毓華代理川沙知事未滿兩月地方感情極爲融洽現新任章君已於六月一號接篆景君交卸後當日卽有北鄕唐墓橋敎堂法國敎士南道煌顔辛傅及城内陸敎士等詣署送别次日起程時由縣署門首直達東門外碼頭把酒設筵者不下數十起沿街大小店舖擺設香案燃放爆竹紳商學界及水陸警隊排隊送行景君沿路步行致謝觀者途爲之塞 
[紹興旅滬學校開會記略]  
　　紹興旅滬學校係陳樂庭何長庚徐乾麟田資民周子慶王應棟趙肇周蔡春芳朱堯臣所發起創辦半載成效卓著學生百餘人免費生居多數收費者亦極廉完全義務性質現因求學者衆校舍不敷另覓東唐家弄聚實里内爲校舍俟下學期遷入該校主任朱堯臣現正積極進行力圖擴充於前日假座北浙江路中華工商研究會邀集同鄕討論進行辦法各業領袖如裴云卿嚴爾梅羅坤庠周岷沅楊伯平王全英杜鳳標何沅增蔣泉茂杜家坤魏鴻文張夢庚孫廷煥鮑維泉胡雲卿等皆竭力贊成以冀敎育普及云 
[少年宣講團宣講記]  
　　少年宣講團遠游隊汪龍超陳子和前日（三日）上午八時往滬西法華鎭宣講并由滬濱息游社范肇基預先佈置借該鎭穀倉大廳爲宣講所當該隊到鎭時卽沿途鳴鈴通告開會時到者一百三十餘入首由范肇基報告次陳子和講衞生要法汪龍超講天地之搆造并以地儀等示衆證明至十二時散會該隊並備五色國旗改良小調新少年報等印品分贈散會後又往該鎭市街沿途宣講勸導並調查風俗人情詳報總部云 
[海門尙平女校學藝會]  
　　五月三十日海門尙平女校開學藝會滬上學界亦有人往觀來賓席分（特别）（學生）（普通）三項秩序然下午一時開會所演各節俱頗純熟就中以書法幼年生表情唱歌及雙人球竿尤爲各節之冠閉會後參觀成績室該校開辦六年各科成績俱佳是日來賓有五百餘人之多頗爲熱鬧 
 
 
 

Page 11

 
 
（申報第三張） 
[約翰大學添招新生]  
　　聖約翰大學設立已久産出人才甚多聞現又大加擴充推廣學額定於陽曆六月十三日添招大學中學新生近日各處學子前往報名者爭先恐後其令人景慕如此亦足見該校辦法之精良科學之完美矣 
[露天學校開幕]  
　　通俗宣講社於三日午後二時在大東門火神廟中區通俗宣講所開第一日○八期宣講會各界到會聽講者不下三百餘人先由發起人袁頌豐報告次由王立才講夏令衛生陸治天講不吸捲烟之益單貽孫講不飲酒不嗜賭節色慾三者與衛生之關係葛雲韶講愛國要旨講畢分贈各種印刷品休息片刻至四時許露天學校學生陸續報名者不少即振鈴開課先由袁君請敎師兪元爵報告創辦斯校之緣由及年長失學之苦講訖遂分講義請敎師汪龍超敎授如對答無誤獎以國旗一面以資鼓勵是日得獎之學生第一名爲訂書工作之張奮漢（年十六歲）第二名爲販水果之王根祥（年十三歲）第三名爲剪刀業之陳紀美（年十七歲）餘則給以各種小印刷物各生得獎莫不欣悦聞下星期（十日）午後四時仍在該處開課至其宣講則在南區通俗宣講所（即大南門外迎春高昌廟）舉行 
[尊孔會遷移辦事地點]  
　　旅滬公民尊孔會總部以會務紛繁原有地點不敷辦事定於陰曆四月十六日遷至寳昌路寳康里五十六號已製備會章證書定期給發會員佩帶故該事務所連日辦理各項手續甚形忙碌 
[楊小川入京]  
　　工商研究會正會長楊小川君因京師某當局電邀入京磋商要事特於前日乘滬寗火車赴寗轉道津浦北上聞在京小作勾留即須返滬云 
[荷領聘用德署幕友]  
　　聞本埠德總領事克氏及副領並由他處來滬之德領等均不日擬乘和輪回國所有德署内幕友柏馬周三人刻已與德署分手另由荷總領事延聘辦公 
[德人請給旅行護照]  
　　德人樹棟紙延前自漢口來滬現擬由滬乘輪直赴京口前日至檢查所繳查換登錄執照請給旅行護照朱交涉員飭令檢查所照給一面函致該埠地方官妥爲保護并函復和國領事署查照 
[愛理思律師作古]  
　　英人愛理思律師來華多年在滬辦理訟案頗著時譽近來抱病多時經醫診治正有起色不意前晚肝病大作旋則逝世其妻子皆在英國云 
[不吸捲烟會創辦儲金箱]  
　　本埠不吸捲烟聯合會日前在樓外樓開會時由陸治天提議創辦家庭儲金箱業經公决贊成經本埠孤兒院項君介紹於龍華木工部承造刻已造就數隻送交該會箱形長方頂上有孔能儲銀元銅元該箱機關頗巧他人不知開法箱之四面刻有尤惜陰所綴格言謂十圍之木始於一核百尺之台壘自塊石萬金之産分文所積勤以處事乃能有獲儉以用財養成實力勤儉儲蓄人格以立戒吸捲烟漏巵乃塞國家榮悴人各有責家庭儲金百福咸集救亡圖存當務之急云云聞該會先造百隻爲本會會員先行試儲俟經費充足再行推廣 
[地方税未便豁免]  
　　工巡捐局批新化園商人楊培卿請免地方税禀云禀悉本總局徵收地方公益税係抵充本地方清道路燈及各項公益之用該商未便以營業關係率請寛免著即遵章繳納母得故違此批 
[共和路火警]  
　　閘北共和路銘慶里某姓家前日上午不知因何失火由各段救火會到場救熄焚去平屋兩間事後經四區姚警正派警探調查情形覆候核辦 
[電車撞倒塌車]  
　　前日午後四時二十分有行駛小東門至老西門第七路三十五號電車行經西門外京江公所門首適有車酒之塌車經過不及避讓突被該車撞倒車夫胸部腿際略受微傷酒　俱碎當爲崗警查見將該車司機人號數抄記囑令查票員同受傷人至二區警署聲訴由署長飭將受傷人送院醫治令認醫費 
[一樂天堂倌跌斃]  
　　公共租界南京路湖北路轉角一樂天茶館値堂人朱阿泉混名老太婆阿泉前日午後在洋檯上收取遮蓬布不愼失足墜至馬路上跌破頭顱流血不止由捕查見車送醫院醫治無效旋即身死昨經捕房將尸舁入虹口斐倫路騐尸所報請公共公廨中西官於午刻蒞所驗明傷及腦部身死因尸屬住居崇明不及到滬諭令該茶館主代爲棺殮 
[女子氣忿自縊]  
　　住居浦東爛泥渡無錫人戴梅根之女金寳年方及笄前日與隣居錢阿根錢沈氏夫婦因細故口角歸家忽萌短見入房自縊迨經家人察覺施救已僅存一息戴情急鳴警將錢阿根夫婦拘入三區警署經解警正略詰一過判錢夫婦押解檢察廳訊辦一面請紅十字會醫生到來救治未識可保性命否 
[騙取烟土之推諉]  
　　嘉定人顧炳奎前日被土販柳少青扭入老閘捕房指控顧於本年正月二十號在公共租界北海路十五六號門牌某客棧内騙取値洋三百零五元之印土一隻逃逸今始尋獲扭案請究等情捕頭准飭將顧收押昨解公共公廨經中西官質訊之下因顧供多推諉判押候查明於禮拜三再訊 
[同居拐賣女孩之懲儆]  
　　楊樹浦路七百二十四號門牌住户柴尹氏控同居人陳掌榮將十二歲女兒桂香誘拐至松江縣屬跨塘橋賣與某茶館主婦得洋五十元等情業經捕房將陳拘解公共公廨訊供押候移提桂香到廨再核在案茲悉由廨備文派令中西包探往松江移提原告之女無着已於前日回滬昨將被告陳掌榮解廨復訊並禀明前情請爲核辦訊之陳供詞支吾中西官判陳押西牢二年示儆 
[小工尋見失妻]  
　　虹口順泰碼頭小工阜寗人樂洪慶之妻趙氏於前年四月間在提籃橋瑞記紗廠放工出外忽然失踪樂四處訪尋無着業已置之度外前日樂在浦東八埭頭做工忽見趙氏住居該處秦木昌家遂即報告警區派警將秦與該氏拘署訊據秦稱前年由劉長清介紹娶趙氏爲室等語遂將劉傳案略詰一過將一干人申送警察廳昨日轉送地方檢察廳請爲訊辦 
[召認男女兩孩]  
　　女孩蔣阿牛年十一歲在浦東爛泥渡地方迷路當由崗警查見帶至三區警署訊據該女稱父名阿四在浦西南碼頭爲木梳生意等語當由解警正飭警送至南市一區署請爲就近查傳家屬給領茲經董警正派警前往查問無着留候牌示召認 
　　崇明男孩倪蔡吉年十一歲隨同伊母在某處傭工前日出外購物行經南會館地方忘却歸路由警查見帶至一分駐所詰得母在人家帮傭詢以家主姓氏均不能答當飭留候召認 
[藝徒迷路待領]  
　　秦六海通州人年十五歲在小東門顧姓織帶作習藝前日在引翔港迷路爲五區四分所崗警查見帶回該所昨解司法科經科員詰訊一過判送慈善團留養聽候查傳作主到案認領 
[車子不知去向]  
　　閘北新民路飛星黄包車公司放租頭目陳元生前日扭車夫倪貴成至四區警署控稱日前由倪租去車子一輛至晚不歸四尋無着今始找獲車已不知去向請爲追究姚警正諭令將倪收押候辦 
[攔路搶掠之懲治]  
　　賣綢小販范正寳指控揚州人陳阿四前日在新閘蔓盤路攫取値洋九元之花紡綢一疋圖逃等情昨由捕房將陳拘解公共公廨請究經中西官研訊屬實判陳押西牢三月贓交原告領回 
[西婦控告行兇]  
　　滬西宴芝路四號洋房某西婦控浦東人潘金榮於前日午後在靜安寺路行兇等情昨由捕房將潘傳至公共公廨請究據捕房禀稱今日原告未到被告已准存洋三十元保出候示中西官判潘仍存洋作保候原告到堂於禮拜三再訊 
[兩雄不並立]  
　　客民朱榮德向在浦東三井碼頭爲扛夫與蕩婦薛朱氏姘識賃屋同居詎朱氏近又與朱之同伴楊二有染事爲朱榮德所聞前日僞稱因事前往浦西須至次日歸家該氏遂約楊二到家叙舊迨至晚上十時許朱糾同多人手持利刃破門而入當將該氏與楊二一併由床上拖下將楊二左腿等處用刀戳傷該處守望巡警聞聲馳往當將朱榮德拘獲並獲尖刀一把餘人均已逃逸該警將朱連同楊二朱氏一併押送三區二分駐所由該所警佐訊騐之下以楊傷勢非輕於昨晨備函將一干人逕送上海地方廳經檢察官預審一過判楊二發送醫院醫治朱榮德薛朱氏分别收押候究凶刀存案備查 
[無賴希圖拆梢]  
　　車夫鄭寳德江北人住居閘北叉袋角仁記里其妻某氏日前私逃出外由鄭託隣人丁子恒追回了事昨有無賴陳鴻生將丁軋至茶館内希圖拆梢當爲閘北偵緝隊查見拘解四區警署押候訊辦 
[男女均被偵獲]  
　　本邑西鄕北橋鄕民曹長發偕證吳木林吳阿和等在上海地主檢察廳禀控曹關金之子曹阿妹（綽號白面曹操）誘拐伊妻盛氏揩逃無蹤請求究追等情經林廳長諭將曹關金押候限交伊子並盛氏到案訊辦在案茲悉曹阿妹將該氏誘出後匿居伊之母舅顔阿和家現爲曹長發偵悉報告該管地方警區派警前往將曹阿妹曹盛氏顔阿和等一併拘獲解區於昨日轉送地方檢察廳歸案訊辦林廳長諭令分别收押聽候訊究 
[女婿控告丈母]  
　　康耐安在新閘捕房指控妻母徐余氏與徐秀觀盜取値洋三百元之生財並不還存洋五十元等情昨由捕房將徐余氏拘解公共公廨經中西官略訊一過判氏押候查明於禮拜三訊核 
[勝家公司請追欠欵]  
　　美商勝家公司前在奉賢縣公署呈控萬根生姜愛君等欠欵不還已經奉賢縣署判决該公司勝訴現原告請求執行呈請美國總領事函致交涉署飭縣執行朱交涉員接函後即飭奉賢縣知事立傳被告遵斷還欵勿任玩延並着將辦理情形詳復核奪 
[債權人之慷慨]  
　　郭道齋於上年十月間至法公堂控稱前有押店主莊明誥向商人借去洋二千六百元本利無着人亦避匿今在路上遇見扭案請追訊之莊供認欠洋一時無力籌措判令交保限期繳還嗣因無保挺押不理當由原告查明莊明誥在原籍潮陽地方置有房屋若干間禀報公堂請爲察核判候移文該縣將産查封備抵在案茲莊明誥之父由原籍來申迭向郭道齋懇情據稱實因貧苦難措自房屋被封後無處容身且明誥之母患病甚重求郭禀請公堂將伊子省釋以圖後報郭道齋訪明屬實頓發惻隱之心允將所封之産禀請發還所有借欵不復追繳故昨由捕房將莊明誥解案請核原告投訴前情求請銷案中西讞員准如所請並以原告如此慷慨甚爲可嘉故着捕房將原告繳呈之堂費及所封之房屋均准發還莊即開釋完案 
[尙須明白補禀]  
　　皮絲烟號主林培盛前至法公堂控稱被同業某號主林理庭私收客賬又將皮絲烟五件私自售去共計銀四百二十一兩向之索討一味恃蠻求請訊追訊之林理庭供稱並不欠洋况培盛前在某處開店時欠我欵項尙未結算中西讞員因兩造供詞各執復着原告將單據呈案察閲後以證據不足遂判將案註銷昨日原告又請覆訊因復傳案詰訊之下聶讞員諭日林培盛所呈禀帖語甚含糊無從察閲當將禀詞發還限七天内着原告明白補呈到案聽候察核再行訊斷 
[定貨不出之損失]  
　　中華商業公司洋人索梅克延逖百克律師代表至法公堂控稱元泰成麻袋號主吳槐卿不出定貨麻袋麻布等貨向催不理店亦關閉核計棧租利息損失等銀一萬七千九百十四兩求請訊追吳供所定之貨今請原告先行銷售損失若干理應設法償還惟商人股份祇有四分之一尙有股東三人置身事外應請提追判將貨物拍賣候核至請提股東一節准予另行起訴在案昨日又由原告索梅克投稱今已將貨售去約少銀七千兩左右仍請追繳中西讞員判吳槐卿交七千兩人銀並保出外趕速料理 
[房租勒限繳還]  
　　雅維思洋行收租人昨至法公堂控被房客富潤公司陶良佐虧欠房租洋八十元零八角又王阿根虧欠租洋四十八元向之索取均游約不付求請訊追昨由捕房傳訊均供認欠租屬實判陶王二人交保限三天繳洋 
[牛皮店收贓受罰]  
　　新閘路裕通牛皮店主粤人羅守謙因收賈乍浦路四百七十六號門牌日商孫石浦失竊牛皮一百餘磅被捕房查悉吊出原贓昨將羅拘解公共公廨請究原告投訴前情訊之羅供此項牛皮係由滙山碼頭寫字人陳姓介紹收買現陳不知何往中西官以羅收贓屬實判罰洋二百元充公如無力認罰改押西牢三月吊案原贓交原告領回 
[淞滬警察廳批示三則]  
　　批經秀臣禀呈及抄粘均悉應俟該柱首等將減少水量確數呈復縣知事公署奉到批示再行錄報本廳聽候核辦 
　　批杭國治黄榮根禀旣據併呈仰候縣知事公署批示遵行 
　　批葉興清禀所呈是否可行仰候令行水巡隊查復核辦 
[美租界捕房瑣事]  
　　向在某輪船生火粤人鄧有近因失業無聊於前日至虹口蜜勒路九百六十五號門牌友人黄添處騙取金磅四枚經黄察悉報告捕房派探江標將鄧拘獲押候解廨訊究 
　　江北人秦大羣昨晨在百老滙路二十六號門牌老船塢修船處河内摸取舊鐵等件被該船塢四人所見嗚由二十九號日警將秦拘入捕房押候解送公廨訊究 
　　徐州人郭大扣子在北福建路一百八十號門牌吳金錫家　門圖竊適被包探嚴桂金查見將郭拘入捕房候究· 
[誌謝]  
　　中國毛筆之製由來久矣商務印書館鑒於臨時蘸墨諸多不便因倣照歐美自來水筆製法製成中國自來墨水毛筆一種與尋常毛筆用法相同而省事省時凡車舟旅行均稱便利昨承惠贈一管書此誌謝 
中華職業敎育社通訊 
　　山東省長公署整頓實業敎育以期振興實業計畫案（續）分年進行事項第一年（民國六年七月至七年六月）（一）由省公署派敎育實業兩科人員會同調查各屬農工商業以何者爲最宜即便規定設立何種實業科目（一）經省公署調查之結果規定各縣應辦科目发令遵照（一）調查已經設立各乙種學校之成績經費以便著手整頓（一）派員赴江浙等等省調查最近實業敎育之趨向及其成績（一）令留日經理員轉知農工商留學生於伏假期内調查日本實業小學狀况呈報省公署備查（一）規定各項乙種實業學校及講習所常年經費（一）令公立農工商各專門學校一律添設敎員講習班（一）規定獎勵各縣實業校所敎員辦法（一）規定各縣實業校所職敎員薪金劃一數目（一）擇省城附近適宜地點由省欵設立模範蠶業講習所一處模範工業講習所一處模範乙種商業學校一處以便各縣仿傚辦理（一）已經設立各乙種實業學校尙未完備者應卽力圖改良或即改設　習所（一）已經設立各乙種實業學校其科目與地不宜者應即遵照省公署規定應設科目從速改辦（一）已經設立各乙種實業學校一律附設講習所其未經設立各屬卽遵照省公署規定應設科目儘先籌辦講習所以期應用（一）規定各　實業講習所章程（一）審定各模範實業校所講義陸續頒發各縣實業校所以作範本（一）各縣實業敎育通令注重蠶桑染織以爲擴張地方實業之基礎（一）令商業繁盛區域注重商業敎育（一）令各屬農會與講演會巡廻講演蠶桑與染織之利益（一）令各實業學校設立桑樹苗圃試種桑秧以備各縣購用（一）通令各縣農會試種桑苗或採桑苗分發各鄕區以賤價勸人民領購種植（一）令全省農校廣置無毒蠶種以廉價售諸農家試養以便逐漸改良（一）通令各縣農會與設立農科之校所妥籌聯絡進行辦法（一）通令各縣知事會同農會會長擇相宜地點種植桑樹（一）令專門工校曁工藝傳習所置造蠶業及染織各校所應用器具以備購用（一）令各縣實業校所敎授科目均注重實習以期學生畢業後具有從事實業自謀生計之技能（一）規定地點設置省立繅絲廠（一）規定省立繅絲總廠章程及細則（一）由省公署選集各機關實業人員組織實業敎育研究會 
來件 
[日本紡織托賴斯之大計畫]  
　　（譯一九一七年六月三號大陸報） 
　　德大紗廠厚生紗廠經理穆湘玥譯 
　　日本紡織家正在預備一偉大計畫預料歐戰結束後英美德紡織業上之競争必非常劇烈不得不預爲布置從事於大組合以求經濟地位之鞏固 
　　年來日本紗布業因歐洲戰事非常發達故日本各紗廠獲利甚厚亞洲各大國向消英德貨之市楊遂被日本紗業所佔據其得利情形在日本紗業史上呈空前之盛况若非歐戰何由致此戰事平後棉紗貿易之情勢必變彼英德紡織家勢必力謀恢復遠東商場上已失之地位日本紗業商以爲欲保守現時地位非改良貨質不爲功且必須厚集經濟勢力以防不測 
　　故近頃日人盡力預備不但於紗廠内然即於織布漂白印花染色廠内亦百方結集蘄成一極大之組合 
　　鐘淵紡織公司勢將實行此方法不但推廣紗廠且組織漂白及印花廠然猶以爲未足也所以再行吸收他廠庶幾以最速時間最良方法達到此目的而與大阪地方之福島紗廠融化組成一日本最大之紡織托賴斯 
　　鐘淵首先作此計畫其他著名多廠家亦步彼後塵據聞尼崎廠與立馬廠亦將拚合假使竟見之事實此新組合有五十四萬椗子亦可稱之爲全世界最大紡織托賴斯之一 
　　愛媛浪速與松山聞亦將融合成一大公司作爲鐘淵紡織托賴斯之支廠 
東亞紗廠原爲日本第二最大紗廠聞將拚合日之出紗廠及長崎紗廠其餘較小之紗廠聞將拚合於富士或雙鹿廠自今以往日本多數紡紗廠將一變而爲五大紡織托賴斯 
　　雖尙有若干小廠未盡歸拚在内而鐘淵東亞雙鹿富士及尼崎與立馬所組織之一共成五大紡織托賴斯 
　　雖組成此紡織托賴斯不無困難之處然在歐戰平復之前勢將做到因日人深信此係日本紗業生死存亡之關鍵故也 
來函 
[賈恒久來函]  
　　逕啓者本月四號報載公堂案有棧單交還一則查此項洋紙棧單五十件在民國四年三月二十七日由曹九源紙號主曹石甫交與已閉衡元錢莊經理劉吉甫託鄙人設法抵銀五百兩嗣因查出該棧單之貨祇有十二件復經向劉吉甫根究並向公堂聲明去年十一月間知曹石甫赴公堂起訴即由鄙人將該棧單如數交存公堂聽候核斷今所登與事實不符應請賜登來函爲盼恒泰號主賈恒久上言 
雜評二 
[今日之局勢（訥）]  
　　我聞善奕棋者逐着布置必使人不知其用意迨最後下一要着全局震動而後人始恍然於前之逐着布置皆爲此最後之一着對手者至此已忙亂而措手不及矣 
　　獨立之各督軍其殆所謂善奕者歟赴京議外交第一着也阻段辭内閣第二着也請改憲法請解國會第三着也至第三着人猶以爲爲外交爲内閣爲憲法爲國會也迨突然宣告獨立聯兵北上組織臨時政府而後人始大驚而後人始知其局勢之布置已久 
　　雖然此已至最後之一着歟局外者尙未敢懸揣也 
 
 

Page 12

 
 
   
 
 

Page 13

 
 
   
 
 

Page 14

 
 
(申報第四張) 
自由談 
游戲文章 
[弭患策] [  天虛我生]  
　　人民之所患者兵禍與盜刦耳患其一發不可復遏任有何等之聰明智力亦不能廻旋抗拒然推其原莫非國家法制不良有以養成其患其第一誤着即以武器專供軍隊使爲反抗政府威嚇人民之用名爲國防而對外無所用武考其歷來用武之地無非用於對内革命一年一度幾成軍人慣例如從前之校閲然國家付以武器顧乃專爲自殺之用亦可傷矣而不肖者且復以其武器濟盜前清某地有種著匪每與官兵相約一刦而後負嵎不去官兵至則佯敗委贓於地而使官兵得之反戈相接則官兵佯敗委鎗彈於地而使匪徒得之匪旣得其定貨則卽如約他去官兵放鎗送之以戰勝上聞而鎗彈之消耗遂以一而報百上官且嘉其功也匪徒得此於是勢力大張持械以入人室喝禁聲張翻箱倒篋恣所取求人民手無寸鐵其將奈之何哉事後報官請兵追剿則兵與匪之第二次交易又成矣夫兵所以弭盜而乃轉以濟盜甚且尤有退伍之士躬自爲盜者是無怪其盜之愈多而兵愈不足恃矣予嘗靜心思之假使人民各有自衛之方人人各有自衛之具例如一盜入室出其手槍以擬人人亦有其手槍還以擬盜則兩人之勢力均而盜亦無能爲即使來者不止一盜則其家中之人亦必不止一人羣盜結隊而至則隣里合力而拒無論如何盜必不如居户之多也卽論兵亦然一縣之兵必不多於一縣之居户而一省之兵亦必不多於一省之人民是則人人能有武器不但足以禦盜患亦足以弭兵禍也譬如一省之兵無端而叛其志將以圖劫也而人民爲自衛計勢必出其全力以平此患固無煩國家爲之調兵遣將以遠水而救近火又如一省督軍忽以一己之愛憎宣告獨立人民畏其兵力乃不敢不隨聲附從若使人民全體亦具武力則又何肯緘默勢必發展其眞正之民意以武裝而求保其和平矣故愚意以爲欲弭兵禍欲遏盜風莫如開放武器准許居户自行購備鎗枝藉資自衛並采保衛團法更有敎練守望之機關人民爲身家性命財産計必無漠然視之者也前次保護團之不能實行成立者無他以上官對於給領鎗枝意存顧忌以致各縣地方每每欵項已備而領購無從官紳失信於民事遂成爲兒戲又或領得鎗枝類皆窳敗不適於用軍械局存備無多所有不過林明敦馬地利之類欲領套筒毛瑟亦不可得烏足以濟實用若向洋行購買則又爲法令所不許是無怪其觀望不前視有若無也若使開放禁令許人自向洋行購買則凡有身家之人必不少吝其費若慮無賴之徒乘此機會亦得購械則有極顯明之論理在蓋無賴之徒其財力必不敵有身家事業之人可斷言也則其所購之器必不能勝人者一夫以無賴之人欲爲盜賊乃購武器此其購買武器之資又將安出是必先爲盜賊而後乃得資本然使人人已有先備則其第一次爲盜賊之機會亦已失矣此其能力不能勝人者二且盜賊之徒其愛重自已性命實尤過於常人推其初必無非畏凍餒而死乃始走險明知捉獲之後不免官刑然以比較的心理觀之則猶勝於立時死也若使被盜之人竟有武器足以立時制其死命盜必不敢與拚一死其逃必矣蓋如其人竟不畏死則又何必爲盜曷若於未嘗爲盜之先竟甘凍餒而死乎此其膽力必不能勝人者三知此三者則知開放武器之有益於民而無益於盜也明矣果使開放武器之令下則人人皆爲國民兵且不必人人竟備武器而在敵人視之必疑其人當有武器而不敢輕於嘗試是虛聲亦足以嚇人也故開放武器必取放任主義若必須領護照經官註册則反有數可稽足使敵人探知底藴殊無益而有損又或朝放夕收動輒戒嚴以官力而迫收民械是仍不能達到人人自衛之目的也故吾深望訂憲法時於各欵自由之中加以人民有購備鎗械之自由一欵則弭患於無形固可翹足而竢若恐人民自相殘殺則盍觀乎蜂蜂各有刺未嘗見蜂羣之自殺而謂人不如蜂得乎吾書至此乃服袁政府之深謀遠慮彼令各縣地方編保衛團以各省將軍之子爲侍衛武官一以仿管仲井田之意一以仿春秋入質之法其用意正以防藩鎭稱兵盜賊蠭起之漸也惜乎其未能早見實行耳然亦足以爲治國者鑒矣 
家庭常識 
　　蛙之利用春夏之際池塘淺草中之青蛙捕而碎之將其肉膏塗惡瘡之初發時最爲有效若欲永有此物可將青蛙腹中置以墨錠曝於日中可以永久不朽用時以水磨之　 
　　飲料盛水缸中先一日晚以木棍亂翻圓攪之使水成螺旋狀之急流後加明礬一撮明朝起視則清潔如鏡矣[  子逵]  
治脚底濕毒余患濕毒頗苦之後承干君指示購蛇皮一條（藥肆中有售價極廉）撒以氷片少許敷貼患處不久毒腋流盡即愈誠良方也敬告同病盍試之 
　　治疝氣以鮮荔枝殼及核盛入盆中文火燃之患者以臀部承其上徐徐薰之三四次卽愈初發時治之較效[  蘇悦亭] 不受酬 
集益錄 
　　第十八問鄕居客臨爲東主者每苦市遠購鮮不易有何㨗法臨塘取魚又明信片往往書誤亦有利用之法否（廣德勁蓉） 
　　答第十八問臨塘取魚苟非預蓄於漁箱中者是無異臨渴而掘井矣愚意可購泰豐罐頭食品則雖盛筵亦咄暛可辦且能久藏不壞至書誤之郵片則可粘紙一層露出郵圖仍可寄遞若使剪下貼於别紙則即失其效用須作欠貲論矣又已貼之郵圖若欲揭下可用濕熱手巾掩其上少頃膠液自融即易揭下無損若稍揭損則卽無用是宜注意[  栩園]  
長篇小説 
[寫情小説　柳暗花明錄] [  常覺小蝶天虛我生合譯]  
　　第八章（一） 
　　此時月光如洗小徑蟲吟幽草盡霑清露熤爍有如明珠薏德悄然獨步亦自不計現在所爲果爲何事迨至思及則步履乃不期立滯雙頰亦泛羞紅心躍不止自念已與羅倫相交至冷平日相見不過一點其首而今日忽改常度不特交談且以吾手意挽其臂今又親往其家而取其衣此如何事者思至此不覺大　竚而言日不可不可吾焉能往其人之家顧語雖如是而彼逃囚慘白之面又赫然現於眼簾之前則復强自鎭定其心低首復行而心中所思則仍以羅倫爲多念彼對於此事何等從容彼雖未言恕已前愆而熱忱流露於無形其所以優遇此逃人者亦未始不爲已耳念至此頰上又生紅潮心益忐忑不寗若有異常之感觸則　力自鎭定仰面以視則爵邸鴟影已現於前門外燈光現爲清冷之邑與月光競白薏德乃緩其步徐徐上堦心念若門閉者則已將如何而入幸而尙闢閽人方垂頭假寐罔有所覺薏德乃躡足升堂堂空無人後爲甬道卽通起居之室中燃藍色之燈照薏德之影於地薏德一驚亟避此燈光而退至屋隅旁有鹿角卽懸衣服手杖卽植於鏡架之前薏德心乃大躍伸其右手以近衣鈎忽聞步聲起自甬道則亟歛手廻身以視則總管桑訥方鞠躬而進恭敬之中乃現詫色愕然以望薏德薏德不由侷促幾無地以自容心念凡人作賊其難如何我今雖不爲賊而心已跳躍如小鹿矣因日桑訥汝耶桑訥日然不圖乃爲姑娘薏德日我也吾蓋欲見白萊生夫人以阿姊有事特懇夫人言時而心中又不禁自笑方謂羅倫謊者今又自蹈其轍矣桑訥又鞠躬日諾然則姑娘不妨少坐吾主人尙未返也薏德脱口日知之言次又亟改日吾不欲見伯爵煩汝轉語白萊生足矣桑訥不知薏德之來果爲何意則含疑而退旣退至甬道則不禁自撫其頦日奇哉薏德姑娘有何事見白萊生者且一人闖入初不掣鈴而又在於夜問思索不得其解則復搖首蹣跚自去 
 
 
 

Page 15

 
 
   
 
 

Page 16

 
 
   
 
 

Page 17

 
 
（申報第五張） 
老申報四十年来之囬頋尊聞閣選 
[四十年前之褒揚]  
　　滇撫岑奏州同之母前在廣西殉難懇恩旌 
　　表夾片（見本報甲戍年十月十一日） 
　　岑毓英片再據留滇補用州同毛鴻儀禀稱職籍𨽻江蘇鎭江府金壇縣職父維翰由吏部供事議叙從九品分發廣西試用咨補馬江巡檢調補温水巡檢咸豐二年署西林縣典史五年六月交卸尙未回省旋即病故眷屬流寓西林十年三月髮逆回攻西林縣職嫡母梁氏遣職出亡以存宗嗣三月二十九日縣城失守職母指賊唾駡當被臠割殞命後於閏三月内官軍收復城池職回城查明職母遇害情節肝膽俱裂因職年幼無知收葬職母遺骸後卽遠道來滇投効以致母氏殉難事實久未呈報湮没弗彰禀懇附奏請旌以光泉壤等情伏查留滇補用州同毛鴻儀嫡母毛梁氏前在臣本籍西林縣駡賊捐軀係屬實在情形因查前雲南雙水塘同知吳啓賢以其母吳劉氏在廣西永安州任所殉難未據廣西撫臣奏報禀由督臣劉嶽昭會臣具奏欽奉諭旨着准其旌表禮部知道欽此今毛梁氏在廣西西林縣城死難甚慘與吳劉氏事同一律可否仰懇天恩勅部照例旌表以彰節烈之處出自逾格鴻施謹附片具陳伏乞聖鑒訓示謹奏錄九月二十五日京報 
尊聞閣筆記 
[王秀才（見本報甲戍年五月二十六日）]  
　　王秀才者金陵人佚其名放浪不覊喜作挾邪游工飲啖一舉百觴無醉容性峭直聞人間不平事輙怒髮上指躍躍欲起尤精技擊興酣起舞殆不啻百人敵也一日見遊方僧負高肩擔此世所爲少林滴派能拳勇者秀才飛一足踢之僧急側身避秀才鋭進僧即卸擔與鬭良久秀才勢漸不敵大呼求罷僧一笑而止秀才知非常人延入家中供養兩月而盡其技後髮匪入城秀才率鄕兵巷戰衆寡不敵乃賦絶命詩投水死 
　　覃守備（見本報甲戍年五月二十七日） 
覃守備襄陽人家世清白父爲貧累作客於樊城者數十稔母年四旬每索不得男因禱於武當之宮始獲娠焉期年分娩至落地時不啼亦不動視之一肉球也大如瓜母疑爲不祥棄之水窖乃閲一晝夜尙蠕蠕然蠢動於窖中母奇之取而剖視男也呱呱之聲徹於比舍知爲英物喜挹而歸哺養巠五歲父逝世母子幾難自存幸母賢藉針撫孤歳歷氷霜者又十有二年覃某稍長狀貌魁梧每以因人而炊爲恨然性至孝代母操作怐怐然以子兼媳矣嗣應某軍門募日得錢輙以供母母以藐諸孤不使遠離膝下覃因告母日兒坐食而令母勞不若兒從軍而令母安食也母許之於是從軍門東下雖讀書不多而兵法動與古合故所向披靡一日軍門率兵擊賊於皖江覃料其難進急以十數騎伏於險以逆勁旅全軍乃得生還遂爲軍門所器動屢著戰功薦升至都　迄軍竣補當陽守備迎母至署而就養焉 
文苑 
[感懷集古三十絶　　（滬寓淑娟女史）]  
　　（見本報同年月十四日） 
　　天上人間兩渺茫此生何處訪劉郎春窻一覺風流夢雲兩巫山枉斷腸玉容寂寞涙闌干宇宙茫茫感百端我已無家尋弟妹不隨雞犬事劉安處處斜陽草似苔百花園裏看花回春來多少傷心事一寸相思一寸灰闌干獨立起遐瞻更辦弦聲覺指繊正是玉人腸斷處參差蝴蝶入疏簾幾處花枝落碎紅畫樓西畔桂堂東一場寂寞憑誰訴台閣朦朧細雨中頻仍欹枕寐難成眼想心思夢裏驚萬里寂寥音信絶聽風聽雨過清明草縷孶蕃雨剪齊澹烟斜月照樓低遲遲鐘鼓初長夜冷句偏宜選竹題悶尋鸚鵡説無聊煑茗焚香夜寂寥零落花枝移影入一窗風雨可憐霄燈燭熒熒照孤寢横風吹雨人樓余更無言語空相覷庭院蕭條滿落花我心非醉亦非醒絃管何須鬭小伶翡翠衾寒誰與共梨花枝外雨冥冥往事思量在眼前悠悠生死别經年東風不爲吹愁去血涙染成紅杜鵑舊不能言意可知當年二八盛容儀嬋娟流入襄王夢天遣多情不自持得喪悲歡盡是空斷無消息石榴紅田園寥落干戈後社燕何由戀塞鴻他生未卜此生休一炷清香盡日留同穴窅冥何所望恩情須學水長流釵環零落不成行拜月無人見晚粧聞道欲來相問訊小姑居處本無郎更無消息到如今山水迢遙碧樹深魂魄不曾來入夢且邀明月伴孤斟不見仙娥見謝娥東風莫夢海棠窠他家本是無情物一片閒雲逐雁過樓閣開窻奏洞簫青山　隠水迢迢欲將心就仙郎説松柏凌寒識後凋説盡心中無限事事如春夢了無痕兒家門户重重閉早辦名香爲返魂猶欠君平買卜錢春愁黯黯獨成眠多情多病年應促辜負南華第一篇縱横詩酒少年曾今日飄零感不勝我是玉皇香案吏蓬萊歸去好風乘書生習氣未能無風骨目是傾城姝寂寞空庭春欲晚夕歸飛絮憶平蕪來是空言去絶跡落花流水是重重人間無事堪惆悵月入斜窗曉寺鐘暗爲王孫換綺羅君家庭院得春多相逢何必曾相識一點春風上翠娥碧桃枝下美人過一笑微微紅透過誰愛風流高格調綠雲鬟下送横波茅屋燈殘共月居起挑殘熖獨躊躇殷勤願作宜春曲萬里關山一紙書當筵一曲媚春暉談辨如雲玉塵揮風景宛然人自改落花蝴蝶作團飛羅綺叢中第一人讀書萬卷姑通神凄凉舊事無多記空裏浮花夢裏身凋零花木　年删且占林泉一味閒多少别魂招未得不堪重上望夫山 
警世寓言 
[某甲（見本報甲戍年三月初十日）]  
　　某甲者徐之遷宿人邑附生也精刀筆串通書吏傾害善良海市蜃樓能顚倒是非駕無爲有又工擊刺手下無賴少年數百人一呼而集結黨横行目無法紀其有聲勢術所不能陷者往往使其黨殺諸途道路側目無敢攖其錢者富户聽其科派按季輸錢於其家莫敢短少謂之買平安錢里有與寡嫂爭財者求計於甲甲使其黨夜入嫂室冠裳楚楚及被獲自認爲盜官以其飾華不類穿窬刑之始改盜爲姦嫂不能辨自經而死甲又陽與其人聯姻後誣以盜案殺之面盡得其所有行事類如此當捻逆未平時甲充圩董難民有來投者殺之而取其財復盡貨其婦女積貲無算兩子亦入學官有欲除之者甲輙賄書吏持其短長以是歷任以來無敢發其覆者晚年坐擁厚資孫曾繞膝人皆以爲天道無知後欲徙居城中席捲所有分載兩船而甲自策馬陸行以隨是日風平浪靜及流中流兩舟無故自沉鄕人恨之次骨不肯援救舉家數十口無一得起甲大怒謂其黨日吾舌存乎衆日唯又日吾手存乎衆日唯甲日吾舌手尙在不難立致奇富彼蒼其奈吾何也入城復理舊業又娶幼妾妾憎甲老私與里中無賴通復盡盜甲所爲詞狀使所私陳於縣官逮甲及妾妾復盡供甲平日之所爲無少諱官素知甲不法乃置之極刑妾遂盡挾所有嫁無賴人皆以爲甲之惡報云 
 
 
 

Page 18

 
 
   
 
