# 1894 - 76 - 4907511

 

Page 1

 
 
[三百六十七號畫報告白] [  點石齋啓]  
　　姑蘇鄉間日前暄傳一命案係由行人見一雨傘貪而往拾則見一屍僵臥五　六腑　露滿地而　圍毫無血漬駭而狂呼由衆報糶相騐事亦　矣他若拐術之傳子委員之鞭屍花有弔鐘之名賭用苦肉之計合　正當穉齒相攸偏在　人庸醫拾書忽來奇遇痴人煑茗妄用　　吸所附　抄等圖說准十六日出售此佈 
[開印續施公案] [  圖書集成局代啓]  
　　續施公案一書意在黜邪崇正其中點綴描暮頗覺可驚可喜茲有人託本局付諸剞劂業已開印特此佈聞 
[硃印合肥相國七十賜壽圖壽言全集告成每部實價洋一元單購賜壽圖二角圖書集成局代啓]  
　　合肥李傅相七旬壽辰皇太后皇上宸翰頻頒珍物陳庭實爲非常之隆遇王公督撫以次陳言祝碬序文聨額詩詞歌賦各體具備京都同德堂藥局主人由都門覔得原稿照式繪圖付之硃印爲數十種冠於簡端復廣搜王侯公卿府道州縣撰述不下千餘首由本局用鉛字代印駢四騼六宋艷斑香色色俱足不特蔚爲大觀兼可增長學問無論士農工商皆當各置一編茲用潔白連史釘爲四本外另錦套裝潢精妙大堪悅目賞心每部收回工本洋一元不折不扣惟所印無多欲先覩爲快者請至上海五福衖口京都同德堂藥局三馬路申昌書　室購取此佈○此　甫成多人購取錦套赶製不及百餘部買客未曾有套乞往添補可也 
[論德相謀國]  
　　西報言德國前相卑斯麥克與德皇詳論軍國事宜謂我德倘或他日釁端一啓宜卽將馬兒因及荷蘭二國先行攻擊奪而據之方爲全勝之圖斷不可侵越俄粤之界又言啓釁之初我德宜先謀自守然後徐觀大勢可進則進可止則止方不至有躁進之虞又聞某日德相與德皇共商國家大事之際言設或俄法以兵宼德若無英國運合則出兵搗法之北境以絶其前進之路如此則竟國之助實無可用此皆知已知彼之見敵狀軍情洞若觀火洵不愧爲柱石之臣說者謂德皇之所以卑躬屈節敦請卑公者實緣俄法近來日益交親而俄之與德交情乃日疎一日故也觀前此卑公秉政之日北和俄國東拒法人故能使德國高枕無憂不意今皇年少氣盛不能優禮耆臣故卑公辭職而歸自是以後法國卽日逞深謀以親俄國今事將决裂故德皇復請卑公計議猶幸亡羊補牢尚爲未晚云云此皆西報中語港報譯而登之者也竊以爲卑公佐前德皇滅法蘭西直入其都城法之兵一蹶不振至甘爲城下之盟賠償兵費割取名城任德之所爲而不敢少出其氣此千古之大辱未有不鏤心鉥骨者也而卑相之勳業亦由此而成德皇倚之如屋之楝梁與奇老將軍皆爲股肱心腹今徳皇薨逝而奇老將軍亦歸道山碩果之僅存者則卑相一人耳其所以辭職而歸者或亦並非因今皇年少氣盛與卑相意見不合故此告歸或者以年老力衰乞病歸里以資頤養且見德國近來無事但能守其故步必不至有意外之虞故坦然告退而無所顧戀以視與長頸烏喙之君王共事栗栗乎歌狡兔死走狗烹高鳥盡良弓藏者則大不相同又何必早爲急流勇退之計吾知卑相之進退固綽綽然有餘裕也今皇聽其告退亦非别有意見爲輕棄其故舊蔑視乎老成或者念其功高望重不欲勞以瑣事故准其告歸而凡遇一切疑難重大之事則仍盧懷請教中國本有此禮如宋時平章軍國重事皆宰相乞休而後加以此任古時凡於老臣耆宿且有就　之禮特以今時則久已不行耳觀德皇與卑相共商軍國重情而知卑相固身在江湖心懸魏闕其非因與今皇意見不合而去已可槪見然而竟以爲卑相所言者皆爲國之良謀則又有不敢深信者何則北和俄國東拒法人此亦老生之常談耳俄爲强國與德親則德重與法親則法重此又夫人而知之也俄奥聨界奥德又錯壞若與他國有釁而復開罪於俄奥而多樹之敵則雖至愚者亦必不至此其言俄法若以兵宼德若無英國連合則可出兵以搗法之北境如法英連謀則將奈何至於先謀自守徐觀大勢可進則進可止則止此則兵法所載苟略知兵者皆能言之又豈煩卑相之再三籌畫而始出此謀又豈必待德皇殷勤請教而始爲此計也乎夫軍國大事必其深謀遠慮秘而不宣者也若在大廷之上侃侃而談使報館執筆人從旁聽覩而筆紀之此尚得謂謀之深者耶卽曰謀之密室而或仍爲多魚之漏故外問得以知之然亦非卑相之所肯出此者也某國可和某國可據此等語豈可先出諸口一出諸口則人皆知爲之備恐我所欲與之和者反因此而多其挾制之計我所欲據者反因此而失所攻取之方其不貽誤國家大事者幾希矣故吾以爲卑相此言不過昌言於衆故意與德皇商酌而出之以故作疑陣而已其所與德皇深謀遠慮者當别有在也試觀前此與法鏖戰之時前則故意示弱迨後勾連列國倒戈向法直至臨期而始見之何等謹密何等機警若先已歴歴言之娓娓陳之則是與中國近來塲中之䇿論無異又何足爲重輕又何必特特謀諸老成碩望之卑相以爲此固平章軍國重事也哉未免淺之乎測卑相矣 
[諭旨恭錄]  
　　二月初四日奉上諭御史安維峻奏編檢擁擠太甚請愼重館選一摺所奏不爲無見翰林爲淸華之選必應遴拔眞才每科會試後覆試殿試朝考及庶吉士散館朕於閱卷大臣取在前列者酌量錄用乃近來閱卷擬取关列等第逐漸加多殊非愼重選擇之道嗣後殿廷各考試該閱卷大臣務當秉公校閱詳愼擬取如有文字平常及疵累之卷均不得濫置前列以杜倖進欽此同日奉旨這所叅疎防監犯越獄之管獄官山東署平陰縣典史試用巡檢張開先著卽革職拿問交福潤提同刑禁人等研訊有無鬆刑賄縱情弊按例懲辦有獄官平陰縣知縣李敬修先期公出著准其免議仍勒限緝拿逸犯邵立秋務獲究辦餘著照所議辦理該部知道欽此同日奉上諭御史安維峻奏五城遇有訟案往往兩造未集卽有人函託巡城御史以致意存調停率多含糊敷衍請飭嚴禁等語民間詞訟全在承審官秉公剖决方足以折服其心若如所奏曲直未辨請託先行何以别是非而昭明允嗣後五城御史務當破除情面遇有函託之人卽著分别叅辦倘該御史扶同徇隱别經發覺定行從嚴懲處不貸凛之欽此同日奉上諭崑岡著充會典館副總裁欽此 
[上淸銀牓]  
　　范子蔭農部德鎔報丁内艱所遺户部捐納房總辦一差經堂憲遴深孫主政毓駿接辦○某侍御素著直聲去歲科塲事已抗疏上聞近因正科在卽復上封章於江浙科塲利　　　　切洋洋數千言類爲士林傳誦○崇受之侍郎禮升授理藩皖尚書志伯愚中書侍郎銳升授禮部右侍郎均於二月初四日上任○顧漁溪通副璜向充軍機章京帮領班現升署順天府府尹例不兼直樞垣○金臺書院春季官　已定於二月初六日扁門甄别本 
 
 

Page 2

 
 
年係鄉會之期與考者先期紛紛報名較往年不止多一倍也○都中通例同年同官同鄉以及貿易中之同業每歲新春必訂期圑拜所以聨交誼叙情話也癸酉鄉拔同年約同庚午丙子兩科於二月初一日假座虎坊橋湖廣會館舉行是禮召勝春部子弟演唱燈劇是日天氣晴暖冠蓋如雲亦一時之盛也次日禮部同官亦於此處團拜公請諸堂憲惠臨惟兼署右侍郎張樵野少宗伯未到直隷合省同鄉京官則於初四日團拜到者三百餘人同日松江同鄉京官團拜到者二十餘人○西江饒太史士騰去秋以同年丁太史維禔鑽謀放差事被叅波及由籍來京向户部投遞親供後遽爾自盡太史上有老母而家况淸貧棺殮之貲均賴同鄉佽助某部郎輓以聨曰一念竟成千古恨萬金難買九原必○浙江學政陳六舟宗帥升授順天府府尹所遺本任宗人府府丞一缺經吏部將應升之李奉常端遇沈光祿恩嘉林　卿維源顧通副璜徐常少承煜具題請旨○新簡江西督糧道劉儲憲鼒係毅齋爵帥之羣從由河南遇缺題奏道特旨簡放新簡陜西按察使曾廉訪鉌前在陜西按察任内丁憂去年服滿今仍簡放是缺聞二公均於正月十一日由吏部給憑赴任想不日當束裝起程也○本届京察一等之各署司員筆政自本月初三日起由吏部考功司分日帶領引見○出使日本大臣汪芝房星使因節署需員襄理於去年奏調王勝之太史等四人前往太史及袁渭漁比部業已出都尚有李君嘉德亦於日内俶裝南下○吏部溥副郎松係天潢貴胄第宅在城内乾麫胡同本月初三夜忽有匪類四五人毁門而入副郎從睡夢中聞聲起視諸匪並不逃逸喝問銀藏何處副郎見來勢兇惡不敢聲張任其翻箱倒簏而去翌晨向提督衙門呈報未識能卽日緝獲否○義仁鈺錢鋪開設正陽門外大街某日有人持票取銀其時天已傍晚司帳者他出店夥接票視之計京平足銀五兩未敢遽付婉告曰請台從少緩須臾俟掌櫃歸取銀未晚也其人一若迫不及待也者店夥察言觀色益滋疑竇止喧嚷間司帳者適至其人卽乘間遁去取票諦視果　鼎也遺人急追已杳如黄鶴矣○京師烟花之藪首推臙脂石頭小李紗帽各胡同中有麗人小字月君色藝兼長爲太原公子所眷有見其集成名爲楹帙贈之曰近水樓臺先得月落花時節又逢君情文雙絶幾如無縫天衣誠佳製也有名素蘭者本浙產丰姿娬媚不亞月君某孝廉公車北上一見心傾頗有金屋藏嬌之意贈以名云北地胭脂推薛素南朝金粉壓湘蘭聞者艷之 
[營口火災]  
　　正月十八晚八下鐘時營口西街義順祥後屋亂柴中忽然火起火神廟中人急鳴鐘報警一時水會四集併力救援將小屋推倒兩楹得以撲滅二十三日西水門外鮑姓家亦火從亂柴堆起幸卽救護尚未延太住房說者謂此皆無賴窮民所種是耶非耶 
[姑蘇火警]  
　　蘇州訪事人云本月十三夜三鼓後胥門外横塘鎭後某冶坊不知如何失愼霎時火燄高張冐穿屋頂坊中人俱已睡鄉深入聞警而醒但見祝融氏左衝右突銳不可當立卽四出鳴鑼招人赴救無奈是處並無水龍等具祗藉木桶汲水以澆時又封家姨輕薄顚狂助之爲虐直焚至四鼓後火始告衰計燬冶坊房屋十餘椽最慘者坊夥某甲臥病在牀當火盛時人咸奔避不遑不以病人爲意事後查檢則已焚斃於瓦礫堆中額爛頭焦不堪寓目矣 
[閩中試事]  
　　福州訪事人云閩侯兩縣示期本月初四日在貢院中扃試文童閩縣已冠首題人之言曰爲君難爲臣不易如知爲君之難也未冠首題爲臣不易通塲次題不幾乎一言而興邦乎詩題賦得山盤江面虬龍活得盤字侯官已冠首題皆惡之何如子曰未可也至其不善者未冠首題多見而識之通塲次題昔者文王之治岐也詩題賦得杏花消息雨聲中得聲字兩縣入試者都計五千人點名時適大雨淋漓洎天明雨始稍止鐘鳴二下卽有人紛紛交卷陳尺珊張實臣二大令隨傳諭放牌旣開大門突有一種人强行闖入持食物求售以覓蠅頭二大令見而惡之喝令驅逐至四鼓許凈塲初九日卷已閱竣發貼圓案閩縣取一千八百人侯官取二千二百十九人定於十三日舉行初覆又聞府試已示期二十八日取齊三月初八日考八旗閩侯官長樂三縣文童十一日考福淸屏南古田閩淸羅源永福連江七縣文童 
[鐵路停工]  
　　天津鐵路公司分官商爲二局其業已築成由津車站旺道莊起至古冶止謂之商路其後來興築者由古冶至　州陸續接至山海關謂之官路車客由山海關而來至古冶須另購車票由旺道莊而去至灤州亦另購車票以淸官商兩局界限官局經營伊始工程浩大費實不貲不若商局規模已備可圖利益今歲恭逢皇太后六旬萬壽普天同慶在廷王公大臣外省將軍督撫以及實缺提鎭司道各抒報効之忱藉獻岡陵之祝户部總司出納更應力求撙節遂將鐵路經費暫停支放爲移緩就急之計關外工程今春並未開辦委員司事不便坐支薪水有辭回津郡者想須俟萬壽慶典告成然後再議興工也并聞某侍御以永定河關繫畿疆水利若不尋流溯源大加修濬不特爲民生巨患且爲國帑漏巵若謂部庫支絀無欵可籌何不以鐵路經費爲治河之用蓋以鐵路爲未然之利永定河爲已然之害不可不熟籌緩急也獨不思鐵路爲富强根本時至令日興辦不容稍緩東三省逼近强隣整備邊防尤非鐵路不爲功漫欲以數載之經營廢棄於一旦豈識時務者之所爲哉 
[堤壩衝塌]  
　　鎭江訪事人云運河淤淺篙楫難施去冬調集各營分投挑濬自南門至丹陽碼頭一帶歸新湘營從事自西門橋至浮橋門一帶由河工總辦袁太守雇民夫開挖東西兩面均築土壩以截水源上月下旬雨師稅駕傾盆而下晝夜不休以致江流汩汩而來勢甚洶湧將各壩一律衝塌凡工程未竣之處轉瞬間卽一片汪洋太守蹙捐雙眉無法處置目覩前功盡棄徒是跌足咨嗟本月初八日江蘇巡撫奎中丞遴委卽補府高太守元林前來察看太守奉委後於十一日乘舟戾止在郡廟暫駐行旌次日卽親赴河干勘視 
[炸藥傷人]  
　　西字報載外洋電信云本月初二夜意大利國議院門口有人施放炸藥正在議畢人散時忽聞轟然一聲猝不及避受重傷者八人受微傷者不少施放炸藥之人亦受損傷當被巡捕拘去 
[東報譯登]  
　　日本愛媛縣人赤瀨由吉在朝鮮行商東歴二月十三號夜由仁川赴松都途中被朝鮮人以瓦石擲死又將加害於同行之加來太藏加來見勢不隹潛身遠遁事後訴諸駐京日官日官派警部及巡查往詢因何起釁或云赤瀨在途被犬所噬怒而拔刃狂追犬奔入韓人家韓人止之誤受刀傷致成此事云○茨城縣屬各町村人民八十歲以上未滿九十者七千九百三十六人九十歲以上未滿百歲者四百二十六人百歲以上者二人宮城縣伊具郡丸森村山内小坊木老人阿部喜　當舊藩秉政時曾充頭役維新後退爲村長今六代同堂已二十五年現年九十歲妻八十七歲長男名淸藏及媳皆六十八歲孫忠三郎四十七歲孫媳四十三歲曾孫勇三郎二十二歲媳十八歲而曾祖父母皆健康且係原配家中尚在男女各三人一族中多至八十人家庭如是之盛殊爲近世所稀聞也○去冬皇太子赴靜岡縣沼津别宮避冷兹因天皇二十五年婚期特於二月二十八號乘火輪車回京宮内大臣及高等官皆在停車塲迎迓皇太后亦預傳懿旨定於三月七號午前十一點鐘時由神奈川縣葉山村御用邸還京○本月九號天皇舉行大婚祝典通國各官銀行聨名請諸大藏省停公一日大藏大臣許之横濵租界中外國各銀行亦暫停一日○明治二十五年歲杪查得通國新聞紙及雜誌合共七百九十二種内論說時事者二百二十八種專記法律政事及經濟者十一種闡明宗教者六十九種學事小說二百五十一種醫報四十種農商工藝報一百六十七種官令報二十六種 
[馬快飲刃]  
　　蘇州人王九卽王洪長洲縣署馬快也本月初十日率夥役數人雇舟至木瀆鎭緝案小泊距鎭里許之某鄉十二日午後獨自一人徒行登岸至晚不歸衆夥意其句留鎭上並不滋疑翌日鄉人哄傳某姓墳旁有刃斃男屍一具往視之則王也細檢衣服鞋帽及身畔所帶洋銀毫不失少腰肋間受刃傷數處想係匪徒仇殺當卽喚地甲看守想須報案請騐也 
 
 

Page 3

 
 
[丁祭盛儀]  
　　揚州闔郡紳耆集議規復文廟舊儀舉行樂舞習之數月已具規模本月初十日爲仲春丁祭之期主祭官兩淮運司江都轉承祭官揚州府沈太守率同陪祭官江都邑宰及府縣學諸廣文執事樂舞諸生於初九夜齊集廟中届時濟濟蹌蹌駁奔從事署甘泉縣湯大令因病請假由府經廳金叅軍替代威儀肅穆音韻鏗鏘樂備禮明毫不紊亂士民椅裳聨袂藉觀壇坫威儀月臺上幾如蟻聚蜂屯然皆能肅靜無譁彬彬爾雅誠煌煌乎鉅典也 
[潞河春鯉]  
　　北通州訪事人云去歲紅廟决口越兩月始行堵塞正月二十五日河汛呈報河已開通道憲張筱傳觀察卽於二十六日 
輕騎减從親赴紅廟查看隄工嚴諭河工委員張海樓二尹速雇夫役加高培厚以期鞏固○坐糧廳滿堂如鶴儕部郎松三年任滿經倉憲報部俟六部揀選儘先合例人員開列銜名帶領引見恭候欽派○二月初一二三等日各衙署支搭燈棚任人游覽以倉署燈棚爲最明燈萬盞密若繁星人游其中如入琉璃世界别有洞天並演二面大鼓聲徹雲霄士女往觀如水如雲頗極一時之盛○二月初三日爲文昌誕辰是日闔郡舉貢生監陳設華筵鋪張燈彩恭請張觀察陳司馬吳直刺拈香○初三日新城南倉東門北菒市各放花盆一架所有名目如鐵樹開花五鬼閙判烟火杆四方斗羣燈火塔砲打襄陽城等色色新奇觀者齊聲喝采直至譙鼓三撾游人始信步而歸○開河後舟楫任來毫無阻滯上月二十九日有頭號活鯉魚船二艘由天津乘風而至一時喧傳令年河路貨物定卜繁多嗣後洋貨雜貨雜糧米麥由津裝載來通屯集河口幾如山積户部稅局遂於二月初四日開關報稅者駢肩接踵而至計報載四萬餘石傭工食力之輩麕集河干找挑貨物此來彼往如蟻聚如蜂屯工部稅局亦於是日開關納稅較之河未開時冷熱情形眞有霄壤之别○運糧河近年率多淤淺漕船節節難行傳聞大憲擬籌巨欵一律挑挖並取直勢俾河流得以暢行未識果見諸施行否○本邑水局有東關募義水會北關坎善水會新城水局爲三大會水龍旣稱靈捷人夫亦踴躍爭先至東西南北四街水局多係鋪商所置臨事恐未能得力現由四街會首捐集資財在鼓樓上創立中陽助水總局多購小龍並備大鈎水桶等物人夫則多募精壯者充之有此一番整頓設遇火警當可惜以無恐矣 
[車數驟增]  
　　天津路窄人稠車馬往來本有擁擠之患自有東洋車以後車夫爭誇捷足横衝直撞彼塵中插足者稍一疏虞卽遭碰撞從前工程局月捐每輛津錢一千文作爲修路經費前任天津府鄒岱東太守憫拉車者多係貧民禀明傳相核减五百文以示體憁詎料减捐之後車輛愈多前祇三千餘輛現已增至五六千輛亦可見貧民謀食者之衆矣 
[命案傳聞]  
　　浦東楊師橋爲上海縣所轄一小村落也鎭西二里許二十四保五圖地名姚家車者正月間有姪媳毆斃夫叔母一案未及控官不知何如彌縫了事聞者已駭然矣不料近更有可駭者農人姚阿東兼充捆保承祖父之遺業饒有餘資本月十三日向叔母索還竹籃以致口角阿東孔武有力擊破叔母頭顱醫治無功當日身死翌晨屍子欲報官請騐地保將阿東鎖錮勒出洋銀一百二十元爲書差之費并備棺成殮誦經三日不知屍子所得幾許大約旁人難免不分肥也近處茅蕩地方類多鹽販有姚鳳祥者前日經巡鹽水師拘去勒出洋銀以贖正在懊憹之際適鄰人阿凡之妻向索布機租値姚子囝囝一聞此語立卽聚集家人將阿凡之妻攢敺受傷奄奄一息噫何此處之人竟不顧天理若此耶風聞如此因照錄之 
[竊金敗露]  
　　數年前招商局豐順輪船抵滬船中失去赤金三箱約値銀一萬數千兩當時查無蹤蹟惟司燈之某甲忽一去不回然亦不疑其行竊也甲得贓後卽潛赴寍波經營華屋翬飛鳥革氣象一新且出則怒馬入則輕裘廣購田園避然面團團作富家翁模樣鄰人某乙心焉疑之然不敢問其來歴邇者甲見赤金大貴復出其所有易銀於是乙疑更甚暗中赴訴捕房捕頭飭捕拘拿詰之歴歴不諱想須解歸滬上盡法以懲也 
[靈輀北上]  
　　原任浙江巡撫崧振靑中丞靈枢來滬在小東門外吳淞碼頭暫泊定於今日乘招商局之新豐輪船回京已紀昨報兹悉中丞之介弟崧觀察及其公子等於昨日午後將靈柩扶上新豐輪船本埠官塲文自關道憲聶仲芳觀察以下武自提右營廖楚材叅戎以下咸詣碼頭恭送滬南之忠信營砲隊營督標滬軍等營莫不整隊而來大旗隊大刀隊剛义隊長槍隊腰刀隊洋槍隊共約數十起動若風翻靜如山立繼以西樂一班悠揚入聽恍奏鐃歌排列小東門外不下二三里之長迨靈柩上船時各放排槍以表敬忱法界捕房派包探及中西捕在途照料會捕局亦派局勇數名臨塲彈壓至夕陽西下各營兵始各散歸回望江于惟見烟水蒼茫素旗飄而已 
[救護月蝕]  
　　昨晚係月食之期本埠各衙門及城隍廟等處均預備一切以便届時救護循向例也 
[循例開操]  
　　前日江南提標右營參將廖楚才叅戎委守備程厚𤲅守戎督同城汛李千戎及部下健兒於晚間十下鐘時出小南門經佛阁臨大校塲舉行春操其時演武廳早已鋉設一新守戎小憇片時叩拜喜神燃放邊爆旋升坐公座各隊分站兩旁守戎卽傳令開操初放排槍三次隨命布成陣式焂開倐闔乍陰乍陽忽聞號砲一聲各隊仍回營次前導有龍旗一對繼之以大旗隊洋槍隊鋼义隊籐牌手殿以高燈數十對照耀通明沿途圍而觀者人海人山幾至無從插足咸曰整齊嚴肅是爲節制之師 
[不認行兇]  
　　刃斃泰安棧接客朱阿萬案内之牛角寳生已於日前獲案黄大令著暫行交差看管已詳昨日報章當晚大令升堂訊問牛角寳生供稱小的係本邑人姓江在中和棧爲接客夥死者朱阿萬當鄱陽輪船進口時與厲三煤炭阿三小余四等爭奪主顧以致大動干戈小的在樓上觀看見朱甚爲兇横將人掌頰一下何人被掌一時看不淸楚此次在江裕輪船打架小的寳不在塲大令曰旣不在塲何故逃避非情虚而何牛角寳生卽江寳生供並非情虚適因有事出外數天迨事畢回家見憲差來喚立卽到案叩求大老爺鑒原大令再三盤詰矢口不移喝令掌頰二十下江堅執如前大令著仍交差看管並勒令將正兇厲三及煤炭阿三等指交再行訊斷 
[著交糧米]  
　　昨日浙江海運滬局總辦函送船户陳朝宗船夥趙起官二人至縣據稱由浙江烏程縣裝運糧米二百七十石來滬交卸兌收之下缺少至八十一石之多請爲究辦黄大令接閱來函卽委帮審委員葉臨恭司馬訊問謂陳曰糧米乃天庚正供豈容竊取陳稱小的等並未竊取實因船身年久失修間有滲漏致將糧米沿途失落司馬曰爾意若何陳稱小的情願照數賠償司馬著將陳趙二人收所赶將所失糧米八十一石交出遲干比究 
[噩電遙傳]  
　　臺灣製造火藥局被燬本館已將電信列諸昨日報章兹悉本邑美租界西華路東桂芳里口萬福樓茶肆主邱成華年近五旬祗生一子名曰桂海年二十許向業攻銅去年倩人薦至臺北製造火藥局當工昨晨電報傳來言局中火藥猝然桂海竟斃於火内家人聞耗大慟立卽覆塌云屍身不能擅殮須待屍母抵臺嗚呼誠慘矣哉 
[賭徒墜樓]  
　　有混名皮條阿狗者無賴也前晚糾合劉盤龍一流人約數十輩在十六鋪鹽碼頭某姓樓上開塲聚賭正在呼么喝六采烈興高不料人數過多此樓又年久失修遂致傾圮各賭徒俱從高墜下紛紛作蛺蝶舞幸樓不甚高僅傷三人其餘皆慶無恙賭之爲害顯而易見有地方之責者何竟充耳不聞耶 
[野鴛分散]  
　　王蘭卿家於南市王家嘴角有親串某氏婦寄居本月某日氏往荷花池徐楚良冥器鋪中購取紙箱一具徐係浦東南國 
 
 

Page 4

 
 
人交易旣成絮語鄉間風景氏聞而樂甚卽被徐留往店中兩下情濃幾如膠漆前日貿貿然拜告天地行嘉禮焉王聞之尋蹤而至徐將氏藏匿複壁間王遂廢然而返閱日無賴呌化阿德𧨝知其事糾合同類十餘輩擁至徐家紛紛饒舌徐懼倩人排解賄以洋銀八元阿德等始一哄而散氏則由王領回交家屬收領 
[英公廨晚堂案]  
　　前報載姚孫氏訴稱小婦人在治下寳善街開設同春客棧前年二月鎭江人余松林黄陸氏挈女郎品珍來棧積欠房飯資黄陸氏倩余再三商懇將品珍寄名爲螟蛉女小婦人付給身價洋銀一百五十元立有契據事經二載忽有人自稱品珍之父來棧借宿繼而欲將品珍領去不得已投案聲明叩求鑒核品珍供稱年十六歲原籍鎭江前年春父親倩余携來滬上寄寓同春棧積欠房飯洋銀二十餘元當時母親無奈央余說合寄名爲螟蛉女得洋銀一百五十元後母親復請余向寄母借洋銀數次日前父親黄長寳來棧與之見面不發一言現願隨寄母度日叩求恩准通刺令姚孫氏覓人保出暫將品珍領去俟邀黄來案再核○前者同源仁珠寳鋪執事人葉錫帆控同業義和昶主葉勉齋結欠往來洋銀一萬四千餘元宋通刺飭將勉齋交人保出尋交執事人陸梅卿秦鶴汀訊核嗣錫帆以勉齋保出迄今並不赶緊尋緝亦不將各欠料理因之具禀呈催前晚通刺升堂集訊錫帆及恒裕昌執事人沈維谷等十一户同供稱上年十二月二十七日奉訊後卽往義和昶查閱存貨帳上有貨一萬二千餘元而現存之貨祗値一千四百元大相懸殊殊屬不解各股東竟署此事於不問反將鋪内生財登報招盤顯見意存不良是以環求追究勉齋及魏又耕同供稱此事實被陸秦拖累曾倩人四處尋緝至今無著所有生財因虧欠房租是以招盤現容赶緊追尋交案通刺飭暫行交差覓保速將陸秦尋交違則提案押追並飭原告將生財另行安署放出各帳候飭差帶同往收 
[英公廨會訊案]  
　　前報紀裕昌洋行控王樹堂租地翻悔宋通刺閱得收銀筆據繕寫含糊飭傳地保吊騐魚鱗册查得裕昌所指地叚實非原議所售者遂於昨日會同薩副領事覆訊地保嚴桂卿禀稱裕昌欲租之地非王樹堂產業通刺諭令王歸還定銀二百五十兩仍認償九月利息至裕昌所指定之地能否出租著自行與地主熟商○德泰榮洋貨號倩哈味洋行定貨太多致累經手人自盡旣經控告卽由江連三　承料理唅味行主以現在先令跌價核明共虧規銀二千兩之數如各股東願出貨則行中可貼補銀二百兩旣而各股東皆允湊銀出貨惟王杏齋之主人陳棋生不允昨日宋通刺傳王研詰供稱如大衆允洽自當出爲料理通刺商諸薩副領事將江開釋 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[迎賽花燈]  
　　松江西門外有迎燈之舉前報已紀其略本月初旬天宇暢晴西門外各店鋪及各紳士家陸續添製新燈燦爛玲瓏惟妙惟肖除尋常蝦魚獅龍外並有頂紅燈賣西瓜小上墳李三娘挑水化子過關等諸燈戲錯雜其中耳目爲之一新其迎賽以三六九爲期聞某紳家尚在申江定製檯閣火輪船諸燈彩約於十九日齊集迎賽城内府署東西一帶聞風興起巧製各種花燈大槪與西關相髣髴惟迎賽　以二五八爲期鬥巧爭妍兩不相讓燈彩中有扮蚌精者最爲肇事所過之處時有佻健少年胡言亂語甚至七手八脚肆無忌憚致啓爭端謹告　中人勿再以褻狎燈兒擾人游興庶幾及時行樂同享昇平豈不美哉 
[松郡甄别紀事]  
　　松江府恩詩農太守示期本月十二日甄别雲間求忠景賢三書院生童是日黎明時太守排導出轅蒞士館循例點名府華婁三學監院先往伺候各生童早於前一夕四鼓時結伴而來爭先恐後占奪號桌後至者幾無插足地三院課卷約有二千餘本之多雲求兩院文題子曰温故而知新四章詩題賦得雲臺二十八將得臺字景賢文題夫明堂者詩題賦得百花生日官韵未詳 
[英界公堂瑣案]  
　　包探秦少卿禀王桂豐在義記洋行爲侍者昨夜取洋東之鎖匙至對門戒酒會中開鎖入内竊取對時表二枚其時會中西人快克等尚未安睡當卽拘獲人贓交捕送案西人快克與利濟等訴稱被竊表二枚係我等失贓今請給領王桂豐供寍波人在義記行寫字西人處爲侍者犯竊被獲尚求施恩宋通刺判王桂豐枷號三日發犯事地方示衆期滿管押一月贓交快克等認領○包探秦少卿禀有爲洋藥生理之廣潮人在東棋盤街聚賭拘獲送案當往拘時有姚阿榮跳窗圖遁仆地受傷送往西醫院療治今已就痊姚係爲首賭博之人是以解案請懲姚供潮州人宋通刺判罰姚洋五十元如無力繳洋管押兩月○包探唐靑山禀韋阿福鍾阿開等因賭起釁互相毆扭送案請辦韋鍾同供係廣東人偶因細故口角不敢毆扭包探又禀韋鍾二人前曾犯賭實屬怙惡不悛宋通刺飭將韋鍾暫押勒令回籍○陳公興訴稱開設糕圑店藉以餬口被楊兆郎竊米五斗追獲人贓送案楊供因窮困無聊暫取白粲以實飢腸宋通刺判管押五日贓給失主領去○包探黄四福禀陳長發前因犯事遞回浙江原籍今又來滬拘案請訊陳供前曾犯事遞籍現已安分謀生宋通刺謂陳長發旣已遞回原籍豈容復來著笞一百板押候再行遞籍○四十三號巡捕禀張兆奎在老船塢行竊鐵練一條拘獲人贓送案張兆奎供爲小工貪小竊練惟求恩典宋通刺判管押七日贓存捕房待失主認領○四百四十八號華捕禀昨見李阿生在天后宮前擺攤搖骰有違禁令故特拘送案下骰子呈堂李阿生供小本經營搖骰博彩尚求開恩宋通刺判管押三日骰子銷毁 
[法界捕房紀事]  
　　福州人某甲僑屬英界同豐棧前晚十點鐘時持金耳環一對至公館馬路振隆押店質錢店夥許質洋銀八元甲　近日金價甚昻齗齗爭論定欲質至十元店夥不依甲遂携之而出甫及門首忽又返身入内允照前價八元店夥如數付之迨覆騐知已掉換僞物追至小東門外戲館街與甲相値遂扭入捕房克捕頭令搜其身畔見金環尚在乃命押候解送公堂請葛同轉究懲旋經同豐棧主及同卿人投捕房求保未識捕頭允否○乙丙二人均某縣運糧船駕長也前晚先後至小東門外某烟館開燈過癮將出門甲悮穿乙之衣服以致互相口角巡街捕聞之一併拘入捕房捕頭命械至十點鐘時釋出○東洋車夫某丁行經八仙橋左近悮唾巡捕之衣巡捕向之詰責不自引咎反敢爭毆致被拘入捕房捕頭命械至十二點鐘時釋去○偷兒某戊竊取某處碼頭上所放靛靑四缽寄存後新街六十四號門牌某烟館内旣而復往竊取經碼頭巡丁拘獲送入捕房捕頭飭探吊到原贓押候解送公堂訊辦 
[卾省官報]  
　　二月初二日委辦官渡河土藥稅分卡候補縣丞謝鴻　進局大挑縣皮坤奉藩臬憲委獻局承審差禀知藩憲牌示隨州知州員缺祥請以署襄陽縣事鶴峯州知州丁國楨鶴峰州知州員缺詳訪以署漢川縣事隨州知州濮文昶俱調補麻城縣知縣印務祥委候補知縣張炳廣濟縣知縣印務祥委候補直隸州知州李紹遠俱署理○初三日候補州李士英奉江漢關委赴羊樓桐彈壓茶市禀見知○初四日候補府徐家幹接辦札勒哈哩缷辦俱保甲局事候補縣揚齡俱奉藩憲委管解第一批京餉　署江夏縣徐士彥署漢陽縣李觀濟俱任事調署荊門直隷州諸可權交缷江夏縣事調署蒲圻縣薛福祁交缷漢陽縣事織布局委員候補府經歴周冕進局俱禀知另補縣胡成均銷江夏縣帮審案件差○初五日候補道劉自上海回省○初六日委辦宜昌釐局候補縣蔡國楨俱禀辭候補同知劉仁田奉委通城茶釐局禀謝署理麻城縣張炳署理廣濟縣李紹遠俱禀見謝委卽用縣羅迪楚奉委武穴上釐局候補縣劉肇墀奉委沙市土稅補釐局俱禀見謝李頴名奉委仙桃鎭釐局禀謝卽用縣程元愷奉江漢關委漢鎭堡工局禀知試用未入流江紹禾缷署濳江縣典史回省俱禀到候補巡檢李紹　家屬禀知病故○初七日候補州李士英奉委辦柏墩茶釐分局禀謝候補縣丁炳廷奉藩憲委赴德安府　查牙帖禀知俱禀辭 
[金陵官報]  
　　二月初七日九江上下礟臺督操補用遊擊劉字世辭回九江○初八日委署常鎭道蔡辭赴任並禀知交缷洋務局候補道羅嘉杰禀知　辦洋務局事○初九日從九黄緝熙由京來到省又慶頤禀知聞訃丁母憂○初十日知州汪紹賢赴通州會丈沙灘典史楊爵修謝飭知分寗差委 
[皖省官報]  
　　正月廿九二月初一二日牌示署懷寗縣章維藩調署宣城縣建德黄國城調署懷寗縣盱䀫丁嘉言調署建德縣候補知縣張樹建委署盱䀫縣○初三日牌示試用訓導趙平鈞委署東流縣訓導敎諭戴錫祉委署太湖縣敎諭巡檢夏文炳辭委解貢茶○初四五日典史成樹棠到起服來省○初六日牌示候補縣丞丁文熙委署南陵縣丞巡檢李耀璣委署旌德縣典史典史張振華委署濳山縣天堂司○初七日牌示准補和州朱大紳准補舒城縣劉家序均飭赴新任 
[蘇省官報]  
　　二月初七日署常州府知事宋天錫禀到○初八日候補道兼襲雲騎尉松峻鑲白旗人由京來許淮祥禀知奉委發審局卽到差布經歴銜候補縣丞蔣楨由寗來禀知奉飭派蘇差委主簿張黼廷太倉保甲回從九陶殿文淸江差竣回署無錫縣典史陳以屏禀到普慶○初九日署無錫縣典史陳以屏禀辭○初十日縣丞戴修瑋交缷家興縣縣丞事回又陳光烈赴無錫縣從九陳錫祿赴陽湖縣又李興　赴丹陽縣卽辭均禀知奉委保甲差指江蘇試用從九董安浚浙江人由京騐看到省 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十年二月初四日京報全錄]  
　　宮門抄○諭旨四道錄前○浙臬聶奏請陛見摺○鎭迪道丁奏報接篆日期摺○護浙撫劉奏蠲免杭嘉松各塲竈課摺○又奏解海軍常年經費片○又奏對調知縣片○江督劉奏徐屬土樂捐數片○江撫德奏免繳修堤銀兩片○又奏委解邊防經費銀兩片○二月初四日兵部太常寺太僕寺廂黄旂値日吏部引見七十九名○禮王謝得紀錄恩○兵部奏派查齋派出奕功賡音布英信秀吉色楞額明秀彭壽恩普○又奏派管理馬館　派出王文錦○召見軍機麟中堂玉衡○○頭品頂戴新授浙江按察使臣聶緝槼跪奏爲叩謝天恩籲請陛見恭摺仰祈聖鑒事竊臣接奉督撫臣行知於光緖十九年十二月初二日内閣奉上諭聶緝槼著補授浙江按察使欽此聞命自天悚惶無地當卽恭設香案望闕叩頭謝恩訖伏念臣衡湘下士知識庸愚世受國恩勉承家訓猥以曹郎濫竽譯務嗣以道員需次於光緖十六年正月仰蒙恩命簡放蘇松太道地處華洋薈萃時値民教紛乘奉職四年時深兢惕方愧柔來乏術報稱毫無兹復渥荷温綸晋陳臬事鴻慈疉被鰲戴難名檮昧如臣益懼弗克勝任惟有籲懇天恩俯准微臣赴詣闕廷俾得瞻仰龍光跪聆聖訓庶幾獲有遵循经冀仰答高厚生成於萬一所有微臣感激下忱並籲請陛見緣由謹繕摺具奏仰謝天恩伏乞皇上聖鑒訓示謹奏奉硃批着來見欽此○○甘肅新疆鎭迪道兼按察使銜臣丁振鐸跪奏爲薛報微臣接任鎭迪道兼按察使銜篆務日期叩謝天恩仰祈聖鑒事竊臣光緒十九年十一月二十八日接奉撫臣陶模行知准補新疆鎭迪道兼按察使銜丁振鐸現經抵省應飭赴新任等因兹於十二月初三日准署鎭迪道兼按察使正任喀什噶爾道黄光達將印信文卷等件移交前來臣恭設香案望闕叩頭祗領任事伏念臣豫中下士通籍詞垣隴右備員綰符劇郡涓埃未報兢惕方深兹復晉任分巡兼陳臬事撫衷循省彌切悚惶查新疆地本要荒固毋庸苛繩以文法户多番落尤當思漸化其狉搸檮昧如臣深虞隕越惟有矢勤矢愼隨時禀承撫臣實心經理以冀仰答高厚鴻慈於萬一所有微臣接篆任事日期並感激下忱理合恭摺叩謝天恩伏乞聖鑒謹奏奉硃批知道了欽此○○頭品頂戴護理浙江巡撫兼管鹽政布政使臣劉樹堂跪奏爲查明杭州嘉興松江各塲荒蕪未墾各竈地蕩塗請將應微光緒十九年竈課錢糧援案蠲免以紓竈困恭摺仰祈聖鑒事竊照杭州嘉興松江各塲荒廢未種竈蕩應微竈課錢糧歴經按年查明實在情形奏請分别微熟蠲荒欽奉恩旨允准在案兹查光緒十九年分竈課錢糧節次嚴催各塲員設法招墾以期復額並飭委員分往查勘去後兹據浙江鹽運使惠年詳稱飭據寗紹分司所屬之杭所仁和塲嘉松分司所屬之嘉所海沙鮑郎蘆𤁋三塲以松所横浦浦東二塲先後禀稱塲界地瘠民貧連歲收成歉薄窮黎顧熟不遑本年僅止蘆𤁋塲新墾竈蕩一百六十六畝二分海灘六十一弓横浦塲新墾竈蕩十八畝浦東塲新墾竈蕩八十四畝九分其仁和海沙鮑郎三塲均無新墾田地請將仍荒未墾竈錢糧全行蠲免先後禀請覆勘當經分飭各該管知府分司覆加查核委無虚揑詳由運司核明請奏前來臣查各該塲荒蕪田畝或已攺建塘身或已被潮坍沒其可墾者實已一律招墾開種未墾者多係磽瘠之區加以連歲收成歉薄竈民實無餘力再墾荒產以致墾復無多除飭將成熟田地及新墾竈蕩應微本年錢糧照常微收併轉飭各該塲遵章造具荒熟竈蕩坐落團圍頃畝分數及應蠲應微銀數詳細册結另行具題餐合無仰懇天恩俯准將仁和海沙鮑郎蘆𤁋横浦浦東等塲荒蕪坍沒未墾各竈地蕩塗應微光緒十九年分竈課錢糧全行蠲免以舒竈力謹恭摺具奏伏乞皇上聖鑒訓示謹奏奉硃批另有旨欽此○○劉樹堂片再准總理海軍事務衙門咨各省關每年應解海軍常年及新增經費並指撥南北洋防費自光緖十八年分起每兩隨解飯銀一分解交海軍衙門以備公用准其作正開銷按批解淸等因當經行關遵辦去後兹據護理浙海關寗紹台道吳引孫詳稱浙海關前項飯銀業經解淸至第一百三十一結止在案今自光緖十九年五月十八日起至八月二十一日止第一百三十二結期滿計四成南北洋海防經費銀一十三萬三千四百五十五兩五錢五分七厘應提解每兩一分批飯銀一千三百三十四兩五錢五分五厘六毫於微存半稅項下照數動支詳給咨批於光緒十九年十月十七日發交號商楊源豐匯解起程前赴海軍衙門投納等情詳請具奏前來臣覆核無異除分咨查照外理合附片陳明伏乞聖鑒謹奏奉硃批該衙門知道欽此○○劉樹堂片再臣在藩司任内會同臬司具詳瑞安縣知縣蘇錦霞人地不甚相宜應卽揀員調署以資得力查有奉順縣知縣朱懋淸堪以調署瑞安縣知縣所遺奉順縣知縣缺應卽以蘇錦霞對調署理除檄飭遵照外理合會同閩浙總督臣譚鍾麟附片陳明伏乞聖鑒謹奏奉硃批吏部知道欽此○○劉坤一片再徐州府屬設局抽收土藥厘捐業將光緖十八年十朋初一日起至十九年三月底止所收捐欵按批分解照章奏報在案兹據辦理徐州土藥統捐局江寗布政使瑞璋徐州道沈守謙詳稱徐州各屬抽收土藥厘捐該處地屬平陽無要可扼且界連三省舉步卽入鄰埸各省捐數又均較徐州爲輕是徐局稽微藥厘實屬難於他處本年鶯粟因旱歉收出產本少節經督飭局員設法招徠力杜繞越以保正捐現計自光緖十九年四月初一日起至九月底止各局共收銀十五萬二千七百三兩二錢一分三厘内除先後逕解海軍衙門兌收銀十萬兩并飯銀一千兩及開支各項經費外餘俟湊有成數卽行接續批解惟目前收數漸已淸减仍當督飭各局員實力稽微以裕餉項至出省加捐一項本係聽商自便現因各省捐數較輕商情惟利是趨是以仍無報捐之户等情詳請具奏前來臣覆核無異除飭令仍行認眞稽收並將以後續收捐數照章造報外理合會同江蘇巡撫臣奎俊附片陳明伏乞聖鑒謹奏奉硃批該衙門知道欽此○○德韾片再江西漕糧規復三限舊章各屬所收限外加價銀兩解存道庫彚報專爲修隄之用先經臣奏明並將每年修隄動用銀數附片具陳各在案兹查光緒十八年分據南昌等縣先後禀報各圩隄被水冲决民情困苦懇給加價銀兩興修以工代賑等情經臣批司委員分赴各該縣逐一勘估監修旋據該印委等禀覆南昌縣修築各隄工料共錢一萬七千七百三十千文照市價扣銀一萬一千八百一十二兩六錢一分三厘新建縣修築各隄工料共錢一萬七千九百一十千文照市價扣銀一萬一千九百三十二兩五錢三分七厘德安縣修築各隄工料共銀一千九进四十四兩又省城惠民門外中沙河廟地方濵臨大河向無石岸當撫建兩河大溜因先年連被大小河岸坍卸過甚近年每遇春夏水漲往往灌入濠溝冲刷城脚内外街衢盡成澤國不但有礙商民而且城垣堪虞經前署南昌縣朱錫祁會委勘估應修河岸石隄以及碼頤護隄溝道各項工程共需工料錢七千零八十一千二百九十八文照市價扣銀四千六百四十八兩一錢三分又親兵營弁勇帮同運土修築異常出力不無微勞另酌給犒賞銀三百兩以上各處隄工修费統計實需庫平銀三萬六百三十七兩二錢八分當經藩司移會糧道照章在於漕糧限外加價項下分别照數給領興修並據各該縣印委各員先後具報監修隄工一律告竣兹據藩司方汝翼詳請具奏懇將所給南昌等縣修堤工費銀兩均請查照成案邀免歸繳俾紓民力而廣皇仁等情前來臣覆核無異所有光緖十八年南昌等縣修築堤岸工費動用漕糧限外加價銀兩緣由理合附片陳明伏乞聖鑒訓示謹奏奉硃批著照所請該部知道欽此○○德韾片○再光緒十九年分東北邊防經費欽奏上諭撥江西地丁銀五萬兩厘金銀八萬兩限五月前批解一半年内全數解淸等因欽此轉行欽遵去後兹據布政使方汝翼詳稱查前項經費銀兩自光緒六年起至十八年陸續籌撥地丁並厘金無銀援案攺動地丁連攺撥豫省河工共銀一百六十九萬兩解淸部庫曁河南撫臣衙門交收本年奉撥地丁銀五萬兩厘金銀八萬兩業已籌撥地丁銀二萬五千兩厘金銀四萬兩委員解交部庫均經附片奏咨各在案所有本年尚應解地丁銀二萬五千兩厘金銀四萬兩亟應遵照籌解以濟要需現於司庫續收光緒十九年地丁項下動放銀五萬五千兩以爲奉撥光緖十九年分東北邊防經費第二批地丁厘金銀兩飭委補用知縣胡宗廉領解於十九年十二月十三日起行由陸路前赴户部交收等情詳請具奏前來臣覆核無異除咨户部外所有籌撥十九年邊防經費銀兩委員領解緣由理合附片陳明伏乞聖鑒謹奏奉硃批户部知道欽此 
 
 

Page 13

 
 
[光緖二十年二月初五日京報全錄]  
　　宮門抄○諭旨一道錄前○江督劉奏遵旨籌勸淮商捐輸濟賑摺○又奏查明蘇省徵收漕曰二糧實數并酌定海運辦理章程摺○又奏辦理賑撫情形片○江撫德奏叅典史各員片○護浙撫劉奏查明各屬已未墾各產地漕請分别徵蠲摺○二月初五日刑部都察院大理寺正黄旂値日吏部引見六十四名○崑岡謝充會典館副總裁恩澤公續假五日○良伯請假十日○侍衛處奏派前引備引之大臣派出溥侗載振○又奏派補進内大臣派出敬信○都察院奏派專司稽察派出奕年○召見軍機懷塔布裕德阿克丹○○頭品頂戴兩江總督管理兩淮鹽政臣劉坤一跪奏爲遵旨籌勸淮商捐輸濟賑恭摺仰祈聖鑒事竊臣承准軍機大臣字寄光緖十九年八月二十七日欽奉上諭孫家鼐等奏請寛籌經費以備賑需一摺據稱現辦賑務以籌費爲最難惟各省鹽商尚稱殷富請飭兩淮商人捐輸濟賑照海防捐例給獎實官等語著劉坤一體際情形妥籌辦理迅速　奏等因欽此仰見聖主統籌全局體卹至周莫名欽感遵經札飭運司江人鏡傳集商人妥籌勸辦兹據詳稱請奏前來臣查兩淮銷滯商疲捐輸疉至且甫經勸捐部餉百萬力已難紓本年順天直隷火災前准直隷督臣李鴻章咨奏准順直賑捐展限一年當以振撫需欵孔殷復令該商等籌捐鉅欵陸續委解直隷兌收今復於捐務重疉之餘再行籌辦商力未免益艱曾據該商等來臣衙門呈請邀免當經飭令運司剴切開導諭以此係欽奉諭旨准獎實官爲歴年各省賑捐所未有事關畿輔尤宜勉力輸將各該商感沐皇仁尚明大義合淮南北商販共　捐銀三十萬兩自本年十一月起至明年四月止分三限繳完轉解濟賑此項賑捐擬懇天恩飭部隨到隨獎其委解捐欵與尋常委解京餉不同所有向例應解之部飯加平銀兩應照商捐部餉成案免交俾卹商情而昭激勸除批飭遵限呈繳不准諉延外所有籌勸淮商捐賑緣由理合恭摺具陳伏乞皇上聖鑒訓示謹奏奉硃批著照所請該部知道欽此○○兩江總督臣劉坤一江蘇巡撫臣奎俊跪奏爲查明蘇省光緖十九年分徵收漕曰二糧實數併酌定海運辦理章程恭摺仰祈聖鑒事竊照蘇州府五府州屬光緖二十年起運十九年分徵收漕曰二糧業經臣等查明河海併運交倉約數專摺奏報在案兹臣等督同藩司糧道曁海運局員逐細鈎稽核實釐剔實該起運漕白正耗米七十八萬八千五百一十五石零除提撥河運米一十萬石内遵旨截撥順天直隷賑撫米五萬石折價濟賑外實計海運交倉溍曰正耗米六十八萬八千五进一十五石零隨運天津通州經剝食耗及支給船耗等欵米七萬五垎二百四石零核之奏報交倉約數計有增出米一百一十餘石百前項米石運抵天津轉糧通州事務繁重應仍派委蘇松糧道吳承潞酌帶委員先期赶赴天津地方預行設局俟米船運至天津卽行騐卸過剝押運前赴通州交兌并請勅下倉塲侍郎早蒞通州騐收以昭愼重此外稽核起運兌給銀米等事力爲整頓核實選派委員紳董仍在蘇州上海分設省滬二局各專責成應需沙衛各船並飭赶緊招雇立攬修艌排泊浦江聽候兌裝並分撥米石交招商局輪船按日裝運一面嚴催各屬將應運漕糧及隨給水脚等銀赶速運解提前放洋不准稍有延悞到今届循辦徑運通州過剝斛兌及嚴禁官剝積弊各事宜照案仍由南省自行經理惟南兌北交頭緒紛繁自應叅酌時宜詳加厘定剔除弊端節减浮濫總期盡善可行以重漕政兹據蘇州布政使鄧華熙會同蘇松督糧道吳承潞督飭局員酌議海運章程十條具詳請奏前來臣等復核無異理合開繕淸單恭呈御覽敕部照准施行此外如有未盡事宜或續有變通之處容隨時核明另行奏報謹會同漕運總督臣松椿恭摺由驛具奏伏乞皇上聖鑒訓示謹奏奉硃批户部知道單併發欽此○○劉坤一片再上年江甯揚州各屬災歉較重仰荷皇仁截漕濟振並蒙恩准開辦捐輸以資振濟當經飭司委員分赴各處會同地方官按户確查分别賑撫業將籌辦大槪情形奏明在案查甘泉縣被災最重小民尤爲困苦本飭照例給賑嗣經印委各員禀請仿照丹徒等縣辦法略爲變通先就極貧之户動放義倉積榖以爲急撫旋卽分别極次計口折給錢文冬春兩賑各半放領儀徵句容六合江浦等縣係　重歉應給撫卹錢文内江浦一處係就户核放餘均按户計口有兩次分給者有一次併放者均係各就地方情形隨宜辦理句容各鄉山田被旱較重由於水無蓄積又經撥欵飭令挑濬河道儀徵江浦六合等處則令農民挑築塘壩以資蓄洩並通飭搜挖蝻子優價收買或動民捐積榖錢欵或就振撫欵内撥給此外上元江寍二縣與名容縣接壤歉收之區民情亦苦鄉民環請調劑亦不得不稍撥欵項津貼修塘及挖蝻之資江浦縣之浦口鎭地當衝要添設粥廠截留乏食之流民與省城粥廠一體廣爲收養迨至春融停撤資遺復令地方官酌動倉榖散給籽種俾得及時耕作又將省城内外河　橋開工程及六合等縣有益水利次第興辦各處貧民並可赴工謀食尚不至流離失所前項賑撫銀兩先就截漕欵項動支餘均由司局各庫設法墊給現計所收賑捐抵還借欵尚堪敷衍業經查照前奏一年之限將此項賑捐截至本年十一月初十日一律停止據江寗布政使瑞璋詳請具奏前來臣覆核無異徐將動用各欵細數赶緊淸理照案另行開單報館並將已捐未獎捐生迅速　册請獎外謹會同江蘇巡撫臣奎俊附片具陳伏乞聖鑒謹奏奉硃批該部知道欽此○○德馨片再查典史監獄責重庫　銀欵緊要均應以勤愼之員管理方免貽誤兹臣查有瑞昌縣典史黄重熙管獄不愼長寍縣典史徐保昌植品不端糧道庫大使顧瑞駿年老有疾均未便稍涉姑容相應請旨將瑞昌縣典史黄重熙長寍縣典史徐保昌一併革職糧道庫大使顧瑞駿勒令休致以肅官方據藩司方汝翼臬司福裕會詳前來臣覆核無異謹會同兩江總督臣劉坤一附片具奏伏乞聖鑒訓示再瑞昌縣長寍縣典史糧道庫廳大使各員缺江西省現有應補人員均請扣留外補合併陳明謹奏奉硃批著照所請吏部知道欽此○○頭品頂戴護理浙江巡撫布政使臣劉樹堂跪奏爲查明浙江省各屬荒廢未種田地山塘蕩漊應徵本年地漕等項懇恩蠲免并新種之產分别徵蠲以紓民力恭摺仰祈聖鑒事竊照浙江省荒廢未種各產經撫臣督飭司道嚴飭各屬認眞查核於秋成時由司委員分往確查業據杭州嘉興湖州紹興金華衢州嚴州各屬督飭所屬印委各員會同確切履勘將本年查報墾種各產逐一核明分别徵蠲臣在藩司任内會同鹽運使　年督糧道世春詳請具奏到院前撫臣崧駿未及核辦臣接護篆務查各屬荒蕪未種各產歴年委員查勘可墾之地實已早經全闢所剰多係磽瘠現核本年新墾計杭州府屬之錢塘富陽餘杭臨安新城於潛昌化等七縣曁杭嚴衛杭所新墾田地山塘蕩共三十一頃九十八畝零又湖州府屬之烏程歸安長興安吉孝豐等五縣新墾田地山蕩共一十二頃八十一畞零又紹興府屬之諸曁縣新墾田地塘共一頃二十一畝零又金華府屬之金華蘭谿東陽義鳥浦江湯溪等六縣新墾田山塘共一十七頃一十一畞零又衢州府屬之龍游縣新墾田地共一十頃七十畝零又嚴州府屬之建德淳安遂安壽昌桐廬分水等六縣併嚴所新墾田地山塘共三十六頃二十六畝零統計該六府屬錢塘等二十六縣曁杭嚴衛杭嚴二所共新墾田地山塘蕩一百一十頃九畝零應照科則徵收錢漕其仍荒未種曁河淤築塘挖掘濠塹坍廢並流亡未報荒蕪缺額民屯沙牧學耤各田地山塘蕩漊共四萬八千一百四十九頃六十二畝零應徵光緖十九年分地丁等項正耗錢糧漕白行月南秋正耗等項米石沙牧學耤等租銀錢合無仰懇天恩准予一併全行蠲免除新城於潛昌化安吉孝豐等五縣光緖十八年新墾田糧於上年荒蕪案内欽奉恩旨半蠲應行遵辦外尚有本年臨安新城於潛昌化安吉孝豐六縣共計新墾田一十三頃七十九畝零並請援案本年全蠲來年半蠲又錢塘富陽餘杭臨安於潛昌化龍游並杭嚴衛杭所共計墾民屯田地山塘蕩三十二頃一畝零請援案酌徵五成蠲免五成以廣皇仁而紓民力其餘各屬成災田地項下應徵各欵錢糧均應照常徵收以供支放至荒蕪未種各產容再督同司道嚴飭各地方官認眞淸厘應招墾種以期早復糧額除查取册結另行具題外所有查明本年各屬已墾未墾各產情形理合會同閩浙總督臣譚鍾麟漕運總督臣松椿恭摺具奏伏乞皇上聖鑒訓示謹奏奉硃批另有旨欽此 
 
 

Page 14

 
 
[光緖二十年二月初八日京報全錄]  
　　宮門抄○諭旨一道錄前○江督劉奏劉長淸仍請補授太湖左管副將摺○又奏太湖右營都司請歸提督管轄片○廣西撫張奏遵照成案續請報効經費摺○雲督王奏校閱冬操情形摺○護浙撫劉奏查明海塘沙水情形摺○又奏編查户口數目片○又奏查明鄉試未中年老各生摺○二月初八日理藩院鑾儀衛光祿寺廂白旗値日無引見○湖北正考官吳鴻甲到京請安○賡音布謝專操大臣恩○梁仲衡謝授閣學恩○舒普謝授鴻臚寺卿恩○榮惠因伊子一等記名謝恩○召見軍機○○頭品頂戴兩江總督臣劉坤一跪奏爲裏河水師太湖左營副將員缺擬請仍以劉長淸補授恭摺仰祈聖鑒事竊江蘇裏河水師太湖左營副將員缺前經請以儘先選用副將通州營右哨都司劉長淸補授接准部咨劉長淸係保舉儘先選用副將按照新章應俟奏留省分後方准補用今請補副將核與定章不符應毋庸議等因前來伏查江蘇裏河内洋兩項水師保有儘先副將一班雖有向玉隆杜方來余萬興曾松其吳啓繩廖德旺等六員内向玉隆杜方來余萬興三員實與是缺人地不宜曾松其一員現查未經在標吳啓繩一員亦係儘先選用副將未經留省廖德旺一員於是缺副將出缺後始請攺留裏河内洋候補出缺在先攺留在後懸缺待人與例不合以上各員均未便遷就請補此外實無合例應補之員臣查光緖十八年提標右營叅將員缺請以廖得勝補授接准部咨廖得勝係儘先選用叅將並未奏留省分惟係太湖水師留防人員收標在光緒十四年定章以前應准補授等因是選用人員收標在定章以前者尚准補用該副將劉長淸從前雖未留省係由儘先選用副將借補江蘇水師實缺光緖二年部頒官册内卽將該員註入江蘇水師儘先副將班内序補部册旣列入江南水師副將班内序補卽屬准歸江南省分之員似與已准收標人員無異與未經留省人員有間廖得勝在定章以前收標旣奉准補叅將員缺劉長淸亦係在定章以前經部註册歸入江南水師副將班内序補情事本屬相同且定章新設攺駐各員缺如按例揀選委係難得其人而實在員缺緊要人地相需准其專摺奏請等語裏河水師太湖左營係内河水師攺設員缺極爲緊要現在逐加遴選實無堪以勝任之員惟劉長淸於是缺人地實在相需例得聲明奏請合無仰墾天恩俯念員缺緊要仍准以儘先選用副將劉長淸補授裏河水師太湖左營副將員缺實於營伍地方均有裨益如蒙兪允俟部覆至日卽行給　送部引見以符定制除該員履歴前以送部查核毋庸再行咨送外理合會同江南提督臣譚碧理恭摺具陳伏乞皇上聖鑒訓示再所遺通州營右哨都司員缺江蘇水師現有應補之員容臣另行揀員請補合併聲明謹奏奉硃批兵部議奏欽此○○劉坤一片再准江南提督譚碧理咨稱酌攺江蘇水師營制案内設立裏河水師五營内太湖左右二營係由舊制坐攺原制右營都司歸左營副將管轄與副將同駐山東新章以左營副將爲營官仍駐山東右營卽以都司爲營官仍歸副將統轄攺駐宜興縣屬之烏溪關該處相距東山二百餘里中隔太湖往來時爲風阻萬遇要事仍由左營副將核轉恐滋貽誤查淞南營係遊擊管帶淞北管係副將管帶同治七年未攺管制以前淞南營施擊向歸淞北營副將管轄前督臣曾國藩因該兩營相隔較遠是以酌攺規制奏准將該副將遊擊各爲營官專歸提督統轄今太湖右營事同一律嗣後一應事宜擬請仿照淞南營成案逕行申詳提督核辦毋庸再歸左營副將統轄等因咨請具奏前來臣查太湖左營駐紥地方與右營相去過遠勢難兼顧且裏河五營各設營官本係專歸提督統轄右營雖係都司而與左營副將同爲營官自應查照淞南營成案一併專歸提督統轄毋庸再由左營副將管轄以一事權而免遲誤除飭取營制輿圖送部查核外理合附片具陳伏乞聖鑒訓示謹奏奉硃批兵部知道欽此○○頭品頂戴廣西巡撫臣張聨桂跪奏爲籲懇天恩仰祈聖鑒事伏念來歲恭逢慈禧端佑康頤昭豫莊誠壽恭欽獻皇太后六旬萬壽普天同慶薄海臚歡中外臣工咸思勉效微誠共襄盛典恭查乾隆年間歴次恭辦慶典成案中外諸臣呈請祝嘏均經奏明請旨遵行又乾隆二十六年大學士傳恒等奏明各叚點景交納銀數職名單開各省督撫每省交銀三萬兩前准户部咨總辦萬壽慶典王大臣等會奏中外臣工報効工需酌擬分交數目一摺奉旨依議欽此又准户部咨内務府會奏分叚點設景物一摺聲明如有增添之處再行奏辦等因又在京王公及阁部九卿先後奏請恩賞地叚點綴景物經壇共申叩祝奉旨准交内務府辦理等因欽此竊臣忝領疆符欣逢盛世幸際重熙累洽渥被恩榮願偕巷舞衢歌共申嵩祝現辦工叚點景經費臣謹遵成案恪貢微忱率同廣西提鎭司道等於王大臣前次奏定報効經費分交數目外敬再籌集銀三萬兩以備添設地叚景物之需籲乞賞收俾得各獻悃忱不勝歡　之至再查成案各省均派員來京照料地叚工費此項銀兩飭交内務府照收購辦俟派員到京後隨同勷事以免遲緩而期妥愼伏候恩旨遵行所有遵照成案續請報効經費緣由理合恭摺具奏伏乞皇上聖鑒訓示施行謹奏奉硃批准其報効聽候部撥該衙門知道欽此○○雲貴總督臣王文韶跪奏爲校閱省標六營官弁兵丁及駐省戰兵冬操情形恭摺仰祈聖鑒事竊查緑營官兵每冬季例應調集合操所以振作士氣整飭營伍臣於十二月十二日會同臣鈞培親臨校塲閱看各營兵丁合操陣式步法整齊鎗炮聨絡聲勢甚壯隨於十四十五等日以次校閱省標六營正署將弁及外標曁在省候補員弁効力世職武舉並各管帶戰兵營哨各官馬步鎗箭合計中靶在八成以上各營戰守兵丁施放鳥鎗皆靈捷有準雜技亦多可觀當擇其技藝較優者分别獎賞生疏者勒限學習以示勸懲復按兵册點騐年貌箕斗均屬相符軍裝器械亦皆整齊適用至省外各營官兵及外屬防兵由該提鎭會同道府就　校閱節據呈報操練亦頗認眞臣等查雲南軍務雖已平定而川滇接壤之處蠻匪不時竊發惟有督飭各營勤加訓練嚴密設防務使精益求精以期仰副朝廷整飭戎行有備無患之至意所有校閱省標六營官兵曁駐省戰兵冬操情形謹會同雲南巡撫臣譚鈞培恭摺具陳伏乞皇上聖鑒謹奏奉硃批知道了欽此○○頭品頂戴護理浙江巡撫布政使臣劉樹堂跪奏爲查明本年十一月分海塘沙水情形恭摺具奏仰祈聖鑒事竊照浙江省仁和海寗二州縣海塘沙水情形向係按月繪圖具奏兹據布政使趙舒翹署杭嘉湖道丁彥會禀稱十一月朔望兩汛時届仲冬潮勢漸平查勘河東塘尖山護壩併西塘范公塘兩處沙塗及南岸各山之外新舊漲沙誌椿丈尺曁東塘念尖二汛海中新漲塗沙逐細查量均無升刷與上月相同等情禀報前來臣覆核無異謹繕單繪圖恭摺具奏伏乞皇上聖鑒謹奏奉硃批工部知道單圖併發欽此○○劉樹堂片再查直省州縣編查户口例應年終具奏所有光緖十九年浙江省滋生民數據各廳州縣於秋後編查保甲時挨户册報由府親往抽查核對統計男女大小丁口一千一百八十二萬四千五百三十八丁口造具淸册由藩臬兩司會詳請奏前來臣覆覈無異除淸册咨部外理合附片陳明伏乞聖鑒謹奏奉硃批户部知道欽此○○頭品頂戴護理浙江巡撫布政使臣劉樹堂跪奏爲查明浙江省鄉試未中年老各生循例彚奏恭摺仰祈聖鑒事竊照鄉試年老生監三場完竣未經中式者例准查明年歳籲懇恩施賞給舉人副榜本年舉行癸已恩科鄉試查有年届九十歲以上之副貢生楊馨治金又新夏時等三名附生許鳴球一名年届八十歲以上之歲貢生顧仁杰監生吕義彰附生陳宗虞林馥桂等四名皆踴躍觀光三場完竣榜發未經中式臣前在藩司任内调查各該生原卷俱文理明順字畫淸楚催據各該縣會同儒學查明入學年歲取造册結具詳請奏到後前撫臣未及覈辦留存在擋臣接護篆務復加查核該生等靑燈積學皓首窮經沐聖世之甄陶潛修足式作士林之表率勵行堪嘉志切梯雲未與賢書之選祥徵人瑞宜邀寵錫之榮除墨卷册結送部外謹會同浙江學政臣陳彝恭摺具陳並繕淸單恭呈御覽伏乞皇上聖鑒飭部覈覆施行謹奏奉硃批禮部議奏單併發欽此 
 
