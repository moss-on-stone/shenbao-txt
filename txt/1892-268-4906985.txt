# 1892 - 268 - 4906985

 

Page 1

 
 
[恭印夏季諭旨告成] [  申報館主人啓]  
　　光緒十八年夏季諭旨本館用新鉛字排印近已告成訂成一本定價碼洋四分想薄海臣民自必樂於莊誦也賜顧者請向申報館帳房各處申昌及經售申報人購取可也此布 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[談經]  
　　今夏遘焬杜門養疾至秋凉諸痏已脱惟稍覺齒痛正欲出門以料理節務近怱又患河魚之疾較夏間患煬更爲困頓昨晚稍稍可以加餐適雯兒又患寒熱臥牀不起聽桐逸客近爲雯兒教琴亦時爲余指撥每晚必至乃與之對彈數操彈罷舍琴而問曰適所鼓關睢一操究何人爲之乎聽桐曰五知齋琴譜註爲周公所作然周公所作者關睢之詩耳今所鼓琴曲則恐係後人所製而託名於周公者也余曰關睢一曲統體皆得樂而不淫哀而不傷之意正與孔子之言相合正未知因孔子之言而體會以譜入琴中耶抑琴曲本先有此意而孔子贊之耶聽桐曰孔子之贊贊其詩中之義耳至於關睢之亂渾言盈耳斯贊其音矣余拍掌稱善曰是已君可謂讀書得間矣然以關睢之詩爲周公所作則又不然註内明言宫中之人美文王后妃之德而作初未云周公所作倘果爲周公所作則文王乃周公之父后妃卽周公之母豈可云窈窕淑女君子好逑與夫求之不得寤寐思服悠哉悠哉轉輾反側等語耶聽桐曰古人立言不講忌諱卽如狼之爲物曰狼貪曰狼藉曰狼狽爲奸最爲人所怨惡之物而周人以之美周公云狼跋其胡載疐其尾公孫碩膚赤舄几几螽斯蝗屬也地方有此必報災荒如今年京中有蝗江北有蝗皖中有蝗鎭江丹徒丹陽等處皆有蝗方且捕之滅之惟恐不及而周南乃以之美文王后妃曰螽斯羽詵詵兮宜爾子孫繩繩兮盖不過斷章取義借以比興螽斯但取其多子之義至於狼跋則亦不過借以比周公所處之逆境有跋前疐後之象耳若周公而追咏其父母作關睢以頌其德則亦直言不諱盖古人固無所謂忌諱也余曰是則然矣詩中若此類者甚多如青蠅以指讒人鴟鴞以指哲婦貝錦以况翣菲尚覺儗之於倫若以麟趾麟定麟角比公子公姓公族則或取麟爲四靈之一爲聖世之祥故作頌陽之語而頌泮宫者亦以鴞美齊宫者亦以蠅其爲不倫不類者不知凡幾而七子之母不安於室七子爲作凱風之詩則云有子七人莫慰母心但以負罪引慝而絶不一言其母之失可知七人雖不若近人之動多忌諱而於天倫大綱則又未嘗遞有直揭也聽桐曰韓昌黎作羑里之操末云臣罪當誅天王聖明說者以爲深求聖人轉失之僞大雅文王之詩明言又王曰咨汝殷商汝炰哮於中國斂怨以爲德可知文王未嘗以紂爲聖明也豈韓文公而不讀大雅耶若以爲在羑里時故言聖明則是文王亦解作恭惟語矣吾知古人必不若此况其爲古之聖賢耶由是言之古人立言固無事乎忌諱也余曰忌諱則固爲古人所無而爲尊者諱爲親者諱則亦禮之常經　寤寐反側等語描摹閨房兒女之情豈周公聖子而肯爲此言耶集註　爲宫人　后妃之德則近理矣惟周公旣不爲關睢之詩則亦必不爲關睢之曲後人託名之說大可信也凡琴譜中之各操往往託名於古人其最古者如虞舜之喜起南薰禹之塗山文王之羑里皆有琴曲南薰之歌見於史記喜起之歌見於虞書琴曲中亦不過就其文以實之音琴曲中之喜起南薰决非舜之舊譜至若塗山則其詞不雅馴决非神禹手筆羑里一操則咸知爲昌黎所撰而又大失文王之身分其操亦必作文王舊製此外如高山流水之曲託爲兪鍾之所遺試思伯牙因子期已死知音無人摔其琴不復彈則此曲又何自而傳豈當時除子期而外又有深心人從旁竊聽如李謩之擫笛傍宫牆偷得霓裳羽衣曲耶凡若此者固不足深信亦不足與辨以訛傳訛則陽關三疉另加枝節歸去來辭亦譜新聲但就其字之音而强譜出之則何一不可以譜作琴曲特恐將來有以時曲小調譜之琴中者矣吾於關睢一操但据其樂而不淫哀而不傷一語心領而神會之曲之誰製仔而不論可也聽桐曰達哉斯言相與復彈數曲而散 
[九天閶闔]  
　　前報紀擬斬之宗室銘榘脱逃及連夥匪郝二拘獲一案兹聞刑部連日會同宗人府研訊銘榘已供認中途脱逃惟逃後並無爲非情事應俟提到豐潤縣原解人役卽可定罪至郝迭經刑部山東司刑訊供詞閃爍喝令跪練仍無確供云○神機營馬步各隊應需光緒十八年秋季常操軍需火藥按照各隊册領　數經總理營務處繕單呈禀慶邸批飭由製造軍火局照數開放以供軍需計圓明園馬隊健銳營馬隊外火器營馬隊内火器營馬隊左翼五處馬隊右翼五處馬隊左驍馬隊右驍馬隊各領軍需常操火藥五百斤圓明園抬槍隊領常操軍需火藥一千五百斤漢軍砲隊領常操軍需火藥三千斤烘藥一百五十斤中營步隊領常操軍需火藥一百斤左驍抬槍隊右驍抬槍隊各領常操軍需火藥一千斤漢軍排槍隊領常操軍需火藥八百斤捷字勝字精字銳字健字利字六烕遠步隊各領常操軍需夯藥一千斤震字駿字驤字三馬隊各領常　軍需夯藥五百斤以上馬步二十四隊共領火藥一萬二千二百斤烘藥一百五十斤夯藥七千五百斤○户部爲知照事所有期滿奏留本部主事小京官於光緒十八年七月二十四日帶領引見奉旨期滿奏留户部學習主事劉如煇著准其留部二次期滿奏留户部七品小京官董玉卿著准其留部作爲額外主事欽此欽遵相應知照吏部查照○京外各項題本向例送由内閣進呈批發後正本發回副本存閣應由内閣學士侍讀學士派員稽察本章兹滿稽察本章懸缺經内閣開列銜名清單於七月二十七日具奏奉硃筆圈出著内閣侍讀學士三德稽察本章欽此○正黄旗漢軍副都統恩統制全前患骽疾迭經請假延醫調治嗣又感染時疫藥餌無功日形沉重延至七月二十七日寅刻仙逝當由公子德侍衛備辦衣衾棺木含殮如儀擬于宅内停柩五七延雇僧道唪經建醮然後發引擇吉於二十九日接三○山西巡撫遴委試用通判衛家琪領解地丁固山寺項京 
 
 

Page 2

 
 
餉十萬兩分裝木鞘按跕遞解已於七月二十八日午刻抵部卸䭾經原解丁役赴當月司掛號爱雇夫將銀鞘扛入户部後庫院内堆仔鎖緊由原解丁役看守聽候銀庫示期騐收○禮部爲片覆事准上駟院文稱現有牧副等缺應行揀選行文貴部卽將滿堂銜卽日開送過院等因前來查本部滿堂銜現在另有别差均不克開送之處相應片覆貴院查照○户部山東司示傳北洋委員知縣用候補縣丞孟傳楨請領第二次鐵路經費銀兩務於八月初三日辰刻赴庫請領莫悮○户部爲批示事貴州司案呈據山海關監督將光緒十六年八月二十八日起至光緒十七年八月二十七日止徵收土樂税銀三百五十三兩七錢派委解部投交等因前來查上年八月間本部通行各省關應解新定土樂税厘一項前據御前大臣等奏明將此項土樂税厘提還海軍經費所有各省關應解前項銀兩自應一併徑行批解海軍衙門兌收以省周折俟將前項借欵照收還清後再出本部覈明數目行知各省關批解部庫充餉以符奏案等因行知在案今據該監督委解前項銀兩自應查照本部前咨徑行解赴海軍衙門投納除片行海軍衙門自行傳飭交納外相應批示該監督遵照○吏部爲再行批示事前據分省補用知縣果齊斯渾呈請　看分發到部當因該員原捐監生是否按十成銀數報捐應否補交監生四成銀兩片行户部尚未覆回所有本月分騐看應行扣除所遞呈結與保舉原案及執照名字不符並令聲明業經批示在案今據户部覆稱該員原捐監生係按减成銀數報捐自應赴部庫補交監生四成實銀等因前來相應批示該員遵照○户部山東司示傳北洋委員候補布理問劭徵請領第三次鐵路經費銀兩務於八月初四日辰刻赴庫請領莫悮○京師及各直省應入本年秋審斬絞各犯應由刑部奏請欽派大臣會同大學士六部九卿科道在天安門朝房按册覆核案情分别歸入情實緩決所以示愼重民命之意也本年秋審在卽經刑部開列大學士九卿銜名於七月二十八日奏請欽派覆核本年朝審人犯一摺奉硃筆圈出恊辦大學士户部尚書福錕吏部尚書麟書户部左侍郎崇禮吏部右侍郎徐用儀户部右侍郎張蔭桓禮部左侍郎錢應傳兵部左侍郎洪鈞工部左侍郎裕德欽此一俟刑部將秋審供册彚齊後方請欽派大臣定期朝審 
[閱臺中止]  
　　鎭江訪事人信云初六七兩日在城文武各員齊集江干迎迓制軍緣京口象山砲臺傳說有攺建之舉制軍親來閱看後又聞接到電信知制軍不來各官始鳴騶回署又接揚州訪事人信云本月初七日午刻邗上官塲接到省中電信云督憲劉峴帥起節出轅往鎭江一帶　視新造砲臺揚郡自都轉以至府縣各官均於是日午後陸續登舟往瓜洲口迎迓嗣聞峴帥此行因有某莊民人以此處砲臺止與該莊遥遥相對命中及遠恐與該莊有碍曾聨名禀求地方官轉懇上憲酌核辦理峴帥閱禀後卽於上月檄委某觀察前往履勘猶恐未能詳盡特擬命駕親臨詳加查騐以昭鄭重又接金陵訪事人信云合山之地擬築砲臺以資守禦詎料山下居民數百餘家相約鼓　阻止籌防局總辦曾仰階觀察面禀制軍劉峴帥擬親往查勘再行核辦正料理啓行時忽接江西巡撫德曉峯中丞來電云某處土匪聚衆滋事蔓延二縣若不早圖恐貽後患兩江督撥營迅速馳往相機撫定峴帥閱電後已布置一切矣渺兹醜類不過偶弄潢池耳大兵所指不難指日蕩平然旣有此信峴帥須運籌决策鎭江之行祗得暫緩云 
[江西亂耗]  
　　江西萍鄉縣與湖南醴陵縣壤地毗連上月醴陵縣邊界有哥老會匪聚衆横行搶刼錢鋪銀鋪米鋪當經醴陵縣尊通禀湘撫湖督派營拿辦并經萍鄉縣尊禀請江撫飭派原紥弋陽之吉字營勇移紥萍鄉以期協力擒拿俄而復接兩湖督憲咨稱現已派營捕勦誠恐彼拿此竄請派營堵勦云云蓋不知江省已派營勇前往也江撫接咨後再派左右城守三營把總各帶兵勇前往查探以便相機截擊聞是處哥老會匪頭目有綽　火葫蘆者有自號九千歳者嘯聚山中不下數百人搭蓋草棚數十座據險以守僅有鎗刀而無大砲一經派營進剿自必凈絶根株不留餘孽又聞日前江省解往湖北之匪犯卽係會匪中之散頭目羽翼旣除渠魁失所依倚其成擒也不難矣 
[盜刦續聞]  
　　前報廬州荒象條内載該處李同泰錢莊近日派夥運送洋蚨四千至蕪湖行抵中途被匪搶刦一空云云兹悉該夥係由廬州雇得一葉扁舟載　下駛上月二十六日行抵距巢縣六十里之東關口泊舟江滸漏下三商忽有緑林豪客十餘人駕一小舟如飛而至揚言借貸盤費夥及舟子持械而出奮力抵禦盜舟不能攏近相持良久一舟子受傷墮水盜遂一擁而上翻箱倒　罄其所有而去是處本有巢河水師砲船一艘聞警駛至僅見烟水茫茫盜舟已無蹤跡該夥遂偕舟子奔至巢縣報案一面回廬告知莊主具禀郡尊求請火速緝盜又聞墮水舟子雖受刀傷尚無性命之憂云 
[蟂磯秋泛]  
　　蕪湖鈔　第三批京餉前經詳委隂聿脩少尉管解兹奉上游批准遂於初四日領鞘下船初五日揚帆出口取道清江遵陸北上○代理太平府丁慰農别駕於初四日來蕪勘視秋成兼有要公面禀　道憲小作勾留卽還郡治○保甲局自去冬奉旨大加整頓添設文武員弁及司巡人等經費浩繁每月動需一千二三百金除原定經費三百兩外不敷向多皆由督辦袁觀察獨力支撑東西羅掘又在釐金存項下逐月借墊目下交卸在卽虧負纍纍不下一萬餘金債臺百仞正虞無計彌縫乃向撫憲沈仲帥府念因公賠累札飭支應局就兩淮應　安徽鹽欵項下指撥一萬二千金俾觀察得以料理債務體恤下情可謂無微不至矣○長安輪船於閏六月初二日抵蕪因讓李同順木簰致與怡和躉船碰撞各受損傷一案早已錄入報中事後兩船俱已修整共需二千八百餘金各開清單呈由駐蕪英領事函請洋務局吳司馬向該木簰追償簰主以兩船碰傷並未先令估看且長安行駛如故往來並未悮期修費似嫌過鉅商等本輕力薄求請格外剔减司馬俯恤商情詳請道憲照會領事從寛核减領事復請道憲酌定遂由道憲札吳司馬秉公估值司馬以該船等不在本地修理未便平空臆斷囑該簰主自向洋商轉圜旋以所議未洽簰主已赴上海英按察司衙門呈控未知作何了結也○輪船抵埠時客棧接客夥以及小划船户野鷄挑夫紛紛至輪船客艙搶攬生意狼奔豕突擾攘喧譁以致探囊　篋者流乘間混跡其中巧取豪奪爲害不可勝言稽查輪船委員宋蘭生錢鏡江二少尹有見於此特於每日輪船抵埠時親自督率勇丁站立跳板口執棒攔阻不便若輩得過雷池一步由是輪船搭客得以從容布置不致如前此之雜亂無章矣說者謂鎭江口岸輪船下掟時紛擾更甚於蕪湖倘能仿照辦理行旅往來有不同聲稱便者哉○電報局於月之初五日鶯遷官商之往賀者冠蓋往還殊形熱閙○袁榆生觀察於初四日由揚州公幹回蕪僚屬迎迓如儀○前報紀牙釐局護卡砲船由揚州差旋帶有私鹽若干爲鹽局緝私委員查獲充公云云兹悉該砲船係過境差船因泊近護卡砲船之旁遂致人言誤會附誌數語以正前悮○農人某甲由典鋪贖出棉衣一包裝入　袋携至長街某布店買物偶爾疎虞被扒手竊去又甯淵觀上首某鐵店之幼子於薄暮時在門外嬉戲一霎時臂上銀鐲爲匪徒捋去圜闠喧闐之處匪黨敢猖獗如此有緝捕之責者可不加之意哉 
[臬憲回蘇]  
　　江蘇臬憲陳舫仙廉訪前奉兩江總督劉制軍派赴金陵會審要案於本月初四日由金陵啓行回蘇在城文武各官日往碼頭迎迓此已登諸前報兹聞蘇郡官塲於初七日探悉憲舟是晚在常州歇宿初八日蘇州府魁太守偕長元吳三邑尊乘坐官舫往滸塹關迎佞　晚騂卒報稱憲舟已到無錫準於初九日寅時解維來蘇各官遂紛紛回署初九日文武印委各官及臬署書差人等咸在胥門外官碼頭鵠候傍晚憲舟行抵楓橋遂命停泊飭差傳諭以是日係忌辰不便登岸俟明日清晨放舟至胥門登岸回轅各官聞命之下遂各呵殿回署 
[京江浪影]  
　　鎭江訪事人云此次丹徒縣宰嚴禁小錢風行雷厲保甲局饒明府親赴各行號查察並傳親信幕及扮作各商模樣或持 
 
 

Page 3

 
 
洋銀向錢店兌换以騐毛錢之有無或持毛錢向店中購物以觀其肯收與否因此各業中咸有戒心甚至街上乞兒亦不聞有持小錢唤賣者可見凡事苟認眞辦理未有不明效昭彰者也○本月初四日忽有無名男屍僵仆於風神廟巷口其人身穿羽毛單馬褂紡綢套褲足登四鑲京式縀鞋旁有一藍布包袱年約三十餘似非下等人模樣地保恐干咎戾立卽據情禀報初五日丹徒縣王大令帶同差仵親莅屍塲騐得屍身有毆傷痕　處檢其身畔有八開小洋錢八枚及吕宋一張外人紛紛傳說有謂由某客棧移來者大令以查無實據飭地保備棺收殮皆置原處待訪得屍現再行核斷○七濠口江灘近來時或坍陷寗波會館建在大街之後雖距岸尚遠而會館董事先爲未雨綢繆之計會同本帮各業中人籌出欵項度地戲園後面另起會館其地向有貧苦小民誅茅建屋今旣由地主售出應一律遷讓寍帮中人惻然不忍見有極苦者酌給遷資大約遷清後卽可動工矣 
[巷口夕陽]  
　　金陵冶山朝天宫左近鼎新橋地僻人稀荒凉滿目有三侉丐寄宿橋旁破屋内相親相狎不啻同懷也本月初三日甲與乙丙約今日沿門托鉢如有所得鼎足均分不許私入腰囊據爲巳有乙内允之遂曳杖提籃分道而去甲行未半里遇一似曾相識者操柳敬亭生涯哀懇再三得青蚨三四十翼私心竊喜以爲此係額外之欵不能如約瓜分回遂秘不以告乙於無意中蹈甲故轍甫一啓口卽爲施錢者所呵細詢之知甲已祖鞭先著及晚各歸原處共解布囊則甲所得獨寥寥乙心知其誑已也銜之刺骨一念之轉頓萌殺機俟甲酣眠桀石擲其頭顱腦爲之碎甲痛極呼救乙復連擲之腦漿迸流奄然而斃丙駭極聲喊爲武卡親兵所聞將乙綑交地保次日赴上元縣禀報陶仲彝大令卽帶同仵作臨塲相騐塡明屍格並略訊起釁緣由飭將甲屍備棺裝殮一面帶回兇手釘鐐收禁殺人抵罪律有明條如乙者請非自投羅　而何○本月初五日文正書院山長預行十月師課題爲三年有成至亦可以勝殘去殺矣仿楊子雲九州牧箴作二十三行省箴投卷者僅三十餘人可謂罕矣 
[米價驟漲]  
　　漢皋米價近日驟形昻貴每石較前約增三百餘文揆其所以增價之故或謂現在每米一石捐銀四分助育嬰經費遂致故昻其值加以輪船裝載米石運往上海廣東等處者源源相繼出口太多而湖南米船又被風雨所阻不能如期運至遂使市儈得以壟斷居奇數米而炊者未免愁眉雙鎖矣 
[安慶郵筒]  
　　初四日皖垣御碑亭地方有一人年甫二十餘偃臥街心奄奄一息有好善者經過是處見而憫之施以青蚨未及片刻其人已魂遊地府矣當由該處地保率同更夫向各鋪户募化錢文備棺收殮埋諸義塚是亦慘矣○委署渦陽縣張玉甫明府樹建月前奉大府札赴懷遠縣會審案件已記報章兹悉明府事竣言旋於初五日行抵省城卽赴憲轅禀覆日來諭飭家丁赶備一切擬於中秋後赴渦陽署任○安徽卽用知縣劉大令邦槐現奉撫藩憲札飭勸辦順直賑捐大令奉札後業已趨轅謝委矣○調署潁州府本任太平府王子範太守於初六日行抵省城謁見大憲並拜會各同寅各官亦以次答拜聞太守係由太平交卸篆務赴皖領憑赴潁州新任小作勾留卽當束裝就道也 
[行旌東指]  
　　出使日本大臣汪芝房星使定於昨日起程已列昨報兹悉星使於昨日下午五點餘鐘由行轅起節本埠道營縣及印委各員均來恭送星使旋至三菱公司碼頭登神户丸輪船定於今日黎明展輪出口逕赴東瀛 
[滬北火警]  
　　裏虹口廣東街地方八百零二號房屋有粤人某姓居焉昨日亭午時因作炊遺火積薪中遂致炎炎上熾冐穿屋頂波及東首之美成廣東雜貨店及住家樓房光騰霄漢燦爛如霞捕房鳴鐘告警英法美三界水龍爭先馳救汲水澆灌火焰始衰事後查得起火之八百零二號房屋迤東八百零三零四零五零六等樓房五幢門面四壁均未坍倒屋頂亦未全燬祗焚去樓板地板而已苟非有自來水源源灌注何以能迅速撲滅若此哉 
[滬濵瑣語]  
　　浦東北蔡鎭人某甲昨晨來滬購物事畢言旋行至小南門外倉橋地方拾著皮帳夾一個内有大洋一元小洋數角甲如波斯得寳欣喜欲狂俄至江干正欲唤渡忽有流氓將其扭住謂此洋係我友所失爾不歸還亦姑聽之惟須與我瓜分甲從容謂曰爾若知洋之數目試爲我述之如能符合當以原璧歸趙乙不能答見甲孑然一身不可以計取何妨以威脅遂招呼黨類將甲軋至某茶肆敲　拍凳大聲恐嚇甲自知孤掌難鳴遂將皮夾及洋銀交出始得出險遁去流氓誠猖獗矣哉○滬城西門外羅家灣有張姓祠堂屢次失物查無蹤跡前晚又被妙手空空兒混入堂中俟閽人某甲熟睡時施其伎倆遂將銅錫木器等物竊取一空直至天明甲始查知失竊祗得告知主人報官請緝未知卽能破案否也○南市新會館間壁弄内有吳晉昌者不知向操何業前晚有名陳阿九者至吳家叩門甚急吳在内訽問何事陳言找之妍婦阿林姐在此否吳告以不在陳叩門如故吳之房客開薙髮店之吳司務以夜靜更深陳不應前來吵閙向之申斥陳以惡言相答吳司務之店夥代抱不平將陳扭住痛毆一頓當經旁人勸散陳狼狽回家忿無所洩前日糾合流氓數輩向該店尋仇及至該處吳晉昌恐釀事端立卽知照十六鋪地甲前來調處始得言歸於好 
[帶勇出巡]  
　　柘林營都司朱松封恊戎蒞任以來以地方遼闊恐有鞭長莫及之勢因之禀請大憲派汛官兩人駐紥爛泥渡巡緝匪類協戎又時出梭巡不辭勞瘁前日乘坐巡船督率所部水師巡勇道出白蓮涇至南北黄浦巡緝一周於昨日遄回浦左 
[添差護解]  
　　王大法由川沙廳派差押解赴松經過滬上解差赴上海縣投文過站黄大令飭將王收所已列前報昨日大令備文飭將王交原差帶去並添派差役護解赴松以昭鄭重 
[補傳人証]  
　　李祥華在縣署控韓金發將髮妻明氏誘匿一案黄愛棠大令一再訪查知李曾收洋銀五十元並立筆據當將李收所候示李母吳氏又攔輿凟訴大令飭交原差帶候訊供此已詳列前報者已前日大令飭將李吳氏先行開釋著出外將明氏之母舅陳某交案聽候訊辦 
[英界公堂瑣案]  
　　包探陳阿九禀稱錢金寳至王寳和酒店囑令熱酒一壺送至其家及至中途將酒傾棄持壺逸去付諸長生庫報捕拘錢吊到酒壺送案王寳和酒店學徒申訴前情請領贓物錢金寳供稱實緣貧迫無聊出此下策宋二尹判錢金寳管押十四日贓給失主領去○包探沈金隆禀稱王金發捋取高沈氏兒子銀鐲查獲人贓送案請訊高沈氏訴稱兒子在門前游戲被王捋取銀鐲今請領贓王金發供稱係湖北人行竊屬實尚求施恩宋二尹判王金發笞責一百板押候備文遞回湖北贓給該氏領去○二百四十九號華禀稱昨見張金才手持寍綢三包送至信局被尹德源扭住尹言係查捐者兩相爭扭爲小的所見一併送案張金才供稱寍綢三包係東家囑送至信局突被尹德源扭在由捕拘案尹德源供稱由綢捐分局委員給諭承辦京縀經紀昨見張金才手持京縀三包並未報捐故向查問忽被巡捕所拘承辦經紀諭單呈閱宋二尹謂尹德源是否綢捐分局經紀一時無從查核飭將尹德源張金才及寍綢三包諭單一併移送綢捐局核辦○范玉泉控被潘桂卿持刀刺傷宋二尹訊供後飭將潘桂卿管押候范玉泉傷勢痊愈再行訊辦此已列報昨據范玉泉投案聲稱傷已醫愈請將潘懲辦潘　卿供稱與范同設地貨行因爭買蘆粟起釁不敢持刀行兇二尹判潘桂卿笞責一百板著具攺過切結釋放○包探王阿二禀稱張阿三至蔣氏家扭鎖圖 
 
 

Page 4

 
 
竊當被知覺將張拘獲交捕送案蔣氏訴稱張阿三悄然上樓扭落箱鎖二把幸卽知覺得以拘獲張阿三供認圖竊惟求恩典包探又稱張阿三屢次犯竊求請重懲二尹判張阿三笞責三百板管押三個月期滿再笞二百板遞籍○包探江阿三禀稱公和祥棧房前曾失竊銅罐四個查獲李阿四等交出二個尚少二個在周阿苟家起出據周言有張阿三借住伊家銅罐在張牀下張已逃逸今將人贓送案李阿四張富　仍執前詞周阿苟供係張阿三借住小的家中初不知伊牀下藏有銅罐及包探前來搜贓張已聞風逃逸宋二尹判李阿四張富英各押十四日周阿苟交保著交張阿三到案辦理贓給失主領去○包探黄四福禀稱木作頭陸鴻昌所雇水木工人將木料放在街頭爲八十六號華捕所見囑令遷移乃倔强不依反肆擊傷當時拘獲陸鴻昌等送案訊問之下飭令交保著交行兇人到案再訊今已查獲助毆之王桂生送案陸鴻昌供稱小的當時實不知情今願將滋事之樹生尋交到案周照芝邱阿福戴阿芝同供曾爲解勸兪梅生王桂生同供不敢行兇六十六號華捕稟稱所獲各人皆係在塲逞凶者其中以兪梅生王桂生尤爲兇横尚有樹生在逃未獲宋二尹飭將陸鴻昌交保著交樹生到案究辦周照芝邱阿福戴阿芝各押二十一日兪梅生王桂生各押四十二日以爲毆捕者儆○包探陸阿祥禀稱孩子李阿四失路堪憐送請安插查得李阿四尚有叔父李阿四供係廣東人今年十四歳家中尚有叔父宋二尹飭將李阿四暫行留養待其叔父到案具領 
[法捕房瑣事]  
　　寍波人邵阿才馬友如張桂昌等運私錢四十七串來滬行經法租界爲包探所見拘送捕房其詳已列前報昨晨九點鐘時葛同轉莅捕房時飭包探將張桂昌提案覆訊張稱小的本以送信爲事當日在治下甡甡堂弄中走出據王先生之妻言弄外有巡捕爭閙小的聞而往視見邵阿才等兩人將篾籮兩隻抛棄弄口當經包探夥雇小的挑送小的欲取挑力以致被押求恩寛宥同轉著將邵阿才馬友如帶案質訊邵稱私錢實係同鄉人錢阿小囑挑先言送往虹口繼至公館馬路囑送往甡甡堂弄中旋被包探所拘同轉問錢阿小現在何處可交案否供稱聞說住居虹口不知其詳謂爾旣代挑私錢自必知其底藴喝令掌責四十下復問邵固執如前詰問馬友如供稱小的　同胞妹來滬送往人家傭工行至中途忽被拘押求恩釋放旋據包探王榮培禀稱邵等挑擔上岸經我拘獲時有一婦雇張桂昌將篾籮内私錢送至捕房及至中途婦乘間逃逸同轉著包探帶同邵阿才往甡甡堂弄中查問並著指交王先生之妻到案少頃包探卽將王先生之妻帶到同轉著一併管押聽候追究○縫工趙連元訴稱妻朱氏被沈蘭洲拐誘來滬今得尋獲求請訊究等情屢列前報昨據趙連元偕其母趙顧氏投案手持江裕輪船執事張爾祺保狀一紙同轉閱畢問趙曰保狀是否張爾祺親手繕寫供稱張囑人代寫並非親筆同轉著將趙朱氏帶案問曰爾爲何逃至滬上供稱因丈夫不顧家用衣食難周小婦人不得已來滬傭工趙朱氏接口稱家中有田四畝媳婦不肯從事耕耘常與小婦人尋釁辱駡趙朱氏嘵嘵强辯同轉謂爾在公堂尚敢如此兇横在鄉可知矣喝令掌責一百二十下交趙連元帶回趙叩謝而去○小東門外開浴堂之盧阿發扭送　竊之汪金到案並不到堂質審昨經包探將盧傳案同轉判罰洋一元以爲藐玩者儆○朱翰香卽玉堂及羅善照陸寳堂等設計僞問報關行竊取蔣同和等鞋子李裕豐等襪子逃至浙江嗣由案中牽涉之王長元將陸寳堂羅善照兩人陸續尋交到案訊押情形前報已屢紀之矣迄今懸宕日久原告又投案禀追同轉又傳王長元到案謂朱玉堂逾限已久尚未交案實屬玩忽下期定須禀覆著退去 
[懴資助振]  
　　本館協振所昨承勉力子大善士以英洋二十元撥充順直被水災民製備棉衣之需並惠手簡云十九日爲先母尹門吳太孺人三十週年本欲延僧禮懴緣素惡僧道故將此費移助賑捐云云敝所雒誦之餘具見深明大義守正不阿能力掃世俗之見卓識高風求之近今豈易多得倘遠近好善之士聞風興起節經懴之資施仁慈之澤裨益振務當非淺尠想明理之君子當不視爲河漢也 
[共濟艱難]  
　　頃承川帮厚記號大善士募集廿六户合助順直賑洋三百三十五元銅洋一元同日奉到隱名大善士助順直賑規銀一百兩助徒陽賑規銀一百兩值此各省災黎待賑非常孔亟今蒙諸大善士發南海之慈悲以濟哀鴻分西江之餘潤而蘇涸鮒祗領之下莫名欽佩歐陽文忠曰爲善無不報蘇文忠云仁者必有後敬誦名言爲諸善士頌并代直鎭災黎九頓百叩請登報章用達謝忱上海六馬路仁濟善堂籌賑公所施善昌等謹誌 
[紫石山房篆書鐵筆减潤助賑]  
　　楹聨五十副七言四角八言五角紈摺扇一百件每件三角琴聨五十聨每副三角石章每字一角三百字爲率餘件不賑七日取件遠處信力自給託二馬路中小停雲館碑帖店代收[  書帶草廬小主謹曰]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金陵書院謀題]  
　　初八日江寗府李太尊課試文正書院文題尊德樂義至達不離道經題鞉鼓淵淵四句詩題小庭月色近中秋得秋字七排十二韻 
[邗江官報]  
　　初六日許鹺尹誦敦由新河口來朱鹺尹有林委解金陵餉起程初七日正任江都縣林大令之蘅由省回吳鹺尹元惠委鹽城北閘差 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年八月初四日京報全錄]  
　　宫門抄○發抄硃批四道○雲督王等奏滇省本年水災較寛賑欵甚巨懇　恩撥欵接濟摺○楚督張等奏公安縣被水成災籌欵撫恤片○江督劉等奏新授長江水師總兵因病出缺遵章保舉堪勝總兵人員擬定正陪請旨簡放摺○又奏委署總兵片○東撫福奏各州縣被水情形片○八月初四日理藩院鑾儀衛光祿寺廂白旗值日無引○見○福中堂謝管銀庫○恩○絪貝勒烏拉喜崇阿各請假十日○那公續假五日○兆伯續假二十日○召見軍機○發抄○譚鈞培奏石磨等井借發柴本銀兩奉硃批户部知道欽此○又會澤令李明䥍暫緩送部引見奉硃批著照所請吏部知道欽此○又呈貢縣被水災情形奉硃批知道了欽此○又試用通判黄怡等署龍陵同知等缺奉硃批吏部知道欽此　○○雲貴總督臣王文韶頭品頂戴雲南巡撫臣譚鈞培跪奏爲滇省本年水災較寛賑欵甚鉅叩懇天恩迅賜撥欵接濟恭摺仰祈聖鑒事竊查滇省地居邊瘠近年水旱偏災雖所時有然均一鄉一邑賑欵無多已由本省隨時勉籌逐案委勘造册奏蒙恩施蠲免錢糧在案本年昭通東川兩府春間苦旱收成極形歉薄貧民有掘草根爲食者當經委員馳往賑撫惟究係春災且旋得雨尚無大碍入夏以來各屬亦得雨較早高下田畝一律栽插方冀啺雨應時可慶有秋詎至六月初旬隂雨連綿初十以後大雨如注數晝夜滂沱不止平地水深數尺省中墻屋傾圮甚多城外則各處山水暴發河海同時猛漲直至二十七八等日始獲晴霽當洪流迅疾之際昆明縣屬中路之熊川堡嚴家堡西岳堡東路之敷澤堡大樹堡板橋堡小莊堡馬軍堡南路之前衛堡螺絲堡飮馬廠大小廠張官營前衛營遂樂村南窰村南壩倪家灣官渡堡馬村河尾村永福堡阿角堡珥琮堡西路之西馬堡土堆堡大西堡大漁堡碧雞堡北路之蓮花北倉松華永豐羊腸等堡各堤埂多被冲决四野田禾概行淹没廬舍亦多坍倒當卽委員分投勘撫並出倉榖减價平糶人心始定刻下水漸消退惟海邊積潦驟難涸復省外各屬則有羅次縣之三街青山哨碧城河山水衝壞田地祿勸縣之第多村緝蔴境下壩沿河一帶田地衝壞二千餘工他頗烏龍崇仁各馬頭山水河水並漲沿河田地衝壓甚多糧價騰貴元謀縣山水入城城垣衙署田地廬舍一律被淹昆陽州城東濵海之居仁鋪興旺村嵩明州之金上枝楊林猪街狗街等處田畝俱爲海水淹没尋甸州之備里宣里各甲上下海屯等村宣威州屬之寳山明古迤植陸凉州之東鄉下南鄉大壩等處均因山水陡漲成災陸凉並淹斃居民百餘人羅平州城内水深數尺淹倒署屋監墻民房田畝廣西州之下西鄉阿所白村了勒村新寨吳厦大小貝勒等村俱爲蛟水冲没恩安縣之秉禮各鄉魯甸廳之九里路南州之民和鄉一甲數村淹没田地冲倒房屋彌勒之竹園等十一村田房被淹並浸倒衙署監墻宜良縣之北屯南屯田禾被淹以上十六屬除昆明縣當經勘撫外其餘據各該府廳州縣先後禀報到省亦已飭司局籌欵委員會同各該地方官赶緊勘辦撫恤此外有無被災地方業經飭盗應俟覆到再行核辦兹據布政使史念祖會同糧儲道英奎善後局司道會詳請奏前來伏思臣等供職無狀未能感召祥和以致霪雨爲災受灾甚廣現已立秋多有不能補種此時需賑甚鉅轉瞬尤須秋賑亟應另籌鉅欵妥爲撫綏覩此徧野哀鴻不得不呼籲於君父之前爲民請命合無仰懇聖恩俯念邊區猝被水災民情異常困苦迅賜飭部酌撥銀十萬兩俾得及時籌辦庶灾黎不致蕩析離居委塡溝壑出自皇上逾格鴻慈除咨户部查照外所有滇省本年水災較寛賑需甚鉅叩懇撥欵接濟緣由謹合詞恭摺由驛五百里馳陳伏乞皇上聖鑒訓示謹奏奉旨已錄○○臣張之洞譚繼洵跪奏再據公安縣知縣余彬禀報該縣濵臨江河地勢窪下低處田地歴歳無不被淹稍高之區向賴隄塍保障藉獲有秋本年汛漲迭臨水勢已較往屆增長詎至六月二十三四等日大雨如注上游蛟水陡發奔騰而下勢若建瓴高過隄頂一時人力難施搶護不及致將各垸漫淹田廬禾稼悉在水中並有倒塌房屋淹斃男婦數口小民蕩析離居秋成失望待賑孔殷禀乞撥欵撫恤等情前來臣等伏查該縣地方素稱澤國水患頻仍民情本屬拮据今以蛟水爲患被淹較廣受災較重情形更屬困苦鴻嗷遍野深堪憫惻亟應籌款撫恤以資拯救臣等業飭藩司籌撥銀三千兩委員解往會同地方官確查被災極貧户口同該縣原儲倉榖一併妥爲散放俾免失所並飭該縣督飭農業人等赶緊設法宣洩積水搶築堤垸以期補救至此外濵臨江漢各屬州縣亦據禀報低田間有被淹均經批飭設法疏消冀早涸復補種統俟秋後履勘輕重情形再行分别辦理所有公安縣被水成灾籌欵撫恤緣由謹合詞附片具陳伏乞聖鑒謹奏奉硃批知道了卽著飭屬妥爲撫恤毋任失所欽此○○頭品頂戴兩江總督臣劉坤一太子少保長江水師提督臣李成謀跪奏爲新授長江水師總兵因病出缺遵章保舉堪勝總兵人員擬定正陪請旨迅賜簡放以重職守恭摺馳陳仰祈聖鑒事竊照長江水師瓜州鎭總兵吳家榜因病出缺前經臣等查有江隂營副將鍾明亮堪以擬正提標中軍副將謝濬畬堪以擬陪光緒十八年閏六月十六日恭摺奏請　簡放並附片陳明派委鍾明亮署理總兵篆務恭閱邸鈔欽奉上諭江南瓜州鎭總兵員缺著鍾明亮補授欽此兹據瓜州鎭標中軍遊擊張華照禀稱鍾明亮於閏六月二十五日交卸江隂營副將篆務行抵瓜州未及接印任事因在途感受暑邪牽動舊傷醫治罔效遽於七月初一日午刻因病出缺等情禀報前來伏查該總兵鍾明亮昔年從軍水師立功甚偉歴任長江各缺辦事勤愼紀律嚴明實力操防不辭勞瘁今蒙恩擢授瓜州鎭總兵員缺未及到任遽爾云殂失此良將深堪憫惜查江南瓜州鎭總兵員缺極關緊要自應仍遵定章詳加遴選擬定正陪請旨簡放查有記名長江水師提標中軍副將謝濬畬心氣和平才具穩練爲長江水師宿將資望最優治軍嚴而有恩士氣莫不悦服堪以擬正又查有記名總兵長江水師田鎭營副將許雲發聲威夙著訓練有方於水師情形甚爲熟悉堪以擬陪以上二員均堪勝江南瓜州鎭總兵之任相應請旨迅賜簡放以重職守除先行委員署理另片陳明外所有長江水師總兵因病出缺遵章保舉堪勝總兵人員各緣由謹合詞恭摺馳陳伏乞皇上聖鑒訓示謹奏奉硃批另有旨欽此○○劉坤一片再長江水師瓜州鎭總兵員缺前經派委江隂營副將鍾明亮署理附片奏明在案該員旋蒙恩補授斯缺未及到任因病出缺所有總兵篆務現經臣等查有提標中軍副將謝濬畬明白公正穩練安詳堪以派委署理以專責成謝濬畬未到任以前飭委瓜州鎭標軍中遊擊張華照暫行兼護除分飭遵照外理合附片陳明伏乞聖鑒謹奏奉硃批兵部知道欽此○○福潤片再衛河南兩岸堤埝向係民修民守本屇伏汛衛水暴漲至二丈五六尺爲從來所未有據臨清直隷州知州陶錫祺禀報該州運衛兩河同時漲發河身不能容納致被漫溢出槽南關及西南門一帶適當其冲當將西南北三門堵閉大溜繞城而趨因勢導入沙河而關廂民房已多冲塌城垣亦有坍損又臨清衛管轄之賈家道口州衛交界之丁家村均被漫决堤埝陶錫祺將丁家村一口立時堵塞賈家道口工鉅費艱民間猝遭水患人口雖無損傷廬舍率已漂没情殊可憫業經奴才飭局酌發銀米令將工賑兩項赶緊妥爲籌辦又據署夏津縣知縣王曾俊禀報閏六月初四日境内潘家口民埝漫決三十餘丈武城縣知縣丁福昌禀報夏津漫水灌入該縣河西一帶田禾大半淹損恩縣知縣何式珍禀報六月二十八至閏六月初一等日大雨傾盆連宵達旦境内後夏莊衛埝漫溢數十丈月隄漫溢十四五丈田廬間被淹浸署館陶縣知縣沈廷翰禀報閏六月初四日直隷元城縣班莊漫口水入該縣沙河驟難容納城關水深一二尺不等又直隷境内漳水支河暴漲灌注該縣河西各村低窪地畝亦多被淹各等情均經奴才飭令齊集人夫迅籌堵築被淹村莊查勘輕重情形歸入秋災案内核辦如民情困苦卽請量加撫恤以廣皇仁除仍督飭認眞辦理外謹附片陳明伏乞聖鑒謹奏奉硃批知道了卽著迅籌堵築以衛民生餘依議欽此 
 
