# 1884 - 189 - 4904042

 

Page 1

 
 
[霆軍紀略岀售] [  申報舘啓]  
　　蜀中山川雄秀智勇魁奇之士代產其間若今湖南提督鮑春霆爵帥其尤著者也爵帥于咸豐初統霆字一軍轉戰十餘年削平數省諸寇　婦人孺子無不震其功業之隆銅梁陳世五儀部久在蓮花幕下著有霆軍紀略一書自公從戎以迄撤兵編年紀月大書特書閱之覺褒岳英姿毫索間　　欲　誠史氏之外編名臣之實錄也本舘以活字板印行每部六本價洋三角五分定于廿二日岀書售處仍循曩例 
[第七號畫報岀售] [  申報舘主人啓]  
　　本舘印行畫報日增月盛疊列前報無俟贅言而淞隱漫錄一書則爲王紫詮先生之大著先生無書不覽無藝不精故下筆便有奇氣是書雖先生之緒餘然已爲蒲留仙後僅見之作本舘增附畫報之末分期印送未敢間斷將來閱者裒集成書可與聊齋志異合讀叅觀而且聊齋有說無圖此書每說繪一圖字又端楷校正無訛則視聊齋誌異有過之無不及兹於十五日岀售第七號畫報願賞鑒家勿自零落間斷以免日後添補之難也此布 
[遊宋拉兵船記] [  種榆後人]  
　　中申夏至之次日微雨初過濕烟尚飛方欲就北窗下攤午飯吾鴈臣師使來召余遊同過芸孫太守齋小坐師復遣人邀徐君福昌來相與偕往黄浦喚渡過東岸繫艇法國兵船右梯而登焉徐君者幼習法國文尤嫻于法語太守有匠心聰穎邁倫凡機器之巧見輙能悟其窽竅此吾師並約爲是遊呼余隨者使廣見聞也至是先由徐君代通刺余從師後以次入至一艙爲副船主暨糧臺醫官等共居之所中設長几供鮮花二瓶上懸風扇一主賓團坐扇輙動搖牽之耶抑機運之耶未具問寒暄之餘岀葡萄酒雪茄烟以餉客少頃西侍報船主歸延過其室讓坐定各由徐君逋殷勤窺其意良喜西侍亦　盞進酒如曩例更進以茶食師與太守請觀　軍火器船主諸而起導行至艙面呼兵捧持手鎗趨前立先開其機令就視既命由後膛入鉛子帽發機演之約一呼吸可二響響凡九復請觀其砲左右去砲衣啓後膛納子其中砲重數百斤運機高下左右之無着力相旁架四輪砲一製稍小亦後膛爲陸行用者旋至機器房火門十有二詢以日需煤幾何日能行幾何馬力約幾何太守皆能領會之時已薄暮篷背洒洒作跳珠聲因辭船主行再過副船主房告别而雨忽大至雷電以風江水欲立主人各耳語浼徐君將意擬獻雞黍聯中外歡辭之曰此天假緣也仍固請師乃與約一二日能過我爲東道則唯命衆欣諾於是西侍奔走主人側各喁喁語大都爲部署飲饌事語次副船主岀册頁二令展觀葢皆其宗族姻婭小照也復岀後膛鎗總分圖一紙即向所演放者俄而几幕張燭擎列盃盤肆設延入席更來兵官四人環坐陪勸酒勸餐禮隆而意摯肴八品烹飪良適口酒凡五六易風味各别席將終而風雨仍留人醫官因請奏笛以爲樂一兵官和之笛式與樂部略相同音有類洞簫先爲中國調繼譜以西曲徐君竊語曰予遊海外歴有年若人欵客之殷罕有如今日者實則吾師曾官法會審有明允稱太守解算學通製造非尋常稱華冑號貴官者先於接晤時徐君已操西語道其詳故船主等咸業納交也時已二鼓盡各興辭風雨猶未歇主人以渡舟小可危呼其兵放洋划各岀雨衣帽代客着副船主以足疾未岀户餘俱至梯側握手送若故人難爲别者比至寓已三鼓矣餘酲既醒挑燈記此以見華洋情固不甚相遠也是船名未拉副船主爲阿落磕卑粮臺爲巴格龍醫官爲阿里也阿郎兵官爲卑勒弟也爲播言乃行時各贈名片一由徐君繙以華文云其未贈片者則莫名其名焉 
[本館接奉電音]  
　　昨由通州電局專發電音到本館　閏五月十九日上諭二道敬謹譯登○閏五月十九日奉上諭國子監司業藩衍桐奏請特聞藝學一科以儲人才一摺着大學士六部九卿會同總理各國事務衙門妥議具奏欽此同日奉上諭左宗棠奏遵旨保薦人才一摺都察院左副都御史曾紀澤浙江布政使德馨江寧布政使梁肇　甘肅布政使魏光燾著直隷津海關道盛宣懷降調山西布政使
方大湜均着交軍機處存記四川候補道劉麟祥着吏部帶領引見欽此 
[都下述聞]  
　　諒山一役郵報紛來皆謂華軍勝而法軍敗聞者無不色飛眉舞乃都中西人傳言此次法人與華軍開仗係法人得勝法兵死者六人傷者四十餘人而華軍死傷乃有二千餘人豈傳之非其真歟抑仍　敗爲勝之故智歟○法國署理駐華京欽差以和議决裂限中國總理衙門於十日内須有回音如再無的音即當束裝岀京而天津人乃謂駐京法欽使署業已下旗實則未下也○總署中因邇日法使來文及外省電音接踵而至均須繙繹故令繙繹人員晚間不得回寓輪班值宿署中以便隨到隨繹○前次訂約之福尼兒返國後有電音來云十六日可抵法都矣○傳聞此次有數國陰勸法人與中朝搆釁以便日後同霑利益云云此說未諗確否以萬國公法論之局外諸國皆當守局外之例豈得陰行詭計耶 
[砲臺防務]  
　　福州長門砲台已由方觀察派委康都司長慶駐紥其對面之金牌防營一水盈盈恐難兼顧由康都司薦舉萬年淸輪船書啓顧君管理亦由方觀察札委業於前月到營矣 
[部議匯兌]  
　　咸豐初逆氛紛擾道路不通各省解部公款改由殷實商家匯兌原屬一時權宜之計嗣以一經來往較形便利遂無有議更張者去歲阜康號商倒閉拖欠官欵甚鉅雖經估產抵償究不免貽悮公事是以四月間部臣奏請將匯兌省分概行停止仍解實銀以符舊章業蒙允准通行各直省督撫將軍監督關道一體遵照在案現聞福州將軍兩廣總督各以道途窵遠恐有疎虞奏請仍行匯兌奉旨交部核議准否尚未可逆料云 
[請給津貼]  
　　京官津貼一事原因廉俸折减以來禄養不敷故不得不爲此調劑之法原非閒散冗員所得沾潤者也五月間有翰林院實缺筆政七員聯銜赴都察院遞呈詞訴說當差苦况請給津貼說者謂該筆政身居淸貴而津津較量於阿堵物未免自視過卑然京官苦况亦可見一斑矣 
[甯波官報]  
　　新任甯紹台道薛觀察於十九日到甯　二十一日接印因馬觀察尚未讓署故暫借校士舘爲行轅也 
[海盜解寧]  
　　前日寧波提署達字營親兵解到盜犯五名聞由温州洋面拏獲者當即解送道署由道憲飭發鄞縣收禁矣 
 
 

Page 2

 
 
[藉屍挾制]  
　　漢口打扣巷河下上月二十日後有湖南小駁船兩艘並泊於此忽來沔陽婦人在跳板上洗衣畢方欲他往不意板滑失足落水各划子船赴救不及婦遂斃命婦之夫某甲聞信糾集多人向小駁船吵閙要挾多端駁船上人不爲之屈甲乃報官其時水保正早已稟明婦係失足落水安有傷痕官命仵作往騐無錯即令駁船買薄板棺裝驗甲大失所望然亦可見其心之貪詐矣 
[騐屍忙甚]  
　　杭垣自五月以來命案層見疊岀初十日上城城隍牌樓地方某甲以錢債細故吞阿芙蓉斃命經地保報縣請騐錢邑尊程稻村大令帶同刑書仵作人等命輿前往不章城中鐵佛寺橋有肉店夥某乙因賭負被逼亦以一盞紫霞膏吞服畢命迭經多人調處不能定議該處地保遂開報請騐程邑侯兩處奔波不遑稍息杭人以五月爲毒月誠哉是言 
[雜職况]  
　　閩省官場之况屢列前報近年同通兩班來閩者實繁有徒而雜職各員尤屬不可勝計曩時尚有差使可望邇來厘局各差多派同通辦理凡雜職之藉差以覓餬口者今則終歲坐食公館幾於一錢不名宦海浮沈直欲側目以視同通而無可如何者也夫同通雜職之分不過所差數百金耳當年有數百金之本此日可得數千金之差當年偶短捐數此日無計謀差在上臺未必存畛域之心然晉謁時之有坐位無坐位早於報捐時定之蓋爭名之局面無非惟利是爭而已人生世上利顧可忽乎哉 
[龍舟閙事]  
　　東風十里珠簾捲爭看龍舟　浪來白下風流于斯爲盛本館亦已抽箋記錄藻斧昇平矣昨得秦淮友人書悉閏天中節招招者沿汨羅江效拯穒靈均故事復紥龍舟　艘旗翻閉日浪細嘖珠踵事增華益覺後來居上以故辛夷花下丁字簾前一水鷗浮萬人蟻萃榴花影裏幾于舉國若狂初四日午後　舟啣尾而進行抵東關伐鼓鏦金興高采烈健兒好身手更立艙面竪蜻蜓舞鸜鵒以博觀者軒渠忽有三五惡少徙倚緑楊陰下擲磚石如雨點以致悮碰游人一時沸鼎聲喧幾致釀成事故幸保甲局聞之立派兵勇彈壓並拿獲數人枷號示衆始得平安無事夫酒泛浦觴古人本有賞端陽之說若數人者岀人頭地居然獨桌欵留亦可謂不負良辰美景矣呵呵 
[江西瑣綴]  
　　江省邇來雨澤應時既沾既足嫩緑秧田俱有欣欣向榮之象省城米價從前每石四千六七百文今祇二千七八百文萬載臨江等處亦　减價顧此小民當不致　哀鴻而集中澤矣○五月二十日上高縣南河地方某姓家因熬油失慎祝融氏大肆威風延燒居民多至百數十户幸在日中未傷人口此處闤闠喧闐貿易頗盛楚人一炬不能無焦土可憐之意云○經訓書院肄業諸生送學憲鎔經鑄史匾額一方送時諸生七八十人衣冠濟濟齊集憲轅亦盛事也 
[陸營調防]  
　　蘇撫標親軍營向在黄渡築壘駐紥後調至葑門外宓駝橋屯焉統是軍者爲記名提督竇雨邨軍門如田紀律嚴明訓練精實洵爲蘇防勁旅現以洵疆重事吃緊奉衛撫憲札飭拔隊馳赴白茆海口留防以固門户緣該口亦南洋汊港不可無重兵鎮守也 
[袁江官報]  
　　兩淮廣盈庫大使張志榮交卸護理海州後於初二日回揚州初三日新選太倉衛守備劉翊淸接奉漕憲飭知禀辭赴任初四日漕標城守營叅將謝得龍自京引見回淮旋奉漕憲飭令回任十三日接印初五日前管帶得勝營記名總兵王俊南自海州交卸營務來浦記名總兵潘順奉漕憲委隨營差遣 
[袁江雜錄]  
　　前月十五念八等日雖得雨兩次然未深透高壤尤苦旱乾秋稼生機無望故王邑尊於十二日設壇祈雨云○每年麥子登塲苟爲中稔則市間各行牛意便稍活動是以商人之望歲猶甚於鄉農也今歲麥雖上稔而禾稻苦旱浦上各行生意淸淡如前也○同善局每届夏令製配丹丸施捨近因進項不多中止然來乞者仍絡繹不絶未免有辜善政漕憲爰解宦囊岀資數百貫製成各種特分其半寄存局中以備施送云○教匪之黨羽錢振遠就獲後歴經推問供認已確聞漕憲奏咨現接部文於十一日淸河縣王邑侯淮揚中營遊擊萬遊戎由縣獄提岀押赴登稼門外西北角處斬梟示至錢某昆仲實屬無辜當可以開釋也○運河水勢近更退縮浦上居民汲飲頗覺汚濁將來當有疾病也 
[營口官塲消息]  
　　裕府　長於十一日挈憲眷坐豐順輪船由津沽啓行十三日午刻抵營時正大雨傾盆各署俱未得信半晌各屬員始赴官埠御接尹憲深爲慰勞諭令回衙翌晨憲駕始上岸以糧臺作行轅署山海關道博觀察德洪五亦坐豐順船到營則當晚即登岸云十四日尹憲進轅接篆當有宋軍門前任道續觀察新署道博觀察及廳縣哨弁等兵以次禀見下午尹憲答拜宋軍門續博兩觀察寶司馬又至縣署耿營各投一名　本欲閱看砲臺因雨不果隨即回轅博觀察定於拾七日接篆續觀察即於是日啓行矣 
[宜昌瑣綴]  
　　龍王洞係宜昌八景之一又名靈湫古洞相傳祈雨頗靈邇來該處亢旱異常農民亟需甘澤合城文武員弁因於本月初一日禁止屠宰䖍往祈禱不三日果大雨傾盆田園霑足又初三日北鄉龍泉舖　村約三百餘名偕往大南門外漢景帝廟祈雨衆人俱手執柳條喃喃默禱該廟係稅務局某君僦居是日恐人衆滋事禀請宜昌府撥兵役數十名前往彈壓云○邇日雨澤頗多溪水陡發致江岸泛漲約高三尺餘河下船隻俱泊近陂岸想此後鴨緑波浮當必有漲無退也○每至夏令江水漲盛河干舖户俱將篷帳移至上街故闤闠喧闐較之冬末春初頗形熱閙近因府縣禁開烟館凡吞雲吐霧之塲俱改作茗寮酒肆竹爐烟裊茅店旂飄游客至此咸謂别有一番景象云○小南門外王姓母子因事口角伊子忿極用刀自　當有　　趕救見未絶氣亟舁送福音堂中求郭牧師用藥敷治牧師見傷勢甚重親往稅關轉請西醫至伊家調治不知能保無恙否也○宜鎮賀軍門履新後加意整頓百廢具興鎮署内外逐加修整煥然一新且事事不計利亦不狥情利興弊除不遺餘力誠宜郡兵民之福也○前在　南門外所擇移屯之地兹已在龍王廟後興築土城一座樓櫓崔巍高並雉堞防營兵弁不日即可移入矣○河西青草舖某甲家素寒儉比隣某乙頗豐足日用所需時相餽遺月初乙家有喜慶事客散餘下鮮鷄一椀乙令送給甲家甲偕妻李貰酒共餐詎飯未畢而闔家皆呼腹痛甲妻及小孩登時斃命餘亦一息奄奄適一搖虎撐者路經是處隣居邀入診治謂係野毒入腹療遲恐將無及急取藥末調水灌腹幸將餘人救活然已骨軟筋穌面如紙色矣 
[嘉郡雜聞]  
　　北門内韭溪橋弄有木匠高尤者年半百矣一日在榻吸烟忽有蚤虱入耳隆隆作響片時而止以爲蝨已岀矣不料虱在耳内數日生子潛入皮内自頸臂以達　體痛不可忍醫者爲之束手使　鵲見之必以爲病在腠理矣○有台州老王者自恃其力前日至鳳家橋石佛寺交界處捉賭該處鄉人羣起而毆之老王見勢不佳竭力狂奔鄉人亦合力窮追至山窮水盡處老王正擬超躍而過不料欲登彼岸遽投濁流復經鄉人繫以石而沈之後嘉署得信差役至鄉查訪聞已　處了結云○十四日辰刻雷電交作大雨如注約　時許雲散雨收杲杲日岀哄傳杉青閘塘上爲雷擊斃一人及往查則並無其事惟涇橋相近沿塘擊壞電桿四根是日下午又雨農田霑足至下月可收穫矣○塘灣街壇弄口遭火刦後次第營造屋宇土木丹青不日可以告成蓋此處向係閙市故舊觀較易復也十四日在壇基内演戲一壇以慶落成○杉青閘施王廟間壁燒酒公所後面有一園疊石爲山裁花作幄小亭一角細草三弓爲郡人游宴之地十七十八兩日郡中官紳邀許竹篔星使設宴於落帆亭話舊行觴其樂何極直至淡月窺窗明星照水始以畫舫送歸　秀水縣監犯張鐵牛因病物故聞張係嘉興縣新豐鎮武監生正月間赴嘉興倉上糧米醉後滋閙邑尊以其閙倉將米發封連夜具詳上憲隨將武監革去收禁嘉署府憲提訊後寄監秀　病斃府委嘉善縣胡邑尊到 
 
 

Page 3

 
 
禾騐屍經屍父求請免騐自願具結收殮矣○絲價廿一二元新菜油六元六土行仍未調妥照舊關閑云 
[小題大做]  
　　户部福建司書吏王某有嵇康之癖趨公頗不勤慎其　署也日月至焉而已突於五月杪徘徊署門之前引望而旋顧移時左堂福少司農輿方至門王即趨跪轅下岀袖中呈詞泥額而訴觀者莫不驚詫司農接呈入手至大堂詳閱則王以其經承某　尅扣飯銀數年不與其情詞似爲欵甚鉅者司農閱畢欲交送刑部旋經該司印稿司員來司農前勸止請派員一訊便得了結司農派四司員同訊并傳該經承對質則所欠者不過十餘金而已承審者即時發落令某甲速償欠欵并申飭王某嗣後守分當差不許生事若王某者可謂小題大作矣 
[風月淡資]  
　　穀埠爲羊城名勝地波柔漲鴨語細聞鶯月色燈光水天無際較之春江花月夜益覺繁華風景生面别開嘉道間燈　花船動以千計夕陽　影明月簫聲團扇輕衫掩映蘭橈桂檝游客至此雖揮金如土亦不敢稍有吝心鄭蛟門珠江竹枝詞正爲此而作也咸豐甲寅後鰥波屢沸狼燧時驚碩勝巨商無復如從前闊綽而名花弱柳亦自此凋零矣現雖錦綉江山昇平重覩而珠兒珠女幾如人面桃花世界滄桑其亦若斯更變　每經舊地能無黯然 
[爵帥抵滬]  
　　劉省三爵帥由津乘海晏輪船赴臺過滬已列前報兹悉海晏輪船於昨午後三點鐘時抵埠泊法租界招商局金利源馬頭劉爵帥即乘輿登岸至英租界二馬路徐雨之觀察公舘暫駐行旌隨帶親兵約二百名亦上岸暫駐虹口招商局北棧聞爵帥以臺防緊要即欲起節前往云 
[美員來滬續聞]  
　　美國新簡駐滬總領事司君達爾抵滬已列昨報兹悉司君暫駐禮查客庽俟哲總領事交卸後始遷入公署云 
[法艦岀口]  
　　法兵船　西滑爾前日進口停泊法租界對面浦中昨已列報兹悉前日下午四點鐘又有法兵船一艘進口停泊怡和碼頭陸家嘴相近浦中昨早五點鐘即起椗岀口矣 
[懸燈預誌]  
　　今日爲法國節期法界於晚間懸燈誌慶已列前報查此次法人較往年尤覺興高采烈工部局花園内紥有各式花樣地火燈華爾銅像週圍均樹木桿桿上挑岀三層均掛料燈連頂每桿計十九盞其大自鳴鐘上亦裝地火燈一排并有西字尺RF式其大門首鐵　上均裝地火燈大馬路兩傍自新街口沲東直至浦灘每離丈許立一竹竿間五竹則立一緑漆木竿十字路口四角亦皆竪木桿用冬青紥就如牌樓式以備懸掛燈綵浦灘自新開河橋北堍樹有木桿桿上挂法國旗幟計高十二丈合成兩進五環洞上紥柏枝中間木架上裝鐵架架上配地火燈一大盞火頭約有十餘個沲北直至大馬路口兩傍均裝地火燈間有横布鐵絲以備懸挂别式明燈法總領事公廨署前更形繁盛樹桿二十四根紥成四面可繞上邊另紥三層牌樓懸絲掛燈再北直至外洋涇橋南堍亦紥牌樓惟未見有地火燈沿洋涇浜至二洋涇橋亦兩邊裝設密采里西國飯店亦已裝設間有西字地火燈届時定有非常熱閙也聞除廵捕彈壓外法水師船亦派兵登岸分在三捕房以防匪類潛蹤然歴年燈節婦女之岀觀者往往受無賴凌辱遺簪墮舄時有所聞甚有塞上酥融竟探及洒金訶子者寄語良家女子幸無輕岀閨門也 
[惡鴇可殺]  
　　惡鴇之毒虐養女真有令人髮指者荏弱小妮子經此鞭鸞笞鳳幾至上天無路入地無門天下不少有情人誰肯向脂粉地獄中作金鉿之護哉英界六馬路西首某花烟館鴇婦六七年前曾岀洋二百元購得一妓錢樹子迎風摇曵早經博得多金而憔悴蕭娘亦已舜英將謝熟客某惻然閔之與鴇熟商願岀洋一百五十元替該妓贖身其洋由客墊付七十元再向别處取帶　八十元令該妓隨時拔繳俾擇木良禽可以爰得我所鴇　爲允諾至晚間竟喚妓至前喝令下跪怒責之曰汝今思串客脫身乎從前岀洋二百元購汝七八年老娘在汝身上博下半世衣食不意薄情若此乎今且借汝嫩皮膚一試老娘手叚遂恣意毒撻鮮血淋漓旋由娘姨等再四苦觀始肯釋手然該妓此時已結蚌貽傷重臥床不能起坐想該客聞之又當費盡惜花心事矣 
[拆梢荷校]  
　　縫工陸四和前日手持衣服行至大東門外有流氓沈三耕竟糾黨上前攔阻誣爲竊贓軋至某茶館虛聲恫嚇陸本荏弱無可奈何將衣兩襲質錢一千三百文付給該流氓始鳥獸散事後陸赴十六鋪廵防局禀訴前因由局員李明府立飭局勇將沈拘到訊供不諱飭責二伯板移送保甲總局總廵馮刺史復提訊詰飭掌頰二百枷號一月發犯事地方示衆 
[忍心殺子]  
　　新閘西首北奚家宅鄉人徐春山之長子某游蕩不務正業屢向四隣竊取物件前日又竊堂叔某甲衣物甲歴數其父母治家不嚴縱子爲匪之罪春山夫婦大怒將不肖子誘至新閘橋上竟推入浦江淹斃噫毒惡若鴟鴞尚知不食其子徐子雖不肖約束之責懲之可也竟不待躊躇遽爾置之死地謂之忍心害理誰曰不然 
[海東平默初善士致絲業會舘書]  
　　少欽封翁善長大人賜覽僕僻處海濱見聞有限終日坐窗下咿唔幾不知世外有風濤之險也比隣陳氏嫗年近七旬喜談因果家甚貧紡紗度日近因其孫得一子嫗於前日至　鎮購物聞店中有閱申報者悉青浦縣鄉間近被龍風二十餘里房屋蕩然無存突遭大劫心爲惻然嫗聞所未聞幾爲下淚并悉滬上施大善士慷慨好施捐鉅資以助賑現復代募捐欵不拘多少俱爲彙寄欽佩良深歸將近來所積紡紗資換成足對開洋二枚委僕作書代寄台端僕婢老嫗之不若也不幾爲大君子竊笑乎檢諸篋得日本五十錢一個一併奉上敢祈察收厚顏已極明知杯水車薪無濟於事然彼以二洋助賑有爲人所難能者伏乞登諸報章以資觀感收條分給兩紙即日奉飭原局遞下爲感肅此箋奉祇頌善安鵠候覆音不備 
[  黎野農人平鈖頓首閏五月十九日]  
　　接奉大團鎮平默初善士惠函得悉高鄰陳氏嫗年近七旬家貧紡績度日因得孫赴鎮購物聞店中備述申報所載青浦縣鄉間陡遭龍風屋宇蕩然不勝憫惻亟將所績紡紗資換足對開洋兩元託閣下作書而閣下解囊凑資一併賜寄囑解災區渥承藻飾逾恒實增慙悚著勤勞於機杼取次贏餘呈慷慨於裙釵滿腔惻隱據情下筆傾蓄積以偕來重慶含飴喜嶷岐之可頌既歡娱乎烏哺繞膝孫曾旋補救於龍災關心鄉里陳氏嫗明乎大義發爲深仁其亦加人一等哉而平君見善必揚量分而助足以使老嫗心切救災較白太傅說詩有過之無不及相得益彰洵堪風世已 
[  上海絲業會舘籌賑公所施善昌少欽氏頓首謹覆]  
[題徐古春先生貽硯圖]  
　　賢哉徐叟以純孝稱尚憶髫歲讀書柴荆大母教育朂以潔淸岀授祖研石田可耕毋忘先澤思貽令名范喬授學李密陳情君能嫓古於業有成世寶勿失其值連城 
[  天南豚叟王韜未定稿]  
[奉懷王紫詮廣文郵寄海上并索繼聲]  
　　去秋曾訂過荆扉陳榻空懸願久違燕子尋巢春早至故人見面日何稀桃花似雨焦初展荷葉如錢絮又飛能憶鄉關風物好及時蔬筍鰍魚肥 
[  玉笥山人壬瓠弟許起初稿]  
[讀徐古春先生詩稿題後]  
　　殘燈濁酒夜沈沈一卷新詩及復吟我欲贈君一語中郎八字在碑陰 
[  桂林耘劬弟倪鴻定稿]  
[題倪耘劬司馬西湖載酒圖]  
　　愛此湖山好閒來泛野航六橋花柳地五月芰荷鄉櫂放泉心穩簫吹水面凉添余入圖畫末座共飛觸 
[  越溪散人徐庾香待定草]  
 
 

Page 4

 
 
[西泠雲道人張涵哉七律六章統限溪西雞齊啼韵錄呈諸大吟壇敲政即請玉和]  
　　雪花霏遍浣紗溪有美相逢隔水西貌比飛瓊應落雁皮如弄玉未成雞漫疑神女靈鍾楚恰稱氷人婿贅齊祇恐承恩翻報怨朝陽初照便含啼　雪美人○真如名士晤青溪書卷羅前席側西自是潔淸疑立鶴肯因寒素斆鳴雞生無肉相胸偏亮秃媵頭童髮不齊骨少脂韋項强直飽含淸淚向誰啼　雪書生○十二欄杆曲抱溪人來閒立小　西風禁料峭寒偎鶴日　模糊午聽雞世界開成詩境闊畫圖柘岀粉痕齊踈林瘦入倪迂筆凍遍烏鴉静不啼　看雪○書卷閒抛李玉溪撚髭緩步書堂西詩成珠玉毫揮兎典數尖叉蹠啖雞體物禁嚴題擬古傳神筆妙韵拈齊連床覓句杯同把呌旦頻聞喔喔啼　咏雪○　雪探梅渡野溪生憎路不辨東西沈沈香凝添金鳴滑滑泥聞呌竹雞待月堂開三面窄迎風徑整四圍齊筆梢餘凍閒虛拂驚起寒林宿鳥啼　掃雪○品泉豈必問甘溪雪掃階前煮檻西形似不須誇肖虎味回端可助譚雞青饒火候餘香艷淸沸風聲恊采齊淡泊儘安吾本色乞憐何苦向人啼　煮雪 
[輪船來滬電音]  
　　招商局拱北輪船昨午由汕頭厦門來申 
[蘇省撫轅抄]  
　　閏五月十九日上海營叅將陳永春泖河來　兩江補用副將前江陰營游擊劉高山江陰來　管帶太湖水師正前營安徽候補府李松榮澱山湖來　丙子欽賜翰林院檢討駱逢臯辭行赴都　縣丞方承霖銷松滬沿海偵探差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[節省支]  
　　工部因庫欵支絀奏請停止各衙門請修工程其已經興修者不問已估未修者除緊要者外概行停止并酌定章程三條一舊例保固以十年爲限今酌加五年十五年内如有坍塌欹斜者歸承修商人賠修一舊章凡估工銀目以實銀四成折作虛銀十成入奏其數目至虛銀千兩以上者得請欽派勘估興修兹擬定以實銀千兩以上方准奏請勘估一各衙門如有零星小工歸各衙門辦公項下自行籌畫不得歸部奏兩云 
[紀日員品川君軼事]  
　　昨有墨川識字老農郵書本舘云頃覽貴報所載日本駐滬總領事品川忠道君事頗足悉其生平然猶有必當言而未言者紋竊爲貴館陳之品川君本肥前大村侯藩士少慷慨負志肄習英國和蘭國方言文字幕府聘爲譯官會辦外國交涉事宜當此之時國中紛擾尊褒之當奮臂而起或途戕洋人或夜火洋舘甚至鬵洋貨者亦遭屠殺其居間辦理洋務者其徒視之如仇敵一時同僚輩皆畏之不知所爲君　以爲交涉之事苟不能理國家安危之機繫焉安得躊躇退葸瞻顧身家也哉是以每值有事君必挺身任之拮据艱難竭盡心力屢遇危險而毫無所畏撓又且謙恭勤慎絶無驕矜之態故時人咸器重焉幕府還政制度一新海市宏開外交益廣朝廷欲徵君仍理洋務久在横濱目覩我邦商賈不識貿易樞紐之所在往往有倒持太阿而反與人以兩者乃慨然謂從今以往國家盛衰全在商務若不通彼此之情達先後之機何能使我邦與泰西諸國齊驅並駕也哉因是力辭不就且請去仕籍而歸商賈往遊美國以察商情此時邦人未有抱航海之遠志者也朝廷壯之即時允准會君父患疾　養無人遷延未果至今以爲憾事嗟乎向使君蠻高官慕顯爵則朝廷需才孔亟崇位厚禄重任膴仕不難立致豈但今日總領事之榮哉君乃去此就彼所慮專在大局其識之遠大志之公忠豈非岀於尋常萬萬哉惟是所志未遂與君相識者咸爲君惜之然君之　固不可没也特爲表而岀之餘如持己也正飭躬也廉盡職任官不憚勞瘁皆根於此而致之者也而又貴報之所已言者也故不復貨按此則品川君生平志趣略具於是矣固本館所樂得而書者也聞品川君與人交久而能敬其待華人無異於己國之民往來交際十餘年若一日不以貧富貴賤有所軒輊此固近人所難能者亦殊足多矣 
[駐高袁司馬示諭照錄]  
　　爲剴切曉諭以安民心而肅軍紀事照得大軍東征三載于兹戡亂經邦軍民安堵現奉諭旨撤回三營以備調遣節經各統帶拔隊啓行所餘各營仍駐此邦以資彈壓惟當撤留之際人心未安深恐有應撤兵丁逗留滋擾或爭取食物不償價值或騎用牛馬勒抑强奪或潜匿市　冒充商賈種種情形均干法紀若不嚴加防範何以申明軍律以仰副朝廷垂念藩服優加保護之至意除加派員弁在馬山水原及王城内大街曲巷不分晝夜嚴密梭查外合行岀示曉諭爲此示仰商民人等知悉自示之後如有此等情事務即扭禀前來或認明號籤指明控訴定當分别情罪從重究辦本營務處言岀法隨諒爲爾等所共悉其各凛遵勿違特示 
[醉兵正法]  
　　有自高句驪致書本館云朝鮮前營兵丁申應俊爲鞠秀才所困拔劍亂舞譫語模糊營官定以斬罪當日即梟首示衆矣 
[高王試士]  
　　高王御春塘臺設應制科一時珊網宏開英才濟濟揭曉後榜首黄鍾岐洪鍾燦二人並賜及第儒生應製居首吳喆模金鶴洙二人賜及第朝廷臺試副正字尹命爕金喜洙新及第金春熙副正字閔正植四人被選 
[日兵調換]  
　　日本駐高兵已届瓜期行將李代聞前此駐防者爲古屋兵現將調東京兵二百二十名并士官及下士數員云 
[高邑籌賑]  
　　高麗年穀不登呼庚屢兆朝廷軫恤民瘼泛舟之役時有所聞兹本館在高訪事人郵來該國大員趙君籌賑歌一通雖詰屈拏牙　　未盡明晰然其　保小民之心亦於此可見矣照錄之曰慶尚道使趙康夏啓本道道内設賑之方次第經紀前已登聞矣荒年賑政民命攸係焉而帑金　下西穀轉移特岀若保之盛念自蒙恩旨晝寧警惕圖維對揚之策列邑飢口另飭精抄民情緩急到底詳探量官救急所人錢穀管　驛鎮或捐廉自備或從　　備逐邑列錄另成謄册上送而關西移轉米隨時價賣來參互定值米一萬石以八萬兩換來矣以下錢一萬兩劃付錢三十萬兩稍轉米代錢八萬兩合三十九萬兩較量定價則米每石代錢爲十五兩排劃列邑從便賑分 
[高王諭旨]  
　　王諭政府曰子於崎南民事不勝惻然矣欽今春序已過賑政方殷哀我赤子其能免顛連溝壑僵仆道路饑餓餘力及於耕作而田野無茈蕪之嘆呼每一念至丙枕難安向日劃送賑資必有不足之慮而道臣守宰誠心講究果有拯濟之效否乎凡所排比賑急之節隨取入登聞以紓予南顧之憂按高麗雖爲同文之國然其詞意晦澀與中華大相徑庭閱者以意會之可也 
[接錄李芊仙刺史臥游詩]  
　　斵輪老手别多時何幸春江對舉巵酒態縱横花嫵媚仙心縹緲佛慈悲　九重尚望東山起一客還矜北海知子羽風流今未遠不論官職要論詩　林頴叔○陶然亭上醉千塲再見形容各老蒼西子五湖三歎息南雲萬里九廻腸近聞邊患生倉猝尚兾　天心有善良時事多艱人物少力圖効用固金湯　唐鄂生○寄書任誚報書遲善病甘　不諱癡官職升沈吾輩澹才名仙鬼世人知先　唐筆何年刻楚尾吳頭兩處思行謁頴濱逢足下湖樓對影拜吾師　李眉生○輶軒校士愚山子先後東方炳使星松岱千尋凌絶頂高庵一輩與傳經　袁水思滕王閣甫唱邕酬歴下亭想見鵲華長在眼向人不改古時青　汪柳門學使視學山左往年奉諱歸吳執别豫章城外在滬託李眉生　年擕交予所鈔論文書四册不知柳翁留覽否○要畫凌烟迸力爭霆軍所至賊先驚今辭山海軍容使昔領湖湘子弟兵小隊輕車尋老友談禪學道兾長生春申江上催驪唱歸臥名園白帝城　鮑春霆○怱怱别我背春江漢上書來鯉一雙露布昔揮青鏤管烟橱今倚碧紗牕壺觴酒社堪娱老壁壘詩城欲受降爲問當時同學輩幾人真不負旌幢　方仲舫○桐城宗旨發湘鄉今有張生起漢陽星海探源蹤左馬蠶叢問徑指韓王偶經東道三更醉不負南豐一瓣香愁未能銷書未寄白門行訪老文昌　張廉卿○百花江上醉花陰戴笠乘車一再吟韋布當年知己淚　簞此日好名心肯因富貴交游斷竊效春秋責備深不見古人風義厚能抛相印况分金　賀幼甫○識君記在卅年前我昔壯年君弱年蓬轉再產臨極浦蘭交半已入重泉黄鑪感舊今何夕紅袖成圍有此筵歸訪名山應見憶茅家兄弟本神仙　李載庵○花時同醉海棠巢義宦羈人半故交痛說千金容易散未妨五斗等閒抛西溪約看梅邊雪北夢難停水上泡獨有歲寒心不改雞鳴風雨聽膠膠　方子聽○雲司七品小京官直上烟霄振羽翰見汝兒時同玉雪隨翁今日會珠槃元亭奇字當筵問綺席飛花隔座看終賈妙年才左陸紀羣㭒對老懷寛　方長孺是子聽之子○故交先後散如烟老對同年說往年何意春江花月夜重尋燕市弟兄緣蟬惟飲露堪爲吏鷗以忘機不愧仙顯晦自來無定局亦由人　亦由天　胡練溪　　餘詩續刊 
 
 
 

Page 10

 
 
   
 
 

Page 11

 
 
[光緒十年閏五月十二日京報全錄] [  采代寀]  
　　宫門抄○上諭一道錄前○發抄旨五道○閣學周奏叅大吏議處夾片○粤督張奏爲遵旨查明覆奏摺子○湘撫寵奏請斥革舉人訊辦夾片○署　撫奎奏委員護理道篆片○江督曾奏請簡放知府夾片○閏五月十二日户部通政司詹事府正藍旗值日無引見○肅王等塲差完竣覆命○文興謝授太常寺卿恩○劉銘傳前往台灣請訓○道府許薩阿譚泰來謝恩○耀年徐用儀各請假十日○掌儀司奏十五日祭奉先殿濂公行禮○召見軍機　劉銘傳　醇王○發抄　丁寶楨奏派員前往上海添購外洋機器洋料奉旨户部知道欽此○又前解山東河工經費請將應解京餉鹽厘劃抵奉旨户部議奏欽此○何璟等奏候補令華廷錫等期滿甄别奉旨吏部知道欽此○又解户部内務府茶稅京餉奉旨該衙門知道欽此○馮光遹奏歲試一週情形奉旨知道了欽此　○○周德潤片　再臣伏讀嘉慶五年四月仁宗睿皇帝諭曰各督撫藉軍營岀力爲詞保奏私人並有將幕友親串厠入者着查明叅奏欽此夫幕友親串且不准保舉何况本家兄弟伏查倪文蔚之弟湖北試用州判倪文采於光緒八年冬間奏報剿平鬱林州屬大竹根積匪案内經該撫保留原省歸候補班補用說者謂該員係專函求保並未在事岀力然在事與否姑未深論即真至廣西亦當預爲引嫌深居撫署何得不顧人言往軍營圖謀保舉且上司族黨孰不趨承名爲投効跡類招搖該撫公爾忘私惟有訓誡交加抑其躁進乃復躬冒嫌疑之跡自保其弟無怪衆論譁然也咸豐七年正月奉文宗顯皇帝諭曰廉兆綸奏叅江西按察使鄧仁堃派伊弟鄧輔綸辦理軍務各情當交曾國藩文俊查叅兹奏稱鄧輔綸帶勇係文俊函商曾國藩派令統帶惟該臬司引用同鄉親族不知遠嫌着交部嚴加議處欽此又本年十一月二十二日奉上諭江西南安府知府林戴亨係林肇元胞弟前於知府曾彥錊同辦捐務並不辭差廻避着交部議處欽此仰見我朝駕馭臣僚别嫌明微至意此次倪文采保舉有案可稽且聞該員籍吏部官册内確註明安徽望江人群指爲該撫之弟事屬不誣可否請旨將倪文蔚不知遠嫌倪文采不辭差廻避之咎均予議處伏乞皇太后皇上聖鑒謹奏　○○太子少保降二級留任兩廣總督臣張樹聲跪奏爲遵旨查明撫臣被叅各節據實覆陳仰祈聖覽事竊臣於本年正月十七日承准軍機大臣字寄光緒九年十二月二十七日奉上諭有人奏廣東廵撫倪文蔚于廣西官軍擒所陸之平一案將並未在事岀力之廣東試用知府鄒覲臬濫行列保等因欽遵查原奏所叅倪文蔚各節人端以濫保爲重内如鄒覲臬兩次奉委往廣西查案何以在邊防軍營著有勞績倪文采是否係倪文蔚之弟何時至廣西軍營因何列保此皆無從掩飾自須令倪文蔚自行登覆至原奏謂倪文蔚三次保案濫保徐延旭勸阻不從並收受季規等事其有無虛實皆徐延旭所知當即恭錄諭旨摘抄原奏分别咨查去後兹准先後咨覆前來臣逐加覆核如原奏所稱廣東試用知府鄒覲臬冋未到越南軍營倪文蔚以帶隊攻堅殄獲首要岀具考語攙入保章一節據倪文蔚覆稱光緒八年三月鄒覲臬到西查辦事件條陳邊務各事該撫臣因其洞中窽要並因臣本有委鄒覲臬查看廣西練兵營伍之札當於差竣時密札飭令馳赴邊防察看賊勢旋據提督黄桂蘭禀報鄒覲臬到防適值匪目康七黨三少等岀山滋擾鄒覲臬　慨請行隨同防軍親赴前敵邀擊殄獲首要康七黨三少等訊辦嗣因生擒陸之平大功告成該撫臣以鄒覲臬功不可没始據黄桂蘭前禀列保西撫衙門均有案據經倪文蔚咨由徐延旭抄錄咨送覆核相符臣查鄒覲臬於八年二月奉委赴廣西查辦臨桂縣西鄉糧案四月十三日差竣岀省倪文蔚因其條陳邊事密飭乘查看練兵營伍之便馳赴邊防察看適遇匪目康七黨三少岀擾鄒覲臬隨營邀擊殄獲首要　五月初四即仍由邊防起程回東是鄒覲臬任事岀力確有案據倪文蔚尚無欺罔攙保情事至康七黨三少向與陸之平李亞生覃四姊等同稱首要擒斬陸之平保案原摺聲明歴年擊勦越南邊匪岀力員弁自非專指陸之平一案至原奏謂倪文蔚有袒護慶裕張秉銓之意欲以議叙相酬鄒覲臬隱窺倪文蔚之心欲藉重案要挾則此案二次覆查經前署督臣曾國荃另委運同金武祥會同鄒覲臬赴西確訪訊辦始行核明奏結據倪文蔚覆稱如有袒護僚屬之心金武祥更可藉以要挾今鄒覲臬在事岀力既有明徵且保案有鄒覲臬而無金武祥並可見非鄒覲臬要挾而得等語是鄒覲臬既以功見錄則倪文蔚之無袒護更可不待辯也原奏又稱梧州懷集賀縣桂平等處均有季規名目倪文蔚公然收受頓改淸操一節據徐延旭覆稱從前各州縣多有應解津貼書役飯食等欵不知始自何時兵燹後未能批解曾經由司核議裁減惟令缺分較優之懷集等縣按季酌解該縣等以此項公欵岀自稅餘平餘遭亂以來元氣未復賦稅徵不如額並無羡餘仍無批解等語梧州府一處向於徵收稅厰溢額銀内撥解辦公經費由來已久咸豐年間因河道不靖商稀課絀無稅羡可解而軍興後籌辦防勦募養親兵分投廵探差遣事煩甚鉅諸形竭蹶辦公經費愈不可少當經該撫於商捐緝捕經費内隨時酌撥以資親兵日用歴年軍務未竣親兵未撤仍循舊章辦理此係支銷之公費非同歸槖之陋規亦非始自倪文蔚此外未聞有收受季規之事等語臣維倪文蔚起家儒素由京秩在籍爲曾國荃胡林翼嚴樹森諸臣先後延致戎幕以道義相切劘嗣歴外任卓著循績其精白乃心任事勤懇久繫衆望自蒙恩　撫廣西後臣徧訪寅僚自監司以下有不職者即事查叅皆稱其勵精圖治徐延旭亦亟言其兢業自持是所叅倪文蔚頓改淸操並稱　任以來吏治廢弛自係傳聞之失實也原奏又稱三次保案徐延旭屢經勸阻該撫堅執不從以致紛紛冒濫物議沸騰一節據徐延旭覆稱倪文蔚前在西撫任内核辦三案保舉時該撫職任藩司因公進見倪文蔚以徐延旭在粤服官有年情形稔悉將擬保淸單給閱其中有勞績素著漏未列入者曾請查案補列或因此傳聞彚詞亦未可定實無紛紛冒濫勸阻不從物議沸騰之事調查檔卷所保文武各員皆據軍營及地方官原摺酌保其二十七案所保曾聲明八十餘人並無百餘人之多原片又稱倪文蔚之弟湖北試用州判倪文采於勦平鬱林州屬大竹根積匪案内經該撫保留原省歸候補班補用一節據倪文蔚覆稱望江倪姓本有兩派鄉居者元季遷自蘇州城居者明時遷自徽州該撫向係鄉居親族止胞弟文英一人江蘇候補同知共曾祖弟文萃一人在籍未岀倪文采向在城居世係親屬疏遠難稽兵燹後家譜遺失該撫檢查舊存硃卷並無倪文采名字是其明証倪文采向與記名總兵董履高熟識光緒六年冬間往投董履高潯州防營係在該撫未至廣西之前該撫在西撫任内祗有族弟文紀一人在署教讀倪文采始終並未來省西省官紳所共知大竹相之役道員凌彝銘總兵董履高以倪文采著有勞績列摺請保該撫因倪文采服屬疏遠既係在營岀力未便没其微勞遂據凌彝銘等原摺列保廣西善後局有案可稽臣查軍營親族向不廻避原以休戚相關則艱難可共故各路總兵大員凡募勇成軍類多鄉里親故遇有戰功惟親友兄弟子姪當奏明不敢邀奬至於同宗疏屬執戈前驅間有據營禀列保者但計其功之有無以分别給奬軍興以來各處多有此案即如已故大學士曾國藩族人曾毓衢曾德麟等皆一體列保得有官職倪文蔚所保族人倪文采情事相同應否毋庸置議之處伏候聖裁除將倪文蔚送到硃卷並照錄徐延旭覆倪文蔚咨文及所抄黄桂蘭原禀一併咨送軍機處查核外所有遵旨查明撫臣被叅各節謹據實繕摺覆陳伏乞皇太后皇上聖鑒訓示謹奏奉旨已錄　○○龎際雲片　再已革湖南益陽縣訓導羅文　係永定縣人由增生報捐教職咸豐十一年選授益陽縣訓導適值伊父病故先行揑告終養續報丁憂爲服滿坐補原缺地步經前署藩司惲世臨查明所心取巧各情詳由前撫臣毛鴻寶咨部革職開缺另選在案詎該革員被叅後仍不安分潜　甘肅軍營隨冒兩當縣籍改名光顯朦中癸酉科甘肅鄉試舉人復歸原籍輒向邑紳聶步雲等　借義倉谷石並賓興錢谷未遂其欲即布散流言希圖挾制該紳　等不堪其擾聯名赴縣具禀經署永定縣知縣楊靖渤訪查屬實禀由署藩臬兩司會詳呈請奏革審究前來臣查該革員羅光　改名冒籍中式舉人已干功令兹復回籍生事擾害尤屬不法自非革審嚴辦不足以飭綱紀而安善良相應奏明請旨將羅光　改名羅光顧冒籍中式甘肅舉人先行斥革以便飭縣拘案訊明按律擬辦謹會同署湖廣總督臣卞寶第附片具陳伏乞聖鑒謹奏軍機大臣奉旨着照所請該部知道欽此　○○奎斌片　再臣接准吏部咨光緒十年四月二十九日奉上諭山西布政使着高崇基署理山西按察使着黄照臨署理等因欽此當經欽遵檄飭知照所遺河東道篆務自應委員接署查有准補潞安府知府丁體常廉潔端方通達政體前經委署蒲州府事於河東情形頗稱熟悉堪以護理以便黄照臨交卸來省接署臬篆理合附片具奏伏乞聖鑒謹奏軍機大臣奉旨吏部知道欽此　○○曾國荃等片　再蘇州府知府畢保釐因病請假醫調先經臣等具奏飭委常州府知府桐澤代理在案現在畢保釐業已告病開缺另行恭疏題報請旨簡放所遺蘇州府員缺應即飭令桐澤接署俾免紛更據藩臬兩司會詳前來除批飭遵照外謹合詞附片陳明伏乞聖鑒謹奏奉旨已錄 
 
 

Page 12

 
 
[光緒十年閏五月十三日京報全錄]  
　　宫門抄○上諭五道錄前○江撫潘奏請飭議摺○浙學政祁奏恭報歲試情形摺○將軍金奏請議䘏片○粤撫張奏甄别知縣片○慎撫張奏請奬勵片○又奏請議䘏夾片○侍郎貴奏病請開缺調理摺○給事中鄧奏請罷斥運司片○閏五月十三日禮部宗人府欽天監廂藍旂值日無引見○安徽按察使張端卿請訓○毓秀謝授熱河正總管恩○怡王續假二十日○明魁續假五日○召見軍機　張端卿　德溥　○○江西廵撫臣潘霨跪奏爲世職日增酌擬定額減成請旨敕部核議恭摺具陳仰祈聖鑒事竊查陣亡殉難官員其子孫議准承襲世職分别已未及歲曾否發標准食全半俸銀在朝廷篤念盡臣推恩難裔原屬明定條例不容别議更張惟江省各項世職人員支食俸銀每歲需銀五萬餘兩爲數甚鉅且接續報前來尚無底止近來司庫支絀年甚一年世俸一項若不酌量暫行停减實難爲繼第各省情形不同人數向無定額查湖南章程以四百名爲額江蘇章程甯屬以三百四十八名爲額蘇屬以一百五十名爲額安徽章程以一百七十六名爲額江省現在人數已有四百八十三名較各省已屬加多遽爾革裁固不足以示矜恤若不量爲限制亦非所以節餉需用敢查照湖南江蘇安徽改章並將減成支發各項章程悉心叅酌謹擬八條開列於後　一發標學習及年未及歲世職凡係承襲騎都尉雲騎尉恩騎尉者均分别全俸半俸各减四成支發　一通省發標世職自騎都尉以至恩騎尉截至光緒九年底止共計四百八十三員即以此數作爲定額按照減成支俸遇續報騐及已報騐而未奉部覆者均作爲額外候補　一文武生員兼襲世職應支全俸人員給予减成半俸報騐時膂力未充發回原籍者亦給减成半俸其舉人進士暨現在候補候選職官兼襲世職應食全俸人員暫行停發以示區别　一額外人員以奉部奏准承襲收標之日起准其先行註册不論品級不分營分以通省世職註册先後遇有額缺挨次頂補不給俸銀俟補缺以後照新章給俸　一年未及歲世職不請定額於奉旨承襲之後及歲之前一體照章支給减成半俸以恤孤幼俟及歲之年停止　一丁憂世職例給半俸惟江西世職丁憂向不具報擬請已往者免其追查嗣後責成營縣確查報明給予减成半俸若仍隱匿不報查岀停給並治以匿喪之罪　一終養之員及革退世職均給予减成半俸　一各外營縣距省較遠此案具奏奉旨飭部核覆後移行營縣爲時尚久請以本年秋季爲始改照章程辦理以上八條與各省章程略加增益亦爲撙節欵項體恤難裔起見所有核減全俸半俸及暫行停發俸銀統俟庫欵稍裕再行奏明分别補給以符舊章兹據藩司劉瑞芬詳請具奏前來臣覆核無異除咨明户部兵部查照外謹會同署兩江督臣曾國荃恭摺具陳是否有當伏乞皇太后皇上聖鑒訓示並請勅部覈覆施行謹奏軍機大臣奉旨該部議奏欽此　○○浙江學政臣祈世長跪奏爲恭報衢州嚴州二府歲試已竣接辦甯波紹興科試情形仰祈聖鑒事竊臣於正月初七日將去歲按試台州温州處州金華四府歲試情形奏報在案旋於二月初一日岀省赴衢州府舉行歲試查該府所屬五縣童生應試惟江山八百餘人西安常山開化各二百餘人龍游不及百人分塲扃試取士如額文生合屬到考者一千四百人擇其文藝雅馴者置優等文風以江山爲最西安次之常山開化不相上下龍游較遜合屬武童共四百餘人馬步箭技勇亦均可觀考十八日而畢即接試嚴州府文生應歲試者一千三百餘人所屬各縣文童淳安三百餘人遂安四百餘人建德桐廬均不及百人壽昌足額分水尚不足額分塲扃試文風淳安遂安較勝建德桐廬次之壽昌分水人數既少文風亦差合屬武童共二百餘人各縣照額取進分水亦不足額就通省而論衢嚴兩府文風雖少遜而士習頗安静守法亦考十餘日而畢臣即赴甯波舉行科試該府屬五縣一廳文童應試共三千餘人文生應試一千餘人分塲扃試仍照歲試時嚴密關防分案取錄現值選拔年分由各該學申送文生應考臣即嚴密分塲扃試詳加批閱擇文藝之優者取拔如額臣於四月初五日在甯波試院接奉吏部咨文恭諗臣於三月十五日蒙恩擢授都察院左都御史並奉諭旨著來京供職臣因紹興府科試業於本月初齊集即於試畢甯波府順道按試紹興查該府屬八縣文生到考一千餘人文童共四千餘人選拔各生亦由各學送考臣嚴加考校取拔亦均如額入塲生童均能安静已於四月三十日試竣即回杭州駐扎衙門淸厘批發文件俟新任學臣劉廷枚到杭臣即交卸起程北上所有臣歲試衢州嚴州二府並接辦甯波紹興二府科考情形理合繕摺具陳伏乞皇太后皇上聖鑒再臣經過各府地方均稱安謐春花頗盛麥隴齊青近日紹興一帶田畝次第插秧暘雨應時豐稔之兆合併陳明謹奏軍機大臣奉旨知道了欽此○○金順片　再奴才准統帶英字等營記名提督徐得標禀稱管帶英字前營頭品頂戴記名提督訥恩登額巴圖魯李懷興因從軍二十餘年轉戰關内外每於攻城奪卡身受重傷積勞成疾上年十月舊傷復發醫治罔效本年三月十八日在營身故臨終收殮徧體傷痕見之殊堪憫惻具禀請奏懇恩賜䘏等情前來奴才伏查該故提督從征萬里屢立戰功兹以積勞病故情實可憫合無仰懇天恩俯准將頭品頂戴記名提督訥恩登額巴圖魯李懷興照軍營立功後積勞病故例飭部從優議䘏以慰忠魂除將該故提督履歴咨部查核外謹附片具陳伏乞聖鑒謹奏軍機大臣奉旨李懷興着交部照軍營立功後積勞病故例從優議䘏欽此　○○張樹聲等片　再案准吏部咨行畫一章程内開咸豐九年十一月二十四日奉上諭孝廉方正知縣准其簽分各省照拔貢知縣試用二年之例期滿後歸於拔貢佫用一人之後將孝廉方正補用一人等因欽此又准部咨嗣後無論何項岀身凡係補缺應行具題者試用期滿由該督撫詳加甄别專摺具奏等因咨行在案兹查孝廉方正分發知縣鄭煥光福建永春州拔貢保舉孝兼方正引見以知縣用簽擊直隸親老告近改掣廣東光緒八年正月二十七日到省試用已滿二年例應甄别據藩臬兩司詳加察看具詳請奏前來臣覆加查核該員鄭煥光年力富强操履端潔堪膺民社謹會同附片具奏伏乞聖鑒謹奏軍機大臣奉旨吏部知道欽此　○○張凱嵩片　再查滇省前因善後緊要經前督臣奏定章程凡士民捐修城垣公所道路橋梁及地方一切工程數及五百兩以上者奏明請旨交臣等遵照欽定樂善好施字樣給匾旌賞俾資鼓勵等因奉旨允准遵行在案兹據善後局司道會同署藩司李德義粮儲道劉海鰲詳稱據署建水縣秦述先禀該縣職員同知銜候撰通判席永春捐助社穀一千四十石值銀五百二十兩核與奏請給匾章程相符會同具詳前來前撫臣未及核辦離任移交到臣覆查無異相應奏明請旨由臣遵照欽定樂善好施字樣給匾旌賞俾昭激勸除飭將社穀遴派紳董妥爲經理毋許侵挪並咨户部外謹會同雲貴督臣岑毓英附片具陳伏乞聖鑒謹奏軍機大臣奉旨户部議奏欽此　○○張凱嵩片　再查接管卷内准吏部咨漢軍廂黄旗閒散張自華之父張晟由捐納鹽大使選授雲南按板井大使保升知縣　署大理府彌渡通判西逆佔踞大理彌渡獨當賊鋒扼守受傷又奉委辦鎮南粮台因傷身故呈由該旂咨行兵部奏准議䘏因文識襲廕呈經吏部核議以未據故員因傷身故省分之督撫奏請有案核與定章不符行令查明專摺具奏再行辦理議䘏等因咨行到慎當經轉行去後兹據雲南善後局司道詳據鎮南州知州易爲霖等申稱查已故前署彌渡通判張晟係漢軍鑲黄旗人由候選部寺司務遵例捐納鹽大使簽掣雲南試用到滇後委署阿陋井大使題署雲龍井大使調按板井大使俸滿開缺咸豐四年委署彌渡通判七年調派赴鎮南州游理粮台因餉米偶乏兵練鼓譟該員赶緊禪壓致被殺傷腰脊於是年十月初十日因傷身故查該員當軍務緊急之時竭力從公餉乏兵變致傷斃命寔屬殁於王事無殊臨陣捐軀等情詳經前撫臣未及核辦移交前來臣覆查無異合無仰懇天恩俯准飭部照例議䘏以慰幽魂除咨部查照外謹會同雲貴督臣岑毓英附片具陳伏乞聖鑒訓示謹奏軍機大臣奉旨張晟着交部照例議䘏欽此○○刑部左侍郎奴才貴恆跪奏爲病體難期速痊仍懇恩施准予開缺調理仰祈聖鑒事竊奴才月前因病小愈勉力銷假旋因身體軟弱復經奏請蒙恩賞假十日滿擬飲食漸增精力漸足即可照常當差乃假期届滿不特氣體未充而虛弱轉甚此皆誤服表散之劑太多以致血氣大傷本原難復所致每念久曠職守寢饋不安一經焦思徹夜不能交睫心神愈損疲乏更增凡此情形一時寔難供職因思前經奏請開缺未蒙俞允奴才具有天良何敢再行瀆請惟病體萬難支柱惟有仍懇天恩准予開缺俾奴才静心調理庶期大痊一俟復元即當泥首宫門求賞差使斷不敢自耽安逸上負生成所有仍懇開缺緣由謹繕摺具陳伏乞皇太后皇上聖鑒謹奏奉旨已錄　○○給事中鄧承修片　再臣聞廣東鹽運使周星譽嗜好甚深在台　時聲名素劣後任廣西左江道昏眊廢事經前任廵撫劉長佑撤省嗣復夤緣回任在江督帶營勇及督　收支局侵蝕甚鉅宦黨遞至十萬赴運使任時私携稅貨數船經厘局盤獲設法消弭聞其治家不肅粤省所傳鄙穢之言臣不敢形諸奏牘該運使雖無地方之責而廣東鹺網　弊甚深若以此等昏庸貪劣之員總司其事勢必舞文納賄法日益壞且所屬鹽員數百人相率營私鹽務將愈不可問應請旨立予罷斥以儆貪邪謹據實糾叅伏乞聖鑒謹奏 
 
