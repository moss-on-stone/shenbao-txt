# 1892 - 189 - 4906906

 

Page 1

 
 
[悔蹉跎齋試帖出售] [  點石齋啓]  
　　是編爲濟南柳魚筌先生所箸先生現綰四川開縣篆以名進士現宰官身生平學有根柢不徒以帖括見長而於詩尤邃是編雖僅三百餘首而清華興雅頗合舘閣體裁誠揣摩之善本也近由先生手爲編次並將所用各典逐一注釋屬本齋用潔白連史紙印成字跡明顯裝釘精工每部四本碼洋八角卽日由本分局及申昌發兌此佈 
[彭剛直公奏稿出書] [  圖書集成局代啓]  
　　彭剛直公以諸生從戎敭歴中外無諭紳商婦孺莫不震懾威名其生平奏疏皆能實實劈劈洞澈源流洵爲談經濟者不可不讀並可與曾文正胡文忠左文襄諸集參觀兹由懷南居士覔得浙江俞蔭甫太史代編原書八卷託本局排印校對精詳刻已出書白紙每部實洋一元二角存蘇州察院塲上海棋盤街文瑞樓二處出售 
[論金陵土店不輕售生土事]  
　　嗚呼死有重於泰山死有輕於鴻毛其輕重之辨豈淺識者所能自决也哉無知婦女往往因忿輕生而其所以輕生之具則投河不過三尺水懸梁止是一條繩他如自刎自剌則尚於手頭不能下者一自鴉片盛行而輕生乃又多一門徑矣鴉片之爲物西人以之爲藥或製爲水或製爲粉以之入藥然所用亦不過水則數滴粉則數星不敢多用恐其傷人也至中國則裝於槍而吸之名之曰洋藥而其實並不以之爲藥無非借以消遣歲月耗喪志氣若照中國之法吸食雅片積而久焉精神以預支而易罄筋力以朘削而易疲必至於死而後已而欲其死之速者則又有服膏吞土之法土之熬成者曰膏又謂之生烟食之足以死人膏之未熬者曰土生食之亦足以死人而此等最易殺人之物乃列肆而售無論何人但持錢而往卽以物來初不顧購之者爲求生乎求死乎此則誤人性命之大者不可不愼之於平日者也昨閱金陵訪事人來信述及某日之晚更鼓初敲見一女子裙布荆玉容慘淡手握青銅二百至横街榮昇土店購買生土櫃夥已將戥付矣適店中管事者丁某趨出見女子悉眉雙鎖默不作聲知係良家女子負氣輕生者急囑店夥勿售一面派人暫伺其後見其又往某號購取尚未成交而其家男子已追蹤而至挈與俱歸蓋此女果因小有唇舌忿欲輕生苟非丁某窺破機關立時阻止一經購土到手安知不隨路吞服生死關頭爭此片刻丁某此事隂德不小顧吾則以爲售土之店固不止榮昇一家土店中之管事亦不止丁某一人必使凡有土店其管事者皆如丁某之存心夫亦安可得哉則天下之因此而喪其生者正不知凡幾也藥鋪中之購信石者必須有的實保人然後付與盖明知信石之可以殺人也然信石殺人其人必七竅流血形迹不能掩也若以之自盡則又以毒猛性烈腹痛腸斷苦楚萬狀亦不肯拚此也故定章旣嚴而購此者究屬寥寥獨至土與烟膏則初無禁令人人得而購之間或有數家謂但持錢來則不可付給必須與灰俱來方可照付盖以爲吸烟之人必以灰易烟彼有灰者必其購以吸食者也但以錢來而無灰則恐有别情矣此亦詳愼之一道然彼來購者苟其果有死心則烟灰亦無難設法僅此區區不足以破其法也竊以爲此事當定一良法凡吸烟者旣不能家家自煎卽不能禁烟膏之不列肆而售烟土之零星剪賣購土買膏必須令其鄕鄰互結又似不免多事計惟有凡向購烟土者不得遣小孩婦女店家凡有小孩婦女持錢向買者概不付與且購者必問其姓名住址一登載簿上以憑查核如此則或者稍有區别略示謹愼然而人心變幻殊不可測我以防者或又乘我以不及防此則又當隨時隨地以留心也前者有某大憲飭下各屬令吸食洋烟之人皆書於籍自後不入籍者若有吸烟則科其罪惜乎此法不行果其能行此法則凡吸烟之人皆有户籍可考籍中之人准其購買不在籍中者卽不准購買如此則凡購烟者無非爲吸食之需其不吸食者并且無從購買而吞烟自盡之案當必可以少見矣惟此等事定章固不可不詳且愼而究竟愼與不愼仍在人爲也嘗聞藥鋪中硫磺火硝皆不肯輕售然其中有暗號焉知其暗號者唾手可得則其中弊病亦豈能盡杜哉而其持源握要者則又全在乎使人勿輕其生夫人苟有輕生之意則繩與水之外其可死者多矣磠沙多服可以死人鉛粉亦可以死人鹽滷可以死人吞金亦可以死人又豈有防人之輕生而家中不復置食鹽婦女不令有金飾容有此理乎故此等吞服生烟之事其咎原不在售土賣烟之店家第店家而能於此等處留心默蔡見有情節可疑形狀有異者隨時阻止不輕售與是亦仁人之用心也夫天地一危機也到處皆有生機卽到處皆有殺機人處天地之間孰不好生而惡死特無如忿氣所激覺有生不如死者究竟忍之須臾卽可不死而生之樂又無竊焉鳴呼誰與能知此者誰與能以此理使人人盡知者而生者乃不常矣而死者乃長已矣豈不悲哉豈不悲哉 
[京塵雜錄]  
　　考試滿教習咨取八旗報名候考一事禮部仍循成例滿漢合塲併試向例漢教習一項應由各直省舉人恩拔副歲優貢生及由舉貢附監出身候補候選六品以下人員考取取中後經閱卷大臣掣分咸安宫景山宗室覺羅八旗五項官學挨次傳補諒日内禮部卽須出示招考矣○吏部爲示傳事所有光緒十八年五月分分發直隸州州判胡襄銓等七十四員於六月十一日卯刻給照相應示傳該員等務於是日親身赴部承領毋得自悮○廂藍滿印務叅領玉森等以本旗應領六月分大檔甲米經户部札令興平倉開放禀請本管都統訂定日期恩露圃相國諭令六月初十日赴倉支領並派正叅領托克通額印務章京文海分投彈壓○廂藍蒙都統恩爲咨報事所有補放荆州駐防廂藍蒙佐領一缺擬定正陪二人本旗於六月十一日加班帶領引見相應咨報奏事處查照○禮部爲知照事所有各直省優生經本部奏准於六月十三日在保和殿考試相應知照内務府於是日五鼓開殿上槅扇並預備茶水○黑龍江將軍派委佐領德克登額帶練軍弁兵四十餘員名於六月初十日午初赴户部銀庫支領黑龍江防軍練餉銀二十四萬兩分裝木箱六十口釘鎖貼封用大車二十餘輛分載每車有領餉官弁一二員押行其餘原帶弁兵持械乘馬前後擁護卽於本日起程接跕前往○前報紀廂藍旂漢軍東廳看街兵張雪兒等刨挖磚石經刑部定擬枷號兩月發往西長安門外示衆張與差役素來相識是以每日惟清晨荷校而至内廷散值卽疎枷回家本月初間某日已刻張已回家午膳突有廳兵飛奔而至令其枷赴到彼張食甫下回急往伺候及右堂命駕而過張忽觸熱中暑沉倒於地及舁至廳中調治則已氣絶身亡矣○方略館示二傳吏部送到漢謄錄潘熙齡限六月十八日親身赴館騐 
 
 

Page 2

 
 
到○盛京將軍裕壽山軍帥具摺奏稱據興京協領恩善同知徐慶璋詳遽舉人恒孚等聯名呈稱已故伊犁將軍色楞額前隨盛京將軍都興阿管帶馬隊　辦奉省遼陽興京等處馬賊土匪以少擊多裹創力戰迨升興京副都統除姦興利保衛地方至今遺愛在民謹臚舉功蹟禀請代奏舉人等各願捐資於興京立功地方建立專祠以順輿情而隆報賽等情六月初八日奉硃批色楞額著附祀都興阿專祠所請于興京建祠之處著毋庸議欽此○軍機處爲片交事六月十一日軍機大臣面奉諭旨本日引見截取繁缺知府江南道監察御史龎壐著於六月十三日預備召見欽此相應恭錄諭旨片交吏部查照辦理○本月初十夜更鼓初紛天大雷雨直至天曙始止溝澮盈溢街道成渠車馬行駛維艱行人爲之繭足聞西山山水暴發加以昆明湖漲西南門外平地横流阜成門亦水抵洞門幸卽退消否則又遭水患矣○旗人祖六在宣武門内西單牌樓路東錫蠟胡同開局聚賭局已有年矣五月二十九日申刻突有右翼德翌尉潜率步營弁兵圍住查拿得獲賭首及各賭犯共六十餘人鎖紳以黑索并曳其髮辮連賭具全分解赴右翼翼尉公所訊取口供以便詳送提署究辦當往拿時賭徒中之靈捷者緣墻上屋奔逃折腿傷臂頭破足斷者頗不乏人有一人碰破腎囊登時氣絶 
[鹿門潮信]  
　　臺灣商務局所轄斯美輪船來往香港厦門已有年所今春因機器損壞駛回上海興修彼時卽將在船執事諸人逐一遣散月前配合完固適駕時輪船開往修理所有管駕水手人等卽附乘斯美於上月廿六日駛回臺北越日折赴基隆埠裝煤○北洋海軍統領丁禹廷軍門帶領定遠致遠等兵船巡歴諸洋當未赴東瀛時先抵臺北旣下碇卽命駕登岸以軍械所爲行轅○大稻埕一帶茶棧如林業此者粤人爲多閩人及土著次之前數年獲利頗豐近則巿面衰頽大有外强中乾之勢浮梁大腹賈不復趾高氣揚矣今春内山所産各茶每擔祗值洋銀三四十圓之譜至夏而價值飛漲盧同陸羽聲價陡增日前瑞記等行售出二萬餘箱價在五六十元以外各商至此不免奇貨可居咸詣之失東隅者猶可求桑榆之補云 
[鷺江泛櫂]  
　　淡水春茶出售稍沾微利迄今夏茶又復上巿各茶棧裝箱運厦者已有數萬餘件存貨旣多西商遂相約貶價開盤之數較之淡水山内之價每擔須虧折十數元少則數元不等各茶棧咸有戒心不敢放手採辦函致淡水棧夥令其待時而動誠恐一再虧折必致一敗塗地也貿易艱難於此可見○厦門猪牙行官私互爭疉禀上憲經上憲斷令畫疆而理特派支應委員督勇監察辦理可謂盡善無如擺設肉攤者乘勢高擡肉價每斤加錢十六文不灌水者又過之道憲訪悉情形於是大張告示曉諭諄諄飭令平價出售如敢故違定于拿究○漳泉一帶人終年不作沂水之游其有駕舟爲事者際此酷暑蒸人驕陽匝地相與解衣磅礴游泳於水中而店鋪居民則未見有澡身浴德者光緒初年福州客館曾開設茶室兼浴盆而本地人顧問者寥寥撫幾其時臺灣未改行省往來商旅尚未絡繹如梭不久卽行停歇近聞三興館主又在客館下另闢凈屋兩間安置盆湯每客取價六十文已於十四日開張但不知能否持久耳 
[命案迭出]  
　　醫士王錦堂之輿夫服毒身死迭將控告情形登諸報牘兹接金陵信云該輿夫係山陽縣人其父由原籍泛棹白門痛子云亡日號泣於王氏之門水米不沾唇者數日醫士置之不問其父忿無所洩遂於六月十四夜間畢命屍猶横臥於大門以内死者之母年已八十有餘次日復欲拚此殘年王恐釀成鉅案倩鄰人排難解紛力爲說合屍親欲得洋三百餘元方肯棺殮後經强有力者折至二百一十元始勉强首肯一俟棺殮後卽行兌洋了事 
[無頭命案]  
　　出揚州南門二三里有地名四方石係往來孔道本月十四日早有人見田隴間臥一男屍有身而無首不禁駭然是處雖有居民皆在一里半里之外一聞此信紛紛往觀該處地保往查屬實卽赴地方衙門報請履騐邑尊立卽帶同刑仵人等出城相騐果係被人殺憲以無屍親來認富飭地保暫行收殮發封標誌一面遴派幹捕尋覓首級跴緝正凶未知卽能破案否也 
[鹺務紀聞]  
　　月前江西督銷局李觀察以西岸吉安碱鹽脫擋咨商准運司於戊子秋綱暫加碱鹽半成云云經運憲江都轉據情禀詳督鹽憲請示祗遵當奉督批内有該局祗知一再請加配數而不催商速運殊不可解是否紊亂輪章仰候札飭西岸督銷局李道明白禀復等語均經詳錄前報嗣聞李觀察奉批後以每綱鹽數和多碱少現在岸巿情形食碱者多故和鹽銷緩咸鹽銷暢暫請加碱半成實爲銷巿起見等語縷晰禀復復奉督批云據禀西岸售鹽並無紊亂輪章尚屬實情所請自戊秋之後三綱配連四成安鹽前已批明産少配多不敷他岸配數實難遷就仰候札飭司機催令各商赶將未運引鹽卽日請運出江毋任守候稽延致悮銷巿繳等因抄錄到棧儀棧總辦凌觀察卽於十一日轉飭淮南總局照錄憲批並抄黏原禀出示曉諭俾各商迅速請運云 
[訪拿撞騙]  
　　揚城爲水陸通衢舟車薈萃品類不齊保甲總辦趙觀察訪聞近有趙姓者在外撞騙不禁大怒一面飭叚員嚴密訪拿一面出示曉諭略謂本道近日訪聞有廬州人趙姓面麻口吃自稱其名宜迥號勤齋在巿廛各處招摇撞騙並冒充本局家丁等情深恐爾等遭其詐騙用特示諭爲此示仰諸色人等知悉如遇具人准許立卽梱送來局定行嚴辦决不拖累等語此示一出各鋪户居民咸稱頌不置云 
[行刼傷人]  
　　江西九江府老福興乾昌福興潤三信局雇脚夫五名挑洋銀一千四百餘圓及洋藥書函之類前往景德鎭本月初二日行至鄱陽縣屬松山鎭日之夕矣　宿郵亭更鼓三敲四邊人靜突有盜黨二三十輩明火塗面先放洋槍轟擊繼復桀石擊大門蜂擁而入連呼殺殺殺脚大見來勢兇悍奮力與鬥身受得傷其一命在須臾血流滿地旅店主婦及其子亦皆中刃所挑之物席捲一空事後奔赴鄱陽縣禀陳賀明府飭捕緝拿想不難迅速破案也 
[袁江雜錄]  
　　清江訪事人云苦旱兼旬田皆化石漕帥虔祈數日涓滴全無至初七午後始雷聲隆隆風雨驟至入夜又雨農田旣沾旣足可無苗槁之憂矣○清河縣翁邑尊聞地棍曹連科趙玉成閙街虎滾地龍等七人無惡不爲實爲地方之害因諭令軍民人等一體查拿○油價陡昻每擔　錢一千六百文緣落花生收買者多故也○徐州土　統捐局遍張告示禁止各衙署官親幕友家丁不准爲親朋代購藉端隱匿稅釐亦實事求是之意也○初七日得雨運河水勢漲高二尺許艟艨巨艦大可容與中流矣 
[升江官報]  
　　十二日榮鳳池分轉委解餉赴都十三日分發新班巡檢王鹺尉修元禀到十四日施分轉　委赴淮北催捆差 
[海外馨杳]  
　　日本長崎中島文廟由世奉漢學之井上學博所建其資出自四鎭臺廟旣成就其旁設講堂以五經四書課子弟門前瀑布數十丈跳珠濺玉凉沁心脾後有小園遍植松柏葱葱鬱鬱蔚爲奇觀每歲上丁由其家行釋菜禮日人之崇奉聖教及通解漢文者皆得與焉丹歴三世後人猶崇奉不衰及明治維新詔下廢各廟祭祀適我大清派員駐紥遂由華理事官主祭每次貼井上家着廟 
餘載衣冠俎豆秩秩莘莘祭時建廣江三帮各司庶事而由理事署總其大成然按之禮部所定祭儀十中尚缺六七去春丁祭前一日理事官張子豫可馬囑爲增損一切并添用太牢又擬將來教成樂舞生以供駿奔之職至秋祭後井上家二代孀婦揚言先人負債不少欲將廟出售以償意兾聳動華人藉以挾制也司馬聞之意良不悅於本年初夏因公赴東京節署乘便向李星使禀陳且言廟址不甚寛宏與其應彼要求不若另行創建星使謂斯事爲海外難得之遭逢務當竭力籌款復囑司馬回署後選擇基址以便鳩工其欵由本署及各理事署派捐本國官塲及各埠 
 
 

Page 3

 
 
紳商亦須量爲佽助現已詳請總署酌撥欵項并行咨數省督撫司道集腋成裘定欲高其宫牆煥其堂奥以大其規模俾外人瞻仰盛儀肅起敬我華人永遠奉祀庶不至忘却禮義廉恥其裨益實多聞之署中人謂大約基址總在大浦一帶其式當倣傚中土云 
[彝陵雜志]  
　　宜昌慶雲戲班雖有名伶苦無砌抺近有某號客向上海購得戲衣若干件吳綾越纻綿繡輝煌贈與班中以資服用本月王爺會在城内財神廟開演一時觀者咸詫爲得未曾有又以班中尚缺某脚遂不惜卑禮厚幣訪諸沙巿漢皋從此舞袖徐翻歌喉低轉大千春色盡上眉頭當不讓京華菊部矣○南鄕某姓婦文君新寡時逗琴心冰上人撮合再三醮與某甲甲常年出外重利輕離又格外仿維不准婦至母家住宿一日其母往探適甲自外至告以爾女早已脫逃母疑被甲毒毆以致斃命遂投報地甲言欲赴訴琴堂恐甲不能免災生雀鼠也○宜昌時疫流行死亡相繼自四月二十九日至今城内外約斃至數百人五月二十二日各棺木鋪共售出六十餘具誠可駭已○近日江中往來貨物略少於前惟太古洋行沙巿輪船下水時裝物至千餘件至招商局之江通輪船貨物寥寥每次祗百餘件怡和貨物則歸公和輪船裝運云 
[九派江濤]  
　　江西巡撫德曉峯中丞之文孫棣鄂聯輝英英挺秀近由都門南下於本月十四日附招商局江裕輪船抵九江鎭道府縣各員俱赴江于迎迓十五日黎明卽雇定官舫帶以紫電官輪船望省垣進發○署九江關道涂仲舫觀察履任後定期本月十六日辰刻拜會英領事布君小叙寒暄進以茗果興辭而出領事恭送如儀○邇來天氣寒暖不時時或紅日行天熱如熾炭時或黑雲羃地寒　　氷以致居民多患暑痧亦有染河魚之疾者某日南門外樵夫某甲負薪求售倒仆中途口角流涎奄垂垂斃適一行脚僧過此撫之曰諸君勿小僧當仗我佛慈悲爲之施救遂出草藥噙爛納於樵夫口中逾刻而蘇樵夫感激之餘叩頭稱謝僧默無一語合十答之撒手便行不知去因門内西園人廖某向以小工度日其妻某氏年方十八小家碧玉頗有林下之風本月十六日廖自外歸忽奮老拳將畫眉人兇毆致斃或口廖素與某蕩婦私識是日被蕩婦從中唆弄致起殺機現已報信母家不知泰水泰山將興師問罪否 
[上海縣署紀事]  
　　袁海觀大令因丁外艱禀請交卸篆務江海關道聶觀察札委吳淞釣船局員竇明府暫行代理十九日午刻明府接篆後卽飭縣牌定於二十一日謁廟拈香至考取代書及點卯放告等事冉行擇日舉行○袁大令因封翁在籍仙逝十九日交卸篆務後卽於昨日開吊江海關道聶觀察提右營傳叅戎製造局總辦劉觀察松海防同知劉司馬守備張守戎以及城廂内外各局委員咸備祭儀先後至縣署拜奠 
[逝同朝露]  
　　顧某家住縣署西首向在縣中充差夥昨晨七下鐘時尚至縣署左近某茶肆啜茗至九下鐘忽面如土色呆若木雞旁人見之知患急痧卽扶送回家未及一刻而氣絶○南巿校塲附近民人某甲小本經營自食其力前日上午與妻某氏口角忿無可洩將妻毒毆旋經友人勸開邀甲出外啜茗氏自念遇人不淑生趣全無濳取洋烟背人吞服迨傍晚甲回家入室見妻僵臥在牀細視之始悉吞服洋烟急倩人如法救之已無及矣慘哉 
[永禁流氓]  
　　邇來城廂内外有一種輕浮子弟或年未成丁之幼穉每至傍晚成羣結隊游行街巷之間見有婦女獨行卽尾隨其後行至僻靜處任情調戲或捫其乳或曳其衣種種情形令人髮指總巡陳寶渠太守帮辦朱森庭明府深知此種弊端因於前日會銜出示禁止不知若輩其能稍稍濳蹤乎 
[縣訊描字]  
　　描字送縣已紀報章前日上海縣署帮審委員宋莘樂二尹飭提被送之阮渭泉沈繼祥沈炳忠程仁林四人研究阮等同供稱小的等在虹口同文書局當描字之職每張描價洋銀四分每日祗得描貲一百數十文多至二百文小的等在局作工歴有年所此次實被頭目沈介梅播弄是非小的等每將已描之書送沈沈故意爲難卽描寫甚佳者亦稱不好每將工資扣住責令賠償小的等所得幾何安有如此力量以致向提調唆弄將小的等扭送英公堂小的等不敢恃衆停工叩求明察二尹一再駁詰阮等執定前供遂判令分别收所候禀明道憲核示施行 
[罪不容誅]  
　　寡婦李金氏投法公堂控蟻媒張阿大及其妻李氏其母陳氏佯稱舉薦傭工誘至下海浦織布局意欲逼令醮與局内小工某甲李金氏心如鐵石執意不從阿大等計無所施又將其七歲女兒秀英誘匿英租界中勒出筆據價賣其中一切前已紀諸報章昨晨九點鐘時葛蕃輔同轉莅八仙橋捕房李金氏挈秀英至案歴訴前情同轉又從頭至尾細加訊問李金氏答稱小婦人原籍浙江平湖縣丈夫李某金陵人去世已歴數年小婦人親族俱無無可依靠是以挈女兒來滬意欲傭於大姓家同轉謂爾旣無親族如何流寓客鄕答稱小婦人本在葉公館中爲傭後因染病自已告辭今葉姓主人仍肯收留尚可依之餬口問爾究住何處供稱小婦人先住高大順弄中陳王氏家有兩月之久女兒本在寄母處後忽送回問　與張陳氏如何相識供稱張陳氏時至陳王氏處言及有人欲置簉室倩陳王氏覓一小家女子爲之執柯繼與小婦人相識詢知情節令小婦人遷至伊家代薦至富户人家傭作小婦人受伊愚弄隨於四月初四日與伊同住問爾於初六日由誰人領往織布局逼令醮與小工供稱阿大夫婦及其母三人串令二老爺來說言領小婦人前往舉薦傭工不料伊等包藏禍心喚出織布局工匠三人與小婦人面晤欲令小婦人再醮與伊等爲妻小婦人立志不依立卽辭去旣而阿大又引徐家匯人與小婦人見面云爾如不願再醮可暫時姘識倘能應允可得洋銀十元置買衣服又云伊有十四歲之兒子可與爾女配合并過門爲童養媳小婦人抵死不從是以未被伊等逼醮問爾女因何被阿大領出藏匿答稱初六日因逼嫁未成當卽回來阿大懷恨在心與其妻及母說及此種蕩婦可恨異常所費青蚨數百頭定欲在伊身上取回斷不放過初七日女兒見有賣枇杷人行過門前向小婦人索錢買食不遂其意以致哀啼其時阿大之妻聞聲到來挈之而出聲言買楷杷與爾竟爾一去不回小婦人向伊追問據云領往四馬路寄與親串家閱兩日卽可領回决無妨碍厥後屆期不見又向追問一味游約直至十五日始稱今日可往領回小婦人遂與之同去入一小屋見桌上有寫成之筆據將女兒賣入某娼院内爲娼偪令小婦人簽押小婦人見勢不佳卽行號哭致被阿大夫婦批頰數下且踢且毆并勒索費用錢若干問其時爾女見面否供稱未見訊至此包探郁庭湘禀稱是日小的奉捕頭之令前往查緝女孩當在英租界會審公堂附近第四十六號門牌小屋内尋見見屋内有一老嫗横陳一榻吸食洋烟另有女孩四人想均誘得此老嫗定是騙子頭目是屋爲孩子之棧房同轉回問秀英曰小屋中四女由誰人領來當來時在爾之先抑在爾之後答稱四女均由阿大等陸續領來問四女到彼啼哭否供稱並不啼哭同轉卽飭將阿大及李氏陳氏一併提案覆訊阿大供稱秀英並非小的等所匿實由郁探在陳王氏家查見同轉謂爾逼醮節婦罪惡彌天復敢將女兒誘藏勒書價賣筆據今已案發尚不從直供明一味游供殊屬可惡喝令笞責一百板責畢問是屋中老嫗是誰供稱老嫗卽與陳王氏同居之人同轉令李金氏將阿大逼醮誘女先後情形當堂冉供一遍令阿大悉心細聽供畢阿大知罪無可逭直認不辭旣又稱秀英係其母自已領往陳王氏家同轉大怒喝令再責一百板還押候示噫若張阿大者旣欲令李金氏失節敗名又使之骨肉離散幸李金氏匪石難移自甘苦守耳否則旣被汸辱雖傾西江之水亦難洗此惡名而其女一入火坑安所得而懷貞守璞然則如張阿大者其眞罪不容誅者哉 
 
 

Page 4

 
 
[英界公堂瑣案]  
　　包探何瑞福禀稱朱榮義從蘇州來此帶有洋銀金約指等物與何阿福同居客棧不料何竟糾同許桂仁等冒稱小的之夥見將朱洋銀兌取金約指指爲來歴不明持刀嚇詐被許將所有洋銀六元七角金約指二枚銀牙籖一副紡綢衫褲一套摺扇一柄　行取去分給其黨蔣錦堂金約指一枚洋銀二元何分得洋銀二元及銀牙籖摺扇許自取金約指一枚紡綢衫褲一套洋銀二元七角當敲詐時同在樓上房中禁不許朱做聲以致寓主並未知道現經小的查獲吊出原贓已押者歸還押本惟許已將約指向某處掉換鏨上自已之名然權之分量相同如今贓已吊齊惟蔣何各用去洋銀一元請爲追究榮義供稱小的係吳縣人三十四歲世居蘇州閶門内湯家巷富轎班度日冬福係小的之胞弟與母親另居小巿橋操梓人業一日母親以洋銀給冬福令出外買物不料竟逃來上海兌取金約指致被訛詐母親聞之著小的來此找尋偕胥阿狗投報捕房認明贓物桂仁卽許大原係蘇州土棍長洲元和兩縣均有案可稽本年三月因剥取某秀才衣服經總捕府拘獲同黨陸星堂正欲究辦伊卽逃來上海如今小的願領弟回家聽憑母親處治冬福卽朱根福供稱小的係蘇州人年二十歲向習木工某日母親交小的洋銀若干囑來治下兌換金約指何向開襪店中途相遇約同投某客寓借宿許突來自稱包探夥役查問小的來歴且又持刀恐嚇聲言若不打點卽當用刀砍下蔣佯爲勸解禁令小的不得聲張隨將金約指洋銀綢衣交許聲言免致受虧以致都被伊等取去許在原籍係著名地棍曾經犯事現在官憲尚欲查拿至蔣與小的向不相識旣由包探吊出原贓請爲給領何供稱小的係蘇州人年二十歲冋在養育巷開襪店此次有事來滬與冬福相逢約同借住某客寓許來向小的盤問冬福來歴不防伊强取冬福金約指洋銀綢衣小的旋向分得洋銀二元銀牙籖一副摺扇一柄貪得小利自知不合然當時實懼許兇横不敢聲張蔣供稱小的係上海人年三十歲向來托盤至茶樓烟室中求售零星貨物此次偕許至某客寓查問冬福事後分得金約指一枚洋銀二元兹已用去一元情願繳還叩求恩宥許供稱小的亦蘇州人三十四歲冬福曾央小的登會今因向索會欵致起釁端旣蒙訊明自知該死所取金約指紡綢衫褲俱已交出小的曾因賣屋索加在蘇州與某秀才涉訟並無剥衣逞蠻之事如今只乞施恩蔡太守判令將許笞責三百板押候栘文總捕府查明有無犯案緝拿情事再行核辦蔣笞責一百板著繳洋銀一元驅逐出境何管押三禮拜并著繳還洋銀一元起案之贓給榮義具領并諭令帶伊弟冬福回籍交母親處治包探唐寶榮禀稱松江人陳瑞山因犯竊案奉大老爺判發捕房管押一年現已押至十閱月忽被同押犯王阿三等毆傷曾解至案下請訊迨小的帶陳至某西醫院求醫據醫生言右腿骨已捐恐成殘廢不能行動矣今又將王等諸犯送案王等皆執定前詞蔡太守判令照原斷日期冉加押三閱月期滿送請上海縣訊明究辦○陳青祥訴稱小的家居虹口前夜鄰坊失火時小的家近在咫尺間急卽搬移衣物不料竟有匪徒當小的之面竊去不少旋由包探阻獲王亭桂見所持布衣蚊帳確是小的家失贓是以投案請領王供稱小的斷不敢在大老爷治下搶火衣服蚊帳拾諸路上自知該死還乞施恩蔡太守判令枷號一禮拜發犯事地方示衆贓給陳領去○三百九十二號華捕禀稱裏虹口有某洋商永遠承租之地圍以籬笆被賭徒拆毁若于入内聚賭小的見而喝散瞻敢不依及欲拘拿伊等卽携賭具逃逸追獲二人送案請卽嚴懲賭徒馮錫林供稱小的係上海人路經是處入内縱觀並不賭錢尚求恩鑒周全榮供稱小的亦上海人從未犯賭實被誤拘蔡太守判令將馮枷號一禮拜周著邀公正人具保否則枷號十日○陸阿狗訴稱小的在虹口某里看管總門昨夜有里内某姓家車夫瞿金扣郭時運踢門呌駡起而查問卽被兇毆有時多寶目見可作証人故將瞿郭交捕送案時訴稱瞿等惡陸關門太早聲言我等時於夜間走慣矢口辱駡以致爭毆瞿郭同供稱小的等喚陸開巷門陸竟不依以致口角不敢逞蠻蔡太守判令各管押兩日 
[贈藥鳴謝]  
　　入夏以來承諸善堂諸寶號時以痧藥見貺拜登之下感佩莫名昨日又承何接元堂贈以六和茶二百包食德飲和戴德無旣謹志數語以表謝忱 
[招認屍棺]  
　　本月十九日在老白渡外浦撈來男屍一具年約三十來歲身穿白夏布領衣曰布大襟小袖短衫黑洋布單褲白短襪黑羽縀雙樑千針帮鞋三根鬚頭黑辮線當經本堂殮埋義塜如有親族卽來同仁輔元堂認領可也 
[壽筵移賑]  
　　月之初七日爲拙荆王宜人五十誕辰先期設巵酒趣兒女輩登堂爲宜人壽酒再巡謂宜人曰誕辰伊邇盍置聲樂盛筵席以娱賓客乎宜人曰嘻竊聞近年以來河南河北疉遭水災老幼流離無棲息之所當事者發爲惻隱廣招賑卹以視吾家骨肉團聚宴笑爲歡不啻天壤今之稱爲富翁者一宴飲之需一婚慶之費往往所用不資而於天地間最堪憐憫之人絶不肯作一援手如我輩之絀於資者又以無力謝嗚呼爲善之機終阻矣請以是日茹齋息此縻費以爲賑濟之用可乎予笑謂之曰宜人言誠善然以一人節省之用所餘有限功德林中不幾滄海之一粟乎宜人曰合吾家中男婦計共十人無論大小生辰屆期必以節省之洋抽作賑濟由一人而一家由一家而期以永遠不廢亦庶幾其可矣親戚鄰里中更有同志將愈推愈廣得以一粟小之乎予　之欣然曰善勉承卿意請從今日始爲滿浮一大白醉餘撮記大略并懇貴館代爲刪潤登諸報端願以質諸同志者[  萸灣守拙軒主人謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年六月十二日京報全錄]  
　　宫門抄○諭旨三道錄前○直督李奏查明提督從前越級保升官階未便核改片○又奏揀員調補知縣摺○又　奏請更正官名片○將軍伐奏請准已故將軍善慶在原籍地方建立專祠片○又奏屍傷騐出兩歧案難判結擬請調員究訊　○又奏請將年滿屯官暫行解職歸案候訊片○六月十二日户部通政司詹事府正藍旗值日無引見○記名總兵余朝貴謝恩○景奎謝授侍衛班領恩○詹事府代奏王錫蕃謝授右中允恩○桂公八額駙福中堂各續假五日○掌儀司奏十五日祭奉先殿慶王行禮○召見軍機崇禮○現換黃葛紗袍○○李鴻章片再記名提督馬玉崐前在伊犁經前任將軍色楞額送引見經臣奏留旅順防營統領毅軍現准兵部咨開該提督履歴册内所保副將已由部改爲遊擊其後復在何案得保叅將　將又　保名字係馬玉坤因何歧異應查明更正等因臣查馬玉崑原保副將一案係同治七年宋慶張曜兩軍剿捻濟陽大獲全勝經臣隨摺奏保由都司奉旨以副將儘先補用是年西捻蕩平移剿回逆駐軍陜西榆林一帶道路梗阻並未接奉核改部文卽由　將遞　總兵此外並無另有保叅將副將之案竊惟從前剿辦粤捻巨逆每遇大捷其尤爲出力將弁越級保升者甚多均奉一旨俞允間有由部駁改之員或未接到部文旋又積功遞保遂蒙簡授專閫者亦復不少未聞於續奉恩命之後查改其前此所得之官馬玉崑本係百戰宿將資勞極深濟陽一役身先士卒以少擊衆厥功甚偉故蒙特予超遷原非冐濫其後從征西陲屢富大敵疉克咨城前　積功至記名提督賞給博奇巴圖魯名號頭品頂戴黃馬褂雲騎尉世職新疆肅清案内復經前任伊犂將軍金順詳叙戰功籲請恩施破格優奬蓋校論勲閥實無可再加是該提督卓著功勤迭蒙恩奬炳然案牘中外共聞其從前所得副將一階自未便追論核改至原保名字不符實由富日繕寫筆誤軍行急促未及校正兹據四川提督宋慶查覆具文請奏前來理合附片陳明伏乞聖鑒飭邰查照謹奏奉硃批兵部知道欽此○○大學士直隸總督一等伯臣李鴻章跪奏爲兼河要缺知縣循例揀員調補恭摺仰祈聖鑒事竊查獻縣知縣陳復恩于本年二月十三日病故業經具題開缺應以本員病故之日作爲開缺日期歸二月分截缺所遺獻縣知縣地當衝要政務殷煩且經管驛站兼管河道隄工係衝繁疲難四項兼河要缺例應在外揀選調補據藩臬兩司詳稱在於選缺知縣内逐加遴選非歴俸未滿卽才難治劇一時實無合例堪調之員惟查有大名縣煩缺知縣姚定元堪以調補具詳前來臣杏姚定元年四十八歲浙江歸安縣監生由國史館謄錄議叙鹽大使改捐縣丞指北河因辦漕務出力保俟補缺後以知縣儘先補用咨署新雄管河縣丞題補今職光緒十四年九月二十二日到任歴俸已滿三年該員精明勤幹辦事認眞以之調補獻縣知縣實堪勝任雖大名縣係煩難二字沿河要缺而獻縣係衝煩疲難四字兼河要缺較之大名尤爲緊要且人地相需例准聲明調補該員任内並無審案徵糧緝盜已起降革叅限處分且題調署缺任内一切因公處分例免核計仍將叅罰案件開册咨部銜缺相當亦毋庸送部引見所遺大名縣知縣煩缺俟准調後另行揀員請補理合恭摺具奏伏乞皇上聖鑒勅部核覆謹奏奉硃批吏部議奏欽此○○李鴻章片再准直隸提督葉志超咨稱上年十一月剿辦熱河教匪於克復貝子府老巢擊破下長皋賊圍隨摺奏保出力文武各員内有候選主簿羅玉祥請保免選本班以知縣不論雙單月遇缺前先卽選並戴藍翎十二月初五日奉旨允准欽遵在案兹查該員原名羅毓祥前繕清單書作羅玉祥委係一時筆誤造具詳細履歴請奏明更正前來臣覆查屬實除將履歴册咨部外理合附片具陳伏乞聖鑒勅部查照註册謹奏奉硃批吏部知道欽此○○依克唐阿片再據黑龍江城副都統咨據恊領聶車布等聯名呈稱已故福州將軍善慶由咸豐三年出征直隸山東河南湖北安徽等省宣力三十餘年身經數百戰傷痕遍體其一切有功於國有德於民者歴在聖明洞鑒之中故薦升都統歴任將軍嗣在福州將軍任内積勞病故當將該故將軍善慶生平戰功事蹟業已蒙恩宣付史館立傳並於立功省分建立專祠等因在案凡在臣僕無不同深感佩惟查該故將軍聞在原籍設義學以資教育立粥廠以濟災黎遇征調則資助行裝逢婚喪則周全貧乏其種種好善樂施造福於桑梓者當與已故將軍富明阿先後嫓美爭光但此等施爲在該故將軍固覺分内當爲之事在闔鄕人士尤覺常蒙累世之庥而永矢弗諼是以公同願備資欵請於原籍地方建立專祠春秋由地方官致祭以伸報享等語前來奴才伏查此舉旣無粉飾又出至誠合無仰懇天恩准照該故將軍立功省分建設專祠之案在黑龍江原籍地方由該官紳等捐立專祠之處出自逾格鴻施謹附片具陳伏乞聖鑒訓示遵行謹奏請旨奉硃批着照所請該部知道欽此○○奴才依克唐阿跪奏爲屍傷騐出兩歧殊難判結擬請調員究訊以昭詳愼恭摺具陳仰祈聖鑒事竊於二月十八日曾將海祥身死一案内應歸究訊之屍姪恩隆屍妻馬樊氏騐官勝德營官永山等均經奏奉硃批着照所請該部知道欽此奴才敬讀之下當卽札調呼蘭仵作常安至省嗣又加派恊領凌善聶車布佐領札拉豐阿主事英壽等會同原審官刑司掌印員外郎祿祥帶領仵作常安前往屍家復騐去訖嗣據常安結稱海祥腎囊實無踢傷痕迹惟騐出左額近下接連眉叢有血癊傷一處斜長一寸六分上寛三分下寛二分上下俱尖中間離斷皮未破骨未損或毆或磕似屬難辨委患青筋賬證身死是實等語又據騐官凌善等禀稱帶仵復騐海祥屍身前騐受傷腎囊部位併無踢傷痕迹委患青筋賬證身死惟騐出該屍身致命左額近下接連眉叢受有血癊傷一處是毆是磕形色實屬難辨查洗寃錄毆傷多在左邊且多斜長今海祥額傷係在左邊亦且斜長顯係毆傷又載毆有血暈磕無血暈今海祥死已七八日矣額色非青卽黃貼乾血暈全無然毆與磕斜長尖圓左右均可致傷今旣無中證可據又無其物可比若定爲毆又恐失其實等語奴才當將各禀結批交刑司核奪續經該司禀覆查洗寃錄所載毆有血暈磕無血暈今騐海祥額傷血暈全無洵屬實磕非毆之鐵案毫無疑義等語前來奴才伏查此案先經屍子經齡象齡等控稱伊父海祥被人踢傷腎囊身死後經勝德帶仵往騐亦與屍子所控相同旣而札派通判文志員外郎祿祥等往騐而屍妻馬樊氏乃閉門不納嗣又訊經李和石詳伸等供出屍姪恩隆覓件私自開棺屍妻馬樊氏賄日揑報傷痕等因在案兹騐官凌善等旣稱腎囊踢傷騐虚乃又騐出左額有血癊傷一處但此等傷痕或歸毆或歸磕均可定案究辦惟稱毆磕難辨如此含混兩歧騐法不惟屍妻藉兹狡展且又留出三檢地步况騐官勝德　作石詳伸復呈此次騐出額傷係屬前騐遺漏未報之傷豈知前次旣能揑報腎囊之假傷而獨遺額角之空傷未免尤爲矛盾奴才核此前後歧異情形本當例擬以免拖累但屍妻狡展異常若不折服其心無傷尚能揑控於前有傷安知不圖控於後况人命關係非輕倘再派本省人員究訊誠恐情面相關則事機益悮株累益多殊非所以折獄之心合無仰懇天恩飭下盛京將軍刑部侍郎就近揀派部員二員馳赴黑龍江統將海祥屍身案内先後一切情形澈究以分皂白而成信讞之處出自逾格鴻施至能否三檢一俟部員到省再行相機辦理奴才爲愼重人命起見是否有當理合恭摺具陳伏乞皇上聖鑒訓示再副都統增祺出丈地畝故未列銜合併聲明謹奏請旨奉硃批卽着咨行裕祿等迅揀部員馳往審辦欽此○○依克唐阿片再年滿屯官屍姪恩隆於伊叔海祥屍柩到冢之後不查事之虚實輙自覓件開棺致屍妻賄仵揑傷屍子砌詞揑控牽累多人幾成寃獄嗣經奴才派員復檢先期飭令該旗傳喚恩隆候質旋經該旗協佐禀稱屯官恩隆恃符抗傳擲文不理等語前來查恩隆身係職官不惟蓄謀唆訟且又故意抗傳相應請旨准將年滿屯官恩隆暫行解職歸案候訊以免恃符狡展謹附片具陳伏乞聖鑒謹奏奉硃批着照所請該部知道欽此 
 
 

Page 13

 
 
[光緒十八年六月十三日京報全錄]  
　　宫門抄○諭旨二道錄前○發抄硃批四道○江督劉奏已故總兵戰功卓著懇恩賜卹摺○又奏查明河連出力人　清分别給奬摺○都統奎奏委員接辦刑名事務片○六月十三日禮部宗人府欽天監廂監旗值日無引見○師曾色楞額各假滿請安孫毓汶因遣醫診視謝恩○恩全因伊子授讀章京謝恩○試用道陶森甲等謝恩○廣西叅將張邦福謝恩○兆伯良伯各續假十日○烏拉喜崇阿續假五日○明桂請假十日○福森布請假五日○截取知府龎璽預備召見○召見軍機龎璽○發抄福潤奏河工出力武弁仍照異常勞績給奬奉硃批着照所請兵部知道欽此○又候選令宫元焜改奬奉硃批吏部議奏欽此○又江蘇補用守孟繼笙捐助東賑棉衣請奬奉硃批著照所請吏部知道欽此○永德奏審明台吉車林挾嫌串唆案定擬奉硃批該衙門議奏欽此○○頭品頂戴兩江總督臣劉坤一跪奏爲已故總兵戰功卓著懇恩賜卹以昭忠藎而慰軍心恭摺籲陳仰祈聖鑒事竊頭品頂戴記名提督江南淮揚鎭總兵章合才因病出缺業經臣具奏在案兹據統領老湘合字等營總兵銜補用副將宿遷營遊擊舒永勝等聯名禀稱章合才湖南湘鄕縣人自咸豐三年投効老湘營與已故提督劉松山誓死殺賊先經掃蕩湖南境内郴州桂陽土會各匪是爲該總兵古功之始旋出境克復湖北崇陽通城等縣轉戰而下剿匪於江西吉安建昌一帶乘勝攻破景德鎭賊壘每次臨陣皆匹馬當先衆服其勇十一年總理該軍營務處時粤逆麕聚皖境自同治元年冬曁二三年間皖南郡縣幾於無處無賊官兵多被牽擊無從爲規復金陵之舉章合才激勵士衆分道進攻迭復徽州府及休寗夥縣各城其堅守涇縣一役以孤軍力當悍賊晝夜登陴目不交睫有間卽出奇奮擊卒使賊衆卻退城賴以完厥功尤偉皖南肅清後我軍乃以全力進注金陵實惟該總兵血戰之力經各督撫臣先後奏保由補用副將奉旨以總兵提督記名簡放賞給振勇巴圖魯名號一品封典粤逆略盡捻氛復熾前兩江督臣曾國藩督師北征以楚軍久役思歸遣散殆盡獨留老湘營一軍檄令章合才隨同劉松山率之以行逐賊於山東河南各省捻氛飊忽此擊彼竄日無停踵該總兵跟蹤追剿所向無前五年秋間始於河南上蔡西華等處撲滅張總愚全股經前湖廣督臣李鴻章奏保奉旨賞換法福凌阿巴圖魯名號六年奉旨補授江蘇蘇松鎭總兵仍留營剿匪會西事方急復經陜甘督臣左宗棠奏令分統老湘營赴陜隨克復綏德州城適捻與回合兇燄益熾章合才馳逐直隸山西之間每戰輙克捻股漸次盪平乃得一意辦回經左宗棠奏請破格優奬奉旨賞穿黃馬褂八年於肅清陜北並收復甘肅靈州等案内奉旨賞給頭品頂戴九年冬進攻馬五寨馬五爲回中著名悍賊嗾其死黨併力以拒我軍章合才與劉松山當前督陣戰方酣劉松山猝中飛砲落馬章合才悲憤交迸傳令縱火焚其寨門自於槍林彈雨中越墻先登諸軍見之皆奮不顧身大呼競進羣賊焚斃及墜濠塹死者無算餘仍冐火突出章合才指揮將士尾追截殺擒斬略盡逆自馬五力竭就俘遂克其寨隨會同各軍進規金積堡金積堡係逆首馬化隆老巢墻厚濠深糧械山積爲羣逆負嵎死拒之地我軍分番迭攻傷亡相繼長圍旣合復分路鏟平楊明及馬家河灘各堡以折其犄角之勢馬化隆勢窮援絶始求毁堡繳械弭首伏誅寗靈由是肅清左宗棠奏稱章合才分統湘軍在事最舊勞績卓著欽奉諭旨以該總兵爲異常出力蒙賞上方珍物多件回事大定始以傷重請假回籍甫抵陜省卽聞訃丁母憂呈請開缺抵里未久又經曾國藩檄飭於百日後就老湘營凱撤各軍内挑選合字六營帶赴金陵爲防江防海之用該總兵以防務至重理宜先公後私卽日挑募成軍星馳至寗復於十三年海防案内經前兩江督臣李宗羲飭令添募一營訓練並承辦金陵鎭江圌山關沿江一帶炮台工程以及搶險捕蝗等事靡役不從光緒二年奉旨補授江西九江鎭總兵經前兩江督臣沈葆楨奏留防營八年奉旨調補江南淮揚鎭總兵至是始統原營赴任兼統清淮水陸馬步各軍十一年九月海防解散始回清江本任清江爲南北往來通衢伏莽甚多該總兵以標兵營勇義在衛民以專閫而兼防營益屬責無旁貸無日不申儆督率實力巡防江北萑苻爲之歛迹拿辦教匪王古佛一案躬自跴緝匪黨聞風解散弭患無形士民至今稱誦十五年春間因傷病舉發經曾國荃奏乞給假調理甫經少愈仍勉令回任供職該總兵以受恩深重不敢惜身卽於十六年四月間接印任事仍統各營督率操防視前倍奮乃以積勞日甚傷病益深終至不起瀕危仍訓勵士卒努力報國語不及私聞者莫不墮涙該副將等以相從日久見聞最確臚列事蹟禀請奏懇賜卹前來臣查章合才爲湘軍知名宿將論者謂與已故提督劉松山相伯仲迹其生平轉鬥十餘省大小數百戰身受重傷多處克復名城堅壘不下數百座實與髮捻兵事相終始而在軍二十年在防復十餘年赴任以後仍統防營前後並無一日之閑其積勞成疾以致觸動舊傷實由於此至其天性樸勇在軍講求紀律勤於操練無事如臨大敵尤有古名將風臣三至江南舊時袍澤之侣存者蓋無多人竊謂時局方艱將才爲急章合才年未六十威望夙著精力尚强可備國家緩急之用不謂遽以積勞長逝心甚悼之查近年以來文武大員曾經効命疆塲積勞病故者如劉連捷唐定奎周盛波李長樂等均蒙恩優卹各在案今章合才事同一律旣經該副將等聯名禀請臣未敢壅於上聞合無仰懇天恩俯准將已故頭品頂戴記名提督江南淮揚鎭總兵章合才照提督軍營立功後積勞病故例從優賜卹生平戰蹟宣付國史館立傳並於本籍及立功省分建立專祠以彰忠藎出自逾格鴻慈除飭取履歴咨部查核外所有已故總兵戰功卓著懇恩賜卹各緣由謹會同漕運督臣松椿江蘇撫臣剛毅恭摺籲陳伏乞皇上聖鑒訓示謹奏奉硃批另有旨欽此○○兩江總督臣劉坤一調補廣東巡撫江蘇巡撫臣剛毅跪奏爲查明蘇省光緒十六年河運漕糧在事出力員弁書吏開繕清單懇恩分别給奬恭摺仰祈聖鑒事竊照松江等屬光緒十六年分冬漕提撥米十萬石循辦河運飭由認運之華亭等一十九州縣分赴寶應一帶採買秈米就近撥交民船受兌遴委候補通判李蓮炬會督各員騐米兌裝於十七年三月初九日兌竣開行八月初八日全帮挽抵通壩經倉塲侍郎自八月初十日開兌至八月十八日將河運漕糧正米一十萬石備帶餘米五千七百六十九石零一律騐收完竣計自寶應開行後沿途河道節節淺阻挽出惠濟等三閘至新河地方卽行桃挖起剥倒塘蓄水磨拽前進已屬竭盡人力且蘇省派委運員較江北爲少而事務煩多每以一人兼理數事各該員弁協力同心不辭勞瘁始得穩速運抵通州交卸驗兌米色一律純潔毫無霉變洵屬急公奮勉據蘇松糧道景星會同蘇州布政使鄧華熙查明在事尤爲出力員弁書吏遵照新章開造詳細年貫履歴清册詳請奏咨給奬等情前來臣等伏查蘇省光緒十六年冬漕酌提河運米十萬石開行後沿途河道淤墊淺澀處處爲難幸賴在事員弁等不遺餘力設法灌輸牽挽過剥尚能妥速運抵通州交兌無誤不無微勞足錄除勷辦委員候補通判李蓮炬已經倉塲侍郎彚同蘇松糧道景星專摺奏蒙恩准給奬並將出力稍次者由臣剛毅分别給予外奬功牌頂戴外謹將尤爲出力員弁書吏酌擬奬勵等差開繕清單恭呈御覽合無仰懇天恩俯准分别給奬以昭激勸除將詳細履歴清册分咨吏兵部查照外理合會同漕運督臣松椿恭摺具奏伏乞皇上聖鑒訓示謹奏奉硃批該部議奏單併發欽此○○奎斌片再奴才衙門前設理刑同因旗民案件均歸審理事務較繁經前任都統英和奏請添設刑部候補主事一員隨同辦事歴經遵辦在案兹據辦事司員刑部候補主事邵思良家丁于升呈報該員於光緒十八年五月初三日因病在差次出缺查奴才衙門現值辦理善後事宜一切公事較前培增繁重差缺未便久懸相應請旨飭下刑部迅速揀派正途出身熟悉刑名通曉公事之候補主事一員前來接辦竊思刑部司員到熱需時現在正係諸事繁頭之時不可無員帮辦查同治八年正月問前都統麒慶任内因司員宛立俊在差出缺札委候補知縣文卜年帮辦曾經奏明有案兹查有本年春間由直隸督臣李鴻章札調來熱襄辦善後之直隸臨榆縣知縣魏搢儒諳習刑名堪以暫行委令署理除檄飭遵照外理合援案附片陳明再前司官邵思良於熱河新匪案内擬保賞戴花翎並加四品銜奉旨交部核議該員業經身故前次保案已經奴才咨部扣除合併聲明伏乞聖鑒訓示謹奏奉硃批刑部知道欽此 
 
 

Page 14

 
 
[光緒十八年六月十四日京報全錄]  
　　宫門抄○發抄硃批三道○江督劉等奏揀補沿海要缺知縣摺○黔撫崧奏會緝匪徒片○東撫福奏請准開復同知免繳捐復銀兩片○陜督楊奏改派委員前往玉樹會辦番案片○又奏籌欵撫恤災區片○六月十四日兵部太常寺太僕寺八旗兩翼值日兵部引見三十名光祿寺二名正白漢十五名正紅滿十一名　正紅漢五名廂白滿十四名廂紅漢十一名兩翼二十一名○克候假滿請安○秀吉稽察中左門覆命○儘先副將廖德旺謝恩○備佑文璧各續假十日○值年旗奏派稽察火藥局派出漪貝勒立山○順天府奏京師得雨八寸有餘○召軍機洪鈞派出閱卷徐中堂許庚身　壽恒鳳鳴○發抄裕祿奏已故將軍色楞額附祀都興阿專祠奉硃批色楞額著附祀奉天都興阿專祠所請興京建祠之　　母庸議　部知道欽此○又奉軍留駐熱河防隊撤回奉硃批著照所請該衙門知道欽此○永德奏承辦烏城内閣事務章京慶祚年滿更換奉硃批該衙門知道欽此○○頭品頂戴兩江總督臣劉坤一江蘇巡撫臣剛毅跪奏爲揀員調補　海要缺知縣恭摺仰祈聖鑒事竊上海縣知縣裴大中升補遺缺前以江寗縣知縣陸元鼎南匯縣知縣袁樹勲先後四次奏請調補均伯部覆以缺項同議駁應令另行揀選等因伏查該縣濵臨江海商賈雲集五方雜處人烟稠密稽查彈壓在在均關緊要且爲各國通商第一口岸華洋交涉事務紛繁實非精明練逹熟悉情形之員不足以資治理臣等復於通省現任知縣内逐加遴選惟查有東臺縣知縣貢承暄年四十八歲江西人由附貢生遵例報捐知縣三班選用於光緒三年援黔肅清案内保准選缺後以同知升用復於克復新疆阿克蘇　城案内保戴藍翎四年辦理晋賑捐輸於請奬案内議叙換戴花翎是年復遵例報捐指省分發江蘇分缺間補用並免試用五年四月赴部驗到五月初十日蒙欽派王大臣騐放七月到省八月丁父憂回籍守制七年十一月服滿起復回省十年准補東臺縣知縣十一年正月到任先於八年分海連出力保以同知在任候補試俸期滿經部覆准銷去試俸字樣兩淮商捐籌防經費請奬案内議叙加運同升銜復經前督臣曾國荃以前辦山西賑捐出力奏請改奬以直隸州知州在任前先補用十六年二月十七日奉旨依議欽　覆查該員才具穩練政事勤明以之調補上海縣要缺知縣洵堪勝任歴俸早滿三年與例亦符據蘇州布政使鄧華熙等會詳請奏前來臣等往返函商意見相同合無仰懇天恩俯念員缺緊要人地實在相需准以東臺縣知縣貢承暄調補上海縣要缺知縣實於地方有裨如蒙俞允該員係附生出身現任知縣請調知縣銜缺相當毋庸送部引見至初次請調應完罰俸銀兩仍飭查明依限完繳清楚造册咨銷所有任内承緝事主沈三祝被刦一案已起四叅有關降調遵照部定新章查級抵銷曁將承緝緝私勇丁計止元被私販宋谷安等開槍轟死及常錦楷被申良餘戳傷身死各案一併繕具清單恭呈御覽此外任内並無積案未清以及欠解錢糧承審案件承緝盜案已起降調革職叅限各情事謹合詞恭摺具陳伏乞皇上聖鑒訓示再所遺東臺縣知縣員缺江蘇省現有應補人員應請扣留外補合併陳明謹奏奉硃批吏部議奏單併發欽此○○崧蕃片再本年二月間據署興義府知府陳善藩轉據册亨州同張鈞禀稱查得廣西西林縣屬潞城渭好村地方有匪徒陸亞隆韋卜正等妄造妖言聚衆滋事現經粤省官軍進剿查該處與册亨所屬坡脚八渡等處援壤業經移會營員調團帶兵擇要嚴防等情並據安義鎭標遊擊常山長壩營遊擊黃蘭馨曁貞豐州知州叚永濬禀同前由旋准廣西護撫臣張聯桂電商會辦免致滋蔓奴才當卽咨會安義鎭總兵蔣宗漢轉飭緑練各營將弁於交界處所扼要駐紥妥爲防禦復派分統練軍副將王恩貴及在營効力已革副將王世昌分路帶隊防堵勿使游匪附從嗣得廣西護撫臣電稱已攻破賊巢並將要匪韋卜正拿獲尚有匪首陸亞隆逃竄等語奴才現已嚴飭各營屬於毘連地方懸賞會緝務獲以蒢邊患謹附片具陳伏乞聖鑒謹奏奉硃批知道了欽此○○福潤片再奴才恭讀光緒十五年三月十六日恩詔内開自同治元年以來曾經任用現已革職官員除大計貪贓及居官不職以至失守城池各員外若有事係寃枉被革杲有才力堪用者在外聽該督撫查明詳開緣由奏明請旨等因欽此仰見聖朝特開曠典甄拔棄材薄海臣工同深欽感兹據布政使湯聘珍會同河防局司道詳稱查有在工差委開復同知王錫奎現年四十九歲湖南長沙縣人由監生投營効力同治元年官軍越境克復貴州天柱縣案内保以從九品儘先選用旋遵籌餉例報捐縣丞指分福建三年隨同前升任浙江撫臣左宗棠大軍入閩委辦稅厘海防各事曁管帶楚軍橷前新左等營剿辦興泉各屬土匪代理興化通判篆務七年捐升同知仍分福建委帶霞字營水師曁泉州厘局上海採辦軍米事宜十二年經前閩浙督臣李鶴年以志趣卑陋不堪造就奏叅革職旋經左宗棠調赴甘肅軍營隨同出關剿賊關隴肅清案内奏准開復原官嗣隨嵩武軍振旅入關移紥山東經前撫臣張曜委辦黃河工程咨部有案該員自被議後辦理營務河工無不力圖奮勉冀贖前愆惟無力完繳捐復銀兩　關外六載邊防及山東堵築高家套漫口各案内經劉錦棠張曜先後奏請免其呈繳吏部以並未奉旨允准均經議駁該員家本寒素無力繳此鉅欵若因而廢棄未免可惜請援案具奏以昭激勸等情奴才查雲貴督臣王文韶以開復候選通判冐沅前陜西撫臣張煦以開復候補知縣吳功全均無力完繳捐復銀兩恭援恩詔奏請寛免荷蒙特旨允准在案該員王錫奎在營効力有年自隨嵩武軍來東委辦河務於築堤堵口事宜尤能不避艱險勤奮圖功不無微勞足錄核其獲咎所由並非大計貪贓及居官不職卽原叅考語亦並無實在劣跡該員年力正强才堪任用合無仰懇天恩准將開復同知王錫奎應繳加倍半捐復銀兩免其呈繳出自鴻慈逾格謹附片具陳伏乞聖鑒訓示謹奏奉硃批著照所請該部知道欽此○○楊昌濬片再青海管轄玉樹各該番衆屢被四川屬之德爾格土司等欺索凌磕迭次呈懇查辦經前辦事大臣薩凌阿奏奉諭旨派員查明懲治等因欽此當經臣昌濬派委副將銜署巴燕戎格營遊擊張鼎雄帶領弁兵並臣奎順派筆帖式延凌隨帶通丁書識前往會辦業經臣　將該員等起程日期奏報在案旋因筆帖式延凌患病改派筆帖式咸禮前往該員等至玉樹因川省委員阜如恊副將徐聯　　　　案善後遲至九月方始抵境因該兩造各執一詞兩省委員又復意見不合久未完結旋經臣等將張鼎雄撤回改委鎭海恊　　　志勝隨帶馬步弁兵數十名及通丁書識等前往會辦兹據楊志勝禀報已於四月二十七日由鎭海起程前進臣等仍飭該員　　　兵役毋許索需滋機將玉樹德爾格番案會同徐聯魁查察情形持平妥辦總期一秉大公以除積弊而弭後患仰副聖主　　　　至意所有應需官兵騎䭾馬匹口食等項銀兩由臣昌濬飭司照例支給以資應用除分别咨行外謹將改派委員前往玉樹　　　　緣由合詞附片陳明伏乞聖鍳再此摺係臣昌濬主稿合併聲明謹奏奉硃批知道了欽此○○楊昌濬片再甘　　　　　與陜西北山毗連上年秋禾被旱收成歉薄臣已於是年十一月查覆青黃不援摺内聲明來春應否調劑再行查看情　　　　　　案兹查慶陽府屬各州縣自去秋缺雨冬雪甚少入春租夏大氣又復亢陽雖間得微雨並未深透麥收失望秋禾未　　　　　　　困苦待哺嗷嗷董志縣丞曁安化合水環縣等縣較甚正寧州次之據該州縣等禀經該管平慶涇固化道何維楷慶　　　　　　　委查屬實詳請賑撫業經飭司委補直隸州知州余澤春酌帶隨員馳往安化等處會同地方官查察情形先儘各　　　　　　　　不敷卽動用採存積榖分别極次貧民妥爲賑撫又涇州直隸州並所屬鎭原崇信等州縣自春至夏亢旱亦甚　　　　　　　　　艱亦經該州縣禀經該道委查無異轉請籌欵接濟復璕批司移道委員會同該州縣分别旱災輕重動用社　　　　　　　　　　務期實惠及民無令災黎失所仰副聖主軫念民瘼至意至該各屬本年上忙錢糧民力竭蹶無從徵收已　　　　　　　　　　以示體恤由甘肅藩司沈晋祥呈請具奏前來理合附片陳明伏乞聖鑒訓示謹奏奉硃批户部知　　　　　　　　　　　 
 
