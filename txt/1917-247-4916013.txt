# 1917 - 247 - 4916013

 

Page 1

 
 
   
 
 

Page 2

 
 
時評 
[可惜（三）（冷）]  
　　以金賤銀貴之今日不能清償外債而反延期不但延期而復續借此固財政上之大可惜者然苟能利用此時期一改用銀制爲用金制則此可惜之事尚可挽回於萬一蓋今日雖未得金賤銀貴之利益而他日尚不至受金貴銀賤之損失也 
雖然苟改銀制爲金制則準備金者自當於國内籌之蓋他國以有戰事而需用現銀中國現雖亦入戰局然非衝要當非他國之比故中國今日之改金制非難事也乃不自爲計欲借外債以行之甚可惜矣然而苟能實行之誠如京電財部之計劃尚非盡在可惜之中特恐能說不能行債旣到手而幣制依然如故斯乃可惜至於無窮期耳 
專電 
　　北京電梁財長對於財政根本計畫在改革幣制近日磋商借欵竭力進行欲以借欵二萬萬全爲改革幣制之基本而交通系對於滙業銀行等之着着進行實爲梁氏唯一注意之點 
（十一日上午十一鐘） 
北京電協商各國擬派特使來華正與外交當局磋議政府因是亦擬派特使赴日本歐美曾擬及梁啓超而以熊希齡代理財長不開梁實缺此近日梁辭財政說之所由來惟梁派不贊成梁棄財政地位且恐熊代則盡改其政策故熊派未必能逹目的（十一日上午十一鐘） 
北京電廣東非常國會將改設因唐陸不贊成軍政府李耀漢到粤任擬以馬楷爲肇署鎭守使舊廣州將軍署駐紥之滇軍謀變事洩（十一日下午四鐘） 
北京電德華總辦可逹斯巳由使界捕送檢廳按新章審判副辦艾格林在逃昨汪外長約美參贊丁家立商搜捕手續 
（十一日下午五鐘） 
北京電赴日專使改派陸宗輿名義上係徴求日皇宣戰意見實際含有重要使命 
（十一日下午二鐘） 
北京電租船合同要點（一）共船十二艘計關噸二萬零四百三十三噸（二）每月每關噸現洋二十二元（三）先繳保證金一百萬元（四）預繳租銀二百萬元（五）務先載攬華貨若轉租須先儘租與華商及協約方面（六）如比清單所開噸數每少交一千噸則減除預繳租金十萬元（七）於上月二十七簽字本月七日交保證金百萬元（十一日下午四鐘） 
北京電交通當局言租船以關噸計算且謂大逹或不能不轉租一部分於協商方面惟日本獨攬則無其事（十一日下午四鐘） 
北京電十一閣議因總理閣員先後赴府弔喪至十二時餘始開議其最要者爲梁財長之報告及致電駐美顧使令調查某項與財政有關之外交事宜曹汝霖告病假租船案未議 
（十一日下午六鐘） 
北京電大借欵銀團以外尚有某方面可磋商美之加入銀團與否正在商議（十一日下午六鐘） 
北京電駐美顧使來電報告美 
 
 

Page 3

 
 
議會議决某項外交與財政有關係（十一日下午六鐘） 
北京電確聞陳贛督來電詢蘇齊耀琳調直戚揚調蘇是否事實段批謡傳兩字令秘書電覆（十一日下午六鐘） 
北京電張作霖等尚紛紛來電保實業敎育兩廳秘書科長等（十一日下午六鐘） 
北京電朱慶瀾由滬來電辭廣西省長即行來京（十一日下午六鐘） 
北京電羅佩金電告先歸滇再北上（十一日下午六鐘） 
北京電羅佩金電告離川回滇即由海道北上（十一日下午二鐘） 
北京電汪外長有任駐外使之說故一派人鼓吹梁任外交（十一日下午四鐘） 
北京電修改關稅巳派林大鈞賀紹章爲起草專員並准安稅司陳述意見備採（十一日下午二鐘） 
北京電直晉等省反對敎實兩廳人物紛電另保以巳發表悉改存記惟所簡敎廳長多有不就者如錢家治吳景鴻巳在辭列（十一日下午二鐘） 
北京電財部將加重紙烟稅 
（十一日下午二鐘） 
北京電陸部派飛機四架航員十人赴徐勦滅匪巢 
（十一日下午二鐘） 
北京電内部新設臨時偵探呈准國院追加經費（十一日下午五鐘） 
北京電張作霖請調孫烈臣充黑省第一師長許蘭洲充奉省二十七師長擬照准 
（十一日下午五鐘） 
北京電政府接滬護軍使報告製造局近事（十一日下午四鐘） 
北京電近來財交各部皆有戰時某項研究會之設立互請各派人爲名譽會員（十一日下午四鐘） 
北京電馮夫人實於十日晚十時四十分逝世今晨各長官皆往弔唁（十一日下午四鐘） 
外電 
　　北京電據國務院方面消息今日之國務會議於改訂關稅緩付庚子賠欵中國兵隊通過天津租界等三條件僅由外交汪總長報告其經過情形並未詳細討議因馮總統之夫人逝世會議時間短促也（十一日） 
北京電馮總統之夫人於三個月前患肺病醫藥罔效昨夜九時半逝世（十一日） 
漢口電吳光新回漢後卽電岳州召參謀長汪樹璧及第二十師長范國璋來鄂協議入川策略大約定由水陸兩路進軍（十一日） 
南京電禁衛軍司令王廷楨電呈財政部催發今年春夏兩季禁衛軍之被服費二十三萬餘元（十一日） 
南京電李督軍今日任命文永譽婁裕熊爲軍府秘書（十一日） 
東京電臨時外交調查會今日開會總裁以次均各出席審議中俄兩國之現狀並其他重要事件（十一日） 
以上東方通信社電 
戰電 
俄京電俄内閣總理克倫斯基氏下令宣布俄軍總司令柯尼洛夫將軍要求將軍民全權交與統帥由其組織新政府克氏不允且命柯將總司令之職讓交俄北境陣線司令克蘭波夫斯基將軍該將暫任統帥駐於比斯柯夫 
克倫斯基氏巳在京畿宣布戒嚴令且懇求國民維持秩序以衛國家柯尼洛夫將軍之要求乃由前總理里伏夫傳逹克氏謂柯願自主組織新政府柯尼洛夫將軍與克倫斯基氏通電交談曾徴實此事克倫斯基氏之示文中有言曰此項要求必係有人欲乘國家危急之機行其反對革命主旨之譽動政府今承認當責成鄙人施行緊急必要方法剗除反對革命最高權　之企圖以保全祖國之安寗與民國之自由云（九日） 
希爾新伏電維乞洛報載稱芬蘭參議院擬定芬蘭與俄最後判離之議案將送逹俄臨時政府以爲哀的美敦書（九日） 
巴黎電今日下午公報云末斯河兩岸砲戰終夜猛烈進行法軍八日在福塞與柯里愛萊二叢林所獲之勝利今巳圓滿　軍未圖於此續攻昨日敵軍敗北殊關重要一節今巳徴實敵軍雖爲法砲加以重創仍猛力回攻多次（十日） 
俄京電司令部　息謂德人現由西南陣線派精兵北上普羅士禁衛軍幾全數在内（十日）阿眞廷京城電瑞典公使否認關於其使署舉動之各節並不允續發宣言（九日） 
巴黎電李博氏組織新内閣因社會黨不允加入故暫時作罷（十日） 
公電 
淮揚通各屬商學界屯申報館時報館中華新報館轉江蘇李督軍齊省長鈞鑒泰縣鄭輔東以一縣知事挾警察威權封閉淮南報館巳越兼旬該報爲内地警鐘民氣詎容久遏督軍有節制巡警之權省長有維持秩序之責迫乞依法查核速决以紓民氣淮揚通各屬商學界米仁汪昭儀等五百八十人公叩蒸 
要聞一 
[京訊中之里加陷落關係]  
　　據共同通信社電訊云德軍佔領里加後前進不巳俄兵紛紛投誠在悠磁河口頗覺困難然威爾典杜狄巿不放一彈而佔領之敗耗頻至俄京震駭急激社會黨軍工會之反對政府運動益形劇烈又接俄京來電云自里加軍隊棄營後企圖欲將西北戰線成一直線現亦歸失敗俄京刻巳在作戰地域内現政府之行政因不能運用行政及阻碍德軍之政擊俄京是以臨時政府任命特别行政委員授與命令權以應必要並巳决定遷都云云此事傳出之後在京俄人均極不悅聞俄國公使館亦接得此項同樣之報告俄京實巳有危險情形在京俄人之抱樂觀者則謂巳將屆冬令一入嚴寒之時德軍必不能大肆且此一打擊頗可促　内之團結云云近據知俄之地理者謂里加巿在俄京彼得格勒之西南相距約三百七十英里鐵路貫通在俄爲第五大鎭巿爲福利尼亞省之首府設有總督以按沿波羅的海諸省當拿坡崙長驅入俄時俄人堅壁清野退保舊京自燼里加四郊至今郊外猶遺故墟巿又瀕里加灣如俄京之芬蘭灣然復有杜納河縱貫巿内巿旣陷落溯流而上可至杜納堡而普哥司甫而向俄京沿海行岸亦可經彼爾挪而發列爾而趨芬蘭灣頭故里加之陷落於俄國之軍事極有影響據在京英法人之談論皆希望日本出其餘力派兵帮助俄國云云 
[中日合辦鋼鐵之東訊]  
日商安川敬一郎與我國漢冶萍公司合辦一鋼鐵　巳定於二十四日開創立大會開始經營至其成立之經過則據東京國民新聞所載與外間所傳頗有異同述其大略如下安川家久擬在九州　一大製鐵所而其所需之煤鐵則擬求之中國煤斤一項巳於前年投資於山東嶧縣之煤炭公司得採購之優先權鐵則雖曾探查長江一帶之鐵礦終苦無適當之地因以高木陸郎爲介請求供給於漢冶萍公司當時該公司督辦盛宣懷於工廠中添設熔礦爐兩座合計共有六座額可逹四十四萬噸除供給若松製鐵所外尚有餘裕因遂允高木之請及現督辦孫寳琦繼之交涉仍照常進行於去年七月間訂結草約八月又加修正正式簽押十月三十一日該公司開股東大會亦承認之此項契約始生效力近正由兩當事者協議一切細目其製鐵所將設於若松製鐵所附近表面上雖由中日合辦一千萬元之資本定由兩國分擔實則全部皆由安川出資大約交付半額即當著手開辦云 
[政府對付西南政策之西訊]  
字林報六日北京通訊云蜀事前略停頓雙方罷戰議和此後時局又有氣象不佳之發展官場消息謂蜀中滇軍近方大增不久將續有戰事劉存厚來京之說未有後聞就大局推測之覺中央政府目下無左右蜀事之權力華字報所載消息或聞諸官場或得諸黨派或從旅京蜀人傳來紀載龎雜互相矛盾内有一則頗堪注意據謂滇蜀爭點集於羅佩金之一身羅前從中央指使裁散蜀軍致起蜀省軍界之仇恨釀成禂端中央旋罷羅而任用戴戡以繼其位戴居高位擁兵無多當時羅返滇省未幾統率滇軍北進援戴兹得消息羅巳辭滇軍司令之職其故蓋唐繼堯欲與劉存厚聯合不恤犧牲羅氏庶滇蜀兩省可以聯結以阻北軍入川而響應南方也此說果否中肯殊難斷言但政府對於蜀事頗以此層爲慮周道剛蜀人也非無主張蜀人自治反對北軍入川之嫌疑熊克武亦蜀人也據守川峽素有與滇軍聲氣相通之說苟蜀省統兵大員聯合滇省則北軍勢難入川縱欲爲之亦必大費時日而南方地位將因蜀省脫離中央而益鞏固此政俯所引以爲慮者也官場消息謂政府刻方籌備大舉入川巳有一師取道陜西向川進發有兵一旅巳抵廣元而吳光新今又赴岳州將編制兩師溯江而上運至宜昌然後遵陸直趨重慶以免見扼於川峽第岳州軍隊能否赴川尚在未定之數傳說湘省羣情憤怒不願北軍佔領湖南新任湘督傳良佐爲段總理之右臂今猶徘徊觀望費時極久迄未赴任者殆以此故加以粤省援湘之軍隊非駐邊界卽巳入湘政府於此其以湘事爲慮正不亞於蜀事也巳從可知矣北京對於西南時局顯無若何决斷說者解釋之固非無圓滿之理由蓋謂中國加入戰局呼政黨縱未宣言贊成然巳默爲承認如此根本大事旣已意見相同若因次要之事件全國猶分裂離異甯不可笑故政府擬設法疏通各方面對於南方願議讓步將取銷召集臨時參議院之計畫並依照臨時約法召集新國會第此說僅賜空言迄未見諸實行緣之北京辦理此事因循停滯之原因如欲解釋之儘可臚舉千端萬緒之種種理由但若探本　源則　主因甚爲簡單蓋北京自己先未能意見一致故疏通陸榮廷唐繼堯之間題乃趨於複雜也至於孫中山大元帥之奇銜似無人大注意之今日之流行者厥爲有兵權者相互間一種無聲無臭而氣力不稍減之權勢競爭耳中國因加入戰局而得之財政利益尤爲政界所集視無論何黨苟欲取操縱此項財政利益之政府面支配之則他人决不容其輕易爲之也 
[北京特别通信（一百十三）（飄萍）]  
（九月八日） 
外交局勢之開展 
兩方之重要會議 
正式談判之時期 
談判中之最要點 
愚於通信一百十二號曾言協商諸國公使一二日内尚須再開會議或將對於我國政府又有一番表示而政府方面亦若爲種種準備以待時機之到來者果也九月八日政府方面特開臨時閣議協商公使方面則開公使團對我希望條件商榷之最終會議此兩種會議者皆爲團體以内自行商酌之會議自兩方各有此會而後兩方之準備均告一段落外交局勢隨此開展乃漸入於我國與協商諸國正式談判之時機矣 
愚今先記今日（八日）之内閣特會今日爲星期六而昨日則内閣之例會也今日所應議之重要問題本列於昨日惟因實業敎育兩項廳長急待發表故昨日先審查各廳長而定今日爲專議此項重要問題愚昨日巳有電告謂原擬財政梁總長有財政上之重要報告其内容甚爲秘密惟吾人有可以預測者則梁財長平時之意在亟欲整理幣制幣制如何可以整理則必需大宗欵項故所謂財政上之重要報告者殆即爲與銀行團談判之經過而與外交局勢之開展關係絕鉅故必先今日開一會議决定方針以爲與外交團正式談判之準備梁所以認定整理幣制之目的而進行者非但梁之政見如是蓋幣制能整理與否實今後財政總長成敗生死之分歧點梁政治家之生命實全繫於此着故也况如匯業銀行之成立交通借欵之進步咄咄逼人交通系人物將竭力奮鬭以執金融財政之牛耳此又梁所深引爲札憂者財政與外交所以發生重大之關係亦因是有以促成之耳上所言者不過愚之推測然讀者諸君切宜加以注意會議中除財政上之報告而外無足述者他報所載或未盡然也 
其次再記協商諸國公使今日之會議昨前等日俄政府覆電一到各項條件均巳確定會議不過形式而巳愚今再以今日所議决者列記如左 
（一）關稅問題實行值百抽五兩方組讞委員會釐定稅則 
（二）賠欵問題展限五年惟俄國僅展限其欵額三分之一 
（三）華兵通過津租界問題遇必要時可以通過上三項决定而後下午三時許除葡國公使外協商各使即同赴外交部正式通告關於我國希望條件業巳决定之情形尚有種種細目協議約一小時四時方始辭出而汪外交總長亦即於下午五時前往府學胡同報告於段總理愚前函所請各國尚有一番表示者今固未可明言而各國對我必不能無一種附帶之條件蓋所　允許者尚未經過正式之談判今後正式談判進行之如何乃最足注意之點若僅曰關稅如何賠欵如何軍隊通過如何而遂不及其他外交上無如此簡單便宜之事頗聞後日（十日）星期一即爲正式談判之開始時期今日（八日）所以特開閣議者亦正爲此蓋明日（九日）爲星期日也 
正式談判中最要之點以愚所聞於外交界者未必首先即　提出加入之名我國或當爲實力之援助其第一重要問題即爲工兵之輸出近日所謂出兵之論及華工問題固皆討論問題之一但先見之於事實者當爲工兵問題工兵云者與工人性質異與純粹之兵性質又異蓋工而兼有兵士之知識與形式者也至我國方而所提出談判之件唯一重要者當爲與財政有關係之某問題而美國加入銀團與否亦爲討論要點之一簡言之目下我國與協商方面磋商最要之點經濟問題而巳金錢與勞力問題而巳甚望政府得此機會所行之事一一可以對國民一一可以對國民中之反對黨也 
[南京快信]  
　　馮總統之夫人周道如女士病危時巳專人南下赴宜興迎章光逹名醫北上診治聞巳不及前往 
軍署昨開車事會議李督軍主席各師旅團長均列席聞係研究加入戰團並蘇省能出師幾何事圖防非常嚴密 
督軍署奉國務院來電奉大總統封交原案一件内容係行政方針（一）用人宜度其材（二）臨民宜寛厚（三）籌欵宜求節制（四）待遇紳民宜求接洽（五）勦辦地痞宜絕根株（六）地方利弊宜實地參察 
駐安徽太平府之辮兵忽於前日（七日）譁變商號被刦五十餘家李督昨急電駐采石鎭之防軍嚴密截堵以防變兵竄入 
此問與安慶電報仍通惟太平府之電線巳被辮兵割斷 
徐州八屬人民以前遭兵刦繼患蝗蝻人禍天災相　而至特由代表劉道炤等電請省長撥欵賑濟四省剿匪督辦張敬堯所有用欵及軍餉等項由四省分攤昨督軍省長巳接到國務院來電 
財政部昨將兩淮緝私統領季光恩撤任遺缺以劉槐森補充 
齊省長訂於今日（十一）在公署對於警察傳習所報考之學生舉行入學試驗監試者省警廳長王　林所長熊開先 
江北泗陽縣近因學欵無着迄未開校該縣學　紛紛赴省報考 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[京部又有暗潮]  
　　某派兩部長近來頗有暗潮故某派所屬之報紙巳開始自相攻擊昨某報曾載有某部會計人員舞弊情形之新聞略云近日某部會計人員之舞弊及種種事實經本報披露後此耗傳至該部有管理部務之責者爲懲前毖後計自應暗中切實調查從嚴懲處以儆官邪而掃積獘詎意該部次長計不出此反邀集該科人員聚之爲辯護之舉并同時特囑某司長從速調查務獲洩露其事者而重處之某報本月六日載稱聞某部每月經費須二十萬有奇直轄學校之外國敎員薪水及留學經費俱係付現洋財政部以金庫竭蹶之故前數年每月常短發數萬元故每當發放各項經費無不東扯西挪致向中交兩行借墊云云查該部雖窮然每月經常經費均由財政部按月照預算定額一律撥付中鈔及現洋遲期撥發間或有之短發一節全屬子虚至若外國敎員及留學經費自去年停止兌現後業由該部與財政部訂定於每月經常經費二十餘萬元内另付現金三萬元專作中央留學費及各校外國敎育新金之用且以上兩項經費每月不過二萬餘金尚有盈餘且此外更有道勝銀行應付利息現金每月萬餘元之收入何至每屈發放各欵之期即向中交兩行借墊之理復查該部當民國元二年間以金庫不濟間有與中交兩行通融者第自三年下季以後因積欠兩行墊欵至五十餘萬元之多迄未償還因之該兩行早經宣言前欠不清嗣不再墊以後即斷絕直接關係由是觀之該報所載搭放部員及各校敎職員薪金係借墊交鈔更覺調查不實矣云云此事是非何在爲另一問題但以所言觀兩部之暗潮未息蓋可槪見矣 
[卹賞五年以來死傷將士]  
　　陸軍總長段祺瑞昨呈大總統文云五年十月九日奉大總統令自民國肇興以來患難相乘義烈之士蹈死不悔糜軀斷脰前仆後繼再造玄黄力回陽九兹值國慶宜慰忠魂著陸軍部查明五年以來死難將士各職名及其後裔各議所以撫卹之此令等因遵經擬定調查手續通行各該管軍事長宫查覆去後兹准江蘇湖北湖南安徽浙江山西陜西廣東奉天四川各督軍省長先後咨送表結前來本部查核無異除文職各員咨送内務部辦理外所有此案死難將士陳其美等二千一百六十六員名傷廢將士一百二十六員名擬請一律照平時卹章第二條分别辦理以慰忠魂而昭崇報云云計此呈中以上將例卹賞者僅陳其美一人以中將例恤賞者爲趙德全陳作新錢鼎范金秋嵐連承基王憲章仇良（並准宣付史館立傳）張廷輔（並准自行建祠）八人以少將例卹賞者爲楊光傑李邦彦鄒炳炎陳先沅宋尚傑葉匡賀大昌鄧理平程見文王元震常越楊霈霖白毓崑游龍王樹棠等十五人以上校例恤賞者爲周際寅等四十九人以中校例卹賞者爲陶愷等四十四人以少校例恤賞者爲王仲華等九十二人以上尉例卹賞者爲賀俊卿等一百九十在人以中尉例卹賞者爲廖耀等一百九十九人以少尉例恤賞者爲鄧沐灌等三十六人以淮尉例悛賞者爲汪雲等四十三人以上士例卹賞者爲朱成章等七十一人以中士例卹賞者爲王炳炎等一百三十七人以下士例恤賞者爲房洪福等四十五人其上等兵以下員名及查無遺者與負傷者等不具錄 
[紀留東學界慶祝非常國會事]  
　　廣東開國會非常議會後留東學界爰定於九月初二日開慶祝大會而張繼及戴天仇適以國事來東因並歡迎二君是日會場假座於東場門首交义國旗場中壞上置有花環前列一幟上書大中華民國萬歲四周上下徧懸國旗並備有軍樂隊以時舉奏到會者不下千餘人午後一時半開會首由幹事長余鴻卿君就主席位述慶祝非常國會及歡迎張戴二君意嗣文牘李國英君讀祝詞後衆咸起立向國旗行三鞠躬禮並三呼中華民國萬歲禮畢請張繼君演說略云民主國與君主國不同君主國有相續人固希望一般人民尤冀有英明之君出致國家於强盛之域而民主國則純在一般人民能皆注意國事以爲己任自能逹共和之精神矣國内雖屢經變亂然尚不能謂爲絕望以視日本之維新法國之革命美國之獨立皆經數十年久而後成六年之期爲時固促然爲此言亦非不望速治外患之多逈非昔比以我現處之地位豈能相容際此歐戰各國損失甚大將來必求所以取償之法是宜乘歐戰未結之前先求國基之鞏固國民所要求於政治者卽共和之鞏固政府必順從人民之意共和國政府皆然民意何在卽在國會今國會雖不能謂爲完全然亦必依合法舉動修改國會選舉不不能委諸所謂臨時參議院也尤有進者民主國國家固須尊重人民意見亦必加意地方自治現政府則不然唯日事壓迫南方使南北横生意見將來必種成一惡根終致南北分立彼等旣以未能征服南方爲慮是以無論如何務欲送兵南方浙用往事即其彰彰者事實如此何以爲國吾輩國民應不分南北合全力以排除之凡一政府必得人民信用方能立稳决無以借欵立國者夫借債用以整理財政解散無用軍隊固亦何妨今則不然財政仍舊而軍隊日益多長此以往吾人不自整頓之勢必他人代爲整頓之懸念將來大爲寒心所望諸君學成救國均以國家爲己任則中華民國自能與天地長存矣繼由戴天仇君演說略云欲國家興隆此非方法議論之問題是在信仰誠意個人知識有限方法亦殊複雜欲臻治理必合國民全體之精神爲之國家包羅萬象救國亦非一端求學治事範圍雖極不同而對於國家之信條則一今悲歡心理巳瀰漫全國學生界此種消極氣象實非興國精神吾人不可不盡全力以打破之也演畢請兩君當中而立合攝一影留作紀念至四時半散會繼兩君演說之後尚有數君發表意見兹以辭煩姑止於此 
[廣東最近之局勢（平生通信）]  
歡迎黎總統 
勸告陸榮廷 
贊成李耀漢 
粤省之時局問題若明若昧若進若退者久矣乃自非常國會召集而後接續組織軍政府選舉大元帥時局頓現發展之氣象以後進行有無阻礙内容能否一致記者固不敢下一斷語特將近日注意之各問題紀述如下有心人自能窺見一斑也 
（一）歡迎黎總統問題軍政府組織而後歡迎黎總統乃第一最要問題九月三日國會非常會議開第五次常會出席議員五十四人吳景濓主席是日本爲續選第三元帥旋因鄒魯動議變更議事日程云前因黎大總統失去自由不能視事故在粤組織軍政府現黎大總統巳到天津恢復自由應由本會發電天津歡迎黎大總統到粤議長付表决多數贊成又將鄒魯動議詢衆是否由秘書廳擬稿衆贊成又報告陸巡閱使來電辭元帥亦由秘書擬定復電第三元帥則改期選舉六時半散會兹將國會電文錄下急天津英界黎大總統鑒聞公已出圍城敬爲　　　　　日約法上大總統之資格完全存在　　公則凡以集護法戡亂之功收排難解紛之傚公與國會同人西南將士實共負此責現國會以非常會議之議决暫設軍事上統一之機關以逹到恢復約法傚國會及大總統完全行使其職權爲止謹電速駕即日南來俾慰邦人之喁望而策軍事之進行國會同人西南將士無任屏息待命之至國會非常議會江 
是日國會吳王兩議長遍請海軍程林曁各艦長海防帮辦周天祿海軍學校校長鄧聰保滇軍張力兩師長親軍司令各統領陸軍師長陳坤培民黨要人汪精衛等數十人在長堤東亞酒店讌會各要人相繼演說王正廷謂此次非常國會選舉元帥時因未知黎總統能出天津故暫舉大元帥以便辦事云云程璧光謂海軍艦隊宣言護法始終如一非逹目的誓不干休余本軍人旣不善於詞令不善於阿諛祗知有命令云云方聲濤謂代表滇軍全體服從吳王兩議長所定之計畫决定歡迎黎總統兹再將孫中山之電文錄下天津黎大總統鈞鑒頃奉來電知巳出虎口悲喜交集文前在上海曾與海軍總長商遣軍艦至秦皇島奉迎未獲如願私心耿耿旣而與海軍艦隊相繼來粤會合西南義師誓與民國共其存亡東日國會非常會議投票以興師討伐之任付之文與陸唐二公觀察大勢及内部人心兵力勝利實可操劵西南士民望公如歲乞迅臨蒞以振方新之氣而慰其蘇之望存亡絕續間不容髮不勝膽企之至孫文江惟聞陳督軍之意以黎總統出駐津門以後舉動雖可自由然若以明電迎請南下尚恐有障碍擬請孫親擬手書商派大員賫携赴津面呈黎氏妥商出險之策以策萬全江電請從緩發即派胡廳長謁孫妥商一切未知該電究竟拍發否也 
（二）勸告陸榮廷問題陸榮廷元帥之任否亦爲今日重要問題乃陸自得國會舉任元帥後即表示不贊成之意昨日陸與譚督來電云國會各議員孫中山胡展堂陳競存唐少川程王堂章太炎李協和諸先生鑒頃聞議員開非常會有組織臨時政府并舉孫中山爲大元帥唐冥賡及廷爲元帥之事方今國難初定應以總統復職爲先務之急總統存在自無另設政储之必要元帥名稱尤滋疑議易淆觀聽廷等愚庸只知實事求是不爲權利競爭標本張皇又所不取此舉實不敢輕爲附和深願國會議員諸公愛國以道審愼出之區區愚忱幸惟鑒納陸榮廷譚浩明冬國會得電後即覆電解釋云萬急武鳴陸巡閱使南寗譚督軍鈞鑒辱電賜敎紉佩無似惟查軍政府組織大綱第十二條規定云本大綱至約法完全恢復其效力國會及大總統完全行使其職權時廢止可以知同人等惟求逹到約法恢復其效力國會及大總統行使其職權之目的乃取組織軍政府之手段凡以謀過渡期間軍事上之統一也元帥者居於臨時軍事上統一機關最高之地位以資指揮而策進行純屬於義務而絕無權利之可言將來大總統完全行使其職權軍政府當然消滅除中山先生曁同人巳分别電黎大總統外謹併聲明以釋誤會公等護法心殷對於軍政府之計劃仍望相與提携臨電無任屏息待命之至吳景　王正廷江孫中山亦有覆電云南寗陸幹卿元帥鑒國會以興師討賊之任付之吾輩此時國家存亡絕續間不容髮受命於顚沛流離之際以効死爲勇不以謙退爲高公爲國長城西南半壁視公馬首望奮然而起當此大任庶民國有中興之望軍府草創用人行政一切機宜得公主持始無貽誤遥度固得南箴謹掬至誠親臨尤慰霓望尚祈鑒察昨由上海轉來黎大總統平安抵津之電巳即去電奉迎公如有電此間可設法照轉孫支江 
（三）李耀漢接任問題民黨滇軍及省議會前多贊成胡漢民爲省長而今又巳贊成李耀漢此亦可注意之問題也聞新任省長李耀漢定期本月五日卯時接事準四號早由肇啟程隨帶親軍兩營新式大砲四尊機關鎗二十具由李華秋翟汪古日光三統領送行至省二號下午六時派參謀長彭華絢參謀梁廷賡先行來省布置一切至李隨行者有副官温其皆周述之營長黎章鴻王定華巳督帶所部肇軍兩營雇用電行利行兩輪拖運來省鎭署職務除要公仍禀承李使辦理外其日行公件暫由張參謀國珍代拆代行又聞省長公署親軍二十營仍准一律留爲新任省長李耀漢管轄昨三號夏述唐等所部在省各營巳一律將警衛軍字樣之事物撤去仍改用省長親軍襟章日内備齊即行分發而李耀漢之黑旗親軍數營昨亦抵省進駐公署矣又聞李省長四日由肇啓節係由江防司令派撥寳璧兵艦前往迎迓巳於四日下午五時由肇抵省係以畫舫爲座船而用火輪拖帶者並有河頭船五六艘隨行各船均滿載兵士及鎗砲子彈行李等物隨在天字碼頭前停泊即有兵士人等移運大砲機關鎗於碼頭上並搬運彈子多箱登岸是時鵠立岸上迎候者均紛紛下船表示歡迎而武衛警衛兩軍亦排隊至此迎候聞李氏定今日卯時晋署接印視事九月三日省議會開議謝桂生動議省長一職關係重要本會應公函李耀漢君卽日蒞省視事以維治安而慰衆望李將庵陳選簡李濟源均和議遂發電云肇慶李鎭守使鑒省長一　關係重要未容久惡我公繼任省長本會全體歡迎伏乞霓旌迅臨視事臨電竚盼廣東省議會江印警衛軍亦發歡迎通電云瓊州黄鎭守使潮州莫鎭守使惠州張總辦並請均轉各統領肇陽羅鎭守使署轉李統領邱統領翟統領陳統領古統領陳帮統長沙行營周會辦博羅勞統領增城開統領惠陽淡水關統領欽州馮統領欽州東興馮統領香山袁統領電白胡統領碣石謝統領高州成統領唐統領佛山李統領東莞熊統領抄送廣州河南李司令官山墟李統領新街李統領横瀝鄭統領新塘關統領車歧鄧帮統魏統領王統領李統領吳分統鈞鑒省議會因前督胡漢民辭不能就職卽日開會一致推舉鎭守使李耀漢爲廣東省長現定五號接任除由本處致電道賀及届時由駐省各軍派隊歡迎外特此電逹廣東警衛軍駐省辦事處江 
[汴垣忽閉城門之原因]  
　　上月三十一日早九句鐘開封忽然閉門不能出入問其原因則爲軍隊之衝突也蓋是日爲豫東鎭守使兼豫軍全軍翼長寳德全之子偶出宋門經守門之宏威軍見渠年幼翩翩衣履華麗且操北京口音疑爲戲子横來無禮寳子怒駡則逕擊以掌正在不可開交適有豫軍三人路遇眼看寳子受屈奮拳相鬭又有豫軍同營者聞風而至手無兵器不便爭戰乃取粼近木作舖内之生料一人一根打將出去插花蓋頂彷彿一齣演火棍究因宏威軍人多豫軍不敵乃保護寳子出宋門去而老豫軍則怒高有萬丈矣汴省共五門自前清迄民國向由裏城旗兵把守因此次反對復辟始改由宏威軍把守宏威軍者備補軍改組亦趙督軍之親軍也自知理虧又聞老豫全軍將來復仇遂施其權限以内之手段將宋門關閉繼而想到仍不妥貼遂又將曹門關閉而南門西門北門遂擔負連帶關係一律關閉矣宋門大街之商戸居民亦一律關閉大門如臨大敵宏威軍與老豫軍衝撞之聲浪所播瞬及全城此時豫軍有在城裹採賣物件者手提各物出門不得又恐人少勢孤爲宏威軍所乘乃奔至西南城坡希圖跳過不意一陣荒張遣落所賣各物人則出城矣而物則未歸也兩下相持各不相下幸經柴殿臣袁顯初出爲排解定爲開會公斷始得風平浪靜然巳夕陽西下時近黄昏矣武戲旣過開談判會收束此段公案當以平常時節訓練何在將該長官分别記過聽候撤差各該長官回營後再自分别發放藉此下臺刻巳安堵如故矣寳子受旡妄之災殊出意料之外寳氏奉調來省寳子自宜隨侍來省今若此大難爲情於是當道寅好有派員垂問者有親到慰問者各式馬車麕聚於轅門之外一時反甚熱閙云 
[雲南最近匪耗]  
　　巧家在滇東極邊向與四川及巴布凉山毗連常受川蠻擾害近日又有川蠻來滇擾害昨經巧家縣遣派偵探前往探明此起川蠻大有蠢蠢欲動之勢回報屬實尹知事除再調團兵五十名協同游擊隊擇要嚴防外並專信到東川電禀督軍省長速派陸 
 
 

Page 7

 
 
軍一連來縣鎭攝 
大理近日忽然發生一種謡傳謂有匪定期刦獄當經虞知事調集兵警嚴密防範並經虞知事親身赴監搜查竟在監犯李榮華身中搜獲六響手槍一桿匿名信一件趙玉貴身中獲鎗彈一百五十顆惟信載悶烟一筒未獲訂期十九日四更行刦尚有多人相助等語隨卽訊問該犯等供認起意越獄係通遞信件之趙鳳瑞勾結匪友相助不諱聞李榮華係搶刧張治國案内從犯定處無期徒刑於金知事任内越獄復獲趙玉貴係楊春魁之招兵員經張巡閱使獲處徒刑四年該二犯平日在監頗不安分此次私遞手槍定期刦獄幾擾治安實屬罪不容誅現值戒嚴期内虞知事當巳電請公署准將李趙二犯以罼法從事 
安寗縣距省雖只一站因係迤西通往來之人甚多近因匪徒猖獗時常發現搶殺之事督軍府昨接安寗縣鄒知事飛報宥日團丁護送日人至祿豐縣折回腰站坡被匪圍攻鎗枝被搶並刦去團丁七名已馳往追救云云督軍接電後除派兵往剿並嚴飭鄒知事奮擊外又以此案關係重鉅復致電羅次陳知事祿豐趙知事易門陳知事廣通黄知事等一律聚殲具報勿任遠颺 
[索倫設立撫蒙局之動議]  
　　索倫匪患類年不解江省大吏復因内訌不暇顧及常此放任寗非隠憂聞黑省鮑督軍現爲安邊起見特電中央請在索倫山設立撫蒙局並請任蒙員烏爾圖那蘇圖爲宣撫專員前往該處設局辦理查索倫山距省五百六十里北界濟沁河東倚興安嶺南接洮南西鄰呼倫貝爾且與扎賫特扎薩克圖圖什業圖烏爾穆各蒙旗緊接毗連輻員遼闊面積一萬四千四百方里地土膏腴林礦尤富况該地緊倚呼倫貝爾反側初消尤應設法經營以杜後患鮑督特擬撫蒙計畫數端大要如下（一）收撫蒙人仍照前蒙旗官制給職（一）出放蒙荒撥給蒙人生計（一）准商民開採林礦（一）添練陸軍使蒙人充之（一）搜剿索倫山華匪胡匪（一）經營俾爾河漁業 
[當塗辮兵第二次變亂記]  
皖省當塗人民自采石鎭辮兵搶刦後紛紛避亂來蕪者十居八九刻因該軍業經由倪嗣冲收撫又令前統領陳德修仍回當塗接統居民方謂從此可以高枕無憂矣不料該軍受安慶兵變影響四六兩營忽於本月七號夜十二句鐘放鎗爲號上街搶刦鎗聲如貫珠逹旦始止商店除東西兩街及柴巷未遭殃及外餘俱被刦一空統共有六十家直至破曉辮兵始整隊而去商店之損失此時尚不得其詳 
八號晨有當塗避難人民連夜逃奔由陸路來蕪者約數百計蕪湖各機關八號上午接到當塗警耗即開會議各飭所屬嚴加防範 
三公司之蕪寗小輪八號由寗開至當塗靠岸時避亂男婦老幼四百餘人一擁而上該輪因裝人過多甫行至西梁山上游輪機損壞該輪駕駛者一時無法卽令多人登岸背線搭客又起鼓噪乃即專人來蕪報知公司時巳鐘鳴九下該公司即派筝笛小輪駛往該處代載搭客於夜間二時始抵蕪 
又聞當塗辮兵是夜開鎗搶刦時該處美孚分棧萬孚號司夥全行逃避存有鐵櫃一個錀匙亦被帶去辮兵無法打開乃將鐵櫃樹去亞細亞分棧福記號亦被搶刦該蕪行巳請英領事向當道開始交涉 
又聞陳統領是夜聞變曾欲出外因其部下鑒於安慶李良臣統領之被害勸令切勿輕出陳遂將原有機關鎗大砲架起以備變兵來攻而爲自衛之計翌晨聞鎗聲巳止始督隊出外安民而巳 
距離當塗二十里之護家墩地方於八號上午亦被當塗竄匪搶刦多家九號此間風傳當塗昨晚又被重行搶刦確否尚不可必並聞有變兵百餘名向當塗東北方逃去 
蕪湖總商會九號接馬統領聯甲自安慶來電云昨接太平（卽當塗）陳統領庚電開外來游勇勾串勾結營兵意圖擾亂事前風聞防範事後巳生擒二名斃死一名餘匪巳派得力馬步隊二哨向南追剿現巳撲滅無事惟恐餘匪未盡巳電飭宣城馬管帶就近堵拿外合特電陳務乞轉知各商民勿得輕聽謡言自相警擾切要切要不知當邑被劫人民閱此電文作若何感想也 
[吳去陳來之贛垣政局]  
贛北鎭使吳金彪於四號交缷護督篆擬五號回潯任因陳新督挽留磋商防務至六號始乘專車回任是日早八時隨帶護兵數名出城陳督省長及各界均送至河干陳督初擬派遣隊伍護送至潯經吳使婉謝而罷陳督歸後復於十時至省議會答拜經駐會議員胡廷校燕世經兩君接入招待陳督首云因初到事冗遲至今日方得與諸君晤談久仰諸君皆一時之俊地方疾苦自所深悉鄙人此次奉命前來自慚淺薄惟向來辦事一以公意爲從違毫無私見將來維持地方造福桑梓自係諸君本願以後務望遇事賜敎俾免誤會云云胡議員答稱同人初聞督軍來贛之命即深欣喜久仰德威此來當能造福一邦所帶十二師又係模範團舊軍贛人獲此高尚軍人之呵護此後當可享高枕之幸福云云辭畢即恭送陳督而去陳督出議會後旋至商會由會長龔枚生迎入大廳寒暄畢陳督詢以商務近况及全省豐歉龔告謂贛省自改革後商務凋敝金融枯竭新稅繁重以致巿面大覺冷落本省收成各地不一大約本年以各處被災及未被災平均約六七分收成云云陳督云際此時年商界狀况全仗諸位領袖扶持得法方可稍減人民之痛苦鄙人才薄然以後如有相需之處當無不竭誠相助云云辭畢出會復至各處答拜而返再者贛垣官場中財政羅廳長近亦奉命調川新廳長爲張一鵬日内可到羅擬交代後先赴京一行然後往川以川局紊亂不易整理故欲進京籌領若干現欵方行到川乃昨接京院轉來川督周道剛謂川省財政需人極急請飭羅速行云云然則羅進京之行或又未必見諸事寳也 
另函云贛省陳督軍近兩日與前吳護督談論時局與地方情形後頗欲觀本省巿面大槪如何乃於五號晚八時特邀吳護督曁衛隊長章錫麟着便衣步出署外由洗馬池中大街督署後牆司道前西大街散步察看街巿商情繞道由西轅門回署次日吳護督回潯陳督軍與戚省長均於早八時親率所屬政軍敬各界出章江門至滕王閣下相送吳護督恭謝後陳戚各回署其餘各長官紳商學界及各會人員相送至南潯鐵路車站而返聞吳護督巳於午後至潯矣陳督回城後即往省議會謝步當時該會有議員楊景洛黎景淑胡廷校等十餘人因議長不在省公推議員曹和濟爲領袖陳督謂兄弟在京認識貴省人不少此次之來甚有勸兄弟宜深居簡出者其實兄弟昨日午後無事卽帶一當差人自北面南循行街巿至一窄街人謂係府學前見有零星小販及魚攤等類但貴省人民煦煦穆穆舉動極其文明足徴人言不足盡信嗣謂貴省年豐誠屬可喜若北方則年歲甚歉至足憂慮又謂共和國家决不能無議會以代表人民公意縱令行政機關與議會有政見不合之處亦儘有商榷之餘地不能擅論解散至兄弟將來仰仗貴會之處甚多務希不我遐棄時賜箴規藉資匡救在寗勾留兩日與任豁天議長相晤亦曾聲明此意聞任君不久亦將言旋言畢興辭而去便道至貢院步入三旅二團向守衛官兵勉諭數語即登輿至敎育會及松柏巷歐陽公館榷運局狀元府袁宅六眼井包宅省農會都司前中國銀行各報館高等地審檢廳答拜至十二時至省長公署赴席嗣至政務廳警備司令部財政廳警務處民國地方兩銀行南昌總商會謝步其間惟在商會大廳與龔梅生盧復窗章潤齋三會長談論商情餘均匆匆點綴而巳 
[江蘇淮揚道尹之談話]  
淮揚道尹王曜業於九月七日接篆視事地方人士紛紛晋謁兹紀其談話如下余在江北歷辦民政鹽務河務緝捕諸端於風土民情知之有素前次在徐海道尹任内擬具意見七條與各界討論進行今旣調任淮揚亦不可不有一定宗旨兹先以此七條爲標準暇時察酌情形再與各界開一茶會斟酌損益以期行之有效然而治徐海易治淮揚難何則以智識論徐海開通較晚遇事變不妨施以壓制淮揚巳漸開通剛柔均難濟事以財政論徐海多土著之民或以地主或以商業均甚富厚余在徐時發起貯蓄銀行本城得欵六十萬亦可見認股之踴躍淮揚一二事戸多半庽公籌欵旣難辦事尤匪易易余願地方公團時時接洽應興應革惟衆是瞻不見夫電燈乎一綫光明全在機括彼此一致推誠相與事無不可爲也浦地瘠苦妓捐尚行貽害匪淺在寗時省長亦談及此事力主取銷諸君如具呈來署即當照辦云云 
地方通信 
[蘇州]  
　　撥補二師兵額蘇垣陸軍第二師軍隊前於民國二年間陸續奉令裁遣故目下該師兵士僅有定額十分之六七前經朱琛甫師長迭次禀請馮前督軍撥欵以便招募足額當時雖經馮督允准惟因欵項無着以致緩行前日朱師長赴寗謁見新任李督軍時陳述前情請予添募足額俾可布置防務李督以此時驟募新軍恐啓人民疑竇且目下軍費窘迫無可撥動擬以變通辦法將憲兵總司令陳調元所兼帶之游繫隊中抽撥兵士一千名抵補二師定額以免招募鉅費昨巳令飭朱師長趕速造具各種軍需鎗械服裝器具及兵士名數册籍送候核示矣 
鹽捕統領返蘇兩浙鹽捕統領蔡竹賢前因江浙交界一帶梟匪充斥販私滋擾特親乘安濤兵輪率領師船前往各處梭巡並順道考察駐汛各官之服務情形兹蔡統領巳於日昨公畢返蘇聞查得駐汛各地人員動愼從事者固多懶惰失職者亦屬不少擬擇尤撤懲一二以示儆戒云 
[松江]  
颶風爲災三則本月九日夜起細雨迷濛颶風大作至十日早晨風勢更劇西門外裏館驛航船埠頭之石牌坊上石板被風吹下時有住居南門外譚頭閣鄕人張子林適在石坊下河埠洗物致遭壓斃該鄕人之腰背脊助及兩足等處骨巳粉碎血肉糢糊慘不忍睹其時在河埠先物者尚有女傭兩人毫不損傷亦云幸矣現在死者家屬巳將屍舁回經地保報案備查請予免驗唯觀此牌坊巳有傾斜欲倒之勢故由地保報縣請爲設法防維以免再肇慘劇本月九日有新廟划船行至浦江汆來廟左近爲風浪激盪以致翻入浦中時有傍泊船隻竭力救援始將搭客全數救起未遭淹斃又十日早晨有松江某姓賬船載送家眷至浦南親戚家詎開至蘆蕩涇後面亦爲颶風吹側致船中所載物件盡數落河經船戸竭力撑住乘船者始免不測惟船中江水巳滿難以前進現巳折回松城矣 
墜石壓斃行人西外裏館驛弄口石牌樓一座年久失修次第圯毁今日（十號）雨後有大約五尺餘之牌樓頂石忽然斷折下墜時南外蛋頭角之鄕人張某行經其下適被壓斃背部脊骨壓成兩截兩腿骨均受壓粉碎血肉糢糊不堪逼視牌樓旁之便所一間同時亦被壓倒該鄕人被壓後立時暈去歷時刻許復蘇蘇後更歷一小時始氣絕身死事後即由該處地保報知張某二子抬回棺殮 
呈請資助女學前縣立第一高等小學校敎員錢邦秦馬昌期二人所辦之私立明德女子機業學校經營半載卓著成績但倡辦之始各項敎職員雖均盡義務而校用各費需欵甚鉅其勢不能持久故由錢等具呈縣署請求資助藉維永久 
發現輕薄銅元巿上發見民國紀念銅幣一種背面無十文兩字僅印禾狀花紋正面國旗上方有菊花一朶分量較他種銅元爲輕各商家羣目爲滬上拒用之輕薄銅元亦一律加以挑剔並紛向商會質問對信方法現商會尚未有表示也 
[無錫]  
吳委員調辦吳縣印花稅縣公署昨接江蘇印花稅分處訓令略云查吳縣印花稅銷數尚未及額已派司馬裕前往辦理又常熟吳江兩縣稅務尚未辦妥巳派吳蔭棠（無錫人字桂芬）前往辦理均經分别令行遵照在案兹查吳委員前辦無錫稅務尚須時時接洽蘇錫相距較近應卽調辦吳縣稅務以期雙方兼顧又司馬委員熟悉常熟情形應卽調辦常熟稅務並兼辦吳江一縣以資便利除分行外合亟令仰該知事即便遵照 
[鎭江]  
　　敎育會選舉改期丹徒縣敎育會宣布省會提出解釋會員資格議案並定期二十三日在城内萬壽宫縣敎育會開會集議改選職員巳誌前報兹聞朱副會長因在省公署敎育科籌商徒邑敎育事宜未能如期至鎭昨經函致該會正會長姚佛崖請其宣布改期聞須下星期日方可來鎭所有開會傳單通告等件均俟朱副會長蒞會後再行繕發云 
新劇呈請減捐覺世鐘新劇園主任温亞魂日前在租界大馬路編演新劇旋即因事停止營業兹温又重行組織假地小街羣仙劇園唱演新劇業巳呈由警察總局批准現因警局新章每日應繳捐費三元温以開演伊始生意恐不發逹尚難如數遵繳昨續呈警局請求格外從寛暫照今春小街戲園抽收警捐之例每日先徼二元一俟營業較旺再行如數遵辦未知能否照准惟聞該劇園巳定於明晚七時開幕云 
設立敵僑檢查所丹徒縣公署前接江蘇督軍公署發來對德奥宣戰布告巳張貼通衢兹李督軍以旣與德奥兩國立於戰爭地位鎭埠爲長江往來要衝亟應設立檢查所檢查違禁物品並訂檢查規則五條訓令遵行倪知事奉令後巳遵照實行矣 
[揚州]  
巡緝統領蒞揚陸軍巡緝統領劉調卿於九日下午七時乘揚子公司小輪抵揚統部本設參府街前旅部舊址惟因房屋尚須修葺故劉君暫寓運署其所部第一營亦於是日由寗開揚暫紥南門外福緣寺 
預備聯合運動揚州四校聯合運動會巳於春季　　成立定每届春秋兩季舉行昨日午後該四校戰員集議擇於十月二十七日舉行第一次秋季運動地點在大汪邊前省立還動會場舊址應需經費美漢中學校攤十元三角三分第五師範攤十六元五角第八中學十三元六角六分縣立甲種商業八元五角舉定美國人陸威陵氏爲臨時會長董選青爲總編配杜召棠蔣旋之沈屏周爲徑賽指導員周仰連趙秋岩爲男賽指導員司令張鶴旅卽爲裁判員於開會前兩星期將軍動員體格分配視身體輕重分甲乙丙丁以一百二十五磅爲及格 
控告僧敎育會江都僧敎育會發起於前清光宣間由天寗蛙住持僧亞髠在端方督兩江任内禀請立案名爲佛敎會至張人駿督江時因事飭令取銷入民國后復行發現更易今名前江都縣知事李任内第一科長毛雨生曾經呈請省署取銷而該會違反命令依然存在今又有關帝廟僧清禪法凈寺尼守貞等十七家寺院以該會種種不善赴省禀控省長除批准外令江都縣派員調查眞相以憑核辦兹聞周知事擬委第三科長董樂齋前往查察 
[嘉興]  
　　校長被控查覆嘉興王店鎭第一國民學校兼高小校長朱濡因吞蝕公欵任用非人經該鎭士民陳斌等具呈控縣飭查當由張知事派委勸學員柏堅前往查覆在案兹悉柏委員巳於前日返禾謂所控各節尚非無因該校雜費一項每月開支十餘元與預算不符至於任用非人則敎員孫某等均係學校出身成績尚佳惟楊某輿論平常巳令該校長辭退另聘業由柏委員據情呈覆矣 
校長被控續誌嘉興省立第二師範學校長孫增大（現充省敎育會副會長）因拆毁文廟致起禾人公憤函電紛馳興師問罪禾邑耆紳吳受福陳枝萬等巳於日昨聯名具呈省署請將該校長停職查辦兹將拆毁文廟情形錄下（大成殿）方磚挖起百餘塊長窗全無匾額缺五方（兩廡）西廡短垣全毁屋面缷去間半東廡短垣毁去大半屋面缷去四間（儀門）拆缷改建提檻滾墩改爲朝北（檽星門）毁無踪跡（宫牆）儀門至檽星門東邊十餘丈盡行拆毁忠義孝悌祠栗主抛棄無存萬年台拆毁奎星閣改作厠所後牆拆毁數尺 
[廣東]  
　　程璧光最近之狀况海軍總長程璧光率艦抵粤後向在海琛駐節頃聞現巳遷寓省垣暫在堤岸東亞酒店下榻以便就近與各要人商榷政務又寄泊黄埔河面之飛鷹驅逐魚雷艦艦長方佑甡及同安運艦艦長吳光宗昨均先後離粤遄赴上海聞方吳兩艦長此行聞係奉司令命令赴滬帶有特别任務云 
段内閣致龍濟光電段祺瑞致龍濟光電云探投龍督辦鑒卅電悉賢兄溘逝喪我良友齋奠一事巳倩人助少怡世兄經營當無失禮執事愴懷手足自係至情惟海宇未甯粤尤多故海南重鎭實賴節麾一旦遠離恐生宵小覬覦之心轉違爲國驅馳之義麾下關懷大局諒以爲然務望勉抑悲衷暫留視事喪儀一切當飭員妥爲照料諸維釋懷亟希珍衛祺瑞東 
雜評一 
[自主（一子）]  
　　前據成都通信各界有自主之動議昨觀川省會來電自主之意又隠然見於言外然則四川之自主亦巳在醖釀中矣夫自主云者脫離中央之别名也粤自自主而後巳進組軍政府矣滇之自主前言可挽回而今仍不能挽回矣湘之自主一時未成事實而前途尚未可料矣自主愈多即紛擾愈甚嗚呼所謂調和之功效何在耶 
川之自主雖與滇粤等省之自主不同滇粤等省之自主所主爲操縱之具然使中央追之過甚者亦即表同情於南方主義矣故今後政府對川之方法將更形困難可以斷言 
然而在自主各省亦未能以自主之多而有所進步也非恃彼之自主省與此之自主省不一其宗旨即同在一省中人人各有其主張不啻人人皆可自主然則自主愈多行見其分裂日甚耳又遑論南北之孰利而孰害成哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宣戰後之海上風雲（二十八）]  
　　接護敵僑之愼重自中國對德奥宣戰後敵僑紛紛由各埠來滬聞交涉署爲妥愼接護起見昨特分電各埠如天津南京漢口烟台等處交涉員請於敵僑起程時將人數時刻船名以及洋字人名電告以免失誤云 
經過敵僑之監護駐滬薩交涉員昨奉外交内務兩部佳電開現在敵僑旅行游歷各護照曾經一律停止但經部核復准其移居者仍應給照附粘像片並通知總過各地方官廳以資接洽其各地方官廳遇有鄰境派人護送及持照移居各敵僑經過所屬地方應即酌派宣警層遞監護仰卽迅速轉行一體遵照 
要求啟封之周折公共租界南京路德文報館發封後該報館下層之發利興印刷所主某德人以所有印刷品並無政治關係亦被封閉在内特於昨晨自投公共公廨要求准予啟封即經美領博君向之研詰良久旋由牛門律師聲稱捕房查得該印刷所代印之戰報係與德文報主筆德國人格式勒訂立合同擔任印刷所請啟封一層捕房大爲反對云云經襄讞王崧生商之美博副領事會同簽判云仰該德人繕具呈請啓封之理由聽候公堂核奪一面呈報交涉員如其不准啟封請即遣派代表來案反對此判 
[水陸戒備之嚴密]  
　　松滬護軍使以近日謡言蠭起本埠内地治安自應完全保護曾經令飭所屬水陸軍警一律特别戒備兹又將陸路各處夜間梭巡區域按段畫分俾使各負防務專責爰定浦東楊思港口附近之海軍火藥庫歸步兵三十八團派兵往駐自兵工廠西栅外沿龍華路至外日暉橋亦歸三十八團每夜撥派所部三營士兵二排分作上下兩班密布崗位並荷槍實彈排隊遊巡自外日暉橋至龍華新築之各馬路歸步兵三十九團每夜輪流調兵出巡亦須加添崗兵通宵巡防自夜間十一時以後該處一帶禁阻行人至於沿斜徐路一帶橋梁自徐家滙聖母院橋起迤東至潘家木橋中有橋梁六座皆與法租界毗連歸三十九團每夜調派士兵十二名駐守自斜橋至打浦橋中有橋梁五座由三十七團第三營派兵駐守凡有行人如在夜間十一點之前前往望道橋以内者須由崗兵檢查方可入内檢查時言語支吾者亦不得直入戒嚴區域昨巳分飭各團長遵照辦理矣 
虜護軍使又以浦江流域爲通逹浙省航路而兵工廠適在浦江灘邊爰令禁阻船隻夜行在案兹查南碼頭以南即爲戒嚴區域恐有匪船潛行駛入禁地故於昨日命令原泊兵工廠浦面之鈞和遊巡艦移泊南碼頭浦面并令董艦長派遣艦兵時在艙面瞭望如有船隻黑夜由北駛南者即行喝阻 
海軍司令輪機處亦於前夜七時起加派小快輪四艘小兵艦二艘兵艦上亦各放舢板小輪由各該艦長督同水兵水手携帶鎗械備足子彈在製造局外浦江及龍華灣白蓮涇夏家嘴周家嘴一帶協同水警廳巡緝小輪往來梭巡阻止夜行船隻以防不測 
[有恒路發生盜案]  
前日（十日）清晨六時有盜匪四人携帶手鎗至美租界有恒路愛字三號隆信洋行撳按門鈴其時該行日人森清成與妻有小孩曁該行買辦郁坤和與郁之眷屬皆熟睡未起（因該行係大阪之製造廠公司性質故日人華人之家屬均住在行中）惟出店顔有林巳起身正在掃地聞鈴聲即往啟門各盜乃一鬨而入各持手鎗恐嚇將顔用繩綁住詢其主人房間何在旋卽登樓先至該買辦房中其時郁與子阿林等均卽驚醒亦用麻繩綁住不許聲張將郁手上之金鋼鑽戒一隻金戒一隻（新鳳祥牌）及手表一隻一併捋去正在迫交銀箱鑰匙之時爲日人森清成所聞疑是火警立即登樓亦被縛住各盜仍向郁逼問銀洋藏在何處如不說出定即開鎗置爾死地云云日人見此情形恐遭毒手遂領各盜至樓下賬房内將銀箱逐一開視任所欲爲將銀箱中之台灣銀行鈔票四十元日本金幣三十元及森清成之妻手上所帶金戒一只皮夾一只内置洋三元一併刦去尚有小銀箱一只盜向森清成逼索鑰匙森答鑰匙另有二夥友管理請稍待即至方可開視各盜因恐外間有人來拿即携贓揚長而去事後經森清成偕郁同至捕房及日領事署據情報告捕頭立偕中西包探至該行詳細勘視嚴飭各包探趕緊緝拿務獲懲治並聞四盜中有一盜身穿黑羽紗長衫各盜操崇明江北音年均在三十歲上下尚有着白短衫之一盜其面闊扁而麻且係塌鼻尤爲兇横云 
[迭次夥刦之質證]  
持械糾黨先後夥刦公共租界北京路沈俊範章綏之北海路王堯生五福弄楊林福楊樹浦路耿漢亭百老滙路鄭日昇靜安寺路魏楊氏等各戸價值七千餘金之金珠衣飾並在楊樹浦路拒捕開槍擊斃滙山捕房包探余炳炎之劇盜鄒春泉張玉盛范瑞祥（即高五）余德水張世逹李祥根尤泉誠岳德勝等携贓逃逸岳由南京檢察廳拿獲供出鄒春泉等均匿法租界東新橋附近大餅店内因即咨由總巡捕房派令華探目陳雲忠包探張林泰協同六十二號西探目前往將鄒等各匪一併拘獲吊出原贓金戒一隻迭次解送公共公堂訊據鄒春泉張玉盛供認分贓不諱惟范等五人均不承認判鄒張二匪解送護軍使署按律懲治范等押候移提岳德勝來廨質證再核嗣經包探持文往寗將岳移提到廨諭着押候併案研訊在案前日午後由捕將岳德勝等六盜解廨復訊先由中西探目與包探張林泰上堂禀明前情並稱岳德勝巳在南京法庭詳細供明有岳親自簽押之供單呈案請察至范等各匪被捕之時均有拒捕圖逃之意應請嚴究並據各事主上堂訴明當時被刦情形訊之岳德勝供稱各原告被刦之時我適在南京因案被捕拘留半年如何能帮同被告等搶刦云云堂上得供即將岳在南京所供之供單宣讀一遍並向反覆開導岳始承認糾同鄒范各匪往刦各事主財物不諱質之范瑞祥等均仍堅不供認關讞員與日副領事林出君會商之下以案經岳德勝質證明確豈容再事狡展遂判岳德勝范瑞祥押候抄供備文連同江寗原卷解送護軍使署訊辦余張李尤四犯各押西牢三年以儆 
[再誌金業防盜截刦之方法]  
　　南京路大豐永金舖於本月一號雇用馬車裝載金條十條至小沙陀路同豐藥水廠鎔化中途被乘坐汽車之盜匪六人攔住去路各出手槍嚇禁聲張將金條悉數搶去業經戈登路捕房將跡涉嫌疑之汽車夫劉炳榮解廨押候跴緝盜匪再核巳迭誌前報兹悉金業各號自此案發生後均有戒心於是迭次會議决定嗣後運金由金業全體出資合建特别汽車一輛車内儲金之所及行駛機關均裝暗鎖其鎖匙先期交於鎔化之廠家設遇盜刦駕車人祇須將機關閉棄車逃走該車無此鎖匙開機便不能行衆皆贊成業巳向某洋行訂造矣 
附淞滬警察廳批大豐永金號執事呈被刦金條懇請嚴緝由據呈閱竟駭異查該號運金煆鍊行經英界戈登路北首突遭匪徒持鎗射擊刦云鏢金至七百兩之鉅匪膽猖狂殊堪痛恨本廳有綏靖地方責任素以不分畛域爲懷前准總商會來函業巳通令協緝兹據聲明懸賞洋二千元仰候再行通飭遵照可也 
[梟匪使人疏防之奸計]  
　　梟匪張茂堂爲郭老窩子徐德勝之羽黨迭在江浙交界糾衆掠刦開槍拒捕經兩省長官懸賞勒緝始於日前經江浙緝私營隊官張占忠在摇灣港截獲並搜得盜贓銀飾四袋押解來滬送請魏營長訊辦在案兹悉魏營長自據張隊官將張匪解到後即親提鞫訊該匪直認不諱並將前後行刦次數地點及拒捕奪械詳細供認魏營長得供後擬即追緝郭徐兩匪首以絕巨患張匪亦稱能悉郭徐匿居之所並稱前巳預定若遭官軍兠剿勢急彼等改從外海轉滬竄入租界暫避其鋒等語魏君卽將張匪交由張隊官帶回船艙禁押並派人看守惟因擬令作爲線人故不加鐐鎖不料正墮該匪術中卽於前晚乘隙向艙外躍入水中而逸經監守聞聲下水追撈並囑旁舟分投會捕巳不知去向俟至天明無獲急行報告張隊官立即馳報魏營長魏君怒甚除面斥張隊官勒限三天務獲違干嚴處外並於昨晨通飭各營隊一體協緝捕適奉浙江楊善德督軍備文派員來滬以該匪張茂堂紏衆連刦浙江境内各巿鎭興舖居民財物並開鎗拒捕奪刦官軍器械現旣獲案自應解浙歸案訊明重懲等因魏營長接文後除將拘獲後訊供發押乘間脫逃現巳勒限追緝各情電復楊督軍查照外並向來員述明詳情令其返浙轉陳一切惟張隊官自該匪脫逃後巳驚懼成病云 
[敎育家樂盡鄕土義務]  
江蘇省敎育會駐會幹事沈信卿君致北京電云大總統國務總理敎育總長鈞鑒恩孚奉大總統任命爲湖南敎育廳長不勝感悚伏念恩孚當民國之初曾聞省政中更變故無補時艱嘗慨國家患求官之人多社會患服務之人少去職以來未敢暇逸鄕土義務覊絆難離况敎育爲國本所關不惟官廳應負其責與其居位以速謗毌密在野以自効謹陳下悃懇另簡賢能以重職務沈恩孚叩眞 
[調查小學敎員之資格]  
上海縣公署昨奉省公署發到調查小學敎員資格辦法照錄如下（一）本届調查爲預備實行檢定起見由省署編定表式分發各縣無論現任非現任敎員一人均須塡註一紙其有現任敎員任職未滿一年復不具有他項資格者與未任學校職務而確具有檢定小學敎員規程第十五條第四欵之資格者亦均須查塡（二）各縣知事應照省頒調查表式趕印若干份分别調查塡報其表格及表紙之縱横長度均須依照省頒表樣不得稍有參差（三）現任敎員由各縣知事分發表式通令境内公私立小學校交由各敎員自行明白塡註非現任及具有受檢查之資格各員由縣視學曁各區學務委員詳加調查依式塡註均須尅日送縣由縣檢查無誤編定號數彚送省署並按號造具人名清册留縣備查（四）境内如有國立或省立師範本科畢業生閑置未任職務者亦應查明（五）各員塡註資格務求確實明瞭倘有假冒開列情事將來檢查剔除分别示懲（六）本届調查務求迅速凡現任敎員各縣報省期以一月爲限非現任敎員及具有檢定之資格各員報省期以一個半月爲限均以本署公文逹到後之第五日起算 
[五日間之金銀進出]  
自七日起至十一日止所有本埠各銀行及各客帮進出金銀總數調查列下七日青島來洋一萬五千元大連灣來洋二萬四千元九江來小洋三箱合洋一萬三千元滙豐銀行裝往南洋爪哇銀條四千兩台灣銀行裝往漢口銀十萬兩東洋行家裝往漢口銀五萬兩八日大連灣來洋五萬元東洋行裝往漢口銀五萬一千兩客帮裝往福建金條值銀三千兩又往廣東英洋五千元又往漢口銀六千兩又往烟台洋三千元十日長江來洋七千元又小洋二箱合洋六千元大連灣來洋二萬六吉元裝往漢口金條二箱值銀九千兩又往天津金條一箱值銀七千兩又寳銀五萬四千兩又往烟台寳銀一萬二千兩又往廣東金條三箱值銀四萬七千兩又寳銀三千兩十一日滙豐銀行從横濱來銀二十九萬兩又由東洋公司船從横濱來銀七十四萬五千兩客帮從汕頭來花龍啞雜洋一萬二千元長江來小洋六箱合洋三萬元道勝裝往烟台寳銀五萬兩 
[最近輸出之土産]  
　　東洋公司船熊野丸前日開赴日本轉往英倫本埠華洋各商裝由該輪輸出各種土産調查列下華商藥材十五件夏布四件各色土布六十七件菜餅八百件新利洋行菜子餅四百七十六件逹磨洋行舊錢十四件竹器七件鐵繩五件鈴木洋行樟腦五百件增田洋行花生餅五百件須籐洋行油渣五十五件舊鐵二十一件武井洋行花生餅三百件　口洋行舊鐵三十三件（以上各貨均裝至日本卽罅）三井洋行絲吐頭三十三件新利洋行猪鬃九十五件沙咪洋行烟葉二百六十件好時洋行蛋黄五件伯興洋行河南綢二十四件祥利洋行絲吐頭一百十二件（以上各貨均裝往歐洲） 
[圖畫美術學院開學]  
　　西門白雲觀左近圖畫美術學院於日昨（十一號）開學學生較上學期倍增正科術科師範班均巳滿額首由院長張韋光訓詞略謂學生當以寳貴光陰爲主旨願諸君乘少年之時機努力向學爲將來立身基礎語頗警嗣繼由副院長劉海粟宣佈本學期添設術科師範之宗旨及正科第二學級增加博物體功各科之理由並宣佈改良課程之進行旋由舍監高企峯宣佈各種規則並述院長對於管理上採用嚴格主義但本院爲專門學校諸君負笈來游趨向均極高尚管理似乎無須嚴厲不知來學諸君程度未必能齊循謹者固能恪守規則曠逹者難免放浪形骸本院取嚴格管理實足以養成學生高尚之人格蓋人格爲人生之本能若被外界不規則之事所感化則勢必成不完全之人格遂致平等自由訛誤解釋推原其故實因未受約束所致本院規定一種範圍遇此等無意識之舉動得糾正之禁止之諸君果能自愛則人格自能完美總之恪守規則者自當欽佩若有違背等情定當依法對付措詞頗爲懇摯聞該院因擴充校舍佈置手續一時未克告竣上課期定於九月十七號 
[青年會今晚之演講]  
　　四川路青年會於今晚（星期三）八時特請李淡愚君蒞會演講統一字切於我國國學上頗有關係凡學界分子届時均可往聽無需證劵云 
[勤業女子師範學校記事]  
　　勤業女子師範學校自寗遷滬巳歷四載前因鼎祥里校舍不敷應用特遷至南褚家橋寛大房屋業於九月一日開學六日上課各班學生巳將足額現定二十日以前額滿卽截止揷班並聞聘請前清江女子師範監督及南京高等女子小學校校長蕭眞卿女士擔任敎職又聘蘇州景海女子大學校敎員戴眉雲女士敎授英文音樂算學體操等科該校除特設文學專修科外現又添設英文夜課每日下午七時半上課九時半停課云 
[新任關監督今日蒞滬]  
　　江海關監督公署昨接新任監督馮國動由寗來電謂准於十二（卽今日）早車到滬視事合即電聞云云 
[豆乳公司之精進]  
　　西門外方浜橋富潤汽水豆乳公司自可大公司接辦後整頓内容改良出品並添聘富有經騐之豆工專家計健南悉心研究故出品愈精現聞該公司議定以古曆七月二十七日爲秋季出乳之期業巳通告各界並自今秋起添製杏仁檸檬玫瑰等乳以供各界之需云 
[減收機製麵粉出洋照費]  
　　江海關稅務司布告云查前准華洋各商採運機製麫粉出洋一事業經本關第八百七十一二等號兩次佈告在案兹查凡報前項麫粉出洋執有本關監督護照每包重不過五十磅原納照費四角現奉政府核定每包改納二角等因爲此佈告仰華洋各商一體遵照須知麫粉現准出口乃係變通成例日後設或因故撤銷再由本關先期二十一天以前通告可也 
[工商研究會歡迎正副會長]  
　　中華工商研究會前日開第二週年選舉大會仍以楊小川君續任正會長謝復初謝蘅牕爲副會長巳兩紀前報兹悉該會現巳决定於十二日由全體會員到會歡迎繼任正副會長其所發通告如下本月九日公舉楊小川謝復初謝蘅牕三先生繼任本會正副會長巳由全體會員具呈正式公函奉請主持一切俾便督促進行兹準於本月十二日（即陰曆七月二十六日）下午二時全體職員特開歡迎大會聊備茶點恭候駕臨並請届時早降不勝環立盼望之至 
[詢問反對劃路之詳情]  
　　駐滬領袖比總領事函致特派交涉員略謂前接大函内載引翔港義渡被工部局劃作公路該處商民均皆反對一節函中並未詳晣註明殊難索解相應函請即將該案始末詳細示知以憑核辦 
[甘肅路火警]  
　　美租界甘肅路七百四十五號門牌婦人邵陳氏家於昨日上午十一句餘鐘忽然失火冒穿屋頂經救火會西人各驅皮帶車馳往澆熄焚燬樓房一間事後滙四捕房飭包探奚德安金福壽協同四十號西探目沛林士及一百九十八號西探前往詳查起火情形禀候核奪 
 
 

Page 11

 
 
[四百元一條性命]  
　　庽居斜橋路十六號洋房巳故前清兩廣總督曾任蘇松太兵備道袁海觀之第五子袁柏金（卽袁伯禎）因於八月二十二號自駕汽車在滬西意定盤路司機不愼將李裕朝之十二歲女孩蓮蓮撞倒碾傷身死由捕將屍舁入驗屍所報請公共公廨中西宫騐明諭令屍父棺殮並將袁拘解公共公廨諭交五千元人洋並保在案前日由廨傳訊據捕房代表牛門律師上堂譯訴被告非但未領執照開驗汽車且撞斃行路女子應請嚴辦又據見證西人壳羅司投訴庽居愚園路三十三號門牌向爲茶商是日乘車出游在該處某書院附近見被告之汽車在前有一婦人之馬車迎面而來被告即扯回聲喇叭該馬車避至下首詎上首尚有一女子行走被告之車並不緩行致將該女撞倒後輪在該女身上碾過被告肇事後仍不停車駛至六十碼以外始行停車當時另有一西人將女車送紅十字會醫院醫治我卽將被告伴至靜安寺捕房訴明其事云云並由靜安寺捕房捕頭美生到堂證明在寫字間詢問情形又由四百六十一號汽車夫李阿炳與總巡捕房管理汽車執照之二十七號三道頭西捕證明被告未領執照擅自開車違章各節並據婦人金陸氏上堂證明李女當時狀况訊之袁伯禎延律師到堂代辯以死者自不經心致肇斯禍經俞襄讞商之義副領事羅君以被告違犯新刑律三百二十四條第一欵（按條文爲因過失致死或篤疾者五百圓以下罰金）判罰洋三百五十元其未領執照違章開車再罰洋五十元一併充公着令繳洋開釋 
字林報社評略云報載公廨判决駕駛汽車未領執照案兩起比較觀之顯分軒輊一爲富家少年開車撞死女孩捕房控以殺人罪卒以罰金四百元完案内以五十元爲無照開車之罰欵餘爲撞死行人之罰欵一爲中國妓女僅以無照開車被控而竟監禁一星期兩相比較判决不同此誠公共所欲明其理由者蓋公廨究係據何種理想而有此判决有百厅想像而得者也若袁柏金所犯者僅爲無照開車則何以罰五十元完案而同一違章之徐玉项獨須監禁乎不僅此也袁之違章此爲第二次袁應重辦視徐爲甚不獨由此可知卽袁所稱甫從漢口回滬未及領照之詭辯亦可因此失效袁於七月間受警告後何不領取執照乎旣經警告何以仍明知故犯乎旣見女孩在前何以不收機緩行乎若謂當時不知女防横過其前則直笑談耳行人趨向無人知之而幼孩腦筋易亂其行止尤不可知此固言情然司機之謹愼者輒時常留心以防意外袁於駛過馬車時其行動若何公廨似未置意未曾注重某西人之見證袁非有意撞死幼孩固人所公認尋常司汽車機者一遇事變立即停機袁於肇禍後車猶前進此殆臨事慌張未能停車之故惟其魯莽僨事對於行人毫不關心已可槪見此即吾人不能爲袁恕者也袁以爲無論有無餘地汽車總可經過途人一聞喇叭聲即當讓避否則咎由自取且以爲銀行存欵取之不盡縱令肇禍亦復無妨袁之思想若是不幸此案之結果適與其所預計者相合堂上所罰區區四百金尚遠不及袁到堂時所戴一戒指之價值也上海之如袁者多矣公廨竟未能藉此機會以作懲一儆百之計吾人能不深爲痛惜耶 
[租金先繳二十元]  
翁永泰前投地方審判廳控大東門内彩衣街張小全剪刀店主張阿華虧欠租金一案當時該廳派吏往傳被告不到因此缺席判决兹因上訴期過原告復投廳禀催昨經該廳飭吏將張拘案研訊之下張呈繳洋二十元餘求寛限歸還問宫判交保出外自向原告商懇 
[再誌對於烟禁之藐視]  
　　鄭家木橋北首福建路十五號門牌巳閉德康烟膏店主潮州人范雲山（卽范阿昌）因驻售烟膏被老閘捕房包探查悉將范拘入據房有洋一百元保出後經公共公廨傳訊不到判將保洋充公詎范以事巳了結前日又私將烟膏賣於王福仁復經包探拘獲搜出烟膏兩缸將范與王連同烟膏帶入捕房諭王暫留范仍存洋一百元保出候訊在案昨晨由廨傳訊卽據中西包探上堂禀明范雲山私賣烟膏有違禁令今臨訊又不到堂請爲核奪並據王福仁供認在德康烟膏店挑取烟膏是實中西官判王開釋范旣不到着將所存捕房之保洋充公烟膏送往海關銷燬 
[忙漕徴收費用路不明]  
　　南滙縣知事葉樹維到任二年所收忙漕徴收費餘欵約有一萬三千餘元此次缷任之際各巿鄕紳董以此欵於本年四月間巳奉省令撥充地方公益之用迄未撥下故由各紳董聯袂入署要求照撥經葉撥付一千元而去現在各紳董以此欵用度不明互相集議擬公呈齊省長請爲嚴行澈究云 
[改收車捐之佈告]  
　　工巡捐總局昨日發出布告云照得本總局徴收車捐向係撥充道路工程經費現因馬路逐漸推廣所須歲修工費不敷甚巨兹自本年十月起東洋車捐改收大洋一元大貨車捐改收大洋三元藉資彌補其餘各項車捐有照向章辦理除呈報江蘇省長松滬護軍使滬海道尹察核外合行布告一體遵照特此布告 
[水警查獲匪船]  
　　江蘇水上警察第二廳第一分署所轄第六號師船於前夜九時許開往吳淞港老港一帶巡緝經過北新涇港内查獲匪船一隻船上有清江匪徒趙國泰等五名並女子二口一年十九歲一年十五歲均黄渡人係被黄國泰在黄渡地方拐來當由該號艙長楊錦堂督同兵士將該匪等獲住並在船中抄出皮箱二隻内有綢皮衣服及銀洋一百餘元經楊艙長一併押解水警廳署請爲訊辦 
[渡船搭客溺斃]  
　　往來浦東爛泥渡之八長渡渡船戸周和尚前日午後兩時許由爛泥渡滿載男女渡客過浦適值風急浪湧内有搭客朱龍江（係浦東某香烟廠小工）不知如何墮落浦中撈救不及以致溺斃上岸後周即避去旋爲水巡隊查知將周拘獲移解淞滬警察廳轉解地檢廳請辦旋由死者家屬得信打撈屍身直至昨晨始由救生局巡船在浦東其昌棧碼頭灘畔撈獲巳經被犬囓落手指繼經屍堂弟朱蘭生認明後協同是處地保投廳禀明請求免驗自願棺殮林廳長准如所請着從速棺殮具結備查一面將周交保候示 
[騙取電氣風扇之能手]  
　　住居厦門路一百二十號門牌之湖南人黄瑞庭因先後騙取廣東路六百九十三號門牌舒楣卿及湖北路二百三十一號門牌馬義海並廣西路四百八十一號門牌嚴仁祥等值洋五百二十元之電風扇十三隻被控於總巡捕房前日由探邵仁初將黄緝獲拘押昨晨解送公共公廨請究即據中西包探上堂禀明前情中西官判黄仍還押聽候查明於下禮拜二解訊 
[　　昨日上午南站滬杭火車開行時經警廳偵探李某在三等車内查獲販帶烟土之張子榮一名搜獲私土三包重十一兩詰據張子榮供稱實因吸烟生計窮蹙乃將髮妻賣去得價一百餘元由浙之王店來滬購土販賣圖利等語言時形狀頗爲可慘當由該探解送警廳訊辦 
[派警關提逃妾]  
　　滬城某姓之妾順蘭與蔣文忠私識於本月中席捲偕逃當經伊夫檢查被捲衣飾爲數不資四處偵查始知匿居於珠家角鎭遂具禀淞滬警廳請求移提昨由徐廳長批准備文飭警前往青浦縣關提矣 
[婦人爲夫訴寃之批詞]  
　　陳金林前因在巿行使僞幣由警拘送地方審檢廳訊供判决在案兹陳妻方氏至淞滬警察廳具禀請求保釋昨經徐廳長批示云來禀閱悉查爾夫陳金林因交付僞幣關係前准江蘇高等檢察廳咨請飭提現巳移送上海地方檢察廳訊辦如果實屬寃累可向法庭聲明所請保釋之處應母庸議 
[銷釋誘妾捲逃之嫌疑]  
　　陸軍部科員漆英之妾盛氏原係妓女今春來滬稍久漆疑其友杜瀛洲陵誘捲逃當經函請上海法公廨查緝巳由該廨將氏查獲解遞交漆具領兹悉杜瀛洲係在海軍部及京師警廳供職與漆素識盛氏未脫妓籍時漆杜同往狎遊今春盛氏來滬適杜亦因事南來因此漆疑杜誘逃自由法廨將氏解京後經漆查明與杜無涉故於日前函致法廨請爲註銷矣 
[巨竊自投羅網]  
　　巨竊潘庭雲曾於西曆一千九百十五年十二月八號夜與現巳在押者一人及被逃者三人串竊大沽路四百七十五號門牌石孚民家值洋一千四百六十餘元之衣件各物逃逸巳久兹又潛來前日被總巡捕房華探目陳雲忠將潘緝獲押至昨晚解送公共公廨經中西官訊據陳探目禀明前情判潘押候下禮拜二解案訊辦 
[婦人受騙之控訴]  
　　杜周氏昨至法公堂控稱前有素識之沈王氏來言因伊寄子樊復乏資辦貨向婦人三次借去洋三千一百元並借去金鐲金戒等飾典質應用該氏稱如有不還情事我能擔任故敢借給詎至今巳逾數月向之索取一味延約始知受愚故特報捕飭探楊振富前往將樊及王氏一併拘案當在王氏身畔抄出當票數紙巳赴某押店吊出金飾原贓請求訊追詰之王氏供與樊復係屬鄰居並非寄子此洋實由周氏自願借於樊復與婦人毫無干涉當票因樊有事出外埠故暫寄我處並無代借洋銀情事請察樊復供祗向周氏借得洋六百元並無如此之巨求請寛限繳清中西讞員判王氏無干開釋惟樊復不應騙取婦人之欵着押西牢六個月期滿後將所借之六百元如數限繳吊案金飾先給原告領去 
[諭禁渡夫需索]  
　　浦東塘橋鎭淞滬警察三區三分駐所警佐王駿舟查得八長渡增加渡資業巳取消仍照向章收資五文而該渡夫等陽奉陰違私行索加仍不能免爲嚴加取締起見於昨飭傳董家渡渡夫頭趙和尚趙妙全等到所諭令恪邀定章不得額外需索渡船破舊者亦當隨時修理尤不得雇用年未成丁之幼童及巳逾花甲之老者爲船夥俾免危險如敢故違定當嚴究不貸 
[招領迷路男孩]  
　　浦東三區崗警張永祥昨在浦東爛泥渡查獲迷路男孩高珠發一名帶署詰據聲稱年九歲住浦東吳家廳東首今晨跟隨相識之孩出外游嬉在途分散以致在此迷路等語解警正諭令出示招領 
[蕩婦與無賴衝突]  
　　住居胡家木橋之無賴沈法章日前勾誘高郵婦人楊王氏至法租界翁源發所開之小客棧内同住一宵翌晨李乘該氏酣睡未醒之際棄之而去昨日氏向沈理論互相衝突由五區三分所崗警一併拘解司法科段科員判移地檢廳核辦 
[姦夫之藉口]  
　　蘇州人顧金壽在租界又袋角裕源紗廠爲小工其妻楊氏與蔣子廷姘識匿居閘北共和路餘慶里昨被本夫尋獲扭控四區警署詰據蔣供姘識該氏巳歷三載本夫向來知情此次欲借洋十元不遂致被告發署員諭令押候訊核 
[女工留養候查]  
　　泰州婦人王張氏年十六歲在某絲廠做工前日因上工稍遲廠門巳閉因畏翁姑呵斥不敢歸家在途徘徊由四區崗警帶入區署留養候查 
[浴堂内之衝突]  
　　北蘇州路永盛里口紗捐局巡丁張和尚前日在夏家弄新開浴堂内洗澡忽與江北人買洪運口角互毆由四區崗警一併拘入區中署押候訊明核辦 
[請緝窮洋潛逃之西崽]  
禪臣洋行德國人倍克雇用華人胡文成爲侍者日前胡乘倍克他出竊取鈔票洋八百元逃逸當時該僑商即報經公共捕房飭探查拿兹恐胡携贓潛匿内地又投淞滬警察廳具禀請求協緝徐廳長昨巳令飭各區隊探警等一體留心查緝矣 
[婦人販私行賄]  
　　浦東婦人沈張氏雇挑夫張毛挑負私鹽兩包乘渡船過浦由董家渡上岸挑至天主堂附近被第七守望崗警楊義華查見以其形跡可疑向之查問該氏尾隨在後見警察詰問卽賄給小洋四角該警拒賄不納立卽將張及該氏連同私鹽一併拘至一區一分駐所詰問一過飭即移解淞滬警察司法科訊究 
[私取自來水之餘波]  
　　南巿周元昌蔴絲店主周阿順之女桂英日前因私取自來水被水公司查罰後疑爲近隣密報遂向米行夥王姓詈駡衆鄰居不服羣起爭論互扭至一區一分駐所控訴旣而有元餘米店夥張福林出而干涉被衆隣毆打略受微傷張遂遷怒於花衣掮客吳記春扭吳到所併案請究當經張警佐移送警廳司法科由柳科長預審之下以桂英兇蠻致起毆鬭嚴加申斥察視張確受微傷飭令回去自醫吳着罰洋五元充公 
[女婿控告丈母續誌]  
　　成衣匠張阿毛指控妻母華顧氏（即華阿姐）與妓傭吳鍾氏串拐伊妻華阿毛經公共公廨訊判被告各交三百元人洋並保在案昨晨復訊原告偕代表律師投訴與華顧氏之女阿毛成婚巳有九月忽於上月中旬被華顧氏串通吳鍾氏（卽阿秀姐）將妻藏匿請求勒交訊之顧鍾兩氏亦延律師到堂代表否認串匿中西官以吳鍾氏無干省釋判華顧氏押限七天將女交案再行訊核 
[過犯攔攫金飾]  
　　匪徒周根林（即周阿根）前日在福建路普慶里内攫取行路婦人金耳環圖逃被捕追獲昨解公共公廨經中西官訊知周係過犯判押西牢半年以儆又王大順前日在廣東路攫取張楊氏金挖耳飛逃被包探陳阿根攔獲昨解公共公廨經中西官訊明王係過犯判押西牢半年期滿逐出租界 
[洋貨店拘獲竊賊]  
　　皖人劉文卿前日串黨至天潼路恒義洋貨店内以購物爲由乘間竊取竹布一疋當被店主陸恪夫察悉鳴捕將劉拘押捕房昨解公共公廨經中西官訊明判劉押西牢三月期滿逐出租界贓交陸領回 
[拘獲擲包匪徒]  
　　匪徒趙德桂前日在香粉弄内用擲包術騙取陳金法現洋十五元圖逃由捕查見拘入捕房昨解公共公廨經中西官質訊屬實判趙押西牢三月示儆贓交原告領回 
[隣居失和]  
　　九江路一百六十一號門牌住戸陸舜儀前日偕妻尹氏至老閘捕房指控鄰人理髮匠李德生李高氏夫婦無故行兇捕頭准飭包探將陸夫婦一併拘入捕房准各存洋一百五十元保出昨經公共公廨傳訊先由原告陸舜儀夫婦投訴前情訊之被告李德生延律師代辯並邀見證到堂證明實因原告人婦打架向之勸解以致悮會中西官以事起細微判將保洋發還以後不准再向原告吵閙兩造遵斷而退 
[舊貨店收買賊贓]  
　　車行主袁嘉康昨至法公堂控稱行中向法工部局所捐之執照時常被賊竊去售賣兹經商人查悉在民國路開設舊貨店之王李氏專收此項執照故特報捕飭探杭光福將李氏拘案請究訊之王李氏供執照係由某車行主倪姓托代收買求宥中西官判氏罰洋二十元充公 
[賭徒設攤誘賭]  
　　賭徒王裕廷昨在吳淞路弄内串黨設攤誘人賭博被美捕房華探目王賜福查見將王連同賭具帶入捕房經捕頭略詰一過諭飭押候解廨請辦 
[酒店深夜賣酒]  
　　東嘉興路一千三百三十二號門牌湖南人洪世全所開之酒店内因深夜賣酒被八百四十八號巡街捕查見以其違章當將酒具帶入捕房禀明捕頭諭候請廨出單將洪傳案訊究 
[欠租如數繳清]  
　　寳和洋行收租人陳福康前至法公堂控房客沈華臣虧欠租洋三十三元向收不付請求追繳後由沈之友人胡姓代爲投案聲稱沈往原籍措資約七天可以到案候訊請求寛限等語判胡退去着沈於七天内到案再核昨巳届限沈華臣自行投案將洋如數付清中西官准即將案註銷 
[謝劵]  
　　法租界滬江共舞台開幕以來觀者頗衆昨承贈以優待劵四紙書此誌謝 
來函 
[閘北水電廠通告二則]  
　　逕啓者本廠雖屬省辦究係營業性質處理一切自當力期公實規定價格之外並無絲毫費用可言兹由九月一日起本廠所出票據均即加蓋廠中鈐記爲信凡屬收欵必發印據如無印據即屬假冒需索可以隨時函告本廠以便查究敝廠長業巳預囑號役凡致廠名義之函件均當先行送閱倘有因公必須面晤者敝廠長亦當隨時接見以杜隔閡即希用戸一律注意此後勿徇私人情面交欵必取印據如該欵一次未能繳足當於原據背面上自行書明日期數目加章爲證不得純憑口頭之信用或取私人之收據致滋流弊欵項旣繳之後原給印據並宜保存勿遽棄置特此通告周知 
逕啓者敝廠裝出水管桿線以及用戸屋内外之龍頭凡而皮線燈數久未派人檢查旣不足以資考核亦非愼重之道兹特組織檢查團以二人爲一組準由本月十二日起按戸逐一清查以作將來整理之准備充任人員均係選擇品誼高尚之人决不致有需索情事凡我用戸即希查照再本廠所派各檢查員均携有檢查憑證先交用戸閱看後然從事檢查如無憑證交閱者即係假冒應請拒絕合先通告閘北水電廠啓九月一日 
雜評二 
[鄕土義務（步陶）]  
　　中國一般社會事業之不發逹其最大原因即在於人人以做官爲前題而鄕土事業無人過問也夫國家設官之本意固以令其爲社會辦事其性質與士夫之在鄕里勉膺義務者初無大殊所不同者官有較優之俸給耳利其金忘其義日久習成遂儼有舉國皆官之情勢此從事社會敎育者所爲凛凛危懼而急思有以補救之一問題也何期此次大批新簡敎育廳長中乃有以熱心鄕土義務而自請辭官者其殆熱閙場中之一劑清凉散與 
歷來敎育事業官辦者之成績每不如民辦者之親切面踏實蓋一則官場酬應紛繁情誼有不免隔閡之虞一　生斯長斯箇中研究自非泛泛者所可同語但使利祿不足榮心各省固有之熱心敎逳有各從事於其鄕土敎育雖官場不必專設敎育之胥吏亦奚不可哉 
 
 
] 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[咏蚊并序] [  寗子梅]  
　　客有問於予曰虎狼噬人人猶食其肉而寢其皮異哉以人爲糧受其害不獲其利莫如蚤虱蛟蚤虱猶暗偷蚊獨明刧蚤虱猶株守蚊獨巡邏搜括無孔不入常疑造物生此殊乖人道余應之曰豈獨蚊也乎哉彼紛紛擾擾吸吾脂膏何一非蚊類也乎客喟而退戲效蚊吟於蚊雷中其詞曰 
乘間鎭營計最工漫將小技笑雕蟲生耽肉食何嫌鄙偏會飛騰白屋中毫無腹笥有文名得意紛紛各自鳴眞個如雷名貫耳窮郊僻巷盡蜚聲什百成羣勢頗豪行歌唱和類詞曹幸逢署假無拘束意氣飛揚舉趾高黄昏擾及讀書帷雅和書聲未肯離必苦若逢蘇季子螢窗剌股不須釒長途旅店一更餘纏繞紛紛却得無老幼一般難倖免原非爲國要捐軀蘆洲荻港更猖狂似帶官籤察客航生恐刁商偷夜渡巡邏密布水雲鄕慣佔温柔安樂窩任揮葵扇掩紅羅勾留枕畔情難却玉軟花嬌艶福多痛癢相關夢易醒聞聲幾度費追尋年來假得斯文樣雖不工詩却好吟蜂屯蟻聚合還分晝伏宵攻計畫深長喙一聲鳴畫角儼傳號令召三軍巨魁偶獲黨難除切近灾生竟剥膚鳴鏑射來都貫革避鋒安得碧紗廚恰如游說競縱横慣與同袍揷血盟虎豹貪婪蜂蠆毒那堪供養苦蒼生懷安原足病吾民痛下針砭惑有因笑爾逢人便施治不知愛富與嫌貧吸盡脂膏奈若何吾民精血暗消磨重幃密室難投足到底茅簷擾害多養成跋扈勢飛揚怎怪么麽獨佔强借問同胞四百兆幾人血熱幾人涼（一）栩按筆盡雙關語無泛設咏物如此方不徒作 
家庭常識 
[醉蟹]  
每蟹五斤用酒二斤糖四五兩鹽六七兩酌加生薑花椒將蟹洗净與各料同置缸中浸數日移於屢中密封之越數日卽成美味醉蟹可隨時取食或販賣色美味香價格不賤（栩按蟹之大者宜揭開其臍以竹飭戮一孔更以椒鹽塞滿臍中並忌燈火照着致蟹起沙） 
[地蓆]  
地蓆污穢時可先以老醋浸溼然後以水擦之卽潔净如新但水宜凉否則變色 
[海蜇皮]  
夏秋食海蜇皮可去積滯凡患瘧痢水瀉及瘡毒可切細多食（按海蜇以陳者爲良脆而可口鮮者質靭嚼之無味嵌齒可厭宜用明礬研末和食鹽擦透置缸中以石壓之越一宿取出清水漂浸二三日便佳） 
[新木器] [  孤星]  
新木器中置麥粉加熱湯稍攪密閉冷後即以湯洗之則木臭皆去 
工業須知 
[製漂白粉法] [  叔翰]  
錳養粉一兩置於玻璃瓶内加以氣水二兩及鹽强水六兩之混和液下用文火燒之使發生綠氣（一名鹽素）用玻璃管導入雙口瓶内貯氣冰二兩使綠氣爲所洗濯而由他口入於鉛製之密閉箱中箱内貯新鮮石灰十五兩分層置之每層約八分厚綠氣爲其吸收約二小時可吸盡此吸有綠氣之石灰即漂白粉也（注意）綠氣有毒吸之易咯血製時極宜小心若己中毒可向藥房内購（安母尼亞）水嗅之并行温湯蒸氣浴以解其毒 
[夏布漂白法] [  邱紹棠]  
手續至簡單或河及溝港以水藻叢生之處所爲適合於清晨將夏布鋪陳於水藻上勿令便乾時酒之以水至晚將布取起涼乾如此七八日多至十日即成潔白之夏布雖紅紗亦必潔白如將高草（即高瓜上半截之草葉）槌泥塗夏布上搓洗則顔色鮮明且生光澤又如在陸地青草高厚之地將布鋪草上如法施行亦成潔白此法沿江各洲居民盛行（名曰洲苧體質較厚如他種夏布體　漂之較易）此蓋經實地練習者也 
[製蛋白胰皂法] [  張靜生]  
此種胰皂不僅爲化粧之用且有治療皮膚諸病之功用實於衛生有益之品也質堅易溶其洗滌時絕無剌激性而垢質自去與尋常香皂誠不可同日語也其製造之法取白色肥皂碎片八十分置鍋内加入硼酸一分半屈里設林（即甘油）一分五及三十度之酒精二分半加熱煮至成細粒將取出研末過篩將此粉重入鍋中再加酒精四十五分以文火溶解又加屈里設林七分半徐入染色黄粉少許攪匀和入蛋白液十五分再攪片時取下最後加麝香龍腦等香料少許傾入模型内俟凝固即成（附蛋白液製法）蛋白九十分入器研之攪入以二十四度之苛性鈉溶液十二分再加松香油五分以去其臭置澄十二小時瀘清待用 
集益錄 
[第四十七問] [  沈佩蘭]  
舶來之黑鞋油名曰油實非油質其原料似是沒食子與鐵養硫養及膠質與紫色素等構合而成近聞巿上售有廣東出品之黑鞋油成續駕舶來品之上一經擦後即結有一最光澤之薄膜能抵水漬而色不脫國貨昌明予固額手以慶然巿上售者猶寥寥也固非合羣力以謀則出品不多仍不免爲外來品所壓制願海内化學大家不吝將其最實用之構合原料名目分量登之報端庶注意者仿造則出品多而消滅此外來之輸入亦抵塞漏巵之一事也 
[第四十八問] [  沈佩蘭]  
舶來花紋之馬口鐵片塗有一種黄金色之華尼斯（俗稱黄水亦稱凡力司）其構合之方固數見不鮮然皆成績不佳雖經余多方研究改良至色澤與之相同惟是一觸空氣立見乾燥所塗之面不能均匀而生厚薄斑痕之弊殊不雅觀且成本較重未可爲之完全敢希化學專家勿吝賜敎爲荷 
長篇小說 
[社會小說貪嗔小史] [  常覺小蝶天虚我生合譯]  
　　第七章（三） 
納蘭者幼失其恃初未嘗有憐惜之人故承依洛克之愛憐遂竟視同手足夷然曰依洛克吾心感君乃至無可言喻自今以往吾當視汝猶骨肉也依洛克大慰則卽携手而行犬卽帖然從之且嗅依洛克之衣殆遍直亦認其爲良友矣納蘭旣返即登樓自入其室對鏡自照則雙頰尚頳頳如霞而經依洛克吻處尤覺熱炙如有微痕慮爲愛梨所知則注益水自盥其面忽聞大聲暴發出於餐室似其繼母方申申而　更聽之則其父亦正呼納蘭納蘭愕然意謂兩老殆反目矣及下樓省視則見其父方背手躅躑面色盛怒見納蘭至立曰納蘭汝來愛梨謂雖然吾殊不能信此必無之事也愛梨不待語畢遽拍其案曰老拙然則謂我誑耶我親見此女郎乃在樹陰之中與一男子並肩而坐密斯納蘭汝平日眼高於頂固未識我然我非無目者固在車中見汝景狀甚晣嗟乎吾爲汝羞矣汝乃投身於少年之懷施其妖媚然而其人乃一窶人子耳哀哉言次頰上之肉盡現冷笑　聲言曰汝初對我高貴乃如公主幾於白倫諸人亦有所不屑道而汝乃竟私其僕抑且不止僕也乃一廐卒嗟乎嗟乎汝心中尚知有廉恥耶汝家雖窮亦何致嫁一厮養論汝身份固未必高出輿臺特汝旣爲吾女則我與汝父顔面又將何存耶納蘭羞極則怒曰繼母依洛克雖貧賤然而優伶隸卒身分亦相等耳愛梨聞語遽一躍而起曰汝謂誰言次巳出一掌直摑納蘭納蘭第覺眼前一黑中心酸楚直奔腦海化爲長行之涙盡奪眶而出不能自抑舉其淚眼以望其父而父方仰承愛妻顔色且贊曰摑之當在理尤當撻納蘭知必無幸乃逃而出則瑪慧方自幽道中來見納蘭出立抱之於懷老淚潛然沾納蘭之髮幾濕哭曰吾親愛之姑娘乃爲悍婦辱耶納蘭大悲則投懷放聲而慟而室中兩老且交謫勃谿之聲與外間之哭聲相雜不復能辨誰之爲誰（第七章完） 
 
 

Page 15

 
 
   
 
 

Page 16

 
 
   
 
