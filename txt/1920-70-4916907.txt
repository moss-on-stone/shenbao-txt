# 1920 - 70 - 4916907

 

Page 1

 
 
   
 
 

Page 2

 
 
   
 
 

Page 3

 
 
時評 
[南北和議（冷）]  
　　南北和議又有復開之說矣其果眞和耶 
抑仍布之空言以飾國人之耳目耶 
聞此次和議復開之故南方一切讓步而 
僅以廢除軍事協定爲唯一之條件以定 
國家之根本北方果己有此决心耶抑誠 
有此能力耶廢除之後果無其他牽制耶 
然以近日之情狀言之以上諸說而皆可 
靠而實行者北方果能統一其北方南方 
果能統一其南方和議成而南北果能統 
一耶此亦懷疑之問題而與和議有密切 
之關係者 
命令 
　　三月十六日大總統令任命陳登山署陸軍部司長此令又令内務總長田文烈呈准江蘇省長齊耀　咨請任命文林爲東臺縣知事温紹樑爲江都縣知事姚浚爲武進縣知事楊夢齡爲崑山縣知事馮成試署崇明縣知事楊南珊試署句容縣知事均照准此令 
專電一 
北京電安系三長出席後閣潮漸 
平惟農敎外三長問題仍未决 
　　　　　（十七日下午三鐘） 
北京電閣潮暫息李朱曾以先擔 
任半月速提外農教爲下台條件 
　　　　　（十七日下午六鐘） 
北京電閣潮外似緩和内仍澎湃段以靳利用外援深滋不悅現在仍視農敎兩長能否照提爲斷期以旬日解决非靳倒卽李朱曾免職（十七日下午四鐘） 
北京電李盛鐸赴津親促留津議員回京（十七日下午三鐘） 
北京電吳光新長陸軍說段吳均不願又打消（十七日下午六鐘） 
北京電張作霖致段函係張景惠面投不由靳轉約在五日前事 
　　（十七日下午六鐘） 
北京電徐世章任浦信路督辦令已發表（十七日下午三鐘） 
北京電閩案自外部提出四項要求後日使甫於昨日由電轉達一面答復我外部母庸開議祗須彼政府訓令復到卽可辦理聞撤領一層巳照准（十七日下午三鐘） 
北京電院復滬唐電和議續開後 
（一）須開誠相見（二）須免去枝節　　　　　（十七日下午三鐘） 
北京電國院覆粤軍政府要求取消中日軍事約電本日發出大意謂單獨撤退駐兵卽表示無視軍約不待取消已自失效力 
（十七日下午六鐘） 
北京電王揖唐電稱西南内訌各方來電與揖唐爲單獨接洽應否接待仍乞見復（十七日下午四鐘） 
北京電魯政團代表謁府院懇將屈映光撤任歸案與周議員對質面遞控屈呈文内容列舉屈犯刑事八欵（十七日下午四鐘） 
北京電派章祐胡鴻猷出席巴黎賠償委員會（十七日下午四鐘） 
北京電電令劉存厚勿攻川 
　　　　（十七日下午三鐘） 
北京電西比利亞華兵决先單獨撤回（十七日下午六鐘） 
北京電孫烈臣電赤塔危急僑民呼籲惟該處距國過遠無法派兵請飭領事交涉保護（十七日下午六鐘） 
北京電鮑貴卿電日軍保護俄舊黨軍官十名女眷二名赴朝鮮應如何辦理乞示哈爾濱各處俄人罷工中東路現决以華工替代（十七日下午六鐘） 
北京電鮑電眞日起哈埠俄工罷巿迫令霍交還政權查霍前與貴卿在哈簽字允許撤消軍事機關迄未實行俄工罷巿抵制實屬咎由自取已飭哈司令部勒限霍氏卽日撤消營務處名目如仍不遵擬卽派兵解除俄兵武裝 
（十六日下午三鐘） 
香港電軍府寒日電靳詢有無改组軍事協定爲中日攻守同盟又電商自今始南北未統一前雙方不借外債（十七日下午二鐘） 
 
 

Page 4

 
 
   
 
 

Page 5

 
 
   
 
 

Page 6

 
 
專電二 
香港電謡傳陳炯明派兵入惠州由汕尾登岸八營惟未證實但惠已特别戒嚴（十七日下午二鐘） 
香港電林森往港吳景濓赴汕或傳赴漳廣州制憲已絶望 
香港電聞李烈鈞元日抵始興韶州加倍戒嚴連日粤車運韶軍械極多（十七日下午二鐘） 
各通信社電 
北京電財部提議國會議决九年上忙停徵田畝附稅各省電請維持案議决電令向省另籌抵補並追加幣制局預算 
北京電暹羅王招待費先撥十萬元 
北京電院復魯督電東省各界迭電詰責魯案鵬爲國家計爲桑梓計當負全責俟保留案通過即定方針希轉達靜候 
北京電吳佩孚電屈　長因隙毆傷周福岐侮辱議士有干法紀請解職澈查 
北京電黑督電哈滿護路總司令派丁越兼充 
北京電齊輝琳電塘工費擬將寳山依周塘地出售作經費請核示（以上十七日） 
　　　　　以上中華通訊社電 
北京電西南以時局變化對於和議漸形活動在 
京北代得滬訊巳預備南下（十六日） 
北京電閣潮平息靳昨閣議後見段段令與閣員和 
衷共濟勿存意見 
北京電朱曾李昨出席閣議并與靳作長時間密談北京電吳佩孚已派參謀副官等北來查察三師駐 
地勢在必退惟政府新得豫省消息頗懐疑慮仍在設法阻止 
北京電鮑貴卿電中東路改由華工開車交通恢復巳勒令霍爾瓦特撤消機關并宣佈否認霍氏行政權 
北京電當局以各處動發通電擬定限制辦法由交部令各電局遵照 
北京電外内兩部聞有激派多人因外交事分往蘇浙等省運動學界電請兩省密查防生枝節 
北京電參陸處會同邊防處商定撤退駐俄華兵辦法電孫黑督遵照（以上十七日） 
香港電滇桂之爭岑派竭力調停惟李烈鈞因莫榮新下令通緝頗憤怒無轉圜意（十七日） 
　　　　　　以上中孚通訊社電 
公電 
康定陳遐齡來電各報館均鑒邊郡淪陷兩載於茲籌備未周末由恢復昨據北路指揮官朱憲文南路步兵團長王政和滇省駐阿墩子李司令先後飛專文報藏番於石鄧白德四縣增兵鄉匪受藏番嗾使千餘騎分撲會理雅稻等縣各詳情來經電呈川督在案前月派營長彭哲表率兵六連游擊雅稻匪騎我步此擊彼竄藏番見我軍受掣遂復加兵白玉鄧科各要隘大有進窺甘孜鑪霍之勢朱指揮飛報乞援遐齡不得已於本月一號齊集在鑪各軍涕泣誓師激以大義幸飢軍尙能聽命爲搜商患徵夷糧於本月六八兩日派步兵營長張光典年利琛宋德璋砲兵營長朱光彩機關槍連長黃玉成共率兵一十六連大砲六門機關槍二挺裹糧出發北路歸朱指揮統馭援助李團復命步兵團長賀中强營長羊清全率部隊八連大砲二門機關槍二挺預備即日繼進南路援應王團惟中央鞭長莫及川省財力支絀前方固　厲以須後方之接濟無着敵勢方張迫不我待遐齡血盡汗乾髮指　裂驅策飢軍爲國効命徒仗忠義勗我士氣以期恢復失地謝我國人所不敢計者守則呼庚戰慮徒搏功罪無憑成敗委命特 
電呈明伏乞明訓川邊鎭守使陳遐齡印蒸印 
里昂無線電（路透社送） 
[德國革命之近狀]  
十七日巴黎電柏林大局仍頗混沌德意志日報昨日日中宣稱特萊斯登之政府與柏林革命黨巳依下列條件訂結合同㈠開浦博士應將組織政府之舉作罷㈡巴安政府應辭職以專門家政府代之㈢國會選舉儘兩月内舉行另增工黨議會㈣總統應由國民選舉 
愛白特總統與巴安總理則否認此說聞雙方今仍在柏林開談話會開浦博士尙未組成内閣聞西普魯士·西萊西亞·美克蘭堡及巴伐里亞之一部分均贊助開浦博士工業區城及亨堡等各船港則反對此種政策 
聞昨日柏林各部分發生重大之衝突兵士開槍擊衆死傷平民多人萊浦齊亦有同樣事端該處寓有游覽展覽會之外人頗多基爾亦有流血之暴動各大城現均全體罷工 
[英相討論德國現局]  
十六日倫敦電英相喬治昨晨由威爾斯歸來立卽召集會議討論德國現局高等議會會員均被邀與會 
此外尙有閣員數人及陸海軍專家若干人希相維尼齊洛斯亦列席自正午開會至午後二時始已聞此次討論已徵實協約國之完全同意協約國决計堅結以應付德國目下之風潮暫時擬取靜觀政策一切軍事戒備均由福煦上將維爾森上將及駐美央斯其他協約國高等軍官協同辦理裴蒂海軍大將與海軍部亦就海 
軍觀察點準備應付事變之方法 
[福煦上將之行動]  
十六日巴黎電大使大會明日開會由米勒蘭主席討論米勒蘭依據福煦上將之報告擬致德政府之牒文牒文内要求懲辦仇對協約國委員團人員之舉動 
十六日美央斯電福煦上將昨晨回此即與協約軍總司令開軍事會議今明復將離此 
[各國近事記]  
十六日丹京電斯萊斯維第二區域公民大會之結果鄉鎭均主張依附德國 
十六日羅京電羅王委託亞維里斯柯將軍組織新内 
閣該員近始被選爲國會議員其入政局足以徵明羅國仍主張與協約國一致行事之政策 
十六日巴黎電法總理米勒蘭昨晨接見孟琴將軍且接見駐巴黎德代使美葉氏 
世界路透電 
[美國之太平洋艦隊]  
十日華盛頓電海軍總長台尼爾氏在衆院海軍股員會前宣稱太平洋濱海軍便利之急宜大事擴張實爲太平洋艦隊最要之舉太平洋艦隊今較戰前環繞地球之美艦隊全體爲大其噸位逾五十萬噸内有正在建造中之巨艦數艘此爲保護亞拉斯加州海濱及菲列濱羣島所必要者 
[美總統對於保留案]  
十日華盛頓電威爾遜總統雖稱關於和約第十條之保留案未便接受但目下仍希望彼能接受近今兩黨協同商定之修正保留案此項保留案使美國非經國會兩院議决對於和約不負用兵之義務 
[英美之飛行競爭]  
十日倫敦電泰晤士報訪員電稱聞美國海軍部現正建造大飛機兩架擬由傷金山取道火奴魯魯華克島甘姆馬尼剌以達香港聞維克斯公司新造之大飛機將與美國角賽飛越太平洋之舉 
[美國之候選總統]  
十日美國巴克斯堡電民主黨幹事會致電駐倫敦美 
國大使台維斯問其願爲民主黨侯選總統與否 
太平洋路透電 
[俄黨爭與鐵路]  
十七日哈爾濱電中東鐵路管理局督辦鮑貴卿通告鐵路區域内俄國人民略謂中東路線築於中國土地而在中國土地内當然不許有其他政權之存在或激成亂事礙及路政之俄國黨爭此義巳屢次曉諭在案近因管理局會辦霍爾瓦特執行政府之職權採用政治目的之軍事政策俄國工人乃宣佈罷工起與反抗余爲保障中國主權維持鐵路常狀起見特勸霍將軍取銷其在鐵路區域内之政治權俾中國得履行義務所有軍備皆交特派委員代爲保存余責任所關尤有須明告者此後俄國團體或個人皆不許因政治作用妨礙路政尙望境内人民各仰此意照常安分營業云云路透社探悉中國當道巳告知俄工如不於三日内恢復工作即以華工代之鐵路當道希望今晚可開車三次由長春赴滿洲里車站革命黨會議勸俄工繼續罷工並分散傳單煽惑羣衆 
十七日北京電政府今日接哈爾濱俄國自治團來電請中國轉令霍爾瓦特將軍將政權讓交海參崴俄政府十六日海參崴電勞農政府外交代表已由伊爾庫次克抵此謁見捷束代表問其捷克軍之撤退是否安順並謂勞農政府願與日本媾和並望日本答覆近今勞農政府之媾和建議州議會與社會黨代表巳組織外貝加爾臨時政府 
十五日哈爾濱電管理電話局之革局黨大會代表巳由霍爾瓦特下令拘之電話交通頓時復原現信華員控制大届如不懈怠則中東鐵路罷工明日可止 
東京擾亂消息之辯正 
十七日東京電北京盛傳東京發生嚴重社會騷亂軍人亦參與其間又傳駐西比利亞之軍内有六聯隊因染過激主義業經撤回云云其實東京自二月二十六日解散議會至今並未發生任何騷亂西比利亞日兵薰染過激主義之說亦全無根據 
[中德通商之始機]  
十七日北京電德國復請中政府許其派員四人來華協商重行通商事宜如提出之辦法嚴守通商範圍則中政府或將考慮之 
[南北和議近聞]  
十七日北京電政府接廣州軍界來電願於上海重開媾和談判以政府取銷中日軍事協定爲條件 
[安福黨員之脫離]  
十六日北京電聞安福部之直隸奉天會員脫離者頗多劉恩格曹瑛楊伊謙均在其列安福部閣員今晨參與閣議靳總理以禮接待之 
[預備欵待暹邏王]  
十六日北京電益世報載稱暹邏王至遠東時擬順游北京政府預備於冬宫毓德殿歡迎之 
[美國對於中國之禁烟會]  
十七日北京電萬國禁烟會今中美使署芮恩施博士賴愛特夫人（其先夫爲美國主張禁煙之巨子）美國駐京參贊安諸德（安氏竭力主張禁止以藥品輸入中國）之正式通告謂美國自一九二○年二月十八日起完全取銷有毒藥品由美出口之准許一面正在草擬同樣性質之條例不日即將宣佈按嗎啡等物由美運至遠東者爲數甚夥今美政府此舉衆皆目爲前所未有之大功業惟歐洲方面仍得假道美國運輸藥品此必須取銷國際契約始能杜絶尤以英美條約爲重禁煙會巳爲此事致文與有關係之各政府北京國際新聞俱樂部建議全體加入禁烟會以便於由報紙促進禁烟事業國内要聞 
[北京閣潮漸平]  
　　北京閣潮擾攘多日中外傳爲笑譚最近兩日徐靳方面决取冷靜態度不更有調停或挽勸等舉而朱曾李倒閣技窮態度亦遂遂日軟化至轉機最大原因則以東海派人間接向安福首領宣言倘該派反對東海東海即向兩院辭職如反對靳雲鵬亦可令靳雲鵬辭職若反對國家則無法解决只好由該派設法曰行辦理段氏得東海所發表之宣言頗爲感動極不滿於部下之内閧深怪某使能發而不能收故十三夕大駡某使閧之而出至十四晨靳入謁亦擋駕十四下午段系各要人羣集於某宅商量救濟方法結果决定勸曾朱等三人收篷現李思浩已將辭意打消昨先到部視事曾毓雋亦於昨晨由津回京今日（十六）可出席閣議至朱深本以李曾爲從違當然不生異議惟聞安福方面要求靳氏卸去陸軍兼職以吳光新充任藉以顧全面子此事若可達到則外農敎三長之要求可以從緩靳氏對此承諾與否刻下尙未明瞭然一場胡閙則必暫告段落矣 
[謝米諾夫之末路]  
　　字林報八日哈爾濱通訊云謝米諾夫在外貝加爾南面稱尊之時代今已終畢蓋波蘭人伏資賀夫斯基將軍巳率前加泊爾將軍部下之軍隊行抵赤塔喧賓奪主代有其位矣謝氏傾覆之原因不難了解當白軍待援之時謝氏一再推諉不肯率兵前赴戰地以爲聲援藉口謂外貝加爾境甫告肅清若引軍遠出地方變亂將再發作遂畫步自封徒縱容其兵士貽禍閭閻殺人越貨肆行無阻而伏資賀夫斯基之軍則轉戰數月備嘗艱苦一旦退入赤塔其不肯服從高拱無爲養尊處優者之命令亦固其然謝氏遂被逼下位其不見囚亦屬幸事據捷克官報謝軍現集中於大烏里其地距滿蒙邊界約二十英里謝軍確數究有幾何無從詳知近兩月脫逃甚多尤以當地招來之哥薩克兵爲甚統計其全軍連上烏定斯克至赤塔路線兵士不過三千人耳謝氏自　外貝加爾境後大烏里門爲行旅被刦之盜窟與反對黨被殺之刑場無辜人士飲彈而死者數以百計謝氏熟視無覩未嘗約束其部下焉今後謝氏將有何爲乎目前境内紅黨旣無鐵路供其應用又無充分軍隊聽其指揮故謝氏得暫安居赤塔但此不過數星期事耳他日捷克軍出境後　黨即將伸其勢力矣屆時謝氏惟有進退兩途退則解散軍隊而率其親近乞庇日人避往日本進則率其全軍闖入蒙古以作負嵎之計以意度之謝氏必用第二策蓋謝氏於地方形勢蒙人語言皆有所知且與蒙古部長時相交納避入蒙境其事較易再貝加爾湖與海拉爾境蒙人對於中國官吏感情並不友好中國不敢遽出兵於滿洲里車站之西也謝氏若果入外蒙而據有距中東路線不甚遥遠之境則北京政府將不能安枕何則謝豈安分之徒旣入蒙境不將招募强横之蒙人爲其羽翼聯絡反抗中國治權之蒙古部長爲其奥援乎苟謝氏不願再事擾亂則將避居日本優游自樂謝婦以瑪夏著聞者偕軍官六員前赴日本道經哈爾濱携箱七件滿載黄金中國稅關人員得密報乃檢查其行李扣留其金共重一千餘浦(浦爲俄國衡數合英金三十六鎊）代爲收存俟俄國正式政府成立後再行交出惟鐵路需欵孔亟二月份薪資尙未發給中國或以此欵交與　爾華特亦未可知謝婦受此損失似不介意惟謂將來回長春時必用兵隊護送以軍隊不容稅關干涉故也 
長春消息云此間報載俄將軍謝米諾夫之夫人與瑪利耶米海爾夫携有謝氏之秘密使命赴日本昨早（九日）從赤塔來至長春同行者有司爾洛朴錫司基少將卡爾陪中佐等男女二十餘人當夜南發此外有謝氏之參謀日人瀨尾氏偕之而行在長春開車前南滿會社派津山某出而招待謝夫人到長祇在大和旅館進食時人一見之迨入南滿寢車後卽無人見之者云 
[美報論新銀團與中國關係]  
　　中美新聞社譯密勒評論報云美國有多數銀行與財團曩從美國國務院之請合組一大財團以貸欵與中國爲目的此團旋加入英法日三國財政家所組之國際新銀團擬由此四國新銀團貸欵與中國供其重造國家之用現美銀團之代表多人正來東方視察情形彼等於本月初期到日本曾與日本銀行家及官員會議多次不久將到中國與中國銀行家及官員會議該代表領袖爲摩根公司之拉門德君其他代表爲哀根（新聞界著名人物）斯密司·（波士頓一法律家）倫道爾夫·（鐵路工程師 
曾到中國）鐵爾福特·（前三年來華阿卜德銀團之書記）威廉士·（戲曲家）及麥克里來·（醫生）諸君拉門德君到日本時曾告人云「余此來目的係與日本銀行家討論計畫使日英法美四國共同贊助中國以發展其某種公共企業之目的能得較有力之實行」按外債一事數年以來旣成爲中國之一種必要問題今特戕中國人民或至少能識字思想之一部分中國人民對於此問題之態度分四類列舉如下此項概述可認爲頗準確也㈠軍閥或安福派此派大半爲武人所組織其中分子泰半親日者四五年來控制北京政府借日本勢力借欵及密約之助其中文武官員具有愛國心者亦不乏人但一部分有力者則確信中國之前途全恃中日提携以抗其餘之世界此種「全亞細亞主義」由日本在中國愼重傳布日本在巴黎和會要求「人種平等」卽以此爲根據而在其背後確有一種眞誠之信心以爲東方若不能自有其不可侮之武力及財力則在國際間决不能得公道至此團之所利在借日欵以維持其地位故與日人同謀反對新銀團反對美國㈡新銀團派此派大多爲歸國留學生較持保守主義各商埠之商人亦在内蓋有見於外人借欵及提携頗與中國有益又開明之官員及政客不願見日本扶助軍閥亂國者亦在此派内彼等且信美國如在銀團占大勢力則足以消滅勢力範圍政策總之此派人若確知銀團以公道待中國則歡迎銀團借欵但亦欲銀團之組織含有一定期限俾中國終可得財政獨立㈢不贊成借欵派此派大都靑年對於此次排日運動極出力者又急進派人亦在内僉信中國應自救不假外力換言之卽革命派人彼等以爲中國之武力主義非經眞革命不能剗除中國受一外國宰制與受數外國宰制並無分别彼等不信列國對華政策巳眞心改變以爲新銀團不過控制中國之新計畫耳此派極願外國不借欵於北京俾其困而自斃然後可創造一新中國㈣親美派此派中包有前三派中之人美國留學生多屬此派又大多數與美人接近之華人亦屬之彼等信美國對華無野心美之對華友睦向不專恃空言觀於力助山東問題可見惟此派之中亦有人雖信任美之友誼郤不信美國能與一他國實行决裂而救中國又深恐他國善於外交術者或利用美國而行其自己之侵略政策中國能恩想之人其於中國與外界之關係所抱意見大略具如上述中國人民識字者不過十分之一然中國自有其傳布消息之奇妙方法故有思想人之見解恒能迅速傳播於一般社會四川省距海岸甚遠然聞該省人民之排日熱乃强於沿海各省有一著名之外國調查家在深僻之内地勾留數日所遇華人不論男女小孩竟無一人不於山東問題有所知曉並視日本爲中國之敵者然日本在中國於二十年來所耗宣傳費甚鉅其數遠過於其他各國所合耗者且有同種同文之關係而結果乃如此由此可知中國人不易欺矣新銀團之議大半爲美國國務院所發起英法兩國從前在中國之活動雖與日本今日相同然已贊成美國之提議日本其始雖亦贊成今則提出反對始而欲滿蒙除外旣而又欲山東福建兩省除外蓋日本知新銀團之計畫足以引導中國至獨立之途此爲彼所最懼者故必百計破除之不得巳而思其次則彼寗願與美國在中國提携蓋可以利用無限之美國金錢以發展其對亞洲大陸之計盡也彼對美人允許將來　辦大批機器及鐵路材料等至於美國所貸之欵亦允付優厚之利息然而中國果在日本指導之下而發展其鐵路·礦産·航務·兵工廠·鐵廠·以至軍隊皆歸日本掌握則美國及其餘之世界將遭何等之影響乎此則日本不復預言之矣日本之近世的帝國主義係西方智識及物質的思想之産物專以適用於一種閉關自守之國中國之受帝國主義侵略之結果最足爲一種榜樣蓋文明之壓力乃一極可畏之物如一弱國不預備受此壓力則壓迫之效果爲世界上之至可畏者今此大戰以後世界思想似已一變强國似不復以侵略弱國爲正當然而向受侵略之弱國人民對於此種愛他主義尙抱疑慮新銀團之内容細則及其如何適用世界之新思潮固非本篇所能詳述然有可略舉者㈠可使中國及其政府得一種新力㈡可以統一中國并消滅勢力範圍各國聯絡在華行動爲中國之福亦爲各國之福㈢可使中國發展一有力之中央政府不根據於武力而根據於民意㈣可使中國政府以新法改良其財政及收稅方法俾中央與各省財政上均不匱乏各得其平㈤可使中政府取得一種信任藉以鞏固幣制㈥可使外國信任中國徐將財政上之監督減輕因國際財政之原則與普通商業相同即冒險較多獲利亦較厚也㈦可使中國官場抑制舞幣習慣而養成正直之風㈧可使中國發展一種良好之公共敎育制度㈨可以開發中國之鐵路等交通方法㈩可使中國發展成一東方民治國以保障世界之和平以上十項之反面則爲一軟弱腐敗之中國繼續爲世界危險之地否則爲一武力主義之中國則其爲害於世界且更甚也 
[萬國新聞記者俱樂部年會紀]  
　　北京萬國新聞記者俱樂部於去年成立巳經一載昨日（十五）下午二時在本部開常年會中外新聞記者到者共四十六人内有英法日記者十六人首由汪立元主席報告一年以來經過情形略謂本俱樂部成立於八年二月有十五日並於同日開選舉大會選定會長副會長會計長書長評議員嗣經各職員將本俱樂部會所大致佈置完備遂於三月二日在事務所開第一次職員會决定於三月十日開全體會員大會共同討論進行方法屆日首由辛副會長提議組織繙譯部以繙中英法日文稿件衆贊成（旋即於四月聘定譯員一人開始繙發中文稿件）十月因西報會員之請求遂添　譯員開始繙發英文稿件徒以經費有限尙未推及繙法日兩文頗爲缺憾） 
繼由汪會長提出定期開茶話會邀請中外各界到會參觀衆贊成三月二十五日本俱樂部開茶話會來賓蒞會者百餘人由各會員分任招待中外名流相繼演說頗稱一時之盛又於四月十五日開全體會員大會報告進行事務並柬請未入會各報界同人茶會評議員刁君因事務忙繁來函辭職公推美人柏爾君繼任又因津滬各埠報館有來函要求加入爲會員者决定外埠報館入會者繳入會費五元年捐五元又因益世報案疊接中外會員李治柏爾王博謙君等十餘人來函要求開會商議辦法遂於六月三十日開會員大會經公决以本俱樂部名義呈請仿照黎副總統時赦陳友仁案特赦益世報編輯潘藴巢君十二月一日開會員大會請各會員提出關於本俱樂部應改良進行之要點由辛副會長提議每月會費宜減少三元經衆討論公决自十二月份起每月會費減至兩元並將會章第十一條修正又關於國 
 
 

Page 7

 
 
　　民公報案議决俟法庭審判確定後如該報記者孫幾伊 
判有罪名由本俱樂部按益世報前例屆時向政府提出公呈又由汪會長及辛副會長提議每月會餐一次每次每員餐費一元以每月十五日爲會餐之期經通過照行本俱樂部對於各名流迭經開會歡迎藉聯感情如美國資本家阿勃德君紐約新聞記者施休君潘斐德君 
美國飛行家歐勃德君及宗敎記者腦登君等來華視察均經開會歡迎美國芮公使等回國亦經開會歡送本俱樂部成立之初即通函本京及各省各國報館請其贈報陳列閱報室以供會員瀏覽承各處源源寄贈至今日報雜誌共計將及百種之多本俱樂部中外會員經陸續加入現共七十六人會務因限於經費未能多所 
發展且向取公開主義一切共見共聞故母庸詳爲陳述僅報告犖犖大者甚望會員諸君有以指導之是幸云云報告後又由辛博森君以英語報告外國記者次即照章改選職員當選舉之際由評議員文爾君提議職員不另更動首由蘭姆社君贊成遂將舊任職員全部通過「會長汪立元·副會長辛博森·會計長康士鐸·書記長史俊民·評議員爲那世寳·文爾渡邊哲信·柏爾·烏澤聲·李安陸·孫幾伊·湯用彬八人」嗣　文爾君演說略謂萬國拒土會在中國成立以來頗稱發達各外國會員對於拒土一層極爲盡力近來在天津漢口福州開封哈爾濱等處均設有支部會員日見加多然會中盡職者多屬外人各國新聞記者加入者極多並竭力以文字鼓吹而中日兩國記者反瞠乎其後深願將來中日記 
者對於拒土會予以聯絡云云文爾演說畢中國各記者均極贊成嗣由主席宣言關係會務大衆尙有何提議衆謂無議次由外國記者提議起立向會長致謝遂卽閉會時已四時 
[京華短簡]  
我國曾於前年在上海没收奥國敵船三艘内有賽利亞號近以輸送遣散之捷克軍回國道經意大利之特來斯德口岸忽被該國將其扣留日前駐意大利公使王廣圻特電到京報告其事陳次長因於上星期六日提交國務會議當經議决電令王使先向意政府質問其扣留該船之理由如無滿意答覆則即提出抗議或竟交歐洲和會解决業將此旨電覆王使查照 
恰克圖日軍三百餘人日内將行撤退曾由駐京日武官東乙彦向我政府磋商假道擬由車盟循克魯倫河流域繞赴滿站當局以此項路線均係蒙境易滋誤會特與商定改由恰克圖乘馬至庫倫再由庫倫用汽車運至張家口然後換坐火車直抵天津乘日輪放洋回國所需 
運輸費用概由我國擔任支付日本方而業允照辦政府昨已分電直察兩省區俟日軍經過之時妥爲照料 
十二日下午二時國務院參議曾彝進以發明之新式電碼在郵電學校試演是日葉恭綽亦前往參觀首由曾君演說試演新式旗語之大意於是請郵電學校校長陸渭澳命題并請參觀來賓出題復由曾君述發明旗語電碼之經過及種種困難情形少時又在院中試演旗語雖距離五十丈之遠字音字義完全無訛四鐘散會 
[張敬堯對吳師撤防之恐慌]  
　　吳師撤防問題張敬堯迭電當局請爲挽留昨日又有萬 
急電到京大意謂頃據粤漢鐵路吳局長希曾轉呈吳師長佩孚致株州車站文電稱敝路各項笨重物品擬於日内分起陸續運送回直係由衡用船運至株州登岸車運北旋第一起爲工輜物品巳於今晚裝船起運下駛到株時請貴站長費神給備車輛輸送武昌俾便前行惟軍用物品關係重要現值春令陰雨連綿務乞掛備篷車裝運俾免被濕損壞實爲公便其餘各營物品即接續遞次送往抵株登岸亦請按照第一起辦理除飭趙差遣振鳴到站接洽外特此電聞等語查吳師長撤防似難中止惟該路接近防線竊恐變生意外伏懇速電曹經略使電令該師暫停運輸以維現狀一面並請指示接防辦法俾資遵循云云據某方面消息張敬堯對於吳部撤防初猶假裝鎭靜以爲吳氏不過爲索取軍餉之計並無撤防誠意故逕電政府贊成並承認分兵塡防擔保前線安全及至吳師軍兵等將家眷全行送回準備分期開拔張乃大起恐慌日前派其參謀某氏以犒軍爲名至衡州吳軍安慰並齎該督手書向吳氏哀求請其顧全北洋體面暫緩撤防現又派其弟張敬舜向某要人懇其向當局說項電阻吳師行動並令其駐京委員楊葆琛力向當局陳說極言湘防危險請將前購愼昌洋行槍械子彈准其發放並以軍餉奇絀現與美國太平公司訂立合辦礦約請其照准其態度之張皇逈非吳師撤防說初起時可比矣 
[湘江之學潮近訊]  
　　開校後無人到校　　足見學界之决心 
　　湘省各校旣定三月十日一律開學於是遂由省署敎育科及各校長爲種種之準備如勸告學生家長也開導學生到校也至再至三以冀學生之轉圜乃至本月初間學生之報到者尙寥寥無幾某某數校且始終未到一人各校長見此情形遂紛赴敎育科磋商辦法或請如期開學以待學生之至或請再行通告暫爲展期商酌再三以主張第一說者多乃决定不論學生報到者之多寡至期一體開學迨至十日各校均舉行開學式以學生到者僅寥寥數人多呈一種蕭瑟之象此外始終無一人到校者則皆展期聞敎育科之初意原擬另招新生以主張展期者多遂從衆議　　湘省學生自聯合會被軍警解散後迄未正式開會然其重要分子尙不時集合當省署决定於三月十日開學之際學生團即經發出通啓阻止學生入校如有不遵衆議敢自入校者卽當視爲公敵加以北京學生代表適有數人到湘亦分途勸告謂此際萬不宜遽行上課以示學生對於魯閩案之决心且湘學生之請願不僅關於外交一端所懸目標無一達到即復行上課適足見笑於人云云在湘學生之於罷課問題態度本甚堅决不過有少數人因畢業期近亟欲得一畢業文憑故擬於十日前赴校報到及得學生團通告與京代表之勸告遂亦不復再存入校之心此報到學生之所以愈少也目前學生對於請願事件之進行仍取積極態度是湘江學潮正未有已耳 
　　多數學生之在省者旣不願赴校報到而大好光陰之曠廢亦自可惜當此之時遂有迎合學生心理而爲一種投機事業者如所謂英算補習科國文研究社等等到處皆是學生趁此時機多爲英算國文之補習因之組織此項學社者生涯　不落寞嗚呼湘人求學而至於如此現象亦大可憐矣是誰之咎歟 
[魯民反對直接交涉之聲勢]  
　　　　　　各縣進行之籌備 
　　近兩日來直接交涉之消息甚爲沈寂惟魯民則異常激昂連日來各界集聚商會及國貨維持會各機關開會討議巳非一次前日通電省屬百零七縣請齊開國民大會設法抵抗茲聞該會日來接到各縣覆函報告爲此次交涉召集國民大會籌備抗爭者已不下三十餘處大抵皆謂山東問題小而關係一身之存亡大而關於全國之命運是非利害婦孺皆知政府何竟不察而必欲拂逆輿情將齊魯大好河山斷送於日人之手吾民歌哭斯土已非一日當局者若能曲循民意將通牒早速駁回拒絶直接交涉吾民固不欲多生枝節强與政府爲難否則一息尙存誓必死爭云云可見山東民氣激昂之一斑矣 
本月九號濟南商埠提倡國貨研究會開調查全部職員會到會者二百餘人首由調查部李夢苻君主席報告對於抵制一節理應賡續積極進行次由徐雲亭黃紹先諸君先後演說目下時局正值外交吃緊之時更當竭力切實調查以防商人偷漏之弊而盡國民份子之職調查全部均贊成擔任認眞辦理之責任 
[粤滇軍相持之形勢]  
北江軍事消息魏邦平軍隊巳於前七號抵清遠從化交界之牛頭墟暫行駐紥此處爲清從兩邑來往要衝亦爲北江一帶交通要隘魏軍移駐此間係奉督軍電令一因李烈鈞於數日前經此特令魏軍追躡贛軍行蹤一因李祿等匪黨在清花間蠢動有擬竄入從化糾合聯絡之惡耗故并令魏軍駐此以絶其交通現下魏軍及各軍司令逐日均紛派探諜入山偵求李氏蹤跡至日前各報所載李烈鈞愛妾在花縣某地方斃命一說據沈鴻英某軍官由花縣平山回省所稱沈軍抵平山時在某村邊見一婦人係被槍殺者附近鄉民均不識其人當疑係贛軍軍官之眷屬或因隨行跋涉故殺之以免被污并查李烈鈞家屬向住贛園於李氏未出巡前即由參謀部部員某君奉李命護同往港更無有以愛妾從軍之事各報所傳殆誤也又據探報前滇軍第四師長朱培德確巳馳抵四會與旅長張懐信之軍合而前第三師鄭開文則傳說已離省赴港專返雲南至近日省中所聞槍砲聲確係因三水方面有戰事發生并聞朱培德欲在此間因滇軍衝出清遠縣境與李烈鈞之贛軍合七號早滇軍忽由三水縣界之黃塘地方移動省軍堵截迎擊計滇軍有開花砲兩尊機關槍五架彼此連續發砲互戰日夜不息八號夜戰事尤劇是日廣三有一度由西南來省火車亦曾停歇查省軍駐防三水兵力甚厚計陸軍第一師派去陸軍前後共八營陸蘭清二營駐防佛山之福軍及駐防台山黃業興之警衛軍亦有抽撥到此防守刻下巳四面兜截連日軍署巳屢接勝報矣 
從化通信云李烈鈞於本月四日午由清遠縣屬牛頭墟抵從化縣境初至麻村墟鄉人初以爲匪發槍擊之李軍概不還擊旋着人持李烈鈞名片稱係屬經過此地并無他意鄉人遂出歡迎并招待一切李在此度宿一宵是時風聲早傳入縣署該縣知事朱甲荏以爲李軍必來刦城縣屬警察游擊隊不過數十勢必不支乃急將家屬及貴重細軟衣物盡行移置附城之朱山下村該村多朱姓人與朱知事認爲同姓故朱將各眷屬及衣物移往朱亦欲離城遁去避匿該村惟團紳力阻朱乃隻身暫留不行無何而省軍由牛頭墟追至該省軍聞係沈鴻英莫正聰所部之桂軍時李烈鈞巳得探報卽離麻村啓程鄉人見其瀕行時係乘四人輕便小轎衛隊約三十餘人並携機關槍二架隨行其餘各軍隊則分隊隨後出發所部全數計共一千一百餘人左右旋省軍追至在離麻村墟後之二十里地方相遇李軍距河伏守省軍不敢直迫且被傷多人惟是時另有省軍一大隊由别路往追又在良口地方與李軍遇此地盡屬高山李軍有險可守李烈鈞經此時特飭留下軍隊二百人左右在此埋伏斷後未幾桂軍果有一大隊追至李軍放槍一排當場傷斃桂軍百餘人遂不敢窮追卽行返奔二十餘里翌日再整結大隊到良口則李烈鈞去此已遠查良口墟向設有從化第二警所是日李烈鈞亦到該所憇息片時又麻村墟因此被省軍繳去全村槍枝據鄉人言李烈鈞經良口北出此路可通佛岡翁源龍口河源各地惟未知李果由何途出發耳粤當局對於滇軍事變初只注重花縣佛崗翁源一帶以爲協和必率師而北以達始興也乃前日（八號）忽將駐琶江口站之軍調撥兩營開赴東江昨今兩日省軍向東莞博羅惠州一帶出發者有三四營之多足見戰情變幻無常扶得東來西又歪矣 
　　新興縣爲前任省長李耀漢家鄉去歲自莫督通緝李耀漢後李氏所統肇軍二十七營除少數改編外皆次第遣散巳遺無窮禍患此次滇軍内訂戰務發生後粤省西北半壁盡爲滇桂逐鹿之地花縣一役表面上似爲省軍戰勝就事實上言之魏邱李三軍奉命出防以廣東籍對於雲南軍戰爭觀念常另有一種感想據由戰地回省之某軍官言魏軍雖駐紥源潭但戰務前途殊抱悲觀在戰地屢閒唐督已進兵某處未知鹿死誰手福軍以地盤問題匆匆回防保護河南省之大本營邱軍多係新興籍（前肇軍改編）駐兵源潭似非所宜北江戰線由始興而花縣而從化滇軍千餘之衆尙分散於從化村落該縣之街口墟要區仍未開巿滇軍恐墟場村民驚恐並未下山入墟但其他各軍拉夫之事現未停頓將來以魏軍移動與否可决戰務之如何三水四會方面張懷信所部屢起屢蹶有謂張軍已難振作詎料事有出人意料外者新興方面自七日起劇戰三晝夜敵軍多係李耀漢舊部肇軍槍砲非常犀利該軍長與林虎所部爲難爲林虎所部則認滇軍爲友軍新興縣天堂墟均已失守縣知事逃避無蹤查新興全縣多山肇軍遣散後久已藏匿大山中此次乘滇軍内訌由瑞峯山取道腰古墟出金鷄又聞張懷信駐四會所部將取鼎湖山脚出瀝峽或由水道出蒲田擬會合於肇慶城倘腰古墟失守新橋危肇慶亦不能立足查腰古爲繁盛之商巿若取得之於籌餉養兵甚便轉足取守勢以待他軍動靜現目前三水蘆苞四會廣寗各縣鄉渡均已停擺交通斷絶雲浮封川地方緊急戒嚴敵軍忽來忽去官軍有疲於奔命之苦三羅地方幸尙平靜羅定縣陸軍游擊統領楊鼎鐘因新興縣告警特派陳隊長悅廷往援不意途中被敵軍槍傷腿部昨（十）日抵省寓永漢馬路永漢僑店寄宿現延前第三軍軍醫長管金墀醫理聞傷勢甚重是役官軍失利因地理上不熟悉之故也聞有請轉調邱渭南之軍旋里救援消息但某方面又恐邱軍不宜遽爾中止此次戰務忽東忽西誠爲地方之不幸而官軍方面亦大費躊躇矣 
[吳軍撤防之邕垣消息]  
　　　　　余代表與陸譚之談話　　直軍第三師長吳佩孚駐紥湘南衡州耒陽一帶已越三載該軍屹立於南北之中不特北方深爲借重卽桂粤兩省亦倚若屏障前日吳氏班師回直之主張定後特電致邕垣各當道謂將派該軍軍官余道南爲代表由湘歷粤來邕會晤陸幹卿譚浩明面商軍事要政等語陸譚接電後亦即電復歡迎現余代表巳本月二日乘輪抵邕嗣以陸譚二氏均在武鳴余乃由邕轉入武鳴面唔兩氏討論統一南北問題據余所陳謂南方各省護法所以不能一致者實由政黨從中把持北方政潮不巳亦因黨派爭持之故若欲統一中國應由驅除政黨摒絶黨見爲入手方法云云余住武三日忽接吳師長由湘來電謂撤防將奉准等語余乃面辭兩氏怱怱回邕由邕下梧返衡聞陸幹卿以吳軍在湘首倡和議功勞甚偉曾面懇余氏至湘南時轉囑吳師長須俟南北議和竣事後方可撤防等語但未審吳氏能否允從耳 
[九江之新交涉紀詳]  
　　江西九江牯嶺俄敎士伊沃那去夏擊斃鄭更喜交涉尙未完全解决昨日（十四）又發現租界十六號巡捕胡晋恩踼傷小工黃萬和及美艦兵士剌傷華工陳洪美一事先是小工搬米人甚擁擠有黃萬和負米行經太古堆棧門首被人擠至裏邊路線（租界原有路線二條内線不許負擔人行走）十六號巡捕胡晋恩上前干涉將該小工黃萬和推倒並踼傷腹部黃之舅父柳虎臣·及堂兄黃海山·族人黃炎松等目見其事憤不可遏當邀集多數小工將該巡捕胡晋恩扭至招商局河干與之理論一時人聲鼎沸觀者塞途適該管警署值班長警瞥見以圍觀人衆易釀事端立將該巡捕保護到署去後人尙未散西捕頭畢特爾一號巡捕陳鴻德復驅逐人衆旁觀不服隨將該二人扭至地方檢察廳據該捕報稱遺失紙幣及金錶等約值洋千餘元是詩人數衆多秩序幾亂有停泊江心之美國兵艦一艘覩此情形恐發生意外特派兵士登岸保護租界各兵均荷槍實彈戒備森嚴並在租界要隘安置砲位租界董事及重要外人共同扼守要道不許華人往來比有小工陳洪美偕同二十餘人直入租界美兵驅逐未退即以剌刀戳傷陳之臀部血流如注其餘尙有二人皆受微傷該小工黃萬和陳洪美均經法國醫院施醫生騐明傷痕洗後抬往該院診治聞傷勢頗重復經杜檢察官相騐證明屬實當此事發生時韓警廳長聞訊立卽馳往租界帮同維持秩序其餘各官尙在商會赴宴警報驟至旋議保護租界辦法吳檢察官一面回廳勸解李團長派兵一連向營長派警備隊多名韓警廳長加派幹警同往租界彈壓禁止閒人闖入租界秩序立即恢復美兵遂亦退回軍艦惟中國軍警至深夜尙未撤散租界巡捕自午至晚並無一人站崗李團長韓廳長於午間至領署商榷延至晚間八時始歸聞九江關景監督對於本案交涉尙未與英領開始談判候電省長請示辦法至西捕頭畢特爾及一號巡捕陳鴻德業由陳團附王警署長送往租界巡捕胡晉恩亦經該管警署送回捕房柳虎臣等則送留警廳備訊茲探錄韓警廳長致警務處電文如下南昌警務處長閻鈞鑒今午英租界太古工人運米被捕踢倒氣閉衆情憤激將畢捕頭陳稽查擁入檢廳華捕胡送署勢不可遏時美艦遣隊登岸又戳傷陳洪美飛往彈壓秩序始平現安謐除另詳外謹聞振山叩 
[江西之茶與米]  
　　江西財政廳以本省向章出洋茶葉祗納産地稅銷内地者徵收統稅惟出洋者均係成箱之茶其行銷内地之茶則係裝成簍袋修水涂家埠河口浮梁辦法均屬相同自可母庸置議惟德興所産之茶情形逈異緣德興與安徽之婺源接壞德興之茶均運至婺源成箱後再由樂平水路轉運出江出洋銷售茶商採辦毛茶時先繳半稅請領憑單採運俟烘焙揀製之後或赴婺源成箱下駛或由德興裝成簍袋換領茶引稅照由樂平運往各路銷售向來辦法德興之茶不問成箱或裝簍袋概照産地稅則按引徵稅現奉令出洋華茶減稅五成内地行銷仍照舊章微收自應規定辦法以杜影射並因德興之茶稅本係仿照皖章辦理當經咨請安徽財政廳商酌辦法以免分歧旋據復稱皖省行銷外洋紅綠各茶向有一種箱袋成本較重似不便更動等語是皖省之分别洋莊亦以箱茶爲斷特於日前就本省情形悉心核議呈請財政部曁省長核示大致以凡在此次新章減稅期内德興茶商採辦毛茶赴德興茶稅局請領憑單均照新章核減五成稅率先行繳納半稅聽其分赴各地採購俟烘焙揀製轉運出境時不論成箱或裝袋簍均在德興茶稅局補納減成半稅換領引茶稅照聽其出境迨至行抵樂平時經過樂平稅局由各該茶商呈騐引照如出洋華茶照貨相符一律蓋戳放行不准留難需索如簍袋之茶執有減成引茶執照者不論引照係何局塡發按引茶稅率補徵五成俾符定章 
十三日米業公會開全體大會到者魏存海楊聚堂萬盛林陳子封林永茂閔惟德等共百餘人當由魏存海將糧食行改用銅元未得各米店同意等情請衆討論對付方法大致以糧食行新訂規則内有增加行用各節閱之不勝駭異查糧食行與米業本有連帶關係若云巿面官票行將收罄亟宜改用銅元藉資便利則買穀一石賺用錢若干必須以銅元一枚扣錢十七文結算方昭公允惟事前亦應徵求同意雙方認可釐訂條規始能有效今乃任意增加不但藐視同人抑且漫無限制是以邀請諸君互相商榷當由衆議决遵照舊規銅元每枚扣錢十七文不得私自增加行用糧食行如不遵行再當嚴重交涉又於未開會之先有多數米商談及昨日出口米商開會有維持米價之討論所擬設區平糶一層當然贊成惟聲言愼和祥天昌兆餘廣生隆永豐祥信豐義興祥綸大祥大和成永愼大乾泰祥恒源志成等號存有穀米二百數十萬擔閱報據載不勝詫異茲查各店實存之數大略言之天昌約有一萬一二千擔兆餘四千餘石乾泰祥三千擔廣生隆四千餘擔永豐祥五千餘擔愼大二千餘擔信豐四千餘擔恒源四千餘擔慶豐祥二千餘擔德春祥千餘石寳華千餘石有成千餘石綸大七八百石永茂七八百石義興祥五六百石恒興八九百石黎恒豐千餘石泰昌五六百石其餘數百石不等共計至多不過四五萬擔存米且經陸續運出合九江滿盤計算實不上十萬之數云云查本城之穀 
來源僅靠南昌新建兩縣其餘如撫建吉贛各屬及奉靖寧武等處均無穀來而出口之米並未停運以民食而論今年二三月尙無甚恐慌四五月必大閙饑荒矣 
[杭州快信]  
　　留美浙籍學生昨聯電到浙請維第一師校現狀 
江浙水利聯合會定四月一日在省敎育會舉行（昨誤桐江議事會）由浙西水利會代爲籌備現聞節屆清明 
各議員多須掃墓暫應展緩提議事件之重要者爲截留漕運補助疏濬太湖經費問題 
鄞縣知事錢人龍昨因病出缺以海鹽知事姜若調署鄞縣江山知事王毓芳調署海鹽雲和知事陳協恭調署江山陳未到任前委許之龍代理遞遺雲和知事委龐維剛署理 
新選地方實業銀行長葛爾馨昨已實行視事 
陸軍監獄定四月二十日遷移至錢塘門新署 
[南京快信]  
警務處召集各縣警佐來省開警務會議王處長昨通令各區隊署所於會議期前關於精神上固宜大加振刷形式上尤宜卽時整理如服裝器械·及一切建築之物應修理添置務期煥然一新庶幾與會各警佐前來參觀時足資仿效 
農商部定五月一日舉行第一次國貨商品博覽會實業廳函請商會傳諭創製國貨商人遵章預備應徵出品送部陳列以資博覽 
省署昨通令所屬催報各屬商民欠付德奥僑民貨欵限期開單呈報以憑核辦 
李督咳嗽甚劇連日仍不見客 
趙倜續派劉夢濱來寗李督派楊副官長代見昨赴滬 
兩淮緝私统領何紹賢軍署外交顧問温世珍均於昨日由京返寗 
浙陸軍第四師師長陳樂山昨過寗轉車北上 
軍署軍法課二等課員兼軍事審判處審判官邢福頤因 
病辭職李督照准委軍法課三等課員兼審判處檢察官蔣士敏升充又委吳曉昉充三等課員兼審判處檢察官又委審判處練習柴維藩孫毓炳充軍法課四等課員 
丹徒稅務所長王鐘虧短公欵十餘萬奉令撤差財廳改委任用道尹俞壽璋接辦 
某營兵士劉起鳳誘拐民女王秀珍現被警區查獲已函請該管上官按照軍人犯罪辦理 
昨晚七時禮拜寺民戶何成國家因晚炊不愼致兆焚如電燈廠後袁姓民戶亦不戒於火延燒數家 
[尙有要聞二及地方通信轉入後頁]  
雜評一 
[反對直接交涉（訥）]  
　　中國人每善借他問題以供彼政爭之用尤可異者兩方同借一問題以相爭亦可謂爭之别開生面者也趙倜借反對直接交涉以暗攻安系安系今亦借反對直接交涉以攻靳夫魯案之交涉國人方奔走呼籲皇皇然若將不可終日者蓋以國命所關不容稍緩而彼乃從客暇裕鬭智爭巧藉共個人權利競爭之一擲嗚呼人之無心肝而不顧大局抑何至此 
　　且彼輩之欲利用此反對直接交涉者卽欲借此博國民之同情以應敵亦可見其心中已明白此反對直接交涉爲全國人一致之主張矣知其爲全國人一致之主張不能起而扶助民意爲正當之反對而弄此暗昧鬼祟之手段其可鄙不更甚耶 
 
 

Page 8

 
 
國内要聞二 
[張謇致日本政府書]  
　　　　　爲日軍艦官兵闖入南通狩獵事 
　　日本外務省大臣閣下南通縣者敝國江蘇省之内地 
非開關商埠可比依照公法約章行旅商人非有該國及本國護照不得擅自登陸何况軍隊乃於本年三月六號突有貴國宇治兵艦停泊天生港口其軍官少佐麻田作三·大尉鈴木義尾土本峻一·中尉野元爲輝·軍醫 
田邊優·主計川島禮次·及兵士人等携帶獵鎗分向縣城及近港鄉間任意狩獵并入博物苑等處游覽經鎭守使縣知事知覺隨派警局交際員軍警等一面保護一面詢詰七號晨七時始行開往他處查軍隊無故闖入與國内地則非地而非法方春狩獵違我内政則非時而非法該兵艦及軍官兵士等專輒行動是否貴國政府於此項約章向未宣布抑平時貴國兵士未受何等文明之敎育抑蔑視南通縣不足以享得此世界法律上應有之權利南通之人百思不得其解除由地方文武官廳呈報政府請向貴大臣詰問外鄙人之所惴惴者尤不得不爲貴國政府一陳之中日之必應親善地勢爲之也果親果善中之利尤日之利貴國人之以此口頭語示好於中國者不啻百口一聲以爲僞則明明有此言以爲誠則絶無懇摯光明之表示但有尖利儇薄之行爲而皆以軍隊動作爲代表之幟年來貴國之挑動雙方惡感者無不發生於軍隊山東之事福建之事舉世彰彰無可諱飾此外尤不可勝數我中國人不盡愚舉世人 
不盡愚哀哉貴國人以爲一手可以障天下之目乎若以爲中國怯弱怯亦誠有之弱亦誠有之要知病不在怯弱而在散闇散則力不聚而弱見闇則識不足而怯見識不足由於敎育未廣力不聚由於實業未充自被貴國嘲譏訕笑以來國人漸次覺悟深知惕厲實業敎育觀感進行而所謂抵制日貨之風潮亦隨之而起南通父老則切切焉銜於心未嘗囂囂焉暴於口蓋實業敎育我自當行不因人爲冷熱亦不視人爲轉移無所用抵制云云也起視貴國則暴冒之後趾高氣揚侵略之策巧取豪奪方日出而不窮鄙人方以是爲貴國之不祥貴國之老成人或亦有同吾之見者不意宇治兵艦之事突現吾目中以是見貴國軍政猶吾大夫而中日親善之假面具一若猶恐吾之不信而當場揭之以爲警鄙人乃益信山東福建之事貴國之無禮不虚而吾人之惡感未忘豈貴國之人以是爲文明貴國政府以是爲得策乎鄙人觀之大非貴國之福夏一旅而覆羿楚三戶而亡秦中國之故事中國之特性也貴國今日度尙有曾讀中國書之人貴大臣盍一問之貴大臣須知南通非世界絶無人知之地南通人民今日與貴國感情巳非宇治軍艦未到以前但尙欲一覘貴國政府何以處分宇治軍艦不守約章執鎗分隊闖入内地之事是以於請我政府詰問貴大臣外仍以中日義當親善之觀念敬問貴大臣願賜答復 
地方通信 
[松江]  
足球通信比賽縣立六高小校及廣育院職業學校等八校遵照敎育廳令舉行足球通信比賽鄉區各校由公共體育場各指導員前赴各該校所在地監同舉行遂時由該員等將所得成績列爲一表以憑報廳現在除縣立一二兩高小外均已賽畢其間以楓涇之第三高小爲最優平均球遠在二十八英尺左右其餘各校亦均在　十英尺以外惟亭林之第五高小校平均不滿二十英尺十六日午後一二兩高小學生數百人續在體育塲賽球個人成績有遠至百英尺以　者一般成績亦均不弱惟平均結果不知錦標究屬誰校耳 
醬園購川私鹽西外某大醬園購進私鹽八十包僱民船裴運來松·被鹽　察破上船搜去並被知會西三區分駐所將該園經理汪某拘所管押以憑究辦 
[蘇州]  
購私鹽幾至殞命前日郭　鄒湯堡村港口有私鹽船數號由獨墅河開來一般鄉民爭先往購擁擠異常有鄉民俞念園忽失足落河當時大呼救命而該處水急浪湧一時援救非易後有熟諳水性者躍入河中良久始將俞救起然巳一息奄奄舁歸家中雖巳蘇醒恐難保全性命云 
部徵國貨商品蘇總商會奉實業廳令奉農商部通令略謂本部爲策勵全國商業起見呈奉核准於九年五月一日在部舉行第一次國貨商品博覽會希即通令各商會傳諭創造國貨商人遵章預備應徵出品送部陳列以便核奬等因爲此令仰即行　諭各國貨工廠先事壽備屆期選擇自製出品送部陳列云云西兩組設高小洞庭西山有國民學校而無高等小學故學童於畢業後如欲轉入高小勢必來城就學往返殊形不便茲聞該山董事沈維卿·朱鑑伯·等擬創辦高等小學一所以西山之石子捐爲舉欵並請勸學所略予補助目下正在積極進行中 
道尹鎭使做壽前昨兩日爲蘇常王道尹及朱鎭守使壽辰 
所屬各縣知事如太倉常熟吳江崑山無錫溧陽等縣約有八九員均於日前來蘇普祝昨日吳縣温知事特備書舫邀請各同寅閒赴光福玄墓山觀梅於清晨七時由汽汕船拖帶前往 
水烟存貨將罄蘇城水烟業近因存貨無多雖迭次向産地催 
促裝運烟迄無到貨故特公議派人赴産地催運一面道知同業 
凡屬批購以兩箱爲限餘存之貨留以應巿價格則每箱巳提高一兩餘矣 
[揚州]  
鹽署委員查案北京鹽務署曁稽核造報總所同時據海州稽核遣報分所法人魏恊理電慶駐防灌　縣屬板浦緝私第三團團長劉渤尅扣所屬營部雜欵及虚空兵額以致緝務廢弛關係鹽稅非淺請予查卿等情鹽署派餞股長總所委魯洋員　对淮查辦錢等聯袂由靑島海道來浦密查公竣即行由揚返京復命 
學員呈請保送南京高等師範國語講習科學員馬鑄時自願入敎育部立國語講習所學習特開具履歷呈請佟知事保送俾得赴省考試云 
[鎭江]  
赴美調查員南下農商部前派梅海鵬赴美國考察農業狀况現經外交部塡給護照該員定於十五日出京赴滬再由滬乘輪赴美當然道經京口故各官巳預備歡迎矣 
[南通]  
鄉區推廣電燈自唐牖城區遍設電燈後商民稱便鄉區之仿行者餘西早已成立惟不若唐　兩區之通宵達旦一至午夜即行熄滅石港區商會急欲舉辦現已着手組織並擇定舊鹽分司署班房爲公司地址以五百盞爲起點頃正與商家接洽承認盞數俾便早日開火云 
整頓紳富房捐十四日上午九時縣署爲籌補巿區經費特召集各勸捐員紳就戶口册　分城中城東城西城南四段判分等级整頓房捐擴充紳富捐聞每月務須籌足二千元方足以資抵補蓋緣去歲所辦居戶捐每月僅收一百餘元不敷甚鉅故不得不績行會議整頓也 
　稅所長易人通如貨物稅所長夏敬履接任以來上官聞其 
腰纒已富特委任前通州州牧田春　接任夏則調省候補云 
[寗波]  
破獲偷渾米船日前穿山口外到有米　三艘日則移駛外洋夜間停泊港口游移莫定形跡可疑山該處居民探悉知係佛渡山賀阿文·及新碶頭賀和密·張連生·等所販其米由天生港偷運出口共有一千餘石之多潛向沈家門某行接洽賣與閩商 
連銷某國當將情形報告柴橋鎭商會該會即請警察分所會同警備隊前往查騐該船見兵警蒞岸即揚帆脫逃兵警即雇船追往該船因風潮不順當被追獲詰查均無護照并有槍械子彈甚夥當將米船扣留該販賀阿文等及槍械子彈一併解送懸署核辦矣 
[嘉興]  
又有時症發現嘉邑自入春以來小兒之疫死者巳百餘人不料北鄉一帶又有一種時症發現起時手足麻木閉口昏倒旋即謝世現棺木舖存貨巳空近城巳有傳染者各居民多飲浦凉解毒劑以資預防 
義務夜校開課嘉興城内外所設之義務夜校於去臘宣告停課後　巳匝月茲悉　持夜校者於日前會議决仍繼續開課俾年長失學者報名肆業以期敎育之普及故南門外及東門白學内之義務夜核均十五晚開校授課矣 
來函 
[北京學生代表來函]  
　　主筆先生執事今日上海各報國内要聞欄内「載北京學生之决　」 
一則閱之殊深詫異查北京學友本「力學救國」之義爲目前自處之方深恐以學生純潔之身捲入政治潮流故凡政治之事能避者無不避之又以中國積病太深非澈底改造者不治而今非其時零治者徒滋紛擾故盡力於文化運動以啓民智至於外交問題繫乎民氣國本爭之者又勢有必然也北京學友志在撲滅暴力特不欲以暴易暴耳若乃藉推翻此暴力以擁護被暴力或且藉擁護此暴力以推翻彼暴力令人莫解所謂此則其所避而不爲者也惟推翻暴力卒之有同情焉已以有待而不爲亦絶不至反對人之爲之若至爭外交而不遂或爲民氣國本之故而不恤爲之亦屬可能此白情等之所稔知也今日各報所載大悖此旨白情等敢信其非事實報章誤採傳聞原爲常事誠恐淺人不察致有曾參殺人之懼用特函陳執事請將原函照登以明眞相幸甚北京學生聯合會代表康白情張國　謹啓 
 
 

Page 9

 
 
   
 
 

Page 10

 
 
本埠新聞 
[上海各界聯合會兩大會議紀]  
　　（一）各團體之第三次會議本埠各團體自三月七日 
在青年會開會後十日在上海各界聯合會續開會一次昨日午後四時復在上海各界聯合會開會到會各團體代表如上海抵制劣貨會張志鵬上海各界聯合會孫鏡亞法租界商界聯合會汪偉上海商界救國恒心團陳如翔上海學生聯合會湯宗威端木愷全國各界聯合會毛一豐中華工業協會黃介民海寗路商界聯合會宋誠彰回國華工同人會古偉靑中華民國學生聯合會王文彰滬北六路商界聯合會申夢世京津代表團張國　北城工商聯合會邵文瀚張秉鑫四川同鄉會曹克明吳淞路商界聯合會林大松上海志成團沈警己中華印刷職工聯合會劉伯揆藥業友誼聯合會陳文運等由孫鏡亞主席報告前星期一因到會者參差不全故未能開會特發通告召集今日會議嗣後希望諸君依前議不速而來實爲欣幸前次劉清揚提議致各公使反對各項借欵電文業已繕就待發請各簽名負責當卽查簽名簿前次贊成决議者共二十三團體此次到會僅十七團體遂公推張秉鑫林大松於散散後携往未到各團體處補簽次主席請照前議各團體代表報告聯絡各界情形黃介民張志鵬宋誠彰均有報告謂大多數無異議張志鵬提議聯絡一層須有指定辦法勿涉空泛前次决議但云工界聯絡工界商界聯絡商界語涉空泛是以現時多數無詳細之報告經衆討論各主一說最後主席說明本會係根據前次在靑年會舉行之大會而行一切主張巳經該大會議决通過無庸再議辦法一層討論結果爲分派專人各負聯絡責任並用簡單函件叙明救國運動使各團體一目了然贊同者卽請其蓋章以示一致嗣議决由中華民國學生會總會擔任起草俟下星期日繕成後卽派專員携往各團體聯絡進行後由京津學生代表張國壽聲明本埠報載北京學生議决力爭外交不涉内政等案事出離奇殊足惑人耳目鄙人（張君自稱）巳專函往詢眞相不日當有眞正表示務望諸君勿爲所惑云云散會 
（二）上海糧食檢查會會議上會旣散復開上海糧食檢查會會議列席之各團體代表如張志鵬·孫鏡亞·宋誠彰·汪醒齋·湯宗威·黃介民·王文彰陳如翔·古偉靑·張文忠·劉仁元·張鎭藩·吳畹生·金揚·汪樑·張玉麘· 
朱仲齋等仍由孫鏡亞主席說明組織糧食檢查會之必要因中外報載北京政府於舊曆去年杪向日本借欵九百萬元以接濟米糧爲重要條件之一近且採取曾彝進之謬說設立糧食調查會每年將米六百萬石供給日本調查其名媚日其實並聞此問常有日本軍艦及商船運米出口痛在切膚國民不得不起而自救故此糧食檢查會之組織實爲急務當先從調查運米商入手目前雖擬在本埠實行將來尙望國中各處人士贊同擴張此舉因茲事體大决非少數人之能力所能勝任也云云前次所　草章經列席各代表共同修改後方散會附載簡章如下「第一條」本會定名爲上海糧食檢查會「第二條」本會以杜絶糧食出口爲宗旨「第三條」本會以學·商·農·工·報·設有會所之團體組織之「第四條」凡加入本會之團體各舉出代表二人「第五條」設總務文牘·財政·調查·四科（甲）總務幹事四人文牘幹事二人財政幹事一人調查幹事無定額（乙）各科另設主任一人「第六條」各科主任及幹事均由各團體代表互選之（調查科幹事無定額不在此例）「第七條」各科主任督理各該科進行事宜文牘幹事司一切來往文件財政幹事司出入欵項調查幹事司調查一切事宜凡非文牘·財政·調查三科所司之事概由總務科辦理 
[全國各界聯合會常會紀事]  
全國各界聯合會昨日舉行評幹聯席常會由毛一豐主席張靜廬紀錄由主席報告㈠河南督軍趙倜復電本會說明汴民大曾主席巳經釋放㈡學生總會以召集全國評議會事商借會所議决可以通融㈢赴粤代表馮驥駿來函報告近狀㈣赴粤代表翁吉雲回滬報告在粤與各界接洽情形㈤赴汴代表趙萬川回滬報告在河南與各界接洽及開國民大會情形并被捕先後經過情形㈥汴國民大會來函稱派代表列席本會議决須得各界聯合會證書方與本會章程不背遂散會 
[上海飛行俱樂部董事會紀]  
　　昨午上海飛行俱樂部開董事會於黃浦灘聯華總會到者爲會長克拉克·唐露園書記薄克·朱少屏董事唐紹儀·費吳生·比那等議决意大利飛機到埠之晚飛行俱樂部公宴意飛機人員於禮查西飯店與宴者各捐銀八元作爲餐資等費現在定座者已二百餘人意飛機現巳抵印度大約二禮拜内到申願與宴者可速向飛行俱樂部各董事定座並議决日内發起徵求會員每董事擔任組織一隊會費每年五元願爲會員者可請各董事介紹入會云 
[義國派艦來華之咨照]  
　　駐滬義國總領事德樂時氏昨接該國政府電令以本國政府决意派遣兵艦來華駐紥業經指定武威鐵甲艦二艘裝甲巡洋艦二艘不日從羅馬起椗駛入中國海口駐紥吳淞口外等因該總領事卽據以函咨交涉公署查照矣 
[救國恒心團遊行演講記]  
　　上海救國恒心團爲喚起國民之愛國心特於昨晚舉行遊行演講與會演說者十餘人七時許齊集事務所八時携演講物品出發沿民國路一帶遊行至老北門口開始演講先由錢立琳說明白布旗上之警世畫（附後）　　詩看 
束子待斃之中國形勢 
救國惲心團 
　　並詳述吾人救國目的一在堅决抵制促彼國國民之覺悟一在監督政府抗拒其媚外行爲次趙南公詳講吾人當自覺自救協力同心一致對内對外次顧石演說 
吾人須個個覺悟並須極力固結團體次楊寳鈞演講提倡經濟濮文彬勸人勿吸紙烟提倡儲金往來聽講者五六百人講有二時之久始整隊沿民國路遊行一週而散時巳鐘鳴十一下矣 
[靑年演講團之組織]  
　　自商界救國恒心團發動游行演講以來本埠熱心國事之各團體多擬接踵而起編隊游行演說最近有閩人李浩川·浙人吳乾·魯人郭大釗等擬特組靑年演講團全以中學以次之高小學生結會每星期上午九時至十二時定爲練習時間午後二時至八時定爲演講時間聞以十二人爲一組首先招集十組即實行游行演講其練習方法亦分十種㈠外交㈡國民生計㈢社會道德㈣家庭敎育㈤個人生活㈥平民政治㈦嬰兒敎養法㈧女子事業㈨勞動勢力㈩國民常識刻巳着手進行聞報名者綦夥不日可以實地演講云 
[中國號由滬出發期]  
　　大陸報云中國郵船公司之中國號原定本月二十三日由滬開赴美國茲　修理需時行期勢須更換改於二十八日由滬出發云 
[南京號載來金銀之細數]  
　　中國郵船公司之南京號船巳於前日（十六）抵滬所儎之金銀大條與美銀洋等始於昨日提出計花旗銀行美金五十五萬元華比銀行美金三十萬元匯興銀行美金五十萬元和　銀行美金十萬元麥加利銀行大條銀七條·美金洋十萬元某銀行大條銀五百零一條友華銀行美金洋五十萬元·大條銀五百條·砒砂洋四十二袋·（ 
計四萬（一千枚）匯豐銀行大條銀五百七十八條·砒砂洋一百七十二袋（計十七萬二千枚）道勝銀行美金洋四萬元·砒砂洋四十四袋·（計四萬四千枚）某銀行大條銀九十三條住友銀行大條銀七十一條·美金洋四十萬元華商中孚銀行美金洋三十萬元共計大條銀一千七百五十條美金洋二百七十九萬元砒砂二十五萬八千枚約值銀三百八十三萬二千兩之譜 
[昨日開出之砂金]  
　　中國銀行去歲從東三省儎砂金甚夥但至昨日始開出足赤盎斯及本標金等共九千數百兩價一百七十三兩八錢係恒孚·同豐永恒記·天昌祥·恒豐潤·協康·同豐餘·裕豐永·方記·元盛永·九霞新記·天祥·萃泰·景福·寳裕等十四家所購每家約購七百兩左右烚赤價因此略爲鬆動惟聞嗣後現金來源將日稀一日云 
[華富銀行開幕之先聲]  
北京華富殖業銀行近爲推廣營業起見特派周某來申籌設分行已擇定河南路漢口路轉角爲行址建設三層樓洋房正在鳩工庀材積極趕造一俟落成即可開幕日來各處之投資附股者極爲踴躍聞有山西富商李某願投鉅資預爲將來設置南方各行省分行之地步云 
[友華銀行報告]  
　　中美新聞社譯友華銀行十七日報告云昨日倫敦當地及出口銀價均減二辨士又八分之三正式金鎊滙價跌一辨士金圓滙價漲半分爲一百三十五元此聞銀行賣出價金鎊爲七先令三辨士金元爲一百三十七元故要求不多投機者寗賣出不買進迨收巿時金鎊又漲一辨士金元漲半元紐約十五日銀價一元一角九分半倫敦銀價不至再跌倘倫敦跌價則此間銀價亦必跌因存銀頗多之故出口貿易極少 
[一星期米巿之調查]  
　　自上星期三（十日）以來米價巳稍回落茲將此一星期南北兩巿船貨火車等來源調查錄下閘北共到船三百餘艘常錫帮米居十之七南帮居十之三總共裝來四萬餘石南巿方面共到船三百二十餘艘蘇同帮米居共六七常錫帮米居其三四裝來約四萬三千餘石滬寗火車裝來糙米客秈爲各廠所碾者七十餘車行家銷場則受出口之影響漲價之後成本較鉅故價雖貴而獲利頗微本街米店銷路不多南巿方面專做出口包子各行家藉口有軍米護照打包出口者計有一萬餘石閘北某行及某客等售與洋商已打包裝出者五千石該行等現問米糧檢查團成立將實行嚴查故稍爲歛跡昨日巿上廠機白粳開價八元三角較前三日每石跌去三角秈米亦跌去三角二角不等 
[南僑實業有限公司計劃書]  
　　南洋雪蘭莪埠華僑張郁才等發起組織南僑實業有限公司以圖振興實業特籌備調查費十萬元推舉董事謝少銘回華調查巳誌昨報茲將該公司計劃書照錄於後（弁言）大戰旣告終矣今後品物之需求日亟而原料之供給未充凡具世界眼光者咸思利用此莫大之時機挾其實業政策相與角逐於經濟競爭之新舞台矣嗚呼吾同僑中國人也以吾中國人而立於此新舞台上應作如何准備今夫中國物産天府之雄也浙粤之絲也蘇直之棉也湖閩之茶也景德之磁也與夫奉吉之森林雲貴之礦産東北之毛革西南之漁鹽凡茲利源罄竹難述嗚呼同僑此非吾儕用武之地乎同人等所以有南僑實業有限公司之組織也比者吾國人旣領悟戰時往事之敎訓復感想戰後時機之危迫於是提倡實業之聲浪愈唱愈高矣雖然久無實力结合無程序之進行無精確之調查無明瞭之審擇熱度陡升一呼畢集曾不旋踵而顚仆隨之比比然也試觀吾國内外倡辦實業大不乏人然求其成績卓著者幾如麟角鳳毛不易多覩此何故哉竊願吾同僑深長思之吾國地大物博夙負世界寳藏之盛名乃實業之原料豐富也如此而實業之發達遲鈍也如彼無他資本不充實組織不完善之弊也前車屢蹶來軫方遒同人有鑒於此故欲成立一偉大之實業不得不審愼周詳先設籌辦機關從事實地調查爲初步辦法爰集同志略訂簡章謹貢諸吾親愛僑胞之前尙望勿蹈空言持以毅力葆同僑之榮譽闢吾國之利源順世界之潮流供人類之需要夫豈獨吾儕重大之職志抑亦國家根本之要圖也哉（簡章）（一）名稱定名爲南僑實業有限公司（二）地點本公司暫設吉隆坡古洛士街門牌二號（三） 
宗旨以振興實業爲宗旨先從改良紡織入手次及他項工藝（四）資本本公司尙在籌辦時期擬先集股本銀一十萬元爲調查各費分作一千股每股一百元認股時先交十元派股時再交十五元共收二十五元其餘七十五元經多數董事决議認爲必要時得續繳之惟股本集至五萬元即作爲成立得按照章程積極進行（五註册本公司先在南洋雪蘭我政府註册爲有限公司俟調查完竣即開臨時會議决定擴充股額改組新公司再在香港或南洋英屬政府註册仍照有限公司之規定另佈招股章程（六）優先股本公司改組時所有舊股一十萬元全數撥作優先股應享如何之利權届時會議規定之（七）董事部本公司董事部至少五人多不過九人由全體股東記名投票式選舉之董事舉定後再由董事互舉主席一人幹事三人以上各職員均當義務不受薪金但董事部於必要時得另聘秘書酌給薪水至董事會議至少五人列席乃能發生效力（八）董事資格凡占有本公司股銀一千元者得爲董事被選人（九）調查程序本公司由董事選派專員至少三人先查國内紡織現况遍歷著名出産絲蔴及棉業毛料等區實地調查隨時以最詳確之說明書佈告董事部以資審擇該專員以洞達内情通曉國語及富有商業經騐熟識南洋情形者爲合格先從董事及股友遴選或聘别人充任（十）存欵所有股欵存放吉隆坡廣益銀行非有幹事一人會同秘書之簽押不得擅支（十一）附則以上簡章如有未盡事宜經正式會議多數贊同得隨時增改之 
[組織裁釐加稅討論會]  
　　釐金積弊中外皆知年前曾經本埠國貨維持會會長王文典代表商會入都建議裁釐加稅當經政府採納上年復由工商研究會郭廷榭·徐春榮·王漢强等先後函呈政府申明利弊切指關稅之可加力請實行裁釐亦爲當道所嘉許答謂須有相當辦法云云現旅滬巨商王文典·吳宗濓·姚曾綬·徐春榮顧馨一·朱煜邦·郭廷榭·王漢强·陸文釗·許模·王士俊·汪惟正·葉逵·單政中·吳鴻林·金殿元等以裁釐加稅期間應先討論相當辦注　聯合原發起人共同組織裁釐加稅討論會已在東亞酒樓集議數次聞不日可告成立云 
[杜絶新認稅之廳令]  
　　上海税務公所接江蘇財政廰訓令略謂案查蘇省各項認稅前於民國四年間奉政事堂封寄大總統諭飭查明取消業經遵照轉飭分别撤歸散收其偶有特别情形或地近租界或細軟易於藏匿及散漫艱於稽查者恐驟撤有礙稅源暫仍其舊改爲代征自係並顧兼籌爲逐漸廓清地步非省手續資仿效也比年以來力籌稅法統一已將舊寗屬釐金一律改辦貨稅其他應行整頓之事仍期有進無退次第講求要知認稅之額必較散收爲短否則無利可圖安肯承認其原認各稅未能全行取消誠非得已豈容再有新認惟恐各稅所尙未周知或有業商禀請包認再爲代轉徒費筆墨應即查案通令自今以後凡遇新案請求及巳撤復認者均不得據情率轉其原有代征各案并須隨時察酌如有可以收回散收亦應極意整頓隨時呈候核辦云 
[襪業會議改善工制]  
　　本埠手工織襪各工廠前因織襪工人時有藉故停工 
另進他廠并不正式告退以致原料與機器擱置受損極巨而工人掉廠後其利益并不加多且因掉廠荒廢時日茶水車費不無消耗是工廠與工人多受其害昨日手工織襪各工廠藉襪業各工會開會討論改善方法到會三十四家公推東方襪廠吳愼之主席公擬取締章程十四條經尹鶴林等先後發表其意見當經到會全體贊成誠恐仍有未能圓滿之處擬於本月二十三日提交董事會復議通過後約於下月中旬一致實行 
[關於管理德奥人財産之佈告]  
　　上海縣公署昨發布告云本年三月十一日奉滬海道尹公署第一三三號訓令内開案准江蘇管理特種財産事務分局咨開案奉省長公署第八四二號訓令内開本年二月二十一日准管理特種財産事務局函開案查管理特種財産條例第三條内稱凡有應付與德奥人民之欵項物件均應送交該管地方官廳等語現在關於德奥僑民財産之事業經次第辦理凡有欠付德奥僑商僨欵者自應先行開單呈報以憑查核相應函請查照希卽 
布告各屬商民如有欠付德奥僑商債欵或他種欵項者限期開單呈報該管官廳以憑核辦倘或意存觀望隱匿不報一經查出應即按照條例辦理卽希察照施行等因准此除函復外合行令仰該局即便布告各屬一體遵照此令等因奉此除分咨外相應咨請貴道尹查照希即轉飭所屬布告商民一體遵照爲荷此咨等因奉此除分行外合行令仰該知事即便布告商民一體遵照此令等因到縣奉此合行布告仰各商民人等一體遵照母違切切特此布告 
[靑年會徵求會之公函]  
　　上海基督敎靑年會徵求大會總會長王正廷致各隊員 
函云飛啓者本屆徵求大會開幕迄今已兩易星期總數收入巳得二萬分此皆由各隊同仁熱心贊助所致 
查最近北京·天津·廣東·湖南·各靑年會之徵求會俱溢出額外收效甚宏而吾上海爲通商巨埠各界聞人彚集之所預料結果必超上乘斷不致落人之後惟是本徵求會閉幕期促屈指已僅四五日現離目的尙缺二萬五千分必得台端迅賜維持加意進行庶可獲最後之勝利則靑年幸甚社會幸甚又附啓者本會徵求會閉會在卽而收入會費尙不及半昨經肇和隊隊長韓玉麟君等提倡以各隊隊員均有職業斷難專事徵求現在爲期巳迫不得不竭力想法應請各隊隊員於此期内各自提出一日專爲本會徵求則收效自必可觀經衆贊成肇和隊巳首先實行台端旣熱心襄贊 
於前定樂維持於後尙祈卽日仿行盡一日之長竭力勸徵則不獨全體之榮幸靑年與社會均拜君賜矣臨頴不勝企禱之至 
[嚴查車役包運烟土]  
　　滬寗杭甬兩路管理局昨接交通部令云鴉片流毒中 
國爲害最鉅自政府厲行禁烟以來本部對於各路疊經訓令查禁私自運帶烟土禁令綦嚴茲據江浙公民禁烟協進會密呈查有粤商徐某鄭某等在蘇常杭湖一帶私運烟土勾結輪船舵工頭目賄通鐵路車頭夫役並聯絡關卡軍警互爲包庇請飭滬寗杭甬兩路嚴訂檢查車頭夫役條例以絶來源等情所陳如果屬實流毒何堪設想路局夫役受賄通同私運尤干法紀仰該路局長嚴密偵查該路員役如有前項情事立卽開革送交法庭從嚴究辦勿稍姑容一面速訂檢查車頭夫役辦法呈部核奪俾奸宄得以儆懼可期淨絶根株原呈抄發查閱云云該路任局長奉文後當飭車務總管轉飭各巡察嚴行檢查並訂定檢查條例分飭各站巡察站長嚴行督察如有上項情事立卽呈局核辦 
[滬西荒地上發現死人手足]  
　　滬西杉板廠新橋相近荒地上昨晨忽發現形似婦人之 
脚兩隻男子之手一隻該處鄉民得悉此事踵往圍觀經巡街捕查見奔報新閘捕房捕頭立即督同中西探捕馳往察勘一過命將手足拾回攝成影片始飭該圖地保報官掩埋並諭中西包探偵查發現死人手足眞相禀候核辦 
[汽車碾斃人命案之詳訊]  
　　　　　　　　汽車夫押滿一月了案 
　　南京路永安公司司事廣東人楊伯祥於舊曆正月初二在虹口北四川路武昌路附近被東嘉興路萬康醬園小主張祖康所乘出汽車夫葉祥木（卽祥毛）開駛之一千七百七十號汽車撞倒碾傷斃命一案業經公共公廨騐訊等情迭誌本報昨晨續訊尸屬仍延律師到堂觀審先由捕房律師起向見證西人潑克詰據答稱是日伊在出事地點目覩死者由東往西被告之汽車由北往南行駛甚速致死者不及避讓司機人係右手開車死者亦在車之右手遂爲所撞其時天微雨車之雨篷及行人之洋傘均捲而未張路上車馬行人並不見多是時伊因欲至南京路故與被告之汽車同在北四川路向南先時伊在汽車之前直至肇禍汽車超過伊前有二三尺之地伊前在騐尸所言死者未見汽車一語係度死者當時不及看見出事後伊曾喝被令告停車扶死者入車載往醫院伊亦同去云云即由被告之律師向該證人盤詰一過又由見證金瑞芳·俞阿才分别上堂證明是日伊等亦與張同車惟坐在後面被告被撞未曾看見但車行甚緩事出後即伴送張女歸家後事不知等語又由二百二十七號華捕上堂禀明車死者至醫院亦係被告開車等語又由管理汽車事宜之西捕頭格納浦上堂禀明被告所執開車照會係學習之用祇能在行人稀少馬路廣闊之處開車云云質之葉祥木供稱前在福建督軍署開過汽車一年車上快慢表一概知道在張家開車祇有二十餘天是日車行速率約在十三四碼之間至武昌路口關住五碼撞倒死者之時不過七八碼因天雨撑篷死者從横穿過致未看見等語旋由兩造律師略辯之下承審官張襄讞及英包副領事即退入休息室旋復升座會判葉祥木押滿西牢一月示儆 
[法庭研訊西鄉命案]  
　　西北鄉北新涇鎭附近范家宅鄉民范生全於去年舊曆十一月二十五日因有胡阿四丁金喜等向范借取木頭起運該處吳淞港中擱淺小輪范不允許以致衝突扭毆范當時受傷由范妻張氏雇人舁至胡阿四家當晚身死由該處地保協同屍妻張氏報請地方檢察廳派員騐明並由該管警區將丁金喜獲解到廳訊供收押候究在案茲悉此案業經檢察官預審明確起訴審判廳請爲公判昨日下午該廳周刑庭長會同沈檢察官開第一庭審理先據姚永祥投案禀稱現充三十保八圖地保胡阿四　等與范生全如何衝突地保不知其詳惟事後范巳受傷 
 
 

Page 11

 
 
由范妻張氏前來知照地保前往察看旋將丁金喜拘獲交由北新涇警所轉送案下是實惟正兇爲胡阿四等丁金喜係帮兇一价子云云問官曰爾旣未目覩何以得知丁爲帮兇姚答稱係由范張氏向民述及又命提范張氏至案據供本地人年三十三歲丈夫范生全去年無端被胡阿四等多人毆傷頭顱惨遭斃命現求緝拿究懲以雪沉寃問官曰丁金喜當時是否在場行兇該氏答稱當打架時有人前來報知婦人趕往察視但見丈夫受傷倒地口不能言各兇手早巳星散其時惟見丁金喜在場據丁自稱曾經解勸婦人疑其亦爲行兇之人然丁是否行兇氏實不能指實現在各兇犯如胡阿四·姚阿毛顔阿毛等八人均已逃逸請求堂上嚴緝到案究懲云云質之丁金喜供年三十七歲與范生全爲親戚是日各在該港灘挑泥旋見胡阿四等與范生全口角揪扭民人上前排解范之頭上早被胡等用物擊傷事後民在家吃飯由地保來家聲言爾曾在場解勸理應前往作證是以民人隨同地保至警察所轉送案下是實問官得供一再駁詰各執如前問官會商之下遂諭候再傳人證到案再行核辦姚永祥范張氏分别退去丁金喜還押候示 
[造就敎授國語師資之準備]  
　　　　　組織國語講習科傳習注音字母　　江蘇省敎育會附設國語研究會先傳習注音字母辦法巳誌前報茲悉第一期傳習巳於本月十五日開始各師範學校派員到會者計十校二十九人每日下午三時起傳習二小時其傳習方法除由沈信卿君逐字口授讀法外並隨發沈君所編注音字母發音部位表一紙表極簡明故傳習各員均能澈底明瞭大約一星期内卽將閉會第二期定四月十二日開始傳習員由各縣勸學所每縣選送小學敎員二人到會云　　上海縣勸學所所長李頌唐前接縣令着保送敎員赴京學習國語業巳遴保縣立一高學校校長潘贊麟·與私立潮惠高小敎員劉樹明赴省應試巳誌昨報茲該所長又邀同縣視學朱伯華各巿鄉學委經董數人至所開談話會以現在敎員未諳國語者頗多决定即在所内組織國語講習科招集各學校敎員互相傳習並請胡少亢君照所議日期及地點分往各巿鄉敎授注音字母茲將議定傳習注音字母日期地點誌下四月十一日（上海·閘北·引翔港）上海巿中區尙文路勸學所四月十三十四日（蒲淞·法華）北新涇經董辦事處四月十九二十日）洋涇·塘橋）洋涇巿經董辦事處四月二十一二十二日（高行·陸行）塘工局四月二十六二十七日（漕河涇） 
梅家弄第二校四月二十八二十九日（曹行）華涇鎭第五校四月三十五月一日（塘灣）塘灣第二校五月二三日（北橋·顓橋）北橋鎭第一校五月四五日（馬橋）馬橋鄉經董辦事處五月六七日（閔行）閔行鄉經董辦事處五月九十日（三林·楊思·陳行）三林高等小學校 
[學校消息併紀]  
　　北區公學海寗路福壽里北區公學自開學以來學生漸增巳達百五十人該校長王君與總幹事唐君對於德育體育極爲注意現己着手組織童子義勇隊由體育敎授蔡超君任訓練之職聞第一隊於本月二十日即可成立云
平民義務學校法租界敏體尼蔭路三百三十二號中華救國十人團聯合會所設立之平民義務學校現巳組織完備定於舊暦二月初八日（即三月二十七號）開學有志向學者可往該聯合會報名入學聞平民書報社及英法文夜校亦將出現云星期義務學校南成都路知學會鑒於社會腐敗敎育幼稚特組織星期義務學校一所課程注重平民常識刻正積極進行不目即可開課云 
銀樓工藝學校公共租界大馬路楊慶和久記銀樓經理沈文鑑爲提倡工藝精良起見創設工藝學校一所即以該銀樓工塲之餘屋爲校舍聘請專門技師胡秋笙爲敎習先以該樓學生送入肄業一俟校舍擴充再行通告續招所訂課程以先入預科二年升專科五年爲畢業業於前日開學敎授矣 
[寗波同鄉會路祭故董]  
　　寗波旅滬同鄉會總務董事陳鏡如在滬患病日前逝世陳君平素熱心公益與同鄉各界感情極洽今遽謝世該會同人咸深哀悼昨日陳君靈柩搭新寗紹輪船回籍送者甚多路奠之處各帮皆有其人午前十一時寗波同鄉會特在十六舗寗紹碼頭設奠恭送會長董事送者如張讓三陳良玉王儒堂錢逺　孫梅堂方椒伯等六十餘人而陳好友唐乃安趙晋卿等皆違道相送云 
[寳隆醫院看護科畢業]  
　　白克路寳隆醫院附設之看護科學生三十餘人昨日舉行畢業禮畢業者爲該院副看護長沈愛心女士常由院董周宗良致訓詞並合全科敎員學生合攝一影而散 
[大達公司新碼頭工竣]  
　　南巿十六舖大達輪埠公司在關碼頭附近添設最新式輪埠碼頭上建木房一所預備推廣停輪地點迭紀前報茲悉該處沿灘淤泥滿積小輪船傍岸尤多不便現已用挖泥機在彼開挖深約數尺竣工多日該公司巳將閔行川沙南滙等班小輪移泊該處計向泊董家渡之明和汽船兩只及大北順華等小輪兩艘均在該處傍岸訂期陰曆二月初一日開班聞該公司巳飭巡丁長楊芝塔撥派巡丁數名常駐碼頭彈壓一切小販等類均不許入内以免竊匪混跡各搭客之行李俱可堆置於内等候小輪往返 
[浦東成衣業組織公所]  
　　浦車沿浦一帶成衣業近由曹勝昌陳輔卿楊敬山黃榮昌等發起組織浦東成衣業公所在爛泥渡花園石橋竹林苍内設立籌備處着手進行茲定陰曆二月初二日開籌備會公决章程推舉職員共策進行 
[浦東警察會操紀]  
　　浦東爛泥渡淞滬警察第三區代理署長張運昌於昨日午後三時傳集游巡第四隊巡官戴鴻恩翟幼庭及一二三各分駐所巡官王錫恩郝文翰等各率長警二排約共一百二十餘名齊集三區警署門首旋由保安隊長馬玉齡督隊出發至冰廠地上舉行會操一次操至傷晚六時始各敢隊散歸聞以後每星期内必須會操一次以期整頓云 
[兩輪船入塢修理]  
　　華戊輪船原爲奥國商輪由我國於宣戰期内没收者業經交通部租給裕豐航業公司正擬開班營業茲因該輪機器鍋爐騐有損壞故由裕豐航業公司飭令駛往江南造船所修理昨由該船塢劉所長允予飭匠提前入塢興修云又美孚洋行之美川輪船亦因汽鍋機軸年久失修且船壳應加油漆業經該行函送江南船塢修理昨已由劉所長飭匠將輪駛入塢内動工修葺矣 
[徐國樑赴寗]  
　　淞滬警察廳徐輔洲廳長因有要公於昨午乘滬寗快車前往南京謁見軍民兩長面陳一切聞定於次日返申云 
[皖賑副劵第二次開奬紀]  
　　昨日爲皖賑副券第二次開奬仍在西門方浜橋共和影戲園舉行上午九時半起下午一時竣事聞此次未售完之剩劵尙有一萬餘張先期由安徽籌賑所悉數購去頭奬第六千四百零六號即爲該籌賑所所得茲將各大奬號碼錄下頭奬六千四百零六號安徽籌賑所二奬一千零十四號本埠大有利三彩六千零二十七號本埠萬財源四彩二千零九十一號本埠萬寳源又三千九百九十一號嘉興永最利五彩一萬九千二百七十九號漢口中國銀行又一百二十九號安徽籌賑所又三萬一千三百四十三號安徽籌賑所又一萬八千九百三十四號嘉興協義興 
[桐油船遭風失事]  
　　日前南市元來桐油號於日前配船夥（即跑馬頭）計老二雇就人和尙之出門船裝載桐油二百五十件（值銀二千餘兩）駛往浙江嘉興交卸詎行至南黃浦蕩口地方忽遇大風致遭失事全船貨物立即沉没船夥等四人由緝私營巡船及經過之麵粉船劉三林救援得未淹斃元來貨主聞警後因貨未保水險立即派夥乘船前往蕩口失事處察勘瞥見祗剩檣桅矗立水面無法取出遂派人看守一面訂商熟諳水性者入水撈貨聞需費洋八百元昨日小和尙以當時遇風本應停駛被計催迫冒險行駛以致失事欲向元來配船索賠船隻價一千餘元而元來以船主小和尙駕駛不愼責令賠貨雙方各不相下未知如何了結也 
[少婦吞金圖盡]  
　　住居滬城小南門内水仙宮附近之陶某於去年春間娶朱姓之女爲室成婚迄今夫婦時時反目氏姑亦助子迭次將氏兇毆舊暦本月二十三日又因細故將朱氏毆打次日該氏奔回母家後經親族解勸將氏送回氏姑見媳歸家虐待更甚朱氏乃於前晚背人在房吞服金飾自盡迨神色改變爲姑察悉急命其子雇車送往紅十字會求治昨午據該會中人云因吞金過多恐有性命 
之憂云 
[尋夫不遇投浦圖盡]  
　　山東婦人邱奚氏日前來申找尋丈夫無着前晚頓萌短見至法租界黃浦灘投浦圖盡適爲巡街捕查見唤得舟子設法救起帶入捕房昨送法公廨請示先由捕頭上堂禀訴前情訊之奚氏供婦人來申找尋丈夫不遇無奈投浦圖盡請求超拔中西官得供判候捕房飭探查明氏夫下落再行核辦 
[販賣寡婦之懲儆]  
　　常熟人朱達頭之寡媳李氏於上年七月間被婦人朱蔣氏金小金誘拐來申售與住居法租界之小販劉長生爲妻計身價洋七十元現經朱偵悉前日來申報告法租界西捕房飭探前往將以上三人一併帶入捕房管押昨解法公堂詰訊先據捕頭上堂禀明前情繼據朱達頭投訴被拐情形詰之朱李氏供丈夫早亡在家時翁欲行非理婦人不允致被毆打無奈逃出是實朱蔣氏供實由李氏自願出外故由婦人托金小金將李氏嫁與劉長生爲妻並非婦人所拐求察金小金供李氏由蔣氏領來托婦人代覓主顧嗣由婦人介紹與劉姓爲室是實劉長生供李氏由金小金介紹售與民人爲妻計身價洋七十元是實中西官會判以朱蔣氏等販賣婦人罪己成立着蔣氏押女所一年金小金押六個月劉長生斥退朱李氏交原告領去管束 
[尋獲逃妻]  
　　寳應人匡能前日扭其妻趙氏至胡家木橋五區三分所訴稱民妻自六歲時即童養過門至十八歲私逃在外有七年之久今始尋獲請爲訊究經唐警佐提訊氏供前被拐匪某甲拐出帶至滬地價賣與王木香作妾云云唐警佐命解司法科核辦 
[汽車夫供認誘拐女子]  
　　汽車夫徐和尙於新正十一日將住居閘北烏鎭路永江里常州人王鳳章之十九歲女阿小誘拐出外女父四出訪尋杳無下落前日女父經過新閘與徐途遇喚捕扭入新閘捕房捕頭以案係華界發生派探將原被併送閘北四區總署請究昨經顔警正提訊徐供認誘拐王女現該女藏在法租界馬律師相近等情問官得供判徐和尙收押候飭警提到王女再行核辦 
[跳電車跌傷]  
　　昨晚九時許有寗波人王元森附搭某號電車行經南京路不俟車停遽即跳下致跌倒受傷頗重當由老閘捕房二百六十八號華捕前來雇人力車送往醫院醫治一面據情呈報捕頭候示 
[馬車撞傷老婦]  
　　昨晚十時許有某姓馬車駛過愛多亞路撞倒江北老嫗蔡徐氏腿足受傷經巡街捕前來押令該馬車送受傷老嫗投醫院醫治旋即帶該馬車夫入捕房稟候捕頭發落 
[指控經理私用鉅數賬欵之集訊]  
　　新閘大通路新康里大東米粉廠主入籍西洋之潮州人黃桂植在公共公廨刑事科狀訴經理楊非池於前年十月起至去年五月止私用賬銀一萬六千四百兩等情業巳准出提票發交戈登路捕房派令四十五號三道頭西捕於昨日午後將被告逮廨由關讞員會同西洋施副領事升座第二刑庭集訊先由原告代表律師上堂譯明案情次據原告訴稱被告由談靜蘭薦舉向在我所開之和豐油廠爲夥前年十月間被告勸我出資開設米粉廠當時與其訂定資本以三千兩爲限直至去年五月間調查賬欵詎被私用如許之鉅但其賬薄多匿而不交等語被告亦延律師代辯中西官諭被告還押候下二禮拜二再訊 
[工人多事押一月]  
　　楊樹浦日商上海第三紗廠日本人某指控揚州工人趙無爲提倡 
罷工阻止女工工作等情昨由該管捕房傳同見證女工王小三·姚增增·聞靈大將被告拘解公共公堂請究經原告及見證上堂證明被告指使女工罷工情形即據趙無爲供稱因日人阻止遲到女工至飯間喫飯故日班女工罷工我係夜班何從干涉到堂見證係廠中呌來等語中西官以趙不應多事判押西牢一月 
[昨日公共公廨訊理民事案紀]  
　　昨日公共公廨早堂民事訟案輪應關讞員及美丁副領事會審計訊五宗彚誌如次（一）「張緩卿訴趙松壽不還託爲保存古玩案」此案係原告不服初審判决請求復審者先由被告之律師起稱今本案未訊之前敝律師有一件異特之事須陳明堂上以覘原告律師藐視公堂之處蓋上禮拜五午後敝律師忽得敝當事人被老閘捕房拘去之消息及往調查始知原告代表斐司律師於是日上午至刑庭控趙侵吞伊當事人價值四萬兩之古玩故而出票將趙提去因是日刑事堂期係英領陪審敝律師乃將本案卷宗持至英領事署謁見卓包兩副領事詢問當時出票拘拿情形包君謂當斐司律師請出牌票時並未言及伊已民事起訴旋經卓君用電話詰問斐司之後復以電話飭令老閘捕房將提票取消趙某釋放乃原告律師必欲於禮拜五請出提票將敝當事人捉進捕房無非定禮拜六解送公堂至其用意敝律師不便明言堂上諒亦洞悉惟本案今請暫緩進行須將刑事案先行進行云云次由原告代表穆安　律師帮辦斐司氏起立剖辯一過「結果」改期再核（一）「馬子久·李歲華·黃詠琴·李智之·張家珍·沈成之·陳容卿·同訴巳經倒閉河南路彩章鞋店主粤人潘本達倒欠貨欵案」此案巳判决原告勝訴被告保釋候派員理賬在案茲因各債權入之律師又上請求稟帖故而傳訊被告未到由律師到堂對於原告請求未曾反對「結果」准將存案欵項發交理賬員諭令按照各債權人控數公攤再核（一）「陳錫記訴張桂泉不付期票洋一千 
一百三十元案」即由原告上堂訴稱此欵係民國五年被告在福州路廣西路口開設番菜館時爲之裝修之工料價欵等語而被告延律師辯護以該番菜館倒閉後派員將賬理清被告已卸除股東靑任云云原告亦延有律師聞語駁稱該館倒閉派員理賬時並未通知原告不得謂原告放棄權利云云「結果」改期宣佈堂諭（一）「婦人陳葉氏訴華劉胡林連生不理抵押借欵洋三百元案」此案早已判决原告勝訴被告押追茲因華父老三巳挽該管地叚之地保出向原告和解故原告之律師到堂請求銷案「結果」照准被告開釋（一）「李遐昌訴李泉生不理押欵案」原告律師得被告律師之同意請求改期「結果」照准 
又午後民事訟案由李襄讞及英包副領事升座會訊計共兩宗亦錄如次（一）「顧品法訴顧賢益不理續次借欵案」由兩造代表律師各述數語無結果（二）「胡根桃訴蔡雲卿不理借洋貨欵共二百七十三元及蔡訴胡不理賬洋二百十五元之互控案」上年五月間曾經傳訊結果爲之派員理賬茲所派駐廨理賬員王梓康巳將兩造賬目理清詳細禀復故而傳訊即由王上堂稟明理賬情形乃胡之律師以若照理賬員報告伊之當事人所得祗數十元大不滿意因而反對經蔡之律師與其辯駁之下「結果」着蔡照理賬員報告數目償還 
　　英商華記洋行在公共公廨呈訴戴將財不理擔保貨欵一案昨晨由俞襄讞會同英卓副領事在第一公堂續訊被告不到問官諭候飭傳保人着交被告到案再訊又英商壳件洋行訴沈祥記錢債糾葛一案本定昨日午後由俞襄讞及英卓副領事在第一公堂集訊屆時卓君因公未到故巳改期矣 
[發票不貼印花之科罰]  
　　南滙人顧老關向在浦東張家浜販運絲綫每日渡浦購貨因不將發票粘貼印花被三區巡警查獲將顧拘解至署經張署長訊明前情判罰洋五元並着令如數補貼 
[私賣鴉片各罰百元]  
　　法租界小東門捕房捕頭偵悉一枝村街王阿子陳金卿家私設烟榻容人在内燈吸洋烟有違禁令爰於前晚帶同包探等前往抄出烟槍五支烟具甚多當將煙客與王等一併帶入捕房諭令交保候究昨日傳解法公堂請訊先據捕頭上堂稟明前倩將煙具呈鑒詰之王陳兩人供認私賣燈吸不諱中西官判王陳兩人各罰洋一百元充公以儆起案烟具没收 
[指控搶洋不實]  
　　江西人滕羅崽指控虞三狗於一月六號糾黨在虹口怡和碼頭以搜查烟土爲由搶刦現洋八十元等情業由該管捕房將被告拘解公共公廨諭令收押候訊在案昨晨中西官升座飭捕傳齊原告見證胡春生將被告提案訊明此事實係被告與陳世法合資做茶葉生意起釁陳串出滕羅崽揑控因判將案註銷被告開釋 
[水手漆匠串竊之押儆]  
　　粤人陳蘇向在英商怡泰公司之英國號輪船上充當水手頭目北次該輪進口時陳竊得價值頗鉅之呢絨等物串同漆匠葉西老希圖將贓駁運上岸被大伙西人察出報告水巡捕房派探何阿春往將陳葉兩人連贓一併拘押昨解公共公堂即由捕頭梅羅上堂禀明得報派探往拿情形並由該船主及大伙兩西人上堂證明察出被告串竊情形末由兩被告所延律師起立辯護承審官俞襄讞及英卓副領事以贓證確鑿判决陳蘇刑期五年葉西老刑期一年半着解往西牢執行贓給原告領去 
[過犯行竊押兩年]  
　　康有爲前次來滬時寓於新閘退爾司路十六號洋房内上月二十四號被偷兒掩入竊去臥具曾報告該管捕房請緝在案前日靜安寺捕房包探顧金林查明此案係夏阿泉所爲將夏拿獲吊出原贓昨解公共公堂經中西官訊供屬實以夏係過犯判押西牢二年期滿逐出租界贓交失主派遣到堂之代表領去 
[誌謝]  
　　昨承商務印書館贈第六卷三號英文雜誌一册又銀行週報社贈第百三十九期銀行週報兩册書此併謝 
來函 
[何綸章來函]  
　　閱今日（十六）貴報本埠新聞關「絲巿近狀」一節下脚等貨價額與事實不符茲將所知者報告如下「長吐」每年産額不過四千擔左右現在因英美法意日等國互相竸買以致近年來巿價　漲今年由法國行家開盤抛貨價一百八十二三兩至昨日已到一百九十五兩或二百零五兩不等川漢路「蘭巴」等貨以及山東路「索十」照上年陰曆十一月份雖稍漲一二成然照大勢看去終不能十分漲足因此貨祗有法·意·兩國去路而成色又低川漢帮客人照今日巿價尙未肯脫手者爲數甚多也山東路大二挽」自從去年新貨出巿後因收成減少各國用度增廣日本人又從安東之出産地擄辦以致上海各洋商大起恐慌今正開盤烟台貨價已到一百五十兩現在巳漲至一百七十五兩「雙宮繭」索來爲日本人獨行生意近年來日本之開新行於滬地者逐漸増多而貨物仍未增加彼此競買致有昨今兩年繼長增高之價額法國雖亦有銷路終不及日本水脚費之便宜而貨物又不爲損壞一裝往法國之貨必須上海打包將原有三擔重貨物打成十個立方尺以致内裏蠶油榨出繭子變色到法國又須用剪刀　機剪開將繭黃（即蠶肉）取出打綿抽絲不及日本一到即可繅綠而原料又不損壞之便利也」餘外各貨現在尙無巿面故未報告 
[戴季陶來函]  
　　我在民國六年的時候想辦一種雜誌擬定名稱呌「新生命雜誌社」印了一種「基金收據」一種「基金預約簿」後來這個計畫中 
止了這兩種薄據都没有用也忘記了銷毁前天因爲要搬家家裏的人没有細心想過便把這兩種早已作廢的收據連同許多舊字紙破書籍賣給收舊貨的我後來才曉得這件事想起這兩種東西上面都印得有我的名字恐防有人借此招摇使善意的第三者受欺所以想借重你們的報紙把我這封信登在來函裏而倘若能够許可那就感激得狠了印件的形式附記如下 
　　（一）「新生命雜誌社基金收據」封面係灰色洋紙裏面係雪白洋紙紅藍兩色的鉛印背後用藍色印有「新生命雜誌社社約」 
（二）「基金預約簿」封面和裏面的紙張同上係黑色銅印戴傳賢三月十七日 
[王安富來函]  
　　逕啓者本日貴報載有一部分舊國會議員之通電一則列有鄙人之名電中是非姑不具論惟此事鄙人實未與聞爲此具函發明務希貴報登入來函欄内俾明眞相爲禱王安富謹啟三月十七日 
來件 
[對於組織大豐罐頭茶葉公司之感言]  
　　　　　　　　　　　　　　　　　　　　（俞變） 
　　自五四五七之端啓而抵制日貨之聲浪騰涌於全國誠哉是中華民國實業前途一種大好之希望之現象也吾甚願吾中國人存此心人行其實絶不類競尙空言外徒取憎於人而内實損於己如日用不可缺之物須取給於彼而又從而絶對之彼反得以改頭換面輾轉而仍賣給於絶對方面而且倍增其值焉是也夫抵制日貨四字美詞也然徒騖此四字之名而不一紬繹此四字之義難免蹈取憎於人實損於己之弊蓋抵者有相對待之義有相對待乃可言抵制者有制勝於人之義制勝於人第一步先求有所抵有所抵然後能求制勝其制勝之作用如同一物也或以彼缺而我全或以彼貴而我賤或以彼陋而我文總之運用之妙存乎一心苟不先求有所抵則制勝亦空談耳且也抵制日貨仍有形之抵制也尤必先求無形之抵制無形之抵制是在一心耳口雖言抵制而心無是理想縱能抵制幾何而不蹈於五分鐘之熱度乎日人以小國而並駕列强無他在能用其心耳中國人求抵制日貨第一步宜求抵制日心人能同用此心則不必有抵制日貨之言而自能行抵制日貨之實而抵制日貨之政策有不日臻大效吾不之信善夫近來滬上大豐罐頭茶葉公司之組織斯眞能有抵制之心而行抵制之實者就罐頭言之滬上製罐向恃日本一家洋行而中國自行製造之罐式樣旣舊而不美觀且多費工料而不耐久用裝置品物又不能保存物質而不損壞故凡滬上香粉店藥房食品等舖其銷用大小各式罐頭最多而皆於日本製罐洋行是賴自抵制日貨之說紛騰而需用此各種罐頭店舖英不陷於恐慌之境甚至輾轉求購價格反受其抬高皆由滬上無有中國承攬製罐之公司所致雖泰豐公司亦自製罐蓋不過自足於用耳雖近有人感此困難曾新組織有一二公司經營包攬製罐事業但規模狹小式樣不多以海上之大用途之廣殊覺供不敷求仍每以擁擠之故而躭誤需要即此一項巳覺不能相抵更邊言制罐頭茶葉公司之組織貌是單純營業然其購置有多種新式製罐械器無論其自製罐頭裝置茶葉不倚賴他人其中占得利益固佳且能承攬製造大小各種罐頭是又於單純營業之中生出一種附屬營業多生一種附屬營業是又增一種附屬之利益有斷然者其利一　　　　　　　　　　　　　（未完） 
[靑年之明星（素庵）]  
　　上海一靑年最易墮落之地也凡在靑年立志未定初入社會環境四周皆係惡魔幾何不爲其所誘惑即有束身自好之士不肯隨俗浮沉與時俯仰然處此惡濁潮流之際涼涼踽踽難尋同調亦不免索然寡懽雖亦有種種之組織如某社某俱樂部無非麻雀撲克沉溺於賭博之中甚而羣居終日言不及義故自愛者亦望而却步再有某世界某世界入其中凡耳所聞目所見實多不堪言狀之處舉足皆齷齪之地厠身悉陷溺之塌若是則上海竟無一塊乾凈土乎曰幸有一青年會在若是則上海之靑年會不啻上海無數靑年之明星其組織也於德育一方面則有講道堂聖經班·唱詩集·音樂班於智育一方面則有藏書樓·閱報室·名種研究會·及新流行之注音字母班於體育一方面則有拳術班·運動場·游泳池而并有各種高尙之游戲以涵養靑年之身心至其各種之進行皆團體的則又可歸之以羣育故今日一般有志之士人欲改造社會而另謀一種新生活若靑年會則不啻日日求增進之新生活也更有一般避世若凂之清流另欲尋一新地組織一模範村若靑年會則不啻現成之模範村也竊願多少靑年聯袂來此以擴大此靑年會完備此靑年會己立立人己化化人則今日之靑年會又豈靑年之明星而己哉令人眞有不勝希望之心已 
[南洋公學圖書館管理章程（續）]  
　　　　　　圖書館閱書規則 
　　一凡本館開放時間各種書報雜誌均可借閱二閱書人來館所携衣帽雜物應交存本館門側寄物處不得携入館内三本校學生應於門首簽名來賓應交名片以便稽查四借書人應取本館印就之空白劵逐項塡明並簽姓名交管理員取書閱後交還原管理員不得携出館外五日報雜誌閱後仍置原處六本館三層樓爲儲書之所借書人未得館長或主任允許不得入内七借書人雖經館長或主任特許入三層樓亦不得任意翻檢致亂卷軼八本館圖書標本模型借書人不得觸動以免錯亂污損九閱書人若欲抄錄書中文字應自携筆墨紙張本館概不供給十書籍若經閱書人污損應責令照價賠償或修訂十一本館備有夾記閱書人可向管理員索取以便記認頁數但不得携出館外或塗字其上十二閱書人不得吸烟或隨地吐痰十三閱書時不得朗誦或談笑十四借書人違背本館規則應酌量停止其借書權利自三日至一月不等（附註一）以 
上各條對於本校同學及校外來賓均適用之但來賓閱書限於星期六及星期日二日來賓參觀臨時閱書籍者不在此例但仍須遵守以上各項規則（附註二）俟本館書籍漸次增加應酌提通常書籍若干種另編書目以便借出館外並同時另訂借書規則 
[圖書館參觀規則]  
　　一各界士女均可來館參觀如携童僕應請候於館外二本館參觀時間除本校例假日期及星期日下午之外每日上午九時至十一時下午一時至四時三參觀人到門應請先付名片由館役傳達於主任以便招待四參觀人如欲指引周詳或討論管理方法須預先函訂時日以便招待五參觀人不得在館内吸烟及隨地吐痰六參觀人衣帽零物應交存寄物處勿携入館内七參觀人如欲閱書應即按照閱書規則辦理八本館備有留名籌參觀人臨去應請題名如有指敎或評論亦請書於簿内（完） 
雜評二 
[反對認稅制度（庸）]  
稅欵不由徵稅機關直接徵收而由一私人包辦此在租稅制度上最爲幼穉於國庫亦最無利益我國釐金雖向稱弊藪經徵人員之中飽殆可占國庫收入之一小部分然以認稅與散收相較則認稅之不利於國庫且視散收爲甚蓋散收不過爲經徵官吏所中飽而認稅則認商與稅吏皆將侵蝕其一部商人苟無大利可圖固不樂於承辦卽官廳苟不貪其報効亦豈肯爲之代請與批准且認稅利益愈厚則爭辦愈多爭辦愈多則黑幕中之報効費亦愈鉅觀於近來各業認商滿期時競爭之怪象可見此中流弊必較散收爲鉅故欲整頓稅收第一步必自撤銷認稅始 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游談 
[徽州雜述（一）] [  鄉人投稿]  
　　徽州之屬六縣於古稱爲歙州今行政區劃旣更廢徽州府歙休婺祁黟績六縣隸皖南之蕪湖道徽州之民營商於外埠者甚衆故舉徽州之外人無不知者其地環抱萬山交通艱阻故東距杭縣但五百里北至大江但三百里而風氣閉錮不易轉移言語旣不同於江浙復不同於中原詰牙屈舌人無知者四境雖抱高山而有一線羊腸爲交通之孔道者蓋錢塘江之源實出於是也溯江而至徽州於杭州江干登舟舟爲徽製船身及艙板均屬松木兩端尖銳船身狹而長蓋徽河多灘制其宜也自杭州至徽州之屯溪鎭水程七百里艱險已甚錢塘江之廣闊閱者諸君所知也今以此尖銳之小舟行於洪濤中其膽力航海家不是過矣况晝夜兼行黑暗之中其難更百倍於白晝及嚴州以上則波濤急激巨石縱横大概五里之程即有一灘之阻至此則此種特製之狹長尖銳小舟功用見矣然非駛舟撑篙者之手法熟練可立碎於石灘轉折之間灘上有水深僅數寸者小舟載重拖曳而上船底石子轔轔幾於陸地行舟有米灘最爲高峻船至此加添數十人牽纜而過謂之打灘兩岸有專以打灘爲常業之人船戶爲一種特别族類相傳係元末陳友諒之部卒朱元璋放逐江中永禁登陸故操舟之術至精爲徽河交通之要物不然使他處之舟子行此艱阻之長途不半路必碎舟而沉矣 
徽州多大山而沿河兩岸尤爲壁削居民於此藝田就山砌石爲級壅之以草灰遠望此天半田園想見其民之毅力之勤勞令人肅然起敬 
屯溪巿鎭居徽州之中央水陸交通之總樞也帆檣樞也帆檣如林河面廣闊巨大之石橋有名之建築也行人如織接踵摩肩斯地商務殊盛惟巿街狹隘除竹製之小轎外車馬稀有以路狹屋高日光難及每遇天雨隔日尙泥濘載道此處居民非有事必不外出閒游上流社會之男女出必以轎故巿街整潔之問題無人議及 
趣談 
[笑笑錄] [  潘望澤]  
　　某軍官語一兵士曰汝戰有功今當授汝一銅質之勳章惟價值殊微汝苟欲得價值較鉅者則以一百元代之惟汝擇之兵士躊躇居缅曰勳章之值幾何軍官曰半元耳兵士曰然則請給我一勳章并九十九元半可乎某甲入一魚行購魚取一魚近面熟視久久弗釋行主見而詢之曰君奚事嗅之豈此魚巳不新鮮耶甲曰否····余非嗅之與之語也行主奇甚笑曰君語之何事甲曰余詢彼有無海外消息帶來耳行主曰然則彼答君以何辭甲曰彼云無有蓋彼巳出海洋三星期矣 
某富翁至一出售動物之店欲購一龜畜之園中旣選定乃語店夥曰此龜壽長否店夥曰此龜至健先生豈不龜有一萬歲之壽乎翁乃携之歸詎知翌日卽斃翁怒甚乃至店中向店夥曰汝謂此龜可活一萬　奈何巳斃店夥曰死於何時翁忿然曰今日店夥漫應曰得不今日即爲彼在世一萬年之末日乎 
 
[法國戰後之參象（二）]  
第愛里堡之女子家政學校 
雜談 
[藝文談屑] [  瘦鵑]  
　　歙縣吳東園先生詩壇名宿健筆獨扛與訂文字交者五年矣然未嘗謀二面也先生近佐江北某中將幕年事巳高而精神尙矍鑠傭墨之暇輒好以詩自遣近以書來意殊拳拳末謂想足下蔗境日增不似弟之衰朽云云玩其語意似亦以吾爲皤然一老者實則與先生比吾猶一黃口兒耳書此一噱來書附近作冬柳四章蓋用漁洋秋柳韻者詩云歲闌客舍殢芳魂冷落萍蹤憶白門雪後色皴霏玉屑風前髮秃 
　　點冰痕懺消泥絮山中寺漏出旗亭水畔村眼見生機舒一線岸容待臘細評論臺城十里月如霜影倒蕭疎入曲塘碧玉銷沈愁作圈黃金散盡賸空箱平原誰繡翩翩趙春日將逢濯濯王一自漁洋秋感後凍雲猶壓大功坊彈汁曾經染繡衣瓊林重到景全非詩情寒瘦渾無異生計冬肥漸覺稀繞樹雁遲南北嚮匝枝鵲急易南飛隔春消息如相問蘇小家藏願莫違一寒至此我猶憐夢織樓臺萬縷烟具有冰心徒凛冽縱無風韻尙纒綿身材衰朽撑遲暮骨幹堅貞勝少年早晚渥沾新雨露黃回緑轉蕊宮邊蒼凉感慨寄託遥深亦惟先生始能作此等語也 
　　遊子他鄉最易動思鄉之念山程水驛觸處興慨其尤耿耿不能去懷者則閨中人也從來詩人詞客憶内之作類多情至語蓋當客舍苦寂之餘抒其所思於心坎之底自不自覺其情之一往而深矣予最愛誦辛稼軒尋芳草一詞云有得許多淚更閒却許多鴛被枕頭兒放處都不是舊家時怎生睡更也没書來那堪被雁兒調戲道無書却有書中意排幾個人人字又陳栩園丈眉山冷翠詞中有雨夜憶四浣淡紗詞四閱云撩亂悲歡夜夢中薄幃篤雨蠟燈紅醒來恍對　蓬鬆帳額影摇燈蕊小枕凹香賸唾花濃者般長夜怨天公放下銀鈎幾忖量關衾猶噴雪肌香妬他雙枕繡鴛鴦惹我絮煩遲玉漏謊人花信報銀釭曉來臨鏡算成雙個裏情懊祇鏡知暫時消遣弄胭脂强爲嬌女盡　眉怕着寒衣慵起早不圖好夢慣眠遲虧他往夜耐相思海水新添入漏壺夢中歡笑醒來孤這般好夢不如無脂盒睡绒憐小巧粉奩圓撲想規模怎生催寄一封書客裏情懷抒冩殆盡眞冩情第一手也 
新聞拾遺 
靑年會之藍球聲中西籃球大比賽計有聖約翰大學校南洋公學校滬江大學校靑年會美國學校與西人共分十一隊去歲巳舉行九屆各有勝負本擬賽畢後因南洋約翰滬江三大學考試故即行中止延於今歲繼續比賽於日前（十日）舉行第一屆與賽者爲滬江Ｂ隊與西人Ｂ隊約翰Ａ隊與西人Ａ隊滬江Ａ隊與靑年會Ｂ隊在靑年會健身房舉行各界人士之來觀者約有數百人故頗有人滿之患公證人爲西人某君茲將各隊比賽之情形與結果錄之如下以爲愛籃球者告㈠滬江Ｂ隊與西人Ｂ隊晚八時三十分公證人將銀角一鳴兩方球員虎躍入埸維時歡呼之聲震於耳鼓蓋觀者表示歡迎兩隊球員之意也旣而比賽地位各相選定滬江居左西人居右兩方始行開戰約五分鐘餘兩方各逞其勇各竭其能尙未有勝負之可分旣而西人某君獨自遞球突躍而前右旋左轉深入敵境隨手向上一抛適入於篋後各有勝負初半時爲三十八與十二之比迨下半時兩方各易地位復行激戰滬江球員猛力進攻無如西人甚强致結果爲七十六與十八之比勝利遂屬諸西人Ｂ隊云㈡聖約翰Ａ隊與西人Ａ隊鐘鳴九下雙方起始開戰約翰Ａ隊與西人Ａ隊於去歲與各組比賽未曾失敗一次故二組比賽大有可觀鹿死誰手亦未能判在比賽時兩方球員接球之敏捷投球之準確奔跑之神速身體之靈活令人欽佩之至然約翰球員較西人爲優而西人亦頗不弱故球時在西人方面時在約翰方面惟在西人方面爲多致上半時之成績爲十九與十六之比勝利屬約翰休息五分鐘兩方重整旗鼓易地而戰西人各將無不拦擻精神冀挽狂瀾於旣倒盤旋馳騁或左或右忽東忽西煞是可觀球觸於筐籃後木板者再無如約翰球員甚爲敏捷行固守之計其攻將蝟集於守境致西人無所施其技銀角長鳴兩方始行休戰結果爲三十七與三十一之比勝利被約翰Ａ隊奪去㈢靑年會Ｂ隊與滬江Ａ隊比賽鐘點在九時三十分滬江球員甚爲奮勇其鋒竟不可當球時在靑年會一面靑年會球員雖被困各球員竭其全身精神用背城一戰之計卒能驅敵出境然亦未能攻入滬江方面當時觀者議論紛紛以爲滬江必勝孰知上半時雖爲十四與九之比滬江勝至下半時滬江球員力巳竭矣靑年會某某二攻將手足敏捷互相授受如吸鐵石一般不轉瞬間球巳進於筐中其時拍手之聲不絶於耳自是乘旣勝之氣連續得勝後靑年會方面稍懈遂被擲入數球下半時爲十二與二十六之比靑年會勝總計爲二十六與三十五之比靑年會Ｂ隊勝云[  學周]  
拾金不昧余行經臨頓路蕭家巷口見二少婦衣裳楚楚而容嬌好手提皮夾一只往北至附近某雜貨店在皮夾中取出鈔票一張向該店兑換小洋不意中有一張十元者誤墮於地少婦不覺前行適爲一十餘齡之童子　拾得遂即向前奔跑追及少婦繳還之該婦酬以大洋一元童子不受而去噫此亦社會上罕見之少年也[  懷之]  
野鴛鴦雙雙捉住寗垣鈔庫街某姓家道本係小康自去年長子物故遺下寡媳某氏年方少艾姿色頗佳詎知文君新寡孤寂難甘遂與鄰人某甲始而眉目傳情旣而陳倉暗渡因此醜聲四播巳非一日忽於日前清晨其姑由某氏房前經過聞媳婦房中有男子說話聲音已經詫異再由窗隙窺之見係姦夫某甲正從床上披衣而下其姑不禁大怒當即不動聲色跑至外面喚來鄰人數輩將某氏房門衝開遂把一對野鴛鴦雙雙捉住某甲因顔面攸關再三求饒復由鄰右調停令某甲向某氏之姑叩頭服禮並當場具永不入門甘結一紙事巳可以和平了結詎知某甲正在叩頭之際忽有警察數人到場不由分說竟將某甲某氏一併帶往署中經署長略訊一過以案關姦情涉於刑事範圍乃即日移至檢察廳訊辦審訊時某甲供認和姦不諱質之某氏堅稱情願嫁給某甲爲妻而某甲因賦閒無事贍養不起不肯承認最後判决除將某甲重責手心二十下並罰拘留三月某氏因娘婆二家均不願領回遂罰拘留四十日期滿再行發交濟良所由官擇配始行完案云[  冠英]  
小說 
[言情小說淑種清言（上）] [  無緒]  
浙人沈耆叔家業商産頗厚年弱冠游學美洲習工科畢業歸娶婦俞雄雌共棲煖熱相眷俞每晨起畫眉千度試梳頭百徧撩愛好天然而監督家政井井不紊又善烹飪尋常蔬菜一經玉手親煑味過珍　耆叔樂俞之美而賢精神上有無窮愉快俞亦略解文字耆叔閒讀富於新理想之雜誌或小說輒與俞賞奇析疑娓娓弗倦俞有表妹綺姑常來耆叔家綠窗人靜風簾自在三人者團坐清談樂乃無藝問綺姑之年巳二十五問其貌則笑容堪掬靄靄春曦瞳人一雙又黑於漆問其嬌怯則似擡鏡嫌重更衣怕寒俞時時繩綺姑之麗以動耆叔蓋俞嫁十年始舉一男欲媵綺姑以求兒女成行也而耆叔於綺姑似有意似無意耆督固善騎某年春墮馬傷足俞適患病倩綺姑爲耆叔調護人綺姑所以伺耆叔者甚周耆叔稍愈綺姑猶支小榻於耆叔旁耆叔睡熟始就睡一夕耆叔爲惡夢警覺遥見綺姑露其如藕如雪之玉臂壓被酣臥時春雨無聲餘寒未退耆叔思覺綺姑使復蓋被然恐生綺姑之羞也强自起重熾爐炭且下内帷冀綺姑得暖帷垂鈎脫觸牆鏗爾有聲而綺姑醒矣急下榻掖耆叔香肩嚲並吹氣如蘭短袖秃襟無限嬌膩耆叔唯有屏息且不敢平視有頃耆叔足痊偕綺姑入小苑吸取新空氣耆叔斜倚憇椅坐椅旁桃花猶盛開綺姑自覩身輕攀樹摘花耆叔笑曰此所謂照影摘花花似面也綺姑亦微笑而雙臉斷紅矣綺姑之日與耆叔暱實俞故縱之以爲耆叔久　綺姑習必墮情海乃耆叔矜嚴特甚 
[自由談之自由談] [  不冷]  
自起自落安系三總長之辭職復職誠不知其何所爲是殆所謂羣兒喧閙者果當如此耶雖然以國事付之羣兒之手是誰之過歟 
 
 

Page 15

 
 
   
 
 

Page 16

 
 
   
 
