# 1881 - 353 - 4903111

 

Page 1

 
 
[點石齋印售書籍碑貼字帽價目] [  本齋主人啓]  
　　本齋用石印照相法印成各種書畵皆能與元本不爽錙銖此誠中國從古所未有見者靡不稱奇現在開已數年手工愈覺純熟是以印出各行更勝於前至照成縮本者尤極精工舟車携帶可無累墜之虞且行列井然不費目力今在申報舘申昌書畵室出售合將印成每種價目列左 
　　畵幅○縮本字彚二角五○晚笑堂畵傳三角五○英字入門一角五○耕織圖五角○華英字典五角○聖諭像解五角○簡明目錄七角○鴻雪囡緣圖記一元○廣治平略五角○歴代名媛圖記七角○華英通用要語一角五○於越先賢圖傳二角五○萬壽盛典五角○華英文字合璧二角五○黑蠻風土記二角五○華文譯英文字典八角○汗簡二角五○詩畵舫六角五○帝鑑圖說六角○華英說部撮要四角○華英尺讀二角五○每部四本康熙字典實洋二元三角○篆文四書七角五○無師自通英語錄五角○泛槎圖洋一元○叢畫每部連夾板洋一元○夢迹圖洋三角五分○紉齋畫賸洋六角 
　　碑帖○玄秘塔二角連裱六角○董其昌成樂軒八分連裱一角六○玉版十三行一角連裱一角八○家廟磚一角五○張玉德崇仁寺碑一角五○成親王閑邪公家傳八分連裱一角六○多寶塔連裱三角八○又每部未裱洋三角紙面裱洋六角板面裱洋六角五○徐昌赭書陳文恭語五分○聖敎序二角五紙裱五角五○米南宮虎邱詩一角二紙裱二角六○趙之謙畫陳夫人家傳二角紙裱三角五○又琴旨一角二紙裱二角二○梅野人草畵八分紙裱二角○何子貞上曾滌相詩七分連裱二角二○沈桐城畵王右丞遺事七分裱加八分○表忠觀碑縮本一角已裱二角○近今翰林墨蹟三角連裱六角五○爭坐位一角已裱二角○趙子昂龍興寺碑一角已裱二角五○不自秦文每部未裱一角五分已裱二角七分○文微　前赤壁賦墨蹟一角五已裱二角七○董其昌秣陵碑一角五已裱三角三分○梁文定公墨蹟七分已裱一角五○汪士鋐豳風墨蹟一角已裱二角二○虞恭公温公碑一角五已裱三角板面三角五○皇甫君碑二角五已裱五角加板面五角五○御製官箴孫玉庭畵連裱一角○靈飛經二角讀者四角○顏魯公祭姪稿一角半裱者二角七○九成宮醴泉銘一角五○董文敏公蘭亭叙一角二裱者二角七○譚禪合詠劉石菴王達齊兩先生畵二角半裱者四角○戴府君墓誌銘曾君熙畵七分裱者一角九○戴夫人墓誌銘戴君熙畵四分裱者一角二○十思疏祁君廷杰墨蹟六分○貽晋齋巾箱帖每部收洋四角裱成紙面而加夾板者洋八角裱成板面而加錦套者洋一元○十五完人帖未裱者計洋四角已裱者計洋七角五分○成道記未裱者計洋一角五分已裱者計洋三角五分○郭蘭石大楷九成宮未裱四角已裱紙面洋七角板面洋七角半 
　　字幅○陳鴻壽行畵立軸一角綾裱三角五○王雪山行畵小屏六條八分○汪聯卿行畵中屏四條一角裱者四角○王雲山行畵中屏四條一角○莫友芝條幅六張未裱五角已裱一元○元和沈共之小篆條幅每堂二角五綾裱另加四角五○毛意香行畵條幅每堂三角五綾裱加四角五○　養息畵五尺字屏條每堂實洋四角裱成者每堂實洋一元 
[减兵說]  
　　兵不能不備所以防姦也兵又不能盡備所以節餉也然二者不可得兼欲節餉卽無以爲防姦之具欲防姦又無以見節餉之力不將於是乎兩窮哉或曰天下之大不皆有姦徒出沒也擇其伏莽滋多之處厚集兵力以爲防禦之䇿而地方安謐則兵力不妨單薄如此則防姦無害於節餉其說似乎有理不知匪徒竄跡本屬無常投間抵隙是其長技設一處兵單則彼必乘虛而進如欲調兵以相應不免疲於奔命矣或又曰地方衙門皆自捕役其責本任緝捕盜賊保甲門牌巡查姦宄又在在皆有委員如能認眞捕務則捕役等亦能奮力自效而門牌𥡳察嚴密若輩無所藏奸巡查實力周巡匪類何能肆志如此則旣可節餉而又不廢防姦其說似覺更勝不知衙門捕役皆藉營汛以爲聲勢捕役所能緝獲者僅在鼠竊狗偷之輩而己明火搶劫之盜卽已無能爲力至於保甲巡查不過虛張聲勢門牌尤屬虛應故事縱有伏莽藏奸之處又誰得而知之若云禁烟燈禁窩賭禁妓館禁夜航似乎可以驅除奸慝防患未萌而不知此等舉動若輩早已知之避此適彼防不勝防而况殺人奪貨之盜匪本屬無所忌憚豈捕役所能擒治豈保甲巡查所能嚇止也乎故以爲兵可不用尢非善䇿也查本朝設立兵伍廣東最多福建次之蓋以前有閩粵地方實爲逋逃淵藪匪徒出沒皆在其處故不得不厚集兵力以資掉禦且閩廣之人性情率多剛很易於滋事必資兵力以彈壓之而他處民情較順者署兵亦漸少所謂因地制宜而亦無所偏廢也有旗兵以牽制緑營而互相保衛地方由是愈覺安靖北地有防秋之兵則因地而尤爲因時秋冬之間北地寒苦衣食爲艱不免有匪徒刼奪之事故特重其防戍之兵以資保衛至春間而撤戍最爲防姦節餉兩得其要之法昨閱邸抄見大臣祥亨永德奏請察哈爾官兵練有成效冬春減練一半以節餉需一摺似與防秋之法相反蒙兵習於遊牧操演戰陣未能精熟士卒披藝必須精益求精始有實效故就押荒項下續練察哈爾官兵五百餘名攺駐前營適中之地常川訓練以資鎭攝用戢盜氛刻已訓練半職著有成效士卒技藝已見精熟若因冬春無事而令其回旗則所裁減之一半至明年夏間勢必將今年所習之藝仍復荒疏譬之訓蒙者終年教訓學生之野性已馴規矩禮貌亦漸習熟讀書亦有所進而年終散館學生輟業以嬉至次年春間再理舊業必有大半荒無者以此絜彼其理一也雖然地與時二者又必斟酌盡善而後可以措辦蒙兵習於遊牧至冬間冰堅草枯人則寒威難禦馬亦不能飽騰經此一冬勢必士爲俱困則不得不令回旗苐此項餉糈兵旣裁減自必與之俱裁其留爲者有餉可領而不免有我獨賢勞之歎其減焉者雖獲安處而又不免至仰屋之嗟曷勿裁減回旗之兵核其應裁之餉酌半給與使之回旗在後仍復在籍演習至明年及瓜而代之時觀其技藝之生熟以爲賞罰則囘旗者旣不至技藝生疎又不至禦寒無具不且爲兩全之法也哉祥大臣老成諳練自有權衡但愚以爲愚者千慮或亦可補智者之一得倘得稍事雙通不亦益見碩畫之一無遺憾耶若以爲無知之狂言則亦聽諸悠悠之口而已矣 
[縣官撤任]  
　　○浙江慈谿縣裕明府前爲要犯脫逃未獲摘去頂戴近又爲差役擅權經宗太守詳請撤任省委候補縣鄒明府署理於上月二十九日到任接印裕明府聞因交代未清一時尚難晉省云 
[甯郡辨志文會十一月分課題]  
　　○漢學　寡兄寡妻解　一君而二民說　君行一臣行二說○宋學　誠意說　夜氣說　通書聖學章解義○史學　趙廣漢善鈎距說　漢隋二文帝以樸儉富國論　太液池考○天文兼算學　開黃赤大距古大今小約百年差四十八秒能推其致差之由及其周時否　有通弦九十六尺正矢三十 
 
 

Page 2

 
 
六尺求半弧之通弦得幾何有秤失去原錘欲配一錘不知輕重以三斤十二兩之物用十二兩之鍾稱之得五斤問原錘本質重幾何○輿地　晉楚戰於邲考　東陵阠考　問蕪城賦廣袤三墳三墳指何地○詞章　龐德公　峴山賦以臥龍先生拜其床下爲韵　擬刻全謝山甬上續耆舊詩序　翁洲雪女亭歌　七古不限韵 
[洪都項錄]  
　　○傳聞李捷峯之介弟有號郁堂者在籍仙逝中丞近接家書未免痛感令原而職守攸羈不能旋里因卽僅長公子馳回辦喪云○省垣三大書院今歲因有閏月故刻下官師各課末案已發外府縣肄業生童已陸續襆被而賦歸與矣惟本地人以臘月有試事故尚遲遲其行云○前報油價每担骤昂至五兩五錢聞近日益復增長竟至六兩三四錢云 
[歛錢怪事]  
　　○南昌無賴託鬼假神杜撰名目歛錢以供博飲固已更僕難數本報間嘗因事臚列乃今所聞更有異者上月半前後市間日有十餘人執簿負錢遇雜貨舖輒擁人舖家有低語似向相商者有大聲竟與角口者而此十餘人則左右調停必令該舖給錢數百或千餘文始已或究其何故據言所歛者各爲花彩禮相傳已久計城廂每年所歛不下千緡　輸者勢處渙散不能齊心又以年僅一次姑且聽之而已再問其人爲誰及其錢繳何處則苐知有現開似雜貨店而實非店者亦有早曾業此而今閉歇者至其錢作何用其例仿於何人何時則不能知云嘻是何事耶夫如此大欵旣非官捐又無紳董經手專由游民撮弄突然而來杳然而去是則鬼蜮伎倆魑魅生涯尚何言歟 
[增立水栅]  
　　○杭垣本屆冬防十分嚴密城廂居民咸可高枕無慮然僅嚴於旱路而水路則不能兼及也近日錢塘屬下各處水路碼頭竊案疉出邑尊查悉情形分撥各役四處巡緝凡遇港汊紛岐之處添立水栅派人關鎖沿途徧貼告示曉諭船戶其示云時屇冬令宵小易生增立水栅禁止夜行公文船隻騐明放行倘敢故違立提重懲似此宵征嚴肅一切商船賈舶皆可倚篷安臥矣 
[甘棠載詠]  
　　○陝督譚文卿制軍於上月初八日由浙起程時西湖之詁經精舍掌教兪蔭甫太史適在湖樓小住首倡四律恭送行旌一時各紳士及門下士唱和者不下百餘人珠璣薈萃藻采紛披制軍見之大喜爰浼先生序以付梓卽嘱書局中刊印兹已告竣太史題其籖曰攀轅集蓋以寓甘棠之思也 
[情急自盡]  
　　○金陵城北之妙相𤲅向係月潭作住持僧九月晦日忽投水自盡初不知其故徐聞該僧因謀爲觀音樓住持甫經議定有一舊相識之道人願隨往觀音樓伺候僧因暫留在𤲅不期某道人貪心頓起私竊曹姓洋二百元逃𨓜經曹姓在保甲局控告著伊交人又前數日受寶筆山某僧賄銀日金允爲代懇某貴介轉囑當道給文送其囘山事亦未就該僧悻悻而返約有三更時候不期房中私蓄盡經失去愈加情急遂自投園池而死云或謂前住持僧修本因其師金某曾在園池溺斃創造屈子祠將其師配享自月潭住持後遂廢其祀鬼特爲厲云 
[官泒窖金]  
　　○金陵友函稱該處有謝某者開綢縀莊在城中評事街買屋一所因待脩理凂一姻親老婦前往照應一日匠人濬溝甫起磚見粲然曰鏹在焉驟語婦趨視之婦曰此物是謝某避亂時埋下勿妄動一面遣人喚謝及至而衆匠喧譁四隣畢集爭欲分之謝紿之曰見者有分姑起存我店均派何如衆信爲眞計數係元寶九隻錁錠數十枚約値千金謝携至店忽問衆曰銀本我藏今仍我起孰得而爭之竟不分潤衆憤不能平鳴知保甲局局員派差勇傳謝並一干人証到局詢明根由語謝曰爾私行發窖儘數呈出聽賞則可如敢隱瞞爾店値幾何將因此失彼矣謝懼盡獻之局員乃提一半分賞謝某若干看屋之婦若干隣匠差勇人等各若干出榜曉示其餘一半則諭以充公矣夫使謝能分資與衆則所得必較官賞爲多惜乎靳於前而失於後致有此充公之舉也 
[試車傷人]  
　　○揚城某富姓倚田地市房爲恒產所入豐厚兄弟四人年俱五旬餘祇三房有一子故皆視之如珍寶有欲必從幸子性情頗佳雖極嬌養不至放蕩前月隨其二伯父薄遊滬上見東洋車愛之購二輛以歸及回揚見街巷皆不能行此車憾甚有友云南門外掃垢山一帶向爲武生較射營兵操演之所其地平坦無瓦礫可以馳騁子聞喜極請諸父允之次早卽率二三健僕約同友人往試父及伯叔輩亦與同往至山下子邀友人各登一車令僕試之往返數次果然合式子心大快與友皆下讓其父叔伯登車甫旋轉兩次忽砉然一聲一車傾覆車中人跌出數尺外足踏御者之頭御者撲地無聲衆驚趨視方知車之右輪已折全車側壓於御者右股股已折急救始甦幸未傷命坐者亦小傷趕卽入城醫治不知能全愈否也 
[機船復成]  
　　○月之初五日黎明本埠黃浦內忽有不用火之氣輪船由裏虹口開出外虹橋上至小東門之十六舖快與火輪仿彿觀者大駭以爲何處飛來細詢之乃知董紫珊太守潜在裏虹口製造者因去夏所造之船遭風損壞不獲修理所費一萬三千金俱付東流太守不忍功虧一簣今另製一船長七丈零復自興去家田耗金巨萬始克告成自此利　國利民太守之用心亦良苦矣有人赴該船細閱見其機器艙關鎖外貼字條其略云本氣船數載苦心製造不但無人相助而且阻毁交集幾至沉寃莫釋盖不成則衆口鑠金旣成則人人仿造現成享福兹故將機器艙關鎖不輕示人創始艱難各宜體諒也 
[南市火警]  
　　○昨日三點鐘時本埠南市十六舖地界外郎家橋北堍某廣貨舖失愼延及間壁南貨店並對門之蠟燭店幸時在畫間該處與龍王廟並江海大關相近城內外水龍立時馳集施救卽得撲滅其起火緣由據聞係該廣貨鋪樓上遺火於洋油內延及他物遂致燎原云 
[西節懸旗]  
　　○昨係西歴冬至令節西商行號住宅門前均插冬青柏子公館捕房并立本國旂幟浦江中兵輪船夾板船亦懸五色彩旗云 
[跪轅募化]  
　　○日前本埠城內道署前有一外方之僧跪於轅門口中念佛不絕左手第二指不知裹以何物燃火如燈卽燒臂香之類雖云募化而傍人給以錢文不受一時觀者甚衆詰莫旣不要錢所求何物則稱欲求道憲施恩給一安身之所嗣後無人睬及諒其手指所裹之物亦將燒罄眞欲燒指亦難乞菩薩之靈以免痛楚於是怏怏捲單而去 
[渡船違禁]  
　　○上海城外自十六舖橋南陸家渡起至周家渡止其間碼頭不知凡幾每碼頭均有渡船曩時渡船載客一意貪多不畏冐險以致時有傾覆嗣經紳董安籌良法禀縣在南市外郎家橋油車街設立義渡局分派司事向各碼頭查察每船大者至多載二十人小者十五人不得逾限按月給各碼頭渡船夫賞錢自此失事果罕暗中活人其多其功不淺現在日久玩生渡船仍有蹈前轍者據聞以大碼頭之北楊家波爲最兼之舟子凶橫爭奪生意往往以大陵小願司其事者明查暗訪力除積習則陰德無量矣 
[認女涉訟]  
　　○有網船帮人朱某者任居南市生有一女年五歲因夫婦反目朱私將女領出未與其妻說明卽告其友石應壽謂欲將 
 
 

Page 3

 
 
女過繼與人石認以爲眞適有法租界某姓之妻欲領一女曾囑物色故石卽偕朱領女往北說明情由某妻亦頗仔細雖見其父目己領來尚恐內有不實未卽立據付價朱妻不見其女日夜啼哭托人四處尋訪前日得人通信稱見一女於法租界地方甚屬相似朱妻聞言卽欲往尋朱攔阻不住只得同妻前往及到後認係確實報信人卽令朱妻報捕當經捕頭拘詢而朱某難道眞情含糊回答捕頭恐有別情着赴法公堂侯訊云 
[厝棺被竊]  
　　○英租界老閘大橋北首川洪浜地方有農人甲乙兩家浮厝之棺疉被人竊去四處找尋毫無蹤跡又有其內家之小棺亦被人竊去云按盜棺賊只有取棺中物未聞將棺竊去者是眞不可解矣 
[交保理欠]  
　　○穗祥松盛萬興豐和等四家米行及保泰錢庄等控開普泰來米舖之黃贊欠洋八百餘元英公堂訊追各情節經列報玆悉黃贊求准交保出外于限清理至黃夥郭葆生經手各欠業由郭趕緊索取又郭透用之修洋百元亦已典押湊集足數付交穗祥各號該號等具禀聲明收到郭姓洋百元餘請究追陳大守閱禀謂黃贊已有的實保人想卽可調停清理云 
[書林樂知先生創立中西書院事]  
　　○林樂知先生爲大美國品學兼優之士前受上海機器局之聘教習廣方言館學生並繙譯西書計歴十有餘年教導有方辦事勤愼其有功於中華實非淺鮮今又以大公之心創立中西書院實爲我國家培植人才起見他時生徒各挾其長出而經世則先生之願慰而先生之名亦傳布於中華而弗替矣鄙人久已心傾向未面觀前日冬至節俗事稍暇特往謁見仰其言論丰釆果合所聞室中陳列中西史籍稿紙紛紜足見其搜求之功勤且廣也別時復承贈以自著中西關擊畧論一書歸寓展讀凡時勢之利弊中外之機宜莫不剴切指陳實爲今日自强之計因益服其學而欽其志更闌泚筆書此以誌識荊之喜云 
　　西河子藴環氏稿 
[五虎門輪舟曉發]  
　　○西風浩浩海東流五虎門高肅早秋地控臺澎聨遠戍天開旂鼓塹雄州登車空負澂清志擊構誰深恢復憂况是生涯同梗泛汪洋萬里一孤舟○申江閏七夕　于役動迢遞欣隨博望楂樓臺囂海市金粉豓天涯愁對歡塲酒慵看客路花又逢女牛會獨夜夢還家○吳下中秋吳下停橈日良辰八月中園林麗秋色瓦礫楙荒叢別緒生明月單衣動晚風壯游方未巳金盡意何窮○秣陵舟次重九飛舶泝洪流風催白下秋沿江空戰壘夾岸走雄州省墓遲兒淚　余于役旋里乞假省墓　思家倍客愁異鄕又佳節何日大刀頭○曉過采石磯　謫仙此垂顧萬劫一樓存江上疑清嘯空中招醉魂朝暉開澤國秋色盪天門高詠征輪過遙爲酧一尊○章江歸棹　忽漫江湖嘆梗逢歸帆喜趁馬當風蒼山隔渚凝煙紫白浪兼天蕩日紅得失名塲同夢鹿朅來身世等蜚鴻掛冠郤羡陶彭澤何日初心遂鈞篷○鄱湖阻風旦夕風聲猛十虎扁舟有客阻烟渚歲徂道遠复無衣嚴寒威逼冰透肌男兒尚志貴四方區區行路安足傷塊磊胸澆一斛酒錚錚匣劍作龍吼 
　　南州倦飛氏求是草 
[和桂杏樓先生六十述懷原韵四首錄請高昌寒食生並諸吟壇正之]  
　　○曾向天台閱歴周歸來別墅置蘇州絮吟膝繞能追謝篾秦懷開不讓劉長日課孫書教讀平時愛客轄常投東山詎暇蒼生計高臥林泉枕石頭　歸疑彭澤去來同囊槖蕭蕭兩袖風政令一家欽素士文章隻眼頌良工庚辰科袁太史鵬圖乃先生任天台時所拔士也　鴛湖詩和傳江浙　先生曾和未竹坨太史鴛湖櫂歌百首　宦蹟圖開認雪鴻　湖山䇿馬圖鴛湖放櫂圖皆先生宦遊時所作　醉後有懷應莫釋仙霞夢繞赤城紅　翹首春風桃李開楷前荊榭手親培無緣也立程門雪有約同探鄧尉梅興愜魚遊憑水榭　令弟子珊新築倚虹水榭地極幽靜　喜呈鳩祝醉霞杯先生奪錦心猶壯爲覔新詩海上來斯文我愧負年年別少腸寬貯聖賢幾輩金花早簪去獨子鐵硯未磨穿師傷羽化踰三載友憶篷飄各一天閱盡滄桑作何計從君擬泛五湖船 
　　長洲沈源清少梅氏初稿 
[鴈字詩三十首用上下平韻]  
　　○由來鳥篆啓鴻濛霧結煙霏結撰工翰染三霄疑畫日毫撝八月慣摩空纔看戯海波初折漸覺箋天路可通變幻自能參造化人間贗本謝雷同　草書不暇太忽忽似整仍斜墨未濃江上含蘆初脫穎雲間避繳慣藏鋒字孽也解憑虛造消息難將故步封從此翺翔天宇近鴈臣侍筆態從容　勢挾飛鳴興末降含毫那羡筆如杠天青不假雲爲紙夜黑常憑月作牕題徧山林行署一影涵秋水蹟鉤雙年年浪洗淋漓墨鳥到江南第幾江　長空結陣影參差出沒烟雲寫卽離瀚海劇憐傳羽檄邊沙安用畫毛錐翺風慣作紛拏勢醮水難摹嫵媚姿絕跡飛行應自詡漫將　鷇傲冰斯　脫胎瘦硬是耶非圖墨成豬蹟恐肥書署空函徒咄咄碑臨沒字故飛飛鴻文無範憑人賞鳳咮常研似爾稀莫更忍飢羞作楷江鄕乞米願乖違　鸞飄鳳泊意何如羽翼鵷行信不虛垂露幾番成大艸觀雲從此悟行書鴨丸有帖推同調　印無才置下車顧盼風流休自賞也須遇順快吹噓　雨似醍醐露似珠更番潤筆筆難枯摩厓共羡毫雄舉飛帚誰云尾畢逋燕縱代庖空刷羽鼠能同穴司留鬚旁觀恐有鴉相誚水驛山郵莫漫塗　開天一畫溯端倪篆籕何勞古與𥡳郤笑　書淆蠧簡敢將野鶩溷家鷄秋高會向蘭亭跋風健吹來梵塔題闌界烏絲憑細雨行間疎密恐難齊　掃除窠臼獨安排筆陣縱橫水一涯墨可濡頭顛欲墜帛　繋足信何乖峯回塞北疑觀劍路入衡南欲折釵意造本無成法在恒　脫盡始爲隹化機流露本天裁獨得空靈亦壯哉秘洩苞苻誰轉　畫分奇偶此胚貽跡摹快雪泥堪印文織餘霞錦可囘結構精嚴行不斷筆花應共荻花開　晉帖唐臨跡已陳又從響榻更翻新流傳賴有皮毛傳端整應憐骨肉勻日永自能參八法風行郤恐亂三眞春蛇秋蚓隨時綰目送琴揮有幾人　繁如聚訟太紛紛隸法何由辦八分不校焉烏非破體偶留迹象亦同文幾行飛過秦皇碣十字摹來季子墳笑煞一丁渾不識富年縱鴿柱成單　滬脫何來漲墨仔環肥燕瘦漫評論來禽雅重人間帖凡鳥誰題世上門秋到毫穎方入妙風催體勢了無痕縱然有剌將奚謁明滅懷間曉復昏　如環旋轉眇無端運捥成風亦大難拈到松枝枯欲脫洒來柿葉濕初乾結繩髣髴追船古題牓依稀近廣寒從此冥冥休弋取天章留與萬人看　僞體甜書一例删閱隨冷月度邊關硯池遠注瀟湘水筆架遙排𡵺嶁山尺素偶聞傳塞外寸縑未肯落人間縱饒奇字誰相問可許閒鷗數往還 
[光緒七年十月十八日京報全錄]  
　　宮門抄○諭旨六道錄前○湘撫李　奏請補知州摺○直督李　奏黃河三汎安瀾摺○又　奏知州廻避片○雲督劉　奏對調副將摺○大臣清　奏爲循例　奏聞摺○大臣定　奏援案請　旨摺子○十月十八日理藩院鑾儀衛光祿寺廂白旗値日無引　見○熙拉布耀年各謝署缺　恩○明安回籍請　安○穆隆阿請假十日○召見軍機　○○湖南巡撫臣李明墀跪　奏爲直𨽻州知州要缺需員揀員請補以資治理恭爲仰祈　聖鑒事竊照湖南郴州直𨽻州知州劉彝德告病於光緒七年六月二十五日接准吏部開缺知照聲明係四月初五日奉　旨照第五日行文之例按湖南省程限七十日減半計算扣至五月十五日接到作爲開缺日期歸五月三十日截缺咨部在案查郴州直𨽻州知州係冲繁難要缺例應在外揀選題補定例應題缺出先儘候補正途人員題補無人准以應升人員題升又直府直𨽻州知州同知通 
 
 

Page 4

 
 
判遇題調安缺酌量以候補人員請補時應先　請各分發人員酌量調補如果　　　地不宜　　　　　　　　　　　　　　　　　　勞績保奏奉　旨以何項官員卽補者無論現任試用人員均歸候補班內酌補又道府直隸州缺出應用候補時先儘科甲人員請補又曾經引見分發到省人員保舉升階仍留原省補用准俟補缺後引　見各等語今郴州直𨽻州知州缺界連粵東差轄五縣民俗刁悍政務殷繁非精明幹練熟悉情形之員不足以資治理南省雖有曾任實缺候補直𨽻州知州均於是缺人地不甚相宜卽應升人員內亦無塂以題升之員又直隸州班西現在並無記名分發之員與藩司　福𣳻司孫翹澤於條補科甲出身人員內逐加遴選查有候補班前補用同知直𨽻州知州陳瀾年四十六歲福建長汀縣人由廪生中式咸豐乙卯秤舉人揀選知縣報捐通判指發湖南試用並加五品銜同治四年七月初十日　欽派土大臣騐放奉　旨着照例發往欽此五年三月到省隨同援黔各軍克復台拱廳城案內出力保奏十一年五月二十三日奉　上諭着免補本班以同知直𨽻州知州歸候補班前補用欽此苗疆肅清案內保奏光緒三年七月十八日奉　上諭俟補缺後以知府用先換頂戴欽此歴充丁夘庚午乙亥各科鄕試同考官委署藍山黔陽武岡等州縣經　裕如業經甄別奏明留省補用在案該員年富才長辦事謹飭係科甲出身候補人員以之請補郴州直𨽻州知州洵堪勝任與例亦屬相符據藩𣳻兩司會詳前來相應專摺奏懇　天恩俯念員缺緊要准以陳瀾補授李升直𨽻州知州實於治理有裨如蒙　兪允侯接准部覆照例給咨送部引　見該員係候補人員補缺毋庸列叙叅罰又此案於光緒七年六月二十五日奉部開單知照應以七月初一日起限連閏扣至八月初十日揀補七十日限滿司中於限內出詳合併聲明謹會同湖廣總督臣李瀚章恭摺具奏伏乞　皇太后　皇上聖鑒勅部核覆施行謹　奏軍機大臣奉　旨吏部議奏欽此　○○大學士直𨽻總督一等伯臣李鴻章跪　奏爲直境東明黃河堤工本屇凌伏秋三汛搶護平穩獲慶安瀾恭摺仰祈　聖鑒事竊查東明黃河前築南堤六十餘里劃歸直𨽻防守該處地勢北高南下近來大溜愈趨愈南緊逼兩堤以致高村李連莊黃莊頓成巨險今年二三四月間凌桃小汛搶護廢力臣已於高村大工完竣後奏明請調大名漳河同知移駐高村南堤適中之地作爲廳官漳河縣丞移駐上游黃庄作爲汛官雇募河兵酌撥汛夫並派大名練軍步隊一營分駐各汛會同廳汛常年修守歸大順廣道統轄節制卽飭該道劉盛藻認眞督率實力經理在案迭據劉盛藻轉據署同知魏箴言管帶練軍營官韓鳳昌等禀稱五六月间黄水隨涨隨落尚無大险自七月初一日以後水勢節次陡漲大溜洶湧直注南堤各處險工迭出掃前水深至二三丈黃庄全埽八十三叚未經蟄陷者僅十五叚纜繩折斷數百根其十五十六十七十八三十九四十四十二四十四等八叚蟄陷尤甚幾至不保且汛內風雨時作八月十三四五接連三晝夜竟未止息十九二十二十一等日又陰雨連綿水勢續漲各工極形危險均經員弁親督兵夫不分雨夜分投設法搶廂或予埽後加築壩基以資抵禦或令善泅者浮立水面不善泅者以繩繋腰卽於水中工作並預行添調練軍雇民夫協同保守竭數月之力一律搶護平穩現已冬令黃水日落溜勢順軌三汎安瀾據劉盛藻會同大名鎭總兵徐道奎禀報前來臣查東明黃河堤工關繋東南各省道路農田全局高村旣屬新工上爲李連莊溜勢南滾下游黃莊卽在埽前走水情形尤爲岌岌本屇汎內險工迭出防守綦難所幸物料應手人心踴躍始得化險爲平在事文武員弁履危蹈險力與水爭不無微勞足錄擬俟下屆安瀾擇尤酌保現將添調練軍添雇民夫一律撤遣仍令大順廣道劉盛藻督率魏箴言韓鳳昌等帶領原有弁兵照章駐工修守不得疏誤除將汛內動用料物工價飭將卽核實開呈　奏報外所有東明黃河南堤三汎安瀾緣由理合恭摺具　奏伏乞　皇太后　皇上聖鑒謹　奏軍機大臣奉　旨知道了欽此 
　　此本未完 
[浙省撫轅抄]  
　　○十月二十八日蕃司德差人禀知奉到札知督辦三局　潘祖頤禀知網鹽局委江蘇公幹禀見叩辭　裘雲揀禀知藩糧委程安監收漕米差　補用縣雷銑交缷開化縣事在郡會算交代清楚回省叩賀譚恩黻　保彝俱禀謝奉委海防文案差至善服滿來省禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
