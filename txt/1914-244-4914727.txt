# 1914 - 244 - 4914727

 

Page 1

 
 
社論 
[片馬交涉始末記（七）（冷）]  
　　民國元年四月初一日雲南蔡都督來電據第二師師長李根源電據騰越張鎭稱去年九月初四日有英人在片馬地方私立界石並添設兵隊當由鎭派人往查一由大竹園出片馬經他戞由大小丫日回騰越一由茨竹丫口繞他戞出片馬回騰越據稱茨竹丫口大小丫口等處盡籤豎界石至於他戞官寨等處道路亦已修成砥寛可以行軍其駐紥兵數他戞共有八九十名官寨有二三十名把仰有十餘名赧霧茨竹林等處各有兵五十名又聞有一大隊沿小江而下恩梅開江而上係爲經營征服浪夷等地各該處居民自舊歲卽早征收門户錢每户緬洋一元英人工於籠絡頗有傾心歸向之勢等情查前歲英兵擅入片馬迭經外務部李前督極力抗爭英始退兵重提及小大　之議昔已還我主權乃忽於九月以後乘我民國多事即派兵闌入且私立界石直至小江以南十八寨地據爲己有恃强侮陵無理可講又前歲爭執當在小江以南今且侵及小江以北之浪宋等地似此節節進步不致盡蝕我大好邊疆上窮巴裏塘打箭爐直拊衞藏之背挈四川之領不止前李督致外部電有分兩截辦理之說以尖高山以北小江以南爲一截以小江以北爲一截前一截李前督主張由江線分劃英廷不允力爭承租後一截李前督主張允行派員審查再議分劃今英如此舉動似彼於前一截旣不願有承租之說於後一截亦不再留審查之地矣現在國基未定不稍隱忍必於大局有碍然一味含默則得寸進尺後患更無已時今於前一截如不能仍照前江線分劃之議或將該地姑作爲中立地或租借若干年明定期限如二者均不能辦到即欲承租亦應待我承認擬請函商英使正式開議勿得暗自襲取至後一截球夷浪猱地方前本歸化於我國日久漠然窺英之意直視爲甌脫爲所欲爲爲今之計惟有容忍仍照會英使聲明　夷怒夷地 
 
 
 

Page 2

 
 
方係我屬地以爲將來收回張本凡彼兵隊未到之處亟宜派人撫綏經營早占地步乞鈞裁速覆五月十六日雲南蔡都督又電大總統國務院武昌南京及各省都督滇緬界務轇轕多年北叚界線迄未勘定前電請大總統裁處並歷陳對待之方旋奉示諭以界務重大已飭外務部妥愼籌辦仰見大總統愼固封圻至意惟英人勢驟駸駸一日千里一有抵觸則恐生釁端聽容所爲則貽害大局西郵關係非獨滇危用特迫切電陳懇請迅爲籌辦各省都督如有偉見並望時賜敎言等語本年六月二十九日將全案咨請國務院查照核定辦法 
民國二年十二月初四日雲南唐都督來電言片馬頃來英兵五六千名係孟姫官統帶刻日分路進兵一由帕跌河過夘照老窩之稱戞一由上片馬過古炭河魯掌登埂六庫一由明光出騰越等因經外交部向駐京英使交涉尙未答覆（完）時評 
[中日兩内閣（冷）]  
　　中國内閣辭職而挽留日本内閣攻擊而不動兩内閣均有危機而一留一擊表面何相反也 
雖然中國之内閣固可有可無者也日本之内閣下有政友會之援助上有日皇之任信可受攻擊而無恐者也表面之相反如彼而裏面何又相反如此也 
中國内閣之辭職書曰内疚神明外慚清議總統之慰留書曰國步多艱人才難得一辭一留之間何讓遜而多禮也日本國會之攻擊内閣曰海軍賄案皆由政府怠惰致之日本内閣之抵拒國會曰内閣之辭否日皇裁可之議院不得過問一迎一拒之間何激烈而强硬也此則可覘二國之國情及習性者矣 
是故中國之内閣愈留而去愈速日本之内閣愈攻擊而倒愈難 
[命令]  
　　二月八日大總統命令據安徽都督倪嗣冲電稱豫匪竄陷六安焚掠敎堂敎士奚鳳鳴慘被戕害等語各國敎會在中國内地傳敎載在約章地方文武應盡保護之責豈容匪徒恣意焚殺仇及外人該敎士奚鳳鳴遽遭慘害殊深惋惜著倪嗣冲妥爲安置並將防範不力之員查明參處以示儆懲現値土匪亂黨勾結思逞懲前毖後恐再有此等蠻暴行爲所有各處敎堂敎士著各　督民政長護軍使鎭守使飭屬一體加意保護母得疏虞干咎此令 
又令謝汝翼特授以勲五位此令 
又令任命張壽齡爲財政部次長此令 
又令伊犁鎭邊使廣福久蒞西陲威信素著溯自改建民國以來贊助共和力謀伊新統一誅除亂黨使邊陲萬里七鬯無驚懋著忠勲不愧長城之倚前聞病狀並閱該鎭邊使來電以名敎綱常維持國是爲重尤見陳義正大洞切時獘殊深嘉許昨據來電有扶病入都之請方冀醫治就痊藉資倚任兹聞不起痛惜殊深廣福著照陸軍上將例優卹並給治喪銀一萬兩靈柩回籍時應由沿途地方官妥爲照料以示篤念忠勲之意此令 
又令現巳任命楊飛霞署伊犁鎭守使所有該處軍隊著卽統歸該鎭守使節制並辦理各旗營及蒙哈事宜以重責成此令 
又令交通總長周自齊呈請任命何瑞童署秘書應照准此令又令國務總理熊希齡呈據印鑄局局長袁思亮呈請任合武曾傳史久豐爲拔正應照准此令 
又令國務總理熊希齡呈據蒙藏事務局呈稱請給予管理哲盟各旗寺廟呼圖克圖色旺諾爾布名號等語查該呼圖克圖翊贊共和忠誠可嘉應給予達爾罕呼圖克圖名號並賞用黄園車以昭激勸此令 
又令兼代陸軍總長周自齊呈核覆吉林民政長擬以魁元補阿勒楚喀鑲白旗佐領請予准補等語應照准此令 
[專電]  
　　北京電昨日命令雖解熊財政職而仍任總理但熊仍堅辭現有外交居首席將以孫代及段並不督師俟段歸京仍由段代及王賡巳由青島回述徐允任短期内閣種種異說然實未確定 
北京電熊辭職書略云荷蒙大總統知遇付以重任本應勉効微勞終始其事竊念希齡讀書二十年罔窺治術服官十載無裨時艱去歲奉命守邊偏遠之區尙不免左支右絀若更畀以重任能無折餗量可而進知難而退古有明訓况賦性迂拘不能諧俗何敢貿然從事叢集愆尤乃大總統疊次電報諄諄勸勉此時南方之亂事方熾外人之承認尙賒國基岌岌旣重違大局爲重之旨又自審匹夫有責之義遂不揣冒昧受命於危急之秋然當時之意亦不過勉支危局以待賢者而任事以來秉承鴻謨幸無隕越迄於今日時局雖巳粗定而財政總形竭蹶吏治總未振興軍事亦未整理雖勞精憊神仍百廢不舉上無以副總統殊常之遇下無以慰國民望治之心内咎神明外慙清議不得已請解職任另簡賢能俾某得以退閒藉全素履云云北京電袁總統批熊總理呈該總理經猷遠大熱心愛國敭歷中外要任皆著勲勤此次蒞任以來贊助良多深裨大局建設伊始總理職旣繁重財政又値困難昕夕殫慮勤勞堪念國步多艱人才難得前代常因當國任者劇要兼領往往陳請退閑輙允免解兼職旣昭體恤亦以愛護人才所呈甚摯未忍重拂應准免兼財政專任總理庶期職務稍减專意經劃大計進國基於鞏固謀人民之安樂以副倚望 
北京電廢省案確將交政治會議 
北京電段總長現暫駐信陽聞將以蘇皖軍勦皖匪鄂豫軍勦豫匪並不以段督師但前電段已回京者訛 
北京電田文烈將督豫張督電自稱治軍無才速賜罷斥田已到京 
開封電白匪竄至永城知太康商邱均有軍隊駐紥预備迎擊不敢上竄而皖北馬聯甲徐州殷恭先軍隊亦均穩紥森嚴不敢四竄大約月内或能掃平 
開封電趙倜擬會同張鎭芳力保高文貴及熊帮統聞張督不允哈爾濱電庫倫代表三音諾顔王己於上月二十九日由俄回庫因借欵無　現庫倫政府頗有不能支持之勢僞總理松彦光汗亦巳辭職活佛行文各旗王公台吉限一月之内主張共和抑主張獨立各具意見明白答覆 
打箭鑪電張使毅到任後統籌全局每年川邊軍費至少一百九十萬兩行政費三萬餘兩現均無着落而川督亦以自顧不暇無法接濟故先後電請中央不知中央如何答覆 
南京電韓省長通電各縣知事稱縣巿鄉自治機關奉令停辦凡地方巳興辦之學堂公益各項事宜自應愼選公正士紳及自治中賢達之員分别委任辦理督率進行欵仍照發 
南京電民政諮議許星璧財政諮議陳紫笙現均到差視事 
南京電江甯縣呈稱驗契經費不敷擬於部所訂章百元抽五之外酌加二釐補助昨經省長批斥未准 
[特約路透電]  
　　北京電政府接汴督電謂白狼羽黨馬某在京運動充當軍正司請將該匪押解至汴歸案審訊云云故即派兵拘之而是人已聞風逃逸聞汴督因無力勦滅白匪自請開除本官大約可以邀准而以王占元繼之或以段芝貴署理此任 
北京電聞内務總長巳奉命籌備重行組織省議會事宜 
北京電農商部呈請畫一度量衡以便將來採用密達制 
北京電鄂督已允解洋四十萬元至京 
北京電英使署陸軍隨員陸軍少佐勞勃森巳赴信陽州 
北京電英使未邇典昨晨入呈英皇答覆袁總統照會接任之函 
北京電總郵政司帛黎通告路透北京訪事一千九百十三年全國郵局共收寄函件五百九十四兆封包裹八兆五十萬件較一千九百十二年增多函件一百五十兆封並增設郵局八百二十一所目下全國共有郵局七千六百二十七所是年雖有亂事而收入頗豐增入之利過於增出之費帛黎君謂郵政局辦事華人之勤謹從公實因陞職增俸均有定章之故漢口電據光州來函聞白狼戰敗向穎州退走路透訪事電稱二月六號之電當讀如官軍千名殺其軍官逃至匪所非官軍千名被殺其軍官逃至匪所特此更正 
成都電打箭爐尹昌衡舊人之開除者近請中央政府津貼川資業巳邀准 
成都電藏人焚燬鴉礱江上一橋大礙輸運聞華軍現駐察木多之西二百二十里 
成都電此間郵局不收紙幣某報曾指其非廣州電元月分當道僅收入洋八十萬元出費約洋二百萬元龍督命各稅局將稅欵早纳十日以抒財政之困蓋聞庫欵已盡故也昨日新年假期滿後商店多有不能開巿者現信實因紙幣折價大局搖動之故 
廣州電公民黨巳正式在此設立支部以李某爲理事長 
東京電今日國會討論海軍受賄案時贊助彈劾政府者爲國民黨之犬養毅君同志會之島田君均以海軍受賄立言犬養毅君謂海軍受賄案發展至今日情狀以失全國及海軍省之信用此皆政府懈怠有以致之島田君仍謂今欲證明海軍軍官之罪狀非再事查問所能辦到政府嘗竭力消滅此案直至接反對者之消息及里希特控案定讞之柏林電音國民始有所悉而此汚案乃因以暴露云云政友會演說袒護政府者爲鵜澤君諸員力主靜候查問結果再爲定奪不得輕信浮言以下論斷政府决不能因此辭職云云首相曾放膽以簡短之演說聲明政府現正在竭力查問彼信全案不日可以水落石出又謂彼之辭職惟皇上有主決之特權非國會所能過問當道於入暮曾召集軍隊密布各處現狀漸佳 
東京電今日清晨日比野公園到者人山人海國會兩院及海軍部公署附近亦攢聚多人至正午時附近各街道足有二萬五千名左右初皆安靜以候下議院之消息該院於下午一點鐘開議議員席及旁聽席全坐滿無餘隙並有外國外交家多人詣院參觀討論之際政友會議員松田君忽痛毆國民黨議員伊藤君伊藤君卽不省人事經人扶出二點二十分卽停止討論後五分鐘乃表决不信任政府之動議院外之人得悉結果大起鼓噪羣思破門而入薄暮時騷擾益甚現有便服之警察甚衆密布各街道以圖消滅夜間之暴動 
東京電此間大雪阻塞交通然反對政府之風潮並不因以稍止明日日比野公園將開公民大會衆頗惴惴警察已戒備一切日者某劇場開會到者二萬五千人演說者堅請到會者僉與日比野公園大會當時並通過宣布政府罪狀决議 
東京電海相齋藤男爵在國會演說謂彼並不反對一九一六年實行减少海軍經費又謂海軍受賄案現正在調查中不久可以水落石出以釋羣疑 
東京電據消息靈通各界聲稱日民反對海軍受賄案今尙屬表面文字其眞相猶未暴露夫當俄日宣戰之十週紀念時全國皆極敬仰海軍今反對者乃四處運動抨擊政府且詆毁俄日戰時海軍有名人物山本伯爵齋藤男爵諸人矣路透訪事得悉反對者之眞意不在嫉恨海軍之受賄乃因海軍費用過巨且近仍徵收不良之稅故也 
東京電預算委員會復一致議决再將預算維持海軍經費减少日洋四千六百萬元東京電不信任政府之動議同意者一百六十三人反對者二百零五人故已無效 
[譯電]  
　　北京電據北京日報載稱徐世昌已允於兩三 
 
 
 

Page 3

 
 
口内來京組織新内閣 
北京電政府不允恢復御史臺因有國會最高民政裁判所及文官懲戒會監督政府各員故也 
北京電本月十二號清帝遜位南北統一紀念日本年並不慶祝蓋應各都督之請國務院已將决議通電各省惟各處多已早有預備此電似覺過遲也 
北京電交通總長擬先築蒙古邊界各鐵路以爲京熱（熱河）鐵路之一段共需經費洋一千萬元擬以後二年京漢京奉二路之餘利充之且將儘速興工該路將過通州密雲古北口隆化而達熱河日後將與京奉鐵路聯接 
北京電據察哈爾都統何宗蓮電稱昭東來（譯音）及其他蒙古各地鹽商呈請擴張運鹽入蒙之範圍 
倫敦電英皇召見新任駐英華使 
里買電秘魯治安巳全恢復民人皆安居樂業 
[公電]  
　　籌備約法會議事務處通電各省民政長鑒據福建民政長魚電稱組織條例第四條選舉人調查以現在該選舉監督地方爲限請作不以本省人爲限解釋等語查本處昨經通電聲明選舉人應不拘地方籍貫等因誠以組織條例第四條之選舉人資格係規定爲有中華民國國籍則地方籍貫當然不在本條限制範圍凡現住該選舉監督駐在地方者但合本條所列各欵資格之一自應不以本省爲限得一律認定列册據電前因合再聲明以免誤會除電復外相應通電查照籌備約法會議事務處庚印 
要聞一 
[約法會議之籌備進行談]  
　　候補當選人辦法議定籌備約法會議事務處現議定候補當選人辦法五條加入約法會議選舉條例探錄於後（一）當選人足額後依議員定額選出同數之候補當選人（二）凡得票滿當選票額因當選足額不能當選者卽作爲候補當選人（三）候補當選人名次以選出之先後爲序同次選舉者以得票多寡爲序票數同者抽籤定之（四）候補當選人之姓名及所得票數由選舉監督當場榜示同時並通知各當選人（五）當選人不願應選及議員出缺時依次以候補當選人遞補之 
資格審定會職權紀聞約法會議議員資格審定會將先約法會議而設立該會職權茲經籌備處擬訂聞巳略具端倪據所知者分條載後（一）審查是否依例選出（一）有無金錢運動情事（一）審查是否合於組織法第六條所規定之資格（一）有無冒替情事（一）審查蒙藏青海議員是否嫻通漢文 
約法會議開會日期昨有人晤籌備處委員某君詢以約法會議預計約若干日方能成立某君云成立籌辦選舉會至速須半個月調查選舉人及被選舉人資格須四十日選舉監督審查及發給合格證書又須十日此外更有種種手續總之開會日期至早須在五月初間 
選舉表式函請擬訂籌備約法會議事務處昨有公文致法制局略謂本處成立現巳着手籌辦一切選舉事宜惟選舉資格調查表選舉人名册投票簿投票紙及封筒投票匭投票錄開票錄選舉錄當選證書等表式應由貴局定之卽希迅速擬定開示以便按式訂印云云 
　　蒙藏議員擬請變通此次約法會議有蒙藏青海議員現籌備處會議此事異常爲難蓋以蒙藏青海駐京王公及世爵世職極少不合格者幾佔其半其資格相符者而又不通漢語前此國會一般蒙藏議員均爲漢人所得名實不符此獘决計力除但不通漢語一層於所規定資格亦屬不合倘若認眞辦理益覺難以選舉擬請内務部轉咨政治會議對於此節酌爲變通云 
　　各省選舉條例規定約法會議議員每省應各選出二人茲聞規定各省選舉條例節錄其大致（一）省城爲選舉區（一）設選舉監督以民政長充之或由内務司長代理之（一）依選舉監督所在地設辦理選舉事務所辦理全省選舉事宜（一）投票管理員開票管理員由選舉監督分别委任但監察員應以選舉人爲限（一）凡辦理選舉人員均爲名譽職務不支薪水酌給公費 
選舉額數限制嚴厲所定選舉人及被選舉人資格異常嚴厲不易徵得故政府議定章程以爲標準大致候補當選人與議員額數相等被選人不得逾定額三倍以上選舉人以定額十倍爲限云 
[重訂自治制度之新消息]  
　　省自治制度之試行自治制度巳有命令責成内務部重訂茲聞該部調查以我國地方自治制度大都模倣日本縣自治從未經立法機關决定即省自治亦僅有草案而已查大總統三號命令中甚不以級數太繁爲然擬先試行省自治自制度雖區域稍廣若能認眞辦理養成自治人才未始不能爲巿政之基礎云 
自治區域劃分之裁决政府爲單級自治制度起見擬僅行省自治將縣自治暫緩辦理省自治團體之區域以本省内各自治團聯合之區域爲區域但其境界之劃分實爲極緊要之問題内務部未便處理批歸平政院裁决之然則平政院之設立爲時當不遠矣 
各省意見之採擇總統於日昨亦曾籌議此事以自治制度關於國家根本異常重要雖巳令内務部籌畫一切但能多得建議尤爲佳妙擬令各省議會條舉意見以備採擇當巳片交内務部查照辦理 
政治會議之諮詢内務部主張省自治總統頗爲許可以縣自治級數太繁無補事實徒坐擾亂而已省自治與監督同城甚難舞弊故擬准此意見繕具議案日内提交政治會議諮詢一切刻聞此案巳於八日提出政治會議矣 
某議員意見之内容現在政治會議某議員因政府現當赶訂地方自治制度之時特具所見擬成意見書不日遞呈大總統鑒核聞其内容係取消自治制度大致分爲三端機關以省議會及董事會爲議事機關以省公吏會委員會爲行政機關經費辦理永久公益救濟更變償還債務等經費以省稅及募集省債充之監督以民政長爲第一級之監督内務總長爲第二級之監督 
[設立顧問院之原因]  
　　袁總統亟欲設立顧問院巳飭法制局從速起草顧問院之條例以便頒布施行聞其亟於設立之原因有三一因約法會議將成立政治會議卽行解散所有未參加於約法會議之委員不能不先爲之籌位置故速設該院使之充任顧問俾不投閒二因總統府中顧問近日加多經費浩繁擬藉設立顧問院而略加淘汰三因政治會議旣不能長久開會約法會議亦事竣卽行閉會而行政部政事甚繁不能不有諮詢機關以爲輔助因此故顧問院成立之時期甚近大約在月内外云 
[南京政聞錄]  
　　韓省長於本月三號電告蘇省亢旱荒象可危已得中央回電着即預爲籌畫茲補錄去電如下大總統國務院内務部財政部賜鑒蘇省各縣去秋雨澤愆期苦旱已久自交冬令祗徐屬得雪一次江淮以南迄今未沛祥奬天氣亢燥冬不藏陽河道幾阻交通井泉亦多枯涸農民望澤焦慮非常深懼蝗蝻羣息害及田禾蘇民兵刧之餘豈可重罹飢饉前經通飭各縣捕蝗並由蘇常州等處官紳擇要開濬河道惟財政竭蹶異常力難遍及如再亢旱不雨荒象殊屬可危除隨時籌議指示辦理外謹先電陳伏祈垂察民政長韓國鈞叩江印韓省長俟馮都督由蘇來　卽行北上馮都督飭令警察廳長王桂林將該廳各職員籍貫履歷造具清册呈送以備查核 
[雜評一（無名）]  
　　白狼前途據河南消息謂白狼不月可平其官場之飾辭歟抑白狼之實情也如係實情則殘害皖豫兩省之生靈亦已不鮮政府搏狼亦用全力矣如係飾辭更不堪問庫倫末路庫倫政府以借欵無着勢難支持遂有令各旗取决共和與獨立之利害庫倫政府亦有今日知共和二字耶然則以前蠢蠢徒爲俄人收拾橋利耳於庫倫有何與哉 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[汪瑞闓之榮辱錄（寅生）]  
　　江西民政長汪瑞闓自經大總統令其來京並批交高等文官懲戒委員會議處後該會卽向國務院調查證據將來結果如何雖尙未可知然據記者之所聞因汪之所控證據確實向日爲汪之奥援者至是已不願爲汪說項汪之不免可斷言也然汪之得爲民政長及此次撤任之原因與汪事後希冀轉圜之手段外間雖有知其大概者而其中細微曲折則仍多不知因爲之作榮辱錄使人知外來之富貴等於浮雲而宦海之人情薄於秋霧焉 
汪在前清時官江西江蘇湖南各省頗爲一個紅道台革命事起由湘潛往海上南北統一後時來京師與當道及江西議員郭同輩聊絡軍民分治之議起遂垂涎江西民政長其時都督李烈鈞係汪前爲江西陸軍學堂總辦時之學生於是一面托郭運動李烈鈞承認軍民分治並保其爲民政長一面要求總統府秘書楊士琦與張一　兩人爲之在總統前竭力吹嘘蓋楊與之有舊而張則更爲汪之老師得此奥援所以竟達目的也然任命發表之後有人知其來歷以之問楊曰汪之爲贛省長非公莫辦楊曰此張仲仁之力也於我何與又問張而張亦曰此楊杏城之力我不與焉夫楊張二君果爲汪盡力而必互相推諉者蓋其不甚信用汪瑞闓之心早已昭然若揭矣 
汪拜命後李烈鈞之同黨又以旣設民政長恐都督實權旁落於是李部下之軍警及黨中之激烈份子復爲最劇烈之反對而李則以分治係己所自請不便公然反對暗潮所播外間稍有所聞其時中央政府及黎副總　派人疏通意見使車絡繹不絶於途而李烈　表面雖尙敷衍暗中實巳戰備贛省之亂適現於是黨人旣以汪爲腐敗官僚派而反對之贛人之非國民黨者亦多不滿意不過以用人係中央政府之權故不昌言反對耳迨贛亂漸平汪遂蒞任其時携帶前清官僚同赴贛省如候補道府州縣者不下數十人若戚揚楊會康等皆是抵贛後日與舊官僚接近而公正士紳皆屏絶之事聞於都於是昔之爲汪出力者至此亦謂汪如此舉動實我輩所不不料然雖不滿於汪究未肯爲之舉發也 
汪抵任後因上年大受該省國民黨人之反對遂欲藉此報復對於查辦國民黨人事大爲出力事爲熊總理所知曾語人曰汪之器量未免狹小而汪自恃有奥援對於國務院之往來文電又時露不悅狀態熊雖稍有不滿然尙無去汪之意而國務院中有人欲力保戚揚升省長故極言汪之短熊以各省民政長非己之權力所能及故雖不悅於汪而仍不急欲去之汪又以戚與楊皆己所提拔當無不惟命是聽不料今奪其飯碗者爲戚而告發使其撤任者爲楊　聞汪手筆素闊每月八百元之官俸自不足供其揮霍於是取償於委派差缺而每處釐差售價若干財政司長楊會康旣多知之楊又以己爲財政司長竟不能派一人利權乃爲汪　攬遂銜之然己爲汪之屬官在贛省任中無法報復遂來京控告並揑造一二事以足十欵呈上大總統　然震怒初命押解來京嗣以有人緩頰乃改爲解任來京而戚揚遂得代理矣至關於庫欵之出入聞無明晰之簿記清理交代尙須時日然出入簿記其責實在財政司楊簿記所以弄得零零碎碎極不完全者人咸莫明其故而汪氏遂無可解免矣 
汪旣聞免官之耗其時郭同適因新社會日報以轉載熱河清宫古玩遺失事被熊總理呈請查封遂停版回贛汪卽托郭運動贛紳挽留而吳伯琴輩不知其内幕貿然聯名電請政府留任（吳爲領銜）此電到京後大總統謂任免官吏乃總統之權人民何能干與汪又托人代求彼之老師張一麐爲之轉圜張曰我已爲汪瑞闓把面子丢盡了更有何顔爲之說話由是觀之汪必不能免於辱矣 
近日希望繼汪爲贛省長者巳不乏人查辦汪案之王耜前爲奉天司法籌備處長上年因裁缺賦閒而其弟王杜現爲國務院僉事當楊會康控汪於政府後王即謀得查辦汪案之差及事聞於總統擬派人往查而國務院已派王耜遂不再派人王查復之報告以楊所控告皆認爲實事而外間又盛傳戚揚有眞除之望（其子昨日來京）饒漢祥亦有贛省長之說逐鹿中原死於誰手此時雖尙難預必惟據記者所聞此等人皆作一場空夢而巳蓋汪之可以回任十已居其八九驟聞此言人或不信然須知汪之得爲江西民政長雖有江西議員郭同輩爲之盡力然其中另有極大之奥援現此等奥援所謂無顔再爲說項者不過裝潢門面之語其實決不能置諸度外也 
汪旣交懲戒委員會議處則汪之應否受懲戒須視所控告之劣迹有無確鑿之證據方能判决自不待言而高等文官懲戒委員會係帶一種行政裁判性質爲該會之委員者自應維持司法獨立之精神鐵面無私不、 
容他人之干與然而此時則正難言且汪電訴控案後大總統電令汪云現僅解任並未褫職如有理由可向懲戒會辯訴固有一線生路者也 
[進步黨討論閣制問題]  
　　進步黨對於内閣問議論頗不一致口前特開大會討論此事主張内閣制者固占多數主張總統制者亦復不少然究未有何等之確議咋聞該黨消息主張内閣制者屬前民主黨派之全部及前共和黨派之大半主張總統制者多爲前統一黨派如湯化龍林長民乃抱有内閣制說王揖唐及其他數氏則唱道總統制說並聞該黨擬不久特再開大會討論此種問題以决黨議云 
[禮器保存所紀念開放]  
　　北京先農壇禮器保存所因統一紀念特定於月之九號起開放十日聞陳設周備甚爲可觀該所昨發布告云二月十二日爲南北統一紀念本所援例開放十日自九日起至十八日訖所有陳設全行另組較之日前開放更爲出色其新增並舊有各器物爲先代典禮所用非人民所得觀摩今旣任人遊覽不僅增長識力且可喚起愛國之心是亦社會敎育之一端也届期每日上午十二鐘至午後五鐘爲開放時間本所設有招待所届期尙盼　所茶話指導一切云云 
[政府籌勦白匪之談片]  
　　各省進剿之概情政府對於剿匪一節積極進行擬命直隷河南湖北安徽四省都督卽日進兵會剿並聞馮國璋日前電政府自剿匪政府以江蘇地方重要未可輕離故未之充 
保護法僑之研究駐京法使日前進謁總統面陳白匪宜速行勦定否則僑居河南安徽一帶之法人危險殊甚或不免有身命之虞貴國政府不能不負責任云云總統經法使忠告勦匪之意益决又據河南敎會報告白狼黨羽多係舊時曾充兵士者法人士已派砲艦一艘駛向安慶以便保護該處之法國僑民云 
爲民請命之讌會河南匪患半由官吏釀成半由勦撫失宜近月以來日甚一日參謀長王丕煥以罪奪職大總統特簡前征蒙第八師旅長王汝勤代之河南留京同鄉以河南百姓困於匪患者巳極深望王君此去運籌決勝迅奏膚功救三千萬同胞於水深火熱之中昨日由報界及各界諸人在大自由報館開會歡迎王君致爲河南父老請命之意是日到會者爲王澤　袁振黄張秋宕馬靜生丰丁崙樵王敬芳吳壽岑李鄉珊王印川閻孝荃閣琳賀昇平侯季温劉基炎何鶴屏等數十人 
[白狼大閙中原之鄂訊]  
　　留鄂北軍第二師長王占元現率所部步馬砲工輜共十營在汴剿匪其餘九營留守鄂城聞中央並由直隷調有第三師一混成旅來汝光各屬助剿亦歸王節制不由趙護軍統轄緣政府意擬待匪氛稍靖卽任王爲汴督又有人謂此刻不令張鎭芳離任蓋爲亂定後開復計也現在汴省方面剿匪頗稱得手鄂省防堵亦力惟皖省軍隊多不足恃 
北洋第三師前有一混成團駐鄂因入川未成遂移駐湘該師之飛艇隊有二艘留在鄂省南湖茲已經王總司令電令運送往信陽以資偵課匪情相機進剿並令該隊長向鄂軍械庫取帶抄獲黨人所藏炸彈前往以資實騐空中擲擊之用 
黎公前年在鄂向日本購山田式飛艇二艘且聘日工師在南湖建造格納庫一座該庫高五十尺長百八十尺寛四十八尺可以繫留飛艇現已竣工諸項預備亦略就緒惟前因段總長未允撥欵購辦瓦斯原料以致不能實騐現聞叚香岩氏急欲觀成巳撥欵飭速備辦飛行俾爲剿擊狼匪軍用聞山田式飛艇係日本飛行家秦斗山、 
田猪三郎所創造氣囊形如鷄蛋飛行甚速該氣囊二千立方尺發動器有兩個一七十馬力一五十五馬力安置左右飛行自在可坐多人 
段芝泉總長現尙留駐信陽未行蓋因白匪猖獗須總長親身督剿返京之期或須旬日以後云 
河南陳州項城縣傳敎西人昨來函云此間謠傳白狼將至陳州已調步馬兵各一營過太康縣於前日抵項城將袁大總統之宗祠祖墳産業分隊保護異常嚴繫 
漢口天主堂醫院特來受傷三人係乘火車至新安站適遇白匪截住鐵道以利鎗射傷坐客數人此三人因受鎗彈甚重特到醫院診治昨晚八時斃命二人尙有一人名張藍田傷處甚劇 
鄂省於五號早又鎗斃一人年二十許襄陽人名王坤係因私通白匪勾結軍警於日前在城外破獲者旋由其父收尸而去 
近日白狼猖獗異常擁衆數萬連破豫皖各縣鄂省麻羅隨棗等縣亦飽受虚驚并傳白匪與黨人聯絡一氣意欲南下是以日前段兼督除派兵會剿外并於省垣内下令戒嚴恐有匪徒來鄂煽惑詎一號有蘭陵街第一署警士李某二人至保安門外與胡某在某酒店飮酒大醉胡竟道出伊等暗通白匪情事經第六署警士帶至署内審訊胡卽滿口承認並云有某署警士李某二人六署長以事關理要卽由電話禀經崔廳長電知第一署長警官等將李某二警衣箱内認眞搜索解廳嚴訊搜出李箱内有白綾尺餘上書李等姓名共十人經廳審訊李稱伊等前在營内同十人換帖并非别有不法情事現崔廳長已按名派警察隊拿獲五人外有一人龐某云已於日白匪分竄一覽圖 
前補入湖南館北兵營内現該營業已開往麻城經崔廳長呈請都督府行文將龐某解回訊追 
駐漢英領事因白狼在河南擾亂更甚漢口謠言紛起特電至該國調來兵輪卓夫理號一艘於昨日上駛抵漢在英界江邊停泊並禁該輪兵士不得無故登岸 
[白匪去六後之皖省軍報]  
　　援軍團長之殉亂皖省騎兵團團長路靖坤當去歲獨立時抵抗柏文蔚保護商民甚力倪督蒞任後卽派路移駐舒城以資鎭攝詎上月白匪猖獗竄入皖　擾害六安駐六王營長奉都督電令出境迎適因寡不敵衆遂受重傷以故六安知事殷寳森聞耗濳逃都督乃令路就近援救六安隨卽拔隊前往駐紮三十里埠於上月二十五號（卽舊曆除夕）隨帶團副併營長排長以及護兵共計七人往探匪勢虚實詎有大股匪徒蜂擁入城燒殺淫擄全城爲之糜爛比經路調隊抵禦因往返遲滯致被匪兵慘殺旣而馬少甫師長等軍隊雲集該匪始懼而他竄旋有官軍見路倒、 
一屍身着軍服刀傷斃命當經馬師長飭人檢騐乃知該屍係路團長隨經該團營長某收殮即將靈柩派衞隊護送來省於昨日（五號）抵城卽報知路團長家屬一面禀報都督聞倪督以路團長勦匪身死忠通可嘉擬從優撫卹并擬於日内預備開追悼大會以慰忠魂云 
六安匪亂之客述皖垣自六安匪亂之警耗傳來一時人民皆疑匪勢必非常衆大又見調兵往勦於是有匪巳至舒桐交界之謠皆云白匪之衆勢巳蔓延大有草木皆兵之概昨有客自六安來者所述情形仍不過土匪乘機搶刧所謂白狼之衆實無其事也據稱六安知事殷寳森因聞謠言遂濳逃蔴埠避匿而城内土匪地棍見官不在城内遂聯合一哄傳謂白狼巳至城外於是商民驚慌措相率奔逃全城鼎沸土匪乘人心巳亂之機乃將監獄人犯放出隨赴典錢各舖大肆搶刧并縱火燒人房屋而縣署衞隊亦隨同搶擄故被刧者有百數十餘家該匪等得贓後次日即分途散去迨大軍雲集而匪巳無蹤矣按本館接此等報告巳蜚一次則六安人民之被刦由該知事釀成確無疑義該知事之肉豈足食哉 
[劉輝楣之妻有辭]  
江西劉輝楣之妻李氏上書司令部爲夫鳴寃略云氏夫歷充陸軍學堂隊長學長敎習等差光復後接充學堂監督祗因與李烈鈞宗旨不合故元年冬降爲軍政司軍需局副局長屢思辭退奈舍此别無生計二年一月適鹽局局長黄緝熙邀氏夫赴滬迨與黄晤方知爲承辦報館詎知墮入彀中禍根從此種下及動身時黄給介紹信一封交洋一千五百元到滬接辦民國新聞報館至三月間黄亦到滬六月一號該報停版時李烈鈞未倡亂當然絶對無關迨亂事發生黄亦不知所往九月間始將機器物件拍賣償債卽於十月初旬挈眷回家不意禍從天降奉令查拿解省氏奔馳抵贛始知爲仇人搆陷伏思氏夫前充各差無絲毫不規則行爲可證一如果與李黨惡又何至由學堂監督降爲副局長可證二且報館之事三月黄緝熙到滬管理氏夫捲逃鉅欵爲事實上所必無且欵出公項授受必經法定手續支付有何命令受取於何證書旣無收據自屬子虚可證三又報館停版在亂事未發生以前可證四氏夫回家後、 
聞汪民政長到贛因誼屬師生曾修札致賀並奉回函保存可質可證五各省亂黨及捲有鉅欵者均遠颺氏夫如果捲逃何難逃往外洋安敢坐待查辦可證六彭澤小邑氏夫果有何事難欺附近之耳目儘可訪查可證七氏夫孤苦伶仃夫婦相對於牛衣之中可証八光復時氏夫力保守官銀錢號彼時銀元鈔票徧地不於此時存非分之想而於時局大定法律嚴蛤之際思捲公欵愚者當不至是可證九氏夫在滬辦報務曾徧登各報由明原報具在可證十用敢冐昧凟陳恩懇保釋一面派員查訪雪此奇寃感深再造如有欺飾情甘照律重坐云云 
[粤省紙幣低折之影響]  
　　官吏請加薪近日紙幣低折官商交困日來尤甚昨廣州地方檢察所檢察吏鄭章因紙幣低折請加給薪水等由具呈鮑所長廳長謂該吏因現在紙幣低折以致薪水不能養贍雖係實情然若全省官吏因此請求加給薪水試問何能應付礙難照准云 
銀行籌救濟官商合辦廣東公益銀行以維持紙幣救濟金融前經香港港各埠華僑來省隨同嚴伍兩司長赴總商會大集會議决定辦法大綱十條現港商巳草擬招股章程來省會商官廳定於舊曆正月元宵前仍在總商會集議進行云 
莠民請開賭粤民梅經武條陳開賭藉以維持紙幣曾經都督批斥在案現梅復以粤局危險迫不及待等謊語具呈都督府民政署請將香埠弛禁抵　澳門并陳該埠開賭其利有八條議約數千言其中有俯順輿情等語亦堪痛恨矣 
魚販釀風潮省城魚欄以紙幣低折太甚要求以銀毫交易以致釀罷巿風潮節經當道出爲調和惟月之三號尙未照常開巿以致各項雜魚及蝦子等無不利巿三倍猪牛羊等肉尤爲暢旺業此者視爲難得良機現則巳議妥開巿矣 
[東三省之匪世界]  
　　一十四條大頭目東三省之胡匪本極充斥但從前草木黄落之時卽行潰散各尋地而潛伏名曰存冬又曰站冬乃現在各處匪勢仍形猖獗試將各地所報告者彚誌如左 
獨覇天吉林省西長春嶺農安德伊惠通等縣年來匪患時作每至六七月青紗障起及冬臘月間農家俱有蓋藏輒蠭起搶掠茲値舊曆年關各處匪勢更形猖獗搶刧巨案層見迭出近聞德惠縣南五家馬架屯本月初三日竄來胡匪十三名匪首綽號獨覇天竟盤踞該屯凡往來車輛均被搶刦經該處鄉警報知縣屬雙鎭駐防陸軍由張連長帶隊會剿接戰四鐘之久無如該匪隱匿之家四圍均有砲臺官兵未易得手已陣斃陸軍一 
名張連長亦受重傷現該匪已携贓竄入山林矣 
小孟獲雙鎭烏開河地方本月初六日早四鐘有江東貨車數輛行至該處突遇胡匪小孟獲之黨羽該數十車户亦均帶有精利軍械遂將大車排作障護立行開槍對擊激戰良久匪見勢不隹當即紛逃被車户等奪獲鬍匪七套馬車一輛及行至朱家城子鎭被該處駐防軍查知將匪贓全行扣留現所謂小孟獲者則仍不時竄擾也 
霍老虎伊通縣三區界内有悍匪霍老虎帶同匪黨三十餘名肆搶經該縣劉知事調齊本縣豫額各警趨往兜剿通宵激戰官軍奮勇進逼得手刃胡匪二名餘匪知力不敵始各紛竄由李巡官乘勝追擊十餘里天明收隊查點共斃匪六名獲賊馬十匹快鎗五桿子彈馬鞍官帖等項爲數甚夥此股餘匪因受敗挫巳藏械濳散劉知事特將獲勝情形呈報省吏惟霍老虎則仍未獲也 
掃北邊德惠農安兩縣連界之崔家屯等處現又有馬賊四十餘人分途搶刦匪首天紅東洋樂掃北邊皆著名悍匪年前巳迭在伏龍泉一帶糾聚黨羽拒捕搶刧去秋駐紥伏龍泉陸軍曾與該股匪接伏數次均未能得利嗣後該匪首以捕拿緊急遂逃往江北新城各屬濳伏兹因道路冰雪利於馳突竟又發現農安知事聞警後已派警前往堵剿并特飛禀都督府請速遣派重兵相機緝拿云 
獨角龍長春二道溝俄站南河溝沿一帶聚有匪首獨角龍者率衆七八十人終日打家刦舍新年以 
 
 
 

Page 7

 
 
來被匪槍斃之華人巳不下五六名惟因該處係俄人租界我國軍隊權力不及明知匪竄不敢往捕遂坐令殺人重案層見迭出現俄國第三邊隊隊長滿尼勞夫恐羣匪濳匿站内擾害治安特派兵於沿街棧店盤查一遇　跡可疑之人立卽驅逐并令兵士二三十名藏伏溝沿橋底每至天昏下卡荷鎗梭巡故連日已漸平靖而俄兵於向晚時仍異常戒備云（未完） 
地方通信 
[松江]  
　　鎭守使兼任之風說傳聞上海鎭守使鄭汝成君將次調任海軍部松江上海併爲一缺名曰松滬鎭守使即以楊善德君承乏俟發表命令後楊君即移駐滬南製造局而以第八旅旅長何豐林君代理師長駐節松鎭守署確否俟續探 
查察警務委員韓省長委員查察全省警務昨由龐樹棠君到松卽詣警務總局按册點名隨就巡長巡士中酌詢服務規則警察章程見應對尙有眉目奬勵數語旋傳全體閱操事畢赴西門外各區逐一查視而去 
妬姦案北人張某隸名軍籍與蕩婦麻子唐杏囡姘　借審檢廳南唐嫗家歡會有同居一屋之馬夫阿和先亦與該蕩婦有染是夜妬姦眼熱糾集同伴阿昌阿小兆昌及浴堂中笪補根范老四等以捉姦爲名與張扭毆經隣右王老總勸散事後張投營報告稱若輩沿途打刦致失銀戒了一枚銀洋兩枚事爲楊鎭守使所聞嚴飭警局按名拘訊嗣沈警務長拘笪等訊出實情即赴鎭守使署禀明執法處亦派員調查知張亦有不合乃擬雙方科辦聞張巳由軍官訊明押解回籍矣 
火警八號夜分一句鐘時西門外石潤橋西楊姓門屋上棉花店失愼霎時冒穿屋頂隣右驚起見不可收拾赶即鳴鑼告警商民競舁水龍趨救因火勢過猛毗連房屋十餘家均付一炬華亭周知事沈警長均到場彈壓北軍嚴守城門不准閒人出觀於担水救火人頗爲利便 
[鎭江]  
　　通令嚴查秘密黨駐鎭水陸各軍曁縣知事署現均接馮都督密電略謂查有黨人改用僧道服裝濳往江揚淮徐各屬密謀擾亂治安著即秘密訪拿以遏亂萌等語各營署奉令後均巳遵照辦理矣 
鎭江戒嚴紀聞鎭郡近日謠諑紛紜戒備甚嚴丹徒縣知事劉鳴復特通令各區警察分局每夜街頭巷口加派巡士荷鎗站崗妓院旅館茶肆添派探員偵查各城門每晚九時一律關閉如須因公出入非有對牌或暗號口令者不准開放而駐鎭第一旅之騎巡隊及警察警衞隊各路商團等亦不分晝夜分道周巡此外軍警各偵探對於車站輪埠及江邊等處皆異常注意一見可疑之人卽須緝拿馮都督並調楚有軍艦於日昨到鎭以資鎭懾 
[江西]  
　　籌解中央行政費行政公署曁財政司合電國務院財政部略云贛省前後認籌八十萬元除撥第六師十一十二正月餉五十八萬一百一十八萬元五角二分又補充旅十十一十二正月餉十五萬七百九十二元外實存七萬三千餘元贛省財政支絀紙幣濫行前項撥欵業巳萬分竭蹶轉瞬青黄不接一切應支項欵經費均屬萬難延誤將來如何應付尙無把握惟念中央同此困迫無論如何爲難自應力籌接濟以盡涓流之助茲遵電勉解十五萬元轉呈仰祈核收飭知備案並請函知陸軍部查照鹽電迅將應撥駐贛第六師及補充旅餉項核明以憑呈銷 
[河南]  
　　學界感激敎育部張鎭芳督豫以來無一善政可紀近來惟以摧殘民氣爲己任如勒令取銷敎育聯合會並各屬同鄉會皆是所有學校又爲其喉中之鯁眼中之釘遂借减政主義及白狼之亂一面呈請變更一面即與張民政長聯銜行文飭各知事實行取銷文到之日學界人士均極不平然實無可如何幸經敎育部逐條批駁公報到省學界皆鼓掌相慶僉謂河南不從此入於黑暗之域者皆賴敎育部之力云 
[廣東]  
　　婦女俱樂部不日成立日前有香港富商加多利君致書於港督夫人請提倡簽欵在港建築婦女俱樂部伊願首先簽助一萬五千圓餘欵則請港督夫人籌畫簽助之法經港督夫人允許諾爲担任現又有華紳何甘棠君慷慨簽助一萬五千元劉鑄伯君簽助二千元督憲夫人計此欵連上欵計巳足以充建築及佈置該俱樂部之用故不再行捐簽聞不日即擇地建築且以梅夫人之名以名該會所云 
又有疫症發現兩禮拜前香港共報有疫症九宗而因是致命者八宗喉沙症一宗内腸熱症兩宗致命者一宗痘症一宗至前禮拜内又有疫症十九宗染者皆致命其中染者華人十八名日本人一名 
商人請辦金礦頃有商人李英緝擬承辦增城縣屬金坑河金礦又有商人曾英祥擬承辦番禺縣屬土名尖峯山金礦當經分呈行政公署察核民政長昨以查閱呈圖未據將山名四至詳晰註明無從查核至所稱自備資本究有若干存放何處亦未聲叙均屬不合昨特分别批令查照現行礦律規定事項辦理以免牴觸云 
[雜評二（默）]  
　　革命紀念一切新政之所以推翻者以其不良也敎育而不良祗有改之無可推翻也若革命紀念日更無所謂良不良矣非特無可推翻且改無可改中國而成爲國家者不能廢敎育國家而仍爲共和國家者不能廢紀念河南一張陜西一張可謂難兄難弟 
大政方針大政方針成於國會散場時故國務員未及登臺一演迨政治會議熱閙正欲上場一試而内閣又岌岌動搖矣今内閣已將散場而大政方針亦提議修改其實内閣果散則所謂大政方針已不啻從根本打消安用修改爲也如此哄動一時之好戲而始終未及一演徒令人傳誦其脚本而已惜哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[兵艦閙元宵]  
　　本月九號晚（即舊曆元宵）十時後南黄浦質製造局碼頭所泊之各兵艦管帶忽接司令部警電着即預備抵禦黨人各艦奉命之下均生火起錨戒備至天明無事始各釋然大約即因偵探報告有黨人定於元宵起事之說耳 
[鎭守使特開軍事會議]  
　　上海鎭守使鄭汝成君昨日接到陸軍部及會議軍事處密電着即嚴缉黨人以絶後患鄭君卽在西洋房議事廳邀請臧旅長龔團長海軍李總司令曁各兵艦管帶等於下午一時開軍事會議籌商緝捕方法良久始散 
[保護徐家滙敎堂]  
　　上海鄭鎭守使查得西鄉徐家滙地方向有法國天主堂一所内寓華洋敎士甚衆現當滬上謠言紛起之時亟應妥爲保護惟查該處距離龍華較近故於昨日訓令補充兵第六團龔團長轉飭所部第二營巡邏弁兵隨時督隊前赴徐家匯一帶妥爲保護以保治安 
[黨人果利用梟匪耶]  
　　上海鄭鎭守使昨接浙省朱都督咨稱蘇屬太湖界連江浙兩省素爲梟匪出没之處現有叛徒劉天幕張承烈張思巨等潛匿其間籌備鉅資勾通太湖梟首朱金波託其携欵赴滬私購軍械一俟運回卽在太湖地方聚集匪黨定期舉事除密令浙省水警产第一總署速派共和翌麾兩艦前往太湖查緝外函請轉致上海交涉員迅即照會駐滬領袖領事傳諭租界軍裝各洋行日内如果有人前來購辦軍裝倘無公文護照卽係黨人私購務須遵照定章切勿出售云云 
[五誌探警捕拿黨人之意外]  
　　黨人仇鑾燮等在新甯輪船上被獲詳情巳迭紀前報茲悉鎭守使署軍法課自據警廳將該黨人等解署後已迭次研訊因於日本人山口篤志金井德助等拒捕鎗傷一節未能明瞭特於前日飭傳新寗輪船賬房楊少如茶房袁濟生到案詢問當日情形旋卽省釋聞關防甚爲嚴密云 
[革探交出黨人]  
　　黨人羅漢章由鄭鎭守使飭拿時牽涉王長發旋查王係南巿警察廳副探早經開除飭由南巿分廳長崔君將王先行逮捕預審着交許勝保出限將羅漢章交案候訊前日屆限王長發將羅交到併解鎭守使署經軍法科訊明羅確係黨人着即拘留候究王則無干交保省釋 
[閘北捕獲黨人續誌]  
　　黨人高一飛前日在滬甯車站被探拘拿巳略紀昨報茲據訪員續報高於是日携帶炸彈十八枚藏在紙烟盒中乘滬甯火車赴寗隨有同黨兩人適被南巿警察分廳軍事偵探郝青平金殿臣等在車站捕獲當場起出炸彈遂用小火輪押解至南巿分廳由司法科預審高供出同黨數人均匿跡滬地當飭押解鎭守使署請究並卽由廳密飭該探等追緝在逃同黨務獲併究 
另一訪員報告高一飛在鎭守使署供有趙某陳某與黨人來往私運軍械炸彈等物趙等現住英租界同安旅館及老華商旅館囑我先往南京鎭江等處察探情形致被拘解到案等語現鄭鎭守使巳請楊交涉員照會公共捕房飭探拘拿矣 
[鎭守使追索黨人]  
　　上海鄭鎭守使查悉本署密探日在寗垣火車站缉獲黨人季廣玉睛名曾交江寗省城警察總廳暫押請爲解滬訊辦迄巳多日未准解滬當於昨日電致江蘇馮都督請飭警廳迅將寄押之季廣玉尅日解滬歸案訊究 
[會商勦撫洋面盜匪辦法]  
　　韓省長近接内務部令開准國務院函准海軍部函稱蘇浙洋面盜匪充斥派艦巡緝勢難窮搜請函内務部轉飭各路水上警察各地方官會商勦撫辦法等因抄錄原函送交查核辦理等因到部查蘇浙洋面盜匪充斥出没無常實足爲航業之害各該地方官曁警察均負有保衞之責合亟抄錄海軍部原函令知該民政長轉飭所屬遵照切實辦理務期清厥盜源俾妥航業是爲至要仍將辦理情形具復此令等因咋上海縣知事已奉省令着卽妥籌辦法尅日呈復以憑核轉 
[檢察長對於重要案件之陳述]  
　　上海地方檢察廳長汪魯懷君致公共公廨關讞員函云逕啓者查盜犯陸羣結夥搶刧騰鳳里德順錢莊開鎗拒捕擊死華捕顧雲生一案卽經捕房當場拿獲兇犯陸羣一名初意一經貴公廨偵查確實之後必照章送入内地官廳盡法懲治是以未經備文移請昨閱報章登載此案巳由貴公廨判押五年閱之深爲詫異此等兇徒實犯新刑律第三百七十四條第三欵之罪主刑係死刑無期徒刑一等以上有期徒刑即處以最低度之刑期亦在十年以上如謂該犯已証明並非開鎗之人故得稍從末减殊不知刑律第二十九條之規定二人以上共同實施犯罪之行爲皆爲正犯各科其刑今僅處以五年刑期在貴公廨恪守定章辦理不勝欽佩核之該案事實罪重罰輕實不足以蔽辜故竊有所議不能不陳之於左右也現値世風澆薄之秋人心愈險租界上搶刧之案昔素罕睹者今巳數見不鮮矣推厥原因當光復之初各國尙未承認其與内地官廳漠不相關故案無鉅細悉照租界章程處罰五年已爲最長刑期故殺人搶刦之事無不以租界爲入手地點乃幸而漏網果屬逍遙法外即不幸而破獲亦僅數年之覊絆卽可脫罪人孰不知避重就輕發生類似之案較多於昔日者職是故耳今荷各國一致承認之後領事悉皆維持公理早已規復舊章重大案件送山敝廳訊辦已屬不少該案旣經貴公廨判决固無庸議在敝廳以維持秩序保衞公安爲唯一之目的欲挽頺風惟有處以重典庶幾知所儆懼銷患無形想執事亦同此心嗣後遇有重要案件務望卽商同領事照章解歸内地訊辦戢除兇暴伸彰國法縱中外立法各有不同而國家刑法制裁除暴安良按諸法理與各國如出一轍倘各領事如有卓見儘可彼此討論　廳無不力任其艱也 
[接收自治機關之初步]  
　　上海縣洪知事因奉省長訓令收回自治機關並另籌改組方針特定今日午前至南巿巿政廳與總董董事等會商辦法並查點各科辦事人員調查公産及地方稅務以便造册轉呈省長備查 
[補救商業之討論]  
　　政府特派考察財政專員王璟芳昨致滬南商會函云逕啓者昨蒙貴商見招備荷雅儀賜之醉飽並得與各業商代表諸公握手一堂相與暢談至深感謝所有各業現在貿情形有無苦痛若不吝見敎即希開具意見書送由貴商會特送敝處堂爲轉達政府疎通一切至各業商行按日輪序二三家到敝處晤談一節查我國土貨行業最大者爲米行麵行豆行油蔴行棉花行菸草行皮行糖行木行毛貨行皮骨行磁器行海味行並其他之各業商行及錢業擬請由貴商會分别酌定次序自十六日（陽曆）起每日由早九點鐘起至十一點鐘止按日輪配大行一二家或同時再來小行二三家至敝處英大馬路西跑馬廳對過三十八號經濟學會上海分會按照各業商所陳各節互相討論期得現在商業之實際以互謀補救之方事關實業發展即希轉知商界同人届時惠臨指示一切不勝感禱之至等語現南商會總理巳規定日期轉知各業照矣計開十六號豆米油麫炝業十七號布木機布業十八號糖棉紗業十九號花海味菸草菸葉二十號油蔴磁器靛業二十一號參藥醬園業二十二號裘業皮骨業二十三號生紙漆業 
[兵艦先後回滬]  
　　海軍司令李鼎新君曾於前星期派建安保民兩兵輪開往福建差遣茲福建李鎭守使以閩省業已安靜遂飭建安先行回滬昨日六時保民亦由福建駛回均在製造局碼頭停泊以資防守 
[蘇旅長注意拳術]  
　　江蘇陸軍第二師第四旅蘇旅長以駐浦第一營各兵士訓練純熟且善拳術現當整頓軍隊操法之時亟應仿照辦理故於前日命令第七團第八團梁唐二團長轉飭該管各營長如所部士兵於操演之外尙無拳術一門着卽仿照第一營辦法由各連長一體敎練俾成勁旅 
[法使起程回京續記]  
　　昨報紀駐京法國公使康蒂君於星期日乘美利商輪啓行赴寗換乘火車返京一則茲悉康君及隨員人等係乘法兵艦地配惟號離滬當各官商送行時康君答謝曰此次蒞滬蒙諸君歡迎獲聆敎益十分滿意云云並悉康君本欲乘艦直達天津嗣因水淺故由該艦送至蕪湖再乘太古商輪至漢口換乘京漢火車返京 
[租界又出盜案]  
　　前晚有盜匪四人突至公共租界愛文義路三百八十一號門牌顧費記石作内各出鎗械嚇禁聲張刧去値洋一百七十餘元之金飾等物事後由顧報告橷閘捕房立飭探目劉森堂包探馬阿美協同二十一號西探往拿未獲業已禀請麥總巡通飭各捕房中西探捕一體協緝矣 
[持鎗攔刦之刑期]  
　　匪徒胡芝卿周金才萬長根因糾黨張阿道王福生張宏全在斐倫路用手鎗恐嚇剥取公廨看守押所之一千一百十五號華捕劉德公之皮袍並在北河南路持刀攔刧行人王少卿之衣服銀洋業經捕房先後將各人拘解公共公廨訊供收押在案昨晨由廨復訊先由中西包探與騐屍所西人上堂譯訴前情繼由九百七十七號華捕等投稱曾在虹口某茶館内見王福生張阿道張宏全三人同檯啜茗談及胡芝卿等懷鎗攔刧劉捕皮袍之事並稱俟南門牛肉莊案訊結後定將放風人置之死地是以回禀捕頭飭將王等拘案請究並由坐寫字問西捕禀明胡在捕房供與王福生等均相識各情訊之胡等六人供詞互推關讞員商之美領强君以胡等與南門牛肉莊案毫無證據惟胡身帶手鎗爲首攔刧劉捕皮袍及王姓衣洋案巳證實未便任狡判胡押西牢五年周萬各押四年王與兩張各押二年期滿均逐出租界所有抄獲之手鎗一支充公 
[第二次警務會議議决案]  
　　閘北警察分廳長徐君國樑於本月八號星期日傳集各區署署長各分署署員第二次會議警政進行方法當經議决三事探錄於下一各署與各分署劃地爲治署長署員名位雖有等差任事無甚殊異按之現制與其事實各署長對於署員並非統轄機關僅有連帶關係况廳署同在一方警察服務以靈活簡捷爲貴若層級過多時期不免濡滯尤非所宜近聞各正署行文分署有以訓令行之者揆諸體制殊非盡合現在此項公文尙無法定程式自後各署長對於分署有所指揮暫以傳知行之分署署員對於署長有所陳請或報告事件卽以報告行之所有文件並不拘定印文或函或報單均可惟須蓋用圖記俾明責任二警察爲人民之表率如有違犯規則由該管官長查察處分外若由各督察員查見應載入日記簿報由督察長行知各該管官長執行處分不得逕行懲戒或當衆申斥或在崗訓責致失人民信仰而損巡警威嚴各區境内人民如查有違警事件亦分别緩急或知涸該管區署或知照就近崗巡俾免意外三督察員爲稽察各區署長警勤惰而設輕廳長分别委派但閘北轄地遼闊人數衆多所委督察員各長警或有未識茲由廳長給發督察員執照俾資徵信 
[變更自治區域之爲難]  
　　閘北自治區域前由韓省長派員勘明劃定界限所有胡家木橋一帶巳劃入引翔港鄉茲該處各公民因多窒礙推舉宋嘉猷等爲代表至上海縣知事公署禀請改更昨奉洪知事批示云呈悉卷查閘北自治區域問題吳前知事任内曾奉省長委員會勘詳經劃定所有胡家木橋地方業經歸入引翔港鄉自治區域有案據呈各情案關省定本知事未便曲徇所請擅行變更着母庸議仰卽知照 
[救火聯合會之通告]  
　　上海救火聯合會通告各社云頃據第一區救火會籌備處函稱竊敝會界内所裝之地龍頭原以備臨警施救之用自經巿政廳翻砌路面龍頭大半深陷遇警裝接爲難實甚如上年馬姚弄口詹大有墨莊失火亦因該處地龍頭深邃裝接不便以致成災敝會有鑒於此曾經擇要翻高每個工料自二十元至三十元不等惟工費甚鉅未能遍及現查各處道路在在改高地龍頭之被翻深邃者勢必愈多况龍頭鐵管深陷地底最易銹壞若不亟求整頓一時應用爲患何堪爲特函請迅賜設法改良等情到會准此查城内以及南巿所裝地龍頭共有三百七十餘處被築路翻深居其大半而尤以東街及裹外鹹瓜街一帶爲最自應一律改高以備不虞惟工繁費鉅措置甚難明知各社亦無餘欵若不設法翻做則一朝遇警勢必全歸無效現特擬一折衷辦法由各社就地籌措每個繳銀十元不敷之處由本會設法請即查明所裝地龍頭有無過说深邃或鐵管銹壞不能應用必需翻高者計有若干個按照每個十元工料費開送本會以便彚總函致自來水公司派匠按段翻修俾得有備無患 
[耿分統重定罰則]  
　　江蘇駐滬鹽捕營分統耿華堂昨日分令海巡營各領哨云爲令知事照得本分統前經訪聞有販私船户高二金串通本營右哨四號管駕王國燦買私賣私一事當經飭查并提王國燦高二金等研訊屬實分别移縣收押一面呈請都督曁統領指令核辦各在案本分統自到差以後整頓緝務釐剔弊端誥誡諄諄不啻三令五申乃王國燦竟敢串通私販可謂藐法巳極誠恐各哨隊管駕等仍有不惜名譽甘蹈前轍者不得不重定科罰以儆將來嗣後各哨隊管駕等如有徇情舞弊及串通私梟販私等情一經查出或被人報告除按律重辦外並將移交船隻一律充公以示懲儆本分統言出法隨幸勿自貽後悔仰該領哨轉飭各管駕一體遵照 
[滬城火警]  
　　昨晨六點三十分鐘滬城舊校場一百零七八號門牌不戒於火登時冒穿屋頂延燒左右隣店約焚二時許火始熄滅計被殃及一百九號尤奎榮所開之順泰興會子作一百十號趙倍林所開趙一大花紙店一百十一號毛春塘筆店共燬樓房十餘幢平屋數間嗣由第一區第二分署魏署員飭警將古其昌所開德昌紙店夥盛永生拘案究詰據供火由順泰興店内所起署員命將尤傳案則稱我店與德昌紙店毗連餘語一味推諉魏君判令一併解送滬南分廳司法科訊明核示 
[又獲大帮販烟犯]  
　　三區警署前日又獲大帮販土犯張阿寳徐阿四王才郎方金遠陸繼卿蔡福生陸金生劉本直張事福嚴桂生朱阿三　花榮顧振山陳繼榮陳步友曾海金等十六名抄出烟土百數十包約値洋四五千元一併移送第二初級檢察廳分别收押聽候究　 
[烟膏店違背禁令]  
　　新閘白克路四百九十號烟膏店主楊阿四東棋盤街七十九號烟膏店主林海初江西路二百五十五號烟膏店主何錦道均因私設燈吃被捕房查悉昨將三人傳至公共公廨經聶　讞會同美領卓君訊實判楊林各罰洋十五元何罰三元一併　公烟具銷燬 
[英領由日返滬]  
　　駐滬英總領事法磊斯君前曾請假往日本公幹業巳事畢附搭該國公司船於前日抵滬隨卽回署視事 
[要求上控之無效]  
　　戴嘉寳與榮瑞聲爲票欵糾葛在廨互探因兩造各愿邀請公正人理處判候公正人報告到廨再行核斷嗣經兩造公正人理處戴應繳還榮銀一萬餘兩由廨判决乃戴忽以公正人理處不公復延律師禀奉公堂於前晚復訊戴要求准予上控並經兩造律師互辯良久孫襄讞以戴要求並無理由判限七天查明公正人有無情獘呈候公堂再行核奪 
[垃圾船傾覆]  
　　船户王阿毛等昨晨在斐倫路浜裝運工部局垃圾行至浦江口適逢風狂潮急當舵人力不能支全船覆没　經衆船户帮同拖至武昌路浦灘設法將船撈起幸未傷人 
[婦人請追失贜]  
　　西門内大街七十一號仇少淵之子仇金白卽吳金白近日擬赴江甯蠶桑學堂肄業苦無川資私取伊父皮箱一只箱中俱是皮衣運入公共租界質洋應用被探將人贓並獲解由公堂訊供判押一面函致地方檢察廳協傳乃父到堂質訊前日汪廳長派警往傳因仇少淵出外未歸由同居之張蔡氏到廳禀稱該皮箱爲氏家之物於陽曆二月三號被竊請求移提到案給領汪君以此案發生地點實爲華界應歸華官訊辦當即備文飭警赴公共公堂投遞請將吳金白交給來警帶回訊究 
[鄉女之野心]  
　　浦東塘橋　民盧榮泉之女現年十九歲早巳許字去冬該女赴洋涇鎭織布局做工暗與唐洪生姘識借住該鎭許丁氏家去年舊曆十二月中該女忽然走失盧各處找尋不見乃投警局禀控唐及許丁氏趙奚氏李妙雲等串拐藏匿該警局卽將一干人證拘送司法科解送地方檢察廳訊辦 
[查獲男女拐匪]  
拐匪郭祥生王明良王朱氏誘拐小孩陳蘭珍方小和子喜子通子等四口昨乘輪船擬赴他處售賣當爲水巡捕房偵探查獲禀奉捕頭諭送地方檢察廳訊究 
[遣回清江婦人]  
　　清江婦人王余氏　朱氏於去冬被匪誘拐來滬押入山西路十六號王小紅所開之花烟間内賣娼被探查悉將兩氏與鴇一併拘解公堂訊明判王鴇罰洋二十五元充公兩氏暫留濟良所候移傳家屬認領在案茲因日久無人投認昨晨由所將兩氏解案請示判改送救濟會代遣回籍 
[日商索欵類誌]  
　　日商東興洋行日人半田棉控同昇洋紗號王穆蓀徐恩榜不理定貨虧銀五千九百四十餘兩前日午後由廨復訊兩造各延律師到堂互辯聶襄讞與日領西田君會商之下以王徐二人因同昇號糾葛涉訟業巳訊明王係號主徐係經理王穆蓀旣是號主責無旁貸徐恩榜亦應負帮同料理之責不能置身事外着各交五千九百兩人銀並保限十天向原告理楚如違即由公堂勒限追繳 
日商多勢洋行因大華寳業公司錢照昌竺子英不理虧欠銀一千六百餘兩控經公廨於前日午後會訊被告均不到堂祗由代表律師報稱被告因事離滬應請展緩聶襄讞商之西田君姑准展限七天候傳保着交再訊如再逾期卽照章缺席判决勒限繳還 
[索債衝突]  
　　林阿六昨在西華得路向沈根寳索討借洋口角爭毆被併送捕房由捕頭詢明斥釋不理 
[法租界整頓路政]  
　　法工部局路政處近以各街畔所有居民抛棄之垃圾每晨雖由各小工裝入垃圾馬車運送至船駁往鄉間傾棄尙恐有不潔之處故又添用小工十餘人另製一尺餘闊之鐵掃帚再將各街道逐段灑掃又恐各小工或有貪懶情事特派工頭督率以重路政 
[公共公堂瑣案]  
　　唐家弄源來押店夥汪北海因　交陶張氏所押鑲寳金戒之質劵被控捕房將汪狗解公堂押候查辦在案昨晨復訊中西官以原告不到判汪開釋將案註銷 
白亨順在海寕路某號屋内私售燈吃被流氓徐阿根所知冐充包探向白勒詐行兇當由白報告捕房昨將徐拘解公堂訊供不諱判押西牢七月 
蕩婦奚翠玉王阿秀深夜在途胡閙由捕查見向阻不服一併拘入捕房轉送公廨昨晨解案請示中西官以其均不安本分着各罰洋五元充公 
南京路史維記鐘表店學徒趙康陸續竊取店内銀表等物由探拘解公堂管押在案昨經中西官復訊屬實判趙押西牢八月 
虹口瑞昌祥洋貨店主張林祥控夥夏錦森夏秋亭黄信裕應湘帆串竊現洋四百九十三元一案昨經公堂復訊仍無實據判令將案註銷被告開釋 
信成銀行控陳詠韶不理虧欠銀四千餘兩一案前晚由原告代表律師投案聲明被告業已理清請求銷案孫襄讞准將被告開釋了事 
[法公堂瑣案]  
　　法捕房藍總巡以搶物行竊等事查係過犯積窮所爲者居多故飭各探捕如查見濳入租界之過犯卽行拘究昨由探捕拘獲張如平陳阿四李阿二張德文王小二子王長生張和尙王四福等八人解送公堂禀稱張如平巳驅逐三次陳阿四李阿二等亦均係逐出復來阿四又摸竊銀洋請爲究辦判張押一月陳押六月李等各押三月期滿再行逐出租界 
丁道元與胡阿五在途爭論繼復行兇將胡頭面毆傷由捕拘獲胡送醫院醫治丁於昨日解送公堂請究丁供因索欠起衅胡先行兇故此還毆誤傷判丁交保俟受傷人醫痊再行傳訊 
李阿狗行竊自鳴鐘四十八只面盆六十只售於金長生得洋八十九元爲英租界包探拘獲移送法公堂請訊李供認行竊不諱金供不知竊贓照巿價收下求宥判李押三月期滿逐出租界金罰洋三十元充公 
雜評三（訥） 
[自治解散後之補救]  
　　韓省長昨日維持小學之訓令爲恐地方受張鎭芳呈請之影鄉也今日維持地方各公益事業之通電爲恐受解散自治之影響也記者昨所責望於省長者省長巳先事謀之固爲地方人民之福然此後委任接辦之人尤關重要地方紳士之公正不公正自治中人之賢達不賢達選擇之權操諸知事知事而苟知人不明者則地方糜爛矣知事而苟稍不熱心公益者則請欵必爲難搜索必盡力而各事業從此廢弛矣非特負地方抑負省長實甚 
要件 
[財政部訂定造幣廠章程（續）]  
　　第十一條司事承各科科員之命助理各科事務第二章月俸旅費及雜給 
第十二條監督廠長月俸照官俸支給 
第十三條廠員月俸至二百元以上者應呈部核准後支給第十四條廠員月俸在二百元以下者照左列等級由監督酌定分廠由廠長酌定由總廠彚齊報部存案一等一級二百元二級一百八十元三級一百六十元四級一百五十元五級一 
 
 
 

Page 11

 
 
百四十元六級一百三十元七級一百二十元八級一百十元二等一級百元二級九十元三級八十元四級七十五元五級七十元六級六十五元七級六十元八級五十五元九級五十元十級四十五元三等一級四十元二級三十七元三級三十四元四級三十二元五級三十元六級二十八元七級二十六元八級二十四元九級二十二元十級二十元十一級十八元十二級十六元 
第十五條工匠月給及日給總廠由監督分廠由廠長酌定由總廠彚案報部 
第十六條月俸月給日給計算法凡遇錄用辭退及增减薪俸概照日數扣算 
第十七條支月俸者每月十五日支付支日給者每半月支付一次 
第十八條凡因公受傷患病者在醫治療養中照給全俸但領月俸者不得過三個月領日給者不得過二個月 
第十九條廠員因公出差旅費一切照左列等級支付一等月俸在百五十元以上者汽車一等汽船一等日費三元宿費三元二等月俸在三十元以上者汽車二等汽船二等日費二元宿費二元三等月俸在三十元以下者汽車三等汽船三等日費一元宿費一元汽車汽船不通之處照實價支給第二十條本廠在他處調用人員到差旅費按照前條支給之第二十一條本章規定以外人員如應支給旅費　概照實數支給 
第二十二條照左列各項每月支給公費監督一百二十元廠長八十元技師科長秘書四十元凡車馬酬應及個人所用之僕役烟茶煤酒及一切雜費概不另給伹外國技師另訂合同者不在此限 
第二十三條廠員及工匠因公受傷得酌給醫藥費其受傷身死者照左列等級給予葬費及撫恤費支一等俸者葬費二百元撫恤給月俸日給原額三分之一十年支二等俸者葬費一百六十元撫恤同上支三等俸者葬費一百二十元撫恤同上支日給者葬費六十元撫恤同上 
第二十四條廠員及工匠因公受傷致成殘廢者給月俸日給原額三分之一至終身爲止 
第二十五條自本章實行之日起凡廠員辦事動愼每滿一年時總廠由監督分廠由廠長考核其成蹟照本等俸給晋升一級（例如支二等五級俸晋升支二等四級俸）由總廠彚總報部升等者至一等一級爲止若再須增加時須先呈部核准 
第二十六條凡總分廠廠員如有才具優越勞績卓著者由監督查看屬實得不論年限酌量升級 
第二十七條每年終由蓾督察看總分廠辦事成績呈部核准分别酌給廠員及工匠慰勞金一次但監督及廠長不得支給慰勞金 
第三章進退及賞罰 
第二十八條總廠自技師科長以次分廠自廠長以次監督皆得隨時監督考核之各分廠廠員各廠長得隨時監督考核之 
第二十九條總廠技師及各科長辭退時由監督廠長自行核定後由總廠彚總報部（未完） 
來函 
[公立醫院急賴商業公同維持]  
　　中國公立醫院自光復後官欵無着民國元年十月份起至二年十月底止經費由該院總理沈仲禮君東挪西墊計共墊洋萬元之譜加以陽曆十一月份起至今正三箇月開支計共虧一萬數千金雖得江海關監督施理卿先生與部力爭當奉批准在碼頭損項下撥洋一萬元以資補助然以之償還墊款尙覺不敷以故本年經費依舊無着加以去冬至今天氣亢旱喉症天花相繼發現總醫院就診者已有人滿之患不得不急籌商業月捐以資扶助此主權民命之醫院云 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬人民取消官吏之通電] [  劣民]  
　　各省各縣各巿鄉人民公鑒國家財政竭蹶人民生計艱難解散議會取消自治停辦學校凡足以省選舉之紛擾輕我民之負擔者莫不深表同情惟查各地方官吏治國不足而殃民有餘即各國務員亦僅以承意旨借外債爲能事如此溺職我民奚賴今擬一律取消以節官俸而培國本大總統代表國家歲俸如向例人民納稅於外國銀行以償外債凡我人民若表同意當由劣民首署電呈大總統交政治會議議决施行劣民魚（二）（能創此種議論眞不愧爲劣民） 
[戲擬上海偵探報告書] [  劣民]  
　　爲緊急報告事茲查得英租界七馬路二百五號門牌内有亂黨機關製造無聲手鎗工頭莫須有爲著名印度留學生現已製成數萬支不日運往各重要人物所在地希圖暗殺又有法租界三馬路一萬八千號門牌内著名亂黨包造謠散布無稽之談意在擾亂治安凡此皆由某認眞偵察所得確實可靠務請立刻飭派得力人員協同兜拿以免漏網不勝待賞堂至（二） 
[勸入儉德會新五更調] [  壺隱廬主立三]  
　　一更一點月正偏發起儉德會呀呀的噲崇尙節儉五條規則立出來眞可愛發起人吓就是王耕培呀呀的噲大家要入會 
二更二點月正東民國實在窮呀呀的噲羅掘已空外債欠得難彌縫弗成功有銅錢吓還是省點用呀呀的噲勿要昏懂懂 
三更三點月正遙團體要結牢呀呀的噲奉勸同胞堂子裏相眞胡閙去跑义麻雀吓野弗是好路道呀呀的噲勿要做闊老 
四更四點月正西衣服重華麗呀呀的噲幾化糜費酒肉結交講勢利無道理從今起吓才要改脫裏呀呀的噲大家心要齊 
五更五點月未央風俗要改良呀呀的噲打定意向各憑良心勿搭漿學好樣照此辦吓中國好富强呀呀的噲總有法子想（不受酬） 
栩園詞選 
[元夕] [  瘦蝶]  
　　待製燈詞紀勝遊無端冷雨又颼颼不須爭執陰陽曆兩樣元宵一樣愁 
[示内]  
　　朝來攬鏡各憮然衫鬢翩翩異昔年悔不早留雙情影無聊時節一相憐 
[詠梅示敬兒] [  酒丐]  
　　殘年精力巳難支况有重寒蝕老枝寄語春風須愛惜眼前浮動不多時 
[讀蝶梅同感集感而作此用原韵率成四章就呈瘦蝶夢梅點鐵] [  悟盈生]  
　　心頭劇戰若穿梭取舍行藏費琢磨名士胸襟多磊落英雄事業易蹉跎銅駝歷刧空長歎鐵馬當秋發浩歌回首夏陽飛碧血蒼茫奈此一年何 
楚歌四面動邊塵道是無因是有因錦繡河山頻入夢景陽宫井又河人十年湖海休論富滿架圖書不算貧結舍深山最深處滄桑不見卽仙身 
慘淡風雲暮色昏敝衫檢點舊啼痕仗誰忠義論公道那有蠻夷識怨恩旋轉乾坤思漢相剪除荆棘慟劉琨夕陽踏徧春山路數點殘鴉翁仲存 
塵緣誓不掛纎毫朗朗青天白日高手倦抛書尋短夢詩餘按劍讀離騷客來有酒心奇案事到無虧膽自豪四海莫嗤凉血物干戈未靖解征袍 
[寫懷] [  雨]  
　　幾經滄海與桑田落拓依然一少年語放難除狂士氣情深多受美人憐湖山嘯傲猶虚願詩酒流連尙有緣處世但求能自適不談仙術不參禪 
[感懷]  
　　年年蹤跡等飄蓬庾信江關感慨同詩有微名堪折福身無媚骨合終窮風雲世變時相迫鬼蜮人心日益工塵濁知心惟麴友閒來相對菊花叢 
[馬上吟]  
　　三更匹馬走長隄荒葛盈途野樹低多謝嫦娥深解事慇懃一路送征蹄 
叢薄蕭蕭萬鬼啼亂山缺處月輪低一鞭四顧無人影幾點青燐逐馬蹄 
自由談話會 
　　鈍根君發起儉德會不一月而入會者達數百可見世風尙能挽救要在當世君子爲創耳雖然吾女界奢華之習尤足駭人金銀不足益以珠翠珠翠不足更以鑽石一髻之上所飾者動用千萬金可慨矣蕙雲悲之特剪去八千煩惱絲爲吾女界勸論者得母謂吾矯枉過正乎[  惠雲]  
自由談發起儉德會有友疑問曰旣入會勢必從此不入妓院不作手談不赴宴會不服綢綾不交富貴否則即爲有背會規余曰否恐未必然蓋儉德會宗旨無非謂不可狂嫖不可濫賭不必酒食徵逐不必金玉其外不可重富輕貧並非謂不可入妓院倘有友邀往妓院談正事（鈍根接妓院内正事絶少）儘可涉足並非謂不可作手談倘家庭間偶爾消遣儘可手談並非謂不可赴宴會倘有正當大事儘可宴會並非謂不可服綢綾惟有力者不必過奢無力者不可效　並非謂不可交富貴惟遇寒素之人須與富貴一律看待總之不在沽釣名譽全在無負良心抱此宗旨行之日久務使天下人人知富貴無可榮寒素無所辱奢華不足羡儉德實可風夫如是庶儉德會三字名實相副兼可杜局外　情之誚鄙人之見解如是敢以質之鈍根曁在會諸君（毘陵趙養矯）（鈍根按會規固非呆板惟如趙君所言亦似過於通融蓋天下事往往以一通融而遂流於放縱也願同會諸君子堅持此心寗太迂拘勿太疎略） 
紙烟一物旣礙衞生又耗金錢其害固彰明昭著盡人知之矣乃人多知之而故犯之甚至旣戒之而復吸之人心如此良堪浩嘆今者儉德會出現矣會中規則雖無不吸紙烟之條然旣尙儉德自當戒除消耗品竊願入會諸君互相勸勉乘此時機努力實行則獲益更不少也[  立三]  
儉德會規則一不狎邪二不賭博三不必以酒肉宴客四不必華服五不輕寒素 
入會者　香女士　雲女士廣東趙鐵軍夥縣孫瘦身吳江馬眉崶錫山殷學　嘉定季汝舟越州黄養吾陳知達毘陵趙養矯南翔仲振偉仲振基浦左汪季平徽州施兆清蘭江陳懷安杭州鈍頭上海蘇紹東金耘南徐子英朱志剛陳康逵朱幼民 
醫話 
[病人注意之要點（四續）] [  丁福保]  
　　五病室病褥被服等之注意是等注意凡有看護婦之所皆彼擔任之然家庭不能悉雇看護婦病人又不能悉送之病院故其大體雖常人亦必豫知之病室須於住居中最閑靜最通光線（亦有光線不宜過多者再光線不可直射室内）空氣最流通者乃可室廣最少須三丈以上貴清潔室内不可多置什物常須出入之日用家具尤不宜置之 
臥牀以西洋鐵牀上敷　蒲團者爲最隹然如日本之於蓆上敷蒲團者亦可久臥之病人宜用軟蒲團且須時時與之互換曝之日光其上之襯布宣常洗濯其有汗之病人及多熱之病人尤爲必要掛蒲團隨時候而用之亦以輕淳爲貴蒲團之毛布者比绵爲適當 
久臥之病人背間稍覺生皺卽不安適故鋪敷布時以不生皺痕爲要又須時換臥牀之方向使病人所見之物不同則亦足慰其心焉 
衣服以輕軟爲貴宜着易見汚穢之物背中之皴必平帶束必緩洗濯必勤多汗之病人每日換之若單用掛蒲團巳不患受寒則寢衣可勿用綿以其便於洗濯也 
小說 
[玉女魂（二）（十）（英國羅生女士著）] [  中華雪英譯]  
　　夢脫洛維於是夕與樹黎亞同飯神致憤怒若有向隅之戚思翌晨至邱洛德盡揭其私與之永訣適承差事不果洎差事畢已六星期矣得少閒暇乃住視邱洛德時正下午四句鐘也及外室不見邱洛德亦不見侍人遂疾步登樓直至臥室室門閉闢之驀見邱洛德沉睡床次旁臥彭爾考亦若酣睡不動夢脫洛維大怒吼聲曰賊子死罪此何事不實陳者無赦彭爾考立起邱洛德亦聞聲驚醒見夢脫洛維挺立床前怒氣偪人不可嚮邇彭爾考亦俟於旁不禁恐怖萬狀不能自舉其身引手執夢脫洛維之臂問何事夢脫洛維叱聲曰賤骨無恥爲此不端乃問我指彭爾考曰此人何因至此邱洛德大驚曰我何知此人不來巳三星期今日事惟天所知夢脫洛維曰然則往者之來作何事邱洛德曰往者之來據云爲汝所遣夢脫洛維曰此言誑甚我從未遣渠至此汝應自知邱洛德爾我關係必今日作止境汝旣呢愛彭爾考或他有所屬彼自能卽汝我從此去矣言巳欲行邱洛德自床奮起長跪夢脫洛維膝前泣告曰不可夢脫洛維夢脫洛維殺我蹴我任汝我實無過我從一而終事汝之心惟天可表汝烏得棄我於此危地汝必爲此腹中孼障容我苟延旦夕必勿棄我夢脫洛維毅然曰邱洛德我不能有汝安顧汝未生之兒爾我此後各自爲謀永不相顧言次力捩邱洛德邱洛德堅持其膝不爲起力陳無罪且顧彭爾考命其剖寃抑彭爾考笑視夢脫洛維作狎侮狀若幸其前言不謬夢脫洛維更怒力撇邱洛德掉頭不顧去邱洛德號呼仆地哮喘若暈彭爾考力引之起且扶之下樓極意慰藉亦若代抱寃抑邱洛德靜臥片時痛定思痛頓悟夢脫洛維所爲實由疑誤乃力撇彭爾考怒叱曰去汝去汝爲陰狠之梟人故設疑陣致我夫棄我汝去汝爲興戎害人之奸徒母近我我必不再爲汝蠱惑言已促步登樓倒仆床次忿怒塡偪至不堪狀彭爾考知邱洛德巳盡燭其㚥必辯誣於夢脫洛維夢脫洛維稍推究沈寃必立雪己必無倖計維阻其音問庶㚥謀可以不露於是厚賄侍人謂有郵件出入必匿之先取白於己侍人得賄立允之蓋自是而邱洛德之沈寃深沈海底生機盡絶矣彭爾考復遺一至恭順至諂媚之書於邱洛德然後長揚趨紐約 
此事未出之前三星期皮邱姆奉命駐守羅地島携妻同行邱洛德遽失閨中良友隻影孤形惘惘更無聊賴是日以鬱伊滋甚飯後引睡排悶爲久經疲憊不期深入夢鄉未幾彭爾考至蓋此人知浸潤於夢脫洛維巳深㚥謀必可獲售此時當投間於邱洛德使啓猜疑致功自易故竊伺之術幾至寢饋不離旣至女僕告以主母寤於内不得已俟於外閱書作排遣少頃揚首驀見夢脫洛維循大道歸欣幸無極大逞其魍魅伎俩躡足潛入伏身於沈睡者之旁以俟多疑者之見信以爲此着可以萬事如願矣果因是而慘無天日之事遂起（二） 
[社會短篇劇塲人語] [  瘦菊]  
喂阿福這種戲没有鑼鼓實在冷淡得狠 
咳又來了方纔我說到大英地界（此四宇常發現於下流人之口中眞是可悲可痛）去喝茶你嬲着要看戲如今買了票進來又厭什麽冷淡咧 
你休發急我不過說說罷咧誰厭什麽呢你看包廂裏看客還不少怪道人說他生意好呢 
管他呢 
喏喏左邊末包中一男一女可稱得一對璧人試看那男的戲着新式冲獺絨帽身穿外國花緞皮袍襯着一件極時式月白色五條　的琵琶襟馬甲高高的領兒白白的臉兒濃濃的眉兒紅紅的唇兒含着半支吸剩的紙烟那女的更是花團錦簇寳氣珠光形容不出的好處 
稱贊何爲他是他你是你你說得口乾可憐沾不得半毫光的呢原說呢我們不過閒人講閒話罷咧但不知他們是那一家公館裏出來的公子小姐 
什麽公子小姐這男子我知道他是串花旦的若說那女子我雖不認識然而看他兩个這種親密情形不問而知是他的渾家了看戲罷丢人錢不是管這个的 
是了是了 
阿福阿福你的話果然不差那男子上台咧扮得活現一人女人他一雙水汪汪的俏眼兒還不住的向那包廂裏望呢 
咳呌你不必管閒事你偏要多說多話下回再這樣我不理你咧影戲完了大家散罷漫漫的走仔細給人家踏脫鞋子 
唉汽車裏坐的不是方纔我們所說花旦的妻子麽爲何不和他男的同坐却與一个出鬍子的老兒同坐呢 
想必這老兒是那花旦的父親了 
父親麽不對不對那有阿翁和媳婦同車的道理呢 
呸别人家的關係干卿底事差不多一點鐘了回家睡覺去罷 
 
 
 

Page 15

 
 
   
 
 

Page 16

 
 
   
 
