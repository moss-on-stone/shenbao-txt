# 1920 - 26 - 4916863

 

Page 1

 
 
   
 
 

Page 2

 
 
   
 
 

Page 3

 
 
時評 
[根本不安（冷）]  
人以中國近來多事爲言者余謂中國今日根本不安因而易生枝節無足怪也對於國外青島之事未解决則國際間之根本不安對於國内南北未統一軍閥與人民間不洽和則國事之根本不安有此三者以爲之梗則其餘之事無論若何彌補勢必旋伏而旋起也 
是故以我度之今後中國之多事乃在意中而非意外何也尙無安此三種根本之良法也 
[專電]  
北京電魯代表爲山東問題謁靳靳謂交聯盟會結果勝負難必惟直接交涉而有損主權則余亦决不曲從（二十六日下午三鐘） 
北京電魯代表謁靳請示方針答現政府正比較各方面利害必擇其有益者採用如直接交涉須無損於領土及主權（二十六日下午二鐘） 
北京電魯同鄉今日在山東館開會周自齊等及議員學生均到議决請願國院國會魯案不能直接交涉並舉代表謁陸聲明此意 
北京電陸外長勸告劉鏡人赴日使任劉願力疾起程（二十六日下午三鐘）北京電陸語人和約旣經我輩拒簽自不能再由余手直接交涉望國人研究一適當辦法嚴鶴齡主張交國會討論（二十六日下午三鐘） 
北京電京中各界擬卽日開聯合大會要求陸使出席報告歐會經過及確定對外方針 
北京電外省政團來電對魯案均主提交國際聯盟勿與日本直接交涉（二十六日下午二鐘） 
北京電段昨晚假參謀部宴各國駐京武官聞於中日協定有關係（二十六日下午二鐘） 
北京電西南來電和局先决外交事實法律均可不生問題 
北京電京敎職員聯合會昨在法科成立（二十六日下午二鐘） 
北京電院部電復直曹津地查貨釀成風潮應飭警界和平處理 
北京電京學生因津警蹂躪學生再開會籌對待取一致行動 
（二十六日下午二鐘） 
北京電中交京鈔漲至六六 
北京電王士珍回籍（二十六日下午三鐘）北京電院電陳遐齡川邊緊要萬勿輕離另電熊克武戒劉成勲勿進逼（二十六日下午二鐘） 
北京電鮑電西比利亞美兵及監管會全部撤回日本增兵一師團赴貝加爾湖東部聲言保護日僑與各國人民財産及維持沿線警察秩序查中東路由我保護懇迅籌辦法（二十五日下午三鐘） 
北京電靳段敬（廿四日）晚在參謀部大樓讌各國公使及武官席間并探詢各國對俄方針陸錦因病不到（二十五日下午三鐘） 
香港電軍府漾電靳催速換總代（二十六日下午三鐘） 
香港電外交後援會敬電反對魯案直接交涉（二十六日下午三鐘） 
香港電川滇主出師復邊地始劃藏界（二十六日下午三鐘） 
香港電前日憲法會議不足法數卒定停會一週（二十六日下午三鐘） 
香港電當道嚴辦校潮被革法政生遞回原籍（二十六日下午三鐘） 
香港電葡人佔築海坦交涉事盧炎山晤澳督督出地圖謂未越界青州海水泡已移原處無築壘備戰盧答一方面圖說難據容查我國圖再商（二十六日下午三鐘） 
各通信社電 
廣州電憲會因政系對已同意之協商結果中途少異協商完全破裂會議故未成改談話會决兩案（一）通電反對山東問題與日本直接交涉（二）通電宣　憲會停頓情形議旣定閩議員楊山光獨持異議衆怒大受窘辱（二十六日）聯合通信社電 
北京電靳電蘇督轉西南促和謂王使正廷新自歐歸當述友邦忠告勿再執成見等語 
北京電日本要求直接交涉山東問題西南來電反對外都擬以不能直接交涉理由答復日使 
北京電册封副使陳毅回京（以上二十六日） 
以上中華通信社電 
北京電陸徵祥因長途勞瘁須休息暫不就職 
北京電四照堂宴會後王士珍姜桂題擬調和皖直兩系統一北洋正在協商辦法（以上二十五日） 
北京電各國有承認俄列寗政府說院昨電李家鑿詢各國代表態度 
北京電院覆鮑貴卿電根據中東路合同我有護路權第二國不應干預霍謝宣言萬難承認除抗議外望實力保護以維主權 
北京電徐樹錚來電報告恰克圖布防情形并聲明繪圖另呈 
北京電徐樹錚商張作霖加派防邊軍隊與恰庫聯絡聲援張請將關内奉軍酌量調回以實省防 
北京電當局以研究藏務非南北和議可比無爭對等之必要决仍電請西南派員來京不允在滬組會北京電粤訊軍府派人往湘南與譚延　趙恒惕林修梅等有所接洽並派人赴衡州晤吳佩孚於時局極有關係　 
北京電政府於特種財産管理手續近謀結朿預備復和後之地步 
北京電津學警又衝突曹銀楊以德電請嚴辦院以外交方亟不願多事惟嚴禁學生檢貨 
（以上二十六日）以上中孚通訊社電 
[里昂無線電（路透社送）]  
○荷蘭拒絶引渡德皇後之和會二十五日巴黎電協約國大使議會定期明日開會大約將由法國外交部秘書長和會法國全權代表巴台洛克氏主席該議會將接受英國對付荷蘭拒絶引渡德前皇辦法之提議 
二十五日巴黎電倫敦各報多評論荷蘭拒絶引渡德前皇之舉謂其覆文不能視爲最後之决心衆信協約國將請荷政府派法律代表與協約國法律顧問討論荷蘭拒絶引渡所根據之法律論點 
○賠償委員會開幕 
二十五日巴黎電賠償委員會昨日開幕由米勒蘭氏主席米氏演說歡迎諸會員後即退該會旋舉定法國容拉爾氏爲會長意國白土里尼氏爲副會長英國薩爾特氏爲秘書長 
○意國之路工罷工 
二十五日巴黎電羅馬消息據各報載稱路工將於今晨上工路工聯合會已在羅馬開會討論一切 
○世界飛行記事 
二十五日巴黎電昨有二飛機隊啓程飛往斐洲一爲法國陸軍飛行家三人一爲英國陸軍飛行家二人向開羅進發然後折向開浦敦法飛行家於昨日約正午時在維拉柯白萊飛機營　發午後飛抵波巨斯第一站定今日繼續進發 
[美國無線電]  
○美國之　症與極端派 
二十二日芝加哥電芝加哥現患痒症每日染者輒有一千一百人前四十八小時内死二十六人且有肺炎症二百八十二起死者六十六人 
二十二日西特爾電昨夜拘獲所謂極端派者三百十六人内有二十七人將驅逐出境 
○美將軍與和約前途 
二十二日西特爾電裴興將軍抵此時答謝羣衆歡迎之詞内有今日人人當知余所處之地位余非候選總統人等言 
二十二日華盛頓電據參與共和黨民主黨協商和約調停辦法大會之參議員聲稱該會行將决裂但將更圖接近之方法 
[中美新聞社電]  
○美國議員之新提案 
華盛頓電衆議院商船委員會會長滑德氏提出一議案規定凡太平洋沿岸夏威夷島及斐列濱之政府所有無線電報站可許拍發報紙電訊價由海軍部規定又拍發商電價與各商業公司一律又戰時佔用之各電站仍還原主其由海軍部所購造者仍保留之云 
華盛頓電衆院議員鮑氏提出議案擬令總郵務司與各電報公司訂約辦理電報事務以期改良 
○美國民之兩反對案 
舊金山電萬國水手協會大會議决反對美政府之商船國有政策 
華盛頓電美國勞動協會宣言將盡力反對國會中之排斥煽動議案 
○美國與德艦 
華盛頓電美國不願收受關於德艦在斯卡潑弗路自行炸沉之賠欵國務院未說明理由但知美國贊成德艦之毁壞因若由各國分得則各國又須擴張海軍也 
○美國與國際問題 
華盛頓電第二次全美財政會議已由重要財政界人召集參預者共有二十一共和國討論國際問題威爾遜總統於病中發表宣言謂全美會議之目的在贊助世界重造並無私利目的美洲在世界中占一重要部分其國民思想及國際政策皆不含征服之理想故對於重造世界實處於優勝地位且具有踐其義務之特權云○美之選擧預備 
華盛頓電參議員摩西氏已在華盛頓設選舉運動總機關謀舉荷德將軍爲總統候選員 
○美國敎員罷課 
詩家谷電敎員千人昨未上課今日公布凡詩家谷各敎員一律每月加薪五十元 
○各國近事記 
巴黎電據星期一日電訊廣義軍已佔領克勒沙耶期克以西之西比利亞全境 
華塞爾電最高會議决議决議定於一月二十六日召集各大使新會議討論實行巴黎和約問題 
里昻電據最近意國各地消息鐵路罷工風潮幾已普及各地尚無嚴重事變惟在米蘭及都林地方曾捕獲數人羅馬一處罷工事較少地方情形如常 
柏林電據但齊格官電稱德軍與波蘭軍在哀基瑙附近開戰 
[世界路透電]  
○國際聯盟與美國 
二十日華盛頓電　國際聯盟會副秘書長福斯狄克氏已向秘書長特魯芒爵士辭職謂美政府對於國際聯盟無任何决議使彼處於極困難之地位 
○俄激黨之軍事談 
二十四日倫敦電英國赴俄軍事委員團於本月二十二日報稱台尼金將軍陣線東半部仍在退走中桐河大軍已退至薩爾河之後大批紅軍於二十一日渡桐河被敗就擒者千紅軍圖在羅斯土夫渡桐河亦被擊退 
○新芬黨之近談 
二十日紐約電新芬黨領袖凡里拉氏在此間某會議任主席時宣讀斯密士氏知事一書深望愛爾蘭民國有日告成凡里拉氏並稱愛爾蘭借欵紐約一處認購者 
已有二百五十萬元 
○美國與西比利亞退兵 
二十日華盛頓電西比利亞美國紅十字隊隊長奉命率隊與美軍同時撤退海參崴存品不必需男女職工照料若輩均將隨軍啓程所存藥品等物將儘速分給平民與各醫院　 
○敎會生活與滙兌 
二十日倫敦電泰晤士報載有社論謂在外國之敎會因生活價昻匯兌奇高大爲窘困印度與中國之敎會因匯兌一項之損失每年增加之費用逾四十萬鎊此外各項費用亦見增高故各敎會之辦事入員多未能從事遠大之行動或縮小或停辦學校醫院諸慈善事業此事急宜加以考慮匪特爲敎會計且爲公衆計也○各國近事紀 
二十日紐約電收稅吏查没存於埠頭及貨船之酒共值洋三百餘萬元皆屬不及於禁令實行以前裝運出口者 
二十日紐約電美國工黨領袖戈泊士民宣稱工黨聯合會擬反對現提交國會之取締煽惑議案 
二十日丹京電美船瑪柯洛號在開特加特沉没大約乃觸水雷所致該船有員役五十人華人三十八人得生者僅一人 
二十日倫敦電中日戰時任中國艦隊總稽查之美克魯亞海軍大將業已病殁　 
二十日美國紐傑賽州巴特森電此間絲廠主人因未能與工人商定工資合同决計停止工作工人受影響者三千人 
太平洋路透電 
二十六日香港電先施公司昨夜被竊洋二千四百元鐵箱八具撬開五具 
二十六日香港電調查香港經濟狀况之委員會新近成立今日開成立會港督演說謂委員會應照錫蘭委員會之辦法並應按時報告委員會可分爲數股可召專家以備諮詢委員應以注意於發展香港之利源者爲之云云此委員會旋决定每星期集議討論一切 
二十六日香港電香港接英海軍無線電報如下倫敦格拉斯哥與伯明罕三處將於二月二十三日至三月五日之間同時開百貨殿覽大會售賣各物外國買客現漸紛紛來英倫敦會場將成如德國萊浦齊之世界會場現正大事籌備不獨使在商業觀察點上有參觀之價值且可予外國來客賞心悅目全國各處皆籌備外客旅行並有許多廠家擬請人參觀海外商業部已發出九萬五千正式請帖分致各處外國買客希臘埃及羅馬尼亞比利時荷蘭葡萄牙瑞典瑙威等國來客甚多現已有在途者政府已設法以航業便利給予外國商界之代表 
二十六日北京電西比利亞之官電並未述及柯爾恰克之命運諧寗將軍命捷克軍以柯爾恰克交與革命黨之說未經徵實今所知者捷克軍似確曾護送柯爾恰克至伊爾庫次克而於一月十五日交與革命黨至於因何交出及交出後吉凶如何極爲混沌協約國委員團曾請諧甯將軍竭力保護柯爾恰克此間各使署以爲諧寗未必與聞交出柯爾恰克事 
二十六日北京電寗夏鎭守使馬福祥青海鎭守使馬祺報稱有外國佛敎徒一人散播極足煽動人心之阿剌伯文小册志在使回敎徒起事 
 
 

Page 4

 
 
   
 
 

Page 5

 
 
   
 
 

Page 6

 
 
國外要聞 
○專使團會議紀錄（五） 
第十次會議錄『八年二月五日十二時二十五分出席者陸總長王全權顧全權施全權魏全權胡公使王公使顔公使唐中將嚴中將嚴參事岳秘書』（一）胡公使交到知行學會陳端所譯梁任公敬告友邦書一件又駐丹麥使館參事王承傳所擬媾和草約一件（二）魏專使提議電部請將奥國借欵合同原文電復到會（三）王專使提議旅館司閽之人往往將本處來賓任意回復自非由本處派人專司接應不可議决旅館最下一層及樓梯等處槪用中西文字懸貼中國議和全權委員處在第二層字様俾來賓易於尋覓樓上所派專司接應之僕役非有接替之人不得擅離（四）王專使提議頓庶務自早晨八時至晚間十時必有入分班輪值其輪值時刻支配如下『上午』自八時半至十時半金溥崇自十時半至一時金溥崇李駿『下午』自一時至二時半曹麟生陳　自二時半至五時許念會李駿李驤自五時至七時半李駿李驤自七時半至十時半曹麟生陳䇵（五）議决旅館僕役酒賞逕給本人無庸由旅館代交（六）顧專使報告昨日出席國際聯合會下午八時開會至十一時三刻散會希臘契克司拉夫羅馬尼波蘭四國要求加選委員四人有反對者有贊成者卒付表决通過再交大會提議嗣後討論兩事（一）國際聯合會開會議决於原文指定日期以外加隨時可以開會一語（二）國際聯合會行政部之組織有主張大國委員五人小國委員四人者有主張只有大國委員者本席發言贊成大國委員五人小國委員四人其理由有三（一）以一國而論則大國力量自非小國所可所若合五十一小國而論其情又自不同（二）創設國際聯合會當求精神上之團結若祇有大國而無小國則已顯分界限（三）大國有不能一致之時如無小國在内則行政部卽無從裁决巴西代表贊成此說辯論多時未决而散國内要聞 
○日本提出通牒後之山東問題 
政府之游移國民之奮起 
自山東問題發生後舉國皇皇惟當局以此事處置極難迄未决定辦法昨有政界某君晋謁靳氏對於此項問題有所詢問并請示對直接交涉能否拒絶靳答謂中國曾在和議席上拒絶簽字早知日本方面必有此舉惟旣拒簽於前在理勢二方面說均無今日反受直接談判之理不過此項問題重大非羣策羣力考慮周詳不能表示辦法現在余亦不能下絶對之斷語總之終必告無罪於國人而後可耳云云聞靳氏於前兩日曾致電西南徵求對此問題之意見昨軍府各總裁已有覆電大致係詳述直接交涉之弊害認爲絶對不能行主張提出國際聯盟會請求公允解决 
自青島直接交涉消息傳來山東省議會即致電政府力持反對并派代表張栢莊杜應斗姚元謙等來京陳述張君等抵京後連日訪見同鄉又於二十二日在英子胡同開一同鄉會議討論進行辦法二十三日早九鐘赴外交部因陳次長未到於下午四時再往會見三代表首述來意次詢以日本通牒是否與報載相同當經陳次長以原文付閱詞意甚簡單大致即兩國特派委員在北京辦理交還膠州灣並解决關於山東之善後問題及中國速組織巡警隊以備日軍撤退後保護鐵路云云嗣經代表詢以政府究具如何方針陳謂定以比較有利益者爲標準至具體應付須俟陸專使到京方能决定但其所謂較有利益的理由確是傾向直接交涉之一途雙方辯論良久毫無結果最後三代表謂此次來京對於山東人民負有重大責任因青島問題關係全國而山東人民視之則更爲切膚故人民對於日本通牒倍覺激昻敝議會忝爲人民代表深恐釀出極大風潮故派代表等來京面陳並請示政府方針以慰東人今次長旣無確定方針代表等惟有專候陸專使俾得眞相遂即告退聞該代表等定於二十四日赴國務院謁見靳氏未知靳氏意旨又何如也 
北京學生聯合會自聞陸專使有二十四日抵京之訊持於二十三日晚七時召集緊急評議會當塲議决五項（一上書府院不承認山東問題由中日直接交涉並請政府明日宣布（二）通電全國表示反對直接交涉之堅决態度當即擬定通電云各報館各機關及全體國民公鑒山東問題日本已提出直接交涉政府態度尙不可知存亡關頭繫乎旦夕五四以來我全國民罷學罷工罷巿所爭之爲何至此悉受最後之裁判此而不爭人心何在務望全國一致奮起對世界則作眞正民意之表示對政府則宣告苟有敢與日本直接交涉者當認爲甘心賣國由我全體國民共棄之除就近向當局直接表示外謹飛電奉聞北京學生聯合會逈（三）陸專使歸國表示歡迎并予以警告即陸使抵京時由北京學生全體赴車站歡迎各校須持『歡迎拒絶簽字之陸專使』『山東問』 
題不得由中日直接交涉』『福建問題須根據國民主張辦理』等旗幟并沿途口號『尊重民意力爭外交』八字以示警惕（四）陸專使到京後即派代表十人報告國内對於外交經過情形並約期開會請其到會報告和會經過情形曁宣布外交方針（五）右項歡迎事件各校代表回校迅將一切手續預備停當俟本會得有天津方面的確報告立時通知各校全體出發約十一時乃散會 
○陸徵祥抵京情形 
山東問題政府專候陸徵祥回國决定方針陸氏於昨日（二十四）下午五時三十分與魏宸組同車到津即乘所坐專車於昨晚九時二十分抵京府院均派有代表到站迎迓軍警機關加派得力軍隊防護車站之台内外學生鵠候者有一千餘人各執旗幟長方大小不等其中最特别者計有大旗兩面上書警告二字下列有日本通牒應予原封駁回德人山東之權利應由我國直接收回等字又有關於閩案之旗幟内書閩案應依國民大會議决之六條辦法等字統計大小旗幟二三百面當陸魏到站時學生卽蜂擁而前當經警察向前阻擋陸魏懼人衆言繁不敢下車特令汽車開往車旁車門相對僅容一身出入一躍而過祇舉帽示意學生佇候數小時之苦甚至欲求一言而不可得故非常憤激多持旗杆向汽車亂撞司機用極速之馬力極馳而去秩序幾爲之亂聞陸到京後决定不就外交總長將發表一種告罪於國民之宣言請即解職此節且已於在南京時致電當軸並請另備替人惟府院方面以當此外交緊要關頭决不能令陸氏卸責將剴切慰留云 
另一消息昨晚爲講和專使陸徵祥抵京之期午後六時前後各界人士赴東站歡迎者絡繹不絶至七時東站門首已無隙地學界到者約有北大高師高工醫專女高師中大燕大法文專俄文專四中附中等二十七校及福建旅京學生聯合會山東代表團曁商界團體到者共有萬餘人每人各執白旗一面或書『歡迎不簽字之陸專使』或書『山東問題不得直接交涉』等字様此外尙有許多小旗所標字句書不勝書各界人士分三大隊守三處出口站内外軍警密佈警戒異常嚴重政界方面到者有總統府代表王開文徐邦傑國務院代表曾彝進外交次長陳籙及外交部人員等國務員俱未到外交團方面則有美法比等國公使館員獨日使館無人到站八時半前後始得電話知陸使專車於九時始能到站各界舉代表者二百餘人携大旗三面入月台歡迎月台中除政界外交界人員外有軍警二三百人及軍樂隊等九時專車抵站公使團及政界重要人員均上車歡迎少頃陸所乘之汽車竟從羣衆中嗚嗚直駛至車前一輛預備陸坐者一輛預備陸之夫人及女公子坐者羣衆木擬請陸專使在站内簡單演說嗣見陸下車即改坐汽車欲行羣衆急圍繞汽車不許其開車相持有五分鐘之久羣衆大呼『山東問題不許直接交涉』福州事件須嚴重交涉』不已聲調悲壯聞者動容陸使在車内向羣衆再三點首示意羣衆始許其通　然猶望其車塵大呼『尊重民意』『公開外交』至九時半　　　　始寂無人影聞陸使現住東堂子胡同外交總長之親　舍又是日同歸者有駐比公使魏宸組氏及陸之隨員唐寳潮孫昌烜嚴鶴齡王景岐等八人 
○西報之南北和局觀 
字林報載英人巴克斯特氏之文略謂南北代表斷不能議定和局其所代表者不爲有組織之政府每方代表團各代表北京或廣州政府中之一黨而非代表各黨組合之團體王揖唐或唐紹儀皆不能得其分代表之一致贊助亦不能聲明何者爲南方或北方所可滿意之條件其故以每方皆未商定和約條件也各代表方日日自相衝突猶其所代表之各黨在北京或廣州方日相尋仇組織旣不能統一宗旨自必分歧今日此京廣州握權者固爲軍人然皆無一定之政策使果有之則和局必早已告成或國内必早有眞正戰事何致有不戰不和之局今和議僅託諸空言戰事惟限於擄搶彼軍人最不願有眞正戰事蓋以雙方奮鬭必有一傷也亦不願有和局蓋以和局告成彼等將失其祿位也近兩年來南北兩軍未嘗交綏一次彼此讓避惟恐相值每遇似將交戰之時輒有和議復開之說猶二人磨拳擦掌作欲毆勢而一面高聲互詆其意欲得第三人聞之出而阻止其鬭也中國共有二十二督軍而每一督軍輒惟權力是求南北固各有團體然僅爲策略上之勢利團體見害則相合見利則相爭北方或南方各督軍之互相仇忌猶南北間之仇忌其所異者不過表面上尙存虚與委蛇之友誼耳南北代表團中不一其黨各欲實行其己黨之條件而反對他黨之辦法此種爭持無日不然雖歷千年之久亦不能告成和局每逢南方氣燄稍盛之時北方軍人輒互換電報彼此擁護以造成應付時勢之一種策略的團結迨至時局稍定則前之互矢忠貞彼此擁護者復相仇相忌矣北方如此南方亦然辛亥革命後袁世凱馮國璋段祺瑞互相提携合力以制南方者徒爲各人自己利益計耳迨南方反對力旣已破裂此三人者遂成冰炭苟北方果有眞正團體則袁世凱帝業定已早成彼馮段之反對帝制者僅爲帝業果成自己將無作民國總統之機會耳袁氏旣敗馮段又互相傾軋有時且利用南方以助其勢但南方亦無眞正團體否則助馮則段敗助段則馮敗不致有今日矣今南北軍人知列强漸以中國内訌爲厭且欲暫時和平以愚外人而獲外資故南北可和但此僅爲策略的和局徒使國家發生革命與循環革命而已英法美於此究將何爲豈受其愚弄而承認軍人自造之和局乎抑將援助國民以造成有良好政府之和局乎中國當道不能恢復國内秩序縱非不能亦不願爲八年來凡各騷亂無不起於督軍彼等所以能保持其權力者以外人承認之助以財力供以武器也列强苟不糾正之則中國將無和平之望今之問題不在外人干涉之是否必要而在外人干涉所用之手續如何可使華人脫離於腐敗無能軍人之專制耳○中國之外債觀 
中美新聞社云中國於借債一事百方羅掘無所不至其所用爲擔保品者亦幾籌思殆盡政府中所予銀行家之回扣頗不薄每百分中約得六至九官中報告則於收入債欵往往諱言實數而中國政府對於此等債欵之用途亦無由知之其中回扣亦正不少一千九百十三年之善後金鐒借欵由五國銀行團主之發行價爲百分之九十中國政府得八十四其中之三分則爲北京諸銀行代理之回扣一九一二年之谷利斯浦借欵發行價約百分之九十五中政府實得八十九鐵路借欵亦如之卽如一九○八年英德兩國之津浦鐵路借欵發行價爲一百中政府實得九十三此借欵不以鐵路本身之財産及收入爲擔保而以直隸山東江蘇三省之關稅及地方稅代之今中國負實　　然亦不必以其力不能勝爲懼蓋若舉其固有之富　爲比例則其債務實渺小不足道也惟此類富源率未開發其所借大批借欵除略用於擴張鐵路外未嘗用以營他項實業其所以然者亦由政府疲弱國政不綱之故然以中國今日之情形觀之則政府雖腐敗無能政治家雖并力以國産出押所負外債雖日益加重而其前途尙大可樂觀也自大戰起後各國無不負債而中國則僅有舊債初不以大戰而增益其數英國自經此戰國債已加至十倍金鎊價格亦大跌中國不特能不負戰債且能以通用銀幣之故於不知不覺間減去舊時外債百分之四十墨西哥銀圓幾與金圓並駕齊驅同其價值一若中有仙人於一夜之間將中國之銀圓變爲金圓矣中國對外債務果分作幾類頗不易言約略分之可得四大類（一）戰事借欵及庚子賠欵（二）鐵路借欵（三）普通借欵（四）省區借欵及私人團體借欵戰事借欵殆發動於中日之戰至今日殆已償還全數之半其未還者尙有三千萬鎊庚子賠欵尙有六千萬鎊計算至一千九百十八年止然凡爾塞和約中已截去德國應得之一份約佔百分之二十鐵路借欵約有四千萬鎊普通借欵約有五千萬鎊至日本貸予中國者全數幾何尙未可知　最曾經人道者聞有三千萬鎊之數此得之中日公報中實前所未聞之巨額也外此短期借款計約墨銀七千六百萬元合現今金鎊一千七百萬鎊以上諸項借欵總計其數中國今日所負外債凡二萬一千五百萬鎊（德國應得庚子賠欵已除去兹將六國負債之數及其人口與平均每人所負之數列表如下 
債額（以百萬爲本位）人口（以百萬爲本位）平均每人所負之數英國八○○○鎊四五一七七鎊法國六○○○鎊四○一五○鎊德國七八八○鎊六○一一八鎊美國二一○○鎊一○○二一鎊日本二五二鎊五五五鎊中國二一五鎊三三○一三先令以上比例並不十分準確然亦見中國所負之債殊不爲多苟全國人口每人能捐輸十三先令則國債一一清償矣且中國便宜之處不僅在負債少也其國爲一通行銀幣之國因兌換上之關係可減去債欵全數中一極大數目惟向日本告借諸項債欵因在歐洲大戰以前不在此例再一千九百年之中日戰事借欵亦不列入溯自一千九百年至一千九百十五年銀兩之升降常在二三先令之間平均每兩不及二先令半十五年來惟在一千九百○六年及一千九百○七年升至三先令若在今日則每兩竟值七先令四辦士故中國昔日之借欵無論每鎊或每元還欵但須半數或不及半數其應付每年外債利息計七百萬鎊較之戰前亦僅及半數而已是以中國今日如無内亂之侵尋則大可享繁昌安富之樂其他如關稅鹽稅亦因兌換關係而得增多其收入印度鴉片之停止輸入亦可每年節省五千萬兩之數益以庚子賠欵之停付出口品之加多皆於中國有莫大之利益者也果中國得一精明有爲之政府者則大可利用此種之良機而令中國財政有起色乃不幸中國自滿清遜位以來迄無一良好政府銳意圖治逆料一千九百二十年之中國政府亦未必較勝於前也特就事論事舍政治而言債務則中國處境頗不惡耳 
○津警廳大捕學生與公民 
國慶日後之又一慘劇 
天津學生聯合會調查員二十三日晚七鐘在東門内盧家胡同洋貨料器舖檢查日貨詎被該舖舖掌招來日人三名將學生痛毆次日又因此事件演出警廳大捕各界公民之慘劇兹將天津益世報所載肇事情形詳誌如下二十三日晚七鐘學生調查員七八人行至東門裏盧家胡同魁發成見其陳列東洋磁器即入内檢查彼時店中共在三人一爲張恩榮（小同事）一爲裴潭溪（大同事）一爲王魁三（舖掌）學生聲稱何以還陳列日貨裴言你們來幹什麽若要調查可以不必多人僅有一二人即可學生卽推段鴻蔭在店檢查餘者退出門外裴某云你有執照否我亦是國民大會委員會委員都是一家段即取出執照其餘二三人亦將執照拿出相示斯時忽有日人三名云係大閘口茂泰洋行人不訽情山卽手打足踢横加毆辱學生旣無準備乃羣相逃出該日人猶出外追趕勢甚兇猛該舖掌亦遂乘機逃入日租界避匿　生被毆後即赴學生聯合會報告繼有一部分主張乞援於國民大會乃齊赴北馬路天津總商會内借地開國民大會委員會研究辦法全體委員出席僉以此種侮辱萬難忍受討論至夜三鐘方行閉會决議於次日將裴潭溪先行游街然後送往河北公園音樂亭陳列以示儆戒是晚即將裴潭溪傳至國民大會委員會據裴云店中主事係王魁三此次招來日人乃王魁三主謀當檢查時王之外出實不介意亦不知情店中有無日人關係因關内幕更不知曉等語然學生以裴確係首禍因將裴留在國民大會派人輪流守視及至次早（二十四）學生調查科全體集至會内正擬將裴某游行示儆之際忽有便衣署員蔡其和向前攔阻不讓出發經學生與之交涉質問攔阻理由蔡云係奉警廳命令前來因其未着制服故學生疑其爲裴之黨羽乃蜂擁奪門而出當時學生微有角鬭蔡卽赴警廳報告學生乃擁護裴某游行其路程由北馬路進北門穿鼓樓出西門折入本會一路行人擁擠均指裴爲奸商至會後本擬再赴河北公園陳列而軍警馬步隊已充塞通衢遂未能實行午前十一鐘時警察廳召集五大署署長署員及督察處偵探隊消防隊營務處各人員在廳密議楊以德及丁振芝等均主張嚴厲對待學生並召齊偵探捕盜營馬隊遊擊隊巡警馬隊鎭守使衛隊全副武裝腰實子彈槍佩剌刀全體齊集警察廳前聽候動員令出發警廳會議之結果旣主張嚴厲並聞學生將裴某擁出游行乃由丁振芝及東三區署員蔡其和率警察隊巡警馬隊捕盜馬隊鎭守使衛隊前往圍繞商會其勢洶洶如奪營搶寨行人斷絶交通閉塞而左右附近商家不知情由莫不驚慌失措繼由該崗臨時加添巡警傳說事由人心始稍鎭靜馬步隊巡警旣圍商會後丁蔡等十數人率領警察六十名以手揮開人衆逕入會議廳而人多不能整隊直入各警察將腰繫皮帶解下欄抽直打商民及學生在會内被打者不可勝數時學生等全體痛哭並演說亡國痛苦一片悽慘之狀哀痛之聲令人殊不忍聞丁振芝發言云『你們不要胡鬧哭喊亦當不了事趕快把魁發成的裴潭溪交出來算完事我是丁振芝不知什麽叫愛國我姓丁的就和你們幹一起』說完以手一揮云你們都進來於是又擁入數十軍警斯時馬千里夏琴西馬駿等均在丁之左右丁云你們都不要走於是巡警等即上前團團圍住一面向各屋探頭尋找裴某因國民大會係假商會地點辦公裴某所居之地乃在國民大會所借屋内丁等卽在偏院敲門尋得裴某由十餘巡警架出飛奔警察廳而去學生等亦隨之出門而馬隊等在後保送馬蹄過處塵土蔽天而一般如狼似虎之警隊興高彩烈亦即凱旋學生會及國民大會各委員因丁振芝將裴某架去乃聚隊前往警廳要求至則見徒手警察消防隊五六十人把圍門口又有武裝巡警數十名在廳前整隊迎敵學生方面共三十餘人聲言要求廳長出見將欲入廳時丁振芝不由分說即發一字命令曰（打）楊以德由樓窗上亦大呼（打）（抓）於是一般學生均被團團圍住而槍托馬棍手掌足踼以至師士範（南開學生）于駿望郭緒榮李培良（高等甲商）李少蓮（北洋法政）陳寳驄（大營門中學）等均被打倒臥地不能起立其餘受輕傷者數十人姓名尙未詳悉毒毆之後並將師士範李寳偉陳寳驄于駿望等架入廳内拘押斯時學生會聞訊卽由趙興等六人赴國民大會及省署陳訴國民大會委員會及各界聯合會代表孟震侯時子周馬千里馬駿夏琴西等聞警廳横毆學生並拘捕師士範等乃赴省長公署請願要求釋放曹銳委邢副官代見未得結果卽行出署甫出轅門不遠即遇警廳所派保安警察大隊向前攔阻聲稱諸位不必回會一同上廳裏去罷說畢不由分說卽將孟震侯時子周馬千里馬駿夏琴西等拘赴警廳學生會方面因師士範等被捕後各校學生四十餘人在會招集會議以謀最後對待方法未及開會即有警官及警察數人入内警官發言云鄙人係東二區署員姓惲現處極難地步請大家原諒一點鄙人適奉廳長電諭因諸位在此開會命鄙人親身來此監視並云如果有結隊出外者即行制止等語然鄙人此來絶無他意只祈諸君萬勿在鄙人境内開會以維持兄弟職務後經學生方面答以現在吾輩並未開會不過在此休息片刻而已閣下現處之地步固難然亦知我輩之困難地步乎亦請閣下彼此關照爲是我輩均係國民一份子自應愛我祖國我輩爲此純係救國事業稍有人心者豈能加以歧視况彼奸商業經加入國民大會不知遵守定章復行批買日貨自應按照定章處治而我官吏不特不加維持反如是摧殘我輩閣下諒亦盡知語至此聲淚俱下復將摧殘學生一切情形報告完畢伊即辭去後又有省公署派排長趙文波到會阻止學生勿赴省署經學生將警廳摧殘一切情形詳爲報告並請轉達省長至五鐘時惲氏等又領警察一隊到學生會勒令各學生出會并留巡警十餘名在各門把守長久監視七鐘時警察廳又通電五大署轉知各管警區無論何人禁止集會如果再有集會情事一體拘捕等語東二三署卽派警察至各界聯合會國民大會監視又偵探隊中有穆子甫者擬乘警廳摧殘學界之時羅織在獄冀以邀功因向某君討索歷次國民大會各界聯合會等開會時簽到名簿及一切議案章程等物嗣訪知爲王墨林所經管即將王君拘捕赴廳當晚並派巡警十餘名押同至北馬路國民大會内取提一切檔案名簿往來信件等說者謂搜取名簿係預備按圖索驥一網打盡之意其用心之險誠令人不可思議當學生會及國民大會各委員被捕後商會會長卞月庭曁趙春亭即赴省長公署謁見曹省長要求轉令警廳將所捕之學生等暫行釋放另籌妥善辦法以期統籌兼顧聞已議有端倪現尙在進行中 
又據北京晨報載此事發生之主因如下天津自商人宣布自决以後日商一再用恐嚇手段敎各商號起貨倘商人仍不起貨即責成官廳賠償損失於是曹省長大慌卽訓令實業廳敎育廳警察廳向商家詰問理由並勸導起貨各商同業聯合會因於昨日下午二時召集臨時會同業公會代表到者五十餘人先報告近來情形並籌商對答實業廳長辦法商量妥洽即請嚴實業廳長楊總務科長出席嚴慈約言『今天我的來意是奉省長的訓令勸導棉紗商起貨事因爲實業廳和諸位有密切所以我才出來同諸位討論』趙春亭起立回答云『廳長出席本會極端歡迎但是這一次商人自决絶不是學生的逼迫實在因青島問題日人不能履行歸還之宣言侵佔山東激動全國公憤才有抵制日貨的呼聲呌他受經濟上的打擊這種行動我們商人也是很受損失的要非忍無可忍也不出此政策不料青島還未解决福州問題又起破壞公法辱我國人日本人不自反省倒來責備我們不起他的幾包布綫豈非怪事我們此次聲明停易不解約總算是萬分客氣須知我輩商人旣宣布自决自然抱了决心願政府也有同様的决心不借外債纔是素仰省長廳長是很賢明的想能保障商民維持國體要是官廳反强迫商人起貨商人實無此能力不如請官廳代爲履行契約罷』趙君言時慷慨淋漓斬釘截鐵說得嚴廳長閉口無言只得說『我去同省長說你們的痛苦但是凡事總須審愼盼望諸君將五四以前所定的貨和五四以後所定的貨分别關查研究』趙春亭又言『定期的早晚數目的多少全不 
 
 

Page 7

 
 
必調查要是能夠解决均可一同辨理』嚴廳長乃云『我去見省長報告情形省長怎样說再來同答』當卽散會而警廳大捕學生之風潮遂起矣 
[清華學校今後之改良方法]  
外交部與美使館會查員提出 
去年十二月底清華學校學生開會謀自治事宜校長張煜全召警卒憲兵到場干涉學生憤而罷課并臚舉張之颟頇營私不顧學生各節於外交部及美使館部館兩處爲調停爭端起見曾派刁作謙及柏克二君爲調查員刁柏二君面允學生爲公允之調查故學生亦允先行照常上課兹聞日前二君調查結果關於學生攻擊校長之點大致謂由雙方誤會而來此等弊病各校皆有不能獨爲張煜全咎并提出下列改良辦法俾今後不至再生誤會其辦法如左（一）現在外部之管理部宜改爲審計部審核用廣與預算是否相符（二）宜另組管理部由外長派一二部員美使派一館員充之以實行該校及敎育委員會之本旨（三）管理部宜有處理該校及美國敎育委員會一切事務之權爲調停一切爭端之最高裁判所當得外交次長之同意（四）該管理部宜在該校組織一敎員會於校長規定課程購買器具種種有襄助公决之權（五）該部批准學生會之規條該會得由校長與該部接洽（六）該部宜開常會聽校長報告並由校長得敎員會及其他團體或個人之報告（七）每年派卒業生五十人游學美洲之限制宜撤銷以後出洋之數以學生程度及敎育委員會之經濟情形爲斷 
○京華短簡 
昨日（廿四）星期六國務例會各國務員因隨東海致祭河間閣議本定停止後因祭畢爲時尙早故復到院舉行於上午十一點四十五分開議其議案（一）外交部提出關於山東福建兩問題當將案中綱要略加討論决定俟陸外長列席後再詳議應付方法（二）内務部提出呼倫取消自治奬勵案原案出力人員張作霖及孫烈臣所保約十餘人會議結果一致通過『聞孫烈臣授勲四位張作相授勲五位』（三）内農敎三部會提添設閩省實敎兩廳案李厚基電保王述曾爲敎育廳長李厚恩爲實業廳長結果通過卽日呈請任命（四）内農財三部會提將蚌埠之商塘開爲商埠開辦經費即由塘工項下撥用塘旁之界地除官界應用外槪由商人承購結果通過（五）外交部提出對於中東鐵路保護案結果照前鮑督所陳辦法三端辦理並通知東三省及邊防事務處參陸辦公處查照（六）全國調查實業等員經費案結果由財政部按月直接支給下午一點二十分散議 
徐樹錚請續編西北國防軍兩旅業經政府核准兹聞其内容如下（一）此兩旅即由内外蒙招募按陸軍新編制辦法（二）所用槍械服裝及每月軍餉由中央供給（三）此兩旅專爲戍守蒙地其他各處不得開用（四）除旅長由漢人統治外其營長以下各軍官則以蒙人派充並聞此兩旅之蒙軍將來以一旅駐庫倫以一旅駐恰克圖唐努烏梁海等處 
湘南前線駐軍因餉需不繼由曹錕轉電政府請准撤防聞前昨兩日曹又續來兩電仍申前請政府因於昨日拍覆一電略謂迭電均悉前方餉項待用孔亟已山部迅籌即撥請轉電吳佩孚師長仍實力維持湘南防務並希轉告已催張師長宗昌迅回防地 
梁啓超於前年歲暮游歐轉瞬已十餘月聞其轍跡徧經英法意比瑞士等國初擬續游德奥嗣因德奥内亂正亟不能前行而游資又屬不繼近已倦游思返前日其同行之蔣方震有電到京云任公於本月二十三號自馬賽乘輪起程計程下月底當可行抵香港隂曆元宵前後或能歸京云 
川邊鎭守使陳遐齡前有被逼離邊之電到京政府方面尙在疑信參半乃昨日劉成勛已有通電到京報告接防情形是陳電所稱各節非虚而川邊或將從此多事矣劉成勛原電如下川省自軍興以來邊氛日亟夷患復滋成勛迭奉熊督命令飭速接替寗遠及榮漢各屬防地藉助邊力以固國防乃於本月進駐雅安飭派本師第十五團長湯化培率部移防榮漢及越諸各屬騎兵團長兼步兵獨立團長宫靖南率部移防西昌冕寗各屬現在部隊已陸續開拔防地尅日次第接收惟寗屬頻年禍亂元氣已傷此後當加意撫綏安民固圉庶肅清夷患作邊事之後援厲行禁烟免國際之交涉遠勞錦注謹此電陳川軍第四師長兼四川軍務督辦劉成勛叩○東三省通訊（隱） 
謝霍之鬭 
男女之辨 
哈爾濱函謝米諾夫近頗跋扈本月中旬謝氏突用遠東總長官名義宣布於衆並分設軍政民政兩廳各設廳長一人業經委定霍爾瓦特見此情形亦即汲汲以其原有遠東總長官名義發行布告張貼通衢譯其意義大旨如下（上略）現因對於政務總裁及中央行政各機關之關係斷絶本中將萬不獲已在對於政務總裁之關係未經恢復以前暫將中東鐵路界内俄民之國家統治權完全擔負爲此布告俾各該管人員分别遵照同時並應宣布按照與中國政府所訂之條約　路界以内主權完全歸中國所有是以舉凡路界内居民之生活狀况鐵路員役之工作以及俄國在國外之營業均應極力保守中俄兩國親善之睦誼我國官吏見此布告以其内容雖聲明中國主權但其用意所在究不明日白遂由哈爾濱交涉員用緊急照會詰問霍爾瓦特霍氏即照復申明此項布告無非爲維持地面治安起見並無别意務希中俄兩國共釋猜嫌以免漁人得利云云 
吉林函云吉林第一監獄内日前喧傳女監中發見男人罪犯一名初不之信繼經確實調查始知實有其事據聞此犯係犯詐欺取財罪法庭審判時僅注意在詐欺故入監旣久並未發覺日前因監中喧嚷經女看守查詢始知此犯託名劉孫氏並經男看守檢查確係男人卽經典獄官唐瑞芰移送法庭勘訊一說此人原係像姑曾經嫁人敗露之後其夫控爲詐欺取財不提男作女扮一層故被其暪過云總之此亦一奇聞也又一消息云日來各方面哄傳吉林第一監獄女監内發現男犯事言人人殊莫衷一是因是特至監獄訪聞唐典獄長據云女監中之男犯僞稱劉孫氏現年四十歲於民國八年陽曆七月間因案經地方廳送押者該犯幼時曾充像姑向係男扮女裝大都不辨其爲男子迨至去歲夏間經人媒介嫁某姓男爲妻即僞稱劉孫氏及至夜間爲某姓男窺破方知被人愚弄當即在地方檢察廳以詐欺取財起訴當時某姓至廳並未說明該犯爲冒充婦女之事地檢廳以事關刑事訊明後卽送押於女監獄詎該犯在押極不安分時常與人爭鬧當經唐典獄長以脚鐐（女犯向不帶刑具）制其兇惡近該犯身患疥瘡一日癢甚向女監守索炭火盆薰灼當其在已室（女監内每人一室係隔居者）脫衣薰灼時經女監守查知該犯無乳峯且具男人之生殖器大爲駭異乃急請唐典獄長處分唐遂派醫官往騐確係男子但其生殖器極短小已失作用嗣訊該犯據供姓劉名八自幼從業像姑向係女裝云云唐典獄長因該犯僞充婦女犯罪後復不聲張實爲法所不貸而地檢廳誤以女犯送獄當然須備文送回另行處置云云 
○魯警廳長問題告一結束 
又幾乎生出罷工風潮 
此次魯省撤換警廳長固爲元旦流血案而起官府鑒於敎育界之憤激不得已而而俯順敎職員之要求以平息學潮者也雖明文未卽發表而其議則早决定於本月十七日是警廳之撤換决非因破賭（破獲俄人烟賭案）問題而發生也明矣乃昨日（二十三日）撤換警廳之訓令竟將關於學潮事件全個抹煞一字不提將撤換理由輕輕搬在烟賭身上於是而撤警問題竟離開毆學一案而與破賭一案化合爲一矣官府之意殆終不欲爲學潮而撤換警長也聞自警廳長撤換令發表後於一晝夜間極多風浪述之如下初省長表示晋延年代理警察廳長原非出於己意嗣以各方面情託關說而目前又無願擔此過渡廳長之人於是不能不屈己就人權爲應付至前晚又適值破獲烟賭巨案因即借此題目速令接換乃於深夜繕就委任書狀飛遞晋氏詎晋氏於警界資望微薄城内外各警察署長數日前已宣言晋代廳長若成事實即全體罷工迨至昨早此項消息傳出各署長立集城内三區决定齊赴警廳辭職其時晋氏接令伊始方甚忙亂驟見各區署長手持辭職書件盛氣前來急無以對迫即馳赴公署將各署長要請辭職之事報告省長省長以各區署長無端抗命大發厥怒聲言該各署長如此輕舉妄動本應即予罷免姑念貴廳接任伊始不願令兩方生出誤會就請持書返回力加挽勸若各該署長到底不悟必欲辭職祇好另行委派槪予撤換云云晋氏聞言未敢久留遂即出署遍到城内外各警察署殷殷道歉並謂余之代理原非久計大家肯曲體情面令余敷衍此過渡期間自屬仁至義盡恩愛有加若必迫余非辭去不可亦只得由余向省署辭職大家决不必如是負氣云云各區署長見晋氏如此誠懇倍極可憐乃各將辭職書收回而此半明半暗之警察廳長問題亦於是乎告一結束矣 
○廣州憲戰之近訊 
協商會之調停王專使之勸勉 
日前廣東各政團因第十一條第一項之爭持致制憲形勢日趨險惡昨各政團因恐制憲前途又復停頓於是吕復陳策王兆鏊耿春宴陳家鼎尹承福沈鈞儒 
胡祖舜胡祥林胡增榮朱念祖董慶餘裴廷藩李有忱白逾桓王源瀚張瑞萱李含芳曾幹楨張樹桐等（以上照霞樓褚庽五十號石行會報各政團分子及中立派均有之）發起協商會於東園并由以上各人署名發出通啓請各團體推出代表於二十一日下午一時到會如贊成此次協商者即由該團體代表簽名以爲解决爭點之辦法至其協商之内容可分爲二項（一）憲法之内容即於第十一條第一項『省設省長執行省政務國家行政得依法令委託省長執行之』張瑞萱原案之下加但書云『但大總統依官制之規定分别派員管理』（二）表决手續即下次議事日程不再發第十一條第一項亦非由第十一條第二項起而係由第十一條第一項但書修正案起至第二十二條以此爲消弭各方意見之方法依此辦法各方面似尙易接近或可收調停之效但其情勢變化實令人不易測度故亦未敢斷言其必能成功也 
二十號憲法會議參衆兩院均不足法定人數當卽改爲兩院談話會并歡迎王正廷王到會後先由林森起述歡迎詞次由王演說先述在歐和議經過情形末及對於國會同人制憲之願望謂兩院同人護法南來當以制憲成功爲唯一重要責任各人認定此責任則於憲法條文中縱有意見不相容之點亦宜交換意見彼此退讓以促其成功觀於俄羅斯制憲歷數年而尙未告成德人推倒帝政竟以一年時期而完成憲典在比較上足表見兩國國民之能力之程度願同人當以德人爲師母蹈俄人之覆轍云云各議員經此一番激剌未知　稍讓步否 
○葡人佔築海坦交涉續聞 
粤當局派兵阻止葡人佔築海坦各情已紀前報兹據港報載稱現查駐前山之華兵有盧炎山所統兩營鄭潤琦所統三營另有江防司令部之兵艦五艘駐泊前山海面海軍巡艦兩艘駐唐家灣海面現已開始與葡人交涉界務惟聞葡督與調來之葡兵（共三百名）將官主張以强硬對待中國惟在澳門生長之葡人則以身家財産均在澳門故多主張和平了結不欲有戰事發生且自華兵到前山後所有内地之菜蔬糧食多不運往澳門澳中商民因此多已避往省港及内地各鄉故人心大爲震動於澳中商務更有影響故商民均急欲此事早日了結也聞青洲河面所有葡人佔放之水泡日來多已拔移他處料不至有戰事發生矣 
○粤學潮又生變化 
變爲敎育會與省署之暗訌 
日前敎育會因女師高一兩校風潮具呈公署提出兩項質問（一）質問何故撤換舊校長（二）質問新校長有何經騐資格張氏接閱後大爲憤怒於來呈親加批斥中有（殊屬謊謬）等字様（聞女師新校長何志芬與省長張錦芳之妻有關係高一校長商衍鋆與張省長之胞姪張曙雲有關係二人皆得助偉力故張省長决令不肯更移）該會長李伯賢不知該兩校長與省長方面有如許密切關係於上質問書後即親赴公署謁張并在張前痛詆何商二人不遺餘力并請收回成命以平學界風潮張怒甚祇略說委任校長本省長自有權衡非敎育會所能干預數語李知已大碰釘子語爲之塞旋略談數語而退張語人謂李伯賢謊謬竟干涉我的用人權又謂法政學校亦鬧抵拒校長風潮其事且發生在女子師範高一小學之先現在三校風潮同時皆未寢息敎育會如要理會此等事何以獨將法校事擱置不理何以不質問我因何撤換法政舊校長及新校長何禮文有何經騐資格而單獨爲此兩校提出質問此顯係李伯賢因與楊永泰有同學關係而何禮文乃楊永泰同黨之人故偏要替他回護專要與我爲難言時尙悻悻不已現張已飭下公署傳達室各人謂此後李伯賢如來請見可告訴省長不要見他不得替他通傳故刻下省公署與敎育會方面又生出無限之暗潮矣 
○續紀贛人之賣米救路策 
江西省紳陳小梅羅朗山張芝珊等提議賣米救路曾經一度開會討論兹聞陳紳等連日與實業廳長鄒日煃磋商積極進行辦法已有人將大致擬好其賣米期限則分九十十一三年以籌得足還外債爲止其籌欵方法亦不能以呆定十二元之價爲標準隨行巿變更如有盈餘更佳否則祇要出入相抵亦可蓋提議者之計畫已不專在賺錢上着想其唯一目的則係要求官廳發給護照免出口各項稅捐一元八角卽使售米無有盈餘而每石可得一元八角之稅捐每年以一百萬石計算卽可得欵一百八十萬元以三年計卽有五百餘萬至開辦資本暫定十萬元如官廳不能撥借或即由本地殷實暫墊開辦時即公推二人赴滬接洽此等辦法現擬俟再徵求財政廳長意見轉呈軍民兩長同意後即邀集各界開會從長討論矣 
○南京快信 
東海昨密電李督齊省長徵訽魯案意見限五日電復李齊前電京請收回前發某軍國庫證劵昨財部復電謂國庫劵爲内債一種請曉諭商民通用以維信用 
中央責成江蘇每年增加收入銀一百萬元解京抵補預算不敷之用齊省長特召集本署各科長及財政實業敎育各廳長會議湯科長力請整頓本省歷年丁漕賦稅及各項雜欵分别官欠民欠開列表册一一清查聞此項官民兩欠合計有三四百萬元之多 
財政廳昨將常熟吳江兩縣催征兼會辦契稅委員王景程調省改委方允中接充梅壽臧改派本　名譽顧問所遺武進無錫催征差以郭曾延接充徐安仁調省所遺南通如臯催征差以張鴻森接充劉存遠調省所遺鹽城阜甯催征差以方燕謀接充蔣廷瑩調省所遺宜興濮陽催征差以顧明藜接充陳友潛派本廳顧問所遺江都丹徒催征差以倪光熊接充 
據蚌埠來人言倪嗣冲病仍未愈代理安慶道尹劉道章昨過甯赴蚌視倪病 
敎實兩廳會派葉遇春赴如臯調解商學衝突案 
○杭州快信 
齊省長今日午後二時乘專車起程北上 
北京交通部郵軍學校有線電工科丁班生現已舉行畢業浙省列甲等者金釗清金立生李勲謀吳振麟張兆熊蔣鵬程等六名 
省署昨午牌示宣平知事陳邦彦調省遺缺委任用知事許允迪（前任温州洋廣局長字仲簡廣西人）署理遂安知事顧思義調省遺缺委荐任職金乃光（字觀甫江蘇人）署理 
杭縣附郭四鄉近來賭風甚熾盜案迭出尤以平窰喬司等處爲甚昨該處與武康交界之北小河（即北山）又出重大刦案杭地檢廳得報今晨已委員馳往履勘 
地方通信 
[松江]  
商界聯合會評議會紀松江商界聯合會於二十四日開評議會首依會章補選副評議長陸泊舟當選即由陸君報告偕繆宋二君赴商會質問該會於民國二年份所募房金情形略謂據商會庶務員方怡如答稱二年分所募一個月房金係屬防禦經費因其時松城水陸軍隊均赴戰地故由會電請沈夢蓮率隊防守即以此項房金撥作防守費用計收入總額二千二百餘元防禦費用去一千元開辦商團時領購槍械一百枝計價一千元向縣署支用五百元餘五百元即於房金項下劃用又用於浙軍北軍到松時之犒黨者二百餘元用於遣散敗兵者二百餘元合共支出二千三百餘元出入相抵不敷一百餘元由商會墊用云云當向方庶務請閱底册則稱須得鄭子松會長同意方能交閱繼問新會長閔瑞芝曾否就職答稱尙未就職詢以閔君未就職前是否仍由鄭君負責答稱當然由鄭君負責遂囑其俟得鄭君同意即行來會告知以便查閱底册而散云云報告畢經衆議决三日内如無答復再行去函質問次議本會會所問題公推陳燮卿籌備次議與電燈公司交涉問題陸伯舟報告該公司經理徐錫祉非正式答復囑推代表面商等情公推陳燮卿宋麗江侯古漁等前往接洽次議編製會員錄議决交幹事部趕辦最後議定於舊曆正月初八日開臨時評議會十二日開臨時大會商决一切進行事宜遂散會 
一高學生演講紀縣立第一高小校學生會於二十五日派出演講員七十餘人分城巿鄉村兩組各於午後一時手執小國旗分投出發其城巿一組先至竹竿滙演講次嶽廟次馬路橋該組講員雷復明倪懋彰蘇馨第浦江濤富順書何昌祀等人内中尤以雷復明所講爲最警闢餘如蘇倪等人亦均娓娓動聽云 
[蘇州]  
各界聯合會評議會紀事蘇州各界聯合會於一月二十四日下午二時開第二次評議部常會由評議長沈炳魁主席議决事件（一）觀前自辦電燈所用電泡係日本川北公司出品議决函致該事務所從速更換（二）舊皇宫地方偏僻固定會址議决由執行部理事顔心介向元妙觀内另行商借（三）會員諸重華提議臨時會場由各團體挨次分任其無會場及有會場而不願擔任考聽付表决多數通過（四）會員俞仲英報告據紙業公會趙某面稱山塘裕源順紙號專進日貨其紙件均由輪船裝運來蘇云云議决山執行部會同該業國貨維持會前往該店調查實數並勸告以後不得再進（五）會員朱慰元提出審查入會各團體之表式經評議長朗讀通過（六）副評議長俞仲英口頭辭職經多數挽留否决（七）會員柳濟安提議訪聞有人冒充聯合會部長在外招摇而各界來函亦有稱會長者應登報聲明本會並無會長部長等名目藉免誤會付表决多數通過散會已五句鐘矣 
一師改旅後之新職員蘇軍第二師改編爲旅後除旅長由朱使兼任外所有團營參謀各長均已委定旅部參謀長彭丙乙副官吳禹聞顔小秋團長李登科唐翼林營長林友漁彭沚青練開印張仲立趙光斗王藎臣朱庭矩王少卿其餘被裁之下級軍官均奉發給七成薪餉送人南京敎育補習科肄業以後該旅遇有出缺儘先補用如不願補習欲另投他處者則給恩餉四個月以示體恤云 
[無錫]  
牙稅委員易人催征忙漕兼會辦牙行登錄營業稅曁契稅委吕梅壽贓近奉財政廳改委爲本廳名譽顧問遺缺派委郭曾埏接充縣公署昨已奉到廳令矣 
創辦洋酒廠無錫交通便利各種實業工廠異常發達近聞有浙人某擬就錫創辦製造洋酒廠一所預定資本洋十餘萬元專製香餅白蘭地惠司格等各種洋酒地址擬定惠山之映山庵已託錫人某爲之規　大約明春即可建築矣 
[鎭江]  
鎭埠一夜三火入冬以來雨雪稀少風高物燥火患頻仍二十四夜十一時城外萬家巷王姓成衣鋪失火各龍社先後臨龍灌救歷三小時始行撲滅延燒振元錢米店復記雜貨鋪等十三家共燬樓瓦房七十餘問損失不貲南門草巷左近周姓家亦於同夜失火經各龍到場施救得即救熄計焚去鄰右瓦房四家同時城外陽篷山左近某姓家亦報火警亦經各龍灌熄共焚去草瓦房十餘間云 
小麥麫粉漲價此間小麥因銷路暢旺巿價日高頂麥每石售洋六元左右次麥五元五六角前昨兩日因無錫客帮採運甚鉅每石又漲三角貽成復新大豐各公司麫粉因成本過高每袋漲洋三角目下貽成上等麫粉開盤每袋四十觔已提至二元六角凡有存貨者咸獲厚利云 
時症流行甚廣天久不雨乾燥異常近日城廂内外已發現喉症及咳嗽發熱頭痛肺炎等症傳染甚廣衛生者須預防之 
[揚州]  
六合縣請緝逃犯六合縣監犯於一月十九日逃出二十七人該縣知事率警兜拿當塲格斃一名獲犯三名鞫訊係監犯陳耀庭劉三等起意查劉家庽瓜洲恐其回家逃匿除由該縣電禀省長外並咨請江都佟知事派警至瓜洲查緝矣 
小輪照常行駛揚泰班小輪公司近因河已解凍於二十五日起照常開駛矣 
[嘉興]  
選舉敎育會長嘉興城區敎育會各職員任期已滿曾於十八日召集全體會員推定職員二十七人二十五日午前十時再由各職員公選正副會長結果程濂『北麗校長』『爲正會長金漢生』城北校校長』夏鳳章『養眞校長』二人爲副長並推定陳純夫爲編輯部長陳知禮爲幹事部長張季萍爲評議部長末又議决事件（（一）寒假决定四星期自隂曆十二月十九日起至正月十七日止（二）寒假期内設立註音字母傳集所（三）審查會員資格不合者令其出會 
聯合會之幹事會二十五日午後一時各界聯合會在縣商會開第一次幹事會共到二十餘人當將幹事細則逐條通過並决定分設六股（一）總務六人（二）交際十五人（三）調查十人四）文牘四人（五）會計二人（六）庶務六人會址公决暫借城中天寗寺韋陀房定於下星期遷入散會時已萬家燈火矣 
[安慶]  
實行檢定小學敎員皖省敎育廳現實行檢定小學敎員分爲三期試騐第一期定爲二月四日舉行凡檢定區域以内未領有許可狀者即不准充當敎員所有各小學現任敎員均須一律檢定不得規避 
質商要求展期减息皖議會前議質商减息展期一案業由省署飭令自九年一月實行兹聞質商要求展期從緩減息改從隂曆正月實行已推舉代表面懇省長照准 
[九江]  
商會長又激動會員公憤自九江十二帮會董禀請官廳勒令辜竹坪將關防送會派員保管後鎭署派副官長陳醉綠道署派機要科長程敬孚勸告辜氏速將關防交出不得過執己見致動公憤詎辜以傳幼泉等與己爲難恨之剌骨竟於日昨呈請各官廳取消傳之會董及會員資格以爲報復該會全體會員聞之大憤僉謂傳氏在會服務多年並未違犯會規即有不法行爲亦應開開會通過乃辜竟挾嫌私用公文呈請官廳取消其職務違法横行莫此爲甚聞己擬於日内開會將其會長推翻另行舉人接任恐該會又將大起風潮矣 
[雜評一]  
[津事（默）]  
當局高壓手段之無效亦旣屢試而屢驗矣即以京津論每高壓一次風潮必益擴大一次而又不能終於高壓結果仍出於委曲求全則亦何必用此自擾之政策爲也况乎當外交緊急之際當局宜引人民以共謀所以生存之道人民亦正欲速息内爭希望開誠容納以與當局爲一致之行動若當局於此時會而忽反是以行則人民將疑當局變計藉高壓以威嚇一切而憤慨愈甚未對外而内先自擾前途實甚可危也 
是故於今日學潮將息共圖對外之時而再激起學潮者殊爲非計吾於津事不能無感 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
○絲繭對外貿易之暢旺 
本年（夏曆）我國絲繭對外貿易之暢旺爲十餘年來所未有緣歐戰和平以來美法英等國咸從事於商戰需求絲繭甚多適意大利本年産絲歉收全賴我國接濟於是目下頭號金桑樹廠絲價漲至一千四百兩左右且今歲江浙皖等省之蠶繭收數亦滅故乾繭每包六百斤做絲一百斤『宜興貨』現售二百十二兩『無錫貨』二百兩貨主尙不欲完全脫售所有做餘繭者莫不獲利各繅絲廠有存繭而不做抛盤者亦均得大利惟抛出多者難免受虧耗所以本外埠各繅絲廠苦樂未能一律絲頭雙宫繭爛繭等亦暢銷於各國當本年自春至秋時價尙無生色業此者稍受虧耗自入冬迄今漸漸轉機因各洋商廣爲購辦之故目下長吐價已漲至一百八十八兩無錫雙宫繭八十五兩宜興紹興洞庭山等貨須九十兩之外爛繭四十餘兩惟山東之大二挽絲吐價仍平平因無洋商採辦也 
○本埠添設造幣分廠之波折 
本埠添設造幣分廠一事前因滬巿洋釐日貴現底缺乏由中國銀行領銜呈請兹據金融界消息此事於呈請之時曾由財政部提出閣議議决咨行蘇省查復現已查復到部財政當局以蘇省已有造幣分廠設再添設出數不免太濫轉於巿面有礙云云而本埠金融界以滬上爲通商口岸各處一有要需均來滬綑現假使在滬添設兩造幣廠其出數亦不嫌多當即再申前請以維巿面不知財政當局能否照准并聞此事因某方面以寗廠現已加工趕造權利所關從中阻梗云 
○江海關稅務司布告兩則 
另塡英文稅數憑單江海關稅務司賴第九百三十四號佈告云爲布告事照得本關現自舊曆新年放假後即陽曆本年二月二十四日起凡進出口各貨報關完稅時由關於該商報單之外另塡發英文應完稅數憑單一紙以資查核本關公事房請發各項准單及問事處備有該憑單式様由各商前往索取自行照様印刷備用該單内所塡各字様均照報單簡明塡寫送由本關將所收稅銀各數目塡入並簽印於上此項辦法本關並不强迫各商一律照辦惟切望委託他人報關之商人責令代報人照備此種憑單送關塡發以免稅數之内有舞弊受虧情事爲特布告各商一體遵照此布 
復出口貨准先報關又第九百三十五號布告云爲布告事照得本關現爲商人報關力謀便捷起見並准復出口運往他通商口岸各貨預先報關定於舊曆新年放假後即陽曆本年二月二十四日開關日起按照下列改訂辦法辦理（一）凡有運往沿江沿海通商各口岸之復出口貨（大連膠州兩口在内香港在外）每次報單均須投送同式二分該二分或用墨水筆塡繕或用同式厚紙二張中襯墨油紙捲入打字機内打印均無不可其用他項印刷者概不接收（二）投送報單二分則商家繕辦自必需時本關逐日收單時刻除運往大連膠州兩口復出口貨因須報關查騐投送報單仍按向來辦法每日上午十二點鐘截止收單外其投送運往他通商口岸之復出口報單准展至下午兩點鐘爲止（三）凡運往上指之各口岸復出口貨之報單准在輪船未到口之先來關投報該貨無庸先行提送碼頭此項預先報關之報單二分如輪船公司得有輪船來滬日期電報送關閱看商人即可投報凡有沿海各口岸來滬船隻以該輪駛抵末後一口來電爲憑長江各輪則以漢口發來電報爲憑如無電報准按輪船公司所掛出口船隻日期前三天報關（四）各商如欲按照第三條辦法將復出口貨物預先報裝運往通商口岸必須由承裝該貨之輪船公司先行來關聲明該公司之輪船現由某口開駛來滬到滬後停靠何處碼頭裝貨定於何日出口請予掛號方可報關至開往寗波之各輪船係有班期各船由甬來滬之日本關即預爲留掛一號（五）凡有貨物應行呈騐者本關派員就該輪船碼頭於裝貨時隨裝隨騐無論出口復出口各貨如過下午兩點鐘一槪不准報請查騐（六）以上各節現暫作爲試辦倘有應行更改之處再行察酌情形辦理合特布告仰華洋各商人等一體遵照辦理切切此布 
○註英册公司對新閣令之預備 
上海泰晤士報云英國所頒註册英公司須由英人全權經理之閣令探悉尙未實行但華人在香港註册之公司現已大半有所預備或擬改用英人爲經理或擬改註中國册現方俟正式通告再行辦理聞本埠永安公司已接香港律師來函據謂新閣令僅與總公司有關若分公司則不受其影響本埠分公司接此函後已覆函託其向註册局詳細查明先施公司亦函致香港總公司詢問一切聞上海先施公司經理王某於若干年前卽在澳洲大籍云 
○中國號輪船在長崎觸礁五誌 
業已出險 
字林報云昨日午後五時本埠中國郵船公司接到二十五日長崎來電謂中國號已於二十五日出險二十六日入旱船塢俟查驗後再電告行止云 
泰晤士報云據牛津大學碩士葉君述及中國號此次遇險情形謂中國號於十九日晚間八時駛入長崎港上煤定期翌晨六時開赴上海惟上煤較預料爲速該船乃於晨間四時起椗較定期提早兩小時照例由日人充領港員據船中數搭客聲稱該日人駕駛時太逼近海岸線且有謂船長曾令該員注意此節者上午五時十五分左右有日本漁船多艘出現於前現信該領港員之目爲漁船燈火所射致極近之燈塔亦不能覩迨察覺已陷危地時業已不及遂擱礁上多數搭客皆稱讚船長船員照料搭客之周到搭客受苦最甚者爲三等艙中之華人若干人聞彼等之行李與數年之積蓄都已喪失且曾枵腹約二十四小時之久長崎中國領事已募捐濟之凡認助此項捐欵者可匯交長崎中國領事代收聞黄佐廷與顧維鈞夫人之靈柩均由中國號運華是否保全今尙未知 
○安慶輪船擱淺消息 
字林報云太古安慶輪船星期一日由漢下駛星期三夜在耶穌誕節島附近擱淺其所載貨客現方卸交他船一俟卸去安慶當可脫險云 
○鈞和艦拖救沙船出險 
前月初旬颶風肆虐時有由滬裝貨開往烟臺等處之金源泰金萬盛周源興傳同發等四沙船甫出淞口遭風飄至南洋沈家門及歷港洋面曾由該船商等禀求水警第二廳派令鈞和巡艦前往拖救該艦長董仲發奉令後遵即駛往沈家門等處洋面設法拖救出險前日午刻將該四船一併拖帶回滬昨經董艦長將拖救出險情形呈復趙廳長查核矣 
○載運軍米船失事 
陸軍第十師所需軍米此次先由蕪湖輸送白米四百二十五包裝由火車載滬在北站麥根路卸車後交裝姚姓船戶運送龍華交納昨日天未破曉時該船行至南黄浦江邊碼頭江心因水流甚急撞於停泊浦中之楚同砲艦錨練上致食米被激落水祗有一百七十餘包尙在艙中當由押送委員劉某雇人設法打撈並將失事情形禀報該師司令部核辦 
○造船所趕造美艦 
江南造船所承造美國軍艦十二艘先造四艘每船計長四十五丈中寛三十五尺期限三十個月告成刻下工程已及一半約明年八月間工竣下水日來劉所長催匠趕造甚爲忙碌 
○中美間已可照常通電 
文滙報云太平洋商務電報公司自馬尼剌至干姆一段之電線業已修復上海與美國及美國以外之電報已可照當通行 
○瑞和洋行拍賣紀 
文匯報云今日午後瑞和呌莊行拍賣捕房日前從不付捐各店舖内抄出之物品華人到者頗多各物皆已拍出並無意外事件計餅乾二十三罐售銀七兩牛乳酪與沙定魚售銀二兩十四開金錶一枚售銀十三兩最後有一十八開金錶售銀七十兩云 
○上海學生聯合會消息 
評議部常會紀事前日（二十五）上海學生聯合會評議部開常會主席吳匡紀錄邵禹襄議决案如下（一）何世槓提議上次本部議决本期會議作爲末次會議事與章程不合宜取消通過（二）執行部交議推廣第二義務學校學額及添聘敎員事通過（三）北洋大學經費經直省長扣留事由何世楨提議電北政府責問通過（四）本會出席各界聯合會評議員陳倫會以事暫時請假公推蔣國珍代理（五）何世楨提議昨得天津學生聯合會急電中日直接解决山東問題已交閣議本會宜聯絡各團體急急電反對通過（六）史燕齡提議福建問題北政府遷延因循已久本會宜催促其從速解决通過（七）燕景緹提議本會宜派總務科從速調查各分會之組織及其進行事業通過時鐘鳴五下遂宣告散會 
爲北洋大學事拍致北京電北京總統府國務院敎育部均鑒頃據北洋大學學生通電直省長曹銳任用私人未遂所欲藉端要挾停撥經費聞之慨然敎育獨立向不受何方干涉該校旣係國立經費出自國欵爲省手續之繁始由直省就近撥付非取諸曹銳私囊也何得私自扣留停止不付該校校長向由敎育部簡任曹銳何有權力可以越俎用人更豈能因一品學卑劣之馮熙運被拒藉端要挾公等動言威信且有明令維持敎育經費似此任意摧殘不知威信何在大都攝於威勢放棄責任是否尙有獨立精神竊維敎育乃立國之本青年爲國家元氣國中大學屈指可數保持之不暇何堪横加摧殘請飭曹銳速發經費另簡校長以孚衆望毋使莘莘學子半途輟學無任企盼上海學生聯合會叩 
致各分會函該會副會長彭昕昨致各分會函云近來外間調查貨物團體頗多請貴分會調查員外出調查時特備標識以便查考 
○學生總會籌辦工讀互助團 
學生聯合會總會於前日開科長會議時曾决定在上海試辦工讀互助團現正着手從事籌備當推定該會敎育科代理副科長姚錦城暫任男工讀互助團籌備主任實業科科長燕景緹女士暫任女工讀互助團籌備主任云○最近日貨進口表上海學生聯合會調查科稿上海學生聯合會調查科陶菊仙君在山林及匯山碼頭查得日貨表列如下 
買號號主地址船名來埠物品件數價值東林義記顧海珍三洋涇橋西首八幡丸大阪錫匣二百打七十元大盛公嘉善法租界首善里竹島丸又玩具五百二十打五十二元震泰張杏卿法租界德銘里新瀉丸又手帕一千打一千二百元又又又又又機件十件二百二十元又又又又又領圈一百三十打一百二十元又又又八幡丸又皂紙四千打二百四十元○前日各團體公判會紀事 
日前（二十四日）志成團團員在王家碼頭懋昌號查獲日紗三十九大包當車存公共體育場於二十五日下午五時借北城工商聯合會會場開各團體公判大會討論處置方法到會者全國各界聯合會上海各界聯合會上海學生聯合會上海抵制劣貨聯合會救國恒心團上海志成團滬南愛國恒心團山東路商界聯合會北城工商聯合會民國路商界聯合會法租界商業聯合會滬西商業聯合會提倡國貨同志會中城商業聯合會上海電器工界聯合會中華救國十人團聯合會東北城商業聯合會商界救國總團百老匯路商業聯合會西書同業永志會大東門商業聯合會西華德路商界聯合會勵志愛國宣講團豫園商業聯合會文監師路商業聯合會等二十五團體代表五十人各界來賓百餘人公推張志鵬主席胡翼夫記錄開會詳情如下（一）志成團代表羅嘉賓報告查獲日紗詳情（二）懋昌代表辯稱該紗雖購自日商但實非日貨要求再行審查然後處分并謂如查得確爲日貨該號自願焚毁又要求於焚毁前通知該號及給與收條云云（三）陸祺生要求懋昌代表答話其問答如下『問』該劣紗定於何時共幾大包每包價若干『答』該貨於隂曆五月中定進共九百大包每包價一百五十兩并云曾因未能銷售退還五包（四）討論處分辦法張世昌周子垣徐炳南馮鵬南顧惠民汪醒齋程士勇李恒林等均有意見大致謂該紗旣購自日商可决實爲日貨無用再查應即將其焚毁遂議决於本夜實行（五）主席問懋昌代表照此判决有抗議否答無遂請其立志願書簽押並願以後不再賣買日貨（六）各團體遂邀懋昌代表同至公共體育場將該紗提出焚毁 
○抵制聯合會常會紀事 
前日（二十五）上海抵制劣貨聯合會借北城工商聯合會事務所開第六次常會到會團體十八人數四十餘人徐炳南理事主席錢肇榮紀錄議案列下（一）『會旗』程仕勇提議用白布製大者一小者八張志鵬附議經衆討論通過（二）『徽章』主席交議張志鵬推舉上海學生會上海志成團打様通過程仕勇提議徽章費由各代表領取時繳納（三）『用具』主席報告本會文具交幹事購辦用具向北城工商聯合會暫時借用（四）主席報告入會團體都有未繳費者請於下次會期繳納（五）主席交議本會對於二十九大團體須發本會成立通告書連絡一致進行討論結果通過（六）程仕勇報告警告書事議决起稿後再行討論（七）張志鵬提議公判會移交本會本會應推舉公判委員討論結果下屆會期再議（八）主席報告下屆會議定於下星期日（二月一號）下午三時仍借北城工商聯合會事務所開會 
○提倡國貨同志會成立紀 
本埠提倡國貨同志會於昨日下午二時假凝河路也是園開成立大會到會會會員及各團體來賓共有百餘人當推沈祥林爲臨時主席張觀渡爲速記主席報告開會宗旨畢請會衆向國旗行禮並讀宣言以表提倡國貨之决心與會團體演說者有愛國恒心團代表王伯恒救國十人團聯合會代表虞植卿勵志愛國宣講團代表徐惠施志成團代表沈詠青勞動工會代表周震勛百老匯路商界聯合會代表劉仲英四川旅滬同鄉會代表馬少奎曁來賓周家仁戈朋雲趙秋心張慕曾等均有懇切之演說不外勉勵國人愛國之詞演畢由主席答謝來賓攝影後宣佈散會 
○南京路商界聯合會開會紀 
昨晚七時南京路商界聯合會在事務所開職員會王才連主席沈念慈紀錄首由主席報告經過事項及籌辦義務夜學校事略謂本會成立以來卽籌辦南京路義務夜學校發端最早而至今尙未開辦其原因有二（一）須租得相當校所（一）須鞏固根本并謂與其草率開辦不求基礎孰若審愼從事稍緩時日之爲愈也現各項敎務上手續早經籌備員潘勵紳陳亮公余華龍周正煇倪念先王廉方何鹿山諸君籌備完畢祇須開募基金卽可開辦云云繼由潘錫範等相繼起立主張擇期開一全體會員會請山各會員分任捐募以期集腋成裘早日募足經衆討論結果將募捐册編號備函送交各會員廣爲捐募將來給予正式收條次由主席請總聯合會名譽董事包世傑報告總會辦理巿民權之經過始末備極詳細末又陳說團結力之必要語多剴切旋宣告散會 
○法租界商業聯合會開會紀 
前日（二十五日）下午七時法租界商界聯合會開星期常會葉貺辰主席（一）報告各處來函略謂接全國各界聯合會來函内載據濟南代表報稱寗波人周保三在濟南設有周銳記米舖私運大批米糧周住法界打鐵浜平吉利路函囑本會共同聲討等情請諸君各抒高見妥籌對付討論良久因無着手方法姑且置擱次烟兌業有恒興順豐祥恒豐榮泰大成等來函請將烟捐轉懇法公董局減輕俾釋重負（一）報告減免兌換捐經過略謂兌捐仍收一兩烟捐未便取銷務求星期一照付（一）葉君報告本主席才疏學淺接辦後無成績可紀請速另舉賢能所有經手事項趕辦交代當有汪醒齋錢士湧周鳳銓沈問師時大鈞等竭力挽留全體會員亦不願葉君退席葉君乃允擔任至隂曆年終爲止時已十鐘乃散會 
○十人團聯合會請王專使演講　 
昨日下午四時八仙橋中華救國十人團聯合會聞王正廷專使在青年會演講特派代表董天爵任矜蘋持函往見當由趙晋卿徐維繪介紹先由董天爵代表該會向王專使慰勞繼由任矜蘋面述來意略云同人聯合平民組織是會頗願致力國事藉盡天職而苦無進行方針此次專使歐洲歸來則於各國對我之意志及我國今日之地位已甚明瞭敝會已商借慕爾堂敢請訂期賜敎王專使聞言頗表同情准日内排定日期函告該會云 
○旅滬浙人電陳漁戶被傷情形 
崇明縣屬嵊前山海島每年冬令浙省台州寗波温州各處漁戶赴該海山捕帶魚者頗多前月有寗温台漁戶被該山保衛團兵槍傷多人此案至今尙未了結現經温州台州寗波三屬旅滬同鄉會將實情電陳江蘇軍民長官請其查究原電錄後江蘇李督軍齊省長上海何護軍使鈞鑒頃據同鄉瑞安縣人梁阿青陳金良黄岩縣人董永爲來會聲稱青弟亞東向在崇明縣屬嵊前山捕魚於舊曆十月十六日被該山賭棍魏金寳全福等誘賭兇毆至二十三夜斃命青叔永坎親向理論詎該兇犯金寳等不自悔悟又復仗勢邀出義父即現充該山保衛團總蔡政純先期率丁到家嚇令青叔永坎將屍下葬青叔稍與爭辨該團總遂嚇令團丁開槍亂放致彈斃過路黄岩縣漁民黄永來及彈傷瑞安縣漁民林定選梁良鳳梁不并梁光樹孔光祖鄞縣漁民黄阿夏楊阿品黄岩縣漁民黄永根等八人左右手足等處受傷輕重不等查林定選受傷尤重聞已斃命業經青叔永坎曁黄永來之父良洪於是月三十日分别報請崇明縣署派委詣勘騐塡屬實在案該團總自知行爲過激釀成巨禍一被據實呈報自必難逃法網乃横生詭計始則挽出花鳥山保衛團總盧會泰到地說和繼則授意會泰誘令青叔等單訴金寳等開槍擊斃爲自己卸罪地步終則縱兇脫逃一面私備和約交由柱首楊友才等轉令青叔永坎等簽押是時青適自家至嵊山該團總又將和約内親註胞兄阿青四字勒令一并畫押青等處積威之下呼籲無門乃乘間携約來滬請求同鄉垂憐伸雪等情據經敝會等再三查詢情節確鑿該兇犯魏金寳等如此横蠻罪無可逭而蔡政純身居團總職司保衛乃無故彈斃平民槍傷多人又復勒塡和約草菅人命均屬大干法紀敝會等憫念同鄉誼難坐視用敢冒昧代陳伏乞督軍省長護軍使迅派幹員密查事實並懇分飭外海水警廳及崇明縣知事拘兇訊辦以雪沉寃而維人道不勝迫切待命之至温州旅滬同鄉會寗波旅滬同鄉會台州旅滬公所同叩 
○太倉旅滬同鄉會開會紀 
太倉旅滬同鄉會因籌議來年太倉被災各區春賑事宜於前日午後二句鐘仍假邑廟萃秀堂開職員會會議先由放賑主任員陸蓬士李頌韓武筱航朱愷　周幹如諸君次第報告湖川新鄉毛巿蓬萊雙鳳鹿河王秀橋各災區之狀况災民困苦之情形以及戶口之多寡放賑之手續並由朱君提議於湖川毛巿二區剏辦公墓規晝情形其費由項惠卿張綸卿二君擔任而李君復提議以湖川一帶土産惠安夏布甚佳來年擬設法收買以維持小民生計次由唐會長起言此次諸君放賑遍歷災區不辭勞瘁使災民實受其惠本會同人應感謝諸君之賢勞遂由衆起立致意並與各職員討論以現在急賑欵項尙還不敷而體察各災區情形旣無春熟補助則春賑萬不可不辦惟有仰仗諸同鄉竭力進行以籌欵之多寡届時再酌量施放云云末由吳挹峯報告旅滬太倉學生會擬剏辦旬報要求本會補助經費而各同鄉月捐已停收二年所餘公積無多此事如何辦法請公議遂由衆公决以同鄉會經費全恃各同鄉月捐挹注應照舊收取學生會辦報貼費一節須問明該報宗旨如何月需經費若干再行酌撥云議畢爲時日晚遂散會 
○小學敎員研究會開會紀 
本埠小學敎員於前日星期上午至尙文路上海縣勸學所開普通研究會與會者『養正』陳味腴趙品高『一倉基』劉士芳『東明』謝繩玉『和安』許佩行『比德』王定誠『旦華』趙靄芙『崇正』湯振之『縣一』施養勇顧潤章『隆德』劉柏生『縣二』濮氣雲『農基』王備五『閘北巿第一』皇甫日新『貧民』曹香蓀『龍華』錢京兆『乙農』尹叔平等校長敎員十七人並二師校長賈季英縣敎育會會長李右之勸學所所長李頌唐第六區學務委員陳采芑等十時開會山李右之主席宣述開會宗旨及應行研究分科（如國文算術修身作法圖畫手工體操等）各學校如何支配應確定時間及敎授方法期取一致請衆討論遂由蒞會各職敎員互相商酌經時許久仍難定議李君云俟將八年度經過之半年議案交由書記員整理酌核再定標準議至此時已逾午遂振鈴閉會仍留各敎員就會午謄而散 
○肥皂公會請免稅捐之部批 
本埠中華工商研究會前代肥皂公會呈請財政部援浙例請免運銷本省稅捐以資推銷而塞漏巵所持理由極爲充分詎意財部仍批不准兹將昨日江蘇交涉公署致工商研究會函錄下前接來函以江蘇肥皂公會請援浙例免去運銷本省稅捐囑爲轉呈等由並附公會呈文一件當經據情轉呈財政農商兩部核示在案兹奉財政部第二百十一號指令内開呈悉此案並由農商部曁中華工商研究會先後咨呈到部當令行江蘇財政廳再行查議去後兹據該廳長呈覆以外商在上海設廠製造者僅祥茂麗華日光卜内門四家華商所設之廠逐年添設現有二十餘家之多其産地半稅歸洋廣貨業代徵出運時由稅所補收半稅均係抽諸行商並非就廠徵稅與成本似無關係况洋廠華廠産品一例徵收洋皂價值昻於華皂銷路獨能發達是必有所以制勝之具在不僅恃乎資本之雄大競爭固自有道不在區區之捐稅且華商設廠製造之貨不止肥皂一項若准免稅恐他　亦將效尤等情本部案查各該廠所製肥皂疊經部處核准援照仿造機製洋貨例於運銷出口時徵值百抽五正稅一道除崇文門落地稅外沿途稅釐槪免重徵是已爲各該廠減輕負擔不少各該廠爲發達營業計應擴張銷路於各省所存運銷本省之肥皂爲數當屬有限此項本産本銷之稅捐旣據該省財政廳一再查議礙難減免自應照舊徵收以維榷政除分咨令批示外合即令仰轉飭遵照等由奉此相應函達貴會請煩查照轉知爲荷 
 
 

Page 11

 
 
○因公殞命之火會員定期舉殯 
上海救火聯合會第四區會員陳和生前因中華路舊倉路口舊貨店失愼力疾前往施救是日適天氣嚴寒朔風砭骨該會員忍凍從事以致寒侵臟腑不及施治當夜殞命曾誌前報兹悉救火聯合曾毛會長等以該故會員生前對於火政不辭勞苦有役必從今乃因公殞命洵堪痛惜特於日昨開會議决援照前故會員夏黄二君殉義成案定於一月三十一日（即舊曆十二月十一日）先將陳君靈柩運厝救火聯合會大廳十二日舉殯發引由全體會員護送至徐家滙鄉間墓地案葬聞已分訃本埠外埠紳商學界各團體及各救火會矣届時想必有一番熱鬧也 
○檢察廳發生賄縱烟犯案 
上海地方檢察廳近發生書記官等得賄私縱烟犯案該烟犯係經審檢廳訊明判决監禁六個月已送地方分監執行而其家屬請求易科經某檢察官批飭不准嗣由書記官程冠吾等暗與該家屬接洽私得賄洋於上星期六乘該檢察官不在辦公室時由程冠吾擅發提簽復盜唐少體書記官之圖章飭法警丁俊持赴分監將該犯提到廳中並不禀請檢察官過堂即由程諭令省釋嗣此事爲梅伯孫檢察長查悉立將唐少霞丁俊提案研訊唐丁堅稱不知實係程一人所爲梅檢察長判令分别收押一面親詣西門外華法交界褚家橋程之家内拘拿詎程早已知風挈眷逃匿梅檢察長返廳後昨日除通飭全體法警嚴緝外復移請警廳飭警協助進行務獲程冠吾到案懲究 
○不准挪用積穀欵項之省令 
滬海道尹公署近接江蘇齊省長電略謂近因各縣時有藉詞動用積穀欵項殊非愼重備荒之道合亟電仰該道尹希即轉飭所屬各縣知事對於地方常備倉厫儲存積穀不得擅動亦不准允許地方紳董藉詞備用違者查出處罰云 
○修砌舊城濠基址之道路 
本埠北半城民國路自華法兩界之電車通行以來道路久未興修路形高低不一近由華商電車公司與法商電車公司雙方籌議將該路軌道各自修築翻動鋼軌銜接處之石枕一律加高此項工作刻已竣事兩旁路面亦由法公董局與滬南工巡捐局各派工匠翻砌將地形築高尺許以便兩面洩水此項路工現已築至小東門至小東門以南之中華路係完全華界故由華商電車公司將軌道翻築略高並由工巡捐局派匠將兩面石片路次第砌高現正動工砌築聞該路城形頗鬆每逢天雨衝動時常發見窟窿故此次修築必求堅固以期耐久云 
○造屋佔河之會勘　 
浦東爛泥渡居民陳桂春建造巿房塡築駁岸侵佔河塘溝河道經洋涇巿經董塘工局董救火聯合會等先後呈請上海縣公署飭傳懲究在案昨沈知事派員偕同塘工局董朱福田救火聯合會第一區主任陸金銓等於午後二時渡浦前往會同三區警署長曾永奎第九區救火會會長蔡熾文陸兆麟等偕赴陳姓建屋佔河之處公同會勘勘得該河東接洋涇浜南連高港浜西通黄浦甚爲扼要被佔之處闊約五尺延長二丈有餘四角樓北首河形原係直線被該民塡築突出灣角致水流不能暢速潮落水小之時卽被擁塞實屬妨害農田水利消防火政當由朱紳等商請三區曾署長傳諭停止工作如再抗違飭拘該民解廳訊究一面諭令將塡出駁岸立即拆除恢復原狀以全公益而杜效尤事畢復偕赴陸家嘴一帶履勘路政一週始各握手而别 
○續誌匪徒搶刦花衣船 
川沙人毛秋濤之花衣船在楊樹浦港口被刦一案經淞滬警廳偵緝隊士在浦東洋涇鎭東首緝獲楊立根等三名拘解警廳押候訊究等情已誌昨報昨經司法科將楊立根等研訊一過以事關行刦判令嚴行收押候補拿在逃各犯再行訊究 
○兩宣講團宣講紀 
公共租界派克路百合里勵志愛國宣講團團員於二十五號（星期）由事務所出發至邑廟大殿前宣講首由周少葵講『人人宜具愛國之心』徐惠施講『爲國民者對於直接交涉當一致反對』吳兆麟講『抵制之勝利在最後五分鐘』朱文華講『國人注重自治當知失主權之痛苦』顧泉生講『租界中之商家對於調查劣貨究作何感想』滬西商業聯合會會員濮文彬講『不吸捲烟之資移作振興實業之川』並有沈學潮蔣少梅奚成良居守仁王克暴等在旁照料聽者甚衆直講至晚始整隊而返 
少年宣講團總部於昨日（二十五號）舉行九年第四週游行宣講在本埠侯家浜路舉行講員胡華講『戒吸捲煙』陳子和講『亡國眞解』聽者二百餘人並由王維民舉行露天學校授算術唱歌等科學童有四十餘人講畢復至九畝地舉行宣講『講題同』聽者一百餘人並由李士林等在場照料至七時餘始講畢返團○約翰寒假足球會成立紀 
約翰大學學生以寒假將届擬於假期内練習各項運動先設寒假足球會推唐恩霖爲隊長已於日昨正式成立計當選職員如下名譽會長卞頤孫幹事張福星司庫陳國璜書記王亞蕃並聞設幹事部於愛文義路遷善里一一七六號孫晋方處云 
○義務夜校演劇紀 
前日（星期日）爲滬北五區商業聯合會所設之義務夜校演劇籌欵之期該會職員等親自招待來賓并請競育會童子軍帮同招待更請許黑珍串演黄金台觀者贊美不置　 
○耶敎自立會會長回滬開會紀 
中國耶穌敎自立會總會長俞宗周牧師旅行書記龐子賢出行巡視浙閩自立敎務業已告竣前日山興化趁建安輪船返滬該會長定於明日（二十八）往寳屬之羅店鎭新堂開暮是日下午二時舉行成立大會由國長蔡式之總會代表孫友善演說晚七時行封立興禮並請政紳學軍各界蒞會參觀又該會義品里總部司庫謝永欽不日調任九江洋關敎中同志定於本日設筵歡送昨晚特開委辦會討論自立會全國大會之各項手續云 
○新華織呢廠之創立會 
昨日下午二時新華織呢廠發起人在二馬路陶朱里事務所開創立會到者有聞蘭亭洪錫卿卿邵廷玉孫此卿鄒靜齋盛丕華梅學泗周運才趙林士吳松年徐賡華許肖樑許能餘任矜蘋等十餘人先將章程遂條通過繼即討論收股辦法並推定梅學泗爲臨時主任至於開辦前之經費悉由發起人擔任聞日内即將着手招股云 
○陸懋德續請認辦棉紗稅 
上海棉紗業認視商人陸懋德前以八年度認稅期内發生抵制日貨風潮紗業中大受影響徵稅頗多困難呈請上海稅務總公所轉詳江蘇胡財廳長核减稅額未准嗣因認期屆滿轉瞬九年度收稅在即該認商願照舊額歲繳十一萬二千元繼續認繳請縣商會轉呈陳稅所長據情轉詳財廳核辦以便繼續進行 
○同族爭奪墳地之衝突 
浦東嚴家橋附近農民韓長生同伊嫂韓楊氏於住宅旁有墳地一方上有浮厝祖棺前日忽有同族韓妙發韓顧氏母子出而爭執擬將伊家祖上屍棺埋葬其中　生等不允致起衝突當有朱錦文徐坤和顧阿三朱雲宇等帮助妙發母子等逞兇由警前來將雙方並朱錦文等四人一併拘解三區三分所警署於昨轉送檢察廳諭飭分别收押候查明起釁實情再行核辦 
○兄弟涉訟之餘波 
顧鴻根茂林德林兄弟三人前因地皮糾葛涉訟法公堂判原告顧鴻根執業限令被告等將地皮上之棺木遷移兩被告迭次抗諭不遷又至原告家中眇閙經原告禀明公堂諭候提被告等到案訊辦各情已誌前報前日被告等又至原告家滋擾原告投報法捕房捕頭立飭包探前往將顧茂林德林兩人拘入捕房昨解法公堂請究經中西官略詰一過諭令還押聽候歸民事堂期再行訊核 
○控佔髮妻務須質證 
住居城内石皮衖四十四號門牌之潘燦恩在上海地方檢察廳狀訴楊樹浦瑞鎔鐵廠夥浦東人張阿華姦佔髮妻費氏等情經該廳備函派法警秦庚堯投公共公廨請求協提昨晨由張襄讞及英包副領事在第二刑庭傳訊據張阿華延律師到堂譯稱查本案原告潘燦恩之妻潘費昭媛去年曾延敝律師代表在貴堂控請離婚乃潘始終未到今反在地檢廳朦控本案被告姦佔其妻應請飭令原告人來案質證云云即由駐廨五十四號代副捕頭（梟）將費氏控潘案卷呈案禀明當時被告潘燦恩匿不投質情形又據來警禀稱潘現有病未到要求將張交給帶回問官核供諭張交二百元人洋並保着來警於下禮拜一將原告帶案質證再核 
○逃婦交夫領回管朿 
庽居閘北境内之湖北人陳夏章聚妻楊氏於七月間背夫私逃陳找尋無着至前日在天大統路上遇見　妻當即扭入四區請究經顔警正訊問之下將氏大加申斥諭交其夫領回管束如再不安木分定干重究 
○誘拐女孩分别押儆 
用人陳阿根於本月二十一號誘拐住居虹口吳淞路一千零八十三號門牌同鄉婦人毛金氏家五歲女孩杏花串同韓耀同將女寄匿新閳梅白格路一千二百六十九號門牌張阿全家希圖販賣經氏偵悉報請新閘捕房派探王梅生與一百零九號西探往將以上各人與女一併查獲昨晨解送公共公廨請究即據中西包探上堂禀明前情並據毛金氏投訴與陳阿根相識時到我家借貸於二十一號女兒怱失踪跡陳亦絶足不來故知被伊誘匿是以報捕請緝業已獲案請求嚴究訊之陳阿根俯首求宥並據韓耀同供稱杏花係陳阿根領來寄養張阿全家内是　質之張阿全供詞推諉關讞員核供商之英卓副領事以被告等串拐屬實判陳阿根押西牢年半韓張各押九月分别示僃杏花　毛金氏領回完案 
○拐孩案移送檢察廳 
住居虹口東嘉興路瑞康里一百五十五號門牌之寗波人朱阿春有六歲女孩鳳香及二歲男孩均被侯慶年侯春榮串同拐匿新閘浜南某姓所開之私烟間内女孩鳳香已價賣與眞茹鎭王小芳爲女案發由閘北偵緝隊將一干人一併拘獲傳同原主朱阿春解送司法科請辦等情已詳昨報兹悉是案昨經段科員訊問一過以刑事已經成立備文移送地方檢察廳經檢察官訊供之下判將侯春榮侯慶年王小芳分别收押男女二孩當堂交給朱阿春領去候再訊辦 
○拐孩禁押兩年 
河南人朱長林前日挈一幼孩在虹口西華德路爲一千二百二十二號華捕見其形跡可欵因向該孩詢問似係被拐者遂將朱及孩一併帶回捕房押至昨晨由探陳金揚解送公共公堂請究首由該華捕禀明在途查見情形次據該孩訴稱姓葉名三一子現年十二歲原籍南京父母雙亡居於下關之姊氏家中某日隨姊夫出外聞游途遇朱長林遂被誘拐乘輪來滬寄寓小客棧迄已六天等語質之被告供詞支吾中西官以朱拐帶人口業經證實科刑期二年着解往西牢執行期滿逐出租界葉孩函送上海縣知事署遣回原籍交其家屬認領 
○引渡南滙命案關係人 
南滙縣五圖鄉民王阿連因與該處居人朱祥生被妻用繩勒斃一案有關逃匿公共租界楊樹浦某姓家經該圖地保朱耕生偕證兩人來滬報告楊樹浦捕房將王獲解公共公廨訊押嗣朱遄回奉該縣知事移文到廨准予飭知該管捕房將王解訊等情已兩誌本報昨晨張襄讞會同英包副領事升庭飭將王阿連提案向來人訊問一過以旣有該管官廳來文移提應予引渡判王交來人帶去歸案訊辦 
○泥水匠跌傷斃命 
昨日午後三時許長浜路某姓新建築塲所雇泥水匠浦東人胡阿福於三丈高木架上失足跌下身受重傷即經工頭昇送醫院求治及抵院已傷重斃命由工頭通知其家人備棺收殮 
○電車撞傷行人 
昨日午後某號電車駛過南京路撞倒江北人陸金富頭腦受傷頓失知覺當由老閘捕房一百二十一號印捕到來抄錄電車及司機人號數另雇車送受傷人往醫院醫治一面歸報捕頭候示○南車站查獲煙犯 
昨日上午南火車站二班慢車開杭時有嘉興人王子成私帶烟土一包計重三兩餘當爲巡警查獲解送二區警署訊罰 
○魚行控案註銷 
源裕魚行主李廷琛昨投法公堂控稱有已閉怡豐祥號夥林阿連鄭順生朱小弟等三人前來商人店中賒去價值頗巨之鮮魚屆期向收貨欵不料該店已經閉歇人均逃逸至今始將林等三人尋見故此扭案惟該店主周子山已逃逸無踪今將簿據呈鑒請察詰之林等三人同供民人等雖與怡豐祥往來次易實非該店之夥亦未向原告處取過貨物實被誣控請求查察中西官察閱原告所呈賬簿上列欠戶係怡豐祥字様並無被告等字據此案應向該店主周子山控追與被告等無關着即將案註銷 
○拍賣生財抵欠 
沙遜洋行前遣收租人至法公堂控房客稻香村主虧欠租洋二百十五兩人即逃逸請求核示又陳福康投稱亦被該店主虧欠票銀四十五兩請示判將生財拍賣作抵在案兹由捕房將該店生財拍得銀一百四十一兩故於昨日傳同原告到案先據捕頭上堂禀明前情判將拍得之銀先交房東領去餘欠俟被告出面後再行訊追又蘇德康控高阿狗虧欠租洋若干元求追後奉判將生財拍賣作抵現由捕房拍得銀九十三兩昨將原告傳案判拍得之銀交原告領去 
○火油船被燬續誌 
船戶項三林裝載火油二百箱在石港地方被火燒燬等情已誌昨報兹悉此項火油由貨主鄒華廷雇項船運赴菱湖裕豐公司交卸昨日項來滬報告謂前日下午駛至石港水面突來划船一艘内有盜匪七八人口操北音索取火油一箱當時力拒不付該匪即提藥包一個擲入船艙内頓時烟火連天項及船夥見火勢猛烈急跳落水泅浮上岸匪船亦去無蹤云云聞該貨向内地公司保有水險銀六伯兩公司聞報後當即派員同項乘坐小輪前往失事處調查一切情形一面由鄒報告閔行水警第二廳緝捕究辦 
○誘賭騙錢分别押儆 
無賴王榮甫應大寳婦人李陳氏等日前糾同黨羽六七人在法新租界僻靜之處以外國紙牌數只設立賭攤誘騙鄉愚銀洋適爲包探李榮卿巡緝到來查見上前將王等三人拘獲餘均逃逸當即連同賭具一併帶入捕房昨解法公堂請究先據該探上堂禀明前情並將賭具呈鑒請察詰之王等供認設賭圖騙不諱中西官以查得王等係屬過犯判王應兩人各押西牢六個月期滿仍永遠逐出租界陳氏押女所三月賭具銷毁 
○昨日公廨訊案紀 
昨日（星期一）上午公共公廨第四民庭輪應俞奠孫襄讞與美副領事丁瑞門氏會審九時半開庭至十一時半閉庭兹將傳訊華人民事訟案依審時次序紀錄如下（一）『陳嘉猷控徐五蓀不理欠洋六百餘元案』據原告之律師譯稱原告現在日本請求展期等語被告之律師亦表同情一結果』准予展期再訊（二）『周瑞章周潤貴范瑞和王金愼環控萬興木作塲主陳昌坤不理貨欵案』此案前經判决被告償還四原告計共洋三千一百另三元無保拘押追繳兹各原告以陳共有房屋百餘間分在楊樹浦一帶故仍延律師到堂請求給諭將該項房産發封據被告供稱房屋早己押與他人等語並延朱斯芾律師代表請求准予交尋常保出外料理債務判决之欵亦願分期拔還等語『結果』以被告請求交保未例照准本案展期兩禮拜着兩造互商了債辦法再核（三）『張炳炎控山東人陳樂三不理欠欵案』此案早經判决被告償還銀三千二百七十二兩四錢六分因被告無保拘押至今已有九月被告乃具禀請求開釋故將其提案訊問據稱向業煤炭生意滬地並無親朋等語原告未見到堂『結果』准將陳樂三開釋（四）『唐禮耕控周培仁串同地保辛明周將假方單抵欵』 
不贖案』此案由刑事改爲民事審訊終結判决辛明周無關開釋着周培仁備齊本利將所抵單地取贖詎周仍挺押不理故原告延律師到堂要求給諭將被告所抵之地准原告管業云云據被告供稱請求釋出將地變賣償還押欵等語『結果』以此案係關讞員訊理着將被告帶回押所候原審官訊核（五）『王翼雲控符廣心定布不交請追已付價洋三千一百二十五元案』被告不到即由原告代表朱斯芾律師起向原告詰據訴稱前向被告購布六千疋將價付給後被告之店忽然倒閉故布未交近查得被告將此項布疋存於北蘇州路彚記棧請求諭令該棧於本案未訊結前不得移動云云『結果』准予原告人所請辦理（六）『劉炳甫控林雲衢不還火腿價洋七十六元案』前次傳訊之下着原告提出證據再核兹原告持賬簿到堂證明所欠請追被告仍延律師到堂陳述數語『結果』展期七天再核此外尙有陳鴻烈控黄肯記（即肯堂）不理同康運大兩倒閉錢莊往來欠欵及黄蓮甫控唐東生不理欠欵兩案因兩造律師及當事人均未到案不能質訊故已改期矣 
○虹口捕房瑣事三則 
粤人鄧錫鏞在百老滙路一百五十六號門牌屋内行兇將任福彬毆打並用胡椒末向任之面部抛擲致任雙目受傷立即偕同見證梁奎李德亨古思蔭控由虹口捕房派令粤控江標協同一百十三號西探使密司往將鄧姓拿獲詰問口供一過將受傷人送院醫治鄧押候解送公堂訊懲 
浦東人龍炳祥在嘉興路二十號門牌屋内私設烟具容人開燈吃食鴉片違章經一千三百十七號華捕查見回禀捕頭立飭包探周耀庭與西探使密司往將龍與烟燈烟槍一併帶入捕房略詰數語飭令存洋五十元保出候示 
台州流氓蔣英繭串　在北敬州路德安里弄内攫取女子傳松林所戴值洋五元之金簪一支飛奔圖　經事主大呼捕盜遂由一千四百六十九號華捕與探奚德安施金生聞警趕至將攔獲搜出原贓帶入捕房押候解廨訊究 
○浦東小工之互鬭 
浦東老白渡日清公司碼頭前夜雇工下貨例須至十一點鐘放工乃工頭劉學明手下一部份小工不遵向章忽於九時許即行停工該公司領班工頭陳忠裕上前阻止無效致起衝突各糾小工數十人互相毆鬭一時人聲鼎沸全體小工同盟罷工當經該公司經理報請三區一分駐所飭派長警到塲彈壓始各散去事後將滋事之小工傳子成劉大王姚士貴吳堯興連同工頭陳忠裕姚正興一併帶所訊究 
○同名誤拘之開釋 
紹興婦人莊楊氏因綽號王老太婆與拐匿東唐家弄一百十九號門牌嚴子卿家女兒阿毛案内被捕解經公共公廨訊押西牢兩年之海寗人周阿歧所供同黨某老嫗之名相同故由嚴將氏扭入捕房解廨訊押查究昨晨捕房西牢提出周阿歧與氏一併解究據周供稱我前供拐女之王老太婆乃係浦東人非現在獲案者中西官核供以旣經證明判氏開釋　 
○拘獲衣服華麗之女對買賊 
婦人張王氏朱王氏係對買賊賊之一類商家見伊婦女又穿華服到來買物往往不加防備以故時有被竊情事此次該氏等在南碼頭洋貨店施其技倆當塲破獲押送警署昨日移送地方檢察廳訊辦北巿大馬路大綸大盛等各緞莊得悉前情以前次被竊各物亦爲該氏等所爲昨日午後各遣夥友郁懋培王榮茂陳容卿等投廳請求究追被竊各物並求重懲 
○再誌南巿警察署之拘禁積竊 
南巿第一區警察署趙墨林署長現因隂曆年關將届誠恐十六舖沿浦各碼頭之竊匪攫奪旅客行李財物是以查照舊例連日派警果拿各竊匪獲解到署拘留過年已誌昨報兹悉已查獲者爲陳小辫子陳子明王雲清劉子剛鄭金寳沈根乾朱國彬等七名到署後由趙署長將昔日所報之攫竊等案詳加詰問俱不承認當飭分别拘禁每日每口給食珦餐惟在押所不准喧鬧滋事○母子各押半年 
虹口漢璧禮路九百七十五號門牌醫生朱子雲家傭婦嚴殷氏前因行竊其主價值三百二十元之皮衣飾物被控由捕房拘解公共公廨訊悉氏已將贓令子嚴金鳳携回原籍備文派探將金鳳提案諭令押候吊出贓物再訊在案詎嚴氐母子終不肯供出贓物故昨晨捕房將其解請中西官質訊之下判分别發押女所西牢各半年以儆　 
○攫呢帽禁押年半 
匪類陳阿品前晚十二時串在逃兩人在公共租界寗波路攫取蘇桂記呢帽一頂圖逃經蘇鳴捕帮同將陳追獲帶入捕房押至昨晨解送公共公廨經中西官訊供不諱以陳屢犯不悛判押西牢年半期滿仍逐出租界 
○摸竊禁押九月 
黄包車夫瞿裕官前日在寗波路串同在逃同黨以兜攬坐車爲由乘間摸竊張竹林袋内鈔票洋六十元携贓逃逸經張鳴捕將瞿追獲拘押捕房昨解公共公堂即據原告偕證宋半祥上堂訴明前情訊之瞿供贓洋已被大有四子取去是實中西官核供判瞿發押西牢九月示儆 
○竊絨帽押四月 
江隂人劉金林前日在南京路永安公司内以購物爲由乘間行竊值洋四元五角之絨帽一頂當被稽查人察悉鳴捕將人　一併帶入捕房昨解公共公堂經中西官訊實判劉押西牢四月贓交失主領回 
○失竊小皮夾 
住居花衣街之王渭生昨日午後三時許行經小南門外水神閣附近偶與友人駐足閑談不料被竊賊將其衣袋内所儲之小皮夾一只摸竊而去比及覺察追捕業已無踪事後將嫌疑人季阿林扭交崗警帶入一區一分駐所由王署員詰問王稱皮夾内藏有金四開一枚小洋二十餘角及零星字據等件季雖無贓證確與是案有關應請嚴究追交同黨以便根究質之季一味抵賴當飭暫留候補拿在逃匪徒追贓究辦 
○道尹公署批示三則 
邱安良等呈爲人心忿激罔知適從號求憿縣移歸司法以便正式起訴由呈悉查此案前據南滙縣知事查明呈復於該民等前呈内明晰批示在案如果該前董陳昌言實犯刑事處分儘可提出確據依法起訴毋再來道瑣瀆此批粘存 
松江縣民王正心等呈爲賭局林立盜案頻聞環請令縣諭禁以維治安由呈悉查禁賭博爲警察之職務據稱該縣亭林警察對於抽頭聚賭毫無禁遏如果屬實殊屬非是仰松江縣知事查明核辦併飭認眞查禁以戢賭風而維治安此批 
南滙縣民潘海林呈爲不服南滙縣第一審判决請求飭縣更審由呈悉查該氏所呈各節係屬司法範圍旣不服南滙縣第一審之判决聲請上訴自能依法送轉毋庸來道率瀆此批 
○介紹新刋 
汪精衛先生近編纂『巴黎和議後之世界與中國』一書其第一編業已出版汪先生學衛思想久爲社會欽仰其所著述自多名言至論國人欲知世界大勢者不可不備也昨承惠贈兩册誌此謹謝并介紹於國人 
○誌謝 
上海湖州崑山姑蘇嘉興諸崑曲家於昨今明三夜假亦舞臺會演崑劇昨承贈劵四紙又提倡國貨同志會贈毛筆四枝又商務印書館贈第二百二十五號英語週刊一册書此俳謝 
來函 
○陶一民致北洋大學同學書 
北洋同學諸君公鑒連日披閱各報知母校情形險惡今已無形停瓣有關係者聞之莫不悲痛蓋吾校成立已將三十年矣人才輩出成績卓著爲中外所共認如前遠東時報曾謂北洋工科成績足與世界各校工科並騙及此次文官外交考試兩得首榜正是聲名大振即舊同學王君正廷在歐洲和會據理力爭青島問題暫不簽字做到美之上院保留北洋名譽藉此方有極大發展之希望不料爲一克敎員問題而以數十年最負盛名之北洋大學遂陷於消滅之地位言之殊爲歎息專爲攻擊敎員問題以學問而起爭執猶可另生枝節而牽涉校長問題其理由不甚充分趙校長旣經辭職馮熙運先生接辦時不先要求辭去克敎員而遽加以攻擊手續上或有所欠缺至於國立大學校長應由中央簡派不應由省長委任乃爲名分而起爭執非爲學問使校長果善能辦理學校省長委任與中央遣派何異即縣知事指定亦無不可如美國之私立大學其成績何等優美使校長不善辦理雖由大總統自兼亦有何益當此各處摧殘敎育及各學校經濟竭蹶之時而北洋從未受此種窘困且書籍用品均係半價他校所不可享有之權利而北洋能獨得之在校求學而自願爲國儲材者除學問問題爭執外當各自慶幸母校名譽更宜互相保護今一方面不承認校長省派一方面停撥經費因面子問題各趨極端以致學業停頓間接危害國家社會直接危及個人未來立身問題破壞固易建設實難凡一舉動不能顧前顧後未免終有不當省長之出此手段亦可謂咎由自取蓋攻擊不如是激烈而全以學問爲前題恐未必即有此反動也聞現有代表在京與傳嶽芬磋商維持方法竊思北京學潮之起全爲傅一人去留問題彼不自引退情願以京中數十校爲犧牲其不顧大局亦可想而知今與此摧殘敎育大家爲謀難免有受人運動之譏欲海内人士出爲援助亦難矣哉現在母校情事已勢成騎虎解决非易爲國家前途計爲同學學業計王龍光先生一身辦事頗爲公正不如公舉代任其職再請嚴範生先生於省長前代爲竭力說項别籌善後之法則兩方之面子均可無傷而國家之敎育根基亦可安全矣事關母校存亡問題用敢直陳願諸同學熟察焉陶一民謹上九年一月廿三日雜評二 
[地檢廳之賄縱監犯案（庸）]  
司法機關辦公人員在外招摇納賄或竊冒長官名義要求賄賂或託言運動長官向當事人兜攬行賄此等弊竇事所或有不足爲異然如上海地檢廳此次發生之瀆職案書記官敢於得賄縱放監犯則眞聞所未聞也 
刑事犯之執行與釋放手續何等繁重斷無可以朦混之理如該書記之所爲而可倖免發覺則上海地方監之人犯直不難於放盡此等必敗之舞弊雖愚者不爲乃該廳書記官明知其必敗竟不惜犧牲一官斷然出此殊爲可異意者所縱監犯爲著名之殷富該書記官於利害之問計較至熟乎然則所縱烟犯爲誰地檢廳是否將再行獲案執行當爲一般所欲知者也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
旅行談 
[俄游雜憶　] [  諤聲]  
自長春至哈爾濱（車站名秦家崗）之一等車票計俄幣九盧布四十戈比東清鐵路之一等車室較優於南滿每兩人合居一室有戶可以啓用早晨六句鐘開車九時抵張家灣下午三時抵哈爾濱秦家崗車站東清鐵道停車章程停時鳴鐘一下旅客可以下車散步鳴鐘二下則皆登車再五分鐘三下車行故凡自長春抵哈爾濱者咸於張家灣下車就食以鐵路公司立法之善下車不虞誤事也 
哈爾濱車站地勢極高二十年前不過窮邊極北之一漁村耳即十年前亦尙人烟寥落凄凉滿目自俄人西伯利亞鐵道之支線旣成商務日漸輻輳旅家亦日趨於繁盛迨至今日遂成東北一大商埠西伯利亞鐵道支線（卽東清鐵道）實横貫於哈爾濱之中心在鐵道南者曰道裏北曰道外道外鐵道附屬地之外有地一區其初本爲濱臨松花江之淤灘日久冲積加以墊築遂成街巿最繁盛處名曰傅家甸稍後冷落者曰四家子屬吉林省設濱江廳治焉仰首而望松花江之鐵橋如空際垂虹渡松花江爲黑龍江境傅家甸設有國家銀行郵政局巡警局習藝所小學校防疫醫院松黑兩江郵船局等人口約二萬以直魯客民爲多外人亦雜居之 
俄人築西伯利亞鐵道之支線曰東方鐵道横貫三省沿路交涉於扼要諸站設交涉分局以處理之而於哈爾濱設奉天吉林黑龍江三鐵路交涉局以總其成局中費用由東方鐵道任之日俄戰後俄割長春以南之鐵道與日本東方鐵道遂分爲二日人所治者曰南滿俄人所治者曰東清東清鐵道之範圍旣不及於奉天奉天一局遂亦裁去鐵道公司因以所節經費創遠東報爲其機關焉 
閑談 
[茶餘雜談] [  憶村]  
程君云鬼之有無自來懸爲疑問嘗館於河間某紳家主婦新亡一日女傭抱幼主赴觀村劇兒忽向臺上啼呼共母傭抱赴他去兒堅不肯惟時臺人並無女人疑兒見其鬼母來也則人亡爲鬼亦有時而信也 
京東某村司更者素以膽壯自恃一夜擊柝至北極閣下見鄰婦某氏箕坐閣隅面璧啜泣狀甚悲某忘其已死持燈就問擬送其歸婦忽廻首吁然一聲而没某恍知爲鬼大驚奔回自是不敢司更 
人類性情相通如磁吸鐵雖生死異路而苟出於誠冥漠之中亦往往相通如古人夢别之事者其理有不可解者有甬人某隨官於晉離家已數載矣一日假寐夢其妻來與之談别狀與平時無異及醒甚詫未及片刻家書至則其妻果死矣 
某甲寢疾殊困憊室門懸有劉海像甲呻吟床褥每一合眼即有一小兒自門像上躍下上床與之嬲如是者麽甲心恨之隂戒侍者置一棍於床頭佯爲睡狀欲俟其來而擊之纔合眼忽一白髮老人立床前語甲曰此兒是汝孫愼勿傷也甲大奇張目老者已不見俄而侍婢報其媳舉一男視其貌酷肖劉海像 
鄒夏廷善詩酷嗜花草改革後其戚裴某司晋北鹺政委主包頭鹽局事包頭居窮邊沙漠之地花草絶鮮鄒百方羅致集數十盆滿佈庭前親自灌漑愛護備至後鄒以事赴歸化行前將盆花盡移室中翌日僚友啓戶視花俱已枯萎墮地訝爲不祥鄒行時稍有微疾及至歸化病大作不數日卽卒花豈預知其死耶彼一花草耳尙知感遇殉其知己於人將何如哉 
辛亥年予肄業江隂南菁學校校中庭隅有梨樹一株數年未發花矣是年八月樹忽放花燦爛滿枝同學均異焉未匝月武昌事起清鼎旋移 
光緒某年姑蘇大疫死者枕藉有皖人汪某業於太湖之濱某夜因事過湖邊遥望湖中央鬼燈連續向西而去無慮數千盞皆如碗大其色慘淡歷半小時而滅（不受酬） 
雜談 
 
[研究農事今年新希望（七）] [  倜]  
[蘭簃雜識] [  瘦鵑]  
德廢皇威廉二世近有引渡受鞫之說矣英國首相勞特喬治持之最力阿末朗音索處鋸木之歲月尙不能安然長享旋乾轉坤之鐵腕至是亦無能爲力昔爲座上客（按此座當作寳座解一笑）今作階下囚斯尤拿破崙前此未遇之奇辱也吾友小蝶曩見予記威廉黜居阿末朗音事因賦一詩見示頗有爲威廉惋惜之意詩云曾聞玉臂存危國付與兒孫染血華（拿破崙覆德時求一親普后玉臂許留楯甲五千后遂與共宰相日夜治兵不數年而軍旅大振）絶代英名悲削木（德帝自廢居荷蘭恒以削木自遣所削至數千枝以貽近臣鐫其上曰某年某月某日威廉二世）千年覇業類搏沙（拿破崙黜囚聖海崙那島時輒獨坐海澨以手杖畫沙作無數拿字英雄末路身世正同）窮兵自古無長局懷德於今有幾家（德之敗也潰於内叛聯盟諸國乘隙竄攻遂致塗地豈戰之罪哉）最是蒙塵凄絶語那堪重望海崙那（人有以流竄語帝者輒喟然曰吾豈願往聖海倫那島哉吾旦夕所渴想者柏林耳）此詩如譯爲德文令 
威廉讀之當亦徒呼負負如桓子野聽清歌時矣 
畫師楊清磬主任神州女校畫事畫筆極挺秀近與毛雅言女士結婚予嘗躬逢其盛小蝶以詩爲賀有雅言爭似情言好大磬清如小磬圓之句妙造自然友人若渠贈以聯云清宵磬控知多少雅叙言情足萬千謔不傷雅令人忍俊新婚買聯之佳者所見頗多昔予婚時吳瞿安（梅）先生贈聯云鬥掌覆茶閨課雅然脂寫韻艶情多雅甚顧予夫婦皆傖俗殊負此一聯也予贈某君聯云郎爲地球儂爲月君作香車我作輪可謂善頌善禱然今世怨耦多其唱隨之情能如此二語者有幾人哉一歎 
羅馬尼亞太子楷洛爾因愛一平民之女結爲夫婦致棄去王位謪爲庶人一時傳遍歐美謂太子爲善言情者其弟尼古拉司留學英倫聞將歸國繼承王位其事予已詳記之沈懺廬君特賦二律見寄云不甘傾國愛傾城天遣干戈與玉成大路夷猶袪已攬綠窗沉寂寵還驚一生判對山般黛萬死難寒海様盟袞冕回頭同墮甑人間無價是恩情侷蹐投荒比翼從歸來坐譴轉從容鏡台管領尊誰並金屋藏將事未同舉案眞應薄天下挽車庸復戀朝中頗聞不學青門種小鳳能娱舐犢翁可謂楷洛爾知已 
新聞拾遺 
河海工程學校演劇籌欵南京中正街河海工程學校近因學生聯合會週刋及義務學校經費異常支絀現擬開演新劇以資籌欵已經擇定一月三十一日二月一日兩天在該校開演劇目第一日爲（辰辛店）第二日爲（靈隱寺）價目分一元六角四角二角四等現正從事練習甚爲忙碌想屆時各界人士聯袂往觀定有一番熱鬧也（冠英）受震而慧之奇聞賈生者清浦人也天性愚魯不辨菽麥肄業北京某學校平日科績常在人後　於化學物理尤格格不易入天賦有限無如何也前日回里有遇之者則今日之賈生已非昔比口齒伶俐應對得宜絶無曩且戇態前後判若兩人親友莫不驚且喜惟及見其右耳則已失去半爿不禁愕然因就訽之賈生筦爾而笑徐徐答曰此半爿肉已捐去作我恢復智慧之代價矣衆茫然不知所指賈曰無他某日余偶在運動場中散步正獨行踽踽西望落日若有所思忽一彈飛來重且大正中余首當即倒地不省人事此彈非他卽運動員所擲之鐵餅（西名Discue）余自不知避讓致受此創云比醒則已身在醫室同學齊來慰問校醫即爲余敷藥包紥傷處旬餘始愈回至宿舍攬鏡自照則右耳已去其半頗爲懊喪遂卽照常上課適授物理聞敎員之講解無不心領神會遹非昔日之格格不入矣及至解釋問題則亦迎刃而解絶無疑難不禁驚喜欲狂蓋余腦受一擊之震動已今昔大異矣因盡易前之懊惱憤恨者而深感某君之幸來此一擊云按余嘗在虹口某影戲園看一長片電光影戲劇中亦有一人因與同伴毆鬭頭觸於柱猛受震蕩竟盡忘前事遇舊友都不相識後在他處又爲人所擊遂恢復原狀云當時記者頗以爲妄私念是特編劇者之故弄狡儈使人驚奇耳不圖天下之大無奇不有今果親聞此事也因誌之以告世之好奇者[  致遠]  
省立運動會舉行有期江蘇省立各學校每於春委舉行聯合運動會今屆第六次會期現已議定運動員共分三組凡體重一百二十五磅以上者爲甲組一百十磅以上者爲乙組一百十磅以下者爲丙組各運動員不得擔任三項以上之運動各處學校先期在本地預賽賽得者有參與運動資格個人奬章分金銀銅三等個人分數占優勝前三名者尙有特别奬章總平均優勝者奬有銀鼎一只及錦標一面並聞李督軍備有文具書籍等頒給各優勝運動員會期定於五月五六七三日仍在南京公共體育場舉行云[  紫巖]  
小說 
[黨爭（三十二）] [  無我]  
余受亡谷黨人之困又受紐約黨人之累厭煩已極安得有此聶曰爾曷不使倘瀾與爾襄成末次之謀呼茄脫曰何謀之有聶曰即爾欲出人不意突往鑛地而得其上美之鑛苗也呼茄脫曰並無此事聶曰爾何必作誑言我務欲强爾承認之時買蘭目顧呼茄脫似授以意聶因詢之曰汝遭逮獄者已幾次買蘭曰爾之知余猶我之自知也何問爲聶曰汝曾犯命案幾次買蘭曰寃哉聶笑曰此答易易然則盜案幾次矣買蘭嘿然聶曰今試爲爾綜言之當事之始爾曾受紐約黨人之唆使僞與呼茄脫鍾愛而欲誘騙其礦圖迨旣得此圖且欲背黨人而自謀矣買蘭聞言躍然不承聶復曰汝思附屬於黨人不若與呼茄脫合力之爲得故爾另與呼茄脫議所以進取計呼茄脫攙言曰然則余固受愚矣聶曰爾並非愚實因爾信任此女太深女必勸爾自樹旗幟别謀採礦之法而爾必告以經營所需之欵且必得護衛之人始能往礦地蓋爾知亡谷黨人之恒尾爾後也旋謂女曰汝必謂呼茄脫或可得此巨欵於是盜哈耳盆之保險箱事出焉汝得欵後趣呼茄脫速遁買蘭攙言曰我未嘗爲盜聶曰然則何以哈耳盆控爾竊其金萬元而此欵乃於爾身畔搜出耶女遂不能對聶曰命案出現之夜爾往見呼茄脫而告以得金之事彼遂决意偕爾進取於是爾命其先往哈耳盆酒肆孰知爾用計之險尙欲欺呼茄脫而以鑰授爾所預囑之人便其搜索室中或者更有所得則可抵鑛地而復棄呼茄脫以與此人合謀經營殊不料此人之被殺也呼茄脫聞言嗟嘆不已買蘭則垂首喪氣聶復曰智者千慮必有一失爾此著固失當呼茄脫豈肯再遺物於室而使人得之以跡其鑛哉然爾尤有誤者何必去而復返致與爾囑使之人爭執雖我不知所爭執者爲何事惟意度之必爾竊哈耳盆之金爲此人所知而欲分潤此欵遂以宣布之言脅爾爾見所謀將敗聶言次買蘭驚絶作癲狂狀聶乃澹然曰於是爾乘其不備而刃殺之女忽狂呼曰妄語妄語是晚佘偕呼茄脫離室後何嘗復返因旋顧呼茄脫曰是晚余恒偕爾者然乎呼茄脫避首不應聶曰證據俱在爾不必狡賴爾固嘗返室與僞呼茄脫爭執蓋有亡谷黨人匿居潛聽冀爾等去後將入而搜圖也買蘭曰爾安得以莫須有之罪妄加於人聶不得已遂於衣袋中出一包解其裹布則一利刃也買蘭見刃怒懼交併聶曰爾固慣携利刃者旣以此刃殺彼人因驚惶而遺刃於屍卽遁去爾謂此刃非爾手携者乎 
[自由談之自由談] [  不冷]  
價值凡欲行一事遇所犧牲而皇然者不足以成事者也何則事有價值犧牲卽代價也况與人爭競之事人肯俯首聽命而一不與我以犧牲乎 
 
 

Page 15

 
 
   
 
 

Page 16

 
 
   
 
