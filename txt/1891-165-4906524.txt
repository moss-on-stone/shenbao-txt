# 1891 - 165 - 4906524

 

Page 1

 
 
[新印通問便集告成] [  申報舘主人啓]  
　　是書爲南沙子虚氏所輯盖亦尺牘之流亞也首列家族禀函次爲外戚箋節则是而通禀尊長友朋贈答門分類别井然秩然赠持身涉世之規廢賀弔唁之節以及信面格式行輩稱呼羅羅清疏無體不備又恐初學家于書中典實未能一覽而知因復博攷詳稽逐加註釋人苟悉心披覽則飛箋染翰自能右有左宜本舘因取而印之以公同好毎部分裝四本祇收碼洋兩角諸君子有欲以箋素見長者認明本埠申報舘申昌書室或各外埠申昌及分售申報處購取可也 
[新印五經三萬選出書啓] [  點石齋告白]  
　　邇來四書大小題文及試帖等書皆有三萬選名編者而經藝獨缺如焉文苑中毎以爲憾本齋特請名士主持選政旣集石印各種經藝之菁華復得各省書院社課及近時名人窻作共文三萬篇分釘四十本皆清華朗潤出色當行之作葢是書出而始　經藝之大成焉自去冬開印以來原　春間竣事祗以校對詳愼至再至三以致稍稽時日現已將次告成不日出書業經三馬路同文分局經記悉數購歸另自定價發售如蒙賜顧請卽移玉往購謹此佈聞 
[宜若何保守朝鮮論下]  
　　日本自步試西法以來日趨富强其於我中國久經藐視琉球旣縣朝鮮素所垂涎所以遲疑而不敢染指者徒以畏俄之强焉耳今我不揆情度勢遽欲與之戮力同心講唇齒相依之道是何異遇强梁凶險之徒而以詩書仁義說之哉傎孰甚焉英於歐洲諸國中號稱强盛然近今數十年來外强中槁大有持盈保泰之意彼亦知朝鮮爲俄所據必不利於印度諸屬故曩者巨文島之役不謀於中朝而兵輪鐵艦雲集輻輳俄之有志於朝鮮蓄謀匪伊朝夕亦知英人必相鉗制所以延至今日猶徘徊觀望而不敢遽發然亦幸而俄不先發難耳以畏事之英當方盛之俄並轡而馳未知鹿死誰手英豈不自量其力故卽允我國之請亦不過調撥師船數艘以壯軍威收虚聲而已斷不能恊力保護始終無贰且夫俄據朝鮮其不利於印度諸屬固矣而未必遽及乎印度諸屬也英乃命將出師效鷸蚌之相持勝則中國之福敗則英國之禍患難在耳目之前長治久安則在數十年之後此在謀速慮深者或不惜以全力相持於其　英方兢兢自守其肯出犯此大難哉吾有以知其必不然矣朝鮮爲千百年之舊　當我朝定鼎之時稽首稱臣一旦外逼强鄰方求免之不暇我旣不能加以保護乃縣其國而收其民是我不啻爲俄之先導彼朝鮮人民其肯心悅誠服而無違心乎彼虎視諸國其肯袖手旁觀而無爭端乎吾恐兵事於此始而强俄之釁且由此開也保之而適以危之可不審之於先哉然則保守朝鮮果有何策歟曰萬不得已莫如以變之者保之不然則以棄之者保之曷言乎以變之者保之也昔人有言曰振裘挈領則萬毛自整舉網提綱則衆目自張伊古以來未有不由正其本清其源而可以成大功立大業者也今朝鮮之君蠱惑内寵婦言是用綱紀陵替政務廢弛賢人屏棄僉邪秉政主德之不明極矣上下相蒙賄賂公行嚴刑峻法民不聊生豪紳猾吏倚勢凌侮小民之困苦甚矣君闇於上民困於下羣小亂於内强敵伺於外其勢如一髮引千鈞危卽在旦夕於此而欲施其挽回補救之方非改弦易轍不爲功爰明降諭旨由中國特簡駐劄大臣主持其國政擇宗室中賢者而輔弼之逐妨賢病國之徒收巖穴之士進老成練達長於從政之臣立新法除弊政下詔國中與民更始凡百政事悉由國之老臣碩彦襄理於其際於積重難返之後忽經此耳目一新庶賢者有以自奮不肖者有以自戢其邪心然後教訓鼓舞力圖振作一洗委靡不振之積習大綱旣舉庶務咸理昔湯武以百里興桀紂以千里亡國豈有强弱哉亦在爲之何如耳朝鮮旣得賢君以發憤有爲勵精圖治將不數年而煥然改觀可與日本並駕齊驅强鄰窺伺不期自息禦彼外侮固我疆圉謂非正本清源一勞永逸之計哉然須假之以歲月待之以久遠議之者或不無迫不及待之慮無已則有棄之之策在夫言保而以棄爲名誠爲非計然有棄之名而有保之實則棄之卽所以保之在今之計莫如令朝鮮爲局外之國不屬於中朝或曰然則將棄之日本乎日本不足以拒俄卽不足以保朝鮮而又能爲中國之患將棄之於德法諸國乎則越國鄙遠非形勢之所便而彼又不肯奪俄之欲以中俄之忌環顧目前其力足以拒俄而於朝鮮有輔車唇齒之勢者厥惟英爰擇通達時務善於詞令之臣以使於英陳說利害明示以朝鮮雖蕞爾小國實爲亞洲北蔽今者外臨强敵内不能自立中國之力恐不足以兼顧巨石累卵岌岌可危然朝鮮旣亡無爲之蔽異日者俄將蠶食印度蹂躪緬甸諸屬虎兕出柙籠絡實難是朝鮮之亡英亦有不利焉自今以後願與貴國預立密約俾朝鮮兩無所附而歸中國與英爲之保護以明中國與英並非利其土地私其貢獻特以大局所關公義所激爲之保護卽使歐洲諸國知之誰曰不宜如是英無亡矢遺鏃之費而隂以朝鮮爲指臂且可以保護朝鮮者保護印度諸屬英必見允俄知朝鮮已與英人共之則勢均力敵必不敢遽與英搆釁况兵戎一啓中國與英共乘之亦恐勢不足以當兩大是我不勞一卒不費一兵而朝鮮之危一旦安於磬石豈非計之得哉難之者曰以堂堂中國不能保一朝鮮而必委之於英與英共保無乃名之不可居乎則將應之曰此所以必令朝鮮爲局外自主之國也不屬於中不屬於英而後中與英乃可持大公以從事夫不以朝鮮委英虚名也不能保朝鮮至使朝鮮爲俄所據而貽害遂及於中國實禍也惜虚名而被實禍孰得孰失必有能辨之者矣嗚呼我之所爲朝鮮慮者至矣然跡朝鮮近日之所爲實有輕視中國之心我卽欲爲朝鮮謀朝鮮之不我信其奈之何物必先腐而後蟲生人必先疑而後　入此所以啓俄人覬覦之心也 
[本館接奉電音]  
　　昨由京友電傳上諭二道敬謹譯登○五月十三日奉上諭徐致祥現出試差都察院左副都御史着陳彝署理欽此同日奉上諭甘肅新疆布政使着饒應祺署理欽此 
[京師雜紀]  
　　司農以庫帑支絀歲入漸致不敷與其仰屋興嗟一籌莫展何如綢繆未雨酌擬變通連年修河撥賑用欵已極浩繁而太和門祈年殿各要工均係不容緩之舉深虞帑項難濟擬定籌餉十數欵入奏請旨旋於上月杪奉硃筆批准數則發父戸部照行一係將八旗兵丁季支甲米折色銀兩統歲需銀一百三四十萬之譜卽由本年五月季正白廂　正紅三旗起將應領兵丁甲米折色銀兩全數停領卽以應領之銀按照例價折給米石除原有老米二　　　　　除八成照例價毎石折放實米三斗如此變通雖無折色之銀實領米已逾二石四斗餘已劄由倉 
 
 

Page 2

 
 
塲咨覆現計倉儲堪備支放一年俟一年期滿再行斟酌辦理並按季由部劄倉務揀圓潔好米開放庶使兵丁賴以餬口奉旨依議欽此由部通行各衙門遵照辦理矣此外各欵尙容續錄按此節與前報所列擬節度支一則先後互見情節稍歧閱者會而通之可也○順天府府丞李爲曉諭事照得本年科考本堂定於五月十八日考試八旗滿洲蒙古漢軍文童合將考試日期先行出示曉諭爲此示知八旗滿洲蒙古漢軍文童遵照於是日黎明齊集貢院伺候點名入塲考試勿得遲延自誤○吏部接軍機處交片一件内開軍機大臣面奉諭旨本日引見之截取御史林啓刑部郎中陳邦瑞陸學源等三員均於本月初四日預備召見欽此等因當由吏部分行都察院刑部轉行知會該員等於初四日寅刻赴西苑門伺候召見並各備緑頭膳牌一分自行賫交軍機處於膳前呈遞○吏部爲移咨事文選司案呈光緒十七年五月初二日由吏科抄出本部具題議覆湖南巡撫奏以湖南桂陽縣知縣劉人駿試署期滿辦理無誤擬請實授是缺等因核與部章相符應准其銷去試署字樣實授是缺請旨遵行一本奉旨劉人駿著依議用餘依議欽此欽遵到部相應黏鈔原奏移咨湖廣總督湖南巡撫查照辦理○新授科布多帮辦大臣阿誠齋帮辦興阿業於清和廿二日恭請聖訓旋報兵部請領勘合以憑按跕預備夫馬嗣將勘合領訖擇吉於本月十一日首途馳往科城履任○禮部爲咨行事漢檔房案呈准吏部文稱内閣侍讀學干陳希齡升補鴻臚寺卿所遺之缺照例輪應咨取各部郎中與五品京堂一體帶領引見恭侯簡放等因前來查有京察一等花翎卽選道本部儀制司郎申詹鴻謨堪以保送入放内閣侍讀學士理合開具該員履歴咨行吏部查照辦理○九城城門吏一缺例由本旗都統揀擬正陪引見補授三年任滿咨回本旗以驍騎校扣補近年來改以委步軍校補用銓補稍捷可免再由驍騎校復送委步軍校一番周折昔年願送此缺者僅敷揀選刻下德勝門門吏一缺本旗曁各營紛紛求送者實繁有徒志印務叅領嚴加覈汰除領催儘數入揀外其餘前鋒護軍親軍鳥槍護軍非曾經出兵打仗者概不准送列揀選如此嚴剔而由各佐領出具圖結保送者尙有一百三十餘人其殆視此爲終南捷徑耶○吏部爲咨行事考功司案呈本部遵議奏報遲延之江蘇巡撫處分具題請旨一本於五月初二日奉旨剛毅著罰俸三個月欽此等因由科抄出到部相應黏抄原奏分行戸部稽察房曁江蘇巡撫查照○禮部示頭傳景山官學候補教習裘祖誠八旗官學候補教習饒士翹王朝幹三傳覺羅學候補教習黄晉等知悉限三日内親身赴部騐到並備帶筆墨以便當堂愼寫親供覈對筆跡毋違特示 
[北通近聞]  
　　四月二十五日大通橋抽查漕務愛丁二侍御到通閱壩祥許二倉憲廻遊常沈二廳憲宴二侍御於大光樓肴芬酒冽珍錯雜陳主客盡歡興辭而返○山東濟左帮票米十三票於上月二十二日騐訖米色一律乾潔在船斛起○祥許二倉憲蒞任後壩上積弊嚴行革除歴來倉憲騐米前一日飭令石壩高西林别駕持令箭往提現歸南局委員親提騐訖後應風米石向歸北委僱夫督飭颺晾現由南委自行經理至壩上租席賃棚以及無名花費全行裁撤漕務爲之一清剥船戸尙知自奮恪遵憲諭米色乾潔惟毎起欠米較前仍不秒减船戸委爲沙船米石原係潮濕一經風晾致多折耗江浙兩局總辦未免多費周折焉○裏河二閙凸板情形曾列前報上月二十六日高密店平上閘又復凸板折斷大木三塊十二里河水登時涸盡米船膠擱河心倉憲聞報以閘官有失防範咎有應得立飭摘頂先生撤任聽候開叅遺缺以通流閘陳閘官署理通流閘遺缺以候補王閘官署理倉憲以平上閘河水乾涸船不能行自二十七日起停騐漕糧四日五月初一日由京西昆明湖將水放下是日倉憲提騐浙江第十五起第十六起漕糧山東濟後帮票米十五票凸板前一日駐閘閘夫夜夢一老者鬚髮蒼蒼相告曰明日某時有大壬經過届時鳴鑼提板三塊令閘官焚香接應閘夫以閘官素不信神未敢禀告届時果見波浪翻騰水高數尺見有方頭小蛇游蕩而來後隨無數小蛇閘板猛然折斷二十八日又見有無數小蛇由西門外鬼水壩繞護城河赴運河而去或謂此大王原住昆明湖内因皇太后乘坐火輪游幸湖上故先期躲避未知然否○大寺某氏徐娘半老丰致猶存生有二女瓜字初分尤爲韶秀近因家道敗落遂作半掩門生涯豔幟高張游蜂擁至有梁某出頭扛义代其支撑且切一日晚有甲乙二人在某氏家開筵暢飲喚女侑觴女不屑與之周旋甲乙怒其侮慢大肆咆哮任意滋擾梁某聞之紏衆將甲乙痛毆二人狼狽而去現已涉訟琴堂矣○五月初二日祥許二倉憲當堂清盤通濟庫所存銀兩至有無虧短尙未有聞也○久旱不雨田畝坼裂雖經官憲設壇祈禱無如火傘撑空銅鉦朗照農夫望深雨澤幾如鶴之跂而鷺之翹云 
[析津夏汛]  
　　天津祈雨情形疉經列報兹悉第三次祈雨已於初四日撤壇是日天氣隂霾晚閒得雨一陣尙未深透雲霓之望仍未已也節届天中雲容黯淡風勢颼飀逆料雨師當再稅駕延至日墮崦嵫好雨知時沛然而下夢回午夜點滴猶未停止初六晨豐隆君又在雲中播響從此一犁雨足萬井歡騰今年節氣較晚不特大田多稼可以潛滋暗長卽大小二麥亦不難作桑榆之補前此因天旱之故蝗蝻萌孽疾病叢生得此迅雷大雨疫氣固歸無何有之鄉而蝗蝻羽翼未成亦已隨波逐流而去宜乎蒙澤者之向天而抃也○飢饉之後必多盜賊近聞滄鹽一帶匪人竊發打家刦舍外又在通衢大道攔刦行人有某宦泊丹水次被盜行刦報官請緝而贓賊尙未戈獲有緝捕之責者不可不從嚴巡察也○端陽佳節河北之關上河東之大口向有龍舟之戲無所謂檀板金樽牙檣錦纜但擊雷門之鼓飄火會之旗往來河上以弔屈大夫兩岸游人如蟻之集今歲以水災之後元氣未復并此而無之殊令人嘆今昔之殊起盛衰之感○清泉公所係胡觀察維持圜法而設凡市上所有換錢局攙雜私錢行使毛帖悉由公所稽查或竟由公所代取津郡十六行以其有裨市面各有津貼以資辦公代取之帖分則見少合則見多司事李錫三經手侵挪由十六行告發觀察將李發縣研訊屬實繫諸犴狴並將公所裁撤以免法立弊生由是私錢毛帖仍不免充斥市廛爲商民之害鄒岱東太守不忍因咽廢食禀請觀察踵行舊轍其公所改設在府署内卽委經歴繆叅軍經理其事收帖由房書登記取帖由差役代行不用員紳司事不發薪水工資裁去十六行津貼俾免擾累觀察俯允施行公所復行設立迄今已有數月惟從前侵挪之案亟需清理刻由繆叅軍諄勸十六行咸收若干俾李按成歸結十六行均已首肯此案卽可了結矣 
[吳中火警]  
　　本月十二日下午五下鐘時蘇州閶門内中市恒昌祥零剪店忽然失火各處水龍齊集灌救府尊及三首縣亦皆到塲彈壓幸爲時尙早卽行熄僅焚去房屋二間又因有碍水龍位置拆去一間 
[整頓保甲]  
　　前報蕪湖保甲督辦一差奉制軍檄飭改歸太平府辦理云云兹悉是差實係改歸太平府督辦惟遇事仍須禀商道憲以昭鄭重史蓮叔太守於本月初一日接辦後卽與成端甫觀察商酌將向定章程大加整頓以南北兩岸地方遼闊所設三處巡員勢難周顧擬欲添派巡員而經費實形支絀遂將東鄉北家店分局裁撤巡員熊懷之少尹調回南岸江口與原委王采卿少尹畫叚分巡其北岸至江口約程十里原設分巡二員地段綿長未能兼顧乃詳委候補藩經廳劉仲爽叅軍帶勇駐紥中叚以補隙漏其總巡一缺有表率委員之責關係緊要上月二十八日由道憲札委鄭子煊二尹接辦越數日二尹不知何故自將委札繳還拂袖辭差因復委候補巡檢婁五峯少尹接辦於初一日到差當由太守傳諭將各局勇丁名册逐細開呈以便親自點卯初三日太守就縣署花廳傳見各員面加勉勵謂蕪湖五方雜處夙稱繁劇本府奉札督辦必須大加整頓諸君務各實心辦事嚴密稽查果能踴躍從事本府毎半年甄别一次定卽詳院拔委優差如其委靡不振亦卽登之白簡其尚勉旃諭畢又飭將勇册呈上逐一唱名畢又謂各員曰彈壓巡查全須勇力如有吸食洋烟及老者立時裁汰補用壯丁各員唯唯而退按督辦以 
 
 

Page 3

 
 
下設有提調一員向歸土樂局孫詞臣太守兼攝因經費不敷並未派予勇丁太守常時巡夜暫調土藥緝私勇丁牒躞終宵兹聞亦須籌出經費派勇伺候統按蕪湖保甲額定經費按月就新常兩關支銀二百三十兩用繁費絀時見拮据今太守精心擘畫竟能措置裕如是誠才長心細者矣部署旣畢太守卽於初四日回郡從此蕪太往還公事籌商全無隔閡地方必將大受其益矣 
[雷峰夕照]  
　　端陽日杭州望仙橋元井巷内某姓家焚燒艾把蒼术致兆焚如各叚龍夫聞警之餘迅往撲救火勢頓殺僅燬平屋四椽○秋闈伊邇　城各戸門首徧貼安寓秋元字樣俾各府縣考生來此稅居嵊縣諸曁兩邑匪徒往往冐作考生開塲聚賭現已絡繹而至安排盧雉之塲矣猶憶戊子科撫憲曾札飭兩縣拿辦綦嚴房主恐被株連不敢任匪徒賃住各匪徒皆藏身西橋一帶茅棚破屋之中不知此次諸憲能厲禁重申毋使若輩遍設陷人之阱否○有某甲者以雲騎尉投轅當差平日專爲人索欠得錢則與之均分蓋亦衣冠中之敗類卽滬上所謂包討債者也端午前一日爲某乙向某丙索鷹餅二百杈悞入丙臥房内大怒扭其髮辮縳於床闌上掌頰二百下謂以此代二百元可乎甲不敢作聲至掌畢釋其縳乃抱頭鼠竄而去 
[令出惟行]  
　　慨自妖姬蕩婦結隊嬉春野草閒花撩人礙路由是吐霧吞雲之地遂變爲勾蜂引蝶之塲履舄紛陳不復避嫌李下邂逅相遇居然俟我桑中風化因以日頽廉恥有所不顧此本報所以屢著論說深冀當道之嚴申禁令也兹悉英工部局出示定於五月廿五日起凡租界中各烟舘概不准容留婦女吸烟預飭巡捕隨時查訪如敢陽奉隂違立將該烟館捐照吊銷勒令閉歇云云法總領事亦出告示大略相同從此淫污之藪改爲清凈之塲其有關於世道人心正非淺鮮誰謂今世竟無射雉如皋之賈大夫哉 
[門禁森嚴]  
　　上海提右營劉仲衡叅戎昨日出有六言告示云現當訛言四起首在門防認眞毎夜鐘鳴十點一律落鎖閉門居民在外貿易　各宜及早進城　切勿因循玩忽　時已半夜三更　毎想對牌混進　定卽赶爾出城　倘或不遵城汛　立拿送縣究懲今先示諭爾等　卽宜守分安生　如有不聽勸誡　國法不得徇情 
[邀人理處]  
　　袖海山房書坊夥吳潰賓投法公堂禀控寗波人包丹書於去年兠攬承做石印三萬選書籍數十部講定石印裝釘成本毎頁計洋五厘二毫當立合同先付定洋一千元限正月底出書如届期無書罰洋五百元不烊包收到定銀後日逍遥於秦樓楚館中承造之書置諸不顧及二三月間店主催取書籍包一味延約嗣以乏本印書央我向友人張松記商妥當將印書大機器兩副小機器一副及石五十塊立據向張抵押洋一千元按月三分起息嗣後出書則又字跡模糊不能辨視至四月間停止印書所定之書僅交到一半四月初十日包丹書送來清帳除收付外連押欵等核計共欠洋銀五百元一切定價均有包親筆字據盖有寶華書局圖章兹特呈電包亦遞呈清帳聲稱定價毎頁計洋六厘半照數核算伊應找我洋三百餘元吳禀合同上所載之六厘半乃包丹書囑繕虚價另立實價據一紙載明五厘二毫係包親筆所書務求細察同轉將兩造所呈之帳詳加閱視謂包曰先後定價承印書籍均有爾親筆目下旣已中止爾應照承攬結算不得任意推諉致失信義包稱書價可照五厘二毫結算惟裝釘工洋自應另加吳稱裝釘工資講明在内不便另加嗣因包屢次失信店主將尙未釘成之書另行交人裝釘墊付釘工七毫二問如何不給包裝釘答稱因包屢次收洋後任情浪費不復信托謂爾等書局可請公正人理處包稱愼記書坊夏鬱洲前曾理處吳稱掃葉山房主陳芝山南申昌主王家增中人趙鑑圃等均係公正人同轉着將包丹書交保邀同公正中人平心理處下期禀覆吳稱三萬選書底值銀一千兩現已收回一半餘被包抵押與積山書局登新聞告白將次拍賣同轉卽飭包探王榮培帶同原告往餘慶里將寶華書局機器什物檢查存記不准移動下期再核 
[上海縣署瑣案]  
　　周李氏之子連寶遭劉啓香鷄姦一案由英公堂送縣帮審委員宋二尹訊供之下將劉收所此已列諸前報前晚復由袁大令提訊劉　小的係天津人在英界寶善街同鄉人張二所開德聚成鞋店爲夥素來安分此次實係衆人挾怨串通周連寶誣指小的鷄姦叩求明鑒大令謂前堂爾已供認刻下何故抵賴劉堅執前詞大令喝笞二百板收所候原告到案再行訊辦○李右松在西門外賃屋專煮肉皮假充洋烟由帮辦總巡朱明府訪聞將李並夥友等拿獲送縣已見昨報前晚袁大令升堂提訊原差將肉皮鍋子膏料等物呈案李供小的係福建人現在滬城西門外買居吳茂房屋收買肉皮煮成膏料出售鄒永春楊賢同供係潮州人在李處爲夥吳茂供係本邑人李供借住小的之産大令得供判鄒楊吳三人交保李右松勒令回籍所有肉皮等物一併銷燬○吳蕭氏之子吳和尙被翔鳬卽祥和小火輪碰撞溺斃袁大令詣驍後飭將翔鳬舵工陸星泉帶回訊供前報已記之矣前日晚堂又經大令提訊吳蕭氏訴稱籍隷江北篤舟度日本月初三日由蘇載客七有開行來滬至初四夜行至北新涇相近突有翔鳬小火輪迎面駛來將船撞沈幸有長泰小火輪駛至將人救起兒子和尙業已溺斃叩求伸寃陸星泉供在翔鳬船上當舵工是晚照章行駛並放氣筒不料伊船横衝而來致遭不測大令衡情酌斷令陸出洋百元作爲撫卹陸供無力出洋大令飭將陸交差帶赴行主處懇求帮貼禀覆候示○道憲札飭上海縣查拿行止不端之劉阿生前日由地保孫順和將劉交案大令升堂研訊劉供小的係寗波人今年六十歲在治下開設冰廠共有五處廠内雇夥十餘人小的實不犯事連日因病在家大令謂旣係安分着地保具保以後不准犯事劉遵諭叩謝而退○前報登朱硯劬控趙貴仁欠銀一案前晚朱投案伸訴並求究追銀六千餘兩趙供並未欠銀實是伊等設計圖詐呈案之議單係屬僞造求恩明察大令判將趙收所着朱自邀代筆顧六川到案訊斷如延不到案當將趙開釋○流氓莫阿新在外肇事經三鋪地甲獲解到縣袁大令責枷號發三鋪示衆已列前報前日莫抛枷圖遁適爲該地甲所見遂將莫解案大令着改發頭門示衆 
[英界公堂瑣案]  
　　永發洋行西人海控愼記號邢麗卿租希化輪船裝貨往牛庄卸貨延遲有逾時日應罰洋四百元蔡太守會同德國繙譯官庭訊之下着邢先繳洋三百元尙有禮拜一日應罰與否着兩造各邀熟悉情形者秉公議覆此已列諸前報者也昨日覆訊太守謂本分府已經函問怡和洋行買辦答稱禮拜日亦可起貨則應罰洋四百元矣海訴稱其實共逾限五天中有西國節期是以作四天算乞追洋四百元邢尙執定前詞並稱海旣照合同辦理則卸貨逾期理合扣貨何以逕追罰銀耶太守謂前次訊供時爾仍供及海言因不扣貨反責其非眞是好人難做云云邢又稱當時船主以逾限期意欲扣貨牛庄號家着急赶緊將貨卸完繙譯官謂原議合同載明邢應派人押貨旣到牛庄由押貨人赶緊卸去今旣不派押反怪船主不將貨扣留有斯理乎海又稱希化船到年庄後須開往日本亦曾限定時日逾則須罰船主洋一千元設年庄卸貨延遲照章扣貨勢必逾期更多豈日本罰銀邢願貼補乎邢嘵嘵置辯太守謂本分府照案論斷爾須繳洋四百元如果不服准爾上控惟須將洋繳存設七日内並不上控洋給就發行領去○妓女謝珊珊涕泗漣洏籲求超豁帮審委員宋二尹庭訊之下珊珊供稱小婦人被狎客金仰生恃强覇勒寃不得伸二尹諭令赶緊從良如金再有覇阻事情准控候提金侒辦○王大寶卽王嘉本訴稱小的在新閘袁日記踏布坊爲夥昨日至治下犬馬路陳德豐洋貨鋪收布二疋帶回路被吳乃昌朱元順等奪去聲言伊等是踏布公所中人以小的並不入行不許收貨然小的踏布坊請有縣示吳朱同供稱踏布公所設在會香里同業三十餘家議有條規王獨不依以致衆情不洽邀令聚議王又不服爭執之間由捕拘案所有前任上海縣陸大老爺告示呈請察閱捕頭稱各業中往往設立公所把持生理租界中向不准行今王來收布踏光豈容吳朱阻奪蔡太守 
 
 

Page 4

 
 
飭將吳朱並告示移送上海縣辦理王所呈告示及布二疋發還○包探高麗卿禀稱張雲卿在某客寓被周阿金取去銀蘭花簪二枝報明捕房拘拿送案張供稱銀蘭花簪二枝先在某茶館中觀看被周目見及至寓借宿周亦隨來問爾有銀蘭花簪乞爲借看及小的取出伊卽藏在肚兠内堅不肯還周供詞支吾蔡太守判令笞責一百板銀蘭花簪給張領去○包探何瑞福禀稱法界居人林松亭報失衣服旌尋見竊衣之孟六寶知照小的拘拿起贓林申訴前情蔡太守謂爾旣住法界飭將孟及衣服移送法公堂訊辦可也○王阿雲訴稱小婦人家對隣縫工田金元持熨斗中炭火至門首吹之致火灰飛到小婦人面上向之理說伊等多人出爲蠻覇并抛棄炭火以熨斗擊小婦人頭顱爲此報捕拘案某氏上堂訴稱小婦人目覩田用熨斗擊阿雲田供稱小的持熨斗生火阿雲謂灰吹面上與之口角並不擊伊捕頭稱縫工持熨斗至門外生火最易肇禍蔡太守騐明阿雲受傷屬實判令將田管押半月○臺灣飛捷兵輪船載來告假及撤退之勇丁間有流落在滬者經捕房拘送公堂蔡太守訊供之下諭候資遣回籍此已見諸報章昨日包探何瑞福又禀稱周花山亦是臺灣所遣勇丁拘送案下並有號褂一伴齎呈周供稱小的係銅山縣人年廿七歲向在臺灣竇統領營中當勇兹因患病告假附飛捷兵輪船抵滬臨行統領之少爺給小的洋銀半元小的欲附船往鎭江然後回里蔡太守謂本分府當派差送爾乘輪船赴鎭江再給川資回里　叩頭稱謝○包探秦少卿禀稱秦少企稱在南市郎家橋陳榮茂海味鋪爲夥其父菊齋在九江餬口托全泰盛信局寄來信内洋銀五元延不交到向問支吾一再催之始經檢出口角之下報捕拘案秦申訴前情並稱父親先有信來言將托全泰盛寄洋五元屈指應可寄到故往詢問　稱無有閱日再問仍無着落直至昨日始由陳正英開帳臺抽斗查得洋信雖未拆開然已於初八日寄到問其何故延遲且先前屢間無着陳稱因送信人不知陳榮茂開在何處但信上載明地方况陳榮茂開在郎家橋已百餘年豈信局尚不知乎因與爭論報捕拘案洋信呈堂陳供稱小的係寍波人實因送信人躭誤如今只乞施恩蔡太守謂爾局受寄洋信卽無吞没之心然任意躭延亦難辭咎况又屢問支吾耶遂判令將陳管押二十八日以儆效尤洋信給秦領去○章阿生訴稱小的失去布衣一件由捕阻獲人贓送案請究陳阿桂供認初次犯竊蔡太守判令管押七日以示薄懲贓給失主領去 
[法界公堂瑣事]  
　　已歇侍者李中甫串令已歇庖人王駿發行竊馬阿榮衣服當經馮在李處查獲原贓送案究辦已詳前報嗣因王駿發家住英界屢尋不見昨晨葛同轉飭將李中甫帶案馮阿榮投案申訴前情同轉曰王駿發久未獲案此案未便久延着將李中甫送歸英廨提王質訊馮阿榮自行投案禀追○胡雲溪沈仲華虞錦紅等持僞造荳汕票向小東門外通裕槽坊取油經店夥查明將三人送捕昨晨經捕房解案旋據張瑞德投案稟稱去年十一月間有人持丁亥年油票一張取去荳汕五十斤今見胡雲溪手持油票兩張與前吹所造僞票筆跡相同爲此將伊送案同轉詰問胡曰爾等向作何業揑造僞票諒非一次胡供小的本在英租界訓蒙油票　非小的所造有沈仲華之友毛田生持票求售計票兩張共油八十斤小的購得三十斤一紙出洋一元八角言明待取油後再行給價不料墮彼彀中沈仲華供毛田生確係小的之友伊將僞油票售人小的實在不知其人現爲地皮掮客常在四馬路啜茗求限三天指拿到案虞錦紅供小的向在仁昌報關行爲夥前日與沈同約講話不知因何被捕悞拘張瑞德禀胡云生先持三十斤油票一張取油繼在沈仲華身畔搜出五十斤油票一張胡云生取油之寠係向虞　紅處借來情同串騙務求嚴究同轉謂胡沈等旣云受人之累着交妥當保人限三日内將毛田生尋到再核○牢雲生訴稱前日購買銅面盆數十隻雇車送至通州輪船忽在馬頭上失去二十七隻當有王虎金僞作通信狀冀独酬勞洋二十元噥經包探查知拘獲人贓爲此投案禀訴包探王榮培禀王虎金混名阿虎金將銅盆藏在城隅查到二十六隻送案請究日前某絲客在船上失去絲十餘紥及洋銀等務遍查無蹤係王所竊王虎金供銅盆係仁發等所竊小的知伊藏在城隅絲頭等聞係住居楊樹弄之雙喜所竊求請提究同轉着押候查核起到銅盆給牢具領○備捕頭稱德大洋廣貨训新置大號木箱一令存成火油顯違租界定章故將店夥韓仁生王春之李阿小等拘案請侒韓仁生等一味推誘同轉頭此事旣由捕房查明豈容抵賴判罰洋二十元少頃如數繳到卽行釋放同轉令包探　大火油箱吊案充公 
[蘇省撫轅抄]  
　　初十日知縣王　赴川沙華亭婁縣麟恆赴元和常熟昭文靖江均禀知春委催提各屬漕項差卽辭余志仁禀銷吳淞江河工差主簿張煥文禀知奉委兼司稽查清道局差○十一日藩轅牌示照得寶山縣典史李寶賢署事一年期滿撤回遺缺查有試用班儘先補用從九品何頌　堪以委署署吳縣馬海曙禀謝飭知赴調而寶山縣任准補江隂縣劉有光禀謝飭知赴任並銷發審局差准補崇明縣黄傳祁禀謝飭知赴任並謝准補行知准補金壇縣胡啓榆禀謝飭知赴任請補吳江縣李汾赴長洲無錫金匱江隂知縣葛祥熊赴金山奉賢上海劉照青赴崑山新陽均禀知奉委催提各屬漕項差　辭縣丞王希禹禀辭赴宜興縣催提漕項差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[東國采風]  
　　去年日本派徃土耳其護送軍艦遇救各人之比叡金剛二兵船已於四月十號回國五月廿九號午前十一點鐘時前往之伏見北白川兩親王帶領二船佐尉官五名面見日皇尙以彼國風土人情及君民如何欵待兩親王一一答之日皇卽賜宴慰勞于隨行之海軍大主計正八位近藤義德數月以來久歷艱苦及船泊品川灣後卽將航海中一應事務細加檢查以俟召見廿九號日皇宣各官入内謁見近藤竟被沙汰俄卽　職且以短銃自戕鉛子貫喉而死○出原以愚忠不見用投汨羅以死後人哀之設爲競渡亦猶寒食斷火以憫介之推也邇來日本人於重五節亦用菰葉包米作角黍幾於比戸皆然至競渡則惟茂木村行之有曲爲解之者曰屈原游東洋死於天草冲以故村中行此云○今年日本政府凡事節省公費頃農商務省奉命裁去高等官十五員計减俸銀一萬八千圓云○上月下旬信州松本地方有民變之事鎭定後擒獲巨魁川悞直之等六名及連累之三十餘名治以兇徒嘯聚之罪本月初一概行收入獄中搜出刀槍棍棒大小石子數百件云○伯爵松方總理大臣莅任以來事務甚劇自遭大津之變更覺見忙日夕乘馬往來致生平所愛駿馬一頭竟疲於奔命伯爵深爲惜之○新任内務大臣品川彌次　　於本月九號到省視事前任西鄉大臣卽將事務交卸按内務省掌管國内錢糧戸册節制各縣所謂内務非管内廷事也其管内廷事則　宫内省云○陽歴本月初五日神戸横濵間定期往來之新瀉丸由神戸出口甫行五十里許過頃日野岬之冲忽觸暗礁船體損傷甚重急思遄返　戸而海中忽起大霧對面不見人形船遂駛赴長崎進立神船渠修繕 
 
 
 

Page 10

 
 
   
 
 

Page 11

 
 
[光緒十七年五月初七日京報全錄]  
　　宫門抄○諭旨四道錄前○發抄硃批四道○將軍裕等奏留員差委摺○又奏添設巡船以資巡緝片○總兵李奏出洋班滿巡過洋面情形摺○將軍裕等奏擬興修大政殿朝房摺○總兵王奏洋巡班滿歴過洋面情形摺○五月初七日工部鴻臚寺廂黄旗值日無引見○睿王芸公各假滿請安○台灣副將岱齡謝恩○崑岡烏拉喜崇阿各請假十日○召見軍機熙敬續昌岱齡○發抄裕寛奏已故歸德鎭總兵李承先病故請卹奉硃批李承先着照軍營立功後積勞病故例從優議卹欽此○又記名總兵楊鴻禮署河北鎭總兵奉硃批知道了欽此○　駿奏天津道胡燏棻捐廉助賑傳旨嘉奬奉硃批胡燏棻着傳旨嘉奬欽此○又杭嘉湖道王祖光飭赴新行奉硃批知道了欽此○○奴才裕祿興陞跪奏爲泰天政務繁劇任事需才谖留人員以資差委恭摺仰祈聖鑒事竊查奉天旗民萃處幅𢄙遼闊自光緒元年變通章程以來東邊一帶旣昌圖所屬並圍塲海龍城等處開荒招墾添設廰縣墾民生聚日衆政務倍極殷繁兼以附近沿海口岸通商交涉日多各城邊圉要區營務海防籌謀宜備在在需員任使悉須助理得人奉天向無分發人員前經歴任將軍府尹奏請留奉差委補用者近數年來除業經序補及病故丁憂等項事故雖省外現存人數無多遇有緊要事件差委不敷不免乏才之慮兹奴才等查有由北洋派在山海關辦事之知府用分省補用同知孫壽昌向隨奉軍及東邊各營辦理海防邊務之候選知縣涂景濤難廕知縣增韞候選縣丞鄭錫華高嘉和降補府經歴縣丞李入棻候選從九品忠清現在延委查繪奏天地界新圖之截取同知王志修該員等或通曉洋務或諳練邊情或熟悉地輿或明習製造　其行志趣均屬才足任事明幹有爲堪資造就合無仰懇天恩俯念　根本重地政理需才准將孫壽昌涂景濤增韞王志修鄭錫華高嘉和李玉棻忠清等八員留歸奉天交奴才等差遺委用該員等果能於地方公事盡心講求始終得力再由奴才等據實奏請　施劉於奉省各按班次補用其有應交分發等項銀兩者並令届時分别補交用收得人之效以裨地方而符例案出自逾格鴻慈除將移員等履歴咨部外謹合詞恭摺具陳伏乞皇上聖鑒訓示謹奏奉硃批着照所請吏部知道欽此○○裕祿等片再奉天自光緒四年開通同江子口岸以來由昌圖鐵嶺等處下達營口水陸暢行瘿民販載貨糧多以河運爲便毎至夏秋兩委行船絡繹不絶而河路綿長岸多曠野一切緝捕盜賊保護行旅現與旱路情形同關緊要遼河舊祗巡船一隻船身較大只能於下游營口一帶專巡河口内河上游數百里素無巡船河面防緝僅恃附近陸隊在岸兼巡實屬勢難周備現擬就奉省練軍步隊内抽撥弁兵百名仍支原餉專令分駐内河按叚梭巡以昭嚴密雖餉無增而船須籌備通計遼河上下及省南洋河之内安設巡兵百名非有船八九隻不敷分布此項船隻若購料釘造則易爲費較鉅欵無可籌奴才詳加酌核查光緒十一年間營口曾置有堵口排船八隻嗣部議飭令變價卽經山海關道以船因堵口而設與商船形勢不同難以出售禀由前任將軍慶裕咨部有案迄今停泊數年仍無售主與其日久朽壞前費虚糜莫若改造巡船得濟實用奴才現飭營務處逐一查勘詳細估計前項船隻木料均尙堅厚可用照内省長龍舢板砲船之式略爲收小使内何便於行駛就料改造可得長龍礮船一隻舢板船四隻舢板四隻以之分巡各河足敷應用惟此項排船前奉部議責令變價現擬留於地方改造巡船自應奏明辦理合無仰懇天恩准將前項船隻免其變價留於奉箥改造内河巡船俾資巡緝所需修改工費爲數無多由奴才核實發給歸於奉省練軍用款内彚案報銷實於地方大有裨益理合附片具陳伏乞聖鑒訓示謹奏奉硃批着照所請該部知道欽此○○署理廣東瓊州鎭總兵官篆務留粤補用總兵借補廣州協副將奴才李先義跪奏爲統巡班滿謹將出洋情形恭摺奏報仰祈聖鑒事竊照道光二十三年十一月初七日欽奉上諭嗣後沿海水師各鎭着於毎歲出洋時具奏一次俟出洋往返事畢卽將洋面如何情形據實具奏其實因公不能出洋卽著自行奏明均令咨禀該省總督以憑查核等因欽此伏查瓊州洋面毎年分上下兩班統巡上班自正月初一日起至六月底止輪值海口營叅將出洋統巡下班自七月初一日起至十二月底止輪值總兵出洋統巡光緒十六年七月初一日届奴才統巡之期卽日出洋督緝業將出洋日期恭摺具奏在案奴才督同值巡員弁管駕拖民各船實力巡緝八月初十日親督各船駛往潮州與北海鎭總兵楊安典管帶各船會合哨探搜查海島並無奸艘藏匿仍卽分帮巡緝十一月初十日又督各船駛往　沙與陽江營遊擊何定標管帶各船會哨事畢亦卽分帮駛回所屬洋面勤加梭巡認眞查緝近日巡過各洋皆屬安靜兹届下班統巡期滿遵照定例於本年五月初一日札交署海口營叅將王孝錕接帶各船上班統巡奴才卽日旋署辦理營務除具報督臣查核外所有奴才出洋班滿巡過洋面情形據實恭摺具奏伏乞皇上聖鑒謹奏奉 
硃批知道了欽此○○奴才裕祿阿克丹跪奏爲大政殿朝房並東西音樂樓工程情形較重勢難延緩擬請興修以昭愼重恭摺奏聞仰祈聖鑒事竊據六品官啓昆呈報大政殿東面南頭第一座朝房西面南頭第二座朝房共二座俱大脊倒壞頭停滲漏東北角坍榻廊柱沉陷滲漏不堪週圍金剛墻座酥鹻油飾爆落大政殿前東西音樂樓二座俱頭停滲漏瓦片脫落飛詹損壞椽望𡮦朽梁柱沉陷圍攔台石走錯情形較重勢難緩待謹請查辦興修等情先後呈報前來奴才等當卽會派司員詳查核與原報相符奴才親往履勘敬謹復查大政殿東西朝房二座並東西音樂樓二座情形實屬坍塌嘇漏油飾爆落近因冰雪解凍大脊坍倒瓦片脫節情形尤爲較重查前項等工係朝賀處所典禮攸關更宜嚴肅以壯觀贍隨飭司員詳查例案先行撙節估計大政殿朝房二座共估需物料匠夫銀一千零九兩八錢三分大政殿前東西音樂樓二座共估需物料匠夫銀二千零二十五兩九錢零四厘共估需物料匠夫銀三千零三十五兩七錢三分四厘按照折减定章咨領仍照舊章由盛京將軍會同工部侍郎敬謹具奏請旨如蒙俞允卽行會同敬謹興修所有應需工料銀兩由盛京戸部支領其琉璃瓦料由工部另案按成燒造應需銀兩仍係銀錢各半支領照例咨部除將估計清册資送工部查核外謹將查勘大政殿東西朝房並東西音樂樓工程情形較重擬請興修緣由會同恭摺具奏伏乞皇上聖鑒訓示遵行謹奏奉硃批着照所請該部知道欽此○○頭品頂戴記名提督廣東北海鎭水陸總兵世襲雲騎尉博奇巴圖魯奴才王孝祺跪奏爲恭報奴才洋巡班滿歴過洋面情形恭摺仰祈聖鑒事竊查道光二十三年十一月初七日欽奉上諭嗣後水師提鎭着於毎歲出洋時具奏一次俟出洋往返事畢卽將洋面如何情彦據實具奏其實因公不能出洋卽着自行奏明均令咨禀該省總督以憑查核等因欽此欽遵辦理在案伏查新設北海鎭奉行洋巡章程案内龍門協水師左右兩營所轄洋面毎年分上下兩班出洋巡緝上班自正月初一日起至六月底止仍以龍門協副將統巡下班自七月初一日起至十二月底止改以北海鎭總兵統巡自光緒十六年七月初一日起至十二月底止輪值總兵下班出洋統巡業經前署總兵楊安典恭摺奏報在案嗣楊安典於光緒十六年九月奉兩廣督臣李瀚章照會交卸所遺北海鎭總兵篆務奏飭奴才回任奴才遵於十月十三日在廉州洋次接印卽日出洋接帶兵船督率值巡備弁兵丁分駕船只在於上下交界洋面往來梭巡督緝兹屇下班統巡期滿所有歴過兩營洋面均屬安靖自光緒十七年正月初一起上班統巡洋務當卽照會轄屬署龍門協副將瀛就日出洋接管飭令認眞統巡督緝務期有盜必獲洋面乂安以仰副聖主绥靖海疆之至意除將洋巡班滿日期呈報兩廣督臣查核外所有奴才下班出洋統巡期滿歴過洋面情形理合據實恭摺具奏伏乞皇上聖鑒謹奏奉硃批知道了欽此 
 
 

Page 12

 
 
[光緒十七年五月初八日京報全錄]  
　　宫門抄○諭旨一道錄前○發抄硃批五道○將軍裕等奏查明故員虧短情形應否准子豁免請勅部核議摺○五月初八日内務府國子監正黄旗值日無引見○福中堂等謝賞綢縀恩○浙江總兵陳永春請訓○儘先副將劉復勝謝恩○錫俟請假十五日○熱河副總管貴存請訓○吉恒景澧各請假十日○掌議司奏十五日祭奉先殿澍貝勒行禮○順天府奏京師得雨四寸有餘○召見軍機陳永春貴存立山皇上明日卯初二刻至大高殿拈香○發抄崧駿奏封職施善昌等勸捐出力嘉奬奉硃批施善昌經元善均著傳旨嘉奬欽此○又賑務院竣出力官紳請奬奉硃批該部議奏單片併發欽此○又安徽臬司嵩崑等捐廉助賑給奬奉硃批覽欽此○又撥解南北洋經費奉硃批該衙門知道欽此○又撥解海軍經費奉硃批該衙門知道欽此○○奴才裕祿英煦跪奏爲故員虧短官欵訊屬因公挪用尙無侵欺别情事在恩詔以前查明本員家屬實已家産盡絶無力完繳應否准予豁免請旨勅部核議恭摺仰祈聖鑒事竊照已故牛莊防守尉盛福虧挪船規銀兩及捐輸錢文訊追賠繳一案前派將事慶裕與奴才英煦會同審辦嗣因慶裕告病開缺止奴才英煦一人承審奏請添派於光緒十六年七月初五日奉到 
硃批着派裕祿會同英煦審辦欽此當經咨會奴才裕祿欽遵辦理奴才裕祿遵卽會同提訊確查並詳核案卷查此案前於同治五年三月間經前署將軍福興具奏前任牛莊防守尉盛福於同治四年七月十四日因病出缺將軍玉明派委協領毓昌前往接署查出該故員行内除因公挪墊兵車制錢七千九百二十餘串外實虧船規銀四萬四千三百四十餘兩捐輸各項東錢二十二萬三千四百二十餘千僅有住房一所市房一所連器具約值東錢二萬餘千此外别無寄頓並據該故員之妻盛關氏以伊夫與旗人王德尙假借官欵夥開錢鋪生理虧賠現將各項欠戸開單呈請追抵經前署將軍恩合札令該署尉查抄該故員任所資財著追欠戸並行令該故員原籍鳳凰城守尉查封家産曁將伊子呈送尙未詳覆聞王德尙以揑報該員等情赴盛京戸部控告前署將軍恩合未及辦理卸事該署將軍到任後於接管卷内查有署牛莊防守尉毓昌詳稱前抄該故員行所房屋赶緊招主變抵現由各角戸追交到官錢一萬三千餘千並鳳凰城守尉奕榕查報該故員家産業已查封尙未變抵該員亦無子嗣各等情因查該故員虧空官欵數十萬之多亟應隨時奏明查抄備抵未便以盛關氏請追欠戸並王德尙復以揑報該員涉訟稍稽陳奏除將該兩造咨行盛说戸部另案照例辦理如實係官欵卽應追交歸官抵欵外至該故員虧欠官項爲數甚鉅旣無子嗣可追應請先儘任所原籍兩處家産杪没將來變抵若干再行咨部核辦等因於同治五年三月二十九日内閣奉上諭福興奏故員虧短官欵請查抄變抵一摺等因欽此嗣經先後提到盛福之妻盛關氏及旗人王德尙訊明盛福係鳳凰城正紅旗滿洲依勒杭阿佐領下人咸豐十一年補受牛莊防守尉是年四月到任時正馬賊肆擾連年辦理軍務盛福墊辦往來兵差及本城添練蘇拉防堵緝捕一時欵無所出將任内徵存船規銀四萬四千二百四十餘兩各項捐輸東錢二十二萬三千四百二十餘千陸續挪墊未及籌備補還歸欵卽於同治四年七月十四日因病出缺委係因公動用並無侵欺入已别情盛關氏係因夫故虧欠巨欵無力呈交心想王德尚素與盛福銀錢往來兾將王德尚扯在内希圖帮爲措繳實則盛福虧欠官欵均與王德尙無涉王德尙亦無假借官欵與盛福夥同生理情事惟查封盛福原籍任所兩處房産因久無售主屋宇日就傾圮連器具祗據共變價銀七百二十兩又據陸續追出吏目張瑞蘭銀十九兩一錢佐領錫朗阿錢一百七十千並追完各欠戸錢一萬三千一百七十九千八百八十文以之抵還所虧船規捐輸兩欵仍共實虧銀四萬三千五百零六兩五錢東錢二十二萬零七十一千二百九十文屢追盛關氏無力完繳該氏復又在保潛逃查傳不到迭經戸部行令將該故員前項虧款應如何著落追賠會同妥議分别成數勒限賠補盛京户刑二部皆緣向無辦過成案可循先後以該管上司亦旣病故應否提訊各該家屬勒限賠補及該管各員究應如何分成分限賠補咨請部示經戸部以屬員虧空着落上司分成追賠欵項檢查成例並無提訊該管家屬勒限追賠明文部中亦無辦過似此成案應仍行文盛京戸部將前任將軍恊領等分賠幾成各分限幾年賠繳迅速查明聲覆以憑楄辦並以此案應以該故員有無子嗣及有無隠寄資財爲緊要關鍵未便一概着落上司分賠置該故員於不問咨令盛京戸部查明該故員有無子嗣現在有無出仕及盛關氏有無拿獲並該故員歴過任所曁旗籍有無隠寄資財一併報部核辦等因分别咨覆此故員盛福虧短官欵歴年查訊追繳之情形也奴才裕祿奉派會審當查船規一項向由牛莊防守尉徵收隷將軍衙門官參局經管捐輸一項係抽收糧貨厘金向由牛莊防守尉會同海城縣知縣徵收隷將軍衙門捐輸局經管各委協領一員掌辦均歸將軍副都統府尹公同稽核卽經會同奴才英煦分飭詳查同治二三四等年盛福在牛莊防守尉任時各該管上司及管局恊領會辦知縣等員職名旗佐籍貫一面催傳盛關氏到省提同王德尙覆加質訊各供如前並訊據盛關氏供稱年老多病一貧如洗於光緒十二年由族中過繼甲兵吉成爲嗣相依過度其夫盛福應交虧欵實因無力完繳非敢有意拖延等語復飭據現任鳳凰城守尉靈熙牛莊防守尉奇車布查明盛福原籍任所兩處家産於同治四年奉文查抄後現實家産盡絶並無隠寄資財出具印結呈送核辦並由各地方官分别查明盛福任牛莊防守尉時會同徵收捐輸錢文前海城縣知縣張鼎　係江蘇儀徵縣人郝佩芬係直隷天津縣人知縣陳晋吉係浙江義烏縣人官參同掌辦恊領喜安係滿洲正白旗倭什琿佐領下人捐輸局掌辦恊領成殿鰲係漢軍正黄旗程世榮佐領下人署恊領慶豐係漢軍廂紅旗趙松嵐佐領下人該管上司前任將軍宗室玉明係滿洲正黄旗宗室宜傳佐領下人前任副都統寶山係滿洲正黄旗松志佐領下人寶善係漢軍廂黄旗榮德佐領下人慶春係滿洲正黄旗瑞齡佐領下人前任府尹景霖係正白旗滿洲善長佐領下人德椿係正藍旗滿洲博昆佐領下人均已病故等情一併呈覆前來奴才等查戸部則例載凡應追一切賠項銀兩總以有無力爲斷其力能完繳者無論本身子嗣所虧係屬何欵但由戸部行追者均令其按例完交至無力完繳者分别有官無官有官者無論本身子嗣官職大小但係現任卽不得濫行請免如該旂籍及歴過任所查明並無財産隠寄具結咨部後准照現任俸廉扣繳一半有官未補者俟補官日再行坐扣其無力完繳而又無官職該籍任所結報並無財産隠寄者准子題豁又戸部咨行光緒十六年八月議奏恭逢光緒十五年三月十六日恩詔查辦文武官員一切追賠銀兩酌議條欵内開本人侵挪公項應追者追賠銀兩本人無完在於子孫名下代賠者如查明實係家産盡絶應准其豁免又戸部咨行光緒十六年十二月奏定章程常例豁免之案核其叅追奉旨日期如在光緒十五年三月十六日恩詔以前者一經題豁卽行銷案無庸着落上司分賠卽業經行令分賠者亦均予註銷完案各等語此案已故牛莊防守尉盛福虧短官欵訊明實因地方辦理軍務因公挪用尙無侵盜入已别情除已抄産變抵及追出銀錢外尙實虧船規銀四萬三千五百零六兩五錢捐輸東錢二十一萬零七十一千二百九十文屢追未完現旣查明該故員原籍任所並無資財隠寄子嗣亦無出仕實係家産盡絶無力完繳核其應追欵項恭逢光緒十五年三月十六日恩詔係在部議條欵准其豁免之列其應議分賠之前任各該管上司及協領知縣等官事在恩詔以前按照現行部章亦無庸着落分賠應否一併准予豁免追賠分賠之處相應奏明請旨飭交戸部核議辦理盛福虧挪鉅欵罪有應得業已病故應毋庸議盛關氏因官欵無交揑詞妄控及在保潛逃避到案亦干例擬惟事在赦前應與訊無與盛福夥開生理之王德尙均毋庸議除咨戸部刑部都察院外所有核議緣由理合恭摺具陳伏乞皇上聖鑒勅部核覆施行謹奉硃批該部議奏欽此 
 
