# 1899 - 199 - 4909437

 

Page 1

 
 
[聲明安康莊不交僞板印戳事] [  申報館恊振所啓]  
　　二月二十六日南市安康莊夥友經吉輝至敝所言於二月初四日囑店司送來助振洋銀十五元何以連閱報章未見登列敝所查核收振存根並無經君捐欵因向索觀收據詎竟全不相符知必係店司作弊因令交出以憑送懲旋據聲稱須將假據帶回俾得偕店司前來聽候察奪不料去後音信全無因至該莊根問乃則游移其辭繼則由該莊執事劉杏林浼人緩頰惟云願罰振捐至僞據劣司則以顔面攸關乞情免究本所以杜弊懲奸爲重恐僞板印戳等物未經交出終不能絶作僞之根是以未允所請乃延宕四月之久反置不理且聞之居間人云作僞之店司旣掯不交出而助振之夥友則反已被辭似此作爲實堪駭異竊念本所忝司收解與該莊恩怨毫無惟當此魯皖汴贛振需孔急之時倘任若輩肆其鬼蜮則千百萬哀鴻性命何以圖存用特述其大略如海內好善之士有振欵捐助者不論交至何處振所請勿經該　之手以該莊旣有敝所僞板印戳安保無他處振所僞板印戳也伏希愼之諸維公鑒 
[廣學會譯著新學彚編中國度支考英興記正續中東戰紀本末文學興國策時事新論出售翻刻重罰]  
　　明詔迭下實學浡興吏治　脩乘時交奮不躉新籍曷豁靈襟上海廣學會諸君洞燭外情周知華故著書十載信足端風敎而杜窕言天下大同此其左劵合括宏皆藉貽通才○新學彚編四卷裒西瀛旅客名篇開東土導師先路理明法備言簡意賅八角○中國度支考二卷詳稽奏報　舉出納言外深其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財賦持較中國支度主善爲師有德則樂興華秘鐵敬告司徙三角半○中東戰紀本末一圓半續編七角文學興國策二角三書併售二圓均與先譯之泰西新史攬要時事祈論等書傳誦士林無勞述讚○時事新論六角○上海廣學會總局申報舘及各書坊出售外埠書坊及敎士售書處亦可向購圖書集成局啓 
[榷政言]  
　　昨日本報轉録日本臺澎日報云頃接東京來電知東歴本月十五日以後所有日本出口貨物一概免納稅金蓋所以固利權而興工商各業也執筆人閱至此不禁喟然而嘆曰有是哉日人眞深明理財之道者哉日本自明治維新而後一切土貨悉倣西法製成歴三十餘年工業日興幾足與泰西媲美顧貨雖多而用者祗有此數必致白物壅積與築於地也相同於是工則求其廉料則求其賤俾成本輕减同一貨物而售價可較泰西而半之或又半之庶幾各國流通凡向之購自泰西者今則就近向日本購致工業旣蒸蒸日上商況自日新月異頓改舊觀然猶苦關市之征重爲民累商民之載貨出境者尚未能踴躍爭先於是執政者籌畫其間創爲免稅之術舉凡貨物之出口者稅金一律豁除行見一轉瞬間而出口之貨物愈多卽進口之金銀愈夥工商之富左劵可操不可謂計臣之璧畫盡善乎我乃歎中國征稅之法尚未得其平焉中國自道光之季與泰西諸國通商出口名貨中推絲茶爲巨擘昔者絲茶之利泰西未甚講求欲有所需不得不購之中國因之其價甚貴準以值百抽五之例稅亦從之而昻今者絲則意大利法蘭西所產旣年盛一年足與中國之絲四敵而印度錫蘭諸島藝茶之户亦歲有所增日本近在海東絲茶更悉心攷核以致中國絲茶之出口者日見其少卽價值亦日見其疲而司榷者仍執定舊章關稅毫不减免漸至名爲值白抽五者實則值白而暗中抽至十有二三稅重則價因以高購者必相與裏足豈非與日本免稅招徠之道適相反乎或曰洵如子言是中國稅金囿應或减或免然目今悉照舊章征榷猶苦人不敷出以致帑藏奇絀洋債纍纍苟减免焉其將何以爲國曰僕固有抵制之法在今夫烟與酒二者嗜之固無益而有損者也泰西通例凡商人之販運烟酒入口者必重征之甚且征至貨價之半或與貨價等中國則以爲此係洋人日用之物是以進口時一律免征然在初通商時惟洋人用之華人鮮有嗜彼國烟酒者故入口尚不見其多今者由通商口岸以迄內地城市鄉村幾於無人不吸昔介烟紙捲烟餉客則　路香餅爲四格白蘭地巴得葡萄雜陳於筵以爲豪舉於是烟酒二者入口之數突過於從前榷其稅金當亦可以補他物减免之數况乎鴉片一物流毒無窮近雖稅釐併征偷漏日少然苟援照泰西重征烟酒之律更定新章照會英人加重其稅或值百者抽百焉或值百者抽五十焉此係中國內政外人固不能抗違且英國禁烟會中人曾告之我出使大臣薛京卿　貴國雖將鴉片稅加至無可復加敝邦亦斷不以一磅金用爲購軍火之費若是則鴉片加稅之議權固操之自我卽外人亦未嘗不樂從我中國曷弗將各物出口稅逐漸减輕而重征烟酒及鴉片稅金以爲抵制耶否則日本一海東蕞爾小國猶且於工商之業加意攷求以期貨物流行日臻繁富而我堂堂大國反以征榷未得其法致土貨不能出口洋貨反充塞市廛馴且巵漏難防利源日涸不特爲外人所竊笑卽小民亦勢必漸蹙其生機生謹獻芻蕘當軸者幸勿以斯言爲河漢焉 
[諭旨恭録]  
　　六月初七日太常寺題六月二十三日致祭火神廟奉旨遣郭曾炘行禮欽此又題二十八日萬壽聖節致祭太廟後殿奉旨遣訥勒赫行禮欽此又題七月初一日孟秋時享太廟奉旨遣魁斌恭代後殿遣凱泰行禮東廡遣銘勛西廡遣德籌各分獻欽此○初八日奉旨巡視西城事務著連陞去欽此同日奉旨章濬涵楊壽彤文魁均著准其留院欽此同日奉旨都察院滿洲筆帖式員缺著文喜補授欽此同日奉旨東城兵馬司副指揮員缺著金榖元補授欽此同日奉旨西城兵馬司副指揮員缺著閻太古補授欽此 
[本館接奉電音]  
　　昨日午前京師飛電傅來旨一道敬謹譯登○六月十五日奉旨奎順著派進三海官兵班欽此 
[法韓父涉]  
　　天津國聞報云高麗由京城以逹義州之鐵路向與法人立約建築迨興工之期已屆忽又中變於是法使照會韓政府曰日後貴邦建築此路須延法國技師從事材料亦應購自我法惟建築之權可由貴邦自握蓋我法丈量測繪所費已多也韓政府答曰爲時已至而未克興工還付建築之權理所當然夫何足論至丈量測繪之事本與我韓無干雖然貴國與我交誼日敦且貴國所有機器及技師本優於他國若無利害得失於其間則敝國豈有不樂遵貴國之請者哉 
[英船遇險]  
　　前日有英國快船名巴納温都臘者駛至琿春海面忽觸於礁按之來電云此船所損已多深恐不能出險矣 
 
 

Page 2

 
 
[星使赴蘇]  
　　蘇州訪事友來函云頃得官塲傳述謂欽差查辦江南案件之剛子良中堂定期本月十五日由金陵至蘇地方官立飭辦差人役在胥門外接官廳結綵懸燈預備迎接 
[山左水災]  
　　天津國聞報館得山東來信云本省自五月二十三日之夜起狂風大雨歴三晝夜黄河以南之大清河孝婦河淄河及小清河分支之汝河水勢暴漲一片汪洋沿河民居十毁其七平地水深七八尺亦奇災也 
[私刑斃命]  
　　姑蘇訪事友來函云靖江縣城內有甲乙二人比隣而居邇者甲欲重建房屋擬將乙屋購取向乙再四懇商乙堅執不允甲懷恨於心時適附近某姓家有失竊之事遂以乙素不安分曾犯竊案等詞投縣署控告縣主周大令准詞飭差拘乙研訊並無口供乃喝笞數百板押入刑房候核經管刑房之書吏某丙索費不遂處以私刑致乙身受重傷奄奄待斃丙恐釀巨禍暗倩人爲之保出未及一晝夜遽爾殞命當經親屬投縣署報案大令循例禀請府尊札委江陰縣劉明府詣騐騐得死者遍體傷痕實係因傷斃命遂塡明屍格據實禀詳臬憲陸廉訪批飭常州府提丙研究照例嚴懲 
[拘獲拐匪]  
　　姑蘇訪事友來函云丹徒人趙某年近而立衣履翩翩初見之必以爲非貴介子卽富家郎而不知其爲著名拐匪也近在本籍拐得年甫二十餘歲之孀婦某氏來蘇意欲售與某甲議定身價洋銀一百二十元約日成交氏偵知其事托稱登岸購物行至胥門內善奇巷央人領至吳縣署擊鼓鳴冤縣主賴大令准詞飭差偕婦往拘行至胥門適趙昻然而來因卽帶至縣署大令升堂提訊氏供稱五月初某日被趙誘至船上姦宿一次至本月某日來蘇舟泊胥門外昨夜聞已售與青陽地某妓院身價一百二十元約十四日送去是以投奔案下求大老爺援救大令詰趙拐賣婦女共有幾次趙供稱第一次大令怒其刁猾喝笞數百板始稱三次大令著鞭藤條一千下乃供稱已共賣過七次大令著釘鐐收禁俟詳請上憲照例擬辦氏暫發官媒候備文送回原籍 
[營口火警]  
　　牛莊訪事友來函云六月初九日午刻西營二道街仁裕北棧忽然火起霎時濃烟四射烈燄飛騰各水會聞警之餘風馳而至幸地處河沿吸水尚便焚至兩點鐘之久祝融氏卽斂威而退計迤東焚去十餘家迤西焚去三家南面各鋪幸未殃及然膽小如鼷者已警悸欲絶矣 
[武林火警]  
　　杭州采訪友人云本月初十日戌刻居人正納凉閒話忽聞街巷間警鉦聒耳水龍轆轆交馳翹望天南火光高燭少焉文武員弁或率公役或帶勇丁呵殿而來分投督救閱片刻卽聞太平鑼自遠而近執而詢之僉云火起於鳳山門內白馬廟旁小巷內陳阿六家陳夙以小員販爲生支蓋茅屋三椽以蔽風雨時正黄昏館飯欹脚閒眠不隄防風墮燈花然及葦壁爲時無幾茅龍已夭矯騰空當火熾時火星飛入比鄰李姓家板壁遂被焦灼幸經保安集龍夫救護得免曼延 
[析津官塲紀事]  
　　天津訪事友人云本月某日新授福建布政司李勉林方伯興銳陛辭南下道出津沽行旌小駐卽擬附新裕輪船赴滬然後航海至閩省履新○候補道衛觀察杰近奉督憲裕壽帥委查永定河上游工程因卽命駕來津暫寓寳興棧卽日詣轅禀謝　候補府夏太守人傑候補縣沈大令葆恒均經督憲裕壽帥札委隨同吳贊臣觀察辦理永定河工程以資臂助某日太守偕大令詣轅叩謝大約日內卽須赴工次當差矣 
[皖省宫塲紀]  
　　安慶訪事友來函云安徽黟縣知縣周大令憲章因差役緝賭與該縣駐防把總陳弁之汛兵互相齟齬汛弁以縣官庇役爲詞禀陳上憲本月初七日藩轅牌示黟縣知縣周憲章因案撤任遺缺委蕪湖縣吳雲翔調署遞遺蕪湖縣缺委候補知縣張振鋆前往署理兩大令奉札後均趨轅謝委擇日履新○委署安徽壽州學正於廣文尉先邇因太夫人患病請假回籍定省遺缺由藩憲委署理懷遠縣教諭沈廣文豐瑞調署 
[古潞近聞]  
　　北通州訪事友人云六月初一日倉憲提騐浙江第二十七起及第二十八起漕糧初二日提騐江蘇第四十一起及第四十二起漕糧初三日因雨停騐初四日提騐江蘇第四十三起及第四十四起漕糧初五日因雨停騐初六日提騐江蘇第四十五起及浙江第二十九起漕糧初七日提騐浙江第三十起漕糧初八日提騐浙江第三十一起漕糧初九日因雨停騐初十日提騐江蘇第四十六起漕糧○由江至通運河中舟楫往來素稱繁盛加以裝漕剥船帆檣林立自宜萑苻永靖宵小潛蹤矣乃本月某日江蘇第二十七起漕糧由委員沈君督運北上行至武清縣境有數盜闖入船中刼去銀物爲數甚巨又押運江蘇第四十七起漕糧之委員金君行至天津縣境遇賊行刼經船户鳴鑼喊救盜見衆寡不敵鳴槍而逸浙江第三十六起漕糧押運委員朱君亦在天津縣境被刼銀物且身受槍傷除報請地方官緝捕外復據情禀諸糧道憲旣而江蘇糧道羅觀察浙江糧道鄭觀察以盜匪猖獗轉運維艱因咨請直隷各當道沿途撥兵防護刻已由天津道派出砲船爲之護关矣○城內萬壽宫閘河西通裏河五閘東逹運河活水源頭滔滔不息邇者　暑薰蒸輕薄之徒往往入河洗澡南關杜姓年約三十餘不諳水性以致葬身水府次日屍浮水面由地保報請吳剌史相騐飭傳屍新棺殮老母少妻撫尸慟哭聞者憐之○吳渭濵剌史出示曉諭略謂本州隨帶家丁除外薦新進者不知深淺理應隨時察訪外其舊日隨伺僕役及幕友所帶家丁地面人情素所熟習且多籍隸本境其中守法奉公者固多而招權攬勢者亦所不免本州明察暗訪驅逐一二以示懲儆查通邑人情浮動每因尋常細故動輒搆訟甚或出入衙署與若輩爲緑往來囑託硃不知本州斷案一秉大公眞是眞非難逃鑒察凡有情託一概屏絶斷不能受人欺朦卽無可受其撞騙爲此出示曉諭嗣後如有再蹈故轍定行按律懲辦 
[寗郡瑣譚]  
　　寗波訪事友來函云郡城某生之女嫁於武弁張某爲媳自結褵後張厭某生貧不准女歸寗女未免中心抑鬱近日張已卸任擬挈眷回湖南原籍女又堅請省親張仍堅執不允女頓萌短見濳服阿芙蓉膏自盡經人設法施治無如受毒已深無從挽救死後女父聞知赴縣控告張不得已央人理勸願以孔方兄爲和事老事遂寢意○寗郡東南二鄉花會盛行雖經地方官屢次會營拘拿懲辦而若輩愍不畏法此風仍不少衰邇有五鄉碶紳士傅姓倡議周圍十里內所有花會一律禁止若輩恨之刺骨遍造匿名揭帖誣傅女有曖昧情事傅紳聞知嚴究其女女無以自明雉經而死事後傅始知女實冤誣據情赴縣控告說者謂汸人名節律有明條想賢有司必能澈底根求治若輩以應得之罪也 
[潯陽瑣誌]  
　　九江訪事友人云南康府蔡又臣太守因病出缺後遺缺經藩憲張筱船方伯札委候補府徐雯青太守元霖署理未到任以前由星子縣左菊生明府秉鈞暫行護理○邇來天氣亢陽災蒸特甚午間寒暑表竟升至一百零二度居民安坐廣厦中猶苦揮汗如雨初十日午刻東門外農人某十方從事桔槔不虞中暑倒地同人趨前視之已氣絶矣吁炎風烈日之中操勞者可不善自防範哉○總辦九江電報局兼理保甲總局事宜汪芑孫明府之夫人某氏二監爲災醫藥罔效延至本月初一日子刻遽賦仙遊明府比目情深頗極哀悼各同寅之聞而往吊者咸爲之賦蚊幬感舊之詩 
[平山逭暑]  
　　揚州訪事友人云自去冬創興團練以來新舊二城分設四局近者江都縣主湯大令以城內雖已開辦各鄉尤應推廣庶 
 
 

Page 3

 
 
聲勢聨絡可靖匪徒因頒發簡明告示曰照得團練之設原爲除暴安良諭董設局開辦現已妥議定章按户抽丁出力農時决不有妨操練技　嫻熟器械講究精詳有盜互相策應無事嚴密巡防團丁聽董約束有勇尤貴知方獲盜捐廉重賞同捕須防悞傷爾等須明大義齊心保衛鄉莊抄示章程十則遵行毋怠毋忘○兩淮運司江蓉舫都轉近經兩江督憲劉峴帥檄飭騐收東西堤工隨於本月初二日排導登舟前往騐得工程皆與原册相符其翻築之工試以水籖類皆飽滿直至秦郵以上事始竣隨於初四日晌午返旆○青蛙能食害苗之蟲市上例不准售現屈夏令正青蛙上市之時府經歴金子久叅軍恐小民無知誤犯因特出示禁止云照得剥蛙久干例禁疉經各憲示諭並由務本堂按名給錢　作　　謀生取具切結送呈江甘兩邑在案現當夏令誠恐又有剥賣情事合亟示禁自示之後不准再事販賣倘敢不遵定卽訪拿嚴懲云云雖曰官塲具文亦未始非珍惜物命之意也 
[金焦夏黛]  
　　鎭江訪事友來函云鎭江土棍繁多擾害閭閻無惡不作常鎭通海道憲長久山觀察訪知其事會同統領新湘全軍陳宇山軍門分飭所屬保甲局以及分防汛弁遇有棍徒滋擾地方一體嚴拿究辦决不稍寛似此雷厲風行若輩當稍知斂跡矣○本月初九日黎明時元和輪船由申抵鎭有王姓客被匪竊去皮箱一口內有白鏹六百餘兩因投保甲總局控訴局員劉藜閣大令立派江快差役四處查緝一面函請洋務局邵大令嚴飭勇丁在船搜檢旣而各馬快行經小碼頭僻巷內見甲乙丙三人因分贓不匀正相口角上前細視則皮箱內原銀分毫未動因卽拘住連贓帶回局中禀明局員升座略訊將原銀悉數給王取保領回三匪則移送丹徒縣收押聞擬用木籠站斃以儆效尤○近有一種無業流民遊行街市或賣膏藥或唱蓮花落不倫不類形跡可疑日前有一似僧非僧之人往來於銀山門大街頭套銅箍散髮披肩乎持　　飛舞向各店鋪强化香資某店給以青蚨一翼其人大肆咆哮迨加至數十文始悻悻而去事爲保甲局劉明府所聞以若輩强悍性成　　　　諭令差保嚴行驅逐不准逗留 
[香徑延凉]  
　　姑蘇訪事友人來函云日前蘇州府彥詠之太守訪得震澤縣境有著名賭棍張嘉觀者横行鄉里無惡不作並有通同臬　情事因札飭震澤縣劉大令訪拿解省大令奉札後立飭差役某甲持票往拘詎料差役鹵莽性成不加細察誤將開設小烟館之孀婦張姐　拘至縣署大令飭書吏繕備文牘於本月十二日解至省垣禀請彥太守訊究姐觀供稱故夫張某生時開設雜貨店小婦人因患肝疾以致吸烟　癮迨夫故無以爲生不得已偕胞弟開設烟館從未犯事叩求大人恩鑒太守研詰用三知係誤拘爰飭將來差重笞二十下並罰洋銀四十元　給姐觀仍飭護送回家姐觀遂叩謝而退○清江人袁老八向在省垣西路總巡局當捕役本月某日緝案至胥門外瞥見某甲形跡可疑因卽尾隨於後某甲行至河畔探手向水中撈摸袁疑係竊賊取贓因拽至大日暉橋畔某茶肆向之盤詰詎料申係是處某冶坊所雇鑪工同事某某等聞之勃然大怒振臂一呼立集數十人將袁　毆一頓旋經地甲出爲排解令袁備酒壽之俾寢其事事後袁心不甘服以甲實係竊賊等詞禀知局員陳明府明府將甲拘解吳縣署請賴大令訊辦大令提訊之下著笞二百板荷　發頭門示衆事爲冶坊主知悉將情禀知前署臬憲朱竹石廉訪札飭賴大令將袁照誣良爲竊例究辦大令得悉情由立卽升堂研鞫判笞八百板又責藤條一千下釘鐐收禁俟禀請上憲核辦○月初某日總捕同知王竹甫司馬因公出署道經劉家浜瞥見某少年高騎怒馬得得而來喝令差勇拘解回署訊詰之下判責若干下著具改過切結交保釋放馬充公○太倉州屬某鄉人徐某因去歲帮同某酒肆主某甲毆斃人命一案經州尊訊實口供解省收禁長洲縣獄屢經府尊彥太守親提研鞫供詞閃爍是以尚未定讞本月初六日午後重復提訊原差將徐犯由獄吊出行至洛水倉橋忽向河一躍希冀鳬水而逃經原差喚集多人四面追赶始得獲住　 
[九峯滴翠]  
　　松江訪事友人云奉賢縣境青村　民人盛篤苟與弟婦盛何氏有染嗣因礙于其弟盛雪之目挈之宵遁匿蹟戚串何姚氏家先是有昆季行盛秉者與婦有嚙臂盟至此因妬生恨糾衆潛往脅令何姚氏將盛何氏縊斃事聞于族長盛雲亭報請縣主金調青大令騐明提集訊究各犯皆供認不諱大令擬將兇手盛秉及姦拐之盛篤苟帮兇之何姚氏分别科罪本月某日飭差押解至松江府署過堂府尊濮　泉太守提訊之下盛秉陡翻前供狡不承認太守遂傳大令至郡覆訊初八日大令詣府署隨伺太守升堂詰得盛雲亭供詞亦與前大異怒其狡展叱令掌頰八十下笞臀數百板初九日復偕府署發審委員沈大令推鞫飭盛秉跪大練良久依然堅不承招自是以後連日從清晨研訊至傍晚終無確實口供因商之婁縣主屈吉士大令借婁署公堂嚴加勘問○城守營千總兼充提轅巡捕周監之千戎自奉提憲李壽亭軍門札補上海右營城汛後本當尅期赴任祗以南匯馬廠租息千戎承辦有年未便遽易生手大約新舊交替當在臘尾春頭矣○婁邑興辦團練前經縣主屈大令籌定章程目下四鄉各村莊均已由董集資募勇禀請簡閱本城則各按圖保用白地紅邊三角旗上書保甲團練四大字下註守望相助及某圖某保字樣每十家竪立一竿閒步市廛中旗影招搖頗覺一新耳目 
[巡局鶯遷]  
　　泥城橋迤西一帶自西歴七月一號起闢爲公共租界一切事宜歸工部局辦理所有原設之巡防局或應裁撤或遷至租界以外日前署蘇松太兵備道曾經郛觀察飭將新閘巡防局移往天通庵畔局員某二尹以局中置有刀械爲夜間巡路所用深恐遷局時携過租界多所未便因函請英界讞員翁笠漁直剌知照捕頭以免軫轕保甲總巡戴明府則以本日須派勇丁二棚至天通庵六名至太陽殿各巡防局當差亦必持械過租界中爰函請直剌知照捕頭屆時派捕妥爲照料 
[軍犯發配]  
　　光緒九年黎壺山大令綰上海縣篆時有盜犯尹光海周大滿等在虞姬墩左近河中糾衆搶刼徐七經所駕信船案發飭捕緝拿收禁候訊未幾尹在獄脫逃洎袁海觀大令接任督捕擒獲禀奉上憲科以絞監候罪名至十五年未及絞决瘐斃獄中僅留周犯一名供出行刼時同黨八人尚有六犯在逃未獲以致案懸日久近日縣主王欣甫大令接到江蘇臬憲陸春江廉訪批示以此案歴十餘載逸犯杳無蹤蹟爰將周照爲從律擬以充發四千里烟瘴地方因卽飭吏繕備公文日內將押解起配所矣 
[新界火警]  
　　前晚十二點逾三十分時泥城橋迤西新開公共租界中忽肇火災警鉦旣鳴水龍坌集無如是處未裝自來水管吸水管吸水艱難兼之風伯揚威火勢益猛甫一轉瞬已燬樓屋四十三椽事後查知火起於兆鑫里口陳阿二所開老虎灶中現在捕頭方派捕稽查而陳已不知避往何處矣 
[英界公廨紀事]  
　　譚星萬訴稱兒子存溢借欠洋銀反由逆媳林氏逞兇請提訊究讞員翁笠漁直剌准之派差提到存溢押候究辦○○前者陳雍甯混名老娘舅控武春山乾没所賃器物迭經直剌訊供諭令將武交人保出妥爲料理前日陳又投案禀催司馬飭差提到爲武具保之曹金生管押候訊○前晚流倡徐鍾氏游行於四馬路迤西胡家宅一帶强曳行人適包探朱阿高巡邏至此致被拘入捕房捕頭令解送公廨直剌飭交官媒看管候訊 
[法界瑣聞]  
　　連日風狂雨驟房屋多岌岌可危四明公所後圍墻坍去五丈有奇壓壞殯房二三間幸棺已遷出惟所儲雜物壓毁一空而已○前日傍晚時徽人某甲行至小東門外浦灘聳身躍入浦中經巡街捕援起送入捕房捕頭命押候解送公堂禀請讞員朱森庭明府研訊核奪 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禁請財神]  
　　欽命直隸按察使司按察使廷爲出示曉諭事照得本省各處匪徒往往結夥成羣擄捉人家子弟關禁　贖名曰請財神又名賣綁票毒害良民言之實堪痛恨此等匪徒旣係愚頑又爲窮苦所迫以爲捉人勒贖並非强盜可比得財又有把握因之不必兇暴者始能爲此卽游手好閒之人亦能爲之推原其故多係鄉間無賴之徒素知某家有錢某人最爲緊要勾引匪棍內外接應及將人捉去後必經多人輾轉說合人贓兩交卽算無事事主因人已回家錢已花去欲行補報又恐官不爲嚴拿究辦該匪勢必懷恨尋仇每每但求日後無事隱忍不言以致惡風日熾匪膽愈張查上年奉有刑部奏定章程凡捉人勒贖之案照舊例罪名一概加重並有照强盜律擬斬擬梟斬立决絞立决者原期挽回風氣化莠爲良第雖有嚴章豈能家喻户曉本司不忍不教而誅用特刊發告示明白宣諭俾匪徒觸目驚心咸知改悔而事主知有重典敢於報官除通飭各該地方官認眞查拿務獲嚴辦外合行出示曉諭爲此示仰合省軍民各項人等知悉爾等要知捉人勒贖新定刑章至嚴至重以後凡有蓄意捉人勒贖者務須立除惡念勿得以身試法致貽後悔嗣後該鄉長牌保人等如有知此等匪人蹤跡者准其密報地方官拿案問實立加奬賞倘誣指良民照誣告例反坐如事主報案地方官不予認眞拿辦准該事主來司申訴本司必爲嚴飭查拿立辦决罪不任匪人漏網事主受累總之捉人勒贖分贓形同强盜罪無可寛地方官除暴安良是其專責尤在時時勸導使　頑者潛移默化共爲　盛世良民本司實有厚望焉切切特示 
[津沽帆影]  
　　天津訪事友人云本月某日之晚浙江督運委員某吞泊舟津北下蒲口以上楊家堤突來盜匪數人一躍登船刼去衣服財物立卽禀明總辦李太守赴督轅禀知督憲裕壽山制軍派兵前往會同防汛嚴緝贓盜務獲究辦以安行旅○杏花村下海大道德國租界自去歲設有女戲館以來生涯未見興旺而頰聒不休令人生壓左近基督教幼童會中人聞而惡之禀請德國領事嚴行驅逐領事允之傳諭園主限兩禮拜內將園拆去雖曰大贊風景亦未始非整飭風化之一端也 
[上海縣署瑣案]  
　　前日王保玉倩人舁弟保善至縣署求騐當晚縣主王欣甫大令情襄讞委員馬清渠明府提訊王保玉供小的係泰州人與胞弟保善均在浦東駕駛划船藉資餬口同鄉人楊二曾向小的勒收陋規不遂所欲揚言暫必圖報小的初不爲意至前日夜半時胞弟泊舟陸家渡楊糾同王桂方等七八人登船借宿胞弟以舟小難容担之楊等遂逞兇毆擊致受重傷胞弟大聲呼救楊等始一哄而散保善供詞與保玉相同明府撿閱呈詞與所供大不符合恐有别情姑飭仵作騐得王保善礪肋果有拳傷一處遂諭候飭差查訪實情再行核辦○二十三七鋪巡防局勇拘獲竊犯李小利禀經局員某君送縣馬明府提訊之下李供湖北人前在自强軍營當勇後被裁撤無業可圖以致流落此間不得已與湖南人甘姓粤取人王姓夥竊鼎盛南貨店及某廣貨店衣物質錢花用明府判責二百板收押自新所俟緝獲餘黨再核○貨捐局員某君函送冐充巡丁之楊阿虎張金咸到縣函開此二人日乘小船查緝私貨向船户勒詐理合移請重辦馬明府提訊之下楊供小的浦東人前曾當貨捐局巡丁西事被革另就他業不敢冐充巡丁張供與楊同鄉向業水菓從無假冐索詐之事明府謂爾等旣不犯事何以局員老爺函送到此遂喝令各責四百板收押待懲 
[馬路工程局瑣案]  
　　船户馬阿二由杭省某機坊主秦某囑帶寗綢衣料至滬交北市某　莊歹人李阿木冒稱貨捐局巡丁糾同黄富雲及王某等無業游民逼令將綢典質洋銀一百零三元除繳貨捐局捐欵交彼此瓜分事由秦偵知將馬扭入南市捕房訴知一切捕頭查獲同黨一干人解經工程局會辦司徒貽芬司馬訊實口供判將黄王各責一百五十板枷號一月李交顧長林保去馬交十六鋪地甲帶往清理馬自知理屈願罰洋銀三十元前日措齊繳局求免究懲司馬准之飭將此欵充馬路經費一面移知貨捐局總辦並將起案之綢送去飭秦赴局具領○有鄭鴻勝者寄居江蘇撫標滬軍營附近曾被賊竊去衣服正在緝查適於前日見張玉生手携錫器及絨衫疑是所失之贓向之盤問張不認以致互相爭扭由新馬路二十一號巡街捕一併拘入捕房事爲滬軍營管帶龍遊戎所聞函告工程局會辦司徒司馬請將鄭釋歸旋由捕頭解張至案司徒司馬提訊之下張供小的挑泥度日寓居南馬頭某姓家樓上所携錫器衣服由友人交來不知是否竊贓現在其人已不知所往矣叩求明察司馬判責一百板從寛釋去贓留捕房候失主認領　 
[美界捕房紀事]  
　　前日英界某報關行代客雇舟載洋布六十三件往外虹口順泰碼頭中途潮漲水急舟子支持不住船遂傾覆所載各貨盡入波心事後倩善泅之甲乙丙三人撈獲六十件旋被竊取三件事爲某包探所聞將三人拘入捕房捕頭令押候解送公堂禀請讞員翁笠漁直剌訊辦○昨日清晨賊犯楊雲生混入吳淞路某姓家竊取衣服適爲包探金立生所見拘入捕房捕頭令押候解送公堂禀請究辦○昨日午刻有江北積竊混名小驢子者掩入蘇州河某姓駁船上竊取篷布等物適爲包探劉阿炳所見拘入捕房捕頭令押候解送公堂禀請究辦○昨日亭午時跑灘賊劉阿四在外虹口某碼頭東張西望圖竊舊鐵適爲巡街捕所見拘入捕房捕頭詰知行竊未成令管押乞丐牢一日從寛釋出 
[恩同再造]  
　　啓者敝堂施醫給藥悉照舊章兹蒙干錦川翁恊力捐輪慨助洋銀十元楊坤記十元孫復泰翁爲令親求病速愈洋二十元梁府求身體平安洋五元胡府求合寓平安洋五元綸華絲廠無錫收繭友違章醫欵洋八元李府銅洋四元二角鄭福蘭堂痧氣丸五百瓶華英大藥房暑藥水二百瓶祗領之餘莫名感佩當此炎威肆虐百病叢生小民食力維艱而累月兼旬呻吟牀褥情何以堪兹得諸善長利濟爲懷救人在危難之中食報至雲礽以後豆瓜因果未必荒唐不禁拭目俟之矣又余餘珍翁助施茶洋一元周詠椿翁茶葉十二斤亦莫大之功也乞登報牘用逹謝忱滬北天后宫廣益善堂司董嚴信厚葉成忠施則敬唐榮俊等謹誌 
[上海陳家木橋電報總局內籌賑公所經收山東義賑第十次清單]  
　　嘉興電局經募勉爲善洋十元又欲寡過洋三元又且　緣洋四元願聞道洋兩元又力不足洋十元又思參禪洋兩元又知非子洋兩元又窮措大洋兩元又不了　洋五元又苦　子洋三元又俗和尚洋三元又閩下士洋四元又昌記洋五元又蔣記洋十元又知昨非軒主人洋二十一元八角又貴記洋二十九元六角又祥　洋十元又　記洋十元又　德堂　洋一元又　壽堂洋十元又三餘堂羅洋一元又魏塘寄廬洋一元仁和貞一居士交來言分移助計王斃帥六元又朱茗笙洋四元又錢甘卿洋四元又　　三洋兩元又周夢九洋兩元又吳季英洋兩元又王稚夔洋兩元又王繩伯洋兩元又應季中洋兩元又朱恩官洋四元又吳茀卿洋兩元又吳子常洋兩元又王仰十洋兩元又費鶴孫洋兩元又周彬甫洋兩元又吳子　子琴洋兩元又沈德甫兩元又巢梧仲洋兩元又周昻甡洋四元又鄭子惠洋一元又金心栢洋一元又應震伯洋一元又葉乘忠洋一元又潘子韶洋一元又朱陵山洋一元又王銘齊洋一元又柴裕亭一元又謝金伯洋一元又王茂言洋元又徐叶　洋一元又鍾薇生洋一元又沈遵馥洋一元又楚禪師洋一元又黄印侯洋一元又鄭吉士洋一元又金蔚齊洋一元又姚頌南洋一元又唐光裕洋一元又鄭德詩洋一元又沈午亭洋一元又卜　梅洋一元又鍾肅懷紀良洋兩元又鍾祖荃祖蔭洋二十六元以上共收洋二百四十九元　角正 
 
 

Page 10

 
 
   
 
 

Page 11

 
 
 ]G> 
[告白　裕昌洋行經理火險公司]  
本公司開創英京已有五十餘年現存英金四百零五萬七千磅合上海規銀二千一百六十三萬兩零如蒙賜顧至本行帳房面議可也 
[五馬路公信洋行　經理火險公司]  
大英士干的士祐能拿臣那而火險公司 
此公司創自倫敦始於一千八百廿四年資本四千二百萬兩今在申江招徠倘荷　貴紳商買保險房屋棧房住宅保費從廉倘遇不測賠償迅速用特佈知 
[盤店聲明]  
沁芳園鑫記烟館推頂韻記接開所有以前一切往來銀錢等項悉歸鑫記自行理直與韻記無涉暫停修理擇日開張此佈　沁芳園韻記謹白 
[保火險告白　英永平保險公司　１８０３　ＩＭＰＥＲＩＡＬ]  
啓者本公司今託美查有限公司經於一千八百零三年在英國倫敦開設迄今已歷九十年計貲本銀八百餘萬兩理上海分行事務中國客商賜顧者請至申報館帳房面商可也其保險之費照大市一律特此佈聞　英國倫敦永平公司上洋經理人美查有限公司仝啓 
[京都天寳齋　八寳化毒丹珠黄下疳散　珍珠琥珀立止五淋白濁丸]  
淋濁一症夫因酒濕熱毒而成或花柳塲中傳染以致小便刺痛溺管閉塞點滴不止步履艱難腫痛不堪大受其累服此丸立刻消腫利便止濁定痛清火化毒去濕輕者一瓶重者二瓶能可包痊不但病除而且身壯體健培元養精治淋濁之妙藥也每盒洋一元八寳化毒丹每瓶二元珠黄下疳散每瓶七角專治男婦楊梅結毒横痃下疳小便腫爛等症服則立愈永無後患上洋二馬路中西鼎新里石庫門交易 
[冠英堂告白]  
漢鎭冠英堂京蘇帽莊向用劉偉庵司事今正月自行告退所有應給之辛俸紅利找結清楚劉偉庵並無經手揭賒銀兩倘從前及嗣後有偉庵經手外欠不論何項銀兩由偉庵自行清理與冠英堂無涉特此佈聞鄧保洵謹啓 
[專售義賑大票]  
每月批發格外克已全張六元分條照算廣東馮了性藥酒黄祥華如意油各種蠟丸發兌杭州大井巷大發祥廣惠和仝啓長發號 
[退股聲明]  
啓者唐山萬安樓洋廣雜貨酒菜館生意原係五股合做今游勷庭志圖别業將名下之一股退出此後生意興隆與游勷庭無涉特此聲明光緖廿五年六月　日萬安樓興記謹白 
[九華堂箋扇不二價]  
本號向設上海於戊戍分設蘇省元妙　前精製箋扇東洋馳名信封眞眞煉金印色楊見山太守陽文標聯屏幅册頁貨色精良價規劃一已荷海内鑒顧者請認明蘇滬兩店庶不致悮 
[太古水險告白]  
本行經理比列地士科倫水險公司專保中西各口洋面各平安險及水漬均照英國章程辦理倘有不測立卽賠償無論夜深禮拜均可盖印賜顧者請送交本行寫字房可也太古水火險公司啓 
[廣東利濟藥房　照碼八折以襄善舉]  
麝香痧氣丸人馬平安散小每洋一百瓶八寳紅靈丹諸葛行軍散小每洋八十瓶時症白痧散小每洋四十瓶清暑益氣丸每兩洋一角萬應保和丸霍香正氣丸每洋五十丸萬應午時茶清温甘露茶每盒二角每洋八盒普救安危丸每洋一十丸乙廣東分設上海棋盆街北首開張 
[中西大藥房　上海四馬路中大洋房内　時下要藥]  
火燙藥水　花露香皂　臭虱藥水　保鮮藥粉　臭虱藥散　辟疫藥散　狐臭藥水　時疫藥水狐臭藥散　痧症藥水　汗班藥水　通關藥散　班點藥水　風癬藥水　疥瘡藥水　風濕藥皂疥瘡藥膏　肚痛藥水　酒濕藥水　吐瀉藥水　痱子香粉　熱瘡藥膏　各種香水　白濁藥水 
[茂生香烟公司派息]  
啓者本公司議定英六月三十號爲止作半年派息每股應派銀二兩五錢於八月一號起至本公司寫子房先領息單向匯豐銀行收取可也此佈經理人茂生洋行謹白 
[地基召租]  
本行有基地一方計十畝在厦門路大英牢監西首新造橋堍於本年五月廿四卽英七月一號起可以出租如欲租地造屋最宜卽請至二馬路東口寳順洋行面議此佈 
[告白　鉅康洋行]  
啓者本行開設上海英租界北京路第十五號門牌貴客欲做一切生意可臨本行商議如有開設作廠者本行可代開帳略并代辦各式機器中國所有土産本行亦告知能製造何等貨物此布 
[股票]  
買賣華洋商務礦務各項股票並擇其總辦妥當者可議押欵三月爲期尚有到期股票出售滬北慶順里公平易公司告白 
[廣東陳恒德堂良方濟世　婦女乾血癆良藥]  
此藥專治婦女衝任損傷以及腎虚血枯血少血閉而或憂鬱思慮過度而經不行則中氣益損隂氣益乾致成瘀血凝聚癆瘵險症本堂家傳良藥無論婦女老幼遠年初起一服此藥三日血脉調和功效大見重者服藥二盒足矣痊愈屢試屢騐因此藥十分靈效故敢出而問世非圖漁利也每盒價洋兩元先試半盒亦可不靈還洋○假冒甚多購者認明○函購信力自給○鋪分上海英大馬路萬康醬園對門德仁里内石庫門廣東陳恆德堂謹啓 
[上海中西大藥房　照相干片藥水格外减價]  
本藥房專運英國名廠製造各種照相器具藥水紙料發售數年以來迺承海内照相家爭先賜顧咸稱價廉物美銷塲旣廣貨益新鮮兹又新到大小各式鏡子鏡箱不但輕巧靈便利於舟車携帶並且鏡光迅速無論飛禽馳馬可以一攝而盡至於人物山水更能隱微畢現毫髮無差所用藥料俱係洋字牌子猶恐不能明曉本藥房譯出華文並製成冲片藥水亦載明用法簡而易知倘不懂照相者覽之亦能一目瞭然也所有大小船牌干片快片月到一次新鮮無比雙料蛋紙堅細異常放大紙厚紙放大鏡磁片牙片金粉銀粉巴筩磁盤玻璃量杯軋光機器着色顔料舉凡照相所需一應俱全　仕商賜顧請認明四馬路轉角大洋房内交易庶不致悮 
[豐裕洋行經理　費逹律電氣機器電氣物件　及電燈公司]  
啓者本電氣師在東方經理美國名廠所製各種頂上電氣機器電氣物件并大小電氣燈電氣車爐粗細各種電線以上各物現在皆可承辦或城市或作塲各公局或輪船以及居家一切皆能裝設電燈或電機倘有人欲知價值請問中國各口岸代本電氣師事務之豐裕洋行可一一詳告不取分文目下豐裕行内置有各種大小電氣燈及各種電氣物件一應俱全可以出售特此佈聞費達律啓 
[天福洋行經理火險]  
啓者勞給愛司具火險公司向在英京創設迄今一百七十六年專保中外房屋棧房生財衣服保費格外公道現托本行經理倘有不測立卽賠償欲保者請至本行面議可也 
[新到天平]  
兹者本行出售美國名廠好厚牌天平已歷多年早已馳名遐邇今該公司專託本行經售中國各口座平每隻四百磅起至二千五百磅止並有廠絲紗局所用檯上擺平兩數起碼至十六磅爲止無不俱備其價批發格外克已望各貴商賜顧是荷英大馬路老晉隆洋行啓 
[嗎啡出售]  
今有眞正獅馬老牌嗎啡出售其價格外從廉此係余親身在外洋帶來諸君賜顧者請移玉英大馬路五雲日昇樓後浙江里第二石庫門便是或函購均可寳濟主人啓 
[杭州協濟票行　票]  
專批江南票全張六元分條六角咸利票條一角半兼售各國大票住梅花碑石庫門内 
 
 

Page 12

 
 
   
 
 

Page 13

 
 
[光緒二十五年六月初七日京報全録]  
　　宫門抄○諭旨三道録前○江督劉奏爲揀員借補陸路遊擊摺○秦督陶奏遴員署理總兵各缺片○江督劉奏驛站遲誤本章公文要件並查有僞造回照情弊請旨飭提究辦摺○欽差大臣剛奏爲謝員辦理文牘片○將軍延奏爲前辦夾荒被議人員懇恩飭部核議片○摺督松奏流通國法片○六月初七日理藩院　儀衛光禄寺廂曰旗值日户部引見六名刑部七名理藩院十名都察院八名正黄蒙四名正藍滿二十五名廂藍滿十二名武備院二名○克王假滿請安○錦州副都統承順請　　訓○李徵庸謝賞給三品卿銜恩○蘇嚕岱續假十日○繆彝鄒元吉預備召見○召見軍機承順繆彝鄒元吉○○頭品頂戴兩江總督臣劉坤一跪奏爲揀員借補陸路遊擊員缺恭摺仰祈聖鑒事竊奇兵營遊擊李金洲因病出缺業經恭疏題報並聲請所　員缺扣留由外揀補在案伏查是缺遊擊係陸路題補第四缺輪用儘先人員該遊擊駐紥儀徵縣地方濵臨大江商賈輻　有督率操防巡　梟匪之責極關緊要非精明强幹之員難期勝任臣於兩江候補各員內逐加遴選查有儘先參將李義信年五十三歲湖南邵陽縣人由武童投營隨剿洊保藍翎都司嗣於克復江寗省城出力案內經前督臣曾國藩奏保同治三年八月二十一日奉上諭李義信著免補遊擊以參將　先補用並賞換花翎欽此光緒十三年經前督臣曾國基奏留兩江補用奉部覆准註册該員才具穩練辦事愼勤以之借補是缺遊擊洶堪勝任核與定章亦屬相符合無仰懇天恩俯准以儘先補用參將李義信借補江南奇兵營遊擊實於營伍地方均有裨益如蒙俞允俟部覆至日再行給咨送部引見恭候欽定除飭取履歴及前在他省實無叅革蒙保印結咨部查照外理合會同江南提督臣李占椿恭摺具奏伏乞皇太后皇上聖鑒訓示謹奏奉硃批兵部議奏欽此○○陶模片再補授甘肅寗夏鎭總兵田玉廣仍留武衛軍差遣一時未能赴任所遺寗夏鎭總兵印務亟應委員署理俾專責成臣查有副都統銜督標中營副將利色本篤實穩練有守有爲堪以委署遞遺督標中軍副將員缺查有記名提督督標左營叅將楊志勝久歴戎行才猷卓著堪以署理又署肅州鎭屬金塔協副將載福禄署事期滿遺缺查有修墓事竣回省銷假之永固協副將朱祥興老成練逹堪以署理除分别檄飭遵照外理合附片具奏伏乞聖鑒謹奏奉硃批兵部知道欽上○○頭品頂戴兩江總督臣劉坤一跪奏爲驛站遲誤本章公文要件並查有僞造回照情弊請旨飭提究辦恭摺仰祈聖鑒事竊臣前因驛遞公文遲延飭據江南駐京提塘張占元查覆自接上年六月二十四日臣衙門由驛拜發本章及八月十八九日由驛發遞各部科公文嗣後未經接到當將七月以後由驛拜發本箱及八月二十四日以後由驛發交京塘轉遞各部科公文開單發牌由江寍至京都各縣驛挨次確查並咨請各督撫府尹一體嚴查覈辦嗣據臬司申覆前項各本箱公文已委員挨次確查江蘇安徽兩省各釋站均依限接遞取有回照並無延誤正在核辦間據該提塘張占元禀稱遵查單開各件除已接到外尚有督字四十七四十九五十一五十三等號本章四匣並附遞各部科公文册籍共四十一總封又總督衙門自上年八月二十四日起至十月十三日止發遞各部科公文書箱册摺等件共十二起又南洋公文自上年八月二十三日起至十一月初九日止共九起又鹽政公文自上年八月二十六日起至十月十一日止共五起均未接到挨查至首站良鄉縣該知縣王汝廉將驛遞公文底簿並提塘回照等件持出閱看內有僞造提塘回照二十餘張皆係去秋以後日期與未到各件適相符合顯係該縣藏匿本相公文多件並未遞京該提塘復持收文底簿眼同該縣核對查騐回照筆跡圖章相符者四十餘張不相符者二十餘張再三究詰堅不承認該提塘遂卽回京就近曾請兵部飭提該縣來京携帶回照當堂質對以辨眞僞等情具禀前來查發遞欽部要件沿途驛站宜如何妥速馳遞以免遲悞若如該提塘所禀前項本箱公文業已遞至良鄉縣該縣竟敢匿不轉遞并僞造回照希圖狡賴如果屬實膽玩已極相應請旨敕下兵部立提良鄉驛让官吏質訊究辦以肅郵政除咨部查照外謹會同江蘇巡撫臣德壽恭摺具陳伏乞皇太后皇上聖鑒訓示謹奏奉硃批已著裕禄將全案人證咨送刑部質訊究辦矣欽此○○剛毅片再江蘇候補知縣朱鏡清才具明練品學兼優奴才前任江蘇巡撫時曾檄調該員在署中辦理文案此次奉命來寗查辦事件到甯到又數次奉到廷寄公務紛繁因咨商江蘇巡撫德壽劄飭該員赴奴才行轅襄辦一切案牘藉資臂助除咨部查照外謹附片陳明伏乞聖鑒謹奏奉硃批知道了欽此○○延茂片再奴才前奉遵查前將軍長順代奏前辦夾荒被叅各員呈訴冤抑情形據實覆陳各摺片光緒二十四年七月二十四日奉上諭委員張呈泰等前定增租辦法尚非必不可行文韞職可地方請兵彈壓亦係所當爲前將軍恩澤查叅處分均未免失之過重著該部詳核案情議奏請旨已革州同秋桐豫等三員查無實在劣蹟著該部一併議奏欽此嗣准部咨鈔録議奏一摺內稱查此案先據署吉林將軍恩澤奏稱張呈泰擅改蒙民原議釀成巨案實爲禍首文韞扶同會禀請兵彈壓罪無可辭將留吉補用通判張呈泰革職發新疆效力贖罪長春府知府文韞卽行革職永不叙用今據奏稱張呈泰前定辦法尚非必不可行文韞職司地方目覩匪徒愈聚愈衆會同請兵彈壓亦屬分所當爲前叅未免失之過重可否飭部另行更正欽奉諭旨交臣部議奏查臣部向來議處宫員例據案內所叙情節分别輕重公私各擬以應得處分此次該將軍覆奏旣云恩澤原擬未免失之過重請旨更正是張呈泰文韞二員卽如所奏亦自有應得處分第該二員究竟應得何項處分未據該將軍確切指實無憑核議應否飭下該將軍再行查明覆奏其秋桐豫等三員前據恩澤將山西候補知縣黄議候選州同秋桐豫一併革職永不叙用直隷用江蘇候補知縣汪士仁驅逐回籍今據查明秋桐豫等三員並無實在劣蹟應否准其更正之處應併請旨光緒二十四年九月初二日具奏奉旨依議欽此黄曦汪士仁係應引見人員相應移咨該將軍欽遵辦理並轉行各該員原籍督撫給咨送部等因在案查張呈泰文韞二員被叅情形前摺已經聲叙惟該二員或奉委辦理增租或職司地方兼總辦夾荒增租局務雖辦法尚無不合而未能迅速了結究屬辦理不善至應得何項處分應請旨飭部核議以昭平允除咨部外謹附片具陳伏乞聖鑒謹奏請旨奉硃批吏部議奏欽此○○松椿片再片近來疉奉諭旨飭令振興商務惟商務之流通視乎銀錢之周轉清河爲南要衝户鮮殷實間有開設錢鋪者貲本不厚每多空虛且不免抬價居奇兌換之時易受虧折而近年銀根甚緊制錢缺少每多倒閉以致市面　塞不能流通殊於軍民大有窒礙查同治元年前任漕督吳棠光緒七年前調任漕臣黎培敬曾經設立通源官錢局有案現查地方情形亦亟應補偏救弊奴才仍在於清河城內設立官錢局酌發欵項議定章程派員選董責成經理名曰同仁源採辦現錢以平市價行使板票以利輕齎似於軍民市面均有裨益除隨時嚴加稽察不任稍有弊竇外理合附片陳明伏乞聖鑒謹奏奉硃批該部知道欽此 
 
 

Page 14

 
 
[光緒二十五年六月初八日京報全録]  
　　宫門抄○諭旨八道録前○將軍鍾奏爲假期已滿病難速痊籲恩開缺調理摺○齊撫毓奏爲武員離營聚賭請旨革職歸案究辦片○又奏爲懇恩銷去知縣察看字樣片○湘撫俞奏爲遴員署理道篆片○又奏爲甄别道員留省以繁缺補用片○秦撫魏奏爲抽收光緒二十四年釐金支存數目片○漕督松奏爲查勘鹽城縣樵地續行招領辦理完竣摺○粤督譚奏委員署理碣石鎭總兵片○六月初八日吏部翰林院廂紅旗值日無引見○湖南臬司文光到京請安○繆彝謝交軍機處存記恩○熙公續假五日○李徵庸孫百斛李蔭梧預備召見○倉塲奏漕船五日回空○召見軍機李徵庸孫百斛李蔭梧文光○皇太后明日已初至壽皇殿行禮畢還宫少座至建福宫聖容前行禮畢還海○○奴才宗室鍾泰跪奏爲假期已滿病難速痊籲懇天恩准其開缺調理恭摺具陳仰祈聖鑒事竊奴才前因染受時瘟未愈復蒙恩兩次賞假五十日多方調治無如奴才年近七旬氣血久衰所患肝鬱喀血之症已成痼疾一時實難就痊伏思奴才所管寍夏地處邊疆操防均關緊要奴才奉假在京曠職日久負咎滋深再四思維惟有叩懇聖恩准其關缺俾奴才赶緊調治儻能痊愈自當終身圖報斷不敢稍躭安逸自外生成所有奴才假期已滿病難速痊懇請開缺緣由謹專摺具陳伏乞皇太后皇上聖鑒謹奏奉旨欽此○○山東巡撫奴才毓賢跪奏爲特叅都司私自離營聚賭訊供狡展請旨革職歸案審辦恭摺仰祈聖鑒事竊查遊擊銜儘先都司楊華春係順天大縣人興由武舉充補兵部差官期滿以營守備分發山東歸標補用因歴次在河工搶險出力洊保今職該員寄居陵縣私自離營回家經陵縣知縣倪嗣冲訪聞楊華春有聚賭情事當將該員傳案並拿獲夏連奎等訊據夏連奎等供認與楊華春賭博不諱質之楊華春堅不承認顯係恃符狡展自應先行斥革以便澈究由府詳司經署按察使吉燦升轉請具奏並據該管營揭叅前來相應請旨將遊擊銜儘先都司楊華春卽行革職以便轉飭歸案審辦除咨部查照外理合專摺具陳伏乞皇太后皇上聖鑒訓示謹奏奉硃批楊華春著卽行革職歸案審辦欽此○○毓賢片再前任山東觀城縣知縣祥成因才欠開展於此缺不甚相宜經前撫臣李秉衡於光緒二十二年十一月閒彚案奏請開缺留省察看欽奉硃批著照所請該部知道欽此查祥成自開缺留省察看三年以來頗知奮勉歴經差委亦無貽誤據藩臬兩司詳請奏咨前來合無仰懇天恩俯准敕部銷去該員祥成察看字樣仍以知縣留於山東遇有相當缺出酌量補用出自鴻慈除咨部查照外謹附片具陳伏乞聖鑒謹奏奉硃批著照所請該部知道欽此○○俞廉三片再臣前因湖南鹽法長寶道湍多布委署按察使所遺鹽法長寳道篆務查有儘先補用道張鴻順老成諳練閱歴資深擬卽委令接署業經奏明在案兹查岳州地方開設口岸先經委令張鴻順馳赴上海一帶查訪通商事宜現已差竣回湘應卽委令署理岳常灃道篆務暫駐岳州將一切通商事宜妥愼經理以一事權而專責成所有鹽法長寶道員缺查有現任岳常澧道陳璚才猷練逹深明治體堪以調署除分檄飭遵外謹會同湖廣總督臣張之洞附片具奏伏乞聖鑒謹奏奉硃批吏部知道欽此○○俞廉三片再勞績保歸候補班人員應於到省一年後察看甄别歴經遵辦在案兹查有二品銜記名簡放道張成基年四十七歲陜西靖邊縣人由貢生就職直隷州州判歴保道員於光緒二十四年四月十二日到省扣至光緒二十五年四月十二日一年期滿例應甄别據署藩司但湘良署臬司湍多布會詳請奏前來臣覆加查核湖南候補道張成基年壯才明勤愼切實應請留省以繁缺道員補用除將詳細履歴咨部查照外謹會同湖廣總督臣張之洞附片具陳伏乞聖鑒謹奏奉硃批吏部知道欽此○○魏光　片再陜省百貨土藥各釐金疉經臣督飭司局加意整頗隨時激勵各卡委員尚能涓滴歸公實收實報業將節年抽收支解數目奏報在案兹查光緒二十四年各項釐金收數雖較二十三年最旺之年稍形短絀實緣上年陜省霪雨爲災商貨難於轉運兼以甘省亢旱日久銷路不廣所致已於上年八月咨部有案現經通盤核算二十四年滿年實共抽收百貨釐銀四十二萬二千三十一兩零比較上年短收銀五萬四千八百餘兩又收土藥釐銀十四萬九千五十一兩零比較上年長收銀六百四十餘兩二項共實收銀五十七萬一千八十三兩零遵照部議留外辦公並局卡經費按一成計算共扣銀五萬七千一百八兩零實存銀五十一萬三千九百七十四兩零又奉文加收二成糖釐銀一千二百一十八兩零又加收烟酒厘銀二千九百二兩零又晉省包收潞鹽厘銀一萬九千九百六兩零所有支銷內遵章扣出六分平餘銀三千五十五兩零以上共銀五十四萬一千五十七兩零俱已陸續儘數轉解司庫備撥餉需由釐稅局司道造具各卡抽收支解及提留各欵細數清册具詳前來臣覆查無異除各册咨部外所有光緒二十四年分抽收釐金支存數目謹附片具陳伏乞聖鑒謹奏奉硃批户部知道欽此○○頭品頂戴漕運總督奴才松椿跪奏爲查勘鹽城縣樵地續行招領辦理完竣恭摺具陳仰祈聖鑒事竊鹽城縣范公隄外向有草灘共有七百五十六頃同治元年經前漕臣王夢齡吳棠先後委員查辦計成熟地三百零六頃出示招領餘地放荒近來多已開墾奴才體察情形札委南河侯補同知汪泳沂會同署鹽城縣知縣張義澍設局勘丈招領藉充軍餉於光緒二十四年八月二十九日附片具奏奉硃批户部知道欽此欽遵轉行在案旋據汪泳沂等陸續擬議章程詳經核定批飭妥爲辦理自上年八月起截至十二月初十日止一律完竣　　造册給照執業剔除微册有糧之地並溝河閘座橋梁廟宇撥留新舊義塜及學田公田外實計成熟地二百二十五頃八十四畝八分四厘八毫內上上則地五十頃三十一畝一分八厘六毫每畝領價錢一千六百文合錢八千四十九千八百九十八文上則地七十八頃三十六畝一分八厘二毫每畝領價錢一千二百文合錢九千四百十八文中則地五十三頃八十六畝二分七毫每畝領價錢八百文合錢四千三百八千九百六十六文下則地二十五頃五十六畝四分四厘每畝領價錢四百文合錢一千二百五千五百七十六文下下則地十七頃七十四畞八分三厘三毫每畞領價錢二百文合錢三百四十五千九百六十七文共錢二萬三千一百三十六千八百二十五文未成熟地五十六頃四十八畝二分六厘七毫每畝領價錢八百文合錢四千五百十八千六百十四文下則地十五畝每畝領價錢四百文合錢六千文共錢四千五百二十四千六百十四文以上共地二百八十二頃四十八畝一分一釐五毫共收領價錢二萬七千六百六十四千四百三十九文已報解錢二萬四千六百四十千二十二文尚有三千零二十四千四百十七文應飭鹽城縣趕緊批解照案統歸清淮軍需項下收支造報至開放此項樵地均係先儘畸零小户認領該委員汪泳沂署知縣張義澍辦理合宜是以民皆樂從迅速蕆事應如何定則起租由縣另行酌議祥覆所有樵地勘丈招領一律辦竣緣由理合繕摺具陳伏乞皇太后皇上聖鑒敕部查照謹奏奉硃批户部知道欽此○○譚鍾麟片再廣東碣石鎭總兵鄧萬林辦事不甚得力應行儆任所遣總兵篆務查有水師提標中軍叅將請補大鵬恊副將下志德堪以署理除檄飭遵照外謹附片陳明伏乞聖鑒謹奏奉硃批兵部知道欽此 
 
