# 1891 - 115 - 4906474

 

Page 1

 
 
[展限取書] [  圖書集成局啓]  
　　本局所印古今圖書集成去年曾布告諸君請於年内持單提取兹尚有未經來取者深恐因路遠所致未便遽爾充公是以再展限期遲至本年三月之杪若仍不來提取則定將提單作爲廢紙此後决不發書矣用先布知維祈雅鑒 
[法書待價] [  申報館恊振所代啓]  
　　浙紹翁已蘭先生慶龍法書馳名海内得其寸楮尺幅珍若球琳兹憫災區待賑孔殷於公餘之暇手揮七言聯楹二十副交本舘恊賑所代售以助賑濟其用心可謂仁矣定價每副洋一元欲求墨寳者請來本舘購取如欲書上欵亦可代求也此布 
[新印左文襄公奏疏] [  圖書集成局啓]  
　　左文襄公以名孝廉贊襄張駱兩大司馬幕府一時箋疏多出其手雖未筮仕朝端而奇才偉略固已傾動中外矣及赭宼猖狂中原鼎沸撥亂需才朝廷破格擢用公亦感激馳驅不出十年位躋封疆任隆師傅分茅胙土異數酬庸遭際之隆伊古以來所未有也迄今讀其遺疏未嘗不想見其爲人公生平所爲奏疏質而不俗醇而愈肆陸宣公蘇文忠之流亞也本局特用排印廿四史之新鉛字以上等閩製潔白連史紙印成計初編二編三編共訂成二十本每部定碼洋四元卽日出售有願讀公遺書者請向三馬路申報舘及申昌書室外埠申昌及賣申報人購取 
[賽馬外紀]  
　　上海西人春秋二次賽馬此年例也久居海上者司空見慣不甚措意其未曾到滬者則咸以爲見所未見至末一日跳浜跳花萁則觀者尤爲擁擠浜闊丈許策馬如飛一躍而過花萁堆高數尺馬亦超騰下上飛行絶跡是固大觀也其不能者則或連人帶馬跌入浜中浜有水不深人馬雖不至傷俱拖泥帶水而去花萁躍馬則或絆跌數次亦不爲怪翻身再騁觀者咸拍手歡笑樂觀其跌盖洋塲風景中以此爲最雄以故至此數日内車馬爲之雇盡無論妓家良家老幼男女無不乘此以一擴眼界惟以禮法持家者則不與之相角逐也然此數日中有客相過寒暄語中必曰曾往觀跑馬乎以是爲口頭語習俗移人賢者亦不免焉近日賽馬甫卒事昨有友見訪不見者已旬日矣因亦詢之以曾觀跑馬否友人曰跑馬之三日僕未嘗出門盖避囂也今日爲第四日以事過跑馬塲則見有更勝於跑馬者竟於無意中得寓目焉問以何事則曰今日賽馬已畢廣塲廓如僕以爲必無阻碍乃行至其地而路阻不得行蓋無數小流氓羣聚於斯亦效西人之跑馬然無馬則以竹當之約計不下百數十人且亦效西人之跳浜有行人過阻之使不得近須繞道否則羣起攔毆僕遂遥立以觀見此等小流氓亦若各有統屬者然内有數人貌則美秀而文其實有力如虎浜寛如許而一躍逕過者計不下十餘人有躍不得過因而跌下者雖傷亦不敢聲其有逡巡不敢跳者則捉而撻之以示辱受撻者亦不敢號一若甚有節制也者竊思此等小流氓旣有此等本領在上者曷不就此中挑選使之入伍以補缺額則必可以收效於後日不亦消患未萌之一道乎余聞之嘅然而歎曰噫此正可憂之甚者也前者曾言之矣上海小金枝之變生民塗炭而其初亦一小流氓也因先時目之爲小流氓以爲癬疥之疾不足措意厥後乃至釀成大禍今日上海之流氓直不可以數計而其凶横則更甚於前此之小金枝昨日有某校書正在臨鏡曉粧不知以何事開罪於小流氓驀以半碍擲入玻璃窗内窗碎而額爲之傷數日前有友過某公舘門前見有傭婦三五人相與談笑忽有小流氓三人且行且語手指口畫皆淫褻語嬉皮笑臉諸傭婦不敢與爭該流氓等更覺得意洋洋自去至於各里口之出局轎子跟局娘姨大姐之被若輩圍繞調戲者更不可以更僕數夫公館中之傭婦偶立門前而卽以動小流氓之戲侮則彼妓院中之娘姨大姐又何待言其視之爲砧上之肉盖已久矣此等小流氓前數年尚不至如此今則愈變愈厲以今日小流氓之所爲實有駕乎小金枝而上之者此等人豈眞天生之棄物耶其先父母失於訓教其後官府寛於禁令致其胆漸大其力漸壯其所爲亦漸至乎凶横無忌若輩中人大都不受約束者多今日無事自爲遊戲則一丈之浜可以一躍而過若收之入伍則且倚勢横行其肆暴必將更甚而欲令其仍如此時之習練縱跳奪不顧身恐又有所不能所謂勇於私鬥怯於公戰者雖曰朝廷用人使貪使詐棄瑕錄瑜未嘗不可然全用貪詐之人而謂可以　　於國家未之前聞也吾則以爲此等人不予以柄猶可以官法制之但嚴懸禁令有犯必懲諺云任爾民情似鐵難逃官法如爐法令果嚴尚足以懼之蔡太守之申明禁令不憚煩言正此意也若一收之兵籍使補入名糧則譬之猛虎而傳之以翼行將飛而食肉其凶燄且愈不可當矣夫西人賽馬固所以習武也華人之職當習武者曾不聞有人焉仿西人之法越澗超乘以爲樂乃偏有此等不堪習武之人反見西人之躍馬跳浜輒生歆羡追其後塵居然步武君子於此覘風氣焉嗟乎左氏之言曰爲虺弗摧爲蛇將奈何安得有周孝俟其人者一舉而悉除地方之害也哉 
[本館接奉電音]  
　　昨由京友電傳上諭一道敬謹譯登○三月二十二日奉上諭陜西漢中府知府員缺着劉子銓補授欽此 
[上苑春深]  
　　欽差督理内倉監督户部郎中覺羅廷雍現已簡放熱河兵備道所遺内倉監督一缺經農曹各堂憲揀得卽選知府先換頂戴户部員外郎重燠擬正花翎户部員外郎慶恕擬陪於三月十二日帶領引見本日奉硃筆圈出内倉監督着重燠去欽此○慈幃駐蹕頤和園外圍各朱車原擬由　圓明園八旗巡捕中營曁神機營外三營馬步隊分段值班以資守衛兹經中營張協戎具禀海部以中營轄地遼闊額設馬步戰守兵四千人除抽練承差以及分司各汛外僅敷分衛該園外圍之用若皇帝移蹕圓明園彼處守衛悉仍舊制恐所設練軍三成隊不敷入操擬將原分朱車三十處酌減四五成請另撥兵值班而圓明園八旗官兵亦咨由海部請核減所分朱車另行籌派等情經海部查核咨禀尚屬實情未便令其顧此失彼擬由該兩項原擬分站朱車各減去十座擬俟移蹕時將西苑外圍派定之捷勝精銳四字步隊抽撥赴頤和園分班守宿所有西苑外圍卽由八旗抽調練兵塡住守衛如遇移操赴苑日再籌換撥俾各營差操不致有所窒碍云○禮部爲咨報事本部現有揀補員外郎一缺二人揀補主事一缺二人期滿七品小京官一排一人計三排共五人於本月十四日加班帶領引見理合先行咨　奏　處查照○史 
 
 

Page 2

 
 
部考功司帮辦堂印上行走稽勳司員外郎李郁芬現經堂派署理考功司潢掌印遞遺該司幫辦掌印上行走一缺經各堂憲點派考功司掌稿主事李錫彬署理李主政已於十二日午刻接履署任矣○廂藍蒙印務叅領啓賢禀知本管榮都統以三月季甲米經户部劄由海運倉支領現在滿洲固山　米將次領竣應請定期赴倉支米當經榮都統諭於本月十七日赴倉領米並派叅領啓賢善志副叅領蔭德和恩保景瑞彈壓在倉領米一切事宜○順天府儒學行文八旗滿蒙漢都統稱所有本年科試八旗文童業經派定廪保應令應試旗童取具圖片按期赴學畫領廪結彚由各旗造册咨送本學以憑核辦相應行文貴旗轉知願考文章人等逢一六日期携帶回片親身赴學當堂塡册畫領廪結以便彚行各衙門報明考試○吏部爲移會事文選司案呈本部文選司郎中金保泰現已升授内閣侍讀學士所遺郎中一缺照章揀擬正陪人員於本年三月十一日帶領引見奉旨文選司郎中着王傚補授遞遺員外郎着戴錫鈞補授遞遺主事着李錫彬補授欽此欽遵到部相應移會上諭館稽察房查照○禮部爲知照事本部具奏三月十八日聖祖仁皇帝誕辰又具奏三月二十三日穆宗毅皇帝誕辰此二日虔誠齋戒禁止屠宰不理刑名照常辦事等因奉旨知道了欽此欽遵到部相應知照御茶膳房查照○前由直隸總督李傅相奏稱張家口營都司一缺請以直隷儘先卽補都司萬全營守備致和升補一摺交兵部議奏刻經兵部查原奏所稱與例案選章不符未經議准應另揀合例人員請補以符定制所請以萬全營守備致和升補張家口營都司之處應毋庸議已繕本於三月十三日具題矣○國子監爲咨行事廂紅旗官學懸有官學生二缺將承芳佐領下閒散文鐸凌志佐領下閒散廣蔭等二名桃補該旗官學生除傳知文鐸廣蔭赴學讀書外理合咨行廂紅滿都統查照辦理○兵部爲咨行事多羅貝勒載　上懸有司儀長一缺應由上三旗之二等侍衛副叅領雲麾使副護軍叅領中揀員補充相應咨行貴處卽於前項各員中擇其老成持重諳練有爲之員開造履歴卽日送部以便由本部會同御前大臣揀選 
[西醫新法]  
　　香港西字報稱現在香港提督據駐港之法領事官照會内稱有巴黎京城名醫巴司德蒙國家勅在巴黎建造醫院專治被癲狗咬傷之症就診者多應手而愈兹又設分局於西貢地方如有人被癲狗咬傷可於四十天内前赴西貢求診定能藥到病除如能早日就醫更易見效貧病不計世有抱此恙者請嘗試之查西貢離中國不過九日路程往來固甚便也 
[鯤島傳書]  
　　臺灣自改立行省後新設各府廳縣所定文武學額循例酌量增减並自今歲科試起分棚取進前經劉爵宮保會同閩浙總督奏明辦理在案嗣于春間接到部文以所請抽撥增添學數及廪增各缺額一摺奉旨自下屆歲試起方能施行爵宮保以今屆科試業經通飭各屬于正月廿五日縣考二月廿五日府考縣考刻已告竣府考亦在目前因亟出示於府考完塲後一律遵照舊例所有新設之臺灣雲林兩縣閩粤各童生應仍合入彰化嘉義兩籍併歸臺南府棚考試苗栗一縣閩粤各童生應仍合入新竹籍内併歸臺北府棚考試其所進額數統照各學原設舊章廪增各缺亦照原設各學額考列等第均自下屆歲試起方照新定額數分棚取進各等因按學政一缺本由爵宮保兼攝今屆宮保以偶抱淸恙具摺乞假奉命以臺道唐薇卿觀察恭代觀察籍隷粤西前以名翰林帶兵關外功成列賞得以補授是缺在任三載振興文教拔取眞才久爲臺地士林所欽佩今者文衡獨掌冰鏡高懸想玉尺量才無不以入其珊網爲幸矣臺北已定於本月廿四日開考想憲節卽須乘輪東下也○沿海一帶地方時有中外船隻遭風擱淺向例責成就近營汛居民一體救援前經某大憲妥立章程嚴定賞罰奏明舉辦並由總理合國事務衙門奏奉諭旨通飭沿海各省一律辦理在案臺灣地處海濵來往船隻難保無以上情節惟民風素悍遇有擱淺之船不獨不思救援往往見利忘義至有乘機搶奪等事劉爵宮保深鑒於此因亟刊布章程再申誥誡一面通飭沿海廳縣及營汛各員弁勘分叚落嚴定責成以杜彼此推諉並從重懸有賞格居民若能認眞保護著有成效者飭令地方官隨時給奬若有乘機搶奪等事亦令嚴辦不貸此示一出想沿海各民人共見重賞在前嚴刑在後當無不上體憲意相與救困扶危彼此勉爲良善也○有友自鳳山來者據云月前某夜將近四鼓忽有土匪數十人胆敢手持器械裏應外合搶開城門到處刦奪邑尊李麗川大令立卽身帶幹役率同在城兵丁設法擒拿土匪見勢不敵四處逃散大令率衆緊追登卽獲到數人審明定罪餘仍派差緝獲郡城重地該匪竟似此胡行亦足見其愍不畏法矣然有李大令之精明强幹緝盜如神想終不能倖逃法網以上係來友所述事關重大諒非悉屬子虚○臺南北賭風甚熾有押四門寳者有作葉子戯者有以車馬砲各色而賽勝負者鈎心鬥角花樣翻新種種賭名害人實甚竟有沿街租屋内設高檯喝雉呼盧絶無忌憚一似奉有官書而可以公然行事者近聞安平縣范繼亭大令深惡此習無論大小賭塲槪行禁絶又於城内西門街一帶將此等賭屋封至數十家之多均充公出示發賣臺南北各縣若均仿此法而行之想小民雖頑亦安有不革面洗心者哉 
[峰泖春光]  
　　松江訪事人云前報紀陸石氏謀害胞侄棄屍河干一事歴經華亭縣葛邑尊親臨相騐將陸石氏及其幼子帶回研究供稱小婦人之侄不務正業以致家産蕩然甚至拆賣住房勢將立錐無地是以下此毒手推墮河中訊其幼子亦稱死者屢次來家騷擾母親惡之甚深因賺往舟中載至柘林河塘喝令兄長帮同謀斃邑尊飭差密拏氏之長子刑訊氏驚憂交迫氣塞咽喉登時一命嗚呼斃諸押所邑尊聞報卽禀知　大守由太守札飭婁縣張邑尊於十八日莅騐屬實諭令備棺發壇○有朱敏士者向在亭林某典鋪司帳本月中浣買得一葉扁舟從上海松江各號中收取銀蚨三千翼回至得勝渡狂風陡起將船激翻兩船户墮入浦中遇救不死朱則正在艙内吐霧吞雲以致無路逃生斃於水内所携番佛沉没無蹤事後打撈祗獲三分之二而朱家子婦聞訃前來痛哭號咷夜以繼日嗚呼傷已○客有來自泖湖濵者言及南厙浜農人王阿毛傑驁不馴人皆側目其妻强悍更甚於丈夫叔姑某氏惡其所爲未免時形鄙薄一日偶與鄰家話舊談及侄媳所爲不善王妻聞悉大肆勃谿并慫恿其夫帮同毆擊以致鱗傷遍體一息奄奄鄰族羣抱不平將王夫婦鎖住日内氏傷勢愈重倘有不測又須勞賢長官分憂矣○西門外金沙灘某姓女郎二八年華丰姿韶秀雖汝南碧玉出自小家而一笑嫣然幾欲迷陽城而惑下蔡早年曾許字里人某甲詩賦夭桃猶未期詹嫁杏日前不知何故與母忿爭母斥辱之遂奔至附近河邊聳身躍下比家人急爲援起而香魂一縷早已飛上九霄矣噫豈欲效湘夫人之羅襪凌波乎我恐有情人聞之又不免神傷逝水矣 
[鴛水菱波]  
　　嘉興縣趙邑尊日前因公赴省旋於十四日回署午後赴府禀見傍晚始回○新塍鎭鄉民醵資迎賽聖帝會自十四日始至十六止日間傳班演戲袍笏登塲笙歌盈耳入晚燃放烟火明星萬點光徹層霄竹脃簧淸通宵不絶春城士女挈伴偕來桂楫蘭橈銜頭接尾誠一時勝會也鎭澤鎭梅堰鎭盛澤鎭一帶迎賽桑秧會窮工極巧爲他處所不及看者人山人海頓增數萬大小船隻不下數千艘誠以此會閱十年一賽盛舉難期益覺聞風鼓舞也梨園子弟各獻所長幾疑此曲祗應天上有一至蓮漏下催銀花火樹照眼通明尋芳選勝者爲之蜂屯蟻聚梅揠塘有兩船覆没幸在日間得以將人救起盛澤西某尼菴因衆尼出外看會被妙手空空兒闖入齋房將所有物件席捲而去幸經線作中人聞聲往視兠獲兩犯解送巡防局究辦又西白漾園明寺橋因觀賽會人多致將橋面石欄擠落波心數十人從空飛下有兩人畢命於頃刻之間橋下停泊一船被石壓覆舟中人雖無恙然已淋漓瑟縮不堪逼視語云戲無益良然 
[柳浪聞鶯]  
　　巢燕將雛又是餞春東郭鳴鳩拂羽正逢迎夏南郊浙撫崧振靑中丞屈指韶華關心物候值春光之漸暮知夏日之將炎 
 
 

Page 3

 
 
定於月之十八日換戴涼帽先三日懸牌於頭門外俾合屬文武各員軍民人等一體遵照○署藩司龔仰遽方伯自接印後仍於臬署暫住襜帷至十四日始移入藩署是日盤查藩庫會同杭州府李伯質太守候補府楊郡尊并庫官庫役一律淸查以昭愼重○杭垣有捉牙虫者姊妹兩人年皆二十左右油頭粉靨體叚輕盈所謂野草閒花别有一種輕狂態度紈袴子弟往往僞託牙疼喚至密室逞其意之所欲爲某日萬安橋茶室有二三惡少亦以捉虫啓釁惱羞成怒互相爭閙旁觀者人山人海莫不掩鼻而笑 
[潯陽談屑]  
　　新任廣東按察司額廉訪挈同瀛眷乘坐輪船抵潯庽春和棧旋換紅船進鄱湖假道豫章遵陸往羊城履新○南康府李藝淵太守維翰甄别鹿洞書院出案後往九江謁見廣饒丸南兵備道李觀察面商要公連日拜客冠盖如雲旋於十八日回郡開辦府考○關道李亦靑觀察於十七日乘坐江永輪船往金陵賀兩江總督劉峴帥任喜屬下印委各員以及選鋒新勁等營伍均詣江干恭送行旌○會辦西岸督銷總局江西候補道涂觀察椿年前往鎭江迎迓劉峴帥後卽乘江孚輪船回潯小作勾留解維晉省○十五日四更後潯城西關外泰來錢庄有劇賊乘店夥熟睡時由外櫃臺猱升屋簷撬開樓門竊去大皮箱一隻衣包兩個次日晨起始知失竊店主卽開失單往保甲局報案朱委員煒卽將督緝傳到飭其赶緊跴緝限三日内獲贓否則送縣嚴比督緝不敢違悞於次日將人贓一併帶案朱委員升座除將原贓飭失主如數給領外將竊犯陳狗子研訊重笞千板並究出窩户桂金秀重笞五百板栅夫賣放亦重笞五百板房主桂嫗供詞狡詐喝令掌頰二百下並飭局勇將該犯等枷號遊街示衆觀者如堵無不撫掌稱快○西關外查永昌錢庄十年前曾遭回祿之災店夥某甲卽於是年辭出今年該夥突向店主饒舌謂從前失愼時焚去行李衣箱箱内有錢票百餘貫向該店主索賠彼此齟齬喧閙異常朱委員因公過此詢問情由斥甲荒唐謂旣已焚失衣箱錢票何以當時不言遲至十餘年始向店主索賠顯係訛詐姑念貧困飭店主念同夥情給以錢四千甲亦出領字永斷葛藤始得寢事 
[虐婢誣鄰]  
　　奉化人某甲携妻賃屋於寗郡問津橋下家有一婢待之甚虐稍不遂意鞭撲交加去冬婢以細故被責徧體受傷甲怒猶未已更褫其上下衣將欲痛毆婢不能堪裸體逃遁自投於河甲亦不卽援救鄰人某乙恐致溺斃急爲撈起假以衣褲送歸並勸勿事虐待甲陽爲感情而陰轉惡其多事前月婢復逃循徧尋無蹤甲遂誣乙所拐赴縣控告幸邑尊明鏡高懸批斥不理 
[失票瓜分]  
　　皖垣某署庖人於二十日午前手持銀票一紙計銀四十八兩往四牌樓某錢號向兌行至本牌樓某屠案買肉不意將銀票遺失旋經某甲拾得赶卽往兌及庖人至互相爭論經錢主人及街坊出爲調停斷令庖人分銀與甲十八兩甲始不允繼因旁人不服遂各遵斷云 
[道憲回轅]  
　　關道憲聶仲芳觀察日前赴江寗恭賀兩江督憲劉峴莊制軍任喜兹已於前晚乘輪回申云 
[神凝畫閣]  
　　松海防同知劉乙笙司馬之長公子聘定杭州沈宦之女爲室諏吉於今日行合巹禮先由沈宦雇坐官舫送女來滬好締朱陳　聯秦晋畫眉艷福詠絮淸才美滿姻緣一時罕有 
[導淫遭譴]  
　　紹興人黄某向以行醫爲業專事旁門左道獵取人財不顧他人之受害在老北門大街賃屋一椽開設異授堂丸藥館以眼科爲名而實則出售春藥黄於二年前物故其子彝德能世其業依然售藥害人日前經法廨讞員葛蕃甫同轉訪聞猶恐未能確實特飭家丁出洋三角購得金鎗不倒丸一盒仿單註明功效穢褻不堪入目同轉閱之怒髮衝冠商諸繙譯業國麟謂此種傷風敗俗之事不可不從嚴懲辦飭知捕房派包探王榮培郁廷湘孫錦榮等恊同中西巡捕於十七日下午五點鐘時前往守住門户入内搜尋當將各種秘藥仿單與黄彝德一併拘入捕房昨晨解案請究同轉問此種藥丸必售好價爾店開有二十餘年自然積有貲財黄供此藥均係父親傳下小的不能法製俟售完後卽圖改業且此藥本重利輕無甚積蓄父死後尚有虧空同轉謂本委訪知爾素好狎邪游以致虧空此種春藥尚有多少供稱盡在於此家中所存均係眼科藥料謂事已敗露務須全數交案不可藏匿供稱實無餘存如察知日後再賣春藥願甘重辦謂租界中前有人持春宮畫片求售屢經訪拿嚴加懲辦載在申報斑斑可考爾豈不見不聞乎黄一再求恩聲稱此藥實係父親遺下家中五六口均賴小的養活務求恩宥同轉謂此事不能寛宥着將木板仿單及一應丸散當堂銷燬惟將不是春藥之藥方仍行給還黄掌責一百板荷枷一月示衆 
[犯竊遞籍]  
　　縣捕緝獲竊賊徐德順船詰之下供稱向長壽菴中偷得僧衣一件懴牌一面售與陸春山所開舊貨店中當卽往吊贓物並將陸一併解案宋二尹升堂研詰徐供小的嘉興人今年二十四歲家中尚有母親今年四十五歲小的在原籍爲南貨生意此次來申已有十餘日往四馬路某廣貨店找尋友人張金成託荐生理因未遇見以致盤費用罄出此下策惟求開恩陸春山供本地人在治下太平街開設舊貨店歴有年所向未收受竊贓前日徐德順手持押票一帋懴牌一扇來店聲稱家有急用不得已取出變賣問押票係何物據稱布衫一件旋卽言明懴牌計洋三角押票計錢三十文當將錢洋付淸小的實不知其竊贓叩求恩宥二尹謂本應將爾照收贓例嚴辦姑念再三苦求准從寛典着肯以後不再收贓結呈案備查徐德順年輕犯竊殊屬可惡着重笞一百板收所候備文遞解回籍 
[流氓喜事]  
　　沈兆龍命案疉經中西官會審現雖尚未定案日後自當秉公辦理折衷至當前日會審時大巡捕房前閒人愈聚愈多其中竟有無賴之徒肆口囉唣當經包探拘獲徐寳林朱阿四田寳生葉亨田楊錦芳章國楨李桂軒等七人送入捕房昨晨經葛同轉訊問徐等一味推諉同轉謂事經包探目覩當場拘獲豈容推諉着押候各掌一百下以儆效尤 
[烟花案牘]  
　　包探秦少卿至英公堂稱昨夜經過仁濟醫院斜對面之平和里突有野鷄妓院女傭拖拉小的進去小的用手推開被妓女胡桂仙强行拖住與之爭競致被抓傷頭面適華捕至帮同將妓拘至捕房胡桂仙供湖南湘潭縣人今年十八歲丈夫姓劉已往湖北小婦人並無父母弟兄姊妹由姨娘於今年正月間帶至滬上玩耍用空洋二三十元不能回籍遂在平和里陳李氏家借房間爲娼希冀積蓄囊資料理債項藉作歸計昨夜女傭被此人扭住我不知其爲包探上前解勸並未逞蠻惟求施恩包探又稱該妓不知小的是捕房包探及拖至門口卽有人說伊發瘋如何拖拉包探該妓仍置不理蔡太守飭將胡桂仙發棲流女所擇良婚配○一百三十八號華捕稱昨見幼妓王巧仙王月仙在介記弄中嚶嚶啜泣厥狀堪憐帶至捕房送請安揷王巧仙供蘇州人年十三歲與月仙同鬻在法租界蘭芳里開花烟館之王姓處爲娼屢遭凌虐不堪其苦私逃出外王月仙供蘇州人年十四歲餘供與巧仙同蔡太守飭將王巧仙王月仙暫交官媒俟過堂覆訊 
[英界公堂瑣案]  
　　包探沈金隆稱周子卿犯竊逮案奉判遞回紹興原籍不料伊又來滬上爲此拘案周供在籍不能度日只得出外營生不敢再犯行竊蔡太守謂周旣因犯竊遞籍豈容復來滬上判笞一百板押候仍行遞籍○陳阿坤稱開銅錫器店用樂阿加爲夥被竊錫字件出外由捕阻獲人贓爲此投案請領樂供在陳處爲夥被欠工資向索無着因有急需私取錫字件圖付長生庫被捕拘案惟求恩典陳稱並未欠伊工錢蔡太守判樂管押十天以示薄懲贓交陳領去○顧林海稱在綺園烟館爲堂倌陳立坤來吸烟不但烟錢無着反將洋烟筒竊取幸卽知覺追獲人贓交捕送案陳供失業落魄不得已而犯竊蔡太守判管押七天贓交顧領去 
[法捕房瑣事]  
　　包探禀流氓陳善香方賁福因拆梢起見將銅匠顧小生左目擊傷當經顧扭方至捕房管押陳由小的拿獲同轉謂陳 
 
 

Page 4

 
 
曰爾屢次遞解回籍何得又來滬上供稱來滬携回鋪盖是日與顧飲酒方等多人向顧尋釁致將左眼打傷繼而顧亦至案同轉問目傷如何供稱據醫生云左目之傷恐難醫愈問誰人動手毆打供廿一日在途中遇見方等十餘人將我毆打當將方扭獲問陳善香在否供陳在塲其時小的因受傷痛甚看不淸誰人動物同轉又向方詰問方供向人拆梢錢三百文被顧小生取去以致打架陳供顧小生前在十六鋪内汛地陶錦標處爲夥由小的荐保並未打伊同轉問方曰爾黨有十餘人是何名姓供有綽號滑頭阿三現住英界爲包探夥同轉令顧小生自投醫院療治陳方押候查到羽黨再行核辦○通事稱汪裕泰茶葉店小主人汪子虎前在養正學塾讀書私將店内洋一百元携出浪費其叔汪立根控表戚胡畹生引誘蒙飭胡帮同尋找前晚胡將汪尋見扭送回家令汪父寫收條其父不允將胡送入捕房當經捕頭將汪子虎管押送案請究同轉問汪曰爾何時出外近來與何人游玩供稱十五日在店内擕洋一百元出外偕同學趙姓及沈玉書等游玩包探禀汪前晚在烟館中由冐充包探之陳蓮卿前往尋視俄而汪同婦女至德源館用膳胡聞信往視喚至捕房同轉謂汪旣有同伴游玩之人着押候查明再核○李阿星在太古碼頭竊花衣趙榮生在太古碼頭竊煤判各責一百板以儆○太古昌洋棧祝愛堂控出店陳子靜秦鴻卿李德興等串竊客布一捆昨日查知將三人送押請究據李德興供竊布是實三次典押共得洋八元用去二元三人均分押票由秦鴻卿交還棧中同轉問秦曰票還誰人供還與茶房秦鴻元同轉問祝押票何在答稱不知旋據原告投案聲稱押票已還客人請將三人究辦同轉判李掌一百二十下陳秦各責一百下以示炯戒○通事稱慈松和尚於茂和鐘表店有股份前日有某甲持表往修由和尚接下索修費洋四角次日和尚遇甲於途添索修費以致口角甲將和尚扭送捕房當經交保今日投案同轉訊知原委着和尚仍交原保速將表修好不得添索修費和尚合十頂禮而退○陶阿春匿在東洋車内欲待人靜時竊物同轉訊得陶屢次犯案判責三百板解回三林塘○王福生前在金利源碼頭竊蘇木九株經巡丁扭送小東門外捕房今由廿二號西捕解案因原告不到判責一百板○王甫亭與某甲至南誠信烟館吸烟甲乘間竊取銀烟匣一隻後被堂倌查知將王扭送王供在嘉興遇甲同舟來滬不知伊姓名是日甲邀我到南誠信伊託言小便出外良久不回致爲所愚同轉謂爾昏憒如此咎實難辭着押候掌責八十下○開小客寓之吳戴氏訴稱有葛寳林在寓住宿兩夜分文不付反將棉被竊取爲此送案請究葛供向借錢四十不遂反遭誣竊包探禀葛寳林本係小流氓前曾犯案送辦同轉判押候責一百板○包探禀積竊林三寳屢次犯竊上月間經英公廨懲辦遞回蘇州今又同　夥王阿福至法界圖竊被小的拘獲搜出押票四張鐵鑿兩隻一併送案林供押票係在蘇州典押並未在滬行竊同轉判責二百板仍行遞籍○積竊王長連楊阿福等在寳德里内升屋回竊經包探拿獲送案着押候原告到堂質訊 
[綺席分甘]  
　　昨有虞洽卿善士以英洋廿元交本館協振所助充振濟緣其介弟麗卿於本月初三日完姻大喜而次日又值雙親壽辰節省筵資以助振欵夫雁行繼美閨中則詩賦催妝鳩杖延春堂上則觥稱介壽此固極天倫之樂事爲人世所難逢乃竟盛滿不居慈神在抱沛廉泉之一勺潤徧茅檐分義粟之千鍾歡騰草野積善之家必有餘慶後福正未有艾也泚筆誌之不特爲災民謝且爲世俗風已 
[蘇省撫轅抄]  
　　十七候補同知莫葆辰禀知奉委發審局稽核差主簿趙光瑜禀謝奉委常熟縣保甲差巡檢江惟鍠禀銷閶門水關盤查差○十八日卽用知縣劉元諒禀謝奉飭請補金山縣缺李汾禀謝奉飭請補吳江縣缺縣丞湯東暉禀謝奉委金壇縣保甲差趙雲倬服滿回省禀到○十九日新選震澤縣夏啓祥禀知奉委發審局帮審卽日到差藩轅牌示照得武進縣小河司巡檢員缺前以候補從九品許柏身咨補奉部覆准應卽飭赴新任○二十日沈唐禀辭管解京餉赴都巡檢陳壽眉禀謝奉委武進縣保甲差典史李智植禀知交缷署丹徒縣典史任事回省 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十七年三月十六日京報全錄]  
　　宮門抄○發抄硃批五道○給諫洪奏倉臣辜恩溺職謹陳欺侵廢弛情形據實糾叅摺○又奏設法整頓倉務請飭酌議施行片○護皖撫阿奏考察屬員賢否核實舉劾摺○三月十六日工部鴻臚寺正白旗值日無引見○烏拉喜崇阿假滿請安○敬信前往東陵請訓○山東副將萬年靑謝恩○湖南副將張士芳謝恩○崇俊詹鴻謨預備召見○工部奏派承修貢院工程派出徐中堂續昌○掌儀司奏十八日祭奉先殿謨貝子行禮○順天府奏京師得雨二寸有餘○召見軍機崇俊詹鴻謨萬年靑張士芳○發抄崧駿奏海運出力船商請奬奉硃批該部議奏單併發欽此○又陳孔氏捐賑建坊奉硃批着照所請禮部知道欽此○又解邊軍餉奉硃批户部知道欽此○長順奏搜剿山匪宜用步隊請變通營制餉章奉硃批着照所請該部知道單併發欽此○張曜奏黄河防汛經費報銷奉硃批該部議奏欽此○○稽察豐益倉四品銜户科掌印給事中臣洪良品跪奏爲倉臣辜恩溺職謹陳欺侵廢弛情形據實紏叅恭摺仰祈聖鑒事竊維天庾之儲關係國家大計閭閻所供億疆吏所經營海運河運所遞送千辛萬苦納之太倉而朝廷復特簡重臣總司其事凡以根本之地足食爲先則膺是任者宜如何盡忠竭力以副斯職未有廢公營私致倉政之壞如興廉游百川者也臣前奉命察倉二次已將倉中各弊瀝陳在案憶初查祿米倉時見其倉門不閉偷漏甚多請旨飭下倉臣認眞整頓乃該侍郎並不實心經理徒飾奏云因時制宜漸收實效及去歲澈底盤驗竟虧米十六萬石之多其所謂實效者安在此其欺飾之罪不能掩者也及臣查北新倉時見米數與報册不符留心細察果見市儈數十人不持領票來倉偷運見臣至始散比卽移文令將花户交城嚴訊而該侍郎反代爲飾辨云並無其事此其包庇之罪不可解者也各倉之内原設官廳爲監督駐守之所乃近來監督並不駐倉防範每另擇一僻靜之地棲止故避耳目一任花户所爲臣深知其弊屢舉舊例爲言乃該侍郎變亂舊章聽其自便並不嚴加約束此其縱弛之罪不容諉者也廒座倒塌雖多所剩木植磚瓦歸併拆修尚堪敷用乃該侍郎每年扣存部庫銀二萬餘兩聲明三四年後各倉厫座一律修完乃閱時已及四年用銀八萬四千餘兩而所報修整之厫祗有興平南新舊太富新太平儲濟六倉且據倉犯供招仍有勒令花户自行苫補之說而所扣部欵不知作何開銷此其侵冐之罪尤其顯著者也以該侍郎主持倉務如此侵欺如此廢弛是以上行下效視爲固然監督之習日偷花户之胆日肆遂至倉政日壞漸有不可收拾之勢臣竊以爲正本淸源之道全在倉臣得人不得其人良法終歸無用然人心之張弛全在朝廷之舉錯合無請旨飭派王公大臣按臣所陳各欵秉公察核並將現存各倉米石考究虚實倉臣浮冐部欵推尋下落至於黜蠹舉賢在宸衷自有權衡非微臣所敢擅使臣職司紏叅不敢不據實以聞伏乞皇上聖鑒謹奏奉旨已錄○○給事中洪良品片再臣讀户部則例所定倉務章程纎悉畢備卽户部新議四條亦皆斟酌盡善惟於各倉致弊之由尚未議及臣現察倉已歴三次其中情弊尚知大略請試言之一由於監督之不擇人監督賢否關係倉務最重近來監督到倉每利花户規費實有明知故縱情弊蓋花户之規費全出於米花户不盜米則陋規無出監督若駐倉廳坐倉門則運米者有碍眼目不得不另擇僻靜之地以爲掩耳盜鐘之計故户部所議坐倉騐票防範非不周嚴而無如其私相勾結也倉塲侍郎遠駐通州耳目雖所難周然使其志切奉公一經御史揭出弊端自應卽時撤查協同嚴辦乃該侍郎意在彌縫一惟監督之言是聽彼旣得所徇庇抑何所憚而不爲哉制之之法請嗣後御史叅出倉弊先將監督撤任另派大臣查辦則倉臣無所施其回護而監督或稍知儆懼矣一由於花户之無防制花户伎倆惟在盜米出售而輦運笨重非如銀錢輕齎易於携取乃倉門旣無關鎖花户任其出入於是私設米局運銷無忌復有無賴棍徒乘其運出倉門徑行搶劫花户被其禁制不得不以賄免或卽引爲身後辦事之人謂之吃倉而其耗費無一不出於米制之之術惟有每倉派令花户分厫承領不獨易於盤騐抑且責有專歸再輪年按厫以放代盤某厫有虧惟某花户是問花户自不肯代人受過卽有弊亦一望可知矣一由於倉門之無關鎖臣查各倉厫門大半破壞甚至無門者有之皆不曾加封鎖易曰慢藏誨盜情弊尤屬顯然語曰以敝坊爲無用而棄之者水必及之事正相類請飭下倉臣將厫座門户修理堅完必以大鐵鎖鎖固再令御史嚴密加封如有揭破紙跡立將花户懲辦似此多一制防於倉務更爲有益矣一由於收米之不報聞向例收米必報御史查騐米色如有潮濕發水等弊御史何難立時叅辦乃臣查祿米倉時花户必於收米完竣後始行來報臣言之再三不應已經奏陳在案頃倉犯供稱米未入倉卽有虧短豈知其虧短亦半由米未入倉蓋臨收米時花户或勾通車户將米運入私局而經紀車户亦乘機以發水之米交倉搪抵花户亦甘心收受不辭事前則通同作弊事發則彼此諉過是以濕米入倉並全爲之蒸其弊實由於此監督則置之不問侍郎更所不知請於收放米石若花户不先期報聞或别有舞弊之處許令御史將花户經交刑部訊辦則花户有所畏憚而一切弊端可以漸革矣一由於侍郎御史不聯爲一氣京通有十七倉之多區區侍郎一二人精神豈能周給故朝廷爲各倉設一御史代爲巡察法至密也乃該侍郎不知御史爲分其勞反恐御史或揭其短臣前查祿米北新二倉移文告以花户蠧弊往往付之不答臣不得已乃爲入奏請旨飭其整頓乃更奏稱臣不知弊端所在妄言整頓卒之虧短事發言已非虚又以失於覺察自解雖御史中亦簡有藉端勒索者現有懲處恩霖例在自足禁制豈得因噎廢食臣雖無狀自問不敢昧良三次巡倉深愧涓埃未報每願得一憂國如家之人與之和衷厘剔但恐呼應不靈終至隔閡貽誤其應如何咨行抑或稍假便宜之處還求恩旨裁定臣爲救弊保公起見所陳悉皆實在情形並請飭下王大臣會同户部酌議施行臣更有請者倉儲爲國家命脈及今不爲整理設南漕有阻素無儲積何以預備不虞臣風聞去歲順直水災皇上諭發京倉賑濟每開一倉米多霉變不可食若無新漕勢幾難以應命雖人言如此未必無因理合附陳伏乞聖鑒謹奏奉旨已錄○○頭品頂戴護理安徽巡撫布政使臣阿克逹春跪奏爲考察屬員賢否核實舉劾以昭激勸而肅吏治恭摺具陳仰祈聖鑒事竊惟求治以得人爲要安民以察吏爲先未有舉劾無聞而吏治能有起色者也皖省承平日久吏治宜隨時整頓且值土客雜處良莠不齊綏靖閭閻轉移風化全在愼簡賢能屏除庸劣方足以資治理而遂民生臣前在藩司任内卽留意察看人才不時禀商前撫臣沈秉成分别辦理奏蒙聖鑒在案臣渥荷鴻恩護理撫篆迄今任事三月有餘益以素所見聞騐諸實事並與司道等商酌講求互相印證其治行優異確有可憑者自當據實保奏其衰庸不職及有劣跡者亦未便稍事姑容查有候補同知周心培才長心細辦事勤能布置井井有條諸臻妥協調署懷寗將本任桐城縣知縣吳雲濤才堪治劇整頓有方民情悉洽調署太湖縣本任祁門縣知縣金士翹振作有爲地方刁健之徒不敢思逞署理合肥縣知縣候補知縣袁學昌幹練精明措施胥當於吏治尤汲汲講求以上四員皆有實政可稽洵爲皖省出色人員均屬大堪造就又查有靑陽縣知縣華椿年力漸衰辦事迂緩於捕務不無懈弛惟文理尚通擬請以教職歸部選用和州直隸州州同漆敏求性近　頇精神遲鈍擬請以原品休致無爲州吏目王澤霖招攬詞訟縱役擾民應請卽行革職不敢以大計列保在先稍存廻護臣爲吏治人才起見旣不容稍有偏私亦何能祗避嫌怨但期勸懲悉當庶有以示觀感而資奮興此外如尚有堪膺保荐及不能稱職者仍當隨時甄别萬不敢以暫時護篆稍涉因循以冀仰副聖主澄叙官方之至意是否有當謹恭摺具陳伏乞皇上聖鑒再靑陽縣知縣和州直隷州州同無爲州吏目等缺皖省現有應補人員應請扣留外補合併聲明謹奏奉硃批另有旨欽此 
 
 

Page 10

 
 
[光緒十七年三月十七日京報全錄]  
　　宮門抄○東撫張奏查明東省驛站接遞福建奏摺夾板並無盜拆情弊據實覆陳摺○陜督楊奏甘省續辦第四案茶票情形摺○又奏委署州縣各缺片○浙撫崧奏委解銀兩起程日期片○粤督李奏揀補副將員缺摺○三月十七日内務府國子監正紅旗值日内務府引見九名火器營八名○湖北副將熊朝鑑謝恩○江南叅將徐傳隆謝恩○澤公請假五日○魁麟高蔚光預備召見○掌儀司奏二十三日奉先殿親行禮節○召見軍機徐傳隆魁麟高蔚光○○太子少保頭品頂戴山東巡撫臣張曜跪奏爲查明東省驛站接遞福建奏摺夾板並無盜拆情弊據實恭摺覆陳仰祈聖鑒事竊臣自光緒十六年十月初十日承准軍機大臣字寄光緒十六年十月初六日奉上傳前據兵部奏裴蔭森楊昌濬由福建拜發摺件中途屢被拆毁當經諭令卞寳第等查辦兹據卞寳第奏稱節經派委妥員逐站挨查閩浙兩省驛站均無拆換情事請令沿途各督撫飭屬嚴查等語奏摺夾板屢有遺失斷無各驛站全無拆換之理自應一體嚴查以期水落石出着李鴻章張曜剛毅各飭所屬挨站確查究係何處私拆卽行據實覆奏從嚴懲辦毋稍遲延原摺均着鈔給閱看將此各諭令知之欽此遵旨寄信前來等因臣欽遵行司遴委卽用知縣鄭熾昌馳赴各驛挨站嚴查兹據該委員鄭熾昌先至與江南接壤之首站郯城縣查得該縣紅花埠驛於光緒十四年九月初四日午時接收江蘇峒峿驛馬夫高雲遞到福州將軍於八月二十二日拜發奏摺夾板一幅外用篾包隨文鈔有浙江西水驛遞夫叚世年甘結一紙結内聲稱伊承遞福州將軍摺件因篾包甚薄用天平秤過計重十二兩篾包且有擦損均係皂林驛原來倘奉行查不與江蘇平望驛及姑蘇驛各北站相干並有江蘇邵伯驛馬夫劉玉准淮陰驛馬夫陸恒甘結各一紙亦稱摺包用平秤過計重十二兩外面破損各等語又於十四年十一月初二日戍時接收江蘇峒峿驛馬夫吳生遞到福州將軍於十月初六日拜發奏摺夾板一幅原來篾包微損又於十五年十二月二十九日午時接收江蘇峒峿驛馬夫高合遞到船政大臣於十二月十三日拜發奏摺夾板一幅篾包完固並無破損復歴蘭山沂水蒙陰新泰泰安長淸齊河禹城平原德州各驛逐站挨查回照均與紅花埠驛相符會同各州縣提集鈔書馬夫嚴訊僉供均係立時依限原來原遞委無折損盜匿情弊加以刑嚇矢口不移取具供結禀由署臬司趙國華核明詳請覆奏前來臣伏查各驛接遞前署福州將軍楊昌濬於十四年八月二十二日拜發奏摺夾板原來篾包甚薄計重僅十二兩江南西水等驛馬夫均先具有甘結其私拆之弊似不在於山東其餘兩摺一騐明篾包完固一篾包亦僅微損並不能將摺匣抽出如謂拆包抽厘另行用篾包裹惟此地向無此篾包嚴鞫各驛鈔書馬夫堅稱委無私拆情弊供詞亦尚可信除分咨直隸閩浙江蘇各督撫臣查照外所有查明山東各驛並無拆毁接遞奏摺夾板緣由理合據實恭摺覆陳伏乞皇上聖鑒謹奏奉硃批該部知道欽此○○太了少保頭品頂戴陜甘總督臣楊昌濬跪奏爲甘省續辦第四案茶票情形恭摺仰祈聖鑒事竊照陜甘茶務經前督臣左宗棠招商試辦以票代引計五十引爲一票每引納課銀三兩銷竣繳票完厘已奏明奉准在案光緒十二年經前督臣譚鍾麟續發第三案茶票共計四百九張並聲明八年所發之票每歲約銷一百餘票此時雖未銷罄而商人是年領票明春入山採茶運到涇陽成封已在秋間運赴關外約在十四年春夏計自十四年至十八年歲已三週係應領票之年特以私茶充斥官引滯銷至今尚未銷售完竣茶商坐耗成本苦累不堪雖屢經出示嚴禁無如陜甘新疆地方遼闊稽查難周求其凈絶根株實覺匪易前據各商以連年虧累力益不支懇將應納課銀仿照淮鹽章程先酌繳課向章每票應繳課銀一百五十兩此次擬分作三分先繳二分課銀一百兩其餘一分五十兩俟運茶到蘭盤騐時同厘並繳臣查恤商乃可裕課該各商旣以成本坐耗虧累滋甚不得不稍予變通以示體恤且下餘課銀俟盤茶時同厘並繳於公家尚無妨碍而該商等實受益不淺當經批准照辦兹據蘭州道轉據各該商請領第四案茶票前來仍照三案發票數目分别塡給照章掣檔輪銷俾杜弊混並因接奉部咨整頓茶務在於各商原存六成票根内加發懸票十張以冀漸圖復舊又添發寗夏茶引一百七十道塡票四張共發票四百二十三張計引二萬一千一百二十道先繳到課銀四萬二千二百一十兩由蘭州道批解藩庫收存詳請奏咨前來臣查陜甘地廣人稀茶務驟難復額目前祗能如此辦理仍俟試辦數年再籌推廣之法俾期漸復舊制除咨户部查照外所有甘省續辦第四案茶票情形謹恭摺具陳伏乞皇上聖鑒訓示謹奏奉硃批户部知道欽此○○楊昌濬片再請補安西直隷州知州彭澤湘病故遺缺查有儘先補用直隷州知州沈模堪以委署署撫彝通判楊炳調省遺缺查有補用知州程敏逹堪以委署甯州知州胡仕賢病故遺缺查有儘先補用知縣陳璠堪以委署通渭縣知縣葉祖况調省遺缺查有補用知縣閔同文堪以委署署平番縣知縣事河州知州俞志敬調省遺缺查有另補知縣呂恕堪以代理署淸水縣知縣馮椿蔭調省遺缺查有補用知縣王開甲堪以委署據藩臬兩司會詳前來除批飭分别給委外理合附片陳明伏乞聖鑒謹奏奉硃批吏部知道欽此○○崧駿片　再案准户部奏撥光緒十七年京餉案内措撥兩浙鹽課鹽厘銀二十二萬兩又内務府經費撥兩浙鹽課銀五萬兩行令於奉文後分批提前赶解限於五六月前解到一半十二月初間全數解淸等因恭錄諭旨行文到浙卽經轉飭欽遵籌解去後兹據浙江鹽運使惠年詳稱在於縣塲竈課曁綱票課厘項下籌解户部京餉銀六萬兩内務府經費銀一萬五千兩委候補運副卜文杓候補運判胡瀚管解照案飭令該委員由浙至滬搭坐輪船運至天津由陸路赴都妥速䟎解等情詳請奏咨前來除分咨查照並咨行沿途文武各衙門一體撥護前進以昭愼重仍飭將起程日期速行詳咨外理合附片陳明伏乞聖鑒謹奏奉硃批該衙門知道欽此○○頭品頂戴兩廣總督臣李瀚章跪奏爲揀員請補廣東外海水師副將員缺恭摺具陳仰祈聖鑒事竊准兵部咨廣東赤溪恊副將吳迪文病故遺缺係外海水師題補第二輪第四缺應用儘先人員旣據扣留應卽迅揀合例人員請補等因查定例水師副將缺出本省之人不准題補本省之缺又外海水師副將如係籍隷本省者例應廻避與福建省會商揀員對調又准部咨儘先人員均按奉　旨先後挨次補用如名次在前之員實在揀選不得其人必須按名指實於此缺何項不宜方准將名次在後之員請補又准部咨嗣後奏補員缺如聲稱人地相宜人地實在相需者查係例應廻避之缺槪不准其請補各等語兹會同廣東水師提督臣方耀在於外海水師儘先副將内詳加揀選其名次在前之黄榮華高朝譜未准部覆註册吳元愷丁憂尚未服闋均不合請補查有水師提標中營儘先副將馮英華年四十二歲廣東惠州府歸善縣人由勇目前赴福建甘肅等省剿匪出力遞保花翎儘先叅將復於甘肅蕩平肅淸案内保奏光緒六年正月三十日奉上諭着免補叅將以副將仍留原省儘先補用並加總兵銜欽此銷差回粤呈請改用外海水師飭發水師提標中營効力光緒六年三月十六日到標嗣因出洋試騐一年期滿保題送部經欽派王大臣騐放請旨發回本省照例用光緒十二年三月十六日覆奏奉旨依議欽此准部咨覆註册歸入廣東外海水師副將班内儘先補用該員年强才穩諳練水師前在外省軍營並無叅革朦保情弊現委署督標後營叅將於營伍捕務均能認眞整頓實爲外海水師將領中不可多得之員雖名次略後與例稍有未符惟名次在前之員均不合例請補合無仰懇天恩俯准以馮英華補授赤溪協副將如蒙俞允該員業於改用外海水師試騐一年期滿保題送部引見毋庸再行送部應請飭部給予實授劄付惟該員籍隸本省請俟部覆到日再行咨商閩浙督臣在於福建外海水師副將内揀員對調以符定制謹會同廣東水師提督臣方耀合詞恭摺具陳伏乞皇上聖鑒勅部核覆施行謹奏奉硃批兵部議奏欽此 
 
