# 1894 - 171 - 4907606

 

Page 1

 
 
[重印經策通纂出書告白] [  點石齋主人啓]  
　　近科鄉會試崇尙　學首塲而外兼重二三塲經術旣貴講求策問尤資考据二者並重非若二十年前可以空疎倖邀一第也自戊子年本齋經　通纂出海内之士同聲稱賞一時紙貴不脛而走計前後共印萬餘部至去歲皆已售罄其間因此而掇巍科登高第者不知凡幾良以是書經學策學悉集大成不惟射策者當奉爲圭臬卽二塲經　亦覺取精擷膄俯拾卽是誠科名之捷訣也今復重印將次工竣準於五月底出書紙張墨色精益求精裝釘亦尤爲詳愼無重複缺頁等弊諸君子有欲躉售或預購者請臨本齋帳房面議可也 
[論科塲策問宜兼及時事]  
　　策士之盛甲於戰國其時豆剖瓜分七國紛爭各相雄長故張儀蘇秦公孫衍孫臏吳起商鞅李悝之徒各挾其術若何而兵强若何而國富莫不風馳電掃議論蠭起以求合於當世之諸侯王而冀其說之得行是雖朝秦暮楚游說乎各國而凡稍知時事者皆有冀得一當之思故當日智勇之士材能之輩其所論說往往見於戰國策中無煩鄙人之贅述自是而降劉漢旣興賈長沙以治安策上之文帝憂盛危明議論慷慨指陳時事痛切利弊洵可爲絶大經濟繼之者更有仲舒天人策亦復條貫古今不失爲經生家言均已膾炙人口厥後有策問秀才之文登蕭梁選者尙不下十餘篇可見當日之試士皆以策論矣逮乎有明以四子書時文取士始創舉子業而策論居後然卒亦不能廢益可見策論之由來已久而試士之不可偏置者也我　朝開國之初沿明舊制仍以時文課士而兼及詩賦五經文自是而外仍列策問凡自科試以及省試禮部試上至廷試莫不有策問焉蓋所以覘實學而衡眞才意至美也法至良也煌煌鉅典功令攸關草茅下士何容妄參末議然竊嘗考諸往昔徧讀古名人策論往往上論古事下論時務錯綜條貫網羅古今來之利弊得失竭其學識材能心思智力據其畢生之所見所聞傾筐倒篋而出之盡抒寫之於數千萬言之中是豈非懷才欲試者之至願而衡才選士者當務之急哉且其所言雖係一時之事而深識遠慮之士往往能料事於幾先杜患於日後其措施實足以行遠杜漸防微補偏救弊亦出於此事後思之未嘗不服其先見之明是則策論之可取者如用其言未嘗無裨於國是乃觀於今日之策問則有不然者往往鈎深致遠務以艱深隱僻之典以問難士人一若惟恐其能知者於是士之枵於腹笥者每不憚負笈擔囊以相從事誠以正經正史而外餘若方輿金石以及諸子百家之類浩如烟海學者未易問津苟非胸羅萬卷家庋四編者不能道其一二微特寒儉之士末由家有其書卽素所績學者亦斷難於風簷寸晷之中如數家珍而毫無遺漏此數十餘年前所以有空策之弊也邇來風氣變易主試者以條對詳明爲程與試者亦以博雅淹貫爲務然而卒難其選者豈博古者之果難得其人哉蓋以古學之淵深浩博直有窮年莫究畢世莫殫之慮非限於材力之寡淺卽苦於書籍之鮮少今欲務此以試士以觀其一日之長毋乃未足以見才乎况乎生今之時居今之世正有絶大經濟絶大學問爲士人所當知所當行者區區之詞章典故豈足爲輕重乎哉方今中外互市海禁宏開聚數十西國於一中國之中各效其智能材力各竭其奇技異巧以與我挈長而較短朝廷方且倣行西法講求西學欲延攬深明洋務之人以供驅策正患不得其人往往以生值厚糈借材於異域或且以利權倒授於人誠能於科塲策問兼及洋務如天算海道礦務電線地理兵法鐵路工作以及一切測量格致化學重學之類皆宜講明其利害得失俾海内士子皆可童而習之庶可見諸實事而不致徒託夫空談豈不善哉或者曰洋務一道已備於海軍衙門武備學堂及各省製造局船政局自曩年設立以來均有成效今科塲策問具有功令何容越俎而謀則將應之曰固哉子言也毋乃明於古而昧於今歟知其一偏而不知夫全局歟今日儒者之全體大用在通今而不在博古先治中而後馭外今之大員大抵皆從科甲出身其於西學之奥窔初不甚究心而於交涉之事其或施以虞詐變幻之術者未能物來必照故一或不愼率至爲外人所愚揣其由來非因進身之階在彼不在此乎由是一旦臨之以洋務所習非所用所用非所長遂至枘鑿相形動輙掣肘今猶恪守其故常不加變通試官之取士則以古學國家之重任則在洋務毋乃相左乎且余亦非謂時文之可廢古學之可斥也士人苟能於論古之餘兼及時事知今西人之所爲有爲我古人所已有者則將援古證今於中西格致源頭可以互相發明而殊塗同歸矣他日者必有蒸蒸日上而遠駕乎西人之上者矣古語云識時務者爲俊傑是所望於典試使者兼收並蓄而爲國家慶得人豈不幸甚 
[諭旨恭錄]  
　　五月十四日奉旨繙譯進士清溎著仍以禮部員外郎候補崇山著以庶吉士用文斌著以原官用愛星阿著分部行走金林著以庶吉士用翰林院侍講員缺著熙元補授陜西道浙江道監察御史二缺著敬祐賡颺補授分發江蘇道楊慕璿李經楚江蘇知府沈桓廣東知府黎汝謙浙江知府黃書霖江西知府殷崇光江蘇知府羅道源四川知府朱大鏞廣東知府孫明亷廣東同知潘作霖吉林同知戴鴻鈞直隷同知鄭崇新奉天同知劉朝鈞北河同知姚康之南河同知孫傳　山東同知朱鍾洛吉林通判宋春霆江蘇通判王頤吳汝繹福建通判郎慶祥江蘇直隷州州同樊恭壽奉天知縣楊昌瀚直隷知縣劉朝陛山西知縣曹鑅河南知縣程栖鵬廉德浴浙江知縣郭潤畬白曾蔭湖北知縣鄧壽椿周榖生王秉壽直隷知縣吳家修江蘇知縣秦炳禮山東知縣崔鎭岡河南知縣張守麟浙江知縣李登雲薛應樞朱錫康江西知縣濮賢懋陳元焯湖北知縣蕭端㴻湖南知縣沈保宜四川知縣李瑞蘭何德平廣東知縣彭本河楊昭穠董元度廣西知縣宋壽崑福建鹽大使傅栻俱照例發往盛京刑部主事著晉昌補授欽此同日奉上諭步軍統領衙門奏特叅疏防盜案限滿未獲之地面官請旨交部議處一摺本年四月間船板胡同張姓家被賊持械搶去衣服銀兩等物一案迄今一月之久尙未獲犯該地面官事前旣疏於防範事後又未能依限捕獲實屬緝捕不力未便稍事姑容廂黃旗蒙古委協尉玉麟署捕盜步軍校文山步軍校雙成鑲黃旗兼管四旗協尉曾壽海捕章京林英海察章京長清均著交部議處仍著勒限嚴緝倘限滿無獲再行嚴叅欽此同日奉上諭步軍統領衙門奏拿獲結夥持械越城偷竊太平倉米石賊犯請交刑部等衙門審辦一摺所有賊犯吳大谷大劉二張六王二及買贓之賈五均著交刑部嚴行審訊按律定擬餘依議該衙門知道欽此同日奉上諭步軍統領衙門奏本年四月二十六日已時安定門外外館地方義豐貨房被賊搶去銀錢等物請將疏防刦案之專汛營員交部議處一摺輦轂之下竟於白晝出此搶刦重案　　官等捕務廢弛咎無可辭北營安定汛守備賈宸千總馬成麟把總邢厚源經制外委刑保和李逢春均著交部議處仍勒限嚴拿逸犯務獲究辦倘限滿無獲再行嚴叅欽此 
 
 

Page 2

 
 
[本館接奉電音]  
　　昨由京友電傳上諭三道敬謹譯登○五月二十日奉上諭張之洞譚繼洵奏已故總兵戰功卓著遺愛在民懇請在本籍捐建專祠一摺已故記名提督原任浙江處州鎭總兵陳國瑞於咸豐年間効力戎行轉戰安徽江蘇河南山東山西直隷等省所在有功業經恩准於立功地方建立專祠兹據該督等奏稱該故總兵在湖北省地方剿賊立功戰績尤著實屬有功桑梓遺愛在民著照所請准其於湖北應城縣本籍捐建專祠列入祀典由地方官春秋致祭以彰勳績該部知道欽此同日奉上諭張之洞譚繼洵奏已故臬司戰功卓著遺愛在民懇請附祀並宣付史館立傳一摺已矿布政使廣東按察使金國琛以附生投効軍營轉戰江西湖北湖南安徽河南等省所向皆捷迭克名城當時統兵大臣曾國藩駱秉章左宗棠胡林翼等深資臂助前在湖北攻剿髮逆保衛地方立功尤偉據張之洞等轉據該省紳士前雲南巡撫賈洪詔等臚陳該故員戰功事蹟合詞呈請實屬勳勞卓著遺愛在民著宣付國史館立傳並准其附祀湖北省城胡林翼專祠以彰藎績該部知道欽此同日奉上諭鹿傳霖奏故員遺愛在民請將政蹟宣付史館一摺已故陜西在任候補知府留壩廳同知陳文黻在任十年籌辦賑撫創建書院勸導蠶桑革除公費教養兼施不愧循良之選著將該故員政績宣付國史館立傳以彰治行該衙門知道欽此 
[高事日記]  
　　五月十三日由高麗仁川來信云初三日高麗所設日本某新聞社得東京來信略謂日廷擬調兵赴高至初六日日本水師提督伊藤君督率兵艦至高麗公使大鳥君乘之而往并帶巡捕多名到時已先有中國兵艦數號下碇是處每日與日本兵艦巡游海面傳聞中國尙有兵艦數號下碇離仁川三十餘里海中是夜九下鐘時日本調水師一隊入韓城不多時又調軍醫若干名入城皆預備一切如臨敵然初七晨續調水師二隊及軍醫前往三下鐘時大鳥君由旱道帶巡捕入城復有兵一百五十名携格林砲由水路入城自仁川至韓城須越十餘丈之高山人立山巓可遠見十餘里内之事日本派兵百餘名分投散布以觀動靜華兵約二千名于初五日戾止屯于離仁川一百里之某地據云不穿號褂魚貫入城初九日又有一日本輪船裝日兵一千五百名馬二十匹往仁川分住日本人家初十日晨四下鐘時各兵俱赴韓城目下東學黨尙未離散惟退至海濵華兵因小艇太少尙未悉數登岸至高麗巨艦皆避往他埠華兵祇得其二船以濟高人見華兵至願將房屋讓住又聞日本另有兵調至恐其中尙有深意也計現在日本有兵艦七號在高麗中國有四號美法俄三國各一號江海關飛虎輪船亦已調往日本兵所帶之馬皆就租界中支篷以豢高麗海關監督請日領事官阻止領事商之統帶擇地遷移遂遷至某甲空地上本日又到日本兵三千五百名及兵艦二號云 
[釋褐盛儀]  
　　本年甲午恩科新進士於五月初一日詣太學釋褐行釋菜禮是日清晨諸進士至集賢門外下馬入持敬門詣致齋所贊引導由東角門入詣階下通贊贊挑班班齊贊就位行謁見禮贊跪叩興三跪九叩畢通贊贊行釋菜禮先師孔子位顏曾思孟四配位均由狀元張謇主獻東哲位榜眼尹銘綬分獻西哲位探花鄭沅分獻東西兩廡由二甲一名吳筠孫三甲一名朱紹文各分獻其餘諸進士俱隨班行禮禮畢由西角門出詣致齋所神庫前釋褐候祭酒司業朝服升堂諸進士由太學左門入至階下序立曾入監者升露臺四拜起立臺西未入監者露臺下兩拜祭酒司業俱坐受禮畢一甲三名由堂東門入執事者設食案於座前祭酒司業下座南面立一甲三名面北立執事者簪花斟酒一甲三名向上揖飲酒三爵出祭酒司業送至堂門内諸進士由堂西門入本監屬官接待簪花飲酒如儀畢送出堂檐下 
[厦門防疫]  
　　嶂泉兩府之人在香港貿易者甚多近因香港疫癘甚行人皆慄慄危懼大半携同眷屬由香港回厦門駐厦西國領事官爲未雨綢繆計查取昔時小品宋患疫章程照會道憲傳知稅務司一體照章辦理防患未然此之謂歟 
[商船被刦]  
　　初四五日有高崎鄉人至厦門言前三四日有厦門開赴安海等處之商船被海盜駕八槳小船搶刦所有錢貨等物被掠一空事主不欲多事並未報案海盜猖獗如此誠行旅之憂也 
[羊城疫信]  
　　瘟疫流行業經數月初時雨澤稀少咸謂炎旱成災乃自四月望後迭降甘霖氣候已轉深冀民間疫疾可以漸消詎傳染至今仍未少息而西關一帶比前尤甚人心恐懼幾至寢食難安十一甫十二甫兩街旬日之間竟死有數十人各街廟神從前已巡遊一次刻下又擬舉行卽省外神佛之靈顯者如肇城包孝肅佛山盤古皇亦均迎接前來藉資鎭壓然災異之降上天之所以儆頑民當此之時正宜革面洗心庶可挽回天變乃不知修德行善惟知佞佛媚神其愚可洒而其狀亦可憐矣○西國教士見瘟疫流行死亡相繼心存惻隱亟思有以補救之爰製有辟疫香珠香牌遣人四處分送在教士之意原欲與民除害一片善心詎好事者造作謠言謂西人素與我等不和意欲絶我種類此等香牌一經入鼻其人卽死愚夫愚婦信以爲眞共生憤恨前日有教士手携香牌一包在恩寗某街逢人便送而居人久聞是說咸欲得教士而甘心頃刻之間聚集多人將教士圑圑圍住欲肆毒毆此時教士孤掌難鳴百詞莫辯幸有老成練逹者居間調處教士始得跳出重圍倉黃而去噫不以爲德反以爲仇愚民之愚眞不值識者一笑也○寳華坊某姓家近見瘟疫盛行中心惶恐遂携同眷屬於前日買棹回鄉趨吉避凶計誠善也凡貴重物件亦挾之同行詎連日雨大風狂波浪洶湧船至半海遂遭覆没男女溺斃者共七人器物則盡付東流所值甚鉅豈眞所謂在數難逃歟 
[白門火警]  
　　金陵觀音門逼近江滸雖有街市類皆草屋祝融之患防不勝防五月上旬距觀音門三四里名毛家凹居民一簇茅屋相連忽午炊不戒於火黑烟蔽空赤熛怒起頃刻之間盡成焦土是處去城稍遠水龍奔救恒有不及之勢故被災者多至數十餘家云 
[女犯正法]  
　　本月十七日午後蘇省接到刑部釘封文書當由元和縣李紫璈大令飭差至司監内吊出鹽城縣謀斃本夫之李某氏一回解至大堂略詰數語卽飭劊子手如法綑綁會同中軍守備夏亮廷游戎帶兵一哨由護龍街押至北寺大校塲忽聞砲聲隆隆然女犯已分爲六叚有見者謂女犯年已四十餘身軀雄壯沿途吞服冰片燒酒迨行刑時已將半死矣 
[江省水操紀盛]  
　　江撫德曉峯中丞巡閱九南饒廣建撫各營伍及回省各節前均列報兹中丞調集江軍内河各水師砲船經江軍統領譚斌廷軍門文秀内河統領李永福軍門榮陞帶領師船駛赴省垣停泊德勝門外章江之中聽候簡校并於江岸竪立木棚官廳障以花布五色十光陸離絢爛中設公座内設牀几爲中丞閱操憇息之所兩旁各設小棚官廳爲統領閱操憇息之所初八日譚李兩軍門親閱操練一次各哨官執旗立船頭指揮如意各水勇盪槳開砲列陣攻戰技藝嫻熟旗幟尤鮮明奪目船砲亦光采煥發軍威復整齊嚴肅一望而知爲節制之師中丞於初十日辰刻命駕親臨闔城文武員弁皆恭迎如禮少坐茶點畢中丞卽陞坐公座發令開操先閱江軍次閱内河各砲船五十餘艘先後由下而上哨官身立船頭手執大旗左右招展如臨大敵各勇齊力盪槳駛過中丞座前哨官跪報姓名均往上游列成各陣次第開砲復放噴筒并連環開放頭艄各砲力爭上風順流而下陣勢則五花八門倐忽變化攻戰則十盪十决凌厲無前尤妙者臨陣决策出奇制勝有正兵有伏兵有誘敵之兵有策應之兵有厚集其力之兵有聊相牽掣之兵衝鋒陷陣攻堅催稅再接再厲愈戰愈酣幾有一可當百十足抵千之撫中丞用遠鏡測視毫髮畢現爲之點首者再久之復有水馬二十餘頭從上而下開洋鎗無籐牌亦頗可觀萬一萑苻有警自足制盜之死命各軍操畢復由下而上陸續駛過中丞座前各哨官跪報姓名如初維時日影已過花梢中丞始起座退息聞中丞擬於十六日親閱撫標及城守并防營各陸軍復有十八日出巡臨吉贑南各營伍之說中丞王事賢勞實事求是眞不愧封圻巨任焉是日江岸一帶人山人海蟻聚蜂屯江中小划復如梭如 
 
 

Page 3

 
 
織彼往此來各大憲瀛眷侍姬亦有乘坐小火輪船從流上下以觀軍容而飽眼福者洵大蒐盛典也 
[久雨坍屋]  
　　厦門始則久旱近又苦雨各處之以水災報者函牘紛然蛟水傷人其數不下五六百名五月初二三日傾盆大雨徹夜不停午節尤甚初六七八日海上龍舟皆不能出賽鼓浪嶼某姓墻垣於初七日下午坍倒壓斃男女四名口厦門三十六崎前街上帝宫邊民房坍倒數間内街倒屋更不知凡幾道署内書吏辦公之所亦塌數間幸初九日大放晴光人皆欣欣有生意瓦礫成堆重興土木各工匠又可利市三倍矣 
[神山客話]  
　　蕪湖官塲接得省中消息知護理安徽巡撫德靜山方伯已於本月十一日傍晚六點鐘時接受關防沈仲帥卽部署行裝約於望前後啓節聞擬乘測海兵輪船至鎭江換民船赴邗江然後由内河而逹清江遵陸北上云○蕪湖關道袁爽秋觀察於本月十三日乘招商局江孚輪船赴安慶省垣恭賀各憲升任之喜是日江孚不知在何處躭擱至夜間十二點時始抵埠○月朔以來紅日一輪威揚趙盾迨初六晨起忽凉飇四起酷吏潛蹤雨師亦命駕而來不啻傾盆玉女初九初十兩日清風習習凉透羅襦居民病者甚多或患濕温或染時疫大都寒燠靡定以致二豎生災叅三指禪者無夜無朝飛輿來往當不僅其門如市也○本月十三日關聖誕辰黎明關道袁觀察蕪采營王叅戎率同文武各官赴武廟拈香致敬城廂各會館及錢土帮各公所更衣冠璀燦燈燭輝煌膜拜神前虔誠祝嘏闤闠中店鋪尤以信局爲踵事增華是日資雇清音部彈絲吹竹瓊筵醉月拇戰歡呼較之慶賞端陽更爲熱閙○某店夥持草帽數頂分贈友人行至寗淵觀邊突遇數青皮誤認爲鄉民入市求售者直前向之攫取幾似飢蝗食稻一掃而空夥正言斥之青皮卽揮拳肆擊夥寡不敵衆無可如何市中人咸抱不平若輩乃一哄而散當塲拘獲其一交本叚巡防委員傅犀亭少尹轉解總局饒刺史升堂提訊喝令重笞二千板荷以巨枷俟餘犯悉數拘拿再行重辦○今春雨暘時若二麥頗稱中稔邇日市井小麥每石售本洋一元一角大麥五六角惟廣商尙未收買躉盤尙不知其若何菜子頗爲歉收恐將來油價不能免於昻貴矣 
[禁令重申]  
　　束季符邑尊初任錢塘時嚴禁土娼賭博訪拿數處男則枷號通衢女則遊街示衆地方爲之一清繼任者爲伍芝蓀大令亦復雷厲風行不稍寛恕若輩皆知歛跡不敢以身試法乃近來風氣變本加厲土娼雖絶跡而臺基林立賭博雖不甚多而錢寳不少邑尊回任後嚴拿密訪旬日之間破案七八起拘獲男婦十餘人帶回衙署先行重責暫押於外班房中再行發落并嚴禁婦女啜茗飲酒如有不遵并將店主治罪另有長條告示十張遍貼通衢一禁男婦身穿緊靠一禁婦女頭戴網套一禁市面硬用小錢一禁遊人通衢馳馬一禁私販吕宋票張一禁土棍酗酒滋事一禁乞丐强索横討一禁僧道强募香金一禁差役藉端索詐一禁訟棍包攬詞訟似此禁令重申其有益於地方豈淺鮮哉 
[英界火災]  
　　昨晚十點三刻時英大馬路北首中新街新寳順洋行新造房屋尙未有人租住忽然火起捕房旣鳴鐘報警各洋龍卽飛駛而來停放大街用皮帶吸水噴澆至十一點鐘告熄計焚去樓房四五幢時已午夜黑暗中人多於蟻訪事人未克偪近詳觀一切細情容今日偵明再錄 
[賽龍定期]  
　　本埠同仁輔元堂等洋龍例於分龍日校賽今年分龍日因各會社所置洋龍有損壞者須俟修整後再賽由同仁輔元堂董事先期派發知單定於今日齊集南門外大校塲共賽想有一番熱閙也 
[殯儀志盛]  
　　南洋輪船支應局總辦劉石泉太守之夫人殁於差次本定於二十日出殯先期函致法讞員葛同轉請轉咨法捕頭派捕照料嗣以天雨改期至昨日舉行午後一點鐘時由南市十六鋪起迤北入法租界沿浦灘繞行至公館馬路向西繞出四明公所往南由西門外至湖南會館暫厝殯儀之盛令人嘖嘖稱羡兹特略述其梗槪計前導有開路神一對高與檐齊繼以銜牌數十對有二品銜江蘇特用道卽補府正堂誥封淑人晉封夫人字樣由是而灣號火牌火票對馬頂馬銘旌誥命亭香亭容亭鑾駕雜以清音兩班僧道各八人營兵之護送者則有督標忠信兩營曁南洋各兵輪船水手鳴鑼擊鼓熱鬧異常同寅咸親臨執紼輿馬紛紛靈輀用獨龍槓上裝仙鶴外罩灑金繡花紅縀幃舁夫三十二人沿途設祭者有葛公館鴻運樓及西門外巡防局三處 
[幾致火災]  
　　美租界東唐家弄第五號屋有某甲父子二人租開薙髮鋪前晚六下鐘時互租口角勢甚洶洶旣而甲持凳擊子之頭撞碎火油燈頃刻間烟霧迷漫炎威頓熾鄰居聞聲齊集得以襄同撲滅不致成災○有黃姓者不知何許人家住安康里門首高懸卽補府左堂銜牌前日遍邀戚友大張筵宴將晚戚友中有喜作狎邪遊者飛箋遍召名花正在弄盞傳盃淺斟低唱忽火油燈炸裂火勢炎炎幸人手衆多立時澆熄而諸錄事已芳心驚碎鬢亂釵横矣 
[醫中聖手]  
　　美租界白渡橋畔豐順里粤人某甲向在某輪船執役其妻某氏身懷六甲碩腹膨脝前日忽欲臨盆急延穩婆接生腹痛逾時胎終不下穩婆懼而辭去另延他穩婆亦束手無策不得已舁至某醫院求西醫生設法醫生察得產道紆曲孩不能生乃嗅以迷蒙藥用刀剖其腹將孩取出然後用藥綫縫之據云閱十五天卽可全愈謂非醫中聖手而何 
[斷歸房產]  
　　去年孀婦姚程氏投上海縣控夫弟姚大春覇佔房屋黃大令正在飭差提訊而大春病故姚程氏又請提伊子湘舟究追前日午後大令倩葉司馬升堂提訊姚程氏訴稱丈夫已故所遺房屋租與王長慶歴十餘年及王遷出卽被大春佔住後大春病故湘舟仍不交還司馬曰長慶遷出後爾何以不卽收管答稱去年小婦人懷有遺腹子因此房不吉故未遷入今遺腹子已死小婦人有的實契據呈案求恩斷給司馬提訊湘舟供稱父親於去年病故姚程氏是小的之伯母小的所居之屋是祖上遺下於同治年間起造今將分家據呈求察閱司馬曰爾父輩不和以致立據分居並非房據况此房十餘年前租與長慶住若是爾產其時何不理論今爾伯母執有房契爾不能强佔今限爾三月内遷讓并著具遵斷切結湘舟唯唯遵諭姚程氏乃叩謝而退 
[嚴辦流氓]  
　　某甲賃屋本城縣橋東首開設上元飯館前日午後忽有長慶福榮陳阿慶張桂生吳金福沈永林金林等人喚酒呼飯狼吞虎咽值堂知若輩都非善類曲意承迎旣而若輩喚添白煮鷄值堂人告以早經售罄若輩卽大踏步而去值堂人向之索貲卽被揮拳毆擊甲婉言解勸非惟不理反將食用諸物毁壞一空中見勢不佳急喚地甲至若輩見機一哄而散甲乃奔赴巡防總局控訴葉司馬函請上海縣黃大令飭差拿獲阿慶桂生金福永林四人卽解赴總巡局昨日午前司馬將四人帶案研訊甲訴稱小的姓張名少卿家在浦東陸家行本月二十日在治下新開飯店午後伊等十一人相約前來沽飲需錢三千數百文非惟不付反將諸物擊毁阿慶桂生金福堅不承認永林供稱小的在大東門外開設蒲包店曾至上元館具膳不敢毁物家中尙有父母求沛宏恩司馬曰爾旣開蒲包店亦是生意中人何故在外滋事著繳洋銀三十元賠償上元館阿慶等逞刁圖賴合當重責阿慶等聞而恐懼同稱小的等願供司馬曰爾等三人供已太遲豈容輕恕遂喝令將阿慶重責四百板金福責五百板桂生責六百板荷以巨枷帶至犯事地方遊示一周再發總局頭門示衆又傳十六鋪地甲至問永林家尙有何人禀稱尙有父母問近處有無親戚永林供稱趙姓是小的之姊夫司馬飭傳趙到案諭曰爾妻舅行爲不正將上元館物件擊毁本應重責姑念年幼格外從寛著速繳洋銀三十元賠償趙唯唯遵諭司馬將永林交差看管候繳到洋銀再行核奪旋有差役投案禀稱小的又獲此案流氓全全司馬飭提訊究 
 
 

Page 4

 
 
全全一味支吾司馬飭交差看管候長慶到案覆訊又諭差役提長慶之兄福生管押著交長慶福生求限三日内尋交司馬准之 
[繳銀充公]  
　　前報載王周氏持洋往陳周氏處贖女被掯等情前晚由宋通刺提訊王周氏供上年秋間因貧病交侵不得已將女兒阿寳暫抵與陳周氏處由傭婦周家媽爲中得洋一百元現欲爲女兒擇配備洋往贖竟被掯阻是以鳴捕送究陳周氏供前開妓院今已閉歇上年八月間王周氏將女兒託周家媽等領來押洋一百元契上載明習學彈唱因此雇師教習稍有成就突來取贖其實該氏聽信旁人唆使將女掉賣别家因此向伊算還教習彈唱之洋並未掯阻周氏卽周家媽供詞支吾宋通刺以王周氏不應將女抵押賣娼著掌頰一百下周家媽掌頰一百下喝將陳周氏掌責該氏供稱叩求免責願將身價洋一百元助充善舉通刺准之令各具結女阿寳暫交官媒著該氏覓的實保人方准具領並諭陳周氏曰如王周氏再將伊女賣娼准爾指控所繳洋銀一百元卽送棲流女所撥充經費完案 
[誣控被責]  
　　前報載吳瑞亭許長林串控鄒李氏將外甥女誘拐爲娼等情經宋通刺訊供將吳許責押候傳鄒炳鏞到案核奪前晚宋通刺復訊鄒炳鏞卽鏞仙供監生吳江縣盛澤鎭人爲綢莊生理吳並非妻舅惟在蘇州認識女兒金寳前由許長林之父爲媒許配周姓過門未及滿月婿卽病故後因婆婆年邁多病將女兒送回生處前次吳所供各節皆是謊言實因借錢不遂挾嫌誣控鄒福昌鄒李氏供亦相同許長林供所控之事俱係吳唆使吳供今蒙訊明已知悔悟俄有吳妻錢氏投案求請伸寃通刺怒謂爾夫污人名節有何寃之可伸喝令掌頰一百五十下吳不應借端串詐著責二百板許减責一百板各具誣告切結本應一併遞籍今姑從寛免遞 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[考試試差帶領引見三排單]  
　　翰林院編修黃曾源正黃漢檢討閻志亷直隷土塾山東高潤生順天修撰劉福姚廣西編修吳士鑑浙江陳伯陶廣東王以慜湖南陳光宇江蘇駱景宙廣西王安瀾河南檢討姚文倬浙江編修黃紹第浙江楊承禧湖北張鴻翊湖北徐兆瑋江蘇檢討張學華廣東編修米毓瑞山西檢討謝崇基雲南梁鑾藻廣東孫廷翰浙江薩嘉樂福建編修孫百斛奉天李驥年廣西檢討方霆安徽詹事府少詹事鍾靈正藍滿黃卓元貴州花翎四品銜右庶子宗室崇寛廂藍洗馬榮慶正黃蒙李殿林山西左中允文煥廂黃滿右中允鮑臨浙江左贊善李昭煒安徽四品銜右贊善曹鴻勛山東國子監司業瑞洵正黃滿花翎四品銜司業吳樹梅山東助教松廷廂紅滿趙鑾揚直隷科四品銜户科掌印給事中洪良品湖北户科給事中張嘉祿浙江禮科掌印給事中丁立瀛江蘇禮科給事中余聯沅湖北兵科掌印給事中唐椿森廣西兵科給事中王會英山東道掌京畿道監察御史馮金鑑浙江京畿道監察御史劉心源湖北掌河南道監察御史謝希銓江西江南道監察御史張仲炘湖北山東道監察御史龎鴻書江蘇掌山西道監察御史李慈銘浙江山西道監察御史吳樹棻山東福建道監察御史安維峻甘肅掌湖廣道監察御史蔣式芬直隷掌四川道監察御史楊晨浙江掌廣西道監察御史高燮曾湖北掌貴州道監察御史鄭思賀河南一吏部稽勳司郎中王嘉善安徽文選司員外郎孫承烈直隷五品銜文選司主事徐士佳江蘇文選司主事雷祖迪廣西考功司主事范廣衡順天稽勳司主事崔澄寰直隷騐封司主事陳應禧順天户部廣東司郎中陳宗嬀山東四品銜雲南司郎中余九榖江西四品銜山西司員外郎承廕正藍滿湖廣司主事秉彝正藍滿員外郎銜陜西司主事傅超衡廣西雲南司主事萬錫珩湖北貴州司主事孫顯家河南禮部祠祭司郎中龔鎭湘湖南四品銜精膳司郎中何兆熊四川花翎四品銜儀制司員外郎郭曾炘福建鑄印局員外郎陳璧福建儀制司主事羅又彬貴州花翎四品銜主客司主事李德炳河南四品銜祠祭司主事韓大鏞山西精膳司主事郭賡平江西兵部花翎三品銜職方司郎中覺羅慶頤廂黃滿四品銜武選司主事王邦鼎江蘇四品銜職方司主事何傳中河南四品銜武庫司主事李象辰河南刑部四品銜江蘇司郎中陳邦瑞浙江江西司郎中于民新奉天廣東司員外郎錫恩廂黃滿安徽司員外郎沈曾植浙江陜西司員外郎林星賡福建福建司員外郎　江直隷雲南司員外郎黃均隆湖南貴州司員外郎黨蒙陜西奉天司主事劉一桂浙江五品銜直隷司主事鄭淑璋福建安徽司主事黃秉均江西江西司主事張西園山西四川司主事鄭杲山東員外郎銜廣西司主事謝文翹雲南工部花翎四品銜都水司員外郎延清廂白蒙花翎四品銜營繕司員外郎魏晉　奉天四品銜鉛子庫主事張蔚增廣東 
[英界公堂紀事]  
　　徐永與王正興二人行至老閘橋左近無心互碰徐卽辱駡不休王亦非怯弱者流遂致各奮老拳相持不下　一百四十三號華捕巡街過此遂一併拘送公堂宋通剿判著押候訊供核奪○蔡香山鄔福祥二人皆瘋子也沿途彳亍或泣或歌經四百四十九四百三十二兩號華捕先後拘送公堂通刺交值日差收管○小孩周順貴蒙袂輯屨啼哭不休一百十二號華捕見而詢之則言出外閒游　失歸路遂解送公廨通刺著暫爲留養以待其父母認領 
[美界捕房紀事]  
　　本月十六日某輪船由日本來滬下　後船中執事人王某卽怱怱登岸至晚王回船則房内已失去綢衣等物約值洋銀八十元查問在船諸人皆以不知對遂於次日投報捕房黎副捕頭遣包探竇如海上船察看一周十八日又往覆看忽見地上遺有　票數紙視之始知諸物皆質在北新橋衍大質鋪卽往將贓吊出暫存捕房待領○西華德路三百八十九號房屋爲寍波人某甲賃開桶店去年友人薦一學徒年約十三四齡名曰生林游惰性成不勤於業本月初一日乘間竊取同居人徐某之衣數件其師換下之衣亦遭席捲四出偵　蹤影俱無乃據情報諸　房昨日包探竇如海見於某處立卽拘押一面查吊原贓大約須解赴英公堂　宋連刺懲辦矣 
[法界捕房紀事]  
　　寍波人卞松壽投捕房控同鄉人沈瑞人王其昌串誘其妻捲物而逃克捕頭立飭包探帶同原告將沈王拘入捕房押候解請葛同轉懲究○前晚突來江北流氓五六人至新街二號門牌某花烟館内尋　旋卽紛紛肇事鴇兒喚巡捕至流氓卽聞風逃逸僅拘獲一人解入捕房克捕頭命加上脚鐐至十點鐘時開釋○某甲由西門外雇坐東洋車至老北門外遺下洋傘一頂車夫見之卽持求售經包探拘入捕房捕頭命押候解訊○美包探唐清山拘獲竊賊某甲供出同黨五人窩頓興聖街某客棧内遂禀請克捕頭派探協提捕頭立飭包探孫錦榮協同唐探至棧將五人一併拘入捕房略訊數言卽交唐探帶回歸案辦理 
[仁術宏施]  
　　謹啓者敝堂施醫經費甚絀蒙諸善信隨時補助或輸鉅欵或饋要藥庶抵濟施計開三四月份月捐共收英洋八十元零三角又四月份一文愿常捐共收錢十八千九百二十文又潤德堂寳號惠助臥龍丹三百瓶全亨寳號惠助痧氣丸紅靈丹各六百瓶鑒枯魚而分潤功德常昭體癯鶴以矜全泰亨共慶請登報牘藉展謝忱[  上海虹口元濟善堂董事唐廷桂等拜啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年五月十四日京報全錄]  
　　宫門抄○諭旨四道前○禮親王奏方略告成請奬在館出力人員摺○又奏請奬方略館總纂提調各官片○成都將軍恭等奏辦結玉樹德格積案擇尤請奬摺○東撫福奏調署知縣片○湖督張等奏知縣繁簡各缺互相調陜摺○東撫福奏保舉知府請准送部引見片○皖撫沈奏爲撥解甘肅新餉摺○五月十四日内務府國子監侍衛處值日無引見○慶王請假五日○雲南儘先副將周彪謝恩○廣西叅將蔣金春謝恩○李士鉁楊捷三預備召見○侍衛處奏派補進内大臣派出恩慶○提督衙門奏拿獲偷竊太平倉米石賊犯吳大等六名請交刑部會同宗人府○召見軍機長麟李士鉁楊捷三皇上明日用　辦事後進内入齋宫○○臣世鐸等跪奏爲方略告成擬將在館出力人員請旨奬勵恭摺仰祈聖鑒事竊臣等恭奉諭　　輯平定陜甘新疆回匪雲南回匪方略曁平定貴州苗匪紀略當經酌擬章程具奏並聲明如該總纂等官勤奮編輯擬照成案分　　　供事謄錄一併給奬在案開館以來臣等督飭該員等稽考舊章叅酌凡例敬謹分别編纂查回苗各匪皆起於咸豐五年至光　　年後以次勘定辦理軍務二十餘年凡各路軍營及内外臣工章奏頭緒紛繁我文宗顯皇帝隨時指示洞燭幾先廣運神　炳如日月穆宗毅皇帝仰承懿訓申命各將領剿撫兼施膚功疉奏迨我皇上御極後大勳克集滇黔關隴咸就肅清凡訓諭之精詳實先後之同揆臣綜計編纂平定陜甘新疆回匪方略三百二十卷平定雲南回匪方略五十卷平定貴州苗匪紀略四十卷陸續進呈蒙發交南書房翰林校閱均無錯誤於光緒十九年十月全書一律告成隨卽赶辦陳設本一分復於十二月間奏明恭進查同治年間纂辦剿平粤捻方略蒙恩將在館人員給予優奬係於進呈本完竣後卽行開保維時陳設本校對僅止過半迨後年餘陳設本始行完竣此次本編告蕆兩册同呈在館人員實皆奮勉出力除臣等不敢仰邀議叙外其總纂提調收卷纂修校對譯漢官供事人等查照上届成案酌擬奬叙分繕清單恭呈御覽伏候欽定至謄錄人等及其餘供事核其在館功課及平日差使分别等第造册註明咨部奬叙其應如何過班銓選之處統歸吏部核辦内有量加從優給予分發之員亦係查照成案辦理合併聲明謹奏○○禮親王等片再據現充總纂兼提調官花翎二品頂戴宗人府府丞沈恩嘉花翎四品銜記名御史户部員外郎王汝濟前充總纂兼提調官升任禮部左侍郎錢應溥均聲稱不敢仰邀議叙臣等查沈恩嘉王汝濟總司編纂兼提調館中一切事務在館數年始終其事該員等現充頭直二直領班平日行走亦皆奮勉錢應溥前值開館之初檢查檔册酌擬規條頭緒紛繁該員經理裕如頗稱得力厥後在館纂書過半始以升任離館今雖各據聲稱不敢仰邀議叙惟在館離館各員自總纂以次均經臣等遵旨保奬該三員皆係總纂兼提調差使應如何量予恩施之處出自逾格鴻慈理合附片陳明謹奏奉旨已錄○○四川成都將軍臣恭壽革職留任太子少保四川總督臣劉秉璋跪奏爲辦結玉樹德格積案謹將川省出力員弁擇尤請奬恭摺具陳仰祈聖鑒事竊臣等前次會同陜甘督臣楊昌濬西甯辦事大臣奎順將委員會辦玉樹德格各案一律清結緣由具奏欽奉硃批著准其擇尤酌保毋許冐濫欽此欽遵當經臣等鈔送擬保各員清摺咨由甘省彚案辦理嗣准陜甘督臣楊昌濬西甯辦事大臣奎順咨稱查辦玉德番案委員副將徐聯魁係屬尤爲出力之員若由甘省擬保恐其階級重複送到請奬文武員弁尙無履歴備文咨取輾轉不免稽遲擬將甘省應保員弁卽由本省保奬所有川省請奬人員仍由川省逕奏以昭妥愼而資便捷等因臣等查玉德番案時逾多載未結經該副將徐聯魁會同甘省委員馳往適中地集各兩造剴切開導持平核斷革除積弊議立章程俾各遵守從此安分住牧兩無積嫌以和番情而弭後患在事各員弁等衝風冐雪累月經年仰賴朝廷威福該兩造悉已遵斷結案自應遵飭擇尤酌保所有記名提督阜和恊副將徐聯魁可否仰邀天恩賞給軍功隨帶加三級其餘尤爲出力之員弁縣丞劉文清等十名彚開清單恭呈御覽并懇恩施准照所請奬叙以昭激勸除將該員弁履歴分咨吏兵二部查照外所有辦結玉樹德格積案謹將川省出力員弁擇尤請奬緣由理合恭摺具陳伏乞皇上聖鑒訓示謹奏奉硃批該部議奏單併發欽此○○福潤片再代理蘭山縣事博山縣知縣錢鑅因案降調所遺蘭山縣篆務查招遠縣知縣朱鍾琪堪以調署代理商河縣事齊東縣知縣王圩章因病出缺所遺商河縣篆務查本任蘭山縣知縣宫本昻堪以調署該二員任内均無三叅限滿已起四叅命盜案件及錢糧未完有關降調處分據藩臬兩司會詳前來除批飭檄遵外謹附片陳明伏乞聖鑒謹奏奉硃批吏部知道欽此○○頭品頂戴湖廣總督臣張之洞頭品頂戴湖北巡撫臣譚繼洵跪奏爲知縣繁簡各缺互相調補恭摺具陳仰祈聖鑒事竊照定例繁簡互調人員如才堪治繁現任偏僻或止堪治簡現任繁劇准該督撫酌量更調部覆到日將題調要缺調補部選缺分之員送部引見又州縣等官必歴俸三年以上准揀選調補等語查湖北崇陽縣知縣係繁疲難應題要缺界連江西民情刁悍政務殷繁夙稱難治必得寛猛相兼方足以資整頓且當茶市盛行之時商賈輻輳華洋交易尤須應變之才該本任知縣鄭敦祐湖南監生由曾任實缺知縣分發湖北題補今職該員前在任時于地方公事尙無貽誤惟寛厚有餘應變不足於斯缺不甚相宜未便稍涉遷就亟應酌量改調以重地方查有恩施縣知縣黃承清江西舉人由捐納知縣選授今職于光緒十六年七月初八日到任歴俸已滿三年該員才具明敏奮發有爲於茶務通商頗知講求以之調補崇陽縣知縣要缺實堪勝任所遺恩施縣知縣係屬選缺事簡民馴並無茶務擬請卽以鄭敦祐調補可期經理裕如該二員任内均無積案及欠解錢糧承緝盜案已起降調革職叅限鄭敦祐係調簡之員亦無承追督催有關展叅之案核與對調之例相符據湖北布政使王之春按察使陳寳箴會詳前來合無仰懇天恩俯念員缺緊要因地擇人准以恩施縣知縣黃承清調補崇陽縣知縣要缺所遺恩施縣選缺卽以鄭敦祐對調一轉移間人地各得其宜實於地方有裨再該員鄭敦祐係以繁調簡容俟接准部覆用行飭令赴部引見黃承清係以簡調繁銜缺相當毋庸送部引見謹合詞恭摺具奏伏乞皇上聖鑒敕部核覆施行謹奏奉硃批吏部議奏欽此○○福潤片再花翎在任候補道曹州府知府毓賢蒞任六年察其膽識兼優志趣遠大明體逹用樸實耐勞凡有地方利弊次第興除靡不悉洽機宜抑且視民如子嫉惡如讐曹屬盜風素熾該府捐募勇丁勤加訓練所屬訪有匪蹤不避艱險親督牧令馳往密拏獲盜不可勝計審理命盜案件尤能虚心推求惟恐稍有寃抑終日黽皇每至午夜不倦此次奴才前赴曹屬閱伍一路頌聲載道倚若長城民情極爲愛戴似此名實相副洵屬有用之才奴才旣知之眞確未敢壅於上聞可否籲懇天恩俯准將該府毓賢由奴才給咨送部引見應如何錄用之處出自　鴻慈逾格理合附片具陳伏乞聖鑒訓示謹奏奉硃批毓賢著交部帶領引見欽此○○頭品頂戴安徽巡撫臣沈秉成跪奏爲奉撥光緒二十年甘肅新餉現將二批三成銀兩依限照數籌解恭摺奏報仰祈聖鑒事竊准户部咨光緒二十年分甘肅新餉指撥安徽省銀二十萬兩截至十九年十二月底止起解三成二十年四月底再解三成其餘四成統限九月底掃數解清等因當經行司遵照將應解前項頭批三成銀六萬兩依限如數動撥飭委候補知縣張振鋆管解並經分别奏咨在案兹届四月分應解二批餉銀之期飭據布政使德壽詳稱遵查此項甘肅新餉爲兵食要需亟應赶緊提前籌解惟庫存地丁正項爲數無多撥解京餉以及邊防經費等欵恊餉一時驟難集數惟有另籌他欵籌解免致貽誤餉糈因思原定漕糧折價内酌提兌費一欵係奏明留充皖省軍餉之需前曾撥西征軍餉有案現解甘肅新餉地丁旣不敷動撥擬於庫存地丁正項項下儘數動撥銀三萬兩另於庫存漕折兌費項下籌解銀三萬兩共銀六萬兩飭委大挑知縣郝明紳領解赴陜甘總督臣衙門交納轉登甘肅藩司兌收充餉其餘成餉銀容再設法赶籌接續依限委解不敢稍遲等情具詳請奏前來除咨户部曁陜甘督臣查照　所有安徽省委解二十年甘肅新餉二批三成銀兩緣由謹恭摺具陳伏乞皇上聖鑒訓示謹奏奉硃批户部知道欽此　 
 
 

Page 14

 
 
[光緒二十年五月十五日京報全錄]  
　　宫門抄○諭旨一道錄前○河督許奏恭報回任接印日期摺○大臣榮奏查明陳設各項摺○鄂撫　奏委解地丁京餉片○又奏委解厘金京餉片○河督許奏便道校閱河標營伍情形片○粤督李奏查辦匪鄉積匪　明正法摺○豫撫裕奏河運第一起漕船駛入東境黃林莊日期摺○皖撫沈奏撥文闈經費摺○五月十五日理藩院鑾儀衛光祿寺廂黃旗值日無引見○恩公謝補進内大臣恩○常明謝照舊供職恩○道府楊慕璿等謝恩○吉林協領承順謝恩○杭州協領柏恒謝恩○召見軍機○○頭品頂戴河東河道總督臣許振褘跪奏爲恭報微臣回任接印日期叩謝天恩仰祈聖鑒事竊臣於蘆溝工次接奉寄諭敕回本任當卽懍遵於四月初九啓行沿途閱視運河於十八日抵濟甯州校閱四營戎政事畢回豫五月初一日准撫臣裕寛委員將河道總督關防文卷齎送前來當卽恭設香案望闕叩頭祗領任事伏念臣才識庸下未諳河務數載以來黃流軌順鉅險不生皆由聖主仁孝感格神祗並非臣等能竭愚誠有裨萬一也自臣北上後撫臣兼管河篆凡凌汛桃汛以及春廂修防皆已布置周妥而於中赶辦武趙莊民工尤能洞悉機宜保固全局皆與孟縣兩處皆向來未有之工而趙莊更爲緊要搶修稍緩其患有不堪設想者前人論治河不可惜費是就先事豫防而言並非槪不惜費遂可治河也蓋事前不惜小費可消大害於未形免至事後而耗大費徒資不肖之中飽此中緩急之關利害懸殊撫臣於此實能扼要耳今兩岸料石均足埽叚逐處加廂大汛届期無事張皇臣與直隷督臣籌商設局添欵亦是此意臣蒙皇上天恩不棄愚陋特假遠來會勘顧惟永定一河患害已深及今修治豈容稍緩臣與司道再四研求大約以護堤加埽爲第一義比論自局外視之鮮不以爲老生常談了無奇策不知治河不用奇策也今聖意所諄諄懸系者非極盼安瀾乎夫黃河之安瀾實資堤埽則永定河何以異是惟堤埽亦實不同黃河之堤埽已有歴年之根基永定之堤埽則自今年之加意且其堤埽純沙少土又當先埽而後堤矣臣與臬司周馥道員吳廷斌萬培因等核計加埽之費亦殊不貲並須連辦數年庶見效騐此亦先事豫防不可惜費之實在情形也至堤工整頓爲費孔大臣亦未敢輕議應由河防局司道相度情形禀候督臣核辦目下河防局之欵旣點滴到工責亦無可推卸况蒙聖主洪恩壹意救民不惜重帑諸臣皆監司大員何敢不力竭天良無險不防以圖免咎臣竊謂今年渾河之修防似人事實已備盡如遂仰託福庇獲慶安瀾則是聖人獨斷之明實造渾河無量之福臣等倖免衍尤應如何感悚也臣一路經過直東河南三省雨暘均能應時不僅麥收登塲卽秋成亦必可觀足以仰慰宸厪臣頃與道廳各員詳商要工卽當馳赴兩岸徧察情形籌辦大汛事宜再行奏報所有微臣遵旨回任接篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○奴才榮頤跪奏爲敬謹查明陳設曁庫存金銀器皿等項恭摺奏聞仰祈聖鑒事竊奴才自到任後率同司員等恭詣陵寢謹將陳設等件按照印册逐一查點均屬相符曁金銀器皿庫所存祭祀供用金銀器皿按件點騐並無虧短各圈餧養牛羊亦皆肥壯足額奴才嚴飭該管司員必須認眞稽查盡心餧養勿容有瘠瘦其廣恩庫並另欵津貼二項收存銀兩曁易州工部庫存現用物料奴才分日率領司員按欵監查均與册造數符當經取具該管各官切結存案所有奴才查騐一切事宜理合恭摺奏聞伏乞皇上聖鑒謹奏奉硃道知過了欽此○○譚繼洵片再光緒二十年京餉湖北省奉撥地丁銀四十五萬兩内除抵留恩賞賑欵銀二萬兩外實應解銀四十三萬兩業經委員起解第一第二兩批共銀八萬兩赴京交納在案兹據湖北布政使王之春詳稱復於地丁項下動撥第三批銀四萬兩查有另補知縣楊鈞補用知縣龍驥堪以委解等情請奏咨前來除繕咨轉給該員等妥速起解並飭將應解銀兩續籌委解謹會同湖廣總督臣張之洞附片具陳伏乞聖鑒謹奏奉硃批户部知道欽此○○譚繼洵片再湖北省厘金項下奉撥光緒二十年京餉銀十二萬兩業經委解第一批銀三萬兩赴京交納在案兹據湖北布政使王之春會同善後局司道詳稱復於厘金項下動撥第二批銀三萬兩飭委另補知縣楊鈞補用知縣龍驥管解赴京交納等情前來除繕咨轉給該委員等小心管解並飭將應解銀兩續籌委解外理合會同湖廣總督臣張之洞附片具陳伏乞聖鑒謹奏奉硃批户部知道欽此○○許振褘片再河東河道總督所轄各營除黃運兩河額定河兵專習樁埽以供修守向不考騐弓馬外其在濟甯河標者實有四營額設副叅遊都守等員一如緑營之制尙存一千五百三十三名凡遇輪應閱伍之年河臣例往濟甯校閱臣以大汛將臨防河孔急不克抽身是以奏從權宜便道考騐臣於四月十八日馳抵濟甯二十等日調集各營官弁兵丁齊赴教場合操大陣旋試槍砲刀矛籐牌俱尙如法復按名校閱騎射均能中靶演放擡槍鳥槍準頭亦在八分以上技藝嫻熟比上届殊爲較勝緣自光緒十六年起設立營務處另派候補武職大員與副將叅遊時勤訓練故技藝長進不至取辦於操期也臣當塲奬賞仍　飭各將領此後益當發憤習勤練成有用以期仰副聖主整飭戎政之至意所有便道校閱河標營伍緣由理合附片陳奏伏乞皇上聖鑒謹奏奉硃批知道了欽此○○太子少保頭品頂戴兩廣總督臣李瀚章跪奏爲廣東省查辦匪鄉積匪審明正法恭摺仰祈聖鑒事竊照廣州府屬南海等縣地處濵海盜匪出没靡常往往勾通内匪肆行刼掠前經奏明由提督臣方曜查辦嗣又奏派提督臣鄭紹忠查辦所有迭次懲辦各犯均經奏明在案兹准鄭紹忠咨稱督飭員弁兵勇馳赴南海等縣設法查拿並責成犯族房長捆送自光緒十九年十月起至十二月止共獲匪犯洪九松等九十八名據各供認迭次搶刼打單擄贖得贓及傷斃主事等情不諱按照律例均罪應斬决斬梟當經審明咨由臣核飭就地正法並據廣東按察司彚案詳請具奏前來臣查粤省盜賊之多由來已久事主人等往往懼爲匪讐不敢呈報惟賴認眞拿辦庶免遺害地方近年奏派大員清查各處匪鄉有犯必獲訊明卽辦鄉族紳耆無所顧慮亦各查報捆送不稍容隱此次所獲各犯均係罪惡昭著法無可貸業經照章懲辦在逃之匪亦經榜示姓名懸賞購緝雖盜風素熾未能遽絶根株而刦案已覺漸稀似尙不無成效除督飭文武認眞巡緝及懸立重賞並勒令犯族捆送務將各屬匪徒悉獲懲辦外謹繕具犯名案由清單會同廣東巡撫臣剛毅恭摺具陳伏乞皇上聖鑒謹奏奉硃批刑部知道單併發欽此○○頭品頂戴河南巡撫兼署河東河道總督奴才裕寛跪奏爲本届河運江北第一起漕船駛入東境黃林莊日期恭摺馳陳仰祈聖鑒事竊奴才前准漕臣咨稱本届江北漕米除截撥濟賑外下餘起運米七萬六千六百餘石計裝船六起江蘇漕米除截撥濟賑外起運正餘米五萬二千八百餘石分裝船四起均經妥兌開行連檣北上等因所有運河各屬應挑淤沙河道應修隄閘各工先經奴才嚴飭運河道曁營務處督令在事各員分投尅期䟎辦現已次第催辦完竣並飭運河道督同泇河廳照章啓放湖口壩鋪水下注接濟一面派弁轉令前往迎提催䟎兹據該道廳等禀報江北第一起漕船五十三隻於四月十七日酉時駛入東境黃林莊後帮各起亦均跟艄前進等情除仍飭司漕各員併力催提上輓迅抵十里堡候汛渡黃並咨山東撫臣一體飭催外所有江北第一起漕船駛入東境黃林莊日期理合循案由驛恭摺馳陳伏乞皇上聖鑒謹奏奉硃批知道了欽此○○頭品頂戴安徽巡撫臣沈秉成跪奏爲撥解光緒二十年甲午科文闈經費以供支用恭摺仰祈聖鑒事竊照江南省文闈鄉試歴係上下兩江輪流值科每逢上江輪值之年除動支各屬徵解編徵文塲銀兩外向由安徽藩司詳請奏撥江安糧道庫存漕耗銀七千兩解交江寗藩司衙門存儲支用歴經循辦在案今届光緒二十年甲午正科文闈鄉試輪應上江承值例應動撥漕耗銀七千兩以資濟用據布政使　壽詳請飭撥具奏前來臣覆核無異除飭江安糧道撥解並咨明户禮二部查照外謹會同兩江總督臣劉坤一恭摺具伏乞皇上聖鑒謹奏奉硃批該部知道欽此 
 
