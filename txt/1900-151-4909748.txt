# 1900 - 151 - 4909748

 

Page 1

 
 
[招請訪事人] [  申報館主人啓]  
　　本館英租界訪事人因辦事不愼現已辭歇如有熟悉官塲及租界中一切情形者請書新聞數則送至本館閱視以便定奪此布 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○潘頤福賦豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[浮言不可輕信說]  
　　有客問於執筆人曰我中國庫欵空矣民生困矣計臣仰屋以興嗟疆吏持籌而莫展不惟釐卡積弊難望革除卽賭博抽頭久懸禁令而粤東亦以籌備海防經費由鄭協戎每年認繳銀七十萬兩包收賭規以致賭館如林明目張瞻地方官不敢顧問更無論闈姓之歲繳百萬鉅款歴來視爲固有之利源也所異者去年滬上創行江南票昌言助振月繳公欵若干禀蒙南洋大臣兩江督憲劉峴帥奏准專利六年議甫有成忽欲易人經理雖不久卽得轉圜然已大費周折乃至近日復議創設國家大票相傳此議出自兩廣總督李傅相業已上疏奏陳交部議准通銷各省專利十年每年認繳銀三十萬兩先繳三年限令前次准辦之江南票卽日停止人言藉藉不爲無因何前後之反覆無常耶豈國家惟利是圖竟不惜朝令暮攺耶僕竊有疑願先生明以教我執筆人曰有是哉子之輕信人言也子亦知此說之何自來乎客窓多暇請縷言之先是本館接郵政局遞來一函署名金陵督房所寄詳述此事囑登報章本館見函面所黏郵票祗值半分知卽寄自滬江恐啓人疑故借金陵督房以惑觀聽聞者不察羣焉信之狡而黠老倡之於前愚無知者附之於後甚至讀書明理之士亦被其所惑隱約其詞甚矣哉人之不可無識也夫所日之浮言亦可謂盛矣蹟其無中生有鼓惑人心大抵皆出自康梁諸逆黨卽如去臘之杪皇上爲穆宗毅皇帝立嗣綸音甫下衆議沸騰一若太后擅權皇上遜位甚有謂年號亦已議定者事後思之固不值識者一笑迨上月滬上更喧傳首領太監李聨英無端暴卒揭其罪狀計其家財繪水繪聲亦若鑿鑿可據豈知李聨英當差如故非惟不死且並未嘗爲二䜿所侵凡此浮言胥無根据今國庫縱極空虚何至與民爭利卽每年認繳户部餉銀三十萬兩爲數似覺不貲然　姓係商人承辦僅銷廣東一省歲且繳銀百萬而謂通行各省之國家大票每年僅繳銀三十萬便可坐攬利權有　理乎况江南票奏准專利尚未满期遽爾禁之恐亦無此政體不獨此也彩票之舉濫觴于貧弱不振之呂宋今已攺隸美國版籍而票亦遂不復行中國雖不若泰西之富强究不至如呂宋之恃此以資挹注卽因餉需竭蹶不得已而爲之亦必派一二著名官紳總持一切與金陵督房何于由此以觀事之有無不待智者而可决矣且天下事之干禁令者以其有害而無利耳若彩票則裘成集腋苟得鉅彩雖窶人子立卽可面團團作富家翁江南票現已通行姑不具論卽近日德商所開合衆票當初行之際物議紛紜皆疑其不甚可恃迨至揭曉則頭二三諸鉅彩皆爲近處居民所得昭昭在人耳目間至是人始知其實事求是非若舞弊營私者授人以口實然則前之所云殆出自嫉妬者之口而不足信以爲眞乎子因邇來謡言之多而推論及之亦以見衆口嘵嘵不可盡信而天下事須熟察其根原也客唯唯而退遂詮次其語錄諸報端 
[本館接奉電音]  
　　昨日午前八下鐘越二刻京師飛電傳來上諭二道敬謹譯登○五月初九日奉上諭順天府府尹著王培佑補授欽此同日奉上諭安徽鳳　六泗道員缺著榮廷補授欽此 
[容城警電]  
　　直省義和拳匪作亂本報已縷紀情形昨日午前京師來電云保定府屬容城縣離京南約一百五十里向有英國牧師陸平生及那爾門二人于此傳道日來俱被拳匪戕害縣主某大令無可支拄避入京師旣而拳匪又嘯聚黨徒將安亭火車站縱火焚燬刻下日本及英法美俄德諸國駐泊大沽之兵艦皆已調兵登岸保護本國官商矣 
[西屍已獲]  
　　直隸各屬義和拳匪聚衆作亂戕害傳教士及承辦鐵路之各西人本報前已詳哉言之昨日午後上海西官得天津來電悉刻有屍骸四具順流而下撈獲視之則所斃者係瑞典國人二名奥地利亞國人二名大約卽已備棺收殮矣 
[拳匪猖獗四志]  
　　京師訪事友人云此次義和拳匪之變總統武衛全軍滎仲華中堂密調董星五軍門福祥由防次到京籌商一切事甚私密外間無從偵悉其詳當本月初一日匪勢猖獗之時訛言四起正陽門外人海人山突有人乘間拔取橋畔所建緝捕會匪之黄旗撕而爲二棄擲奔逃官兵追之杳無蹤跡初二日中軍奉調赴京西有數勇躍登路側火車肆行騷擾報經本管營官拘回欲按照軍律斬首衆勇一再代求始革去勇糧貫耳游示是日豐臺車站左近各洋行中人俱聞警逃避附近諸無賴肆行劫掠練軍營弁拿獲八人綑置車站派勇看守緑營兵士亦在馬家堡緝獲沿途滋閙之匪徒四名送官究治 
[西江弭盜]  
　　廣州中西報云西江向多宼盜行旅患之自准外人設肆通商華洋雜居辦理更多棘手此大府所以亟亟籌防也頃得兩廣總督李傅相移覆廣州英國領事咨文其略曰爲照復事案准貴領事三月十六日照會香港總督大臣文開西江防盜章程英國水師甚願盡力合籌以兵力相助華官無庸出費等因並附送史叅將條陳西江弭盜章程一紙前來本閣爵部堂均己閱悉具見香港總督願念兩國睦誼誠心帮助甚爲欽佩查史叅將條陳内所言各弊本閣爵部堂亦已有所訪聞正在極力整頓通飭輪帆各船劃分叚落常川梭巡認眞緝捕如有營私圖利情事一經發覺立置重典嚴定功過章程以示勸懲并飭州縣各官嚴查匪鄉勤加搜緝遇有劫案不分疆界一體認眞查辦其 
 
 

Page 2

 
 
盜賊屯聚出没之猪頭山一帶業經設立行營派員督帶弁勇駐紥實力巡邏他處亦酌量情形添撥兵勇分投布置誠如香港總督所言保人民保物業乃中國實應自理之要務此番整頓之後冀可漸收實效至香港總督擬調貴國兵丁相助一層是自睦鄰見好至意欽佩莫名惟現在水陸甫議添兵船我國將土能否得力尚須試騐如果河道稍能肅清似可無煩鄰助以免貴國耗費餉需應請從緩置議相應照復貴領事官卽希轉致香港總督大臣查照並乞代達謝忱爲荷須至照會者似此恊力防維實事求是今而後西江一路可望平安矣 
[鼓鑄銀圓]  
　　香港循環日報云黑龍江一省開闢最遲從前民間布帛菽粟之需率以皮革牛羊相易無用錢者近數十年商賈漸繁錢之流通亦漸廣然邊徼荒遠銅質笨重其自内省連至者迄不能多比來海外銅價奇昻每斤約需華銀數錢而制錢一千文權之重六七斤鎔毁爲銅可獲數倍之利邊地傭作類皆内省貧民什伯成羣時來時往除奸商販運制錢而外傭民亦多捆載以去此黑龍江制錢絀乏之由來也制錢旣絀錢價自貴每銀一兩僅易京錢二千三四百文近年恩將軍澤屢由鄂省附鑄銀圓每圓准作京錢二千二百文銀價因之而漲每兩可易京錢三千一二百文然區區有限之銀圓隨用隨罄仍復無裨久遠呼蘭境内别有一種小錢其價極賤然皆鵝眼砂片一文之重不及數毫一貫之長不逾數寸回溯光緒二十年銀價每兩值此項錢三四十千近年亦尚可易七八千或十一二千當壽將軍山任黑龍江副都統時疉次設法嚴禁所苦制錢不敷周轉以致旋禁旋弛無可如何現已奏請設局鼓鑄銀圓除公欵之外並准商人附鑄以期源源不絶並奏派向在内地久充銀圓局差使之安徽候補知縣程大令德全爲局中總辦一面派員將外洋運到之鑄錢各機器逐一騐收預備年内開爐業經奉旨著照所請辦理矣 
[江巡嚴密]  
　　上月二十八日怡和洋行吉和輪船行近鎭江被匪肆擾本館已將西報所紀譯登本月初六日報章兹接鎭江訪事友人來函知此事實在十二圩左近先是船中伏有扒匪數十人乘諸客夜膳時一匪突將面盆擲諸桌上鏜鞳一聲諸客譁然而起初匪意欲乘諸客慌亂肆行攫物不謂諸客依然鎭定惟船上茶房人等起而追逐拘獲數人及至十二圩停輪一并驅之登岸匪衆怒曰爾等兇惡如此後須留紳我必有以報復也於是船中人咸有戒心常鎭通海道長久山觀察聞之恐若輩散佈長江各埠爲患非輕立卽札飭稽查長江商輪船總局曁營縣各官一體恊拿務獲懲辦旣而兩江總督劉峴帥電咨長江水師提督黄芍巖宮保飛札瓜州營遊擊胡遊戎忠勝親帶水師砲船數艘沿江巡緝 
[政重催科]  
　　杭州采訪友人云浙江地丁奏銷册向例於五月杪告成本年應辦光緒二十五年奏銷撫憲劉景韓中丞札司通行各屬所有欠解銀兩統限五月二十五日以前解交司庫不准蒂欠絲毫如或遲延定干叅處藩司惲菘耘方伯奉札後卽查明欠解之各州縣委員分别嚴催計杭州府屬委候補知府司馬璟琛鄧司馬爾耆嘉興府屬委候補縣陸大令爾昭湖州府屬委候補縣魏大令桐大挑縣施大令榮鼎寗波府屬委候補縣張大令光第知州閻刺史楨紹興府屬委候補縣瞿大令世琥楊大令正昌台州府屬委候補縣張大令茂鑄唐大令植仁金華府屬委候補縣林大令祖賢秦大令家穆嚴州府屬委候補縣白大令維城羅大令銘勳衢州府屬委候補通判俞别駕廷瑛知縣莫大令士懋温州府屬委候補縣支大令潤彥何大令金魁處州府屬委候補縣錢大令寳鎔何大令應福端陽前後已次第捧檄起程矣 
[嚴拿土棍]  
　　杭州采訪友人云新任浙江臬司榮伯衡廉訪下車伊始訪聞省城每有土棍藉端索詐爲害闾閻爰飭地方官及保甲局拿獲稔惡不悛之王連生等二名重懲以儆并出示曉諭曰照得地棍横行不法結黨成羣遇事生風大爲地方之害經前兼署司世訪聞有王連生董金鰲等二十餘名在城廂内外專事打降敲詐原不難按名拘拿惟不忍不教而誅特將該棍徒等姓名混號榜示通衢原冀其痛攺前非各安生業特爲寛容予以自新之路本司到任後訪知王董二棍仍蹈前轍實屬怙惡不悛法無可宥特飭縣密拿重辦在案此外如再有憫不畏法之徒仍以謊賒白喫藉端騷擾一經訪查决不姑寛除札地方官及保甲巡防局嚴拿密訪外合行出示曉諭諭爾土棍知悉速宜攺惡從善各安生業免罹法網倘敢不遵定當盡法懲治切切特示 
[京江火警]  
　　鎭江訪事友人云本月初四日四更時北門外同興源柴蓬忽然失火封家姨跋扈飛揚相助爲虐約歴三點鐘之久始得火滅烟消共燬蘆柴七八堆約值千餘金之譜 
[杭絲上巿]  
　　杭州訪事友來函云本年浙江蠶汛尚稱豐稔艮山門一帶各絲行定於五月朔日開秤議定粗絲每兩售錢二百四十文各鄉民售者寥寥至初五日加至三百六十文始踴躍携絲入巿是日共收絲三千餘包至細絲定價每百兩值洋銀四十二元來貨無多買客亦尚稀少 
[浙省官塲紀事]  
　　杭州訪事友來函云本月初二日爲省中三書院官課之期敷文由運憲世振之都轉主試生員文題善人教民七年一節童生文題管仲且猶不可召通塲詩題賦得宜與諸儒論石渠得渠字崇文由臬憲榮伯衡廉訪主試生員文題君子求諸已一節童生文題我亦欲正人心詩題未詳紫陽由杭巡道時蓬仙觀察主試生員文題詩云王赫斯怒至今王亦一怒而安天下之民童生文題今王亦一怒通塲詩題賦得大開明堂受朝賀得開字○杭州理事同知溥曉泉司馬奉上憲檄委管解貢茶入都本月初二日交卸篆務後卽日起程北上○青田縣學教諭傅廣文佐清現届俸满呈請騐看上月下旬某日到省撫憲劉景韓中丞示期本月初三日到轅候騐○遷善所被焚後原任杭州府林迪臣太守禀知臬憲榮伯衡廉訪飭將押犯之未逃者槪子開釋其逃而復獲者仍由縣收禁加等治罪寛嚴互用懲勸兼施可謂折衷至當矣惟所燬房屋營造需時廉訪因飭將未焚號舍赶緊修整以禁不法匪徒○浙江温州衛守備缺前經漕憲札委候補守備陳守戎希瑞署理給咨來杭於上月某日赴撫轅禀到撫憲劉景韓中丞飭赴新任供職本月初四日守戎具手版辭翌日卽赴甌履任○本月初四日浙江藩憲惲菘耘方伯牌示云烏程縣縣丞缺現飭部選是缺之周錫赴任○城守營承襲騎都尉周襲尉復及承襲雲騎尉王襲尉心耀經撫憲劉中丞示期本月初六日備帶馬步箭赴本署箭道委中軍官考騐以便歸標學習○嚴州府茶團保甲兼理團練一差由臬憲榮伯衡廉訪札委候補巡檢凌少尹棻接辦少尹卽於本月初四日禀辭 
[蘇堤旭日]  
　　杭州訪事友人云仁和縣獄犯李功有忽患時疫官醫診治藥石無靈延至本月初二日倒斃縣主某大令聞報禀請府尊朱太守札委錢塘縣沈劍芙大令往騐沈大令旣奉憲檄立卽帶同刑仵前往騐得委係病並無凌虐等情遂飭塡明屍格備棺收殮然後赴府署銷差○下城總巡候補知縣秦大令查禁賭博嚴密異常本月初二日訪知聨橋廣福廟演劇酬神特帶勇丁四名差役二名前往巡綽見甲乙丙三賭棍正在設攤誘賭叱卽拘至輿前笞責二百板初四日又獲二人一卽甲也怒其怙惡不悛喝令重責千板帶回局中枷號其一係初犯命責三百板免予荷枷似此雷厲風行若輩或可稍知斂迹矣 
[荆沙雜俎]  
　　沙巿訪事友人云張家巷内某姓兄弟小本營生家况拮据賴其婦以針黹佐饔飱上月某日之夜有痞棍二人裝束似營勇突來剝啄二婦辭以藁砧方外出痞棍叩益急不得已拔關納之痞棍遂大踏步直入臥房大呼長夜漫漫正可與爾等共圖歡會也二婦見勢不佳奔出呼救左右鄰人聞聲畢集當塲扭獲飽以老拳正在扭結不解之時忽有數人持燈而至自稱我等係衙署中人此輩無禮已甚理合請 
 
 

Page 3

 
 
官究辦盍交我等帶回衆許之遂或推或挽而去或謂後來之人實係同黨蓋若輩恐被執無可脫身故爲此計也是耶非耶請還問之個中人○近來草市一帶盜賊蜂起居民寢饋難安施家窪一村六七十户一月内失去耕牛三十九頭其騷擾情形槪可想見村中人懲前瑟後每夜按户派人輪流巡緝旋遇一盜當塲擊斃此盜住處相距不遠次日家屬聞信揑情禀報江陵縣署縣主張芸生明府立卽帶同刑仵前往相騐未知如何判斷也○黄陂縣人熊阿二游手好閒不務正業拜荆江營砲兵頭目龎某爲義父衣食缺乏時賴周給日前龎子永年遇熊兄阿大於途猝然謂曰爾弟已因竊菜蔬被人毆斃矣爾尚怡然自得耶阿大信疑參半漫聽而漫應之次日語如前且謂弟死不問爾眞忍人哉阿大惑之將情告其叔其叔謂阿二數日不見永年旣言此事非無因可卽向之根究爰率阿大向永年盤詰永年枝梧良久熊叔曰若此則阿二實斃於汝手非禀官究辦恐汝不肯吐露實情也遂告之地保欲將永年送官永年懼倩人調處願於一月尋交按此事疑竇殊多姑錄之以覘其後○上月某日馬家壋河中忽浮起男屍一具視其身上刃傷數處地保倩人撈置河干招認越二日迄無屍親乃禀明江陵縣主張芸生明府明府帶同刑仵詣騐屬實遂飭棺殮瘞之 
[皖垣零墨]  
　　安慶訪事友來函云本月某日之夜望江縣袁姓家突來盜匪十餘人倒篋傾筐肆行搜劫事主畏其兇横莫敢與爭事後報知縣主何大令大令飭差四出緝捕并移文隣縣派差協緝至月杪懷寗縣捕役某甲在皖城東門外渡船上緝獲盜匪三名立解至縣署縣主陳大令略訊供詞備文　差解歸望江縣懲辦○有袁某者細柳營中人也向與城内吴姓襪店主爲莫逆交邇忽因事齟齬上月某日之夜潛購阿芙蓉膏吞服行至吴家須臾毒發而斃又東門外鄉人某甲積欠租米被田主某乙遣人將青苗芟刈殆盡甲忿極潛行服毒斃於乙家謂死輕於鴻毛者其卽若輩之謂哉 
[青溪小志]  
　　金陵采訪友人云江寗縣户科漕總徐某習慣奢豪虧空錢糧甚鉅當縣主戴子和大令將解篆迭經催促未繳分文致被笞責一千板勒限繳清迨新任孫花樓大令旣下車查悉情由不敢將交盤接受未知戴大令將何以處之或曰漕總似姓黄徐其僞托也未知確否○甲乙兩鞋鋪皆天津人所開前月之晦不知因何生釁各率黨類格鬥不休旋經街隣解勸再三約往文廟前義順茶寮評論舌劍唇槍之下依然各奮尊拳適新任江寗縣孫花樓大令呵殿而來飭差拘獲一人餘遂紛紛星散 
[京卿來滬]  
　　督辦鐵大臣盛杏蓀京卿由京南下赴鄂省勘察一切情形事畢乘招商局江孚輪船遄回昨日午後二下鐘時行旌已抵滬上矣 
[奥員報謁]  
　　昨日奥國領事畢士格君帶同繙譯官命駕入城至敬業書院答拜上海縣主汪瑶庭大令大令迎入客廳握手爲禮茗談片刻然後興辭 
[一舉兩得]  
　　上海縣主汪瑶庭大令目擊近日流氓地棍擾害閭閻特飭差役薛貴設法嚴拿旣而薛役以此輩黨羽甚多搜捕非易禀請大令招募團勇二十名常駐縣署皂快房每夜出外巡綽如遇火警兼充洋龍夫役舁龍前往救援大令嘉其一舉兩得唯唯允從昨已飭卽遵照辦理矣 
[兇犯發回]  
　　去夏本邑西門外羅家灣左近兇徒金鶴昌糾同康阿松將沈根全勒斃縛以巨石沈入河中案發經前署上海縣王欣甫大令騐明屍身緝兇訊核本年二月戴子邁明府權攝縣篆備文解省覆勘未幾康因病倒斃司獄金則由臬憲訊該供詞發回原縣昨日公差押解到申禀知情節縣主汪瑶庭大令騐明　具飭卽收禁獄中 
[飭查劣捕]  
　　本邑老白渡左近永泰樹柴行主莊辛耕卽莊介生因上月二十一日之夜南巿捕房二十三號巡捕張錦榮與其妻某氏調笑揮刃刺傷控經馬路工程局總辦程雨村大令訊明將張斥革夘名押候懲辦旣而莊以張糾率多人深夜持刀至其家劫奪財物等詞赴道轅上控道憲余晉珊觀察批其牘尾曰查南巿十六鋪地方爲烟户稠密之所沿浦又設有工程局派捕巡緝彈壓何致該匪瞻敢肆横專向該店擾害殊不可解設或另有匪類抑竟該捕串匪不法情事仰工程局程令密查據實禀覆以憑核示毋稍狗隱干咎切切等因昨日程大令接閱札文已飭差甲查明核辦矣 
[局批照錄]  
　　本邑布業董事鄭某具禀淞滬釐捐局及道轅請增出口稅轄免釐捐督辦錢怡甫觀察批其牘尾云據禀已悉究應如何權予變通之處仰布捐局體察商情赶速妥議禀候察辦毋稍遲延切切仍候巡道衙門批示○昔年甯波釣船濟匪事發經前任江海關道察悉情由勒令不准駛入浦江迄今已閱三十餘年近日個中人以生意艱難浼四明公所董事某某二君投道轅禀請弛禁道憲余晉珊觀察轉詳上憲核奪一面會同淞滬釐捐總局錢觀察出示曉諭在案日前協大昌報關行主潘誠具禀總局觀察批示曰所禀釣船入浦應完稅捐請照向章槪歸該稅行經理在淞報完是否可行有無窒碍仰貨捐局體察情形妥議覆奪 
[上海巡局紀事]  
　　前晚二十三七鋪汛捕陸福巡至公義馬頭左近瞥見謝福生瞿來生蔡永全露宿街頭知非善類拘解巡防局禀請局員盛雨村二尹研訊判將謝掌頰五十下瞿鞭背五十下蔡從寛免責諭令各覓妥人保釋旋謂陸捕曰爾每晚巡緝有名無實上月洽舁米鋪被竊一案屢次勒限緝拿至今尚未破獲似此玩愒咎無可辭喝令從重比責陸一再哀求寛限二尹乃展限兩日延干血比○日前周浦船户潘某失去櫓一枝事後偵知張阿二所竊窩藏南巿某櫓店旋卽查獲原贓投二十三七鋪巡防局禀控局員盛二尹立飭地甲提張訊究○前晚二十三七鋪巡防局員盛二尹督勇出巡行至陸家浜左近見栅門洞開不禁勃然大怒飭提栅夫某甲至輿前喝令笞責三十板以爲玩忽者儆○日前大東門外江海關南首裕康小錢莊被賊竊去銅錢三十九千潛將九千藏匿附近合泰酒店門外土阜中被酒店學徒某甲所見告知店主投報十六鋪巡防中局裕康執事人聞之前往取回一面開列失單投局報請查緝局員文斌臣二尹允之飭捕前往勘明然後嚴查竊賊務獲究懲 
[英美租界公堂瑣案]  
　　二百八十六號華捕解送李士金到案禀稱此人至錢永堂所開絲線店佯稱購貨乘間行竊經錢查悉扭交小的解請訊究錢投案申訴前情李認竊不諱讞員翁笠漁直刺商之梅繙譯判責五十板贓給失主領去○包探朱阿高解送王阿香到案禀稱此人潜至楊樹浦左近趙春寳家行竊綢衣五件及釘靴錫酒壺各一兹由小的緝獲人贓送請究辦趙投案領贓王俯首求恩直刺判責二百板管押捕房一月○包探石金榮解送黄席氏至案禀稱此婦至席張氏家索借不遂糾衆劫孩是以送請究辦席張氏投案供稱小婦人曾寄名黄席氏膝下于歸之後憐其孤苦月貼養贍洋銀七元不料伊心猶未足時來滋擾此次復糾衆至家將小孩奪去故倩包探拘案求懲直刺判將黄席氏遞解蘇州原籍○包探金立生解送張東生到案禀稱此人至南京路某茶肆竊取茶客竺長　所携大小洋銀若干由小的拘獲請究竺投案訴稱小的在茶樓品茗被張竊去洋銀四元小銀錢十四枚請卽追繳張不認行竊直刺飭如數賠償從寛開釋○二百八十六號華捕解送金福到案禀稱此人至浙江路三百二十二號門牌羅新桂家竊雞一頭經小的拘獲請究羅投案聲訴前情金供小的見雞在門外故順手携歸直刺判責五十板贓給還失主 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　巨棍范毛毛之黨羽陳隆生由縣主汪瑶庭大令飭差拘獲前晚升堂研訊陳供小的係本邑人在龔毛毛駁船上當篙工素不與范爲伍叩求明察大令研詰再三堅不承認遂著收入自新所俟傳龔具保○本邑二十七保三圖民人徐桃桃所種田九分有奇　由清丈局委員查知並無方單函請汪瑶庭大令傳訊徐供此地確係張姓之產向由父親承種叩乞施恩地保曾祥山禀稱小的查得此地係粤人張姓之產張回籍已久徐遂耕種以餬其口大令謂此田旣無方單著卽充公免予究辦徐涕泗汍瀾而去○前日法界公廨讞員朱森庭府移解長江積竊陳玉春錢名金老五到縣汪大令詰其去年提右營叅將署所失貂褂等物查係爾與同黨行竊今旣到案務須從實供明陳供小的係湖南某邑人金老五是小的之父小的實姓金名少和從未爲非叩求明鑒大令謂爾姓名尚無一定其爲老賊無疑遂飭釘上脚鐐收入自新所聽候嚴懲 
[英美租界晚堂瑣案]  
　張順富被吴杏香吴寳善糾衆扭毆由巡街捕解送公堂讞員翁笠漁直刺訊得情節支離著暫行管押前晚飭提覆訊張順富供稱小的係寗波府屬某邑人向在兆豐洋行爲細崽吴寳善之妻母同在兆豐傭工昨日吴稱伊妻忽然不見欲入内訪尋小的以洋行規例不准閒人入内却之吴卽糾集多人曳小的至某茶肆兇毆事爲行主所知交捕解案吴寳善供稱小的係寗波府屬鎭海縣人寓滬已久去年六月聞妻子隨母來申然歴久未知何在昨日始在張處尋見張阻撓不放以致扭毆現在妻子已領至從叔處叩求明察直刺著一并斥釋○雉妓王金福控惡鴇凌虐前晚翁直刺升堂研訊王妓供稱小婦人原籍湖南年一十六歲幼隨父母至䢴江許字柳姓成婚之後游蕩不歸今年二月被匪人顔三誘令來滬押在龜子范阿香家取去身價洋銀八十元小婦人因身無媚骨以致車馬星稀時被惡鴇毒毆萬分困苦不得已奔投案下叩求援出火炕直刺令暫發棲流女所著函致其姑來案具領 
[法租界捕房紀事]  
　　寗波人戴雲甫前在護城河畔投河自盡經巡街捕援起送入捕房捕頭見其語無倫次知患瘋顚解請讞員朱森庭明府安插明府飭包探押送輪船載回原籍包探遵諭送往戴堅執不從仍欲投河覓死遂帶回捕房禀請明府轉送普育堂留養醫治○惡丐王阿六搶取某姓女郎臂釧適爲包探所見拘入捕房捕頭命押候堂期解請訊辦○流氓某甲在洋涇浜上攫取途人某乙所携牙骨扇報捕查獲解送捕房捕頭命押候堂期解請究辦○小竊某丙行竊某客棧布被一條持至某押店求質適爲包探所見盤詰之下認竊不諱遂拘入捕房捕頭命押候堂期解請訊辦 
[美租界捕房紀事]  
　　某西人向充三畫巡捕昨晨九點鐘時不知在何處飮酒過醉以致神識昏迷手持利刃奔至有恒路應阿來所開成衣店内逢人便刺店夥恐遭毒手紛紛逃逸應見勢不佳繞出後門赴捕房聲訴捕頭卽遣四十三號西包探隨往拘獲某西人押至酒醒時核辦○昨晨江北小竊王阿大混入西華德路某姓家竊取衣物携往某押鋪典錢適爲某包探所見拘入捕房捕頭令押候解送公堂禀請讞員翁笠漁直刺訊究 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
