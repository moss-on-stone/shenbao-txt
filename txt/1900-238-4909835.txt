# 1900 - 238 - 4909835

 

Page 1

 
 
[與客談德帥華爾德西氏總統聨軍事]  
　　有客問於執筆人曰閲七月初貴報不嘗紀俄國朝廷以中國北省匪亂特簡兵部大臣孤羅八今氏來華總統各國水陸師徒乎執筆人曰有之此譯自英京倫敦來電子何爲而忽有此問也客曰俄廷旣簡孤羅八今氏來華總統各國水陸師徒矣何爲而不半月間德廷又簡伯爵華爾德西氏爲大元帥來華總統各國聨軍乎是豈各國前後之意見忽歧歟抑前説之傳聞失實歟執筆人曰傳聞失實或亦有之但總統聨軍之責必爲各國所公推本國政府不能自主故俄之簡孤羅八今氏至華也不過總統本國軍旅而已而倫敦來電謂大約各國之兵將來亦須歸其統率是本擬議未决之詞也至德廷授華爾德西氏以大元帥之任亦不過令其總統本國之師而已而各國政府中人聞之會議將津沽各處大軍悉其麾下是華爾德西氏之總統聨軍也固由乎各國之公舉也客曰子言旣聞命矣然各國羣推華爾德西氏而不推孤羅八今氏豈孤羅八今氏之威望不及華爾德西氏歟抑其才幹不若歟執筆人曰此亦恐未必然之事僕意拳匪之亂各國使臣雖皆被困惟德使受戕是德之被禍最烈也故各國羣推華爾德西氏爲大元帥總統聨軍聽其意旨非必果有軒輊於其間也客曰德廷之簡華爾德西氏至華也在聨軍未入京之先果安所得知各國使臣之皆無恙而遽以總帥奉之乎執筆人曰初華官屢有使臣無恙之語而各國皆不能無疑迨七月初二日天津洋關税務司達魯氏得京師總税務司赫鷺賓榷憲六月二十五日手書知駐京各使除德使外固皆一律平安也意者得此實信故羣推華爾德西氏爲總帥乎客曰子言良是然亦聞華爾德西氏之意旨若何乎執筆人曰僕嘗略知華爾德西氏之爲人矣年富而性甚雄武前以積功封男爵馴晉伯爵威望卓著東西各國皆知之今者奉德廷簡命而又爲各國之所推總統師干事權歸一以拳匪無理已極意甚激昻大有屨及窒皇劍及寢門之槪且聞新簡駐華德使史華增祥氏年祇三十餘性之雄鷙與華爾德西氏等他日辦理中國各事各國旣皆聽命於華爾德西氏華與史又皆一以奮發踔厲爲心恐議結之事正非草草可了也客曰然則外間傳言華爾德西氏欲示威於中國擬令各國雄師徧履中國之境藉以震懾人心俾無復有如拳匪之事斯言殆信而有徴乎執筆人曰僕亦嘗聞是説矣西人每以華人不信西國之雄强巿井流傳妄言誇誕此曰西兵已爲華兵所敗矣彼曰西兵已傷亡殆盡矣無稽之言不信者一信之者百而羣不逞之輩遂以西兵爲無足懼輒思起而侮之是故道光季年中國已爲各國所逼闢埠通商矣而咸豐朝復有天津之事中國頗受大創致文宗出狩木蘭而光緒朝復有法越之役南洋海軍盡毁乃甫及十年而復有中日之戰北洋戰艦全覆直至割地償欵以言和詎料不數年而復有今者拳匪之蠻是非大示以兵力徧臨以威武恐中國人心必不畏服而終無由使之永遠安靖此西人之所以有此舉動也客曰是舉也華人得無以深讐積怒忍恥受辱之故而與西人爲難乎執律人曰是舉雖爲華人之所憤怒然又無力以與之抗也所慮者聨軍欲耀武於中國到處揚威則華民倉皇驚竄之情爲事勢之所必至試觀北氛不靖南省士庶尚極驚惶又何堪令列國雄師觀兵各處乎嗟乎華民何辜遭此驚亂試一念及當亦各國君主之所不忍聞見者也安得是言非確俾華民皆得享樂業安居之福乎客唯唯稱是而退執筆人乃詮次問答之語錄之報端 
[詳記聨軍入京後事]  
　　東西各國聨軍由津入京一事本甚已再三課錄不厭求詳矣兹　閲日本大阪某日報云頃者日本陸軍中將山口氏由京電達本國陸軍省内開東歴八月十四日卽華　七月二十日　　九下　許日兵攻擊京城東隅朝陽東直二門至晚八下鐘越四十分以迄九下二刻兩門火發日兵遂長驅直入占據京城東北諸門隨派一聨隊抵内城正門一聨隊守使署先是俄法美三國之兵合力與拳匪鏖戰迨匪勢不敵卽從東便崇文二門攻入薄暮七下鐘許英兵亦攻破城門直達使署見使臣以下諸人皆無恙不禁喜出望外十五日清曉守護内城之華軍奮勇衝出與日本聨隊互鬥竟日不休日兵開巨砲擊之始退避十六日將内城正門奪得偵知五六日前自宗室王公大臣以下皆已望西安府出走甘軍總統董星五軍門率兵三萬護從目下京城人民異常紊亂聨軍統帥議定分地鎭守日兵守北半城并由英美日各派一人整理庶務一面由日軍中佐柴氏揮兵將拳匪及八旗敗殘兵卒節次埽蕩守備内城之日兵復將某處所禁耶穌教民釋出縱火焚端郡王邸第是役也擊斃敵人約六百名奪獲克魯卜砲五尊舊式砲約一百尊大小軍械無數日本將校以下死傷者共二百餘人步兵第四十一聨隊少尉矢崎要作戰殁步兵第四十二聨隊大佐渡邊章中尉東正彦尾寺藤三少尉飯田國助後藏久巿步兵第二十一聨隊大尉富田七郎道家次郎中尉竹内升藏皆負傷日内師團諸聨隊皆就城北練兵塲安營駐紥司令部則暫駐使署中按此係日本人所述故他事不免簡略而言日兵舉動獨詳也 
[派兵度歲]  
　　華歴本月初六日倫敦來電云刻得華盛頓來電悉美國政府已派定軍士五千名在中國北方度歲矣 
[詳述閩中會匪情形]  
　　日本大阪某日報云中國鎭守福州將軍善軍帥聨滿洲人福建水師提督楊西園軍門岐珍漢人目下各居要路然全省政治皆在閩浙總督許筠菴制軍掌握中閩中匪黨甚多曰菜匪曰紅頭會曰烏白旗會皆思乘隙而動滋擾居民所望興泉永道延觀察年汀漳龍道榮觀察堃泉州府知府鹿太守良學皆能承受制軍意旨鎭撫兼施則我國之人自能安居樂業矣按菜匪不食鳥獸魚蝦之類惟以五榖菜蔬供饔飧以江西省爲巢穴蔓延至毗連之福建省占踞古田縣境力主攘外尤惡耶穌教師紅頭會卽拳匪之别種漳州附近皆有之烏白旗會濳蹤福州泉州及德化縣諸處其旗印皆烏白二色故有是名 
[日兵已退]  
　　前者厦門來電悉日本人忽地由某兵艦調兵登岸云云昨得續電略謂此項軍士刻已拔隊回船矣 
[罪有應得]  
　　意大利皇被弑一事前已譯列報端華歴本月初六日倫敦來電云行弑意皇之兇手刻已由理刑官訊明定以永遠監禁之罪矣 
[英倫患疫]  
　　華歴本月初五日倫敦來電云英國利拉斯哥埠近日忽起疫症西人名之曰伯徠克刻已有三人因此而殞矣 
 
 

Page 2

 
 
[軍容紀盛]  
　　粤友來書云劉淵亭軍門所統福軍已於上月十二日起程北上按福軍原共萬人刻下遴選三千名分爲三隊每隊千人其第一隊係砲兵黄都戎統之是日由省垣分乘河頭船十號取道北江由南雄度庾嶺當起碇之際省河上下游臨流而觀者人多如鯽惟見風帆高掛畫角聲喧波光雲影中頗有如火如荼之盛至第二三隊尚須擇吉啓行尚餘十四營刻未齊集緣軍門於奉調後始委員至北江清遠英德曁欽亷各屬樹旗召募所幸威名卓著舊時部曲多往附之故陸續成軍較他人爲捷也至平日營中所用大砲十二尊因長途不便携帶已於初九日交回軍裝局祗帶車砲及毛瑟快槍若干如有需用大　之處准赴江南兩向江總督劉峴帥領取又聞軍門此行當先生金陵然後往鄂蓋須謁見劉張兩制軍請示方略然後馳往北方也至於軍糧器械均由峴帥撥給部下軍士每名月支口糧十圓當此國事多艱正英雄立功之日同仇同澤干城腹心軍門其有意乎 
[偵訪軍情]  
　　香港循環日報云前因京津各地拳匪肇釁以致洋兵深入畿輔震驚粤省僻處南陬路遥信阻大憲因委幹員驰往上海烟臺等處駐探北軍消息隨時飛電禀陳兹者京城失陷鑾輿西狩大局愈岌岌可危是以大憲添派候補知縣馮明府秉經馳詣上海委禀受機宜浙江一帶探報事情七月三十日清晨明府已赴轅謝俟有便船卽須俶裝就道矣 
[英德教案]  
　　香港循環日報云七月二十九日旅居粤垣之某西人接北江來信謂英德國境惠師禮教堂於二十四日被土匪所毁旋將附近教民家衣服器皿劫掠一空並擄去一少年人勒令備貲取贖未悉地方有司將若何處置也 
[緝獲匪魁]  
　　西字報云有湖南人黄金龍者原係武職大員近忽結黨謀叛事爲兩江總督劉峴帥訪悉特頒賞格許以有人拿獲者出千金犒之未幾卽獲諸京口旋又逃赴滬江及聞捕者至復濳往江陰匿跡某日捕者追赴江陰見楊方糾結營勇入會爲非遂立刻禽住解赴金陵大約日内卽須正法矣 
[票匪正法]  
　　九江訪事友人云有周正幅者富有票匪中巨擘也專在長江各埠散放票布誘人入會迭據各匪供出前情地方官嚴拿未獲上月某日周忽濳回經族中人縛送湖口縣署縣主倪樸齋明府訊供屬實申詳上憲批飭就地正法因於本月初三日未刻綁赴巿曹斬决梟取首級懸竿示衆 
[劫匪成擒]  
　　金陵訪事友人云自北方拳匪倡辭以來此間土客匪徒均有蠢蠢欲動之勢以致謡言四播風鶴頻驚民間瞻小如緜者紛紛挈眷遷徙輪聲帆影相屬於途雖經大憲出示安民迄不能止不知小城防務何等周詳居民本可安如磐石爲此無稽之説者必係不逞之徒妄冀煽惑人心誘之他適以遂其中途要劫之計屈指兩月以來因移家而喪資亡身者所在多有兩江督憲劉峴帥惻然憫之爰嚴飭上元江寗兩縣主派差勒緝以靖地方兩縣主奉檄後立卽各派捕役四出跴緝先後拘獲劫匪十有二人均有贓証可據遂禀知峴帥訊取確供分别懲辦是亦安良除暴之苦心也 
[土匪披猖]  
　　香港循環日報云廣東增城縣境邇有土匪嘯聚出没江河截劫打單爲行旅患地方官紳飛禀大憲札派熊字營統帶某君督勇馳往相機剿辦上月二十七日營弁某君偵知匪類麕聚縣境石灘因卽揮兵圍捕詎料匪魁亦招集黨羽列陣以待營勇旣至互相鏖戰匪黨向前直撲勇勢漸不能支致二十餘名被匪所擄勒令將洋槍藥彈號衣呈出始得釋回噫土匪披猖至於此極若不及早殄除異日毛羽漸豐勢力雄厚其不釀成巨患者幾希矣爲民父母者曾亦知之否耶 
[伏莽宜除]  
　　蕪湖訪事友人云前者皖南各内地土匪相繼竊發經地方官飛禀徽寗池太廣兵備道吳季卿觀察請發大軍剿辦上月二十三日觀察調派皖南練軍三哨赴南陵安徽巡撫王芍棠中丞亦就近檄飭撫標練軍一營前往援應迨四路兠捕卽拿獲匪黨多名内有四名訊係頭目供證確鑿二十八日由銅陵縣桂大令正法餘亦以次骈誅民心由是大定撫標練軍以爲膚功旣奏卽於次日拔隊回皖中途忽奉省憲電檄斥其不應急返乃又轉舵駛回本月初一日道出蕪湖由縣署派公差爲鄉導先遣兩哨遵陸馳往其餘三哨封雇民船由魯港溯流而上至蕪湖所發練軍則至今尚未凱旋蓋因南陵迤南旌涇太等邑以至徽州府屬城鄉村鎭幾無一處不有匪徒飄忽往來東竄西奔正非旦夕可平定也先是上月二十六日繁昌縣左大令來蕪請兵觀察咨請精健左右兩營各派勁旅百各前往至則有會匪五六百名由銅陵南陵敗退竄擾至縣境老虎山收拾羽黨正圖再舉大令探悉情形夤夜率兵往捕及逼近匪黨盤踞之村落則門户扃閉如常而椽瓦皆已揭去蓋匪黨倉率間已由屋面飛逸僅擒獲五名解回研訊内有一名係大通閙事之正犯卽由大令按照軍法從事餘俟緝獲羽黨對質然後行刑按此輩勾結縣署中人以爲内應内有五名曾充散捕雖立刻查拿已被聞風兔脱乃責令卯首勒限指交其太平府劉太守由蕪請去之衡字營一哨抵郡後亦卽使獲匪首二名繼又拿獲四名次第明正典　旋於七月杪拔隊回蕪留駐道署並聞廣德宣城等處匪徒狡焉思逞亦各拿獲十有餘名均已梟首示衆南陵所斬匪首四名内有二名係某某二堂所雇看守空屋之人因其確有証據且衆供均有舉爲頭目之説故亦未能免於顯戮説者謂此等會匪到處皆是設欲澈底根究須專選勁旅爲游擊之師方得尅期奏效否則兵至則散而爲民兵去則爲匪如故且胥吏兵役多與聲息暗通大通繁昌是其明證當事者盍早鑒之 
[會匪解省]  
　　金陵訪事友人云前者大通緝私勇丁與匪人勾結釀成謀叛重情兩江督憲劉峴帥聞報立卽派勇前往又得江皖兩省大軍合力剿捕斬獲頗多地方遂得平靖有匪黨中著名頭目某姓者横行長江一帶案積如山屢緝未獲此次竟束手就擒峴帥聞而大喜飛檄蕪湖營縣多派兵差押解至省以憑訊明治罪 
[撤勇回防]  
　　鎭江訪事人云前者大通土匪作亂長江水師提督總統江勝全軍黄芍巖宮保曾檄飭江勝左軍一營前往剿辦現已匪勢敉平宮保遂檄令管帶劉叅戎達義馳回潤州藉資防守叅戎奉檄後卽於本月初六日辰刻督率健兒乘保民兵輪船駛抵京口就張王廟駐紥以壯聲威 
[潤州防務]  
　　鎭江訪事人云北方多故謡説紛傳鎭郡爲水陸通衢防務尤宜嚴密常鎭通海道署添派長勝團兵常川駐守都統左右翼衙前亦撥有捷勝營旗兵多名駐紥此外商團及各營勇均按叚梭巡槍砲之聲通宵不絶 
[蘇垣防務]  
　　姑蘇訪事人云自北氛不靖各省戒嚴蘇垣各大憲嚴飭所屬仿古者守望相助之意舉辦團練保衛閭閻長元吳三縣主奉札後卽集資招募團勇各四十名晝夜輪流赴各處查緝府尊濮紫泉太守復委員招募練勇七百名以六百名分駐　胥盤葑婁齊六門而以一百名駐紥城中元妙觀以資防衛 
[願作保人]  
　　蘇州訪事人來函云本年二月崑山縣境鐸塲鎭被梟匪董道倫張屋意率同羽黨放火劫財擄人勒贖事後鹽捕營統領桂雲秋觀察率勇擊斃董匪旋在安徽某縣拿獲張匪解赴省垣大憲發交蘇州府濮紫泉太守迭次研訊張匪供認不諱業已解司過堂不日將就地正法矣聞之公門中人云張匪係長江鹽梟頭目徐懷禮之甥徐投誠後大憲命督帶長江新勝營勇巡緝私梟兹復籲懇督憲劉峴莊制軍願保張出外帮同緝梟立功贖罪本月某日護理江蘇巡撫聶仲芳中丞接兩江總督劉峴帥電文請細核案情能否從寛准徐具保未識中丞意 
 
 

Page 3

 
 
兄如何也 
[豫章火警]  
　　南昌訪事人云省垣旱魃爲虐久未得沛某霖物燥風乾時遭火患七月二十五日辰刻惠民門外某磚瓦鋪因早炊失愼頃刻火勢上炎沿及板壁時值封姨助虐祝融氏益復跋扈飛揚一刹那間民居百餘家均付楚人一炬亦巨災也 
[胥臺火警]  
　　蘇州訪事人來函云本月初二日之夜四鼓時胥門外忽報火警各叚水龍立卽馳往灌救約閲一點鐘許始得救滅翌日訪知火起於馬路左側某小販家幸是夜風伯歛威故施救易於爲力僅燬去草屋三四椽迨初五日傍晚齊門内吳興泰邊爆店夥偶疎防範以致火星墜入火藥桶内砉然一震無異石破天驚視融氏卽色舞眉飛興高采烈一霎時延及左右鄰房屋迨各水龍星馳噴射而已焚去房屋十餘椽矣最可憐者店主夫婦二人及二幼孩不及奔逃以致葬身火窟聞者皆惻然憫之 
[光福火警]  
　　有客自蘇州吳縣所轄光福鎭至省垣者語本館訪事友人云本月初四日之夜四鼓後鎭西某鄉何姓家不知因何失火致兆焚如是處距城較遠苦無水龍往救祝融氏遂東馳西突猖獗異常直至天將破曉始得火滅烟消計共焚去房屋四五間後面草屋若干椽 
[傅相行轅紀事]  
　　昨日午前十點鐘時比國使臣德錫尼君乘馬車詣行轅謁見暢談一點餘鐘始興辭而别○户部主事丁主政康記名提督王軍門得勝通政司知事姚通政步瀛某省候補知府張太守薰均禀安○清晨六點鐘時接廣東電報一封同時接武昌電報一封午後一點鐘時接西安電報一封四點鐘時接濟南及武昌電報各一封保定電報二封十點鐘時發武昌保定電報各一封四點鐘時禮查西客店送來西字信一封轉交曾廣銓收 
[上海縣署瑣案]  
　　去年法界公廨讞員朱森庭明府移送夥竊參署衣物之陳玉春到縣時戴子邁明府方攝縣篆因供詞狡展判令遞解湖北漢陽縣原籍行經句容縣境探知上站水阻不通仍解回滬上前晚縣主汪瑶庭大令提案詰訊陳稱小的願自行回籍求免遞解大令准之○某米行主李義彬前控行夥馬景賢私收客帳大令研訊之下馬供稱小的被李閉諸行中私刑處治大令著邀同薦保人到案前晚飭提覆訊差役查知馬已逃逸爰將保人馬子榮解案大令厲聲詰責子榮供景賢係小的之胞兄現適出外貿易求寛限期以便函追到案大令令交差收管限二十日内交景賢到案不得玩延○浙江烏程縣某大令簽差　解劉世逢劉陳氏夫婦到縣大令升堂研訊劉供小的係浙江寗波人前由上海携妻子及姪媳往烏程縣後姪媳被人拐出中途遭匪人劫去姪兒疑係小的夫婦掠賣控經鳥程縣大老爺遞解來案大令飭交保出外自行理處 
[上海巡局紀事]  
　　某甲在南巿鈎玉弄租屋半椽爲豢豕之所鄰人以其污穢不堪恐染疫癘聨名禀請二十三七鋪巡防局驅令他徙局員邱友林二尹諭以候傳地甲訊核○昨日南巿平安街某宦僕人某甲至順興園老虎灶購取開水不知因何與夥互毆旋扭至二十三七鋪巡防局控訴局員邱友林二尹著地甲帶去妥爲調處 
[南巿捕房紀事]  
　　日前船户王鑑榮由滬駛船至周浦悞撞裝運花餅之船稍有損壞遂認賠洋銀八元事已了矣前晚回抵浦賓突有邱阿根者糾衆蟠踞船中向索賠欵王忿甚遂於次晨指交十九號巡街捕帶至捕房捕頭令押候倩水巡丁查明實在情由然後解送馬路工程局禀請總辦程雨村大令訊究○閩人某甲之子曾與同鄉人某乙合股營生近已分析被乙欠洋銀二元昨日途遇向索無著以致忿爭旋由四十三號巡街捕拘入捕房捕頭令押候解送工程局禀請訊核 
[英美租界公堂會訊案]  
　　美最時洋行主投本營領事署控華人葉滸卿積欠水脚銀兩延不清理領事准之函致讞員翁笠漁直剌飭傳葉滸卿到案昨晨會同佛繙譯研訊原告因事未到葉供稱向在治下開裕祥生報關行與美最時洋行素有往來去年虧累不支以致閉歇積欠水脚銀六百餘兩當付銀四百兩至今年三月又付洋銀五十元除付尚欠銀一百十四兩七錢五分現在巿面蕭條實難措辦且與美最時交易多年情誼不薄曾託友人調處允還銀一百兩以了此事今旣被控惟求交保出外容寛限理楚直剌商之佛君謂旣有人出爲調處准子交保出外赶緊清理候下禮拜六原告到案再行訊奪○德商南順泰主人控楊子和馮讚廷以田單抵借洋銀逾期不還昨晨直刺會同佛繙譯研訊南順泰主人訴稱光緒二十四年楊子和倩曹洪生介紹將田單三紙抵銀六百兩馮讚廷亦抵銀四百兩逾期不贖向索延宕求卽究追楊供曾向南順泰抵借銀六百兩小的祗用銀三百兩尚有三百係張明甫所用現實無力歸還惟求寛限馮讚廷供小的只抵銀二百兩今愿限一月清理求鑒曹供伊等向南順泰抵借銀兩實係小的作中楊子和一人出面直剌商之佛君限楊於三個月内本利清還馮于一個月内清理如無妥實保人則管押著繳 
[法租界公堂瑣案]  
　　上期森春羊行主邵立坤訴稱全盛信局承接寄致濮院某姓之洋銀三百元迨接來信並未收到向局查問以中途遇盜飾詞推諉求提究追讞員朱森庭明府准詞飭提局主周協源局夥周增林昨日傳集原告與費繙譯會訊邵投案訴稱小的代法商某洋行購湖羊若干頭托全盛信局轉寄濮院洋銀三百元近接來信知尚未收到求卽究追周增林供上月三十日信船駛過松江府屬婁縣境内長山村被盜劫去三千餘金曾投婁縣署報請查緝邵所寄洋銀三百元尚存一百元已寄濮院俟收到回條呈閲照信局章程被盜尚未破案先賠失主三成三明府限三日内先繳洋銀一百元候查明是否實情覆訊核奪○久康錢莊執事人錢青選控萃昌參行主劉敬祥結欠往來銀八百五十餘兩明府訊知劉尚存底貸值銀四千餘兩盡被邱通斌搬去因諭候提邱到案覆訊核奪昨日包探提到邱通斌連劉敬章解案邱供因劉欠同業之銀故將底貨搬入公所中聽候議核劉供小的所欠共五六户邱不應獨自將貨搬取明府飭將邱交人保出限五日内先繳銀四百兩劉交原保人保出赶緊理處○流氓徐阿增攫取某氏婦所携象牙骨摺扇約值洋銀五元潘三和見之卽冐充包探將扇奪去旋被某包探訪知一併拘入捕房昨日捕頭令解案請訊忽有法人某甲者請將潘保釋明府商之費繙譯謂潘不應冐充包探吞没竊贓本應重辦今姑從寛著罰洋銀五元徐笞責一百板贓存候失主具領○還俗儈陳蘭士投案訴稱車阿連積欠小的會欵洋銀二百八十元自願出立手摺每月拔還八元去年六月至今分文不付向之索取反敢逞蠻是以扭案請追車供欠欵屬實惟求寛限明府諭令次人保出限半月内理楚○梁福卿前控沈仲明以田單六紙抵押洋銀二千餘元本利不還明府飭提到案研訊之下諭令交的實人保出勒限清理迄今日久無人具保昨日堂期明府飭提復訊沈父家惠投案供稱小的家住本邑二十七保所抵田單係二十八保五六圖之地現在是圖地保願具保出外清理明府著押候傳該圖地保到案再核 
[美租界捕房紀事]  
　　昨日午前工部局六十四號滬水車行經裏虹口漢璧禮路馬忽驚逸圉人某甲不能控制致被掀墜於地傷及手足旣而馬曳車狂竄撞壞路旁所置電氣燈桿後經某號華捕奮力扣住連甲送入捕房捕頭見甲受傷屬實令送同仁醫院療治車給該管西人領去○昨晨江北跑灘賊顧阿德混入外虹口某馬頭上貨棧竊取所儲舊鐵携之而出適爲管門之印度人所見拘送捕房捕頭詰知所竊甚　令押乞丐牢一日以儆○前晚外虹口百老匯路有某國兵船上水手數名醉態　騰　途滋閙巡街印捕見之恐肇事端一燕拘入捕房捕頭令押至酒醒時釋出 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[長令相屍] 　　 
　　蘇州訪事人來函云本月初二日長洲縣蘇大令帶同刑仵書役人等呵殿出閶門乘官舫下鄉訪之公門中人僉謂距閻門四十餘里有鎭名黄埭者房屋如鱗人烟繁盛初一日清晨巿尾某茶肆門前忽浮來屍身一具視之缺一手一足頭顱亦祗剩其半地保不敢隠匿投長洲縣報知是以大令蒞鄉相騐迨騐畢回箸已六街三巿燈火通明矣 
[馬路工程局瑣案]  
　　南巿永盛馬頭左近整容店主趙阿仁所收學徒孫阿毛被其兄阿新誘之逃逸當塲追獲扭入捕房捕頭命移解馬路工程局稟請總辦程雨村大令研訊趙供小的曾出洋銀九十餘元向孫母某氏盤開此店當時氏令其幼子阿毛在店習藝本月初一日氏來店言及如長子阿新來領定是誘騙幸爲留意未幾阿新果貿貿然來僞稱伊母患病欲將阿毛誘逃是以扭案請辦孫阿新供小的係本邑人年二十有五本姓葉七歲時由孫姓撫爲螟蛉子邇者母親在松患病倩人致信囑小的將弟領回並無他意孫阿毛供小的原籍松江年十一歲阿新來稱母親患病囑隨回里不知其僞大令謂阿新曰爾母旣令趙將弟收留今忽冐領可見爾平日不安本分著管押捕房令趙函促伊母來滬再行核斷○寗波人夏明順夏福慶在馬路中口角爭毆由四十三號巡街捕拘入捕房轉解工程局總辦程大令研訊之下夏明順供小的在夏金元所駕烏山船上爲夥前晚同夥夏福慶飲酒過醉下船酣睡衣袋中墮落小銀錢二枚經小的拾得立卽交還不料伊反稱尚有大洋銀一元堅向小的索取實則並無其事夏福慶供小的在鄭金和處收得柴價洋銀一元二角今忽失去一元故向索取大令著一併還押候提船主夏金元到案訊斷 
[英美租界晚堂瑣案]  
　　前者妓女高彩玉以時被鴇兒凌虐且復壩阻從良投英美租界公堂喊控讞員翁笠漁直剌訊明一切飭發棲流女所擇良婚配旋有吳春榮者具呈投案請准娶以爲室並頗助善堂經費洋銀一百元直剌察核禀詞批飭帶案訊奪隨於前晚倩襄讞委員張柄樞司馬研訊高妓供小婦人係浙江杭州府屬某縣人年十九歲前在同慶里賣倡時卽與吳相識今蒙來案請領小婦人情願相隨叩求大老爺超豁吳供本邑人年二十六歲在南巿董家渡開設同泰雜貨店因無妻子願領高妓爲室今將所助經費洋銀一百元呈案叩求恩賜玉成司馬著具領保各狀准子給領完聚○錢吳氏之姪媳胡氏被龜奴江陽生張阿四誘藏嗣由錢吳氏在江家尋見扭入捕房捕頭令某包探押解至案業經張司馬訊明限五日内交出錢胡氏再行訊核前晚江將錢胡氏交案司馬研訊之下錢胡氏供前者小婦人出外索取借欵因天晚未及歸家不得已在外暫宿一宵並非私逸求鑒司馬判令掌頰八十下交錢吳氏領回管東江張二龜奴從寛斥釋○湖南人劉德勝前曾串同蔣永亭竊取元和輪船上龔利山所携衣服十餘件人贓並獲扭交某包探解送至案直剌判責三百板管押捕房半年前月期滿捕頭查知患病甚重送請安揷甫到廨卽身死直剌飭地保王阿大報請善堂給棺收殮埋諸義阡 
[英美租界公堂瑣案]  
　　西婦士羅治控傭人王許芝無端辭歇留之不可反肆吵閙王供小的因妻子生産欲回照料洋婦不允不敢吵閙求鑒讞員翁笠漁直剌判押四天○四百九十一號華捕禀稱陳文開行竊耶松船廠木板十餘塊故由小的解請訊究陳供認行竊惟求恩宥直剌判押三天贓給還原主○包探劉森堂禀稱陳福康查桐生濳入捕東祥生船塢棧房高臥當晚卽有人穴洞圖竊是否卽係陳曹二人小的實出不知今特解請訊究陳曹同供小的等向業鐵匠不敢行竊求鑒直剌以訊無贓証從寛斥釋○包探竇如海禀稱張德高錢菊人行竊祥生船　鐵一擔被巡丁緝獲扭交小的解案請究張德高錢菊人供認行竊直剌判責張二百板錢五十板贓給還原主○徐永江控邱文生竊鹽一擔邱供認行竊直剌判責一百板以儆○包探竇如海禀强阿九徐海松劉阿仁李小金均係無業流氓昨向某麫店中人張阿根范素榮訛詐洋銀四元不遂所求强徐卽爲首行兇且身畔帶有剌刀爲此拘案請究張阿根投案供訴前情强等一味求恩直刺判責强徐五百板枷示一月劉李三百板管押捕房半月剌刀存案○陳戴氏陳仁發陳周氏訴稱小婦人及小的等偶因細故與李惠軒范掌岳張惠州甲益仁李懷仁等口角被毆受傷請爲訊究李等供偶與爭論不敢行兇直剌判給養傷費洋銀十元從寛斥釋○前者美界某南貨店突然火起巡街捕及鄰右人等救熄後查有縱火形跡由包探顧阿六將店夥劉春根周明芝解案訊供之下一味遊移昨晨帶案覆訊劉周同供小的等均係店夥當時熟睡不知如何起火不敢有縱火情事至店主梁阿仁曹維章不知現逃何處求鑒直剌飭探帶回捕房候提店主到案再核 
[厪懷飢溺]  
　　時事多艱籌資不易敝堂力小任重支絀時虞昨承豐裕土棧戚春渠翁經募靜思堂助閩省振捐小銀錢一千二百六十枚銅質小銀錢一百二十五枚又募善士五户并自助共洋銀十五元黎里毛淦生翁代募養素居主人求合家平安五十元又隠名氏四十元不留名十元陳祥煦求父病速愈助本堂善欵五十元瀾翻舌本説法久重生公潤挹心田行善無漸衆母請登報牘藉達頌忱上海六馬路仁濟善堂籌振公所施則敬等謹誌 
[建業官報]  
　　七月二十七日藩憲恩見武穴掣騐候補道俞明震統領護軍全軍楊禀知奉委加札節制城内各營兼節制督轅小隊鏡清兵船徐振鵬到由安徽裝兵至瓜洲回知縣汪祖文辭辭赴蘇皖南池寗緝私知縣李芳都司楊輔臣交缷洪湖營都司回武衛楚軍左營守備易春祥由皖來轅下武巡捕鄧希賢由安徽公幹回巡檢陳嘉樹專丁禀謝奉藩司飭知請補寳應縣槐樓司巡檢武舉杜鵬飛叩謝牌示拔補福山右營中哨三司把總○二十八日福建陸路提憲程文炳軍門會藩憲恩見金陵營參將陳麟書到見由大通公幹回威靖兵船王得標到由安徽裝兵至瓜洲回分發江蘇截取直隸州崔鴻翥到由京來到省澄波輪船王金相辭赴湖北○二十九日長江提憲黄宮保到會皖岸督銷候補道錢松年辭吳淞清丈局候補道沈瑜慶到統領護軍全軍楊均見候補道丁葆元由蘇回統領權字老虎營王江陰回南琛兵船徐傅隆鎭江送黄宮保來副將佘文藻謝奉委帮辦新兵等營叅將胡煦遊擊楊兆雲均謝委先鋒官上海製造局委員丁憂知縣吳書城回松江武衛楚軍左營守備易春祥均辭○三十日前蘇松太道蔡辭登瀛州兵船董全才到由滬來鏡清兵船徐振鵬辭赴安慶兩首縣龍孫均禀知請水回在龍王廟設壇求雨上元縣縣丞魯厚堃奉府委赴寳華山請龍○八月初一日藩憲恩帶親軍前營徐萬福均傳見籌防局候補道沈兩江營務處候補道李統領權字老虎營王均見吳淞清丈局候補道沈瑜慶辭兩首縣龍孫均禀知赴茅山請　回　判郝爾泰銷海運差知縣趙興霙均由蘇回○初二日長江提憲黄宮保到會卽辭行藩憲見委辦城内外保甲差候補道松峻禀知奉札接管督捕營並水師右哨三大營趙蔣王均禀知在龍王廟設壇求雨副將楊大章銷淮安練勇差南琛兵船徐傳隆辭送黄宮保鎭江同知黄琪由蘇奉飭解前海分司徐來甯知縣胡廷琛禀知前署如皋縣任内盈餘解清蒙給酌委州縣一次督轅牌示金山營遊擊曾恆德因病請假遺缺本部堂查有先鋒官儘先參將顔先達堪以署理福建陸路提臺程文炳軍門會辭行統領衡字全軍開濟兵船　田均到見由蕪湖回知縣趙興霙見○初三日前出使英國大臣詹事府正卿崔國英到候補道　銀壽禀知交缷保甲並督捕水師營差記名提督韓福康湖南來自强軍差遣正任徽州營參將吳玉崑江陰來均到參將顔先達叩謝署金山營遊擊登瀛州兵船董全才辭赴蕪湖拖米通判王萬選禀知蕪湖公幹回卽辭知縣王樹鼎奉委洪武門稽查卽到差上海製造局委員晏孝先到隨辦南洋交涉事宜候補道陶森甲浙江補道用左孝同由京來均到見 
 
 
