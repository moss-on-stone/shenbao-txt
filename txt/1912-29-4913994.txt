# 1912 - 29 - 4913994

 

Page 1

 
 
   
 
 

Page 2

 
 
評論 
[江蘇省治問題]  
　　自寗蘇合一之議發現後而江蘇大都督以議會之規定移駐江寗蘇之人則竊竊然議之以爲是違數百年之憲典也蘇屬控江引湖不可無大員駐節其地以理庶政於是莊都督遂徇衆庶之請移駐蘇垣而淮揚之人又鰓鰓然過慮曰自都督府駐蘇於控制全省多有不便遂往往以江北都督府參事會名義援江北各屬爲轄境有識之士羣焉憂之以爲是壞我民政統一之機關也然而記者於此則不得不爲蘇人咎耳 
　　一省之都會必擇其四方集中之點道里適均以便於命令之宣達而爲一省政治之所自出江蘇爲東南隩區扼江海要衝處皖鄂下游淮揚一大都會蘇松一大都會鎭寗又一大都會前明定都金陵而以太平爲右輔鎭江爲左輔北控淮揚廬鳳南引蘇松徽寗宅中而治控江引淮皇皇乎一東南大都會也自滿清劃金陵以西各府州爲安徽省而江寗一府已偏處於蘇省之西隅然猶得曰負江山之固鍾山龍蟠石城虎踞北引淮揚之粟南聯蘇松之航近則北有津浦南有滬寗兩鐵路以利交通與京口一鎭聯絡呼應雖彊土較蹙而聲敎所通尙不失爲重地若夫蘇州則更非其比矣徒以繁華盛麗甲於東南而濱湖枕江慢藏誨盜不得不有重兵以鎭懾之僻於東南之一隅斷不足以控制淮揚而平視寗鎭今乃徒沿數百年之習慣而欲奉蘇州爲東南不桃之都會此無怪乎淮揚之人嘖有煩言者矣 
然則江蘇今日當以何地爲省會乎論四方之適中南控蘇松北接淮揚則京口重鎭山川形勝自是都督開府之地論南北之要樞則金陵鎭山帶江九州天險經營四方此爲根本今日者南京建立新都邦畿重地防戌維嚴自不必以都督維繫其間宜開府鎭江以爲新都翼衛蓋建業之於京口猶洛陽之於孟津也由鎭而上爲維揚道淮徐趨泗豫商軺賈舶水陸相望而以京口爲總會由鎭而下爲毘陵走姑蘇通滬淞輪帆鐵軸瞬息可至而以京口爲大邦江蘇都會此其首選否則姑蘇之不可爲省會猶清淮之不可爲省會也若貿焉不察而以蘇州駐節重地是適沿滿清之餘習非新政府所有事矣 
專電 
　　今日（十三日）盛傳遜位上諭已經頒布 
　　今日復有民黨以炸彈擲擊陳夔龍張懷芝惜未命中 
（以上天津） 
　　清廷現定明日（十四）再集各大臣會議將照民軍提出各欵實行遜位并卽宣布此事 
　　清皇族今日（十三日）復在宮内集議仍無結果而散 
　　清軍將領要求遜位之電已呈交隆裕太后閱看聞清后不允離去北京 
　　袁世凱决意於天津建設新政府昨日（二十九日）已調承德保定防兵四營至津預備保護　　良弼死（以上北京） 
　　宿遷地方昨日激戰甚久至下午 
猶未分勝負 
　　昨日午後有𡩋軍第二鎭第一二營携帶大宗鎗彈乘車至鎭轉赴清 
江駐紥 
　　桂軍統帶陳裕時昨日率兵兩營到𡩋聽候陸軍部調遣此兵敎練已七八年於桂軍中最爲得力 
　　粤軍又到步兵兩營與前軍會合北上 
　　粤軍步騎工輜各營昨晚開往臨淮前敵聞將以鎭軍攻石翼粤軍攻中路蘇軍攻左翼（以上南京） 
　　浙省金融竭蹶市面危急擬添發鈔票五十萬 
　　𡩋紹兩屬匪勢甚熾聞已攻據嵊縣城池（以上杭州） 
[公電]  
　　光復軍北伐隊總司令電廣水北軍段軍統鑒讀君致唐代表數電深怵鬩牆之禍共懔同舟之義毋任欽佩軍興以來顯分南北有識者惄焉憂之恐徒滋異日建設之大障得君一言重逾九鼎從茲南北携手竟破壞之功開建設之緒鞏我共和國家之前途增我五族人民之幸福皆君一言啓之此實黄帝在天之靈隱爲可護若滿族猶試其頑强之抵抗我南北兄弟之軍聯師直擣不難滅此朝食其最要者則在毋令異族生心毋令滿虜間我竭力一心以弼成南北統一之治君本健者想當首肯斯言光復軍北伐總司令李燮和叩 
　　南京總統府電廣州桂林長沙福州武昌南昌西安蘇州上海清江雲南桂陽四川安慶甘肅各都督鑒中華民國臨時大總統令臨時政府成立政事上一種公布性質宜有獨立機關經營以收其效則發行公報是也東西各國莫不有之前經委令創設經始出版應令各行政機關咸有購閱該報之義務除將暫定則例登載該報一律照辦外爲此令該衛戍總督各部各省都督知照並通飭所屬一體遵照此令 
　　重慶張夏兩都督電南京孫大總統武昌黎副總統各民省都督鑒前奉代表會代理叅議院蒸電請各省速派叅議員三人付與正式委任狀刻日到𡩋組織參議院等語本省特委 
熊斐然李肇甫黄樹中三人爲蜀軍政府參籌員即由上海赴會以盡職務而免遷延除另電後續寄委任狀外特此奉聞蜀軍都督張培爵夏之時叩敬 
　　廬州劉都督電南京孫大總統武昌黎副總統各民省都督各處司令官各軍政分府鈞鑒川南自陰曆十月初五日宣布獨立其時成都尙爲趙爾豐盤踞是以經紳商士民各界會議公推朝望任軍都督以期共保公安朝望深恐才力薄弱屢次宣布辭職經廿五屬代表再三挽留不得已暫膺重奇一面撫綏地方一面即籌統一之法會成都獨立後遭亂兵之變重慶組織尙未大定故遲遲未能劃一而川南財絀兵單土匪未靜事事棘手兩月以來心殫力竭幸大局尙無擾亂現在秦晉被兵時局危岌川省非亟謀統一不足以謀進行竊念重慶張夏兩都督首舉義旂藎心經營現在規獲完備具有統一之能力是以决歸併電商張夏兩都督將此間事權規畫統一朝望本係皖人家有老親現夏積勞致疾歸志已决現當衆宣布卽日卸責候川省統一之大計及早底定而朝望保民之苦心亦可告無罪於天下謹陳梗慨伏維鑒察缷責且南軍都督劉朝望叩元月廿四印　　旅滬淮安學團去電蘇州莊都督鑒周阮慘案非訊不明毋任謊言搪塞致埋奇寃務請飭通解滬備質餘禀詳淮安學團顧振黄等公叩 
　　上海黄王經章四君去電烟台關外都督藍鑒鄙人等蒙委財政顧問媿不勝任惟際此時艱不得不勉爲蚊負擬組織駐滬籌餉處力圖進行以副偉畫如何乞電復黄楚九王河屏經潤山章佩乙同叩元 
　　揚州徐司令長電申報民立大共和天鐸神州時報新聞各報鈞鑒敝軍奉编爲江北第二軍由陸部頒來關防文曰江北第二軍司令長關防已於今日啟用專此奉聞徐寳山卅 
　　又電陸軍部黄聯軍參謀團柏軍统申報民立大共和天鐸神州時報新聞各報館鈞鑒頃據駐清江第三師第五旅長米占元來電據該旅偵探劉振元報告宿遷並未失守敵兵未到宿遷張統領退却洋河目下仍住宿遷窰灣吳統領聞風懸掛紅旂是實江北第二軍司令長徐寳山叩卅一 
[譯電]  
　　聞清太后現爲少數親貴所動反對遜位頗力惟外間皆料本星期内可望宣布此舉 
　　袁世凱本星期内已調軍五千名開抵北京大約預備宣布遜位後維持治安之用 
　　此間聞清軍已在津浦鐵路一帶爲民軍敗戰兩方面死傷甚衆又聞奉天民軍近日四出暗殺地方頗爲電動（以上北京） 
　　外間皆疑孫中山於革命起事之前游歷太平洋沿岸各省曾向巴薩提那之財政家商借欵項將來該處或將發行兵債（舊金山） 
　　此間民黨已招集義勇隊一隊不日啓程赴滬 
　　俄國外務大臣告莫斯科某報代表謂外間所傳俄國將併蒙古之說言之過早俄國旣在蒙古擴張勢力將來該地必漸歸俄國保護云（以上海參威）　　孫總統夫人已率女公子於十一 
日下午由伊帕取道檳榔赴華聞孫夫人曾在某處捐集巨欵携帶來華以充軍費（南洋洲） 
要聞 
[伍代表致臨時政府要電]  
　　其一南京孫大總統國務各總長參議院武昌黎副總統各省都督北伐聯軍總司令公鑒自陰曆十一月二十八日廷芳與清内閣袁世凱所派全權代表開議和事所議定者一爲湖北山西陜西山東安徽江蘇奉天各省一律停戰彼此不得進攻一爲開國民會議解决國體迨旣經訂定國民會議選舉法而袁氏忽撤銷代表自與廷芳直接電商並欲取消其全權代表所已經簽定之條欵廷以議和非可電商已定之條欵尤不能更動始終堅持不允迨停戰期滿解决無期袁復提請繼續停戰廷芳適接駐滬等處洋商團希望和平解决之忠告復得臨時政府之同意再允展期 
 
 

Page 3

 
 
十四日並聲明此後決不再展戰期以誤時日適此期内清帝有退位之議彼此切實籌商先由廷以清帝退位後優待皇室條件及優待滿蒙回藏人條件正式通告清内閣以示民國政府優容之度繼由孫大總統以叅議院之同意通告袁氏謂袁氏若能於清帝退位之後發表贊同共和之政見由駐北京外交團通告臨時政府則孫大總統當即解職由叅議院公舉袁氏爲大總統凡此皆足表明民國政府希望和平之誠意祗求共和目的完全達到别無私意於其間乃清廷少數親貴把持反抗屢接北京内閣來電均謂禁衛軍極力反抗慮北京秩序擾亂牽動外交已密爲布置未可於停戰期滿前相逼云云是則未能在停戰期内和平解决者咎在清廷非民軍政府始料所及也目今段君祺瑞聯合各路統兵大員四十二人奏請清廷早日宣布共和以定大局段君現統第一第二軍處武漢前敵廷已屢電黎副總統與之接洽如能聯爲一致則武漢方面當不復再有戰事至於陜西皖 
北徐州等處清軍屢次違約而反以違約責我迭經詰駁袁已允飭張勳倪嗣冲勿得暴動陜西方面袁亦允派員繞道持函赴升允軍前禁其前進並飭進逼潼關之軍不可再進未知能否實行總之現在停戰期限已滿若彼先行决裂則非釁自我開民國政府外對於友邦内對於國民均可昭示此意謹將始末大略情形電陳尙祈鑒察廷芳陷 
　　其二南京孫大總統黄陸軍總長武昌黎副總統鑒頃唐君紹怡送來叚君祺瑞眞電如下二蒸電悉武昌代表易來孝已令幕僚接洽瑞昨晚移駐廣水爲保和平不意後來之車忽放火藥二次章雖無大損因之稽遲致與後車相觸死傷二十餘人士氣大憤此等舉動能否嚴禁勿令瑞過於爲難也已派混成一標又步五營赴京又商閣府部擬令第二鎭旋保相機進止雖然如是未能一蹴而就也云云特爲轉聞廷芳世 
[補紀孫總統海外之政論]  
　　孫總統於西十一月十號抵倫敦時英報記其言論謂孫頗以此次武昌事起過於神速未能十分預備故困難之點尙多然全國上下風發雲湧四起影響無不贊助革黨預備雖未完善然以勇銳無前之氣勝之亦可替代預備今此滿廷忽有講和之意特以衰敗無力之皇室已無談判之價値非共和黨之所屑也又謂倘國人請其前往組織中央政府以總理一席屬之亦必樂爲效力孫已草定 
一共和憲法條文據云當先請其友商校然後呈諸國會且謂其中條文當爲全國所贊許也此次前往上海專爲聯合各省回復秩序當其抵中國海之前革命必早告成功彼但盡力勸阻勝利者一面之過於激烈他非所有事矣 
　　又巴黎日報記者曾與孫總統面談記其言論如下孫謂中國於地理上分爲二十二行省加以三大屬地即蒙古西藏土耳其斯坦是也其面積實較全歐爲大各省氣候不同故人民之習慣性質亦各隨氣候而爲差異似此情勢於政治上萬不宜於中央集權倘用北美聯邦制度實最相宜每省對於内政各有其完全自由各負其整理統御之責但於各省之上建設一中央政府專管軍事外交財政則氣息自聯貫矣此新政府之成立不必改換其歷史上傳來之組織如現時各省本皆設督撫治理之聯邦辦法大致亦復如是但昔之督撫爲君主任命後此當由民間選舉即以本省之民自爲主人形式仍舊而精神改變則效果不同矣此次革命主因須於民間不平之點求之滿洲入關屠殺殘酷其恨蓋二百六十餘年如一日也加以滿人皆享特權遂至懶不事事精神形體兩不發達至今皆成廢棄民間以種恨之深秘密結社極多專以滅清復明爲惟一之目的近二十年革黨始起而與各種秘密結社連合其力乃横决而不可當雖然倘以一中國君主而易去滿洲君主與近世文明進化相背决非人民所欲故惟有共和聯邦政體爲最美備舍此别無他法也現革命舉動實爲改良政治起見並非單簡狹義之種族問題以平和 
手叚使中國進步實爲吾黨本願如發達商務整理財政及經濟機關利用天然富源之類尤爲吾黨所最注意然欲達以上各目的其有待於外助者至多蓋本國資本有限如開礦及築路等事不能同時並舉勢必賴外債爲挹注况科學專門知識以曁工程上之經騐尙在幼稚時代亦非取材異域不可决爲共和先進國當必有以助中國者矣　　又急進報記者見孫總統後亦記其言論如下孫爲深受美國敎育之人物其生活習慣論望而知長其處新大陸者也彼雖黄種然其言論丰彩實與白人無異彼論世界大勢其意見亦與歐人相同其政治文章歷史經濟等學均係英美派路此其人者不久或即代表世界最大共和國於列國之前現時中國革命其有賴於歐美與論及外交十勢力者甚重余以爲英美人中隱爲孫之奥援者當不乏人孫尙欲得第三强國則法是也此次來遊巴黎意在聯絡注人孫蓋希望法之對於中國革命如前此之對葡萄牙然蓋首先承認葡國共和者在列强中法實最早倘準此例以待中國則四百兆人當永遠銘感不忘雖有占據安南之往事不足以間中法之友誼矣　　又歐洲郵報紀載孫之演說略云中國現時除北京及直𨽻一省外均在革命軍勢力之下但須聯爲一氣則滿洲皇室早無望矣袁世凱之君主立憲辦法决不爲人民所允許而組織聯邦共和政體尤爲一定不易之理余將取歐美之民主以爲模範同時仍取數千年前舊有文化而融貫之語言仍用官話此乃統一中國之精神無庸稍變漢文每字一義至爲簡潔亦當保存惟於科學研究須另有一種文字以爲補助則采用英文足矣今者滿廷一面或欲利用暴動引起列强干涉阻漢族之獨立若共和黨則惟利於與列强相親决不利於與列强相仇也即以民間反對借欵而論亦係不信任惡政府之故並非眞與外資爲難共和成立之後當將中國内地全行開放對於外人不加限制任其到中國興辦實業但於海關稅則須有自定制限之權柄蓋此乃所以保其本國實業之發達當視中國之利益爲本位不能視列强之利益爲本位總之新政　之政策在令中國大富凡此以上辦法自當設法不與以前各國在中國所得之利益相衝突也中國物産豐盛甲於全球外資輸入自如水之就壑吾等當首先利用以振興其工商業俟信用大着後則投資更爲穩固外資更言大集加以中國内地深藏固閉其數亦决不少倘國家能有信用則前此藏閉之資本均將流通全國固不虞其匱乏矣 
[袁世凱圓滑之宣言]  
　　北京電信云今日清外務部代表袁世凱宣布文告以答孫總統在報章刋布之詞略謂外間所傳内閣總理與孫逸仙之交涉並非由内閣總理直接辦理亦未由其承認凡可以臻和平解决之條件内閣總理固無不樂於從命惟内閣總理從未嘗抱欲任總統之奢願而其政策不過欲維持國家之完全確定鞏固之政體以期聯合南北恢復和平而已此次孫逸仙之宣言殆其秘書員誤會内閣總理之政策云 
又唐紹怡致南京電云孫大總統鑒頃接項城復電其文如下逸仙足下鄙人衰病侵尋敢冀非分區區此心可質天日所望國利民福免資漁利斯愿足矣祈公亮之凱等語怡代轉宥 
[閩法制局議定祀聖禮制]  
 
日期及現行禮節文云元年一月十日由大院轉交興化府禀請議定文廟祀典日期禮制公文一件據稱文廟祀典向定春秋二祭茲値改用陽歷春秋時節不同是否即以陽曆二八兩月逢丁日爲致祭之期抑略春秋專祀聖誕等因到局本局謹案古者天子以春秋視學於是有釋奠釋菜於先聖先師之禮文王世子所云天子視學命有司興秩節祭先師先聖焉周禮大胥職所云春入學舍采合舞秋頒學合聲鄭注舍菜卽釋菜入學必釋菜禮先師也皆爲後世春秋祭祀孔子所自始三代迭用三正夏小正二月丁亥萬用入學鄭注丁亥吉日也爲用丁日所自始月令伸春上丁命樂正習舞釋菜爲用上丁日所自始說者謂仲春即夏正二月所謂周正夏時也今改用陽歷是陽曆二月卽爲仲春一時尙未有定議但祭聖以入學爲主夏小正周禮文王世子月令亘古爲昭古用二月原以春初爲入學之始必祭先聖先師與農事之關係於節候寒燠者逈不相同今學堂開學必在歲首斷無開學數月始祭先聖先師之理擬不泥夏正之仲春即用陽歷之二月上丁日爲祭聖之期至於禮制歷代已極尊崇自當有舉莫廢未敢輕易置議惟拜跪一節近人頗有議去之說查西人於宗敎祈禱無不跪者日本祭其大神其君亦行跪禮孔子爲我國文敎宗主豈有不行跪拜之理但三跪九叩徴之於古惟申包胥乞師於秦有九頓首之禮彼時哀痛請命容爲凶禮豈可據爲吉禮之用謹案古人朝覲之禮自郊勞賜舍入覲享禮侯氏皆再拜稽首周末文勝或有三拜者穆叔聘晉工歌文王不拜歌鹿鳴之三三拜當時有舍其大重拜其細之問穆叔答以臣獲五善敢不重拜是皆以三拜爲拜之最重此時丁祭日期較近典禮尙未修纂所有儀注應請暫仍其舊惟往日用三跪九叩者均請改爲一跪三拜此禮惟大祀行之餘俟禮館成立再爲詳議訂正所有本局遵議祀聖日期及現行禮節是否有當合行具覆呈請大院察核施行 
[南京軍事記]  
　　北伐第一師團長柏文蔚君以和議决裂臨淮戰事立見凡關菸軍政上之籌畫不容稍有疏懈特商請陸軍部黄總長交通部湯總長將浦口電局移設營内以便將來遇有戰事庶可就近直接以免走洩機宜聞黄湯兩總長已許可矣　　江南製造廠規模較之上海不過十分之三滿清時屢議歸併各工匠多半辭去迨光復後經程都督派委范君實爲監督重新組織添招工匠製造槍砲子彈現聞范君以工匠太少不敷工作擬請設法擴充云　　都下各軍官以軍樂一項爲軍事上之精神足以發揚志氣鼓勵人心現在各省駐都新招軍隊皆缺軍樂不可不速爲籌畫以佐進行特在漢西門創立軍樂學堂招選學生入堂肄業以便速成派往各軍隊應用　　陸軍第三師團由衛戍總督徐固卿在聯軍司令任内創立日昨經陸軍部點驗後始肯承認師長一差仍委原充該師師長陳懋修充當並加給委任狀一紙飭將所屬各軍遵照部定章程從新編制以昭一律　　陸軍交通聯隊長鄧盾儀現派所屬鐵道大隊長徐策赴滬招集鐵路工人 
充當軍士以資熟手禀并由衞戌總督電請上海陳都督關照一切　　陸軍第三師團長陳德三以號令爲軍隊之耳目關係匪輕倘口令不一將來臨戰時恐有呼應不靈之虞特通知所屬各司號軍官速即妥定各種號譜送司令部考騐以歸統一而昭愼重　　浙軍朱統制因部下兵士李梅生李桂生陳爲槐携帶槍械乘隙潛逃朱君具呈陵軍部通飭各軍隊一律緝拿解交懲辦以肅軍紀而免漏網　　浙軍第一鎭朱介人統制今日率領辦公人員一律移駐臨淮在下關設立兵站其第二鎭砲馬步隊及大宗軍火三四日内可以抵寗略事整頓即行拔隊據朱君云此番北上不分漢滿軍隊遇有反對共和者誓必撲滅之而後已　　江北造幣廠鍋爐損壞一時不能鼓鑄而江南造幣廠昨晚連夜工作烟囱分裂數處亦擬停工修理而財政部以刻下軍務倥偬需幣孔急正在籌劃妥善方法　　徐淮一帶戰端已開都中軍隊精神振作異常昨晚十二時光復軍李爕和司令召集部下諸將土在中正街劉公祠親自點名將實在人數造册以便開拔北發 
要件 
[大中華民國臨時約法草案]  
　　第一章總網第一條　大中華國永定爲民主國第二條　大中華國領土無論現在及將來在區域中者受同一政府之統治第三條　大中華國國權憲法憲法未協定以前依本法　　第二章人民權利義務 
第四條　大中華國人民無種族階級宗敎之區别一律平等第五條　大中華國人民除法律特定外有一切言論著作卽行集會結社信仰之自由第六條　大中華國人民非依法律不得侵犯其産業及本身之自主權第七條　大中華國人民非依法律不得侵入其住所及家宅第八條　大中華國人民依法律範園内得居住及移轉之自由第九條　大中華國人民有書信秘密之自由第十條　大中華國人民非依法律不受逮捕監禁審問處罰第十一條大中華國人民依法律規定資格得有本國一切之選舉及被選舉權第十二條大中華國人民依法律得請願於議會及行政各署第十三條大中華國人民依法律得訴訟司法各署第十四條大中華國人民依法律應受敎育服海陸兵役及納租稅　　第三章臨時大總統副總統及國　　務員第十五條臨時大總統副總統由各省代表選舉之以得票滿投票總數三分之二以上者爲當選但代表投票權每省以一票爲限 
第十六條臨時大總統統治全國總攬政務公布法律第十七條臨時大總統統率海陵軍隊第十八條臨時大總統制定官制官規任免文武職員但制定 
官制任命國務各員及外交專使須得參議院之同意第十九條臨時大總統經參議院之同意得宣戰講和及締結條第二十條臨時大總統依法律得宣告戒嚴第二十一條臨時大總統代表全國接受外國之公使大使第二十二條臨時大總統得提出法律案於參議院第二十三條臨時大總統認爲非常緊急時得發布同法律之制令但發布後須提出參議院經其議定第二十四條臨時副總統於大總統因故去職時得升任之大總統有故障不能視事時得受大總統之委任代行其職權第二十五條行政各部設部長一人爲國務員輔佐臨時大總統總理各部事務 
第二十六條國務員得提出法律案於參議院第二十七條國務員於臨時大總統公布法律及有關政務之制令時須副署之 
第二十八條國務員於政府一切政務任連帶之責於本部事務各自任其責臨時大總統非認爲有大逆罪不任其責（未完） 
 
 

Page 4

 
 
   
 
 

Page 5

 
 
   
 
 

Page 6

 
 
接要聞 
[陜西民軍實錄（續）]  
　　公舉統領滿城旣破民軍知軍中不可一日無主會議公舉大統領旋以攻滿城時張鳳翽最爲勇敢遂被舉爲大統領　　標示宗旨統領旣舉定即標示此次舉事之宗旨并出示安民示中有興漢滅旗保民保商保外人等語 
　　頒發禁令張統領察知攻滿城時土匪乘機搶掠爰於初三早出示對於商民深自引歉自咎其保護之不及并卽頒發最嚴重最簡單之軍律四條一日搶掠財物者斬二日姦淫婦女者斬三日放火焚燒家屋者斬四日挾仇殺人者斬軍律之嚴可見一班 
　　保護外人旅居西安城之外國人凡有特定庽所者每户給保護旗一方并派護兵二人爲之守衞其由城外移居於城内者悉安置於陸軍學堂而即以陸軍中學生保護之及其去也又派兵護送至離紫荊關二十里之水斜路爲止當民軍圍攻滿城時因防外兵之來援緊閉西安四城門有某國敎士者向傳敎於西安城外之南關夙與鄰近之轎夫有隙轎夫銜之事變猝起轎夫即乘機報復殺害敎士一家七命敎士僅以身免馳報張統領統領立派兵隊拿獲五人訊明由該敎士監視正法并懸首於敎堂門首示衆敎士翕然德人韓利者西安郵局總辦也當義旗初起某軍兵受有徴集馬匹之令韓利適乘馬過南院門軍兵向之借馬韓利不可并以馬鞭撾軍兵之背軍兵怒立拖韓利於馬下韓利頭部受微傷適有二馬兵至叱退與韓利糾纏之軍兵并向韓利道歉詢明住址護送回鹽店街公館（未完）　　大同民清兩軍之仁暴　　大同府城已於陰曆十一月二十七日失守當時清廷曾誣民軍爲土匪城内中西人士頗爲不平曾致書清吏辨護茲特錄述如左　　大同城内公團致陳鎭書逕啓者革軍以改革政治爲目的本團以保衞地方爲目的當日省垣訪知本團能靖土匪軍政府特給照會雁門南北上匪責成本團彈壓故本團宗旨與革軍微有不同今讀十一月初九日隆裕皇太后懿旨尅期召集國國會並妥伍廷芳彼此先行罷兵以奠羣生而弭大難是革軍目的早晚可達本團尙何戀戀窮城不即引退惟本團來此緣由以及月餘行動旣未核明眞相前此無左證之人是以隱忍不言今光大令杜議長以及李紹芳或奉中丞之命或奉司道之札並瑞國牧師先後蒞臨本團有不得不力求查核者十月十五日之前本團因繁時魏紳之請星夜赴繁彈壓土匪北竄退至懷仁應州之界忽接大同函謂王軍門尅扣軍餉以致兵變土匪搶掠同城雖現立軍政府以期彈壓而兵單力弱請急來同以救生靈云云本團迅即拔隊比到同城而軍政府已於十二三日擒捕匪首陸正法本團南旋而官軍已圍城矣商民惶恐公議屯四門塞本團會同軍政府一面巡城一面安輯居民不分畫夜苦不堪言而外間傳言謂官軍以土匪曩日行爲誣我大同軍政府及三團以爲有奸淫搶掠之事究竟土匪自土匪革軍自革軍本團自本團涇清渭濁昭然不掩而屬下兵丁僉謂名譽攸關若不爲洗刷清楚生不如死懇求軍門府憲大人或委差官或委參謀會同光大令杜議長李委員及瑞國敎士等來城確查城中現有商務總會勸學所敎育會自治議董各會確切查訪究竟搶掠在何日正法在何日入城在何日水落石出之後眞相畢昭人無寃氣士無忿心至於退軍條件然後可以開單呈案若含糊了事混同無别本團與軍政府孰非國民祗有與城俱碎而已抑尤有求者十五日本團到城紥營未定卽聞炮聲後來查實切係此地逃勇出城突遇官軍因而閃擊本團與軍政府並不知情合併聲明此啟　　大同府自治事務所議事會董事會敎育會勸學所商務會農務會等報告書爲據實報告事竊大同城内於十月初十日晚兩點鐘王軍門坐旗兵變槍聲轟轟不絕搶掠府庫及當舗七家錢舗四家貨舗一家鐘表舗兩家皆確實可查次日早民間傳聞王軍門及其家眷已於初十日下午十二點鐘時出城人心異常驚駭然市面猶勉强營業夜間兵匪勾串又搶掠當舗約計户數十家紳民恐十餘萬生靈同遭搶掠亟思救護一法而彼時府尊臨時軍政分府就本城舊有民團並未變未逃之兵集合爲軍巡查彈壓十二三日先後擒獲兵匪數人就地正法兵匪知懼毁壞西北城門鎖鑰携贓出城逃走市面稍安此後再無搶掠情事自十五下午五鐘南軍來城與軍政分府會同辦理城上及四街分段巡查地面益形安靜惟四門屯塞官革兩軍不時打砲商民異常驚恐加以月餘之久不能出入薪米缺乏貧苦不堪言狀軍政分府現雖開倉賑貧而官革兩軍歷久相持終非保全民生之計此則紳等應請急爲調停者至革軍團軍姦淫搶掠之事實係確切無之紳等不敢違心妄言爲此報告自治事務所正所長狄麟仁等圖記簽字勸學所李進德等同上董事會施鋆等同上商務會郝泰等同上農務會李興義等同上議事會議長王世禮等同上敎育會王聘卿等同上　　光熙杜上化瑞典牧師耿而深等覆陳鎭李守禀頃奉軍門太尊面諭案准革軍公函云云飭往查核奉諭之下登卽馳赴城内逐節調查茲據自治事務所自治議董事會商務會農務會各界報告均稱大同起事因王軍門調度失宜以致兵變由兵變而生土匪由兵匪肆搶不得不成立臨時軍政分府以資彈壓復因兵單弱函請崞縣兵團駐城相助堅守保衞自軍政分府崞縣兵團會辦以來地方賴以安靖商民稱便謠傳姦淫搶掠自係兵變土匪所爲與革團兩軍毫不相涉除各界報告復加四出詳細調查與報告情節相符毫無異議除將各界書恭呈鈞閱外理合將查明緣由具實報告以憑裁奪批准立案實爲德便 
[寗波取消副都督]  
　　寗波自劉詢回籍後正都督業經取消惟副都督常君榮清駐寗以來各界感情極爲融洽今聞常統領已電請浙督自行取消副都督名義以資統一茲將往復電文照錄如左　　寗波去電杭州都督蔣鈞鑒寗波光復時各界公推劉詢任分府事謬以榮清爲副嗣劉離甬移交暫代榮清一介武夫不學無術當以分府任重展布無方且巡防兩府内匪未靖深慮兼顧貽誤前經電陳湯都督懇卸分府旋蒙慰諭慙感交深三月於茲時慮竭蹶茲幸民國大綱規定政治統一請即取消副都督名義以免混淆賜早頒布官制遵將分府妥速改編分職任事俾榮清得專顧防務庶免隕越仰乞示遵榮清叩勘　　杭州來電寗波軍政分府常鑒電悉所請取銷副都督名義以免混淆一節具見謙讓熱誠無任快慰應照所請行尊　勘　　寗波去電杭州都督蔣鈞鑒勘電敬悉副都督名義奉准取銷分府各部自應照議會議决官制案變更組織乞速將該案公布以便遵辦俾機關不至停滯盼電示寗軍分府艷 
[盛許氏之欣喜可知]  
　　盛宣懷在蘇財産自被查封卽經盛之庶母盛許氏一再禀求當奉飭繳餉款洋三萬元准予給還茲盛許氏先繳餉銀二萬元求請先准揭封茲奉莊都督指令云該氏蘇地典産前據呈請准予繳餉給還已屬格外體恤來呈僅繳到濟大兩典讓利取贖欵存江蘇銀行票四紙洋一萬六千元又莊票洋四千元即請揭封發還尙有一萬元亦未報明續繳期限本難照准惟據稱銀根奇緊籌欵維艱擬將貨物變賣繳解察核尙屬實情姑准一律揭封發還並令民政長出示通告第兩典委員應仍駐守稽查俟餉欵繳清方能撤回仰蘇州民政長會同警局分别遵辦具報並令將典店收欵除續解軍需外先儘歸還各莊欠欵以維商業毋任違延切切該氏自奉到指令大爲欣喜云 
[滬軍光復軍赴湖勦匪詳]  
　　誌浙湖自光復後兵力過單土匪蠭起軍政分府俞寰澄君因商請上海滬軍光復軍李徴五總司令借撥第一團第一營於正月初三日加派參謀陳鐵生及營長何勞督同全軍赴湖勦辦該軍到湖後府城内外匪類均望風歛迹陳君於初十日派前隊拔赴長興十四日又撥左隊分往安吉十三日長興前隊拿獲冒充民政總長之痞匪一名當送民政署就地正法十四日又獲聚衆拈香宣誓之痞匪四人捕解拘禁十九日又有土匪多人持械圖刧光復軍上前追捕該匪等始則恃衆抗拒繼見來軍勢猛乃分頭鳬水遁逃光復軍亦鳬水跟追當卽槍斃一名擒獲二名送交民政處拘押各匪黨始畏怯解散移駐安吉之一隊當晚即獲住持槍匪徒二名拘送民政長嗣經該處紳民報告某山有土匪六百餘名光復軍卽派隊往勦匪等俱震懾圖遁適遇民團亦由山後進攻兩面夾擊斃匪三百餘名餘均逃去現該兩處已安靖如常矣 
[杭垣近事之鱗爪]  
　　發見僞示杭州省垣近因時有北虜間諜業經蔣都督頒行軍律地方一律戒嚴搜查水陸行旅尤形缜密日前喧傳逆賊張勳自稱兩江總督分派密探潛入南京城廂遍貼僞示雖經巡警隨時撕毁而隔宿重張形同鬼蝛大有防不勝防之慨茲聞杭垣附廓及沿西湖各處鄕鎭如留厦古蕩老東嶽等市鎭亦發見張賊僞示内容措辭與滬報所載大致相類一般傳者故甚其辭致近日城廂内外謠言日盛民心驚惶並聞此項間諜行蹝飄忽尤以勾結梟帮匪爲目的如臨平博陸等處已有靑紅帮悍酋周矮子胡品仁等號召土匪裏脅飢民入夥其黨羽各給白綾印布一方上有扶清滅口字樣尙望當事者速籌銷弭勿使爲虺爲蛇牽動全局也 
　　安葬忠骸南京光復浙軍拔幟光登戰功第一而陣亡將校亦較他省爲多業經駐寗支部朱統制查明計管帶葉仰高君等四十八員已電告都督附入三烈士追悼大會現在復將諸先烈籍貫行狀詳細列表隨同靈柩即日回杭安葬西湖昨日軍政府已預備一切以便迎候　　彩票難禁吳淞光復軍前因軍需困難發起籌餉獎勵劵杭省當道以彩票係前清秕政民國萬難踵效已通飭各府縣民政長嚴密查禁如已設分銷支局卽一律勒令停售頗有雷厲風行之槪不料甫閱三日又奉陸軍總長專電准行而通飭已發未便反汗大有左有做人難之勢刻下一般票店均用丈餘紅紙大書奉令弛禁某某券卽日開彩字樣臨風招颭一望無垠聞寗紹嘉湖各巡警分署咸以奉令在先應否禁止電禀政事部請示云 
[贛都督注重地方治安]  
　　贛省半步街地方福音敎堂聯合附近居民開辦保安會業經三月有奇保衛地方頗爲得力惟正月二十一夜間有大股搶匪持槍搶刦適憲兵在洗馬池地段查見追至半步街該搶匪竟敢避入福音堂内開槍擊兵誤傷堂内姚寳謙君致起交涉且近日搶風甚熾如樟樹下凌雲巷墩子塘半步街一帶地方迭出搶殺重案業經七十二行呈請商會轉懇都督力任保護聞馬都督閱呈亦深抱不安當嚴札各營略謂陸軍巡警民團以及憲兵營皆爲保護地方而設食民之餉即有保民之責乃近日搶刧之案層見迭出必係流氓痞匪串擾治安不意光復至今有此現象本都督固無以對贛省父老昆弟即各軍界同胞亦豈能漠不相關據各統帶官等面請設法保衛足見顧全大局除再出示嚴禁外合亟札飭各軍營團警嚴密查拿每夜輪流派兵官酌帶兵士在於城廂内外分段分班徹宵巡邏僻街小巷尤宜注意查街官兵均應捧持令箭以示威嚴除派有官長率帶查街之目兵及護衛長官准其荷槍持刀外餘槪不准私自携帶槍刀游行街市倘敢故違查拿嚴辦自今以往如再有搶刦案出定惟各軍營團警是問其認眞巡察捕獲搶刦痞徒本軍政府亦必予以重賞總期各抒義憤力保治安爲江西人民造無量幸福是則本督所敦囑盼望者也云云此令一頒軍警異常奮勉當夜三標官兵獲犯二名及該標單刀隊各獲搶犯二名民團第九十兩隊亦在廣外拿獲搶犯十八名均解交軍法課嚴鞠内有三犯供據確鑿奉馬都督命就地正法似此嚴辦地方或可安靜也 
[皖省要聞零拾]  
　　謠言進攻壽州日前省城謠傳有謂朱家寳業已帶兵進攻壽州以致居民甚爲惶恐事爲孫大都督所聞特電詢壽州當接覆電云城鄕安堵如常頗稱平靜故孫都督立將電文宣佈以安民心 
　　廬蕪分府抵皖蕪湖分府吳君振黄廬州分府孫君品驂偕吳君伯嵐因有要事與孫都督面商由蕪乘二等巡洋艦於元月二十八號抵省孫都督當卽派代表帶同軍隊往江千歡迎至都督府駐節并由孫都督欵以酒　商議一切聞吳孫二分府一俟議定要公即行返旆 
[新湖南紀事]  
　　運銷川鹽之商榷湘軍都督接到前蘇軍程都督由上海來電云民國締造鹽政改良其永久辦法自應由中央政府統籌主特惟目前川省各屬界鹽滯銷湘鄂所在淡食前全以川人之請電商譚都督擬將川鹽運湘不拘岸界准電復承允並囑將稅則及辦法商復等因茲據川商會稱川鹽運鄂向由平善壩抽收稅厘約百斤十文之譜現更由鄂運湘湘省自應比較酌征以裕餉源惟鄂省　征　過稅湘稅似宜較鄂輕减藉䘏商艱請即由譚都督酌定稅額及征收地點抑或由平善　另設湘局專征運湘川鹽尤爲簡易且免重征之弊等情是否可行統希就近妥商一定辦法並會銜知照各關卡凡屬川鹽一律放行切盼速復以便轉飭該商等從事販運庶裕民食而濟軍用　　紙幣兌價之商𣙜湘鄂兩省紙幣本係互相流通惟湘中每銀元票一元現兌換銅元一千三百數十文而鄂省則作一千二百文因之鄂票紛紛赴湘兌現票幣愈多現錢日缺前日黎副總統電致譚都督擬由公家限定每元作一千二百文兩省官錢局互相照兌茲譚都督復電云寒電敬悉商市銀錢價格向視供求盈絀以爲漲落此幣制不齊之現象各處皆然今湘中市面尙未若鄂中閉塞貿易行情仍循舊例但苦現貨缺少故與紙幣不得不稍有高低即官錢局兌換銀錢價値向與市同並非自定良以商情習利一省歧異便啓盤剝現時幣制尙未統一自不能不暫聽照舊欲如尊處之以命令懸一定價情勢殊難辦到查湘市銀元與銀圓票現每圓換銅元壹串三百數十文鄂票來湘在官錢局代換與湘票一律而尊電稱無論現貨紙幣作一千二百文行使宜乎鄂票行湘日多湘票輸鄂甚少湘局現收鄂票將達二十萬源源而來幾成鄂票尾閭積欠愈多勢必不支湘承其弊鄂亦未見其利求合兩省適中通用之法莫如鄂票定價一千三百文鄂湘代換均皆一律於湘中現市旣所差無幾卾中商塲復可因時救弊尊處想不難仍以命令量改是否可行抑尙有良策統乞卓裁賜覆爲盼 
[福建船政廠得人]  
　　閩軍政府對於船政廠極爲注重自十月至今多方採擇精於工程者派委一二人赴廠經理重新整頓各部署中人咸推舉沈公葆楨之文孫禧男出洋多年於工程最稱諳練并悉林頴啓由外洋回省亦係素熟工程中人該二人儘可委辦工程正副長業經議定傳見面詢一切日内即將下委經理一切船務矣 
 
 

Page 7

 
 
各省通信 
[蘇州通信]  
　　蘇城豐備義倉以臨頓路義裕錢莊倒欠公欵呈請前民政長江（即現任檢察廳長）發封該莊東李少泉住房備抵反被李延請律師赴廳控訴要求賠償等情業經開庭集訊略記前報現聞該董以義倉公欵係積穀備荒要需今被該莊倒欠反又控訴索詐此風斷不可長况該莊倒欠各欵不少即屬自失信用又有經理人施某函信亦稱該莊虧欠實由股東李少泉用空拖累云云是李之不顧名譽已有確實證據日昨刋布傳單伸請公斷矣民政長宗加彌以三縣併爲一縣徴收必多特延請前在長洲武進任内之錢穀帳房幕友十餘人設立長元吳三境租糧並收局以一半完糧充餉以一半給還業主卽日開辦起徴田業會人從而附和現因各業主以一半完糧之數溢出十成以外與省議會議决减收八成之案不符特由州議會會長孔昭晉徴集意見開會討論呈請都督質問並有帳席某君之家族義莊亦不以此辦法爲然聯名禀訴宗見衆怒難犯已迭次陳請辭職大有進銳退速之勢云　　武漢起義以後道途梗阻商貨滯銷蘇垣各業均難支持現商務總會特派議董姚銑前赴沿江通商各埠調查各項商業以期設法疏通聞姚君將於日内束裝起程矣 
[松江通信]  
　　學生受寃松軍政府所設幹部養成所學生顔傑（原名用安）本籍南京學問人品均列優等與測繪科員戴國璋同學時小有嫌怨前日戴竟貿然禀訐指顔爲滿人遂被禁錮刑倉當時頗有主張槍斃者執法官陶學鎔君毅然不可謂即使滿人亦祗能禁錮俟事定遣歸原籍時適衞隊隊官有白門之行派令順道調查旋查得顔生畢業證書及其父入學册籍確係寗籍歸報時顔父亦跟蹝而至軍政府職員對於此事深抱歉衷因提贈公欵並各捐資共洋二十餘元送顔父子回籍　　緝獲劇盜自金澤合鎭盜刧蘇浙交界各處甚不安靖松軍政府派管帶葆安營楊純甫君督率師船十餘號前往游划旋緝獲是案盜匪四名一噪土音三係湘産十一日連同原贜解送至案由審判員沈君研訊内有一匪承認夥刧判各釘鐐收禁以待復訊 
本埠新聞 
[組織湖州銀行之動機]  
　　湖州旅滬同鄕現擬組織銀行維持市面先由典業五十八家担認股本並担保鈔票信用茲綠其意見書如下竊維欲求治安首在維持市面故興市面必先疏濬銀根吾湖軍興以來公私交困匪盜充牣險象已呈同人等爰擬組織銀行以活財政樞紐周轉靈則隱悉消誠盛舉也惟市情凋敝無以復加商股難招早成弩末因謀變通辦法以期早日成立查湖屬商家以典業爲首屈一指共計五十八典平均計算每典架本約在六萬以上合併計之約在三百五十萬際此銀根奇窘各典支持頗難若不早圖補救之方恐停止歇業勢所必然典業一停市面更困各典滿貨取贖無人運銷無地虧累損失不待智者而知且影響所及各莊往來之欵全歸無著則舖業可危各鄕田蠶之資措貸無方則農業絲業更危生機埀絕大有萬不容緩者茲擬由典業首先提倡每典各認銀行股分五千不及典本十分之一而衆擎易舉約計已有三十萬之譜存儲現銀作爲銀行開辦資本並擬製造大小紙幣一百萬元分銷行用聲明即由五十八典分行担保其與典業有密切關繫者首推錢業次卽富商巨賈應請一體認股一律照分紅利本金愈實信用愈堅金融有此活機財源可資流轉事關公益當表同情倘荷贊成叩當詳定章程會議實行謹貢蒭蕘惟垂察焉 
[捷成洋行願借鉅款之風]  
　　說 
聞上海德商捷成洋行願做招商局擔保借欵洋一千萬元與民國軍政府其利息長年七釐半九八扣俟董事會允許卽可成交 
[路政處限期拆屋]  
　　本埠自實行拆城以來已將舊道署迤東至倉前一叚城垣先行拆卸刻經市政廳工程部路政處查得城内沿城脚一帶平房類皆倚城而造應即傳令業主趕速拆去以便從工爰飭十舖地甲傳諭統限三天内將小東門内之平房一律拆除所有造在城上之廟宇如振武臺等仍擬設法保存 
[浙軍並無招兵派捐之事]  
　　上海民政長吳君於元月三十日出示云奉代理江蘇都督莊第三十三號府令内開據軍政司民政司會稱准浙軍北伐司令官朱漾電内開頃奉陸軍部發交張季直總長由通來電查浙軍添招退伍兵千名係在陸軍部停招命令以前當時聞令業即撤局停招現已無派人招兵之事且浙軍招募員亦並未至通州浙軍出發至今全賴浙欵從無派捐一切舉動來電云招兵派捐之人四出殊深駭異顯係有人假胃浙軍名義在外滋事希即就近查拿嚴辦等語據此合亟通令該民政長遇有此等假胃名義招兵派捐情事應查明禁止或電達陸軍部曁本都督府核辦並將此次通令即行布告軍民人等一體知悉此令等因奉此合亟出示曉諭爲此示仰軍民人等知悉自示之後如再遇有此等假胃名義招兵派捐情事本民政長惟有遵照府令辦理勿輕嘗試其各凛遵毋違 
[補助商團公會經費]  
　　滬軍都督照會財政總長朱君云案准商務總長王咨稱據商團公會函請提撥貨物稅百分之五以充常年經費當經本都督以此次光復上海商團異常出力而平日保衛治安厥功尤著自行核助餉項以垂永久惟提撥貨物稅一層殊屬不便將來財政統一此宗稅項其權即屬中央政府且徴收因時盈縮無常年一定之欵不若逕由上海財政部撥欵恊濟較爲妥便請飭該公會造具各項開支以便酌定發給等情照復去後旋准咨送該公會各項開支清單請照撥給前來准此查公會即滬上各商團之聯合體補助該會經費卽所以維持各商團現經核定每月補助該會經費洋一千元其欵即由貴總長按月撥給以資維持除照會商務總長轉飭該會遵照外相應備文照會貴總長請煩查照撥給爲荷 
[查獲大帮鹽販]  
　　前日有大帮鹽販深夜販鹽過浦被滬南高昌廟巡警分局崗警查獲陳掌英姚長庚姚金棟陳阿才王阿勝金阿五徐昌進金蘭順夏新發金阿金楊金龍李阿生俞寳豐傳阿明等十四人昨已移解市政廳裁判斷管押候將查到之鹽解案再行研究 
[淮安旅滬學團之質問]  
　　旅滬淮安學團顧振黄等質問旅滬皖南同鄕會書云姚榮澤慘殺周阮一案識者寃之同人等不憚奔走號呼爲二烈士請願昭雪亦以公義所在熱憤塡胸不自知其然耳滬都督俯順與情提姚來滬正式審判以昭定讞姚果無辜理直氣壯何妨來申現聞運動貴處以同鄕名義代爲辯護開會審查並禀大總統曁大都督冀爲姚開脫於萬一同人等聞悉之下深爲貴會所不取貴處係旅滬名義是凡滬上皖人一切權利貴會有聯合保護之性質其他固無與也姚案犯淮郡僑居通州且係刑事訴訟按之貴會範圍權限皆無干涉及審查之理由即以地點而論此案係光復巨案凡已光復之各省都督及各軍政分府皆有分判此案之責任力持公議之義務何况滬埠係江蘇首倡光復之地點哉且周阮家屬在滬都督處陳控姚榮澤亦在滬都督處呈訴是兩造皆承認滬都督有公判之權何必貴會爲此局外之干涉請勿惡吾黨之忠言勿信姚賊之蠱惑毋激公憤毋累清譽不揣愚直伏維嘉納 
[裁判員越境提人]  
　　浦東爤泥渡裁判員姚殿卿管轄塘橋洋涇二區已由地方審判檢察廳長會同通告是其區域之不可混昭昭在人耳目乃姚裁判張貼告示混稱浦東裁判分所不分彊域越境提人在川南境界已提數次現有南邑商人尙留押所此其明證書差堂費仍照舊習尤爲可惡當此共和時代有此不明權限不諳法律之裁判員則浦東自治前途尙可問乎願有委任權者勿以舊員害新政也可 
[探夥藉勢圖詐]  
　　前日有自稱探夥之陳阿六拘解劉長壽張六吉李阿大三人至北叚民政總局經孫科長提訊劉張二人同供推車爲業因有烟癮在家吸煙被陳瞥見欲索洋五元不遂陳即百般恐嚇並翻箱倒籠將李之衣服自鳴鐘等盡行取去拘送來案請究李供在開平煤局爲出店與劉張同居素無煙癮陳供由偵探劉得勝託小的帮忙餘語含糊科長以偵探向章不准用夥而陳胆敢藉勢招搖騷擾居民希圖訛詐實屬不法已極判押候傳到劉得勝再行究辦劉張李三人一併開釋起案衣物分别給還惟烟具扣留銷燬 
[製造炸藥之奇禍]  
　　粤人李昆柏住沈家灣北華界富潤里内前晚因製炸藥爆裂轟毁房屋兩間李受重傷送往同仁醫院於昨晨身死卽由家屬到塲收殮 
[僞造銀行鈔票]  
　　甬人李阿順翁阿四前日持大清銀行五元僞鈔票至虹口百老匯路祥泰錢莊混兌當被拒夥趙杏橋察出喚捕拘住旋經包探至元芳路一百十八號門牌李之家内抄出尙未印成这紙料一捆並僞票多張一併帶入捕房昨晨解送公共公堂請究先據原告趙杏橋供稱李等屢將此項僞鈔票來兌業已誤收多張前日又來混兌始經察出報捕拘案並由中西包探將調查情形逐一禀明訊之李阿順供稱向爲紅帮衣匠此項鈔票係　子路附近某行内之二日本人於西曆十二月二十六號付來衣價不知是僞乞鑒訊據翁阿四所供與李略同關讞員商之英康副領事判李翁二人還押候補傳人証到堂於禮拜五再訊 
[商請保釋之不易]  
　　倒欠華洋各商鉅欵之正元兆康謙飭三莊股東經理由理賑處商請公共公廨保出清理等情曾誌前報昨又由理賑處代表徐思義律帥投廨聲稱舊曆歲杪將届曾由理賑處具禀請將正元等三莊股東經理併交殷實妥保出外清理究竟能否照准請即宣佈關讞員爲之英領諭候商明辦法再行定奪 
[糾衆嚇詐之下塲]  
　　前清浙江瑞安縣知縣金竹雲於民軍光復時捲取公欵潛逃來滬匿居北京路七百零八號屋内被陳連生與子陳發根及外甥吳阿和假悉糾同徐新甫胡季江等至金處索欠金即穴壁逃出一面由金妾李氏報告巡捕將陳等五人拘解公共公堂訊究等情已誌前報昨由捕房將陳等解廨復訊先由滬軍陳都督派委員何飛持函到堂聲稱胡所持蔣駿聲棄聲泯等之委任狀是否於蔣處取來有無藉軍政府名義威逼情事應請公堂撒究因都督府至租界内移提人證必須由交涉司照會公廨頗費手續故特到案請究旋據金妾李氏供稱丈夫赴蘇後陳等來家嚇詐是以報捕並由見證傭婦楊王遵隣人王沈氏受門人張成等先後上堂證明當時被詐情形訊之陳等均如前供聶襄讞商之英翰副領事以陳等深夜糾衆嚇詐罪無可逭遂即宣諭着將陳連生收押西牢一年半徐新甫押一年胡押半年吳係過犯著押一月陳發根姑念年輕從寛開釋 
[欠繳錢糧之藉口]  
　　陳甘棠金悅記均因欠繳寳山縣錢糧避居租界經寳山民政廳移請公廨於昨日將二人傳案訊究據供該縣自經民軍光復後公文等件均改民國鈐記而糧票則仍未改正且無民政長印諭恐有枝節是以未付讞員以陳等旣愿繳納著即自赴該處民政署完糧違干未便 
[新招馬步砲兵到滬]  
　　滬軍第二師前在浙江温台等處招募馬步砲等兵士一千人已於上月三十日乘輪抵滬由師長分撥各營飭速操練 
[砲隊管帶到差]  
　　滬軍砲隊第一營管帶現奉陳都督札委謝載廷充任已於前日蒞營任事 
[禁錮冒名詐擾之流氓]  
　　流氓湖北大毛冒充敢死隊名義在外詐擾被該隊拿獲已紀前報茲經劉司令長訊知湖北大毛即范大毛在浦東老白渡地方冒敢死隊名義詐擾鄕民並與長江積竊合夥犯竊贓證確鑿罪無可逭已於昨日判令移送上海縣司法署飭發改過局收押一年以示懲儆 
[蔡科長注意懲罰令]  
　　滬軍都督府執法科長蔡君以滬軍各營隊懲辦兵士不守軍紀應將一應案情報告本科以憑查核故於前日通得各營隊嗣後凡有訊辦各案務須專案報查 
[製造局嚴申門禁]  
　　製造局李總理昨日示諭云照得本局爲製造軍火之廠現在軍事尙未平靖門禁宜加嚴密前因本局各廠處工匠人數衆多故特頒發鍍鎳鋼牌飭令懸挂胸前以便出入稽查一目了然而免閒人混入並經迭次示諭在案現訪聞遵示懸掛胸前者不過十分之六而懸於衣内者竟居十分之四甚有不服稽查迨巡兵追詢旣遠方始取牌出示故作滑稽借取笑樂殊屬不成事體若不從嚴懲儆殊不足昭儆戒爲此示諭仰各廠工匠夫役人等一體知悉自示之後如再有人不將駿牌懸於衣外胸次甚有不服查詢情事准巡查各局門弁兵巡士扭送來前除隨時斥革外仍察核情節輕重從嚴懲辦以示儆戒而嚴門禁各守門弁兵亦不得藉故苛擾其各懔遵毋違 
[船塢工匠行竊]  
　　製造局船塢工匠徐大海前日散工時濳竊該塢紫銅四十餘磅行至望道橋地方爲製造局偵探金致和及警局差役吳貴察出當在身畔搜獲原贜並至徐之家内抄出槍頭剌刀一柄立即解請高昌廟巡警分防局訊供懲辦 
[錢業夥友亦呼將伯]  
　　錢業爲百業之冠而夥友經濟異常艱困前日結團函致董事要求優給俸金由董事邀集各莊經手會議時有元甡莊經手沈啓渭似不贊成後經各友疊次函請並得董事張知笙君竭力勸導沈某始亦贊成當由司董籌就辦法張貼錢業總會略謂照得民軍起義滬市金融恐慌今籌特别辦法辛俸愈格寛待四百銀數爲限閏月加二照升今庚暫作通融將後不准爲例等語於時各友頌聲載道惟某莊徐某不知何意必欲破壤此舉近各夥友擬别籌對待之法以期除此阻力云 
[公廨審訊瑣案之紛亂]  
　　英美會審公堂定章凡尋常訟案兩造無論何國商人槪歸英美德三國領事輪流陪審近則偷竊等案亦間有由他國領事到堂會審者如昨日捕房解訊之奥商光耀洋行控蔡阿富俄商控張阿大等竊物等案奥俄兩國副領具愛兩君亦均蒞廨陪審是日適値英副領事翰君陪審之期翰君以此等瑣案係在捕房刑事範圍以内今被該領事等出爲干預實多不便擬開領事公會集議辦法以免紛歧至蔡張兩案另由王襄讞會同貝愛兩君升座特别公堂分别訊理 
[裝設電燈之糾葛]  
　　英商光耀電燈公司控劉問芻不付裝設電燈工料銀四千五百十六兩零前日午後經公共公廨關讞員與英副領事康君傳案研訊先據原告西人上堂請追並據原告代表德雷司律師譯稱此案前經控告因被告挽人向原告商勸訂立合同分期付還故卽禀請消案詎被告今又藉口價目不符不允照付是以復行起訴請爲追繳被告延愛理思律師到堂代辯並由專做電燈之西人密司瓊上堂証明原告所開價目實較市價不同是時兩造律師復互辯良久中西官因時已薄暮諭候下禮拜二復訊 
[瑣聞]  
　　城内 
　　都督府批示○葉觀瀾呈批禀摺悉所擬條陳甚是此間人浮於事碍難位置該生旣具此才略黎都督當能延攬錄用也勵件存人事科王女生呈批該生募軍受累熱心可嘉惟水木工匠生意主顧須由信用本都督未便荐攬盧炳元呈批該學生葉長和習年從戎　原可嘉學生軍業經出發未便招同仰即勸　該生父母勿慮可也錢泮江　批條議簡明現寗省鎔才館需才孔殷該生旣精通怯文儘可前往効用此問實無可位　希　之錢葵甘呈批仰自赴審判　及警務處直接投効本都督不便委派　　孝思不匱○朱鳳韶等呈請保釋照　奉檢察廳批云錢　榮原犯積慣唆訟經前上海縣訊明擬以監禁二十年所請　罪本難照准惟該生等旣鑒其子孚生有廿變産爲父納續之苦　代爲呈求姑如所請從寛仍照從前執行辦法依舊律原定滿流捐贖銀兩數目繳案准予續罪偉冀自新着卽遵照　　備取補缺○地方審判廳牌示云本廳查得承發吏談笑山有浮收通知書費情弊實屬違犯法規應卽革退究辦所遺之缺查有備取陸花村可以挨補限於陽曆二月一號一午十句　前逆同殷實舖保來廳塡具志愿保証各書以便委派仰即知照幸勿自誤　　南市　　誘拐小孩○　居王家碼頭之車夫楊小和有六歲男兒名小黑仔日前被拐無蹝旋由瞵人施大扣子瞥見被砲隊　炊工王連桂給以餅餌誘領至南碼頭當卽報告由楊偕妻施氏將王　控南區移解裁判所訊供抵賴判送城内檢察廳訊究　　帮同尋覔○車夫孫文味之妻不守婦道日前被孫撞見與同業人周五連在家同臥周即乘機脫逃其妻亦即逸去後由孫向周追究不認誘匿當卽扭控南區移送陳裁判研訊周供小的在三泰碼頭蓆棚内棲宿並不招留婦人判周交保帮尋　　曾否勵蠻○木作頭黄元生控廣大客棧主張同山欠去工料價洋二十六元圖賴不理反被肆毆等情經裁判所研訊張不認行凶並稱被黄浮開工帳透取工洋判張交保理明欠洋並飭探查明有無動蠻情事以憑察究　　追還欠欵○祥和米行夥蔡炳勸控兜資食米之龑子興公帳洋七十一元三角並取去蔴袋三只値洋三元七角七分久宕不理保人陶培根亦置不睬昨經裁判所傳龑訊問據供欠欵是實求請寛限料理判交保出外限舊曆十二月十九日先還一半餘限年底還楚　　閘北　　夜行被疑○沈阿全深夜在途行走形迹可疑由崗警拘 
局經孫科長提訊一過判押候查明再行核辦　　寛限三天○前報紀周榮春控陸稿薦肉店主萬雙林欠猪價 
洋七百餘元一案昨經總局孫科長覆訊判萬寛限三天出外邀公正人赶速清理如違押追　　澈究起火○前報紀南公益里口協豐祥香粉店保險起火一節前日經孫科長研訊據該店主婦孫李氏供稱是晚因在風爐上炊飯遺火至保險若干係由丈夫經手婦人並不深悉判還押候氏夫到案再行查核　　英租界　　成全其事○鄕婦朱陸氏因將已經許配於李根生之女兒阿毛於秋間另招張阿四爲贅稱茲經李根生得悉於前日偕同媒人姚金林將氏與女及氏之姘夫陸許生一併扭入捕房昨解公堂請究原告偕媒証投訴前情訊之朱陸氏不認有招贅之事訊據女供由母主持招張阿四爲婿業已成婚四月如再另嫁恐碍名節求恩核奪判女交張阿四領回朱陸氏押女所兩月並着交還李姓聘全陸許生從寛斥釋　　另覔良人○松江人陸金龍將妻陸周氏押入雲南路六十七號雉妓院内爲娼該氏不愿自投濟良所解奉公堂訊判留候傳到二房東質訊在案昨由捕房將二房東張寳金傳案証明周氏爲娼情形判氏發濟良所留養擇配　　証明私逃○西裝華人徐達控高華廷蔣錫山行兇等情曾經公堂判蔣罰洋三元充公開釋高則因其前充華捕抛差私逃投充軍民押候捕頭到堂証明再核在案昨經中西官復訊據該管捕頭函致公堂聲明高私逃情形中西官以高抛差私逃殊違警章姑寛判罰洋四十三元充公如無力繳洋改押一月　　能否認罰○罷山捕房七百十九號華捕屏善夫因押解竊犯 
一不愼在途脫逃由捕頭將該捕解奉公堂訊供收押在案昨日復訊始念其家屬哀求從寛判罰洋五十元充公如無力認罰改押一月 
　　兇手到案○海寗路三百九十三號住户張唐氏控蔡瘕子　斃伊夫張阿二業經公廨中西官騐明棺殮昨由捕房將蔡拘案 
請究判押候下禮拜二屍屬到堂質訊　　流氓擭物○流氓陳旺生在虹口擭取某西婦及李培生等衣物由捕查獲昨廨公堂訊供過判押候查明另案於禮拜三再訊　　均無憑証○美捕房八百九十三號華捕控浦東婦人張王氏在途吵閙向阻不服反被糾衆打失警笛各物昨由捕房將氏傳至公廨請究王氏延律師葛福來辯稱被告因被該捕調戲向之斥責該捕老羞成怒毆辱被告今反誣控應請澈究中西官以兩造所稱各節均屬無憑惟王氏不應在途吵閙違背定章判罰洋三元充公 
　　自行料理○粤商光耀洋行控恆　昌洋雜貨號定買各種雜 
 
 

Page 8

 
 
貨延不出清前日午後由廨將該號經理胡子堯傳案供理原告西人偕買辦徐益三投案請追虧損銀二千六百餘兩質之胡供業已央人向原告料理判胡交原保限兩禮拜理清　　原告自誤○李給香控張順卿不理欠銀前日午後由廨傳訊因原告不到判張交保候下禮拜二復訊如原告再臨訊不到卽行將案註消　　追償貨價○李金龍控劉爕堂不還蔴價銀兩前經公堂傳訊判送商會算帳在案前日午後復訊王襄讞以旣經商會理明被告應還銀一千一百四十一兩零判劉交保除將原告未交之貨作價銀六百兩外餘限一個月理處　　驟難交保○李杏芳控戴莘才不理欠銀前日午後由廨提訊原告請追被欠銀一千九百四十兩質之戴認欠屬實惟求寛限理償判押候將另案欠洋二十五元繳案准交妥保限兩個月向原告理楚　　美租界 
　　失火卽熄○漢壁禮路念七號彈棉花店前日傍晚起火由對門水龍間救火會趕卽撲滅幸未成災　　窮凶極惡○邵阿春前晚至百老匯路五百念一號門牌伊姐趙邵氏家借貸不遂用刀自砍頭面受傷由捕車入同仁醫院療治再核　　不及醫治○貧民某甲前日病臥於途由捕車送同仁醫院昨晨身死捕房飭地保到院查明收殮　　並不致命○昨報記車夫張阿二被郁慶郎等毆傷斃命一節茲悉前日傍晚由廨員蒞所相驗據件作喝報死者腿上受有一傷並非致命實係病死因飭屍妻張唐氏具結棺殮郁徐氏蔡子還押捕房候究　　法租界　　酌中定斷○方萬全前由方蒂松招往外洋安谷埠做工兩月被欠工資洋九十元及安家洋一百三十元回申後向索不認以致涉訟經公堂中西官判令交保俟將德文合同譯出後察核定斷昨日復訊蒂松仍堅執前供分文不認因此原被互爭不已繼又當堂彼此宣誓中西官酌中定斷諭令還洋六十五元了案　　姑准開釋○法商大拉土利控張東生不贖抵押沙田一案疊由公堂傳集全案人証一再研訊始於上期發布堂諭惟東生在押無保仍未開釋昨又解案請示東生供尙有田畝可抵可否從寛開釋昻讞員商之顧副領事准予開釋惟以後奉傳須卽到案　　相約欠租○公和公司收租人徐若式因房客楊阿大周鑑堂陳周氏季善善等相約擅租向論不睬禀由公堂飭探傳案嚴追尙有倪仁興方阿榮姚王氏等數户則均抗傳不到中西官會商之下判楊等先行交保限七天理楚倪等各户着再往傳 
來稿 
[論國民今日當注重災振]  
　　（華洋義賑會稿）嗚呼天禍中國乃至洊灾且以有灾爲謀救濟雖當此軍務倥忽經濟困難之時衆於灾振或慮有不及注意之勢而不知事有似緩而實急似輕而實重似爲無甚關係而實宜急趨直追者莫過於今日之救灾問題蓋試就政府言保護人民本其天職而救灾即爲保護之一端往者政府不良致於人民疾苦恒爲漠視今幸新政府將次完全設立凡所勤作自必爲世界各國所屬目誠能於列强觀望之時力以救灾爲已任俾知中國政府對於人民自此負其責任而與舊政府異則其影響所及行見於政治問題裨益非淺此所謂居今日而言救灾不僅屬於慈善事業者就社會言改良政治爲人人所屬望然社會爲政治之母必先有良好之社會而後有良好之政治况政治雖爲政府所執行而政府者僅一機關非屬萬能事事仍賴社會助力始克實行其政策今使一般社會不惜置救灾爲緩圖無論此非人道主義即對於協助政府之義務亦有所未盡共和國民負責良重見義不爲决非所宜此不救災之事與民品有關不容忽視也不寗惟是使有灾不救而其害僅及於受灾者容可暫爲壁上之觀然試思灾區之廣至六七省灾黎之衆達數百萬使一旦以救死不暇挺而走險各處伏莽後爲聯合響應吾恐彼時社會之秩序亂即人人之生命財産危甚或釀成交涉浸至不何亦非過慮與其失時不救而有同歸於盡之憂國如及早解囊而爲弭患無形之計尤賴衆國同胞各就切身之利害而於救灾之事一熟權之嗚呼政府社會旣於救灾事宜各有不可忽視之理由卽宜協力以圖自盡其職至於有災各省之紳富更當先量力捐輸就地籌畫蓋一則各紳富旣有多數田産隣近災區如能按畝認捐以工代則振水利旣修即農田以保誠爲世世子孫莫大之利一則近世國民貴能自治若一處有災而就近之有力者置諸不問惟待他人之代謀此於人情固有未洽而依賴舊性亦宜消除華洋義振會董事目擊民生之艱苦時局之危迫奔走呼籲仍苦響應者寡當世不乏關心大局好行其德之仁人君子如能加以贊助則灾黎幸甚大局幸甚 
來件 
[勸告北軍同胞書　曲同豐]  
　　中華民國招撫使曲同豐謹問北軍同胞甚勞苦同豐籍隷山東亦北軍一分子也自入民軍極承優渥今更蒙不棄便來北招撫諸君奉命之餘無任惶悚自問同豐何物乃敢以此名義辱羞諸君顧念與諸君契闊多時正可藉此略通　欬且大局一日不定則生民之禍將無已時用敢不避猜疑欲與諸君有所商協幸審察焉夫吾輩立志從戎離鄕并别父母妻子奮身不顧者究爲何來無非衛國而已所謂衛國者衛自已之國非爲他人衛國也爲問諸君所欲衛之國何在乎蓋二百七十年前已爲滿洲所亡矣國旣不存衛於何有夫爲他人衛國智者猶且不爲矧爲異族衞國而殘同胞乎滿洲本東胡賤種自竊據吾國以來驕淫恣肆茶毒吾民種種罪惡難以殫述吾祖宗之受其屠戮者已不知幾何矣海通以後情見勢絀又復献羅外人以吾族之脂膏博外人之歡樂疆土日蹙權利盡亡欲淪陷吾民爲二重之奴隷吾民之憔悴於虐政未有甚於此時者也今幸天心悔禍武漢一呼全國響應週月之間東南半壁盡行光復晉豫陜甘業已聞風興起甚至蒙古回疆亦均宣告獨立贊成共和卽彼巢穴之滿洲亦岌岌不足以自保人心所向天命有歸興亡之原無煩　蔡順逆之理豈竺躊躇同胞諸君正宜趁此時機同心戮力爲神州建萬年之業爲祖宗復九世之仇若猶不早　維甘心從逆無論大勢已去衆寡難支縱使戰勝攻克盡摧民軍而助異族以殺同胞亦爲人道所不容列邦所訕笑流芳遺臭在此一時願諸君一熟思之諸君類皆明達之士智勇之儔大義所存諒亦深悉然猶遲疑不决者何耶得母以同胞程度尙低不足語於共和母寧擁戴清朝實行君主立憲且頃城猶在兵力尙雄卽欲來歸亦當視項城爲從違乎不知滿清政府素無信義試觀庚子以後屢韶立憲曾否實行及載　監國更陽襲立憲之名陰行專制之寳任用親貴以罔利即如最近下詔罪已誓守信條口血未乾而京津之黨禍已興漢陽之兵端復啓有挾而求猶且如此其不足信可以斷言至若程度之說尤屬欺人民國建設以來共和政治已行站載非特毫無窒礙且爲列國所讚揚報紙具存可以覆按且項城亦贊成共和並不堅持君主立憲不然何以灌陽旣經占領尙不乘勝進攻清帝不允遜位即以辭職相挾此中消息可以參知其所以然者盖欲藉和議以保全故主之榮譽耳今民國已允優待清帝孫大總統且願以位讓項城同豐無非爲光復漢室保全生靈起見項城亦深有是心某所深悉其不即發表實不知軍心何如若諸君能仰體其心先爲之導俾項城得以乘機反正清帝亦得以保全是爲清帝卽所以爲項城爲項城即所以爲祖國他日大局底安論功行賞諸君之惠誰實能忘銅像巍巍舍諸君其誰屬歟且爲諸君一身計亦當早日相應蓋自革命軍與滿人排漢之心愈熾諸君縱欲效忠於彼而彼固無時不憾諸君試觀其親貴擁數萬萬之厚贊而諸君之餉糈則吝不肯發是其明徴今之所以不敢陷害諸君者猶欲以翎頂虚榮利用君等若僥倖戰勝則受戰禍者固吾同胞而彼坐享其利若事不成則死者固諸君而彼亦無所損非我族類其心必異在彼固爲善謀良不足怪奈何諸君竟受其愚而不之悟也在昔洪楊之役彼亦曾以此策施諸吾民曾左諸人隨其詭計殺數千萬之同胞舉天下之大半而奉戴之然位不過封侯祿不過萬兩且爲同胞所唾罵爲世界所訕譏雖孝子慈孫百世亦不能改諸君明達奈何蹈之况今者滿漢之猜忌愈深縱欲如曾左之待遇亦不可得兎死狗烹鳥盡弓藏吾竊爲諸君危也嗚呼自軍興以來經濟恐慌民生彫敝外人徒以民軍文明不忍干涉諸君若不從速相應共襄義舉馴至戰端復開生靈塗炭曠日持久列强亦將生心則亡國之罪誰實尸之願諸君一審思之也詩曰永言配命自求多福傳曰戎狄豺狼不可厭也諸夏親暱不可棄也同豐力竭聲嘶言盡於此惟我北軍同胞實圖利之 
自由談 
游戲文章 
[擬發起保辮會意見書] [  瑣尾]  
　　讀貴館游戲文對於垂辮諸君大都唾罵之無將順之者戲草此篇以備一格亦文章家所謂反激法也昊天不惠降此閔凶禍延家國殃及頭顱大清國之威儀將成廣陵散洋鬼子之式樣竟爲時下裝我祖若宗所遺傳所珍惜之髮辮今將與藐躬不能厮守而中道分離天乎寃哉某等罹此災變如喪考妣慘同剜肉痛甚割膚用敢發宏願吐哀辭以陳訴於効忠皇室熱心保辮之諸大君子前幸鑒焉溯二百六十年以前經我儕之祖光擲無量之性命糜無量之血肉而後上國之官儀始得徧及於卑賤我子孫幸享其成宜如何寳護而愛惜使竟視等贅瘤遽付一剪是忘祖宗之苦痛而棄朝廷之恩德也此大不可者一聖朝深仁厚澤浹髓淪肌我儕具有天良何敢生成自外使竟隨波逐流剪辮蓄髮弁髦王章毁裂冠兔是不欲爲大清之順民而甘自儕於叛逆也此大不可者二髮膚受之父母豈可輕自毁傷倘或白刃加頸手槍指胸此時生死所關又當别論則無妨以一條辮易七尺軀今淫威猶未至此尙或容我徘徊何必畏首畏尾先殘父母之遺體此大不可者三在黄髮駘背之流此種種者棄之似不足惜然使首如秃鶖一旦忽焉就木而加以輝煌之翎頂珍麗之補掛不僧不俗毋乃非類此大不可者四若靑年子弟則髮辮尤爲無上之裝飾品前髮覆額後髮披肩飾以膏沐光可鑒人翩翩風度雖柳巷这嬌娃梨園之旦脚較之亦未遑多讓使一變而爲濯濯之牛山則將以何爲搔首弄姿之具且不幸而遭父母之喪則一縷白蔴將加於何地此大不可者五縱朝廷亦有剪髮自由方諭我儕似不必故立異同然而天王聖明特不欲過拂人情面已非眞忍淪衣冠於夷狄也倘不加體察而輕舉妄動是大負朝廷之苦衷矣此大不可者六且也物希乃爲貴數見則不鮮於舉世皆醉衆人皆濁之秋獨能砥柱中流保天朝之儀式於一線豈非難能而可貴在無識者雖揶揄爲䐁尾而表同情者必欽爲鳳毛麟角也夫當改朔易服之時我先民亦容有不肯阿和而以一死明志者我儕素以明哲自居誠不必爲是激烈之舉動囂囂然曰寧斷頭毋斷髮但使髮辮能多垂一日則犬馬戀主之心能多盡一分且使朝廷知小民非盡無良懷忠効順者固大有人在也敢貢區區以告同志凡百君子盍歸乎來滿庭走狗豚尾蠶奴驟覩此文當手舞足蹈引爲知言鍾根注 
海外奇談 
[限制婦女帽簷] [  頌斌]  
西歷一千九百零五年以來美國時髦婦女盛行戴大帽以爲帽愈大則觀瞻愈美故前十年婦女之帽簷主大者不得過二尺六寸今則有廣至一丈餘者且於帽上滿堆花草飛禽顔色鮮艷遠視之幾如一盆鮮花惟此種吕帽以在戲園中爲尤多凡觀劇者坐在婦人之後視線常爲大帽遮斷因於去年底各省皆有人於議會中提出議案請爲設法制限今年元月十四號議决婦女帽簷不得過三尺違者罰金一百二十元刻下紐約等省婦女業已遵行惟有少數反對據謂大帽頗有利益可以禦雨雪可以遮陽光卽偶有磚瓦重物墜於頭上亦不致受傷也 
[狠婦人] [  慶霖]  
　　美國斐萊特爾菲亞有一婦人名勃立其脫菲臘納琴常恨其夫與鄰女有私前日忽起惡念置毒食物中宴會鄰友欣然至者有十人其情敵與焉宴未畢其夫與所私鄰女先斃命繼之者五人餘四人尙有一息氣現在醫院醫治未知能保生命否 
尊聞閣詞選 
[雜感] [  楓溪夢若氏]  
　　古人結交重道德今人結交重物色古人待人公而寛今人待人私且刻今古人情逈不同劇憐天地困英雄愁懷每寄詩詞裏壯志全消感慨中閉户低頭寧筆硯丁年落魄傷貧賤誰知貧賤士之常富貴紛紛何足羡君不見自古安貧稱達人半生落寞見天眞途窮便作漁樵計好向江湖老此身 
[收武昌] [  眞州李巢仙]  
　　武昌城外江水紅武昌城裏喊聲隆天生豪傑曰黎公指揮健兒鋤非類誓殺滿奴刻不容嗚呼二日六十有七載君仇國耻深如海熱血紅燒五内焚一朝起義天爲宰大搜一盡夜殺盡滿奴頭刀光影過滾骷髏骷髏掛滿黄鶴樓滿督濳逃駛若囚險要江山唾手收江山光復推首著忘在神州戒擄掠順流擊緝紙金陵軍容如火看開拓 
[復金陵]  
　　君不見聯軍雲集軍容肅抱痛神州久沉陸誓滅滿清興漢旗前　奪得獅子山轟城砲擊走漢奸金陵光復六日間勇哉壯哉决死隊登陴先上身毋退滿兵大駭紛紛濱破城先闖天保城殺賊元踹胡兒營槍林砲雨刀風并砍下胡頭當飲器洩我四萬萬人　報我揚州十日記圩嗟乎大行宮孝陵衛從今掃去腥羶味大明開國洪武君在天當得英靈慰先聲已懾清廷氣 
心直口快 
[勿以浮言而害大局] [  憂時子]  
　　日來訛傳本埠匯豐銀行金融滯鈍以致一班愚人手持紙幣紛紛至匯豐兌換現洋不知匯豐爲環球最殷實之銀行資本之充足爲各銀行巨擘即本埠各洋商營業上之經濟莫不以匯豐爲樞紐設有意外非特商業大受損害且使西人在中國之信用全失關係如是各洋商豈肯任其倒閉乎况近年來中國經濟恐慌達於極點猶賴各外國銀行極力維持得以敷衍今忽因訛傳訛閙此無意識之舉動竊恐於彼無損毫末於已先有切膚之憂當共和政體成立之後商人知識正當增進幸勿爲外人笑我程度低見識淺也 
[籌餉微辭] [  步雲]  
　　女子北伐先鋒隊於陰曆臘月十五日假新舞臺演劇助餉亦鄙人所贊成也所不滿意者在挨户硬售戲劵無論景况如何必以五票爲準否則棄票而去聲稱至十六日若不照票給洋立予懲罰等語此種行爲殊可駭異敬書之以告執軍政者　　今昔女子觀（匹志） 
昔日女子多纒足今日女子多天足昔日女子能文者少今日女子入學堂者多昔日女子多柔順之氣今日女子多英爽之氣昔日女子謹守閨中羞不見客今日女子靴聲槖槖馬路中疾行如飛昔日女子主中饋惟酒食是議今日女子結隊成軍頗有鐵血主義 
[忠告] [  冷眼]  
　　忠告國貨維持會這個職任非小辦事精神要好多發簡明通告廣告費不可少總期家喻户曉事體方有成效忠告同胞各工商國貨銷路日漸少社會生計不得了洋貨雖有百奇巧我儕一槪可仿造祗須各位耐勤勞中華便可富强了忠告親愛諸同胞中華從此光明了人民程度應增高國民責任眞不小名利思想應丢吊一心研究工商好商戰塲中稱英豪 
[我不服] [  越痴]  
　　袁項城入閣後觀其政策在在暗助民軍各界不察其苦心反責之爲漢奸詆之爲滿奴我不服報章爲全國人之耳目乃自申報載漢陽失守被無識者譁擾後報章所載多無直言使人視聽不明我不服會黨在滿清時代尙知斂跡今在共和政府統治之下反敢明目刦掠使四民不安軍政府亦未聞有以處之我不服此時之軍人正宜臥薪嘗膽乃某省某標統日事嫖賭民膏民脂之俸金供其揮霍我不服 
我將我不服錄寄申報若鈍根有所顧忌不肯照登自由談使我言論不能自由我不服 
閒心思 
[叉麻雀助餉] [  陳緬生]  
　　和議不可恃我同胞果欲享共和購自由者非用鐵血主義不可或有以軍餉爲慮者鄙人乃思得叉麻雀助餉一法計麻雀之在今日幾於無人不嗜苟使叉麻雀者臨時能和牌一副抽捐一成則每日得餉可達數千萬望我同胞之愛叉麻雀諸君人人能盡此義務也 
千金一笑 
[嫖客] [  愛]  
　　有甲乙丙丁四人論上海之嫖客誰可首屈一指甲曰某候補道乙曰某財主丙曰某大員丁曰畢竟還要讓紅廟中之木偶他生逢朔望呌了千百個局從來不曾開銷一文錢反要香燭倒貼之豈非上海第一等精明之滑頭大嫖客乎 
[玩物]  
　　小人國人數衆多而不能作一事終日惟以煙酒嫖賭爲事有商販至其處笑曰此眞絕紗利藪也乃專運大人國不用之玩物易其金錢未幾脂膏竭乃轉販其人於各國以作玩物或用數十百倍之顯微鏡觀之則其人之長大實與吾中國北地紅頂花翎之大人等耳 
小說 
[短篇小說香閣圍爐記] [  愛]  
　　寒冬日暮夕陽明滅老樹著花晴雪飛舞入夜彤雲密布扯絮搓棉屋角墻頭大有粉粧玉琢之致光明一室如在白晝美人徐掀繡幕倚欄賞雪覺柳絮才高不道鹽之情景宛然在目須臾小鬤具饌進乃下繡幕添獸炭相與酌玟瑰之醖飫珍珠之飯羊膠冰齒暖鍋驚唇餐畢侍兒進盥具美人注龍井茶於玉𥔵杯中以一盞自飲一盞授余侍兒添獸炭於爐爐旁設連環和合之椅與美人作自由之談美人以蓮鈎置爐門余視之以紅繡爲帮之小皮曳履也新月一鈎將歸於天演淘汰之例矣坐談已久東坡說鬼姑妄言之葢已詞窮力竭矣佳人乃按玉簫吹四季相思一曲余曰思婦之情何一至於此耶吹已星眼朦朦海棠搖曳欲睡矣余乃吟詩云深閨無事靜於禪倚近屏風一榻眠却似海棠眠不覺薫籠微火擱金蓮是時美人聞聲忽倦眼重開卽命侍兒扶起移坐近粧臺對芙蓉鏡卸𩯿邊金雀釵重綰當頭如意髻解白狐之裘湘紋之裙掀開翡翠衾回眸一笑先入羅幃金鈎戞然作碎玉聲囑侍兒以紫絞斗篷覆余曰睡熟乎俄頃余即不聞有人語葢已身入黑甜矣 
 
