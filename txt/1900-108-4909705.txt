# 1900 - 108 - 4909705

 

Page 1

 
 
[勸募印度振捐] [  申報館協振所啓]  
印度自前歲突遘奇災遍野哀鴻死亡相繼乞今沈災未澹嗷嗷待哺者計有五兆人之多先由英大律師担文君致函本館請爲設法募捐而英總領事霍畢蘭君又復繕寫華文馳函告急兹將原函刊於本報後幅竊思救災恤鄰古人所重自昔秦輪晉粟越饋吳粳簡册流傳稱爲盛事况曩歳中國晉豫洊饑外洋樂善之士曾捐助巨金全活甚衆今印度亦遘奇荒揆之理尚往來之情自應代爲籌募四方好義君子想能不分畛域慨争囊金俾本館協振所得不負英總領事殷殷委託之心而印度災民亦得受仁粟義漿之賜引領延盼九叩以求倘荷慨捐請卽交本館協振所掣取收條隨時彚解並當另錄清單以清眉目虔叩仁施諸維德鑒 
[光緒二十五年諭旨告成]  
本館專托寓京妥友排日由電飛傳諭旨登諸報者以期薄海咸知每届一年則彚印成書以供衆覽行之蓋二十餘年矣兹者光緒二十五年全年諭旨印釘成功每部工料洋銀三角世有留心掌故者請臨三馬路本館帳房購取俾知朝廷綸綍中外昭宣夫亦通人之所不廢乎 
[崇儉說]  
儉美德也孔子曰與其奢出寗儉誠以人能儉約則謹身節用上焉者可以保令名全美譽而不致有簠簋不飭之譏卽一介小民自食其力苟能處處撙節則終年勞苦至卒歲而或可優遊少壯辛勤届耄期而漸臻充裕仰自得提寛然有餘非分之念旣除意外之禍自絶豈非閭閻之善俗而國家之良民歟無如習尚喜奢人心易放一入紛華之境則爭妍鬥勝時若以樸素爲可羞貧者自忘其貧富者益炫其富但顧目前之愉快不思後日之難堪習俗相移滔滔皆是嗚呼何其傎也夫遠者無論矣卽以滬上一隅言之自與泰西各國通商貨賄雲屯舟車鱗萃西人携巨貲來華互市華人之受其聘而代司筆札會計者固皆名望素著聲施爛然薪貲所入旣豐則服御起居自不妨稍從豐富然泥沙金珠任情揮霍亦未有不一蹶不振者至若服役於西人其品雖甚卑而得貲之豐則數倍於爲華人之僕嘗有西友之洞悉人情者從容語予曰不佞寓滬上有年矣凡雇華人爲僕工價無不從優而膳夫與司閽尤處處事從寛厚每月除工貲十元外計其購物而從中染指者不下二三十元所得誠不爲菲薄果使稍知自愛數年之後亦可出其盈餘爲小貿易仰事俯畜無慮飢寒豈非至美之事無如若輩皆不知自檢習於浮蕩錢甫放手用之惟恐不速甚至賭博酗酒不特盡傾囊繫而又負欠纍纍每隔數日必有人焉洶洶然向之索逋責之不改則斥而逐焉然易一人而染指者如故也浮蕩者如故子欠人賭博之貲而紛來索償者又如故也頑劣情形若出一轍抑何但顧目前之愉快而不思後日之難堪哉吾因觀於此而重有感矣夫各省繁華固推滬上爲最而遊民之多亦首屈一指焉其强者匿比匪類拆梢訛詐到處行兇一經拘獲到官輕則予以鞭笞重則嚴行管押種種受辱不復齒於平人弱者則流爲乞兒展轉溝壑妻寒子餒無可謀生揆其情形亦似可憫然當其初固未必無恒業也且非但有恒業或竟得貲甚優者也徒以不知自愛甘心入於下流卒至凍餒交乘無可追悔書所謂自作孽不可活者豈非若輩之確評哉夫農人之盡力於田畝也手駢足胝風　雨虐力旣殫矣而計其所得歲不過數十千工人之從事於技藝也攻木攻金夜以繼日力亦竭矣而計其所得歲亦不過數十千乃若輩受役西人旣不勞心又不勞力而終歲所獲不啻或倍屣乃竟視爲倘來之物揮霍任意或溺於嫖賭而不復一爲後日之計豈不謬哉所望若輩中稍有知識者幡然改悔兢兢業業時以已入陷阱者爲前車之鑒則身家可以永保而匪僻邪侈之事亦可日見其少矣豈非風俗之幸歟吾故因西友之言而推論之如此若夫聰明有識之士則此中消息察之甚明當能有味於寗儉毋奢之言而決不俟阳爲芻蕘之獻也 
[本館接奉電音]  
　　昨日午前九下鐘時京師飛電傳來上諭一道敬謹譯登○三月二十四日奉上諭前因本年春間雨澤稀少當派恭親王溥偉等虔誠祈禱旬餘以來仍未渥降甘霖農田待澤彌殷朕心倍深焦盼允宜再申虔禱本月二十六日著派恭親王溥偉虔詣大高殿恭代拈香覺生寺著派醇親王載灃時應宫著派貝勒載濂昭顯廟著派貝勒載潤宣仁廟著派貝子溥倫凝和廟著派鎭國將軍載振各於是日分詣拈香欽此 
[美振海軍]  
　　廣州中西報云近聞美國海軍部擬招募華人充當水師而以本國人輔之名曰美華海軍蓋紀實也并議令後營水師提督兼金夫氏統率各兵船巡行中日兩國海面而另調提督釐美氏在小吕宋海面遊弋以安反側而保萬全 
[快艦又成]  
　　廣州中西報云有宦遊人來自閩省述及馬尾船政局所延法國杜監督製造鋼甲砲船一號已於去臘竣事命其名曰建威本月初旬又有快艦名建安者吉厥成功乘潮漲開行以試速率從此閩省軍威又可大振矣 
[渥荷天恩]  
　　廣州訪事友來函云本月初九日署兩廣總督商務大臣李爵相奉到御賜福壽榮光匾額一方及方龍補服全副因卽恭設香案三跪九叩恭謝恩握節鉞於南　荷綍綸於北闕非常榮遇冠絶寅僚已是日在城文武各員紛紛叩賀戟轅以外車騎雲屯 
[軍麾蒞鄂]  
　　武昌訪事友人云新任湖北全省提督張蘭陔軍門於本月初十日由金陵起節某日行抵鄂垣舟泊皇華館碼頭麾下材官咸往迎迓軍門旋乘輿詣督撫署拜會并徧拜司道各官聞軍門在京奉有諭旨飭招勇若干營作爲武衛左軍所有練兵籌餉事宜均須與香帥籌商停妥大約襜帷小駐卽須赴襄陽節轅也 
[去逆效順]  
　　欽加二品銜賞戴花翎江蘇卽補道小吕宋總領事府黎爲出示曉諭事案奉欽命出使美日秘國大臣伍札開爲札飭事照得逆犯康有爲梁啓超逃竄海外經在英日等國潛匿復改名易服希圖混入美國疉經本大臣札飭各口領事嚴密防範又承准總理衙門兩廣爵閣督部堂李電咨亦經分飭遵辦各在案兹於光緒二十六年正月初十日承准總理衙門電開接李相電康逆自港至坡羅使現擬切商外部驅逐惟各埠華人頗有被康逆煽惑電逹本署肆議朝局情事該僑氓雜處外域莫非中土子民如果誤聽逆謀造言生事實屬違悖大義各處領 
 
 

Page 2

 
 
事有約束本國人民之責希飭詳切誥誡該僑氓等審察順逆務各安分貿易勿再輕聽謠言致取咎戾仍將遵辦情形電覆等因承准此除分札各領事外合行札飭札到該總領事卽便遵照來電事理嚴切勸誠僑氓各安本分仍將辦理情形迅速禀覆勿延等因奉此又伏讀本年正月十五日上諭前因康有爲梁啓超罪大惡極迭經諭令沿海各省督撫懸賞購緝嚴密緝拿迄今尚未弋獲該逆等狼子野心仍在沿海一帶煽誘華民並開設報館肆行簧鼓種種悖逆情形殊堪髮指著南洋閩浙廣東各省督撫仍行明白示諭不論何項人等如有能將康有爲梁啓超緝獲送官騐明實係該逆犯正身立卽賞給銀十萬兩萬一該逆犯早伏天誅只須呈騐屍身確實無疑亦卽一體給賞此項銀兩並著先行提存上海道庫一面交犯卽一面騐明交銀免至展轉稽延如不願領賞願實得在官階及各項升銜亦必予以破格之賞至該逆犯等開設報館發賣報章必在華界但使購閲無人該逆犯等自無所施其技並著各該督撫實力嚴查如有購閲前項報章者一體嚴拿懲辦此外如藏有該逆等從前所著各逆書並著嚴查銷燬以伸國憲而靖人心欽此查造謠惑衆最爲國政人心之大害迭經本總領事嚴密訪查勸諭華民見有康逆等所刊逆書逆言以及報章等件務卽銷燬切勿爲其所惑吕島華民素稱謹厚尚無附和致電肆議朝局等事兹奉前因合亟再行出示曉諭爲此示仰闔島華民人等一體知悉爾等雖處域外莫非中國子民如果誤聽逆謀造言生事實屬違悖尊親大義倘有購閲逆報實干嚴懲各宜安分貿易切弗輕聽謠言致取咎戾遵照毋違切切特示光緒二十六年二月十七日 
[犯官抵鄂]  
　　武昌訪事人云已革翰林院編修陳鼎奉旨遞解回籍永禁省監署湖北按察使孟志青廉訪接奉前站來文卽委謝大令鴻賓赴應山縣接解本月二十一日押同到鄂禀報各憲轅旋由武昌府余太守添委江夏縣縣丞王二尹協同押解以免疏虞聞陳革員途次染病太守格外體恤許在省養息數日然後解赴湘中 
[委辦商務]  
　　廣州訪事友來函云粤垣商務局近奉署兩廣總督商務大臣李爵相札委藩司丁方伯臬司吳廉訪爲總辦而以王觀察存善劉觀察學詢副之王司馬秉心在局差委其局設城西劉觀察園中擇於本月十二日開局辦公果能實事求是於商務未始無禆益特恐依然循例奉行耳 
[請弛報禁]  
　　武昌訪事人云湖南布政使錫清弼方伯以近來中外報章每多詆毁宫闈指斥國事當此謠諑頻興之際亟宜嚴禁以靖人心因出示曉諭所屬官吏士民凡報章之紕繆荒唐者一概不准購閲並將在湘售報之某甲發縣嚴懲事爲駐漢口各國領事所聞心滋不悅聨銜照會張香濤制軍請電致湖南巡撫俞中丞轉飭藩司速行弛禁未知制軍應允否也 
[剿梟四誌]  
　　本月初三日崑山縣境鐸塲鎭被梟匪百餘人放火殺人擄人勒贖一切情形業已三誌於報兹復得蘇州訪事友手函云當日被擄之六人現已悉數釋歸述及被擄後覊諸森塔舟中不令登岸越日又在白華港擄得三人及銀錢衣物若于旋聞省憲已調大隊營兵前來剿辦梟目董道倫大爲驚懼立卽令黨羽駛舟往太湖避之本月十二日行經羅墟附近三白塘突遇蘇防統領李湘帆都督祥春飛划營管帶周千戎桂堂太湖水師正前營管帶許鼎臣遊戎國祥留防右營管帶黄遊戎有宏後營管帶顏叅戎瓊林各帶砲船數十號銜尾而來開砲遙轟匪黨亦以排槍還擊奈相距較遠均不能命中摧堅時飛划營各船瞠乎在後致梟船得以奪路逃逸十四日傍晚匪黨將所擄九人釋去然後駛入太湖各統帶收兵回省咸歸咎於周千戎臨陣退縮訐禀撫轅護理巡撫陸春江中丞及藩臬兩司飭傳被擄之人來省訊問某日署理兩江總督鹿滋帥電請中丞將被擾地方文武各員概行摘頂限期緝獲想若輩終不能法網幸逃矣 
[保全民命]  
　　浙江寗波府正堂高爲剴切曉諭事照得螻蟻尚且貪生何况於人本府宦游數省每聞民間偶因口角細故輒萌短見或縊頸或投水或吞洋烟祗緣一念之羞頃刻畢命在死者初意本想藉此身軀傾彼之家辦彼之罪卽不然亦必使彼破耗資財藉可洩忿不知輕生自盡例内並無償抵之條如非被逼所致卽笞杖輕罪亦不相加而已死不可復生經官相騐徒遭翻檢之慘如謂可以害彼破財現在本府通飭屬縣凡遇眞正命案酌提兇手被控之犯一案不得過三人不准報案詞内任意羅織誣指以杜拖累至各縣相騐現皆不帶廚茶號房丁役其刑仵轎夫書差飯食概由縣官自行給發不累民間一飯地鄰被控人等旣無須花費分文書差亦無由嚇詐滋擾是自盡而圖害人者適以自害殊爲不值除將藉屍訛詐例文申明開後並行縣一體出示曉諭外合行剴切曉示爲此示仰合屬諸色人等知悉嗣後凡遇氣忿紛爭之事務須平心細想果錯在已卽當立速悔悟託人處和若錯在人亦可訴彼親鄰房族理息設或理處不遵再行赴縣呈告聽官剖分曲直但能忍耐片時自無噬臍不及之悔若親屬藉屍圖詐重則流配輕亦枷杖三尺具在斷不寛假本府爲保全民命嚴杜詐擾起見不憚苦口告誡其各凛遵特示今將律例三條開後一例載凡人自盡並無他故屍親揑詞控告按誣告律科斷如刁悍之徒藉命打搶者照白晝搶奪例擬罪仍追搶奪物件給還原主一自縊溺水身死别無他故親屬情願安葬官司詳審明確准告免檢一無賴兇棍遇有自盡之案冐認屍親混行吵閙毆打者杖一百枷號兩個月 
[滅門之兆]  
　　廣州訪事友來函云逆犯康有爲家在粤東南海有康姓之另居順德縣境龍山鄉者多至三百餘人當康逆釋褐時咸思依附末光認爲同族鄉中建有宗祠一所規模頗極崇宏本月初六日春祭之期鼓樂鏘鳴衣冠濟楚行禮甫畢頭門忽爾傾倒壓斃吹手六名族人一名遠近聚觀羣相驚異意者康逆其將滅門乎不然何祖先忽示之兆眹也 
[武林決囚]  
　　杭州訪事友來函云本月十九日浙江臬署奉到刑部釘封文内開秀水縣夥劫陳姓盜犯周得富卽周老八仔一名應卽照例處决素等因正任鹽運司兼懾臬司世振之廉訪立卽札飭仁和縣陳吉士大令會營監斬二十日已刻大令飭差將犯提出如法綑綁會同城守營李千戎押赴市曹行刑然後呼殿回城拈香排衙詣憲轅禀報 
[沙溪雨雹]  
　　沙市訪事友人云清明節後時雨時晴至十四夜子刻烏雲四合風狂似虎雷電交加冰雹隨之移時始止八嶺山一帶豆麥微有所傷惟願天公卽放晴光或可不致春苗告歉也 
[蕪湖米市]  
　　蕪湖訪事友來函云蕪郡雖爲米糧薈萃之區然當青黄不接之時亦間虞缺乏是以近數年來各大憲恒於春末夏初　禁輪船販運俟秋稼登塲然後弛禁近日署理兩江總督兼南洋通商大臣鹿滋帥循照曩例札飭蕪湖米釐局志仲魯觀察蕪湖關道吳季卿觀察著卽出示暫禁出口觀察以去秋至今出口之米雖較多於往歲而内地蓋藏尚足且交春以來廣潮米商因米多銷滯卽不示禁亦已裹足不前目下蕪地米價每石祗值錢二千七八百文與民食似無甚妨碍應否暫禁擬俟下月禀覆以定從違 
[淛省官塲紀事]  
　　杭州訪事友來函云委署青田縣知縣楊大令鍾後現已奉到飭知赴各轅禀謝定期本月二十日履新○正任平湖縣吳殿英大令佑孫交缷錢塘縣署篆後經藩憲惲菘耘方伯飭回本任本月二十二日由省前往履新○錢塘縣沈劍芙明府接篆後其瀛眷暫住人和堂客棧旋於本月二十二日鶯遷入署○象山縣典史朱少尉鼎彝俸滿交缷來省撫憲劉景帥著於本月二十一日備具履歴赴轅騐看○石桐海鹽兩釐局總辦均届期滿牙釐局憲札委卽用縣蕭大令逢源接辦石桐釐局候補縣顧大令曾林接辦海鹽釐局均於二十一日下札○浙省應解貢茶由藩司惲方伯札委乍浦理事同知錫司馬年采辦 
[蕪水官塲紀事]  
　　蕪湖訪事友來函云日前蕪郡官塲探悉新任安徽巡撫王芍棠中丞於本月十四日由天津起節蒞申勾留數日卽 
 
 

Page 3

 
 
乘鈞和兵輪船上駛約二十後道出鳩江爰就江干接官亭置備供張日前池州府何劍如太守和州知州童米蓀直刺先後來蕪以占利見大人之卦○裕溪關釐務委員婁午峯叅軍任事期滿道憲吳觀察擬以吏目吳幼卿少尹接辦詳奉撫憲鄧小赤中丞批准少尹接得觀察飭知卽於本月十九日趨轅謝委二十日渡江前往視事 
[鳩兹客述]  
　　蕪湖訪事友來函云皖垣各民信局前因郵政局叧定新章代帶包封每磅加收至洋銀六角四分爰相率伺於要路截奪郵政局總包封以洩其忿事爲蕪湖綜理郵政之墨稅務司所知以此風斷不可長特　　省中大憲嚴行查究本月十五日蕪湖縣張邑尊接奉省憲五百里排單飭將此案爲首之人查拿嚴辦因卽出票往提各民局以本埠同業始終並無開罪於郵局之事不知何以忽遭牽累新關墨稅務司亦致信縣署云此案乃三月初四日安慶省城民局所爲與此間各民局無涉未便波及無辜想此事曲直旣明邑尊卽可據情禀覆矣○清明節後隂雨連綿裏河外江同時盛漲迄今已逾旬日猶未大放晴光兼之氣候嚴寒侵肌砭骨鄉俗例於清明節浸稻種今因田間積水甚深難以布種以致所浸之榖多霉壞不堪兼之菜甲麥苗亦大半被淹而壞老農老圃無不望雲蹙額祝碧翁翁速放晴曦云○去冬嚴寒特甚入春後炎凉迭變晴雨屢更居人感受時邪往往鬱爲春温之症寒熱交作譫語昏狂時有因而致死者幼童尤多患天花用藥稍乖卽難救治凡家有寍馨者宜如何愼益加愼哉 
[上海官塲紀事]  
　　署上海縣篆務之戴子邁明府探悉署理江蘇藩司吳伸懌方伯定於三月二十六日蒞滬因於昨日飭辦差人整備迎迓○昨日午後署上海縣篆務之戴子邁明府偕賃居本城五福弄之江蘇候補道左觀察命駕登官舫帶以某小火輪船赴周太僕廟釐卡左近查辦事件 
[遊戎仙逝]  
　　督標奇兵營管帶鄒爕祥遊戎理堂向染膈症近日病益加劇醫藥無霝延至前日溘然長逝所遺營務想須由上憲另委能員接辦矣 
[設櫃收詞]  
　　上本埠流氓日多海縣主戴子邁明府以近來一日良民受害無窮雖經訪拿究辦總著耳目難周而小民之懦弱性成者更隱忍於心不敢控告爰擬定新法置一木櫃於大堂上不論軍民人等如遇流氓敲詐及强姦婦女情事許卽繕禀投櫃中至晚收閲以憑拿辦誠除莠安良之善法也 
[淫棍宜懲]  
　　本邑浦東陸家行左近土棍王寳寳横行不法惡蹟昭彰上月某日見羽士徐少山之媳盛氏携衣料獨行陡起淫心糾同羽黨曳至荒僻處用强姦汚并攫其衣料而逸徐畏若輩勢燄不敢控官事爲蘇松太兵備道余晉珊觀察訪聞立傳洋涇鎭巡防局委員葛鳳笙二尹向訽一切二尹茫然不知所對觀察大怒諭令迅速查明並將淫棍緝拿解縣日前二尹拜會董事陶雲橋問以清節陶董藉詞推諉二尹無奈據情禀知觀察不知尚須查究否也 
[縣訊刓目案]  
　　日前英美租界公廨讞員翁笠漁直刺移送王阿春將陳狗郎雙目刓去一案至上海縣署縣主戴子邁明府訊供收押在案前晚飭提覆訊王阿春供小的係本地人家在爛泥渡向以屠牲爲業二月二十一日上燈時有張海生之父名金榮者言前曾被陳狗郎訛詐洋銀挾有仇隙囑小的至祥生船廠喚陳狗郎至某處突將雙目刓去明府喝令用竹梢鞭背二百下始稱張金榮賄囑小的用竹刀戳壞陳狗郎左眼繼以左手二指挖去右目陳狗郎手曳明杖摸索上堂訴稱小的係崇明人在祥生船廠做工與張金榮並無仇隙是日王阿春喚小的至僻靜處驀被刓去雙目有周阿榮者助之肆虐張海生供稱小的是金榮之子父親曾否賄囑王阿春刓陳之目小的無從得知明府飭將陳狗郎發交普育堂醫治所有被刓之目珠經西醫置玻璃瓶中浸以藥水齎送至案明府略加檢察飭將周阿榮張海生還押王阿春釘鐐收自新所候申請上憲核示 
[勘明佔地]  
　　本邑南市徽寗會館董事周純方聲遠投上海縣署控商船會館侵佔地基商船會館董事亦具禀訐控署理縣篆之戴子邁明府以事非親勘不足以服兩造之心爰於前日偕堂董曹寄耘督同亭耆前往勘得商船會館實侵及徽寗會館地址因飭將界石拔起商船會館董事不服不知明府將何以處之 
[禍從天降]  
　　日前滬北楊樹浦左近鄉民金某偶至半淞園畔拾得開花彈一枚携之回家戲向堦石抛擊忽轟然一聲如巨霆發于水上不及奔避以致血肉模糊後經家中人收取零胔備棺收殮聞者憐之 
[上海巡局紀事]  
　　前晚二十三七鋪巡防局委員邱友林二尹督率勇甲巡至董家渡鹽公堂左近見是處栅欄均已拆缷傳訊栅夫某甲供稱因裝自來水管致被毁壞二尹命地甲傳諭自來水公司執事人卽日修整以愼啓閉○日前竊犯王阿四竊取南市鹹瓜街某藥材行衣物被事主拘解十六鋪巡防北局局員楊聘侯二尹研訊之下判責三百板驅逐出境○日前南市蔡家弄福興錫作主楊老桂之女名領子者被本城同業人李某誘匿楊妻鄒氏向之領回反被毆擊遂禀控二十三七鋪巡防局局員邱友林二尹查悉肇事處係北局所轄因卽函送北局局員李齊之二尹查得李家居小東門内非北局所應訊理因將原函發回邱二尹命移送東局東局委員陳和亭二尹研訊之下李供詞狡展二尹諭令帮同尋緝以便核辦 
[英美租界晚堂瑣案]  
　　陸雨村稱訴稱小的之妻劉氏不安於室與木作頭陳長生私識出外不歸求提訊辦前晚讞員翁笠漁直刺倩襄讞委員張柄樞司馬研訊陸雨村供稱小的係蘇州府屬吳縣人年三十七歲向習洋貨業前由張柳橋許在章執柯娶劉氏爲室邇者劉氏忽與陳長生有私同宿泰安里内昨日適爲小的覷破是以扭送案下劉氏供稱小婦人並不敢作不端之事求鑒司馬判令掌頰一百下陸稱小的不願領回請飭發官賣司馬准之著具自願離異切結存案○金顧氏控林蔡氏借欠洋銀張司馬研訊之下金顧氏供小婦人籍隷寗波前者孫忠朝在鴻寳齋紙店爲夥時陸續借去洋銀三百三十五元去年十一月某日孫病故小婦人向其妻孫蔡氏索取延約至今兹經伊親族畢春寳孫寳林調停謂孫有學徒在鴻寳齋供膠紙之役每月可做膠四五百板每板拔還洋銀五分立摺支取小婦人允之詎料到期向收仍置之不睬不得已投案控請究追孫蔡氏供稱小婦人欠金顧氏洋銀無力歸還求賜明鑒畢春寳孫寳林供稱去年由小的等調處拔還嗣以其徒獲利甚微不能如數尚求恩斷司馬判每月拔還洋銀六元憑摺支取不得藉詞推諉 
[美租界捕房紀事]  
　　昨日外虹口兆豐路十九號洋房某西人家所豢白馬不知如何忽地溜韁奔至北四川路轉角處撞壞王阿坤所御東洋車八十九號巡街印捕見之將馬帶入捕房未幾某西人到來願償修車費捕頭准將馬牽回○昨日江北小車夫邵瞻郡滿載貨物行至黄浦路偶一不愼撞壞四千一百九十號東洋車輪軸被東洋車夫扭至捕房聲訴捕頭令邵償修費洋銀一元○前晚流氓阿春榮在吳淞路萃華茶樓見鄉民盛某懦弱可欺藉端勒索盛不允阿榮春大怒號召同黨將盛痛擊盛大聲呼救阿榮春袖出利刃猛刺其腰鮮血直流後經巡街捕到來若輩始一哄而散事後盛匍匐赴捕房聲訴捕頭見其受傷甚重令人送至同仁醫院醫治並倩各包探拘拿兇手以便解送公堂禀請讞員翁笠漁直刺懲辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[解犯赴省]  
　　去夏飛渡小輪船行駛不愼撞沈申湖小輪船所帶無錫快船溺斃搭客六人控經前上海縣主王欣甫大令查獲飛渡舵工陳小安訊實供詞釘鐐收禁旋卽備文通詳上憲日前奉到批札以陳小安雖出無心究竟悞傷多命罪有應得著卽錄供解省勘訊核擬縣主戴子邁明府爰飭書吏繕備公文派差押解赴省候勘 
[馬路工程程瑣案]  
　　日前南市愼裕豐米行僱陳妙發駁船運白米二百六十七石至某輪船交缷忽失九石三斗控經馬路工程局總辦程雨村大令訊供收押限交同黨陸野囝覆訊前日陳將陸交案大令研訊之下愼裕豐執事人戴伸梅訴稱監生前雇陳陸二船户分運米至某輪船被陳竊去三石三斗陸竊去六石今旣獲案叩乞照追陳供小的家居浦東船泊恒生碼頭前者愼裕豐囑運米石因在浦中停泊三天曾取米二斗煮飯充飢並無竊取三石三斗之事求恩鑒察陸供小的船上之事均託夥友經理旣有失誤願賠米二石五斗陳供陸旣願賠小的亦願賠四石大令命照數賠償不得短欠○前日周福壽唐洪全在新馬路雇黄别有周子揚御東洋車倵論價紛爭二十四號巡街捕見之一併拘入捕房捕頭令解送馬路工程局禀請總辦程大令研訊黄供小的係鹽城縣人周唐言明車價小洋銀三枚後竟不給反被擊破頭顱周子揚供小的被彼等擊傷兩臂求賜矜全唐供小的係通州人在滬南花衣街林萬源鐘表店執業周福壽供小的係本邑人與唐同業大令判令各罰洋銀一元給周黄爲養傷費○前日鄉人沈勝炎牽小黄牛至新馬路二十七號巡街捕向之盤詰言語支吾遂帶入捕房捕頭令解送馬路工程局禀請總辦程大令研訊沈供小的在浦左耕田度日此牛係叔父所豢倩小的牽往靜安寺張姓家寄養並無别情大令判罰洋銀二元牛送放生局留養 
[英美租界公堂瑣案]  
　　昨晨輪應美總領事派繙譯官與讞員翁笠漁直刺會訊正判斷時美總領事因有要公須拜會蘇松太兵備道余晉珊觀察由德律風傳譯員白君前往直刺遂將未訊各案飭包探帶回○日前淞滬鐵路張華浜車站工人吳木生家被盜劫去各物報經寳山縣尹輔卿大令踏勘後移文英美租界公廨請一體協緝讞員翁笠漁直刺准之邇由捕役訪悉此案實係著名流氓陸阿岳等所爲事後陸潛逃來滬因卽協同包探林福生拘解至案陸供稱小的係寳山縣人並未犯事不知何故被拘直刺著卽移送上海縣署請解赴寳山歸案訊辦○著名流氓王金生屢次犯案署上海縣戴子邁明府飭提未獲前日攫取華盛紡紗廠小工陳甫榮所携洋銀三元四角旋被包探陸天林拘送案下陳甫榮投案申訴前情王金生供稱小的向索舊欠並非攫物直刺飭押候送縣辦理○包探金阿三拘解王雲卿王金生到案禀稱昨日伊等糾衆盤踞某紡紗廠門前管門之印度人唐乃心向之詰問竟被攅毆報捕後捕頭令步的拘獲爲首之二王送案請究唐乃心投案禀請究懲二王同供小的等因事向之理論並未逞兇求鑒直刺判令各押五日以儆○包探石金榮拘解竊賊俞阿興王阿福到案禀稱伊等串竊何雲臺家綢呢衣服三件報捕後經小的緝獲起到原贓送案請辦何遣人投案領贓俞王同供小的等失業無聊以致流爲竊賊以後不敢祟犯叩求恩典直刺判令各責一百板管押十日○前日清晨積竊王阿二潛入李阿三家圖竊被包探沈阿岳拘獲送案李投案領贓王供小的前往訪友並非圖竊直刺判讼管押一月 
[法租界公堂瑣案]  
　　湖南候補縣彭大令宜輝奉上憲札委來滬購辦軍裝向法界泳興協記兩皮鞋店定購拖砲馬鞍言定價值限期　交貨嗣由瑞興祥主向大令兠攬以致悔議涉訟讞員朱森庭明府迭次研訊以旣有合同著仍遵前議大令置之不睬明府遂禀請道憲核示旣而大令以瑞興祥所製馬鞍　敗不堪擬罰去銀二百兩瑞興祥主疑泳興協記兩店主從中慫恿向之爲難昨日泳興協記兩店主投案控訴明府諭以此案業經本委禀明道憲俟奉批示妥爲理處爾等靜候可也如瑞興祥主向爾等爲難准隨時扭案訊辦○宋金生控湯倪氏誘匿妻子明府訊供之下諭令將氏交保出外帮尋昨日宋投案聲稱奉諭偕湯倪氏至蘇州訪知妻子實被府署前開設烟館客寓之陶老虎霸留是處係吳縣境求備文關提給領明府諭候備齊文牘飭探帶往關提○三茅閣橋南首茂記野味店積欠房租洋銀一百九十元經收租人馬樹堂禀請准將屋内生财拍賣作抵明府諭令登申報告白三天然後拍賣昨日馬投案請示明府著包探眼同檢點以便拍賣歸償○順成雜貨行朱玉堂控柳廷卿欠銀二百九十三兩明府研訊之下著交保出外理處延至昨日無人具保明府飭傳原告到案著柳繳銀一百兩給領各具遵斷切結存查○包探禀稱前日傍明時浦中浮來木箱一口被朱阿海撈獲携至不涇浜求售由巡街西捕拘入捕房倔特解案請訊朱供小的代人携送實被悞拘明府著覓人保釋○前晚公館馬路藩信隆鐘表店被竊賊陳阿三撬門而入竊去銀質對時表一枚鉛質對時表六枚衣服兩件旋由巡街西捕查獲人贓解案請辦明府判將陳枷號一月笞責二百板贓给佚主具領○包探禀稱偷兒趙榮福竊取某姓家銅茶壺携至某押店質錢是以解案請辦明府判責二百板贓給還失主○包探禀稱偷兒張錫元竊得某處木板一方拘案請辦明府判責四十板○截取直隷州知州鄭直刺淑璋由京領憑至天津乘招商局江裕輪船南下本月二十日抵埠失去小白皮箱一口内儲吏部文憑及緊要信若干封洋銀二十餘元昨日函致明府請查明府卽飭包探嚴地跴緝 
[洒西官報]  
　　知縣張壽齡禀謝題補萬載縣行知樊恭慈朱修圻俱學習洋務黎開湘往都昌催錢令征存銀兩趙峻由上饒催解欵回府照程廷琛吉安來省請領賑欵　　　　　 
朱蘭成往玉山萬國琛往南城俱催减平汪葆昌往萍鄉林志賢往崇仁俱催稅契崔紹曾往南城錢汝爕往廬陵葉新簹往新昌俱催地丁汪善培往湖口當釐卡隨員羅鏡蓉往萬載官乃桐往安福俱催道欵單錫璜往安福催屯糧秦蘭芬廣豐催墊欵回瑞金縣章乃正禀赴任候補府殷崇光上海探定硝礦價值回福建候補縣張嗣留管解恊餉回閩現署景德鎭同知吳鳳來與吳城鎭同知閻賡良互相調署自應遴人代禮一處一便交替委通荆艾廷棟代理景德鎭同知事務署袁州阮貞瑞禀辭赴任署左營劉雙保缷署廣信參將事回禀謝准補左營行知候補縣黎開湘建昌豐城公幹回林丙禀謝甄别知知蔣家駿赴袁州公幹縣丞薛治昌往弋陽催道欵陳國興往上饒催地丁欽賜翰林院檢討李文模由湖北來省陜西候補縣羅光鼎由南城籍來省新選上猶教諭謝炳煥新選峽江教諭李一枝新選靖安訓導曾勳元俱禀謝考騐領憑准補永新縣徐垚　河南一帶查探硝磺價值回縣丞童光旭催漕折舒和暢催减平崇崇仁等縣蘇又蔚往清江催地丁鮑壽齡往星子催屯糧劉仲欽往贑縣信豐催稅契　　 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十六年三月十八日京報全錄]  
　　宫門抄○諭旨六道錄前○燕督增奏爲履勘東流圍荒通籌辦理情形摺○熱河總管延奏遣犯逃回行竊請旨嚴懲摺○署福州將軍善奏閩海關各口徵收常稅數目摺○贛撫松奏遴員署理知府片○三月十八日户部通政司詹事府正藍旗值日無引見○古城城守尉雙林請訓○兩江總督劉坤一請訓○琦侯續假十五日○延清榮凱預備召見○召見軍機延清榮凱劉坤一雙林○○奴才培祺晉昌跪奏爲履勘東流圍荒通籌辦理情形恭摺仰祈聖鑒事竊奴才晉昌於光緒二十五年十一月二十八日由省赴圍十二月二十四日旋省當經奏報在案上年入圍之時自土口子出邊由西而東折而北行閲歴一周竊見圍塲地勢壯闊脈遠而長兼之山嶺廻環川路紆折内平衍而外多險阻誠吉林之南障而奉省備防之後路也其圍界南控龍海北逹伊通西與西流毗連一嶺東通朝陽各鎭東西斜長一百餘里南北寛至數十里或百有餘里不等溯自國初撥留圍荒殆有深意至今數百餘年精華之蓄積凡可以厚民生資籌備者猶賴乎此此次續乖开辦若不詳審圖謀何以爲因地制宜之計奴才等公同商酌擬於圍内適中之區寛留城基一處與西流勢成犄角其四圍酌設大小十二鎭地基亦須寛大並於附近城鎭地方相其形勢如果可以屯兵或宜牧養卽擇要劃留以備將來之用其餘但係可墾之地均應挨次丈量編立號數俟將户口查明卽行撥放惟上年開繩已在冬初嗣因大雪瀰漫難施繩丈遂於臘月間一律停止清丈四分局共丈出上中上八千餘號約地三十萬畝有奇今春尚須添派員司及時勘丈以期迅速所難者此項荒地係爲安插金民而安插能否得實要在清查户口前以金州協廳册報願遷各户内多弊混是以叧委各員赴金設局認眞覆查爲租界以内事關交涉當經咨由總理衙門轉行知照並令該委員赴旅面商俄員乃幾經辯論彼堅不允嗣雖許將俄册借核究未送交且反有索我山林各册之議其意蓋恐衆户遷徙賦役無出故多方推脫以致該員等在金數日無從行查現擬變通辦理於無可核之中求一核實之法惟有仍責令該協廳會同委員等迅速諭令願遷各户執持前領護照來金城報明知查有假冐立卽扣除現據金州協廳會同委員先後詳查業已查出旗民冐領户照一千六百餘户仍令赶緊嚴查其核與前册相符者始准將所領護照内蓋印金局戳記發還飭令赴圍聽候撥地以符原議至撥放以後尤應隨時行查如有領地到手轉售他人或姓名口數不符原册仍令卽時遷出扣還原地或不至始終混淆其地一切章程仍遵儱次所擬逐節開辦所有履勘東流圍荒通籌辦理情形緣由理合恭摺具陳伏乞皇太后皇上聖鍳訓示謹奏奉硃批該衙門知道欽此○○熱河正總管奴才延曾副總管奴才恒啓跪奏爲遣犯逃回行竊當時搜獲請旨嚴懲恭摺奏聞仰祈聖鑒事竊於二月二十四日據值宿苑副毓廷管理錢糧處苑副裕寛等禀稱二十三日夜間該處巡更兵丁聞得清音閣戱樓内有聲響當卽知會該處值宿兵丁小心防範並經苑副裕寛督率兵丁嚴密搜察遂於二層後台搜出一人識係前竊戱衣擬罪發遣之犯王有立時拿獲復將收存戱衣各箱逐一詳缰查看均皆封瑣完固尚無被竊情形追訊王有别無夥賊進内錄供禀請核辦前來查原供内稱王有年四十九歲前因偷盜錢糧處戱衣於光緒二十四年六月初六日被罪杖發耀州於八月初三日行至發所至二十五年二月逃回在茅溝川打短傭工於本年二月二十三日晚間來在本郡是夜三更順德匯門四堆城牆由馬道走至一空閘下牆溜至錢糧處東牆外手扶楊樹越牆進院至戱樓西邊上至頭層轉至東邊暗樓將二層樓口蓋板撬開進了後台經巡更人聽見前後把守是夜未能走脫至天亮情急遂藏身後台東山牆破爛堆木下不意竟被官兵搜獲并無同夥之人所供是實等語奴才等當卽進内將各箱逐綘覆查委無被竊情事復親提該犯王有送交承德府衔行收禁伏查該犯王有前因偷竊戱衣定罪發遣膽敢在配逃回實屬目無法紀相應請旨飭下熱河都統轉飭承德府將該犯王有訊明宜如何從重懲辦以示懲儆而戒將來之處奴才等未敢擅擬理合恭摺奏聞伏乞皇太后皇上聖鑒訓示再各處所存陳設等件奴才等於清查戱衣後復行督飭苑丞等連口進内按照部册逐欵詳細清查并無虧短合併陳明謹奏奉硃批著熱河都統訊明從重懲辦欽此○○革職留任降一級留任署理福州將軍湖北布政使奴九善聨跪奏爲閩海關各口徴收常稅半年期滿謹將徴收數目恭摺奏聞仰祈聖鑒事竊照閩海關稅課原定正額銀七萬三千五百四十九兩五錢四分七釐盈餘銀十一萬三千兩全年共應徴銀一十八萬六千五百四十九兩五錢四分七釐兹查前兼署將軍臣許應騤任内自光緒二十五年五月十六日起至十一月十五日止半年期滿通商各口徴常稅銀七萬二千四百八十二兩五錢六分一釐又照近年成案提存各口所解貼黄及節省各口用項兩欵並歸補常稅正銀五千四十兩八錢八分三釐六毫五絲合共徴收正銀七萬七千五百二十三兩四錢四分四釐六毫五絲所有前任半年期滿徴存常稅數目奴才謹恭摺具奏伏乞皇太后皇上聖鑒謹奏奉硃批户部知道欽此○○江西巡撫臣松壽跪奏爲查明江西加抽二成茶糖釐及菸酒釐金銀錢數目恭摺奏報仰祈聖鑒事竊查前准軍機大臣字寄光緒二十年八月二十三日奉上諭户部奏茶葉糖斤加厘土藥行店捐輸均著照所請認眞舉辦嚴飭所屬妥愼經理等因欽此當經行局欽遵辦理嗣准軍機大臣字寄光緒二十一年六月初六日奉上諭户部奏需餉孔殷重抽菸酒稅釐著實力舉行妥速籌辦欽此轉行遵照業將各局卡自光緒二十年十月起徴收土藥店捐輸並加成茶稅糖釐又光緒二十一年十一月起加成菸酒釐金均經截至光緒二十四年十二月止先後造册詳經具奏各在案兹據總理江西牙厘局布政使張紹華詳稱查光緒二十五年正月起至六月底止各局卡共睱二成茶稅銀二萬一千五百五十八兩八分共收二成糖釐錢五千一百三十八千一百四十五文共收二成菸厘錢九百四十四千三百八十五文共收二成酒釐錢四百八十一千三百八十八文總共收錢六千五百六十三千九百一十八文隨時按照市價以半年均匀牽算每足錢一千文合易庫平銀七錢零三厘七毫共易換庫平銀四千六百一十九兩二分九厘内糖厘錢折合銀三千六百一十五兩七錢珍发二釐菸釐錢折合銀六百六十四南五錢六分四釐酒釐錢折合銀三百三十八兩七錢琴发三釐茶糖菸酒共合收銀二萬六千一百七十七兩一錢分釐業經悉數彚解藩庫另欵存儲聽候撥用合將另抽茶糖菸酒稅厘數目開造清册詳請具奏等情前來臣覆核無異除將清册咨送户部查核外所有二十五年上半年抽收加成茶糖菸酒釐金銀錢數目理合恭摺奏報伏乞皇太后皇上聖鑒訓示謹奏奉硃批户部知道欽此○○松壽片再袁州府知府曹志清加籍養親經臣另行恭疏具題所有該府印務應卽遴員接署查有候補知府阮貞瑞年强才練堪以署理據布政使張紹華會同署按察使春順具詳前來除檄飭尊照外謹會同署兩江總督江蘇巡撫陳鹿傳霖附片陳明伏乞聖鑒謹奏爲奉硃批吏部知道欽此 
 
