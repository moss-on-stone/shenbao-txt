# 1919 - 262 - 4916742

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[條件着手（冷）]  
　　北方之對於和議也始以疏通着手繼以運動着手今乃方欲以條件着手雖然余以爲尚不若以主義着手之爲當也 
　　何謂主義着手即舍去以前之武人專政主義與私政秘政主義而實行民治民政主義是也蓋條件不過數端而主義乃及全部北京政府中人苟有悔禍之眞意則主義一改變舉國必從同復何所謂條件何所謂和議哉 
命令 
[九月二十五日大總統令]  
　　財政次長李思浩著代理部務此令 
　　又令任命陶鎔署安徽財政廳廳長此令 
　　又令調任丁道津署甘肅財政廳廳長董士恩署吉林財政廳廳長此令 
　　又令任命劉尚清暫署黑龍江財政廳廳長此令 
　　又令海軍總長劉冠雄呈請任命陳壽彭爲視察應照准此令 
　　又令任命鄭資菁署海軍部司長此令 
　　又令李國杰給予一等大綬嘉禾章此令 
　　又令鄧文藻給予二等嘉禾章此令 
　　又令邵羲熒吳宗美均結予三等嘉禾章此令 
專電 
[北京電]  
　　龔靳今早先後赴府龔報交卸靳報接事並商今後方針十點靳赴院就職接見僚屬聲明一切仍舊出席閣議主張整理財政節減軍費又通電各省宣布就職院秘長郭則澐辭呈發還約繼續任事（二十五日下午四鐘） 
[北京電]  
　　内閣僅賸三長餘均次長代部現商改組擬令靳即眞或另提周樹模餘遣人詢安系意見安系允開會商定再復（二十六日下午三鐘） 
[北京電]  
　　靳上龔下僅段左右派之消長與大局仍無補外間有不久屬周説探諸政界不確謂靳布置已久决不輕易放手靳就職前兩日徧約舊交系要人請求財政上協助允先集現金收京鈔期回復五折内市價（二十五日下午五鐘） 
[北京電]  
　　靳就職宣言（一）代閣期間不更動人員（二）對和議仍按前閣預定順序進行（三）財政責成李思浩張弧張壽齡維持（四）仍望元首速提正式組閣人物（二十六日下午二鐘） 
[北京電]  
　　靳電長江三督瀝陳外交緊急財政困難速向西南疏解促成統一（二十六日下午三鐘） 
[北京電]  
　　院秘長郭則澐由靳批留靳九時到院就職對秘廳人員寥寥數語皆敷衍話入辦公室後僅發各省就職通電一通（二十五日下午五鐘） 
[北京電]  
　　靳就任後首先電西南促和並詢進行辦法 
[北京電]  
　　徐邀龔入府請以在野名義斡旋和局並聘爲高等顧問月致千金（二十六日下午三鐘） 
[北京電]  
　　馮到京專爲十五六師管轄問題靳昨往見商馮段實行提携方法（二十五日下午四鐘） 
[北京電]  
　　東海今午在集靈囿約見馮（二十五日下午四鐘） 
[北京電]  
　　安福本部昨晚密議對靳取聯絡主義如提交國會同意當予通過（二十五日下午五鐘） 
[北京電]  
　　撤消軍事協定頃已着手辦理（二十五日下午五鐘） 
[北京電]  
　　靳電王揖唐和議仍照原定計畫竭誠進行 
[北京電]  
　　王揖唐報告與孫中山晤談意見接近已有結果另一報告中山遇王頗冷淡 
[北京電]  
　　府接王總代報告與孫文接洽頗有進步和局尚非絶望一面派分代再向各方疏通 
[北京電]  
　　王今昨兩電報告和會正在進行並與中山及各派接洽甚歡語極樂觀（二十六日下午三鐘） 
[北京電]  
　　某委員由滬歸報和局一無希望徐意仍從從件上轉圜某謂如南方不肯開議何 
[北京電]  
　　某方面確息此次王氏南下明知滬會不能續開預與段派督團决定至宣告離滬時回寗或杭召集軍事會議先從結束軍隊入手南北師旅各派參謀長出席北方並以王爲總代表故王此番毅然南下實兼銜此項任務（二十六日下午二鐘） 
[北京電]  
　　施愚電述謀和棘手擬回京請示進止（二十五日下午五鐘） 
[北京電]  
　　直鄂兩督電復吳佩孚反對王總代今已不成問題湘東西軍官均明大義湘南前線已令旅長協同防衛可保無虞 
[北京電]  
　　院致蘇李電王總代蒞寗及滬會費用仍照前案開支 
[北京電]  
　　胡維德電告二十三由馬賽搭郵船回國（二十六日下午三鐘） 
[北京電]  
　　胡維德二十三自法啓椗回國（二十五日下午四鐘） 
[北京電]  
　　李思浩兼代財長令由靳副署後已發表 
[北京電]  
　　梁士詒宥日南下 
[北京電]  
　　張敬堯電張宗昌所部軍餉積欠甚鉅軍心搖動堪虞湘又無法挪墊無論如何懇先籌若干以維現狀 
[北京電]  
　　鮑貴卿電韓民糾集數千人組决死隊謀二次獨立有中秋起事之説决死隊長黃龍起等已由日軍拿獲搜出證據甚多日領要求我軍協助防範 
[北京電]  
　　孫烈臣電告俄境博克多等處有激黨盤踞現由崴埠日軍派兵往剿我沿邊多訥河下游防務吃緊當飭耿旅巴司令各率所部開赴防堵並派鄭團塡防海拉爾擔任護路又請張使續撥奉軍一團赴昂站協助（二十五日上午十鐘） 
[北京電]  
　　田中玉電請來京 
[北京電]  
　　東京電日正式復美國仍堅持滿蒙除外方加入新銀團（二十六日下午三鐘） 
[北京電]  
　　巴黎電日美近有密商日於山東問題美於滿蒙除外問題各定互讓辦法 
[北京電]  
　　李厚基敬電報告閩南民軍屯於仙遊似有戰意 
[北京電]  
　　郭宗熙敬電廟街確有日艦四艘停泊我艦旣不能進擬退回廟街彼仍多方阻難現正交涉（二十六日下午三鐘） 
[北京電]  
　　提署定二十八在農壇焚土徐派徐鼐鼎監視 
中美新聞社電 
[華盛頓二十三日電]  
　　參議院已議决調查鋼業罷工事此調查將於星期四日開始彼時鋼公司總理加來氏及鋼工協會會長伊資巴利克氏將第一次到委員會 
[華盛頓二十三日電]  
　　據美陸軍部宣布美國加入歐戰後所犧牲之人力計死者十一萬六千四百九十二人傷者二十萬五千五百九十人 
[舊金山二十三日電]  
　　日本外務省秘書松岡氏前隨日本和會代表團赴巴黎今事畢取道舊金山回東京頃對此間報界宣言謂日本願將山東交還中國但須交還之方法於兩國皆有利益 
[舊金山二十三日電]  
　　美國陸軍航空隊現擬舉行橫渡大陸之飛行據最近消息將於十月八日在大陸兩對面之盡端同時開始飛行共有兩隊每隊以陸軍飛行家五十人組織之一隊以舊金山爲起點一隊以 
紐約之明耐沃拉爲起點云 
路透電 
[歐戰和後]  
　　二十四日倫敦電據確實消息台尼金將軍已克復歐洲俄境四分之一境内共有居民三十兆人現佔據俄國第三第四第五最大之城部下兵士共有四十萬人 
　　二十四日貝爾格勒電據昨日斯巴拉特電稱意兵一枝隊率武裝汔車越過畫定之界線而入特羅吉爾境巨哥斯拉夫兵數人抗拒無效塞兵已往迎拒意兵美國軍艦兩艘已由斯巴拉特開往特羅吉爾意國海軍大將米爾洛通造美艦司令謂意枝隊乃屬叛兵 
　　二十四日倫敦電當道宣布掃除水雷事務將於十一月杪告畢今雖未敢謂海中水雷已全掃除但已有航路多條可保平安航行所須掃除之區域廣四萬方哩有一大部分曾經掃除兩三次英國所擔任掃除區域甚廣故特設專局爲之 
[法國戰後之活動]  
　　二十四日巴黎電全國急進黨及急進社會黨大會商定將來選舉之程序其大綱爲（一）維持巴力門共和制（二）兒童於教育上一律予以平等待遇（三）維持民法俾止損人利己之行爲（四）資本家與勞工之忠恕相待（五）减短軍役時期新民治黨及統一社會黨黨員無與急進黨候選員同列名表者 
　　二十四日巴黎電巴黎聞美國參院外交股員會已報告贊成法美條約允於德國侵迫法國之時出助法國消息衆爲大悦 
　　二十四日巴黎電法國財政家表示意見法國對外匯兑問題須視美國銀行家之態度决之其眞正解决之法爲由美國銀行公司將長期借欵增至一萬兆元云 
[英美工界風潮]  
　　二十四日倫敦電工界通信員謂湯末斯氏所云路工將起風潮一節不必過慮僱主與鐵路幹事部之談判尚有兩月餘閒可以進行之藉政府之助力必可得一解决湯氏之警告實對希圖强迫罷工之極端分子而發機車技師會秘書昨晚語人謂彼並未知有何風潮今在醞釀中 
　　二十四日倫敦電路工領袖湯末斯氏宣稱關於鐵路風潮之哀的美敦書已送政府於明日正午滿限 
　　二十四日華盛頓電參議院昨日以四十三票對四十票成立議員洛志氏所提出展緩討論共和黨和約修正案至九月三十日再議之動議 
　　二十四日倫敦電鐵路人員哀的美敦書宣布後政府卽發表覆文謂鐵路幹事會於工部交讓行政權與運輸部之日提出哀的美敦書實非正當舉動政府又謂全路人員如一律增加薪金則將大增費用勢必增加運費約逾百分之五十而後始可敷用此費當然將由公衆擔負其影響將及於全國出口貿易云云 
　　二十四日倫敦電政府雖已發表覆文而湯末斯氏仍稱全國鐵路人員聯合會已一致决議至九月二十六日正午若不接政府新提議則將一律罷工 
　　二十四日紐約電昨晚紐開塞爾譬資堡與勃福洛等處皆有不良之掠搶因鋼工罷工之故死傷不少警察現已增多紐約州之軍隊刻將遣往勃福洛以維持拉卡華那索之秩序僱工者與罷工者間之第一次協定現已見於哇哈哇州之馬丁斯地方罷工風潮之完全範圍今尚未能確知西境工人已占勢力但東境罷工者聞未有進步 
[各國近事紀]  
　　二十三日倫敦電英國財政部報告自四月一日起至九月二十日止共收入英金四三一○三二五五八鎊用去六九一八二八六二二鎊上年同時收入三三○○二六八九二鎊用去一三○九五六一五八六鎊 
　　二十三日倫敦電據本月二十一日亞典電稱該處意副領事報告日船ＯtaruMnra第三號於八月二日由新加坡開往馬賽自八月二十日起擱淺於北沙瑪列倫之拉薩魯拉受損甚重待援甚急 
　　二十四日華盛頓電參議院勞動委員會已决定調查世界鼓吹機關之獨立辦事人與聞此次罷工風潮一事 
 
 

Page 5

 
 
   
 
 

Page 6

 
 
各通信社電 
[北京電]  
　　靳雲鵬電西南及王揖唐表示　前主和 
[北京電]  
　　徐又錚兩次謁段不見 
[北京電]  
　　院得報告謂王揖唐招讌報界無到者但深居哈同花園（以上二十六日）以上平和通信社電 
[北京電]  
　　靳代理深悉軍餉積欠太鉅擬在中秋前籌撥一千餘萬 
[北京電]  
　　派徐鼎霖今日往先農壇監視焚土 
[北京電]  
　　蘇督電西南反對王氏疏通無效據南代表所述希望改任錢或龔充總代表 
[北京電]  
　　王克敏電請回京面陳要政已電阻 
[北京電]  
　　龔臨去財部時又添派參事上行走多員（以上二十六日）以上中華通信社電 
[北京電]  
　　靳今晨到院對衆宣言此來不過暫攝數日一切均不更動院秘長仍留郭則　（二十五日） 
[北京電]  
　　靳電王揖唐和平宗旨無所變更滬會仍前力謀進行 
[北京電]  
　　閣議國慶日除例行覲賀及頒赦典榮典外閲兵一項决定停止 
[北京電]  
　　政府與商會磋議物色相當人才赴國際勞動大會京商會擬通電各省商會公舉 
[北京電]  
　　楊增新電告俄鹽運入新境有違條約請外部向俄使交涉停止 
[北京電]  
　　庚子賠欵用途　派主張不一政府將彙集討論吳鼎昌此次來京聞即爲申抵補釐金前議 
[北京電]  
　　張調辰出京赴寗許世英由寗來京聞均與和事有關係 
[北京電]  
　　靳昨晨先入府謁徐後即到院開國務會議靳發表意見繼續龔之方針并主張速謀和平 
[北京電]  
　　胡惟德來電報告業已起程回國 
[北京電]  
　　李思浩代財政昨下午由靳副署昨晚發表（以上二十六日）以上中孚通訊社電 
公電 
[雲南唐繼堯通電]  
　　廣東軍政府參衆兩院各省督軍省長各護軍使各省議會各界聯合會各法團各報館均鑒頃致北京徐菊人龔仙舟兩公一電文曰北京徐菊人先生龔仙舟先生鑒頃閲報載魯直公民因山東無故下戒嚴令馬良慘殺義士入京請願致觸當道之怒毆辱拘捕鞭軀斷脇桎梏囹圄者種種慘狀耳不忍聞稍有人心誰不髮指而當局乃大逞淫威舉專制時代民賊獨夫所不忍爲者竟演於共和之世查山東人民因靑島及順濟高徐各問題恐祖宗邱墓淪爲異族故急而出於自衛乃當局不諒其苦橫肆摧殘魯直公民迫於無可呼籲不得已棄生命冒斧鈛匍匐千里冀解倒懸假使當局能保全其食息之所則人民自安其耕鑿之天誰無身家何爲前仆後繼甘蹈不測嗟乎國未亡而鞭笞牛馬之慘我國民已身受之誠恐怨氣所蒸激成鉅變土崩瓦解即在目前使當局而尚有顧慮也亟宜將被捕請願團省釋出獄取銷山東戒嚴令懲治馬良以警兇頑而伸民氣實深企盼漾印等語特電奉達唐繼堯漾印 
國外要聞 
[巴黎戰後之生活情形]  
　　中美新聞社巴黎通信云近來巴黎中央市場發生動亂事婦人小兒僉將番茄瓜及雞子向警察抛擊兒童此舉不過藉以游戲而推車賣物之婦女確以此等食品爲武器在吾人觀之如此耗廢此等夏季食物未免可惜而婦人小兒則以一過熟之番茄將警察制服之一部分染紅引爲滿意此項風潮之骨髓中實含有戰後新生活之臭味故不可小覷之查其起釁原因並不在推車賣物之婦女彼等不過從旁加助其抛擊之目的亦本不在警察而在彼等所不慊之人不過警察適爲目標耳蓋戰事終後法人之負擔大增負担維何厥爲生活代價之高此項風潮卽物價之戰爭也凡食品燃料衣服宿舍之價無不繼長增商人人引以爲憂獨有抬高物價之奸商暗中竊喜而表面上則　過於居上位之他人今試詳述茲事之原因先是有某報訪員每日登載消息謂有許多飯館及食物舖抬高物價彼曾喚警察與之交涉其後市民之在銷費方面者紛紛組織委員會協同在繁盛市街强迫食物店或食物販賣車（即上述之婦女經營者）減輕價値否則即奪取之而以低價代爲售出此項改良方法傳播甚迅一般學生亦附和其間即而推車售物之婦女會同各小店主將此新戰爭之地點移至中央市場聲言如不許物品照彼等定價售出則不准再售任何食物而批賣商尤不得出售因物價之高皆係彼等抬高之故而批賣商又將高價諉過於農民於是情形更惡銷費者本尚可以高價得食物今且併高價而不得蓋一般農民以橫被嫁罪心有不甘决計與巴黎市場斷絶往來不再供給乳酪雞子葱豆羅葡等物於是推車售物之婦女以無可營生益集矢於市民所組之委員會與與生（正在暑假中）與之開釁紛紛將番茄等物亂擲當局聞耗立即馳往將餘剩之物品收往公共濟助局市場即往關閉各魚類仍回冰箱彼最先揭布高價新聞之訪員被衆攻擊衣服破碎爲警察帶往警所婦女所推之車疾馳四散小食物店不敢再開市將窗門閉上獨銷耗人徘徊於市場而番茄不可得矣然此輩銷耗者並非過激派實係中等紳士與資本家也又在沿塞因河之門德古城銷耗人之監督勢力亦已延及凡見郷農將食品載車經過即勒令停止另定低價出售對於郷婦亦然以致農民均不敢運物上市物價更貴且不可得凡此情事將發生何種結果祇能付之揣測而物價之决不因此低落可以斷言夫使牛油一磅之四分之一售價四角自然昂貴但此係巴黎全部人士一律所出之價非一部分人所獨負担則曷不忍受之乎所當問者是否有人故意抬高價値從中取利耳據英國干丹士爵士所言則謂今日全世界生活程度之高厥以有人故抬物價爲主要原因但有某法人研究此問題謂尚有其他種種原因此等原因不除物價終不能平據彼云抬高物價自係一原因但非主因此外如錢幣之濫發匯價之低落傭値之增高（戰時工資增高尤以婦女爲甚彼等數年來用錢無節成爲習慣因之物價亦投機而增高）以及生產之缺乏交通之困難均與物價之高大有關係凡此皆非政府與市民監督會所能救濟者關於供與求之問題自有正當解决之老法惜乎今日人鮮注意之耳 
國内要聞 
[北京通信（霜羽）龔去靳代之因果與靳徐之爭潮]  
　　龔辭靳代醞釀月初至今日而已發表此中盈虚消長之機蓋僅在段派之内夫全國問題有所謂南北而北派之中又分馮段段派以内又分靳徐政爭之範圍愈縮愈小而段氏在北京之勢力亦愈久愈固矣 
　　龔靳交替乃靳欲出台而迫龔讓位者其事實已明蓋自今春二月龔靳因軍餉問題幾至互毆自是以後閣議席上時有衝突龔靳久有不兩立之勢最近又因飛潛兩艇之購入需欵五千餘萬龔氏陽爲贊成而密上一呈於總統力言其不可總統交陸海兩總長閲看於　靳劉二氏大憾龔氏合力謀之遂有陸海兩長不出　閣議表示留龔則請罷我輩之事外省各督迭索欠餉龔既以無欵不與又不與之敷衍周旋其心已積不　平近見軍界要人與龔水火又有人從而簧鼓之於是曹錕張作霖乃一電不足繼之以再而以不能理財詆龔請改組内閣又請任用靳氏因此兩事龔遂以倒然其主要之原因則不在此也 
　　靳與徐樹錚同爲段派之要人而互要鑿枘龔之與靳齮齕相傳因徐曾囑龔氏如勒索欵决不可與故靳之視龔直爲徐倀且自龔氏代閣以後國務院之大權暗中由徐操之亦覺有去龔即去徐之感然靳於段氏得龍之專本不如徐乘間而入本不易易自因軍械密約匿而不交爲傳良佐所舉發段氏始有疑徐之心又因周樹模組閣問題安福不受段旨而竭力反對使段氏對於東海言不能踐段氏益有厭棄之意而適全國鼎沸共惡安福　段與徐而駡之於是段派中之非徐派如吳光新之流皆主犧牲徐以打破安福保全段氏因此而傳良佐曲同豐吳光新諸人聯結一氣抬起靳氏以制徐而靳氏組閣之説以起段既不滿於徐即於靳易於接近故去龔用靳段始主之而當陸海兩長未表示割席曹張二人未迭電攻擊以前段氏每見閣員即詢以龔何未去故龔雖今日始去而兼旬以來已非人所堪矣 
　　雖然龔非不欲去也乃安福不使之去十日以前本有辭呈即上靳繼已定之説然其憂然中止則以徐勸龔勿辭爲間接之拒靳安福雖視龔之個人不甚重要而以其肯受驅役總較非安福系爲强龔又以與靳不合亦不甘心讓靳故靳已定而龔忽不辭致再有海陸兩長之割席與曹張二督之逼桚然雖受逼桚而二十一日晚曾毓雋宅之會議雖在龔呈已遞之頃而仍主擱置三日以待斡旋故二十二日龔氏竟因修正辭呈將辭呈並擬好之命令　擱案頭不署名發出直至二十三日午間外間形勢愈逼愈緊不得已而去今日命令下後龔氏出院猶有李後主倉皇辭廟日揮淚對宮娥之悲狀也 
　　靳氏已定於明日就職矣外間傳言靳徐之爭由此益烈且有謂即徐之籌邊使亦不可保者即新國會亦陷悲運者論靳派犧牲徐以保段勢力之主張固在意料特恐未必如此嚴厲耳至安福方面早知此種形勢無法抵抗故只有（讓他幹幹看）之説且有鼓吹正式提出預備否决者而其不眞除而兼代卽由於此再以徐樹錚言則此番失勢亦甚覺侘傺無聊特此人平日性情不甘岑寂故再接再厲亦未敢忘以愚所聞　埋頭下預備實力之功夫以求地位之站穩蓋籌邊使之權雖實際上不行於西北而既有西北四旅且有邊業之名即可因以展布現在之所布置者一爲人的結合彼於籌邊署内西北軍中日以桐城古文教導部下設帳講學下士禮賓且與翁之麟（邊防軍械處長）宋邦翰宋子揚（西北軍旅長）李如璋（籌邊使參謀長）楊宇霆（前奉天參謀長）王英泰祁公謀（皆富謀略之文士）結異姓弟昆稱中興八愷蓋欲有以厚結勢力也二爲財政籌畫邊業公債既以東海之反對格而不行於是又從邊業銀行上着想爲厚積資財之計該銀行總裁爲李思浩兼任而李曾久任鹽務署長與鹽界尚有淵源乃於邊業銀行之股本電各運使規以定數令向鹽商認籌計長蘆十萬兩淮二十萬兩浙二十萬山東十萬河東五萬晉北五萬東三省二十萬四川十萬除廣東而外無不攤派現以各運使不肯負責又將招致鹽商代表入京共謀此事且聞兩淮已承諾矣此項集資亦專爲樹植實力之計蓋其志不在小也故靳在今日固已勝徐而徐亦不忘翻本將來之政局又多一擾攘矣 
　　至於龔去靳來安福失勢和局問題之現狀當然亦有所變動王揖唐之内援已先絶靳且聲言主廢軍事協定矣若誠意如何結果奚似則當拭目以靜觀之 
[龔靳更迭之餘聞龔心湛辭呈與通電]  
　　龔去靳代已見明令聞此次龔之辭職東海絶不作照例之慰留辭呈朝上明令夕頒現靳氏已定今日（二十五）上午就職龔氏昨日趕辦交代直至下午四時始出國務院之門當在院辦理交代時一面並拍發極長之通電怏怏之意見於言表蓋辭職非出於本意亦難怪其不平耳惟龔去之後尚有兩個小小問題卽財政總長何人院秘書長何人是也據聞李思浩代理部務之命令昨日亦已送府蓋印惟須俟今日靳氏就職後方有人副署故暫緩至今日方能發表至院秘書長則靳如不換人郭亦不一定要去現郭已上辭呈東海尚未批准但亦未慰留大約須俟靳氏自行决定外間頗有靳氏擬以陸軍次長張志潭兼院秘書長之説果然則郭亦不能不去矣茲將龔之辭呈及通電錄下（一辭呈）竊心湛自維朽質難秉中樞奉命以來陳情至再非畏難而引避實審己以徬徨乃蒙鈞座眷顧之隆復値國事艱屯之會遂忘愚陋勉效馳驅意者殫竭肫誠挽冋刼運下以慰和平之希望上以分宵旰之憂勤一俟大局敉寗初衣便遂無如心餘力絀慮淺能疏已逾宣聖攝相之期莫副謝傅斯人之望雖張良借箸願有補於一籌而傳説　羹本難調於衆口若更蹉跎時日貽誤事機匪惟貽戀棧之羞抑且重伐檀之誚曷明　志彌疚私衷惟有仰懇俯賜矜全曲埀體諒准免兼代國務總理暨財政總長本職即日簡員接替在心湛仔肩釋重庶免居高速謗之　在國家匡濟得人或收扶危定傾之效迫切待命無任悚惶（二通電）各省經略使巡閲使督軍省長都統護軍使都護使總司令上海五總代表並轉各代表唐總代表並轉各代表廣東岑西林先生并轉陸伍唐孫林諸公鑒心湛忝主國計兼攝中樞乞退再三未邀允准一以主座謀和肫摰責令商洽各方一以心湛怵目艱危未敢畏艱引避勉力支撑於今三月果裨國事何恤悁縻無如力不從心事多違願所持以接人者惟誠與信而不足泯人之疑所持以勗己者惟公與廉而適足滋己之戾若再濫竽高位尤　貽誤方來本日已呈請主座准免各職仔肩獲卸感幸交并惟世變方殷和平未覩返之初志良用慊然深冀南北明達諸公共懔危亡力蠲意見勿操戈於同室亟禦侮於閲牆倘能永息紛爭徐躋康樂不惟民食其賜即心湛退歸林下獲觀厥成亦藉以償未竟之懷而釋隱微之疚拜助他山實無涯涘抑更有陳者吾國財政一破於庚子之變再壞於辛亥之役已屬創鉅痛深迨丙辰以後軍用無度政費日增各省解欵無着反賴補助於中央國庫悉索無餘惟恃與償爲生活本年預算不敷竟達二萬萬元以上而善後須借之欵爲數尚不止此羅掘窮於雀鼠抵押將及地丁呼吸存亡至危極險心湛筦部伊始通盤籌畫咸主開源姑無論百業蕭條未忍重傷元氣兵爭未已着手無由就令　勉圖功而收效决非旦夕若徒爲權宜應急續借外資剜肉未必補瘡止渴何殊飲酖心既以爲未可勢自難以强行故履任半年惟有力戒虚糜藉謀救濟知我罪我悉聽公評雖商民尚屬相安市面未形騷動捫心清夜幸免愆尤然綆短汲深點金乏術敢去矯矯實愧硜硜欲國脈之聿張惟後來之是望顧頗聞多數議論以和局朝定借欵夕成挹注有資無虞缺乏須知此次善後借欵用途極繁非事事樽節開支亦將窮於應付尤冀統籌兼顧酌量匀撥以作生產之費庶根本日固枝葉自榮否則溝澮雖盈涸可立待膏血枯竭無復生機恐借欵簽約之時即全國破產之日鑒彼埃及可爲寒心此則耿耿愚忱不敢不於臨去之日埀涕而道者也邦人君子幸埀察焉龔心湛 
[安德森之中國近事觀]  
　　字林報去英人之中國協會於七月三十日在倫敦開會主席安德森氏演講中國事件略謂南北之爭謂爲南北人民間之爭實屬大誤此不過黨派間之爭耳現雖無切實解决之氣象然亦無繼續作戰之機會蓋外人財力與軍械之供給既已禁絶而中國又無自籌戰費之能力加以國民厭戰故南北雖欲續戰亦有所不能也中國政府固如驚濤駭浪之不穩固然其國民性質則含有隨機應變凝合堅定之要素華人有種種極可欽佩之特質世界各國能如中國之迭經顚沛而尚能自持者殆不多見中國外交失敗疫癘災饉革命内訌頻年發見容足阻中國之進步但未阻中國之發展約略言之最近兩代中每十年對外貿易輒增一倍而其國内製造業與礦業亦大擴張試舉數端言之去年中國紗廠出紗逾一百萬包棉布二百萬件煤鐵出產亦有增加四十年前中國無一哩之鐵路今則有七千哩左右如國内和平從事休養則此後十年中鐵路當不止增多一倍鐵路既四通八達工商業自然將大　脹矣余近與梁啓超談話梁謂中國勉力設法廢除釐金之時日今已漸近但欲使中國能成就此事則馬凱條約須稍修改此約供獻太少而要求太奢税率由五釐增至一分二釐半較諸國庫現收之釐金入欵尚形不敷云云梁並未謂税率應增至一分二釐半以上但謂税率應分種類貨品有應繳一分二釐半者有應減者有應免者亦有應重征者梁又主張逐步廢除釐金以若干年爲限而不主張全國釐金同時驟然廢除余當囑梁氏繕擬文件發表其增進中英商務之意見英人爲己國商務計定樂爲愼重考察之茲梁已以其意見書見示不日即可披露在余觀之此問題之扼要點不僅在酌定加税以作取銷釐金之交換物且在决定加收之數幾成應解北京幾成應留充省費苟此層未有美滿之解决則地方必另換形式繼續征收貨捐也就外人眼光察之中國有許多重要税源幾未開關今烟酒税僅爲五釐如鴉片果皆絶跡則飲料銷場當見發達查淡性皮酒現漸暢銷中國印花税所入甚微餘如所得税等皆未施行世界各國富人繳税少者殆莫若中國如中國多請西國精稽核術之人員如丁恩其人者以襄助其理財則裨益必非淺鮮焉銀之問題余前屢有陳述今銀價漲至五先令六便士（譯者按今日銀價尚不止此蓋已漲至六先令三便士矣）此爲吾人數十年來所未見者印度仍吸收大批現銀迄今未已中國爲買銀國美國亦需現銀以補足其前售與印度之空額歐洲又缺少銀貨而銀之產額並未因價昂而增多反見減落金之供給亦復不足如欲維持世界商務之交通並避去紙幣世界之危險則金銀兩項皆爲貨幣年莫可少之物既以金銀本位爲必要則較善之法當由各國承認金銀兩種本位也將來東西之實業競爭此問工業聯合會鮮注意及之要知遠東八萬萬人民今漸變爲實業民族高等工業東方工匠或未能優爲之但假以時日藝術日進則今日所感之困苦當然日見其少從前西方所享資本低賤之利益今已喪失且西方工價今既較東方貴至十倍而工作時間又復不若東方之久長苟不設法以免偏枯則困難時局遲早必作今東方工價以銀計算將來銀價低落則無異東方工價低落此誠吾人所當以戰事發生後所得之經騐對此重大問題而加以研究者也安德森氏繼言東方領署俸金事與山東問題追述一八九八年中德條約及一九一五年中日條約末謂日本既已正式佈告其政策以保全各國在華利益保障中國獨立與完全爲目的則以此宣言之精神施諸現有之爭端其事固可和平解决也日本果實施此精神當承認開放靑島爲萬國公有租界以上海辦法爲根據並當將膠濟鐵路仍歸中政府管理如滬寗鐵路辦法不僅此也日本更當加入銀行團公共支配路線之擴張果爾則詆責日本有侵略中國野心者自不發生異議矣 
[新成立之小借欵]  
　　近來關於借欵一事雖經政府與銀行團迭次接洽然往返徒勞迄未收效而財政當局固受各方面頻催欠欵尤形焦灼且最近要求舊銀行團撥墊二千四百萬元當時亦未解决不得已乃力倩某要人關説向日本大阪農工銀行以某項税欵一部分作抵借洋五十萬元月息八釐五已於本月二十日訂立正式合同至付欵日期尚未探悉 
　　又據財政界消息最近北京財政之窮困已達極點其中待放之欵以各路軍餉最爲急迫當局迭接各軍政長官急電竟有餉再不發瞬將不穩之語實爲一種極大危狀當將此情密告銀行團求其通融聞投資者已允爲破例承借其額數爲五百萬元實爲日本墊出而商由舊銀團承認日内即可交欵 
[滬軍使暫不另簡説]  
　　松滬護軍使問題自盧永祥就浙督後曾一再電請速簡專員以專責成政府以當此多事之秋不欲多所更動故亦再三電令盧氏暫行兼攝昨聞盧又電請速簡滬使已由國務院電復謂滬使既明令該督兼任職權所在自非虚懸何必急急發表毌再凟請奉諭特達云另一消息云松滬護軍使一席最近以齊燮元呼聲爲最高惟因競爭者繁不能不暫緩發表茲聞有人向政府建議以松滬既屬之江蘇復於蘇督軍之外又設一特任官之護軍使實不啻將松滬一隅列出江蘇以外未免近於多頭政治不如趁此裁去護軍使恢復三年舊制仍設鎭守使改特任官爲簡任官地位既不過崇又屬督軍範圍之下可由督軍就本省各軍事長官中擇一請簡不惟可以息爭且亦統一軍事之一法云云但不知當局能採納否 
[京華短簡]  
　　德奧兩種和約副本先後郵寄到京由外部派部員十六人爲兩班分任譒譯最近已將一部分脱稿惟全部條文過多脱稿尚需時日部中擬俟脱稿後分别印成單本公表 
　　政府電召劉氏訓來京以備諮詢昨據政界消息劉氏今日可望抵津即日來京至劉氏來京任務以恢復對德奧和平手續爲最要其餘尚有交涉上某某兩問題蘇督李純近日電致政府云蘇省自六年七月因時局不靖繼以我國對德奧宣戰情形緊迫宣告戒嚴迄今時逾兩載地方已臻安　兼値歐戰告終擬自本月二十五日起宣告解嚴回復原狀以安人心其檢查郵電等事仍飭遵照部電照舊辦理李純漾印 
　　據外交界傳述政府現爲研究國際訂約事宜起見擬添設一新機關定名爲訂約討論會（或稱締約討論會）其討論之事項一爲與德奧兩國應行修改之約章一爲與新成立各國應行訂立之約章此項機關將附設於國務院内 
　　新任駐西伯利亞委員李家鰲自奉明令後外間曾謂其業已出京或定期出京者茲聞李氏前次本擬首途赴海參崴就任嗣因劉鏡人不久即可來京遂留京俟面晤劉氏接洽一切後再行啓程邇日西伯利亞激黨披猖形勢一變政府對於應付方法迭與李氏詳細研究以資措置故李氏現在仍滯跡京中寓於北京飯店一時尚不赴崴　　井陘煤礦本德人漢納根財產爲敵產之一對德復和後如何辦法曾由外交部及國務院電查各國成例頃已决定收歸官辦令直隸省長商同農商部妥定　程 
[松黑江防艦尚在被阻中俄人之蠻橫法人之公論]  
　　中美通信社消息云孫烈臣郭宗熙近日來電謂利捷等六艦駛入廟街被阻前經駐崴日代表松平允逕電日政府請示辦法茲據復電仍無切實解决現在内外斷絶我艦接濟米煤等事情勢萬急不能遷延請速依據愛琿條約直接向俄使交涉查此事本無日人干涉之理由務望迅速雙方交涉限期解釋云云又聞劉鏡人亦有來電呈報砲艇進駛事彼方倘再藉詞支宕應否我艦自由駛往請海軍部核奪辦理 
　　法文北京政聞報云關於黑龍江航權問題近來曾發生一種衝突至今尚未結束故日前俄國使署與北京政府同意將俄籍某某各船隻售諸中國某公司此實爲此次衝突之由來自該船隻等買給中國公司後於是黑龍江江面乃見有中國之旗斾旋雙方發生問題嗣後復就消滅蓋沃木斯克政府欲取消當日售船契約經中政府提出抗議謂此等契約已由哈爾濱俄領准許實係正當合法中國方面卒獲勝利該船隻等已變爲華籍者乃得繼續航行於黑龍江一帶不料事後又生糾葛此即係目下之交涉而來原則由於黑龍江沿岸景象产寗過激派時來襲擊頗爲危險中國公司請求自國政府之保護中國政府乃派出砲船二艘不料俄使即起抗議考中國兵船之駛入黑龍江也固係以前未有之創舉但以現今之新時局論此種保護行爲實不可少况中政府於此不過實行因條約所得之權利千八百五十八年五月十六日愛琿條約第一條第二欵有曰（在黑龍江松花江烏蘇里河只准中俄兩國行船其他各國船隻不能駛入）千八百八十一年二月十二日聖彼得堡條約又從而申明之其第十八條約（按照千八百五十八年五月十六日在愛琿所訂條約應兩國人民在黑龍江松花江烏蘇里河行船并與河沿一帶居民貿易現在復爲申明）故關於中國船隻自由航行一事中政府自有權利顯而易見而戰艦亦包含在内又千八百五十八年六月一日天津條約第四條亦切定之如下（邊境各地方官對於此種貿易及經營此種貿易者應特别加以保護）此次因日本之舉動又另產出一種之糾葛日人因西伯利亞戰役前來該帶曾於黑龍江逮捕數過激派船隻加以武裝對於中國砲船竟持反對之態度追隨其後至於廟街試問用意究何所在舍日本性喜用蹂躪政策外實無足以解之者彼日本顯欲保有黑龍江之航權蓋平時該國船隻不能駛入該帶也自此事發現後中政府即由其駐海參崴高等委員劉鏡人向日官吏提出抗議該問題卽止於此現尚無何等發展竊以中國砲船之在黑龍江也沃木斯克政府及日本政府均不能作正眞之辯駁此等船隻之任務不遇純粹係保護的任務即令其或挾有協助攻擊過激派之性質俄日二國尤宜歡迎彼日本非有軍事協定之束縛而爲俄國利益計非在於能得一切之扶助乎 
[建設芝濰鐵路之波折]  
　　外交界消息芝罘濰縣鐵路之建設支綫久爲日人所垂涎茲有京津大富商閔某爲便利交通保護國權起 
 
 

Page 7

 
 
見糾合同志五十餘人成一中國大資本團以便籌欵建設芝罘濰縣鐵路刻下正在積極進行濟南已有籌備事務所北京及芝罘濰縣等處不日亦將設有分所籌備事項以集股爲第一要務至建設路綫由濰縣至芝罘須建設六百里長大約用欵在七百萬元左右閔某等已呈請農商交通兩部核准並請政府承認半數建設費其餘一半當可由閔某等自行招集政府承認與否尚未發表惟此議一出日人方面已非常注意以爲巴黎和約即經簽立又有一九一五年中日密約以故山東鐵路無論已建未建其權完全屬於日本至於德人所有在山東之經濟權當然亦爲日本人所有何以現時中國商人竟有單獨招股在山東建設鐵路之舉聞已向政府提起異議山東人民對於日人此舉極端反對並聲言芝罘濰縣路綫之建設絲毫不准外資攙入云 
[湘省水口山礦之合辦草約]  
　　湘省礦務當局因政費支絀將與美商某公司合辦水口山煉廠聞雙方已擬定草約内容大略如下（一）創辦水口山煉廠議定股本美金二百萬元公司佔十成之六礦局佔十成之四公司股本係繳現金以供建築爐廠等項之用礦局股本以鋅砂價値充之（二）公司每次所領鋅砂以鋅砂値之半扣合美金爲礦局股本其他一半交付現金與礦局自由使用但股本交足後每次砂價須全交付現金於礦局（三）礦局由砂價之半所繳之股本應隨繳隨發股票且於股本未繳足以前公司所得之利益卽應以十成之四分派礦局（四）礦局現有鋅砂十一萬噸除現有之新舊兩廠使用外均歸公司預約定購礦局不得再添新廠提煉及售與别人公司將現有鋅砂煉完後由礦局將水口山分局所產煉砂除自煉外繼續供給公司十年有餘得由礦局處理（五）礦局現有煉砂每煉砂値定美金十元後十年供給之煉砂交付時照市扣價均在松柏堆棧交貨（六）公司訂購礦局煉砂須預繳美金合銀二十萬兩分半年繳齊礦局以現有煉砂爲擔保品解約之日退還不另給息（七）煉廠工程營業應由雙方主持詳細再另行規定之（八）煉廠須設湘省内地並限於簽字後一年内成立 
[漳州又開國民大會]  
　　漳州對於青島問題組織國民大會提倡國貨所有由厦到漳船隻須經國民大會檢查必眞正國貨方許登岸今猶繼續進行九月九日國民大會復開會到會者師範學生中學生縣立高等小學生商會農會及各商家數百人討論禁止某貨入口限期肅清最終議决自九月十日起每日派定人員檢查貨船限九月底一律停運並當場推定巡查員分日負擔巡查責任九月十日江建琛賴汝梅吳劉漢陳黃文十一日黃德成魏德潤高運陞施與濱十二日郭算眞黃拔常丘敏勳李維楨十三日鄭鵬程楊鴻文邱思敬蔡盈科十四日林胡嵩黃慶濤莊志誠林崧雲十五日潘登嚋黃顯達林昌年董絡盤十六日吳紹莊劉仲衡吳思永陳黃章十七日許守眞黃漢鄧杞榮蔡郁十八日江成器許升扶唐敬書徐寛容十九日林秉貞魏翰懋黃紹學朱懹素二十日黃士傑陳啓端鄭位育陳慧推定後即散會現各該員正在按日檢查云 
[九江聖約翰學校之風潮]  
　　江西九江聖約翰學校爲福音教聖公會所創辦　歲學生多係教民近則另購校址新造房屋規範較前宏大以故教外學生投入該校肄業者實繁有徒（約占全校三分之二）幾有與南偉烈大學並峙之勢前次鬧外交風潮時有該校學生夏某充學生聯合會副會長高監督（美人）以其不守校規干預外事迫令退學並通函各教會學校毌得收納因此該校學生與高監督之感情頓形淡薄而衝突之機已胎於此矣昨日（二十一）爲禮拜日衆學生循例赴禮拜堂舉行禱告步法稍有不齊高監督責以信教無誠勒令整步多數即遵從僅有一二學生不服故作跳舞之狀該監督喝曰汝等如豬一般純然不守規則罰從禮拜堂至校舍整步四次以示懲戒因是激成衆怒學生即召集開會僉謂我等行動自由何得任其壓制主張一律退學高監督見勢不利恐學生滋事遂使陸校長往謁贛北鎭守使請派軍警保護吳使欲自到校立勸學生上課時有某長官勸吳不必前往謂學生如不聽從其言未免有碍顏面吳然之因思九江縣教育會馬祖楨平日與學生感情融洽特請馬會長前往疏通雙方意見以資解决馬偕陸校長去後切勸學生以學業爲重毌徒意氣用事致令廢學學生亦頗覺悟惟要求放假三日以平氣憤馬旋至高監督處語以學生要求條件高不惟不允並令校内一律暫停伙食夜間不許點燈是晚即請警察到校勒令學生退學毌許逗遛校内學生憤不可遏當將校内傢具一概搗毀現學生均寄寓於江寗會館内而該校二門仍有巡警把守不識將何以善其後也茲將該校全體學生退學宣言書錄下啓者敝校成立約六載矣監督屢易校長迭更固有善與不善者惟今高監督達德陸校長配三其不善之尤者也達德美人也繼前校長林子漁之職今者同人等以國事猶未靖息故每日有聚會之舉而以敝校總班房爲聚會所在此舉動不過欲盡吾學生等之天職耳詎知監督是非不明曲直不辨斥令同人等退出會所且以豕爲同人等之名稱此豈可默默無聞耶嗚呼國尚未亡人竟視吾人如奴隸民心未死誰願爲人之馬牛此固非無智者不得不與之辨也陸校長我國國民也胡爲附之而不爲同人等發一言哉其欲爲人之奴隸耶抑欲爲人之馬牛耶目覩心傷故又不得不言也乃高達德又施其壓迫之手段於昨夜半十二句請巡警到校勒令同人等退學其何心耶此殆使我學生不得具有愛國之心也使我國民不得伸其志氣也使我國家不得轉弱爲强也當青島問題發生之時同人等開會討論進行辦法高監督屢屢阻止繼因衆怒難犯專欲難成乃無可如何及罷課後而彼又囑同人等束裝返里此其逼迫學生彰彰明矣敝同學夏君藩熱心愛國之士也當青島問題發生之時曾爲敝校代表但此季開學之時高卽迫其退學是又何心耶則謂其使我學生不得具有愛國之心也不亦然乎然彼之罪惡又非僅此而已彼且時出其詭計以取利也如敝校章程未載燈油費一節彼於本季又增此項同人等向之理論彼出種種花言巧語以愚學生又同人等以前所組織救國十人團所餘之欵彼欲以爲己用同人等皆不之許其心願遂未能逞然其貪利爲何如耶而陸校長亦不可謂無罪也彼始則允以同人等圓滿之答復繼則又與高監督籌謀計畫使警察促同人等離校此非陸校長失信之罪乎舍高陸二人而外敝校長劉二教員亦其類也此次退學彼亦助高一切良可痛也竊思同人等負笈來校爲求學耳此次所以退學者實出於不得已也爲此苦衷乃縷述一二於各界諸君台前幸祈鑒察爲禱 
[贛學界之會]  
　　師範校友會江西優級高等師範畢業各生於二十一日午前十時假毛家橋贛省中學開校友會成立大會并討論贛省中學一切辦法到三十餘人公推吳大樽爲臨時主席略謂本校友會組織經過情形業已報告多次今日略將開會宗旨説明本會同人對於教育均甚熱心將來本會成立後或各本其學識及經騐所得編輯印刷品或各出資財組織學校於本省教育前途增一線曙光而於本會同人亦可得無上之榮譽次討論校友會章程由主席逐條宣讀較原稿略有增删次選舉正副會長涂澤霖燕國祧臨時動議本會選舉正副會長尚未登報通告手續上殊欠周到因優級師範方面之校友會僅由選科一部分人組織而成此外補習科專修科均未加入此次與高等師範共同組織校友會在補習科專修科各同學多認爲兩校友會之合併故該兩科同學到者極少本會既爲聯絡感情起見不如改期選舉會長先行登報聲明免致同學誤會各懷意見衆議决改期二十八日選舉會長并登報聲明最後討論贛省中學辦法主席説明興辦中學之原因及其經過之情形並請同學助捐當有鄧拱璧等各認洋二十元主席又謂本校報名應考者已達百二三十人之多急宜推定校長主持一切當推鍾君靈秀（北京國立商科大學畢業）爲校長衆贊成二時散會　　學生聯合會二十一日學生聯合會職員常會因到十餘人不足法定人數特改爲談話會討論改組事項李凌鶴謂改組事項前已列入議案未定日期應速通函各校選派代表五人與會速行改組若延宕不决坐失機宜使救國之事業等諸夢幻泡影殊非眞正愛國之道吾人抱定救國不忘求學求學不忘救國主義自應本諸初衷激發天良把救國的責任及希望切實做去萬不可苟安旦夕就此卸責因爲現在的世界是奮鬭的世界並不是安樂享福的世界也衆以爲然遂推傅競仁擬稿通函本省中等以上各學校定於九月二十八日（下星期日）實行改組 
　　女子實業會女界聯合會幹事長金士珏等集股於繫馬椿創設實業販賣部業已開幕多日茲聞該部各職員以販賣營業雖蒸蒸日上而辦事細則多有不合處現擬於下星期三召集全體職員開會籌議改組方法擬將販賣部改稱國貨售品所另行組織美術紡織部招集婦女教授各項縫工以示提倡女界之實業 
　　婦女生計會沈佩貞女士此次來贛據其自述云係因北京婦女生計會已有成效可睹擬再在長江各省設立分會以爲女界謀幸福日來聞沈已邀得留日學生彭文徽女士擔任發起組織江西婦女生計分會一切會章悉照亦總會辦法惟會址尚未擇定故籌備各事均假彭女士寓所討論一俟籌有頭緒即行召集會員開成立大會 
[蘇省委員辦振紀]  
　　蘇省江南各屬水災甚重中央籌撥振欵二萬元由齊省長委派多員分往各縣查勘災情輕重以憑分别急振工振兩種從速辦理計委趙保泰赴崑山姚日新赴常熟胡樹桐赴吳江吳清望赴宜興江慕洵赴溧陽王濟清赴太倉紀蘊玉赴吳縣駱路赴金山等縣各委員奉委後昨已紛紛出發齊省長並令各該縣知事會同查勘其令云案查本年入夏以來霪雨連綿河水盛漲江南各屬凡地勢低窪之處田禾被淹甚有圩堤衝决迨後狂風大雨棉禾受損當經令據縣委查勘被災情形以崑山常熟吳江宜興溧陽爲重太倉吳縣金山次之第念各該縣積潦未退無法補種災黎乏食來日方長若不力籌振撫深恐流離失所業經本省長電奉大總統飭部籌撥振欵二萬元等因惟查各該縣被災區域輕重不等究竟何處必須放振何處修築圩岸以工代振何處辦理平糶自非切實調查得其眞相無由定振卹方針除委員前往外合行調令該縣即便遵照俟該委到境迅即會同辦理 
[江浙請願减賦之動機]  
　　浙江省通志局分𥲸金甸丞江蘇省議會議長錢崇固暨江浙水利聯合會同人呈北京政府文云呈爲蘇浙吳杭等縣田賦偏重農力不支合詞籲懇核减以恤民艱而固國本事竊維神禹敷土必則壤以成賦周官土均掌平土地之政以均地貢宣聖論治有國有家則曰均天下則曰平而英儒亞丹斯密定賦税四例先以平而終以覈古今一例華裔同符蘇浙田賦甲於中國蘇以吳縣松江武進太倉等縣爲重浙以杭縣嘉興吳興等縣爲重地處錢塘江以北揚子江以南同食太湖濯溉之賜雲帆粳稻埀跨千年考晋王羲之諸葛恢唐第五琦劉晏諸傳三吳賦重已駕中土租庸督責視爲國家無盡之藏自宋之季更買民田以益賦額籍没奸產據租爲糧由元迨明變本加厲怨由張氏毒及吾民然而官糧雖重民糧猶輕自嘉靖中攤平田則哀官益民民乃滋困困則必減一減於正統再減於雍乾兩朝大減於同治顧雖減而吳杭等縣之賦猶甲天下今計同治以後蘇之吳縣等十九縣尚存銀額一百八十八萬五千二百十九兩零米額一百二十二萬九千七百八十二石零浙之杭縣等十縣尚存銀額一百三十二萬五千二十三兩零米額八十六萬四千四十二石零以丁漕折合國帑都一千二百三十二萬六千六百十七元而全國丁漕約八千萬元則江浙七屬實佔全國田賦六分之一弱夫以吳杭等三十六縣之地開方不過五百里山林陂澤道路墳壠荒穢不耕之地皆在其中其幅員曾不及四川一大府而四川全省之賦爲六十萬元湖南倍之貴州半之是以區區五百方里之田賦而三省之出曾不及其奇數是必亭林所謂一畝之田化十四而後可也（未完） 
[南京快信]  
　　軍署參謀長何恩溥已於昨日公畢出京返寗即謁李督報告在京接洽情形 
　　財廳昨委楊蔚光充閔行税所長 
　　李督委邳縣知事洪鑑兼軍法官銜 
　　王揖唐之代表李士鋭昨日晚車偕余鶴松赴滬　　造幣廠長武濬源瘋狂疾已稍愈日内擬即出醫院 
　　總商會地方公會省農會各團體以李督齊省長維持本省米禁功德在民定明日公送匾額兩面懸於軍民兩署大堂藉以表揚盛德 
　　邳縣巨富王雲谷無嗣忽於前月得疾身故遺有田產四百餘頃現親族爲爭承繼問題涉訟官廳爭持甚烈 
[杭州快信]  
　　省署遷移原定下月一號因省教育會欲收回高等學校房屋（即省署）又起波瀾致四師七旅旅部無從安挿財政廳一時亦未便遷動現尚在磋商中惟省署决俟下月十一日前遷移至梅花碑舊縣署 
　　教育伍廳長因本省辦事諸多掣肘去志甚堅擬卽日聲請辭職 
　　浙省各絲行支給三釐行用沿用前清舊例僅艮山門一隅餘均照絲捐章程第十八條第二項之規定辦理現長安硤石等處絲行紛紛呈請援例抽收財政張廳長已一律駁斥不准 
　　金華律師公會會長田鴻因案被押該縣地方廳昨電杭縣律師公會要求救助 
　　鹽運使蔣邦彥日前由滬回浙後感染時邪延醫調治至今未痊前運使袁思永前日由京回杭昨柬請四師陳樂山二師張載陽督署參副范安兩長暨杭商會正副王倪兩總理赴仁和路私宅飲讌 
　　浙東各鹽厫紛紛呈請添設運署以該厫本有限制且目下正在設法整頓須向各引商徵集意見再行核議駐閩浙軍一師參謀長劉體乾月初請假旋浙現奉潘師長電召準二十八日起程赴閩 
地方通信 
[松江]  
　　松江各界聯合會敬告國人書原書云我國自五四運動以後國人設種種策劃奮起救國各友邦以我人心未死表示扶助乃不一月而煙消霧散不見不聞外人譏我祇有五分鐘熱度信不誣也我國人聞之能無感愧本會成立之初即持匹夫有責之義對於救國策劃莫不積極進行冀免作亡國奴隸惟救國全恃乎合羣人心須恃乎團結事實必察乎眞象進行不仗乎虚聲查各地各界聯合會已成立者如京津漢等處被迫於武力之解散未成立者則未聞繼起之有人已成立而未遭解散則寂寞無聞並無總會之組織亦無聯絡之舉措現象似此渙散而欲求乎合羣團結事屬難能本會敢矢救國初衷特呼籲於各地各界聯合會及熱心志士之前請即着手聯合組織總會庶民意得發揮之中樞而我國主權亦藉以維護於不敝吾國人如不願作牛馬奴隸其速起圖之 
蘇州 
[狩獵者繳費換證之期限]  
　　昨日警察廳頒發布告謂狩獵法第二條第二項規定狩獵者應受證書每年倒換一次應繳規費銀一元又印花税票一元又第八條於十月一日起至來年三月末日止爲倒換新證書之期即於期内趕速來廳繳費換領如未領有證書者即將狩獵槍械携帶來廳呈騐以便給領證書如其匿不報騐一經查出或被告發定當依法懲罰 
[通令預備戊祭]  
　　蘇城道縣兩署昨奉督軍省長會銜訓令案查本年十月三日爲舊曆秋分第一戊日應行致祭關岳所有樂舞及一切籌備事宜應按照典禮先期預備除令行委員合辦外合亟令仰該知事查照禮典妥爲辦理毌得貽誤云云 
[周監督將來蘇蒞新]  
　　蘇關監督楊蔚霞奉令調任甌海關監督所遺蘇關督委周嗣培接充茲聞周關督行將履新視事現該關署各科主任趕將文件暨經徵欵項開造清册以便届時移交查照云 
[滬寗車略受損傷]  
　　本月十六號由寗駛滬之二十二次貨車十號龍頭與由滬開至無錫之二十一次二十一號龍頭在眞如附近互撞損壞虎口鐵板等件路局得信當即另開龍頭前往將撞壞兩龍頭拖回修理又二十一號由寗駛滬之夜班快車是日抵蘇站時已在上午七時較平日竟遲兩點鐘之久據云因經過蜀站龍頭夾道門口機頭忽然損壞不能行駛即經司機人在蜀站拍電至寗由寗局另調機頭接替將該快車開駛赴滬故抵蘇時已七下鐘矣 
[熊希齡之游蹤]  
　　熊希齡此次來蘇游覽靈岩玄墓等山勝景已於二十日乘坐緝私統領宋明善撥派之鵬飛兵輪蒞蘇當由省公署警備隊參議蔡竹賢等陪同前往鄧尉山游覽桂花菊圃是晚即在兵艦中止宿有某政客特設盛筵邀請宴飲翌晨天甫黎明仍坐鵬飛兵艦開赴常熟一游虞山風景游遍後再行返蘇小作勾留然後至南京選購名人書畫并訪尋故友云 
[嘉定]  
　　勸學所不許興學嘉定縣立第二高等小學設於該邑之南翔鎭本年暑假後經勸學所撤換校長學生家屬大不謂然惟苦無相當學校可入該鎭本有義務小學校一所歷年已多卓著成績本學期先已决定增設高等一年級一班於是二高之一年級生咸欲轉入該校而二三年生獨抱向隅學生家屬乃商請該校添設高等二三年級除自願繳學費外并籌募特捐以資補助該校乃勉允其請增級授課學生驟增百數十人而二高學生則曹部一空矣日昨義務小學忽得勸學所公函云逕啓者案奉縣公署訓令開縣立第二高等小學校校長袁兆康呈控第十郷義務國民小學校添設高等部一案前據該所查復前來本公署以南翔義務小學添設高等科其財力既非有餘且未呈請縣署許可乃擅自設置實與部令不合况本區學齡兒童悉爲收納妨害縣立第二高等小學校進行自非嚴行取締不可惟該郷學董因此而擬停給其每年補助金三百元似亦不合本公署爲維持教育化除地方意見計擬將義務小學新設之高等科即日令其廢止如已經開學停辦實有爲難則亦祇准其收容一年級學童其新收之二三年級高等生應着悉數送回原校肄業至郷教育費中對於該校按月之補助金仍令該郷學童照常支撥否則兩校前途均多窒礙當經呈請教育廳核示遵行在案茲奉指令内開呈悉既據呈稱該知事爲維持教育化除地方意見計姑准如擬辦理此令等因奉此查勸學所規程施行細則草案第一條第五項之規定本所有處理之責奉令前因合行函知貴校查照云云不知該校能强迫其學生使受二高之教育否 
[無錫]  
　　惠山重慶地藏誔閏七月三十日俗稱爲地藏王正誕且閏月大建百年難逢故是日惠山之不二法門張巡廟東獄廟暨錫山上龍光塔等處宿夜之婦女有數萬人惠山鎭之吃食店莫不利市三倍又甘露鎭之甘露寺是日老婦少女之住宿夜者亦有千餘人云 
　　熊希齡蒞錫熊希齡於前日（二十三日）乘蘇屬緝私營淺水兵輪蒞錫至惠麓一帶游覽昨日上午復由邑紳楊翰西雇某院畫舫設筵邀遊梅園萬頃堂楊園　頭渚諸名勝下午重至惠山昭忠祠等處遍遊一週同游之客除熊外尚有王丹揆沈若愚周壽殷朱皇龍俞子琴王季平吳恕之賈果伯劉柏森及邑人裘葆良侯紹先諸君 
[鎭江]  
　　查禁冒掛洋旗鎭埠往來商船往往冒掛洋旗沿途經過税所常關並不將關單呈騐以致偷漏國税習以爲常殊於國家財政上大有妨害現聞江蘇齊省長爲維持税則起見昨特令知財政廳通飭所屬各征收機關嗣後凡有掛洋旗之商船行經關卡局所須將關單號數船户姓名逐一查騐確實始准放行以免刁頑船户假冒朦混致礙税收等情丹徒瓜洲荷花池各貨物税所所長奉此令後均已轉飭所屬各分所税務員一律遵照矣 
　　米價回鬆鎭埠米價飛漲頂高新米上一星期售開六元六角日來價格略趺昨（二十四）日江干米市開盤高秈米每石六元三角其跌小原因由江北上江等處民船陸續運米來鎭日見增多之故惟據業此者云現因有軍米輸出兼奸商囤積私販出口恐一時難有大跌之望云 
　　認借冬漕欵未齊丹徒縣張知事因徒邑息借冬漕一事曾經商准商會認借一萬五千元現祇凑集一萬一千元核與呈報成案尚少四千元礙難滙解聞已函致商會吳澤民會長請其勸導各商凑足原數一面先將已認之欵送縣存儲云 
[揚州]  
　　相騐命案兩起邵伯東郷民婦孫任氏前因伊孫媳劉氏與族曾孫榮琪亂倫申斥不從訴准縣署飭警提究孫榮琪賄警延不到案並將劉氏拐帶來揚寓三元宮某客棧内打胎斃命爲孫任氏查悉復訴縣署請予騐究又縣屬東郷農民湯錦祥前聘某姓之女爲童養熄迨因其子矮瘦未爲完婚乃媳已與莊鄰姜姓有私日前子患痢疾令媳侍藥越日子即斃命檢騐屍身頸項受有刀傷疑媳謀害亦具情請縣訊究佟知事於二十五日分别相騐矣 
　　警官違章被控虹橋警察區官鍾士發日昨查獲私售鴉片之潘道本因敲詐未遂將潘解縣現潘妻以鍾拘押其夫四日之久有違警章具情赴縣指控未識佟知事若何辦理也 
[南京]  
　　南京高等師範學校近聞南京高等師範學校代理校長郭秉文君任事以來已逾一年校長江易園君因病屢次辭職現由部照准即委郭君爲校長郭君於本年三月間赴歐美調查戰後教育狀况聞不日即將回國正式任事該校於九月十五日爲本學年始業之期先期各部各科排日分開教務會議對於教務之進行悉心籌盡於減少授課時間養成學生自學方法之點尤爲注意又該校延請東西洋專門畢業教員五十餘人分科擔任教務各教員於任課之暇研究學理或遪譯外籍或自抒心得著述日富擬陸續刊行以惠學者本届全體教務會議提出組織出版部議案議决先設出版部研究股推舉柳翼謀張于高楊杏佛張士一劉伯明顧鐵生胡步曾李仲霞陶知行諸君爲研究股股員共籌進行之法聞不日即將開會研究云 
[杭州]  
　　疏濬河工告成乍浦至平湖航路一段計長六里自去年春間用機器開挖歷九月之久始得告竣是項經費由本地外海内河進出各貨中抽積十年已有一萬餘元之多以作河工各項開支現因河工事竣已久所遺開河機修理一新實行價賣以告結束至於已開航路由河工主任曹文彪君繪圖説明水道深淺之處以備冬季水淺時不致交通窒碍尚有一切各項開支當刊徵信錄　本分送地方人士以昭公允 
　　商品陳列館開幕浙江商品陳列館二十五日上午舉行開幕禮盧督軍代表張焯省長代表吳憲奎錢塘道尹沈致堅高審廳長經家齡高檢廳長陶思曾實業廳長雲韶財政廳代表徐懋來教育廳代表王乃屏杭縣知事王藹南各會長各校長各銀行行長並華僑代表暨其他各界來賓先後到會九時五十分鐘振鈴開會先奏軍樂一曲由阮館長性宜報告籌備情形本省徵集商品二千二百餘件外省及華僑徵送物品共有九千一百餘件繼由謝復初君報告代向華僑徵集商品情形次由張代表讀督軍訓詞吳代表讀省長訓詞次由陶檢廳長暨華僑聯合會代表上海國貨維持會代表華僑學生會代表工商研究會代表上海徵品處代表美洲香亞公司代表體育校長王卓夫致頌詞復由雲廳長致訓詞最後阮館長答詞禮畢散會並在會場攝影以資紀念又由阮館長引導各長官及來賓至陳列室參觀來賓臨行時由南洋烟草公司贈送精美畫片以留紀念 
[安慶]  
　　皖學生聯合會開辦義務學校皖省學生聯合會近發起義務學校由各會員分任教務以爲補助學校之不足惟校址須擇一相當地點昨聞該會以縣學明倫堂最爲得體爰轉請奉祀官孔昭溶具呈省署立案俾可擇期開辦以宏造就云 
　　所丁勒索押犯之查辦潛山縣所丁景瑞田勒索押犯不遂其願即以私刑百般蹂躪近爲省吏訪悉派委密查屬實已飭令吳知事將該所丁責革矣 
[漢口]  
　　京漢路加開夜班京漢路自夏秋間被水冲毀後近始修竣原定二十五日直接通車該局長擬先將興修處試走重車數日如無危險再當實行二十一日已在試重萬一原定之日不克辦到即展於三十日直接通車以昭愼重又京漢局長因京漢日快車過於擁擠爲疏通起見决定十月一日起加開夜班直接到京價照日快車云 
雜評一 
[教育界之黑暗勢力（庸）]  
　　異哉嘉定縣之勒停南翔義務學校高等科也學生之發達與否與學校辦理之善否有直接關係該縣不責第二高等之辦理不善致學生轉學一空而咎義務學校之廣收學生妨及高小賞罰倒置紕謬一也以今日地方學款之艱絀教育之亟待推廣方奬勵私立學校之不暇奈何因縣立學校之相形見絀不惜摧殘抑阻使熱心興學者因而灰心阻教育之進步紕謬二也教育廳前此不嘗通令已設學校不得輕議裁併即因學欵不敷分配亦應通盤籌劃酌盈劑虚不得獨裁一二學校或减少一二校經費此在公立學校以經費之關係尚不得輕言裁減何况義務學校本身既係私立且增設高等一科又毫不糜及地方之公欵更無强行制限阻其發展之理紕謬三也總之第二高等之呈控勸學所之查覆皆視地方教育爲少數官辦學校所獨占之事業私立學校不應與之競爭假官廳之權力摧毀異已以便壟斷教育界而有此黑暗勢力吾爲嘉定之教育前途悲矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[報界聯合會歡迎天津代表]  
　　昨（二十六）下午三時本埠全國報界聯合會開歡迎會歡迎天津代表馬駿君劉清揚女士報界代表到者二十餘人首由葉楚傖致歡迎詞述報界對馬劉二代表景仰之意並言願將二代表在京津之經過及到滬之計畫介紹於全國輿論界次由劉女士清揚馬君駿相繼演説劉女士謂五四運動以後罷學罷市罷工雖終未得善滿之結果然亦略有成效上海罷市至一星期之久各地相繼而起皆報界鼓吹所致不勝欽佩京津報界屈於武人勢力之下除一二家主持公論外餘均自檜以下此次京津請願之舉上海輿論以爲向非法政府請願殊覺不値實與京津方面同一心理不過京津人士密邇北政府向之請願亦表示民意之一法且可使全球各國知中國人已不承認北政府爲民意的政府此北方請願之苦衷也初次請願毫無結果已令我人得絶大之教訓乃有向全國同胞請願之一法後遂由同志分向四路出發希望中省各界聯合會風起雲湧爲人民根本救國之准備並歷叙在京請願情形及軍警虐待之慘狀並言北政府對代表種種凌辱直視同罪犯其待第二第三批代表較第一次尤嚴酷且云當鄙人與馬先生被捕後本擬犧牲性命爲全國倡後竟受朦朧釋出實覺慚愧又勞各地同志掛慮及多方奬勵益增愧赧惟經此次請願吾等已有絶大之覺悟即政府已决心與人民宣戰縱容馬良在山東殘殺良民對請願代表任意蹂躪對山東如此對各省亦然對代表如此對全國人民亦然吾民不可不迅籌對付之策以圖自救至此來目的（一）爲請各界爲請願團之後盾（二）希望各界聯合會從速成立爲眞正民意之表示（三）打破南北分贓之和平會議云云馬君略謂南北戰爭非國民戰爭乃武人與武人戰爭刻下解决時局之法只有國民自决之一道但自决當然應有統系之組織此各界聯合之所以不可緩也若南政府既以護法爲名乃竟對非法政府言和其將自置於何地南方代表近來毫無表示對時局究竟持何態度作何舉動吾民不得而知惟吾民此時亟應爲嚴重之監視最後又謂希望諸君之援助即希望諸君之自助希望諸君之指導不希望諸君之奬勵希望諸君勿存省界之觀念共同動作繼由馮叔鸞吳鐵城葉楚傖三君相繼演説至五時半始散 
[各界聯合會今日開成立會]  
　　末次籌備會紀事前日（二十五日）下午八時上海各界聯合會籌備會開會到者三十二團體代表四十餘人公推劉振羣君主席（一）討論二十七日成立大會應行籌備事宜結果不招待來賓不備茶點（二）討論會務進行結果開成立會即通過會章選舉職員並加推臨時籌備員十四人（三）報告天津三代表來滬任務議决開成立大會時並歡迎三代表藉資接洽議畢散會 
　　啓事一逕啓者依據前次籌備會决議定於本月二十七日下午新鐘三時假貝勒路義和里十四號開本會正式成立大會討論會章選舉職員届時幸祈貴團體酌派代表數人出席並由各團體給予出席證券以防假冒此致並候公綏上海各界聯合會啓九月二十六日 
　　啓事二本會爲愼重組織起見以在上海設有機關之學商農工報各界團體爲組織單位絶對不能以個人資格加入本月二十七之成立大會如未携有以上各界團體之代表證劵僅以舖號報館或私人名義以及漫稱無範圍之團體代表蒞會者恕不招待特此聲明上海各界聯合會 
[舊國會再留孫中山]  
　　本埠國會議員通信處二十三日接廣州參衆兩院議長電駐滬招待員董張二君挽留孫總裁電云上海法界愷自邇路通訊處董克封張瑞萱先生鑒養電敬悉孫總裁出處關係全局談話會議决仍請二君代表兩院同人懇切挽留至盼林森吳景　褚輔成漾董張兩君接電後即往謁孫君旋即於昨日電復兩院電云廣州參議院議長林子超衆議院議長吳蓮伯褚慧僧兩院内人均鑒漾電悉遵即再赴孫總裁處懇切挽留當經孫總裁面允嗣後决不表示意見致發生紛歧希轉致同人等語專此電聞昆　瑞萱同叩宥 
[王揖唐抵滬紀（八）]  
　　聯合通信社云昨日（二十六日）爲王揖唐到滬後之第八日王氏乃枯坐於愛儷園荷花廳側新屋中其失望之情狀大與衷落之荷花有同情感歎王因帶來欵項已早用罄不得已向交通銀行商借十萬元興業銀行五萬元該兩行初尚藉詞推諉最後王以公債若干作質方始成功云社會盛傳北來策士及已被魚行收買之行貨等近頗大施卑劣手段昨日市上發現無數紅紅綠綠色彩之傳單大約謂反對代表即是反對和平即是民賊等語署有全國和平請願會露佈字樣該會係何人組織何日成立設於何處上海人士無知之者即是匿名揭帖之一種又即是圍打國會公民團故智之一斑也 
[靳雲鵬致王揖唐電]  
　　王總代表并轉各分代表鑒雲鵬備位閣僚時艱未補比以龔代揆引退奉令暫承其乏當此政局遞嬗之際揆席未便虚懸不得已勉竭庸愚暫維現狀一切和平計畫仍秉蕭規頃已切電西南掬致誠悃諸公皆苔岑夙共氣誼相孚此後務望賡續籌維協力挽濟所有各方接洽情形暨進行方法統祈隨時賜示用資商洽是所至禱雲鵬有印 
[警察查禁反對王揖唐揭帖]  
　　北方所派和議總代表王揖唐抵滬後多數人以其係賣國代表羣相反對市上並發見書有此項字樣之揭帖王氏聞悉後以其有意侮辱爰分函滬上各長官請爲飭屬查禁淞滬警察廳徐廳長奉護軍使署指令當即通傳所屬各區署所警正佐查明各管境内有無此項揭帖在市分布如有揭帖者仰即分别勸諭禁阻未幾又用電話通傳着即查明見復南市第一區警署趙墨林署長及一區一分駐所王琴軒署員遵即派警四出調查後以華界各處尚無此種揭帖發現已據情呈復矣 
[總商會態度之鎭靜]  
　　上海總商會屢接滬上某團體來函以此廷現派王揖唐爲總代表業已抵滬預備與南方總代表繼續開會議和貴商會對於該總代表南下究有何種意見對待請爲切實表示態度云云該會接函後置之不問對於該團體之函件亦無何種之答復所有進行事宜咸守鎭靜主義 
[和平聯合會李傑等通電]  
　　全國和平聯合會各省法團代表李傑等昨發通電云各省省議會商會教育會農會各族公會華僑聯合會全國商會聯合會各報館均鑒號電計達傑等前以京津滬報紙有傳本會被安福收買之説旅京同人亦來函質問彭某等被人收買事適同時彭解等以各省法團名義冒列三十八人之電發見故爲保全本會及個人名譽起見不得不簽發前電俾明眞相乃聞二十二日某報復登有彭解等通電二則既肆意力辯又厚誣多人而察其電中所揑造種種直將彼等收買之事欲蓋彌彰司馬昭之心路人皆知茲就彭解等自辨電詳加審繹以告國人（彭解謂本會各省選出代表近百人前電所列之三十八人并無李傑等在内何得指爲冒列全體人數）查彭解等發該電時本會在滬報到者僅三十八人彭解等電中竟將全體列入若云并無傑等在内試問更有何人非冒列而何假謂各代表之紛處各省者均函諾加入則其三十八人爲何人試問能列舉其姓氏否假謂彭解等個人意思謂開議即屬維持維持即無庸拒絶好惡反人未嘗不可而必冒列多人致外間認該電爲以歡迎爲續付四萬元之條件想彭解當亦無以自解此不啻自供被人收買者一（彭解謂當代梁純仁等借欵時王君揖唐充北代表之命並未揭曉安福部主和亦毫無影響解等何從運動而安福部之運動本會又有何作用）查北京同人向梁君借欵係八月中旬不特王任總代表已於是月十二日發表且安福機關報已先期表示將壟斷和局并將本會已除名代表孫培經反對攻安福之電彭解與謝石欽曾濟寛聲明不承認本會攻安福之電謝石欽同樣聲明之電均大登特登簡言之安福所以注意本會者已在本會申罪致討之時外間收買之説藉藉人口者亦在此時而曰王任總代表之命令未發布安福未運動本會掩耳盜鈴欺人自欺此不啻自供被人收買者二（彭解電稱本會因經濟支絀由在京同人函託梁君代借洋六千元而梁君以欵巨難籌會同王君爾康胡君炳堃轉託解代借并聲明同人此次集會均願不偏不黨一致進行如有搗亂行動此項借欵即刻停止支付解以會務窘迫不爲設法即將潰散祇得以個人名義代借四千元分别交與會中同人及梁王胡三君手收各負責任等語）查梁君宦游日久家素殷富以財產信用論超過彭解倍蓰乃謂梁君以欵鉅難籌轉託彼爲借貸夫豈近情况梁君既引爲難何至彼反見爲易若非收人賄賂盈筴滿筐而四千餘元之欵何從咄嗟立致此不啻自供被人收買者三彭解前以呑蝕會欵取銷幹事對於本會銜恨剌骨屢次慫恿謝石欽等在會場搗亂倡言不破壞本會不止乃忽慨然維持會務怨言尚未脱口善意何遽發生顯係假借本會名義取得鉅欵聊復出其唾餘以塞衆口此不啻自供被人收買者四借貸通例債權者有索回本利之權債務者有按期償還之責未聞債務者有受債權者制限行動之事乃彭解等之自稱有某項行動即停止付欵之聲明顯係受人重金操縱本會操縱遂則欵源源而來不遂則欵立即停付形跡昭然雖五尺童子亦不可欺此不啻自供被人收買者五本會章程凡以本會名義收入之欵非由會計科出具收據不得收用彭解曾充本會幹事此項章程當已嫻熟乃謂（以四千餘元分别交與會中同人手收各負責任）不特違反會章即揆諸世界公團借欵通例亦决無此辦法蓋公團人數衆多若人人直接收受人人直接負責則會計幹事形同虚設尚復成何事體况債權者對於公團借欵斷不得不要求財務當局出而擔負責任茲竟分交多人各自手收其非借欵可知此不啻自供被人收買者六本會託梁君借欵六千元彭解既爲代借應即代借六千元否則五千四千均無不可即令别有原因不能凑足整數無論若干必於借劵上明白署定此必然也乃謂代借四千餘元而無確數天下有如是借欵乎顯係因人論價因價論數多寡奇零尚未結算此時急於宣佈只得舉其約數此不啻自供被人收買者七據會計科報告僅收到胡君炳堃交到洋三百八十元而彭解謂代借四千餘元是則正式交出之額僅及原額九分之一其餘之欵何以竟無報告又必將約數披露可知其中别具作用不如是不足以掩出欵者耳目也此不啻自供被人收買者八據梁君純仁函稱前承諸同仁公託籌借會費一節當由津商號代假妥協已交胡王兩君一千四百元帶滬支持現狀云云并無託彭解轉借之説而彭解電稱受梁王胡三君轉託代借四千元分别交與會中同人既非借自津號又非總額交付梁君之手且數目各自不同顯係梁君代會借欵爲一事彭解等自稱以四千餘元交付某某又爲一事或因此時各報登載有先交萬元續交四萬及每人月送四十元之説彭解有所膽怯遂將梁君代會借欵牽合而爲一説以爲借端掩蓋之計是則其情可憫其事愈彰詩曰潛雖伏矣亦孔之昭其彭解等之謂乎此不啻自供被人收買者九本會總務科曾登報謂外人有拍發揑造本會之電因卽檢閲天津益世報所登假借本會名義攻繫某會某系元電與本會鄂省農會代表胡白沙提出未經議决之議案詞意相符傑等當時不敢贊同該議案者以本會爲全國法團所組織并無黨派關係代表民意促進和平爲其眞正目的故無論何系何派凡有障碍和平事實斥之不遺餘力其餘無所表見者即存而勿論前次對安福國會倡義執言端本斯恉該案多事挑撥似於爲安系張目竊所不取乃彭等此次通電竟師此故智謂爲聯絡某系某會并牽及久與本會脱離關係與素不過問會務之熊張兩總代表無非聲東擊西嫁害揑誣以圖改易社會視線實則徒增爲安系利用一證據此不啻自供被人收買者十本會春間被前任會計等呑欵一萬二千餘元後伙食日用概無所出不得已向永慶錢莊借欵迨永慶借欵用罄適當和議破裂之時同人等不全在滬會中幾無可支持復向交通銀行借欵借劵具存可以覆按乃彭解等既知欵由錢莊銀行借來而謂與某系某會一致行動聯絡某派攻擊某要人何其情詞悸謬之君是乎豈錢莊銀行亦有黨派作用乎錢莊銀行既無黨派而謂以甲之債權附加乙之條件有是理乎更進言之彭解等曾自供（彼代借之欵如不一致行動即停止支付）在彼盜借本會名義經手被人收買之欵則爲促進和平維持本會在人向錢莊銀行借貸之欵則誣爲與某系某會聯絡一致兩相比較顯見其受人多金不得不爲人効力爲人効力不得不先爲人排除異己以顯其桀犬吠堯之能此不啻自供被人收買者十一况安系賣國舉國同聲致討獨彭解等好人所惡甘冒不韙對本會攻安系之電則首先反對對會中借欵則誣爲攻安系之條件充其意是謂凡攻安系者均有金錢作用何蔑視國人之甚耶烏乎民視民聽赫具爾瞻公是公非難逃衆論彭解等利令智昏言不由衷原無足較所慮者黑白混淆邪正顚倒近之阻碍和局遠之貽人心世道之憂用特不憚瘏口黜彼奸謀掬示同仁并候明教旅滬全國和平聯合會各省法團代表李傑等叩宥 
[全國和平聯合會開會紀]  
　　全國和平聯合會於昨日午後二時開臨時評議會僅有幾省代表列席胡白沙動議謂本席到會列席甚晚關係鄙人未充本會評議員時以前是非本不便過問茲因維持會務計不得不對同人盡一忠告查本會到滬以來迭起風潮均由不遵會章自由集會以致百弊叢生本席有鑒於此深望本會同人自今日起照章做事固團體促和局之進行今日省區人數不足不能開會等語畢馬鄰翼等謂本會向來人數不足可以開會胡云馬君等今日要硬行違章開會本席聲明退席所有少數人議决事有不足代表民意果對外朦混發表鄙人概不負責繼由主席提出高登　提議福建省農會代表應否列席等案經衆討論多時因已五句餘鐘遂宣告散會 
[對待學生團辦法之部令]  
　　本埠行政機關近接省公署令略謂頃准教育部咨政府現在對於學生團政治運動倍極注意乃最近又悉請願者將以武裝爲後盾深恐擾亂時局現特擬定辦法數種通行查照轉飭所屬一體遵照（一）現下既在和議期内應實行令各處軍警長官設法由根本上禁止以保地方安寗秩序（一）外交上對德奧均已恢復和平對於青島仍在力爭尤應剴切對於學界宣言無庸再有請願（一）確定中央行政除法院外他界不得任意干涉 
[歐美女子同學會歡迎大會]  
　　歐美女子同學會職員鄭組新夫人梅華銓夫人楊雪珍女士張蓉珍女士沈彬貞女碩士等暨同會女士二十餘人昨（九月二十六日）晚八時假座靶子路六十一號婦女青年會總委辦處開大會歡迎由美歸國諸女士如由南京船來華畢業美國屋海胡省克禮扶輪市美術專校之周淑靜女士畢業美國藩薩女校之楊毓英女士輩皆在歡迎之列此外被邀到會者中國女賓中有湯藹林女士及其令姊李登輝夫人有應尚德之令妹美烈女士有容覲宜夫人有宋美琳董秀雲潘玉梅史翠玉史鳳寶張梅麗諸女士及李觀森李耀邦邱道生諸夫人西女賓中有善歌詞之許亞梨女士有中西校貝女士裨文校霍愛文女士清心校海女士女青年會穆克宜女士及萬夫人諸名媛男賓中有宋子文費吳生李登輝朱少屏曾廣頃王一之等朱胡彬夏女碩士未到會約九時許主賓以次入席每籐桌環坐三四人至六七人不等桌面罩以檯布其上散置鮮花極燦爛之花光足與諸女士敝胸口字襟各新式女衫之色彩相輝映璧几上五色旗在此羣英競美之良宵已與花團錦簇爲一體若彼萬花鏡中物祇令人隨處嘆美而已入席時初進茶點繼進箸及小碟任招待諸女士時而捧大盤炒麫以進時而捧八寶飯杏仁茶以進在衆賓飲啖中忽有高呼（我輩望惠爾斯來同門出席）者卽由梅華銓夫人許亞梨女士起而合歌一西曲　座掌聲雷動一曲甫終而（我輩望藩薩）（我輩望奧百靈）之聲復繼起如潮湧遂有楊雪珍女士與西賓萬夫人合歌兩次及紺服西裝之宋美琳女士縞衣華服之湯藹林女士合歌一次環坐傾耳而聽者至此更覺大樂鼓掌聲與歌聲如波動之旋起旋伏終爲同會主席鄭組新夫人即席演説其詞甚雋妙首謂我輩頗不願聞政治競爭更不必以大事業大建樹自豪而謬爲空闊之想繼謂今日有三事可喜（一）喜今日之會我女界中能於新生活有此造詣（二）喜列位西女賓能知我輩之有所作爲而聯翩蒞止（三）喜我輩女子能漸臻獨立自尊地位如今日與此會者大抵無父母或夫子之相追隨云是日演説及談話無不用英語因是日到會者仍以留美同學爲最多也 
[旅法華工之愛國熱]  
　　前日任矜蘋君得其友郝君賦天自法來函詳述華工近狀郝君前爲民生女學教務主任曾肄業大同民立各校頗有大志惟爲家景所迫不能出洋留學迨民國六年上海招募華工並譯員郝君乃决意自薦冀遂素志行時以教務託任君復以工資十份之一助民生其熱心教育劬念祖國實有足稱許者茲將郝君致任君函及僑歐華工宣言書錄下 
　　函稿得足下書爲之感泣請願代表以駐地遠隔巴黎無能爲力近已創辦義務學校自爲教習星期日則集衆演説國事工人雖愚咸多感奮至於痛哭流涕自願以工資捐助國家者以免再借外債而受人箝制也賦天以爲少數人之力有限特草就宣言書乞登各報並祈設法鼓吹共同提倡賦天急望早回深恐破碎河山不堪重睹也 
　　宣言書吾輩工人爲飢寒所迫應募來歐渡重洋冒萬險以博微利藉養數口之家而心懷祖國誠無已時乃忽聞大戰之後有巴黎會議謀世界和平德奧爲戰敗國猶能提出抗議中國爲協約之一反受不平之辱同人等恐期滿回國已河山破碎輒不免痛哭涕流也推原外交失敗固由少數誤國者之自私而國民爲主人翁失察之罪不能辭也今事已急急則治標惟國民捐一法當今民氣正盛苟得賢明君子出任艱鉅巨欵立集然後吾民公委才智之士興辦各事實行監督政府之責否則燦爛神州從此斷送矣同人等恨未多受教育徒具熱忱不知所措惟茲事至巨言之非艱行之維艱然國内不乏明哲果吾同胞之血皆熱則此舉不難立就同人等視力之所及謹將月得工資節省以待俟國内有一定機關時卽行匯寄願國人亟起自救毌使四萬萬同胞作人牛馬也翹首東望聲嘶涙盡語不擇言同胞公鑒僑歐華工第四十七大隊譯員郝賦天率華工五百人同叩 
[盧永祥返杭]  
　　浙督軍盧子嘉氏此次由杭至滬籌備南北和會事宜並料理松滬護軍使署應辦各案已届二星明現已次第辦竣而和會開議尚無定期一時恐難解决爰於昨日（二十六）上午七點三刻時在龍華站乘坐花車回杭隨行者有孫副官長劉參謀等當由駐滬之京師憲兵第三營張營長令飭第九連排長張子孚率兵六名隨車護送 
[處置德奧商輪方法之解决]  
　　處置没收德奧商輪方法經交通部提出國務會議議决此項商輪收入每月二十餘萬除零數截留備用外以十萬歸海軍部十萬歸陸軍部陸軍部出租時所得保證金分作三成以一成歸海軍部二成歸陸軍部撥抵應發海陸軍部經常餉項已由海部令行所屬知照 
[海容艦定期開往崴埠]  
　　海容軍艦因駐防崴埠奉令駛滬在江南船塢修理已於本星期二修竣出塢停泊浦江呈請海軍總司令騐看以便出發等情已詳前報前日藍總司令親自到艦察騐所修各項工料尚稱堅固艦中員兵操演亦熟茲聞該艦已定於本月三十日出發開往海參崴駐防以便將海籌軍艦調回修理後再行派往南洋羣島等處巡防云 
[昨日之銀樓營業]  
　　金價賤落以來滬地飾金之暢銷爲歷來所未有昨日小東門方九霞新記及東來升二銀樓開幕又北市大豐永等添放門莊故各大同行新同行亦於是日放盤競爭上午七時小東門方九霞開盤赤金飾每兩售洋廿六元北市恒孚大豐永泰亨源永豐餘等亦放盤廿五元五角至八時兩市售廿六元五角北市恒孚等售二十六元至午刻南市售二十六元五角恒孚等亦改售二十六元五角南北市各銀樓門莊銷　自早至晚購者均擁擠不堪甚至有在人叢中等候半日尚未購得者更有因晨間等至午後始得購買而上下午市價相差五角致起爭執者恒孚全日共兑出飾金洋十七八萬元泰亨源十萬永豐餘十萬方九霞新記三四十萬其餘裘天　景福暨南北市大同行新同行總共全日兑售約三百萬聞今日上午市價昨已預定二十六元五角倘有改更必在午後赤金銷場如是之鉅而洋價仍能站住不易蓋兑金者以鈔票爲多是以於現洋仍無出入耳 
[十人團創辦國貨公司]  
　　本埠中華救國十人團聯合會自二十五日起至二十七日止每日午後四時開籌備國貨公司創設會一次討論創辦國貨公司事二十八二十九兩日則於夜間八時行之其創設之計畫係分六節（一）籌備處則設於聯合會中（在法租界新民里）（二）試辦地點先就華界繁盛之區徐　推廣（三）推選會員中最殷實之商店爲儲欵機關所有職員均於會員中推任之（四）向國貨出品地採辦完全國貨質料求精取値求廉以圖實效（五）國貨出產地如出品仍未改良者當詳爲勸導改良之法以冀推銷（六）一俟股欵足額即開成立會照股份有限公司章程辦理所有資本每一公司暫定一萬元以成立之先後定名稱之次第其股額每一整股十元分爲十零股每零股一元現時代收股欵者爲四明銀行 
[南洋國貨公司代表到滬]  
　　駐南洋日里之中國領事張公善因外交失敗憤激異常特召集日里僑胞共同組織國貨公司派代表回國調查採辦實行提倡國貨以圖根本救國現日里國貨公司代表梁福屏昨已到滬寓二洋涇橋長發棧由華僑學生會招待梁君聞浙江商品陳列館已經開幕意料必多新式國貨陳列擬本日早車赴杭參觀 
[棉市消息]  
　　美盛公司一星期棉市報告云本星期市面尚平穩初價漲一兩二錢五分至後已有鬆動之勢本星期投機家大買進因見天時雖佳内地屯户態度仍堅决據各方面預計本年收成當遠不如去年且收數不多因而大買特買惟下星期棉收將發生許多問題足見前項預算未必確至本星期終投機商已一反其所爲竊意彼等所可望者惟有備足現金收買或可使其價繼漲以吾人正法眼藏觀測照目下情形各紗廠既多屯積匯市不佳無能出口且爲時尚早不宜從事抛盤新棉能否供紡織之用中間價格能無變動與否姑不必論而以現象觀之似無增價之望也利物浦市價中等美棉一月份交貨者一八．九八便士紐約市面三月份交貨者三十一元八角五分印度市面四百七十三羅比今年（一九一九）算至九月爲止上海出口之棉共二萬七千五百六十二担 
[嚇詐案訊判之結果]  
　　陽曆七月十八號老閘捕房中西包探在新閘山海關路六百零三號門牌某米店樓上破獲廖一凱等組織專事嚇詐巨商富户錢財之鐵血團計拿十人迭次解經公共公堂訊判除無關者開釋外尚有陳仲良（即廖一凱）章杰王九江陳虎臣蔣武吳玉生六名收押候究等情屢誌本報前日下午由俞奠孫襄讞會同義羅副領事升座第一刑庭飭將六被告提案爲末次之審訊即由捕房及第一告訴人何者亭並被訴人除陳仲良外之各律師次第起立向王九江詰據供稱因姑母在滬逝世由北南來始識章杰伊以廖一凱向人嚇詐欲將其拿辦託我爲之帮忙他事不甚知悉次向陳虎臣詰據供稱此案未發生之前一次我同表兄王九江往虹廟弄購錫箔預備次日爲亡母五七焚燒故次日傍晚往三新旅館請表兄歸家晚膳其時有多人來邀表兄往惠商旅館喚我跟去旋即被捕是以我尚不知究爲何事又向蔣武詰據供稱與家眷同居於西武昌路三百八十三號門牌四月間至福建路購衣途遇章杰章云伊因偵查廖一凱恐嚇事恐被廖暗算令我爲之保護故我不過時時隨章而已又向吳玉生詰據供稱前在蕪湖充當巡官此次來滬就醫往老蘇臺旅 
 
 

Page 11

 
 
館訪犮時會見章杰章與我江陰日報及其叔村伊之信各一件託我調查廖一凱寄送炸彈與何者亭之事後我往山海關路六百零三號門牌樓上與張逸如會晤之下由張介紹得識陳仲良據張説此事實係陳仲良及他人所爲惟後曾聽章杰説如何雪梅之欵交來擬給一半與廖其餘用爲善舉但廖一凱究竟爲誰我亦不識各等語堂上復令章杰至案訊據供稱吳供我説做好事之語係伊謊供因伊與陳仲良頗有關係云云旋由被告章杰等五人所延之律師復起而辯稱第二至第六被告捕房無確實證據證實第一被告送彈嚇詐有關且何者亭實因被第二被告之弟抄出烟土四十七件懷恨於心故遂於第二被告思加以報復似其挾嫌毫無疑義云云而捕房及何之律師亦略有辯駁中西官以案經訊明陳仲良嚇詐錢財屬實應科刑期三年着即解往西牢監禁章杰等五名皆屬好事之徒諭令一併驅逐出境三年後始准復來 
[輪船用人夾帶烟土之懲儆]  
　　湖北人熊昌發向在怡和洋行之吉和輪船上爲庖丁該輪此次下水熊帶有鴉片烟土七十五斤到埠船泊於虹口基昌碼頭熊携土上岸爲碼頭巡丁察出報捕派探將熊拘解公共公堂訊押候究等情已誌前報昨經張襄讞會同英包副領事飭將被告提訊先由怡和洋行代表律師上堂譯明案情次由管理該碼頭西人海特林特偕碼頭巡丁兩名投案證明搜出烟土似係川產當時即由海關取去云云卽由海關西員上堂聲稱烟土確由海關收存有海關收據呈察被告熊昌發延律師代爲辯稱被告所得工資希少不得不帶土銷售以資貼補等語堂上核供以該被告夾帶違禁物品實屬膽大已極判着罰洋一百元或禁錮西牢一月以儆烟土　江海關焚燬 
　　又楊州人夏文科將重約二十餘斤之鴉片烟土六包藏於鋪蓋内從停泊於虹口元芳碼頭之瑞和輪船上登岸被碼頭巡丁察出詢據夏稱土係該輪船水手馮五樓託爲携帶等語因由捕房將夏與馮連土一併拘解公共公堂兩次訊押候究等情均紀本報昨由捕房將兩被告解經中西官續訊據怡和洋行代表律師上堂陳述烟係馮五樓從漢口帶來屬實並由碼頭巡丁朱翁兩人到案證明抄出烟土情形而夏延律師代爲辯稱夏係五馬路永裕出店是日由經理囑往該輪收賬等語堂上以既據證明夏文科與本案無關着即開釋馮夾帶違禁物品屬實判着罰洋一百元或禁錮西牢一月以儆烟土送海關焚燬 
[道尹攷核屬吏之辦法]  
　　滬海道尹公署接省長咨文云准内務部咨開各道尹職司督察凡所屬各縣知事如有違法病民者自當查明呈報以便處分業經由部規定道尹考核屬吏之辦法三條咨請轉飭遵辦等因令仰該道尹遵照辦理 
　　計抄考核屬吏辦法（一）凡知事被控無論是否屬實限令十日内查明呈報（二）應由道尹按月加考造册呈報省署核奪（三）凡知事查有違法病民確據者道尹應負失察之責 
[湖屬水災籌振會來往函電]  
　　湖屬水災籌振會致浙省長電云杭州齊省長鈞鑒今夏大水爲災湖屬獨重蛟洪猝發冲激用廬無算現雖水退人歸而元氣大傷檢查郷區户册補種者十不及一西北各郷客民尤多秋收無望冬防堪虞兆鑒等旅居他省殊切隱憂前經公請呈明政府未奉批覆天氣漸寒米價日貴聞縣署出示催徵地丁民力實有未逮而災黎無知羣疑紳董暨自治員隱荒報熟幾蹈光緒丙午搗毀郷董家室覆轍可否懇飭停徵並電中央發帑蠲賦以蘇民困除電呈公府外謹呈旅滬湖州同郷會楊兆鑒等叩徑 
　　湖屬水災籌振會接埭溪區菁山郷蔡健如君報告災狀據稱埭溪濱區自二百零一莊至二百十七莊共十六莊計田三萬零零八百八十六畝三分又菁山郷自二十六莊至四十莊共十五莊計田二萬七千二百九十五畝七分總共田五萬八千一百八二二畝除菁山郷全白外按埭溪全區山多田少本年水災奇重實爲數十年所未有本區如　字二百零二三四等莊係屬水郷圩田盡遭淹没　救爲難間有高阜之處設法補種苗科又因時節太遲兼之天氣不　以致無濟於事該三莊田畝盡白郷民困苦情形慘不忍覩至二百零五莊以及二百十七莊山田居多災情尚不過重惟山洪　發衝坍之處亦復不少云 
[呈報視察教育狀况之指令]  
　　上海縣知事接江蘇教育廳指令云據呈送縣視學視察日記及各區教育狀况表由呈及日記並教育狀况表均悉察閲日記簡明得當參觀浙省教育亦有心得至日記所述私立潮惠小學創辦已歷六年每年經費在二千金以上私立愛羣女子小學校生頗見發達教授亦能合法二部學生不收學費貧苦女子得受普通教育且可學習工藝詢屬造福社會不少馬橋郷第四女子國民學校教員奚　平日注重訓練成績亦頗優美楊思郷立第四國民學校教員奚眷勤於教授兒童亦能領會均應由該知事傳知嘉奬以昭激勸引翔郷立胡家橋國民學校教員龔乘龍任意放假不負責任應即徹換以免貽誤參業國民學校科目不全形同私塾教室亦不相宜漕河涇郷立第一國民學校教員朱泰階授圖畫誤書枇杷爲批把實屬粗心其餘各校有教材支配不合教法欠研究者有教室黑暗操塲狹小者有教室不合門外汚穢有碍衛生者甚至如陳行郷各校任意提前放假自爲風氣均應由該知事督同勸學所長切實整頓以期改進至所呈各區教育狀况調查表紀載頗詳第二區教授方式較舊生徒缺席較他處爲多第四區對於手工與體操方面尚少注意均應由該知事轉飭該視學督同各該區學務委員留心指導以期彌此缺點又第四區學務委員朱文杰至今未將該區預算造報殊屬不合應轉飭迅予補報以備彙編仰即轉知日記及教育狀况均存此令 
[各界協進會籌設滬分會三紀]  
　　聯合通信社云日前報載汪大夑在北京發起之各界協進會有派代表南下組織分會之説宗旨何在未便臆揣日來本埠各著名團體有湘人楊　華前往聯絡其所用之名義爲各界協進會代表楊且盛稱該會已得某某督軍某某省長之贊成是工商學報等各界外又多官界矣 
[民治學會明日演講]  
　　小南門羣學會内民治學會所設之模範地方自治講習所定每星期日請名人演講明日（二十八）午後新鐘三時請孫厚在君包達三君講道德實業與民治之關係孫包兩君曾創辦墾務公司開設蛋廠於實業及道德富有經騐届時男女各界盍往聽之 
[勵志愛國團宣講紀]  
　　派克路勵志愛國宣講國第一隊宣講員前日（二十五）在本城邑廟宣講首由奚成良講愛國熱度望勿隨天時而並冷徐惠施講私心去則公理存北京迎蔡上海拒王之比較張潔庵講敬月宫之謬妄圍聽者甚衆並有南洋中學預科生陳鵬講國民皆當愛國及講畢已萬家燈火矣 
[章秋桐君今晚演説]  
　　寰球中國學生會今晚新鐘下午八時請前甲寅月刊總編輯章行嚴（秋桐）君演説題爲（新時代之青年）章君學識言論久已爲人稱道此次演講往聽者必多聞該會所印之入場券早已發罄云 
[基督公學添設夜學部]  
　　虹口三角小菜場密勒路十六號基督公學向無夜學自本學期起添設夜學部暫設英文算學二科華文打字各科亦將陸續添設學費極廉以期有志無力者亦可入學聞報名入學者已日見其增云 
[廳委秋勘員姓氏錄]  
　　江蘇財政廳委第一批秋勘委員會同各縣勘辦八年份秋收成數並令各縣知照其令文及秋勘須知己誌前報昨日滬海道王道尹上海縣沈知事同接咨文訓令委出第二批秋勘委員八人分赴蘇松常鎭通太等六屬會勘茲將姓氏地點列下顧有容上海松江青浦奉賢江慕洵南滙嘉定寳山金山彭孝達崇明海門泰興川沙方時聚南通如臯江陰靖江張景渠丹陽揚中金壇盧光鼎宜興溧陽武進蔡堯　吳縣崑山太倉翁有成常熟吳江無錫 
[五年公債發息期將届]  
　　上海縣沈知事以本月三十日爲五年公債第七號付息之期業奉部令通知在案現以爲期已近昨特飭科及徵收處凡遇此項息票納税完糧或取現金均可照納俟彙齊即向金庫抵欵歸墊 
[中孚銀行將定儲蓄盒]  
　　中孚銀行因提倡儉樸聚零爲整起見特向美國定製一種儲蓄盒以備各界隨時積蓄之用近月以來赴該行領用者頗多大有不敷分派之勢該行因普及起見擬續定五千隻以免往領者向隅云 
[第六區救火會消息]  
　　南市第六區救火會會所附近之萬裕碼頭機廠林立每將爐内燼餘煤屑扒出後棄置路旁日積月累堆如土阜警區内清道夫對於此種傾棄物不認爲挑除之必要以致狼籍街頭非特行人不便即車輛往來亦多不便本會之救火車遇有地方發生火警勢必疾馳飛掣每經行於煤屑之地阻碍頗多是以函致該管警區請爲派警迅行傳諭各該機廠將所積煤屑從速掃除以後不許再爲積存免致阻碍火政並聞該會近有要事急待會議昨特通函境内各商家之擔任本會會員職員等務於今日（廿七）下午四時公同蒞會以便開會共同討論 
[前任法公使將北上]  
　　前任法國公使巴伯氏擬於明日携眷北上特函當道電請沿途機關妥爲保護 
[丹王誔辰之慶賀]  
　　昨爲丹國君主誕辰本埠外交官均詣該國領署道賀備受欵待 
[催解菸酒税欵]  
　　江蘇菸酒公　省局文局長以所轄各區分局應解菸酒税欵及牌照等税遵期籌解者僅有一二分局延期未解者居多現値省局急待彙　解部之時自應催令掃數呈解以清税欵昨特分令上海二區等各分局長迅將經　菸酒各項税銀籌欵清解 
[中華實業製造廠招認股欵]  
　　本埠中華實業製造廠延聘外洋畢業回國經騐技師專事倣製各色陽傘已誌前報茲悉發起人楊小川自京返滬後親函各團體廣爲勸招以期厚集資本又發起人謝　牕亦函總商會轉致各業勸認以達提倡實業目的 
[滬江大學接裝電燈之商妥]  
　　楊樹浦滬江大學需裝電燈已久惟因地處華界接裝租界電燈關碍内地主權致遲遲未行現該大學學生日多課堂擴充所用煤油燈光線不足故特向閘北水電廠一再磋商始於前日决定以該廠名義轉向工部局電氣處商通由租界盡頭接裝至該大學校計程三里電費歸該廠收支扣用轉交或逕行往收按季向電氣處收取用金磋商已妥故連日已派員前往測量揷植木桿佈置裝線惟校舍裝燈另由某洋商承包云 
[路政員被控案之昨訊]  
　　滬南工巡捐局路政員陳億德因詐欺取財被吳怡石等多人具控業經地方檢察廳梅廳長一再預審諭將陳億德並過付賄洋之郭連生兩人分别收押聽候起訴在案茲悉此案業經梅檢察長將案起訴同級審判廳請爲公判張審廳長昨已飭派吏警往傳吳怡石等各告訴人來廳候審惟陳億德之家屬現正四出運動希達保釋目的云 
[諭交捲逃証據再訊]  
　　住居法租界升和里三號門牌之劉仲厚前投法捕房控姘婦陳翠林捲取衣飾銀洋計洋四百餘元請爲緝究昨由捕房　兩造傳解法公堂被告延達商律師辯稱被告陳翠林向在公共租界某妓院爲妓自與原告姘識後原告依賴被告度日原告乃係無業之徒以致被告將衣飾等物典質去洋數千元供養原告今原告所控捲逃一節全屬飾詞謊控請求訊究原告劉仲厚稱民國五年在妓院娶陳翠林爲室當由陳立有婚據爲憑言明不得再嫁後於上年問被告向民人稱欲嫁與某姓爲妻貼償民人洋若干元民人不允故被捲逃請求重究詰之陳翠双供劉仲厚係著名拆白黨自與劉姘識後因劉無業故婦人仍在公共租界小花園懸牌爲妓所有家中物件均由婦人個人購買豈有捲逃銀洋之事日前劉欲向婦人索取洋九元不遂故此挾嫌誣控請求訊究中西官諭劉交保出外限七天將被告正式捲逃證據交案再行核辦 
[源順花行倒欠案傳訊股東]  
　　商業儲蓄銀行滙通錢莊及毛鑑清董華卿劉潤屏劉　之彭子衍李玉山李鵲等在公共公廨同控四川路源順花行經理宣曉帆倒欠往來及押欵共銀二十餘萬兩由廨准飭捕房將宣逮案中西官諭准交保無保管押候傳人證質訊在案昨由管理傳提事宜中西探捕協往將源順花行股東胡賡廷傳至公堂請究即據原告代表律師上堂譯訴案情請爲訊追堂上以此案倒欠過鉅且人證未齊判胡交切實舖保如無妥保諭着押候訊核 
[姦案上訴後之辯論]  
　　商人錢雲慶前在上海地方審檢廳控　沈氏與人犯姦並被捲去衣飾値價一千餘金請求追究等情當經該廳先後將錢沈氏與姦夫沈文祥毛大寶姜家楨並從中牽引之蕩婦徐王氏獲案訊判徐王氏錢沈氏各監禁五個月沈毛姜三人各監禁三個月在案茲因姜家楨奉判不服提起上訴昨日午後三時由審　周刑庭長會同堵屠兩推事官賀檢察官特開第五庭辯論先據錢雲慶供稱向在他埠經營家中祇有妻子錢沈氏並傭婦杜戴氏不料我妻不安於室私識多人並被捲逃銀洋衣飾請求訊究杜戴氏供在錢家爲傭姜家楨確與主母姘識是實質之姜供稱實被寃誣並據姜所延之律師出庭辯護問官得供會商之下即論辯論終結聽候宣判姜還押餘人退去候示 
[再紀客棧中破獲拐案]  
　　北京女子黃翠娥遭吳嘉猷誘拐來申往居泰安棧内爲救濟會探員獲送上海地方廳訊辦已紀昨報昨午經堵熊推檢兩官開庭辯論據吳供年十八歲汕頭人向在北京陸軍學校肄業此次擬赴厦門黃翠娥家中尚有父母係北京第一女子高小學生自願跟我至厦門讀書是實問官得供會商之下以吳和誘罪已成立判處徒刑三個月以儆黃翠娥着送救濟會留養候屬認領 
[盛澤疫症漸滅]  
　　盛澤前以時疫盛行由寓滬報界邵仲輝君面商時疫醫院沈仲禮院長請派醫隊前往救治當經沈君允可派遣劉氷心醫士並看護數人帶有新發明用鹽水注射法往盛辦理茲接該處沈志萬汪菊如丁小波周壽芝諸君來函謂西醫到盛開診已逾三百號頗奏奇效日來疫氣已較前略減云 
[債案料清註銷]  
　　普愛堂前延巴仁律師投法公堂控盛寶卿不理抵押地單本利銀五千餘兩一案判着盛交保出外限理在案昨又傳訊先據原告巴仁律師聲稱今被告已經交還現銀及出立票據請求准予將案註銷詰之盛寶卿供稱實與原告料理清楚中西官判准予將案註銷堂費銀一百兩歸被告擔負完案 
[發封留匪客棧]  
　　甬人勵章大在法新租界褚家橋開設永興客棧日前容留匪徒馬良鶴等在内住宿並不將年歲籍貫在循環簿上登載事爲包探查見以勵有違定章禀明捕頭於昨日將勵傳解法公堂請究先據捕頭上堂禀明前情並將簿據呈鑒詰之勵供民人實不知伊等係屬盜匪故敢留宿求　中西官以勵故意遠章着罰洋二十元客棧發封 
[燕子窠主與竊賊並儆]  
　　北京路六百二十七號門牌洪錫堂所開燕子窠内容留積賊徐福生謝寶福前日被匯司捕房中西包探偵知前往將洪徐謝三人及烟客四名拘獲抄出烟具帶回捕房捕頭飭烟客金阿天張英全陶金秀陸同珍各存洋一元保出餘人押至昨晨解請公共公廨中西官訊悉徐謝二人曾於去年十二月中串竊唐家弄鴻興里居人陳志仁家銀洋三百元遂判徐押西牢半年謝押三月洪錫堂不應破壞烟禁着罰洋六十元無力改押西牢一月保出之四人臨訊不到保洋充公烟具銷燬 
[婦人留人吸烟]  
　　浦東婦人江陳氏在吳淞路五百六十五號門牌屋内私設燕子窠容留鄔少峯徐阿二開燈吃食鴉片被一千二百三十七號華捕偵知報告該管捕房派探王少廷與九十八號西探麥道及二十五號三道頭西捕往將陳氏與鄔王二人拘獲連同烟具帶入捕房禀明捕頭飭令鄔少峯等各存洋五元保出候示江陳氏轉送公廨押候訊究 
[小刀自戳咽喉]  
　　寓居西門曹家橋三十二號門牌揚州人徐天秀昨晚十時許因生計維艱夫婦勃谿一時氣憤遽用小刀自戳咽喉血出如注暈倒於地當由同居人報知該地崗警前來帶其婦入警署詰訊一面雇車送徐赴醫院醫治聞徐受創甚重頗屬可虞云 
[電車撞傷行人]  
　　昨晚九時餘某號電車駛經浙江路北京路口撞倒寗波路人陳仁傑跌破頭顱血流被面當由老閘捕房一千零六十四號華捕到來抄錄電車號數另雇車送受傷人往醫院醫治據情呈報捕頭候示 
[開駛快汽車之科罰]  
　　汽車夫王阿弟前日開駛一千七百四十五號汽車在南京路疾馳被二百五十四號印捕查見車内並無坐客不應在熱鬧處所開駛快車殊屬有違定章抄明該汽車號數回禀捕頭請廨出單於昨派探將王傳至公堂經中西官訊供違章屬實判王罰洋三元充公以儆 
[和誘案之發覺]  
　　常熟婦人李錢氏住居西門外林蔭路有女桂寶年十六歲與天津人單培義姘識賃居閘北大統路北永祥里内前日被女母尋見連單一併扭控四區警署經張警正略訊一過諭令押候核辦 
[失女扭控關係人]  
　　住居閘北王家宅之趙如見有女招林年十九歲近被理髮匠某甲引誘偕往大連前日趙探悉甲與女逃走時有徐潤喜知情因將徐扭控五區二分所經牛警佐研訊之下徐供趙女自願隨甲同往大連營生並非拐逃云云牛警佐諭轉解司法科押候究追 
[深夜撬門圖姦]  
　　江北婦人錢陳氏住居閘北虹港橋草屋内其夫現在外國當工前晚有鄰居同郷劉興隆深夜撬開草屋門入内圖姦該氏驚醒高聲呼救由五區一分所崗警到來將劉獲解警署由孟署員質訊之下命解司法科聽候核辦 
[行凶禁押十四天]  
　　揚州人宋子君前日在湖北路某弄内糾衆將張渭清汪正桃兇毆擊破頭顱被七百八十三號華捕查見當將受傷人車送醫院請治並將宋拘入捕房押至昨晨解送公共公堂經俞襄　會同英卓副領事研訊明確以宋行兇屬實判押西牢兩禮拜示儆 
雜評二 
[秋節前之金融（默）]  
　　今日金融界之變動可謂甚矣然其影響於世界大勢之所趨固無可抵抗者也若我金融變動之生於國内者則我國人自爲之紙幣濫發外債濫借理財無法用財無度積種種原因遂成金融紊亂不可收拾之現象北京中交鈔票今已跌至四八政府固感因難小民更受貽累轉瞬秋節難關又至北京市面之恐慌自可想見者也上海之金融情况固與北京不同然市成空乏銀根奇緊當亦不甚相遠其食世界金融變動之影響歟抑受政府擾亂金融之賜歟嗚呼吾不欲言矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
自由談三字皆用當代名人字跡每星期調換一次今日係周宥全先生手書 
常識 
[隨感錄] [  靈園]  
　　問心坦然無作愧舉足陶然無牽絆覺一身活潑世界寛廣便是己入極樂國境何謂問心坦然無作愧不以諂媚取祿位不以詐巧友朋輩不以驕吝待貧賤行我所當行爲我所當爲何謂舉足陶然無牽絆不以勢利招怨尤不以妻子困庭閨不以奢費積債欠爾北任欲北爾南任欲南 
　　我國舊家庭往往尚數世同居或三代同堂非特易養成子弟缺乏獨立自尊之觀念一切行動似又多爲無謂俗套所拘難於得享完滿自由幸福天倫樂趣且因之久忘習厭或生非怨而起口舌則反與初願相背矣再例以國人遇事推諉遇事敷衍之習慣亦可謂舊家庭所有之一弊端故竊嘗以爲今日誠欲改良家庭當先從組織小家庭始一可使子弟自擔家計早閲世情克苦勤儉養成美風免除倚賴性質一可少去各種無謂俗套拘束行動而得清凈自由之幸福遇事各竭己力不致再有敷衍推諉苟能彼此七日一過從或月開家族聚餐會於以聯絡情誼暢談家常則天倫樂事誠有非尋常所可夢見者會少離多深趣味此蓋可以遠行客子一旦回郷情景比隢　讀書無恒皆知弊在欲速速則氣促而體勞厭苦不旋踵至故必中諉苟能自定節奏列爲日課間之以各種涵養心靈美感動作如圖畫音樂詩歌等用以緩和其氣養息其體則趣味永自不至於厭苦此治讀書無恒之良法而亦爲一般刻苦用功過忘攝生者所當引用庶可免學成不及用之大患也於刻苦中能見世故窺人情靈園非老生而好作常談豈非以此豈非以此 
常識 
[髮與健康之關係譯ＬimaOavnlir原著] [  尚志]  
　　髮乏色澤非無藥可醫也不必詫爲怪事吾患此者屢矣未嘗以爲異也 
　　吾以爲人身之髮關於軀體之健全頭殻温煖而乾燥則每夜梳髮一次呈光滑濃厚之頭垢是皆亟宜醫療者也 
　　護髮以去頭垢爲當務之急頭殻上有細垢礙及髮之毛孔並阻其發生髮遂不能生長矣去頭垢之法一週内每日濯髮二次過此以往宜每日濯髮一次 
　　髮脱落水已即軀體不健全之徵凡精壯之身體減殺立即影響及於光澤之髮泃以髮根之周圍缺乏充分的循環之血液弗克消納常吃之滋養料髮遂無力且少生機矣 
　　阻髮脱落宜於每夕未就寢之先用力略搓頭殻以保髮之建全 
　　人之頭部梳髮宜稀搓髮宜頻頭上髮稀太速者尤宜兩者並行不悖每日刷髮所以使髮潔白去垢也 
　　吾謂宜濯髮於日光及空氣之中無光彩之髮依此法行之洵療髮之良藥也 
　　濯髮後靠髮一所歷時以久爲妙有職業之人宜數週不辦事伏處深閨不論何時髮宜鬆而下垂與人會晤時髮不宜依舊灣上以釵數朶挽之 
　　日用之金鷄納霜混合物促髮生長最易奏效用金鷄納霜最宜於未就寢之先果化學家能擔保所調製之金鷄納霜完全純粹則用爲藥舖所銷售之金鷄納霜獲益非淺倘北學師弗克擔保所製之金鷄納霜　極純粹則用下列之法調製之即酒精（百分之九十五）四英兩金鷄納霜十五顆萆蔴油八分之一英兩 
　　頭殻覺熱時應以冰帽中裂開之冰使之凉爽狂熱急跳之首大礙及髮久病後頭部狂熱急跳不已職是故也 
　　頭部永永保存之髮不數數靚惟對髮十分謹愼乃收其效 
雜錄 
[歐戰餘話（記薩狄尼亞英雄之母）] [  瘦鵑]  
　　歐戰既肇意大利亦被捲而入戰渦薩狄尼亞有少年曰法朗昔司哥摩利度FrauoracoNureddu心切愛國亦荷戈從軍年少氣壯勇名聞一時一日往攻敵濠奮不顧身竟被重創遂入聖馬利奴佛軍醫院中時有某夫人者心服其勇復憐其被創因留院不去力爲將護視之若己子如是數日某夫人周旋藥鐺病榻間未嘗少息冀得脱北勇少年於死神之手顧摩利度創劇竟致不起臨終截髮授夫人屬遺其母夫人哭之慟爲之　葬市玫瑰無數遍散墓上而去即以書致摩利度母母居薩狄尼亞一小鎭中讀其書感泣累日立函某夫人道謝并索愛子遺髮函云 
　　某夫人妝次日前讀尊札敬悉一是吾子法朗昔司哥爲國而死臨死之頃得夫人恩覆一如慈母吾雖在重憂之中聞此差足自慰今欲報夫人大德苦不得當徒恃筆舌又安足以表謝忱惟上帝在上或有以報夫人耳吾凡五子爲祖國故均令其投身行伍法郎昔司哥年最少顧乃先入　穸良可悲歎想其血筦中萬斛熱血當爲祖國揮灑盡矣餘四子創其一二方從軍利皮亞己歷三載鮮得音耗尚有一子今亦轉戰前敵聞尚健在竊願上帝垂憐爲吾留此子也夫人如爲人母當喻吾懷似無所用其喋喋總之夫人之善視吾子吾實感激至於萬狀吾子墓上所散之玫瑰遐日當着花於夫人　穸之次發爲幽馨以謝夫人之慈愛吾子葬時夫人曾遠道相送今者步步近吾子墓場他日歸天當步步近天國之國須知上帝之福夫人者正未有涯也茲有懇者吾子遺髮請即付郵賜下蓋吾己不能一親其冰冷之額姑親此絲絲遺髮亦足少慰吾心耳吾子爲薩狄尼亞之英雄吾爲薩狄尼亞英雄之母敬再掬其中心誠意致謝於夫人之前餘縷縷不盡 
小説 
[緹騎外史（十）（五）] [  春醪譯]  
　　郡主則詔之曰吾可恕此傖人哈吾更將遣去此英國種之女郎使與戈登同趣死道如牛乳之融水一傾並盡吾意斯稱快郡主言時正一手撫約髮之緞帶帶映光線閃閃作金紅之色拜排狀似疲　則曰白耶小姐不已逃出爾掌握去耶以醫生敦囑吾必白耶老人必遣之先返英國郡主曰爾眞愚罔女郎昨夕猶赴舞蹈之會拜排曰否吾初無一字之　其事之眞直與老白耶　將死於冬宮者等且老人一死此女立爲諸皇帝陛下凡此均得之夥伴白耶家御人伊文所言郡主遂詢拜排何以與伊文同夥拜排則笑不之答瞑目神合却似數年之前復趨奔執役白耶家中郡主急遽不得語中之要領則曰吾初不信爾隻字爾耳食人家之閑語不及眞事十分之一此安可信吾固知老白耶懼女郎蒙難行立遣之歸英更此老白耶亦將自斃拜排吾語己足且少寗謐待吾端詳爾行矣拜排一行郡主無安慰之術忐忑困思至不能着枕而睡郡主固非俄京之偵探耶以天璜宗衍之親布其牙爪直可統轄俄國白段伯利亞之於聖彼得堡一一歸其掌握郡主更新任此事如電氣之受火火星方燃尚不知以後之結局俄國偵探之制棋布星羅似蛛網之懸枝而郡主猶　絲之一坐守中局者正即格洛格克殿下郡主秉格洛格克之命遵率而行乃不能逾越此範圍脱有他故入諸他人之掌握則殿下亦再有他人刺取其事不復干及郡主郡主初入此中不甚深習以爲此職殊不可勝更不　下手之處顧復無時久延則决意先之英國使館詢戈登病體立駕一橇之使館門外循通謁常例投以名片並致候之言使館中人漸亦出語致謝郡主則忖度曰佳句覘之吾必竭力數世界容色之美無許戈登矚眼流盼吾往往愛中已意初亦不預人家心頭之隱有違我者我立以術禦之耳此人既不蓄意愛我我胡爲流戀及之必有一旦得肆吾意片殛其人雪前日之恥郡主復何橇之車站見站長曰昨晨有女郎購票赴伯林者耶站長曰無之特一男子代女郎購票郡主曰此間冰雪侵封一日止售去數票爾必憶男子名氏矣曰然即英國造船家白耶爲其女郎得一車票郡主曰女郎安然登車乃無見阻之事曰然女郎即安抵普魯士之疆界郡主曰爾何以知之或已偵女郎行事耶曰以緹騎署中忽發電之邊界不許女郎出國而爲候已遲莫之能及郡主曰女郎遽干何罪站長曰此當自緹騎署中得之郡主即致謝誼曰謝先生言一一乃合吾意吾敬祝先生康健言次一笑而行站長俟郡主成行即曰此女殊圖智目光炬炬必有異計吾已燭得其隱必有大不利事存之眉睫故年華風度亦似一一隨之減色站長且言且入公事之室闢臨街之窗取次街中之景物窗已凝雪結成冰點迷離莫可辨　站長自語曰哈郡主復轉橇而行此中似别着用意者天下人人知鞭撻之力而不知能鞭撻及人心頭之隱吾方者對答綦富或正即緹騎中遣來試吾誠僞者吾不能不預爲之備時郡主之橇愈行愈遠已不能望見站長亦整裌出室赴緹騎之署郡主聞站長語大失所望顧亦無奈似爲白耶將護女郎警士既止其出園則白耶必訴之皇帝則不能不另劃一計使於覲見之前淹忽而逝既而郡主復自悟仇人未去猶匿聖彼得堡與之作難即格洛格克任爲偵諜之一而非有機會亦不得報私家之仇此時行橇中竟不名一策直俟之久久始語御人日載我赴孤兒院中 
[自由談之自由談] [  不冷]  
　　譬如妓女譬如妓女身未脱樂籍而日宣言貞節從之一語人誰信之蓋世固有既脱樂籍而仍操妓行者未有尚在妓中而不名爲妓也况乎更屬老妓也耶 
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要件 
[杜威博士演講教育哲學紀]  
　　本月二十一日杜威博士在西單手帕胡同教育部會場開講教育哲學由胡適之君擔任翻譯其大意如下我開端先要提出兩個問題第一個是爲什麽要有教育進一層説爲什麽教育是不可少的第二個是爲什麽要有教育哲學進一層説爲什麽教育哲學是重要是不可少解答第一個問題教育所以不可少的緣故就是因爲人類在嬰孩時期自己不能生存要是没有父母去教育他扶助他就不能成人了有許多低等動物的教育從小到大不過都是偏於形體一方面人類却不能僅注重形體方面還有心理知識道德各方面的教育也都應該注重的因爲人類的嬰孩時期是個漸進的時期什麽人都要經過的教育就是從這個嬰孩時期渡到成人的時期的一隻擺渡船所以教育不是奢侈品是必需品簡單説教育所以不可少的緣故就是因爲生與死的兩件事人類當生下的時候不能獨立必須倚靠他人所以有賴於教育死去的時候把生前的一切經騐和知識都丢了後世子孫倘要再去重興研究豈非太不經濟甚致文化或可因此斷絶所以因爲人類有死的一件事也非有教育把他的經騐和知識傳之子孫不可解答第二個問題我們並不是説教育哲學萬不可少不過是很重要我們且從反而看倘使人類没有教育哲學對於教育事業必定不去研究他思想他但看人家怎麽教我也怎麽教從前怎麽教現在也怎麽教或學他們的時髦或由自己的喜歡成一種循環的無進步的教育這就是没有教育學説的流弊教育哲學就是要使人知道所以然的緣故普指揮人去實行不務盲從不沿習慣的教育在一種保守的社會裏教育哲學是用不着的從前的舊社會大概都持這種態度最近二三百年來方才有點進步社會學上有個笑話説在以前石器時代斧頭都是用石做的後來有一個人發明了鐵也可以做斧頭於是那時候的人就用他所發明的鐵斧把他殺死這雖然是個笑話但社會的進化的確如此往往自己不喜歡進化也不喜歡别人進化但是另一種社會裏學説却是不可少這種社會不但不反對變遷並知變遷不可没有故能歡迎變遷的潮流預料變遷的趨勢設法帮助改良的人物做改良的事業當現在變遷狠快的時代多少潮流在外面激盪我們應該去選擇那一種是對那一種是不對辨别那一種是重要那一種是次要當這時代倘没有教育哲學的指揮一定不能從這許多互相抵觸互相衝突的裏面選出那一種是我們應該採取的潮流趨勢教育與長進（groweth）是很有關係的教育就是長進没有教育就没有長進教育不進步社會也不能進步試看再下等的動物其初生的嬰孩與父母大致相同所不同者形體之大小而已等級漸高嬰孩時期也漸久一直到最高級的人類嬰孩與大人便完全不同了我們看這個比例覺得狠可奇怪以爲階級最高的人類產生嬰孩便應該立刻變爲成人豈非可省許多事詎知這正是人類的極大利益因爲有了這一個狠長的嬰孩期正可在此期内盡量的教育他人類的進化全仗嬰孩期的長久再拿人類社會來看也可以看出漸進的階級初民社會生活簡單教育也簡單不過無形中的一種仿效罷了就是現在的文明社會也大部分還是如此他們没有學校的教育只靠著直接的教育一切人生日用的事都是他們的教育試看大多數的人對於種種常識實在比我們多他們雖然不曾受過有法式的教育然我們不能説他没有教育不過他所受的是（不文）illierare的教育罷了這種（不文）的教育人類從前受了都是　不知不覺的後來漸漸進化覺得一切知識與經騐都不可不保存使他傳得遠傳得久於是文字也就發明了後世的人把文字當做一個鑰匙去從古人經騐所得的知識庫裏面限出種種東西來應用這實在是一件最便宜的事不過有了文字教育以後漸漸與以前直接的人生日用的教育愈趨愈遠了文字的教育學校的教育我們固然承認他是必需的因爲没有他便不能把古人的東西保存起來傳授下去便是這與人生日用愈趨愈遠的流弊却也不少大略説可以分下列三種（一）這種文字教育學校教育的結果必定養成一種特别階級所謂讀書人文人學者都是從這種教育養成的這種教育與旁的社會也狠有關係受這種教育的人大約只有三種第一是古時的禁司牧師握教育權的人第二是有權勢的人以前所謂治人的人第三是有資產的人（二）這種教育的結果漸漸趨於保守古訓和文字的方面古代保存下來的東西固然是最好的一部分但是大家把這保存下來的東西看得太重了反把人類社會日用的教育看輕了以爲社會日用的教育不能算做正式教育的一部這就是第二流弊引一個狠簡單的例譬如oulture這個字本來是栽種的意思是一件人生日用的事物後來把受過教育能通幾國文字的人也呌做受過oulture了這就是從實用方面趨於文字方面的一個例這種趨勢狠可以從歷史上看出來歐洲數百年前自然科學早已發明了學校裏面却還不曾將他收到課程表裏去問或收了也不能佔重要的位置從一般人的眼光裏看來以爲這種自然科學比較那講文字講道德的等等高深學問下賤得多從前希臘文明發達到這般地步却是不重科學現在歐洲重文輕實趨勢也是受了希臘影響（三）這種教育的結果使學校漸成獨立的機關與社會不生關係社會上早已成爲過去的東西學校却還在那裏教社會上很有重大需要的東西學校反不肯教了大家看得教育當一件容易的事以爲只要一本書一般小孩子就辦得到的無所用其研究的所以學校變了最古的東西最守舊的東西舉一個西洋教育史上的例二三百年以前歐洲商業很發達那時候還没有輪船所以商品都是大家合股裝在帆船裏運輸的所以對於這件事的計算如盈餘分配等事非常重要於是在數學書裏面特爲添了一門現在輪船發明了這種事實也全没有了但是數學書裏面這一種算法却想盡種種方法不能把他廢去問他爲什麽呢説是從前備下來的東西雖然没有用也不能去掉的以上三種流弊可以帮助我們知道教育哲學應該提出來要討論的問題（一）怎樣可以使特别階級的教育變成大多數變成普及（二）怎樣可以使偏重文字方面的教育與人生日用的教育得一個持平的比例（三）怎樣可以使守舊的教育一方面能保存古代傳下來的最好一部分一方面能養成適應現在環境的人才這就是教育哲學應該提出來討論的問題以上三個問題當中第三個最重要我們是現代的人是二十世紀的人以前保存下來的東西我們當然是不夠用的我們應該想法子使從前教育的目的方法材料把他改造使他適應現代的需要指揮教育改造教育好像駛一隻船裝載貨物固然應該持平不使畸輕畸重然裝了以後不能揚帆開駛使滿裝了貨物的船停在船塢裏腐爛當然是不行的古代傳下來的學問就是裝在船裏的貨物現在的新潮流新趨勢就是行船的風我們應該把這滿裝貨的船乘風前進不使他停在船塢裏腐爛我開場從長進講起現在也用長進來收場人類共同的組織也從幼稚時代到長大時代下等動物的繁殖與他的父母没有分别小貓大貓小狗大狗都差不多二千年以後的貓我們可以豫料同現在一樣但是二千年以後的人類我們可就不能知道所以我們要是不喜歡暗中摸索聽其自然就應該用教育哲學去指揮引導向我們預定的方針達我們希望的目的因爲人類的進化狠難推測若聽其自然暗中摸索是非常危險的教育的所以重要就是要使他没有危險所以教育不是個人的事業是社會的公家的政府的責任是人類社會進化最有效的一種工具 
來稿 
[衛生蒭言（餘姚戚有三）（却酬）]  
　　近日以來疫症流行傳染日甚病勢劇烈往往不及救治此種災害雖爲天時所製成而爲夏季所常有實亦世人之不講衛生不重公德有以致之茲特錄拙稿兩節以就正於有道願世人稍加注意焉 
　　一飲食餐有定時食毌過飽無論膏梁之美藜藿之粗悦於心而適於口者固無所謂禁忌惟常食八分以留餘味庶使胸腹通靈胃氣不敗應酬宴會俱守此意飲食之節即在於此若不論其味之美惡其性之善否而以好奇心勝勉强嘗試如喫番菜食野味不顧品物之生熟胃納之宜否滿口大嚼以鳴得意或餐畢之後進以水菓飲以咖啡以謂助消化益衛生知其然而不知其所以然此崇拜歐風太過而自視性命如兒戲何其愚耶又五味須和調而後食之無害五穀之能久任者以其味淡倘偏嗜太過如喜鹹喜酸喜甜喜辣久之臟府亦一氣之偏勝而病作矣故飲食之不可不愼也夫人生所不能一日缺者曰衣食住然衣與住猶在身外如覺不合立可更變若食則由口入腹爲養爲害效生頃刻迨乎自覺不合而病患已成縱使療治得法即時平復然精神已受數日之委頓故古聖人魚餒而肉敗不食色惡不食臭惡不食其愼口腹愛生命爲何如乎今則魚蝦之腐臭者陳於市肆貶價求售而購者爭趨之以爲便宜雖食之未必咸生疾病但終爲疾病之媒介設不幸因此媒介而竟成疾病其爲便宜否乎况與其食腐臭之魚蝦何如食新鮮之蔬菜何必貪此口福而以性命爲嘗試此吾國人無衛生常識之故也要知生命之可愛則飲食何可不愼胃喜靈活不喜呆滯鮮美入口胃納自然醒動惡劣到腹胃敗必致病起若論養料魚肉固勝於蔬菜蓋植物不過爲雨露所生長而動物却爲血肉之有情然必須新鮮優良非所論於　腐臭穢即如一經醃臘亦失本性鹽鹹之味能助消化然脾胃弱者消化太過便成尅削故所謂常下飯者亦係備小菜間斷時之代品非可作每日之常食也其次則烹飪之事亦極有研究之價値而今家庭之婦女飯作之廚役皆因陋就簡未嘗有飲食上優良之程度雖有米爲炊初毌需乎巧婦而易牙知味千古獨標美名可知烹調之事殊非易易斷不能一目了然便可操刀砧於廚下茲就普通而論當應有三種智識其一則油鹽醬醋之配製火候緩急之適宜此雖極爲平常然太過不及珍饈亦失其味况煎炒蒸炸味能數變同燒一物各手即判優劣此須留心爲實地之比較方可與言研究也其二宜量人口之多寡食慾之粗細以備適量之菜最好則餚饌數牒以供一餐之用其人口少者一餐必不能盡則至多以供一日之用蓋凡百小菜煎炒出鑊之際味正而美一度蒸燉即失美味若再隔宿或變惡劣棄之似覺暴殄食之又嫌礙胃故家常便菜碗牒不在乎多物品不在乎貴總以新鮮味優爲最要朱柏廬先生所去飲食約而精園蔬愈珍饈能於約精二字着想思過半矣其三宜知化裁以出新味或換物質或換燒法喜新厭故人性相同譬如蒓鱸列爲上品詩人詠之風味不凡倘使每日每餐進以蒓鱸則食者且嫌不如園蔬矣此何故多食生厭也厭則胃滯不但無益於身且足爲生機之障礙故能日爲更迭雖青菜豆腐其濡養之功或不亞於餐餐珍饈之羅列也 
　　二起居日興夜寐此其常也如能以寂靜而安眠與日光以俱起夏季稍早先呼吸其清凉冬季稍晏略待和於日光斯於身體上最爲有益其或漏深始眠日中方起者雖習慣移人亦不足怪然亥子之交必須安睡庶幾陰陽不致錯亂氣血得循常度既睡之後尤當屏絶思索以免輾轉不寐耗傷心神至於睡臥時間通常宜達八小時之久少則精力尚未回復多則脾氣反生困倦日間居處惟以清潔爲第一几案四壁勿蒙塵垢户　洞闢若無狂風暴雨門窗不宜嚴扁卽在寒冬亦當開豁數小時以通空氣倘至盛暑窗户更宜早開遲閉收逗清凉之氣以退屋内暑熱也 
　　上海一隅自西人來後風氣先開耳濡目染亦幾成文明之淵藪然而商旅麕集人烟稠密煤氣電氣滿布空中早寂夜囂奢靡成習居家涉世殊大不易况吾國人之於生活程度尚未發展源既不開不得不節流以資彌補故樓房一幢居者四五家人口二三十空氣既極窒塞穢濁自必充斥即西人所謂炭氣多而養氣少疫癘一起如放邊砲循此藥綫而接續不絶此亦衛生上一大問題然經濟困乏者雖知之而不能行也若夫郷間僻壤屋宇既暢空氣自足倘能稍明衛生於衣食住加以相當之注意則身體健康固可遠勝於上海正氣既能抵抗病害自不易犯雖疫癘盛行而履險如夷矣 
 
 

Page 19

 
 
   
 
 

Page 20

 
 
   
 
