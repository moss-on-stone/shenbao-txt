# 1900 - 144 - 4909741

 

Page 1

 
 
[勸墓印度振捐] [  申報館協振所啓]  
　　印度自前歲突遘奇災逼野哀鴻死亡相繼迄今沈災未澹嗷嗷待哺者計有五兆人之我先由英大律師担文君致函本館請爲設法募捐而英總領事霍畢闌君又復繕寫華文馳函告急兹將原函刊於本報後幅竊思救災恤鄰古人所重自昔秦輸晉粟越饋吳糧簡册流傳稱爲盛事况曩歲中國晉豫洊饑外洋樂善之士曾捐助巨金全活甚衆今印度亦遘奇荒揆之理尚往來之情自應代爲籌募四方好義君子想能不分畛域慨解囊金俾本館協振所得不負英總領事殷殷委託之心而印度災民亦得受仁粟義漿之賜引領延盼九叩以求倘荷慨捐請卽交本館協振所掣取收條隨時彚解並當另錄淸單以淸眉目虔叩仁施諸維德鑒 
[新印大字本讀史方輿紀要天下郡國利病書告成] [  圖書集成局代啓]  
　　顧景范先生祖禹讀史方輿紀要後附輿地總圖顧亭林先生炎武天下郡國利病書二林齋主人藏有精抄稿本倩本局用大號新字排印廣延名宿悉心校讐二書業已告成用上等潔白連泗紙印釘裝成六十本外加椐木箱每部售洋十二元海内有志之士欲講求經濟學問者則此二書不再不儘并請認明封面後有二林齋校本庶不悞購仍存上海文瑞樓蘇州綠蔭堂蕪湖河南文苑山房詔君就近選購可也此佈　 
[新印傅靑主醫書出售]  
　　是書共分男女二科男科後附以兒科女科並附胎前產後各症按病列方用藥和平辨症明晣詳載各種治法凡病家按圖而索便可一目了然誠渡津之寳筏濟世之慈航也今由煥文書局主人以家藏善本托本局用大號新鑄鉛字印成校對精詳紙墨明朗每部價洋三角在本埠三洋經橋煥文壽局外埠漢口鴻文順記書局湖北省城煥文書局發兌 
[書江蘇臬局陸春江廉訪現身說法事後]  
　　本月初一日本報紀松江訪事友人云江蘇臬憲陸春江廉訪護理撫篆時慨近日人民犯罪之多而刑戮之不能免也飭召畫工將各種重罪繪成四圖若者爲斬若者爲絞若者爲凌遲援引律例叙述詳明刊印告成頒發各郡邑飭保糊裱張挂通衢俾見者觸目警心咸懍然於法紀之不可犯執筆人閱之不禁肅然起敬曰廉訪關心民瘼造福三吳竟若是之無微不至哉夫惟君子懷刑故終身可免於僇辱彼小人初不知何者爲國法所不容何者爲刑章所必及當其雄心暴發惡瞻横生惟知逞一己之豪恣睢暴戾迨一朝案發束手成禽有司鞫其情司宼定其罪應斬者斬應絞者絞應凌遲者凌遲三尺森嚴萬無可逭至此而欲如前之遊行自在效秦李斯牽黃犬出上蔡門其可得乎無如舉世愚頑目無法紀譸張爲幻之習與夫好勇鬥狠之風日出以相嘗試雖惕以刑憲而彼熟視若無覩焉是豈其生而兇惡者哉夫亦漸染成風遂不復有所顧忌耳大抵人之犯法雖或逞一朝之忿而其要不外乎財色二端財生於貪色起於淫貪淫至而性命遂不能保全蓋人品之不齊類皆爲境遇所迫安貧樂道近世實難其人則當窘乏偶形彌縫無術寡廉鮮恥之日每不覺覥顔而爲之於是索詐帮訟鼠竊狗偷或亦悍然有所不顧其初猶以爲一時失足晚蓋未遲孰知身處下流愈趨愈下訛詐者甚至謀財害命矣小竊者變而明火搶劫矣一旦事敗到官法難輕宥後悔已莫能追回憶食貧處賤之時尚可怡然自得則又何苦而自貽伊戚此貪之爲害也美色爲人所同欲少艾之慕孰無此情然贈芍秉蕳芳情如結我之所愛不能禁人之不愛則因歆羡之至迫而生忌嫉之心兩意方濃曰刃已㓾其腹甚者戀姦情熱謀弑親夫見諸疆臣奏牘中者何可勝數此淫之爲害也由此推之若錢債之爭產業之爭地址河道之爭何莫非貪之所使婚姻之訟拐逃之訟强和刁誘之訟何莫非淫之所使今天下案牘多矣試問舍此二者之外能有幾何然則廉訪欲使民之能免於　亦惟先去其貪淫之心而已雖然貪心迫於憂貧淫念由於好色當此風俗澆漓之會欲使人人皆知不義之財不可苟得非禮之色不可妄干其勢固有所不易則卽以人之所犯爲己借鏡俾知作奸犯科王章萬難倖免若輩縱不畏法獨不畏死乎惟小民愚魯識字者寡圖中雖明列案由見者終昧焉罔覺所望讀書明理之士爲之講解或於朔望宣講鄉約之際剴切指示不憚諄詳彼少年子弟情性未定可與爲善可與爲惡日以此等事互相儆戒而謂貪念 
不漸移淫心不稍戢者未之有也古人有言辟以止辟又曰刑期無刑夫至以辟止辟以刑止刑而人之罹於刑辟者已多何如當刑辟未施之前而顯示以刑辟之狀俾人心目間時以刑辟爲懼而相戒不敢復犯嗚呼廉訪防民之心殆深得其要領矣乎 
[本館接奉電音]  
　　昨日午前京師飛電傳來上諭一道敬謹譯登○五月初二日奉上諭邇來近畿一帶鄉民練習拳勇良莠混雜深恐别滋事端迭經諭令京外各衙門嚴行禁止近聞多有遊勇會匪溷跡其間借端肆擾甚至戕殺武昌燒燬電桿鐵路似此愍不畏法實與亂民何異著派出之統兵大員及地方文武迅卽嚴拿匪首解散脅從儻敢列仗抗拒應卽相機剿辦以昭炯戒現在人心浮動遇事生風所有教堂教民地方官均應切實保護俾獲安全而弭禍變欽此 
[調兵防亂]  
　　昨得威海衛來電云刻有駐泊威海之英兵船二號一名捱質玲一名屋郎東裝載兵士一百名及大砲一尊望大沽口進發蓋以防義和拳匪之擾害津京也 
[澄觀時局]  
　　某西字報云日本乃亞洲一蕞爾國乃竟浡然興起與歐洲諸大國並駕齊驅法國前爲南阿非利加洲花梳打事失意於英時存報復之意然無俄人爲之奥援斷不敢遽與英人開戰俄人現亦躍躍欲試頗思侵犯印度其不敢嘗試者懼日本故也日本深知俄國早窺伺太平洋然决不能任其逞志俄人亦自知之所以刻尚躊躇不决推俄人之意欲俟西卑利亞鐵路告竣始相機起事無如此路尚需時日其未竣之前恐太平洋濵各屬地難於保守蓋英日兩國戰艦恒虎視眈眈卽在黑海之英國水師亦不任俄人越雷池一步以故日本方興未艾而美國於東方之事恐將來亦必干涉其間也 
[俄土戰機]  
　　英國斯登搭報云近得俄國哦地殺埠信息知邇來俄廷听宵備戰汲汲不遑通國陸軍二十五萬名已悉數秣馬厲兵以待黑海船隊以及各處運兵船亦皆嚴加整備若遇戰事不難立刻成行又言俄廷此番舉動因前者曾向土耳其國索取小亞細亞之地一方德人勸土廷勿給俄人深爲不悅目下俄土交界之處業經俄廷添駐兵士較昔時有四倍之多倘土廷始終以德人爲可恃再不允許所求恐戰禍必不遠矣 
[新軍暫駐]  
　　金陵采訪友人云榮仲華中堂奏設武衛新軍五十營分爲南北二軍北軍三十營分駐直隸各 
 
 

Page 2

 
 
要隘南軍二十營分駐淸江等處旋又分南軍爲左右兩翼左翼委湖北提督張蘭陔軍門統轄軍門在湘鄂一帶招集虎旅若干人督率至江寗暫駐下關江口每名日給小口糧錢一百文限五月上浣成軍後攺發正糧日内擬乘暇赴滬江定購各項軍火屈指事畢而返各軍當已招齊卽須開赴淮揚力保漕河運道 
[京卿蒞省]  
　　金陵采訪友人云前歲南洋通商大臣兩江總督劉峴帥奏請興辦寗鎭鐵路欽奉上諭著督辦鐵路大臣盛宣懐會同南洋通商大臣劉坤一妥籌興辦等因欽此迨京卿與峴帥籌劃一切粗有端倪卽札委潘芸蓀觀察度地省垣通濟門外爲火車發軔之　禮延泰西工程師勘定基址摹繪成圖呈請京卿查核至今春京卿委派觀察往日本將鐵路敷設之法細意研求旋於三月上浣回華馳赴白門料量諸務隨復電禀京卿四月二十五日京卿駕蒞省垣假電報局小駐征驂翌日乘輿赴督轅與峴帥籌商良久聞艾緑榴紅之後卽須涓吉命匠興工矣 
[軍麾回甬]  
　　寗波訪事友人云四月甘日署理浙江提督余瑞廷軍門赴省謁見撫憲劉景韓中丞籌商防務事畢卽於二十九日乘舟回甬郡城文武各官均往西門外郵亭迎迓 
[淫兇授首]  
　　金陵采訪友人云水西門外划船户鄒監棠黃鹤樓畔人也去年誘得同鄉某甲家童養媳携至白下姦佔爲妻近經甲追踨至鎭江遇諸中流向之詰責被鄒推墮黃天蕩中幸甲水性頗諳泅登彼岸奔赴上元縣署擊鼓鳴寃旋經江寗河快會同坊甲緝獲兇身解送江寗釘鐐收禁旣而上元縣主龍研仙太令准江甯縣移鄒到案並送甲備質研訊之下鄒初狡賴不承及甲與媳歴訴情由始無從置辯大令乃錄供通詳各憲各憲以鄒罪大惡極法不容寛批飭就地正法大令乃於四月二十八日會同三大營統將恭詣督轅請令綁赴笪橋市斬首聞者快之 
[習拳賈禍]  
　　北通州訪事人云自義和拳匪闌入通州境内散布流言無業游民爭先附和跳刀拍張無地無之有李姓童年甫一十有二父母愛之如掌上珠上月某日忽被邪魔附體一連三晝夜弄拳舞棍禁之不聽解之無法卒至筋疲力盡而亡其母痛子情切哭至雙目失明亦慘矣哉 
[漕務述聞]  
　　山東河運交壩粟米全數騐完曾列前報兹又接北通州訪事人來函云四月十五日倉憲提騐浙江第一起及江蘇第一起漕糧是日浙江海運總辦郭太守江蘇海運會辦明司馬江刺史均在河干督同各局委員分叚照料倉憲騐得兩起米色均尚乾潔惟欠數太多耳十六日提騐湖口第二起及江蘇第二起漕糧十七日提騐江蘇第三起第四起漕糧及江蘇第一起白糧前半起十八日提騐浙江第三起漕糧及江蘇第一起白糧後半起十九日提騐江蘇第五起漕糧及浙江一起白糧前半起二十日提騐江蘇第六起第七起漕糧及浙江第一起白糧後半起二十日提騐江蘇第十起漕糧二十二日提騐江蘇第八起漕糧及浙江第四起漕糧二十三日提騐江蘇第九起及第十一起漕糧此次浙江兩省漕糧到壩倉憲逐起查騐必須米色乾圓潔凈方准斛收稍有舞弊情形卽分别風颺駁退故海運局總會辦以及委員咸凛遵憲諭不敢有違每起剝船五十號遴派押運文武各一員帶同差役嚴加防範當江蘇第四起漕糧行抵小河口外某某兩號船户於晚間開艙攙水押運委員上前禁阻船户不服委員遂面禀會辦明司馬江大令將船户提案嚴懲旋又送州究辦以爲藐視禁令者戒至江蘇海運總辦王太守仁東已於四月二十二日由天津來通謁見倉廰定到壩交米矣 
[鹺政述聞]  
　　揚州訪事人云新任兩淮運司柯遜菴都轉以揚郡爲南北孔道良莠不齊不能不嚴密關防特發出示諭一通文曰爲嚴密關防以肅功令事照得本署司恭承憲檄權筦鹺曹素志不愉冰心自潔事無鉅細罔不躬親戚友旣不假事權幕賓悉訪延端士下至家丁吏役亦必嚴加約束杜漸防微第揚郡五方雜處風氣浮囂誠恐有不肖之徒冐稱親友撞騙招摇事或有之法當嚴禁今値下事伊始用特宣示周知爲此示仰闔屬官吏商民人等一體知悉務須各安本分切勿妄事夤緣倘敢作奸犯科定卽查拿嚴懲决不寛貸其各凛遵毋違切切四月二十日示○署兩淮運司柯遜菴都轉蒞任後以鹽課爲朝廷入欵大宗關係極爲緊要前任旣已征存截數自應另行擇日啓征以重庫儲而淸眉目爰諏吉四月十五日已時升座接征一面檄飭淮南局員轉諭運食各商屇時多備課銀繳由總局彚解本司衙門當堂騐收儲庫○今歲兩淮各塲春產尚稱暢旺各岸銷市亦有起色鹺業中人莫不欣然色喜月前西岸督銷局總辦以倉中所存無幾現値暢銷之際深恐脫擋因特備文咨請運署開辦新綱以資接濟當經原任運司江都轉據情詳請核示祗遵迨四月初署督憲鹿滋帥回批到司著如詳准開西岸乙未春綱並將開辦日期具報查考乃文到之日江都轉業已作古兹由新任柯都轉牌示轅門涓吉本月十五日開辦除照章申報移行外仰西岸各商一體遵照○新任運憲柯都轉蒞任以來以鹺曹積習甚深力圖整頓檢閱兩淮官册見應官聽鼓之大小班不下千數百員事簡人浮賦閒者衆若再兼委差使則尤不足以均勞逸而示大公查得淮南總避會辦委員某分轉業經江前憲檄委儀徴淮鹽總棧提調要差而總局一席爲淮南鹺政綱領交查交議事務極煩儀棧又遠在十二圩難免鞭長不及因令某分轉專辦提調事務總局則另委沈子成分轉曾棨代庖俾各有專司無虞隕越 
[甬上官塲紀事]  
　　甯波訪事人云新任鄞縣典史任少尉問瀛滑吉四月二十六日辰刻接鈐時前任首少尉尚未出署故暫假水鳧橋朱提塘爲公館○北門外釐卡委員某君仙逝後定於四月二十二日開吊二十五日喆嗣扶靈柩登海定輪船至滬以便遄回河南珂里○甯波西鄉新壩衝坍丈餘河水頓涸居民來郡稟報後府縣各官定於四月二十四日會同紳士往勘○甯紹台道誠果泉觀察查閱鎭海砲臺事畢於四月下旬某日之晚回甬屬下各員咸往江北岸碼頭迎接如禮 
[鳩水官塲紀事]  
　　蕪湖訪事友人云四月二十一日蕪湖關道吳委卿觀察乘某輪船赴省叩賀撫憲王芍棠中丞蒞任之喜事畢卽於二十七日返旆屬下文武印委各員均詣招商局躉船迎迓○皖撫王芍棠中丞奉指添練兵士十營所需餉銀除在淮鹽加價項下提撥外擬就蕪湖勸辦米釐以資挹注四月某日札委安徽候補道鄭觀察紀常會同蕪湖關道吳觀察設局勸辦另委候補知縣黃履之大令縣丞熊松坪二尹襄理一切二十七日蕪湖縣張大令接省中來信知鄭觀察已定於二十九日偕隨員起程遂飭役賃備局屋惟蕪邑出口米釐每百五十斤抽銀五錢開辦已閱五載兹忽攺行新政未知商民能踴躍輸將否也○四月初九日之夜蕪湖招商局驀然火發致房屋貨物悉付劫灰事後暫賃江口洋街夢范里新建洋樓爲辦公之所二十五日督辦盛杏蓀京卿乘某輪船赴鄂道出鳩江總辦李仲絜觀察登舟晉謁京卿並不詰責慰藉有加旣而電局委員黃别駕蕪湖縣張明府均來禀見京卿亦優禮接見諮詢要公聞京卿尚須小作勾留與撫憲王中丞商辦東流等縣開礦之事 
[荆沙鯉簡]  
　　沙市訪事人云前月江陵縣張芸生明府在沙市郭大興客棧内拿獲四川會匪趙佑生搜出爲匪證據嗣又由石首縣解到會匪五名女匪一口研訊之下五匪皆供認不諱惟女匪稱小婦人在石邑開設茶寮伊等因來啜茗得以相識曾爲之洗衣數次實不知其爲匪明府著一併釘鐐收禁○上月十六日三淸觀悅來泉茶館午炊不戒於火致焚去後屋一楹幸將火路　斷故左右隣並未殃及○距荆門州 
 
 

Page 3

 
 
城百餘里之嚴家塲素爲盜賊淵藪上月某日隣村曾姓失去耕牛一頭尋至嚴家塲見牛繫於某甲屋後正欲向問忽有一人大聲呵斥曾以尋牛告其人勃然大怒曾亦反唇相稽其人遂號召黨羽將曾高懸鞭撻及放歸卽告知圑總次日調齊圑勇聲言至嚴家塲剿洗賊巢行至葉家橋查悉有某姓者亦窩藏盜賊遂揮勇毁其屋示虞某姓統率多人前來抵敵兩相攻擊當塲殺斃盜首陳敬九并黨羽三人圑勇亦有數人受傷盜衆見勢不佳紛紛奔散圑總爰將某姓綑送州署州主歐陽直刺研訊屬實遂傳其族長及胞兄到案諭以盜賊窩家一律同罪且瞻敢拒殺圑勇律應梟首今特格外施恩著爾等以家法處治獲保首領族長等無可如何將某姓領回設法處死○邇者地方官擬舉辦烟燈捐諭令烟館四十餘家報領善後局牌照并由江陵縣張芸生明府給有告示一道張挂門前其文曰照得城沙各烟館現俱按月請領牌照捐繳公費所有文武衙門向日陋規一律裁革不得需索分文倘有兵役地痞藉端滋擾强賒准其隨時喊禀以憑拿究决不寛貸特示○有張永壽者家居靑龍觀畔與大賽巷人郭明新素不相能日曨不知因何口角互毆次日復各率數十人械鬥地保飛禀沙防營營主派人前往彈壓遂懼而四散江陵縣張芸生明府聞之飭役十數名將張郭拘案究辦 
[潯陽雜志]  
　　九江訪事人云新授湖口縣倪樸齋明府廷慶接印後於上月二十一日來潯謁見道鎭府各憲拜會諸同寅旋卽遄回任所○道憲明華亭觀察札委玉荆門叅軍之恩稽查兵輪船上月某日已奉札到差矣○署九江後營遊擊張立齋遊戎之本生母劉太夫人年逾八秩迎養在署上月十八日駕返瑶池旋於二十七日設奠官紳之往弔者絡繹於途○四月二十一日西門外租界内有挑米夫與巡街丁役口角幾肇事端幸爲縣主應莘臣明府所聞出署彈壓得以無事○刻字匠周錦文與同業述經樓主爭奪生意以致忿爭某日述經樓主將周店中器具搗毁一空周出阻之致被毆傷遂倩人舁送縣署請騐縣主應明府騐得受傷屬實簽差拘拿兇手務獲究懲○上月二十一日城内四碼頭恒興隆茶棧有揀茶婦女與棧縣爭閙夥將婦痛毆觀者不服扭夥送官究治○潯城南門外山陬有猛虎時出傷人後經鎭憲宋鎭軍派勇掩捕其在始除 
[建業鐘聲]  
　　金陵采訪友人云下關江畔向只招商局設有躉船去年闢埠通商怡和太古兩公司遂各擇地築碼頭以便輪船攏岸邇者太古碼頭開工已久工程尚未不及十分之三怡和在後興工而日内已先告厥成功且規模極爲雄壯大約五月初吉卽可泊船矣○涇縣藩正卿通守隨其姪芸蓀觀察赴京口失足淹斃江心一切情形前已登諸報牘慈兹悉屍身至三月二十八始由周錦堂都戎會同張少尹煥文獲諸三江營畔旋卽電告觀察以禮殮之通守聽鼓白門歴二十餘載酒龍詩虎名滿詞壇于其殁也咸以一束生芻竭誠往弗紼謳鈴唱累牘盈篇爲之吟唐宣宗輓曰香山詩曰綴玉聨珠六年誰教冥路作詩仙地下有知當亦莞然微笑已○金陵各鄉村以育蠶爲業者多若恒河之沙每歲四月中旬萬緑陰中香聞者繭繅車軋軋有若鳴蟬今年天氣晴和最宜蠶事四鄉絲販紛至遝來城南北門橋絲業中人公議五月朔日開市核定白絲每百兩售洋銀二十七圓至上等細絲須視來源如何再定價値 
[上海官塲紀事]  
　　昨日江西贑南道周漢玉觀察浩道出滬江命駕赴各衙門拜會至敬業書院時上海縣主汪瑶庭大令飭丁擋駕○昨日文報局總辦江蘇候補道黃芝生觀察命駕詣道轅拜會余晉珊觀察茗談片刻復至敬業書院拜會汪大令大令飭丁擋駕○前署上海縣戴子邁明府定期本月初六日赴蘇晉謁各大憲面禀交卸事宜 
[諭淸街道]  
　　前日蘇松太兵備道兼江海關監督余晉珊觀察飭傳本邑南市二十三七鋪巡防局委員邱友林盛雨村兩二尹到轅諭以天時漸熱淸潔街道最爲治疫之要圖著卽傳諭各叚掃街夫役遇有積穢立卽掃除不得怠緩兩二尹奉諭後刻已分别誥誡諒各夫役不復敢視爲具文矣 
[大令騐屍]  
　　前日傍晚時救生局巡船在浦東太古馬頭左近撈獲男女屍各一具帶至南市老白渡告知某善堂董投上海縣署禀陳昨日午前十點鐘時縣主汪瑶庭大令率同刑仵吏役命駕至屍塲升座後十六鋪地甲裘鎭禀稱二屍不知何來小的由救生局中人傳喚始悉其事叩求明鑒大令飭仵役如泆騐視良久始唱報男女二屍均無傷痕委係失足墮河身死大令離坐親視無悞飭善堂給棺收殮發壇招認女屍身畔檢出洋銀三十九元著暫存局中候家屬具領 
[禀禁彩票續聞]  
　　前報曾紀禁售彩票一事兹悉當日英美租界公廨讞員翁笠漁直刺照會租界領袖西洋總領事官後卽由經理江南義振彩票之王君漢三函致公廨略謂各項彩票均向工部局納捐勢難禁止前之具禀道署實請禁内地行銷耳直刺遂據情申詳道憲聽候覆核施行 
[愼終追遠]  
　　昨日寓滬美國官紳舉行追思典禮凡殁後葬於滬上者子若孫咸製就花球雜以果品置諸墓上以志哀思午後三點鐘時齊集浦灘導以鼓吹一部大旗一面迤邐至泥城外墓前閱時始返亦愼終追遠之遺意也 
[上海縣署紀事]  
　　上海縣汪瑶庭大令以命盜案件關係緊要特於昨日嚴飭承辦刑書檢齊卷宗以憑次第核辦○上海縣應征上忙錢糧雖已設櫃而版串尚未印齊昨日汪大令飭各櫃書赶造齊全並將洋銀戳記送呈察閱大約日内卽須擇吉續征矣○前報紀上海縣署家丁恃勢毆傷門皂以致縣役相約不肯伺候等情嗣經縣主汪瑶庭查悉立喚行兇之家丁入内大加申斥驅逐回家家丁一再苦求大令始從寛豁免諭以後當痛攺前非如違大干未便 
[法租界捕房瑣案]  
　　陶子山扭控姪媳潘氏私逃出外賣娼前經讞員朱森庭明府研訊判將潘氏之母湯氏掌頰一百下潘氏及同在花烟館爲妓之王鳳仙王金寳均發善堂擇良婚配昨日明府命提湯氏到案著照斷行刑突有江北人劉碧成者投案禀稱王金寳前由小的出洋銀一百十二元納爲妻室今知在此求准領回明府見劉衣衫藍縷顯見矇混著押候過堂核辦○陸生揚控趙四龍與其婦某氏誘匿童養媳牽涉鄰婦王周氏明府訊供之下諭令將王周氏交保出外帮同找尋迄今無人具保昨日明府飭提至案交包探帶出尋覓保人○鞔工俞永富擅割電綫以致電燈熄滅昨被巡捕拘獲解請訊懲明府著枷號半月期滿責釋○前者偷兒張阿發行竊洋瓶被獲到案明府判令荷枷半月昨已期滿命卽開枷重責二百板然後釋出○竊犯張小生楊阿三王少卿前經明府訊供押候分别責懲昨日著各責一百板然後開釋○本城巡防南局委員易二尹飭丁持名片投案禀稱某姓家被賊竊去各物旋經獲犯訊悉贓已售與治下小東門外某押店請派包探協同查吊以便歸案訊辦明府允之卽飭包探協同前往吊贓核辦 
[美租界捕房紀事]  
　　前日傍晚時甬婦錢王氏雇坐某甲小車路經虹口西華德路適某號東洋車飛駛而來不及避讓致被撞仆傷及足踝某號巡街捕見之卽將車夫拘入捕房捕頭見氏傷勢尚輕爰從寛將車夫釋去氏則送入同仁醫院醫治○前晚鄉人王阿二行至下海浦突被各流氓强借洋銀不遂所求肆行毆擊傷及其額血湧如泉因奔至捕房據情聲訴捕頭令包探查拿以便解送公堂禀請讞員翁笠漁直刺懲辦○甲乙二奥人同居虹口閔行路公順里某號門牌屋内昨日因索欠起釁互相毆擊旋復扭至捕房聲訴捕頭謂事涉錢債非捕房應理著自投英美租界公堂具控○昨有一小孩在北蘇州路徘徊啼哭某號巡街捕見之恐入匪人之手因卽帶至捕房捕頭令傳家屬前來認領 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[通州試事續志]  
　　順天府府丞王少京兆按臨北通州考試文童一切情形疉詳本報兹接訪事人來函云四月十三日三棚初覆薊州四書題民可使富也食之以時東安以俟命而已矣孟子曰說大人順義利與善之間也孟子曰楊子取爲我良鄉則不及人不爲憂矣孟子曰柳下惠固安吾何畏彼哉孟子曰養心通塲經題君子以厚德載物詩題未詳十五日發二棚初覆案十六日棚初覆大城四書題畏大人至而不畏也霸州其猶穿窬之盜也與至子曰鄙夫永淸惡利口之覆邦家者至子如不言涿州人皆仰之至仲尼焉學房山善人是富至謹權通塲經題將入户視必下十七日發三棚初覆案十八日通州三河武淸香河寗河文安昌平七處文童二覆通塲文題孟子曰仲子不義與之齊國而弗受兩章詩題賦得所寳惟賢得賢字十九日發四棚初覆案二十日寳坻薊州保定固安東安順義平谷二覆通塲文題孟子曰易其田疇兩章詩題賦得緑陰淸潤勝花時得花字二十一日發二覆案二十二日懐柔良鄉大城霸州永淸涿州房山密雲二覆通塲文題孟子自范之齊兩章詩題賦得纔孑蠶桑又揷田得蠶字至於提督順天學政張大宗師傳聞五月初三日按臨通州現尚未奉明文也 
[上海縣署瑣案]  
　　本城人吳文濤於去冬送逆孫榮泰到縣禀稱孫年僅二十餘歲每月索錢十餘千尚不敷所用時來吵閙甚至持刃行兇叩求究治時王欣甫大令方綰縣篆訊明笞責送交攺過所收押一年期滿再核至上月甫及半年卽揑其母禀詞籲求開釋前襄讞委員吳端甫明府訊出情由飭仍補押半年兹者榮泰又以患病等詞禀求交保出外前日縣主汪瑶庭大令飭提到案察得病勢甚輕諭以爾父已故弟兄三人爾年齒最長乃不務正業專事遊蕩任情將祖父違忤不法已極此後非爾祖父投案具保斷不釋回諭畢著仍押攺過所候撥官醫診治○常熟船户陳和尚前因有人拐帶婦女雇坐伊船事發收押自新所前晚汪大令飭提研訊供稱日被拐匪誘婦人雇小的之船來滬後被夫屬查知疑小的串拐以致株連叩恩宥大令喝笞責二百板押候備文遞回原籍 
[馬路工程局瑣案]  
　　前日趙壽康至南市捕房探望三十六號門差巡捕章子雲見之喝阻不依反被掌頰一下遂訴知捕頭移解馬路工程局禀請總辦程雨村大令研訊趙供小的在策電砲船上當水勇偶往閒觀並無不合求察旋由策電管帶史君建中派勇丁持函至局求將趙領回懲治大令許之○前日鼎豐米行執事人某甲遣其夥李菊生投馬路工程局禀控駁船户嚴錫桂於上月二十四日承裝利泰號米四十石至虹口日本郵船會社馬頭交卸中途挖竊若干請爲追繳程大令研訊之下嚴不認行竊遂諭令押候查有覆訊○前者船户彭錦齋控其夥何二洪阮川川賄縱竊取船上烟膏洋銀之潘張記繆春春程大令斷令何阮將潘繆尋交到案何玩延至今大令遂於前日提案覆訊怒其藐玩一併收押限半月内務將潘繆交案訊究 
[英美租界晚堂瑣案]  
　　王樂文卽王耀祖控李寅久將託抵之繭售去掯不付銀前日讞員翁笠漁直刺倩襄讞委員張柄樞司馬升堂研訊王供監生係無錫縣人向操繭業與李寅記繭號往來已歴年所去年十二月某日有源記廠雙功繭二十四包倩李向永泰廠抵押銀三百兩當時由李付恒泰支銀三百兩之支票一帋後祗收得銀二百兩尚有一百兩延不付給近日監生查悉李已將此貨賣與永興洋行於二月内提去向之理論置若罔聞爲此控請追繳李供監生係浙江甯波府屬某邑人向開寅記繭號與王往來陸續被欠銀五百五十餘兩去歲之杪結算帳目勢難彌補因將雙功繭二十四包倩監生轉抵銀三百兩監生祗扣得一百兩餘尚無著今緣到期無力取贖故代爲轉押與永興洋行監生並未私賣求恩明鑒司馬謂兩造供詞各執碍難核斷著邀同公正人將帳算明禀覆候核○談和尚控劉黃氏將妻胡氏誘出賣與某鴇所開花烟館爲倡翁直刺研訊之下諭令暫行管押前晚倩張司馬研訊談供小的係無錫縣人務農爲業去年十一月某日妻子胡氏携兒子蘭寳出外杳無蹤跡至本年四月某日忽接來信知被劉黃氏拐賣與某花烟館是以來滬報捕拘案拘拿叩求究辦談胡氏供小婦人籍𨽻揚州府屬某邑去年被劉黃氏誘至滬上鬻諸英界棋盤街鷄鴨弄某花烟館逼勒賣倡旋又調至法界蘭芳里送舊迎新不勝煩苦是以函告丈夫來案控訴求賜矜全劉黃氏供小婦人與胡氏同鄉向在治下鷄鴨弄某花烟館傭工談胡氏貪得傭貲自願來此並無拐騙情事叩乞明鑒司馬謂劉黃氏誘良爲賤罪不容寛著掌頰二百下談胡氏及子蘭寳交談領回管束 
[英美租界公堂瑣案]  
　　包探胡瑞龍拘解積賊沈雲卿徐阿法到案稟稱伊等二人迭經犯案破獲受懲今又串竊吳淸甫家綢布衣服五件水烟袋一枝報捕後經小的緝獲人贓送請訊究吳投案領贓沈供小的係揚州府屬某縣人徐供小的係浙江嘉興人旋又同稱小的等失業無聊不得已而出此下策叩求大老爺格外恩寛讞員翁笠漁直刺商之梅繙譯判令各責三百板管押六月期滿分别遞解回籍○包探陸阿九拘解流氓李進方陳壽康陳阿申到案禀稱伊等三人向黃德生訛詐不遂攫取布衣一件報捕後經小的拘獲送究黃投案供稱李先向小的借貸小的尚未回言彼卽攫取衣服叩乞究懲李供小的係崇明人向索舊欠並未攫衣二陳一味求恩直刺判將李笞責三百板遞解回籍二陳各押三日○水巡捕何瑞福拘解船户夏阿毛到案禀稱前日此人與同業錢德林互爭泊船之所竟持竹篙戳傷錢額角適爲小的所見拘送請懲錢供小的雖已受傷尚無大碍現願自行醫治惟求將夏重懲夏供小的事出無心尚求寛宥直刺判押三日以儆○包探趙銀河拘解匪徒沈金和到案禀稱此人濳伏暗陬見女郎郁秀貞踽踽獨行出其不意攫取金挖耳一枝飛奔而逸經小的追獲送請究懲郁秀貞投案歴訴情形沈供小的在途指得挖耳簪並非攫自秀貞頭上尚求明察直刺判令管押一月○包探劉阿炳拘解小工朱阿榮到案禀稱此人在耶松船廠工作乘間竊取紫銅是以拘獲送究耶松船廠洋人投案請辦朱認竊求恩直刺判押三日○包探孫阿星解送狎犯朱毛毛倪金生到案禀稱伊等二人盤踞押所向新犯蔣阿榮索詐不遂竟敢逞兇爲此送請究辦蔣申訴前情朱倪同供蔣欲奪取小的等鋪塲故與爭論不敢兇毆直刺著照原斷加押一月○包探顧阿六拘解竊賊姚玉林到案禀稱此人竊取曹桂榮家銀臂釧一雙經小的緝獲送究曹投案領贓姚供認行竊惟求恩宥直刺判押一禮拜贓給還失主 
[庚子年四月分選單]  
　　郎中刑部湖廣司周儒臣安徽拔工部屯田司劉國棟湖北舉同知直隸廣平車毓恩陜西舉知州山西吉州鄒兆訥山東監通判廣西思恩樊家榖安徽人知縣安徽霍山秦達章浙江中廣東恩平蔡景雲江西監江蘇寳應朱士俊浙江舉河南郟縣呂相曾山東監山東金鄉陳冠江西附廣西　四集陳四川舉四川銅梁牟其汶山東供事浙江雲和陳秀鍾四川舉甘肅寍遠周彝章四川監四川西充劉鴻烈江蘇監貴州靑溪蓋灃之山東附四川粼水謝汝錕貴州監府經歴江西贑州劉敬山直隸監巡檢江蘇淸河崔瑞麟山東監湖南湘陰林彬文四川監典史直隸淸豐宋秀南直隸貢 
 
 

Page 10

 
 
[上海北市絲業會館籌振公所施子英經收山東淮徐皖北江西紹屬賑捐三月初一日至廿九日第七十次淸單]  
　　初一日王惕齋心願龍洋十元不書名一元○初四日杭州協德堂大善士經募第一批由昌大莊來洋一千元隐居求兒恙速痊不再發合家平安洋一百元延陵裔二户各五元○初五日陜西崇德堂洋三百元○初八日　修堂求人口平安洋三十元恭壽堂求老病不復發四元許若記一元○初九日存登怡堂洋廿元太倉胡圻榮洋二元對開一元小洋二角○初十日吳梓琴求妻病愈洋十元劉玉鑑洋四元○十一日滸浦崇孝堂潘洋十元○十二日無名氏李洋十元○十四日甯波府學孫補三募存心免災人龍洋四元○十五日武林慚愧人前日不能齋爲次子喉症全愈洋一百元母萱壽堂爲次子喉症全愈洋廿一元小洋一百九十角鎭海朱景琛心願一元○十八日小鴻小洋六角○十九日隠名安記洋十元○二十日老甡元絲莊周仕元子懋得懋功懋昭求平安英洋五元龍洋五元○廿二日安宜隠名氏求太夫人宿疾全愈洋五十元　塘存心一點氏助印度十元○廿三日黃堂粟海氏洋十元姚伯欣完心願一元○廿四日松江祈平安敎忠聞洋廿元枕琴室祈平安由昌大莊來洋十元内龍洋一元○廿五日讀書堂求老幼平安由彚康莊來洋廿元○廿六日滸口裕通無名氏求產婦小孩安寗順遂洋十元○廿八日松江朱氏求病速愈洋廿元東洋匯來王惕齋爲子求瘄子速愈六元錢寳珍五元○廿九日浙杭協德堂籌賑公所募第二批由鉅元莊來洋一千元王梅林求胞妹宿恙全愈廿元映雪居還平安願十元不書名一元○三月份共收洋二千八百廿七元對　洋一元扯七四二五合規元二千零九十九兩四錢分九厘龍洋廿元小洋一百九十八角扯七錢合規元廿七兩八錢六分以上共收規元二千一百廿七兩二錢七分九釐銅洋四元連前共收規元十二萬六千七百九十二兩三錢三分四厘銅洋三十三元 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
[光緒二十六年四月二十四日京報全錄]  
　　宮門抄○護秦撫端奏爲遵旨覆陳練兵情形摺○桂撫黃奏爲通判捕匪遇害泒員會同防營扼要剿辦片○署粤督李奏爲揀員請補副將摺○湖北提督張奏爲謝恩摺○署粤督李奏爲懇恩賞給比國領事寳星片○四月二十四日刑部都察院大理寺正黃旗値日吏部引見六十九名○桂公等由南苑回京請安○松溎等磨勘各省繙譯試卷覆命○兩廣總督譚鍾麟到京請 
安○崔鼎預備召見○倉塲奏漕船五日回空○召見軍機崔鼎譚鍾麟○○護理陜西巡撫布政使奴才端方跪奏爲遵 
旨覆陳陜省練兵情形恭摺具仰祈聖鑒事竊奴才於光緒二十六年二月十七日承准軍機大臣字寄二月初六日奉上諭練兵爲當今最急之務疉經諭令各直省認眞訓練勒限具奏並聽候次第調取來京閱看旋經各直省陸續覆奏現在時局艱難餉需支絀總未能多練大枝勁旅誠能就現有各營勤加訓練精益求精自足以備緩急之用著各直省將軍督撫懍遵前旨加緊訓練本年入秋以後除遠省另行派員校閱外其餘各省定當次第調取來京逐加閱看儻所練各營陣法技勇并無起色定惟該將軍督撫是問將此各諭令知之欽此遵旨寄信前來仰見皇太后皇上建威銷萌整軍經武廟謨深遠欽佩莫名伏維時局日艱練兵最爲先著而因敵爲用洋操尤屬要圖陜省攺練十三旂哨經撫臣魏光燾及奴才先後縷陳在案當此攺絃更張之始苟非痛除積弊善立始基勢必徒襲虚名仍無實用撫臣魏光燾於兵事閱歴最深陜軍教練章程一一經其手訂且各將領多劉　棠舊部其上者頗有忠義奮發之氣其次者亦不忘廉恥自厲之懐奴才猶恐日久生懈復經繕發簡明教誠若干條重申禁約或指兵家要旨或力斥軍營積習而尤爲諄諄致戒者則在禁虚伍嚴尅扣兩端節經奴才隨時點騐暗加訪查尚無此種弊竇前次調江寗陸師學堂高材數名分撥各旗以資教練　復不時親加校閱或優予賞拔以示鼓勵或立予降黜以示懲儆或分操以觀其技藝之正變或試爲主客攻守之勢以察其布置之疏密雖未能遽臻精詣而步趨準則漸有可觀誠能持久罔懈精益求精不難由門徑以窺堂奥近奉次第調閱諭旨秦中將士益復爭自濯磨感奮圖效至中操本各營旗所素習亦當抽暇演習勿任生疏期於相輔爲用隨時查閱其刀牌矛桿縱跳擊刺諸技頗稱嫻熟均未抛荒其未能攺攺洋操之馬步各營旗分紥南山北山及邠隴要衝林徑嚴飭認眞操防並不時派員密查期免日久弊生以嚴責成而備緩急所有陜省練兵大槪情形謹會同署陜甘總督臣魏光燾恭摺具陳伏乞皇太后皇上聖鑒訓示謹奏奉硃批知道了仍著隨時認眞訓練毋得日久懈弛欽此○○黃槐森片再臣承准軍機大臣字寄光緒二十六年正月二十一日奉上諭黃槐森奏通判捕匪遇害調營剿辦一摺廣西那馬通判譚鵾獲匪訊押匪首黃大糾黨奪搶該通判倉卒抵禦被戕實堪憫惻著加恩照陣亡例從優議卹惟首匪黃大未獲仍著嚴飭捕獲究辦廣西伏莽未凈該撫務當嚴飭地方文武平時實力淸查巡緝以杜亂萌而淸邊徼欽此臣伏查廣西伏莽素多疉飭地方文武嚴行緝捕獲犯懲辦不少邊徼地方土司苗猺雜處風氣浮囂最易勾聚爲匪雖經力辦保甲藉以淸查而土屬苗猺之地多係種山椎魯之民山險路歧出没無可蹤跡每有聚衆擾害一經派營剿捕逃散不知所往是隨時拿辦總難凈盡正擬遴員淸查適據署左江道何耀章電禀思恩泗城等府屬探有匪徒勾集冀圖起事皆經臣調撥防營並電商提臣蘇元春就近酌派營勇分途緝捕旋准蘇元春電覆已派營前進當不難尅期殲除但恐勇至賊散勇退匪又復聚必須遴委明幹之員前詣督率地方妥爲查辦以除癰患查有道員用候補知府全文炳熟悉廣西情形幹練耐勞洞達機宜堪以派委臣上年招募緯武營原備各屬有事作爲遊擊之師卽撥交該員全文炳管帶並酌帶隨員馳往思恩泗城一帶順道赴柳州慶遠南寍百色各府廰等處統率各該處防營會商該府廰州縣詳察匪聚情形聨合各防營會剿匪散各就分防地方嚴查搜捕並由臣電商滇黔省督撫臣派營在交界處所扼要堵截務將首要各匪悉獲懲辦一面督率各地方官再將保甲圑練事宜認眞整頓其土司苗猺地方山深箐密之處如何設法淸查熟籌妥辦期戢匪蹤而杜後患謹會同署兩廣總督臣李鴻章廣西提督臣蘇元春附片陳明伏乞聖鑒謹奏奉硃批知道了卽著督飭全文炳等認眞防剿期戢匪蹤而消隠患欽此○○大學士署兩廣總督臣李鴻章跪奏爲揀員請補副將恭摺仰祈聖鑒事竊准兵部咨廣西義寗恊副將馬進祥開缺留於廣東補用所遺義寗協副將缺係題補第一輪第三缺輪用豫保該省豫保無人應過班用第六缺揀發人員請補等因當查廣西揀發副將班内彭秀珽一員據報於光緒二十四年八月病故查有廣西撫標補用副將李春誥年五十九歲湖南寳慶府新寗縣人由武童勦匪出力遞保儘先推補叅將因扼守大股捻逆案内保准以副將升用經前廣西撫臣劉長祐奏留廣西准部議覆歸補用副將班案内候補光緒二年三月二十七日奉旨依議欽此因打仗受傷奏免騎射現署鬱林營叅將事務該員久歴戎有饒有勇略前在外省軍營並無叅革朦保情弊合無仰懇天恩俯准以李春誥補授廣西義寗協副將俟部覆到日再行給咨送部引見以符定制謹會同廣西提臣蘇元春合詞繕摺具陳伏乞 
皇太后皇上聖鑒勅部核覆謹奏奉硃批兵部議奏欽此○○頭品頂戴總統衛先鋒左軍調補湖北提督奴才張春發跪奏爲叩謝天恩仰祈聖鑒事竊奴才欽奉恩旨招募壯勇十營馳赴江北會商陳澤霖擇要駐紥作爲武衛先鋒左軍當經恭摺陳謝陛辭請訓後旋卽出京一面派員赴湘挑募精壯奴才親至鄂省製造避挑選軍械以備分給軍士到防操演之用兹於光緒二十六年三月十七日在湖北途次承准湖廣總督臣張之洞咨開准兵部咨光緒二十六年二月初八日内閣奉上諭張春發著調補湖北提督未到任以前著張之洞兼署欽此當卽恭設香案望闕叩頭謝恩伏念奴才猥以庸愚出自戎伍屢膺閫寄時惕淵衷兹復渥荷恩綸由廣東陸路提督調補湖北提督涓埃未報兢惕方深蒙廷命之疉頒益戎行之自勵一俟募齊湘勇率赴淮防殫竭血誠練成勁旅期與陳澤霖所率右軍聨絡一氣共抒敵愾之忱斷不敢稍涉因循以冀仰答高厚隆施於萬一所有奴才感激下忱理合繕摺叩謝天恩伏乞 
皇太后皇上聖鑒謹奏奉硃批知道了欽此○○李鴻等片再比國駐京署理使臣賈爾牒以該國駐紥廣東領事芬嘠爾調任緬甸行將回國代懇奏請賞給寳星由總理各國事務衙門函商酌辦前來臣查各省通商口岸領事官間有請賞給寳星之案芬嘠爾自光緒二十三年到粤充當領事遇有交涉尚能和衷兹因調任籲乞恩施以誌榮幸可否援案賞給三等第一寳星俾資觀感如蒙 
俞允卽由臣照式飭製寳星並咨總理衙門發給執照寄交比國使臣轉給祗領謹附片陳請伏乞聖鑒訓示謹奏奉硃批著照所請該衙門知道欽此 
 
 

Page 16

 
 
[光緒二十六年四月二十五日京報全錄]  
　　宮門抄○諭旨一道錄前○御史劉奏縱容革員骫泆蝕公貪劣昭著請飭另委接辦并提案嚴訊追贓摺○將軍增奏遵旨查明辦理西流水圍荒各員被叅各欵據實覆陳摺○四月二十五日工部鴻臚寺正白旗値日吏部引見六十一名○禮王等謝賞紗葛綢縀恩○恩鎭等謝賞紗葛綢縀恩○譚鍾麟高曾爵預備召見○吏部奏派騐看月官之大臣派出許景澄廖壽恒徐用儀崇勳徐會灃士福祥堃岫儒林丁之栻桂年茹泰連陞吳鴻甲陳慶桂穆騰額李擢英○召見軍機高曾爵譚鍾麟○○山東道監察御史臣劉家模跪奏爲縱容革員骫法蝕公貪劣昭著請飭另委接辦并提案嚴訊追贓以儆官邪恭摺仰祈聖鑒事竊臣恭讀邸抄緣盛京户部侍郎良弼辦理圍塲荒務信任學習筆帖式耆泰徇私侵欵罔法虐民經欽差李秉衡並盛京將軍增祺查覆得實據奏稱良弼前放西流水地已溢放東流多圍包留地叚希冀重利總辦荒務學習筆帖式耆泰放地舞弊聲名惡劣多被控告委員書吏紛紛占割民間領地有交價兩次三次始得地者有交價兩三次終未得地者經委員連中托克通阿等查覆有案應統俟增祺查明另行嚴核奏辦等因查耆泰前因辦玉牒要差浮冒巨欵革職良弼議以降調此次當如何畏罪守法聽候查辦乃臣聞李秉衡十月初四日甫經離省良弼復縱容耆泰於初五日卽行出示放地准人續報續報者至一千五百餘方每方收銀一百五十兩共收銀二十餘萬兩良弼前本因放照太多地數不敷以致侵越圍界該領户至今尚有未得地者現又續收一千數百方之價何處安揷且每方例價八十二兩方銀現加收至一百五十兩其爲浮收入己可知良弼前包留朱朱胡圍地九十七方益字三十二號起至五十二號止又由明字三十五號起至一百十號止皆係沃壤揑寫百福長保等名爲弋獲重利地步按耆泰加收雙價者計千餘方當得加價七八萬兩良弼僅奏稱一萬餘兩謂非侵蝕其誰信之良弼在耆泰所開永溥當存錢十餘萬串可爲同謀受賄之證耆泰自恃業已革職更無忌憚多放一方之價卽多受一方之賄不顧後來轇轕民間爭地控告概不准理惟日擅作威福以敲扑爲事良弼因處分離任更負氣任性倒行逆施並敢縱容劣員枉法取利若不及早嚴提歸案委員接辦竊恐侵蝕盜賣百弊叢生荒務愈無從整頓况耆泰乃一學習筆帖式種種貪酷劣迹若僅以前案革職了之而此次侵吞地價纍纍億萬盡蝕私囊此正該革員瞻敢爲之而不懼也相應請旨飭下盛京將軍增祺迅速委員接辦並嚴提已革筆帖式耆泰歸案番訊勒追贓欵入官按律懲冶臣係爲儆貪婪重荒務起見是否有當謹恭摺具陳伏乞皇太后皇上聖鑒訓示謹奏奉旨欽此○○奴才增祺跪奏爲遵旨查明辦理西流水圍荒各員被叅諸欵據實覆陳並請旨另派大員接辦以重墾務恭摺仰祈聖鑒事竊於光緒二十五年十月二十二日承准軍機大臣字寄奉上諭李秉衡奏盛京户部侍郎良弼辦理西流水墾務於奉准開放四十圍之外溢放多圍並包留地叚希冀重利户部員外郎錫齡阿自占墾地爲數甚多並查明筆帖式耆泰亦有放荒舞弊情事奉天墾務辦理旣未經核實甚至經辦之大小各官均有包留地叚情弊殊屬不成事體著增旗確切查明各該員包留地叚實數破除情面據實叅奏毋得稍涉瞻徇情面將此諭令知之欽此遵旨寄信前來奴才欽遵之下當經調取該局放荒卷册派委恊領裕肅知縣王恩銜等詳細稽核並密委佐領葆眞等馳往圍塲確查去後又十一月十四日欽奉上諭有人奏縱容革員骫法蝕公請飭另委接辦一摺據稱降調盛京户部侍郎良弼於李秉衡離省後縱容已革筆帖式耆泰出示放荒浮收荒價並有耆泰所開永溥當存錢十餘萬串耆泰自恃業已革職更無忌憚請飭嚴提歸案委員接辦等語覽奏實堪詫異著增祺按照所叅各節確切查明另行委員接辦並將已革律帖式耆泰歸案審訊追贓入官按律懲辦毋任隠匿原摺著鈔閱看等因欽此又准良弼咨開先後奏報續放樹川等項價銀各摺片均奉硃批著增祺歸案查核辦理等因欽此並遵旨將勘辦荒務木質關防移交前來奴才當以此案事關重要頭緒繁多疉經督飭委員認眞詳查除良弼溢放東流圍荒十八圍業經先　繪圖覆奏外現就查明被叅各欵敬爲皇太后皇上縷晰陳之原叅良弼包留地叚希冀重利一節據委員葆眞李德彰等親至圍塲密訪土人僉稱朱　胡一圍除各户領地二十七方其餘均係良大人佔領又傳集各佃户逐一　問據供係良大人佔領又傳集佃户逐一訪問據供經良大人親戚成安及其族姪傅文福等報伊等爲良大人開墾取具該佃户葛慶雲等押解並開具良弼領地所揑名單回省調查荒册與原叅所稱揑寫百福長保等名字均屬相符惟由益字三十二號起至五十二號又由名字三十五號起至一百十號現查明係由益字六十一號至七十七號又由明字四十五號至一百二十號計地九十三方此查明良弼包留地叚之實在情形也據委員李德彰等到圍徧查錫齡阿領地若干均在何處土人皆莫能指明只稱石人溝有公記棧字號承辦各圍荒地約有一百餘户往訊該號執事人鳳兆盛聲稱在此開棧帮同友人照料荒地二十餘方查出報佃手摺内有收黃樸山銀錢帳目詢問黃樸山係乾元泰執事人乾元泰卽錫齡阿在省城所開銀爐生理現已關閉黃樸山旣在圍出名領荒難保無錫齡阿假名之弊嗣回省提傳黃樸山供稱二十二年四月錫齡阿資本開設乾元泰銀鑪生理二十五年七月因欠帳歇業緣於二十二年在圍荒總局監看銀色代收荒價自領荒地兩方外買七方求公記棧經理並無替錫齡阿代領之地至代收各户荒價銀九萬餘兩共地一千餘方均有帳目可查當卽調查原帳及放地各册均無錫齡阿之名據錫齡阿稟稱如有私自占據及親戚子弟揑名冐領卽嚴行重辦亦屬情甘等語復加采訪亦無能指實其事者此錫齡阿自占墾地查無確據之情形也又原叅良弼信任學習律帖式耆泰放荒舞弊各節查西流圍荒於光緒二十二年九月間辦經良弼會同依克唐阿派委户部員外郎錫齡阿協領連春爲省局總辦二十三年六月錫齡阿丁憂經良弼撤差咨送回部恊領連春亦禀經前任將軍依克唐阿飭歸原衙門當差良弼隨　户部學習筆帖式耆泰桂森候補主事德兆等爲稽察兼辦委員實則耆泰多用事如原奏放荒章程本係先將圍地丈量然後掣籖分領至是而有加倍交價准其指叚領者又有以地土瘠薄攺叚換領及隔叚撥補者地册全不相符界址更涉含混且地未放竣而又接放城基山塲收價旣各不同平色隨意高下而委員之放地營私搜丈之到處索擾豪糾土棍之從而挾制至於弊竇叢生不堪枚舉大抵殷實有力者皆據膏腴其貧而無力者得地亦或不足數甚有已經交價尚未得地者以致物議沸騰控案殆無虚日而耆泰之擅權自恣劣聲昭著良弼竟無如何矣原叅又謂耆泰加收雙價者千餘方當得七八萬兩良弼僅奏稱一萬餘兩良弼在耆𠫵所開永溥當尚存錢十萬餘� 
串可謂同謀受賄之證迭經嚴訊耆泰據供指叚報領者共放過地三百七十三方半零十一畝按每方二百四十畝計八萬九千六百五十一畝收過加倍價銀三萬兩零八百五十餘兩檢核底册均屬相符尚無收價千餘方得銀七八萬之數調查永溥當各年帳本亦無良弼存錢十餘萬串僅有荒務局存銀一萬四千餘兩雖不得謂爲同謀受賄之證但以加收倍價而論光緒二十五年三月截止共收銀三萬六七千兩而良弼七月奏報則稱多籌萬金收多報少難免非預留侵蝕之地此摺未完 
 
