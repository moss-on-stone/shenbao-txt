# 1883 - 338 - 4903813

 

Page 1

 
 
[新印對聨册頁横幅屏條岀售] [  點石齋主人啓]  
　　兹本齋有新印彭詠莪相國篆書七言楹帖鄧頑伯先生隷書册頁屏條並有著色上海靜安寺圖此圖係請名手吳友如先生結撰極爲精緻現已石印工竣卽日岀售該價楹聨白紙未裱者每副洋兩角色紙兩角五分裱成者每副加兩角册頁未裱者洋兩角已裱者四角屏條未裱者三角五分綾邊裱成者八角靜安寺圖未裱者每張洋一元三角已裱者一元七角售處仍照曩例諸君幸卽賜顧爲盼 
[新印直行中版康熙字典岀售] [  點石齋主人啓]  
　　本齋縮印之康熙字典久已風行海内爭來購閱近因原本印過數次是以復岀重價覓到殿版初印者仍用石印照相法照印惟從前所印者均係　列三層兹則改作直行逐行到底而字亦較前放大更覺清晰不費目力第部釘成六本封面均用古雅綾錦外則仍用紅木夾板準於月底岀書該價俟後再定然總格外公道也特此預布 
[本齋告白] [  點石齋主人啓]  
　　古今圖書集成早經購到惟日後開印就現在之屋舍機器均不敷用是以本齋於隣近處新近購得曠地將卽另建印書舘並信致外洋速購機器多副一俟屋宇造成機器運到立卽開工有願附股者務祈迅來預定此布 
[論換帖]  
　　聖人制定五倫有異姓之交二焉曰君臣曰朋友君臣合以分朋友聨以義雖與同姓之親不相倫類而一則尊而不親一則不尊而亦不親但以氣誼形迹相爲交際而充其分之所至義之所盡則有始終如一生死不渝之志後世君臣一倫名分愈嚴上下之情或不相通且古者工商官師皆有執藝諫君之義雖在小民莫不有君臣之分後世不行此道然耕田鑿井帝力相忘自古迄今無少或異也　朋友之交則更胥人而有之或以生業之同而爲友或以居處之近而爲友或以性情之契而爲友隨其遇合以相往來久而弗諼是爲至交故富貴則有富貴之友貧賤則有貧賤之友信義交孚恩禮相結往往有過於夫妻之　合昆弟之同氣者聖人以此殿乎人倫非泛常也世衰道微風俗澆薄人情機械施於知交於是朋友一倫不堪言狀然世俗之見所以乖交道而背人倫者大抵因富貴貧賤之不齊所謂一貴一賤交情乃見一死一生乃見交情者古人特有慨而言之蓋朋友本非昆弟之比離羣索居不能朝夕與共其情雖聨而不親各執其業彼此不相顧問其誼雖篤而不摯其間參以好惡之見是非之心交道之疎可立而待若勢利小人專以富貴貧賤爲懷者但使境遇稍有參差而兩情卽格格不相入此更無論也近時浮薄少年以媚悅徴逐爲事於朋友之中又創換帖一誼大凡年齒不甚相懸偶然結納一見傾心酒食往還歡塲聚首以爲形影相依誼實過於兄弟不可無以志神交也於是各書姓名年貫三代諱氏互相交易或更拜神設誓矢長毋相忘之願然窺其行事無非少年紈袴嬉戲角逐之爲並無正經交際也此風起於巿并染於搢紳彼此效尤毫不爲怪然結交未久頓因錢財起隙者有之志趣不同佯與酬酢而陰存傾軋者有之恩怨相尋翻雲覆雨一轉瞬間又易換帖而作絶交書矣甚至境遇各殊或如雲之高或如泥之陷蹤跡旣暌姓名不復記憶故人相訪有擯諸門外者此種浮薄之交早知今日亦何取乎當年換帖哉雖然士夫之家子弟彬彬有禮所交遊者非年世親誼卽與已等類之人浮夸少年罕爲儕伍換帖之事初不經見盖誠恩義交孚卽不須一帖之記注而情不相暌始終自可無間若非有眞契於心而徒徇世俗之行爲恐有帖亦不能久故稍知交道者必不附和成羣學俗子之態也前報恭錄諭旨額張二公訪聞貴藩沈君在陜臬任内各欵内有某知府與沈君換帖因而岀入衙署恣意招摇情事竊怪沈爲大員某守旣在其屬僚之列自應確盡屬僚之職分位懸殊性情何由浹洽不知何故而得與沈君換帖沈君狃於交情徇私隠庇聽其所爲不卽舉發以致事越多年不免被叅亦可知換帖之舉乃巿井無賴之爲而非搢紳文士之所可效尤也第沈君岀身冷官或者未獲知遇某守實與爲生死之交因而徇俗換帖迨後由閩入陜敭歴監司故人之誼未能盡郤故有此嫌疑歟然無論換帖在於何時而其爲士夫所不取固己彰明較著矣夫結盟聚會律有專條換帖之人不過以劉關張桃園結義爲口實聊結異姓兄弟以爲日後互相顧恤生死不忘地步初無歃血飲酒推作盟主别有所圖之情事也第風氣相沿賢知者創之而愚不肖者效之則哥老齋匪之禍未始不由於此故例所必禁也昨日報述杭州金蘭會計有十三人換帖不倫不類不知其如何交結而至於氣誼相投如是之甚然細思之箇中人亦大都酒食游戲互相徴逐山樓湖舫時爲燕會而已非眞有貴賤生死之誼也長聨一對妙語解頤足見杭人之輕薄而爲換帖諸君所不堪卒讀矣雖然浮夸之習至今日而已極此輩交游何足挂齒顧朋友之道淪胥至今直不知爲五倫之一端倘以同盟之故而猶顧念交情不至凶終隙末反面如不相識則誠愈於外託交游而陰相媒孽者然以期諸十三人中則難矣 
[倫敦電音]  
　　本月十八日倫敦發來電音登諸字林西字報云德國與法國近有啓釁之說德國口氣頗爲鋒利云 
[印度近聞]  
　　印度近有傳言云中國南境之華人將潜蓄異謀約日舉行不軌卽在西貢起事肆行搶掠且不止西貢一處凡中國之南有西人處皆將延及并聞新嘉坡之華人亦有襄助該黨者正未知其確否也說見印度報該報又言有人遇法國兵官談及黑旗黨所築之營墻所布之陣勢殆必有西人在内爲之調度並有法人曾親見西人在黑旗之中推究其故想此等西人多由上海而去上海近有水手及西國退休之兵或者中國遣往越南以助黑旗未可知也然該報駁之曰上海固有退休西乒然皆另有事業可以獲利並未聞有西兵舍其業而他往者則法兵官之所言當亦臆度之詞耳 
[漁人滋事]  
　　印度新聞紙言叭喇地方有河名拉祿該處爲漁船薈萃之區漁船中多係華人卽在河邊搆屋 
而居品類不齊時有滋閙情事一日又滋事端巡捕拘獲四人漁船糾集二百餘人與巡捕相拒將四人奪回捕頭得信添派巡捕前往捕治拘獲四十人火其居收其船未識以後若何容俟續聞再錄 
 
 

Page 2

 
 
[巨贓失竊]  
　　杭垣之上珠寳巷内吳祥源金珠首飾店於本月十四夜失竊聞共失去赤金八十兩葉金二十兩作坊内製造首飾之碎金六七兩碎銀約三十餘兩并帳箱内之英洋六十元其最重者係巨珠兩顆估價須二千兩聞該竊本舊時夥伴故於門徑及金銀珠寳等件皆所熟習現在人贓已獲其細情俟探明再錄 
[浙臬開缺續聞]  
　　浙江臬憲劉子務廉訪於十四日因病岀缺已列前報兹又接杭友來信云廉訪於接篆後三日猝患風疾勢甚危險嗣經醫藥並進病已輕减咸謂旬日間可占勿藥矣不意立冬後病日增劇諸醫束手鹽塲中某員素以扁鵲自命有爲之說項者遂邀診之服其方亦未見效十三日某來復診謂此疾非眞正上品鹿茸斷不可治因以重價於慶餘堂購得之計費百四十餘金當於是夜煎服十四日病益劇延至申刻遂疾終於内署劉仲帥得信飛輿先至次則德方伯豐觀察先後隨到聞廉訪接印時人頗强健因初六日至錢塘江閱試水雷突遭邪風而起有老吏云本署自道光年間有某大人自縊於此頗著靈異匪亂後則有蒯興二大人相繼而殁其後增大人亦由臬任得病而卒於署藩任内且署右有王公祠歴祀已久今劉大人進署急促未經致祭或者其有觸犯而然乎其時劉廉該尚在彌留適劉仲帥與德方伯探病同至有以此言逹之兩憲卽爲焚香禱祝謂廉訪病如得愈當於署東建造祠宇春秋祭祀且爲岀奏逹部以垂久遠無如命不能回終致不起然自後栢臺一署膺斯任者無不視如鬼門關矣杭嘉湖道豐雲鵬觀察現在暫攝臬篆本擬劉公病痊卽可交卸故一切日行公事暫由道署辦理兹因劉廉訪岀缺尚須奏請簡放定須時日故擬移至倉橋大行臺居住庶事歸統一云 
[始亂終棄]  
　　八月初三日本報有某甲騙取寳應王姓女一案經江甯賈邑尊斷離王遂領女回籍云云兹得訪事人來函所述較詳因再錄之甲本皖人向在寳應厘捐王明府處充當司事嗣因散步見女遂詭稱斷弦請人撮合王姓許之乃折酒席費六十千文而入贅焉在後王明府岀宰碭山甲亦擕眷回省僑寓秦淮女之父母以愛女故兼恐甲有異志遂亦踵至僦居其側甲固使君有婦原以女爲奇貨嗣見女家防之甚嚴計不得行不覺老羞變怒遂揑詞控於保甲分局委員置之不問復控於縣賈邑尊廉得其情知女實無他志然不斷離則終必爲甲所賣故勸其父母領回兹聞女自歸後自恨遇人不淑長齋繡佛將以終身幸父母家尚可温飽且止此一女故亦聽其所爲並非放鵓鴿之類也然則甲之惡其擢髮難數哉 
[自盡彚誌]  
　　漢皋堤外寳林菴傍有三徑園茶室係孝感某甲所開已經年矣甲因前年在德安府收買失贓被逮到案錄供收禁邇來甲因疾瘐死甲妻在漢茶室中得信購棺前往收殮舁回原籍埋葬後擇期於九月下旬延僧超度亡夫甲有親女年將及笄並有一螟蛉女年齒尚稚月杪甲妻欲往孝感齋醮蓋慮兩女無伴思及有堂妹家在省垣擬接妹到茶館權掌家政親自渡江面接旣到之後妹夫亦常川往來是月初一日晚間甲之親女有暖昧事爲母姨所覺面爲開導兾其悔過甲女思事機已露羞忿交并隠懐短見姨見其舉止失常亦深悔孟浪不料是夕四鼓甲女果啓關直奔沿新横堤至泊船埠頭一躍入池當其啓關岀奔母姨亦下床追躡其後約距無百步止聞僕通一聲知爲投水自盡比時人皆熟睡姨亦並不喊救思姪女爲我道破而死明日姊回將何以自明遂亦投身碧波次早有網蝦子者鈎住衣服見屍驚喊該茶室夥等聞事舁歸覓姨不得更爲駭怪飭人撈摸至午後方得姨屍時乙已至茶室覓妻嗣見如此情形旣悲且怒保正當拘堂倌兩人到縣一面飭人報甲妻兹聞甲妻返後從豐殯殮其妹倩人議和願岀銀百兩付乙乙允之事遂寢息同日有金箔會館後面之城樓角縊死無名姓男屍一具保正照章報案柳邑尊當日騐殮厝埋聞該屍略有損傷已岀帖召認尸親具領矣 
[巨商開典]  
　　揚州信云聞有山西人某翁父子今春挾重金游揚州將擇利而爲之絶不露圭角或云姓王或云姓張莫知其根柢初意在票鹽見鹽章程之日加也　之善繼又思開大匯票局通行京都及楚滬各大馬頭又見各口岸每年倒帳均以數百萬計弗之善因思獨樹一幟不收存本生息開一錢莊銀號又見招摇撞騙專倒客帳者紛紛輩岀恐爲拖累又弗之善於是父子謀定於江甯蘇州武昌各開二典于揚州開四典挈眷僦住揚州每典先發本銀二十萬兩其長子於上科登賢書次子已久捐兩淮運判今已遣長子回晉專選典夥來南一切照西典古法以杜虧帳放火夥遁害主之患不用一外人現於揚州城内買地造屋百堵皆興大約歳底卽可開張此風一傳卽有富紳巨賈小販鹽帮趾錯於門翁謙抑逾恒酬應悉協有言及財者翁則云另有財東我不過受重托爲總管而已語云長袖善舞多財善賈其翁之謂歟 
[袁江官報]  
　　吏部黄主政笠芸於初一日自京抵浦旋卽回楚○刑部許主政福卿於初二日由江西起服抵浦易車入都○籖分户部學習朱主政炳青於初二日由京回淮○籖分工部學習楊主政子彛於初五日由京抵浦回皖○兵部郎中何熒屏正郎於初五日由楚南起服來浦旋亦易車入都○巡視南城察院周雲樵侍御於初七日由江寗省垣來浦越日北上○初二日漕轅牌示杭嚴衞員缺委候補衞守備王坦署理○三品銜道員用分省卽補知府于寳之奉直隷總督李傅相委帮辦清江轉運局差使於初三日抵浦 
[宜昌瑣聞]  
　　上月底風雨連宵聞巫峽口有貨船三隻逆流而上前船被風吹覆人盡入水一船趕緊收縴又觸於石磯致壞船頭一船乃不敢駛行其傾覆之船幸經紅船將人救起船中貨物多係棉絮及洋布縐綾之類大半隨波而下無從打撈矣○近日江水尚未退涸輪船往來無滯上下各貨每次至少約有一千數百件云○傳聞立德洋行在漢口買發財小輪船一隻只吃四尺餘水俟江通輪船不能行時卽開輪來宜特船身較小往來恐未能迅速云○初九日下午六點鐘鹽局吴觀察附江通輪舟赴漢不知有何公幹也○上年法國天主堂曾在大南門外後街購得基地一方建造洋樓以備教中人禮拜泥木兩匠興築年餘尚未落成本年七月半後停工矣英領事本租民房爲公館現聞此屋爲立德洋行買去仍岀賃於領事居住刻亦修改洋樓行將完工也又福音堂教士亦在大南門外買得民基一塊年内是否破工尚無準信 
[巨僧殯儀]  
　　殯葬儀仗鈎心鬥角靡麗豪奢至吳越間而已極大官之殁於任所者猶不多見惟巨紳之優游鄉里以終其天年者其子若孫似必以榮哀爲孝行之首至若高行之僧而亦效世俗之所爲則未之前聞也本月十七日吳中承天寺有某方丈僧二位同日發紖下窆湼槃之上結撰精工裝飾富麗前導燈牌等事及香亭影亭魂轎無不畢備嶄然一新此外又有鉢一口錫一支均鄭重舁之以行送殯之僧約五六十人手執長香若甚哀戚者最後則以八人舁對合大缸兩具膨脝殊甚狀若浮屠見者多未覩斯品莫不以爲新奇可喜一路徐行至崇眞宫橋下塘登舟下鄉安葬吁清凈寂滅佛法云何而乃恃其財富爲此驚炫世人之舉我佛有知當努目而訶也 
[團操定期]  
　　本埠西商團練兵定期於禮拜六卽念五日大操云 
[舊捕言旋]  
　　本埠英工部局整頓巡捕新捕陸續來滬並有舊捕不願執役等情均列前報兹悉前日有舊捕三人辭職退役已於昨日附輪前赴香港矣 
[紳商頌德]  
　　會審委員陳寳渠太守卸事與擇定公舘行將遷進均列前報兹聞念六日滬上紳商設筵公請太守絲茶兩業恭送牌匾 
 
 

Page 3

 
 
以伸去思其公啓照錄左方蓋聞温公秉政慶生佛於萬家鄧令移官挽行舟於五鼓自來棠甘黍膏羣欽餘愛之常新莫不截鐙留鞾同永去思而弗置也惟我寳渠公祖太守大人浙水鍾奇太邱繼美以老成之碩望司會讞於滬濱漢法三章剛柔悉洽賢勞廿載遐邇胥安酌一掬之廉泉猶分鶴料創千間之廣厦普庇鴻嗷洵有美之畢臻宜無疆之攸賴廼以羽書榮捧熊軾近移某等或托榕帡或聨梓里或賈藏於亥巿或誼協于寅班共此慕韓無方借宼願占先春於南嶺謹申欽餞於北門行看竹葉樽開快聚賓筵之盛雅從此桃花潭永同懐德澤之汪洋榖旦用諏蘭襟預訂敢疏短引恭列台銜徐潤唐廷桂張鴻祿鄭官應李朝覲黄錞王峻甫葉成忠孫潤川許春榮宋祖禮王宗羲沈秉熊郭雯林兆深葉衍燾羅貞意湯繼林夏家壎孫文田陶文奎夏元烺葉懋官曹驥謝滎施薛兆奎瞿開桐李增祚黄銓蘇克詒楊啓賢梅瑞濤徐圓成項儀鳳程葆堅 
[英界公堂瑣案]  
　　宋長春稱在戲園門前擺設水菓攤有身穿號掛之兵勇欲進戯園以我攤阻碍卽被踢翻與論被毆由捕拘案姚育亭供在營當兵哨官姓張名永泰昨到戯園門口其時人極擁擠誤碰伊攤致與口角富捕頭禀恐姚係假冐兵勇藉端招摇容查明請辦黄别駕准如所請飭將姚育亭交捕帶回查明是否冒充兵勇再行核辦又有車夫上堂稱姚坐我車推東挽西有半日之久及至戯園與人爭毆由捕拘案尚未給我車力别駕飭候覆訊時投案斷給車力可也○介福綢縀庄夥陸映生稱失去綢縐衣服報由捕房緝獲劉金福蔣金生起到原贓缺物尚多劉蔣二人俯首無詞富捕頭禀稱劉蔣二人疉犯行竊容帶回查吊各贓有無别案再行解訊黄别駕准如所請飭將人贓帶回查明再訊○華捕稱有東洋婦人控粤孩王阿生竊鐘王則不認今已解案而原告未到王阿生供年十二歳父母早亡現在同鄉妓院躭擱並未竊東洋婦人之鐘富捕頭禀粤孩係無人管束者黄别駕隨飭將該孩交棲流公所留養再行安置○巡捕解到在路爭毆之張金福張金壽二人請訊張金福供金壽是我弟因不務生理屢次借擾昨又在路硬要借洋以致爭毆由捕拘案張金壽供蘇鄉野塲涇人因失業向兄借川資回籍詎兄竟不認我爲弟絲毫無借黄别駕謂張金壽在路向兄硬借情有不合姑念其是弟兄隨判張金福與弟張金壽川資洋一元完結 
[法界公堂瑣案]  
　　昨據捕房解到通州人徐竹亭請訊因有美國兵船水手西人飲酒過醉悮至徐處被剥衣服因之控告經王司馬詰之徐竹亭供稱在義興客棧帮夥前晚有不知姓名之甯波人攙扶一外國人進寓醉態可掬據寗波人稱是該西人之侍者醉後不能回船暫宿一宵而外國人已在舗上熟睡及至天明寍波人先起稱往外取寓錢及擺渡錢立刻便來其時適值開店娘娘看門婦人家不知事體並未將伊留住及後外國人酒醒起身稱失去皮鞋衣服等件卽往報捕謂是我等所取實在寍波人是伊帶來王司馬謂客寓中從無留外國人住宿之理旣有是事亦應先報捕房徐竹亭稱早上六點鐘時曾到大自鳴鐘捕房報過捕房置之不理王司馬詢法捕頭伊曾報過否捕頭謂早上並未有人來報十點鐘時該洋人報案該客寓始於十二點時報明照章則當晚卽應具報以便將該水手舁到捕房免致肇事現在該水手因兵船開故已經動身前去而徐竹亭當爲懲辦王司馬謂小客寓諒亦不知章程但甯波人總有一面之識卽着尋獲交案日後該水手到滬請追物件時自須提案質對罰辦今姑從寛釋岀○湖州人朱東壽控吳少廷卽顧五誘賭輸洋二百七十元一案事將兩月吳少廷前在翁太守任内經法包探帶到英租界東平里友人黄姓處取到洋五十員已給朱東壽領去尚少之洋翁太守原斷追足并諭不論何人如將原洋送到捕房卽將送洋人解案祗須具改過切結連吳少廷一併從寛免辦無如以後無人繳洋案遂久擱現在不知何人兩次繳到洋壹百元王司馬以朱東壽雖稱的係被誘賭輸洋二百七十員而吳少廷　稱朱曾取去洋二十員祗有二百五十員因着將繳到捕房之洋一百員給朱東壽具領恐其在滬花銷故派人將洋送到城内東街永順昌布店交收并謂朱東壽仝去賭錢亦應懲辦今着速回原籍不准逗遛尚有洋一百圓待吳少廷繳到罰充善舉朱東壽叩謝而退王司馬限吳少廷於兩禮拜内將洋繳齊而昨日捕房復將吳少廷解案并呈保單一帋係鹿鶴春茶館具名認保稱兩禮拜當可到案繳洋王司馬閱准當飭將吳少廷卽顧五釋放○前報列長裕泰報關行主張玉田控行夥李菊芳虧空稅餉銀二千七百九十餘兩一案經王司馬着原告檢帳交案再爲核斷昨日張玉田將帳簿數本呈案王司馬略爲翻閱謂張玉田今日不須對帳爾控伊虧空銀二千七百九十兩之砠李菊芳認祗虧銀二千三百兩之諸今當看其將自認之數措辦交案再理零碎帳目張玉田答稱遵諭王司馬詰之李菊芳所空之銀如何還法而李菊芳亦遞禀呈内稱在光緒七年分進行至年底虧空銀六百兩八年分又虧銀九百兩九年分又虧空銀八百兩此乃陸續積欠並非一時虧空王司馬謂七八兩年張玉田並未控告直至今日始行追究賓主之情不可謂不厚矣爲夥計者一人可用許多銀兩則東家不能開店矣隨詢張玉田李菊芳係何人荐保答係伊兄薦來王司馬謂旣是伊兄爲薦保卽着其兄將伊保岀清理○升和綢莊夥朱錦生控王鶴溪冒朱侣笙之名兩次賒去綢縀貨銀四十兩零一案疉次訊追均登前報昨日復訊王司馬着朱錦生帶同剪貨之夥袁九生檢携帳簿呈案王司馬翻閱之下謂朱袁兩人曰初次朱侣笙同王鶴溪到店賒貨爾帳上註寫代王鶴溪四字則不錯至第二三次朱侣笙並不前來爾等稱王鶴溪獨自到店剪去貨物何以亦註代王鶴溪四字實屬不合隨着袁九生到案觀看詰其何意袁九生稱因王無户名伊說寫在朱侣笙帳上爲此寫代王鶴溪四字王司馬謂若寫王鶴溪手則可寫代字則不通矣又着朱錦生至案前詰問旋據袁九生稱此乃管帳者一時之錯王司馬謂然則着管帳者賠償朱侣笙未曾同來不能向其追索而帳上又寫代王鶴溪又不能向王索討總之此事不干王朱兩人之事隨卽在所呈帳簿朱侣笙户上判斷數語將帳簿給還着爲退去王鶴溪謂朱侣笙在大吉祥烟舘吃去烟鈔洋元不還等語王司馬亦不之理復據朱錦生稱貨物實被賒去還求追究王司馬謂涉訟則不能斷償爾等自去朱侣笙稱倘伊來吵閙如何司馬謂可來禀訴亦着退去 
[浙省撫轅抄]  
　　十月十五日卽用縣姚鍾瑞服滿來省禀到金竹嶺巡檢仰朝瑜禀奉藩飭赴任叩謝○十六日同知趙寳申禀見奉委承修乍浦獨山塘工差補孝豐縣王嗣喆甯海縣秦簧金華縣曹礪成俱禀知藩飭準補赴任叩謝縣丞胡家珣禀知藩委署寗波府經歴叩謝 
[蘇省撫轅抄]  
　　十月十七日候補府潘學祖禀知奉委赴徒陽河勘工卽辭五品銜江西試用通判梁汝簡廣東人福建來張華書禀銷京奉餉差並赴部騐放回省○十八日藩轅牌示照得鎭洋縣知縣梁奮庸因病請假委員代理遺缺查有荆溪縣知縣錢志澄堪以代理所遺荆溪縣缺輪應試用獎班到班該班内查有補用知縣周嗣源堪以委令署理候補直隷州丁驤謝准假禀銷木瀆釐局差委署上海縣吳淞司巡檢查有庠禀辭赴任○十九日蘇州府事禀知卸事代理蘇州府桐禀知本日接印通判善敬禀知奉藩憲札委管解京餉差王沛由京騐放回省並銷解京餉差分發指省江蘇試用縣丞葉恆新河南人禀到 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[上海北巿盆得衖絲業會舘主施少欽經收順直山東江浙等處十月二十日第一百八次賑損淸單]  
　　許與同洋五十員許悟源五十元德錩福記十六元爐坯洋四員以上三户由德錩洋貨號袁明德交來吳子青二元何開成完愿一員何錫申完愿一元○益昌興二員裕記興記一大正和永新愛記愛記另記益源仁九户各半員容記炳記健記三月各三角若記若郎記健郎鄭記湯氏五户各二角燦記甫記興官森官三官田記秋記七户各一角以上二十四户由寳善街公順里益昌興綢莊交來○唐熙業助毡包皮四百二十條清芬堂助淮舊棉衣三百件 
[接錄上海陳家木橋順直山東等處賑捐公所經收十月二十日第廿三單]  
　　嘉興縣學王經募浙字八十四號冊式燕生病愈醫藥移賑由阜康申莊交洋五十元○蓉城勉力子念員不留名求室病愈十員章瑞生十元浙鄞存心氏求母康健曁妻病愈二員寓閩萱壽保康主人五員蘇州陳馮氏求延壽一員蘇州響山堂陳永義求病愈錢五百五十文○歳寒堂主人經募規元一千另七十五兩五錢○以上十六日起第念三單共收規元一千三百十四兩九錢洋五百八十一員合規元四百十八兩九錢錢六千二百六十八文合規元四兩一錢七分八厘共合規銀一千七百三十七兩九錢七分八厘○付解嚴佑翁第一批直賑湘平銀六千三百五十兩合規元六千七百三兩五錢五厘 
[揚州復茂恆經收山東賑九月分清單]  
　　周凌雲堂助小孩棉衣一百千文陳虎卿翁手五十千文陶寳庭翁二十千文孫和氏十二兩澹齋孫冠之孫濟川各十兩蓮如書屋順安堂杜各二十元仙鎭漕捐委員曾十員璥記六員朱松如四元無名氏三員古香氏五柳堂各二員○揚字號募啓魏祉翁手曾雲屏魏佑周魏存與堂王庚白吟舘皖桐無力人汪雷建侯魏自卿羅桂馥劉華開九户各一員有心無力人錢姓曹姓共四員許崇本堂二元黄朗夫翁手恆泰二十千文惜陰杜八千文積慶堂七千二百文無名氏五千五百文隠名氏隴西子各五千文無名氏務本堂各三千文無名氏二千四百文張廷選陳錦堂三多堂各一千一百十文丁貫儒八百文程韻珊二員方廣川一元公信號葉寳璋各三千三百文永泰永興共三千三百文　孚吉義和成進思各八百文成鳳池四百文陸復初林勝輝各三百二十文三餘堂二十千文不留名十千文吳翰周三員孫正國錢從農各二員楊潤之李實秋沈賡揚林介眉黄本輝許勗卿程子堅各一員馬芷江沈仰之李豫廷趙淦源弋靜庵何亮卿范正夫曹堯臣張有南各八百文無名氏五百九十文劉懐遠翁手洋七十員錢二十二千五百文又錢糧局公冩洋二十員錢二百二十八千四百六十文又蘅記洋五十員 
[掦州復茂恆並京江義塾經收江洲賑九月分清單]  
　　大興隆羅善甫翁手三十千文陳虎卿翁手五十千文鳳朱氏洋二十員錢二百文陶茂翁二千八百八十五文又武雨翁二千八百八十五文○桶捐洋二員○邗字號募啓單名周翁手六千七百文汪硯山翁洋十二員錢十千文同和陳錦翁手六千文復祥莊手浙江長興縣帳房友共十二員又三員陳霞軒沐天保佑母健自安十員復祥號王萬順號各五員愼昌莊隨緣室各四員同和義莊二員貽德堂胡求母冥福李瑞軒求病愈汪介記各二員徐調卿鋤經堂無名氏朱敦記守拙居其昌徐源興染坊各一員劉健翁手無名氏四員篤誠堂承澤堂各三千文周食德堂周本恕堂愼餘堂謙益堂各一千文○福字號募啓問心齋一百兩徐厚餘翁十員合順號四千文李升奄翁手二十五千文胡傑三翁手二十五千文張頴卿翁手五十一千八百二十文劉懐遠翁手一百千文又五十千文又四十千文莊吉翁手二十一户三千一百文張靜手五户二千二百文嚴伯屏手潘伯成代募十二千二百五十文章子楨手恩禮堂無名氏等二户洋四員錢五百文丁鑑堂手問心齋等十户十七千三百文蔣氏古堂等十户洋九圓五角錢二千五百文又朱友蘭代募章熙亭等十户洋二圓錢七千八百文汪鳳鳴等二十七户十四千一百文劉贍林等二十六户洋六員錢四千八百文方心田等十八户三千一百文嚴愼卿手韋繼勤代募本洋三員英洋一員錢三百文茅蘭生手無名氏等二十一户三千九百文徐勛臣手衆善堂等十四户四千二百文又八百文徐軼羣兄等二十六户洋六員種德堂等十一户三千二百文韓福大垣募二員戴子剛手隠名氏四千文吳介眉胡少初手楊若泉募六員無名氏四員胡美伯手同慶裕臥雲主人謙記不書名狄王氏五户五員狄廷佐等三十二户七千七百七十文合洋七員恆豐庄無名氏共四員德源庄無名氏共四員義豐局記萬全賓三户共四員敬德堂二員鎖洲無名氏共一員查信隆二員翼經堂等十九户六千三百三十文合洋六圓楊選三手談琢軒慶善堂趙三硯齋節亡妻經懺之費三户各五千文福祿堂一千文清河堂等十一户二千二百文天豐億號等十八户六千五百文耕香閣主等二十八户五千一百文貽經堂等十一户四千七百文 
[蘇州天庫前電局經收順直山東沙洲賑損公所十月十一至十五日清單]  
　　十一日○謝選青先生來洋四百元謙吉泰杭莊來五百八十七號十二户四十元又來楊碩甫募五百九十號六户七元金匱學可園公寓募富貴源頭册九户七元蕩口大昌德來朱梅溪求久病速愈洋五元汪　來蘇城都亭橋永康水龍修理餘資二十元樹滋主人助八件表一隻厚生莊來衣一百九十二號四户七元顧一麟求病卽愈指東賑十元陶念喬募八百六號十户十元又募八百廿號十户十元又募八百七號三户六元又募八百八號陶祥記二元又募八百四號秀記二元陸藜青四元○十二日吳古處棧二十元徐心齋指紹賑寳紋十兩又指東賑寳紋十兩天水趙求父病速愈指直賑十元原平銀十二兩唐子明求保産婦平安十元甘露惜榖局來朱友亨祈人口平安十元慶和莊來四十一號嘉德書屋十元又一百廿二號慶和莊五元又來一百念三三户四元又來一百念四號蕭春林三元又來一百念五號十八户三十五元○十三日趙公舘募富貴源頭册伍祥元因姊病還愿一百元吳慶餘先生募四百五十五號十户三十五元金匱學可園募十九户十九元八百七十五文不求人知者以開倉席費移賑十圓知非子還心願指捐棉衣四元屠介承募八十二號五户五元又募八十三號十八户五元四百四十五文趙公舘募高德香六元又募無名氏三元又募趙琴鶴堂二圓鹿城隠名氏二元安節局桶捐第一次三元錢一千六百十四文[  此稿未完]  
 
 

Page 12

 
 
[光緒九年十月初八日京報全錄] 　 
　　宫門抄○旨一道錄前○鄂撫彭奏審明定擬摺○滇撫杜審明定擬摺○閩督何等奏起解京餉日期摺子○十月初八日吏部翰林院廂藍旂值日無引見○大額駙假滿請安○李肇錫謝授貴州貴西道恩○果勒敏續假二十日○内務府呈進三九盒○開防衙門奏十五日大高殿拜表謨公行禮○召見軍機李肇錫○○湖北巡撫臣彭祖賢跪奏爲移禁監犯脫逃審明定擬恭摺仰祈聖鑒事竊照前據署宜都縣知縣馬銘禀報該縣監厫被火令該典史方朝楙督同差役帶犯赴城隍廟關禁斬犯李萌楨乘間潛逃一案經臣會同前督臣徐宗瀛於光緒八年十二月十九日具奏請將管獄有獄各官交部議處該縣典史方朝楙先行撤任旋於九年二月初三日據差弁齎回原摺内開軍機大臣奉旨方朝楙馬銘均着交部照例議處仍勒限嚴拿逃犯李萌楨務獲究辦倘限滿無獲卽行嚴叅欽此欽遵行司飭府提同禁卒差役人等審辦並飭勒拿逃犯李萌楨務獲究報去後兹據荆州府知府蔣銘勲提集撤任典史方朝楙並禁卒差役人等到府訊明議擬聲明差役陳淮因患病散禁外監身故騐訊禁卒並無凌虐歸案議詳由湖北布政使蒯德標按察使黄彭年轉詳前來臣覆加查核緣鄧坤陳淮均充當該縣差役斬犯李萌楨係宜都縣人因毆傷緦麻服兄李萌德身死案内審依卑幼毆本宗緦麻兄死者斬律擬斬監候已於光緒八年秋審緩决發回監禁該縣獄墻外有土地廟光緒八年九月十三日居民因燒香放爆遺火柴堆是夜四更時火發延燒監墻上棘茨風大火烈吹入厫栅該署知縣馬銘督同典史方朝楙會同營汎兵役人等撲救馬銘因恐有疎失令方朝楙騐明各犯刑具督同差役暫解赴城隍廟關禁斬犯李萌楨一名係派差役鄧坤陳淮餘犯萬幗學等另派解役均隨同該典史押解營兵因急於救火未經派令帮解詎行至街口救火人多李萌楨被人擠散乘間脫逃該典史帶同丁役追捕無蹤於路旁巷内尋獲扭斷鐐銬將餘犯萬幗學等解到廟内禁錮時監内火已撲滅經該署知縣馬銘飭將餘犯萬幗學等解囘監禁並提訊鄧坤等供詞通禀由荆州府蔣銘勲報委候補知縣胡豫煇查勘禀覆揭報到臣會同前督臣具摺奏叅奉旨交部照例議處兹行據該府訊明議擬聲明差役陳淮因患病散禁外監身故騐訊禁卒人等並無凌虐歸案議詳臣覆核無異查定例解審斬絞重犯果係依法管解偶致疏脫審有確據者將長解暫行監禁本官另選幹役押同原解之親屬上緊跴緝酌限一年如限内無獲卽照逃犯本罪减一等問擬滿流等語此案差役鄧坤陳淮因監厫被火延燒派令押解斬犯李萌楨赴城隍廟關禁並不小心押解行至街口被人擠散乘間脫逃核與解審在途脫逃無異訉係一時疏忽並無賄縱情弊自應按例問擬差役鄧坤陳淮均應照解審斬犯果係依法管解偶致疏脫將長解暫行監禁一年飭縣另選幹役押同該親屬上緊跴緝俟限滿逃犯有無弋獲再行分别辦理陳淮已經病故憑與訊無凌虐之禁卒均毋庸議鄧坤年已七十又無親屬恊緝若任久覊囹圄殊堪矜憫可否卽按流罪照律收贖令其自行購線恊同跴緝聽候部議禁卒廖辛於廟隣遺火延燒監厫並未擅離惟未能先事預防究屬疏忽應請照不應重杖八十律擬杖八十折責革役逃犯李萌楨飭縣勒緝務獲究辦所有簽差不愼及押解各官業已奏叅應由部查例議結是否允恊除全案供招送部外謹會同署湖廣總督臣卞寳第恭摺具奏伏乞皇太后皇上聖鑒勅部核覆施行謹奏軍機大臣奉旨刑部議奏欽此○○雲南巡撫降三級調用臣杜瑞聨跪奏爲審明越獄監犯及疎防之刑禁人等按例分别定擬恭摺仰祈聖鑒事竊照前據署羅平州知州馬錦蕃禀報監犯杜虧甲乘間越獄脫逃一案當經批飭該管曲靖府知府施之博親詣查勘一面先將管獄各官會摺奏叅光緒八年十月二十五日奉旨這所叅疏防監犯越獄之管獄官雲南羅平州吏目傅鴻猷着革職拿問交杜瑞聨提同刑禁人等嚴訊有無鬆刑賄縱情弊按律懲辦有獄官署羅平州知州馬錦蕃着先行交部議處仍勒限將逸犯杜虧甲嚴緝務獲倘限滿無獲卽行從嚴叅辦欽此旋據該府查明該署州藉奉差委挪改越獄日期揑稱公岀等情復經叅奏請將該署州馬錦蕃卽行革職仍照例留於地方恊緝俟原案審明分别辦理等因光緒九年二月二十三日奉旨着照所請該部知道欽此欽遵分别轉行並飭司委提刑禁人等來省審辦旋據該前署州馬錦蕃派役協同已革吏目傅鴻猷家丁於九年正月二十二日及六月初十等日先後將該犯杜虧中並趙定拿獲一併委員解省發委審辦去後兹據署雲南府知府鄧華熙等審擬由司覆審　解前來臣親提覆鞫緣杜虧甲趙定李詳均籍隷該州李詳充當該州禁卒杜虧甲趙定與已死劉連甲素識無嫌杜虧甲劉連甲均與譚鳳素好往來譚鳳之妻譚阮氏見面不避光緒六年六月間譚鳳外貿二三月間均不記日期杜虧甲劉連甲先後至譚鳳家閒坐各向譚阮氏調戯成姦譚鳳均不知情七年六月初五日夜劉連甲復往杜虧甲旋亦踵至撞見妬姦斥罵劉連甲分辯致相爭閙劉連甲撲毆杜虧甲卽拿門邊鐮刀用背毆傷劉連甲脊背趙定路過聽聞攏勸劉連甲斥護用拳向毆趙定拔岀身帶尖刀戳傷劉連甲左腿並連劃傷其肚腹棄刀逃逸劉連甲拾刀向杜虧甲亂戳杜虧甲閃側用鐮刀嚇戳適傷劉連甲胸膛倒地隣人李二娃聞閙往看瞥見赶攏喝住查看劉連甲已不能言語當卽因傷殞命李二娃告知劉連甲之父劉文芳赶往看明報騐獲犯訊詳飭審前任州葛牧未及審解卸事該署州馬錦蕃到任接交審擬由府解司審因犯供游移發回覆審該州將杜虧甲收禁内監派禁卒李詳看管每日收封放封均係吏目傅鴻猷親自檢點八年八月二十八日夜該吏目傅鴻猷帶同刑書王施仁進監收封查騐該犯刑具完固收入木籠諭令禁卒李詳更夫陳二娃小心巡更看守帶同刑書封鎖監門回署是夜四更風雨大作監牆榻倒更夫陳二娃進屋避雨禁卒李詳因夜深困倦均各睡熟杜虧甲乘間扭斷鐐銬扳折籠栅挖洞踰牆逃走李詳驚醒喊同陳二娃追捕無蹤禀由該吏目傅鴻猷報經該署州勘明選派兵役追緝該署州因一時情急遲延未報適於九月十三日奉府委赴陸凉州相騐病故盜犯該署州卽將越獄日期改作是月十九日公岀期内希免處分禀經臣先行會摺奏叅將管獄官吏目傅鴻猷革職　問行提禁更人等來省審辦一面飭委該管府親詣查勘旋據該府施之博查明挪改越獄日期緣由復揭由司道詳經臣續摺會行叅奏將該署州馬錦蕃卽行革職仍留恊緝旋據該革員督同已革吏目傅鴻猷家丁將該犯杜虧甲拿獲禀經飭司一併解省發委提同審辦兹據審擬解司覆審招解前來臣親提覆鞫據供前情不諱詰據杜虧甲供實非有心致死並逃後亦無行兇爲匪及知情容留之人刑禁人等亦無縱賄各情弊應卽擬結查律載共毆人因而致死下手傷重者絞又律載犯罪囚禁在獄一人乘間穿穴踰牆脫逃原犯絞監候應入緩决者入于秋審情實又監犯越獄如獄卒果係依法看守一時疎忽偶致脫逃並無賄縱情弊審有確據者依律減囚罪二等治罪又律載鬥毆刃傷人者杖八十徒二年等語此案杜虧甲囚妒姦共毆傷劉連甲身死在監越獄脫逃查劉連甲被趙定戳傷肚腹等處尚能拾刀向戳惟後被杜虧甲用刀戳傷胸膛倒地爲重其爲此傷致命無疑自應以杜虧甲當其重罪杜虧甲按律罪應絞候今復在監一人乘間越獄脫逃自應按例問擬杜虧甲合依罪囚在獄一人乘間穿穴踰墻脫逃原犯絞監候應入緩决者入於秋審情實例擬絞監候秋審入於情實趙定刃傷劉連甲肚腹等處合依鬥毆刃傷人者伏八十徒二年律擬杖八十徒二年禁卒李詳訊係依法查守並無賄縱各情惟獲犯已在百日限外李　合依獄卒果係依法看守一時疎忽偶致脫逃無賄縱情弊審有確據者减囚罪二等例於杜虧甲絞罪十減二等擬杖一百徒三年與趙定均各責折充徒更夫陳二娃奉派外監巡更於監犯越獄當時未能覺察應照不應重律擬杖八十刑書王施仁係兼管監獄與專司值宿者有間應酌　不應輕律擬笞四十與陳二娃均各折責革役譚阮氏與杜虧甲通姦合依軍民相姦者姦婦杖一百枷號一个月例擬杖一百枷號一個月係犯姦之婦杖决枷贖給夫領回聽其去留譚鳳訊無縱姦情事應與救阻不及之李二娃均毋庸議管獄官羅平州吏目傅鴻猷職司監獄並不小心防範致擬絞重犯越獄脫逃雖據獲犯已在五日限外通海縣知縣馬錦蕃於監犯越獄重案輒藉奉委公岀挪改月日圖免處分殊屬取巧旣均已革職應毋庸議無干已據省釋屍棺由州飭埋未到人証免提省累除供招咨部外所有審明分别定擬緣由謹會同雲貴總督臣岑毓英恭摺具陳伏乞皇太后皇上聖鑒勅部核覆謹奏軍機太臣奉旨刑部速議具奏欽此○○閩浙總督臣何璟福建巡撫臣張光棟跪奏爲匯解各欵京餉委員起程日期恭摺仰祈　聖鑒事竊閩省光緒九年分部撥内務府茶稅京餉銀五萬兩東北邊防經費銀八萬兩擬撥稅厘京餉銀十萬兩已籌内務府銀三萬兩委知縣周廷獻史濟道知府傅以禮先後匯解奏報在案兹再設籌内務府銀一萬兩東北邊防經費銀一萬兩添撥稅厘銀二萬兩委令候補同知俞紹熙領解仍查羅歴辦成案督　號商匯兌　京投納該委員定於七月二十八日起程據藩司沈保靖並稅厘局司遵具詳請奏前來除分咨外臣等謹合詞恭摺具陳伏乞皇太后皇上聖鑒謹奏軍機大臣奉旨該衙門知道欽此 
 
