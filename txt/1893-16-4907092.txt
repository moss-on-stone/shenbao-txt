# 1893 - 16 - 4907092

 

Page 1

 
 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵乎昭代之鴻寳醫林之大成也兹由煥文書局主人倩本局用活字排印刻已告成紙墨並佳裝潢益美計分釘二十四本碼洋四元如祇買外科書則收洋八角寄語杏林老宿橘井名賢有欲得盧扁眞傳者請向上洋申報舘煥文書局鴻寳齋千頃堂樂善堂古香閣文賢閣文玉山房外埠則山東膠州成文堂廣東鴻文書局購取可也 
[醫生貴通儒術論]  
　　今天下之稱醫者有數端焉曰世醫則世代行醫者也曰某夫子傳授則所謂得眞傳得也曰名醫則其道大行而名聲鵲起者也曰時醫則譬之救時良相爲時症中之好手也曰儒醫則業儒而學醫者也夫醫雖小道其源出自軒岐素問靈樞雖爲後人依託然文理高古實爲秦漢以上人手筆越人倉扁尚不能踰其範圍彼粗鄙不文之輩安能窺其堂奥余嘗曰欲習醫者必須先通儒理後讀方書庶幾觸類旁通可以悟道如漢之張仲景晉之王叔和梁之陶宏景隋之巢元方唐之啓元子孫思邈等要皆淹通博雅之儒能闡明經旨深究病源立論立言昭垂後世其書具在可稽而得也今之醫詩書尚未講求文理全不通順少時略讀論孟稍解之無長卽棄而學醫湯歌脉訣胡亂誦過卽欲出而問世其稍上者猶知讀汪訒菴類纂三卷張仲景傷寒論一部自謂通品而全豹未窺一班僅見或且别字連篇破句满口讀如不讀問以古人辨證之法立方之意茫然不知其最可惡者有等胸無點墨反謂古人之法不宜不用且曰熟讀王叔和不如臨證多眞所謂文過飾非無恥之尤若此者比比皆是每見時下醫生高抬聲價索人重資病家急於求痊不敢各惜以爲得其一方必能生死肉骨乃晨延而暮至怱忙異常立案定方不但文理荒謬毫無把握而且動稱傷寒或言虚證非熱卽補一方之值大至數千小亦數百貧病者人未亡而家先破猶謂某醫看過死亦無憾可笑孰甚焉或謂醫列九流非通儒所屑爲但得其方以療疾文理通否非所計也不知無文理何以讀醫書何以識病原而求治法徐靈胎曰學務窮經志切師古不尚奇功止求實效斯言得之矣門人某茂才弱冠從子習舉業兼學詩古文詞屬困塲屋遂屏去時文潛心醫理取内難諸書揣摩簡練暇則與二三知已擘箋賭韻如是者八九年醫學與詩學俱進親友知其能者或招診視殊多效騐嘗曰古人治病各有當用之藥何常以奇品難求者矜其博識哉譬如唐人作詩其所用典籍盡人皆知惟用之得當自覺新奇出色古人所傳之方其品味亦盡人皆知然能挽沈疴而立起拯暴疾於垂危者無他亦用得其當而已數日前其友王君之叔母患發熱徧身疼痛如被擊咽燥鼻黑肌膚青腫手足十指爪皆青黑如湼曾延某世醫診視據云此證古方書所無生平亦未見過復延某醫僧視之則曰此係風症投以祛風之劑而痛愈增劇神昏發厥不得已邀茂才視之問其起病之時則遷延已至旬日因告之曰此症肌膚指爪紅赤色者邪入於陽分名曰陽毒青黑色者邪入於陰分名曰陰毒其說出於金匱要略醫宗金鑑亦論及之其外科精義所云時毒者卽陽毒也病名雖殊病原則一皆感四時不正之氣所致然失治過七日疾不可爲矣不三日其病果不起夫某世醫與某醫僧固名重一時者也金匱金鑑等書亦習醫者所宜讀者也證則不經見書則具在也而一則尚肯直言不知一則竟隨口亂道隨手殺人故嘗謂中國之習醫者須仿外洋之法由官憲先考取文理優長者方准其讀醫書多則十數年少亦五六年而後出題面試或書一病名令其立案立方或或書一病形問其何證出於何書治以何法合式則給以文憑准其行道否則令其再習三年期满無進境則令另圖别業不得懸壺於市以誤人性命如此則可無庸醫殺人之病而醫之必通儒理亦正於此見之然則官之考醫豈非愼重民命之一端哉 
[本館接奉電音]  
　　昨由京友電傳上諭二道敬謹譯登○十一月二十七日奉上諭前因給事中洪良品奏叅内閣侍讀薛浚交通杜權有在外招摇情事當派徐桐懹塔布查辦兹據查明覆奏内閣侍讀薛浚旣擅與杜權交結往來原叅各節皆無確據卽著毋庸置議已革州判杜權以職官致有綽號與刑部巒人來往實屬衣冠敗類著卽行革職照所擬杖六十徒一年满徒解回原籍交地方官嚴加管束勿令來京滋事餘依議該部知道欽此○二十八日奉硃筆岑春煊補授太常寺少卿欽此 
[記柔佛蘇丹接受中國寳星事]  
　　前年中國山左告災新加坡制府慨念民艱倡議捐題以充災賑柔佛蘇丹念災民待哺之艱獨捐萬金蒙山東撫軍入告卽得恩旨著交總理衙門議叙旋經議覆請照國王例賜給頭等雙龍寳星一顆制府亦賜寳星一顆得旨俞允嗣此寳星兩顆卽由總署寄交新加坡總領事黄公度觀察爲之分送旋接制軍覆信以英例服官之人不能擅受他國所贈寳星等物須將情陳奏英廷再爲區處蘇丹則以荷沐天恩異常榮寵爰於十月二十九夜鋪陳府第恭接寳星并延諸賓俾得以共觀嘉禮是夜七點鐘後諸賓陸續戾止馬龍車水到者不下數千人萃中國之衣冠爲一時之嘉會諸客到後陳君若錦吳君夔甫卽代蘇丹知客引諸客次第與蘇丹握手爲禮有頃中國總領事官黄公度觀察親捧寳星率同副領事官那華祝太守三勸辦山東順直江蘇等省賑捐核奬委員謝賓門明府鈞鴻領事署文案何惠荃廣文晉梯諸公衣冠而至蘇丹卽令侍從大臣四員趨至府門恭接旋導觀察諸公入蘇丹北面恭立觀察親捧寳星南向立宣言曰大清國總領事官黄遵憲今奉大清國大皇帝命贈給貴國王頭等第一寳星上年山東水災承貴國王捐賑故大皇帝贈此寳星總領事念貴國王待我華民如此仁慈我華民等見貴國王得此寳星如此榮耀自必近悦遠來柔佛一國必然日臻富庶總領事不勝忻慰之至爲此敬祝貴國王多福多壽舉國臣民咸獲安樂宣畢林摶雲太守卽以穆拉油語轉譯觀察之詞譯畢觀察卽將寳星遞交蘇丹蘇丹敬謹接受轉交其大臣之手旋由柔佛大臣將寳星取出觀察卽親與蘇丹繫於胸前繫畢蘇丹起而覆云今蒙大○ 
清國大皇帝以堂堂大國九重萬乘之尊不遺褊小垂念於海隅敝邑致余得蒙恩錫賞授頭等寳星拜受之餘且驚且忭余今得受中朝如此恩施實爲意念所不敢及佩帶之頃轉覺驕愧難堪更得華籍諸君子惠臨躬逢其盛可見諸君愛余之切前者山左之災余不過略紓微薄乃蒙大皇帝殷殷垂念愧不勝言惟是前者捐賑之舉不過略申報効之忱然我柔佛常得華籍諸君相與匡扶此德更爲重大想我柔佛一地非得華籍諸君之力且將掬爲茂草更 
 
 

Page 2

 
 
何以得有今日所願華籍諸君子不棄我柔佛之僻小至此經營則我國君民其受蔭者實無盡藏今惟有敬祝大清國大皇帝萬壽無疆并祝貴總領事曁列公等平安多福宣畢後陳君若錦卽起而言謂余請於柔佛蘇丹及隨駕大臣四君并列位紳商之前願申一言以紓敬慕今日恭逢其盛承蘇丹雅意愛惜紳民邀請闔埠聞人余亦不勝感謝乃各位咸臨皆仰戴德政至蘇丹仁兹慷慨不特實得力三府所共知卽歐亞各洲亦且蜚聲流譽且更能親睦英廷遇事恊贊國家出力今蘇丹建此府第欲留表記於永久無疆夫此地實爲柔佛先王肇基之區今蘇丹於此甲第重新可謂不忘本原更戀戀於羣黎而諸姓咸願王子子孫孫善繼善述而衆紳民亦咸願地方日形興旺而蘇丹享壽千秋余則更願天錫洪庥如潮之聚於王府云云祝畢蘇丹謙謝再三并謝諸君子降臨之盛意言畢諸人齊聲喝采歡聲雷動禮成後樂聲遂作蘇丹引諸客徧遊府中各處旋至饍宫宫内預陳茶果等物諸客略用卽興辭時已鐘鳴十一點矣 
[摭拾西報]  
　　近來荷屬印度各地常有匪徒僞造爪亞銀行之銀紙用於市上人初不知其僞爲之行用以致被其累者多莫勝言嗣經荷官查知欲爲緝辦惟苦不知其蹤跡故竟無奈之何頃接扑亞屬卑林明地方來信云近有華人往該處地方因被巡差執獲在其身中搜出銀紙十六張每紙計銀千盾之多是皆僞冐爪亞銀行之票也現在此華人尚未經有司訊定然據該處緝捕諸人則謂今旣獲此華人想卽可以從此根查而此事遂不難於破獲矣○中國土産之貨向以茶絲兩項爲大宗今其利已多見奪於外人此有心人所以爲之感歎也頃接俄京來信言有俄人名寳博者開設公司一所以採辦茶務爲生近來有志在俄地種植茶株欲以分中原之利據其言謂前者曾旅居中土力究種茶之法舉凡種植以及製焙各節莫不悉心研究得其竅要回俄之後察其土宜占其天氣查得答淡土地於植茶一項最屬相宜不日卽可興工在於此間試種現擬延聘中國工師熟於茶務者往爲試種云噫中原茶務向賴英俄兩國擅厥銷塲今英之印度業已廣植茶柣致令中國之茶銷路頓爲减色而所恃者惟賴茶磚一項尚可以售與俄商乃今俄人復擬自種茶株則中國茶務之利權不將日被外邦所奪乎關心中國爲之撫然者久之○麻六甲一地近此數月來頗爲苦旱雨澤竟無渭滴不意自前月廿五以至廿七日連降大雨三日不輟以至積水盈尺道路橋梁多爲淹浸平地一望儼如澤國所壞各物不能悉數卽橋梁道路兩項被水冲壞者修補之費亦須至五千元甲地有此鉅雨亦向來所未見天道無常於斯可見○德京遞來信息云近來百靈議院聚議之時德相急君曾在院内詳論增兵之事約至二點鐘之久其語甚詳而大意則謂今我國所以汲汲增兵之故原非欲與外人啓釁不過因安不忘危之意以圖自顧勿使外國有輕視之心至於我國東西交界之區今尚未能鞏固萬一有事則此地最爲可慮今法國之兵多於我國者甚衆且近來更有增兵之議軍旅之衆年盛一年又其國人素稱好勇樂戰不疲近又留意結好俄人與訂連横之約因忖其志有非僅因戰務并且欲藉其聲勢將歐洲各地劃定鴻溝惟我德國今與俄國亦復交好異常所奈多有權要之人每在俄皇之前以間德俄之好彼浸潤之譖實有可防俄皇雖甚精明但久被讒言恐亦難保其終不與德邦擀釁也今本閣業經料定倘俄與我邦搆釁則我之西鄙必將先作戰塲然俄法兩國旣合其兵其勢殊難抵禦卽使我德合意奥兩邦之力亦恐不能與彼相持故不得不議添兵但此議一出公等多不謂然不知我德國將來若敗於他邦則欲求其若一千八百七十年之時恐已不可得而冀及矣其略如此論畢後復盛言法國戰守之精邊防之固厥論甚詳維時議院諸員聽其所言多有爲之不取云○昨接非洲來信謂法國在東阿非利加所闢之境近將旅居其地之德人概行逐出境外云云噫德法兩國積怨已深今法人復有此等所爲則仇上加仇將來正不知伊於何底矣○英京遞來信息言近來常接中國朝廷之信謂美國邇日舉行禁逐華人之事大有違犯一千八百八十年中美所立之條約而西十一月二十三日復接美京來電則謂中國朝廷與美並無緊要交涉之事至中國不允承接勿禮耶爲美國駐華公使一節今亦作爲罷論已不復行提及至於中國則以美爲大犯斯約惟美人之見則此約實未嘗大違不過略有礙之而已以上乃美國電音所述觀美人之意竟視禁逐華人爲未違條約是無怪其日行苛例而無或已之時矣○頃接歐洲來信云傳聞葡萄牙王及后於本月某日臨幸某伯爵之府第不意某伯爵心懷叵測在室中暗藏炸藥欲使葡王及后悉中其危機届時轟然一聲扈從諸人無不驚怕失色幸葡王及王后皆晏然無恙隨後命駕還宫而某伯爵潛畜逆謀恐難免刑戮及之矣○美國限禁華人之例旣已萬分周密近有緬甸人欲在美國入籍安居亦爲美人所阻謂緬甸人應與華人同論不得以英人相待亦不得以别國人相待云云殆因緬甸前爲中國藩屬故有是言也○印度來信云英國管理庫務官奚利臣以印度裝載烟土之木箱向以實木爲之每箱約需勞俾銀六元八分若改用芒果木則每箱約用勞俾銀二元至二元四分特申請孟加剌國家嗣後裝載烟土一律改用芒木箱庶可節省費用兹由國家批准通飭遵行計孟加剌每歲所用烟箱爲數甚鉅果能省費約三分之一其有裨於餉項良非淺鮮也○去月三十日俄京遞來信息云俄屬俾里士地方現有不逞之徒羣起倡亂後經俄官督隊剿捕擒獲匪犯多名内有俄國馬兵十名相率從賊亦因事敗被獲由俄官處以軍律將各兵斬分數叚復棄諸烈燄之中使化爲灰燼夫以禦暴而爲暴雖加以極刑亦無足惜也○西字報言日本一國與印度孟買地方交易多年至近年屢增其數計一年中輪入之貨價大概在一千萬元以上此後尚有蒸蒸日進之勢至交易之貨則以棉花爲大宗若然則於中國農商均大有關繫有心人尚其留意哉○日前英皇宣召印度人數名在宫内教習印度言語每於萬幾餘暇博考旁稽雖已壽逾古稀依然勤求罔懈現操印度土音極爲純熟國中人咸深欽服蓋天亶聰明加以耄期不倦宜其超越尋常也 
[雪電再誌]  
　　昨接紹興來電云現將雪一尺尚未晴紹至蘭兩綫均不通卽飭工頭查修又接江寍電云得雪約二寸餘刻尚未晴又接南昌電云二十七夜至二十八日己得雪二餘又接宜昌電云二十七二十八兩日連得瑞雪四寸又接蘭州電云二十八日得雪寸餘 
[鐵路述聞]  
　　客有自山海關行抵北通州者談及鐵路一事據云由古冶至灤州路已築成可以開車刻自灤州起至山海關南門外興開修築人夫蝟集年内可以告成明年從關外修至錦州有盛京翼長左君寳貴帶同洋匠在山海關外揷標丈地直逹吉林西北寛城子地界此地係長春府所轄大約三五年内可接至吉林聞工竣後由灤州向西接至北通州再接至直隸保定府由此以觀中國於鐵路一事固次第舉辦他日工程告竣商務軍情兩有裨益所關洵非淺尠也 
[皖垣火警]  
　　月之廿三日鼉更初轉安慶東門内火神廟側某爆竹店不戒於火城内外各善局聞警之餘不及一刻各舁水龍紛紛驟出俄而地方文武各官亦到塲彈壓計焚去兩戶卽行撲滅是日北風甚勁幸水龍灌救得力故回祿君不敢大肆猖狂也 
[京江雪景]  
　　鎭江得雪已據電音登報兹接訪事人信云丹陽縣王大令於十五日斷屠祈雪後卽見雲陰密佈乍雨乍晴有時間以微雹二十二日細雨連綿入夜不歇至廿四日滕六君惠然肯來戰罷玉龍殘甲敗鱗满天飛舞雖未平地三尺頃刻間已裝成銀世界鄉民額手相慶謂來歲可望有秋而饕餮者流亦須欣然色喜謂自此屠禁必開可以過屠門而大嚼矣 
[京口火警]  
　　鎭江訪事人云廿四日辰六點鐘時正當晨雞亂唱忽聞警鑼聲起報係日新街失火從某小錢店而起由過街樓燒至對街迨洋龍水龍紛紛馳集天已大明火亦旋經澆滅計焚去店鋪四家除小錢店外爲比鄰某烟館及對街之小飯店雜貨鋪至起火之由傳說錢店内有人於夜間作葉子戲停歇時因腹中飢餓舉火作餐怱怱就寢不料遺火積薪中炎炎上熾至有此禍賭之爲害烈矣哉 
 
 

Page 3

 
 
[禾中小誌]  
　　本月下旬以來陰雨不止至廿四日上燈後雪珠錯落鴛鴦瓦上淅瀝有聲夢回枕畔頗覺峭寒砭骨也○嘉防楚軍水師蔣見亭統領於廿三日壽辰在小西門内公館中陳設一新懸結燈彩各砲船哨官絡繹入城登堂祝嘏統領設筵欵客珍陳八簋鯖備五侯酬酢盡歡極一時之盛事○嘉興府宗太守訪聞新篁鎭近日賭風甚熾諭飭嘉興縣金邑尊協同嘉興汛官乘舟往捕及抵其處睹徒已聞風逃逸遂將房屋發封邑尊卽乘舟而返 
[甬東瑣紀]  
　　寍波近日大氣嚴寒鵠面鳩形之人沿途哀號其聲甚爲姜慘轉瞬年關將届窮苦之人無衣無食何以卒歲所望殷實之家存已飢已溺之心解囊散給使窮民不至流爲盜賊地方庶有豸乎○邇來寍波油價漸漲推原其故因民間日用荳油生油皆仰賴於北地牛庄等處現因河凍來路斷絶存貨無多遂致價值飛漲也○縣考之期已届校士館附近房屋一律召租考寓觸目皆是府試縣試接踵而起想更有一番熱閙也 
[狎妓行竊]  
　　福州田鐺妓院林立有木耳花叢中之翹楚也現因年老色衰自作退院僧另栽姊妹花爲引蝶招蜂之計輕溥子弟相率偕來幾於戶限爲穿某日有武舉林某偕其友人某甲欣然同往見雛妓年少色艶中不覺心醉林居然以撮合山自任木耳畏其勢燄不敢不曲從送客留髠異常繾綣銀燈乍炧春夢方酣甲忽大呼有賊妓倉皇起視甲乘勢將妓之皮襖及水烟筒等件携之而去迨妓逐賊無蹤回房覔客則已不知所之始知中計林聞此事無地自容情願代爲追捕未知果能交還原物否 
[天南霜信]  
　　肇慶府附郭首邑只有高要一縣民情好訟案牘繁多加以金利墟戲塲失火焚斃多人現據各鄉紳民聨名遞禀皆謂　崗鄉李姓匪人所縱亟應查緝匪類訊明嚴辦府憲張太守深恐縣尊莊明府一人不能兼顧遂詳請大憲在府城内設立讞局一所遴委熟諳讞務之員專司審訊業蒙大憲批准札委卽用縣薛大令賀圖王大令銘二人前往辦理○學憲巡試潮州已將所屬文童取進如額發貼長案凡取錄者皆係知名之士衆論翕然聞學憲此次順道往試嘉應次及惠州約計明春始可回省○調署雷州府隆太守斌奉到憲札富卽部署行裝諏吉十七日赴任先期向各憲轅辭行並向同寅各官依依話别各官亦以禮答拜冠盖往還不絶於道○候補各貧員例有度歲銀兩刻聞藩憲成竹銘方伯以現在庫儲支絀仔欵無多必實係家計清貧者方准領取特札首府李宫山太守認眞查明並傳諭各員知悉如有得過優差署缺仍復請領者一經查出卽將該員記過停委以爲貪得無恥者戒○粤海關監督聨榷使實心辦事公正廉明每於籌餉之中仍寓卹商之意近日税廠前挑夫動向商人勒取工價稍不遂意卽將貨物携取商民苦之怨聲載道榷使聞之立將該挑夫頭目斥革從重治罪以儆效尤於是商民聞聲稱頌咸謂榷使眞能以卹商爲心者也○時届隆冬天氣寒冷貧民無褐無衣瑟縮街頭情殊可憫某善堂製就棉衣數白件命夥件二人携往西門外高崗醫靈廟前分派各貧民相率偕來爭先恐後頃慶間已將棉衣領取一空後到者不免向隅竟與善堂夥伴爲難或奉以老拳或擲以磗石該夥知難以理喻只得抱頭鼠竄而歸然而頭破血流異常狼狽矣語曰善門難開誠哉是言 
[粤東官報]  
　　藩憲牌示澄邁縣典史缺以候補典史俞轉元詳補花縣典史缺以未入流凌紹江詳補新寗縣典史缺以補用典史忱堯佐詳補廣寍縣典史缺以先用典史傅萬青詳補英德縣典史缺以試用典史葛廷藻詳補開建縣典史缺以間用典史董用和詳補西寍縣典史缺以未入流黄恩坤詳補乳源縣典史缺以先用典史歐陽和詳補順德縣典史缺以補用典史羅敬熙詳補 
[勝棋樓賞雪記]  
　　金陵訪事人云各河淤塞夏日每有泛濫之虞至冬則水退水乾汲飲又不便現劉制軍委老湘營統領王蒓農觀察督率各營勇擇極淺之處濬之使琛城外由旱西門至水西門城内由西水關至東水關分叚開工先行築壩戽水用機器數架挖取浮泥令營勇挑至遠方或以船載往南鄉爲肥田之用日來水路阻塞柴米船必由石城橋搬連入城米珠薪桂之嗟在所不免也○某觀察蓄有一婢年已及笄心孔玲瓏丰姿綽約主人嬖之甚並不知其靈犀一點暗中早有所鍾也某日清晨鸚鵡出籠頓为所在主人謂其非嫁薰杳之韓掾卽奔傅粉之何郎及遍查家中人均相安如故獨一年少御者杳如黄鶴凌風心竊異之及向羣僕詢之始知兩小無猜暗通眉語者非一次遂函請有司衙門飭差追捕未識天邊比翼鳥能雙雙入樊籠否○本月二十日劉制軍補行十一月初二日書院課鍾山題君子之于天下也三句賦得山從建業千峯出得峯字尊經題無曲防地句賦得數點梅花天地心得心字向例黎明繳卷此次遲至八點鐘時門斗始將卷包送入府署太守大怒立責某門斗手心一百下越二日儲憲考試惜陰書院盈尺則呈瑞于豐年賦以題爲韻鄭聲解賦得谷響寒耕雪得耕字 
[潯水冰紋]  
　　江西學政盛大宗師於本月十九二十兩日考試九江府屬德安瑞昌彭澤德化湖口五邑武童步箭凡具穿虱貫楊之技者俱彎弓命中鬥捷爭先但不知公侯于城果誰是出人頭地也○新簡九江關道誠果泉觀察勳陛辭南下由上海乘官舫帶以小輪船至金陵謁見制憲隨赴南昌謁見中丞然後仍由水路赴任本月十九日午刻抵九江文武印委各官俱至江干迎迓各營亦列隊鳴砲以志敬忱觀察入城拜客後暫駐嶺南會舘行臺擇吉接印 
[府憲批詞]  
　　福州莊同利茶行擁資數十萬生意十分興旺林副貢元愷向借茶本二千數百金除來茶發售外尚短該行五六百金林執賤價擅售爲詞賴還欠項互控之後經官斷令讓去息錢行租所欠茶本百九十金著照數歸還林遵具結票混寫勒遵勒結字樣以致拘押已將情形詳登前報關聞林投禀府署洋洋數百言唐太守批其禀尾略云讞局委員承審案件如果審難定讞連日復訊事所常有何得謂爲熬審豈容藉此揑詞混瀆大凡科名之可貴原以讀書明理之人必能安分守法有事到官格外優待亦理所富然若恃符狡展逞刁妄爲向來甲乙科中其經詳革嚴辦豈少哉此案廳斷失平是以臬憲飭府提訊該副貢何得藉有所斷妄謂讞局之不公夫茶棧茶客交易自有定章茶客借本於茶棧積壓經年新茶旣來舊茶愈難抬價該茶棧内顧本銀外顧税厘豈能聽茶客之任意延宕自便私圖倘或茶棧售價以多報少自應罰辦但使售價不隱分毫卽虧折再多亦非茶客之所藉口現經斷令收本讓利已屬格外體恤乃該副貢於公堂之上將結票妄畫勒遵勒結字樣一經指摘又欲搶回滅跡已屬刁詐自取看受之辱兹復來禀委員審理不公牽拉多端轉行汚衊甚至謂陳委員目不識丁請提面質疾狂喪心莫此爲甚試思讞局承審通省案件倘皆如爾之混禀可兾遂其所欲尚復成何政體耶該副貢語語以士林廉恥藉詞而所出之言目無官長居然健訟之徒豈不有玷士林現據控禀臬憲批行到府應候遵批詳覆追辦粘抄遵式並斥 
[潞河紀事]  
　　北通州城外三處粥廠早經開放城内敦化堂敬信齋兩處粥廠亦於十一月初一日一律散放俾附近忿民得以源源往領不致有枵腹之虞○潞河書院初二日官課輪應道憲課試是日張觀察親臨點名扃門考試陳司馬孫直刺李王二廣文亦敬謹襄事不愆於儀○初三日爲長至令節辰刻闔城文武各官衣冠齊集鼓樓後聖人廟　萬歲牌行朝賀禮蹌蹌濟濟誠盛典也○宣講聖諭廣訓及勸善要言原所以維風化而警愚頑張觀察蒞任伊始循照舊章通飭宣講各生於每月初一初七十五十九二十二二十八等日在西關天成庵北關吕祖詞東關銅關廟南門外觀音堂東門内大街羅家橋六處衣冠從事並派地保差役在此彈壓以昭鄭重○泔水門城根有所謂大仙者愚夫愚婦深信不疑袪病偶愈送布匾百餘塊有浙江紹興人因病痊愈又於十一月初十日在城根支搭蓆棚敬獻供品普施一粒金丹並送諸症靈符 
 
 

Page 4

 
 
求者絡繹於道左道惑人大于例禁有地方之責者其可置諸不理耶○潘伯寅大司空前署順天府兼尹遣愛在人口碑載道前任道憲楊觀察會司紳商籌集欵項在西大街建立潘文勤公專祠正殿過廳大門規模粗就近因經費不繼工程因而中止想士商自當踴躍輪將勿使九仞之功虧於一簣也○冬至以後天氣和暖恍似三春景象連糧河向陽處冰凌盡釋城内閘橋及裏河葫蘆頭一律融化以致冰床不能行走何天時之不正耶按近日北地已得大雪想氣候當轉爲寒冷矣 
[赴堂瞻禮]  
　　法捕房總捕頭備德祿辦公三十餘年於本年閏六月中旬溘逝捕房各西捕集成欵項公置墳石一方以誌哀思今復由通事陳松韻陳松炳等向各華捕集議在天主堂中做彌撒届時通班華捕須往堂中瞻禮預將情形告知代理總捕頭謝爾諾轉請法總領事微席葉君核奪微君允如所請諭各華捕於今晨八點鐘穿新置號衣由三道頭華捕領赴堂中其時法租界中均派西捕值差以補華捕之缺 
[倒糞被拘]  
　　租界中居家鋪戶之糞本有承辦清潔局事務之人飭工往倒本有一定章程如遇船隻不湊巧或挑夫等性耽懶惰延至數日積糞不出若經捕房查知須將承辦之人照例科罰如居家鋪戶自不當心錯過時候致將糞傾諸途中或倒於溝渠爲巡街捕查見亦當拘罰昨有法界新街上某花烟館傭婦將便桶之糞倒潑於護城河中適爲巡街華捕所見當卽拘獲送入捕房捕頭以其無知故犯判罰小洋兩角從寛釋放 
[抛棄幼孩]  
　　法界某花烟館某妓女珠胎暗結肚腹膨脹如五石瓠數月以來不能留客鴇婦懷恨已久昨日黎明時臨盆鴇婦當飭傭婦將孩置諸浦包内携至洋涇浜畔投入水中爲行路之某中所見向傭喝阻令將孩撈起以後不知所終 
[婢女送堂]  
　　前數日有年甫及笄之婢女獨行踽踽在本邑西門外迷失路途臨風灑淚經巡防局勇所見詢問顚末據稱向在某客棧中爲婢屢遭主人凌虐遍體鱗傷以致逃遁出外局勇禀知局員訊無主人認領遂將該婢函送善堂暫爲寄養 
[請領棺木]  
　　滬南鈎玉弄朱浚祥所開咸泰錫箔店學徒查鳳祥自縊由朱催屍屬來滬遷延不至遂報請上海縣黄大令前往相騐已列前報嗣由屍母查徐氏由松來滬向朱理論旋經親屬向該氏竭力解勸謂鳳祥已死不能復生爲今之計惟有令朱出食延僧超度爾子亦可瞑目於地下查徐氏初尚不允繼以衆口一詞始經首肯遂於昨午投縣具禀請將棺木給領俾得扶回原籍大令著候批示 
[滬城瑣語]  
　　滬城守備衙門東首有張老四者現開線帶作用蔡毛泉爲學徒前日薄暮時張遣蔡送貨出外至某店交代收得洋銀二元祭持在手中行至虹橋地方忽有匪徒甲乙二人見財起意以蔡年幼可欺遂謂曰我有金押髮簪一枝意欲押錢因自已不便煩爾往質蔡曰我有洋銀在手奈何甲曰爾可將洋銀交我蔡信之同至太平街公和隆質店門前甲令蔡入内約以在此守候蔡應允奔至櫃前將押髮簪典錢質鋪騐係銅質蔡知中計立卽奔至門外甲乙去如黄鶴蔡念洋銀被騙回店何以見帥行至縣前大堀痛哭旋有莫某者詢知其事遂送蔡回店○毛道泉家任滬南大碼頭左近前日有事他來祗留妻在家看守適有表弟朱毛偵送衣服洋銀來甫坐定忽有自稱林先生者糾領多人蜂擁而來大呼捉姦朱指爲拆稍互相爭執一轉瞬間衣服洋銀不翼而飛遂報知十六鋪地甲前來調處令林賠償洋銀一元始寢其事○吳仁寳於前日雇曹王氏之划船裝貨該氏守候一日不見吳將貨送來昨日在途與吳相遇理論之下兩相爭扭旋經旁人解勸以事起細微令吳給錢五十文始免雀鼠之爭○前晩有甲乙二人至大碼頭某飯店修五臓神殿計錢一百數十文因囊底空空揚長逕出堂倌向之索取甲乙反敢逞凶擊毁物件甚多店主欲扭送保甲局適甲友蔡阿多前來爲之排解賠錢了事 
[凍斃可憐]  
　　昨日西北風大作寒威似剪滴水成冰泥城外乞丐之露宿荒郊者時時受凍而斃善堂憫之爲有棺殮浮厝亦可憐已 
[英界公堂紀事]  
　　浦東孩子鄧阿五年十二歲其父縫工也昨因迷失路途沿街彳亍由巡捕帶至捕房移送公廨蔡太守飭差查傳其父領去○僧有定挈　工楊丹發手持緣簿向要朱氏募化洋銀一角朱氏不付以致口角斥其不應闖入室中鄰人李忠孝談銀和等從而和之知照二百六十五號華捕謂僧將氏兇毆皆所目見捕遂將一千人帶至捕房捕頭命送公廨蔡太守諭候訊供核辦 
[節筵施粥]  
　　謹啓者禮和洋行買辦虞君杳山善士也心本慈祥性尤好德樂善不倦見義必爲今由寍波遷宥來滬税屋而居何蒙諸友厚饋隆儀殷拳致賀本擬具筵申謝仰答高情惟際此雨雪霏霏朔風砭骨軫念鳩形　色者躑躅道途欲求一飯而不可得是以將此謝筵卽省英洋四十元交來敝堂委代施粥濟兹貧乏以祝諸友無董福壽等語拜登之下欽感莫名夫節省口腹之餘移作濟飢之舉虚縻實惠奚啻天淵似此存心洵屬加人一等爰登報牘奉揚仁風[  上海虹口元濟堂同人等拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[福州官報]  
　　現辦營前厘卡府經程嵩齡禀明調辦北嶺商税分卡鹽塲周鍾翰奉委漳湖圾掣騐關典史莊思訓卸辦　江厘卡典史孟昭慈禀謝月課取超等第二名從九韓學詩奉臬署核對文案差督轅牌示照得督標水師營叅將員缺查有在閩儘先叅將趙成美奏請補授特示藩轅牌示照得惠安縣金汝奎請咨引見禀旋應卽飭赴新任又准補南清縣米之棨應卽飭赴新任又准補嵐下縣丞張毓芳卽飭赴新任又華葑縣丞孫兆麟調署迪口縣丞所遺華葑縣丞卽以迪口縣丞謝啓秀調署特示 
[皖垣官報]  
　　十一月二十二三日委辦巢縣厘卡同知丁繼瑞辭委辦鳳　頸厘務通判張煥楨辭委辦和州厘卡直隸州徐家澄辭准補青陽縣朱壽慈知懷遠縣任内交代清楚候補直隸州判楊葆孫辭赴祁門閲卷五品頂戴分發安徽委用訓導楊光璧到巢縣人 
[金陵官報]  
　　十九日前安徽候補道袁秉楨辭回皖縣丞王以采奉委赴句容茅山請龍神龍印卽辭鹽知事祁睻辭回揚調署　德州調補懷寍縣吳雲濤禀辭通判羅允猷到由徐州回銷海州厘捐差知縣汪鵬翥由安徽催提漕項回督轅牌示蘇松鎭標内洋水師右營遊擊員缺本部堂查有内洋水師儘先副將海門營左哨都司調補通州營右哨都司劉長春堪以借補二十日藩臺瑞辦洋務局候補道蔡辦兩淮鹽志局候補道王辦金陵擊騐鹽厘候補道胡均見機器局洋鎗委員都司劉吉順回上海署東台縣王豫熙辭鹽知事陳鳳鈞奉示騐看辦皖岸督銷候補道丁葆元見通判屠作論清江來奉司詳請補南捕通判叩謝並蒙奏請賞還頂戴鎭江關洋務委員候補知縣曹明志鎭江來請補宿州守備吳天祥由蘇來廿一日首府李傳見遊擊姚文煥叩謝到先鋒官差通判鄭鏞奉司委解餉赴徐正任泰州張兆鹿辭赴泰州算交代又桃源員汪懋琨到由泰州回知縣汪以乾奉撫憲札飭分派江寍差委知縣胡廷琛奉委勸辦江蘇賑捐候選縣丞李敦德辭回十二圩 
 
 
 
 
 
 
 
 
 
 
 
 
 
 
 

Page 10

 
 
   
 
