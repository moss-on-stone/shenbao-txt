# 1895 - 315 - 4908109

 

Page 1

 
 
[募振引言] [  申報館協振所謹啓]  
　　黄河潰决平地汪洋山左黎民死亡枕藉其幸而生者流離轉徙吸露餐風凍餒交加朝不保暮而汴梁苦潦亦復顆粒無收磽瘠之區災後益無聊賴此種慘狀幾非昔年鐵涙圖所得描撫苟非急籌數十萬金恐施振終難遍給而南省頻年勸募亦已成弩末情形欲請發棠實難啓齒惟有仰求樂善諸君子以救人救澈爲念不論多寡慷慨傾囊多一文卽多救一人早一日卽早全數命上天福報如影隨形本館蓋不勝馨香之祝矣特布微忱伏祈德鑒 
[閱本報紀賢令記功一節喜而論之]  
　　中日搆釁兵革所謂之地百姓困苦流離轉徙溝壑不死於兵刃卽死於凍餒遭日人之蹂躪荼毒者幾於目不忍見耳不忍聞朝廷軫念民生俯從臣下求和之請割地所不惜償費所不惜内地通商所不惜皆爲民也朝廷待民如此之厚而民猶不知高厚者是眞無肺肝者矣然國家之元氣已傷草野之脂膏日竭民貧思亂不可不虞刻雖和議告成海氛盡掃河山永奠耕鑿咸安而鼠竊狗偷之輩未絶根株揭竿削木之徒尚多伏莽四川安徽福建等處教案疉出雖藉端與西人教士爲難而究屬民心之未靖也粤東之亂雖未成事而首匪在逃餘黨待緝防禦之策未能釋然西省之匪猶囂然未靖調兵運餉昕夕不遑盱衡時事殊抱杞憂竊嘆民之囂然不靖者固民之罪而要不僅民之罪也孟子謂得乎邱民而爲天子得乎天子爲諸侯得諸侯爲大夫又云民爲貴社稷次之國家之於民顧不重哉必有以撫　我民而民始知感戴必有以鎭攝我民而民始知畏懼至民有感戴威懼之心而猶欲爲亂者未之有也然而朝廷深居端拱雖具愛民如子視民如傷之念安能周知天下之民之疾苦而一一撫綏之亦安能周知天下之民之頑梗而一一嚴治之所以下民之疾苦必待疆吏之入告而始知下民之頑梗亦必待疆吏之入告而始知是代朝廷以治民者疆史也然疆吏雖有生死斯民之權而亦不能周知一省之民之疾苦而一一撫綏之亦不能周知一省之民之頑梗而一一嚴治之而得以知之者必俟司道之上詳而司道之上詳必俟州縣之申禀大抵州縣之於民最親亦最近也下民之疾苦惟州縣知之獨詳下民之頑便亦惟州縣知之獨切知之詳則疾苦易救也知之切則頑梗亦易化也所以一縣得其人則一縣治一州得其人則一州治各省之州縣皆得其人則各省之州縣皆治而天下從此太平亦何有疾苦之民何有梗頑之民哉然天下之州縣安能皆得其人然天下之州縣未必竟無其人苟有其人雖上官未必遽知其賢而百姓則未有不知其賢者也百姓知之而上官亦未有不知者也如本報紀浙江正任西安縣葉大令承炳到任三載愛民如子遇有詞訟當堂判决案無留牘徵收錢糧力除積弊胥吏無從需索如育嬰堂養濟院諸善舉均捐廉增辦實力奉行民人無不感戴今夏奉札調省差委百姓聞之公請紳耆聯名具禀到省願伸借宼之思廖榖帥批示云縣令在任爲民興利除弊皆屬分所應爲去任之時紳耆聯名禀留亦屬有干例禁所請礙難准行至所陳該令政續仰衢州府查明禀覆存記可也父老攀轅無術乃製就萬民牌傘恭送以誌不忘大令赴省時百姓扶老携幼恭送出境所查政績確實已禀繼來省榖帥　爲再悅特記大功二次以示奬勵云云閱之不禁以手如　天下之州縣苟人人如此亦何患百姓之疾苦百姓之梗頑哉大令於刑名錢榖地方公事實力奉行大令不欲自没其賢也百姓之具禀攀留恭送牌傘百姓不欲没大令之賢也榖帥飭查政績爲記大功榖帥亦不欲没大令之賢也可謂面面俱到毫髮無憾或者謂如所記大令之政績固不可不謂現在州縣中之賢者者矣至於百姓之攀留具禀恭送牌傘卽謂之賢則天下之賢者正多也經大吏記功而卽謂之賢則天下之賢者更多也此說未免苛於論人苟非百姓攀留具禀大令之政績榖帥何由而知苟非榖帥飭查記功則大令之政績何由而著三代下惟恐不好名卽有未必眞能愛民如子苟能如大令之爲百姓攀留邀大憲奬勵是亦足爲仕途勸矣然必須如百姓不獲攀留之後始送牌傘斯受之不愧亦必須如榖帥飭查覆禀果有政績然後記或斯奬之不濫耳縱論及此不禁有望於世之爲民父母者也 
[本歸接奉電音]  
　　昨晨京師飛電傳來上諭三道敬謹譯登○九月二十七日奉上諭安徽鳳陽府知府員缺著馮旭補授欽此同日奉上諭福潤奏在籍總兵因病呈請開缺等語河南河北鎭總兵劉盛休著准其開缺欽此同日奉上諭福潤奏特叅統兵大員請旨革職等語記名提督周云田統軍回皖兵數缺額甚多實屬違法營私著卽行革職以肅軍紀該部知道欽此 
[臺南新語]  
　　西字報載臺南來信云日人自得臺南後樺山資紀卽於九月初九日命駕前往并携帶各隨員以資辦公之用至十七日爲日皇誕辰卽彼所謂天長節因於廣東公所盛設茶會并演日本戲劇以欵衆賓是日到者多至一千餘人又云北白川宮能久親王殁後日人將棺木運上西京丸護以言野兵艦送反東京又云臺南百姓從前避難他適者現已漸次回里依舊設肆貿易惟物價騰貴幾致十倍於平時 
[東瀛軍實]  
　　日本某日報云日本調往臺灣之近衛兵共二萬五千人近日查得此項兵之可供戰陣者實祗一萬一千人其餘除死亡外或患病或殘廢以後皆不能從事戎行矣 
[德又闢界]  
　　西字報云數日前傳聞中國海面所有德國各兵船齊集厦門不知所爲何事兹始訪聞德人擬在厦門新創租界故有此舉云 
[華船遇救]  
　　西字報云有奥國公司輪船名馬法白隔亨者於九月初六日由上海開往日本旋由日本開往香港道經臺灣海面約離香港七百五十里之譜遇一華船被大風吹折帆檣卽舵亦損壞其時浪如山湧船難自主奥公司船上人見之急將船駛近設法將遇難之人救出計共救二十八人另有一人力弱如絲不克緣繩而上以致墜入海中溺死及詢問救起之二十八人則云入水已五日苦不得食船上水手旋入華船取出一包檢之内有洋銀四千圓貨物零星則悉數入海云 
[連解京餉]  
　　浙省應解地丁京餉前已解過六批兹由藩庫撥銀五萬兩作爲第七批餉項委候補縣蔣大令汝翼管解又恐封河在卽復籌撥第枚批京謂委盛大令鼎彝管解又備邊京謂應解第四批銀兩委石大令治棠管解於廿一廿三等日下委 
[參府履新]  
　　特授安徽撫標右管遊府齊金鰲遊戎因俸滿進京陛見蒙恩升授撫標中軍叅府業已奉 
 
 

Page 2

 
 
到部覆行知叅戎諏吉出月初四日接任視事所遺遊府一缺已由部放頭等侍衛楊蘭夫遊戎補授遊戎假呂八街公舘暫駐諏吉出月初六日接篆聞金叅戎仍回金陵督標叅將本任云 
[盗犯病斃]  
　　月之二十二日午刻由縣倉吊出病斃犯人一名年約四十左右放於縣前申明亭比由差保到局領材飭令埋掩聞該犯姓易係某縣盗案尚未定讞云 
[八閩塗說]  
　　福州訪事人云地棍某甲與同類某乙有隙心甚銜之每挾刃自隨意圖報復某日行至塢房仙遊巖烟館門外邂逅相逢擦掌摩拳互相毆擊乙頗有膂力甲揮刃禦之乙躱避不遑致被斫傷移時斃命閩縣方大令聞報前往騐屍將甲鎖繫回衙押候訊辦○閩中人輕嘴薄舌如乎福清人爲福清哥長樂人爲長樂鬼興化人爲興化猴連江人爲運江表洋人則呼爲番仔佻逹之習自古而然一日有某西國官員行經南大街安民巷口某鞋店夥某甲見之直呼之曰番仔西官怒甚出鉛筆書此店牌號而去店中夥友恐有官符至相率走避一空後見風浪不生乃復照常貿易○福州鼓鑄銀錢局業已奏准開辦設在南臺花霞州鋪由孫某主持局務招雇工匠用心鼓鑄精益求精以期行使市中濬利源而便携帶○古田齋匪一案上憲委各營圍捕并檄令許觀察星翼福州府秦太守炳直前往訊辦現已將首要各犯獲案正法計共二十一人解省者五人頃有古田士民述及營中弁勇所到之處間有不遵約束擾累閭閻者不知統帥者能盡心約束否也○閩中土産以茶葉爲大宗西路延建邵汀以迄水口竹崎洪山一帶官吏俱設局徵取厘金本年洪山橋茶卡較上屆溢徵銀四五千兩○西關外蠱鄉某甲隴畝中人也家有婢女因甲婦約束太嚴以致乘機遁去其戚某乙惻然憐之代爲收養逾數月私嫁某丙爲婦琴瑟靜好良自得也事爲甲查知向乙理論乙代償身價洋銀三十圓甲之叔母某氏素以雌虎自命聞而不平持械往乙家將乙妻某氏毆擊旣而某氏溘然長逝遂奔赴官署以命案控陳迄今未聞如何了結也 
[嶺南歸雁]  
　　廣州訪事人云鎭粤將軍保頤菴留守訪知匪徒有蠢蠢欲動之勢遂分遺兵士按叚巡防並嚴諭各兵如有惰怠偷安擅離防次者卽按照軍法懲辦决不姑寛○某日司道府縣各官齊集愛育善堂廣濟醫院及西關文瀾書院勸諭紳商舉辦圑練略謂現在時事多艱國庫支絀省垣地方遼闊勢難到處設防惟有舉辦民圑以佐官兵之不及爾等各有身家宜思保衛毋得視爲具文各紳商唯唯遵諭隨傳知各鋪集欵招勇尅日開辦聞擬每大街招勇十名小街五名每逢朔望會哨一次想從此衆志成城守望相助匪徒雖狡當亦無所施其伎倆矣○日前官兵拘獲謀叛之朱邱陸程四匪官吏迭加刑訊供有武弁程某現充某兵輪管駕亦與斯謀所有軍裝皆此弁爲之運載等情大憲得供後卽檄調此弁回省發交管務處收押訊供若此弁者日食朝廷之祿而甘爲叛逆其眞罪不容誅者哉○兩廣總督譚文帥查得省中各官倉存榖無多設遇荒年或致束手無策遂飭下司道酌籌欵項挅辦榖米分儲司道奉飭後卽向廣濟醫院紳商訪問近日榖米價値聞擬發銀院中代爲採買云○豆欄新街人某甲賣菜傭也小本經營克勤克儉歴年旣久頗有蓄儲某日收得會餘數十兩存贮家中至晚突來盗黨六七人手執刀槍毁門而入向甲指嚇不許聲張遂掠取其銀　錢十千文揚長而去迨盗去遠甲始喊追已無及矣 
[津沽鯉信]  
　　天津訪事人云袁慰庭觀察奉當道札諭練勇二十營除議撥定武軍十營已有底餉外餘恐餉銀無著爰擬於九月内入京請撥的欵然後施行十三日觀察由天津起程約於下旬遄返○督辦東征糧臺胡雲楣廉訪條奏富强十策尤以鐵路爲必不可緩之圖擬就京外先築東西枝路兩條一由蘆溝橋接灤州鐵路直逹天津一由齊化門外傍通州逹天津之陳家溝現於本月十八日由津起程查勘以便興動大工○中東和議吉成德國調停其間洵屬有勞足錄隨請在天津開闢租界以便商民屢與當道婉商當道不便過拂其情唯唯允准其租界初擬由下園土地廟起直逹五莊子一帶現又改議由下園土地廟下五莊子以迄小劉莊賀家口尚河園地錦長約及數里永遠租與德人而居人安土重遷時或呶呶凟訴德國領事常在是處查察遇有掘取泥土者卽行阻止每畝議給永遠租價銀三十餘兩恐官吏尚待躊躇也○本月十四日雨勢連綿昕宵不其雜之以霰墮地卽融而天氣驟寒無衣無褐者流大半鳶肩高聳十五日溝壑中有薄氷凝結高林機器軋毛廠簷牙高聳氷柱垂垂至十八日天時又轉而融和氷皆消釋天公冷煖尚且無常又何怪世態炎凉人情反覆也噫○馬廠定武軍馬步十營業於九月初移駐小站河之南北營務處則設於前盛軍總統坐營中軍械所則設於已正典刑之革員衛汝貴宅内滄桑易改富貴不常凡屬統兵大員自當觸目警心知所法戒矣 
[北通客述]  
　　通州訪事人云江蘇浙江海運漕白糧米或云改折銀兩或云加收本色聚訟紛紜莫衷一是至近日始聞官署中人傳言今年江浙冬漕海運照常開辦已有公文行知南省各糧道事門限一月内將米數詳報以憑核定○時屆秋深游勇匪徒難保不乘間滋事孫直刺因傳集四鄉地保首事諭令興辦聯莊會以鳴鑼爲號一家有警各家持械往援庶幾盗靖鷄鳴戶無厖吠亦善政也特不知果能實力奉行否○九月初六日雨後天氣驟寒有人自北山來述及山中雪深二尺許麏麚之蹟遍印於銀砂玉屑中十三日復隂雨崇朝入夜狂風怒號萬不震撼自此日寒一日河結冰凌向隂水潭冰厚一二寸人多易棉爲裘矣○本屆歳考之期順天府府丞李少京兆頒發札文定於九月二十四日取齊二十六日開考計順天二十四屬童生及貿易之流一聞此信卽携襥被而來貢院四圍幾若蜂屯蟻聚孫直刺大張示諭略謂考童雲集城中各行生意總宜公買公賣不准高擡市價○木工曹大曹二砍傷美國教士謝君一案曾紀報端現已擬定罪名曹大徒十年曹二充軍十五年不日將起解發配矣○今秋菜蔬豐茂籬邊屋角一望青葱市中白菜每百斤只售錢五百文芥菜四百文冰壺先生不復能高擡身價矣○孫直刺於某日飭捕役周某下鄉訪案强將某姓之驢牽去且又訛詐錢數千文事主據情控告直刺大怒重責周捕一千二百板釘鐐收禁○距城東二十里之燕郊鎭爲東路往來大道某日有某客道經於此被匪人刦去銀二百兩并放槍將客擊傷客以人地生疎未敢將案適城北汛姚把戎帶同州捕赴鎭訪案路遇匪人向前盤詰言語支吾因卽獲住四人逸去其二搜出洋槍快刀爰卽解送州署孫直刺訊知案略想須盡法以懲也○俗傳九月十七日爲財神誕是日店鋪住戶各備供品虔誠致祭自朝至暮鞭爆聲不絶於耳 
[之江寒鯉]  
　　統帶長龍水師鮑副戎友章前奉監造杉板船四號現已工竣禀請省防統領李總戎騐收副戎銷差後隨奉撫憲札飭赴富陽等處查河巡哨核閱水師於廿三日禀辭○小北門水星閣西面爲存儲火藥之所前由防軍統領李鎭軍督率兵丁控掘濠溝堆築土城業已工竣於廿二日銷差禀請撫憲派員騐工○武林門外留下鎭有五亢廟在楊家牌樓裏面卽該處之土地廟也本定於廿三四等日傳著名之洪福堂演劇兩臺爲報賽之舉因戲班未暇尚須改期補演而城中人不知改期是日結隊往觀者甚夥無不掃興而返○今年杭地棉花開盤每觔僅一百六十文至八月間加增二十文今因寒信頻催銷塲更廣貨漸稀少轉運不及近日已議加價每觔需錢二百二十文矣○杭人張某者庠序中人也住居馬市街月前與二友至城頭巷三喜堂飲酒而回時已薄暮張略有醉意手特洋巾包一個内有青蚨二百餘翼奮步先行至豐禾巷地方突來一人將包搶去張回身欲追不覺酒湧上來立脚不定遂倒于地幸二友徐步而來將其扶起送之歸家而攫錢者無可蹤跡矣○嘉興鹽局帮辦蔡副轉奉運憲委解京餉所遺差務已委候補運副徐分轉葆光接辦○詰經山張俞曲園太史於十九日來杭住居四湖之小曲園次日入城拜會各憲并紳士等此次考試望課卽在杭校閱不日卽可出案聞太史保閱定後隨命駕回蘇○萬安橋某玉器作内於前夜被偷 
 
 

Page 3

 
 
兒挖入竊去衣物及玉件約値五十元之譜聞賊係由河中下水而來故居民現擬添造木栅以防宵小○省城之中現已舉辦冬防各巷木栅均於二更上鎖晚間賣食物者統限二砲以前一概停止 
[月湖寒汛]  
　　寍波防事人云新任寍波府程稻村太守前假校士館辦公北繷擇吉本月二十四日鶯遷入署屬下各官均往叩賀次晚太守設筵欵之○寍紹台道吳福茨觀察示期九月二十四日簡閱寍防營兵士會操是日鐘鳴七十營官帶領砲隊槍隊列陣小教塲至八點鐘時觀察命駕遥臨升坐演武廳營官叅見已畢傳令開操先演步伐次槍法次砲法末則試演洋龍吸水救火之法激水至十餘丈飛泉萬道瀉自空中觀察每　　　洋銀一枚以示鼓勵○寍波府程太守下車伊始卽訪拿空手黨某日拿獲黨中人夏南來等十三名鄞縣差役綽號大頭阿榮等七名亦在其内旋卽經人保釋其餘六名發交鄞縣覊押未知如何訊辦也 
[潯陽鴈帛]  
　　九江城内向有前後垅守三營額兵一千二三百名同治年間兼習選鋒分立左右二營駐紥城内朝夕操練已成勁旅除分駐各城門分防各要地保護各教堂外餘俱駐紥營盤現奉文裁撤若干衆兵聞信咸執香一炷冋道轅禀求誠觀察諄諄安慰十九日午刻又齊赴鎭轅禀求百姓驚懼管帶官極力彈壓宋軍門卽懸牌勸諭誠觀察亦飛騎而至面諭衆兵少安毋躁我當會同鎭臺力陳情狀禀求督撫免撤爾各歸營衆兵歡聲雷動叩首而散○近有不逞之徒在外國育嬰堂墻上黏貼揭帖語多妄誕字亦模糊德化縣慶西垣明府卽出示告誡并會營防範嚴拿云 
[先期祀神]  
　　節屆下元好事者循例舁城隍神及冥屬四司出巡並赴厲壇賑濟孤魂先期於昨晚請神像升座大堂排衙點卯籖掣路由以便循道遊行想屆時定必肩摩轂擊十分熱閙 
[厘局鶯遷]  
　　本城太平街徐觀察宅第售於松滬厘捐總局作爲辦公之所將次遷移已見前報兹悉該局督辦福和笙觀察以舊局處所朽損不堪定於十月初三日遷進太平街徐宅聞徐觀察亦在日内遷往蘇垣 
[掌珠頓失]  
　　城内三牌樓某香店内有四歳小孩前日在門前耍玩父母偶不經心致被夕人拐去旋卽知覺已如黃鶴高翔不知所之矣痛哭連番亦無益於事而一顆明珠未知能還合浦否也 
[滬濱閒話]  
　　滬北大王廟住持向城内佛店虔裝雷祖神像一尊刻已裝就備齊儀仗至城内恭迎因行經法界先期投報捕房昨上午十點鐘由新北門迤邐往北過二洋徑橋入英界克捕頭特派包探帶領探夥分投彈壓○有名蘇州阿三者專做蟻媒慣放白鴿經英公堂懲辦遞籍不准再來邇來匿亦法界仍蹈故轍串同蕩婦藉白鴿爲生涯受其愚者指不勝屈前日傍晚時被諸流氓軋至彩字街五鳳軒茶館將伊所放白鴿歴歴指數欲向分肥正在紛擾之際適十八號華捕巡緝至此始各一哄而散 
[浦内浮屍]  
　　前日下午楊樹浦半淞園後浦江中浮起無名男屍一具年約二十餘旋經水巡捕船帶至浦左陸家嘴報請救生局給棺收殮 
[會訊案略]  
　　謙和洋行主愛汾司控買辦蘇寳林侵用先令盈餘銀兩一案歴經江海關道黃觀察會同英正領事布君勒克在英公廨會訊各情早已詳登前報昨日午前十點鐘時觀察又與布君升座會訊担律師倩舌人起而言曰現在本律師尚有數領申明蓋前者愛汾司與福白司在英美兩署互控斷結此事並非本律師經辦至英署案内並無錯誤惟美署中控告福白司之時並未指及二萬五千磅先令之事此語應改正現先將愛汾司控告福白司時福白司之覆禀及韓刑司之堂斷呈請察閱前堂訊問時愛汾司曾向蘇寳森問及拷卑簿上圖章之事問明蘇寳淼之後尚須問福白司因大人欲領言簡捷故未問及如大人謂印簿上圖章是緊要之事則可查問觀察曰圖章一節極爲緊要應須重問遂傳福白司上堂問曰謙和拷卑簿上有多頁並無圖章而此合同之前有圖章者係保用答稱係定貨之合同問拷卑簿上蓋圖章係從何時起答稱一千八百九十三年七月十九號有二張七月二十二號亦有二張皆有圖章問做英金磅價之合同可有圖章答稱無問以上四張是皆用圖章何以以後又不用圖章答稱此四張原底應交與他人故須蓋圖章其餘均係自已所執故可不蓋圖章凡事總以印底爲憑遂於七月二十二號之後重定新章買賣往來彼此對調收執爲憑問以後之新章是滞上海向有此例答稱上海向有此例蓋圖章者係定貨合同至二萬五千磅之合同並不蓋圖章問此二萬五千磅可以不蓋圖章乎答稱是因原底存在行中之故問七月二十二號以後拷卑簿上有圖章乎答稱無因立二萬五千磅合同之時在十月五號又在數日之後矣問畢之後愛汾司又起而言曰担律師差數語矣業已改正可以不提應將福折司同蘇寳森做見證之後再問布領事止之曰此事且緩應先提其要者愛汾司曰此案係蘇寳森控商人藏匿保單不交及公正人評斷未能公允蘇寳森之意如此公正人四高得見過拷卑簿上之印底不甚緊要証人多聞此事當時卽行辯駁蘇寳森則以見証之領亦不合而保單則總未到手雖欲取過保單無從取到又有刑署經歴廳四滿上堂作証担律司問爾是刑署經歴廳乎答稱是問刑署有此案乎答稱有問韓刑司斷結之後各人取回紙張由爾交付乎答稱由本廳親交問有帳乎答稱有問何故將各件發回答稱奉韓刑司之命發回當時兩造之據放在一函同置於桌上由兩造自行檢去問紙上有挨字者係何物答稱似是一信係源記給謙和者而韓刑司之堂簿上則寫挨字號者卽二萬磅之保單由兩造存堂故親自編入挨字號担律師問畢卽將韓刑司之堂簿呈上曰此簿萬不能存案請大人略一觀之將將歴廳四滿之帳存案訊至此有律師名海生者上堂作証愛汾司問曰一千八百九十四年六月愛汾司控福白司是爾爲律師乎答稱是問在韓刑司堂上並未提及二萬五千磅保單之事乎答稱並未提及問福白司有覆禀乎答稱有問福白司禀中有謙和與徐靜記做先令合同之事乎答稱有問伊知蘇是源記經手乎福白司請蘇及源記徐靜記上堂作証乎答稱未見問曾辦過二萬五千磅之事乎答稱辦過問福白司有呈堂之保單及信乎答稱有問曾蓋圖章抑簽字答稱記不清矣問有誰作証言保單是眞是假答稱記不得許多問保單究竟緊要乎答稱無甚緊要問各取紙張時爾在塲乎答稱在塲問爾見取保單與印簿比對乎答稱記不清矣福白司與威金生或曾比對過後來本律師與威金生簽字至收領紙張之憑據不甚留心問愛汾司與福白司索取保單之事有之乎答稱只知索取憑據不知是否保單大約卽係金磅之事担律師問曰愛汾司與福白司控告之禀詞爾曾簽字乎答稱曾簽問禀中第十條有二萬五千磅之語乎答稱有問第七欵許福白司有自主之權徐靜記做先令合同一切責成均由源記承當如有盈餘與謙和無干有此語乎答稱有因福白司在堂設誓說有自主之權此事與謙和無干實無憑據可以駁伊故無他說問案結之後由威金生寫領狀令爾在旁簽名有之乎答稱有問爾見愛汾司與福白司調換憑據乎答稱因時方寫字未曾留意大約兩造意見不和必無言語問堂上發還憑據時爾與伊檢點紙張乎答稱未檢惟見過兩紙不知何項問畢卽退堂午膳午後升堂再訊直至六點鐘時尚未訊畢所有供詞容俟明日續登 
[轉解竊犯]  
　　昨准英公堂移送王小福一名到縣内開王是無錫人因在原籍徐公答館充當家丁行竊家主玉帶鈎等五件來申押錢花用經包探獲解旋據徐公館遣丁禀請將王解歸無錫原籍案訊辦移請備文轉解等由並將原贓玉器兩件隨送尚有三件訊據供稱被同伴奚 
 
 

Page 4

 
 
寳生帶往蘇州矣値捕入禀内署當奉傳諭先將犯收入所中並候備文轉解無錫也 
[縣案一則]  
　　沈鶴汀投縣呈稱本城老北門沈香閣住持僧名映楫不守清規前經莫前縣訪悉該僧劣跡鑿鑿可據並被人告發提案鞭責驅逐出境不准復來逗遛不料竟視憲諭爲具文仍復潛跡該寺全賴番佛之力上朦下蔽歴年相安於十八年分揮霍如故債負纍纍難以彌縫憑中任釣溪借洋四百元至今久假不歸意圖延賴黏呈借據求提訊追黃大令察核呈詞批著中証清理禀復銷案 
[公廨停訊]  
　　昨禮拜四法公廨堂期因捕房押犯寥寥咨照中西各官停訊一期 
[招領屍棺]  
　　同仁輔元堂致書本館云本月二十六日二十六保十五圖地保報稱漕河涇鎭城隍廟於十八日來一相面拆字人牌舊浙紹陳忠告年約五十身穿綢夾衫綢背心席捲棉被自言路過此間因病暫借設攤閱四日病日重二十五日遂斃敝堂司事往視並無傷痕因卽備棺殮埋義塚拆字盤存地保處如有親屬來堂認領可也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[補行賽會]  
　　揚城觀音勝會向俱在六月間迎賽兹有丁家灣某官媒行因今夏天氣酷熱未及舉行特於本月十九日補賽是日會共三班清晨時由丁家灣三元宫取齊前導除尋常執事外有玻璃琉璃湖縐繡花等八角大傘數十柄香亭兩座四圍欄柱雕縷精工擡閣一座高出簷牙捴成戲文無不稱妙其餘琉璃長旛以及各項燈彩皆與夏間各會相仿由南北皮市逹觀巷至東關大街一直入大東門繞舊城各街而出北門至行宫小憩然後請駕朝山儀從等均在天寍寺守候迨日墜崦嵫神駕由觀音山回會中人將各項燈彩燈點彷彿萬點明星照耀遠近挨次排列進天寍門經　衣運司教塲等街而散所過之處觀者塞途更喜是日天朗氣清游者愈加興高彩烈也 
[菩薩開光]  
　　揚城彌奄橋某尼菴住持比丘因時近隆冬香積廚一無旨蓄躊躇至再思得一法預於油漆店定雕菩薩一尊手執西方接引長旛不知是何尊神用龕舁回於是遍發知單謂擇本月十三日爲神開光恭請十方施主諸大護法屆期拈香並約各菴比丘以及帶　修行之佛婆多人於十三日起至十九日止建醮七日爲諸大施主乞福聞是日到者紳富眷屬頗不乏人住持尼敬以素齋一席各信女卽紛紛施助由一而十而百而千多寡悉聽其便此七日中菴門外轎馬紛紜絡繹不絶可見䢴上佞佛者衆而亦好善者之多也惜乎此等佈施施不當厄無異擲諸虛牝現今齊魯無數哀鴻無衣無食命存呼吸南中各善士設法籌振幾於筆秃唇焦若將此等善欵移救垂斃災民雖曰爲數不多然究可多活數命其功德不相去天壤耶 
[名園射虎]  
　　武林行秘書館主虞君清如風雅士也住居杭城之枝頭巷家有名園一所結搆雖小而頗極比雅一切布置邱壑秩然園有高臺一座可瞰江湖每當春秋佳日作東道之主人爲西園之雅集虞君旣博學能文尤痒隱語往年於登高節後製就燈虎請人猜射今於本月十九日又在園内舉行是會上下城之善射虎者咸集於兹所製各謎俱巧妙非常耐人尋味雖事近游戲然不可謂非文人之樂事也 
[捉賭未獲]  
　　昨日午後英讞員屠興之别駕飭差趙金帶同夥役二十餘人知照美界捕房請黎捕頭派出通班包探同往裏虹口捉　至則各賭徒早已銷聲匿跡不知所之乃將所設席棚盡行拆毁 
[美界捕房紀事]  
　　本邑人張年生年將花甲昨日午後一點鐘時獨行至崑山路吳淞路轉角處突有一四輪馬車疾馳而至將張撞仆於地碾傷腰臂等處頗重旋由四百零九號華捕將車扣住連馬夫戎慶和送入捕房管押捕頭令視張傷勢若何再行核奪張則送至同仁醫院求療○前晚江北人錢萬春至西華德路東王家宅第一百二十九號門牌德記烟館開燈呼吸乘忙碌之際攫取烟槍而逸中途經包探竇如海查獲拘入捕房押候解送英公堂請究○吳王氏賃屋外虹口老街第一百七十三號門牌開設客寓未久卽賃與寗波人田阿華接開旣而田　空租房等項無計彌縫遂於日前將器具盡數變賣意欲脫逃事爲吳王氏察知卽於前晚投捕房訴訴捕頭派竇如海倪順泉二包探將田拘獲昨晨起出原贓○昨日午後三點鐘時粤東人某甲潛至武昌路某姓家意圖行竊事主聞而聲喊甲卽拔關奔逸事主在後窮追旋經二百三十號華捕將甲截獲解入捕房捕頭令押候查明曾否犯竊再行核辦 
[上海北市絲業會館籌賑公所施少欽經收出東河南順直賑捐七月十一日至二十日止第四千三百五十八至七十一次清單]  
　　十一日江西義寗州茶稅局陳保　漕平銀六兩六錢浒浦百忍堂爲承啓痛續助求速愈十元朱家角陸仲翔藥水小洋九十七角兌見大洋五元五角涉溪陸嘉謀求子病速愈三元無名氏求速愈一元○十二　如臯許樹卿求妾病速愈洋二十元求安氏十元鳴鶴塲業雪航保安居士二戶各二元蕪湖張鄭氏一元又無名氏四元○十三日琴伊堂由信昌隆報關行來五十元張堰高　齋二十一元許景堂戴四元○十四日李叶飛求平安洋五十元徐志本堂求病速愈十元○十五日京口無名氏洋二十元隱名氏十元閩省藩署助番洋十元合英洋九元三角無名氏三元○十六日吳興氏得晵再生還求合家長幼均平安洋五十元浙杭徐棣華募冠伯妻曹氏求病卽痊洋四元無名氏洋二元代孝思堂還愿一元○十七日杭州師　主人還愿由餘大莊來洋一百元安慶臬署王蓉初爲二兒弱冠生日麵資移助洋二元○十八日浙紹楊崑山求病速愈洋三十元○十九日沈李氏求合家平安洋十元又仁　室主人二元又沈黎氏一元周肇詠求病速愈五元無名氏銅洋二元○二十日揚州韵韶閣主人移醫金求保平安由惠泰莊來洋一百元江西大挑縣正堂陳求諸症速愈身　二十元　毓秀十元太倉南牌坊玉鎭江集泰吳國鈞求父病速愈二戶各洋四元無名氏求小兒内症速愈洋一元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
