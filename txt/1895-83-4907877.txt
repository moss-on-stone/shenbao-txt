# 1895 - 83 - 4907877

 

Page 1

 
 
[又解醫捐] [  申報館謹啓]  
　　中倭和議尙未告成水陸各軍依舊爭持不下當失砲火喧天之際我華軍衝等區陣毎致受傷歴經紅十字會醫院留醫在在須籌欵項本館兹又彚集各善士所助懇匯豐銀行解往洋銀五百圓惟是北省迄未敉平而澎臺又有軍事所需經費益復浩繁倘蒙不吝傾囊玉成善舉免致爲山九仞一簣功虧則本館所九叩首以敬謝者也肅此布陳伏維德鑒 
[新印國朝駢體正宗○典搭新樣○皇朝直省綢面輿地圖○亞細亞横披出售] [  點石齋啓]  
　　國朝駢體正宗係南城曾實谷先生選本得文一百七十二首凡四十三家鉅製鴻篇蒐羅殆盡得名人爲之圈點加以四明姚梅伯　評洵足窺儷體之門徑而爲藝林中必不可少之書本齋今用潔白連史悉心校印分釘四本價洋一元二角又典搭新樣一書其中分門别類多係高華宏　之文操觚家得此裨益良多毎部四本價洋三角又皇朝直省綢面輿地全圖久已風行海内今已重印告竣又亞細亞横披地圖裱成未　　俱備償仍曩例　向上海棋盤街本分局申昌購取此佈 
[接錄中國利弊宜變通治法爲善後議]  
　　若武科則更宜改革方今火器迭興弓刀石均歸無用且海禁宏開尤宜水陸並習演放鎗炮最爲緊要擬分内外二場外場則打把上竿縱跳諸技内塲則令寫演鎗演炮臨陣攻敵防禦諸法武生多不識字向來默寫武經均請搶替閱者亦視爲具文置不深究不知習武者亦當粗通文義可以誦讀兵書且可稍知自愛卽後日身膺專閫亦不致目不識丁任僚友吏胥之弄文舞弊大抵今之視武不如文以鄉人愚人目之故不能收經武之效習武者亦以鄉人愚人自待自視不如文員故不能盡武事之長甚至甘爲不肖忘廉鮮恥聚睹窩娼武斷鄉曲地方目爲痞棍官府視爲贅疣此皆考察之未周位置之未當也擬邑試府試院試皆如文例取中入學之後卽編入營伍分别授以口糧仍送省試取中之後授以外委千把之職仍送部試取中之後卽陞營守之職如歸水軍者一如陸營之例久久行之則天下之兵皆從考察而得上下一氣易於訓練人數整齊營規自肅不特國家無廢材之患而地方亦無騷擾之徒當有事之秋亦無庸招募以妨農力經武之效其在此歟一曰學額之宜減也人謂取才宜寛用才宜嚴不知取才亦宜嚴也大抵天下不才者多而才者少若寛以取之則勢必不才與才者並進而足以淆用才之識一不愼而不才者在位矣一不才在位則衆不才皆有倖進之心若取而不用别與不取等反生　望之心致啓夤緣之習欲過其流何如清其源之爲得耶况今日之政多失之於寛不得不以嚴濟之俾知道身之不易自當發奮攻苦而不敢少逸其身心人知發奮攻苦則不患眞才之不出也亦有取之果才而用之未必皆才者然旣嚴於棄取之途自易别於用舍之際盖所謂嚴者嚴於取才之額非嚴於勵才之途也各直省一千數百州縣統計學額不下二萬餘人歲科兩試三年所取不下四萬餘人毎科省試統計不過一千餘人取中者亦不能遂有所爲而未取之數萬人更若聽其自沈自浮而無可位置取才如此之寛寛則視才必輕又安望有眞才之出哉試以減半取之則三年中尙有二萬餘人苟寛其取才之途嚴其取才之額精其用才之識天下之才其可勝用耶一曰學校宜整頓也育才與取才相爲表裏學官之設原以教一邑之人才而今則幾如虚設卽月課一文亦勉符成例而已學中之人多有終學官之任而未經識面者又遑問其有所教耶卽有所教亦不過時文而已矣方今時務迭興需才孔急國家旣設立各學堂以培天下人才然僅能於通都大邑之區設立一二且額有限此不特窮鄉僻壤不能皆以廣厦庇之卽各直省亦不能處處倣行擬令各州縣各設義塾延請教習就其性之所近因材而　不願入者聽不必給膏火經費輕則易於創辦不能拘成格門類多則易於奮興俟成材入學之後卽許出塾如此無壅塞之患久久行之所謂天文輿地格致諸學及各國語言文字不難家喻而戸曉至家喻戸曉之後不必入義塾而家塾自多授受者矣至能家塾授受則不必添設義塾而人才日見其奮興不必過籌經費而立法可期諸久遠國家根本之計舍此别無良圖矣一曰風俗之宜正也國家節財之流開財之源莫如崇尙節儉世俗浮靡之風至今日而已極服食起居之費無不倍徙於昔而最害者莫如鴉片一種竭民之財耗民之力國家亦深知利害申明禁令無如積弊日深屢禁屢弛幾於無法之可施不得已重加釐稅欲困民以蘇民爲不禁而禁之法而吸之者不悟飢寒凍餒所不惜傾家蕩産所不辭若再不嚴加禁止恐染之愈廣吸之愈衆將盡一國之財而皆溢於外洋盡一國之人而均歸於無用擬先飭各省禁栽嬰粟違者科以重罰然後與各國重訂條約之際議將鴉片永禁進口聞日本於此禁甚嚴民間竟無一吸食者故兵少於我而氣倍於我未始不係乎此也雖洋藥稅一項爲國家進欵一大宗驟然去此或恐不足於用然有此一欵而國用未必賴以舒展所謂百姓不足君孰與足也寗使於各項稅下加征以補此缺母使國收其利民耗具本僅爲目前之計也况民本耗而國本不更傷乎此不待解人而知者矣[  此稿未完]  
[本館接奉電音]  
　　昨晚京師飛電傳來上諭二道敬謹譯登○二月二十八日奉上諭瑞洵奏各省請建專祠迹涉寛檻請旨飭禁一摺各省建立專祠本係褎揚忠藎非有殊勳懋績不能冐予馨香近來各督撫奏建專祠朝廷俯順輿情量加允准其有稍涉冐濫者分别飭駁於褎狀功績之中仍寓考校名實之间若如該司業所奏請建專祠之案往往以職分應爲之事率據空言呈請徇情入奏殊非國家崇德報功之本意嗣後各省督撫遇有呈建專祠之案務當確切查核果係功績昭著方准據情入告毋得稍涉瞻徇濫行具奏以彰實行而重祀典欽此○二十九日奉上諭兵部奏遵議帶兵大員處分一摺宋慶統軍剿宼屢經失事嗣回歸田莊臺又未能力扼狂氛以致營口被襲田莊臺亦不獲守部議降二級調用實屬咎有應得姑念該提督甫至田莊臺未卽穏紥遽行接仗所部將士尙能殺敵致果因衆寡不敵致有挫失吳大澂身爲統率徒托空言疎於調度初次接仗輒卽敗退本應照部議降三級調用惟念其前在湖南巡撫任内疏請從戎勇於救難迨奉命出關立卽起行尙屬勇往此次牛莊失挫將士尙能力戰情亦可原宋慶吳大澂均著加恩改爲革職留任以示朝廷賞罰一秉大公該部知道欽此 
[倭心叵測]  
　　李傅相之被刺也倭官指刺客小山氏爲瘋人攷倭例民人一患瘋癲立卽送入瘋人院醫療豈有當此兩國議和之際任令瘋人游行廛市以致釀此禍端者聞彼國各辯護人之充衆議院議員者曾羣起譁釁力阻和議意者兹之刺客受此種議員所賄遂膽敢謀刺我國重臣乎抑或與伊藤陸奥諸倭臣有深讐夙怨爰行刺以爲 
 
 

Page 2

 
 
嫁禍之計亦未可知○禮拜一阿夫更郵船由倭邦抵滬載有倭人七八十名據稱皆安分營生者并有某某等行中人來此重興貿易竊以爲目下和局雖曾開議成敗尙未可知倭人何必遽赴敵邦貿焉設肆難保其不藉持籌握算以偵探我國情形且聞其中向倭董關姓報名者祗五六人核其情形更多疑竇我中國所當嚴密防閑無稍疎忽也 
[電信存疑]  
　　前晚得天津電報言李傅相因傷薨逝但昨日上海西商及官塲中皆無此信恐津電傳聞之悞合誌之以俟續音 
[倭國近情]  
　　叨報云倭人犯順以來籌餉徵兵不遑暇食而商民富戸疉遭抽剥靡不怨謗沸騰現在倭王諭令民間將土産製造等物除去資本外其所得之利以四成捐助軍需國中士田向例毎畝征稅銀二圓今則勒派至七圓遂至百物翔貴民不聊生大家富戸置有金珠羅綺亦不敢服用冀免誅求之苦其困敝情形實爲衆所共見近又赶製紙衣三萬餘襲如我國制度前後有福字盛字毅字等營號補殊不知又將作何狡獪也 
[北方軍務]  
　　本館常寓天津訪事人來信云關外醫局設在錦州軍士之在陣上受傷者咸得起死回生之澤主其事者爲醫官金君巨卿現以倭氛逼近錦州爰將受傷人分别重輕陸續由火車載回津郡并擬退至榆關内另行設局以免不虞至各軍關外糧臺亦擬遷入關内灤州等處然則倭奴之兇燄不又將熾及榆關乎武備廢弛軍威不振兵敗將亡喪師失地果伊誰之咎耶○津郡紳富擬募民壯二十營以守圍牆俾護畿輔然苦無軍械可用旋議　注槍一萬枝價銀由某紳獨力捐輸然仍議論多而民功少也現在風聲愈急而捐募之舉仍復開辦無期意者此事將成畫餅乎然說者謂圍牆係津之堂奥萬一門戸不守堂奥焉得保全祁口北塘以及大沽似較圍牆緊要大沽北塘向有重兵扼守而曹藎臣軍門奉募之津勝三十營駐紥小站現已半赴祁口矣 
[榆關災狀]  
　　直省訪事人來函云鐵路之旁由唐坊上至林西窪里各處飢民載道慘不忍言是處爲灤州各屬所轄平日民知廉恥戸鮮蓋藏去年大水爲災顆粒無收已屬民不堪命加以倭氛孔熾糧價陡昻卽爨下薪蒸值亦倍於疇昔今年正二兩月迭經大雪謀生無路飢繼以寒以致餓死凍死之人纍纍道左其有將死未死者咸不免賣兒粥女啼飢號寒客有來自榆關者曾身親目擊謂沿途男女形銷骨立跪而求食者不下數千人且有俯伏路隅哀哀啼哭者偶捨以饝饝或錢文手甫接完食未下咽而氣已溘然而絶有夫婦兩人挈女求售無過問者旣而夫死婦斃其女投於河此種奇慘情形殆與光緒三年不相上下安得慷慨樂善者生死人而肉白骨俾孑遺黎庶殘喘苟延乎 
[燕市談資]  
　　京師訪事人云程軍門文炳遣人在前閂外西河沿文華銀樓定製頭二三等賞牌各一千面已於二月二十日製齊矣○二月中旬某日午後四下鐘時突有多人身穿號衣手執軍械簇擁一藍頂花翎之貴官至後門外某宅大踏步而入高呼拿人宅中人驚皇無措不敢聲張貴官遂揮令一齊綑縛旋卽翻箱倒篋將資財及貴重之物搜括一空而去○上月某夜有匪多人闖入朝陽門外二閘迤北某中家刦去衣服首飾銀錢約計值銀四五百兩甲素來小本營生有四女皆工刺繡年年壓綫積得錙銖一旦付之東流幾致懊悶欲絶其長女已出嫁是日適歸寍所携簪珥衣飾亦皆入匪人之手甲妻向之泣訴匪人乃將棉襖一襲擲還○上月中旬某日上燈時廣安門内益泰烟錢店被歹人闖入刦去京錢五百千向西而去時城門將閉傳謂諸賊皆卽出城 
[閩督蒞杭]  
　　杭州訪事人云二月二十七日新任閩浙總督邊制軍秉節蒞省垣舟泊武林門外下碼頭是日五鼓城廂各營弁勇掌號排隊出城在河干鵠候俄而巡撫以下印委員弁先後戾止至辰正三刻一分遥見小火輪船帶官舫鼓浪而來相隔半里許各勇卽燃放洋槍隆隆之聲震動山岳待烟消霧散而鉦聲不絶於耳節鉞已抵碼頭各員弁卽投遞手版制軍命駕赴官廳小坐逐一傳見已初呼殿赴箭道巷察院行臺駐節聞須往乍浦澉浦及錢塘江鼈子亹巡視然後再赴閩垣履新也 
[白下官塲事宜]  
　　金陵訪事人云某日上海耶松船廠主至金陵謁見張香帥攬造鐵甲兵船祥和洋行主康立斯攬造子母砲傳聞一俟價目議定卽可訂立合同矣○總統海靖營卸署江蘇按察使司韓古農廉訪慶雲於某日到省禀見張香帥面受機宜○水陸滿字四營總統金千戎滿於上月二十一日禀辭出省赴差○金陵製造局工匠向例二月十四日午後停工以便十五日敬祀太上老君蓋俗傳是日爲老君誕辰也今歲軍務旁午總辦郭月樓方伯擬令十四晚仍作夜工祗於望日給假各工頭再三籲懇方伯始俯順輿情准於午後三點鐘時放工並免夜間工作不料是日竟有人在局前鼓噪方伯不動聲色密飭匠頭伺察旋於二十三日查獲爲首滋事之甲乙兩人方伯升座嚴鞫甲乙俯首求恩方伯怒謂目下軍情緊急無論爲官爲民亟宜報効國家同仇禦侮爾等煽惑黨類在局喧譁本總辦惟有禀請制憲大人斬首示衆而已甲乙再三崩角痛哭哀求方伯乃喝令各責軍棍一百下荷以頭號巨枷旋經工頭叩首乞憐方伯始免枷示○江蘇候補縣袁大令炳堃奉委押解軍裝由軍械所領出裝船於上月十九日禀辭二十日解維赴鎭江交轉運總局遞解北上○城南河北叚保甲局委員項别駕晉釗因母病請假瑞方伯以該叚公務紛紜札委候補縣曾大令鳳祺代辦旣而别駕之太夫人仙逝别駕理應丁艱回籍所有北叚保甲一差聞方伯卽委曾大令接辦矣○馮萃亭宫保來寗在卽張香帥札委祥雲輪船赴湖口迎迓旋又恐一船不敷應用添委福安輪船駛往 
[哨弁不法]  
　　鎭江訪事人云郡城南門外附近南水關一帶自紅羊刦後風亭月榭悉變而爲瓦礫荒郊爰有清淮客民就此結屋誅茅灌園爲業中有某甲者娶妻某氏生有三女皆已及笄雖碧玉小家亂頭粗服而娟娟此豸亦頗可人父母愛之不啻掌中珠懷中玉焉倭奴釁起師旅如雲有某軍者營於南門花神廟之北毎日入城購物必路經甲家一日營勇四五人因事入城見甲女方小立門前月貎花容掩映於竹籬茅舍幾訝天台仙子至桃花洞口暗賺劉郎遂歸而告諸哨弁哨弁曰嘻此殆青樓也今夜月明人靜刁斗無聲曷散步銅街　訪玉人蹤跡倘得携歸金屋則前擁貔貅後鶯燕豈非莽男兒快意之時哉隨卸去戎裝易以華服貿貿然穿花拂柳直入甲家突於腰間出洋蚨兩枚擲諸桌上呼甲婦速喚粉頭來甲婦以其口操粤音不解所謂默然不敢措一詞哨弁又出　銀兩餅連催喚爾女來爲喒老子燒烟甲婦始高聲曰吾家雖赤貧從不爲皮肉生涯君果何所見而前來問鼎乎甲女夙頴憲知非善事躱入廚房哨弁見之强曳使出裭其窮褲意欲逞强女宛轉嬌啼竭力抵拒哨弁怒不可遏手持鐵尺擊之女乘間出門大呼救命鄰人聞聲而至將哨弁扭住欲向營主控陳旋有同營人出爲排解鄰人始將哨弁釋去 
[鎭軍閱操]  
　　長江水師瓜洲鎭標營戴軍門華貴於二月二十四日閱視鎭標二營合操是日天甫黎明各營官諭飭哨弁帶領健兒齊赴鎭署西首大校塲聽候校閱鐘鳴八下軍門乘四人肩輿排齊全副儀仗前導有長江水師親兵八名戈什哈四名頂馬一員呵殿而來其時各營管帶以及哨官咸在演武廳旁伺候未幾校塲前旌旗影颭槍砲聲喧憲駕已至各官趨至階前迎迓軍門降輿步入後廳略坐與各官互叙寒暄須臾聞帥字旗下升砲三響幾訝天驚石破軍門出坐公案傳令開操倐見一弁持令旗在廳前迎風招展將臺上筦籥迭奏笳鼓齊鳴帳下健兒從兩旁魚貫而上操演長蛇八卦四方鴛鴦諸陣離奇變化忽隠忽現陣法皆出人意外令觀者爲之目眩演畢接操洋槍打靶及刀矛籐牌諸雜技步伐進退均極整齊嚴肅俄而帥字旗下又升三砲鳴金收軍領隊以下跪安如禮各隊遂退分兩隅秩然不紊其時日已西斜軍門卽命排導而回各弁兵燃砲鳴槍聲若聨珠各營官亦恭送如儀當操演時青衫名士紅粉佳人掎裳聨襼羣來觀看當不减長安水邊也 
[鎭防嚴密]  
　　邇因倭醜跳梁鎭城各營統帶辦理防務昕夕不遑刻下圌山合山各砲臺所有砲位均已布置周密分兵駐守固若金湯 
 
 

Page 3

 
 
並在各要口安放水雷以防不測新署瓜洲鎭總兵高鎭軍光効接篆後操演陣法整頓營規不遺餘力日前諭飭標下各哨弁將向汨鮎魚套之各砲艇分泊沿江各口以重防務兹聞各哨弁奉飭後已於二月二十四日管駕砲艇由上而下駐泊都天廟大港等處 
[火警志略]  
　　昨晚十點二刻時正在攤書遣悶突見窗外紅光閃爍知有失火情事而捕房中並未鳴報警之鐘出戸詢之命云似本城西北隅有火警惟是海防孔亟鶴鑰宵銜在城訪事友人未克逾重關而報其中情節祗得俟明日再詳矣 
[失而復得]  
　　本城梅家弄黄靜園家婢女某氏年已及笄黄之庶母自幼豢養寵愛逾常年來正欲爲之擇配不料恃主母　寵肆意輕狂與黄僕某甲私訂良緣恐一旦漏洩春光大受懲創遂於上月望日相約脫逃捲去珠飾約值數千金黄立飭家丁四出偵訪十七日擬繕詞赴縣候十八放告期呈請飭緝至是晚已在浦東瓦屑墩人贓並獲檢點珠飾並不缺少黄思旣已珠還合浦不必送縣深求遂將婢交母屬領回僕則揮之使去 
[會哨例志]  
　　前晚爲圑練兵會哨之期八點鐘時同仁輔元堂董曹寄耘普育堂董朱吟香偕各局董詣縣署大堂伺候少焉黄大令欵步而出各董一一謁見大令與曹朱兩董談論移時始一揖興辭率隊梭巡各處 
[髹工入水]  
　　德國公司某輪船停泊招商局北棧碼頭就舷外懸繩支板雇髹工髹漆船身前日某髹工偶一疎虞失足墮入浦内衆水手急爲撈救早已蹤影全無爰卽投報捕房請捕頭遣水巡捕設法撈起 
[蠻觸紛爭]  
　　虹口沈家灣各賭檯爲流氓沈海朝所設呼盧喝雉顧忌全無前日午後有彭王廟左近二流氓奔至塲中聲言吾等已集衆五六百人約於四下鐘時到來與爾等决一死戰如或膽怯請早收塲沈大言曰兩雄相爭誠不知鹿死誰手我何懼哉欲鬥則鬥耳隨邀齊四十二個黨三十六個黨共百餘人列陣而待恐不能免於一塲巨禍也 
[研訊行兇]  
　　前晚上海縣黄大令升坐花廳提訊行兇一案先經宋勝勝之妻顧氏訴稱上月二十五日丈夫出外工作小婦人稍有微恙伯姑朱氏囑令以火罐就腹上療之俾風寒瀉出小婦人娠已兩月至此忽然胎隕及晚丈夫回來詢悉情由嗔朱氏不應如此做弄朱氏之子炳生以丈夫開罪伊母卽糾集多人用石灰眯丈夫之目大令曰察閱呈詞爾家尙有蘇州女郎唆弄究係何人答稱是寄姑蔡王氏小婦人於去年十二月十九日完姻寄姑挈伊女來赴喜筵小住七日然後回去小婦人胎隕後丈夫曾延伊來家照應宋訴稱小的年二十七歲妻子顧氏年二十歲小的向業製造輪船之鐵匠有一胞弟名增增涓吉三月初三日完姻故未來案炳生是小的之從兄欲置小的於死地餘供與顧氏相同大令飭仵作騐視旋喝報週身無傷惟兩目紅腫然傷勢尙輕不似用石灰揉瞎宋朱氏供稱小婦人年五十歲係炳生之母勝勝之叔母宋春山供稱小的年四十四歲係勝勝之叔宋奚氏供稱小婦人年三十四歲係炳生之妻隨同供稱勝勝於去年十二月十九日娶妻後有蘇州人蔡王氏携二十歲之二女郎來俗稱寄母夜間四人共睡一牀甚爲不雅顧氏向小的等訴知其事小的等不許蔡王氏留宿因而飲恨於心上月二十五日顧氏有恙向朱氏借火罐灸之勝勝聽蔡王氏之唆妄稱伊妻胎隕與朱氏理論竟將各物擊毁一空宋炳生供稱小的年三十三歲藉縫衣度日從弟勝勝妄稱母親隂害伊妻胎隕無端尋釁小的責其不應侮辱尊長察王氏卽以扇子刀及七門小洋鎗授之勝勝遂追逐小　欲將扇子刀猛刺小的飛步而逃勝勝奮力窮追跌仆石上磕傷其目復誣指小的用石灰揉瞎大令問爾住何處地保何人供稱小的住十一圖　家　地保係沈茂山大令飭傳沈保到案問宋家之事究知之否禀稱蘇州人蔡王氏挈女留宿伊家共住一房暧昧之事不敢妄言惟知伊家時有爭吵之事皆爲蔡王氏而起顧湘濤供稱小的年四十七歲係顧氏之父家住南匯縣境楊家鎭向操典業目下在家灌園女兒於去臘十九日于歸宋姓上月初二日歸寗一次宋家之事小的不相聞問昨接女兒來信言及伊壻被從兄炳生揉瞎其目小的卽來申詢問知已在案候訊蔡王氏供稱小婦人年四十五歲蘇州閶門外人現住英租界偷雞橋畔丈夫販水果爲生本年正月十二日逝世勝勝於十二歲時寄名於小婦人膝下其時小婦人住虹口三官堂左近大令曰爾女寄母不應住在伊房内爾女如何不來答稱顧氏胎隕後勝勝接往照應以致不克投案大令請現今衆口一詞卽地保亦禀稱爾常住伊家不顧羞恥遂喝令鞭責籐條氏始供稱勝勝完姻時小婦人住過七日問住於何處答稱在伊房内閣上大令謂爾稱住伊房内可知事出有因閣上閣下試問誰人見之隨喝責籐條五百下蔡王氏連連叩首乞恩稱以後不敢再到伊家矣大令著具以後不到宋家切結姑寛免責發交官媒管押勝勝送請仁濟醫館醫治俟痊愈後帶案覆訊餘人一併釋出聽候傳質 
[兇徒收所]  
　　流氓朱金在南市聚賭拆梢無惡不作經高昌廟巡防局委員送縣請懲黄大令當卽訊責收押前晚飭提到案朱叩首求恩大令曰爾之行爲甚爲惡劣喝笞二百板發收改過所十年○寍波人厲致和違忤其父經其父懇朱森庭明府送縣究辦黄大令提訊之下厲稱小的向操燭業刻下失就無歸不敢違忤大令曰爾父禀請收入改過所尙何言哉遂卽發往收管○浦東人顧金生毆母戳妻兇横不法經其父訴請道轅某幕友送縣懲辦黄大令訊供之下飭笞責四百板暫行收押前晚飭提至案略訊數語發往改過所覊押十年 
[英廨晚堂瑣案]  
　　前者王掌福等控曹鶴祥等挾仇索詐宋通刺庭訊之餘判令將曹押繳旣而顧富泉投案訴明王誣控情由求傳齊案内應訊各人嚴究通刺准之前晚升堂提質王稱小的係本邑老閘北首新唐家弄人向爲道士去臘二十六日地保孫仁和之副役曹鶴祥等糾集無賴多人突將小的拉至潭子勒索洋銀六十圓聲言如果不依定將小的置之死地後經姊丈楊四四來贈以洋銀六十圓始將小的領回小的心不能甘投訴捕房轉解案下楊供稱曹等將王拉至潭子硬行索詐小的先不知悉後由岳母來前囑爲介紹及小的至見曹等兇狠萬分不得已一再求饒並將所索洋銀六十圓如數交彼始得將王釋出今奉傳質伏乞究懲通刺問王曰據爾等所稱曹等平空索詐想其中另有隠情爾等須從實供明王等堅稱並無别故實係彼等平空索詐顧供稱小的係浦東人父親有祖遺田若干央陸某等爲中價賣與王之父今因彼處田價昻貴小的遂倩陸某之子陸祥林及張祥祥合同地保孫仁和向王索添洋銀一百六十圓擬將父母安葬先塋王不允小的一再央中商懇後由楊出爲介紹加得洋銀六十圓立有加暵據一紙小的等並未將王糾衆勒索詎王忽藉此誣控曹索詐爲此聲請老爺究誣陸張同供稱小的等均係本邑閘北人前者王之父價賣顧父之田若干畝確由小的等故父爲中不料顧屢次索加纒擾不休去歲之杪又向王勒加洋銀一百六十圓經小的婉勸王堅執不允迨至二十七日由王楊介紹令王再加洋銀六十圓小的等曾在塲簽押洋銀由楊面交與顧以後土等不知聽何人唆使誣訴曹等拆梢今奉傳訊爲此據實陳明周關寶供稱小的前充地保顧向王索加田價小的亦曾介紹令王再給洋銀若干顧索之過鉅以致所勸未成後顧等不知因何將王拉至潭子勒索小的實不知情惟知王串同楊平空誣訴曹索詐洋銀趙念供稱小的係孫保手一之副役上年十二月二十六日顧向王立據加嘆囑小的與曹到塲簽押至顧將王拉匿之事小的實不知情不料王竟平空朦訴曹糾衆索詐等事尙乞究懲曹供稱小的在孫保手下當副役前被王朦控案下今蒙訊明叩求懲究通刺謂王楊朦控實屬可惡姑念鄉愚無知從寛免究著具不應誣控切結存查各人一併叱釋○趙杏生控方錫春欠銀圖賴通刺升堂提訊趙訴稱小的家在蘇州現來治下傭工本年正月二十三日劉副二說及方妻李文卿欲雇女傭惟須帶擋洋銀三十圓小的信以爲實令妻子至文卿處爲傭並付去帶擋洋銀三十圓由方出立借票一紙詎料未及數月方卽將文卿藏匿殷錦山卽塌鼻頭錦山家小的邀劉理論突有向在滬報館生理之蔡蓉初出頭硬霸是以情急具控趙陸氏所供與 
 
 

Page 4

 
 
趙略同方供稱小的係蘇州人向爲當鋪生理旋因失業無聊於去冬挈妻來滬今歲正月因事回藉曾倩劉爲中向趙立據借洋銀三十圓趙僅付現洋銀十五圓小的急欲動身爰將妻子文卿寄與趙處迨事畢回滬妻子早被趙夫婦藏匿與之論說趙竟先發制人反將小的扭控案下今奉提訊叩乞嚴追劉供稱小的亦蘇州人今年正月方阿錫之妻烟倡李文卿央小的薦至趙所開野鷄倡院賣倡取去帶擋洋銀三十圓立有票據不料方串同蔡殷出面霸吞希圖胡賴今奉質訊用敢聲明通　者將趙及趙陸氏交人保出限交文卿到案再行核奪方劉亦交保候訊　　 
[英界公堂瑣案]  
　　包探顧阿六禀稱積竊李阿三屢經送請老爺懲辦此次甫經釋出又行竊梁阿虎夏彩生金嘉豐夏寶昌等家衣物約共值洋銀數十圓報捕後由小的緝獲人贓送請究辦梁等紛紛投案領贓李供稱小的係寗波人窮極無聊以致犯竊自知該死惟乞施恩通刺將情與薩副領事細商然後判令笞責二百板管押四月期滿遞解回籍○包探孔阿才禀稱捕房陸續存下銀壳表數枚候失主來認昨有徐陳氏者至捕房希圖混領三枚中一枚已有失主來認查得徐陳氏之子徐明山前經犯竊現徐因另案押在捕房今日先將氏解請懲辦徐陳氏供小婦人係鎭江人銀表實由親戚託領並百混冐通刺判令暫交的實保人保去候伊子明山管押滿期後一併遞解原籍○包探竇如海禀稱張梓亭倩吳朗齋代質衣服吳質得洋銀五十五圓逕行回籍曾經張報明捕房今吳又來滬故特拘解請究張投案請追吳供稱少的係安徽人向操典業後因失就與張同爲老虎黨今急欲回籍缺少川資不得已將物質錢用去現願設法措還通刺判令交的實保人保出自向張理楚按老虎黨係彼中切口蓋以破爛之物整飾如新專向各典騙飾使用者也○包探竇如海禀稱某輪船火夫林生廣投捕房報稱被黄阿發將阿卿王阿懷文阿友黄阿奇等人所毆失去洋銀小的往查並無實據如今解請究懲林訴稱小的係廣東人在鯉門輪船當火夫三年前曾向黄借洋銀六十圓言明按月五分起息旋於去年四月失業至今未付利銀現在小的又有生意黄等向索此欵昨晚代人收得五加皮酒洋銀六十圓在途行走適被黄等所見拉至住處肆行毆擊身畔所帶洋銀一併失去今已拘案請卽究追黄供稱小的向索洋銀確有其事然並未吵閙安得失去洋銀至利銀亦只三分並無五分之事通刺著黄等五人各覓妥人保出並飭探小心查察○　通刺以泰興押店違章受押某西人所失金表金練因將店夥吳文儀傳訊吳强詞奪理爰判押捕房一月昨日押店主翁銘溪投案訴稱前者包探來查金表時曾給伊看過據云並非西人所失及第二次有人連表來押故並不疑其有他今願罰　請將吳開釋通刺判罰洋銀一百圓繳案後始准釋吳○水包探唐寶榮禀稱昨日某輪船到埠時新關查艙洋人尙未上船卽有駁船戸張阿林與洪文峰將物駁去有違定章拘請訊究張供稱小的無知悞犯求施恩典洪供稱小的在滬營生並非船戸通刺將洪卽行開釋張著具以後不再違章切結 
[不負所託]  
　　昨有人投來一信署名吳興宗韋略謂故戚翁盛記向年存有屬銀四十圓兹特寄請貴館匯交營口烟臺等處醫院作爲受傷兵勇醫藥資以資冥福到時祈賜收條彚登貴報此亦可謂不負所託者矣豈特細柳營中銘恩無限哉除塡付收照外書此以表謝忱 
 
 
 

Page 5

 
 
   
 
 

Page 6

 
 
   
 
 

Page 7

 
 
 
十全三貴人參衛生丸蠟每個一元小每兩四元單料參茸衛生丸每個　角半十全三貴人參白鳳丸蠟每個一元小每兩四元十全人參養血回天丸蠟每個一元小每兩四元眞正老山人參再造丸每個洋一元每加重二元創製五鞭參茸種子丸大瓶四元中二元小一元景岳百補全鹿丸每斤一元六角人參十全大補丸每斤一元六角極品御製方生生丸大瓶一元六小瓶洋八角人參赤脚大仙丸每斤一元六角神效眞方參桂鹿茸丸每斤洋八元神效第一善治遺精丸每兩洋五角神效參茸扶陽乾剛丸大瓶一元六小瓶洋八角經騐參茸濟陰坤柔丸大瓶一元小瓶洋八角婦科勝寳女金丹每斤三元二角婦科人參種子丹每丸洋一元人參立止赤白帶下丸大瓶四元中二元小一元眞烏鷄婦科白鳳丸每匣十丸洋二元調經種子止帶止痛丸大瓶四元中二元小一元神效婦科玉液金丹大瓶洋二元小瓶洋一元神效安胎得意丸大瓶洋二元小瓶洋一元經騐保産催生丸大匣洋四元小匣洋二元極效四製益母丸每匣洋四角神效婦科三達丸每個洋一角神效戒烟一粒金丹大瓶洋一角小瓶洋五分創製槍上戒烟三香膏每兩洋八角單料洋四角新斷烟癮善後紫金丹大瓶洋一元小瓶二角半龍涎香固本戒烟丸大瓶洋一元小瓶二角半創製人參三香戒烟糕每兩洋八角每塊洋四分百補種子眞正陳烟膏每兩洋三元創製嫩白參茸戒烟糖每兩洋六角加料林文忠公戒烟丸每兩一百六每包錢八文神效專軟鬚髮藥神效無匹每個一元天下馳名烏鬚藥每瓶洋一元神效喉科八寳丹大瓶半元小二角半萬應專治頭瘋木球男女可用每二角半秘製善治哮喘烟功用甚多每匣二角極效秘方八寳犀黄丸一服包好每兩八元包好珠珀五淋白濁丸大瓶二元小瓶一元極品花柳搜毒丹大瓶二元小瓶一元三日立止五淋白濁丸大瓶二元小瓶一元極效外治花柳萬靈丹大瓶二元小瓶一元楊梅結毒回生丸大瓶二元小瓶一元十全百寳珠黄生肌散大瓶二元小瓶一元專治花柳下疳横痃散大瓶八角小瓶四角萬應花柳同德回春丸大瓶二元小瓶一元獨步流注至寳丹大瓶二元小瓶一元極效一品化痔仙丹大瓶二元小瓶一元靈寳外治痔瘡藥大瓶二元小瓶一元神效洗痔瘡藥大瓶二元小瓶一元極效耳聾復听藥大瓶二元小瓶一元神效善治耳爛藥中匣五角小二角半瘰癧惡核斷根丸大瓶二元小瓶一元極效狐騷臭返眞散大瓶二元小瓶一元秃髮重生雲母散大瓶二元小瓶一元神效萬靈種子茶大瓶一元小瓶五角極效延齡百歲茶大匣一元小匣五角神效明目仙茶大匣八角小匣二角保不出天花衛兒神茶大匣二元小匣一元極效小兒回春茶大瓶二元小瓶一元金老鼠糞又名萬應錠每匣三角計重一錢内治小兒胎毒藥大瓶八角小瓶四角外治小兒胎毒藥大瓶八角小瓶四角立止大孩小兒遺尿藥大瓶八角小瓶四角兒科萬病回春丹每盒一元計丸四粒神效淸心牛黄丸每粒四角每盒元六神效小兒鎭驚丸每盒一元每粒二五保赤萬應靈丹大瓶一元小瓶五角蠟壳藿香正氣丸每盒十丸洋三角正極效萬應保和丸每盒四角每粒四分神效太乙菩提丸每盒三角每粒三分神效六合定中丸每盒五角每粒五分神效驚風救命丹每盒二元每粒一元極效十香止痛丸每盒一元每粒一角神效琥珀抱龍丸每盒四角每粒一角神效活絡靈丸每盒四角每粒一角立止心肝胃氣痛丸大瓶一元小瓶五角神效止心肝胃氣痛散每瓶四角立止咳嗽哮喘化痰丸大瓶一元小瓶五角經騐寗神安眠丸大瓶二元小瓶一元神效益智少眠丸大瓶二元小瓶一元七十二症光明眼藥大瓶二角小瓶一角内治光明還睛丹大瓶一元小瓶五角外治撥雲至寶散每瓶四角神效立愈疝氣丸每瓶一元半化學大仙固精丸大盒一元小盒五角極效神仙巨勝丸大瓶一元小瓶五角神效悮吞鴉片藥大瓶一元小瓶一角神效三陰瘧疾藥大瓶一元小瓶五角神效固本包利大便藥大瓶一元小瓶五角内治還魂跌打丸每粒二角正外治跌打刀傷藥大瓶四角小瓶二角八寳太極辟瘟丹每塊洋五分老牌補身延壽牛肉汁每瓶一元二角五分長方式眞正陳阿膠每盒洋四元眞正貢品鹿茸膠每兩洋四元 
秘製貢品五鞭膠每兩洋二元眞正雲南鷄血籐膠每兩洋一元神效全副虎骨膠每兩洋七角神效四腿虎骨膠每兩洋八角極品關鹿腎膠每兩洋四角秘製關鹿角膠每兩二角四杜煎龜板貢膠每兩洋二角龜鹿二仙貢膠每兩洋二角督煎黑驢皮阿膠每兩一角六紅綢刀傷象皮合膠大匣洋一元極小一角神效坎宫錠每錠洋一角神效離宫錠每錠洋一角立愈百病陰陽種子膏藥每對元二六角五淋白濁花柳陰陽膏藥每對元二六角極品虎骨熊油膏藥大號一元小號五角立愈小腸氣膏藥每張洋一元包好百病獨步象皮膏藥每張一元四角仙方百草萬病回生膏藥每張八角五角神效遺精膏藥每張洋六角第一家阿魏狗皮膏藥大張四角小張二角加味化毒胭脂膏藥大盒四角小盒二角天下馳名磠砂膏藥雙每三角單料角半神效夾紙膏藥大盒四角小盒二角神效牙痛膏藥大盒二角小盒一角男女合用鷄眼膏藥每盒洋二角萬應風濕勞傷如意膏藥每張一角五分磠砂頭瘋患眼膏藥每盒一角每對二分湧泉煖臍膏藥每張三角每張三角立愈吐血斷根膏大瓶二元小瓶一元萬應久近爛腸膏每盒洋三角紅毛墜金靈膏藥大盒一元小盒五角秘製各種藥油每盒一元方塊頭痛膏藥每袋六文每對二文紅紙雨露磠砂膏藥每張四文二文神效生肌膏藥大貼四文小貼二文自運艶客潤膚洋蜜每瓶一角暈船頭昏平安藥大瓶一元小瓶五角五鞭參茸種子酒大瓶一元小瓶五角人參赤脚大仙酒大瓶一元小瓶五角婦科調經止帶酒大瓶一元小瓶五角周公延齡百歳酒大瓶一元小瓶五角神效御方生生酒大瓶八角小瓶四角人參鹿茸種子酒大瓶一元小瓶五角人參虎骨長生酒大瓶一元小瓶五角極品史國公藥酒每洋一元購酒四瓶貢品花露安神酒大瓶四角小瓶二角自運馮丫性藥酒每兩洋一角妙製人參戒烟酒每兩洋一元眞五茄皮酒每洋一元酒購四瓶虎骨木爪酒每洋一元購酒七瓶精製各種酒料每料洋二元家傳百補燕窩粉每斤一元六補身延壽百益餅每盒洋二角保生養體衛生糖每盒洋二角仙傳延年棗每瓶洋五角開胃順氣化痰糖大瓶五角小瓶一角内宫口香糖大瓶五角小瓶一角上兒疳積糖每瓶洋二角眞化州賴園橘紅大號一元小號五角孫製參貝陳皮大盒四角小盒二角孫製消痰半夏大盒四角小盒二角孫製延齡佛手大盒四角小盒二角孫製開胃靑菓大盒四角小盒二角孫製消食檳榔大盒四角小盒二角 
孫製淸凉菓子鹽大瓶半元小瓶一角孫製順氣蔲仁大匣四角小匣二角孫製止咳杏仁大匣四角小匣二角孫製黄精每斤洋八角孫製杏脯每斤洋八角孫製桃脯每斤洋八角益智孔聖枕中丹大瓶一元小瓶五角神效痢疾藥每瓶洋一元神效化毒生肌散每瓶洋六角痴癲猪羊癎散藥每瓶洋一元極大豆蔲每粒錢六文楊春砂仁每粒錢二文立愈凍瘡藥大匣四角小匣二角汗班去根藥大匣一元小匣五角立止牙痛藥大匣二角小匣一角福祿毒喜香珠二元一元六角二角閨閣香珠每串洋一元辟瘟香珠牌每匣二元塊四角百花露香水每瓶洋一元眞白平安散每瓶洋一角秘製八寳藥墨大匣四元小匣一元文房壽字香未每斤八角盒每具二元八寳珊瑚鍊金印泥每提二元龍涎香安息香每盒洋二角龍涎香油每錢洋十元銀瓶加味八神丸每瓶洋一元梅花點舌丹大瓶一元小瓶五角神效飛龍奪命丹大瓶四角小瓶二角太乙紫金錠大盒二角小盒一角神效一筆勾大盒二角小盒一角眞正蟬酥錠每錠洋一角靈寳如意丹每瓶洋二角諸葛行軍散大二角半小一分半八寳紅靈丹大二角半小一分半時症白痧散大二角半小一分半麝香痧氣丸大瓶二角小瓶一分通竅臥龍丹大瓶二角小瓶一分人馬平安散大瓶二角小瓶一分萬應天中救急良茶每百包六角藿香正氣丸百包洋六角純陽正氣丸百包洋六角萬應如意油大瓶一角小瓶五分盧薛昌午時茶每盒洋一角眞福建神麵每盒洋一角引見香肥皂大匣二角小匣一角八寳生髮油每斤一元六花露生髮水每瓶洋四角固齒花露洗牙粉螺絲晶瓶每瓶二角百花露艶容宫粉大瓶一元小瓶五角嫩膚潤面玉容粉大匣二角小匣一角纏脚印蓮散大匣二角小匣一角纏足外洗藥每瓶洋二角治傷風鼻烟每瓶洋一角利便糖衣丸每瓶洋二角淸暑痱子粉大二角半小一角半立分洋銀藥水每瓶洋二角眞正野术每兩洋一元五角眞正紫油川厚樸每兩洋四角二角眞正四川杜仲每兩洋四角二角眞正馬寳每分洋二元眞正石蟹每只洋二角 
眞正猴棗每分洋五角參茸燕桂貨分層次定價劃一自運外洋正牌嗎啡專做批發 
 
 

Page 8

 
 
   
 
 

Page 9

 
 
[法界捕房瑣案]  
　　昨日午後二點鐘時讞員葛同轉命駕蒞捕房飭提烏山船上探鎖竊取錢二百文之李阿銀至案著照原斷掌頰八十下申斥一番卽行釋出○某號巡街捕在東興聖街南口護城河畔拘獲竊取自來水蓋之王阿金解經同轉訊問供出事由陳四福指使翌日提陳到案堅不承認遂飭押候嚴比昨日飭提覆訊依然狡展不承同轉著將王掌頰一百下枷號半月期滿責釋陳笞責一百板卽行釋出不許再犯○吳梅榮姚金生在新北門城下某麻袋店竊取衣服質錢經巡街捕拘入捕房同轉訊供之下飭押候責懲　　　　查明禀覆昨日包探禀稱小的奉諭往查麻袋店並不失衣同轉命提吳姚到案著照原斷將吳笞責一百板還押姚掌頰四十下開　　　　　竊取道署號房徐姓之衣服銀洋首飾經徐報捕緝查旋由包探拘薛解經同轉研訊押候比責昨日徐投呈失單同轉命提薛覆訊供　小的　次竊得洋銀十五圓臂釧一雙布六匹其中臂釧一枚售於帶鈎橋北首某銀飾店得洋十七圓一枚質於鄭家木橋某押店得洋十六圓皆已　盡計有二十八圓都在某花烟館内花消餘償賭欵問十三夜搭連袋内所竊洋銀何在供稱小的並無其事自蒙釋出卽往某花園内　宿一　並不行竊同　着從重掌頰一百下問票據何在供稱已抛棄矣同轉飭探帶出吊到原贓覆核○李錦齋之女許字叚阿本之子過門童養近被李　徐月亭　　順誘出藏匿横涇相近六厙地方母舅吳阿德家控經同轉訊供著押候徐修函交李叚持至此處領女回來再行核斷昨日李叚同投案不　　小的等奉諭持徐信至六厙尋問並無吳阿海其人徒勞往返顯見謊供同轉命提徐嚴究供稱當日小的至老閘雇張阿五所駕無錫快送女下鄉其地在太湖之旁離横涇二十餘里毋舅姓吳名阿少小的旋附蘇州航船回滬李叚同訴六厙有東西二處遍行緝訪並無其人徐又供　　間報舘機器房内工頭銀海之夥朱福才與小的素來相識可邀來具保同轉飭探帶原被至新聞報館令朱出立保狀寫明取保出外領女送　○楊祥記楊子泉等家控袁阿明賒貨潛逃將同居人馮增祥及其夥陸天章扭入捕房解經同轉訊供著押候交袁到案昨日覆訊馮供稱小　向與袁阿明同居本月二十三日袁先將家眷遷出二十四日之晚卽挈眷潛逃不知何往其家住麥家圈與寗波蕩婦某氏姘識小的實被株　同轉謂賒取衣服不應爲之質當爾等二人不得以不知去向推諉馮等又供稱袁之胞妹現住香粉弄袁在鼎陞棧内租屋開設袁　泰成衣　原籍浙之湖州姘婦則籍隷寗波此次脫逃必匿於此二處求恩父保出外限一禮拜内尋交可也同轉准之著將二人還押覓的實　人保去依限交案○扒手王金生在新街竊取不知姓名之行人皮夾袋　塲拘獲交捕　入捕房解經同轉訊供押比昨日失主投案訴稱小的姓楊名　興金陵人僑居英界某客棧前日往南尋友行至新街被王竊去皮夾袋當塲拘獲贓已擲與别人求爲追究同轉命提王到案楊又穏皮夾袋内儲有單子實係緊要之件至洋銀二圓六角可以免追王狡展不承同轉著從重掌頰一百下飭探帶至原處查緝 
[美界捕房紀事]  
　　本邑人趙竹假縫工也家居武昌路仁智里雖開設順昌成衣店然性喜游蕩以致逋負纍纍竟將各　囑製之衣陸續付諸長生庫旣而索者接踵苦無以應付遂於某日効黄鶴之高飛索着見已脫逃遂將屋内所有零用送請捕房收管捕頭謂須　趙　　方　理追○甲乙二東洋車爭攬　客以致成仇前日下午時高諸南　路口解之下竟爾揮拳直至頭破血流尚不釋手適二百零六　　捕巡　至此一併拘送捕房捕頭命將車照取下以示薄懲○安徽人吳郎華向在某質鋪執業與某公館服役之張福爲友失業後寄居張處　其不備　去綢面皮袍二襲質諸長生庫光往徽州遺下照相一紙張卽持至捕房控告捕頭令將照相留下此去歲冬間事也今歲二月吳復　滬前日傍晚在吳淞路萬陽樓茶肆啜茗復　薙髮匠整容包探竇如海見之喚張辯認無悞爰卽拘至捕房昨晨捕頭遣竇探吊出原贓　候　送英公　請究○江北人張仁元在仨浦路電燈公司某西人處當車夫昨日行前十下鐘時載西人至順泰碼頭西人　舍車徒步工姚雙　知何　與之口角繼復互毆張力不能勝致被將頭顱擊皮經某號巡街　捕至一併拘解捕房捕頭遣人送張至同仁醫院療治姚押候解　　粤東人　　狗偷兒也昨日上午十一點時行至篷路經包探張阿根拘入捕房至午後二下鐘時查和曾竊武昌　第五百四十五號屋中　　　將　　　出押候解送英公堂 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
