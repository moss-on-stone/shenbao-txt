# 1899 - 184 - 4909422

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋四元八角○隨圍三十六種實洋五元○刑案　覽洋七元○景岳全書碼啓三元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗　錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末一元五角○續中東戰紀七角○文學興國策二角○正續中東戰紀興國策合一部二元○時事新論六角○中國度支考一角五分○新學彚編洋八角○英興記三角半○諸君欲購者請移玉至三馬路申昌書畫室或申報館帳房可也此佈 
[拒意篇]  
　　意大利國在歐羅巴洲卽漢書所謂大秦國也中國周幽王時羅馬崛起國勢甚强至西漢時北扼日耳曼諸部至波羅的海南服阿非利加北境各國西辟法蘭西西班牙葡萄牙至大西洋海又跨海建英吉利三島東幷希臘諸部縱橫千萬里跨歐羅巴亞西亞阿非利加三洲疆宇甚大建都城於羅馬諸國皆歸之中國東晉時又建東都於黑海之峽稱爲君土但丁其後西北諸部皆擁土自王國遂分而爲二以羅馬爲西王君士但丁爲東王東王爲土耳其所滅西王爲北狄峩特族所滅後又爲法蘭西西班牙奥地利迭取之諸部時合時分國遂不振迨至我朝嘉慶年間法王拿破侖略定其地爲法藩部拿破侖敗諸國公使會議於維也納分其地爲九而意遂益形孱弱矣昔年英法美三國擾我中國求地通商而意不與近年以來中國不能力求自强日見侮於各國若俄若德若日本各踵英法美而起租我要地開埠通商我中國不能以兵力相禦任其鯨吞蠶食各佔一方雖明知險要之區膏腴之地萬不可拱手讓人顧迫於力之不逮亦末如其肉食何也而積弱之意乃亦狡焉思逞欲索我浙江三門灣驅其兵艦游弋中國海洋政府諸巨公以區區之意猶旦藐視中國婪索雄區若再任其要求則各國無饜之心更將靡有已日爰飭沿海各大吏嚴密設防調集雄師整備戰務而意人終不能抑然就範又向政府聲言欲由三門灣建築鐵路一條直達杭州以收行駛火車之利政府如何回覆刻尙未有所聞而愚以爲論目前時勢意人雖多方要挾不肯稍戢雄圖而究厥事機有可拒者三有不可從者二日前俄國本司宼報謂意國近多莠民作亂揭竿而起者實繁有徒拜威樂埠弗樂弗倫斯埠列克環埠三處爲尤甚兵民交閧風鶴警心梅蘭鎭街巿道路大半爲亂民所燬内訌不靖烏足以勤遠略此可拒者一當意人索取三門灣之時議院諸員與廷臣之意大不相合廷臣陰有悔心欲將戰艦調回而慮挫辱太甚欲持前說又恐被諸議員所駁詰進退維谷相率辭職是索取三門灣一事意廷諸臣先已意見參商不能各衷共濟安望其事之有成乎此可拒者二意人之要索三門灣北部之民以爲可擴張土貨銷路於亞東故贊成其事後知其宗旨不在商務而在殖民民心遂爲之大變謗議沸騰其南部之民則素性好事且一有兵船出口商人爲之辦軍裝火食可以廣濬利源故依然欲政府諸臣向中國力伸前議然商以離心離德而亡周以同心同德而興意之民心若此庸有濟乎此可拒者三至所謂不可從者意人始欲索三門灣中國不允度德量力意亦不敢遽啓釁端以兵戎相見於海疆之上於是攺議由三門灣建築鐵路至杭州若謂索取三門灣則似乎據地爲中國之所恥而不能允從建造鐵路則似乎爲商務中國政府可曲爲之　而中難俯允實則由三門灣築鐵路至杭則三門灣不必索取而已不啻索取矣此不可從者一也杭省方闢商埠將　商務之能盛與否此時雖尙未可逆計然三門灣旣築鐵路則載運旣便出口進口各貨均由此路杭州全省利權必爲所握矣此不可從者二也夫意人引舉旣不可從而度勢揆時則有可拒之實吾願政府之勿爲所愚而中其狡計也 
[葡廷簡使]  
　　天津國聞報云萄葡牙國曾向中國政府議設使館政府允之因於西歴六月二十六號簡某使臣來華呈遞國書以敦睦誼　 
[海艦將來]  
　　西字報云中國簡駐英義秘大臣羅稷臣星使豐祿於西歴六月十七號偕英國官員馬克乃氏帶同隨員數人赴抛兹茂埠阿姆司脫郎船廠查閱定造之海天兵艦廠主令愛而司威克行總辦拿白而氏延之讌龡簉座者爲英國水師提督以下海軍武弁十人此艦現方停泊抛兹茂埠一俟裝足煤斤火食卽須由英國海軍學生護送至華交納矣 
[德艦行程]  
　　天津國聞報云德國新兵艦名乙而鐵司者現已開往膠州灣大約小駐一月卽須展輪赴日本另有一新砲船約於一月内開至上海此外尙有不知名之兵艦一艘先於上禮拜六由膠州灣赴申帶有一千人派赴德國各戰船供役 
[美人意見]  
　　西字報登美國來函云近來俄人擬在中國東三省造一鐵路直接京師以致各國議論紛紛謂美人於東方之事平時似乎漠不關心惟期保護本國無意外之虞而已然以我輩觀这萬一俄人有事則須與英人合力以拒惟目前尙絶無拒俄之意又安見有聨英之心乎美國政府謂俄人如此行爲實與各國大有關係此後美人亦須在中國籌加利益以免向隅至於旁觀議論僉謂美人奪取飛獵邊羣島一事在東方已大有作爲且與英人意見相符當聨爲同盟之國也 
[勘路遇險]  
　　天津國聞報云前者某西員襆被往滇中勘路近已言旋述及勘至滇蜀交界處土人出而抗拒西員將所帶之人派分二隊請華官督兵護送土人竟敢各携軍械圍在垓心西員見其勢甚洶洶卽聲請護送之華官善爲解散而華官不以爲意西員不得已槍斃一人擒獲二人餘始鳥獸散事後將所獲之二人交華官研究華官諉諸西員西員乃罰銀四千兩責令先繳一千兩餘欵浼人具保迨至貴州省所屬某處又有人桀石以投西員急起直追其人遂逃逸未幾土人復擊以火槍被西員奪獲一桿騐之藥彈俱全乃還擊之尙未傷及土人而山上之人已蠭擁而下西員盡力遙擊斃三人傷數人方得安然無事 
[江防加密]  
　　安慶采訪友人云近日安徽巡撫鄧小赤中丞接得金陵密電卽札飭沿江各砲臺將領布置江 
 
 

Page 2

 
 
防某日傳見駐守攔江磯砲臺之李葆林副戎面授方略副戎旋卽整旆回營熟籌一切未幾中丞復委劉潤之太守前往察看藎臣碩畫不厭周詳其亦深得有備無患之意者乎 
[薇垣接篆]  
　　金陵采訪友人云新任江寍藩司藝棠方伯恩壽到省後定期本月初二日到任嗣因兩江督憲劉峴帥諭令早赴新任乃攺於五月二十九日卯刻接受關防届期署藩司胡芸臺方伯飭理問廳劉叅軍思訓恭齎關防文卷至藩轅方伯朝服詣大堂香案前望闕三跪九叩首謝恩然後公服升堂受所屬各官叅見迨禮畢卽命駕赴督轅禀知任事 
[礦丁兇橫]  
　　武昌訪事友人云距湖北省城百餘里之馬鞍山地甚荒僻前由督憲張香帥查悉是處素產煤鐵因創設礦局雇壯丁數百人大加開採此輩良莠不齊人數旣多約束非易往往恃衆滋事任意妄行近日督轅接到彼處委員電禀知上月二十二日礦丁因事齟齬聚衆毁局局員沈逋梅大令突被擊傷香帥大怒檄飭江夏縣陳少石大令速將啓釁情由澈底查辦一面飭中協　漢卿協戎派弁帶兵馳往彈壓以免再生事端 
[刑人于巿]  
　　杭州訪事友來函云上月二十六日臬轅奉到刑部釘封文内開海鹽縣盜犯戴老三一名飭卽斬决世振之廉訪立卽札飭錢塘縣吳殿英明府會同城汛李千總監斬翌日明府升坐大堂飭將戴犯提出騐明年貌箕斗如法捆綁押赴清波門外行刑將首級發回犯事地方懸竿示衆隨赴各憲轅禀報銷差 
[武林火警]  
　　杭州訪事友來函云上月二十八日辰刻城内東太平巷何姓家忽肇火災一時警鉦亂鳴各水龍聞信馳至文武印委各員均帶同差役兵丁督率各水龍分頭救護汲水狂澆無如天時燥烈吳回氏勢頗猖狂約焚兩點鐘時始得救熄計共燬去後面披屋十餘間幷延燒鄰屋二十餘間前廳墻垣高厚兼有水龍保護不致波及 
[漢皋火警]  
　　漢口采訪友人云五月二十七日午前嚴家灣某硝皮作坊忽罹火厄幸賴培心普善諸堂夫各駕水龍如飛而至分擇要隘四面環攻始得烟消火滅計延燒比鄰房屋二間人口得以無恙 
[閩省官塲紀事]  
　　福州采訪友人云五月二十五日清曉閩浙總督許筠帥親臨福勝營簡閱至九點鐘許始回轅○五月某日許筠帥考課候補佐雜各官一時懹才之彥爭先應試各獻所長筠帥擇其筆札尤工者如謝二尹用庥毛二尹鴻騫方少尉朝樸譚少尹富光路二尹錫齡姜二尹日錫彭二尹蔭森吳叅軍崇勳張二尹震廖二尹冕張二尹調承陳少尹啓植諭令於二十三日詣轅覆試○南臺閩安關釐金經上峯委周大令有基辦理○前莆田縣文汶樵大令經上峯委辦營務處文案○五月某日管帶桂勇中旗分省補用道楊觀察昌淦趨詣憲轅禀謝蓋以蒙保免補知府以道員用也○五月某日署福建藩司正任鹽法道余靜珊觀察奉旨補授蘇松太兵備道兼江海關監督在省僚屬衣冠往賀車馬充衢聞觀察須俟本任藩司李勉林方伯回任方可啓行或曰方伯方因病乞假未必來閩一俟新任鹽法道到閩觀察卽須交卸赴滬也○正任福建臬司周子迪廉訪接奉憲檄飭赴任所定於本月初二日履新○升署糧道何觀察碧鎏卸事後仍辦南臺稅釐局務所遺糧道缺以現署臬司胡觀察廷幹接署至現署鹽法道楊芝仙觀察則尙無調動明文也 
[浙省官塲紀事]  
　　杭州訪事友人云候補府鄭季雅太守言紹近經鐵路督辦盛杏蓀京卿咨調差遣卽日禀辭就道○上月二十六日藩憲惲方伯牌示長興縣典史缺現定以新海防遇缺先補用典史王耀煒請補烏程縣縣丞缺委試用班儘先縣丞陳誥署理處州府經歴缺委儘先　用縣丞曾瀚章署理鎭海縣縣丞缺委儘先補用主簿王文光署理二十七日又牌示長興縣知縣缺委正任黃　縣趙曾槐調署所遺黃巖縣知縣缺委候補知縣韓銓署理○海寗釐捐總辦候補府孫太守濬現屇瓜期藩憲查得收數有盈無絀特予留辦一年幷記大功一次以示鼓勵○大錢絲釐局由藩憲委候補同知葉司馬祖巽辦理○候補縣張子厚大令善友經撫憲札充湖防水師營務處上月二十四日由烏鎭防次至省禀見劉中丞面陳要公隨於二十六日言旋○浙省應解第六批京餉現由藩憲籌撥銀五萬兩委候補縣林大令祖賢管解其第一批釐捐京餉則由局憲委准補鎭海縣丞袁二尹玉煊管解不日將釘鞘北上矣 
[鄂省官塲紀事]  
　　武昌訪事友人云湖北候補縣余大令受祺經藩憲委署房縣尙未履新旋飭攺署羅田縣篆正擬束裝起程撫憲于次棠大中丞傳至署内面試判語見其文理荒蕪字多訛舛心滋不悅立飭署藩司瞿賡甫方伯將委札撤銷另委石大令廷鑾署理羅田縣篆務○發審局委員皮畏巖大令襄讞多年卓著勞績現經方伯委署棗陽縣篆某日趨赴各憲轅禀謝然後擇吉起程前赴任所○石首縣劉大令邦道監利縣羅大令迪楚竹谿縣周大令瑞鑾均經撫憲于中丞撤任而以何大令逢孫署石首縣恩大令門署監利縣朱大令桂馨署竹谿縣刻已分飭遵照矣 
[紅橋凉笛]  
　　揚州訪事友人云兩淮鄂湘西等岸鹽商認領昭信股票銀兩揚繳岸繳本聽商便前者金陵籌防支應等局遵奉督憲劉峴帥札飭轉　鄂湘西三岸於所收商繳股票項下各先籌撥二萬兩彚解江海關道查收備還要欵嗣又飭三岸於股票項下再各籌撥三萬兩解還兩淮運庫　月某日運轅接西岸督销局來文略謂敝岸前奉憲飭於所收商繳股票項下各籌撥二萬兩歸還江海關道當於報解日期文内聲明西岸現已停收所有續飭撥還兩淮運庫之三萬兩請卽轉飭統歸揚繳以昭劃一除俟奉到督批再行移知外合先咨請查照運司江蓉舫都轉披閱之下隨札淮南總局略謂兩淮昭信股票銀兩前經户部奏准撥補鄂皖釐金本司衙門應解十五萬七千餘兩前奉督　憲行知先由鄂湘皖二岸各撥　三萬兩其餘六萬七千兩應仍由局催令皖岸商人及淮南北塲販並食岸各商赶卽呈繳兹准前因是昭信票銀西岸現已截止停收所有西岸票銀自應統歸揚繳合亟札行札局卽便轉諭西岸各商遵照呈繳迅解司庫以濟要需等因刻下局員已遵卽出示曉諭矣○自夏至節後天氣炎熱異常近更火傘張空流金爍石故人不至酷吏頻來斗室披襟猶覺揮汗如雨且東陵佳種巿上甚稀熱中者流往往鬱悶難堪釀成時疫連日因急症而不起者時有所聞轉瞬庚躔將伏更不知酷熱若何屈指夏秋之交疫癘繁興在所不免攝生者尙其愼之○某甲操淮南王術設肆南皮巿街其妻某氏雖出自小家頗明大義唱隨之樂如鼓瑟琴隣里皆稱其賢淑五月某日甲忽遘疾纏綿牀笫將及兼旬氏料量醫藥昕夕無倦容且恐良人設有不虞則終身何賴遂於每夜四鼓時潜在門外焚香禱天願以身代隣人有乘凉未睡者常目擊其事未幾甲疾果瘳而氏則寒熱交作矣甲欲爲之延醫調治氏亟止之曰勿爾奴數難挽回病將不起且出自素願何以醫爲翌日果赴瑤池之召鄰人述其所見莫不悼惜勿諼云 
[政重催科]  
　　五月某日松江府署接到蘇州府彥詠之太守移文内開奉欽差查辦事件大臣剛札開查核江南各州縣每解漕糧多有缺額成折甚大江南並無荒地何得漕糧不能解足推原其故皆由劣紳包攬完糧任意折色僅完糧米不繳工費並有借善堂以爲善舉名目竟有僅完三成者地方官賠累不起致有短解之弊應得盡除積習飭卽移知蘇松常鎭四府一體查禁日後漕糧按額解足十成不得稍有短交　因府尊濮紫泉太守顺於昨日用排單札行上海縣署飭卽將前項積習遵照查明永禁縣主王欣甫大令披閱札文不日卽當出示曉諭俾衆周知矣 
 
 

Page 3

 
 
[公館被竊]  
　　昨日江南製造局提調王刺史遣丁投上海縣報稱上月二十八夜公館中被賊穴竹籬而入直至臥室竊去外國皮箱一　内有金飾人參等物値銀二千餘兩請爲查緝高昌廟巡防局委員馬二尹亦函報到縣適王欣甫大令赴蘇公幹由署中人傳諭捕役赶緊跴緝務獲究辦 
[劣員串詐]  
　　法界東興聖街大成詳東洋雜貨店夥洪仁貴竊去店中進貨簿及碼單旋由歇夥吳子方將簿交同和祥客棧主劉某劉以爲奇貨可居適有停差委員曹維善寄宿棧中遂與之串合將簿藏匿遣棧夥約大成祥執事人王祿卿至南誠信烟館開燈商議勒索銀六千兩連日相持不下王遂投報捕房捕頭立遣包探至棧將曹拘獲起出諭札一通昨日連洪仁貴吳子方解送會審公堂讞員朱森庭明府與何繙譯官會訊之下王祿卿稱吳子方於三月十七日辭歇四月二十八日洪將帪簿碼單竊去不知因何入吳之手旣而吳與曹維善等商通連日邀至一層樓茗話曹自稱洋務委員兼管新關稅餉事務定欲索銀六千兩否則必須將簿據送呈欽差大臣剛中堂吳子方供簿由洪仁貴竊出洪稱簿由吳竊互相推諉迄無實供曹維善供職員原籍安徽光緖二十一年到省去年當過冬防差此事與職員無干叩求電鑒包探禀稱吳在捕房已供認訛詐屬實且稱簿由曹委員送交金陵剛欽差矣曹供此簿已托友人代送剛中堂處明府謂爾係委員不應招搖撞騙有碍官箴實屬自取其咎遂與何繙譯會商著一倂押候禀明道憲然後嚴辦 
[定貨轇轕]  
　　德商立中麫粉公司執事洋人投該管領事署控增裕行定貨不出克總領事函致英界公廨訂期會訊昨日午前委福繙譯至公堂與讞員翁笠漁直刺升座被告增裕行主傅義根倩律師哈華托伸辦原千立中行主投案供稱去冬傅來行定買麫粉八千包至本年二月望出去三千八百包尙有四千二百包延約不出亦不付銀叩求追繳傅偕哈律師供稱所定麫粉八千包至二月望後立中行貨尙未到及到後知此貨不能多延時日故未提出後由立中買辦一再商懇申商人代銷去三千八百包刻下各買主皆以貨已霉變紛紛向商人退還尙求明鑒直刺商之福繙譯官著將傅交保出外俟下禮拜四復訊核斷 
[英界瑣聞]  
　　本邑人某甲在英界充當二百二十一號巡捕前晚捕頭派往黃浦灘一帶巡緝不知如何失足墮入浦中竟致溺斃昨日捕頭倩人將屍撈獲傳同屍屬妥爲棺殮見者憐之○前日午後四點鐘時有某少年衣裳楚楚由四馬路乘脚踏車向西飛駛行至四海論交慺門首鄕人某甲不及避讓致被撞倒碾傷面部血湧如泉旋由巡街捕將少年拘入捕房一面送鄕人至仁濟醫館求治聞所傷尙淺或保無虞亦云幸矣 
[英界公堂瑣案]  
　　流氓黃掌元楊如貴黃小山陳德芳等多人無端向陳兆祥訛詐洋銀三元經包探趙銀河拘入捕房昨晨解案請究陳兆祥投案供訴前情並稱事由黃掌元起意務乞嚴懲黃掌元供詞支吾楊如貴黃小山陳德芳同供不敢訛詐叩求恩典讞員翁笠漁直刺商之福繙譯官判將黃掌元笞責二百板餘人各責一百板○小工王福生在某處馬頭上竊取太古輝信昌隆所存洋布縀疋報捕後經包探洪阿寳緝獲人贓昨晨解案請究太古輝信昌隆兩號執事人投案供稱邇來馬頭上時時失物今幸獲案務求嚴辦以儆效尤王供此布當時失落在地事後拾取並非行竊直刺判責五百板○流氓鄔阿二途遇素識之張其壽突前扭住强借洋銀十元張略一支吾鄔卽掄拳毆擊二百四十四號華捕見之因卽拘入捕房昨晨解請訊究張投案供訴前情鄔供小的係浙江寗波府屬某縣人向之借貸不敢行兇直刺判責四百板小工周安堂與同夥李墨全口角事後李糾同尹阿丙張掌全王石泉將周毆擊由三百二十四號華捕拘獲送究周投案申訴前情李供爭工起釁並未行兇尹等同供小的等見彼扭結不解向之理勸不敢帮兇直刺判將李笞責二百板與尹等各押兩日○某號華捕解鄕人張海泉到案禀稱此人途遇某紡紗廠各女工任情調戲中有某姓女郎駭極呼救由小的拘入捕房女郎以畏羞不願到堂今特將張送請究辦張供小的與此女素識略與閒談陡被誣指尙乞鑒原直刺判責一百板○張建侯有皮箱一口寄存夏阿六處向索不還投報捕房由包探倪順泉拘送請究張投案申訴前情夏供此箱業已失去現願賠償直刺著押賠洋銀十七元 
[法界公堂瑣案]  
　　掮客章永才禀稱恊成亨執事人徐少平代辦繭子五百擔言定每擔價銀一百零八兩由小的經售與拔維晏洋行五月十二日行主發電至外洋告知其事是日午後六點鐘時忽接到徐字條稱欲調換他貨行主不允至十七日由徐友許子明同往看樣因與原樣不符是以投案求恩訊斷徐供五月初二日來滬初八日與章會晤問及無錫繭巿情形千以現在巿價每擔一百零五兩午後卽來取樣且欲定貨是晚在聚豐園設席邀買辦沈子雲到來商議沈稱當時赴席非爲此事讞員朱森庭明府謂定貨必有成單著將徐交保出外候下期復訊核奪○上月某日某主教附江永輪船大餐房泝江上駛被賊竊取衣包一個報捕查緝旋有某包探見四馬路某野鷄妓女將祭衣之帶攺作袴帶向之盤詰供出竊賊胡文章所贈及將胡拘獲盤詰之下供出某輪船失珠一案亦伊等所爲爰將胡及同黨王靜卿王麗卿解案請訊胡供三月二十七日在烟臺與二王會晤及來滬窩留登豐棧明府飭分别禁押候覆訊核辦○徐蔡氏偕姪子明投案禀稱前年寡媳畢氏被顧榮才誘拐來滬藏匿楊樹浦今特將顧扭案請追明府著押候提到畢氏再行質訊○汪李氏禀稱兒子素患喑啞媳婦因是不安於室邇被蕭阿桂誘拐無蹤是以扭案請追蕭阿桂供前偕友人顧生寶在南誠信開燈有婦人自稱並無丈夫欲求噉飯之處小的憐而留住今已不知去向明府著交的實人保出限五日内尋交延干未便○包探禀稱前日奉諭將錢長壽帶至店内取洋銀一百元呈案錢到店後卽乘間逃逸今將其母錢楊氏拘案請追明府著押候三日内先繳洋銀一百元並交其子到案○包探禀稱竊犯陳煦奉諭發攺過所監禁半年今已期滿解請發落明府著交其姊趙陳氏保出赶緊回籍○車夫金榮泉由南翔來滬私刊鼎和洽圖章向各店冐取貨物分售各處被店主尋獲控經明府研訊飭包探至英租界千頃堂書坊吊到連泗紙十五刀天寳泰吊到東洋皮紙一萬張某處吊到皮絲烟十包昨日解案請判明府判將金枷號一月期滿責五百板贓給失主領去○上期丁周氏遞禀控聚賓園徽館主薛雲伯欠洋銀一千六百元明府准詞飭提園主婦薛許氏研訊丁周氏呈遞借票薛許氏供此係德豐小錢莊主孔阿才所貼之票明府飭交的實人保出限三日内將其夫交案候訊○高金甫禀稱陳蓮生竊去銀對時表一枚衣服二件報捕拘獲請准領贓明府判責四百板贓給高領去○上期黃厚餘遞禀控陸成林欠洋銀五十元明府出票飭提陸妻孔氏研訊交人保出限三日内措繳洋銀 
[美界捕房紀事]  
　　前日甲乙二粤人私刻廣吉祥等號圖章繕票至某輪船冐取貨物事爲包探費阿銀查知因卽拘入捕房捕頭令押候解送公堂禀請讞員翁笠漁直刺訊辦○昨晨跑灘賊張阿二至外虹口公和祥碼頭竊取舊鐵被包探費阿銀所見拘入捕房捕頭令押候解送公堂禀請訊究○昨午甬人王阿鶴沈阿忠在北蘇州路互相毆擊沈力不能敵致被擊破額角旋互扭至捕房聲訴捕頭見沈受傷屬實令送至同仁醫院療治將王押候解送公堂禀請究辦○昨日江北小竊吳小郎至裏虹口某鄕民家圖竊被事主扭入捕房捕頭詰知行竊未成令押乞丐牢一日從寛釋出 
[靈丹濟世]  
　　昨日本館承元濟善堂饋以痧氣丸紅靈丹各二百瓶臥龍丹一百五十瓶天中茶三百包又同仁輔元堂頒下蟾酥丸臥龍丹各五十瓶天中茶五十包除代爲分送外敬志數語以達謝忱 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[嚴究頓婚]  
　　前者黃漢泉投英界公廨控閔伯琴與妻徐氏將未婚媳張阿根攺字陸銀林　讞委員張柄樞司馬訊　兩造供詞各執因將閔伯琴閔徐氏夫婦及張阿根分别看管令黃邀同阿根之父張士榮來案復訊前日黃偕張士榮投案候示讞員翁笠漁　刺提訊之下黃供小的係無錫人去年九月初二日由胞兄之姨陶周氏作伐文定張士榮之女阿根爲媳擇吉五月十六日完姻至　月十九日阿根之母張周氏病故蟻媒閔伯琴與妻徐氏將阿根誘至其家擅自許字與陸銀林經陶周氏告知小的因將閔夫婦及阿根扭入捕房捕頭囑小的投案具控小的因浼棲流公所董事瞿老爺給以名片投訴案下今張已至案叩求恩斷張供小的向在治下北香粉弄閱設麫坊妻子周氏不守婦道私奔出外與某薙髮匠姘識已閱六年生有一女小字阿根去年由親戚陶周氏執柯許字黃漢泉之子今夏妻子病故閔擅將阿根攺字陸姓小的並不知情求恩究辦陶周氏供姨甥女阿根由小婦人爲媒許字黃姓子女母死後閔夫婦卽將阿根强許陸姓小婦人恐滋糾葛因卽關照黃漢泉扭送來案閔供本地人向操帽業與已故之周氏比隣去年三月二十日氏將阿根許字陸銀林曾倩小的夫婦代爲撮合自張周氏去世黃忽將小的扭案聲稱張士榮係阿根之父然小的惟知周氏與陳阿妹私識張從未到過何得枝節橫生叩求明察直刺一再盤詰閔矢口不移遂判令重責二百板閔仍狡展不承張阿根供稱年甫十六歲父名阿仁死已十餘年與張素不相識陶周氏亦非親戚更不知有許字黃姓之事直刺謂爾一味刁狡意必有人唆使喝令掌頰三十下研詰良久仍不吐實遂將阿根及閔徐氏仍交官媒帶去看管閔還押諭令張邀同親友具呈公禀聽候復訊察奪 
[上海縣署瑣案]  
　　前晚縣主王欣甫大令倩帮審委員馬清渠明府飭差從獄中提出私造中國通商银行僞鈔票之匪犯劉明山厲雨亭研訊劉供小的係浙江寍波府屬鄞縣人年四十三歲向在某書局執役此事由厲起意寫就稿式托小的購得機器買定某處房屋私造中國通商银行鈔票共計一百二十七張僅用去九張前在英界公堂供出袁少卿起意其實並無此人因一時慌亂混供求恩鑒宥厲供小的與劉同鄕此事由劉起意刻就式樣囑小的帮做明府謂兩犯彼此推諉難以定讞飭仍還禁候再嚴訊○前者英界公廨讞員翁笠漁直刺移送私鑄銅質小銀圓之匪犯唐介眉鄭存山到縣請辦前晚王大令倩馬明府提案復訊唐供小的係寗波府屬某邑人在美租界北河南路開設小錢莊此事與小的無干實被鄭挾嫌誣攀求恩鑒察鄭供小的亦寍波人張渭卿置有機器在北河南路借屋私鑄銅質小銀圓小的由錢雙喜薦至彼處供執釁之役至私鑄之事小的並不與聞現在張錢二人已避匿無蹤唐是否與聞其事實屬不知叩求明鑒明府一再研詰均不供認爰諭令還押候再嚴訊○去冬浦東陸家渡民人吳咸林被人戳斃王大令詣騐之後拘獲形跡可疑之陸海珍陸海坤楊紀春楊錦榮四名屢訊不承分别拨押在案兹經差役續獲陸海珍供出之楊三東解案馬明府飭將前獲之四犯提案質訊楊三東供小的向在周浦充當木匠肇事之日並不在家後聞人言陸海珍因池中屢次失魚深懷忿恨其夜悞認吳咸林爲竊魚賊以至下次毒手事後復諉卸與人希圖嫁禍求恩明察陸海坤楊紀春同供小的等年逾　旬老態龍鍾黃昏卽睡是夜雖聞呼救聲並未起牀出視翌日遍詢鄰人皆云陸海珍悞認竊魚賊致釀禍端叩求鑒察楊錦春供小的雖家住彼處然其時適在上海充當輿夫此事並不知悉陸海珍供是夜小的聞門外有人聲喊因恐被賊竊魚急出查問見有三人按住一人拔刀亂戳爰卽回家閉門安睡究竟吳被何人戳死實出不知叩求電鑒明府謂照爾所供已露眞情吳咸林被爾所戳無疑海珍堅執不承明府喝跪大練良久仍不供認爰飭將五人分别收押候再研訊 
[上海巡局紀事]  
　　昨日午前小車夫羅見郎承裝南巿某米行之米若干至王家馬頭左近適某老虎竈茶肆夥姜阿大擔水而來與之互撞羅載重不及避讓致被碰傷腿際仆地不起十六鋪地甲夥見之令姜給洋銀若干爲羅養傷費姜不允遂扭至巡防南局禀知局員曾二尹正欲提訊有陳淮軒者出爲排解給羅洋銀二元投局求免二尹准之○鹽馬頭窰貨店主張阿三前與大東門外徐永昌主徐　保同行嫉妬藉端爭毆張受有微傷投十六鋪巡防中局訴知局員文二尹諭令地甲妥爲調處毋得滋訟地甲奉諭後一再排解令徐備香燭鞭爆至張處負荆請罪徐允之地甲遂於昨日據情禀覆 
[南巿捕房紀事]  
　　某氏婦天主教中人也前日由徐家匯雇坐沈烏子所拉之東洋車至南巿桑園左近忽有彭良生者與沈立談移時轉瞬間氏所携衣包忽然不脛而走内有藍竹布短衫褲等疑爲沈彭二人串竊爭論之下扭至外灘馬路由二十三號巡街捕拘解捕房氏訴知丁司鐸請函致工程局會辦司徒貽芬司馬令捕頭傳諭沈烏子償洋銀三元○昨晨某號東洋車夫蔡全根與同業陸周仁在馬路中爭攬坐客以致互毆十一號巡街捕見之一倂拘解捕房捕頭押候解送戏程局禀請究辦○張沈氏在浦中駕駛渡舟昨晨九點鐘時小孩張振林潛至舟中竊去夾襖一襲氏追至某處由三號巡街捕將張拘入捕房押候解送工程局禀請究辦 
[五月分選單]  
　　知府　浙江嚴州鄒元吉湖南舉四川保寗慶運正黃監同知江西建昌清樸正紅貢生知州四川會理劉恩鴻直隷副知縣江蘇昭文　瀛雲南山東昌邑胡師孝安徽直隷平鄕朱家寳雲南山東日照謬潤紱正白俱甲陜西澄城王慶垣順天安徽頴上耆齡廂黃四川彰明趙鼎仁浙江湖南桂陽郝恂奉天俱甲四川璧山黃伯恩湖北監直隷威縣程之翰安徽附陜西高陵王海涵甘肅甲 
府經江西南康孫德暄順大監湖南沅州劉丙照福建廪吏目陜西華州何占奎四川監巡檢陜西南鄭李芹四川湖南興寍米世昌四川湖北漢陽汪思濟浙江安徽寗國何金鏞四川廣西宣化彭銑江西俱監典史浙江桐廬劉希彥江蘇甘肅清水陽詡四州江西彭澤邱奎方山東俱監陜西延長馬朝覲河南廣東廣甯朱廷瑞河南甘肅合水陳懋烜四川俱吏員 
[金陵官報]  
　　五月二十五日安徽壽春鎭郭到記名提督沈聚光由湖南來指分江蘇補用州吏目楊湛賡到省由京來江寗縣戴禀知點騐叚巷鎭練丁○二十六日首府劉禀知赴上元句容高湻溧水四縣點騐圑練保甲積榖本日起程前署寳應縣葛毓清專差來省禀知交缷署寳應縣事署前營章練唐汍把總葉兆祥到親授江寗　臺恩叩謝飭知○二十七日揚州保州　候補道王灃湖南督銷河南候補道易順鼎均到正任常州營遊擊李永陞到試用從九吳澤霖由蘇來○二十八日又張貴誠奉委赴六合公幹　解溙州營都司何復勝辭准補海州吏目劉芳叩謝飭知赴任 
[邗江官報]  
　　五月二十日金分轉　忠回孔涵卡龍分轉澤鈞赴淮北查丈鹽池差均禀辭盛鹺尉文檽起復回淮○二十一日葛鹺尹培源委解蘇州餉銀○二十二日曾大令紀樑　解餉銀赴都劉鹺尉飴謀亂赴丁埝緝私差○二十三日胡分轉光國禀知到江甘五岸差陳分轉康　解京餉起程○二十四日陳鹺尹廷楨委吳寡集卡○二十五日黃鹺尉惇化　赴廟灣海關卡新委銅山縣游大令毅之由省赴任過揚吳太史筠孫抵搨 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
