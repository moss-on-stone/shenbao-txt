# 1894 - 216 - 4907651

 

Page 1

 
 
[石印繪圖增像筆生花告成] [  三馬路申昌書畫室啓]  
　　筆生花彈詞爲淮陰女史所著于描龍刺鳳之餘成咏絮吟鹽之作駢詞儷句情文相生久已閨閣名馳洛陽紙貴今特倩名手增圖入畫付諸石印字蹟端妍紙色潔白分訂八本外加錦套釐定碼洋一元六角躉購格外從亷賜顧者請臨三馬路申昌書畫室曁各書坊售報人處均有發售 
[着色朝鮮輿地全圖出售] [  點石齋啓]  
　　倭人起衅擾我藩封用兵進剿首在地利則朝鮮輿地圖在所宜講焉曩年本齋曾印此圖早經售罄爰取原圖用潔白料半紙印成其中山川之形勝城郭之參差莫不一覽了然譚時事者當必先覩爲快也每幅皆已着色分爲八道實價洋四角請向棋盤街申昌本分局及各省分局購取 
[石印中外地輿圖說集成] [  點石齋啓]  
　　近科鄉會試三塲策問必及地輿之學苟非博覽羣書確有攷据每不能詳爲條對同康廬主人爰輯中外名人著作敦請名宿　與攷證大則歴代疆域小則風土物産遠則羣洋海島之形勢近則與國山海之源流推及寰宇五大洲之新奇瑰偉莫不源源本本而考据東三省尤爲詳備是書有圖有表經緯度里縷析條分能令閱者瞭如指掌凡留心時務者當必先睹爲快准於七月初十日出書每部卅二本收回工料實洋八元不折不扣在上海本齋分莊出售并三洋涇橋緯文閣以及各省考棚街各書莊 
[不戰而困倭人說]  
　　日本藉口於保護商人而發兵赴朝鮮又藉口於保護朝鮮而以兵拒中國此其居心不良久懷薦食之志固有顯然可見者不待中國人之直斥卽亦爲萬國所不容師直爲壯曲爲老以故中國之兵雖少於日本而一戰再戰日人奔敗不遑卽以詭計毁高陞輪船而日兵死亡之數亦且適足相抵有過之無不及此時爲中國謀者亦惟有言戰而已又何必言不戰哉然而戰則必戰而不戰之戰乃有勝於戰者則其不戰也正其所以戰也日本之爲國外强中乾蓋已久矣國中所用者紙幣紙幣卽錢票也在日本國中可以通行一出境卽分文不值原其所以然則當其行使紙幣之時正因國中現銀不敷周轉故爲此下策此猶漢武開邊國庫告竭而裁白鹿之皮以爲幣同一轍也第漢武當年尚有輪臺之悔日本則至今執迷不悟學得數種西法便以爲西人之所能者我盡能之則西人之强我豈遜之志大言大以至一國之中金玉其外不啻敗絮其中日前中日戰事旣開日本度支告竭欲揭債於國人而國人弗順卽使勉從而所貸仍屬紙幣不足以供實用昨有友人久在日本營商者聞變收鋪言旋過余而告曰日本將不國矣余曰何也友人曰頃聞日廷以餉糈不繼大藏庫並無現銀欲以海關抵押與泰西各國揭借現銀數百萬而西國無一首肯者咸謂海關稅項全賴中國商貨大約中國之貨十得其七西國之貨不過十得其三今與中國開釁則中國商人必將紛紛遷回中國誰與日人交易海關收稅之數必有减而無增以故皆視爲棄物而不願允從蓋日本本無多出産海味等物是爲大宗而海味中國皆有之其所以向日本販運者實因華商至日帶出現銀日久皆變爲紙幣紙幣出境無用則惟有向日人購取貨物來華售賣尚可以變現錢非眞有所戀於日本也而日本海關乃因此而日增其稅收之數此時中國欽差業已下旗遄返華商在彼無所保護自必隨使節以回國雖有平日之間與日人最稱莫逆至此而亦不敢舉以相托則以深知日人之心懷叵測也其有西國之人可托者則卽托其管理無可托者盡室偕行復我邦族至此而日本之市面爲之一淸卽日人之營商於中國者亦莫不惴惴焉亟欲言旋雖兩國皆有保護商人之言而流氓乘機借端生事地方官禁不勝禁防不勝防故戰事一開而兩國商人均不能再留夫日本商人之去中國於中國之商務無碍也而中國商人之去日本則於日本商務大有傷處蓋商貨旣减稅項亦因之而减至於押之西人而無人接受則其關係可知也此時聞日本以鐵路向美國抵借銀二百餘萬欲以此區區與我中國相持此誠所謂醫得眼前瘡挖却心頭肉竊恐心頭之肉已去而眼前之瘡則仍不能醫庫藏竭於内軍兵喪於外不但朝鮮不能得本國將亦不能保矣余聞之拍案稱快曰洵如子言則我中國可以不戰而困倭人倭人食米仰給朝鮮與夫華人之由香港運往者今朝鮮有釁則何能販米至日而中國已下禁米之令香港爲英屬則援公法照會英官嚴行禁止而日本今年又值荒歉將有坐以待斃者矣商運苟通尚有可以設法之處若商販旣絶海關無可收之稅市肆零落銀根緊急加以日本作工之人所仰食於華商各行棧店鋪者其數不可以勝計一旦歇業無所得食勢必怨聲載道恨國家之輕開兵釁日廷卽欲招此輩工人以爲兵亦必不肯從命卽勉强用之而倒戈之舉可以預卜然則日人此舉其所以自害其人民自壞其國家者豈不大可哀哉誰實爲之秉國鈞者而謀之不藏一至於此中國此時惟有自嚴其邊防海防嚴杜奸人接濟而曠日持久無之相持待其坐困旣憊而後長驅直入倭人其何以禦之哉是則所謂不戰之戰乃勝於戰者也 
[本館接奉電音]  
　　昨由京友電傳上諭一道敬謹譯登○七月初七日奉上諭豐紳奏遵旨入都隨班祝嘏請派員署理將軍印務一摺江寍將軍著劉坤一兼署欽此 
[記客述日本近日商情]  
　　日本國庫空虚向藉紙幣以舒國債目下商人漸悉其爲奸計不願兌收每紙幣兩圓紙能換現銀一圓○邇者華人之寓居日本者時被日人欺侮如長崎放火神户殺人横濵動輙毆辱是以附船回國者十居其七有戀戀不去者大抵受役於西人者也日人中之黠者乘此機會吞賴所貸之銀合而計之不下三四萬兩嘻是眞廉恥全無者哉○日本通商中國以紗布爲大宗通國所建紡紗廠及織布局不下五十餘處核算每月運至中國之貨值銀二三萬兩此外自來火一項每月亦有七八千箱計銀七八萬兩而北海道所産海帶更爲巨擘目下切須禁其運入庶不致以銀錢輸諸敵人也 
[高電考略]  
　　邇來中日失和軍書旁午羽檄紛馳中日兩國水陸軍士之在高麗者如何動靜咸引領而望之惟是消息阻滯實難得知其確耗一因電線折損一因軍情秘密未肯輕洩也查高麗原有電線三道一由中國邊界建至漢京以逹濟物浦向係中國電局主持有欲傳遞消息者准與不准俱聽華官之意一由漢京逹鸇山歸高國自主惟久經損壞不適於用况又無海電與之接連亦難傳遞一由漢京逹釜山亦係高人之業惜不甚可靠况自日兵踞守日官卽將此電奪去修整妥當用以自報軍情緣釜山有海道電線可本續往津島以達長崎也但由釜山至津島之線係大北電線公司所屬由津島至長崎之線則日本所屬由長崎至上海亦有海道電線歸大北公司營業云 
 
 

Page 2

 
 
[緬綫興工]  
　　由緬甸達中國電線現經中國派員興工建造聘西人總司工務查此綫由緬甸馬蕪之南旁砲臺東北建起越萬羽因以達毛眠計長一百九十英里再由毛眠西北接至大理府復由府之西南以達滇省轉接中國電桿得以遍傳各地云 
[議約述聞]  
　　中國近與麥西哥國訂立通商條約尚需會議非得精明强幹之員不足以勝其任聞舊金山總領事官黎君接奉總署來文言奉朝廷特著該領事充中國欽差大臣并授全權前往麥西哥京城議立條約此事見諸香港中外新報想非烏有子虚也 
[甬防志]  
　　寍波訪事人云自日韓搆釁以來鎭海防堵綦嚴提憲張奎垣軍門於六月二十八日移往鎭海不日卽欲將口門堵塞以備倭船闌入並新招勇丁四營以二營駐定海二營駐鎭海○日前寍海關道吳觀察委留甬當差人員范君帶同寍防營緑頭勇二名鋸匠若干人赴天童山採辦松木以備口外釘樁之用 
[厦防志]  
　　厦門訪事人云六月二十四日福建提督楊西園軍門接奉電音著帮辦臺灣軍務卽電飭福靖兵輪船回厦二十六日乘之赴省與譚制軍面商一切然後回厦渡臺聞擬添招淮軍十營以防基隆滬尾各海口按臺灣一島爲閩粤保障兹得軍門駐紥日人雖狡亦何敢覬覦其間哉○厦門四面皆水海防最不容疏英鶴皋觀察備兵鷺江思患預防特札飭厦防分府督同本地紳商招募團練兵一營以衛桑梓上月二十七日分府邀請紳商集議各途商號無不慨然樂輸似此敵愾同仇不難破日人之膽矣○厦門分府邀得本地紳商集議先就各店鋪行號房租項下抽捐爲團練費招集團勇三百名分住各保宮廟以資巡緝並申詳道憲請派傅孚伯大守政會同粤東茶商陳蔭甫爲董事○黄軍門少春奉諭兼署福建水師提督業於本月初一日抵厦暫借兩湖會館作行臺○臺北向乏駐厦又報委員兹者日人稱兵海上公文寄遞尤關緊要邵小村中丞特遴委某員襄助爲理 
[臺防志]  
　　本館派赴臺灣訪事人來書云臺北六月十九日傍晚邵大中丞接到升任浙江臬司奏辦臺灣後路事宜聶仲芳廉訪由上海來電請撥重兵防守倭人次晨卽飭大嵙崁調來之隘勇兩營及擬派駐基隆獅球嶺之定海後營防軍副營立刻赴基隆滬尾兩處分投防禦各軍登時拔隊啓行隘勇用民船載往滬尾定海勇則乘火車至獅球嶺○民間訛傳有日艦兩號闌入基隆海口杯蛇市度頗極張皇其實係邵大中丞咨請兩江總督劉峴帥調赴臺灣差遣之南琛靖遠兩兵輪船也市廛小民積怯生疑因是訛言忽起耳○自日人肆擾高麗後臺北節節設防不憚辛勞務嚴鎖鑰除基隆滬尾兩海口分派重兵防禦外又將各水雷局從新整頓招募勁旅委某教習鎭日督操滬尾一帶口濵商民雜處委某員辦理保甲以免容納匪人沿海各處三板船曁素習引港之人設法招徠注名於册誠恐一旦有事爲敵人所賄通也他如府城以至鄉鎭添設巡查保甲局員連日就府垣設立籌防團防等局由藩憲總理局務另委臺北府管凌雲太守爲提調淡水縣李麗川大令代辦輪船鐵路事宜張經甫别駕代辦製造局事宜蘇冶生鹺尹藩庫大使兼善後局支應任幼笙大令前署臺東直隷州呂幼漁别駕均赴局中差遣團防局則仍委府縣各官及前署淡水縣之翁子文大令督同本地某紳辦理唐微卿方伯有兼理全臺營務處之責另委都守宋沈二弁爲衛隊營管帶帮帶似此綢繆未雨先事豫防相彼日人其尚敢輕越雷池一步乎○有從福建赴臺者述及閩浙總督譚文卿制軍接得海防急電以臺灣爲東南七省門户關係匪輕特奏調厦門水師提督楊西園軍門督辦全臺防務而以劉淵亭鎭軍副之已仰邀　朝廷俞允不日可督師東渡矣 
[閩防志]  
　　倭人犯順閩中大吏奉　旨辦理防務所有駐紥海口各營均令募足全軍以成勁旅并添募鴻字營歸梁協戎管帶駐紥長門其陳協戎登科新招一營已於六月廿三日渡臺以資防守上月杪疉接津電軍情秘密外人無從懸揣營務處龍仁陔觀察親赴長門勘視情形往返數次又以增兵必當籌餉遂多採米石存儲一處令各防營弁勇持錢向購每石紅花秤一百三十餘種售錢二千八百文不料弁勇以米色不佳較之市面無甚便宜不願向購觀察祗好將原米運至省垣督憲譚文帥不以爲然仍檄該防營弁勇自行赴省照領又聞厦門提督楊軍門已奉札渡臺矣 
[電員待罪]  
　　營口官塲中人云傳聞瀋陽電報局總辦馬姓不知是何官職近因貽悞軍報經大憲查知下諸獄中候申詳總理衙門定罪蓋因旅順所發軍情要電壓擱十三件之多是以大憲勃然震怒也 
[招練新軍]  
　　浙省以海防吃緊將各府練軍調往海口防堵已登前報現聞廖中丞尚恐内地空虚擬另招新軍千人分布各處以資控馭至省城各營連日勤加操演鎗礮之聲不絶於耳 
[西江夏汛]  
　　前報膏粱燒酒燒傷候補人員一節兹查係張房農觀察興留爲丙辰翰林科分最早宦江者無出其右計分發到江已閱十稔曾權鹽篆現辦書局當日晚間因恐家丁偷飲手執油撚親自查視不知如何引著灼傷面目火毒攻心旋卽弊命次日德中丞親臨吊奠云○督辦江西督銷淮鹽總局程雨亭觀察儀洛見各屬士子漸次來省恭應鄉試恐有夾帶情事卽飭發告示每試館門首張貼一紙亦因時行令之道也其言曰各屬考船進省每多夾帶私鹽現派水陸弁勇明查暗訪相兼諭爾各處鋪户毋許收買窩潛寺廟試館飯店不准寄頓毫纖爲此先行示禁各宜安分守廉倘敢違例屯賣定卽拿辦從嚴○江省城内東湖因方異名分爲東西北三湖三湖爲放生池向禁捕魚洗澡歴經勒石刊碑無如各署差役勶自結筏往捕以杜弊之人而反作弊則永無令行禁止之日矣然各署官長如肯認眞示禁諭飭差役不准往捕否則從嚴究治一啓口間差役卽不能犯又極易事也南昌府通判余晴橋别駕本嶲出示嚴禁其文曰三湖放生池魚疉經嚴禁捕取邇來附近居民膽敢駕筏網罟現復重申禁令毋得藐法自苦湖當省會孔道來往士紳官府赤身露體冼澡羞恥罔顧難睹各宜痛改前非切莫仍蹈自侮倘敢故違捕洗定拿重責兩股别駕有水利之責如果實力辦理差役自不敢捕魚居民亦不敢洗澡矣○江臬福餘菴廉訪裕爲倭艮峯相國第六公子近接喜電陞授奉天府府尹冠蓋相賀於庭士民相賀於道○兩首縣除犴狴外暫覊原被人証之班房　旣湫隘人尤嘈雜一交夏令穢惡熏蒸最易釀成瘟疫霍亂諸病新建縣何明府惻然憫之甫交炎夏卽添派家丁數名逐日帶同打掃夫將各班館灑掃潔凈糞穢尤掃除維勤購置藥茶痧氣丸辟瘟丹按名分給按旬雇剃髮匠爲各犯梳剃一次又捐簾逐日施給甘露茶一缸爲若輩解渴又逐日翻查擋案將久押竊犯責令取具的保量予開釋以迓祥和而矜庶獄當世不乏賢令尹值此赤日當空炎熇百倍之際尚其於此事加之意哉○時交初伏會垣酷暑蒸騰寒暑鍼常升至百分左右居人多不能耐莫不揮汗如雨夜則袒臥街衢扇不停摇長官紳富之廬浮瓜沈李凉生几簟其食力之輩喘若吳牛恒有觸暑而斃於路左者重以亢旱頗久四鄉望澤孔殷河流退盡馴至舟行阻淺乃六月二十二日下午三點鐘離省六十里市地方陡起狂風天低如羃急雨驟飛繼以冰雹適有由省赴任之某大令官舫五艘被惡風巨浪傾覆其二幕丁人等盡行遭溺幸均拯救得生而帳席某君已溺斃於下游數里之外亦險矣哉是時省垣仍烈日行空了無雲意相隔數十里晴雨不同如此渴龍癡睡安得棒喝以醒之 
[邗水操兵]  
　　今年係蘇省大閱之期蘇撫奎中丞按臨在卽是以揚州鹽揚等營曁許太守所統緝私水陸弁兵均已調集揚城每日早中晚三次分往牛大汪二郎廟園田公廨小操塲等處操演各技雖當盛暑惟止午時略停其早晚兩次依舊操演鎗砲之聲隆隆然不絶於耳揚營由城守嚴守戎鹽營由趙都閫緝私兵丁由管帶委員親自校閱認眞考校毫不瞻徇一俟訓練嫻熟卽請運憲江都轉叅府廖叅戎先行閱看待中丞按臨時再當各獻所長也 
 
 

Page 3

 
 
[觀察鶯遷]  
　　聶仲芳廉訪本定於昨日遷出道轅旋以天時尚熱擬再筮吉期新任黄幼農觀察以久駐海運局行轅甚爲不便廉訪因先將簽押房及内宅門以外各處讓與觀察辦公惟瀛眷須俟廉訪出轅後方可遷入昨晨十點鐘時觀察排道進大東門入署撫標滬軍營蕭雲卿軍門督率標下弁兵整隊護送城門弁與半跪以迎及入署後松海防同知劉司馬上海縣黄大令保甲總巡葉司馬提右營廖參戎皆赴轅叩賀 
[日使到申]  
　　日本駐京公使小村氏於昨日上午乘通州輪船抵滬隨帶日本人九名小住申江擬卽率同領事等人回國 
[夜操志略]  
　　寓滬西商團練兵第一隊定於今晚在外杉板廠前蘇州河邊及虹口等處列隊以操時值新凉簡練軍實蓋亦古者秋獮之遺意也 
[行轅設奠]  
　　出使英法義比四國大臣薛叔耘病故於滬上天后宮行轅昨爲設奠之期本邑文武官員及各局總辦寓滬各員次第詣轅叩奠寳山縣　明府適因相屍來滬亦具素衣冠會喪聞靈輀擇於本月十一日扶回無錫縣珂鄉安葬 
[嚴防藥局]  
　　蘇州太湖水師兼鹽捕緝捕等營統領李軍門新燕以日本無理取閙稱兵犯順上海之江南製造局及分設龍華之製造火藥局尤宜加意防衛不可稍有疏虞特於本月初五日親詣撫轅謁見奎大中丞請於太湖水師六營内每營派出砲船四號駛往火藥局保護以免匪類改裝窺伺中丞允之軍門於初六日傳齊各營官諭以製造火藥局關係甚重務須加意梭巡總期實力奉行不可虚應故事各營官唯唯而退旋卽掌號起程 
[製局試砲]  
　　本邑高昌廟江南製造局總辦劉康侯觀察飭各工將所鐵鋼砲安置浦灘各砲臺上以重防範前日命砲兵試放數出厥聲隆隆遠震數里其殆亦軍中利器歟 
[木作火災]  
　　昨晚八點二刻時本邑褚家橋西首外國墳左近某姓木作塲遺火木花中以致烈燄飛騰不可嚮邇八仙橋法捕房與此處相離不遠立刻咨照大自鳴鐘捕房克捕頭聞警之餘飭探捕分投照料祗以道途太窄皮帶車不能馳往噴澆惟飭捕守候租界中如有乘火刦物之匪徒及自己搬物入租界者一併拘入捕房待認事後偵悉共燬平屋四間 
[嚴諭米商]  
　　邇者日人肇釁米糧爲軍中至要之需江海關道黄觀察三令五申不許售與日人致張敵燄上海縣黄大令亦飭公役薛貴至十六鋪一帶各米行分給諭單諭令各行執事人隨處留心切勿貪戀昻價售與漢奸運至日本如敢犯此厥罪非輕各宜凛遵弗致自貽伊戚聞日内更將出示曉諭也 
[毆擊日人]  
　　前日午後六點鐘時廣東人蕭阿本潮州人蔣炳廷郭阿生結伴至美界蓬路途遇甲乙二日本人不由分說扭住兇毆日本人驚駭之餘大聲呼救一百三十四號華捕聞聲而至意欲拘拿蕭等卽與捕爲難捕獨力難支急吹號呌行人帮同拿獲蔣郭日本人及阿本卽乘勢脫逃捕遂將蔣郭扭入捕房捕頭立飭華包探唐淸山西包探好利速拿阿本到案少頃包探卽將阿本拿獲并喚日本人至捕房問毆汝者可是此三人答稱面目分明毫不差悞捕頭謂明日當押送英公堂嚴辦汝等須投案備質日本人唯唯遵從而去此美租界訪事人所報也旣而英租界訪事人又報英公堂質訊情形略謂先據日本人邊禮也申訴前情蕭卽供稱當時小的實與戲言日本人卽行逃逸小的並未毆伊郭則並不與聞此事郭供稱小的在虹口開設小烟館向來安分實不毆人宋莘樂通刺據情商諸薩副領事然後將郭交人保釋蕭蔣各管押兩禮拜 
[會訊新聞報館主筆讞詞]  
　　日前新聞報登暗傷砲位一事吳淞慶車營統帶曹肯堂軍門以該報揑造謡言摇惑軍情函請英讞員宋莘樂通刺出票拘提該館登報人澈底根究該報主筆自知其咎恐干罪戾立卽更正軍門以事關軍務重情豈可視同兒戲仍請移提訊究前晚經中西包探恊同公廨洋務聽差將新聞報館主筆逮案此已迭見報章矣昨晨九點二刻上海縣黄愛棠大令親蒞英公廨會同通刺升座將該主筆帶案研詰供稱職員姓郁字岱山本邑人年四十二歲以廪生報捐訓導職銜現在新聞報館主持筆政館係英國人斐禮思所開上月十二八日暗傷砲位一則並非職員所登大令曰然則何人所登供稱凡訪事人所報之事俱有底稿留存主筆房至西人口述者則並無底稿大令謂事雖出於口述然主持筆政者終不得辭其責此事總有人來報爾可從直供陳答稱此事實由候選道吳頴函來述以致悞登後曾更正大令謂此事軍務攸關爾係功名中人自應讀書明理豈可以子虚烏有之言妄登報牘此中出入甚大爾何不知輕重一至於此旣稱有候選道吳姓其人口述姑著押令交出現且將質訊情形禀請道憲核示可也 
[騐屍詳述]  
　　前報紀馮夢篆管押典史署中以致溺斃黄大令禀請江海關道黄觀察札委寳山縣代爲相騐前日傍晚馬漁珊明府奉札來申適屍子馮蓮舟備辦棺木至來聞知此事卽與其叔珊林其母余氏商請免騐明府升坐公案蓮舟浦伏求免相騐并稱童生已將棺木備齊矣明府曰免騐可耳爾須具結前者黄大老爺准爾自行棺殮爾如何一去不回致禀請道憲大人札委本縣來此本縣奉有札諭須將屍一觀及閱得死者口眼皆閉並無傷痕飭卽收殮具結蓮舟稱父親致死之由並不關看守者凌虐亦無差役勒索之事實被黄鎭心逼迫上控自思是案外之人無辜覊押將及一年之久俞配德陳采純皆有人保出獨父親須解省父親是江蘇候補人員遭此不白之寃氣憤莫釋以故投水自盡童生實不能具結惟乞伸冤俞氏亦不肯收屍明府謂旣不肯收屍本縣奉道憲札委而來惟有代爲棺殮發封而已蓮舟稱如欲具結須童生自行起稿明府曰黄鎭心現在徽州算伊威逼於理欠通供稱可寫被黄鎭心上控逼緊提省投池身死余氏啼哭不休明府命携竹椅至令坐下婉言開導余氏堅執如前明府准其寫逼緊提省投池身死並自行收殮領棺切結誦與余氏聽明令屍弟馮珊林及余氏蓮舟各簽押結上卽行成殮珊林稱小的求從緩解省容俟赶緊料理明府曰本縣向黄大老爺婉商或可暫緩數日但爾祗宜向原告懇情將欠欵减讓切不可强詞奪理以致案難了結珊林唯唯稱謝明府又傳捕廳看役及家丁研訊禀稱是日馮方收拾行囊小的等失於留意以致躍入池中身死小的等並無凌虐事情求大老爺恩鑒明府大加申斥飭具並無凌虐索詐切結又命公差雇轎四肩送各屍屬出城棺木則寄存四明公所珊林還押 
[研訊誘娼]  
　　流氓張桂生在鎭江誘陳李氏卽巧珠來滬押入鴇兒許謝氏花烟館内旋經長生尋獲扭入法捕房葛同轉訊供之下著押候許謝氏繳呈押娼筆據再行核辦昨日飭提巧珠覆訊供稱丈夫陳益培患瘧而死已二年矣小婦人於十歲時過門童養至十六歲由翁陳長右押入鎭江某龜花烟館賣倡旋由姑作主嫁李爲妻立有筆據按月帖張洋銀六元同轉問爾願回家否供稱小婦人願隨李回去問爾與張有何糾葛供稱張李素來相識小婦人被誘來滬時李實未知問爾現嫁李何以不同居供稱家中屋小不便同居小婦人未知花烟館章程張但云與鴇分帳不知其已將押得洋銀問押爾時由何人繕寫筆據供稱由張繕寫得洋銀七十元同轉命提許謝氏至案問筆據何在供稱已呈案矣同轉謂此係僞造者爾可繳吾眞據許謝氏供稱求恩釋回方能繳出同轉命提李研詰供稱張在某茶館將巧珠交與許謝氏賣主係孫二麻子同轉命帶張至案問如何拐帶巧珠來滬張一味狡展矢口不承同轉謂爾立有筆據尚敢逞刁乎著卽還押飭探帶李至許謝氏家取出原據巧珠還押 
 
 

Page 4

 
 
[英界公堂瑣案]  
　　包探沈金隆禀稱王金順在洋竹亭所開鞋店爲夥昨日竊取店中未成之鞋料二雙經小的拘拿請訊宋通刺判令管押二日贓存捕房候店主往領○包探竇如海稟稱小工孟桂四竊取唐梅生梁阿輝二家銅皮八方木五叚窩留唐夥賈阿金處小的知之一併拘案通刺判令將孟管押一禮拜賈交唐帶回理楚○宋浦氏訴稱小婦人所雇夥計張瑞山私用錢文是以交四百零九號華捕解送案下通刺判令管押五日○野鷄倡婦陳富寳沿途拉客經四百零三號巡捕拘送公堂通刺判令押上航船勒令回籍 
[法界捕房瑣案]  
　　皮鞋店主沈瑞之控沈才寳金阿虎吳阿木等糾同兒子桂生至天祥碼頭船上賭錢以致墮浦身死葛同轉訊供之下原告忽代被告求寛遂判令各枷號一月期滿責釋昨已滿期帶案開枷照原斷將才寳笞責三百板金吳各笞責二百板押候交保才寳等叩首求恩同轉不准旋有吳金泉者自投至案同轉問王蓮生錫桂二人何以尚未交到供稱二人在無錫尚未回來求恩寛限同轉謂才寳等枷期已滿著覓人保釋以後如再滋事惟保人與爾是問吳唯唯而退○老北門外戴教士遣細崽趙阿狗投案求追王石生所竊洋傘丙頂同轉命提王到案謂爾係教讀先生如能從實供明尚可全爾體面王供認竊取洋傘一頂從前門走出押錢四百文押票寄存友人處同轉飭探帶出吊贓○裘金雲唆使王阿東攫取某孩所携錢五百文經巡街捕拘入捕房葛同轉著押候笞責昨日命提裘至案枷號半月期滿笞責一百板王責手心四十下送請普育堂留養○金寳林在泰和輪船竊取紡綢衫褲一案已紀報章昨日同轉飭照原斷笞責一百板○王和尚竊取太古碼頭洋傘水烟袋烟槍亦爲本報所已錄昨日同轉飭照原斷笞責一百板○張愼卿訴稱代立昌縀莊主之弟趙瀛洲領取原贓同轉著註明代領字樣始准領回 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[在押發痧]  
　　震源莊主黄鎭心所控咸德錢莊執事人馮珊　　　　　　以發急痧氣　之　看　　　　大令大令飭官留王仿臣小心診治 
[英廨晚堂瑣案]  
　　朱阿土控蟻媒陳錦山張章氏將其妻丁氏誘出　　押令賣娼宋通刺提集一干人於前晚升堂研鞫朱訴稱小的係三邑東鄉人向在大亨棧執役妻子於上年八月來滬旋被陳蟻卽阿王及女蟻棍張章氏誘出輾轉抵押現在野雞倡院龜子談金海家賣倡上月小的訪知其事向談龜領回竟敢覇阻丁氏供稱小婦人於上年二月來滬被陳等誘入倡家自知受愚悔之無及陳供稱朱妻丁氏自願爲倡小的並不誘騙惟曾與張章氏爲之介紹曾得受洋銀若干元張章氏供稱阿王曾托小婦人引薦丁氏至談龜家當野雞倡取得帶擋洋銀二十元小婦人惟扣用些微餘均交丁氏收去今奉訊明自知該死叩乞開恩談龜供稱小的在治下開野鷄倡院曾憑張章氏等介紹用丁氏爲　出押帳洋銀二十元通刺判令將陳重笞三百板張章氏鞭背一百五十下談龜笞責二百板各具改過切結並交的實保人丁氏交朱具領回籍嚴加管束○前報僧一峰控某客棧主張阿囝吞没所寄洋銀宋通刺提訊之餘飭將張押候飭差查明並提張妻復訊等因前曾錄入報章前晚差役將張妻趙氏提案通刺覆訊之下一峯訴稱此項洋銀五十元實向施主李太太處收得現被張夫婦串吞僧人烏能回見師父求大老爺嚴追張與妻趙氏同供稱小的及小婦人在治下開設下興客棧已歴多年此僧時來住宿小的先曾向借洋銀若干早已歸還此次實未向借亦無洋銀寄存所寄者惟高麗參二枝業已交出緣小的之媳在此僧臥房談笑小的見而斥責此僧卽懷恨誣扳通刺以此事無從追究飭將張夫婦交人保出○天后宮畔益三堂藥丸鋪主詹懷感控虹口桃源坊附近積善堂藥丸鋪主周榮棠冐牌射利宋通刺正在批示間詹卽將周扭案通刺升堂訊究詹訴稱職員廣東人在治下開設益三堂藥丸鋪已歴多年近年周冐牌售藥職員先不知情迨至日前接得金陵來信向職鋪退回藥丸當卽查悉由周混售與之理論反敢出言不遜是以呈控到案昨日職員途與周遇突被撕破身上夏長衫并將眼鏡擲毁求恩研究周供稱　籍寍波現在治下開設積善堂藥丸鋪並無冐牌情事察出願甘重辦通刺著周具並未冐牌察出重辦切結存案備查 
[惠德遠來]  
　　本堂入夏後病民頗多醫藥甚廣正在逼需之際乃蒙立大錢莊交到閩垣蔡德淸翁募盧花農善士洋十元蔡楊氏善婦洋二元仁盛寳號善士洋二十元募隱名氏洋五元德和寳號洋五元千里遠遺不忘濟世寸心相印共證善緣收照以回並登報册謹代病民叩謝[  上海虹口元濟善堂董事唐廷桂等拜手]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年六月二十五日京報全錄]  
　　宮門抄○諭旨二道錄前○選單○川督劉奏籌解三批甘肅新餉摺○湘撫吳奏省城建立曾國荃專祠告成請勅部立案片○江撫德奏籌撥閩省癸巳年兵餉片○又奏籌撥金陵各營餉銀片○又奏建復各砲臺支用各欵核實　　摺○六月二十五日推班○克們泰良培各假滿請安○掌儀司奏二十八初一日祭奉先殿溥僎溥侗行禮○内務府奏派致祭　　　城隍廟派出容貴巴克坦布○又奏派致祭四廟派出慶麟延秀施恩榮興恩○又呈進九九盒○召見軍機　皇上明日辰初升太和殿受賀已初筵宴已正入座聽戲○光緒二十年六月分選單小京官大理寺左評事倉爾楨河南廕生知府陜西鳳翔張衍熙山東甲知州廣西横州賴久棠江西拔貢知縣廣西融縣陳樹屏安徽四川蓬溪周學銘安徽俱甲河南鞏縣蘇有華安徽監直州同河南汝州鄭煓四川舉縣丞江西靖安王鍾傑四川監巡檢江西新建孫德耀浙江監廣西宜山樊恭億浙江監典史貴州安平傅祥四川監○○革職留任太子少保四川總督臣劉秉璋跪奏爲籌解光緒二十年三批甘肅新餉發商匯兌以濟要需恭摺仰祈聖鑒事竊臣准户部咨四川指撥二十年甘肅新餉銀九十八萬兩飭於十九年年内解三成二十年四月解三成統限九月底掃數解淸當卽轉行隨據該藩司籌解過頭二兩批餉銀三十六萬兩發商匯兌甘肅藩庫交收詳請奏咨在案兹據布政使王毓藻詳稱甘餉有關軍食不能不勉力籌解以固邊陲現於司庫湊得二十年捐輸銀八萬兩津貼銀三萬兩貨厘銀二萬兩减扣六分平銀一萬兩京平銀一萬四千兩折放官票核减銀六千兩共銀十六萬兩作爲光緒二十年三批甘肅新餉按照新頒法碼逐平兌足於光緒二十年五月十三二十三等日發交該商協同慶等票號承領飭令赶緊匯赴甘肅藩庫兌收統限本年七月底依限如數上納所需匯費銀兩仍請查照成案在於厘金項下支銷等情詳請奏咨前來臣覆查無異除分咨户部曁陜某總督臣查照外理合恭摺具陳伏乞皇上聖鑒謹奏奉硃批户部知道欽此○○吳大澂片再據二品頂戴三品卿銜候補員外郎徐棻等聯名禀稱已故兩江總督曾國荃爲前大學士曾國藩胞弟咸豐二年粤宼肆起國藩在籍奉命幫辦團練故總督時以諸生家居兄弟日夜講求禦侮之略平賊之方湘軍創立之始故總督實與有力焉迄咸豐六年賊匪分踞皖鄂江甯等省城逆首石達開大股土竄江西連陷府縣四十餘處湖南東境千有餘里與江西接壤所在闌入人心大震當時議謂江西當東南孔道惟越境援江保衛湖南卽以維繫大局前巡撫駱秉章乃建議三路赴援規取袁州吉安瑞州是年遣前雲貴總督劉長佑率楚軍克袁州進臨江前湖北巡撫胡林翼亦遣湘軍自湖北攻瑞州而吉安一路尤與湖南酃桂界連終以兵餉兩絀未能成軍文宗顯皇帝迭下諭旨以兵力單薄爲憂故總督奮起自請募三千人當吉安一路前湖北布政使夏廷樾前吉安府知府黄冕募捐　其行連復安福永甯龍泉湖南邊境賴以安枕迄復吉安全局益振故總督之功爲大厥後一軍圍下安慶平定江南偉績殊勳昭人耳目而回思任事之始危苦播拄以捍衛桑梓則湖湘人士所極不忍忘者故總督歴官湖北山西现廣兩江等省惠政流聞而每遇湘省應行義舉或捐金倡辦或割廉資助事不勝舉迄今追思尤深感念該總督於光緒十六年十月初二日在任因病出缺奉旨追贈太傅照總督例賜卹賜祭予諡入祀京師昭忠祠賢良祠並於湖南原籍江南省城建立專祠此外立功省分准其一併建祠等因欽此兹湖南省城北戥子橋側購置基址遵旨建祠業經告竣應請奏懇敕部立案列入祀典地方官春秋致祭以彰皇恩而隆享祀等情前來臣查已故兩江總督曾國荃秉性公忠任事勇敢其生平政績功勳久邀聖明洞鑒兹建立專祠工竣相應據情奏懇天國俯准飭部立案以隆報饗除咨部查照外謹附片具陳伏乞聖鑒謹奏奉硃批該部知道欽此○○德馨片再查前准户部咨具奏福建省癸巳年兵餉撥江西壬辰年未完地丁銀五萬兩並准閩浙總督兼管福建巡撫臣譚鍾麟咨以江西積欠閩省遞年兵餉經部議奏暫從緩解其續撥十六年分恊餉仍令如數報解以濟要需嗣又按年指撥銀各五萬兩僅准解到十六年銀五千兩十七年銀五千兩十八年銀五千兩其十九年分恊餉全未撥解所有奉撥二十年曁十九年及欠解十六七八等年恊餉共銀二十三萬五千兩飭委候補同知羅承祖來江守催領解回閩各等因當經行司遵照兹據藩司方汝翼詳稱伏查江西省歴年欠解福建兵餉已奉司議暫准緩解其十六年以後應解銀兩自當遵照撥解惟因江西恊餉過多而閩省待用孔殷亦難延緩現經竭力設法騰挪嗣據各屬解到光緒二十年地丁項下匀出銀五千兩以爲福建癸已年兵餉於二十年五月初八日飭庫動放遵照福建來文如數發交來員福建候補同知羅承福具領援照歴辦成案飭令號商妥速匯赴閩浙總督兼管福建巡撫衙門交收掣批回銷並令遵照回閩銷差詳請奏咨等情前來臣覆核無異除咨户部曁閩浙總督臣查照外所有籌撥閩省癸巳年兵餉交給來員具領匯解日期緣由理合附片陳明伏乞聖鑒謹奏奉硃批户部知道欽此○○德馨片再查兩江總督南字六營奏明由江蘇安徽江西三省藩庫每月各恊銀六千兩又准户部咨前督臣曾國荃奏裁營竣事布置移紥情形並江蘇安徽江西恊餉咨請仍舊按月協濟各等因業經行司陸續籌解嗣南字營改爲煦字營又續改爲老湘新湘等營所有前項軍餉銀兩自光緒十年六月起連閏解至十九年十二月止隨時奏報各在案兹據藩司方汝翼詳稱動放光緒十九年稅契錢一萬八千兩以爲奉撥金陵南字等營改爲老湘新湘等營光緒二十年正月起至三月止三個月軍餉遴委候補知縣陳乃績領解於二十年四月初三日起程由水路前赴督辦金陵防營支應總局交收等情具奏前來臣覆核無異除咨明户部並咨兩江督臣查照外所有籌解金陵南字等營續改爲老湘等營二十年正月起至三月止軍餉緣由理合附片陳明伏乞聖鑒謹奏奉硃批户部知道欽此○○頭品頂戴江西巡撫臣德馨跪奏爲江西湖口建復武曲港改建梅家洲各砲台支用工料等欵銀兩核實報銷恭摺仰祈聖鑒事竊江西湖口縣武曲港梅家洲兩處礮台前因武曲港礮台於光緒十八年二月初五日夜被雷火轟燬經臣飭委藩司方汝翼帶同熟悉工程委員候補知州黄壽英試用知縣黄麟周應熙等親往勘估需用工料銀二萬餘兩擇於十八年七月二十七日興工飭令該委員等駐工監修又梅家洲礮台地處卑濕生蟻應行修理經臣於奏報武曲港礮台興工日期案内聲明俟武曲港礮台修有端倪再行興辦嗣據藩司方汝翼於查勘武曲港礟台工程之時覆往該洲勘明原建暗台孤懸洲中土性鬆浮易受潮濕稟商改建明台並飭委前往吳淞口測繪明台式樣仿照辦理估需工料銀一萬餘兩擇於光緒十九年正月十七日興工仍委武曲港砲台委員承修經前護撫臣方汝翼奏明並委令署藩司福裕接辦旋據該員黄壽英等具報武曲港砲台於十八年十月二十七日工竣共用過工料等欵銀一萬四千六百四十二兩二錢五厘因該砲台位架且在江南機器局修造於十九年四月由江南運到卽於是月二十二日安設齊全計修造砲具用過工料銀一千五百二十四兩六錢六分六厘二毫水脚運費等欵銀六百五十一兩三錢四分八厘九毫又梅家洲尥台於十九年四月二十日工竣用過工料等項銀八千八百五十四兩五錢六分六厘共計兩砲台實用庫平銀二萬五千六百七十二兩七錢八分六厘一毫由前署藩司福裕親往工次騐收勘明並無偷减工料情弊詳經前護撫臣方汝翼先將工竣日期奏報聲明所有用過工料銀兩另行造册請銷各在案兹據總局司道轉據該委員等分案造册繪具圖說取具保固印甘各結由局核明詳請奏咨前來臣覆查此次修建武曲港梅家洲兩處砲台統共用銀二萬五千餘兩核與原估有減無增尚無浮冐情弊應請准銷在於釐金項下照數動支造報除工程做法詳開圖册送部外理合恭摺具陳並開列簡明淸單敬呈御覽伏乞皇上聖鑒敕部核覆施行謹奏奉硃批該部議奏單併發欽此 
 
 

Page 13

 
 
[光緒二十年六月二十六日京報全錄]  
　　宮門抄○諭旨一道錄前○教職單○將軍長奏提犯覆訊妥擬並聲覆原奏各節摺○臺撫邵奏請設分防同知摺○閩督譚等奏彚報春季分委署知縣員缺摺○臺撫邵奏請將安平打狗兩口互移片○護提督卞奏恭接篆日期摺○臺撫邵奏彚報就地正法各犯案由片○陜撫鹿奏知縣揀員對調摺○又奏派員進京恭辦點景事宜片○漕督松奏請仍照原保奬叙片○六月二十六日推班○倫貝子謝賞戴　眼花翎恩○召見軍機○光緒二十年六月分教職單教授江蘇常州李葆恩蘇州江西饒州龍熙恩臨江貴州遵義鄭榮增貴陽俱舉貴州興義司濓貴陽附正諭直隷延慶周兆麒順天廪江蘇溧陽　家瑞常州陜西韓城吳綽乾州福建閩縣袁銘三汀州廣東曲江陳作猷廣州廣西永安陳南聰鬱林四川合州盧鍾成都雲南昆明侯渭珍臨安俱舉訓導直隷廣昌張受恒順天拔　肅通渭線克勳蘭州優湖北竹山呂名峯武昌挨四川南部李本筠夔州秀水潘泉宗成都彰明王式彝重慶俱舉復諭山西襄垣張慶良太原舉浙江江山周光煦紹興廪廣東乳源王士魁瓊州廪四川富順蘇世虞酉陽州拔復訓山西汾陽劉聯科霍州增大同曹承基河東商學挨福建將樂陳文明福州副江西瑞州黄錫朋南康廪四川邛州戴綸喆重慶舉四川順慶蕭德元成都廪雲南麗江梁嘉言臨安廪廣西州胡本姚臨安舉貴州安化張均臣安順副○○奴才長順跪奏爲長春罷市案内人犯遵咨覆訊確供妥擬並將御史原叅各節聲覆緣由恭摺具陳仰祈聖鑒事竊照奴才前因長春商人趙甸升等聽從逸犯李洛榮祖洛翠抗捐罷市並户承曲子安圖賄造言挾制本官將各犯訊明按例分别定擬專摺具奏並附片陳明曲子安所供與衆商並未同謀終難憑信請將原擬軍罪改依光棍例爲從擬絞與擬流之石連城等三犯遇赦不准援免等因奉　硃批刑部議奏欽此旋據御史文郁以此案奏結擬議情節支離恐有裝點羅織情弊奏叅復奉諭旨交部妥議嗣奉刑部議覆御史所叅各節不得謂之情弊案關通省厘捐滌除情弊必須嚴治刁民欲挽頽風不得不懲以重法該將軍前奏所云審愼遲回始行派員前往其非操之太急情形尚屬可信豈得因一經叅奏遽將全案駁令改擬以致厘務大局動形掣肘惟旣據該御史逐層指駁應由臣部鈔錄該御史原奏行令詳細聲覆再檢閱全案供招尚有不盡核實之處爲該御史所未及者如户承曲子安一犯果有知情同謀情事亦必應訊取該犯確供方可擬罪况現有趙甸升各犯亦不難提同質訊確供妥議連該御史原叅各節一併聲覆到日再議等因於光緒十九年十二月初六日具奏奉旨依議欽此鈔單咨照前來當經轉飭遵照去後兹據吉林府知储趙宗翰提犯覆訊取具確共並將曲子安仍照原擬軍罪詳由吉林分巡道訥欽核轉前來奴才覆核無異查御史原奏旣稱李洛榮起意罷市當委員慶安到府之時尚未掛牌起捐被其邀集各家焉能聽其先期回籍置身事外况李洛榮慮及官處不依由伊進京呈控又恐將來所費錢文大衆不算令各鋪公立一紙蓋有四百七十餘家圖章李洛榮如此鄭重其事乃將公立憑據轉交劉會五收存事已可疑迨罷市後爲從之趙甸升等均被獲案看押究竟曾否函致李洛榮進京控告承審各員於此案緊要關鍵並未訊及聽斷尤欠推敲且李洛榮亦未聞有進京控告之事一節現據吉林府提訊趙甸升等供稱李洛榮本爲大會首商闔城各鋪聽其指揮當起意罷市後先行　籍係恐官處不依預爲就近京控地步被邀各家方以爲計出萬全故不阻其回籍至劉會五在會管帳凡會中一切用欵均須由彼　理所以李洛榮將公立圖章憑據交其收存以爲將來憑此攤錢免生異議此情甚確實無可疑伊等於罷市後被獲看押方畏罪之　暇焉敢函致李洛榮令其京控後來李洛榮並未進京想係聞拿逃匿等語奴才查核供詞均近情理尚屬可信查委員慶安到府時雖未掛牌而釐歸官征之告示早經張貼其事已在必行李洛榮亦知罷市爲犯法之事其一面回籍一面罷市正　奸商狡獪伎倆維時尚有首商祖洛翠在會主持衆商更無所用其攔阻迨後祖洛翠逃走山東有書函致李洛榮之理罷市何事衆商未到案者尚多卽在李洛榮亦必早知消息何待在押之趙甸升等函告耶此等無要情節本可懸揣而知承審各員未經訊及似不得謂之疎漏又如原奏各鋪公立憑據之時李洛榮不卽携回轉交劉會五收存已覺無此情理至罷市後趙甸升等被拿王起富意及圖書憑據尚在大會慮被查出起意燒燬卽與劉會五商量檢出騐明眼同燒燬係據一面之詞率定爰書未將隨同蓋用圖章各家取供印證更不足以成信讞况王起富等燒燬憑據係上年十二月十七日之事從犯趙甸升等已於是月初十日先期被拿何以研鞫數日未將爲首造意切實憑據究出任其從容燒燬一節現據吉林府提訊王起富劉會五均稱燒燬憑據人所共知如果並無此事官處何能聞信往拿伊等豈肯認罪等語奴才查各鋪公立憑據李洛榮當日未及携回轉交劉會五收存者係預備日後歛錢搆訟起見會中銀錢帳目尚歸劉會五經手豈有一空紙圖書轉不令其收執矧憑據交與劉會五收存早經趙甸升等供明劉會五等旣認燒燬卽可據以定讞若必將蓋用圖章之四百七十餘家傳案取供印證豈非徒滋煩擾從犯趙甸升等被拿雖在王起富等燒燬憑據以前惟被拿後卽行將犯解省審辦長春距省二百數十里當趙甸升等到省提訊時而王起富在府燒燬憑據適已被獲何能預先查知禁其勿燬該御史以此駁詰殆未細心核閱原案之故又如原奏此案果係李洛榮造意抗捐罷市趙甸升等聽從附和該管長春府知府王鳴珂於衆商密約之事本難究察例無應得處分事後何所布置該將軍隨摺聲請從寛免議難保非因地方官辦理不善激成罷市之案又復慮干吏議諉卸先期回籍之李洛榮指爲造意首犯裝點公立憑據以成其事又供王起富燒燬滅跡之詞掩飾其虚一節奴才查罷市之案如由地方官激成者自應坐以辦理不善之罪若衆商逞刁挾制地方官雖無應得處分亦須從中調停此次罷市後署長春府知府王鳴珂一籌莫展若非統領明順帶隊在彼彈壓貧民必致肆行搶掠釀成事端奴才故謂其事後絶少布置特行撤委調省隨摺奏叅又因刁風不可使長故於結案時請將王鳴呵從寛免議如果事由地方官激成豈諉卸於李洛榮爲首卽可免議矧李洛榮之爲首有各犯供指可憑卽使先未公立憑據而首禍之人事後卽爲衆怨所歸本不在乎裝點更無　用其掩飾又如原奏趙甸升已照光棍例爲從擬絞石連城王林書李丙善各擬杖一百流三千里王起富留會五各擬杖一百徒三年石連城王林書王起富三犯雖據供親老丁單原摺聲明不准查辦留養已屬加重擬議又復附片聲請遇赦不准援免於從重之外復請從重未聞有此辦法此案若指李洛榮爲造意應以該犯原供及公立憑據並曾否進京控告爲斷今該省擬議罪名旣未將李洛榮獲案以供復將公立憑據未能搜出是否實有其事抑或裝點彌縫固難懸揣惟該犯並未進京控告情節顯有不實何能遽斷李洛榮爲造意抗捐首犯一節奴才查向辦情節較重之案如有人犯供明親老丁單例得隨摺聲請不准留養此案原擬不准查辦留養並請遇赦不准援免自爲欲挽頽風嚴治刁民起見部議旣謂辦理過激自應聽候部示惟李洛榮之爲首衆供確鑿卽同獄成若必俟獲案取供並搜出憑據非特該犯未獲案無了日卽已燬之憑據更從何處搜求且該犯係奏請飭拿人犯卽使有意京控亦早聞風遠颺誠如部議豈得因其並未進京控告卽指爲情節不實李洛榮在長春先當會首歴有年所其遇事把持並非一日豈有罷市重情轉不預聞其事該御史語語爲李洛榮開脫罪各恐未深悉底藴之故再部駁曲子安一犯果於罷市之先有知情同謀情事亦必因訊取該犯確供方可擬罪况現有趙甸升等各犯亦不難提同質訊豈能任聽狡避率定爰書且原摺旣稱恐嚇官長意存挾制雖於衆商罷市時並未同謀究非尋常營私舞弊可比擬照挾制官府附近軍上加一等並擬從重實發極邊烟瘴充軍附片又稱與衆商並未同謀等因終難憑信改依光棍例爲從擬絞罪名亦殊水允協應各提犯覆訊確供妥擬等因現據吉林府提曲子安與趙甸升等同堂質訊趙甸升等僉稱曲子安實止貪圖謝儀恐嚇官長意存挾制其於罷市一節實無知情同謀情事伊等旣不敢代爲隱飾亦不忍平空誣以同謀求詳查等語研訊曲子安供亦無異並稱伊如有知情同謀之事趙甸升等旣已犯罪焉肯爲之隱諱奴才查曲子安以書吏婪贓卽屬有干國憲况敢乘危挾制官長其心尤覺可誅附片奏請改擬繯首實非過事周内今旣訊明並未同謀自應按例妥擬曲子安應請仍照原擬從重實發雲貴兩廣極邊烟瘴充軍至配杖一百折責安置奴才前請將 
 
 

Page 14

 
 
該犯改依爲從擬絞之處應請毋庸置議所有遵咨提犯覆訊妥擬並聲覆原奏各節緣由理合恭摺具陳伏乞皇上聖鑒敕部核覆施行謹奏奉硃批刑部議奏欽此○○頭品頂戴定建台灣巡撫臣邵友濓跪奏爲請設分防同知以資控制恭摺仰祈聖鑒事竊查台北上府屬大嵙崁地方在南　山下宅地奥衍環繞叢岡北距淡水縣治七十里南距新竹縣治一百二十里轄隸淡水實爲兩縣沿山扼要之樞光緒十二年間民前撫臣劉銘傳請派内閣侍讀學士林維源幫辦台北撫墾事務曾以南雅地方可分一縣奏陳聖聽在案該縣自開辦撫墾以來番交錯久成市鎭近年茶葉樟腦萃集於此商賈輻輳生業日繁且地逼隘防又值歴年用兵之後奸民游匪出没靡常彈壓稽查在在均關緊要若照前撫臣原議分設縣缺則糧額並無增益轉多分疆劃界之煩若暫事因循則淡水縣遠附府城又苦鞭長莫及似非府佐分防不足以資控制節經委員會縣勘覆批飭司道督同該府核議擬請添分防同知一員管束社番兼捕盜匪作爲衝繁難調要缺名曰台北府分防南雅里番捕盜同知以淡水新竹兩縣沿山地界歸該同知管轄所有民番詞訟竊盜賭匪等案准其分别審理拿禁遇有命盜重案就近勘騐通報自徒罪以上仍送該管縣審擬解勘轄内疎防案件照督緝例開叅如蒙俞允應請飭部鑄頒台北府防南雅里番捕盜同知關防俾昭信守至該同知應支養亷擬請按照基隆同知年支銀八百兩由司給領其年額俸銀應照例支銀八十兩並照澎湖分防通判請設各役四十九名年支役食銀三百三兩八錢編入淡水縣存留項下動支據藩司唐景崧會同台灣道兼按察使銜顧肇熙詳稱請奏並聲明勘建衙署募設書吏應由添設之員察度辦理等情前來臣覆加查核係爲因地利宜起見是否有當謹會同閩浙總督臣譚鍾麟恭摺具陳伏乞皇上聖鑒敕部議覆施行謹奏奉硃批該部議奏欽此○太子少保閩浙總督臣譚鍾麟頭品頂戴福建台灣巡撫臣邵友濓跪奏爲光緒二十年春季分台灣省委署知縣員缺恭摺具奏仰祈聖鑒事竊准部次欽奉上諭各省州縣無論奏調委署代理著每屆三個月彚奏一次欽此奉經先後奏報至光緒十九年冬季分止在案兹查二十年春季分出有署彰化縣知縣俞秉焜飭赴奉山縣新任供職遺缺請以試用知縣丁燮署理又出有新竹縣知縣葉意深調署台灣縣知縣遺缺請以台灣縣知縣范克承未到新竹縣任以前以候補知縣劉威　行代理均詳經批准飭遵在案據台灣布政使唐景崧詳請个奏前來除咨吏部查照外臣等謹合詞恭摺具陳伏乞皇上聖鑒謹奏奉硃批吏部知道欽此○○邵友濓片再台灣打狗口添設海關同治三年間派駐稅務司委員徵收洋稅並准輪船於安平口起卸貨物仍歸打狗完稅領單嗣因安平口泊船較多又經稅務司議准分徵稅項各在案查近年以來安平所收稅項多於打狗且安平近在台南府城外打狗遠隷鳳山縣繁簡亦自不同該稅務司自必體察情形議請移駐安平仍派幫辦一員留辦打狗稅務已據中由總稅務司赫德核准於四月二十日移駐應將安平作爲正口打狗改爲外口所有該兩口原設委員書役人等應卽一體互移以期便益而昭核實除分飭遵辦並咨總理各國事務衙門户部查照外理合會同福州將軍臣希　閩浙總督臣譚鍾麟附片陳明伏乞聖鑒謹奏奉硃批該衙門知道欽此○○護理直隷提督印務開州協副將奴才卞得祥跪奏爲恭報奴才接護提篆日期叩謝天恩仰祈聖鑒事竊奴才於光緒二十年六月初五日在山海關防次接奉大學士直隷督臣李鴻章照會以直隷提督臣葉志超督隊赴朝鮮勦匪奏委奴才暫行護理提督篆務奉旨知道了欽此恭錄轉行到營先經提臣葉志超於督隊起程時將乾字四百四十八號提督銀印一顆封交奴才暂存奴才接奉行知謹於二月初六日恭設香案望闕叩頭謝恩祇領任事伏念奴才忝領偏師備員畿甸仰荷聖慈之拔擢方虞圖報之未能兹復渥被殊恩俾權閫寄揆才非稱彌切冰兢查直隷拱衛京師提督總轄營伍現當移駐濵海整武籌防尤關緊要奴才自維檮昧深懼弗勝惟有勉竭愚忱隨事隨時禀商督臣認眞經理斷不敢以暫時護篆稍涉因循以期仰報高厚鴻兹於萬一所有奴才接護提篆日期理合恭摺具陳叩謝天恩伏乞皇上聖鑒謹奏奉硃批知道了欽此○○邵友濓片再台灣省各屬就地正法人犯業經臣附片奏報至光緒十九年冬季分在案兹二十年春季分查有台灣府屬雲林縣報獲匪犯廖知高台南府屬鳳山縣報獲匪犯　凡幅卽蘇存廖知母三名或糾竊臨時銃斃事主或疉次夥刼得贓均屬情罪重大之犯未便稽誅審明後禀經臣先後核飭就地正法以昭炯戒在案兹據台灣道兼按察使銜顧肇熙彚詳請奏前來除將各犯籍費罪由開單咨部外謹會同閩浙總督臣譚鍾麟附片具陳伏乞聖鑒謹奏奉硃批刑部知道欽此○○頭品頂戴陜西巡撫臣鹿傳霖跪奏爲知縣人地未宜揀員互相對調以重地方恭摺仰祈聖鑒事竊知縣爲親民之官必須人地各得其宜方足以資治理兹查有同州府屬之韓城縣雖係衝簡缺惟民情强悍詞訟繁多兵燹後一切招墾撫綏在在均關緊要非精明幹練之員難期勝任現在知縣王增祺現年四十七歲四川華陽縣優廪貢生應光緒乙亥科順天鄉試挑取第七名謄錄充國史館謄錄四年遵例報捐分缺間前知縣並加同知升銜在部投供候選十年十月選授今職十一年正月到省四月二十六日到任十四年三月試俸期滿請銷在案十七年九月調署石泉縣知縣十月十六日到任十九年六月飭回韓城縣本任七月二十六日到任該員才具明晰辦事亦勤雖任内公事尚無貽誤惟於斯缺不甚相宜自應酌量對調以重地方查有鳳翔府屬之郿縣知縣劉鼎臣現年五十歲湖北江陵縣人原籍福建永定縣由營書入黔辦理營務隨同勦辦安順大定等處苗教各匪案内出力蒙保以從九品不論雙單月卽選嗣因克復永盛兩州收復八寨案内出力蒙保免選本班以縣丞不論雙單月儘先選用並賞戴藍翎旋又克復淸黄各城並連拔堅巢疏通驛路案内出力蒙保免選縣丞以知縣分省歸候補班補用又因克復興義府及新城上游肅淸案内出力保加同知銜請咨赴部呈請分發籖掣陜西光緒十二年二月到省十四年五月丁憂回籍十六年十月起復到省十七年十二月委署韓城縣事十九年八月准署今職十二月十八日到任該員穩愼周詳勤恤民隱前經委署韓城縣知縣辦理妥協措置裕如民情亦頗愛戴以之調補韓城縣知縣實屬人地相宜所遺郿縣知縣員缺事務較簡卽以王增祺對調亦堪勝任等情由藩司張岳年臬司曾鉌會詳請奏前來合無仰懇天恩俯念爲地擇人有裨地方敕部核覆准以韓城縣知縣王增祺與郿縣知縣劉鼎臣對調如此一轉移間人地俱屬相宜史治可收實效如蒙俞允該員王增祺劉鼎臣係以簡缺知縣對調銜缺相當毋庸送部引見所有知縣人地未宜揀員互相對調　由謹會同陜甘總督臣楊昌濬恭摺具陳伏乞皇上聖鑒訓示謹奏奉硃批吏部議奏欽此○○鹿傳霖片再查本年恭逢慈禧端佑康頤昭豫莊誠壽恭欽獻皇太后萬壽恭辦慶典前經臣奏明援照成案將續請報効銀兩交納内務府總司其事並由陜恭派道府大員進京隨同辦理在案兹查有升用道鳳翔府知府熙年截取知縣李晉魁堪以派任應卽飭令赴京隨同内務府敬謹辦理除咨内務府查照外所有派員進京隨同恭辦點黑緣由理合附片具奏伏乞聖鑒謹奏奉硃批知道了欽此○○松椿片再准吏部咨以奴才上年奏保光緒十七十八兩年安瀾案内鹽運使銜補用知府前署淮安府裏河同知准署徐州府運河同知萬靑選請俟離同知任歸知府班後以道員用查該員補用知府之案係何保舉何年月日奉旨應俟查明覆奏再行核辦等因當卽轉飭查覆去後兹據該員稟係同治三年在署鹽城縣任内拿獲鄰境重犯王濚泰等三名經前漕臣吳棠給咨送部引見同治四年十二月十二日奉旨萬靑選俟補知縣並補同知後以知府遇缺儘先補用欽此禀請覆奏前來奴才覆核無異理合仰懇天恩俯准飭部仍照原保奬叙以昭激勸謹附片陳明伏乞聖鑒訓示謹奏奉硃批吏部議奏欽此 
 
