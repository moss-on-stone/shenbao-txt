# 1884 - 175 - 4904028

 

Page 1

 
 
[中西官亟宜和衷説]  
　　泰西各國之與中國通商也固欲共敦輯睦也中國既許西人以通商則亦必欲西國共敦輯睦中西各官即莫不當體兩國朝廷之意以相期於式好無尤斯亦美矣近來英租界中西會審官常有齟齬登於報者不止一次兩官之曲直是非自有公論不煩論斷但竊以爲公堂之上而時有悻悻之色憤憤之詞此豈佳朕也哉夫西官袒西華官袒華人以爲出乎情理之中而實則不可以爲訓高坐堂皇者但以理爲斷不得先存中西之見也西人以數萬里之程途行商於中國或有被人欺凌中國官理應保護而西國恐華官不足以保護西人因而派官來華力爲保護此固在乎情理之中然華官雖不能保護西人而實亦未常欺壓西人不過或有華人而爲西人所用遂藉西人之勢以逞其横則華官不得不壓制之如此等人而不稍加抑制則必漸至目無王法而後已而西官則以爲此我所用之人不可以爲人所欺也此則西官之偏見也西人既有西官極力保護則西人之勢漸張華人而或有受西人之凌侮者西官亦應慰藉而安撫之顧西官既存保護西人之意見則或恐枉凌華人於是華官不得不自護華人此亦情理之事也但華人亦有貴賤之别公堂當憑理之是非不當憑人之貴賤而華官斷事或有重貴而輕賤者即不必有中西之偏見而西官視之則以爲私堂非公堂矣此華官之偏見也有此意見則兩不相下各不持平而會審之公堂且將無日而不各存芥蒂是非中西輯睦之道也夫公堂之上中西官並坐以聽此正如物之輕重待我權衡重者不可抑之使輕猶輕者不可揚之使重曲在於西人自不得移禍於華人曲在於華人亦不得强抑夫西人如天平然我即明明有保護之見存而一情一理必得其平物雖大而輕則輕之而已物雖小而重則重之而已我止知有平中之針而於兩邊之物則有所不顧我止知平吾自己之心以與情理相準而兩造之貴賤不計焉如此則謂之善辦外務如此則謂之諳於會審否則一輕一重一出一入之間其所悞者若何矣夫會審猶其小焉者耳中西交涉其事何限要莫不當各持其平一有不平即無難滋生事端迨事端叢生而後欲思挽回之術即幸而挽回亦必費無數周折則何如先事持平之爲愈乎衡至公也而人不以其輕重爲怨鏡至明也而人不以其妍媸爲仇何則既公且明則毫無私蔽而各得其平如辦理外務之人而皆如衡之公如鏡之明何事不得其平今區區公堂之上事不若交涉之多而時見齟齬不平之端又何説也究其所以不平之故西官必曰我本至公而華官參以私見遂令公者失其爲公華官亦必曰我本至明而西官有所偏蔽遂令明者失其爲明夫是以兩不相下也抑思即此自以爲公之心已有不公之意存乎其中自以爲明之心已有不明之意存乎其中反已以思之平心而忖之自有恍然以悟者自信太深即外緣易惑天下事大都如斯故在公堂之上必須兩平其心兩息其氣氣一動即心亦不得不爲之動心動則其偏也不雖矣古人謂心如止水此制心先制氣之明騐動輒齟齬則或者於養氣之功尚有所未至者歟且大人而被毆無不知痛人而被駡無不知辱若尚無被毆被駡之事而或見以爲無窮之痛無窮之辱此何故哉當此任而不能勝遇此事而不能成　可痛可辱爲孰甚焉今中西官若未能和衷共濟時有齟齬吾不知其曲在何人而其中必有曲直之辨曲者即不克勝任者也西人曾欲請於總理衙門以租界會審之員當委官尊權重者竊謂幸而會審之中西官權尚不重設權一重則其意見所不合者事當更大又將奈之何哉華官袒華猶可言也袒及於無禮之華人則悞矣西官袒西猶可説也袒及於西人所用之人則亦悞矣吾則謂華人西人不必區别遇事而折之以理待之以平用是以處會審之任不難即用是以處交涉之件亦不難也請以質之知外務者 
[越南電音]  
　　○法人在越南近爲華軍攻殺本舘已疉據電音登報然因何肇釁尚未詳悉乃昨得本埠官塲電報其大略言初一日法軍無故率大隊至廣西邊界觀音橋逼我防營讓退各營囑候撫憲復示法即放砲攻逼我軍不得已亦列隊迎拒初三日法兵官又違約來攻前敵營力拒始退是則法軍之或死或傷亦咎由自取特既已議和兹仍接仗恐從此又多唇舌矣 
[學業有成]  
　　○前在日本學業之朝鮮世冑徐載弼等業經户山學校考試學業有成於五月晦日給予徐載弼申應熙林殷徵鄭行徵申重撙白樂雲李秉虎李逮央尹泳觀鄭蘭教朱應學河應善鄭鐘振等十三名卒業執照矣 
[朝鮮近事]  
　　○朝鮮仁川五月二十八日來信稱近來商情與前無異交易淸淡毫無起色銅貨則價值日賤各貨擁滯不消商人終日閑遊奕棋消遣由長崎釡山等港轉去之娼妓大爲失望既到後當道不肯給予執照是以私自賣娼者甚多於是嘆苦之聲不絶于耳兵船來去靡定但就目下所泊而言則有英國兵船一隻日本日進艦一隻又　舨船一隻惟乏貨物可裝又怡和洋行躉船一艘英國領事舘現借日本貿易會社樓上爲衙門竪以國旂日本領事舘則堂皇美麗高大宏暢實具壯觀小林領事現往內地遊歷派屬官久水代理警察署亦盡心查拿私娼事務頗爲繁冗也病院原在官舍內房　因地　狹隘不日擬即築建新病院以資療治查居留該港之日本人共四百五十六名口於五月十五日悉移入新定之租界其中三分之一係商人新築之屋其餘皆租小房居住然在外國地方似不雅觀今已少加裝飾雖目下欲謀新築無如生意竭蹶亦無可如何也第一國銀行目下裝運磚灰等物前往建築大厦其經手人 
 
 

Page 2

 
 
爲木下氏力爲經營將來落成時當必壯觀也○近來韓錢日多日本紙幣日少內地之人每向錢店兑換紙幣土人有換紙幣以歸鄉者三菱公司分庄名爲福島屋前所借行基在日本舊租界之內今已搬移其地已爲中國租界業已立碑稱爲華商地界計華人約有三百名亦有建造屋宇者開設洋廣貨店京城亦開分店英國租界即在海岸兩傍開拓小邱分爲五區部　已有頭緒現在修繕道路行將落成洋人陸續前往怡和洋行已經設立字號英商兩人帶同華人三名税關即借韓人屋宇少加修繕而爲之關上辦事皆英美德俄蘭奥中日等國之人能通英語之韓人無一名在關供役者而穆叅判與德人穆麟德不時赴關廵閲至韓地氣候寒暑針五十五六度朝夕尚用棉襖正午衣單然近海天氣瞬息即變即前月念七日大風雷雨爾時雖日夜穿棉尚嫌過薄也 
[儲憲將臨]  
　　○本届江浙漕白糧米海運至津由津駁通辦理極爲迅速計上月二十左右南米均已一律兑竣所有在事員紳陸續均已南下聞江蘇糧道憲王觀察定於閏月初五日由通赴津即日乘輪來滬云 
[江撫政聲]  
　　○江西廵撫藩偉帥蒞任以來已及兩載下車後即整飭地方一切善政如書院則格外優奬嬰堂則籌撥經費舉凡察吏考功無不實事求是利必興而弊必去萬民愛戴屬僚亦於　憚之中推誠感服近以軍報絡繹而江垣又僻在內地凡文報之由輪船電局來者均至九江而止潯郡距省三百六十里尋常驛遞極快須四天方能抵省間亦有遲至八九日者於一切緊要文件遺誤匪細近奉中丞札飭各營遴選壯兵於省潯官塘每十里設一舖按舖遞送限一晝夜達省創辦甫一月已著成效前報所登塘兵接遞要電遲誤實屬因循嘗試即經中丞大加懲創現在奉令維謹循環來往迅疾異常闔省文武衙門命稱便利得未曾有又以省境鄱陽湖風浪奇險官商出入常有泊守風信至十餘日而未能掛帆者覆舟喪命亦指不勝屈刻下中水派委幹弁來滬定造小輪一艘以便專走是湖聞需價僅五千金而化險爲夷可以指日程途亦前此未有之利也又中丞於上年籌貲設立官醫藥局爲民治病一時赴局就診者幾於門限爲穿兹又聘請蘇人陳嘯梧司馬胡少卿少尉前去陳胡二君蘇城之究醫學者向推巨壁今爲中丞聘請准於初八日附輪西上想彼都人士早已延頸跂足而望行旌之戾止矣以上據豫章遊客來言爲之拉雜書此 
[十省通電]  
　　○中國創設電線甫届三周綿亘已及十省現在除津滬浙閩江漢均已竣工外又由香港至廣州佛山廣西梧州潯州南寧龍州亦已一律通報其支線亦愈推愈廣浙之嘉興蘇之無錫直之盧台東魯之德州台莊亦均添設子店計現已設立之大小電局共有三十有八處派用打報學生一百二十五人報費則每月各局推算總在二萬圓以內本埠總局月可售報一千五六百紙得費約五六千圓其他如嘉潯杭蘇之絲汛漢潯閩浙之茶汛洋商瞬息傳音幾至不暇應接尤可利市三倍屈指創辦伊聲謡啄紛來官商交謫乃曾不逾時成效已灼然可觀現在議興鐵路火車得此相輔而行當無不各臻美利諺所謂天下無難事只怕有心人正爲今日之辦洋務者言也 
[合浦珠還]  
　　○杭垣竹竿巷內有開浴堂之俞錦元者本越人而家於杭者也膝下八歳一女五歳一男父母皆愛護之上月念一兩孩戲於街路間拾取桃核愈行愈遠竟忘歸路不知如何竟被拐徒騙去家中至晚不見兩孩歸來四處鳴鑼追尋杳無蹤跡復央多人分向十城門守候亦復無信俞夫婦惟作楚囚相對悔不欲生不期至念三日忽有巷口之賣蛋捲者某甲特來報信據云兩孩已被拐過江幸在西興爲我撞見當即拖住拐子遂即逃去據女孩云外婆家東浦故擬就近送交外婆託其送杭自可放心無如外婆家無可尋覔幸有某酒店夥向在竹竿巷口開店者與兩孩亦皆相認現暫託其收留我則來杭報信同往領取也夫婦得信如獲珍寳欵待優漏即於次日渡江同往至酒店再三叩謝親領兩孩而歸不料八齡之女略知人事據云在千勝橋地方被甲騙去尚有衆安橋之賣燒餅者相帮同抱在路打我即於是日出城渡江直至東浦市上爲酒店夥呌我識破云然已得珠還即亦不究諺云來説是非者即是是非人誠哉是言也 
[瘋犬傷人]  
　　○四五月間天氣炎蒸犬多狂猘杭垣菜市橋之三聖包口某家一犬近患瘋疾其家本鎖而縶之某日旁晚繩忽咬斷狂奔出門適前有一鄉人行過犬尾之狂吠其人方麾之以肱犬直前向其左臂一口其人負痛狂呼幾乎暈絶衆人趨集爭視見色已紫腫臂巨如椽急爲延醫救治用藥敷之以油繩札之然須保過一晝夜方可有命也衆隣以此犬害人留之必有後患爰驅之隙地圍而擊斃之相傳梅天鬱蒸之氣凡毒蛇惡物無不啓穴而出其腥涎吐沫沾染草上犬誤嗅即成瘋症故其毒最易殺人云 
[東瑣誌]  
　　○温郡近言一孩子戯班脚色均係平陽人年在十一二歳左右共有二十餘人惟小丑年僅八齡氍毺甫上顧盼生姿真足令人解頤嗣因班中有數人回去不敷扮演管班者遂在温郡哄誘人家子弟學習唱戲墮其彀中者指不勝屈匪徒亦藉此得售其拐賣之技故連日父尋子兄覓弟之事時有所聞安得當道諸公逐彼教師還我子弟耶○新河街黄府巷地本荒凉人跡罕到上月十六夜二鼓時有一婦人路經是處突被流氓數人扭至空坦五顯廟後意欲輪流姦汚該婦大喊救命始有該處居人開門觀看將各流氓批頰數下該婦始得走脱郡城法紀之地各流氓胆敢攔路强姦尚復成何世界耶○距西門外十里地名牛塢嶺鄉人在山上播種番茹挖掘泥土倐聞轟然一聲山即崩陷俯視其下約深數丈中有石室一座四面皆砌磚牆室中有古磚磁瓶等物磚上鐫有篆文字跡模糊不能辨認惟傍有大明三年六月初七日字樣略可辨識古墓犁田松柏擢薪弔古者不禁感慨係之○永嘉張邑尊於五月二十六日往西門外檢騐落河身死命案相傳死者年約三十餘歳係某木行夥友因偷山客洋數十元當被查獲該行遂即扭送捕署禀請究辦途次掙脱及衆人追趕業已投河身死云○大南門外虞師里葉周氏控孫洪煥被賭棍鐵絲蘭娒兒等誘賭局騙一案現在聞已調息葉周氏情愿捐助海防修費洋一千二百元請將各賭棍過堂釋放已蒙張邑尊批准在案大約日內即可將各賭棍保釋矣○永嘉河下鄉白象地方張氏於二十六日赴縣控子張某被瑞安生員翁某父子誘賭局騙輸洋甚鉅呈請究追等情當經張邑尊飭差前往僡提並懸牌於二十八晚堂聽審向來辦理賭案未有如斯之迅速也 
[謀財害命]  
　　○維新報載有順邑縣屬登洲鄉處露財殞命一案據云五月十五日在該村路上在往來行人頻聞臭穢之氣不勝詫異根尋蹤跡突有屍骸覆在田上禾苗茂密之區其首陷在泥中身穿白汗衫綢褲身上受傷兩處合鄉哄然着地保到縣稟請相騐適因縣尊有事委都甯分司代行相騐騐得死者左喉顙左太陽兩處俱被刀傷致命查當日情形據前兩天在田中做工之人聞有喊救命之聲立即左瞻右顧毫無動静只見有上寮鄉麥姓袁姓二人在田邊濯手耳餘無别見供畢突有人在旁遞禀乃預涌鄉吳姓禀內説死者吳光乃其弟也求官伸寃官問爾何以遽知死者是爾弟耶伊説死者之手指孿生脚甲陷下與四弟同形確騐屍身與之相符官又問預涌與登洲所隔甚遥爾何以一旦便知據稱死者往新架波埠將近十載屢有書信往返去歳底曾有信回家説快則今年正月中遲則四月底定必歸家一轉而且本月初間有友人到來問及新架波來信説死者已返多日聞言之下頓生驚異死者又有一兄乃開擺往來龍潭省城渡船者於是問省城埔頭客店得悉有麥姓何姓二人初七八數天在此寄寓又有吳亞光亦常相往來似是密友聞是同在新架波返港者也該店説出真情廹得四鄉查訪迨後聞登洲鄉有 
 
 

Page 3

 
 
在路斃命者故即來此認其屍知爲弟郎死於非命見官紳立帶鄉勇前往上寮鄉找尋麥某誰知他已逃遁又到潭村鄉捉獲何某到案蓋何某名阿曾與麥某吳亞光三人於今月初俱由新架波同船回香港少住又同往省何麥二人同住客店吳亞光不知何處寄寓但每日三人必相會閒遊在省住有一二天麥某力邀吳光到上僚遊玩然後回鄉未遲吳某見朋情如此難以見却即搬齊皮槓二個而且身上並有金表一個金褲帶一條時當露眼故麥某屢有謀財之心恨無其便故邀他歸家以得行其志於是三人即由岳歩省渡駛至登洲上岸到麥某家中住宿何某得聞母親已故刻即先回潭村所以吳光之行李出入街隣俱知是晚殺雞爲黍以欵故人相與盡醉翌晨早膳麥某邀其舅氏袁某到來同席談讌之際因謂何曾母死爲友者應往祭吊時當午後麥吳袁三人徒歩往潭村吳光乃不識路徑任得麥袁帶路二人與吳光行至登洲鄉村外四望無人即將吳光連斫二刀當時畢命急將其屍擡置田中陷其首於泥內以爲無人知覺不意做田工人聞喊救命之聲抬頭一望見其郎舅二人濯手故今日得以明白他時捉獲麥袁二人定然難逃法網何某今日被獲聞説闔鄉能保其無此事但他確同二人回鄉即與二人分别歸家而奔母喪連日在家故闔鄉可保亦非謬妄目下明鏡高懸必然訊究明白不使兇人漏網以逃戮也 
[武弁受辱]  
　　○袁江來信云城守營北岸汛千總某君於上月二十二日擕帶兵役數人至太平庄彈壓蓋是處方演青苗戲賭塲寳攤紛然麕集某千總喝令捉拿畏勢者無不鬨然逃逸至有　溷者內有一强項者昻立不避因執訊之乃左營兵也某千總令笞之笞後兵回本汛訴諸汛官達之營官某叅將復邀同伴數十人來欲挾某千總同至營官處某千總挺身將去甫誇馬兵忽拖之下曰毋作態請與子偕行某千總見勢不佳隱忍許之詎至半途兵之黨類大肆羅唣或加以拳或踢以脚或以穢物汚其面目并毁裂其衣冠某千總此時亦無可奈何迨進謁營官營官乃曰此兵已調充練軍歸新兵營節制矣某千總懊惱而歸誓欲以性命洩此氣訴之本營都司中營遊擊暨王邑尊極力調處某叅將執不理後漕憲聞之詢於城守都司都司直言無隱漕憲怒將委員查辦某叅將不獲已始賠衣帽等物將各兵痛責令向汛官服禮云 
[浮屍無主]  
　　○月之初三日申刻甯波城西三圖地方有順水氽來男屍一具不知何處失足落水觀其面貌約在二十一二歳身穿白布小衫褲足穿白布雙梁京式鞋髮添白線紗繩由該處地保撈獲一面徧貼招認字樣延至次日下午並無屍親來認始由善局領棺收殮插標待領云 
[嚴禁倒閉示]  
　　○甯波府正堂宗爲出示諭禁事查甬江錢業爲百業之綱領聞自去年以來倒閉之帳層見疉出以致庄多閉歇故去年三十一家今則僅存十八家惟其閉歇之由實因藉倒圖吞所致凡各業一經倒閉動以錢債細故官不與理爲辭於是本可不折者必折而後已本可少折者必多折而後已明瞞暗騙狡獪百出藏匿現洋者有之偷運存貨者有之甚至本有産業之東將田産店屋等揑稱售出倒　年月各産竟化爲烏有一經受虧理直不多幾時便爾重新立業且杳倒閉之家半係夥伴侵漁若經追討輒推店東置身事外此等刁風更屬可惡目下各庄情形其歇業者無論矣即現開各庄有存不敢存放不敢放之勢市面之壞至此已極如糖米油鹽花蔴靛青各行陸續閉歇者亦皆職此之故本府訪聞以上情形殊深痛恨查定例京城錢鋪如將兑換現銀票存錢文侵蝕並因存借銀兩積聚益多遂萌奸計藏匿現銀閉户逃走者立即拘拿監禁一面將寓所貲財及原籍家産分别查封押追勒限兩個月將侵蝕藏匿錢文全數開發完竣其起意關閉之犯枷號兩個月杖一百若逾限不完照誆騙財物律計贓科罪一百廿兩以上發附近充軍一千兩以上發黑龍江一萬兩以上絞監候仍勒限追賠仍行本犯原籍於家屬名下追償等因是錢債並非細故誆騙律有明條除行各縣所有控案認真追辦外合亟出示曉諭爲此示仰各錢鋪及各業人等一體懍遵各矢誠信互保市面切毋乘機圖吞喪良騙匿致千重罪凡有吞匿店東固不准置身事外其經手夥伴人等若不將店欠理淸不准他人雇用違者東夥一同究辦毋違特示 
[本埠官報]  
　　○昨報憲節抵滬一則兹悉兩廣制憲行轅本預備在金利源棧房而前晚憲駕登岸則仍至天后宫傍之欽差行臺與許星使同駐節焉昨早本埠印委各員及鐵廠總辦招商局總辦等俱往請安張幼樵欽憲亦往拜會許竹篔星使欽憲仍駐節舟次因即欲赴閩故也聞今日張制憲與許星使同往製造局勘閲機器工作排隊前往業經陳叅戎知會黄芝生太守轉飭廵捕房派捕沿途照料矣又聞明日二點鐘時美國哲領事往拜許竹篔星使而星使則於兩點半鐘赴江海關答拜税務司云 
[循例施醫]  
　　○時届夏令貧民疾病漸多關道憲邵觀察志切痌癏循例在藥王廟設局施醫自本月初一日爲始早經出示曉諭矣 
[釋放水手]  
　　○前報寳生輪船搭客控該船水手人等搬搶物件一案兹悉前夜翟副領事已飭捕頭將水手等一併釋放矣 
[賣女朦控]  
　　○江北人陸寳發投上海縣控稱有女名順兒於前年不知被何人誘拐現已查知在鄧開英家爲娼求恩提交黎邑尊准詞提集人証詎順兒又被轉賣與鄧桂林家爲妓前日蔣明府訊據陸寳發申訴前因鄧桂林供稱順兒係陸自行托人賣與我者詎尚敢來案朦控求恩明察明府詰順兒供年十五歳陸寳發並非我父乃我母之拚頭已經被賣兩次求恩超拔明府得供大怒欲將陸笞責忽順兒之母何氏上堂求恩供稱實因逃荒來滬衣食不繼在路蒙陸周濟故將女暫行抵押並非賣娼現求恩准領回原　　　不敢再蹈前轍明府申斥該婦不　將親女賣娼况已抵押兩次尚敢來案矇控殊屬非是飭將陸寶發何氏各掌頰四十鄧桂林賣良爲賤亦　不合所有價洋一百圓着陸寳發繳案充公旋據順兒聲稱如母親帶我回籍須着覓妥保不准再賣爲娼明府嘉許之即着覓保具領回籍不准逗遛 
[拆屋候訊]  
　　○法租界鄭家木橋堍有某木行其房屋係該行自造而地則爲洋商之産去年間該地經華人某甲租定將該處房屋翻造而某木行之屋毋庸更改但該木行曾欠某甲銀兩即將所自造之木行房屋抵押於甲現在該木行不知何故將房屋拆缷雇船裝料他徙未及解纜被甲偵知立報捕房派人將船看管諒於明日由公堂訊斷也 
[法界公堂瑣案]  
　　○禮拜六泰州人錢姓父子禀稱挈子女來滬尋親船抵碼頭被慣作曰螞蟻之沈姓將女騙去偵知在蘭芳里對面之烟館樓上懇請提究翁太守即飭法包探孫寳生帶同原告前往拘人詎法包探繞至捕房而原告已坐東洋車先至烟館將其女及一周姓人出外見法包探來即將兩人交押捕房法包探將情禀訴太守提女詰問據供名緣金今年十六歳父名錢忠甫及詰如何到烟館見取洋元否答稱係周姓領去曾取洋十四圓父用洋十圓周用洋四圓等語太守着仍管押俟解公堂核斷○昨報仙女廟人許同儀控朱東儀搶去袱包一節昨晨太守臨捕房法包探稱在小東門外小工棧中搜出原包呈案太守傳原告將包點明領去隨詰朱東儀前稱許曾借去烟資飯錢二百五十文果有其事否朱東儀稱實無其事包袱爲伊寄在我處翁太守謂若果由伊寄在爾處何致控爾顯見爾藉端拆梢着仍管押俟解公堂核辦 
[游熊雜詠　甲申五月請假游熊本]  
　　山河表裏鞏郊扉商社雲連耀旭旂　日商合集公司謂之商社　見説此鄉饒物産茶綿烟種稻梁肥　熊本物産以米爲最其次烟葉茶緜○化洽絃歌習俗端六街無復抱箏彈女閭三百知何處只在花岡山下看　熊本街內禁絶　娼 
 
 

Page 4

 
 
其他歌妓皆别處於花岡山○宰官饒有大儒風十載勳名保障功　日本明治十年西鄉之亂縣令富岡君親在戎行　善政宜民難盡述美　治獄似于公　縣署監獄整潔教養兼施雖云效法泰西然與古之自新所亦復何異○此邦警察仿金吾西例何曾古道殊客金關防嚴犯夜　余寓一日亭旅舍縣令富岡君派廵查二名廵夜　狂夫折柳可無虞○戍衛安排第六營屯軍細柳亘長城　日本陸軍分作六鎭熊本鎭爲第六軍管　五重玉壘森刁斗不雜民居只養兵　熊本鎭城築於三百年前鎭守嘉滕氏之故城也周圍依山疉壘共有五重今鎭台屯兵於此其官有少將有參謀長有大佐中佐少佐及諸校尉衙舍兵房武庫醫館皆照西法部署井井有條○鎭臺城下練兵塲鵝貫魚離日不遑未雨綢繆軍計遠　家大事在戎行　熊本鎭台所轄弁兵其中歩兵砲兵工兵及輜重兵約共六千餘名日日操練刻無暇晷　　[  元眉未定草]  
[甲申夏日余與長崎美國領事準氏將軍並其同國友人符蘭度韋里近兩按察同游佐賀佐賀縣令鎌田君一見如舊相識日歷六月十日是爲華歷五月十七日鎌田君設席於當區伊丹氏之家招余及美國同游諸君赴宴比及席坐定鎌田君書贈七言律句一章吐詞風雅備極繾綣綢繆之意因依韵奉酬]  
　　○比隣原不隔天涯投轄多情禮意加縣入河陽逢藩岳客來川上泛虚槎梅兼松竹爲三友　川上有松徑可十里又有竹林約五六十畝其上流即爲梅野村多梅樹　米與和淸共一家　日人呼美爲米和即日本别名　最愛風流新令尹詩章吟就筆生花　川上係佐賀河水上流地名　　[  元眉未定艸]  
[余偕米國領事準氏將軍及其同國友人符蘭度韋里近兩按察抵佐賀縣日佐賀縣大書記官金井君派員導游川上午刻設宴於神埜神埜係故侯别莊地有曲澗茂林極擅園林之勝宴罷金井君索余題詠賦此奉呈]  
　　○幾年游宦在長崎夙昔交情兩兩知舊雨欣逢多欵曲今朝宴集好題詩　金井君前爲長崎縣少書記官故首句云　廊通玉澗穿紅砌盤列金樽對碧墀如此園林供客覽東西人士總相宜　　[  元眉未定稿]  
[川上舟中口占]  
　　○川上重游䇿杖尋江十蕭寺碧雲深買舟日午來神桂飽看溪橋十里陰　　[  元眉吟稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
