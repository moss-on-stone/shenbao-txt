# 1887 - 237 - 4905165

 

Page 1

 
 
[百廿四號畫報出售] [  點石齋啓]  
　　刻畫鬼形遊行廛巿相傅爲孟蘭盆會盛行於七月間其目曰普濟孤魂又曰驅除疫癘亦鄉人儺之遺意也乃者會經英大馬路被印捕喝阻阻之不住要而奪之互相爭毆眞是好看煞人茲圖之以博閱者一噱准於十六日出售後附淞隠漫錄圖說一則此佈 
[新書出售] [  點石齋主人啓]  
　　啓者本齋所印淞隠漫錄乃天南遯叟所撰卽味閒廬所云後聊齋誌異圖說初集也此書本屬十有六卷今先以十二卷刋出問世尚有四卷歸人續錄遯叟行篋中所有新奇怪異之事甚夥巳成淞隠續錄十二卷容俟嗣出至於淞隠漫錄一書其筆墨之瑰瑋詞句之華麗可不必言與蒲留仙聊齋誌異後先媲美可無愧色近代說部無出其右每篇之前繪有一圖皆倩　手爲之出自吳君友如之手者亦復不少所書蠅頭小楷工整端繼雅近簪花妙格如於無事之時窗明几凈焚香展閱亦可以消遣世慮洗滌煩襟較世間惡札自有霄壞之判想覽者不以余言爲河漢也謹訂四冊定價每部洋一元二角準於七月二十日出書凡欲售者請至南北申昌可也如有躉買價當從廉特此奉聞 
[新出石印試律時宜出售] [  點石齋代啓]  
　　是書廣搜近時舘閣試帖佳作各省試牘曁新出稿本積數十種之多精選四千首分春夏秋冬四集附以四時總集其題皆關時令而兼天地人物之廣飛濳動植之繁上而朝政下而民俗以至名勝古跡無所不有詩取新警工雅凡庸舊者不錄編法以題末一字分韻爲次最便檢閱其精選工鈔詳校尤爲有目共賞現託點石齋石印訂五本裝綾套定於本月望日出書每部價洋一元躉售從廉賜顧者至三馬路申昌書盡室面議 
[書督辦雲南礦務唐中丞奏稿後]  
　　嘗言中國礦務利固厚而弊亦多自從泰西通商以來華人銳意開礦而綜計數年間所開各礦其可以實有把握者惟徐州之利國鐵礦與雲南之銅錫各礦而已此外虚張聲勢情同詐騙資本用罄礦事絶無影響此等固不足論卽有認定礦地看準礦苗動工開挖而迄無成效者亦不知凡幾基隆開平煤礦則與五金之礦異而西人以爲煤礦之利厚於五金以五金出礦尚須煆煉殊費工力煤則隨挖而出卽可運以資用且日用所需五金爲少煤爲多以故得一五金礦不如得一煤礦之可貴今中國則重五金而輕煤煤礦除基隆開平而外不聞有人議及五金之礦則忽焉而東有一處忽焉而西有一處惜乎未克收功於一旦前聞利國礦總辦胡熙齋太守將該礦中開出之鐵砂親自運赴南京聽候制軍化騐其化騐之後不知若何尚無確信惟聞該礦鐵砂一經融煉色美質精然則此一礦也自有日進之機矣說者謂該礦得地故有成效而不知此事實賴乎人謀胡太守辦理此礦惟日孜孜認眞講求竭力圖維并不有從旁掣肘之人夫是以數年之間克奏膚功也雲南之礦向來開採其礦地不待乎尋覓其礦苗不俟乎履騐老硐中雖已所出不多而尚不至於告竭新硐則更易於跟尋取之不竭第以人工所挖未免遲緩改用機器則所出益多前者早經奏請開辦招集商股購辦機器召募人工每年承運京銅若干批至去年而所應運之銅亦經批解如額是其辦理亦不爲不善矣顧胡觀察遙駐滬上辦理招商而商股鑒於數年内之前車往裹足不前竭力招徠來者總不甚旺加以事權不一而觀察能者多勞江南上憲常有要差檄委實有不能兼顧之勢全太守一人卽曰事事親裁刻刻遠慮可節者節可省者省務以涓滴歸公不使有絲毫耗費然此等局面亦有大體况太守才能雖裕位望尚輕終不免於諸事牽制迨欽派唐鄂生中丞督辦礦務而後聞之者咸欣欣然有喜色而相告礦務之興其在斯乎其在斯乎中丞前在四川辦理鹽茶水利等事莫不公私兩盡上下同聲稱頌至今猶嘖嘖弗衰可知中丞幹濟之才固有非尋常所能及者今於初接任時恭摺具陳辦理情形而益知中丞之於此事實有瞭如指掌者也摺中所陳礦務情形均係實在絶無一毫粉飾於其間所云招商局以機器開辦而所出反少亦屬實情而其所以反少之故則由於商人投股不能踴躍商本一或有絀卽不得不停工以待此所出之所以少也今以滬上之事統奏請歸天順祥辦理其意在於以商招商較之以官招商自覺見信更深招徠更速而運銅錫等來滬亦可便於銷售計之善者也天順祥辦理此事其能否得法固不可以預卜想唐中丞素有知人之識其一旦奏請派辦當必有深知其足以勝任愉快者蓋自是而該礦務之辦理益徵得法而所以裕國便商者道在此矣夫中國之礦務其先苦于不能開其繼在於輕易言開其終遂至不敢復開先之不能開則以定例有禁故也禁之者鑒於前明而實類乎因噎而廢食于是言富國者請弛其禁迨禁旣弛而人人皆欲貪天之功盡地之利數年間直無一人不言礦務紏股集貲輕舉妄動而狡黠者遂乘間以逞其奸謀甚有以所收之股本另行融化充作礦質以欺人耳目者巿儈中人苟能稍通聲氣卽大言炎炎啓口動言礦務以至無幾何時而虧倒者不一而足其所謂虧倒者豈眞虧倒也乎乃以衆入之資本歸之於一人而彼一人者又日日嫖賭吃着慷他人之慨未嘗一顧其後金盡裘敝則望望然去之而所謂礦務者亦從此休矣衆人無可奈何卽或控官究追而妙手已空終屬無可追償付之一歎已耳若此者皆以無督辦之大員故也苟早有督辦之大員則凡有議及開礦者先須禀明督辦督辦必責成殷實之人承辦其事若此上下相維事乃有濟否則聽其自爲未有不虧倒之理雲南礦務固不慮此而督辦無人猶不免事權之不一觀於唐中丞入告嘉猷有竊喜前言之倖中者已 
[上諭恭錄]  
　　七月初九日奉上諭翰林院侍講學士會章奏假期屆滿病勢未痊懇請開缺一摺曾章看准其開缺欽此 
[本館接奉電音]  
　　昨接在京友人發來電音有本月十四日上諭一道敬謹譯登○七月十四日奉上諭譚鈞培奏已革鹽提舉虧欵延不完解照例監追並奏叅該管鹽道各摺片已革雲南黑鹽井提舉蕭培基前因積欠鹽課等項銀兩經岑毓英奏叅勒追迄今尚欠銀九萬餘兩之多實屬玩延蕭培基着卽監但並查明任所寓所有無資財寄頓一面咨行該革員原籍將家産一律查封存案備抵該管鹽道鍾念祖在任八年於所屬虧欠鉅欵並不據實揭叅難保無扶同徇隠情弊非尋常督徵不力可比據奏該員前經請咨引見現回原籍鍾念祖着卽行革職並飭浙江巡撫飭令卽回雲南淸理前項積欵毋任遷延餘着照所議辦理該部知道欽此 
[漢口大火電音]  
　　昨晚十點鐘接到漢口訪事人發來電報云十五丑刻漢口忽兆焚如其時風力甚猛祝融益肆其虐火勢飛過對河不可遏止直燒至午時始得熄滅計兩岸焚去房屋竟有千餘户之多河中亦焚燬船數百艘是諴可謂大災矣至具如何起火及一切詳細情形俟接續信再行登錄 
 
 

Page 2

 
 
[津事紀要]  
　　天津府汗子常太守前奉傳相委往南皮會審要案已列前報兹悉太守於初五日回津復命○前報開　鐵路展長各節兹已由胥各庄接至田莊計長百里安置輪車已沿途行駛矣○新簡廣西平樂府知府趙太守時熙於初八日到津在紫竹林佛照樓小住口旌聞于初九日乘高陞輪船來申取道往粤○天津自五月廿八日起霪雨連旬京師亦患霪雨積潦成渠不通車轍而楊村西岸北運河决口通州平家疃又復决口附近田園廬墓均在水中沿途電桿多被冲折電報之不能傳遞已閱多日電報局派員赶卽飭工修理於初七日完竣現已照常通電矣惟水勢滔滔汩汩仍不少殺○日本駐津領事波多野承五郎之夫人於初七夜仙逝領事不免如奉倩之神傷而各國領事亦懸　以誌京悼○候補直隷州任石泉直剌向在縣署讞案有年因病請假而候補知州章定庵剌史向充縣署發審者現復奉委前赴河工差次津邑獄訟繁多宫大令勢難兼顧禀請候補知縣張紅山大令國治王松坪大令國瑞到縣相助爲理○湖北剥船共計二百三十三艘分作兩起附於江北江蘇河運之後解津已於前月報到管解魏觀察等資雇工匠油捻一新已於月之初六日全數請騐其水手人等無所事事候船回申連日游蕩街頭動輒滋事初八日在紫竹林法國租界向賣梨人鬥毆旁觀者代爲不平喚捕拘獲三人送究若輩聞之糾衆報復捕復協同居人之喜事者嚴陣以待復獲四人統解法領事轉解租界委員旋由津海關道加恩斥釋俟招商局輪船到津載之回滬自鬥毆後工程分局曁彈壓員弁爲亡羊補牢之計連日督率兵役就租界巡查以免滋事○津城霪雨連旬菜苗豆麥半多傷損菜值異常昂貴而玉麫每斤已增制錢兩文惟曰麫尚無漲落云 
[走石飛沙]  
　　杭垣入秋後天氣頗熱雨師風伯久未蒞止月之初九日晚六點鐘後黑雲自西北方來倐忽間重疉萬堆濃陰四合電光閃閃雷聲殷殷風乍起而雨亦來矣雨勢初甚猛厲片刻卽止故得雨不過寸餘當風乍起時太平橋下之黄巖巷口有小茶室平屋兩間正如魯靈光殿巋然獨存門首搭一凉棚高出於檐凉棚經風一卷凌空飛舞門前邊柱本已霉爛被風帶倒屋遂傾圯時茶客頗多均壓在屋内有如蝨之處褌魚之入甕幸左近隣人冐雨施救將受壓者一齊救出損傷之人聞頗不少幸均無性命之虞乃知飛廉氏雖飛揚跋扈未必遂無好生之德也 
[護姦殺女]  
　　杭人阿四一妻一女在武林門外之混堂巷口開一烟室與某篷匠婦私通舍家鷄而戀野鶩遂視妻如眼中釘妻素懦弱亦聽之弗與較也婦固半老徐娘有阿芙蓉膏癖每伺匠工作出門卽至阿四處吸烟乘吐霧吞霞之勝結尤雲殢雨之歡欵洽終日始回其家而匠亦工罷歸來見婦依然在室不疑其有外遇也閱時旣久醜聲外揚隣里無不知之匠始有所聞然生平以工度日不能爲捉姦之故而停工以伺亦姑置之一日婦至烟室見阿四女正在挑烟笑謂曰小姑好針指爲　女製無縫天衣當不讓針神若在烟霞窟中作臨卭當壚婦須讓我出一頭地盍少休觀我挑烟手叚女意本鄙薄之居恒與婦無甚言語適聞婦言遂起身坐桌旁婦乃裝腔做勢撥戥排箬忽不經意衣袖帶翻烟缸蹭汚滿桌女見之笑以鼻婦遽因羞成怒手中收拾口中詈駡女初未回言嗣詈女爲賤娼女乃大聲曰娼固賤矣第娼之賣身尚係明明白白安坐家中以待買主之自來若瞞頭掩脚不敢明明賣身而又須登人之門入人之室以希兾乎一售是其賤有更勝娼婦十倍者爾知之乎婦頓觸心病乘女不備遽掌其頰女放聲哭而阿四適至婦與之卿噥半晌阿四又掌女頰並撻女女哭訴於母母懦弱不能爲之剖雪反斥女不應多事女憤不得伸暗吞烟膏上樓待斃母旋察知覔方灌救阿四謂女是假裝此態阻止勿救惟與婦對臥一榻呼吸依然調笑如故逾時女毒發死婦倉猝奔回阿四亦草率棺殮而已待篷匠歸鄰里爭以此事告之匠遂　岳父母來休婦大歸岳父母以隣里共憤不敢置辨領婦而去一場命案無人出頭阿四與婦自以爲逍遙無事矣　爲保甲總局訪知已於前日將烟室發封拘阿四到案訊問聞須澈底查究云 
[寍波患疫]  
　　寍郡近因時疫大行於初八日在大廟建醮禳疫不意日來疫氣較前更甚往往子發丑斃其速不逾一時民情驚惶異常刻間寍波府胡練溪太守爲俯順輿情之舉擇於十六十七等日迎五都元帥徧巡城廂内外以袪疫癘又於二十日爲始在北門報德觀重設醮壇七天虔誠祈禱闔郡齋戒不但禁止屠宰並將葷腥之類概行禁絶以祈闔郡平安未悉蒼蒼者能鑒此誠懇否也 
[三泖涼波]  
　　防營屢撤遊勇滋多四鄉以盜警聞者幾於層見疉出滄浪橋錢姓家豐於財前夜突來暴客多人穴壁而入呼嘯而出計所失甚巨新橋鎭某姓家亦被盜刼而事主至受重傷盜黨猖獗如此擁厚藏者尚其早爲之所哉○張澤有甲乙弟兄世業農家小康惟因妯娌不睦析箸而居然東舍西家依然比屋日前乙妻抱病在家適與甲妻勃谿悍獅脂虎居然旗鼓相當始則角口繼則揮拳而乙妻病體未痊致遭脅挾而死其母族聞警興問罪師將伯氏三進房廊頃刻拆爲平地弟兄遂各執一說以控于官不知作何了結噫嘻世之釁起鬩墻戈操同室者孰非彼婦之口階之厲哉○後岡某氏女年才及笄姿亦姣好不知何時爲匪人誘拐至松江西門外之裏館驛賃屋而居見者不辨其爲家雞野鶩也日前爲其母家偵知將男女雙雙綑解婁縣女已珠胎暗結碩腹膨朜觀者幾爲之塞塗 
[水鄉遇盜]  
　　今夏大水汪洋沿江一帶鄉鎭多成巨浸蔓延百里田禾被淹農人因而失業飢寒之餘不免流爲盜賊以故近日多搶刼之案日前有某客自宛陵搭航船赴揚子江濵辦貨舟子爲人託帶之銀洋及客所携之洋蚨物件爲歹人所攫該船行至距蕪湖二十里之淸水河地方日已西沈天暗雲密擬赶至埠頭灣泊忽來小漁划數艘划上人蒙頭遮囬各帶舊械頗似鄉農模樣械亦似防盜之具不甚快利一擁上船肆意搜拈舟子及客見其來勢洶洶不敢抵禦任其携取而去計失贜約共洋二百元事後向該處守汛砲船禀報哨官告以近來水大無涯不應黑夜行船自不經心亦難辭咎飭向有司衙門報案飭捕跴緝未知烟波浩渺中尚易緝捕否 
[皖公山色]  
　　月之初七日有著名靑皮金蘭亭胡小山身藏利刃潛至安慶省垣西瓜園邗妓家行凶荏弱花枝幾遭摧折登時獲住解送保甲局請懲局員大怒立時升坐堂皇嚴行詰訊判將金重責脚踝三百下荷以頭號鐵鎗胡笞小板二百荷以二號鐵鎗並飭押令遊街示衆○各屬被水災黎麕聚省垣益復肆無忌憚疉經懷寜縣范映泉大令剴切勸諭終不肯革面洗心飢寒生盜心雖可憐而亦可惡也日來保甲局憲丁觀察又諭飭戈什哈携帶局勇數名分巡通衢大道僻巷小街俾閭閻得以安枕無憂不致受災民之累亦德政也○安慶邇有不法之徒引誘良家子弟在偏僻處聚賭抽頭紈褲少年偶被迷龍神所困小則傾家敗産大則亡命喪身賭之爲害誠大矣哉所望地方官嚴申厲禁有犯必懲庶鼠輩知法網難逃不敢肆無忌憚乎 
[臺城逭暑]  
　　金陵雞鳴寺故址相傳卽同泰寺實蕭衍老公捨身處東偏爲臺城寺南麓有誌公道塲今爲施食臺臺高而方位置一仍誌公之舊每屆中元諸檀越之欲超度幽冥者必延高行僧五人就臺上設五座各按方向座五人領座闍黎戴毘盧講湼槃若而中座位最尊必須年高德劭自問無疚心者爲之否則床必折足貽隕越羞故登此座者咸揣才力不及亦可以寍缺無濫數十年來從無敢曳袈裟冐失攝位者亂後寺盡燬因果家僅在鷄鳴山之椒創造觀世音閣三楹神龕面後湖以朝叅者由山南麓循級北登旣入殿復由殿後轉折而南向稽首因名爲倒坐觀音窓外俯瞰後湖如員嶠之在滄溟湖十里以荷花爲勝中一小洲名蓮蕚洲上人家遍種竹琅玕一色茅茨十椽宛然是桃花源裏荷葉從三月以後卽田田復田田夏初卽有花秋深如漸見六郎憔悴每當朝暾欲上明霞萬朶迎風送爽正不知其爲露爲風爲水爲花但覺沁入 
 
 

Page 3

 
 
心脾一換人間凡胎俗骨古人謂初日芙蓉眞可謂參透此中三昧者矣環寺樹森林簇幽香淸籟何必山陰道上始應接不暇寺迤西卽華林園遺迹會心不遠令人想見當年客有逭暑莅寺者聞寺僧云此間惟庚伏時卓午方須團扇三四拂昏暮不襲曷便寒粟砭肌入夜則擁絮計起中呂迄蕤賓迄林鐘無一日不如夷則之律貧衲自入山門不近桃笙者幾廿年云云今歲寒暑針升至百有三度爲極熱則此等炎歊世界殆惟熱中者可以耐得因徐指其所拾之桐葉一片曰是山中歴日也淮南子稱桐葉一落而天下知秋消息殊元妙惟候閱三五日便覺以脰鳴以股鳴以翼鳴者四壁聲都喞喞而蟋蟀吟我牀下可見此等物以氣相感猶賢士之以聲相應初不以炎凉易態也旣夜復相與步月中庭松栢影相盪激疑濯魄冰壺頓悟蘇髯公月夜訪張懷民於天寍寺何嘗無閒人如我兩個者但不識頭陀見慣欣寂何如耳久之覺秋光秋影秋色秋聲無一不作新秋景象卽羅雲璧月玉宇瓊霄一俯仰間在靜觀者秋心自得此時滿湖荷花香淸益遠絳者如太眞之酣酒白者如洛女之凌波使人恨不花爲四壁船爲家與遺世獨立諸女郎一享此間之樂時鼉更遙遙已四下回顧單祫猶薄思挑燈再坐以盡餘興侍者悉如歐陽館中童子垂頭而睡矣翌晨以從者敦促亟言旋入門汗流浹背箕踞坐欄下猶歎不得　凉草與之相對何咫尺之懸殊也爰誌之以告天下之及時行樂者莫辜負明月淸風我 
[循例迎神]  
　　昨日爲中元節本埠城隍神循例出巡一點鐘升座排堂各執事站齊起馬出廟向東由四牌樓彩衣街繞道出小南門詣邑厲壇奉祀畢乃由西門朝北經法租界入老北門回廟 
[搜出銅洋]  
　　法包探嚴頌眉王榮培李雲發等因見租界内每有人携銅洋買物并有乘間掉換之事因此留心四處訪查至前日始獲到一人解入捕房暫爲管押搜其身畔有銅洋一元當卽研詰據其人稱洋實從新街蘭芳里口誠和錢莊買來是以法捕頭於昨晨卽飭包探帶領探夥協同西捕前往誠和莊搜出新板銅洋一百二十元舊銅洋三十餘元及查到琥珀圖印等與前獲之洋比對絲毫無錯眞贓現獲隨將該店主一併拘入捕房管押如何辦理訊後再錄 
[藉賭圖詐]  
　　江北人丁谷林至英公堂稱小的在裏虹口開烟館及客寓因向賭攤夥索欠詎遭開賭之陳阿福王阿林等毆打以致頭顱手臂受傷曾知照地保錢師竹同至捕房蒙發同仁醫院醫傷我尚有老母賴我養活請爲騐傷究辦陳阿福供亦是江北入現在韋永興名下爲小工頭因丁要向王阿林借洋五元不遂兩相口角我言不可硬借伊遂挾怨尋釁我先知照地保同往尋丁伊奔逃及報捕房再往伊又逃旋自用薙髮刀割傷頭頸手臂始投捕房誑我行兇請爲騐明如果是打傷伊情願償命且丁專爲訛詐之事所稱之老母實係姘識婦也王阿林供與同丁又稱我開烟館客庽有房票巡捕捐票可証何謂專行訛詐蔡太守問丁究竟因何起釁所受之傷是何兇器答稱我向他人索欠被陳阿福毆打陳之賭攤人手衆多兇毆時我已暈昏惟憶被用竹梢打傷太守謂爾向他人索欠如何被陳毆打至爾稱陳擺賭攤豈非藉賭而圖訛詐乎虹口之賭攤未絶本分府固有所聞自當查拿與爾無于照陳阿福所訴爾自巳用薙髮刀割傷圖詐爾則自言被持竹梢打傷問醫生便知是否又問爾傷愈否答稱未愈隨飭再投醫院俟查明如果薙髮刀傷須究誣告之罪又問陳阿福爾供丁向王阿林借洋不遂起見與爾無干何以丁控爾行兇答稱我與王同作工且係同居因此說幾句公道話丁卽向我尋釁太守又問丁言爾擺賭攤爾自言在韋永興名下爲工頭韋永興能否保爾乎答稱可邀其具保太守隨飭陳阿福王阿林交差俟央韋永興投案具保始准保釋竊謂丁之藉賭圖詐固有不合而虹口賭攤林立旣已到案牽涉亦不可不分别辦理想太守當自有權衡也 
[好事難成]  
　　妓女王菊林曾在寜鴇馬氏家爲娼因有天津某銀行買辦欲娶該妓爲妾知該妓係揚州産田父母抵押與馬氏計洋一百五十元初因馬氏留難由妓母呈控英會審公堂經蔡太守斷還馬氏洋一百五十元聽憑該妓擇嫁該妓由王某保去昨王復將該妓送案禀稱妓父已到所論擇嫁一節其父母欲使迎娶且平時尚欲來往其勢總難成全又到我處吵閙不得已將妓送請核奪蔡太守隨飭備函將該妓暫發城内普育堂留養再行候示 
[會訊銅洋案]  
　　前日日本註滬領事河上君到上海縣署蒯大令迎入茗話片刻遂升堂會審私鑄銅質小洋一案原差將陸雙才樂杏良帶案陸供稱小的並不鑄造實被樂等陷害務求明察樂供在東洋鑄造銅小洋實係同鄉人張紅毛現已屢次信追奈伊匿跡寗郡不肯來申求恩關提究辦河上君謂爾在本國劣跡多端本領事業已深悉現在毋庸狡賴可從實供樂矢口不移河上君商諸大令着樂速將張紅毛交案訊究陸樂仍飭還押遂退堂河上君亦卽興辭而回 
[縣署瑣案]  
　　前日洋藥緝私局總辦程南金大令片送巡丁沈元勲并其夥張金山及販私土人潘阿二陳玉海等到縣值日差禀明蒯大令卽請帮審委員吳端甫司馬升堂研訊巡丁沈元勲供稱昨日小的等緝私至新閘十二圖地方見潘阿二身藏私土二件陳玉海身藏私土一件尚有一人同走小的上前查拿伊等不服竟將小的夥張金山打傷後被小的將潘陳拉到新閘巡防局其一人業已避逸蒙局員飭勇將販私人送局轉解案下求因究辦司馬飭差騐得張略有微傷潘等供稱有友托帶大土三件到南翔鎭並不知是私土行至新閘遭沈等攔阻兇毆小的等不知伊等是巡丁求恩明鑒司馬飭差將潘陳管押沈張暫退候函致該巡局查明情節覆訊核辦○前日蒯大令晚堂正在訊案時忽有十六鋪副甲康杏如投案喊稱正身計錄奉押案下被原差索去差費洋三十元而看役沈姓又索洋十元計錄以業已斥革未經允付乃沈姓竟將大鐵練鎖放在計頸項内更不許小的送飯爲此情急遣小的喊寃大令立飭值堂到班房將計錄帶案果見計頸有大練計供稱小的在押遭看役之虐不許送飯飢餓不堪求恩超豁大令立傳原差薛某等至案怒謂爾等胆敢如此妄爲不法已極薛等供稱實係夥役所爲小的實不知情大令飭薛等將差費洋三十元赶速繳案給還計錄笞責沈役百板着計速覓妥保候示 
[英界公堂瑣案]  
　　張李氏稱開小飯店昨江阿川來吃飯應惠飯錢二十四文欲欠不依伊竟行凶將我六歲兒子打傷爲此報捕拘拿飯錢已經照收江阿川供江北人推車餬口到伊店吃飯向商暫欠不允我卽照付並未打傷伊子且我與該氏口角如何傷及孩子蔡太守隨飭江阿川交保該氏旣稱兒子受傷着同投案騐明傷痕如果屬實再傳江阿川究辦○一百十四號華捕稱徐石泉是德律風洋行雇用之工人因竪桿接線以路旁樹枝有碍竟自鋸截然樹係工部局所植如與電線及德律風線有碍照例須告知洋東函致局董給有執照始可遵行今徐石泉鋸截樹枝未經領照有違定章拘案請辦徐石泉供在德律風洋行做工不知定章以致擅自鋸樹以後當遵照定章蔡太守謂徐石泉旣係不知誤犯姑從寛免惟嗣後不得再違 
[法捕房瑣事]  
　　某甲住居虹口於日前被兠賣者誑去時辰表當卽通報各捕房并知照各鐘表店如有携此等表求售者託爲扣留不謂事有湊巧者甲行至小東門外某表店正待上前知照適有兩人携表到該店求售視之乃甲所失之眞贜也隨將兩人送入捕房轉解大巡捕房管押候訊○小竊某向以搖船爲業前晚混入小東門外某糖行乘人熟睡任意將衣服搜括開門欲遁適該行夥友枕上夢回覺有賊立卽大呼追捕人贜並獲送入捕房管押 
 
 

Page 4

 
 
[七夕感事四首錄請高昌寒食主霧裏看花客曁諸大吟壇同政]  
　　耿耿星河瑟瑟秋傳言織女嫁牽牛驚回枕上游仙夢冷雨痴雲滿一樓黯然相對總魂銷三字傷心鵲架橋每遇雙星團聚日未曾悽斷似今宵天上佳期同此夕人間後會卜他生别離心事仙凡異握手空階淚共傾從此相思入渺茫一天昨散剩秋凉明年今日知何處銀漢迢迢枉斷腸[  意琴待定草]  
[七夕感懷]  
　　韶光容易付蹉跎好事平生多折磨良會綢繆虚織室遙天淸淺耿銀河一年緣杳傷心抒兩地情深轉眼過正值唐宫私語候香盟鄭重證嫦娥○七夕承瘦鶴詞人招飲法華寺卽席賦此以謝秋蘭幽夢生年來樂事漸消磨天壤同心一再過燈耀禪房叅寳佛筵開良夜酹星娥喬郎好客留髠少柳子成文乞巧多寄語他鄉行旅容今宵莫誤渡銀河[  毗陵醉墨生初稿]  
[七夕不寐露坐花階閒看雙星率成四絶錄呈桂丈吟壇莞正]  
　　今夕知何夕瓜筵次第開巧從何處乞瞻顧一徘徊良夜漏迢迢秋光望眼遙銀河如許闊烏鵲怎爲橋人間傳巧節天上是佳期莫羡神仙福神仙也别離雙星今夜合有客不成眠觸我胸中感針樓月未圓西湖花隠錄稿於海上夢杭州室 
[舉杯獨酌錄呈大吟壇政和]  
　　舉杯獨酌不成歌淚濕紅兒舊帕羅春去落花怨文字秋來浪跡說風波征衣迸典愁年滿詩債難償逐日多坐看浮雲蔽夜月淸光不照醉顔酡[  丁亥秋日海昌太憨生綬紫甫草]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[邗江官報]  
　　七月初九日洪鹺尉堃由六閘差次來楊公幹初十日鄭鹺尹淸瑞委南鹽廳差張鹺尹學醴委丁溪閘差湖北李守戎廷芳解餉來揚新任白塔河巡政廳馬鹺尉炳彞於本月十三日已時接印 
[九江官塲瑣紀]  
　　九江城外團防保甲局胡委員瑞麟奉部覆准補宜春縣典史缺現經藩憲牌示飭赴新任業已禀辭赴任所遺保甲局差經九江府王信甫太守札委嚴委員澐接辦按嚴委員從前曾辦該局事務寛叢相濟穏練老成太此次復委是差以資熟手○正任德化縣金明府時宣自上月交卸篆務後連日將各事淸理擇吉晉省明府在任時頗著政績手澤留乎棠舍口碑徧於花村前日有赤松鄉紳民製德政匾額萬民牌傘鼓樂喧闐恭送至署以誌去思 
[謀害本夫]  
　　某甲者在宣城縣屬某鎭以貿販爲生眷屬卽在於該鎭其妻姿容美麗放誕風流頗有外遇而甲則有心謀利無　尋歡其妻遂視甲爲眼中釘必欲拔去而後快因與奸夫定計購買紅砒　食物中令甲服之毒發而死婦詭稱夫患急痧不及救治徧告各親友　親友中有知其隠情者以甲身死不明不容棺殮遂赴宣城縣禀請相騐經李明府騐得實係毒發斃命並究出奸夫及婦之父母皆有同謀情事卽拘五六人帶回署中訊辦未知將來如何定擬也 
[助賑摭要]  
　　直東告灾迄無虚日所賴仁人助欵藉以甦困初七日隠名氏善士由厦門隆豐號寄振興交來洋一百二十元初八日采石軒善士由常熟永義昶信局來洋一百元同日謝步靑善士爲令郎仲英世兄入泮大喜蒙親友　隆儀答席資移助由浙杭全盛局來洋五十元毗陵不書名善士由餘大莊來洋二百二十元初九日董善士在明求合家平安洋一百元初十日鄭樂山善士經手由惠泰莊來洋一百元十一日孟河巢崇山先生峻求大令郎寳書背後肋端痰塊　消洋一百元十二日皖南汪潘氏求夫痰病速痊由臺灣淡水縣託吳培卿兄交來爛板五十元徐芷生善士爲令次郎病愈奉尊人庭訓助賑洋一百元又安定氏求子先助洋五十元丹徒盧善士家椿求病愈洋五十元丹徒戴盧氏求病速愈洋五十元二户由丁裕大號李伯言兄交來在各善士助賑孔殷俾被灾各户感德良深如願以償不啻操劵而獲焉上海北巿絲業會館　賑公所愚弟少欽施善昌謹誌七月十三日 
[藥丹丸散助賑]  
　　直東水患頻仍湫隘餘生不無溝遘疾而傾資助藥者洵不乏人不勝感佩蘇州宋培之仁丈祝證善仁丈觀音救急丹各一千服前温州府學戴鰲峯廣文純陽正氣丸一千服王詒榖堂善長加味六合定中丸二千服宜興葛少仲仁翁三香寳暑散十料徐寳之仁翁吉祥藥水兩匣計八十瓶委解災區俾得隨時散給以袪疫癘感荷仁施洵無旣極矣上海北巿絲業會館籌賑公所愚弟少欽施善昌謹誌七月十三日 
 
 
 

Page 10

 
 
   
 
 

Page 11

 
 
[光緒十三年七月初八日京報全錄]  
　　宫門抄○廣西提督蘇等奏裁汰邊營摺○廣西撫李奏都司姜大題革職片○又　奏裁減省防等營片○又奏飭拿猺犯解散脅從片○又奏爲提督李極先等留廣補用片○將軍希奏爲估修吉林等處倉房銀數摺○又奏爲善慶等委署同通州缺片○又奏同勲免其註銷原保花翎等片○直督李奏陳壽椿開復處　片○又奏李正昌借補大名鎭游擊片○七月初八日刑部都察院大理寺廂白旗值日無引見○德銘假滿請安○胡隆洵謝授叅議恩○吉恒專摺謝議叙恩○閻中堂請假五日○謙光請假十日○銘公請假十五日○召見軍機祁世長胡隆洵長春桂全○○督辦邊防頭品頂戴廣西提督臣蘇元春暫護廣西巡撫二品銜布政使臣李秉衡跪奏爲邊軍現經裁撤四營以節餉需而符原奏恭摺仰祈聖鑒事竊上年二月督臣張之洞會同臣等具奏遵旨籌議廣西邊隘分管扼札請撥的餉摺内　明越境游衆蔓延全邊未靖又值勘界未定未便示人以弱勢難多議裁减自是年正月起認眞汰留裁去八營併爲二十四營俟冬間界務大定再當裁去四營以節餉需等情嗣准兵部咨行會議具奏光緒十二年八月十六日奉旨依議欽此欽遵在案惟時越南游衆蟻聚練山宣光等處轄境比經臣秉衡籌議定章分别辦理資遣報懇陸續來歸者計已有五千數百名之多其餘散處四方尚復不少自冬徂春界務未定該衆出没靡常輒與法越官民尋仇爭鬥臣元春暫飭各軍將領各就防所嚴爲之備勿任近邊因邊防尚未稍鬆餉需雖萬分支絀猶未便遽議裁營本年四月以後屢妾東興電報界事不久可以由内定約臣等往返函商宜及此裁撤四營用符原奏查新授廣東南韶連鎭總兵方友升前經奏佳陛見自應遷旨入都貴州安義鎭總兵蔣宗漢奉旨毋庸來見亦應飭赴本任該二員原帶四管一併裁撤另調他營分頭塡紥平而關及歸順州鎭安廳屬沿邊各要隘所有該四營薪糧等項一概截至四月底止照數發淸各勇丁大都籍隸四川湖廣雲貴等省出關打仗久戍邊荒甚爲得力遠道遣歸不能不酌給川資以示體恤而期安靖因量其路之遠近以定資之多寡每名自一兩二錢起或一兩五六錢或二兩一二錢至二兩七八錢爲止綜計動支銀四千四百六十兩有奇逐名散給責成各該將弁督飭哨隊妥爲遺散均經回籍歸農此時邊防仍留二十營臣等整軍籌餉各有專責惟當合力圖維悉心措置以期仰副聖主綏靖邊疆之至意所有裁營節餉緣由理合會同兩廣總督臣張之洞由驛具奏伏乞皇太后皇上聖鑒訓示謹奏奉硃批該部知道欽此○○李秉衡片再候補武職各員凡遇差委補署皆有約束兵勇戢匪衛民之責必須居心平正勤奮有爲方足以資委任近年由軍功出身投標効用之員極爲繁雜亟應隨時認眞整頓以肅營伍兹查有缷署平樂恊中軍都司臣標儘先補用都司補缺後補用遊擊姜大遇狡詐性成行爲荒謬未便稍事姑容相應請旨將該員卽行革職以示懲儆理合會同兩庸督臣張之洞府附片具陳伏乞聖鑒謹奏奉硃批姜大遇着卽行革職該部知道欽此○○李秉衡片再臣秉衡因本省經費奇絀外省協餉不能以時解濟軍需恒苦不支邊軍雖經遣撤四營一其餘省外各處防勇苟其有可裁减亦應隨時酌辦以節糜費查省防中軍後營一營分防鎭安府屬遊擊陳顯遵接帶副將蔡簡宸營及臣隨帶在龍州駐防之親軍營均可撤去已將各營薪糧截至閨四月底止支發淸訖遣撤歸農現臣行營仍留衛隊親兵六十名以供驅使理合附片陳明伏乞聖鑒謹奏奉硃批該部知道欽此○○李秉衡片再據署慶遠府叚紹棠轉據河池州陳師舜禀稱該州承審之南丹土州屬者蔡莊猺民黎水保持齋奉佛煽惑愚民被人訐告該土州莫讓業輕聽妄動帶團千人前往查辦因雷索讓衅致被追逐退回黎水保竟敢遣黨將訐告之家殺死多命陳師舜馳往查辦輒以該猺民形同叛逆請兵進剿經臣批飭將土州莫讓業先生撤任酌調營勇前往鎭壓並飭該營知府叚紹棠親臨督率但先解散脅從專治首惡並勒令交出各兇不得遽加兵刃如仍玩抗卽行剿捕勿任滋蔓理合會同督臣張之洞附片陳明伏乞聖鑒謹奏奉硃批知道了卽着飭令知府段紹棠督同營弁解散脅從迅將首要各犯拿獲究辦餘依議欽此○○李秉衡片再記名提督李極先記名總兵儘先補用副將黄忠立向在邊關帶勇屢立奇功記名總兵留黔儘先補用副將楊昌魁前在黔營出力及調來粤出關戰功卓著均屬樸誠勇敢熟悉邊情惟係未經留省人員合無仰懇天恩准將提督李極先留於廣西差遣委用副將黄忠立留於廣西副將楊昌魁攺留廣西各按原班儘先補用俾臣等得收指臂之助出自逾格鴻施除飭取履歴咨部外理合會同督臣張之洞附片具陳伏乞聖鑒謹奏奉硃批着照所請兵部知道欽此○○奴才希元恩澤跪奏爲估料拆修吉林永寍二號倉房並太平永寍兩倉土築院墻等工所需工料價銀數目請旨飭部核議恭摺仰祈聖鑒事竊據管理公倉監督副都統銜兩次記名副都統花翎協領富爾丹等呈稱竊查永寍三號公倉倉房一所計十間抱厦二間因年久上蓋瓦片脫落滲漏墻壁歪閃椽望柁檩柱脚地板尠朽連簷瓦口損壞實係不堪存儲粮石叉太平永寍兩倉院墻因雨水淋瀝塌倒二叚共長二十六丈五尺等工報請修理等情當派雲騎尉英林往查屬實加具實係不堪黏補應亟重修切結禀經復派佐領松年遵照工程則例詳細核估公倉除將舊料揀用應添新料核實撙節估需工價運脚銀一千一百八十九兩八錢零二厘其不堪揀用木植作爲柴薪變價銀十七兩七錢五分五厘抵補外計估銀一千一百七十二兩零四分八厘太平永寍兩處倉院土築圍墻共坍倒二十六丈五尺重新築打修理核實撙節估計工料銀二十七兩一錢九分九厘六毫二共銀一千一百九十九兩二錢四分七厘六毫遵照部章每兩減扣四成及六分平銀外核計實銀六百七十六兩三錢七分五厘六毫四絲六忽四微按欵分晰造具細册呈報前來奴才等覆核所估銀兩委無浮冒擬由吉林公倉糶各銀内動用除另造細册並查該官切結一併咨送工部查核外理合恭摺具奏伏乞皇太后皇上聖鑒飭部核議施行謹奏奉硃批工部知道欽此○○希元片再署長春廳通判候補知縣毓斌因案降調撤任所遺篆務應卽遴員接署以重職守查有署賓州廳同知補用同知善慶老成穏練堪以調署所遺賓州廳同知一缺查有署雙城廳通判委用通判玉衡講求吏治堪以調署所遺雙城廳通判一缺查有署伊通州候補知縣劉調元穏練安詳堪以調署所遣伊通州知州一缺查有候補知州員啓章辦事勤愼堪以委令前往接署據吉林分巡道豐紳泰具詳請奏前來除飭分檄遵照外謹附片具陳伏乞聖鑒謹奏奉硃批吏部知道欽此○○希元片再查光緒十年吏部奏准通行嗣後各省拿獲著名大盜仍照奏定章程令分别首先協獲不准籠統列保係專指刦盜屢犯巨案久拿未獲負嵎抗拒者而言尋常獲盜不得援引以免牽混等因在案現署吉林府知府同勲自光緒八年揀發吉林以來歴署雙城廳伯都訥廳吉林府知府各篆任内緝獲盜匪多名均經先後審實禀請正法除尋常盜匪不計外其首先拿獲盜匪牛泳才邢鳳德杜恒理李廣成支泳和郝文容李發陳萬倉劉汶劉管得李恒山楊士魁劉得共十三犯均係著名大盜久拿未獲寔非尋常盜犯可比核與部臣奏定章程相符伏查該員前在湖北安隆府任内捐輸米石奏獎以雙月道員選用又克復雲夢等縣城池出力奏保以道員歸部遇缺儘先卽選並賞戴花翎嗣因母老請改京職選補工部員外郎呈請註銷兩次選用道員經吏部將花翎一併註銷兹該員署理各任均能實心辦事講求捕務歴獲署名大盜地方得以安謐洵屬異常出力合無仰懇天恩勅部將知府同勲原保之花翎儘先選用道一併免其註銷以示奬勵出自自鴻慈逾格謹附片具陳伏乞聖鑒謹奏奉硃批着照所請吏部知道欽此○○李鴻章片再據藩司松椿詳稱前因調署大興縣知縣陳壽椿虧欠大城縣河淤租銀五百七兩六錢一分一厘已詳請會奏暫行革職留任勒限兩個月完繳兹據陳壽椿禀請在應領養廉銀内將虧欵領解淸楚由司具詳前來應懇恩將該員陳壽椿革職留任處分開復以昭平允理合會同兼管順天府府尹臣畢道遠順天府府尹臣高萬鵬附片具陳伏乞聖鑒訓示謹奏奉硃批陳壽椿着開復革職留任處分該部知道欽此○○李鴻章片再大名鎭標左營遊擊蔡瑞山病故業經題報開缺該遊擊爲大名鎭各營領袖有經管粮餉會督操防之責係題調要缺應揀實任遊擊都司分别升調如無可升調卽以候補人員請補兹於現任遊擊都司内逐加遴選或俸次未滿人地未宜或現居要缺一時無合例升調之員查有儘先補用叅將李正昌年四十四歲由武童投効軍營轉戰南北各省迭著戰功歴保今職並戴花翎　爾將銜同治十一年奉旨留直補用該員整飭操防能耐勞苦在大名遊擊署任年久情形熟悉措理裕如以之借補是缺實堪勝任應講准其借補期於營伍有裨除履歴咨部外理合會同直隷提督臣李長樂附具陳片伏乞聖鑒飭部核覆謹奏奉硃批兵部議奏欽此 
 
 

Page 12

 
 
[光緒十三年七月初九日京報全錄]  
　　宫門抄○諭旨二道錄前○發抄旨九道○江督曾奏十二年分兵馬數目摺○又奏提督宋朝儒留江補用片○又奏道員禹志漣更正坐銜片○又奏爲副將廖德旺歸水師補用并聲明保獎緣由片○又奏劉光瀛等調補都司摺○又奏程遵道調署通州知州片○又奏總兵丁華容留江蘇歸水師補用○又奏叅將蔡元茂拔去花翎革職片○七月初九日工部鴻臚寺鑲紅旗值日無引見○淸安安興阿各假滿請安○尚宗宗瑞等保獎謝恩○會章奏請開缺○召見軍機淸安克侯容貴高萬鵬○發抄楊昌濬奏台北府屬士子仍請選拔奉硃批禮部議奏欽此○又請將已故福淸令革職奉硃批八十四着卽行革職嚴提該家屬勒限追繳餘依議該部知道欽此○又鄧嘉繩補福淸令奉硃批吏部議奏欽此○又傅以禮署建寍府奉硃批吏部知道欽此○又匯解各欵京餉奉硃批該衙門知道欽此○剛毅奏李其滋管解京餉赴部交納奉硃批户部知道欽此○盧士杰奏伏汛水勢驟長搶護平穏奉硃批知道了欽此○又查造營制册籍請展限三個月奉硃批着照所請兵部知道欽此○又守備齊孝則續完銀錢請飭減議奉硃批户部知道欽此○○太子少保兩江總督一等威毅伯臣曾國荃跪奏爲光緒十二年分江寗駐防八旗兵丁馬匹實在數目恭摺具報仰祈聖鑒事竊准部咨自乾隆十四年爲始將通省原額調撥裁汰缺額實在兵馬等項各總數目分晰臚列開造册首再行按照標營照前分晰開列於後造册送部具題等因江南兵燹後册案全失未經舉辦嗣准部咨飭自光緒七年起將本屆兵馬數目按年造册其歴屆未報各案行令分年帶補等因兹據江寗布政使許振褘詳稱江寗駐防八旗兵馬報銷從前向由江寗左司造册送司造轉前奉部文催辦遵自光緒七年分起先行試辦至九年分止三年兵馬數目巳由左司按年造册先後呈經將軍核咨其十年十一兩年分奉飭由司造册詳辦在案所有光緒十二年分兵馬數目仍照舊由司造册詳請具奏等情前來臣查光緒十二年分江寗駐防八旗官員共額馬四百九十五匹内實拴馬二百六十匹存價馬二百三十五匹各領催前鋒披甲兵兵共一千五百八十名共騎操額馬四千七百四十匹内寔拴馬一千五百八十匹存價馬三千一百六十匹册報相符覆查無異除將册籍送部産核外謹會同江寗將軍臣豐紳江蘇撫臣崧駿恭摺具陳伏乞皇太后皇上聖鑒訓示再江寗駐防兵馬尚未全行復額應請攺題爲奏合併聲明謹奏奉硃批兵部知道欽此○○曾國荃片再投標學習人員迭經前督臣等及臣奏請留省補用欽奉諭旨允准在案兹查有頭品頂戴記名提督宋朝儒從前由卓勝營轉戰蘇豫直東等省及關外一帶積功荐保今職嗣帶皖北練軍駐扎壽州操防巡緝深資得力惟該員原保未留省分現在兩江整頓營伍正值需才之際合無仰懇天恩俯准將記名提督宋朝儒以原官留於兩江酌量差遣補用俾收人地相宜之効除飭取履歴咨部查核外謹附片陳請伏乞聖鑒訓示謹奏奉硃批着照所請兵部知道欽此○○曾國荃片再據江蘇儘先卽補道禹志連禀稱歴在軍營効力荐保今職溯查前由俊秀於咸豐六年隨軍轉戰遞保以直隷州知州仍留江蘇補用復於同治三年六月克復金陵省城案内經前兩江督臣曾國藩前湖廣督臣官文及臣會銜保奏是年八月二十一日奉上諭着免補本班以知府仍留江蘇遇缺卽補並賞加道銜欽此查此案坐銜維時因軍務倥偬開作知縣實則於克復金陵省城蒙保知府之前已先於咸豐十一年九月由藍翎五品銜留於江蘇遇缺卽補知縣因徽州解圍出力經前兩江督臣曾國藩保奏同治元年十一月初八日奉上諭着以直隷州知州仍留江蘇補用相應詳細聲明禀懇據實奏請更正等情前來臣查該員於得保知府之時業由知縣保過直隸州知州一班其從前坐銜仍開作知縣自應明更正以昭核寔除將該員履歴咨移部科查核外理合附片具陳伏乞聖鑒飭部查照更正施行謹奏奉硃批吏部知道欽此○○曾國荃片再江蘇水師各營經前督臣曾國藩訂立章程分爲外海内洋裏河三大支按叚巡緝所有管帶師船各員必須熟悉情形者方足以資整兹查有總兵銜儘先副將現署太湖左營副將廖德旺係湖北人由武童隨剿荐保今職雖經奏留兩江並未聲明歸於水師補用查該員生長濵江素水性歴署水師淞南營游擊太湖營副將各缺於江蘇江海情形非僅能耐風濤亦且深諳沙線寔爲水師出色之員堪勝外海内洋之任當此整頓海防之際亟宜儲材備用相應請旨俯准將廖德旺以原官歸於江蘇外海内洋氷師遇缺酌量補用以勵人材至前准部咨該員前保守備一案部中並未收辦究於何案保獎守備行令查覆等因兹據該員覆稱係由五品軍功在營著績經前江蘇撫臣李鴻章存記擬保守備旋在開字營攻克常州府城首先登城異常奮勇經該前撫臣李鴻章從優獎勵卽由擬保守備徑保藍翎補用都司並未專案請保守備兹經查明自應聲請更正查前有儘先叅將金玉田亦因送部履歴保案錯誤經部咨查嗣經附片更正經部覆准註册在案今該副將事同一律聲請奏明更正前來臣覆核無異合無仰懇天恩俯准飭部查照更正註册以昭核寔除飭取履歴咨部外理合附片具陳伙乞聖鑒訓示謹奏奉硃批着照所請兵部知道欽此○○太子少保兩江總督一等威毅伯臣曾國荃跪奏爲遵照部議另行揀員調補陸路題調要缺都司遞遺員缺仍以前揀之員請補恭摺仰祈聖鑒事竊江西蓮花營都司王定國革職遺缺係陸路題調之缺前經臣奏請以横岡營都司林祖武調補遞遺横岡營都司員缺請以兩江儘先補用副將龔錦標借補在案兹准部咨議覆以林祖武係親老改補近省人員照例停其升轉今請調補與例不符林祖武旣未議准遞補該員遺缺之龔錦標應一併毋庸置議其蓮花營都司員缺應令該督等另揀江西省現任合例人員升調等因臣查蓮花營都司員缺旣經部議横岡營都司林祖武調補與例不符自應遵照另行揀員升調臣謹在於江西省現任陸路都司各員内逐加遴選查有撫州營都司劉光瀛年四十八歲安徽桐城縣人由兩江儘先補用副將於光緒四年間經前督臣沈葆楨奏請借補撫州營都司員缺經部覆准在案五年十二月十九日到任該員劉光瀛年强技熟練逹營務以之調補蓮花營都司洵堪勝任遞遺撫州營都司員缺係陸路部推之缺該都司駐紥撫州府城彈壓巡防最關緊要非精明强幹之員難資整頓謹查有前鼎遞補横岡營都司之兩江儘先補用副將龔錦標年四十五歲安徽合肥縣人由行伍出身迭著戰功遞保今職前經臣查得該員龔錦標熟習營伍差操勤敏奏請借補横岡營都司林祖武調補遺缺今以之遞補撫州營都司寔堪勝任查劉光瀛由現任都調補都司歴俸已滿三年任内並無違碍事故龔錦標由兩江儘先副將借補都司與倒覃限制均屬相符合無仰懇天恩俯准以劉光瀛調補蓮花營都司龔錦標借補撫州營都司寔於營伍地方各得其宜如蒙俞允劉光瀛係對品調補毋庸送部應請飭部換給札付由臣轉發飭赴新任以理職守龔錦標俟部覆之日再行送部引見恭候欽定除飭取各該員履歴咨移部科外謹會同護理江西巡撫臣李嘉樂恭摺具陳伏乞皇太后 
皇上聖鑒訓示再龔錦褾前於請補横岡營都司案内業經照章查明該員並無叅革朦保情事取結咨部在安台併陳明謹奏奉 
硃批兵部議奏欽此○○曾國荃片再通州直隷州知州楊鳳朝現經撤任調省所遺員缺應行委員接署以專責成查通州直隷州係海疆要缺必得精明幹練之員方足以資治理臣等逐加遴選查有泰州知州程遵道堪以調署據藩臬兩司會詳前來除檄飭遵照外謹會同江蘇巡撫臣崧駿附片陳明伏乞聖鑒謹奏奉硃批吏部知道欽此○曾國荃片再記名名總兵儘先副將丁華容係湖南人於咸豐七年投効湘軍隨剿歴保花翎儘先叅將光緒四年經出使大臣曾紀澤奏調出洋派赴英法俄三國差遺三年期滿奏保免補叅將以副將儘先補用十年回華十一年經臣奏保是年七月初八日奉上諭　將丁華容着俟補副將後以總兵記名遇缺簡放欽此該員曾赴外洋於輪船　務閱歴有素嗣在南洋差遺並熟悉江蘇風濤沙線情形堪勝外海内洋水師之任當此整頓海防之際亟　儲材備用相應請旨俯准將丁華容以原官留於江蘇歸外海内洋水師遇缺酌量補用以收人地相宜之効除飭取履歴咨部查核外謹附片具陳伏乞聖鑒訓示謹奏奉硃批着　所請兵部知道欽此○○曾　荃片再准巡閱長江水師兵部尚書臣彭玉麟各巡閱湖口鎭標官兵隊伍技藝尚屬整齊嫻熟惟查有饒州營後哨一隊千總花翎儘先叅將蔡元茂因循怠玩不講營務縱容　丅滋事寔屬大　營規應奏請拔去花翎革職永不叙用以爲怠惰廢弛者儆　准該管提鎭咨呈前來臣覆核無異相應請 
旨俯准將饒州營後哨一隊千總花翎儘先叅將蔡元茂拔去花翎革職永不叙用以肅軍政除遺千總弁缺另行選拔外謹會同巡閱長江水師提督臣李成謀附片陳明伏乞聖鑒訓示謹奏奉硃批蔡元茂着拔去花翎革職永不叙用餘依議兵部知道欽此 
 
