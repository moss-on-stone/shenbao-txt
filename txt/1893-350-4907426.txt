# 1893 - 350 - 4907426

 

Page 1

 
 
[珍物助賑] [  申報館恊賑所謹啓]  
　　本館恊賑所承遠近善士擲下珍物囑爲變價以充賑欵今將各物臚列於下　楠香朝珠佛頭記念全五十元古銅大香爐二十元翠玉鐲一雙　洋四元米南宫手卷高澹游山水一幅朱漁珊帖一部董其昌帖一部木板四庫全書總目一部計一百二十本戴　士西溪松蔭圖手卷一軸羅將希世之珍與火齊木難而門異藉作拯災之舉俾因鱗嗷雁以同蘇當亦諸君子所踴躍歡欣解囊不吝者乎如蒙購取請移玉本館帳房爲盼 
[新印各書藉發售] [  圖書集成局啓]  
　　欽定二十四史全書實洋五十六元○欽定四史書實洋四元○隨園三十種實洋五元○刑案匯覽實洋七元○九朝東華録寛洋五元○咸豐朝東華録碼洋二元五角○左文襄公奏疏碼洋四元○繪圖三國演義碼洋二元○駁案彚編碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗寃録碼洋六角○康熙字典碼洋二元五角○臨證指南碼洋一元五角○花月痕碼洋七角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大淸會典碼洋一元六角○六科準純六套實洋五元五角諸君欲購者請移玉申報館帳房可也此佈 
[論蕪湖約束巡員]  
　　蕪湖訪事友人函述云去年蕪湖保甲改章時總辦吳太守與前任蕪湖關道楊子通觀察通盤籌畫垂爲令典謂無論盜賊靑皮一經拿獲必須解至總局訊供而總局之刑不過梏頸笞臂而止此外卽須移縣辦理當時在事各員因權勢旁落旋生訾議今年袁觀察蒞任之初有重翻前說者觀察不爲動近聞督憲劉峴帥行文江皖兩省各府縣申明定例内開保甲巡員擅用刑杖如上海及某某等縣皆因而釀成巨案此後卽當永遠禁革云云夫保甲之設專以防盜賊别良莠禁匪類靖地方其事則統諸臬憲而臬憲之耳目不能周也於是外府皆有總巡之設至於繁劇州縣亦有之如上海蕪湖等縣莫不有保甲總巡與夫各叚分巡周邏其間顧所謂保甲巡查者顧名思義原不得擅收呈詞與問民事晝夜巡綽以禁竊盜見則獲之此其職也稽查門牌不令含混以防藏垢納污爲地方之害此其司也卽有竊盜等案之被獲者分局各員獲則送之總局其爲小竊扒手之情罪較輕者則卽由總局枷責發落若爲盜案爲匪　案情較重總局亦不能擅辦須解送有司衙門此　定例如此律載佐雜官擅受詞訟其譴甚重所謂佐雜官蓋指佐貳雜職尚爲分理府縣之事者若保甲巡查則除稽查保甲認眞巡查而外於地方上事絶無干預彼分理地方之佐雜尚不得擅受詞訟而謂保甲巡查乃可以擅　　事乎然而近來之保甲巡查則異乎前矣民間有錢債爭毆等細故不願到有司衙門情願就近在分局中呈訴此　故蓋由於有司衙門狼差蠧役棋布星羅有理無錢莫敢進去而各叚保甲分局則其威福稍遜於官衙使費亦稍　　官衙於是羣焉趨之而彼當分局委員者以爲旣奉憲委司地方巡查之事則當管及地方上事爲地方官分勞亦　分内所　爲遂乃來者不拒竟自收受竟自訊供竟自判斷彼民間訟費旣省方且交口稱頌以爲如是乃足以便民反視有司衙門爲畏途卽局中丁役莫不以有事爲榮藉此熱閙藉此點綴並藉此以沾餘潤而局員亦且安之若　殊不自知其有違定例也說者謂民間之樂於趨局而不願赴有司衙門者則是有司衙門之差役輩欲壑太深不啻拒之使投巡局爲淵毆魚爲叢毆爵若輩之咎非巡局之咎也州縣本爲親民之官今乃不與民親而任令差役輩恣肆作威作福以致民間有事不敢上聞而反入於旁門左道向巡局以求伸理若巡局再不與理則下情終於抑塞而不能通以故巡局各員亦有不得不通融收受此其過在乎地方官與巡局無與焉然古人有言庖人雖不治庖宗祝不越爼而代之彼巡局委員亦宗祝類也又何可越爼以代而近來各局巡員之所以樂此不疲者則以自欲展其驥足且誤會巡查二字之義也夫所謂巡查者但隨時出外沿途查視有無宵小匪徒擾害地方使民間得以高枕而臥巡地方以查匪類故以隸於保甲局巡查與保甲不能分作兩事巡查者巡查保甲之事此外卽不得于預也或地方有應辦之善舉應去之積弊則亦不妨各抒所見或與地方官商辦可興者興可革者革此則猶屬有益於地方然亦不得自擅觀於劉峴帥行文汪皖各府縣申明定例而各處分巡委員當亦可以恍然大悟須知保甲分叚巡員其職　不過稽查匪類以靖盜源斷不可以擅作威福蕪湖分巡各員雖未有因此釀成巨案者然去年吳太守已與楊觀察定議今年袁觀察蒞任亦毅然行之不爲衆論所動今復得劉峴帥行文各屬申明定例若果能切實遵行民命之保在此官箴之肅亦在此夫劉峴帥之行文亦不過申明定例而已夫豈有所苛求也哉 
[新貴謝恩]  
　　江西武鄉試揭曉後監臨主考德中丞於本月初四日率同提調監試及各武舉望闕三跪九叩謝恩然後赴鷹揚筵宴宴畢各武舉向各憲行禮填冩親供 
[黄堂庖代]  
　　署鹽巡道曹太守秉濬於九月二十日交卸鹽篆仍回南昌府本任署南昌府倪太守郊卸後卽回饒州府本任甫低饒州接篆而曹太守卽於十月初三日因病出缺上憲乃檄令倪太守仍署南昌府本月初二日太守馳抵省垣謁見各當道遂於初六日接篆初就甲戌坊賃住民房旋移至上水巷 
[藉飽私囊]  
　　江西訪事人云十月下旬而後節逾大雪寒氣漸嚴是以疫鬼濳蹤不復有呻吟牀褥者當疫盛時無業流民造言生事有謂某廟菩薩能驅疫鬼某廟菩薩助之某廟菩薩繼之者有謂某廟菩薩將疫鬼戰敗某廟菩薩始敗終勝某廟菩薩資糧匱乏索供陽世者有謂某廟菩薩被疫鬼擊斷手腕須雇匠修整者紛紛擾擾信口開河鄉曲愚民信以爲實莫不焚香點燭具牲醴獻酬若輩復揑造謡言裝出種種靈騐多方煽惑希圖與廟祝分肥今　癘氣漸消病魔却退若輩無從漁利乃别生計較於本月初旬起修建淸醮或七日或五日或三日借苾芻之法力聚榆莢以盈囊更或徵召梨園登臺演戲釘成緣簿捱户書捐半則花耗於無形半則侵吞而入已嗚呼天降大戾民不聊生而若輩復乘人之危從中龍斷官吏雖受其朦蔽我知十八層地獄正爲若輩而設他日刀山劍樹其能免乎 
[甘令丁艱]  
　　揚州府城訪事人云署理甘泉縣李竹仁明府之太夫人素患欬喘邇者天時驟冷偶感風寒以致二豎爲災舊疾猝發明府急延名醫診視終於參术無靈延至本月初九日申時　於署内明府卽飭丁至府署呈　丁艱擇於初十日申時大殮至遺缺由何人庖代未經揭曉不敢妄猜也 
[殘年火化]  
　　揚州三祝庵西首土地祠前某姓嫗因畏嚴寒　宿如蝟本月初八夜祠前某店夥南河　　忽 
 
 

Page 2

 
 
見門外火光熊熊急出視之則嫗所擁火爐火星亂迸已燃著褥底所鋪稻草以致勢若燎原嫗痛極昏迷並不趨避四鄰咸集竭力拽至街心已額爛頭焦奄奄一息矣祠内三面皆墻是以草盡而火亦滅天未破曉嫗卽溘然而斃有知者謂其家在便益門外生有一子依某麫館爲生日得工資饔飱尚可敷衍因與媳不睦是以另住祠中體寒喜近薰籠燬衣物者已非一次今兹竟因而怛化其亦命運使然耶事後其子聞信奔來抱屍慟哭移時購得桐棺一具將枯焦骨殖收殮舁回吁亦可憫矣 
[潯鎭量移]  
　　九江鎭總兵何采臣鎭軍明亮接奉督撫憲咨文調署贑南吉袁臨寧鎭文武各員咸赴轅道賀所遺九江鎭一缺上憲委周德泉鎭軍有才署理 
[瀛眷赴寗]  
　　兩江總督劉峴帥之夫人公子等由湘南原籍至金陵任所前報已紀之矣悮爲由任回籍告者之過也 
[軍門涖甌]  
　　浙江提督馮軍門煜康乘巡洋之便於初八申刻乘超武兵輪駛進甌江下椗朔門馬頭麾下將弁齊赴接官亭恭迓馮軍門接見有差旋於初九日辰牌鳴騶入城在鎭轅暫駐襜帷定於初十日早展輪出口 
[定期閱操]  
　　温處道蔣幹臣觀察牌示定於十二日閱視營伍届時邀令温州鎭張奎垣軍門詣大教塲會同閱視麾下健兒以操期在卽無不拌　精神每日操練各種陣式砲若連珠中左右各遊戎悉心指示不遺餘力安不忘危於此見之 
[照録津海關道盛觀察規復織布局禀稿]  
　　敬禀者竊職道於光緒十九年十月十九日奉憲臺札開上海織布局廠機被焚當卽派員會查所剩基地房屋機器鍋鑑估價攤派現值津河封凍交涉事簡應派職道暫行赴滬會同江海關聶道商明前辦織布局紳商將前局妥爲結束截淸界限分籌資本一面規復原局一面設法擴充等因奉此伏查織布原局欲圖籌本規復必須先將前帳結束庶免人言摇惑商情疑沮兹查前布局楊道抄帳現存銀錢布疋大約僅敷抵還零星欠欵該局實計官欵存銀二十六萬五千三百九十兩商股存銀五十五萬四千九百兩又仁濟和保險局存銀八萬兩龔廿道在江海關任内存銀二萬兩又楊藕記借墊各欵銀十餘萬兩現據沈道楊守電稱全局被焚之後僅存　地監工女匠房屋及損傷機器鍋鑑鋼鐵廢料值銀諒必無多職道到滬後自當遵飭會同聶道遴派中西公正人逐項估價籌議攤派惟應如何攤派章程必應先請憲示遵照核辦中國向來遇有鹽典各業不測等事皆應先償官欵此次織布局尚欠官欵規銀二十六萬五千餘兩若以燼餘之地產物料儘數變價歸官亦屬不敷尚鉅而該局存欵股分莫不向隅飲恨查該局股分皆係各省紳商仰承憲臺札飭招商踴躍入股十年以來毫無利息舊股則以百兩折成七十兩補交三十兩共計三十三萬四千九百兩新股則係招商保險局奉飭將暫存生息之欵改作股分二十萬兩又前津海關劉道遵飭附股二萬兩存欵則招商保險局奉札提暫存生息三十萬以二十二萬兩作股分外尚存八萬兩龔升道奉飭代還匯豐機器價二萬兩皆與自行生息之欵實有不同職道奉面諭與楊道秉公籌議擬求憲臺俯念華商因公窘累情迫與尋常鹽典各商僅圖私利情形逈異格外體恤商艱准將該局所剩地產物料值價若干及聶道等查辦之銀錢花布剩欵統除支付應還現欵外盈絀若干總計按照商股銀五十五萬四千九百兩及奉飭之存欵銀十萬兩如數攤派並查明舊股票摺將每股應攤分之銀數填發新股票與新局股分一律分利其舊股票摺均作廢紙所欠官欵悉歸以後局廠按每出紗一包捐銀一兩陸續歸繳免其攤分則華商感激格外恩施永無涯涘是否有當擬合禀請憲臺俯賜鑒核批示祇遵再此次職道回滬規復原局亟須就其舊址開工建廠機器鍋鑪亦須赶緊修配可否一面逐歎登帳估價擬派一面卽准收拾開工以期迅速之處併乞飭知前布局楊道遵照實爲公便肅此具禀恭叩爵綏伏乞慈鑒職道謹禀光緒十九年十月廿三日附批光緒十九年十月廿七日奉中堂批據禀上海機器織布局被焚該道擬俟到滬後會同江海關聶道遴派中西公正人將燼餘產地物料逐　估價及聶道等查辦之銀錢花布剩欵統除支付應還現欵外盈絀若干卽按照商股銀五十五萬四千九百兩及奉飭之存欵銀十萬兩如數秉公攤派並查明舊股票摺將每股應派分之銀數填發新股票與新局股分一律分利舊股票摺均作廢紙所欠北洋各局官欵二十六萬五千三百九十兩歸以後官商各局廠按每出紗一包捐銀一兩陸續歸繳免其分攤燼餘估價之項以恤商情至規復原局該道擬一面估價匀派一面就舊址收拾機器鍋鑪建廠開工俾昭迅速均准照議認眞妥籌分别辦理隨時禀報查核候飭楊道及各局所一體遵照曁咨南洋劉大臣查照繳 
[術士讕言]  
　　金陵張向二公祠旁有一古井相傳鑿鑿自六朝時俗呼爲金沙井兵燹時投井以殉者歴亂如麻亂後濬之一泓淸水曰骨纍纍遂遷葬高原以安毅魄近忽來一術士徧告近鄉各户謂井有鬼物不驅除之久必播散疫氣是處人無瞧類矣　人大駭雇工將水戽乾倩術士作法術士縋而下良久復上懷中出古銅器一狀若靑蛙黝黑無色間有一二處露金光衆人圍而觀之術士睜目大言曰一塊頑銅有何奇異况能作祟以禍人耶貧道當納諸八卦爐中煎融爲液諸君有好奇者請隨往一覘其異可也衆皆曰唯乃一轉瞬術士巳從人叢中逸去索之杳然衆大疑究不知取此何用或曰此寳物也或曰此實精金術士蓋已望氣而知之故詭其詞以愚人耳其然豈其然乎 
[胭脂井試泉記]  
　　金陵某氏婦年四十餘家在藩轅左近其夫向隸某營當親兵一日忽因細故與甲乙内三人口角夫適歸見而大怒謂婦人家衹宜中饋操持何不安本分乃爾遂批其頰者二叱之使歸婦入室卽捧鴉片烟缸一吸而盡急奪之已有七八錢入腹矣駭極廷醫灌救嘔出黑汁數盂繼以淸水竊謂可以無碍矣入夜忽又昏迷不醒手足皆靑復以藥水灌之格不下咽悉從鼻孔中噴出　三更氣維次日母屬意欲涉訟後有人調處令甲乙丙出鷹餅數十枚爲棺殮之費夫及母屬遂各無異言有謂此婦吞烟已三次救時髣髴見有鬼物扼其喉臨死窓外陰風颯然鬼聲啾喞嘻吳人信鬼竟如是哉謂之夢囈誰曰不宜○東西關諸乞丐窮凶極惡習爲固然現方修理東水關鶉衣百結之徒無從棲止不得已露宿街旁檐下某夜北風大緊川澤成冰府東大街及油市街凍斃年少乞丐二口當由地保禀請善堂給壽字號施棺二具爲之裝殮瘞埋 
[高勾驪紀事]  
　　前報曾紀高麗國王與王妃爲世子擇婚一事兹悉世子義和宫妃嬪已擇定金思濬之女年十四歲卜吉華歴十月二十九日舉行婚禮○朝鮮政府禁止五榖出口日本商人之在韓贸易者平時以販運米荳爲大宗至此心實難甘因議與韓政府辯駁先派人分往内地細查秋收究竟若何不料内地禁令尤嚴榖物分毫不能買賣忠淸道所屬平澤縣軍門浦芽山屯浦禮山縣九萬浦倉浦林川恩津縣江鏡浦論山浦全羅道所屬咸悅縣熊浦同活溝羣山黄海道助浦曰川等處一見日人購榖卽拘而繫之甚至鞭撻交加不稍假借夜則客　亦不准容納以致露　荒郊日商未免受其困累矣○朝鮮因慶尚全羅兩道告荒京城米價騰貴故决計遏糴以裕民生然出口之數日稀則進口之貨亦减所收稅額大有不敷現在京城米價日廉外國人擬乘機請其弛禁日本大鳥公使謂米榖貶價明係饒裕之形目今不必猶豫於心直可向政府解禁令我中國駐韓商務大臣袁觀察世凱慮華商逐漸衰頽亦請政府早爲弛禁此外如美德等國公使於此事雖旁觀袖手然亦願爲聲援云 
[日本政府近聞]  
　　今秋日本政府奉命改正官制陶汰冗員計每年可節經費銀三百數十萬圓而衆議院代議員之心猶以爲未足現在開議豫算案熟籌來歲國家用度擬更改官俸删减常費望政府和衷協力以便具摺奏聞井上文部大臣聞之艴然不悅於本月八號入議院 
 
 

Page 3

 
 
中大臣所居之室特以辭職之意對衆宣言同僚諸公爭相　慰不知以後如何○日本官吏由大員保舉者謂之奏任由上簡放者　之敕任地方官不論敕任奏任苟與民心不合可以相約數其辭官否則請於政府或調或罷此次衆議院議長星亨因衆人不能信任力勸辭職星亨本自由黨中之傑恐辭職後若受懲罰於全黨體面攸關是以致書黨首板垣伯縷述自願出黨等情至輿論不洽及院中衆議員不能信任之故已奏達内廷旋頒敕語下問本月二號衆議院書記官佐脇君携覆奏摺赴宫内省請土方宫内大臣代呈 
[日本户口册]  
　　日本定例民間户口由各地方官註册備稽民間新生兒女卽須赴地方官署報名入册以故政府欲知全國人民户口之數不難按册稽查兹者内務省調查明治二十五年十二月三十一號止計全國七百八十一萬七千五百七十户都四千一百八萬九千九百四十人其中男二千七十五萬二千三百六十六名女二千三十三萬七千五百七十四口列華族者三千八百五十三名口列士族者二百一萬四千三百六名口平民三千九百七萬一千七百八十一名口收養棄遺兒女四千四百六十二名口在監無籍者一千一百二十二名口較上年增一萬一千二百一户三十七萬一千二百六十三人於此亦可見其生齒之日繁矣 
[令節停公]  
　　今日爲長至令節灰飛葭琯緹室春回英讞員蔡太守照會美領事復飭知各捕房停公一日循曩例也 
[詳述南市火災]  
　　南市火災已登昨報兹悉起火者係楊復興茶食店是晚二鼓時尚在店後披屋中烘製餅餌令學徒在旁看守及店主睡鄉深入鼻息齁齁學徒卽至店中擲骰　閒不隄防炭熾紅爐火力過猛灼及木甑其勢上炎學徒聞有爆烈聲上前探視見火勢已不可收拾屋　將次冐穿慌亂之中極聲呼救左右鄉驚起臽水澆之事聞於二十七鋪地甲更夫分投亂擊警鉦招人赴救二十三七鋪巡防　員黄衡堂戴憶　劉穆亭三二尹首先至火塲彈壓旣而復善堂源來冶坊水神閣海運局諸洋龍星馳而至適浦中潮水甚漲急將皮帶放下竭力狂噴而火勢益復猖狂南首延燒面東之王聚興香作張一茂錫作至明記零剪店止北首延燒渭泉軒茶肆大茂京貨店至大同南貨店止火又飛過對面延燒面西之洪萬生藥材店折而入内向南延燒三和甎灰行某棺木店至元興米店後屋止向北延燒某姓成衣店後屋至德源堃染坊止計面西房屋均焚去後進門面則略有焦痕而已當火盛時天主堂沈香閣古雲臺道署十鋪花業荳業錢業普濟社旣濟社萃秀堂戴日湧等洋龍二十餘架先後至四圍援救文武各員則帶　差勇巡綽毋許匪人攫取零星至十二下二刻時火勢稍减計焚去平屋二十間各龍仍汲水澆滅餘燼直至鐘鳴一下始次第遄回黄劉戴三局員則黎明時始返昨日飭傳二十七鋪地甲陶小弟至局諭令將楊傳訊及地甲往傳家人告以火起時出外逃命跌傷足　不能到案地甲回局禀覆局員准俟傷痊再訊 
[江望雨]  
　　天公靳澤已二月餘矣火警之多盡難罄竹而菜蔬牟麥亦復下種維艱龍隰魚塍怨咨交作前日氣候忽轉而和煖礎潤若雨濃雲　天方謂屏翳君當命駕而來高駕痴龍普施甘澍不謂向晚鐘鳴十下僅見微雨一陣片刻卽停至昨晨而紅日一輪依舊排雲而出朔風刮地又轉嚴寒安得蒼蒼者大發仁慈甘霖遍灑庶吳回氏可銷聲匿影而鳩氓亦得以從事鎡基乎 
[曇花忽隱]  
　　娼婦薛金鳳在英租界棋盤街新王記妓院　娼意欲從良龜鴇多方霸阻遂偕其父薛正元奔投上海縣喊冤黄大令提訊之餘判令交官媒收管候備文解回蘇州原籍近日在官媒處忽患喉痧大令得禀飭送請某善堂醫治前晚竟香消玉殞斃於善堂堂董正欲備函報縣其父已聞信馳至叩首哀求情願自備棺木衣衾免得報官相騐堂董允之 
[英探云亡]  
　　王阿二卽無錫阿二由九號三道頭華捕選充包探歴二十餘年兹者祟於病魔乞假調治延至前晚溘逝家中眷屬立即通報黎捕頭由黎捕頭轉禀麥捕頭賞給洋銀一百元爲棺殮之費 
[行兇受罰]  
　　美租界門雞塲及南潯路一帶大半皆日本人所居前日淸晨鄉人王阿全肩挑雞蛋求售日人某甲向之購取數枚論價不諧遂舍而他往甲怒一聲號召羣起攻之王飽受尊拳忿無可洩遂投美捕房控訴情由捕頭准之令西包探開禮前往拘獲三人連見証人送至日本總領事署領事庭訊之下判罰甲洋銀三元帮兇之乙丙二人各罰一元王身有傷痕送至某醫院療治 
[會訊志略]  
　　前者萬成錢莊投英公堂控禪臣洋行買辦陸敬南欠銀一千一百餘兩另將謙和隆等五家期票先後調換莊票一萬一百餘兩旣而陸忽逃避謙和隆等均不認償蔡太守飭查之下謙和隆等聲稱票由禪臣帳房鄭羽橋與小工頭陳玉亭等將買辦敬記之票調換太守以禪臣係德商所開例須會訊遂於昨日兩點鐘時邀同西洋領事公館宋繙譯提集原被研訊謙和隆建昌生兩家夥友同稱票皆鄭經手調換祥生泰隆廣永和三家另由陳轉手均以敬記票調去原皆七月初間支票向來支票到期如果難收應歸原根料理今收票之萬成錢莊旣於到期時不來追問待陸逃避後意圖藉口况陸票期過後至七月杪始逃若在未逃時追問則容易各循斧鑿矣萬成莊司事陸菊生等稱支票到期並非不向追問當時謙和隆稱容易料理以致遷延况滬上通例凡有支票應用壓脚圖書萬不能視支票爲不足憑准太守再三查問各執一是遂與宋君諭以姑候照會錢業及廣帮各董按照歴來章程議覆到日再行　斷 
[大令騐屍]  
　　竊賊徐阿小在本邑西鄉某姓家行竊經馬橋汛拘獲解　縣署黄大令諭飭收所候訊邇日徐在所患病由捕役據情禀報大令飭送請普育堂醫治延至前晚一命嗚呼堂董卽備函請騐黄大令傳齊　　於昨日下午三點鐘時命駕前往命傳堂丁米金元研訊供稱徐奉發到堂已成不治之症前晚因病而斃並無别情大令喝令退下命仵作細心騐視閱片刻唱報小的騐得徐實因病而亡大令請堂中給棺收殮堂董延入内室欵談半晌然後排道回衙至土地祠拈香報時鐘已鳴五下矣 
[弔贓未獲]  
　　昨由英讞員蔡二源太守飭包探陳阿九帶竊賊阿五至南市二十三七鋪巡防局請局員派出勇丁會同至仁茂押店吊取官紗　衫短衫各一押店夥稱此項衣服由執事人經手兹方出外須俟回來交出包探等乃怏怏而回 
[訊供候解]  
　　兩江總督劉峴帥密飭常熟縣拘拿武生楊同標卽楊大壞縣尊飭差來滬會同上海縣捕役趙金拘解英公堂轉送到縣此已紀諸報章惟悮武生爲附生耳昨日午後二點二刻黄愛棠大令升坐二堂命提楊研訊楊供稱武生係常熟人問爾可有别號大壞是否爾之混名供稱武生並無混名祇有乳名懷德而已幼時在塾攻書後棄文習武於光緒六年入學問曰其時宗師大人是誰供稱林大人問以後如何供稱以後武生赴浙江杭州營當差問保舉何職供稱初保額外繼保把總問何案保舉供稱甘肅保舉未幾患病歸家至今並未去過問此次來滬約幾時矣供稱來只二十餘天問來此何事供稱門蟋蟀賭錢問在何方與聚供稱在城中張鶴先家問爾原籍所犯何案供稱武生並未犯案問旣未犯案何以上憲欲將爾拘拿供稱此係仇人誣扳問錢子岳現在何處供稱武生並未相識問爾稱仇人是誰供稱前年進士王君乾向白茅陸姓借銀一千兩央武生介紹武生不允事遂不成以致懷恨誣控驀被拘拿大令謂爾所犯何事爾之功名是否屬實本縣均未知悉旣奉上憲訪拿不得不解爾至常熟楊供稱武生世代書香今遭不白之冤願至原籍伸訴况武生尚有老母及妻妹等人亟須一見大令問爾家在何處供稱在常熟城内大令命提來差至案問爾是何名姓禀稱小的姓王名餘問爾等共有幾人禀稱四人問楊所犯何案禀稱本官朱大老爺奉總督大人札諭拘拿聞係日夜聚賭容留匪類等事大令又命提楊　案謂今日本應將爾加上鐐銬姑念庠序中人暫留顔面不日　派差恊同 
 
 

Page 4

 
 
　　　行沿途須安分守已楊唯唯遵諭大令著帶下聽候撥派營兵差役恊同來差起解 
[不誘逃]  
　　汪長金投上海縣控妻子洪氏被柯仰高誘逃並捲去洋銀四百餘元縣差將柯拘解到案前日黄愛棠大令倩帮審委員葉臨恭司馬提訊汪訴稱原籍徽州現在川沙開茶葉鋪年四十九歲洪氏年四十三歲當十八歲時娶以爲室迄今已歴二十五載並未生育不料竟暗與柯識於本年七月二十五日席捲而逃計失洋銀四百五十六元旋在治下三牌樓柯所開聚源盛火腿店尋獲柯卽聞風逃逸當時小的曾將洪氏扭案今日柯已拘到求卽訊追司馬問洪氏曰爾與汪旣爲夫婦可生子女供稱小婦人並未生育惟撫養螟蛉子女各一問爾嫁汪後已二十餘年何以此次隨人逃逸答稱柯向小婦人借去洋銀一百元日久不歸是以來早索取問何時借去其數若干答稱本年五月借去一百元司馬曰爾夫控爾共竊四百餘元如實有其數不妨直供本委可爲爾夫婦追取洪氏堅稱一百元問有借據否答稱柯言卽還故未立據司馬命提柯至案謂本委無暇詰問細情祇問爾所借之一百元如何歸還供稱小的係徽州人業巳蕩產傾家祇存聚源盛店内生財而已與洪氏雖曾相識實無曖昧事情問爾之生財值價若干洪氏之洋銀何時向借供稱生財購時共洋銀八十元現在值約五十元去年借洪氏洋銀五十元今年五月又借五十元司馬謂生財任爾變賣旣值五十元尚少五十元如何料理供稱容出外措繳司馬曰不能汪堅請重辦司馬問汪曰洪氏爾願領回否供稱小的無顔領回矣司馬飭發交官媒收管候示命將柯笞責二百板收入所中押繳洋銀一百元一面派差往　沙吊取汪之進出帳簿二本到案查明所失是否實情再行核辦 
[法界捕房紀事]  
　　公館馬路德和祥洋貨店執事人某甲投捕房控稱本年六月初向義和成東洋莊定購僧帽牌絨布六百匹議定每匹規銀二兩五錢立有合同限九月中如數交貨及期每匹增至三兩義和成欲毁成約託辭貨尚未到延約不交十月後價又漸平與原價相懸無幾然仍不交到請卽諭令照章辦理以免受虧克捕頭准之飭包探郁庭湘傳義和成執事人某乙至捕房昨日上午七點鐘時向之詰向乙稱定貨時言明先付定銀二百兩詎料到期尚游移不付是以司帳人言此項生意衹得作爲罷論甲稱有合同爲據豈得食言乙稱此非合同乃本莊發票捕頭令兩造各繕禀詞投遞公堂請葛同轉衡情酌斷○某丙由南市雇小車裝行李往北行至小東門外車夫忽稱失去衣包丙怒將車夫扭送捕房副捕頭飭轉解大自鳴鐘捕房暫押○前日小竊某丁竊取水烟袋一枝某包探見之拘入捕房管押昨晨克捕頭略加詰問令押候禮拜六堂期解請讞員懲辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[流星說]  
　　日局之内有所謂星者其象甚繁其數甚夥動焉者爲行星靜焉者爲定星有福星有吉星有妖星有凶星皆星類也皆隸於　局者也别有一等星入乎日局之中而出乎日局之外自行自止自來自去若高若下若遠若近其聲可得而聞而有時乎寂然其不可聞其形可得而見也而有時乎渺然其不可見其於世宇若有干涉焉若無干涉焉其於人事若有關係焉若無關係焉吾不知其名名之曰流星當夫更漏旣深羣動俱息仰見天際萬里一碧少焉烈烈煌煌有如燈火之光其行甚速如矢之赴的如駒之過際瞬息之間而　無聲跡者是也或曰是遊魂之魄浮而上升者或曰是化工之花散而下落者則有貧窮之人受地上許多冷况嘆苦海之難越遥望遊氣以求齊度又有深閨待字之人淸夢初醒寸心耿耿默禱天光以祈如願别有騷雅之士觸目寄興幻出妙想而爲之詩其詩曰天上有奇花造物手所栽靑雲培其根紅蕊滿天開文彩麗重霄淸暉覆九垓偶涉塵世遊仙風吹下來精光燭萬里凡目都驚猜化爲百鍊剛宛然柱石材蓋比體也其掞藻摛華命意高妙亦可謂工於賦物矣而究非精於談天者天文家持千里鏡以窺之眼力增廣乃能洞察其實看得此等星非如各列星亦非是逝者魂魄乃是天地間一點質所結而成也其爲質也較之周天之數蓋亦無幾比之定星之大則不及多矣且其數中亦自有大小不齊仍别爲一團不屬日局所該管其行也則絡繹相接黨類甚衆譬若人間燕會伴侣提携而未嘗有孤往者時或分爲二黨究亦同類其爲類也有三曰飛星曰流星曰隕石自人所見言之有見其光焰四射如巨燭然其光已過而背後猶有精彩者有見其轟然破碎如數百大砲之聲者有見其從天落下而爲石者所以然者由其與地球相遇而激成之也這星團也所行之道視與地球不同地球之行也其勢圓而直這星團之行也斜而長其與地毬相遇凡有二道未遇地毬則不見其光旣遇地球其觸熱氣蒸鬱有若水汽然遂發而爲光大抵天下之理兩物相觸其本力不能盡倣必發爲光熱如砲彈之放偶值墻壁阻之墻壁之勢堅而不破彈之猛力不得盡舒自然浮出火燄又如人以石相擊而發火或持繩線一擦其手亦自發熱皆其勢然也流星之遇地球亦類是耳所以爛然而有光也不遇焉則無光矣且其相遇之時其行尤速如兩車並驅途中相值彼此俱自著力較獨往時尤迅當此際欲對面話叙三數聲而不可得矣流星之遇地球亦類是耳所以其光驟見而旋失也其隕焉者則由地球之氣吸而下之也其飛星者本力甚大地球不能吸下故隨卽飛去若流星者初近地球時地球未能卽縮迨至深入球中球卽旋縮遂爲其所吸下故此時視之其光甚近甚熱且燒破焉而有聲遂以隕於地上但其流行甚速其落下常遲設如有一處聞星隕則其隕下之星不在伊處乃在别處究來周年之内不論何日夜何辰刻俱有此流星而秋冬二期尤最多其一則西歴八月初十日之夜其一則西歴十一月十四之黎明也八月日期前後三四日皆望見之而伊夜所見極多其光若有定程年年無甚增减十一月日期惟伊日質明時見之而其光不定有某年最多者有某年少减者然亦有定期大率以三十三年爲一甲當甲之首尾等耳則最多若他年則漸漸而减也此十一月日期最多之日人間見之成謂是天工雨火古人俱以爲信然莫不畏恐若知其有定期則亦可謂之常事耳夫何懼也昔者一千八百三十三年十一月期米利堅國有一人以千里鏡就卜城上窺之言其流星最多之辰有如散雪不可勝數此期適值少减之辰計得十五忽銅漏中有六百五十位流星然此特就一處看出非周天也總計周天之數則此處所見不過十分之一耳如將半天之數計之當至八千六百六十位又一點鐘内計得三萬位星有零此辰看至七點鐘則在伊處當有二十四萬位星也至若隕于地上者其重輕不等看來亦非是原質乃原質中十分之一二分耳由其破碎落下故非全質也一千八百七十二年七月二十三日午時天上大發光焰有一位星於大法國之巴爐省城聲響甚烈隔伊省八十千西尺之處猶聞其聲其隕下之處隔十五西尺内適有牧羊童子在焉伊童子驟聞星聲不勝戰慄其星深入地面一尺六寸其後秤之得四十七斤前此八年西五月十四日别省亦有一位星落下其落處在省之西南方而在省東方之人隔五十萬西尺猶望見之由這位星從六萬五千西尺之處落下故距之遠者猶可得而見也其餘隕星不可勝算秤之有得一百斤者有得一千斤者有得一萬五千斤者若察此等星係是何物所化者於其隕辰縋之上而　觀之看得乃是金類或銅或鉛或鐵或石或煤炭或硫黄各等物合而成質就中鐵分居多無有一位無鐵質者間有行近地毬而不落下亦有法以度之其衡數或三千或四千西尺上下西書於流星謂之逋厘多譯言於礮磾射出也其隕下者謂之氣石以其日旁之氣所衝激也逋厘多與氣石係是同類已可　然無疑惟飛星甚高未知其與流星隕石果同類否究之想亦同類譬如一輩人流而隕者其離羣焉者也更想彗星亦係與此等星爲一類由彗星之行其勢與此等星一般且彗星有二一見於近八月期一見於近十一月期其候亦不相遠但彗星後生而行遲其行每近日輒爲日所攝去故不落於地耳天文家謂其同類理或然也夫以地球一凡運行宇宙間而此等星年年與之相觸日日與之相搏乃地球之體卒無傷損焉何也不觀海乎紅濤碧浪日夜喧豗一波未平一波又起而龍驤萬斛泛乎其中究無傾覆之患者其體厚其力大也天下惟體厚而力大者可以攝物而不爲物所摇衆星之多波浪也地球之博厚而廣大萬斛舟也自開闢以來不知幾億萬年矣而猶若此則後此者可知矣 
[西事類編]  
　　本月二十七號波斯國高剌山火山吐燄附近鄉民走避不及壓斃一萬二三百人牲口斃者逾一萬四五百○有人由柯連士埠附寄機器二具書明一交德國宰相甲卑利輝一交德皇及德相命武巡捕拆閱則係爆炸之物幸未觸及機緘得告無恙○舊金山薛地柯輔鳥約輪船於上月十七日午後開行出口適遭大霧行至金門港口之北忽觸暗礁因卽燃砲報警各船聞聲往救已牢不可動海水從破孔涓涓而入船艙積水深八尺其時風平浪靜雖無大碍但礁石磷峋船身摇播致多破壞船内頭等客房並無洋人附搭只一華人及一十餘歲童子聞華人卽前任古巴厦灣拿領事大艙中華人一百一十五名貨物以麫粉爲多約值十三四萬元又有各欵銀兩約九萬一千元船主知難駛脫將人貨載返舊金山船則付諸水濱○俄國某處樹木甚多每欲伐以爲用而無可起運不得不聽其自爲滋長而已兹議於林間開一鐵路計三十里以便運樹出外并可將外方之物運進以供民需亦一事而兩善備者也 
[恃强奚益]  
　　諺云得些好意須回首此言雖小可以喻大微論一人之事爲然推之一家之事一國之事亦莫不皆然若夫不知進退之一家之事一國之事亦莫不皆然若夫不知進退之機自逞其强一意向前則未有不遭覆敗者今觀西班牙之事可以爲鑒矣西班牙之擊模洛高也在棉里剌地方屢經鏖戰前據歐洲日報均謂西軍連捷京觀之築可在目前乃前日接到西京郵音有言其都下諸人莫不敵愾同仇羣起醵金以助國家軍費者觀此一節已欵西軍之未必能得手今果接眞實信息云模西之釁西軍連戰皆敗狼狽不堪今其城池已被敵軍所困而西國庫欵又復空乏異常軍旅所需無從籌畫是以居民紛紛醵欵欲以助國家軍餉之需以上乃來信所言噫西兵遭此敗亡其實咎由自取也按前日西國擊模之役大誓六軍慷慨興師欲將模境一洗而平之旌旗蔽日戈甲連雲模王聞風亦竊竊然自爲危懼因使人至西營請曰敝邑之民不法致勞大軍遠至今寡君已知其過極願自行妥辦免失二國之歡請暫按兵俟敝邑將前日滋事之人盡法而懲以釋貴邦之怨至貴國前欲建築砲臺之地則請舉而相贈在貴國當可以釋前嫌矣模使之言如此可謂低首降心若使西人從其所言則旣不勞師傷財復可以坐收其利卽國家威望亦將由此而加崇更何樂而不爲又豈意西帥不知進退自恃其强以爲藐爾模人何當我之一擊於是却模使之請麾軍直前遂至激動模國諸人紛起義兵以助國家遂使西軍大敗幾至不能收拾今尚未悉作何結局嗚呼喪師辱國咎將奚歸吾恐西帥於此亦將百辭莫辯矣 
[英界公堂瑣案]  
　　孫楊氏訴稱小婦人家在江北以縫窮爲業昨日陸阿幅以布套褲囑小婦人修補小婦人問以如何修法伊卽頑皮涎　曰上有洞下有洞爾許先補下洞否小婦人見其有心調戲一笑置之伊卽肆行辱罵且被爪破面龎是以報捕拘拿送案某號華捕偕某號英捕禀稱陸是丁大全所用車夫是日停車丁之店前將縫窮婆兇毆縫窮婆卽避入捕房聲訴及小的等同去見車在而人已不知何往向丁詢問丁秘不肯言及欲拘丁始將陸交出旣至捕房捕頭以丁不應庇護車夫令一併送案請究陸供稱小的喚氏修補套褲論價不諧致與口角並不調戲如今只乞施恩丁供稱陸如何與縫竊婆争閙並不知情洎中西捕來拘適陸他往及回立卽指交二捕又同禀稱丁初時確諉爲不知蔡太守判令將陸管押五日罰丁洋銀二元以一元給氏一元充某西醫院經費○包探江阿三禀稱杜桂方投捕房報稱姚天桂王阿秀攫去棉花胎二條錢二千文小的因拘獲姚王送案杜訴稱小的在治下開彈棉花店姚王硬取棉花胎二條錢二千文不得已報捕拘案姚供稱小的同杜索取工資杜不肯付是以取物抵償並無攫錢之事王供稱小的見伊等爭閙不忍坐視爲之勸開蔡太守問杜曰爾稱錢二千文從何得來答稱在主顧人家收得問主顧是誰答稱不知名姓太守飭差役帶同原被各人出外令交還棉花胎再查明付錢之主顧禀覆候核○林照洪訴稱小的係潮陽人在治下開小烟館被同鄉人林炳台竊取烟槍二枝拘獲人贓交捕送案炳台供稱小的與照洪同族因有急需私取烟槍付質尚求大老爺格外施恩蔡太守判令管押兩禮拜贓給照洪領去○某號印度捕禀稱陳阿嘉駕鋼輪馬車向前行駛東洋車夫陳桂蘭在後狂追喚令慢行置之不睬以致互相碰撞毁壞鋼輪今特照章拘案陳訴稱小的駕車至轉灣處突有東洋車飛駛而來致被將車撞壞雇工修理須費洋銀 
 
 

Page 10

 
 
五元　供稱小的無心誤撞無力賠修蔡太守判令照陳所訴賠洋銀五元○包探孚錦堂禀稱小的查得彭春亭專意託名買貨乘間竊物今得拿　詰知曾　安吉泰成二衣莊衣服吊出原贓送案請辦安吉泰成中乙二夥投案領贓彭供稱小的係湖北人迫於飢寒連次行竊蔡太守判令管押三月期滿遞解回籍贓給甲乙分别認領 
[浙省官報]  
　　十月廿八日憲駕巳刻升堂會同司道率領新科武舉謝恩赴鷹揚筵宴糧道世進見銷武闈提調差候補道萬進見銷武闈監試差杭恊林禀呈　大令候補府郭式昌總辦津局蔡增光總辦通局兼辦津局程雲俶會辦津通局俱禀知藩司委海運差叩謝錢謙禀奉委紫陽點名收卷差張濬萬禀請展假數天同知馬秉鈞　　　差叩辭並謝　闈記大功二次叩謝李炳堃禀知藩司委分寗差遣劉珊璸程安長三縣候補縣朱其恕於臨新昌四縣劉沛西龍二縣俱禀知藩司委催地丁差叩辭邵同珩吳喜孫俱禀謝文闈記大功二次新科舉人吳汝念呈硃卷禀安府經歴葉承恩縣丞余文爚魏桐主簿陳彭壽譚銘瑞巡檢趙金鑑顔鍾哲虞雲　從九品景學湘典史馬彥枚余寅恭黄均禀銷武闈差○廿九日杭同知孟禀銷文武闈照料供給差卽用縣汪淸麒禀銷武闈　姜大挑縣徐引淸鄞慈定三廳縣候補縣何金　壽桐分三縣俱禀知藩司委催地丁差叩辭候選　大使萬立鋐由江南來浙禀到府照磨張維楨禀銷津局差縣丞金鴻增姜振翔俱禀銷鷹揚宴差從九品吳鴻漸王世鶴俱遵新海防例捐免騐看來省禀到處有營効用陳　　來省禀到呈授表文○三十日二品頂戴補用道袁印秉楨號虞笙湖南人由京引見來省禀到住湖南　舘通判李炳堃禀辭赴寗差遣候補縣李續祜禀　藩司委瑞平泰三縣催地丁差叩辭府經歴楊遽由京來省禀到○十一月初一日遊擊趙昌榮禀銷大令差錢謙禀請命題禀安　雲俶數文莊人　詁經俱禀知　道委　名收卷差通判梁佑年餘上新嵊　縣俱禀知藩司委催地丁差叩辭候補縣馮玉瑞禀謝文闈記大功二次陳忠炳禀知本日接辦上城總巡差劉椿祺交卸代理湯溪縣回省禀到委用訓導朱仁壽請襲雲騎尉金玉麒均來省禀到禀候騐看孫傳淓由京騐看來省　到主簿羅堃禀知龍風神廟修理完工沙炳鋆禀奉委迎接福建主考至衙探明已航　　上銷差沈　禀知藩司飭知咨補紹興府照麽缺叩謝從九品宋熊禀知本日接辦良山水門差未入流黄昌祺禀謝文闈記大功二次 
[鄂省官報]  
　　十月二十九日調　宜昌釐局候補縣蔡國楨赴兩院銷輿圖局牙厘局文案並江漢關交涉委員差新選沔陽州沙鎭巡檢張邦烈奉浙憲檄飭知赴任袁鏞惲元復俱管解五批京餉俱回省候補巡檢周德炘起服來省候補道庫大使李文煇赴浙江採辦桑秧○三十日調署天門縣乾鎭巡檢方朝　禀辭○十一月初一日署理　梅縣專張淸謝委見辭並赴兩院銷辦通山茶厘務差候補縣丞馮振銑奉山東撫憲飭知於白茅墳河工案内保准過班知縣赴兩院禀知謝候補縣李兆庚禀見奉委牙厘局會辦文案赴兩院禀知謝 
[金陵官報]  
　　十月三十日力乏橋厘捐通判朱瑞辭回局知縣張紹唐禀知赴滬見電報局總辦常牧禀知贛　任内交代結解淸楚○十一月初一日王定安禀知今日開辦粥廠分發江蘇試用府經歴丁乃菑到由京來羅遵祖到釐捐局稽核差○初二日海州鹽運分司徐紹垣奉委辦通江集河工知縣藩升南正辦並銷會辦差王以乾會辦均謝委善後局銀錢所差府經歴禹崧齡通州海門巡檢德齡阿泰州東臺從九曹和沅海屬均奉委查牙帖差龍江關大使吳啓堃奉委會辦　水關工程差 
[蘇省官報]  
　　十一月初一日通判郭廷沛卸署川沙同知事回並謝給前辦西路總巡獲犯案内勞　記功知縣夏書紳禀知奉委洋務局卽日判差郭　辭赴金陵見制憲委署南匯縣縣丞婁湘銷改過局差並辭赴任縣丞陳鍾頴銷臬轅監印接辦改過局卽到差王嘉懋銷差黎耀森到差均牙厘局文案差邵　禀知到上叚帮巡並銷閶門水　差從九劉澤寰銷上叚帮巡並　閶門水關差沙濟禀知奉委分松差遣沈學書禀知奉飭派蘇差委藩轅牌示照得鎭洋縣典史余詠淸撤省遺缺　有候補從九陳其瑞堪以酌委署理○初二日同知章乃縉禀知奉委調辦絲茶北卡卽辭直州陳錫純引見回並銷襄辦河運差田寳榮銷海門廳查保甲差回沈佺禀知奉委督審局帮審差道庫朱希濂銷錫金絲捐差縣丞鄧熹禀知奉飭派蘇差委從九單錫璋禀謝奉委　轅監印卽到差吳晉謝調辦城外上一叚水巡差初十日首府林老太太鄭氏十一日首府林官太太吳氏均壽辰 
[皖省官報]  
　　十月三十十一月初一日委辦馬頭厘卡縣丞范祖佑辭○初二日牌示本任定遠縣鄭葆淸霍山縣程仲昭亳州州同張春華宣城縣典史馮聲茂無爲州泥汊司林炳樾天長城門鄉司周垚均飭回本任新選泗州州判張家翰到直隸人 
[䢴江官報]  
　　十一月初四日南掣楊司馬抵揚公幹○初五日任分轉杰委甘肅餉差朱鹺尹士良委南京餉差○初六日新委五河鹽厘總辦王觀察廷訓到揚海分司徐分轉由省公幹回 
[江西官報]  
　　十月二十二日補用縣朱炳光監修大有圩堤南昌同知蔡俊從九盛家祥王燮厚並接查寳昌局内巡并是日并鑄剔錢錢汝爕由南昌等縣催道欵回典史葉瑞由鄱陽等縣催地丁回指分知縣陳克愼江蘇人通判何朝崧湖南人典史吳錫麟湖南人俱監生繳照禀到從九吳作雲鷹揚宴執事差○二十三日署分宜縣翁寳仁署景德鎭同知劉家　署袁州同知黎雲福俱禀謝委王濟中委辦石港緝私卡並禀謝酌委優缺一次李澂解地丁進京孫如賓解漕折進京蕭雲經委收撫轅呈詞同知徐樹鉁卸辦上高卡回道庫劉啓元禀謝儘先酌委一次縣丞葛慶鍾往新建等縣典史徐家駿往奉新等縣俱禀辭催漕折委署永豐沙溪司黄兆棠據禀無力赴作繳委該汛務以補用從九陳政和署理 
 
 
 

Page 11

 
 
   
 
 

Page 12

 
 
   
 
