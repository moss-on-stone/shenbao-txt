# 1894 - 3 - 4907438

 

Page 1

 
 
[延請杭州訪事人] [  申報館主人啓]  
　　啓者本館今欲延請友人在杭州采訪時事舉凡官塲要務里巷瑣言新奇可喜之談雅俗共賞之事務須詳加偵訪速付郵筒如有願就斯席者請先函示新聞數則并開明住址以便修函延定倘弗合宜恕不作答肅此布悃維冀鑒之 
[增廣新聞] [  申報館主人啓]  
　　本館今歳以來各處添設訪事友人博采旁搜必詳必盡以故新聞山積美不勝收今者精益求精更復擴充篇幅凡朝廷之涣汗臣下之鴻猷海外之郵音民間之委語以及奇聞艶蹟佚事閒情一得郵筒卽登報牘庶幾多而且速無負諸君子賜閱之盛情乎敢布區區伏維均鑒 
[新印繪圖續今古奇觀出售] [  圖書集成局代啓]  
　　續今古奇觀一書取古往今來奇聞軼事彙爲一編覩新奇於平淡之中寓褒貶於語言之表有功名教可佐清談以視别種椑官或失之蕪穢或失之鄙陋不可同日而語復倩名手繪圖傳神阿　一展卷而如見其人　某書坊託本局用潔白紙張代印訂成六本外加套子每部碼洋八角賜　者請至各書坊及三馬路申昌書畫室購取可也此佈 
[論俄人築路]  
　　俄人不得志於歐洲必將肆志於亞洲此其情勢顯然不待智者而後知也然而一時俄人尚不能逞者則以亞洲之地非歐洲可比水陸兩途皆在所重非可僅恃輪舶之力而陸路非鐵路火車不可故極意經營講求鐵路逐漸推廣駸駸乎有日新月盛不能自已者昨報載有俄人築路一節謂俄人在西比利亞營造鐵路竭力從事自俄京起直達中國琿春交界而止約計七載方可竣工其長有五千六百里此爲鐵路中之最長者將來大有益於通商行教不少然俄之利中之憂也謀國者豈可視爲無足重輕甘讓他人之先我著鞭乎由是消息觀之俄人之志盖可知已俄國自琿春與中接界彼若以鐵路直達於琿則中國之邊陸豈能長享安靖然而中國當軸諸公則猶以俄爲不足慮也前者有某大員過滬余見之相與抵掌談天下事言及俄國之可慮某大員曰俄人不足慮也其由俄至中一帶多係荒寒之地糧運殊爲不便苟非築成鐵路則用兵極非所宜如欲築鐵路則此處地廣幾于　築路談何容易且僕由俄國回華時並未聞有築路之議彼外間紛紛傳述者大都皆浮言耳今某大員已歸道山矣而俄人築路之議則已日有端倪夫由俄京達中國琿春交界處所其地之遠計有五千六百里則亦可謂工大費鉅者矣計工當以七年而後成則亦可謂曠日持久者矣然而俄人之於此舉吾有以知其必成誠以俄人之用意與他國不同英法德美皆商國也所重在商與中國交利在通商並非利在侵地若俄國則初時欲奪土耳其以出黑海口與歐洲諸國爭雄長繼而諸國不肯相讓羣起而助土以拒俄俄人遂不能過雷池一步地其鬰鬰不得志也盖已有年前者欲取道於朝鮮英人又早有以窺其隱微屯兵巨文島以先爲之備俄人復不敢逞厥後英人以巨文島文還鮮人而與中國訂約謂此後此島不得任外人侵佔則是中英聨謀以拒俄使不能逞志於朝鮮俄人亦旣知之因計及於兵輪鐵艦之强自顧不及英國况又與中合力則水中斷不可以肆志惟有折而專力於中國庶足以一逞而中國之地惟琿春交界之地爲與俄近欲由此處得間而入則又地多荒寒糧通不繼遂竭力籌議不憚道遠不惜欵鉅不顧年久銳意興辦尅期必戚試思此處地方旣多荒寒則商務亦必不如他處何以急欲築此鐵路其將何所取利也乎反復思之而俄人之志已灼然可知焉夫俄人旣有此志則中國烏得而不防然所以防之者則又不過增練軍也製槍砲也開銷錢糧虚張聲勢正復何益必也琿春之中國地界亦當有鐵路以便運調重兵以資防禦而後可乃中國之談及鐵路者輒以爲工程太鉅經費太大往往束手而無策且有爲之飾詞者曰我有鐵路原足以資調遣便轉運然設或宼來爭奪偶一疎虞爲彼所踞則反足以爲敵人先路之導不啻盡東其畝也故其有也不如其無也噫此言也不亦可笑之甚耶古人謂我能往宼亦能往蓋言逃避無益不若力與之抗也今若防敵人之佔我鐵路而遂廢鐵路而不爲然則海軍水師所有之兵輪鐵艦與夫鐵甲等船又安保其决不爲敵人所奪則是今日之費錢費力以購辦製造者皆無非齎盜糧而資宼兵不如并兵艦而不備之爲愈也卽槍砲一　軍裝等件若皆防爲敵人所奪則皆不若不有之爲愈天下庸有是理乎夫我有鐵路敵人可以奪而踞之則敵人有鐵路我又何不可以奪而踞之而乃以爲敵人所置之鐵路則外人不能奪之而中國所置之鐵路刻刻防外人之佔據不亦可笑之甚乎竊以爲我能往宼亦能往固爲可慮而宼能爲我不能爲獨不可恥乎且宼能來我不能往是可忍孰不可忍請以此言貢之當軸諸公見聽與否任之可也 
[本館接奉電音]  
　　昨由京友電傳上諭一道敬謹譯登○十一月二十六日奉上諭江西南昌府知府員缺緊要著該撫於通省知府内揀員調補所遺員缺著王鵬夀補授欽此 
[觚棱冬旭]  
　　正黄旗護軍統領崇爲咨行事照得禁廷重地理宜潔凈方昭嚴肅所有内廷值班官兵各項蘇拉茶役人等各於所司之地務須打掃乾凈不得任意堆積爐火穢土栽種花木並於墻壁肆行塗抹種種情事均有干犯功令本統領奉命值年蒞事伊始自應禁令重申嚴行誠飭相應咨行景運門轉行左右兩翼前鋒營七旗護軍營飭知内廷各項值班官兵於附近地叚芟除乾凈以昭嚴　除不時派章京巡察外倘再有前項情事或經該章京禀知抑或被本堂覺察定將該值班官兵從重叅懲决不稍事寛宥○新轉欽天監左監副徐司天臺左令森涓吉十一月初六日夘時上任新升右監副張司天臺右令掄奎亦於是日卯時上任先期經主簿廳示仰闔署官生書吏匠役人等知悉至期一體謁見○盛京復州城守尉興麟調任遺缺經兵部咨取正三品宗室人員會同御前大臣揀擬三員交值年旗於十一月初四日帶領引見本日奉硃筆盛京復州城守尉員缺著頭等侍衛宗室盛恒補授欽此○吏部爲知照事所有補行京察一等刑部郎中前坐糧廳監督鄭秉成本部於十一月初四日帶領引見相應知照貴部傳令該員穿天青褂備帶補褂元青褂並佩帶對子荷包手巾於是日黎明赴左翼門外本部朝房書到聽候排班帶領引見萬勿遲悮因用印不及徑行白片○軍機處片交吏部十一月初四日軍機大臣面奉諭旨本日引見補行京察刑部郎中鄭秉成著於本月初六日預備召見欽此欽遵相應片交吏部轉傳該員務於是晨呈遞膳牌進内伺候召見○吏部考功司滿洲員外郎鍾培題升本司郎中所遺員外郎一缺經銓曹揀得考功司滿洲主事長旿擬正騐 
 
 

Page 2

 
 
封司滿洲主事延譽擬陪已於十一月初四日帶領引見矣○前紀黑龍江將軍委員管解本年應進貂皮行抵喜峯口户部派員前往查騐云云及抵京卽經總管内務府咨會户部於十月二十八日黎明在内廷騐收計分裝二十箱單開索倫達爾虎貂皮二千四百零二張食錢糧鄂倫春貂皮一百十一張新設興安嶺鄂倫春貂皮九百八十二張以上三項統共三千四百九十五張○明年皇太后六旬萬夀慶典應乘金輦自頤和園還宫城内甬路應加修葺使之一律坦平計自西直門内海墁下迄紅羅廠口一叚係正黄旗地面自紅羅廠口迄西四牌樓南丁字街一叚係正紅旗地面自丁字街東迄西安門爲廂藍旗正紅旗交界地面擬將沿途甬路用版築灰土加硪兩旁加鑲三尺全行硪築估需銀數千兩日來西直門内第一叚工程已由乾昇木廠商人馬姓承包第二三叚工程尚未知何廠包定 
[舁演樣輦]  
　　金輦工程告成經工部於十月廿八日會同王大臣具奏本日奉旨知道了欽此鑾儀衛已飭校尉恭請樣輦連期舁演兹經掌衛事大臣慶邸會同大學士福箴亭相國奉派訂於十一月初四初五初六三日午初飭由校尉預請樣輦由鑾駕庫至頤和園以備是日由慶邸福相親督校尉自頤和園舁演進城至内預飭經過之西直門内外新街口西安門一帶地方官赶將甬路加廂培墊以便樣輦行經是途云 
[師帥入覲]  
　　新放山東青州副都統訥師帥欽由吉林防次交卸吉字營左翼統領後遵旨陛見已於廿七日進京暫寓報房胡同關帝廟内備具請安摺二扣緑頭簽專差恭齎大内於廿九日夜子初交奏事官分别呈遞訥副都統欽於廿八日寅初趨進東華門於景運門外三所茶房候旨旋由軍機處發出傳單訥欽二起入見上御乾清宫垂詢山東地方曾否到過在吉防何差如何教演練兵等語訥欽條晣奏達天聽畢出乾清門晉謁樞臣後回寓午後往謁諸當道循例禀安云 
[朱車領械]  
　　三海外圍各朱車每處例設攢竹長槍五杆鉤杆五根另張箭枝撤袋五分腰刀五把號燈一箇因今夏風雨摧殘各朱車應有軍器大率損壞不堪難期備禦經海班翼長據實報明神機營請爲製换復派委員查與原報相同飭由軍械局照式製齊已由三海值班公所領運軍器到所遂飭各朱車分領將損壞不堪之器械呈繳送局刻下三海外圍各朱車器械鮮明頗壯觀瞻惟局中製費又需數千金之欵矣 
[五羊大蒐記]  
　　本年輪應廣東省大閱營伍之期兩廣總督李筱帥欽奉諭旨認眞查閱旣經牌示日期卽由南海番禺兩首縣預備供帳將演武廳鋪設一新並支搭彩棚爲司道州縣及各營將領憇休之所校塲南首以布作城門之式其中滿樹旗幟璨爛輝煌各官均出入是門以昭整肅十一月十八日侵曉鐘鳴七下八旗兵列隊而來畫角嗚嗚聞於遠近俄而繼軍帥伊統制洎撫藩臬三憲咸鳴騶而至迨鐘鳴九下筱帥命駕出轅旌旄導前騎卒擁後輿前軍樂齊奏其音悲凉慷慨如聆朱鷺之詞旣至校塲連珠砲響軍士分兩行跪接肅靜無譁軍帥統制皆步出廳前降階迎迓巡捕官手捧盔甲植立其旁筱帥在輿内見之急下輿趨進軍帥統制隨相將入官廳茗話片時燃砲升座中軍官持令旗招展各兵卽排演陣式靜如山岳動若江河刀牌則滾雪飛花鎗砲則天驚石破離奇變幻五花八門最後爲馬隊盤旋尤有六轡在手一塵不驚之概演畢筱帥發出衣冠銀錢酒食分别犒賞用以鼓勵人材洎日落西山各憲依次回轅兵士皆跪送如禮二十日接閱旗營洋槍隊二十三日督撫標等九營合操二十六日簡閱水師弁勇 
[閩督閱兵]  
　　閩浙總督譚制軍奉旨校閱各屬營伍已於上月廿五日出轅次第校閱至本月初八日由厦門回省示期於本月二十日會同希軍憲詣南較塲閱看駐防福州各旗營大隊操演各陣軍標龍獅陣洋槍陣並各項槍技軍憲於辰刻到營午後閱畢始鳴騶回轅各恊領官弁皆披甲長跪迎送節麾兵丁俯伏道旁旌旗蔽日金鼓喧天異常威武閩人士之往觀者如山如海擁擠不堪至督標四營撫標兩營福恊兩營各官兵經制軍示期二十一日會同希軍憲閱看想屆時萬隊貔貅爭奇鬥巧作壁上觀者當更實繁有徒也 
[禾中失火]  
　　嘉興訪事人云廿四日下午四點鐘時突聞警鑼亂鳴水龍飛馳而出知係南門内阿東街紙行橋堍鈕姓家失火勢甚披猖各水龍取水噴澆異常出力在郡文武各官咸顀彈壓指揮督救人多擁擠橋面岌岌可危適張恊戎宗太守鳴騶莅止衆人爭先避讓將橋欄石擠入河中人亦相繼跌下有四人幸卽救起然亦不免受傷矣是時風不甚勁起水尚便得洋龍兩架出力保護鄰家得以無恙僅燬鈕姓家房屋數間人口無傷又聞北門内大街各店鋪以火警堪虞各集資斧延倩羽士在杉青閘施王廟自廿三日起設壇建醮至廿五日止祈保平安又聞前次大茂竹行火災果由竊賊縱火蓋該賊前因竊竹被獲痛遭毆打心有不甘故爲報復之計也然此風烏可長哉 
[失愼兩志]  
　　茸城大吳橋北首某姓豆腐店草房於二十四日二鼓後忽見火光熊熊幸經鄰佑人等竭力灌救得卽撲滅是夜漏下三商時西關外白龍潭相近某姓鐵店草屋中又報失愼頓時火光燭天不可嚮邇幸經水龍取水噴薄約延一點餘鐘始得烟消火滅婁縣張大令聞警之下立卽帶領僕從多人前往彈壓俾匪徒無從搶火云 
[松試再述]  
　　十一月二十五日江蘇學憲溥玉岑宗師示考優生第一塲統計八學到者不過二十人兼考貢監錄科則八學正途不過二十一人七縣俊秀監不過三人又有上海學一等第七名廪生徐頌增覆試日因病不到亦於是日入塲補覆今將各題錄後考優是故君子有終身之憂而無一朝之患也乃若所憂則有之舜人也我亦人也舜爲法於天下可傳於後世我猶未免爲鄉人也是則可憂也憂之如何如舜而已矣若夫君子所患則無矣非仁無爲也非禮無行也如有一朝之患則君子不患矣敢問薦之於天而天受之暴之於民而民受之貢監錄科正途教亦多術矣俊秀監子曰道不同不相爲謀子曰辭達而已矣通塲策問東漢循吏見於漢書本傳者其治行孰優通塲詩賦得聖主不遺才得遺字五言六韻○補覆一等生是亦教誨之而已矣賦得孤鴻落葉一扁舟得鴻字五言八韻○奉賢金山新生案奉阮尚珍倪良佐王熙煌李文麟董以成蔣大章徐以讚翁榖孫趙繼棠徐元杰錢安鼎王鰲莊仁鎭孫夔撥府楊峴光范祥棟沈鎔張智書何六濡金黄明振沈崇基郭誠楊成樂兪秉文朱祖修姚庭謨陳鴻翔黄端履沈士清姚昌熾黄蔭培兪秉圭趙奎照張增禧黄開祿王開照何汝模○華婁南青提覆牌示於二十五日初鼓時發出計華婁青三縣各提四十名南匯則提三十九名當奉學憲牌示南青兩縣童著於二十六日辰刻進院覆試華婁兩縣童著於二十八日進院覆試○松試招覆八學一等生員業於二十二日進院覆試嗣奉學憲牌示略謂有奉賢學一等生員吳士璋詩出一韻戴文熊中比有習見語府學張葆祥中後四比抄襲周沐潤所以動心忍性二句題文殊屬乖謬理應分别降罰吳士璋著附一等末戴文熊著附二等末張保祥著附三等末仰提調官及該學教官一體知悉特示 
[蓬山臘鼓]  
　　日本明治二十六年十一月二十八號東京警視總監訓令各通商埠警察署長略謂邇來本國人見有外國人往往惡言　詈肆意妄行爲此著嚴重取締庶不怠保護之責宜將此意訓示部下巡查一律知之按日本輕薄子弟見中國人輒呼曰斨斨罷士日語呼僧　罷士斨斨猶半蓋以華人薙去髮之四圍故指爲半僧也在弱者固隱忍不言强者必因而口角今總監有此訓令此風庶乎稍息乎○十二月　號宫内大臣土方子爵久元出示云上月三十日午後七點鐘越四十七分皇子　　　二號衆議　决應具表變買云云至四號　長南　本 
 
 

Page 3

 
 
君赴宫内省請子爵代呈賀表是日宫内省傳諭皇太后定於本月八號午前八點鐘時幸芝能樂堂三號午前八點鐘時皇太子出東宫正門乘馬趨赴内廷叅謁皇父母至九點鐘時還宫 
[雇槍被獲]  
　　川中有陳子英者前因雇槍犯案經學憲咨請藩司飭屬通拿近在巴縣被獲奉批押解遂寗歸案訊究 
[粥廠舞弊]  
　　金陵訪事人云南門外粥廠委員某大令家世顯赫閥閱連雲上憲意其裔出搢紳操守必能廉潔故委以此任欲其涓滴歸公也乃任事以來竟侵盜糧米一百九十餘石儲諸民家邇者上憲頗有所聞正在飭人查察忽經箇中人告發當卽撤去差使嚴檄江寍縣趙明府提通同舞弊之家丁夫頭人等訊供計共提二十餘名到者僅十餘名本月二十一日升堂推鞫據屋主供稱某老爺曾向小的租屋三間唯米餘不知情請問某老爺可也挑米夫供稱某老爺唤小的將米挑至某處確有其事不敢虚言及嚴訊家丁夫頭則皆狡展不認遂各笞數百以警將來内有爲首之三人遵奉憲諭釘鐐收所候辦明府爲誰則籍隷皖中其叔曾任監司大吏者也 
[詳錄門丁縛官案讞詞]  
　　鎭洋縣門丁蔡麗生縛官犯上前已屢紀報章兹接本館蘇州訪事人來函知本月二十三日下午江蘇臬司陳舫仙廉訪親自升堂飭差赴長洲縣刑房提出陸福董喜胡明桂元和縣刑房提出蕭二黄泰吳縣刑房提出馬成李金標王桂亭等從犯八名悉心研詰蕭胡李王同供稱小的等皆在鎭洋縣署當民壯七月某日代理縣篆之郭大老爺到任後小的等小心供役不敢怠忽平日郭大老爺似有痰迷之狀時發時愈不以爲意是日高坐花廳鼓掌大笑旣而擊桌狂歌終則號咷大哭旋又高聲詈罵竟將自己髮辮盤繞頸間砸破茶碗自提其耳作㓾割之勢小的等驚慌無措上前援救郭大老爺竟張口欲齩正在無可設法適羅師爺聞聲而出言郭大老爺素患痰迷心竅汝等勿慌少焉郭大老爺之甥少爺自外入見之慌忙趨上扶持突被郭大老爺舉掌批其頰旋見套褲帶散落甥少爺俯身爲之結縛不料郭大老爺飛起一足將甥少爺踢仆數武之外於是指手劃脚將花廳上陳設之物併力搗毁當經稿案門丁蔡昆卽蔡麗生令小的等以腰帶縶其手於腰間結縳交椅上並非綑綁此係實話餘不知情陸董馬黄四長隨供亦相同并稱並未動手廉訪問黄馬曰汝二人所司何役供稱接帖問以後如何供稱不知廉訪怒曰接帖係親身長隨何得諉爲不知遂喝令將黄笞責一百二十板馬責八十板又問蕭等曰爾等犯上之事雖由蔡使令然究竟何人先動手各犯皆低頭不語研詰再三蕭始供稱小的先動手廉訪飭卽釘鐐收禁餘犯仍分别管押訊畢退堂時已上燈矣至前報言廉訪限本任太倉州程直刺本任鎭洋縣吳大令於十日内將蔡獲案究辦等因兹者限期已屆而蔡迄未成擒奎中丞以蔡如此膽大妄爲日無法紀斷不可任其漏網特行文臬司札飭刺史大令再予限十日務必拘獲違干叅辦 
[滬南巷語]  
　　有某甲者在滬南陸家浜浴堂弄中開設小烟館前晚收市後各店夥皆擁衾高臥至漏下三商被比鄰周浦人王某撬門而入竊去燒烟銅鍋三隻紫花布四疋羊皮馬褂及錫燭臺等物黎明時店夥出外小遺見雙扉洞開心知有異遂唤醒各人起身檢點始知失去如許物件後有旁人告以周浦人王某手提銅鍋等物往某處去矣該店主遂欲赴周浦找尋未知能否拘獲也○西門内有某善堂常有木工在堂中製造棺木鋸下之木屑皆由工頭王阿莫售錢前日其徒某甲私將木屑售得大錢一百八十文只交九十文尚餘錢九十文則由該學徒與客司乙丙等四人分用王不知也嗣由該善堂司事將情告王王以有壞行規遂於昨日約乙丙及學徒在滬南水神閣吉祥樓茶肆評理王斷令私用一錢者罰錢九文乙丙不敢倔强如數交出其事始寢○有沈白頭者在滬南油車馬頭開設木匠小客寓前晚有木匠四五人乘醉歸來至馬路橋永祥軒茶肆欲烹苦茗藉解渴吻奈夜漏將殘肆門早門木匠定欲入内店夥遂啓門納之及進店門定欲開水泡茶答以煤爐已熄何得開水木匠卽大肆咆哮將茶肆中各物擊毁一空揚長而去茶肆主不肯干休跟蹤至沈白頭寓中向之評理紛紛擾擾後不知其所終 
[星火宜防]  
　　城内穿心街西角嘴樓屋向由某姓開設老虎灶前晚六點鐘時店主婦有事上樓悮將洋油燈潑翻焚燬被褥等物幸爲時尚早立呼人灌救得以轉危爲安時值隆冬風高物燥居家者尚愼旃哉 
[賭匪擄人]  
　　美租界虹口一帶爲粤東賭棍麕聚之區有蔴皮阿寳者蟠踞朱家木橋勾通土著范錦堂在屋後設廠開塲聚賭歴有年所屢經捕頭嚴緝終爲漏網之魚近由麥捕頭先後獲送英公堂解縣訊辦并令印度捕兠拿餘黨務使遺孽肅清范子紀生知此處無可存身遂糾同韋梅芳等人遷至沈家灣北首租界外上海寳山兩縣交界處招集狐羣狗黨依然喝雉呼盧有向在公義局之賭徒開花木木向索陋規聲言每日須賄以洋蚨兩翼紀生等不遂其欲木木遂約同一决雌雄前日正在興高采烈時突糾約苗頭帮七八十人分持刀棍至賭塲戰鬥紀生等未及防備四散奔逃内有廣東賭棍一人被若輩擄去所有賭具銀錢之類抛棄無遺而附近各賭檯仍蟻聚蜂屯投瓊聲丁丁不絶也 
[荆枝忽折]  
　　虹口老街正昌鹹貨店主正法有弟名正仁年已廿四性善游蕩前日回家爲兄所責自知無顔立於人世遂於晚間私吞阿芙蓉膏至昨晨日上三竿高臥未起其兄近前撫視知已吞烟倩人灌救迄無效騐游魂一縷遽赴泉臺由其兄買棺成殮人生實難何竟等性命於鴻毛耶 
[新郎情急]  
　　虹口日新弄有某甲年近而立憑冰上人文定小菜街某飯店之女爲室女年已二十撫念流光頗有摽梅之感無如甲失業已久囊空如洗不能備禮迎娶遂於前晚糾集多人候女徘徊户外時爲搶親之舉甲親擁抱飛奔回家室中早已陳設香案遽行交拜禮觀者如堵女母聞信之餘欲往理論經親友再三勸解始隱忍而止特不知洞房却扇時見此良人得無嫌其唐突否 
[學徒已返]  
　　有兪厚堂者曾習法文能操法語楚督張香帥就鄂省創設鐵政局招致十餘齡聰穎子弟肄習天文輿地光學化學及製造之事延往教習今春三月復命挈諸生至比國遊歴以半年爲期本月二十四日期滿兪由比國挈諸生附某公司輪船回滬日内卽須乘輪船赴鄂銷差矣 
[巡捕官淫]  
　　某甲與姚木林姚雲妹二女郎同居一室雲天雨地樂也無涯事爲女之家屬所知報捕拘拿解送英公堂訊辦蔡太守飭發官媒收管俟捕頭將甲解案質對此已列入報章昨日太守升堂判案時副捕頭好命包探何瑞福禀稱甲爲四百三十一號華捕現在女父母不願出醜乞免究懲此捕向某乙轉租房屋乙並不知其大開淫窟及事敗向捕理論捕卽將乙兇毆乙心不能甘尚須控告刻下副捕頭已禀知麥捕頭先將此捕斥革矣太守謂女父母旣不願到堂此案可無庸議乙如欲控告候提訊核辦可也 
[餅師失物]  
　　朱和尚者現在南市大東門外萬陽樓茶館門前擺設餅攤晚間借宿該茶肆對門源泰和舊絮店樓上逍遥自在高唱渭城自以爲南面王不易也前晚朱收市後登樓就寢見房門大開入内查視失去綢布皮棉衣服及錢洋等物共值洋數十元旋悉當日五點鐘時有源泰和學徒進房取物迨出外後並不將房關閉致有此失朱當向源泰和店主某甲理論甲置之不理朱不得已報十六鋪捕甲前來以片語解紛令甲帮同朱和尚出外尋訪如有端倪再行理處 
[成烟鬼]  
　　本邑人某甲年約四十左右素有洋烟癖每當癮發時顔色攺變涕泗横流前晚九點鐘時至小東門外寄園烟館廳上横陳一　吐霧吞雲一匣已完則僵臥不起堂倌見而異之呼之不應推之不動疑榻上人已作泉下鬼矣大驚告知經事正欲報捕約一刻詐甲忽 
 
 

Page 4

 
 
坐起諸人喜出望外詢問何故甲默無一語當由該店經事代爲雇車送之回家識者曰此所謂烟迷也 
[碰燈遺火]  
　　滬城新北門内舊校塲萬茂昌珠寳店執事人某於前晚九點一刻鐘命學徒上樓取物該徒持洋鐵火油燈拾級而升行未數武誤將燈碰於梁柱上以致火油潑出頃刻延燒該徒驚惶失色大聲呼救店中諸夥紛紛馳至汲水澆灌始免成災誠大幸也 
[少尹騐犯]  
　　陸連貴於去年持刀刺傷兪長根一案由上海縣訊明將陸釘鐐收禁外監擬定絞罪申詳上憲旋經上憲格外施恩量予末减判以軍罪發往福建業由黄大令接奉來文昨日委水利廳兼署典史林少尹提陸至案騐明箕斗面貌聽候派差起解 
[押店罔利]  
　　本埠城外小押店大半皆潮州人所開近來均倩保險行保險其數自數百兩以至數千兩不等如遇不測該押店可向保險行照數取償毫無虧耗而其受押之物則付諸不問均不償還因此獲利頗豐如前月小東門外失火焚去押店數家皆曾保險迨向保險行領銀大率重張旗鼓惟將牌號攺换如有人携票贖物者該押店以牌號不符爲詞麾諸門外口角爭閙之事日有數起此在押店固有利而於貧民則有損關心民瘼者不可不立法以整頓之也 
[索欠無憑]  
　　鹽騙一事在英法公堂涉訟牽涉旗員瑞某屢記本報前日英公堂蔡二源太守備文飭將瑞之家丁王喜控同事九林拉脱髮辮一案解送到縣並附髮辮一條黄愛棠大令請帮審委員葉臨恭司馬於晚堂提訊王喜訴稱在瑞老爺處爲家丁李已停歇屢向主人纒擾前日又來向之喝阻李竟恃蠻將小的髮辮拉脱因此情急扭送公堂轉送憲案叩求訊辦李从稱山東人在瑞處爲家丁共有四年辛工分文不給及小的至山東瑞乘機避匿小的四處訪尋毫無蹤跡今年春間尋至金陵與主人相遇向索工資遷延多日祗給小的洋十元餘約來滬付給小的信之隨主人來滬索討一味推諉且令王喜出喝霸阻小的惟向理論不敢行凶王之髮辮伊自拉下司馬得供以李非安分之人所供各等毫無實証判令押候遞解髮辮儲庫王退去 
[强借不遂]  
　　江北人胡厚昌向在滬南各木行中掮木餬口有外甥陳元晉陳元有素行無賴常向胡稱貸纒擾不已前日午後兩陳又向胡借洋十餘元胡以慾壑難塡不復解囊相贈兩陳竟將胡扭毆胡不得已扭至十六鋪保甲中局喊控局員以事起細微著出外自行理處旋經地甲解勸胡不肯干休欲投上海縣控告又經其友排難解紛令兩陳各備香燭鞭爆向胡服禮其事始寢 
[暫停讞政]  
　　法讞員葛同轉以今日下午三點鐘時須隨織布局督辦盛杏蓀觀察至下海浦局基眼同各股東估計燼餘之物是以昨日公堂停訊一期飭丁咨照捕房於下午親臨發落各案 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禁衛蒙恩]  
　　户部爲欽奉事俸餉處案呈本年十月十六日内閣奉上諭現在天氣漸寒京師兵丁當差勤苦殊深軫念所有八旗及緑步各營官兵均著加恩賞給半月錢糧以示體卹欽此欽遵於十月十七日抄出到部查此次賞給八旗及緑步各營官兵半月錢糧按照例屆成案放給八成寳銀二成錢文折給寳銀並加給辦公銀兩至應賞人等一切陞遷事故總以十月十六日奉旨之日覈司分别賞給相應恭錄諭旨一體遵照並照歴屆成案將應賞不應賞清單抄錄移咨各旗營按照本部單開造具漢字花名清册統於十日内一律造齊送部萬勿遲延須至咨者計單應賞官兵人等驍騎校護軍校前鋒校親軍校鳥槍護軍校驍騎校兼委署步軍校覺羅護軍覺羅前鋒覺羅親軍前鋒藍翎長前鋒護軍親軍領催弓匠長親軍筆帖式四兩柏唐阿由前鋒護軍領催委驍騎校護軍校鳥槍護軍校看倉領催披甲弓匠看門披甲技勇兵槍甲委前鋒三兩匠役三兩砲甲三兩司鞍三兩司轡三兩拜唐阿砲手馬甲鳥槍馬甲看倉披甲步甲領催食三兩錢糧打牲等各項拜唐阿二兩匠役二兩砲手敖爾布步甲養育兵鰥寡孤獨宗室孀婦孤女覺羅孀婦孤女一兩五錢門軍一兩各項匠役食兵餉貼寫筆帖式隨印筆帖式由兵丁考取教習聽事兵未滿週年孀婦永食半傏陣亡兵丁孀婦庫吏渡口等吏各衙門鞭子手莫及格更夫哈哈珠子校尉匠役頭目不應賞人等閒散宗室閒散覺羅下五旗王公包衣佐領人等閒散考取貼寫筆帖式庫使外郎官學生大臣官員隨甲公主格格看門看墳披甲廢員考　教習咸安宫官學生已滿週年孀婦又内務府不應　賞人等漢教習看守墳墓人等民匠役民水手民綱户民苑户民園隷 
[看視奬賞]  
　　欽派看視本年奬賞之克勤郡王等四堂憲商定於十一月初二初三兩日分行看視克邸偕福箴庭相國於初二日在内務府堂上看視正黄親軍營右翼前鋒營正紅廂白廂紅正藍廂藍火器營正黄廂藍護軍營官兵奬賞初三日在内務府堂上看視正黄火器營正紅廂紅護軍營内務府三旗護軍營官兵奬賞瀅貝勒偕崇少冡宰於初二日在上駟院堂上看視廂黄親軍營廂黄正白火器營廂黄正藍護軍營官兵奬賞初三日在上駟院堂上看視正白親軍營左翼前鋒營正白廂白護軍營官兵奬賞先期分行各該營傳令應行看視之官兵按期於五鼓進内携帶弓張齊赴該處預備看視 
[國有常刑]  
　　十一月初四日清晨八點鐘刑部獄内分提直隷等司承審謀害親夫擬定凌遲犯婦一口明火路刦斬犯三名姦拐已成絞犯喇嘛一名當堂騐明綁縛推出南門裝入囚車每一車有一役在後扶持外坐二役把守車門由京營調到弁兵二十餘名沿途護衛由刑部街走交民巷城根出順治門直南至瑞露居捨酒處令各犯痛飮一番然後飛馳至菜市口法塲扶入囚棚俟駕帖到來始行處决 
[庭雉雊]  
　　英捕房副捕頭好命各包探查獲拉拽狎客之無恥野雞娼李巧仙等七口連龜婢解案蔡太守飭發官媒看管候訊此已列入報訟昨日包探何瑞福顧阿六黄四福孔阿才同禀稱巧仙與傭婦朱氏沿途拉客謝二寳陳阿玉倚立門前見有人過卽呼之使入周秀花與母周章氏蹀𨇾街心兠攬狎客張金玉劉雲仙李鳳仙等則向人招手曰奴這裏來坐坐去小的等見之是以解送大老爺案下太守逐加研訊巧仙供稱潘婦人家在安徽父母俱亡無衣無食不得已至治下賣娼問爾鴇何在供稱小婦人家居德人里並無鴇母問曾否字人供稱未字朱氏供稱小婦人家在姑蘇傭於巧仙小姐處祗經半月前夜踏月同行致被拘押二寳供稱小婦人家在無錫父已去世母親在棠處傭工如蒙青天矜釋則生生世世銘感不忘矣阿玉供稱小婦人原籍浙江紹興府會稽縣丈夫春林挈之來滬不能度日只得賣笑以博饔飱春林蹣跚階下供稱小的向藉跟官餬口邇者流落治下無可奈何是以令妻作此忝顔之事秀花供稱小婦人係上海土著父親早已亡故現在隨母周潘氏度日周潘氏供稱小婦人窮苦不堪故令女兒賣娼爲活太守問爾女曾否許字供稱未字金玉供稱小婦人原籍松江上有母親惟求寛宥雲仙供稱小婦人家在四川嫁與天津玉工李裕亭爲室年來裕亭失業告貸無門兹之障袖倚門實有不得已之苦衷尚求大老爺鑒察裕亭圓眼縮頭曳尾而至供稱小的失業後貧難度日是以令牀頭人爲皮肉生涯今乞恩准領回以後誓不再犯矣鳳仙供稱小婦人家在蘇州臥龍街上有母親全賴博取夜度資以果其腹太守飭將巧仙送請棲流女所董事擇良婚配朱氏交人保出具不再當龜奴切結二寳暫寄棲流女　候示阿玉春林遞回紹興府會稽縣原籍請該管地方官發落秀花暫寄棲流女所周潘氏交人保出赶緊將其女擇良婚配金玉亦寄女所令函追母屬到來候示雲仙寄所以待明春北洋開凍時連裕亭解回原籍鳳仙備文移送吳縣請縣宰就近傳其母到案訊供定讞判畢包探李錦堂又禀稱某處野雞娼院龜婢李王氏守候中途拉客至家與娼苟合適經小的覕見是以送案請訊李王氏供稱小婦人家在姑蘇鄉下現在金寳小姐處傭工小姐屢囑小婦人拉客至家小婦人不敢違抝太守飭發官媒收管候補提淫娼金寳到案嚴懲 
[英界公堂瑣案]  
　　沈桂堂訴稱小的與王阿堂等同在某處工作同事沈桂雲戲將麻布自後兠小的之頭衆工人見之大聲譁笑小的誤爲王有心戲弄以麻布係不祥之物向之理論王大怒手持鐵鎚向小的頭上一擊致傷額角目下雇主已查明釁由桂雲而起勸令小的息事求免究王王供稱其時小的方持鐵鎚工作以致隨手碰傷某號華捕將鐵鎚呈案蔡太守判令將王管押一禮拜飭差向桂雲告知罰洋銀四元給桂堂爲養傷費○某號華捕禀稱東洋車夫張阿興張阿四竊取日本人某甲之刀一柄經小的拿獲人贓解送案下二張同供稱小的等取刀玩耍並非行竊蔡太守飭交人保釋刀存候充公○屠牛廠西人鉛門麻令禀稱前者牛屠阿生與出店人打架屠夫頭目將阿生交捕送案奉判管押一禮拜後有衛阿桂者唆使各屠停工向頭目尋釁因又報捕拘案頭目某甲申訴前情衛供稱小的亦係牛屠並無唆使各屠停工之事現在照常宰殺可訪可查阿生是祥記牛肉莊雇用之人頭目送辦後祥記主人曾面斥頭目之非甲供稱小的以事多棘手向西人辭歇西人盤問情形始說明其故蔡太守飭將衛交人保出具並不唆使各屠停工切結○王友仁訴稱小的在同文書局描字昨日被同事任維茂朱仁生毆傷由包探江阿三拘任朱送案任朱同供稱前者失去發描之書三葉以致閙事今又失去故向查問不敢行兇蔡太守問任朱曰王失去書葉與否與爾何干答稱確不相干不過略向詢問而已太守判令各罰洋銀二元給王爲養傷費○某號印捕禀稱劉阿四係賭塲望風人是以拘案請辦副捕頭禀稱中西各捕皆知劉爲賭棍望風劉供詞一味支吾未及備錄蔡太守判令管押一月○於阿毛訴稱家中失去洋銀四十七元查明友人焦連生所竊早已用完及報捕拿獲後有人出爲調停湊還了事求免究懲焦俯首求恩蔡太守飭交人保出理還○包探沈金隆禀稱施有生冐名昌生號向晉泰錢莊取寳銀三錠經小的拿獲人贓送案請究施指東話西供詞難記蔡太守飭交沈探帶回捕房俟原告到案質訊核辦○包探顧阿六禀稱華捕王仁山與曹紀卿曹阿四等兇毆是以拘案請訊王捕供稱捕頭命小的查拿破壞東洋車曹懷恨在心昨日路中相遇詬詈不休口角之餘糾同其子阿四行兇小的並不毆擊曹供稱華捕藉口於稽查東洋車每向放車人家索借不遂其意卽將好車拉去某日王來借錢二千文又因其妹出嫁小的送賀禮洋銀半元王以太少不受連被拉去車幾輛兒子阿四言此捕亦有東洋車出租不得如此兇横致與口角不休阿四供與相同王捕又供稱小的並無借錢之事送禮亦不敢受副捕頭禀稱東洋車並無記號安知何人所辦且前日拉進破車五六百輛他人無所藉口惟曹多生轇轕何也至車之破否自有捕頭騐看與華捕無干太守轉問諸曹答稱前由二百六十三號華捕囑小的在車上寫張英二字俾得隨時照拂問借錢之事有見証乎答稱有車夫知之太守判罰曹洋銀五元至華捕有無不合應由副捕頭告知麥捕頭查究○某號華捕禀稱粤東人郭鑒波闖入某西商家竊取寒暑表等物及經拘獲始知其爲瘋人今特送請訊郭供稱小的偶取寒暑表一觀並非行竊蔡太守問滬上有親屬否答稱兄長在魯麟洋行訊至此其兄郭甲卽上堂訴稱弟患瘋癲求暫留養俟附輪船回籍太守飭暫寄城内普育善堂以待其兄領送回去 
[法界捕房瑣案]  
　　護城河畔振新冷店主王順成等控朱海昌卽朱六春搶刼對時表葛同轉訊供之下飭押候包探查明再核此已紀諸前報昨日飭提訊問某包探禀稱小的已向王公館問明所穿衣服式樣相符王槐蔭函稱朱係家中舊僕素來安分不敢爲非近由金陵乘某輪船來此是日據稱欲往護城河畔購對時表旣而知與店中人口角扭入捕房同轉命提朱推鞫供稱當日小的向購對時表索洋銀十三元小的對以此表只值三元伊等人多手雜立時拳足交加並被褫去斗紋布袍及坎肩馬褂業奉訊供叩求伸雪同轉命提王詰究訴稱當日實被搶刼對時表二枚旋在朱身畔搜獲有鄰人目覩追獲時在吉祥街尤爲衆目昭彰有某飯店主可作證人同轉謂朱曰爾旣不情虚何以當日押在捕房潛圖逃逸朱供稱當時小的不知捕房規矩且有疾病急於求治故圖逃耳同轉命暫行管押候提飯店主到案再訊旋由包探傳到見証人吳國瑞供稱小的在治下興聖街開包飯作當日在門外浣衣見王追朱據稱搶刦對時表二枚小的因帮同拘獲問追朱者共若干人答稱一人朱當時短衣科頭同轉謂王曰朱若短衣科頭爾决不肯將表給看况本分府已飭探向公館中問明朱並非短衣而出尚携手巾包内洋銀數枚王不能對同轉命提朱與吳質對謂爾係中間人不應偏袒吳供稱小的實親手在朱身畔搜出朱供稱小的實被誣指同轉謂爾等護城河畔各 
 
 

Page 10

 
 
店動輙毆人本分府早已訪悉剥衣一節諒非無因如查明實有其事定當重辦朱亦不應在押所潜逃著先掌頰四十下交人保出表存捕房○中八仙橋西首車寓主鍾二家因柴船失火被徐酉三乘間搶取棉被銅銚等物葛同轉著照原斷笞責八十板卽予開釋不准逗留○王桂生屢次犯竊怙惡不悛此次又經某包探拘入捕房管押葛同轉著照原斷笞責二百板問明係松江婁縣人飭押候送請上海縣黄大老爺備文遞解○竊犯張雲才管押捕房未經判定研訊之下供稱小的初次來滬染病並未竊過布帶葛同轉諭以此後須謹愼小心卽行釋去回籍　叩謝而退○有混名小山龍者行經太古馬頭拾得寗波祥豐莊聨票洋銀七十元倩富一齋轉託汪雲從水烟袋店夥許寳和函致寗波某委員向祥豐支得洋銀在丹桂樓俵分某包探見之拘送捕房解案葛同轉着將富許押候傳到小山龍交出分用之洋銀再行訊核其詳已紀報章昨日小山龍投案訴稱小的姓吳名國瑞家在吳縣洞庭山向充太古碼頭扛夫當日某輪船由寍波抵埠小的在馬路上拾得聨票一紙持往茶寮倩人察看富一見卽云可向支取洋銀及後許向寗波支得洋銀七十元在丹桂樓分派小的得二十九元六角富許各得十四元三角在寍波時先酬某甲十元此外尚有信力貼水等費小的分得洋銀之明日卽回洞庭山分得洋銀携回家中適七旬老父病體支離因之用盡同轉謂爾拾得此票應送交捕房領賞不得擅自支用又命提富許研訊富供稱小的本係經紀人洋銀已用去無可措繳矣許將洋銀繳出同轉飭押候核奪吳富著一併押候追比○竊賊金雨卿供出之窩贓人陳阿六前已拘押捕房昨日復加詰訊供稱小的前在裴大老爺任内犯竊拘案受懲現在金向小的借錢不遂以致誣扳葛同轉問如何與金相識供稱金在小的店内吸烟因之相識及竊得洋銀逃往南潯開店小的說破其事以致挾仇小的向在虹口開設烟寮尚求鑒宥同轉命提金到案問裴大老爺如何將爾懲辦金供稱以前莫大老爺任内小的曾由英公堂移送到案與陳同受刑責當時實由陳唆使竊取洋銀九百餘元同往南潯合開烟館同轉見其將枷上封條毁去字跡模糊著卽開去從重笞責二百板另换封條又問爾與陶金榮如何糾葛金供稱實係誣指同轉命提陶到案問爾前在捕房供認賠贓何以又思抵賴陶供稱小的並未認過小的歴經縣主大老爺訪拿重辦近已攺過自新不敢與竊賊爲伍求恩明察同轉着與陳押候交人保出○許尚榮吳文卿控陳松記多出東甲紙一百件一案迭經葛同轉訊供飭探向順泰棧查問昨日原被均投案候訊某包探禀稱小的奉諭往查棧中司事稱五月二十七日所上李美記之海紙一百件至六月初七日出去並非東甲紙同轉謂陳曰兹已查明想爾無可置辯矣遂著遵照前斷將所存之票銀一百五十兩交許領去令許將餘銀四兩還陳陳稱雖經包探查過然並非李美記之貨同轉謂本分府業已斷定無可更攺爾不甘服准爾上控可也 
[廣東官報]  
　　十一月初七日崖州許　代理封川縣唐盛松俱禀到缷事回候補府李禀知委調辦蘆苞厘廠○初八日藩憲成題奏道楊補用同知莊允懿候補縣譚作霖俱禀知本日開辦清查局侯補通判朱慶桂禀到由北海洋務局回禀知委調都城厘務禀見補用縣丞崇禧禀知解香蠟貢由京回禀見補用縣丞朱惠禀知委解京餉○初九日鹽知事韓昭琨禀到由廠回禀銷虎門緝私差○初十日候補同知莊允懿禀知攺派報銷所提調並奉委清查局差禀見候補縣葛肇蘭禀見禀辭赴清遠會縣飭紳籌辦積榖並修基圍等差藥逕司陳文燦禀到卸事回補用布經歴兪惠澤禀知服闋回禀見補用巡檢尚承勤禀謝委善後局雜差 
[鄂省官報]  
　　十一月初十日總辦六縣茶牙事務候補府吉爾哈春自羊樓桐茶厘局回禀到候補縣徐鼎臣自楊芳林茶釐局回銷差黄廷松解甘肅新疆恊餉奬叙蒙給提前先酌委要缺一次禀謝崇陽縣桂口巡檢趙慶頤　濟縣馬口巡檢方元榖署理宣恩縣典史時懋森俱禀辭委辦黄花勞厘局候補通判張志瑛回省候補巡檢劉思綽起服來省禀到　署潛江縣謝元祖禀辭知丁毋憂扶　回籍守　藩憲牌示武昌府同知印務飭本任之長坦回任○十一日候補直隸州歐陽定果自沔陽天門催萬福閘工借欵回省銷差候補通判劉本樾奉委辦坪坊厘局應城縣典史徐藻謝飭知赴任○十二日大挑縣錢錦渠赴沔陽州催漕糧禀辭候補縣陳夀椿銷柏墩茶釐局差分發試用典史洪恭　由京騐看來省委辦下巴河厘局候補從九局紹濂禀見　局監利縣朱家河主簿楊廷楨禀辭候補典史沈雲駰奉委調辦郝穴釐局禀見謝卸代理京山縣宋河巡檢態啓　來省禀到 
[金陵官報]  
　　十一月十四日請補海　直隸州徐　　由蘇回禀謝奉藩司牌示請補知縣孫士麟由徐州來均到○十五日張恩黼奉巡道委辦城河開工總催差督轅牌示夀右營守備員缺本部堂查有候補守備守啓才堪以請補　轅牌示署海州州判周銘期滿遺缺查有試用縣丞彭世濟又惠澤司巡檢葉挺因案撤任遺缺查有從九傳嘗俊均署理○十六日候補道李光久謝委統領老湘營仍會辦兩江營務處巡檢范元鎔照料從九游師程收支均奉委省城閘河工程差知縣葉懋本奉巡道委河工提調差藩轅牌示六合縣瓜埠司巡檢張夀椿丁憂遺缺查有補用班巡檢王效曾堪以署理 
 
 
 

Page 11

 
 
   
 
 

Page 12

 
 
   
 
