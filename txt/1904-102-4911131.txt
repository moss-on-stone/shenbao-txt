# 1904 - 102 - 4911131

 

Page 1

 
 
[古今圖書集成并二十四史全書增價出售] [  圖書集成局啓]  
　　本局所印古今圖書集成一書除股印外多印之書歴經售出前者曾减取價值每部祗收九八規銀二百兩近以購者紛至故增價五十兩每部計九八規銀二百五十兩惟所存僅數十部賜顧者請速移玉帳房購取遲恐悉數售暢不能應命矣再是書間有誤訂處現亦悉數查准補訂完全可稱毫無遺憾惟海内鑒之○二十四史全書共訂三百九十二本分裝三箱實價洋六十元此佈 
[石印明通鑑出售] [  點石齋啓]  
　　論世之書莫善於通鑑顧自司馬温公正集而後至我朝畢秋帆尚書作續集又祗及宋元明代尚付闕如讀史者每以爲憾當塗夏明　變有見於此爰將有明三百餘年之事跡本之正史參之稗野以至諸家紀述凡可以訂興故之得失證史傳之是非者遠紹旁搜揟衷　　　　明通鑑一書非惟讀正續二鑑者所當蟬聨而下卽彼究心明史者亦不可不以此爲考鏡之資也兹由本齊用潔白連史紙石印告成每部裝訂十二本定價洋兩元卽日出售此佈 
[三續新訂學務章程]  
　　一經學課程簡要並不妨碍西學小學中學皆有讀經講經之課高等學有講經之課然歲讞有餘而日課無多專講要義而不務奥博大學堂通儒院則以精深經學列爲專科聽人自擇並非以此督責衆人西國最重保存古學亦係歸專門者自行研究古學之最可寳者無過經書無識之徒喜新蔑古樂放縱而惡閑檢惟恐經書一日不廢眞乃不知西學西法者也一學堂不得廢棄中國文辭以便讀古來經籍中國各體文辭各有所用古文所以闕理紀事述德逹情最爲可貴駢文則遇國家典禮制誥需用之處甚多亦不可廢古今體詩辭賦所以涵養性情發抒懷抱中國樂學久微藉此亦可稍存古人樂教遺意中國各種文體歴代相承實爲五大洲文化之精華且必能爲中國各體文辭然後能通解經史古書傳述聖賢精理文學旣廢則經籍無人能讀矣外國學堂最重保存國粹此卽保存國粹之一大端假使學堂中人全不能操筆爲文則將來入官以後所有奏議公牘書札記事將令何人爲之乎行文旣不能通暢焉能畀以要職重任乎惟近代文人往往專怕文藻不講實學以致辭章之外於時勢經濟茫無所知宋儒所謂一爲文人便無足觀誠痛乎其言之也蓋黜華崇實則可因噎廢食則不可今擬除大學堂設有文學專科聽好此者研究外至各學堂中國文學一科則明定日課時刻並不妨礙他項科學兼令誦讀有益德性風化之古詩歌以代外國學堂之唱歌音樂各省學堂均不得抛荒此事凡教員科學講義學生科學問答於文辭之間不能涉於鄙俚粗率其中國文學一科並宜隨時課論說文字及教以淺顯書信記事文法以資官私實用但取理明詞逹而止以能多引經名爲貴不以雛琢藻麗爲工篇幅亦不取繁冗教法宜由淺入深由短而長弗令學生苦其艱難中小學堂於中國文辭止貴明通高等學堂以上於中國文辭漸求敷暢然仍以清眞雅正爲宗不可過求奇古尤不可徒尚浮華一戒襲用外國無謂名詞以存國文端士風古人云文以載道今日時勢更兼有文以載政之用故外國論治論學率以言語文字所行之遠近騐權力教化所及之廣狹除化學家製造家及一切專門之學考有新物新法因創爲新字自應各從其本字外凡通用名詞自不宜勦襲攙雜日本各種名詞其古雅確當者固然然其與中國文字不宜者亦復不少近日少年習氣每喜於文字問襲用外國名詞諺語如團體國魂膨脹舞臺代表等字固欠雅馴卽牲犧社會影響機關組織衝突運動等字雖皆中國所習見而取義與中國舊解迥然不同迂曲難曉又如報告困難配當觀念等字意雖可解然並非必需此字而舍熟求生徒令閱者解說參差於辦事亦多窒礙此等字樣不勝枚舉可以類推其實此類名詞在外國不過習俗沿用並未嘗自以爲精理要言今日日本通人所有著述文辭凡用漢文者皆極雅馴仍係取材於中國經史子集之内從未闌入此等字樣可見外國文體界限本自分别何得昧昧勦襲大凡文字務求怪異之人必係邪僻之士文體旣壞士風因之夫叙事述理中國自有通用名詞何必拾人牙慧又若外國文法或虚實字義倒裝或叙說繁複曲折令人費解亦所當戒倘中外文法參用雜攙久之必漸將中國文法字義盡行改變恐中國之學術風教亦將隨以俱亡矣此後官私文牘一切著述均宜留心檢點切勿任意效顰有乖文體且徒貽外人姗笑如課本日記考試文卷内有此等字樣定從擯斥章程仍未登畢容俟續登 
[電傳宮門抄]  
　　昨日午後二點鐘越三十五分時京師友人專電告知本館云二月二十八日皇上召見軍機大臣是日並無明降上諭 
[日窺旅順]  
　　俄國駐滬辦理軍務大臣德希路致書本館云昨得華歴二月二十八日清晨七下鐘越五十分時盛京來電云日軍艦忽又駛抵旅順海面我俄海陸軍總統馬卡洛夫急督同各兵艦駛出口日艦見之立卽退去馬卡洛夫遂仍督同各兵艦駛回 
[旅順戰電]  
　　華歴二月二十八日威海來電云英國兵船名司比古者從牛莊抵此船中人言及本日日本復攻旅順有俄兵船二艘阻於口外不能駛回 
[俄雷僨事]  
　　華歴二月二十九日日本東京來電云俄國兵艦在旅順口外與日軍交戰海陸軍總統馬卡洛夫座船悞觸所沈水雷以致船身粉碎自馬卡洛夫以下一切弁兵悉數没入海中無一存者 
[日督戰報]  
　　華歴二月二十八日日本東京來電云頃得日本某提督公文内開曾派一武弁率同水手乘高麗漁舟至鴨緑江品踏勘形勢華歴二月二十五日午後見有俄國馬隊七名乘中國漁舟至此岸上亦馬隊甚多爰卽發砲轟擊俄人忽又添兵十餘名援應然仍力不能敵以致潰回是役也戰至一下鐘越二十分之久俄兵死一名傷二 
 
 

Page 2

 
 
名日兵無一傷者是日有一俄弁率同兵士九名缷去戎裝微行至揚花浦日軍見之奮力追禽俄兵遂遁去時俄人迭次欲由揚花浦及義州渡江俱被日軍所阻至華歴二月二十七日有俄兵三四十名擬在義州迤西渡江又爲日軍所見交戰之下俄兵敗退陣亡武弁一員兵二十一名日人仍無一傷者查此項俄兵皆從第十二隊調出 
[俄人防務]  
　　二月二十九日京師來電云俄國現有大軍分駐遼陽海城大石橋及附近鐵路之處由海城至遼陽中間有地名安山者俄人壘土爲砦以資防守俄帥巴甫洛夫刻已帶同隨員屬弁馳抵牛莊矣 
[俄人責華]  
　　華歴二月二十八日英京倫敦來電云俄人移書中國嚴行詰責大旨謂貴國各營所用日本武弁不應如是之多恐若輩或暗令軍人攔阻苦洛拔托金將軍後援使之首尾不能相應 
[日弁葬儀]  
　　華歴二月二十八日日本東京來電云日本水師大佐廣瀨氏殁於旅順之役遺骸定於今日安葬六街三市觀者如雲 
[又攻旅順]  
　　日本大阪某日報云頃得東歴四月六日烟臺所發電音略謂此間俄領事得奉天來電悉昨日清曉日本艦隊又發砲遥攻旅順口按此事滬上旣寂無聞見日報又祗此一電未免語焉不詳殊可異也 
[營口軍情]  
　　天津來電云某日此間得營口電信悉西歴四月五號忽譁傳日人又將來此襲擊以致人以洶欋幾於草木皆兵未幾卽安靜如初絶不見有日本一人一騎某日俄督矮立幾悉夫親蒞砲臺附近操塲調集步馬砲各隊四千名逐加簡閱旋北抵遼陽海城等處巡察陸上兵防日來運到大砲數尊厚集陸軍以爲援應七號就遼河各要隘沈設水雷中國鎭守吉林之馬軍門玉崑檄令武弁數員駐營偵探所發電報俄人必再四稽查以致禀報軍情甚爲不便刻已一律調令回防矣 
[豆滿軍情]  
　　日本大坂某日報云高麗豆滿江雖值嚴寒依舊波流湍急冰凌甚薄人馬不能徒步往來東歴正月以來俄人時用船渡赴雄基灣計兵士八十名携有砲約十尊豫備將日軍襲擊日人乃特派艦隊迭次游弋灣中目下春意融和積雪漸消江水陡漲臨流躑躅無可問津俄兵因先期準備行裝馳返江北由元山以抵豆滿江上無復見有一騎一人蓋咸鏡道中除元山豆滿江之間此外别無坦途可任砲兵繞越也 
[牛莊商况]  
　　日本東京某日報登中國烟臺訪事人來電云某日有牛莊海關上人因事來此言及俄人下令凡商船之欲入牛莊口門者須下碇砲臺下游五西里半因恐輸入戰時所禁之貨應聽候海關遣武弁來查每日清晨六下鐘以前傍晚六下鐘以後不准駛過砲臺違則發砲轟擊俄人咸謂入口之處沈有水雷現在口内尚有商舶數艘一旦鼓浪出口門殊甚危險日内從未見有一船續到聞俄人電逹各處謂定於西歴四月八號爲始將關封閉不許商船出入其間 
[俄艦查船]  
　　日本大阪某日報登中國烟臺來電云東歴四月四日有商輪船名四川者駛入牛莊口適爲俄國艦隊所見逐一搜查先是三月二十八日四川輪船由烟臺開赴牛莊行至距旅順三十西里之海洋中遇有俄軍艦二十七艘下令停輪以待後命本館按此信如確則前者日報所記俄軍屢遭搜衂旅順口内祗存軍艦一十三艘云云語出無稽未足信以爲實也 
[俄艦東來]  
　　英京倫敦來電云頃得英京聖彼得羅堡電音悉俄廷近命親藩矮列基斯公爵爲海軍大將所乘司烏之托利矮納旗艦係用巡洋艦改製船身本木質今皆以鐵易之定於西歴六月中鼓浪望太平洋進發所帶艦隊計軍艦三艘一爲獨米秃利騰司誇伊一爲亞司脫皮亞一爲矮阿諾苦拉其式悉與之賢殺立烏氣相同另新鐵甲船四艘舊巡洋船二艘新巡洋船三艘舊轉運船二艘新轉運船二艘逐水雷船二艘水雷船五艘潛行海底之水雷船九艘 
[俄艦行期]  
　　德京柏林來電云法京巴黎斯路吞日報登俄京聖彼得羅堡電音略謂俄國拔路氣之苦艦隊奉命望亞東進發已定於俄歴七月下五號啓行矣註拔路氣之苦卽波羅的海 
[俄國財政]  
　　德京柏林來電云俄國帑藏之中並未貯蓄金貲豫備戰時之用刻將西歴一千九百零四年關涉内政之經費逐加撙節可得盧布一億三千四百三十七萬七千一百圓其中一千八百萬圓係去年餘賸本年則實省一億一千五百四十萬八千三百六十六圓又建築鐵路及經營海參威旅順各地方豫定本年節省百分中之五十三分然較之上年尚多出二千六百圓至臨時經費則節省百分中之二十六分可得五千五百萬圓 
[俄兵退守]  
　　日本東京某日報登高麗漢京來電云俄兵自定州戰敗之後僅留些少軍士在宣川及鐵山駐守餘皆退赴義州聞義州博川中間有地名諸川者俄人於此支架浮橋頗疑大隊陸軍欲由義州退往鴨緑江駐紥又某日占據定州之俄兵將砲八尊運往安東縣境至義州對岸虎山之麓刻方併力建築砲臺謡傳日前日軍在嘉山俘獲俄兵七十名另有一直五名送赴平壤暫爲安插此則道聽途說未可信以爲眞也 
[俄俘近狀]  
　　日本大阪某日報云我日自與俄人開戰以來俄國各艦軍人被日兵俘獲者刻皆收養於伊豫國松山市宮古町大林寺中計一等司機人矮列苛息年二十有八二等司機人華希利年二十有四火夫伊滑痕年二十有六皆係第五次進攻旅順時獲諸逐水雷船司列餓希氣者當時船上弁兵水手都五十餘員名内有四名被日人所擄旋察得一人傷重難醫另留佐世堡病院伊滑痕身上數處有彈片嵌入然所傷尚輕其餘二人毫無傷害旣入大林寺責成陸軍第二十二隊管理派出大尉一員主計一名士卒三名爲之維持調護而令少佐内野氏帶同士卒若干名晝夜扞掫此外松山救護所亦收養感疾之兵二十餘名由紅十字會中人療治其在大林寺之三人每人日給食用計日銀一角五分近日本地好善士復時時寄贈食用之物而三人頗以不克自由爲憾每言但得肉類及野菜自行烹調於願足矣日繙譯官前田氏暇時令三人教以俄語而以日本語教三人昕夕研求互有進境某日第十一師團統領土屋氏親赴松山簡閱第二十二隊陸軍之後順道詣寺中慰問使舌人傳語曰爾等爲大俄羅斯皇帝增聲譽不惜身命喋血沙場皇帝定快然於心謂爾等能盡軍人職分也讚美之下復告以汝等如或不忺於心不妨任便寄書本國若輩乃以以加額深謝待遇之厚恩 
[日兵多病]  
　　日本大坂某日報云東歴四月七日日本紅十字會醫船弘濟丸駛抵宇品載有病傷兵士二百餘名其中十之六七患咽喉病亦有肺部發炎者醫者言此由水土不宜所致恐各營士卒尚不得免於傳染流行也 
 
 

Page 3

 
 
[諭招匪黨]  
　　金陵訪事友人云自俄日搆兵以來兩江督憲魏午莊制軍深恐長江上下游各匪徒乘機起亂飭屬妥爲招撫迄今多日就撫者尚屬寥寥制軍再四籌思擬先妥散羽黨特於本月十七日通飭所屬凡屬匪黨一律准其去邪歸正派赴各營効力立功如竟冥頑不靈甘心爲匪一經拿獲定卽刑誅是亦化莠爲良之一法也 
[金山剿梟續記]  
　　金山縣蔣瀾江大令督勇勦梟一切情形曾詳前報兹又得松江訪事人來函所述與前略有參差因再錄之曰前紀亭林巡警局勇目楊姓擒獲逃匪陶子良解往縣署實則所獲者係著匪蔣春波先是楊見土梟蔓延力薄難制乃佯與交驩而暗中集衆設防不傳若輩闌入鎭上紳民德之聨名保充團練局勇目未幾果能將蔣弋獲至瞎子阿雲現祗病自未伏冥誅當本月二十一日大令之親帶團勇會同飛划營馳赴泖灣也奮勇攻擊一往無前午後復委汪二尹代爲督陣時四鄉武士率衆來援者如平湖龍頭左近武孝廉毛君所帶之團練勇新埭鎮紳陸君少村所請之砲艇平湖縣署所派之勇丁泖西謝仲甫明經之率之勁卒類皆勇悍絶倫甫一交綏土匪彈丸如雨明經急令束草爲人戴以號帽置諸土城之上誘敵前進匪不知其計鳴槍擊之耗費藥彈不少迨勢竭始并力猛攻匪自小全根飲彈而踣又值匪中藥箱失火轟傷六七人内有二人傷勢較重舁置某姓柴怪時二尹及飛划營師船退守牛城尖泖灣團勇則愈集愈多再接再厲二十二日午前匪已不知去向平湖縣署勇丁乃迤邐至呂巷鎮擒獲二匪其一已傷憊不能行遂當街梟其首懸竿示衆午後大令馳至呂巷搜獲陸根和曁某某兩匪以歸時松郡助剿之兵尚遲遲未到二十四日松隱團局又獲黄子平邱四兩匪聞黄卽黄君孟寳之族人此次之禍實由彼所肇邱爲呂巷匪黨大令恐中途被劫因倩二尹帶同飛划營勇往提目下小全根在干巷鎮開喪其黨麕集多至三百餘人當事亟時陶匪乞援於南橋帮時林沈在滬就撫其黨集衆應之迨林沈適歸事得中止前數日大令曾來郡將情面禀府尊丁次軒太守有知其底藴者謂近日開場聚賭擄人勒贖之事層見疉出大都起於皖梟皖梟恃同鄉各梟目之充鹽捕營管帶爲之護符以致恣肆無忌將土匪賭窟占奪一空地方無賴復倚皖梟之勢魚肉鄉愚土人是以結怨甚深起意攻擊迨皖梟衰而土梟之勢遂熾現聞巢湖帮某某各巨梟亦率黨潛行援助果爾則皖梟死灰必將復燃殊非地方之福也或曰此次勦匪飛划營勇不肯出隊大令憤不能平擬躍入浦江以身殉之始勉强隨之而往吁可慨也已 
[統領得人]  
　　松江訪事人云駐守吳淞口之盛字全軍統領班馥齋軍門病故後暫由江南提督李壽亭軍門接統兹者兩江總督兼南洋通商大臣魏午莊制軍深恐軍門事務殷繁不遑兼顧因另委管帶中營之盛軍帮統戴副戎庖代限令三月初一日起將一切營規大加整頓 
[捐局苛政]  
　　有公車友人自漢口貽書本館云大智門外鐵道旁向設火車貨捐分局凡搭客缷下行李例有稽查之責乃近來局員縱勇嚴搜兇惡已極搭客抵漢下車一切箱籠被囊衣包等件無不拆開揭視乘此黑夜往往攫取零物甚有解衣褫褲不顧男女體面者種種情形實堪髮指恐華工到美時亦無此種苛虐情事也乃在上者如泥塑如木雕竟從未一爲問及其有所聞耶抑聞而故縱之耶噫嘻異已 
[上海官塲紀事]  
　　昨日松海防同知黄小霽司馬不知有何公事命駕詣上海縣署拜會縣主汪瑶庭大令互談良久而别○新任松江府知府田紹白太守昨由蘇垣來滬泊舟觀音閣馬頭上海縣汪大令聞之立卽親詣舟次晉謁旣而太守命駕至蘇松太兵備道轅謁見道憲袁海觀觀察繼至縣署謝步大令飭丁擋駕○江蘇候補縣葛虞臣明府昨日因事來滬趨詣道轅謁見道憲袁觀察隨至縣署拜會○日前太陽廟巡防局員章次荍二尹奉道憲袁觀察委赴鎭江公幹昨已公畢言旋趨詣道轅禀陳一切 
[履勘盜案]  
　　美租界漢碧禮路長泰烟紙店被盜行刼店主王伯常除投報捕房外復投上海縣署禀陳昨日午前縣主汪瑶庭大令督帶書役等人前往勘驗一周鳴騶而返 
[沈冤待雪]  
　　著名流氓朱華生犯案纍纍日前經浦東保甲總巡謝岳松明府拘獲送縣管押兹有計陳氏以前者以伊子木林被人戳斃緝兇未獲查悉由朱糾黨行兇因之投案禀請訊辦縣主汪瑶庭大令查閱卷宗諭令靜候核奪並查悉朱黨小虎全蟠踞滬南横行不法因飭差役拘回看管候訊 
[棍母乞恩]  
　　惡棍范高頭前由蘇松太道及上海縣派差訪拿聞風遠遁旣而英總領事查悉范在浦東新造巨屋並置小火輪船往來閔行等處因據情照會道轅道憲袁海觀觀察立卽札縣派差先將范住屋發封昨日范母張氏投縣呈稱小婦人年老無依兒子遠颺可否施恩將屋啓封俾得入此棲宿縣主汪瑶庭大令大加申斥勒令速將其子交案訊辦不得故違張氏乃唯唯遵諭而退 
[認捐騷擾]  
　　昨日淞滬釐捐總局督辦朱詵伯觀察發出批示曰吳淞鎮衆商延豐等禀批吳淞進口錫箔落地捐雖於去冬由公所商人元泰等一併承認但此次該商等運淞之箔果否由内河到淞抑由海道而來若由内河運淞應有泗港等口捐照爲憑未據聲呈無從察核至該公所旣認吳淞之捐理應預與各商人妥議接洽方可和衷舉辦乃竟輕率派人四出搜查騷擾致爲衆商憤控其辦理不善之咎實所難辭據禀前情仰貨捐局確切查明先行嚴加申斥並將以後究應如何辦理爲妥仰該公所商董妥定章程詳復核辦 
[上海縣署瑣案]  
　　馮褚氏控丁瑞卿盜賣墳地一案前晚縣主汪瑶庭大令升堂研訊馮褚氏供稱小婦人家在本邑曹家渡年四十有二丈夫馮阿妹今患重症不能投案光緖五年由故翁馮長金將坐落二十七保八圖之地三畝半抵與丁父蘭生得錢八十千地上祗有浮厝之棺並無墳墓今被丁賣與陸姓得價甚巨求賜究追丁供稱此地係伊故翁於光緖五年抵與小的故父計錢八十千連年利息不交至光緖十三年伊翁逝世無錢棺殮復加錢八十千立有杜絶契迄今已歴十餘年今知小的賣與陸姓得洋銀五百元意欲分肥投案誣控大令察閱加絶契屬實將氏申斥一番叱之使退○前日北橋鎮巡防局員羅秋甫二尹函送注氓夏小弟張阿生俞阿五三人至縣大令訊究之下夏供稱小的在華亭縣境杜橋鎭開設烟館本月初十日有金山縣人七八名聲稱方姓家失去錫箔數十捆查係鎭人張義卿收買故將小店主張雪增曳至小的烟館内追索旋由義卿浼地保說情許給洋銀五十元並出烟資洋銀六元以了其事小的並不干預張阿生供稱小的在鎭小本營生初十日正在開燈過癮見衆人將雪增曳至烟館理論因之極力調處無如衆人不依小的遂不敢多事俞供稱小的向爲木工是日聞爭閙聲因往閒觀致被悞拘來案大令判令將夏鞭背五十下復與阿生各笞臀二百板收押候辦 
[萬國紅十字會電文]  
　　啓者本會昨奉清江漕運督憲陸春帥來電謹鈔乞附登貴報伏希公鑒呂盛吳大臣各善長公鑒元電敬悉創辦莫大善會與尋常災振不同尤爲維擊人心之上策欽佩無旣當將尊電墼行惟清江局面窄小一切已由地方衙門勸辦兹由鼎倡捐銀一千兩並墊撥善舉公欵銀二千兩一併先匯捐册到後補登元鼎宥[  上海萬國紅十字會同人謹錄]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[探極遄回]  
　　英京倫敦來電云英國地學家結伴往探南極賃定輪船三號一曰其司卡滑利一曰木因　一曰鐵拉路滑刻下木因餓及鐵拉略滑二艘已歸抵利托路騰船中人述及西歴二月十四號其司卡滑利行抵所探之處在船諸友皆獲安全按其司卡滑利於前年冐險南行歴久杳無消息迨去年木因餓前往偵察駛至南緯線七十七度三十分被冰所阻因於距冰海十西里以外下碇歴一載得有其司卡滑利船主司誇秃氏手函乃鼓浪而返遣鐵拉路滑前往救援此去年西歴十二月事近日始得安穩同回聞將近南極有地名皮苦秃利矮及倫獨同出平原九千英尺及抵南極廣漠無垠一望皆寛平壙野云 
[法救災黎]  
　　法京巴黎斯來電云邇者法國上下兩議院中以立烏尼央地方　颶爲災人民多所損害物籌集勿郎克一百萬派人携往濟之 
[暫停發落]  
　　昨日禮拜四爲法租界捕房發落各案之期遇適讞員陳楚生大令别有要公爰先期飭丁咨照捕頭暫停一期併歸下次發落 
[南市馬路工程局案]  
　　胡質甫投南市馬路工程局呈控福美里通如小客棧主陳鳳林吞没所寄行李及洋銀二百七十元寳銀四十兩等情陳亦投局訴稱小的實係被誣並無其事總辦翁子文太守倩襄讞委員黄衡堂二尹研訊胡供稱小的係鎮江人在南通州某錢莊爲夥日前因事來滬借居通如棧先將行李洋銀點交棧主婦旋出外句當一切迨歸棧則棧主婦竟圖吞没爲此投案求追陳遣其夥某甲訴稱胡來棧時帶有一人絮語移時而去未幾其人復來將行李洋銀取去有顧鳴福陸雲程可証顧陸同稱胡到滬借棧時實有二人其餘小的並不知情叩求明鑒二尹著胡退去限棧主於兩日内查明實在情形禀候核奪 
[滬南巷語]  
　　昨日大東門外大馬頭大街大豐油麻行中人拘獲竊賊一名送入捕房捕頭令解至馬路工程局禀請總辦翁子文太守訊究○流氓小火全係朱華生之同黨近日匿蹟董家渡依然勾串無賴向人訛詐事經上海縣主汪瑶庭大令訪聞派差拘朱訊明管押火全在逃未獲昨晨經差役擁入其家獲解至縣大令飭嚴加看管聽候訊懲○前晚輪應十六鋪巡防中局會哨局員黄衡堂二尹先期略備茗點以待俄而二十三七鋪等局員次第戾止二尹延入廳事各道寒喧良久始興辭而出往各叚巡綽一周 
[英美等國租界公廨晚堂瑣案]  
　　前者甬人傅隆在控王志鴻向伊子振新騙去銀一千八百餘兩等情讞員黄耀宿司馬准詞簽差提王前晚升堂研訊傅供前歲之春王約兒子至某茶肆言有日商中野唔南開設洋行需雇一買辦墊銀爾如有意盍姑試之兒子信以爲眞陸續墊去銀一千八百餘兩尚未入行行已閉歇顯係有心誘騙叩乞訊迫王供曾薦振新至中野唔南處當買辦嗣中野唔南虧耗貲財漕逃回國曾追蹤而往控諸日本某署兹將禀詞呈電司馬謂近接日本總領事覆函内開無中野唔南其人顯見爾有心騙銀限三日内浼人理楚違干未便○有葉逵者控蘇春元蘇徐氏藏匿女兒等情前晚司馬升堂研訊葉倩其僕王升投案禀般前者主人出洋銀一千元納蘇女桂林爲妾去年八月初七日生有一子後蘇忽將其女接回屢次倩人往邀霸阻不理迨控案奉提蘇自知理屈始得送還叩求明察蘇供女兒桂林於十八歲時由小的收受葉身價洋銀一千元過門作妾幸生一子近日女兒右乳忽患外症疼痛異常葉並不延醫診治小的不忍坐視因卽接回現已醫痊所費醫全藥貲約計洋銀百元求恩飭繳司馬飭具呈改過甘結然後斥釋 
[英美等國租界公堂瑣案]  
　　有錢通成者僑居寳善街新申福客棧第二十五號房内前晚僑居十七號房内之四川人王雲太乘隙掭鎖而入竊取洋襪等物僑居二十四號房内之某甲聞聲而起喚同茶房拘獲連贓送入捕房昨日午前捕頭派包探李星福王長桂解案棧夥某乙投案聲訴前情讞員黄耀宿司馬商之德總領事署繙譯官師謀君判令將王責一百板押捕房三月贓給錢領去掭鎖器具留候銷毁○包探王寳生解楊永祥至案禀稱此人在顧辛堂所開脚踏車行執業陸續被竊車上零物旋竟撬開房門竊取金飾及鈔票洋銀二十五元報由小的盤詰狡展不承是以解請訊辦顧供楊曾浼人調處初允酌量賠償後復置之不理請卽究追楊供小的前曾託人緩頰無奈謀業未就無從措資尚求寛限司馬判責三百板枷號兩禮拜○包探劉光震解頑童姜根仁至案禀稱此人混入汪禹臣家竊取水烟袋一枝報經小的查獲弔到原贓請爲訊辦姜供小的年一十有三無知悞犯尚乞恩寛司馬判責手心一百下贓給汪領去○包探張天林解茶博士葉福生裘阿元及茶客王水福沈阿炳至案禀稱前日王沈至某荼館啜茗不知因何用武葉裘上前解勸横被兇毆致毁衣服並傷及面部叩乞究懲王沈同供小的等不敢行兇尚求恩宥司馬判令各責三百板枷號三禮拜○偷兒周榮富卽韓福亭先後行竊麥根路第三十九號門牌湯詠軒杜長發兩家衣箱等物報經某包探緝獲人贜解案請辦湯杜投案聲訴前情周俯首不語司馬判枷號一禮拜贓分給湯杜領去○某洋行主人投案訴稱邇來行中屢次失物前日目見孫其炳混入竊取洋燭若干包是以拘解至案請懲司馬判枷號一禮拜贓給失主領去○老公茂紡紗廠女工頭目某氏投案訴稱前日工人王周氏周劉氏竊取棉花藏匿胸際當場搜獲扭入捕房今已送案請卽究懲司馬判令將王周氏責手心一百五十下周劉氏責手心五下下○二百六十一號華捕解饒菊林姜阿福到案禀稱伊等二人不知何故在途扭毆是以送案請辦姜供小的至饒處訪友水遇饒不問情由卽以老拳相向小的並未還擊求賜鑒原饒供小的不敢行兇司馬判令各責一百板○包探張天林解陳子雲至案禀稱此人行竊吳祥甫所開槽坊内油杓報經小的拿獲請卽訊懲陳供小的向藉小販餬口近以連日天雨無可謀生致有此事尚乞恩施司馬判責五十板○席少樹潛至北山西路勵康泰家行竊夾被報經包探王長桂查獲解案請懲司馬判責一百板贓給勵領去○包探徐申慶解陳有君至案禀稱此人前曾犯竊解經前任大老爺訊明懲辦今不知在何處竊得棉袍一襲適爲小的所見拘請究懲陳供小的家有妻子飢寒交迫不得已出此下策尚乞恩寛司馬判責一百板押捕房一月○包探邵仁初解陸文龍至案禀稱前日陸在某茶館内行竊陳阿賢所携棉袍一件報經小的拿獲送請究懲陳投案候示司馬判令將陸責一百五十板棉袍給陳領去○九十二號印捕解張海生至案禀稱此人潛至四川路某洋行竊取棉花一包經行中人拘獲送入捕房捕頭令小的解案請辦司馬判責一百板枷號兩禮拜○積竊王阿福行竊九江路陳桂生家及詠興客棧中銀釧皮鞋夾被等物報由包探王長桂查獲解案司馬判責二百板贓分給各失主具領 
[法租界捕房紀事]  
　　某洋人家細崽某甲身藏號呌冐充包探盤踞南誠信烟館中大言炎炎向人恐嚇經人扭入捕房捕頭詰得並無索詐証據交人保釋不許在外招摇○去歲之杪南市某店夥手持洋銀三百元行至新開河左近突被流氓攫去報經包探查獲甲乙二匪解奉前任讞員魏蒓塢大令訊供枷責昨日續獲丙丁二匪送入捕房捕頭令押候解送公堂禀請讞員陳楚生大令訊辦○昨日戊已二積竊潛至某 
 
 

Page 10

 
 
輪船上行竊某客所携馬褂一件報經包探拘獲帶入捕房捕頭令押候解送公堂禀請懲辦 
[美租界捕房紀事]  
　　前日午後西人某甲不知身犯何案被二十七號西探拘入捕房捕頭令解送本管總領事署禀請訊究○前晚外大橋堍大英醫院之後倒斃一無名男子衣衫藍縷狀類乞人五百八十號巡捕見之投報捕房捕頭令地保轉報某善堂備棺收殮○昨晨提籃橋左近西獄内所禁竊犯陳阿東患病甚重醫治無效而斃捕頭令地保查明滬上並無屍屬因卽備棺收殮○昨晨僑居吳淞路第二十七號屋内之翁錫橋因前夜被賊竊去衣服若干件投報捕房請爲查緝捕頭允之 
[蘇省官報]  
　　廿一日委署松江府田禀銷蘇城六門釐局差知府那昌禀知到蘇城六門釐局差志元專丁來省禀知到車坊釐局差三品銜新任織造筆帖式泰泉護軍叅領銜新任織造筆帖式敬堃均由京來到任無錫縣陳禀辭襄辦江北海運委員五品銜試用知縣張可均由寗來委辦蕭縣膏捐分局候補知縣邵鼎兩由徐州來兩淮候補監大使多祥禀辭囘揚從九周亮工由上海來廿二日任寅翰林院庶吉士吳增甲由籍來霍鎔炳禀辭赴甯見制憲胡燡禀知由江北公幹囘典史張鳳翥禀謝飭知派蘇差委廿三日首府三首縣均禀知送學憲赴婁門外卽囘知府孫毓驥由錫金釐局來許星璧禀辭赴海州公幹通判丁年禀知赴滬見道憲卽辭知縣傅姦禀知赴松江會算交代魏士鴻禀謝奉委待質公所正委差胡榮由甯見制憲囘查亮采禀辭解京餉赴都補用知縣陳昌其禀知由籍領咨服滿囘省禀到縣丞戴德生禀謝奉委工藝局監工兼稽核貨料事宜差揚誥禀謝飭知奉部核准從九陶殿文禀謝奉委閶胥門外五段警察捕員差宣課大使張大年禀知丁本生父降服憂廿四日藩轅牌示照　金匱縣知縣伊立勳丁憂遺缺查有請補是缺之汪鳴鳳婁以飭委先行代理請補徐州府田庾由江北公幹回知府徐方斌由甯來卽辭赴唯亭一帶測勘滬寗鐵路事宜應德閎由滬專丁來者禀知奉吳淞米釐督辦委辦仙女鎭米釐差王瑞祥禀知到發審局差畢培先由甯來禀辭赴海運京沽局差玉敬銘禀謝飭知前辦奔牛釐差第二年期仍盈三成以上蒙再給酌委署事一次潘升嶽由上海布捐局來新任蘇州府訓導王槱林禀知接印任事鎭江本稅委員候選州同李振鐸由鎭江來縣丞黄際唐辭赴清江見漕憲巡檢邱培良禀謝飭知留蘇差委並委勸辦山東賑務差廿五日通判樓蔚然禀知今日奉撫憲傳覆試用期滿甄别請補金匱縣汪　鳳禀謝牌示飭委先行代理壽慶慈禀謝委署布理問事張沐慶禀謝委荆溪縣梧桐山保甲差汪受榖禀知奉撫憲傳覆試甄别道庫大使王宗焱縣丞高松蔭均禀辭赴海運京沽局差婁齊葑釐卡委員陳毓楠禀謝奉飭半年期滿收數比較有盈照章留辦廿六日撫轅牌示照得蘇小武備學堂上年冬季大考聽候本部院於二月十六日親臨該堂校閱知縣趙興霙由寗來禀謝委署上元縣事尚昌厚禀知交缷江震絲捐局差卽辭赴上海見督辦松滬局憲李廷琳昨日禀知奉撫憲傳考甄别並謝奉飭拿獲拐案蒙記大功一次常功兩次張沐慶禀辭赴荆溪縣梧桐山保甲差新任金匱縣汪鳴鳳禀辭赴任縣丞侯鏕禀辭赴海運京沽局差統領太湖水師全軍記名提督劉徵鳳通知赴上海吳淞一帶出巡廿七日藩轅牌示照得松江府知府丁之械撤省遺缺查有請補徐州府知府田庚堪以酌委署理蘇管糧通判梁書祥禀謝奉委軍裝局差元和縣金禀知赴鄉查看團練知縣張恭彝由寗來禀謝飭知　補沐陽縣缺沈唐由松江來陳保頤禀知奉撫憲札委辦理撫署刑名事宜陳文藻禀謝奉撫憲札委辦理錢榖事宜王元輔由吳淞貨捐局專丁來省禀謝飭知半年期滿比較有盈照章留辦潘升嶽禀辭回上海布捐局縣丞王孝同禀辭赴海運京沽局差巡檢錢宜政禀辭赴黄埠墩釐卡差何大章禀謝奉委葑門外警察捕員差蘇州府照磨姚定信禀知奉府委監放長元吳三縣孤貧口糧 
[金陵官報]  
　　二月十三日蘇藩轅牌示新陽縣陳紹唐叅革遺缺查有候補知縣盧懋善堪以署理巡道徐瓜棧蒯光典軍械所武候補道英璞辭赴蘇江蘇試用道馮祖蔭到由京來分省知府劉策頴州總捕同知周心培到知州楊增芳縣丞蔣鎔從九李景棻湖南世職謝銘恩世職張伯榮夺示驗看總兵徐家匡湖南來統領南字營陳束揚江西知府李士彦通判馬儉蘇赴滬江均辭丹徒縣洪爾振專丁禀謝蒙保送部引見並奉委隨辦江防營務處知州汪喬年見十四日保甲局龔候補道陳時政壽春鎭王幼山統領常備右軍陳總兵徐家匡陳有珍副將劉淸和均見候補道朱恩紱傳見把總劉藹卿見叩謝知府李盛鍾辭赴蘇候選知縣鄭曰敬辭赴河南會試鹽大使湯寳棻辭十五日都統奎糧道胡巡道徐支應局曾厘捐局俞銀圓局潘機器局吳商務局劉善後局何房膏局王水師學堂黎陸師學堂錢師範學堂楊洋火藥局奭軍械所武瓜棧蒯候補道周家　張子禾蔣壽彤首府羅廣西知縣王廷義中恊蔣城守恊吳遊府李總統楊統領常備右軍陳壽春鎭王幼山辭炮台官王世綬見巡檢蔡有慶叩謝註册 
 
 
 

Page 11

 
 
   
 
 

Page 12

 
 
　　文卷交缷藏事兹擬定次年正月初八日奴才由藏啓程回京理合恭摺奏聞伏乞皇太后皇上聖鑒謹奏奉硃批知道了欽此 
[盛京將軍增奏爲前因西流水樹川不敷撥放擬請以東流未放樹川移發片十一日]  
　　增祺等片再前因西流水樹川不敷撥放經奴才廷杰附片陳明擬請以東流未放樹川移撥回省後與奴才增祺晤商意見亦屬相同現擬先儘西流所有樹川撥放如有不敷卽以東流水樹川撥補又各圍窪甸草塘隨在多有此時雖難耕種一經疏濬數年後皆係良田未便概行抛棄擬請招民承領第開墾之初較費工力若照舊章三年起科民力恐有未逮應請以五年升科每畝仍收荒價庫平銀一兩二錢惟撥地時比照山荒章程予以三七折扣以示體恤所有圍荒目前應行變通之事理合附片具陳估乞聖鑒訓示遵行謹奏奉硃批户部知道欽此 
[直隸總督袁奏爲報撥本年春季分西陵官兵員役俸餉等項銀兩摺十一日]  
　　太子少保北洋大臣直隸總督臣袁世凱跪奏爲報撥本年春季分西陵官兵員役俸餉等項銀兩恭摺仰祈聖鑒事竊據布政使楊士驤呈稱易州供應各陵官兵月餉俸粟米折並運送豆草車價等項銀兩向係按季專案詳請題撥歴經遵辦在案兹據易請州領光緖三十年春季分供應各陵官兵月餉俸粟米折並運送草豆車價等項共銀二萬五千九百四十五兩六分六釐照章改折八成實銀二萬七百五十六兩五分三釐内扣米折豆草車價項下每兩六分庫平銀三百二十八兩七錢二釐實發銀二萬四百二十七兩三錢五分一釐核與歴辦成案相符應在司庫地糧銀内動撥開具簡明細數淸戰按照新章詳請具奏並聲明陵工員役增减無定難以預計應照急需錢糧之例先行撥給其實在支領數目統歸奏銷案内核實銷算多則解還不敷找給等情前來臣覆查無異除清單咨部外理合恭摺具陳伏乞皇太后皇上聖鑒飭部核覆謹奏奉硃批户部知道欽此 
[直隸總督袁奏爲籌建武備學堂各經費不貲擬請於朋扣廪糧兩項内每年認籌銀二萬兩片十一日]  
　　袁世凱片再疉奉諭旨飭各行省籌建武備學堂臣遵於光緖二十九年二月二十二日將擬訂試辦章程專摺具奏並聲明建造學堂及學堂應用各經費爲數不貲俟籌有的欵再隨時奏明各在案嗣因時局日艱經武儲材尤爲急務不得不赶速籌辦現計北洋已設者有武備小學堂武備速成學堂奇謀測繪各學堂需費浩繁曾飭支應局在北洋防費項下每月籌撥銀一萬兩分别備用惟自開辦以來人數日增共計各堂員生已不下七百數十名之多一切開支不敷甚鉅當飭藩司設法挪撥濟用兹據藩司楊士驤詳稱查有朋扣廪糧兩項係每歲陸續扣收之欵尚可挹注擬自本年正月起由前兩項銀内每年認籌銀二萬兩以充武備各學堂經費儻此項扣收不足再由雜稅等欵照數湊撥以足二萬兩之數請分别奏咨立案等情前來臣覆核無異除咨部查照立案外理合附片陳明伏乞聖鑒訓示謹奏奉硃批該部知道欽此 
[直隸總督袁奏爲代奏叩謝天恩摺十一日]  
　　太子少保北洋大臣直隸總督臣袁世凱跪奏爲代奏叩謝天恩恭摺仰祈聖鑒事竊據新署直隸通永鎭總兵貴州安義鎭總兵奇車伯巴圖魯董履高呈稱正任通永鎮總兵李安堂調往山東所遺員缺奉委董履高接署遵於正月十二日經李安堂將關防文卷移送前來當卽恭設香案望闕叩頭謝恩祗領任事伏念履高碔砆下質戎馬粗材早列行間洊膺閫寄拜眞除於寵命分鎭西黔仍効力於津防供差北府廼以庸才借箸又從潞水權符查通永爲近輔要區總兵爲伍符司命自維檮昧深恐疏虞惟有愼飭戎行勵七革風雲之氣庶幾稍圖報績酬九天雨露之施所有履高接任日期叩謝天恩緣由呈請據情代奏前來理合恭摺具陳伏乞皇太后皇上聖鑒謹奏奉硃批知道了欽此 
[陝甘總督崧奏爲揀員備補遊擊員缺摺十一日]  
　　頭品頂戴陝甘總督奴才崧蕃跪奏爲揀員借補遊擊員缺以裨營伍恭摺仰祈聖鑒事竊案准兵部咨開陝西固原提標後營遊擊員缺係新章題補第二輪第五缺應用儘先人員迅卽揀選請補等因准此奴才隨在於儘先人員内逐加遴選查有留陝甘儘先補用叅將廖靜安借補陝西固原提標後營遊擊員缺實屬人地相宜如蒙俞允俟接准部覆卽行咨送引見以符定制除飭取該員履歴淸册另咨送部外所有揀員借補遊擊緣由謹會同陝西固原提臣鄧增合詞恭摺具陳伏乞皇太后皇上聖鑒飭部核議施行謹奏奉硃批兵部議奏欽此 
[盛京將軍增奏爲審明人命斬絞立决各案照章摘叙簡明案由摺十一日]  
　　奴才增祺廷杰跪奏爲審明人命斬絞立决各案照章摘叙簡明案由恭摺彚陳仰祈聖鑒事竊奴才等前准刑部通行尋常命盜死罪案年由題改奏者遵照二十六年奏定章程摘叙簡明案由一律改爲彚案具奏等因歴經遵辦在案兹查新民府民人馬成全因劉尚有逼賠猪價口角爭毆用刀札死劉尚有劉大翠父子一家二命一案將馬成全依鬬殺之案毆死一家二命例擬絞立决又錦縣民人楊葰聽從逸犯崔秃子圖財謀毆催主趙德寛同主雇工劉富身死後崔秃子獨自燒屍滅跡一案將楊葰圖財害命得財而殺死人命從而加功例擬斬立决又新民府民人羅葰因挾王靳氏控告姦霸之嫌用洋鎗放死王靳氏王洛小母子一家二命一案將羅葰依殺一家非死罪二人例擬斬立决梟示又廣甯縣客民戴長修蔣溎臣輪姦良婦劉姜氏已成一案將戴長修依輪姦良婦已成爲首例擬斬立决蔣溎臣依爲從同姦例擬絞監候秋後處决又新民府民人張榮張明詳聚衆夥謀於素無瓜葛之家入室槍奪孀婦周湯氏已成一案將張榮依聚衆夥謀於素無瓜葛之家入室槍奪婦女已成爲首例擬斬立决張明詳依爲從例擬絞監候秋後處决以上五案經該府縣解由該管道府勘轉前來奴才等提犯親審供與原訊無異復核情罪均屬相符除將各案供 
 
 

Page 13

 
 
招咨部查核外理合遵照新章恭摺彚陳伏乞皇太后皇上聖鑒敕部覈覆施行謹奏奉硃批刑部議奏欽此 
[山東巡撫周奏爲兗州府運河同知夏敬曾丁憂片十二日]  
　　周馥片再臣接准河南撫臣陳夔龍咨稱奏署山東兗州府運河同知夏敬曾前經奏明留於河南辦理石方局事務兹據禀報該員於光緖二十九年十月二十九日在差次接到電信該員之父湖南候補道夏獻銘於光緖二十九年十月二十八日在湖南病故該員係屬親子例應丁憂因奔喪情切不及守候咨文卽於十一月初六日由河南起程奔喪出具供結咨送到臣當經飭據藩司核明詳請奏咨前來除將供結送部查照外理合附片陳明伏乞聖鑒再運河同知係管河要缺例應由外揀員請補合併陳明謹奏奉硃批吏部知道欽此 
[山東巡撫周奏爲臨淸户關一年期滿徵收稅銀數摺十二日]  
　　頭品頂戴兵部尚書銜山東巡撫臣周馥跪奏爲臨清户關一年期滿徵收稅銀數目恭摺具陳仰祈聖鑒事竊查臨清户關稅額第年應徵正銀二萬九千六百八十四兩銅斤水脚銀七千六百九十二兩三錢一分二釐盈餘銀一萬一千兩以六千六百兩爲額内四千四百兩爲額外共應徵銀四萬八千三百七十六兩三錢一分三釐又應徵耗銀四千八百三十七兩六錢三分一釐業將光緖二十八年以前徵完數目先後奏報在案兹據辦理臨清户關候補道陸安清候補知州程丹桂呈稱自光緖二十九年正月初一日接辦之日起連閏扣至年底一年期滿共收船料貨船糧食正銀十四萬八千八十七兩六錢二分八釐耗銀一萬四千八百八兩七錢六分三釐又免過直隸採買軍米及平糶主麥並領有津海關三聨稅單之牛羊皮等稅銀三千六百八十六兩二錢一分五釐徵完併計共銀十六萬六千五百八十二兩六錢六釐核計正耗盈餘及銅斤水脚均已徵收足額尚溢徵銀十一萬三千三百六十八兩六錢六分二釐又關期届滿應征充公銀二萬兩本届亦能征收足數業經照案解充武衛右軍先鋒隊月餉等情詳請具奏前來臣覆查無異除咨部查照外理合恭摺具陳伏乞皇太后皇上聖鑒謹奏奉硃批該部知道欽此 
[山東巡撫周奏爲臨清工關一年期滿徵收稅銀數目摺十二日]  
　　頭品頂戴兵部尚書銜山東巡撫臣周馥跪奏爲臨淸工關一年期滿徵收稅銀數目恭摺具陳仰祈聖鑒事竊查臨清工關稅每年徵收正銀四千五百七十二兩七錢四分盈餘銀三千八百兩以二千二百八十兩爲額内一千五百二十兩爲額外共應徵銀八千三百七十二兩七錢四分又應徵耗銀八百三十七兩二錢七分四釐業將光緖二十八年以前徵完數目先後奏報在案兹據辦理臨清關候補道陸安清候補知府程丹桂呈稱自光緖二十九年正月初一接辦之日起至年底一年期滿共收短載鹽貨正銀一萬一千七百六兩三錢二分一釐五毫耗銀一千一百七十兩六錢三分二釐共銀一萬二千八百七十六兩九錢五分三釐五毫核計正額盈餘均已徵收足額尚溢徵銀三千六百六十六兩九錢三分九釐五毫等情詳請具奏前來臣覆查無異除咨部查照外理合恭摺具陳伏乞皇太后皇上聖鑒謹奏奉硃批該部知道欽此 
[山東巡撫周奏爲曹兗二鎭馬隊營增加勇餉馬乾銀數目片十二日]  
　　周馥片再據善後局司道詳稱東省防軍曹州鎮左翼馬隊二營計正勇二百名兗州鎭右翼馬隊二營計正勇四百名巡防地面甚廣歴年頗資得力近年銀賤糧貴每名僅月支餉銀三兩二錢馬乾銀一兩五錢實不敷用屢准曹兗兩鎮商請加給餉乾以示體恤等情前來臣查武衛右軍先鋒馬隊每月乾八兩二錢而防營馬隊僅四兩七錢察看情形實不足以資養贍上年五月間臣因登州鎮屬海防馬隊餉薄不能得力曾經奏請照先鋒馬隊餉章每名月支餉乾銀八兩二錢奉硃批該部知道欽此經部咨行到東遵辦在案此次曹兗二鎮馬隊一營若再援案增加實因餉源奇絀難籌足數訪詢内地糧價亦比海濱略賤擬每馬勇月支餉乾七兩二錢内計勇餉銀四兩馬乾銀三兩二錢較之先鋒馬隊仍少一兩庶可稍資飽騰俾該營哨督飭認眞巡防而期得力除咨户部兵部外理合附片具陳伏乞聖鑒訓示謹奏奉硃批該部知道欽此 
[陝西巡撫升奏請署布庫大使摺十三日]  
　　頭品頂戴尚書銜陝西巡撫奴才升允跪奏爲請署布庫大使以裨公務恭摺仰祈聖鑒事竊查借補布政司庫大使大挑知縣培林調還武功縣知縣遺缺於光緖二十九年九月二十二日奉旨應以奉旨後第五日行文陝省例限五十日减半計算扣至十月二十一日作爲開缺日期歸十月三十日截缺係孤缺例不掣簽業將開缺日期咨部在案自應照例按班請署查例開佐雜缺班以用候補委用各一人捐納一人候補委用各一人捐納一人捐輸一人候補委用各一人議叙一人以十缺爲一輪又布理問經歴庫大使三項缺出除新班遇缺先新班遇缺不計外先用本項各班一人再用大挑借補一人相間輪用等語上次布庫大使缺出以大挑知縣培林借補今培林調還武功縣知縣遺缺按照本項大挑借補相間輪用之例係本項到班查鄭工新班新海防各缺先舊海防新班先新班卽舊例銀捐遇欽先遇缺及候補先候補委用先委用鄭工本班儘先均無人新海防本班儘先補用布庫大使張光衍新海防分缺先用布庫大使易郁英到省俱在一年内例應扣補輪應捐納正班查鄭工捐納正班又無人惟有新海防捐納正班試用布庫大使賈豐藻一員應行請署該員現年三十歲江蘇上海縣文董光緖六年在甘肅助捐浙江振欵案内請奬監生布經歴銜二十一年遵海防例報捐雙月選用縣丞二十五年復遵新海防例加捐布庫大使指分陝西試用十一月二十八日蒙欽派王大臣驗看十二月十一日引見奉旨著照例發往欽此二十六年正月二十八日領照到省二十七年三月丁憂回籍守制二十九年七月起復回省試用期滿業經加考甄别據署布政使許涵度署按察使嚴金清會詳請署前來奴才查該員人甚精明能司會計以之請署布政司庫大使與例相符堪以勝任合無仰懇天恩俯准該員賈豐藻試署布政司庫大使以裨公務仍准試署期滿如果稱職再請實授所有請署庫大使緣由除咨部外謹會同陝甘總督臣崧蕃恭摺具陳伏乞皇太 
 
 

Page 14

 
 
后皇上聖鑒勅部核覆再此係題案現遵通行改題爲奏合併陳明謹奏奉硃批吏部議奏欽此 
[湖南巡撫趙奏爲請補直隸州知州要缺摺十三日]  
　　湖南巡撫奴才趙爾巽跪奏爲請補直隸州知州要缺恭摺仰祈聖鑒事竊照湖南柳州直隸州知州盛綸革職遺缺於光緖二十九年八月二十七日奉旨應扣至十月初七日作爲開缺日期歸十一月分截缺經奴才咨部查照在案郴州直隸州係衝繁難要缺例應在外揀選題補該州界連東粤兼轄五縣民俗强悍政務殷繁非精明幹練之員不足以資治理查湖南省直隸州知州班内現無截取記名分發人員雖有各項候補人員與是缺人地不甚相宜自應於現任候補人員内逐加遴選查有在任遇缺卽補直隸州知州武岡州知州施啓宇年四十二歲江蘇崇明縣人由監生應光緖十一年乙酉科順天鄉試中式舉人十八年壬辰科會試中式進士引見奉旨以知縣卽用欽此簽分湖南是年八月二十日到省先因投効山東河工出力保俟補缺後以直隸州知州補用二十三年准補江華縣知縣二十六年五月初九日到任二十七年經前撫臣俞廉三保薦奉上諭著給咨送部引見欽此請咨赴部二十八年五月十一日引見奉上諭著以直隸州知州在任遇缺卽補欽此領照起程七月二十九日回省十二月奉文准其升補武岡州知州二十九年正月二十六日到任查該員精明幹練勤政愛民以之請補郴州直隸州知州缺實堪勝任與例亦屬相符據布政使張紹華署按察使朱延熙會詳前來合無仰懇天恩俯念員缺緊要准以在任遇缺卽補直隸州知州武岡州知州施啓宇補授郴州直隸州知州實於治理有裨如蒙俞允該員係引見奉旨以直隸州知州在任遇缺卽補銜缺相當毋庸送部引見所遺武岡州知州係繁疲難要缺例應在外揀選題補容俟奉准部覆照例截缺揀補除詳叙例章履歴咨部外謹會同兼署湖廣總督臣端方恭摺具陳伏乞皇太后皇上聖鑒勅部核覆施行謹奏奉硃批吏部議奏欽此 
[湖南巡撫趙奏爲請補苗疆要缺同知摺十三日]  
　　湖南巡撫奴才趙爾巽跪奏爲請補苗疆要缺同知恭摺仰祈聖鑒事竊照湖南永順府古文坪同知黨銘新留省另補遺缺於光緖二十九年八月二十七日奉旨應扣留十月初七日作爲開缺日期歸十月分截缺經奴才咨部查照在案查永順府古文坪同知係苗疆要缺例應在外揀選調補今永順府古文坪同知南省雖有截取記名分發正途人員均與是缺人地不甚相宜又苗疆並無合例應升人員而現任同知與内地應升各員亦無堪以升調之員自應于各項候補人員内揀補查有候補同知直隸州知州沈瀛年四十一歲江蘇吳縣人由監生報捐府經歴指分湖南試用光緖十九年十一月二十七日到省因京米海運案内出力保俟補缺後以知縣用復准新海防例捐足三班並捐離府經歴任以知縣仍留原省補用二十四年十一月十三日引見奉旨著照例發往欽此領照起程十二月二十九日到省因湘省振捐案内出力保俟補缺後以同知直隸州知州升用二十五年八月初二日奉旨依議欽此剿辦會匪案内出力保免補本班以同知直隸州知州補用並加知府銜光緖二十八年三月初四日奉旨依議欽此例以奉旨行文計算作爲候補同知直隸州知州到省業經甄别留省補用在案該員精敏過人通逹治體以之請補永順府古文坪同知缺實于要缺有裨與例亦屬相符據布政使張紹華署按察使朱延熙會詳前來合無仰懇天恩俯准以候補同知直隸州知州沈瀛補授永順府古文坪同知以專責成如蒙俞允該知縣保舉同知直隸州知州今請補同知俟奉准部覆照例給咨送部引見除詳叙例章履歴咨部外謹會同兼署湖廣督臣端方恭摺具陳伏乞皇太后皇上聖鑒敕部核覆施行謹奏奉硃批吏部議奏欽此 
[湖南巡撫趙奏爲籌撥雲南常年銅本銀兩摺十三日]  
　　趙爾巽片再准户部咨奏籌撥雲南常年銅本銀兩一摺光緖二十九年十月十六日具奏本日奉旨依議欽此鈔奏内開查各省常年恊濟甘肅新餉自光緖三十年起内有湖南减撥銀一萬兩擬撥作滇省常年銅本截至本年十二月底止預解三成來年四月底止再解三成下餘四成統限九月底止掃數解淸嗣笔卽按年照解不得稍有延欠等因伏查滇銅爲鼓鑄要需當經飭局遵照限期按數籌解去後兹據善後局司道將三成庫平銀三千兩於光緖二十九年十一月十九日發交天順祥商號承領限於三十年二月二十九日匯解到滇交收守候批照回銷以期迅速而免逾限等情詳請奏咨前來奴才覆核無異除繕給咨批飭發領解並飭按限接續籌解外謹會同兼署湖廣督臣端方附片具陳伏乞聖鑒謹奏奉硃批户部知道欽此 
[湖南巡撫趙奏爲要缺知縣需員遴選調補摺十四日]  
　　湖南巡撫奴才趙爾巽跪奏爲要缺知縣需員遴選調補恭摺仰祈聖鑒事竊照湖南攸縣知縣陸仰賢改教遺缺應歸十二月分截缺咨部在案查攸縣知縣係繁疲難三項要缺例應在外揀選題補定例應題缺出先儘候補正途人員題補無人准以應升人員題升如實無合例堪以題升之員始准於現任人員内揀選調補又題缺請調調缺請升俱令於摺内詳細聲明又調補州縣以上官員必於本任内歴俸已滿三年方准揀選調補各等因今攸縣知縣缺政務殷繁素稱難治非精明幹練之員不克勝任南省雖有候補正途人員均與是缺人地不甚相宜卽應升人員内亦無堪以題升之員應請於現任人員内揀選調補奴才與布政使張紹華署按察使朱延熙逐加遴選查有酃縣知縣張正基年四十八歲貴州貴筑縣人由廪生中式光緖戊子科本省鄉試舉人己丑科會試中式進士引見奉旨以知縣卽補簽分陝西親老告近改掣湖南光緖十六年九月初七日到省准補酃縣知縣二十六年五月二十五日奉文實任據藩臬兩司會詳前來奴才查該員張正基讀書本色勤政愛民計歴俸已滿三年以之調補攸縣知縣實堪勝任惟係題請調補與例稍有未符第人地實在相需例准聲明具奏合無仰懇天恩俯念員缺緊要准以酃縣知縣張正基調補攸縣知縣實於要缺有裨如蒙俞允該員係現任知縣請調知縣銜缺相當毋庸送部引見再該員係初次請 
 
