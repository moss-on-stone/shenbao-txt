# 1894 - 118 - 4907553

 

Page 1

 
 
[蒐求大清一統志[  圖書集成局啓] ]  
　　大清一統志一書　括古今搜羅宏富本局擬蒐求原本重付手民諸君子藏有四百廿巻或五百巻者如蒙剃爱當不惜善價以活　　　　　　返原書酌量酬答或與本局合股同印以廣流傳本局一聽尊裁不膠成見世有具鄰架曹倉之富者幸毋金玉爾音息手此佈陳惟祈雅　 
[開印癸已恩科直省闈墨告成[  圖書集成局啓] ]  
　　闈中文藝隨風氣爲轉移苟非花樣翻新則土飯産羹未易邀主司之擊節去歲皇恩特沛慶榜宏開闈墨流傳類皆炳炳琅琅驚才絶　茲經蜀東汪蓉洲先生悉心評選諦當精詳本局亟取稿本付諸手民以供諸君子簡練揣摩之助刻已出書釐定每部碼洋一角八分在三馬　申昌書室及各書坊出售如欲躉購若干請臨申報館帳房面議 
[新印繪圖大紅袍告成[  圖書集成局代啓] ]  
　　大紅袍一書歴記海忠介公事蹟有聲有色能令閱者色舞眉飛雖體例傲乎章回而筆意高超頗是别開生面茲用鉛字白紙排印復傭名人藝繪成圖刻已告成分裝四册核定每部洋銀五角諸君子請臨本埠三馬路申昌書畫室三洋涇橋煥文書局及逢源里熙記書莊購取可　 
[論禁革差查差覆事]  
　　昨報載有通州直隷州知州汪直牧禀請各大憲通飭各州縣禁止差查差覆諸名目行文到滬黄愛棠大令卽飭承差遵照辦理而將汪直牧原禀照錄於後讀竟不禁爲之拍案稱快汪直牧此舉眞不愧爲民之父母矣夫兼聽則明偏聽則暗此說誰不聞之所謂兼聽者聽而公者也偏聽者聽之私者也爲州縣者本爲親民之官官能親民民亦樂於親之如昔者陸清獻公爲縣令與民殷勤欵接如家人父子若此者始足以當父母二字若上下隔膜則民情何由而達後世之爲官者因自揣才力不及耳目或未能周於是凡事寄見聞於他人或以官親刺外事或以幕友探民情而官親幕友之中亦正自良莠不齊所托而得其人則事以理所托而非其人則事以敗官之考成亦俱繋於所托之人顧官親則與官有休戚之關幕友則與官有賓主之雅且究係衣冠中人苟非利慾薫心天良悉泯或尙不至於顚倒是非混淆黑白若等而下之以耳目寄之門丁則品斯下矣品之下者其識必卑其貪必甚恐非所以作心腹之托也然而門丁家人究屬官之所用臧獲之輩可以用可以去可以斥可以責尙能惟我之所欲爲至於差役則非其比矣衙中差役往往皆係出錢買缺買得一缺可以爲子孫世守之業卽或有所開罪於官怒而斥革或竟標明革條不准易名復充而官則有任滿升遷而去之時彼被革之差役先則令人出名以代其職役俟前官旣去仍于于然而來官固無從查知蓋所謂瞞上不瞞下衙門中之積習如是竟有牢不可破者况此中人無不熟於公事明於例案彼之熟於公事也卽以公事爲挾制官長之具其明於例案也卽以例案爲魚肉鄉民之符無論何項公事一落其手未有不播弄顚　者正不僅虎威狐假而已也汪直牧禀中謂差役策名於官受制於官亦託命於官是亦不過面子上語其實則所謂策名於官者不知策名於何任之官彼且以爲官可易而我輩不可易也差固受官之制然官或不能制之則官且不反受制於差者前有友人官某省某縣令被議而歸與之置酒話舊酒酣耳熱不免漸露其牢騒不平之氣因問之曰君以何事呈彈章則曰諸事皆治毫無可議惟差權太重乃爲上司所糾彈余曰差之權君不畀則誰畀之然則差權之重亦君使之重耳友曰該處積習相沿雖有能員亦無如若輩之蟠踞何今僕則因此而被議而彼差役輩固安然無恙也余曰君受其害而彼且享其利豈特無恙而已當君之在任也遇有訟者則無論事之鉅細皆未嘗親爲訊鞫躬自研究而一則批曰候飭差查明覆奪再則批曰差查核奪一似以此爲擋箭之牌也者抑知一紙批出該差遂得借此以恣其婪索不得賄則是者可以爲非得賄而非者亦可以爲是差可信乎其所查者可憑乎人以親族不能處交友不能理始舉而聽命於官官則不自虚心研鞫詳爲訪察而一以委之於差何信差之篤也信之篤斯任之重任之重斯倚之深官且託命於差役而謂差役固託命於官乎差之權君自重之則君之禍亦君自取之夫又何尤友曰原亦知之而不能去之其奈之何余曰不能去之獨不能防之乎防之之道則遇事必躬必親勤於聽斷而絶不一批差查則彼自無權而不能爲患矣如并此而不能爲則自顧才力不及切不可以駑馬戀棧或告病或攺教自藏其拙可也友人不能答至於批差理處則尤爲荒謬彼進呈詞者固欲官爲之理處也官不理處而委差爲之理處將以差爲代官之職乎抑以差爲原被告之公親乎此等批詞實屬有玷官箴照律宜禁祗以積重難返地方官旣不肯自請禁止而上憲亦因循置之以至於流毒無窮今得汪直牧一禀而積習從此盡除又得黄大令立飭承差遵照辦理吾知雖差權極重之州縣至此亦且無權矣差無權而官乃有權亦差無權而民乃有命斯一舉也造福爲何如哉 
[諭旨恭錄]  
　　三月二十日奉旨廕生壽康著以文員用吉林敦化縣知縣員缺著曰希李補授廣西慶遠府那地土州州判員缺著杜延祜補授廣西鎭安府冋武士州州判員缺著會純烈補授詹事府右贊善員缺著曹鴻勛補授截取刑部郎中張聞錦李摧英楊宜治俱照例用保送直隷州知州户部主事王敞刑部主事黄秉均譚寳珗工部堂主事松林户部主事褔蘇禮吏部主事王康平范廣衡俱著交部記名以直隷州知州用保舉山東候補道隺鍾善湖南候補道張鴻順直隷補用知縣江開泰山東候補知縣夏錫麟俱照例用盛京寍遠倉官員缺著擬正之額圖　補授擬陪之松齡看記名盛京牛莊倉官員缺著擬正之文哲補授擬陪之承謙著記名盛京錦州倉官員缺著擬正之景趣補授擬陪之常桂著記名盛京義州倉官員缺著擬正之和謙補授擬陪之舒敏泰著記名保舉儘先選用知府嚴福保著以知府發往山東儘先卽補欽此 
[本館接奉電音]  
　　　昨由京友電傳上諭三道敬謹譯登○三月廿六日奉上諭山西平陽府知府員缺著馮鍾岱補授欽此同日奉上諭張煦奏遵旨察看知府未能勝任請開缺送部引見等語山西平陽府知府福志著卽開缺送部引見欽此同日奉硃筆李紱藻轉補翰林院侍讀學士李培元補授翰林院侍講學士欽此 
[廣州火警]  
　　本月十四晚初更時廣州西關逢源大街李姓家因作晚餐遺火積薪中致兆焚如之禍各水龍聞警赴救吸水圍澆約歴一點餘鐘火始衰熄計燬大屋二楹幸未傷及人口當起火時匪徒乘機搶掠猖獗異常經某營兵拘獲三人解縣審辦保甲委員亦親莅火塲彈壓事後提火類李姓到案笞責二十板以爲不愼者戒 
 
 

Page 2

 
 
[軍麾過蕪]  
　　長江水師提督黄昌岐爵帥巡閱下江竣事返旆金陵涓本月二十日秉節赴上江各省簡閱水師是日乘大號亭船導以澄清小火輪船就道二十二日節臨太平府調集提中蕪湖裕溪等營師船在金柱關江心操演旋於二十四日下午四點鐘時遄返蕪湖地方印委各官並部下將弁掉舟尾送者密比如鱗老湘練軍各營亦站隧沿江鳴槍志敬爵帥暫就官碼頭繋纜翌午登岸拜客隨於二十六日展輪上駛 
[皖省官塲紀事]  
　　徽州府知府春嘯山太守岫調署潁州府本任太平府知府王子範太守汝礪均於十七日行抵省城謁見新任臬憲貟梧岡廉訪○駐紥潜山縣陸鴻慶遊戎督帶兵丁數百名赴省聽候中丞示期校閱俟閱竣仍回防所○候補府王子裳太守詠霓現奉沈仲帥委辦捐輪局提調不日到局視事○候補縣閻季生明府刻奉憲札赴湖南一帶查探横價 
[舉襄回籍]  
　　寍國府林少眉太守正月間禀報丁憂已紀報端刻下署中經手事件已料完竣並擇日舉襄於月之中浣挈眷來蕪泝 
江上駛前返湘中珂里讀禮寅僚紳宦縞紵情深者咸往舟中慇懃唁慰云 
[蟂磯訪古]  
　　蕪湖對江之蟂磯山爲中江名勝祀大漢靈澤夫人像廟貌莊嚴規模壯麗昔年彭大司馬駐軍於此倡重修其楹聨額語多出公手鴻裁鉅製照耀一時石柱錄徐靑霞先生舊句思親淚落吳江冷夢帝魂歸蜀道難十四字亦宮保手書官無邑者當案牘餘閒春秋佳日莫不買棹登山一鑒中江之勝道憲袁觀察於日前買小舟渡江流連憑眺數萬頃波濤奔來眼底二千年往事注到心頭同遊者爲譚馥亭軍門饒芷香大令王宇春明府李叅府振標諸君子弄盞揮毫興高采烈至踆烏西下始緩緩而歸 
[刨棺報案]  
　　蕪湖北門有聞姓者一幅儒巾筆耕墨　月前其妻病殁生抱潘安仁之痛有元微之之悲諸親友知生喪偶均以生芻一束素服往吊旋於十二日發引僧道錯雜鼓吹悠揚停棺於城外馬城坂覆以薄土至次日登山祭掃詎料不法之徒已於夜間發塚刨棺聞見此情形怒髪冲冠卽挈其子姪赴縣報案經邑宰飭差嚴拿諒該犯罪惡贯盈斷難逍遙法外也 
[登州海巿]  
　　漕船北上例由沿海鄉人　護歴來奉行維謹本届風色順利入口停泊較向來爲少廳汛各官頗省許多公事○近聞李中堂將來烟騐看砲臺官塲預備行臺異常忙碌駐札各防營日事操練槍砲之聲隆隆不絶○橘柚橙柑南方之菓也而柑子尢覺廿美自經輪舶往來東省始有此物今春價値甚賤嗜食者咸可觀我朶頤正不僅以口啖荔枝三百讓嶺南獨擅佳話也○入月以來雨澤應期諺謂麥吃三月雨則麥秋之豐稔可預卜矣○月之十五日係榖雨節書塾兒童各於是日備元表紙或朱或墨書作符式以爲可以禁歇蓋亦習俗然也按禁歇之說不知昉自何時向來皆照萬寳全書符式圖畫今則各出心裁花樣不一則靈騐與否更不待問矣○福山縣康大令前次調署齊東約一年有餘今者仍回本任竹馬兒童咸有還我使君之樂 
[旅順海防大閱章程]  
　　謹按北洋海軍奏定章程每届三年大閱一次自光緖戊子年起至辛卯年爲第一次大閱今年甲午又届大閱之年現將前届大帥親臨閱操各事宜以及儀節按日叙錄彚爲章程日後若有增减届時再行斟酌變通請示辦理○迎接章程大帥到旅之日魚雷六大艇接至老鐵山俟座船到時各艇升三砲駛回至海口外黄金山前排列鼓號迎接座船經過西岸前面三砲台自西而東次第升砲迎接每台三出到海口時東岸前面三砲台照式升砲各軍統領各局總辦會辦同乘小輪船迎出海口外至座船上手版禀謁座船到口外時慢車稍停由海口指泊官登舟帶領進口海口以内各營站隧毅軍自大船塢後起沿澳北岸由西栅門至白玉山前爲止東岸親慶三營自小船塢沿澳南岸至東人字墻前爲止西岸親慶三營自海口西人字墻站至虎尾砂尖爲止水雷營隧站營門外各隧先放三排槍次放三連　又放三排槍座船入東澳停泊大船塢口之東督工樓前或照前次住座船或上岸住行台由營務處請帥示待座船泊定各營營官帮帶哨官各局委員依次分班禀謁或在座船見或在督工樓大廳見均先禀請帥示見客已畢由營務處請帥示令各營收隧晚飯後營務處會同各統領面請帥示次日何時看操俟諭定後各回營局料理自本日起如帥節往船由營務處派巡捕差弁船塢局派隧在岸邊支更設監帳棚於岸邊轅門左右巡護魚雷營派弁帶兵以三小火輪在澳巡護如帥節住岸上行台應由東岸親慶三營派勇一哨分紥帳棚於行台四面巡護○執事章程大帥行轎前步小隧十六名分執排刀八名虎又八名東西兩岸親慶各營分撥隨帶刀义又馬傘一柄馬上帥字旗四面令字旗四面馬槍隧八名共馬隧十七名以上執事隧伍旗幟槍械應照備兩班先期兩日仍預調銘軍馬隧一哨應用隨從各員馬匹由毅軍派用並由營務處預備山兠十數副○閱操陸師章程各軍站隧自船塢局北圍門起沿後城西街至白玉山東路向北親慶六營站隧左右兩行再北以至操塲毅軍八營站隊左右兩行大帥到操塲圍門奏樂升砲至演武廳降輿陞座文武排班叅堂進茶樂止統領面呈陣圖派官執旗請令開操行一跪禮毅軍八營先行操陣親慶六營在操塲墻邊站隧操畢奏樂令宻依前禮交令此時應請示如須歇息請帥入後廳休息操塲換隧親慶六營隧入操塲毅軍八營至墻邊站隧親慶六營開操奏樂呈圖請令操畢奏樂交令均如前禮俟大帥進至後廳樂止午飯時各營料理置設槍靶每靶設監帳棚一架案座硃墨筆全槍靶帳棚位置丈尺均應一律不得叅差午飯後請帥示派委隨員七人分閱槍靶毅軍槍隧八百名設鐵靶四座帳棚四處親慶六營槍隧六百名設鐵靶三座帳棚三處分派已定各員届時分閱各營官面交名册各勇自行報名每勇打靶五出中一出靶者名下加一紅圈不中加紅點此時帥節或休息或回行台或回座船或看軍械各庫或看醫院均届時由營務處請示起節之時奏樂升砲沿途站隧均如前禮 
[瀋陽春汛]  
　　營口訪事人云杭扇行消東三省甚多向由杭州各扇莊運至營口然後售與關東各估客每年清明節各莊派人携貨至營口過夏至節一律銷完挾貲而返今年各扇莊夥至營已將匝月貨尙未銷因海關攺換稅章向例每一千柄輪稅銀四錢五分今由上海稅務司函咨攺爲估價須每箱每件逐一估看開騐至今猶未及半是以貨尙不能入巿也○營口生意以油餅豆爲大宗靑黄各豆皆出於迤北各鄉由通江運至營口求售冬則用車春夏秋則用船近年小船所裝之豆多半中途攙水輪船一到卽須裝載不暇選擇好歹以致每石攙水斗餘甚至裝赴東洋有霉爛不堪出艙者但東洋用以壅地霉爛者尙可售錢若他處則用以打油霉爛者一無所用是以廣潮建三江各帮以及本街大會咸具禀控道憲禁止道憲准之刻已出示嚴禁矣 
[文宗返旆]  
　　浙江學政陳六舟宗師考試處州刻已竣事遂於本月二十一日申刻回杭州省垣此已列報是日府縣及三學教官先在江干迎迓比舟泊馬頭卽上船禀見宗師寒喧數語卽排導入城聞新任學徐季和宗師由陸路出京約月初卽可履任也 
[鷺江花會]  
　　三月十四日午後寓居厦門之各西人在鼓浪嶼抛球塲比賽各種花草菜蔬是日各洋樓花園灌花工人將所藝各色時花艷草栽入盆内携往賽會中有黄菊花一盆其大如掌此外萬紫千紅芳菲燦爛如入衆香國中西國各種蔬菜亦與斯會大都講求種植之隹否耳 
[湖橋晴絮]  
　　杭垣天花甚行自客歲秋冬之交以迄於今傅染不休屢登報章兹聞候補縣丞某君年未而立家丁外僅夫婦二人隨班聽鼓之餘忽染是症自頂至踵星羅棋布如天衣無縫初則胃氣不能上升飲食不進所見顆粒行漿不起光亮如水泡岌可危遇某醫投以開 
 
 

Page 3

 
 
胃補助之劑漸覺紅色鮮明飽綻如珠可望漿足瘕結勿樂有喜也○候補府時太守慶萊客冬丁内艱迄今已届百日出門叩謝寅僚卽詣撫院禀見護撫劉中丞請假盤柩回籍擇於出月初旬啓行○下皮巿巷某甲之妻花信年華風姿綽約去夏忽兆熊羆之夢迄今珠胎月滿璋瓦將分奈家道艱難室如懸磬若雇穩婆收生費用無從籌措其隣婦某氏乃少年喜事之流鼓唇弄舌似於此事素諳者因與約定届月邀請接生婦欣然允諾及臨蓐甲卽邀婦人室料理一切至兩點鐘時聞呱呱者已在牀矣不料忙促間將孩臍帶摘斷胞衣上升甲妻兩目昏花婦急用手指向上挖取忽聞噯呀一聲氣絶而逝視婦手中紫黑色一塊形如猪腰略小無抝外有細血絲緾繞不知何物甲卽扭婦髪勢不干休掌頰無算婦亦自知罪過緘口不言抱頭鼠竄而去甲則放聲大哭旁觀亦代抱不平然已無可如何惟罰婦出棺殮費洋十元其事遂寢○每逢鄉試之年嵊縣諸曁兩處人冐充考生晉省賃屋開塲聚賭預於三四月間擇定貢院左右幽僻房屋此乃若輩故智也今逢中午正科署臬司黄廉訪深知弊竇飭仁和錢塘兩縣會同保甲局員嚴密察訪并出示曉諭如有仍蹈故轍者房屋封閉入官想雷厲風行不致奉行故事耳 
[蜃江新燕]  
　　瑞安某甲僑居在郡以星命自餬其口初十日手抱阮琴街頭彳亍路過鼓樓洞下突然跌仆於地口吐鮮紅面如重棗有好事者灌以薑湯然已返魂無術矣人生朝露誠可慨哉○倉河巷口眞君堂因上已良辰迎賽神會扮演串客繡閣嬌娃墜鞭公子衣香鬢影絡繹來觀初十日書堂巷朱姓婦往看串客遺失約指一枚邇來温郡金價止昻朱婦恐被家人讉貴據萌短見吞服阿芙蓉膏自盡良可哀也然而串客之爲害烈矣○朔門内有唅牌金者素有劉盤龍之癖喝雉呼盧迄無虚日近因初十日樂清白石地方會巿金乃結伴偕行計圖局賭其如五木無靈竟入寳山而空回至十一日譙鼓五敲正値天大雷雨黑霧漫天金船甫抵朔門馬頭適被營船帆索絆住金在船頭撑拒欲撩帆索撲通一聲聳身落水竟從三閭大夫長遊迄今屍猶未獲賭之害人如是如是○裕春吉記被人騙去洋银五十番假冐金碩卿書柬店夥不蔡竟被騙去旋於次日又來支洋一百三十元吉記尙不知其假冐也婉告來使請以五日爲期及碩卿至店纔知被騙其一百三十元靳而未付猶予幸中之幸也騙子亦可畏哉○二月晦日晚八點鐘平陽京鄉離城七里有某甲年逾耳順突被雷殛而斃中家所用老媼正當知非之年在房操作霹靂一聲同時擊斃甲死於門口媼死於三進耳房聞甲因嫌貧悔婚擬置毒樂謀害女婿均聽是媼簸弄所致然甲媼俱死此謀誰爲洩之以談者鑿鑿姑錄之以存其說○十八晚魚更初躍虞師里有惡少某甲易弁而釵混至某靑樓找尋姘識梳頭掠額耳墜雙鐶傅粉塗脂居然少艾身穿京藍布衫紡綢靑裙撲朔迷離令人莫辨祗以裙下雙鈎被人看出破綻尾而追之始狂奔而𨓜是亦笑枘也○大南門外吊橋頭恒豐水菓行因失去靑蚨千翼疑爲棧夥所竊合行夥友逐一搜檢適某甲竹箱内有錢一贯究不知是否竊贓也而夥伴中冷語譏刺中覺羞忿難堪遂於十九日潛吞鴉片烟畢命屍屬聞耗大興問罪之師不知如何了結也○新選永嘉縣學訓導張六謙廣文恩杰於十八辰刻附普濟輪船來甌隨禀見道府諏吉履新○調署泰順縣蘇建卿大令交卸喘篆後晉省交代現於十八日附坐招商局普濟輪船回郡矣○平陽縣王潤甫大令因公晉省已列前報兹亦於十八日附普濟輪船到郡約在二十日左右言旋 
[春郊賽馬記三]  
　　上馬不知身落後貪看山色又回頭當夫欵叚閒騎春郊縱目錦韉玉勒掩映於花明柳喑之中正不必風雪灞橋而帽影鞭絲已點綴幾許詩情畫意矣獨西人之賽馬則有大不然者旣嫺罄控之能輙詡奔騰之技飛行絶跡一瞥如風蓋西俗尙武不尙文故牽車服買之餘咸以逐電追風爲樂也昨爲春賽之第三日飛廉煽虐石走砂飛羿弓一揚曜靈匿彩而西人仍興高采烈不因三鼓而氣衰直至日落虞淵始各興盡而返計是日共賽十次第一次八馬跑五里與賽諸人各捐銀五兩首到者酬以銀盆一値銀一百兩凡今春曾勝過一次者身上須加重七磅勝過二次者加重十磅共跑一分五十杪烏多之馬獨爭先著第二次七馬跑四里與賽諸人各捐銀五兩首到者酬以銀杯一値英金一百磅此杯不能卽取須春秋二季連勝兩次如不連勝則須連此次共勝三次方可取回目下先將所捐之銀分派首到者得七成次二成又次一成如首到者得銀杯則次得銀七成又次得三成及跑二分四十一秒時而大拉司所乘順全隆之馬已出人頭地順全隆主人自乘之馬繼之排以脫之馬又繼之第三次七馬跑三里與賽之人各捐銀五兩首到者得七成次得二成又次得一成此次計二分十四杪時占先籌者爲傅蘭雅之馬繼之以哲立平之馬又繼之以傅龍飛之馬第四次三馬跑四里半凡勝過者身上須加重七磅與賽之人各捐銀五兩首到者酬以銀杯一値銀二百兩并所捐之銀六成次得三成又次得一成但見駿足如飛　三分十七杪時而米地麥之馬已首先馳到繼之者爲排以脫及查瑟之馬第五次四馬跑六里凡曾勝過者身上須加重五磅與賽之人各捐銀五兩閱十分半時首到者係比利斯之馬酬以銀杯一値銀一百五十兩第六次十二馬跑四里與賽之人各捐銀五兩首到者酬以銀盃一値銀一百兩次由會中酬銀五十兩跑二分四十三杪時首到者爲亨曰敦之馬次爲順全隆之馬第七次七馬皆未經獲彩者繞行圍塲一周與賽之人各捐銀五兩跑二分四十杪時排以脫之馬首到酬以銀盃一値銀一百五十兩順全隆之馬次之由會中酬銀五十兩第八次十一馬皆本季之曾獲勝者跑四里與賽之人例各捐銀須集至三百兩爲止全數贈與首到者洎乎一鞭殘照迅疾如風解視襟上對時表甫移二分四十杪而烏多之馬卽已錦標奪得第九次十馬跑二里與賽之人各捐銀五兩此次以米地麥之馬爲獨超儔輩計時只一分四十二杪得受銀盃一値銀一百兩其次爲高門之馬由會中酬銀二十五兩第十次六馬跳浜與賽之人各捐銀五兩核定在内圍塲各跑二次勝者酬以銀一百五十兩其次五十兩迨老白生與烏多得意而歸而春賽之事乃畢是日江海關道聶觀察上海縣黄大令及英法兩讞員皆命駕來觀賽馬廳中仍不團練兵及美兵艦樂工賡唱迭和雖鐘嗚四下細雨濕衣而寳馬香車依舊如雲如水至本禮拜六由各馬夫入塲賭賽此則如樂府之有尾聲蓋亦籍上以盡其餘興也 
[歌功頌德]  
　　昨日有浙省紳商以萬民傘一頂萬民衣一襲德政匾一方德政牌八對清水一缸大鏡兩面送至道轅聶仲芳觀察謙讓再三而後受旣而南北巿錢業沙船業及合邑紳士亦送匾額萬民傘以伸頌悃觀察亦謙遜再三而後受計匾三方一曰保障海壖一曰柔遠恤商一曰澤被海邦 
[英界火災]  
　　昨日黎明時各捕房忽鳴鐘告警細聆之每擊三下知英大馬路之北有失愼事情旣而訪得火起於白大橋南堍三和里對面某麫店灶屋中因火星飛入稻柴致　此禍旋經各洋龍取水噴射祝融氏卽敗興而歸祗將披屋焚去 
[並無火患]  
　　昨晚八下鐘時捕房忽鳴鐘告警每擊四下咸知火起于英大馬路之南救火會中人急舁皮帶水龍飛馳往救乃東奔西走並不見有回祿氏之行蹝後詢之工部局瞭望臺上西人謂遙望隱有火光是以倉卒悞報云 
[牌示領銀]  
　　蘇松太道聶本叅鎭府廖示諭中領哨許千總知悉據呈騐領回光緖二十年三月分小建水師官兵俸餉等銀前來本叅府定於本月二十八日當堂放給合行牌示仰卽遵照届期造册呈候點放毋違須至牌示者三月二十六日示 
[覆舟遇救]  
　　昨日狂風大作浦中波浪如山上午十一點鐘時白蓮涇南岸有一渡船滿載渡客過江放乎中流被風吹覆連舟子悉數入水幸經鄰舟撈救得免喪身然已受驚不淺矣 
[强借行兇]  
　　紹興人羅新卿僑居新閘向以煤炭爲業昨日偕同業曹某等人由製造局而歸行至斜橋曹等分路他往羅獨行踽踽道經錢家𤲅後突有楊餘慶者强貸洋蚨數翼羅不允楊突出鐵尺向頭上猛擊羅急内避擦傷左陳邊遂扭楊理論楊又出利刃亂刺羅大聲呼救 
 
 

Page 4

 
 
卽飛奔向西遁去羅無奈悻悻而歸 
[馬車肇禍]  
　　前日午後江灣人李增由本邑美租界北河南路駕馬車回去行不數里悞撞某甲仆地車輪從脚面碾過以致骨碎肉糜 
及經識者見而攙扶而馬車已飛馳逃去矣 
[失女鳴寃]  
　　本邑三十六保四十八圖與華亭縣毗連之處有民人陳子卿者其女年方二十三歲本月二十二日忽然𨓜去旋訪得從比鄰王艾生家後門人由前門出隨卽登舟開赴長橋等處向王詰究王卽將女送還陳以女被王姦汸不肯收回奔赴縣署喊控適黄大令公出未回値日差囑在署前守候 
[地甲受笞]  
　　前日下午葉臨恭司馬升坐上海縣署花廳問案畢有本城頭鋪曲尺灣公興烟膏店主陳傳彬遣夥某甲投案遞禀控稱本月十八夜有賊撬門而入竊去烟膏等物約値錢一百餘千文求恩追緝司馬問捕甲曾勘過否答稱有汛捕來看過地甲未來司馬卽命駕回公館傳地甲至案問爾鋪内公興烟膏店被竊爲何不來禀報地甲一味支吾司馬勃然大怒喝令重責三百板勒限破獲地甲唯唯遵諭而退 
[比商控案]  
　　比利士國良濟行主以華商信和茶號欠銀七百兩零六錢請該管領事古君函致英公堂追繳宋通刺正在飭差傳訊昨日有馮震揚者投案聲稱良濟控追之欵係由伊託寄茶葉往外洋銷售起見實與信和無涉惟伊曾在信和定買茶葉二百三十二箱内有一百三十二箱託良濟寄往外洋先收過抵本四成洋銀三百九十六元不知如何虧本反須找還銀七百兩有厅加有一百箱託宜昌行同時裝往銷售除收過外尙有盈餘豈獨良濟虧折是以事尙未了通刺以良濟行主並未傳質並須會同比國領事訊斷因令馮具保候函請定期備質 
[募資行善啓]  
蓋聞中懹惻隱分惠澤乎殁存徧處搜羅結因緣於文字樂衆擎之易舉愴綿力之難支此皆實在情形不忍稍安緘默也湖州潯溪沈琛山善長曾與余蓮村善士及善昌等同辦各善舉多歴年所善長之勇於爲善善昌夙深欽佩其喆嗣譜蘭名蟾增克承父志自冠童軍食廪餼以來惟善爲寳其品概之端方已爲陳六舟學憲所器重屢次褒獎無俟善昌贅言也沈君譜蘭於光緖壬辰年集同志數人咸來辦資生而極貧者酌給米衣殁不能殮者半送棺木施藥以救時症赴鄉以收字紙並雇船隻督堂工體敗棺瘞骨罎等項均力行不懈去年秋湖出善董姚君守梅悅服其辦事之善囑立公所以期永久募資斧以廣善緣並擬添設儒嫠會代爲吹嘘將各善項呈明上憲蒙允准給示善昌觀郡君譜蘭邵君戟門陳君鶴庭沈君梅生等所辦諸事實心實力規畫秩然且羡其先自倡捐不支薪水洵堪嘉尙惟此舉素無儲欵欲恢久遠之沈不得不亟呼將伯敬乞諸大善士或永年慨助或解囊一時集有成數當一併存典生息以備陸續支用成不朽之善舉積無限之陰功諒好行其德者必不河漢斯言也坦白無私積福實基於方寸穹蒼有報錄功且俟夫將來此啓公所設湖州潯鎭西棚武聖宮後埭如蒙慨助先付收據卽登申滬兩報嗣後彚刻徵信錄送呈善欵請交上海絲業會館或湖城仁濟堂或徑交潯鎭寳善公所沈譜蘭收皆可如日後經費有餘當續圖放生惜榖義塚等項[  光緖二十年春月日絲業會館少欽施善昌謹誌]  
 
槍吸戒烟散北散爲天下第一極速極妥極效之戒烟藥老癮半月新癮七日卽除一元六八角萬金不換丹此丹係本堂獨得之秘治内痔如神重者兩瓶輕者一瓶卽愈早巳名馳兩元一元奇效一掃光專治紫白癲瘋有藥到病除之能絶非誇口如不信可以包治遠處寄購每瓶兩元至寳樓毒散此散以少制多以奇制勝雖極險發背花柳各種楊梅瘡毒只須四瓶卽痊矣兩元烏鷄白鳳丸本堂此丸用眞烏骨鷄爲君所以治婦人赤白帶及經水不調子宫寒冷最騐二角立止遺精丸遺精大都心腎不安治病當治原此丸滋腎水水足火自息何遺之有哉一元半元專治耳聾丸市上售耳聾藥者可謂恆河沙數而欲如本堂之靈騐恐不多見每大瓶兩元一元十全大補丸丸内用眞老山人參爲君佐以各藥相輔而行專補氣血兩虧五勞七傷兩元一元聰明智慧丸此丸善治讀書健忘少年人服之聰明益智文思滔滔其妙非常每大瓶五角三角活血木瓜丸專治腰膝疼痛手足拘攀四肢麻木步履艱難等症神效之至每大瓶五角又三角五鞭種子丸此丸用參茸爲君佐以五鞭專補元陽男子下元虚損久無子嗣每大瓶兩元一元萬金保胎丸婦人體氣虚弱往往懷孕卽滑此丸能逐瘀生新調和營衞安胎最妥兩元又一元順氣化痰丸此藥丸製九煉善能降火順氣化痰從此無積聚之患妙哉靈極每大瓶五角三角羊顚瘋靈匠羊顚瘋症世無靈藥本堂此藥可稱獨步不論羊鷄癲瘋只須兩瓶可以斷根兩元靈極疝氣丸俗呼謂小腸氣推其致病之由膀胱寒濕藴結不散氣虚而發此丸極騐兩元一元肝胃氣痛丸專治肝胃氣痛吞酸吐沬一切痰結不化等症如常服此丸自然而愈兩元又一元斷根瘰癧丸此丸善治男婦憂思過度逐成是症每日開水送服三錢半月漸次斷根兩元一元珠珀白濁丸白濁症有濕熱滲人膀胱花柳沾染若不急治恐變重症此丸治濁如神兩元一元立止白帶丸此丸專門治婦人赤白帶竟可以四瓶服完其病若失誠天下第一靈丹兩元一元奇效潤腸丸腸胃閉結惟吸洋烟者居多或老年血枯所致此丸服下卽便絶無閰傳一元半元專治猪顚瘋此藥專治遠年及近患猪顚瘋只須兩瓶卽愈重者四瓶無不永除病根每瓶兩元 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
德興又晚往長江鴻安公司 
 
 

Page 9

 
 
[自比武松]  
　　兩淮北鹽差使向由委員在　預雇鹽船同赴清江配載押運至十二圩儀棧交納引數相符然後回揚銷差此向章也兹聞有某批北鹽已由清江受載南下行　距寳應不遠地方停泊過夜不虞是夜舟子有效水滸傳中武松者殊覺駭人聽聞據稱舟子姓陳兄弟二人前年兄逝世嫂氏仍在舟中打槳嗚榔相助爲理惟水性楊花較　金蓮尤有甚焉陳旣不屑爲陳平嫂遂與舟夥某有染夥向來與陳共宿船首嫂則獨居後艙是夜天將曙時陳起小溲而夥忽不知去向心知有異側耳細聽後艙内果有人絮語陳不禁怒火中燒氣冲牛斗急取防身七首掩至後艙於夜色迷離中見嫂與夥方效交頸鴦鴦陳大踏步冋前猛砍一刀兩頭並落時委員坐船緊泊舟旁聞喧閙　正欲倩人查問瞥見陳滿面血汚一手提刀一手握血淋淋人頭兩顆向坐船上人云爾等毋怕一人做事一人當吾現往有司衙門報案去矣言訖從容而去一時聞者咸曰傳奇說部類皆文人游戲筆墨藉以勸善懲惡非眞有其事不圖陳某竟虚題實做或曰陳嫂魂若有知必尋施耐𤲅至枉死城中吃講茶也一笑至所載之鹽現聞委員　倩人入城覓當日所雇之攬頭赶速另雇他船前往裝連蓋此差向有程限未便久稽時日也 
[邪術可畏]  
　　古者以龜爲卜不過取枯骨而灼之今粤咨以生龜爲卜諺謂之排龜其法以六十四卦書繇詞排於竹器中隨出龜於囊使行其中視龜所止之處卽得其卦此術多出於高州羊僑有某氏婦素習此術其夫操工藝與妻同走江湖以謀衣食昨與兩婦同至三貴鄉賣卦村婦之愚者多爲所惑蓋男子占算猶避瓜李之嫌婦人則可坦然無忌矣是日占算者一鄉之中應接不暇日暮始出村維時林樹蒼茫雲山黯淡天色已瞑歸途尙遙三婦自計無可投宿正在躊躇四顧見山上有篷寮一座知爲人家修山而設往就之攀崖陟磴而上至則數石匠在焉婦以男女避嫌意欲卻退而舍此無可别往　請於石匠求借宿焉石匠覩此三　長貌亦不惡問其所來三婦具告之石匠心懐不善自以爲奇緣也皆喜而諾之婦乃出其所得之米借石匠爨具作晚炊而食石匠在旁見三婦以女子之身而具四方之志意必可亂也及至中夜四山寂寥各擁一婦盡情調戲三婦拒之石匠仍不相捨將爲强暴之汚三婦遂口中喃喃默念咒語石匠呆如木偶目光直視口不能言手足若縛不能移動比曉衆工齊集三婦欲行衆工覩此情狀留三婦不令去奔告匠頭促令到廠匠頭至責駡三婦何得以邪術蠱人三婦言若輩夜來圖奸獲罪若非以術禁之則不免被汚匠頭言彼之圖奸固可惡矣是宜小懲然娘子有術禁之當必有術解之懇求解法三婦指數匠詈駡曰蠢夫無目爾老娘若無術自衛豈可孑身奔走江湖耶隨默念咒語戟指厲聲叱之背負卦囊下山而去數石匠漸能移動如釋縛焉 
[英廨晚堂瑣案]  
　　孀婦金陳氏控梁午橋借去洋銀意圖吞没前晚宋通刺升堂訊理金陳氏訴稱小婦人家在湖北夫故多年藉針⿋ 
度日稍有積儲梁係山西人素以放印子錢爲業曾央趙老班介紹向小婦人借去洋銀二百元立有筆據言明隨時歸還迄今數月本利俱無索之再三先則一味延遲繼竟設詞圖賴爲此檢呈原據叩乞斷追梁供稱小的從未向金陳氏借洋銀求老爺明鑒通刺着梁當堂具結交保聽候覆訊並著金陳氏邀中人來案備質○夏金發控妻朱氏不守婦道等情前晚宋通刺升堂提訊夏訴稱小的係本邑人年三十一歲前年三月娶朱金榮之女朱氏爲室邇來時時出外小的訓之不攺告知岳父反遭斥辱不得已扭控案下朱氏供稱小婦人年十六歲前日偶爾歸寍丈夫卽來吵閙致與父親爭執小婦人並未作過不端之事通刺飭夏當堂具結將妻領回 
[英界公堂瑣案]  
　　包探何瑞福解送混質僞金珠之梁瑞元宋通刺訊供之下飭押查明再訊此已列入報章昨日何探禀稱前者梁供稱其兄在廣利輪船執役因令措銀歸趙現在廣利輪船已到小的往問並無與梁相識之人並查得尙有僞金三串混質連前二串一併呈堂此種僞金珠撬下金皮約値洋銀十元梁供稱小的係廣東人兄長曾在廣利輪船爲司帳副手現今不知何處通刺判令管押半年如能措遠質本則可酌量從寛僞金珠五串交包探分别給各質鋪○汪阿五訴稱小的係浦東人駕船載石灰雇楊林生爲夥竊去鐵錨鐵練等物原可向舉薦之人理追不料楊反稱小的欠伊工値爭執之餘由捕拘案楊供稱小的亦浦東人因辛工未給故將鐵錨鐵練暫抵於南巿汪又稱小的並不欠伊工値宋通刺判令將楊營押十日令汪阿五自尋舉薦人理論○包探黄四福禀稱李培裕沈開榮二人沿途打架三百七十九號華捕喝阻不依反被毆辱是以拘送案下華捕所禀相同李沈同供稱小的等皆寍波人宋通刺判令各管押五日○包探顧阿六禀稱姚春溪曾雇王金生當馬夫辭歇後另雇任阿仁昨日王阻住馬車向之尋釁是以拘送案下姚供稱昨日乘馬車出外王藉端攔阻並不積欠工資任所訴相同王供稱小的係寍波人前在姚處當馬夫辭歇時工資尙未算給宋通刺着具不再滋擾切結交人保釋 
[法界捕房紀事]  
　　有竊煤賊甲乙丙丁四人管押捕房已經多日洋烟癮　涕涙交流昨忽妙想天開串令某寓主將傭人送押捕房僞稱被其竊被乘間將烟泡暗中遞與甲乙丙丁事爲管牢監西人所知將情告諸捕頭捕頭飭探傳寓主至罰洋銀二元傭人則押候解訊○某甲前在南誠信値堂歇業後傭於信裕紙店小主人處瞰主人之寵妾賃屋於英租界某里甲遂濳身而往竊取洋銀六十餘元昨日在租界中尋獲出入捕房捕頭命押候堂期解訊○某偷免在鄱陽輪船竊取某客之衣悄然登岸失主未之知也事爲包探見之尾隨其後行至新北門外護城河畔濳向某押鋪質錢包探向之盤詰言語支吾乃拘入捕房捕頭命押候堂期解訊○前晚江北車夫某姓不知因何故行兇經車寓主拘送捕房捕頭押候再核 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十年三月十九日京報全錄]  
　　宮門抄○諭旨一道錄前○川藩王奏恭報接印日期摺○川臬文奏恭報回任日期摺○將軍希奏籌解甘肅新餉三成銀兩摺○又奏籌解加復俸餉銀兩片○又奏籌解海軍經費片○江撫德奏報効慶典工需銀兩摺○又奏委員晉京隨同辦理點景事宜摺○又奏委署知縣各缺片○新撫陶奏知縣丁憂開缺摺○三月十九日吏部翰林院廂紅旗値日宗人府引見十四名吏部四十五名户部四名翰林院二十八名廂黄漢十一名廂曰漢八名正藍蒙二名兩霬十六名圓明園十名順天府一名○禮王等春操完竣覆命○英信假滿請安○福中堂請假五日○克文請假十日○溥興何剛德預備召見○召見軍機麟中堂薛允升張蔭桓溥興何剛德○○二品銜四川布政使臣王毓藻跪奏爲恭報微臣到蜀接印任事日期叩謝天恩仰祈聖鑒事竊臣於光緖十九年十月初五日渥荷寵命補授四川布政使當經具摺謝恩仰蒙召見跪聆訓示倍切欽承陛辭後束裝出都沿途風雨阻滯至本年正月二十五日行抵成都省城奉督臣劉秉璋檄飭赴任二月初一日准署布政　按察使文光將印信文卷移交前來臣恭設香案望闕叩頭謝恩祗領任事查四川地處西南幅員廣闊藩司任旬宜之職理財用人責成極重且防營尙未盡撤恊濟隣封餉銀較他省數倍過之如臣菲材恐滋貽誤惟勉敦素守益勵愚忱隨時禀商督臣裕籌庫欵愼選吏才謹遵君父訓誨之再三稍酬高厚生成於萬一所有微臣到省接印任事日期理合繕摺叩謝天恩伏祈皇上聖鑒謹奏奉硃批知道了欽此○○二品頂戴四川按察使奴才文光跪奏爲恭報奴才交卸藩篆仍回臬司本任日期叩謝天恩仰祈聖鑒事竊奴才於光緖十九年五月十二日經督臣劉秉璋奏委署理藩篆曾將接印日期繕摺具報在案兹新任藩司王疏藻於光緖二十年正月二十五日到省督臣劉秉璋檄飭奴才仍回臬司本任遵於二月初一日交卸藩篆准署按察使建昌道張華奎將印信文卷移交前來當卽恭設香案望闕叩頭謝恩祗領任事伏念奴才知識庸愚疉蒙寵眷溯藩條之暫綰隕越時虞兹臬事之重膺冰　偣懍惟有矢勤矢愼遇事禀承督臣認眞經理以期仰答高厚鴻慈於萬一所有奴才交卸藩篆仍回臬司本任日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○福州將軍兼管閩海關稅務世襲一等繼勇侯奴才希元　奏爲籌解光緖二十年分甘肅新餉三成銀兩恭摺仰祈聖鑒事竊奴才承准軍機大臣字寄光緖十九年八月十九日奉上　户部奏籌撥甘肅新餉一摺甘肅關内外各軍餉銀關繫緊要現經該部將光緖二十年新餉指撥閩海關銀二十萬兩請飭依　報解等因欽此並准户部鈔奏咨行遵照前來奴才應卽欽遵辦理祗緣上年洋稅未能旺徵所有應解各恊餉不敷甚鉅復經奴才於十二月十八日附片奏明緩俟開篆後籌解在案伏思甘肅新餉關繫緊要所有指撥十九年十二月底止三成銀兩亟應設法籌解兹再向號商挪墊銀六萬兩援案塡具文批給交號商恊同慶承領定於二月二十一日由省起程解赴甘肅藩庫兌收除分咨查照外謹恭摺由驛馳陳伏乞皇上聖鑒謹奏奉硃批户部知道欽此○○希元片再閩海關應解光緖十九年分另欵加復俸餉銀兩前經奴才附片奏明緩俟開篆後籌解在案兹謹籌措銀二萬兩援案塡具文批發交號商源豐潤蔚泰厚承領定於二月二十一日由省起程限六十天到京前赴户部投納除咨部查照外謹會同褔建臺灣巡撫臣邵友濂附片具奏伏乞聖鑒謹奏奉硃批户部知道欽此○○希元片再閩海關一百三十三結洋藥厘金項下應解海軍衙門藥厘銀六萬兩業於上年十二月附片奏請緩俟本年開篆後再行籌解在案兹謹捐集藥釐銀六萬兩解清十九年奉提之欵援案塡具文批給交號商源豐潤蔚泰厚承領定於二月二十一日由省起程限六十天到京前赴海軍衙門投納除分咨查照外謹附片具陳伏乞聖鑒謹奏奉硃批該衙門知道欽此○○頭品頂戴江西巡撫奴才德馨跪奏爲報効慶典工需銀兩委員解赴部庫恭摺仰祈聖鑒事竊奴才前准户部咨軍機處交出會奏中外臣工報効慶典工需一摺於光緖十九年六月初五日具奏奉旨依議欽此此項經費係查照乾隆年間成案於各官養廉内按二成五釐核扣刷印原奏清單飛咨遵照應以此次單開數目爲準自本年秋季起先行核扣一半明年春季再行核扣一半湊足奏定之數仍令該省於文到後先將本年應扣一半養廉銀兩存儲藩庫專案報部聽候提撥其餘一半俟明年照數扣足亦卽赶緊報部計單開江西省共銀四萬一千二百兩等因當經行據藩司方汝翼遵照部咨將光緖十九年應扣一半養廉銀兩照數扣出存庫詳咨報部飭令赶緊解交部庫以濟工需又奴才率同江西各總兵司道等於王大臣前次秦定扣廉報効經費分交數目外遵照成案再行籌集銀三萬兩以備添設地叚點綴景物之需欽奉硃批准其報効聽候部撥該衙門知道欽此旋准部咨飭令悉數解交部庫等因兹據藩司方汝翼詳稱查江西報効慶典工需銀兩光緖十九年應扣一半銀二萬六百兩業經在於各官養廉銀内扣出存庫又籌集續請報効庫平銀三萬兩共銀五萬六百兩今如數動放遴委試用通判何朝崧領解於二十年二月初八日起程由陸路前赴户部造報交收詳請具奏等情前來除將本年應扣一半銀兩赶緊提扣委解外所有各官養廉報効工需十九年應扣一半銀兩並續請報効銀兩一併委員領解起程緣由謹恭摺具陳伏乞皇上聖鑒謹奏奉硃批户部知道欽此○○頭品頂戴江西巡撫臣德馨跪奏爲委員晉京隨同辦理點景事宜恭摺具奏仰祈聖鑒事臣率同江西省總兵司道各員續請報効皇太后萬壽點景經費於上年十一月間具奏聲明遴派委員晉京隨同恭辦欽奉硃批准其報効聽候部撥該衙門知道欽此兹查有二品銜江西候補道惲祖祁堪以派委先期赴京隨同内務府將添設地叚點綴景物事宜敬謹辦理除咨總辦慶典王大臣曁内務府查照外理合恭摺具奏伏乞皇上聖鑒謹奏奉硃批知道了欽此○○德馨片再案准吏部咨欽奉上諭　後各省州縣無論奏調委署代理著每届三月彚奏一次等因欽此轉行欽遵在案兹據布政使方汝翼詳稱光緖十九年秋季分委署代理知縣印務所有准補德化縣知縣朱錫祁委署豐城縣知縣南昌縣通判郭克明委代進賢縣知縣樂平縣知縣吳錫純委署清江縣知縣補用知縣吳慶揚委代峽江縣知縣廣昌縣知縣周晉鑣委署廬陵縣知縣准補德安縣知縣朱士林委署吉水縣知縣試用知縣黄麟委代瑞昌縣知縣上猶縣知縣李和卿委署贛縣知縣准調鄱陽縣知縣羅廣煦委署高安縣知縣試用知縣胡欽委署貴谿縣知縣補用知縣張麟委署安仁縣知縣南康府經歴沈逢龍委代安義縣知縣廣信府通判艾廷棟委署德安縣知縣署袁州府經歴胡瑞星委代分宜縣知縣補用知縣吳慶揚委署峽江縣知縣建昌府經歴張文濂委代廣昌縣知縣卽用知縣吳國珍委署安義縣知縣試用知縣薛銓委署德化縣知縣卽用知縣章乃正委署上猶縣知縣孝廉方正知縣黄際亨委署崇縣知縣以上共計二十員造册詳請具奏前來臣覆核無異除清册咨部外理合附片具陳伏乞聖鑒謹奏奉硃批吏部知道欽此○○頭品頂戴甘肅新疆巡撫臣陶模跪奏爲知縣丁憂開缺恭摺仰祈聖鑒事竊據新疆布政使饒應褀詳據代理伊犂府知府駱恩綬轉據綏定縣知縣鄧以潢之家丁石玉呈稱家主鄧以潢年四十五歲湖南長沙縣人由俊秀報捐不論雙單月選用縣主簿旋報効軍營歴保同知銜分省補用知縣光緖十二年奏准留於甘肅新疆補用是年委署新疆布政使經歴十五年調署昌吉縣知縣十六年復調署綏定縣知縣四月二十七日到任十七年奏補斯缺奉部覆准兹於二十年正月初二日家主生母李氏在任所病故家主係屬親子例應丁憂等情前來臣查該員旣丁母憂應卽照例開缺扶柩回籍守制除俟該員交代清楚取具親供咨部查照外謹會同伊犂將軍臣長庚陜甘總督臣楊昌濬恭摺具陳伏乞皇上聖鑒再綏定縣知縣係衝繁疲難四項要缺應請扣留外補合併聲明謹奏奉硃批吏部知道欽此 
 
 

Page 13

 
 
[光緖二十年三月二十日京報全錄]  
宮門抄○諭旨兩道錄前○學政溥奏海門廳酌增學額摺○大臣德等奏報効慶典銀兩摺○湘撫吳奏總兵籲請祝嘏摺○又奏請廣衡清二縣廪增各額摺○東撫福奏請將陣亡文生專祠列入祁典片○禮部尙書崑等奏遵旨議奏摺○江撫德奏調署知縣片○又奏九江新關徵收洋藥稅厘及支解實存各數目摺○又奏九江新關徵收洋稅一年期滿摺○湘撫吳奏派員進京隨辦點景事宜摺○江督劉奏江北冬漕仍由河連章程摺○三月二十日户部通政司詹事府正藍旗値日無引見○懷塔布請假十日○惠昌延祉預備召見○召見軍機熙敬長麟崇光惠昌延祉○○理藩院左侍郎江蘇學政奴才溥良跪奏爲江蘇海門廳文風日盛懇恩酌增學額以勵人材恭摺仰祈聖鑒事竊江蘇海門廳自嘉慶十七年撫臣朱理奏設學額四名廪增各二名同治三年七年兩次捐餉案内增額四名共爲學額八名光緖八年前學臣黄體芳奏准添設廪增額各四名拔貢額一名各在案查海門廳建學之始與試者不逾二百名且壤地初分海民皆自他處移居來去無常文風亦尙未盛今則設治已久人才日出應試人數已遠倍於從前每届學臣考試於正額外必另取份生數名尤足徵該屬文風蒸蒸日上雖廪增拔貢各額均已先後增設而學額之隘較之蘇省小學尙形不及據海門同知王賓祥紳士陳子蘭等禀稱海門廳建學之時額徵地漕銀三千七百餘兩蘆課銀一萬七千餘兩爲數已盈二萬今則蘆課一項徵銀一萬八千餘兩内計轉則新陞增銀一千一百餘兩光緖十九年編查保甲丁口共計九十五萬五千餘口亦較從前倍蓰查各省直隸廳二十有八甘肅新疆五廳未設學額此外或界鄰邊徼或地處番回苗傜之間學額較少最多則定海廳二十二名陽江廳二十一名景東蒙化永北三廳各二十名其次鎭沅廳十六名叙永廳十四名海門幸隷江蘇入文最盛之區田賦較之定海等七廳有盈無絀而學額獨隘未免向隅等情呈請奏懇酌加學額前來查海門廳人文特盛學額不敷自係實在情形雖有草芧傑出輒困童塲每多學力功深一衿未獲旣傷進途之太隘惟祈聖澤之逾恒倘蒙飭部核議援照定海以下等七廳酌加學額名數庶鼓舞士林共樂進身之推廣人才蔚起仰沾作育之仁恩所有海門廳文風特盛請援照定海以下等七廳增設學額緣由謹會同兩江督臣劉坤一江蘇撫臣奎俊合詞具奏伏乞皇上聖鑒訓示施行謹奏奉硃批禮部議奏欽此○○奴才悳銘吉陞阿跪奏爲籲懇天恩仰祈聖鑒事欽惟本年恭逢慈禧端佑康頤昭豫莊誠壽恭欽獻皇太后六旬萬壽普天同慶薄海臚歡凡屬臣工莫不思各効微誠共襄盛典謹查乾隆年間恭辦慶典成案中外諸臣呈請祝嘏均經奏明請旨遵行現在在京王公及各部九卿先後奏請恩賞地叚點綴景物經壇共申叩祝亦均經奉旨俞允伏思奴才等忝領邊圻渥承恩遇欣逢慶典宜竭微忱願隨衢巷歌謳上祝宮圍福祉謹率同所屬駐防以及旂羣蒙古文武員弁報効銀一萬兩籲懇天恩俯准賞收同抒葵向之誠俾効嵩呼之頌謹恭摺具陳伏乞皇上聖鑒訓示謹奏奉硃批准其報効聽候部撥該衙門知道欽此○○頭品頂戴湖南巡撫臣吳大澂跪奏爲總兵籲懇入都祝嘏據情代奏仰祈聖鑒事竊據統帶選鋒管水師提督銜調湖南綏靖鎭總兵陳海鵬呈稱本年恭逢慈禧端佑康頤昭豫莊誠壽恭欽獻皇太后六旬萬壽祥開聖誕德懋徽音璇宮焕寳婺光輝瑞呈糺縵籌屋周軒皇中子算恊苞符蔭普慈雲萬姓同欽冐怙歡臚愛日九如晉祝康彊總兵職守犀軍道覊熊驛欣逢慶典恒結念於鳬趨籲懇隆施俾稍伸夫蟻慕等情呈請代奏前來理合恭摺具陳伏乞皇上聖鑒謹奏奉硃批另有旨欽此○○頭品頂戴湖南巡撫臣吳大澂跪奏爲籲懇天恩加廣湖南衡陽清泉二縣廪增各額酌定出貢年分恭摺仰祈聖鑒事竊據衡州府知府文焕詳據署衡陽縣知縣鄭襄署清泉縣知縣凌厚增詳據衡清兩縣士紳魏變等呈稱竊衡陽自乾隆二十一年分建清泉縣廪增學額均照舊例二十名各分一半乾隆五十年因衡清二縣文風出色蒙前　　奏准將永綏乾州二廳裁减學額撥入衡清兩縣學各二名併奉特旨准於選拔之期每縣各拔一名以資鼓勵維時衡清應試考童尙止千餘故未議增廪額近今每縣應試人數多至三千有餘較之長沙善化兩縣考童爲數尙多而長善廪增額各二十名學額各三十二名衡清廪增額各十名學額各十名連撥加學額各二名及因軍興捐需所增學額各十名合計亦衹各得學額二十二名是衡清童多於長善而廪增附額均較長善各少十名查湖南各小縣如江華新田城步盧溪沅江廉陽桂東通道等縣考童不過數百人而原增額各二十名各二年一貢卽衡州府屬之安仁考童不過六百人　縣考童不過三百人而廪增亦各二十名各二年一貢兹衡清考童各三千餘人多於大縣而廪生各僅十名兩縣輪流各四年一貢反莫比於小縣且廪額過少一廪保至數百人稽查尤恐難選理合公懇轉詳奏請加廣廪增額各十名並各予二年一貢等情呈由縣府轉詳到臣并據該二縣士紳唐錦江等以前情赴臣衛門具呈經臣批飭布政司何樞按察司王廉妥議會詳請奏前來臣查各學額設廪生責在保識考童稽查冐濫該衡清二縣應試童生近各增至三千有奇足徵士風日盛廪額過少稽查難週自係實在情形該士紳等懇加廪增各額固爲求廣登進亦以愼杜弊端且該二　文風素稱出色烟户錢糧以及應試人數不但較之外屬小學爲多比之省會長善首邑亦均不相上下未便令立志上進之士各懹　隅臣與學臣往返咨商意見相同合無仰懇天恩俯准將衡陽清泉兩縣各加廪生十名增生十名并各二年一貢以昭平允而　土氣如蒙俞允其應加廪膳銀兩臣卽行飭藩司在於該二縣額徵地丁坐支項下開支報部所有擬請加廣湖南衡清二縣廪增各額緣由謹會同湖廣總督臣張之洞湖南學政臣張預恭摺具陳伏乞皇上聖鑒訓示謹奏奉硃批該部議奏欽此○○　濟片再查咸豐十一年春東昌府屬教匪滋事堂邑縣文生楊嗚謙充當該縣柳林莊團總　挫賊鋒　治元年冬降衆張錫珠等迭次　擾楊嗚謙率丁堵勦始終相持爲賊所畏二年春逆匪宋景詩百計誘脅屹然不屈迨三月二十四日宋逆率衆直撥柳林楊嗚謙列　鏖戰力竭陣亡經前撫臣閻敬銘奏請將楊嗚謙從優議卹建祠同時陣亡團丁一併附祀於同治三年七月二十七日接到原摺奉旨楊嗚謙著照府經歴陣亡例交部從優議卹並准其建立專祠陣亡團丁一併附祀欽此欽遵轉行在案兹據該縣紳民公同捐貢在於本籍創建專祠一所業已落成報縣騐收詳由藩司湯聘珍呈請具奏前來奴才覆查無異相應籲懇天恩俯准將堂邑縣　亡文生楊嗚謙專祠列入祀典春秋由地方官致祭以彰忠藎而垂久遠其建修經費係由紳民公捐並未動用公欵請免造册報銷　咨部查照外理合附片具陳伏乞聖鑒謹奏奉硃批著照所請該部知道欽此○○經筵講官禮部尚書臣宗室　岡等　奏爲遵旨議奏事内閣鈔出湖南巡撫吳大澂奏請將已故山東巡撫陳士杰於長沙省城及桂陽州建立專祠列入祀典事蹟宜付史館並將已故分省補用知府顔錫蕃附祀一摺光緖十九年十一月初八日奉硃批禮部議奏欽此欽遵到部據原奏内稱並　子監祭酒王先謙等呈稱前任山東巡撫陳士杰當洪逆倡亂之初曾國藩卽延入幕叅决軍事咸豐二年桂陽州奸民彭運洪聚衆　附洪逆陳士杰簡衆擒斬十餘人消患未萌是秋土寇李觀龍陷永桂廳城進攻新田陳士杰復率團破滅之五年粤賊何祿攻陷　州諸屬及桂陽州城陳士杰復督團會合湘軍克復諸城九年石逆達開率衆由桂陽州常寗將趨衡州犯省城州城復陷陳士杰以百人扼守斗石渡復督知府顔錫蕃等擊破之又追破之游魚關同治四年鮑超所部霆軍在漢陽潰叛陳士杰復督顔錫蕃邀擊於文明司擒斬千餘人餘悉解散此外復擒斬何逆嗚彪於寗遠擊散李復猷股匪於道州破滅粤匪羅亞誨於連州保全危局不特有功湘省　情奏懇准於長沙省城及本籍桂陽州建立專祠列入祀典事蹟宣付史館立傳並將顔锡蕃附祀等語查會典所載臣工專祠嘉　以前均係欽奉列聖特旨敕建咸豐同治年間軍事孔棘朝廷篤念勞臣務從寛大其經各督撫奏請建立專祠除奉特旨　行外交議到部者亦時有比擬准駁之件而於光緖九年及十四年臣部兩次因案附片奏請專祠曠典應循照舊章恭候特旨加恩不准臣下擅請均經奉旨允准欽遵通行各直省在案今湖南巡撫吳大澂奏稱已故山東巡撫陳士杰創立鄉團剿遏賊鋒保衛桑　 
 
 

Page 14

 
 
維持大局臚陳該礉撫及分省補用知府顔錫蕃戰功各節臣等詳蕧情事其在籍剿賊實能爲梓鄉力捍大患數著勤勞尙非盧張　績者可比且該故撫以請假回籍之員殁後猶蒙恩賜卹伏讀光緖十九年二月十二日上諭有陳士杰於咸豐年間在湖南本籍帶勇防堵屢著戰功之旨是其生前勞績已早在聖明洞鑒之中臣等公同酌議除擬將該故撫陳士杰事蹟宣付史館立傳應如所請外至可否准其於長沙省城及桂陽州建立專祠列入祀典並將分省補用知府顔錫蕃附祀之處應仍出自聖裁用符舊制而昭鄭重臣等未敢擅擬所有議奏緣由是否有當伏候訓示遵行爲此謹奏請　旨○○德馨片　　署南昌縣知縣錢寳昌經臣飭回高安縣知縣本任所有南昌縣印務查有現署廬陵縣事正任廣昌縣知縣周晉鑣精明練達堪以調署遞遺廬陵縣印務查有現署新建縣事正任浮梁縣知縣任玉琛老成穩練堪以調署該員等任内均無盜劫三叅届滿已起四叅及錢糧未完叅限將滿有關降調之案據藩司方汝翼會同臬司福裕具詳前來除分檄飭遵外謹會同兩江總督臣劉坤一附片陳明伏乞聖鑒謹奏奉硃批吏部知道欽此○○頭品頂戴江西巡撫臣德馨跪奏爲九江新關第一百十七結起至第一百二十結止一年期滿併徵洋藥稅厘及支解實存各數目恭摺仰祈聖鑒事竊據九江關監督誠勳詳稱案奉行准部咨鈔奏内開各海關併徵洋藥稅厘自光緖十三年正月初九日起一律歸新關辦理又奉行准部咨嗣後務將洋藥稅厘專摺奏報不得併入洋稅結内聲叙以清眉目又嗣後實在銀兩務須列入次結舊管按結跟接奏報毋得遺漏各等因遵查九江新關徵收洋稅按照條欵以英月三個月爲一結前截至光緖十五年九月初六日第一百十六結止一年期滿業將收支洋藥稅釐數目開摺詳請具奏並造册呈送總理衙門曁户部核銷各在案兹查自光緖十五年九月初七日第一百十七結起連閏至十六年八月十七日第一百二十結止計英月一年期滿共收各國及招商局輪船進口洋藥正稅銀十萬四百七十兩厘銀二十六萬七千九百二十兩共收稅厘銀三十六萬八千三百九十兩又上届存併徵洋藥稅厘銀十七萬五千三百七十九兩三錢三分一厘除按結支銷及先後報解共銀十七萬九千九百五十三兩四錢三分五厘實存各結併徵洋藥稅厘銀三十六萬三千八百十五兩七錢九分六厘現均報解清楚容俟下結開除理合遵照奏案詳請具奏等情前來臣覆覈無異除分咨户部總理各國事務衙門外理合恭摺具奏並繕清單敬呈御覺伏乞皇上聖鑒謹奏奉硃批該衙門知道單併發欽此○○頭品頂戴江西巡撫臣德馨跪奏爲九江新關徵收洋稅一年期滿恭摺開單具奏仰祈聖鑒事竊據九江關監督誠勳詳稱案奉行准部咨鈔奏内開各海關徵收洋稅並收支數目應遵奏案按結開列清單奏報一次仍按四結奏銷一次一面造具四柱清册曁支銷經費銀兩清册分送户部曁總理各國事務衙門以憑覈銷又奉行准部咨鈔奏内開查九江開按結開單奏報四結收支數目串入原摺並未開單嗣後應一律遵照奏定章程卽將收支數目按結開單奏報一次仍扣足四結開單奏銷一次概不得以收支數目串入原摺以致混雜不清又奉行准户部咨鈔原奏内開各海關洋稅奏銷辦理未能畫一應令將結數起止攺歸一律以便考覈九江關應自一百一結起至一百四結止各該關於未接奉此次奏奉之前接續前結將後四結支銷已經具奏應卽照另單所擬辦法依次遞推總期各關辦理四結奏銷均截至一百八結止務於本年冬月間一律奏報到部又奉行准户部咨嗣後該關四柱奏銷應令按照開報欵式將收支之數逐欵統算串入一單分别四柱以歸一律各等因遵查九江新關徵收洋稅按照條欵以英月三個月爲一結前截至光緖十五年九月初六日第一百十六結止一年期滿業將征收各數詳請具奏並造册呈送　理各國事務衙門曁户部覈銷各在案兹查自光緖十五年九月初七日第一百十七結起連閏至十六年八月十七日第一百二十結止計英月一年期滿共收各國輪船正半子口各稅並船鈔銀五十萬七千三百十兩七錢八分一厘内除存票銀一萬七千八百八十八兩一錢八分六厘實收銀四十八萬九千四百二十二兩五錢九分五厘又收招商局輪船正半各稅銀二十七萬六千四百四十四兩七錢八厘内除存票銀一萬七千三百五十一兩九錢一分八厘實收銀二十五萬九千九十二兩七錢九分總共實收稅鈔銀七十四萬八千五百十五兩三錢八分五厘除按結支解與報解京餉及提還上届融借等欵共銀八十四萬四千五百五十五兩四錢六分四厘實不敷各國輪船稅銀五萬八千二百五十九兩八錢七分四厘商局輪船稅銀三萬七千八百八十兩二錢五厘容分别歸入下結提還歸欵又上届另存第一百十六結提存加放俸餉銀六千兩撥賸四成各國輪船稅銀四萬六千一百九十四兩三錢二分三厘五成二厘商局輪船稅銀四萬二千三百六十六兩四錢六分均已報解清欵本届另存第一百十九結撥賸四成各國輪船稅銀一萬兩第一百二十結提存加放俸餉銀六千兩又撥賸四成各國輪船稅銀二萬二千三百三十九兩三分五厘第一百十九結撥剩五成二釐商局輪船稅銀三萬一千七百七十八兩五錢一分三厘第一百二十結扣存五成二厘商局輪船稅銀二萬一千二百三十五兩三錢五厘以上各欵亦均報解容歸下結開除等情具詳請奏前來臣覆覈無異除分咨户部總理各國專務衙門外理合恭摺具奏並繕清單敬呈御覽伏乞皇上聖鑒謹奏奉硃批該衙門知道單併發欽此○○頭品頂戴湖南巡撫臣吳大澂跪奏爲恭逢慶典派員進京隨同辦理賞派地叚點景事宜並隨班祝嘏各員恭摺仰祈聖鑒事竊臣於光緖十九年十一月十一日准總理各國事務衙門電開皇太后六旬萬壽各將軍督撫應率同本省文武各官專摺肯陳於前項奏明分扣養廉外報効銀數若干請賞地叚點景一俟奉旨允准卽先揀派道府大員來京隨同辦理等因當經臣具摺奏明湖南報効銀三萬兩奉旨著准其報効聽候部撥欽此又准吏部咨開光緖二十年正月十八日内閣鈔出十五日奉　上諭本年恭逢　慈禧端佑康頤昭豫莊誠　恭欽獻皇太后六旬萬壽寰寓臚歡薄海臣工咸深慶忭外省將軍督撫都統提鎭藩臬等官自必情殷瞻覲籲懇祝釐第念各省文武大吏職守綦重若同時並赴恐地方營伍事務辦理之人或有貽誤轉非敬事抒忱之意朕欽奉　懿旨於各省將軍督撫副都統提鎭藩臬内每省各酌派二三員均於十月初一日以前到京並各酌帶道府丞倅將備二三人隨同班列等因欽此現已揀派二品頂　湖南候補道周麟圖先期進京隨同辦理點景事宜又蒙懿旨派出進京祝　嘏之湖南布政使何樞隨帶同候補同知劉桐春試用　判孫傳棫試用知縣查慶綏隨同班列理台繕摺陳明伏乞聖鑒謹　奏奉　硃批知道了欽此　○○頭品頂戴兩江總督臣劉坤一跪奏爲光緖十九年分江北冬漕仍由河運籌議辦理章程恭摺馳陳仰祈　聖鑒事竊江北本届新漕遵照部議仍辦河運經臣將起運米數於光緖二十年正月十九日會奏在案兹據署江寗布政使胡家楨江安糧道馬恩培詳稱江寗淮安揚州通州四府州屬實徵熟田漕糧徐州府屬應運粟米攺辦大米共該起運米一十二萬六千六百八十餘石内除上年順天直隷各屬被水成災欽奉　恩旨截留江北河運漕米五萬石折價解交天津分撥賑濟外實該起運交倉米七萬六千六百八十餘石經委員分往江北高郡寳應一帶産米之區照數購儲一面遴委江蘇候補知縣汪鵬翥作爲勷辦馳赴寳應氾水等處設局將雇船兌米各事宜提前赶辦於上年十二月十七日開兌限本年二月内全帮兌竣本届起運米數較上届稍增分爲六起次第開行俾得及早行抵山東候汛渡黄北上惟查山東河道失治已久歴年辦理藉黄濟運雖經擇要挑濬不過權濟一時之急上届漕船經過大泛口濟寗靳口安山一帶河應　仰不平異常淺澀以及渡黄入運出運入衛沿途節節起剝拽磨推挽套塘灌送百計經營實已備賞艱險其十字河年挑年淤船易阻滯至十里鋪陶城埠口門内外淤塞更甚均須大加挑濬方免阻滯之虞應由山東將淤淺各工赶緊疏濬一律深通各缺口分别堵築堅實以利漕行所有應辦一切事宜查照成案叅以現在情形擬具章程詳請具癸前來臣覆核無異謹繕清單恭呈御覽此外如有未盡事宜及沿途有須設法𠮓通之處應由糧道隨時酌量禀請奏明辦理除飭江安糧道馬恩培將應連米　赶速開行沿途實力催趲並咨會東河督臣山東撫臣迅將山東運道淤墊各處先期分飭查勘興挑赶辦以免臨時棘手外理合會司漕運總督臣松　江蘇巡撫臣奎俊恭摺由驛馳奏伏乞皇上聖鑒訓示謹奏奉硃批户部知道單併發欽此 
 
