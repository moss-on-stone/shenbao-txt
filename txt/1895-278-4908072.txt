# 1895 - 278 - 4908072

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[印醫學心悟雷公藥性賦解出售] [  圖書集成局代啓]  
　　醫學心悟一書爲天都程鍾齡先生所著先生精於醫理上嗣仲聖心源旁及諸家雜説是書所論證治病情條分縷析後拊外科十法誠醫學之津梁文瑞樓主人覔得原本倩本局用新鉛字排印成書每部洋四角○雷公藥性賦藥性解兩種爲業醫者必讀之書刻己印成每部洋二角請向蘇州察院塲上海棋盤街文瑞樓購取 
[恭讀本月十二日電傳上諭謹注]  
本月十三日本報載電傳上諭一道云八月十一日奉上諭各國設立教堂迭經諭令各省督撫嚴飭地方官加意保護以期民教相安本年五月間四川省城匪徒滋事打毁東校塲教堂省外各處旋又屢出教案皆由地方官平日不知勸規百姓致釀事端迨閙事後又不赶緊懲辦該督劉秉璋督率無方厥咎甚重據御史吳光奎奏叅省城滋事之始劉秉璋置之不理並未派兵彈壓無業游民愈聚愈多以致省外教案層見疉出該督任意廢弛有負委任著卽革職永不叙用以示懲儆其餘辦理不善之道府等官著鹿傳霖確切查明分别叅辦欽此草茅下士捧讀之餘不禁瞿然以起曰我皇上之於教案可謂竭力嚴辦委曲求全煞費苦心矣不然以一總督之尊信任有年豈肯以尋常民教不和之案遽革一督臣且加以永不叙用之旨哉且從前教案之極大者亦復不少從未聞有嚴辦總督之事卽降革道府之案亦屬寥寥罕覯往年津門毆斃洋人焚燬教堂案情重大幾致不可收拾而曾文正公辦理此案雖極威嚴亦不過先將道府縣三員均行撤任聽候查辦嗣後徇法國使臣羅淑亞之請將府縣奏請革職解交刑部治罪然當時議者尚謂曾文正辦理過柔府縣之治罪亦屬情輕法重卽文正亦自知舉措多不愜輿情以爲内疚特以彼國盛强惟賴守定和議曲全鄰好故如是之變通辦理耳此皆有文正之奏疏可以覆按者也今蜀省之教案雖未見劉制車之奏摺究屬情形而據各日報及本報所述各情亦不外乎毆斃焚燬二事則較之當年津門之案孰輕孰重亦難分軒輊且以時日計之津門之教案起於同治九年五月今蜀省之教案亦起於五月天津案内滋事兇犯自九年七月下旬設局發審嚴立限期晝夜追求直至中秋節前僅得應正法者七八人應治罪者二十餘人至八月二十三日訊定供證確實者十一人無供而有確證者四人是皆擬以正法者共十五名擬辦軍流者四人擬辦徒罪者十七人是皆科以輕罪者共二十一名以上爲第一批卽日咨送總理衙門曁刑部又繕具淸單恭呈御覽此外有情節較重訊有端倪供證均未確實者情節較重在逃未獲者皆歸於第二批辦理蜀省教案内滋事兇犯據本報所載川中訪事人七月廿六日所發之函云成都教案前總署電咨川督法使開欵四端一曰嚴辦匪徒二曰議地方官處分三曰賠償四曰保日後無害限十日内議妥當經成都官憲與杜主教議結獲犯多名其賠欵係七十萬兩外州縣賠二十萬兩共九十萬兩教堂動工修復日前成華兩縣出示力辨謡言之誣云又載七月廿五日電傳川督鹿芝軒制軍已將拆毁教堂之犯拘獲多人正法者五名擬軍徒者數人云云似蜀省教案亦旣辦有端緒且較諸津案更爲加速然則此次劉制軍之獲咎甚重者尚不在乎辦理遲延而在乎不能懍遵迭次諭旨防患於未然也近年朝廷爲教案之故幾於宵旰不遑屢勞宸厪總署堂宫亦因教案之故受西國使臣之詰責幾於筆舌俱窮若不從嚴徵辦一二大員則何以靖内患而儆將來吾知自有此諭旨凡中外大小官員有保護教堂之責者無不震驚恐懼期消患於未萌斷不敢如諭旨所云該督之任意廢弛有負委任矣若謂因御史吳光奎奏叅之故而督臣卽因此罷黜是又不然凡督撫大員有被御史奏叅者皇上必特派大員查辦而後定奪此有歴來成案可稽者斷不肯因御史之一言而遽革一督臣也無是理也若謂因駐京英國使臣已致哀的美敦書於總理衙門故朝廷曲從其請卽嚴譴督臣是更不然夫黜涉之權操之自上中國封疆大臣乃天子之命吏豈能以鄰邦使臣致書之故而卽遂其所求無此辦法亦無此情理是蓋適逢其會故以兩事當爲一事蟬聯而下耳其實非也吾故曰皇上之於教案實欲竭力嚴辦夫而後民教相安庶乎其可以永久也謂余不信請觀其後 
[上諭恭錄]  
　　　八月十二日奉上諭給事中戴恩簿奏京倉以放代盤請酌定限制以免弊混而保積儲一摺著戸部會同倉塲衙門妥議具奏欽此同日奉上諭給事中戴恩簿奏上駟院飼馬各圈應領粟米請變通改折稉稱開放等語著戸部議奏欽此同日奉上諭劉樹堂奏在籍京堂懇請開缺養親據情代奏一摺通政使司通政使顧璜著准其開缺養親欽此 
[臺事紀新]  
　　客有從臺灣回閩者向本館訪事人述及臺中府黎伯鄂太守景嵩渠得民心臺民咸呼之曰黎爺邇來總統臺中各路雄師佈置精嚴日人原不能越雷池一步無奈臺地頗多奸細日人高懸賞格噉以重利謂有人能報臺中及臺南軍事者賞以巨金然祗一人來言尚不能信必三四人所言皆符合方以金子之倘甲姓來言之事詢之乙甲丁數人或有異詞則以甲爲劉軍所違之人卽以斧鑕從事彰化城本不致失守可恨者臺紳林文欽因赴劉淵亭軍門處領餉未得遂怨望於心日人知这遣奸細送銀四千圓供犒軍之用林爰變其本心甘爲日人先導從後山繞道而至如鄧艾之下隂平太守所部各營兵皆派紥大甲溪等處全不防及府城不虞日人猝從後山至抵禦不及只得帶衞隊二百人出城一時父老遮道爭迎問黎爺如肯内渡卽當爲之備船太守答以我當至臺南取救兵斷不内渡也時日兵四面追逐衞隊星散奔逃百姓急覔得單騎請太守騎之洎太守旣見劉淵亭軍門軍門卽令督兵前來克復臺中各地臺民以林及蔡百萬與不知名之李姓請日人揮兵而入致初九一晝夜兵民殉于是難者不下千百人痛恨之餘出火藥將林蔡李各家付之一炬李家男女全遭是刦林蔡亦有罹災者吁亦可謂報應之不爽矣 
[蓬山靑鳥]  
　　有客從三神山畔致書本館云我中國星軺旣蒞東京東京府知事卽出示禁止小孩不得向華官嘲笑幷飭爲父兄者隨時告戒毋令有侮慢情形然並未示及違禁者之罪名是以小孩嘲笑如故○聞之寓日之 
 
 

Page 2

 
 
德國人云曾至横須賀船塢觀日人拆卸丁汝昌所獻各兵船見船身皆堅固非常而機器已多鏽壞可見中國水師各將弁不勤飭司機人用心揩擦未免溺職素餐也○東粤友人云久寓美國之華官容純甫致書各國云按照公法日人旣願退出旅順不能將船塢轟壞云云特不知各國果肯秉公詰責否也○某日傍晚横濱新泰錢莊遣學徒出外購物突被小孩十餘輩擲石擊傷頭面痛哭而歸亦可謂無禮之甚矣○德國某兵船下碇北海道試演巨砲夜間更燃點電燈北海道人驚駭異常禀官阻止兵船上人不允所請日本各日報遂嘖有煩言 
[命案將定]  
　　鹽城縣解省之犯婦李李氏及生女李三女通仝姦夫蔣某於前年七月間合計謀斃本夫案其詳細情形本報已屢紀之矣兹悉是案雖經蘇州府發審局疉次研訊詎母女二人供詞刁狡難以定讞是以案懸迄今尚未訊結也近經撫憲趙大中丞接閱案卷以此等巨案豈容稽遲顯戮批飭承審官速將此案訊實解司定讞承審官奉飭之下連日在發審局提犯研訊現聞李三女已供認起意謀斃生父姦婦李李氏助女謀斃本夫姦夫莊某亦已供認與母女通姦同謀遂於本月十八下午將三犯解至臬署過堂胡亷訪親自升堂提訊李三女並不翻供李李氏與蔣某皆呼冤枉不肯承招亷訪飭差旁設一案倩原審官陪坐訊問駁詰再三二犯始一一供認亷訪卽飭當堂畫供仍著分别監禁一面申詳撫憲候中丞示期提訊後卽當明正典刑也 
[竟至焚身]  
　　昨報蘇州胥門内月城畔某缸甏鋪後屋失愼延及鄰右草屋計焚去七八椽云云兹悉當時有一隣右江北人某甲向作小本營生於火盛之際猱升屋頂縱目遠眺不料是處皆係草屋極易引火正在眺望之際忽起狂風一陣身下之屋一霎時四面皆著但聞砉然一聲屋已坍倒甲壓於亂礫堆中無由得出遽爾焚斃事後經人扒出屍身業已額爛頭焦不堪辨認矣慘哉 
[漕務述聞]  
　　北通州訪事人云漢坐糧㕔葛振卿部郎交卸有期署中書役公製匾客一方顔曰功利可風媵以德政牌兩對德政傘兩頂由敦化堂送至廳署以誌弗諼○八月初五日葛振卿部郎到壩騐米後卽在兩倉帥前禀明交卸回京供職署中差役均在河干跪送○新簡漢坐糧廳李茀亭正郎於八月初五日由京至通州書差出郭恭迎部郎暫住南關王恕園初六日寅時入署接印望闕謝恩隨赴各廟拈香禀見倉帥○八月初一日倉帥提騐江北河運第九帮漕糧初二日提騐江北河連第十帮漕糧至此而江北河運糧米已掃數報竣矣初云日提騐江蘇河運頭帮漕糧初四日提騐江蘇河運第二帮漕糧初五日提騐江蘇河運第三帮漕糧○邇來大通橋車輛甚少轉運較遲通壩各號房積米如山因於初六日停騐一日初七日提騐江蘇河運第四帮漕糧初八日提騐江蘇河運第五帮漕糧初九日提騐江蘇河運第六帮漕糧初十日提騐江蘇河運第七帮漕糧十一日提騐江蘇河運第八帮漕糧至此而江蘇河運糧米亦掃數報竣○八月初四日通濟庫開庫騐收江蘇河運輕齎銀兩○初四日通永道署開庫支放通永各營秋季兵餉○通壩紛紛傳說今冬江蘇浙江山東各省應徵新漕一律改徵本色以便撥付洋欵然尚未見明文也 
[六橋烟柳]  
　　杭州西湖之西有地名茅家埠者爲往天竺之要區來往行人不絶於道難免有匪徒溷迹省中大憲特撥營勇數十名派一武弁在彼駐紥藉以衞　閻防宼盜也乃自臬弁到差後不知約束兵勇往往藉端需索遇事生風反爲地方之患上天竺法喜寺僧人二十餘房輪值香火每年所入香資甚鉅該弁意欲索取漏規而不敢明言乃縱兵滋擾僧人往禀反被斥逐諸秃子乃聚集多人入城跪香上憲正欲派員查訊適有稽留山搶刼之事遂將該弁立卽撤去另由撫中軍趙蘭亭叅戎委右營額外鄒連順接充是差○升授陜西巡撫浙江藩司胡蘄生中丞現已奉到寄諭擬交卸後卽行入都陛見所遺藩司篆務由廖穀帥委臬司聶仲芳廉訪署理遞遺臬司篆務委杭巡道王心齋觀察署理業已下札惟巡道一缺聞委候補道陳觀察乃瀚署理尚未奉到委札也○鹽橋地方某姓家於本月初八夜走失一婢四處訪尋無蹤初十日忽有寍人某甲前來報信云婢爲闊板橋河下小橋相近之某乙家收留主人訊問根由據云爲舊時相識之傭婦拐騙本約同逃是夜出門後先將衣飾交付傭婦已卽隨之而行走至貢院前婦忽不見其物均入於婦手正在進退無門乙適經過其地詢問情由一一告知乙遂將婢携回意欲賣至他處後被鄰人聞知與乙爲難因此口角爲我所聞來此報信主人立雇肩輿一乘與甲同往相認果係此婢遂卽領回當出洋十元以酬其勞至十一日衆鄰人扭甲至小橋頭茶館中評理欲稍分酬勞之欵甲分文不與爭論多時繼且用武後經地保出塲了結令甲出洋銀四元分給大衆又出洋一元以酬地保計甲所獲僅得五元向使在茶店時甲若允分兩三元則旣免一塲打架又省地保之費可見慳吝者之所爲不免弄巧反拙也○仁和縣學教諭梁夢樓廣文年逾古稀精神矍鑠時與諸生論文講藝略無倦容傳考月課時必悉心批閱本年秋祭因訓導朱麗川廣文兼署海寗州學前往行釋菜禮仁和祭典由廣文一人主持是夜先祭崇聖祠主祭分獻業已責無旁貸而大成殿正祭邑宰未到僅委典史方少尉恭代兩廡分獻計有八處均以廣文任之每處上香一次獻爵三次加以徹饌迎神送神展拜至百餘起跪如常毫不告乏比及蕆事引贊生已不勝其勞而廣文仍舉止自如見者莫不嘖嘖稱羡○下興忠巷人某甲年四十餘向以髤漆餬其口家有一妻及子女五人食指繁多久已所入不敷所出中秋日傍晚出門買物行至烏龍巷口忽然倒地口不能言相識者告諸其家以門板舁回或云中風或云急痧因家無儋石不能延醫至夜半時卽已魂歸隂府矣殯殮之資全賴親友爲之羅掘目下一家六口待哺嗷嗷誠可憐也○今歲　螺痧盛行自六月望後訖七月中旬死亡者不下千餘人至二十後漸稀自交八月患此症者遂絶無所聞不料中秋前後又有患吐瀉而死者闊板橋河下寗波人葉某年五十餘向以錫箔爲業十四日午後忽然吐瀉交作登時肌肉消盡十指螺紋　陷延至十五夜已氣絶矣東街沈姓家有十餘齡之女孩十三日午膳後亦患吐瀉之症至晚卽殤石牌樓王木工家於十四十六等日連斃二孩均約十齡左右一寡嫂亦染此症而亡醫家言天氣漸寒伏暑未清眠食不愼致有此恙云 
[携李新談]  
　　平湖縣吳佑孫邑尊在任有年邇由大憲調省另委遺缺檄委卽用縣王大令家驥署理邑尊交缺畢卽行赴省該縣書差等於某日往杭塘恭迎王大令旋於十二日接印任事○北門外壇弄下鄉蔴皮橋有安樂王廟供奉安樂王近由北麗坊諸司事勸募各店鋪襄助經費擇定初九日迎神賽會出巡各處驅逐瘟邪以靖地方蓋亦循俗例也○聞四鄉客民所種之田刻當准備刈稻土民之田因於育蠶後下秧故尚無日期也 
[月湖蟾影]  
　　寍波訪事人云前任寍波府錢甘鄉太守之女姪由蕭勉夫别駕執柯許字鄞縣楊穉虹大令之公子擇吉本月十二日行聘僚屬均衣冠往賀熱閙非常○新任寗波府程稻村太守接印後牌示轅門定於十四日閱城十五日拈香十七日點卯幷考取代書十八日放告蓋循曩例也○寍紹台道吳觀察訪得鄞縣附生董道梴湯嗣新品學均優著於本月二十二日應月課以便調入崇實書院肄業○八月十五日爲中秋佳節獨寗郡則遲至十六日始停工慶賞是日各工人皆輟業以嬉衙署亦照章給假是以市上往來十分擠擁魚肉月餅貨至一空午後西南兩門外及江東張斌橋均有划賽龍舟爲競渡之戲者河中游船鱗次大半多紈袴子弟挾妓以游鬢影衣香掩映於烟波深處誦謫仙人沙棠之檝木蘭舟玉簫金管坐兩頭之句覺月湖風景如在目前直至紅日西沈始緩緩歸去眞冶秋之勝事水國之淸游也○十八日郡中文武大小各衙一律換戴暖帽 
[胥臺花月]  
　　蘇州省城訪事人云過駕橋附近人某甲娶某氏未及三載已屢占脫輻之爻去忽歲忽購一名姬置諸側室衾禂在抱三 
 
 

Page 3

 
 
五星明幾幾乎以嘒彼者奪月矣某日偶因細故釁啓幃房其妾復百計刁唆遂逼令妻吞服　芙蓉膏自盡延至黄昏時　毒發呻楚旋卽玉碎花飄翌日訃知母家想不能免於興師問罪也○護龍街人某氏向以舉薦傭僕爲生兼爲人作蜂蝶使蓋儒林外史中沈大脚一流也其子某乙不務正業游蕩性成氏訓誨反以惡言挺撞某日乙又私取家中所蓄靑蚨而出氏略爲攔阻卽狂詈不休氏氣忿交幷潛購紫霞膏吞服哀號竟夜幾致斷腸鄰人施救多方無奈毒已散開終難奏效旋卽溘然而斃而其子仍徵逐於花街柳巷一若漠不關心也者噫是眞梟獍之不若矣○本月十八日午前有某丙者衣履翩翩風流自賞行至三山街口向某姓門外小遺某姓見之勃然大怒内猶不自引咎盛氣相加某姓忿無可宣遂以門楗作當頭棒喝不料用力過猛竟將頭顱擊破渾身華服遍染猩痕偃臥於途極聲呼痛行人有似曾相識者奔告其家父若母聞信而來舁入某姓家向之理論某姓自知理屈央人力爲勸解令將丙舁歸隨出資延傷科爲之敷治 
[雲間第一樓賞月記]  
　　松江訪事人云漕涇地處海隅爲華亭縣所轄歴屆秋間盂蘭盆會時地痞流氓必藉詞醵集鉅金招集優伶演戲五六日且又支搭篷帳廣延牧猪奴一流人物麕集賭錢累月經旬昕宵不息葛明府燭知其隱業經先事防維誥誡諄諄不憚唇舌此次雖不敢明目張膽然玩法者仍不免陽奉隂違事爲明府訪知特飭公役將地保某甲及首犯某乙拘拿到案從重責懲卽孩童席地簸錢者亦必隨時查察○東門外姚某等四人不知所犯何事經華亭縣葛邑尊訪聞飭役按名指拿毋任漏網○中秋佳節東門外好事者舁東嶽帝及施公楊侯各偶像游行街市名曰賞桂是日午後鐘鳴三下有某甲者挈七八齡幼童閒行西門外大街擁入人叢中大有進退維谷之勢幸得山左人某乙爲之前導始緩緩而歸選事之某丙某丁見之怒其攔阻街心欲與爭執適施公會過乙乃袖手立道旁正在注目凝神突有染布匠某戊自恃膂力過人揪乙髮辮按倒於地贈以老拳乙受此大虧起謂丙丁曰喒老子憐彼幼孩爲之保護奈何鼠輩竟下此毒手請至茶肆一評曲直諒公道人自在人心也一時觀者如堵牆後不知其究竟○新任婁縣林大令於本月十八日會同前任張筱蓉明府赴華亭縣署算理交代事宜至十九日下午明府侍赴府轅禀陳算畢 
[觀察赴省]  
　　本埠關道憲黄幼農觀察前接兩江督憲張香帥札　要公前晚黄觀察乘坐鈞和兵輪赴寍詣轅禀覆瀕行時文武印委各員咸往江干恭送如儀 
[通剌仙游]  
　　前代理英讞員宋莘樂通刺去任後經江海關道委當會丈局會辦差近日忽爲二豎所侵醫藥罔效延至十八日午後溘然長逝公子輩料理身後頗能盡禮盡哀然聞其宦况甚爲蕭索甚矣廉吏之可爲而不可爲也 
[二尹請假]  
　　吳淞司巡檢麥熾齋二尹燊徽刻因政體違和遣丁投道轅縣署請假五天以資調理 
[中丞拜客]  
　　前江西巡撫德曉峯中丞前日蒞滬假泰來洋行駐節已紀前報昨日午後中丞命駕入城中會各當道繼至縣署黄大令迎入花廳傾談良久而别 
[散勇將來]  
　　本縣黄大令前接天津來電謂日内有散勇若干名到申換長江輪船資遣回籍約在禮拜二可以抵滬大令接電後於昨日飭值日差在金利源碼頭預備照料一俟該散勇抵埠細心彈壓傳諭速卽附輪回籍勿得逗留 
[求早落成]  
　　虹口中虹橋自翻造以來迄今一月有餘其工程尚未及是處行人殊形寥落文寳銀樓生大洋貨店萬壽康藥店聚源南貨店等二十餘家公同商議於昨日上午十二下鐘投捕房具詞以此橋爲西華德路出入孔道自興造以來市面因此减色各店鋪不免受虧請督工赶緊興造得以早日落成俾各安生業捕頭謂此事非捕房經理令自投工部局禀訴衆唯唯而退 
[猾賊待查]  
　　百老匯路耶松船廠管棧人陳生生串同流氓徐金寳陳續竊廠内煤若干籮售賣經人知照包探衞阿和將陳徐二人拘送捕房陳等不認行竊捕頭於昨午飭包探竇如海將放風人拘至捕房暫行管押復倩竇衞二探逐細查明曾否圖竊再行核辦 
[冐牌受罰]  
　　美商美孚洋行控華商瑞昌祥洋貨店售賣德士富僞牌火油美總領事據情函致英公堂定於昨晨派員會訊屠别駕卽飭差傳到瑞昌祥主徐秋江美繙譯海君屆時命駕而至會同别駕升堂美孚主人訴稱行中所售之德士富老牌火油屢有人假冐日前遣紹興人陳子豪至瑞昌祥買得二箱委係新牌火油盛以老牌木箱請爲訊究徐供稱在治下開設瑞昌祥已歴二十餘年向不售賣僞貨凡火油老牌者盛以木箱新牌無之試問何從混冐况陳來買火油已隔多日不知如何忽地以冐牌控訴陳投案訴稱呈案之假德士富牌火油確由小的至瑞昌祥買得徐堅不承認别駕商諸海繙譯官判罰徐洋銀二十賀撥充某善舉並著具以後不得售賣假牌火油切結 
[盜田啓釁]  
　　農人徐玉亭者寄跡虹口二十三保十三圖薛家浜地方有業田二畝餘由族姪永春兆兆盜賣得洋銀七百餘元爲徐察悉向之理論致多齟齬詎料永春等兇悍異常復於前晚糾集流氓二十餘人擁至徐室藉端開釁致被毆傷徐憤不能平昨晨欲奔至圓通寺巡防局控訴旋經該圖地保沈茂山出爲調停未知可能息訟否 
[喜逾望外]  
　　美租界源芳路第五百三十二號門牌某煤炭店爲某甲所開甲寗波産也年逾不惑尚懷伯道之憂復抱鼓盆之戚鳳簫再譜燕玉投懷前晚將臨盆甲不禁喜盈於色至十二點鐘時産下一男寂然無聲直至昨晨仍不聞呱呱送響甲誤爲已死自以爲命蹇時乖安所得補天手叚遂將孩懷出棄諸僻處爲時未久孩忽出聲啼哭爲附近某乙取去甲聞之向乙索取乙索洋銀百元方肯原璧歸趙甲卽挽人調處尚未知若何了結也 
[撞車繳費]  
　　本月十四日下午二點餘鐘某西人駕駛雙輪馬車行至二洋涇橋南畔法界密采里西國酒館門首與二千零五十號東洋車兩相擊撞以致輪盤損壞車不能行當由車夫投報捕房請爲查緝昨據西人送到洋蚨二元請捕房給予該車主爲修費捕頭命存候車主具領 
[縣案]  
　　王醴泉王紹昌股開裕生洋廣京貨行於南市十六鋪去冬倒閉結欠晉成錢莊等九家該銀一萬餘兩控諸縣署提案前經黄大令屢次訊追交差限日淸理在案日前有晉成莊司帳石振卿投案禀催經委員夏明府提訊王供此案現憑公正人勸議已付現銀二成二分衆議再添付現銀一千兩卽可了案明府謂石曰此事可確否石稱公正人勸議確是有之惟欠戸甚多小的不能概行專主求恩諭斷明府判著石振卿邀齊各欠戸商議調勸允洽後禀復核奪並諭王醴泉十日内將應找之一千兩措齊一候原告應允卽行繳付了事兩造遵諭而退○昨日午後准法公堂移送哥老會匪留寳連劉春泉等三名並行竊銀洋物件並會匪僞據到縣請訊明究辦到縣後由值捕據情入禀奉黄太令飭差小心看管候提訊嚴究○去年十一月間准浙江定海廳拿獲通盜巨犯李華亭案内之從犯徐正發等解送本埠道轅請訊當由前道憲劉觀祭發縣收禁外監聽候核示在案徐正發現今在監患病由禁卒禀報内署黄大令據禀後卽撥官醫王仿臣赴監診視呈送藥方診得該犯遍身腫脹寒熱交作症屬危險請示施行奉黄大令飭令加意醫治務獲醫痊爲要○松滬厘捐總局督辦福和笙觀察送悞公轎役謝老王二沈二陳二四名到縣請辦前晚亦經夏明府提訊謝等同供福大人囑小的等在小東門吊橋伺候向來自北回來總坐馬車小的等一見便知卽行迎接今次坐東洋車而來小的等認不淸楚以致誤差今求恩典嗣後不敢再悞明府喝令各責一百板著原差送回總局請觀察發放 
 
 

Page 4

 
 
[法界公堂瑣案]  
　　積竊熊老五劉寳林輕法公堂送縣潛逃法包探在大通輪船拘住熊竊復至英界拘獲劉寳林解至英捕房翌日經謝副捕頭帶同郁探帶回各情已紀前報昨日堂期解請鄭大令研訊虹口義昌誠記遣夥葉成會投案請領金銀表各一枚並呈酬勞洋十枚質之熊老五卽張竹廷供本月初二日與劉寳林同來擬往普陀山進香表係陳火廷所竊包探禀稱葛大老爺家丁在輪進吳淞口時目見該竊下手熊供小的病染咯血叩求恩典包探又禀劉竊在英界獲來英捕房尚欲索回開案大令著押候各責二百板分别遞籍贓交葉成會領去○整容店主邢太失去自鳴鐘水烟筒等各物指爲店夥顧俊生與歇夥陳桂卿串竊當將顧拘送捕房解經鄭大令訊供押候拘到陳夥再核昨日邢太將陳桂卿拘案請訊陳供因患病不能做工中秋節已辭歇店主失物之事小的實出不知顧俊生供當晚同朱夥與店主人臥於店堂翌晨起視門已洞開竊去各物店主卽將小的批頰誣指串竊求恩明察陳供歇出之後住彩視街並未到過店内小的鋪蓋尚未取出大令得供著將陳桂卿與顧俊生一幷押候傳到朱夥下期復訊○包探禀稱偷兒李桂林竊取水旱烟筒及玉器扇子等物查獲原贓押在張一生押鋪解安請訊李桂林供在茶館竊來各物共當錢三千五百文向在周浦爲茶食生意失業無聊初次犯竊求爲寬宥大令著押捕房十日以儆期滿再核○包探禀稱船夫楊章章在公司碼頭撞壞自來火估計修費需銀十兩解案請判楊供無心碰撞叩求從寬大令與祁君會商著出洋五元賠償修費 
[德被災黎]  
　　昨日平安室主人寄來源豐順規元票一紙計銀五十兩囑卽彚解最急之災區求病速愈當卽集數彚解慷慨解囊災黎徧德吉人天相勿藥之占可預卜也 
[來信照登]  
　　果育堂來信云海　輪船帳房辛先生來堂報稱搭船客張從貴安徽定遠縣人年約五十左右八月十二日由天津至上海在船病故當用太平棺木收殮遺下零星銀錢衣服等物送至文報局眼同登帳點明交敝堂司事收回存堂柩寄内舍望親丁速央的實保人來堂領柩取物如有安徽同鄉人能知張姓鄉里修者函報信或將此報章寄去功非淺鮮遺物中有子欽欵摺扇一柄朱蔭南信一封張文孫銀信一函 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[移縣四則]  
　　湖南岳州平江縣壬午科舉人黄中理在新湘營辦理文案前日乘某輪船來滬與同鄉人劉寳連同寓法界萬安樓客棧劉係哥老會中羽黨同伴五六人分住各房間劉與黄係對面房間某日晚上約黄中理同入娼寮取樂回棧見房門已開檢點箱中失去寳紋二錠計湘平銀一百兩洋蚨五十九翼銀表一枚班指一個報捕查緝由法包探起獲該會中憑據印布一方上蓋兩印一係黄色一係胭脂色篆文替天行道字樣富將劉寳連及同伴之劉春泉李桂華一幷解入捕房昨禮拜二堂期解請鄭大令祁繙譯會訊黄中理投案呈騐統領給付文馮並仲訴前情大令訊劉寳連供湖南人在山海關與劉春泉等三人同來黄稱舉人與劉等同船來滬羽黨甚多在船分住各房間劉係會中頭目請向研究劉供在威海某統領各下充當哨官營盤遣撤後至天津此次來滬擬赴高昌廟倚賴鄉親黄中理本是同鄉且又同營黄稱與劉並不認識包探呈遞手摺一扣上書三代姓名且有血跡大約係歃血之意大令與祁君會商謂事于重大著將起獲之碎銀及洋蚨五元小刀兩柄一并移送上海縣原告黄中理著自行投縣備質○江西候補淸軍府旗人文某乘新裕輪船來滬寓法界名利棧某晚往戲園觀劇命僕看守房間及回棧房門已開枕箱因失去洋銀各物開單呈報捕房捕頭飭控騐明箱鎖摺落文又投報縣署奉黄大令傳到該棧帳房茶房尚未訊供取保出外前日法讞員鄭大令接到道署來文並文某所開失單等件卽飭包探傳到名利棧帳房陳海峯茶房楊雲來同供當晚文客看戲回來失去各物小的等因伊自有家丁照管應向研究文係旗人尚有胡姓同來當時卽報捕房查緝包探禀稱曾往勘視見枕箱鎖已扭落大令謂爾等旣爲茶房理應小心照管如有疎失咎實難辭著押候送縣辦理○跪灘賊李阿彩蔡長生等竊取杏仁數十斤售與南市匯昌雜貨店爲包探查獲原贓匯昌店主胡惠忻聞風逃避將學徒陳心舟拘案請訊陳供與店主親戚十五日來申遊玩適有此事小的並不知有收贓情事質之李蔡二人同供據該店主云十七斤亦不知細底大令著將陳心舟押候店主罰洋五元充公李蔡二人著各笞一百板送縣遞籍○顧德章遞禀聲稱被竊衣箱等物先在縣署控失查悉贓在法界三十七號房屋報捕將窩贓之虞兪氏及衣箱一倂送案請訊大令與祁君會商謂縣署有案著將人贓一幷送縣原告自行投縣備質 
[英界公堂瑣案]  
　　包探顧阿六禀稱倡傭吳阿招持洋銀三十六圓至寳善街愛香室洋貨店購買自鳴鐘正在論價之間洋銀忽失在當卽投報捕房捕頭令小的往查並無痕跡而阿招則疑及店夥陳林桂故將陳拘解來案請訊阿招投案申訴前情陳供稱小的在愛杳室爲夥阿招來時確見伊手洋有銀以後不知如何失去店中並無竊物之人尚求鑒察别駕據情商諸海繙譯官判罰愛香室洋銀十八圓賠償阿所失之一半○某號巡捕解王錦明至案禀稱此人與劉耀廷口角致將劉之頭顱擊破别駕判令將王笞責一百板○前日流氓陳四福陳阿惟陳連生等不知因何互相毆擊阿惟手持鐵梭異常兇横事聞於包探黄四福立將三陳一倂拘解公堂請訊三陳同供　小的等向來安分不　犯事昨因細故爭閙自知不合以後决不再蹈前愆矣别駕判令各笞責二百板枷號一月○挑糞夫徐金壽向陳榮桂　取陋規嗔陳所給過小三日不傾穢器以致互相滋閙經四百二十號華捕解請訊懲陳申訴前情徐供稱小的並無不肯倒熼之事實因近日　船不到以致略遲别駕判令枷號兩禮拜○謝阿六與許長根互相毆擊經三百五十一號華捕拘解公堂請訊别駕判令將謝管押一禮拜 
[江官報]  
　　八月十三日運憲公座掣籖通分司凌分轉禀辭分發巡檢張鹺尉光煦禀到○十四日毛分轉昌駿委赴泰屬查灾王鹺尹彬由五河差次來易鹺尉巍喬委總局發　劉鹺尹鍾祥戴鹺尹韶同解北鹽起程○十五日各官禀賀杜鹺尹肯堂程鹺尹治同銷北鹽 
[金陵官報]  
　　八月十五日文武各官均禀賀署巡道桂候補道程儀洛支應局江西候補道惲均見同知衡珊展假五天世職諶自元叩謝奉批存記差委委派益生輪船　職仇祖賢由滬回銷輪船差○十六日蜎鎭道吕海寰候補道羅嘉杰辭赴蘇公幹知府唐光照由滬公幹回鄧心茂仙鎭釐捐知縣陳紹唐改指江蘇候補縣李恩元揀選縣蘇晉均見候補道錢德培禀知機器局工料點驗竣城守恊袁請感冐假三天候選同知高爾伊辭回湖北知縣王豫熙請假赴江北措資分發江蘇卽用縣戴光由蘇來福安輪船送袁大人　蕪湖回洋務局東文繙繹馮國勳辭隨羅道赴蘇○十七日常鎭道吕見辭新授廣東惠潮嘉道聯元到見安慶來前安徽按察使張學醇辭回浙江荷花池釐捐知府胡汝霖解餉回省禀謝給奬花翎提督邱時成銷假前代理北洋海軍中軍左營副將代濟遠快船暫革儘先都司林國祥天津來中營題補守備杜錫純管解軍火赴天津回普陀輪船易錫蕃上海回巡檢萬葉懋禀知知縣郭其淦病故江順運船曹汝英禀知載衡字兩營散勇至岳州辭 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年八月十二日京報全錄]  
　　宫門抄○諭旨三道錄前○直督王奏特叅貪劣不職各州縣摺○豫撫劉奏　報春季分委署知縣各缺摺○浙撫廖奏查明革員潛逃回籍業經病故摺○又奏巡洋輪船變價另購片○福州將軍慶奏改籌熱河恊餉摺○欽差大臣劉奏病仍未痊請再賞假片○又奏各營捐助賑銀摺○八月十二日戸部通政司詹事府鑲白旗值日無引見○恭王等得賞謝恩○那公假滿請安○召見軍機○○直隷總督臣王文韶跪奏爲查明貪劣不職州縣據實特叅以肅吏治恭摺仰祈聖鑒事竊本年正月臣仰承恩命奉旨攝篆畿疆維時調兵籌餉日昃不遑至於通省吏治幾無餘力可以兼顧深慮因循廢弛貽誤地方夙夜戰兢罔知所措幸藩司陳寳箴相繼到任臣與該藩司昔年同官浙省彼此相信有素凡地方一切利弊知無不言言無不盡半年以來通省屬吏中有深知自勉者亦有頗知自危者察看情形吏治可期漸有起色惟貪劣素著之員若不擇尤叅劾示懲仍恐不足以資激勸兹據陳寳箴會同臬司朱靖旬查訪明確密詳請奏前來臣逐一詳加查核准補易州直隷州知州宫昱貪鄙狡詐巧於鑽營滄州知州袁遂貪黷病民怨聲載道開州知州周家鼎貪狠詐戾不恤民隱樂亭縣知縣張鶴齡粗鄙嗜利不洽輿情昌黎縣知縣丁予懃庸懦無能信任丁役候補知縣龎德澐貪鄙惡劣行同無賴臣嘗悉心考察大約直隷州縣積弊最甚者厥有兩端一曰借差勒派一曰藉案　　以上六員該司等旣各查有實在劣跡臣亦覆查無異相應據實糾叅請旨將宫昱袁遂周家鼎張鶴齡龎德澐五員一倂卽行　　其丁予懃一員係正途出身文理尚優請以教職歸部赴選此外查有庸劣不職之員再行隨時叅劾以期仰副朝廷澄叙官方至意所遺樂亭昌黎知縣兩缺係屬選缺直省現有應補人員應請留歸外補所有查明貪劣各員據實叅泰緣由是否有當理合恭摺密陳伏乞皇上聖鑒訓示謹奏奉硃批另有旨欽此○○頭品頂戴河南巡撫臣劉樹堂跪奏爲遵將光緒二十一年春季分豫省委署知縣員缺照章彚報仰祈聖鑒事竊准部咨各省委署知縣每屆三月彚報一次等因查　省委署章程知縣要缺酌量揀委若遇選缺先酌委正途外奬一人次酌委勞積外奬一人次酌委試用外奬一人再委正途正署一人勞績正署一人試用正署一人各歸各班以三缺爲一輪按出缺先後輪流委署並因候補同知通判知州均係缺少人多本項之缺輪委無期各准各班揷委知縣員缺若知縣正署到班適遇叅撤之缺應在本班人員内酌量揀委以期得人如遇同通知州揷委到班亦於同通知州班内揀員揷委倘不得人另揀實任人員調署卽以同通知州遞署所遺之缺俟續有缺出仍補委同通知州一人歴經奏明循辦在案兹據布政使額勒精額將光緒二十一年春季分委署知縣員缺造具淸册聲明並無越次攙委詳報前來臣覆查無異除册咨部外相應恭摺具陳伏乞皇上聖鑒謹奏奉硃批吏部知道欽此○○頭品頂戴浙江巡撫臣廖壽豐跪奏爲革員潛逃回籍查明業經病故恭摺仰祈聖鑒事竊准軍機大臣字寄光緒二十一年三月十七日奉上諭據盛京將軍裕祿奏復州知州金兆壎因案撤省查辦正當軍務之際輒畏懼遠離潛回浙江山隂縣原籍請旨革職拿辦等語本日業經明降諭旨將該員卽行革職著廖壽豐飭令該管地方官嚴密查拿解赴奉天歸案審辦將此由四百里諭令知之欽此遵旨寄信到臣遵卽密飭拿解歸案審辦去後旋據山隂縣知縣唐煦春詳覆奉天革職金兆壎於上年冬季瘋癱回籍在該縣所屬陽嘉龍地方附居親戚家中旋移居張家顚西漊已於本年三月初七日因病身故等情臣恐有未實復經批司飭委候補同知沈淮桂會縣密往張家巓查得該革員妻妾賃居張姓房屋停有金兆壎遺櫬一具卽傳其妻壽氏妾呂氏並里鄰親族逐加查訊據稱金兆壎因患瘋癱回籍就醫於光緒二十年十月間到上海十二月二十六日至原籍陽嘉龍地方依住親戚王阿八家二十一年三月移居張家巓西漊張姓房屋其時病已垂危旋於初七日身故僅遺幼孩尚在襁褓别無嫡屬等語再三研詰矢口不移金兆壎實係病故並無揑飾情弊取具鄰里親族供結禀由署藩司聶緝槼兼署臬司鄭嵩齡會詳請奏前來臣查該員金兆壎係奉旨飭拿官犯恐其或有畏罪隱匿情弊當經兩次飭委地方印委各員嚴密拿解兹據查明該革員確係因病身故屬實應請免予置議除將供結咨送盛京將軍並咨部查照外理合恭摺具陳伏乞皇上聖鑒謹奏奉硃批知道了欽此○○廖壽豐片再臣准提督臣張其光咨元凱輪船前由閩廠造成調派浙洋巡緝已閱二十餘年其間雖經修理奈船身本係木質外加銅板年久均多拆脫機器寛鬆鍋爐滲漏内外灰縫亦皆鬆裂每行數點鐘時卽至漏水尺餘不能涉遠必須大加修整等情當經飭令傳匠估修至少非四五萬金不辦臣以該輪質本不堅卽使從新修理恐亦難資經久况浙洋岔嶼叢雜深淺不一該輪吃水較深濱海港難於行駛當經電商閩浙督臣議將該輪變價另購淺水兵輪分道配緝較爲靈便往復籌酌意見相同查有候補叅將吳杰辦事核實臣卽飭將該輪駕赴滬厰勘估約值萬金合修費倂計可購淺水輪船三艘卽以元凱月支薪糧分給三輪作爲常年經費如此一轉移間欵項不致虛糜巡緝可期得力除俟該叅將估變另購到日飭將船身馬力丈尺價值銀兩分晰開報遵章奏咨立案外理合會同閩浙總督臣邊寳泉附片具陳伏乞聖鑒謹奏奉硃批該部知道欽此○○福州將軍兼管閩海關稅務奴才慶裕跪奏爲恊濟熱河餉銀遵旨另行設法抽撥恭摺仰祈聖鑒事竊奴才於本年四月二十八日具奏酌抽恊濟熱河餉銀一摺欽奉諭旨戸部議奏欽此七月初二日接奉部覆以甘肅新餉一欵係由臣部覈計該省實需餉數奏明指撥出使經費一欵係專欵提存江蘇藩庫以備出使各項要需均係必不可少之項未便輕議改撥應令該將軍卽在該關别項欵内另行設法抽撥銀四萬兩匯解熱河備用至所請由該關應解福建稅厘局銀四十萬兩内抽撥銀一萬兩應解福建船政四成經費銀二十四萬兩内抽撥銀一萬兩是否可以抽撥之處應令該將軍會同閩浙總督酌量辦理等因於閏五月初九日具奏奉旨依議欽此咨行到閩奴才查前請抽撥熱河餉銀摺内因有閩省厘局一萬兩船政經費銀一萬兩於未經具奏之先已面與閩浙總督邊寳泉熟商該督臣深知熱河爲畿輔門戸最關緊要據云所抽無多卽可照議辦理其餘抽撥甘肅新餉出使外洋經費兩欵旣經戸部議以未便改撥自應遵照部議另行籌欵查閩關洋藥稅每年徵不足解不能籌撥惟六成洋稅項下尚可設法通挪擬每年由六成洋稅項下籌撥銀四萬兩作爲熱河恊餉以濟要需設解不足額由部查取職名照貽誤京餉例議處如蒙恩准再由奴才咨商熱河都統練兵應需若干津貼應需若干嚴定章程另行會同奏明請旨辦理所有遵旨改籌熱河餉銀緣由謹恭摺覆奏伏乞皇上聖鑒訓示遵行謹奏奉硃批戸部議奏欽此○○劉坤一片再臣於前月二十七日欽奉電旨再賞假一個月等因扣至本月二十七日期滿此一月内日進湯藥病勢雖减仍未全瘳緣臣自上年冬月北上沿途雨雪感受嚴寒其積之也深故發之也猛兼以沈綿日久元氣大虧暮齒衰年實難支拄現在精神委頓不能用心言語稍多卽汗出如瀋合無仰懇天恩再賞假一個月俾得安心調理出自逾格鴻慈謹附片陳明伏乞聖鑒訓示謹奏奉硃批著再賞假一個月欽此○○欽差大臣兩江總督臣劉坤一跪奏爲各營捐助賑銀謹繕淸單恭摺仰祈聖鑒事竊上年奉直兩省同遭水患災情甚重飢民蕩析離居扶老携幼流離滿路本年春夏間自錦至蘆台道殣相望雖官賑義贓並舉兼施而欵少人多仍難周遍慘苦之狀觸目傷心當經臣飭支應局撥銀二千兩並自捐銀一千兩交義賑局紳董放賑各防營統領營哨等官及兵勇等惻然動念計先後湊捐賑銀二萬二千三百八十四兩有奇歸入義賑散放各兵勇固屬好義可嘉亦由各統領等相率倡捐善念所感雖據稱不敢邀奬未便壅於上聞除未經報明銀數各營俟飭營務處查明補報外謹繕淸單恭摺具陳伏乞皇上聖鑒謹奏奉硃批戸部議奏單倂發欽此 
 
