# 1893 - 71 - 4907147

 

Page 1

 
 
[新印咸豐朝續東華錄告成] [  圖書集成局啓]  
　　九朝東華錄恭紀歴聖成憲原原本本洽見殫聞本局會取而印之早巳寰海風行爭先快覩矣茲又有咸豐朝續錄備紀征尉緒　　與泰西　國通商互市事宜尤爲賅括詳明足責稽考返用鉛板排就印以雪白連四紙校讎裝釘罔不精良刻巳告成分爲一十六冊外加紅本夾　　部屬洋兩元五角欲悉我　朝常故者請臨申報館帳房及各處申昌書室購取可也 
[新印通商約章纂要告成] [  圖書集成局代啓]  
　　是書將道光季年通商而後與各國所定約章及交涉成案剛繁就簡别類分門羅羅清疎有條不紊誠講求洋務者不可不讀之書也茲巳由本局印成分裝四册每部碼洋八角諸君子有以先覩爲快者請移玉棋盤街平和里黄熙記及各書坊購取可也 
[讀黄大令告示書後]  
　　州縣爲親民之官封疆大吏將欲整頓吏治挽回風俗必自愼選州縣始正途人員到省伊始必使赴發審局學習例　試用人員則察看其才力考騐其胸襟遲之又久始以民社委之及其剖符綰綬出宰花封又必時時考覈每屆三年大計賢能者登之薦牘貪墨者列入彈章凡所以奬勸而懲創之者其意不可謂不切其法不可謂不嚴彼身爲州縣者苟能以大憲之心爲心無時無地不以安民勵俗爲務清白之心甫萌於爾室循良之譽卽起於鄉閣安見戯黄召杜不可復見於今日哉而無如今之爲州縣者率皆舍此而别有所騖或以明察自矜鍛鍊以爲工羅致以爲巧　文刻法以爲能嫉之過嚴操之過激自以爲明鏡當空物無不照而不知剥喪元氣正不少也或以諳練見長案讀必迅結糧賦必早完辦差應役必無貽誤非不足以邀憲眷而膺上考然試問四境之内田疇闢乎人民安乎善者勸而不肖者革乎恐亦茫然無以對也或以風雅自命雅歌投壼絃詩讀畫奏新聲於菊部聚墨客於衙齋韻事韻人非不足以矯異流俗照耀一時然以幕友爲心腹以閽人爲爪牙以差捕爲耳目苛索擾累害不勝窮堂上之雅奏未終境内之怨聲已作矣凡若此者名爲治民適所以蠧民計典縱能倖免清議實有難寛夫治民之道無他亦曰興利除害而已矣苟有一利之未興一害之未除不可謂之治然大害不除欲興大利其道無由則除害自較興利爲尤急昔卜式輸粟佐官武帝拜以爲郎式不受帝曰吾有羊上林中使子牧之歳餘羊肥美帝見而善之式曰非獨羊也治民亦猶是也以時起居惡者輙屏去毋令敗羣帝乃拜爲緱氏令又遷爲成皋令民皆便之式雖以商賈起家然其所言實有至理固凡爲州縣者所不可不知也上海本彈丸一邑耳自海禁大開歐美諸洲人以經商爲事者航海東來築通衢建廣厦奇貨山　列肆雲連而五方之人亦各蜂屯蟻聚於其中品類雜則釁隙易生奸宄多則稽查不易命盜諸案每月必有數起此爲他處之所無誠哉其爲繁劇難治也旣有繁劇之邑必賴有理繁治劇之才始能坐鎭雍容燭照於先幾指揮於臨事昔陸春江大令攝縣篆時善政及人流風未泯今雖時過境遷滬人士猶嘖嘖稱道不去口蓋其惠澤之漸被者遠矣其尤著人口者厥有二事一爲虹口捉賭虹口賭檯分新舊名目楊漾蒂固神通旣廣消息尤靈雖以包探偵察之嚴巡捕查拿之力終不能一鼓成擒大加懲創陸大令則不動聲色出其不意攻其無備直搗巢穴如飛將軍從天而下遂使多年漏綢之渠　俯首帖耳甘心受縳此其才智誠有大過人者一爲法捕毆擊華人之案此案曲直是非當時早有公論無待贅言陸大令獨能據理以爭侃侃而談絶無畏葸模棱之見雖以交卸在卽未能大展厥志然其正直之詞嚴毅之氣已令聞者爲之心折蓋謂陸大令若不遽去其所慷慨力爭者必更足以大慰人望嗚呼大令果何施而得此於民歟溯犬令在江寗素以循良稱及攝篆滬江甫下車訪知邑中利弊揚示通衢予以自新寛其旣往詞氣動勤懇懇宛似家人父子之相告語令人讀其示而想見殷殷圖治之意厥後果大展經綸使聞所聞而來者皆得見所見而去夫乃知循良之自有眞而非風塵俗吏以文誥爲粉飾者所可幾其萬一也今讀黄愛棠大令揭欵嚴禁一示又不覺怦然有動於中示中所言大小流氓搶孀逼嫁以及臺基蟻媒拐販賭博皆能切中時弊然而言之匪艱行之惟艱誠使不憚勤勞不避嫌怨將剴切曉諭諸端有犯必懲無奸不燭不僅以空文了事不使陸大令得以專美於前豈非滬濵人士之厚幸也哉 
[英電譯登]  
　　華本月二十六日英京倫敦發來電信云邇日中國駐紥巴馬境上各營厲甲峙芻大有交戰之意是以俄國亦火速添調大軍究竟如何非外人所能逆料也 
[京師火警]  
　　楊梅竹斜街鴻豐錢鋪西鄰某歇車店草料堆積高與垣齊正月十二夜時交三鼓忽然火起於空屋中轉瞬間列燄騰空冐穿屋頂炎炎直上光燭雲霄掌櫃某甲急喚令本街更夫鳴鑼報警各水局舁水龍齊集或拆斷火道或汲水狂噴越時火勢漸衰計焚去儲草之空屋兩椽幸驘馬相隔甚遥未致傷斃○是夜三鼓後東安門堂子胡同某車草匍亦以失於防範遺火乾草堆中光焰騰空延燒房舍大金吾三堂憲及翼尉廳官等一聞紅籌馳報先後齊集督率技勇兵竭力撲救得免延燒左右鄰祗焚去鋪内房屋四椽○宣武門大街車子營某席鋪堆存葦席爲數甚多十五良宵更籌初報不知何處燃放爆竹餘火墮落席堆中以致紅燄騰騰登時然著延燒房屋遽化刼灰掌櫃者見視融氏大展威風驚惶萬狀亟喚同徒夥鄰舍紛紛拆斷火道取水澆之旣而警鑼亂鳴各水局中人急舁水龍激射火卽漸熄得免殃及池魚○正陽門外觀音寺街和茂醬園堆有鑤花以供炊爨之用十六夜初更時節忽然失火以致焚燒時適風利於刀助之爲虐以致漫天匝地烈燄飛揚徒夥人等赶急取水以澆各巷更鑼鏜鏜報警迨夫汲桶馳至早已火滅烟消數日之間而火患竟多至若此居家店鋪可不加意愼防耶 
[烈女殉夫]  
　　羅定州人黄某在省經商歴有年所其女年已二八上年許字西門外林某爲室于歸之後孝順翁姑和睦妯娌人無間言而於夫婦一倫尤得如賓之義客臘林某因患痘症中道云殂父母翁姑憐女年少觀令改適女佯諾之而不知其殉夫之志早已盟諸五内不興古井之波欲化望夫之石至前夜竟以一縷青絲自縊於房翌日蚤起家人始覺急爲解救已無及矣從容就義視死如歸此誠難能而可貴者矣錄之以備輶軒之採 
[賭館被刦]  
　　粤垣十八鋪有翻攤賭館一處係某殿撰昆季所開人咸呼之爲狀元館十六日午後博徒齊集賭興方豪有緑林客厠足其中見白金纍纍不覺饒涎欲滴突出洋槍向衆指嚇盡掠所有而去賭徒糾率黨羽持械往 
 
 

Page 2

 
 
追槍彈横飛如臨大敵適有某紳肩輿過此彈子飛入輿中某紳幸未受傷然亦吃驚不淺某紳大怒楊言禀官查封後藉孔方兄力再三調處某紳轉怒爲喜其事遂寢 
[嚴辦賭棍]  
　　賭棍魯天鏞冐認職官設局行騙無惡不作去臘經番禺縣李子華大令訪拿到案從嚴訊究兹聞魯巳供認大令遂照賭棍例詳請將魯徒三千里以正其罪至冐認職官一節法外施仁不予深究其平日黨羽尚有十餘人經大令簽差按名拿辦說者謂大令此舉誠得除惡務盡之意造福於民豈淺鮮哉 
[彝陵燈景]  
　　武昌府屬之商於宜昌者集貲建一公所名曰鄂城書院所以敦梓誼訂蘭交也舊歳早向同鄉諸鋪户醵錢以備新年迎賽龍燈之用至初八日燈已製就適滕六君偕蜚廉氏封家姨結隊而來欲於星橋火樹間一覽大千春色以致道途泥滑不克游行十三晚桂府仙人排雲而出一輪朗照明如爛銀會中人遂逸興遄飛豪情飇舉燭龍萬道蟠舞通衢南國佳人西園公子彼乘廣柳此躍連錢紅橋紫陌之間悉是衣香扇影誠哉良辰美景樂事賞心也南門外午字圑居民亦捐錢紥就龍燈擇吉十四日迎賽鑼鼓鞭爆熱鬧喧闐賽至三日卽付爐中焚化意者其爲點睛飛去之佳兆歟 
[宜昌雜志]  
　　某日宜昌南門外有某甲者招同朋侣在家壓單雙點賭錢羣聚喧囂聲聞於外事爲查街委員盛君所悉率同差役入内衆人四散奔逃有脫履者有落帽者紛紛擾擾棼如亂絲自此各鋪咸有戒心不敢公然聚賭矣○署宜昌鎭蔣鎭軍於正月十二日午後乘招商局江通輪船往漢口城内外各營兵勇咸列隊江于恭送○前歳各教堂被哥匪毁壞後法國教士卽於去歳重建天主聖母兩堂刻將落成依舊輝煌璀璨美國教堂之被燬者亦於新年雇匠氏破土動工英國敦教士所住之堂業將改造惟丁教士住屋則尚未興工云 
[南浦朝雲]  
　　九江訪事人云署九江後營遊擊邱雨亭游戎於新正初七日附某輪船赴金陵叩賀劉制軍新禧二十一日乘招商局江裕輪船回九江標下中軍楊守戎城守營熊守戎督率弁兵至江千迎迓○本月十六夜都天巷人吕澤蘭篝燈枯坐忽聞門外有呱呱聲異而視之則地下遺一歳餘之小孩眉目清揚嬰伊可愛乃抱回撫養招其父母領歸遲至於今無人來認遂抱至德化縣據情禀報羅少垣明府飭雇乳媪暫爲保抱再行核奪○西門外正街胡萬茂錢店係安徽徽州人胡某所開料理旗槍生涯不惡客歳胡忽棄世子若夥皆有劉盤龍癖新年無事圑聚賭錢五木無靈店貲輸盡乃乘更深夜靜濳附某輪船脫逃被欠之家同聲詬詈至二十日大碼頭恒有錢莊亦歇業而遁○正街匯隆錢莊後楊義和茶箱店樓房高矗無異古之齊雲摘星本月十九日八點鐘時忽有斷瓦零磚從容而墮適中某學徒頭上血流如注痛極昏沈幸卽延醫治之得無妨碍○本月二十日上午八點鐘時有某甲者狐裘黄黄大摇大擺行至李三和帽店前大有天外昂頭之概適一鄉人挑糞而過悮行碰撞糞潑於身醬色寗綢袍幾與杏子花紗無異不覺勃然大怒扭鄉人髮辫而痛毆之鄉人哀懇再三甲復勒令將衣上穢物䑛盡鄉人叩頭若崩角代爲拂拭甲始悻悻而去行數武猶回頭罵瞎眼畜生 
[禾中瑣紀]  
　　平湖縣監犯病斃禀請宗太守派委鄰封相騐旋由太守委嘉興縣金邑尊往騐金邑尊奉委後卽於是夜登舟二十一日午前已抵平湖經該縣差役人等迎接入署設案檢騐果係病斃並無别情邑尊遂塡明屍格飭卽收殮發封乘坐原舟於傍晚回郡聞該犯係去年緝獲之海盜也○新塍鎭北栅外有一男屍由他處氽來善堂騐有傷痕囑地保投縣禀報劉邑尊於廿一日帶同刑仵書差乘舟往騐果有刀傷兩處其人年約三十餘並無屍親認領邑尊飭令棺殮並飭差捕緝兇究辦 
[靈櫬過揚]  
　　前江漢關道孔觀察慶輔於客臘仙逝本報早經登紀兹由其公子雇備江船扶柩回籍於本月廿一日下午駛抵維揚並不停泊直向袁浦進發聞俟抵袁浦後舍舟登陸由王家營雇車回山東珂里 
[巧騙]  
　　泰興縣歸揚州府管轄百雉嵯峨頗據一方形勝城内有某烟店爲邑人某姓所開某姓素以貲財雄視一時有陶朱猗頓之目闤闠中人咸樂與之訂交以不獲攀龍附鳳爲恥去臘初旬有似顯宦模樣者屢過其門輙徘徊不忍去躊躇瞻顧如有所思店中人以爲疑未遑詰問亦姑置之忽一日顯宦乘肩輿至遣僕投刺欲謁主人細審邦族素無一面緣辭不肯見顯宦固請不已主人乃整衣冠延客入坐叩其來意顯宦言東魯爲父母之邦祗以簪纓繫念遠涉重洋採風異域瓜期旣屆蒙保道員繼在滇南採銅捧檄長征涓埃未報今因回籍省親之便順道訪友停車貴邑區區寸衷願曰於長者之前請屏左右使得畢其詞主人因叱左右退顯宦乃言曰僕精於礦務某晚經過寶號見房屋四圍有金銀氣必有礦苗在此願得一騐有無主人茫然因問騐之之去顯宦言主人如有意可於夜間相見並囑勿洩語畢怱怱徑去是夜顯宦屏退輿從孑身徒步復見主人主人延入密室商量已定乃持畚鍾一具持燭至後進貨棧墻下逐一掘騐察土之色辨土之味經數處忽作驚喜狀曰得之矣是爲銀苗此殆天所以賜足下也主人猶未深信次日顯宦持欒水一大瓶至復至向所謂銀苗處取土若干將藥水傾入命主人熾炭於鑪取泥鎔之少頃見土中流出者皆朱提也權之得六十餘兩主人喜躍欲狂以爲所言不謬欵以盛饌媚以甘言問此種藥水是何名目此礦可得銀幾何顯宦怱作吝色謂此事當禀官辨理何得據爲私有主人謂若報官則利於公而不利於私孰若我二人均分之爲得計乎顯宦言我望夜來之氣當有銀二十餘萬兩但樂水貲本亦需數千兩售藥水者近有兩處一爲上海一爲金陵上海貿易不易若向多購恐啓猜疑惟金陵某藥局與我相稔熟前次赴滇曾在該局購辦今若託名礦務局需用當無妨礙主人大喜待之如上濱榻下陳蕃樽開北海兩情歡洽膠漆不足噲也年關已過歳琯方新主人遂於正月初八日携銀二千兩相率附輪至金陵至大街某藥局購買藥水見局中藥瓶纍纍上貼煉五金藥水字樣店面雖不甚輝煌店中人談吐却極豪邁不露小家氣二千兩交易若不在意中者事畢疾趨下關附輪東下及船過鎭江忽失顯宦主僕瞬在猶冀回家可以一試强自寛慰及回卸裝急將所購藥水如法潑入土中鎔以爐火但覺烟焰迷漫臭味觸鼻並不見白銀流出至此方知被騙復附輪至金陵至藥局索償則見雙扉緊閉寂無人聲問之房主則云賣藥水人於去臘二十四日暫租此房一月先交租銀新年以來無人過問渠等已往别處售賣矣主人聞其言足趦趄而不行情抑鬱而誰語惟搔首問天長吁短歎而已 
[大閙茶寮]  
　　金陵武生劉某舍其彎兩石弓之手叚酷慕盧仝陸羽風流築室花雨岡樓開設茶寮額標萬全二字新春時節風日清和游人多躡屐陟岡巔拾五色鵝卵石夕陽西墜渴吻難消必小坐寮中清談啜茗以故座上之濱恒滿時聞石鼎中作蚓號聲某營哨官相距匪遥昕夕往來無間風雨每遇阮囊羞澀卽囑登帳目俟關得口分再解杖頭積累日深遂成鉅欵雖年關緊逼屢索之仍未償也一日哨官之子携俊侣品碧蘿春勝概豪情不可一世劉見其舉上闊綽思有以挫辱之面索乃父舊逋且復刺以冷語哨官子怒不可遏唇鎗舌劍互逞詞鋒旣而揎袂直前忿然曰喒老子素號萬人敵今當與爾一角雌雄有畏葸者當以婦人服來見劉亦以赳赳自命者摩拳擦掌甘以性命相拚喧嚷之聲無殊牛鬥門外觀者密若堵牆哨官子見本營有人可以助戰遂指揮黨類摔其器皿毁其巢穴瞥眼間琉璃燈粉定椀紛紛玉碎無復瓦全後經多人勸以好言始戟手大駡而散散後劉目覩諸物摧殘狼藉不覽悲從中來徧謁屆鄰訴以顚末然後奔赴江寧縣署擊鼓鳴寃差役勸其暫息雷霆姑候息事者出爲排解如竟置之不理則借重琴堂之法未爲遲也劉唯唯未誠果能消雀鼠之爭否 
 
 

Page 3

 
 
[殺風景]  
　　蕪湖勝鳳戲園自入新春座客常滿梨園子弟意興飛揚醵資製就龍燈游行各處藉以點綴燈市歌舞舁平十四夜迎賽時惟見萬朶彩雲中有鱗之而者夭矯盤旋出没隱現幾不辨葉公所好者爲假爲眞龍後隨一採蓮船錦纜烏篷玲瓏工緻船中坐一好女子年可十六七畫眉掠鬢淺笑輕顰時時探首茜紗窓微露桃花雙靨一時狂蜂浪蝶爭相擠近舷邊冀得於銀花火樹間一覩玉人丰韻有識者曰此害妙伶柴金鳳蓋弁而釵者也於是觀者愈多衞洗馬丰姿幾致被人看殺突一武生從人叢中擠入撑開兩臂無殊倒海排山笑謂之曰卿旣具此搓酥滴粉之姿亦能輕啓朱脣使小生魂清心醉乎金鳳覥然曰兒昨晚稍受露凉以致歌喉澀滯郎君如不嫌陋質欲聽嬌歌請俟月圓如餅時管教檀板紅牙低唱揚柳岸曉風殘月也武生勃然大怒曰小么兒稍具姿容便爾裝模作樣直須以粗毛拳敬之看汝雞助戔戔能否消受金鳳亦色爲之變柳眉花貌頓變而爲羅刹樂义詈之曰何物風狂兒平白地將人作踐會當焚棄巾幗重現須麋看汝尚能於歌舞塲中再試斫柳摧花手叚乎於是賽者皆從而和之喧閙聲幾如鼎沸武生知事不妙飛步奔回金鳳怨忿交加紅霞滿頰揮令從者赶上將燈抛入其家聲稱今晚且寄一宵明日再來領取武生自知出言粗鹵以致得罪名花深恐諸子弟相率而來興師問罪乃倩執友向金鳳婉勸願餽盛筵一席并備香燭鞭爆向老郎神泥首負荆翌宵燈遂復賽雲階月地依然樺燭齊明惟金鳳則不肯上妝紅蕖碧藕之中無復有傅粉簪花者蘭槳劃波與錦鴛妬艷矣 
[羊石新談]  
　　廣雅書局爲南園故址樓臺近水花木逢春局面之堂皇鋪陳之華麗幾無出其右者自元旦起至上元止文武各官在此圑拜宴會者幾無虛日冠裳薈萃水陸雜陳門外車馬如雲幾無容足之地每至銅龍漏轉各官命駕言歸昇平樂事可見一斑○廣西巡撫張丹叔中丞入都陛見已將行程次第登報中丞擬先赴穗垣小作勾留然後乘輪北上粤東大憲特派官輪兩艘駛往梧州迎接並由兩首縣飭差將星華館鋪設齊備以便襜帷暫駐○十三日剛大中丞差官由京回省有御賜福字一幅是日適值衙叅之期司道以下各官齊集鈴轅聞此喜信爭先叩賀中丞謙抑逾恒一概辭謝擇吉於十五日敬謹懸掛以誌恩榮○候補縣某大令素以賢能稱去臘聞大憲擬委署番禺縣篆務大令喜形於色遂將到任事宜預爲部署幕友家丁亦皆延定詎料守候多時好音頓杳一番歡喜不啻東風吹水起滅無端旁觀咸爲之歎惜而大令亦忽忽如有所失噫嘻宦海茫茫幾同夢轍閒員之望差委與秀才之望中式又何以異乎○十三日有某甲由香港來甫登岸有匪徒數人在後相隨行至靖遠街將甲推倒在地奪取衣服銀兩而去甲寡不敵衆無奈之何惟徒呼荷荷而已○有某甲年近而立衣服麗都十四日在河南海幢寺遊覽行至頭門猝然暈倒見者近前撫視則已身冷如冰魂歸地府矣旋經其親屬尋認棺殮而去朝露易晞浮生若夢能不黯然 
[滬上官塲紀事]  
　　新　簡江南鹽巡道胡觀察家楨兩江營務處候補道曾觀察廣照由白下乘登瀛洲兵船來滬上海縣署辦差家丁及執事人等先期在碼頭伺候及舟抵小東門金利源碼頭道營廳及印委各員均往迎迓胡觀察接見之下卽入英大馬路抛球塲左近公館午後乘輿入城向文武各衙門答拜禮也○昨日縣署探悉常鎭道黄觀察將次由天津南下因飭辦差人等預備供張 
[祀事孔明]  
　　昨日蘇松太兵備道聶仲芳觀察牌示二月初三日率同屬員祭文昌廟初四日祭至聖先師廟縣署遂發出諭單飭差預備應用之物並祭牛二頭 
[春江花月志]  
　　紹興人胡某在滬城三牌樓開設煤炭店其妻某氏忽於前晚患病延醫診治藥石無靈延至次晨溘然而斃蓋時疫也○前日大東門外楊瑞太土行夥某甲收得洋銀二十九元歸途行至荷花池忽被剪綹賊竊夫迨知覺已莫可追尋矣○有莊阿狗者賃得南市吳家弄周姓之屋開設烟寮歴年虧欠租金饜索無著遂告知地甲意欲扭局控追旋經地甲調停令莊移至他處○滬城某嫁妝店小主人某用被牌九司務某乙所哄致輸去洋銀若干翌晨知堕其計中向之理論此已列入報章矣兹悉乙名明章前日甲邀同某丙等人擁至小東門某烟館互評曲直唇槍舌劍聲勢洶洶旣而兩造復至某茶肆啜茗明章知事不妙願交出所騙洋銀並餽酒殽一席丙等初尚不允旋經旁人再三解勸始首肯而回 
[會審案略]  
　　葡萄牙商人魯司投該管領事署控稱曾由粤人陳春生介紹氶遠租得合德堂之地一畝一分四厘八毫計洋銀一千二百七十元執有田單轉換道契及由道憲委員丈量一過查閱田單則係鄉民宅基顯係陳將無用之田單播弄請爲傳究總領事華得師君據情照會英讞員蔡太守太守卽飭差傳陳訂於昨日下午三點鐘時與葡署譯員畢禮納君會訊旣升座魯司申訴前情陳供稱合德堂係同鄉婦人龔陳氏施二姑所立昔年購得上海人錢王氏之地一畝九分五厘三毫執有田單三紙今由襲陳氏分出一畝一分四厘八毫租與魯司初不知田單錯悮今旣被控特約同龔陳氏施二姑投案備質龔陳氏施二姑同供稱前向錢王氏買地憑陳介紹二十五保頭圖地保胡全全亦在塲立據蓋印交下田單小婦人等皆不識字現在仍由陳經手永遠租與魯司不知如何田單不合錢王氏投案遞禀聲稱祖遺地基憑陳說合售與合德堂起建經堂計地一畝九分五厘三毫每畝洋銀四百五十元當成交時付與田單六紙憑伊等揀去三紙後地保周關寶言田單有悮小婦人卽據實告陳而前途堅不肯掉換且言龔陳氏等已將田單在上海縣過户完稅用去洋銀五十餘元須由小婦人償還小婦人無力照償且知合德堂已將一畝有奇轉售與魯司得洋銀一千二百七十元小婦人每畝祗得四百五十元如何尚須償費陳又言此乃伊等贏餘不能與較竟欲將小婦人肆毆現願換正田單尚祈鑒宥周保禀稱此事由前充地保之某姓經手後龔陳氏等欲將田單抵押有人來問始知差悮卽關照錢王氏一再向陳商議陳置之不睬訊至此兩造各將田單賣契及永遠出租據呈閱太守向陳詰問一味支吾因謂爾旣爲經手買賣之原中爲何不能供明確實情形實屬糊塗之極又問錢王氏曰爾卽能將田單換正乎答稱尚存田單三紙已抵與親戚曾向商懇約下月初一日可呈案掉換太守操粤語詳問陳及龔陳氏旋諭錢王氏曰爾先賣一畞太分五厘三毫與合德堂如何悮將二畞八厘之田單交付姑准限期換正惟須換立賣契至過户完稅之費理合歸龔陳氏等均派不得再向錢王氏饒舌畢繙譯官深以爲然案遂結　　 
[援例判笞]  
　　細崽陳阿瑞與方阿榮等同在法界某龜所設花烟館狎游恃衆行兇致方被擊毁牙齒旣赴法公堂控訴葛同轉著押候訊懲以上各情巳登前報昨晨捕頭令將陳方及王寶卿解案見証人嚴洪祺亦投案候質同轉訊究之餘嚴供稱本月十九晚十點鐘時小的行經治下帶鈎橋畔見方陳等在彼打架向之排解亦被兇毆問爾可知打架人之名姓否答稱不知同轉問陳曰爾前日所開名單有阿尺小廣東阿金春發等人從何知悉供稱小的由嚴告訴問嚴曰爾當時見兩造有若干人供稱小的見此黨多於彼黨問因何打架陳供稱十七晚小的行至帶鈎橋堍突被方等多人毆擊方供稱小的先在彼處陳貿貿然來出言不遜詈小的爲烏龜又澡西語百般辱駡旋有手盤鐵彈脚穿快靴之數十人扭小的痛抶之兩日之間被毆至三次包探王榮培禀稱查得十七晚打架時陳稍受虧次日有西國庖人某甲出爲勸解事已寢矣陳又邀集多人前世向方尋爨以致扭入捕房同轉問王曰爾究竟因何與伊等毆擊供稱小的於二十一日之晚由英租界春申樓飽餐而出行至是處見方被陳所擊滿口血痕不忍坐視向之排解卽有巡迎到來將伊等一併拘去次日包探訪知小的助之打架故又拘送來案玉探禀稱王實由陳指拿管押同轉謂陳曰例載毆鬥時擊落人之牙齒罪應杖二百爾知之否隨商諸魯繙譯官判令將陳照例笞二百板再加八十板以爲行 
 
 

Page 4

 
 
兇者儆方雖受傷不應與陳打架判令照鬥毆例笞責八十板嚴王從寛免辦 
[鳴寃被逐]  
　　江北鞔工蔡文奎僑居南市南碼頭平安街昨晨往附近某茶肆品茗忽有同鄉人羅某與之絮語俄卽互相毆擊旁人爲之排解始各散歸有頃蔡忽稱互扭之時被羅攫去鷹銀四餅遂至縣署擊鼓鳴寃值日差聞聲到來向之詢問蔡稱去年有王姓糾合一會羅亦在會中近日摇骰得彩理合收錢羅忽硬借洋銀四圓設詞拒之竟被行兇攫去向索不睬是以來案控陳值日差據實廪明旋奉内諭飭卽驅出署　 
[上海巡局瑣案]  
　　前晚南市大昌布莊被賊毁門行竊失去稀布二十六匹錢八千文洋布一匹及水烟袋等物次晨始行覺察卽投十六鋪保甲南局禀報局員鍾偉臣二尹立提更夫栅夫及汛捕至案略加詰究飭將更栅夫各笞責三百板汛捕笞責一百板限三日内破案○王子才送短交漕米之金路卿至十六鋪巡防南局請訊局員鍾二尹研訊之下著金赶緊理處旋有葉友梅者投局籲恩將金保出二尹准之 
[英界公堂瑣案]  
　　宋士祥訴稱陳阿榮等無端詈小的爲洋行小鬼與論被毆甚致撕破衣服陳所供一味支吾某號巡捕禀稱陳是流氓請爲嚴辦蔡太守判令笞責一百板押候備文遞解回籍○包探李錦堂禀稱小的見金阿玉在某處設摳擲骰是以拿案請懲金供稱小的小本營生偶然擲骰以後不敢再犯矣蔡太守判令管押一禮拜賭具存候毁去○包探黄四福禀稱積竊王介忠曾一再送請大老爺訊懲遞籍後又竊取某鄉府家土布今得小的拿獲送請發落王不敢狡廣俯首求恩蔡太守判令笞責一百五十板押候仍遞解回籍贓存捕房以待失主認領○一大馬車行主某甲訴稱行中失去馬車燈一對值洋銀五元現在莊紀生家尋見是以將莊交捕送案莊供稱小的以挑擔收買舊貨爲生此燈在法租界買下實不知是竊贓蔡太守判令管押兩禮拜贓給失主領去○天福戲園管門華捕禀稱曹士卿硬闖入園阻止不依反遭毆擊曹供稱小的欲尋園主人並非觀劇蔡太守判罰洋銀二元悉數充某處西醫院經費○三百三十號華捕禀稱李侯仁醉眼麻茶沿途滋閙是以拘送案下李供稱偶然縱酒以致糊塗如荷恩寛當永不與麴生爲友矣蔡太守判罰洋銀三元悉數充某處西醫院經費○昨晨東洋車夫張阿紀訴稱昨夜十二點鐘時小的行至泥城外斜橋突被某西捕兇毆以致跌傷右足叩請伸寃蔡太守略詰情由飭送仁濟醫院醫治一面飭知捕頭查明候核 
[法界公堂瑣案]  
　　通事禀稱何錫照陳夏生蔡瑞木下阿松龔瑞寶等人在小東門外某粥店樓上深夜賭錢經巡捕拿獲送案葛同轉訊究之下何錫照等同供稱小的皆以操舟爲業夜深不及登舟是以在彼挖花及义麻雀並無銀錢輸贏蔡供稱小的向在協成祥烟館值堂晚間同往挖花輸贏不大同轉判令各罰洋銀一元所有身畔搜出之洋銀四元六角悉數給還○金阿三邵錦堂趙阿四施煥章王長卿深夜挖花經巡捕拘解到案王供稱小的等逢塲作戲身畔皆未帶錢文葛同轉謂然則搜出之洋銀四元九角究係誰人所帶金供稱小的囊中祗有小洋銀二角已被搜去趙供稱小的有洋銀三角施供稱小的有洋銀三元葛同轉判令將搜出之小洋銀悉數充公再各罰一元○眠雲閣烟間主朱少範孫蔡氏虧欠瑪禮遜洋行房租洋銀四百三十二元二角五分其詳已登前報昨晨收租人馬如堂偕某洋人投案訴稱奉諭將眠雲閣生財查送前日曾協同包探前往檢到烟榻之類已盡被債主及堂倌移去所存之物甚屬寥寥今特開單呈閱同轉著暫留一禮拜令馬飭人往吳淞尋朱來案核奪○包探王榮培禀稱去年楊金泉竊得白臘行中柏油一桶值銀七兩售得洋銀五元業已查知送案請究葛同轉判令押候吊贓核奪○清芬堂烟館值堂人高阿二訴稱昨有身穿太湖水師新昌營左哨六隊號掛之姚德華等前來過癮乘間竊去烟槍一枝追至十六鋪始將人贓並獲今特送案請懲葛同轉研訊之下姚供稱小的現在嚴家橋卡上當差昨日至烟館吸烟悮受朋友之愚以致作此不端之事同轉與魯繙譯官商定然後飭護勇送交新昌營收管○包探郁庭湘禀稱周桂生不知從何處竊得錫燭臺一對獲送案下請懲周供稱小的有同鄉人某甲現在西門外斜橋附近營中當勇昨往借取燭臺不敢行竊葛同轉飭包探帶往質問若係子虛帶回嚴辦○舒玉卿訴稱金文榮欠去貨價銀廿四兩去年十月十三日付來十一月二十四日期愼裕小錢莊期票一紙屆期向收據稱金已掛失票及往訪金金遞匿不見今始查獲送案請追金供稱此票由東人陳張兩姓經手葛同轉著押交兩人到案核奪○包探孫錦榮禀稱積竊葉阿金借住金德興客棧今特查拿送案葛同轉間葉曰爾爲何不思改過竟在客寓中潛身供稱小的於六年前確曾犯竊奉訊之下遞解回籍今與親戚同來覓就不敢再蹈前非同轉著管押候查明核辦○通事禀稱慈谿孩子王瀛洲中途啼哭經捕帶送捕房今特解案請訊王供稱小的向在城中成泰煤炭店習業因與店夥不合以致停歇鋪蓋被已由父親携返寧波去年傭於四馬路寶興客寓葛同轉問爾父將鋪蓋携去爾爲何不隨之回里供稱父親惡小的不思習上不肯領回問上海可有親串供馮存仁藥店内王阿桃係小的之叔父同轉著包探送往馮存仁交其叔收管 
[孝思不匱]  
　　子輿氏有言親親而仁民仁民而愛物此就次第言之也人苟能以親心爲心至誠惻怛方寸盎然推而至於民物裕如耳本館協賑所昨承山東初雨村善士爲求母病速痊敬助賑捐洋五十元囑擇被災最急之處核實散放愛日長縮藉答高堂之烏哺和風遠被　紓中澤之鴻嗷仁術仁心誠有加人一等者矣旣掣收條復綴數言於報牘以誌欽佩 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
