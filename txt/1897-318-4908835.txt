# 1934 - 318 - 4908835

 

Page 1

 
 
 [P蘇州當日派報并赶遞常州無錫[  申報館主人啓]  
　　蘇州爲東南富庶之區冠葢紛馳官商薈萃本　所出報紙行銷甚廣購者如雲兹特格外加工赶早刷印星夜遞遞前往風雨無阻　當　　　派送以饜先覩爲快者之心至無錫常州亦較前早到一日想諸君子酒後荼餘當必爭先披閲也謹此布陳諸維鑒及 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏管家曰芷　　卓草存案曰敖氏揚塞　　　曰痎瘧論疏曰逹生編曰扁鵲心書曰本草　　　　山堂類辨曰學古診則集前明及國朝諸名醫者述彚輯成編誠醫學之準　後人所宜奉爲圭臬者也原板久已模糊兹本局承博文書局之囑排印成編賜購者請臨上海博文書局揚州點石裕記選取可也計書八册每部價　一元六角 
[書本報紀郵政風行郵程無阻兩則後]  
　　郵政大利也泰西各國旣以此爲國家通聲教爲民間逹性情報家室之平安省驛站之繁費歲收信資數千百萬　入欵一大宗利國利民莫過於此中國事事仿行西法力圖富强以京城上海等處泰西書信館之設漸次推行利權恐爲他人所奪爰於今春下詔創興郵政事無大小以赫鷺賓總税務司主其成先於沿江海通商各口海關開辦創始之初各信局妄造謡言肆情詆毁民間少見多怪亦相率隨聲附和裹足不前甚至封疆大史亦有以此事爲不使妄請奏撤者幸皇上不爲所惑惟令總署與税務司細心商確去其不便者數端於是民心大順不踰時風氣漸開推行日廣上海爲華洋薈萃之區自仕宦商賈下逮販夫厮養不下數十萬人往來信件之多不可數計每日一點鐘開關後紛紛投信者殊有應接不暇之勢然猶因總局止有一處而滬上地方遼闊相距較遠者往來殊多不便本館執筆人以泰西各國有鐵匭投信之法爰作推廣郵政芻議一篇著之報端藉備當途採擇嗣果於上月二十日起於本埠城廂内外及英法美之租界内由郵政局經事擇定各處店鋪設立信箱凡有欲寄書信者無論遞往何處祗須於到面上黏貼郵票卽可任便投入箱内由局每日派人按次開收以免跋涉又另售明信片每張祗須洋銀一分如店鋪開報貨物行情及銀洋漲落等事可以隨使塡寫一面註明收片之人姓名住址局中卽可將此項信片飭差遞到其便益商民誠可謂旣周且愼矣兹閲本月廿三日報又紀郵政風行一則云武昌郵政分局設立人字街地甚偏僻往返頗覺不便税務可有見於此爰仿照滬上章程在各街鋪面分設信箱逐日派入收取云云夫人情大抵好逸而惡勞喜省而惡費今郵政寄帶旣速取貲尤廉寄信者安得不趨之若鶩而各處信局依然守其舊日規模如京信一封向例收號金二百文者今不稍爲减讓詎知信局並不能自行携帶亦仍交與郵政無往來遞送之勞而坐收其利猶齗齗焉計較錙銖不肯稍减揆之人情亦殊不允至若京滬之信每年於大雪之後冬至之前天津各河層冰凝結信局所收之信均須改由陸路遞至京師其遞滬者亦遵陸南下動轍經旬累月遲滯萬分往往要事爲其貽誤今赫税務司查得山海關北帶河道冬令不冰且其水甚深足任輪船寄椗爰咨北洋大臣王夔帥請於開平礦務局所備輪船借留一號在烟臺海面過冬爲遞送書信之用如此則津滬往來統計不過五日較之往時馬遞書函速可倍半夫事必觀其通而法不嫌其愼泰西郵政獲利如此之大者亦惟隨地隨時斟酌盡善俾不便者去之有益者增之以是能逐漸振興推行無阻今中國創設未及一年而成效已昭昭若是苟能盡心竭力始終不渝他日蘆漢鐵路旣成接展支路四通八逹西北各省携帶信件尤爲便利至各省内河小輪船江西旣經創辦湘鄂又接踵而起將來逐漸推廣消息處處靈通於是内地省會郡邑以及鄉村市鎭均分頭二三等設立分局行見商務日益流通入欵益形充裕而又廣設會兑以通之代携物件以便之總使有利必興有弊必格因便民以富　不因利以困民如此而猶謂國用不充民心不順者吾未之聞也 
[本館接奉電音]  
　　昨日清晨京師飛電傳來上諭二道硃筆三道敬謹譯登○十月十八日奉上諭陳學棻現出學差户部右侍郎兼管錢法堂事務着徐用儀兼署欽此○二十二日奉上諭山東泰安府知府員缺着盧昌詒補授欽此同日奉硃筆張百熙補授内閣學士兼禮部侍郎銜欽此○二十三日奉硃筆鄭思賀補授禮科掌印給事中欽此同日奉硃筆茹泰着掌河南道事務欽此 
[德兵据膠]  
　　有德國教士在山東傳教本月初二日突遇强人刃斃二命德人飛遣兵艦三艘於十九日駛赴膠州灣其地本有砲臺三座德提督勒令守臺武弁盡將軍士撤去否則卽當開砲轟擊軍士聞之驚惶失措携取兵械逃竄一空德提督遂驅兵登岸據而守之向地方官詰責是事答以須由總署作主爰卽電逹京師不知將如何處置也噫時事艱難海疆多故消弭外釁是所望於袞袞諸公 
[憑軾而觀]  
　　日本友人來信云此次日本陸軍大操演派定第五第六兩師團赴九州所屬筑豐國野荒佈陣合操日廷簡小松親王前往簡閲而以侯爵山縣氏有朋爲總裁官陸軍少將大島氏義昌陸軍步兵大佐福島氏安正陸軍工兵大佐上原氏勇作爲審判官此外如東京叅謀本部次長陸軍中將川上氏操六等員先期率師齊集旋定於東歴十一月十六七兩日爲操演之期各國政府均派武員往觀我中國北洋大臣王夔帥應日使之請派副將王副戎得勝守備鄢守戎玉春武備學堂總教習都司吳都督器堂帶領學生三名及東文繙譯官陶鹺尹大均於華歴十月十三日由天津乘飛鷹兵船至長崎十九日上午飛鷹鼓浪進口中國理事官張子豫司馬偕隨員繙譯等人乘小艇迎入理事署小憩旣往拜長崎縣知事某君入晚僑寓迎陽亭旅館迨二十二日卽赴筑豐當飛鷹起椗時京師日本使署梶川氏大尉陪之而至日本政府復派大尉石井伊籐二氏來崎迎迓二十日之夜司馬設筵清洋亭柬速副戎諸君歡讌丸山觀月瓊浦飛觴異地相逢情懷頓愜 
[天竺奇災]  
　　日本友人云某日印度忽遇風災人民死亡千餘口房屋亦例壞甚多又云目下印度時疫流行延蔓無際 
[試機肇禍]  
　　日本友人云大阪埠南海鐵道刻已告成火車可由佐野逹尾崎東歴十一月初五日正在試演機器時駛至小字出村機車忽然脱軌以致突地傾倒壓死工人三名傷者亦三名 
[英艦東來]  
　　循環報云英國頭等鐵甲巡艦豹亞虎奉命徂東已於九月十二日由砵士毛埠開行繞道阿洲好望角前來此船碩大無朋册註一萬四千墩機器可抵馬力二萬五千匹食水甚深不能從蘇彝士河經過是以繞道 
 
 

Page 2

 
 
而來多歴海程三千里此緣俄國現在有巨艦名勞力駐紥東方雄視一洲故英國特委豹亞虎前來以與之頡頏也 
[兩君相見]  
　　循環報云西十月二十日英京消息言俄皇曾至威士巴每城拜候德皇翌日德皇卽到担士逹城答拜兩君相見情誼甚殷俄德交好自此益形輯睦矣或曰歐西諸國平時君主往還似甚親密要不過虚行故事脱有不利於已卽立生齟齬棄玉帛而尋干戈故雖覿面情殷亦不足爲輕重也 
[提道閲兵]  
　　寍波采訪友人云駐紥郡城之提標各營近奉浙江提督陳軍門之令定於本月二十日簡閲是日黎明時節標下各遊戎各率所部齊集大教塲卯刻軍門會同寍紹台道吳觀察命駕臨演武廳寍波府程太守及各官叅見畢發令開操先閲線槍洋槍各隊次列大陣再次用洋槍打靶至午刻竣事軍門下令二十二日在内教塲閲各弁馬步箭嗣因遇雨而罷 
[甬守回轅]  
　　寍波采訪友人云府尊程稻村太守於本月初四日因公赴省十八日傍晚由内河乘舟過西壩至鹽倉門外碼頭登岸乘輿回轅屬下各員均往碼頭迎迓 
[邑侯受篆]  
　　嘉興采訪友人云嘉興縣署書差探聞新任楊邑尊將次戾止遂於某日相約至嘉善縣西門外恭迎計大小船數十艘盡泊七里點塘一帶至十六日辰刻邑尊乘舟而至帶以小火輪船書差急投遞手版邑尊諭令俟抵碼頭傳見旣而命駕登岸排導入城止宏文館小駐隨赴府轅禀到禀見並往拜各寅僚十七日午前邑尊由宏文館排設全副儀　迤邐赴縣署更換朝服望闕謝恩然後公服升堂各書吏皆衣冠叩謁通班差役站立兩旁隂陽生唱報吉時邑尊爰行接印典禮書差復挨班叩賀邑尊旋復乘輿回宏文館未幾又赴府轅禀知任事並拜在城諸紳士至於點卯考代書放告閲城查點獄囚傳諭城鄉地保尙未牌示舉行也 
[信船被盜]  
　　昨日滬上得電音悉全盛恊源順成三信局於本月二十二日由松江放划船至平湖中途遇盜被刦去銀洋貨物至人口有無損傷電報簡略尙未盡知也 
[火警餘聞]  
　　漢口黄陂街公記廣貨店失愼一則已合前報兹悉被災者尙有廣貨店二家至公記廣貨店失愼之由據聞因角賭而成噫賭之爲害至於此極寄語居民鋪户尙其引爲前車之鑒哉 
[穗石談資]  
　　廣州采訪友人云省垣源昌街名利客棧開設多年生涯頗盛日前不知何故忽有南海縣典史周少尉率同吏役前往標封有謂係被賊匪所披者是耶非耶非局外人所能深悉也○本月初八日辰刻有一人衣服麗都被人刃仆於大北門外流花橋禮拜寺左近渾身血染面目模糊此處爲北路石并一帶各村民往來必經之路初時其人身雖僵臥目尚能開偪而視之似欲作書之狀好事者授以紙筆其人勉寫源昌街某轎房數字卽溘然而逝有疑係北邊鄉人由香港携銀至此欲雇轎回家被匪偵知以致謀財害命者然亦祗臆度之詞耳不敢據以爲實也 
[西國術士]  
　　術士之變幻令人不可思議中國歴代以來無時不有然自端人正士視之皆斥爲索隱行怪之儔不謂外國亦有此風氣也特述所聞以供衆覽據外洋報稱英國所屬之鶯希魯地方工部局員欲於局中曠地穿鑿一井招人審擇出泉之地雇工挖掘詎連掘數處深至數仞皆不及泉後經理事人查悉英人牙低加者工變幻之術請其入局相地開井牙某隨帶弓勢籐木一枝約長三四英尺到局之後理事人詢以何地可以穿井牙某答云是不難子且姑待予當爲爾設法牙某説畢閉目念咒兩手握灣木兩端正立曠地之上少頃遍身摇動散步亂行及至一處忽然止步謂理事人曰此處掘卜不及爾仞便可得泉理事人如其所言令各工人興作甫至十五六英尺冷泉如湧理事人敬送謝金一十磅自是之後術士之名大震凡欲開礦之人皆請牙某往看地脉而牙某所斷之語輙有奇騐是亦一幻術也傳聞之言只此而已至確實與否非鄙人之所敢知也説見循環報 
[遷怒花叢]  
　　京師訪事人云十月初六日五城城憲在前門外觀音寺福隆堂飯莊聚會商議清理地面嚴禁窩娼等事從前屢次驅逐者大半皆土娼暗門子之類兹則大道青樓均須一律禁止不許捕差隱忍容留刻已嚴飭司坊官親往查禁娼寮一聞此信家家扃户粉白黛緑之侣如風捲浮雲東逃西散盡歸於無何有之鄉説者謂有某侍御之公子曾竊多金濳出游冶被侍御察知因而遷怒花叢故不爲燕燕鶯鶯稍留餘地也 
[富商遇騙]  
　　金陵省垣有富商某甲籍隷之江年纔有室今春娶秦淮某校書爲室居未一月卽抱埋玉之悲甲心悼焉後雖遍訪名姝均難中選一月道經小石壩街見有一少婦立於門外貌甚端麗風致可人甲注目久之婦始作羞縮狀尋又掉頭反顧甲疑甚忽一老婢自内出甲詢之云適纔立門首者何人婢答云係余主人其夫遊幕於外與母同居美景良辰芳時虚度言之殊可憐也君問及此豈欲老身爲作撮合山乎甲拒之曰渠係良家婦焉能苟合遂辭去越數日復過其門首見以白紙糊門中有號泣聲詢之則云其夫訃音至矣且擬再嫁甲聞之欣然遂倩其鄰人説合涓吉入贅自謂温柔鄉可終老矣忽一日清晨有叩門聲啓之舉室惶急知其夫忽爾生還革之凶問蓋出誤傳也夫見甲詢知其故大怒欲訟於官母女哀籲乃盡留其囊篋驅甲使出甲爲之悵然後以此事語諸友人有知之者謂曰君悮矣該氏蹤跡靡定慣行此計挾取人財叩門者乃婦所歡合詭託爲已夫耳甲至此始知遇騙然已不及徒呼負負而已 
[總巡懲賭]  
　　姑蘇采訪友人云本月中旬某日諸賭棍聚集閶門雉堞間席地賭博事爲北路總巡局門丁某甲偵悉禀知局員立飭差役若干名恊同地甲名白福者前往拘拿得以獲住張松桂金阿榮王莫熙三賭棍解至局中申請總巡胡大令提訊三賭棍同供稱小的等係安分良民並未犯賭是時道經其處致被誤拘大令謂賭具現在豈容狡賴爰判令各笞責五百板荷以聯枷交地甲帶往桃花橋皋橋廟橋三處分别示衆俟一月期滿後再行核辦 
[排難解紛]  
　　杭州金波橋地方金雅園酒肆擅園亭花木之勝設有雅座器具精良酒價較他處爲貴凡沽飲者類多富室子弟固不吝此些些也本月某日有甲乙二人似操公輸子業據座豪飲飲畢由甲作東道主人出資會帳不敷錢二十餘文乙於囊中出小錢益之酒保以不能行用向之調換乙以身無餘資再三相懇始勉强收下而口中不免出惡言甲乙聞之不勝忿忿欲與爲難酒保亦不相讓各奮老拳店中人咸出帮助甲乙勢不能敵詎有一老翁在旁獨酌急起喝阻謂店中人曰凡來沽飲者不論富貴貧賤均是主顧彼非白吃强賒者流何得以冷語譏誚曲在酒保爾等開店作買賣生涯須以和氣爲主欺凌貧人殊爲非是店主聞言唯唯乃命酒保向甲乙二人賠罪其事遂寢聞老翁係某署幕僚出爲排解店中人故不敢掘强也 
[資遣飢民]  
　　楊州城外北省飢民麕集地方官會同保甲局設法截留隨卽電禀上憲派員於江口攔堵不准南渡嗣由江甘兩邑宰派役資送回籍等情已紀前報本月十四日又由儀徵縣境遞送飢民一起約有二三百人抵揚江邑宰聞信赶派差役出城照料一面招雇船隻按大小名口給發川者簽派幹役護送至下站高郵州接收轉遣當過境時竟未有一人入城隨令過船開行北上辦理極其迅速是以城内外鋪户居民咸感頌不置云 
 
 

Page 3

 
 
[形迹可疑]  
　　黄鶴樓畔友人貽來雁帛云鄂垣糧道街日前某鋪屋上忽有一人行走如飛街隣見之齊聲呼喚其人飛步而逸至葉公祠樓屋高踞其顚祠與糧署花園毗連園丁見而驚詫又慮力不相敵遂邀集署中親兵多名大呼捉賊意在驚之遠颺不意高踞者仍昻然自若絶不畏人嗣親兵等擬梯屋追逐其人始飛步竄去復躍至街南凌公館廳屋由僕役竭力兠拿相持多時始得就獲詢其來歴據云籍隸荆州駐防至因何來省因何升屋皆支吾其詞旋有某營哨弁率健兒數十人尋蹤踵至見其業經就獲卽扭入縣署究辦想一經庭訊自不難水落石出也 
[禁止車輛]  
　　金陵地屬省會自前年創興東洋車後奔馳四逹以致街道多被損傷凸凹不平頗難安步若遇隂雨泥濘行者尤覺步履維艱且又地方遼闊修理綦難居民屢赴憲轅禀請撥欵修治大憲面諭上元江寗兩縣出示勸諭居民各就各叚集資修理俟街道修竣後所有東洋車輛一律禁止庶乎地方稍有裨益也 
[舉辦冬防]  
　　揚城保甲總辦朱觀察以刻届冬令游勇飢民往來絡繹不得不先事預防因會商地方官將冬防提前開辦其會哨局仍設大財神廟已於本月十五開局除照章會哨修整栅欄分期上夜梭巡外觀察特又議訂新章大旨謂今春裁减營勇秋間徐屬水災游勇饑民紛紛南下亟宜先事防維以保閭閻兹本道酌定新章舉凡烟寮酒館客棧店户均限令子刻一律閉門設有延醫接穩婆等要事須有燈籠除派員周流巡行外本道仍不時微服易裝親出查察倘有深宵不閉門户燈火不熄以及行旅不帶燈籠均治以違禁之罪至荳腐店向係夜起操作似難强令一律閉門凡操此業者須將店主名姓人口曁年貌籍貫住落何方一一開明來局詳報俾可以不時抽查倘查有年貌人數不符卽顯係窩留定行提案嚴究等語刻已大張曉諭懸掛通衢見者咸謂觀察之除暴安良誠屬慮周藻密矣 
[親往查勘]  
　　兩淮連憲江都轉於本月望日奉督憲劉峴帥密札檄飭會同署淮揚道丁蘭生觀察親往秦郵一帶堤工細心查勘時丁觀察適已到揚都轉隨於十六清晨會同觀察輕車簡從命駕登舟鼓棹前往至所查確情俟再續述 
[北捕接篆]  
　　金陵采訪友人云北捕同知劉鏡涵通剌病故遺缺由江寍藩司松方伯委江防同知恩司馬彦暫行兼署司馬奉到委札卽擇吉本月二十二日接篆先期出示曉諭仰所屬書史人等一體知悉 
[鄂垣仕版]  
　　宜昌樂土局趙渭卿觀察濱彦現奉督憲檄飭調辦川鹽總局所遺藥土局差卽以現辦川鹽局之凌晴霄觀察卿雲接辦聞札件已於初十日由四百里排遞宜昌計此時當分别交接視事矣○本任江夏縣諸肖鞠剌史可權於上月廿八日缷署荆門州篆務仍回江夏本任聞日内卽可至省縣署書役已收拾一切預備迎迓矣 
[浙省官塲紀事]  
　　杭州采訪友人云金華縣陳吉士大令希賢調簾來省遺缺由藩司札委徐小竹大令懋簡代理現在陳大令已調補錢塘縣缺藩轅牌示以代理金華縣徐大令改爲署任正任嘉善縣江湘嵐大令峯青准補湻安縣王大令廷樑調補諸曁縣沈大令寳青均因簾差告竣經藩司飭知赴任隨於本月十三日赴各衙門禀辭日内擬卽起程惟沈大令則須俟望後履新也○台州府同知缺經藩司詳請以候補同知姚司馬景夔題補○防軍局收支委員藩大令紀恩現由牙厘局憲札委辦理海鹽厘務所遺收支一差委徐大令星鉞接充大關厘局總辦委朱太守榮琮接辦太守奉札後於十三日到差前充是差之向太守人冠卽父缷回省銷差 
[司馬公旋]  
　　松海防分府劉乙笙司馬日前赴省公幹現已事畢於昨日回滬當至各衙門拜謁如儀 
[出殯改期]  
　　前任蘇松太道劉康侯觀察在署仙逝初擇於本月二十二日出殯嗣因大雨改期二十四日昨以天氣尙未暢晴爰又展期二十七日發引想届時白馬素車來襄執紼之儀者必極如水如龍之盛也 
[橋工將竣]  
　　南市十六鋪橋舊址前因傾敗車馬難以往來故由工程局中雇匠估價興修兹朱明府限令各工匠日夜在彼工作俟本月杪告竣後再　所搭之浮橋拆去至馬路内之餘地由上海縣黄大令帶同丈量人等屢次勘丈除馬頭公地之外均有各户執業刻已一律創立石界矣 
[重懲訪事]  
　　本埠蘇海彚報館訪事人朱銀生以虹口乾元萬春茶樓有搬演影戲情事遂藉端敲詐洋銀事經美界捕房監副捕頭訪知令包探韋阿尤拘獲其扶同訛詐之滬報館訪事人王阿順卽殺猪阿順則知風逃避未及成禽此己紀諸前昨本報者也昨晨捕頭令韋探將朱解送英界公堂禀稱此人前曾犯案經捕頭懲辦不料近又以蘇海彚報館訪事爲由在虹口一帶招摇撞騙兹者捕頭令小的拘獲解請嚴懲唐陳氏投案訴稱小婦人在治下虹口開設乾元萬春茶肆邇因生意清寥於晚間搬演影戲然並無不端事情豈知朱竟串同殺猪阿順婪索洋銀十圓聲言如不付給定將穢語登入蘇海彚報中幸爲捕頭所知拘解來案叩求大老爺訊判可也朱供稱小的係浙江寗波府屬某邑人不敢拆梢實被殺猪阿順所累藍副捕頭禀稱朱前曾犯案此次務必重懲襄理讞政之邵虎伯大令商諸衞繙譯官然後判令管押一年 
[買妻興訟]  
　　徐桂祥陶侍雲陶祥生李雲卿沿途爭吵由某號巡街捕拘獲捕頭令解送英界會審公廨前晚襄理讞政之邵虎伯大令提集訊鞫徐供稱本月二十日小的在治下風生一嘯樓摇會得洋銀五十六元二角侍雲忽稱小的之姪在福興茶樓被流氓藉端勒索上的卽持洋銀而往並不見姪侍雲因邀令在樓上開燈吸烟謂小的曾買李妻誓不肯罷硬將洋銀如數奪去小的無奈鳴捕拘入捕房解送案下今蒙傳訊特將李所繕退婚據呈騐侍雲供稱小的與祥生爲昆季行二十日李與祥生同至徐家將伊妻携回家内徐忿甚扭至福興茶樓爭閙後由小的鳴捕　獲實無奪取洋銀之事祥生所供略同大令叱令將侍雲笞責四百板祥生笞責二百板二陳仍堅執如前轉詰之李供稱二十日小的與祥生同至徐家意欲領回妻子被徐扭至福興茶樓旣而由祥生鳴捕拘獲實不見徐携有洋銀安有搶取之事大令謂爾妻已出退婚據且蓋有指模尙能領回乎供稱實被伊持刀恐嚇勒令立據小的惟取過洋銀四圓而已大令著一併還押候查明實在情由覆訊核奪 
[鮮民無賴]  
　　日前有高麗難民赴縣求賞棉衣大令准之令每名給銀一兩自行製備昨日有精通華語之韓民某甲投縣請領當付給紋銀十七兩詎甲領銀後卽時遠颺毫無蹤影現由同人禀請大令核示 
[騎馬違章]  
　　南市沿浦難馬路雖已告竣尙禁車馬往來前日午後有某甲者高騎青驄由南向北疾馳而過道經十六鋪橋左近爲工程局委員朱森庭明府所見喚令差甲上前攔阻甲出言挺撞明府大怒著鞭責數下並罰令將馬熼掃除然後麾之使去 
[購拿兇犯]  
　　今春有槍花阿炳刀斃木工朱雲卿黄大令履騐後飭緝未獲昨由黄大令懸有賞格云奚阿炳卽倪阿炳又名槍花阿炳無論諸色人等拿獲解案者賞洋六十元知風報信因此破獲者賞洋三十元不可觀望本縣諭出决不食言 
[流氓滋事]  
　　滬上流氓之多殊堪駭異前經關道劉觀察飭屬嚴拿若輩稍知歛迹近又故態復萌肆無忌憚昨日下午邑廟凝輝閣茶樓有趙梅祥在彼摇會突有小金拘打眼阿桂等流氓十餘人上前向趙索借不遂所欲旋卽動手毆傷趙之頭面致趙失去銀表翠件衣服等類約洋三十餘元茶館内亦被毁壞烟筒碗盞諸物事後由趙訴知四鋪地甲該甲查得此輩均居九鋪地方聞已會同查拘解案請懲矣 
[騙銀了結]  
　　日前本報紀錢店被騙一則玆悉某甲係元源莊已歇之夥住居南市十二圖草鞋灣地方該莊向與輪船支應局往來平 
 
 

Page 4

 
 
日領銀祗須持一領紙甲本舊夥稔知此弊爰卽效馬扁之術於本月二十日依樣繕就一纸侍往該莊託稱支應局所領執事人信而不疑照數付給甲雇小車運至陸家浜橋地方令將銀缷去嗣莊上人察知其僞急卽命人追尋獲推銀之小車夫令其跟蹤而往當將某甲獲住原銀雖在惟已少英洋九百元時該莊已報知十六鋪地甲跴緝後以查獲之人卽莊上已歇之夥故暫留顔面並不送請懲治自願認虧了事云 
[諭令拔還]  
　　拔維晏洋行買辦吳少坡沈子雲股開乾康絲廠虧欠泰源等各立號銀六萬餘兩控經法讞員鄭大令會同何繙譯迭次研訊將乾康斷歸泰源管業估銀四萬兩照數折扣僅得六成二八拔維晏洋東孟仰存銀一萬兩亦照六成二八折扣歸還先令沈子雲出具切結著泰源莊執事夏春培將銀交案昨禮　四堂期沈子雲偕夏春培投案大令謂沈曰洋東孟仰所存之銀前經本委與何繙譯衡情酌斷應爾一人歸還况倒帳十餘萬已折扣歸償何以此項獨不了結沈供實無銀兩可歸去年乾康虧各莊號往來職員尙思彌縫不欲倒帳無如吳少坡推在職員一人身上大令謂此欵理應爾一人歸還沈稱公欵理應公還况吳少坡現在永興洋行爲買辦非無力可比大令謂此欵前經本委訊明不得反復爾與錢莊往來倒帳彼已吃虧本委許爾折扣歸償亦通融辦理夏春培稱沈子雲尙有經綸絲廠股分並非無力大令著遵前斷兹姑體卹按期拔還飭明白補禀呈候核奪沈稱尙有絲繭棧單押在泰源銀一千兩銀已歸還請將棧單給還夏稱此項棧單應俟完案給還大令斥退著於禮拜六投案復訊 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[赶印京報] [  申報館主人啓]  
　　本館京報悉照邸抄原本赶緊排印並不抽去各摺以省紙幅且隨到隨登免積壓之弊凡在官塲早所深信現在格外赶緊印出售人皆先覩爲快閲者鑒之 
[武闈五志]  
　　江南武闈三塲試竣前已紀諸報章兹又得金陵采訪友人來函云留堂各生約計八百餘名必能開十八力硬弓方與其選迨内塲點名時騐明臂上圖記查對年貌以杜頂替之弊扃門後令循例默寫武經一叚約百餘家寫畢給籖放出試卷仍照舊例彌封 
[豫章决囚]  
　　江西采訪友人云上月晦日午後臬司張筱船廉訪接奉刑部釘封公文卽禀明德靜山中丞飛飭府縣官移曾營汛帶出兵士百數十名督率快役劊子從縣獄内提出斬犯三名騐明正身綁赴德勝門外法塲斬决時已夜間二鼓矣聞三犯中一爲拐匪二爲盜匪 
[浙省决囚]  
　　杭州采訪友人云本月十三日臬轅接奉刑部釘封公文内開斬犯二名一爲慈谿縣盜犯張保復一爲孝豐縣匪犯張四志著卽均照例處决等因臬司丁潛生廉訪隨卽札委仁和縣蕭大令監斬十四日已刻大令飭將二犯由府司獄提出押送至署騐明年貌箕斗無訛喝令快役如法綑綁飭丁持名片請城守營張都戎帶同營兵四十名押赴市曹斬决劊子持首級請騐大令飭盛以木桶解至犯事地方懸竿示衆 
[愼重塡册]  
　　紹興采訪友人云各邑文童應縣試時大都遣人赴禮房書吏處代塡姓名籍貫及三代年貌相沿已久習以爲常月内豫行戊戌歲縣考山隂會稽兩邑宰悉心整頓諭令諸童親携筆硯於十月二十四五兩日赴各學明倫堂自行塡寫以杜弊竇而符功令 
[滑蹋受懲]  
　　紹興采訪友人云郡城東觀坊五福亭爲山隂會稽兩縣交界之處往往有棍徒麕聚於此以天地人和畫地打寳賭錢鄉曲愚民入其彀中每致罄厥腰纒而去一遇官吏往捕則若輩霎時四散無蹤嫉之者指爲地滑蹋蓋言其易於失足也本月十五日地方官密飭差役前往擒獲甲乙兩賭徒訊悉情由連地保枷責示衆 
[流氓拆梢]  
　　金陵訪事友來函云前日下午有某甲年纔弱冠衣服麗都行經城北碑亭巷躑躅道中且前且却適有流氓某乙尾其後忽上前拍其背曰爾前借我洋蚨二十翼今歴數月何未見還甲云子與爾素昧平生焉有此事乙厲聲曰爾旣被予撞見旣不還洋尙敢抵賴耶可速將衣服脱下免至以老拳相贈甲聞此語愕然不知所對幸有巡勇道經此處將乙呵去然甲乙受驚不淺矣 
[潯陽楓荻]  
　　九江訪事友來函云舉人張正蒙等以江北嚴家閘爲水冲壞禀請道憲亟宜修理批示飭德化縣佔勘俟禀撫藩憲批准後撥欵修理○職員黎功朝等以東門外五里橋及大路歴蒙道憲捐修今爲水冲禀請修理誠觀察批示庫欵支絀爾地方中自行捐修○濂溪先生後裔奉祀生周宗漢禀稱墓前後樹林港汶請禁樵採道府縣准如所請 
[索錢受押]  
　　昨日上午張伊興徐高貴兩人手携胡琴在南市大碼頭元生長米店門首高唱褻詞穢曲强欲索錢店夥斥之不理遂由店主拘送十六鋪巡防中局請究局員蔡蓉卿二尹飭地甲暫行看管候提案發落 
[請究撞車]  
　　南市大東門外棉陽里大豐錢莊前日遣店司在北市雇小車一輛裝得銀洋兩箱行經十六鋪橋南首其時有拉東洋車之某丙急欲從旁挨過致將小車掀翻毁及洋箱洋銀隨之傾出當由占司急卽收拾惟已短缺數元責令小車夫賠償該車夫認賠後卽向某丙理説内亦以車被撞壞冋之索償該車夫卽奔訴莊上復告知十六鋪地甲迨前往找尋而丙已查無蹤影昨日由該車夫在南碼頭撞見遂卽扭赴二十三七鋪巡防局請究 
[失車興訟]  
　　陳阿根扭汗壽山至捕房訴稱某日家中失去東洋車一輛旋查悉被汪壽山拉去請卽追還捕頭令某包探解送英界會審公廨前晚襄理讞政之邵虎伯大令升堂訊問陳訴稱小的有東洋車五輛向來山賃與人某日停在弄内忽然失去一輛杳悉被汪拉去向索無着無奈扭交捕房轉解案下汪供稱此車由吳姓倩少的抵與陶姓得洋銀十圓吳本與陳同居今已逃避無蹤矣大令飭將車贖回交陳領去 
[訊鞫竊物]  
　　包探禀稱王連生在泰來洋行爲細崽竊取對時表及衣服絨毬等物報知捕房將王拘獲在身畔搜出當票由失主自行備本贖出對時表其餘各贓解案請訊王供對時表一枚本已壞物主人令小的修理完好卽贈與小的迨後屢次告辭主人不許小的素來安分不敢犯竊大令再三研詰矢口不移西人上堂求請追究大令與何繙譯會商之下著押候吊贓復核 
[訟籐不了]  
　　源豐莊執事王均衍控同仁昌魚行主孫蓮浦圖賴往來莊欵並私收帳項等銀二千餘兩孫浼股東沈少坡出面以股本劃抵迭經大令提案訊供諭令將銀繳案孫抗不遵斷倩律師慕爾弄到堂剖白原告亦倩蒂羅到堂伸訴昨日堂期原被各投案聽候復訊大令先詰王均衍謂李桂泉一欵究竟有無是否往來帳項王供李在平和洋行爲買辦與源豐莊往來被欠銀六千餘兩潛行逃逸並未歸還股東沈蘭芳供李有股本銀五千六百兩已將議單交還除去股本尙欠銀七百餘兩已　入倒帳欵内沈少坡股本二千八百兩已收回二千餘兩惟李梅堂與職分文無著大令問孫蓮浦是否有股沈稱孫無股份在内兩律師在堂齗齗爭辯蒂羅稱孫蓮浦旣不在股勾串沈少坡出面有心糾纒尙敢冐收各帳殊屬不合大令謂所呈帳簿已飭包探眼同核算不符沈少坡旣欲回去以後由孫蓮浦到堂代質不得藉辭翻悔帳簿存堂原被一并斥退候傳案復核 
[上海縣署瑣案]  
　　前閔行人顧杏林投縣控告圖董楊湘帆及王阿興秦尙德楊何氏何朱氏等男女五人串拐伊妻何二姑價賣分肥等情經蔣剌史屢次訊責限令交齊人犯復訊在案前日復由剌史升座提訊秦供奉諭同顧訪　奈顧不肯同往故此未獲求恩剌史怒其刁猾有意逾限判責三百板楊供奉押在廳難以出尋求請交保王阿與何氏朱氏同侯均奉管押無法尋覓求恩鑒剌史謂顧曰爾不帮同尋訪案懸年餘累人不少下次如不尋獲一體帶比顧俯首稱是楊秦二人准交保十天須將二姑尋交逾限并究王德興及兩氏還押候示○前總巡局函送張和尙吳惠氏至縣經蔣剌史提訊張供三十一歲嘉定人同母住居新閘以小負販度日月初由籍回滬行經江橋遇見吳惠氏被流氓攔住小的上前解勸該氏稱在花烟間遭鴇凌虐逃出小的見伊無處安身留回家内旋有左姓向小的索洋二元未經允許伊遂至總巡局控小的招留來歴不明婦女蒙提轉送案下求鑒惠氏供年二十一歲清河人已嫁吳姓三年今歲二月間被比鄰某夫婦誘至蘇州轉領至上海賣入祥春里爲烟妓時遭鴇婦鞭撻苦楚不堪是日逃往江橋被流氓攔阻幸遇張姓救援旋有左姓向之訛索不遂被控於總巡局轉送案下求鑒剌史不予深究　分别遞籍完案 
 
 

Page 10

 
 
[英界公堂瑣案]  
　　包探沈金隆禀稱昨日剪綹賊王阿五潛蹤虹口適張榮朝貿貿然至遂乘機竊取衣袋内洋銀　圓三百零四號　捕睨視其旁見贓已入手因卽拘入捕房今者捕頭令小的解請究辦張投案領贓王供稱小的係本邑人素日小本營生近以貲本蕩然以致流而爲賊襄理讞政之邵虎伯大令判令笞責二百板贓給還失主○包探張阿五禀稱江北某邑人周阿三屢次犯竊懲不勝懲兹又竊取徐炳叔家東洋車一輛報捕後捕頭令小的查獲原贓解案請究徐投案領贓周供稱此車實由小的悮取並非行竊叩乞從寛大令判令笞責二百板管押一禮拜○三百六十六號華捕解在途打架之洪子卿王小三至案大令略詰情由以二人各有不合判令各管押三百○包探洪阿寳解唯積柴薪逾限違章之李永祥陳甡記王少茂楊萬順倪合興施雪橋張海潮七人請判李等同供稱小的等不知租界章程以致積柴太多求恩寛免大令判令李等四人各罰洋銀十圓倪等三人各罰五圓○包探施奎江解汪才富至案禀稱此人收買自來火公司所失之西式玻璃燈罩報捕後捕頭令小的查明曾收三個是以解案請訊汪供稱小的實不知是失贓故敢收買大令判罰洋銀二十圓○包探金阿三解賊犯范桂華至案禀稱此人竊取周阿二王三子兩家衣物報捕後捕頭令小的查明拘獲惟贓尙未吊齊今先解請究辦大令著押候下禮拜二覆訊 
[美界捕房紀事]  
　　前晚浙江寗波府屬某邑人袁鶴亭投宿虹口漢璧禮路第二百七十一號門牌某客寓昨晨披衣而起乘寓主未及隄防竊取布被一條而出流氓陶慶財見之思乘機漁利妄稱某包探之夥役扭袁至某烟館訛詐正在互相喧讓適包探沈金隆巡邏至此詢知情節將袁陶一併拘送捕房捕頭令押候解送英界公堂禀請襄理讞政之邵虎伯大令訊究○本邑人張阿發向在虹口禮查路三號洋房某西人家當庖丁西人以其懶惰性成斥令他往張以索取工貲爲詞日夕前往滋閙西人惡之前日喚包探陳財星至指令拘入捕房捕頭令押候解送英界公堂票請訊辦○昨日清晨偷兒楊金福竊取某姓家銀質對時一且枚持至某押店求質論價未成而沈洪二包探已巡绰至此見而盤詰揚言語支吾二包探知其物非己有爰卽拘解捕房捕頭令押候解送英界公堂禀請訊究○浦東人張福堂賃屋虹口武昌路仁智里開設成衣店雇許寳寳張虎林龔木金馮桂堂四人爲夥要之棘之生涯亦頗不惡然張究以揮霍過甚所入不敷所出以致結欠工資若干馮等屢索無以應付取其主顧囑製之衣料若干件爲質張情急投報捕房捕頭令包探韋阿友前往拘獲帶入捕房押候解送英界公堂禀請訊究 
 
 
 

Page 11

 
 
   
 
 

Page 12

 
 
[光緒二十三年十月十一日京報全錄]  
　　宫門抄○諭旨一道錄前○川督鹿奏爲審明部駁皂役鎖押逼斃人命確情按擬覆陳摺○十月十一日推班○慶王等得賞謝恩○召見軍機○○頭品頂戴四川總督臣鹿傳霖跪奏爲審明部駁皂役鎖押逼斃人命確情按擬覆陳恭摺仰祈聖鑒事竊臣前准刑部咨議奏南江縣皂役何喜等鎖押縣民岳延配致令墜練身死一案以案情未確駁令研鞫確情按例妥擬具奏等因奉旨依議欽此咨行前來遵卽轉行覆提人證發委審辦去後兹按察使文光轉據署成都府知府唐翼祖等審擬解勘前來臣親提研鞫緣何喜張榮均籍隸南江縣何喜係南江縣差役胡先名下皂役張榮亦係南江縣差役均與岳延配素識無嫌岳延配早年用錢五十千文典當岳永聰田業一股除付尙欠錢二十三千文未給岳永聰以欠項作押將田佃回耕種納租光緒十九年二月間岳延配往向抗租不付口角控經該縣知縣彍超一批准票差正役鄒王傳喚適縣役章釗因鄒玉患病改派何喜於六月初旬喚齊原被開單送審岳延配稱其家内有事欲歸數日再來候雲何喜不允岳延配遂於十一日下午潛回何喜查知慮審案時無人受責邀允本班差役張榮幫同追赶何喜隨帶鐵練一根同行十二日下午赶至距城九十里河塲胡炳文店内將岳延配赶上令其回城候案岳延配不允斥駡何喜回駡岳延配卽用拄路木棒向何喜毆打何喜閃側奪捧過手毆傷其胸膛近左右前肋胡炳文聞閙攏勸詢悉情由當勸回城候審岳延配仍欲回家逕往店外跑走何喜向阻岳延配不服嫚駡何喜聲言將其鎖回禀官究治令張榮拉住岳延配兩手何喜卽在身旁取出鐵練將岳延配項頸拴住繫在店門坎邊木檻欄上稱俟將飯食畢送縣隨卽進店食飯岳延配向胡炳文訴稱伊現充客長今受鎖辱有傷顔面難以見人不如尋死等語胡炳文用言勸慰亦各進店食飯畢出看岳延配已帶鍊翻過木簽攔墜　殞命胡炳文喊同何喜等解救不知通知屍妻岳何氏屍子岳珍義投同約鄰攏前看明岳何氏母子卽以何喜張榮逼斃等情赴縣喊控因聞何喜係胡先名下皂役章釗改派承票遂將章釗胡先牽連在内正在作詞適有何喜義母雷蔣氏慮辦何喜重罪托張浩然張堯中與岳何氏設和願給燒埋錢一百四十千文雷蔣氏出錢四十千文向胡先借錢五十千文章釗因派何喜承票亦恐辦罪出錢五十千文由張浩然等過付屬揑爲店民何喜因索欠爭角毆傷岳延配後致令自縊身死岳何氏因貧應允卽照所屬情節具呈報驗雷蔣氏因與仵作鄢玉清鄰居認識潛往密告並情屬令驗作毆傷自縊身死當給錢十千文鄢玉清得錢應許隨經該縣帶領刑仵相驗鄢玉清卽揑報岳延配係被毆傷後用棕索自縊身死提訊犯證屍妻約鄰人等亦各照騐報情由扶同供認當將何喜依因事用强毆打威逼人致死致命而非重傷之例擬杖一百徒三年屢次解勘咨准部覆遇赦援免嗣經欽差裕德等查辦委提人卷到省發委成都府等審訊據仵作鄢玉清供明當日騐得岳延配實係墜鍊身死伊因受賄揑報自縊出具切結備案旋據華陽縣具報該仵作在店患病醫治罔效因病身死騐明並無别故提集保户人等訊無凌虐情弊批飭核久正案擬辦旋據屍屬投具懇免覆騐切結禀經批准免騐隨據按察使轉據成都府等將何喜張榮岳何氏章釗分别擬以流徒解經臣親審具奏兹經刑部議以案情未確駁令研訊確情按例妥擬等因當卽行司委提人證去後詎該犯何喜於委員未到之先在監患病提騐實屬散禁外監醫治不愈因病身死經鼃江縣知縣申禀委巴州知州邱祖培親詣騐明實係因病身死並無别故研訊禁卒人等亦無凌虐情弊齎格錄供通詳奉批飭審取結核入正案議擬詳辦並將其餘人證提解來省發委審辦兹據按察使轉據成都府等訊明覆解前來臣提犯訊據供認前情無異復按照部撥逐層研詰如奉駁何喜係皂役于毆傷岳延配後將其拴鎖致令墜鍊身死如果止因喚令回城候審不允起釁並無别情現問流罪與徒罪相去不過一間爾時該犯何妨據實供明乃竟給錢一百四十千文之多匿皂役之名而稱爲店民避墜鍊之實而揑作自縊其意何居一節訊據該犯張榮供明何喜子岳延配墜鍊斃命之後該犯義母雷蔣氏因其係屬差役非平民可比慮辦重罪始行賄令岳何氏隱瞞實情揑報自縊原冀可以輕减罪名何喜等不諳律例實不知擬流擬徒相去一間是以賄屬揑報不敢據實供明此外並無别情又如奉駁岳延配不過因債帳細故同人興訟且係原告一經差傳卽行赴案若非何喜等需索刁難不堪質審無期亦何致計出潛該犯何喜將岳延配追獲之時旣有夥犯張榮在塲助勢復以帶有鐵鍊岳延配瞥見勢必畏之如虎方哀求之不暇當不致先行詈毆且岳延配以隻身被追有何倔强難制該犯始而毆打繼而拴繫棒鎖交加其爲係因需索不遂復行潛逃逞忿凌辱情節吏屬顯然一節復訊據張榮供明何喜在岳延配傳獲業已將案送審岳延配因其女訂期出嫁並因曠　令感冐風寒一時不能過堂恐悮喜期意欲回家辦理喜事之後再來候審何喜因恐曠革令病愈審案無人慮受比責不允其行岳延配遂卽乘間潛逃委非故爲刁難嗣岳延配瞥見該犯與張榮持鍊追至在鄉民固必畏懼哀求岳延配身充客長亦係在官人投因令回城不允故向斥駡迨被回詈卽用木棒向毆何喜不能束手承受因而奪棒還毆此本爭角常情尙屬近理可信復因岳延配執意欲逃始用鐵鍊將其鎖繫實非雲索不遂故意凌辱又如奉駁店主胡炳文見岳延配繫在該店門首旣知其有尋死之語自必慮恐受累應向該犯等告知囑令防範何以竟置若罔開訐詞進店吃飯致令墜鍊身死亦難保無夥同勒索情事一節訊明胡炳文與何喜張榮先不認識岳延配與岳永聰涉訟及潛逃被追各情均係岳延配向述始知何喜等係屬縣差岳延配何喜鎖繫委店門首曾向胡炳文述及有欲尋死之語伊進店食飯卽向何喜等告知屬令留心防範何喜等答以岳延配係偶爾氣忿之言且被鎖繫無從尋死伊等初不料其可以翻攔墜鍊殞命實無夥同勒索情事從前未將屬令何喜等留心防範及何喜回答之語供明致留疑竇復提屍子岳珍義質訊亦稱伊父岳延配潛逃實係回家料理喜事何喜等果有詐贓凌辱别情兹奉駁審正可代父伸寃　不肯扶同隱飾並據投具切結質之約鄰胡浩然等供亦無異研詰不移案無遁飾查例載各衙門差役逼斃人命之案訊無詐贓情事但經藉差倚勢凌虐嚇逼致令忿迫輕生者爲首杖一百流三千里爲從各减一等又夫被殺妻受賄和者無論贓數多寡杖一百流三千里各等語此案皂役何喜因岳延配不候審案潛逃回家慮受比責邀同張榮追獲爭毆復因仍欲回家將其拴鎖致令忿迫墜鍊斃命雖無詐贓别情究屬死由鎖繫查皂役犯贓照衙役犯贓例治罪則皂役逼斃人命自應照衙役逼斃人命之例問擬何喜合依各衙門差役逼斃人命之案訊無詐贓情事但經藉差倚勢凌虐嚇逼致令忿迫輕生者爲首杖一百流三千里例擬杖一百流三千里業已病故應毋庸議張榮在場帮拉兩手卽屬爲從應於何喜滿流罪上减一等擬杖一百徒三年據供親老丁單惟所犯並非因公致罪及尋常過犯毋庸查辦留養屍妻岳何氏得受何喜錢文掩報伊夫岳延配係被何喜索欠爭角毆傷後自縊身死實屬賄和惟受賄私和之倒係就應抵人命者而言今正犯罪止擬流自應酌減問擬岳何氏應於夫被殺妻受賄私和者無論賄數多寡杖一百流三千里例上酌减二等擬杖九十徒三年半係婦人照例收贖章釗於何喜逼斃岳延配之際並未知情在場但事後隨同何喜義母雷蔣氏賄和幫給屍妻岳何氏錢五十千文究屬不合自應照常人以財行求與受同科章釗除私用皂役輕罪不議外按例照枉法贓五十兩杖一百流二千五百里爲從無祿人聽减二等應於杖一百流二千五百里律上减二等杖九十徒二年半據供孀婦獨子伊母守節己届二十年[  此摺未完]  
 
