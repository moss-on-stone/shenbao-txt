# 1896 - 109 - 4908264

 

Page 1

 
 
[小輪船出售] [  美查有限公司啓]  
　　本公司有小輪船一隻名元寳泊在新閘藥水廠前船身堅固機器靈捷現復重新修葺與新造者無異吃水甚淺内河 
小港易於行駛且亦迅速欲購者至申報館帳房面議 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種實洋五元○刑案匯覽洋七元○景岳全書碼洋三元○沈氏尊生碼洋三元二角○資治新書碼洋一元五角○潘頤福咸豐朝束華錄實洋一元三角○王益吾咸豐朝束華績錄實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○　月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○六清會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角諸君欲購者請移玉申報館帳房可也此佈 
[論禁臺基宜治其本]  
　　嗟乎滬上臺基之爲害蓋二三十年於兹矣此二三十年中不知壤幾許婦女名節敗若干浪子身家屢次犯案到官疉奉憲諭嚴禁奈何訖未禁絶至今日而猶煩嚴究也然而利不甚不興弊不甚不除雖有治法必待治人曩者同治季年女堂倌之害一經陞道憲沈公嚴禁而其害遂絶女堂倌可禁安見臺其不可禁果能以實心行實政久而不懈行見二三十年之大害如距斯脫直意中事耳今亦思臺基之爲義固何所取哉昔宋玉之賦高唐神女曰朝爲行雲暮爲行雨朝朝暮暮陽臺之下此自言神女之職守所在耳自唐人有巫山雲雨至今疑之句而文人輕薄遂以雲雨爲媾精之别名因之詞曲中所引陽臺幾若濮上桑間野田草露之比臺基二字殆卽取義於此臺基而曰借則固非大家閨闥而爲緑窓小户明矣滬上此風初起大率妓家男女傭工彼此相悅假一席地以遂其私情滬北竹枝詞中所謂蘇州大姐眼如波山上娘姨情更多覓得姘頭無處所暫時相會野猫窠是也自是厥後有小家碧玉偷嫁汝南而以臺基爲樂國者矣亦有良家麗質惑於鴆媒而以臺基爲陷阱者矣甚至有名門姬侍背其藁碪宦室孀姝難甘獨處而視臺基如别墅就臺基作菟裘者矣流毒至今開臺基者竟有著名之人訪臺基者自有一定之地雖此中人語云不足爲外人道而人言藉藉道路流傳若可指而數之者顧同爲臺基此中固有所别猶之等是野鷄妓女其類亦有不同如野鷄堂子之類有本家有相帮一切行徑同於么二惟不擺酒不出局耳其人皆自江北裏下河一帶而來終日彳亍街頭可一望而知也若野鷄住家之類多係良家落魄作半開門行徑其人或本地或客籍祗姊妹花一二枝入其室者或無乾濕而有烟盤或并烟盤而無之竹枝詞所謂除却花烟間不算半開門亦有三千可知匪今斯今今特異其名耳野鷄有此二類臺基亦然其一類爲大家婦女密約之所其人來自公館輿從顯赫或託言燒杳看戲或借名坐車遊園中途停頓屏絶僕婢獨喚小車改裝易服而去或囑所歡伺於其處或倩居停預招美少年形迹詭秘不易敗露業此者所得不貲多出閨中私槖須臾事畢卽返依然翠繞珠圍誰能窺其底裏此一類也城内外皆聞有之若夫下等臺基則非以牝求牡而可以雄擇雌至其居一嫗引數女進有歡然如舊相識者卽可下榻結露水緣其資有定數嫗與女瓜分之苟不當意嫗卽引去亦少有所費此又一類也於城外爲多如報紀福仁里寳和里等處是已此外若客棧若佛店藏垢納污無在不可作臺基此輩造孽錢得之甚易一旦事露則上下彌縫必不至死竊謂人心嗜利惟重典可以警之上憲遇此等案犯卽不能立斃杖下亦當判　極重巨枷累月使之必死而不得速死差役容情作弊察出同罰其鄰居不告發者同罪地保人等得賄庇隱亦同罪然此猶治其末非治其本也正本清源則宜責成居民各自禁止婦女出外嬉遊爲第一義次則嚴禁入廟燒香并宜禁入園看戲聞之京師戲園無婦女入座者滬上卽未能援此例但使禁良家而不禁娼妓則若輩生涯亦已不惡以上二者臺基之根苗也顧婦女看演淫戲易動邪心則其害較燒香爲甚總之婦女不令出門邪緣無由湊合齊家之道以此爲先抑又聞之我不淫人婦人不淫我妻是則爲夫男者先當返己自思本身作則而不徒責無知之婦女也可 
[鳳池染翰] 　　 
　　京師采訪友人云清明前一日清晨皇后用膳後乘鳳輦出西華門由長街過御河橋外西華門執事人等提檀香爐前導太監從旁擁護宮娥隨後出西直門至頤和園慈禧端佑康頤昭豫莊誠壽恭欽獻崇熙皇太后前恭請慈安陪侍晚膳畢時届黄昏由頤和園乘太平龍丹帶以小火輪船沿河兩岸明角宮燈照耀無殊白畫迤邐至萬壽寺登岸進西直門由舊路還宮旋念及執事人等昕夕當差勤勞俱著每名賞一兩重銀錁一枚以示體恤○特用府候補同知署大興縣正堂王爲曉諭事照得本年應完行稅銀兩例應年清年欵不容絲毫拖欠久經嚴催示遵在案兹届開徵之期自應掃數清完以備橋道經費動用之欵除飭書差查催外合行出示曉諭爲此示仰各該鋪户人等知悉自示之後爾等各將應完行稅銀兩迅速按則完納以免追呼而重國課倘有延不完納以及藉端影射玩不遵交安心支吾拖欠者立卽按户拘追從重懲辦决不姑寛各宜懍遵毋違特示○皇太后自駐蹕頤和園時傳梨園演劇某日駕幸觀劇處太監王七長跪路旁欲有所訴執役太監見而綁縛皇太后稔知該太監久在御前侍值素患瘋狂爰命從人不許責打旋降綸音傳該管王七之總管迅卽傳醫診治并責以該總管並不赶早醫治亦未鎖錮著罰錢糧半年以示之儆○河南巡撫劉大中丞樹堂因甘肅回氛未靖兼之毗連之曹單豐碭餘孽時時竊發特奏請將豫省練勇各軍酌量變通擬將豫銳一營三鎭添練新軍三營裁撤改添步隊一營馬隊二哨並就程從周軍門文炳繳來砲位募成洋砲隊一營查得豫省多年原利用馬所有豫泰豫捷兩營豫止前後兩營向係步隊現均改爲馬隊豫捷營營官武君朝聘向在原任山東巡撫張大中丞曜軍中帶領馬隊令加募馬隊三哨以資得力至於裁撤之勇練四營月餉發至本年正月截止新募馬步砲隊三營月餉自本年二月起支領新改馬隊四營月餉則自二月起改支統計現在勇練共二十四營分駐省城及省外邊要處所飭令巡已卽練練已卽巡認眞操防更番出入其營務處一切事宜檄委藩臬兩司及總兵李總戎福興會辦隨時講求紀律考核勤惰俟邊防大定鄰境敉平再行酌議入奏後於二月二十七日奉旨該　議奏欽此○二月二十五日神機營循列移駐南苑是日清晨開差東四旗由東半城 
 
 

Page 2

 
 
出正陽門而南西四旗由西半城至正陽門與東四旗會合旗分八色伍列一行人躍馬騰征塵遮道至未申後始遞次過畢大車滿載帳房行李夾雜其間有一種步下砲隊拖曳新式砲車若干輛車用獨輪略似小車上載牛腿砲一尊車之兩端皆有把把挂皮　各覊一人前者挽而後者推回則變後者爲前前者爲後車不轉移輪自倒退一載之重約三百斤遇長途兩人力有不逮則旁有鐵環鈎若干可挂革帶添人并力而進雖非機巧而進退自如亦從前未有者 
[晴川芳樹]  
　　湖北采訪友人云去歳鄂省因旱成災四野荒民嗷嗷載道漢口係人烟薈萃之處若輩扶老携幼結伴偕來結茅舍以蔽風霜蠮室蝸廬如林之密平日恃其黨羽之衆往往成羣結隊魚肉居民不遂所求則呼嘯一聲羣起滋擾目下清明已過錦阡繡陌正當從事鎡基地方官爰集腋成裘按名給發歸資俾得各回鄕井所有粥廠十有一處已訂於本月初間後先停杓矣○今歲爲湖北大閱之年例由督撫飭提督以次諸武員先期將土卒訓練管轄長江水師漢陽鎭周鎭軍循例先赴上下游簡閱刻已趨詣憲轅禀辭矣○上月二十日以後鄂王江畔時見官運皖蕪等屬米艘如蟻之聚王芍棠方伯之春惲菘耘廉訪祖翼委陳君承澤督同府縣差丁點騐照料收入倉厫○漢口各善堂創興義塚掩埋遺骨收殮路斃屍骸誠善舉也清明佳節善實安善敦實自新培心諸堂董事後先赴漢陽各義塚以絮酒麥飯祭奠無祀狐魂魂若有知當亦銜感於九泉之下矣○中東和議告成在鄂駐防各營先已散撤數起兹者譚敬甫中丞又以節餉之故特委在任候補縣江夏縣縣丞張二尹南瑾將武剛右營遣撤監放恩餉俾得爲回里之資各勇隸籍本省者僅十之一二餘均來自三湘刻已一肩行李同掛征帆矣 
[梟匪就擒]  
　　蘇州訪事友人來函云吳江縣屬之黎里鎭熱閙市廛也鎭西五六里有某鄕年例於二三月間演戲酬神藉保一年豐稔今年擇於二月廿一日招雇梨園子弟登檯演劇著名梟匪陳金有等以該鄕演戲各處來觀者必衆遂糾集同類搭檯聚賭鄕董等畏其兇横特湊贈洋蚨五枚併設席請陳等勸其勿開賭塲詎若輩赴席受洋後仍舊白虎青龍招摇於市諸鄕耆向之理論反被肆詈繼竟兇毆當將年逾八十之首董毆傷於是衆鄕民鳴鑼號召霎時間四面圍裹攏來若輩自恃人衆各執器械如臨大敵時黎里鎭泊有新中營飛划船數艘哨官某君聞信立卽帶領健兒赶赴若輩始分投奔逃當下獲住陳金有黄明德索如法丁管法佘少福王加義胡陰春殷士德陳顯法陳廣法胡加陰王懷仁劉顯長等十三名該哨官連夜飭人至平望報知管帶胡都戎都戎卽於廿二日黎明赶到訊知匪首左正友匿跡本鎭市梢都戎午後假拜客爲名突入左匪家當塲拘獲起出槍砲賭具遂將左連十三人一併解至吳江縣署請懲一面據情申禀上憲現聞吳江縣尊已將該匪等釘鐐監禁矣 
[裁兵續誌]  
　　蕪湖訪事友函云昨報梁山裁兵一則謂該兵士因索恩餉多懷觖望隱然有捐繳軍裝之意云云兹悉大憲本經給有一個月恩餉統領劉觀察又自捐廉每棚加贈銀餅三枚壯彼行色本已仁至義盡不知該兵士尚有何所不滿背地飛短流長幸統領知人善任檄令西梁管帶陸副戎渡江相幾利導愷切敷慰始各憬然大悟感激涕零已於三月朔日遵示遣撤肅靜無譁惟求寛假數日料理歸裝及贖取質庫衣物然後從容解纜統帶准之初二三等日來蕪贖當及辦裝者絡繹於途交易亦皆安謐並聞陸統帶業已備有紅船多艘艤停江滸不日卽須查齊人數押送還鄕俾免别惹是非云 
[甌越官塲近聞]  
　　據訪事人函云温郡接奉徐李和文宗飭知示期三月初七日縣試四月初七日府試已繡前報兹因上忙徵收公事旁午永樂端平四邑尊會禀舒太尊據情核轉禀請展限一月定期四月初七日縣考五月初二日府考云○新任瑞安雙穗塲錢叔魯鹺尹元涪新任樂清縣典史歐陽竹銘少尉彞鼎均附趁招商局並濟輪船於前蹚來甌兹悉鹺尹筮吉十二日到塲任事少尉筮吉十六日接鈐任事新委狀元橋釐周楊彦甫二尹世俊此次搭普濟輪船於初二早抵甌大約十一日進局接辦云○新署甌海關稅務司駱君已於二月下旬接辦前稅務司那君交卸後隨於二十一日附坐招商輪船赴申○前兼署雙穗塲袁新栽參軍現於十二日交卸塲務仍回温州府經歴本任矣○洋布公所客歲係恊昌茂號東史君春芳認繳帮辦捐數頗形暢旺本年局憲改諭裕春祥記林君秀亭認捐繳欵悉仍其舊○雙門卡委員潘露仙少尹留辦兩載比較盈餘大功迭紀詎客歲市面肅條百貨俱减捐數短絀二尹曾於去冬禀請局憲另委幹員接辦刻瓜期已逮諒庖代者不日當至矣 
[盜案三誌]  
　　蕪湖訪事友云上月二十七日黄昏時蕪湖同茂錢莊被盜一案業已兩誌本報連日蕪湖縣李邑尊保甲緝捕李協戎明查暗訪密布網羅並分派保衛練軍等營購線遠出跴緝頃聞上已之辰已在本埠拿獲數名訊取供詞具有端倪從此批窾導竅窮究密比誠不難按圖索驥矣至同茂被盜斫傷櫃夥五人及隣鋪三人當夜立請海西藥房萬姓醫士刀圭藥餌兼攻並進甫經數日已愈其六人尚有二人刀傷骨折敷圍裹紥聞亦不需數日卽可全功蓋西法於傷科原可克期以待不似華醫之三部九候全若儒生紙上談兵也 
[上海縣試初覆案]  
　　昨日午後二點鐘時黄大令發三梆　坐大堂硃標縣試初覆榜文鼓吹發貼今錄其全文曰爲科考事案奉學憲飭行考試等因奉經考試招覆外今拔其優長者合行招覆爲此示仰後開各童知悉定於初十日黎明時齊集縣署聽候本縣扃門覆試仍自備試卷均勿遲悞切切須至榜者計開任晉康厲温王銓運王遵善劉鐘龢謝永炘陳昌鳳錢頌清徐琳王樹功王建善李希晳艾蕙清劉欽勵陳洪範曾澤霖嚴恭倪道原張士琳秦錫芝楊保恒蔣宗詡江紹陞尤彭泰黄公錫尤彭煕王乘龍劉瀛李鐘瑛范卓鎏陳德清葛尚迪秦錫琪蘇庭驤曾澤民祁祖章張逢時錢端履王纘善胡宗瑗劉錫祉郁萃陳師咸汪迨金宇文瞿慶銘黄慶瀾張秀峯曹永恭毛熙李景星徐善祥張祖欣沈元齡王臨棨賈豐芸董召南朱濟清王釗功喬慶瑛曹永逹曹榮鑑韓鴻藻王豐詒趙斌杰江紹墀周漢章顧鏞賈豐臻楊元耀番浩張本廉金潤章黄錫福高耀張作霖曹永敏張介福楊洪魁宋人傑曹浩凌希曾曹鐘祺主豐張汝鑫沈祖蔭王遹王鎭功毛恒受蔡恭保凌紀勛喬慶琪何鏞沈含章黄虯汪韶美施人傑金履堅丁光弼何鈺唐祖滋徐元炳陳元錄林祖浩王承羲張承桂黄甲錫周文熾邵懷清薛紹銘沈嵩峻蔣家風楊振文王成綱唐書紳劉瀚張本機孫其秀陵元龍祁祖廉陸增禧張仁龍張履和孫鑄張鏐顧光煥丁熙咸蔡雲鵬林本立馬斯作張慶熙周炳文江宗藩金文杰錢樹奎夏廷棟宋人瑞胡祥翰毛恒遇陳大經賀上壽徐寳璜吳家頴楊書瑞張文瀚王銓丁文龍潘光耀錢樹琮喬希德 
[一女兩字案]  
　　蕩婦周許氏其夫逝世後卽與安徽旌德縣人汪招生姘識賃居本城新北門内盧家弄開設木作塲生有一女小字阿秀年已二十有二去年四月經蘇州府長洲縣人薄春泉作伐許字王象芝爲室得受茶禮洋銀六十圓諏吉五月初二日迎娶汪欲其壻來申入贅免得舟車往返且成婚後閱三年之久方得挈至姑蘇而王以一人兼祧三房鄕俗每房各自娶婦大房之婦早已成婚周許氏聞之大爲不悅迨吉期已届賀客盈門而東牀坦腹人竟家無聲息周許氏疑其已作罷論另倩無錫人謝寳生爲媒受聘於舊校塲椶榻店主盛元順得受茶禮洋銀一百圓擇於前日午時親迎　昏時行合巹禮正在交拜之際薄忽訴知地甲登堂大喝曰一女受二家之聘爾等尚知法度乎言已將新人 
 
 

Page 3

 
 
納入轎中派人看守盛曰爾何人斯瞻敢阻人婚娶遂喝令衆人向之用武結彩懸燈之地頓成鏖戰之塲事爲巡防北局委員所聞飭勇前來彈壓將薄等逐之使出盛始得完姻旣而薄偕地甲將汪謝及周許氏扭送上海縣署控陳當晚帮審委員曹明府升坐花廳提訊薄訴稱小的年已六十有一汪女許字王姓由小的爲女媒現在蘇州徐幹卿爲男媒去年汪欲令在申婚娶王欲娶往蘇州意見不合延擱至今刻竟另嫁别姓是以扭案請斷汪供稱小的年五十有六業木工周與許氏姘識已久女係氏之前夫所生小的本不肯另許别姓無奈周許氏執意如此因與小的分開小的並不干預此事周許氏供稱小婦人年五十有八女兒前許王姓因王無意完娶而女已長大是以另嫁與盛謝供稱小的年二十有八本不敢爲媒實由周許氏堅囑且稱萬一有事伊一人獨當其咎小的故敢爲之執柯明府問藩曰王姓有人在申否答稱上的已修函知照矣明府判令將謝收押着差役帶汪與周許氏至盛姓家將新人取回候核一面諭令潘赶緊追王到案核斷迨差役奉諭往盛家而三對新人已入洞房深處有爲醫生之陳私邨者在座歡飲强謂是假冐之差喝令轎班毆擊兩下扭作一團適有巡防局勇到來喝住始將郎及阿秀並行兇之轎班某甲一併帶到縣候大令諭令看管候示 
[縣訊竊銅案]  
　　本邑江南製造總局被竊銅斤一案前由英公堂將全案人証移送上海縣署前晚經帮審委員曹明府提案研訊余大發供稱小的係安徽某縣人在製造局當小工歴十六年陳廉溪供稱小的係湖南某縣人年二十有七亦在局中當小工陳大毛供稱小的係江蘇高郵州人年二十有二旋又同供稱去歲之杪小的等因知工料房内所積之銅無人知覺因而起意竊取計共一千餘斤由銅工洪金本李阿毛孟阿高陸續價買每擔得錢十四千文洪供稱小的年四十有一李供稱小的年三十有七孟供稱小的年五十有六復同供稱小的等皆浙江紹興人攻銅爲業收下銅塊轉倩掮客余紀生代銷余供稱年三十有六亦紹興人素爲銅掮客不知是製造局之贓故敢經售倪象松供稱職員向在治下開機器店素來買貨均由掮客經手今次廢銅係余經手職員實不知是竊贓現在店事乏人經理求從寛交人保出明府判將余等七人還押倪准交差覓保料理 
[捉賭已獲]  
　　捉賭未獲已見報章前晚小東門胡信泰絲線店小主人胡小山又在引線弄朱龍泉家大開賭局青龍白虎顧忌全無事爲火神廟巡防中局委員楊二尹查知立飭局勇往捉局中人紛紛逃避惟將胡小山拘獲解送局中二尹查得胡小山屢次犯賭實屢不知自愛之尤擬欲送縣請究胡小山籲稱願罰洋銀二十圓求恩免究未悉二尹允准否按前日胡小山貿貿然至本館聲言並不開賭且與朱龍泉素不相識口講指畫刺刺不休不料當晚卽又因局賭被拘可知本館因采訪的眞斷不受人朦蔽而胡小山多此一番饒舌今又出乖霧醜不知有愧於心否也 
[邑令騐屍]  
　　本邑南市大東門外王曾儀之妾李小寳呑烟斃命一案前已兩紀報端兹聞前日雖已小殮尚候屍屬到來是以棺蓋未釘候至昨日屍屬杳無音信不得已禀請上海縣黄大令相騐大令准之午後四點鐘時帶齊刑仵書役往蒞屍塲十六鋪地甲裘與跪迎道左大令降輿升座王供稱去年五月職員出洋銀四百圓納娼婦李小寳爲妾入門之後時被姊妹行引出閒遊以致不服管教時或勃谿本月初一日欲携包袱出外似有不復歸家之勢家人向之勸阻小寳登樓哭泣潛服洋烟至晚職員事畢歸家見小寳躺臥在牀呼之不理知其有異立延醫生診視如法灌救無如毒已深入旋卽氣絶身亡職員雇人至松江通知母屬一面投案下禀請押殮刻聞其母因次女出嫁前往嘉興一時不能來滬誠恐日後有變禀求相騐俾得蓋棺王介堂供是曾儀之祖裘甲禀稱小的查得王妾時在家中口角今次實因呑烟斃命大令飭傳鄰人陳佩林至案問王妾究係何因身死爾可知悉否答稱監生時聞伊家吵閙今次是呑服洋烟救治不及而斃大令飭仵作騐得屍身並無傷痕惟頭髮剪去一半口流烟沬皮肉發變用銀簪探入咽喉以紙密封良久取出騐之果現黑色遂唱報委係呑烟身死並無别故大令飭王爲之棺殮並取具各人切結附卷以備屍屬到來傳諭事畢呵殿回衙時已五下鐘後矣 
[報縣請騐]  
　　粤人黄子江不知作何事業前晚至三馬路胡家宅王阿三野雞妓院雉妓張桂卿殷勤欵接頗極綢繆未幾黄大呼腹痛神色慘淡妓察知有異立呼傭婦吳朱氏向之根問始知呑服洋烟當卽舁送仁濟醫院無如受毒過深未能施救延至昨晨溘然而逝事爲捕房查知立飭包探顧阿六將龜兒王阿三妓女張桂卿傭婦吳朱氏一併拘入捕房轉送英公堂屠别駕以案關人命飭值日差將一併送縣辦理地保亦卽投縣報騐想黄大令今日定當蒞騐矣 
[著保交案]  
　　三百九十八號華捕被楊樹浦流氓張桂卿戳傷一節事由英廨　員移知上海縣黄太令於前日飭差趙金帶領夥役前往兠拿惟張黨羽多至一百餘人身藏器械均屬亡命之徒惟一聞差役掩捕亦知廻避現著該圖地保交案矣 
[英廨晚堂案]  
　　小流氓楊子山自稱係某包　夥役與流妓王氏併識已將二載儼若夫婦日前因向王氏索錢過癮未遂所欲始而詈駡繼卽毒毆王氏受傷氣忿難平旋卽逃避前日楊尋至專以販賣人口之胡陸氏家瞥見王氏在彼忿火中燒當將王氏陸氏一併扭控英公廨值日差禀明屠别駕飭分别看管候訊前晚升堂楊供小的本邑人向開　桶店前年在某花烟館娶王氏爲室二載尚未生育上月初七月胡陸氏向小的租被一條旋與妻子私下往來未數日妻卽逃遁四尋無着小的聞知胡陸氏係著名白蟻媒專事販拐婦女前辦被控有案故小的跟蹤至彼果見妻子爲此扭求嚴懲王氏卽顧王氏供小婦人嘉定人丈夫顧和尚棄世孤獨無依當被歹人誘騙來滬售入烟花間前年某月有自稱包探夥役楊子山前來尋歡繼被哄騙逃出遂與姘識詎楊心存刁猾逼令小婦人仍理舊業每日索錢不遂動輙兇毆甚至身無完膚小婦人因兇惡難忍無奈出外在姊妹們家暫避其實並非陸氏誘逃藏匿今求大老爺恩准斷離則感德無涯矣陸氏供丈夫胡和尚逝世遺下一子小婦人素以帮傭度日雖與王氏認識並無私下往來之事詎楊見氏可欺朦誣扭案今乞訊明究辦别駕以楊子山顧王氏均屬無恥之極各分别掌責具改過結斥釋○某號巡捕拘解李春華蕭幅興至廨别駕升堂李供小的浙江人前因來滬尋友索欠未晤遂致落拓衣食不繼無奈測字昨日在茶肆遇見湖北人蕭輻興囑寫賣女作妾婚據一紙許筆資一元小的書就送去蕭只付小洋五角與論不服爲此愬捕拘案求追蕭供漢口人因有某氏託小的找人寫婚據一帋言定洋六角當卽如數付清詎李欲加四角不遂所欲致相爭吵爲巡捕拘解今求明鑒别駕訊得事屬細微判著蕭幅興如數賞給原告洋一元完結李叩謝而退 
[英廨早堂瑣案] 　　 
　　包探石金榮禀稱積竊施少棠迭經犯案遞解今又來滬連竊錫壺四把由小的查獲不肯指明失主爲此解案請訊施供華亭縣人向爲成衣匠求恩别駕以施少棠過犯行竊判責二百板再行遞解○二百七十四號華捕拘解流氓尤桂全朱柏生金阿隆到案禀稱尤等昨在虹口向小工王毛毛拆梢洋一元不遂吵閙拘送訊究王毛毛投案供稱在某船廠爲小工與尤等素來交好兹忽藉端强借洋一元小的不允以致吵閙今旣到案求訊判尤桂全等同供與王毛毛均是朋友實因有洋二元須與均分今被獨用故向索取叩求鑒核别馬以兩造均非安分之徒著一併管押五天○捕解洪了頭到案禀稱此人竊取洋人柏世扒之木鐘經該洋人指交爲此解請訊究柏世扒投案稱洪原是用人今被竊房中木鐘乃义等件爲此交捕洪供本地人不敢行竊求鑒别駕判責一百板管押兩禮拜○包探杜雲卿禀稱鄭恒儀在烟館竊取姚幼卿之寗綢馬甲一件經小的緝獲人贓送請訊辦姚幼卿投案領贓鄭恒儀供爲洋貨生理近因失業行竊實是初次求鑒别駕得供判令 
 
 

Page 4

 
 
管押五天贓還原主○野雞娼婦王金寳在途拉客經包探沈金隆拘送請究王金寳供揚州人丈夫在滬不敢拉客求恩察别駕著將王金寳押候交保○三百三十八號華捕禀稱馬夫胡德金拉韁不愼致將行路之鄕婦章譚氏撞傷手臂並撞壞朱小東之東洋車爲此拘請訊判章譚氏供被撞傷求鑒朱小桂供小的停車路傍致胡撞壞現須理修洋一元半胡供偶不留心致肇此禍求恩别駕判罰洋五元給氏爲養傷費再給朱修車費洋一元○包探孔阿才禀稱周阿生連竊毛阿慶張阿生家綢棉被各一條由小的緝獲人贓送究毛張均投案領贓周阿生供認行竊惟求恩典别駕判將周阿生笞責一百板贓分别給領○鎭江人張九前因犯竊曾經遞解今又潛來經包探黄四福拘獲迭究質之張九一味求恩别駕判責一百板仍交捕房遞解回籍 
[美界捕房事]  
　　昨日午後有某甲行至虹口武昌路電燈公司附近倒臥路傍喘息如絲勢將待斃經二百三十號華捕用小車送至捕房捕頭察得果係因病飭送英公堂請屠别駕安揷○西人某甲由某輪船竊得大衣等物事主控諸捕房前晚經廿三號西探查獲拘甲禁押昨晨捕頭飭探送交拿喊靖領事署請辦○崇明人費金榮陸續在蓬路某木作内竊取松板數十塊前晚經包探施奎江緝獲押候解送英公堂訊究○昨報范進才拏獲偷兒周鳳元兹周供有同夥之賈源充捕頭因遣范探將賈拘至一併送英公廨究辦○前晚有年約十餘齡之男孩在西華德路餘慶里蹲伏號哭附近居人咸向詢問此孩髮若銀絲據稱不堪繼母狠毒竟欲逃遁因喚一百二十三號華捕送至捕房轉送英公堂安揷○吳松路耶蘇教堂内地會前晚爲偷兒溷入帳房竊去洋銀等物昨晨函告捕房捕頭派包探倪順泉前往勘視屬實然後諭令包探查緝○北江西路第二百五十六號門牌某姓家前晚失去錫事件一副昨晨報知捕房捕頭允遣包探訪查 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法界公堂瑣案]  
　　湖北某學廪生林紀祥附鴻安公司某輪船來滬旣抵埠由中和棧　招接雇載行李　棧翌日開箱檢視所帶　服洋銀均已不腔而走向之理論假作不知爰投公堂控訴鄭大令准詞出票飭包探至英租界恊提棧内茶房周桂林司帳人馬玉山並將皮　一口帶回昨日升堂判斷林投案訴稱本月初四日生員由原籍附某輪船來此於十二點鐘時抵埠越一刻經周招接入棧二點鐘時復將行李載到其時生員正出外買物而回第二日開箱欲携洋銀見所儲衣服二十八件洋銀五十二枚均已失去惟存草紙一捆求卽究追周供稱小　在中和棧執役是日十一點鐘時輪船抵埠十二點時接此客入棧大令謂爾與原告所訴不符究竟如何周供稱當時小的携箱入棧卽向此客說明此係空箱客唯唯答應林稱並無此說當生員登岸周雇車載行李在後至二點鐘時始到棧大令謂爾至第二日開箱見已失物當時卽　投捕房聲訴林稱生員初至滬上未諳捕房規矩然同寓諸客皆知失物之事大令謂周馬曰爾等棧房甚不公正何得將客人衣服洋銀擅自　没且客自遠來安有不帶盤費之理何得以空箱推諉盤詰再三周仍執前詞大令著押候嚴比馬供稱小的係棧中司帳人棧主不在滬上求　准小的交保出外大令著一併還押候核旋飭包探將皮箱送至永興里林之寓所林乃一揖而退○紹興會稽縣生員陶舒江落魄滬上日暮　窮前晚十一點鐘時行至公館馬路首善里見門樓上　寂無人因卽用繩自縊適爲守門人所見立卽解救送入捕房捕頭令搜其身畔搜出　命詞數首字跡端楷詩格謹嚴昨日堂期解請大令研訊陶供稱生員係浙江會稽縣人於十七歲時入邑庠去年十一月來滬欲往江西訪友　落此地衣食全無昨日正欲雉經不圖遇救前者生員曾在某大憲衙門當文案老母妹子流寓江西刻下欲歸不得將奈之何大令聞而惻然與祁君會商贈以盤費洋銀十圓送往江西陶稱謝而退○去年七月無錫人袁計氏被蟻棍誘至滬上偪令在租界龜奴王少生所設花烟館内賣娼旋於上月二十五日輾轉調至西興聖街鴇兒楊林氏所設花烟館内鴇曾出帶擋洋銀四十六圓事爲其翁袁阿狗偵知投公堂控訴大令准詞飭拘一干人到案昨日研訊之下阿狗訴稱小的家住無錫去年七月十八日媳婦無端逃逸小的各處尋訪影響全無近知在滬賣娼因來尋獲袁計氏供稱小婦人獨自逃出並無蟻棍勾引初至滬上卽倩王張氏薦入梅春里龜子王少生家王張氏供稱小婦人見伊無處棲身故代引薦入門後連次患病所費不貲袁計氏供稱小婦人初至王龜處得洋銀六十圓旣而因病用罄仍由王張氏引薦得以調至興聖街楊林氏家包探將包帳筆據呈電大令閱視之下謂王龜曰爾雖當龜子不應擅留來歴不明之婦人王龜供稱小的實出不知求恩寛宥大令與祁君會商著將袁計氏押候阿狗覓本租界人保出領回包帳洋銀四十六圓追出充公王龜及王張氏押候嚴辦楊林氏叱令退去○袁春泉訴稱本月初七晚小的家中失去被一條翌日有王阿福者携幼孩韓永來又來圖竊是以拘拿到案請卽訊追韓供稱小的家住英租界是日王遣小的望風其被實係王竊得贓後卽向某押鋪質錢使用票已撕碎王供稱小的借住袁處已有一年並無竊被之事大令著押候嚴比韓亦還押○包探禀稱幼孩王金生彳亍浦灘哀哀啼泣某號巡街捕見之恐入匪人之手帶回捕房今特解請安揷王供稱小的原籍寗波寄居虹口父親王叙之前在某洋行執役今已停歇前日小的出外閒遊迷失路途致被巡捕拘去大令飭包探帶至虹口問明家族交僣收領○李小廷訴稱小的在同樂樓當茶博士前日茶客王春林偕友登樓啜茗乘間竊取水烟袋一枝當塲獲住人贓今特送案請訊王供稱小的係浙江台州人向爲薙髮匠是日雖與友人啜茗不敢竊物大令著押候笞責五十板給失主領回○惡鴇吳桂貞藏匿烟介李銀寳大令迭次訊供已詳前報昨日命將銀寳及陸楊氏解送上海縣請黄大令備文移解新陽縣歸案辦理吳鴇及原告葛張氏一併送縣嚴辦○積竊胡桂生前已獲案訊明昨日大令飭探送請縣署遞回甘泉縣原籍不准復來 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年二月二十八日京報全錄]  
　　宫門抄○副都統恩奏報交代啓程日期摺○四川提督宋奏更換管帶片○東撫李奏叅疏防刦案之縣汛各官片○又奏請更正營名片○又奏請更正武員底銜片○署江督張奏飭遊擊回鄂當差片○東撫李奏凌汛期内黄河兩岸防護平穩摺○粤督譚奏揀員升補知州摺○又奏委署知府片○粤東學政惲奏歲試東江各屬完竣情形摺○東學政華奏叩謝天恩摺○○二月二十八日内務府國子監鑲藍旗值日無引見○潤貝勒成公恩公裕興各假滿請安○裕興致祭明陵請　○榮公謝准其開去差使恩○廣西知府趙時熙謝○恩○黄思永謝授司業恩○山東補用知府倉爾頴謝恩○楊晨預備召見○慶福請假十日○明秀等奏補進武　六班派出官祥德魁舒存○掌儀司奏初一日祭奉先殿澍貝勒行禮○召見軍機趙時熙楊晨○○署理帮辦吉林邊務事宜鎭守琿春地方副都統奴才恩祥跪奏爲遵旨入　覲謹將交代印務啓程日期恭摺馳陳仰祈聖鑒事竊奴才於光緒二十一年九月十二日由署任副都統恭承簡命補授琿看副都統員缺當於是月十四日敬繕專摺叩謝天恩籲懇陛見旋於上年十二月初四日原差賫到回摺欽奉硃批著來見欽此奴才跪聆之下喜覲天顔莫名歡躍自應咨報吉林督辦將軍派員接署以便奴才將任内並邊防經手各事件交代啓程已經咨商督辦將軍具奏請旨派員接署印務以重職守雖邊疆刻值安謐而籌防設備不容稍懈奴才一介武夫未諳機宜惟有嚴密通飭邊軍各路將領照常守禦勤加操練總期戎行整飭邊界又安用以仰慰聖懹東顧邊陲之至意現在奴才已將琿春副都統印務於本年正月十九日移交副都統銜左翼恊領春陞暫護卽於是日束裝起程除接署之員仍照例由將軍衙門奏聞外所有奴才　行交代印務並啓程日期各緣由理合繕具恭摺由驛馳陳伏乞皇上聖鑒謹奏奉硃　　道了欽此○○宋慶片再防營更換管帶例應隨時奏報兹查管帶新毅前軍前營副將銜補用叅將拔勇巴圖魯方勛生　　積勞病故所遺該營當卽札委拔補把總賈又祥接充除咨兵部查照外理合附片具陳伏乞聖鑒謹奏奉硃批兵部知道欽此○○李秉衡片再據代理長清縣知縣孫紹曾禀報光緒二十一年十一月初一日夜初更時候該縣城内事主張克勤瑞　錢鋪被賊刦去錢物鋪夥陳景明並被拒傷時值該縣赴鄕查賑聞信馳回飭役追捕無獲會營　估贓共值銀二百八十五兩零請通飭截拿等情查城内重地該營縣並不小心防範致有肆刼多贓拒捕傷人之案事後又不能赶緊獲犯捕務實屬廢弛據藩臬兩司轉據該管道府揭叅前來除將該汛千總黑寳恩撤任另行委弁接署外相應請旨將代理長清縣知縣孫紹曾摘去頂戴勒限兩個月嚴緝贓盜　究報儻逾限不獲再行嚴叅理合附片具陳伏乞聖鑒　示謹奏奉硃批著照所請該部知道欽此○○李秉衡片再據善後局司道詳稱光緒二十年冬間因海疆有事内地各營　謂赴防當經咨照兗州鎭總兵田恩來先募步勇二百名編爲濟字副中營復於二十一年二月間添募二百名合成一營並將成軍各日期先後詳請奏報在案惟東省善後報銷案内原有濟字副中營楚勇二百名成軍多年現經查核新舊營名重複應請將　添步勇一營改爲濟字新副中營方與舊有濟字副中營不至無所區别等情　請奏咨更正前來臣覆核無異除咨部查照外理合附片具奏伏乞聖鑒訓示謹奏奉硃批該部知道欽此○○李秉衡片再五品銜臨清河南前幫千總何其昌前因光緒十九二十兩年黄河防汛搶險出力經臣彚案保奬以衛千總在任歸催　班選用　經兵部駁查委係將守備二字悮寫千總字樣咨部更正覆令奏明辦理等因臣查何其昌原應擬保守備悮作千總　寫應　更正以衛守備在任歸催漕班選用謹附片具奏伏乞聖鑒訓示勅部覈覆施行謹奏奉硃批兵部知道欽此○○張之洞片再湖北儘先遊擊蔣聲耀前於光緒二十年冬間經臣奏調來江差委充護軍中營營官該員訓練籌防深資得力兹　　中營已經撤遣該員並無經手未完事件自應飭回湖北本省聽候差委除咨明兵部外理合附片奏明伏乞聖鑒謹奏奉硃批兵部知道欽此○○降二級留任又降二級留任山東巡臣李秉衡跪奏爲凌汛期内黄河兩岸防護平穩恭摺仰祈聖鑒事竊維黄河歲分四汛固以桃伏秋三汛爲重而凌汛易於出亦關緊要冬令嚴寒氷塊凝結迨春融氷泮上下游寒煖不齊不能同時全釋斷氷雜流每於河灣壅積隄埝掃壩富之無不被衝故凌汛期内失事者往往有之臣先期嚴飭在工員弁於河身淺窄灣曲處所密排樁木並多備敲凌器具遇有險工隨時相機搶護幸本年氣候較暖東風解凍河流順軌兩岸工程現均一律防護平穩洵堪仰慰宸厪轉瞬桃汛經臨凡有上中下三游卑薄堤埝業已分勤幹各員認眞增培應需各項料物亦已委員採購按叚堆存備用新任河臣未到東以前臣仍當督飭加意修守務臻穩固以重河防不敢稍涉疎懈所有凌汛期内黄河兩岸防護平穩緣由謹恭摺具陳伏乞皇上聖鑒謹奏奉硃批知道了欽此○○太子少保兩廣總督兼署廣東巡撫臣譚鍾麟跪奏爲直隸州知州員缺緊要揀員升補以資治理恭摺仰祈聖鑒事竊照廣東南雄直隸州知州曹椿江革職遺缺前以羅定直隸州知州關廣槐調補兹於光緒二十一年十月十六日接准吏部咨覆以關廣槐歴俸未滿三年且同係三項要缺例不准其更補應令另行揀選等因兹查有番禺縣知縣惠登甲年五十七歲係甘肅慶陽府安化縣人内子科進工以知縣卽用簽掣廣東光緒三年三月十九日到省准補饒平縣知縣九年三月二十日到任十二年大計薦舉卓異調補海陽縣知縣十四年四月二十日到任准調番禺縣知縣七月卸海陽縣篆十六年補行大計薦舉卓異隨於江蘇賑捐案内奬叙花翎四品頂戴二十年請咨赴部引見奉旨著回任准其每次卓異加一級仍註册候升欽此二十一年正月二十五日到番禺縣任並無承審案件承緝盜案徵解錢糧已起降調革職叅限該員惠登甲才具穩練有守有爲以之升補南雄直隸州知州洵堪勝任與例亦符據藩臬兩司會詳前來合無仰懇聖恩俯念員缺緊要准以惠登甲升補南雄直隸州知州俾資治理如蒙兪允該員引見回任未滿三年毋庸送部引見謹繕摺具陳伏祈皇上聖鑒訓示所遺審禺縣係要缺例應在外揀調俟准部覆再行調補合併陳明謹奏奉硃批吏部知道欽此○○譚鍾麟片再瓊州府知府胡勝病故所遺瓊州府知府篆務查有試用知府張文翰才具優長辦事穩練堪以署理據藩臬兩司會詳前來除檄飭遵照外謹附片具陳伏乞聖鑒謹奏奉硃批吏部知道欽此○○廣東學政臣惲彥彬跪奏爲歲試東江各屬完竣謹將考試情形恭摺具陳仰祈聖鑒事竊臣於上年八月間廣州試畢業將歲試西北各屬及回考廣州府情形奏報在案旋於九月二十日由省起程乘坐輪船徑赴潮州由潮州至嘉應次及惠州歴試東江三屬臣悉照考試西北江時隨事整頓先期出示曉諭臨時加意訑範一切弊端均幸能杜絶惟槍手頂冐入塲雖屢經嚴懲稍知斂跡而犯者仍复不免均發交提調官究辦查惠潮嘉三屬文風向稱嘉應爲最臣悉心衡校各屬均不乏有志勵學之士武風亦均尚可觀現於本年正月十三日試畢回省擬清釐積牘於二月初旬乘坐輪船徑赴瓊州照章連辦歲科兩試由瓊内渡歴按雷州廉州欽州高州陽江各屬均係歲科連考臣仍當力矢愼勤仰副我皇上勵士育才至意所有微臣歲試惠潮嘉三屬情形謹恭摺奏聞再臣經過地方秋成豐稔麥苗秀茂嘉應惠州一帶夏秋土匪滋事督撫臣派兵擒勦殱除著名匪目現已安靜居民復業合併陳明伏乞皇上聖鑒謹奏奉硃批知道了欽此○○翰林院侍講山東學政臣華金壽跪奏爲恭謝天恩仰祈聖鑒事竊臣前蒙聖恩簡授翰林院侍講謹於光緒二十一年十二月二十三日恭摺叩謝天恩奉硃批知道了欽此又於二十二年正月二十六日奉到吏部文稱正月初八日奉旨仍留學政之任欽此臣謹恭設香案望關叩頭謝恩訖竊臣一介庸愚優蒙簡擢旣膺清秩仍畀文衡聞命自天增慚無地臣惟有益矢靖共勉加策厮孔顔澤遠冀得躬行實踐之儒海岱風雄期登磊落英多之彥蟻忱悚切鰲戴彌殷所有微臣感激下忱謹繕摺恭謝天恩伏乞皇上聖鑒謹奏奉硃批知道了欽此 
 
 

Page 13

 
 
[光緒二十二年二月二十九日京報全錄]  
宫門抄○署江督張奏卸署督篆起程回鄂日期摺○粤督譚奏委署州縣片○大臣桂奏庫倫辦公經費擬請化私爲官現將欵目核明摺○雲南提督馮奏報江南撤防毁銷關防緣由摺○粤督譚奏彚案請襲世職摺○又奏揀員升補守備片○川督鹿○奏道員請開缺調理請旨簡放摺○二月二十九日理藩院鑾儀衛光祿寺八旗兩翼值日無引見○澤公假滿請安○恩燾等演放水師砲位覆　命○召見軍機皇上明日辦事後至圓明園少座畢還頤和園○○署理兩江總督湖廣總督臣張之洞跪奏爲恭報微臣卸署兩江督篆起程回鄂日期恭摺仰祈聖鑒事竊臣接准部咨光緒二十一年十一月十八日内閣奉上諭劉坤一著回兩江總督本任張之洞著回湖廣總督本任欽此兹本任督臣劉坤一行抵江寗臣於正月十七日委員將兩江總督關防兩淮鹽政印信曁通商欽差大臣關防並王命旗牌文卷等件齎送劉坤一接收臣卽於是日交卸起程回鄂仍於入湖北境後沿途察看田家鎭砲臺及大冶鐵山等處情形除俟到鄂回任另行奏報外所有微臣卸署兩江督篆及起程回鄂日期理合恭摺具陳伏乞皇上聖鑒謹奏奉硃批知道了欽此○○譚鍾麟片再羅定直隸州知州關廣槐廻避開缺應行委員接署查有番禺縣知縣惠登甲堪以署理遞遺番禺縣知縣缺查有陸豐縣知縣裴景福堪以署理惠登甲番禺縣任内並無盜刼已起四叅之案據藩臬兩司會詳前來除分檄飭遵外臣謹附片陳明伏乞聖鑒謹奏奉硃批吏部知道欽此○○奴才桂斌跪奏爲庫倫辦公經費擬請化松爲官現將欵目核明恭摺具陳仰乞聖鑒事竊奴才前於到任後體察情形得悉滿大臣應得進欵不敷太巨向同蒙古大臣與印房滿蒙各員由賴恰克圖司員領催等各按節壽差規分别多寡隨時餽送歴年已久無不仰給於人而呼與情形不堪言狀原其所以理有固然蓋該處匿項實多此間公欵太少因之垂涎日久百計搜求而一切堂司體裁早已置之不顧遑問其公事之治忽耶奴才到任後悉心體訪證以所聞種種逼眞斷非傳言之悞是以上年十一月間有化私爲官之請具奏後卽飭傳該處領催常興及甲首八人並司員珠爾罕布家丁同赴庫倫面加詢問始尚隱諱謬愬苦衷嗣經指出確情方各面面相顧允開一年細帳隨卽面呈奴才詳細查核該處進欵其名有四日青茶票禮曰磚茶貨費曰皮張散件曰貿易票規夫青茶部票自察哈爾都統衙門請領每票一紙准帶青茶三百箱到恰後由八甲首事人交銀七十六兩内五十兩批解理藩院其餘歸司員領催等按股明分該處謂之票禮若磚茶者亦由察哈爾都統請領營票每張准帶一百五十箱每箱三十六塊到恰後每箱交茶一塊謂之貨費至皮張等項雜貨每件到恰交茶一塊謂之散件所謂貿易票規者卽中俄條約所載中商赴俄貿易發給限票是也每一年限票一張交茶三十塊以上三項所交之茶該司員領催等明分向章均與票禮相類而八甲首事人等每於交官茶一塊另取公欵三分之一名曰辦開銷各衙門酬應該甲籍官經商固不能毫無費用因而浮支冐應亦不能無現以該處茶價而論每塊可值三錢從前市面不旺進欵無多近年來生意頗豐倍於往昔司員等官塲進欵除每票五十兩批解理藩院辦公外每年可得兩萬三四千八甲公欵亦敷七八千之數卽司員家丁按股瓜分尚得五千餘兩而大臣例得廉俸歲計僅數百金從前藉事索求亦當爲網開一面然鄕黨自好者斷斷不肯爲也正在覈辦間於十二月二十八日接到原摺欽奉硃批著照所請該衙門知道欽此恭錄諭旨抄錄原奏札飭該司員等懍遵一面飭造出入細册以憑照單核對乃册開欵目所進者諱言其多敢將實得茶銀故意漏入所用者悉形其少復將無情妄費冐列其間殊不知鐵案如山衆証有據只得秉公酌定撫卹其他擬自本年正月爲始凡遇無閏之年由恰克圖司員衙門酌提公欵六千四百兩領催處提銀二千一百兩按彼現得之數僅及三分有奇每季分批解庫俾歸實用而資辦公由内提出四千四百兩作爲滿大臣主僕經費每以一千二百兩分撥蒙古大臣伊以漢爵兼充俸薪素厚且距屬旗較近取便良多若統以得項計之與滿大臣相符將然後之來者未必公自漢爵亦不能不分有餘也所餘兩千九百兩卽存印房俾作公用凡從前大臣節壽巡查卡倫酬應以及舉凡無厭之求並印房滿蒙官員領催等節規差費之類悉予革除卽由此項公欵内各視從前應取之數核實發給以示大公經此次奏明後倘該處司員等於按季批解各欵或有意模棱藉詞延宕印房各員内或狃於積習故態後萌卽由奴才會同蒙古大臣據實嚴叅務使力除錮弊儻大臣等登隴望蜀亦由該司員等據情揭斥俾令顧影生慚似此積弊澄清各能認眞其事將見光明世界非復鬼蜮之塲後人之來亦有感焉於斯期臻治理豈其難乎所有庫倫經費酌定數目擬請化私爲官緣由理合恭摺具陳伏乞聖鑒爲此謹奏請旨奉硃批該衙門知道欽此○○太子少保尚書銜辦理江南防務雲南提督奴才馮子材跪奏爲恭報撤防毁銷關防恭摺仰祈聖鑒事竊奴才於光緒二十年十月二十八日在廣東欽州直隸州防營欽遵諭旨募舊部粤勇十營來江南辦防自刊木質關防一顆文曰辦理江南防務雲南提督關防共一十二字以昭信守擇於二十一年十二月十二日開用曾經奏明在案二十一年十二月初七日准署兩江總督臣張之洞咨開萃字十營前已咨請裁撤五營挑留五營兹奉旨裁撤防營所有挑留之營應卽一律裁撤等因奴才准此當卽查照辦理並將萃軍親兵營營務處收放軍械局及文武員弁一併撤銷所有原領軍裝器械號衣等件由各營官繳交鎭江轉運局點收清楚恩正餉項亦由各營官領清給足奴才並無經手未完事件卽於二十一年正月初五日將所刊關防毁銷萃軍撤勇卽是日登輪回粤遣散所有奴才准咨撤防毁銷關防各緣由理合恭摺具陳伏乞皇上聖鑒謹奏奉硃批知道了欽此○○　　少保頭品頂戴兩廣總督臣譚鍾麟跪奏爲彚案請襲世職恭摺仰祈聖鑒事前准兵部咨襲職發標人員三月彚奏一次遵　　　兹光緒二十一年冬季分據茂名潮陽新會番禺各縣詳送承襲雲騎尉劉興全吳國樑恩騎尉張炳森陳文森請襲職發標前　　　載承襲世職今嫡長子孫承襲如無嫡長子孫許令弟姪應承繼者承襲又承襲雲騎尉恩騎尉年已及歲免其送部令該督撫　　　題俟題准後就近發標學習支食全俸各等語今請襲雲騎尉劉興全吳國樑恩騎尉張炳森陳文森年均及歲請襲職發標覈　　　相符經臣逐一騐明發標學習相應彚繕清單恭呈御覽除將該員親供宗圖履歴册結咨送部科外謹繕摺具陳伏乞皇　　　敇部覈覆施行謹奏奉硃批兵部議奏單併發欽此○○譚鍾麟片再廣西思恩營守備係題缺先經查明内地守備　　　調選以右江鎭右營左哨千總黄俊陞請升接准兵部議駁應另揀俸滿引見回任候升人員升補兹查有廣西義寗恊右營　　　總陳英年五十歲廣西臨桂縣人由武童遞拔今職光緒十年四月十四日接劄十三年軍政保薦因六年俸滿併案給咨引　　　卓異回任照例候升該員人尚老練熟習風土能耐烟瘴合無仰懇天恩俯准以陳英升補思恩營守備如蒙俞允該員係　　候升之員毋庸再行送部應請給劄令其赴任謹會同廣西提督臣蘇元春附片具陳伏乞聖鑒敕部核覆施行謹奏奉硃　　部議奏欽此○○頭品頂戴四川總督臣鹿傳霖跪奏爲川東道因病禀請開缺回籍調理員缺請旨簡放以重職守恭　仰祈聖鑒事竊據卸任川東道黎庶昌禀職道上年偶患腹瀉雖旋經醫痊而精神日憊當經禀請給假一月並續請派員接署道篆交卸後復續假兩月均蒙批准在案現在假期已届延醫調治迄未就痊據醫者云焦急太過思慮傷脾氣血已虧非安心靜養難期復元伏思川東道一缺管轄三十六屬政務殷繁又兼監督關稅辦理通商在在尤關緊要何敢以病軀久繫致使要缺虚懸懇請據情奏請開缺以便回籍調理等情前來臣查該道患病久未痊愈精神恍惚委係實在情形仍應准其開缺以便回籍調理除照例委騐取結另行恭疏具題外所遺川東道員缺緊要相應請旨迅賜簡放以重職守除咨部查照外理合恭摺具陳伏乞皇上聖鑒訓示謹奏奉硃批另有旨欽此 
 
 

Page 14

 
 
[光緖二十二年二月三十日京報全錄]  
　　宮門抄○署江督張奏統軍提督病殁行次謹臚陳戰績懇恩優卹並宣付史館立傳摺○又奏撥欵疏濬江皖豫三省河道摺○又奏請留武員補用片○二三十日吏部翰林院侍衛處值日無引見○謨貝子徐郙明桂紐楞額各假滿請安○恩普續假十日○信侯請假十日○崇光續假十五日○召見軍機熙敬○○署理兩江總督湖廣總督臣張之洞跪奏爲統軍提督病殁行次謹臚陳戰績懇恩優卹並宣付史館立傳以彰藎績恭摺仰祈聖鑒事竊臣前於上年十二月間奏飭署湖北宜昌鎭總兵記名提督劉鶴齡前赴黔蜀之交招募鶴字軍六營來江嗣該　督募集成軍回抵宜昌遽於本年三月初一日積勞受寒舊傷舉發在途次病故隨電飭該提督舊部署宜昌鎭總兵記名提督謝得龍代統來江均經奏明在案惟查該故提督劉鶴齡久歴戎行忠勇廉樸生前戰績行誼有足多者敬爲我皇上陳之臣查劉鶴齡由武童投効原任貴州提督田興恕軍營咸豐八九年間隨征江西貴州始擢把總十年逆賊石逹開圍寳慶急軍中募突圍分援者鶴齡從間道十日逹省卒隨援軍解圍由是知名旋從原任湖南巡撫臣駱秉章軍拔貴州貓貓小賊巢洊擢都司并賞花翎滇匪竄蜀髮逆繼之駱秉章督師入川鶴齡初隸蜀軍道員張由庚部克長寗縣解綏定城　因與張由庚不相能改隸楚軍道員曾傳理部遂領果毅副前營同治元年解基江城圍　遊擊賊首周紹湧西竄蜀軍迎戰毋閒橋軍覆張由庚被圍鶴齡請於曾傳理率所部援之奮戈突前揮隊衝突賊死拒鶴齡三蹶三奮終奪橋隘胸足皆傷復分隊抄賊後大軍乘之賊始分竄陣斬僞元帥方天雄僞將軍藍朝柱等於是蜀軍圍解兩軍大和張由庚亦釋嫌修好同解眉州青神嘉定之圍收復高琪丹稜新寗各城　叅將剿平周紹湧巨股生擒石逹開加副將銜是時蜀境略平生番猓夷越界出擾鶴齡駐防大渡河身入夷巢宣文恩信申明約束察究互市平其爭論諸夷帖然歸順粤逆自河南竄陜漢南軍無統好紛潰入川鶴齡以千人死守青石關原任陜西撫臣劉蓉督師奏派充新左翼長隨復漢南郡縣賞烈勇巴圖魯名號關陜旣平移師緩甘肅軍及階州以地雷轟其城城垂克賊巷戰死鬬地道復塞鶴齡裹創登陴軍始畢登斬賊將蔡昌齡擒僞啓王梁成幅擢副將再賞勳勇巴圖魯名號回防蜀邊五年黔中教匪擾川境鏎尖山民團王正伸書於鶴齡統軍殲其巨憝川境肅清以總兵升用時天下皆就平獨黔滇糜爛廷議川楚合剿四川督臣駱秉章以道員唐炯統黔滇軍務鶴齡副之連克水源溝檢本圍老巢適楚軍昌統將部勇營索餉大譁時北岸教匪與内苗句結分道出我師新集勢頗危岌鶴齡出三千金濟之約合力擊援賊收復偏塲擒斬僞信王田應武軍師王禮庭七年擢總兵交軍機處記名廟壩嚴河黄白號教匪鶴齡派兵往剿又分兵下觀玉山平數十寨自督全部冒暑渡鳥江復甕安縣城收降衆數千留養軍中責以攻賊鳥北北岸數百寨皆平疫癘大作將卒病十七八鶴齡拊循激勵夜抵玉華山襲擊平之詰朝大霧伏兵山谷率死士直擣賊壘四山響應大驚潰斬賊首王超凡哨張楊正洪掠降賊衣物斬以徇降俱感服爭願効死鶴齡益善撫之於是上下數百里賊悉送欵降是年擢記名提督賞換法什尚阿巴圖魯名號乘勝攻尚大坪破之擒教首劉義順檻送成都教匪平賞穿黄馬褂再交軍機處存記八年進勦苗疆殄斃要逆攻拔數百寨克復清黄餘甕重安等城賞白玉翎管搬指大小荷包鶴齡感益愈奮冐冰雪渡重安江攻剿香爐山甕谷隴豔纎城九龍山雷公山出皮箐盡克苗中天德兵勢方順會黔師潰於都匀楚軍敗於黄飄蜀軍四面受敵七州黎平生苗復截後路鶴齡斂師固壘力保糧道是時三省震驚鶴齡以遊隊雕勦陣斬僞牛王及逆首張老熊金杠杠包大肚楊矮子等牽綴苗塞俾黔楚兩軍從容整理會駱秉章殁鶴齡全軍遺撤十年黔苗大股復出署四川督臣崇實飛章奏統下游防軍甫抵軍總兵姚美倫戰殁鶴齡躍馬渡河奪其屍爲賊所困右頰中槍落水浮沉四十里始得撈救僵六日而蘇用是假歸奉母不復再出臣任湖廣總督時訪知其人奏調來鄂委統襄河水師以獲會匪頭目卽經臣保送引見仰蒙召對發湖北差遣仍記名簡放查該員素性廉儉而慷慨好施在於所領公費於原籍溆浦建陣亡將士昭忠祠並置祭田四五頃在黔軍士因火器不利捐萬金以購洋槍凡此皆見諸疆臣奏報均有可考故該員從前戰績猶爲尋常將領所可幾而其不營私財一以廉勤感孚將士固非時俗他將所能比擬也方今習俗波靡廉將爲難此次奏調該提督統軍來江原以深悉樸勇清操欲藉以激厲諸軍挽回風氣遽爾病殁行次洵堪嗟惜兹據該部將弁聨銜禀籲奏卹前來合無仰懇天恩俯准將劉鶴齡照提督軍營立功後病故例敕部從優議卹並請將該提督生前戰績宣付史館立傳以慰忠勤理合恭摺具陳伏乞皇上聖鑒謹奏奉硃批另有旨欽此○○署兩江總督湖廣總督臣張之洞跪奏爲撥欵疏濬江皖豫三省河道以興水利而除民患恭摺仰祈聖鑒事竊照河南黄河支流之减水河洪河自虞城夏邑永城經江蘇之碭山蕭縣以逹於安徽宿州靈璧泗州之睢河而注於洪湖其間支河湖港紛歧四出而皆下匯於睢河乾隆年間以睢河不能容衆水導睢河爲三股有北股中股南股中股爲睢河正流咸豐之初黄河日益淤墊漸將改徙豫江皖各河亦遂逐叚淤阻春夏水潦大至無從宣洩泛溢爲害各屬災民蕩析離居不堪擊目而尤以永碭蕭爲尤甚民不堪其患則决築埂以鄰爲壑械鬬戕生積年相尋命案至不可枚舉同治年間建議疏河委員迭勘下游持論恒以河流注於洪湖洪湖匯淮入海之故道旣塞洪湖亦淤必先疏其入海故道而後由泗州以上溯永碭之河節節疏濬始無泛濫倒漾之虞第緜亘千里工程過大籌欵彌難至今垂三四十年屢議屢輟乞無成功而小民罹於水患亦至今三四十年而未有已也本年徐州道沈守謙禀覆以碭蕭災民迭年困苦情形爲言請力籌修河之舉經臣派委江蘇候補道李振邦前赴徐州曁皖省下游會同該道沈守謙並鳳潁道王定安鳳陽府王詠霓妥議勘辦兹據該道府往復籌商勘估定工先後禀覆據稱永碭蕭工程較短亦不必别籌改修之法第就原河加濬深廣需費二三萬金就地籌捐可以集事其皖省工程如仍持昔日疏治洪湖之議斷難收功且查洪湖湖面寛廣足以容納衆流無虞潰溢原可無庸疏濬而從前屢以濬湖爲言實由下游靈泗北境故道壅仰高等平地居民業多耕植兼有墳墓泗州不願上游挑濬故道遂以洪湖未濬相諉現議改道辦法導北股河之水以逹於靈璧縣之岳河導中股與南股河之水合流入宿州之運糧溝以逹於塗河而運糧一溝恐不能容南中兩股之水則治陀阿梁溝以復其舊使各河之水皆得順軌下注於洪湖有所歸宿不致横溢則各屬水患從兹永息惟工欵艱鉅估計經費不下十萬金皖北貧瘠異常就地斷難籌捐庫儲復無閒欵可撥擬請將查抄已革總兵衛汝貴典産變價撥作工費等情臣查事關三省水利旣經該道府勘定亟應及時興辦未便以皖省之欵難籌工復中輟致仍受昏墊之災至衛汝貴各産本係鈔完軍餉第此項河工於民生利害所關甚鉅以之移作工費尚係以公濟公事屬可行惟前經迭飭各州縣將所抄衛汝貴典産招商承頂變價現惟睢寍允隆邳州允祥兩典出頂餘仍接替無人臣現嚴飭各地方官廣爲設法赶緊招頂變價擬於中湊銀十萬兩以爲皖北此項河工之需此欵卽發交鳳潁道督同鳳陽府撙節動用一切收支認眞經理事竣核實造册報銷除飭徐州道曁鳳潁道鳳陽府赶緊會商定期開工其皖省河工未盡事宜並由該道府隨時妥籌禀辦務期盡善而底於成並咨河南撫臣飭令永成縣一體舉辦外所有撥欵疏濬江皖豫三省河道以興水利而除民患緣由謹會同江蘇巡撫臣趙舒翹安徽巡撫臣福潤恭摺具奏伏祈皇上聖鑒謹奏奉硃批著照所請該部知道欽此○○張之洞片再據統帶浦勝營淮陽海道謝元福以分帶官張鳳嶺郭秀文吳德麒三員訓練認眞緝捕得力禀請奏留兩江補用等情臣復核無異合無仰懇天恩俯准將總兵銜補用副將儘先遊擊張鳳嶺改留兩江候補升用遊擊候補都司郭秀文廾用守備候補千總吳德麒各以原官留於兩江候補以示鼓勵除飭取該員等履歴送部查核外謹附片陳請伏乞聖鑒謹奏奉硃批著照所請兵部知道欽此 
 
