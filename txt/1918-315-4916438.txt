# 1918 - 315 - 4916438

 

Page 1

 
 
   
 
 

Page 2

 
 
   
 
 

Page 3

 
 
時評 
[中國人之自助（冷）]  
　　近觀各友邦之對我中國無不有殷殷相助之意特我中國之有權力者不肯自助耳 
　　夫物必自腐而後蟲生此言相害者然也然相助者亦何嘗不如是人必自助而後人能助之今中國不能自助則友邦雖有殷殷相助之心亦苦於無可如何爾 
　　或曰中國有權力者而苟能不自害也已屬萬幸矣况自助哉 
專電 
　　北京電某使館消息法總統前日接見駐法各國公使致慶賀辭畢復單獨對我國胡使言貴國地大民衆篽博以往外交多吃虧之處此次與各國協同一致吾人終當設法補救貴國從前外交上之缺陷云云（十七日下午八鐘） 
　　北京電英使奉皇命今午覲徐賀勝（十八日下午七鐘） 
　　北京電公府塌西南各首領先將各退兵手續完再組議和機關（十八日下午一鐘） 
　　北京電吳秘長言今明各督將續議撤兵方法因此事手續極繁約一星期方可有眉目（十七日下午四鐘） 
　　北京電退兵第一歩湘南退衡山贛南退贛州閩南退厦門鄂西退宜昌另派二十十二閩一師及八師接防（十八日下午一鐘） 
　　北京電電令湘贛兵退有匪之省在外（十八日下午七鐘） 
　　北京電南北會議代表期成會主張熊希齡或梁士詒政府主張汪大燮未决（十八日下午七鐘） 
　　北京電陸軍部下午大宴各督並各部總長要人並未細談時局（十七日下午八鐘） 
　　北京電陸外長漾（二十三）日 
啟行財長定周自齊已來京錢閣難成立（十七日下午一鐘） 
　　北京電内閣以財長無人仍未提出（十七日下午八鐘） 
　　北京電内閣提安仍在進行今午又擬以施肇曾提出長財政（十八日下午四鐘） 
　　北京電財政長確擬施肇曾（十八日下午七鐘） 
　　北京電吳鐘潭將任魯省長（十八日下午一鐘） 
　　北京電政府重申禁煙令三日内發表（十八日下午一鐘） 
　　北京電平和期成會熊蔡等致廣州軍政府銑（十六日）電云文（十二 
日）電轉逹上海平和期成會馬良等來電諒已鑒及國民渴望和平萬方一致同人等奔走勸告力短心長迭經公函陳述中央當局確有和平誠意今歐戰旣停吾國鬩牆之爭尚未解决凡在國民引爲深恥平和初歩總須雙方有實事之表現乃足示中外以决心頃本會會員徐君佛蘇上謁大總統確云撤兵明令卽行公布深望尊處同聲相應使國民知此後永永弭兵止戈爲武德莫大焉至平和進行方法仍請速與秀山督軍商榷以歸一線本會謹當效耶許之役以盡匹夫之責鵠候示復俾有遵循（十八日下午四鐘） 
路透電 
　　倫敦電德國巡艦柯尼斯堡號因不得已之故遲抵會集地點該地菲夫希爾外美島東五十哩英軍艦一艘護送德國專使抵羅細斯諸專使出其國書受騐後卽往會晤裴蒂海軍大將該大將乃向宣讀交讓軍艦條件（十六日） 
　　倫敦電路透電社得悉德巡艦柯尼斯堡號由海軍大將末萊爾氏駕駛載海軍軍官三人海陸兵會會員四人已抵費斯哇夫福斯外之會集點定於今夜會晤裴蒂海軍大將届時將告以如何按照休戰條件交讓軍艦潛艇之方法其手續大約爲德艦與潛艇由英艦導至豫定之會集點由英軍官槍閱後置員其上駛往某地點德戰艦之交讓者大約爲凱撒號（二四七○○噸有）十二寸口徑之砲十尊六寸口徑之砲十四尊每小時行二十海哩）路特波爾特攝政王號（二五○○○噸）凱撒林號（二四七○○噸）柯尼格亞爾倍特號（二四七○○噸）瑪克格拉夫號（二四七○○噸）維廉皇太子號（二）四七○○噸）格羅塞庫福斯特號（二四七○○噸）巴彦號（約三○○○）○噸有十五寸口徑之砲八尊）佛里特里克特格羅塞號（二四七○○噸）柯尼格號（二四七○○噸）以上皆爲無畏式戰艦巡洋戰艦之交讓者大約爲特佛林格號（二八○○○噸）興登堡號（二八○○○噸）望特唐號（一九○○○噸）塞特里資號（二五）○○○噸）毛根號（二三○○○噸）此外尚有一艦名未詳潛艇之覊留於瑞典者須全交與協約國接受黑海德國所有軍艦之辦法業已商定（十五日） 
　　巴黎電半官公報謂協約國關於媾和豫備會議之討論會十一月三十日以前不致開始其會議多將於巴黎舉行惟最後之會議則定於凡爾塞舉行君衆豫料媾和正式大會將於新年開始（十四日） 
　　倫敦電各報謂媾和大會將於明年歲首在凡爾塞舉行英國代表連專門家及繙譯人等大約將有二百餘人（十五日） 
　　巴黎電協約國領袖現會集巴黎内有英意首相及外交大臣並美國哈何斯大佐蓋須於來年歲首凡爾塞開媾和大會之前將各事佈置妥帖也威爾遜總统不日將至歐洲按總統爲一交戰國之元首不能直接參與會議 
媾和大會舉行以前須事調查之問題甚爲繁多中有亞爾薩斯勞蘭與德國之新邊界問題須查考一八六○年一八一四年一七九○年之界線而斟酌畫定之（十五日） 
　　巴黎電休戰條件刻正履行未有阻滯敵軍服從退出佔地與交出軍械之條欵各項當可實行較豫料爲速白里萊境今無德兵蹤跡而法境亦告肅淸法美軍隊己進抵美資外砲臺日内卽將由陸軍佔守之星期五日德國文武官員至蘭錫與法國高等委員會商接收亞爾薩斯勞蘭政務事宜法國軍官數員於星期四日赴斯巴德軍大本營刻方籌備法人被俘者共四十二萬人釋回故里之事限定三十日内一律釋回再條欵中所規定交出砲位飛機等事現亦由法德軍官會商法總理克勒滿沙氏通告一八八七年一八八八年與一八八九年三班兵土准其免去軍役各回鄉里英法兩國已商定逐日在倫敦巴黎間以飛機載客來往之辦法所用飛機將爲從前轟擊敵陣之快機（十六日） 
　　倫敦電英軍大本營訪員電稱據難民云休戰條約簽定時不魯塞爾發生暴動德兵手搖紅旗高唱馬賽歌並殺其軍官不魯塞爾公民代表携德軍官所給之平安證狀十三日至干特會晤比皇於軍帳中謂國民願得一種更合民意之君主政體比皇本定今日入不魯塞爾大約今將因此展緩云（十五日） 
　　倫敦電路透電社探悉皆皇與皇后已展緩入京比軍於十四日開始前進隨軍某訪員已入不魯塞爾確悉十日十一日十二日德兵未有重大之擾亂十日有委員三個來自亨堡向衆演說總督福根化森將軍與委員接洽後旋立於露臺宣告辭職於是德軍官各去徽章德兵入營搗毁砲位集衆游行招展紅旗高唱馬賽歌十一日巴伐晨亞太子魯泊萊區行抵比京荷蘭與西班牙使署皆不許其避入十三日乃奔入荷蘭福根化森氏不知何往（十七日）　　亞姆斯特丹電不魯塞爾顯已有新員執政德員因不能維持秩序已加承認難民與罪犯紛出刦掠商店攻擊銀行且殺害德軍官數員（十五日） 
　　亞姆斯特丹電英斯白魯克消息巴伐里亞兵已退離奥國鐵羅爾境匈京消息匈政府現每日供給火車六輛載運來剛森之軍（十四日） 
　　巴黎電小巴黎人報載稱法國境内之敵兵業已完全退盡（十六日） 
　　倫敦電法國官場無線電　比軍今日前發以便依照與德員協定之辦法進佔盎凡爾（十五日） 
　　倫敦電索爾夫博士致電威爾遜總統謝其允濟助糧食之厚意並請急速運至德國因恐國内騷亂之故索爾夫博士建議應派專使在海牙會商詳細辦法（十五日） 
　　倫敦電德國官場無線電報謂索爾夫博士請威爾孫總統許德國委員至美採辦糧食因德國現局窘迫之故（十六日） 
　　亞姆斯特丹電柏林電稱市尹發表　告謂德兵由前敵歸者多甚紊亂無序各黨宜設　消弭危險　　亞姆斯特丹電柏林電稱口耳曼尼亞報謂協約國與美國目下對待德國之仁厚態度足以證明彼等並不以德國遏滅自由恢復黷武主義是懼 
　　亞姆斯特丹電某德報載稱愛倍爾氏語聯邦議會議員韋斯太浦氏請聯邦議會今不復存在 
　　亞姆斯特丹電華沙電稱攝政院已委託波蘭軍總司令畢魯特斯基氏組織國民政府（十五日） 
　　巴黎電法國衆議院提出動議政府應會同協約國設法以法律行動對待此次戰爭之戎首要求引渡並議以曾受德國野蠻之害之各國派代表組織法庭審判其罪（十六日） 
　　倫敦電伏瓦資報載稱德前后現與公主及德國諸郡主居波斯丹附近勒斯宫由勞兵會保護 
　　海牙電荷蘭外交部謂德皇遜位之後與陸軍已斷絶關係故無庸覊　（十五日） 
　　亞米朗琴電德前皇隨員已於今日呈其佩刀與荷員而受覊禁德前皇則未覊禁荷政府視爲高貴政治亡命者（十二日） 
　　亞姆斯特丹電德太子偕軍官三員乘摩托車離斯巴時繞道而行以免遇見德兵四人旋在荷邊爲衞兵解除武裝吞嚼荷兵給予之食物太子且與荷兵聞談並詢問柏林之最近消息狀殊諧謔現悉德前皇之入荷未携眷屬彼與德軍官數員乘摩托車駛行亞米朗琴附近約兩小時之久（十四日） 
　　倫敦電下院議員鈕滿氏建議土耳其媾和條件應規定將加里波里亞埋有英國韃靼海峽遠征軍將士多人之部分歸英國保管外交次官薛細爾貴族答稱彼殊感激該員提出此議自應銘諸心懷云　　倫敦電東斐公報云德將伏爾倍克部下之軍於十一月十四日依照休戰條件在加薩瑪南面　比齊河降服（十六日） 
　　倫敦電協約國現正以極有力之方法濟助荷蘭糧食蓋此爲騷動之主因大局現稍安靜唯望協約國之舉動得以解除荷蘭之重憂（十五日） 
　　海牙電社會黨領袖特羅爾斯特拉氏在下院演說指荷后與其臣工施展軍人黨之勢力並否認荷蘭之革命行動乃因饑饉或缺望之故實爲社會黨志願合於天良之表示社會黨今方守待適當之時機中等社會政治漸趨陳腐社會黨乃要求工黨實行社會主義而非蘄求無政府彼信政府不能依賴軍警遏制黨人至革命社會黨領袖維恩康浦氏在下院宣言要求荷后遜位並謂政府非饜國民之願望不能阻遏革命並促請退伍兵士留其武裝以期建設兵會經濟會之特勒斯氏宣稱荷蘭無革命之必要正如美法英諸國蓋荷人已得民治之故也並謂全國大多數人民今依賴政府抗拒暴行 
　　亞姆斯特丹電昨日革命社會黨希圖釋出被逮之兵士由營中衞兵開槍斃三人傷八人各省工業協會不允加入革命（十四日） 
　　倫敦電荷蘭傳來關於内局之電報殊爲遲滯惟據十四日亞姆斯特電稱荷民大爲奮激政府黨與革命黨紛發傳單宫外曾有革命黨聚衆演說絶少注意之者政府已禁止出售酒品（十六日） 
　　倫敦電大選舉競爭今已開幕倫敦開贊成混合内閣之大會首相喬治民財政大臣波拉勞氏與班恩斯氏相繼發言喬治氏稱此次戰局已揭示吾人以吾人國家生活組織之不善與國家人力財力之浪用矣歐洲事勢盡是危機如新國會失敗則英國制度難保不蹈歐洲他國之後塵吾人不可復古如國會能不負其大機會則帝國與皇位方可穩立於公共幸福康甯慰樂之基礎也云云喬治言及建設問題謂就徵兵册觀之英國體質不合者視任何大交戰國爲多此非由於貧乏但因辦理不善及飲食不足居住不良工作太久與嗜酒耳居住問題當爲國家大事業因戰爭而漲起之工價必不可落至有碍工人效能之點再吾人由此次戰爭而知吾人在實業上未有組織此亦將來必須改革者也國家對於農業全未注意戰前輸入之農産未嘗不可産於本國卽此一層可用四十萬人想有許多兵士願從事開墾輸運方法必由國家管理以促進步云云波拉勞氏繼稱贊成首相之政略首相與統一黨之宗旨想大旨適同經種種觀察點言之維持混合内閣旨想大旨適同經種種觀察點言之維持混合同閣實爲要圖世界之新趨向須以新手叚新精神應付之若一黨之精神則不足語此也云云喬治與波拉勞皆未言及統一黨與自由黨意見不同之點班恩斯氏演說略謂實業未安社會未寗政治生活未復原狀之前渠當仍居現職蓋渠自覺此爲服役於工黨之最善辦法也若求實業進步社會安康則其法惟有使資本與工人之關係處於建設而非破壞之基礎工人與僱主同以好意應付難題皆自視爲社會公僕耳最高之生活程度與最高之生産額爲戰後實業中之兩大要事二者殆互相維繫者也云云與會諸人一致贊成混合内閣（十六日） 
　　倫敦電波拉勞氏今日在下院宣稱彼議奏請英皇於二十五日下諭召集新國會（十四日） 
　　倫敦電工黨大會以二一一七○○○票對八○○○○○○票通過决議主張工黨員脫離政府 
　　倫敦電上議院最後通過女子得列席國會之議案哈爾丹貴族提出修正文許貴族夫人以其固有之權利列席上議院以三三票對一四票否决 
古本海琴電匈牙利王加爾下詔遜位（十四日） 
法國無線電 
　　里昂電瑞士巴勒消息德國聯邦斯慶堡里泊國之阿杜夫親王宣告其本身及其家族棄去王位組織政務會議接統政權卡斯勒塔奇勃拉脫報得阿爾森消息德國聯邦華爾特克國之弗里特别克親王已自願棄位據賽爾匪特消息朋哈爾公爵及曷納斯脫親王已决定遜位薩克松尼宣布共和親王財産收歸公有據加逹消息星期四日國會已組織成立薩克松尼加堡國之愛德華公爵已棄位 
　　里昂電古本海琴消息芬蘭德軍總司令加爾資將軍通告芬蘭政府稱德軍當立卽撤退以免與陸續行抵芬蘭之英軍衝突（十七日） 
　　里昂電瑞士巴勒消息得拉倍資消息塞國軍隊將行抵該城（十七日） 
　　里昂電協約國聯軍統帥福煦上將宣布諭文云協約國聯軍將領兵士鑒諸君等旣决定禁阻敵軍前進亘數月之久堅决勇毅猛擊敵軍絶不延緩君等已獲歷史最大戰役之勝利救護世界神聖之自由君等殊堪自槖君等所以文飭國徽者爲永久不滅之光榮國家昌盛乃受君等之賜（十七日） 
　　里昂電星期日下午巴黎有極大之愛國示威舉動慶祝亞爾薩斯勞蘭會衆一萬五千人結隊遊行凱旋門直至康哥特廣場其餘如愛國·政治·社會各團體一千一百萬會員之代表亦加入法國總統由政府官員及外交團爲之伴在康哥特廣場參觀會衆列隊游行並宣布演辭首述德國如何而向法國宣戰及如何而由自己之手毁去以暴力加於法國之殘酷條約法總統宣稱亞爾薩斯勞蘭絶未去其眷懷祖國之心故黨然歸還法國繼復嘉奬法國及協約國軍隊壓服狼狽之敵軍使之請求休戰媾和法總統末復向榮譽垂諸不朽之戰死者致敬云美國無線電 
　　華盛頓電今日戰爭返至和平國事之當整理者第一著爲酌改從前對於無益於戰爭之物品製造之禁例此節已經戰時實業部公布之（二）凡於承平時之工業因戰爭關係而减少其出數者今得按前禁例增加百分之五十（三）凡田場鐵路與他公共利用之發達今均不加限制其受减少出品限制之工業共四十二家計摩托車農具煖爐與烹調器汽爐電爐家用縫紉電汽純空淸理機鐵銅床吊床臥榻畫作椅夜作床之木箱五金彈簧漆布地氈黑漆與盪磁器具談話機與附件小孩車婦女用之胸褡脚踏車游戲具冰箱洗濯機絞衣機製冰其林器瓶罐馬口鐵盆磁器割草器電扇天秤秤鎖捕竄器圖章與印小刀壓路機匠人用之鐵器管賬人用之出入欵器摩托車皮船等（四）禁金銀作家庭工業之用之例亦已取銷（十七日） 
　　華盛頓電美國全境輪運部各經理員均已奉命趕速招募水手以爲商船之用原定每月教練水手四千人今將增多人數各造船廠當接續努力進行惟星期日不作工再作工時間亦不添加輪運部所造之船尚有八百六十艘在建造中共計三百五十萬噸（十七日） 
　　華盛頓電全國鐵路總管麥克愛多氏今日令各路電報生薪俸按一九一八年正月一號之率每小時增加洋一角三分以每小時至少有洋四角八分爲度經此增加六萬七千人至七萬人之薪水可多得三千萬元（十七日） 
　　紐約電捷克共和國總統梅三里克氏今日在美國司拉夫大會演說其言曰余今不僅爲捷克族發言蓋波蘭久谷與提議之中歐合衆國人民皆在其中此等國皆已脫離德奥之專制余今敢言美國之加入戰團實盡道德上之責任今戰旣勝美國更當扶助重整昔受壓制之國云云議院外交委員會會長黑溪可克氏起立答曰美國人民皆同心一德贊助惠爾遜總統使數百年之虐政與壓制掃除一空庶幾波蘭人久谷人與他族人之能自治與自斷者得享此良好機會而實行其自治與自斷氏又曰美國一七七六年之宣告獨立文在當時似不能實行者今確能施行是故協約之永久和平志願與弭兵及萬國聯盟之大事業依此類推當均可成事寳云云會中有可倫比亞大學校長白脫勒氏請速組織萬國聯盟以爲東歐各受虐之國保障其自由再關於各國地界與經濟獨立諸問題當由此萬國大會議决定之也（十七日） 
 
 
 

Page 4

 
 
   
 
 

Page 5

 
 
   
 
 

Page 6

 
 
中國特約電 
　　北京電傳聞英公使朱爾典最近曾謁見徐總統述戰勝之祝辭併聲稱希望中國速息内爭（十八日） 
　　北京電中央擬於准吳佩孚辭援粤副司令職後任吳爲湖南軍務會辦而先詢吳氏意見吳已覆電拒絶或謂其意在希望督軍（十八日） 
　　北京電聞南北和平會議行將於二十日之内開會至開會地點現尚未詳大約必係南京（十八日） 
　　奉天電此間接到消息張作霖可於二十日前後回奉（十七日） 
　　東京電日本陸軍大操今日完畢日皇將於明日還幸東京（十八日）以上東方通信社電 
　　東京電大石正已氏曰國際聯盟一見成立則當置國際仲裁裁判所西可置於海牙東則設於上海附近以東亞一切之紛爭在上海仲裁裁判所解决之中日兩國宜於聯盟會議提出此議（十八日） 
　　東京電休戰成立由徐總統致祝電於日皇日皇卽拍發答電（十八日）以上共同通信社電 
　　北京電元首本日傳見期成會首領熊希齡囑以個人及該會名義分别電勸西南要人依照撤防令辦理聞今下熊電亦發出 
　　北京電周自齊因美允援助我國財政已承認長財部 
　　北京電院將從倪（嗣冲）請以王郅隆署皖省長　　南昌電此間二十四旅因餉糈關係稍生問題經省城戒嚴司令岳兆麟隨時消弭一面電催陳光遠速回（以上十八日）以上中孚通訊社電 
公電 
　　歐戰協濟會中國直隸籌欵部来電各省議會總商會各報館轉各團體鑒敝部接蘇議會删日通電該會公决由該省公費項下提撥十五萬元捐助歐戰協濟會慷慨仗義至深感佩聞上海深爲踴躍已捐有十萬元該省可望籌百萬元尤足欽感鄂省會亦公决提助十萬元湘省爲兵燹最苦之區商民蕩柝離居自救不遑尚能籌助二萬元行將全國興起頗足慶幸蓋諸事關係大局凡屬國民自應黽勉進行竭誠從事至敝會請願國會通過由國家提撥二百萬元一節敬請議會鼎力速電國會作一致之請願俾得盡情友邦藉表我全國人民之心向本日敝省長於公署開和平慶賀大會友邦男女來賓數千人之多賓主盡歡謳歌蹈舞誠爲空前之盛舉巧日駐津美提督美領事率該國駐津軍隊樂隊贈吾國之國徽於敝省公署此爲特别光榮足徵親善凡屬國民均應銘感特附以聞至貴省進行及結果如何仍乞竭力催促並求隨時電示一切俾得有所遵循是爲至盼歐戰協濟會中國直隸籌欵部銑 
要聞 
[十五日之中央會議]  
　　旬日以來北方及中部各督應北京政府之召先後到京對於時局問題分投接洽意見已漸趨一致惟所謂中央會議者尚未正式舉行一次不過彼此之間隨便會談故祇可認爲意思之疏通未足視爲各督全體主張之表示迨十五日始在公府正式會合實行中央會議是日在京各督軍各都統各司令曁各省督軍代表等均於上午陸續集齊公府至十點半鐘開會錢代總理起立陳述和平方針之大要求到會各人同意張作霖首先發言謂岑西林旣經希望妥協但不知西林果能保證將來再無搗亂之行爲否錢氏答稱大約可以辦到曹錕遂起立謂凡人旣生存於中國誰願國内長此紛爭使國家日就阽危以爲快况歐戰告終外交形勢將日加緊迫擾攘年餘國内輿論多傾向妥恊加以總統之施政方針專在弭亂致治之一道吾輩又焉有不遵總統方針之所向以期國家之早告統一第恐南方依然堅持不顧國家之利害耳果爾則吾輩屆時惟有再執干戈以從事於討伐而已言畢與會諸人均表贊意曹復言媾和會議地點與各種事實法律問題均當倚託總統一手運用吾輩身爲軍人可以確守服從之天職衆人亦無異議時已十二點零五分鐘矣遂同撮一影赴四照堂午餐迄一時二十分宴罷遂散惟段祺瑞錢能訓曹錕陸徵祥四人因尚有要案留府密商 
　　另一消息各省軍事長官奉當局電召先後來京已及十二省區東海昨日午刻特在集靈囿第一客廳設備盛宴約各疆吏會談十時卽陸續到齊計共十五人國務院總理錢能訓四省經略使曹錕長江巡閱使倪嗣冲東三省巡閱使張作霖總司令張懷芝浙江督軍楊善德（一說楊未到京列席者係楊之代表）河南督軍趙倜湖北督軍王占元江西督軍陳光遠吉林督軍孟恩遠山西督軍閻錫山綏遠都統蔡成勳上海護軍使盧永祥公府秘書長吳笈蓀國務院秘書長郭則澐到會後首由東海演說謂時局不堪收拾一至於此大局問題誠非從速解决不可故約諸位到京同謀解决之法現在外間均以和平爲收束時局辦法諸君有何意思不妨披陳至於解决時局辦法予擬請段芝泉先生行钎表示意見於是段合肥繼起發言略謂予係在野之人當然不能與聞大政顧總統力勸予表示主張鄙人謹先表示希望統乞諸位亮察鄙人之希望一則望解决時局不牽及國會再則望政府先將前方軍撤退一小部以堅南方求和之信用至鄙人並無絲毫反對求和之心但必遵照二條辦理然後不牽動中央根本問題鄙人之希望如此不敢漫云主張合肥演說畢張作霖倪嗣冲先後發表意贊成合肥主張各督亦一律贊成東海最後謂芝泉先生主張極是日内卽當由中央先行撤退前方一小部分軍隊以示願和之誠意並希望各位督軍早日出京回省各將本省軍隊及地方整飭完竣以備和平之後盾各督唯唯均稱决於下星期各自回省散會後東海又通知各督今日（十六）上午仍在四照堂會晤爲最後之决定幷與諸督軍餞别 
　　又據他方面報告東海昨日（十五）上午十時半親臨集靈囿四照堂召開特别大會列席者爲錢内閣全體閣員（段芝貴未到）及張作霖倪嗣冲曹錕（曹已於）十四日晨由保定起程下午一午抵京庽炒豆胡同那氏祠堂）孟恩遠趙倜王占元陳光遠閻錫山盧永祥祭成勳黑湘甘陜川等省代表七員此外尚有段祺瑞與府院秘書長參戰處高級軍官兩員共計三十一人會議要點第一案爲時局問題與議各人一致聲明均願服從政府主和方針凡關時局解决問題皆請總統主持但能南方無過苛條件各省莫不惟命是聽討論約達一小時其停戰命令政府亟欲提前宣佈各督無甚異議第二案爲應付外交事件結果未詳惟參戰處改組一事已得各人同意第三案爲辦理被兵各省善後辦法第四案爲軍事問題最要者卽着手調查各省軍隊實數以便實行收束第五案爲財政問題東海責望各督返任後對於應解中央之欵務須照章報解各督唯唯聽命東海幷謂予謬膺重任猶醫者對於有痼疾之人惟有盡心焉耳已雖割股亦在所不惜然再向外人借欵似覺不妥蓋國民之擔負已重也深望各省注意及此各案討論旣畢於是宣告散議時裁下午一時餘散議後卽由公府秘書廳將議决各節通電各省區查照另有一電致南京李督軍令將其中可宣布者不妨轉致西南以表明政府意恉 
　　另據某通訊社消息束海以曹仲珊前日抵京北京及中部各督多已齊集京師特於昨日上午在新公府四照堂召集解决時局聯席大會除在京各省軍事長官一律出席外段合肥亦被邀到會東海首先發言大致謂芝泉前在内閣總理任内爲謀國家發展主張參戰至今厥功告成我國得以派使參預和平會議不致陷國家於危險之地者皆芝泉之知慮久遠余於芝泉治國政策實深欽佩卽余此次出任總統於治國大計亦實依照芝泉政策以行此次約集諸君來都共商時局原爲歐戰將終我國不能不先謀統一共國對外今歐戰旣已終了我國統一一事尤應從速爲謀免生不測惟手續亦不能不詳求至當卽以國會問題而論無論何人均應尊重西南倘堅持不改亦當設法疏通諸君謀國之忠解决善法幸詳告我以匡不逮段合肥起立發言謂予從前所以主張參戰原爲和平會議參加發言之預備今果如願相償殊非始料所及惟國内紛爭乃緣此事而起余辦理經年不克統一所以及早下野聽總統以他種手段收拾時局今余乃一軍人祗知服從命令大局問題應聽總統自作主張諸公皆隸軍籍又皆深明大義知必能服從與余等也萬一西南執迷大局無法收束余雖不才苟總統有加以驅策之處仍當效命云云督軍中張作霖等繼續發言大致皆謂此等和議斷難認西南以條件相要新國會爲眞正民意所在萬不可聽其犧牲東海謂現時西南所要求者亦僅法理上之空言并無具體條件設無意外要求當有進行辦法其後又經討論各疆吏於和平解决方針尚無異議惟進行手續及解决條件頗有論議并要求將來南北會議時各省亦派員參加大體决定而散聞會議結果决將停戰退兵命令卽日頒發以後關與各督商酌時局事宜卽在國務院接洽至各督軍日内卽將分别言旋鄂贛皖滬四處趕先出京回任 
[擬議中之内閣談]  
　　内閣同意案昨日仍未提出財政一席原定陸宗輿以陸氏力辭改爲錢自兼任最近爲希望美國借欵事宜又擬周子慶惟此說亦未决定大約同意案因内務財政兩席尚未有人擔任將分兩起提出第一起先提總理俟總理通過後第二起續提閣員正式咨文已重行繕就矣 
　　北京民福報前爲安福派機關之一嗣於副座選舉爭潮脫離安福而與舊交系接近近來則態度又復稍變該報十五日載有新内閣談云新内閣之難於産出殆不啻與副座之難産相同惟近來各派疏通多已就緒乃有今日提出衆議院之說惟其中曲折甚多而錢總理亦不欲遽行提出遂又有今日不能卽提之訊大約今日提出之說雖不爲無因而今日不提之說尤較爲確實也據政界消息閣議支配業已擬定茲就所聞錄之於左外交總長陸徵祥（舊）財政總長周自齊（新）教育總長傅增湘（舊）農商總長田文烈（舊）司法總長董康（新）内務總長王揖唐（新）陸軍總長靳雲鵬（新）海軍總長薩鎭冰（新）交通總長曹汝霖（舊）此擬定之大概也惟能成事實與否尚未可知至財政一席乃爲交通系所攫得安福派人未免稍爲醋意惟知其内容者云財政一席本爲交通系所注意梁氏對於此席頗有成意但不欲遽上舞台恐遭他派之嫉妬乃思以總理暫行兼代爲過渡張本詎知總理亦不願幹遂思畀諸交通系之中堅份子而明日不能提出之說亦於此有所根據也安福派人七閙八閙僅閙出一位總長似乎不甚滿意聞四大金剛有不願王氏在冷部閒曹佔據一席之意以爲大才如王者總揆有餘卽將來爲總統亦未嘗無望何必急急於此且以位置王亦未免小覷覷黨而王氏入閣以後政務殷繁黨中恐成羣龍無首之象故持此說甚堅陸宗輿之財政喧傳已久現忽打消聞陸氏因日本方針已有變更不願爲無米之炊并非有黨派意味張岱杉本有農商之說因已有他事遂亦打消周少樸遠道來京本有内務之望後因安福派關係遂不得不犧牲此老耳又據某方消息内閣問題今日决難提出而昨日内容已有變更且有汪大燮組織内閣之說因汪氏亦對德宣戰之一人其政策已完全成功而此後外交益爲重要故有汪内閣之說 
[新國會中之歐和問題]  
[參議院]  
　　十一月十五日下午一時開會梁議長主席兩次延長至五十五分出席議員始足法定數先由秘書長報告文件爲英國皇帝致賀電於我國大總統及國會戰勝强權又報告外交部來公函一件謂比國政府約於昨日（十五日）卽可遷回原舊國都應否致電誌賀主席宣告云本席以爲此事雖知日期但不知究竟是何時間遷回故本院拍發賀電時間亦須斟酌是以與衆議院王議長商議先由秘書廳擬定賀電稿底一俟外交部接到比政府已經遷回國都之電報則我兩院賀電卽行拍發諸君有無異議衆衆異議主席又謂慶祝協商國勝利現定二十八二十九三十三日第一日閱兵並在太和殿接見協商國公使第二日外交部宴協商國公使及海陸軍人員第三日擬兩院下午茶話請協商國公使國務員及教育界人士諮詢有無異議衆謂無異議何焱森提起臨時動議變更議事日程先議請咨政府明令停戰以息内訌案說明理由畢有人附議主席以變更議程付表决贊成者少數陳邦燮提起動議擬咨請政府以國會名義答謝英皇賀電並賀各協國政府及其國會戰爭完全勝利案說明理由畢江紹杰謂此係當然之事無庸討論主席諮詢無異議本案遂通過主席宣告開議請政府速籌現欵收買市面中交鈔票撥還兩行墊欵以提高票價並使兩行速行兌現案審查報告二讀陳振先周作民吳鈁劉冕執各有討論主席宣告討論終局以原報告先付舉手表决少數復以陳振先修正案付表决多數通過卽行開三讀劉冕執主張删去商借相當外債六字主席付表决多數贊成主席以全案付表决通過楊仲升提起動議關於歐戰協濟事應如何協助陳煥章謂各隨力量可以無拘主席遂宣告散會 
[衆議院]  
　　十一月十五日下午一時三十分開會王議長主席延長至四十五分在場議員已足法定數先由秘書長報告文件畢克希克圖質問主席中交兩行卷宗政府曾否送來主席答稱尚未送來克希克圖謂兩行鈔票價益低落卷宗又不送來不知政府究存何意應請再催主席以賀得霖宋育德陸冲鵬等因事請假回籍諮詢無異議遂宣告開議某議員臨時動議登臺說明理由（一）欲知政府對於參與議和會議會之預備（二）現在純係國民外交國會應如何設法援助政府（三）此次參與議和會議爲中國破天荒之舉對於代表禮遇應如何隆重說畢主席以變更議程付表决贊成者少數乃開議第一案參院提出請以中華民國國會名義致電法國國會及英法各國國會祝賀歐戰勝利案耿兆棟登臺發言謂本案絶對贊成惟參院交來電稿如幸埀鑒焉等句似有未妥應加修正劉朝望謂電稿字句固不甚妥但一經交付審查未免太遲本席主張由兩院議長斟酌拍發李繼楨謂電文修改發出後請主席於下次開會時報告可矣吳文瀚謂此非法律案本可不經讀會手續逕由兩院議長斟酌拍發補行報告光雲錦謂電文中王道戰勝覇術句王道二字亦要注意主席以劉吳兩議員付表决贊成者多數張宣提起臨時動議謂比國國皇現將回京參院已經預備賀電如移交本院時卽由議長斟酌拍發再行報告主席諮詢無異議葛夢樸提起動議謂英皇以協約國得最後勝利來電賀我大總統及我國國民國會應該去一答電饒孟任又提起動議謂現在外交純爲國民外交本席提起組織外交調查會請諸位討論孫潤宇謂調查員要親赴歐洲此於事實上恐難辦到主席先以饒孟任動議付表决贊成者少數復以葛夢樸動議付表决贊成者亦少數主席宣告開議第二案參議院提出請咨政府將關於臨時約法第十九條一二三四五各欵所列事項交議案解樹强主張交付審查吳道覺主張卽日成立主席以交法典委員會審查付表决多數主席報告本院預算表現已製成交院内審計股審查有無異議衆謂無異議汪立元爲歐戰協濟會事要求開談話會主席遂宣告散會改開談話會 
　　附錄各賀電如下致英美電云英吉利美利堅上議院衆議院議長公鑒貴國神武之師大獲勝仗予等無任忻忭然予等不僅對於軍事之得利敬表歡忱而對於公理戰勝强權王道戰勝覇術民權戰勝專制尤爲忻忭公等以不屈不撓之志氣維持法律與人道全球人民戴德不忘矣予等深信協商國之奏凱可期世界和平早日恢復俾全球萬國共享福利於無窮用特馳電道賀幸垂鑒焉中國參衆兩議院議長梁士詒王揖唐致日本電云東京貴族院衆議院議長鑒際茲協約各國軍隊光榮之戰勝行將殘酷之敵氛壓服本院同人殊深欽佩謹召集莊嚴會議全體一致敬祝貴國國會以堅勇不撓之志始終不渝使國家獲最後之勝利豐功偉業未可冺没貴我兩國爲唇齒之邦尤忝種族文化相同之關係友誼自必更爲親睦本議長等謹以中華民國國會名義致貴議會熱誠之賀忱並懇貴議長向貴議會同人轉達一切更祝貴議長履端集祉貴議長所代表之大日本國國民國運熾昌中華民國參議院議長梁士詒衆議院議長王揖唐致法國電云巴黎上議院衆議院議長鑒際茲貴國軍隊光榮之戰勝行將殘酷之敵氛壓服本院同人殊深感佩謹召集莊嚴會議全體一致敬祝貴國國會以堅勇不撓之志始終不渝使國家獲最後之勝利豐功偉業未可冺没貴國爲共和先進之邦吾中華民國國民之立志與言行尤深感動敬祝爲世界文明而戰勝之大法國國民咸被千古不滅之光榮本議長等謹以中華民國國會名義致貴議長熱誠之賀忱並懇貴議長向貴議會同人轉達一切更祝貴議長履端集祉貴議長所代表之大法國國民國運熾昌中華民國參議院議長梁士詒衆議院議長王揖唐 
[時局問題雜訊]  
　　南北議和大會刻已着手籌備不久卽當開幕關於籌備及開會事項政府擬稍俟卽令李秀珊督軍來京一行籌畫一切昨日由公府拍去一電詢其西南覆電曾否到甯並聞前晚來京之曹仲珊亦將於日内電致李蘇督請其尅日入都商榷 
　　據某方面消息連日某某兩國駐京公使於非正式談話中頻勸吾國於歐洲平和未全恢復前（卽未開媾和會議前）必先解决内部紛爭届時方能以獨立國資格出席會議否則不特不便出席恐反發生他種問題於中國國際上地位至有影響因此關係政府謀和之心益决而十五日之督軍會議遂能將撤兵罷戰命令帖然通過 
　　北京順天時報云據江蘇李督軍轉來岑春煊氏要電謂西南方面各領袖對於妥協亦多無異議但各領袖之主張擬將湘粤兩省之局面務凾回復戰前時之情形（卽指免黜龍濟光張敬堯而任命以前人物）否則和議難遽進行云云以是東海日昨特邀請段芝泉氏詢其意見段氏答以龍巡閱使之罷免予亦可無異議至於張湘督之免去幷撤兵一節似覺未到其時故此問題迄今尚未解决日昨某要人評議該問題謂岑氏所要求關係極大誠爲妥協問題中首屈一指之要案又安福派某報云政府此次以和平標的召集各督來京共同商酌據聞到京各督對於時局解决辦法自前日曹使抵京已爲具體之决定大致對於和平主張可以承認惟於謀和進行手續須别有辦法以爲蘇督李季山對於和平之舉旣始終熱心提倡政府復以接洽西南重任委之卽請由李督主持在南京爲實行謀和之接洽屆時北方由各督分派代表赴甯共同商酌中央不另派人以保存中央政府之威信至各督所擬辦法大體須爲無條件之謀和西南倘仍有所苛求卽認西南爲毫無和意屆時善後各事仍由各督商請中央定之尚有一先决之事卽爲新國會存在問題大多數主張不得以國會爲犧牲品對於各種私人之和平團體及南方之無聊政客一律不准加入會議此爲最近各督在京决定解决時局之辦法但聞蘇督李秀山昨日來電則謂此時西南望和之心甚切如中央能承認犧牲國會其他條件始易解决各督主張如此而西南主張又如彼不識政府對此將如何也 
[紀北京兩和平會消息]  
[和平統一會]  
　　昨日（十四）午後五點鐘和平統一會在後王公廠開會京津名流與會者二百餘人由臨時主席于子昂報告該會宗旨次由王玉樹陸家鼒葛夢樸錢豫柳肇慶等相繼發言最後由王訥聲明到會諸君對於和平統一會名義旣無疑義當然確定本會名稱爲和平統一會卽請公推起草員五人起草以便日内通過草章開成立大會當經到會諸人全體贊成賓主盡歡而散 
[平和期成會]  
　　平和期成會本指定在上海南京漢口天津長沙廣州六處設立分會聞廣州一處現正由正副會長商定推舉交際部員王芝祥前往組織又該會之文書部事務較繁須得人常川辦理前日該部幹事等特開本部會議推定黄敦懌張熾章童晏球三員逐日到部辦理此外十員未能逐日到部者則每兩員輪值一日月之一六日值張一磨谷鍾秀二七日值梁啓勳丁世嶧三八日値孔昭焱陳光　四九日値王愷憲廖名縉五十日値陳邦燮梁家義總期每日有四人以上在部辦事而正副會長及各職員亦常川赴會公同商榷以期積極進行又聞該會之總務部職員近新增汪大燮一員 
[陸徵祥使歐問題]  
　　我國赴歐代表問題外間傳說不一茲聞陸徵祥係以外長名義赴歐將來再加以大使或專使之命故外部總長官制上當然無所更動而以次長代理（陳籙赴）歐說不確）至陸君行期當在下月之初魏宸組則十九日自京出發由滬乘支那號船赴歐與魏同往者有靳志徐兆熊（徐今日先赴滬）周瑋陳　與陸外長同行都爲嚴鶴齡王景岐朱誦韓現尚須添派多人前往又聞歐洲和議列席問題政府已準備一切擬下星期開一具體會議决定方針東海昨並令在京各督對於此項問題各具說帖逕送國務院外部方面亦定徵求各外國顧問之意見日内彚送到院於下星期閣議中合併討論以資取决至陸氏行期則决不因此延擱蓋東海曾令陸氏一面啓程一面可將政府决定之件隨時電寄也 
　　據中央政聞社消息陸子欣使歐一事已經前日閣議議决並决以魏宸組使比帮同辦理和會各事前日閣議散後院中卽飭外部擬發要電通知駐外各使電文大致謂刻因歐戰和議在卽本日閣議議决派現任外交總長陸徵祥爲參預議和專使並决定派魏宸組駐比帮同辦理擬定於下星期内出發等語又聞特任陸徵祥赴歐代表命令已經擬妥是否卽行發表尚不可知陸氏此次赴歐所帶隨員現大致均已擬定昨日外部有要電拍致駐法胡使囑其先向法政府通知并速行預備議和委員住所所需經費准其先行墊支俟陸使到後作正開銷 
[北京慶祝戰勝近訊]  
　　此次協商諸國依人道正義戰勝德人舉世歡欣吾國乃協商之一爲同伸慶祝起見由協商各國駐京公使與我政府公同議定第一日於本月二十八日由我政府舉行閱兵典禮於天安門外其程序先於上午舉行校閱本國國軍大閱禮畢卽舉行校閱協商各友邦軍隊此種不分畛域之大閱典禮實爲空前之舉第二日（二十九日）協商各公使又請我國大總統升太和殿受共同勝德之慶賀聞是日下午由陸軍參謀各部人員欵宴協商國公使文武官校第三日（三十日）係由新國會參衆兩院聯合一致開一慶祝大會邀請中外官紳商學各界蒞會同申慶祝 
　　昨（十五）爲比皇回入舊都之日又値協商國大捷之餘中外人士紛開慶祝大會昨早十時西仕庫天主教堂（卽北堂）特開祈祝大會協商各國公使紳商均穿禮服臨堂吾國閣員及政界要人如段芝泉孫慕韓梁燕蓀王揖唐諸氏亦均赴會迨十一時又在燈市口耶穌堂開祈禱會中外要人又均蒞止午後一時台吉廠中法協會開慶祝會特請比國公使及協商國公使演說中外人到者達四百人午後二時學界聯合在天安門開慶祝演說會中外名人均蒞場演說聽者極衆晚六時日本在京紳商又有提燈會自三條胡同大和俱樂部出發遊行交民巷遍訪各使署方回晚九時比國使署慶祝夜會遍請中外紳商跳舞吾國閣員及叚合肥均蒞會 
　　聞當局以德國降伏協商方面完全勝利前日特由院中擬出申表慶祝協商國戰勝命令一道大約今明日或可明令頒布以申賀意 
 
 
 

Page 7

 
 
[張季直復岑林西林書]  
　　解决時局辦法 
　　雲階先生同歲大鑒頃奉大書敬悉南方諸公之眞意尊論分權法治二者未革命以前下走主張立憲時持此說旣革命以後則屢聞人爲此說何意流極遷變乃至不知所至愈去愈遠誰之咎也事實未湮禍源往復今亦不暇推論卽尊意亦有可繹者法治是也敢問此法治之法孰定之法生於道道一而法殊而背道非法今所謂議法之人何等人也質言之其來歷遠不如豫備立憲時代之資政院所議之法何法也前後數次糜費人民千萬金錢擾害人民數萬生命東抄一句西套一篇今日一條明日一案迄於不見一字罪惡何如耶此等人所議之法孰遵之孰信之若新國會則一蟹不如一蟹更不足道分權是也分權云者應規定於憲法憲法未見一字權如何分分如何有效而訂憲法則須明國性適國情采各一國成文成一國時制二者皆須生於國會國會須生於選舉法不先正選舉法國會必不能有良好議員國會不得良好議員必不能有適宜之憲法此可斷言者選舉法如何曰嚴資格少名額薄俸給重懲罰四者而已選舉果正議員皆人而後可矜式他人維持國是矣昔之雙方皆務求伸而至於戰今之雙方皆不肯先屈而滯於和其實皆客氣也客氣者良心之障南之賢者號於人曰護法護法良心也其不肖者號於人亦曰護法護法客氣也敢問法指國會乎指議員乎國會者全國人之國會也何以全國人不盡願護則議員壞之也國會壞於議則議員者國會之罪人矣南以護短爲護何如以不護短爲護若刻日明白宣布護國會非護不肖議員之意速忠告議員勿以立法之本分侵及行政之罪惡黨見旣去學識乃來袪其舊染之汚而充其天然之善限期修訂憲法草案改訂選舉法草案致歉於全國父老而宣布之宣布之後自請解散以誌夙過一面自議收束軍隊裁减安置軍人之辦法此南所以自勝之道也北之賢者號於人曰統一孰謂國不當統一者良心也其不肖者號於人亦曰統一孰謂統一之必濫用勢力者客氣也敢問國有二三之人可爲一乎人有角立之心可以統乎人不得則反求諸己民逆命則修德以來不此之務而召新國會以一邱之貉當陷我之矛過矣何如停止新國會俟南方憲法選舉法修訂宣布以後解散新國會但政界無補助買票之費而選法又已根本改良則國人自有素敦學行不近權利通達國情者不以當選職員爲恥斯時正式成立國會承認總統選舉副總統一面自議收束軍隊裁减安置軍人之辦法此北所以自勝之道也惟此二者商之議員則與狐謀皮商之軍團則與兎謀脯是賴雙方之當局出其國民分子之天職開誠心布公道而促成之而後公所謂分權所謂法治乃有其基乃有可言也以世界大勢論有必至於此之一日第恐一門之内不早自解有爲解之門外人發言耳是以支電不覺其過慮將來歐洲大定議和之日我國得列席與否誠至重大此時似尚隔一層不暇語此拉雜奉陳幸吾公教之乞勿以示不知之人横生是非千萬千萬敬請大安張謇十一月十三日 
[紀梁巨川死事（靜觀）]  
　　北京社會中近喧傳梁巨川殺身殉淸發布遺書一事夫淸室之屋已七年矣遺老雖多卒未聞有一人殉淸以死者此外則錦衣玉食駟馬高車或據要津或奔走巨室忽君主忽共和祗知博一己之榮利者所在皆是今在此十丈紅塵中乃竟有兒孫繞膝之六十老翁溺水殉淸豈非奇聞哉長安傳徧解說紛紜記者泚筆記其原委如下（一）梁氏之略史氏名濟字巨川廣西人前淸舉人内閣中書轉任民政部員外郎曾經某當道舉應經濟特科辭未與訌民國成立内務部委任主事不就上書總統總長萬餘言其祖與父均以科甲起家歴任京外各職氏自以爲世受國恩對於淸帝退位頗感亡國之痛然在平昔則不多見諸言論也性好觀劇出入梨園優游自得時爲優者編改劇本子二人長任農商部員次任北京大學講師女均畢業女學家無恒産而衣食尚豐都人視之固一美滿安樂之家庭也今年舊歷十月十日爲氏六十生辰見子女輩張羅治觴爲壽頗不懌前數日藉口家中整理家屋避居於其親家彭氏之宅在北城積水潭初七日晨乃投水以死死後發出遺書若干種而致死之故始明（二）死時之概狀氏未死之前數日下榻彭宅居一室中撥童僕不使入自言趁此餘暇整理以前各文稿故彭氏亦未加注意也舊曆初六日晚作書致其老友馮公度袁珏生諸人猶親自送諸郵局蓋此數日之間所作成之書已不下十餘件矣初七之晨蕭然外出囑僕輩各司其事未幾警察巡邏至水岸見有便帽浮水面呼而告僕之往視則固識爲主人之帽也彭氏驚起號而出見室中遺書滿案始知氏已溺水死書託彭氏代告家屬處分身後各務井井有條無一凄楚可憐語（三）遺書種類及其所以死之原因氏於臨死前遺其友朋親戚及其本宗長幼輩書十餘種此外尚有歷年所著之雜記七册又上當道書數篇警告世人書一篇宣示其所以死之宗旨開首卽明言爲殉淸而死但又申言之曰並非反對共和實因辜負前淸禪讓之美德不能實行共和愛民之政蓋見年來人心日偷風俗日壞生計日艱外患日迫亂事日烈國事日危憂憤之極乃不得不出以一死云云各種遺書京話日報已分日代印發散矣（四）對於梁氏之評論甲之說曰梁氏乃當今驚天動地之大偉人也當此節氣掃地廉恥喪亡之際有此義士以一振天地之正氣足以頑夫廉懦夫立社會當爲之極力表揚認爲古今不可多得之人物乙之言曰此不過舊式之愚忠耳前淸以異族入主中夏就種族界限言之旣無忠之可効而就民主主義大昌之世言之則忠於一姓自戕其身亦殊不合理是以梁氏對於殉淸一節當然視爲無足輕重之事若云憤世疾俗欲挽救而無從因而致死但其所以憤恨之故仍由不忘淸室之一念而來仍以殉淸爲主因也丙之言曰淸室旣亡民國斯建是亡者不僅淸室乃君主專制之制度也與以前之易朝換代一姓代興者不同若猶斤斤致重於臣節是不合於新道德之趨勢也梁氏之死未免可惜若果一般之人受此感動爭以効忠淸室爲心激起褊狹之感情復辟之妄想於民主政治前途更受不良之影響丁之言曰梁氏之志甚可嘉惟察其行爲恐不免有些神經病良以此舉究嫌悖乎人情悖乎人情之事神經健全無病之人决不爲之此四說之有一當於梁氏否記者不欲參以愚見姑列之以俟世之論世知人者 
[軍政府最近態度（平）]  
　　北方議和之說喧然於一時而南方殊爲岑寂衆目睽睽莫不注視軍政府之如何應付自其表面上觀之軍政府之對於北方不卽不離正式磋商未見文字故有謂其於和平會電報概不答復者然據幕中人傳述則謂梁士詒與李純時有來電密商倘非商有眉目决不輕於發表蓋軍府亦愛護和平但於法之一字不能舍而不言故必對於舊國會一層有所着落然後議和之事乃有條緒也但不能守卽不能戰不能戰卽不能和此雖屬於老生常談而今日情勢亦屬如此軍府今日於湘贛方面雖在停戰期内而於守備則仍未嘗稍懈又聞湘省吳佩孚對於西南非常接洽軍政府日前已遣代表赴湘晤吳近則督辦廣西軍務陳炳焜因商榷解决時局亦派遣秘書龔之厚顧問胡銘槃偕赴衡州與吳佩孚有所接洽並聞譚延闓譚浩明程潛李書城等亦派有代表至衡似此情形可信去平和之期必不甚遠吳佩孚與李純同一宗旨倘李純出而斡旋必可告厥成功矣惟辦法未經確定軍府亦不欲表露其態度現所注重者在外交財政兩項加意講求外交調查會旣已由政務會議通過而又因美總統威爾遜提倡協約國兵工修養募金一事特由伍廷芳發起認募五萬元此聯絡外交之近况也至財政一層旣由伍廷芳兼任財政部長又已設立財政處機體稍爲完全近聞又將立一國稅處凡粤中向來報解中央之稅項皆劃歸經管其處長卽歸楊某兼充使不畫分畛域但財政竭蹶點金無術非有一大宗借欵不能活潑頃據粤報載沙面消息政界近以紙幣低折官商交困擬與沙面台灣銀行開議妥訂條件由台行備具鉅欵許各界以中行銀毫劵存放行内定長期年息四釐計算如屆期滿則任令取回紙與銀皆聽人自擇不加限制如有人存有紙幣若干深慮起跌無定卽可持赴台行存放且作十足計算不啻無形規復兌換聞此辦法業已議有頭緒并聞總商會坐辦梁佩唐曁善堂主要人陳景南潘棣南李鳳岐李家璧等昨聯同往謁省長各當道亦卽磋商維持紙幣事項是說之確否則未敢懸斷也 
[粤聞紀要]  
[軍府取締組織和平會通電]  
　　軍府通電云案准徐代總裁提議略云邇來各方運動和議報載紛紜事難遽信此種傳聞影響甚大事前宜有預防以免無意識之和平主張惑亂人心有妨軍事於護法前途尤關重要茲特提案以杜隱患交由本會議議决除俟其餘各條議决公布外茲將業經通過兩條先行電請查照辦理茲卽轉令所屬官署一體遵照曁發通告週知條文列後（一）凡在野人之於護法省分或護法軍隊駐在地方組織國内和平會者非得該管長官之許可不得設立違者以妨害護法軍事論（二）凡係在野之人於非護法地方組織國内和平會號召全國者若派人至護法各省或護法軍隊駐在地方必須先得該長官之許可其未得許可而擅至各處者以間諜論其雖經許可者仍應嚴重視察其行動特聞政務會議佳印 
[省長問題已表决]  
　　省長問題或主張由中央任命或主張由省議會選舉或主張由議會選舉若干人請中央任命前日兩次開會審議此項問題均未表决昨日又憲法會議繼續審議參議員出席者約一百四十人衆議員出席者約四百二十人至二點半鐘已足法定人數由衆議院副議長褚輔成主席宣告開始審議兩院議員如淂漪吕俊尹承福羅家衡王葆眞等均有討論最終主席以謝持所主張者長由省議會選舉三人請中央愼擇一人而加任命付表决衆無異議是省長問題今已告成矣 
[沙面對待德人之布告]  
　　沙面英領事十一月十一日布告云德皇承認中華民國於德奥宣戰第八次條例於十一月二日已由中華民國布告在案惟協約國於中華民國所議之條例尚有一條爲最週密比中國所議爲妥當者現所議限德國人於一月之内盡離沙面英國租界兼之所有德人財産及貨物等一概般遷 
[汴奉兩省之協濟會]  
[河南]  
　　基督教靑年會等七團體發起歐戰協濟會募集一百七十兆五十萬元之欵開封靑年會及督署省署得有漢口美領事署來電託以共籌捐欵曾於十二日在省署開各機關認捐大會以開封靑年會爲籌欵部經收捐欵以十二日至十八日止籌集現洋五千元茲錄各機關認捐數目如下趙督軍一千元官産處五十元軍界全體一千元圖書館三十元 
安陽纱廠三百元魏子靑一百元政務廳一百元開封縣五十元財政廳一百元各學校二百元教育廳一百元中國銀行一百元高審廳一百元交通銀行一百元高檢廳一百元官錢局一百元地審廳五十元浸禮會一百十五元地檢廳五十元靑年會五十元交涉署一百元内地會十五元警務處一百元聖公會五十元河防局一百元郵局總辦五十元開封道一百元烟酒公賣局一百元印花稅處一百元林務處五十元他如省議會商務會實業廳福中公司尚未認定 
[奉天]  
　　歐戰協濟會中國奉天籌欵部十三日在省議會開成立大會是日各發起人以事關國際地位且經張公子提倡故雖大雪漫天罔不遵時蒞至一點後振鈴開會到場三百餘人軍樂畢由主席秦玉璞宣佈開會宗旨繼經張公子漢卿演說甚長次李團長代表吳師長張代師長劉子齡旅長演說其後史廳長王處長關署長梁檢察長普賴德靑年會幹事李鐵珊校長等均有演說關署長之演說略云歐戰協濟會之發起係由美大總統威爾遜氏其用意以協商軍爲正義人道而戰軍人及華工於此數年來飽嘗辛苦其現况有困於傷病者有迫於境遇者有因精神上之不適而墮其道德者此等人士皆國家有爲之靑年倘不設法拯其苦痛快其精神維其道德足爲將來之大損失此關心慈善者不能恝置之事也威總統發起斯會電請我大總統共襄斯舉我總統以事關公益慨允通電各省籌集鉅欵以盡參戰國一份之義務直津等處早經遵令舉辦我奉亦卽發起諸君須注意此番戰爭爭正義與人道而戰協濟會籌欵亦卽爲人道主義而協濟亟應起而負擔今日籌欵部成立想我奉諸君子對此定能解囊相助共襄善舉也云云是日所認籌之數尚未發表至慶祝戰勝十三日爲各機關放假縣旗結彩十四日仍全體休息學界組織祝賀游行會先赴省議會然後游行各街市並在省議會提議協濟籌款事宜 
[蘇議會慶祝世界和平（南京通信）]  
　　蘇省議會柬約駐寗英美日協約各國領事及僑民中國軍民長官紳商各界今日（十七）在省議會開世界和平慶祝會中外人士到二百餘人李督齊省長美領事索克斌日領事淸野長太郎（英領未到）均蒞會參與慶祝十時奏樂開會首由錢議長演說云此次協約國美國對德之戰爭亘五年之久究其主旨要不外人道與暴力戰自由與强權戰求世界之和平而已人道與暴力戰則人道勝自由與强權戰則自由勝此乃自然之公例决非人力所能左右德奥等國違背此自然之公例置人道與自由於不顧專恃其暴力與强權以與我最親愛之各友邦相見於疆場我協約各邦及美國爲人道計爲自由計不惜犧牲其無量數之生命與財産以敵此自由之蟊賊我中華民國之尊重人道與自由之意志寗獨後於各友邦故决心對德奥宣戰凡我國力之所能及者無不竭盡其參戰之義務卽華工之前赴戰場者冐萬險出死力以協助各友邦前敵將士之奮鬬亦無非爲人道與自由計也今者停戰條件業已簽字敵國已自知其暴力與强權終不能與人道自由抗而不得不歸於屈服協約國及美國終獲最後之勝利吾人所謂人道必勝於暴力自由必勝於强權者今後又添一證明且爲國際間增一和平之保障吾人今日之慶祝非僅爲戰勝之光榮而慶祝實爲貫澈人道自由之主張而慶祝亦卽爲此後世界永永可望和平而慶祝也顧鄙人猶有一言者世界之和平從此將實現矣而返觀我國年來之紛擾能否與世界戰爭同時終局回復國内之和平初猶不能爲具體之斷定頃聞中央停戰令已於昨日公布是誠足以證明我南北當局均已有根本之覺悟我本省之賢長官方且採納民意盡力於南北之妥協吾人尤宜盡力以爲之後盾和平回復之期當不在遠是尤吾人所當拭目以俟禱祝以求者也次美領事索克斌君演說云今日貴會開世界和平慶祝會鄙人參與其盛實爲榮幸歐戰數載擾世界之和平推原禍始乃德人之强暴希冀以武力稱覇全球結果乃至爲人屈伏可見武力與公理戰終歸失敗今日之戰勝非武力戰勝乃公理戰勝也今日之賀非賀戰勝乃賀世界從此可望永遠之和平也蓋德國之强權暴力受此大教訓此後全球各國當不至再有恃强權暴力以摧殘公理人道自由者鄙人有一事更爲欣慰歡幸者卽頃聞貴國北京政府已下停戰命令是也鄙人到寗不滿六月卽深悉李督乃中國保障民權鑲除暴力之一中堅人物久懷寗人息事之意今停戰命令已下但願李督持以毅力矢以熱心趁此機會雙方調和使南北之戰與歐洲之戰同時終結中華民國得以統一則人類至善之主義亦以保存此鄙人切望於貴國政府而尤盼望李督持以果决之心貫澈初志進行則終必有收效之一日也中美兩國邦交素稱親善此次貴國人民對於歐戰協濟籌欵非常踴躍而貴省議會又議决捐助十五萬元之巨尤足見中美兩國人士之親愛邦交愈加鞏固此後貴國有需於敝國者敝國誓必竭誠贊助携手同行以表示兩國親愛之眞誠云云次日領事淸野長太郎演說云貴會舉行世界和平慶祝會辱承柬邀參與盛况曷勝榮幸今歐洲停戰條件雖已簽字而亞洲尚在有事世界和平未卽實現殊爲餘憾中日鄰邦辱齒相接數年以來貴國内爭不息人民日陷於兵災匪禍之中敝國以友愛關係迭次善言勸告今幸貴政府有所覺悟已下停戰命令將來南北統一和平得以實現云云次李督軍演說云此次戰事之連續雖僅限於歐戰一隅被切膚之痛者雖止於俄法意比塞諸國而風潮所激盪乃至舉全世界之國家犧牲一切以從事其間此非好爲戰爭也凡以求世界之和平而已欲求永遠之和平則不得不鋤去擾亂和平之種子吾人於此乃發生兩種感想一以見隂謀野心之必敗强兵利器胥不足恃一以見世界文明大啓國與國之關係漸密是故一國有事共影響輒被於全球吾人繼今以往當思順此潮流以圖人類共同之發展而目光母徒限於一隅將來世界友邦之樂提携於吾國與吾國人之享榮譽於世界者正自無窮願與諸君交勉焉至於内部之爭荏苒經年對於參戰義務未能充分盡力實爲吾人最所抱憾之事鄙人雖係軍人而最痛惡强權暴力前數月曾竭其棉薄調和内爭無如力量薄弱中途停頓和平未能卽現殊有負邦人期望今政府已有專電來寗先令南北停戰協商撤兵再議和平條件大約南北統一之局不遠鄙人雖係軍人酷愛和平蓋鄙人之軍人乃擁護國家之軍人也惟望貴會諸君共相贊助俾統一之局早日觀成與世界諸邦同享昇平之樂此則今日與會友邦諸人士曁吾儕所咸深願望者嗣齊省長亦有演說大致亦希望世界和平演說畢奏樂撮影立食遂散會下午議會又備馬車六十乘議員來賓均乘車手執萬國旗遊行街市後在夫子廟歐戰協濟會籌欵部演說聞籌欵部到會人數約有萬人云 
地方通信 
[蘇州市立小學之提燈會]  
　　蘇城各學校慶祝歐戰勝利已誌前報茲悉市立各小學校於十六日傍晚接到吳縣勸學所通知於十八日聯合省縣立及東吳晏成桃塢等教會學校舉行提燈會下午六時在王廢基公共體育塲會齊出發 
[巡長銷案調差]  
　　警察廳騎巡隊長沙恂前被隊士楊學義臚列八欵控由警廳轉送縣署質訊暫行解職由保安隊長王聯成兼代現悉縣署已將控案撤銷崔廳長特改委沙恂爲北區警佐以原有警佐施鐸調升保安隊長以王聯成充騎巡隊長業已分别飭遵 
[紳商學界協濟五千元]  
　　蘇紳潘濟之近因歐戰協濟會捐欵事宜於前日下午二時在海宏坊本宅邀集紳商學各界開會集議是日到會者紳界爲尤鼎孚劉迓邠孔康侯曹賡種曹智涵宋績成徐漱芳陸仲英潘經耜汪炯之商界爲蘇稼秋貝哉安　敏伯吳頌魯孫伯翔學界爲盧彬士汪鼎丞劉北禾共認定捐欵洋五千元先由公欵項下墊撥俟各界收齊再行歸墊 
[太倉嘉奬小學教員]  
　　此次省視學章伯寅君到太視察各學校其中成績優良者以第一高小之黄守之李際雲第二高小之趙茜之私立樂安小學之蔣警如劉河第一女校之吳仲裔諸人教授尤爲合法當經呈報省署聞縣公署接到是項省令均予傳令嘉奬以示鼓勵業已轉飭知照矣 
[松江鄉賢入祠]  
　　鄉先達淸御史錢公小藍殁後由松屬各紳於光緒十八年分具呈官廳請以錢公栗主入祀鄉賢祠曾由禮部代奏得准當時因主持乏人遂未舉行入祠典禮茲經其文孫振家振麟二君於本月十七日奉錢公栗主送入府學鄉賢祠賓從之多儀仗之盛一時無兩故是日婦孺之集觀者幾於萬人空巷云 
[無錫慶祝最後勝利之盛况]  
　　楊知事奉省令定期慶祝協約國最後勝利其籌備情形略誌前報茲聞十六日午前十時聖公會會長美教士慕高文曁慕夫人普仁醫院院長李克樂及李夫人貝元齡君赫女士等均應邀蒞惟天主教堂教士南道煌因事未到由楊知事率佐職各員殷勤迎迓經中國教士楊四箴君一一紹介並通譯言語隨開茶話會楊知事起立宣讀賀詞請楊四箴君翻譯西語誦讀一過來賓異常歡忻各教士並將賀詞携去以作紀念至十二時始興辭而散當地各學校亦接縣公署第三科通告後一律放假並組織日中游行之提旗會週行各街市均列隊至公園方散是日西人機關如美國聖公會以及大商店等無不懸旗掛燈共伸慶賀錫人自光復以後對待各項慶典似甚凉薄此次則皆興高采烈於斯足見各界之傾向協約熱誠矣 
[奬勵義務教員]  
　　懷上市張涇橋縣立第五高小學校校長華國鈞以該校教員錢鶴鳴於民國五年充任該校教員不支俸金而對於職務異常認眞本年四月江蘇省立學校開聯合運動會時經教育廳長呈請省署給予奬狀立案茲華校長查照給奬條例堪以奬給教育部三等奬章昨特具呈縣署卽由楊知事代呈教育廳長轉請教育部如例給奬云 
[鎭江定期慶祝戰勝]  
　　鎭江關監督兼交涉員周嗣培與駐鎭英領事商定十八日全市舖户升旗晚間全點慶賀戰勝紙燈或加點電燈各學校各機關團體等舉行提燈盛會商會總理吳澤民發出通告云中國加入協約國戰勝議和我國與有榮幸凡我商民務當遵照慶賀辦法屆期升旗懸燈同申慶賀燈上卽用慶賀戰勝字樣云云 
[麵粉滯銷跌價]  
　　近來各廠製麵粉市面銷路不旺僅常州無錫等帮稍有購運十六七兩日上等貨開盤每袋已减至二元一角三分暫時難望起色 
[揚州警察改組]  
　　趙知事對於城鄉警察籌畫改編曾委員冷慕常胡義荃分往各處調查費時數月之久業將各地情形彚齊聞所規定全境計區長十一處區員十六處派出所十一處十六日先行列表呈省候核 
[懲治官中]  
　　本邑善里市（第二區）官中施蘭亭越界攬稅經同業張敦甲告發縣署委員吳貴東確查屬實卽依官中規則第四條苛罰除將施蘭亭開革外並將寗瑞麟繳施之手數費追繳撥充學費以示薄懲 
[判决押犯]  
　　本邑第二看守所收押之迷藥害人犯楊三前有意圖越獄情事十六日經王承審員提庭訊判以該犯旣犯迷藥害人又犯潛逃罪應徒刑五年俟逾上訴期卽送監執行 
[杭州學界慶祝和平會]  
　　十六日晚間省教育會慶祝會到會各校奚啻幾千人學生均始終直立會場幾無隙地各有各燈籠均由各學校定製或自製上書某某學校慶祝大會字樣内中以女學生所製尤爲精美並標寫寰宇澄淸世界和平等字樣惜爲大雨所限未能全隊游行街市至七時許開會先由伍廳長述開會詞略謂歐戰勝利之原因實在於各協約國國民性之優良富於愛國心協同心堅忍心故能有此勝利實與吾人以極大之教訓次由司徒華林君演說（美國人之江大學校長）大致謂所謂快樂者並非某國戰勝某國乃人道主義戰勝武力主義次由梅藤更演說又次伊藤斌夫演說又次經子淵君演說乃散 
[安慶省長病故之戒嚴]  
　　黄省長逝世後政務廳長鄒日煃已將省長印信封守一面電報中央曁倪督軍并三道尹連日各機關長官均集省公署會議以繼任省長尚未見中央明文所有省城安寗秩序責有攸歸軍警兩界於把守城門稽查街道均加派兵士巡警晝夜梭巡異常嚴緊 
[慶祝中之歡讌]  
　　省公署於十五日接國務院電謂德國承認停戰條件協約國已得最後勝利京外應一律慶祝自本月十四日起至十六日止所有各省機關人民均應懸旗三日誌慶云云當卽電令蕪湖道尹交涉員遵照省城定於十六日午時在督軍公署由各官廳長官筵宴英法美各國教士 
[天津警察處長之更迭]  
　　直隷全省警務處處長兼警察廳廳長楊以德於十一日晚八時得北京電令免職另候任用隨卽出署張汝桐科長暫爲維持惟省令至十四日晚子一時餘始到張卽於十五日午刻在大堂舉行接任式各署長署員科長課員全體齊集道賀並有軍隊奏樂張處長當塲演說謂吾輩職司警察以維護治安爲天職顧全大局爲必要敦睦友誼宜具世界眼光期以遠大鄙人此次雖屬代理何敢存五日京兆之心凡我同人尤應深體斯旨云 
[協約國之提燈會]  
　　十四日下午八鐘英美中法俄日義等協約國舉行提燈大會各種摩托汽車上繫花燈並插協約國國旗共車六十輛由英界出發至法界過萬國橋行俄義界大馬路過金湯橋經警察廳前行沿河馬路至東北城角行東馬路至日界沿途奏風琴各處華洋人歡呼至英界始行散會時已十句餘鐘 
雜評一 
[國會問題（默）]  
　　今日我國内之謀和所以不可不速於歐戰之和者則以我國必先妥協而後乃能以統一國家之資格對外始不爲人輕視議和席上始能獲滿美之效果此其故外人已忠告我當局而我當局所應急宜覺悟者也 
　　然而返觀我國内之謀和第一難題卽爲新舊兩國會不肯犧牲北之新議員欲藉督軍保存北派之力以保新國會南之舊議員欲藉軍府護法之力以護舊國會相持之勢已漸顯著嗚呼此而不肯犧牲則和議終歸無望將來犧牲於吾國者必將更大所謂因歐戰告終而促起覺悟者非空言耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[七誌慶祝戰功告成之盛况]  
[交涉公署之佈置]  
　　松滬護軍使盧永祥領銜於本星期三（二十日）下午四點至六點在交涉公署設備茶點柬邀中外官紳等茶會同伸慶祝等情已誌本報昨交涉公署已從事布置遍紥冬靑松柏綴以鮮花並由大門外以花紥成慶祝等字大廳上遍懸各國旗幟非常鋪張爲向來所未有 
[慶祝砲艦之選派]  
　　昨日交涉署接海軍總司令藍建樞函略謂此次協約國最後勝利除懸旗誌慶外茲外交團籌議舉行正式祝賀各團體舉行提燈大會尚處亟應參與祝賀現本總司令選派聯鯨砲艦於星期四五六三日開赴黄浦灘共同慶賀相應函請轉致外交團查照云 
[會審公廨之停訊]  
　　本月二十一二三號（（卽星期四五六）爲慶賀協約國戰勝之期英美會審公廨關讞員商准領事團停訊民刑訴訟三天外復令檢察處佈告闔署辦公人員曁各捕房屆期停止辦公以誌慶賀 
[各種慶祝之預備]  
　　英文滬報云據慶賀委員會書記胡帛君今日（十八）午後宣稱所有慶賀最後之辦法將於十九日晚由各會員集議以决定之所有提燈大會已由星期四改爲星期六日晚舉行是晚從四川路及愛多亞路交接處起程過天主堂街至黄浦灘再由黄浦灘入南京路向西該會會員已得日本確訊云烟火等類定可於星期六到滬是則此夜之燄火可必舉行星期六晨跑馬廳行閱操禮凡從戎回滬之人皆着軍服與領事團及工部局員偕立一處受義勇隊之敬禮並擬於下星期一夜設讌招待從戎諸君其地點尚未定大約非卡爾登卽禮查飯店本埠至星期四夜將見煥耀一新爲前此所未有現已在南京路及黄浦灘轉角築得勝牌樓一所日夜皆有特别之鋪張至外白大橋以及沿浦灘各建築皆有旗幟燈西人兒童於星期五游行之後則請看影戲並贈以糖果等葡萄牙人今晚（十八）在南京路十八號葡人公會開會計論方法恊助協約國之慶典馬 
[公民游行大會之秩序]  
　　戰勝祝典籌備會昨發通啓云茲爲慶祝協約國戰勝起見特訂於本月（卽十一月）二十二號（卽）（星期五）下午兩點十五分鐘舉行公民游行大會其秩序先編成兩隊分途起行然後於半途合爲一全隊向法國公園進發所謂行分兩隊者（一）汽車隊（二）馬車及東洋車隊（一）汽車隊應在滬寧鐵路車站前之界路爲首排列起行直向北浙江路北京路河南路蘇州路（二）馬車及東洋車隊應在蘇州路左邊排列起行直向外灘愛多亞路八仙橋寳昌路法國公園因爲汽車駛行較速特此分列地點起程以便汽車隊從後趕上約至寳昌路左近便可接連馬車及東洋車隊卽合成全隊而進法國公園深願各會館早日將汽車等從速裝飾各戲園或藝員早日預備各種新奇裝飾各汽車馬車東洋車行早日裝飾齊備·各界人士早日亦將汽車預備·如已預備停妥祈卽於本月二十號（卽星期三）之前函知法國工部局Legendre君以便招待一切屆時會同游行以伸慶祝 
[提燈大會之籌備]  
　　本埠各會社各學校發起提燈大會因前定日期爲雨所阻改於本星期四午後六時重復舉行日昨寰球中國學生會接得廣東俱樂部廣肇同鄉團廣肇義學等報告已預備汽車七輛各飾以軍艦砲台大城高塔及種種奇異戰狀並有廣東大樂隊古裝人物舞獅等廣潮義學之童子軍亦十分高興聞該俱樂部等爲提燈會事已捐得千餘元又聞護軍使署馬參謀長亦於本星期四派全部軍樂隊與會並代邀淞滬警察廳軍樂隊全部共有百餘人此外如貧兒院孤兒院普益習藝所婦孺救濟會閘北惠兒院等軍樂隊均全部與會故連各學校樂隊共有二三十隊之多學校方面寰球中國學生會已接得南洋商業公學報告有學生八十人馬隊二十人並有各種新異燈綵精武體育會亦有百餘人加入並有裝飾美麗之汽車隨行新異燈綵亦甚多云 
[救火會員之遊行]  
　　上海救火聯合會昨經開會議决屆時除各區會所一律懸掛燈采外並將火龍皮帶車傢生車等各項救火器具一律裝紥鮮明燈綵規定路由先於二十二晚齊集小南門中華路救火聯合會會同出發遊行街市規定次序先以馬隊軍樂隊警察隊並各區會員各種救火車輛殿以各種燈綵並許會外如有各項玲瓏燈采笙簫鼓樂與政事風化無關者均准加入聞於二十三晚尚須加入租界英法工部局救火會之水龍會共同遊行藉資慶賀茲將二十二晚南市之路由列下出會由中華路朝西一直往東肇家路一直朝北中華路往西寳帶路一直出方浜路朝北民國路一直往東走集水路朝南由老馬路進　家渡一直到會各散 
[法租界華董之通告]  
　　法租界華董陸伯鴻吳懷疚通告各商家云敬啓者歐戰告終和平有望吾中華民國旣經又有戰凡在國民自應歡祝最後之勝利爲此通告現居本埠法租界中華商舖或居戸查照後開辦法酌量辦理（一）陽曆十一月二十一二十二二十三日卽舊曆十月十八至二十日參與祝典（二）懸中國國旗能兼備法國旗或協約國旗更爲合式（三）燈彩隨便儘可用華式如新年所用之類 
[兩商會之知照商舖]  
　　上海總商會曁南市縣商會正副會長接江蘇陳交涉員等公函頃由駐滬領袖比總領事會同協約各國代表開會集議决定星期四五六三日卽二十一二十二二十三日舉行慶賀等因昨日已由兩會刋發通告知會南北市各商舖行號等均於此三日内一體懸旗張燈同伸慶賀 
[南市方面之點綴]  
　　南市縣商會已在門口佈置彩牌樓一座聞是三日等慶賀期内滬南工巡捐局並稅務所等均行休假又浦江水巡隊潘隊長昨特傳諭浦江内所泊各項船隻務於本月二十一二十二二十三等三日一律升旗慶賀 
[勸學所之通告補假]  
　　上海縣勸學所通告各學校云敬啓者接奉縣公署函開奉省長齊寒電接教育部電停戰條件德國業已承認協商各國已得最後勝利京外大小各學校自本月十四日起放假三日以誌慶祝等因又奉江蘇教靑廳電同前由案此項函件到所時業已逾期不及通告祗能議定祝賀辦法後再行補假茲已於十一月十六日會同縣教育會開會議定舉行提燈會日期爲十一月二十二日天雨順延時間爲下午五時出發聚集地點在城廂附近各學校會集於公共體育場距離甚遠者可另自約集所有放假事項應於此時補行之卽定於二十二二十三日停課二天以誌慶賀再停課之第一日應否召集學生訓話或分班由教員演講歐戰之情形及國民此後之責任由各校酌辦 
[飯後鐘之教育廳令]  
　　本埠各學校自見報載國務院通令十四五六三日慶祝協約勝利之電大都如期懸國旗或停課提燈惟省立各校例須聽教育廳命令乃日期已屆消息杳然只得如常上課無可舉動聞水産學校直至十七日上午始接由十四至十六停課三日之廳令第二師範則於十六日下午接到立卽遵令停課而所停只勝三小時矣此項教育廳令號稱快郵代電然檢視外封乃黏一分郵票作印刷物寄遞故致遲誤幸省立諸校見報在前於此三日内壇已先懸國旗不致爲外人齒冷云 
[天主堂之大瞻禮]  
　　法租界洋涇浜聖者瑟天主堂内亦於本月二十日（星期三）特開大瞻禮　禱謝世界永享和平幸福並聞滬上各國海陸軍均須排隊至該堂同行禱告禮南北市　　士均於是日前往同聲禱　云 
[歐戰協濟會各省捐欵]  
　　歐戰協濟會募捐消息疊誌本報茲悉今日新募得者上海方面有邱渭卿君獨捐銀一千元約翰大學八百元漢冶萍公司二千元外埠杭州十萬元蘇州六千元今日止上海總數爲七萬九千一百七十三元外省已報告之總數有八十五萬二千七百七十三元惟因尚有多省未報告（已報告者只有八省）故特將結束之期展至本禮拜三想屆期所得之結果必大有可觀也今將各處捐欵數目詳列於下 
　　上海七萬九千一百七十三元廣東五萬金元福州一萬金元北京五萬金元大總統個人三千金元南京十五萬元杭州十萬元南昌鹽商一萬元省議會一萬元共二萬元武漢十萬零六千元開封六千元天津省議會十萬元協濟會幹事十五萬元共二十五萬元蘇州六千元 
[靑年會與歐戰協濟會]  
　　靑年會向持救世救人爲純一之宗旨自歐戰發生以來該會於戰地一切舉動莫不爲世界人民所欽佩凡直接從軍與間接從事戰爭之人受惠良多據最近之報告云該會在美之辦事所已落成者達六百六十三處未成者五十六處及預定將來建築者七十六處總計逹七百九十五處計須美金四百七十餘萬元在德有八百九十處在英專助美軍服務者一百三十五處在法爲法軍服務者八百三十一處其中辦事員都四千餘人往法服務而未逹埠者計五千五百餘人其外尚有三千餘人亦將出發矣靑年會所辦之主要事業約要交際智育德育三大部每部幹事均英明活潑兼有未受傳教經騐然於演講時感受宗教之激刺者頗不乏人設查經班使彼等研究宗教其餘尚有營業部專在戰地販賣信紙信封郵票等物與軍人並擔任匯兌等事業靑年會應波興將軍之請設飲食店於軍營中歷時旣久該店已爲軍人之俱樂部矣凡軍人於戰後休憇時間咸往該店以圖消遣藉此可以恢復彼等之精神也靑年會幹事常奔忙於槍林彈雨之中見渴者飲以水飢者與以食受傷者扶之歸恒以激昂之語言以鼓勵軍氣温柔之談話以安慰軍心歐戰之能有今日終了該會實占大力焉靑年會幹事在戰地遭害及受傷者爲數甚多面見義勇爲之心未嘗稍減後事之人莫不抱與軍人其生死之主義以貫澈其救世救人之唯一宗旨也 
[調查歐戰期兩路損失]  
　　滬寗滬杭甬路局昨奉交通部來電以現在歐戰告終所有該兩路因歐戰關係受有損失事項亟應調查列表呈報到部俾得彚總提出和平會議要求賠償損失等因任局長已分飭兩路車務處查照核復矣 
[定期歡迎克氏]  
　　美國總統威爾遜之至友克蘭氏刻在中國游歷一周克氏於未來華之前會充美國特派駐俄外交使之一幷留俄多月今將於下星期來滬　租數日卽回　　頓茲有中美八團體上海靑年會總商會建設會游美同學會美國大學傎樂部寰球學生會中華職業教育會江蘇省教育會訂於本月二十七日正午十二點一刻鐘設筵於加爾登之飯店歐迎克氏云 
[運費又將加增]  
　　字林報云自下自美國運至日本之普通貨物其運費爲每噸三十元至上海者爲三十五元至新加坡者爲四十元鋼鐵則各多交五元茲據日本消息太平洋航業家大會因美國出口之貨大見增多擬將運費每噸增收五元云 
[法國决勝公債之昨報]  
　　英文滬報云法國决勝公債現又增收六十六萬佛郎總數共達三千七百六十四萬七千佛郎各銀行收入之總數如下東言二千五百零一萬佛郎中法六百九十八萬四千佛郎華俄四百三十二萬二千佛郎匯豐一百二十萬零三千佛郎中國十二萬八千佛郎 
[昨日金銀市之報告]  
　　昨日先令兩次共長一辦士本月份驃金之價每條跌去銀六兩之譜東洋則每元小去銀一分緣上星期三四大條銀價縮去七五之前後一般華商欲圖厚利預爲購進十二月份及本月份東滙數百萬元詎料滬地存銀缺乏已久一時無能轉移而各銀行又拒絶押欵以致十四五與昨日華商方面吃進之東滙仍復售出數在一百四五十萬元國外國内自下如無大宗現銀到滬滙水恐有增無縮也 
　　昨日交通銀行由南京造幣局運來新幣二十八萬元裝去寳銀二十一萬兩又杭州來洋五萬中國銀行亦從南京來新幣八萬元又裝去銀六萬兩交通又裝漢口去銀十萬兩其餘銀行進出口寥寥惟銀拆上午四錢午後三錢較前日收盤小去四錢據云大連滙來之銀票如無存項在滬暫爲停付所以銀拆稍鬆惟各錢莊街底今日（十九號）各錢莊設無大宗付欵銀拆尚可維持國幣與墨洋來源雖廣而花米等行之用度略多故午後收盤漲起一釐二五（收盤）各價參觀銀洋市） 
[間接裝運米糧出口]  
　　滬上米糧近因禁止裝運出口市價稍平乃昨日販米商人聞大連等處高白米價每石需洋十六元半津沽營口價亦相埒是以裝運大批米糧至津浦轉口多至十七車其貨均係南北市津帮各客號購辦各發米行間接爲之經裝在蘇州唯亭計買一千餘行餘則崐新常錫均有裝運時係用馰船或在無錫或在常州裝車云 
[調查現存米穀之實數]  
　　上海縣沈知事致縣商會公函云逕啓者頃接省長電開現在新穀登場各商囤積穀米究有若干仰卽轉行商會詳加考查彚列存穀存米數目限五日内呈送來署以憑考核切切等因到縣奉此除分别函致外用特函請貴商會煩爲查照將現存穀米詳細查明列表送縣以便轉呈期限甚促幸勿稽延是所盼荷等因該會當卽轉知米業董事請爲詳細查現存米穀實數復候列表轉詳 
[江寛案展期十天再訊]  
　　招商局江寬輪船被楚材兵艦撞沉一案曾經在海軍司令公署組織特别法庭審訊尚未終結而招商局董事會以審訊偏頗電請中央政府要求改組法庭審訊而審判長沈壽堃等以案旣未終何由知爲偏頗該局反對殊無理由亦提出意見書於中央請示茲政府駁回該局所請仍由特别法庭繼續審訊業經理事長許繼祥通知各方面在案昨日（星期一）爲續訊之期原告招商局方面與麥克樂律師均不到庭到庭者楚材艦長趙進銳等及代表畢士華律師鄂省代表穆安素律師美法丹領事（英領事因未接到通知故未到庭旁聽）三時許宣布開庭審判長沈壽堃等出庭首由理事官許繼祥陳述謂今日原告方面代表麥克樂未到招商局方面亦以人證一時均不在滬須緩期開庭等語卽據穆安素律師起而譯稱設原告律師與證人於下次仍不到庭惟有要求堂上以法定手續辦理等語又據理事官聲稱現招商局方面與證人等旣不在滬應責令迅速邀集展期十天訊理以資完備當由審判長沈壽堃諭曰旣因人證未齊决定展限十天倘下屆原告與人證等再不到庭惟有以法定手續辦理云云諭畢宣告退庭 
[兩路規定新客章]  
　　滬甯滬杭甬鐵路局昨發全路各站通告更改現行規定新客章各條如下凡遊歷隊（或演藝團）由二十人至四十九人之團體購單程車票可得照平常票價八五折計算在五十人至九十九人之團體可得照平常票價八折計算若在百人以上之團體可得照平常票價七五折計算購來回票則二十人至四十九人七折五十人至九十九人六折百人以上對折惟此項减價票須預向北站兩路車務總管處接洽凡裝運汽車無論其爲一輛或一輛以上惟僅裝於一貨車者則每批每哩洋四角若裝有二車或二車以上之貨車屬於同一貨主者則每車每哩收洋三角而此項貨物起碼運費須洋二十元凡靈柩每具裝運運費每哩收費洋一角起碼運費爲五元空柩每具每哩洋五分而起碼運費爲二元中國餐　由搭客自帶者得照實在重量按平常包件加倍算費倘不歸客自帶者除按平常包件運價加倍算費外凡五十斤須照一擔算費五十一斤至百斤須照二擔算費一百零一斤至一百五十斤須 
 
 
 

Page 11

 
 
擔算費 
[　　參戰處所派援閩軍隊一混成旅業由滬甯杭兩路特開專車先後運至龍等情已誌本報茲悉該軍隊日内卽須運杭轉由甬江登輪至閩昨經該管長官商請滬杭鐵路擬於數日内開駛專車陸續裝運該路車務領袖現恐車輛不敷分配故特飭知各大站站長將存留各該站之空車貨車蓬車箱車等卽日掛往上海南站彚齊以便分配 
[李鼎新由鄂抵滬]  
　　海軍部前派海軍中將李鼎新赴岳慰問海軍艦隊近駐滬海軍司令署接電知李慰問使業已赴鄂特電飭駐寗江元軍艦駛漢迎迓茲聞李中將已率部派隨員周箴吾高西靑等於前日乘江元軍艦抵滬藍總司令卽於當晚邀同本埠全體海軍人員在東亞旅館設讌歡迎席間李中將曾宣言部派意旨藍總司令亦有答詞頗爲歡洽聞李氏在滬稍作勾留卽須起程赴閩云 
[裝運軍械往松]  
　　滬杭甬鐵路管理局昨據松江陸軍第四師副官請備車輛裝運軍裝由申赴松當經任局長飭知上海南車站站長特備箱車五輛應用當由上海砲兵第四團兵士自行裝車計大小槍械二百二十五箱執用陸軍部護照並半價劵交騐報裝經上海南站站長查騐無誤准於今日（十九）慢車掛往松江云 
[法國帆船失愼三誌]  
　　隆茂洋行經理之五枝桅大號夾板船在浦東和豐鐵廠碼頭失愼已兩誌本報茲悉該船業由該鐵廠西人督同小工人等運用千斤將船設法吊起堵塞砲毁之洞戽出船内之水擬重行入塢修理云 
[三誌馬立師路之越貨傷人案]  
　　本月十六號夜馬立師路淡水路口三十一號門牌居民王錫華被刦一案已兩誌前報茲悉是夜共有盗匪八名碰開大門入内三匪在外把風餘者登樓直逹王之臥室各出手槍向王妻某氏嚇禁聲張勒索洋二千元不遂卽翻箱倒篋將値洋六百餘元之金珠飾物攫取而逸出門時傭婦黄氏喊捕該匪等卽開槍兩響彈中該傭婦足骨該處站崗之六百二十五號華捕丁振槐（卽陳正懷）聞警趕來追捕該盗復又開槍拒捕擊中丁捕肚腹受傷倒地後由一百零二號華捕到來將丁捕與黄氏傭婦車送仁濟醫院醫治黄氏僅受皮傷當由醫生敷藥出院惟丁捕受傷要害醫治無效延至十七號殞命由院通知捕房派探將屍舁人虹口騐尸所於昨午報請公共公廨關讞員與英卓副領事蒞所檢騐得華捕丁振槐生前委係被盜槍傷肚腹身死飭承塡明屍格復升公座由捕將屍妻丁張氏事主見證等到案請示卽據一號西捕頭投案訴明前情並稱是晚八點二十八鐘六百二十五號華捕站崗地點離開出事之處約有二百碼當時陡聞警笛亂鳴彼未將肩荷自衞之洋槍裝配槍彈急卽趕往被盜擊斃並將醫生鉗出之彈子呈案請案並據九號西探目斐斯蓋潑禀稱是晚九時許得電話報告盜警卽至出事地點調查聞傷捕已由一百零二號華捕車送醫院我往醫院詢則其時死者已不能言語云云繼據屍兄丁振甘投稱死者是伊當弟又據屍妻丁張氏投案訴稱年二十八歲於去年嫁與死者爲室十六號丈夫至捕房上差後直至昨日友人到來通知我卽往醫院探望丈夫已經不能開口要求伸雪又據女子王宜林投稱王錫華係我之父是晚我與父母同在一室突來盜匪八名五盜登樓向母親勒索洋二千元我母卽將首飾箱交給該盜携去臨逃時在我父母面上向空開放手槍兩響流彈擊中傭婦足骨後聞門外槍聲兩響不知是否强盜開槍轟傷華捕等語又據見證馬仁發朱大招吳子喜等先後投案證明丁捕被盜槍擊倒地由一百零二號華捕車送醫院等情經中西官得供會商之下判曰騐得已死六百二十五號華捕丁振槐生前委係被盜槍傷肚腹身死着屍妻丁張氏具結領屍棺殮聽候捕房跴緝兇盜務獲懲辦 
[山海關路之搶案]  
　　前晚十句餘鐘有盜匪三名至公共租界山海關路一千零七十三號門牌某烟紙店擁入店堂出示利刃嚇禁店夥學徒人等聲張當將賬檯上大小現洋十餘元銅元數百文攫去後分頭逃逸當經該店主尾追喊捕已經不及遂至新閘捕房報告捕頭准予派探跴緝贓盜務獲解究 
[包探續獲盜黨]  
　　持械糾黨圖刦廣東路二百三十八號門牌夏生泉烟紙店内銀洋之盜匪曹和尚潘四梅被老閘捕房包探李明泉黨場拘獲抄出利刃解由公共公廨訊判押候提齊同黨再行訊辦在案昨晨由包探馮兆蘭續獲同黨甬人徐榮生一名解送公共公堂經關讞員會同英領卓君略詰一過判徐押候美領堂期解究 
[續誌北浙江路之搶案]  
　　江北人王小生於前日午後串黨兩人至北浙江路七百四十三號門牌義泰豐烟紙店以購買香烟爲由乘間入内將賬檯上大小現洋二十八元攫取圖逃當被店夥趙錫榮喚捕將王追獲已誌昨報昨由捕房將王解送公共公堂經中西官訊明姑念被告年輕從寬判押西牢三月以儆贓給原告領去 
[研鞫巡警戳斃烟妓案]  
　　淞滬警察第一區警署巡警陳廷元前在小東門外一枝春街用刀將烟妓小金令戳斃旋陳用刀自傷肚腹由捕拘獲報請中西官騐訊明確將陳引渡内地法庭訊辦在案茲悉此案業經地方檢察廳預審終結起訴審判廳昨日午後經屠振鵠推事官會同沈炳榮檢察官特開第六庭審訊陳廷元因傷發送新普育堂醫治未痊故飭派法警往該堂將陳提案研詰據供山東人今年三十嵗充當一區巡警已有多年烟妓小金鈴與我往來已有二年平時感情頗洽邇來該妓别有所好將我輕視我因在該妓處費用頗多被其如此相待頗爲憤恨是日我往該妓處又起衝突一時忿無可洩順取該妓房中檯上甘薦刀一把自戳意圖自盡當被該妓趕上奪刀以致誤傷該妓腹上一刀我亦自戳二刀前經騐明送堂就醫至今未愈惟該妓因傷致斃實出無心誤傷所致求宥旋據沈檢察官起而陳述略謂此案當時曾騐得小金鈴周身共受刀傷六處肚腹脅肋共有四刀背上二刀脅肋肚腹二處委係因傷致命所以陳廷元實犯刑律三百十一條殺人罪現據陳供祇戳一刀顯圖避重就輕若謂小金鈴將刀自戳試問其背上二刀如何能戳現在姑念陳廷元因此自盡受傷尚知畏罪可否請審判長减輕擬辦云云並據選任義務律師秦聯奎出庭爲之辯護良久問官卽諭辯論終結判陳廷元仍發該堂醫治候再往傳屢傳不到之鴇婦（卽見證）陳張氏到案卽行宣判飭遵 
[湖鷹魚雷艇由潯抵滬]  
　　駐防大通之海軍湖鷹魚雷艇奉令開駛昨日該艇已由潯開駛滬江停泊於高昌廟黄浦灘聽候調遣 
[輪船水手房查獲烟土]  
　　海關扦巡洋員前晚八時許在怡和碼頭和生輪船水乎房内抄獲大批烟土一百餘磅並烟膏數百盒當將水手頭目王阿慶送交水巡捕房澈究烟土烟膏携回海關存儲銷燬 
[業户反對放寬街道]  
　　本城放寛街道其工程已由南半城至北半城滬南工巡捐局原擬放至四丈現查照舊案斟酌情形劃定方浜路線爲三十四尺於本月十二日援案發出布告乃各業戸以地産縮小羣起反對於前日午後二時餘假城内廣福寺開會集議到者除各業戸數十餘人外尚有因地産關係之福昌桂記裘天寳童涵春等代表開會後公推姚玉蓀爲臨時書記趙級之爲臨時主席會議結果僉以血産所關地皮縮小不能承認决計設立方浜業户聯合會合力進行并公推代表趙級之沈世爵吳壽治等四人分投辦理云 
[蒔花會之菊花會再紀]  
　　上海西人蒔花會之菊花大會提前於十九二十號舉行已誌前報茲悉是兩日在公共租界黄浦灘舉行并備有音樂茶點其入場劵每人洋一元幼童減半學生由教員帶領者減收費兩角 
[學生會徵求團消息]  
　　寰球中國學生會第八次徵求會舉行以來成績頗優日昨又徵得前代理滬寗鐵路總辦現任區澤民上海養身療養記念院主任薰事何君幹爲該會永久會員聞何君並願竭力紹介云 
[吳淞民國女校之成績展覽會]  
　　吳淞民國女校舉行新校舍落成禮已誌昨報十七日該校并開成績展覽會陳列室中區分文學美術烹飪二部子目不下數百種均注重於實用方面陳列室之旁設有售品處出　陳列各品當日出售之物以裁縫科所製之絲絨帽及運動帽美術部之繡片烹飥科所出以各種西點爲多聞該校嗣後將永久設陳列室一間凡是期三六兩日任人入内參觀及購買云 
[貧兒院菊花會之講演]  
　　斜橋貧兒院於本月九日起開第十次菊花會十天定於今日截止其間雖經天雨數日而游客興致亦頗不淺該院於前日特約救國團幻燈講演會張民權君携帶幻燈盡片等與會講演來賓頗爲贊許一時解囊捐助者頗多當由張君將欵移交該院爲貧兒造福當演講時由張君等在場分送救國叢書云 
[尚公小學學藝會紀事]  
　　閘北寳山路商務印書飽私立尚公小學校於前日（十七日）上午聞成績展覽會下午開學藝會來賓頗多全場佈置均由學生自行規劃成績室中所置本年各級成績來賓翻閱時均加讀美自學藝會塲至校門兩旁遍懸各級學生新聞臨時增添之號外多至五六十張至下午一時振鈴開會表演各種學藝多純熟精美其中修身作法歷史表演及國技之刀棍等演者精神煥發觀者掌聲如雷至演畢散會時已五句鐘矣 
[萬國商團華隊之隊令]  
　　上海工部局萬國商團華商義勇隊司令正隊長葛第三百三十一號隊令云本隊正備第六次隊操（日期）西曆十一月十九號（卽　期二日）（時刻）上午七時正（服裝）小帽軍衣（（地點在南京路議事廳（隊操）全隊教員全備隊員云 
[靑年普益社基地金募捐成績]  
　　南市靑年普益社昨爲第五次各隊報告募捐成績之期仁隊於本星期内報告募捐洋一百元義隊二百九十四元温隊一百五十元檢隊二十元讓隊四十元以上共洋六百零四元云 
[證人供詞前後不符]  
　　蔡元卿前延逖百克律師爲代表至法公堂控莫李氏阻止轉換道契判候覆訊在案昨又覆訊被告延巴和律師至堂聲稱請求堂上向各證人逐一詳訊卽可明白爰先訊證人楊生富據供莫李氏於五月間請民人與朱福卿袁錫山王錫香同至蔡元卿家理勸李氏情願出銀一千七百兩贖取單契蔡以數目相懸未允此後李氏置之不問袁錫山供前由楊生富王錫香與李氏同來民人家李氏聲稱情願以一千七百兩贖取單契而蔡定欲二千兩始肯放贖李氏不允始作罷論朱福卿供與李氏係屬乾親其先李氏願出一千七百兩托民人往蔡處理勸後又托楊等往勸均未妥洽王錫香供民人於三月間閱報戴有蔡元卿告白謂李氏阻止轉契催胡樂安贖取若逾期不贖須禀請公堂拍賣作抵等情民人得悉後卽約李氏至全安茶樓勸理李氏因欵數太巨請讓去若干並未向民人言明實數後祇聞袁錫山稱李氏肯出一千七百兩贖取李氏亦置不理故未曾理楚是實莫李氏稱婦人雖至袁家托伊等理勸並未向楊等言過肯出一千七百兩贖取之事聶讞員問楊等曰當時胡樂安將方單道契抵押與蔡元卿時保息保贖之吳琴蓀是否係胡樂安化名蓋戳時爾等在塲目見否楊等答稱吳琴蓀卽係胡樂安蓋戳時確係在塲目覩原告蔡元卿稱是日四證人與胡樂安在集義公所將圖章蓋就後持至商人處當時由商人詢問楊等吳琴蓀係何人伊等答稱係該公所之經理故商人不疑將抵據收下堂上又問楊等曰爾等當時送保單至蔡處時是否言明吳琴蓀係集義公所經理楊等忽又改稱因當時民人等在大廳中胡樂安在廂房内將圖章蓋就後交與民人等故未見蓋戳祗知吳琴蓀係該公所賬房實不知係胡之化名餘言支吾中西讞員以楊等供詞前後兩歧顯見串謊判各罰洋五元充公外四人共交二千四百兩人銀並保出外限七天尋交胡　安到案訊追如　限不交着四人如數賠償 
[曾李臨夏承華山毛公鼎出版]  
　　曾農髫書家夙精蔡中郎書所臨夏承華山兩碑較中郎眞跡無不及淸道人謂魏晉以來傳中郎之絶學者惟農髯一人胡小石稱爲當世之生中郎二人跋語均非虛譽現由四馬路震亞圖書局　印行世業已出版更有淸道人臨毛公鼎亦於同時出版昨承見貽書此誌謝兼爲介紹 
[再誌失竊鉅數銅圓之查獲]  
　　日前小南門外瑞豐烟紙店深夜被賊撬門進内竊去銅元一百八十餘千小洋五十角報請該管一區三分駐所請緝旣而由第一區警署巡長李德元石崇有在太平弄查獲黄包車夫陳阿福張阿五二人同拉一車上載重物形跡可疑查看卽係該店所失之銅元一百十餘千用布袋裝置當卽解署傳到失主認明原贓無誤飭將一干人證及贓物一併申送警廳司法科訊究等情已誌前報茲悉是案由司法科長預審之下該兩車夫不認串竊而受雇之人又無從尋交是以將人贓移送地方檢察廳着失主投廳領贓下午經檢察官預審一過判張陳二人收押銅元小洋等交該店執事黄秦甫悉數具領 
[車夫失足潝斃]  
　　車夫李三（卽李恒良）阜寗人前日由萬順泰米行雇伊在新閘河内駁船上起運米石偶不經心失足落河身死昨日午後將屍撈獲報經四區張署長飭十圖地保沈岐山報請地檢廳派員相騐再行核辦 
[跑街夥携洋潛逃]  
　　法租界紫來街應同和號主昨遺跑街夥李蓮和持一支票向某莊支取洋八百元詎李取洋後逃逸無蹤昨晨由應投報北行聲請查緝 
[華捕拾獲金表待領]  
　　前夜法總巡捕房派出站崗畢勛路之華捕在途拾得金表一枚並金練一條帶回捕房呈報經施總巡諭令存候失主認領 
[押犯病斃]  
　　案犯高阿四近因在押患病發送新普育堂醫治無效延至昨晨斃命午後經地方廳賀檢察官毛檢騐員等蒞堂騐明委係因病而死因有家屬到場判令自行棺殮領回 
[控訴虧欠房租]  
　　百利洋行昨遣收租人至法公堂控房客許姓婦人虧欠三個月租洋共一百九十五元又陳姓虧欠租洋三十六元向索不付併請訊追房票呈鑒詰之陳許兩人均供認欠租現各先將一月租洋繳案餘欠請求寬限措繳中西官判繳案之洋交原告領去餘欠陳限七天許限十四天如數繳淸 
[欠欵理淸銷案]  
　　吳順福前至法公堂控周慶生虧欠借欵銀洋不還經法公堂訊判交保限繳在案昨又傳訊原告遣周順元投案聲稱被告已托人向商人處理淸原告因患病故遣商人代到請求銷案中西官判准如所請將案註銷 
[攫取呢帽之判押]  
　　無賴王阿大前日在金隆街攫取行人陳自求之呢帽一頂圖逃被捕追獲拘入捕房昨解公共公堂經中西官訊實判押西牢九月 
[竊犯判押二年]  
　　無賴高阿毛在哈同路行竊葛阿四萬懷香等各戸之衣物被捕查獲昨解公共公堂經中西官訊實判高押西牢二年期滿逐出租界 
[過犯搶竊之重辦]  
　　甬人張榮華在吳淞路攫取周鎖壽皮夾内現洋三元關逃被六百十八號華捕追獲拘入捕房昨解公共公堂經中西官訊供之下以張係過犯判押西牢三年期滿仍逐出租界又過犯平湖人王阿五竊取靶子路三百六十四號門牌梁秉祥家衣物被捕查獲昨解公共公堂經中西官訊實以王怗惡不悛判押西牢四年期滿逐出租界 
[巡警查獲竊賊併紀]  
　　鎭江婦人張劉氏家住閘北五區境内前日被竊賊陳萬洪掩門入内竊取　被一條絨毯一條而逸當被崗警查獲又竊賊徐阿四不知從何處竊得黄包車一輛亦由五區巡警查獲一併轉解司法科押候究辦 
[淞滬警察廳批示兩則]  
[濮霞英批]  
　　呈及誣陷函件均閱悉該民經商在申束身自好旣經接有此種揑名函信爲保持身家預防後患起見自庭呈報官廳存查所請備案之處應予照准 
[吕全生批]  
　　呈悉查糾衆拆梢情殊可恨如果該流氓阿全等確有此種行徑亟應拘案訊辦以　不法而安善良仰候派探拘訊可也 
[寧波同鄉會募捐消息]  
　　寗波同鄉會募集建築捐自開募以來爲期已滿尚有未繳捐册捐欵者經坐辦方椒伯迭次發函催募茲復檢查各募捐員未繳捐册者之姓名號數開列淸單擾分投設法敦勸速募以足定額云 
[介紹新刋]  
　　昨承中華新教育社惠贈生利指南一部又南務印書館惠贈第一百六十四期英語週刊一册書此併謝併爲介紹 
來函 
[吳淞救火會致警署函]  
　　吳淞救火會致吳淞警局錢紹庵署長函云敬啓者吳淞迭遭火刦咸謂街衢逼窄火政不修推厥原由良非無因縣長有鑒於斯會同貴署曁經董辦事處各機關集議善後辦法必先放寛街道並修火政爲目今至要之急務議妥而後曾見縣長出示曉諭並規定建築及街道應寬之丈尺在案凡　吳淞起造房屋各主自應恪守照遵茲見南街口鮑姓正在起造市房大不遵章衆口一詞莫可遯諱鮑姓之一家如此聯袂效尤將若之何敝會實難進行應卽函請執事迅速傳令鮑姓照章起造以免效尤而維火政地方幸甚肅此上達並請公緩 
[淸心實業學校靑年會來函]  
　　逕啓者本靑年會二十週紀念大會本定於二十一號（卽星期四）晚六時半舉行茲因該日提燈會之阻爲特移早一日届時恐未週知用特來字請登入來函攔内以俾衆曉不勝禱切淸心實業學校靑年會謹啓 
雜評二 
[慶祝之觀念（訥）]  
　　此次國人對於戰勝之慶祝以吾思之有兩種心理焉其一以爲友邦戰勝舉行慶賀我則不過助人熱閙也其二以爲我亦協約之一此次戰勝與有榮光故不禁欣然色喜也夫使國人觀念而果僅止於此試問與我國民有何關係乎 
　　是故國人於此慶祝之中當思戰勝與今後世界之關係尤當思戰勝與今後吾國之關係而亟奮發其精神以圖今後之所以自立此國人之責任心所宜立决於歡呼慶祝時者也 
 
 
 
] 

Page 12

 
 
   
 
 

Page 13

 
 
   
 
 

Page 14

 
 
自由談 
時談 
[文章國運之關係] [  楓]  
　　余嘗謂文章可以覘國運而於發號施令之文尤顯 
　　是以漢詔樸茂則其風厚晉詔浮華則其俗蕩唐宋制詔不乏雅音故其治優元明王言率多鄙俚故其民陋　騐皆然毫釐不爽 
　　今之命令雖非古人綸綍然而建國七載元首五易誥衆之辭每下愈况至近日而陳詞腐調堆砌滿紙不知從何處　封老屋中覔得此燕許大手筆君子觀於此可以知國運矣 
老申報 
[馬戲紀新（見光緒十四年十一月廿一日）]  
　　節逢長至夢畹生適當休沐之期玉漏聲遲宵長無事客有言倫白鴿馬戲之奇者乃相約乘薄笨往觀入門則鼓籥嗚嗚方奏軍中之樂歐西女士座上已盈而姊妺花三兩枝搖曏臨風燈下觀之髣髴似月上瑤臺仙葩吐馥殊艶絶也是晚諸劇統換一新一人蒙以假面具依約似西天阿羅漢初出塲矮僅二尺許旣而搖搖擺擺漸能高與檐齊忽旋轉作銅鞮舞將身一捩陡幻作仙鶴形玄裳搞衣臨風引頸幕又變成鴕鳥變成野獸離奇夭矯莫可名言我聞釋家言凡人在世作惡者死後入六道輪迴卵生胎生濕生化生生生不已𪱩作者其殆現身說法歟至馬上諸技則益矯健精奇出人意表所最足駭人心目者一好女子年可二八以頭倒植鞍上舉其足作燕尾形繞塲疾馳一瞬數匝洎馳畢下馬而秋波一轉依然玉軟花嬌西人皆贊嘆稱揚拍手聲幾若催花羯鼓每演馬戲一二折必間以跳舞之戲舞必一男一女大抵輕盈婉麗眉目如畫雲裳水珮飄飄欲仙時而携手同行時而並肩小立時而欹一足以取媚時而遮小扇以佯羞雖未解其中關目若何然以意揆之大抵皆兒女閒倩卿憐我惜亦猶梨園中之生且諸劇描寫佳人才子意合情投也漏下三商劇暫停止門外設有酒肆西人咸沽飲其間紅字帘招任人覓醉酒家借問正不須遙指杏花已閱二十分許劇復登塲而月落參横霜凝曠野客已鷺肩微縮予亦以宋子京覊遲客館無姬人送半臂以禦寒乃卽驅車而返遙聞劇塲中笙歌迭起蓋又袍笏登塲矣客曰請再泚筆記之愼毋令人笑三鼓氣衰如齊師之戰於長勺也則笑應之曰諾乃復書其大略如此 
新拾遺 
[過激派之俄國（上）] [  九如]  
　　俄商克羅支許加經營於維多利亞埠近接其弟自俄京來函言俄事頗詳且可徵一般俄人對於過激黨之觀念其英譯已散見各西報茲復轉譯漢文以供我國留心俄事者之資考 
　　過激黨自聞西比利亞政府成立後大爲震恐卽調昔日德俘爲紅衞兵並下諭褫奪南孟民督之政權大舉討伐惟國内各黨已不如向日之傾心故動員令雖屢下而卒無響應加以内戰不息除彼得格勒及其附近地外叛亂口聞商業停滯夏季最旺之三月出口總額不及去年百分之六各産煤地工人皆逃避一空器棄於地如是者已五　月恐不久全國鐵道皆將停駛而彼得格勒必致無火可舉 
　　莫斯科彼得格勒與其他各大城反對過激黨之行動益形明顯七月内各界曾聯合罷業抵制過激黨之暴民政策後雖威迫解然民心已去過激黨之下台日終不遠矣 
　　過激黨對於國内實業摧殘不遺餘力近復計畫將各大工廠收歸國有然言雖如是恐不待實行而其勢卽將歸烏矣矣就現在而論未佔據各地政權均操自人民協會之掌握中央命令行否任意已佔據各地腐敗更不堪言舊有之地方議會一律解散各機關官員盡以德人充之禮拜堂行祈禱時有主祐吾皇之語人民復古之思想於此可見一斑 
常識 
[雨水與土中之細菌] [  訏定]  
　　雨水本由水蒸氣而成其淸潔之度不減蒸餾水但降下之際吸收空氣中種種瓦斯又與細菌塵埃相混合終致不潔據衞生學家之試騐雨水一立方米中有分裂菌三四個絲狀菌四十個雪水一立方米中有細菌三百四十至三百八十四個雨水中含有之瓦斯爲亞摩尼亞硝酸亞硝酸亞硫酸炭酸等上所述者爲新鮮之雨水若歷時旣久則更不潔故雨水切勿作飲料之用土中之細菌在表層者其數極多雖至淨之地或尚無人類及動物之足跡經過者其一立方米中約有十萬在不潔之土地則一立方米中有數千萬但漸至深層則其數亦漸减至二米突以下减少之度驟增至十米突以下卽不易發見但有破裂或爲大顆粒所構成之土地雖至深層亦有之又有沿樹根而下者細菌之種類以分裂菌爲多絲狀菌及釀母菌較少分裂菌中尤以桿菌爲最多球菌及螺旋狀菌次之病原菌中最多爲破傷風菌及惡性水腫菌化膿菌則較少此外又有結核菌窒扶斯菌赤痢菌虎拉剌菌等皆爲傳染病流行之原因然腐敗菌之蕃殖與土地之分解作用有關而此作用又與吾人有密切之關係因人類與動物排除之汚物若無分解之作用則必永遠保存愈積愈多遂成汚穢世界矣故有土地之分解作用以自潔此作用之發起雖半由於通過土中之空 
氣中酸素與汚物相接觸而起之酸化作用其最大原因則爲土中多數腐敗菌之繁殖因此土中最複雜之有機物質亦得而分解之也 
益智新畫[  易]  
 
[僧帽由字]  
雜錄 
[歐戰决算一斑（上）] [  譯]  
　　上海日報云世界大戰之漩渦中幾千萬之生靈消於朝露砉然一聲休戰條約簽字大夢初學揉眼惺忪回憶此大戰爭中軍費幾何死傷幾何其數殆非一朝一夕所能决算茲特面單統計之以表祝捷之意 
　　一日之戰費合英法俄義比塞德奥土布計之需一萬九千二百五十萬元美國尚不在内計英五千萬元德四千萬元法三千五百萬元俄三千三百五十萬元奥一千八百萬元義一千萬元比土塞布四國共六百萬元 
　　總戰費自民國三年八月一日至五年七月末日聯合國之總戰費計英一百八十四萬五千萬圓法一百六十四萬五千萬圓俄一百四十萬圓義三十六萬萬圓比塞兩國共二十萬萬圓合共五百五十五萬萬圓同盟國之總戰費計德二百十萬萬圓奥一百二十萬萬圓土布兩國二十萬萬圓合計三百五十萬萬圓兩共九百零五萬五千萬圓據最近所調查開戰以來各國支出軍費英四百萬萬圓德四百四十萬萬圓奥三百萬萬圓法三百二十萬萬圓俄三百四十萬萬圓（共一千）八百萬萬圓美國不在内惟東京朝日新聞所計算爲三千八百八十萬萬圓相去甚遠） 
[文虎識略] [  會心]  
　　兪琢吾有二謎極爲味鱸所讀賞一以蜀道射天步艱難一以座上客常滿射爲東漢以余觀之蜀道雖根據唐詩之蜀道難難於上靑天句其實於謎之神理無甚超脫座上客常滿一謎面係本義底用别解以滿州反扣漢字異常懸活是爲有目共賞之作味　集中亦有仿其例而爲之者如曲顧佳人射非直爲觀美也終風射卒於鳴條宋之子射飢者易爲食（解鈴）飛將軍射殺伐用張别恨射在家無怨旅况射在家不知（書經）鰥夫射其爲人也寡欲淸夜無慚射天明畏牝雞無晨射奉時辰牡是皆從對面着想如文家之櫬託畫家之煊染較之描寫正面者厥趣彌永也 
　　近日製謎之心思其曲折有突過前人之右者如張文襄之夜來風雨聲花落知多少射易經中心疑者其辭枝葉奐彬之末座少年異日必是有名卿相射詩經綠衣黄裳某君（軼其姓名）之伯姬歸於宋射唐詩老大嫁作商人婦味鱸之評論諸作其於張文襄也謂傳神阿堵餘味盎然是爲神品於葉奐彬也謂文章天成妙手偶得是爲能品於某君也謂别開生面妙造自然是爲逸品鑑衡之眞獨具隻眼至欲懸一格以爲之鵠俟他日廣爲搜羅集成巨帙以餉同好　留心斯道可謂至詳且盡矣 
小說 
[滑稽小說測字（二）] [  雄倡]  
　　於是又逾刻許二少年同至矣適相値於門次各懷猜忤旣入初但作家常之談已而愛仙倩笑頗惑人遂及其大問題卽謂一客曰密司忒天騙生汝自揣汝性善乎客亦戲答曰善哉苟開人性博覽會者君當得一等奬牌愛仙又顧問一客名密司忒忒達者汝則如何忒達答言惟患人將不許其入此博覽之會以無人能與之角勝則聽其入會不且盡掩儕叢之美乎愛仙淺笑嫣然曰容試觀之遂出一箋劈分爲二各以半幅之箋陳之二客之前又列筆墨於案首請忒達善數語忒達搔首踟蹰曰將何書其歌詩乎愛仙立其肘側對之微笑曰可恣爾所適忒達尚搔首不卽下筆愛仙復曰是不必爲詩何書皆可試作一小簡與密司忒天騙生不寗可耶忒逹自念苟令我爲是則安有好語者而又恐不堪示人因復執筆遲疑愛仙又曰或試作一書與我亦可而忒逹又恐一下筆而不期自暴其隱隱衷爲人所覘仍夷猶未决愛仙又曰或則書此亦無不可言時則自穉妹手中攫取一卷書妹方僞爲展閱者陳之案上曰汝試錄其第一章之首四行因指示之忒逹亦頗自形其奇詫之狀遂如言錄之愛仙乃復廻面天騙生曰茲及汝矣天騙生方作　　笑則曰我亦請錄此數行書可乎愛仙曰可如是更佳天騙生曰是安得不佳我嘗在學中學書久天騙生者滑稽家也錄竟遂上之愛仙請出考語愛仙笑曰我身非考官也言次以拭墨紙拭二人所書並納之一信封中天騙生茫陒不解卽曰是胡爲者愛仙摇其信封其樂乃如孺穉笑曰我且以此寓一術士術士將據其字跡以測汝二人之品性爲我歷歷以告無爽遂起至其父坐處曰爸幸賜兒一先零六辦士又一辨士郵花兒將立以此付郵老人遂探囊出錢予之時少女默而坐觀至是乃起而張手趨前曰我請爲姊付之郵政我適將赴市購布便道爲姊寓此書愛仙視其妺狐疑曰妺將毋以錢購糖餌而抛棄吾書蓮姑曰否曰然則甚善汝將　可也狀如予以隆施者 
[自由談之自由談] [  不冷]  
　　威廉第二係大賭博家舉全國以作孤注今乃傾家蕩産矣中國之參戰却似賣空買空 
 
 
 

Page 15

 
 
   
 
 

Page 16

 
 
   
 
