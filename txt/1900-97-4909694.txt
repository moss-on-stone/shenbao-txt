# 1900 - 97 - 4909694

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱首卷帙較繁閱者不便爰會通兩家之書撰爲是徧用筆謹嚴叙事詳備方今國家崇尚實學稽古之士允宜家置一編惟惜坊間所印均係删節之本又字畫纖小讀者憾焉今墆葉山房主人覔得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北墆葉山房均有發兌此佈 
[靖梟策]  
　　近來江浙各鄕梟匪横行日甚一日余前曾論及靖梟宜用民力乃閱昨日本報詳述崑山縣鄕被梟巨案愈知靖梟之不容稍緩而且不能不用民力矣據云崑山縣境名鐸塲者於數年前光蛋在彼開塲聚賭鄕人有賭負者光蛋借予洋銀使之復賭事後以索借爲名盤踞不去有庠生徐一清爲首挨户捐資置備器械俟光蛋聚賭時鑼聲一震鄕人蜂擁而至光蛋奔避不遑撃斃多名嗣後不敢復至上月杪光蛋投書於徐謂前數年被殺多人今將報復如能償還賭負一千五百元并將被害屍身交還則可宿仇立解否則當與鎭民一見高下徐不及與衆議挈眷而逃鎭民不知其情光蛋以無覆音遂於初三日率黨而往是日適逢賽會鄕人不知所爲倉猝大亂是役也光蛋有百數十人殺斃鄕民六人擄去圖董周姓及某某等六人并縱火焚屋搶劫財物復徧貼匿名揭帖謂所擄之人限以洋銀二千元往贖人心浮動一廿數警旋經崑山縣向大令履勘後通禀初八日護撫陸中丞卽派鹽捕營及蘇防營帶勇往剿匪類横行用兵剿之固也殊不知光蛋居無定所忽東忽西剿亦非易故前撫趙展如中丞有格殺勿論之諭此次鐸塲鄕民之受創雖由光蛋之兇横而實誤於徐一清之不與衆議寂然挈眷而逃以致鎭民猝不及備若接書後當卽告知雖爲時甚促而一鎭之中一日之間奚難徧及况前曾置備器械數年之久未必輕棄鎭民曾經嘗試亦未必畏懼并值賽會之際鄕民聚衆之時聲勢更易聨絡光蛋不過百數十人若知有準備必不敢贸然逞强卽使欲復舊仇不肯稍讓而鄕民旣有准備吾知光蛋必受挫而逃何暇縱火擄人以逞其蹂躪哉以是觀之非光蛋之過强鎭民之過弱實徐一清之勇於前怯於後致釀成此禍也故剿匪雖用民力須先責成紳董蓋非紳董鄕民無所禀承不能聨絡此次徐雖怯而先遁而前數年之　固非徐莫與功也現在各鄕鎭都有光蛋蹤跡安能有如許兵勇蛭處巡拿卽事後果能弋獲而地方已遭其茶毒况事後追拿尚在不可必得之數鄙意大憲宜嚴諭州縣責成各鄕紳董聨絡鄕民一有光蛋匿跡卽協力兠拿格殺勿論苟能出力紳董則奬之鄕民則賞之則各處聞風而起光蛋當不敢如此横行矣或謂光蛋無不以賭博爲活祗須禁止鄕民無與爲賭光蛋自不能存身不知光蛋無賭卽專搶劫非與之器械從事不爲功前歲離滬數十里之某鄕有光蛋聚賭該處鄕民聽某董禁止莫敢與賭光蛋恨之刺骨一日乘隙將某劫去勒贖家人無法果以數百元贖回後遂不敢禁止任其開塲聚賭可知妄命之徒當致其命斷不能迂緩從事者也不必徵之别事卽以鐸塲前數年之舉可知紳董鄕民之大可用而較便於兵勇較勝於兵勇奚啻涪蓰耶是在有地方之責者有以鼓舞之激厲之也 
[本館接奉電音]  
　　昨日午前京師飛電傳來硃筆一道上諭二道敬謹譯登○三月十三日奉硃筆聨元補授太常寺卿欽此同日奉上諭山西朔平府知府員缺著英華補授欽此同日奉上諭陜西陜安道員缺著戴兆春補授欽此 
[頒詔儀注]  
　　天津國聞報云本年六月二十八日恭逢皇上三旬萬壽三月十二日辰時預頒恩詔局時皇上陞太和殿受王公百官朝賀午門外設龍亭捧詔大臣由御案前捧詔出午門安奉龍亭校尉舁之導以儀仗鼓樂各部院官吏咸集天安門外恭聽宣讀 
[奏停分發]  
　　天津國聞報云雲南地處極邊土瘠民貧官吏亦均清苦軍興後勞績候補保留各員已屬不少及各捐例相繼開辦指省分發及各項正途掣簽人員遂逐漸加多前經大憲奏准將佐雜各員停止一年旋以限期届满不獨佐貳雜職紛紛來省卽道府州縣之分發來省者亦無日無之現共五百六十餘員此後陸續禀到及起復回省者尤難預計無論何項班次均較額缺多至數倍匪特輪補無期卽差委亦非六七年及十餘年不能輪到各員閑居久賦困苦不堪若不設法疎通必致愈形壅滯丁制軍有鑒於此與藩臬兩司籌商再四擬將正佐捐納勞績等官暫停分發二年業已專摺入告矣 
[述中國鐵路原委]  
　　徐家匯匯報云法國地理報言中國鐵路始於一千八百七十六年吳淞至上海有英人築一鐵路長十二法里此路惟行一十六月附坐者多至三十萬人可見生理之繁然中國政府沈惡痛嫉卒購其路而毁之將鐵軌運至臺灣今則華人大夢初醒深知鐵路大有裨益已築五百八十八法里未定而築者多至一萬一千四百四十法里攷中國鐵路分北中南三叚北路始於李傳相爲直隸總督時奏准開采開平煤礦因無鐵路轉運殊多不便於是由開平至天津旣而東北接至山海關外長城西北至順天迨中日之戰中國用此路運兵獲益匪淺時俄國所築鐵路漸次東來中國欲推廣鐵路以分俄勢一千八百九十八年商之香港上海銀行許借洋債十六兆磅俄人聞而銜之乃强據大連灣旅順口以爲停泊兵艦之所意謂自此而後華人雖自築鐵路而俄旣於水路得此樞要可助陸路之不及英人見俄如此舉動亦欲佔一埠以與俄抗乃據高麗南境濟州島詰問中國能阻俄至高麗則當退兵否則永遠駐兵於此中國佯爲允阻英人乃要索威海衛俄人大爲得計復堅請中朝慨諾並云九十九年之後此路當歸之中朝其實九十九年之後俄將反客爲主尚望趙璧之完耶英人聞中朝已允俄通鐵路亦請自天津築路至牛莊盛京俄人聞之又請於中朝自吉林開一鐵路經熱河并另自牛莊築一鐵路横逹大連灣以分英人之勢於是中外各報皆紛紛議論謂俄兵絡繹東下將不利於中華且俄人之旗正面爲俄反面爲華其用意之所在可不言而喻矣東北邊疆大吏見此情形幾于寢不安枕而俄人更欲自保定接鐵路至陜西西安府渭水上游渭水爲黄河分支去揚子 
 
 

Page 2

 
 
江僅二百英里英人禁止他人干涉揚子江事務今俄人已實逼處此英能掩耳不聞耶俄人旣得西安築路之權東方已門户大開復乘英搭之戰越高加索山至阿富汗之哈拉城將窺竊印度英人以兵事方興不暇詰問至中國自有之鐵路則自天津至京外共長八十八法里費去九兆佛郎克每月獲利九十二萬餘佛郎克造自一千八百九十六年至九十八年而成其路止逹京南馬家鋪不能逕入京城西人多以爲不便事由德國使臣西門思氏另造一電機鐵路一千八百九十七年直隸總督欲取天津鐵路餘資由京師造鐵路至保定旋忽中止今之所造鐵路蓋取别欵成之也 
[選兵說]  
　　香港循環日報云選兵之法中國素不講求類皆臨時召募泰西則不然必由醫生察騐本尤體氣壯盛年歲合格方爲入選否則寗少毋濫也某西報載軍醫之言曰選兵者當以二十五歲以下者最爲合式蓋男子未至二十八歲則體氣未足不能耐勞縱其人稍有瞻略亦怦怦無定殊不足以任事也惟有一慮凡人將至三十則頋慮牽纏私心日盛求其於砲烟彈雨之中置生死於不顧最是難事大抵常人及此年歲乃血氣消長之界線其一種好大喜功之銳志少時已消磨過半矣雖然亦在人之用之如何耳拿波崙歐洲最善戰者也東剿西征以軍爲家叱咤風生萬國震懼而其言民余獨愛用中年之兵波少年不能耐勞徒恃血氣之勇亦無定志易於驚潰中年者則不然至目今非洲總帥羅拔士則謂兵過三十後志氣多半頽惰攻堅奪隘一鼓而下非所能矣當夫兩軍相見縱横决盪勝敗之機間不容髮若倚惜身畏死之輩爲手足其可立功乎二人之言竟相反然攷二人功業拿波崙用兵久而不暫羅帥則暫而不久用兵久故必取其耐勞用兵暫故祗取其氣盛所謂兵無常勢水無常形在人之用之而已矣 
[旅客日多]  
　　日本報云日本人之旅居高麗者年盛一年回憶前歲之杪高麗僅得日人房屋二千二百四十七間男女共一萬六千三百二十一名口迨至去臘屋宇增至七千四百零二間民人增至二萬五千五百八十三名口 
[啓節有期]  
　　武昌訪事友人函云欽差巡閱長江大臣李鑑堂星使道經鄂省小驻襜帷擬於本月十二日啓節赴湘校閱岳州營伍惟星使病體未痊經鄂撫于次棠中丞再四挽留未悉能如期就道否 
[領事蒞寗]  
　　金陵訪事友人云省垣下關江口自去年三月創設新關南洋通商大臣奏奉綸音在省城沿江地方自闢埠頭准各國洋商於此通商互巿於是東西各國商人咸就新關左右受一廛而爲氓議由英廷先派領事一員駐紥彼處凡法美德等國商務交涉均歸英領事兼管邇者租界均經劃定關屋亦將興工日前英國駐京總領事孫德亞君奉英皇之命來寗查勘開埠事宜孫德亞君卽由京啓節於月之初九日蒞止白門循例投洋務局掛號由局中總辦汪督芾觀察陪詣督轅晉謁署南洋通商大臣鹿芝帥禀陳公務良久然後辭出想在寍當有數日勾留也 
[詳查積弊]  
　　揚州采訪友人云署兩江總督鹿滋帥以各處釐捐收數較前短絀由於司巡人等積弊太深特委江蘇候補知府二員分投巡察旋又頒發告示曰照得釐捐本爲不得已之故果能剔除弊　涓滴歸公恊餉恤商不難兼顧乃近來委員視此爲優差司巡以此爲利藪以致相沿成習積弊叢生或留難浮估以少報多或串同分肥以多報少更有所謂分票者有所謂小票者甚至有私自賣放而不用票者查釐局所設三聨白票原爲杜弊起見乃近聞並不以聨票爲憑且月終比較多寡則任意塡寫足額間有淡月則必墊解俟旺月取償司巡之弊多由此起去歲比較加增各捐局雖稍稍認眞經本署部堂派員密訪而積弊仍未全除兹特與司局籌商現派府班二員常川巡查並撥小火輪砲船分駐於鎭江揚州等處外江内河一律巡查仍不時改裝易服扮作搭客分投查訪倘有以上各弊商則重罰司巡立卽提懲司巡如敢索賄故意留難准各該商就近至總巡處指控無論員司定行嚴辦該商等亦當循分守法照章完納勿貪一時之便宜致受數倍之懲罰切切特示見者咸謂滋帥此舉抉摘弊竇可謂犀然牛渚燭照無遺司巡等具有人心當可稍知儆懼矣 
[憲輿受損]  
　　金陵訪事友來函云本月初九日署理兩江督憲鹿滋帥排導出轅將詣先農壇行耕耤禮車輿甫駕突有一三十餘歲之莽男子飛奔而來攀轅使不得行左右材官上前將其人拽開未數步忽從道旁拾得盌大石子向憲輿用力抛擲由左右輿窓洞穿玻璃紛紛墮落幸滋帥座略靠後不至損傷滋帥不動聲色飭人拘住發縣究辦縣主研訊之下見其語言無次狀頰瘋癲飭笞責四百板暫押外所候禀請憲示再行核辦 
[營口近事] 　　 
　　牛莊訪事人云三月初一夜二鼓時溝西趙姓遺火積薪突兆焚如之禍幸卽撲滅未致延及房廊初二日夜關帝廟迤東某姓家又肇火災亦經衆人汲水灌澆得卽救熄是何吳回氏之不憚煩勞一再惠顧也○營口各街不禁堆積垃圾行人任意便溺以致入夏以後穢氣熏蒸釀成疫癘邇經衛生局將各街垃圾雇車運送荒郊惟溝洫不清穢水積滯天時蒸鬱仍不免臭味迫人耳○營口電報局創始時電費皆以洋銀計算光緖十四年經朱委員禀知總局略謂洋銀尚未通行請改錢碼收取制錢現在洋價日落錢串日短而電局仍照收制錢或索錢貼予以洋銀者輙不肯用每年盈餘甚多皆入局中人私槖南北商家因原定報費皆以洋銀計算故集衆會詳擬公禀道憲轉詳北洋通商大臣歸復舊制仍收洋銀云 
[鳩水芳漪]  
　　蕪湖訪事友來函云道轅聽鼓諸君每年惟恃春秋兩季例差藉資潤色是以每届點派之際個中人口誦心維幾若秀才之望榜本届忽傳省憲將例差應得公費彚提到省作爲課吏膏火蕪湖道轅亦將仿照辦理個中人惶急萬分嗣幸吳觀察體恤下情以此間　省垣情形迥别不如率由舊章遂於二月下旬照例下札計皖南二十三州縣所委稽查牙帖驛站班館三項佐雜共四十餘員日内次第上轅禀謝禀辭車塵馬足交錯於途○太常寺卿袁爽秋京卿前任蕪湖道時曾捐辦桑秧數十萬株發給皖南各州縣鄕民領種俾興蠶桑之利更於蕪湖西湖池畔闢地數畝飭保衛營勇丁於操防之暇時加培植迄今三載柔條一碧綠葉葱蘢民間採葉飼蠶漸見踴躍現任吳觀察因商務局劉大令於中西種植之學講求有素卽飭將桑園改歸商務局辦理大令特自浙江雇募蠶婦數名前來藉資提倡兼議將售出新絲以補官欵之不足其西湖池中綠水縈洄更可種藕養魚以收自然之利○附郭一帶向多暴露屍棺白楊蕭蕭悲風動野每届春秋兩季城内復本堂善士必　工爲之掩埋近年因捐欵寥寥未免漸形懈弛本届道憲吳觀察札委巡檢劉牖雲少尹會同該堂紳士督率工役自花朝節後代葬無主屍棺已不下數百餘具此外骷髏白骨檢歸白骨亭俾免零落山邱者又不知凡幾使新鬼故鬼不致飄泊無依九原有知當深感仁恩於無旣矣○江口保衛營北首有曠地一區舊爲木帮水府殿廟基界粤西之亂荆榛瓦礫满目荒凉旋有遊方僧就彼處誅茅結屋租賃於人上月某日不知因何失火忽兆焚如幸保衛營勇人手衆多相率施救得免蔓延詎甫隔數夜祝融氏忽又惠臨毒燄熊熊勢將上熾時值營主饒守戎查夜歸來急率勇丁抱甕灌救良久始得撲滅邇者木帮公議仍在原處重建水府殿以復舊觀爰禀諸地方官押令附近所有房屋一律遷讓藉免火患亦善舉也 
[邗江春雨]  
　　揚州訪事友人云正任梁垜塲周春圃鹺尹潤前奉憲檄调署丁溪塲兹題補丁溪塲萬鹺尹賢鑫已奉吏部覆准由運司江蓉舫都轉札飭赴任一面檄令周鹺尹仍回梁垛刻兩鹺尹已前後謝委分往履新矣○南皮巿街呆巷某姓母女二人相依爲命家有餘屋租 
 
 

Page 3

 
 
與某少婦同居婦卽揚谚所謂黄魚也雖裙下蓮船花開十丈而桃腮杏靨頗覺艷麗妖嬈暇輙招三五少年演唱花鼓淫劇眼光如豆者每艷稱之上月下旬某夜更魚三躍忽有匪徒越牆而入刦取所有拔𢹞而逃洎黄魚好夢驚醒推枕而起查點所失約值一百餘金而某姓家絲毫不動聞者咸謂此必熟識之人作此狡獪伎倆然慢藏誨盜實自招之也○署理兩江總督鹿滋帥擇於本月十五日出轅大閱先至瓜洲校閱鎭標水陸各營軍士大約十六七日棨戟卽抵邗江連日揚州營鹽捕營曁駐防南字營無間風雨逐日會操餘如泰興營裴守戎鳳梧泰州營胡　戎福勝三江營張守戎文傑青山營許守戎和生瓜洲營黄守戎德興等亦各督率部下絡繹而來每日在西門外大校塲及二郎廟　田等處操演槍砲之聲终日不絕○揚郡自迎春以來晴多雨少至本月初八日傍晚陡起狂風雨師隨之而至跳珠濺玉衆日未休迨初九日晨雷電交加傾盆倒瀉簷牙屋角無殊樹杪重泉而天氣亦因之驟寒彷彿三冬景象迨至十一日破曉驀聞霹靂連聲響震林木雨師稍止農家者流咸欣欣然言日當此麥苗滋長之際得此如膏好雨轉瞬餅餌風香黄雲萬頃倉箱充足定可瑞兆豐收也○淮鹽總棧提調委員毛平甫司馬之太夫人年逾八旬精神素健近因天時寒燠不齊偶有弗豫司馬昆季赶卽延請諸名醫診視皆以太夫人年高恐非參茸所可奏效延至本月初旬某日竟爾駕返遥池司馬等純孝天生非常哀慟隨擇翌日在東關街寓所正寢大殮各官紳咸具衣冠往奠素車白馬濟濟盈門司馬卽遵例至運轅呈報丁艱所遺儀棧提調總辦及善堂各差接委何人現尚未見北山移文也 
[柳堤策蹇]  
　　杭州訪事人云上月某日城内某姓家同時失去三孩控經地方官將拐匪拘獲裝入　籠已紀本報兹悉被拐之緣由今年正月間吳山之麓忽來一老婦長不满三尺而齒危髮秃態甚龍鍾又有山君一頭黄睛白額威猛異常好事者咸往觀焉某姓家三孩長名阿林年十歲次八歲次六歲嬉戲之餘頗思逐隊前往一擴眼界是日其父因事出外幼者牽衣不舍父無計脫身乃呼長者而語之曰汝偕兩弟至梅花碑一遊卽回我事畢卽同至吳山遊玩時有拐匪在旁聞其言遂至梅花碑見三孩正携手同行遽呼曰阿林爾父現在某茶肆等候倩我領爾等同往吳山三孩遂隨之而行至半途又來一人謂之曰現在老嫗及虎已在西湖上矣盍先往觀乎於是相率登舟誘至鄕間將三孩寄頓於某姓家至其八歲之孩售與烏鎭某寺爲沙彌言明身價洋若干乃價未付而拐匪已被拘獲三顆明珠不致同入匪人之手不亦幸哉○杭省自上月下旬雷雨後旋卽大放晴光天氣暴熱至本月初一日大雨傾盆終宵不絕次日一輪紅旭樹杪高懸際此明媚春光湖上游人當又添幾許雅興矣 
[備迎憲節]  
　　新簡安徽巡撫王芍棠中丞自新正入京陛見迄今已三度蟾圓邇聞中丞在京事畢乘某輪船來滬約於本月十六七等日可以抵埠代理上海縣篆務戴子邁明府聞信後已飭辦差家丁將北河南路天后宫側出使行轅内灑掃清潔以待中丞到滬暫駐襜帷 
[監司過滬]  
　　新簡雲南鹽法道普觀察由滇入都昨日道經滬上假寓法租界名利客棧暫駐襜帷聞須小作勾留然後附輪船北上 
[滬濱冠盖]  
　　昨晨會丈局委員朱霞林大令高昌廟巡防局委員馬洪勳二尹江蘇試用巡檢陳聚五二尹先後蒞英美租界公廨拜會讞員翁笠漁直刺面商要公直刺一一接見茗談片刻始各相繼辭别○工程局委員程雨村明府貨捐局委員劉宣甫司馬於昨日先後到敬業書院拜會戴明府明府均延入晤談片時而出 
[臬批照錄]  
　　廣大典主黄鎭心赴臬轅上控馮珊林騙吞巨欵復又勾串秦康如唆使秦榮光曹基善等借積榖爲題禀請發封備抵業已遵繳銀兩求准飭縣吊回差票啓封贸易仍由典夥經理亦可收欵還欵以安商民而保典業等情奉朱廉訪批示提撥公欵總以有無著落爲斷據禀該廣大典旣有同業環保又曾約期認繳計自奉提以來業經先後繳至三萬一千餘千但責令源源接繳似不致無著落查原案係由藩司飭辦旣據並禀仍候藩司核明示遵至據控秦東如著名訟棍曾經前縣黄令訪拿案卷纍纍查司中無卷可稽候札飭上海縣錄案祥覆核奪所有侵吞巨欵之馮珊林現經發府審辦自應由府訊明著追毋得遽請親提昨已頒札到申飭上海縣錄案詳覆矣 
[公廨停訊]  
　　昨日係耶穌誕生之期卽俗所謂外國清明節也凡受摩西十誡者均須到堂行彌撒禮而各國領事亦皆停辦公事英公堂亦循例停訊一日凡有應訊之案併入下期解訊法界捕房亦先期咨照讞員朱森庭明府暫停讞案 
[解犯赴蘇]  
　　命犯陸海珍因刃傷吳咸林身死事發到縣訊明於去臘解府過堂由府尊濮太守訊供無異年底發還原縣候開篆逕解臬轅過勘自到縣後在監患病刻下始得醫痊戴明府於昨日派差提犯国解赴蘇矣 
[夥友被累]  
　　陶慶之卽陶三慶短繳紹酒捐公所捐錢若干被提避匿已紀昨日報章兹悉是案已由地甲拘到陶之夥友胡理逹解交貨捐局總辦林太守諭令暫行看管候訊明追繳聞陶短繳捐錢僅三十餘千云 
[偷兒入網]  
　　有名阿二者梁上君子也迭次季事案積如山前日又手持酒壺錫器等物在某押鋪求質適爲法界某包探所見將人贓一併拘入捕房捕頭命押候堂期請讞員朱森庭明府訊辦 
[南巿捕房紀事]  
　　甲乙丙三人皆江北産在中國内地自來水廠工作藉博微資以餬其口不料近被工頭某戊掯勒工資三人忿甚遂於前日在南馬頭糾人理論紛擾不休五十號巡街捕見之勸戊於次日照給薪資三人遂各散去詎戊及期不付避匿無蹤三人不得已向捕索取旋投捕房呈控捕頭乃令捕傳到某戊給發各人工資以免滋生事故○鄕人某甲日前手牽小黄牛一頭在馬路中行走三號巡街捕見其東張西望形狀慌張上前盤詰鄕人卽棄牛奔逃乃牽至捕房以待認領讵事隔多日並無失主來認捕頭乃禀知馬路工程局總辦程雨村大令請函送放生局豢養 
[英美租界公堂瑣案]  
　　前晚有陳吳氏陳趙氏在英界六馬路互相扭毆爲一百七十號華捕所見一併拘入捕房轉送英公廨讞員翁笠漁直刺著押候堂期研訊○徐錢氏向在美界怡和紗廠爲女工前日不知何故將熱水燙傷某姓女孩某姓向之理論氏不肯認錯彼此唇槍舌劍各肆機鋒後由六百二十號華捕拘入捕房捕頭飭將徐錢氏轉送英公廨直刺著押候訊奪○本地人夏庚堂生有一女憑媒許字與范小弟爲妻范專事游蕩桃夭迨吉並不歌弋雁之章日前忽又倩俞小桂爲媒聚某姓女爲室夏聞信後遂以范亭妻再娶等詞投英界公堂控告直刺准詞飭將范俞二人提案著押候集訊 
[美租界捕房紀事]  
　　前晚偷兒王金壽混入西華德路第一千四百九十號門牌某甬人家竊取衣被等件携之而出爲包探李佩芝查見將人贓一併解入捕房捕頭令押候解送公堂禀請讞員翁笠漁直刺訊辦○昨晚車夫邱彩吉余江全在天潼路因爭奪主顧起釁互相兇毆爲五百二十一號巡街華捕所見喝阻不依一併拘入捕房捕頭令押候解送公堂禀請究辦○甬人杜寳才僑居外虹口華記路永寳里某號門牌房屋内近因隣左開掘一潭修裝自來水管杜因事經過偶不留心墮入其内致將自來水管跌斷爲四百八址九號巡捕所見當卽拘入捕房杜自願賠償銀洋六元始得釋出 
 
 

Page 4

 
 
   
 
 

Page 5

 
 
   
 
 

Page 6

 
 
三月十五日正本 
柳稀雲 
夜演全本楚漢爭 
覇玉自刎 
始由漢劉邦過楚會宴樊噲救駕張　賣劍韓信歸漢問路斬樵夫楚王爲虞姬烏江自刎小生可睛雯金仙花旺等全班文武齊合演 
[義記洋行拍賣]  
本行每逢禮拜六上午十半點拍賣洋布呢羽等貨凡貴商寳號購辦定必合式其貨設有一箱一色一疋亦隨行拍賣光顧者必須明付定銀十成之一倘蒙拍者照時請至上海四馬路第九號門牌面議 
[上洋保壽堂外埠購藥]  
二月初一起十四止清單 
漢口永安堂十元姚邑致　和一元蘇垣尤　館廿元福山鎭署四元蕪湖劉庚棠山東盛大均二元 
[公膏平沽]  
耀華頂陳公膏高字每元八錢齊字每元九錢副齊字　元一兩二錢恐未週知特此登報奉聞 
[拍賣]  
三月十五六日二點鐘在三洋涇橋南堍晉和公棧生財拍賣寗式大床數十只大座石榻方　雲石掛屏衣鏡銅錫磁器磅秤包車大小自來水燈各式裝修一應什物不計合意者面拍可也瑞成代啓 
[鳳仙茶園]  
特請内城府新到坤角 
小翠寳　小翠英　小翠芬　小翠珠　小翠鳳　小翠紅 
女班内城府第一其演劇與男班無異本園因特央小蘭英師父赴京敦請京中最爲出色坤角到申准十五夜登檯演唱務祈　紳商駕臨賞鑒方知小園言之不謬也此佈園主啓 
[公道開剪]  
虞德記今遷上海縣西朝南門面專辦蟒袍顧繡時式花邊定織紗羅綢緞湖縐杭紡開剪比衆格外克巳恐未週知特此申明遷移告白 
[禮拜三拍賣]  
准於十九日十點半鐘在英大馬路第三十六號亨達利洋行頭次拍賣頭等紅藍各種寳石並金鋼鑽戒指金镯各式金銀表及一應金銀首飾什物不計此佈魯意師摩行啓 
[萬福來老行]  
本行開設二十餘年向售大票常獲大彩久巳四遠馳名令批廣益公司上海彩票江南票澳門票其價比衆公道紅票十足兑洋代收廣東恩文鄕科闈姓函購立奉此佈英大馬路萬福來啓 
[繪圖俠義烈女平西傳]  
石印七歌台歴萬年歴 
平西傳所輯十二烈婦俠義英雄其敵陣之勇破妖術誅番將異奇武藝變化無窮雅俗共賞大有可觀石印四本一套實洋三角○七政萬年歷實洋二角寄申各書坊均有發售 
[尋婢]  
十二日走失女孩一口名蕙蘭十一歲蘇滬口音赤脚梳辮穿黑棉襖罩花馬甲如諸君收留送到或報信者自當重酬决不食言三洋涇橋北正祥號 
 
 

Page 7

 
 
   
 
 

Page 8

 
 
G> 
[壽康土莊精製烟膏]  
大土清膏眞正不知年每洋一兩正小土陳膏每洋一兩正還灰一兩二頂陳雲膏每洋一兩四還灰二兩一多年宿膏每洋一兩四還灰一兩九精製陳膏每洋一兩五還灰二兩二極陳公膏每洋一兩七還灰二兩六陳莊川膏每洋一兩九還灰二兩八陳莊碭膏每洋一兩八還灰二兩七法製冷籠每洋二兩二還灰三兩二 
以上八種還灰槪係六成賜顧者請認上洋老北門外三茅閣橋南堍朝東石庫門内庶不致悞本莊兼運大小洋藥雲川西碭各土零躉發售其價格外克已以昭信實壽康謹白 
[水月電燈預白] 　　　　　　　　　　　　　　　　　　　　　　　　　　　　　　　 
禀准專利仿造必究今年恭奉萬壽蘇杭及上海已定燈不少新出紫銅玲瓏花架三連燈鳳凰雙頭座燈鳳凰掛燈能上能下巧妙非常光能照五丈遠至磁瓶棹燈早已膾炙人口現在晝夜趕造以應門巿外省各分售處新式燈不及分寄待售倘有欲購者請早爲函定本厰卽當匀寄庶各省得覽新式燈也凡有租燈借燈者萬難應命務祈原諒上海總厰謹白 
[必得利連中頭彩誌喜]  
第十一會頭彩並上附彩由本行門莊售出六會頭彩七會九會二彩均由本行售出得主台銜早日登報聲明今售第十三會票全張五元六角分條六角遠埠信購註明老北門外吊橋南堍原局立奉此佈 
[三彩聲明專批現拆定票零躉克已]  
十二會江南票三彩本號售出本埠滋源莊朱三條和泰荳行符一條泰生永紙號一條源源来五條上附彩乾大昌下附彩源源来共得四千四百元現售張條公道賜顧認明上海南市萬裕碼頭老馬路得月樓 
[彭誠濟堂發兌戒烟參片]  
本堂創製戒烟參片已歴二十餘年服此而戒絶烟癮者幾如恆河沙數名馳天下久爲士商洞鑒頂好極貞延益戒烟參片每洋八塊回生每洋十塊立命每洋十五塊定心每洋廿五塊安神每洋三十塊參茸定神戒煙丸每瓶洋五角龍涎香戒烟丸每瓶洋五角另批戒烟一粒金丹格外公道賜顧者向上海三馬路南首老巡捕房對門藍墻洋房内不悞 
[聲明]  
啓者凡有華商製造嗬荷囒水不得裝用所發洋行牌號之瓶如有裝者定卽告罰不貸倘有本行空瓶儘可送交掉換此白江西路奥商所發嗬囒水行 
[麯醫中外人範記半夏麯] 　 
四川保寗府起首繆復泰範記秘傳法製半夏麯專治男婦老幼五勞七傷咳嗽痰喘氣湊中風不語應效如神每兩二百文近因無恥之徒造此假麯在各碼頭冐名充售由恐誤服受毒非淺凡士商賜顧者請認繆復泰有範記内外票庶不致悞四川成都府重慶府湖北沙市漢鎭均立有號申江房託寳善街王大吉藥店一家代售 
[小方壺齋書籍]  
南清河王氏輿地叢鈔訂六十四本裝椐木匣實洋廿四元續編訂四本洋二元再補編訂十六本洋六元又叢書四十三種訂廿本洋五元内有黄道周孝經本讚顧櫰三補後漢書藝文志丁晏日知錄校正兹又新出輿地八種訂二本洋四角上海著易堂書局代售 
[麝香痧氣丸每洋百卅瓶]  
本堂揀選頭等眞麝香虔修各種痧藥立能扶危救急功效如神諸君賜顧請認招牌麝香痧氣丸每洋百卅瓶○八寳紅靈丹每洋一百卅瓶○廣東同文堂鋪在上洋四馬路麥家圈斜對門發兌 
[遷移告白]  
茲者東鄰失愼殃及小店今暫設新北門城河浜吉祥街西首交易待德銘里房屋工竣仍回原處恐各寳莊號未曾週知特登報章涇川曹全吉慶記謹啓 
[泰源永玻璃號　寄售司各脱鰵魚肝油]  
啓者本號承豐裕洋行寄售司各脱鰵魚肝油零躉批拆此油功效之大益處之多久已四遠馳名毋庸細述現因銷路甚廣但　豐裕洋行祗可原箱出售而零購者甚爲不便故托本號代爲零拆方得零躉均便也如　蒙賜顧請至上洋三洋涇橋南首吉祥街中市認明本號招牌始眞貨得而價亷也 
[瀛華洋行新到各貨]  
啓者本行今又新到各貨均係合用之物細磁花瓶日用碗蝶洋漆盤匣檯架茶杌古銅香爐顧繡圍屏檯布絲巾掛畫法藍薩摩古磁綢緞布疋毛巾洋氈東洋車等不計其價從亷賜顧者不俱多寡請至英大馬路小行面議可也此布 
[弍彩聲明上海立發票行]  
十一會江南票全張售與蘇城紗緞莊王君少塘董君子範張君鳳儀合得八千元今售逐月澳門票江南票全張五元六角分條六角遠埠信購原班回件老巡捕房北藍墻洋房内 
[新申樓]  
四馬路西薈芳對門新增鷄絲蝦仁裏肉燒賣應時春卷和菜四葷盆二炒三大碗一元一角細便二干二水四葷盆四炒二大碗一元三角掛爐燒鴨透味油鷄各菜精置價亷物美以廣主顧　店主啓 
[用人報名局]  
啓者本局開設新北門外法界洋浜涇十四號門牌洋房内辦理用人之事如有欲充買辦式老甫寫字以及細崽出店廚子傭嫗輪船管事細崽水手等者皆可來局報名其報名費計銀五錢及薦得生意不復取費凡在滬覔就之人請卽來局可也此外有就之人如自知妥當者亦可來局報名費亦五錢此佈旗昌洋行啓 
[盤店聲明]  
英大馬路逢吉里西所設錦章外國顧繡店因前東尹姓另有别就憑中將全店生財並一切新舊貨料等物盡行盤頂與新東錦彰恊記接手照舊開張所有前東尹姓在外往来貨銀及存欵等項統歸前東尹姓理直與新東錦彰恊記無涉此佈錦彰恊記啓 
[上洋老德記大藥房]  
南京新開 
本藥房於道光年間在上海大馬路黃浦灘開設藥房爲創賣西藥之始久已遐邇馳名現分設南京坊口黑廊大街洋房内便是所有藥水藥丸藥粉藥酒以及香水香皂香粉香油牙刷牙粉荷蘭水等倘蒙仕商賜顧請就近至本分號購取還祈認明牌記庶不致悮上洋老德記謹啓 
[日本郵船會社]  
啓者本公司三河丸輪船准於本月十八日卽禮拜二上午十一點鐘開往厦門香港等埠小包收到禮拜一午刻鐘止倘蒙各寳號如欲裝載者務祈早臨爲幸郵船株式會社 
[燕製除痰聖藥]  
專治傷風咳嗽哮喘癆瘵以及一切咽喉氣管肺部各症此藥各大藥房發售每瓶價洋一元上海英大馬路第三十二號燕大闢父子藥棧經理人求啓 
[禪臣洋行告白]  
啓者前順發洋行所售之白頭香餅酒刻下槪歸本行一家經售如蒙賜顧請至本行面議價可從亷此佈 
[三月十四日進口船禮拜五]  
大通　輪船　由長江　太古公司 
北京　又　由寗波　太古公司 
[三月十五日出口船禮拜六]  
山城丸　上午十一點開往長崎神户横濱釜山木浦仁川元山海參崴郵船株式會社 
龍門　又　晚往香港粤省　禪臣行 
西平　又開往天津　開平局 
益利　又　晚往長江　鴻安公司 
豐順　又　下午往寗波温州　招商局 
大通　又　晚往長江　太古公司 
膠州　又　開往膠州烟台天津　美最時行 
黄河　又　開往定海　太古公司 
直隸　又　晚往青島牛莊　太古公司 
山西　又　晚往烟台天津　太古公司 
海晏　又　晚往天津　招商局 
江天　又　下午往寗波　招商局 
海琛　又　晚往福州　招商局 
[三月十六日出口船禮拜]  
瑞泰　輪船　晚往長江　瑞記行 
[三月十七日出口船禮拜一]  
長安　輪船　晚往長江　鴻安公司 
萃利　又　晚往長江　麥邊行 
江寛　又晚往長江　招商局 
[三月十八日出口船禮拜二]  
山河丸　輪船　上午十一點鐘開往厦門香港等埠　郵船株式會社 
瑞和　又　晚往長江　怡和行 
[三月十九日出口船禮拜三]  
寳華　輪船　晚往長江　鴻安公司 
[三月二十日出口船禮拜四]  
大井川丸輪船　晚往長江　郵船會社代理 
 
 

Page 9

 
 
[蘭亭修褉]  
　　紹興訪事人云去冬雲南鹽法道鍾厚堂觀察家被竊巨贓旋經營快拿獲賊犯林金保一名並原贓當票皮箱等解送會稽縣訊辦黄念屺大令訊實之後飭釘鐐收禁外監聽候詳辦不意三月初四夜扭斷鐵練越牆而逃時禁卒酣睡未知直至次晨始悉急報知大令大令飭捕緝拿毫無蹤影恐從此鴻飛冥冥未必再入弋人之手矣○二月二十六日之夜山隂縣西南鄕鄭阿越家被盜行劫事後報知縣署縣主寗大令會同汛弁言都戎履勘後飭役嚴密緝拿鄭姓失贓内有珍珠二百餘粒近日差役訪聞會稽縣湯浦鎭某典鋪有收質珍珠情事馳往查問數果相符計質洋銀六百元惟盜則尚無蹤跡也○自台匪應萬德伏誅包萬盛投誠後其餘羽黨如蛇之無頭四散劫掠紹興與台郡爲鄰且較台富庶久爲台匪所垂涎近有自新昌縣來者謂台匪之踰天台縣關嶺竄入新昌縣境者踵趾相接多穿官兵號褂手執後膛洋槍大約去年七月初十日劫自黄巖縣東鄕防營者二月二十二日之夜若輩夥刼嵊縣某絲行民團聞警出捕悮爲防勇以致被其兔脫山隂縣寗大令力圖綏靖知台匪之闌入縣境者每嘯聚西南鄕蓋以是處山深林密易於藏奸也本月初六日督帶團勇二十名親赴漓渚盛塘一帶巡察並勸各鄕村切實興辦民團聞警齊出有能拿獲盜匪者訊實給赏退縮不出者提案嚴懲彼匪類當可聞風遠颺矣 
[上海縣署瑣案]  
　　江南蘇松太兵備道兼海關鹽督余晉珊觀察前日出轅拜客大轎玻璃爲鑼夫陳阿大撞碎觀察面頰略受微傷回轅後立傳執事頭目周榮貴及陳阿大一併發縣究懲前晚代理縣篆之戴子邁明府提訊周陳叩頭求恩認罪不遑明府申斥再三諭令陳笞責一百板周掌頰二十下釋出○浦東鄕民李咸全以妻父朱桂山留女不放扭控到縣前晚經帮審委員吳端甫明府提訊李供小的之妻於去年清明歸寗久留不返去冬十月父親故世妻亦不歸昨日途遇岳父問妻下落據稱由伊弟婦朱謝氏薦出傭公察其情形頗滋疑惑爲此控求請追朱供女兒去春來家於亡婦墳前祭掃次日卽歸不知如何走失朱謝氏供李妻係小婦人之姪女夫故帮傭度日去春姪女因夫貧難度央小婦人挈帶來申薦至某姓家傭工詎伊父桂山時往索錢爲某姓見憎卽將姪女亂歇由伊父領回求向桂山根究明府諭令朱收押限五日内交女到案朱谢氏交官媒李咸全斥退候示 
[英美租界晚堂琐案]  
　　協餘莊執事程旭東等投英美公廨呈控公泰聚絲號經理人孫炳南代保虧倒鉅欵遷延不理讞員翁笠漁直刺准詞飭提到案前日晚堂傳集人証倩襄讞委員張柄樞司馬研訊程旭東供職等經營絲業已歴有年烟臺設有公聚泰絲號在申銀貨往來均歸孫炳南一人經手去年十二月烟臺恒裕成德興裕兩號遽爾倒閉查盤帳目虧欠各欵甚巨孫情願擔保歸伊清理迄今數月一味玩延不得已直案呈控求爲究追質之孫炳南供公聚泰往來之帳雖係職員經手惟去年恒裕成等倒閉時程旭東曾自到烟臺結算故此事已與職員無涉求鑒張司馬以孫炳南旣在公聚泰經手帳目未便藉詞推諉斷令押限半年赶緊設法理楚違干未便○王阿榮控周保和誘逃伊女一案亦經張司馬提訊王供女名秀貞現年二十七歲早嫁與薛姓爲妻前月十八日忽被周保和誘逃訪尋無蹤昨與周在途相遇向其查問反被兇毆幸爲巡街捕查見拘獲解案求請究追周保和供王之女兒秀貞現在城内小的情願訪尋交案惟求恩宥張司馬得供判將周保和還押着令將秀貞交案聽候覆訊究辦○鄕人陳阿金之子於前月二十三日在途遊玩忽然失去嗣在婦人黄吳氏家尋見爰將誘拐之張陳氏拘獲解送公堂前晚亦經張司馬提案研詰陳阿金投案申訴前情并求將小孩給領黄吳氏供陳姓小孩由陳王氏領來售與小婦人爲子出洋六十三元係沈王氏張陳氏爲中立有賣據求恩鑒察陳王氏沈王氏同供小婦人雖爲中証實不知情張陳氏供陳姓小孩係混名小廣東由翁雲鶴與陳夜媛領來小婦人交沈王氏轉賣分得洋銀三元翁雲鶴供此孩係張陳氏與其所私麻皮小癩拐出串合價賣小的並未分用洋蚨質之陳夜媛供詞狡展張司馬以陳夜媛屢屢犯案顯非安分之輩著笞責一千板還押沈王氏張陳氏亦着分别押候飭提麻皮小癩到案質訊究辦餘均斥釋 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
[光緖二十六年三月初五日京報全錄]  
　　宫門抄○諭旨五道錄前○湘撫俞奏爲揀員陞補要缺直隸州知州摺○黔撫王奏甄别各員片○署江督鹿奏爲甄别知縣片○皖撫鄧奏爲委員署理知州片○署江督鹿奏甄别道員知縣各官片○署齊撫袁奏申明武員更名片○三月初五日刑部都察院大理寺正紅旗值日侍衛處引見三十二名○那王假满請安○錢德培謝交軍機處存記恩○英侯請假十五日○榮中堂續假五日○任道鎔馮義和恒廉穆特恩預備召見○召見軍機恒廉穆特恩錢德培馮義和任道鎔○○頭品頂戴湖南巡撫臣俞廉三跪奏爲揀員升補要缺直隸州知州以資治理恭摺仰祈聖鑒事竊照湖南灃州直隸州知州鄭立城於光緖二十五年十二月十二日丁憂遺缺應以丁憂本日作爲開缺日期歸十二月分截缺咨部在案查澧州直隸州知州係繁難要缺例應在外揀選題補定例應題缺出先儘候補正途人員題補無人准以應升人員題升其有員缺緊要人地實在相需而所保之員與例稍有未符者各州縣應題缺出候補有人中因人地不宜以應升人員請升俱令於摺内詳細聲明又道府直隸州知州遇題要缺酌量以候補人員請補時應先儘記名分發人員酌量請補如果實係地人不宜始准聲叙以各項候補人員請補各等語伏查澧州直隸州兼轄五縣居湖南西北邊境距省窵遠其地東瀕洞庭北與湖北鶴峯長樂公安等縣接壤或山箐深邃或港汊分歧且係滇黔川鄂各省往來通衢良莠不齊人情浮動向爲匪徒出没之所如近年州屬安鄕縣安鄕縣之三汊河東保垸屢有會匪揭竿滋事石門縣屬之子良坪亦因湖北長樂匪黨竄擾本地奸民乘隙勾結均賴捕治迅速不致蔓延兼之州城北門外與界溪橋及石門安福等縣教堂林立民人時與齟齬亦以調息得宜幸未釀成事變而防維鎭懾尤在平時從前原與岳常澧道同城凡事均可隨時禀商辦理現因岳關開埠道員移設岳州遠隔重湖聲息較爲濡滯遇有緊急要務均須該州相機立應責任倍形著重是澧州雖非添設之缺而時移勢易昔爲附郭今則專城實與新設無異非得精明穩練爲守兼優之員不足以資控馭湖南直隸州知州班内現有記名分發截取並候補人員或與是缺人地不宜亦有才堪任使僅可暫時經理者均未便稍涉遷就致滋貽誤臣復與布政使錫良署按察使湍多布於應升人員内逐加遴選查有武岡州知州毛隆章年五十四歲江西豐城縣人由監生遵例報捐知縣指分湖南試用並加同知升銜光緖元年十二月初十日蒙欽派王大臣騐放奉旨著照例發往欽此是月二十七日在京聞訃丁親父憂回籍守制二年九月接丁生母憂四年十二月服满併案起復六年五月到省十三年遵例加捐分缺先補用免試用十四年題補龍陽縣知縣十五年六月到任十八年大計保薦卓異二十年調補邵陽縣知縣請咨赴部九月十七日引見奉旨著准其卓異加一級仍註册回任候升欽此遵卽領照起程回省飭知赴任二十一年正月初一日到任是年大計保薦卓異二十二年九月經前撫臣陳寳箴保奏奉旨嘉奬二十三年二月初七日經吏部議准升補武岡州知州奉旨依議欽此二十四年在湖北振捐局加捐運同升銜嗣經臣保奏九月初十日奉旨著送部引見十一月交缷武岡州事現在詳請給咨赴部引見據藩臬兩司會詳前來臣覆加查核該員操守廉潔處事明幹治繁理劇卓著循聲在武岡州知州任内雖歴俸未满三年第查直隸州知州同爲知州知縣應升之階該員前在知縣任内資歴年深且經兩次保薦卓異以之升補澧州直隸州知州洵堪勝任係題缺請升例得專摺奏請臣爲因地擇人起見合無仰懇天恩俯念地方緊要交涉事繁特旨允准卽以該員毛隆章補授澧州直隸州知州實於治理有裨如蒙俞允該員現已另案请咨赴部引見例得免再咨送再該員係由龍陽縣知縣調補邵陽縣知縣升補武岡州知州今以升補澧州直隸州知州係再升人員所有邵陽任内罰俸並武岡州任内叅罰案件銀兩飭令完繳仍造册送部所遺武岡州知州係繁疲難要缺容俟接准部覆照例截缺揀員請補合併聲明謹會同湖廣總督臣張之洞恭摺具陳伏乞皇太后皇上聖鑒訓示謹奏奉硃批吏部議奏欽此○○王毓藻片再前准部咨奏定章程道府州縣無論何項勞績保歸候補人員應以到省之日起詳加試看扣限一年期满出具考語奏明分别繁簡補用等因歴經遵辦在案兹查在任候補道大定府知府戴斐章試用知州張楏補用知州曾維榘試用通判黄鳳祥黄廷魁彭壽恒試用知縣朱朝琛業已在任候補及到省試看均届一年期满應行照章甄别據藩司邵積誠臬司玉恒造册詳請會核具奏前來臣查該員戴斐章爲守兼優辦事篤實張楏老成穩練曾維榘年强才裕黄鳳祥年富才强黄廷魁器識穩練彭壽恒年力富强朱朝琛年壯才明均堪留省酌量補用除册咨送部科外謹會同雲貴總督臣崧蕃合詞附片具陳伏乞聖鑒謹奏奉硃批吏部知道欽此○○鹿傳霖片再前准部咨道府州縣無論何項勞績保歸候補班人員以到省之日起予限一年詳加察看出具切實考語分别繁簡奏明留省補用等因歴經遵辦在案兹據江寗藩司恩壽將期满應行甄别之員照章詳請加考具奏前來經臣察看得在任候補直隸州知州正任東臺縣調署江都縣知縣湯曜才裕年强堪以繁缺留省補用除咨部查照外謹會同護理江蘇撫臣陸元鼎附片陳明付乞聖鑒謹奏奉硃批吏部知道欽此○○鄧華熈片再直隸州知州朱大紳俸满請咨赴引所遺員缺應卽委員往署以專責成兹查有升用同知直隸州候補知縣章寳善歴膺繁劇措置裕如堪以酌委署理據藩臬兩司會詳前來除覈飭遵照外謹會同署兩江總督臣鹿傳霖附片具陳伏乞聖鑒謹奏奉硃批吏部知道欽此○○鹿傳霖片再捐納分發人員以到省之日起試用一年期满應行察看具奏分别繁簡奏明留省補用等因歴經遵辦在案兹據江寗藩司將派在江寗差委試用已满一年各員照章甄别詳請加考奏明前來經臣察看後試用知縣施之瀚年壯才明堪以留省照例補用又查接管卷内正任督臣劉坤一察看得試用道何維樸學優耉富心平氣和萬中立局度安詳才具明敏逹斌和平樸實明白愼勤凌盛熺年力富强公事明白賴紹濂年力正盛才識亦優試用知府凌家森氣局安詳才具穩練均堪以繁缺留省分别補用未及具奏移交前來除咨部查照外謹會同護理江蘇撫臣陸元鼎附片陳明付乞聖鑒謹奏奉硃批吏部知道欽此○○袁世凱片再兗右營守備王朝清係山東歴城縣人由武童投効本省軍營疉次剿匪並防守黄運河及肅清捻逆案内在事出力歴保儘先守備並戴藍翎於光緖二十四年二月間奏補兗州鎭標右營守備六月間檄飭赴營任事兹該員因修輯家譜知伊原名朝清之清字與伊出繼叔祖同名請將朝清改爲朝勳免犯叔祖名諱出具甘結呈由原籍地方官加具印結詳鎭咨請具奏前來臣覆查無異該員久經收標補授實缺例得准予改名相應請旨俯准儘先守備兗右營守備王朝清改名王朝勳敕部註册以昭核實除將邱甘各結送部外理合附片陳明伏乞聖鑒謹奏奉硃批兵部議奏欽此 
 
 

Page 16

 
 
[光緖二十六年三月初六日京報全錄]  
　　宫門抄○豫撫裕奏爲恭報兼攝河督篆務日期摺○將軍增奏爲請奬辦理奉天釐稅出力各員摺○又奏爲添設官兵印信摺○河督任奏恭報交缷起程日期摺○三月初六日工部鴻臚寺廂白旗值日工部引見十一名侍衛處六名太常寺四名提督衙門二十三名内務府十六名精捷營八名正藍蒙七名鑲藍蒙二名○熈敬徐郙溥善各假满請安○溥良因伊子授侍講謝恩○松鶴因伊子授諳逹謝恩○湖南臬司胡廷幹請訓並請假兩箇月○寳豐謝授侍讀恩○有泰等謝授缺恩○四川知府阿麟謝恩○候補知府滕經謝恩○溥侗續假十日○榮惠請假十日○李端遇續假二十日○凌福彭吉爾哈春劉家模徐承焜預備召見○關防衙門奏十八日大高殿大光明殿拜表濂貝勒瀅貝勒行禮○召見軍機吉爾哈春凌福彭胡廷幹皇上明日已正出福華門西直門至倚虹堂少座由石路至頣和園駐蹕皇太后明日午初出福華門西直門至倚虹堂少座乘船至頣和園駐蹕○○兼署河東河道總督河南巡撫奴才裕長跪奏爲恭報兼攝河篆日期叩謝天恩仰祈聖鑒事竊奴才恭閱電抄光緖二十六年二月初三日内閣奉上諭任道鎔現在來京陞見河東河道總督著裕長兼署欽此兹於二月十四日准河督臣任道鎔將河東河道總督關防一顆曁王命旗牌書籍文卷等件委員齎送前來奴才當卽恭設香案望闕叩謝天恩袛領任事伏念奴才满洲世僕知識庸愚忝任疆圻常深兢惕上年四月重回汴任曾蒙恩命兼攝河符未報捐埃方增愧恧兹復渥荷隆施重權斯篆自顧迂疏之質疉邀寵遇之榮聞命自天抱慚無地竊思河東界連兩省總督職重宣防舉凡督工備料用人節費在在俱關緊要奴才駑鈍深懼弗勝惟有勉竭愚誠勤愼將事督飭道廳以下踵循成規講求修守不敢暫時攝篆稍涉大意以期仰荅高厚生成於萬一所有奴才接印兼署任事日期並感激下忱除恭疏題報外理合繕摺叩謝天恩伏乞皇太后皇上聖鑒謹奏奉硃批知道了欽此○○奴才增祺跪奏爲部駁經徵稅釐人員籲懇特恩仍按新章照異常勞績給奬以示鼓勵恭摺具陳仰祈聖鑒事竊准吏部咨開議覆奴才前奏辦理奉天各處稅釐成效大著請將出力人員照章從優奬叙一摺令照尋常勞績另核請奬等因於光緖二十五年十二月十八日具奏奉旨依議钦此咨照前來本應遵照辦理惟是近來時勢日亟庫欵支絀疉奉諭旨整頓稅厘若非興廉黜貪信賞必罰不足以袪錮弊而收實效查光緖二十三年六月户部整頓釐金原奏内開將來各省釐金較二址一二兩年收數大省加增三四十萬以上中省加增二三十萬以上小省加增一二十萬以上准將廉幹之員從優奬勵前任將軍依克唐阿曾將整頓二十三年稅釐委員照異常勞績請奬業經欽奉諭旨明徵等均照所請奬勵該部知道欽此欽遵在案兹計光緖二十四年收欵比較二十年整頓以後實多增銀四十萬餘兩若比較光緖二十年以前常年收數奚止倍增與户部原奏准將廉幹之員從優保奬章程適相符合奉省地當關塞兵燹之後元氣未復徵榷情形比之内地各省尤難措手若非該員等任勞任怨涓滴歸公何能集此鉅欵是以遵章循案酌保數員藉昭激勸在部臣之議駁係屬嚴核保舉愼重名器惟户部旣奏有定章若不從優給奬實不足以取信於人且與二十三年依克唐阿所保各員功同賞異又何以策勵後來况吏部原奏所引奉旨照尋常勞績成案係請保奬之案與此次隨摺遵照新章酌保者不同合無仰懇天恩俯念時事艱難餉源關繋大局准將前保之花翎三品銜留奉補用知府德麟仍請免補本班以道員補用並賞換二品頂戴花翎三品銜補用知府遇缺儘先前卽選直隸州知州魁陞仍請免選本班以知府遇缺儘先卽選花翎知府銜留奉補用同知查富璣花翎四品銜留奉補用同知廷棟仍請免補本班以知府仍留原省補用四品銜同知用候選知縣路槐卿仍請免選本班以同知遇缺卽選同知銜知縣用候補筆帖式田薌榖仍請免補筆帖式以知縣儘先補用知縣用候選縣丞韓承烈仍請免選本班以知縣遇缺卽選以示鼓勵出自逾格鴻慈至其次出力人員仍請按照尋常勞績成案擇尤酌保俾免向隅合併陳明所有前保經徵稅厘出力人員仍請按照異常勞績給奬緣由是否有當謹恭摺具陳伏乞皇太后皇上聖鑒訓示謹奏奉硃批著仍遵前旨給奬毋庸再議該部知道欽此○○奴才增祺晉昌志彭跪奏爲奉天養息牧荒地業經勘放就緖擬請酌添官兵分司治理並妥議善後事宜恭摺具陳仰祈聖鑒事竊查前因奉天養息牧司墾荒地尚多奏經户部議准招墾升科前任將軍依克唐阿請旨特派盛京兵部侍郎宗室溥顧親往履勘丈放至光緖二十四年五月竣事計丈放生荒四十九萬一千六百餘畝熟地十二萬一千五百餘畝學田香火等地五千六百餘畝撥留陳新蘇魯克八十四村屯草牧廠六十五萬餘畝牧丁挑地四萬六千餘畝又預留地鎭街基擬爲設官建署各等因均經奏明在案惟地已丈放人户日多卽政務日見其繁自宜設治添官方足以收長治久安之效去年奴才增祺到任後體察情形先經揀派妥員前往經徵現年之租兼理爭田之訟一面札飭驛巡道會同將軍衙門兵司將添官設署一切事宜妥爲籌議兹據查照海龍城設官成案禀請核辦前來奴才等覆查養息牧地方縱横各一百數十里南界新民廳北連蒙古境界前於嘉慶年間試墾案内奏由錦州廣寍義州三城揀派佐領一員作爲總管由省城防禦揀發二員作爲東西界官催徵租課由内外城抽撥馬步甲兵一百五十九名差委稽察計有徵租地十九萬八千餘畝今草萊日闢地面遼寛該總管等旣有催科緝捕之責非使體制稍崇不足以資統灄非酌添弁兵不足以資控制擬將原設總管佐領一員援照海龍城成案改爲實任總管原設左右翼界官防禦二員改爲左右翼長各一員由現任佐領内調撥再由外城調撥驍騎校四員分理旗務統歸總管管轄並由外城各邊門抽撥馬步兵一百二十一名合之該處原撥馬步甲兵一百一十九名共計二百四十名俾敷緝捕彈壓之用惟該處遇有命盜等案向移新民廳同知辦理相隔期遠實屬鞭長莫及矧兹蒙漢雜處良莠不齊匪但該同知兼顧難周審騐拖延於民情亦多不便擬添設撫民通判一員兼理事銜專理旗民蒙古詞訟命盜一切案件并責令協緝盜賊添設巡檢一員專司監獄如此分司治理各有責成於政治民生均有裨益至於應添捕盜營兵以供差遣酌設馬撥以通文報榷厘稅以裕餉源設義學以興文教皆有成案可循其築城垣建衙署修營房等項經始之費與夫按年添支廉俸餉乾役食辦公諸欵與海龍廳設官情事相同卽請由榷分耗羡項下支給以本地之所出供本地之所用亦無須另籌挹注謹將酌擬一切事宜分條繕列清單恭呈御覽飭部核議施行未盡情形容再隨時察酌奏明辦理所有添設官兵印信俟部議到日再行咨請禮部鑄造領取飭發以昭信守除分咨查照外謹恭摺具奏伏乞皇太后皇上聖鑒訓示謹奏奉硃批該部議奏單併發欽此○○頭品頂戴河東河道總督臣任道鎔跪奏爲恭報微臣交缷起程日期繕　具陳仰祈聖鑒事竊臣前將先赴南岸四廳騐料勘工起程日期並請旨簡派大員署理河督以便交缷北上各緣由附片具奏後恭閱電抄諭旨任道鎔現在來京陛見河東河道總督著裕長兼署欽此臣現已將南岸四廳歲料分别騐收均尚堅實足額應辦春工亦已擇要撙節估定分飭乘時興築一切布置就緖臣卽由上南岸回省城兹於二月十四日將河東河道總督關防文卷等件一併移交河南撫臣裕長接收卽於十五日起程赴北岸各應順道查勘工料籌備修守事宜理合恭摺具陳伏乞皇太后皇上聖鑒謹奏奉硃批知道了欽此 
 
