# 1900 - 330 - 4909927

 

Page 1

 
 
[勸募濟急局捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遺黎庶荏席同登翹企仁施迫切以待肅此謹白惟冀垂靑 
[恤刑篇]  
　　泰西刑法昔嚴而今寛中國刑法昔寛而今嚴泰西昔年除死罪外各種肉刑幾有令人不忍偪視者嘗讀江陰繆主政佑孫俄游彚編所載俄國蠟人館塑有各種代肉刑之象如犁舌如刳腹如劓鼻如刖足及以鈲鋦乳以密綴利錐之鐵片圍其頸以鐵鑄人模其中密綴銳鋒將罪人納其中而合之慘酷之情眞覺暗無天日一國如此他國亦何莫不然今則教化所施文明大啓卽罪至於死亦惟繯其首而斃之從無有身首異處者此外惟罰鍰而已放流而已作苦而已法網之疏嫓隆三代顧犯者不數見刑愈寛而案牘愈稀豈故縱哉亦以民皆有恥故不肯自蹈刑章耳若中國則不然古時畫地爲牢刻木爲吏之風祗可得諸想像至唐虞之世定鞭作官刑扑作教刑金作贖刑之法然猶且申之曰　災肆赦必俟怙終不攺始加以刑辱使不能復齒于齊民蓋以上天好生故治民者不敢淫刑以逞也洎乎漢世張湯磔鼠治獄著稱縣令滅門聞者心悸端居讀酷吏之傳輙喟然太息曰誰非人子誰不知有痛苦誠何忍以桁楊刀鋸逞我一怒之威哉古稱刑官無後我一旦銅符得綰誓當反若輩之所爲卽終其身蓬蔂而行亦當以口舌筆墨積陰功普勸問刑者愼毋以喜怒之私妄自加嚴刑于百姓是非欲效泰西政俗過於寛恕長民間刁健之風惟願刑法務持其平勿使他年酷吏傳中爲我輩增一席耳雖然今之刑法能持平者幾何人能不以非刑虐百姓者又幾何人哉恭讀大淸律例五刑圖一曰笞人有輕罪用小荆杖决打自一十至五十爲五等每一十爲一等今以竹板折責其竹板大頭闊二寸小頭闊一寸五分長五尺五寸重不過斤半以竹箆爲之須削去粗節毛根决者執小頭臀受二曰杖人犯罪用大荆杖决打自六十至一百爲五等每一十爲一等今以大竹板折責其大竹板大頭闊二寸小頭闊一寸五分重不過二斤三曰徒人犯罪稍重發三省驛遞應一切用力辛苦之役自一年起至三年止爲五等三曰流人犯重罪不忍刑殺流去遠方終身不得還鄉自二千里加至三千里爲三等每五百里爲一等四曰絞死刑中全其肢體者也五曰斬則身首異處矣若凌遲則爲刑之極者不輕用惟用於謀叛弑逆之人若夫獄具則有枷焉長三尺闊二尺九寸以乾木爲之重二十五斤其特用重枷者不在此限有扭焉長一尺六寸闊一寸以乾木爲之惟用刑於死罪重囚輕罪及婦人不用有鐵索焉長七尺重五斤輕重罪俱用之有鐐焉連環共重一斤亦以鐵爲之用于徒罪以上此外有于訊案時用夾棍者中間挺木長三尺四寸兩旁木各長三尺上圓下方圓頭各闊一寸八分方頭各闊二寸從下量至六寸處鑿成圓窩四個方面各一寸六分深各七分桚指以五根圓木爲之各長七寸徑圓各四分五釐其應夾人犯不得實供方夾一次再不實供許再夾一次有任意多用者上司不時察叅若是則中國刑法固未嘗特嚴雖謂輕于泰西各國可也乃今之問刑官何嘗按律以施有曰天平架者有曰老虎凳者有曰跴槓子者有曰上逍遙牀者有以拇指穿繩高弔者亦有以銅壺注沸水坦其腹而燙之者甚至從前餘杭葛畢氏之案銅錢灼其膚鐵絲探其乳種種慘狀見者閉目聞者傷心嗟乎朝廷設官以伸民枉也乃竟厲民若是我恐明之闖獻咸同時之洪楊兇暴情形尙不至此民亦何樂而有官哉客曰如子所言然則本邑英美租界公堂胡爲而責人手心必拴之以繩墊之以凳使受責者手不得伸縮或言責至一二十下掌骨必碎後卽攺過遷善亦終其身爲廢人豈非律例所不載卽語所謂非刑者乎曰玼正讞員張柄樞司馬之愛人以德也司馬見租界之中民風刁健苟一律笞責則板花歴歴無可自新故攺而責手心使凛于夏楚之威其後或可洗心革面然苟毫無痛楚亦未必畏憚於心以故自出心裁爲此以懾頑梗安所得而指爲非刑耶客曰此卽北方打墩子之製也惟北方用木墩墊其手而責之用以治無惡不作之混混司馬則不用墩而用凳然南方風氣柔弱雖有流氓地痞當不至如混混之爲害地方曷勿并凳而去之聊示蒲鞭之辱乎執筆人曰允若兹是租界民人之福而司馬更陰功廣積子孫食報無涯矣于是泚筆而爲恤刑篇 
[本館接奉電音]  
　　昨日午後西安行在飛電傳來上諭三道敬謹譯登十月初七日内閣抄奉上諭守護東陵著奎綱去欽此○初九日内閣抄奉上諭朕恭奉慈輿巡幸陜西所有潼關華陰渭南臨潼咸甯各府州縣蹕路經過地方本年應徵錢糧已經加恩豁免現在駐蹕長安搖役較繁民力未免拮據自應一體加恩以示體恤著岑春煊卽飭藩司將長安縣本年錢糧應徵應免迅速分别辦理並著刊刻謄黃頒行張貼務期實惠及民毋任吏胥舞弊用副朝廷巡幸施惠至意欽此同日奉上諭札禋現在隨駕廂白旗漢軍都統著崇兼署欽此 
[勘地建局]  
　　金陵訪事友人云自馬鞍山火藥庫被焚後兩江督憲劉峴帥飭就舊址重建嗣緣被累之古林菴僧溥仁連日赴督轅跪求移建遠方以免一誤再悞峴帥准之委員選得佳地兩方繪圖呈候抉擇峴帥閱得牛家桿一地最爲合宜飭江寗藩司會同善後支應軍械籌防四局道員於本月初二日同往察勘具報旣而峴帥示期初六日親臨履勘上元江寗兩縣宰聞信卽飭差往淸凉寺灑掃淸潔以備暫駐憲旌届期淸晨兩縣主先赴是處伺候俄而郡守司道各員次第鳴騶而至迨晌午城守兩協鎭各率所部擁護憲節遙臨各官恭迎入寺小憇峴帥旋率文武各官輕騎减從至牛家桿前巡視一周勘得是地三面皆山一面曲通宮道縱橫三四里内絶無民居遠隔塵寰最宜儲藏軍火爰諭善後局立飭工程委員尅日興工 
[勢難貸死]  
　　金陵訪事友人云兩江督標某營帮帶辜人傑前經湖廣總督張香帥咨照兩江督憲劉峴帥謂係自立會富有票匪頭目卽匪類中所謂正堂者請卽解鄂訊辦或就江寗正法梟首傳示峴帥本擬立卽行刑嗣經護軍統領福山鎭總兵楊鏡巖總戎會同司道府縣各官力求免死仍飭隨營効力贖罪以爲可以網開三面矣乃近日迭接香帥咨文以辜非尋常票匪可比若不置諸大辟鄂省匪案不能了結且恐匪黨無所顧忌依然暗地爲非等因乃於 
 
 

Page 2

 
 
本月初六日密遣材官託詞召辜到轅令戈什哈押送上元縣署釘鐐收禁次日黎明卽飭某營勇丁協同差役提辜出獄用水師砲艇押解赴鄂聽候香帥發落 
[移緝票匪]  
　　安慶訪事友人云湘人周某向在安徽撫署當差今夏其叔周甲挈眷至皖賃屋省城童安嶺左近與之同室而居前月某日忽由鄂省某署派捕前來會同縣差將甲拘獲縣主姚大令略加研訊卽飭差押解赴鄂聞因擒獲富有票匪供出周曾散放匪票勾結匪人故有此舉也 
[整頓團防]  
　　紹興訪事友人云此間團練自去冬創設後以大善禪院爲總避由各紳董分帶若干名劃界巡緝月需經費錢三百千文均捐自富户及各店鋪并不開支公欵迄今已届一年辦理尙稱得法今夏諸曁縣境閙教案起他邑均不免風鶴之驚而郡城安如磐石團練之力也於是鄰縣聞風興起皆踵而行之近日省憲札委前任蕭山縣保升知府現丁内艱之朱曉南太守榮璪總辦紹屬團防事宜俾資整頓日前太守乘舟至紹行裝旣卸卽拜會府尊熊再靑太守及各團董然後赴局校閱團丁操演不日擬分詣各縣逐一稽查從此團務或不致虚應故事矣企予望之 
[示禁規費]  
　　揚州訪事人來函云兩淮鹽運司柯遜菴都轉蒞任以來淸查積弊不遺餘力兹者出有示諭略謂照得兩淮事無大小皆有使費迭經本司查禁兹又訪聞岸商運鹽領照開江每大票一張須費四千文小票一張須費一千文以及春秋兩擋派發各塲重照每引須費二三十文不等甚至收發鹽價等項無不各有黑費殊屬不成事體除札飭淮南總局將以上各項使費究始於何年何人所得詳查禀覆核奪外合亟示諭自示之後如敢再蹈覆轍一經查明定卽重懲該商等亦不得噡徇情面致干與受同科云云一時見者咸謂都轉體恤商艱可謂無微不至矣 
[示禁聚賭]  
　　浙江寗波府正堂高爲曉諭事照行寗郡積習每藉出租考寓就中聚賭窩娼誘害生童兹已將訪明積慣𪮧開考寓招攬聚賭之府書朱阿慢卽張阿萬府差周元茅仁寳楊槐忠魁縣差戴友海屠小方謝阿炳阿定趙阿生以上十名一併發縣收押令其通知向來各賭客毋許再行聚賭外所有訪明租考寓處曁開賭窩娼姓名合行開單示禁後開各人均須痛除積習不得妄兾租寓開賭其房主人等祗准出租考寓不得任憑賭博挾娼本府已派親信員弁保甲局員督同巡勇隨處嚴查倘敢違犯拿獲定行嚴辦至該書朱阿慢等自此懲創之後果能賭風歛跡俟試事告畢當酌量從輕發落倘以人已在押藉此爲辭隱使同類依舊𪮧開考寓勾串聚賭一經發覺仍嚴坐該書差等主使之罪不貸特示 
[私梟被獲]  
　　揚州訪事人云下河一帶私梟猖獗兩淮運憲柯遜菴都轉檄飭萬都戎督帶新勝虎軍前往查緝刻下都戎已奏凱而回拘獲梟匪六名鹽一千餘斤照章將鹽交卲伯官鹽棧秤收入垣領取坦收回揚禀覆所獲梟匪中途逸去一名尙有五名暫寄甘泉縣獄候訊供懲辦 
[巨竊成擒]  
　　杭州訪事友人云邇來省城時有一種妙手空空兒衣服華麗混入各巨鋪佯以購物爲名乘間攫取入其彀者不知凡幾月前保佑坊恒達利鐘表鋪内突來此輩三人選購報時鐘八音琴對時表良久以論價不合而去事後查檢各貨失去銀對時表二枚當卽報請巡局委員飭捕訪查迨本月初四日下城聨橋左近天吉祥烟袋店又被竊去象牙烟管三枚水烟袋二枝旋復至烏龍巷口怡和祥洋廣貨鋪竊取虎毯藏於身畔適爲司帳人所見當塲扭住其黨見事機敗露飛步脫逃及向所獲之匪細加搜索則烟管三枚在焉此外尙有銀碗二枚甯綢一方洋銀數元當票十餘張隨交地保送至仁和縣署縣主詰悉情由飭拿同黨一併嚴懲 
[北鹽暢銷]  
　　掦州訪事友人云現値冬菜上市之時兩淮鄂湘西皖四岸鹽斤銷數均漸有起色而皖岸桐城合肥三河等處向銷之淮北引鹽尤爲暢旺運憲柯遜菴都轉查悉十二圩北鹽倉所儲之鹽刻已將次運竣所存無多爰將乙未春綱北鹽六千引提前開辦某日派委各員分往淸口載運來圩以濟岸銷而免脫擋並札飭淮南局員傳諭承運皖岸北鹽之各商速卽訂單領運請照開江日來局員某君已遵飭辦理矣 
[越郡官塲紀事]  
　　紹興訪事友人云蕭山西門外姑娘橋畔合義和機器紡紗廠由陳伯藴經理創設已閱五年頗能獲利前由某紳承保向藩庫領借帑銀十餘萬兩按季繳息兹者藩司惲菘耘方伯以庫欵支絀異常札委卽用知縣秦肇北大令家穆赴廠提欵限卽日繳淸未知廠中執事將何以應之○前署會稽縣黃念屺明府福元交卸篆務後卽赴省禀知大憲本月初五日因交代未淸乘舟至郡稟見府尊熊再靑太守俟與新任俞振巖大令鳳岡核算淸楚再行回省聞共短繳三千金想不難設法彌補也○餘姚沿海一帶鹽廠林立居民皆以煮鹽爲生向設鹺釐緝私總局兼帶巡鹽兵役及砲艇槍划由候補運副王欽雲副轉維煜總理其事刻届瓜代之期兩浙運司世振之都轉札委卜副轉文杓前往接辦近已捧檄來紹定於本月十一日蒞局視事 
[皖省官塲紀事]  
　　安慶訪事友人云正任安徽蕪湖縣調署黟縣吳大令雲翔因病出缺藩司湯小秋方伯委試用知縣劉大令籌前往署理○省垣保甲局總辦馮觀察以時届冬令宵小繁興恐北門外地方遼闊委員巡察難周特於月初某日添委候補巡檢王少尹文壽前往襄辦以資臂助 
[鷺嶼雲鴻]  
　　厦門訪事友人云距厦十五里嘉禾鄉湖邊社有林甲者偕其弟林乙赴呂宋貿易甲妻王氏閨範不端與同族林丙人染甲數年一歸毫不知悉去年甲病殁今秋乙旋里携有洋銀一千餘元王氏頓起不良之心商同林丙於九月某夜乘乙安睡以刀戳其腹數下立卽殞命隨將屍抛棄井底至上月某日禾山鄉陳紳路經林姓門外偶俯視其井見有浮屍當卽邀同林姓族中人設法撈起識者知爲乙於是投厦防同知署報案張司馬文治准之帶刑仵人等至井畔騐明屍身將王氏及地保帶回研訊惟丙已聞風遠颺想一經訊實王氏必難逃法網矣○前日厦防同知張司馬訪悉前劫保甲委員朱二尹家之盜犯胡某現住寮仔後某客棧中立卽簽差拘獲收禁以待嚴訊○福州鑄造小銀圓由紳士孫幼榖太守禀准旋因銀色過低礙難行用以致停工今者鹽巡道楊觀察禀明督憲許筠帥由藩庫撥銀官鑄出示市上一律通行日前委前厦防同知李石梧司馬來厦籌銷不知市中人能免抑勒否○興泉永道延少山觀察因有要公於本月初一日乘海壇輪船赴省地方官均赴馬頭恭送○寄碇港中之英國某兵艦於初一日由某武弁帶領各兵至厦門港校塲操演 
[鴛湖霜鯉]  
　　嘉興訪事友人來函云郡城北門外中街蒲鞋弄某薙髮店於本月初五夜三鼓時不知因何遺火立時烈烈轟轟冐穿屋頂幸行路者高聲喊救店中各夥從睡夢中驚起鄰人亦聞聲叩門而入帮同汲水灌澆始得熄滅店屋不致焚燬亦云幸矣○前日有形同乞丐者携一十餘齡之男孩在北門外太平橋向施王廟住持僧求售僧盤詰根由言語支吾因卽禀之保甲局局員飭勇拘拿到局大約一經研訊定可水落石出也 
 
 

Page 3

 
 
[烟海冰花]  
　　烟臺訪事人云烟臺口東北一帶地處下游每當冬令小船皆駛赴對岸芝罘山下以避狂飈近因天氣温和舟人尙未移棹不意上月初九日天忽陰雨封家十八姨大肆鴟張雪浪奔騰勢如山立各舟遷避不及致被擊損多艘諺云天有不測風雲刺舟者可不愼旃○奇山所西關某娼寮種得花枝迎新送舊某日有一狎客赴校書之約夜深戾止滅燭留髠祇以天氣漸寒鴛衾不暖爇火於炕以冀鄉入温柔不意祝融見妬驀地駕臨一時燕泣鶯啼紛紛逃竄客亦衣裳顚倒踉蹌出門噫欲赴襄王之會忽攖赤帝之鋒此時此景眞有難乎爲情者矣○冬令初交宵小已起日前有某號執事人行經大廟戯樓後忽被人扭住褫去衣裳又有人在避寒所一帶被人奪去錢囊兩處雖非繁盛之市然亦非冷僻之區匪黨橫行竟至如是亦可見世途之荆棘矣○某姓女郎年尙未筓日前持錢購物出外不歸四出偵尋杳無踨跡明珠一顆殆已入歹人之手矣 
[潯江寒浪]  
　　九江訪事友人來函云本月初三日英國水師提督西摩氏偕總領事某君由滬上乘某兵艦護以魚雷艇駛抵潯江停泊一宵卽於次晨八點鐘時展輪上駛因江水過淺攺乘魚雷艇而令兵艦自後隨之○距九江三十里之陸家嘴與湖北黃梅縣壤地相接居民劉姓與衆姓爭洲地曾於春間涉訟經德化縣應莘臣明府斷結兹又另起波瀾兩造各糾多人用武民情强悍至此非地方之福也○湖北興國州民婦胡黃氏生有一女年甫五齡前被拐匪賈某串同船户祖某誘至九江藏匿吳某家事發吳將女攺藏他處日前興國州趙采臣刺史將賈拘獲收禁一面備文押解祖某與女母胡黃氏來潯請德化縣主提吳到案一併訊究聞興邑被拐之男女孩計多至十有三口想惡貫已盈定須治以應得之罪矣 
[灊水寒鱗]  
　　安慶訪事友人云懷寗縣人何某前充臬署代書包攬詞訟稔惡多年經前任安慶府某太守拿獲科以軍罪中途脫逃回里依然從事刀筆人皆经訟師目之近日懷寗縣姚大令訪聞飭差拘獲押候嚴懲○前者三牌樓義興麫館主吳某之長子因被富有票匪供扳由懷甯縣姚大令飭差拘獲押候訊辦旋訪悉吳子並未爲匪實因城西古牌樓街某餃麫館主與之名姓相同致有此誤經紳士聨名禀請開釋大令廉得其寃准如所請惟餃麫館主已聞風逃逸矣 
[上海官塲紀事]  
　　廣東鹽運使國都轉鈞札委候補通判吉别駕昌候補鹽知事覃鹺尹觀猷管解第四批京餉銀五萬兩内務府經費銀一萬兩赴西安行在户部交納昨日兼署粤督德靜帥咨請蘇松太兵備道余晉珊觀察俟餉銀到埠時轉飭所屬文武各官妥爲保護○昨日署江蘇臬憲朱竹石廉訪札行上海縣署内開現在山東布政使張方伯籌解九月限内借欵等銀五萬五千兩委候補縣梁大令管解來申投江海關道署交納飭卽妥爲保護縣主汪瑤庭大令已遵照辦理矣 
[致祭曾公]  
　　昨日爲曾文正公誕辰淸晨本城道營廳縣各官咸命駕赴江南機器製造局内曾文正祠致祭鵷班鷺序濟濟蹌蹌誠盛典也 
[恩周災户]  
　　本年六月二十四日之夜本邑小東門内義和洋貨鋪失火延燒二十餘家嗣由被累者以鋪主縱火圖賠保險銀聨名投上海縣署禀控尙未訊結日前英總領事璧利南君聞之照會蘇松太兵備道余晉珊觀察請飭上海縣汪瑤庭大令抄錄卷宗觀察當卽札飭大令照辦旋經大令禀覆觀察立卽批示曰已據禀函覆英總領事查照矣此案義和洋貨店失火延燒多家情節較重該縣諭令該店經手將保險銀兩周濟被災各户事極平允惟是否飭令繳安儘數攤賠抑交由董事經手仰卽妥籌並酌定數目曉諭周知毋任朦混吞没以期災户實惠均沾而杜將來保險各户縱火圖財等弊是爲至要此繳 
[法員遊歴]  
　　前日駐滬法總領事白藻泰君由九峯三泖間遊倦而歸昨晚復駕舟往西南鄉遊歴法界捕頭特派探捕多名在署前常川照料 
[舉行跳戯]  
　　前晚八點鐘時法租界大自鳴鐘大廳中高懸旗幟陳設一新舉行跳戯泰西各國紳商士女聨袂來觀約共百餘人每人輸銀五兩直至斗轉星橫始各興盡而散 
[縣批照錄]  
　　前者民人王某投上海縣署控烟膏局董事趙星海不給執照一節曾登九月初九日報中今又抄得縣批照錄於左批協愼錩呈云爾頂替胡坤生所開協愼錩烟館並不將原照呈請更正的名本月不合惟據稱趙董事藉詞取去執照勒索規費如果屬實殊爲膽玩究竟有無其事候諭飭該董明白禀覆並將原照呈候更正給還可也又批顧經笙呈云該鋪於上年招添股分旣經赴局陳明並將執照呈請添注同記字樣照舊繳捐並無不合如果趙董事偕同唐姓平空向取執照扣留不還託名索費殊屬膽大妄爲惟來呈一面之詞亦難憑信究竟該董因何將照扣留有無勒索情事所稱唐姓並非經董因何插身于預俟諭飭該董明白禀覆並將原照呈候騐明給還可也 
[滬南零拾]  
　　日前上海縣汪瑤庭大令查得本城某某等五鋪内每晚絶不聞擊柝之聲因卽傳諭城廂各鋪地甲以後務須勤於巡緝不得誤公十六鋪各巡防局委員亦諭更夫頭目不得如前玩愒倘有違犯必須從嚴究治各役遵諭唯唯而退○前者江西候補知府俞太守銑在松滬釐捐總局禀請承認本埠棉紗落地捐欵每年呈繳庫平銀若干兩按月匯解以濟餉需當經督辦錢怡甫觀察批准給地在十六鋪太平馬頭設立公所專查漏捐邇者太守深恐商民之偷漏者一經查獲或有恃蠻抗拒等事爰特禀請蘇松太兵備道兼江海關監督余晉珊觀察分飭滬南各巡防局員隨時照料觀察准如所請昨日已分行十六鋪及二十三七鋪巡局一體周知矣 
[上海縣署紀事]  
　　本邑人葛阿小因在山東臨淸州犯竊經州尊施直刺飭捕緝獲訊責後判令遞解回籍昨日差役押解至滬投文縣署縣主汪瑤庭大令接閱之下著將葛押候訊核○前日川沙廳陳桓士司馬往江陰禀見江蘇提督學政瞿子玖大宗師面陳橫沙事宜署中一切日行公事札委典史王少尉侃代拆代行昨日移知上海縣署請爲查核 
[英租界捕房紀事]  
　　偷兒陶立生濳至蘇州河某船上竊得油燈兩盞持至某押鋪質錢被包探趙銀河拘獲帶入捕房捕頭令押候解送英美租界公堂禀請讞員張柄樞司馬訊究○小竊顧文奎濳至漢口路某姓家竊取東洋車經包探張寳成拘獲帶入捕房捕頭令押候解送公堂禀請懲辦○扒手張阿三在福建路行竊途人眼鏡被包探潘應奎拘獲解入捕房捕頭令押候解送公廨禀請訊究○馬夫朱阿毛駕車至南京路加鞭飛駛被五十一號西捕拘入捕房捕頭令押候解送公堂禀請訊究 
[旋里須知]  
　　前泰順輪船由津載來都中安商士庶其杭嘉湖三府缺乏盤川者已由敝會各給戴生昌船票送歸因悉回紹者每經杭省過江旋蘇者亦附搭輪船爲便兹議後船由京被難來申杭嘉湖紹蘇五府人確乏川資者可來敝會掣取輪船免價票并代付船中酒飯資儘可言旋故里不費阮囊其有力者仍請自理合先登報俾衆周知[  上海三馬路協濟善會尤炯楊兆鏊丁紹芬同啓]  
[救濟電音]  
　　駐滬救濟善會接京局陸純伯部郎初七夜北京來電云難民數百急欲旋南均於初三日用車送往天津所費甚鉅平糶葬屍諸事均妥陸○初十日滬局致津局電音云西沽局速換妥人潘○十一日滬局致津局電音云十二日新豐裝米五百石衣二千五津城劉家胡同方公館靄堂母眷三人乞保護回潘[  上海慶順里救濟善會總局錄]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　淞滬釐捐總局移送瀏河卡舞弊司事童桂生王幼宜並地保陶子江至縣請辦前晚縣主汪瑤庭大令研訊陶供小的充當地保日前某洋紗船行經此卡被扣罰洋銀二百元皆由童王串呑小的並不干涉求鑒王供小的在卡船司事氳罰洋紗船捐欵二百元係童桂生之兄福生舞弊呑没小的並不與聞童供此事確係胞兄福生所爲小的亦未吕通叩求明察大令著將童王分别收押候補提童福生到案質訊陶斥退○南市大順金客棧主婦王徐氏積欠房租若干是房係救生局之産由救生局遣人控縣著令遷移經縣主汪大令屢次飭差押遷氏延不遵諭日前大令飭差將屋發封氏仍抗諭延不將零件搬出前晚大令提案覆訊氏供稱小婦人現因患病不能移動大令惡其刁狡諭令官媒管押限三日内將屋讓出違干究懲○日前法界同福祥客棧中遺有洋槍一柄六門手槍十枝大小藥珠二千五百九十六枚由包探查獲當將棧主林靜卿棧夥丁阿奎住客張榮甫周元敖一併解送法租界公堂轉送到縣前晚汪大令研訊之下林供小的係寍波府屬某邑人在法界開設客棧並不容留匪人日前有郎姓客來棧假寓越數日見伊帶有洋槍等物藏諸牀下向之根究稱向某洋行購得不日將帶往寗波爲團練局勇丁所用後因輪船上查察甚嚴不能携帶是以暫寄棧中另候雇船運往叩乞鑒察丁供與林相同張周同供小的等均係安分良民此等軍械從何而來不知其細求恩開釋大令諭飭林收押丁張周交人保出候提郎到案再核 
[上海巡局瑣案]  
　　日前有沈文基者投十六鋪巡防中局控恒生馬頭聚和飯館主甘炳祥虧欠房租洋銀十八元有奇請爲究追局員黃衡堂二尹准詞飭差提甘到案據供房租每月洋銀六元小的祗欠三個月俟陸續拔付二尹命退去再行核斷○日前有某甲持信泰北貨行僞票至恒生馬頭順昌乾南貨店内冐取貨物卽雇計洪珍之小車運往某處甫至中途爲店中人追及甲乘機兎脫當將計拘送十六鋪巡防中局前晚局員黃二尹提案研訊店夥郭錫仁投案聲稱計已來店騙物兩次務求研究計供小的受人之愚實不知其中曲折二尹命押候　交雇車之人到案以便澈究 
[英美租界公廨紀事]  
　　昨日讞員張柄樞司馬之瀛眷乘舟到申司馬飭排齊全副執事迎入署中合署書役人等均入内叩賀○孀婦徐張氏扭夫弟徐阿堂至公廨訴稱有祖遺墳地二畝三分被夫弟與林福堂賣去得價洋銀四千二百元大半爲其呑没求卽訊追讞員張柄樞司馬諭令補詞候核○病民陳阿二沈少林倒臥路隅勢將垂斃經包探石錦榮送至公廨禀請安挿司馬諭令一并送棲流公所醫養 
[美租界捕房紀事]  
　　昨晨甬人沈金林偕張李氏至虹口篷路鄧根堂索取舊欠起釁互相凶毆並將鄧家中雜物任意擊毁鄧忿甚喚六十三號西捕將沈及張本氏一併拘入捕房捕頭令押候解送公堂禀請讞員張柄樞司馬訊核○昨日午前有陳阿榮者至西華德路德和豐烟店内自稱在晉隆洋行專查假造香烟今訪知汝店中所售皆係假冐百般滋閙店主某甲大怒立喚四百四十六號巡街捕將陳拘入捕房捕頭略詰情由令陳不得再往滋擾揮之使去○昨日工部局宰牛公司經理西人查悉漢璧禮路新開申昌醃肉莊出售之貨皆係臭腐食之易生疾病爰卽知照捕房捕頭令包探卲潤初傳知店主不行再行嘗試如敢故違定當拘送公堂禀請究罰 
[福緣善慶]  
　　敝善會承敏愼堂助洋一百元湯饌淸四十元無名氏不留名陶筱石各二十元金山縣錢姓一百元朱氏童子昌壽爲母求福五十元秀水范運樞節花燭用十元劉西黎楊愼詒堂三槐堂各十元李通德堂三十元又小洋五角蘇州仁和錢莊經募各善士共六百二十三元六角錢二千文蘇紋二十五兩各善士姓名容另登報愼獨居士經募洋五元寶善堂施材費項内撥助神欵二百元思補齋四十元陸廉夫潤資二元中外日報館菜票一紙値六元歸平氏棉衣一百件鄭式如棉衣帽等九十二件汪壽籛壽倫壽庭棉衣二百件王長庚棉衣二百件王文顯棉衣一百二十件無名氏棉袍三百件腰帶三百條憫災黎之待哺蒙厚欵之頻頒自古拯災原出修身之士從來食福必歸積德之家極目雲輝傾心露祝蓋不獨北地哀鴻同聲銜結已也書此鳴謝乞登報章[  上海慶順里救濟善會陸樹藩潘炳南丁紹芬等謹誌]  
 
 
 

Page 10

 
 
[大清郵政收信時刻曉諭傳單]  
 
