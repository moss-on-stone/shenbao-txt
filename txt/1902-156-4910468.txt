# 1902 - 156 - 4910468

 

Page 1

 
 
[彚解急振] [  申報館協振所啓]  
　　江皖沈災迄今未澹哀鴻載道待哺嗷嗷告振之書急如星火兹由敝振所籌備洋銀一千圓解交義善源焦樂山善士轉解皖省和州交蘇筱齋善士擇急散放惟是地廣災重普救爲難杯水車薪無裨毫末尚望四方仁人義士各解囊金捐貲佽助庶懸磬之厄可解而破甑之塵不封生死肉骨功德無量敬此禱求并希德鑒 
[續三通因校勘未竣暫緩出書啓] [  圖書集成局謹白]  
　　本局前據浙局本九通用新鑄大號鉛字重行排印其皇朝三通已於正月告竣續三通正三通本定於四月六月出書嗣因細審浙刻校對未精頗多舛誤爰延名宿前赴西湖就文瀾閣殿板九通詳加讐校惟以卷帙繁多不敢草率從事以是略稽時日致出書未能如期此蓋本局眞益加愼之心諒爲海内士林所垂鑒也此啓 
[新印南皮張宫保政書出售] [  圖書集成局代啓]  
　　兩湖總督香濤宫保學問經濟負海内重望仰止廬主搜得宫保歴任以來奏議數百篇如創設學堂舉辦農工商諸要政悉行採入釐爲十二卷由思益學社倩本局用大號新字印成紙墨精良裝訂六本碼洋一元四角江左書林及漢口江左漢記均有出售有志經世者請擇便購閱可也 
[書意班二國謀弑事]  
　　嗚呼吾觀於泰西各國弑逆之事夥而歎主張民權自由之謬說其流毒於天下爲甚酷也夫天尊地卑君貴民賤此千古不易之常經亦各國無能或外之通義乃主張民權自由之說者則不然若曰君人也民亦人也且君之立國必賴乎民則民較君爲尤重烏可使之無權此主張民權之說之所由來也又若曰凡人有身其官骸所運人不能束縳之其志慮所注人不能禁遏之則其所爲之事無論爲順爲逆爲邪爲正爲善爲惡他人亦烏得而主之此自由之說之所由來也雖然自有此謬說而泰西弑逆之事乃數見而若不以爲異矣其遠者吾不暇悉舉卽以近年觀之當西歴一千八百八十七年有阿那開斯脫黨人於賽得地方謀弑德皇威廉幸德皇未出此途故所謀不遂迨一千九百一年美總統來金利氏爲無君黨中人所弑遂爾殂落嗣美國無君黨匪人美拉者又謀弑副總統羅士美祇以事機不密卽被拘拿前後五年間而泰西之謀弑其君者已層見疉出視若尋常今西班牙國皇矯而夫翁茶舉行親政典禮時又有無君黨匪人發槍轟擊冀逞逆謀意大利國皇偕其后臨幸納布勞氏省途次亦爲匪人謀弑桀石以投意班兩國雖皆得將匪人拿獲自當照彼國刑律嚴懲然祇一二月中而泰西弑逆之事又接踵而起是豈其人之皆桀驁不馴耶抑亦民權自由之謬說深入於人心遂至作亂犯上而侈然不以爲怪也威曰美國近以前總統無端被弑爰特增修懲治無君逆黨之律其中應加等治罪者計分三等一凡謀弑美國大總統副總統及戕害各大員各駐使者或迹近謀弑者二凡蓄志謀弑美國大總統副總統及戕害各大員各駐使者三凡公然或暗中計畫唆使謀弑者凡此三等嗣後均照舊例加倍重懲且謂此事非獨爲美國計卽歐洲各大邦亦大有關繫云云觀於此而知美廷是舉蓋一則已漸知謀弑之徒無不罪大惡極故欲改從前輕恕國事犯之法而嚴治其罪也一則又以泰西各國弑逆相尋故首爲之倡以示各國俾各國皆知效法加罪於此種匪徒所以謂與各友邦亦大有關繫也而余以爲嚴刑於事後何如防患於事前蓋防患於事前者治亂之本也嚴刑於事後者治亂之末也天下有治亂之本而亂尚未止未有治亂之末而亂足以已者此其理西人當亦知之特無人顯揭其故西人遂習焉不察耳然則欲治致亂之本非禁絶民權自由之謬說其尚更有何本乎夫使民權自由之謬說果不得昌言於衆則風氣所趨一變至道人人知天澤之有定分人人知上下之有大防如是則不責以尊親而自無不識尊親之理不罪其叛逆而自無敢肆叛逆之謀正本清源蓋在於此彼喜效民權自由之謬說而以爲泰西之政策如此者是正欲開篡弑之風氣而冀遂其逆謀也防之不益宜嚴哉 
[本館接奉電音]  
　　昨日午前京師飛電傳來上諭一道敬謹譯登○五月初三日内閣抄奉上諭本日召見之江蘇試用道李維翰著以道員留於原省遇缺卽補仍交軍機處存記欽此 
[法圖暹地]  
　　南洋檳榔嶼某日報云暹羅國王近與法人頗多齟齬法人遂藉端要挾致書暹廷指索沿美江之某某兩省地叚風聞俄國政府有暗助法人之事其意意欲使法人得此地叚興建鐵路俾火車可直逹雲南所瞻顧徬徨者惟一英國蓋英人商業之在暹國者爲數頗不貲也 
[秋賦先聲]  
　　聞之宦游京師友人云本年補行庚子辛丑恩正併科鄕試上月某日經順天府府尹陳大京兆劄飭各州縣造齊赴考各生名册呈送國子監於五月二十日聽候示期考羅若是則日來烟寮茶肆中所傳鄕試暫停之說眞讕語無稽矣錄此以告賦槐黃而踏省門者 
[俄藩過津]  
　　天津直報云俄國某藩王於四月二十八日由塘沽乘火車抵津門甫至車站停車卽閱視各國聯軍操演各軍統帶皆戎裝奏樂以迎操畢藩王即乘花車入京 
[軍門被劾]  
　　天津直報云某御史以武衛右軍翼長姜漢卿軍門自山東移駐京畿未及一年已開保舉四次冐功請賞孤負聖恩因於日前封章彈劾正未知朝廷意見如何也 
[鐵路草約]  
　　香港香海日報云粤漢鐵路公司開辦之始擬定購地約章送交三水分局大旨謂今因粤漢鐵路興工在即承委員鍾部郎苻階開誠勸導以地人股利益均沾别處業經允辦本處自當遵照查我局管轄之地下目某處起上至某處止今願將鐵軌經行局内屬地充作鐵路之用臨時興工丈量多寡按照地叚時價給換公司股　其餘零星小欵歸碎股公司辦理如有不願入股者許向公司領回地價銀兩其地畝錢糧俟換股票之日由公司一概奏免務令利益仍歸業主如鐵軌經行局内各處有碍紳民廬墓公司自必設法繞越永無異言須至草約者 
 
 

Page 2

 
 
四川提督學政吳大宗師請飭管學大臣釐定學堂畫一課程摺○内閣學士禮部侍郎銜四川學政臣吳郁生跪奏爲請頒定學堂課程以一學術而興人才事竊維人才係乎學術學術歧則人才雜國家興設學堂所以一天下之學術也顧欲一天下之學術必先一學堂之課程請爲我皇太后皇上陳之臣聞古之學者家塾黨庠州序國學其小成大成率循序而計以年而春秋教以禮樂冬夏教以詩書蓋有一定之課程後世教法失傳西國學堂乃暗合其制考其立法之善在乎學術齊課程一教士之書定於國家無論公私學堂教者學者顜若畫一故用力省而成才速也國家以四書五經教士而試之以時文未嘗非整齊畫一之規至於積久弊生墨守者迂繆而鮮通才高者蕩軼而無本朝廷以爲人才之憂而欲盡納之於學堂法至美也惟是興設學堂以定立課程爲要義定立課程以各省一律爲要義然而有難言者東南數省求師較易士多樂從偏瘠之區風氣未開書籍闕少教者學者無所折衷其難一也或以當務之急偏重西學而略涉中學病在舍近而圖遠或以西師難致偏重中學而緩置西學病在因陋而就簡其難二也學堂者非爲科舉而設也願朝廷求才於學堂士子求名於科舉勢之所趨莫能止焉便學堂課程遠乎科舉則士不豫附近乎科舉則其實無别於書院其難三也有此三難而不示以一定之課程教者以意爲教學者以意爲學各省紛歧而不能合中西雜糅而無所專是有學堂之名而無其實也卽以川省而論府州縣中不乏能員臣按試所至輙勸興設學堂或以事當創始茫無據依相率觀望或有勇於任事定章詳辦而核其課程彼此各異一省如此他省可知夫小學堂之課程不同異時學生考升中學堂何從而一之乎省學堂之課程又不同異時學生考升京師大學堂更何從而一之乎且課程不同成就亦異將來考選之法必多遷就而流弊以滋此又學堂課程之不能不歸一律者也伏讀上諭張百熙奏籌辦學堂大概情形一摺披閱所擬章程大致尚屬周妥著卽認眞舉辦切實奉行朝廷於此事垂意至殷原冀興學儲才以備國家任使務各竭盡心慮總之學術純駁爲人才消長之機亦風俗隆汙所係一切條規將來卽以通行各省等因欽此臣仰窺聖意誠欲使各省學堂遵守一定之條規以臻盡善佩莫名竊維學堂課程爲成就人才之本今條規旣定而課程未備似不足以一學術而同風氣也仰祈飭下管理大學堂大臣張百熙核定大中小學堂各等課程奏頒各省惟斯事體大慮非一人之心思所能周徧請准其奏調京外通知學務人員以資襄助並咨商通知學務之疆臣悉心參酌課程旣備進呈欽定頒行自後或需隨時修改仍由各省奏請飭下管學大臣核定不得私自增損以免歧異如是則各省學堂有一定之條規兼有一定之課程斟酌中西學有準的一便也教習易聘書籍易備二便也遐陬僻邑無所疑阻三便也私家設學考選合格四便也四便得而三難去九州之大教者學者咸知學堂之課程卽是朝廷之功令確然遵守而莫能惑羣然趨冋而無所歧數年學成以次迭升至京師大學堂則學術合一人才衆多上追隆古造士之盛不僅取西法之長已也臣爲愼重學堂預防流弊起見是否有當伏乞皇太后皇上聖鑒謹奏奉硃批管學大臣知道欽此 
[袁劉張三督憲奏請飭部刊布交涉公牘片]  
　　再查各國外部及出使人員與他國往來文牘率皆擇其要者年終彚刊合爲一簿名爲藍皮書分發通國辦理交涉人員俾周知本國與各友邦往來事案遇事叅互考證得有依據免致兩歧立法用意頗爲精善擬請旨飭下外務部仿照各國藍皮書辦法另派專員選擇該部與各國往來案牘及各疆臣使臣交涉文件咨報外務部者除極密之件另存外餘皆先自近年編訂推及遠年依次纂輯成書芟繁擷要每年此簿先呈御覽嗣卽陸續刊發又自本年爲始按年編纂一次凡疆臣使臣以及各口關道出洋領事人等均各頒發一簿用備考查庶全國交涉事案中外遠近皆得備悉不難援引因應可免拄格齟齬疎漏舛誤諸斃有裨交涉亦非淺鮮是否有當謹附片會陳伏乞聖鑒訓示謹奏 
[續錄鄂垣警察章程]  
　　一鷄鴨只准在鋪售賣木桶不准擺出鋪外其無力不能開鋪者准在巿亭零賣挑擔者同一僧道凡在街募化者應令僧綱司道紀司查問實係眞心修行發廟掛單否則勒令還俗並令充當苦工有飯食無工錢一相命占卦看相拆字等攤最多不准沿街擺列違者逐願設在廟門内者聽廟主允肯乃准擺列一茶館茶館酒肆往往有人成羣結隊連坐三四桌俗謂之吃講茶請酒講和最爲惡習各該店主如敢貪利容留查出將店發封仍行嚴責一乞丐有殘疾者撥送廣仁堂年老者撥送養濟院年力稍壯不習正業者分給各局充當苦工有飯食無工錢婦女無依者撥送敬節堂按名補入一街車東洋車只准隨到隨行不准沿街亂擺爭先馳逐致礙行人尤不准與人打架違者罰另有詳細章程刊行一造屋磚瓦木料只准隨時挑過不准存放街邊有礙官路如地小難以安放者准隨時報局認捐自限幾日工竣逾限再捐倘未經報局查出議罰並將各料充公一瓦木甎瓦找缶木料壽木等件不准存放街邊有礙官路如屋小難以存放者准隨時報局認捐自限幾日逾限再捐倘未經報局查出議罰並將各料充公一曬衣沿街曬衣最爲惡習惟屋小無院落者准曬已屋簷下不准横出街心倘婦女有犯惟該家主是問一渣草渣草垃圾不准沿街傾潑每日早晨俱掃置門口候本叚清道夫經過挨户挑運出城置之江流違者罰一糞桶糞桶一律置蓋每日清晨挑送出城十點鐘後不准上街糞缸不准安置街頭巷尾小户無院落者應俟挑糞擔過時喚令挑去違者罰一厠屋沿街大小便最爲無禮今另設厠屋不許住意違者罰光緒二十八年四月二十四日訂 
[胃兔儲才]  
　　南昌訪事友人云邇者江西常備中軍統領王觀察芝祥將各營勇大加裁汰隨申請撫憲李勉林大中丞通飭各州縣就武生武童中擇尤保送來營挑取入伍中丞批示所擬深得治兵之本應准如所請辦理仰營務處核明通飭各屬愼選武生武童之年壯識字者取具保結依限送營騐充並移該道知照當經營務處司道轉行各屬如有武生武童年壯識字身家清白並無過犯者取具族鄰保結限一月内保送省城常備中軍以便挑選入伍此爲儲備將才起見務即轉諭該生童等有志上進幸毋觀望自悮 
[留守觀兵]  
　　鎮江訪事友人云本月初一日正任江寗將軍調任福州將軍崇右廷留守由省垣乘官舫抵京口小泊六吉園碼頭京口副都統奇健亭統制曁八旗文武各官咸赴碼頭迎迓翌日清晨留守命駕詣大校塲校閱旗兵操演至晚始畢乃事 
[軍士乞恩]  
　　揚州訪事人云兩淮運司程雨亭都轉近將鹺曹各項經費大加裁减日前裁去鹽捕營某都戎所部緝私勇數十名各勇無以謀生伺都轉公出回轅時在南牌樓外跪求恩恤都轉披閱禀詞諭令靜候批示有見者謂此項勇丁類皆年富力强不識在上者將何以安置也 
[英艦過潤]  
　　鎭江訪事友人云本月初二日有一英國兵艦由上游駛抵京口艦中兵士羣至烏洲山租界一帶閒游常鎭通海道長久 
 
 

Page 3

 
 
山觀察知之特飭租界總巡周錦堂游戎親帶勇丁妥爲保護 
[蠶荒絲貴]  
　　金陵訪事人云自三月迄今寒重雨多馬頭娘頗遭摧折以故今歲新繭較上年祇得四成巿中絲價過昻貿絲者殊形寥落目下上等細絲每莊秤百兩值洋銀四十元次者三十八元最下者亦需三十四元聞之業此者云此後恐尚有增無减也 
[漢皋火警]  
　　漢口訪事人云上月二十五日之夜十二點鐘時漢鎭緯子街某山貨行不戒於火迨水龍雲集而比鄰四家已付祖龍一炬有某店夥不及奔避竟至葬身火窟中亦慘矣哉 
[京江火警]  
　　鎮江訪事友人云本月初一日之晚鐘鳴八下西門外大閘口廣復昌雜貨鋪廚房中不戒於火水陸總巡周錦堂游戎丹徒縣洪鷺汀大令聞警立卽督率各善堂水龍飛馳往救至則已焚燬後進瓦房數間所儲糖紙桐油悉付咸陽一炬聞所失約值千餘金迨初二日正午鐘鳴十一下西門外魚巷永和祥雜貨鋪又兆焚如約閱一下鐘時始得救熄計延燒文翰齋筆鋪裕興京鞋店同裕錢莊集泰和烟店所耗亦頗不貲 
[皖省官塲紀事]  
　　安慶訪事友人云安徽無爲州知州吳雲濤直剌病故遺缺經藩憲湯筱秋方伯以候補知州莊剌史師轍請補○英山縣知縣遺缺經藩憲湯方伯以候補知縣郭大令集馨請補○署理宣城縣知縣陳大令麟瑞經上游調署懷寗縣定於上月某日交卸宣城篆務旋卽擇吉赴懷履新○新選銅陵縣知縣王大令佑曾由京領憑南下於上月二十四日抵皖隨詣各憲轅禀到 
[蘇省官塲紀事]  
　　蘇州訪事人云署江蘇元和縣正任華亭縣知縣王緯辰大令得庚現經藩憲陸春江方伯調署寶山縣篆所遺元和縣缺以寶山縣知縣金茹青大令元烺調署未到任以前由長洲縣蘇靜菴大令品仁兼理○無錫縣知縣孫大令贊元現經藩憲陸方伯調回省垣所遺員缺方伯以候補知縣李大令超瓊署理○金匱縣知縣方大令臻峻因事經潘憲陸方伯調省遺缺札委候補知縣張大令寶瑔署理○溧陽縣知縣曹大令宗周現奉大吏叅劾所遺員缺由藩憲陸方伯酌委候補知縣胡大令保聯署理○丹陽縣知縣劉大令炳青現經藩憲陸方伯調省察看遣缺札委正任武進縣知縣施大令沛霖署理 
[晴川日麗]  
　　漢口訪事友人云鄂垣警察局所雇捕頭珀藍斯前以事多制肘頗有去思嗣經當道一再婉留始黽勉從事○湖北楚材兵輪船機器微有損傷亟須修理由善後局憲札委張明府南瑾估勘工程○某武弁前由漢口附某輪船赴安慶駛抵九江時所携行囊悉入偷兒之手不得已折回漢口函請夏口廳同知馮少竹司馬飭徐弁全孝督勇嚴查○安徽太平縣人汪少棠前因假票株連事隔數年始經撫憲端午橋中丞札飭夏口廳同知馮司馬覓人保釋○湖北織布紡紗兩局前有某日商輸貲承辦湖廣總督張香濤宫保深恐利源外溢不准所求近聞已由粤商韋某承租然究未知其確否也 
[札調仵作]  
　　江蘇臬司效述堂廉訪札行各縣内開蘇城前年設有仵作公所通飭各州縣遣派學徒自備資斧到所習學檢騐誦讀洗寃錄當派李誥爲教習兩年以來稍有成效今因李誥患病回籍教習乏人通飭各州縣再派仵作一二名來省考試以才藝最優者派充敎習等因昨日上海縣汪瑶庭大令已遵札辦理矣 
[備迎靈櫬]  
　　法界讞員杜枝園大令探悉已故直隸總督李文忠公靈櫬由津南下日内將次抵申特飭會捕局線勇赴小東門外招商局金利源馬頭伺候並咨照捕頭屇時派令中西探捕會同彈壓 
[派員購米]  
　　道憲袁觀察昨日特派委員分赴安南暹羅及蕪湖等處購米來滬平糶並有商業董事曾姓蘇姓等具禀卽日自備資斧赴安南運米來申平糶請給護照並請知照海關免抽進口稅觀察准之 
[火未成災]  
　　昨日上海縣署東首某姓欄杆店小孩誤遺火星於柴草堆中霎時烈燄飛騰幾致穿屋而出幸經衆工人撲滅不致成災然亦險矣 
[清道催捐]  
　　昨日清道局委員袁明府傳集城廂内外各地甲諭令赶緊將四月分捐欵收清如敢故延究懲不貸各地甲唯唯遵諭而退 
[冐領彩銀]  
　　昨有徐雍培者將湖北籖捐票塗改號碼持至南巿毛家弄左近三萬昌彩票店領銀被店主察知扭送十六鋪巡防中局局員黃衡堂二尹研訊之下判責手心二十下取具改過切結然後斥釋 
[令節停訊]  
　　昨日禮拜二爲法租界公廨讞案之期時值端陽讞員杜枝園大令咨照捕房並飭丁禀諸法總領事署費繙譯官暫停讞政俾署中人得以有酒盈樽同賞艾緑榴紅風景 
[馬路工程局紀事]  
　　昨日張銀生陳方方在浦江中駕竹排將王家碼頭及久大碼頭木駁次第撞壞被水巡捕拘解馬路工程局總辦翁子文太守倩襄讞委員黃衡堂二尹研訊判罰張洋銀一元陳二元各取具遵斷切結然後釋歸○昨日馬路工程局總辦翁子文太守以節屆端陽龍舟競渡浦江中蘭橈桂楫霧沛雲屯恐不免滋生事故特派水巡捕陳向榮妥爲照料以免意外之虞 
[英租界捕房紀事]  
　　錢杏生投上海縣署控席少安合開同泰洋貨號揑帳侵吞縣主汪瑶庭大令移文公廨請卽協提讞員張柄樞司馬准之飭差協探將席提至捕房押候解縣○徐毛囡蘇春錫金阿龍至蕪湖路沈金興所開豆腐店强借洋銀不允所求攫物而去事後沈投報捕房捕頭派包探張寶成將徐蘇金一併拘獲押候解送公堂禀請究治 
[饋藥濟時]  
　　時疫流行迄今未已前者申地同人所合專治　螺痧吊脚痧之靈寶妙應丹霹散兩種已在愼裕號公和洋行森盛恒茶棧瑞元莊義善源發給兹又在後馬路口厚大錢莊長鑫里寶裕洋貨號後馬路源豐潤號六馬路仁濟善堂小東門純泰錢莊分送以便患疫者就近索取并將霹散方抄錄於後惟願海内諸君子隨地合助實不世之隂功也霹散方上猺桂心八錢母丁香一兩二錢倭硫黃五錢生香附一兩八錢當門子四錢右藥共研細末用磁瓶裝好以蠟封口每用三分納於臍中外用姜衍澤膏藥封貼一時卽愈此藥性極猛烈斷不可入口小兒减半孕婦忌用如症重者用生薑在臍邊擦透將藥灌在臍中外用食鹽噴酒炒熱在膏藥上罨之亦妙救好後仍延醫服藥調理並忌米飲湯米粥及生冷油膩等物[  憫疫同人公啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日黃文偉扭誠記木行執事人黃藴喻到案當晚縣主汪瑶庭在令升堂研訊文偉供開設瑞泰磚行前年包建某洋人房屋將地六分數釐之單據交藴喻抵取木料至去年臘杪結欠銀六百九十餘兩隨如數備齊將單贖出詎知藴喻竟圖吞没但此地連房屋共值銀六千餘兩是以開明往來帳單呈請訊斷藴喻供文偉因承建房屋向小的商懇將單抵銀結欠本利五千二百餘兩去冬伊祇備本銀將單贖取小的因控諸英美租界公堂蒙張大老爺斷令伊付還銀四千五百兩今忽扭小的到案矇控所有公堂堂諭及往來簿據呈求電鑒大令察閱文偉所呈帳簿並無利息斥其揑情歧控著掌頰五十下限一月内還銀五千兩逾限不理定予究追○邢望馨陳阿寶控爭房産已紀報章前晚大令飭提復訊邢供昔年伯母金氏病故伯父靄山娶孀婦陳王氏爲繼室同住西門外屋中阿寶係王氏所撫螟蛉子素不往來旣而伯父與王氏先後逝世阿寶遂竊取房屋單契爲爭産地步叩乞訊懲阿寶供此屋係小的外祖母所遺向由母親王氏管業將餘房租與靄出去年九月母親臨終將單契交與小的已於日前堂訊時奉諭繳呈在案大令曰本縣察閱單契皆非邢陳兩姓户名爾等總不應平空攘奪遂判令將房屋充公 
[英美租界晚堂案]  
　　胡凱旋卽大生控稱鄕人胡紀祥胡榮祥將地售出掯勒田單地上祖墳亦未遷去讞員張柄樞司馬簽差將紀祥榮祥提到前晚升堂研訊胡大生供原籍廣東在滬貿易前者由朱楚卿及地保姚蘭田朱雲泉周雲卿介紹出洋銀一千三百五十元買治下二十三保二圖湯字圩胡紀祥榮祥兄弟祖遺田一畝九分繕立定單由雲卿陸續付過洋銀九百七十五元迨地保在契上蓋戳時定欲另索戳費洋銀二百元且成交之日曾立遷墳律據今者紀祥兄弟故意遲延是以情急控求訊究榮祥供小的係上海縣人其地先被胞兄紀祥抵與陳姓得洋銀一百元後續得胡大生之價還去債欵九百七十五元紀祥供定單確由小的畫押惟地價洋銀歸榮祥之手小的以墳墓爲重價雖付訖柩實難遷地保姚蘭田禀稱此事因紀祥兄弟各執私見以致涉訟小的並未索加戳費洋銀現願蓋戳叩求明鑒朱楚卿等同求公斷司馬訊得榮祥雖經收地價洋銀九百七十五元然係分還各債並非盡入私囊且披閱定單早已畫押遂判令大生將應找之洋銀二百七十五元統交紀祥手收榮祥不准再得分文墳墓限冬至時擇地遷移著大生先立界石 
[英美租界公堂會訊案]  
　　英商高林投該管領事署控大昌棧主周夢香定鐵不出讞員張柄樞司馬接准領事照會同翟繙譯研訊飭將周交人保出尋交經定之謝昌楣前日午後飭提復訊高林請追謝昌楣到案或飭周夢香付銀出貨周供小的並未向高林洋行定鐵大昌圖記乃謝昌楣私刊司馬問定單在何處尋出答在小的棧内尋出必係謝有心嫁禍司馬謂卽此一端爾不能置身事外單旣存在爾棧則謝之下落爾必深知遂與翟君會商將周仍交原保人保出限半月内交謝到案違則付銀出貨○騐花所洋人洛神飛前控和太花行周少卿售花　水司馬會同翟繙譯官訊究周嘵嘵分辯司馬飭各邀中外公正紳商考騐究竟有無攙水之事周不甘服延律師担文處某西人代爲部曰原告延律師哈華托處某西人到堂伸訴公正西商怡和行主訴稱此花委實略有水跡周供此花向裕太花行買來轉買與魯麟是否攙水諱爲　究被告律師稱今年各花總帶潮濕俗云摘落在地已受三分潮不能指周攙水花業董事亦以爲然司馬與翟君會商良久飭周退去遵照前堂諭示 
[法租界捕房紀事]  
　　匪根某甲濳入招商局往返寗波之江天輪船刼取某客所帶洋銀適爲包探所獲連贓解入捕房捕頭命押候堂期解請讞員杜枝園大令訊明懲治○騙子某乙冐充某魚行夥至浦江中所泊冰鮮船上騙取黃魚二擔船户察出破綻當塲拘獲送入捕房捕令押候解送公堂禀請大令究辦 
[美租界捕房紀事]  
　　昨晨僑居裏虹口之甬人張某家忽失去小孩一口訪尋無著因之投報捕房捕頭允之遣包探查緝○昨晨小竊吳阿貴混入穿虹浜左近鄕民某姓家竊取水烟袋等物携之而出適爲某號巡街捕所見連贓帶入捕房捕頭令押候轉解公堂禀請讞員張柄樞司馬訊明懲辦 
[美租界醫院紀事]  
　　浦東人許成元年甫十四拜滬北某水磚瓦匠爲師習塼埴之藝昨晨偶不留神從高墜下傷及頭顱及手血湧如泉經人人至同仁醫院求治醫生云騐得傷勢甚重恐不免有性命之憂○引翔港人唐裕生在楊樹浦怡和紡紗廠工作昨日午前偶一不愼被機器截去右手指三枚廠中司事急倩人送至同仁醫院求治雖得妙手回春然已有指不若人之憾矣 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年四月二十一日京報全錄]  
　　宫門抄諭旨均錄前○盛京將軍增奏爲遵旨將大凌河牧羣官員牧丁改爲經制官兵並酌定章程摺○湖廣總督張奏爲委員代防萬城大隄摺○又奏爲光緒二十七年春夏季分宜昌川鹽局抽收正課加課及籌餉加價數目摺○山東巡撫張奏爲知縣不職請旨先行革職究懲片○又奏爲甄别州縣留省補用片奴才增祺跪奏爲遵將酌定大凌河牧羣官員牧丁改爲經制官兵章程恭摺仰祈聖鑒事竊奴才前於光緒二十七年十月二十六日承准車機大臣字寄奉上諭增祺奉奉省需欵孔亟擬將錦州大凌河牧廠一律招墾可得銀數十萬兩於目前急需不無裨益馬匹變價及草豆節省銀兩解供要差亦可無誤請將該牧群官丁改爲經制官兵牧地准予弛禁等語所奏尚屬實在情形著照所請由該將軍遴委妥員詳愼開辦並將未盡事宜酌定章程奏明辦理等因欽此當經欽遵一面派員前往將該牧廠地叚妥爲招放一面咨行錦州副都統查照辦理旋准該副都統將牧羣官丁改制事宜酌擬章程送省飭由兵司牧羣司遂加查核禀請具奏前來奴才覆查大凌河牧羣總管向由綿州副都統兼攝今旣將牧廠地畝招墾馬匹變價所有牧羣總管衙門應卽裁撤該衙門所屬原有六品翼領一員現擬以防禦改補七品牧長二十七員擬以驍騎校改補均有成案可援其副牧長三十四名均改爲委官領催牧副三十四名均改爲領催牧丁五百六十名均改爲甲兵所支月餉數目並無增减此項牧丁原係由錦州義州廣寗三城分撥兹旣改爲經制額兵仍歸各城旗分撥當差同隸錦州副都統管轄卽毋庸另設營制謹分條繕單恭呈御覽懇請飭部迅速核覆施行除馬匹變價草豆節省銀兩解供要差各事應另行奏明辦理並分咨查照外謹恭摺具陳伏乞皇太后皇上聖鑒訓示遵行謹奏奉硃批該部速議具奏單併發欽此謹將牧羣官丁改爲經制官兵章程繕具清單恭呈御覽計開一牧羣總管宜裁撤也查大凌河牧羣原設總管係由錦州副都統兼攝今旣將馬匹變價牧地招墾自應將總管衙門裁撤其關防送部繳銷一翼領牧長擬請分别改補武職也查牧羣總管衙門原設六品翼領二員每員每年各支俸銀六十兩現擬照盛京禮部贊禮郎讀祝官十年期滿改補防禦之例由該副都統出具考語將該員等履歴咨由將軍衙門考騐騎射給咨送部帶領引見如奉旨准其改補應俟該旂防禦輪用三缺後第四缺卽行補用又原設七品牧長二十七員每員每年各支俸銀四十五兩現擬照筆帖式六年期滿改補驍騎校之例由該副都統出具考語將各該員履歴咨由將軍衙門考驗騎射給咨送部帶領引見如奉旨准其改補應俟該旗校輸用三缺後第四缺卽行補用惟該翼領牧長等此次係因裁缺改補其未補防禦驍騎校以前仍請照例准支翼領牧長原俸由該旂具領以示體恤如已補授防禦驍騎校之缺卽將翼領牧長原俸隨時裁撤一副牧長牧副均請改爲領催也查原設副牧長三十四員牧副三十四名每員名各月支餉銀三兩今擬將副牧長改爲委官領催三十四名牧副改爲領催三十四名每月仍各支餉銀三兩應令各歸各城旂當差其所支餉銀數目尚無增减將來何城何旗分撥若于名數再行造册報部一牧丁請改爲馬甲也杳各城旗額設馬甲每名月支餉銀二兩此項牧丁五百六十名應令各歸各城旗當差所支餉銀數目尚無增减將來何城何旗分撥若干名數再行造册報部一原支鹽菜銀兩宜停領也查該牧羣官丁每年應由上駟院請領鹽菜銀一千五百餘兩今旣改爲經制額兵卽將此項銀兩停止毋庸請領一領催甲兵宜添給隨缺地租也查盛京所屬各城領催甲兵每名俱有隨缺地十日計六畝爲日每名實有隨缺地六十畝招種食租今牧廠地叚均已由官招放所有現改之翎催六十八名甲兵五百六十名擬按每地一日折銀五錢每名每年各折給銀五兩分春秋兩季關領以資津帖差操統共每年應需銀三千一百四十兩均由各城旗具領覽太子少保頭品頂戴湖廣總督臣張之洞跪奏爲委員代防萬城大隄恭摺具陳仰祈聖鑒事竊照湖北荆州府萬城大隄　臨荆江爲全郡及下游各屬田廬保障每屇夏秋二汛例應督撫輪年赴隄督防如有應辦要事未克分身前往奏委該管道府就近駐工代防歴經辦理在案本年輪應總督前往督防惟省城事務重要應隨時督同司道籌辦未能在荆久駐所有夏秋二汛督防事直自應照案委員代防以專春成查有荆州府知府舒惠老練篤實隄工盡心堪以委令代防現經撤委該府督同在工文武員弁親駐工所晝夜梭巡預備守水器具遇有險要工叚卽行搶護務保無虞並札飭荆宜施道濮子潼隨時察看督辦務臻穩固所有委員代防萬城大隄緣由理合會同湖北巡撫臣端方恭摺具　伏乞皇太后皇上聖鑒謹奏奉硃批知道了欽此太子少保頭品頂戴湖廣總督臣張之洞跪奏爲光緒二十七年夏季分宜昌川鹽局抽收川鹽正課加課及壽餉加價錢文數目恭摺具陳仰祈聖鑒事竊照湖北宜昌川鹽局抽課濟餉所有光緒二十七年春季分抽收鹽課錢文數目業經恭摺具奏在案查前准部咨議覆編修張百熙奏籌餉各條案内令安襄鄖荆等府州運銷川鹽每斤加收錢二文隨同正加課　季奏報以資查考等因歴經遵照辦　兹據湖北鹽法武昌道凌卿雲將光緒二十七年夏季分抽收鹽課錢文數目開報前來臣覆加查核宜昌川鹽局光緒二十七年四月分抽收正課錢八萬二千五百一串九百六十六文内提京餉銀二萬兩錢七千串文加課錢三萬五千八百七十串四百二十文籌餉加價錢一萬四千三百四十八串一百六十八文五月分抽收正課錢五萬八千七百八十四串七百八十文内提京餉銀一萬兩錢六千串加課錢二萬五千五百五十八串六百文籌餉加價錢一萬二百二十三串四百四十文六月分抽收正課錢四萬五千一十四串一十三文内提京餉錢五千串文加課錢一萬九千五百七十一串三百一十文籌餉加價錢七千八百二十八串五百二十四文除籌餉加價錢文遵照部撥留備解還俄法英德洋欵本息外其正課全項同歸鄂一半加課亦照部咨解交稅務司抵還洋欵由道庫撥補鹽釐欵内撥還連同五成公費分别發解京餉荆州滿營兵餉水師月餉餘則儘數由道移解善後局接濟軍餉除解支細數截清造册咨部外理合恭摺具陳伏乞皇太后皇上聖鑒謹奏奉硃批月部知道欽此張人駿片再查得試用同知張霨前署海陽縣時曾有藉端苛罰物議沸騰之事業經飭令登州府知府端謹馳往該縣激查根究應先請旨將山東試用同知張霨卽行革職聽候查辦俟查明如有假公濟私侵吞入已情弊再行從嚴叅辦勒追充公以恤民隱而儆官邪謹附片陳請伏乞聖鑒訓示謹奏奉硃批著照所請該部知道欽此張人駿片再定意道府州縣無論何項勞績保歸候補班人員均應於到省後予限一年察看甄别歴經遵辦在案兹查有候補知州張鳳城沿河候補知縣松秀候補知縣程雲翰均到省一年期滿例應騐看甄别據藩臬兩司先後會詳前來惟松秀請騐時臣到任計尚未滿二月例不出考其餘二員騐看得張鳳城年富才明程雲翰心地樸誠才具練逹與松秀均堪各以本班補用除將履歴清册咨部查照外理合附片陳明伏乞聖鑒謹奏奉硃批吏部知道欽此 
 
