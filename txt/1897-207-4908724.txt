# 1934 - 207 - 4908724

 

Page 1

 
 
[皇朝經世文正續選增時事洋務三編] [  一圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新泉别駕有續集之刻近年上海葛君子源又以饒氏之書祗采自道光以迄同治雖名臣奏疏私家著述已有美必收而於海防礦務諸學尚付闕如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦　名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務敎務算學測繪議院史學官制兵政諸門多至四十八卷分門　類詳愼校讐附于經世文續編之後倩本局印以新鑄鉛字現已裝釘成書價目格外從亷計皇朝經世文編廿四本洋四元續編卅本四元三編八本一元六角并購者碼洋九元六角在上海三馬路申報館申昌蘇申南北掃葉山房發兌 
[廣論婚禮之正接前稿]  
　　仲春之月命會男女會非會合之會乃會計之會仲春之月桃姶華天地之氣大和故會計男女之及時者而命之配合詩所謂桃之夭夭灼灼其華之子於歸宜其室家是也於是時也奔者不禁奔非私奔也六禮不備謂之奔禮記云奔則爲妾是也由此推之卽史記所云野合而生孔子亦卽六禮不備之謂春秋左氏傳嘉樂不野合可證盖婚禮爲人倫之始所以奉祖先昌後嗣禮故制納采問名納徴請期六者以鄭重之古者六禮不備淑女不行而惟仲春之月體天地絪緼之意凡庶民無力之家可以通融辦理若非其時則不能藉口故曰無故而不用令者罰之也今婚禮無定制四時任民婚娶其苛求責備者雖仲春而無不然其苟簡遷就者雖不仲春而亦然由是標梅之感興而鼠牙之訟速皆由無媒氏一官以爲之會計也其弊四也司男女之無夫家而會之男無夫女無家皆需會計重爲配合益可見寡婦再醮爲古之常事且鰥夫不以再娶爲非而寡婦獨以再醮爲恥亦非持平之道至於嫁子娶妻入幣純帛無過五兩此尤古王美政後世無之其弊不可勝言已詳前論姑不贅若夫禁遷葬者與嫁殤者遷葬謂已死而求婦所求者亦死婦也故曰遷葬嫁殤謂已死而求夫所求者亦死夫也故曰嫁殤今時此俗頗盛江浙間謂之鬼做親其或男女曾經聘定未及嫁娶而俱殁者兩家父母思之痛切於是仍行六禮俾之黄泉相見遂爲夫婦聊以示别以殤鬼此猶近乎人情然而芻靈冥器之屬塞邀炫目不將麋費資財以重死者之罪戾乎其在已聘之妻未婚夫死過門守節者例膺朝廷旌典固與嫁殤大異而若聘妻未婚死後訃知夫家具婦人服飾以斂生爲閨中女死作新嫁娘於義亦不甚順或并將其棺會葬夫家墓内則情形近於遷葬矣然猶有非禮之禮在焉所最爲失禮者合遷葬與嫁殤二而一之東家殤一男西家殤一女本無半面之識一絲之聘也忽有人焉爲之媒合居然亦成冥配焉六禮必備必盛此特兩家財多爲累欲藉以誇張耳所慮者兩家子女冥途相遇素昧平生難成婚媾宜倩冰上人急赴泉下以繫紅絲否則兩家父母須親自一行以期宛委開導世無西門豹其人疇能一挽陋俗哉其弊五也至於男女之陰訟聽之於勝國之社所謂陰訟者乃中冓之言鄙褻之事或男女有私約而中道渝盟皆由媒氏聽斷後世久無此制今西國律例中則存此條而滬上公堂案件内間有近於陰訟　兹姑弗論總之以古證今失禮滋弊其尤甚者則爲江浙等處小户人家虐待養媳之弊更有價買婢女蓄自雛齡至荳蔲稍頭春光初逗卽納諸下陳者謂之養小養字呼作平聲同秧小卽妾也又有北地晉省幼子隨父經商未歸家中先爲娶婦以待之歸者更有皖南徽商久客在外則竟停家中之妻而又娶客中之妻名曰兩頭大至富侈之粤商竟有娶數人而均名爲妻者皆非婚禮之正或謂西俗男女並重有妻無妾妻死不再娶而中國則不然似中國貴男賤女不知非賤女也攷周禮夏官職方氏揚州之民三男五女荆州之民一男二女豫州之民二男三女青州之民二男二女兗州之民二男三女雍州之民三男二女幽州之民一男三女兾州之民五男三女并州之民二男三女總計九州以内男之爲數二十一女之爲數二十六是中國女多男少自昔已然於今爲烈而西國則或男女之數維均或女少男多是則因地制宜雖聖王而有不能虽同者也 
[諭旨恭錄]  
　　六月二十日軍機大臣面奉諭旨本月二十四日慈禧端佑康頤昭豫莊誠壽恭欽獻崇熙皇太后還宮所有是日進内奏事當差執事之王公文武大小官員均着穿蟒袍補褂二十五二十六二十八日均着推班欽此○二十二日奉旨廕生善崇著以七品筆帖式用俊琮著以旗員用截取大理寺寺丞武承志内閣中書盧銘勳宜成俱照例用保送直州理藩院主事恩惠刑部堂主事瑞啓俱交部記名以直州知州用年滿熱河辦事司員刑部員外郎宋思允著以本部郎中用京察調部起居注主事多齡大理寺寺丞陳毓熊太常寺寺丞志驤桐壽光祿寺署正志瑞俱准其調部明保浙江候補道潘學祖著交軍機處存記明保分省試用知府伍元芝著交軍機處存記保舉江蘇補用知縣成希縉浙江候補知縣邢延慶俱照例用開復前江蘇補用道韓慶雲著准其開復原官照例用前安徽當塗縣知縣葉大烜著准其開復原官仍發原省照例用捐復前直密雲縣知縣殷謙著准其捐復原官照例用前福建補用鹽大使孫星華著准其捐復原官仍發原省照例用吏部郎中員缺著譜達補授所遺員外郎員缺著恩昌補授遞遺主事員缺著鈺昶補授盛京兵部本處主事員缺著喜亭補授擬補察哈爾都統衙門筆帖式福呢雅杭阿著准其補授奏留吏部繕本筆帖式毓澤泉海俱准其留部欽此同日奉旨巡視東城事務著茹泰去欽此同日奉旨巡視北城事務者李摧英去欽此同日奉旨東城兵馬司副指揮員缺著馬爲瑗補授欽此同日奉旨北城兵馬司吏目員缺著馮文鎔補授欽此○二十三日兵部題考試八旗繙譯童生監馬步箭監射大臣監試御史各一本奉硃筆著派載瀅札拉豐阿監馬步射欽此同日奉硃筆這監試著恩順去欽此 
[興辦鐵路]  
　　京師訪事友人來函云某觀察自客歲在都呈請興辦汪江浦至京鐵路曾蒙執政許諾祗候集股有成卽可興辦目下觀察集來股本已有成數聞於六月中旬經胡雲楣京兆派大宛邑尊在某匯莊騐明資本綜計白金七千萬兩之譜并有匯莊十數家連環互結刻已詳明直督祗候王䕫帥回文到日卽當擇吉興辦矣 
[添築鐵路]  
　　天津訪事友人來函云津蘆鐵路火車業已開至黄村兹聞由蘆至保定一路現亦將地叚逐漸購齊自涿州屬下之固家莊南營村永樂村埝頭村史家莊邱家莊辛莊何村南關道園村鎭安寺西管頭村西臯村下辛店房樹村念疃村張沈村祝村倉牛屯東莊窠張陳村包子鋪莊頭村等處現經嚴剌史暄飭派書差隨同鐵路公司委員按叚勘丈明確劃界揷旗釘鐝抛灑灰線按地發給價銀諒開辦土工卽在伊邇矣 
[天津大火]  
　　天津訪事友人來函云上月二十一日夜三點鐘時正在蝶夢方濃之際忽被警羅喚醒披衣出 
 
 

Page 2

 
 
視殘月在天惟見火光照耀恍若朝霞約兩點鐘方始熄滅清晨探悉係河北大街西面北頭信義成雜貨鋪起火對面延燒其街西由信義成雜貨鋪而南延及興隆號山貸鋪永興隆山貨鋪永聚號煤油洋火鋪輔盛酒店正太興茶葉店鼎和號竹貨鋪義慶來雜貨鋪聚豐山貨鋪鳥籠鋪恊順號山貨鋪天興恒錢局同興永山貨鋪永源號鐵鋪德盛估衣鋪榮發估衣鋪止其街東爲王家水鋪黄家飯鋪德勝客店瑞興布店永興隆棧房延壽堂藥鋪文興和顔料鋪王家鍋蓋鋪振興義煤油洋火鋪永源益鐵鋪慶興恒錢局百川號山貨鋪祗樹園廟北復隆碗店協順雜貨鋪萬興恒茶葉店起盛成板店起盛德煤油洋火鋪復隆恒碗店薙髮鋪東西對面自北而南計共三十六家亦可謂巨災矣 
[禀開煤礦]  
　　天津訪事友來函云任邱縣城西娘子崗一帶煤苗透旺經候選教職李芳禀請集資開辦奉督憲批示仰直藩司轉飭任邱縣查明所産之煤質性如何若試行開採與地方是否相安該教職是否殷實公正足以取信商民任邱與臨城縣廢壤若准行開採與隣屬有無窒碍逐一詳細具覆再候核奪 
[不忘獨立]  
　　日本鎭西日報云琉球自歸日本後國民頑梗尚思依附中朝屢欲乘機恢復及經中東之役人心始懈惟復藩黨人仍有不忘舊主力圖獨立之意 
[受賄得直]  
　　日本大坂朝日報云臺灣土人有被人負欠年久未還者現向司汉裁判所控告先與繙譯關説許以厚賄繙譯則善爲傳語告者遂皆得直案結後所收欠欵原告人及裁判官繙譯三人均分 
[拐案已破]  
　　漢口采訪友人云黄家嶺下毛家嘴武生周某忽被二豎所侵因至漢口就醫舟泊關聖祠畔河漘鄰有沙洋扁船載一女郎二八年華丰神絶世眈之則似曾相識之甥女也急叩以使由至此女郎喟然長嘆將被人拐出情形歴歴聲訴周生聞而怒甚卽將拐匪某甲及船户解縣請懲 
[天灾洊至]  
　　漢口采訪友人云房縣亦魚米之鄉也連年乞旱以致成災目今十室九空小民幾難存活某日有災民四百餘名口分乘客船向江南就食詎料天心不佑疫癘大興沿途被二豎所侵因之畢命者多至二百餘人呈可慨已 
[示禁需索]  
　　江西訪事人來函云南昌府江訒吾太守以門丁胥吏最易擾民去夏蒞任之初卽裁革稿案簽押各門丁槪不任用并嚴禁書吏差役不得絲毫舞弊至今事閲年餘仍守舊規不稍寛假惟首郡政務倍極殷繁勢不能屏絶各門丁自任收發細事兹各門丁皆知愧悟激發天良掃除積習自拆不取造孽錢分文公求示禁影射太守遂牌示曰本府少遊民間每見愚民搆訟破産亡家深爲憫惻是以筮任以來力禁家丁書差需索今本署家丁皆同具不忍之心相約造孽之錢分文不取誠恐有等匪徒在外藉名需索百姓不知底細受其愚弄公求曉諭嚴禁爲此示仰闔屬軍民人等知悉本府現用家丁皆知自愛不但一切大小詞訟不取公文規費卽各縣招解紅衣青衣等犯陋規亦槪不收受倘有藉名需索者卽是招摇撞騙准被索之人立卽扭禀以憑盡法處治若有無知愚民甘心受人誑騙仍舊用錢胡亂請託一經發覺定卽取與同科照例嚴辦决不寛貸其各凛遵毋違特示 
[彝陵小志]  
　　江西訪事人云江省謡言甚多萬難遽聽甚至匿名揭帖肆意胡爲人心狡滑一至於此眞世道之憂也日前有揭帖約同閙教自稱三書院公具事爲各大憲訪聞當卽敦請豫章友教經訓三掌教詢問情由三掌教力辨三書院諸生並無其事且帖中有不通字句當是匪徒影射各大憲始釋疑團卽飭府縣嚴拿匪徒懲辦蓋因吳城毁閙教堂一案拿獲自要各犯尚在押未辦若輩疑爲法網寛縱不妨效尤且賠欵槪係官墊民間未出絲毫遂若可以行所無事若非澈底根究盡法嚴懲恐不久必再有閙教情事是宜先事豫防之也○藩憲翁筱山方伯訪悉各屬差役每有勒詐等事爰特申明定例嚴切誥誠札飭屬下勒石永遠嚴禁有此一番整頓當可觸目驚心或不敢如從前之毫無忌憚矣○今年雨水過多患病者不少近雖暑月而伏陰甚重薄寒中人病者祗服祛風散寒之劑多不濟事往往用薑附熱品佐以茱豆萸蔲暖胃和中始能漸愈 
[雷峯鈴語]  
　　杭州訪事友來函云杭州邇來新開酒館踵事增華房屋深邃座客以一紙紅箋令糾觴政無不姗姗其來以故管絲竹肉之聲時達户外酒館主人每於大門前雇用强有力者代爲把守蓋恐有無賴闖入滋生事端并恐官憲經過藉以通風預爲避匿也現爲蕭邑尊訪聞飭差查拿詎有爲多魚之漏者致各館早知消息一槪拒絶虎而冠者遂徒手而回邑尊乃出示嚴禁無論茶坊酒肆烟館如有婦女入内飲吸者立將該鋪封閉重責不貸亦維持風化之道也○上月二十一日湧金門巿口忽有一人乘一怒馬飛馳而至適有一六七齡之小孩在街心遊戲不及避讓爲馬踏斃其人知已肇事飛奔出城經旁人奮力追赶直至清波門相近始行獲住連人帶馬帶入城中小孩之父母必欲報官抵命現經有魯仲連其人者出爲調處不識能免獄訟否耶○浙省設立洋務局事甚殷繁所委收放文件等員各有專職每多應接不暇之勢現奉藩道二憲札委候補府經歴杜參軍鍾駿到局以資差遣○科塲之年每多宵小混迹或託名考客或假充商賈上憲有見於此爰添設保甲委員分叚巡查刻又由撫憲札委前署杭州協鎭蔡副戎福謙爲總巡督兵巡夜以防賊盜○天時燥烈祝融氏最易惠臨上月初九夜十點鐘時草營弄某菜傭家爇火薰蚊一時不愼以致著於板壁之上烟霧迷漫幾兆焚如某張惶無措狂呼救命幸左右鄰人皆在門首納凉急卽帮同救滅不致成災然已受驚不小矣○油米柴薪爲居家不可缺一之物現在各貨騰貴米價每石已增至錢四千文左右最高者須錢四千五百文松柴雜柴較之往年加至十分之四油價上月稍跌每斤需錢一百十六文近又增至一百二十四文現當新油上巿之際價已如此將來更不知若何昻貴也 
[挑渡浮瓜]  
　　金陵訪事友人云秦淮一帶自前數日大雨後河水陡漲凡臨流築室者均受波臣浸潤之患現已搬徙一空自上月二十四日水已踰岸近更深至尺許文廟前街道業已淹没往來行人勢不能褰裳而涉或乘拉車或騎牲口始得彳亍而前至河中各舟棹悉在河心停泊誠恐一時不愼與岸石相碰至受損壞也○西門杏花村半村半郭風景絶佳有機業中人某甲於上月二十四日負縀數疋售與水西門某縀號計得洋蚨四十餘翼歸家後藏諸篋内旋爲匪人窺破遂於是夜越牆而入將所售縀洋悉數竊去並失去絲經數十兩赴局報案不知能合浦還珠否 
[邑尊騐屍]  
　　杭州訪事友人函云日前兼署錢塘縣蕭藴齋明府帶同仵作刑書出清波門赴離城十餘里之茅家埠地方相騐因喪斃命男屍一具畢回城循例拈香然後排衙入署兹悉死者某甲本他人向以賣柴爲生而酷好杯中之物是日沈醉歸家見道旁有補鍋匠某乙正爲人修整銅罐甲有破鍋一隻亦欲補綴因論價不合甲乘醉將其火爐取之飛奔而去乙正持鐵條在手起而追及舉手一擊適中頭顱甲忽倒地鄰人卽將乙扣住一面舁甲回家比及到門血流不止移時身死當由地保報縣禀請相騐蕭明府據仵作呈報頭上止有一傷實係致命明府復親自相騐一回無誤遂塡屍格卽命備棺盛殮將乙帶回審辦 
[十八訊租船案]  
　　英商信隆洋行與支應局租船轇轕訊已十七次本館迭將各情縷紀報端昨爲第十八次會訊之期午前十點半鐘蔡和甫觀察偕英正領事韓能君先後蒞廣肇公所升座先由原告威律師之繙譯曹吉甫聲辯謂查第一欵内銀一萬一千六百兩内有六百兩 
 
 

Page 3

 
 
　　息問白納處有細帳否答有照算不止此數另有六千一百零九兩有據存堂克林海姆借去之洋尚不在其内第二欵船主薪水一千兩後至鎭江爲新福建船辦事給付第三欵二千九百兩另有一千七百百零兩四錢六分兩共計銀四千六百零四兩四錢六分俟各帳對明後再呈清單現有新福建船大寫所開之帳呈電又問白納處曰在船各人都有執照否答有惟一人無照問長江船不用船主祗用領港可行否答可以兼辦問其時徐姓向爾索保人否答有之旋有恩納司保來上堂聲稱與白納姘股威律師問爾何時姘進答在一千八百九十六年二月姘進問有多少銀附入行内答不多問向作何事答向在官塲中專辦軍火等事問未進行以前與徐姓認識否答在南京制臺衙門會過並不交好問後來常見否答以後在上海見過間後來商議輪船事時遇見徐姓否答見新聞紙是以盡知問白納商議船事爾知否答知問後來有電報知否答知問信何人所發答繙譯所發問商議合同時徐姓要保人否答未知問另信一封見否答見過問信内何言答稍知隆曾威擔保第一次租船銀兩問船要修理知之否答未知問當見徐時另有别人否答另有郭姓問此時在何時答在八月五號與徐會面商議同座共有十人問合同簽字否答簷字後交徐八月五號六號大家議及寫信與雷税務司至八月十六號到徐公館中並有郭徐許三人議修船事已有許多兇險言語問如何兇險言語答現欲派兵船來管係繙譯未知照因無法開往香港徐姓卽往見雷税務司後卽將船扣留商人卽禀雷税務司回説須俟禀明上海道憲批回再議至十一月十五號要收回江寗輪船如果不依定要奪回等語船一有郭委員及不識華人多人後來船主卽起錯開行問船主何名答名來可伊卽來信與信隆云如再不付薪工不願在船問郭委員與爾言否答未言卽去問船上共有幾人答郭姓及大夫大寫等後來華人　停所以囑大夫管船來司隨停歇其時有中國兵船抛在旁邊訊至此鐘鳴十二點半旋各退堂訂於今晨十點鐘再訊 
[失足墮河]  
　　划船婦毛某氏向在三泰碼頭浮家泛宅覓生涯於烟水中寡居二載膝下有子女各一子年甫九齡帮同把舵前日失足墜入浦中其時適值潮漲湍溜甚急以致沈没其母終日打撈屍身現尚無著也 
[乞丐倒斃]  
　　南巿大東門外洞庭山碼頭坑厠内昨日倒斃無名男屍一具年約三十餘歲衣衫藍縷狀似卑田院中人當由該處栅夫查知卽赴十六鋪地甲處報明然後由地甲報知同仁輔元堂給棺收殮照章發壇浮厝 
[上海巡局紀事]  
　　滬南萃豐弄品元吉泰米行主楊某日前投十六鋪巡防中局控稱向有餘屋兩間一租與施金氏開設粥店一租與謝吳氏開設整容店現被謝吳氏積欠房租不少且行中現在乏房堆米請爲押遷經局員蔡蓉卿二尹提集兩造訊限兩月遷移在案迄今限期已屆原告復投局催遷二尹於前晚提謝吳氏至案略詰數語判令迅卽遷讓如違提究○上月初旬楊樹浦捕房巡街華捕巡差時途遇迷路之男孩一口帶回捕房留至一晝夜無人認領黎副捕頭遺華捕將孩送至楊樹浦巡防局收留詢其姓氏住址據稱姓王名興之年九歲惟現居　處則不知所對李葆初二尹飭勇甲查傳該家屬認領又閲四五日之久仍無認領者二尹因飭勇將孩函送至普育善堂留養至上月杪依舊無人認頌兹有陳仁銓者願領該孩爲義子堂董曹君以該孩留養已久無人具領陳仁銓旣欲領爲螟蛉未爲不可然孩由楊樹浦巡局送來理應關切尚須覓的實人具保方可爰函致巡局請核二尹俯允所請旋於前日由保人徐耀文恊同陳仁銓投局具保領切結將孩領回○寗波木工江阿源住楊樹浦松壽里以樓面轉租與江北人陸寳年前日江失去竹筐一隻誣陸所竊因此爭論陸將江之頭顱擊破江訴知木作頭狄萬裕將陸軋至作塲内私行吊打繼復控諸巡防局李葆初二尹飭差提訊陸稱與江同居因遭誣竊故與扭毆旋被糾集木工蜂毆受傷求請騐視二尹騐得江阿源僅屬皮傷陸寳華傷勢較重令將兩造一併看管候提狄萬裕到案再行訊核○廿三保三五圖農婦張邢氏有蕩田數分每年可收蘆柴若干然爲數無多邇被附近鄉民周佛榮强將蘆柴割去氏遂於前日投巡防局控告李二尹飭差拘周訊詰周直認割取蘆柴廿四捆二尹着還十八捆其餘作爲工資並諭周嗣後不得爭奪違十重懲○前晚九點鐘時李二尹微服出巡至中和樓茶肆後聞有賭博聲卽回局率領勇丁前往拿獲四人帶回訊問薛阿四供年三十一歲在華順廠當巡丁俞炳卿蕭阿金莫雪香同供本地人做小工度日偶然遊戲以後不敢再犯矣二尹謂爾等年紀尚輕不知勤儉深夜賭博姑念初犯從寛各罰洋五角撥充厚仁堂公費並具不再賭博切結釋放○保甲總巡鍾明府訪聞南巿著名流氓長脚誠慶無惡不作專事魚肉鄉愚爰飭南巿二十三七鋪巡防局訪拿務獲究辦已記前日報章詎料該流氓早有所聞遁至英租界某妓院中巡防局不能越界拘人因於昨日據情禀復想須移請恊緝也 
[英界公堂瑣案]  
　　一百零八號華捕禀稱管阿福將穢物任意傾倒違章送究　供事出無心求恩寛宥翁明府判罰洋一元○屠户張丫頭陳阿興蔡梅川將活猪倒扛有違租界章程經捕拘住送請究辦翁明府判著罰洋六元充醫院經費○二百九十一號巡街捕禀稱馬夫陳阿林駕馬飛馳違章請究翁明府判罰洋三元○包探秦少卿解在途打架之嚴信章李少堂至案請爲訊究嚴供開設高陞客棧住客李少堂結欠房飯洋十五元向索不還反誣失竊報知捕房查無証據不理後復逞兇請爲究辦李供湖北人該棧接客夥在漢口招接職員至上海沿途被借去洋三十五元向索圖賴以致爭閙明府着一併暫押候過堂覆訊○包探倪順泉禀稱范阿三行竊舊鐵送案請究范一味求恩明府判責五十板以儆○包探石金榮禀稱前經犯事遞籍之陳阿惟復來租界拘案請究陳供來滬探親不再犯事翁明府判押七天滿日仍押送回籍○捕禀馬夫王阿四以病馬駕車違章請究翁明府判罰洋銀三元○楊瑞堂史瑞華在路互毆由五十八號華捕拘案請辦楊史俯首求恩翁明府判將楊管押三天史斥退 
[法捕房紀事]  
　　有某甲者手持青鉛七塊在小東門沿馬路行走包探夥見其形跡可疑將人贓拘送捕房經捕頭訊問中稱其弟販賣菜蔬食物從印度兵船上購來擬送小東門城内某銅錫店求售捕頭飭探查問無有知者遂命押候解送公堂請問官訊究○寗帮木匠某内旅居法界菜巿街以樓面轉租與本帮木匠某丁前晚因潑水溜入樓下互相口角扭入八仙橋捕房經值班捕頭申斥一番驅逐出外不准滋閙詎甫經釋出依舊紛爭不息巡街捕將一男四女一并拘入捕房轉解大自鳴鐘捕房昨經克總巡訊問丙稱丁尚欠其房租七元數角情願讓訖請押令遷出捕頭諭令交人保出限七日内遷讓○前晚有寍波口音之男孩一名年約五歲身穿柳條布馬甲布袴赤足梳兩髻據稱家住小東門左近捕頭飭探帶至小東門一帶查問因並無人認識遂帶回捕房捕頭命暫時留養招人認領 
[美捕房紀事]  
　　寍波人郭皋翔携妻陳氏妻父陳清桃雇居虹口蓬路德榮里郭向爲鐵工糊口現在出口往某處司理機器陳氏不慣獨擁寒衾竟與張小如姘識乃父裝作痴聾任彼公然出入惟張性情暴燥動輙呵斥詈駡氏於上月杪爲細故觸張怒張大肆咆哮竟以鞭撻從事氏無可伸訴仰服紫霞膏斃命陳卽訃知郭卽乘輪回滬詢悉原由不禁痛恨欲絶遂於昨晨將張小如陳清桃併控捕房捕頭准詞飭包探竇如海將陳張拘案略詰情由以案關人命未便姑寛立卽餾送英界公堂禀請訊辦○江北人陳阿弟撑駕駁船一艘由原籍載客來滬客隨帶有棉花若干包陳沿途陸續竊去木棉一百餘斤抵滬交卸已畢陳卽負其所竊登岸求售爲包探洪阿寳遇見盤問來歴陳不知所對被探拘入捕房押候解送英公堂訊究○蓬路第十八號洋房傭婦沈二姐昨晨出外購物行經吳淞路爲第二千二百二十九號東洋車猛撞所携紡綢洋傘一柄被車撞折車夫見已肇禍疾馳奔逸沈婦奔投捕房捕頭允爲查緝○昨日午刻有流氓多人同至北河南路第五百九十二號門牌源和館果腹狼吞虎咽解飽之餘值堂向其索鈔流氓遂大肆威風店中器皿被毁無數旋喚四百十七號四百三十三號之華捕拿獲中乙内丁戊五人 
 
 

Page 4

 
 
餘均逃散將五人解入捕房押候送廨訊究○粤婦某氏住有恒路第五十五號屋内與日本人隣居前晚爲小兒戲耍起釁該日人將粤婦肆意毆打婦喚四百十七號華捕將日人拘入捕房請辦捕頭略詰數語不子准理令婦自投日本領事署喊控○前晚有西人某甲行經百老匯路因酒過醉玉山頽倒首觸堦石頭破血流經一百三十七號華捕喚車載送捕房 
[正字]  
　　昨日報登公司分利一則附入銀行股本收單銀二十兩悞作二十圓特再聲明以存其實 
[解欵聲明]  
　　啓者川災萬緊待賑孔殷前經滬上各賑所曁敝處湊解兩批規銀七千兩均交川東道任觀察散放業登各報計邀公鑒兹佑之善士於六月廿一日由揚取道漢口赴川放賑隨帶賑欵内由絲業會館籌墊六千兩申報館籌墊一千兩敝處籌墊一萬三千兩共規銀二萬兩另作解佑翁第一批於廿四日送交源通官銀號匯解漢口招商局施紫卿兄轉交佑翁帶往惟災廣欵少不敷尚鉅伏求大君子迅賜解囊俾得及時解濟災民幸甚敝所禱甚 
[上海陳家木橋電報總局内籌賑公所謹啓]  
　　 
 
 

Page 5

 
 
　　 
此酒有奪天造化之功本齋獨得之秘方內用親自揀辦眞眞大山人參關東鹿茸海狗腎並各種滋補貴品上藥製成藥性和平不燥不熱老幼咸宜四時可服專治男子陽痿不舉舉而不固或精薄無子未交精泄或泄而不射諸虛百損五勞七傷夢遺滑精腰酸骨軟四肢疼痛無力一切等症雖白髮老翁以及壯年體弱之人將酒連飲一月弱者當能轉强老者賽如幼年身强體健之人服後陽物堅舉房事任情歡樂百戰百勝屢試屢效此酒常服補命門煖丹田開胃健脾舒筋活絡培元固本飬精烏鬚黑髮返老還童却病延年多子多壽壯陽種子固十分靈騐敢稱第一絕非是誇口矣大瓶四元中瓶二元如購十瓶照市九扣遠埠購者另用洋鐵瓶套千里可寄勉慮打碎之悞○另有第一靈騐參茸海狗腎扶陽種子衍慶丸雙料每兩二元單料减半臘丸雙料一元單料五角○壯陽煖腎種子膏每張一元功效同上○眞眞自運關東海狗腎每條六元不折不扣○另有調經必孕丹每料十六兩洋八元○遠埠購者信資自給 
 
 

Page 6

 
 
   
 
 

Page 7

 
 
   
 
 

Page 8

 
 
仙台丸　　早晨開往烟台仁川長崎釜山元山海參崴等埠　郵船株式會社 
 
 

Page 9

 
 
[上海縣案彚錄]  
　　升科局憲　未守寳書函致上海縣飭提　混之地保郭裕芬訊辦前經黄愛　　令訊供候傳到副保白其正再核　　　白已到案黄大令升堂訊　白供去年地保沈春山因不識字令小的爲之帮辦圖中有郭寳文無糧灘地一畝　經局憲查出充公召買該三　四址與廣裕公司寳源祥等毗連　源　　曾説過欲與寳文將地掉換寳文不允後奉局憲竪立界石詎將界石拔去竪立於郭俞氏地上俞氏　有地八分據云方單於兵燹時被燬現　邀請董事具禀　案嗣後由小的查明各情至案禀復正保郭裕芬供與前同郭德發供娶俞氏爲妻小的家有地八分前因急需抵與同族方單被燬圖董及地保均知其情願爲具保求察大令判著白其正赶緊查明各情禀覆候局憲核辦○寡婦吳沈氏控被翁姑逼醮並被夫弟毆傷前日經帮審委員蔣剌史提訊吳沈氏供年三十有五丈夫已故生有一女阿翁吳正和娶妓女姚氏並夫姐趙氏爲姜小婦人時被凌虐不堪其苦因至母族暫居詎被夫弟子　挑唆勒令再醮小婦人情急來案控告求請訊究剌史飭仵騐得肩繝有傷候傳吳正和吳子卿等到案再訊○曹梅良控岳翁貢生正藏匿其妻前日亦由蔣剌史訊理曹供鎭江人向爲整容匠去年二月間憑媒聘定貢生正之女爲妻當出茶禮洋五十六元言明招贅詎妻貢氏時被其父辱駡毆打訴知小的因遂貿屋於本城穿心河街成親嗣妻父忽來領云至今未曾送來向領恃蠻叩求恩斷貢供句容人在四馬路寳心園浴堂爲堂倌女兒今年十五歲許配曹梅良爲室收過茶禮洋五十六元立有贅婚據小的因無依靠寫明依女終身詎曹於六月間將女兒拐去成親現祇請飭女婿貼贍求恩鑒察刺史判曰爾等旣係翁婿無庸涉訟當時己立依靠字據曹梅良不得反悔嗣後應照常供給不得爭執兩造各遵斷而退○前晚有崇明人林顧氏偕其二子抬受傷人林全郎及同居之沈昌郎陳督郎等至縣控被流氓羅某持刃戳傷勢甚沈重求請騐究值日差據情禀知黄大令諭飭靜候騐訊並飭拘提該流氓究辦○本城太平街協興飯店主何小炳與某氏婦姘識近爲其夫所知將何並婦扭縣請究當奉黄大令飭交值日差看管候訊 
[粤東官報]  
　　藩轅牌示准補龍川典史顧澤康飾赴新任新選開建縣李意銘新選海康縣徐仁傑均飭赴新任東莞縣知縣缺委候補直隸州知州徐　聲代理香山縣知縣缺委候補知縣彭騐孫代理新會縣知縣缺委試用通判蔣文英代理新安縣知縣缺委試用知縣劉駿聲代理海陽縣知縣缺委試用通判劉宗琨　理准補陽春縣黄泥灣司巡檢湯蔭榮飭赴新任東安縣西山司巡檢缺請以候補巡檢方鑑鈞詳補曲江縣濛瀼司巡檢缺請以新海防遇缺先補用巡檢羅培峻詳補永安縣寛仁里司巡檢缺請以新海防遇缺先補用巡檢吳雲鵬詳補陸豐縣知縣缺請以新海防分缺先用知縣錢鎭逵詳補吳川縣　州司巡檢缺請以候補班報捐本班儘先補用巡檢李嘉頴咨補新選南海縣金利司巡檢蔣洪燾飭赴新任新選始興縣典史程鈞祐飭赴新任 
[蘇省官報]  
　　六月二十三日新任太湖同知趙毓忠禀辭赴任知縣王樹鼎由寗來又陳其壽禀銷五庫厘局差並謝奉委代理金山縣事同知嚴恭壽新選震澤縣劉潤珩知縣王懋琨劉兆暄林頤山張祖綸葉光祖都守仁蔡子蕃孫喬年直州判江炳均禀知奉撫憲傳閲課卷府照磨魯崇倫禀辭赴松差遣典史俞尊度禀知奉府委赴溧陽公幹卽辭又倪文晶禀知奉府委解首級赴吳江卽辭○二十四日吳縣賴禀知下鄉勘案並查團練知縣王國振禀謝奉飭二十年分海運案内蒙保加知府銜典史沈慶年禀知繳奉委文闈執事差札藩轅牌示照得震澤縣縣丞程柱棒滿騐看事畢自應飭令回任○二十五日吳江縣方禀到卽辭辦理常昭海口釐局知縣張明允專丁來省禀謝奉飭留辦知縣林士菁禀銷北路總巡差又胡調元禀知到北路總巡差又魏士鴻禀謝奉委赴海州清理積案理問婁湘禀知奉松滬局札委貨捐局查騐差卽辭巡檢殷煥謨禀知奉委車坊釐局司員差又翁鳴球禀知奉府委解首級赴寳應卽辭典史何震堃禀知奉府委監放長元吳三縣孤貧口糧差管帶蘇防左營補用遊擊杜春林到卽辭管帶蘇防後　正任當州　軍守備徐誠檀由荆溪　帶查哨回 
[江西官報]  
　　五月二十七日新昌縣陳君耀餘干縣洪錦標泰和縣郭曾準德興縣陳祥燕雲都縣夏樹立均調簾差所遺新昌縣印務以候補縣黄傳義餘干　印務以候　縣呂懋　泰和縣卽務以候補縣蔡瑩德興縣印務以補用縣孫長青雲　　印務以候補縣黄際亨均暫行代理典史嵇縉往饒州　資慶昌彝往西皖查察私侵情　申　英禀謝咨文胡璘辦永靖軍裝所陳瓚壎往萬載辦保甲毛用賓永新　漕折回○二十八日前户部主事候補員外郎張誠辭行知州楊震清辦良口緝私卡楊照直隸賑捐　奬補缺後以直隸州用通判鄭伯瑞拔委本班一次鮑國楨往長江催運緒成申　英俱解地丁進京汪培往湖口彭澤公幹縣丞彭國鈞辦永平藥庫○三十日候補道賀元彬徐椿年俱委文闈點名更替知縣張察由京起服來江新選南康潭口司王作霖華已到省飭赴新任又署蓮花富溪司常恩灝據報病以候補府經魏琨署理 
[皖省官報]  
　　六月二十日清賦局委員奉天安東縣潘文鐸到赴桐城公幹回本任天長縣黄兆岷謝奉銷去察看字樣指分安徽試用未人流袁勵眞到順天人通判許濟均到奉委赴龍山祈百回知縣石成之辭委解京餉○二十一日府經葉　含辭赴六安州到遣候補從九胡長盛知奉委解文門經費銀赴金陵○二十二三日候補知縣許崇貴到赴徽州府屬提清賦册回通判許濟均辭送水赴龍山知州張守誠辭奉　詳請過班給咨引見准補五河縣楊汭到赴當繁和含　巢提清賦冊回宿松縣張樹建頴上縣典史包塵振均辭候補縣丞周德厚知銷查大小南門内街道差巡檢沈瑞圖知接查大小南門内街道差○二十四日牌示試用訓導胡丞　委署南陵縣敎諭張階委　　　縣敎　候補直隸州丁交炳到解南河餉回○二十五日候補通判許濟均到送水赴龍山回縣丞米繩武到由皖北差遣回○二十六日牌示特旨儘先卽補知縣何恩　請補　江縣前定遠縣滕尚誠辭回定遠新選黟縣周　章知銷發審差攘遠縣程蘭　　　五河　楊汭卽用知縣顧仲安試用知縣萬祖恕萬　均知奉藩委閲課卷巡檢任坤山知奉府委解送謄錄赴金陵○二十七日指分安徽誠用縣丞魏殿丞到江西人缷　　　　　　　年到謝奉委赴金陵文闈差候補知州瞿世琬知謝奉委洋務局應對文案差巡檢朱筠到起服來省典史方德先辭回六安差選 
[申報館恊振所經收順直山東川東鄂省賑捐六月廿一日至六月廿十八次清單]  
　　六月廿二日嵊邑全盛來補過人求子松清平安無恙洋四元沈樹庭洋 
一元○廿四日勉力子酬愿洋十元○廿五日知足居洋二元亦中銅洋　　　　　　　　　洋一元雙村氏洋四角桐城全泰盛來葉新銘二小女黹積洋四元○廿八日蘇城隠名氏洋五十元○廿九日翁氏洋一元五角惜花生求合家平安洋五元九華堂銅　四元無名氏求三兒關煞開通洋一元以上總共收洋七十九元九角銅洋三元 
 
 
 

Page 10

 
 
　　永平保險公司　美查公司經理 
　１８０３　ＩＭＰＥＲＩＡＬ 
啓者本公司於一千八百零三年在英國倫敦開設迄今已歴九十年計貲本銀八百餘萬兩今託美查有限公司經理上海分行事務中國客商賜顧者請至申報館帳房面商可也其保險之費照大市一律特此佈聞　英國倫敦永平公司上洋經理人美查有限公司仝啓 
 
 

Page 11

 
 
   
 
 

Page 12

 
 
啓者伯拉脫兄弟公司開設在英國洼面亨地方專製紡紗織布機器其貨係頂上之絲故價較他家昂貴現在上海經理者係怡利洋行特此佈聞　 
 
 

Page 13

 
 
[光緒二十三年六月十七日京報全錄]  
　　宮門抄○諭旨二道錄前○御史穆奏爲刑部推諉重案請旨飭交以成信讞摺○陜撫魏奏爲遊擊飭回本任片○又奏爲未完一分以上各員片○六月十七日　　　　　　　　府廂白旗值日無引見○載振續假十五日○善志連陞預備召見○召見軍機善志連陞○○巡視南城御史臣　　　　　　慶跪奏爲刑部推諉重案請旨飭交以成信讞而雪民寃恭摺仰祈聖鑒事竊四月二十九日據南城吏日陳錫康報稱捕頭果順在火把廠方聽聞住户喊嚷搶槍人當將趙崑劉秃兒拿獲據供皆宛平縣人在京西過街塔居住因佐軍莊之劉士堂及劉德祥父子等將趙昆之妻妹劉秃兒之胞姊黄劉氏搶去是以喊嚷當令趙崑指傳劉士堂交子及黄劉氏並其母劉蘇氏夫胞兄黄起雲到案於五月初八日傳齊由坊錄供詳城臣等親加研訊據黄劉氏供年二十三歲宛半縣人母家在京西過街塔二十一歲嫁與軍莊居住之黄起才爲妻負苦度日本年正月有同莊在門頭溝煤窰内當作頭之劉德鳳將男人黄起才找去傭工挖煤不料二月十四日劉德鳳送信來説男人被窰塌砸死次日夫兄黄起雲前去瞧看並未見屍十六日劉德鳳等同黄起雲將屍棺送至黄家墳地我卽同胞弟劉秃兒姊丈趙崑至墳地見棺我要看屍劉德鳳等説不好看伊等隨將屍棺掩埋我卽燒紙啼器劉秃兒給我找驢回家不料劉德鳳劉德呈劉德祥同其父劉士堂及不知姓名數十人名持器械將我孝衣撕破劉德祥背赴伊家我哭喊將我綑縳隨後又將我母劉蘇氏拉至伊家綑縛威逼應允釹親十八日劉德祥與我成親以後常與同宿我因思未見我男人黄起才屍身恐其身死不明且將我槍去霸佔至我母由劉家走時我央求給我伸寃是以我母親劉蘇氏託我姊夫趨崑帶同胞弟劉秃兒在火反廠减嚷搶人經官人拿獲帶案祗求伸寃等供劉蘇氏趙崑劉秃兒供同質之劉士堂供則言並不知黄起才　工身死等事祗於三月十二日憑同莊之黄群地方黄永志媒説黄起才遺下孀婦黄劉氏給伊子劉德祥爲妻言明財禮二十兩因係孀婦並無婚書十六日過門後趙崑向伊硬要財禮三十兩未允口角被告劉德祥供同黄起雲供與黄劉氏大致相同惟聞伊弟黄起才身死次日前往看視衆人勸説傷慘不必看屍伊卽未看及劉家送棺至墳地時伊又痛哭昏迷由此患病被搶一節事後方知等情臣等見黄劉氏所供案情甚重劉士堂供槪不知情及媒説等事殊難憑信黄起雲供尤屬支離斷非在城所能結因於五月十五日送部昨於六月初八日接到刑部移稱廣西司案呈准南城移送拿獲趙崑喊嚷劉士堂等搶人一案到部研訊兩造供詞各執堅不吐實非得確切查明衆證僉符恐小足以成信讞第犯事係在京西宛平縣地面人証均遠在西山一帶本部院旣無從訪查又未便紛紛傳質致滋拖累除將坊詳一件人犯一名趙崑牌行該縣就近查訪明確傳齊人証秉公訊辦務期水落石出無枉無縱俟辦結後仍將坊詳及辦理緣由咨送本部存案外相應移會南城察院等因臣等接閲之下不勝詫異恭讀欽定臺規乾隆三十九年上諭五城御史遇有詞訟案件關擊罪名出入非笞杖所能完結者俱送刑部辦理刑部爲刑名總匯審斷易得實情定讞亦較詳愼五城案件介在疑似者應歸部結欽此仰見朝廷愼重刑章無使枉縱之至意此案趙崑劉蘇氏黄劉氏劉秃兒如果係誣告審定後自有反坐之條若所告非誣則黄劉氏所供其夫身死不明劉士堂父子强搶孀婦勒逼或婚黄起雲託病支離又何可倖逃法網乃案送刑部業經二十餘日忽奏移知脾行宛平縣細讀移稱兩造供詞各執堅不吐實豈在部不吐實在縣卽吐實乎在部不吐實可交縣在縣不吐實將誰交乎移稱犯事係在京西宛平縣地面人証均遠在西山一帶無從訪查又未便紛紛傳質致滋拖累刑部爲刑名總匯在外省民有寃抑尚求必爲昭雪豈京西一帶卽可推而遠之乎案中人証當傳必傳無分部縣也豈在部則拖累在縣非拖累乎移稱坊詳一件人犯一名趙崑牌行該縣豈送部二十餘日竟一無供詞乎城送部時人犯係趙崑劉蘇氏黄劉氏劉秃兒劉士堂　　祥黄起雲共七名豈案情尚無端倪其六人皆先行保釋乎况此案如果屬實近在附郭之中該縣毫無覺察且案中媒証尚有該縣地方　　　將來辦結後該縣尚有應得處分何意部中轉先以此案交之乎夫案關重大在城所不能結者始行送部兹部反交縣似於體制重輕亦殊失當擬請旨飭下刑部仍傳齊此案人証秉公訊辦務期水落石出無　無從則庶獄幸甚人民幸甚臣等愚昧之見是否有當伏乞皇上聖鑒訓示謹奏奉旨另有旨欽此○○魏光燾片再陜西鎭　　遊擊　　廷經臣會同督臣奏請升補臣標中營叅將奉旨尤准欽遵咨行在案查中營叅將設處省曾事務殷繁應飭該員先行署理以專　成現署中軍叅將聨輝仍飭回左營遊擊本任除分别給委並咨商督臣另行委員接署鎭安營遊擊外謹會同督臣陶模附片具陳伏乞　　　　　奏奉硃批兵部知道欽此○○奴才勞祿等謹奏爲拿獲結夥持械挾嫌趁勢搶刼鋪户拒傷事主盜犯請旨交刑部審　恭摺仰　　聖鑒事竊據廂黄旗滿洲委恊尉文玉等呈報該旗所屬北鑼鼓巷地方成盛烟錢鋪於本年四月二十七日初更後被賊搶去銀兩錢票等物並將該鋪夥等拒傷等情當經奴才等先將該營各地面官分别摘頂記過並嚴飭旗營一體迅速查拿務期必獲旋據左翼尉德瑞等督率章京福壽等會　　　　春委協尉文玉步軍校春和帶同目兵在朝陽門外等處將結夥藉端持械槍傷事主搶刧鋪户盜犯劉二卽劉書紀並供指糾約同往之夏六卽夏輔亭叢七卽叢永祥王二卽王寛李良友卽羅鍋仔等一併拿獲起獲現贓賊具傳同事主高陞解送前來奴才等督飭司員詳加審訊據劉二卽劉書紀供係直深州人本年四月二十五日素識孫小忙因與成盛錢匍有嫌約伊幫同尋毆隨於二十七日起更後與六六叢七王二李良友孫小忙吳六孫東桂李生吳大雨由北大地會齊起身分持洋搶刀械至北鑼鼓巷地方成盛錢鋪故作彼此尋毆趁勢擁門入室孫小忙用槍轟傷一人伊與李生各用刀砍傷一人藉端趁勢搶得銀票現銀錢票俵分花用屬實現被拿獲隨將夏六等供出亦經官人緝獲曁現贓刀械等件均解案實不知孫小忙等逃往何處夏六卽夏輔亭供係山東德州回民叢七卽叢永祥供係山東海豐縣回民王二卽王寛供係三河縣民李良友卽羅鍋仔供係香河縣民平日均在德勝門外負苦度日本年四月二十五日有素識劉二約伊等於二十七日進城帮同尋毆至期均未能前往現經劉二將伊等供出被獲解案事主高陞供係山西稷山縣人來京在北鑼鼓巷地方開設成盛烟錢鋪生理本年四月二十七日起更後被賊擁門進鋪用刀將伊與街鄰李石貴砍傷復用槍將铺夥趙明文轟傷搶去銀票現銀錢票曾赴官廳　報今經官人獲賊傳伊赴案認贓具領各等供查劉二膽取糾約多人於京城地面藉端搶刦刃傷事主實屬藐視刑章大千法紀夏六等四名旣經劉二供指被獲並曰夏六王二家丙起獲順刀火槍等件乃該犯等任意狡展堅不承認顯係冀逃法網亟應嚴切訊究除將事主高陞取保聽候刑部傳質外相應請旨將劉二卽劉書　夏六卽夏輔亭叢七卽叢永祥王二卽王寛李良友卽羅鍋仔等五名交刑部審明辦理未獲之孫小忙等犯仍飭嚴緝日獲補送刑部爲此謹奏請旨奉旨另有旨欵此○○魏光燾片再前准部咨各州縣經徴錢糧未完一分以上各員議令遵照籌餉條陳按年報錢糧分數除災　　計外祇按熟地核計等因陜西省光緒二十一年以　　徴完欠各數已按年奏報在案兹值查辦二十二年分數之期據通省各族直隸州將經徴錢糧完欠分數陸續報齊調查各　　縣每月報曁報解起存數目核對完欠確數由藩司張汝梅開造清册具詳請奏前來臣詳核通省各屬未完錢　剔荒徴熟銀糧併　均係不及一分現飭藩　責成　管道　嚴惟掃教徴解具報如有續完歸入下屆奏銷辦理除清册送部科外所有光緒二十二年　　　徴錢糧核計完欠分數緣由謹附片具陳伏乞聖鑒謹奏奉硃批户部知道欽此 
 
 

Page 14

 
 
[光緒二十三年六月十八日京報全錄]  
　　宮門抄○陜管陶奏爲揀員請補道員摺○又奏爲揀員調補要缺知府摺○川督鹿奏爲監禁斬犯越獄脱逃請旨將管獄官革職拿問摺○又奏爲推廣機器局工程並製造機器情形片○又奏爲甄别知縣片○粤督譚奏甄别同知以本班序補片○織造常奏爲所屬司庫各員轉留二年片○六月十八日禮部宗人府欽天監廂紅旗值日無引見○潤貝勒大額駙各假滿請安○恩佑因伊子謝賞頭等侍衛恩○補用道府鄭炳勛等謝恩○郭世鍾謝授右監副恩恩○橚貝子請假十五日○富興富山預備召見○召見軍機富興富山○○頭品頂戴陜甘總督臣陶模跪奏爲揀員請補道員之缺以重地方恭摺仰祈聖鑒事竊照肅甘平慶涇固化道祝維城告請開缺回籍修墓所遺員缺經臣奏奉部覆准由外揀員請補查例載道府同知直州知州通判知縣凡係應歸候補班補用者均無論應題應調應選之缺令該督撫酌量才具擇其人地相宜者悉准補用等語今平慶涇固化道係衝難二項中缺查有甘肅題奏道現署跫秦階道常祥到省名次在先堪以酌補該員現年六十五歲鑲紅旗蒙古祥禧佐領下人由繙譯生員補授理藩院筆帖式咸豐四年考補陜甘總督衙門筆帖式六年期滿經前督臣樂斌以該員堪膺地方之選送部引見奉旨發往原省照例用同治五年奏補四寍縣知縣因籌辦軍餉出力保以直隸州知州遇缺儘先卽補擊退逆回案内保以知府用嗣以歴年防範出力保請免補知府以道員仍留甘肅補用哈密軍務告竣保請遇有陜甘道員缺出題奏旋奉部議應改爲遇有甘肅道員缺出無論應題應調應選之缺題請奏補嗣丁母憂服滿起復經欽派王大臣騐放光緒七年十二月二十六日到省旋丁父憂回旗守制經部神機營奏赴山海關總理營務十一年四月服滿起復十三年正月奉旨撤防卽於是年五月仍行回省臣查該道老成穏練心地光明在甘年久歴任筆帖式知縣各實缺於吏治民情最爲諳悉現署跫秦階道辦理一切極臻妥善以之請補平慶涇固化道實堪勝任人地亦極相宜合無仰懇天恩俯准以常祥補授平慶涇固化道員缺實於地方有裨該道署任内并無叅罰案件謹恭摺具陳伏乞皇上聖鑒訓示謹奏奉硃批吏部議奏欽此○○頭品頂戴陜甘總督臣陶模跪奏爲揀員調補要缺知府以重地方恭摺仰祈聖鑒事竊據甘肅布政使曾鈢按察使丁體常會詳稱西寗府知府胡礪鋒病故業已截缺報部所遺係衝繁疲難四項最要缺該處諸番羅列回撒雜居任重事繁向稱難治非精明幹練之員實難勝任查同治元年前督臣沈兆霖奏准西寗道府二員此後但使人地相宜無論滿漢人員均准酌量調補惟同時道府二員内必須有滿洲蒙古一人不得皆用漢員等語今西寗道聨魁係作滿洲旗人則西寗府缺應於漢員内揀調該司等逐加遴選查有甘州府知府燕起烈年五十六歲湖南桃源縣拔貢考取七品小京官籖分刑部二次期滿作爲額外主事三次期滿作爲候補主事補授提牢廳充發審處總辦坐辦律例館提調保送以御史用光緒十四年京察一等以道府用補陜西道監察御史十五年十一月奉旨補授甘肅甘州府知府十六年到任臬司丁體常到任未及三月例不加考藩司曾鉌查該員器識明通撫循盡力在甘有年於該處風王民情最爲熟悉以之調補西寗府知府實堪勝任人地亦極相宜會詳請奏前來臣查該員燕起烈心地慈祥辦事謹愼合無仰懇天恩俯念邊缺緊要准以燕起烈調補西寗府知府以裨地方如蒙俞允係對品調補毋庸送部引見該員任内並無叅罰案件所遺甘州府知府係衝繁疲三項要缺應請旨迅賜簡放以重職守謹恭摺具陳伏乞皇上聖鑒訓示謹奏奉硃批吏部議奏欽此○○頭品頂戴四川總督臣鹿傳霖蹤奏爲監禁斬犯越獄脱逃請旨將管獄官革職拿問有獄官照例議處恭摺仰祈聖鑒事竊據彭山縣知縣康壽桐禀報光緒二十三年三月三十日該縣奉眉州委赴新津縣勘堰公出於四月初三日據典史王綸選申據禁卒郭順等禀稱本月初二日夜四更後風雨交作監犯吳老二乘役等睡熟扭斷刑具攀脱栅欄翻墻逃逸該典史督同禁卒更夫人等分投道捕無獲報經該縣星馳回署會營親詣勘驗情形相符提訊禁卒更夫人等僉供委無賄縱情弊稟請通緝等情臣查吳老二係該縣詳報故殺師玉成越日身死案内照律擬斬招審發回監禁聽候部覆之犯宜如何如意防範乃該典史漫不經心並不督率禁卒人等留心盾守致被越獄脱逃實屬異常疏忽該縣康壽桐雖先期公出究不能先事預防亦難辭咎且難保禁卒人等無鬆刑賄縱情弊自應照例叅辦據藩臬兩司會詳揭叅前來除批飭委員前往勘明越獄確切情形並通飭各屬一體嚴拿逃犯吳老二務獲究辦外相應請旨將該管官彭山縣典史王綸選革職拿間以便提同禁卒更夫人等至省嚴審擬辦並請將有獄官彭山縣知縣康壽桐勅部照例議處仍勒限嚴緝限滿有無弋獲再行分别辦理謹繕摺具陳伏乞皇上聖鑒訓示謹奏奉硃批另有旨欽此○○鹿傳林片再查川省機器局前准户部定章每年經費不得逾六萬兩歴經遵辦在案自臣到任以來隨時認眞整頓推廣機器仿造新式洋槍經費工匠均須逐漸加增當將辦理情形詳細陳明並請自上年正月爲始每月酌加經費銀六百兩聲明如果辦有成效再行酌加欵項逐漸推廣當經附片奏明嗣奉硃批該部知道等因欽此兹已試辦一年局中仿造拾槍快利槍及馬梯呢槍藥彈銅帽洋火藥修理洋槍等件均經試放合用應卽另案報銷是該局辦理各件尚屬著有成效自應推廣多造以備軍儲擬自本年正月起將槍彈各件比上年遂漸加增查前督臣劉秉璋在任時僅造藥彈一項每年尚支銷銀四萬七千餘兩臣於前年　造馬梯呢槍上年又添造洋拾槍快利槍查核成案已加至數倍之多若經費仍限以六萬實有不敷現據該局會商通籌各種槍砲藥彈合造極力撙節每年必須加增銀二三萬兩方能足用實因製造較多並無絲毫糜費擬請以後局中經費每年暫加至八萬兩係本年試造盈絀再爲酌定確數報部立案至該局機器僅供製造馬梯呢槍枝藥彈及搭造快槍之用而製造抬槍並抬槍藥彈非添置機器不可查外洋機器價值甚昻購買不易且往返稽時兼之川河灘險費鉅轉運爲難該局現擬繪圖自造容俟籌畫妥恊續行奏請撥欵掣造等情由局員成緜龍茂道長春題奏道安成等詳請奏咨前來臣等覆查無異除咨部查照外謹附片陳明伏乞聖鑒訓示謹奏奉硃批該部知道欽此○○鹿傳霖片再前准通行内開嗣後道府丞倅州縣等官無論何項勞績保舉歸入候補人員卽以到省之日起予限一年詳加察看出具切實考語奏明分别繁簡補用又嘉慶十六年八月十六日欽奉上諭嗣後各直省督撫遇有分發試用期滿人員務須嚴加甄别如實係才具明晰辦事勤能者准予保留欽此各等因歴經遵辦在案兹查有候補班補用知縣韓家駿試用知縣沈兆蕙均到省一年期滿例應甄别據藩臬兩可先後祥請核辦前來業經詳加考查照章考試查該員韓家駿歴練安詳沈兆蕙明白勤愼均堪以留省補用除將詳細履歴册咨明吏部查照外理合附片具陳伏乞聖鑒謹奏奉硃批吏部知道欽此○○譚鍾麟片再捐納補用知府試用同知到省一年期滿例應分别考察面試甄别具奏歴經遵辦在案茲查有遇缺先補用知府胡恭辰植品不苟辦事克勤試用同知孫家翼年力正盛趨向殊端均經詳加考察分别照章面試堪以各按本班補據灌臬兩司具詳前來除將各該員詳細履歴開單咨明吏部外臣等謹附片具陳伏乞聖鑒謹奏奉硃批吏部知道欽此○○常山片再奴才衙門庫使吉祥光緒十八年四月到任扣至　年四月五年期滿應呈請内務府揀員更換惟查奴才所屬司庫筆帖式庫使等員如果當差得力歴屆任滿均經各前織造隨時附片奏懇施暫留二年仰蒙俞允在案茲查該庫使吉祥妥愼安詳諳習織務遇有恭辦奉傳活計該員隨同照料頗稱勤奮合無仰懇天恩俯准暫留二年以示鼓勵出自高鴻慈理合附片具陳伏乞聖鑒訓示遵行謹奏請旨奉硃批著照所請該衙門知道欽此 
 
 

Page 15

 
 
[光緒二十三年六月十九日京報全錄]  
　　宮門抄○川督鹿奏爲查覆川楚掣騐鹽秤及滷耗包皮斤數摺○東撫李奏爲解犯脱逃請旨將簽差不愼之原解官議處片○提督陳奏爲恭報巡洋往返日期摺○直督王奏爲揀員請補叅將摺○六月十九日兵部太常寺太僕寺正藍旗值日無引見○桂公祥普各假滿請安○會章請假五日○果勒敏續假五日○文熙續假十日○魁芳崇祥預備召見○兵部奏派查齋之大臣派出彭壽英信信侯福珠禮恩燾灃深善耆玉璋○又奏派署理馬館○派出榮惠○召見軍機魁芳崇祥○○頭品頂戴四川總督臣鹿傳霖跪奏爲查覆川楚掣驗鹽秤及滷耗包皮斤數恭摺仰祈聖鑒事竊臣前准户部咨開核議湖廣督臣覆奏宜昌鹽局收課情形核與例案不合擬請飭令認眞整頓一摺並附片奏明川鹽濟楚近年實銷引數均於光緒二十二年九月二十七日奉旨依議欽此欽遵查原奏内開濟楚鹽斤在川在楚各用何秤掣驗每包凈鹽滷耗包皮繩索各若干斤迅速據實聲覆嗣後濟楚川鹽如䕫州府通判掣驗繳引換票時無論官運商運均於票内註明引數包數斤數以便鹽船到岸憑票掣驗收釐仍將䕫掣騐過某綱商運官運引銷某岸引數包數斤數及淹消補運各數一面按季知照宜昌鹽局查驗一面申送鹽道及官運局於年終彚齊造具簡明清册先行送部備考因咨行到臣當卽轉飭遵照在案兹據鹽茶道張元普官運局特用延睡貴詳稱遵查近年川鹽濟楚商運引數誠如户部所奏當就鹽道補報實銷餘引清册核正而官運於正額外歴綱所銷積餘引數實有各邊計岸帶銷引鹽在内委非全配萬岸濟楚之引部文似此因官運奏銷未經分晰而合併計之自應由局將光緒十五年二十一年分别濟楚及各岸帶銷實數開具清摺呈報至川鹽濟秤斤官商兩運相同鹽案類編載前督臣丁寳楨奏定開辦官運濟楚鹽斤改歸舊則花鹽每包重二百二十斤外加篾包陸斤總局較准庫碼發給庫平每斤實合天平秤十六兩六錢三分每包二百二十斤計加重八斤十兩零運篾包六斤每包實合天平秤二百三十四斤零是在四川配發掣騐實不止十六兩爲一斤之秤也又卷載光緒七年前總辦官運局唐炯據船户屢以運遠折多呈訴札飭萬岸令商號讓鹽六斤作爲自廠達萬沿途流折以後商號實收鹽二百二十斤係連包皮繩索滷耗一並在内行據萬局查覆歴綱照辦無異是在萬發每包已除六斤祗餘耗鹽二十斤之數也在楚係用何秤如何折耗川省前無案牘可稽閒嘗博訪濟楚官商兩運各號僉謂花鹽散碎而江路險遠沿途屢經盤壩起灘滷耗甚多每致折傷正鹽其包皮繩索捆時本屬乾燥迨久浸鹽滷變爲濕重之物加以提撥撞損動須貼席添篾幫繩塞草故有鹽斤日減包皮日增之勢自宜昌鹽局開辦以來初亦欲用庫秤全照正鹽掣騐收厘而川商以川淮秤折兩歧裏足不前經宜局悉心體查計課則川重而淮輕論地則淮近而川遠課重斯有裨於餉源者較厚地遠其折耗於運致者必多始定川准秤折一律周給商情而資如徠是以掣騐川鹽向用兩淮每斤重十八兩三錢壩秤酌准每包除皮十九斤並仿照淮鹽章程核減滷耗九折扣算照辦歴有年所官商視爲固然今宜局以裕餉要在恤商而請仍舊貫户部以循名必須核實而復加　詰該道等以爲事關兩省鹺務百萬餉源前辦原委固應詳稽現在情形尤當叅究近來富廠井火漸衰炭運不易錢荒米貴成本迭增而雲陽修難備費經營鹽釐加價幾同永例其所以官商濟楚兩運仍能歲銷逾萬引數者實賴宜局秤斤折耗得與淮鹽相比商號尚有微潤可沾究之其間因折閲而改圖者往往而有如必責令宜局改用川秤不再除包皮滷耗就湖北原奏計之每引約需加徴錢七十餘串每斤應漲價錢十文方敷繳餉誠恐楚價斷難如此驟起川商從此無利可求將致招之不來有引銷日少餉源日絀之虞擬請奏明應否酌採宜局向章抑令湖廣明定限制務於核實徴款之中仍寓體恤商號之意庶幾川引不致滯銷楚課胥歸著實斯爲兩全之道至於濟楚鹽船失事因官運係官帑故准補配商運係商本從不補配以此商運失事向不呈報川楚局卡均不知悉應請嗣後商運失事務令呈報所在州縣勘騐禀請在䕫州以上四川核辦在䕫州以下歸湖北核辦卽由鹽道會同官引局示諭商運各號遵照辦理凡道局此後據報官運商運失事分别逐案行知䕫州府通判仍餫該通判於掣騐繳引換票時無論官運商運均於票内註明引數包觔數以便鹽船到岸憑票合算掣騐收繳仍將在䕫州掣騐過某綱商運官運行銷某岸引數一面按季知照宜昌鹽局查騐一面申送四川鹽道及官運局於年終彚齊造具簡明清册送部備考等情詳請奏咨前來臣覆核無異相應據情仰懇天恩飭部議覆施行除抄清摺咨部查照外所有查覆川楚掣騐鹽秤及滷耗包皮斤數各緣由理合繕摺具陳伏乞皇上聖鑒訓示謹奏奉硃批户部知道欽此○○李秉衡片再據太安縣知縣秦應逵禀稱光緒二十三年三月十一日新泰縣接遞蘭山縣秋審解勘斬犯李鈺得一名簽派短解趙長生張全盛營兵李懷言高志元協同長解孫奎孫玉轉遞該縣交替十二日過午時分行至該縣茌家莊地方忽遇大雨不能行走就近進店避雨待至天色已晚雨仍傾注卽投店内住歇孫奎等同李鈺得住在西房趙長生等在外間守宿巡邏是夜三更時分孫奎等均因困倦睡熟詎李鈺得乘間扭斷鐐銬挖穿牆窟鑽出逃逸孫奎等驚覺立時喊同趙長生等分投追捕犯無弋獲卽於十三日報經該縣親詣勘騐差緝李鈺得先期逃逸無獲等情臣查李鈺得籍蘭山縣因獨自行竊事主鄭雲龍家尚未得財被追拒傷鄭雲龍越日身死案内審依竊盜未經得財逃走被事主追逐拒捕因而殺人者斬例擬斬監候接准部覆應入本年新事秋審飭令解省審勘之犯該新泰蘭山等縣並不愼選妥役小心管解致被中途脱逃殊屬疏忽押解兵役亦難保無鬆刑賄縱情弊當批事行提兵役至省發委嚴審究辦一面通飭勒限緝拿兹據該管道府報由藩臬兩司詳揭前來相應請旨將簽差不愼之原解官蘭山縣知縣陳公亮護解官新泰縣知縣田寳蓉交部照例議處以示懲儆仍照例勒限緝　限滿無獲再行嚴叅除咨部將該犯李鈺得於秋審案内扣除外理合附片具陳伏乞聖鑒訓示謹奏奉硃批著照所請該部知道欽此○○浙江提督奴才陳濟清跪奏爲恭報奴才巡洋往返日期恭摺仰祈聖鑒事竊查浙江每屆夏初漁汛盛時商販雲集良莠雜處恒易滋事向由提臣出洋督巡均各奏報在案奴才于三月二十八日乘坐超武兵輪先赴温台洋面周巡併隨帶各路師船搜捕洋海盜案時天氣尚寒漁汛未旺各船分頭獲盜數名當卽帶回署中分發審辦復于四月中汛盛時又至衢山岱山等處駐洋巡護五月初六漁汛已畢商販各散海洋亦安靖無事奴才卽行回署簡校軍實仍嚴飭各師船在洋認眞巡緝毋稍寛懈以期上紆宸厪黎下慰庶所有奴才巡洋往返日期恭摺具陳伏乞皇上聖鑒謹奏奉硃批知道了欽此○○直隸總督臣王文韶跪奏爲揀員請補叅將員缺以實營伍恭摺仰祈聖鑒事竊准部保定營叅將阿克達春病故遺缺應揀現任合例人員請調等因查該叅將駐紥省會管轄十六屬汛地整頓營伍督率操防在在均關緊要必須精明幹練之員方克勝任臣於現任叅將内逐加遴選或現居要缺或歴俸未滿或人地未宜一時實乏合例堪調之員自應揀員升補查有天津鎭標中軍遊擊韓廷貴年五十五歲江蘇山陽縣人投入淮軍出師數省迭著戰功歴保記名總兵並戴花翖借補天津鎭標中軍遊擊光緒十二年十二月到任該員勤眞老成講求紀律以之升補保定營叅將實堪勝任任内並無　　處分亦與例章相符合無仰懇天恩准其升補以實營伍除飭取該員出身履歴咨部外理合恭摺具陳伏乞皇上聖鑒敕部核覆再所遺天津鎭標中軍遊擊員缺直隸現有應補人員應請留歸外補合併聲明謹○奏奉硃批兵部知道欽此 
 
 

Page 16

 
 
[光緒二十三年六月二十日京報全錄]  
　　宮門抄○諭旨三道錄前○步軍統領衙門奏爲拿獲强刼行姦之犯審明請旨懲辦片○湘撫陳奏爲查辦沅州等處匪徒殲除伏莽摺○晉撫胡奏爲修築縣城籲懲奬叙片○織造常奏報解帽纓片○河督任奏報江北漕船挽上日期摺○六月二十日刑部都察　大理寺廂藍旗值日頤和園引見○六名廂黄蒙六名兩翼十四名○齡公請假十日○奎公請假十五日○裕公續假十日○斌倫德成預備召見○倉塲奏漕船五日回空○禮部奏派考試拔貢派出漙良張英麟○召見軍機斌倫德成○○步軍統領衙門片再前據大興縣民徐三呈訴伊家於本年四月初八日夜被賊搶去衣服首飾等物並將伊女及童養兒媳等强行姦污等情當經飛飭左營叅將玉長蔭前往詳查旋據該叅將禀稱查明係東便汛所屬一間樓村居住民人徐三家於本年四月初八日夜被賊入室搶去衣物等件並稱伊女等均被姦污與原報情形相符禀覆前來奴才等立卽勒限嚴飭旗營員弁一併認眞查拿務期必獲兹據左營叅將王長蔭遊擊王漢池督率守備高得元千總劉鎔會同南城副指揮趙芳畦帶同弁兵將結夥持械搶刼並姦淫婦女盜犯李順兒曁買贓之王十卽小張拿獲起獲現贓賊具等物傳同事主徐三一併解送前來奴才等督飭司員詳加審訊據李順兒供係香河縣人本年四月初八日夜與小盧二王楊五秃子高三商允搶刼得財分用因素日與徐三有嫌遂先往他家騷擾因各持刀械至東便門外一間樓村徐三家呌門入室將徐三捆縳伊等將其婦女三人均行姦污並搶得舊布衣褲瓷碟等物俵分賣錢花用現被拿獲連指獲之王十卽小張並起獲現贓刀械等件一併解案不知小盧等逃往何處王十卽小張供係平谷縣人本年四月十四日用錢買得李順兒舊布褲兩條現經指獲解案事主徐三供係大興縣人在東便門外一間樓村居住本年四月初人日夜伊家被賊入室用火照亮將伊捆縛搶去衣服首飾等物並將伊女零兒伊童養兒媳王氏等均行姦污卽在案下呈訴今經官人獲賊傳伊赴案認贓具領各等供查李順兒瞻敢所城鄉地面結夥持械入室搶刼已屬目無法紀復敢强姦婦女窮兇極惡尤屬罪不容誅王十卽小張收買贓物供不知情顯係避就亟應嚴切訊究除將事主徐三取保聽候傳質外祿此案已獲盜首未便因夥犯未獲致稽顯戳相應請旨將李順兒王十卽小張等二名先行交刑部審明辦理在逃之小盧等犯仍飭上緊嚴緝獲日補送刑部爲此附片謹奏請旨○○頭品頂戴湖南巡撫臣陳寳箴跪奏爲查辦沅州等處匪徒殲除伏莽地方業就安謐所有尤爲出力文武員弁擬各保奬數人恭摺祈仰聖鑒事竊湖南長永沅靖等府州所屬各縣及鳳凰乾州永綏等廳均係　　　　　境地相錯徑路紛歧習俗獷悍自苗教各匪倡亂經官軍勦平後黔省遊民及軍營散勇流落沅晃芷江等處者甚衆其中桀驁之徒率　　　拜盟誘拐剽掠捉人勒贖無所不爲散則爲民聚則爲匪常結夥數十百人執持槍械肆行無忌始以攔槍漏税烟土爲名漸及行舟木　肆刼居民行旅拒捕殺人甚至糾黨奪犯圍殺兵差以鴟張兇燄商民被其擾害莫可如何臣抵湘後訪查情形備悉匪盜濳匿之處以芷江一縣爲　　該縣　以懷化驛榆樹灣爲最深念各屬商民無辜受害並慮匪燄日熾别釀事端尋於光緒二十二年七月内札飭辰永沅靖道廷杰親赴沅州府會　同本年病故之統帶毅安防營總兵劉福興認眞查辦分派員弁兵勇於懷化榆樹灣等處扼要兠拿務將首要積匪獲辦痛斷根株九月臣適查閲西路營五抵沅已經該道等獲匪五十餘名此將訊明稔惡敢著匪犯王肥子等十名先飭就地正法梟示業將派委查辦情形奏明在案臣回省後廷杰劉福興仍駐沅州率同署沅州府知府連培基等　　　弁兵勇購綫懸賞盡力查拿統計先後拿獲各匪不下百數十名擇其情罪稍輕者飭交户族保領約束内有著匪王肥子王富等四十八名皆有刦殺案據訊明供認比經臣批飭正法者二十四名其臨拿拒捕格殺及格傷在監病斃者先後計共十名監候待質及押發各縣歸案審辦分别正法監禁者又三十八名除瀘溪縣拿獲案匪王興發等正法六名黔縣縣拿獲搶刦及糾夥拒捕匪犯十數名俱由廷杰委審分别懲城外鳳凰保靖龍山等廳縣因案指捕匪徒艾銀山等亦皆就獲此外附從各匪惟曾經動手殺人及毆傷事主至折傷以上怙惡不悛者仍應緝獲照章嚴辦餘俱准於三月以内自行投首從輕發落交保管束予以自新之路其時又有貴州思州府屬黄道司匪黨搶刦晃州廳陳煥舉等家經該廳通判馮承恩移會署思州府知府區維翰帶同千總彭連勝哨弁黄紹清張金責等與湖南管帶毅安前營守備關成茂等各帶兵勇約期兠捕當獲匪黨頭目羅冥江等二名亦飭廷杰訊明正法餘皆分别發落自此芷江及邊境一帶積匪巨窩殲除略盡廷杰等自上年七月奉札駐沅查辦至臘月中始行竣事本年數月以來未據商民續報搶案地方安謐復經臣給以昔年在湘辦匪時團族清查章程愼選團正切實舉行復由廷杰會商鎭筸總兵周瑞龍於川黔交界往來要道妥定汛兵團勇護送行旅章程俾匪徒無可溷跡並札飭各屬循照部咨講求陂塘水利開墾荒地以冀貧民餬口有資不至迫而走險此自上年七月以來查辦查省西路匪徒之情形也竊維查拿匪盜及地方文武應辦之事本無勞績可言惟此次所辦各匪結匪糾黨肆行刦殺使數百里行旅居民時有戒心實非尋常盗賊可比諸員弁或與之格鬭於深山窮谷馳驅於簀密林叢之地又必深入匪巢方能得手其危險似與臨陣殺賊無殊且以積年伏莽次第殲除西路各屬地方賴以安靜似亦不無微勞足錄據辰永沅靖道廷杰擇其尤爲出力文武員弁禀請各子保奬數人前來臣覆加查核確係在事最爲出力因復再三核酌將單開之守備關成茂遊擊李亮功及把總謝必發劉邦漢二弁酌保升階加銜餘俱照尋常勞績請奬臣謹開具清單合無仰懇天恩俯如所請一律給以奬叙出自高厚鴻慈除俟將各員弁履歴取齊送部外所有查辦沅州等處匪徒殲除伏莽地方業就安謐所有尤爲出力文武員弁擬各保奬數人緣由謹會同湖廣總督臣張之洞恭摺具奏伏乞皇上聖鑒訓示謹奏奉硃批該部議奏單併發欽此○○胡聘之片再前准户部咨嗣後捐修城工應令於議修議築之時先行奏明存案或照軍務省分之例給奬或照尋常省分之例給奬均於摺内聲明等因於同治三年奏奉諭旨兒准通行遵照在案兹查山西虞鄉縣城當雍正十八年分治時甫築土城嗣於乾隆十三年始加甎修建迄今一百七十餘載歴時旣久坍塌不堪非迅爲修理不足以資保障據該縣知縣蔭曾禀明勘估約修費銀一萬餘兩督紳就地勸捐擇吉開辦所有在事出力人員將來工竣應照尋常省分之例請給奬勵以昭激勸由布政使俞廉三詳請奏明立案前來臣覆查無異理合附片具陳伏乞聖鑒敕部查照謹奏奉硃批該部知道欽此○○常山片再前奉造辦處文開敬事房奉旨傳辦大匣帽纓二百匣小匣帽纓二百匣劄令赶辦解京等因當經估價報部咨撥銀欽現已採購齊全應一併解京交納除將動用料工銀數彚案報銷外理合附片具奏伏乞聖鑒謹奏奉硃批該衙門知道欽此○○頭品頂戴河東河道總督臣任道鎔跪奏爲江北河運第一志漕船駛入東境黄林莊日期恭摺馳陳仰祈聖鑒事竊臣前准漕臣咨稱光緒二十二年分江北冬漕　辦河運共裝正米十三萬五十餘石業經受兌開行等　所有運河各屬應挑淤淺河道應修堤壩工程去冬經臣親臨勘估撙節請撥銀兩嚴飭河道督率廳員核實妥辦旋據禀報次　　辦完竣復飭該道督令泇河廳照章啓放湖口大壩鋪水下注接濟漕行一面派弁持令前往迎提催䟎　據該道等具東江北第一起漕船五十四隻於五月十九日未時挽人山東　縣黄林莊境後帮各起跟接並進等情除飭司漕各員併力催提上挽迅抵十里堡候汛渡黄並咨山東撫臣一體飭催外所有江北第一起漕船駛入黄林莊日期　合　例叅摺由驛馳陳伏乞皇上聖鑒謹奏奉硃批知道了欽此 
 
