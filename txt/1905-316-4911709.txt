# 1905 - 316 - 4911709

 

Page 1

 
 
[電傳上諭]  
　　十月二十三日奉上諭財政處奏酌定鑄造銀幣分兩成色並行用章程開單呈覽一摺據稱從前各省所鑄銀元係屬一時權宜未可垂爲定制現在明定國幣擬鑄造重庫平一兩銀幣定爲本位更鑄五錢二錢一錢三種銀幣與現鑄之銅元舊有之制錢相輔而行等語整齊圜法爲現今財政要圖著戸部造幣總廠按照所擬章程行知直隸江蘇湖北廣東各分廠赶緊鑄造嗣後公私收發欵項均應行用銀幣以垂定制而昭大信一切未盡事宜著該王大臣等體察情形隨時奏明辦理餘依議欽此 
　宫門抄二十三日召見軍機毓朗　 
[西儒李佳白論調和新舊學界之法]  
　　維月之望日尚賢堂開第五次講期原請電政大臣吳仲懌侍郎首座侍郎以公冗委周萬　觀察爲代表宣讀吳侍郎發起之詞大旨謂中國學派根諸孔子泰西學派肇諸希臘中國今當新學萌芽之時應如何保守舊學採且新學或新舊合爲一或新舊不並存其間關係至大深願李君罄其所知爲我儕告也述畢李佳白先生作而言曰吳大臣之崇論閎議周觀察之惠臨賜敎至爲欣佩以吳大臣爲舊學名士周觀察曾游學美國八年爲新學通才也余今日演說之命意在求一新舊學並行不悖之方竊願先討論新舊學究應以何者爲先何者爲本追溯四千年前帝舜有虞氏始設上庠下庠實開後世敬敎勸學之基禮記載家有塾黨有庠州有序國有學孟子之告滕文公爲國之道也一則曰設爲庠序學校以敎之再則曰人倫明於上小民親於下有唐之時漸用科目取士中國舊學之隆實基於此又考中國舊有禮樂 
 
 
 

Page 2

 
 
射御書數之六藝如比之西學則禮樂二者卽泰西之女學射御二者卽泰西之體育書數二者卽泰西數百年來所最講求者惟自近二十年科學發明後則稍稍衰矣嘗見環球各國學者每互相辯論文學算術二者孰較切用　則於算術外又有各種科學然徵之東西舊學殊難得其確證故僅得名之爲近時新學之模範由是觀之中學西學固互相爲用也雖然其相同者固可得而言矣其不相同者亦有五大端是所望於中國之文人學士有以研究之一曰自新學盛行以來中國舊學似日就澌滅也雖然中國文學豈可輕視廢棄而以西學代之耶人苟欲學貫中西恐竭畢生之力亦尚未逮泰西各國凡學生於普通學已得要領卽擇性之所近者專習一業此法中國學生亦極切實相宜故總之不論爲文學士爲科學專家爲算學名手必先求其諳習中文然後國粹可保彼已知西學而不通中學者亦一大憾也中國敎育家今方思所以弭其憾矣使其法而不易得中國之於新舊學尚其兼收並蓄之爲愈乎二科舉與學堂之不相爲謀也科舉之法實中國數百年來激勵士氣培養人才之方奇才異能之由此出者豈可勝計耶今科舉已廢學堂尚未遍立是不啻有人焉毁其舊屋露處於野以待新厦之成也又不啻有人焉於新衣未成之前棄其舊服興無衣無褐之歎也今中國亟應設立學堂以補其缺雖肇端伊始未能悉臻妥洽然苟加之以熱心實开將見大學中學小學不難次第舉行彼重視舊學者與提倡新學者可聽其各行其是但望學堂之收效能與科舉相等斯爲美耳一尚齒引年之禮今昔不同也舊學之敎人也以老吾老爲本而新學之詔後生也則於年尊者未免太加輕視昔則年高德劭者在位今則少年淺學或曾游學日本一年歸國者輒私議朝政矣曠觀各國以少年居高位者間亦有之但未聞有國焉以政權悉委之於少不更事之輩也日本當變政之初國家遴用有學問者爲執政大臣亦未聞任少年不學者與聞國政也故中國今日宜仍敬禮齒尊望重者而於後起英俊宜有以裁成之以大其才而竟其用其庶幾乎一倫常之學舊學實較勝於新學也考經傳所紀載者文苑也政治也史記也詩歌也倫理也無所不備而倫理一端尤關緊要所謂大學之道者何卽在明明德在新民止於至善是也聖人之訓昭垂萬世中國無此淪亡久矣今者新學風行此學之不廢亦僅耳雖然舊學之重視倫理也豈無故耶國家改良學制其母忽諸一新舊學不和之於國家之影響也舊學家之言曰其爲人也孝弟而好犯上者鮮矣不好犯上而好作亂者未之有也回憶二十年前余初至中國未嘗敢昌言中國國政之得失也今則雖畧知新學之學生於官常國事兩國交涉亦皆放言高論甚且評議他國之政事矣不觀近日之創議拒約開會發電警告各督撫者乎非敎習也非大學之畢業生也非學識兼優之老成人也乃迹弛不覊之青年學生耳若輩不揣分量急於自炫豈眞有學問者之甘等於駿馬之緩行耶若輩固少安毋躁之爲愈也側聞中國皇上皇太后圖自强行將取法泰西各國建立議院予民以參預政事之權是誠中興之先聲端賴忠君愛國之臣民能謹愼以將也彼各處學堂之學生則應念國家之多難痛外患之憑仍潛心向學以備異日效用於國家不可急於自見而徒以艱大之事責難於君父也若夫講求新學而己有心得者則朝廷亦宜重用之以收指臂之助未可投閒置散也孔子不云乎温故而知新可以爲師矣世之欲合新舊學爲一者三復此言思過半矣 
[駐日楊使代鄂督聘請鐵路技師]  
　　清國駐日欽使楊樞訪問工學博士原口要氏欲向東亞鐵道研究會聘請熟練之鐵路技師二名嘱爲推薦聞楊公使聘請鐵路技師之由係受鄂督張之洞之托張蓋欲雇以爲敷設湖北省鐵道之用云譯東京朝日新聞 
[車站炸彈案兇首之傳聞]  
　　北京車站炸彈案聞兇首吳樾係安徽吳汝綸之遠族刻己審明譯大阪朝日新聞 
[美議員主改禁約]  
　　中西日報云華盛頓上議員左健士論及美國華人禁例之事曰美國前行之華人禁例原過於嚴現時正宜改良優待之夫我美國向在外國之商務以中國爲最雖歐洲亦不若以地大人衆之國正值開通互市之時我美國已有日進之地步自當更改禁例使饜服華人之心庶不至前得而後失倘仍前苛刻後此商務利權正不堪問夫我之所欲改良者設一禁工之法與禁各國人一樣則華人自無所藉口起而抵制我之商務矣（歲） 
[印度電催速議藏約北京]  
　　日前印度有電到京催政府速將英藏條約議妥如遲則須與英國直接商議（盈） 
[巡警部官制紀要北京]  
　　前徐大軍機會同毓侍郎等議定巡警部官制日内擬定摺稿卽行便銜具禀已紀前報兹將該部擬設官制大略誌下計開總丞一缺（如日本警視總監定爲正三品總辦全部事宜）左右参議各一缺（定爲從三品）四司（一曰裁判司二曰戸籍司三曰保安司四曰衛生司）十六科（分隷四司每科設實缺郎中員外主事各一員并設額外司員各二缺司務二缺每司另有差遣委用人員）總丞以奏調御史張元奇補授左右參議以錢御史能訓裕太守厚補授又聞工巡局所有人員照舊不動其總監督王荃善張柳及各分局總辦人員均作爲巡警部差遣委員將來内城歸毓侍郎管理外城歸趙侍郎管理所有内外城地面擬分叚劃區每區設巡官一員巡長四員此項人員卽以天津警務速成科卒業學員調充（吕） 
[議准設立湖北水師提督消息北京]  
　　鄂督張香帥前以湖湘之間河港紛歧形勢重要曾有添設兩湖水師提督之奏兹聞政府諸公商議以湖北境地爲輪船火車之中心點交通利便防範宜嚴且近來票匪梟匪多匿迹於長江一帶漢口實 
 
 

Page 3

 
 
當其衝而長江水師提督及湖口漢陽瓜州各鎭總兵均相距又遠兼顧爲難可准設湖北水師提督一缺令常川駐紥漢口（辰） 
[粤漢路借款更議武昌]  
　　自張香帥爲粤漢鐵路事借貸英欵後頗滋物議旋經囗囗電致香帥將原與英領事議訂之約中所云將來如有借欵之時當先與英國商借一節刪去以息物議故前日香帥電覆囗囗云自當遵諭將原擬續借英欵一事作罷另行設法云云（辰） 
[粤督特聘留美學生]  
　　美國紐約友人來函云中國留學生熊君崇志現在紐約師範大學堂卒業領得師範科學士頭銜駐美梁使聞而薦於粤督現聞岑雲帥已移咨梁使特聘熊君回粤充當廣東高等學堂敎習擬酬以薪金每月三百兩熊君應聘已於近日起程回粤矣（歲） 
[會稽學堂斥退校長之風潮紹興]  
　　越郡會稽縣高等小學堂校長沈桐生辦理未善久有煩言嗣又擅出傳單致被公論逼令出堂等情均志前報邇來沈佯稱告退隱實蟠踞復又自擬禀稿串令在堂學生並揑寫多名赴縣具禀縣主俞大令不加詳察遽行准理而縣幕趙梅臣受沈嘱託據禀擬批查拿究辦以致激動公憤各學堂一律停課赴省上控當奉派委汪大令清麟到越查明詳細勸令各堂先行開課復由府尊熊太守懸示畧謂此案肇事緣由沈桐生與趙梅臣實難辭咎沈桐生着卽斥退以後不得千預學界該縣卽將趙梅臣辭退刑席毋許逗遛務將學堂事宜認眞整頓赶緊開課以免翫愒云（貞） 
[函請代籌旅學經費廣東]  
　　粤省京官伍戴兩侍郎致粤督岑宫保函言粤人官於京師者百數十家兼以經商流寓者衆旅學之設去年曾經籌及嗣因學費無出以致中止現再集衆會商以詳定規則籌算經費爲入手辦法查旅學此時未能多設只可于一堂之中兼辦中學及高等小學初級小學延聘敎員分班授課以期普及一切均照奏定章程辦理至建設學舍粤東原有會館多不合格購地建堂加以置備圖書添設校具需欵甚繁現擬倣照各省辦理先于京官印結項下每年酌提二千餘金此外再設法籌集惟一時尚無把握俟籌欵之多寡定規模之廣狹前經電陳大概懇與司道諸公商酌籌助經費俾資開辦云云再粤省現在庫項奇絀實難騰挪兹擬匀撥開辦經費二萬金每年常費八千金云（來） 
[護送游東紳士廣東]  
　　粤省通飭各屬繳費派紳出洋游歷以四十人爲一班兹額數將足不日卽可成行故大憲特札派學務處正文案朱之英大令爲護送官（來） 
[游學豫備科開蘇州]  
　　江蘇學務處招考游學預備生已誌前報兹聞二十一日爲第一次考試之期上午考中文題爲游學宜先養公德論下午考東西文算學西文繙中文一叚束文譯中文中文譯東文共五條二十二日上午中文題爲漢武帝不冠不見論下午洋文繙譯與二十一日同（望） 
[法律學堂擇定地址北京]  
　　商部前擬設立法律學堂已擇定地址在象坊橋一帶現請日本工程師繪圖頗爲完備將來落成可爲各學堂之模範不日卽可興工（日） 
[蘇撫定期招考警察學生蘇州]  
　　蘇城設立警察學堂兹經撫憲陸春帥頒給章程定期於十一月安十日招考計取官學生正備各二十名兵學生正備各五十名先期報名考取後官學生給每名每月膏火銀四両兵學生二兩八錢已經示諭遵照矣（首） 
[請開米禁批詞蘇州]  
　　蘇省藩臬両司詳稱蘇屬存米甚多米價日賤農商交困擬暫弛米禁詳請核示等情兹奉蘇撫陸春帥批示云據詳蘇屬内地存米甚多市價日賤農商交困均係實在情形自宜暫行弛禁以資疏通業經本部院電商督部堂復准照辦並酌擬電奏於本月初九日電請由寕譯發在案現尚未准電復仰俟電復至日另行抄奏分飭各關道曁平糶義捐局一體遵辦並卽知照云（榮） 
[南洋請弛米禁已交戸部議奏北京]  
　　南洋大臣電稱蘇省連年禁米出口儲積太多今歲幸獲中稔轉恐穀賤傷農擬請弛禁三月以廣商務而裨稅餉並照章於出口時抽收穀捐以備荒歉等情奉旨戸部議奏（閏） 
[桂撫不滿粤督之詞廣東]  
　　廣西巡撫李經羲開缺奉旨調林紹年署理己見上諭當李在任時所辦各事與岑帥意見不合開缺後曾電致政府洋洋數百言力陳其在桂辦事情形有經羲所謂維持卽岑督所謂牽掣經羲所謂愼重卽岑督所謂遲疑等語日前李又奏邊防事務俟林到任會商岑督妥辦云（來） 
[趙都轉到鄂武昌]  
　　新授兩淮鹽運使趙渭卿都轉濱彦交卸施鶴道篆己於十六日到省暫住紡紗局禀謁鄂督後卽啓節赴揚州新任（文） 
[江北提督請將徐揚銅圓分銷局改歸江北辦理揚州]  
　　江北提督劉軍門以清江所鑄銅元無處行銷咨商督憲周玉帥將甯省所設徐揚分銷銅元局改歸江北辦理揚州素以鹽務爲大宗徐州素以土藥爲大宗如能專用清江銅元則其餘利自可充江北各項公費云（仕） 
[粤省銀員票逐漸暢消廣東]  
　　粤省所出銀元票市面尚屬通行兹督署復接駐日楊欽使電知續定銀元票現已製就惟所欠工料等銀三千兩希速匯解等語現己電覆請將銀元票速解來粤行用並飭局將三千兩刻日籌足匯解清款矣（寒） 
[大逹輪步公司紀聞鎭江]  
　　張紳季直創辦大逹内河小輪公司業奉商部註册給照乃淮運司恩都轉以揚州自泰州一帶爲鹽艘經行之地船身既笨鹽載尤重一經行輪必有碰撞損壞之虞於是力阻張紳成議及署江督飭司派員查勘則又無 
 
 

Page 4

 
 
不仰承淮運司之用意詳言河身如何窄狹橋梁如何窒碍與鹽運種種不便之處然督憲則堅謂鹽政固應保全航權尤關緊要遂責成常鎭道郭觀察秉公查復觀察以張紳己成之局必不可發且裏下河水寛深時多淺窄時少故具復督憲之禀略謂水大之時　輪綽有餘裕卽有時水小該輪商資本所繫名譽所關豈肯經行不顧自誤誤人度不過每歲之中須停班兩三月云（止） 
[鄂督注意碍廠武昌]  
　　磗廠提調鄭葆琛太守已奉派隨同出洋大臣考查政治遺差經鄂督遴選李海釗太守接辦并飭李將所辦各差一體辭去以便專心經理（國） 
[東三省公報將次出版盛京]  
　　現有邵謝諸志士在奉天省垣組織一東三省公報館約於十一月望前出版其宗旨在喚醒民族之迷夢振起社會之粗神（月） 
[京師又擬添設日報北京]  
　　聞某君招集同志擬在北京創辦北方報其體例與南方報相同又聞有江蘇某京官集資十萬元廣延名宿創設一報名曰中央報聞不日卽具禀商部立案開辦觀此則報界之發逹亦云盛矣（吕） 
[飭辦勸農公會揚州]  
　　寕省創設勸辦農務總公會派藩司爲督辦趙觀察曾槐爲會辦將本省之清賦招墾局裁撤歸併等情已誌前報日昨江甘兩邑宰奉到公文大旨謂趕將縣境荒地分别官民一律招佃開墾租稅從輕升科遲報以示體恤並飭於城内設立勸農公會一所選公正紳士二人爲正副辦鄕鎭設勸農分會選鄕董二人爲正副辦陳白兩大令己會同各紳董公議開辦矣（化） 
[議罰私定美貨]  
　　昨日下午両句鐘五金器其同業各商齊集虹口川洪浜會議私定美貨之事頃聞私定美貨浙帮某號係由某行定門鎖十箱爲同業粤人所見願作証人某號迫於公論情願受罰同業以其勇於改過遂議罰若干并將來貨到時如拒約事未畢當置於同業公所不得出售以警效尤（外） 
[滬甯鐵路研究會改期舉行]  
　　新閘路江甯會館定期昨日舉行滬甯鐵路研究會適是日各議員均有他事故改期於下禮拜日卽本月三十日集議（兩） 
[滬紳議設學務公所]  
　　昨日午後滬紳在學宫明倫堂會議設立學務公所到者甚衆投票舉董者頗不乏人（即） 
[火車相撞紀聞江灣]  
　　二十二日晚六點鐘時專車由滬駛回吳淞時在江灣北首汽機忽然關閉半途停止適尾後又有一汽機車拖帶石箱車亦由滬返淞彼此稍撞幸無搭客祗有小工多人震出車門大受驚怖事後查前後二汽車管機之人均係西人其咎應歸何人不得而知（右） 
[歡迎日艦]  
　　日艦高新號自抵申後停泊金利源碼頭對浦昨午後日人在斜橋張園開歡迎會來賓甚多頗極一時之盛（宜） 
[寓津日人調查衣天津]  
　　日本人之僑寓津地者自庚子以來日見繁殖兹依本年八月中之調查舉該國在津人民之戸口職業分别列表於左 
　　職業　　　　　　　戸數　　　男　　　女　　總計 
　　官　屬　　　　　　一八　　二六　　二五　　五一 
　　醫　師　　　　　　　二　　一四　　　四　　一八 
　　産　婆　　　　　　　　　　　　　　　一　　　一 
　　看護婦　　　　　　　　　　　　　　　三　　　三 
　　藥劑師　　　　　　　　　　　一　　　　　　　一 
　　新聞業　　　　　　　三　　一一　　　二　　一三 
　　敎　師　　　　　　　四　　　五　　　　　　　九 
　　通　譯　　　　　　　二　　　四　　　四　　　八 
　　俱樂部　　　　　　　一　　　二　　　　　　　二 
　　海外商業練習生　　　　　　　一　　　　　　　一 
　　語學研究　　　　　　三　　　九　　　　　　　九 
　　會社員　　　　　　一四　　四七　　二八　　七五 
　　銀行員　　　　　　　一　　　一　　　　　　　一 
　　清國政齊被雇　　　二六　　三九　　二二　　三一 
　　鍼灸術　　　　　　　　　　　一　　　　　　　一 
　　齒科醫　　　　　　　一　　　二　　　二　　　四 
　　畵　工　　　　　　　一　　　一　　　二　　　三 
　　商業視察　　　　　　　　　　一　　　　　　　一 
　　貿易商　　　　　　　二　　　三　　　一　　　四 
　　官衙用逹　　　　　　四　　一四　　一二　　二六 
　　町藝妓屋　　　　　　一　　　一　　　五　　　六 
　　土木請負業　　　　　九　　三九　　一七　　五六 
　　茶　商　　　　　　　二　　　三　　　　　　　五 
　　砂　糖　　　　　　　一　　　一　　　　　　　一 
　　大　工　　　　　　一○　　二九　　一三　　四二 
　　左　官　　　　　　　　四　　　九　　　三　　一二 
　　鑿井業　　　　　　　二　　　三　　　六　　　九 
　　印刷業　　　　　　　二　　　五　　　一　　　六 
　　質　商　　　　　　　一　　　一　　　一　　　二 
　　烟草商　　　　　　　五　　一二　　　六　　一八 
　　木材商　　　　　　　二　　　五　　　三　　　八 
　　飲科冰販賣　　　　　一　　　三　　　四　　　七 
　　綿　商　　　　　　　一　　　五　　　三　　　八 
　　牛乳商　　　　　　　一　　　三　　　二　　　五 
　　吳服商　　　　　　　三　　　九　　　三　　一二 
　　　　　　　　　　　　　　　　　　　　未　完 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[派員測量地勢鎭江]  
　　鎭郡生洲一帶地早經官中購定兹由省憲札委幹員前來測量地勢高下並擬起建農務學堂以便各學生研究種植之事（此） 
[派勇彈壓灶丁鎭江]  
　　掘港金沙各場灶丁最多屢次生事甫經調停安靖日前又起爭端升任江寗藩司特派營勇數哨馳往該處常川分駐以資彈壓（盖） 
[密查揚屬官私學校揚州]  
　　本郡官設民立各學堂雖日見繁興而科學課程等大都未能一致嗣爲學務處所聞頗有責言又因各處士紳創設學堂紛紛至本處禀請立案而目下開辦與否亦未據地方官禀報爰卽先委密員數人潛往各屬偵訪實情聞現己到揚矣（被） 
[禀設民立體操傳習所鎭江]  
　　金壇縣舉人王貫優廪生殷炳元貢生虞值基等禀稱泰西敎育法體充與德育智育並重兹由生等聯合同志暫借本城慈雲寺後園習練體操毗連武廟内後樓作爲敎室試辦體操傳習所敦聘敎員逐日敎授並加敎東文算術樂歌繪圖等科附設速成簡易科期廣造就名爲民立體操傳習所如辦有成效應請給發卒業文憑以備城鄕蒙小學敎員之選謹議章程求請轉禀立案刻已由金壇縣吕慶堂大令通禀各大憲立案矣（基） 
[諭令食岸補繳所加溢銷鹽價揚州]  
　　運司恩都轉昨奉督鹽憲周玉帥札開以食岸引鹽每斤加價一文應將溢銷所加之價征收卽自本年五月十五日奉到部文日起飭商按數一律補繳等因都轉隨札淮南局員傳諭各食岸商人一體遵照（化） 
[調停散學杭州]  
　　餘杭學堂因新任縣主李大令孝先僱信郎紳抑辱學生以致散學上控常奉派委胡克之大令馳往理清了結回省禀覆各情均誌前報兹又奉上憲批示云據禀己悉調查帳目與學界無干勸令開課具見該令明於事理現在欽已查清照常上課足徵該敎員及學生等深明大義不以意氣相爭孫紳等宣力學堂經此次查明之後益見坦白無私其餘互控各節既經查無實據應無庸議云（知） 
[鎭屬申送土産物品鎭江]  
　　江甯前議開辦商品陳列所一區當經周玉帥諭飭商務局通飭各府州縣各將該地出産物品選擇申送以備陳列日前丹徒金壇溧陽三屬己措備十布貢綢等物赴省彚呈（此） 
[禀請札派洋務委員鎭江]  
　　洋務彈壓委員邵虎伯直牧辦理多年近被某侍御參劾撤差向例此差由常鎭道札委頃郭觀察以營謀者多候江督派員接辦（言） 
[清查公所重整街規長沙]  
　　湘省近歲各店鋪倒閉甚多良由資本不充相與往來無憑查考今年六月闔省紳商議設清查公所擬訂規則以兾稍爲維持聞現在重訂新章凡住宅及各鋪戸均由公所刋發兩聯印單塡註屋宇方向地叚曁業主承佃人姓名加蓋戳記存所備查己經委員按戸清理矣（光緒十） 
[鹽道總辦兵工鋼藥廠武昌]  
　　兵工鋼藥兩廠刻經張香帥委鹽道馮星垣爲總辦因總提調汪太守常居幕府不能兼顧（乃） 
[軍門抵淞情形吳淞]  
　　江南提督楊軍門於前晨乘策電兵輪駛赴吳淞閱勘獅子林砲臺並風潮冲毁岸塘外駁應修工程等事下午又校閱三營步兵操演陣式等事（左） 
[道憲拜客]  
　　上海道袁觀察昨日命駕至洋務局拜謁蔡和甫閣學及江南提督楊鏡岸軍門午後乘坐馬車至電政大臣行拜謁吳仲懌侍郎又至大生沙廠拜會張季直殿撰商議要公（即） 
[提憲公回]  
　　江南提憲楊鏡崖軍門前日赴吳淞查辦張代統與陶臺官衝突一事業己查畢回滬定於日内乘舟返松（招） 
[青浦同鄕會發起]  
　　寓滬沈君商耆等於昨晨借城内二十二鋪小學堂開同鄕會其宗旨在聯絡鄕誼力圖公益舉定會長藏員後定於下月初七日再開常會（望） 
[諭禁作踐河道]  
　　英美租界坭城浜一帶河道邇經英美工部局雇船將垃圾挖盡以利水道昨由新閘捕房派捕傳諭近處各店及店民人等以後不准再將垃圾傾棄河中違干查究（兩） 
[西局巡士飭逐魚攤致釀巨釁]  
　　向在虹橋西首擺設魚　之陸榮榮昨有警察西局巡士指稱違章設攤喝令收去不允以致爭毆不休陸卽赴縣喊控該巡士史姓熊姓等人亦卽到局訴知局員謝二尹飭傳訊核陸已避匿祗獲店夥傅阿三薛茂泉傅因不服傳究又起互毆以致該巡士等號叫號衣時表各物均被毆失並被戳傷手背等處後由各巡士聞聲而至將傅薛二人拘局沿途經各巡士且行且毆到局後謝二尹查知陸己在縣控告立卽備函移送縣署縣尊汪大令察得兩造均有不合判將薛傅二人押候傳到該巡士等聽候澈究惟聞此案虹橋迤西之各店鋪因目覩巡士沿途毆人甚爲不服且有謂巡士逼勒陸榮榮收攤實因先時買魚不洽而起故昨有集衆在太平街某茶肆議具公禀請究之說云（即） 
[移請協緝盜犯]  
　　浦東京張家樓屈姓家被盜一案由縣勘實飭緝至今仍未破獲是以本縣汪大令移請鄰縣及英法両公堂一體協緝被逃之陳玉山等諸盜以便按律詳辦（卽） 
[選充包探]  
　　新閘捕房二十八號包探錢少蘭因事停歇昨由鮑總巡選得五百三十九號捕馬阿美辦事勤能於昨日起給憑充辦（兩） 
[錢莊虧倒鉅欵]  
　　英租界四川路老旗昌對面同泰錢莊運因鏢金虧折忽於前日倒閉其執事人某甲聞已吞烟自盡昨日捕房特派巡捕看守聞共虧欵有十五萬兩之鉅云（兩） 
[美界火警續誌]  
　　昨報美界天潼路失火一則兹悉火起於青雲里對門童仁壽藥店共燬比鄰大昌紙烟等店樓面三間（古） 
[竊案卽破]  
　　前任駐滬美國總領事官古納君自卸任後其公館賃居新租界麥根路第四十五號洋房前晚爲賊挖門入内竊去其夫人圍項所用之紫貂皮一條值價洋三百五十元投報愛文義路捕房由包探李星福查係前在公館爲傭之林裕亭所竊人贓併獲送入捕房押候解辦（兩） 
[西門外建造新菜市塲]  
　　西門外向有菜市塲一所卽在吊橋左近邇因地方狹窄不敷所用故於西首圓通菴基址建造新菜市塲一所以便各販設攤售賣日來大興土木將可告成矣（居） 
[煤氣可畏]  
　　甲乙丙三匠前日傍晚時在小東京門外修整自來火管不料管己損壞煤氣突出冲入三匠鼻觀猝不及防同時昏暈倒地經巡街捕車送捕房捕頭飭送仁濟醫館療治未識能無性命之虞否（居） 
[身價洋酌充善舉]  
　　李文周卽邦柱控妓女張菊仙悔嫁賣娼經前襄讞孫耳三大令提訊張妓自愿退還所收身價洋銀一千五百元不再賣娼具結了案迭詳本報兹經捕房將所斷之洋送至公廨傳原告具領原告以棲流女所現當添造擴充屋宇愿繳洋六百五十元撥充公費司馬因於昨日飭差將洋如數函送所董查收轅以襄善舉（兩） 
 
 

Page 10

 
 
[總工程局示諭二則]  
　　城廂内外總工程局前日出有示諭二道其一云爲佈告事照得本局奉道憲袁照會創辦馬路電燈警察一切事宜需費浩繁凡馬車東洋車小車塌車貨車過十六鋪橋經行本局所轄界址無論官紳商民各國洋人雇用各車均須預先一律來局納捐領取捐照如無捐照卽屬違章應將車輛拘留照章議罰並行補捐云云其一係裁判官所發文曰爲曉諭事照得本局裁判案件隨審隨結除堂判罰欵外並無别項規費倘有巡警包探捕役局使人等在外巧立名目藉事勒索等情准卽來局告發以憑嚴辦合行曉諭俾衆週知（招） 
[縣案彚志]  
　　蔡子明扭控黄王氏呑没珠價等情前晚經汪大令訊究蔡供在同源昌珠寳店執事黄正氏向掮珠寳出售每百元扣用五元近日掮去珠花眞珠二千五六百元質當花用除己代贖一千五百餘元外尚有當於裕祥之當票一紙計洋一千元呈案求追此票有德昌順珠貨在内王氏供所欠同源昌珠價已付洋六百元蔡未收帳實祇欠洋一千餘元求鑒大令以氏係女騙之流判掌頰一百下釘鐐交官媒押追○林顯華擡兄長榮到縣喊求騐傷亦拳訊問顯華供廣東人胞兄長榮與人煮烟爲生有同業同鄕之盧某昨在姚家弄相遇誣兄唆斷盧之主顧將兄毆戳受傷求驗大令飭仵驗有微傷判候查明察奪○太陽廟巡局函解鄕民獲送之劉士明到縣訊究供直隸人甫於上月來申昨晚行至鄕間竊取田中青菜被鄕人蜂毆送局求鑒大令念已被毆因判從寛斥釋○看管浦東軍火棧李萬清都戎寓所被搶案内拘獲之胡大漢子卽胡雨林昨提復訊仍稱雖由劉某等糾搶實未同往大令判發改過局收押三月再核○新閘王公館失竊巨贓將傭婦王周氏送縣訊押刻因正賊己獲奉大令訊飭交保無保遞解回蘇（近） 
[總工程局紀案]  
　　南市太平弄一帶近有流氓搶攫行人什物等事前日薛仁昌行經是處被搶包袱一個當投總工程局控告旋由捕役拘獲冒充捕夥之蔣木生一名解至裁判所經副裁判員陳二尹訊明判令鎖示三天發大馬頭示衆○太平弄内福康號主吳載甫近因積欠恊昌等各行往來銀六千餘兩避匿不見禀由商務局前日函致總工程局飭差拘獲其弟吳芝英解案請追陳二尹判限二禮拜將兄交案核辦○張仁生前日闖至萃豐馬頭宏濟衣莊竊得甯綢馬甲一件被店夥金正林察破卽喚巡士拘入總工程局請究陳二尹訊係初犯從寛判押三天（招） 
[英美公廨紀事]  
　　鄕人周云卿與胡林等爭奪地基周卽自縊身死一案迭詳本報縣尊汪大令昨日備文飭差投廨移提解案之胡掌法胡掌保二名歸案訊辦讞員關司馬接准來文飭承照會捕房請將在押之胡掌法等於翌晨解堂會商送縣核奪○陳同興前在南匯縣境被流氓周阿保糾黨攫去船上各物報經南匯縣拿辦周等旋卽逃避來滬昨經南邑尊簽差持文投上海縣禀知汪大令備文至英美公廨請卽派差恊探緝辦（兩） 
[英租界捕房事]  
　　金友才乘長安輪船抵申携帶重資爲李金生所見隨金登岸至西棋盤街北謙和煙館開燈竊去洋四百五十元金卽投報捕房捕頭飭探趙銀河將李拿獲並在李處搜出手鎗等物帶入捕房押候解辦○包探王長桂拘獲竊福建路方祥記衣莊衣服之張阿三起到原贓押入捕房解究○長浜西馬立師路居民朱鑑家十八日由張薦頭薦一松江傭婦服役詎於二十一日假稱腹痛出門不返失去金手釧兩對重十四両投報大馬路捕房請緝昨由包探竇如海將婦拘獲押俟解案訊辦○石路吉陞棧寓客張雲琳其僕人楊阿寳潛竊衣箱一只内藏綢棉皮衣四件現洋二百九十五元報由包探沈阿炳緝獲人贓解辦（兩） 
[法租界捕房事]  
　　某甲手持牛肉數斤路過法界宰牲公司西人見未蓋印拘送捕房押候堂期解罰○某客由鎭江販運鷄鴨附輪來滬抵埠後被竊活鴨二十餘隻報捕查獲拘入捕房押候解辦○甲乙二小竊在途竊東洋車上坐墊爲車夫拘送捕房飭押候究○流氓某丙將幼孩骗至僻靜弄内褫去衣服爲包探所見拘入捕房押候解堂究辦○積竊某丁迭次犯案昨日又至法界圖竊爲包探拘八捕房押候解辦（索） 
[美租界捕房事]  
　　某婦雇張阿四東洋車至四考脫路因給車資起釁彼此互扭致氏失去金圈一枚由捕一併帶入捕房捕頭詢無証據斥不准理○張子星之塌車行經百老匯路將陳姓包車撞壞由捕一併帶入捕房張願賠洋二元了事○李阿福竊百老匯路七百零七號烟間内烟槍一支由包探拘入捕房押辦○姜金海昨在法界太古碼頭竊得日本布疋多件爲事主在美界撞獲交由包探拘入捕房押候查辦（古） 
[杭州官報]  
　　九月十二日候補府許星𥬹江干梁如正湖墅均禀奉憲委釐差叩謝調署烏程縣張善友由紹回省並呈府結署新昌縣楊葆光准補諸曁典史吳傑英均禀見十三日中防同知蕭仁和縣黄錢塘縣汪正任處州同知李候補通判汪曾保知縣潘誠志夏敬宜即用縣蕭逢源候補府照磨周撲縣丞宋嘉珍顧大綱巡檢楊行方主薄莊承彝均禀見十四日杭道崔拜會候補道余鎔親拜前温州府啓候補府瞿倬知縣陶霦均禀見候補府楊毓璋禀奉撫憲委洋務局提調差段慶熙禀奉憲委銀銅元局提調差均叩謝十五日憲駕黎明出園詣至聖廟行香畢上院八座司道候補道杭中二協武職統領旂務紳士均差賀本司經廳陸照磨鄒監印吳准補西安縣丞曹鑑清候補府經歷嚴鎭寰照磨周樸縣丞楊紹忠練文龍巡檢龐樹新從九于儉均禀見十六日杭州府　仁和縣黄錢塘縣汪候補縣瞿世琥府經歷嚴鎭寰未入陳葆誠均禀見新選雲和縣朱禀辭赴任卽用縣蕭逢源禀奉憲委管解京餉差候補縣濟斌禀知憲委牙釐局稽覆文案差均禀見 
[上寳義務善會經收崇寳川南沿海水災急賑第十二批清單]  
　　奚寳善堂助棉衣捐洋四十元無名氏助洋廿元保安堂分會經收陳龍海朱金氏以上各助洋廿元求安氏助規銀十兩馬鄒氏助洋十元陳錫記助銅洋五元無名氏恊昌善以上各助洋二元邵瑞生楊維新以上各助洋一元眉山後裔助舊棉衣四十件隱名氏助大小棉衣五件自來水公司分會經收姚鄕免藥人助洋二元阜大參行助舊棉衣三件申報館分會經收洋二千元新聞報館分會經收洋五百元屏號洋貨號助新棉衣四百件同善會朱伯庭翁來棺木七十具以上初六日起十五日止共收英洋二千六百十八元又規銀十兩又銅洋五元又新舊棉衣四百四十八件又棺木七十具 
[德發洋行經收上寳義務善會捐欵第廿二次清單]  
　　隱名子蔡洋四十元聽鴻館主人洋三十元范張氏洋十五元爲子種福洋十元又前十八次清單經收鴻安公司芝蔴五包黄荳四包計售見九八元廿七兩四錢四分共收洋九十五元又九八元廿七兩四錢四分 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
平屋十四間水井一眼按照時價實共估值銀一萬零一百七十七両七錢又廂黄旗滿洲興權佐領下雲騎尉記名防禦榮貴報効城外拉拉岡屯熟地九百畝房園一所計屋二十間水井一眼周家窩棚屯熟地九百十五畝按照時價實共估值銀一萬零一百五十両又有寄寓該廳之黑龍江巴彦蘇蘇廂黄旗漢軍榮慶佐領下監生府經歷職銜寅廷報効廳屬三顆樹屯膏腴熟地一千畝按照時價估值銀五千兩又廳屬民籍監生周蔭棠報効城東哈打屯熟地二千零四十畞按照時價估值銀一萬零二百両又蒙古旗從九品職銜永順報効歷年積存租穀變價銀二千一百兩均情願悉數捐入雙城廳中學堂收租執業記作常年經費所有房地均係自置己産别無轇轕各將印照地票檢齊並開　地畝房園坐落佃戸姓名納租數目清單呈請過割註册更換學堂戸名曁將各員捐數核明錫廉應請由雙月候選同知以不論雙單月知府指分山西試用榮貴擬請註銷記名防禦由雲騎尉以貢生不論雙單月知縣指分山西本班儘先補用寅廷擬請由監生以不論雙單月知縣選用周蔭棠擬請由　生以不論雙單月知縣指分山西本班儘先補用永順擬請移奬其子監生魁斌以不論雙單月府經歷指分山西儘先補用收具各佐領圖結等情呈請核奬前來奴才等查興學育才爲目前切要之圖屢承明詔飭令卽時興辦祇以吉林邊荒僻處風氣未開民鮮嚮義且自二十六年兵燹以後公私蕩然興辦學堂不特創始之款猝不易籌而常年經費尤屬難于設措今錫廉等能于時局艱難之會各自慨捐鉅欵以爲學堂經費使辦者有所憑藉得立自强基礎實屬好義急公能見其大設猶以常例相繩不予破格給奬何以昭激勸而勵將來况聞廣東奉天兩省因籌餉賑濟需欵巳准開辦實官捐輸均係減成核收捐生工于趨避孰不樂避多就少現在錫廉等所請官階雖核與部章稍有不符而其所捐銀數按照常例十成數目均屬有盈無絀合無仰懇天恩俯念學堂爲自强之基邊地風氣初開籌勸不易未可拘泥定章將錫廉等照擬給奬以示優異如蒙特旨允准將見聞風興起人樂輸將非僅該城學堂可望有成卽通省亦易于集事矣除飭取各該員履歷並地畞坐落咨部查照外所有旗民紳士報捐鉅欵助充學堂經費擬請破格奬勵緣由理合恭摺具陳伏乞皇太后皇上聖鑒訓示謹奏奉硃批該部議奏欽此 
宫門抄六月初五日禮部太常寺正紅旗值日無引見壽蔭因伊子以文員用謝恩沈家本因伊子以内用謝恩貴福謝授侍講恩曾鑑魏聯奎預備召見軍機曾鑑魏聯奎 
[湖廣總督張奏爲紳士捐出田産屋宇作爲義田學塾贍族經費籲懇恩施准予建坊摺]  
太子少保湖廣總督兼管湖北巡撫事臣張之洞跪奏爲紳士捐出田産屋宇作爲義田學塾贍族經費籲懇恩施准予建坊恭摺仰祈聖鑒事竊據湖北布政使李岷琛詳稱武昌縣丁憂在籍前浙江永嘉縣左宜之遵伊故父四品封職左遜齊遺命以水田十石七斗四升五合及山業一叚作爲義田所得租課分贍族人又青牆學屋一所作爲義學凡族中貧苦子弟皆能入塾就傅合計田山房屋共值銀一千五百餘兩悉數交出擇公正族人經理特恐時久弊生善舉墜廢謹將田房坐落及辦理條規繕具清摺並取具戸鄰切結禀懇轉詳立案由縣加結造册送府申齎到司查例載士民捐資贍族實於地方有裨益或田粟准舉銀千兩以上者准其請旨建坊今武昌縣丁憂在籍前浙江永嘉縣知縣左宜之遵其故父四品封職左遜齊遺命捐置義田學塾以贍宗族而培人才實屬深明大義計其所捐田屋值銀在一千両以上核與建坊之例相符詳請改題具奏前來臣覆核無異合無籲懇 
天恩俯允將左宜之故父四品封職左遜齊准其建坊並給予樂善好施字樣以資觀感除册結送部外謹會同湖北學政臣李家駒恭摺具奏伏乞皇太后皇上聖鑒訓示謹奏奉硃批著照所請禮部知道欽此 
宫門抄六月初六日兵部太僕寺鑲白旗值日無引見桂公假滿請安洵貝勒請假十日振貝子徐中堂各請假五日召見軍機裕中堂 
[大臣瑞奏爲科布多招收新疆竄哈在事出力人員遵旨擇尤酌保籲懇天恩照擬給奬以示鼓勵開單摺]  
奴才瑞洵跪奏爲科布多招收新疆竄哈在事出力人員遵旨擇尤酌保籲懇天恩照擬給奬以示鼓勵開單繕摺具陳仰祈聖鑒事竊查科布多收哈始自光緒二十八年其時新疆撫臣饒應祺以哈薩克人衆在新疆地面强佔蒙牧貽害地方咨請奴才派員會收當經奴才奏委屯防参將世襲騎都尉祥祐帶領員弁兵丁通事等往辦並奏調候選運判徐鄂來營設立籌邊處責令綜理索地牧哈一應要公復派員馳往哈薩克各游牧催調氈房駝馬分投接收迨光緒二十九年夏閒由瑪呢圖噶圖勒幹卡倫滋事驚擾歸哈幾至駭竄是年十月奴才欽奉電旨前往彈壓拊循比時奴才因委員不敷分布復於察哈爾新疆各處就近函調數員隨赴鄂倫布拉克台分任差遣光緒三十年四月奴才進答古城督辦收撫正待報竣詎意六月間突有白塔山潛哈抵官兵之事爾時逆燄已張勢將滋蔓經潘效蘇與奴才會派現署巴里坤鎭總兵易盛富會同參將祥祐督帶隊伍相機防勦奴才一面密飭運判徐鄂隨帶員弁舌人星馳勸導哈衆始知感畏陸續西遷至八月底一律還收以上各情均經隨時奏報是役也溯自始事以訖蕆功前後垂及三年招收數實逾萬該員弁等盡瘁馳驅幾更寒暑餐風臥雪辛苦備嘗俾兹出柙走險之虎兕歸閑就勒辦理煞費苦心洵屬奮勉赴功異常出力前經奴才以援照光緒二十六年籌防保甲案擬將尤爲出力文武員弁從優各保數員餘仍核其勞績按照尋常開保等情奏請欽奉硃批准其擇尤酌保數員母許冒濫欽此奴才跪聆之下仰見朝廷不薄邊功有勞必錄宣示闔營同聲感頌奴才伏查哈情悍點操縱皆難覊縻稍一失宜則豕突狼奔禍機立致光緒二十八年塔爾巴哈台收哈武弁李源瀚行抵新疆昌吉縣地方曾被哈衆戕害上年八月屈莽山之變竟敢乘夜掩襲將新疆收哈把總王得勝張鳳生同時鎗斃並陣兵團二十四名受傷者十五名此其辦理棘手確有明徵科布多以數十員弁約束萬衆罔知法紀之哈夷使之帖然回牧殊非容易名爲收撫實比斬馘於渠尤爲艱險論功行賞卽悉予優叙初不爲過惟現值整齊庶政之際聖明愼重名顺奴才何敢瞻徇私情應飭實事求是認眞刪减兹核照軍營異常勞績文武併計謹保十七員餘俱存記俟續著功効再行奏保謹繕清單祗 
 
