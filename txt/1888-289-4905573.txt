# 1888 - 289 - 4905573

 

Page 1

 
 
[本館告白]  
　　啓者古今圖書集成第一次出書四百零八本第二次出書六百本裝釘旣竣卽經本舘詳加檢點本數無訛然後盛以木箱黏以封條及與殷諸君付足第三次銀來舘取書本舘又必請其當面點過誠可謂愼之又愼詳益加詳矣不料邇來　有人藉口於書本短缺函索補添不如此書係用活字印成並無零餘且難續印倘必齗齗索補勢必將所存整部者拆散不全不特本舘受虧卽與股諸君亦未免近於不諒爲此再行事告伏乞於取書時細加查檢免致事後嘖有煩言大雅諸君尙其俯鑒 
[新印三借廬贅談出售] [  申報館主人啓]  
　　古今說部汗牛充棟大率塵羹士飯陳陳相因求其運意遣詞　新領異者曾不多見鄒翰飛茂才名下士也著有三借廬贅錢其中網羅故事　採遺聞梭句名　亦爲摭入雖未知與古作者何如然其書旣新則閱者之耳目亦當與之俱新爰取其稿付諸手民卽日出書每部六本價洋三角五分售處仍照曩例 
[摺疉明堂内外全圖題名記]  
　　摺疉明堂内外全圖乃日本岸吟香先生之所手製也吟老精岐黃術懸壺於滬上者有年矣所售各藥悉本樞經以故投無不效聲名鵲起近復手製一圖以紙爲之如一本書開視則中有人形兩面一爲正面一爲反面反面之中系五臓六腑十二經絡蓋本素問人之五臓系於背之說外爲肋骨揭去一層卽爲臓腑又將臓腑分作内外兩層間有分作三層者層層揭開條分縷晰一無遺漏是亦創前人所未有者已夫中國本有銅人圖本於宋王維德銅人腧穴針灸經乃天聖中奉敕所撰晁公武讀書志王應麟玉海言之甚詳厥後又有銅人針灸經一書則不著作者姓名與維德之書卷數小異銅人旣有經後人遂因之以爲圖自有此圖而醫家咸遵奉之盖古者療病必見其病處而後可以治之古稱　鵲能見垣一方人所謂見垣一方人者言人雖隔墻而亦能見之故其視人也五臓六腑瞭然於目旣明知其病之所在而乃投之以藥自無不治之理後人失其眞傳無此眼力專就脈理以究病源而於是有誤人性命者矣夫脈者血氣之總匯以是騐病百不失一而今之醫皆失眞傳但知浮速沈寸關尺略略一按便爾開方欲其能知病源而拔病根也　矣泰西諸醫必以目覩爲憑而不專恃切脉其法與中國不同但將死人剖視騐其病在何處此惟西俗行之則可若行於中國其有不駭人聽聞者乎且人而已死則其臓腑亦必與生前不同卽使死猶未久未免稍有腐變則仍不足據以爲憑也西俗又有蠟人之製以蠟爲人形並細狀其内外情形可裝可拆其法甚善醫家珍之顧舟車携帶仍患有所不便也今吟老以紙爲之且製成摺疉析之則百體具備合之則輕而易舉較之中國之銅人圖更爲詳細較之西國之蠟人尤爲輕便誠所謂别開生面獨出新裁者也九月旣望爲玉蘭吟社之第四集吟老折柬相招余適齒痛半面浮腫不能赴社遂辭之俄而吟老特托再再生郭子少泉親來邀致乃力疾往往則吟老卽以藥水令余潄口數次覺痛稍止又贈以膏藥云歸而貼之當愈時同社諸人漸集談次吟老出此圖見示層層揭開逐細觀玩其中象形惟肖次序井然惟尙未塡寫各色臓腑名目然視之已不難了然矣余曰此法不始於泰西實始於中國華元化青囊經可以剖腹以湔腸破額而洗腦蓋深知其筋脈肌理故能奏刀砉然也自中國失此秘傳而西人乃竊得其緒餘以自誇醫術其寔則非西醫之可異而中國失傳之可惜耳吟老此製曲折詳盡脈絡分明肌理精晰倘能卽此圖深思熟玩當有不差累黍弗爽毫釐者因是而益進之以是登元化之堂而入其室按圖以索循序以幾其爲功於醫家者豈淺鮮哉吟老旣爲余一一指示且乞余命此圖之名余斂手曰僕於此道爲門外漢夫何敢當題名之請雖然重以吟老之命又不能固辭因思舊有明堂灸經一書題曰西方子撰不列作者爲何許人而書中所載專論針灸其中所繪腧穴諸圖不僅正背左右兼及於側伏尢爲詳盡舊唐書經籍志中凡針灸之書有穴道諸圖者别爲明堂經脉一類所以謂之明堂者素問稱雷公問黃帝以人身經絡黃帝坐明堂以授之故因以爲名顧明堂之名見於孟子月令說者謂孟子所言明堂乃泰山明堂周天子東巡朝諸侯之處則是明堂始於周時月令所稱明堂太廟明堂左个明堂右个不言其起於何時然月令乃秦吕不韋所僞造其中官名有明係秦國所命者如太尉之類顯而易見則其所稱之明堂安知非卽指周之明堂言之乎鄙意以爲素問所言之明堂大都取堂之嚮明者也人身經絡非圖不能明而圖則縷析條分易於淆混故承雷公之問而出至嚮明之堂一一爲之披圖指示此明堂經之所取義也今吟老所製愈精愈細倘遇雷公之問亦必開明堂而後可以詳晰指陳然則卽以前人之名其經者爲之名斯圖也不亦可乎乃名之曰摺疉明堂内外全圖而并爲之記質之吟老以爲何如光緒十四年歲在戊子九秋之月古越高昌寒食生記 
[杭府丁憂]  
　　杭州府陳仲英太守之太夫人於十三日仙逝太守卽遵例報丁内艱故十四日塡榜時未進貢院是日靜帥適在闈中是以瓜代何人未與許方伯商定云 
[白門近事]  
　　金陵人烟稠密多火厄重陽前一日督轅前忽失愼時正晌午上元縣陳大令方在貢院料理供給所承上起下之一叚文字聞火與節署近卽策騎加鞭而往至則水龍已雲集火勢已熾接連皆草屋一爛卽過過後並無青兕紅羊之駭人耳目故救火者見其白烟突起卽指爲死灰不復熾當下查悉某浴堂實肇禍延燒者不下數十家皆租產也一門一姓一户一椽稠密蜂房平居仰一手一足之勞以爲温飽罹災後聞一片哭聲皆云戀戀於安土之重遷致罹此難然則與其恤之於災餘曷若并歸之於故里之爲德尤鉅乎○故事旱太甚憂旱者輙具表遣人齎赴龍虎山張眞人府請龍龍卽隨使者而至至輙靈騐金陵不雨已三月自制府以下咸有靡瞻靡顧之懼遂援例仍令戴梅圃司馬前往請龍緣戴君卯珠宫者前後已三度使節所至皆不辱命或者龍華會上與作其鱗之而者有香火情故能此以是感彼以是應本届龍旣至制府命在龍王廟内照常供奉親率司道府縣排日拈香香烟裊處天果沈沈如墨正擬支臺演戲忽賡其雨其雨杲杲出日之章於是衆譁然曰龍去矣或曰此次實請來龍土五位皆烏服法身潛盂内僅寸許耳○東南水旱交祲深宫軫念災黎前日已奉截漕作賑恩旨現在許方伯特允江寍府李太尊之請以府屬 
 
 

Page 2

 
 
災象較重誠恐民不聊生竟將耕牛宰食抑或販賣遠境以餬口則來年耕作勢必先失所恃所關匪細因創議試辦當牛局局章尙未刊出惟大　約設四局每局委一州縣兩佐雜而以一府班總其成計上江兩縣爲一局局設上新河高湻溧水句容爲一局局設句容縣江北以六合江浦爲一局局設浦口又以儀徵兼江甘兩縣爲一局局設三岔海每局先領銀一萬兩特選樸誠耐勞者以與民相接太尊之關心民瘼而又愼簡乃僚如此宜屬在帡幪者恃爲萬家生佛職司奔走者仰一路福星焉○貢院内飛虹橋下池水久涸今歲修理時遂因而濬之濬至五尺許忽見白物一圑柔膩如雪嗅之有異香有識者謂下有巨蛇嘘氣凝結成此卽氷片也於是召東關頭之著名丐籍者就而捕之捕蛇者至先將氷片取出可斤許乃徐徐量其海口逡巡不敢進内一黑麻大漢兗產也挺身願探虎穴於是與衆約令無譁俄出就藥鋪研藥末甚夥悉以人唾調之計自手上至肩際塗藥厚二寸塗訖乃悄悄以藥手放洞口久之果有來吞其手者愈吞愈動度已吞至肘曲處似力已不勝丐知藥毒已發乃猛掣其手果將蛇帶出洞外衆見蛇齊舉挺之立斃丐乃用兩健者扛　去據丐云實蛇醫也長不滿八尺而腹巨如五石瓠腹下有四足足趾大於鴨脚全身黑漆目炯炯死猶不瞑光可照人當下有以六十元購其睛與胆者云製眼藥神品也刻下該丐被吞之臂並無疼痛正不知其用何藥以勝之也語曰物莫靈於人信哉 
[鳩江紀要]  
　　新簡安徽學政錢樨菴閣學典試浙闈業經揭曉學轅巡捕官及書吏等先期派人赴坑迎接屈指嶺上梅開時文旌可臨姑孰也○張軍門向在臺撫劉省帥麾下征剿生番頗稱得力現因營兵不敷調遣添募淮軍三營由軍門派員内渡赴皖北一帶招募舊部健兒凱撤在里爲數不少一聞召募之信當無不踴躍爭赴也○蕪湖前有匪徒滋事業經文武各官憲查拿懲辦在案兹經皖南鎭史念修軍門會同皖南道雙錫五觀察詳奉兩江督憲曾沅圃制軍批示大旨謂該鎭道嗣後拿獲蕪湖青皮扒竊訊係會匪游勇罪應至死法無可貸者准卽移解皖省營務處訊取口供按照部奏懲辦游勇會匪章程就近詳請撫部院核示照章辦理以昭炯戒至該鎭道及蕪湖縣派出捕役練軍查拿要犯槪援持仗拒捕律格殺勿論又奉皖撫憲陳中丞批示略謂若輩年少喜事或被誘脅者務卽改過遷善勉爲良民諄諄誥誡不憚煩言有能指出匪首及窩留之處報案拘獲除本人之罪不究外或領給優賞或先食口糧俟有兵勇缺出挑補然不得挾嫌誣報其捕役兵勇飭拿要犯准持器械格殺勿論其尋常案件不准妄持致干嚴譴○江干匪徒案出各官憲行文各處查拿餘匪歸案訊辦日前經建平縣楊訒菴大令飭差在畢家橋拿獲賭徒俞某訊明口供解至道轅發縣收禁核辦前日又經督標某弁在金陵拿獲案内匪目一名由督憲營務處訊實口供在寍暫禁先由某弁齎文及口供到蕪在道憲處領賞以去聞該匪不日亦須解至蕪湖核辦也 
[袁江雜錄]  
　　湖河水勢迭漲八月二十八日經道憲奉到漕憲公文飭卽開放車邏大壩以殺水勢○米價迭漲實由奸商把持所致經張邑尊出示嚴禁價始照常○數日不雨二麥正當下種不能不盼甘霖之早降張邑尊於初五日設壇禁屠虔祈雨澤蒼蒼者其鑒此忱否○新任淮關憲效述堂監督現已抵淮擇於二十八日己刻接印 
[營口瑣言]  
　　大水之後繼以時疫大街小巷日見死亡哭聲震天比户相接嗚呼慘哉○章君鐵孫會稽人早年遊幕來奉年逾弱冠尙未成婚遂在蓋平城聘某氏女爲室去年就安東刑席携以偕行今夏偶染瘟疫溘然長逝身後除琴劍外别無長物蕭條旅况蓋可憐已日前其妻擕襁褓兒至蓋將靈柩暫寄三江義所紅顏弱息衣食難周蓋平縣徐大令見而憫之代乞同鄉略爲資助俾得扶櫬返故鄉亦盛德事也 
[鐵甕潮聲]  
　　鎭江來信云本月初八日上午十一點鐘有一大商船由太古碼頭卸貨畢逆流上溯駛至釣魚臺江面狂風驟至舵折帆欹舟子措手無及船卽翻側中流泛泛宛如戲水之鳬六人善於泅水扔伏船底大聲疾呼適有瓜洲義渡船聞而往救舟子誓死不願蓋恐一□救去船卽無存也少頃五號救生紅船揚帆駛至先將六人救起次用大攬拖船至江邊然後領六人赴救生局禀報○入秋以後急症甚多死者不可以數計新河某姓孀婦膝前僅一及笄女尙未字人家計蕭條惟賴十指以餬口初七日夜將三鼓矣女忽呼腹痛宛轉嬌涕俄而上吐下瀉延至四更將盡卽己玉殞蘭摧該婦摒擋棺衾哀哀啜泣至次夜疾作亦如女延至天明而死隣人見其將午仍未啓扉叩之不應用梯扒入見婦已死於牀大駭代措棺木爲之收殮聞者莫不惻然○自夏徂秋絶無雨澤東西南北鄉山地顆粒無收農人紛紛報荒丹徒縣薛邑尊親臨踏勘果與所報相符且見衆鄉人皆鵠面菜色形如餓殍遂以好言安慰許其申詳上憲或能减徵旋復竭志盡誠日至金山龍王廟求雨不識蒼蒼者天尙能粒我蒸民否也 
[浙江鄉試校正題名全錄]  
　王會澧紹興　徐秀鍾鄞縣　章炳森餘姚　周拱藻瑞安　樓守愚諸曁　湯　震山陰　俞慶恒山陰　陳祖康鄞縣　章景仁金華　陳漢章象山　鄒士元桐鄉　鄭佐霖慈谿　袁景尹慈谿　黃之霖仁和　范景祚鄞縣　吕秉常新昌　項兆駿杭州　樊逹璋仁和　韓壽祺蕭山　趙　琴上虞　黃同壽蕭山　江若樑黃巖　王慶埏會稽　劉崇照鎭海　葉嘉植平湖　朱紱華秀水　沈進忠秀水　夏曾佑杭州　張廷瑞金華　吳惟修杭州　藍開勳定海　朱賡亮紹興　陳廷廉太平　俞官圻山陰　王定祥慈谿　朱彭壽海鹽　薛　沅山陰　杭　枏海寗　何　洤山陰　黃紹第瑞安　朱興沂海鹽　榮　培駐防　田寳祺山陰　陳守潞鄞縣　黃錫均仁和　虞　煊慈谿　張蔭椿錢塘　戚　揚山陰　王維涵仁和　李德奎會稽　陳祖綬温州　陳汝康海甯　錢振壎樂清　陳彭壽石門　鄭文熙嵊縣　徐承宣上虞　單崇恩山陰　金振聲永嘉　方鳳鳴蘭谿　應祖錫永康　李鳳威山陰　吳緯炳錢塘　沈元豫會稽　倪震埏秀水　陳廷瑞寗波　黃傳鼎仁和　韋　煐東陽　楊積芳餘姚　何紹聞上虞　凌璋森杭州　劉士俊寍波　鄭傳笈寗波　哈卜齊顯駐防何榮烈石門　章廷黻會稽　張承浩餘姚　劉錦藻烏程　李鼎元永嘉　胡以銘定海　謝昌運山陰　梅福墉烏程　董志曾鎭海　諸以觀錢塘　陳國楨鄞縣　張晉鑑上虞　陳學文杭州　陳文煐桐鄉　蔣志型紹興　陳寳龢慈谿　邵湛霖鄞縣　屠佩環蕭山　管世駿黃嚴　郁保章嘉善　傅作梅紹興　張鳳藻烏程　江　迥奉化　王啓烈鄞縣　孫錦江黃嚴　顧啓洪錢塘　何元泰會稽　傅佐清鄞縣　方駿萃寍波　葛文濂秀水　程良騏杭州　劉佐宸鎭海　單春泩山陰 
[副榜]  
　孫榮枝杭州　周崇錡鎭海　凌思臯慈谿　鄭宗光鄞縣　徐元釗紹興　徐沛祿鎭海　胡元鼎山陰　盧光堃鄞縣　張士模鎭海　趙毓琪鄞縣　嚴作霖桐鄉　謝補衮象山　章震福歸安　費德宗寍波　全國泰山陰　孫祥麟仁和　葉念經慈谿　鄭之良嘉興　　　浙江鄉試電榜業經登錄兹接到官板題名全錄合再校刊如右[  本館附誌]  
[邑尊晉省]  
　　上海縣裴邑尊於前晚十二下鐘時乘坐官舫隨同松江府恩太守赴省公幹 
[災嫠可憫]  
　　英界香粉弄鉅災昨已登報查是弄均貧家小户所居甚有三四户合住一屋者災時皆隻身逃遁衣物盡付刼灰亦可哀已有寡婦徐某氏年約四十左右挈一八齡孩子借住李姓一席地月出租錢三百文逐日挈子揀蠶繭以湖其口火起逃出僅穿單薄衣裳更無 
 
 

Page 3

 
 
親屬可投祇得沿路啼哭至天明有人指往陳竹坪善士處求卹適善士公出執事人王君殿楚見而憐之給發棉被一條大小棉袄二件青錢二百文囑令另借居處照常傭工該氏再四道謝而退 
[收養失孩]  
　　曹如新年甫十五歲家在通州由其父託友人胡姓携帶上輪船來滬操鞔工術旣起岸同行至小東門外人叢中忽失所在有人引至陳竹坪善士處盤詰情形問以可欲尋胡送去習業抑函知爾父來領孩言不知胡下落苟能知照父親來領最妙善士遂問明父之姓名住址修函通報一面暫送孩至客寓安身 
[原告具保]  
　　無錫人張周氏偕無賴周紀生王阿二張錫齋等至陳佩蘭妓院認女珍寳周等向索洋銀由捕拘拿送案蔡太守判周張王等枷號管押珍寳旣是張周氏親生女自幼經陳妓撫養不應使之賣娼不准領回發堂擇配此皆已登前報者兹聞此事本由徐雲坡報捕現在又由徐將珍寳保出是以並未發堂第不知保去後作何處置飄茵墮溷直意中事寄語有情人尙其使火坑中現青蓮一朶乎 
[催解人証]  
　　徐元林赴都察院衙門呈控江海關書吏姚蘭洲一案節登前報兹悉徐已押解到省發押吳縣上海縣前日接奉上憲排單飭將姚及楊均丁錦泉郁麗生等赶速解省訊辦 
[傳諭肉鋪]  
　　前日上海縣裴邑尊飭傳各猪行主到案諭令傳諭各肉鋪嗣後猪肉不可攙水免致食者受病如再攙水牟利察出定須嚴辦各猪行主唯唯而退 
[縣案彚錄]  
　　李張氏挈子東生控張阿生逞凶一案曾登前報前晚經裴邑尊升堂覆訊張氏稱兒子被張阿生毆傷務求究辦東生稱小的被張毆傷荷蒙騐明發押養傷今已傷痊求恩釋回張稱小的與陳因買糖口角不敢逞凶邑尊謂陳裝傷朦控着掌頰四十下張滋閙情實着笞責四十板一併斥釋○朱陳氏喊控鍾兆堂拉女一案曾登前報兹悉此案經裴邑尊提訊將該女暫交陳氏領回該氏卽將女配與張某爲妻鍾遂投案禀訴邑尊以該氏不應擅自擇配難保不賣爲妾媵卽令該氏將女交案前晚該氏挈女并婿投案禀訴情由張衣冠楚楚女披風紅裙儼然正室模檬邑尊以該女旣已配張並無别項情事飭令退去并令該氏在茶禮洋内酌給鍾姓盤柩之費案乃結○陳錢氏控兒子麗榮忤逆一案迭紀前報前晚復經邑尊庭訊以麗榮不遵母訓飭令荷枷十天以儆○徐榮海控媳婦韓氏忤逆前晚經裴邑尊集訊韓氏稱小婦人並無忤逆情事邑尊飭令暫交官媒候傳本夫到案核辦 
[英界公堂瑣案]  
　　英商華格代大丹國人控無領事管束之西人開利次洋藥銀一千二百七十餘兩出有期票按月拔付銀百兩祗收二百五十兩尙少一千零二十餘兩延不交付叩請究追蔡太守差傳開利會同英國賈副領事會訊各執一詞遂訂於昨日再訊及昨日到案華格同大丹國人先申訴前情開利供此項銀兩在蕪湖開廣利洋行時由買辦桂華白與之往來結欠經桂出立華文拔據交執華格謂此係開利與桂串欠太守與賈副領事察閱票據實係桂姓所立殊難向開利究追揮之使退○馬佩玉訴稱在積山書局生理有元魁捷訣八十八本值洋四十七元交唐惟傑裝釘被其私押洋六元三角現已查明報捕起書拘唐送案唐供揚州人實因急需所致現蒙訊明尙乞施恩蔡太守判唐管押一月書交馬領去○顧德章訴稱在必得發吕宋票行生理昨日張福寳持洋一元買票一條察得銅洋向換又係銅洋張反吵閙不休爲此報捕拘案銅洋呈閱張供在重慶輪船支更洋係辛工不知其是銅質蔡太守飭將起案之銅洋劈毁張暫押着邀該船上人投案具保○二百七十六號華捕拘拿違章拉客之野鷄妓周范氏蔡太守飭發官謀候訊等因已列昨報昨日太守庭訊之下該捕禀稱目睹該氏拉客是以拘案該氏供現住德仁里第四百三十五號房内丈夫在電報局總辦處當長隨昨日路遇夫之同事楊子惠略談數語卽被指爲拉客小婦人旣非妓女又非妓傭如何竟被誣陷太守問該捕知該氏在何處妓院答稱尙未查明惟拉客是實太守飭將該氏仍發官媒再行查明發落○陳丹林訴稱隣家失火經友人帮同搬物有王阿才所搬衣物被捕疑爲搶火拘案爲此投案申訴王供與同蔡太守謂王旣是陳之友人飭卽釋出衣交陳領○包探王阿二禀稱前有朱梅生控譚桂清搶洋戳傷手指解奉訊供不認奉飭細查今查無搶洋實據朱住城内屢經知照終不到來譚執前詞蔡太守謂旣無搶洋實據且原告抗不投質卽將譚開釋可也○李兆求胡阿三尤趙氏等各報失竊由捕房緝獲人贓該竊陳翔坤供崇明人行竊該死叩乞施恩蔡太守判笞責百板遞解回籍贓交李等分别認領 
[上海陳家木家電報總局豫皖賑處重九日接孫嶼芝先生潁郡來信]  
　　諸善長大人均鑒本月初九日發十八號信及曉憲回郡并接疉次電音均於十七電復諒已登覽續來各藥分派鄉間藥到病痊靈效異常活人億萬口碑載道諸君子之功德也孫芝翁專司藥事極爲道地秋賑銀欵不敷亦屬實情不能不爲合辦之計惟秋合則冬不能分冬振官定放糧我覆倘仍放錢或糧錢搭放或分縣放錢請卽示復現在賑欵除辦秋賑外業已無存如果放錢請卽籌欵換錢交安局押解來潁綠秋振兌錢十月初旬方可解齊本洋不過搭用究竟錢爲大宗且皖北各州縣換錢萬分艱難爲數稍鉅非數月不可運潁逆流而上更難計日必須早日解省撥運乃可接濟也鳳台水患曉憲勘災而回勢難緩放兹議得紳辦阜太委員各派四人官辦台委員亦如之仍復彼此照顧互商不分畛域此遵示官紳合辦之情形也鳸發十五號信時值浩彥兩公决意南旋未悉芬及龔許來潁蒓往六安益在汴省焦灼萬分兹於中秋前後蒓由六歸益從工至無須添友矣夏振錢口數現抄各縣册子核准數目另呈台覽存皖之銀前已報明除夏振船用淨存銀五萬六千金細帳尙未抄來加芬帶皖換洋之銀計一萬兩合計六萬六千金約計錢九萬七八千串查阜邑夏賑折大八萬九千左右太邑則六萬四千有另入秋以來略有二麥者均已吃完秋冬無望青黃不接次貧變極貧矣加以水勢旣大災區倍廣作加倍算放計口需三十萬有另現在剩錢僅敷念四萬口左右秋振後錢文必罄曉移之欵旣無抵償原數劃還則妙手空空矣夏振查户一節潁上地瘠民悍非官不可鳸與委員會同辦理太和聞查時曉憲於五月廿五日派員前往鳸在潁督放錢文兹除阜陽由浩翁主政外潁太兩縣將某查某保共若干户大小若干口逐庄分開另單細詳三縣三張呈覽張蒓翁細查汴振祗用銀三萬三千兩亦另開奉祈卽查問爲要蒓翁與顧宗委員兩次往六安前後四萬金蒓手二萬五千兩換價較優曉憲頗以爲善現鳸擬與蒓翁辦太和帮各委分路下鄉益辦潁上官紳合辦情形如此芬痢已愈與道雅兩公辦阜陽鳸仍往來兩縣之間有事可以互商之秋振極重民食已盡生死關頭在此不能不加倍查放非銀八萬數千金不可地方愈貧辦振愈難前辦各縣均係平安此番更不知若何也現下皖省情形水旱洊至自桐城以北舒城合肥及沿灘之懷遠泗州沿江之滁州全椒來安等赤地千里已成旱象現委慶道丁潛生觀察辦理旱賑合肥停徵已發賑銀萬金錢五千串皖南寍國等處亦傷於旱藩庫無地丁錢澧之入又須津貼坐支之費官欵以後恐難應手壽州以上道路往來時形梗塞鳸芬朝夕焚香默禱各捐户踴躍輸將諸大善士速籌銀欵接濟冬賑以救億萬待斃災民現嚴催各册已有送來大約二十一二均須開辦也耑此佈逹順請均安速救示覆不宣愚弟孫傳鳸劉芬及同人叩首八月二十二日第十九號 
[鉅欵助賑]  
　　邇來災區愈廣解欵愈多敝所自前月解皖北解順天解奉天各賑欵之後所分捐册尙覺源源而來捐户零星具見踴躍雖集腋可以成裘而銖積寸累終需時日目前須續解河南皖北并山東賑欵正切躊躇幸有大善士交來梅花書屋經募指助皖北規銀一千兩 
 
 

Page 4

 
 
又靜記規銀二百兩又有益順盛寳號左錫齡先生偕雙盛泰寳號曲鴻仁先生交來隱名氏規銀一千兩拜領之餘不禁爲災民額手稱慶想四海多樂善之士必有接踵而起者望雲翹首亟登之以揚仁風[  三馬路與昌恊賑公所陳竹坪謹啓]  
[鐵畫銀鈎]  
　　四明沈仲禮司李精西學熟悉洋務聽鼓金陵凡有交涉事件大憲恒委任之而公餘之暇尤喜臨池素愛魯芝友太史行楷書下筆殊覺神似近以太史墨蹟數種親爲鈎勒付之石印以供同好昨蒙見惠一本披閱一過愛不釋手爲書數語於其後以誌兩美璧合之雅並鳴謝悃 
[重九後二日余將有滬上之行奉懷夢畹大吟壇率成一律以訂良晤卽希敲正是幸]  
　　江夏無雙早擅名雲龍東野結遙情醉呼青兕傾盃樂健舞黃麋拔劍行吳苑烟花欹懊惱樊樓燈火慶清平月鬘世界謨觴室勝挾飛僊上紫京[  雙紅豆館詞魔芷卿顧麟呈稿]  
[浣溪紗蘅夢無憑蘭愁永悶挑燈濡墨情見乎詞]  
　　綺夢灰殘忍再温峭寒獨自掩重門凄凉風雨又黃昏晴雪白黏詞客鬢宵燈紅瘦女兒魂不堪聽唱鮑家墳[  申左夢畹生塡詞時在仲秋二十九日]  
[俚句一律謹步南匯顧孝廉芷卿年伯六十自壽元韵錄呈粲]  
　　爲有洪厓笑拍肩引隨松鶴介彭年廚金聲溢文章價崑玉支分氏族賢椒衍斑聯萊室舞桂香梯步蕊宫仙巴詞學唱慙皮相擱筆紅霞看滿天[  莫釐百花主人品方鄭思德稿於滬南之望闕樓中]  
[贈鄭君]  
　　妙技能回滬北春沿途爭說客來新忙抛書卷尋高躅及晤丰裁卽故人家住莫釐推望族道傳金氏本通神良醫原可同良相筮易何須取用賓[  戊子重九紫仙弟葉秉樞拜稿]  
[匯解第一批山東齋惠兩縣賑銀總數]  
　　逕啓者茲託恊和信寶號匯兌至山東申公法寳銀三千兩又恊同慶寳號匯兌至山東申公法寳銀二千兩蒙兩寳號俯念賑欵維艱一槪不收貼費每千照一千零七十三兩五錢計算共合九八規元五千三百六十七兩五錢敝處連前施少欽對翁助來治病神符一千五百道一併解至災區核實查放特登報韋以呈公鑒[  二馬路祥順公同人謹啓]  
[勸募山東賑捐第四次清單]  
　　郁錫璋郁錫璜二户合助洋五元延仁號助洋五元喻義室規元二百兩陳鶴記助棉衣洋五十元遇安居助洋五十元蔚泰厚助洋四元恊成乾助洋四元以上共收規元二百兩洋一百十八元[  二馬路祥順公同人經募]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粤東官報]  
　　督轅牌示赤溪協副　吳迪文飭赴本任新會右營守　　林安飭回本任借補廣恊左營右哨西關汛千總馮佑先飭赴署任督標右營左哨千總缺以那扶營把總　鎭邦拔補廣協左營右哨頭總司缺以記名外委把總吳秉龍拔補選補廣西梧州協左營中軍都司王建松飭赴新任 
[同人宴集江船贈巧雲校書]  
　　香名未許俗人知射覆分曹擅巧思玉笛三終風定後金釵半醉月來時徵歌愛聽鶯啼序買艷漸無鶴背資紅袖青衫神契合微波脉脉暗通辭[  詠花生初脫稿]  
[書懷四首卽呈倉山舊主高昌寒食生旣諸吟壇仝政]  
　　金粟花開不饜貧病魔空擾苦吟身事多忤　交逾寡詩到求名語未眞入幕虚慚叨雨露先鞭敢詡着風塵塡胸多少傷時論塊壘難消酒數巡勝算　　　物奇年來秉事左心期世無識找人何　壯不逢時老可知病骨幾同秋後草愁顏怕數鬢邊絲名塲已逐東流水生計惟餘卷詩青燈挑　夢難成枕上時聞落葉聲世載光陰抛馬齒十年風雨誤雞鳴愁如宿草芟還長恨似春波熨不平莫向塵途悲老大幾多時輩尙埋名际囊爲澁一文錢傲骨從來不受憐世業愧難繩蛆武詩名敢望着生前病偏不死都關命貧到能安亦是仙自歎自嘲還自解此身何必懲塵緣[  戊子九秋平江蔣怡曾稿於鴻氣者齋]  
[次韵酬王笑漁孝廉枉贈之作卽希郢止]  
　　文字因緣豈偶然滿腔幽緒託吟箋林嵐選勝烟雙屐風雨鏖秋屋　椽才氣崢嶸鵰出塞詩情淡逸鴈横天怱怱首難爲别願賦嚶鳴第一篇[  飯顆山樵弟杜求初稿]  
[上海三馬路與昌恊賑公所陳竹坪經收河南皖北賑捐六月十五日第一千另七十二次清單]  
　　本埠來鍾佑之因室人鉅氏懷賑許愿喜得弄璋兼獲母子安康助賑洋五十元又求保產母身體康强洋十元○南匯古稀老人來滬適映康友崔鎭廷因病許愿祈保速愈勸助賑洋二十元○太和洋行交來黃松齡因月初患病許愿就痊以合神庥敬助痧氣丸一千二百瓶○倪譜生求病速愈洋十元○錦名帳房祈免災洋五元席成章節省馬車資移助賑洋一元五角本埠來有心無力子求保外症立痊洋二元周秉臣先生墨蘭畫潤助錢八百文○○本日共收英洋九十八元小洋五角錢八百文痧氣丸一千二百瓶合併聲明 
[上海三馬路與昌恊賑公所陳竹坪經收河南皖北賑捐六月十六日第一千另七十三次清單]  
　　蘇州恆孚銀樓顧子賡善士續募來銅井山民助賑洋六十元木續夢梅　主來徐蔚之洋三元本埠無名氏求身體康强洋四十八元本埠楊張氏求身體平安三元又楊門趙氏楊瑰仙一元以上三户共來洋十元湊數主人金祈保小兒病卽愈十元永順記十元大源永呌莊餘利洋一元五角蘇州無名氏二元屠氏二元保記洋一元○○本日共收英洋一伯四七元小洋五角合并申聲 
[虹口鐵馬路天后宫施醫局今將八月份各善士月助收數開列子左]  
　　鍾藹堂十元唐茂枝六元陳善亭五元葉成忠四元何天生三元陳詠潮十二元黃佐卿朱寶山吳春池闕鳳書王欣儒梁煥南譚幹臣吳榮波徐棣山各二元周蓮塘徐俊良陳虚齋吳遜卿張金和各一圓徐雲銜錢二千文生一元錢一伯五十莊源大一圓二角又將藥捐梁寶森兩圓茂泰六元七角松堂居士五圓鍾德昌一圓輪記五圓范雲卿三元何祺安十圓朱茗齋助雲苓五斤十二兩以上共收月捐洋六十五元二角又錢二千一伯五十文又散捐洋三十二元七角本局司事謹啓 
 
 
 

Page 10

 
 
   
 
 

Page 11

 
 
[光緒十四年九月初十日京報全錄]  
　　宫門抄○諭旨一道錄前○發抄硃批五道○都統載奏請再懇賞假摺○御史德奏爲拿獲結夥持械盜米人犯摺○尙書李奏爲交卸署任日期起程摺○又奏爲新刊關防申明片○將軍慶奏叅秋審絞犯越獄脫逃摺○將軍希奏爲官莊台站諸生旗佐久湮籲懇天恩俯准附入鳥槍營漢軍佐領下摺○陜撫葉奏爲部選人員暫行留省片○九月初十日刑部都察院大理寺侍衛處值日無引見○福州將軍希元到京請安○吳引孫謝授浙江寗紹台道恩○召見軍機祁世長白桓希元吳引孫○發抄楊昌濬奏籌解大婚典禮銀兩奉硃批户部知道欽此○又委解鄭工當商預交稅銀奉硃批户部知道欽此○又輪船稅銀核數撥解奉硃批該衙門知道欽此○又鄭工第二次捐輸請奬奉硃批該部議奏欽此○劉秉璋奏同治十一年至光緒元年報銷製造防剿軍機等銀請仍照原册核銷奉硃批工部議奏欽此○○奴才載敦跪奏爲續請賞假事奴才載敦前因染受濕熱兩腿麻木蒙恩兩次賞假三十日今奴才雖經醫治染受濕熱稍痊惟兩腿仍復麻木動履實係難支奴才載敦仰懇聖主恩施再行賞假一月俾得赶緊調攝如蒙俞允懇祈將奴才所管廂紅旗蒙古都統事務請旨派員署理以重旗務一俟奴才病體稍能紥挣卽行銷假當差爲此謹奏請旨奉旨已錄○○稽察南新倉御史奴才宗室德本跪奏爲拿獲結夥持械盜米人犯請旨飭交總督倉塲衙門審辦仰祈聖鑒事竊本倉於本月十六日酉刻據書程得玉花户陳琨等禀稱十五日夜四更時分忽有盜犯六人執持器械由倉南墻潛入倉内經看倉官役人等知覺當卽喊捕該監督宗晋是日在倉值宿聞喊督飭花户人等由辰字廒捕拿該犯胆敢施放洋槍當卽獲犯四名並由該犯身邊搜出洋槍鐵鞭紥槍頭等件其餘二犯越墻逃逸隨卽查看該犯係將泰字廒厫椽拆下數根捆作蜈蚣梯立於辰字厫門外由門上栨無板處爬進將東邊厫門木板拆下盜得米二袋正欲出拿逃匿當被拿獲據該監督宗晋嚴訊各犯均供認執持器械不諱惟僅供出方黃李祁等姓其名堅不吐實並供山未獲盜犯頭目石會章石七二名當飭役于十六日將已獲之犯交東城坊看押訊取供詞等因奴才於十七日至倉會同滿監督宗普漢監督宋思允帶同書吏花户人等詳加察看與所禀情形尙屬相符其餘存米厫座均未開動並由東城坊訊出該犯花名一紙内開方魁升黃湛坡李秋祁慶五等詳細供詞尙未訊出惟係倉儲重地該犯胆敢持械進倉偷盜米石實屬目無法紀相應請　旨將已獲之方魁升黃湛坡李秋祁慶玉四名連起獲洋槍等件並米袋二條一併交總督倉塲衙門嚴訊按律定擬　　之盜犯頭目石會章石七二名應請旨飭下步軍統領衙門順天府五城御史一體嚴拿務獲歸案審辦該倉書吏花户人等有無串通情獘應聽候倉塲傳訊是否有當理合恭摺據實具奏伏乞皇上聖鑒訓示施行謹奏奉旨已錄○○革職留任三品頂戴禮部尙書臣李鴻藻跪奏爲微臣交卸署任日期起程回京恭摺仰祈聖鑒事竊臣前奉諭旨暫署河東河道總督事務當將接印任事日期叩謝天恩緣由專摺具奏旬餘以來秋汛幸未大漲兩壩已成之工竭力保護均各一律平穩現已節逾白露水勢漸定水無續漲口門足資抵禦並新署督臣吳大澂已於本月初五日到省臣當於初八日委員將河督關防文卷曁王命牌旗齎交吳大澂接收臣卽於是日卸事俟署督臣吳大澂到工後當卽督同隨帶司員起程北上理合恭摺具陳伏乞皇太后皇上聖鑒謹奏奉硃批知道了欽此○○李鴻藻片再臣上年奉命督辦大工曾奏明刊刻木質關防一顆以資鈐用現届回京所有前項關防已於拜摺後卽行鎖燬謹附片陳明伏乞聖鑒謹奏奉硃批知道了欽此○○奴才慶裕裕長跪奏爲特叅秋審擬緩絞犯越獄脫逃於五日限内拏獲請旨將疏防各官分别議處恭摺仰祈聖鑒事竊據署奉化縣知縣黃毓森禀報光緒十四年六月初六日丑刻風雨交作監犯常得乘禁卒睡熟　斷鎖鐐扳壞櫳棚碰脫木枸從東檐墻下把窟出屋越獄逃逸該署縣黃毓森與管獄官典史任鳳林聞知卽督飭兵弁分投追拿未獲提同刑禁人等歉騐訊供禀請委勘等情查常得係糾邀逸賊劉和甘持械夥竊彩全當銀錢布疋等物贓逾滿貫擬絞入於本年新事秋審緩决之犯該管獄有獄各官疏防範例有應得之咎正在繕摺叅辦間卽據該署縣黃毓森以復經督同典史任鳳林親率兵役及禁卒韓喜安等各家屬跟蹤追拿於六月初十日申刻在蒙古蘇龍木地方將該逃犯常得捕獲到案等情續禀前來奴才等查監獄重地宜如何小心防範乃該管獄有獄各官漫不經心以致絞犯越獄脫逃雖於五日限内親督兵役將逃犯拿獲尙知奮勉第未能先事預防疎忽之咎究屬難辭其刑禁人等有無知情鬆刑賄縱情弊應提省澈底根究以昭愼重相應請旨將奉化縣典史任鳳林署奉化縣知縣黃毓森均交部分别議處除行提此案刑禁人等並拿獲逃犯常得來省飭發讞局審明定擬並咨明刑部將常得秋審扣除外所有絞犯越獄脫逃於五日限内拿獲仍請將疏防各官議處緣由理合恭摺具奏伏乞皇太后皇上聖鑒訓示謹奏奉硃批任鳳林黃毓森均着　部分别議處餘依議該部知道欽此○○奴才希元恩澤跪奏爲官莊台站諸生旗佐久湮籲懇天恩俯准就近附入吉林鳥槍營漢軍旂簽掣佐領下兼管俾因上進以示大公恭摺仰祈聖鑒事竊查吉林安設官庄邊台驛站時自康熙元年至二十八年陸續將奉天雲陽堡清陽堡等處安插之人移撥當差雍正十年奏准由官莊台站丁壯内挑選一千名作爲鳥槍營漢軍旗兵乾隆十三年將軍阿蘭泰奏明吉林管船官員缺出並准以台站等處所放領催較量年歲叅合揀選正陪咨送引見升用嘉慶初年吉林旗民歲科試將此項官莊台站各丁内文童與新陳漢軍統編爲合字號一體送考此官莊台站均隸旂分之原委亦卽向准考試之情形也惟進學各生雖將合字號應試從未編有旂分相傳當初移撥時編入内務府正黃正白兩旗尙智順董玉林佐領下從前赴京鄉試各生篆册仍註原隷旂佐迨至京都無處投文未獲進塲窮經皓首一試無緣良可慨已近年咨查内務府並盛京將軍及由内務府轉咨户兵二部均以並無尙智順董玉林其人且歴年久遠檔册霉爛無從稽考先後咨覆等因兹據驛站恩貢生孫永年歲貢生王福臻邊台貢生何棫樸等聯名呈稱今歲爲戊子正科祇因無佐可歸未獲與試懇請就近附入鳥槍營漢軍旗佐以便將來進取等情由道轉詳前來奴才等查吉林官莊邊台驛站各生等歴稽舊存檔册並無不准鄉試明文在生等讀書肄業者無多猶可安於固陋近則補廪出貢實已人文日盛祗以旂佐久湮遂使觀光有志上進無由是旣予以發軔之基又廢於半途之限揆諸情理均有未安且鳥鎗營旂兵本由官在台站各丁内挑選久已一體升用官缺獨此項士子歸民則民社不容歸旗則旗檔難考似此情狀未免向隅自應量爲變通以昭公允查官莊台站各文童向旣與新陳漢軍統編爲合字號一體考試擬請嗣遇鄉試年分各由該管官莊總理邊門章京驛站監督等查開諸生等三代年貎加具關防圖記切結呈報奴才等飭交吉林鳥槍營叅領於所属八旗佐領下簽掣兼管佐領卽作爲漢旗分由所掣佐領呈由該叅領造具各該生三代年貎箭册附照鳥槍營下成案由奴才等一體咨送赴試俟中式後方准將該舉人三代户口編入鳥槍營旗檔歸其管轄其餘丁壯一仍其舊如此變通辦理旣於該營官兵陞途無碍而於應試諸生實有裨益合無仰懇恩施逾格特准將吉林官莊台站遇有鄉試諸生掣歸鳥鎗營漢軍旗佐領下兼管以鬯皇仁而廣登進奴才等爲興教育才起見是否有當謹恭摺具奏伏乞皇太后皇上聖鑒訓示遵行謹奏奉硃批着照所請該部知道欽此○○葉伯英片再部選人員領憑到省或留省察看或派委各項差使例應奏咨立案兹查有新選郃陽縣知縣葛維堃於光緒十三年十一月分選授今職領憑起程因沿途阻雨患病耽延五月初七日到省十七日具報繳憑例應飭赴新任惟查郃陽縣地當孔道應辦招徠撫綏催科聽斷各事宜均關緊要非諳練民情之員難期勝任葛維堃甫經抵陜地方情形未能熟悉自應暫行留省學習如果稱職再飭赴任等情據署藩臬兩司會詳前來臣覆覈無異相應奏明請旨勅部立案謹附片具陳伏乞聖鑒訓示謹奏奉硃批吏部知道欽此 
 
 

Page 12

 
 
[光緒十四年九月十一日京報全錄]  
　　宫門抄○諭旨一道錄前○發抄硃批五道○粤督張奏爲兼署撫篆並銷假摺○河督吳奏爲交卸撫篆卽行起程日期摺○將軍恭奏爲副都統因病懇請開缺回旂摺○又奏爲協領員缺循例請補摺○將軍希奏爲道員缺任滿請旨簡放摺○東撫張奏爲知縣調補片○九月十一日工部鴻臚寺廂黃旗值日無引見○孫詒經假滿請安○記名提督劉德騰謝詩才各謝　恩○童華續假十五日○召見軍機紹祺劉德騰全山李培元○現換棉袍褂○發抄張之洞等奏籌墊鄭工助賑銀兩奉硃批户部知縣欽此○又兼署撫篆力疾銷假謝恩奉硃批知道了欽此○又鎭安協都司武椿升補思恩營都司奉硃批兵部議奏欽此○又請以祁國勳補授增城營守備奉硃批兵部議奏欽此○陶定昇奏調署北海鎭篆謝恩奉硃批知道了欽此○○兩廣總督兼署廣東巡撫臣張之洞跪奏爲微臣遵旨兼署撫篆力疾銷假恭謝天恩仰祈聖鑒事竊臣前因觸發肝鬱舊疾奏懇賞假調理本年六月二十二日差弁齎回原摺奉硃批賞假一個月欽此兹於七月十一日承准總理各國事務衙門七月初十日來電奉旨本日已有旨令吳大澂署理河東河道總督毋庸來京請訓廣東巡撫令張之洞兼署吳大澂接奉電旨後卽交卸起程勿稍延緩欽此卽於十八日准撫臣吳大澂委員齎送廣東巡撫並太平橋監督各關防曁王命旗牌文卷前來臣當卽恭設香案望闕叩頭謝恩祇領任事伏念臣久玷疆寄薄劣難勝乃以病困頻侵渥蒙賞假辦公之餘勉圖攝養奈木旺土虧等症仍未少减假期將滿方擬續假醫調適拜兼署撫篆之命仔肩愈重痼疾難瘳恐隕越之滋深益屏營而罔措惟是鄭工緊要撫臣吳大澂尅日前赴河督署任自不得不力疾視事以便撫臣交卸起程雖艱鉅非病軀可支而官守無旁貸之積臣惟有勉策衰庸殫圖報稱植孤根而恩愈厚兾邀勿藥之占佩兩綬而事彌繁敢昧匪躬之義期於本任署任公事均無貽悮以仰答高厚鴻慈於萬一所有微臣兼署撫篆力疾銷假日期並感激下忱除恭疏題報外理合繕摺叩謝天恩伏乞皇太后皇上聖鑒謹奏奉硃批知道了欽此○○署理河東河道總督廣東巡撫臣吳大澂跪奏爲恭謝天恩並報微臣起程日期仰祈聖鑒事竊臣於光緒十四年七月十一日接奉初十日電旨本日已有旨令吳大澂署理河東河道總督毋庸來京請訓廣東巡撫着張之洞兼署吳大澂接奉電旨後卽行交卸起程勿稍延緩欽此臣謹卽恭設香案望闕叩謝天恩伏念臣知識庸愚疉荷聖恩優渥由都察院左副都御史簡授廣東巡撫到任未及兩年於地方吏治民風毫無裨補清夜自維正深内疚廼復仰邀知遇調署總河聞命自天悚惶無地當此河工緊要時事艱難正臣子粉身圖報之日惟臣撫衷自問前在河南河北道任内僅及一年於河防修守事宜及工程利獘雖經用心考核略有一知半解特無險要之工閱歴未深與現在鄭工辦理情形輕重緩急迴不相同恐未能勝此重任臣惟有博採輿論察度河流審天時人事之宜爲毖後懲前之策當與現署河臣李鴻藻河南撫臣倪文蔚妥商籌辦盡一分心或有一分裨益現在事機緊迫奉旨以後卽將任内公事赶爲料理定於七月十八日交卸撫篆十九日起程乘坐輪船至上海由内河逕逹清江路過蘇州府原籍省視臣母擬住一兩日不敢逗遛合併陳明所有微臣感激下忱謹繕摺恭謝天恩並報明由粤起程日期伏乞皇太后皇上聖鑒謹奏奉硃批知道了欽此○○奴才恭鏜托克湍跪奏爲呼倫貝爾副都領因病懇請開缺回旗恭摺仰祈聖鑒事竊據呼倫貝爾副都統薩克愼咨稱現年五十六歲前於咸豐年間出征河南山東等省數年染受濕潮致患骽疾及抵邊任時發時愈尙能勉强從公兹值校閱秋操觸受風寒手足痿痺動履均屬維艱據醫者云氣血久虧難期復舊查本城地處極邊操防一切在在均關緊要自顧病軀恐滋貽誤合請代奏懇天恩俯准開缺回旂調理等因前來伏查呼倫貝爾邊要重地副都統閫寄大員因病開缺自應據情上逹可否賞准該副都統薩克愼回旂另行簡放員缺之處伏候聖裁所有呼倫貝爾副都統因病懇請開缺回旂緣由理合恭摺具陳伏乞皇太后皇上聖鑒訓示謹奏奉硃批另有旨欽此○○奴才恭鏜托克湍跪奏爲協員領缺循例請補以重職守恭摺仰祈聖鑒事竊照呼蘭所屬巴彥蘇蘇旗營協領滿祿因病出缺例應遴選銜缺相當之員請補以免曠誤奴才等查有呼蘭正黃旗佐領記名副都統副都統銜儘先卽補協領呼敦巴圖魯聶車布現年五十歲前曾出征直隷山東等處疉著勞績同治七年於山東湖北等處剿捕賊匪案内經欽差大臣李鴻章列保以恊領儘先卽補奉旨着照所請欽此是年由神機營咨送兵部帶領引見經欽派大臣騐看奏請照例用於十月初二日覆奏奉旨依議欽此欽遵各在案奴才等復加考騐該佐領聶車布熟悉旗務以之請補巴彥蘇蘇協領之缺實堪勝任旗翼均屬相當如蒙俞允該員曾經引見毋庸再行送部祇俟欽奉允准飭令任事以專責成所有協領員缺循例請補緣由理合恭摺具陳伏乞皇太后皇上聖鑒謹奏奉硃批着照所請兵部知道欽此○○奴才希元跪奏爲道員瞬將俸滿照章出考俟届期送部引見並先行請旨簡放以重職守恭摺仰祈聖鑒事竊查前准吏部咨議覆奴才擬定吉林分巡道缺分一摺查吉林轄地三面沿邊與蒙古毗連旗民交涉事宜爲多從前未經分省所屬理事各廳本係專用旗員嗣經改設民官增設道府始議令滿漢兼用現旣據該將軍酌察情形定准缺分請比照熱河道之例將道缺專用旗員係屬因地制宜相應奏明請旨准將吉林分巡道一缺作爲衝煩疲難四字近邊最要之缺查照熱河道之例專用旗員定爲三年俸滿由該將軍秉公察看如果稱職堪膺保薦卽出具切實考語將該員開缺送部引見恭候欽定如准其作爲俸滿候升卽由臣部知照軍機處進單候旨簡用未經升調之先仍令按月赴部投供以憑辦理俸滿所遺之缺並嗣後未經俸滿或由别項出缺均照熱河道之例與直隷口北道山西歸綏道等缺合併積算由臣部將各部院滿洲蒙古郎中與滿洲科道兩項相間分班咨取保送帶領引見請旨補授再查吉林分巡道缺添設之後經前任將軍銘安奏准先由外請補一次前任道員未經俸滿卽已開缺其現任之道員俟將來三年俸滿應卽照此次奏定章程辦理等因光緒十四年二月初八日具奏奉旨依議欽此欽遵咨照在案兹據吉林分巡道豐伸泰詳稱職道自光緒十一年八月十九日到任之日起連閏扣至十四年七月十九日三年俸滿理合先期報明等情前來奴才詳加察看該吉林分巡道豐伸泰老成穩練勤愼亷明蒞任三年於吏治民風頗能加意整飭凡地方一切利病尤必隨時興革初不稍事因循洵不愧監司之任惟吉林無可升之缺自應遵照奏定新章出具切實考語俟俸滿將該員開缺送部引見候旨卄用毋庸回任至該員俸滿在卽本省並無候補道員堪以接署合無仰懇天恩俯念吉林道一缺事繁責重先行勅部照章咨取保送引見迅卽簡放免致懸缺以重地方除届期給咨飭令該員赴部外所有道員瞬届俸滿照章出考並請先行簡放緣由理合恭摺具奏伏乞皇太后皇上聖鑒訓示遵行謹奏奉硃批吏部知道欽此○○張曜片再據署藩司福潤詳稱曲阜縣爲先師孔子闕里地方向章委署該縣知縣俱用正途人員惟係無字簡缺輪補時無論正途勞績捐納各項出身人員到班均得請補似不足以昭畫一擬請嗣後將曲阜縣知縣一缺專以正途人員題補如輪應各項出身人員到班俟奉部覆准後再以相當之缺正途人員揀選對調現在准補斯缺之董家瑞兼非正途出身擬卽另行揀調以歸一律呈請具奏前來臣查該司所請係爲愼重地方署補一律起見謹附片具奏伏乞聖鑒飭部核議施行謹奏奉硃批吏部議奏欽此 
 
