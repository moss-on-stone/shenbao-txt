# 1902 - 95 - 4910407

 

Page 1

 
 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰准等處出愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲湖内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[論教習被辱事]  
　　自來家國之弊莫重於蒙蔽一國受蒙蔽之害則朝野之情不相遇而國勢弱矣一家受蒙蔽之害則骨月之親不相顧而家道衰矣中國之日漸孱弱不能自强者亦承此弊耳然在上者皆不欲自蔽也而蔽之者在下一家之中蔽其父者子也蔽其夫者婦也蔽其主者男婦僕從也一國之中蔽其君者官也蔽其官者胥吏家丁也故論一家者以男婦僕從之蔽爲最害論一國者以胥吏家丁之蔽爲最害惟知其害而多方防護則其害雖紛至沓夾受者半而不受者亦半則其蔽猶淺若受其害而猶不以爲害則其蔽愈深其害愈甚勢不至敗壞决裂不止至敗壞决裂而始悔受害之由不已噬臍無及耶故無論家國皆當先事豫防之夫先事豫防之道當先去其私心凡事不涉乎私則其見自明卽有蔽之者亦何從而蔽之觀於報紀教習受辱一事吳仲憚方伯受家丁之蒙蔽亦可謂甚矣然方伯亦不免心涉乎私故家丁得乘而蔽之耳使勇丁並非護送冷大令之夫人在外肇事將人毆辱吾知家丁卽串同朦禀方伯亦未必庇護勇丁必訊明皂白然後發縣乃以猶女之故中途被人滋擾遂不問曲直勃然震怒發縣訊懲非方伯心涉於私致爲所蔽乎勇丁若非因護送無論將人毆辱卽被人毆辱想亦不敢驟然朦禀惟以護送之故狐假處威當其攢毆時已存一有恃無恐之見而其朦禀也亦逆料方伯之必信方伯於此漫不加察不明之咎其奚以辭然浸潤之譖膚受之遡倉卒之間賢者不免尙可爲方伯原至翌日盧大令謁見時方伯宜詳訊情由以分曲直乃將大令申斥致大令不敢置一辭紳士等晉謁欲以魯仲連自任而猶爲羣小所蔽靳不與通此則不能再爲方伯原矣迨黄君情不能甘電致其史侍御鋆隆又經張冶秋尙書電致督轅請卽查辦劉峴帥卽傳方伯嚴加詰問而湖南同鄉又擬開會館評理方伯知爲清議所不容始將肇禍之親兵發縣辦理一面將兩君送回學堂惟黄侍御尙電請劉峴帥查明伊弟有何不韙而被藩轅丁役毒毆自餘之作不平鳴者更不一而足此事恐不易了結且黄君由典史署歸學堂後屢次嘔血醫者以受傷過重勢成不治黄君苟能無事則方伯之責猶可稍輕倘竟不起則恐不僅懲治親兵斥革頂馬之人可以了事也方伯以私親之故受小人之愚小不忍則亂大謀方伯至此當亦悔之無及矣抑又有説焉黄君幸乃兄爲侍御始得伸此權力平反此事若平民當此卽被毆斃恐亦無從伸雪勇丁之兇横家丁之蒙蔽其罪尙堪擢髮數哉又或謂黄夏兩君醉後歸途或有滋擾似不當盡責之勇丁不知兩君苟有滋擾勇丁亦只能拿解不能兇毆且從車中拖下其非滋擾可知責人讓路而至兇毆其平日欺侮平民不言可喻非但方伯從此當格外約束而凡爲宦途中人當以此爲殷鑒亦地方之福也 
[本館接奉電音]  
　　昨日午前十一下鐘時京師飛電傳來旨一道上諭五道敬謹譯登○二月二十九日奉旨著於三月二十日換帶凉帽欽此同日奉上諭御史王乃徵奏請力除用人積弊一摺奭良黄璟係赴行在中途迎鑾特旨召見察其人尙可用加恩開復原官王廉以革職在籍人員擅遞安摺不諳定例是以申飭何謂兩事相歧朝廷黜陟自有權衡該御史未經訪問明確何得率意陳奏至摺内所稱保舉太濫各節及另片奏請將報効給奬一律停止等語著該部一併議奏欽此同日奉上諭御史王乃徵奏京官放缺宜照定章等語奉天府府丞兼學政向例以四五品京堂及翰林院侍讀侍講等官升調前據軍機大臣開單請簡係照定例辦理並無不合至揚州府知府彭見紳截取單内並未簽注告假兹據軍機大臣面奏因未經吏部知照故未黏簽現經查吏部等語著俟該部覆到卽行請旨欽此同日奉上諭浙江杭嘉湖道員缺著裁缺之運河道崔永安補授欽此同日奉上諭本年順天鄉試在河南省舉行著派陸寳忠前往監臨欽此同日奉上諭錫良奏查明賢否各員分别舉劾一摺河南開封府知府張楷河南府知府文悌署衞輝府知府候補知府于滄瀾候補知府袁鎭南禹州知州曹廣權調署杞縣實任安陽縣知縣石庚息縣知縣楊清魁南陽縣知縣潘守廉旣據該撫開單臚陳各該員政績均著傳旨嘉奬調署羅山縣實任襄城縣知縣邵壽宸蕩檢踰閑罔顧廉恥候補知州毛大猷行止不端聲名狼藉候補知縣葉世勲輕佻無恥有玷衣冠候補知縣吕根萱舉止輕浮行同無賴均著卽行革職驅逐回籍交地方官嚴加管束扶溝縣知縣楊敬修粗俗鄙瑣物議沸騰調署濬縣實任衡煇縣知縣廉傑工於趨避操守平常尉氏縣知縣鄒邦瑞嗜好甚深精神委靡調署光山縣知縣實任嵩縣知縣楊振奎卑汚狡詐行止多疏濬縣縣丞朱澍品行卑汚逢迎矣利新蔡縣教諭徐文治閑檢不修被控有案宜陽縣教諭李永業人極平庸不安本分均著卽行革職鄢陵縣知縣王錫侯性情粗率聽斷不明商水縣知縣李煥新識闇才庸屢經撤任均著以府經歴縣丞降補洧川縣知縣劉時暘畏葸無能難期振作内黄縣知縣李求拔心地糊塗難膺民社新安縣知縣曾慶瀾性情迂緩事多遲誤郾城縣知縣于文泉辦事模棱性情賴惰均著開缺以教職歸部銓選鄧州知州王錫晉公事模糊不勝邊要杞縣知縣蒯籛才具平庸難膺煩劇均著開缺另補餘著照所議辦理 
 
 

Page 2

 
 
該部知道單併發欽此 
[宫門抄]  
　　二月二十一日兵部太常寺太僕寺廂黄旗侍衞處引見二名兵部五十九名造辦處十二名榮中堂大額駙各續假五日溥興謝署缺恩周克寛謝授侍講學士恩恩輝續假十日全公守護西陵請訓宗人府奏改派致祭昌西陵派出意公吏部奏派考試漢廕生派出崑中堂張百熙李紱藻總理行營奏派管道之大臣派出倭林保成端延康印啓文海崇壽繼祿景澧召見軍機及全公張英麟○二十二日刑部都察院大理寺正黄旗值日無引見崑中堂等考試漢廕生覆命振貝子專使大臣請訓紹昌謝賞戴花翎恩克公延侯各續假十日吏部奏派考試提督衙門筆帖式派出孚琦戴鴻慈張仁黼慶福召見軍機及振貝子溥興 
[日事錄要]  
　　日本長崎訪事友人云前者日后偶感風寒小有不豫今已喜占勿藥之爻矣○東歴三月十號卽華歴二月初一日午前宫中排齊式部禮儀特將九條良政及一條實基兩君均授男爵按九條良政今年一十有二乃式部官九條道實之弟一條實基係去年所生今祇二齡乃一條實輝之長男當由香川王后宫大夫將誥敕分頒各家恩濃外戚於此可見一斑矣 
[日臣議事]  
　　日本長崎訪事友人云日前山本海軍大臣召集各鎮守將及各兵船統帶管帶各官密諭機宜自東歴三月初一日後凡井上横須賀柴山吳鮫島佐世保東鄉舞鶴角田等各軍港之常備艦隊各統帶並日高之竹敷港上村之馬公港以及諸岡内田伊東各地之兵船管帶等陸續進京絡繹道路每日在海軍省樓上密議大約一禮拜後方各回去至所議何事外人不得而知也 
[定期退兵]  
　　順天時報云近聞各國允還天津已定於七月内惟各國欽使議定中國不得在津駐紥重兵而全權王大臣尙未允從故未定局又云和約已定凡各國留守之兵本有定制保護使館及天津榆關二處駐紥之兵亦有確數其餘軍隊自應一槪撤回聞全權王大臣已與各欽使會議已允天津一帶於一年内陸續撤還至山海關一帶則限十八個月撤隊回國 
[預備謁陵]  
　　京師訪事人云三月初六日皇太后皇上致祭東陵日前由内務府恭備儀仗計黄縀九鳳曲柄傘一青黑黄白赤縀九鳳直柄傘各二黄縀寳箝花直柄傘四紅方蓋二紅素方傘二龍鳳旗八素色雲繡繪鳳龍旗二黄紅縀龍鳳扇各四黄紅縀龍鳳雉尾扇各四金節二並飭知鑾儀衞傳諭執事夫役於二月初五日謹遵辦理 
[撙節大差]  
　　京師訪事人云此次展謁東陵大差皇太后面諭内務府大臣沿途供給均按向章核减其半以崇節儉内務府卽轉飭辦差官役謹遵諭旨預備勿得違悮 
[事出無心]  
　　京師訪事人云日前玉河橋鉛石飛落致驚使眷朝廷卽降諭旨飭查肇事之人嗣悉飛落之帶線鉛石乃係皇城根一帶兒童戯放風筝扶摇直上繫以帶線鉛石懸蕩空中不意線繩中斷悮落使眷面前初非有意抛擊後奉上諭查緝地方官弁終日驅逐此等玩童步軍統領衙門復張貼告示曉諭居人俾各父戒其子兄告其弟毋得滋生事端致多饒舌旣而西人亦知此事實非有心作劇因亦勿令苛求俾安民庶 
[緝獲匪犯]  
　　京師訪事人云上月間欽奉上諭著拿偷竊電線匪徒曁私賣兵米兩案匪犯若干名旋經某營弁兵緝獲砍竊電杆電線要犯四名由步軍統領奏交刑部審訊想不日卽須明正典刑也 
[裁官未定]  
　　天津直報云頃聞直督袁宫保奏請裁汰冗員計共大小文武衙門四十餘處惟朝廷擬暫緩時日然後議裁此摺遂留中未發 
[給俸有差]  
　　京師訪事人云滿漢京官春季俸銀蒙恩改給七成刻已一律給發惟成數略有叅差計頭二品大員按五成給發三四五品俱六成給發七八九品俱七成給發 
[大帥掄才]  
　　廣州訪事友人云上月初十日爲省垣菊坡精舍及粤秀書院甄别之期菊坡由兩廣督憲陶芷芳制軍主政題爲春秋重外交論使於四方不辱君命義元征西域兵力所至考讀史方輿紀要訂誤註是書繁博亦間有舛誤宜訂正之粤秀由廣東撫憲德靜山中丞主政題爲大衍之數五十其用四十有九義治道去其泰甚論 
[江督照會]  
　　南京訪事人云兩江總督劉宫太保因開濬上海黄浦江事宜特備公文照會上海領袖總領事兹將公文照錄如左爲照會事竊照黄浦工程一事聞貴領袖總領事與各總領事集議已久本大臣與貴領袖總領事相交最久相信亦最深卽與各總領事亦莫不共敦輯睦也前年夏間北省之變爲禍甚烈本大臣不辭艱險力任其難主持互保俾長江一帶各安生業運用主權所以顧全大局也乃旅滬西商濳思侵攘竟將本大臣與駐滬各總領事力持長江和局之功槪置不顧以黄浦工程明損主權暗侵冶理是固有欠公道而又違公法者矣倘令黄浦工程與本大臣熟商果能允爲設法修理必能與一千九百年禍變之時同一言行相踐也現在工程旣不由中國自主辦理而需欵浩大中國應認半費每年又須於進項内籌一大款按約認繳但此項經費究竟能否獲益有無得失約章俱不載明然則於本應認繳之先亟應詢問明確旅滬西商因辦理黄浦工程是否悉願輸將各總領事能否担承旅滬商民隨時接連完納租税設有抗不遵繳各總領事能否保其各以其國律法勒令完納黄浦税租此層頗關緊要傳聞英國國家律師向議院云駐華公使無勒令寓華商民完納租之權且聞各國之有公議院者如貴國及德法奥意比等國無論何項税捐未經公議院准行皆不能勒令商民認繳是則黄浦工程雖經各國欽差議定捐輸載諸和約附件十七而旅滬商民業認繳一二年或數年之後設或不願接付各總領事卽不能勒令繳付斯時經費虚糜工程半輟中國擲此巨欵未能獲益故不得不於未經撥認欵項之先應請各總領事切實聲復黄浦工程是否果有權力飭令各該商民按期認繳卽請貴領袖總領事轉與各總領事詳細示復自應照會爲此照會貴領袖總領事請煩查照施行須至照會者 
[廣興樹藝]  
　　蘇州訪事人云蘇州府長元吳三縣日前奉到府憲轉札命興樹藝因特照會蘇郡各紳其文云爲照會事奉府憲向札奉藩憲陸札奉督憲劉札開查種植樹木不獨足以興地利且亦可以召天和其利益之普莫可殫述東西洋各國於樹藝之學靡不視爲耍務均能悉心研究實力舉行前經各處條奏曾由總理衙門户工部先後咨行廣爲試辦均經通飭考察分别詳辦乃牧令視爲具文未能切實遵行言之 
 
 

Page 3

 
 
殊堪痛恨現由紳士宋治基等創設樹藝公司在雲臺山試種各樹至一千四百餘萬株之多業已漸著成效德於膠州英於威海亦皆廣爲裁種各屬荒無之地甚多且牆隂屋角但有隙地擇與土性相宜之樹亦無不可以裁植祇在地方官之能切實尊行否耳兹有在日本種植花木之德商禀陳樹藝諸益皆係閲歴有得之言兹譯漢抄發應卽通飭各屬先行創導試植一面誖勸紳董廣爲傳諭仿辦俾鄉偏小民咸知其利得以漸推漸廣盡地利而厚民生札司遵照飭令切實舉辦仍令將遵辦情形呈復備核到司奉此合亟轉飭札府立卽轉飭所屬各廳縣一體查照德商禀陳樹藝諸益先擇各處荒蕪之地試種各樹一面諄勸紳董廣爲傳諭仿辦務使蔀屋茅詹咸知利益逐漸推廣以盡地力毋得視爲具文一禀塞責仍令將遵辦情形通禀查核並報明巡道備考勿違速速等因到府奉此合亟通飭札縣立卽遵照憲飭認眞辦理等因到縣奉此合行照會爲此照會貴紳煩爲遵照憲飭體察情形應如何設法開辦講求種植之藝刻日妥籌章程呈復察辦幸勿稽望切切須至照會者 
[木釐改章]  
　　南昌訪事友人云上月十八日江西商務局司道以木釐章程業已酌改爰卽出示曉諭曰江西産木之盛甲於東南各省凡操木業者先於冬臘赴山次春就小河紥成小把放行採於南贑寗者由贛州東西關出口採於吉安各屬者由沿溪渡横江渡出口此山販也一逹大河在於水寛灘曲之處接聯成牌遠商近賈輾轉購售薈萃於三湖地方此水販也自是而下經過省城沿途或缷或添互有賈賣至吳城鎮將簰改裝此販運出江也土民稱南贛寗屬所産者爲關上吉安屬所産者爲關下關上之木質性堅實售價較昻向由東關西關二卡起票完釐抽收五分至三湖卡又抽收五分下關之木株幹通爽銷路甚暢向由沿溪渡横江渡二卡起票完釐抽收五分至神岡山又抽收五分而已抽之三湖卡與下游樵舍吳城姑塘各卡查有貨票不符均補抽十分東西兩關以上之白口塘信豐茅店大庚南康塘江等卡於未起票之先亦皆明抽暗抽五分十分不等是正完補完與不應完而完者已合三十餘分益以司扦之苛索划巡之挾取更不勝其擾累水勢漲落不時撑駕人夫守候多一卡之查騐卽增一卡之留難遲一日之放行卽費一日之工食商情累困至今已極然非奸商圖减正釐私誘串賄亦不至玩法如此在富商巨賈正經貿易豈肯詭計營私惟有押運帮商工於取巧上卡報完釐金祗求一半塡票以備騐照短納下卡查出瞞漏又復暗費紅錢希冀少補放行間有自愛卡員杜絶苞苴商販反多怨咨似此通同舞弊致令釐收短絀何以振商務而裕餉需此示未畢明日續登 
[幾成民變]  
　　紹興訪事友人云紹屬自去歲秋收歉薄迄今米價漸昻每石竟需洋銀六元入春以來天時亢旱春花收成又多减色兼之各物昻貴居民度日益艱日前蕭山縣境忽有貧民蠭然而起藉口業業居奇壟斷一呼百應羣與爲難當經縣主瞿蕚馨大令親出彈壓始得稍平一面飛禀省垣旋由撫憲任筱沅大中丞委吳游戎忠選率隊渡江赴蕭駐紥聞須訪拿爲首滋事之犯從嚴懲辦以儆效尤云 
[致祭先農]  
　　昨日爲致祭先農之期上海縣汪瑶庭大令於九點鐘時偕縣丞劉耀廷二尹主簿孫立幹少尹典史趙敬臣少尉命駕先至大南門外先農壇伺候未幾提右營叅將廖楚材叅戎城汛周鑑之千戎守府程厚庵守戎松海防同知劉乙笙司馬蘇松太兵備道袁海觀觀察均次第戾止循例行禮旋又詣山川神前行禮畢然後分道回署 
[閩學將行]  
　　日前新簡福建學政秦佩鶴大宗師綬章由蘇省乘舟蒞滬小作勾留定於日内起節赴八閩履任昨日命駕詣道縣各署拜會 
[備解秋審]  
　　日前上海縣汪瑶庭大令奉到江蘇臬司效述堂廉訪札文飭將本年應解秋審人犯開具事由清册備文申解務於三月内解司聽候撫憲勘訊大令卽飭刑書細加查核旋查悉命犯吳類洪陸海珍兩起應歸入今届秋審辦理當卽造册禀知大令以便押解登程 
[整興商業]  
　　本埠商業會議公所已經開辦日前會議章程詳請吕盛兩次憲核定主持公所有總理會員一人副總理會員二人上游以記名道嚴筱舫覲察領其事以江蘇試用道周金箴丁憂在籍湖北候補道毛艾孫兩觀察副之聞三君者皆素爲上游所器重和衷共濟從此啓承上下商務將蒸蒸日上矣 
[防疫宜嚴]  
　　邇來香港一帶疫氣盛行凡自彼處來滬各輪船先泊吳淞之外由西醫上船查騐如有患者須帶至崇沙病房醫治以免傳染意至美法至良也不意前日本埠某輪船由港駛至中途有一細崽因疫斃命船中司事恐被查出致干未便遂將屍身納諾水櫃中始得朦混駛進吳淞停泊下海浦旋被江海關騐貨某西人將屍查獲以其有違定章禀知税務司勒令駛出口外船上所有貨客一槪不准上岸俟四禮拜後方可進口是誠滬上居民之大幸也 
[火警續述]  
　　前晚黄昏時本邑大東門外毛家弄附近成裕南貨店廚房失愼殃及比鄰單家弄内成衣店等三家計共燬樓房六幛 
[上海巡局紀事]  
　　保甲總巡朱森庭明府昨日飭傳浦東塘橋楊家渡爛泥渡等處各圖地保嚴少峯等十餘人到局諭令嗣後有流氓訛詐鄉愚拔刃滋事等事卽投報巡防局拿辦然後赴案呈報並命各具遵諭切結存案備查○偷兒王掌元昨日濳至南市小橋北首湯姓家圖竊當被閽人某甲所見拘至十六鋪巡防中局請究局員黄衡堂二尹研訊之下王認竊不諱命掌頰二十下以儆 
[英美租界公堂瑣案]  
　　私販周星友因與陳玉四口角紛爭戮傷陳足經六百六十二號巡捕拘案請究讞員張柄樞司馬商之美副領事海君判押捕房半年期滿遞回甯波原籍○王阿小行竊某西人所豢鴒子十一頭經二百八十三號巡捕拘案請究司馬判責二百板○嚴阿三行竊陸兆仁家綢布衣服七件經包探倪順泉拘案請究司馬判責五百板○老公茂紡紗廠騐花西人洛神飛控鄉人周子香所售之花有攙水情弊解案請究司馬判罰洋銀一元○積賊沈榮桂前因犯案判押捕房六月近經包探張阿五詰悉此外尚竊郭花子家金銀首飾起出原贓將沈解案請究司馬判令加押三月贓給還失主○張阿毛行竊包福生家衣物經包探張阿五拘解請究司馬判押捕房一月 
[韓仲萬善士告振急電]  
　　總局子萱善長轉呈宫保並致緝庭實君逢莘子英子佩筱舫勉卿潤甫樂山善長江北災情切實查勘德化黄梅地廣災重江隄圩隄衝壞極多當衝各莊未能種麥災民尤苦均以草根野菜度日稍好者攙和麩皮豆渣充飢舊冬急振儘欵散放未能徧及極苦兹擇急先查來欵尙不敷用修隄官欵不足救人救澈至少五六萬金工振並行方兩有實濟目擊災苦據實禀陳細情函逹想大善長民胞物與終始成全乞速籌鉅欵及時酌辦如有善長發願帶欵來潯飢民鰲戴乞速電復韓景垚頓 
[申報館恊振所經收順直江西長江振捐二月二十一日至二月三十日止第五次清單]  
　　二月廿一日無名氏還平安願洋五元蘇州全盛來退思主人酧宿顧求合人口安洋廿三元無名氏銅洋三元愼益洋布號洋十一元○廿三日無名氏洋十元○廿四日無名氏洋三元○廿五日無名氏銅洋四元寳善堂洋十元○廿六日瑞記求免災洋十元公愼求免災洋十元無名氏銅洋二元以上總共收洋八十二元銅洋九元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　陸孫氏控姪孫陸桂祥盜賣墳地公産前晚縣主汪瑶庭大令提訊陸桂祥供小的向業水作有祖遺墳地應與叔父均分今叔父去世由嬸母將地出售得價洋銀九百元除用去遷費一百元外尙餘八百元小的與嬸母各得其半所掘棺木現葬西門外日暉港附近孫氏係堂祖母此地並非公産實與彼無涉求鑒孫氏供小婦人年七十有九是地確係族中公産今被姪孫盜賣且不知將棺木遷移何處叩求究辦大令著桂祥分給孫氏洋銀一百元限三日繳案○徐寳生控四鋪地甲勒寫房捐前日大令提訊徐供小的在本邑城隍廟前開成大香店每月出房租錢二千文應繳捐欵三百文是處地甲挾有夙怨竟於寫捐時以少報多勒寫租金四千文每月欲收六百文今將租摺呈案請爲呈核地甲嚴升供寫捐時店主不在由司事估值寫定並非小的逼勒所致大令謂徐曰當時雖已多寫厥後委員親來查核何不據實訴明將摺呈騐答稱比時租摺適在房主處故未呈騐大令以兩造各有不合著徐准照租摺繳捐完案○前者寡婦王張氏控林阿和誘拐女兒王阿大匿跡松江婁縣轄境經大令移文將林及女提到前晚研訊王阿大供小女子年一十有七去冬母親命送醬菜到表姊家由表姊留宿一宵次日囑傭婦伴送回家不意傭婦不由原路竟領至日暉港勒令下船上船時有男子三人在彼接應卽被開往松江閉匿林阿和家中今由台差來提始得到滬幸未被林姦汚叩求究辦林供小的係松江人在滬上爲人煮鴉片烟藉資餬口前與王張氏有洽比之情蒙將阿大許字小的爲妻私相往來閲時已久本擇去冬完姻因張氏聽人唆使意圖悔賴阿大自願隨小的回公並非誘拐求恩鑒察王張氏供小婦人從未將女兒許字林阿和女兒亦無與伊私能情事今蒙獲案尙求給領大令判將林重責二百板交人保出不准再往勾引阿大不知羞恥大加申斥交其母張氏具結領回嚴加管束 
[英美租界公廨紀事]  
　　張嘉祿投上海縣署控陸錫恩串吞押櫃洋銀逃匿英租界縣主汪瑶庭大令移文公廨請爲協提讞員張柄樞司馬飭差協同包探胡瑞龍將陸提到移送縣署歸案辦理○前者英商茂豐洋行主控買辦劉矞卿棧單糾葛一案經司馬押限清理前日期滿尙未理明司馬著交殷實店鋪保出從速理楚 
[法租界公堂瑣案]  
　　前年匪亂時中國通商銀行在北京失去鈔票數萬張早已聲明作廢邇者有啞子某甲忽以此項鈔票數紙交馬頭扛夫潘勝才向永康烟紙店兑去五兩廣大烟店兑去十四兩爲包探查獲將潘及永康廣大兩店執事管小山朱金甫一并解案請訊管供此項鈔票悮收之後亦已用去朱供兑出洋銀已經由潘交還其票被啞子扯破無從交出大令與費繙譯會商著管將用去之鈔票收回交案朱不應貶價收買鈔票著罰洋銀十元以儆啞子笞責二百板潘責一百板○鄭勝才薦友陳阿寳至某鐘表店爲夥陳竊取對時表十一枚逃逸店主婦水沈氏將鄭扭案請追大令判交的保限七日内將陳交案○蔣李氏前控謝方氏欠洋銀一千八百元迭奉大令訊供以案關上控移送縣署訊究費繙譯以此案理應公堂訊判商請杜大令向縣署索回昨日原告投案求追方氏供小婦人有甥女某氏願代押捕房請將小婦人釋出赶緊理處大令判交的實保人從速理楚○李蘭生禀稱前憑蔡陳氏爲媒納妓吳小香爲妾今被陳氏誘逃扭案請追蔡陳氏俯首無詞大令著押候嚴比○陸敬舟前控陳張氏勒單掯贖大令提訊之下陳張氏供稱此田由陸兄靜中絶賣於小婦人處不能贖回昨日陸靜中投案訴稱此係外祖之産被敬舟出賣於朱姓質之敬舟供此係小的應得之産是以出賣迨訊朱供稱小的價買敬舟之田求請斷還大令著各將契據呈候下期復訊核奪○楊李氏禀稱被楊紅全擔去洋銀二元扭案請辦楊供李氏在家賭博小的不敢搶物大令判李氏罰洋銀二元楊責二百板○陶阿根禀稱陳子雲竊取東洋車一輛尋獲原贓扭案請辦大令判責二百板○王永希禀稱陳金生竊取皮箱一口人贓並獲送案請辦大令判責二百板○包探稟稱長江輪船積竊吳阿林李金標行竊某輪船搭客皮衣一件拘獲人贓解案請辦大令判各責二百板 
[美租界捕房紀事]  
　　昨晨妙手空空兒李阿根混入天潼路第六百零一號門牌某姓小客棧内行竊鐵器若于携之而出適爲包探劉阿炳所見連贓帶入捕房捕頭令押候轉解公堂禀請讞員張柄樞司馬訊辦○昨晨偷兒薛雨香掩入靶子路鄉民某姓家行竊衣服携至某押鋪質錢適爲包探顧福其查獲帶入捕房捕頭令押候解送公堂禀請懲辦 
[維揚官報]  
　　二月初九日鄒　尹　頸銷曾公祠照料差羅鹺尹樹屏銷清江餉差初十日代理豐利場邊鹺尹承榮銷監印差禀辭赴任十一日方分轉臻堂辭赴皖岸公幹鄒鹺尹傳　委代辦運轅監印十二日暑通分司蔣公轉志沂公幹到揚十六日五分轉家棟由淮北來揚黄分轉以忠銷淮海緝私汪分轉壽祺銷泰屬查水勢十七日夏分轉敏功辭赴泰屬差次十八日梁分轉世禮辭回焦山許鹺尹善登由鐵廠來陳鹺尹丕業委曲塘分卡發經歴聶鹺尹祖昌江西人稟到十九日永豐壩轉分任委赴五河公幹汪分轉覲潮委赴廟灣查辦事件二十日王少尉士霖禀奉府憲留提差委二十一日姚分轉體善辭赴淮北差次吳鹺尹鏞謝鹺尹恭請山省公幹回二十二日署北掣戴分轉文僂到揚姜鹺尹祖動由周莊卡來任分轉文瀾禀辭赴五河公幹 
[蘇省官報]  
　　二月十九日浙江候補道劉萬青湖北人由上海來正任如臯縣單儒紳由寗來理問婁湘禀謝委署昭文縣典史事指分江蘇試用巡檢桂祥熙安徽人由京騐看來省禀到二十日藩轅牌示照得常州府照磨馬時昌在任病故遺缺輪應新海防遇缺先府照磨程繼亷堪以請補花翎前福建興泉永道英璞正白旗人由寗來浙江補候道劉萬青辭行新授鎭江府祥禀謝奉飭赴任卽辭指分江蘇試用從九品羅英俊浙江人禀知奉撫憲騐看到省二十一日新簡福建學政工部右侍郎奏綬章由京來己到浙江候補道萬福康由杭來金陵厘捐長江總巡候補知府李盛鍾由寗來卽辭同知馮汝禧稟知由滬公幹回知縣王毓江禀辭赴寗見制憲府經歴賈慶恩禀知赴滬措資縣丞吳家楏禀請期服假二十一天巡檢劉嗣敬禀謝奉委代辦閶胥門外六殷陸巡今日到差管駕飛槎輪船委員浦水新禀知送浙江學憲赴浙回二十二日候補道李光瑜由寗來分部主事外務部候補東文繙譯葛鈞浙江人由京來通判劉國邴由滬來昭文縣張禀到卽辭知縣俞錫疇禀知奉撫憲給咨赴引恩厚車坊厘局來卽辦孫瑞由滬來梁繼元由甯來指分江蘇分缺間補用縣丞顔傳鎬浙江人由浙撫憲騐看給咨來省禀到試用縣丞袁黼湖南人由安徽撫憲騐看給咨來省禀到崇明縣典史劉培清蘇松鎭標中營城守外委陳榮均由崇明押解秋審人犯來省卽辭 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年二月十九日京報全錄]  
　　宫門抄諭旨均錄前○晉撫岑奏爲調補中缺知縣摺○又奏爲按班請補簡缺知縣摺○粤督陶等奏爲籌解新定赔欵第一年第二次銀數日期摺○署蜀臬曹奏爲接署臬篆日期摺○楚督張奏爲武員不職據實叅革片 
頭品頂戴兵部尙書銜山西巡撫臣岑春煊跪奏爲調補中缺知縣以資治理恭摺仰祈聖鑒事竊照山西長治縣知縣劉壽椿調補平遥縣知縣奉准吏部咨覆准其調補於光緒二十七年十月二十三日奉旨坐是月二十八日行文按山西省照限減半計算扣至二十七年十一月十三日作爲開缺日期先經扣留外補歸十一月分裁缺是月分升調遺知縣止此一缺毋庸掣簽業經截缺報部自應查例序補查定例知縣升調所遺選缺以一缺題補各項候補並進士卽用人員以一缺題補各項委用人員以一缺題補各項試用人員試用班内按大挑議叙捐納三項輪用一班之後用截取進士知縣一人又各省裁缺卽用迴避卽用留省另補三項人員如坐補原缺無人應不入班次先儘補用各等語晉省知縣升調遺一項上次輪應截取進士本班到班已照章揷用分缺先人員止今此一缺坐補原缺裁缺卽用廻避卽用新舊例遇缺卽補均無人留省另補知縣雖有歐陽杭一員惟係二十七年十一月到省與此缺同月例應扣補自應接用截取進士本班人員查有截取進士知縣陳毓光現年五十七歲湖南衡山縣人由監生中式光緒壬午科本省鄉試舉人癸未科會試中式貢士殿試二甲進士引見奉旨著以部屬用欽此簽分兵部以主事學習行走嗣因無力在部當差呈請改歸進士知縣原班銓選光緒二十二年遵例呈請分發簽掣山西是年九月初十日經欽派王大臣騐放堪以發往十一日覆奏奉旨依議欽此是月二十五日領照定請假回籍修墓二十三年假滿田籍起程五月初十日到省歴奉差委均無貽誤亦無叅罰案件臣察看得該員陳毓光諳練老成講求吏事以之請補長治縣知縣堪以勝任與例亦符據署布政使吳廷斌署按察使胡湘林會詳請奏前來合無仰懇天恩准以截取進士試用知縣陳毓光試署長治縣知縣實於治理有裨仍俟試署一年期滿如果稱職另請實授該員係截取進士知縣請補知縣銜缺相當毋庸送部引見所有請補長治縣知縣緣由理合恭摺具陳伏乞皇太后皇上聖鑒飭部覈覆施行謹奏奉硃批吏部議奏欽此 
頭品頂戴兵部尙書銜山西巡撫臣岑春煊跪奏爲按班請補簡缺知縣以資治理恭摺仰祈聖鑒事竊照廣靈縣知縣丁惟晉調補陽曲縣知縣奉部覆准於光緒二十七年十二月初八日奉旨坐十三日行文按山西省照限减半計算扣至是年十二月二十七日作爲廣靈縣知縣開缺日期先經扣留外補是月分知縣升補遺一項只此一缺毋庸掣籖業經截缺報部自應查例序補查定例知縣升調所遺選缺以一缺題補各項候補並進士卽用人員以一缺題補各項委用人員以一缺題補各項試用人員試用班内按大挑議叙捐納三項輪用一班之後用截取進士知縣一人銀捐分缺先分缺間知縣於各項試用並捐納正班到班均准先用間用又知縣到班時於各本班中先用正途出身及曾任知縣曾任應升知縣者二人再用各項出身者一人各等語晉省升調遺知縣上次已用至截取進土正班爲止其分缺間知縣從前已用過正途出身者二人今此一缺坐補原缺截缺卽用廻避卽用均無人新選留省另補之歐陽杭已另摺請補五寨縣知縣此外新舊例遇缺新班先新班卽遇缺等項均無人應揷用各項出身之分缺間人員是班内亦無鄭工人員應接用新海防之班查有各項出身新海防分缺間用知縣張印曾現年三十七歲係河南陜州人由監生遵新海防例捐納縣丞指分直隸試用因辦理海運出力保俟補缺後以知縣用遵例捐免補本班以知縣改指山西歸候補班補用光緒十九年九月十六日引見奉旨著照例發在欽此領照赴省十九年十二月初四日到省後遵新海防例報捐分缺間補用並免試用奉准吏部過班知縣扣至二十年六月初五日作爲分缺間知縣到省日期歴奉差委無誤亦無叅罰案件臣考察得該員張印曾年力强壯才具明通以之請補廣靈縣知縣堪以勝任與例相符據署布政使吳廷斌署按察使明湘林會詳請奏前來合無仰懇天恩俯准以新海防分缺間補用知縣張印曾補授廣靈縣知縣洵於治理有裨該員係分缺聞知縣請補知縣銜缺相當毋庸送部引見所有按班請補廣靈縣知縣緣由理合恭摺具陳伏乞皇太后皇上聖鑒飭部議覆施行謹奏奉硃批吏部議奏欽此頭品頂戴兩廣總督臣陶模頭品頂戴廣東巡撫臣德壽跪奏爲籌解新定賠欵第一年第二次銀數日期恭摺具陳仰祈聖鑒事竊准行在户部咨新定賠欵數鉅期迫亟宜合力通籌分派攤還等因當經轉行遵照查新定賠欵廣東省奉派銀二百萬兩前經江鄂督撫臣會同奏准减解三成嗣奉准軍機處户部迭次來電此次賠欵應按撥定十成原數匀作十二次先期解交滬道不能覈减三成等因自應遵照辦理查本省原派銀二百萬兩匀作十二次每次應解銀一十六萬六千六百六十六兩末次解銀一十六萬六千六百七十四兩以符原撥之數業於光緒二十七年十二月間先向商號源豐潤等匯解江海關道衙門投納作爲本省起解二十七年十二月第一次匀還新定賠欵之數奏咨在案現在本省擬籌各欵甫經議辦均未收有現銀而此項新定賠欵奉行按月匀解數鉅期迫各庫悉索已盡無可騰挪惟有照案向商號挪借應急以免貽誤兹再向商號訂借一十六萬六千六百六十六兩作爲光緒二十八年正月份第二次應付之欵卽交商號源豐潤等匯兑至滬限於正月二十日以前解赴江海關道衙門投納轉交銀行備還賠欵據廣東布政使丁體常等詳請秦咨前來臣等覆核無異除分咨外謹會同繕摺具陳伏乞皇太后皇上聖鑒再此項賠欵奉行按月匀解事關大局無論如何爲難自當按月照數籌解嗣後按月將起解銀數日期隨時咨部查考仍按半年彚奏一次以歸簡易合併聲明謹奏奉硃批户部知道欽此 
三品銜署理四川按察使候補道臣曹穗跪奏爲恭報微臣接署臬篆日期叩謝天恩仰祈聖鑒事竊臣接奉督臣奎俊行知按察使夏峕奉旨補授陜西布政使所遺四川臬司印務委臣署理光緒二十七年十二月二十四日准按察使夏峕將印信文卷委員移送前來臣卽於是日恭設香案望闕叩頭謝恩祗領任事伏念臣嶺西下士知識庸愚供職儀曹曾修書而校字備員蜀省綜榷政而持籌前蒙特沛殊恩猥邀存記今復暫陳臬事倍切悚惶查川省爲刑名最重之區臬司有糾察羣僚之責官常何以嚴肅首重激揚庶獄何以愼矜貴先明弼凡紀綱之所繫皆職守之攸關檮昧如臣懼弗勝任惟有勉殫心力隨時禀承督臣認眞辦理不敢以暫時權攝稍存苟且之心以冀仰答高厚鴻慈於萬一所有微臣接署臬篆日期並感激下忱理合恭摺叩謝天恩伏乞皇太后皇上聖鑒謹奏奉硃批知道了欽此 
張之洞片再據署湖北鄖陽鎭總兵俞原安詳查得鎮標左營中軍守備饒敷國居心狡詐貪鄙嗜利當此整頓營伍之際未便稍事姑容據該管遊擊據實揭報呈由該署鎮詳請奏叅前來臣覆查屬實相應請旨將湖北鄖陽鎭標左營中軍守備饒敷國卽行革職以　戎政其所遺湖北鄖陽鎭標左營中軍守備員缺係部推之缺湖北省現有應補人員容俟接准部覆再行揀員請補理合會同湖北巡撫臣端方署湖北提督臣鄧正峯附片具陳伏乞聖鑒謹奏奉硃批著照所請兵部知道欽此 
 
