# 1904 - 342 - 4911371

 

Page 1

 
 
[九通全書並校勘記發售] [  圖書集成局啓]  
　　九通一書集歴代政治之大成爲本朝掌故之淵藪本局旣用大號鉛字鑄印成書嗣以所據浙刻本魯魚亥豕訛誤滋多持延名宿赴蘇杭兩處就文瀾閣殿本及程氏家藏精抄本詳愼校讐成校勘記百餘頁原本局所以精益求精之意實以是書爲網羅政典之巨帙故不敢因陋就簡貽誤士林邇者全書己經告竣計訂三百零六册除所印股書次第發交外尚餘若干部每部售實價洋銀六十元有志經世學者請卽臨申報館購取可也 
[增補繪圖大字聊齋志異加批繪圖西遊記出板] [  圖書集成局代啓]  
　　　川蒲柳泉先生所著聊齋志異久已風行寰海幾於家置一編蓋以簡潔之筆運恢奇之思洵足遣睡魔而啓靈機也惜市間所刊各本於王漁洋之總評但雲湖之眉批素無全錄閲者憾焉今三省堂主囑本局用大號扁字重鑄鉛板凡王氏評語但氏眉批吕氏註釋無不燦然備列並精細繪圖一百廿幅且依浙湖陸氏抄本原稿增補六則尤曠眼界紙白板清每部一函八厚本碼洋一元二角暫售七折以廣招徠○加批繪圖西遊記新鑄大字鉛板紙白精良每部八本碼洋七角暫售七折由上海四馬路中市望平街口文寶書局發兑 
[論日本之强]  
　　日本東海一島國也論其疆域則廣不過三百六十里長不過七千五百里面積不過一千六百萬方里地方可謂狹矣論其人民則全國不過四千五百七十萬畿内人烟稠密之處每方里約有六千人東北部户口漸稀至北海道則每方里祗有九十人而已其民可謂寥落矣明治以前幕府擅權國君守府外患日逼見欺强鄰國勢寖衰危若累卵兆姓憂迫幡然攺圖游學歐西精研其法上下一德遂變舊章政體則立憲教育則日盛軍政則日精商務則日擴物産則日富工藝則日良三十年來推究實學孜孜矻矻惟日不足國遂進於强盛可與歐西各大國頡頏去歲以高麗故中國東三省故與强俄開釁易玉帛爲干戈當時環球各國莫不爲日本慮慮俄之大慮日之小慮俄之强慮日之弱一旦交戰勝負可不言而分乃相持將及一年日非徒不敗且能屢勝俄人海軍則毁幾全其艦隊陸軍則幾盡奪其所佔之地俄爲虎狼之國歐西各國莫不畏之乃日以東亞一小國竟能搴旗斬將敗其海陸之師何其强也論者咸謂日本自維新以後政體則立憲教育則日盛軍政則日精商務則日擴物産則日富工藝則日良非此不能收如是之大效予以爲是誠日本强國之道然其本原則猶非止此也日之强也在人人同具忠君愛國之情無渙散無乖亂竭誠相向同德同心其視君與國也如性命相繫然離則卽不能生於人世而國家之所以視百姓亦有生死與共之意而時厪一夫不獲之辜用能上與下一氣相聯固結莫解振興百度無有弗舉攺革舊制罔弗有效也余友張君游學日本近嘗貽書曰日與俄開戰後全國精神益爲振起男子以全力注重軍武盡行者之職女子以全力注重教育盡居者之　數百萬之義務金咄嗟立辦所謂義務金者捐以爲征人禦冬需用之名嘗有一老婦甚貧其夫殁於中日之役以上撫恤之金購一約者常帶之以爲榮寵近聞有義務金之捐卽以約指納之收捐所收捐所以其貧且曰此上之恩賜記念也安忍收汝老婦歸拔刀斷其指復至收捐所納之曰指已斷矣安用此爲乃收之又有一小童亦甚貧嘗痛恨俄人而義務金則貧不能納乃賣餅於市日以其所得捐之此二事者載之報章傳之里巷非無稽之言也觀此知日人忠君愛國之心堅牢不可拔其所以能抵抗俄人者在此而已豈徒維新而後奮興一切之效哉雖然日本之强其原在人民之忠君愛國但不先從事於政體教育軍政商務物産工藝則無以鼓其志而奮其神此所以立國者仍宜於政體教育軍政商務物産工藝立其基而後始足以感發人民生其忠君愛國之意若徒高言忠君愛國而不先於政體教育軍政商務物産工藝盡力爲之必不能也 
[電傳宫門抄]  
　　昨晚八點鐘時京師友人專電告知本館云十一月初四日皇上召見軍機大臣及趙爾巽是日並無明降上諭 
[俄艦續來]  
　　華歴十一月初二日德京柏林來電云俄國招集第三艦隊一事今爲俄皇已繕就上諭親筆畫諾大約不日卽可施行矣迨初三日英京倫敦路透電局來電則謂此項艦隊出發之期約在西歴明年正月 
[日允美請]  
　　華歴十一月初三日英京倫敦路透電局來電云美京華盛頓盛傳頃間日本已允美總統羅斯福之請與於亥革萬國平和會惟届時有所判斷之事須與此次戰局無關 
[德不濟俄]  
　　華歴十一月初二日德京栢林來電云德國運煤船名卡必敦孟澤耳者刻已由船人召回聞運煤一事英德二國尙未有所齟齬卽二國外交家亦未議及此事惟德政府則云决不將煤私濟俄人以啓國家衅隙也 
[運煤濟日]  
　　華歴十一月初二日德京栢林來電云此間晨報載頃有卡狄夫商人用商輪船二十艘滿載煤火駛至中華以供日本軍中之用 
[旅順近情]  
　　華歴十一月初三日日本東京來電云現在旅順被圍之俄兵約有六七千名日軍併力進攻旅順東北方各砲臺目下頗爲得勢 
[紀客述海參威近狀]  
　　烟臺來信云日前有客由海參威附英國商輪船名太平者隨同德國波羅葛罰司軍艦鼓浪抵烟向友人述及目下海參威萬不至於失守緣俄人在口門左右密排大小各砲數百尊以資戍守口門内外及附近海洋遍設水雷中間水道紆廻惟有水手數人得識陸路則砲臺險峻蜿蜒若長城倘日人贸然進攻恐不免爲第二旅順矣不特此也俄人所儲糧食刻方如坻如京各項軍裝亦皆齊備而其中以煤爲最多蓋豫計波羅的海艦隊東來以此爲根本也若夫所泊巡洋艦曰露西亞曰格羅木蒲伊曰倍加特爾無論何時皆可出而禦敵或謂 
 
 

Page 2

 
 
邇奉將令駛赴日本口岸阻截敵之商船此則烏有子虚實係齊東野語刻下節交冬令將見冰凌俄人已製就破冰船以便疏通水道旅居城内者美人寥寥無幾大半都係英人要皆安堵如常兵民了無嫌怨市上亦仍前贸易各國輪船之載運貨物接濟者日人絶不過問觀此是日之兵力全注重旅順一處初未嘗圖襲海參威也 
[責有攸歸]  
　　日本大阪某日報載英京倫敦所發專電云俄人在北海砲擊漁船以致肇事刻下已將英俄所訂之約宣示於人蓋初時英國之所以默默無言者頗疑日本有多少水雷船雜入漁船之内今已由委員稽查明白約中遂聲明此種暴亂之舉動當由俄艦管帶洛習司脱烏因司基擔承云 
[譯俄報述俄國陸軍之數]  
　　俄國洛司基耶省何伊獨木司欺日報云目下日軍之在亞細亞大陸者計共五十三萬二千名其中駐滿洲者三十五萬五千名駐關東者八萬七千名駐高麗者二萬名在滿洲途中者六萬名俄國則按俄歴九月下旬之數分駐亞細亞本部者連守戍旅順海參威軍士都四十萬名其間隷苦洛拔托金麾下者約十萬名又洛司基耶省因無矮利獨日報云刻由俄國軍機處稽查俄日開戰之初計有日軍三十五萬名分而言之師團一十有三豫備旅團二十有六攷日本兵制常備兵歲得五萬名第一豫備兵十萬名第二豫備兵五萬名其第一豫備兵祗須訓練五閲月卽可入營視俄兵之訓練至一年者顯分優劣此制蓋定自開戰前七年云 
[述俄國第二軍規制]  
　　法京巴黎斯來電云此間霜報館訪事人姓戛登者偵悉俄國陸路第二軍統領格里潘别爾格將次啓行因入謁御前領隊大臣某君詳詢一切某君告以此次所派第二軍實與第一軍協力出征以分大帥苦洛拔托金之勞蓋以苦洛拔托金所統大軍爲數多至三十萬故也原夫第二軍卽就第一軍中抽調一枝合之及駐紥奉天之第一軍某分隊與夫陸路提督米哈伊羅夫所統第八軍編制而成至魏林那與瓦爾沙瓦二帥部下各營不久亦須併入計其成數約共二十五萬人遲至明春卽可出而應敵然或遇軍務緊急則此時亦不難荷戈執戟從事疆塲也 
[補記俄弁在偵探蒙情被襲]  
　　日本大阪某日報云某日有俄國武弁薄克帖諾夫者奉總督之命携帶甲乙二舌人及傔從數名赴蒙古各旗偵探險要行抵拔因興山附近馬賊突起攻襲致一舌人被戕另一舌人亦已被賊所擒隨伺隙而逃回至哈爾賓據情禀報并請迅速派兵前往將同伴救援總督允之飛遣軍士馳赴被刦地方偵查一切一面已由電轉報大將苦洛拔托金矣 
[俄用機車]  
　　烟臺來電云一星期前有一法人來自奉天談及時交冬令滿洲各處冰雪交加俄人見輪船不能出入自如運送藥彈芻糧殊多未便乃製成自行機車二十輛每輛機器約馬力三匹俾軍裝一切得由旱道轉輸 
[雖死亦榮]  
　　華歴十一月初三日日本東京來電云攻占二百零三諾脱高山之役日軍將弁之戰死者共計中將一員少將一員軍艦管帶三員大佐八員少佐十四員隊長九員被傷者五十八員内四員爲少將 
[無礙邦交]  
　　華歴十一月初二日英京倫敦來電云土耳其國現已曲徇奥國之責將阻滯郵件之各官按律懲罰大約此事卽可了結不致有礙邦交矣 
[日報論戰]  
　　日本大阪某日報云頃得東京來電大旨謂刻下俄國波羅的海艦隊已過蘇彞士河所有殘破諸艦之蟄伏旅順港中者意必圖乘機逸出口門攻破我日守口之艦或竟欲與波羅的海艦隊聯合將我諸艦擊毁得重握海上兵權俾我分布滿洲之數十萬陸軍同時餓斃此種拙計不難懸揣而知我軍若能迅將旅順占而有之實與戰局大有關係今日欲破旅旅須先將敵之殘　擊破然後攻入二百零三諾脱高地奪其砲壘望臺使港内情形得以憑高俯瞰所惜松樹山二龍山諸砲壘迄今尙本奪獲雖我軍出其全力攻襲敵人而敵人亦必以全力應之將海軍砲搬運上臺逞强抵禦猶幸敵之殘艦已全失航海之力祗能暫時保護砲臺目前我所切要之圖必使敵之第一海軍分崩决裂或將艦隊殄滅無遺隨攻據二百三諾脱高地砲臺以占形勢若夫敵之殘艦旣已全失航海力毁之諒不甚難離旅順暫存彼掌握之中尙亦非所緊要也註日報所論係數日前情形今則戰局又幡然攺變矣 
[言之醜也]  
　　日本大阪某日報云數年前東京有一種無賴書生自稱白袴隊見有少年姣好者輒持刃迫令雞姦蹟其種種行爲兇惡直同宼盜言之醜也幾令人入耳惡心自經警視廳嚴密偵查若輩始稍稍歛戢迨去歲之暮忽又有流至此間者其人性格較前似覺温利專向高等商業學校生徒恣行不法并闌入女學生家内時以非禮相加女學生被其所迷竟至沈溺不返各警察署注目久矣東歴十一月十七日午後二下鐘許曾根崎警察署巡役巡至北區西梅田町旅店旭館之側見數人麕聚耳語聆之則所商者皆一切無恥勾當乃一併拘繫而回詰之一爲山口富吉年二十有一一爲近藤一郎年一十有七一爲千賀修年一十有八一爲大島牛太郎年一十有六一爲津川榮一郎年一十有九一爲山田博年二十一此外尙有横田政榮一名年一十有九至於所誘女學校肄業女子名姪刻下尙在嚴查敬告身爲家督者尙其約束子弟以禮自持無使蕩檢踰閑漸漸流入匪黨哉 
[講求製造]  
　　金陵訪事人云此間機器製造局所造槍械子彈多沿數年前舊式卽鎔化鋼鐵磨洗軍械亦欠講求日前欽差大臣鐵侍郎蒞局查明諭令總辦徐厚餘觀察乃光認眞整頓觀察禀由護督端午帥在局中機器廠挑選工頭駱元珍遣往日本東京砲兵塲悉心學習現已航海東行矣 
[署江督端午帥飭拿華興禀匪札文]  
　　照得本署部堂因聞湘省拿獲票匪何少卿等供有東洋留學生設立同仇會散布華興票約期十月初十起事等情當經電詢湘鄂兩省去後兹先後接准湖廣督部堂張曁湖南撫部院陸覆電内開湘省近獲會匪三起醴陵獲蕭貴生晏榮詢省城獲游得勝郴州獲何少卿郭合興起有僞印令旗並華興票多張訊據蕭貴生游得勝供華興同仇會東洋學生最多亦有各營入會不知何人爲首買有洋槍約期起事由劉霖生卽劉揆一黄近午卽黄軫將票布交馬福益散放劉黄兩人係學堂舊時教習現已聞風濳逃又據何少卿供本年八月間路遇馬福益云現興出革命黨同仇會五百人在東洋立誓謀大事散放票布業有華興公司到湘該會分前後中左右五路每路正副統三人有徐策球等多名在内均係湘人等因准此查該會匪以同仇爲名散放票布誘惑衆人希圖約期起事並復擅造僞印令旗等項實屬悖逆不法寗蘇各屬地方雖未獲有匪黨而沿江上下素爲匪徒出没之區殊難保不喑中勾結爲患且由東洋赴湘必須取道上海搭坐商輪上駛應卽責成上海鎮江九江等關道不動聲色嚴密設法盤查並飭江蘇江西安徽三臬司飛飭沿海沿江各州縣會同防綠各營認眞密爲巡查防範如遇前項會匪但有實據立卽嚴拿務獲禀報究辦至防營水師勇丁應飭各鎭各統領督率營官管帶密加考察倘有匪黨溷跡在營 
 
 

Page 3

 
 
以及勇丁被誘入會者卽行拿獲重辦一面會同地方官認眞查緝以期有犯必獲毋稍疏懈亦不得張皇洩漏是爲至要除電請出使日本大臣楊就近查辦並分飭遵照外合亟密札飛飭札到卽便遵照妥速辦理仍將奉文日期遵辦情形密禀查核 
[推廣皇位]  
　　九江訪事人云今歲恭逢皇太后七旬萬壽慶典聖朝廣布殊恩除加惠士林特開慶榜及覃恩大小文武各官赦宥軍流徒犯外凡各省耆民亦飭地方官給發銀兩以廣皇仁日前江西德化縣賀大令出示曉諭曰照得本年恭逢皇太后七旬萬壽現奉九江府憲孫札發恩賞孤貧老民銀二百三十兩每兩合市錢一千一百七十文共計潯郡孤貧老民二百二十七名口每名每口應給錢二千一百十九文定於十月十五日當堂給發該老民等毋得倩人代領致干冒混 
[尙衣去任]  
　　金陵訪事人云江寗織造存尙衣恒自奉命裁缺補授四川順慶府知府本擬將執事工匠人等卽行遣散嗣以若輩懇求再四奏蒙恩准俟本年任滿再裁兹者瓜期已届除飭署中人一體别謀生業外所有房屋器物均由督憲派員看管隨於十月二十八日挈同瀛眷啓行 
[上虞盜案]  
　　紹興友人來函云十月二十四日之晚十下鐘時郡屬上虞縣境崧厦鎭迤西楊胡村人周昌熊卽周萃菴家忽來盜匪數十人持械毁垣而入時家中人尙未就睡咸瑟縮不敢聲張任若輩飽掠遠颺莫敢追捕事後檢點計失去皮箱四十餘口男女衣服幾於囊括無遺聆其音均餘上二邑土著當時雖卽報官緝捕刻經旬日蹤跡杳然説者謂上虞民俗素號純良良有司不妨如耒陽之臥治初不料邇歲土匪蜂起劫掠頻仍年本年五月中獄中逃去要犯一十九名迄未邏獲兹者周姓家又出此行劫巨案所望賢長官嚴以懲治莫再姑息養奸庶地方賴以乂安而庶民得終宵安枕乎 
[上海官場紀事]  
　　本月初十日本城蕊珠書院輪應蘇松太兵備道袁海觀觀察課試觀察委松海防同知黄小　司馬前往院中點名給卷○昨日張季直殿撰命駕至道轅拜會道憲袁海觀觀察晤談良久而别○洋商租地會丈局總辦俞夔附明府大南門盤查委員邱幼齡二尹均於昨日詣上海縣署與縣主汪瑶庭大令商議要公 
[蘇撫將臨]  
　　前晚蘇松太兵備道袁海觀觀察接鎭江象山營次所發電音知蘇撫端午帥已於本月初三日酉刻抵鎭江卽詣圌山焦山閲視砲臺大約初五日方可抵滬 
[備迓憲旌]  
　　護理兩江總督南洋通商大臣江蘇巡撫端午帥交卸督篆後乘某輪船來滬閲視江南機器製造局一切工程總辦魏蕃實觀察聞之令提調以下各員在局整備供張駐紥南市之撫標滬軍續備右旗及南洋續備右旗各管帶均命哨弁督率勇丁整隊至法界招商局金利源馬頭恭申迎迓 
[愼勿携槍]  
　　邇者寓滬洋人由婁縣七寳鎭迤西開築馬路直達佘山工程師賈君每携帶洋槍下鄉察勘鄉民少見多怪議論滋生靑浦縣主田春亭明府恐肇事端禀請蘇松太兵備道袁海觀觀察轉商英總事傳諭工程師以後愼勿持槍以免意外之事 
[習藝開所]  
　　本邑城隍廟東首天主堂教士沈君倡設習藝公所以教各教民之流蕩無業者曾禀請上海縣主汪瑶庭大令給示在案昨爲開辦之期堂中陳設整齊各司鐸衣冠濟濟舉行彌撒禮並恭請蘇松太兵備道袁海觀觀察江南提標右營參將周子安參戎及大令前往觀瞻至晚施放烟火以娱賓客 
[會訊展期]  
　　前者妓女吳麗卿投英美等國租界公堂控狎客曹汝驥藉端騙去洋銀一千一百元等情讞員黄耀宿司馬與英副領事德爲門君會訊之下訂於上禮拜三覆訊嗣因吳妓供詞牽涉黄司馬得賄之事司馬遂申請蘇松太兵備道袁海觀觀察札派關　之司馬訊理訂於昨日午前九點鐘時覆詰供詞届時關司馬與德君先後命駕詣公廨升坐大堂担文律師處雪門律師投案聲稱此案原係古柏律師主控刻下古律師因事他出本律師於此案情節未及詳知請緩二禮拜訊可乎吳妓所延侯魯公律師起而言曰原告控追之銀係向别處借來今日公堂知如訊斷請著曹於二禮拜内將洋銀如數還清關司馬隨與德君互商繕發堂諭云訊據原告律師侯魯公聲稱欵係借來若如被告律師申請攺期可否請公堂著於二禮拜内將洋銀繳清等語質之被告律師據稱此案原係古后律師經辦現有事他往該律師初次到堂未悉此案詳細請攺期會審等語當卽商之英德副領事諭訂本月十三日卽禮拜一午每二點半鐘再訊此諭 
[命案免究]  
　　前晚湖州人孫連生在法界東新街各車寓門前行竊東洋車上帳篷鐵器被車主王沈氏丁陸氏拿獲痛毆昨日孫藉口受傷前往滋擾因喚到巡街捕拘入捕房捕頭著送仁濟醫館療治未旣卽斃命捕頭派令某包探傳到屍兄孫福生告以事須報縣請騐福生稱死者不務正業致遭毆斃咎由自取干人無尤請著車主從豐棺殮略給川資俾得扶回原籍安厝捕房可也捕頭允之令卽具存甘結 
[上海保甲巡防局瑣案]  
　　前日老民陳某赴南市十六鋪保甲巡防中局泣稱小的寄居萃豐弄馬桂興小烟館積有微資借與馬某藉權子母邇來馬忽下逐客之令使小的棲身無處度日維艱求恩提馬究辦局員王坤元參軍准卽派地甲傳馬研訊○昨日午後有陸阿巧等多人至老白渡公和肉莊購肉不知因何與莊夥張阿二互相毆擊各受傷夷適爲龍王廟保甲巡防局勇丁所見一併拘解十六鋪保甲巡防中局局員王參軍命押候飭地甲調處 
[十月分缺單]  
　　京府通判順天糧馬劉于祐革知府福建福寗錢溯時故知縣湖北咸豐趙曾蕃安徽祁門恩楓舒城錢人龍山東清平梅汝鼎俱丁山東沂水胡德修山西太谷葉在鋆俱近山西河曲姚學鏡保升江蘇寳應陳庚經未過堂縣丞山東益都鍾成捐離任巡檢奉天錦縣李奉寛故 
[招認小孩]  
　　頃由厦門文報局葉君致敝董楊子萱觀察函開圖南輪船到厦提署總查捕獲被拐小孩四口均在十歲之内聆其口音似屬上海適拐匪已被走漏今將四孩合映小照寄申懸掛敝堂門前爲特請登報章俾失孩之家速來指認以便敝堂轉禀厦門提督曹軍門給領完聚計開男孩阿利年六歲男孩阿四年七歲男孩阿利年八歲女孩陳英年十歲[  上海六馬路仁濟善堂司董謹啓]  
[萬國紅十字會來函]  
　　啓者本會昨承無名氏助洋五百元魯祝頤堂助洋一百元士公堂俞助洋二十元應子鈞沈秉衡助舊棉衣八十件鉛寗氏助棉衣二十九件俄日興兵烽烟正熾哀鴻百萬凍餒流離蒙諸大君子嘉惠源源不勝感佩除分掣收照外謹乞登報布聞伏維公鑒[  上海萬國紅十字會同人謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宫門抄]  
　　十月十六日兵部太僕寺廂白旂值日無引見伊犁副都統安成謝恩承侯謝賞廕生恩陳鍾信回籍省親請假三個月皇上召見軍機大臣及聯芳伍廷芳○十七日刑部都察院大理寺廂紅旗值日無引見皇上召見軍機大臣同日皇太后皇上升皇極殿英國使臣薩道義日本國使臣内田康哉法國使臣吕班韓國使臣閔詠詰　見呈遞恭賀　太后萬壽國書○十八日工部鴻臚寺正藍旗值日無引見唐紹儀前往西藏請訓皇上召見軍機大臣及唐紹儀○十九日内務府國子監廂藍旗值日無引見掌儀司奏二十五三十日祭奉先殿醇王瀛貝勒行禮皇上召見軍機大臣○二十日理藩院光祿寺八旗兩翼值日無引見鹿傳霖等同鄉官謝恩黄伯謝賞廕生恩莊王延伯各請假十日皇上召見軍機大臣○二十一日外務部欽天監侍衛處值日無引見亨公續假十五日皇上召見軍機大臣○二十二日商部鑾儀衛廂黄旗值日無引見　貝子志公各請假十日皇上召見軍機大臣 
[販私反噬]  
　　温州訪事人云浙江永嘉縣知縣程子良大令查獲閩商老和記么販軍火一案嗣由閩帮某司事爲之緩頰自願罰鍰大令俯恤商情已有從寛赦宥之意　料行主自恃財勢浼某紳電達省垣云被縣官誣果大令知之立將此案先後購拿情形據實通禀各憲　　候批回按律懲辦 
[造福無疆]  
　　九江訪事人云每届隆冬無業貧民恒苦難謀卒歲若鄂若皖若　例於歲暮設廠施粥潯陽相距數百里小民就食維艱一遇雨雪天寒則凍餒交加奄奄待斃　有某君商請各紳董擬在潯設立粥廠倘能辦有成放則須則須申請各憲維持潯民純僕慈祥必能恊力同心共造無疆之福也 
[甌郡官塲紀事]  
　　温州訪事人云前任浙江温州府知府王雪廬太守琛已於十月十一日附招商局普濟輪船赴滬折赴杭垣其　　因嚴州瘠苦難堪起居不便現仍寄囑温州署中傳聞太守之意仍欲綰篆甌東未悉上游能俯如其願否○署温州府同知王濓臣司馬念祖因聞裁缺之信於九月杪束裝赴省兹聞此議中止遂於十月十八日由滬附招商局普濟輪船遄回温郡仍握同知署篆○代理温州府知府傳少卿太守接篆後暫在牙釐總局辦公緣府衙尙由王太守瀛眷借居也 
[潯江紀要]  
　　九江訪事人云府尊孫景裴太守以城廂内外各烟館種種行爲不遵禁令　面諭城内外警察總巡安司馬張明府派差恊保挨户傳諭所有各烟館酒肆均於二更時收市不准窩留閒人及深夜賭博等事如違查出重究刻下安張二君已轉商分巡各委員飭保照辦矣○駐潯龍驤兵輪船管帶陳籣溪參戌由蘇撫端午帥咨調赴蘇札帶飛划左營刻聞廣饒九南道瑞莘儒觀察由樂平遄回爰附江裕輪船來潯小作勾留面商一切 
[上海縣署瑣案]  
　　陳阿茂控朱秀山盜賣田畝等情前晚縣主汪瑶庭大令升堂研訊陳供小的家住徐家匯有祖遺田五畝抵押王姓處近被表弟朱秀山探知冒名贖出盜賣與人向論恃蠻叩求嚴究大令諭候提案訊辦○潘坤和控張海森欠銀六百四十兩一案迄今日久未結前晚大令飭保人將張交案比追張供小的向開京貨店近因虧本積欠潘銀前蒙予限料理現在小的店山閉歇一時無從措辦惟向親戚借得浦東某圖田單一紙計五畝餘暫爲抵質容俟變産理償大令飭交的實人保去限卽日將田單繳案○前者唐棣華唐成富唐陸氏爭買姚　氏之房屋半間控經大令提中人唐書昆研訊書坤供稱去冬姚唐氏將屋賣與成富由婿唐行泉央小的寫契契上寫明行泉爲原中行泉供小的並未爲中大令著交人保出聽候訊究○前者縣捕徐文拘獲夥竊顧巧生船上縀匹之李小弟詰知田周阿桃爲首復將周拘獲前晚解大請令研訊周狡賴不承大令提徐質對始供稱小的等係嘉定縣漁人八月二十五日在南翔相遇各訴貧苦相約行竊并有周在志同船當晚至江橋停泊二十七日至計王廟左近小的見顧姓船上人皆已睡熟因至後　竊取銅盆烟袋等物旋蛇行入中艙竊得元色縀兩疋回　嘉定倩頋榮生售得洋銀十四元李分用八元小的分用六元後聞李已獲案銅盆等物由捕役吊去小的遂情急而逃大令著將周李分别收押候訊 
[英美等國租界公堂瑣案]  
　　前者錦豐號執事人某甲控某店主傅某結欠貨銀八千數百兩請提其夥何洛高良究追等情讞員　耀宿司馬准之昨日簽差投捕房恊同包探米順將何高傳到倩襄讞委員孫耳　明府研究明府商之德總領事署繙譯官麥令豪君暫行管押○水巡捕解天津人趙二陳二至案禀稱前晚有某廠裝運洋紗之船停泊浦東開平馬頭夜半時被趙陳竊去洋紗十六包後經船户朱忠元糾同吳阿虎將趙陳拘獲送入水捕船兹特解請究辦明府詰問之下趙陳同供紗係他人所竊小的等僅接贜而已明府商之麥君判令各責二百板枷號兩禮拜○六百十號華捕禀稱前日有王阿四者在途小便由小的拘入捕房經捕頭照章科罰旣而小的行經某馬房門外馬夫孫阿玉突將小的曳入糾約同類五六人肆意兇毆是以訴知捕頭將王孫一并拘案請辦明府商之麥君判罰王洋銀五角孫笞責一百板枷號三天○英國婦人雪司氏控華民張忠來以田單抵洋銀延不理贖等情昨日司馬已將張提案押候禮拜一會同英副領事訊判○三日三十七號華捕禀稱羅郁裁所開小烟館於晚間十二點三刻時尙在售烟是以傳案請辦明府判罰洋銀三元○包探顧福祺禀稱紀事寶與蔣掌福因事口角將蔣頭顱擊傷迨小的一併帶入捕房捕頭以蔣所傷甚重卽送同仁醫院求治兹令小的將紀解請訊懲明府商之麥豪君判責三百板以儆○新閘慈修菴佛店女尼因事往杭州將菴中物仵囑某甲看守前日有王阿全者待稱女尼之弟取去柴五十捆木板十九方碗盞若干報由包探張天林拘竤至案明府商之麥君判責二百板枷示一禮拜取去之物仍著送還○上月十二日楊樂川控蔣張氏與蔣金珠串竊捲逃等情司馬研訊之下供稱首飾係陳阿福朱阿大所竊昨由包探錢少蘭將陳拘獲詰以首飾則稱已經兑去因解案請追質之陳供現在只剩銀練金　手釧布被等物求恩寛宥明府著責一百板管押一月贜存待失主具領 
[英美等國租界公廨晚堂案]  
　　前日春源祥號主孫益三控舒鶴亭卽施鶴亭誆騙珍珠六百九十粒等情前晚　　　耀　司馬升　研訊孫供本年七月某日舒來店言及伊兄星伯原在周公館司帳有周欲購眞珠儘司從中介紹小的卽給與珠若干粒後來購二次共　　銀九百八十元旋卽巧語花言陸續取去不少概不付價亦不將珠付還催索再三一味支吾以對目下結算凈欠洋銀二千八百餘元叩求　給舒供小的所取之珠係孫托售厥後因有正用暫時借質前後六票合計本　利約一千元可否將票交孫自行取贖小的願先繳洋銀若干　馬　保出限十日内先繳洋銀四百元○前日清晨雉妓王愛寳投案鳴冤至晚司馬升堂研訊愛寳訴稱小婦人年十八原籍浙江鎭海縣丈夫王高美駕舟爲業本年六月串通親戚某甲將小婦人領至上海在會香　鴇　珠寳家寄頓月餘至八月十六日由珠寶説合價賣德仁里王阿昭　 
 
 

Page 10

 
 
爲娼得身價洋銀二百七十元親立筆據迄今數月時被惡鴇凌虐不得已奔投案下尙求援出火坑司馬著暫交官媒看管聽俟查明再核 
[法租界捕房紀事]  
　　合興里居民某甲向某乙索欠以致口角互毆甲力不能支受傷甚重因卽扭訴捕房捕頭著將甲送仁濟醫館療治乙押候解送公堂禀請讞員陳楚生大令訊辦○偷兒周阿三濳入某號行竊鉛桶數口携之而出適爲包探查獲帶入捕房捕頭命押候解送公堂禀請讞員陳楚生大令訊究 
[美租界捕房紀事]  
　　前晚七點鐘時俄羅斯國人某甲投提籃橋捕房訴稱途遇華人横被刃傷兩臂捕頭著人送至公濟病院求治一面派令某包探查緝行兇人○昨晨甬人李錦良投捕房訴稱僑居定鐵咱第一百二十三號門牌屋内前夜被賊竊去皮衣銅錫器請爲查緝捕頭允之○昨日清晨剪綹賊張阿福在天潼路行竊某小販擔上所置衣服三件適爲包探倪順泉所見連贜帶入捕房捕頭著押候解送公堂　請讞員黄耀宿司馬懲辦○前晚裏虹口應心濤所開炒麫飽被夥計朱啓洪竊去衣服若干件報經包探朱桂生查獲連贜帶入捕房捕頭令押候解送公堂禀請訊辦 
[仁民愛物]  
　　昨承光裕主人樂助恤嫠瞻老庫平銀四百兩培新主人助放生經費庫平銀四百兩種德主人助惜字榖規元四百兩啓迪主人助善書經費規元四百兩均經祗領竊以主人善量宏操屢輸鉅欵而細繹署名之意實本承先啓後之心行見箕裘克紹瓜瓞長綿作　降祥理無或爽又奉到隠名求病速愈助棉衣洋一百元碧芷吟館求嚴親病愈洋五十元清河氏求運貨太平洋五十元王純立洋二十元隠名氏龍洋二十元居敦儉堂洋十元願心氏洋十元寳德堂求合家平安洋十元無名氏棉衣十二　德爲福基無求不獲一般行善用並誌之上海六馬路仁濟善堂董事嚴信厚楊廷杲陳作霖朱佩珍焦發昱施則敬張韋承等謹誌 
 
 
 

Page 11

 
 
補庫車營遊擊現帶續備中營周陞明樸實耐勞邊情熟悉堪以署理除給委並咨部外謹會同陜甘督臣崧蕃哈什噶爾提督臣焦大聚附片具陳伏乞聖鑒訓示謹奏奉硃批户部知道欽此 
[熱河都統松奏爲審明因姦誘拐人犯按例定擬並請將措置乖謬之協領交部議處摺十八日]  
　　奴才松壽跪奏爲審明因姦誘拐人犯按例定擬並請將措置乖謬之恊領交部議處恭摺仰祈聖鑒事竊於光緒三十年四月初八日據廂藍旂蒙古孀婦張韓氏遣抱告子雙存以廂黄旗馬甲成和因姦將伊媳張計氏誘拐隠藏等情控經奴才批令赴承德府衙門控究一面正在札查間復據張韓氏以前情續控並謂該管恊領善利將其子雙存傳至本佐逼令出具不再控追甘結因雙存未允復擅用鎖鐐將其看押等情查旗佐非理刑衙門無論控情虚實何得擅用鎖鐐隨嚴飭將原被人等送交承德府收審嗣據該府飭差將張計氏訪獲集訊通詳批飭審解並飭將在逃之被証馬甲普全革去錢糧嚴拿歸審兹據承德府知府耀頤以被証普全尙未緝獲現犯未便久覊覆審擬議解經前護經理熱河道英啓提審無異未及詳辦卸事移交現任熱河道恩霖核明轉詳前來奴才覆加查核緣成和係廂黄旗滿洲防禦熙和佐領下馬甲住居屬下向當右司傳事兵差使與廂藍旗蒙古善利佐領卜養育兵雙存同院居住素相交好張計氏係雙存之妻與成和相見不避光緒二十九年十二月初五日早雙存赴營當差其母張韓氏向在外傭工僅止張計氏在家獨處是夜二更時分成和因張計氏年輕欲與姦好恐張計氏不從順携夾把刀進屋向張計氏嚇逼成姦以後續姦非止一次給與錢物不計確數雙存與其母張韓氏均不知情是月三十日旁晚張計氏正在成和屋内談笑適雙存回　撞見將張計氏喚回盤出姦情將其毆詈因係醜事未經聲張隨搬至皮襖街賃房另住從此禁絶來往成和因戀姦情熱起意拐逃至三十年三月二十二日成和探明雙存外出找向張計氏商量令其同逃免得在家受氣並許日後設法可作長久夫妻張計氏應允卽於是夜二更一同逃走當至素識之李二家門首喚令開門領張計氏進内李二查詢成和揑稱張計氏係伊幼妹因被繼母毆　　夜偷逃出門經伊查知追及暫行避住俟解勸繼母回心再行接歸李二信眞應允應和亦卽回司當差而雙存於次早回家不見張計氏查找無蹤料係被成和拐逃將其母張韓氏找回向告前情卽赴奴才衙門呈控成和聞知情虚當央正藍旗馬甲普全轉向該協領善利揑稱張計氏不知如何逃走雙存欲訛賴成和控其隠藏人口善利信以爲實卽派領催將雙存傳至飭令報逃出具不再控追甘結雙存未允復將其鎖鐐派人看守張韓氏情急復赴奴才衙門控經飭司將成和與雙存母子一併送府將張計氏　案訊供通詳批飭審解兹據該代理府耀頤提犯審　解道　轉前來查例載旗人犯誘拐銷本身旗儅照民人一律辦理又姦夫誘拐姦婦之案姦夫依和誘知情爲首例擬軍姦婦减等滿徒又和　知情爲首者發極邊足四千里充軍各等語此案旗人成和因與張計氏通姦情熱起意誘拐張計氏同逃自應按照民人誘拐例問擬成和除與張計氏通姦輕罪不議外應如該道府所擬合依姦夫誘拐姦婦之案姦夫依和誘知情爲首者發極邊足四千里充軍例擬發極邊足四千里充軍至配杖一百折責安置仍照例先行銷除本身旗檔張計氏與成和通姦聽從同逃亦應按例問擬張計氏應於成和軍罪上减一等擬杖一百徒三年係犯姦之婦杖决徒贖追取贖銀入官册報給與本夫領回聽其去留雙存與其母張韓氏均訊無知情縱容情事應毋庸議案已訊明未到之李二旣不知姦拐情由應免傳省累已革馬甲普全應先銷除本身旗檔飭緝獲日另結至該恊領善利輕信人言勒令出結已屬昏憒且旗佐非理刑衙門擅用鎖镣尤屬謬妄並請勅部照例　處以肅旗務除將職名同供招一並咨部外理合恭摺具陳伏乞皇太后皇上聖鑒敕部核覆施行謹奏奉硃批刑部議奏欽此 
[江蘇巡撫端奏爲蘇省清查荒畝定章招墾切實籌辦各情形摺十八日]  
　　頭品頂戴調署江蘇巡撫湖北巡撫奴才端方跪奏爲蘇省清查荒畝定章招墾切實籌辦各情形恭摺具陳仰祈聖鑒事竊查田賦一項乃國家維正之供蘇省地處膏腴賦入素稱繁富自光緒二十五年清賦以後州縣旣無吃荒之術紳户亦鮮抗　之人然猶不能　徵及額者則以報荒之田較多而查荒之法未盡出現計蘇屬四府一州荒田荒地不下二百餘萬畝以鎭江蘇州爲最多常州次之而松江太倉爲最少大抵荒田之數有實荒虚荒之不同實荒約分兩層一爲版荒卽歴年豁除糧賦之田畝其中有不可耕者如義園荒塜挖廢坍没皆是餘則高下畸零功不易施者亦所在多有一曰災荒則熟徵歉蠲歲無定數乾是矣虚荒亦分兩層有已徵之荒如豪家巨室羞完全漕則以熟報荒者有之册書經造得賄舞弊則以熟列荒者有之漕書户書侵挪私蝕藉荒彌縫　圩甲總勒佃廢耕藉荒隠射者又有之凡此皆弊在業户胥吏者也至於未徵之荒則有因兵燹以後載籍無存業户自報以多報少者有客民開墾未經丈量約略開報者又有零星小坵隠匿不報或一圩兩坵報甲不報者此弊在業户佃户參半者也實較虚荒當居荒中之多數弊混旣深鈎稽不易巨紳猾吏相迫使然各州縣固不免依違其間亦守苦於無從下手惟值此時艱餉絀之際此等國賦正欵萬不容稍存隠忍不事清查蓋不獨别項誅求恐傷民刀抑且使財賦所出之地荒熟永遠雜糅廢棄可惜墾闢無從未免有傷政體奴才與司道熟商惟有先定墾荒章程以爲擠荒地步其法先查各屬歴年報荒田畝定爲版荒由農務局提出招墾其餘新荒皆令報荒之户指實荒地之所在准其報明害糧由局一律招墾若本年災荒則應由各州縣於秋勘案内勘實成數或徵九减一或徵一减九總以不使全蠲錢糧不與版荒相混爲要領並於版嘳人載明减收數目俾民間咸沾實惠而招墾時不難稽查　　似可擠出大半至零星小坵隠匿之數大加清釐非澈底丈量不可擬俟招墾辦有頭緒版荒實數旣有大宗可查然後追求小數則事前庶免紛擾届時亦易於鈎尋丈量一層從緩再爲置議其開墾章程則分别官荒民荒土佃客佃及繳價升科各條務使便民隨時通變蘇省物力旣厚農功亦勤倘能加以考求不難化瘠爲腴易磽成沃此又地利人事更迭爲用不宜失圖者也其餘未盡事宜俟開辦後體察情形再行斟酌辦理所有清查田畝定章招墾切實籌辦各緣由理合恭摺具奏伏乞皇太后皇上聖鑒謹奏奉硃批户部知道欽此 
 
 

Page 12

 
 
[陜西巡撫升爲續查明陜省城固等縣上年被災地畝應徵錢糧確數懇恩分别豁緩摺十九日]  
　　頭品頂戴尙書銜陜西巡撫奴才升允跪奏爲續　查明陜省城固等縣上年被災地畝應徵錢糧確數懇恩分别豁緩恭摺仰祈聖鑒事竊查陜省上年咸陽等屬夏秋被災酌籌振撫並請豁緩錢糧等項經奴才彚案奏報並聲明俟城固等縣查覆蠲緩錢糧確數另案辦理隨卽行司飭催去後兹據署布政使樊增祥詳　准陜安道移據漢中府詳據城固縣禀稱該縣上年被水成災　畝俱係濵臨漢江及湑水河兩岸沙淤沖崩之後礙難　定確數後因各水退消逐一丈量共計沙壓泥淤民地二十九頃五十七畝七分八釐屯地二十二頃三十六畝六分未完二十九年連閏應徵正耗丁條差徭鹽課共銀四百六十七兩五分三釐若照常　收民力實有未逮擬請一併緩全三十年秋後帶徵共沖崩成河民地二頃四十一畝察看情形一時涸復無望核計該地共未完二十九年連閏應徵正耗丁條差徭鹽課共銀一百三十九兩一錢四分三釐三十年無閏應徵正耗丁條差徭鹽課共銀一百三十七兩一錢七釐以上二十九年未完並三十年應徵銀兩擬請自三十年起暫行蠲緩三年俟三年後察看該地能否涸復再行辦理又據西安府詳據甯陜孝義二廳先後禀報去歲秋冬山西雨多包榖羊芋大半浸爛以致收成歉薄糧價昂貴貧民乏食請籌冬春　撫以資接濟當經批飭或就近散糶食糧或由司籌發銀兩並委員　往會同查明極次貧民分别大小丁口妥爲振撫俾免流離又據湧商道　據同州府詳覆勘華陰縣屬南北義合等里地畝去歲均被渭水冲塌入河一時難望涸復勘已成災共計被冲民地六十三頃五千四畝八分一釐應完二十九年額徵正銀四百二十七兩四分三釐二毫除上忙已完不計外所有下忙未完銀一百八兩七錢九分三釐擬請豁免並請自三十年上忙起將被災地畝額徵銀兩暫行蠲緩三年以紓民困仍察看該地能否復業隨時禀明辦理又勘得該縣托定等五里上年彚報被災地九千二百七十二畝八分應完糧銀八百三十六兩七錢七分九釐上忙已完銀六百六十九兩四錢一分九釐五毫未完銀一百六十七兩三錢五分九釐四毫此數查係上年繕寫錯訛現經覆查明確此項托定等五里上年被水冲淹地畝實共民地七千六百五十三畝三分應完正銀六百九十兩六錢三分五釐上忙已完銀五百五十二兩五錢四釐五毫下忙未完銀一百三十八兩一錢三分五毫懇請更正等情具詳請奏前來奴才覆查陜省大祲以後至今元氣尙未全復上年夏秋各屬復遘偏災民情拮据異常當將華陰托定等五里被災地畝應徵銀數彚同咸陽等屬奏請緩徵在案兹查城固華陰二縣上年同因秋雨爲災河水漲發濵河地畝或被沙泥壓淤收成全無或被沖崩入河猝難復業寗陜孝義二廳亦因雨多包榖羊芋大半浸爛以致收成歉薄民食維艱凡兹情狀深堪憫惻除寗陜孝義二廳極次貧民去冬今春業已分别籌振撫恤民情安　應毋庸議外其城固縣曁華陰縣屬南北義合等里被災地畝應徵正耗相條差徭鹽課等項銀兩若仍令照常輸將不特民困未蘇亦非仰體聖主軫念窮黎之至意合無仰懇天恩准照陜省二十四年續報災傷成案分别豁緩並將前奏華陰縣托定等五里被災地畝銀數勅部更正以恤民隠而　皇仁所有續報查明陜省城固等縣二十九年被災地畝應徵錢糧確數懇請豁緩緣由理合會同陜甘總督臣崧審恭摺具陳伏乞皇太后皇上聖鑒訓示謹奏奉硃批户部知道欽此 
[大臣奎奏爲軍台地方彼灾派員往查先行具報摺十九日]  
　　奴才奎順等跪奏爲軍台地方彼灾派員往查先行具報恭摺仰祈聖鑒事竊奴才等據賽爾烏蘇管站部員穆都哩詳稱轉據穆霍　　順及窄爾瑪克等台叅領報稱各台游牧内上年夏秋兩季亢旱寸草不生冬間及本年春間又復三次大雪加以三四月間狂風爲災草芽全被雪壓沙埋夏季又復缺雨哈達圖一台被災太重以致駝馬牲畜倒弊幾盡各台人等困苦難堪皆將潰散一切由台行走要差無法支應不得不馳報懇請轉詳速爲救濟等因詳請前來該處距張家口二千餘里當經派員往查尙未據禀覆暫准烏里雅蘇台將軍連順函稱賽爾烏蘇所屬二十一台地方連年荒歉水草全枯駝馬牛隻紛紛餓斃人口離散堪虞亟須設法　濟等語並據奉差經行該台各員亦皆禀及該處災情待拯孔急奴才等查賽爾烏蘇所屬等台爲西北各城來往要路今自去夏以來始則兩季亢旱繼復屢次大雪兼之風狂雨缺致被灾有二十一台之多人民牲畜遇此災荒若不及早補救不獨駝馬倒斃殆盡台站無力支持而兵民之凍餒流亡尤爲可慮應卽飛派妥員會同前派之員及該管站部員確查各台被災情形應如何籌備撫恤按照從前辦過成案核實辦理以維台政而廣皇仁惟察哈爾庫欵支絀如災情尙輕奴才等自當就近勉力籌欵俾災區早蘇涸困倘災重用鉅當再奏懇恩施飭部籌撥接濟除俟查明後再將詳細情形奏報外所有軍台地方被災派員往查各緣由理合先行恭摺具陳伏乞皇太后皇上聖鑒訓示謹奏奉硃批知道了欽此 
[盛京將軍增等奏爲馬步巡隊統歸該府縣節制調遣片十九日]  
　　增祺等片再扎薩克圖蒙旗荒叚放竣現已設立洮南府靖安開通等縣派員前往辦理設治事宜該處距省千餘里地居邊徼草菜初開墾户日集保護彈壓均關緊要非有兵隊不足以資分防巡緝現在通省兵隊各有駐所勢難分撥前於撥丈荒地時曾經添招護局馬步隊各一哨奏明有案目下荒務告竣卽將護局兵隊撥歸該府復於兩哨之外再募馬隊一百五十名匀撥一府兩縣作　捕盜巡警之用統歸該府縣節制調遣其營制新餉均照奉省馬步巡隊章程在應得地租項下開支升科未齊以前暫在所收荒價内撥給除咨部查照外理合附片具陳伏乞聖鑒謹奏奉硃批該部知道欽此 
[陜西巡撫升奏爲陜安道戴兆春告病開缺緣由片十九日]  
　　升允片再陜安道戴兆春因病請假由奴才委員接署業經附片奏明在案兹據該道戴兆春禀稱交卸就醫調治多日未見痊愈呈請開缺前來奴才委查屬實自應准其開缺將來病痊尙堪起用查陜安道係屬要缺例應請旨簡放以重職守所有道員告病開缺缘由除咨部外謹會同陜甘總督臣崧蕃附片具陳伏乞聖鑒謹奏奉硃批另有旨欽此 
 
