# 1896 - 303 - 4908417

 

Page 1

 
 
[珍物待購] [  申報館協振所拜啓]  
　　本舘協振所自經解賑欵以來屢承諸大善士源源接濟且有以珍物助振者惟運城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲廉泉旣能廣積陰功且可增輝藝圃誠一舉而兩得也計開朱漁珊帖一部高澹游山水一幅天府緞馬褂料一件 
[四百六十號畫報出售] [  點石齋啓]  
　　滬南蕩婦爛籚頭阿二美質雖虧自裝假鼻故態依然日在某烟舘中勾蜂引蝶不料爲惡少覻被譏誚之下將鼻攫去婦大窘抱頭而逸人皆傳爲笑話云他如蛇之身繞人頸魚之形似蜻蜓五命因剪刀而湘殉片言折錢劵之筆誤疑姦者誤捉其子施布者見笑於尼　子忘懷膏藥糊看花之目奇人驚世毒物皆入口之資及叢抄等圖說卽日出售此佈 
[論加稅]  
　　厘捐者何弊政也國家知爲弊政而舉之亦萬不得已之事也古時譏而不征則關稅之尙無何有於捐至後世稅務日興而民困矣至今日捐務日興而民更困矣道咸以前尙無所爲捐也賦稅所入每年僅二千餘萬國庫充盈計臣不虞支絀自髮逆擾亂軍需浩繁人民塗炭田地荒蕪乃爲百貨抽厘之舉在當時亦爲權濟之謀而究非長治久安之策也又自五口通商設立稅務司以徵進出洋稅於是稅捐之旺進欵數倍於昔無如進數愈多出數愈大仍不足以相抵現再加以日本賠償之欵分年彚解出欵尤巨計臣無可籌劃因有加稅之舉前報紀譯署奏請將通商各口機器制造貨物如南洋之紡織繅絲北洋之葡萄釀酒酌定稅章加徵一倍以抵内地釐金統計每百兩徵銀十兩此後無論運往何處概免抽釐以稅課之所贏補厘金之不足華商聞之無不以加捐爲苦而揆之上意本無病商之意皆因現在日本商人各口通商設廠製造恐利權外溢爲亡羊補牢之謀且華洋一例以社漏巵而免藉口計非不善無如僅加出口之稅洋商雖未必便宜而華商已先受其病北洋之酒未知其底姑勿具論南洋之紗廠紡織局雖日漸增添然尚僅銷本國而並無出洋之貨非但僅銷本國而尙不敷於用印度日本之紗絡繹而來用者尙以洋紗爲合算貿易者亦以洋紗可謀利以致本紗銷塲反滯奏中以製造貨物船脚運費保險人工均省成本較輕獲利彌厚加之不足爲害不知製造之物出自洋人成本似輕而華人爲之則成本亦重何也機器一切皆頃購自外洋價値已不能如洋人之便宜加以洋行之扣用輪船之運脚成本之重一也外洋除進出口之外並無别項捐需中國則未經成物之貨一自起運節節抽厘成本之重二也尙須聘請洋人教導種種費用旣見浩繁而製造又不能如洋人之精所以利權竟難驟挽然紗則不銷外洋所加之稅皆出自華商故華商病之若絲則專銷外洋所加之稅乃加之洋人似與華商無涉不知自設繅絲廠以來出數愈多消塲愈滯大半爲洋商抑勒其所以抑勒者一則因價費而不合算且明知所繅之絲不銷外洋中國不合所用雖華人一時不售而終必有賤售之時若再加捐華商勢不能不將價値加大價値一加洋人一不合算卽不購售華商不更吃虧耶就今年而論華商因絲廠增多廣搜鮮繭因之繭價日昻聞每擔漲至四十元約繭十六七擔繅絲一百斤則絲本已六百餘元矣再加繭捐六十餘元成本巳屬不上而開盤絲價不過六百金左右加以正稅子口祗能與本相抵而廠中開銷一切及人工運費尙不在内若再加徵一倍而絲價又不能漲華商之困將無日能舒矣或謂絲巿之不旺皆由華商貪利之故凡事皆須先固本原中國産絲雖有盈餘然須本國敷用若干然後售之洋人今則不顧本機之敷用不敷用廣收鮮繭烘乾鮮繭一烘不能再調肥絲致本機之絲日少一日而綢縀之價日貴一日國家見繭捐如此之旺絲廠如此之多欲其不加稅得乎殊不知加捐之後則絲價必貴絲價貴則銷路必滯上棧收拾一不得法皆爲無用之物則商本不但無利必至無本而後止或者又謂現在用路日繁不能不取之於稅取之於稅而不足則不能不加惟與其加出口之稅不若加進口之稅西法進口重於出口誠以進口之貨加重稅厘其價必貴價貴則不能旺銷出口之貨輕减稅厘其價必賤賤則易銷一轉移間利權不致外溢商務可以日旺此正本清源之道也未完 
[本館接奉電音]  
　　昨日清晨京師飛電傳來旨一道敬謹譯登○八月十四日奉旨蘇州織造仍著莊健接管欽此 
[司農奏牘]  
　　户部謹奏爲核銷光緒二十一年分燒鍋課銀數目恭摺奏祈聖鑒事竊查咸豐三年七月臣部奏准直順所屬州縣燒鍋抽課每家按年交京平銀十六兩嗣於同治元年十二月奏請改征銀三十二兩計自咸豐三年十二月起至光緒二十年十二月底止歴年所征課銀巳先後由臣部按年奏銷在案後查同治三年臣部奏准將燒鍋稅銀存儲臣部飯銀處以備部中支放工食等項不敷之用仍由貴州司征收按年奏銷歴經辦理亦在案今查光緒二十一年正月起至十二月底止計一年期内交納是年正課者五百二十七家交納是年正課更商换照者二十三家又補交光緒八年分正課一家九年分正課一家十二年分正課二家十三年分正課五家十四年分正課六家十五年分正課八家十七年分正課二十一家十八年分正課三十一家十九年分正課六十六家二十年分正課一百九十五家以上共計八百八十六家每家按三十二兩核算統共收京平課銀二萬八千三百五十二兩均經照案飭交臣部飯銀處存儲以備支放工食等項之用臣等督飭該司承辦各員曁覆核此案奏銷之郎中宗室榮凱昆敬主事聶興圻顧壽椿公同核算均屬相符至光緒二十二年正月以後征收課銀仍俟限屆一年再行奏銷並請旨飭下直隷總督順天府府尹遵照奏定章程轉飭所屬將各府廳州縣境内燒鍋商户造具花名清册按六個月造報一次送部查核毋得遲延並飭令燒鍋商户等卽將應交本年稅課以及歴年欠交課銀均赶緊解部交納務須年清年欵不得再有延欠以重稅課所有臣部奏銷光緒二十一年分燒鍋課銀緣由謹恭摺具奏伏乞皇上聖鑒訓示遵行謹奏請旨奉 
旨依議欽此 
[燕巿酒痕]  
　　京師訪事人函云前門外三里河馬宅車夫某甲年屆而立染烟霞癖兼之好色緣是骨瘦形消日前馬某出門拜客甲御車行未數武癮發由車上跌下口流涎沬氣已絶矣馬回家令僕用門板意在擡回正扶上板某乙揪甲髮辮竟爾脫落適遇南城司差役見甲死上前攔阻聲言死屍不離寸地爾知之乎馬聞言只得禀報南城司衙門請騐翌日劉雨亭正指揮親詣屍塲飭仵相騐問甲辫因何扭下乙回話不明登時掌頰二十帶回衙門收禁再行究辦○天橋迤東金魚池每遇夏日炎炎之際在該處避暑者絡繹不絶緣該處水木明瑟凉蔭宜人旣可在池畔　魚 
 
 

Page 2

 
 
又可就茶社啜茗一望敞爽寛闊葦柳葱蘢映帶水際洵城巿山林也本月初二日有某甲混混　也與　有叭仇是日邂逅於茶社門首中喝令勤手一時甲之盟兄譜弟聞命上前將乙拖倒拳棍齊下兩腿青腫骨已折斷嗣經乙友某丙撲乙身上意在攔阻不料甲反掣出單刀連斫肩上丙亦英雄中人未曾求饒以致血如泉湧幸遇防勇將甲等鎖送本局究辦○皇太后復於七月廿七日巡幸頤和園步軍統領衙門預飭緑步兩營將弁在西直門内外地面恭備墊道站道一切差事緣客秋今春兩次皇太后均駕由西直門乘船赴湖故仍舊在水次預備詎廿七日大早内廷傳諭懿駕改由陸路乘轎出阜城門該門外係右營地界將備弁兵均未辦過站道要差卽刻傳喚齊集點名伺候步營墊道者聞信後亦怱怱改墊阜城門一條翠華來路半日之間一律恭備妥恊惟應差諸人太形忙迫耳○七月廿八日刑部立决女犯一名該婦家居朝陽門内因與姑吵閙致姑倒身水甕中而死訊明該婦有逼勒情事刑部以逆案定擬科以斬立决罪名是日臨刑時觀者充溢道途皆指駡不肖婦何至於此聞婦有五子皆非善類斬訖并無人收屍論者謂報應循還毫釐不爽云○宣武門外皮庫營四川新館寄售四川内江芽菜七月杪突來甲乙兩人衣服鮮美僞稱係内城某宅家人購芽菜若干出京送禮者議定價銀二十餘兩出銀鈔付値交易而去翌日知鈔係　鼎咄咄懊喪又數日看館長班遇甲乙於途扭赴北城坊署究出夥騙多人皆麕聚於天橋某巷飭差往拿悉聞風避匿只拿去青年婦一人聞該婦亦時常乘車著華衣在巿廛中撞騙者○俗傳七月廿九日爲地藏王菩薩誕辰京師舊例年年自七月十五日至月底止諸蘭若輪作盂蘭盆會大都用雜色彩紙糊成船隻名爲法船延僧諷經一日放燄口一臺焚化近水之處謂之濟孤每有好事者藉濟孤爲名攢請子弟各會沿街演習順路至廟中進香招集來觀者蜂狂蜨擁往往肇生事端今年步軍統領衙門預示居民廟僧一體知悉不許藉口作會裝扮行香故内城有數處預傳某日有會屆期皆止而不行南城南下窪龍爪槐廟中於廿七日邀集子弟秧歌會兩部五虎棍會一部石鎖一部始擬沿街演習歌舞至日經本地面官役阻攔不准廟僧再四祈情始許在本廟院内玩耍不得出廟一步云○七月初間有内城某翁携女公子在前門外西月牆同興樓飯館雅座中吃飯適隔屋有甲乙輩酒後無德語言游戲致與某翁爭吵幾至釀事刻巡視中城察院挨次張帖告示嚴禁私賣堂客座位者○自今春西便門角樓上有人擲石抛打西人步軍統領衙門屢經傳諭各城門官嚴禁閑人上城七月中旬右翼兵丁在城上拿獲賭犯十數名訊係緣阜城門馬道登城二十日又在宣武門城上遇閑遊數人拿交審訊則係由宣武門馬道登城步軍統領立傳該兩門門官究詰大加申飭復禀請暫摘頂戴云 
[南洋開港]  
　　岺株巴曷國家在帆加覽埠開設通商碼頭建有府署巡捕房海關差館諸華商僉向國家請給地叚建造店鋪中分街道數處或行郊或雜貨或客寓或飯店或菜館或娼寮靡所不有議定八月初七日起舉辦開埠通商典禮就羔丕山頂竪立旌旗府署又於是日開堂訊案查此埠商民以閩潮瓊三籍之人爲最多初七日閩籍商人爲首擬雇棃園演唱以慶賀開埠之禮初八日瓊籍商人慶賀自初九日後直至九月初二日止則潮籍商人慶賀緣潮商共開埠二十四處每處慶賀一天計共二十四日也厥後則穆拉油人亦慶賀數天聞初七日柔佛蘇丹亦擬駕臨其地屆期定必異常熱鬧也 
[南安水災]  
　　叻報云福建泉州之南安縣十四都大微鄉有一大山名曰虎耳山週圍大三十里高約七十餘丈山下有名内田者於上月初一日晨七下鐘時忽而黑雲翻墨颶風揚塵雨勢滂沱雷聲震迅約有兩點鐘之久俄而四山潦水驟至山亦突然劈而爲兩叚水勢洶湧如千軍萬馬奔注而下大溪中濤頭高三丈餘以致附近溪墘如五方鄉倒橋官閘各等處皆被冲去房屋百數十間淹死男婦不下百餘名口其餘牲畜物業皆已一掃而空不計其數翌日水勢始退沿溪屍首飄泊於沙草之間者所在皆有殊令人慘不忍覩甚至有全家漂没者是誠一浩刼也 
[節孝可風]  
　　有客自天津來者語諸本館常駐金陵訪事人云現任直隷趙州州判吳鏡芙别駕者廣東嘉應州人也生有三女長次俱出閣惟三女年僅及笄素性温柔許字同官任邱縣張立齋明府之第四子爲繼室有子甫數齡于歸期邇公子忽二豎爲災醫藥罔效訃報至家人秘不告女女見婢媪輩切切私語已料其不祥因詰之曰我家有何事爾輩諱莫如深若此想於我必有大關碍然我已十知八九恐傷父母心故未便直言耳當時堂上下色皆變然猶以他詞相隱飾女垂涕曰勿復爾前日之夕瘟夢張公子來神色慘沮相揖言曰我張某也今逝矣遺孤累卿言畢飄然而去日來以是耿耿於心然猶竊冀噩夢無徵庶足以上慰高堂下了夙願今家下大致似有畏我聞知之意意者張公子其來永訣乎夫何疑吾聞之精誠所結金石爲開彼旣不以我爲不肖來相託於夢中我卽願爲未亡人報之於地下遂長跽父母前請割愛以遂兒志父母猶難之女卽指天畫地誦柏舟之詩以自明其之死靡他父母知其不可奪曰兒起再議之立卽浼同鄉以女志逹之立齋明府請歸期明府嘉其堅貞許以四月二十日爲吉期一如吉禮時女兄稱陶二尹在樂字馬隊左營范受之副戎處爲幕友别篤走急召歸送女完姻屆期兩家咸張燈結綵百兩相將同僚知其事者俱登門道賀車馬紛紜嘖嘖稱之不置少頃女出拜父母乘藍色肩輿慨然以一髮千鈞自任兩邊儀仗照例迎送惟前導銜牌大書過門守貞四字爲尋常吉禮之變計趙州至内邱有二百餘里乃换坐大號官舫用小火輪拖帶沿途聚觀相與動色贊嘆至有感泣者旣抵任邱縣署明府偕夫人公服出大堂迎迓入内女恭抱栗主行交拜禮畢謁見翁姑涕泣跪請曰媳此來欲以盡婦道者補子職耳至撫遺孤乃分内事出自本心終不以畏難而易初志明府與夫人揮涙頷之已嗚咽不能成語矣時有東光張易堂廣文與二尹素稱莫逆知之最詳巳請滄州王造周詞長撰節略刊印遍送同人本館僅摭其一二錄諸報端以爲世道人心勸 
[敬亭山色]  
　　安慶采訪友人云敬敷書院本月官課應輪藩署舉行初二日清晨于方伯蔭霖親詣試院命題課試孝廉題誠者非自誠已而已也一節賦得大田多稼得田字生題習相遠也賦得竹解虚心是我師得虚字○統領安徽練軍等營韓軍門大武於上月二十二日蒞營視事二十八日盤查軍械本月初三日赴五里廟大教塲點卯是日黎明各營哨弁督率健兒伺候及軍門升座材官一一唱名前營某勇悮卯不到軍門飭人傳到罰跪一點鐘之久始叱令退去約三點鐘時事畢命駕回營○省垣四照園後老衞門口地方曠闊灌園叟聚族而居本月初五日有一女孩手提篾籃至菜園中檢取敗殘菜葉園丁某申入以戲言女雙頰微紅俯首不答甲竟肆無忌憚女大聲呼救甲信手舀澆菜之糞水潑之正喧嚷間女母某氏到來見女狼狽不堪急偕地保舁至臬轅保甲局聲訴局員某君飭差將甲提案從重笞責荷以巨枷○離省城數里地名亂石堆藩姓被盜行刦事主受傷事後開單赴懷寍縣禀呈縣主吳雲濤明府訊騐之下除飭役嚴緝務獲外又高懸賞格購拿其文曰欽加四品銜賞戴花翎補用府在任候補直隷州特授懷寗縣正堂加十級紀錄十次吳爲懸賞嚴拿事據清凉保地保徐志禀稱保民潘鳴皋家於七月二十九日夜三更時分被匪擄去衣洋逃匿往看屬實具報等情並據事主潘鳴皋禀同前由聲明身受有傷開單喊乞騐究各到縣除經訊騐勘緝外合亟懸賞嚴拿爲此格仰諸色人等知悉爾等如能拿獲此案眞贓正匪賞給洋銀六十元聞風報信因卽拿獲者賞洋三十元揭格赴縣聽候給領捐廉以待决不食言須至格者光緒二十二年八月初五日○上月二十四日福大中丞課試敬敷書院至本月初四日出案錄取各屬舉人二十六名貢監　秀超等三十名特等一百名一等二百四十五名計孝廉前十名胡遠芬汪鎭第沈元鼎方鳳池徐濙沈兆琦何其敬汪伯璠王彚寛周毓萱諸生超等前十名郭萬英施淮琛王澤馮汝簡李介春倪汝楫吳葆桐何安瀾汪恭恒王乃楨又上月十六日山長課期至 
 
 

Page 3

 
 
本月初八日出案錄取超等三十名特等一百名一等一百九十四名計超等前十名徐煒楊大銓金奉璋王造五傅夢良楊承休馬承融羅厚瀛邱嘉年施淮琛 
[斗秤三誌]  
　　牛莊訪事人函稱八月初二日下午六點鐘官府命人將委員毓瑛擅行張貼抽收斗秤捐告示揭去諭令衆商照常安業據厘局中人云初一日扣斗後局員將情電禀軍帥奉回電撤毓瑛回省營口斗秤捐着該道等斟酌辦理等語午前稅務司拜會道憲云各船不裝不卸關稅無着已兩電總稅務司矣道憲亦電禀大帥刻已照常開斗裝卸近日營口無賴青皮因捐務未定遂冐充查捐之人在各處攔阻貨車每車索錢兩吊方准放行故蓋平縣來往大車絶迹又有營棍身穿無補號衣在河沿假充巡捐勇丁訛索船户因之各糧米船全傍北岸無一南渡者雖洋行招之亦不敢過河愚民畏法懼罰有鑒前車故寍守株不蹈覆轍也此案先後奉有軍帥設法斟酌札諭似可通融辦理現經廷榮兩觀察洞悉華洋商情必能合式妥洽聞已諭派海防廳范司馬傳集會商妥擬辦法從此下情或能上逹不似從前之籲告無門矣毓瑛係奉省駐防原當軍委營口補徵土藥捐局差使七月初奉檄赴蓋平辦斗秤捐事畢回營冐昧從事致拂衆情大約爲青皮無賴輩所聳利令志昏不暇思索致獲此咎恐非撤差所能蔽辜也附記近日營口巿情銀巿八吊三六豆油四兩九期餅八月底五兩五餘無巿 
[私鑄僞銀案讞詞]  
　　前報曾紀揚州霍家橋某鄉有沈某者僞造銀圓經地方官飭役往拘聞風逃逸兹得本館派往采訪友人來書云日内揚州府沈碧香太守又訪聞東鄉希漠鎭亦有私鑄銀圓情事遂密飭江都縣葛邑宰迅派公役前往查拿按希漠東連口岸西接大橋雖濵臨大江而烟户寥寥地極荒僻比縣差至適駐防某營弁亦率隊而來遂相約同往搜捕當塲拘獲私犯三人並僞洋銀一箱大鐵箝等物若干具一併押解郡城太守飭發江都縣訊辦其日邑宰提訊之下三犯同供稱籍隷四明寄居鎭上餘語甚爲秘密外間不得而知旣而邑宰旋騐得箱内僞洋銀爲數甚多皆用紅銅鑄就至於鋼模等物皆被藏匿無蹤覆加研訊三犯供稱此項僞洋銀並非意圖混用實係售作太平封者蓋浜江鎭集各項錢土店鋪恐遭剽掠多以此太平封置櫃内以備不虞也問以模板何在同黨幾何人劉堅不肯對旣又牽涉郭趙兩姓邑宰飭暫覊禁候補提再訊 
[鷺嶼秋濤]  
　　厦門訪事人寄語云厦門稅厘局接奉省札令設法開濬利源提調方曉初司馬特於洋藥土漿二項下深爲致意始則稽查同安一鄉産漿若干擬加其價商人以爲賠累不堪請待一年限滿另招接嗣又以本地烟館認捐膏厘每月僅只一百廿兩不足繳呈報明省局擬再加增另招人包攬每月加出十兩月交一百三十兩遂設稽查烟館公所倩司巡挨户查核加抽又擬開辦烟膏稅厘每年計須三四萬元之譜令人承辦始尙有人欲出包攬嗣因無處下手畏難中止現聞前署基隆分府某司馬獨任其艱禀請道憲委赴粤東禀商督撫憲札出會同惠潮嘉道就汕頭與厦門合辦以杜趨避之弊刻司馬巳遴檄前往矣○前月有鄉人裝蒜頭一船被匪搶去此案爲銅山營破獲捉得賊船并賊五人解送到厦由厦防分府訊供賊稱捕魚爲業因在海兩船撞碰致有捐傷因搬取其蒜頭以作賠修之費船泊銅山守備衙門前爲其指認扣留拘送小人等實係良民並不爲非如係海洋之盜何敢泊船署前自投網羅分府以其案在漳屬應歸漳浦縣訊辦呈請移歸犯事地方由該管官訊明究辦云○貢商承辦春秋兩季進呈上用貢燕須選道地眞品方昭愼重近因外洋金磅價昻燕窩價亦飛漲三年前上潔曰道地貢燕原箱運到香港躉售每百斤僅二千八九百元或三千元左右今則每百斤須售三千五六百元本年價愈昻貴貢商親自派夥到港遴選採得原莊毛燕每百斤價實四千二百丑十元以之做成選凈豈非須加百元一斤此爲從來所未有加之去秋迄今三任道憲蒞厦貢商例有賀任微之志應酬不及喫虧更甚未知如何辦理也 
[滕王閣題壁]  
　　江西采訪友人云省垣廣潤門内萬壽宫爲文武百官祝釐之所另以旁宅供諸佛像八月初一日舉行香會善男信女咸膜拜獅王座下以冀福佑平安赤膊鬼遂混入其中掀波作浪保甲分局委員孫少尹令新泰藩臬及總巡憲諭令實力巡查彈壓毋得稍疎○吉安府廬陵吉水泰和等縣皆産煤鐵近有商人糾集股貲名曰長利公司合力開挖果能事事核實積弊一空誠地方之幸也○經訓書院掌教皮鹿門主講哲嗣名嘉祜者家學淵源芹香早挹近由江建霞宗師選拔得以貢入成均喜報傳來賀者雲集○本年七月經訓書院官課題歸妹以須須才智之稱申鄭義多士多方篇次先後攷七月篇三言公子異同攷春官世婦每宫卿一人攷夏四廟至子孫五殷五廟至子孫六攷攷繼室不得稱夫人宜何稱攷立二媵娣姪先後之異攷致成風爲夫人其禮若何七月爲相解魏叔子制科三策書後鄭康成先生生日祝文白樂天想東遊賦以想皆在日吟且成篇爲韻緱氏山白鶴承華殿青鳥陶安仁赤龍各詩一道不拘體韻某日又舉行師課題爲騶虞解文用時文武用弓箭兵用緑營勇用招募法敝皆宜改變論錢如玉面賦以安息國王以銀爲錢爲韻擬杜工部有感五首 
[拓湖浪縠]  
　　湖北采訪友人云湘省革令張銘赴京上控批仰湖廣總督張提訊張香帥查得案中牽涉湖南道府州縣甚多以故遲遲未結兹閱臬司惲菘耘廉訪牌示准於八月十三日委員詳訊○江夏縣爲湖北武昌府屬首邑國朝定鼎以後才人輩出流風餘韻至今尙存兹者縣主示期本月二十一日舉行縣試多士濟濟定當横掃千人軍也○新授湖南新田縣知縣陸明府仰賢領憑南下道經鄂渚假花堤附近某客棧小住行旌然後筮期榮蒞新任○本月初三日爲湖廣總督張时帥生辰屬員之趨轅祝嘏者設筵一百八十二席欵之午後二三點鐘時香帥率同三公子及文孫六人至兩湖書院講堂飮十全酒傍晚始回轅翌日親往各處謝步聞粤東紳士餽献電光烟水製成萬民傘數柄均精巧絶倫○漢陽縣屬蒲潭附近某鄉有謀斃親夫一案死者彭姓村夫也貌頗不揚素見憎於牀頭人有孫某者年少翩翩風流藴藉彭妻見而愛之漸與有私偷韓壽之香荐宓紀之枕鴛鴦被底情好共敦久之頓起殺心相約將彭謀害事發彭妻獲住而孫已杳不知其所之旋由彭之族人解赴縣署請辦縣主下之於獄飭拘孫歸案按律治之 
[浙省官塲紀事]  
　　杭州采訪友人云省垣闢口通商一切洋務由乍浦同知余司馬乾耀及仁和縣伍大令辦理刻因營造捕房等事頭緒紛繁是以上游添委程大令贊清帮辦○徽州鹽局帮辦現奉運司王心齋都轉札委候補運判廖分司宇泰接辦寗屬督銷局一差則委候補運判沈分司三成辦理 
[上海官塲]  
　　採運江蘇例解京木委員莫子封明府鎭疆日昨蒞滬僑寓太安棧晉城詣當道衙門拜謁○水利分局委廉金吉石二尹爾珍日昨至縣拜會○採辦防營軍火委員卽補直隷州廖曉東直剌溥明暫寓中和棧日昨分赴各署投剌到縣黄大令飭丁擋駕○帮辦南巿馬路工程局委員林如松大令到縣拜會○浙江候補知縣德大令恩昨日蒞申入城分詣各署晉謁○太湖水師防營都司劉季安都戎祥吉到申寓升昌棧昨午到縣拜會黄大令飭丁擋駕 
[循例之舉]  
　　昨爲中秋佳節本城文武各官均赴邑廟拈香後互相往來賀節黄大令於黎明拈香後卽赴道署晉謁叩賀節禧 
[禀陳加稅]  
　　中國核定機器製成之棉紗等物一律加稅泰西商會中人心不甘服派會中董事得及恩氏赴京師向各國欽差禀商一切不知各國欽差意見若何也 
[飭查學田]  
　　童心田孝廉迥等控宣學師盜賣學田等情節經黄大令親訊供詞屢誌前報黄大令以通邑學田所在多有弊混因飭差 
 
 

Page 4

 
 
立傳各該圖地保於前晚集訊薛少雲供充二十二保地保圖内共有學田四十餘畝楊少蘭供充二十六保十五圖地保士圖學租田約二十餘畝顧龍基供充二十五保地保黄才寳供充九圖沈德山供充二十二保四十三圖偕同謝俊卿等同供小的等圖内各有學田俟祥開清單禀請詳核大令准之限七天内開呈花户糧租細數清單繪圖禀覆 
[控塡官河]  
　　二十七保八圖鄉民王鑑亭吳老坤姚心卿王瑞亭曁地保姚子林投縣呈控德商美最時私塡官河有碍水利請卽禁阻等情當晚卽經黄大令升座訊問地保姚子林等均供小的等分居二十七保三圖八圖十三圖等向有官河一道相近靜安寺地方農田藉資溉灌居民汲食需用甚巨兹爲美最時洋商所塡有碍灌汲請爲禁止大令謂爾等靜候照會德領事商請禁止傳諭各鄉民切勿妄動滋事 
[節賞推恩]  
　　昨爲中秋令節上海縣黄愛棠大令推念獄囚困苦特沛廉泉飭令按照内外監各犯每名賞錢一百七十文禁卒更夫人等亦分别予賚有差 
[南巿述聞]  
　　前日陸企賢被鹹瓜街頤昌主扭至十六鋪巡防北局控其搶奪幼孩臂釧局員祝翼雲二尹備函移送總巡局鍾受百明府立飭將該犯枷號三月發洪昇碼頭示衆昨日陸心生一計託辭大便逸去無蹤刻下尙在四出追尋未知能弋獲否○前日郁慶山至浦灘竊取樁木二株售與浦東洋涇鎭沈五全事爲朱森庭明府查知立飭將二人拘送縣署究追 
[上海縣案]  
　　襄辦馬路工程朱委員遜庭飭局差函送小工易慶三及收贓之沈五泉到縣經黄大令審問易供在南巿新築馬路一帶承包打樁百根日前失察至爲夥伴沈兆朝羅味生貪小私賣木頭二根求鑒沈五泉供在張家灣開設木作本月初九夜有張沈二人扛洋檀木二支至小的店内求售因其來歴不明却之詎沈等再四要賣將木放於店内初索洋三十元繼允二十元後以八元五角成交現知收贓犯法求恩大令判易重笞二百板罰出洋五十元枷號以儆沈責二百板荷校馬路旁滿期再訊 
[積善餘慶]  
　　本館恊振所接奉本埠大豐洋貨號同人來函并洋二元云係節省月餅之費助爲賑捐樂善之心可謂無微不至不勝敬佩書此誌謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂紀事]  
　　昨日爲中秋佳節英界公堂例須停訊屠别駕因知照英領事及各捕房將各犯暫停案○李全壽向虹口當小工李母金氏賃屋而居其母半老徐娘風情未减漸與鄰人潘木山有私全壽以知之而未敢發也上月某日工畢回家忽失其母所在偵尋良久始知被潘誘匿某處因卽奔往迎還突有潘小全周阿順二人出爲阻止並指李藉故拆梢比李辯明而番與金氏早已脫逃將小全阿順扭赴英界公廨請懲别駕著將原被告一併交差看管聽候訊奪○孫王氏家在蘇臺傭於滬瀆經歹人誘入野鷄倡院作皮肉生涯其夫孫阿胖聞之偕族人孫阿銀親串王沈氏來滬偵尋至福臨里野鷄鴇兒麻皮大阿姐卽朱徐氏商同姘夫山東阿和邀集流氓順德至孫王氏處僞稱伊夫現在洋涇浜航船守候倩吾等領爾回家孫王氏信以爲眞卽與偕往旋卽被誑入城内閉置朱徐氏之壻華子春家孫王氏自知已入牢籠百般吵鬧前日乘間送出華隨後追蹤出城扭入捕房各訴一切捕頭立遣包探顧阿和將山東阿和拘獲著與華暫行管押候解公堂朱徐氏卽送公堂看管○李阿仁馮德華索欠爭毆經一百零六號捕拘入捕房轉解公廨别駕著押候訊判○某土店主黄慶和經潘松雲薦顧六田爲跑街夥顧吞用洋銀八十餘圓查明向問一味支吾因邀同潘理說延擱多時並無成議昨日一併扭至公廨控陳别駕著將潘顧押候訊奪○昨日捕頭送病民徐和尙李桂發施炳賢王阿均等四人至廨禀稱伊等家中並無家屬别駕飭送棲流公所醫治 
[法界捕房紀事]  
　　同椿茶樓畔同德里寗波人某氏潛將糞穢傾入夾弄中人無知者邇有同鄉婦人移居至此適與氏比鄰嗔其穢氣蒸　向之申斥氏不服口角之下扭入八仙橋捕房捕頭將氏再三申斥驅逐出門並傳語各鄰倘依然怙惡不悛准卽扭送捕房究辦○玉露春茶樓南首一帶房屋每晨有人設攤買布邇有某甲者添設一攤管房人阿四向之驅逐甲遂投訴捕房捕頭准其設攤并言如阿四冉來滋擾准爾交捕送究○升昌經理租務人某甲控房客某乙積欠房租洋十五圓捕頭令包探將欠租人拘押○小竊某姓竊取雞一頭行經租界中被巡街捕拘送捕房捕頭令押候解送公堂請究 
[美界捕房紀事]  
　　漢陽人陳大發向在某營當勇丁去歲裁撤後輾轉至滬上小本營生僦居周浦路第一百三十號門牌與朱連生同住前晚乘朱不備潛入臥室竊去洋銀一百三十圓翌晨朱始查知奔赴捕房聲訴捕頭遣包探石金榮將陳拘獲搜其身畔祇一百二十餘圓詰以行竊情形堅不承認捕頭令押候查明然後送請讞員訊辦○前晚有浦東積賊王長泉者由某處竊得衣服若干携至西華德路東張西望形狀慌張經三百三十二號華捕拘入捕房捕頭令押候解送公堂請究○前晚寗波賊犯錢阿喜竊得某姓家水烟袋一枝携至百老匯路向某押店質錢包探竇如海巡見烟袋上鐫河清海晏樓字樣詢以何由得此錢無詞以對遂拘送捕房捕頭令押候送辦○前晚粤東人某甲就北蘇州路堆積冥鏹高若山邱正在舉火以焚適爲三百零九號華捕所見以其有違租界規例拘至捕房捕頭判罰洋銀半圓卽行開釋○前晚鄉人某甲行至北四川路忽發急病倒仆路旁經三百九十一號華捕扶上東洋車載入捕房捕頭飭令解送英界公堂請讞員安插 
[金陵官報]  
　　八月初一日統領安徽練軍新授九江鎭宋朝儒提督萬本華辭太倉直隸州蔣體梅蘇州回正任宿遷縣調署婁縣葛祥熊請假兩天○初二日將軍豐曾翰林院黄履初到起服進京太倉直隸州蔣體梅見福山鎭標左營千總卞德新到投文請咨督轅牌示照得補授江西九江宋鎭朝儒現已禀請交卸統領安徽省城練軍等營營務並准安徽撫部院咨會前來應飭宋鎭前赴九江鎭本任其現署九江鎭篆務新授徐州劉鎭青煦應行交卸陛見除附片具奏並分别咨行 
[蘇省官報]  
　　八月初四日吳縣項展假二天知縣沈祖燕展假二天吳錫官禀知赴寗見制憲卽辭許溎祥禀知赴城外稽查火藥新庫本日卽回試用知縣張峻基山西人由寗來同知銜分發江蘇試用知縣劉廷輔山東人繳憑到省並請感冐假三天府經歴吕鍾嶷禀謝奉委葑門旱關盤查差蘇州府照磨湯毓橼禀知府委秋祭又廟櫺星門彈壓差典史劉文浩禀謝奉委盤門旱關盤查差知縣張明允禀知奉委查勘元和縣荒地差臬憲七月分考試候補佐雜月課出案新任藩憲聶電傳蘇省現任各屬以及候補人員所有上任雙紅賀禀一概辭謝○初五日候補知府袁恭宏由盛澤釐局差次來徐炳倬禀辭北上知州洪爾振禀謝奉委督審局差新選江蘇如臯縣單儒紳山西人由寗來縣丞吳琦禀知奉府委解首級赴海州卽辭巡檢馬斯才由寗回 
[皖江官報]  
　　委署黟縣俞炳章知卸辦支應局銀庫差候補縣徐景鏞知接辦支應銀庫署無爲州李文翰到候補通判宋和知奉委清賦局核對籤掣江西候補巡檢郎錫恩辭本任含山縣蔡如景辭赴懷遠定遠查勘秋成本任宿松縣張樹建到交缷來省並知奉調盱貽縣會清灘務懷寗縣吳雲濤大令轉假二天候補知縣方維濬知奉臬憲委赴懷寗查勘墳地直隸州王大慶知奉撫憲委赴鳳陽府查勘河工卽用知縣王樹中泗州屬候補知縣萬世章太平府屬張廷權宿壽靈鳳以上均辭赴各屬查勘秋成三品銜甘肅儘先補用道張廷楫由美日秘回國於八月初一日到省署安慶府楊綜清太守知奉委辦清賦局提調題補績溪縣楊兆琛大令知奉委赴廬江公幹知縣汪錫齡到赴清江提餉回指分安徽分缺先補用巡檢范鴻印到山東人五品頂戴指分安徽新海防試用縣丞喻兆圓到指分安徽試用巡檢闕樹芝到河南人代理安慶衞安慶附經廳鈕俊達知任事新選建德縣梁懷顔轉假五天花翎三品銜改發江蘇補用道前安徽候補道王樹蔭到皖 
[江西官報]  
　　七月十六日同知戴鴻恩缷辦角山釐卡回府經江兆觀起服來江○十八日安徽補用縣許崇貴由廣東籍來江張肇基估築南昌水池知州邱承榮辦萬安緝巳卡通判翁寳仁禀謝提前酌委知縣優缺一次行知吳景瑄由吉安來省知縣朱兆麟解輿圖京回司徒瀾解地丁京回並禀知順天捐局報捐同知升銜從九史　由京起服來江縣丞芮登雲起服來江○二十日署湖口縣邢景彬缷事清理交代回景德鎭同知邵循名缷事回候補縣徐嘉霖駐江勸辦卾賑捐局甄官保辦良口緝私卡典史張廣貴義寗辦保甲回 
 
 
 

Page 10

 
 
   
 
