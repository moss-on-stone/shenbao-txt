# 1901 - 15 - 4909970

 

Page 1

 
 
[募振秦災] [  申報館協振所謹啓]  
　　秦中旱魃爲虐赤地千里飢民草根樹皮掘食已盡甚至有設肆貨人肉以圖殘喘苟延者奇慘情形聞之令人淚下本館協振所迭接告災乞振之信深苦目今閩災未澹北難方殷而陜省又告奇荒廣濟博施愧無良策然東南爲財賦之地好善之士多若鯽魚頻年救災恤鄰不遺餘力故刀兵水旱之劫卒未一遇可見善機洋溢自能上格天心矧今鸞輅西幸繫念尤深各處仁人苟能慷慨解囊上可抒君國之憂下可慰災民之望較之尋常施濟之惠功德尤爲無量焉發棠之請不厭再三敢布數行敬祈德鑒 
[售書濟急] [  申報館協振所啓]  
鹽城陳惕菴孝廉玉樹文章品詣冠絶時流生平著述極富其毛詩異文箋十卷已由前國子監祭酒王益吾先生刊入南菁書院叢書中海内士林莫不珍若球璧兹又刊成所著詩古文辭十卷爲後樂堂集其識見則聛聣古今其議論則融洽中外誠當世之通儒近今之傑士也日前特寄來百部囑售資捐入濟急善會每部五册取値六角凡在儒林諒必以先覩爲快也 
[書南皮制軍申勸商人購機製茶札後]  
　　中國自與東西洋各國能产以來已成商戰之局兵法云知彼知已百戰百勝商旣云戰與用兵無以異所謂知彼知已者彼以貨來以冀攫我之利我亦必思以貨往攫彼之利貨能相抵斯利亦可以相抵而銀錢不致外溢此禦敵之道也然尚不過適得其平而已若彼貨之來日見其多而我貨之往日形其少則彼之商務旺我之商務衰而我爲彼敗矣向來中國出口之貨以絲茶爲大宗其時進口之貨尚少本足以相抵制乃自泰西各國爭奇鬥勝日出其才力心思以與我爭利我惟恃絲茶二項安能相抵而况絲茶二項更有江河日下之勢此中國所以日貧也原夫絲茶所以銷塲不旺之故絲則由各國講求種桑育蠶之法并以機器繅也不特人工可省抑且匀凈光潔茶則講求種植培壅用機器烘焙務使色香味俱佳各國之用心如此中國絲茶安望其日有起色乎猶幸中國絲商恐墨守舊規日復一日必致無人顧問於是集股設廠購辦機器收繭自繅數年以來絲市之不致敗壞决裂者機器之功效也茶向與絲並行不悖今則絲雖猶是而茶務日衰茶商積滯之苦虧折之多幾非楮墨所能盡而彼猶日在睡夢中不知整頓反嫌西人之挑剔過甚其黠者更欲以僞辭眞授人口實夫西人雖講求種植而天時地利均不及中華惟以人工爭勝故華茶銷塲現雖日减而西人尚有購之者大抵華茶尚恃天時地利之力也使再能如西人講求焙烘之法吾知西人必舍别國之茶盡購華産卽此一項利益何可勝計而乃計不出此反以爲西人商務之旺皆因官商一氣商本不足官爲濟之商勢不敵官爲護之故能使商務日振中國官商隔膜卽以茶論貨之挑剔也價之把持也官未嘗過而問之似非商之罪也夫論官商一氣中國誠不如泰西然閲前報載兩湖制軍張香帥申勸商人購機製茶一札婆心苦中斷不能謂華官之於商務漠不關心矣其勸各商購辦機器一仿西法製茶而於種植相宜之理製法美惡之分銷塲損益之故本本原原洽聞殫見恐老於茶務者亦未必能如此詳盡且非但託之空言而必欲徵之實事謂如須官力維持保護之處許爲竭力扶持商人集股不足之時許爲酌籌官欵香帥之待商人如此尚不得謂之仁至義盡乎所望各茶商體大憲培植之心挽商務頽敗之局踴躍集資從速開辦增將來之貿易收已失之利源似無有過於此者矣然香帥尚不過爲漢口一埠計也漢口雖爲茶商聚集之所然尚限於一隅各省大使苟師香帥之意於各産茶之處切實勸諭籌欵贊成而各茶商豈尚有墨守舊規觀望不前者乎故鄙人旣深願各商人之無負香帥美意尤願各大吏之盡力仿行而不致獨讓美於香帥也則豈但茶商之幸也哉 
[論列國兵力]  
　　廣州安雅書局世説編云俄人鋭意經營滿洲爲地毬萬國所共悉計滿洲一地目下有俄國步兵約八十大隊砲兵約四十中隊工兵約十中隊鐵道兵隊未詳合而計之多至八萬五千餘人其中三萬人於中國事變後始增派此外黑龍江省内更有馬步砲工各兵約二萬人作爲後備隊但此等兵皆不慣戰陣之事其有用者僅八萬五千餘人耳聞各兵皆由海路運送其運自陸路者甚少攷俄國由海路運兵大約須歴五六十日頃者俄人决計派大戰艦三號鼓浪東來三艦容積在三萬墩以上入水未久速率甚强俄人之意蓋以近日德人在東方頗覺逞强是以有此舉動也又聞俄人除派出戰艦三號外另有水雷艇五號説者謂歐西列國雖爭屯兵艦於東方而水雷艇則各國均付闕如卽如昔年俄德法三國立意同盟時總計水雷艇之在東方者不過四五號今俄僅一國而所派者多至五號豈非大可注意之事耶試將現在東方之各國海軍諸艦互相比較計英國十四萬三千一百七十三墩俄國九萬二千八百三十七墩法國七萬四千四百五十七墩德國八萬七千二百十八墩日本二十萬墩其將次調至東方者英約四萬墩法約一萬墩德約七千墩俄約五萬墩至此俄人所派之三大艦合計三萬萬墩者是否在此數内刻尚不克訪明按此論似是日本人語氣世説編殆譯諸日報乎 
[譯英報論中國商務]  
　　英京泰晤士報云年來中國北省英人商務漸有起色攷中國出口貨不過絲茶兩大宗邇來年减一年大有江河日下之勢惟北方貨物之出口者其情形較盛於腹地自天津通商後歴十五年商務已佔天下三分之一其中歸英商者大約四分之三北省著名口岸厥有三處曰天津曰牛莊曰烟臺而天津實爲中國第二要口所惜天津牛莊兩處俄人在北德人在南均有虎視眈眈之勢若以目前利益論我英力爭中國北境較他人尤爲要圖耳 
[保舉人才]  
　　本年閏八月前任江西巡撫松鶴齡中丞專摺奏保江右人才一時名登薦剡者計共四員近有錄示原奏摺稿者知一爲南昌府知府江太守毓昌考語係才長識卓振作有爲一爲吉安府知府許太守道培考語係品端守潔心地慈祥一爲廣信府知府查太守恩綬考語係率屬嚴整任事實心一爲調署南昌縣事上高縣知縣江大令召棠考語係心精力果勤政愛民 
[援案奏請開捐濟餉摺]  
　　湘中袁慰亭中丞以名家子歴任封圻器識宏通中外欽佩其於痛剿拳匪力保外人一事豐功偉烈尤卓卓在人耳目間刻有人以今夏援案奏請開捐奏摺稿見貽立論持平所見者大實近世疆臣中 
 
 

Page 2

 
 
不可多得者爰照登之曰山東巡撫臣袁世凱跪奏爲東省厙欵空虚餉需緊要謹援案籲懇天恩俯准添設海防捐輸分局以廣招徠而資接濟恭摺馳陳仰祈聖鑒事竊維備戰禦戎兵械爲急養兵製械餉糈爲先近因津沽戰釁猝開各處匪徒蠭起東省界連畿輔地處海疆或調兵入衛或擇要設防舊有兵力本單不敷分布不得已陸續添募各營爲籌備戰守之計惟司道各庫原屬入不敷也兹驟增多營餉需月餘以來已覺左支右絀設常此供億匱乏堪虞臣督飭藩司悉心妥籌因查光緖二十年東省籌辦海防經前撫臣李秉衡於萊州等處添設海防捐輸分局廣爲收集迨後防營新餉取給於捐欵者數至七八十萬裨益實非淺鮮現値籌餉緊迫之時若仍株守部章僅在藩庫收捐殊難望有起色自應援照成案略爲變通擬在烟臺德州各設捐輸分局卽派東海關督糧道就近籌勸再選派道府一員前赴上海設局勸捐省城捐務責成善後局司道經理似此分投勸辦事同集腋或可稍裨餉需所收銀兩專供新募勇餉不敷之項由司另籌如有盈餘存儲報撥由布政司張人駿詳請奏咨前來臣查該司擬添設海防捐輸分局與辦過成案相符相應籲懇天恩俯念東省庫儲奇絀新增勇餉無欵可籌准其添設海防捐輸分局廣集捐欵藉濟餉需出自鴻慈逾格除咨部查照外理合恭摺由驛陳伏乞 
[制軍淸節]  
　　南昌訪事友人云兩廣總督陶子方制軍由行在陛辭南下本月初七日節麾行抵潯陽初八日轉棹入内河初九日至吳城初十日至樵舍十一日距省三十里之王家渡先期南昌縣江雲卿新建縣孔顯儒兩明府奉到制軍手書大致謂鄙人素性淡泊不喜浮華今者道出江西身爲客官一切供張悉應屏除近復力疾從公不食葷腥酒筵亦無所用并應毋庸餽遺况當國事益艱時局日亟正吾輩臥薪嘗膽之秋作士民畫粥斷虀之志相與力袪積習共濟艱難尚憂弗逮更何忍稍從敝俗頽風擾及地主凡船隻價值及日用飮食均已照給自備斷不煩各有司絲毫破費其迎送鋪設曁開砲鼓藥等虚文俱應禁止沿途已經照辦省城亦卽遵行仍希轉告前途一律知悉各留有用之精神物力勿爲無謂之酬應周旋云云亮節淸風誠近世疆吏中不可多得者也 
[銀局開工]  
　　漢口訪事人云湖北鼓鑄銀圓局前因現銀缺乏暫緩開爐現由某處運到大批寳銀局憲因飭工匠速卽開工以便周流市面 
[備迓文星]  
　　杭州訪事友人云新任浙江提督學政李大宗師蔭鑾自奉旨簡放斯缺卽由行在陛辭南下行抵淸江省中大憲聞信特派文武巡捕前往迎迓日前接文巡捕武少尹駿高由蘇來電知宗師已於十六日抵常州仁錢兩縣宰因卽飭辦差家丁就保康巷八旗會館中鋪設一新以便憲旌暫駐 
[憲節過潯]  
　　九江訪事人云本月十六日申刻正任成都將軍調補江寗將軍綽勝亭留守哈布乘鈞和兵艦抵潯鎭道各寓均登舟謁見留守旋登岸答拜次晨卽展輪下駛 
[委署要缺]  
　　揚州訪事友人云兩淮海州分司經前升憲柯遜菴都轉檄飭正任淮北鹽掣同知繆子惠司馬延恩庖代所遺北掣一缺以陳分轉康暫行代理及程雨亭都轉蒞任查悉該分司有轉運之責歲銷引鹽多至三十萬引國課民生關係極爲緊要亟應派員署理以專責成查有淮南總局帮辦委員戴分轉文儁堪以委署爰於本月十六日電禀督鹽憲劉峴莊制軍旋奉制軍覆電照准因卽牌示轅門檄飭赴任所遺總局帮辦刻已札委杜立菴分轉際辰接辦矣 
[閲視砲臺]  
　　九江訪事人云九江鎭總兵王雲笙鎭軍於本月十七日會同關道憲明華亭觀察閲勘岳師門外及金雞坡上下各砲臺胡寳林李雲亭二遊戎督飭弁勇在北岸設立一船竪旗爲鵠開大砲擊这多命中者 
[甬試七志]  
　　寗波訪事人來函云本月茉日寗波府高嶼卿太守考試所屬慈谿奉化兩邑童生正塲慈谿已冠首題仁者必有勇勇者不必有仁南宮适未冠首題與國人交止於信詩云瞻彼淇澳奉化已冠首題我則異於是無可無不可太師摯未冠首題此之謂民之父母詩云節彼南山慈谿通塲次題率其子弟詩題賦得盡收淸致助吟才得收字五言六韻奉化通塲次題教以人倫詩題賦得影落寒磯和雪釣得梅字五言六韻 
[劇盜成擒]  
　　漢口訪事人云沔陽劇盜王某孔武有力橫行各處歴十餘年屢經名捕偵求皆以巧計兔脱兹又行劫漢口某富户被團勇擒獲解送漢陽縣署禀請訊懲 
[潯城氣候]  
　　九江訪事人云入冬以來天氣奇煖頗似三春本月十二夜三點鐘時雷聲隆隆大雨如注十三夜電光閃爍亂掣金蛇十四日雪珠錯落鴛鴦瓦上淅𤁋有聲連日朔風凛冽寒氣襲人始有隆冬景象惟陰霾不開至今尚晴光罕見也 
[鳩兹火警]  
　　蕪湖采訪友人云此間迎秀門外張公橋附近某氏婦編茅作屋插槿爲籬豚栅雞棲頗得田家風趣其夫早故遺有一子一女呱呱黃口苦度晨昏本月十八日丑刻寒威砭骨倦擁布衾忽廚下積薪中星火上熾赤燄怒竄如蛇吐信迨從黑甜鄉裏驚回則葦壁蘆廉已成焦土雖得逃出火阱而一雙好兒女已葬身殘磚斷瓦中矣誠慘矣哉 
[淫兇下毒]  
　　沙市訪事人云荆門州屬后港鎭有何某者素行不法鄉人皆側目焉里中某姓女前已許字與人雖出自農家頗有姿首一日何從門外過見而悦之冋之調笑女返身入内何竟隨之入適女之兄嫂在田耕作何見室内無人恃强逼姦女不得已而從之由是朝去暮來毫無顧忌兄嫂雖無如之何然冷語交侵亦所不免月前某日何至女家見女在廚下詢知兄嫂因事出外遂與女晚餐而去洎兄嫂歸女以飯進其兄卒患頭痛不克下咽嫂食未畢突然倒地口鼻間鮮血迸流面紫唇靑霎時斃命正在慌忙失措而家所雇客作亦猝仆女兄知係中毒向女究詰女以不知對詢以何曾否來家女答以飯畢卽去其兄知爲何害立時繕禀控何諸荆門州署州主歐陽直刺飭差拘何研訊一一供認謂此事係小人所爲與女無涉直刺訊得何並無家屬只寄父某甲爲后港某富室司銀錢事爰飭差傳到諭令備錢二百緡爲女後來奩具之貲將何裝入木籠站斃示衆 
[厦島官塲紀事]  
　　厦門訪事友人云興泉永道延少山觀察近乆請假省親行旌待發居民鋪户感懷德澤相與製送萬民傘及德政牌匾衣冠濟濟多至一百餘人頌德歌功可謂盛矣○保商局提調李司馬近因輿情不洽經興泉永道延觀察訪悉立卽撤差所遺提調事宜攺委鄭别駕霽林接辦 
[潯上官塲紀事]  
　　九江訪事人云本月某日九江府孫景裴太守札委各員分赴所屬催解地丁銀計德化縣委劉少尹子春德安縣委林二尹壽棠瑞昌縣委李少尹漢臣湖口縣委林少尹輔臣彭澤縣委謝少尹刻下均已禀辭就道矣○本月某日九江關道明華亭觀察札委王少尉豫舒季少尹孝憲徐少尉景贄薛少尉贊善樂二尹宗毅楊少尉涿泰分赴廣饒九南四府各縣淸查保甲 
[西湖雪景]  
　　杭州訪事友人云每届冬令省中各武營例有會操之舉北由撫憲惲菘耘中丞札委杭州協蕭協戎中協管參戎於本月十九日調集撫杭四營將弁士卒至羅木塲會操各陣自辰至午始畢乃事其省防各新軍由統領王副戎先行操演然後禀請中丞派員重加簡閲○浙省自開埠通商後卽有洋商在拱震橋租界内開設牛肉莊以供西人士朶頤省中牟利之徒每向之轉購在城廂内外設攤求售嗣經紳 
 
 

Page 3

 
 
士禀請道憲照會領事查禁祗准售諸租界以内不許運入内地而附近鄉民仍有賄通差役以博蠅頭者事爲保甲提調王太守所聞立飭各叚分巡員嚴加查禁并出示曉諭如有犯者立卽從嚴懲辦决不姑寛是亦保全物命之至意也○新任日本領事大河平君隆則於本月某日到杭十八日帶同繙譯官村山君正隆親詣撫轅拜會撫憲惲菘耘中丞中丞大開正門鼓樂升砲迎入花廳茗談移晷始辭赴杭道署拜會時蓬仙觀察亦款待始儀 
[邗溝霜葉]  
　　揚州訪事友人云柴薪爲民生日用所必需本年九十月間新柴價値甚廉每擔僅售錢二百文不意目下揚河水勢日淺船舶擁擠不通各柴船駛至揚子橋卽無從前進柴業首事因邀同各篷主會議擬在新河灣卸載就彼出售惟是處距城過遠運費須數倍於前在殷實者固不以爲意彼貧苦小民則苦之又苦矣不識在上者亦有善法以處之乎○本月中旬某日之夜初更時揚城五成巷口某浴堂忽然遺火燃及積薪登時烟霧迷漫勢將冐穿屋頂幸値堂人汲水澆滅未致成災 
[監司新政]  
　　昨日淸晨新任蘇松太兵備道兼江海關監督袁海觀觀察排齊全副執事遍詣本城各廟拈香上海縣汪瑤庭大令隨同行禮至午刻始回轅旋定於本月二十六七兩日拜會各國駐滬總領事官昨已備文照會矣 
[漏捐應罰]  
　　崇明人樊能郎由原籍載黃豆一百三十石至滬貨捐局巡丁查得並未投報落地捐禀知總辦林質侯太守將船扣留以便照章科罰 
[鄰封相騐]  
　　飛渡小輪船舵工陳小安前因誤撞申湖小輪船所帶無錫快船溺斃搭客七人控經上海縣主汪瑤庭大令諭令監禁在案嗣陳小安在監患病大令撥官醫診治無效延至前晚而斃禁卒據情禀報大令禀請蘇松太兵備道憲袁海觀觀察札委寶山縣金苕靑大令相騐午後一點鐘時金大令命駕蒞申典史趙少尉迎入獄内就獄神堂提訊禁卒邢棟及同號犯人陳仁山提牢書某甲官醫某乙同供此犯因患傷寒服藥無效而死並無凌虐情事屍妻陳田氏投案訴稱丈夫確係病斃與人無尤叩求免騐大令謂本縣奉道憲大人札委不能免騐惟免予標封而已氏復稱小婦人願自行棺殮大令准之命仵作騐得周身並無傷痕乃取具案下各人及屍妻切結存卷詣土地祠拈香然後拜會汪大令茗談片刻趨詣道轅晉謁余方伯復至敬業書院謁見袁觀察銷差 
[留候復訊]  
　　前報紀升任蘇松太兵備道兼江海關監督余晉珊方伯禀准兩江總督兼南洋通商大臣劉峴莊制軍將自立會匪首龔超移解英美租界公廨舉西官會訊然後核定罪名昨已送至公廨讞員張枘樞司馬會同英總領事署繙譯官梅爾思君研訊情由約逾兩點餘鐘之久隨將龔匪覊留署中想此案尚須復訊也 
[研訊劫案]  
　　盜犯李老五蘇二由英界包探拘獲送上海縣署前報曾備錄縣主汪瑤庭大令訊鞫情形前晚復經大令提案研訊李老五供小的於七月某日偕蘇二張三由原籍來滬寄住閔行親戚處十月某日蘇邀小的至船上帮忙二十日開至松江遇脚划船蘇張二人遂起意搶刼刦得洋銀九百元分給小的一百九十五元十一月十五日來滬購辦衣服及零用共費去四十四元尚存一百五十一元已被包探弔去求鑒大令飭捕役將英美租界公堂移來衣服給李指認無訛飭提蘇二訊究蘇所供與李相同大令飭將李鞭責藤條八十下掌頰四十下蘇鞭責藤條二十下卽供稱小的於七月某日與李等由原籍來滬旋卽分散嗣與衛某邀李上船在澱册湖中搶刦航船一次至蔣涇又搶刼客船一次分得各贓質錢往松江賭博前月二十日左右又偕李在黃渡附近野雞墩搶劫一船女襖係航船之物至所搶信船小的分得洋銀三百元置備衣服用去數十元是日正在某衣莊購物卽被拘拿大令謂李曰爾究竟槍刼幾次李供稱十月某日小的由蘇邀往搶刦航船信船大令再三推鞫二犯堅執前詞大令飭將綢衣一併充公布棉衣賞給二犯分别還禁候示 
[美界火警續述]  
　　美界火警已誌昨報兹悉火起於公平路第一號洋房某西人所設電鍍金銀首飾店内計焚去洋房三間聞此店曾倩某保險行保銀三千兩當不致大受厥虧也 
[祗圖一飽]  
　　昨日午後忽有法國兵三名至美租界北河南路第四百七十二號門牌浦怡記番菜館任意大嚼食畢伺應者向之結算菜資須洋銀二元七角法兵不名一錢擬卽乘間逸去館中執事人遂喚令五百十一號巡街捕拘入捕房捕頭略詰情由令投本管統帶官處禀請究追 
[上海巡局紀事]  
　　前日船户蔡永興由鄉間用舟滿載稻柴來滬小泊南市油車馬頭永昌貨棧之後不知各船夥因何羣起與棧中人口角棧中執事人周某怒甚遣人扭永興至二十三七鋪巡防局禀控局員邱友林二尹研訊之下以船夥蔡小弟受有傷痕諭令自行赴縣控告旣而永興央人向棧主懇情願自行醫治始免涉訟公庭○有朱雲軒者向操棉花業賃居南市董家渡附近日前因事被人控諸法租界公廨讞員杜枝園大令准詞飭差王興持票至二十三七鋪巡防局禀請協提局員邱友林二尹准之卽於昨日派令勇甲恊同來差將朱拘獲交來差帶回歸案訊辦 
[法租界捕房瑣案]  
　　寳山縣地保侯掌卿串同蟻媒薛阿二蔣杏生姚金生等拐賣郁王氏女陔被控到案讞員杜枝園大令訊取口供判令各枷號一個月昨已期滿命帶案開枷各責三百板從寛斥釋○積竊張阿五陳阿金均由包探解請大令訊明押候枷責昨日命提到案先行枷號一個月期滿責釋○偷兒王和尚楊和尚前經大令訊明分别笞責昨日命提到案將楊枷號一個月期滿責釋王笞責二百板卽行釋出○沈子修張阿華收買竊贓被包探拘獲解經大令訊供著各枷一個月期滿責釋 
[美租界捕房紀事]  
　　前晚八點鐘時馬夫曹阿來駕四輪馬車至外大橋相近馬忽驚躍飛奔將二千零四十四號東洋車撞壞巡街捕見而攔住連曹送入捕房捕頭令押候解送公堂禀請讞員張柄樞司馬訊辦○前晚惡丐張金生在西華德路攫取某甲頭上之帽適爲包探孫阿新所見拘入捕房捕頭令押候解送公堂禀請訊究○前晚無賴常阿二行至北河南路乘間竊取孫阿才身畔小銀錢數枚適爲巡街捕所見拘入捕房捕頭令押候解送公堂禀請懲辦 
[湖北德安乞振書]  
　　申報館諸大善長大人閣下敬啓者敝鄉湖北德安府本非饒富之區人稠地瘠素鮮蓋藏幸比歲以來年榖順成克儉克勤尚不至有呼庚癸今歲旱魃爲灾自四月不雨至於九月田疇龜坼塘堰皆枯以致秋收顆粒俱無邇來壯者散之四方老弱轉乎溝壑道殣相望餓殍載途雖監門之圖畫恐猶未盡形容也百姓何辜至於此極慶璜情關桑梓目擊心傷乞糴徒殷點金乏術焦灼萬狀寢饋難安用特專函奉懇務乞大善長發菩提心運如椽筆登諸報章廣爲勸募敬懇四方善士薄海仁人或輸義粟或賜兼金多固益善少亦無妨俾集腋以成裘庶衆擎而易舉使中澤哀鴻不致同歸於盡則勝造浮屠千萬級矣鄙人稔知各省偏災迭告籌振爲艱然久慕諸君子仁聲遠播見義勇爲四海一家不分畛域是以不揣冐昧惶悚直陳伏乞楊枝一滴灑遍大千俾垂斃之遺民同登袵席是則慶璜所心香叩祝者耳至應如何振濟之處大君子自有權衡勿庸鄙人代籌也臨頴曷勝迫切待命之至肅此奉懇敬請籌安伏惟鈞鑒江南商務局提調委員江蘇候補知縣孫慶璜謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日汪黃氏洪培生投縣署控盛張氏圖賴會欵縣主汪瑤庭大令升堂研訊汪黃氏供前年由殷姓等紏合小婦人入會今秋八月會散被盛張氏積欠洋銀二百元求卽究追盛張氏供小婦人亦被某姓欠洋銀一千餘元逃避他方以致難以料理惟求寛限日期俟訪尋某姓索取大令飭交人保出限半個月餘繳呈洋銀一百元給汪黃氏洪培生具領○張仲生控姪張海榮冐收物件昨經江大令研訊張仲生供小的開設嫁妝店租出器具若干被姪瑞榮冐名向各租户收回前已控蒙大老爺訊明限令交還在案迄今日久僅還二副尚有十一副求恩比追張海榮稱小的求寛限數天如數交付大令喝責一百五十板限五天内繳還 
[南市捕房紀事]  
　　前日南市鄭洽記土行主鄭某遣人拘莊某至捕房訴稱被莊吞沒行夥鄭阿來貨價洋銀七元有奇捕頭令押候解送馬路工程局禀請總辦葉孟紀司馬訊斷○昨日午前馬路工程局總辦葉孟紀司馬乘輿至某處拜客輿夫偶不經心將輿欹側致司馬顚仆于地不禁勃然震怒將甲乙丙三輿夫一併發押捕房聽候訊辦 
[英美租界公堂瑣案]  
　　前日某洋人投捕房訴稱細崽陳寳大虧欠洋銀五十元請卽究追捕頭　五十四號西包探拘解至案讞員張柄樞司馬研訊之下陳供稱小的願卽賠償司馬商之梅繙譯官著仍發回捕房押令如數繳淸然後開釋○羅偉生由湖北電致其弟羅玉明至捕房訴稱有李秉權者拐銀携妓逃來滬上捕頭派某包探將李拘案請究司馬著暫行交保出外俟羅偉生到案再行訊核○楊柳全混充某圖地保至某洋行冐收談梅郎等地價洋銀三百三十九元報經捕頭派某包探拘案請究司馬著押候追繳訊核○羅時春王阿發等家積草過多有違租界章程經包探趙銀河傳案請罰司馬判令各罰洋銀二十元○某洋人控出店人康阿福挾怨停工康供小的自本年八月至洋人處服役並無錯悞前日睡起略遲致被指控現尚欠小的工資二十一日求恩追給司馬著將工資充公從寛斥釋○某洋人投捕房報稱細崽李金榮竊取衣服兩件捕頭派包探徐榮珊拘案請辦司馬判責二百板贓給還失主○瘋人許春榮時至捕房吵閙捕頭派某包探解案請核司馬著押候遞解回籍○滕定召竊取同德棧自來火管五枝經某包探拘案請辦司馬判責二百板枷號半月○沈桂福沿路擺設賭攤經某包探拘案請辦司馬判責二百板枷號半月○施阿二竊取廣榮昌芝麻二袋經某包探拘案請辦司馬判令管押三日○胡夫桂張阿寳將垃圾傾在街心三百二十四號華捕喝阻不依反敢拒捕報經捕頭派某包探拘案請訊司馬判令各罰洋銀二元○某押鋪收質失贓經某包探禀請司馬傳案訊罰司馬准之判罰鋪主翁阿潤洋銀十元 
[法租界公廨紀事]  
　　前日謝副捕頭行經四明公所附近有頑童結黨成羣隔河辱詈遂於昨日禀諸讞員杜枝園大令大令立飭包探持名片至西門外巡防局請局員諭令地甲傳諭各孩家屬以後不得再行無禮如違定干提究○林三和皮絲烟店主林培喜虧欠蘇廷翰銀一千兩經蘇具控公堂讞員杜枝園大令研訊之下諭令交人保出且須人銀並保林在押日久迄無保人昨日蘇投案求催大令命提林復訊林供小的禁押捕房實難籌措求恩明察大令著押候過堂復核 
[上海北市絲業會館濟急善局經收第四次淸單]  
　　十月初一日葉茂如太尊洋五十元○初二日京兆郡洋十元蘇州仁和莊倪錫疇善士經募　棉衣褲一百五十套○初六日蕪湖無名氏洋廿元○初七日浙紹柏醉生洋五十元○初八日俞世兄小棉襖四十件○初九日定潭隱名氏五十元漢口敦實善堂續募新棉衣一千件○初十日安徽賞塗縣洋一百元無名氏洋三十二元無名氏銅洋九十一元姚同興英洋四元龍洋一圓三户由廣源糖行來宋廷樑銀廿兩合規元廿一兩三錢淸河氏還願洋十二元小松氏還願四元吳日章一元天錫天錄各五角無名氏花洋六元○十二日許聶氏龍洋三十元寗城趙閏臣求濕毒速愈兼保合家平安英洋八元溧陽學署棉力子求病速愈二元○漢口招商局來田著勳洋四元徐漢聲無名氏祖緯卿楊善泉呂芝垣無名氏凌潤民無名氏八户各二圓貴立軒一元○袁茀生經募求自居士昑香居士梅蕚居士嘉門槑畬四户各洋二元楊爵臣蕺崖散人喆卿粟香詔濂居士晉儀居士六户各一元○十四日蘇州仁和莊經募第三批規元一千兩○十五日王潯鎭洋廿元○十六日林臣倫洋廿圓○廿二日泰州一松軒洋四元○泰興張果堂何月樵募湯用賓英洋五十元張無名字留餘堂二户各洋四十元周秀峰廿元周變卿周向丹二户各十六元葛同盛蔡詠香朱瑞卿丁怡壽周履恆王元慶周肇興張泰恆周祥元戴一善周恆益李豫興周益豐戴義和湯仁益陳明甫十六户各十元丁少卿六元張東明王炳倫各五元于庭蘭葛揚廷張次橋張子琴仁源生章恆太張杏山恆泰和傳公茂朱月軒丁仁甫十一户各四元張仲平曹仁甫劉績熙翟信之吳容卿五户各三元陸恆昌朱伯雄蔡輯齊袁義和程六吉苪吉甫方恆裕泰山恆朱少安三餘堂何八官韓瑞卿吳小堂十三户各二元義成莊裕昌仁劉德成孫鼎泰茅春茂吳正大吳永之翟和寳何文齋九户各一元文陸氏龍洋五十元無名氏英洋三十八元龍洋十二圓泰合成龍洋廿四元戴譜琴龍洋廿元王紹南英洋十四元龍洋二元張玉泉姚元甫何幼亭陳介石合英洋七元龍洋十三圓程紀南英洋十一圓龍洋三元港灣局曹家市英洋六元龍洋十二元小洋廿角馮鼐卿褚南浦王筱珊英洋六元散洋九元張吉祥英洋八元龍洋二元愼修堂李嘏仙各龍洋十元張浴生英洋六元龍洋四元李恆裕英洋四元龍洋二元花尚義堂李種德堂各龍洋四元無名氏英洋二元龍洋二无顧承祖瑞昌各龍洋三元吳裕茂天昌各龍洋二无劉染坊孫祥盛各龍洋一圓張景周吳天成葛天瑞三户各洋一百角張本立小洋九十角朱聚茂小洋五十角楊子康小洋三十角王義泰小洋廿角共九十三户合英洋六百零五元龍洋一百九十五圓○又募陸習之經募龍洋十二元修竹軒英洋七元龍洋三元巴如侯龍洋五元程大生龍洋三元李俊生英洋二元共五户合英洋九元龍洋廿三元陳紹聞小洋一百角○廿三日姚任氏四十壽辰筵資移助求保身健一百元張氏一圓○廿四日周壽彭六十元榮桂堂四元○廿五日會稽懺因菴主病愈還願指濟紹屬同鄉規元五百兩李畹翁五十圓○廿六日許心翁二十元悦道山館十元○三十日丁敬若廣文經募二十元○十月份共收規元一千五百二十一兩三錢洋一千三百零一元扯七三四二五合規元九百五十五兩二錢五分九釐龍洋二百四十九元花洋六元扯七二合規元一百八十三兩六錢小洋一百十角扯六五合規元七兩一錢五分以上其收規元二千六百六十七兩三錢零九釐銅洋九十一元新棉衣褲一百五十套新棉衣一千件小棉衣四十件連前共收規元三萬六千三百六十六兩五錢五分五釐銅洋九十六元新棉衣褲一百五十套新棉衣一千五百件棉小衣四十件原厒衣一千零廿件 
 
 
 

Page 10

 
 
   
 
