# 1884 - 334 - 4904187

 

Page 1

 
 
[第二十二號畫報出售] [  申報舘主人啓]  
　　天子之孝與庶民異以天下養是謂大孝今年十月初十日恭逢皇太后五旬萬壽皇上預飭工部在宮中興建土木墍茨丹雘美奐美輪宮名長憲列九鼎九獅於其庭玲瓏嵌空斑斓毛色洵屬巨觀再本埠浦灘新建一球球質非銅卽鐵製片鑲成形同橘絡遠望之如細絲圍繞楚而有理視其升降以騐時刻亦奇觀也兩圖俱編入此次二十二號畫報准於十六日出售後仍附淞隱漫録圖說一則閱者鑒之此佈 
[論西報述中國裝兵赴臺]  
　　自法人圍攻臺北以來軍信不通往來俱斷中國而欲調撥援臺之兵俾速赴救實非易事以故南北洋派定水師船隻迄今猶遲遲不發盖慎重將事之一道也夫臺灣爲中國版圖今法人無理取鬧圍攻日久則中國勢不得不遺援兵然而遠隔重洋授兵往臺必由海道法人現在公然封口則以兵船遊奕海面見有華兵乘風破浪而來者中途攔截之此亦勢所必然是以援兵之往不得不行秘密誠恐法人聞之而早爲準備則全船俱失也槐槐里輪船之赴臺本館早已知之知之而不敢言者以軍情理應秘密不得先爲張揚以蹈多魚之轍乃忽見字林西字報居然譯登報牘此其居心誠不可知矣該報館開在中國亦旣有年衣於斯食於斯獲利亦已豐矣亦當思在中國獲此厚利應稍有感激於中國爲中國略爲廻護亦情理之常也况該報館原非法人所開於法何恩於華何怨而乃不啻以中國軍情輸之法人并作嬉笑怒駡之語一似中國統帶員弁鄙吝而不達時務至於若此而臺東一面中國尚可以渡援兵使法人聞之可以亟爲預備嗚呼其見左矣法人之探中國軍情固以西字報爲主華字彼固不識也故該報於西字報則往往痛詆華人以取悅於法人而另以華字之報抑法揚中以取悅於華人此猶兩頭之蛇其爲毒也最甚而不知人之如見其肺肝者固不僅明若觀火也中國之救台灣本屬情理之常設法載兵運籌曲折彼其設心誠不欲法人知之也不但事之未發不欲法人知之卽事之已過亦不欲法人知之何則恐尚有後圖一經法人知覺將預爲之防而我又將另策良謀也夫台灣孤懸海外四面環海今法人所封者西面而已南北兩面尚且有不及照顧之處况東面乎東面旣不爲法人所封則無論何處船隻均可通行而况此時台境待援孔亟中國不得已而爲此繞道載兵赴援之計而顧可使法人知此消息更施毒計以絶中國之援道乎本舘之知而不言者職是之故乃該報則居然述之旣見於該西字報則法人早已知之矣然而本報猶不忍言也旣而思此中國軍情之一端耳此一端不知如何而爲春光之漏　因而爲該西字報館所聞遂致遽以入報爲法人所知若華人猶疑法人未及知而或再用此計復有此行則是適墮法人之計中而將爲該西報所竊笑且有所大不利於華兵卽或此策不復行而或有他事之亦欲秘密者一旦而風聲偶露則該西報又將取以人報以傳入於法人之耳而使有所備卽如昨日該報又登中國援兵將次赴台一節雖聲稱啓行日期以及行程一切不欲明言而其船中用若干西人如何調派則仍歷歷言之一若使之聞之者然若是則中國凡有一舉一動該報知之卽法人無不知之其爲害豈淺鮮哉本館深爲中國危用特照録於報俾中國官塲見之知此等機密重情本館所不敢言者該西報早明目張膽大聲而咚之易曰機事不密則害成苟知此則必有所瞿然驚憬然悟而自是以後凡有運籌帷幄之中以期决勝千里之外者當必格外慎密庶幾不至有漏洩之虞此則區區之苦心焉爾夫中法搆釁固非中國之福而實則亦非法人之福且并非歐亞各國之福中國而得志雖或不免有所驕盈然中國向以自守爲　斷不至侵及於外洋若法人而得志則將高視闊步於歐亞兩洲以爲莫之與京舉中國所有之利權而悉爲所有卽南洋諸島亦將有旁擾而侵及者此其爲患於後日者正長此姑不必論卽以目前之事言之臺灣本屬中國之地而爲法人所攻則中國之遣兵往救又誰得而阻之法人此時兵船之在臺北者止十餘艘極多至廿艘而止如欲四面圍攻周巡海道恐亦有所不能則卽使該報欲關照法人而法人無此力量不能以若干兵船作長圍以困臺境且卽使法人能圍全臺而臺地出産亦足自保此一言也不足以利法而祗足以禍華是又奚爲者哉本館之爲此言　深惜該報館在中國開設多年聲望素著獲利頗豐面顧居心若此謬戾故兾以此作諫果之贈且令中國知而爲備非敢爲是喋喋也閱者當亦不河漢余言 
[港報譯登]  
　　香港西字報云本月十一日法兵船德利用芳路丁令斯均開至香港其令斯一艘卽赴東京餘皆雇工修理又有法公司船一艘由臺灣抵港中有搭客多人又聞法兵祇有一千五百名但將基隆占踞並不攻擊他方須俟新兵到來再向他處騷擾又云本月初五日法船利各地其奴以利在基隆海面行駛忽水　炸裂轟死十三人傷五人其因何炸裂則尚未訪聞惟聞此船另換水鍋仍可行駛云 
[彚譯西報]  
　　外洋郵來日報云法帥畢禮也致書法人言欲攻華軍須兵二萬現人數同不敷用祗能駐守東京俟華軍前來用以抵禦若欲先去攻擊則尚力有不逮倘得二萬人則以一萬攻廣西邊界之華兵可在富郎屯紥以一萬攻雲南邊界之華兵可在洪化屯紥然現在議院中並未將此事議定故兵部大臣不肯率爾舉動惟傳聞法人有發兵一萬五千東來之信然徒有此說未見施行又英報言目下法人欲封臺灣各口然竊意法人自分派各船泊守基隆後所餘兵艦寥寥無幾必將全臺各口盡行封堵恐非易事又法報云自下英國竭力調停使中法言歸於好倘此議不成則法人必調兵二萬開衅廣東然此仍係虚聲恫喝之詞不足信以爲實也 
[病兵赴越]  
　　西字報云法兵在基隆有患霍亂病者由兵船載至西貢法官恐其易於傳染不准該兵登岸故該兵船祗得泊在口外云 
[撫恤傷兵]  
　　香港西字報云本月十一日有法國載兵船名蝦莫諾克由東京載受傷兵二百名至西貢人有憐該兵之殘廢者醵貲助之又在戲園演劇集貲以給該兵甲度嗚呼黷武窮兵誰階之厲煦仁孑義　足道哉 
[騙財新法]  
　　中法搆兵以來卽有一種人乘時煽惑人心以爲淗利之計據美國新聞紙稱有華人在美國者詭稱中國家因用兵籌餉仿行白鴿票卽將紅紙一幅填寫字碼且用印記儼如白鴿票式樣每張售洋一元頭彩可得 
 
 

Page 2

 
 
洋五萬元以冀聳人聽聞美人售之向之購買者殊不乏人該華人之騙術可謂推陳出新然此風亦可長也 
[閩事二則]  
　　左侯相節麾已抵延津三接之巡捕饒廷熙於十二日稟辭喻先知易玉林二提憲先已抵省候補縣陳大令銑奉委赴行轅帮辦供給程大令祖伊奉委帮辦行轅支應○距長樂縣城二三十里金蜂街地方劉少如大守所開之儀誠典於本月十一夜四更許有盜四五十人從巡更房踰垣而入以刀恐赫更夫着其引路擒住店夥十餘人縛以巨索火夫某乘間逸出賊見而閉諸空房中遂擁入首飾房盡情搜括櫃内番銀三千餘元亦席捲一空至黎明時公然開門而去火夫因人聲已寂始高聲喊救隣里來援次第解縳而賊之蹤跡已杳不可知矣據火夫言月影模糊中似有一二相識之人在内次晨店夥買舟至福省訴知舖主邀同街長地保詣縣呈報十三日長樂縣尹甯大令廷貞會同武弁至典勘騐一面簽差追贓云 
[閩督示諭]  
　　欽差帮辦福建軍務頭品頂戴總督福建浙江等處地方軍務兼理糧餉鹽務楊爲　切曉諭事照得詞訟繁興關乎人心風俗未有人心不正風俗澆漓而地方能安者也本部堂恭膺簡命總制此邦正在周咨博訪期與吾民更始甫入閩境判閱延建等屬呈詞已至數百起之多各屬恐亦不免其中屈抑難伸固亦有之推原其故始以小忿輒駕大題控搶控詐官不留意訟師播弄衙蠧倒摇甚至鼓唇掉舌由府而道而司而院紛紛上控兩造欲息而不能官府斷理而違抗經十數載纒擾不休疾視官長無所顧忌本部堂披覽至此不禁爲人心風俗之憂方今大仇壓境義憤填胸正志士仁人臥薪嘗胆之日端望所在有司共維危局與此邦紳民逐事開導明其政刑修其孝弟忠信釋小忿而殄大仇勤内政而禦外侮爲此示仰閩省官紳軍民一體遵照各矢血誠以紓國難毋狃舊俗仍前玩泄致干未便切切特示 
[邗江官報]  
　　本月十二晚十點鐘張屺堂都轉由江陰公幹回揚翌日黎明卽鼓棹赴清江公務倥偬道途僕僕可謂能者多勞矣○壁虎橋救生局前經上憲飭委柴鹺尹辦理現聞鹺尹報丁内艱已另委張鹺尹接辦張君昔年曾任斯職情形熟悉自能布置精詳矣○淮南書局提調現委萬秋圃分轉葉崧接辦分轉本皖南望族世代書香以名　廉就職運判從此剞劂精詳當不致有魚豕之誚聞者咸謂都轉能知人善任云 
[竹西軼事]  
　　揚州東鄉劉姓家童養媳陳氏年已及笄桃夭未賦抵以資柔質脆不貫操勞意欲向大姓傭上以資餬口姑弗許因之勃谿前日媳竟投河而死母家聞知以謀害控官甘邑尊朱明府隨於十三晚親臨相騐○上月陰雨兼旬各洲新柴未能捆運城内日來晴曦已放柴剥船紛紛進口由瓜洲迤邐至南門河爲之塞聞連檣而至者仍絡繹於途瓜鎭吳軍門朝傑諭令改爲短捆俾不致轉運艱難無如各販户置若罔聞仍未肯恪遵示諭云○邦上趙甲孔武有力横行巿井卽俗所謂桑兒也所至之處皆側目不敢稍攖其鋒一日從鞠秀才游酩酊大醉闖入如意巷金姓烟館偶不遂意大肆咆哮烟舘婦憤不能平隨手取净桶迎面抛去木穉香發幾於鼻孔聞禪正擾攘間適巡街某武弁過此略訊情節卽飭將趙帶回嚴懲聞者咸撫掌稱快○刻屆收漕之期江甘兩邑尊均奉文提前征解已於本月初二日在大堂設櫃開徵聞今歲年榖中稔完納者尚稱踴躍云 
[津沽閒話]  
　　新簡大順廣道張樵埜觀察蔭桓於本月初十日抵津僦居河北福來店聞禀見傳相後卽欲履新云○日來翰苑諸公晋京過津者實繁有徒想爲來年考差地步也○津門向無朝鮮商人鋪户三年前李傅相就紫竹林設立迎賓館一所以便各國使臣星軺戾止并在閘口下建一朝鮮公舘懷柔遠人可謂詳慎周至矣現朝鮮已在天津設立領事就寓館中以爲辦公處所其銜名爲駐紥天津辦理通商事務從事官扑其姓名則尚未訪知 
[甯郡火災]  
　　十五日未刻甯波南門外啓文橋地方不戒於火烟燄冲天在城水龍遠不能到惟有下駕橋長安會分龍一架赴救約焚半點鐘時共燬去房屋十餘間云 
[粤垣官報]  
　　念三日候補縣雷震瀛禀辭往廣西公幹念四日候補縣王崧禀知委厘局銀庫事補用同知尹恭保由江蘇本籍來禀赴廣西候補鹽大使興讓禀知接辦騐艙盖印念七日候補縣施溥禀知押運尾榖回并奉江蘇藩司委解彭宮保行營月餉廿八日新選和平縣陳塏禀辭赴任廿九日藩憲牌示儋州知州缺委試用知縣黄湘林署初一日候補縣丞石朝綱禀知監修魚雷練船初二日候補通判劉保林禀辭赴閩公幹開平縣馬宗周卸事回省禀到初三日永安縣鄧清　禀辭赴任 
[定期跑紙]  
　　上禮拜六本埠西商在泥城外跑紙爲戯本館曾一再紀之兹聞西商復定於今日午後三點鐘踵行是舉欲擴眼界者盍再策骑往觀乎 
[星使行轅事宜]  
　　徐孫麒星使聞擬於本月二十三日赴六合拜辭太夫人再行來滬乘輪赴日本履新云 
[吳淞紀事]  
　　昨報紀輪船營務處招募親兵一事兹悉新招者係砲勇四十名派尤必勝充當頭目其口糧上等者月得十五兩次十二兩再次八兩聞此次所募皆精於演砲頗能命中及遠云○昨報列超武等七兵艦援救臺灣一事兹悉上憲檄委吳軍門安康督帶軍門係前任臺灣道吳觀察大廷之猶子水師事宜最爲熟悉彭欽憲甚器重之其所坐卽六號馭遠兵船一俟煤糧齊備卽須駛赴閩洋云○前晚七點鐘時開濟兵艦鼓輪進口下　張華浜○前報列砲臺之左填高塘岸擬建水雷局營房一事刻已挑築竣工沿塘砲位皆女設停妥昨晨七　餘鍾施演連珠砲從救生局碼頭起至砲臺止周而復始厥聲隆隆至九點鐘始止擺渡碼頭係張華浜來淞必由之路但該碼頭坍撮不堪風雨之夕唤渡者時有傾跌之虞兹該處同人糾資興修昨已完工從此爻占利涉可無歌行路之難也 
[兵船進口]  
　　昨早八點鐘時南瑞兵船進吳淞口卽往製造局　浦中停泊 
[幾遭不測]  
　　前日午後英會審署對面有西人乘坐轎式馬車一輛往南疾馳適有一五六歲之小孩經過被馬撞倒馬夫急行收韁該孩已從輪蹄下滾過毫無傷損斯亦奇矣此雖一時繳倖然爲父母者不可不將小孩管束也 
[欠租被控]  
　　錦名洋行東投英領事署控被開客庽之陳子江積欠房租洋三十二元屢索無着請發封生財拍賣償租等因由翟副領事據情照會黄太守飭　傳陳於昨晨到案錦名洋行東同買辦陳某投案申訴前因陳子江供租房屋二幢每幢每月租洋四元半至本月底爲止確已積欠三十二元寔因邇來生理清淡業將已物典押盡净無力付租又不准另遷别處進退維谷伏乞恩鑒太守商之翟副領事看陳於本月底先繳洋二十三元尚有九元歸併下月房租照付陳買辦又稱深恐陳子江將傢伙私行搬遷太守隨飭陳子江具限交保錦名洋東又稱另被木作頭張坤全積欠地租銀兩租契呈閱請爲傳追大守查得高易洋行先控張坤全欠去地租飭差傳　諭限交保清理嗣因延不清理着保交張未到經保人將張之妻弟解送押令交張　案旣有錦名附控欠租姑俟嚴追任押之人趕緊交張候訊 
 
 

Page 3

 
 
[漏捐免罰]  
　　近日巡捕查騐東洋車照將漏捐之王永春等九户送案請罰並將車扣留王永春等同供英租界東洋車共有二千輛光景均在捕房騐車領照甚爲稽遲自西歴十二月一號起至第四號尚未騐齊我等祗得仍在外面兜攬生理再行候騐並非有心漏捐倘騐照以四號爲止我等亦未知　如此辦理我等小民吃虧殊甚爲此乞恩免罰情願補捐黄太守再四商之翟副領事允將扣留之車飭捕房騐明如果堅同潔淨准卽補捐給照免罰其車之朽壞者於下禮拜一再行解候核辦各車户叩謝而退 
[示禁控]  
　　上海縣正堂莫示仰闔邑軍民人等知悉照得民間詞訟違式具呈乃上海惡習往往不論案情大小多以白禀混瀆甚至攔輿喊訴環跪哀求任意吵嚷殊屬不成事體除旣往不咎外兹本縣與爾等約嗣後凡尋常一應呈訴事體均仍遵依定式具詞投遞㕔候核示其有實在情急萬不得已攔舆禀控者務將起釁實情明白聲叙遵於禀内註明此禀何人代冩代作不得妄稱倩過路測字算命不識姓名人書寫以及再有肆潑喧嚷混控轎槓等情定將原禀擲還概不受理併隨時重責以儆决不寛貸其各凛遵毋違特示 
[英界公堂瑣案]  
　　包探秦少卿稱前日在城河浜見李裕生手持恒德當票一紙欲賣在舊癱上　其所當係蟒袍一件計當本錢一千一百文由城内東廳署内人交與皮匠當錢皮匠將票交伊變賣等語我因憶及東廳署曾失竊衣服三十餘件曾由縣捕查到雲肩補褂等件餘無着落爲將李帶至捕房禀明捕頭前往吊贓一面知照縣捕役同東㕔署内之家丁前來認贓無錯今將人贓送案東㕔　之家丁將主人名片呈閱申訴前因李　生仍供有一皮匠交票與伊黄太守隨判李裕生管押兩月贓父某家丁領去又飭捕役包探查拿　犯究追餘贓○包探顧阿六稚據福顚　院羽士趙仁賢　　　訴稱羽士王心卿乘伊不在家向伊妻言有人家做功德欲用吊掛法器等件當卽交付二箱并言俟趙回家卽可往虹口某家同做法事及趙歸家聞妻言卽往某處跟尋並無其事始知被騙旋見王盤問則稱法器等已交與宋錫山夏正卿典押洋十一元爲此扭王前來等語由捕頭派我同趙指拘宋夏二人又到押鋪吊贓惟在夏身畔搜出洋五元一併送案趙申訴前因并稱被王騙去衣物甚多今雖吊贓檢點各件尚少吊掛等件值洋十餘元王供因被趙欠去錢九千餘向索無着故將其衣物取來我確欠厦洋五元故托夏押洋除還欠外餘洋均已料理别欠宋供與夏爲友帮同前往典押實不知其中有轇轕夏供與王同押鋪夥亦上堂稱　種衣物向不受押因夏在近處開鞋店其母係爲仙人同母前來囑爲受押可保不日取贖故允押洋十一元請追押本趙又稱並未欠王錢黄太守謂王行騙串同宋夏押贓殊屬非是姑判王宋夏三人各押兩月起案之洋五元及贓一併給趙具領押本不償○西包探麥根稱有西人報失時辰表昨在陳錦雲押鋪查見原贓該押舖竟欲索追押本爲此將表呈案陳錦雲供逐日受押衣物豈能認明來押之人且又未獲竊犯應請追償押本黄太守隨飭該西包探將表給還失主再行查拿竊犯至押鋪收押竊贓例不償值苟能尋見押表之人交捕自當究追○一百七十六號華捕稱吳錦雲沿街擺賭拘案請辦黄太守判管押三天以示薄懲 
[來信節録]  
　　昨閱九月初二日申報内載東京軍電有八月十八東京鴿潑地方中法交戰法勝華敗又廿五日華軍又敗閱之可笑又云東京發來電報八月十四至二十三日華軍俱遭挫敗一日華軍由廣西來興法人戰於黄老甫地方華軍亦被擊敗死傷三四千人此說更虚令人拍案大笑法人造謡何竟若此無恥之甚盖華軍於八月内惜未得與法大戰只有署廣西提督蘇軍門前隊已距北甯五十餘里一日進攻殺斃法人不少奪船三隻收復巴邱小縣近來秋末冬初瘟病漸减粤楚各軍已增集分道合攻北寍有規取東京之說前法報委係　敗爲勝亂我軍心誠如貴舘所言斷未可信以爲眞是以據實叙及尚祈貴館速爲登報爲幸[  粤邊友人修候]  
[上海北市山東江西安徽三省籌賑公所施少欽封翁上各省水陸各厘卡憲書]  
　　各省水陸厘捐局卡憲臺尊兄大人閣下謹啓者善昌今冬奉到山東江西安徽三省當道以迄善堂紳董疉來告灾公函今年節氣逢閏冷訊較早囑爲代籌被災飢民救命綿衣等因前後按日鈔登申滬兩報謹呈公覽山東黄河重罹决口較上年滋甚前日潘振聲兄陳冠生世大兄公信云查過齊東一縣造册災民有十四萬三千八百餘口厥地均係被水冲完無衣禦寒兼且無食尚有二十餘州縣因賑欵不敷未敢徧查云云善昌九月初籌填欵項購辦布料飛速赶做不分晝夜親自督理迄今已赶成男女大小棉衣褲計三萬件有零○江西省饒州府屬之景德鎭善昌專託李筱翁徐少衡同鄉代爲編查户口造具清册以補官賑之不足據查景德鎭一隅極少先赶新棉衣一萬件男七分女二分小一分至於鄉間外縣均不在内照此兩省災區地廣人稠善昌一人代籌雖係竭蹶以圖心力交瘁所製大小男女新棉衣三萬件分寄兩省頭二三批寄去已奉到回信據云如此尅日竣工迅速寄來以拯貧寒核計總數不爲少矣無如比户實多殊難分泒囑於無可籌畫之交想一法外之法多募一件衣多救一災黎新衣赶成三躉件計窮力絀矧市道就衰募此鉅欵實屬棘手萬不得已善昌　函叩託普天之下各省典當大執事轉達大東翁滿期當貨舊布棉衣　助二三百件每一典遵而行之究屬惠而不費核計十八省典當不少集腑成裘可得數十萬件原布棉衣善昌疉登申滬兩報代災黎叩募典商帮弟一臂之力各發天良請從速惠賜方可後批一同起解○前日安徽祁門衆災民又來籲告竟有四野號寒刻不待緩之勢乞賜棉衣善昌又不能坐視不救况祁門與景德鎭同時遭災如獨救景德鎭不救祁門確對不住卽將原信託登申滬兩報不辭勞瘁代爲叩募天寒在卽善昌只有再飛速先行籌撥三四千件由九江仍　鄭幼戟仁兄轉解祁門放賑善士查放目下各帮巿面生意清寥善昌一人獨任仍恐冬賑分派不濟惟有叩告上蒼垂憐敝公所萬善同登册出去全賴神明眷佑凡安居樂土者務宜各萌惻隱除捐助棉衣欵項外尚須隨緣佽助德被窮閭三省冬賑方可接濟再各省典商樂助原舊布棉衣彚寄來申囑弟代解災區一月之内想各處善士由水陸路程飛速運來倘道經水陸貴卡繼憲臺諭飭各巡丁卡役速卽查騐放行如能早到一日敝公所昕夕捆包早解往灾區一日善昌之心早安一日此乃募勸各省典商原舊布棉衣之情形也實在萬不得已補救三省萬萬灾民庶免無褐無衣之歎綿衣過貴卡時務請恩免釐捐千乞面諭巡查萬勿留難阻遲時日因北地封河在卽日前有水卡經過助來原布綿衣八捆被扣留要捐該船户交到卡上往返拖延十餘日敝公所發信致卡然後發還此係善舉矧冷訊伊邇吾儕重綿尚且畏寒三省灾民鳩形瑟縮亟待黄綿若時日稽遲大傷陰隲善昌仍恐佈信不周今特登報奉聞昨日另備函叩託時蕚卿觀察印乃風已蒙回諭手示敬悉當卽通移各卡迅速騐放以副德意云云嗣後如有各省善十舊新綿衣乞寄到上海絲業會館交弟查收代解有信可憑請速查騐放行仍恐巡丁舞弊留難扣住躭延時日作孼匪淺善昌經解棉衣裝輪船出口禀請道憲一概免稅旗昌洋人代裝輪船水脚亦一概免收捐助疉列報章類多恫瘝乃身者可見善與八同感孚中外焉專此奉託恭叩德安不備[  愚弟施善昌少欽氏頓首拜上十月望日]  
[銜名更正]  
　　昨報列吳守戎安康一事兹悉吳君係提督非守戎也合亟更正如左 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年十月十一日京報全録]  
　　宮門抄○諭旨三道録前○發抄旨兩道○陜撫邊奏特叅各員摺○晋撫奎奏請飭部立案片○將軍希奏請賜卹摺○蘇撫衛奏審明定擬摺○陜督譚奏借補守備摺子○十月十一日推班○正黄滿代遞清凱謝賞伊母匾額恩○召見軍　○發抄丁寳楨奏大邑縣匪徒滋事請將縣營各官革職查辦奉旨覽奏均悉匪徒多人闖入大邑縣城刼獄焚署該地方官何以毫無防範殊堪痛恨着該督嚴飭所屬實力搜捕務將　匪首夥悉數弋獲務净根株以靖地方知縣王喆典史歸楙勳把總湯潤均差革職嚴行查辦餘依議該部知道欽此○連明奏奉傳緙繡各件齊全解京交納奉旨該衙門知道單併發欽此○○陜西巡撫臣邊寳泉跪奏爲特叅庸劣各員請旨分别開缺革職以肅官方恭摺仰祈聖鑒事竊以州縣職司民牧責任綦重必須勤慎廉能實心任事下逮佐雜末秩亦宜守分安靜方爲無忝厥職闒茸固虞廢事貪黷尤足病民奴才到任以來於屬僚中留心考察除未得確據尚待諮訪各員暫緩糾叅外兹查有華州知州吳炳南才欠開展官聲平常郃陽縣知縣蔡福謙循分從公尚少振作渭南縣知縣王敬鑄縱役擾民辦事乖謬於清查差徭一事藉詞阻撓不肯遵照新章核實裁減尤屬罔恤民艱署鳳縣三坌驛丞補用從九品熊炎章性情浮躁不守官箴以上各員旣經訪查明確未便稍事姑容相應請旨將吳炳南蔡福謙均開缺撤省察看酌量另補王敬鑄熊炎章均卽革職以肅官方所遺渭南縣係要缺應在外揀員調補華州郃陽均係選缺陜省現有應補人員應請扣留外補所有特叅庸劣各員開缺革職各緣中謹恭摺具陳伏乞皇太后皇上聖鑒訓示謹奏奉旨已録○○奎斌片再據歸綏道阿克達春詳稱歸化地方舊有義學一處濟生店一所因經費支絀年久廢弛不足以訓養童蒙收留貧丐該道首先倡捐銀五百兩並所屬各廳同通佐雜紳耆以及寳豐社錢商等均各踴躍捐助前後共捐集銀二萬一千二十八兩零當就楊家蓬義學舊基添買隙地重加修建凡崇祀先師賢儒之所延師課徒之齋字爐庖福無不具備又於城内四隅資赁廟房公設義學四處又於道署西偏公所　地修蓋房院設牛痘局施種牛痘設育嬰堂收哺棄嬰又於乃莫氣召前濟生店舊基添買餘地重建房屋每年冬令留養老疾貧民又另設官店棲止年壯丐民統計各項工程雜費共用銀四千二百二十兩又提銀四千兩解充綏遠城啓秀書院膏火息本下餘銀一萬二千八百餘兩並於連年此項存餘息銀内提動共湊成息木銀一萬四千兩飭令歸化廳發商按月一分生息以歲入息銀分作各義學牛痘局育　堂濟生店等處經費之用以上各善舉事務紛繁專設司事二人月給薪水令其經管其收支經費由鄉耆公同管理不假官吏之手每屆年終由歸化廳造報該道查核等情詳請具奏立案前來臣查歸化城地方遼闊民蒙雜居近年生齒日繁教養爲當務所急該道阿克達春心存利濟首倡捐廉率同　屬紳商共集鉅資公設善舉並於興作各工匀解綏遠城書院膏火息本之外仍節存銀一萬四千兩發商生息源源濟用以爲經久之圖洵足以振興教化輔養民生合無仰懇天恩俯准立案嗣後無論地方何項公用概不准其提動以杜流弊而垂永久再此項善舉係由官商捐辦應令按年造册送臣衙門稽考毋庸送部核銷以省繁牘理合附片陳明伏乞聖鑒謹奏軍機大臣奉旨該部知道欽此○○奴才希元跪奏爲帶隊佐領著有戰功在防病故籲懇天恩准照軍營立功後病故例賜卹以慰忠魂恭摺仰祈聖鑒事竊奴才等准琿春副都統依克唐阿咨稱練軍擡鎗步隊委叅領烏拉正藍旂花翎佐領永陞於本年七月初五日在琿春防所病故查該員係吉林滿洲鑲黄旗多倫佐領下人於咸豐三年由披甲田征河南轉戰直隷山東安徽等省因殺賊捉生打仗奮勇歷蒙欽派大臣官文多隆阿迭次保奏先後奉旨賞戴藍翎着以驍騎校儘先卽補又賞戴花翎着免補驍騎校以防禦儘先卽補並賞加佐領銜同治六七等年在本省高陽樹剿捕馬賊九年委充練軍抬鎗步隊營總先後拿獲著名馬賊多名光緒二年揀放防禦四年升補佐領改充該隊委叅領該員帶隊勦賊不避艱險頻年在外積勞成疾兹於防所病故詳叙在前事跡檄請核辦前來奴才等查該委叅領永陞壯歲出鉦屢經陣戰所向克捷著有勳勞自回旗後復值本省馬賊充斥委帶練隊到處勦捕屢擒著名首惡最稱得力本年三月奴才希元與依克唐阿往來咨商以琿春地當邊要兵力較單檄委該員卽帶所部抬槍步隊前往駐紥以重防守詎料該員積勞成疾在防病故殊堪憫惻合無仰懇天恩准照軍營力功後積勞病故例賜卹以慰忠魂而資觀感出自逾格鴻慈理合恭摺具奏伏乞皇太后皇上聖鑒勅部議卹施行謹奏軍機大臣奉旨永陞着照軍營立功後積勞病故例議卹該部知道欽此○○頭品頂戴江蘇巡撫臣衛榮光跪奏爲迭次搶刼巨匪審明正法並將夥犯按例定擬恭摺仰祈聖鑒事竊據署邳州知州依勒通阿詳據客民徐成林呈報光緒八年九月初三日夜二更時分被匪推開籬笆入室將伊妻袁氏搶去並攫去衣被數件請勘緝等情經前知州吳崇壽會營勘明被搶情形估贓差緝于九年正月初五三月初四等日協同溧陽江都等縣兵役先後獲犯季廷選卽李標李廷謀二名到案訊係同胞弟兄李廷選供認起意糾同李廷謀及逸犯周三等六人夥搶徐袁氏帶至溧陽縣地方價賣屬實又據承認尚有糾夥行刼沈懷英家拒殺事主身死並夥刼王伯寅等家各案此外搶刼案件實因年久記憶不清詳經批飭徐州道程國熙提訊無異録供禀經前督臣左宗堂以該犯李廷選係積年巨匪犯案纍纍批飭先行正注梟首示衆以昭炯戒仍飭將夥犯李廷謀發州訊明照例擬辦去後兹據覆審擬議由府解經臬司許應鑅提訊辦候勘奏前來臣覆提研鞫緑李廷謀與李廷選卽李標籍隷邳州係同胞弟兄與徐成林並其妻徐袁氏平素熟識並無瓜葛光緒八年九月初三日李廷選與素識在逃之周三遇道貧難李廷選稔知徐袁氏年輕起意紏搶賣錢分用周三允從李廷選又糾其弟李廷謀及逸犯王獻汶王立江並由周三轉糾不識姓名一人入夥是夜各犯分携洋鎗木棍小車亦有徒手同夥六人二更時分偕抵徐成林家門首李廷選恐被事主窺破指報令李廷謀一同在外守候並令周三等推開籬笆入室將徐袁氏搶出乘便攫取衣被數件徐袁氏哭喊李廷選向其嚇禁架上小車喝令李廷謀推走周三先擕衣物逃回李廷謀行至中途力乏停歇李廷選與王讞汶輪流推車拉同徐袁氏前行聲稱帶往他處賣錢再分李廷謀與王立江等亦各回歸嗣李廷選與王讞汶將徐袁氏帶至溧陽縣地方揑稱徐袁氏係孀居親戚託車老四等說合賣與不知情之王姓得受身價洋錢俵分花用而散經徐成林報州會勘獲犯訊詳因李廷選尚有供認迭刼多案解道訊明禀經批飭先行正法將夥犯李廷謀擬議解勘卽據供晣前情不諱覆詰不移案無遁飾查例載聚衆夥謀於素無瓜葛之家入室搶奪婦女已成爲首斬立决爲從絞監候又犯罪有兄弟俱擬正法者存留一人養親仍照例奏聞請旨定奪各等語此案李廷選起意糾同李廷謀等夥搶素無瓜葛之徐袁氏已成自應按例問擬李廷選卽李標合依聚衆夥搶婦女已成爲首斬立决例擬斬立决該犯尚有迭劫各案業已正法梟示應毋庸議李廷謀聽從伊兄李廷選夥搶婦女已成雖係一家共犯第侵損於人應以凡人首從論李廷謀合依聚衆夥搶婦女已成爲從絞監候例應絞監候秋後處决該犯雖無入室架拉情事惟被搶之婦尚無下落秋審應入情實但首犯李廷選係具胞兄業經正法弟兄共犯死罪母年已七旬家無次丁可否援照兄弟俱擬正法存留一人養親之例聽候法司核議請旨定奪失察牌保與不能禁子爲匪之犯父飭州照例傳責被搶之徐袁氏仍飭確查移提給屬收領餘訊無另犯不法及逃後知情容留之人應母庸議失贓照估追賠洋槍供棄免追逆犯周三等飭緝獲日另結案已拿獲首夥二名應議職名免其開報除供招送部並飭將李廷選夥刦事主沈懷英等案另行叙供呈請咨部查核外謹會同兩江總督臣曾國荃合詞恭摺具陳伏乞皇太后皇上聖鑒勅部核覆施行謹奏軍機大臣奉旨刑部議奏欽此○○頭品頂戴陜甘總督臣譚鍾麟跪奏爲揀員借補守備要缺以裨營伍恭摺仰祈聖鑒事竊臣准兵部咨陜西宜君營守備胡炳南病故遺缺應揀選儘先合例人員請補等因當經移行遵照揀補兹准陜西固原提臣雷正綰咨稱遴選得花翎儘先補用遊擊提屬馬營監營千總沙占魁營務練達馭兵有術咨商酌補前來臣查花翎儘先補用遊擊馬營監營千總沙占魁人甚勤明營務熟悉以之借補洵堪勝任合無仰懇天恩俯准以該員借補宜君營守備以期　力　　　允俟接准部覆後卽行給咨送送引見以符定制除該員履歷清册俟查取至日另咨送　外　　同陜西固原提臣　正　合詞恭摺具陳伏乞皇太后皇上聖鑒訓示　行　奏軍機大臣奉旨兵部議奏欽此 
 
