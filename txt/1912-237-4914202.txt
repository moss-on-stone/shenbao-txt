# 1912 - 237 - 4914202

 

Page 1

 
 
社論 
[超然總統與黨派總統（寒）]  
　　國民黨成立中山力勸袁入該黨宋敎仁亦以袁不入該黨則不願入内閣相要挾焉盖可異也夫政黨之作用在統一國家之政策蓋個人各有所主張則主張多而所持之政策不能一律如選舉然無一政團以爲支配則選舉人各從其所信以爲投票於是票乃散集於各人之身而不能得一法定之多數有政黨斡旋其間則通常於選舉之前由本黨開一指名會先指名何人爲候補者由是而漸以其所指名者傳播以逹遠而後投票乃能集合於其所期望之人環球各國行民主之制者總統從某政黨以選出之者往往而然矣以總統之資格而加入於某政黨吾未之前聞也孫宋兩先生之意抑何爲乎 
　　行政部之責任有所謂總統制與内閣制焉美與法皆行民主之制而美爲總統制法爲内閣制此世人所習知者也總統制内閣爲總統之屬員不出席於議會不對於議會負責任行政部之實力集於總統之一身内閣制則反是總統立於内閣之外行政上之責任皆内閣負之而總統不與焉吾臨時約法規定内閣負有完全責任取法制而非取美制此尤世人之所習知者也政黨内閣其主義在取强有力之政府吾國採法國制則總統立於内閣之外不與内閣同肩其責卽以政黨内閣論内閣員不可不純出於同黨而不必以之繩大總統也就吾國法制言之大總統亦宜屬於超然而不宜入於黨派也 
　　至舍法制而論事實則吾國今日大總統亦不宜入於黨派之中此何以故大總統處於超然之地位若舉措得宜則各方面之感情可以融洽試以今參議院之事例証之議員之屬於共和派者固竭力護袁即其屬於舊同盟統一共和派者亦未必竟反對袁以超然無所屬之元首苟無大拂乎輿情則無論何種方面固無所生其惡感也一入黨派卽不免有彼此之見存焉厚於此或以爲薄於彼恐自此以往黨爭將日啟　未有己也此吾國事實上總統不宜加入政黨之証也 
或謂國民黨自經六政團合併之後參議院之勢力驟增袁總統爲吾國第一流政治家才略經騐具富爲國求才計亦望袁之加入國民黨利用立法部之多數以實行其政策此無論將來之國會國民黨能得多數不可知即得多數矣吾聞有以黨義相合而加入於某黨未聞有爲將來之地位而加入於某黨者强加入焉是以勢利相合而非以黨義相合也苟其黨綱與吾人所抱之宗旨不合勢不能於一人之宗旨而求合於黨義則所謂利用立法部之多數以實行其政策目的恐仍未能逹也彼提議之唐紹儀推挽之梁士詒趙秉鈞段芝貴輩又何爲也耶 
要件 
[參議院議决省議會議員選舉法（續）（八月二十六日議决惟第七十六條未决）]  
第二十七條宣示選舉人名冊以二十日爲期如本人以爲錯誤遣　得於宣示期内取具証憑呈請初選監督更正前項呈請更正初選監督應自收呈之日起二十日以内判定之不服者得呈請於總監督其判定期間同 
第二十八條凡經初選監督或總監督判定更正者應由初選監督更正選舉人名冊並補報總監督 
第二十九條選舉人朐冊確定後應分存各投票所及　票所並由總監督呈報選舉人總數於内務部 
　　第三節當選人名額 
第三十條初選當選人名額定爲議員名額之二十倍每届由總監督按照該覆選區應出議員名額用二十　之爲該覆選區内初選當選人名額分配於各初選區 
第三十一條初選當選人名額之分配由總監督以該覆選區應出初選當選人名額除全區選舉人總數祝得數多寡定每選舉人若干名得選出當選人一名再以此數分除各初選區選舉人數視得數　寡定各該初選區應出初選當選人若干名 
初選區有選舉人數不敷選出當選人一名或敷選若干名之外仍有零數致當選人不足定額者比較各初選區零數多　將餘額依次歸零數較多之區選出之若兩區以上零數相　其餘額應歸何區以抽籤定之 
初選當選人名額分配定後由總監督於六月二十日以前通知各初選監督 
　　第四節選舉通告 
第三十二條初選監督應於六月二十日頒發選舉通告應載事項如左一投票所及開票所地址二投票方法三本區初選當選人名額 
　　第五節投票所及開票所 
第三十三條投票所每投票區各設一處開票所設於初選監督所在地其地址各由初選監督定之 
第三十四條投票所及開票所周圍得臨時增派巡警保持秩序 
第三十五票投票所及開票所除本所職員選舉人及巡警外他人不得闖入 
開票所因參觀之選舉人過多不能容時管理員得限制人數第三十六條投票所及開票所自投票及開票完畢之日起十五日以内裁撤之 
第三十七條投票所啟閉以午前八時至午後六時爲率逾　不得入内 
第三十八條投票所及開票所辦事細則由初選監督定之第六節投票紙投票簿及投票　第三十九條投票紙由總監督按照定式製成於五月一日以前分交初選監督初選監督於六月二十日以前分交各投票所 
　　第四十條初選監督應按照各投票區所屬選舉人分别造具投票簿並按照定式製成投票匭於六月二十日以前分交各投票所 
第四十一條投票簿應載明選舉人姓名年歲籍貫及住址第四十二條投票　除投票時外應嚴加封鎖 
　　第七節投票開票及檢票 
第四十三條投票人以列名本投票所之投票簿者爲限第四十四條投票人届選舉期應親赴投票所自行投票第四十五條投票人於領投票紙時應先在投票簿所載本人姓名下籖字 
第四十六條投票人每名祗領投票紙一張第四十七條投票用無記名單記法每票祗書被選舉人一名不得自書本人姓名 
第四十八條投票人於投票所内除關於投票方法得與職員問答外不得與他人接洽 
第四十九條投票完畢後投票人應即退出 
第五十條投票人倘有冐替及其他違背法令情事管理員及監察員得令退出 
第五十一條管理員及監察員應將投票始末情形會同造其報告連同投票　於投票完畢之翌日移交開票所並呈報初選監督 
第五十二條初選監督各自投票　送齊之翌日應約定時刻先行宣示届時親臨開票所督同開票即日宣示 
第五十三條檢票時應將所投票數與投票簿對照 
第五十四條凡選舉票無效者如左 
　　一冩不依式者二夾冩他事者但記載被選舉人職業或住址者不在此限三字迹　糊不能認識者四不用投票所所發票紙者五選出之人爲選舉人名冊所無者（未完） 
 
 
 

Page 2

 
 
命令 
[九月三日臨時大總統命令]  
　　司法總長許世英呈請任命汪庚年署京師第一初級審判廳推事張景宦署京師第二初級審判廳推事賴毓靈署京師第三初級審判廳推事吳汝讓徐九成陳誠署京師第四初級審判廳推事區樞署京師第一初級檢察廳檢察官劉瑞琛署京師第二初級檢察廳檢察官張明哲署京師第三初級檢察廳檢察官高方潞曹堃石秉鑄署京師第四初級檢察廳檢察官應照准交通總長朱啟鈐呈請任命程源深于浚年姚國楨畢承湘楊宗稷鄭洪謀櫂景黄嵩齡鄭洪年丁志蘭蔣尊椲吕成章關柏斌齊之彪徐中哲嚴宗恩徐洪蔡傳　傅潤璋章錫龢張恩壽徐輝爲交通部僉事應照准此令 
專電 
[北京電]  
　　華政府答復英使之語半迎半拒英使不盡滿意 
[北京電]  
　　共和黨員聲稱袁總統並無入國民黨之意 
[北京電]  
　　陸總理續假期滿後仍須辭 
職已無法挽留其遺缺將於趙秉鈞沈秉堃劉揆一三人中擇一充任宋敎仁已無望 
[北京電]  
　　袁總統令交通部預備專車於初六日送孫中山赴張家口遊歷並派員弁兵士隨行護衛 
[北京電]  
　　北通州事已平靜順天府運送倉米一千石前往撫卹 
[北京電]  
　　大理院聘海軍高等律法顧問官許繼祥前代理香港總督法學士何啟南洋皇家律師林希文爲該院審判檢察長許何林三人辭不就職 
[南京電]  
　　程都督因財政支絀擬由兌換處發行紙幣一百萬元藉資周轉電請財政部核准 
[南京電]  
　　陸軍小學及第一法政昨日均舉行開學禮程都督親蒞兩校登台訓示 
[南京電]  
　　昨日張騫來寗謁見程都督商榷要政 
[南京電]  
　　寗垣瘟疫漸生第三師長洪承點令所屬各旅團營醫處籌劃預防方法 
[南京電]  
　　程都督接中華會舘全體電消弭黨潮僑捐踴躍否則解體 
[南京電]  
　　程都督現頒縣市鄕管轄所屬學校通則令各縣民政長迅速擬定呈報核准 
[杭州電]  
　　嵊縣亂民猖獗勢將圍城民政長電省乞派大兵痛勦 
[杭州電]  
　　民政署禁止國民捐演戲團員反抗極爲激烈 
[杭州電]  
　　財政司應德閎已允就職 
特約路透電 
[北京電]  
　　據英國使署聲稱英使關於藏務致中政府之照會今尚未接覆 
[北京電]  
　　英國關於藏務致中政府之照會事前並未商諸日政府故外間所傳英日兩國共同一致反對中政府對藏舉動實係無根之詞聞中政府已答復英使之照會惟僅聲明收到照會至照會内所舉袁總統之言均經駁絶且言英國謂中國欲將西藏改爲行省云云中政府實無此意卽此一端可証訛傳之不足信云 
[北京電]  
　　據新民屯長春奉天來電聲稱以上三處現每日有華軍若干開往洮南府並運去野戰砲十九尊 
[北京電]  
　　參議院今日巳將禁煙議案二讀通過决議於一千九百十三年實行禁絶鴉片貿易 
[北京電]  
　　各華報皆評詆袁總統要求禁止民意報出版一事而於其假法人之手以封閉中國報館一節駁論尤甚 
[北京電]  
　　國務總理陸徵祥現已日漸健康 
[北京電]  
　　聞政府决意以最高等之勳章贈與孫中山君並歲贈勳金若干以嘉其於中華民國所建非常之功勳孫君擬辭金而受勳章云 
[北京電]  
　　海軍總長正式宣稱已與政黨斷絶關係 
[北京電]  
　　英使朱邇典今夜（初二）巳回抵北京 
[北京電]  
　　政府現與比國銀行商訂借欵以充北京大學堂經費 
[漢口電]  
　　張振武之靈櫬今晚已由京運抵此間有官員數人曾往車站迎之民間均恝然不以爲意已定明日殯葬 
[南京電]  
　　虎列刺疫症現巳發現此間下關有西人一名患此身死尚有人病臥馬克林醫院勢殊沉重 
[東京電]  
　　昨日（初二）日廷爲蒙古亂事開特别會議外務大臣副大臣關東總督南滿洲鐵路總裁均參與此會 
[東京電]  
　　日皇定初四日接見外使及其夫人 
[青島電]  
　　普魯士亨利親王明日上午九時可抵此間各街道中外居民均懸旗紥綵歡迎該王德國國旗及中華民國之國旗尤爲炫目各華報多載論以表敬仰之意 
譯電 
[倫敦電]  
　　每日電聞載北京電稱中國己拒絶英國對於西藏之要求謂中國不能再訂正式尊嚴之條約 
[北京電]  
　　中國尚未行文答覆英使惟己派代表至公使署討論英國之要求聞該代表曾言英國封閉印度邊界阻止中國與拉薩之交通實非友誼之舉至英國所稱非待中國依從英國所請各事則英國不能承認中華民國政府一節該代表謂中國未嘗請英承認云聞英國並反對袁總統前所宣布以西藏作爲中國行省之命令外間所傳美國贊助英國之態度一說此間多不信之揆度其情美政府當不出此英國此舉亦未商諸美政府也 
[北京電]  
　　滿洲當道現仍由各路派兵向東蒙古亂地進發 
[北京電]  
　　孫中山君現力請遷都凡思慮審愼之國民對於其建議之言均不甚注意 
[北京電]  
　　黄克强君於八日之内可望抵京 
[北京電]  
　　中政府現與外國各銀行重行開議借欵問題其數額爲英金二千萬磅 
[北京電]  
　　近來外間盛傳中政府巳向六國銀行家商借巨欵實則並無其事兩方面今並未續行開議惟中政府需欵甚急雖向他處竭力籌款卒未有成大約旦夕仍將與萬國銀行團討論借欵條件外間所傳銀行團現擬將前此所定之條件略爲從寬一節亦屬無望云 
[北京電]  
　　初一晚間天津槍聲四起蓋因軍警追奪溜韁之馬因而啟釁之故此次變故並無政治意旨 
[栢林電]  
　　德國某報載聖彼德堡消息謂俄國己與中國訂定條約滿洲及哈爾濱中間之鐵路此後歸俄國保護以防拒鬍匪 
[香港電]  
　　英國兵艦華脫維區號在新加坡港内與馬來政府港輪互撞沉於海内約四尋之深 
[倫敦電]  
　　歐洲各報對於英國提出之巴拉瑪運河抗議均堅意贊助謂此案除與商業有礙外且爲萬國公斷之大阻力云 
[東京電]  
　　本年食米收成預料可較上年多收百分之七而較平均之年約多百分之十二公電 
[程都督致北京籌備國會事務局電]  
　　衆議院議員選舉人資格有年納直接稅及小學以相當畢業兩項查稅額負擔類能轉移直接界限未易分明應規定何者爲直接稅列舉種類以便調查而杜紛議至小學校以上相當畢業亦未可漫無標準擬參酌從前學制按照學級　度凡曾應從前州縣試者以初等小學畢業相當論廩增附生或曾應鄕試者均以高等小學　業相當論貢生以中學畢業相當論以上類推其曾在某級學校肄業者以該校下一級之學校畢業相當論曾任某謀學校敎員者以該級學校以上畢業相當論其曾在速成簡是等科研究傳習講習等所疑業者均以小學以上畢業相當論如此規定標準調查較易著手再各省覆選區表内江蘇第二區多列鎭洋一縣吳縣及太倉縣項下註語尚有遺漏曾電逹國務院請爲更正尚未奉覆合再聲明統希一併見覆東電 
要聞一 
[張方罪狀之咨覆]  
　　其實不覆亦不問矣參議院質問張振武方維被殺一案袁總統答文曾謂俟電商黎副總統如其罪證有可宣布者卽摘要宣布昨日參議院接到總統咨文謂現准黎副總統咨開張振武等迭次倡亂之罪証現巳摘要開具應請轉咨叅議院查照等語相應咨覆蹟院即希查照吾知參議院議員對此咨復必又有一番哄閙也 
[二十九日之叅議院]  
　　日日開會 
　　日日不議 
參議院自張方被殺之後幾至一事不議專爲此一問題搗亂前日議場胡閙之現象已足詫怪更奇者昨日（二十九日）叅議院開會之時到院者僅寥寥十數人議長吳景濂宣告延二十分鐘届時查點議員人數亦只得四十五人議長云現在議員人數較到院額之半尚缺六人不能開議於是遂宣告散會各議員蹣跚而返 
[二十七日參議院之禁烟案]  
　　補錄二十七號叅議院所議一爲八月分追加改正概算案二爲實行禁烟修改條約案三爲實行禁烟法案四爲本院五六七月分經費决算案第一第四案無甚趣味兹將第二第三案會議情形錄下曾有翼登台言曰第二案審查會之结果以爲前清宣統三年四月中國與英國駐京公使續訂禁烟條件稱我國於禁種能辦有實效則烟藥卽可禁其入口此條約尚屬妥善似勿庸另行改修以致别生枝節也議長曰杭州來電亦係爲禁烟之事可否同時報告衆贊成曾有翼復曰第三案經本會研究以爲禁賣禁種禁吸三辦法非常完善但外交部委員曾在審查會中報告謂浙江廣東等省尚有種鴉片者以致英政府向外交部詰責謂廣東浙江等省不能絶種乃嚴行禁賣是爲違背條約故中央立法於禁種若無實效而乃嚴行禁賣恐致惹起外交問題且前清所規定之新刑律旣可適用於民國關於禁烟一事己定有明刑懲治苟此時能按律申禁則鴉片亦可禁絶而於外交亦無妨碍故本會研究結果擬將建議案改爲咨催案至於浙江來電稱禁煙法第二條第三條英政府對於禁煙一事旣表同情故浙省現已嚴行禁種然浙江究能禁種否政府當須調查云云議長日此兩案有無討論阮慶瀾主張即以此兩案文咨送政府谷鍾秀謂第二案當然從緩再議因現在各國尚未承認我中華民國何能修改條約衆無討論議長曰贊成將第二案開二讀會者舉手舉手者六人少數議長曰第三案有討論否周珏曰審查報告改爲咨催案本員不贊成然現在時勢與本員提出此案時頗有不合蓋此案提出時五月現在己經八月矣然本院原有立法之權何必事事以咨催爲了事何况禁煙之事關係重大使吾國能早一日禁絶則早享幸福一日乎谷鍾秀曰然則改咨催案之名爲縮短禁煙期限案何如周珏未言王鑫潤曰宜仍改爲法律案蓋此事非常重要若僅作爲咨催案必不能發生若何之效果仍改爲法律案將有種種困難周珏曰不然則與禁烟前途很有妨害劉彥曰曾紀外交部委員說英國謂我中國若不能實行此禁煙條約則英國不承認我中國并謂今年我國禁烟之成績較去年前清時且有退化現在對於禁運鴉片我們不能設法限制實是非常痛心之事然禁絶鴉片以禁種爲最要禁賣次之果使我們能卽時一律禁種更嚴限禁賣之期則英國必然按照條約不再輸入矣故以此作爲咨催案實無不可也秦瑞玠曰本員之所以反對審查報告者蓋以此案原分三種辦法而審查報告對於此三種辦法孰能實行孰不能實行全未詳及僅將題目改變直是不啻將此案從根本打消此本員之不贊成者一况本院原爲立法機關使所立之法與前結條約不相抵觸有何不可今審查報告不於此等處研究此本員之不贊成者二至本員之主張則以爲必宜將此案改爲法律案乃可衆請付表决議長曰以審查報告付表决耶以原案付表决耶衆皆謂宜以原案付二讀會表决議長從之贊成原案開二讀會者大多數議長又謂對於浙江來電之審查報告有討論否衆曰無議長曰然則贊成審查報告者請舉手舉手者多數遂通過 
[財政部之新組織]  
　　財政部以前設之籌備處本一時權宜之計現在各股員權限不明責任不專諸多窒碍自應從新組織所有前設之籌備處着即裁撤按照官制通則設立總務廳分科辦事已派趙從蕃管理總務廳事務 
該部以建設伊始百端待理亟宜遴選學問優睚胆 
之員取中外財政書籍專司編譯以備彩擇故特設編纂處已派沈式荀藩敬李心靈虞熙正張汝翹邵羲孟森劉瑩澤爲編纂員 
各股股長亦已派定各股均分科辦事已派劉頌虞錢承誌陸定沈昌祺馮祺閱模黄壽松楊汝梅雷多壽李盛銜黄序鵷胡文藻陸世芬樂守綱熊正琦任文燦王純何福麟姚傳駒陶德琨王宗基袁永廉盧學溥張競仁潤普周宏業王世澄祝毓英鍾峻趙連璧爲科長其科員則分爲三等巳派伍宗玨十四人爲一等科員謝正權等三十八人爲二等科員趙廷颺三十八人爲三等科員其書記值班譯電各員均仍照舊辦事 
該部以鹽務爲入款大宗關係緊要特先設鹽務籌備處已派楊壽枬爲總辦陳維彥爲會辦樓思誥錢錦孫爲股長胡光智王愷憲李穆沈福田等爲科長樓振聲燕昌姚紹崇爲一等科員吳秉澂陳之鼐章勳士爲二等科員李世燮潘定祥爲三等科員 
[財政内務兩部之暗潮]  
　　都是爲隻飯碗 
[財政部]  
　　周學熙到部數日即行引用前清之官僚派三人爲其幕府一爲盛宣懷黨羽曾充幣制局總辦之趙椿年一爲載澤私人曾充清理財政處總辦之楊壽枬一爲候補道曾充湖南監理官之陳惟彥趙任參事楊陳任鹽務處總會辦周之一切行動皆此三人暗中主持以致奔走其門者不絶於道此次發表各部員等第錯亂全部憤慨南京部員尤爲激烈昨夜大會香山館以謀對侍之法此外辭職者絡繹不絶聞周因此不敢到部云 
[内務部]  
　　陳以豐者前清民政部員也此次運動某秘書得僉事闔署駭然暗結團體以拒絶之而總長不知也乃隨意派入某司某秘書亦知陳不理於人口某司必不受遂商之次長暗將部令中名次更易列入總務廳第二科以爲該科主任于寳軒與陳同鄕且秉性忠厚必可容納而不料其久恨陳且探知非總長之意遂上書總長質問部令中變之理由總長謂我何嘗將陳派入第二科此必秘書所爲乃追回部令原稿果有挖補痕跡總長大爲不悅 
[特開財政委員會紀事]  
　　二十八日午後一鐘總統府特開財政委員會議至三鐘始散聞是日會議之前財政總長周緝之及前總長熊秉三委員會長梁如浩曁諸會員等先在北大樓召集密議此事共分四大端一電商各省都督民政長於中央地方財政未清理並兩項稅未劃分統一稅法未頒行以前可否於認解額欵以外現行釐金酌提若干成以濟中央之辦法一　復議臨時軍務軍防特别款之預籌法一清理京外財政暫訂臨時統計之程式及入手之辦法一研究大借欵與小借欵之支配償還支撥付息各手續 
[總統府公讌孫中山紀]  
　　二十八日下午總統府公讌孫中山賓主陪客計六十餘人陪客爲各部總長總統府秘書處軍事處各職員參議院議長吳景濂及孫毓筠沈秉堃章炳麟王賡孫武宋敎仁張紹 
 
 
 

Page 3

 
 
曾諸君入座之後由大總統演說謂中山先生提倡革命奔走數十年現在共和告成國基未固凡置身政府諸人自鄙人以次均須和衷共濟維持大局逹到國利民福之目的庶不負中山先生提倡革命之苦心又謂中山先生此次來京實爲南北統一最大之關鍵鄙人曷勝願慰諒同座諸君亦當以鄙言爲然也演說畢孫中山答詞謂現在公和政體雖已告成而目前一切問題悉待解决端賴有政治經騐之人出任天下之事袁大總統爲吾國爲最有政治經騐之人對於軍事上經騐尤深倘使袁大總統當國十年講求内政辦理外交民國前途庶幾有豸孫中山演說之後即由孫毓筠王賡孫武張紹曾相繼演說大致不外歡迎中山先生之意孫毓筠演說之時忽然反對軍民分治詞鋒百出語意之間頗有攻擊黎副總統之意章炳麟力駁孫說彼此幾起衝突幸經在席諸人竭立調停始不致决裂散席時巳十鐘餘矣 
蒙藏之風雲種種 
[鄂多泰蒙藏條陳]  
　　蒙藏事務局顧問鄂多泰等昨呈條陳於總統府詳陳蒙藏要政數端探其大略如左（一）取消蒙古獨立宜另籌根本上之解决不可專恃兵力（一）蒙古債務須由政府於調查清晰之後再行宣布代償之明文（一）關於進兵蒙藏須先於外交上交涉妥洽 
[蒙古活佛勸告内蒙文]  
　　奉省都督府日前得活佛致内蒙古各王歸順勸告文一道轉寄北京兹將原文譯錄於下曩年革洽了黨顚覆滿政府改國體爲共和泯滅種界業經宣告五族一體實則不過漢人籠絡手段他日國基奠定必發生排滿排蒙之舉本王早巳洞悉形勢故統率全蒙首倡獨立屯兵積餉已埀半載一切行政機關概亦就緒財帑雖缺借於俄鄰而軍事行政諸費均屬充實獨恐爲革命風潮侵入而已伊古以來内外蒙古合爲一家本王不忍坐遭侵略兹諭各旗一律勸告歸順勵精合神造成全蒙以與各强並駕齊驅是爲本王確定之宗旨諸公其各裁之特諭可謂荒謬極矣 
[俄軍增兵文告]  
　　新疆楊督電云據喀什噶爾王電稱該處俄國軍商忽出四言韻告示到處張貼略謂增派兵隊保護僑商爾等居民切勿驚皇大隊一到夫馬草糧速備供給毋須反抗等語該國增添軍隊視若屬土若不嚴行交涉後患何堪設想也 
[胡瑛東征之消息]  
　　奉天趙都督昨接大總統來電謂　　　和五族一家無分畛域乃外蒙古活佛不明事理依恃外人作倀不惟不銷其獨立而竟敢派匪到處倡亂破壞共和實係國民之公敵非加以兵力實不足以鎭撫如其不變方針取銷獨立定派胡瑛督隊前往征討 
[三都督會商征蒙策]  
　　趙都督日昨接吉林陳都督來電謂扎賚特科爾沁等蒙均有意獨立勸解不聽當卽以兵力征討本都督擬親自督兵除已電咨江省宋都督發兵會勦外請奉天迅飭二十四鎭統制張作霖帶兵來蒙協助並會同合電政府請籌兵餉日前趙都督飭濱江道調查洮南之亂俄人有何動靜聞昨接該道電禀謂近來北蒙各要處均有蒙俄之兵卽洮南屬之洮河一處有蒙兵五百俄國紅牌隊則有二千之多詢之則以保商爲名其情叵測請加預防 
[趙督電告近狀]  
　　近日趙都督又致政府兩電錄下（一）奉屬之靖安縣毗連洮南界近蒙邊近因蒙匪攻擊洮南該縣境内土匪亦聨合蒙匪乘機暴動已將該縣官吏驅逐由蒙匪佔領（二）洮南亂事日烈一日已先後派吳興權統領統八營右路帮統王子卿統三營胡曉樓管帶統四標第一營馬步隊前往現因風聲日烈恐兵力不足敷布又調混成協第四標第二營馬步隊卽日開拔前進 
[内外蒙警訊又至]  
　　外蒙錫林固勒盟業於五月間取消獨立大總統亦巳從優嘉奬頃政府又接庫倫來電稱該盟盟長呼特胡圖干竹爾瓦外受哲布尊丹之運動内被各旗之排擠現又宣告獨立與活佛勾通一氣共謀不軌其餘内蒙各旗未經獨立者亦頗思蠢動大有岌岌不可終日之勢即請設法維持以保大局 
[俄人在黑省之詭計]  
　　黑龍江宋都督來電據偵探隊報告俄人近在黑省定製軍服萬餘件以便蒙古蠢動時彼可服此軍衣混迹其間以爲蒙古之暗助大總統以此事關係甚大昨特面請那彥圖迅速到任力勸哲布尊丹取消獨立 
[時評一（默）]  
　　内務總長通電以國會召集期迫　趕辦調查選舉人數令各省都督長官迅將衆議院議員選舉法擇要電行各初選監督速照本法第二十一條分本管區域爲若干投票區先行籌擬辦法並照二十三條於每一投票區内多派調查員按照第四條所定選舉人資可分别製造調查票簿尅日調查限民國元年十月初十日以前造成選舉人名册務期詳實無涉疏　　　按此電爲八月二十九日所發自發此電以逹十月初十日其間僅閱四十二日耳而自各省都督長官行知各初選監督（指偏僻窵遠不通電報之州縣）其間需時幾何日自各初選監督奉文後分劃本管投票區需時幾何日分别製造調查票簿需時幾何日選派各區調查員（調查員非愼選不可）需時幾何日自調查員著手調查以及調查告竣造成選舉人名册需時又幾何日夫召集國會爲民國第一次創舉何等鄭重調查何等緊要而乃以短促之時間欲其詳實而不草率公允而不遺漏不可得也 
小說 
[無名罪人（八十四）（無名）]  
　　心中萬分懊惱道我爲什麽被他看出來了他是一個重要的証人這件謀殺的案子他是十分明白的而且他的手内現有着正眞兇手的肖像他親口許我回去時給我看的現在他窺見了我的底細和我斷絶了交情那裏再能得此機會呢想罷眞是自悔自恨假做偵探的没有能耐因又自已安慰等到回店後再細細去鈎引他或者等那石鈴兒來時請他從中設法能彀探出他來也未可知想罷便算清了賬走出那酒店要回客店内去不料一脚踏出了門外恰好那愛梅老人先走出來一步回頭來看正打了個照面克路侯爵心中着實不樂連忙轉身便走早聽得那愛梅老人呌住道老兄你不是昨夜在外國館和黑兒律師同在一處的麽什麽你今夜也在這裏克路侯爵只得答道正是我因替黑兒律師送了一封信在這裹近邊因此便在這酒店裏晚膳愛梅老人道你今日裝了這種鄕下紳士的樣子呌我一時看不出了克路僕爵一時不知所對因說道正是黑兒律師　說我穿着平時的衣服送信身分不配因此敎我改這鄕下紳士裝的愛梅老人　眞是難得裝的這般相像竟是和那鄕下紳士毫絲無異又道你旣喜歡做這鄕下紳士你可要討個鄕下的女兒麽克路侯爵知道愛梅老人的意是要招他爲壻石鈴兒今日的話果然不差不覺心中暗自好笑 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[寧都督府近事紀]  
　　承政處長張一爵此次晋京面　袁大總統實爲懇求接濟南京軍餉起見　中央對於　老頗爲信任前次匯交六十萬來　因急於料理滬軍故駐　軍隊月餉及遣散各費尚需一百五十萬元屢經陸　財政兩部電詢碓數雖巳電復猶恐中央尚未詳悉故程都　特　張君前往聞近日又有特派秘書長羅良鑑晋京以爲繼續請求之預備羅君已於一號起程矣 
　　駐寧各軍月餉七月分已設法籌給八月之餉分文未發而官長則六月分尚未盡放軍務司軍需科每逢朔望異常爲難上月底由上海各銀行陸續借到十四萬元到手一空不得己另由財政司商撥洋六萬元暫救眉急卅一號由朝至晚軍需處非常擁擠幾有門庭若市刻不暇給之勢中尤以一般屬官爲更急蓋屬官薪水原定月望發放此次因經費無着暫緩至月底己屬緩無可緩矣 
　　張季直先生於本月一號來寧與程都督磋商一切均關於財政問題大致不外江蘇自行借欵及請中央接濟兩種原擬暫住都督署以便熟籌數日嗣經寧垣省議會堅請前往下榻故暫駐省議會内聞勾留二三日便須乘津浦火車晋京面謁袁大總統陳說一是此次張先生之行於中央接擠南方軍餉問題及江蘇自行借欵問題頗有莫大之關係云 
　　九月一號陸軍小學堂開校程都督親往演說語極沉痛懇切除參謀處軍務司均派機要人員隨往外駐寧各師旅　長亦均前往參觀一切校長解朝楝素稱熱心對干陸軍小　堂非常注重所聘各敎員及委任各辦事人員亦頗多學術優美之士故雖經費支絀一切未　添置完全而大致則已粗備將來該校之發逹當可操券而待矣 
程都督維持絲繭業 
[無錫民政長來電]  
　　艶電敬悉諭禁私繭早經出示在案嗣據繭業公所呈請弛禁又據繭董等面稱業經由商會召集絲繭兩業洽商和平解决並據情轉呈都督鑒核是以民政長亦有沁電之請查鄕民售絲售繭利益殊懸售繭簡易無繅絲之繁費不違農工其利一繭價較優遠勝現時絲價其利二絲繭並售聽民之便鄕民飼蠶必更發逹實於實業前途有益其利三以課稅論繭捐較絲捐爲重且無隱匿分運之弊其利四故各鄕人士紛紛以弛禁爲請似宜勉順輿情不便過於過抑致碍民生爲期已迫乞遠電示遵行三十電 
[江蘇程都督覆電]  
　　該縣繭絲兩業爲本省最重要商務即全省織業亦大有影響此次請弛前禁蘇錫繭絲兩業紛紛　爭查本省絲廠出貨大抵銷售外洋而本省織業所用取之土繅者居多目下所出秋繭若任繭洗收取利於繭商不利於絲業利於絲廠大商不利於織界工業本年繭南以罕見珍繭商貪一時之利不顧内地織業殊非調劑工商之道况現在服制採用國貨利害輕重尤應兼籌仰該民政長速卽召集絲繭兩界並市董事合商會公同會議速籌善法毋徇一面之請毋圖一時之利是爲至要除電上海絲繭公所總董到錫調處外俟有辦法電復候核三十 
一電 
[副總統接濟西征餉械]  
　　袁大總統因迭接查辦邊藏事務尹昌衡都督由打箭爐來電云征藏軍雖巳得手然因川省財力竭蹶餉需不繼不敢進攻拉薩故電請鄂湘滇黔各省都督協濟餉項以竟全功副總統接電後以鄂省財政同一支絀惟中央旣無接濟鄰省又無後援必將陷征西軍於進退維谷之地川鄂關係密切斷難坐視爰飭財政司無論如何困　先籌十萬元電匯成都轉解尹都督軍 
前以濟急需一俟鄂省財力稍紓仍籌匯濟期至藏事大定爲止又尹都督因軍械缺乏密電副總統援助副總統以湖北爲製造軍械之區存儲尚富已命撥步槍二千枝野炮三十尊子彈五萬顆炮彈四千顆曁一切附屬品派員管解直接運鑪矣 
[新漢口建築近聞]  
　　副總統與民政長以建築漢口市街業已遷延半載迄未實行業主之損失愈多商務之舊觀莫復準情度勢萬難膠執一見致阻進行特於日昨柬請漢口商務總會執事諸君在都督府開會討論市政改良議决辦法如下（一）後城垣及河岸東西兩長路均自橋口起一至歆生路止一至招商局止自蔡家巷四官殿五彩巷邱家檔等處起通過後城馬路築横馬路四條長横各馬路均寬八丈由官撥欵修築（二）預算估購地價計河岸城垣兩長馬路約共需銀二百七十萬兩四横馬路共需銀百萬兩河邊駁岸約需銀五十萬兩各路石塊約需銀百萬兩再合測量溝渠及一切雜用通盤計算約在千萬元之譜（三）又自集稼嘴河岸起通過城垣馬路築横馬路一條議由地方人集欵修築（四）此外各街道其寬均以漢三丈爲準兩邊各以滴水爲界房屋任人民自行修築但不得過爲逼窄卑陋致妨市政規模 
[裁撤瓊崖欽兩民政長]  
　　粤都督令云查瓊崖民政總長曁欽州民政總長係因反正之初地方多故一時權宜設置原非永久之規邇來地方秩序漸次回復該兩機關均應裁撤爲此令知該司仰卽分别轉諭區總長馮總長統限於九月一日前將兩機關裁撤所有經手事宜應歸縣令辦理者即劃歸縣令辦埋如不能劃歸縣令辦理者應呈由主管各司直接管理以清權限仍將裁撤情形具報察核此令 
贛省近政述要 
[都督府會議禁烟]  
　　李都督於八月二十七號在府召集各界領袖開政務會議提議都督交議禁煙案於午後二時開議　李督主席宣言土膏專賣條例綦嚴無如商家不明大義祗知營謀私利不顧公益雖被罰者實繁有徒而私賣者仍相繼不悛並有請外人爲之展緩期限者可見中國人民於國家觀念程度甚爲薄弱今宜嚴行取締務期早除惡毒故請商會羅總　蒞會陳述意見當由羅總理志清發言禁烟之法不外禁種禁吸禁運三項惟調查吸户事頗瑣碎至禁種禁賣官廳己實力奉行　　取締訂有專條但程度稍高者尚知以國家爲前提而一般貪鄙之徒射私利以干法典者亦所不免似宜廣　演說力言其有害於社會無益於身家使之懷刑自愛一面將所有土膏劃歸一二家專賣以便稽查一面設法杜絶洋土輸入似此竭力進行或可易收實效内務司王司長有蘭發言　種禁吸二層尚易着手惟禁運一事有國際關係極爲困難前議會之未能决定因其中有爲難之處現本省堅定方針未肯稍涉鬆懈自七月一號實行土膏專賣以來辦法極爲切實至以私售破露受罰者比比皆是自仍應嚴密偵察以期爭絶根株　查本省全　内土樂賣至十月卽可告竣司長已飭科員起草擬請發布通令於十月底將所有境内　苗一律刻除並派員四出嚴行查辦一掃而空再　外人交涉請其查照約章内所載境内土樂凈絶　欒不再入口明文辦理俾免有所藉口衆均贊成　散會 
[敎育司考試游學]  
　　李都膏前在　政務會議决撥欵遣派學生一百二名分赴各國留學一案業　飭令實行除由李督圈派十名外所餘學額九十二名經敎育司照會關防主任程道存於八月二十八號在官立法政學堂舉行　　考試到考者三百餘名表面場規極爲嚴密由都督派參謀官李鴻梧陸琳王遐齡方紹恒四君蒞場監試每於卷内加蓋都督戳記當經搜出夾帶考生兩名扣考是日上午攷外國文論說一篇（至短必須作二開）下午繙譯二篇（一）中國文譯外國文（一）外國文譯中國文有因試題太難目題出場者五六人並有臨時發病者二人迨至日夕始行靜場所有各科閱卷官均係李督派委（英文作文）周泰瀛（英文繙譯）傅爾頒（　文）吳文潔德文）宋怡（日文）胡蕙（數理化）傅爾頒（法制經濟）羅家衡均於先日移駐場内住宿錄事亦閉鎖室内必須揭曉後始可出場 
[湘軍呈請退伍]  
　　湖南軍界以民國成立軍隊驟增月需薪餉至數十萬兩現在財政奇窘萬難支持因即互相勸勉其自願呈請退伍者巳有數起日前復有二十四團二營六連官兵一師四團一營四連官兵砲隊一團一營官兵工程營四連正副目李錫臣等輜重全營官兵等具呈軍務司公懇實行休職退伍司長以該軍士等顧全大局體念時艱旣願折薪减餉於前復請休職退伍於後愛國熱忱深堪嘉尚令即靜候都督頒發休職及退伍章程後再行辦理 
連日以來湘軍呈請退伍者復有十二旅二十四團二營七連中士段春田等一師四旅二團五六七八各連全體目兵工程營二連副目趙克榮等悉願解甲歸田叚君尤爲熱心徧赴各營四處演說慷慨激昻聲涙俱下聞者無不感動 
駐紮岳州第三師本部官佐目兵全體鍾岱石成金趙家百等合詞呈請師部自願休職退伍冀以减輕國民擔負當經師長曾君繼梧再三質問均出至誠毫無他意比卽電呈都督核准施行譚都督以該師部官兵等共體時艱自請休退熱心愛國衆志洽孚實由該師長訓導上下一心力維大局風聞所樹大義昭然除批示嘉奬外特行通電北京曁各省以示表揚而彰廉退昨准國務院復電奉大總統令巧電悉駐岳州第三師師長曾繼梧及所部官佐兵夫等顧念大局將士一心呈請全體休職退伍藉輕國民擔負足徵程度高尚熱誠愛國應即由該督傳令嘉獎等因合電遵照 
[大竹縣死灰復燃]  
　　七月間大竹縣李紹伊因江湖會仇殺孝義黨遂激而生變由都督命令侯君國治勦辦繼又命熊師長馳往大竹會辦一戰而擒紹伊旋即將紹伊正法一時人心大快齊頌熊師長張宣慰使之功德不置詎於八月八日又爲王二冲李匪三子混名巴老九率悍匪六百餘人乘屯紥大寨坪團防營兵不備之時由寨東北暗度檣人寨殺死三四十人團防兵力不支拚命遁逃砲聲由是夜三更起至次辰方停殺死團防一百六七十人跳巖死者不計其數營長受傷次日又搶刦糧食凡家中有三四升者均行收去稍有錢者捉去殺死週圍百姓無數聲言非殺盡竹梁塾逹各縣之人不休八月十號聞王匪已帶匪二千餘人至大竹二十里紥住矣 
[補紀巴里坤易鎭被戕事]  
　　鎭西函云陰曆四月初十日原東山纒頭聚泉三四百名駐紥南山口離坤城三站之遠聲稱圍殺纒王與巴里坤城無涉而易鎭勝富視事太易自謂日前鎭西戕官之事尚且解散况　纒民無知無識諒不敢别有行爲故一聞南山口之事卽帶馬勇四十餘名於十三晚起行赴　山口彈壓臨行之際狂風大雨黑暗沈沈中軍游擊　寳臣與紳商等同跪易鎭之　哀求苦告以不可輕敵謂一無上峯命令二無哈密請援公文不去何妨支之無益而易鎭再三欲去不從衆意最後復經紳商等請求明日起行亦不爲遲何得如此草率易鎭見衆幾番阻擋大不快意謂我去志巳决爾等何得多言是夜遂冒雨行十餘里暫住民房其衣衫行李盡行打濕至十四日五更又行下午抵松樹塘十五早過天山到南山口將及晨刻傳令今天休息明日再走卽傳纒民頭目詢問爾等聚衆是何緣故該纒目等同答應不敢造反實因纒王苛刻甚重差事甚多求其暫鬆以免我們瘠苦易鎭以大言誑壓如有不服者均行殺戮該纒目見此形勢即向山峽而跑霎時間遥見纒民蜂擁而來將店門圍住炮如雨點維時人困馬乏未及防備勉强持鎗對敵未傷纒兵一人而官兵竟傷死六人帶傷七人纒兵衝入店内將官兵悉行梆去又將易鎭捆梆解至二道溝離南山口三十餘里打死哨官彭保春一人其涫兵鞍馬槍砲均被奪去以及行李衣衫剝去無存少時纒頭欲將官兵盡行斬首以報三十三年之仇（前清光緒三十三年該處纒民聚衆被官兵擊斃數十名）老纒頭不肯謂此軍内并無三十三年之老勇又係民軍之人萬不可殺至十八日將官兵三十餘人送至南山口至十九日回城查易鎭下落存亡未卜屢飭商民人山查實至二十八日有一人送信來謂易鎭己於十六日下午被殺屍首二處因不能搬出已由渠埋在一處惟纒兵駐紮要卡又係兵單力薄不能入山等語現蕭西榮譚渭橋兩君於二十四日到坤巳將實在情形電告省城矣（按鎭西亂事己平惟未得其眞相故補紀之） 
地方通信新疆 
[造紀念塔]  
　　伊犂軍務部楊總長通傅馬步砲工輜各標營隊傳單云照得此次民軍東進屢經血戰所有陣亡將士雖當時由衛生隊隨時掩埋現在風吹飛沙屍骸暴露殊堪憫惻今支隊部業已凱旋若聽義骨仍酷於驕陽炎風之下實不足以妥烈魂而勵軍心本總長擬面稟都督提倡在精河採擇地址建修伊黎民軍義骸園再於固爾圖托多沙泉子博羅塔拉各戰場處建修伊犂民軍紀念塔凡此次陣亡將士除埋各義園外一律遷埋義骸園另修紀念塔以享　祀而昭義烈一切費用應由公欵籌撥儻有不足再行募捐以竟厥功而垂久遠俟開會議决　撥欵項後卽行開辦爲此傳仰各標營隊一體知照 
陜西 
[部員抵境]  
　　自共和告成編定全國兵額劃分駐紥區域冀收統一軍事之效前北京派員馬名　君來陜調查一切軍政是否完全改良昨巳抵省寓鼓樓前高神宅内聞參謀處巳派員特别接待此後陜省軍事自當　　一新坐鎭西北使中央無西顧也又王琴舫君奉浙江蔣都督委任來陜調查各屬物產出品僑寓其方外友定慧臥龍寺中己派司事胡陳二君前往延長一帶考察石汕礦矣 
[冰雹爲災]  
　　雹形之搆造在精於理化者考驗實由天空冷氣凝結而成以故當炎夏獨多然形體過巨者亦不常見六日十六號綏德州東南張家崖等處忽降冰雹大如鷄卵約半小時許十七號附郭左近又雷電交馳繼　冰雹僅數分鐘而止聞人畜雖未大損傷而秋禾被摧折者　不少有地方之責者當急籌補救之法也可 
廣東 
[催交路股]  
　　粤交通司通告云照得粤漢鐵路本屬全國南方幹綫北連湘鄂横貫長江爲水陸交匯之區域南通珠江遥接香港爲歐美航　之要衝前清時代吾粤各界踴躍認股集欵四千餘萬元爭歸商辦嗣以官吏壓力辦理失宜建築工程進步遲滯　延數載迄未竣工現在民國成立百度維新人民權利政府力爲保障凡　粤漢鐵路股東亟宜振奮精神迅速交股俾粤漢鐵路尅日觀成何則鐵路爲交通利器交通又爲振興實業之利器試觀歐美日本各國凡鐵路所經之地其軌綫之通行愈密則其實業之發展愈速成例具在皎然不誣吾粤物產地形天然優勝人口蕃植甲於東南倘能多築鐵路以利便轉輸幹路旣成枝路繼起以吾粤人之財力謀吾省之交通不待十年成效昭著惟此粤漢幹綫實爲全省鐵路之機樞現正開收三期股本本　職掌交通用特將該路關係全省之理由與吾粤伯叔兄弟互相研究務望各股東　全粤交通大局計協力同心按期交股本司有厚望焉特此通告 
四川 
[化險爲夷]  
　　灌縣伏龍灌爲川西著名凶潭口有石穹然立如象鼻故土人稱之象鼻子水泛時其津綫爲流勢所驅置冲鼻準操船業者之因此葬身洪波者不知凡幾自去冬姚寳珊承辦該地水利事於灘之上游籠石爲隄曲其端使略向北及水至隨流而北共津綫因不復觸於象鼻彼招招之子經過此處者遂若海天遼闊不聞有滅頂之凶矣 
浙江 
[五色印花]  
　　浙省財政司署近日由代理吳簽事憲奎將全省不動產移轉稅凡收稅官廳及納稅者均須定有規則方能遵守至移轉稅印花聞己由司署製定分五種顏色定五種銀價（甲）五分淺黄色（乙）一角淺藍色（丙）一元淺綠色（丁）五元淺紫色戊）十元鮮紅色其餘零數不及五分者以五分核收五分以上不及一角者以一角核收是項印花聞吳司長己委本署庶務鍾玉田曾向上海某號代印若干萬刻己一律搬運到杭昨由吳簽事照數分配各收稅官廳行用矣 
蘇州 
[寳閣刦灰]  
　　元妙觀彌羅寳閣失火後道途喧傳莫衷一是有謂天火者有謂人火者然其如何起火情形究未得其眞相經檢察廳長陳福民君派司法巡警偵探並將方丈倪某及看守彌羅寳閣之香工再三盤詰始悉實係私自容留衛生團中人在内以致遺火焚燒陳君以彌羅寳閣爲蘇城古蹟與尋常失火不同因將倪方丈及香工先行拘禁再行核辦九月一號市公所開會本城紳商齊集方丈彙議集資重建以復舊觀後有某紳建議謂現今民國成立僧院道觀本在淘汰之列與其費巨欵重建此閣莫如就原址改建高大之報警樓使全城在望較爲有益當經多數贊成矣 
江甯 
[並非降職]  
　　江甯地方審判廳推事庭長張錫之被降爲預備推事心有不甘特具禀都督府請爲明白宣示昨奉程都督指令云蘇省財政支絀各審判廳内遵照議案議置員額故前之民刑分　辦法亦均作廢更有現任　被裁無事者江甯審判廳現經飭司整理冀謀司法統一并經各賀赴司呈驗文憑重予　　至預備推事並非降　不過與推事有俸給多少之别果能辦事有聲何難再予超擢仰卽奮　從公勿但　　爲也此令 
松江 
[越界拘捕]  
　　陳子良向在楓涇鎭華亭縣界開設協記土店前此赴滬購運大土一箱小土一包回鎭因車站在嘉善縣界下車時遽被禁烟公所中人拘送警局惟大土則由站長運回上海禁烟隊以截領未獲頗爲悻悻越日竟持浙都督命令向警局索陳警官以陳係本鎭商人早經釋放至是乃率二巡弁微服入華界意圖誘拘等情曾誌本報嗣陳以禁煙公所誅求無厭在鎭不能安枕潜避來松詎前日忽有嘉善姚巡官帶同四警察追蹤來郡偵悉陳某居址後卽用該縣警務長文牘謁見西外三區張巡官請爲協拿張飛告總局僉以陳子良在本境並無犯罪行爲得與居民享同等之保護不能聽人越界拘捕張遂以未奉上官命令嚴詞拒絶一面更防範掩捕姚等遂知難而退 
[土豪送省]  
　　松江土豪張葆培案己在省垣高等審檢廳控准本月一日由松派司法警察　赴省垣矣 
揚州 
[補參謀長]  
　　司令部叅謀長華君彥雲日前因事辭職所遺之缺暫由副長侯君宗柱代理迄今尚未補選兹由徐君賣山查有步隊第四十一團團長李友松君留學德國陸軍多年學識豐富經驗亦深堪以調補現已由軍統親與李君商定日内即當頒給委狀接差視事矣 
[時評二]  
英人已不許大兵入藏矣而尹猶曰親統大兵直趨拉薩英人己不許施行省制矣而尹猶曰旣抵拉薩任我設官鞏固共和在此一舉英人己藉口中英條約向我外部交涉矣而尹猶請授宣慰使銜率領衛隊入藏爲他日與外人交涉地步尹都督一片熱心都付爪哇國去煞是可憐 
本埠新聞 
[江蘇都督通令各軍隊文]  
　　草菅人命之禁令近來各處軍隊於拿獲人犯仍有不候本都督命令擅行鎗斃之事殊屬侵權違法須知軍人犯罪另有特定法令由軍法審判專官行之者所以爲重軍人人格也雖民國初建於陸軍刑法及治罪手續法尚未頒行而前清所頒陸軍審判章程及懲治犯罪各種單行法令與民國無抵觸者皆應援用該法令内規定甚詳并無平時准許不候長官命令執行死刑之文平民犯罪尤應遵照暫行新刑律經正式司法機關審判得最高司法機關覆准方能執行更不當草率孟浪視人命如兒戲巳往之事姑勿深究此後本省各軍隊凡非戒嚴及事變急迫之時遇有軍人犯罪務須照法定手續詳細審訊定擬呈核其情節較重案件或押送來府候發軍事審判所審訊或路遠不便解送即申請就近軍法處官長訊取確實供証按律問擬或文或電請示遵行無論如何均不得由該管官長草草問供不候命令逕行鎗斃如敢故違定治以濫殺之罪趙樂羣之案足爲殷鑒也懍之愼之切切此令 
 
 
 

Page 7

 
 
[取締捕魚之研究]  
前清外務部曾據海關報告以上海洋商擬設漁業公司專用電光炸藥及違禁罟網捕魚請爲商阻等情當經咨請南洋大臣轉飭律法官担文羅貞意核議復奪現外交部據担文議復以捕魚事乃爲次要領海界限則爲首要中國海界未經明定無　限制查萬國公决定領海界爲三海里自沿岸極點之處劃一直線展出至三海里爲限此係按照當時炮彈力所能到而定今砲力可遠及十海里中國領海界線應定幾海里請部核定等語外交部以事屬海權咨請海軍部核定兹悉海軍部高等顧問許繼祥君以中國辦事須依公法範圍各國領海界綫祗有三海里迄未推廣中國未便獨異至漁業一項事關航路食魚公益不在公法上之領海範圍而在法律上之損失問題中國農林部有權示禁業已咨復外交部請爲酌辦矣 
[組織西征隊之宣言]  
陸軍學生李鴻鈞劉蔭楷張維藩鍾尚斌等以西藏風雲日亟稍縱卽逝特於前日聨合同志組織西征隊其宣言書如下崑崙之東東海之西新旗五色飄揚太空錦繡河山縱横萬里此非吾諸先烈士數十年來拚頭顱洒熱血所鑄造之中華民國乎先烈旣創之於前我輩當保之於后凡固邊防以維邦本保共和以邀民福雪舊恥於列强執牛耳於東亞者胥我輩之責也觀乎當今之世大局阽危内憂外患紛至沓來强鄰環伺虎視耽耽思乘吾國之改建而野心一逞於是英據片馬法逼龍州日俄協約呑併滿蒙之計成巴黎會議瓜分本部之策定民國丁此己不堪矣乃藏番蠢爾冥頑不靈旣昧今日之大勢敢背祖國之前盟攘竊巴裏驅逐漢人恃彼蠻横杭我戎師蒙古倚之爲奧援而稱獨立英俄以之爲魚肉而破均勢使長此不葺勢必燎原而豆剖瓜分之禍不見諸滿清末季之日反將現於民國初興之時也言念及此我心實悲第徒拔刀砍石何能摧其敵燄化鵑啼血終無補於國亡當斯時也惟有修我戰具整我軍旅逼彼巢穴殲彼罪魁方有以振我國之邊威杜列强之覬觎而寒蒙逆之胆也竊以我輩身爲軍人際兹時艱自應懷班超之壯志慕宗慤之長風扶大厦之將傾挽狂瀾於旣倒責無旁貸義有攸歸唯望諸君子奮厥虎威鼓其大勇同心同德從事西征庶藏亂指日可平也今之人僉云東亞大局藏爲樞紐得藏以天行健失藏則國不立蓋一則地本高原勢占形勝據高臨下足以控制一切也一則土產豐　寳藏則滋多甲得則甲立富乙　則乙漸强也方今我國財政竭蹶己極與其借外債而受外人之要挾孰若開邊藩而闢無邊之利源富民富國胥在乎是據此一端巳不容他人之酣睡於其側矣矧其地之存亡與中國有連帶之關係耶然而今將奈何曰勦則得撫則失是其政策急則存緩則亡是其進行諸　諸君急起　之勿使此塊大好土地而爲碧　鼠輩攫取也或謂西征一去將失此求學之機會不知我輩今日一事莫爲尚得國家之位置而俾以造就矧他日沙場立功凱歌而還者乎又况行軍一程卽有一程之閱歷臨陣一次便多一次之經驗其學之增其識之長大非徒讀父書紙上談兵之輩可得同日而語然則吾輩今日唯效孟明之濟何焚舟項羽之渡江破斧　滅此而朝食焉可也中原豪傑盍興乎來 
[法律學校開學紀]  
　　北浙江路民國法律學校自今春開辦以來就學日衆本學期添招别科第二班以廣造就昨日（初一日）爲該校開學之期學員巳到者二百餘人首由總理楊千里君報告本校業經呈請中央敎育部司法部立案認可情形曁下學期添聘敎員改訂科目以求完備繼由校長伍秩庸先生登台演說謂法律學不僅法官律師所應備智識歐西各國無論首相國務員無不精通法律今英國首相即當時與本校長同畢業於倫敦者也繼復勉各學員以專心向學殷殷訓迪聞者起敬請師狄巽公相繼演說謂上學期成績優美至所欽佩尚望諸君始終勤奮毋多曠課使鄙人亦得切磋砥礪之益云云演說畢遂散會今日甲乙二班業己同時開課矣 
[民長代付旅費]  
　　己裁義武憲兵隊兵士聚集三四十人至上海縣民政署要求位置等情已紀昨報昨經吳民政長委總務科員瞿君命傳該隊代表通州人沈鋆（字鐵錚）到署詢問一切據稱該隊同人自在煙台被裁抵申後分居十六鋪橋南泰　等旅館因旅費告罄不能回里是　求請安插瞿君即同至　旅館核算所欠膳宿費共計旅館兩家欠洋五十七元四角瞿君當場代付清訖令速回里遂即回署禀復詎至傍晚該隊又囑沈代表到署聲稱兩家旅費雖蒙付清此外尚有一家虧欠旅費爲數不資求請一併照給俾得即日脫身回里等語不知民政長尚能允准否 
[爭奪粥廠公產]  
　　閘北同　粥廠向由果育普育兩堂經理迄今數十年籌募墊支類逾鉅萬前歲復由兩堂措欵於廠西餘地起造樓房又費二千元光復後被閘北自治公所借用並收所餘房屋租金該兩堂董以財產所有權應視資本所從出爲斷不應以坐落區域爲斷呈由前市長轉請民政總長核辦而閘北總商團會長亦具說帖請將該粥廠作爲商團辦事處彼此互爭各不相下現巳提交市議會公議矣 
[開河築路之規畫]  
　　拆城填濠工程司報告市政廳董事會云查得大東門至西門井亭橋一帶之肇家浜淤塞己久現當築路興市之際該浜或開深放開或填没造路應即核定倘不填塞必須疏濬三丈闊六七尺深方足持久否則隨挖隨淤徒糜經費或須改造馬路則應將瓦筒陰溝等一併估價便於興辦至十六舖外橋至小東門一段河道應否填塞亦請定奪兹悉董事會己將此事交付議事會憑衆公議尚未議决又聞陸家浜河道因爲貫通西鄕各處之水路等將動工開濬以通舟楫至城内各叚橋樑亦將改造放闊矣 
[陳變三自認受愚]  
　　私造軍用鈔票案内牽涉之陳燮三昨日午後由地方審判廳刑庭庭長鄭寳菁開庭辨論並選任律師何飛蒞庭爲被告辨護陳燮三供此項鈔票實係入籍西洋之陳少春一人私造托我在市混用用去一張計洋十元以二成爲酬勞先後代伊用去數十張實係受愚何律師亦出庭爲之辨護庭長以陳燮三作僞受愚之罪己經成立着即收押聽候判决 
[軍人欺侮巡士]  
　　前日上午駐紮閘北之光復軍二連騎兵由隊長王子良督隊上操經過一區當由八九崗巡士葉禎祥向王行舉手禮詎有一兵士出隊責葉不向衆兵士敬禮連批其頰葉歸告張區員正欲至該隊詰問旋爲王隊長所知即至一區向張區員並葉巡士道歉並允回營查明行兇之兵士處治遂即和平了結 
[緝私營越界騷擾之公憤]  
　　浦東南匯縣屬之北蔡鎭公民張炳炎周鑅等具禀江蘇都督略謂上海租界辦商沈長壽所設之緝私營其巡緝私鹽權限本在上海租界範圍以内自浦東土棍趙止芳　充該營領哨後侵入浦東内地每假緝私爲名任情擄掠損害良民不法巳極且斷送浦東主權於外人尤堪痛恨如四月十一日該營巡丁丁惠卿蔡章秀趙裕發劉書紳等誣指公民趙劍青及其兄趙星垣爲販私捆綁毆打致受重傷業經電禀都督在案竊思趙劍青等亦係體面公民該營巡丁竟敢如此逞兇其對於鄕民必更苛虐現在時局初定外人日謀擴張其勢力若不卽行撤退恐該辦商以此爲例越界侵佔逞所欲爲用特陳請都督迅賜查辦並請指令退出浦東以保主權而安地方 
[驅逐擾害行旅之匪徒]  
　外東區警法理事員以近來寗紹大逹等馬頭時有匪類結黨攫竊旅客物伴窩匿各小客棧實爲地方之害因特會商區員於昨日起特派巡長一名巡士兩名協同偵探日夜挨班至該馬頭一帶及各小客棧將匪類悉數驅逐並傳寗紹馬頭偵探大逹馬頭巡丁到局面諭嚴行查察務使匪徒不得再行駐足以安行旅 
[省立第二工業學校招生]  
　　上海縣民政長吳君昨出示諭云奉江蘇都督頒發第三十六期公報公布據民政司敎育科案呈據江蘇省立第二工業學校校長劉勳麟呈擬添招土木染色機織三科新生各一班請通飭各縣民政長轉行所屬如有志願投考各生按照章程自行來校報考以廣造就而促進行等因並呈招考簡章前來合即通令南京府知事各縣民政長出示曉諭該縣如有合格學生志願投考務於九月十號以前逕赴該校報到聽候考騐附該校簡章仰卽轉飭遵照等因到縣奉此合行出示曉諭爲此示仰中學校修業各生知悉如有志願入工業學校者應卽照章於九月十號以前逕赴該校報到聽候考騐毋得延期自誤切切特示 
[計關招考章程]  
　　本校係敎授工業專門程度兹添土木科第一年級第二學期染科織科第一年級第一學期新生各一班辦法如次 
名額土木科二十人織科三十五人梁科三十五人資格以年在十六歲以上土木科中學二年以上織科染科中學二年修了程度爲準 
報名以陽曆九月五號爲限來校填冩入學願書隨繳半身四寸照片道遠者可函取　書於限期内填寄至本校但來函須附郵票一分 
考期九月十號到校取齊十一號起會同分科考試納費投考時繳保証金四元不錄者退還在校本學期收學費四元寄宿生膳費十二元通學僅寄午膳者减半書籍用品操衣工場衣等費共十五元 
校址蘇州城内三元坊口 
[妓界維持國貨]  
　　青樓進化團翁梅倩柳如是張曼君謝鶯鶯祝如春蔡雪芬林寳玉萬里紅朶雲樓花黛紅等發起妓界維持國貨會業巳造册簽名從事組織囑令青樓進化學校學生均服土貨綢紗不用洋貨將來國貨發逹收回利權妓界之力亦非淺鮮也 
[頒發軍政調查表]  
　　江蘇程都督昨日通令陸防各師旅及滬防各軍隊文云爲通令事案准參謀部咨　本部籌畫軍機要務首重調查所有關係各省一切軍事及槍械馬匹服裝等項均應按時報部以便查　而資通籌業由本部江電通令在案用再備文咨請貴都督通飭所屬軍隊按照附表格式據實填冩彚　本部嗣後如遇有變遷之處亦祈隨時咨報實爲公便等因合將所訂附表頒發各師旅防營限文到十五日内繕呈本府以便彚咨仰該司令官等遵照辦理可也 
[松江布衣會支部成立]  
上海布衣會總部接松口支部來函云松江支部業於陽曆九月一號開成立大會由總部派松幹事檀　英　當場推定楊了君爲部長添舉歐陽崙童權二君爲幹事經衆贊成是日男女來實近二百人及散會巳下午五時矣 
[南洋電友會常會紀事]  
　　南洋電友會成立後照章每年於三九兩月第一星期日開會員常會兹於九月一號上午在南洋大學開第一次常會會員到者甚衆先推定朱寳綬君爲臨時主席楊貽　君爲　時書記次由總幹事陳大啟君報告本會收支帳略及成立後一切手續報告畢由會　方於　君顧光寳君提議設立編譯部編譯淺近電學書籍以關風　　贊成付審查次山程　展胡明堂二君提議發行電學　詰或　報衆贊成先從調查入手再行訂章開辦當場推定方　　王元　二君爲調查員次由華應宣君提議修改會章案公推徐　第郭守中二君爲起草員議畢散會下午復在該處開倐話會討論一切進行方法至四句鐘散會 
[民政長致貨物稅公所函]  
　　爲泗焦島購運食米事案准華僑興中實業公司總理陳乃潤協理周積　蔡寅等函稱本公司前爲泗焦島民乏食擬集資購米接濟以拯窮乏曾經禀請江蘇都督批准立案惟請領運米護照尚未領到刻下島民嗷嗷待哺迫不及待擬先採米五百石運島接濟係屬崇明管轄在内省流通米石之内與販運出洋者不同且此項裝載帆船出運例歸淞滬常關及吳　貨物稅公所查驗用特函陳原委惟懇函致吳淞常　　貨物稅公所俟該運船出口時騐明放行實深感荷等因到署查該公所前請運米接濟泗焦民食前奉江蘇都督照准令行在案兹准函稱現己島民待賑孔急蘇都督處運米護照未及頒到擬先在滬購米五百石裝運帆船赴島先行接濟係屬實情與販運出洋者不同合亟據情函請貴公所查照於該船出運時驗明米石相符准予放行足初公誼 
[兩淮鹺務銀行章程摘要（續）]  
（保証）本銀行自總理以下各職員均須填具保罩交存總行備案惟各該職員之保人須由銀行查明認可方有效力至本銀行各職員均不得互相作保所有本銀行職員除監督山政府任命監事居監察地位外餘均須納保証金今按職權大小等級高下核定保証金之多寡如下總行總理銀幣一萬元副理銀幣八千元科長銀幣二千元一級科員一千五百元二級科員一千元三級科員五百元分行總經理銀幣一萬元（該經理責任頗重故保證金須與總理同數）副經理銀幣六千元一級科員一千二百元二級料員八百元三級科員四百元分號經理銀幣八千元總司帳　幣六千元一級科員一千元二級科員六百元三級科員三百元（薪金）營業之發逹全賴職員之勤於職務必使薪金足以自赡方能專心任事並可養廉免弊今按等　分定每月薪金如下總行監督每月薪水銀幣六百元夫馬費一百元監事月支薪水三百元總理薪水每月四百元副理月薪三百元各科科長月薪一百五十元一級科員月薪一百元二級科員月薪八十元三級科員月薪五十元分行總經理月薪三百元副經理月薪二百元一級科員月薪八十八十元二級科員月薪六十元三級科員月薪四十元分號經理月薪二百元總帳月薪一百六十元一級科員月薪六十元二級科月薪四十元三級科員月薪三十元凡一人兼理兩科不得兼　薪水祇可酌給津貼惟不得逾所兼科員薪水規定一半之數（奬罰）本銀行所提一成之優獎金由監　督同理監事考核各職員辦事之勞績秉公支配而給奬之至各職員如有辦事勤能學識優長得升其等級加以相當之薪金其　事怠惰材力不及者亦降其等級减以相當之薪金以資鼓勵自總　以下各員如有違犯章程及逾越權限致損銀行營業者財政部查明得處以相當之罰金由五十元加至一千元爲止過失較重者開除之並按照法律辦理其或經監督查揭及股東三分之二之議決亦得呈請政府查辦惟科長以下各員如有違章過犯等事經監事或總經理等查明得由該管之總經理經理直接處置或開除之仍將處分開除情由報明監督查考 
[拐逃案人証已齊]  
　　前清吏部掌印官旗人鍾越於光復時挈眷來　改名吳同生僑居虹口羊阿林退立司路一號洋房内因其妾朱氏被彚司洋行歇夥川沙人吳裕生誘令捲取值洋二萬八千元金珠各物逃逸報經捕房派探將形跡可疑之車夫張阿二拘解公堂訊供收押其妾朱氏與傭婦倪阿寳旋經滬南警務公所緝獲解送市政廳拘留迭經公堂函請移提迄未允准前日又經捕房將吳裕生提獲收押昨晨解廨復訊據中西包探禀稱被告己在捕房供認將鑽寳等物得洋四百餘元賣與楊子振尚有值洋六千餘元之珍珠三粒現在其母張氏處請爲澈究關讞員得供商之美海副領事以此案發生在租界應由公堂訊理遂判吳與張阿二還押候函請陳交涉使轉致滬南警務所飭將原告之妾朱氏與傭婦倪阿寳一併解廨歸案訊辦 
[十二樓捲逃案近聞]  
　婦林李氏偕証大姐五寳等控甬人陳市水唆使妓女十二樓捲取值洋四百五十元之金飾逃往漢口迭經公堂集訊判陳交保限繳金飾價洋在案詎陳延不遵繳昨又由包探錢壽生將陳提案請追陳仍延　本律師福崗上堂辯稱十二樓巳於五月間返滬上海花叢報與漢口報均載其事該妓業被原告藏匿請爲鑒核並將報紙呈電孫襄讞商之美强副前事以此案曾經定斷未便翻異判陳押繳洋四百五十元保人陳厚發開釋仍着幫同料理 
[調戲婦女之爭鬥]  
　　西門外小菜場附近住户揚州婦人　莊氏前晚出外買物被陳阿大攔路　戲適其夫瞿永壽撞見向之理論反被陳與同黨三人扭住兇毆旋由崗巡拘至西區警局據莊氏操揚州白供云他摸我一把奶子質之陳一味圖賴並稱扭毆之際被瞿撕破衣服區長察得氏被踢傷着陳給傷費洋一元由瞿領回自行醫治陳於深夜調戲婦女本應究辦姑念苦求原告亦不欲深究從寬罰洋一元着具改過切結存查分别釋出 
[夫婦胡閙之可厭]  
　　　康里住户王德賡之妻張氏昨晨手持東洋裁紙刀一柄至　區報稱因與夫口角即被毆打並在身畔摸出洋刀威嚇求請傳究旋傳其夫　區詢稱張氏偷懶性成屢戒不聽是以毆打至洋刀藏在樓上抽　内並未取出威嚇區長察得刀柄甚長何能置在身畔且質訊之際該氏與其夫語多鄙俚實屬無理取閙一併斥釋 
[寡婦孤兒之可憫]  
　　前晚有松江婦人俞朱氏同子海生在斜橋南湖南會館前徘徊不去嗣山該處崗巡帶至西區詢據氏稱年三十歲早年寡居上有翁姑年老不能謀生子又幼小在家無以度日擬來申帮傭今由火車來滬時巳暮夜無處尋覔薦頭店又無熟識人家可以投宿言己涕涙滂沱理事員惻然憫之着在留止所暫宿一　昨晨卽給予小洋四角又代購火車票遣令回里 
瑣聞城内 
[地方檢察應批示]  
　　周學高訴周竹山等串匿伊妻求請究追由批訴悉爾妻在滬己有五六年之久素尚相安何至於七月間忽爾出外不歸其中情節顯有不實不盡之處至所稱周竹山之子與戴金標串謀拐匿一節究竟有何証據來訴並未聲叙僅據傳述之空言爲訴訟之資料試問本廳從何偵查耶所請傳究之處未便遽准吕尚忠訴姚富華揑詞誣控由批據訴已悉查孫阿龍等因何毆傷姚富華之妻來狀並未詳細聲叙且事在六月分現己時隔兩月何以又復以賴婚等情牽涉及爾謂爾從中唆使情節已屬離奇况查姚富華並未來廳呈控今爾平空忽出辯訴其中尤屬可疑察核情形非爾情虚預圖抵制或係另有别故惟此案姚富華旣未呈控未便以影響之詞率予傳應卽却下 
[第一初審判廳民科批示]  
　　朱草氏辯訴陳黄氏請求强制執行批狀悉據稱承發吏劉德標飭保將搬出物件復行搬進屋内將屋封釘等情如果屬實殊屬溺職除查　外仰候改吏前往啟封飭保督同該氏立刻將屋内各物搬盡仍行封閉可也 
[公示送逹]  
　　上海地方檢　廳昨出　諭云爲公示通知事案照本年八月三十一號准　公　函開據捕房解送金俞芳控退伍兵丁王東生劉少卿尤方仁王四明殷四道王德仁等六名在新豐輪船因賭博將伊扭毆等情將王東生等六名解送訊辦到廳准此當經提犯訊供猶豫暫行收押在案現己時經三目未　該原告金俞芳投案控訴無憑質究查該原告如果亦屬同賭之人按律亦有應得之咎現在原告旣栗傳無着被告勢難久押查刑訴律第二百四十三條本人住址不向審判廳呈明得爲公示送逹爲此公示通知限令該原告金俞芳務於一星期内自行投案呈訴以便質訊核辦倘逾限不到應即將案註銷人犯省釋勿再遲延自誤切切特示 
南市 
[兵士吵閙]  
　　甯波人王秋海在南馬頭有志里開設粥店素與近　煤炭店樓上之邱楊氏有染前日忽然口角被氏之老　頭現在陸軍第十師三十八開三營十一連充當兵士之陳壽根所知立卽邀同兵士毛志宗胡維新錢實成等上樓佯爲解勸遽起　突該處鄰居聞之大驚立報崗巡將各人拘至南區分别詰明後將各兵士移送該營長自行處治王及該氏均留候查明遊理 
[孤兒被騙]  
　　杭州小孩韓宗熙年十五歲父母俱故近由伊父之友陳某唆令將物件變賣購備行李由陳挈之來滬始則同庽南市某棧許薦生意騙去洋三元行李亦被取去僅付一字條囑南門外鳳凰里三十一號門牌相見嗣　孩　外找尋　無下落致在中途悲啼由巡士帶至南區詰明情形着即資遣回里 
[找給米石]  
　　大和輪船買辦龔渭　在裁判所控告賢大米店於去冬定購白米五十石言明每石洋六元四角當付洋五十元事後陸續收到米二十五石五斗己付去洋二百零八元己經透付　催米石延不交齊當奉陳裁判飭傳店主到案訊明着找給米七石即行了案 
閘北 
[洋人行兇]  
　　　　人阿非電與其妻粤婦久梅真前日同乘人力車至實山路因爭論車資與車夫衝突山崗巡高登爵上前勸解反被毆打旋由鄰崗與商團會　將　德人夫婦帶至警務所當派探員倪順泉一併送德領事署請辦當奉陳交涉使諭令帶回交保候函致德領再核 
[曾否覇佔]  
　　朱長月偕其兄朱長文投裁判所失告朱幕懷覇佔其妻張氏生有女孩己經八月現張氏身死請究昨經孫所長提朱到案訊共不認判押候查明復訊核辦 
[傳訊中証]  
　　徐錦堂控陸巧生央徐金生爲中抵單不　昨經孫所長傳陸與地保談國華到案質訊一過判陸交保候傳中　到案再訊 
英租界 
[甚不平等]  
　　公共租界自外大橋至三馬路外灘一帶草地　外人可以游行華人不准涉足前日有泰安棧庽客東平章不知定章步入該處草地上納凉被一百七十九號華見上前騙逐束以雖是租界究係中國地土可以自由行走致起衝突扭入捕房昨解公堂訊明着束　洋五元充公 
[尋婢女]  
　　新閘白克路八百卅六號住户陳徐氏家　文鳳英前日　匿無踪氏以買婢時爲中之范李氏情屬可　報　　房於昨日　　將李氏拘解公堂訊供無憑判令開　帮同找尋 
[被告待]  
　　　基鋆控　基鎬侵呑公產又崔宗武　崔宗文貿牌漁利又瑞昌木行控羅桂華梁慶鋆不還貨欵等案昨由捕房將被告各人併傳到廨分别過堂候訊 
[流氓敲詐]  
　　流氓陳金文沈阿芳王金寳因在雲南路向應阿寳　詐行兇被控昨由捕房派探將三人拘解公堂訊明判各押兩禮拜示儆 
[勒限繳洋]  
　　美商勝　公可控　容高祖元陸續虧空貨洋二百四十七元八角由廨將高逮案收押昨經關讞員曾　美海副領事訊明判高押限七天繳洋並候補傳人証到案　核 
[補提黨]  
　　張仲舟控流氓趙狗　周乾紀紏黨在北山西路攫取現洋銀器昨由包探將二人拘解公堂訊供一過判一併押候補提同黨到案訊明併究 
[怙惡不悛]  
　　匪徒王金生因　北四川路搶取女子張阿林嵌　耳環由探查獲昨解公堂訊係過犯判王押西牢九月期滿逐出租界 
[追還]  
　　虹口華興協記新衣店主周熙臣因欠勝家公司機器租洋一百二十元被控昨晨山探　周與店夥張掌發傳至公堂訊明係張所欠判周開釋張交妥保限三天交還機器欠租案另行起訴 
[故態復萌]  
　　過犯王慶友王阿貞顧金寳張同生黄阿東等復來租界竊取華洋各商衣物均經包　查獲昨解公堂訊明判兩王各押西牢三年顧押一年張押半年黄押三月期滿逐出租界 
[須問見証]  
　　美捕房一百五十九號馬差西捕控馬夫王阿二停車横路違章等情昨由捕房將王傳至公廨訊據供稱實因該西捕坐車不給車資向索挾嫌所致讞員以所供雞憑判王交保着邀見証到堂質明再核 
美租界 
[一翦雙鵰]  
　　住居東有恒路之理阿秋其妻周氏有妹名金妹被陳誘姦成孕其兄周永生得悉之下向陳理論並欲將妹領回詎陳覇佔不放致起衝突由印捕併送捕房捕頭斥不准理 
[拐犯病斃]  
　　拐匪王桂林禁錮西牢日前患病送工部醫院醫治無效於前晚身死昨由家屬禀准捕房免驗自行收殮 
[醫金無着]  
　　住居元芳路之醫生方芝華近爲某甲包醫毒症被鄔生橋從中阻撓昨方　鄔至捕房控告經捕頭詢明斥釋法租界 
[穢氣薰蒸]  
　　捕房麥總巡近因時疫盛行於衛生一道頗爲注意兹查得新北門至老北門沿城河洪一帶時有人將火場内燼餘各物拍下洗哂剔揀以致穢氣薰蒸與居民衛生大有妨碍爰特傳諭各販户以後不准再將此等火燒物件在彼處洗晒如違拘究 
[女伶被控]  
　　毛陳氏之胞妹日前在氏處由女伶吳三竇約同出　遊玩一去不返前日始接其妹來信稱被三　拐往哈爾濱售賣與人陳氏接信後立卽報插將三寳拘廨請究據供四月間因伯父病故卽回寧波原籍並無拐賣情事判押候查明再核 
[負債而逃]  
　　朱鑑齋所醫之收買頭髮字號怱於前日倒閉脫逃計欠秦長福石　芝陳長文袁阿二及某洋商貨欵甚鉅當卽報捕將遺下之貨物生財檢點封存昨日均投公堂請示并有秦卿甫　小元張德和等投稱在該號爲工人所有行李等物俱　封存在内尚被欠工資求請恩斷秦等行李各物准予發還所有工資及各户貨欵俟將貨物生財拍賣除去欠租外公同　派 
[時評三]  
　　去年各省光復時新招之兵不下數十萬今事定裁撤亦不下數十萬若被裁之兵人人要求民政長安插則民政長將安插軍人之不暇奚暇治民事 
　　光復時挾炸彈執拳銃衝鋒陷陣冥不返顧好男兒好男兒也若因衝鋒陷陣之勞績而必欲要求位置好男兒乎 
　　告奮勇往蒙藏立志犧牲身命大丈夫大丈夫也若因要求位置不得而始爲國家無聊之宣勞大丈夫乎 
 
 

Page 8

 
 
   
 
 

Page 9

 
 
自由談 
游戲文章 
[參議院議員身體上之作用] [  默]  
議員之口罵人（名詞欲新）（惟女學生要求選舉權時則不可罵）唾痰（唾欲遠）議員之目眼涙（須有兩副）（惟按月發給薪俸時則不可哭）怒視（目欲横） 
議員之手打人（衣袖欲高）（若政府委員出席時須打得更重）拍棹（聲欲響） 
議員之足逃走（脚步欲快）（若軍人挾炸彈出席時須逃得更快）踢人（勢欲猛） 
議員之心則千變萬化須令人無從捉摸具此種種作用而後可爲今日叅議院之議員而後可以稱大名鼎鼎之議員 
[新唐詩] [  鐵民]  
　　么二招牌何處尋棋盤街上密層層宵深老鴇藏春色客到烏龜送好音一局流連空握手六番跌倒最開心貪歡未久金先盡長使英雄涙滿襟 
[論消弭黨禍之妙法] [  鈍根]  
　　某報載袁總統將入國民黨共和黨人聞之大驚現在設法阻止云云鈍根曰共和黨又何必大驚哉袁總統以國家爲前提不惜投身彼黨求息無謂之爭端凡我國民方將欣幸之不暇何阻止之有我非黨人耳我若爲共和黨人者我將脫離勢力垂衰之共和黨而入炙手可熱之國民黨更勸其餘之共和黨亦相率而入國民黨共襄國事一致進行他日國民黨失勢而有强盛之他黨出亦復如是舍己從人務使國家無第二黨存在則有黨猶之無黨此黨方揮拳攘臂欲顯其黨爭之手段而苦無他黨與之交戰亦惟埀頭掃興自告休罷而己此豈非爲國家除黨禍之惟一妙法乎或謂余曰如子言太無氣節且無一定之政見必爲外國政治家所笑余應之曰汝言誤矣汝以今日黨人之拍桌謾罵暗殺異己擾亂秩序爲有氣節乎如是之氣節愈多恐我創業艱難之民國將斷送於有氣節者之手也至於政見之爭執固文明各國政黨所應有無如吾國今日之政黨苦無偉大之政見曾經發抒彼此所爭執者非政見之抵觸乃私交之袒護外國政治家久巳騰笑不待汝之慮及矣夫與其爲假内行之黨爭不如老老實實無黨無爭之於國家實際上有益也區區之見錄呈中華民國皇皇大政客一觀儻亦啞然失笑乎 
心直口快 
　　通州兵變恐慌未定天津又幾乎閙出大亂子來外人環伺躍躍欲試久矣豈容更授以干涉之口實我同胞軍人何知識愚昧不顧大局如此英使前日照會外交部以吾政府調遣大兵入藏遽發無理之責問當經大總統飭外部嚴辭駁絶之此舉固屬可喜民國外交家自非前清畏縮退讓者可比雖然吾尤望叶國人咸能發憤效死爲國家作外交之後盾也[  鈍根]  
天下不患　眞小人而患有僞君子民國凶荒水旱而患有顚倒是非摇動　　　　作亂之報紙蓋莠言惑衆其害有甚於洪水猛獸也吾誤解四書画六 
鈞是人也或爲大人或為小人何也願報界之愛國君子有以維持抵制之毋使四面楚歌風雨飄摇之中國更日增此數千百紙之催命符也 
張振武一案無數賢人君子起而爭之初則鐵面無私之參議員號呌謾罵繼則最有價值之報紙日夕攻擊終則百世流芳之某黨會竟電請各省都督以武力挾制嗚呼可謂盛矣然此無數賢人君子何不移其熱度極點之血一籌挽救蒙藏之急也豈爲張振武一人則萬血共熱覩國家疆土之失則萬血共涼乎且没一未經宣布罪狀而權行鎗斃之理由張之伏誅也諸賢譟若鼎沸陶駿保之被殺也諸賢噤若寒蟬其故何也此無他殺陶之人有黨籍誅張之人無黨籍故耳然則黨也者其中國附骨之疽歟[  息影廬]  
戲評（續）[  健兒]  
　　長板坡後單上接排戲迷傳以吕月樵登場過遲故林步青范少山出場加唱遊西湖而一班座客醉翁之意不在酒厭其徒費時間即拍掌雷動下逐客之令林范掃興入場掌聲始絶吕月樵戲迷傳共唱呌天之瓊林宴孫菊仙之烏盆計硃砂痣汪大頭之吊金龜取成都朱素雲之白門樓及空城計慶預珠等數齣中間摹仿各調以孫　爲最得神似閉目靜聽直是菊仙登場矣其餘不過襲取皮毛火候俱未至也白文奎之官長有聲無調不能耐人尋味座客之感情甚冷水簾洞佈山景尚好小樓坐洞中一段唱工清逸圓潤遠勝筱菊笙入海時與巡海夜义相撲一場唱工遒勁跌撲猛捷演得酣暢淋漓無懈可擊末後與畢永霞持棒惡戰上下左右盤旋飛舞萬分緊溱搭配的當武藝嫻熟無絲毫雜亂處精采爲全劇之冠宜其采聲如雷也 
[觀劇險談] [  阿土申]  
　　二十一夜同友人至新舞臺觀劇坐檯前二十五號取其近也演至白馬　　齣見關公威武騰騰　　　　　　　　　　　　　　　在須臾猶思得當以報猛把已刀向　前二十五號横甩過來僕等幸頭稍偏竟得躱過否則關公殺顏良顏良殺僕等此帳算不清矣旣演血手印一齣至噶林刺殺銀行大班時那刀頭又向二十五號直飛過來不及僕等頭面僅尺許僕等又吃一驚竊幸離檯稍遠否則大班僅剌着刀柄而僕等反剌着刀頭此冤獄不知夏月潤律師亦肯爲我平反否也僕等出險之後心中猶怦怦跳躍竊思僕等今時人耳又中國人耳乃初則險爲古時人所殺繼又險爲外國人所殺僕何不幸而適坐此檯前二十五號也又中間演銀行大班被竊遍身搜尋銀票時誤將金表甩落檯下郤又甩到别號座前距離僕坐甚遠然則僕等所坐之二十五號又何不幸而祗能受刀會之驚不能得拾金之喜也友謂僕曰新舞臺二十五號風水不好以後愼勿再坐 
小說 
[寓言雜劇蝸牛角傳奇] [  嘉定二我]  
　　正目 
造化弄神通智愚不辨蝸角施幻術眞假同歸孽海作波浪情魔懴悔寳筏指迷津暗開覺路 
[楔子一齣]  
　　（雜扮蝸牛上）四生行裏第三名也秉陰陽一片情兩後巧張雙犄角任他蠻觸戰和爭俺蝸牛是也奉造化法旨　往平江路上將角兒擺作園亭花卉待吳生來遊玩時顯些法兒要弄他一番來此己是不免擺者 
　　（仙吕）（賞花時）（蝸牛唱）浮世紛紛盡蟻羣笑他終日奔波計一身那個識浮雲參不透因綠前定蝸牛角假還眞（作　塲）（伸角下） 
[第一齣夢貶]  
（小生雙髻扮造化小兒上）俺造化小兒是也乾坤綱紀人批主持左旋右轉浪傳十二層天到底蒼蒼維朕穆屈鬼伸神漫擬三元甲子由來冥冥只循環從混沌初開而立極歷陰陽浩刧以數百滄海桑田元會等於彈指帝王鰥寡窮通變在當場叵耐世人不悟漫道我知人愚豈知都被造化簸弄了一生究竟到頭日子那有智愚前曾分派夢神化身下界擇其性根不昧者點化一二但這苦海無邊何日是盡期也呵 
（仙吕）（點綘唇）（小生唱）今古茫茫一般伎倆紅塵上幻化無常都是痴魔障 
（混江龍）胡思亂想爭能爭巧任猖狂誚他愚懵恣我豪强須信道俗骨凡胎難久駐那裏有百年三萬六千塲紅顏老白髮長金烏玉兎轉眼滄桑（四雜扮夢神上）（一）蝶化莊周一羽輊（二）華胥舊事不須論（三）淳于蟻國今何在（四）一枕黄粱熟未曾（一）俺蝴蝶夢神是也（二）俺華胥夢神是也三俺南柯夢神是　（四）俺邯　夢神是也（各見科）今有下界平江吳生性根頗　奈他走入迷網無可解脫不免交付造化聽憑發落也（作見小生禀科）（小生）你們聽者 
　　（醉中天）他自去投羅網忘却電中光多少英雄没忖量着甚閒愁悵何須你打算迷途賬一番來往怎救得紛紛不　（衆）雖 
（後庭花）你道是　　百鍊鋼俺看來是縱横傀　塲若待要顯弄神通手倒不如由他自主張任伊行用盡了無邊思想只落得笑呵呵不着忙（衆）恁地呵直是造化在那裏弄人了只怕使不得（小生）俺如今另有個道理夢短夢長總是一夢此番不必依夢喚故事只須呌個蝸牛出來顯些奇幻待他在蝸牛角上洒樂一場别行點醒便了（衆）如此最妙蝸牛走動（内應）來了（蝸牛上）（小生）蝸牛聽俺分付者 
　　（青哥兒）恁好去平江路上擺列着畫棟雕梁只待他步步行行來玩芳便化個白面兒郎去問行藏與他說短話長再敎伊傳杯弄盞罄壺觴又尋個機謀來講 
（醉扶歸）只說道有個嬌模樣雙雙玉貌花容好面龐來勸葡萄釀願抱衾裯侍洞房檀口低低唱（金盞兒）弄得他興兒長志兒荒更將那黄金白璧親呈上家資鉅萬兩嬌娘少不得歡娛千萬狀正待要輕狂霎時兵火起直送到迷鄕牢牢記着去罷（蝸）領法旨（下）　　（四季花）從頭說與莫遺忘更何須蝴蝶與黄梁則這些些小計將他誑任聰明没處去推詳下梢塲方信道造化神通廣 
（衆）造化靈奇不測自有乘除妙用眞好看煞人也（柳葉兒）這便是靈奇無兩宛似那攪海翻江大都來顚倒憑　掌收拾從前賬重翻舊戲塲這天機眞個無常 
（衆）小神告退（小生）請回罷 
（賺煞）蝸角塲眞奇剏自古道文章無樣可憐兒半世温柔雖快暢不爭呵老漁樵也受用些霽月風光問人生着其悽惶一曲陽關别涙長白楊衰草荒長歌慢講把一片婆心和盤托出更無藏（下）（未完） 
 
 
 

Page 10

 
 
   
 
