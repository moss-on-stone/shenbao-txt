# 1912 - 297 - 4914262

 

Page 1

 
 
[本館特告]  
　　訪員及投函諸君鑒以後如有關於報上函件請祇書申報館主筆房或告白房發報房開拆勿書館中個人姓名以别私函此白 
社論 
[十六省都督主張簡任省長電書後] [  亮盤]  
　　嗚呼居今日之時代而猶力持省長民選之說者是眞别有肺腸而甘心自亡其國之甚者矣讀十六省部督聯銜致參議院電文推闡簡任民選之利弊得失至爲周密詳盡毗於擴張民權一方面者讀此其亦爽然自悟其非也乎雖然記者對於此電猶惜其僅就簡任民選之比較以立言未能取今日所謂民選者一窮其内容之眞相而對於堅持此議之人直揭其處心積慮之所在也 
　　矣吾國今日安得尚有民權所謂民選云者少數民蠹之所依託而已吾國民固未嘗一日受政治之敎育而具參預國事之常識誰復知選舉之權爲斯民不可放棄之天職者吾敢信一般眞正之國民其對於委任省長問題以爲必由民間選舉者數十萬人中雖欲求一人而不可得也其以民選爲是而悉力以爭之者不過少數劣紳刁監疇昔爲民之蠹今乃假國民之名以自固者耳此輩方前清官權方盛時固惟是社鼠城狐假官吏之威恣魚肉於鄉里迨夫革命功成時移世異彼知舊時托業之不可常即亦改易面目而仍獲壟斷政界逞官邪之餘毒而冒共和之高名以少數私人之同心而矯稱圑體公民之同意氣燄之熾且什伯於　時今各行省政界中固不必皆此等人而此等人實據其中堅平時　爲閭左所懾服靡敢與之立異一旦選舉旣　彼益得逞其結納恫喝之手段威脅利誘使億兆人悉從其頣指用以擁戴私人奉爲傀儡以逐其營私牟利之蔪嚮有敢違其意旨者奇禍將不旋踵而被之矣孰復能力持正論以批此輩之逆鱗者乎是故民選省長之制若行蠅營狥苟之現象將至於不可思議使此輩得據一省政界最高之地位恣其搏噬之威民間之蒙其荼毒者豈復巧曆之所能算疇昔專制時代貪官汚吏固亦無代無之然有時政府尚有法權以持其後苟其聲名狼藉民不堪命自必有從而發其奸者而刀鋸鈇鉞之威尚足以寒奸人之膽今授職旣由民選政府卽無術施其監督雖使極天下之贜汚其黨類猶將隱匿而庇護之無拳無勇之平民又何敢公然與抗彼輩乃益得極惡窮凶而坦然自謂莫予敢侮天理滅而民彜絶其國尚得一息偷存也耶 
　　論者第斷斷於簡任民選之得失以爲民選之制若和將至易郡縣爲聯邦析統一爲割據者是猶高視彼等之詞而未窺此中之眞相者矣夫使彼輩果志在割據則猶將噢咻小惠市德於民以覬自固其位而吾民當得間接以蒙一夕之安也若吾國今日之蝨於政界者則直欲攫得高位重權以逞其貪婪之大欲徐竢旣飽而颺去耳論者疑吾言之過甚乎則試取今日各省府州縣之吏治民生與前清時代比較而平心以斷其優劣可知記者之非故作危言以與民權反對矣由今之道無變今之俗雖使無列强干涉之足慮亦豈能一朝安居也哉是故今日者省長之當由簡任與中央政府之當厲行集權直爲惟一之良謨此中更無容商榷之餘地必如是而後民困庶可稍蘇必如是而後官邪始知所警而不然者吾見其民窮財盡相與淪胥以鋪而己稍有愛國之熱忱者其愼無高睨大談貿然以人國爲兒戲也 
譯件 
[英報對於巴爾幹大局之評論譯文匯報]  
　　斯配克台托報曰巴爾幹戰局無論其變相如何而其現狀必難恢復巴爾幹前途將因此而淪於黑閣俶擾之境乎假使土耳其竟能戰勝四國則馬其頓塞維亞故土及歐洲土境其能邀土耳其之寛典頒行自治制而脫虐政之束縳者吾知其必在不可知之數矣夫土耳其於戰勝之前猶靳然不許馬其頓改良政治及基督敎民有自治之權以脫離土耳其之壓制而享自由之幸福乃欲望其見許於戰勝之後其不可得明矣假使巴爾幹各邦竟能勝土則前途締造之艱難雖不能免然較之土勝則可聊勝一籌也今設布爾茄利亞能戰敗土人而驅之離阿特里洛泊爾及塞萊斯二地設塞維亞能恢復其故土於土人之手設芒台里格洛能攻陷斯克太里同時設土耳其於馬其頓全境及阿爾巴利亞一部分之治權外迫於强敵之壓力内逼於人民之騒亂損毁零落不能復保則土耳其勢必承認如桑斯特法洛（俄土議和地）之議和而已往之事復將見於今日列强或將主張召集與柏林大會性質相同之會議而羅馬尼之軍隊或將壓布爾茄利亞之邊界以要求布政府賠償損失於是馬其頓自治巴爾巴利亞自治塞萊斯自治將相繼宣布於世而土耳其在歐之土地舍君士坦丁外將無復爲土所有可斷言也至君土坦丁問題則轉不若他事之難解决希臘布爾茄利亞或塞維亞雖得該城勢難久據其艱難危險必非諸邦所能肩任今爲諸邦計莫若暫以該城及周圍一二十英里之土地仍屬土人至買洛那及巴斯福拉斯二海歐洲一方面之濱地及逹之納爾海峽自當與君士坦丁相附麗於是土耳其惟留一京城於歐洲之一隅名義上雖跨歐亞二洲實則已純爲亞洲之國矣帕爾穆爾報曰歐洲股票交易社近日之震動非僅因土政府與巴爾幹諸邦目前之戰爭焉　　此戰將爲歐洲大戰这楔子若一旦發軔則其結果無人能豫料也說者謂巴爾幹之戰禍縱能解釋而俄奥之利益如水火之不相容兩國或因此結不解之讐故全歐人士今咸爲惴惴誠恐巴爾 
 
 
 

Page 2

 
 
幹之戰禍未結而歐洲戰禍之引火線已早燃着禍釁旣開則必有旁觀中之一國受莫大之損害或將羣情鼎沸而成不可收拾之局遠識之土皆料異日各國談判巴爾幹之戰事皆以武力爲後盾矣 
　　每日電聞曰歐洲各國之聯合行動如能持久不破則諸事尚可順手設中遇頓挫而使俄奥之利益輕重不均或德英法諸國因此而意見參差則吾人將瀕臨一不祥之新時代其發生之恐怖景象將於世界未來歷史之上留一不磨滅之遺跡云 
[命令]  
　　十一月二日臨時大總統命令　　前據奉天都督趙爾巽因病呈請辭職當經剴切慰留茲復� 
據電呈病體難支並有面呈事件情辭懇摯未便過拂應准來京以備諮詢任命張錫鑾暫署奉天都督此令 
　　參議院决財政部官制本大總統按照约法第三十條公布之此令 
　　任命台吉勿四口博音試署科爾沁右翼後旗札薩克所有該旗善後事宜　責成該署札薩克商承奉天都督妥籌辦理此令 
　　任命王壽昌爲福建外交司長此令 
　　陸軍總長叚祺瑞呈請以胡繼榮呂秀文授爲陸軍步兵上校程登榮授爲陸軍騎兵上校應照准此令 
　　國務總理趙秉鈞呈據銓叙局局長許寳蘅呈請任命徐仁鏡爲秘書傳嶽棻爲僉事應照准此令 
　　參議院議决技術官官俸法本大總統按照約法第三十條公布之此令 
專電 
　　北京電俄國因外蒙古問題從前提出條件中政府迄未答復現由專使郭爾維慈直接與庫倫訂約經我駐俄鄭代辦詰問俄外部據稱中國如應允所提條件仍願彼此會商至於此次與庫訂約則直認不諱昨政府得鄭代辦報告正在會議對付之策 
　　北京電工商會議舉定李鎭桐爲正會長吳鼎昌爲副會長此次來京參與工商會議之各省代表以衆議院選舉法剝奪工商界之選舉權甚爲不平將聯合上書參議院國務院請求修改選舉法 
　　按此節可與要聞欄參看 
　　北京電新任盛京副都統三多昨日到京 
　　南京電中央政府滙欵五十萬元來寗交部員鄭汝成領收赴揚與徐寳山接洽實行解散第二軍辦法 
　　南京電日商運米出境各國援例相請程都督已電請滬蘇鎭鍚等處商會各派代表來寧昨（二號）在都督府會議米禁問題 
　　南京電程都督電海軍部指請飭派策電兵輪自十一月起至明年二月止每月至少巡弋沿海洋面一次以肅海禁 
　　南京電造幣廠廠員反對新總理風潮可望和平解决現帮辦趙家蕃催速辦交代惟夏翊宸尚未到差 
　　南京電阜寗西北運河一带匪徒分擾經該處駐防馬圑長馳往𠞰辦� 
　　南京電陸軍部咨覆程都督朱子明一案判定刑期即宣告執行 
　　南京電陸軍部現派李組華赴川藏邊境調查一切詳情昨己抵寗聞與程都督接洽要事即乘輪西駛 
　　南京電昨日（一號）日使館山座參議官來寗晉謁程都督暢談良久 
　　福州電林斯琛案己預審數次外間久拘不審之說係訛傳 
[特約路透電]  
　　北京電中政府答覆六國銀行圑之抗議對於以鹽課入項一部分抵付克里泊斯借欵一節含糊其詞謂政府之出于此舉蓋欲示誠於贊助克里泊斯借款之人惟現擬以他種抵押品代之云中政府承認六國公使抗議之正當實將聲明以鹽課入項同爲六國銀行圑墊欵及克里泊斯借欵之抵押品也 
　　北京電俄國飛船家古米里斯基今晚駕乘飛船由某處昇空翔游於禁城之上觀者頗衆皆詫爲奇觀使舘附近聚觀者約十萬人古米里斯基繞城三匝即在昇空之地降落 
[譯電]  
　　倫敦電各國是否將阻止布軍入君士坦丁問顯業由布軍自行解决决意進攻據土耳其電稱土軍初因兵寡停戰繼得援隊助力復行進攻而布國電音則謂布軍確已大勝言之確鑿據里區帕斯特報戰地訪事韋格納陸軍中尉於三十一號晚來電云土軍大約僅有一部分馳抵特沙太爾茄戰線故布軍元帥破陷土耳其東軍之計畫已完全成功據蘇非亞電稱布軍已佔據特曲萊伊斯特拉茄洛杜斯土軍力圖援救以上諸地集合某處已爲布軍完全擊敗君士坦丁派來之陸軍一師圑已抵戰地希夫開脫特格脫率兵二萬名於星期四日在米地亞登岸擬爲土軍右翼之奥援進至維薩爲布將古汀乞夫所統之軍隊擊敗兩方面與戰之兵士共有四十萬人英國兵艦海姆泊希亞號法國巡洋艦白羅伊克司號已駛抵薩洛里克據君士坦丁謠傳回敎狂熱之徒已開秘密會議以激烈之演說鼓勵大衆如續接戰地惡報則當屠殺基督敎徒以洩忿云土政府已設法嚴防此事奥國復派巡洋艦一艘開往薩 
洛里卡 
　　君士坦丁電士將賴齊姆電告政府謂土軍不特固守所處地位現並進逼布軍之後隘克復白那希蕯穆哈默德末克太之大隊已攻陷布軍之縱隊奪獲大砲多尊軍火甚夥又曰吾軍各大隊已均奉令作防守之計布軍將漸爲吾軍四面圍困土軍始接戰地來電謂兩軍相戰四日現尚於朦朧月色之中進行未停土軍已操勝勢三十三十一兩日未接電音於是人心頗憂直至今日接得官報始爲大慰城中現雖安靜如常各國大使已照會土政府申請設法維持治安寇克基里塞及阿特里洛泊爾逃來難民萬名棲身各禮拜寺凍餒頗苦恐將發生疫症希臘魚雷艇乘夜潜入薩洛里卡港轟沉土耳其巡洋艦一艘確有此事艦上兵士或全遇救土耳其内閣今夜（一號）曾忽遽集議 
　　維也納電此間已接法國首相調和巴爾幹戰事之意見書 
　　聖彼德堡電俄國外務大臣與某君談論巴爾幹戰局謂布爾茄利亞之戰勝將發生一新局面惟所獲土耳其之土地終須由各國判斷外間咸恐奥國將乘機佔據洛維巴柴此實過慮奥國經濟之利益不必侵礙斯拉夫人已可滿意又謂布國不可蔑視羅馬尼之力量云 
　　柏林電俄國外務部大臣曾告某君云各國須待商定辦法始可干涉巴爾幹之戰事巴爾幹諸邦旣勝土國各國若不起而干涉則土國難免瓦解各國一致行動實爲何全和平最妥之計且可免彼此意見之叅差今則猶不能免此也俄國亦與歐洲他國共表同情於巴爾幹戰勝各邦惟政府亦有應盡之責任彼意布爾茄利亞當深知俄國與羅馬尼邦交之價值布爾茄利亞未便與羅馬尼爲難使其不能維持忠誠之熊度巴爾幹各邦當視羅馬尼爲重要之國該大臣末又申明俄國與羅馬尼邦交之輯睦 
[公電]  
　　馬尾岑鎭撫使電各報館均鑒陳君東電悉林陳兩人先據社會各圑體具控刑事嫌疑當卽飭派兵警前往逮捕查刑訴律第四十八條司法警察官本包憲兵將校軍士在内故第七十一條之司法警察官應照第十八條解釋城守協顯係將校林陳由其捕獲似未嘗違法捕獲之後隨即交廰辦理所有偵查豫審起訴各項手續均屬檢察廳權限非煊所能干預第七十一條之規定似亦未足爲煊咎至約法第六條一項本爲保障人民之身體自由然苟依法律自無抵觸煊此次以查辦鼓壽松違法而來斷不自行違法故日前蔣黄案犯破獲之始都督來咨擬組織特别法庭由民政　政司法三司並由煊派員會審煊當以此舉有侵司法獨立權限力持不可嗣有公益聯合代表何啓鎔等禀請開特别法庭以便審訊彭　亦經批覆未允故現在各控案均歸審判廳專辦行政官未嘗絲毫干預是煊之篤守法律於此足証一斑惟閩滬相距過遠謠言本多誠難免羣情疑惑陳君關懷桑梓最好回閩一行監查明確俾得主持公論是則匪特煊一人之幸也再林斯琛已於上月二十六日經過豫審開始公判陳景松並經法庭核准保釋在外候審特聞岑春煊冬印 
　　上海華僑聯合會電福州省議會鑒林君文慶林君義順等組織福建實業銀行輪財每國補全省經濟之缺憾訂定專章呈請貴議會通過開辦貴議會是否贊成稽廷日久未聞通過辜負華僑之苦心徒嗟財政之困難請將未通過之理由明白答覆切盻華僑聯合會江 
　　北京工商部電上海交涉使轉張季直周孝懷聶其傑晉　劉錦藻馬君武朱佩珍周扶九朱志堯江蘇都督轉無錫華文川蘇錫岱江西都督轉梅光遠浙江都督轉吳錦堂福建都督轉高登鯉長沙都督轉龍研仙朱鞠尊武昌都督轉劉欣生宋煒臣胡瑞霖李維格諸先生　本部招集全國工商大會前經通電各省推舉代表來京預議現據各省陸續舉定報到前來定於陽曆十一月一號假定敎育部議場開議查本會宗旨在徵集全國工商界之意見及其對於本部之希望藉定工商大政之方針關係實業前途至爲重地非得富於經騐學識之人蒞會討論不足以策進行而收效果夙仰閣下熱心實業計畫宏遠特請到京蒞會指示一切俾有遵循實民國實業前途莫大之幸已備餐館專候賁臨敬布悃忱劉揆一叩諫 
　　藍天蔚報告美僑聯絡羅斯佛電上海統一國民黨本部鑒本黨支部極受美僑歡迎因僑商極意與羅思佛聯絡感情甚洽希逹聯盟美舉 
要聞一 
[工商界之要求選舉權𤍽]  
　　工商界之大進步 
　　不得選舉權不納捐稅 
　　參議院無法對付 
　　衆議院選舉法所定選舉人資格關於財產制限爲納直接國稅二元以上及有不動產五百元以上二條頒行後全國工商界大形反對謂直接國稅指地丁漕粮是分明剝奪工商之選舉商人納稅多爲關厘等間接稅然所得稅營業稅參議院不先規定是商人無法納直接國稅權也况厘金未裁關稅繁重加以地方捐稅煩苛商工對於國家負擔已多而何以享權利則最少且以學識程度論商工果不如農人耶至有不動不產五百元以上即得選舉權而商人有動產數萬數十萬數百萬反不得與五百元者享同等之權利尤爲不公財產所得稅不行參議院不得借口無法調查也以彼所定五百元而論略有田宅者合計卽可取得選舉人之資格然多半鄕僻居民知識不開視久居都市之工商程度果孰爲高下現因兩界代表來京與工商會議即擬聯合要求選舉權聞於一二日内一面上請願書於國務院及參議院一面約參議員開談話會提出質問一面通電各省工商會如參議院不聽此要求决定全國工商各界今後無論國家地方各捐稅一槪不納　以逹到目的爲止 
[財政視察員之特定權責]  
　　財政部派遣之各省視察員業已陸續出發茲探得該部指定試項人員之權責範圍如左 
　　（甲）調查大綱㈠各省歲出入比較盈虧如何㈡各省虧短之數已否籌有抵補辦法㈢各省能否認解中央之欵㈣各省每年能解賠欵洋款若干㈤商量各省辦理預算辦法（另有調查細目） 
　　（乙）視察章程㈠按照調查條欵切實調查期得該省財政之眞象㈠到該省後除訪財政當局者外應多訪該省士紳以資參考㈠關於專門調查之件或請當局者指派人員以便隨時接洽㈠視察員到該省後應將中央財政困難情形及財政計畫詳細陳述俾無隔閡㈠視察員遇有爲難情形應卽時電部請示辦法㈠視察員遇有地方重要問題亦應隨時報告㈠視察員每十日須報告一次㈠視察員須備日記將調查事件及言論一併記入㈠視察員旣到本省應將調查事件辦有頭緖再及他事㈠國家財政如此困難視察員尤宜刻自儉約不宜遇事舗張惹人注目㈠遇地方難於調查之處不宜别生意見致壞感情㈠視察員事竣除留省辦事外均應一律回京報告一切㈠視察員須調查各省行政經費有無冒濫行政組織有無缺點裁兵辦法有無把握應商明都督切實整理如有必須報部者密呈本部由部定奪 
　　（丙）委托調查辦法㈠各省士紳或從前身任州縣或曾充幕僚於各地方財政情形熟習者得由財政總長特别委任切實調查報告財政部以資整理㈠受財政總長之委托者得按照本部擬定之調坦條欵切實調查期得該省財政之眞象㈠調查條款所定各項外亦可詳細調查以資參考㈠如遇有地方重要問題及實在財政爲難情形亦得隨時報告並條陳其辦法㈠各省行政經費有無冗濫行政組織有無缺點裁兵辦法有無把握及各種收入機關有無弊　應隨時調查報明財政總長定奪 
[總統府大會議紀事]  
　　二十七號總統府開特别會議趙總理曁各部總長均列席探其所議事項如下㈠民國財政困難翌年將不能支持大借欵迄今尚無成效亟應早日籌畫使大借欵速行成立㈡蒙古獨立日久尚未取消而哲布尊丹活佛現又與兵入寇籌商對待之辦法㈢逹賴喇嘛前已求和所以西上佂軍暫行停戰現今違賴又有不軌行爲應否再行進攻㈣省官制案前已交議各省都督紛紛反對應如何解决㈤伊犂代表來京請欵查伊犂地瘡民貧財政素困惟現在中央財政亦甚　乏應否准其所請以上五大問題均已議有端倪云 
[梁總長對外方針]  
　　聞外交總長梁如浩現擬定對外方針四端探錄於下　對待外國增兵中國之辦法以各國常有增兵我國邊疆之事現擬對待辦法如各國果有增兵者卽時與該國嚴重交涉㈡對待外人在中國違約之辦法以外人在我國辦理常有違約舉動擬定對待辦法如外人有在我國違背約法卽按照約法辦理㈢對待外人侵我國主權利權之辦法以各國時有侵奪我國主權利權等事擬定此後如各國再有此事輕則中罰重則交涉㈣對於整頓外交之辦法以我國前清歴年辦理外交均多失敗考其原因皆由於不整頓之故現擬對於外交一事極力整頓並剔除厯年積弊裁撤外交冗員云 
[沈秉堃尚復運動江蘇都督耶]  
　　沈君秉堃任浦口開埠督辦命令己於咋日發表聞總統之意擬設會辦一員以龔君超實行革命身受囚獄之苦　七八年共和告成不可無報酬之典將以會辦一席授之惟沈秉堃　工運動前次運動内務總長不成復運動浦口開埠督辦近因訛傳蘇都督程德全來電辭職又到處竭力運動冀欲得其位置而後己亦可異矣 
[日本議員旅行圑第一日在京酬酢記盛]  
　　參議院二十九日正午十二時參議院議員於萬牲園暢觀樓歡迎日本衆議院議員旅行圑一點鐘午餐入座後首由議長吳景濓君起立致歡迎詞大旨謂中國改建共和深荷日本盛意贊成不勝感謝加之本年貴族庶民兩院議員先後來遊尤爲兩國親密之証據將來中國正式政府成立時甚希日本首先承認中華民國日晒爲東亞先進國實行代　制度已有二十餘年之經驗中國國會成立在卽尚望多賜指敎語畢來賓齋藤工次君致答詞汪君榮寳譯以漢語謂中日國交自中國共和後益形親密今日之會可爲保証明年正式政府成立時甚願日本先各國承認中華民國此後互相提携應可長保東亞和平云云次來賓守屋次助演說李　甫君譯以漢語謂前者日本貴族院來遊厚蒙接待此次又蒙歡迎兼領盛筵足見兩國交情親密益形滿足承認民國問題在日本代議士固皆有此思想備此能力惟中 
 
 
 

Page 3

 
 
第三版 
國一方欲得外國承認必先整理其内治始中國舊日凡經易一朝帝皆豁免全租稅一次或二次今民國初建但聞加重人民負擔若欲舉行此種德政究竟財政上能否支持（以上各語吾人甚不解其所謂且亦甚不願聞之）整理内政第一在視國會有無能力即民國能得各國承認與否須看國會議員之選舉能否得人爲準（奚落參議員不少）聞此會參議員外國務員中劉揆一范源淵許世英陳振先劉冠雄等皆與焉 
　　國民黨是日傍晚七時半中國國民黨理事吳景濓責桑諾爾布參議胡瑛蔣翊武姚錫光沈秉堃孫毓筠景耀月田桐王善荃溥倫曁各部主任幹事等於錫拉胡同孫毓筠邸招待日本衆議院議員席定酒三行吳景濓演說歡迎辭由孫鐘君通譯大旨謂外交云者以國民之交際爲重溯民軍起義以來日人多方聲援中國嗣承貴族院議員來游今歡迎衆議員諸君聯絡國民交際之厚誼近日列强揣摩中國半信半疑未有如日本人士熱心贊襄中國偉業是吾人對於東邦所不能忘者也顧中國此時實行政黨内閣時機稍早然吾人不能預防官僚政治恐無政黨内閣發生之時是又日本與中國所宜努力者我國民黨素在茲發憤努力不知其他將來中國組織正式國會建設政府選舉大　統幸得日本國人率先助成不特國民黨之幸福實爲全國民之所熱望也云云日本議員島田俊雄起立答禮並謂國民外交之必要　在津埠一再聞之今復拜昌言此次游歷中國目擊革命以後中國事事整頓至於新進英銳之政治家英邁不撓之氣象尤可欽佩中日兩國爲泰東之中堅若能協力一致必可期望世界之和平願以此次所身受之中國厚誼普告國人更願中國諸君亦多來束觀光益敦親睦不勝熱望云云繼由野添宗三君演說由李肇甫通譯謂僕以日本國民黨黨員受中國國民黨黨員之歡迎據名思義所謂打破官僚亦我黨綱領之一也敦厚國民外交亦我黨綱領之一也蓋政黨者以指導國是爲責務以敦厚國民外交及國家外交使政府國民均至親善之域爲政黨之責云云最後胡瑛君以熱烈之言辭演說孫鐘君通譯其要曰革命起義以來無論政府國軍人報界諸東人士之致力於中國偉業皆余所目覩身受感情尤爲深厚切望東邦諸君益顧全中國不失兩國睦誼云云 
[外蒙之惡風雲]  
　　首逆烏泰之近狀蕯克圖旗逆首烏泰竄入呼倫後奉督曾電致國務院略謂烏泰携其眷屬二十餘人　伏夜行經十餘日始逃至呼倫竟安然無恙惟被我軍擊斃同行喇嘛名師蓮者一名聞該逆酋到倫後即電告庫倫陶什陶速發槍械以備與勝福招募兵丁設法報復並聞在呼倫己將所有財產變賣暗中分匯日俄兩國存儲以便水盡山窮之際爲將來求生之資除己分電嚴密防其潜逃外請中央與日俄規定條約爲萬一被逃後要求捕交之後盾 
　　烏泰自逃竄呼倫之後其所部之蒙匪現均未散據聞烏泰到呼倫後曾召集各旗王公密圖大舉並擬分兵進據某車站吉林某礦山惟此事政府未接東省報告確否未敢定也 
　　庫倫僞政府之暴行庫倫活佛本無取消獨立之意世人皆知之矣茲據烏德電局轉來消息謂庫倫僞政府現因以全蒙礦權抵借俄欵五百萬盧布哲布尊丹遂有恃無恐下令挑撥民夫八九千人加修庫倫城池於原有省城墻外再加築一城擴展地勢以爲建立首都之用並派定庫倫盛總管爲監工大臣限期四個月一律竣工其野心勃勃於此可見一班矣　 
外蒙僞政府曾招集　　馬賊混成軍隧其暴亂情形早喧　殆遍茲又據外圑接阿穆爾省轉來電報謂内蒙交界大利革札蕯克（　翁牛特之極北部）地方之蒙兵日前忽將其統領準全端王驅逐出境兵隊譁變並將附近村落之蒙民搶掠一空婦泣童號頗極一時之慘至於東加查特西驛路直至烏城現時己無蒙古隻兵片甲皆己搶掠四散所經過部落之市鎭盡成瓦礫各部蒙民向内蒙與俄　桃司克庫站逃避者日以千計流離困苦目不忍覩現在外蒙僞政府又以科布多烏里雅蘇台等處之防務吃緊將其得力之兵調往各處屯戍庫倫一带所存者不過新招募之馬賊　己 
　　庫倫活佛近與俄國私訂條約三十二條頗爲國人所注意昨報已載數欵茲復將其餘重要各欵錄下第九欵俄政府允借蒙古政府俄欵五百萬元以全蒙土地作押第十二欵俄皇有管轄蒙古之君主權第十三欵俄政府有准蒙民入俄籍之權利第十四欵外蒙宣告獨立後中國已無干涉之權應照會中國以免爭執第二十二欵俄國應允担任種種借款接濟蒙古而有監督蒙古財政之權第二十七欵非經俄國允許蒙政府不得割讓土地與他國第十二十八欵俄國有約束蒙人權利而蒙人亦有絶對服從之義務第二十九欵俄國得自由開採蒙境礦產蒙政府亦不得横加干涉第三十欵全蒙軍隊槪歸俄國訓練而指揮之 
　　總統府之籌畫日前大總統發致庫倫一電探係與哲布尊丹巴詳告庫倫獨立之利害勸其速行取消獨立勿貽後悔 
　　日昨總統府得奉天趙爾巽都督密碼電報一封内稱東盟現已攻復大半外蒙各旗頗形震怖刻下經營外蒙手續祇可從事聯絡萬難再事兵力致啓其外向之心除已派員招撫東蒙各旗逃軍並派兵痛勦胡匪外卽請多派外蒙名　卓著各喇嘛分赴各旗廣爲勸慰大總統接電後隨傳見貢桑諾爾布總裁詢以外蒙素具名望之各剌嘛以便派往宣慰貢總裁答稱外蒙平昔所最信仰者爲五台喇嘛果由大總統派該喇嘛中一二最有勢力者爲宣慰使分途宣布民國共和信仰自由五族一家之宗旨勸其取消獨立效力應較他人爲速並稱該喇嘛等與鄙人感情頗洽如蒙採納當致電先容等語大總統頗以爲然 
　　蒙藏事務局昨呈大總統謂據探報烏泰逃赴庫倫隨往蒙人有數百名之多現均逃至錫林果勒盟等語查蒙人隨烏泰逃往確係被烏所煽惑現旣逃往錫盟不願隨其前往自是有悔過之心請卽派員携欵前赴招撫蒙藏事務局　又遞呈總統府要案一封内係說帖一件圖一幅㈠規畫内蒙行政區域案附圖說㈠蒙古軍事財政試行集權說帖㈠籌畫蒙民生計說帖已由袁總統府留閱尚未交議 
　　蒙事日亟邊防極爲重要現由陸軍參謀兩部議决擬將察哈爾熱河大同歸化綏遠各軍隊改編爲邊防聯軍專爲防禦之用不應各處調遣日内將派員調查一切豫備實行政府現擬將現駐娘子關獲鹿縣許州武勝關各處新舊軍隊一律調往張家口外防堵以厚兵力惟此事正在計議中尚未定局 
　　二十八號之大會議係討論雙方所提出之條件蒙古各王公及交涉局杜會辦均已到會茲將雙方之條件列下（甲）民國政府所提出之條件㈠外蒙古一切統治權均歸民國政府自活佛致各王公皆不得干預㈡外蒙獨立取消後活佛不失敎皇之尊嚴其餘各王公均酌量封錫㈢外蒙所借之外欵半由活佛籌措半由民國償還（乙）㈠活佛所提出之條件㈠外蒙統治權均讓還於民國政府惟關於蒙古大事活佛至各王公有干涉之權㈡外債槪由民國籌還㈢外蒙礦產由蒙人自行開採㈣民國政府不得派重兵駐紥蒙地將來會議如何結果容俟續報 
時評 
[省官制簡任問題復活]  
　　都督總監民選之說爲浙都督朱瑞等十六省都督聯名公電反對副總監亦然而主張民選者近日亦無堅持電文到京勢漸鬆懈簡任問題或可復活惟慮參議院議員反對現正設法疏通云云記者於此有欲更爲參議院一言者就學理言言之者詳矣而莫良於簡任就事實言言之者備矣而亦莫良於簡任今皆不言而言愛國參議員之主張學理有不同而就事言事其主張亦有不同惟愛國爲懷則盡人皆然諸君知列强所注目於吾國者首在統一乎統一非强有力之政府不爲功政府强有力之標徵實於簡任表見之而民選之制適立於反對之地位者也蓋簡任問題之贊否可以測其愛國心之程度焉 
 
 
 

Page 4

 
 
   
 
 

Page 5

 
 
   
 
 

Page 6

 
 
第六版 
要聞二 
[皖垣毁滅東嶽神像之風潮]  
　　皖晅城廂内外之廟宇庵堂所有土木偶像近日已一律毁滅惟東嶽廟尚巋然獨存前月三十一日祁廳長又令巡士前赴東嶽廟將愚夫婦所崇拜之東嶽大帝泥塑模形敲成粉碎一時間哄動無知愚民數百人羣起與巡士爲難巡士見勢不妙紛紛由嶽廟後門逸出愚民等以爲巡士畏避各執棍棒乘勢覔毆崗巡該巡士等均暫在區呐内蜷伏莫敢出而與敝比卽飛報警廳立派消防隊携带子彈出隊彈壓於是各市舗大起駕慌一律閉門暫避愚民見兵警干涉遂各如鳥歡散該巡士遂逮捕數人回區並指拿東門紳士朱某懲辦遂致商界大譁日來正在開會集議對待方法云 
[懷集縣知事擅殺議長之公憤]  
　　廣西卸任懷集縣長羅佩珩擅殺議長課員圑長一案現由該縣民將此案始末情形函告各界云懷集自去年反正以後寇盜充斥刦殺頻聞本年春間邑紳曾廷鑑等聯禀陸都督請兵剿辦經都督電飭莫府長派鄧管带文輝督隊蒞懷旋委羅佩珩爲縣長使任事稍有規畫不　撲滅　　適有信都開建各軍痛隣封受害約同懷集三縣合勦詎羅縣長兩次爽約致岡平燕嶺兩戰被匪擊斃東西各軍多名貽誤軍事匪勢益形　　築巢嘯聚焚掠廿六村寨繼有黄督带自新申管带葆藩带隊來懷該縣長仍按兵不動縱匪殃民莫此爲甚逼得縣議事會禀揭羅縣長種種罪惡經陸都督撤任羅遂懷恨匪亦乘機賄賂五千金圖害正紳遂於十月一號計誘副議長武揚清民事課員鄧耀勳敎育課員鄧建謨民團長曾廷鑑等入署拘留綑綁時武鄧曾等質問何罪乃不許出言申辯一味非法鞭打過體受傷頭面俱腫剝奪衣服屏絶飲食復親带隊馳圍正議長蔡任方家搶掠一空適蔡議長外出幸免毒手二號將武揚清等手繫　鎖頸扣丈餘長竹枷押往梁村赤足步行六十餘里不許載笠烈日酷晒滳水不准沾唇暴虐凌辱種種不堪不經審訊不宣告罪狀並不禀請都督命令於三號擅行槍斃赤體露屍遺棄路側見者流涕聞者傷心查武揚清等聯名請兵爲匪仇視今有死於賊死於縣長威權之下不罹於法而罹於縣長仇恨之手該縣長之殘暴慘酷較滿清專制時代爲尤甚矣 
　　隣縣各界電云南寧陸都督陳司長省議會均鑒接懷集公函稱縣長羅佩珩擅殺副議長武揚清等一案查武等均該縣重要職員且由合邑公舉自是正紳是否有罪理應訊取確據禀候辦理乃該縣長竟乘交卸時遽行慘殺若照此辦法則各屬辦公紳士人人自危現在地方秩序未復萬一人心瓦解大局何堪設想紳等爲地方治安起見不得不請示辦法以安人心　藤岑容四屬紳士鍾　黄紹佩莫汝康石應彭歐免區立中甘紹相等叩 
[興化匪燄未息]  
　　興化土匪又於十月四日紏集數千人持械執鎗取道南關外小瑭村攻城是夜又有土匪百餘從太平山踰赿東　山而人翌早　匪學毁南關外鹽卡各局官軍聞變先令緊閉城門各目兵荷槍實彈以待匪至東南城樓上各架大砲縣　長親督兵士　鋒力戰擊敗壺匪生擒數十人並在南關外紏察廟浙江廟一带搜獲槍械子彈之火藥號令無數旗上有書興郡黑虎忠義堂者有　鞏固國基者有書第幾隊令者各匪肩上佩带興化民軍四字是役也　匪砲斃斬首者數百官軍僅傷三十餘人彼時軍醫官施秉政隨隊救傷即行實施綳带急救各手術據軍醫官報告傷者無大危險兩星期左右可愈此次進勦之得力實賴孫圑長善於指揮及各官長目兵等之勇敢現各鄕投櫃完糧者甚多市面亦照常貿易尚有數鄕愚頑抗不納糧造謠惑衆者現擬另派隊伍前往勦辦以安人心 
　　另函云興化土匪暴動城鄕居民一日數驚賴孫標統到興剿撫兼施匪勢稍殺　人倚若長城頃有假託省同鄕代表林一杏者偕同吳委員到董專持招撫匪魁之冀得敷衍了事壺匪聞訊惡膽愈熾適孫標統因公赴涵是夜壺山又放火號城内外大起恐慌十月六號城門緊閉兩小時之久各界憤恨異常學生會召集大會公决不承認林一杏爲代表並電呈岑使其文曰岑鎭撫使鈞鑒壺匪黄濓係前刀會匪首下獄被脱此次紏衆猖獗以保辮種罌抗糧爲名禦捕攻城輿情憤恨乞公專電孫標統迅速剿辦除暴安良無任盼禱　商會長陳道本學界代表林述經叩銑 
[議設漳汀電線]  
　　漳汀兩府城重山峻嶺至速非五日不逹而電線則迄今尚未設立故汀州設有緊急重事須專馬到漳拍電實屬貽誤事機近汀州自治會公舉代表至厦門電報局面商請予添設漳汀電線以靈消息厦局委答以無此財力汀代表請爲預算當由厦局委員預算　費四萬餘兩且囑其自行籌欵現聞汀紳願分半籌助大約可望成功惟近來由厦發往各處電碼以前八折者自陽曆十月十五號起一律每字加收四分轉較舊價増加二分云 
[浙江現任知事一覧表]  
　　　　　汪嶔　象山　許德芬　江山　王遂鑒　　　　朱興沂　南田　孫乃泰　常山　程桂芬富陽　錢時亮　紹興　陸鍾麟　開化　王睿代理餘杭　吳燦麟　蕭山　盧觀球　建德　余重耀臨安　程士毅　諸曁　泰家　　淳安　羅燦麟於　　方從矩　餘杭　陳國材　桐盧　諸永忠新城　馬昭懿　上虞　高雲階　遂安　楊道淵昌化　王　渡　嵊縣　曾宗魯　壽昌　俞鑑澄代理嘉禾　吳　清　新昌　童建侯　分水　丁鑅嘉善　袁　萱　臨海　周李光　永嘉　金兆　海鹽　王家琦　黄岩　趙次勝　瑞安　金　煕石門　李　盛　天台　池文藻　樂清　張　寅平湖　郭丙華　仙居　梁繼元　平陽　王瑞堂桐鄕　戚思周　臨海　曹元鼎　泰順　朱　襄吳興　方於節　太平　汪成敎　玉環　詹鍾泰長興　狄紹靑　金華　周日宣　麗水　李　平德清　史久鎈　關谿　洪承魯　靑田　葉正度武康　王家泰　東陽　董　策　縉雲　馮　豹安吉　沈庭鑑　義烏　俞景朗　松陽　潘　任孝豐　胡競思　代理永康　王亮煕　遂昌　章端衡鄞縣　沈祖　　武義　張夢魁　龍泉　朱光奎慈谿　金彭年　浦江　蔣麟振　慶元　張之傑奉化　陳錦波　湯溪　錢協同　雲和　李爲蛟鎭海　審維仁　　縣　樓守光　宜平　王右庚定海　金國書　龍游　李茂蓮　景寧　陳　煇 
[杭垣鎗斃票匪]  
　　浙省匪魁曾榮廖志泉散賣票布前已被憲兵司令部城員拿獲當於本月二號午前九時在百歲坊巷鎗斃茲將朱都督示文錄下照得匪魁曾榮卽元　祥廖志泉二名散賣票布陰結匪徒經憲兵司令部拿獲呈由本部督派委本府軍法官會同訊據該匪等直供不諱宣布罪狀如下㈠自稱本部文武總理職銜㈡散賣票布㈢僞造私印私立西岐山名號開堂結黨查匪徒開堂放布業經本都督三令五申疊次出示嚴禁在案該匪徒胆敢故違禁令於省垣重地仍蹈故轍實屬法無可恕本都督按照刑律第一百零一條將該匪魁曾榮（卽元麟祥）廖志泉二名於本月二號槍斃用特昭示俾衆咸知 
[浙洋盜刦洋油案已破]  
　　英商亞細亞輪船在台州洋面被刦一案現聞浙洋統領王爕湯於昨日電禀都督謂英商刦失火油九千箱已在永康他方係該處土民並非永康縣全數緝獲特派永甯兵輪裝運赴滬投英領事騐收給領等語惟匪盜尚未弋獲一名恐尚不能免去交涉也 
[蘇城光復紀念會禮單]  
　　十一月五號爲去年陰曆九月十五日即蘇城光復之一週期各界皆預備舉行慶典現奉都督府訂定典禮刊印禮單分送各界一體遵照茲錄如左 
　　㈠軍警商學各界佩带紀念牌定於紀念日上午九時集合王廢基覆行慶賀典禮㈠巡警局通知各界於紀念日縣旗掛燈㈠外賓及外商請由外交司通知㈠軍隊學堂放假一天各司局所停公一天憲兵警察擔任彈壓另行補假㈠各司局所學堂均須一律懸旗掛燈㈠商學各界請由民政司通知於紀念日晚間舉行提燈會輪流至都督府慶賀㈠軍樂隊於紀念日上午八時半至七廢基與會慶祝並至都督府奏樂伙食由軍政司招待）㈠憲兵警察於紀念日各派二十名至都督府及王廢基輪流彈壓㈠外賓及各司科長軍隊中級官以上並各司局所行政官紳商學暮　　　　表　於紀念日午後二時赴都督府茶會㈠都督府及軍政司民政司各派招待員四員外交司酌派二員由民政司另請女招待四員在都督府王廢基招待一切㈠禮砲由都督臨時指定 
　　又　舉行慶賀禮單 
　　㈠光復紀念會以王廢基爲慶賀地點㈡各界按標示地點集合㈢祝賀次序都督蒞會及散會均吹奏軍樂携武器者舉鎗徒手者　正混成旅四十旅飛划水師太湖水師内河水師淺水兵輪巡警商團省立縣立市立私立各校以及女校均依次施行㈣祝賀時各界由各代表按次率領至演武廳前距離八十步面向都督行禮㈤凡携武器者行舉槍禮徒手者行三鞠躬禮並宣讀祝詞㈥都督答詞㈦由總代表口令一體立正歡呼民國萬歲江蘇萬歲江蘇都督萬歲各界同時歡呼㈧散會 
　　附記各界行禮時一律奏樂如遇天雨各界按以所定次序改赴都督府慶賀 
　　程雪樓都督定於十一月三號（即九月二十五日）由寧起節蒞蘇並須在大敎場舉行大閱典禮故日内各營兵隊操練均各異當認眞云 
[山西共和白話報被封]  
　　山西共和白話報前月二十三號因載八標軍隊發給　餉事爲　　道續桐溪干涉當晚十一鐘卽有巡警區官带領巡警十餘人闖入該社手持巡警道封條卽欲封鎖維時該社總理主筆均因公外出由理事齊君請其少候片刻一面知會總理一面用電話請求地方檢察廳派員蒞視須臾地方檢察廳派司法警官及司法警察十餘人至該社監視總理王君羞　亦至詢問發封原因并用電話詢問都督府都督答以將電飭警道作罷語畢適警務公所科員亦至云警道請總理王君談話此時司法警官以旣開　判當無野蠻不法行爲遂即回去王君至警署該警道卽派一科員爲代表反覆詰問卒不得要領而歸翌晨二十四號七鐘該社中人尚臥未起　有巡警十餘人前後圍守逕將該社大門封鎖派警看守矣 
[蔡都督南巡日紀（再續）]  
　　六號午前七時出發朱鎭何道隨行政紳商學警及學生軍隊均列班在滬江橋恭送九時至東山坡卽去歲臨軍擊敗孔慶朝　也午間大雨道途滑溜傍晚北風忽作天氣漸寒四時至普雄其地高度與省城相若故氣候亦異居民數百户尚覺繁盛惟無旅店故都督館於廟中地方紳首及各學生亦排隊歡迎七號午前七時三十分出發午後一時至山楂樹五時抵箇舊　參議長文山縣長武繼祖等及軍警紳商各界歡迎於烟棚旋入庽錫務公司外交司張司長翼樞實業司吳司長琨參謀部高等顧問范君紹　調查雲南財政熊君範輿實業礦師陳學士洪鑄均來謁是日接收民詞二十餘件立即批發八號午前九時至箇舊公所並接見蒙自紳商各界代表陳述箇蒙鐵路事午後二時三十分商紳學各界開歡迎會於滇舞臺到者千餘人先由會長李光翰朱朝瑾報告開會� 
理由繼陳祝詞興漢三傑茲者倍之聯嚮南來盛會於斯惟我都督民望所歸光復漢土重見威儀羣賢夾輔濟濟師師緊我箇舊礦產　滋千年蕴悶民生是資地不愛寳瑞應旌應黄金世界將現於茲爰因歡忭敬上祝詞次都督演說鄙人南巡到箇今日承各界特别歡迎得與諸君接洽曷勝榮幸際此勝會不可無一言以爲諸君　溯自雲南反正繼湘卾之後援倡黔粤之先聲西南大局視此爲轉移影響民國至爲偉大但反正之始本省則特爲危險緣　省接壤强鄰前清時代己有朝不保夕之虞一有不愼　始外人以口實而禍患隨之鄙人當日竊爲隱憂乃義旗旣樹如響斯影風聲所播迎刃而解對内則匕鬯無驚對外則懹柔備至苟非各界深明大義羣策羣力曷克臻此前此外人謂吾國人民無改造政府之能力卽我國政界之穩健派亦深以人民程度未齊難倡革命豈意武漢起義各省廳然從風不數月間掀翻專制五族共和遽開五千年未有之創局此固專制時代各國所不及料而吾國對於外人輕視之言差堪一雪恥者矣 
地方通信 
[蘇州]  
　　保護外人都督府接外交部咨開本年十月十一日准駐京和使員函稱本國伯爵葛羅斯偕其夫人擬往安徽鳳陽府一带遊歷請發蘇皖兩省護照等因除由部備就護照函復該使轉交外相應咨行貴都督飭屬查照等因刻已通令各縣民政查照俟該伯爵游歷到時驗明護照照約妥爲保護並將入境出境日斯隨時具報查考 
　　截留難民都督府據江海常關總理吳呈據常熟滸浦江海分關管要員禀稱滸浦並福山鹿苑徐六涇各口每年秋冬春三季向有難民由江北俆海一带各州縣請領護照過渡南下到滸浦需索口糧從前每大口例給錢十六文小口入文嗣後不遵向例强索多錢每年約發五六百千之　倘不遂所求卽持衆吵閙上年光復後亦有陸續到者現已届時誠恐結隊復來　給發　　迅賜命令不發此項護照加意截留南渡等情現已通令江北各縣民政長並沿江沿海水陸各軍一體遵照截留難民不准南下矣 
[無錫]  
　　籌畫警費無錫縣議事會議長孫光圻呈都督文云爲呈請事竊敝會現值召集常年會之期對於本縣行政及公益等費亟須依據法令詳細議决茲查警察費一項亦屬行政經費之一無全縣元年度警察費預算己超銀元三萬元以上而本縣原有之警察費絲毫無着省庫補助費亦未能依額留支自非按照鈞府公布案將本廳房　兩捐全數抵補警察經費斷難敷用惟此項房　捐如果警察費無須提用時原可暫充特稅廳市鄕議會自錫行支配若提作警察經費是已將市鄕特稅提充縣費其所提數多寡及縣内各市鄕警費如何通盤支配之處應否由敝會議决統候都督指令遵行謹呈 
[鎭江]  
　　小輪肇禍前日上午由鎭開往仙女廟之永和小輪行抵八江口時有搭客三十餘人由岸乘小划至江心上輪正值該輪靠攏之際該司機者見招商日清戴生昌三公司小輪業已啓輪竟不顧搭客上下未畢遽爾展輪前進致將小划撞翻所有搭客皆落於水報經救生船暼見急往援救然已溺死數人矣 
　　縣長易人丹徒民政長張翼雲君蒞任僅至數月昨忽奉到都督令調任無錫所遺丹徒民政長一缺另委于定一接任于君己於一號乘車蒞鎭當卽進署視事矣 
　　旗人妄想鎭郡旗人項澤民以奉大總統及蘇都督告示云凡清官未與民國反對者將所有田產等照常保護發給領執　旗營房屋多數爲官所有應准發還等情禀呈民政長奉經駁斥略云旗營私產已　旗人領執公產早經撥洋八千元專辦旗營善後之田則公產應歸官有該民不明事理本無足責何慈善會亦　　　至此而函令爾等生此妄想殊爲可怪 
時評二 
[選舉權可與辮髮習慣相决戰乎]  
　　近日叅議院議員提出實行剪辮法案三條主張未剪髮辮者不得有公民權論者謂選舉法係含有永久法性質頒行未久不宜又另設一特别法以自亂其例此以法理言之固如是 
　　記者謂即就事實論中華民國男子二萬萬而實行剪辮者有幾全國選舉人當無慮數千萬而實到投票者有幾以民間素視爲無足重輕之選舉權而與數百年相沿之辮髮習慣相决戰吾恐剪辮者未加增而願抛棄選舉權者且踵相接矣 
　　參議員而有意於掃除惡習慣乎則請毌僅僅以剝奪公民權爲强迫剪辮之唯一後盾 
本埠新聞 
[補祝光復紀念誌盛]  
　　昨日爲補祝本埠光復之一週紀念會日政紳商學界預備情形會疊誌前報茲將各方面慶祝情形彙紀如下 
　　各國團體代表於午後兩時在市政廳開紀念大會預由商圑公會將去年光復製造局及浦東各處之諸先烈肖像及軍用電話兩副均陳設會場上海縣吳民政長先將開會情形報告後卽由前滬軍都督陳英土君商圑公會總司令朱少沂君中華實業圑長沈縵雲君市政廳副議長王引才君等相繼演說去年光復時種種歷史旋由祝羣女學贈一匾額文曰保障功高是日女賓到者亦數百餘人至四時散會晚間七時半復齊集上海救火聯合會聯絡各社同行水龍會並有公民提燈會其所携之五色紙燈上有五色揷畫係記上海光復之種種現狀沿途觀者人山人海無不同聲贊美聞明日日將各種燈景彩畫陳列於城内也是園以供未觀者之賞玩 
　　製造局總理李平書君查取去年光復時奮勇陣亡諸烈士名姓逐一供奉牌位恭設香案並邀齊去年攻克本埠及製造局之出力各軍營隊長官於上午十點時會集製造局兵工學堂開會追悼謹敬致祭並由城内紙業十舗中區　眞志成基本永義花業十五舗書業商務體育部豆米業商學補習會伶界等各商圑荷槍排隊蒞會挨次行禮又兵工中學校高昌廟保衛圑及藝徒學校等各學生並製造局衛隊巡警等亦均荷槍至會行禮畢卽由滬軍營楊錦堂管带滬防水師第八營管带王君楚雄命隊官季君金鑅等各率兵士排隊至會遂卽開會當由李君平書等公舉葉君惠鈞爲臨時主席商圑司令朱少沂君宣讀祭文前滬都督陳君其美亦蒞會致祭並製造局全體員司等一千餘人咸各向上行禮頗極一時之盛（祭文略） 
　　救火聯合會於警鐘樓週圍紥成冬靑枝柏五色鮮花及五色紀念旗燈該會正廳亦遍裝電燈光耀如同白畫各分社門口均紮冬靑牌樓五色彩旗懸掛上海紀念五色燈旗皮带車上各裝異樣花式或以冬靑紥成亭子加裝藥水電燈或紥成檯擱飾以京戲一齣兼有諷吃洋煙勸人早戒者爭奇鬭勝各盡其興晚間水龍會各會員皆戎裝銅帽手持長桿紀念燈各自各集社所在後起行至聯合會會齊出發至製造局各圑體之提燈會亦參與其間六點鐘時街道擁擠各區警局均派雙警沿途照料 
　　滬西澤濟社洋龍公所門首懸旗慶祝至晚間 
 
 
 

Page 7

 
 
舉行水龍大會龍上紥成假山一座牌樓一座中間置有岳武穆槍挑梁王戲劇附入救火聯合會與各社水龍同時出發 
　　羣學會在大東門南城脚地方開會門首高懸國旗紥成松柏牌樓一座以黄菊紥成羣學會三字會塲兩旁有菊花假山兩座中間又以松柏與黄菊紮成光復紀念四字會堂門首用五色紙綴成周歲紀念字樣紙燈與電燈兼而有之光耀奪目并備有肆菓品等以便游客 
　　閘北商警兩界昨日亦在市政廳開懇親會陳英士李平書君等於上午十一時同蒞閘北市政廳由市長錢允利君警務總長蔣國祥君曁商警兩界站隊歡迎欵以茶點卽宣告開會先由錢市長主席讀祝詞畢卽由陳君演說謂今日躬逢光復紀念會日鄙人與諸君同集一堂不勝榮幸回憶去年九月十三日光復時閘北警界實爲首先起義商界諸君亦協力贊助故得閭閻安堵鷄犬不驚此實諸君羣策羣力之所致况此一年中種種困難如財政支絀外交棘手支持更非易易尤見諸君熱心愛國勉爲其難鄙人當時雖勉隨諸君之後過蒙推舉在任十月毫無建樹實深慚愧今將出洋考察實業或能稍求學問歸國後於實業一部爲國効力庶盡國民一分子之義務云云繼由蔣總年所長演說稱頌陳李二君在任時之功績畢後於是商警兩界均各擎槍舉手行禮而散 
　　美界百老匪路西華得路蓬路天憧路北四川路密勒路等處華商各店舗亦一律懸燈挂旗共伸祝賀 
[嚴禁私售軍火]  
　　英美工部局定章凡租界居民槪不准私藏軍器違則懲究無如奸計百出防不勝防仍有私藏私販情事以故近來匪徒行刧往往挾有手槍傷斃人命茲該局董有鑒於此聞將重行提議妥訂規條通告出賣軍裝各洋行以及中上軍裝各掮客嗣後除各省軍隊要需備具正式公文大宗購運外如有零星小户來歷不明者即一槍一彈亦不准私賣此誠保全治安之要道也　 
[租界防務加嚴]  
　　英美總巡卜羅斯君公畢返滬到差後得悉五馬路廣成昌烟膏店被匪搶刧傷及店主又河南路源和錢莊出店送銀出外遇匪被害似此横行無忌實屬擾害治安除通飭各捕房中西探捕嚴緝外昨又傳諭各捕房捕頭每届夜差務各加派探捕責令三道頭西探西捕督率分段嚴密梭巡以懾匪膽並悉老閘捕房捕頭更以各客棧最易容留匪類特派包探錢壽生沈阿岳等每晚至界内大小各旅館稽查並弔騐循環簿詳詢旅客來蹤去跡如有形跡可疑者著即拘究以防奸宄 
[閔行鎭命案續紀]  
　　閔行鎭鄉民沈財生因其妻韓氏被開設台基之王胡氏（綽號醬鴨）同女李王氏勾引爲非將李王氏用刀戳死並戳傷胡氏韓氏由該鎭第五初級檢察廳禀請上海地方檢察廳派員蒞騐等情已紀前報茲悉廳長陳松生君以沈財生兇惡已極亟應嚴辦其訴稱王胡氏開設台基勾引伊妻一節是否屬實亦應澈究因令第五初級廳檢察官陶月湘君詳細調查限三日禀復再行核辦 
[國貨維持會宣講紀要]  
　　陰曆九月二十四晚八句鐘中華國貨維持會宣講部假中旺弄錢江會館開第十五次宣講會男女來賓到會者二百餘人十時散會茲將諸君演說要旨摘錄於後 
　　嚴忱熱君謂國民生計日艱同胞若再不知利用國貨試問子孫將依何項事業生活 
　　汪人傑女士謂維持國貨之根本端在改良出品務望工商二界協力研究共圖進行又近來西藥一項進口日多吾國醫藥二界若不奮起競爭不滿五年利權喪盡矣 
　　胡豪卿君謂共和雖成國基未固若欲富强非注重國貨不可 
　　舒蕙楨女士謂宣講會會場狹小日後來賓日衆不能駐足應即設法擴張並述前次與工黨研究女帽式樣今已時近冬令務望帽業早爲製造　 
　　湯國黎女士謂我生平最愛國貨但一人之力能有幾何尚望男女同胞共圖進行更望鉅號大舗多備國貨以期推廣 
　　俞值權女士謂維持國貨就是維持國本我近來倡辦一女子實業公司專售女界應用國品大約陰曆十月初一可以開幕 
　　義務速記徐春榮君報告九章總理呂葆元來書大旨謂六月間承公舉代表赴京要求服制發表純用國貨現在雖己逹到目的社會上能否遵用仍賴到處宣講鼓吹更望工界改良關於禮服適用之織造品等語徐若並云鄙人擔任速記因迫於職業祇能當晚臨會記事不能次日抄錄分送各報現鄙人每月願出小洋二角另請部長梅竹廬君向本部各員勸募月費待有成數雇一錄稿人以便廣送各報 
　　邱碧血君謂維持國貨必須有改良之貨品若工界不肯仿造洋貨改良工藝終無進步之一日鄙人之希望非但欲使國人喜用國貨更欲以吾國之出品推消外洋俾已失之權利逐漸收回王介安君謂呂君意見已由速記宣布然鄙人細讀呂君意見書其最要緊者因大禮服所定顏色純是元靑然元靑新出品甚貨惟元靑素甯綢素線緞以及素文明緞均尚可用諸公幸勿以貨非新出觀望不前更望織業諸君趕速多造元靑純素綢類以備購用並述蘇州義豐和發明一種絲嗶嘰花絲呢出品尚佳以之爲大禮服之用似尚相宜 
[駐浦外國兵輪之最近數]  
　　各國派調來滬之外兵艦現駐泊本埠租界黄浦江者共計九艘茲調查其盤名及戰鬥力如下美國白蘭密兵艦一艘載有大砲十八尊裝兵三百十二名又克利你兵艦一艘裝有戰砲十二門兵士一百二十九名又　謀兵艦一艘計裝戰砲二尊兵士四十七名德國之列必席兵艦一艘裝砲十二尊載兵二百九十五名又及魁兵艦一艘裝砲十二尊兵士一百二十名又奥國兵艦一艘名喬雪夫裝有大砲二十四尊兵士四百名又法國兵輪一艘名台力濮立司裝有戰砲十二尊兵士六百五十名又英國兵輪一艘名法蘭西載有大炮十尊兵士三百二十名又有脫兵艦一艘史荷蘭計裝大砲十二尊兵士三百六十名 
[派員監放滬軍薪餉]  
　　江蘇都督以滬防全軍業經改爲陸軍混成第三旅所有該軍所部各營之九月分薪餉現應核發是以將銀匯滬一面令飭軍政司派員赴滬騐放茲悉盧軍政司業已遵令派員軍備科長王楚安君於前日蒞滬面謁李旅長查點各軍營官佐目兵將九月分薪餉一律照發矣 
[副總統關提熊載揚]  
　　上海警務長穆君前奉黎副總統電諭將造謠惑衆之熊載揚拘拿到案發交城外東區看管候示已紀前報茲悉黎副總統已派員來申提解回鄂治以相當之罪穆君准卽知照東區區員着將熊載揚速交來員带回聽候懲處 
[施監督尋覔房屋]  
　　江海關監督施君炳夑屢次辭職未經允許茲悉施君擬將常關一部分先行接收其辦公地點本擬暫假天后宮刻又擬另賃房屋已托陳震東君代爲尋覓矣 
[製造局新總理接事]  
　　陸軍部新委製造局總理陳洛書君於前晚由寧抵申昨日與李總理會商接事一切手續刻李君已將出入欵項列表造册先行移交陳君則訂於今晨十時偕華振基君到局接事 
[牙照捐限期解省]  
　　吳民政長昨接程都督訓令云寧財政司案呈此次舉辦牙照捐務因省庫支絀無欵可籌而爲此變通辦理之舉各該縣取起捐欵自應隨時儘數報解曾於十月十六日通令飭催在案迄又多日仍未見有解到實屬玩延要知此項捐欵專爲籌備省城軍需政費本不准挪作地方公用合再通令該縣長立卽趕將收過牙照捐欵除遵章扣支公費外統限文到三日儘數報解寧財政司核收不准絲毛延欠倘有擅自挪用情事一經本府查明定卽從嚴懲戒並責令按數賠繳云云 
[三誌無頭命案]  
　　僑居西門外唐家灣之山東人裴友山（卽白老三）襲玉田（卽白玉田）昆季二人因王仁路身死不明被控并牽涉王阿海詳情已兩記本報茲悉地方檢察廳長陳松生君以此係無頭命案出入重大因與警務所酌議添派探警調查始末旋經查得友山於今年陰曆三月間與人打架被控到廳由檢察官訊明判押期滿交保出外現在友山旣已逃匿因即派警往傳保人詎該保已於今夏回清江原籍無從傳訊而屍妻王楊氏前日又到廳訴稱王阿海住居大南門外平日作恶多端曾經父母逐出竊過鄰居物件已奉前南市裁判所訪拿禾獲此次丈夫忽遭慘斃且被砍去頭顱迄無下落諒王阿海當時亦未與聞求恩澈究現陳君已另行派員密訪矣 
[審訊命案之爭執]  
　　工人朱生發因與夏阿毛有𨻶各紏同類在泥城外橋司斐路東� 
洋絲廠内持械互鬥致將夏之同黨趙香舟戳斃業經公廨中西官騐明尸身棺殮而朱生發與同黨朱桂發陳喜生逃至華界已由四區警局將三人拘送城内檢察廳訊辦尸弟趙仲安由捕拘解公堂訊供交保嗣因無保收押在案前聶襄讞以案關人命且事出華界應解檢察廳訊辦而陪審西官英領翰君以該廠出入門户確在租界且廠主係是日商應由公堂訊斷遂函請檢察廳將朱等三人解送公堂預審再核惟該廳以事出華界朱等三人係由警區拘解到案不允送廨迄尚相持未决現兩方面已各據事實函請陳交涉司核奪矣 
[金舗不願破例]  
　　南京路同豐永金舗前因悞收賊贓金鎖片由廨飭傳舗主到案判令原告償還半價洋四元六角嗣該舗以金店係正當營業非押店可比卽廷担文幫辦律師聲請公共公堂照章全數給還以保商本公堂以案經定斷未便更易着照原斷辦理在案茲悉該舗以金銀同業向例悞收竊贜應須全數追還今僅償還半價萬雖承認且恐以後公堂援以爲例商業受虧無底堅不遵斷前日又廷担文帮辦律師函致公廨請爲定期復訊務須追足全數而後已 
[靑年會演說癆瘵病預誌]  
　　中國靑年會定於十一月六號晚八時開秋季第一次衛生演說會請上海工部局衛生醫官史騰利君演說癆瘵病及其治療法復以種種屬於癆病之影片解証癆　之狀態届時由通商交涉使陳貽範君主席按此項演說於個人於國家皆有絶大之關係蓋癆病之於中國統計每年殺人無算較諸他病尤形酷烈幾無人不有自危之患苟得依法早時防備已得者可期救治未得者可免傳染防患於未然未始非保身保家之計凡爲該會會員均可隨带會証或會費收據届時到會聽講如非會員欲與斯會者可先期至該會事務所索取入場劵無劵槪不招待 
[謝贈]  
　　江蘇省立第一師範學校附屬小學校定本月四號假蘇州滄浪亭前高等學校開遊藝會蒙贈入覽兩紙十九二十舗保安圑在滬城也是　開賽菊大會蒙贈入覽劵兩紙書此誌謝 
瑣聞 
[城内]  
　　民政長批示○（江東書局經理劉壽昌等禀批）來禀閱悉察核呈送尺牘樣本文字淺顯俾稍知字義者不難學步泃足爲輪入社會知識之一助所請備案示禁翻印以保版權自應照准示諭隨批繕發仰即具領（商人王雲程禀批）禀及粘單均悉戒烟丸藥名目繁多現正議訂取締章程俟定章頒布再行飭遵該商所請備案之處應從緩議呈驗丸藥一包發還（民婦鮑馮氏禀批）據禀已悉本邑司法成立已久該氏夫堂叔鮑越前因涉訟呈案方單現欲領回查訴訟非民政範圍未便准理速赴審判廳起訴可也（民人黄志賢禀批）察閱抄粘該民人祖墓單地被黄阿鶴盜賣涉訟因單未贖回案懸莫結自應仍赴司法署起訴賡續進行且俟訟案斷結再行禀請更正原户立案給示保全此時歧凟碍難照准抄粘姑存 
　　久假不歸○張蓮福於前清光緒三十三年三月央丁和尚爲中向鮑姓借洋二百元曾將田單一紙作抵迄已數年本利無着鮑某屢囑丁和尚向張索討一味游約乃於前日由丁控奉地方審判廳飭吏傳張到案訊明追繳 
[閘北]  
　　女孩待認○前日有迷路女孩兩名由二區崗巡带入回區内據供一名佛情年六歲父係鐵匠住居虹口一名菊弟年五歲父爲皮匠不知住址藍區長諭令留養候出示招領 
　　償還川資○寡婦陸朱氏控被孫阿福姦拐來滬由警務所移送檢察廳已誌前報茲經王檢察員審訊判孫給該氏川資洋三十元着即回籍完案 
　　省釋無辜○金趙氏偕証金宋氏控陸趙氏拐匿其媳孔氏經警務所移送檢察廳已紀前報茲經王檢察員派警查明實被金宋氏所拐當將陸趙氏交保開釋宋氏押候交到孔氏再行訊核 
[公共租界]  
　　狹路相逢○四馬路東尚仁里妓女朱金花之包車夫張阿根前晚七時在四馬路疾行詎至石路轉角突被仇人從後趕上將張連戳三刀而逸傷及頭面等處張卽自赴仁濟醫院請爲療治 
　　廨員驗屍○六馬路鴻福樓茶舘内倒斃茶客報廨請驗等情已誌昨報茲悉死者名蔣阿根素有痰厥病前日午後由公廨襄襄讞會同德裴副領事蒞所驗明並無别故即飭死者之姑談張氏棺殮 
　　呑沒衣服○廣西路復興洗衣店主徐九如因呑沒各主顧衣服被控由老閘捕房捕頭飭探張全林將徐拘入捕房押候究辦 
　　查緝騙子○北京路六十六號元泰亨洋貨號内之余鶴笙咋至總巡捕房控被周蘭齋驅去值洋八百二十一元之泰西緞六十疋請爲查究捕頭允飭包探查緝 
　　巡捕升級○老閘捕房五百四十號華捕辦公得力昨由張正巡官著即升爲試用三道頭華捕調赴嘉興路捕房辦公 
　　自投羅網○粤人劉逹超葉二因用對買法串竊南京路一百七十二號等各號貨物由探沈阿岳將二人拘解公堂訊供收押在案昨有劉等之同黨陳阿尺至押所探望亦經沈探拘獲查係過犯禀明捕頭押候與劉等併究 
　　失竊報捕○禮查西飯店主西人某甲昨日因事至新閘火龍間在途失竊值洋一百六十元之金表金練又長浜路十一號晋隆洋行西人湯母生失竊值洋四百餘元之金表等物又山西路三百十二號住户錢松林昨在南京路一百四十號銀樓内兌換首飾失竊值洋九十八元之金飾數件業已分别開單報請就近各捕房查緝 
　　誘姦婦女○前充軍人之范杏林金鳳其因誘拐婦人陳阿寳徐沈氏至南京路香粉弄旅泰公客棧内奸宿昨被中西包探偵悉將男女四人一併拘入捕房捕頭因詢無實據斥釋免究 
　　擢取銀票○金桂生昨在南京路鳳祥銀樓門前擢取夏施氏錢表氏卽報告捕房派探張全林協同九十九號西探將金查獲拘入捕房押候解廨訊辦 
　　殃及隣居○武昌路新興里二百五不八號某粤人家忽兆焚如延及左右隣居共　　房五捕房因起火之家保有火險特飭包探查明核奪 
　　並非酒醉○昨報記年約五旬之某甲形似酒醉跌傷左額一節茲悉甲實被東洋車撞跌送至同仁醫院後因傷重身死昨送驗屍所候驗再核 
　　秘密賣烟○墨克登路二百零九號陳朝寳家私唱燈吸被捕房查獲拘押候辦 
　　是誰僞造○陳依平以鉛角子向茂海路二百十號雜貨店混用被店主察破鳴捕拘入捕房候查 
[法租界]  
　　定期開審○法廨應訊各案因天主堂舉行瞻禮暫時停訊已誌前報現已届滿由中西讞員訂定星期二開堂會訊業已咨照捕房届時將應訊各犯一律解訊 
　　及時行樂○法總領事署繙譯兼公堂會審副領事李畢利茲因公堂停訊有暇於前日乘坐遊船赴蘇杭等處遊歷不日卽回　　添造校舍○八仙橋捕房自遷至嵩山路新屋後即將新北門外之法文書院搬至八仙橋茲因學額推廣尚嫌不敷故又在後面即從前捕房監禁人犯之年翻造三層洋房一所業已將次落成一俟部署妥當即可分撥生徒入内肄業 
　　捕房購槍○前日有法公司某輪船由外洋開駛來滬裝有手鎗十餘支聞係法捕房所購以備防禦之用 
[時評三]  
　　吾國訴訟律對於當事人不服審判廳判决之事特設抗告控告再審上告之條文然按上告之制大率祇論適用法律之錯誤與否惟有違法判决之事始續行訊問事實倘使高等廳忽於事實或有偏見遽下判决其判决旣與事實不符則所引用之法律必不能與案情相合而欲指摘其違法判决亦殊不易易是則上告之有裨於含寃之當事人者甚鮮上告規定應否變通願以質諸立法者專件 
[上海光復諸先烈事略]  
　　張魯德字沛如又字文濱存年二十三歲安徽祁門縣人義興絲線號業商業體操會會員 
　　事略舊曆辛亥九月十三日民軍舉義奮勇爭先登城堅立白旗夜半二時偕義勇隊攻製造局至黎明見未下恐有他變奮身猛攻九時彈傷左骽倒地由凌君季潭背負出險送上海醫院醫治無效十五夜舁回家中十六日一時傷重遂歿於身畔檢得親筆遺書一通大旨以人生一世當効命疆場捐軀報國爲辭讀之足以見其素志也 
　　王錫均字幹夫存年三十一歲湖南湘鄕縣人滬軍營隊官　　　事略君爲人果敢性成久列戎行凡遇戰役　不身先士卒光復時首先效順九月十四日克復製造局奮不顧身被鎗彈穿胸遽歿 
　　劉桂林存年二十九歲江蘇阜寧縣人前南洋常備右軍哨長福字敢死隧 
　　事略未光復前投効福字敢死隊九月十三日隨攻製造局克之臨戰勇敢胸受炸彈重傷遂赤十字會醫治無效十五日歿於上海醫院 
　　湯金保存年二十八歲安徽桐城縣前自强軍哨官福字敢死隊 
　　事略未光復前投効福字敢死隊九月十三日隨同攻克製造局奮勇當先受炸彈重傷歿 
　　俞志偉存年二十一歲浙江錢塘縣人上海北市漢成書業商圑公會預備隊隊員 
　　事略武漢起義滬上人心皇皇預備隊書夜出防不辭勞瘁君每出必偕九月十三日光復上海後復派往南滙劇戰成功卒罹於難時正九月十八日也 
　　榮德培字九松存年二十二歲江蘇無錫人靑年會英文畢業德豐洋行業商圑公會預備隊隊員 
　　事略君爲人極血誠勇於任事九月十三日光復後偕商圑各隊出巡稽查徹夜不息爲流彈所中遂殁 
　　錢鼎字逢新存年二十一歲安徽某縣人陸軍學生 
　　事略九月十四日攻製造局頭額受傷旋爲巡江員十月十四夜督带飛虎小輪船巡查浦東子藥庫駛至楊思港地方與某軍小輪猝遇昏黑不及辨某軍輪遽發槍君不防適中腦際遂殁於船 
　　王裕成年歳籍貫未詳飛虎船兵士 
　　陶聚生年歲籍貫未詳飛虎船管輪 
　　事略二君與錢君同時中彈殞 
　　右列九人均爲去歲九月光復上海時殉義烈士雖隕命時日蚈 
先後不同地點亦或互異然爲國捐軀其義一也茲據各界調查報告特撮其事實大略以稔來者如有疏漏惟希 
同志隨時搜採見示爲幸上海民政署附誌 
[南通農會調查本年東路秋收報告]  
　　本年秋收之豐大江以南無論矣卽通海兩屬亦爲數年來所未有墾牧鄕收稷以棉爲大宗棉開花結實時間最忌風雨六月間正在開花之際適初一至初六日連日風雨七月間正當結實之時十三至十六日風雨更甚溝　皆盈棉幾滅頂又值大汎海潮外漲宣洩不靈經此一挫以致放花者盤脫結實者桃落望豐之年轉爲减收之歲此墾牧之棉被風雨而减收之故也然以與方百里外者較則墾牧鄕爲減以與方百里内者較則墾牧鄕尚優何以故蓋墾牧鄕隄分爲八隄下建有水門大隄門十二三小隄門五六不等遇大雨即啓洩門多者水一日退門少者亦二日退雖被水淹尚未大損故收成較往歲爲八與十之比而緊接墾牧鄕者通則呂四之東南境海則小安沙全境呂四之東南境爲頭甲二甲三甲水三日退收成止有其七小安沙之東境曰潮陽鎭聚陽鎭水三日退收成亦止得其七西北曰　河鎭西境曰二澈鎭富安鎭水各四日退收成止得其半其東南自楊家橋直至崇境東昌鎭一带有至七八日水尚未退者故收成亦降而爲二三成四五成不等觀此天時固難逆料而水利不可不講上年墾牧鄕開股東大會謀建北河蒿枝港之大閘以暢水道兩閘告成不獨墾牧鄕獲益卽呂四之東南境與小安沙全境亦同受其利惟建築費甚巨須望三區同意通力合作以速進行不禁拭目俟之 
來函 
[蕪湖商會之怪象]  
　　蕪埠商會湯總理善福早經呈請辭職於會事槪置不問協　崔星門坐辦邵侃如於去歲光復後商界鉅子風流雲散之會乘機運動竊得是席崔係日事嫖賭其蕩檢踰閑之舉止實非楮墨所忍言邵則煙癖甚深（照章應剝奪公權）綽號大煙鎗又名鴉片大王屢著報章皖都督柏對於禁烟政策固異常嚴厲邵仍呑雲吐霧視若無睹且揚言官場查拿私吸祇可施之於窮檐茅屋中人如我出居商會家有大厦何慮之有而一般目光如　仰鼻息於崔邵者反爲之强辯護恃作護符查商會本商界組織之總機關總協理代表羣商其地位若何重要崔邵如此卑鄙齷齪各幫引爲大辱紛紛脫離皖督雖明察如神迭下驅逐邵出會之令奈邵顏之孔厚佯爲不覺茲聞燕埠各幫公正商董鑒於該會之腐敗極點咸望而却步每届開會至者極少在崔邵不計到會人數多寡照章議案應以全數半數通過爲定衡轉利用其專擅之行爲藉遂惟利是圖之秘計可恨堂皇商會之名譽竟敗壞於二三小人把持之手當道者再不嚴飭另舉賢能眞貽害於無窮云蕪湖雜貨書坊西幫來函 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[安徽省城隍致南門告急電] [  劍]  
　　火急南天門傳奏大臣鑒竊小神血食皖城歷有年代此邦人士從未敢以非禮相加乃不料某月某日小神正在辦公之際突有莽男子數人口稱奉都督命令貿然闖入署内將小神自座上拖下攔頭痛擊拳脚兼施冠履脫落衣服撕破皂隸等因官長被辱不忍坐視前來解勸彼等不由分說扭住便毆小神之妻某氏亦被揪住頭髮逢寢宮内拖出彼等心猶未饜將小神及妻併皂隷若干名揪倒地上綑以粗而且硬之麻繩抬赴城外投入某河之内意欲毁屍滅跡幸遇龍王使者援救得以死裏逃生事後派人潜赴署内探視據稱棋杆匾對籤筒筆架及儀仗等物悉數焚毁而神妻房内所有鏡奩脂盝亦搗毁一空歷年積存之宦囊悉不翼飛去又將衙署改作學校似此横暴無理實所罕見伏思小神自元明以後久鎭此土歷朝君主賜封錫爵恩禮不絶而滿清時代督撫朔望拈香且埀爲令典誠以小神保障城池足以輔陽間官吏所不逮也即謂民國肇興破除迷信然環顧各省何以獨無拆廟毁神之舉且神妻深閨弱質從未干預政治而乃一併置之死地實所未解現在小神遍體鱗傷奄奄一息僑居水府流離失所迫得叩閽哀訴伏乞玉皇大帝聖鑒迅派大員查辦以伸寃抑而振神權不勝戰慄屏營之至謹代奏安徽省城隍某叩㈡ 
海外奇談 
[摘髮奇癖] [  颂斌]  
　　巴黎ＬＡ　ＬＣＣＴＵＲＥ　ＰＯＵＲ　ＴＯＮＳ雜誌載德國今后有奇癖平時喜摘取德皇皇子及各親王子之頭髮以極狹小之水晶盒或金盒或寳石盒密藏之而於盒上並書摘髮之年月日每届勝節或自已誔日必將諸盒悉行取出發示於諸大臣之前以表其親愛子孫及親戚之心而以此髮作爲紀念品也 
　　按西俗婦女結拜姊均用紀念戒指其戒指樣式不一惟必空其内有機關爲之開合將以自已頭髮略取數條置於戒指内而后互相換送以盟永好德皇后之摘髮殆本此習俗乎 
[歐洲之長壽人] [  懺廬]  
　　瓊松博士之言曰人有病時卽爲惡人實至理之言也人每逢不健康時始知健康之貴而其不健康之故實由失於保衛所致故名之曰惡人古昔長壽之人不少如英國傎金斯氏年至一百七十歲彼每晨早起必飲水而多用肉類爲食物衣服常用保持温暖之法藍絨爲之救世軍大將布斯君之養生法亦注重飲清水之事彼嘗言肉類宜食冷肉平常人多食熱物於養生殊不相宜英國巴爾氏年至一百五十二歲八十八歲始娶妻至一百二十歲娶第二次妻直至臨死精神仍如平生不稍見有敗象云㈢ 
尊聞閣詞選 
[秋菊] [  寄塵]  
　　孤高原不合時宜冷淡生涯只自知一種清狂能傲世託根何事寄人籬 
　　約略秋光未易描霜華冷落　魂銷今朝我爲黄花病空對西風悵寂寥 
[殘菊]  
　　聊憑冷眼倚籬看秋色微茫歲欲闌歷盡風霜何限刧可憐黄種被摧殘 
[秋夜閨情廻文體] [  瘦蝶]  
　　東窗小立起愁懷冷露宵深濕鳳鞋工繡針停初上月銅壺滴漏聽秋階 
自由談話會 
　　明靖難兵起方正學解大紳胡廣等約同死難及事急解使人覘廣動靜則廣適問家人已飼猪否解笑曰一猪尚不肯捨况肯捨性命乎今民國成立亦旣週歲矣人人以毁家紓難捨身報國自負然而一般無恥之徒依然腦後豚尾長拖抵死不肯剪去嗚呼一豚尾尚不肯捨况肯捨其身家乎或曰彼輩保存豚尾蓋有所待也子不觀近日各報喧傳宗社匪黨之勢力日增加　直隷東三省乎余聞而悚然方知凡拖豚尾之人其居心不可問此輩實爲民國之大逆同胞之公敵人人得而誅之者也豈僅奪其選舉權遂可弭國患耶[  息影廬]  
　　去年革命軍起義以來各處秩序動亂人民紛紛遷居租界不惜以巨金賃尺寸之地蝸居　處怡然自甘此無他樂受外人之庇護耳夫此等全無志氣之人吾亦不暇責以愛國大義今姑問　遷居租界者果能萬全與否不觀乎五馬路廣成昌之被刧乎店主受槍傷矣不又觀乎後馬路如意里源和錢莊之店夥乎以送銀而被匪戳斃於路矣何外人保護力之不及也近則又有雲南路會樂里張姓家被刧矣一旬之中搶案相繼而起何狀貎猙獰之巡捕竟不能止亂也是可知以租界之警權猶有萬一之失則何如仍返本鄕居處寛適用度節省之爲愈乎嗟夫爾等居租界以求庇外人者可以悟矣[  鈍根]  
劇談（四續）[  玄郎]  
[新十八扯]  
　　（旦外國戎裝上白）七十二戰無不利忽聞楚歌一敗塗地孤家拿破崙自爲英將惠靈呑所敗各國國王公議將我放在愛來巴島宮花寂寞海水蒼凉呌孤有如保消受是我設下計策將島官灌醉逃回故國重带精兵二十萬要與惠靈呑見個高低來此已是滑鉄盧了吩咐將營扎下正是令嚴鼓角三更月户納貔貅萬灶烟（唱西皮慢板）恨蒼天困英雄這般潦倒愛來巴作　囚鎭日無聊自古道大丈夫有仇必報要殺那莫斯科不留寸草嘆各國壤治安乾坤顚倒分出了帝后黨擾亂中朝怎能榖有一日君權廢了盡心力培植這獨立根苗耳邊廂又聽得三軍呼哨（登高望介）滑鉄盧已放出人馬一標（丑戎裝上旦白）來者敢是惠靈呑（丑白）然也拿破崙你早早投降本師饒你不死（旦白）胡說看鎗（丑敗下旦作追介下） 
　　（丑紗帽紅袍上白）老夫梅特湼自從把新黨一齊捕獲陷在監牢老夫恐怕斬草不除根逢春又發芽因此將他們一個個定成死罪正是恨小非君子無毒不丈夫（旦扮刺客上白）俺刺客只爲梅特湼傷天害理俺要去取他的首級以爲衆新黨報仇雪恨來此已是他的府第了待我飛身進去（旦作跳介見丑欲作殺介唱）見奸臣不由我心中如火你不該在國中遍設網羅衆新黨爲了你頭顱結果就是那羽翼人零落無多到今日我看你如何藏躲眼睜睜送奸賊去見閻羅（旦殺丑下） 
　　按法皇拿破崙蓋世英雄威震全歐突遭挫跌被各國幽禁於　　來島窮愁抑鬱以死功虧一簣晚節有終殊深惋惜奥相梅特　逞專制淫威大施殺戮國中之新黨及燒炭黨　志士被其殘殺殆盡血濺莨宏恨深精衛乃失路英雄捲土重來倚勢權奸轚之竟中英主志土有知地下亦應吐氣 
小說 
[奇情小說江舟俠女（再續）] [  了靑]  
　　牘旣入生復出資結吏役心得速訊官以証據確鑿斷菊歸生令卽日領回管束旣出署菊乃乞生念舊情請同至舟次再摒擋作歸計鴇與梅亦從而和之生不能却抵舟後菊謂生曰君眞我命中寃孽然旣經官斷勢不能再絶今與君約三事能從我者聽不能從則妾惟一死而己生請其說菊曰君飄然一身本無田廬家室之戀且明年秋試己在目前不如卽就金陵濳心誦讀倘得如志當再同歸此其一但妾旣不慣陸居而君在我舟又非驢非馬自今伊始君宜别雇一船彼此相傍只准妾就君不得君就妾此其二然君之船資與我兩人衣食用度豈能仰給於母惟有要君允妾得循例應客但决不留髠以爲君玷他日苟有積貯亦可作歸隱資此其三生籌度再四惟於第三事難之然念己之初意但得依傍玉人更無餘望且人非草木我苟誠心相待未有不足感化者姑允之而徐圖之有何不可遂如約 
　　自此一住經時雖菊與生不免屢屢反目然亦無甚可記惟有一事足滋疑竇者則小梅與生情誼日篤時時私就生宿生初不敢納蓋恐菊之問罪將師出有名也第念小梅之德不忍固却而視菊情景若佯作不知一任其桃僵李代并爲之代瞞鴇母者然生疑慮特甚每私詢小梅則惟以不妨二字作答然小梅嘗購一篋時復啓閉而封鎖殊密恒不令生窺見並戒勿爲菊知每藏生臥具下生不敢稍動亦卒不知其中置何物也 
　　時春水方生自生來寧倐忽三四月聞某太守己升任江蘇糧道生關懷舊雨慨念故鄉不覺淚下一日偶坐船唇見下江艨艟張帆東去乃慨然曰大丈夫在世當乘長風破萬里浪豈能以一女子鬱鬱居此乎我將與小菊背城借一能從則隨我去不然我亦從此逝矣正思念間忽菊與小梅盛妝偕至生覺萬丈毫情頓然消釋菊曰今將令我妹代我如何生半响不能答菊又曰然則效英皇故事同嫁君如何生曰得隴焉敢望蜀菊曰然則君愛小梅否生曰美色在前豈能不愛雖然不如卿之甚也况得一已足遑敢他求菊搖首不語梅惟格格作笑生知不可諱不覺面赤梅曰實告君前日之來皆姊命焉君何尚在鼓中姊之所以與君反目者蓋欲移君之情以向妾姊以今夕吉日令妾事君行將三人同返矣菊遽命庖人預備設席曰郎君與我妹合　不可無賀並遍賜榜人以酒生疑悶益甚顧自數閱月來未嘗有此樂境不覺大醉頺然入夢去矣㈡ 
 
 
 

Page 11

 
 
   
 
 

Page 12

 
 
   
 
