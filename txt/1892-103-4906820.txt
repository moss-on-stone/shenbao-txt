# 1892 - 103 - 4906820

 

Page 1

 
 
[新印直省墨選出售] [  申報館主人啓]  
　　新科直省闈墨旣出必有名公鉅卿詳加選擇付諸棗梨以供藝苑　摩辛卯科直省墨選用新鉛字排印清於麋眼朗若螺紋且頁數增多毫不抽减上列眉批後附試帖琳琅滿目茲巳告成分釘四本定價碼洋一角八分躉買者折扣從亷定於三月廿二日出書欲覩絶時花　者尙其及早購取乎售處仍照曩例此布 
[書小清河告急來電後]  
　　論籌賑於今日可云難矣然約計目前所急不待緩者厥有三大端一爲臥牛山紡織局所留養者皆係婦稚幼弱一日不食或受之飢創之於先决不忍舍之於後圖始匪易圖終更難此潘振聲先生所以勉力支撑多方告募而幾乎力竭聲嘶者也其一爲熱河朝陽之賑該處去年突遭兵災地方悉被蹂躪地近畿輔又屬陪都目覩流離顚沛之苦人亡家破之象實有觸目傷心者而况大兵之後每多大疫冬而斂藏猶未爲患至春而發洩恐有不堪設想者且地方遼闊需款殊多雖有朝廷之發帑大官之捐廉而其數終苦不敷不得不力爲籌措此施子英先生所以有北道之行而不敢視同秦越者也其一則爲小清河之以工代賑此舉本欲爲一勞永逸之計去歲先開濬小清河下游而黃河之水有所宣洩遂無潰决之禍此其明效大騐之顯然可觀者也顧黄河之水其流甚廣徒在小清河下游一處疏瀹設或上游仍有壅阻則究不能使河　之盡弭以故嚴佑之先生力爲其難而今年專心開濬小清河上游以工代賑俾黃河之水自上而下一無阻滯千古大患一朝而除其功當不在　下佑之先生之所以極意經營精心籌措盖爲此也此三大端實爲目前賑務中最關緊要有裨大局之事若夫十二圩之火災海門之水災猶其小焉者也夫博施濟衆堯舜猶病聖人且言之矣今之籌賑諸君子雖未嘗不宏其善願而無如水旱偏災何處蔑有凡遇災祲無一處不欲仰給於籌賑諸君子之廣爲賑濟則不但任大責重籌賑諸君子所斷不敢當卽告急於籌賑者亦未免責之太重而迫之以無可如何故辦賑者實有不能兼籌並顧之勢惟有權其緩急計其輕重以定其主見而巳小清河開濬上游之舉旣爲成效之可見則此舉竟成可以免每年生靈之塗炭可以省每年國家之歲修可以使官斯土者從此不復提心吊膽工雖大費雖鉅亦有所不恡專心致志總有蕆事之日無如人事如此天心若猶未然近由仁濟善堂接到嚴佑之先生告急電音云所開新河全是窪區戽水打堰一二尺見流沙費工萬分十三四五等日大風雨不能做工災夫數萬凍餒於風雨中鐵石人亦爲之心酸不另行體恤人心渙散大局攸關工欵支絀無可開銷昔勸災夫來開河今坐視其困而不救造　深重原知尊處捐欵艱難眼前不求大善長籌欵接濟則災民必潰盡棄前功務求設法速濟眉急以解倒懸云云詳閱電文可謂眞情畢露矣夫以工代賑則災民皆領工食以作工所以謂之災夫此等災夫去年經佑之先生諄諄開導始得踴躍從事作工一日則領一日之工食一日不作工則必扣除非若災民之逐　皆有發給也然而此等大工苟無此等災夫則亦斷不能成事而其所得之工食亦祗足以果一日之腹初無贏餘積　忽遇數日大風雨不能作工則將何以自活凍餓難忍則必有怨咨以爲先時勸之使來俾工作以餬口今且受此槁餓而絶不一顧行善之謂何怨咨旣興或遂一鬨而散各自謀生則工作無人招集匪易不但前功之盡棄抑且後患之無窮此佑之先生所以不得不爲此大聲疾呼以求濟燃眉之急也然則由近日之賑務言之則臥牛山熱河朝陽與小清河實係並重而就此次告急電文觀之則三者之中小清河尤爲急中之急昔人有言施當其厄又曰始之非艱終之惟艱諸君子之籌賑以辦小清河一事正當圖終之際所謂爲山九仞功虧一簣所兾各省大善士急其先務慨速解囊勿使垂成之功廢於一旦而佑之先生亦不至以德受怨此則鄙人之所盼禱也爾 
[本館接奉電音]  
　　昨晚十點鐘三十分接到京友電音有諭旨二道謹敬譯登○三月二十二日奉上諭刑部右侍郎阿克丹未到任以前著裕德兼署欽此同日奉硃筆這會試滿洲取中八名蒙古取中三名漢軍取中七名直隸取中二十三名奉天取中三名山東取中二十一名山西取中十名河南取中十七名陜西取中十四名甘肅取中九名江蘇取中二十五名安徽取中十七名浙江取中二十四名江西取中二十一名湖北取中十四名湖南取中十四名四川取中十三名福建取中二十名臺灣取中二名廣東取中十六名廣西取中十三名雲南取中十二名貴州取中十一名欽此 
[制憲抵揚]  
　　昨晚接揚州來電云兩江總督劉峴莊制軍於廿二日未刻抵陽廿三日閱操後起節北上 
[刼火餘聞]  
　　天津城西稽古寺於初七夜被災前報已紀之矣按稽古寺爲津城古刹亦一名勝也建於漢代修自唐朝中有藏經閣儲西方貝葉閣之四旁徧懸鈴鐸每遇凉飈乍動鈴鐸聲錚然相應津人謂之玲璫閣有自來矣寺中本有緇流專司香火嗣因不守清規由郡紳聨名禀請當道驅逐以寺中房廊寛敞可爲多士絃誦之所遂攺爲稽古書院又恐旃檀舊跡或就湮廢由是顯畫鴻溝分疆而治絃歌聲與經唄聲時相答和初七夜忽不戒於火加以風狂如虎拔木撼山水會人等難與爭衡遂致琳宫貝宇盡付刼灰延及碾坊茶鋪雜貨鋪首飾樓義成慶板廠至魏家胡同始止惟山門大殿配殿因磚石堅固尙得保全是我佛慈悲有以呵護之耶抑會逢其適耶 
[官塲閒話]  
　　請補揚州府儀徵縣朱大令江尙未奉准部覆藩轅牌示著先署理斯缺斯時大令正在吳門聞信後卽返金陵赴各大憲處謝委辭行履任之期大約在暮春天氣云 
[堂前新燕]  
　　本月初金陵太平門外有數鄉人共逐一狼其色灰高與驢等正在追奔之際忽見其躍入城闉尾而追之一轉瞬不知所在越二日城北大影壁居民見一物彳亍月下偪而祀之高足尖腮狀甚兇惡羣呼曰狼狼狼巳捷足躱避不知所之於是相約閉門至晚無敢獨行踽踽者噫化日光天之下而竟使豺狼當遵是誰之過歟○楚北某甲運雜貨數船僞繕洋關免稅單意圖朦混來往長江上下非一朝矣近有人赴鎭江關暗通消息關道命人追至金陵始得將船封鎖舟子數人指交地方官訊辦所存貨物暫寄旱西門接官廳以備充公甲見　機敗露已去如黄鶴矣○沙灣内南宫坊有土阜焉望之巍然羣訝爲泰山嶽嶽不知其雜積汚穢並無所謂傲骨嶙　也者本月十六日有人見阜巔蠕蠕然動趨視之一人仰臥其上年約二十餘不動不言疑是痧症急雇待詔刺以針血出縷縷如墨依舊蜷伏 
 
 

Page 2

 
 
勢不稍鬆俄而口角流出黑涎始知其中阿芙蓉毒因傳地保周和飛請救吞生烟局徐聞韶善士施治及善士飛輿而至察得腸胃已損氣息全無無術回生祗得暫用蘆扉遮掩俟家人認明棺殮視其章身之具雖不類富家翁然亦頗修潔可愛究不知其有何拂意之境而輕生若此也　 
[蘇垣官報]  
　　江蘇臬司陳廉訪於本月十七日詣撫轅請假二日○本月十四日清晨江蘇藩司鄧方伯親往常熟昭文等處勘視河工十七日午後仍用小火輪船帶官舫遄回 
[殯儀從儉]  
　　潘文勤公靈輀於本月十二日奉旨入城暫厝獅林寺巷畫禪寺連日文武官弁之躬親吊唁者絡繹於途十八日辰刻出殯舉柩赴光福山安葬族中人以公生平素厭奢華常以節儉爲訓是以殯儀並不點綴惟用執事全副銜牌數對僧道數名而已然而生平德惠則已藉藉然有口皆碑矣 
[清理河道]  
　　揚河水勢近日仍未增長往來船艘皆須候潮而行若重載貨物必須起駁始能鼓棹而前聞瓜洲口民船貨船甚爲擁擠而柴船尤爲笨滯旣高且大非潮水盛漲不能容與中流現聞瓜洲總鎭吳鎭軍以大閱在邇督憲指日戾止預飭弁兵將瓜洲口門河道清理凡停泊各舟赶於日内趁潮開行至口門外柴船著暫緩進口以免淺擱佔碍河道俾憲舟得以暢行無阻苐不識上游洪澤高寳等湖水日内能源源而至否 
[鷺島春波]  
　　海關委員向由將軍遴委福州駐防佐領協領一人充之監收海關常稅以六個月爲瓜代之期成佐領慶去年捧檄來厦迄今差期已滿遂由希軍憲札委明兆堂恊領來厦接辦○鴇婦阿支僦居鳳宫巷賃樓屋數椽樓上租與江西流娼桂寳居住樓下開設臺基撫年輕女子名爲養媳實則賣奸招引游蜂浪蝶穢聲四播又倩有聲勢者爲護花旛得以有恃無恐阿支因養女不慣爲娼無以得嫖客歡心常百般凌虐鞭鸞箠鳳狼藉不堪隣人某甲以倒糞桶爲餬口計見之而惻然時爲解勸阿支因此啣恨串合巡檢署中役隸誣中偷竊衣服將甲驅逐有陳姓者公然以义桿自居爲阿支出頭向巡檢顚倒其情臨訊時自扶鴇婦到堂備質金少尹廉得其情飭令自行調處不予深究陳始爽然而退○厦門賭風之盛不减於粤東彭紀南軍門嫉賭如仇認眞拿辦吳春泉觀察在厦時亦以禁賭爲先務故有劉盤龍之癖者尙不能公然爲虐近來日久玩生賭徒狡計百出串合洋行中人在租界内之洋房開塲聚賭正月間有某洋行設四君子攤局聚賭抽頭因燒紙錢優符法察出弊竇遂致涉訟迄今尙未了結而洋行街等處又大張旗鼓有所謂四色牌十二門捻寳等局賭興甚豪輿馬紛紜常盈戶外未知賢司牧其亦有所聞耶○雙連池地方有石獅愚人呼爲石獅王奉之如神明特設石香爐燭臺膜拜拈香幾無虚晷去歲好事者復　賽石獅王會遊行各處今又遍黏揭帖擇於三月廿一日出巡預向鋪戶收取貲費以有用之錢財作無謂之舉動其亦不可以巳乎○俄羅斯水師提督坐大鐵甲船至厦並有兵船兩艘停泊鼓浪嶼後船中兵丁甚多所信各物皆取給於岸上店鋪每日約需麵包一千五六百磅宰牛三頭尙不敷用業此者無不利市三倍○鼓浪嶼保甲局兼通商委員前經吳觀察札委潘文翰少尹接辦嗣因許秋槎觀察涖厦特委稽查宫輪船委員王耀齋叅軍兼辦王叅軍在嶼有年此次兼辦保甲當有駕輕就熟之效也○稅厘支應委員侯海村二尹請假接眷現巳回厦視事至代理之朱韞山少尹當另候差委 
[請追鉅欵]  
　　香港匯豐銀行買辦羅某虧倒巨欵前報已記之矣兹接厦門訪事人函言厦門謙亨謙裕兩號經事陳某之子陳建輝向在香港貿易與羅股開永同仁銀號被羅虧倒銀三十餘萬兩業巳受累不堪今又由英領事官照會厦防廳以陳建輝在港虧倒英商匯欵銀四萬餘兩請將兩號封追並照會興泉永道許觀察請其從嚴辦理 
[强姦處死]  
　　厦門小船上人吳阿禮强姦搭船鄉婦一案經海防局丁司馬訊取供詞僅以笞責枷號了事論者咸以謂辦理過寛蓋駕小船者其人多非善類往往欺侮孤客勒索船貲其尤者竟敢乘隙刦奪足令聞者髮指今吳阿禮藉渡載之名爲强姦之計若不從重懲辦何以儆效尤許秋　觀察有見於此立命吳阿禮裝入站籠未幾卽斃闔厦居民咸頌觀察之嚴明深有合於辟以止辟之義也 
[會匪就擒]  
　　厦門三興客館有外路口音人梁凱勝以打拳賣膏藥爲名招搖撞騙自言早歲從戎以軍功保至遊擊銜花翎以都司歸閩浙候補不日卽可升補厦門遊擊某日居然藍頂花翎衣冠輿馬往謁水師提標中軍叅府告貸川資尙未燭破其奸嗣爲巡查官譚委員訪悉底藴禀明彭軍門拘拿到案研訊之下並無保札憑照知非善類轉發厦防廳訊供旋搜出入會票據具詳許秋槎觀察以梁旣係哥老會匪必當澈底根究遂親自提訊至如何定讞俟有續聞再錄 
[九江官報]  
　　九江關　李亦靑觀察札飭新關委員金子明少尹丙楨管解餉銀三萬兩赴江西省垣少尹捧檄後筮期本月十二日就道○九江府崇濟川太守札委朱明齋少尹偉鄒俸廷二尹良治榷大姑塘官簰峽兩處焦苗稅○本月初八日署德安縣彭弼清明府厚基因公至九江謁見道鎭府各憲并拜會諸同寅旋於十一日遄返○候補縣劉明府榮拔捧檄來　專查輪船竊賊匪徒富因之歛迹行旅賴以敉安矣 
[赤嵌宦迹]  
　　臺灣來信云日前署理雲林縣事謝　泉大令壽昌署理彰化縣事羅蘭橋大令東之均由任所馳抵臺北府謁見邵筱村中丞謝大令隨寄寓登瀛閣羅大令寄寓第一居本城印委各員酬酢往來殊彤熱鬧○署理臺灣府屬埔裏社同知劉子威司馬因事撤回遺缺經藩司札委本任基隆同知前署臺南府方樾亭太守祖蔭接署太守在臺巳久素患咯紅奉札後查得埔裏社逼近内山水土極燥恐於此症不甚相宜因浼同寅向大府禀求不願前往大府許以俟他日另行酌委官塲聞之莫不頌筱村中丞唐薇卿方伯之體貼下情無微不至云○署理臺東直隸州吕幼漁大令由　低任以山徑崎嶇不便來往爰令眷屬僕從仍寓城内北門大街俟有便船赴臺南始令昆季行送往任所○在部投供候選各官如因公出差遇輪選到班照例擬選俟差竣回京附於月選官後補行引見此定例也沈大令錫藩在臺當差有年上游保以知縣不論雙單月本班儘先選用今邵中丞留於臺地差遣深恐有碍部選因特聲明具奏峈稱臣前請調州縣四員僅據禀到葉意深一員其餘尙未到差擬將沈錫藩劉臺藉資差遺查前撫臣劉銘傳曾亦因臺灣商務需眞奏留候選道楊宗瀚在臺差遣遇缺卽選曾奉旨依允在案今該員沈錫藩可否照例辦理聞巳上達九重未知能邀兪允否○日前駕時輪船由上海開回臺北有貴州候補縣鄧大令嘉縝江蘇候補同知胡司馬傳附之而至同赴撫轅禀到聞兩君皆邵中丞前次奏調之員云 
[豫章雜錄]  
　　江省正二月間雨水過多春苗受損關心民事者每以爲憂自三月初六日後天宇暢晴春苗頓有生機當有中稔之望可見天之愛我民也○省垣歲銷茶菜等油不下數暪石兵燹以前上游之袁州吉贑來源甚旺瑞臨南昌則不甚出油下游之廣饒則須來省買油近年局勢一變袁州來源甚少瑞臨南昌出油甚多而高安新建沿河一帶向不産參油者今則歲産約萬石廣饒則不但不需省油且每歲約有萬石　省求售惟吉贑來源依然暢旺去冬省垣油價初漲至五兩六錢臘間跌至四兩九錢今年平平而自正二月苦雨以來菜花多損菜油必稀油價遂有漲無跌幸近日洋油盛行上自官塲下至商買用之者十居八九喜其價亷而光亮也○豫章書院甄别題目友教書院甄别日期前巳列報兹聞豫章業巳出案於月之初七日開館掌教梅筱巖河帥偶患目　不能行開院禮因此德曉峰中丞曁藩臬糧憲均未來委提調赴院點名其題目由曉帥封發生監題臨大節而不可奪也君子人與童生題聽其言也詩題賦得春寒花較遲得寒字投考題視　明聽　聰詩題賦 
 
 

Page 3

 
 
得鵲巢鳩居得巢字友教甄别題目爲方佑民方伯所命生　題爲人臣者懐仁義以事其君至去利懐義以相　也童生題王亦曰仁義而已矣何必曰利詩題賦得旣雨晴亦佳得　字迄今尙未出案聞課卷已派委員十二人校閱而方伯須親自詳閱以期拔取眞才不使　題珠之歎云○江西義寗鉛山等處向産茶葉爲通省土産之大宗近來銷塲甚滯業此者每多虧折上年入山辦茶者不及從前四分之一後因教案迭出銷路愈滯虧折愈巨今年入山辦茶者又不及上年二分之一眞有江河日下之勢加以今年雨水過多茶樹難以萌牙出貨亦不能多種茶之土人與販茶之商人皆不免愁眉雙鎖云○江右通用毛邊紙張歲銷不知若十其貨　自閩省踰山越嶺搬運維艱價值不甚廉近年南昌西山一帶亦有製造毛邊紙者雖較遜於閩省上等之貨而與其中等者頗堪頡頏且土産土銷　須搬運價值較廉是以各屬多用土毛邊而閩毛邊巳不及昔年之暢銷又表心紙張向推萬載所産爲最佳宜春次之新昌又次之近售　江數省遠售直東各屬亦一大宗生意也近年安徽江寗一帶荒僻之處招徠客民而萬載一帶善於謀生者聞風前往開闢竹山製造表心利源爲之日闢此亦事之可喜者也○江西學憲盛宗師在袁州試竣遄返省垣檢取案卷料理部册前巳列報兹聞宗師巳於月之初九日自省起程按臨吉安其瀛則於上月杪由蘇抵江迎入書院各官恭迓如禮○二月以來風信時作覆船屢有所聞省垣德勝門外　魚溜某日忽起大風有渡船一艘正在衝風破浪忽帆折檣傾立時沈没溺斃數人某日上高縣覆没紙船數艘載紙數百件浮沈水中被土人紛紛撈取販紙者殊多折耗良可扼腕 
[提騐盜犯]  
　　盜犯王玉科畢元章沈有才張子安王金標等五名於光緒十五年行刦引翔港周邱合記錢布店案發被拘訊實除沈監斃於上月戮屍示衆外王畢等四犯亦已解赴蘇垣正法惟王金標張子安陳老茂三犯收禁上海縣監業經上憲定以充軍之罪行文到縣昨午捕廳　少尉飭提至案騐明面貌並令於供單上加蓋箕斗文仍還獄内聽候備文起解 
[逸犯已獲]  
　　積竊唐順興管押法捕房乘間脫逃前報巳紀其詳該犯逸出後在英租界行走頭髮蓬鬆形容憔悴被英界巡捕所見卽行拘獲送入英捕房諒當歸案訊辦其同逃之三人仍無影響也 
[倒閉發對]  
　　本邑南市萬生瑞火腿店倒閉後　宕　泰安裕元大亨等十五莊銀共二萬三千餘兩旣經控縣袁大令飭差提店主邱姓等訊究前日復飭往城中姚家弄等處將棧房二所先行封錮聞棧中儲有火腿一萬二千隻云 
[上海巡局瑣案]  
　　前日有沈生者至大東門外丹桂樓啜茗茶博士阿三向收茗資以致口角鬥毆沈傷及頭顱血流如注不覺勃然大怒不肯干休旁人竭力勸和怒終不息遂互毆至十六鋪中局局員蔡蓉卿二尹提訊之下以阿三稍有不合著出資購香燭向沈服禮而罷○日來南市潮會泉漳等會館輪召丹桂等部梨園子弟演戲酬神遠近來觀萬人空巷小本經營之輩爭在會館外設攤以博利市最可惡者流氓地痞設局賭錢或爲搖攤或爲牌九誘人入局務罄腰纏前日下午時各賭徒正在白虎靑龍高聲譁噪適帮辦總巡朱明府帶勇巡查過此喝令拿獲甲乙丙丁四人研詰之下判令各笞數十板以爲聚賭抽頭之匪類儆○前充汛捕夥役之阿虎串同偷兒某甲竊取十六鋪橋北堍大有水菓行梨子二簏事後行主投巡防總局訴請訊追帮辦總巡朱明府飭傳汛捕周順到局限卽日將阿虎交案此已列入報章周奉諭之下立派夥役四處找尋而阿虎蹤迹杳然頗難捉摸直至前日下午始得遇諸中途查問前情支吾以對遂送總局押候究追○大東門外篾作街各竹器店門前堆積竹竿行人不便自日前戳傷同新　園出店人某甲之足朱明府始往踏勘并拘某竹器店主吳桂華押令將竹遷移兹明府格外從寛著吳等各具攺過切結一面令將竹移堆門内不能門外縱横如敢故違拘案比究 
[上海縣署瑣案]  
　　本邑西鄉民人張東生投松江府控張金海卽張二並黄浦司書辦蘇步舟等强拉兒子俊英等情恩太守札飭上海縣提集訊究袁大令奉文後傳集原被人証於前晚升堂推鞫張訴稱小的家在治下十八保九圖力耕餬口生有二子二女長女許配王邦金之子爲媳由楊金海張金和爲媒文定時祗收受財禮洋銀四元今正王央媒來說意欲成婚小的以時日侷促商令暫緩邦金竟串同金海及蘇於正月十九日將兒子拉去管押小的得悉前情奔赴松江上控邦金供稱小的兩目靑盲不能營業生有五子次子聘定張女爲室前年經金海等言定財禮洋銀四元今欲完姻故於去年九月十八日及本年正月十二日兩次付財禮廿六元選定正月十九日迎娶詎東生將女藏匿避至他方迨綵輿前往但見重門雙鎖閴其無人立投黃浦司控究司官老爺飭小的投案呈控不料張反赴松郡越控小的聞張意欲賴婚叩求明鑿金海供稱王邦金所付財禮由小的等經手今張上控意圖恃勢賴婚蘇供稱小的在黄浦司署充書辦今年正月十九日邦金喊控張賴婚本官飭差往查因張避匿故令邦金投案呈控大令以張不應賴婚興訟本應責懲姑念鄉愚無知斷令邦金再　吉期並送財禮洋銀四元前往迎娶張不准任意勒索詎張嘵嘵置辯堅稱前付之禮洋小的並未收到據聞被金海吞用大令一再開導並謂金海如敢侵吞本縣當查明究辦張始遵諭具結而退大令令將金海交保候查明核辦○英租界義園股東陳長新張樹林嚴懋堂拆股糾葛互相訐控袁大令提集人證於前晚研訊陳供稱小的係廣東人在治下開設義園茶館光緒十五年冬因裝修需欵向張等措借洋銀三百元由嚴作中分三年還清立票六紙甲張等舉莊鐘章經理事務自是年十一月十六起至上年五月止計歴十九月每月贏餘錢五十千陸續雖有用欵餘利尙未瓜分故於上年六月以來由小的自行經理節次催莊算帳一味延遲現照小的之帳算清張應找出洋銀三百五十元叩求追取嚴供稱監生係寍波人光緒十五年冬陳古新卽廣東長生因義園生財破毁無資添辦糾令監生等出洋銀三百元作爲資本立有合同載明分作六期歸還限三年清楚　陳立票交執三年中所得贏餘與陳對分店務由監生等經理當卽雇司帳人莊鐘章值堂人方丫頭至上年五月陳忽稱莊有弊卽行辭歇由陳接手所有贏餘早已算清如未清算陳安肯接受及陳經手以來每月祗餘錢三十餘千較之莊經理時數目縣殊且期票六紙收過四紙尙有二紙未付今正向陳算取餘利一味延宕反於二月初二日將店閉歇意圖獨佔今又敢投案誣控查陳係著名賭棍專肆鯨吞求恩究斷張供稱小的與陳合股出洋銀三百元另立協記號與嚴某湊數交存餘語與嚴略同新發供莊是小的之父已於去年病故方供稱小的在義園值堂代墊茶資四十餘干叩求追取大令以陳行爲刁玩嚴等與之合夥本有未便嗣後義園任陳獨開著陳找出洋銀一百十元給嚴等收領並著交保具限至其是否賭棍聽候另行查究嚴等均遵諭而退 
[英界公堂瑣案]  
　　周桂生訴稱雇坐兪才全杉板船嫌行駛太緩另雇别船兪竟懐恨尋仇擊傷頰輔是以拘送案下請卽訊懲兪供稱小的偶因細故與周口角不敢行兇蔡太守判罰洋銀一元給周爲養傷費○包探顧福亭禀稱艾祥財雇王阿坤王桂華駁船裝連野絲頭四十七包被王等劃破麻袋竊取一百五十斤旋在阿坤船上搜出五十斤尙缺一百斤今將人贓送案艾訴稱雇阿坤等二船裝運絲頭不隄防將袋劃破行竊後依然縫好是以押載之出店人並不知覺及交卸時秤見共缺一百五十斤現在阿坤船上搜出五十斤尙缺一百斤約值銀二十兩阿坤供稱小的係上海人所竊絲頭已經起案餘不得知桂華供稱阿坤是小的之兄小的船上裝絲頭二十二包並不行竊兄船則裝二十五包蔡太守謂阿坤行竊有贓判令管押六禮拜並賠銀二十兩桂華從寛保釋起案之贓先給失主領去○曹阿狗訴稱小的與陸阿琴等在虹口某茶寮啜茗偶然口角以致扭毆倉卒中失去對時表一枚旋由某號巡捕拘案陸及仇鳳林同供爯彼此忿爭並不打架不知曹如何失表蔡太守 
 
 

Page 4

 
 
謂失表無憑碍難迫究判令將陸仇各管押兩日○祥豐合豐兩衣莊被對買賊乘機竊去單夾綢縐各衣隨經包探秦少卿獲賊吊贓押候解訊此已列諸報章矣昨日秦探禀稱小的在賊犯林阿友陳阿三身畔搜出洋銀八十餘元并吊到各贓估計值洋銀二百餘元與失主所報不符又緝得林陳初至上海借居法租界名利棧祗十餘日尙欠房飯錢開有細帳呈閱祥豐夥徐桂生訴稱林陳借購選衣服爲由乘間行竊後忽敗露扭交捕房今開有失單呈請電察合豐夥陳五榮所訴與徐相同林賊供稱小的係廣東揭陽縣人連次竊物原有應得之咎然實因尋親來此尙求大老爺筆下超生陳供稱小的與林同鄉同來犯竊兹願攺過籲乞施恩蔡太守判令各笞二百板管押六月期滿再各笞二百板備文遞解回籍起案之洋銀給償質本名利棧窩留竊賊咎亦難辭所欠房飯錢不予追取○包探徐雲香禀稱小的查知積竊陳阿英近又竊取趙芝文家紫銅香爐燭臺等物拿獲人贓解送案下趙投案領贓陳供稱小的係福建人疉犯不韙罪戾難逃惟乞鴻恩以全蟻命蔡太守判令笞責一百板管押三月期滿再笞一百板贓給失主領去○二百三十三號華捕禀稱竊賊唐正興前奉大老爺訊明遞回原籍今又來滬是以拘案請懲法包探王榮培禀稱唐在法界犯案正欲查拿可否懲責後交小的帶至法公堂請葛大老爺訊究唐供稱小的係丹陽縣人現在不敢犯竊矣尙求不念舊惡俾得自新蔡太守判令笞責一百板交王探帶去○二百四十八號巡捕禀稱昨日小的巡至靜安寺畔見黃大生駕馬車飛駛有干禁令拘請罰鍰黃供稱小的祗此一遭以後不敢如此矣蔡太守判罰洋銀五元撥充某處西醫院經費○十四號等西捕稟稱善鍾馬房嚴立成謝申雲等所駕馬車並不報捐禀奉派差協傳途遇漏捐之龔瑞清一倂送案嚴謝龔及舒五雲同供稱小的等自冨遵例輸捐此次暫求恩宥蔡太守判令各罰洋銀二元半充某項公費再令補領捐照○萬成泰洋貨店夥某甲訴稱學徒翁四茂竊取店内洋銀十五元由後窗逃出適某號巡捕巡行過此阻獲人贓兹請免懲容交薦保人轉交父母管束翁供稱小的係安徽人年十七歲蔡太守判責手心六十下交中領去轉交薦保人歸其父母管束洋銀給領○包探何瑞福禀稱小的拘獲積竊王桂生詰知近又竊取法租界同安里程耀堂家曰洋布一匹及棉坎肩水烟袋隨卽吊出各贓送案請辦程投案請領贓物王無可狡辯俯首求恩蔡太守飭移送法公堂請葛同轉訊供發落○一百五十四號華捕禀稱昨日小的巡至四馬路尙仁里見李毛毛等三人調戲流妓李巧雲以致口角紛爭是以拘李請訊巧雲訴稱小婦人行至尙仁里口被李等阻住探手胸前告以太不雅觀遂致爭閙李供稱小的係泰和洋貨店出训人昨夜與同事金郎金觀閒遊不敢肆行調戲蔡太守飭押候補提金郎金觀訊辦○包探孔阿才禀稱李雲桂家有木鐘一具被王張氏所竊經小的拿獲人贓送案請究李投案請領失贓土張氏供稱小婦人家在羅店鎭尙有丈夫初次犯竊尙求大老爺開一線之恩蔡太守判令發官媒管押兩禮拜期滿交丈夫領去贓給還失主嘗閱牡丹亭見有牝賊一折好事者取以對勢僧若此人者眞可謂之牝賊　特與之作對者未必頂上光光耳一笑 
[法捕房瑣事]  
　　前晚有蘇州幼孩在法界春園烟館内行竊烟槍一枝富被堂倌瞥見拿獲人贓送入捕房昨晨經備捕頭訊明行竊屬實著押候解送公堂請究○某銀匠之姘婦某氏專以噴銀首飾向押店混押前晚經八仙橋某押店看出破綻遂將該婦送押捕房候訊○乞兒某在鄉間竊得靑菜一捆又有某竊拆取人家竹笆紥成一捆行經法界被巡捕所見拘送捕房捕頭以事甚細微著押至下午六點鐘釋放○東洋車夫某拖無照會之車行經法界巡捕見而查問該車夫不但不服反敢與捕爲難當經巡捕拘至捕房押至六點鐘始得釋放 
[敬頌善人]  
　　昨承烟臺敬業書院李伯軒大善士致書本館恊賑所云前閱申報中附分捐册知沈災未澹需振孔殷敬卽勸募同人共得洋銀五十元繼以因公他往近始言旋特如數寄奉匯豐銀行匯票祈兌收後一倂解往災區可也本館奉此遵卽塡奉收照并拜手稽首作頌曰天降浩災虐我民兮赤地千里胥沈淪兮死者骨暴化靑燐兮生者槁餓若困鱗兮惟君惻隠慨指囷兮闓澤　沛遍九垠兮君之德惠洵無倫兮君之福祿自駢臻兮心香一辦爲君陳兮 
[駿惠特頒]  
　　謹啓者今奉陳大善士駕臨敝堂交來源通銀號樂助海門水災賑捐銀二百兩祗領之餘莫名欽感海門僻在海濱地瘠民貧連年荒歉去歲顆粒無收今春復霪雨爲災夏秋奚望離申不遠見聞旣確復又乞賑前來不得巳代爲將伯之呼迺荷仁人卽以兼金樂助仰見救人濟急見義勇爲天祐善人獲福無量惟願樂善同志諸君推惻隠之心發慈悲之願心心相印善善同登　盼鴻施昌深鶴跂同日接奉王清記大善士交來樂助山東小清河册捐洋三十元又曹俄　其事居大善士樂助十二圩賑捐洋三十元乞登報章以誌景仰上海六馬路仁濟善堂籌賑公所施善昌等謹誌 
[敬謝遠貺]  
　　項君菊畦余故人也精歧黃術迸懸壼於緑楊城郭間昨以書來緘水墨蘭竹琴條四幅見惠乃翟伯聖先生手筆風枝雨葉雅淡絶倫披閱冉三愛不擇手爰　數語遙伸謝悃[  高昌寒食生拜手]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年三月十五日京報全錄]  
　　宫門抄○大臣依奏訊出屍親賄　　傷情弊擬將原騐官解職審訊摺○浙撫崧奏委解餉銀片○直營李　奏縣丞海運出力請仍照原保　奬片○　督王等　奏揀補極邊要缺知府摺○直督李奏紳士捐修文廟請奬片○浙撫崧奏報海　漕船開行日期摺○三月十　日工部鴻臚　正白旗值日吏部引見二十六名廂黄滿八名○禮王定公各假滿請安○睿王等搜檢覆命○依　洪　由籍回　請安○貴　請假五日○召見軍機熙敬徐用儀敬信祥麟○○奴才依克唐阿增祺跪奏爲訊出屍親有賄仵揑傷　弊擬將原騐官請旨暫行　職以及牽連各員統歸審訊恭摺先陳仰祈聖鑒事竊於光緒十七年十月間據署協領烏　　　止正紅旗漢軍托明阿佐領下西丹經齡象齡等呈稱伊父馬隊字識海祥在營病故不明呈請相騐等情當派刑司行走之佐領　德　同　作右詳申騐　委係生前被人踢傷腎囊身死呈將甘結傷單存案復據屍子經齡等呈稱伊父海祥旣騐明被踢身死催請追究當飭刑司將案内應訊之人札調推訊間　妻馬樊氏屍子經齡等繼又控指隊官綽勒洪阿素與海祥有嫌隊兵通徵等通同謀害並牽管官永山復經奴才等以案涉疑似又添派總管德陞額協領穆精額等會同該司研審均無供有踢死情由而屍妻爲樊氏一味逞刁毫無顧忌當經總管德陞額等禀請此案非另行派員復檢不足以昭核實奴才等遂卽札調綏化廳通判文杰並調呼蘭仵作常安　在札調間過值刑司掌印員外郎祿祥由呼蘭廳　任交卸回省而通判文杰仵作常安續亦到省卽飭接訊此案所控謀　確証該屍　據稱得自傳聞又研訊指控之兵弁及同院同屋一千人証僉稱海祥委係因病身死一口同聲並詳核前次檢騐傷單具所聞情形多與洗寃錄所載不符因而祿祥文杰禀請帶同　作常安前往復騐乃該屍妻馬樊氏固執前騐傷痕爲實甚且潑　抵命閉門抗拒不容復檢其　虚已可槪見旋將仵作石詳申復加研　証之以洗寃錄緣由並不相符該仵作知其情弊難掩始於本年正月二十八日　出前於屍柩到家後經街道廳總役李和奉屍姪屯官恩隆遣車夫李二找至已故海祥家先騐屍傷繼經屍妻馬樊氏囑託始　騐報踢傷必有重謝當卽允爲開棺辦理復經屍子經齡潛給帖錢五十吊等供及傳屍子　齡等詎已聞信先逃等情先後禀明前來奴才等覆核此案始則營官代報病故繼則屍親控爲踢傷終則仵作又供出行賄有此各情若不澈底根究其何以成信讞而免株　相應請旨將騐官佐領勝德暫行解職審訊於仵作受賄揑報踢傷有無扶同情弊並將覓仵開棺之屍姪恩隆賄仵揑傷之屍妻馬樊氏以及案内牽連之營官永山記名佐領綽勒洪阿均令歸案訊究以期水落石出擬結再行奏聞除嚴緝屍子經齡象齡質　外謹恭摺先陳伏乞皇上聖鑒謹奏奉硃批着照所請該部知道欽此○○崧駿片再案准戶部奏撥光緒十八年京餉案内指撥兩浙鹽課鹽厘銀二十二萬兩又内務府經費撥兩浙鹽課銀五萬兩行令於奉文後分批提前赶解限於五六月前解到一半十二月初間全數解清等因恭錄諭旨行文到浙卽經轉飭欽遵籌解去後兹據浙江鹽運使惠年詳稱在於縣塲竈課曁綱票課厘項下籌解戶部京餉銀六萬兩内務府經費銀二萬兩委候補運判胡汝翼候補鹽經歴錢慶戴管解照案飭令該委員由浙至滬搭坐輪船運至天津由陸赴都妥速趲解等情詳請奏咨前來除分咨查照並咨行沿途文武各衙門一體撥護前進以昭愼重仍飭將起程日期速行詳咨外理合附片陳明伏乞聖鑒謹奏奉硃批該衙門知道欽此○○李鴻章片再光緒十六年天津辦理海運漕糧出力請奬各員内有縣丞職銜書吏魏炳請以縣丞不論雙單月選用又十七年海運出力案内有縣丞職銜書吏王國勳請以縣丞不論雙單月遇缺儘先卽選前准部咨均令查明報捐縣丞銜案據實覆奏核辦等因兹據天津道查明魏炳係在直隸賑捐案内報捐縣丞職銜經戶部核准於光緒十五年八月十一日領照王國勳係在直隸賑捐案内報捐生監加捐縣丞職銜經戶部頒發執照坐光緒十六年十二月初八日給領以上二員均請仍照原保給奬具詳請奏前來理合附片具陳伏乞聖鑒勅部核覆謹奏奉硃批該部議奏欽此○○雲貴總督臣王文韶雲南巡撫臣譚鈞培跪奏爲揀補極邊要缺知府以資治理恭摺仰祈聖鑒事竊查雲南普洱府知府周範於光緒十七年十二月十二日聞訃丁繼母憂當經具題開缺聲明所遺普洱府知府係烟瘴三年俸滿撤回内地候升題調要缺例應在外揀選調補照例以該員聞訃丁憂之日作爲開缺日期歸十二月底截缺係題調缺毋庸掣簽查該府地處極邊界連緬甸南掌管轄三廳一縣及九龍江十三板納土司幅員遼闊水土惡劣一切撫馭巡防在在均關緊要非在滇年久熟習夷疆情形能耐烟瘴之員不足以資治理臣等督飭藩臬兩司於通省應調應升人員内逐加遴選非現居要缺卽人地未宜實無合例堪以升調之員惟於應補人員内查有運銅卓異曾任實缺候補知府蕭鳳儀年六十二歲係江西泰和縣人由監生遵籌餉例報捐典史指分四川補通江縣典史同治五年加捐鹽大使選授雲南黑鹽井大使九年三月到滇隨同克復尋甸嵩明等處地方保奏同治十一年正月初十日奉上諭着以知縣儘先補用欽此歴署黑鹽井提舉新平縣知縣緬寗通判各印務光緒五年遵例報捐知府仍指雲南試用加捐三品升銜請咨引見並奉委管解京餉七年二月初十日經欽派王大臣騐放覆奏堪以知府補用因解運京銅依限抵京兌收足數應由戶部帶領引見五月二十五日復經欽派王大臣騐放知照吏部給奬經部議准俟回省後毋庸計其從前到省先後遇有知府應題應調應選之缺悉准請補俟補缺後將卓異之案查銷攺爲加一級等因五月二十六日覆奏奉旨依議欽此八年正月十八日到滇試用期滿甄别留省補用在案九年委署昭通府知府二月初八日到任七月十八日聞訃丁父憂交卸回籍守制服滿請咨十二年正月初六日回省歴署順寗臨安等府知府於剿辦猓黑夷匪案内在事出力保奏奉　上諭補用知府蕭鳳儀着俟補缺後以道員補用欽此十七年委署東川府知府六月十一日到任據雲南布政使史念祖按察使岑毓寳以該員在滇年久熟習邊情堪以請補普洱府知府會詳請奏前來臣等查蕭鳳儀老成明爽能耐烟　合無仰懇天恩俯念極邊要缺准以蕭鳳儀補授普洱府知府實屬人地相宜與例亦符如蒙兪允該員係運銅卓異候補知府請補知府銜缺相當毋庸送部引見至該員運銅卓異之案應請查銷攺爲加一級其補缺後以道員補用之案照例帶歸本任所有揀員請補極邊要缺知府緣由謹合詞恭摺具陳伏乞后直聖鑒勅部議覆施行謹奏奉硃批吏部議奏欽此○○李鴻章片再天津縣紳士二品封典花翎道銜候選郎中黄嶲賡因天津府縣文廟年久失修殿廡祠壁泮池勢將傾圮今春捐資普律重修煥然一新統計工料需用津錢三萬餘串悉由該紳自行捐辦原爲桑梓振興文風不惜重資尅期興作該紳躬親督率經歴寒暑辛苦備嘗現已落成由天津道詳請奏奬前來臣查黄嶲賡捐修前項廟工用錢三萬餘串之多合銀一萬餘兩實屬見義勇爲有裨文教自應從優給奬查海防捐與順直賑捐由候選郎中捐加三品銜均僅合實銀三千一百三十餘兩今該紳所捐銀數已加兩倍相應仰懇天恩賞給黃寯賡三品頂戴以示旌奬理合附片陳請伏乞聖鑒訓示謹奏奉硃批著照所請該部知道欽此○○頭品頂戴浙江巡撫奴才松駿跪奏爲恭報海運漕船頭批開行日期仰祈聖鑒事竊照浙江省光緒十八年起運十七年分漕曰交倉正耗等米四十九萬九千餘石業經奏明仍由海運交通壩以期妥速兹據海運滬局委員候補知府萬福康等禀稱本屆海運漕曰米分作三批放洋現在頭批米石已據各州縣剝運到滬經該員等會督斛手逐日交兌計起運漕白交倉正耗米二十七萬九千七百餘石内輪船裝運米一十七萬七百餘石商船裝運米一十萬九千餘石定於二月初七日飭令各船陸續開至崇明十滧地方候風放洋等情前來除飛咨江蘇山東直隸各省督撫臣轉飭沿海水師實力迎護並飭將二三批糧米迅速運兌接續放洋外理合循例恭摺由驛具奏伏乞皇上聖鑒謹奏奉硃批戶部知道欽此 
 
