# 1884 - 243 - 4904096

 

Page 1

 
 
[第十三號畵報出售] [  申報舘主啓]  
　　六月二十八日爲萬壽聖節特繪百官朝賀圖以見朝野同深慶幸前者基隆之役業將戰績叙人畵報俾衆周知此次馬江開戰雖遭挫折而其勝負未分之際互相轟擊各逞威武此情此景大有可觀兩圖俱編入此次十三號畵報准於十六日發售後仍附淞隱漫録圖說一則閱者鑒之此布 
[開印古今圖書集成告白] [  申報舘主人啓]  
　　本館糾股排印古今圖書集成曾疊將情形隨時登報惟前印樣張之鉛字其字之大小雖已合式而點畫稍未匀稠曾有股友來囑另換字模是以乘外洋各機器在途之時訪借一名手刻工遣善書者寫成字樣用黃楊木精鐫端楷鑄成字模逐日飭工澆字惟此書須用之字約共九千餘萬方足敷手民排印故未免稍延時日近有救股友已將第二次股銀送來本舘以排印未久不便收受擬於開年刷印多時再登告曰定期收銀恐未周知用特布告再本舘前經言明除股印外再自增印數百部兹以此書卷帙浩繁照原價一百五十兩不敷開銷姑俟日後再行酌量定價合併附聞 
[海防宜愼重砲勇說]  
　　今日者戰事孔亟海防愈嚴而海防中所最重者實惟砲勇此眞目前之急務也本館正欲論列適有傷心時事人小藍田恬宜居士郵來一稿先得我心乃增損而存之其言曰溯自宋咸淳九年西洋人以新礮獻元將阿里海涯進攻襄樊是爲洋砲入中國之濫觴至今日而愈出愈工有所謂後膛克虜伯子母開花等利器矣我中國二十年來講求西法自設製局仿造不暇而一當齟齬之際仍須出千百萬金錢購之外洋始克配用而講求洋務整頓海防者猶必以購戰艦辦新砲更宜多建砲臺以鞏吾疆圉於是沿海各隘添設砲臺又不知縻若干帑項孜孜講求津津樂道凡遇疆臣新簡提鎭初來則必有巡閱礮台之舉其間或有留心國事者歲或二三至其來也刀光耀日炮響盈天氣激風雲恐安祉稷何等鄭重何等勤勞令人嘆肉食者固能遠謀也廼去歲北甯一役奉諭出關扼險守要炮台之設更不知凡幾而法人一擊不崇朝而扶良失守不可收拾然猶曰非戰之罪兵潰耳然而所設炮台所置新炮已齎宼粮矣可不惜哉今者法艦久駐閩洋以一軍游奕牽制我全軍海疆上下萬餘里節節防堵其計亦狡矣而基隆一地法人狠貪虎視久已宣言恫喝經各大員運籌帷幄炮台之設業有四座防軍分布已有萬人思周慮密不可謂不至詎料法人不遵公法狼奔豕突陡攻我炮台不半日而所謂堅台利炮者盡被攻燬矣設無劉爵帥次日之捷何堪設想耶未幾而馬江一戰閩洋水師兵艦盡遭糜闗閩江一帶炮台亦皆全燬法船得以出入自由警報頻來天下有心人有不如賈太傅之痛哭樊將軍之眦裂者幾希矣前者沈文肅公初設船政局相度地勢定基于馬尾曾言此處水面寛闊最擅形勝而尤妙在長門口岸逼容炮台堅固眞有一夫當關萬夫莫開之勢敵船斷不能飛越卽或長驅直入是彼自趨死地而我國家之福也蓋長門口内水道極狹若敵船果入我但塞斷其口而不使之出勢必坐斃此言固爲老成知兵之偉斌初不料今日長門不守而引賊入門俾得自内攻出而我轉無以禦之也然法船旣入苟長門炮台果有極精炮手尙可扼險而守阻内敵不使出禦外敵不使入猶可以有爲也無如雖有炮台卒無炮手乃致各台均被燬壞嗚呼傷矣絀思建築炮台洵非易易何摧枯拉朽若是之速耶乃知雖有堅台利炮而患在炮勇不精耳觀夫本報所載云法人以炮來攻我兵還炮轟擊當此之時我三軍未嘗不氣憤風雲滅此朝食而徒恃有臺有砲相與從事而不自知其平時訓練無方技擊未精所謂未能操刀而使割而四台之中惟一好砲手在第三台上連發三礮俱能不出周圍四尺命中敵船該兵船幾爲擊沉嗚呼此砲手何人耶我欲買絲以繡爇香而祝欲求其姓名何可得耶或曰此炮手不過小卒耳君何嚮慕之至耶余曰不然方今五洲之人舍矛矢而尙火器兩軍交綏各有鎗砲欲决劉吕之雌雄全在乎發之中與不中耳懋戰功而膺上賞者正在此輩况狄武襄亦黥面之小卒耳今此砲手三發皆中能舒薄海蒼生之憤爲我國家增色則余之欲拜之祝之宜也苟當日四台之中若斯人者十得四五則敵船盡爲我擊沉其尚得越雷池一步耶惜乎平時徒有巡閱具文而無訓練實際致第四台上祗放一砲而已措手不及而潰矣余故願獻芻蕘願今之籌海防者當以愼選砲勇爲第一要事卽兵輪鐡艦何嘗不當以砲勇爲克敵之健兒摧鋒之猛將耶葢一發不中不但徒耗錢糧而添藥加彈又須時刻交綏之際豈止分陰是惜耶苟能揀選砲勇勤其演習厚其餉糈或有如養由基之矢者則當給以虚銜寵以優異有不專其心志人人思憤成眼明手快之勁旅者吾不信也若徒恃砲台堅而新砲者則前車之鑒可不戒哉 
[本館接奉電音]  
　　昨由北京電局專發電音至本館有七月十四日諭旨三道敬謹譯登○七月十四日奉旨鄧承修補授鴻臚寺卿欽此同日奉上諭禮部右侍郎着敬信補授欽此同日奉上諭前因山東民埝决口諭令該撫確切查勘如有應行賑撫之處督飭紳董實心妥辦該省連年被災本年又遭水患小民蕩析離居深堪軫念現在被災各處曾否查明給賑陳士杰未回省垣以前着卽飭令藩司督率官紳迅速籌欵將賑撫事宜趕緊辦理毋稍遲悞欽此 
[基隆復警]  
　　昨下午三點五十分夏門訪事人專發來電云法國尚有兵船兩艘泊在基隆與該處山上之華兵相攻然皆不甚用力云按該處之法兵船其一卽巴夏爾鐡甲船尚有一艘係小兵船前曾列報而華兵則已於海關後面山上建築土壘法人曾有如再築壘必須開砲之說劉爵帥置之不理故肆行攻擊歟晚間有輪船從台灣來得信云基隆有法船三只於初十十一兩日又開仗法人死傷十餘名我軍祗陣亡一人法船中十一砲均已退出口門外矣 
[刑疑闢妄]  
　　西報有華宫將基隆生獲之法兵官極刑處死一說本舘屢接基隆實信並無此言必係子虚然西報旣有此言則西人必以爲事非無因將以此爲口實抑知兩軍相見孰無俘獲應釋則釋應留則留應殺則殺自有常刑定法如必令其宛轉哀號而死則不特傷天地好生之德亦且適以資敵人之口實以激其怒而重其仇豈聖朝寛厚爲政而忍出此哉 
[法船南行]  
　　前日怡和洋行之福生輪船於前日來滬言及途中見法國大兵船一艘鼓輪南行不知何往殆 
 
 

Page 2

 
 
因前者香港法公司輪船請孤拔派兵船前往保護故有是行歟 
[煤船續聞]  
　　賽加納胡思禮輪船在本車裝煤船往琿春一節已列前報兹聞該船報關時雖稱往琿春而實則在保家行報明每煤一墩出保險費洋二十元言明往福州芭蕉山此船係天祥洋行之産而爲會德豐洋行租定者此煤係向華商所買并用一西商爲之護送待到芭蕉山將煤交與法提督孤拔領取匯票再向法國取銀也 
[租船備用]  
　　聞有暹羅帆船一艘名古留喇係暹羅國王之産前在上海由某西商租裝貨物到淡水及貨物交卸後此船復經中國某大員租定每月出租洋一千元常川駐泊中法交兵設有不測可以此船裝載家眷此事似甚可異而在西人則謂爲確實信息也 
[派人觀戰]  
　　前晚三菱公司輪船來滬帶來東洋新聞紙云東瀛有四日報館每館派一人來華以紀中法戰事寄回登報云 
[日船預俻]  
　　日本報言日廷近已諭知各兵船一概預俻恐中國將有照會與法示戰卽當守局外之例以長崎爲總口其餘各要口亦皆調兵船停泊云 
[俄疆消息]  
　　英國泰晤士日報載有俄國信息言閱伊犁俄國報謂中俄所立和約俄人謂華人未能遵循俄官告知華宫何以於交涉事件時有阻撓刻下邊界回教中人之入俄籍者華官盡令遷出華界以十五日爲限惟噶什喀爾不在此列先時俄國户部大臣定例凡中國之茶至俄界者稅則加重嗣以茶商裹足俄人皆謂不便該大臣乃收回加稅之例俄人購茶最爲吃虧由俄放船至中國運茶其費尚不如向英國轉買華茶之廉故刻下俄人己於黑海之旁蘇公蓋立地方極意種茶倘能滋生暢茂則可免此大累也 
[象鼻傷人]  
　　印度報言近有華人兩名爲象所斃緣是象前數年爲槍所中受傷之後與瘈狗無異一日有華人甲乙兩名由錫蘭格路上行過忽見該象從林中出以鼻捲甲一擲數塊乙懼欲逃象復以鼻縱擊乙亦斃命遠處有一鄉人見之急奔告於衆現在四近居民擬欲設法搜捕以除其害云 
[水手捕鯊]  
　　印度洋面時有鯊魚出没一日有某輪船在彼見鯊魚三條圍繞船旁有投以菜者唼而咽之水手思設法取以上船乃掛肉於鈎繫諸長繩以餌之魚食肉而吐其鈎再投亦然一水手謂是釣之不得其法故也乃接鈎復投魚果連滋吞下衆水手竭力拖曳而上魚跳躍擊擲人不能近羣取木棍亂擊而斃之自首至尾計長一丈四尺剖其腹得羊半體蓋吞而去化者也而船上諸物之被壞者已不少矣 
[厦門風災續聞]  
　　初四日厦門信息云初二朝四點鐘後東北風大作勢甚猛烈直至下午四點鐘風始止息當遭風時海上銀濤洶湧白浪翻騰所灣泊之船艇被吹傷者實蕃有徒有高路加帆船寄椗不固爲風吹擱淺致全船毁壞又有帆船三艘曰羅逹力夏曰孖利曰烟士亦隨風而靡逐浪而奔載沈載浮恍如兎起鶻洛雖幸不致於沈溺然已吃驚不少矣其最不幸者乃枝半桅帆船士巴丹及一拖船此兩船前日往鎭江爛船處拯撈爛船回厦泊於口外祗兩三日間當鉅風怒號時士巴丹連錨拖牽誤觸一石遂致沉溺其船主埃安士及大伙並數華人同遭溺斃未幾拖船亦爲風浪驅致鼓浪嶼觸於礁石致成虀粉片板無存船中人盡問諸水濵其幸獲生還者祇有聖雲仙船主一人而已孖氈逹船滿載沙糖欲往牛庄亦被吹至鼓浪嶼後觸擱礁石全船壞爛而人則得免於厄焉初三日有思理卑士火船拖有希逹帆船到厦緣該帆船帆𢃇被風吹斷不能駛行故也鼓浪嶼屋宇多受大創瓦面騎樓爲風伯揭去者不知凡幾而海上船艇吹擱岸畔者動以百計其中船被壞爛而人遭水厄者亦正難屈指而更僕終也以上所言乃譯西字信息初三日本館又接到採訪人來信云初一日厦門風雨針降至二十九度零四十五分是日上午酷熱異常下午東南風大作至晚間十一點鐘大雨淋漓初二早風勢尤烈雷鳴電掣浪覆波翻海上風船失事者有三艘而華船如石碼同安等渡壞去數艘大駁船水船溺去十餘艘舢板漁艇或沈或壞者不可勝數鼓浪嶼之英領事及海關稅務司和記公司之眷屋皆遭損壞大担鐙塔之塔頂亦被風吹塌當風起時海關飛虎巡船和記茶船英國西班牙國兵船皆覓處避風故不遭險厄聞是次風災海上人被溺斃者共有五六十人而船貨喪失者約值銀五十萬元一時屍骸貨物爛船漂流海面遍處皆然眞目不忍覩也說者謂厦門從無救生艇而地方宫又不商擬設辦故每於失事時無從拯救甚可惜也噫是誰之咎歟說見循環報 
[駁粤海釣徒言和書]  
　　粤海釣徒者吾不知其何許人殆法人之冒稱者不然亦漢奸之類受法人之賂而爲所用者何其言之專顧一面也於法人則體恤籌劃惟恐不及於中國則不翅如秦人之視越人若一無痛癢相關者嘻異矣其言曰福州之戰中國船局戰艦炮台兵勇爲其所毁傷者不下數千萬金而法人亦並無所得一若中國之所失者本可無足介意而法人竟無所得則可惜也又謂法人於越南東京經營數年煞費苦心倘中國飭滇粤之軍長驅出關會同劉永福直搗其巢穴盡驅其戍軍則法人以數年心力勞師糜餉尤爲可惜云云嗚呼中國以二百餘年之藩封業之一旦不爲可惜而顧爲法人惜耶夫法人自搆釁以來中國一以大度包容步步退讓豈過爲畏葸哉徒以不欲輕棄盟好以驚動百姓耳否則當越臣在津乞援之日卽派大員統率勁旅保我藩屬逐彼醜類名正言順理勢當然在各國亦不能加中國以戎首之名也乃我皇太后皇上仁慈惻隠可已卽已雖中外大臣多半主戰億兆民心同深義憤幾於不可遏止而卒不發也至於今日之勢則欲讓不能矣乃先於鷄籠繼於馬尾又皆法人先行開砲攻我不備致我喪師失利夫亦中其詭謀耳謹讀七月初七日上諭知福報已經到京故通飭各海防統兵大員以及各直省督撫遇有法兵船駛入卽行攻擊驅逐又加劉永福以提督記名簡放並賞戴花翎卽行統率所部將法人所佔越南各城盡行恢復等因欽此仰見天怒赫然不可復挽矣自奉此旨以後吾知普天之下食毛踐土之倫當無不投袂而起共伸敵愾同仇之志矣是此際也上下一心四海一力所以應天意順人情播皇威杜窺伺固億萬年之邦本雪四十年之恥辱將胥於是乎卜之矣詎福州偶經小挫卽有此書之來其意蓋謂我中國勢處於常敗耶不知法人刻下之勢已眞如强弩之末其窮老盡氣之概不揭自現又何必釣徒之饒舌也雖然新間紙本屬無關輕重無論當軸諸公不必俯採抑且未必寓目不過在無識者見之未免益覺惶惶而我輩見之則不禁憤憤耳以其能懈我軍心隳我士志也此書余略觀大意即棄而不閱其間細情不暇搜求詎書後貴館又自誌數語若甚韙其言而意見深合者余方訝然而莫解其故適十四日貴報踵至展讀首篇大著始知貴舘與釣徒固早已心心相印而釣徒特爲之先聲耳余更有所不解者貴館嘗論之道必曰百折不囘今福州之役我中國雖有所損究未大挫况滇黔兩粤江浙以至於北口諸省均極完善防務之堅固視福州爲何如此亦人所盡悉乃今僅福州一折而貴舘卽以爲岌岌可危抑何自相矛盾而聾人聽聞耶余素不喜摘人瑕疵今貴館旣自以爲直言則卽以質之貴館亦可霅溪漁隠稿本館於中法事起隨時竭忠盡慮刺探外情并屢抒管見登諸報首誠以軍國大事必先知己彼審察機宜或可效愚者之一得非比鄉會試空策但得鼓吹休明頌揚得體便足以稱佳製也當基隆失陷時本舘曾勸中國家迅速示戰蓋以釁自彼啓法爲戎自萬國咸知縱使勝負不可知而士氣亦爲之一振况創設水師十有餘年從未與外洋開戰其船艦鎗炮士卒之優劣若何非一戰不足以知其底藴是固理勢之應爾 
 
 

Page 3

 
 
也及觀馬尾之役中國水師幾至全軍覆没而法則毁船局轟砲台鷹瞵鶚顧長揚而去是兩國之水師相去尚遠苟此時有隣國出爲排解卽以馬尾之所失抵諒山之所得在中國已有過之無不及而法亦可以心滿意足矣自此仍歸於和保全商務豈不甚善特恐無人焉肯作魯仲連耳乃甫經籌及適接粤海釣徒來書眞所謂先獲我心亟爲録報復以意猶未盡次日又引伸而論列之明知此論一出是之者少而非之者多特按時世以立言毁譽亦所不計并不欲自以爲是特於論後另綴數語請閱者不妨各抒所見緘寄來館豈謗書疊至並無深謀碩畫實實劈劈將所以然說出而祗作大言炎炎以驚人而駭俗惟雲溪漁隠一書雖其見解是否出人頭地本館亦不敢妄贊一辭而層層駁詰字字推敲自是讀書人吐屬合卽照録俾閱報者得與十三四兩日之論互証參觀若其餘來書不講事理不究語意惟狺狺之是聞則非女嬃之詈予實村厖之吠影殆所謂山膏耳嗚呼於山膏復何尤哉 
[匪黨正法]  
　　安徽甯國府屬旌德縣前有匪徒刼署傷人業經先後列報兹聞省憲當委督辦皖南保甲局員王弼臣太守寗國府吳述庵太守督飭營縣分路緝捕陸續拿獲男女匪犯數名訊得確供先是有董二娘者楚北人隨夫往旌德覓食夫故復帶其養女在旌德縣西十五里二溪山地方開設飯店扒手小竊之輩時往來於其中二溪山之左右有洪山寺古殿荒凉香麀剥落亦無人居適有行脚僧汪劉二人自他處雲遊至此遂棲止焉未幾又有相士羔一峯自楚北來夜間與汪劉二人同宿寺中日間同至董二娘飯店買飯同食往來旣稔語言漸洽時董女年已二十餘羔因求婚於董許之且謂羔曰汝若能出貧入富華食鮮衣我富贅汝於家若欲效文君之奔相如所不能也於是羔日謀所以致富貴者潛與汪劉等招集山中墾荒客民約於五月初九日黃昏時在旌德縣城内起事事敗後羔一峯在逃未獲先後搜獲汪劉二人董二娘母女及二大王等十三犯本月初四就地正法其餘夥犯須俟拏獲羔一峯再行質訊也以上係皖友信 
[營兵正法]  
　　蘇省楓橋鎭新駐撫標親兵副後營該營兵士係夏初在揚鎭就地招募成軍歸伍至蘇者數月以來雖操練演習倍極認眞而營中良莠不齊亦時有勇丁在鄉鎭滋事管帶官耳目縱極明察無如若輩性成頑梗殊有防不勝防之慮而鄉民遂嘖者煩言矣是月十一日有村中弱女子年可十七八來鎭摇會得彩而歸計腰藏洋蚨僅四五元彳亍田野間突有營兵甲乙兩人尾之僻處上前動手將身藏洋銀淘摸而去驟起淫心竟欲强姦該女極聲嘶喊被兵用手乂住項際捺入稻田遽行强暴是時天甫傍晚行人見芃芃深秀處禾穗動摇不定知有異急率人奔至果見兩兵輪姦一女甲見人至鼠竄而逸獲乙一名將其號褂剥去赴營喊禀當被同營兵丁各飽老拳鄉人受傷者甚多聞其一恐有性命憂乃將乙捆住納入小舟將詰朝解送城中詎更鼓甫敲卽有同類紛來刼奪以去次日鄉民十餘人齊赴撫轅呌喊并呈號褂名姓宛在固不難按籍稽也中丞據禀大怒立傳該營統領到院付以令箭一枝飭速將乙正法以儆其餘統領持令而出飛派某營官於十二日兩點鐘出閶門赴營提到該兵曾同管帶及汛官審訊并原告鄉民均衆口一詞罪無可逭繼而各官遲疑審愼久而不出鄉民復大聲鼓噪始於早晚八點鐘在營門口處决訖回城繳令夫設兵所以衛民而非所以殃民經此次嚴懲後想該營各勇當知干犯營規瞬息間身首異處自此恪遵紀律絶無滋擾是則兹鎭商民之福也 
[建業瑣聞]  
　　九帥自回轅後屢接閩電謂船署旣毁長門又失知兵禍不遠卽飭營務處陳鑑堂觀察持令箭號令沿海軍士諭以法船如果至岸有輕退一步令法人得以舍舟登陸者卽首以軍法從事想三軍之士頽無不踴躍稱快如報家難如赴私仇者矣○新授鹽巡道田觀察已於十一日接印視事矣長江自設立經制水師其餉項例歸巡道衙門管轄庫儲重地一如王子猷所云不可一日無此君也○金陵素多巨室卽孟子所謂一國之所慕者是也此種人家食豐履厚慣享無事之福今忽聞風聲鶴唳未免八公山之草木皆兵雖官府迭出告示思與閭閻相鎭靜不欲使彼皇皇於道路或爲鬼蜮所中傷無如紙上陳言終不足發人省悟故識者咸指爲民望先去云○候補知縣林久成明府奉藩憲飭知護送新募之淮軍五營前赴灣台不日當成行矣又聞漕帥已奉有以四營援閩之命又在籍前陜甘總督楊厚帥亦奉有以六營赴閩之命又廣東已派勁旅援閩榕垣雖岌岌然援師雲集當不慮其陸沈矣○前日有由江北肩粗茶數十斤分作三簍路過大勝關該卡巡丁初以爲偷漏嚴加恫喝繼詢悉實係粗枝大葉始允給七十文放其就道可見一路厘局之認眞也○商局之壞商務之弛商情之苦自管子官山府海以來未有如今日之愈趨愈下者乃通市聞法人旣擾閩疆之信特地創爲祇入不出之說錢業固爾不知雜貨等業何以一如有司出納之吝甚至有手持票錢十數千思兌散碎銀十兩作爲淮北之使用者自水西門至大功坊僅在江義和兌去亦可見市面之墟將爲虚矣一家之貧富在乎米一國之貧富在乎市有富教斯民之責者其將何以慰杞人之憂乎○吏治每於月之初十日就下江考棚扄試今因出使德法之許欽差竹篔於初九日十點鐘行李始全出轅善後局料理臨試者之供應已覺措手不及遂改於十四日辦理是日人多不知改期之信於是來者往者怨聲不絶彷彿與冬賑遏糴一般甚矣一貧至此奈之何哉 
[江干閒話]  
　　新授蕪湖關道梁觀察前月杪已接印履新聞觀察在京曹二十餘年假居於一古寺中不以妻子家累自隨車馬僕從視子桑伯子之簡有過之無不及焉故頌儉德者謂平津侯之布被不圖於今日見之而於榷署之奢侈無度尤宜有此老成人之典型一挽回其風氣此正不經見之好監司矣○皖省新叅之前安廬道劉觀察與鄔給諫風馬牛不相及而叅以身家不清致兩兩星軺遥臨查辦幸欽憲僅以水土不服奏結蓋觀察數年之中於改省一事大費躊躇計自皖省而廣東而江西末復歸於皖省故局外調停者遂爲畫一不如歸去之善策而置爲宰官爲皂隷於不問云○東梁西梁兩山兀峙如門故名山曰天門江曰天塹長江門户首狼福次金焦與此爲三前皖撫裕中丞委邱玉亭軍門就設砲台兩座倚山爲固勢若金湯刻已移咨壽春鎭郭軍門駐幕府於山下扼北門之鎖鑰焉易曰王公設險以守其國險之爲義大矣哉 
[袁浦傳言]  
　　初八日清江電局接總理衙門來電略謂朝廷以閩省洋面法船出没無常且船政局關係緊要必須一知兵大員至彼經理防務俾杜法人之猖獗已於初六日奉旨着漕運總督楊昌濬帶隊刻期赴閩並令招軍籌餉妥速擬議電奏漕憲得信後業經函請曾爵帥分撥數營帶赴閩省本舘按此事未見於明文僅據所聞録之 
[移請查辦]  
　　上禮拜五有某英人與兩西婦及小孩等趁搭輪船下船後在下海浦復行登岸欲至小禮查客庽而不諳路徑倩鄉人爲之指引因索錢爭執鄉人羣起將英人圍而毆之並攫其衣物英人控於英領事隨經領事照會上海道查辦此事矣 
[吳淞近事]  
　　昨晨九點鐘李與吾軍門乘南琛鐡甲船隨帶南瑞從江陰到吳淞泊守炮台前十點鐘又到澄慶兵輪載來督標中營五百名同泊砲台前白雲輪船於昨早五點鐘從申浦鼓浪出口下午由鎭江開來八槳船十餘艘均泊温草浜内刻下張華浜口惟留威靖兵輪防守慶營中新募一營名副中營以班姓哨官升授該營官於昨日接印至盜刼航船案内之吳瑞根實係枷示三月非三日也又聞吳筱軒軍門靈 
 
 

Page 4

 
 
輀業已抵申曹軍門乘測海兵輪往祭云 
[總統告示]  
　　總統江南馬步水陸各軍兼理營務處陳爲再行曉諭事案照本總統前因海防吃緊示諭往來商民船只不得在砲台以上張家浜以下抛錨駐泊旣可防其爲法接濟又可免臨陣之時悞遭不測乃所以嚴防務而保商民也兹據釣船局委員黃牧騐補局委員倪倅面禀該局船局收捐查騐均須暫時停泊方能上船查捐騐票並有巡船數號長泊該叚巡緝等因查該局等所禀係屬因公自應照准嗣後凡有應行報局請騐船只准其照常暫時停泊一俟收捐騐補領票之後躭延未久卽可開行不得藉端在於叚内常川駐泊至於巡船本屬因公該船皆有旂幟可辨尤應照常巡緝以重公事合亟行出示曉諭爲此示仰往來商民船只一體遵照毋違時示光緒十年七月十四日 
[行轅事宜]  
　　前日下午關道憲邵觀察松海防劉司馬上海縣黎邑尊俱赴天后宫謁見許竹篔星使並聞星使於今日乘英公司輪船出洋云 
[炮船暫泊]  
　　前日有炮船一艘載撫標親軍後營淮軍又有長江水師右隊五號砲船一艘同泊鐡路大橋下 
[小星薄命]  
　　關書汪姓住滬城孫家弄娶一妾年十九日本産也先是汪之外舅出篋裏珍珠買日女爲婢其後嫁女於汪遂以爲媵儀容秀艶不愧東國名花汪得隴望蜀固出意外而汪妻亦優容之從未加以詞色前日忽以一盞紫霞膏斷送芳魂此豈有所迫而然歟楊枝零落桃葉摧殘古今薄命人大抵如是 
[坍屋涉訟]  
　　前報四牌樓液園茶館倒坍房屋壓斃母女二人等情前日該茶館主裘姓以房主陳姓延不脩屋致倒屋傷人遂糾人扭陳至巡防東局喊控陳姓供稱此房向本堅固因被前租户嚴姓混名小閻王私自將四柱加高以致易倒至農姓妻子斃命係屬天意於我河咎明府俯念裘姓妻子慘斃可憐令陳姓給償裘姓盤柩費錢七十千文陳稱旣蒙恩斷不敢不遵惟嚴姓卽小閻主係禍首罪魁請補提到案酌貼若干以便繳案給裘明府飭令補詞核辦 
[竊牛破案]  
　　包探顧阿六至英公堂稱有台州人張阿毛牽黃牛三頭托牛掮客陳茂園賣與沈阿全殺牛作内計洋二十八元因見張情形失措盤問支吾詢之沈阿全祇付過洋二元錢五百文囑令不得付價隨同張至船上尚有包樹林金阿九潘立青王阿以鄭阿興等一併帶至捕房由捕頭詰得包同周某在角直地方竊鄉人耕牛三頭到崑山雇鄭合興船來滬令船夥張阿毛兠賣金潘王等三人係搭客今傳同沈阿全一併送案請訊黄太守廉得各情商之翟副領事判包管押三月張阿毛管押一月餘均開釋惟沈阿全交捕帶回尚須查明牛價核奪牛亦暫留捕房 
[鬩牆殞命]  
　　前日午後英界石路中蕭益利烟館主與其弟口角弟竟買燒酒調生烟吞之迨舁往仁濟醫院則已不及灌救以細故而喪生誦尺布斗粟之語能勿慨然 
[英界公堂瑣案]  
　　包探秦少卿稱李毛六在沙遜土船做工行竊小土四塊搜獲送案土船上之西人稱矢竊小土甚多今旣獲贜容再細查禀請究追太守商之翟副領事飭將人贜交捕俟查明再訊○周阿三稱被王阿紀借錢百文不還反毆傷我頭訴捕拘案王阿紀供周係酒後自己碰傷黄太守騐得周阿三僅有皮傷姑置不究一併開釋○一百零九號華捕稱水菓行門口堆耦碍路喝令移開出店葉阿弟反敢扭我毆打爲此請辦黄太守判葉阿弟管押七日○巡捕解送違放鞭砲之李金甫請罰黃太守隨照例判罰四開洋一个寍人李金甫早已預俻四開洋擲於公案上翟副領事怒其無禮請太守喝笞二十板斥退 
[上海北市絲業會館籌賑公所上山東撫憲及陳冠生殿撰書]  
　　敬肅者前月接由烟臺頒賜鈞諭知所解申公砝足紋四千兩早邀飭收天不弔災東省又遭漫决復勞大公袒大人多方援拯溥濟瘡痍恩因疊而益深功以崇而斯大翹詹貝畫曷罄馳騁滬局籌募未敢憚煩奈因時事艱難未見踴躍幸人心好善今昔無殊陸續輸將尙無虚日前接陳冠生殿撰來函云齊東各邑漫溢水患頻仍災黎露宿風餐慘不忍覩先在歴城臥牛山一帶建屋五百間以棲被冲户口需欵孔殷囑爲解濟迫不及待昨已由電禀請大人先賜墊撥四千兩飭交冠生兄查收施放以應急需今特湊集申公砝足紋四千兩計裝兩箱又藥丸三箱統由海晏輪船帶交烟臺方觀察處轉解憲轅伏祈騐收兒子則敬已於月朔抵滬蒙賜函招赴襄辦理應遵諭飭令趨前以供驅策緣俗務尙須清理急切未克分身現好在振聲冠生諸君分投辦理足資熟手並悉周京兆處已請史仲甫太守攜帶萬金往東查放堪以仰慰藎厪專肅布肊恭請勛安諸惟垂鑒治晚生施善昌頓首七月十二日○冠生二兄世大人閣下前布覆函度蒙鑒入比維行道有福作德日休至爲心頌弟謬襄賑務如舊薪勞捐項一層自登報重募後尙承諸善士解囊相助惟目前法事决裂風鶴皆驚市面清淡異常賑捐亦不無減免當此死生呼吸之時不得不趕緊設法特先籌解公砝足紋四千兩托海晏輪船運交煙臺万佑民觀察迅解撫轅騐收轉付請卽會同振聲兄擇要查放丸藥三箱一併附解乞察收示復爲幸此後仍當竭力勸募隨時報解以期仰副雅懷小兒則敬於月朔由京旋申因自去年至今一切俗務積壓太多必須趕早清理届時如能分身自當飭令趨前妥商辦理振聲兄前恕不另函卽乞轉逹周小翁處已請史仲甫太守轉邀同志數人攜帶萬金往東查放足徵爲德不孤莫名感佩至被災各縣如何情形尚祈詳示以便登報廣募尤深盼禱專肅祗請禮安卽希鑒察世淑弟施善昌頓首小兒侍叩七月十二日發第二號 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[扶桑雜誌]  
　　美國人兒紅司居留横濵日前不知何故手執鐡棍至百七番洋酒店將所雇之日婦及東屋重吉恣意每毆傷及頭囬止欲乘間脫逃爲巡役所見拿送美領事衙門請爲查辦據病院醫生言受傷者難保無性命之虞云○前遊英國留於水師學堂學習兵事之棲川威仁親王自歸國後卽在水師營中効力此次督同兵船由東京出洋操練並巡視沿海各砲台歴大坂薩州將至長崎長崎地方官已安排行轅並派磐城兵船開赴薩州迎接詎親王擬改道先赴琉球然後直往長崎地方官遂借定自由亭及千秋亭爲該親王公舘云○瑞典國第二王子帶同隨員十數名前來日本遊歴將抵東京日廷聞信於十二日派定長田宫内省司員預備延寮館爲行轅並充接符官云○連日駐滬領事官發暗號電報至外務省往反熟商頗爲繁冗譯員夜以繼日晷刻靡甯六月十二日山縣内務卿至外務省密商公事多時遂發暗號電信至上海領事舘惟所商之事甚爲秘密外人不得而知云聞中法開戰擬遣武將敕員前赴戰塲觀戰云○日本派駐俄國沙軋連島領事久世君此次因公回國聞係日人之在該島捕魚者俄欲科以賦稅所定稅則甚覺煩苛因回國禀請政府訓示云○春間日廷招集東西兩京鐡道股分二千萬元原議分爲四期以五年爲限不料此令一出民間踴躍爭先半年之間已集一千五百萬元大約九月間可滿二千萬之數云○聞東海道殷畐唱首亦擬招股建築東海道鐡路接至東西兩京已有成說不日禀請政府允准卽可開集股分云○日報登中國添兵六千名駐紥朝鮮都城聞不日可以到防未知是否屬實也○秘魯前派駐日公使嗣因與智利交兵遂奉召回國此次奉新政府命駐美國公使現駐華盛頓都城本月十四日外務省接到秘魯駐美公使來文並附國書一道請代呈日廷内稱該公使兼辦日本全權公使云○神户港小野船廠擬造一鐡船與前向法國定造之愛岩船同式樣前日已派委員前往該廠繪圖試造矣○今春所頒徵兵新令定期九月分派徵兵官吏前往檢查適齡之人定例不　　　　 
論軍民人等凡十七歲至二十歲者概行載入兵册二十歲者于明春正月入營當兵三年十七歲者俟三年後更代前班聞近時所派各員已陸續起程分赴各處會同地方官將適齡之人檢查合格編入册籍以便臨時徵調無如民間父兄咸不願子弟當兵以致紛紛遷徙避匿他方甚至將子弟肢體殘廢以免入册可見兵凶戰危無不栗栗畏懼也 
[抄録廣康雷瓊道王灼棠觀察勸兵歌]  
　　坐一坐歇一歇暫莫做聲有一番淺近語奉勸你們離家鄉數千里投効當勇爲室家謀衣食兼爲功名普天下十八省副叅提鎭算起來大半是行伍出身論目前中與法和局未定南北洋修戰備旨諭嚴明惟瓊州離海防相隔甚近料不定早和晚就動刀兵法國人鐡甲船據說堅硬他纔敢在海上肆意横行他船多我船少水戰宜愼若陸戰我中國豈畏法人他以整我以散出奇制勝主兵多客兵少一鼓可擒大丈夫爲國家主意拿穏你兵來我將當衆志成城臨大敵要奮勇前茅後勁平日裏勤操練技藝方精操洋鎗打靶子最要照准到陣前纔能彀一發傷人操刀叉撥矛桿脚步定穏有刺法有躱法總要分明操大砲尤當要小心鎭靜破大敵全仗着紅衣將軍多少子多少藥錙銖相稱論度數計遠近命中如神操藤牌學矮步要捷要穏搪砲子擋刀矛最爲上乘每日裏早晚間兩操爲定萬不可學懶惰手足不靈論氣力越肯用越有長進銕成鋼磚成鏡磨練而成願爾等成勁旅力圖上進湘粤軍是奮勇久已馳名築墻子要堅厚高有數仞大不可圖便易草草爲營挖濠溝湏寛深做法得勁或出戰或守營不怕敵人譬比人有住宅門户謹愼層層封層層鎖盜難相侵可以守可以戰布置安穏靜如山動如水無隙可尋第一條莫吃煙發了烟癮不能行不能走涕泣淋淋這條命枉送了無人憐憫才知道這烟鎗殺人刀兵論天時在此間寒燠不定在平日節飲食自己調停鴉片煙避瘴氣我却不信爾大衆各猛省勿入迷津又勸爾莫賭錢各安本分賭錢漢只有輸那裏有贏陶士行投摴蒱實在乾淨原怕他帶累了君子正人離家鄉是風塵辛苦受盡實指望求名利多餘幾文又何苦浪花銷囊槖皆罄把口糧送與人反不領情倘若是犯出來難逃軍令或是杖或是革敗名損聲勿酗酒莫嫖娼各自安靜花柳每中了人其病非輕賣麻瘋是此地習氣所定稍不檢便跳入害人火坑良家婦尤不可自損德行行道路分左右授受不親論陰隲有報應淫惡爲甚論軍法首重在强姦平民各防營來此間尚無此病須當要常常的保守奉行守營規惜精力脚跟跕定非公事莫掛號妄回營門勿伐樹莫呈强欺凌百姓養兵丁上爲國下是爲民倘若是多騷擾兵民不靖旣怕賊又怕兵民難聊生况此間有黎匪時常犯境我百姓平日間己苦刀兵待百姓如家人聲氣和順做生意交現錢買賣公平况目前辦海防正是吃緊衆百姓辦團練大義當明我本有地方責兼參戎政願兵民無畛域一氣呵成我從來待兵丁不施殘忍有兵丁遭病患時時罣心喪一卒終夜裏不能安枕斷不令受委曲賞前不明聽我勸你各人捫心自問有則改無則勉一體遵行和議成願爾等安安靜靜餘些錢回家去做个小亨和不成願爾等衝鋒陷陣建功業博个官顯親揚名這一些粗言語雖不中聽細細想一句句實出至情莫當做耳旁邊清風一陣辜負了來相勸一片婆心耐得勞吃得苦纔有上進古今來大都是有志者成 
[小詩八章奉送出駐外洋德法兼意奥和五國欽使竹篔表姪倩大人榮役之喜]  
　　時策曾脩玉笈文仙班特起許眞君珊瑚出海頭銜耀蝌蚪摹書寶籙芬此去外廷圓鴂舌好憑文陣濟鴉軍近黑旗軍以戰法著襲侯書中曾論及之才名屈屈交稱頌又是飛身置五雲○聖朝樂與外邦鄰歴聘連城創局新遊學益興德人教德國學校稱最外洋眞脩易轉法王輪遠徵文獻佉盧共順助清風海若神試問尋盟凡幾國和光環照鳳慺春○博望乘槎絳漢經如今航海等神靈天教上國光鄰國人指文星作客星作客星職亞爾侯駒縶曰曾襲侯前駐英法信傳王母鳥翔青材稱遠到聲洋溢中外流傳姓氏馨○海天護卽仗魚龍品望清華職敬共東里儘傳成命去西方或有美人逢棊飛遠者和連局劍借文光善養鋒終古儒臣勝大任輝流四表總温恭○徼外材官巧奪天攷工應屬大羅仙長房縮地山空鑿奇股飛車命速傳法意父界有山阻路今穿穴可過爲火車捷徑機器倘還移内夏鬼才亦可補前賢法良意美功深奥節取奇能卽轉圜○乘風破浪本懷才飛波滄溟更快哉丹桂宫前眞話下水晶域外使君來風波易涉憑思信蕭艾遥思計往回雖屬長征休内顧高譚助理有通材○銀河寛且渡黄姑挈同登萬里途嬴玉簫和雩外鳳王喬履化海邊鳬萱榮故國征夫慰蘭茁家山待女蘭名扶最是遠徵多子種榴分西域兆應符○方今四海一家時萬里睽違未覺離鄉信易通憑列缺豪情得助仗馮夷松封五樹剛如數瓜代三年預有期他日旋旌還圡後親朋相約聽談奇沈國洪拜手草 
[琵琶篇憶庚午夏曾偕醉墨生聽嚴麗貞詞史彈詞今醉墨已悲宿草麗貞亦玉殞香銷矣偶檢舊什輙用黯然]  
　　火傘撑空暑威酷葛巾蕉扇皆煩溽水閣凉亭何處尋揮絃枉譜薰風曲一曲薰風暑不收珍珠衫薄汗珠流調冰雪藕無聊甚且自擕朋上小樓小樓風景都清絶中有名花稱第一妝束猶成細柳腰年華已換香桃骨雲和斜抱笑登塲一曲調成水殿凉繞梁獨愛珠喉脆隔座微聞寶串香輕攏慢休神乎技嚦嚦嬌鶯囀花底半面琵琶綺思濃四條絃索秋聲起新歌宛轉最撩人同是天涯淪落身華髮卿應凋緑鬢素衣我亦涴緇塵曲終一笑撞身去鬢影衣香留不住但覺吟蟬沸滿天緑陰門外斜陽暮[  平江黎床舊主漫草]  
[滿江紅讀史偶成書劉提督檄文後和悞軒兄之作]  
　　何物澆愁縱豪飲難銷塊磊聽悽絶中年絲竹不勝皿淚宋濟才華矜坦率馬周落拓贏淄萃掩荆扉饒舌斆狂歌醒痴睡論胡羯慚顔對看社鼠忠肝碎幸虒彌拔戟自成一隊青史當慘孤憤傳盟唱枉設羣英曾慘過江名士鯽魚多模棱輩[  柳隠詞人馬相如吳中作]  
[上海抛球塢後街楬泰記衖辦理直賑捐輸總局第三十七次收欵]  
　　江寗梁方伯解到通州李刺史捐曹平銀一百兩鹽城縣於明府捐錢一百五十千又合曹平銀九十一兩三錢四分七厘○江蘇候補縣張大令稷遵故父母遺命捐庫平銀六百兩○杭州同善堂經募肄芸室洋五十元壻鄉仙裔求病愈仁和信女孫德章因懷姙臨月患風症等求速愈二户各洋二十元徐沈氏求病痊寓浙松鶴堂爲妻病愈愿吉祥子病愈愿三户各洋十元松石齋洋四元共計洋一百二十四元○蕭慶雲捐洋三十四元寗波聚康錢莊捐洋五元○以上共收曹平銀一百九十一兩三錢四分七厘庫平銀六百兩英洋一百六十三元查敝局去年孟冬開辦以來瞬經十月雖車薪杯水未必有補灾區而各省當道曁諸善士盡情極救量力輸將其一片施濟殷懷足使昏墊餘生聞而感泣今幸畿甸雨暘時若小民稍慶安全而南中物力艱難亦不敢久叨挹注故敝局准於七月底截止所有江蘇浙江江西等省未經交還捐册如已收有捐項務祈從速匯滬否則亦請將空册寄下以便銷號至善捐請獎一層曾於閏五月十九日登明申報有願指項請獎者或獎票足敷捐項或爲數尚少應須補捐若干統望先將原給印收並補捐銀兩以及照飯請獎等費查照定章核明數目儘七月内寄至敝局一俟截數立當分别核辦造册詳報此外捐項概靖傳相奏明總數以誌善緣而彰雲誼一面卽行撤局礙難再爲核獎矣計日無多幸勿遲誤恐未周知合再陳明 
[上海抛球場後街楊泰記衖辦理直賑捐局兼收紹賑故濟順直賑捐第四次清單]  
　　煙台東海關署徐君廷榮經募紹賑找欵計煙台公估銀六十三兩二錢五分一零四五申合規銀六十六兩零九分六厘○福建麻沙分縣高雲巖貳尹經募游榮寳八元胡思旺六元江西譚元順四元梁乃壽王樹德各二元施衍松施有政魯友輿黄乃揚廖榮喬袁得高温德和温喻春吳炤謨虞仕瀧林成增各一元共計洋三十三元○以上統共收規元銀六十六兩零九分六厘洋三十三元查紹賑改濟順直疊經登報聲明所有收數亦爲詳細刊列敝局現已定於七月底截數造報一面卽行撤局如有捐欵尙望迅賜寄交彚解俾歸實濟曷勝翹盼之至 
 
