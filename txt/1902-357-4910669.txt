# 1902 - 357 - 4910669

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尙書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請即臨購閱可也此啓 
[閱前報所載日本檢書受賄事慨而論之]  
　　日本學堂課讀之本例由文部省專員檢察始准刊行邇者各邑書肆中人不知因何有賄賂檢書官之事以致遽興大獄幾涉及文部高等官前報已一再譯登而標其目曰大索書林曰文字之禍執筆人閱之乃竊有慨焉我聖淸文字之禁可謂嚴矣當順治康熙時文人每喜訕謗朝政言言集一案以游戲詩詞被禍者多至數十人秋曹推敲字句之間輙罪以犯上作亂洎莊廷鉞明史事發東南文士駢首就戮者百數十人是非周内深文也當夫開國之初苟任民間妄議朝綱恐管蔡殷頑或不免因此而心生反側耳自是厥後如曾靜呂宮之類皆以逆書獲咎首領不得保全而屈大均呂留良身後且膺戮屍之慘朝廷頒發禁書目錄厚至半寸許雖以錢謙益戴名世之聞望素著猶不免燬其書板隻字無使留傳噫昔之法令何其嚴夫誰料流至於今而逆說詖詞公然刊布列諸市上購者紛紛噫吁嘻時事日非一至於此以視日本之風行雷厲法律森然雖以課蒙之書未必大有違悖而一有賄賂之蹟立時澈底根求其相去不懸若天壤哉况今之中國其書籍之凌亂拉雜亦幾如日下江河矣曩者鄙人曾略獻芻蕘請國家設立檢書處凡有箸作必呈請鑒定始得付諸棗梨蓋以肆中所售西學時務書非摘自報章卽互相抄撮輾轉販　貽悞學人故深望當軸者愼之於始也初不料變本加厲至目今而益復不堪凡學生所晨夕揣摩者名爲新政新學實則滿紙皆怨詈朝政指摘宮闈雖以我聖母皇太后之英毅仁慈而亦不免謗讟叢興誹訕交作藉口保皇保國陰圖簧鼓人民甚且如戊戌政變記之流公然用逆黨列名不復知所忌憚而官吏不之究任其陳諸市中教習若罔聞聽其列諸案上亦何怪革命流血民權自由諸謬說毒庸宇内無復識尊君親上之大經哉顧僕所竊不解者中國近數年來凡事皆仿效日本軍法商務農業學堂無一不師其所長補我之知而獨於印書一事依然散漫無稽攷日本警察章程箸作印行别有條例有害風紀者例得以法繩之凡發售圖書者刷印所用不問其爲何器應將出售月日及業主籍貫姓名在何處刷印一併載諸紙尾其官所得而箝制者如變壤政體紊亂朝憲妨害治安曲庇罪犯壤亂風俗漏洩軍國機密事有一於此或示禁或罰鍰又凡在國外刷印圖書害民亂俗者内務大臣得禁其出售一面搜索印本毁銷其判罰也自首者减輕再犯者重治蓋欲使民皆安分守法不得不繩之於事先也鄙意中國宜責成地方官舉境内各書坊各印書局具呈甘結有犯以上法紀者按律治罪不稍寛容而又每出一書必令先將樣本呈騐騐可而後印行夫如是則坊肆皆不敢違犯章程雖不設檢書處亦無所害矣或曰中國各省大吏時下禁書之令但須實事求是更何必效法日本爲則應之曰向來中國祇禁有傷風化之淫詞小說耳若夫悖逆無道之書則自國初諸巨案後歴二百數十年從不一見故無有議及禁之者爲今之計與其禁之於事後不若檢之於事前警察章程正當留意夫豈徒地方官一紙文告謂足令出維行哉因日本事而慨乎言之我知彼自號維新黨中人又將故作違心之言指執筆人爲舊氣坌集矣 
[本館接奉電音]  
　　昨日午刻京師飛電傳來上諭一道敬謹譯登○十一月二十六日内閣抄奉上諭王之春奏特叅庸劣不職防營管帶各員請旨懲處一摺廣西署右江鎭總兵統帶桂字各營記名提督陳桂林營務廢弛難資表率著革職留營効力守備蘇信三私購槍馬接濟匪徒著卽行正法守備鄭得功籍病離防縱勇通匪都司雷福祥接仗不力勇丁潰叛守備馮覺紀所帶勇營見匪先遁均著著革職發往軍臺効力贖罪右江鎭標都司王占魁候選州同洪顯兆補用巡檢董椿恇怯無能營勇缺額均著即行革職另片奏署西隆州人達州同補用縣丞陳鳴諠毫無布置任匪滋擾等語陳鳴諠等著卽革職以示懲儆欽此 
[謀弑俄皇]  
　　華歴本月初七日英京倫敦來電云近又有匪徒數名謀弑俄皇旋在利華地亞拘獲大約卽須盡法以懲也 
[俄報之言]  
　　英京倫敦來電云邇者俄文各報力請俄政府增長太平洋兵力免致日本水師稱雄東亞因俄京之人見日本陸續添製師船深爲疑忌故也 
[同慶元辰]  
　　南洋新加坡叻報云明歲西歴一千九百零三年正月一號卽華歴本年十二月初三日適逢回回歴一千三百二十一年正月元旦聞之此間崇奉天方教之穆拉油人謂須閱三十八年之久始遇一次西歴回歴元旦相同 
[中國通商口岸表一]  
　　廣州在法京巴黎緯線二十三度七經線一百十度五十六立約於西歴一千八百八十八年八月二十九號厦門在緯線二十四度二十七經線一百十七度立約之期同上福州在緯線二十五度五十九經線同上立約之期同上寍波在緯線二十九度五十三經線一百十九度九立約之期同上上海在緯線三十一度十四經線一百十九度九立約之期同上芝罘在緯線三十七度三十三經線一百十九度二立約於西歴一千八百五十八年汕頭在緯線二十三度二十二經線一百十四度二十立約之期同上海口即海南在緯線二十 
 
 

Page 2

 
 
度一經線一百零七度五十六立約之期同上牛莊在緯線四十度四十三經線一百十九度五十四立約之期同上鎭江在緯線三十二度十三經線一百十七度五立約之期同上南京在緯線三十二度四經線一百十六度二十七立約於西歴一千八百五十八年六月二十七號天津在緯線三十九度九經綫一百十四度四十八立約於一千八百六十年十月二十四號九江在緯綫二十九度四十四經綫一百十三度四十八立約於西歴一千八百六十一年西九月二號右表見徐家匯匯報 
[山西巡撫升竹帥與西安將軍恩軍帥都統制會奏旗兵攺練洋槍摺]  
　　奴才升允恩存克蒙額跪奏爲西安滿蒙馬隊現擬攺練洋槍以裨營伍恭摺仰祈聖鑒事竊維自强之計以修明武備爲先教戰之方以蒐討軍實爲要西安滿營餉絀器鈍兵制未精光緖十八年夏始經陞任西安將軍榮祿奏請攺練洋操步隊五百人嗣後經原任西安將軍國俊於二十四年十月續添洋槍步隊兵五百名訓練經年槍法純熟奴才恩存與奴才克蒙額不時校閱見其步伐進退甚屬整齊步隊有馬隊此千人足備緩急之用惟馬隊操演向用土槍土藥每與洋操步隊合演陣勢雖尙聨絡槍聲殊難畫一伏念今日用兵專恃火器土槍遲鈍遠遜洋操馬步隊本相輔而行必須聨成一器現在欽奉明詔飭令攺練新軍曷敢故習因仍不思振作奴才等籌商至再現擬將滿營馬隊以五百人攺練洋操庶幾器械較精不致習非所用惟是滿營貧苦無欵可籌購置洋槍殊非易事且北洋槍砲局現停製造亦屬無從請領奴才升允查陜西軍裝局尙有存儲軍械擬以來福馬槍五百桿並佩帶等件撥發滿營俾資操練如蒙兪允奴才恩存等卽當派員赴局如數領取發給旗兵督令常年練習期成勁旅除領用陜局洋槍等件屇時咨部立案外所有西安滿營馬隊現擬攺練洋槍緣由謹合詞恭摺具陳伏乞皇太后皇上聖鑒訓示再此摺係奴才恩存克蒙額主稿合併陳明謹奏奉硃批著照所請務當督飭認眞訓練破除積習俾成勁旅欽此 
[四川總督岑雲卿制軍文告]  
　　爲曉諭解散事照得自來邪術作亂未有不立卽滅亡戮及族黨者川省自資陽匪起近今數月誅戮之匪首匪黨共計不下數千現又據資州禀報將資屬著名之大股匪首凌天順劉飛拳虎拿獲並擒斬匪黨三四百名該匪等邪術萬不能避槍砲刀兵符咒神水萬不恃足爾百姓當可恍然大悟度爾百姓當初附和之意亦未必眞信邪術甘心爲匪不過因其託名仇教遂姑從而嘗試耳豈知傳教載在約章朝廷准許爾等仇之未得忠義之各先犯違旨之罪卽是亂民王法雖寛能爲爾等亂民曲宥乎且天主耶穌兩教皆以勸人行善爲宗旨各教士往往有自捐鉅貲施藥施醫並遇災荒有派捐振欵以助官振所不及者各教士之用心原無負於我華也卽使教民不盡馴良間有恃教横行之事然此等莠民按照約章應歸地方官懲治地方官不爲懲治是地方官之溺職爾等儘可赴各上司衙門控告自能伸寃何得私相仇殺况因一二教民之不善而仇千百教民教一教一會教民之不善而仇及各教各會之教士天下詎有不分皂白至於如此者乎大抵爾等匪徒半屬愚民旣不知仇教爲王法所不容復不知各教士皆明通公溥意在勸人爲善並無惡意當其附和之始不過聽信一二匪首之邪說圖快私心及至仇敎事成雖有悔心而已勢同騎虎祇得與官軍抗拒苟延殘喘本署部堂以爲爾等作亂之迹固罪在不赦然曲諒爾等愚昧之心亦尙情有可原用特剴切詳明諄諄示諭自示之後爾等附從之匪如能立即解散各安生業本署部堂不究其旣往并不准該鄉鄰團保追舉以前之事挾制訛詐如能綑送眞正匪首本署部堂并立給奬賞爾等首要之匪如能解散脅從立卽投誠本部堂自必予以自新貸其一死倘仍敢負嵎抗拒則大兵進剿玉石俱焚誰無父母誰無妻子何必以三尺之軀甘作亂民自取駢誅禍福之分在於一念今各屬業已開振爾等如能解散投誠便可與飢民同沾振濟如仍屯聚抗拒便當與亂民同受駢誅各屬識字明理之士民務將本署部堂此示之意廣爲宣傳俾愚夫愚婦共出迷途保全一萬生靈卽所以爲功德也切切特示 
[法人展界]  
　　徐家匯匯報云法人近在漢口展拓租界與大大憲訂立新約七條按舊約法人寄居地前接俄界下至通濟門内官地今自官地向西展至距鐵路六十丈爲止合法度一百八十五邁當面與德界毗連引伸至距鐵路六十丈之官地南至垣外亦然又堡垣地基寛三丈垣内外官地各寛五丈城外餘地寛六丈皆劃歸法人新界每年應納地租悉如舊案中國應於鐵路火車站距法人西界中央築一馬路法人亦於界内開闢街衢直接火車站然後迤邏達江濱華洋商民及一切辦公人皆可任意在租界中出入倘道路或有傾圮當各自修理此約繕成華文法文各一分倘文字有不明之處仍以法文爲斷 
[添設藥局]  
　　徐家匯匯報云蘇州火藥軍裝局向在胥門外十里亭左近今大憲以局中所藏火藥大有滿坑滿谷之勢因度地於大校塲西南添建一局刻已破土興工諭令五里内居民不准燃放爆竹 
[嚴申米禁]  
　　徐家匯匯報云中國禁米出洋一事最難弊絶風清署兩江總督南洋通商大臣張香帥迭次商諸欽命襄辦與商務大臣謂不若嚴定限制每年流出外洋之米不得過百萬石每石抽釐捐錢四百文襄辦商務大臣韙之現已札委江蘇補用道朱子涵觀察馳赴吳淞總理其事矣 
[檄勇剿梟]  
　　揚州訪事人云兩淮某鹽塲忽有梟匪結隊遊行操刃逞凶無惡不作塲員某鹺尹聞信立卽率同勇役往捕諸梟竟敢恃衆拒敵鹺尹因飛禀運署運司程雨亭都轉急派虎字營勇若干名會同鹽捕營砲艇十艘相機剿撫已於本月某日首途矣 
[淮郡試期]  
　　揚州訪事友人云江蘇督學部院李蔭墀大宗師按試泰州刻將告竣定於本月二十三日按試淮安行見枚皋宅畔漂母祠邊濟濟英才當白戰於風簷寸晷中中一獻其文章 
[榷使履新]  
　　九江訪事友人云調署江南廣饒九南道兼九江關監督寳湘石觀察由南昌行抵潯陽小駐嶺南會館擇吉本月二十一日已時受篆履新 
[潯陽瑞雪]  
　　九江訪事人云本月中旬以後連日彤雲四合朔風襲人至二十二日滕六君命駕遙臨大地山河頓幻作瓊瑤世界得此豐年瑞兆四鄉農圃無不歡聲若雷矣 
[羊城雜錄]  
　　廣州訪事人云有柏原文太郎者係日本文學士也去歲曾上陶制軍書刻又航海至羊城於十一月初六日帶同舌人謁見督憲德靜山制軍制軍延入花廳欵以酒果簉坐者爲廣州府龔仙洲太守及洋務局員薛大令柏君倩舌人先道欽慕之忱次稱中國利權近爲外人攘奪殆盡實爲代抱不平然利權之所以失者皆由人才缺乏不能尊爼折衝之故欲求人才非廣興學校不可今粤省學堂已經開辦者請一游覽可乎制府許之臨别柏君贈以倭刀一口長僅及尺而裝飾華美出匣偪視寒光射人蓋利器也制軍謝而受之翌日命太守代往答拜 
 
 

Page 3

 
 
○粤省所製牙擦貲本甚細向無釐捐近由商人趙敬祥陳兆祥赴善後總局具呈請承抽牙擦釐金隨奉局憲批示云該商願承抽省城河南牙擦捐每年認繳餉銀三千元試辦三年等情究竟牙擦一項省城河南每年製造共有若干按每百個抽銀一錢每年可抽餉銀若干所認餉數是否核實候札南番兩縣查明妥訊禀覆再行核辦○本月初九日之晚二鼓時省城迤西光雅里某姓家失火焚去房屋三間幸各處水龍馳往施救得卽熄滅 
[吳江楓冷]  
　　蘇州訪事人云崑山縣著名劣監李叔逵即李清鴻渾號李小平時專慣恃勢横行魚肉良懦當原任蘇州府王可莊太守在任時訪知種種劣迹檄飭前縣主蘇大令拘案訊押厥後取具攺過切結交人保釋不意近日恣横尤甚竟敢冐繕省中某巨紳手函保某甲當本縣漕總事成之後索酬洋銀數百元甲靳之致在署中扭毆事爲府尊向子振太守所聞飭縣嚴密訪拿澈底根究○前者江蘇撫憲恩藝棠中丞以省垣疫癘盛行皆因河水汚濁所致爰籌集公欵二千金委某員至上海購辦吸水機器以便設法濬河迨運至省垣疫已漸止濬河之事遂不果行邇者城内河水異常枯涸因遴委員弁督飭營兵按叚築壩然後用機器將汚水吸出就太湖中灌入淸泉從此居民食德飲和當　頌大憲仁施不置已 
[星使起節]  
　　出使美國大臣梁震東星使銜命蒞滬駐節美界北河南路天后宮側出使行轅昨日遣丁赴道營廳縣各署投刺辭行定於今日附某公司輪船赴任 
[示禁停棺]  
　　欽命二品頂戴江南分巡蘇松太兵備道袁爲出示曉諭事照得各屬居民惑於風水每有停棺不葬浮厝路旁之事殊不知停棺不葬禁令攸干浮厝路旁尤爲慘目前因今歲疫癘流行喪亡者衆窮民半多將棺抛棄穢氣彌增居者行者胥愛其害當經通飭各屬赶緊設法分别押埋在案兹届嚴冬正可及時安葬否則來春陽氣蒸鬱穢臭流行釀成疫癘更無底止除再札催各屬立卽押葬外合亟出示曉諭爲此示仰諸色人等一體遵照自示之後務將所厝棺木尅日安葬以妥幽魂而免染疾切切特示 
[飭領犯屍]  
　　上海决囚已登昨報兹悉吳顯鴻竇劉氏兩犯斬决後卽由屍屬領屍棺殮惟絞犯金阿大一屍縣主汪瑤庭大令飭照例暴露一宵至昨日委典史趙敬臣少尉前往騐明然後飭犯屬領回殮瘞 
[斥革劣捕]  
　　前晚南市捕房三十號三畫華捕范銀泉及八十二號華捕秦方卿在室中酬酒滋閙捕頭據情禀知馬路工程局總辦翁子文太守太守飭帶案訊明一併斥革 
[上海巡局控案]  
　　前晚提標右營水師某號砲艇勇丁楊春山行經南馬頭忽被一干人扭住兇毆後奮力將周阿全拘獲解至二十三七鋪巡防局禀訴情由局員姚谷蓀二尹略訊供詞著移送保保甲總巡局請總巡朱森庭明府訊究 
[南市捕房紀事]  
　　前日楊百林由南通州附海寗小輪船來滬見朱明郎携有崇明小孩包華林形跡頗覺可疑因囑其友高福慶喚二十九號巡街捕到船盤詰朱語言一味支吾遂拘至捕房押候轉解馬路工程局大約總辦翁子文太守卽須訊明懲治也○前日顧阿金手携銅器數事乘某號東洋車至十六鋪某押鋪質錢被十九號巡街捕拘至捕房捕頭令押候解送工稫局禀請訊究○歹人施爲蘭濳至南馬頭孫公館竊取轎内花瓶等物當塲拘獲送至捕房捕頭令押候解送工程局禀請訊究 
[英租界捕房紀事]  
　　偷兒王阿二潛入南说路戚阿才家竊取衣物携之而逸報由包探張寳成拘入捕房捕頭令押候解送公堂禀請讞員張柄樞司馬訊究○前者南京路公興里某姓家失火時歹人陳阿四奔至公平洋行經理屋租人汪姓家攫取衣服若干件適爲包探徐阿華所見拘入捕房捕頭令押候解送公堂禀請究治○扒手張阿毛行竊大五廟左近張阿大家衣服報由包探方長華名入捕房捕頭令押候解送公堂禀請究治○賊犯張桂枝行竊王天福家衣物報由包探陸阿四拘入捕房捕頭令押候解送公堂禀請究治 
[王愓齋上舍上陵天池觀察書]  
　　今將近時榷政郵政情弊敬陳一二倘能俯採芻議上達天聽商人幸甚天下幸甚一在關政上海海關大小洋員頻加薪水而華人薪水不特不加反祗發七折至今春二月起舍人薪水全數不給夫祿以勸士國家定制今薪水無著司事者安能枵腹奉公且關吏額缺向係納資購充勢不能空手告退靳之適以生弊豈國家立法之意乎夫關爲中國之關自應中國人員辦理昔年創立之初因華人不通洋文不諳洋例不得已借才異域今已數十年仍未收回利權以致一切洋務處處受虧實我華人之所痛恨也日本維新初其情形與我國相似以後事事留心學習未及十年所用洋員悉皆退去使政由我出財不外輸所以日進於强也我國反是重用洋員惟命是聽至於熟悉洋務之人類投閒置散何其重洋輕華若是耶今春商人曾具禀兩江督憲劉力懇革除關弊蒙批飭查縱未能一一核辦而洋員聞之亦稍知懼向來洋商行李槪不開騐下等洋人每多販私偷漏邇亦一例查驗知洋員亦未始不畏公議也然其中充公一項華商受苦有不堪言者凡貨物之應報不報者理宜加征乃有微細貨件如鞋幾雙帽數頂本無稅則並非偷漏一經查出竟爾充公或托人懇求間得給還然必延遲三四天在此三四天中旅資飯資已耗費二三元儘可抵作買價况未必能人人給還乎按日本關章凡微細貨估價作稅至歐美各國皆有關稅其征取多少亦各不同至客商隨身行李並無充公之例充公爲我國洋員所獨創至之件未報稅者卽以其其充公所入歸公乎歸私乎非外人所能知也一爲郵政我國疆宇廣闊户口繁多遞信内地其勢較難然於通商地方行之猶易今郵政局開設數年於國家尙無利益其故何也蓋在主辦者不得其法耳夫置郵寄遞總以便捷不誤爲主玆竟有延閣踰期或不肯探訪眞實住址局行投遞者此固信差作弊然亦用人不當所致迨至發覺理當一面照欵償金以示信實一面秉公嚴究以警將來乃往往含糊了結無怪寄信者皆裹足不前矣不然日本一島國耳而郵便項下每年所入不下千萬金我國所收郵費反不及日本百分之一豈我國信件少於日本乎此不可解者也我國以關政郵政重大利源委任稅司獨斷獨行權不可謂不專而其所辦仍有弊無利國家亦安用此人乎草野妄議竊謂關政郵政得一王公大臣秉公辦理於國家可收巨欵於商旅得免苛擾其利益洵非淺鮮夫海外各國信任洋員者莫如埃及大藏大臣爲英人工部大臣爲法人陸軍參謀爲美人以及稅關鐵道郵局等處共延洋員一千三百餘人以致國事日非不可救藥此可爲我國近時之殷鑒也閣下熱心時政膽識俱優用敢歴情上告冀挽狂瀾禱切盻切 
此書由日本寄來所陳郵政諸弊在創設時章程未備容或有之自經歴治玩法信差近遂風淸弊絶惟上海地方旣廣信件又多遞送稽遲或尙不免耳至於海關規制執筆人素未攷覈不敢妄置一詞姑附報章以質之總司榷政者[  本館執筆人手跋]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者沈藎卿控康鼎欠銀等情縣主汪瑤庭大令訊悉情由著將康取保出外變產歸還旣而康轉控馬秀伯以僞捐照騙銀前晚大令升堂研訊康供生員欠沈之欵擬將祖遺房屋變價料理有某姓者允出洋銀五千元將次成就惟前托馬捐貢馬交來執照一紙現查得實係贋鼎求恩究追馬供職員前辦捐務光緖二十四年康托職員在直隸振捐局内報捐貢生所給確是眞照不敢作僞沈供康欠職員銀兩屢次藉詞延玩今年關將届務乞嚴追大令察閱執照眞僞莫辨飭將康交人保出限二十日内籌還沈銀馬交人保出候查明執照眞僞然後核奪○保甲總巡朱森庭明府移送侯金亭祝榮芳錢金生三人到縣大令向之詰訊侯供小的係湖北人在治下開設烟袋作與祝同業本月初十日憲署西街失火小的以祝店相離不遠特往控望繼見並未殃及隨卽折回次日復往祝適出外學徒錢金生言及伊師於火災時在途拾得綢縀五疋小的聞之並不聲張不料越日事爲失主虞德榮所知控諸巡局局員老爺卽派差至祝店搜查今日小的途與祝遇疑小的漏泄扭住猛毆是以扟控總巡局移送案下錢供小的係南通州人在祝店學業當火災時祝在途拾得綢縀五疋售與某鞋底作後嗔小的向侯千知致被辭歇祝供是日火起時小的在作内看守門户並未出外何能拾取綢縀錢作事不妥以故送還舉薦之人轉交伊叔領去詎料侯唆使伊叔到店滋擾并誣稱小的拾取綢縀叩乞鑒原虞稱小的在署西開設顧繡店當火熾時小的與店夥各携綢縀至張家弄寄放友人家途中被歹人攫去若干疋惟倉卒中未克認明面目今祝事發求卽究追大令飭將祝收押所中錢侯交人保去一面諭令虞靜候查明核斷 
[法租界公廨控案]  
　　法界居民金永　有一祖墳坐落二十七保七圖近被地保劉鶴卿串同吳和生盜賣與人并將墳墓發掘金得悉急向地保理論置之不理遂具詞控諸公廨讞員孫建臣大令飭提劉吳訊究 
[法租界捕房紀事]  
　　陶子卿賃居法界某里近因定貨糾葛被某西人控諸英美租界公廨昨日讞員張柄樞司馬飭差持票投法總領事署禀請簽字旋復至捕房請捕頭派出包探恊同前往將陶拘獲押候移解到廨歸案訊追○偷兒某甲潛入寄居租界中之某姓家竊得衣物持向某押店求質適被包探所見連贓解入捕房頭命押候堂期解請讞員孫建臣大令訊究 
[美租界捕房紀事]  
　　昨日天將破曉歹人陸晉卿混入寄居蜜勒路之甬人徐秋堂家竊取衣物不虞爲包探錢榮堂所見連贓帶入捕房捕頭令押候轉解公堂禀請讞員張柄樞司馬訊辦○昨晨歹人王阿高混入篷路某小客棧中乘閒竊取衣被等物携至吳淞路某押鋪質錢不提防爲包探倪順泉所見連贓帶入捕房捕頭令押候轉送公堂禀請懲辦○前晚著名流氓劉阿四狙伏裏虹口老靶子路見甬人李阿六獨行踽踽遂一躍而起奮力扭住搜取所帶小洋銀數十枚李心不甘服訴請某西人函致捕房捕頭令包探倪順泉前往將劉拘入捕房押候解送公堂禀請訊辦 
[永保平安]  
　　日前英界失火勢等燎原益順盛號適與昆連號主王君紹坡十分焦急因念積善可以回天特向空中叩禱願出廉泉以助廣益堂各善舉言已果駕返吳回遂自出洋銀三十元并募所各號計裕順長裕順源雙順泰各十元裕盛增永和豐天得昌增泰隆福聚泰大成棧公源盛永來盛同義恒義順興源成達裕成棧裕盛號阜豐興東豐泰東盛興春記興記棧鴻順德各五元正泰利三元文豐利天生盛永源盛福祥泰協盛隆盛永公和順各二元合成一百七十二元悉數交敝堂以酬其願從此平安永保聲不患夫鯨鏗感應甚神福自爲之駢集敢乞登報用達謝忱滬北天后宮前廣益善堂司董嚴信厚龔心釗施則敬朱佩珍唐榮俊葉貽釗等謹誌 
[金陵官報]  
　　十一月十六日委辦吳淞米糧候補道朱濳候補道蒯光興趙受璋周學洵華兆綱由蘇來鎭江府祥福鎭江保甲總巡知縣楊紹時均辭知府查濟元同知自鶴年連北統捐知縣李澍生到知縣王克鋆袁世猷均見調辦金陵水師船廠候補道龔禀知到差記名御史總理衙門章京劉奉璋辭行候補道曾紀壽回湖南張金城赴北江務委措淮南探兵餉徐傅隆南瑞兵船吳克威回滬仙鎭釐捐知縣祿德委辦瓜洲釐捐知縣齊堯年均辭金陵營叅將劉炳庭禀知巡江襄河水師羅珍材到江寗縣盧禀知巡緝擊西南鄰鄉並查勘麥苗崑山縣諸可郵到知縣楊治善禀知存儲貢院器具總交淸楚供給撤局鈞和輪船馬廷闌送忠誠公回十七日陸師學堂候補道兪謝委總　兩江營處辦吳淞米糧候補道朱濳籌防局候補道沈均見商務局候補道劉到傳見正任贑南鎭何明亮辭回江西候補道趙席燮啓驊由蘇回急蔭交缷揚州保甲局回遊兵營遊廷武謙辦江關洋務彈壓直隸州邵文炳知縣藍采錦丁經三曉南回布理問壓瑞琛由京來均到十元縣戴禀知赴東北鄉塘頭村相驗委辦東臺釐捐局知縣梅長无辭 
 
 
 

Page 10

 
 
   
 
