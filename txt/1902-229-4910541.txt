# 1902 - 229 - 4910541

 

Page 1

 
 
[新印大字本正續資治通鑑并通鑑目録出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尙書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記書局海内通碩有留心乙部學者請卽臨購閱可也此啓 
[重農說恭書] [  欽定授時通攷後]  
　　中國以農立國者也上古神農氏作耒耜爲民利興亦越唐虞之世后稷命官洎周室開基實維稼穡漢高受命務本重農文景之際國以殷富爰及六朝雖在偏安猶躬耕藉田爲民倡率自是而唐進農書宋置農官元有勸農之司明有營田之使歴鑒古昔數千餘載治則冠裳蹌濟亂則戎馬倥偬要未有不孶孶於農事者洪維我朝入關定鼎與民更始首重農桑上則責成督撫下則訓飭州縣勸農之詔懇切周詳康熙雍正兩朝太倉之粟陳陳相因司農樍贮足支數載於是减田賦免丁糧仁澤旁流鴻恩汪濊迨乾隆以後西北用兵糗糧芻茭歲需億萬然而旣未開捐納之門亦不重商賈之稅武功旣定民不疲勞是果何術以致之哉伏讀乾隆二年三月上諭昔者虞廷咨牧食哉維時而百揆奮庸之後卽命棄以播時百榖良以民爲食天一夫不耕或受之飢一女不織或受之寒而耕九餘三雖遇荒年民無菜色今天下土地不爲不廣民人不爲不衆以今之民耕今之地使皆盡力焉則儲蓄有備水旱無虞乃民之逐末者多而地之棄置者亦或有之縱云從事耕耘而黍高稻下之宜水耨火耕之異南人尙多不諳北民率置不講此非牧民之責抑誰之責歟朕欲驅天下之民使皆盡力南畝而其責則在督撫牧令督撫以此定牧令之短長朕卽以此課督撫之優劣牧令有能勸民墾種者毋輕率劾去使久於其位則與民相親而勸課有成矣是日卽飭南書房翰林同武英殿翰林編纂農書書成名曰授時通攷頒示中外大哉聖謨夫亦可以知當時富庶之故矣比者償欵至一千兆之多爲期至四十年之久内而部臣仰屋興嗟外而疆吏束手無策加賦抽丁旣非祖訓房捐雜稅徒事擾民其餘羅掘更無聊矣於此而不亟籌補救之方將何以善其後乎補救之術奈何惟重農而已顧世之言理財者不曰興商卽曰教工不曰開礦卽曰築路一若舍是以外舉不足以富國者不知天下犬利必歸農無農以爲之本則商無所運工無所施礦路亦無以興其利人艷英以工商致富而不知其農之重也人羡美以路礦致富而不知其農之盛也舍本逐末之談亦弗思甚已或者曰是誠然矣然中國農家於種植之道樹藝之經率皆墨守舊章未悟新法以此興利終於隔膜耳是又不然西人於糞　刈穫等事類用化學新機彼蓋地廣人稀不得不借機器之巧以補人力之勞田料　貴不得不籍化學之精以作壅溉之用且有富商大賈爲之主持累萬盈千以備資本是故事半功倍成效照昭然中國不然務農之輩皆屬小民春耕夏耘資本無幾况又丁口繁衍雇值甚微四方之土地異宜五榖之栽種各别貿貿然舍　千年之成法以從事於不可必之數畫虎類狗未見其當也竊以爲爲政之道固貴求新尤宜務實賢有司果志在勸農不必别求新法卽舉是書之天時地宜榖種功作蠶桑農餘之類縣設學堂一所招集農家者流爲之講解命之肆習務使明其理而得其法則田功無曠大利自興而爲督撫者亦宜遵奉前聖之諭卽以農事爲考成　庶幾足民富國之道乎 
[諭旨恭錄]  
　　七月初九日奉旨分發江蘇道徐乃光山東道潘乃光江蘇道楊懿年席啓驊凃習恪陳際唐吳頣安徽道李光選陜西道郭人漳甘肅道賀鴻勳江西道朱子春福建道陳守淑黄武緯廣東道黄榜書江蘇知府恩諴山東知府文乾江蘇知府胡玉瀛趙繼椿夏敬觀趙曾翥山東知府高令喆河南知府朱兆椿江西知府涂懋儒朱瀾廣東知府阮志觀貴州知府倪惟欽江蘇同知楊逢春龔心澄陶美濟湖北同知袁鼎王孝繩四川同知栢震蕃雲南同知余佑銓蕭澤春貴州同知羅世德山東直隷州知州李經宇湖北知州魏仲青江蘇通判洪逹李光儀安徽通判劉正江陜西通判張鶴年浙江通判陶洙江西通判惲福成高維陳福建通判徐爾音湖南通判張紹文陳赤曦四川通判毛鶴年貴州通判嚴澤龍施錫恩魏光榮陸永豐兩淮鹽運判田燝直隷知縣馬覲臣玉春藻江蘇知縣孫筠安徽知縣孔廣籍劉壬林嚴國棟李祖泰山東知縣馬搢卿山西知縣强鵬飛河南知縣周鳳曦張孝恮甘肅知縣李允諧福建知縣陳巽湖北知縣張錫九胡繼善湖南知縣劉朝焜四川知縣楊崇光唐紹皋廣西知縣彭潤徐元熙周用成俱照例發往欽此 
[宫門抄]  
　　七月初八日外務部廂藍旗值日吏部引見八十員博公請假五日希朗阿請假十日袁世凱預備召見召見軍機及袁世凱初九日吏部翰林院八旗兩翼值日吏部引見八十員山東正考官支恒榮謝恩關防衙門奏十五日大高殿拜表澤公行禮會章遞遺摺召見軍機及奎善初十日戶部侍衛處值日無引見道府徐乃光等謝恩候選道林怡游謝發往四川差遣委用恩甘肅試用道賀鴻勳謝恩山東補用知府文乾謝恩明安請假十日召見軍機及劉永亨十一日禮部宗人府欽天監廂黄旗值日禮部引見三員太常寺十三員提督衙門二員值年旗五員圓明園三下二員武備院八員奉宸苑一員直隷總督袁世凱請訓豐伸泰續假十日召見軍機及袁世凱 
[直督蒞津]  
　　聞之天津友人云直隷總督袁慰庭宫保於本月十二日十一點鐘越一刻時由京師乘火車抵津合城文武司道以次各員并駐津各國武官齊詣車站迎謁衛隊巡捕隊則皆擎槍鵠列以志敬忱 
 
 

Page 2

 
 
[大權已復]  
　　聞之天津友人云本月十二日直隷總督袁慰庭宫保旣蒞天津各國暫設都統及中國文武各官同詣車站迎謁宫保隨鳴　詣都著各都統開筵欵之比及十二點鐘時將署中一切事宜逐漸交代畢宫保卽送各都統赴紫竹林從此守土之權已得恢復無事勞外人越俎代庖矣 
[高侍御奏叅山東地方官徵稅擾民摺]  
　　掌湖廣監察御史臣高熙喆跪奏爲山不辦理稅契擾累訛詐弊端百出謹縷陳民隱恭摺仰祈聖鑒事竊以山東地窄人稠往往有甫置田産未及稅契旋卽出賣者以故未稅者多此自來之實在情形也近因時事多艱用欵甚巨不得不認眞辦理惟是州縣奉行不善胥吏遂得多方累民夫誣告反坐例也自山東有漏稅者準告不坐挾嫌者遂遇事生風且並提漏稅之二成以賞告發之人於是健訟者挾睚眦以告因借貸不遂以告田少者以多告瘠者以肥告甚有姪告其伯叔姪孫告其堂祖已稅者因告而再稅有易數名告數次者此其害民者一也一經被告民急投稅見戶吏吏言錢榖幕友若干費錢漕門丁若干費領約用印罰項各若干費鄉民茫然悚然求其包辦以冀了事至有以薄田數十畝而用至錢千餘串者而身家妻子自此不可保矣此其害民者二也累民如是其正直紳董或有不平縣官或設局邀同入辦胥吏無所得則多貼揭匿名痛詈之使之寒心不敢深問但執筆寫地畝及應用錢數之帖而已鄉民持帖到戶屯處則視其人之强弱以需索用費或一分二分加倍數倍不等其不肖紳士更無論矣此其害民者三也一地保持告誣不坐之告　有自出告者有唆人告者告旣多方其不告者又以市恩沿門訛借或按地畝苛派箕斂甚或演戲張宴以報其告發之德而令鄉民奉錢爲壽自三五十千至五六百千不等是民財未供於正稅民産先敗於地保此其害民者四也一稅契者非因地畝不清不差役丈量乃近來胥吏無論清否百計營求丈量之差挾帶多人酒食錢物虎飫狼貪至有以田數十畝一經涉訟而地價所值不及訟費之半則甘心充公以免訟累者此其害民者五也一錢漕門丁聞被告者至或肆揚言或囑書差投伊包辦可免丈量否則嚴押勒索事至此而費不貲矣此其害民者六也富者猶可至貧民八口之家有田數畝貲産已盡遂流入飢寒盜賊至縣内所準皆地畝之案其餘民事概不論理民焉得不寃盜焉得而不横哉此其害民者七也此七害者皆由誣告不坐提　成充賞原告之故合無仰懇飭下東撫查辦痛懲力破此弊至新買之田當年卽稅舊産逐年分辦三年稅齊逾限不稅再按律辦理如此則民困可蘇而門丁胥吏無所逞其伎俩矣是否有當伏乞皇太后皇上聖鑒謹奏 
[浙撫課吏]  
　　杭州訪事友人云本月十四日浙江巡撫任筱沅中丞牌示轅門大旨謂本部院遵旨開辦課吏館原爲甄别人才起見現届秋季課期凡候補同通州縣佐雜除春季考例一二三等無庸與考並有差缺出省人員另行補考外凡同通州縣各班需次人員現飭兩司一律傳考定於七月十八日在行臺分日局試仍由本部院覆試分别去取以定優劣并飭兩司查明未到各員分别記過停委以示懲警至佐雜班人員仍聽其自行報名與試無庸概行傳考毋違特　 
[監司受篆]  
　　杭州訪事友人云新任浙江杭嘉湖道兼杭關監督崔磐石觀察抵省後涓吉本月十五日已时接受印信關防是日辰刻前署道李幼梅觀察將印信關防各一顆及道署關署一切文卷委道庫大使某君齎送行轅觀察以禮收受供奉大堂届時朝服朝冠詣香案前望闕謝恩然後行拜印禮旋復公服升座受各屬員叅謁諸書吏叩賀禮畢退堂隨排導赴撫轅禀知任事並往司道各署及紳十處拜會如儀 
[閩學回轅]  
　　福州訪事友人云福建提督學政秦佩鶴大宗師先於上月二十三日由省垣起節赴福寗舉行歲科兩試旋於本月十四日竣事十五日由三都澳乘某官輪船回省牌示十六日爲始分塲考取遺才按往届福寗文武兩試須歴四五十日此次武試已停以故格外迅速也 
[鄂省簾差]  
　　漢口訪事人云槐花已黄秋闈伊邇湖廣總督張香濤制軍爰於日前札委慶剌史春查剌史雙綏廖剌史珮珣皮大令坤文文大令俊鐸寍大令鵬南胡大令棣華李大令寳沅辦理簾差 
[湘省豐收]  
　　客有自三湘七澤間至漢口者語本館訪事人云今歲湘中各處風雨調和禾苗暢茂當此新榖登塲之際崇墉櫛比無不願慰篝車四野農民歡聲雷動豐年景象宛庽諸心目間矣 
[泰州蝗患]  
　　揚州訪事人云府屬高寳下河一帶蝻孽萌生有妨禾稼旋又沿及某某等塲草際葦間滋生甚速泰分司宣分轉聞報卽遴委各員會同塲官擇地設局無分晝夜發價購收各鄉農聞之咸昕夕搜求送局領價不知能就此殲滅淨盡否也 
[娼寮命案]  
　　杭州訪事人云本月初十日杭垣拱宸橋某妓院忽失去洋蚨五翼鴇婦某氏疑新購之二雛姬所竊鞭鸞笞鳳凌虐百端其幼者年方十四自傷薄命默無一言長者年已十七力辯不已鴇益怒不可遏突持搗衣杵向之猛擊用力過重致將腦殻擊碎立時玉碎花殘地保聞之向之恫喝鴇懼浼人說合願以洋銀三百元賄和事爲巡防局員何頌眉司馬訪聞立提地保及鴇到局略加研詰一供承乃將一千人移送仁和縣署請縣主蕭藴齋明府照例重懲 
[浙省官塲紀事]  
　　杭州訪事友人云本月初四日浙江杭嘉湖道憲李友梅觀察命駕詣平湖一帶查勘塘工次日藩憲誠果泉方伯亦親往察閱以便興修蓋方伯以海塘關繫農田故不敢輕心以掉也○署杭州府司獄魏二尹因病呈請開缺府尊宗子材太守札委知事王叅軍錫昌暫行代理已於本月初六日接鈐視事矣○月前新任金華縣毓質甫大令奉藩憲誠方伯委署臨安縣事至本月初四日禀辭赴任隨定於初六日辰時接印○大錢釐局總辦某君現届期滿督辦常仲黼觀察札委候補縣胡大令元溥接辦○紹興府熊再青太守交卸回省隨奉撫憲任筱沅大中丞札委辦理文闈内監試差其内收掌一差則委候補同知錢司馬增勛辦理○撫標學習騎都尉孫龔尉聚亨補守備宗守戎承黼奉撫憲任大中丞委充止副兩主試武巡捕并命前往江蘇迎迓已於本月初十日禀辭就道矣○本月初九日藩憲誠方伯牌示云遂安縣典史缺現飭請補是缺之范宗蓮先行赴任 
[邗郡官塲紀事]  
　　揚州訪事人云新任江都縣吳大令式晸於本月初五日捧檄抵揚暫假萬壽寺爲公館旋於翌日清晨恭具衣冠接印任事○兩淮鹽運使司經歴張鹺尹瓜期届滿經運憲程雨亭都轉遴委莫鹺尹如滋接署鹾尹涓吉月之初六日在署接鈐○日前運司程雨亭都轉禀請督鹽憲劉峴莊宫太保將兩淮所屬冗員分别裁撤兹奉宫太保回批准將淮北監掣同知及永豐壩並烏沙河白塔河兩巡廳咨部奏裁其兩淮候補巡檢新舊　四百餘人改發兩浙廣東長　等處有巡檢省分候補免繳　省銀兩以示體恤○本月某日淮北收發票鹽局總 
 
 

Page 3

 
 
辦戈分轉乃肅聞訃丁艱電禀到揚運司程雨亭都轉隨卽遴委黄分轉以忠捧檄前往接辦局務至所遺某岸督銷局差則另委他員往治其事以專責成 
[帝里風光]  
　　聞之京師友人云西陵祭器大半於庚子拳亂時失去兹者内務府已行文添辦矣○鴻臚寺衙門劃入使館界址後另在演樂胡同賃屋五六椽設立公所兹以地窄人多不敷布置擬奏請撥欵建署又以庫欵支絀恐閒曹因之被裁以故不敢具摺入告云○頣和園工程因皇太后駐蹕有期加意修理惟木行衆工匠每借此居奇管園大臣遂派令勇丁稽查彈壓凡有停工要挾者卽拘拿管押按律嚴懲○醇賢親王有一花園在頤和園附近地方遼闊宵小易於潛蹤雖有園丁不敷照料刻已奉堂憲諭由和園發出園丁三十名勇丁數十名前往看守矣 
[保陽歸雁]  
　　聞之保定友人云本月初六日直隷清苑縣知縣葉大令奉飭斬决重犯一名聞所犯者係劫案其人向在振武軍當勇遣散後流入匪黨曾入蘇家橋某某等姓家明火行劫被獲訊實以致肆諸市曹亦足爲緑林豪客儆矣○河南人某甲年甫弱冠　寓唐家胡同天順店不知其是何姓名某曰衣服麗都溷入臬署籖押房家丁見之呼集諸人縛而詰究其人自稱專慣白晝入公館官衙行竊以供烟賭之資蓋亦穿窬中之妙手也 
[天津客述]  
　　聞之天津友人云本月某日天津鎭總兵吳總戎札飭城守營守備徐守戎轉飭合標汛弁速將馬步守兵花名造册送呈聽候　期點騐○天津各國暫設都統所判應作苦工人犯刻已移交中國巡警局大吏飭巡警勇管帶曹遊戎嘉祥遴派巡勇百名前往軍械所輪流守護以防逃竄而昭愼重○護卡一役刻經總捕頭選補二十五名而以一畫巡捕五名爲頭目各向副捕頭處領取洋槍一枝子彈火藥若干以資守衛地方之用 
[螢苑新涼]  
　　揚州訪事人云邇者青皮地棍日見其多有名小所子者無惡不爲人皆側目某日午後行經某巷見一女郎肩挑東陵瓜沿街喚賣遂借選瓜爲名向之調戲游詞穢語入耳不堪女郎怒甚效女嬃申申之詈所子變羞成怒將女郎按倒於地任意蹂躪瀕行復攫去頭上所插銀簪女郎恨恨而歸哭訴其母其母忿無可宣奔至武衛軍巡防局申訴局中某弁隨飭勇將所子拘至訊供不諱遂飭鞭竹梢二百下發往滋事地方荷枷示衆一時見者無不拍手稱快 
[上海官塲紀事]  
　　昨晨蘇松太兵備道兼江海關監督袁海觀觀察命駕至上海縣署拜會縣主汪瑶庭大令大令恭迎入内面談要公良久始别○昨日午前丁憂柘林通判蔡二源别駕赴縣署拜會汪大令茗談片刻而别 
[英界火警]  
　　昨晚十二點鐘時北京路至河南路轉角處某姓家大戒於火致兆焚如經瞭望臺鳴鐘報警救火會西人馳往灌救旋卽熄滅焚去房屋若干及如何起火俟明日探聞再録 
[勒索宜懲]  
　　日前有自稱雕花作行頭之顧庚新陳國生倪銀福范月炳等人投上海縣署禀請給示意圖勒加工價縣主汪瑶庭大令尙未核准顧等遽向同業五十餘家勒派費用洋銀或十元或二十元不等張家泉周起桃張芝田三家不允顧等卽肆意行兇因得償其慾壑昨日又向西門内張源泰勒收洋銀二十元作主張振春願給其半顧怒卽糾同陳等前往胡閙擊毁器物甚多張忿不能平將顧陳扭控巡防西局局員楊二尹訊知此事曾具禀縣署因命一併移送前往並飭張自行投縣候質到縣後大令飭值日差看管候訊 
[上海巡局紀事]  
　　前晚汛捕某甲行至大東門外郎家橋某肉鋪門前見有楊惠全者蜷臥於地搜其身旁藏有小刀一柄因卽拘解十六鋪巡防中局局員黄衡堂二尹研訊之下楊供小的在引翔港某防營當勇現被斥逐無處棲身求恩明鑒二尹判責五十板具結開釋刀暫存○萃豐馬頭船戶徐金榮謝晉發與同帮周順榮賭博將周毆傷周因投十六鋪巡防中局控訴局員黄二尹提案研訊徐謝同供小的等願延醫爲周療治二尹飭具結斥退○金茂生周三泉在浦東耶松船廠行竊鐵練二條汛捕查見拘解唐橋巡防局局員蔣克生二尹研訊之下判各鞭背四百下限令捕役嚴緝同黨嚴榮福三慶訊究 
[英美租界公堂會訊案]  
　　英商威釐投本管領事署控萃泰昌號主張榮江擔保定貨背約私逃英總領事據情照會公堂讞員張柄樞司馬訂於前日午後與英繙譯官翟比南君會訊威釐延律師高易張延律師侯魯公互相聲辯高律師稱文泉記向威釐定購玻璃迨抵滬後迭次催提文浼張作保稍緩日期旋卽避匿不面旣有保人應請追究侯律師稱張因事未到本律師是以爲之分辯文定貨一事雖張作保而定貨時並未到塲應請仍向文追以免株累司馬與翟君會商之下著照議出貨翟君請簽提張押究司馬准之 
[英美租界公堂瑣案]  
　　包探邵仁初解陳榮生到案禀稱此人由老公茂洋行控追欠銀二萬兩尙有王文郁一名在逃未獲陳供小的在老公茂爲夥月得洋銀十五元並未經理銀錢安有虧欠之事大約王文郁所爲叩求明察讞員張柄樞司馬商之英總領事署迪繙譯官著將陳管押捕房候提王訊究○包探沈阿岳解劉長明倪忠甫到案禀稱伊等二人行竊吳阿大號内毛巾六十條報由小的拘解請究劉認竊不諱倪稱小的實被誣指司馬判令將劉責四百板倪無于省釋○包探張全林解偷兒應炳華到案禀稱應携氈毯絨布至某押店質錢經小的查知是以送案請究司馬判責五百板○包探陳阿德解朱榮氏到案禀稱此婦未領工部局捐照私售洋烟應請究罰氏供小婦人開車寓烟係各車夫所吸並未出售與人司馬判罰洋銀二十五元然後遞解回籍○所探金阿三解張根郎到案禀稱張由捕頭雇爲車夫向不安分昨將毛元新之妻毆傷是以拘案請究毛妻某氏供小婦人與人口角張遽爾行兇毆傷小婦人腰腿等處張俯首求恩司馬判責五百板押捕房三月期滿逐出租界○奚國榮控陳榖臣一地兩賣貽累賠銀司馬飭差協探提到案押候過堂訊追○包探顧福其解流氓張小弟到案禀稱伊串同倪阿大曹和尙强搶丁月亭所籠金戒指報由小的先後緝獲除倪已送懲外兹請將請陳究辦司馬判責五百板押捕房一年期滿逐出租界○包探顧福其解某洋人家細崽李阿仁到案禀稱李行竊洋人金表練并鈔票銀九十五兩報由小的緝獲人贓尚少洋銀四十五元今請究辦李供此贓係主人之侍婢所給叩求恩宥司馬判責五百板押捕房一年○包探孫阿星解張福生到案禀稱張行竊某洋人某鐵器三件是以拘請究辦司馬判責三百板押捕房二月 
[公堂撥欵]  
　　啓者敝堂昨奉英美租界會審憲張撥來傅蘭雅控富强齋及鑄記二書坊翻印格致彚編罰項下洋銀一百六十元六角飭充敝堂經費等因奉此除掣奉收條外相應録請刊入報章以伸謝悃而誌盛德此啓[  英界大馬路保安堂司董謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　張　　　　火燒毛毛行兇等情前晚縣主汪瑶庭大令升堂研訊張供小的胞弟金　在治下南市陸家浜左近開設浴堂小的亦僑寓其中前者火燒手毛犯案奉大老爺飭差拘拿時適在池中洗澡田小的告知臺差得卽獲案因之懷恨於心前晚糾集黨羽刃傷小的並將器物任情擊毁金卿畏其兇燄越窓而逃刻下尙無下落大令飭仵役騐得張背心腿際各有刀傷一處著回去自行醫治聽候飭差查明禀覆核辦○駐紥浦東龍王廟之汛弁徐君移送流氓姜關寳姜子蘭到縣前晚大令升堂研訊姜子蘭供日前小的向祖墳上砍伐樹枝削爲扁擔張金炎誣指行竊致相爭閙突被勇丁拘住非刑鞭撲受屈難伸叩求明鑒姜關寳供小的在某茶館品茗並不多事突被勇丁拘去妄事刑求小的痛苦難堪只得自認訛詐大令謂爾開釋未久今據汛弁老爺函稱爾自認向人訛詐已有五次初向阿炎詐去洋銀五元次向韋阿寳林順福唐永清各詐去洋銀數元今尙妄思抵賴乎姜語塞大令姑念已遭刑責從寛免笞著收禁攺過局一年姜子蘭收入自新所○前日汪培生沈仁德控朱祥卿積欠貨欵洋銀二百六十元大令研訊之下汪沈同供小的等與朱同操扇業朱欲赴天津小的因將貨囑伊帶去代銷不料伊心存叵測悉數吞没僅以玉器兩件作抵求恩訊追朱供小的結欠沈洋銀一百六十四元汪九十六元實因此貨不甚合銷因又携至烟臺費去關稅水脚及至烟臺市價亦無甚起色且大半被人賖去以故帳欵尙未算清暫向友人借得玉器作抵並非有意圖吞大令著交人保去限十日内先還一半餘俟赴烟臺將帳收清再行料理 
[馬路工程局紀事]  
　　前日某馬頭上划船戶李順發羅三九子爭攬渡客互相兇毆某號巡街捕見之拘至捕房捕頭令轉解馬路工程局總辦翁子文太守倩襄讞委員黄衡堂二尹研訊李羅皆呶呶爭辯一尹判令將李掌頰四十下羅申斥數語交人保去○昨日偷兒黄阿根潛入浦東耶松船廠竊取銅十餘斤持至馬路中不虞爲包探黄量海所見拘入捕房捕頭令轉解馬路工程局黄二尹研訊之下判責四十下贓暫存局中聽候失主認領 
[法租界捕房瑣案]  
　　前者同仁昌等各魚行主金蘭波孫蓮甫等十一人控楊裕祥私收魚船規費等情讞員杜枝園大令提集研訊楊供稱小的由船牙丁瑞福吳立江囑收大令著押交丁吳訊辦昨日飭提覆詰問丁何　人家居何處供　住南市大馬頭吳則不知其處大令飭仍還押所候補提丁吳質訊○王仁春行竊招商局某處馬頭上貨棧中所置桐油由巡丁拘獲解送至案大令著先枷示一禮拜期滿責釋○王阿友行竊唐沈氏家衣服烟槍由包探拘解至案大令著責二百板然後開釋○張阿四竊得某姓家銅益等物持至某押店求質適爲包探所見連贓解案大令著枷號一禮拜期滿責三百板然後釋歸○張廷貴行竊十二號華捕所佩銀表當塲拘獲解送至案大令飭責三百板然後開釋 
[美租界捕房紀事]  
　　日前虹口某姓家失去金質對時表及金練等物報捕後昨經某包探將賊查獲吊出原贓帶入捕房捕頭令押候轉解公堂禀請讞員張柄樞司馬訊辦○前晚駁船戶張某在密勒路廣吉祥酒肆與同帮徐某結算工值一言不合互相扭毆張力不能支被徐擊破其額血流不止某號華捕見之一并帶入捕房捕頭令送張至同仁醫院求治徐押候解送公堂禀請訊究○前日流氓楊金奎至寄居百老匯路之甬婦嚴王氏所開飯店藉端滋閙擊毁器物氏心不能甘據情投訴捕房捕頭允俟查明然後拘送公堂禀請核辦 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年七月初七日京報全錄]  
　　宫門抄諭旨均錄前○吉林將軍長奏報司員被殺寃慘遵旨查明實在緣由並請敕部議卹摺○又奏報吉林教軍塲迫近城垣應另擇空曠地方卽將該處開作街基准予商民備價承領片○江蘇巡撫恩奏報在籍編修私運軍火請旨暫行革職片○墾務大臣貽奏爲辦理王公馬廠等墾務情形片○吉林將軍長奏爲變通籌餉緣由片 
奴才長順跪奏爲司員被殺寃慘遵旨查明籲懇天恩應予昭雪並請敕部議卹以慰幽魂恭摺覆陳仰祈聖鑒事光緖二十八年三月十七日承准軍機大臣字寄三月初四日奉上諭有人奏司員懷忠枉死懇恩昭雪一摺據稱工部郎中王煥襄辦黑龍江將軍壽山戎幕多所匡益拳變事起壽山惑於邪說不惟不聽該員勸阻反加殺害等語著長順按照所指各節確切查明據實具奏等因欽此仰見朝廷顯微闡幽虚衷博訪奴才跪誦之下欽感莫名查王煥係浙江人工部候補郎中光緒二十五年壽山簡放黑龍江副都統時商經將軍恩澤奏調赴江差遣在壽山軍營總理營務迨壽山陞署將軍因富拉爾基鐵路交涉事繁派令該故員王煥前往辦理而於軍事仍時　諮商素稱莫逆及拳變事起壽山惑於人言調兵拒俄王煥以兵事貴知彼我現在江省兵練未精餉糈未足恐一經决裂收拾爲難因上書指陳利害並親赴省垣面爲開說而壽山以先入之言爲主悉置不顧嗣愛琿失陷俄兵乘勝直入王煥又復進言令壽山開誠釋嫌暫停戰事與俄言好靜候朝旨壽山面斥其非由是齟齬卽委令王煥進京催餉實欲外之以免絮聒猶未有加害之意也乃王煥臨行後留書壽山大旨謂宼深事亟勸其勿再固執早爲變計猶可挽回措詞不無過激維時王煥已出省行走四五十里壽山見書大怒遣騎追回盛氣相臨王煥抗辨不屈壽山怒其崛强也親摑其頰至落齒裂脣流血被面王煥終不爲奪遂被刑誅此王煥遇害之實在情形也吉林與黑龍江壤隔匪遥該省官商時有往還言之歴歴悉爲稱枉奴才早有所聞正擬俟時局大定爲之陳奏以雪其寃兹欽奉前因復經派員前往逐細訪查誠有如原奏所云且與奴才前聞之言亦相符合是王煥之無罪見誅實堪矜憫合無仰懇天恩俯賜昭雪並可否敕部議給卹典以慰幽魂之處出自高厚鴻施所有查明工部候補郎中王煥被殺寃慘緣由理合恭摺覆伏乞皇太后皇上聖鑒訓示謹奏奉硃批王煥著交部議卹欽此 
長順片再查吉林教軍塲向在德勝門外迫近城垣地方狹窄近年講求新法悉用後膛槍砲每遇操演雷轟電掣不特附近民居多所震撼卽相距較遠之區亦復動心駭目驚畏不遑自應另擇空曠處所以爲操塲而舊教塲係屬官地如果棄置亦甚可惜現據商民以城市狹小目下生意日闢擬請將教塲開作街基准予商民備價承領以便建屋行商等情紛紛具呈前來奴才等查吉省自兵燹以後餉源日絀一切善後用欵繁多均須就地籌畫所有本年清賦放荒曁抽收鹽車各捐貨物各釐捐項均已一律開辦曾經先後奏陳在案兹敎塲旣須移設舊基約共有地一萬五千二百餘丈方似不容任令空廢一經開作街基令民繳價承領可以裕度支而興商務實屬兩有裨益除飭荒務局妥擬章程分别衝僻議定租價勘丈放領並飭十旗協叅佐會同吉林府在於城外另覓閒曠地方改設教塲以資演練外相應陳明伏乞聖鑒謹奏奉硃批知道了欽此 
恩壽片再嘉定縣在籍編修陳枬於光緒二十七年五月十八日私運軍火經海門協領哨都司張飛熊會同寳山縣差役盤獲過舟點騐計後膛林明敦洋槍十八桿槍子一箱當將押運之錢月卿及船戶王長順先後拿獲禀經前撫臣聶緝槼批飭提省發交蘇州府審辦據編修陳枬面稱槍枝係其司帳張仰林因該編修報買海門沙灘該處沙棍屢次槍船所以由該編修家運往沙洲應用迨飭將張仰林交出又　現已病故且不候案結擅自潛回伏查編修乃詞林清品軍火非土庶應藏今竟私運洋槍至十八桿子藥一箱之多而尤以有各無人之張仰林推卸實屬違例妄爲恃符狡抗奴才飭嚴密訪查該編修夙好多事此次所運軍火實因爭奪新漲沙地用備械鬭之需若非營縣先經查獲勢必釀成鉅案兹據　州府呈由藩臬兩司詳請具奏前來合無仰懇天恩准將在籍翰林院編修陳枬暫行革職俾得飭傳歸案　辦以端士習而遏刁風除分咨部院查照外謹會同兩江總督臣劉坤一合詞附片陳請伏乞聖鑒訓示謹奏奉硃批陳枬著卽革職掃案訊辦欽此貽榖片再王公馬廠與察哈爾各旗地界毗連交錯牽混最多辨認不易蒙古山名地名重複隱奥繙譯猝難明晣又往往東曰易位壕暫無憑度其地在恩賞之初不過括指地叚本無里數可稽久之各便私圖遂至任意開拓漫無限制查豐寗現辦押荒升科各事不難於清丈而難於指界種種轇轕棼如亂絲直令分無可分查不能查今欲廓清前弊計惟有仍令該王公將廠地一律報効開墾田奴才等查照上届辦過或案每畝完官租銀一分四釐另加該王公私租銀四釐官爲辦理則界址向多不清者至此遂可漸爲勘定蓋地田官局丈放該王公卽不得以尺寸自私當不復有爭執之事卽使稍有溢佔不過歲多幾分私租尙與公家正課無礙此無須苛求者也惟一再報墾該王公未必不以礙牧爲詞不知時殊勢異法宜變通卽如奉天之東西圍塲大凌河牧廠根本重地均已弛禁開放矧王公馬廠久已有地無牧且名爲禁墾實則私開與其啓蒙漢民教之爭何如及早勘辦上以裕國家正供之人而不復棄置閒田下以竭藩服效順之忱而仍可藉資生計於公於私兩有裨益如蒙恩准施行擬請俟查明兩翼旗内究有王公牧廠若千處卽由奴才等恭錄諭旨行知該王公等遵照辦理除馬廠應留牧地詳定里數外餘均准其一律報効開墾以興地利該王公世受國恩當必樂與從事其間或因别有窒礙不願報効之處亦應准將實在情形卽行陳明聽候朝廷飭查遵辦於核實之中仍寓恤藩之意是否有當理合附片具陳伏乞聖鑒訓示謹奏奉硃批著照所議辦理該衙門知道欽此 
長順片再前准戶部咨議覆御史瑞璐奏請抽收鋪捐推廣膏捐一摺應請旨飭下各省將以上二條詳核本省市情妥籌辦理等因於光緒二十七年九月十三日具奏奉旨依議欽此欽遵咨行到吉除鋪捐項業經加抽九釐新捐另摺陳明外奴才等查吉省與内地情形　不相同所有烟膏非如上海湖北之有富商大賈籌集鉅資開設莊號煎熬發兌者可比僅止烟館開燈出售卽有不開燈之土店亦屬小本經營生意淡薄並有銀匠雜貨各鋪帶賣者爲數無多且均屬本土若洋藥廣膏則固絶無而僅有體察情形不得不稍事變通乃可推行盡利現飭據洋藥捐輸籌餉等局詳議先由省城試辦凡開烟館之家必須赴局報明發給執照不論資本大小以每燈一盞按日繳納中錢五十文其土店售賣熟膏則應照前奉部章令其照生土加倍納捐如係洋藥每兩收銀一錢零七釐五毫如係土膏每兩收銀四分七釐五毫至各該館收買烟土仍令照　報納釐稅不准稍有影射偷漏似此一變通間於餉需不無裨補而亦不致有所擾累除飭籌餉總局認眞稽徵務使涓滴歸公一俟辦有成效再行推廣　飭各屬一律興辦俾裕餉源外理合附片具陳伏乞聖鑒謹奏奉硃批戶部知道欽此 
 
