# 1894 - 5 - 4907440

 

Page 1

 
 
[延請杭州訪事人] [  申報館主人啓]  
　　啓者本館今欲延請友人在杭州采訪時事舉凡官塲要務里巷瑣言新奇可喜之談雅俗共賞之事務須詳加偵訪連付郵筒如有願就斯席者請先函示新聞數則并開明住址以便修函延定倘弗合宜恕不作答肅此布悃維冀鑒之 
[新印繪圖續今古奇觀出售] [  圖書集成局代啓]  
　　續今古奇觀一書取古往今來奇聞軼事彙爲一編覩新奇於平淡之中寓褒貶於語言之表有功名敎可佐清談以視别種裨官或失之蕪穢或失之鄙陋不可同日而語復倩名手繪圖傳神阿堵一展卷而如見其人由某書坊託本局用潔白紙張代印訂成六本外加套子每部碼洋八角賜顧者請至各書坊及三馬路申昌書畫室購取可也此佈 
[開印合肥相國七十賜夀圖夀言全集] [  圖書集成局代啓]  
　　合肥李傳相七旬夀辰皇太后皇上　翰頻頒恩綸迭錫王公督撫以下咸以夀言頌祝誠盛舉也京都同德堂藥局主人由都門覔得原稿照式繪圖付之石印首列賜夀盛儀次　翰聯續蟾桃圖次謝恩次夀堂次戈登堂次名國公使次大王廟次吳楚公所祝夀等圖合二十七穩復廣搜王侯公卿司道府縣撰述夀序夀詩夀詞夀賦夀聯不下千餘首宏　鉅製無美不收囑本局刋印以廣流傳刻巳開印俟工竣再行佈聞 
[論門丁縳官案]  
　　嘗謂部務之壞不壞於官而壞於書辦之手吏治之壞亦不壞於官而壞於僕役之手蓋部中堂司各官於一切部務或未能洞若觀火書辦因得舞弄文墨上下其手而部務遂不可問矣身任民社者不能以一身兼理衆務遂舉左右近習之人寄以耳目委以腹心積而久焉若輩遂得憑權藉勢作福作威煬竈足以蔽明股掌不難玩弄而吏治遂不可問矣卽以鎭洋縣門丁縳官一案而論本任吳大令奉調簾差署任郭大令束裝赴任權時庖代其所携帶者不過隨身服役之人而於本任吳大令所用之幕友家丁未嘗更動此固向例如是也假使無意外之事則郭大令豈必矯同立異故與幕友門丁爲難乃會逢其適當郭大令署任期内出有命案在幕友家丁方謂郭大令五日京兆斷不能有所作爲遂敢朋比爲奸公然受賄諱有傷爲無傷迨經郭大令騐明有傷不爲衆口所撓堅欲申詳上憲該門丁等深恐其計不行必遭大患遂爲先發制人之計縳其手足絶其飮食指之爲瘋以爲歸罪地步不知天下有病瘋之人究少病瘋之官卽有病瘋之官亦斷無不先不後不發於燕處優游之日而適發於相騐命案之時蓋門丁之指爲瘋者非此不足以抗大令而大令之將計就計故示以瘋狀者非此不足以全身而死難也直待大令之公子省試言旋入署省親始得悄然定計買棹赴省瀝禀於大憲之前向使大令而果患瘋病何以忽昧忽明前後竟判若兩人乎更可發一大噱者則謂其父子同患瘋病夫父析薪而子負荷者此世所謂肖子也若以體　言則舜目重瞳而商均之目無異於常人堯眉八彩而丹朱之眉不聞有異相豈有父患瘋病而竟能傳子之理迨大憲留心體察知大令父子患瘋之說盡屬無稽益曉然於該門丁等之攬權納賄狼狽相依綑縳職官目無法紀於是赫然震怒嚴拿該門丁等到案訊鞫而太倉州程直刺正任鎭洋縣吳大令均以失察縱容摘頂撤任遠近觀聽者始恍然於所謂瘋者不瘋而不瘋者眞瘋矣夫該門丁之敢於串通一氣以曲作直則其平日之目無憲典可知敢於綑縳官長指之爲瘋浸假而一發難收必且敢下毒手以圖滅口又可知矣因憶咸豐年間有直隷卽用知縣王大令奉上游札委馳赴災區詳查　口核實散放携帶家丁數名中有狡猾者勸其揑造户口可得賑欵以飽私囊大令雖初歴仕途頗有骨鯁風不欲以萬井之脂膏充一人之資斧峻詞拒絶門丁見其不爲利誘遂與同輩設計於夜靜時將大令謀斃詭以急病身故赴地方官署禀報相騐委員私受囑托含糊從事草率棺殮府尊亦受其朦蔽具詳上憲事已了矣厥後大令族人具領棺木遺資見衣有血漬知大令之死不無可疑遂具詞控官籲請覆騐見屍身果有傷痕覆盆之寃一朝頓雪逮諸家丁到案一鞫而盡吐其實大憲具摺入奏文宗顯皇帝赫然震怒命將首惡凌遲處死取其首級齎赴墳前致祭以王大令守正不阿死於非命御製五言長律以慰忠魂見於當時邸抄可覆按也今鎭洋縣諸門丁以相騐命案欲諱有傷爲無傷誣郭大令病瘋加以束縳此其設心之險用計之很與當時諸惡奴亦復何殊幸大令善於處變隱忍受辱故示佯狂得以保全首領不然其不爲王大令之續者幾何哉今該縣民壯蕭二李金標等長隨陸福董喜等已由江蘇臬憲陳舫仙廉訪親提鞫訊以其堅不吐實分别笞責而撫憲奎中丞以稿案蔡麗生在逃未獲勒限十日嚴拿究辦憲威震赫將來從重辦理必足以大快人心然使天下之爲官者平日果能約束門下何致釀成巨案駭人聽聞易曰履霜堅冰至豈一朝一夕之故哉其所由來者漸矣可不引以爲戒歟 
[宏我漢京]  
　　親王銜多羅克勤郡王奴才晉祺等謹奏爲看視奬賞完竣恭覆恩命事竊奴才等奉命看視奬賞遵卽於十一月初二初三兩日分赴上駟院内務府堂上看視所有護軍内平素守衛謹愼者逐一騐看拉弓試問清語尚屬一律純熟應賞七兩之親軍校護軍校一百七十六名應賞六兩之親軍前鋒護軍一千六百九十名應賞五兩之前鋒護軍鳥槍護軍三千一百二十二名共四千九百八十八名共應賞銀二萬六千九百八十二兩擬請照數賞給其傳籌木棍護軍應穿皮墩雨衣腰刀等項應由餘平項下修理俟命下之日卽將該營所造花名印册曁應照現章折領銀數咨送户部覈放理合將看視數目恭摺覆陳伏乞皇上聖鑒訓示遵行謹奏十一月初四日奉旨依議欽此○吏部爲示傳事現出有南城兵馬司吏目一缺查有在部投供之新海防卽補兵馬司吏目劉錫康一員應行擬補相應示傳該員限三日親身赴部騐到並將執照携帶呈騐○殺虎口監督兵部郎中伊榷使精阿一年期滿應由户部咨取各項人員奏請更换兹已咨行各部院衙門於郎中理事官侍讀員外郎副理事官中先儘京察一等人員出具切實考語保送如一等不得其人或有經手未完事件准以二等人員出考保送務於卽日開送過部以憑覈辦○内閣爲知照事所有本衙門具奏萬夀慶典事宜摺件定於十一月初十日具奏相應知照各衙門如遇有應行廻避事件勿與同日呈遞○户部爲片傳事雲南司案呈所有正白正紅廂白各旗應領本年十一月季兵丁甲米折色銀兩現准銀庫付稱於十一月初十日開放爲此片傳貴固山飭知承辦人員務於是日辰刻赴庫承領莫悮○吏部爲知照事所有俸滿截取内閣中書陸嘉晉一員本部於十一月初四日帶領引見本日奉硃筆截取内閣 
 
 

Page 2

 
 
中書陸嘉晉著照例以同知用欽此欽遵到部相應知照内閣查照○新任湖北提督吳軍門鳳柱入京　陛見後本月初五日敬繕恭請　聖訓摺件並緑頭膳　專弁入内交奏事官遞入初六日寅初軍門就景運門外茶房小坐旋有内監捧出　上賜點心一盤旣而軍機處發出傳單令吳鳳柱於第二起入見軍門遵卽趨入景運乾清二門　上御乾清宫以湖北地多伏莽首先安緝地方嚴拿會匪及操防諸要務垂勖軍門碰頭遵　旨　上復詢數語軍門一一奏答畢循例　陛辭而出謁見樞臣回寓俶裝出都赴任○侍衛處爲知照事十一月初七日奉　旨朕於明日用膳辦事召見大臣後出内右門走隆宗門出西華門進西苑門德昌門至豐澤園門步詣儀鸞殿　皇太后前請　安侍膳畢出豐澤園門乘轎出德昌門西苑門走西華門隆宗門進内右門還宫欽此○直隷等省協副將等缺遵照奏定新章按額截留歸部咨取八旗各營輪旗揀選業經各旗營將所保入揀人員册送到部由兵部開列堂銜請　派揀選營官大臣於十一月初七日具奏本日奉　硃筆圈出户部尚書熙敬禮部尚書李鴻藻吏部左侍郎夀蔭吏部右侍郎崇光户部左侍郎張蔭桓刑部左侍郎薛允升刑部右侍郎李端棻工部左侍郎鳳鳴欽此宣　旨後熙菊莊大司農等先後由内廷出東華門至正白旗侍衛教塲入座揀選計副將三缺叅將一缺遊擊二缺都司五缺守備三缺各項保送三百四十餘員揀定姓名容後續錄○户部山東司示傳河東領引委員楊保泰請領十六年鹽引限三日内親身赴部頒領毋違○禮部示頭傳宗室官學候補教習梁金鰲限三日内親身赴部騐到並携帶筆墨以備當堂塡寫親供覈對筆蹟 
[疆圻星隕]  
　　浙江巡撫崧振帥因病出缺前已照電信錄登兹悉振帥於十月間偶患濕熱口角生瘡投以藥餌至十一月初漸覺霍然不料二十日忽肺氣上衝濕痰壅塞喉間咯咯有聲延至酉刻溘然而逝其公子隨侍任所卽將關防文卷封固飭送藩署劉方伯代收 
[科試上海縣學二三等案]  
　　二等　馬昌焕　江紹均　孫承鼎候廩　蔡爾康廪　秦榮光廩　曹基鏡候廩　王銓遂增　馬軼羣　喬國楨　王納善增　李維烺　奚學仲廩　李鴻遇候廩　張　楨候廩　王維城廩　楊啓瑞　王維鑅　王增祺　王豐曾　劉榮晉　徐紹乾　嚴家鼎　馬恩培　朱維新　范熙瑞增　孔憲和增　唐祖繩　董兆鵬　劉至信　奚佐湯　劉至彊○三等　張彦斌　張朝宗　陳有常　李維浩　高鳳岡　徐　良　沈雲峯　楊元燨增　黄燡林　張秀芝 
[南青新進案]  
　　二十六日溥大宗師提覆南匯青浦兩縣童生傍晚發案兹錄左方　南匯　張家澤　朱光第　顧開烈　秦兆璋　華世封撥府　周銘杰　康迪吉　盛人健　金其仁　朱聨璧撥府　朱　黻撥府　胡世楨　黄頌庚　王增頤　楊　森　石敦倫　潘光澤　王增福　宋克家　衛道森　宣恭寅　張家鶴　朱庾朝　姜寳璜　史良貴　唐有道撥府　衛俊賢撥府　楊振榮撥府○青浦　沈培恩　金詠梧　夏廷模　孫鴻駿　兪昌言　朱沛章　衛人驥　婁增祥　倪朝俊　楊振基　金汝霖撥府　徐徵彦　徐公理撥府　王之光　徐可均　兪達璋　倪嘉患撥府　徐經鑄　張家徵　胡鴻飛　朱家釗　徐經杼撥府　程其昌　朱開甲　許世銘　張昌鼎　孫召棠　孫德震　王殿臚　何績書　周佐時　葉其黼 
[監司遇賊]  
　　蕪湖訪事人云來往長江各輪船自今夏添派委員嚴緝偷兒坐賈行商交口稱便本月二十三日招商局江孚輪船激江而上廣西右江道崔春第觀察附往九江行過十二圩忽失去枕箱一口内有金對時表一枚銀六十兩洋銀二百三十圓所最關緊要者則部文一道亦在其中迨知覺則船已將近下關急告知司帳人派通班水手在船搜緝良久杳無所得旣而見一安慶人蒙被酣臥水手中有似曾相識者謂其人素操三隻手生涯喚起問之初不肯認施以鞭楚始言曾見曹鳳山毛團子二積竊在船旋由下關登岸此箱是否伊等所竊實不知情搜其身旁有洋銀一圓上蓋善後局圖記失主乃譁然曰眞贓已在尚得巧語花言耶蓋箱中所失銀洋一律支自善後局故知其爲夥犯也然嚴加拷掠堅不吐露實情不得已將其人帶至蕪湖開具失單交查船委員轉解保甲總局梁太守委饒芷香大令升堂研訊其人供稱小的楊其姓下浦其名鞫以此案緣由矢口抵賴惟稱鎭江一帶在各輪船行竊者僅有六人歴歴道其年貌如數家珍曹毛二人亦其流亞大令遂錄供移送蕪湖縣押候辦理 
[蕪湖火警兩志]  
　　本月十七夜三鼓時蕪湖長街井兒巷後某姓水烟袋作忽爲回祿神所侮登時烈燄衝霄銅鉦亂敲水龍畢集噴珠濺玉幾疑大雨時行其時各官方出外巡邏聞警之餘次第臨塲彈壓未幾卽烟消火滅僅燬瓦屋一椽至二十三日之夜與被焚原處隔數武有江北人王姓就大成祥布店後誅茅結屋一家四口蟄處其中女則爲人浣衣男則提籃喚賣落花生冬葵子得錢糴米聊繼饔飱蕪地近行十家更是夜輪應王承值其妻適臥病秤藥量水在在需人因令子擊柝街頭以資守望乳鴉啼曉東方漸明子彳亍而歸伏枕就寢順手劃自來火以點寒燈燈中向用煤油著火卽燃炎炎直上延燒籬壁其勢益張急出外疾呼旣復奔回負母而出不料屋梁已經焚斷砉然墜下遂致母子及弱妹均葬火窟中王有長女嫁江北某姓先一日因母病歸來省視至此亦化爲煨燼骸骨無存僅存一十一齡之童養媳携物奔逃得全性命是亦有數存耶當火起時附近隣人咸來施救無奈風乾物燥一彈指間卽成瓦礫之塲次日衆隣目擊心傷代向長街各巨鋪乞得青蚨一大筐從刦灰中檢得骸骨零星買棺殮瘞嗚呼慘哉 
[米市轉機]  
　　蕪湖米市自仲冬後銷數陡旺邇日各粤商再接再厲幾如淮陰侯將兵多多益善内地米販絡繹而來江天漭瀁中帆檣如織就西歴十二月計之由輪船裝運出口者不下三十餘艘每艘約米四萬石已多至百萬石有奇猶憶前兩月稽核新關税册僅徵銀四十餘萬視往年少去二十餘萬識者咸謂米不暢銷致進口貨亦因之而减色轉瞬殘冬將屆勢難徵足舊額初不料隆冬時節尚有此一大轉機也惟市情已疲敝多時今兹忽爾興旺農人固應接不暇商家亦咄嗟難辦棘手堪虞故日内米價不免稍昻計廬州三河一帶來者每石約值銀一兩七錢左右皖南寍太二郡之米則一兩五六錢運漕無爲州所産則仍祇一兩四錢之譜云 
[取水不易]  
　　今冬營口地方物價較廉而水獨貴近處之水味鹹澀不堪汲用鋪户居民須至遠處汲取每擔售東錢二百文惟恐日後大河冰合兩塘亦將乾涸日用鹹水亦無從汲取耳言念及此乃知西人自來水實大有益於地方爲中國所宜仿行者也 
[西報彚譯]  
　　本月初九日東京河内城地震勢雖不甚猛烈然城内居民已甚爲驚惶多有奔至屋外以防災兆覆巢者事後查探各處並未損傷人物亦云幸矣○日本沃思奴加華火船前在神符埠與甸碧些火船相撞兹聞日官曾提船中人証審訊以二船之撞實由日舟師不愼所致遂著將其執照扣留五閱月不得充當管駕以儆將來○暹羅濵角附近某處有富户被刦時在十月晦夕三點鐘衆賊潛攻其户毁門入室鎗斃主人主婦孑身逃逸遺下二女被賊所困拷問金銀所在一女堅不肯告賊飮以刃傷其小腹一女耳垂雙環中鑲鑽石賊脱取不得遂拔刃割其兩耳將環取去然後從容傾箱倒篋搜掠貴重之物席捲而逃查該處距濵角僅一點鐘火船之程賊之猖獗如此洵目無法紀者矣○十八日英都倫敦電音言阿洲馬大卑利高地方土人不靖英守備霍氏督官征剿擇要駐紥猝爾相攻霍氏率兵拒禦亂黨不能取勝卽行退去至霍守戎亦因軍糧不繼由少加泥河退兵所有砲架悉行棄去沿途糧絶殺馬爲餐現已退至烟也地矣○麽洛高國業已允如西班牙　　交　異矣並分畫　清建立公地○巴思倫拿　　　　　　　　　　　　　　　　　　　　　　　　　　　　　　　　　　　　　　　　 
 
 

Page 3

 
 
敦電音言意國軍士昨在阿非利加洲馬蘇華與打肥士人相遇打人約有萬名奮勇前驅鏖戰良久打人敗績大潰而逃死傷甚衆至於意軍以馬革裹屍者亦有百餘人有官四員亦奮身報國死於鋒鏑云 
[海運開局]  
　　現值海運開辦之時各沙船紛紛南下齊泊浦中以待裝運聞江蘇海運局總辦譚少柳太守擇於臘月初一日開局辦事 
[花下奉觴]  
　　津海關道盛杏蓀觀察捧檄來滬辦理織布局火焚之事順道回蘇省省親適封翁八十夀辰遂於祝嘏後奉之來滬俾得萊舞承歡前晚招商局總辦沈子梅前織布局總辦楊藕芳鐵路總辦嚴小舫三觀察假座張姓園中捧觴上夀並傳貓克戲班女伶歌夀人之曲花　雪聚鳥轉歌來旖旎風流此樂何極 
[舊署翻新]  
　　法租界浦灘本有法總領事署因年久失修領事早在他處居住近接法國來信令將舊署拆卸重新建造想此後鳩工庀材可以大壯觀瞻矣 
[西探更調]  
　　英捕房西包探紀林與工部局所立合同業已滿期因之告退自設牛奶棚牛肉莊藉佐生計又副捕頭加密倫亦以合同期滿不管捕務在工部局辦理衛生事務所出西包探缺以三道頭西捕柏勒斯升補 
[女工受窘]  
　　楊樹浦紡紗局多用女工以司機軸蓋謂女郎性敏不同男子心粗也應是役者大抵於黎明時卽低蟠雲髻輕蹴蓮鈎挈妹呼姨珊珊而往少年無賴見姊妹花有妖嬈艷冶者卽近前調戲恣意顚狂偶或反唇斥之則攫取簪環甚至撕其衣袂澆風惡俗莫甚於斯有何毛毛者以負戴爲生其妻二八年華娟娟楚楚雖汝南碧玉出自小家而掠鬢掃眉足令見者魂消心醉前晚夜工旣畢踏月而歸行過提籃橋突遇一種無業流氓圍在垓心肆行嘲笑忿無可洩遂效山膏之駡人流氓胡哨一聲如雲之集紛紛擾擾幾如一犬吠影百犬吠聲正在無可如何適有巡街西捕得得而來流氓始鳥獸散然已香消粉褪珠涙盈盈矣安得局總及賢有司設法巡邏嚴懲不貸庶逢門弱質不致狼籍摧殘歟 
[戲無益]  
　　昨日南會館仍在演戲下午鐘鳴四下清歌妙舞興往情來觀者如雲惟見萬頭攢動有某甲者正欲奪門而出突被小船户某乙某丙悮踐其足遂申申怨詈曰爾豈兩目青盲者耶奈何竟舉足亂躧也乙丙不自引咎反脣相稽甲大怒揮拳擊之戰鬥移時扭結不解忽有人排衆而入大呼曰此某縣武進士也爾等竟斗膽開罪乎乙丙聞而畏懼潜身擠入人叢中甲乃怏怏而去○當鑼鼓喧闐時衆無賴就戲塲畔支板爲臺招人坐看每演一折卽伸手乞數文錢江北婦某氏雌虎也一嘯風生萬人辟易昨日正在臺上高坐忽臺板欹倒跌仆塵埃中鬢亂釵横異常狼狽有流氓之曾受其侮者見之鼓掌大笑曰是可以復我仇矣於是或按其頭或𢵡其足拳如雨點順勢飽毆氏至此頓斂虎威不敢與較俟其毆畢始垂頭喪氣而歸噫演戲以敬神也乃神未必果有靈感而戲塲禍事幾於罄竹難書然則敬神果何爲也哉是故君子曰戲無益 
[獲盜訊供]  
　　嘉定縣境方泰鎭張姓崇奉天主教宅旁建有教堂爲誦經彌撒之所家屬亦時於堂中起居焉月初有盜蜂擁而入刼去洋銀二百餘元及金對時表等物縣主得報立卽會同傳叅戎前往踏勘飭捕赶緊緝查并高懸賞格如獲眞贓眞盜賞給洋銀一千元并移文至上海請爲恊緝經管此堂之某神甫更禀請法總領事照會江海關道聶觀察札飭上海縣飭捕役柴憀趙金購線訪拿前日趙捕之夥某甲在安定地方拿獲盜犯張桂堂一名供認行刼嘉定縣天主堂一案該捕押解來滬前晚由英公堂派差護送到縣二鼓後黄大令升坐花廳提訊張供稱嘉定人今年廿七歳向以駕舟度日不敢爲匪實被悮拘大令一再駁詰張供詞支吾大令著跪大練張仍執前詞命上挺棍良久始供稱小的係嘉定東鄉人家中有母親胞弟並妻子等業已分居小的向在鄉間耕種今年攺絃易轍以撑駕爲事有鄷少卿郭夀三二人素不安分今年十一月初五日酆郭糾得張阿寗李少堂及不知姓名之數人連小的共有廿餘人往嘉定天主堂中行刦迨贓物入手各人分派大令問酆少卿等與爾如何認識供稱向不相識今年正月起始與晤談大令問爾云不知姓名者可知何處人供稱聞是年家浜橋人問是晚爾等如何入内手中可持軍器答稱酆郭張李等十餘人進内小的在腰門把守尚有十餘人在大門外看守各人手中俱持鐵器或鐵尺或鐵棍大令問爾取何物答稱惟取火把一個問爾等可用石條撞門答稱不是係用竹梯扒進問爾等共刼多少物件答稱共刼洋四封銀表一枚商每封有洋若干答稱每封五十元問爾等如何分派答稱酆郭各得一封尚有二封由諸人分派小的共得洋十元問當爾等行刦時事主竟不知耶答稱有一人前來攔阻被酆擊倒問酆等現在何處答稱聞仍在西門外問伊等從前可犯去案答稱二年前酆郭糾黨刦取土船一艘迄今未破今年十月初酆郭等又在姚家浜橋相近行刦土店一家問此等事爾何以知之答稱伊等私向小的告知十月間行刦土店由小的駕舟是以知之大令問十月杪本邑西鄉虹橋相近王豐崙家被盜爾知否答稱知之問何人爲首答稱虹橋之案並非酆郭等所爲另是一人此人名阿目又一人姓吳名阿寳此二人均爲網船總甲由伊等糾人往刦　爾何以知之答稱十一月初聞有人在嘉定西門外茶肆中談論言阿目與吳阿寳等此次出外做着一注發財生意大半皆是銀洋比酆少卿等所做更好大令問該茶館是何牌號答稱天風園萬寳樓問此等言語確否答稱確問阿目等往刦可是反穿號衣答稱阿目等船上並無號衣大令謂卽有號衣爾亦不知張俯首不語大令問阿目等向居何方答稱日間停泊該處西門外晚間開往他處問現在何處答不知問反穿號衣之人究竟有否答有一起人住在黄渡左近倪家宅地方如出外行刦則穿號衣問天主堂中被刦銀洋之外可有衣服答並無衣服再三研詰張桂堂執定前詞大令命放下着卽釘鐐收禁外監聽候核示 
[獲盜略志]  
　　本邑西北鄉虹橋鎭黄豐崙家被盜行刦報由上海縣黄大令勘明蹤跡勒捕緝拿連比數堂迄未弋獲前日趙金柴樛二捕役之夥行至虹口北鄉見賭攤上有口操湖南音之甲乙二人形跡可疑因之尾隨其後旋入租界中遂拍其肩曰老兄來此何幹有人欲與晤聚請至茶肆中一談可乎甲乙不依捕夥卽反顔曰爾敢倔强恐失便窒不如順從之爲妙甲乙始允同行旣上茶樓卽指交趙捕向之盤問甲乙同稱來此小本營生並未作不端之事趙捕探懷出嘉定縣賞格授與其夥甲乙見之大聲曰爾等欲將我輩發大財耶趙捕冷笑曰爾等旣係小本營生人烏知我輩事甲乙連連拱手曰失言失言趙捕愈疑令其夥偕至酒肆小飮正謙讓間甲乙悮將身畔手槍墜地其夥見有兇器知其定非善類遂嚴詰虹橋盜案甲乙堅不承認因卽解送縣署 
[眞贋難分]  
　　小南門外成記冷店係某甲所開前日本邑人某乙向購小銅鑼議定價錢數百文婉告曰出户怱怱未携阿堵有銀蚨一翼請暫以爲質容俟持錢贖回可乎甲允之乙遂提鑼而去昨日又至店中曰阮囊羞澀久矣昨日所質洋銀無從璧返請將餘錢找出俾得覓醉黄壚甲曰諾飭學徒持洋銀至某錢肆請估錢肆中謂係銅質乙反覆良久勃然大怒曰我之洋銀有圖章今忽無之爾殆蹈以鶩易雞之故智乎甲堅不承認遂致互相口角意欲揮拳後經旁觀者排難解紛乙乃喃喃詬詈而去 
[不予深究]  
　　昨報紀英租界梅春里開臺基之小四家凌虐買女云云兹聞已由包探查知前往拘拿適小四患病偃臥在牀遂將女孩送至捕房詢問之下女孩供名小妹現年十二歳母親已故依胞姊小四度日曾因私竊食物被責一次經人勸阻尚未受傷姊姊患病已久早經從良經捕頭騐視女身尚無甚傷痕免其深究麾之使去 
[弋人何慕]  
　　英包探李錦堂拘獲拉客之野鷄傭婦李王氏解送公堂蔡太守訊鞫之下供稱娼婦金寳囑拉太守飭提金寳再訊此已 
 
 

Page 4

 
 
列入報章昨日李探禀稱小的查得金寳已聞風逃避令張王氏看守住房故將張王氏送案請究張王氏供稱小婦人在金寳小姐處傭工現在小姐不知何往李王氏執定前供其母王陳氏供稱小婦人家在姑蘇鄉下窮苦不堪是以挈女來滬不知伊如何傭於野鷄娼家現求恩准領回交女婿管束太守一再申斥准王陳氏將女領去張王氏無于開釋 
[打店服禮]  
　　無錫人王某在滬南外鹹瓜街開設德潤麻油作素來安分人皆以王忠厚呼之有同業正豐街施馥興店主之子施錫榮前晚糾合薛士興至王店大動干戈致將櫃檯雜物擊壞一空王奔出看視施薛飛步脱逃王追至會館塲將施拘獲扭送十六鋪保甲北局請辦薛則逃逸無蹤局員祝翼雲二尹得禀之餘著王將施帶出自行理處王唯唯旋有張聚興以說客自任令施賠物服禮王以施與薛同爲此事豈可令施一人服禮旋經兩造友人竭力排解著施薛同賠所毁各物並備香燭負荆請罪王始首肯投局銷案 
[押交逃婦]  
　　李掌福投縣控髮妻姚氏逃匿浦東廿四保三圖康金生家被蟻棍姚福堂等霸阻黄大令請帮審委員葉司馬訊供之下著提康到案再訊此已見諸前報前日原差將康提案大令仍請司馬研訊李投案伸訴前情並求追究三圖地保王晉三供稱姚氏確在康家司馬提康訊詰供稱浦東人耕田度日因内顧乏人今秋憑姚福堂及胡姓爲媒出洋七十元娶再醮婦姚氏爲室於八月廿六日過門實不知其有夫司馬得供判將康交保限交姚氏到案再訊 
[具狀領洋]  
　　翟世昌控董常孝所購機器與原樣不符一案由法公堂送縣訊供著董交還洋銀在案迄今案懸已久董祇交洋五十元前日晚堂翟具呈領狀到案請將所交之洋給領大令准之著在領狀上簽押當堂將洋給領 
[澤被嗷鴻]  
　　謹啓者敝堂接奉崇德堂善士樂助施粥經費銀五百兩王克明善士洋六十元王子顯善士洋二十元均入施粥項下又奉羅頌西善士經募五户洋一百元合順質號洋三十元均入賑捐項下飮之太和翳桑飽德恩如再造中澤蒙庥實濟同歸福緣無量謹求附登報牘叩謝宏慈[  上海六馬路仁濟善堂籌賑公所施善昌等謹誌]  
[以善及人]  
　　竊惟賑恤窮黎應無分乎畛域扶危濟困自上格夫蒼穹刻屆隆冬冰雪交加蔀檐柳屋中無衣無食觸目堪憐敝堂開廠以來將及一月日來乞粥領衣者日多一日惟思以冬至春爲日正長惟是敝堂旣無恆産猶少常捐目下支持維艱終憂綆短汲深惟願樂善○諸君共發慈心概解仁囊以資接濟功德無量今蒙○河南武安陳大令募助銀三十兩由日昇昌票號匯來餘東場幕府胡大善士助十四元清江田大善士助十元廣德州署潘大善士浙運署黄大善士甬江大松棧邱大善士江隂仇大善士各助四元蕪湖同茂莊隱名氏助十元杭州按經廳葛大善士募助四元平湖施大善士募助十元又銅洋三元吳淞蕭恆隆募助六元二角香港招大善士助十五元塘棲厘局胡大善士助八元蘇州恊和永支大善士助四元五角泰州周公舘慈雞署黄大善士各助一元本埠姜忠堂善士助五元王太和助一元陳長福助粥米一石謹登報章以誌鳴謝[  滬北同仁永善堂司董等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
 
 
 

Page 9

 
 
[波斯地震詳述]  
　　波斯國高刺新省之北境古鎭地震一節前經錄報兹據勿薛來函言古鎭全城因地震毁壞居民　　甚衆地土震裂多處清泉湧出滔滔不竭押力河水亦頓漲淹浸田園損壞物業不知凡幾居民因事出倉卒措手不迭未能將財物搶出故卽捷足先逃得免壓斃亦皆身外無長物空空妙手無以營生查古鎭居民約有二萬五千之譜乃此次地震死於壓斃者約有千人其被水冲去者甚夥目下　處被災輕重尚未查確惟吉鎭下游有村落數處恐難保全事後城内食水皆涸故災餘黎民皆赴亞刺爹山居住以就泉源其受傷之民則留居城中以便醫調焉○西十一月廿六日倫敦消息述波斯京城地夏蘭來信謂古鎭地震居民死者一萬二千人目下已搜獲屍身一萬具尚有二千具埋於瓦礫之中至於牲口被壓死者約有五萬頭云○廿八號地夏蘭消息言現據官報所錄此次地震死者實七千名耳三信所言人數多寡不一然其災情之慘可想見矣 
[花案未結]  
　　浦東唐橋鎭公順昌軋花局股東鮑玉泉林崇康在縣控股東顧其園糾衆攫取棉花帳簿軋車錢洋等物黄大令三次訊供判將顧笞責釘鐐收禁一面著顧弟敬書出外將所攫之物交還其詳已紀前報前晚二鼓時大令升坐花廳　在訊案時鮑玉泉偕林崇康投案訴稱前堂奉訊後顧將物交還詎顧一味挺押伊弟顧敬書亦不料理連日祗收到軋車三輛據聞顧敬書尚有白花一百十九包業已裝在船上今日並未收到卽使收到連恒生公所取之花核算共四百數十包尚少白花四百餘包爲數懸殊况公順昌虧欠各莊銀兩連日逼索甚緊惟求嚴追以便料理大令拍案怒曰此案本縣已從嚴究辦將顧其園懲責釘鐐收禁爾等尚不滿意耶至云公順昌虧欠莊銀爾等當自去料理不能向本縣多瀆難道本縣代爾等還債乎諭畢大加申斥鮑林俯首求恩大令命提敬書到案謂曰本縣令爾交還各物何以延宕至今供稱前堂奉諭後小的卽雇船一隻裝軋車七輛行至中途因船小貨重以致兩車及小的墮落河中小的經人救起臥床二日並非有意拖延當時祗交還公順昌軋車三輛尚有四輛及棉花一百十九包均在船上因過嚴家橋卡致被扣住其餘軋車十輛取在家中大令問曰公順昌之花被爾共取白者共有八百七十八包現在連恒生公核算缺少甚多著卽交出敬書供稱胞兄所取之物均在屋内現已出清大令曰本縣不管清與不清惟知爾兄早已具結現著爾出外限三日清理一面飭差取本縣名片往嚴家家卡述明涉訟緣由請將白花軋車釋放該差遵諭而退大令又謂鮑林曰恒生公業已來案具禀所取棉花三百三十八包亦已供認惟爾虧欠者共有八百餘兩是否供稱是問此外如何供稱透支甚多大令著退去候示 
[英界公堂瑣案]  
　　西人范連司根訴稱昨日乘自已所置鋼絲輪東洋車而出突有顔阿三高駕馬車不照章程行駛以致將車撞壞須出修理洋銀十四元張全春供稱小的係東洋車夫三十六號西捕禀稱顔駕馬車至某處撞壞東洋車後捨命奔逃旋卽追獲顔供稱小的無心悮撞然雇工修理未必竟需十四元范連司根堅稱損壞過多修費定需此數蔡太守飭顔照數賠償○包探沈金隆禀稱王阿四曹德標同住某處小客寓旣而王稱有洋銀及小洋銀十八角被曹攫去曹稱大小洋銀皆自已之物並不向王攫取忿爭之下互扭捕房捕頭命小的查得洋銀上鏨有硬印而王稱洋銀共有五元曾付寓資一元及向寓中查看則硬印相同今特送案請究王申訴前情曹供稱小的前曾在某營當勇裁汰後借住小客寓中大小洋銀均自已携來並不行竊蔡太守判令管押三禮拜洋銀給王領去○包探顧阿六禀稱小的拘獲竊賊陳阿生搜其身畔藏布襖鞋子之質票因卽吊出各贓解送案下憶及陳前在松江等處竊案纍纍的係此中老手合請重懲陳供稱小的係寗波人初次來滬小試伎倆以後不敢再犯矣尚求大老爺饒恕一遭蔡太守飭押候遞解回籍贓存俟失主認領○三百六十五一百十三兩號印度捕同禀稱昨夜巡至虹口鄉間見徐福二潘阿其籠燈而至後隨二人皆衣服楚楚顯係引誘賭客入局是以拘案請懲徐潘同供稱小的現在虹口朱家木橋附近某姓柴行當出店昨夜持燈至棧房印捕不諳華人語遂疑爲引領賭客拘押捕房蔡太守飭差役往查倘是柴行出店卽行開釋否則各管押三禮拜○柏仁源訴稱家中失去衣服二十餘件兹由包探查獲竊賊錢啓亭及質贓之王阿全吊出眞贓送案請究錢兩目灼灼賊形畢露浦伏階下宛轉求恩王供稱小的不知賊贓故代爲付質蔡太守判令將錢管押六禮拜王管押三禮拜贓給柏領去 
[法界公堂瑣案]  
　　許尚榮吳文卿控陳松蘭多出東洋紙一百件迭經葛同轉訊供飭探查明著許具領狀投案領銀已詳前報昨禮拜四葛同轉會同祁繙譯升座訊問許吳二人投案呈遞禀詞聲稱此貨於六月初六日被陳松蘭蔡錦輝向順泰棧出去業已恊同包探查明無悮同轉閱視禀詞有陳囑某報關行攺帳之說問原告此事是否屬實許吳二人同禀並無虚言同轉飭將陳前存捕房之銀一百五十兩著具領紙照數具領尚有一百四十六兩餘銀四兩存候陳松蘭具領○天成綢莊前被金雨青行竊湖縐寍綢衣料等件約值洋四百元投報捕房由法包探拘到金雨青經葛同轉訊明分别吊贓飭失主具領尚有未齊之湖縐四疋及衣料等物屢次嚴比無從交出飭將牽涉之陳阿六陶金榮分别交保存案昨據天成綢莊夥于福庭投案呈出酬勞洋十四元同轉謂爾有各押店當本齊否于禀稱本店吊贓未齊喫虧不少同轉謂雖未吊齊然較不能破案者尚勝一籌旣據呈洋存候覆核○德順祥洋貨店於六月間向義和成東洋莊定購絨布六百疋言明九月底交清延至十月間不付控訴捕房已紀前報昨據德順祥司事朱吉甫投案禀稱主人金義元於六月間向義和成買定絨布廿箱每箱三十疋共六百疋價銀二兩五錢限至九月底交貨同轉問有成單及定銀否禀稱當時言明不要定銀義和成司事陳叙生供稱並無成單但有發票同轉閱視之下謂陳曰單上詳明九月底交貨及七日期票等語是爾書寫否陳供稱當時確有此語惟以後作爲罷論同轉又問原告爾業向例若何朱禀稱另有一票蓋用本店圖章交與陳手同轉謂陳曰爾旣親筆寫明出貨後七日期票著遵前議不得推諉陳又供當時實已講明作爲罷論同轉怒謂爾一味强詞奪理公堂上不能任爾作梗著押候交貨陳又供求請同行集議同轉飭將陳叙生押候三日内理處明白再行禀覆○林泰祺遣夥吳友林遞禀控夥葉薇生欠銀一千一百三十八兩係葉理三擔保當時立有合同抄黏呈閱同轉將合同給予葉理三觀看葉亦遞禀聲稱只欠銀十餘兩吳又禀照帳除收過外凈欠銀一千一百三十八兩約於十月初先付二百兩二十日付二百兩屆期不付求請究追馮熊投案禀稱久數實符惟薇生之銀實被朱梂卿欠九百餘兩吳又禀葉與朱來往與本店無干當時言明十月初十日先付二百兩二十日付二百兩至月底付清葉理三供因薇生下鄉小的當向林泰祺商懇寛限五日同轉謂爾旣爲擔保理應問爾追取葉稱並無保單同轉謂有合同扦字爲憑豈容抵賴同轉謂祁繙譯曰葉只有本銀一百餘兩餘俱林代墊葉稱朱棣卿欠欵求請嚴究以備抵償同轉謂無容牽涉著同擔保之葉理三一併交保出外限五日内將欠欵理清延干追究○吳蘇小誘領松江吳寳珠寄存汪朱氏家爲法捕房訪聞飭拿到案迭次訊供著交吳寳珠到案已記前報昨據包探將吳寳珠卽張孟氏及汪朱氏吳蘇小一并解案同轉命將吳蘇小汪朱氏二人帶出研訊張孟氏供稱丈夫張瑞福在提督衙門充當弓箭手小婦人來滬尋覔丈夫之姊名松江阿寳上月廿九日在茶肆中問訊先見汪朱氏問松江阿寳何在蘇小接口言與之認識允爲領往後被吳領　客棧同宿一宵翌日又寄至阿金姐處初十夜吳蘇小親送小婦人至日暉港搭松江航船回家同轉問因何又至上海供稱老母有病來滬尋覓阿姊同回同轉命提吳蘇小到案問因何領至客棧同住蘇小供稱並不同住同轉命與吳寳珠質對蘇小無可措辭著押候荷枷二個月期滿笞責二百板汪朱氏不應擅留來歴不明之婦咎有應得著押候掌頰四十下以示儆戒張孟氏暫押捕房候其夫張瑞福投案具領○協泰和皮箱店主徐立羣控店夥樊家林串同葉陸二夥私自運出皮箱十八隻寄存褚家橋元太酒店因樊避匿不見將其妻王氏同店夥陸阿炳扭送捕房解案請訊同轉問皮箱現在何處答稱請問高福生旋據高投案同轉先問陸阿炳供稱樊徐合開恊泰和皮箱店雇用小的爲夥九月十四日有事回家至十五夜到店同轉問徐立羣曰樊與陸如何串竊徐禀稱皮箱携出時爲陸所目覩陸阿炳供稱當時見有六隻携至天津帮李元和家高福生供小的於九月十二日上工至十四日回去本月十六日到店元泰酒店中人向小的言及慶豐所寄皮箱十餘隻何不取去葉共寄十八隻後我取過十五隻暫寄馬家廠所居之處至十九日樊卽來取去樊王氏供丈夫現在南京所作之事我不知悉徐又禀當日同包探往拘該氏但云丈夫往城内三陽樓茶館同轉問樊有荐頭人否答稱係葉廣豐所荐同轉著將陸阿炳交原告帶出同往三陽樓茶館找尋樊家林徐稱陸阿炳經手放帳陸供放帳洋三十三元還過十六元同轉著出外赶緊清理高福生斥退樊王氏押候其夫到案釋放○春裕成店主陳歳華投案禀稱本月十二夜九點鐘失去蓮心一箱報知捕房旋爲包探緝獲知被野鷄扛夫姜阿金售與護城河聚泰南貨店内今贓已吊到求請給領姜阿金供稱竊物共有六人小的分用洋八角問尚有何人供稱小陸子分洋八角小東洋分洋七角阿狗七角小寍波三角共售洋五元九角餘爲阿華取去問阿華在何處供被英包探於上禮拜五拘押英捕房同轉著將姜阿金押候飭探帶同提到分洋之人並著笞責四十板吊到之贓先給失主具領又積竊王桂生飭探送上海縣遞回松江婁縣原籍 
 
 

Page 10

 
 
[浙省官報]  
　　十一月初十日同知王念祖候補縣黄紀年均福建人俱由京引見來省禀到署建德典史于泩交卸回省禀到○十一日候補府郭式昌禀銷牙厘局提調差禀知藩司飭知題補台州府缺叩謝許星箕禀知本日交卸防軍局提調接辦厘捐局提調差叩謝楊葆銘禀知本日接辦防軍局提調差叩謝候補縣關鍾衡禀知臬司委　局帮審差叩謝典史成士昌由京騐看來省禀到任 
[鄂省官報]  
　　十五日記名海關道儘先補用道沈保自京引見回禀到委辦鮎魚𣺮釐局候補典史沈雲駰奉委調辦郝穴釐局禀謝○十六日候補縣楊泳春陳瑞瀾撫轅文巡捕候補典史汪錫璜俱禀辭隨節赴四川赴○十七日候補道裕候補府余肇康俱禀辭隨節赴罸○十八日委辦樊口釐厘局候補府黄仁黼回局辦理宜昌土藥税局委員試用縣丞吳彬赴局俱禀辭 
[金陵官報]  
　　十一月十七日委署江寗縣典史唐堯民謝委補昨日候補道凌見謝委調辦淮北督銷兼正陽關鹽釐○十八日李西銘府經歴凌以壇由京來均到起服回省○十九日知州陸銑交卸代理高郵州事回正任豐縣王乃霖交卸回順將交代結清並叩謝賞銷任内處分葛毓清謝委署清河縣事卽辭赴任○二十日候補道張庭杰謝委武穴掣騐鹽釐又濟用謝委會辦洋務局通判鄭傭奉巡道委城内河工差正任阜寗縣武麟禀知交代清楚縣丞詹顯榮到由蘇來奉飭派寗差委○二十一日候補道李經楚廣東回現署宿還縣正任安東縣柏叩謝調補山陽縣○二十二日知縣張瑾謝委江東門粥廠差○二十三日調辦淮北督銷兼正關鹽釐候補道凌蔭廷禀知二十二日交都老湘營務統領老湘營候補道李光久禀知本日接老湘營務試用縣徐承諫由京引見來府經歴海齡由蘇來分寗　 
[蘇省官報]  
　　十一月初八日廣東副主考吳郁生由廣東來蘇管糧通判朱焯禀知奉委河運催儧差正任華亭縣吳成周辭赴都知縣周相輔禀知賑捐案内蒙賞加知府銜龍賛新禀知徒陽捐奬給同知銜林祖蔭銷通州三屬抽查保甲並如臯問案回凌邦璽禀知奉委查蘇屬鋪遞差同知銜試用知縣袁運吉湖南人由京領照到省縣丞邵鼎禀知押解秋審人犯蒙記大功一次從九陳其瑞謝委署鎭洋縣典史事李仕策禀知奉委南路一叚冬防差孫臯赴滬見道憲回並禀知奉委津局差黄夀蕃銷長元吳三縣監放孤糧差管駕飛槎輪船委員徐嘉林禀知赴浙江○初九湖南副主考秦綬章由湖南來管帶撫標正後營兩江補用副將韓殿爵通知辭行赴徒陽河工前廣東韶州府徐瑋文由宜興籍來知縣汪瑞曾禀知奉撫憲委赴浙江公幹卽辭許溎祥金陵見制憲回分發江蘇試用府經譚錫鑽湖南人到省府照賴豐燕首府委解首級赴山陽卽辭羊汝達專差禀謝奉委調辦嚴家橋厘卡差新撰金山縣典史林杰靖江縣典史瑞成均謝飭知赴任 
[皖省官報]  
　　十一月初八日定遠縣鄭葆清辭委辦兩河口厘卡直隸州章敬辭合肥厘卡知州兪廷恩到淮補淮德縣三溪巡檢萬慶森到由蕪湖遣回候補通判劉芾知奉委解京餉府經章炳仁謝奉行知淮補太平府經○初九日候補知縣閻恩培夀鳳台張德瑜桐太湖鐘程英當無縣丞陸鈺無舒顧彦威建平渦從九黄夀昌和含黄鐘　休州同吳貴石吏目王錫照　祁巡檢夏文炳黟青黄萬增寗旌王炳照滁全姚源宿望楊光詒英霍蔡承丙盱來方德先廬懷遠　秉純銅繁均知奉委　錢糧差○初十日委辦皖南保甲鹽務局候補道吳廷選知　奉加札委辦卽用縣又緝熙謝奉行知本班儘先補用委帶福安轉船縣丞潘錫疇謝蒙　洋保陞知縣詳咨註册州判金德潤泗州天長○十一日牌示候補典史陳昌晋委署霍邱開順司廣德州判祝焕勛辭候補府經蔣迺勳辭回淮北玉國賢辭回蕪湖巡檢周維桓並知奉委提亳州太和錢糧差吏目朱文　謝超委一次 
[江西官報]  
　　麻瑶禀謝維補新城縣行知吳寳鎔辦輿圖局萍鄉典史姜兆葆由新昌辦保甲回禀謝飭知署瑞金典史黄桂芬缺事回從九狄如春　查惠内保甲李　才調查永内保甲曾鴻珊孫貽榖俱謝儘先酌委一次鄭維清由贑州電報局來省○初三日縣丞湛精禀謝儘先酌委一次陳子健杳南糧倉補用縣徐喜麟興工修城濠兪官圻辦輿圖局府往裘紹箕任先辰俱禀謝酌委一次龍泉秀州司黄增詔據禀捐升知縣請咨赴部引見調汎務以試用典史王克昌署理○初五日從九陳爲棣禀謝　先酌委一次新建縣丞態汝舟聞訃丁父憂署新建縣丞王洪達禀謝委○初六日新選安仁縣左秉鈞禀謝飭知署袁州府許承家卸事回指分典史許　林微照係浙江監生　任　同　謝賞給五品頂戴由順直賑捐加藍翎何德藻往廬陵等縣催漕折代辦親兵寄張國柱謝委同知李文秀由京解地丁回馮際泰由浮粱催道欵回梁啓熙由豐城催漕折以徐家駿由奉新催漕折回陳爲棣由鄱陽催道欵回○初八日候補縣黄子箴禀謝酌委一次蔡汝嘉吳春鑅俱解九江關餉進京府經易偉縣丞湛精從九兪官　劉慶槐何延年李餉俱銷鷹揚宴執事差林品珊往義寗州催地丁都司虞士焯接查進賢門○初十日署九江鎭周有才禀假三天知縣劉至健禀銷江軍　船副將謝魁元　爾巴來省投文署南京府姜秀瀾卸事回州判程俊魁由京解地丁回唐顯謨往長江催運徐寳鍔解潛折進京孫啓瑞辦上饒釐卡典史周曾榮由大　等縣催屯糧回從九鄭承志由南康府留税契回鄜鴻彬由上饒等縣催地丁回按知蔣星焕由德化查驛馬回 
[邗江官報]  
　　十六日泰壩田分轉恩厚公幹到揚郭鹺尹鼎臣銷五成鹽價到總局聽差○十七日翟太史伯恆棧揚舟斜場陳鹺尹奉揚公幹○十八日新任東台縣湯大令曜過揚履任分發知事事李鹺尹蓀棠李鹺尹循參巡檢高鹺尉夀曾陳鹺尉原年均禀到○十九日前署揚州營叅府彭參戎仁夀辭行回省劉鹺尹鍾祥禀提工局委工程○二十日何親察維鍵老太設服之辰自都轉以次均往祝假方李鹺尹紹基由維北朱鹺尹愷由黄泥港均到提公幹 
[上海新關後源通官銀號勸辦順直義賑公所經收香港穆慶祺兄勸募第七次賑捐清單]  
　　義心書屋洋三十元襲桂囲銀十元餘慶堂容洋二十元積善堂岑洋十元泰來洋十元了愿子神前立愿許送感應篇圖說二百部攺助水災賑捐洋一百元立盛號三元鍾茗生二元祥源號一元周深田二元袁尚林二元林松夀二元火成榮三元　福堂一元容嘉樂堂洋五元安樂堂八元世經堂八元怡昌號五元世德堂八元同泰號五元心田氏番洋三元瑞昌榮洋十元瑞昌號一元同豐一元慶和成一元合福慶一元　　堂八元愼德堂洋八元積善堂洋十元樹德堂洋六元萬安堂五元安泰號四元無名氏二元裕和號五元何應容二元梁　記銀五毛正 
 
 
 

Page 11

 
 
   
 
 

Page 12

 
 
[光緒十九年十一月初十日京報全錄]  
　　宫門抄○雲督王等奏遵旨查明據實覆奏摺○東撫福奏知府送部引見片○又奏知縣完清欠數片○雲督王奏蒙自關徵收税抄銀兩摺○大臣奎奏逹賴回山諸臻妥善片○閩督譚奏鄉試三塲完竣年老諸生循例彚奏摺○又奏遴補外海水師遊擊摺○十一月初十日内務府國子監廂藍旗值日無引見○恭王謝賞綢縀恩○載津續假十日○侍衛處奏派稽察壇墻派出崇年德魁英信明秀廣忠澧深○掌儀司奏十四十五日祭奉先殿澤公瀾公行禮○召見軍機麟中堂恩佑○○雲貴總督臣王又韶貴州巡撫臣崧蕃跪奏爲遵旨查明據實覆奏恭摺仰祈聖鑒事竊臣等承准軍機大臣字寄光緒十九年七月十五日奉上諭吏部奏投供候選知縣一官兩人請旨飭查一摺此案情節支離其中必有一員假冒著王文韶崧審確切查明前任總督勞崇光等原保案内之趙秉仁究係直隷清苑縣人抑係雲南昆明縣人並將該員三代履歴抄錄速卽聲覆吏部覈辦原摺均著抄給閱看等因欽此遵旨寄信前來臣崧蕃先經奉到寄諭遵卽詳查案卷候選知縣趙秉仁前在貴州軍營所保知縣年月案據均屬相符惟究係何省籍貫黔省無憑查核咨由臣文韶併案查覆臣文韶於恭奉寄諭後當經札飭雲南善後局詳細查明確切聲覆兹據該局司道史念祖岑毓寳等詳稱候選知縣趙秉仁於十七年十月具禀到局聲稱雲南昆明縣附生在滇黔兩省軍營歴保今職懇請詳給咨文赴部投供當查該員在營並無經手未完事件自應准其銷差離營業經詳請給咨北上在案兹奉飭查當卽諭飭該家屬迅速禀覆以憑轉詳核辦兹據趙秉仁之族長趙梓子趙濬等禀稱族弟趙秉仁實係雲南昆明縣附生由書識保舉從九品歴保以知縣歸部不論雙單月卽選並戴藍翎加五品銜换花翎五品封典均經接奉行知在案並無假冐情弊所有各案保舉行知族弟入都之時均一併親自携帶赴部呈騐兹特將籍貫三代履歴詳細開造並取具族隣切實甘結呈請查核轉詳各等情該司道等覆查該員趙秉仁旣據該族鄰等結稱實係雲南昆明縣人自無假冐調查案卷其於克復越南廣威不拔各城池案内所保加五品銜並於剿保黑夷匪曁木戞寨土匪案内所保五品封典並换花翎均核與奏案相符惟歴次保舉行知據該族長等禀稱均已携帶入都無憑查騐開具趙秉仁籍貫履歴並取具該族長等切實甘結詳請復奏前來臣等伏查從前各項保案並不咨送履歴易滋朦混近年文職各員經吏部定有隨摺咨送履歴章程正爲詳加考核力除弊竇起見趙秉仁在貴州軍營所得保舉尚在部定新章以前是以籍貫無從查考至其在雲南軍營兩次所得銜翎封典均有奏案可稽入學年分亦有學册可憑且光緒十七年辛卯正科鄉試尚在本省應考現在家住省城其爲實係雲南昆明縣人自無疑義除將履歴甘結咨送吏部核辦外所有臣等遵旨查明據實覆奏緣由謹合詞恭摺具陳伏乞皇上聖鑒訓示謹奏奉硃批吏部知道欽此○○福潤片再爲政首貴得人遴才必先器識奴才忝膺疆寄隨時留意人才期盡以人事君之義查有花翎儘先選用知府嚴福保浙江仁和縣人由候選通判於光緒十二年投効山東歴因河工叙勞遞保今職該員自到山東以來察其有爲有守明敏過人銳志經世之學實事求是其操履尤廉謹自持每試以吏治研究本源識其大體且復處處留心周知民隱於地方情形以及濵海沿河險要形勢均極熟悉討論利弊無不得其要領似此講求時務明體達用洵爲難得之才現在山東政務殷繁需賢孔亟該員在東八年之久奴才知之旣深自應據實保荐可否仰懇天恩俯准將該員嚴福保送吏部帶領引見應如何擢用之處出自鴻慈逾格奴才爲遴才起見是否有當謹附片具奏伏乞聖鑒訓示謹奏奉硃批嚴福保著交吏部帶領引見欽此○○福潤片再奴才前奏光緒十八年七月起至十二月底止各州縣已未清結交代聲明前署平隂縣事候補知縣康宗萬虧短銀兩逾限未繳應另叅追在案兹查該員所欠雜欵銀兩業已完解清楚自應免其置議據藩司湯聘珍具詳前來除咨部查部外謹附片陳明伏乞聖鑒謹奏奉硃批户部知道欽此○○雲貴總督臣王文韶跪奏爲蒙自關第一百二十九結期滿徵收税鈔銀兩支銷提存各欵循例開單奏報恭摺仰祈聖鑒事竊案准户部奏咨洋闕徵收税銀遵照章程應行按結開單奏報扣足四結專摺奏銷等因業將蒙自關自光緒十七年八月二十九日第一百二十五結起至十八年八月初十日第一百二十八結止一年期滿徵收各項正半税銀分别四六成及支銷提存各欵分别造册開單奏銷在案兹據署雲南臨安開廣道兼管關務陳燦將光緒十八年八月十一日起至十一月十三日止第一百二十九結期内徵收正税分别四六成四成作爲京餉其六成洋税項下除開支正半税傾鎔折耗及關用經費外餘銀提一成五厘出使經費所收子口半税全數歸入六成項下供支並將實徵船鈔各欵數目開具四柱清單詳請奏咨至蒙自開關以來並無洋商運貨出入所收税鈔均係華商完納等情具詳前來臣覆核無異除開列管收除在四柱清單恭呈御覽併咨總理各國事務衙門曁南洋大臣户部查照外謹會同雲南巡撫臣譚鈞培恭摺具奏伏乞皇上聖鑒敕下該衙門查核施行謹奏奉硃批該衙門知道單併發欽此○○奎焕片再本年達賴喇嘛於四月十八日移錫洛布嶺岡曾據西藏糧務王延齡禀報來營奴才當經飭令妥爲照料一俟回山之後仍當禀報以憑具奏現據該糧務禀稱達賴喇嘛於八月二十七日由洛布嶺岡仍回布達拉山坐靜業經遵照向例派令藏營弁兵護送回山該糧務復於三十日會同駐藏司員裕鋼遊擊喻立誠前詣布達拉山看視一切均臻妥善禀請具奏前來奴才查達賴喇嘛每年下山回山駐藏大臣皆須親詣省視現因幫辦大臣延茂尚未到任奴才又復在邊惟有飭令西藏糧務妥爲照料一切兹據禀報逹賴回山諸臻妥善理合循例附片陳明伏乞聖鑒謹奏奉硃批知道了欽此○○頭品頂戴閩浙總督臣譚鍾麟跪奏爲本屆恩科鄉試三塲完竣查閱年老諸生循例彚奏仰祈聖鑒事竊照福建省光緒癸已恩科文闈鄉試經臣援案奏請福建學政臣王錫蕃代辦監臨於揭曉後檢閱三塲完竣未經申式年老諸生試卷除年歳及入學年分未符照例扣除外計年屇九十歳以上之副貢生楊德薰附生徐沛甘王益壯三名年屆八十歳以上之附生方景堂李先榮二名文理俱屬通順字畫亦尚端楷移經學臣王錫蕃核對考册年歳及入學應試年分相符臣查該生等皓首窮經青雲奮志未懈編摩於雪案屢嘗艱苦於風簷幸際昌期雖未預賢書之選祥徵人瑞允宜邀曠典之榮除造册咨部外謹會同福建學政臣王錫蕃恭摺具陳並繕清單伏乞皇上聖鑒勅部核覆施行謹奏奉硃批禮部議奏單併發欽此○○頭品頂戴閩浙總督臣譚鍾麟跪奏爲遴員請補外海水師遊擊恭摺仰祈聖鑒事竊照浙江温州鎭標左營遊擊陳炳貴遺缺輪用儘先人員前以閩浙儘先補用叅將喻新瑞借補准到部覆喻新瑞例應攺水師另揀合例人員請補等因查浙省已收標外海水師儘先遊擊除前摺聲除各員毋庸覈計外尚有劉百勝收標履歴未經咨部劉祥盛甫奉行查保案實無合例應補之員卽揀發班現亦無員可補自應照章一併過班以應升人員抵補復查浙江省額設外海水師都司之缺内應補營都司李培林丁憂例停升轉溆浦營都司喻先發准補尚未到任瑞安恊左營都司閻麟趾例俸一年在出缺之後未便請補惟有海寗内河水師仍歸外海升用都司沈馥年五十歳浙江鄞縣人由行伍隨軍剿匪遞保守備補授浙江温州鎭標中營守備續於臺灣三次剿平香社保以都司留閩浙儘先補用借補海寍内河水師營都司光緒十五年五月領劄任事歴俸已滿任内併無違礙事故該員在洋日久水務練習槍砲亦嫻以之升補斯缺洵堪勝任覈例相符合無仰懇天恩俯念員缺緊要准以沈馥升補温州鎭標左營遊擊於營伍洋防均有裨益如蒙兪允俟部覆到日給咨送部引見除履歴咨部外所遺都司係内河水師題補之缺容照定章另揀請補謹會同浙江巡撫臣崧駿提督臣馮南斌合詞恭摺具陳伏乞旨上聖鑒敕部議覆施行謹奏奉硃批兵部議奏欽此 
 
 

Page 13

 
 
[光緒十九年十一月十一日京報全錄]  
　　宫門抄○直督李奏直隷沿河居民聚衆挖隄以鄰爲壑嚴定地方官疎防處分摺○大臣孫等奏查出私造印文牽涉武弁請旨交部審辦摺○直督李奏保定省城設廠放米片○直督李奏津海關洋税收支數目摺○又奏呈新舊錢糧清單片○十二月十一日理藩院鑾儀衛光祿寺八旗兩翼值日兩翼引見二十三名○記名總兵黄兆熊謝恩○福中堂阿公信侯各續假十日○繼公恩公椿夀英侯各請假十日○明安續假五日○召見軍機慶福張蔭桓○○大學士直隷總督一等伯臣李鴻章跪奏爲直隷沿河居民聚衆挖隄以鄰爲壑嚴定地方官疎防處分恭摺仰祈聖鑒事竊准軍機大臣字寄光絡十九年九月初二日奉上諭本月據孫家鼐孫楫奏文安大城兩縣士民因安州匪徒扒隄被淹來京呈控一摺並據鴻臚寺卿劉恩溥陳奏該二縣民人呈訴情形大略相同往該處查勘確情嚴拿匪犯照例懲辦並妥籌辦法詳定章程不准以鄰爲壑貽害民生至災民恃衆搆訟倘查有偪勒同行等事卽將爲首之人嚴拿懲辦以儆刁風等因欽此臣查本年六七月間大雨兼旬大清河瀦龍拒馬等河水勢盛漲奔騰下注又因永定河南上汛漫口匯流竄入清河宣洩不及穿越南隄匯歸西淀水勢愈漲愈高沿淀居民廬舍田禾盡淪巨浸七月十一日夜淀民聚衆將任邱縣婁隄地面之千里隄偷挖决口二道迭飭清河道潘駿德嚴拿匪犯搶堵口門旋將該决口於八月十四日堵築合龍而挖堤之犯尚未就獲又添派候補道衛杰前往會同訪拿懲辦至下游之文安大城被水各村糧租早已停徵又從優籌給賑撫體恤不爲不周乃竟結隊成羣赴京搆訟顯有奸民偪迫同行已飭將爲首之原告宫爕等傳案解省訊辦俟究明確情再行酌懲竊維直境沿河各處地多低窪每遇盛漲卽被淹浸小民不安義命挖堤洩水貽害鄰封其罪固不可寛然使地方官實力籌防認眞緝辦何敢輕於嘗試欲使沿河無挖堤之犯其責成仍在於官查挖决河防圩岸律有盜决故决之分盜决者罪止杖一百徒三年故决者罪止杖一百流三千里因而殺傷人者盜决則减鬥殺傷二等故决者以故殺傷論其有抗拒巡兵挖堤决口糜帑害民情節較重者例内雖無作何治罪明文查有道光十二年南河龍窩汛十三堡奸民陳端等强挖官堤分别擬以斬絞成案可援立法本已周備定例亦極森嚴直隷聚衆挖堤之案多係上游被淹移害下游或因河淀盛漲移害堤外民田地方官勘騐查辦若係縣屬之民盜决本境之堤提犯嚴懲辦理尚易其有界分兩縣一經扒挖此縣受害向彼縣提犯而挖堤民往往混推村衆承領無人卽嚴訊地保鄉長非以釁起一時狡飾卽以黑夜無從辨爲詞爲首及幫同扒挖之犯每至無從拿解辦理殊多掣肘地方官事前疎於防範失事以後又以挖隄之犯俱係被淹情節可憫之民類多酌量示懲從寛了結以致愚民益無顧忌紛紛效尤此直隷沿河居民一經水掩動輒聚衆挖堤之積習也臣督同臬司周馥悉心核議嚴禁挖隄不在多設治罪科條而在嚴定疎防處分應請嗣後直隷奸民聚衆挖堤之案除首從各犯仍分别按律定擬毋庸另設科條外其疎防挖堤之地方官但經决口過水漂没田禾財物者如將案内幫同扒挖及聽從糾人等犯拿獲過半兼獲首犯按律懲辦免其議處其有獲犯尚未及半及首犯在逃未獲者卽照盜案以失事之日起扣限四個月題叅疎防四叅不獲將承緝州縣曁汛官降一級調用該管府道均照盜案督緝兼轄統轄之例議處如有殺傷多命者從重照致斃多命之例查辦倘係該縣交界鄰封關提人犯仍按隔屬關提人犯例以文到之日爲始限二十日内拿解如逾限不獲照隔屬關提命盜等案重犯分别卽罰俸降級如此嚴定處分庶各州縣自顧考成咸知儆戒遇案認眞懲辦庶聚衆挖堤之風可期漸熄矣所有遵議緣由是否有當理合恭摺具陳伏乞皇上聖鑒訓示謹奏奉硃批該部議奏欽此○○臣孫家鼐臣孫楫跪奏爲查出私造印文牽涉武弁請旨交部審辦以期核實恭摺仰祈聖鑒事竊臣衙門於本年八月十五日接據大興縣呈詳劉金鑑請襲騎都尉世職印文一件當將詳文批發後查縣印篆文不符未經給咨正在飭查間卽據署大興縣知縣謝裕楷以奉到批示查無劉金鑑呈請襲職案據復騐清摺内縣日篆文不符顯係僞造禀請查辦等情當飭治中蔡夀臻查辦去後兹據詳稱遵卽密查縣文係何人赴府投遞臣衙門吏書張　鐸投稱八月二十四日有素識之齡公府人張印川執持縣文託伊代投伊卽交收文之值堂房接受等語當經飭差查拿適劉金鑑同田祥鄭香微赴府領咨當卽扣留並飭傳張印川到案訊據劉金鑑供伊請承襲世職係託田祥轉託人赴縣辦理後稱縣文業已到府伊同田　等赴府領咨卽被扣留縣文如何僞造伊不知情質之田祥據供伊係託兵部議功所清書孔廣祺轉託趙姓代辦後據孔廣祺稱縣文已辦交鄭香微託人赴府投遞囑伊候領咨文伊同劉金鑑等赴府領咨卽被扣留據張印川供縣文係伊表姪鄭香薇託伊投遞伊卽找張振鐸代投據鄭香薇供係素識之西河汛候補守備趙光宗將縣文交伊託人代投伊卽託張印川轉託張振鐸投遞均稱不知僞造情由飭傳孔廣祺趙光宗到案訊據孔廣祺供田祥託伊給劉金鑑辦承襲伊轉託趙光宗代辦縣文交鄭香薇赴府投遞據趙光宗供伊係轉託李香圃赴縣代辦李香輔係浙江會稽縣人住宣武門外教塲三條胡同侍衛處尤宅請傳究各等語復飭差押同趙光宗前往尤宅查傳據在彼看房之婦人聲稱李香圃已同尤姓赴河南等語查私造印信情罪重大今出有印文之李香圃業已潛逃現　人證均稱係輾轉經手不知僞造情由難保非恃無質證狡供避就第趙光宗係京營候補守備未便嚴訊詳請嚴辦前來臣等伏查此件僞造印文雖據趙光宗供係出自李香圃之手但李香圃係趙光宗受部書孔廣祺之託轉囑代辦趙光宗必與李香圃交好此文從何而來或係李香圃僞造趙光宗不能諉爲不知况身爲武弁不自檢束輒聽部書之囑轉託代辦公事恐有通同營私作弊重情旣據該治中詳解到臣衙門應請旨交刑部審訊以期水落石出照例懲辦其李香圃一名並請飭下河南浙江各巡撫飭屬嚴拿務獲解部歸案審辦以儆不法除將現到人證同僞印文件咨部查收覈訊外理合恭摺具陳伏乞皇上聖鑒再臣孫家鼐現在請假合併聲明謹奏奉硃批另有旨欽此○○李鴻章片再保定省城四關每屆冬令設廠放米以窮黎本年水災甚重各處貧民來省就食者尤多自應照章籌辦已委員查核户口極貧大口每日給米三合小口减半其雖非極貧而實在困苦者亦量爲調劑大口日給米三合小口减半卽於十月十五日起分門開設按五日散放一次所需米石在於採買賑米項下撥用其員役薪工運米等費由藩庫籌撥據藩司裕長詳奏前來除飭嚴督委員核實妥辦並咨户部查照外理合附片具陳伏乞聖鑒謹奏奉硃批户部知道欽此○○欽差大臣大學士直隷總督一等伯臣李鴻章跪奏爲津海關續徵第一百三十二結洋税收支各數繕單恭摺仰祈聖鑒事竊津海關收支洋税截至光緒十九年五月十七日第一百三十一結止業經奏報在案兹據津海關道盛宣懷詳稱自光緒十九年五月十八日起至八月二十一日止按英國三個月一結係第一百三十二結期滿除外國船隻江海等關免單銀五萬五千一百八十七兩二錢三分八厘招商局船隻江海等關免單銀八萬二千八百四十三兩四錢九分四厘並未收銀外實計徵收進出口各税及船鈔銀共十八萬三千八百五十八兩一錢七分二厘督飭委員會同税務司詳細稽核調取收税總册校對數目相符又收東海關解到機器局經費四成銀四萬兩計開支餉需經費薪工各欵統共發過銀十三萬七千四百六十九兩三錢九分四厘除俟分項造册詳咨外所有津海關經費經徵第一百三十二結洋税收支數目開單請奏前來臣覆核無異理合繕單恭摺具陳伏乞皇上聖鑒謹奏奉硃批該衙門知道單併發欽此○○李鴻章片再前准户部咨嗣後新賦錢糧統歸上下忙案内考核其舊賦錢糧卽自光緒八年奏報七年比較起收積年舊欠若干本年帶徵若干已未完若干並比較上三年之數開具清單於奏銷外專案奏報比較以憑考核等因兹據藩司裕長詳稱查明光緒十八年應徵舊欠錢糧完欠數目並比較上三年已未完數目開單詳請具奏前來臣覆核無異理合附片具陳並繕清單敬呈御覽伏乞聖鑒勅部查核謹奏奉硃批户部知道單併發欽此 
 
 

Page 14

 
 
[光緒十九年十一月十二日京報全錄]  
　　宫門抄○禮部崑奏大員置産贍族援案請奬摺○直督李奏請借補遊擊片○又奏守備仍請升補都司片○又奏爲蘭鎭捐廉修理衙門片○又奏搶修河隄樁料用欵片○江督劉奏甄别知縣片○又奏飭皖南鎭赴新任片○十一月十二日吏部翰林院侍衛處值日吏部引見三十六名禮部五名欽天監一名圓明園二名○八額駙請假十日○葆公請假五日○吏部奏派考試漢廕生派出麟中堂徐會澧徐致祥○召見軍機長麟徐用儀皇上明日卯初二刻升太和殿看版已正進壇入齋宫○○經筵講官禮部尚書臣宗室崑岡等謹奏爲遵旨議奏事内閣鈔出浙江巡撫崧駿奏原任漕運總督邵燦浙江餘姚縣人存日常慕范氏義田之舉慨思建莊捐田以恤同族以宗支繁衍貧乏者衆恐已産不敷賙給未卽開辦遺命其子原任太常寺卿邵曰濂現任臺灣巡撫邵友濂勉繼先志三十年來弟兄服官中外俸廉所入略有盈餘反濂恐先志延廢謹將遺産並新置田共合成二千畞零計價銀一萬四千四百八十五兩零永爲邵氏義莊贍族之産又住宅一所計價銀二千兩作爲邵氏義莊莊屋每歳租息所入共完賦祭祀等用外其餘盡爲贍養貧族之資深恐行之日久難保無不肖子孫侵欺盜賣等不足以承先志而垂久遠又别置邵燦及其弟邵元熙祭田各五百畞除完賦祭祀外所有盈餘租息專作分貼本支子孫之用俾免侵漁公欵而維義莊等情據邵友濂家屬造具義莊田畝規條清册由府縣加具印結詳司覈明請奏前來查現任臺灣巡撫邵友濂克承先志捐置田産共值價銀一萬六千四百餘兩有零又捐祭田一千畝實爲誼篤宗族敦厚可風例得仰邀旌賞惟邵友濂係二品大員與尋常士民捐資贍族者似有區别伏查光緒十七年間户部右侍郎徐用儀捐産贍族經奴才奏奉部議蒙恩賞給匾額欽遵在案今現任臺灣巡撫邵友濂事同一律可否賞賜御書匾額以示嘉奬等因光緒十九年九月二十日奉硃批禮部議奏欽此欽遵到部臣等查例開凡士民人等捐資贍族田粟准值千金以上者均請旨建坊給與樂善好施字樣聽本家自行建坊如有應行旌表而情願議叙者由吏部核議等語又咸豐八年吏部右侍郎張祥河捐田贍族經臣部以該侍郎係二品大員若僅照紳民捐田之例給與建坊辦理似無區别奏請由吏部覈給議叙嗣經吏部奏稱大員捐田贍族例内並無准給何項議叙明文等因奉上諭前因吏部侍郎張祥河捐田贍族當經諭令該部覈給奬叙兹據奏稱大員捐田贍族並無作何議叙明文亦無辦過成案請旨遵行等語張祥河捐田德畝養贍宗族古誼可風著加恩賞給御書匾額以示嘉奬欽此又光緒九年臣部遵議浙江巡撫劉秉璋奏刑部右侍郎許庚身捐田贍族一摺奉上諭著南書房翰林恭書匾額一方賞給該侍郎祗領以示嘉奬等因欽此欽遵各在案今臺灣巡撫邵友濂捐置田産作爲義莊計值銀一萬六千四百餘兩又捐祭田一千畝其誼篤宗族覈與旌表之例相符旣據該撫援案奏懇恩施自未便照臣部尋常紳民捐田贍族之例辦理臣等公同商酌所有臺灣巡撫邵友濂克承先志置産贍族可否援照侍郎張祥河許庚身徐用儀等各成案賞賜該巡撫御書匾額以示嘉奬之處伏候欽定臣等未敢擅便謹將臣等遵議緣由恭摺具陳伏乞聖鑒爲此謹奏奉旨已錄○○李鴻章片再正定鎭標左營遊擊林陽春於光緒十九年七月初七日在任病故應請敕部開缺所遺遊擊爲該鎭中軍各營領袖經管糧餉整頓操防責成極重非精明幹練之員弗克勝任查有花翎副將銜儘先叅將衛本先年四十八歳安徽人於同治二年投効軍營隨勦髮捻各逆迭著戰功並因剿辦熱河教匪肅清全境出力歴保以叅將儘先補用加副將銜並戴花翎嗣經奏留直隷補用該員樸誠勇敢曉暢戎機以之借補正定鎭標左營遊擊員缺實堪勝任亦與例章限制相符應請准其借補以俾營伍除飭取衛本先出身履歴並林陽春病故委騐各結咨部外理合會同直隷提督臣葉志超附片具陳伏乞聖鑒勅部核覆謹奏奉硃批兵部議奏欽此○○李鴻章片再記名總兵大沽恊中右營都司韓照琦准補大沽恊訓將所遺都司員缺經臣以儘先副將大沽協後左營守備龔金鰲奏請升補接准部咨以該缺係題補第二輪第六缺輪用應補人員今請以龔金鰲升補核與輪缺章程不符令揀世職人員請補等因臣查大沽係北洋第一要口中右營都司爲該協中軍六營領袖布置防守整頓工操責成極重近年創設水雷營訓練之難更非昔比如世職初任人員於戰守機宜槍砲秘奥概未講求斷難勝任實未便拘泥常例遷就請補致滋貽誤龔金鰲勤幹耐勞謀勇兼裕在後左營守備任内將及二十年於用雷用砲理法考求精熟該處潮汐出入形勢要隘瞭如指掌現署是缺操防整肅人地實在相宜該員係應升人員與應補班同在第六缺應用之内仰懇天恩俯念海口要缺逈非内地情形可比准以龔金鰲升補大沽協中右營都司洵於海防大局有裨理合會同直隷提臣葉志超附片具陳伏乞聖鑒訓示施行再所遺大沽後左營守備員缺直隷現有應補人員應請留歸外補謹奏奉硃批兵部議奏欽此○○李鴻章片再據前馬蘭鎭總兵英廉呈稱該鎭於光緒九年三月抵任衙署多係草房年久失修大半傾圮所有舊屋木料均已𡮦朽不堪因自十年起至本年止將鎭署房屋陸續修蓋現已一律完整除由永濟庫請欵修理科房十間前亭三間不計外計修理甎瓦房一百零半間草房六間周圍墻垣二百八十餘丈用過工料實銀六千六百五十五兩情愿悉數捐廉報効開單呈請查核委員騐收等因飭據署遵化州知州馮清泰前往騐得該鎭衙署所修大門大堂二堂三堂等處房屋四周圍墻間數丈尺相符均屬工料堅實毫無草率偷减詳請奏咨立案前來臣查英廉在馬蘭鎭總兵任内時逾十年平日辦事認眞操守廉介兵民悦服實爲難得此次修理衙署用銀六千六百餘兩俱係捐廉自辦克已奉公亦所難能該鎭現請開缺留京當差蒙恩允准應如何擢用之處聖明自有權衡惟在直隷服官有年其才長守潔臣所深知自應據實上聞所有馬蘭鎭捐廉修理衙署緣由除咨部立案外理合附片具陳伏乞聖鑒謹奏奉硃批該部知道欽此○○李鴻章片再保定省城附近河道隄工或工叚綿長或地居險要皆關民生利害前經奏定每年於清河道庫河淤地租垈船衩夫生息項下撥銀三千兩爲各工採購料物搶修之用免其造册報銷經工部覆准仍令工竣時開單奏報嗣因地租生息不敷動支奏准於藩庫旗租項下湊撥在案光緒十九年開凍後卽飭照數撥給購備樁料伏秋各河屢次盛漲險工林立隄壩坍塌岌岌可危經該道督率印委分投搶護平穩據清河道潘駿德將工叚丈尺勤用銀數照章詳報前來除民夫士方等項仍歸民辦外所有搶修樁料用欵理合開具簡明清單附片具陳伏乞聖鑒勅部知照謹奏奉硃批工部知道單併發欽此○○劉坤一片再前准部咨道府州縣等官無論何項勞績歸入候補班人員卽以到省之日起予限一年奏明分别繁簡留省補用等因歴經循辦在案兹據江寍藩司續將在江寍差委之知縣隨時甄别詳請加考具奏前來經臣察看得江蘇候補知縣邵承灝年力正强當差勤愼候補知縣曾鳳祺年强才裕沿河補用知縣倉水榖年富才優補用知縣歐陽佺年强才裕均堪以繁缺留省補用候補知縣戴德明年力尚健人亦老成堪以簡缺留省補用相應繕具履歴清單恭呈御覽此外尚有察看之江蘇試用通判趙廷寀年力正强富差勤謹試用通判鍾楠差事勤謹試用通判劉人僑年力正强人亦穩重試用知縣洪恩培年力正盛才具亦優試用知縣查崇仁心地明白公事愼勤以上五員係不在勞績保奏人員之列應歸於試用班内照例辦理所有甄别知縣緣由理合會同江蘇巡撫臣奎俊附片陳明伏乞聖鑒謹奏奉硃批吏部知道單併發欽此○○劉坤一片再署皖南鎭總兵徐士衡因病出缺所遺總兵篆務非威望夙著精明幹練之員難期勝任查祈授皖南鎭總兵署江寗城守恊副將李占椿前因鄉試在邇稽查彈壓正當吃緊之時經臣奏請暫緩陛見蒙恩允准轉行欽遵在案現在皖南鎭總兵員缺需人時屆冬防該處地方尤爲緊要自應飭令李占椿先赴新任以專責成仍查照前奏於明年春間恭請入都陛見以符定制李占椿未到任以前卽飭該摽左營遊擊牛書琴暫行兼護除分敷飭遵外謹會同安徽巡撫臣沈秉成附片陳明伏乞聖鑒謹奏奉硃批兵部知道欽此 
 
