# 1902 - 250 - 4910562

 

Page 1

 
 
[盛杏蓀宫保奏請恩准建立專祠摺]  
　　太子少保會辦商務大臣工部左侍郎臣盛宣懷跪奏爲己故大學士遺愛在滬公請建立專祠列入祀典恭摺仰祈聖鑒事竊據在滬紳商候補四品京堂龐元濟候補五品京堂劉錦藻前福建臺灣道顧肇熙直隸候補道姚文楝河南候補道楊廷杲候選道嚴信厚前江西廬陵縣知縣李曾珂前四川三臺縣知縣楊德鑅候選同知張煥綸湖北試用通判曹基善等聨名呈稱原任大學士李鴻章上年殁於京師朝廷篤念忠藎飾終之典備極優崇並准於京師及立功省分建立專祠江甯蘇州己先後奏准在案上海雖非省會然爲李鴻章淮軍發軔之地又爲李鴻章開辦洋務商務之初基戰績成謨允宜報饗謹就見聞所及覼縷陳之當咸豐十年粤匪方熾悍賊陳坤書等攻陷蘇常與浙匪李侍賢犄角相應環逼上海一夕數驚時督師大臣曾國藩方克安慶圑練大臣龎鍾璐等乞援於國藩國藩以上海爲用兵絶地審愼再三李鴻章毅然請行同治元年三月始挈孤軍自皖抵上海察其地勢背水戰士當死中求生非運奇謀無以制勝於是撫用客將改練洋槍並自造聞花砲彈四月克嘉定青浦復柘林奉賢五月戰於虹橋八月戰於北新洋九日戰於四江口履鋒喋血迭破賊巢旋攻崑山太倉節節進取而收蘇垣復常郡以應金陵曾國荃之軍外而規甯紹克嘉興以應浙江左宗棠之軍淮軍由是與湘軍並聞天下其立功實始於上海一隅二年奏設上海方言館謂不專求語言文字務在探討外國兵刑食貨張弛治忽之大以逮測算之學格致之理制器尚象之法必能盡閲未譯之書乃能探賾索隠通微合漢識者韙之四年復於上海購備鐵廠奏設江南製造局曾國藩先所採辦之機器亦歸併此局厥後天津金陵福州廣州漢陽諸廠次第興舉實師上海之成規旋移督直隸每謂今日當務之急莫若借法以富强而尤以練兵爲先以裕商爲本上海爲商務總匯精心果力遥爲護持自握利源各著成績綜其大要則有三端一日招商輪船局同治十年始議設輪船商局衆情惶惑謂奪沙船生計李鴻章則以爲洋輪攘利己久當籌抵制今倡辦華輪實爲國體商情財政兵力展拓基局若不破羣議而爲之必致盛舉中輟振興無日因奏借官本督率興辦由是内江外海權利漸次收回卒能買併旗昌公司局勢始克堅定其後該局屢遘傾擠賴李鴻章百端維護以有今日此成績之在輪船招商者一也二曰電報局光緒五年李鴻章於大沽北塘海口建築砲臺始設電線以通天津傅逹號令六年遂奏設南北洋電線自天津以逹上海嗣接辦沿海陸線自上海以抵粤東其後東接韓線南接法線西接英線北接俄線中國内地各行省設線殆徧權利乃不爲外人所奪此成績之在電報者二也三曰紡織局李鴻章嘗論近日洋貨以洋布洋紗爲大宗苟不自仿造何以塞漏巵而利民用光緒八年招集商股在上海設局試辦延致洋工改製機器行之十年復招商添本漸見興盛忽遭火燬奏請重加整頓設法拓充更招新股就舊址設立總廠另擬分設十廠量内地之銷數定紗機布機之限制將使紗布之利永不外溢嗣因馬關新約盡弛各國制造之禁而華商遂致不敵洋商然猶幸留此根基尚不至盡爲所佔此成績之在紡織者三也以上三事皆官督商辦李鴻章提倡保全不遺餘力收復利權既遠且鉅上下樂利遠近嚮風是其旋乾轉坤之功動關天下之安危生民之利病而綜其生平勳業實自上海基之生爲精誠貫注之區殁爲靈爽式憑之地韾香崇報於理尤宜擬於上海捐建原任大學士李鴻章專祠用崇祀典懇請代奏等因前來臣伏念大學士李鴻章初受知於大學士曾國藩以幕府書生獨樹淮軍别幟當其駐營上海曾國藩雖信其調度有方然屢議令移駐鎭江取建瓴之勢李鴻章心知不可堅持不動卒蕆奇功虹橋四江口之役曾國藩報書有從軍十年未嘗臨陣手殲一賊今聞親臨督戰奏此奇捷既愧且快等語崑新大捷曾國藩賀以書云向嘗疑上海非用武之地今乃知勝算非人所及其推許如此初至上海英法將弁催迫進兵輙拒不聽洋將意頗輕之久乃憚服加禮以改用外國兵械攻剿得力卽鋭意規仿講求其時曾國藩亦派員赴英美各國探訪船廠機器價值老成謀國蓋有同揆曾國藩又稱其以剛大作中正之氣以精思窺制造之術有鞭撻龍蛇視若嬰兒之風蓋指在上海之設施也至於招商輪船電報紡織三端臣皆躬與其事知之尤詳曩值中外搆釁輪局屢瀕於危李鴻章當軍事方亟每令臣妥籌維護終底萬全毁拆英丹己設之陸線議訂俄法各國接線之合同亦由臣叅核機宜據理争執紗布機廠被燬臣方任津海關道當於津河封凍時赴滬整理拓充三十年來親委任其間經營締構曲折纎悉必往復商榷歸於至當而後即安溯甘苦之共嘗念規隨之有自典型長樹感搶何窮兹據該紳商等呈請建立專祠遺愛深長不敢壅於宸聽合無籲懇天恩俯准於上海建立原任大學士李鴻章專祠敕部死入祀典由地方官春秋致祭以彰藎績而順輿情謹會同兩江總督臣劉坤一江蘇巡撫臣恩壽恭摺具陳伏乞皇太后皇上聖鑒訓示祗遵謹奏奉硃批著照所請該部知道欽此 
[本館接奉電音]  
　　昨日午刻京師飛電傅來上諭二道敬謹譯登○八月初十日内閣抄奉上諭四川建昌鎭總兵員缺著張勳補授此同日奉上諭湖南辰州教案迭經諭令俞廉三赶緊拿匪懲辦並將保護不力之營縣等官降旨革職兹據該撫電奏匪犯張白狗張永汰二名業經訊明正法續獲各犯正在嚴訊並謂叅文武各員等語前署沅陵縣知縣萬兆萃當謡言流播之初未能認眞彈壓督帶毅字防營總兵顔武林未能設法保護以致釀成巨案均屬咎有應得著一併先行歸案查辦欽此 
[俄國撤兵]  
　　日本長崎訪事人云中國盛京省所駐俄兵現己定於西歴十月七號即華歴九月初六日爲止一律撤回日下彼處俄人整備歸裝異常忙碌或襥被逕回本國或移往西比利亞沿海一　州郡安居内有家資富豪者託名華人濳購各地有開設機廠製造各物者有開設工塲以資操作者亦有勤於種植從事農田者以故目下吉 
 
 

Page 2

 
 
林黑龍江兩省市中各物以來自俄國者爲多滿洲商民與俄人相習二年餘亦漸漸沾染兵習凡男婦之能操俄語者頗不乏人 
[貝子東游記一]  
　　中國赴英專使振貝子歸抵日本後一切欵待情形前己迭詳於報兹又譯日本東京某日報云東歴九月五日午前十下鐘後日本式部官西鄉君陪貝子赴芝山新櫻川町倩寫眞師丸木利陽映一玉照旋折而詣駿河臺察視中國留學諸生一下鐘許歸精養軒行邸午餐并召伎人丸一氏奏大神樂以遣旅懷三下二刻由日本内大臣秘書官日高君陪赴公園歴覽商品陳列所隨至帝室博物館晤總長股野君遊覽周備極詳細至夕始返行邸閲片刻應中國出使大臣蔡和甫星使之請赴節轅夜讌同席者爲日本内閣總理大臣桂君外務大臣小村君陸軍大臣寺内君海軍大臣山本君文部大臣菊池君皇后宫大夫香川君侍從武官長岡澤君宫内次官花房君警視總監大浦君外務大臣秘書官吉田君外務總務長官珍田君子爵長岡君式部官恩地君及貝子所帶隨員梁君誠陶君大均汪君文夑至鐘鳴十下始席散而歸六日清晨九下鐘時貝子命駕詣竹橋内近衛步兵第一聨隊及牛　市谷士官學校遍覽各式軍裝暨士卒房舍正午乃還是時陪伺者爲日本叅謀總長大山君陸軍大臣寺内君海軍大將伊東君鐵道作業局長官松本君海軍總務長官齋藤君調度局長長崎君外務書記官石井君神奈川縣書記官李家君外務大臣秘書官吉田君砲兵中佐青木君柴君式部官丹羽君福羽君前田君稻葉君户田君松平君鍋島君西鄉君外務書記官船越君一等通譯官小林君車馬監根村君外事課次長山内君内大臣秘書官日高君中國出使大臣蔡和甫星使及衆叅隨亦與焉先是貝子臨駿河臺學生會館時與星使及西鄉君同乘既戾止日本東亞同文會幹事根津君引衆學生及各學校幹事入謁既而學生四百餘人推張鍈緒爲總領袖朗誦祝辭貝子旋與各學校總領袖曹汝霖成城學校領袖周家樹陳懋修干玉龍宏文學院領袖吉慶長福張邦華同文書院領袖廖世倫屠寛清華學校領袖蹇會鎰汪樵問答一番隨復勉以爾輩遠遊海外須研求學術毋忘愛國忠君方今世事變遷舊學幾無所用務須攷求東西洋諸大國法律理化工商諸業志存遠大以翼挽回氣運輔翼國家切勿過存憤激之心致負我皇太后皇上培植人才至意勉旃勉旃尚其激勵裁成以開我國家美善之化也又聞貝子擬於九日游日光山勾留數日即赴西京大阪一切日廷接待之禮己先期婉言告辭矣 
[起蹕有期]  
　　客有宦於京師者飛函告知本館云兩宫聖駕定於八月十二日幸頤和園駐蹕約須九月杪還宫步軍統領肅邸先於初二日騐視五營兵士號衣并傅諭中北右營及南左兩營届期一律派兵部道一面由本衙門遴派司員二人四出稽查不准懈惰叅差致干咎戾 
[祁博匪耗]  
　　天津直報云邇者直隸博祁諸邑宼盜横行大憲檄委趙刺史吴恊戎帶隊前往剿除若輩聞之咸即消聲匿跡旋探得武安村等處依舊萑苻嘯聚因即揮令折回搜捕途中適與匪遇槍砲交施陣斃狂宼數名生擒者亦不下數十名餘黨遂哄而散既而若輩復麕聚清苑縣屬小營村官兵尋蹤到來指揮馬隊二百餘名兠圍痛擊悉數殪之鮮有逸者惟大李案莊一帶目下依然積匪甚多居民一日數驚而官軍迄未撥隊往駐 
[續録京師管學大臣張冶秋閣學遵旨擬訂創設大學堂章程]  
　　第六節候選人員如選期將届而該員尚未滿三年畢業之期應由大學堂咨照吏部暫行扣選俟畢業之後再行補選或得别項奬叙者補選與否臨時酌定第七節按照原奏京官自五品以下外官自道府以下均得住館肄業惟須一律考試方得入館第八節仕學住館人員雖不拘定年齡然或精力不及才猷短絀自揣難以畢業者准教習騐明之後由該員具呈告辭咨回原衙門候補或候選若託故辭退者不在此例第九節仕學館之設所以培植官才以资効用必年滿畢業方可出堂就官具未經畢業人員非有事故概不得輟　半途託辭他適蓋朝廷糜帑建學成就人才倘學業荒蕪或任意進退辜恩廢學莫此爲尤大學堂既有獎勵之途亦必有懲儆之道舉劾分明乃得大收實效也第十節仕學住舘肄業人員名數暫以一百員爲定額隨後再議擴充第十一節仕學館本爲考求政學起見如京外人員欲向館中考求政理公法理财刑律諸事可以到館考詢並可寄函問事第三章速成師節館考選入學章程第一節大學堂附設師範館定爲四年畢業按照學期由教習分定班次肄業第二節考選生徒法一修身倫理古義一篇二教育學大義一篇三中外史學十二問四中外地理學十二問五算學林例開方代數六問六物理及化學六問七淺近英文論一篇八日本文論一篇圉如通他國文字者隨時報明以上八門考課分兩日或三日試之其各項試題由教習按照學級逐條發問生徒隨時筆答數語但取簡明不須成篇試畢比較優劣以得全分者爲滿格得十分之六以上者爲及格如有一二門其分數全無者爲不及格不及格者不録惟代數未曾習過及英日文不能成篇者姑從寛録取入班後補習第三節師範生由各省咨取外並由京師招考無論舉貢生監皆准考充各取具各本旗佐領圖片同鄉京官印結來堂投考第四節師範生爲中小學堂表率之資尤須取品學端正者選充應由出結人員預爲考察第五節師範生入堂肆業須俟學成畢業方准出堂如有半途輟學者應議咎罰第六節師範生年歲大約取三十歲以内第七節師範生人數現擬以一百人爲定額隨後再議擴充[  章程未畢明日續登]  
[榮晉頭銜]  
　　杭州訪事人云新任浙江杭嘉湖道兼杭關監督崔磐石觀察於上月二十六日接奉河南巡撫錫中丞札文知因河工出力奏請賞加二品銜奉旨依議欽此因即恭設香案望闕叩謝天恩 
[淛中課吏]  
　　杭州訪事友人云上月十八日爲秋季課吏之期藩臬二憲將各卷悉心校閲評定甲乙呈送撫轅撫憲任筱沅大中丞示期二十九日凡考列一等者赴轅局試詳加覆核以定去留其名列二三等者照常差委毋庸再試 
[循例考簾]  
　　南昌訪事人云護理江西巡撫柯遜菴中丞充當本科鄉試監臨所調闈中執事各官照章於本月初三日命題考試以便派分内外簾計南豐縣陳大令君耀南城縣倪大令廷慶新昌縣楊大令國璋金谿縣杜大令璘光新喻縣石大令長祐新淦縣周大令祖庚永豐縣張瓊瑞金縣章大令乃正上饒縣周大令邦翰興安縣周大令繪藻候補縣方大令恒金大令嘉禾洪大令曰洵俞大令省三何大令敬釗黃大令天懷孫大令如賓楊大令寅揆鄭大令季相廖大令恩光吴大令鳴麒歐陽大令保福姬大令愼思陶大令壎余大令靖吴大令傅榮劉大令昌言共二十七員 
[鳳闕祥輝]  
　　京師訪事人云月前順天府出有示諭飭催順屬不停試州縣學諸生暨府學生員赶緊携帶本籍州縣文憑赴汴應試○邇來順天府押解人犯及傅集案證等事均己改派巡警兵當差將從前所設捕役俗名大班者一律裁撤某日陳玉蒼大京兆出有示諭略謂倘　 
 
 

Page 3

 
 
以後仍有冐稱此項差役在外招摇生事需索詐財者准被擾之家指名控訴○七月下旬某日駐京武衛右軍練勇一隊至永定門内海東天壇外演習洋操適有日本兵過此駐足閒觀練勇見而驅逐日兵怒突出利刃斫斃練勇一名各勇遂奮力上前將日兵拘住報知某統帶解赴姜軍門行轅請軍門轉詳外務部照會日本駐京使臣刻聞己照日本法律將兇手永遠監禁矣 
[孤山放鶴]  
　　杭州訪事人云上月二十七日撫轅武總巡陳守戎慶生巡至江于閘口古廟中拘獲竊犯徐阿水一名解交上城總巡史别駕嚴行究辦○上月二十五日之夜大雨傾盆宛若銀河倒瀉通宵逹旦迄未稍休低窪之區水深二尺以外二十七日學憲考試遺才直至九點鐘後始開點晚間二鼓方净塲應試諸生帶水拖泥殊覺不堪受累矣 
[祀事孔明]  
　　昨爲秋祭社稷壇神祗壇海神風神羣忠祠土地祠周太僕廟之期清晨蘇松太兵備道袁海觀觀察江南提標右營叅將廖楚材叅戎率同屬下文武各員次第行禮惟周太僕廟離城較遠檄委吴淞司巡檢葉少尹代庖 
[撤局銷差]  
　　昨日午前本邑西門外巡防局委員楊厚文二尹趨詣蘇松太兵備道轅及上海縣署禀銷平糶局差蓋以新穀登塲篝車望慰茅詹部屋無須再事發棠也 
[縣署延賓]  
　　昨日江蘇候補縣黃曜宿明府前署江蘇武進縣竇甸膏明府先後詣上海縣署投刺縣主汪瑶庭大令延入廳事中清談良久而别 
[封翁壽誕]  
　　本月十二日爲盛旭人太封翁九十懸弧令旦盛杏蓀宫保就斜橋畔行轅中陳設一新以便捧觴上壽逆料本邑各當道之竭誠祝嘏者當必衣冠車騎如水如雲也 
[解犯過站]  
　　前日午後南匯縣汪蘅舫大令派差押解軍犯朱阿全來申過站上海縣汪瑶庭大令披閲來文内開該犯前因聚賭派差往拿竟敢拒捕傷人獲案訊實詳奉上憲擬定軍罪發往甘肅凉州配所等由因即騐明刑具暫禁獄中一面飭吏繕備公文定於昨日轉解嘉定縣下站 
[會勘關基]  
　　本邑南市江海大關前經蘇松太兵備道兼江海關監督袁海觀觀察禀請兩江督憲劉峴莊宫太保批准移建浦灘所遺舊時屋基四畝屋舍十八間出示召買兹有商人金永年者投禀道轅請准繳價具領觀察批飭上海縣察奪辦理昨日縣主汪瑶庭大令飭公差薛順知照金永年傅同地保册書亭耆前往會同工程局總辦翁子文太守秉公丈勘　 
[暫停發落]  
　　昨日爲法界捕房發落各案之期適讞員杜枝園大令别有要公不克親臨讞决因於清晨飭家丁咨照捕房暫停發落一日 
[女工公憤]  
　　本邑西門外方浜橋純華繅絲廠機器數百架規模頗甚闊大前因女工張吴氏竊取絲頭被管工人拘送法界捕房解經公廨讞員杜枝園大令訊明判令枷號一禮拜發廠前示衆廠中各女工以張吳氏實遭誣指羣抱不平昨日相約停工聚集數百人紛紛滋擾經理人恐滋事故投報捕房克總捕頭即派副捕頭帶領中西探捕前往彈壓一面禀知大令將張吴氏開枷 
[質本難追]  
　　前日寓居美界罹四烟林路第四號洋房之函人家善事克四老家失去銀質對時表及金練眼鏡等物報由包探沈阿岳勘得並非賊由外人遂將細崽王阿生帶回捕房盤詰旋在北河南路宏濟質鋪吊出金練鋪夥言確由王質去洋銀四十五元因於昨晨解送英美租界公堂請究善事回克老投案領贓王狡展不承三十二號西包探呈上工部局發給各當質鋪之章程禀稱宏濟質鋪不遵定章收質函人之物應請究懲英總領事署迪繙譯謂泰西金練與中國所製不同不得追還質本讞員張柄樞司馬略與辯論隨由各當質鋪專領贓本之人投案聲稱此項練實係中國赤金所製猶記西歴八月十二號即華歴七月初九日有因中國縐紗本給當本一案經當質公所延高易律師函致貴繙譯陳明所竊者如係中國貨應由失主照繳質本貴繙譯並無異言此次既係中國之金務請追償當本迪君諭以此係西人之物不得追　司馬遂判責王五百板枷號一月期滿發押捕房一年金練給失主領去 
[馬路工程局案]  
　　日前順源號主葉植三在本邑南市馬路中雇坐何厚所拉之東洋車至某處下車時所拐小洋銀若干枚及帳簿若干册遺忘車上事後憶及報經包探黃量海將何查獲解至馬路工程局總辦翁子文太守倩襄讞委員黃衡堂二尹研訊飭笞責五十板押候葉到案訊質 
[英美租界公堂會訊案]  
　　本年五月有楊勝祥者倩工部局司事薛浚川求售吴淞江左近徐毛弟地基七畝工部局董己立單購定既而楊忽稱不能交地工部局工務院西人遂延律師高易投英總領事署控告總領事令繙譯官迪比南君據情函致公廨讞員張柄樞司馬准即簽差將楊提到訂於前日午後會訊高律師聲稱楊來局求售地七畝由薛向打樣西人説妥囑楊開明價　繪就地圖議定每畝銀五百五十兩越數日楊忽稱祗能劃出四畝工部局亦允之乃自六月定議至今仍不交出請即究追工務匪人稱此項地基楊既允售四畝不能推諉薛稱楊來局言有地七畝欲覓購主工部局適有所需立單購定楊忽又稱祗能出售四畝每畝須銀五百五十兩然至今仍未交出請向訊追楊供此項地基由在逃之韓惠卿囑小的至工部局求售定據另倩一楊姓者寫就由小的送到局中交薛收執現在祗有地四畝求老大爺寛限劃交惟四畝内尚有徐毛弟糾葛未清務乞向之開導徐供小的祗有地一畝九分三釐六毫願售與工部局司馬商之迪君飭將楊徐交妥人保　限兩禮拜内交地違于重咎韓既脱逃准楊于交地後另行控告○英商哈咪洋行某西人投該管領事署控宏升行主歸陳王氏不交租地單契等情馬司接准領事公函即簽差將陳王氏提到訂於前日午後會同英繙譯官迪君研訊氏延律師佑尼十投案聲稱氏前將寳山縣境地十畝數分浼魏申祥經售魏竟没　價銀曾於前年控奉前讞員翁提訊魏串令大西洋人機地土出面經大西洋總領事署畢繙譯官會訊判令氏將所收地價交還著魏交出單契詎料至今尚未交出現在哈咪控氏之事應請堂上飭即明白具禀然此案必魏到案始能問供至氏則隨時可傅訊廨差禀稱小的聞魏己逃在日本請大老爺核示司馬與迪君會商良久諭候哈咪具禀到來復訊核奪 
[振捐誌謝]  
　　濳養居士求病速愈助振洋銀一百元徐胡氏完愿洋銀三十元丁子馨爲妻病危求即轉機續繳洋銀三十元阜昌參號交來慈谿魯國氏子病祈愈保安洋銀二十元又樹滋堂銅質洋銀五十元作善降祥報施不爽爻占弗藥左劵可操請登報章特甲謝悃上海六馬路仁濟善堂籌振公所施則敬等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日浦東楊家渡巡防局員某君解拐匪張佩及被拐之周昌厚張福林楊道生三孩到縣至晚縣主汪瑶庭大令升堂研訊道生供小的年十四歲家住南通州父親己故隨母度日某日在羅基港閒遊被張拐帶來滬福林供小的係南通州人年一十有五隨父母至鎭江開設餅肆被張誘赴羅基港偪令附船來滬昌厚供小的家住羅基港年十三歲母親己故父親吸食洋烟家貧無以爲生不得己出外行乞途中遇張謊稱領至上海薦令習業一時愚昧墮其術中張供稱小的係南通州人在籍開設茶肆時往來鎭江貿易今年正月某日偕戴姓友人來此帶有兩小孩薦至城中張姓所開經摺作内習藝今有一孩逃去小的得悉來滬訪尋臨行由楊姓婦託將諸孩帶來薦至各店習業輪船上人見而生疑送局解案小的並非誘拐求恩鑒原大令令與三孩對質張始俯首引罪不復有言遂判令重責二百板收押自新所三孩發普育堂留養○前者浦東龍王廟營汛某君解打降滋事之姜文蘭張金榮到縣前晚大令命提案詰訊張供小的耕田度日被姜無端兇毆并詐去洋銀若干元控由巡防營汛某老爺拘姜訊供轉送至案姜供稱前者張金榮向小的胞兄借去扁擔今小的適需用向之索取張恃蠻不還是以與之理論大令判責二百板連張交人保釋○徐炳生前控某圖地保丁蘭卿串同施逹仁擅賣墳地等情大令飭提買主吴桂榮訊供吴稱得是地向施價買某日偶往察閲被徐兇毆以致失去銀票大令令將徐丁一併收押一面飭差提施施避匿不到串令胡某禀請給發印諭大令既嚴詞批斥復於前晚飭提徐丁復訊徐供小的墳田由祖父傅下己歴多年前將田單抵與施處被施轉抵與黃姓旋復串同地保盜賣與吴小的知之因即向吴理論並未逞兇今施雖聞風遠颺惟單尚在黃處求恩提黃訊追丁供地由施盜賣小的不敢同謀大令著一併交人保出限丁於十日内檢取田單呈案 
[上海巡局紀事]  
　　前日歹人尤鶴亭持鍍金銀臂釧及銅質對時表至南市安濟當求質櫃夥黃青雲察知其僞扭送二十三七鋪巡防局訴稍當中屢受其朦請爲嚴究局員姚谷蓀二尹升座研訊尤供認不諱乃飭繳洋銀二十元給黃具領○日前南市石街宣公館被竊各物開單報縣請追縣主汪瑶庭大令派捕會同地保偵緝尚未破案前日宣復投二十三七鋪巡防局禀催局員高文軒二尹告以此案既己控縣應聽縣憲主裁本局未便率行干預 
[英美租界公堂瑣案]  
　　包探倪順泉解康連慶到案禀稱此人與王芝年同在德和洋行經收屋租虧空洋銀三千餘元由行中買辦徐捷三訴請大老爺簽提訊核小的查亦康王二人均由榮裕匯劃莊嚴海裕薦保可否一併傅案訊追讞員張柄樞司馬著將康王還押聽侯訊究○包探顧福其解流氓郁慶朗王小弟到案禀稱伊等二人强將王阿三曳至某茶肆中聲稱曾爲伊尋獲失孩索酬洋銀一元九角報由小的拘解請究郁王俯首求恩司馬判各責五百板押捕房半年期滿遞解回籍○包探方長華解　犯王阿二到案禀稱此人前因犯竊遞解三次今又濳入租界中故由小的解請訊究司馬判責五百板押捕房一年期滿仍遞解回籍○包探陳金標解何阿四到案禀稱此人行竊某輪船上孫海流所携提籃等物當塲拘獲尚敢行凶是以交小的送案請究司馬判責五百板枷號一月期滿押捕房三月然後遞解回籍○包探張天林解賊犯王阿桂到案禀稱此人前因犯竊遞解回籍兹又行竊租界民人張阿寳家衣物報經小的拘獲解請訊懲司馬判責五百板押捕房三月期滿仍遞解回籍○前者義興洋行某洋人訴稱買辦向庚元逃逸無蹤請提保人唐炳記訊究繼復控及盧竹記及保人祝少英昨日盧延律師佛威到案齎呈西字帳簿請爲訊核司馬著將盧暫押候本月十八日檢呈明簿據然後訊核 
[法租界捕房紀事]  
　　昨日有一年約四五齡之女孩在途啼哭適爲包探所見帶入捕房捕頭向之詰問稱家住虹口楊家宅父業攻銅捕頭命暫行留養聽侯家屬認領○元亨洋行司帳人失去一茶壺因遣茶房報捕請緝茶房不知路徑悮投法總領事署閽捕巡拒而不納以致互相口角旋被拘送捕房捕頭命押候遣包探查明然後核奪○竊犯徐阿二手持衣服數件在途行走形狀慌張適爲包探所見拘入捕房捕頭命押候解送公堂禀請讞員杜枝園大令究辦 
[美租界捕房紀事]  
　　昨日范祥才乘李阿串所御小車至西華德路怱怱下車而去遺忘衣服一包洋銀二元數角迨憶及急尋至虹橋畔與李相遇向索不理扭訴捕房捕頭令李酌償若干以了其事○昨日張阿大陳尤記糾合黨羽向百老匯路陸阿二勒索洋銀被陸指交巡捕扭入捕房捕頭令押乞丐牢半日以儆○昨日積竊張阿興在百老匯路某姓家門前東張西望被包探劉阿炳拘入捕房捕頭令押候解送公堂禀請讞員張柄樞司馬訊辦○昨日午後小竊孫阿順濳至天潼路某姓家竊取銅壺衣服當塲被某姓拘獲送入捕房捕頭令押候解送公堂禀請訊辦○前日東洋車夫王榮郎停車崑山路轉角處與附近頑童嬉戲適爲六百三十號巡街捕所見拘入捕房捕頭著押候解送公堂禀請訊辦○甬婦某氏僦居虹口漢璧禮路永祥南里與成衣匠某甲有染前日被夫偵悉前往捉姦擾擾紛紛勢不相下隣人聞而惡之喚令五百四十七號華捕一併拘入捕房捕頭詰知事甚齷齪叱之使去不予深求 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年七月二十五日京報全録]  
　　宫門抄諭旨均録前○兩江總督劉奏爲查明江北河運漕糧出力各員援案分别給奬摺○又奏爲藩司到省飭赴新任片○又奏遴員接署知府片○又奏爲鹺員舞弊請旨革職查辦片○兩廣總督陶奏爲保薦賢員懇恩飭部帶領引見片 
　　太子太保頭品頂戴兩江總督臣劉坤一跪奏爲查明江北河運漕糧出力各員援案懇恩分别給奬恭摺仰祈聖鑒事竊江北歴届辦理河運出力人員均經奏准給奬光緒二十五年河運漕糧於二十六年四月十一二日開行九月十八日赶抵臨清十月二十九日由山西委員一律騐收清楚所有在事出力各員據江甯布政使吴重憙江西督糧道胡延開單詳請具奏前來臣查是届漕船開行後駛抵清江各閘維時河間以北拳匪起事當經臣電飭該署糧道松麟隨時探明相機前進以昭妥愼該前署道遵即派員前往偵探啓放湖水濟運提入剥拉溜挽東境八閘至李家窰决口三堵三潰節涸拽磨八月三十日始將拾起漕船挽入陶城埠黃水枯節禦黃霸外淤灘三十餘丈開挖引河接進大溜分帮全剥趲入運河行至東昌以南八里廟西隄决口水耗雇夫挽拽將米起囤周家店閘下板台水過淺乃抵東昌奉旨江北漕糧十四萬餘石前己撥給山西即著湯良派委妥員前往接運等因欽此又經電飭欽遵嚴催各船加成提剥駛抵臨清適接山東巡撫電開現日保定來電漕船將抵德州而敵兵游弋直東囑飭運員妥愼將事臨清舊倉寛大囤卸較妥并接山西巡撫電同前因該前署道遵即照辦旋經山西巡撫臣錫良派委道員張毅抵臨交收清楚在事文職各員弁相度機宜妥爲籌辦加以北方兵警冐險渡黃艱苦備嘗得以無悮洵屬著有微勞現在山西山東接運人員均同異常保獎而江北辛苦過之謹擇其尤爲出力者仍照成案分别請獎繕具清單恭呈御覽合無仰懇天恩俯准照擬獎叙以示鼓勵出自鴻施除出力稍次武弁咨部給奬并遵章飭取文職履歴咨送吏部查覈外謹會同漕運總督臣陳夔龍江蘇巡撫臣恩壽恭摺具陳伏乞皇太后皇上聖鑒訓示謹奏奉硃批該部議奏單併發欽此謹將光緒二十六年江北河運二十五年分漕糧在事出力各員繕具清單恭呈御覽計開陞缺陞用江蘇儘先前補用直隸州知州恩芳擬請俟離直隸州任歸陞班後賞加三品銜二品銜道員用江蘇候補知府王毓萃擬請俟離知府任歸道員班加二品銜後賞加二品封典鹽運使銜道員用江蘇 
候補知府周光榮擬請俟離知府任歸道員班後賞加二品銜在任候選道江蘇高湻縣知縣李普潤道員用江蘇候補知縣劉麟瑞均擬請俟離知縣任歸道員班後賞加二品銜陞缺陞用江蘇候補知州陸樹榘擬請俟離知州任歸陞班後賞加三品銜署江蘇江甯府理事同知試用通判覺羅春泰江蘇議叙班補用通判潘世杰均擬請賞加四品銜直隸州用江蘇候補知縣李逢辛直隸州用江蘇候補班補用知縣胡葆慶均擬請俟離知縣任歸直隸州班後賞加四品銜江蘇候補知府朱寳瑩儘先試用同知恒齡候補知州保謙即用知縣劉德元候補知縣林介鏞毓楨試用布政司理問崔振初試用縣丞貴喜劉澍胡清永候補從九品恩炳試用巡檢諸坦均擬請俟補缺後以應升之缺升用江蘇上元縣知縣戴光六品銜江蘇長洲縣主簿吴樹楷均擬請在任以應升之缺升用江蘇試用知縣張學緒擬請賞加同知銜不論雙單月選用按察司經歴李兆鳳擬請賞加五品銜在任候選布政司經歴江安糧道倉庫大使王錫珍擬請俟選缺賞加四品銜江蘇試用從九品郝芝昌擬請賞加六品銜隨漕書職陳壽恩夏金門均擬請以從九品不論雙單月歸部儘先選用兩江補用副將董玉棻副將銜補用遊擊安泉均擬請賞給二品封典兩江補用副將趙雲龍殷開第王得標均擬請賞加總兵銜補用遊擊周得標擬請賞加副將銜兩江補用遊擊常得勝擬請俟補缺後以叅將補用補用都司金作鼎許天保耿寳興均擬請俟補缺後以遊擊仍留兩江補用都司銜江蘇補用守備杜步階擬請侯補缺後以都司補用兩江補用守備馬洪超陳得明陳開雲均擬請俟補缺後以都司仍留兩江補用先換頂戴候補千總楊長發儘先拔補千總鄧美廷均擬請俟補缺後以守備仍留兩江補用淮揚鎭標右營王集汛千總李椿慶擬請在任以守備陞用奉硃批覽欽此 
劉坤一片再新授江甯布政使李有棻現己抵省應即飭赴新任以專責成除檄飭遵照外謹會同江蘇巡撫臣恩壽附片陳明伏乞聖鑒謹奏奉硃批知道了欽此 
劉坤一片再署揚州府知府石作楨撤任叅辦遺缺查有補用知府吴炳仁堪以接署據藩臬兩司會詳前來除批飭遵照外謹會同漕運總督臣陳夔龍江蘇巡撫臣恩夀附片陳明伏乞聖鑒謹奏奉硃批吏部知道欽此 
劉坤一片再淮北票鹽定章經過五河鹽釐卡每包應完釐錢五百文歴經照辦在案兹立有辦理五河舊縣分卡之江蘇試用縣丞姚元啓於本年三月間竟敢串同鹽引减折賣放計鹽二三千包並未塡給大票查鹽釐爲淮北奏銷正項近來洋欵恊餉撥解浩繁即使涓滴歸公尚慮不敷湊放今該員侵蝕約計一千餘串之多寔屬胆大妄爲據該卡道員查明禀揭前來相應請旨將江蘇試用縣丞姚元啓暫行革職一面批飭就近發交盱眙縣提同該引户嚴行押追以重公帑而儆官邪理合附片陳明伏乞聖鑒謹奏奉硃批著照所請該部知道欽此陶模片再候補道府各員所以備各差遣之需即以儲異日鹽引之選臣抵粤年餘留心察看查有卸署高廉欽道二品頂戴鹽運吏銜候補道秦炳直辦事實心才識遠大先後委署雷瓊及高廉欽道印務均能整頓吏治力除積弊委辦欽廉會匪殲渠解脅措置得宜三品銜補用道署廣州府知府龔心湛精敏練逹體用兼賅在臣署辦理洋務有年不激不隨因應得當今春委署廣州府事於地方事宜實力講求百廢具舉二品銜軍機處存記遇缺題奏道李準力果心精勇于任事歴充善後釐務及錢局提調坐辦興利除弊不避嫌怨前隨其父己故三品卿銜督辦四川鑛務大臣李徵庸勸辦順直山陜江西湖北各省賑捐先後籌集之欵不下三四百萬上年十二月間丁親父憂臣前以統巡各江水師需員將該員奏留委辦凡各營管駕巡緝不力均隨時舉發撤換絶不稍事容隐戎行爲之一肅試用知府現署廣州府督糧通判方怡學問深粹識力堅卓于開辦廣東省大學堂武備學堂等事該員參贊擘畫均能確有見地廣西候補知府沈贊清係己故兩江總督沈葆楨之孫在兩廣督署襄理文案有年才明識練沈毅有爲于兩粤情形極爲諳悉更能究心有用之學以上五員皆候補道府中不可多得之才臣考察既久不敢壅於上聞合無仰懇天恩俯准將二品頂戴鹽運使銜廣東候補道秦炳直三品銜補用道現署廣州府知府龔心湛二品銜軍機處存記遇缺題奏道李準試用知府現署廣州府糧捕通判方怡廣西候補知府沈贊清飭部帶領引見之處出自逾格鴻慈再李準現在丁憂應俟服滿起復再行給咨送部合併聲明謹附片陳請伏乞聖鑒訓示謹奏奉硃批奏炳直等均著送部引見欽此 
 
 

Page 14

 
 
[光緒二十八年七月二十六日京報全録]  
　　宫門抄諭旨均録前○直隸總督袁奏爲籌設直隸各屬中學堂並暫行章程摺○又奏爲籌設直隸師範學堂暨小學堂並暫行章程摺 
　　太子少保北洋大臣直隸總督臣袁世凱跪奏爲籌設直隸各屬中學堂謹將擬訂暫行章程繕單呈覽恭摺仰祈聖鑒事臣前於直隸省城遵旨創設大學堂當將籌辦情形於本年五月十六日專摺奏陳並聲明各處中學堂章程容臣續擬具奏在案查省城大學堂業經開辦數月其各府直隸州之中學堂亟應陸續增設臣就地方情形酌定辦法擬每府設中學堂一處各直隸州所屬較少或就近附於各府或兩州合設一處即以各該守該直牧等爲該學堂總辦並即刊發章程通飭各屬尅期開辦用以仰副聖朝廣鑄羣材至意謹先將擬訂暫行章程繕具清單祗呈御覽除分别咨行外理合恭摺具陳伏乞皇太后皇上聖鑒訓示謹奏奉硃批著照所擬辦理仍隨時稽核務收實效單併發欽此謹將擬訂直隸中學堂暫行章程繕具清單恭呈御覽第一章學堂辦法第一節直隸大學堂現在業經開辦各府直隸州應設之中學堂亟宜遵旨籌辦應每府設一處各直隸州所屬較少或就近附於各府或兩州合設一處其各州縣紳衿集欵較多有願在本地自立中學堂者應由地方官專案請示核辦不在此限之内但必須遵照現定章程辦理以免紛歧第二節各屬中學堂應由總督遴委大學堂人員隨時前往稽查若有應行更正之處禀請核奪第三節各屬中學堂即以該府直隸州官爲總辦每學設監督一員監察學中一切事務置司事一員司案卷支應等事夫役若干名應於開辦時酌用具報第四節每中學堂置中文教習二員英文教習二員有州附者置三員該教習先期由總督調集者試西學一途委大學堂總教習評定甲乙擇尤取録給予憑照分别派充第五節　中學堂學生每學以五十名爲額有州附者加額二十五名先期由各府直隸州按所屬多寡分定名數飭各州縣出示招考本籍學生凡年在二十歲以下者概准出具結保報名投考以經史明通文理通暢口齒了亮體質强健者爲合格録取倍額連同甘結保狀送由本管府直隸州覆試選留如額定期入學具報備案甘結保狀式與大學堂同惟賠繳公費减平第六節學生入堂先作爲試習牛俟三個月後由該府直隸州率同本堂監督教習嚴加甄别取其品質兼優者留學肄業所缺名額仍飭各州縣招考補入第七節中學堂學生每届年終由該府直隸州率同本堂監督教習考騐一次其及格者以各種學科分數滿百分者爲優等數過五十分匀得六十分者爲及格始准入次年學班考騐之後具報備案第八節中學堂學生統限四年畢業畢業之時由本堂監督教習核准分數送呈該府直隸州官評定甲乙全案送省禀請總督遴委大學堂人員考驗擇尤取録給予憑照升入省城大學堂肄業第二章學堂課程第一節中學堂課程分中學西學兩項中學課程分四科一經學二文學三史學四政治學西學課程分七科一英文二算學三地學四外國史學五格致學六外國淺近政治學七體操先習初級循序遞進其教科圖書統由總督頒行飭遵以歸一律俟小學堂學生學有進階然後再將中學堂課程隨時增改第二節中學堂肄業時刻須歸一律以免彼此參差造詣不齊每日以七點鐘爲限分二點鐘習中學四點鐘習西學一點鐘習體操其起止時刻及逐日詳細課程均由教習商同監督隨時榜示第一年課程中學經學四書五經温習講解文學古文經義策論史學國朝掌故講解政治學三通輯要西學英文學英文入門初階英文類編初集英文淺學讀本習寫字算學數學地輿學地理論略各行省地圖譯本柔軟體操第二年課程中學經學四書五經温習講解文學古文經義策論史學歴代史鑑講解政治學三通輯要西學英文學文法英文讀本繙譯作尺牘習寫字算學數學代數地輿學亞細亞洲全圖史學各國史記柔軟體操第三年課程中學經學四書五經温習講解文學古文經義策論史學歴代史鑑講解政治學九通詳節西學英文學誦讀繙譯作論作尺牘習寫字算學代數平積幾何地勢學環球地勢歐亞美非澳五洲全　格致學格致入門各國淺近政治學器具體操第四年課程中學經學四書五經温習講解文學古文經義策論史學　歴代史鑑講解政治學九通詳節西學英文學英文文學進階作論作尺牘繙譯算學立積幾何平三角即八線　史學泰東西十九世紀新史格物性理學各國淺近政治學器具體操第三章學堂條規均按大學堂條規辦理第四章學堂經費第一節中學堂所需經費急難籌措允由該府直隸州於所屬州縣己籌欵内酌提若干作爲常年經費具報存案無論有何事故不准動支第二節常年經費須先預定數目以示限制每監督一員月薪三十六司事一員月薪十六兩中文教習每員月薪二十四兩英文教習每月薪五十兩學生飯資零費每名每月三兩五錢考課奬賞每月以十五兩爲率夫役工食及一切雜費每月以八十兩爲率除學生飯資零費及考課獎賞二項應按十個月給發外暑假年假扣發餘均按年計算總共核計每中學堂每年約需銀五千數百兩仍於開辦時由該府直隸州核實估計具報存案第三節中學堂每年應領之項均於月初由監督赴署具領照發不准提前豫支該府直隸州每年應將學堂開支欵目於六月十二月清結兩次分造四柱清册連同原簿呈報第四節常年經費應由該府直隸州認眞稽察撙節動用如有赢餘儘數撥歸存儲項下隨時具報存案第五節中學堂應用書籍儀器等件由各府直隸州備價赴大學堂請領奉硃批覽欽此 
太子少保北洋大臣直隸總督臣袁世凱跪奏爲籌設直隸師範學堂暨小學堂謹將擬訂暫行章程分别繕單呈進恭摺仰祈聖鑒事竊維育才莫先於興學興學莫重於得師如師道不講學術即不免紛歧人才將因以敗壞此各國師範學堂之設所以爲意美法良也中國士子向囿於章句帖括之習於各種新學多未講求自難膺教習之選各州縣現雖籌辦學堂而教習無人課程無定名爲設學實仍虚應故事造就師範誠爲刻不容緩但風氣初闢成材綦難若必俟先通西文再習西學未免曠日持久緩不濟急臣現擬於保定省會建造師範學堂一區考選各州縣舉貢生員作爲學生先取日本譯成西學並通各書轉譯中文頒發肄習俾其易於通曉於成就其教習等亦可中日叅用並因各處急需教習擬先通融辦理於堂中分設四齋第一齋半年畢業二齋一年三齋二年四齋三年其半年畢業考取領憑者即可先行派往各處小學堂充當教習一年再由各齋畢業生依次輪往各接充教習一年蓋入手之初功課較簡又學爲人師者皆係舉貢生員於學中己略具根柢故其畢業也雖以半年爲限而其教人也亦可一年爲期此自爲急於造就師資起見俟各處教習敷用仍概定爲三年畢業以歸畫一除俟師範學堂造成即行奏開辦外謹先將擬訂師範學堂暨小學堂兩項暫行章程分繕清單祗呈御覽理合恭摺具陳伏乞皇太后皇上聖鑒訓示謹奏奉硃批興學以教習得人爲要義著即悉心經理務正始基而廣造就單二件併發欽此[  後附章程下本接續]  
 
