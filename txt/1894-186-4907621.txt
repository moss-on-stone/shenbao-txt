# 1894 - 186 - 4907621

 

Page 1

 
 
[新印繪圖續今古奇觀出售] [  圖書集成局代啓]  
　　續今古奇觀一書取古往今來奇聞軼事彚爲一編覩　奇於平淡之中寓褒貶於語言之表有功名敎可佐清談以視别種稗官　失之　　　　之鄙陋不可同日而語復倩名手繪圖傳神阿堵一展卷而如見其人由某書坊託本局用潔白紙張代印訂成六本外加套子每部碼洋八角賜　者請至各書坊及三馬路申昌書畫室購取可也此佈 
[重印合肥相國七十賜壽圖壽言全集告成] 每部實價洋一元單購賜壽圖二角[  圖書集成局代啓]  
　　合肥李傳相七旬壽辰皇太后皇上宸翰頻頒珍物陳庭實爲非常之隆遇王公督撫以次陳言祝嘏序文聯額詩詞歌　各體具備京都同德堂藥局主人由都門覔得原稿照式繪圖付之硃印爲數十種冠於簡端復廣搜王侯公卿府道州縣撰述不下千餘首由本局用鉛字代印研四　六宋艷斑香色色俱足不特蔚爲大觀兼可增長學問無論士農工商皆當各置一編兹用潔白連史釘爲四本外加錦套裝潢精妙大堪悅目賞心每部收回工本洋一元不折不扣欲先覩爲快者請至上海五福衖口京都同德堂藥局三馬路申昌書畫室購取并索發票仿單附送藥品爲憑○是書初印二千部遠近爭購業已售罄今重印齊精益求精閱知鑒之 
[論戰事將成]  
　　日本近在東瀛按其幅員僅抵中國二三省固一蕞爾小國也然其跋扈飛揚志高氣盛幾於不可遏止而恒有輕我中國之心我中國以大度包容之已非一次則宜如何感恩懷惠以後講信修睦益致輯和無詐無虞不侵不貳以期兩國共享昇平亞洲之興可計日而待乃不以爲德反以爲怨不以爲禮讓反以爲畏葸近乘朝鮮之有釁假以救護爲名遽爾盛集其艨艟大興其師旅購舟艦厲器械備煤斤所以預儲戰事之用者無不周且至其意非欲與中國出於一戰曷爲至是哉昨由日本傳電至滬諭旅滬日人停止贸易此將戰之機也中國請俄爲調人俄答以中日兩國先行撤兵然後可議此又必戰之勢也論者以爲事至今日中日戰事將成矣夫朝鮮爲我藩屬三百餘年矣較之諸藩最爲恭順今其國有内亂馳師往救理所宜然且由國王請援烏容坐視其亂未平而遽撤師豈理也哉俄人以中日相提並論其說似公其意則未免偏於袒日此卽日人欲令朝鮮爲自主之國也誠使若此我中國何能不出於戰况我國家練兵講武非止一日增戰艦設海軍火琯風輪威行海外所以經營而籌備者已將三十餘年一旦戰事之興何難電掃飈馳迅奏膚功也哉顧深謀遠慮者猶以爲兵凶戰危勝負之數固難必之於操劵與其傷兩國之和損萬民之命孰若不動聲色遣一介之使布告各國使以公法執持秉公論斷所謂不先交鬥於疆塲之間而先折衝於樽俎之上不然先文告而後武功所謂不以力戰而以舌戰不以兵戰而以筆戰不知此皆不足以服日人也適足以長日人之驕志啓日人之侈心而已卽使今日可以彌縫補救委曲周旋暫時可冀無事而後日仍必首發難端以與我從事乘間以起觀釁而動日人何嘗一刻忘我哉日人狡獪性成其與我交朝令而夕更口血未乾旋卽背盟何嘗存一信字於其間其畏泰西諸國也如虎謟媚之惟恐不至其於我中國也若玩之於股掌之上非有以示之兵威他日安能相與有成哉夫前事之不忘後事之師也前車之覆後車之鑑也日人先侵我臺灣後滅我琉球而我中國悉置不問覊縻遷就至於今日日人於此早有以窺我之微矣臺灣之役卒至於酬餉五十萬金而翦滅琉球曾不旋踵當時議者皆謂兵鋒一交必至於兩國暴骨而縻費餉需當不知幾萬萬金今幸如天之福講好撤師烽燧不至照於郊原尸骸不至塡於溝壑兩國往來仍如疇昔是所失者小所全者大也嗚呼曾不知侵臺者滅琉之見端也滅琉者將來併朝鮮犯中國之漸也此言也余於十有六年前言之曾書之於臺事紀聞所謂不幸言而中也其時日人立國未定方廢封建而爲郡縣華族强宗頑民壯士多思蠢動兼以帑藏空虚紙幣日賤出師之日國中震動通商諸國頗興異議設使我國家以其敗盟壞好侵擾我土疆屠戮我黎庶赫然震怒命將誓師驅而出之境外不然則約土番族類刻期並發聚而殲旃亦甚易易日人卽欲調兵再舉豈一朝夕事而我已早有所備矣將見師熸於外民變於内日將自救之不暇而何暇謀人西鄉隆盛之叛固卽在其肘腋間也惜乎我之未知日情也此時苟出於戰琉球何至於不祀忽諸日之史官書此一事鋪張揚厲而於我國行成頗致譏藐之詞是則日人洞見我之癥結可知日滅琉球文告往來漫無成說冲繩一縣視同内屬王虜國亡有若等閒日人亦晏然絶不爲意反以我國之詰問芥蒂於心使我國以此一事發奮自雄而出於戰興師調艦復其土地還其國王布信於域中揚威於境外又何至再有今日圖併朝鮮之舉奈何軍釁一平溺於晏安或以兵事爲諱言或以武備爲多費因循玩愒粉飾侈張於長駕遠馭之術漫不講求徒爲苟且不終日之計於一切外情昏然如隔十重簾幙此草莽孤臣所以痛哭流涕長太息者也要之日之習俗恃才而狡好勇而狂今以倣傚西法意有所恃意氣矜揚不可復制自以其强可與泰西諸國抗衡並欲一試其鋒不知地小民貧財殫力痛區區之國豈可多擾多見其不知量也朝鮮一國密邇遼東我之在所必爭且保固藩屬鎭撫小邦亦行我所當行而已何預日事日人卽欲保護商旅亦何需多衆苟其據理度情平心息氣翻然改轍從俄人之言釋甲弢弓戢戈返斾以全鄰好而睦與國豈不善哉 
[本館接奉電音]  
　　昨由京友電傳上諭四道謹敬譯登○六月初四日奉上諭浙江提督著張其光補授欽此同日奉上諭翰林院侍讀學士文廷式奏請飭各督撫甄别屬員嚴加劾治等語各省屬吏賢否全在該管上司認眞舉劾方足以進退人才近年明保密保之案各省紛至沓來惟於貪劣不職之員往往意存容隱叅劾無多於吏治民生殊有關繫嗣後著責成各該督撫將不肖官吏隨時秉公叅奏不得瞻徇情面貽誤地方用副朝廷澄叙官方激勵人才至意欽此同日奉上諭翰林院侍讀學士文廷式奏捐納非經久之制請概行停止以維政體等語國家暫設捐例原屬不得已之舉近來仕途擁擠人品混淆頗滋流弊道府大員有兼司表率之責尤非未諳吏治捐資濫列者所能勝任著户部卽將道府兩項捐例先行停止其餘各項實官花樣應如何分别停止之處並著該部悉心妥議具奏欽此初五日奉上諭浙江温州鎭總兵員缺著劉祥勳補授欽此 
[東報姑譯]  
　　日本神户傳電至東京云上月某日中國理事官招集各華商於中華會館問以何時回華切宜注意然目下横濱東京諸處並無動靜此說出自日報恐未足信以爲眞也 
[閩省備兵]  
　　日高釁起議者皆謂不能免於交兵各省海疆咸宜嚴備福州防軍久撤兹上憲從新整頓於日前飛檄調恪靖某營到省并在南敎塲召募壯勇尅日成軍閩安各砲臺逐日演放巨砲山鳴谷應厥聲隆隆似此未雨綢繆可云有備無患日人雖狡其將奈我何哉以上皆本館派往福州訪事人函中語 
 
 

Page 2

 
 
[港電報疫]  
　　昨日香港來電報云刻下病者十二人死者九人愈者一人留醫者一百六十一人荔支角華醫院中病勢若何不得而知各洋行地板下死鼠甚多恐疫氣尚未已也 
[日醫未愈]  
　　日本醫生青山及北里二君在香港患疫赴醫船調理已紀報章兹聞青山存亡尚未可卜測以寒暑表其熱氣尚多至一百零五度至北里之病情亦與相同日王遙聞其事心滋不安特發電至港詢問 
[蒐軍餘話]  
　　江西巡撫德曉峯中丞於五月二十二日親閱撫標左右營南昌城守營及親兵營吉字營操練惟士與女結伴游觀扇影衣香幾至萬人空巷敎塲左右惟見萬頭攅動湧若春潮城上及砲臺瞭望臺亦如蟻附羶如蠅逐臭并有某官瀛眷以次列坐用顯微鏡遙觀順化門自午至昏繡幰雕軿往來如織婦女遺簪墜珥時有所聞甚有鞋褪鳳頭露出圓膚緻緻者至於被人擠仆或遺失幼孩則更數見不鮮紀不勝紀說者謂拐徒綹手故意作浪興波以便於中取事所惜文武員弁皆注意於敎塲未及撥丁役數名分投彈壓致若輩一朝得志得以肆意横行耳 
[安慶官塲紀事]  
　　新授安徽巡撫李大中丞秉衡月前奉　命補授斯缺旋卽繕摺謝　恩并奏請賞假一月俟假滿卽航海來皖大約履任之期當在牛女渡河後矣○皖省官電局創自前撫陳六舟中丞兹署巡撫德靜帥與司道熟商謂省中旣設商電局凡事皆有商電可傳遂於六月初一日始將官電局裁撤以節度支○前任安徽巡撫沈仲帥本筮期六月初二日起節入都嗣因行裝尚未齊全展期至初六或初九兩日就道 
[都戎進署]  
　　新授兩淮鹽捕營都閫府趙廷献都戎蒞任時因本署尚未讓出暫假三祝菴爲行營兹以此菴屋宇淺狹操演等事諸多不便適聞前任徐都戎已於上月杪携眷回省趙都戎遂飭兵役略加洒掃擇於本月初二日鶯遷進署本營弁兵均衣冠往賀 
[揚城氣候]  
　　邗上自夏至節後風風雨雨寒燠不時迨至上月廿七日大雨之後一連數日忽覺酷熱非常初二三等日尤甚北窻高臥羽扇頻揮猶復滴汗成珠街頭行者更無不氣喘吁吁如吳牛之望月寒暑表已升至九十餘度想中伏盛暑亦不是過也初三日下午黄家園地方有一行路男子猝然倒斃意者受熱所致歟嗣聞由坊保禀報善堂給棺殮埋吁可憫已 
[匡廬瀑布]  
　　新簡江西督糧道劉觀察鼒陛辭南下至金陵謁見制府劉峴帥後於初一日坐官舫用小火輪拖帶逕進湖口不到九江聞省已派小火輪迎迓矣○稽查九江輪船委員范玉珊明府濓之三胞弟溶以名孝廉中式本年甲午恩科貢士欽點翰林院庶吉士泥金報到喜溢門庭從此玉樹交輝可作宦途佳話矣○特授德化縣小池分司調署高安縣灰埠分司陳少尹占春奉藩憲牌示飭回本任於初一日抵潯謁見道府憲擇吉履任○委署德化縣捕廳嚴臨波少尹澐交缷寗都州保甲差後亦於初十日抵潯擇初十日接事朱明齋少尹煒交缷後仍回城内保甲○梅雨兼旬至五月廿五六日尚似暮春天氣廿八以後忽轉炎熱居人不能安寢近日患病者良多醫生藥鋪頗覺應接不遑也 
[暹國要聞]  
　　暹羅京城來信云暹王玉體欠安頗爲沈重英國在暹之瑞伊付戰船管駕將情電逹新加坡海軍綂領綂領卽轉電英國派駐東方總綂戰船之水師提督報聞其事旋接覆電命駐泊新加坡之戰船憐那預備一切若接奉本軍門之命限四點鐘内卽須赴暹按暹國臣民顯分數黨其最强者有二一曰親王黨係王弟兩人爲之首一曰王妃黨乃正副二妃及王子而里　汪施親王亦在其中暹例爲君者卽納妹爲妃今王之妃乃里王之同母姊親誼較密故合爲一黨也惟暹國向　大王二王之號大王死則其位應歸二王接受惟今王之位則係子承父業王因此故擬欲改其舊制傳位青宮國人議論參商有以爲是者亦有以爲非者擾擾紛紛莫衷一是云 
[談天]  
　　英國北節新報第一千七百四十一號報紙云自有天地以來由古迄今天下各國人士以至圖書史册皆有滄桑互易天地崩頽之說但在何代何年無有敢臆斷者天地之秘造化之機雖大聖大賢亦未嘗輕爲擬議蓋造物無盡藏不易予人以窺其底蕴發其端倪也乃有意大利國者名天文師霍姓妙稽星斗技擅天文舉凡分野之變恒星之常日月之倚伏宇宙之轉旋無不獨出心裁妙參奥義能卽星移斗轉以測地震山崩前者各國地震成災霍皆測算諸行星而預知其難之將作每著論說列於報章以時考之歴騐不爽卽如日前山莖省地震一事霍已早行察覺於災未兆時將其事刊發日報指明某時某地當有地震之災届期果騐舊歲威晏拿城有博士多人修函聘霍宣講天文妙理霍卽函覆應聘時本年華二月初十日也函中略謂刻難應召因查悉某星移動測得某地於二月廿二左右必地震須俟騐後再查行星軌度若何乃臨貴境如此則增一番識見且增一番妙用雖遲遲吾行諒諸公當不棄我如遺也諸文士得書卽將宣講期展至二月廿八日至日果有山崩地震之事其言又騐如是者不知凡幾均毫無差謬今霍又按前法測算五年後卽西一千八百九十九年十一月十三號地必崩裂蓋按行星部位知前一千八百六十六年曾出現之彗星届時又至測其軌度將與地毬相撞如果相撞則能令全地毬皆火勢必異常猛烈迨火過則天柱傾而地維陷河嶽崩而星日昏無所謂地亦無所謂天矣并查得是年華歴六七月間海底之地必先震動美利堅紐約克埠先陷成深洲加喇科尼卽金山毗連一帶地必中分裂成島嶼四面爲水所繞無復舊時之櫛比雲連云據霍所論因天以測地原爲荒誕不經之說然由後以證前似非子虚且其指明時日爲期甚邇心切杞憂者不妨書其時日於座右以觀其後若何倘紐約克陷沈之事有徵則彗星撞地無疑矣然本館終未之敢信天地固有窮期應不如是之早姑列報首以當鄒衍之談天而已 
[曲院荷風]  
　　杭州訪事人云轉眼秋風又是槐黄時節浙省士子先期雲集垣臬司王心齋廉訪恐匪徒溷跡其中照章添派保甲各員并委科塲保甲總巡大挑縣馮大令炳奎上城通判余别駕肇龍中城卽用縣黄大令在申下城候補縣夏大令獻鋆江干科塲保甲分巡候補府經歴陳二尹誥上四叚府照磨黄二尹元裳中二叚縣丞沈二尹錫麒上五叚崔二尹鴻濩下五叚翁二尹錦孫中五叚巡檢余少尹榮照下二叚縣丞陳二尹德華下六叚府經歴徐二尹文彬上一叚縣丞陸二尹應森下一叚巡檢王少尹家槐下三叚府經歴童二尹煜鳳山門外巡檢錢少尹金溥清波門外○浙江學政徐季和宗師考試衢州等府現已竣事起節回省初四日行抵鳳山門外上馬頭登岸各官恭迓如儀○上月下旬梅雨暢行至二十九日晴霽後流金爍石火傘高張冰簟銀牀時覺汗流浹背寒暑表高至八十餘度每日午後雷聲殷殷薄雲蔽天轉瞬間雷乃收聲雲亦四散仍然一輪杲杲炎威逼人本月初四日夕照銜山水雲潑墨俄而電光閃爍阿香車轆轆而來上燈時雨師戾止疎密相間繼以霹靂一聲房廊震動一霎時街衢積水没脛旋卽雲收雨歇仍是半彎新月萬點明星是夜稍覺凉爽○黄梅時節鬱熱熏蒸巷尾街頭居民堆積垃圾臭穢之氣令人掩鼻難堪雖經楚軍逐叚挑除而挑者自挑積者仍積省防綂領劉吉園軍門體恤民情添派營兵分叚糞掃不使稍有堆垛亦善政也○撫寍巷某姓烟室有老槍一枝旣靈且緊甲乙二烟客每過午癮必爭取此槍某日甲購得花爆數枚拆開取藥袖而藏之彳亍土烟室取此槍呼吸一二　潛以藥裝入烟斗俟乙至告主人曰予有事他往僅吃一小箬可無事出灰也主人諾諾乙見甲去卽取至榻間略一呼吸藥性經火立刻燃著隨氣而上衝入喉間氣管立時紅腫不能出聲僅在榻上亂滾而已主人見勢不佳卽雇輿送歸喉已漲没氣息不通歴片時竟登鬼籙急尋甲已鴻飛冥冥杳不知其所之矣 
 
 

Page 3

 
 
[鄂中人語]  
　　上月二十九日漢陽鐵政局某西人有事於分金爐其時爐火正烈熱氣薰灼迷悶不堪甫下爐卽溘然而斃亦可憐已○江水忽消尺許傍水田禾不復慮陽侯爲患矣○上月十八日得雨後暢晴迄今三農望切雲霓深恐見虐於旱魃云○邇來天氣酷熱寒暑針之懸於庭際者升至九十七度室中更高至百度路上行人觸熱倒斃者無日無之惟祗望雲行雨施一洗乾坤暑氣也 
[章門火警]  
　　江省本年忽晴忽雨幸無火患自夏至而後天氣驟熱日炎風燥老成者方令家人小心火燭以備不虞不料祝融氏已乘隙而來五月二十七日三更後萬子祠右側木匠鋪因各匠作葉子戲撞翻洋油燈燃及地上木花火卽熊熊直上樓上堆存木花尤多一經延及轟轟烈烈不可遏抑當經本店及鄰店泥木匠多人登屋拆椽勢已不及頃刻滿店皆火延燒鄰店泥木匠不能回救徒手奔逃其未出之數人見店面火已大發不能衝突卽猱登後棟屋脊爬過别家高墻僥倖出險萬子祠因有磗墻巍然無恙且稍遠四週有風火墻高聳霄漢封家姨又不助桀爲虐故火祗肆毒於墻内並不飛揚於墻外各官憲督率洋龍十餘架聞警馳來携帶皮條數根清水數百桶城外親兵營亦開城運洋龍至各帶皮條清水就近又有泉井當卽分投澆灌復以拆屋器具將東首土庫外街簷拆毁使不引火西首墻外公順酒館道德裱匠店前面無土庫岌岌可虞遂亦拆毁所保全者不少是役也東至彭氏試館西至公順酒館計焚十餘家皆零星小鋪惟某泥木匠鋪本日方進票錢百串火起倉卒未及携出焚失百串某花爆鋪一時不及搬運焚失約二百金某瓷器店恐遭殃及急移皮箱出外被匪人奪取三隻内有銀三百兩衣物稱是别家所失不多然小本店户何堪剝削有此意外之變當不免倍形困苦當火初起時各官憲尚未臨塲彈壓匪人紛然麕集有向肩上奪錢者有向手中奪物者並數人聨絡偕行遇搶奪者卽痛毆之而彼往此來防範難周甚有跌仆於地再起再奪者幾令人應接不暇迨保甲局員紳查街蒞止匪人始束手歛迹迨各官憲督率洋龍而來附近居民鋪户皆有恃無恐有不深拜仁人之賜者哉 
[三湖禁浴]  
　　江西省城之三湖碧水淪漣游鱗可數每當綠樹陰濃紅蓮香綻時少年男子多喜在此洗浴惟此處係通衢大道時有貴家婦女乘油碧車緩緩行來此中風景未可令閨閣見之是以歴任官憲高懸厲禁不准在此洗浴五月中旬有犯禁者當卽溺斃一人聞者頗有戒心日前復有多人冐昧問津經南昌縣周金箴明府飭差拿獲三名枷號示衆又裱畫巷某姓家有内弟某甲本在鄉間務農來省視姊不諳禁令偶向湖中以泳以游卽被捉將官裏去其姊聞之涕淚交流想不日當可仰邀寛典也又百花洲時有痞棍作踐名勝或泥污墻壁或攀折樹枝或竊取荷花皆借洗澡爲名亦經保甲局拿獲數人薄加笞責又滕王閣章江岸畔有二童嬉戲入水洗澡一童水浸及肩卽畏懼而返一童漫不省悟捨命直前卽占滅頂聞童年僅十餘係庶出孤兒生母年四十餘聞信奔至一躍入水誓欲以身相殉幸船户竭力救起始得誕登彼岸嫡母年六十餘接踵而來亦須與河伯拚命幸鄰人百般勸阻始收淚而回九泉之魂魄難招一綫之宗祧誰繼臨流浩歎當有不勝悽慘者矣 
[力拯瘡痍]  
　　揚城運轅施藥局向於夏令開設遴派委員經理其事以專責成去歲接辦者爲東河經歴吳參軍立德辦事認眞一掃從前積習凡索藥者無論城鄉以及識與不識有求必與雖深夜叩門亦必起應由是窮苦小民受益良多無不嘖嘖稱歎今歲仍由叅軍經理已於本月初三日開局仍設東關街武當行宮想叅軍當益矢愼勤藉以上副委任下濟窮黎也 
[提訊狗熊]  
　　揚州小敎塲爲城内最熱閙之區故江湖賣技之流多薈萃於此近日到有北路口音男子數人牽一狗熊大逾剛鬣遍體長毛作黄黑色獠牙巨口爪如人足男子鳴鉦擊鼓令作竪蜻蜓翻觔斗等戲頤指氣使悉如人意且能人立拱手見者莫不稱異逾日忽爲甘邑宰訪聞恐此中有矯猱造作等弊簽差將狗熊及男子等一併拘視比至邑宰適升坐大堂訊案隨令將狗熊帶至案下蠢然無知當問男子曰此熊從何處得來何以知爾言語可直供男子曰實係獲自野山自幼敎習並無别故邑宰隨飭當堂演試男子遂如在敎塲時令演各種戲法邑宰留心察看並令將狗熊周身皮毛細閱實無他異遂向男子正色曰此等野獸城市究不相宜且恐滋生事端可就此出境不准逗留如違定提嚴懲諭畢飭從人取番餅一枚賞作盤費男子等叩謝牽熊而出時堂上下觀者人海人山極爲擁擠迨狗熊出始各閧散此亦小民少見多怪也 
[丁簾波影]  
　　金陵訪事人來信云江蘇學政溥玉岑宗師定於六月十五日齊集江寗府屬上元江寍二縣主先飭辦差家丁傳集各色匠人將考棚修葺有一搭篷匠及二木匠登高履險忽爲烈日所烘頭暈眼花從高墮下有破腦者有折足者雖未殞命已受重傷由匠頭雇夫舁往傷科家醫治未識能保全無碍否○鈔庫街某姓後宅逼近清溪一水盈盈湘簾綠映誠避暑之幽軒納凉之勝境也有女年十六歲眉目如畫嬰伊可人一日臨河浣衣墮入波底鄰里有見之者大聲呼救某始奔出探望則已漂失無蹤矣亟呼小舟打撈直至武定橋邊始將屍身撈起某撫屍痛哭購棺就岸邊裝殮而圍觀者如堵墻咸爲之太息不置○四福巷卡員王紫臣守戎安宅於本月初二日缷差信府河東牌橋一帶紳衿公製柳營霜肅萑澤風清寛猛兼施恩威並用等牌用鼓樂送至公館守戎謙讓再三而後受 
[九峯三泖詞]  
　　松江東門内平橋畔某姓幼孩垂髫年紀聰頴絶倫父母愛之不啻明珠上掌本月初五日夕陽欲墮倦鳥將還孩嬉戲門前頓失所在家人且驚且訝偵騎四出形影毫無亦可哀已○距松江西南十餘里李塔匯河上通泖港下接斜塘來往之船半多灣泊於此月初某日下午有洙涇客乘舟過其地偶爾停橈客卽登岸閒游未炊許某舟子從船舷蜿蜒而過一滑澾墮入水中隣船客某丙注目久之未見其出大呼救命有善泅者躍入波心始知甲被船底所壓急曳致岸側而氣已閉塞無術返魂矣哀哉○本月初三日薄暮西門外某姓傭人至塔橋河畔乘凉旋卽入水游泳岸上人見其入而不見其出此譁彼噪設法救援迨乎彼岸誕登而腹已大如五石瓠體冷於冰矣先民有言水懦易溺誠哉其不我欺乎 
[營口市情]  
　　營口訪事人云闔市南北各客商聨名禀諸道轅請示禁水溼豆又派大會會同裝船行曁東西營鄉約逐日派出十餘人輪替在河沿巡察倘有違犯者船户送官枷責受買者卽將所缷之豆價充公○上河水涸牛槽小船皆不通行豆價因此加昻輪船立定限期急切無豆可裝只得改裝豆餅 
[迎神逐疫]  
　　粵東信云河南及黄沙地方連日舁神出巡以驅癘疫儀仗簇擁鼓樂喧闐往觀者人海人山異常熱閙聞每日所費約須數百金之多以有用之財作無益之事神若有靈亦必爲之愀然不安矣 
[止淚銀]  
　　粵俗婦女抹鬢多用香膠木浸水取其膠和以花露曉妝旣竟以抹髮鬢則滑澤而香潤經久亦一絲不亂粵諺名之曰刨花此誠香奩中不可少之物而古人妝臺記所不及載者也然其膠有毒服之卽死婦女輕生者多取資焉恩平斗洞鄉人許某年五十餘其妻某氏早經棄世近復央媒文定本城接潮里梁某之女梁不欲女遠嫁言明須賃住縣城乃許婚焉許諾之乃稅屋聚龍里南湖側社於月前某日完姻女自歸許琴瑟甚諧且居近母家時通音問而許以遠離故土寄蹟壻鄉用度浩繁太不易易乃謀諸婦擬偕歸婦不從并矢以死許强之婦日夜怨啼至初三夜俟許外出取抹鬢所餘香膠服之以圖畢命家人均未之知也及中夜許自外返叩寢門呼之不應破扉而入婦已僵矣乃於翌晨訃諸岳家岳家人與之理論後爲人勸許給以止淚銀若干盛服殯殮復爲之營齋營奠始得免口舌之爭 
[滬上官塲紀事]  
　　日前提右營廖楚材叅戎赴蘇垣叩視奎大中丞太夫人帨誕前晚乘砲艇返滬由小東門外碼頭登岸屬下弁兵鵠候江干恭迓○日前江南鹽巡道胡芸臺觀察由金陵來滬赴蘇垣祝奎太夫人壽誕昨日返滬仍寓後馬路聨元棧 
 
 

Page 4

 
 
[讞員回滬]  
　　法讞員葛蕃甫同轉晉省祝嘏已紀前報兹悉同轉已於昨日上午回滬矣 
[機器挖泥]  
　　招商局金利源碼頭淤沙積滯輪船停泊恐有阻碍特倩安定挖泥機器船停泊碼頭將浦底淤泥用機器挖起此後停泊輪船自形便利矣 
[驢亦發痧]  
　　昨日午前十點鐘時法界菜市街某麻油作用驢捱磨忽旋轉遲延一若不勝其苦者然閱片時頽然仆地作主急倩獸醫療治以針放去惡血始得漸甦據云觸熱發痧以致如此也 
[逼娼解訊]  
　　威逼賣娼已紀昨報昨日早堂包探陳阿九禀稱鴇婦周徐氏從寍波拐得婦女二人逼令爲娼有胡福金爲其所惑已願作下賤生涯惟葉氏則誓守堅貞心如鐵石該鴇無可如何遂肆撻鳳鞭鸞手叚竟將葉氏凌虐以致花容憔悴玉體摧殘爲小的查知是以拘案請究宋莘樂通刺略詰情由以此事不可草率定須澈底根究遂商之薩副領事著將鴇婦周徐氏及胡福金葉氏一併交官媒管押聽候過堂覆訊云 
[環求交保]  
　　數年前招商局豐順輪船失金案由英公廨移送寍波人葛象緯至縣黄大令一再訊供葛不承認惟稱係被人挾嫌誣指大令飭收入所中候移傳眼線人到案覆訊核辦兹由葛之族人葛永巨等赴縣聨名具禀環求保釋并稱失金之時象緯方開設信局並不在船因將局中帳簿呈請騐明大令批示曰案經招商局函致道憲發縣訊究並准函稱確有見証並非憑空誣指現已覆請將眼線見証送縣質訊惟查失金事在光緒十一年秋間而所呈信局帳簿面註丙戍核計已在十二年中何能卽以爲憑旣據公保應俟眼線見証人等到案質訊察辦甘結保單帳簿均存查 
[來方照登]  
　　今年粵港疫氣流行轉相傳染甚至一家數口時畢命良可哀已日前百花祠主人以粵友所錄額公辟疫神方見示此亦救時之要需也因附錄之虎頭骨炙五兩鬼臼一兩硃砂研一兩五錢雄黄一兩五錢牙皁炙一兩鬼箭羽二兩雌黄一兩玉錢蕪蘆一兩石龍子蝦十條麝香一兩金箔千張共搗研末和蜜爲丹每重一錢佩諸襟頭疫癘不能侵染如遇心中作惡以開水冲服少許自平 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[札催訊案]  
　　去年本邑北新涇生員沈寳琳家失竊嗣經鄰人拘獲竊賊曹阿木旋卽釋去旣而沈訪悉伊家實由曹竊卽繕詞赴上海縣交刑房書辦吳開基掛號呈控不知吳何以將禀中曹阿木名姓挖改該賊兩字黄大令閱詞深爲詫異批謂鄰佑旣獲竊賊何以不聲明姓名吳知破綻已露將批語删改然後給觀沈查悉情由赴縣具詞聲明吳挖禀改批請照例究辦大令倩帮審委員葉司馬升堂研訊吳歸咎於清書許憇棠沈以禀帖親交於吳不能推諉卽以上海縣刑書吳開基上朦下蔽挖禀改批串出清書許憇棠揑朦頂替等詞控諸松江府及臬轅臬司陳舫仙廉訪批示據文生沈寳琳控上海縣刑書吳開基上朦下蔽挖禀改批如果屬實大干法紀仰松江府卽飭上海縣提集秉公訊究詳覆核奪府尊恩太守准詞後亦札飭覆訊詳辦大令奉文立卽出票提人研訊且親標硃諭限十二月十六日午堂集訊吳延擱至今並不禀解今春迄今太守屢次札催前日大令由蘇省回署檢查案卷飭赶緊催解親訊究辦如違未便 
[上海縣署瑣案]  
　　金陵人林錦培尹紀泰開設靴底作雇周志土朱祥茂翟宗林爲夥前日因索工資以致口角揮拳將林尹衣裳撕破至晚林尹扭周等至縣呼寃并呈白禀帖控周等行兇訛詐黄大令諭令暫行看管聽候訊辦○鞔工華阿大向同業高甲索欠以致鬥毆華力有不逮被高所傷倩人舁赴縣署大堂訴請騐究黄大令飭候騐明究辦○竊賊吳長春竊取南市某店毡帽獲送十六鋪巡防局局員派勇移送至縣黄大令諭令帶候訊辦 
[英界公堂瑣案]  
　　水包探唐寳榮禀稱信泰昌木棧前在浦灘堆積木植飭令搬移至今已逾一禮拜依然堆積故將該行主奚慶三傳案請究奚供本欲搬移實因小工遲緩不及搬完尚求寛限宋通刺判將奚慶三罰洋十元著赶緊遷移如再遲延定當重罰○水巡捕解垃圾船户任春泉潘福森到案禀稱任等將垃圾倒入浦中違犯定章是以送案任供本地人潘雇小的之船駁運垃圾至倒入浦中乃係潘之主見不干小的之事潘供在垃圾頭徐阿桂處爲夥餘語支吾通刺以任旣無干涉當堂開釋潘不知規例著荷校三日交水捕帶往犯事地方示衆徐旣爲頭目自應約束夥伴縱令潘等胡爲亦有不合著罰洋十元以儆○一百四十二號華捕禀稱西人梯四連而因失物件查被侍者張福四所竊當卽獲住指交小的送案請究梯四連而稱近日失去手釧一隻象牙小獅子二隻找尋不見昨在侍者張福四處尋見手釧又向身畔搜尋在褲脚内查出小獅子一隻當交華捕送案請究張福四供在西人處爲侍者現因拔惟宴洋行老東家來滬仍欲至該行爲侍者遂向梯四連而辭歇生意梯四連而初尚不肯後因小的堅欲辭歇伊遂誣竊其實尚有半月工資計洋四元五角未經算訖意欲圖賴耳至所指竊物實係被誣叩求恩鑒通刺以情有可疑着押候禮拜三復訊○包探顧阿六拘送遞籍又來之崑山人蔣阿人到廨蔣供來滬就醫通刺姑念蔣患病屬實從寛免責仍遞崑山○又拘竊取張理生衣服之小孩王金桂到廨張投案申訴前情王金桂供本地人父親名三麻子在天仙戲園唱戲竊取物件實係年輕悮犯通刺着戒責五十下候交伊父領回管束○包探孔阿才送竊取邵李氏衣鞋之林瑞桂請究林瑞桂供太倉人實因貧病交加無以餬口偶試空空妙手通刺着從寛送回太倉不許再來滬上○又解竊取談金全衣服二件之李阿三到廨通刺着將李管押三天以示儆戒○包探何瑞福禀稱張掌全同妻張袁氏來滬住居大馬路南首竊取鄰人任金記車店衣服是以解案請究張供浦東高橋人因與家中人口角含忿出外旅費難籌初次犯竊袁氏供與相同通刺着將張掌生笞責一百板赶速同妻回高橋不准復來滬上○四百十六號華捕禀稱馬夫陶關榮在車中磕睡送案請罰通刺判罰洋二元撥充善舉○一百三十六號華捕楊阿生等四人在應春泉所開茶館内向方阿善買物論價不合以致齟齬擊毁火油燈等物值洋一元七角通刺著將楊等四人各賠洋四角再各管押四日方無干省釋○四百四十號華捕禀稱小工朱洪增蔡阿木蔡金生等在篷路扛物大聲呼喊是處適有西人患病囑令不得聲喊朱等不允故交小的解案請究通刺諭令以後扛物不許呼喊○江北人潘某在招商局寫字西人處推包車昨日停車馬戲塲後有西人某甲意欲雇坐潘答係包車甲强欲乘坐潘不許以致爭論故交西捕送案請訊通刺以事甚細微一併斥釋○包探竇如海禀稱張錫培竊取曹金生林幹山等家銅香爐水烟袋等物送請訊究曹等各户投案請領贜物張供本邑人以後不敢復蹈前轍通刺著笞責一百板交捕房管押一月期滿兩責一百板贜交失主分别認領 
[法界瑣言]  
　　昨日凌晨有湖南運糧船十餘號行經滬上暫泊十六鋪浦灘○自法界新開河迤南迄吳淞碼頭一帶浦濱泥沙淤積日來用安定挖泥機器船開挖以便來往商船停泊每日約可挖起數千墩 
[鄂省官報]  
　　五月廿八日候補府許炳恭奉委辦漢川釐局務候補縣黎培質奉委辦鄖陽釐局務俱禀見謝藩憲牌示武昌縣金子磯巡檢事務詳委試用巡檢劉雲鶴　理當陽縣河溶巡檢員缺飭本任之劉漢釗回任○二十九日候補道曹奉委辦宜昌川鹽局事務赴兩院禀見謝○六月初一日署理隨州梅坵巡檢鐘駿禀辭藩憲牌示荆門州州同事務詳委試用州判陳楙昌監利縣朱家河主簿事務詳委補用主簿羅登高京山縣縣丞事務詳委試用府經歴周冕俱署理襄陽縣呂　巡檢員缺飭本任之張興源榖城縣張家集巡檢員缺飭本任之居珩俱回任 
[金陵官報]  
　　六月初二日指分江蘇試用縣丞葛炳庚由京驗看到省○初三日江蘇試用通判何希仁由京來委署宿松縣吳雲翔辭 
[蘇省官報]  
　　五月廿三日知縣翁傳照禀知奉撫憲委洋務局差又孫傳恕謝奉飭甄别留省補用縣丞李贊元銷海運差並謝飭知准補崇明縣縣丞缺○廿五日指分江蘇試用從九品高念慈安徽人到省藩轅牌示照得宜興縣知縣洪衍慶署事年滿調省遺缺應飭現署新陽縣本缺之萬立鈞回任所遺新陽縣缺查有候補知縣王椿蔭堪以代理○廿六日候補道郭道直由天津來知縣翁傳照禀知昨日到洋務局差藩轅牌示照得署崇明縣典史劉銘彞撤省遺缺查有本任典史劉培清堪飭回任○廿七日分發江蘇試用府經沈祖茂順天人到省○廿八日府知沈廷銓謝飭知准補常州府知事缺○廿九日知縣殷勳禀知奉委解淮餉差撫憲奎於六月初一日起換萬絲胎帽子黄紗袍○六月初一日馬祥元由金山來禀知奉飭留蘇差委卽辭○初二日縣丞袁國鈞禀知捐陞知縣班○初三日王椿蔭謝委代理新陽縣事○初四日署新陽縣萬謝　知回宜興縣本任朱　上海租界會文局來謝順直賑捐案内奬給四品銜又鍾爾榖專丁來省禀知蘇松太道黄委辦防疫局務 
[江西官報]  
　　五月初六日署浮梁縣鄭　良缷事清理交代回候補府宋廷樑辦軍裝所補用縣楊炤孫長青會勘五會工程通判胡先翥由京解漕折回按經王　綸由金陵解鹽餉回同知李文秀辦臨城卡府經汪善培接駐行臺彭澤馬當司周郁文據報丁憂以按司獄姚德峻署理○初七日寗都營叅將桂林禀謝飭知補用縣王易浙江公幹回　謝加級紀錄署金谿典史孫文江萬載徐樹司饒肇璜俱缷事回九江後營遊擊王木生調省另候差委以傳成龍署理刑部主事彭家祿由廬陵籍來省石守謙代南昌下鄉踏勘汪鴻解减平京餇回徐之莘由京起服來江准補臨川温家司吳永年飭赴新任 
[邗江官報]  
　　五月廿四日委辦船私各員均禀辭赴差○廿五日郭分轉攀桂委解京餉起程龍分轉澤鈞辭回通　差次高鹺尹雨委管西壩卡○廿六日黄分轉學仁回舊港差分發巡檢宋金壽○廿七日楊步瀛均禀到○運轅傳諭衙期免褂○廿八日陳鹺尹憲委三义河卡高鹺尹雨禀知赴蘇公幹王鹺尹同慶解海分司餉來○廿九日湖北楊守戎崧解餉到揚高郵　漕守備陳守戎兆連委高寳船私盛鹺尹曾緒等同銷北鹽 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
