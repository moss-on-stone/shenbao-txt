# 1893 - 234 - 4907310

 

Page 1

 
 
[珍物助賑] [  申報館恊賑所謹啓]  
　　本館恊賑所承遠近善士擲下珍物囑爲變價以充賑欵今將各物臚列於下文徵明山水人物册頁五十元草虫花卉册頁二十元伽　香朝珠佛頭記念全五十元又三十元鏤空朝珠二元香料朝珠三元花翎三元藍翎二元古銅大香爐二十元翠鐲一對四元白玉扣帶七元十三經註疏三元二角米南宮手卷羅將希世之珍與火齊木難而鬥異藉作拯災之舉俾困鱗嗷雁以同蘇當亦諸君子所踴躍歡欣解囊不吝者乎如蒙購取請移玉本館帳房爲盼 
[三百四十六號畫報告白] [  點石齋啓]  
　　秣陵某村有一巨室星霜剥蝕閱無人居近日鄰入忽聞異響訴之主人啓視之則見樑柱窗檻及一切屬木之物雖已枯槁皆生奇花大如盤芳香撲鼻折之頃刻復生殊可異也他若八哥預告火災七女皆投水厄龜因爭而宴客鼈成怪而竊珠寡婦之奇智堪欽嬰孩之無頭忽産兩石獅忽遭雷殛八大人獨著神靈及所附叢抄等圖說並册頁告白等准于十六日出售此怖 
[滇南野人山考]  
姚觀察文梀隨使德國柏林事畢於光緒十七年春間奉總理衙門檄調往勘緬界入滇之路足跡所歴幾遍三迤日在車輪馬轍之間其勞何如矣十八年冬已將新舊　址勘明輯爲成書呈諸當道似可箝英人之口而杜紛爭之說矣乃英人殊以爲未满其意往來於滇緬交界之地與守邊將吏周旋交際指中國界内之野人山廣袤數千里據爲已有竟欲割隸其版圖成局因是而一翻前日之所勘將作罷論中國一旦失地至於如是之多雖疆吏亦無從執圖以爭然則中國之受虧不甚大哉聞兩國將另派人員至交界之處詳爲勘定今先將滇界野人山考著於篇俾閱者得瞭然於心目似於畫界之役非無裨也按野人山卽騰越西境羣山非域外之地也山中野人額設撫夷以治之轄於諸土司非化外之民也騰越發源之大盈江合檳榔江而横出於羣山之間故在江之南者何南牙山等練山在江之北者有蠻哈山布嶺山又有猛弄山息馬山曩送河源山又有猛戞山其名實繁未可枚舉要皆騰越北境姊妹山所分之一支耳山之在騰越西境者只有此數非羣山而外别有所謂野人山也野人山者蓋俗所名爾自騰越西至大金沙江濵不過數百里而遥雖山路崎嶇人馬難行亦不俟旬日可達野人山尙在其内也聞者不知其名之具於志乘而疑爲荒渺難稽之域此皆由耳食之誤也夫雲南種人最多通志列爲六卷凡有一百四十餘種野人亦種人之一耳今騰越四山皆有野人漢夷錯處爲日已久豈獨西境然哉若西境之野人皆轄於土司者也昔人有言憂土司之地廣不治故設八關九隘之撫夷以佐助之撫夷者撫山中之野夷乾隆三十五年所設有正有副皆有定額垂爲令典者也道光初年諸生何自溰作騰越邊務得失論云南甸土司所屬野人二十一寨凡離城四五十里以至百餘里日事搶刼殺人不償命其餘六司去城愈遠入山愈深野匪亦愈甚每窮民出入搶一案而傷三五人至七八人不等甚至土司因以爲利搶去之人口騾馬貨物土司串合野官許若干金准贖否則貨物瓜分而商人失望子女爲奴而老死夷山誠因凡搶一案非土司之兄弟主使卽族目屬官分肥故也土司習以爲常縱其野匪夜則沿村燒殺晝則要路刼搶一日而二三起報官者有矣文武衙門苦於無法有營弁被害而以别故報者矣有家人被殺而以賞撫畢者矣有防汛之官雖明爲野人所傷而以一病故了其事者各汛多有矣野匪若此之猖獗非治邊者之責哉又云必得以夷攻夷之法庶乃有濟如南甸所屬之山頭野寨勒令南甸土司赴府親具認限嚴緝滋事野夷違者勦滅至者招安則野人不敢搶刼六司一律遵行倘有一司違命立卽調詳又或某司先報功者加以獎賞不患搶刼之不平此不勞矢石不費帑金而救民水火者也此論於土司轄治野夷言之最爲明晰故詳録之庶以破耳食者之疑焉謹按嘉慶二十五年大學士伯麟總督雲貴進種人圖說云永昌一郡與順寍皆界連缅甸順寍外接木邦隔以猓黑永昌外接蠻莫隔以野人緬人不能跨猓黑越野人而連而地又云野夷性情亦略類猓黑但猓黑一目能統數十寨野夷則數十户皆爲一寨有一寨卽自置一長渙散無統觀此益知今所謂野人山者素屬沿邊要地誠不宜有疏失也夫外國之人越重洋數萬里而來其視五邊境羣山已了了如數掌上紋而吾守邊將吏在數百里間對之如望洋杳然不知其所極豈不可慨矣乎 
[本館接奉電音]  
　　昨由京友電傳上諭一道敬謹譯登○七月十五日奉上諭長麟清銳著充會典館清文總校欽此 
[江上秋風]  
　　本届慶榜宏開中江書院肄業諸生咸擔登負篋泛棹秣陵以冀振翩雲霄蕪湖道袁觀察因於月初舉行决科並將七月份月課提前於六月二十八日扃課俾花紅膏獎早日給領少壯行色栽培寒畯無微不至宜乎士林之感頌弗諼也○鈔關便商委員蔡子文少尹查船委負陰聿脩曾持齋兩少尉本月俱届差满之期袁觀察查有候補巡檢熊松坪少尹堪以接辦便商徐少樵鄭衡浦兩少尉堪以接辦查船一併具文申詳撫院俟回批賫至卽可下札到差○新河關距蕪湖内河上游百十五里爲徽寍各河道出江總匯賓興之年往往有不肖船户串通考生满載貨物越卡闖關榷員過嚴則慮激成事故寛則又與比較難敷當局者恒苦之本屇袁觀察洞悉下情特派熟悉關務之婁午峰少尹前往帮同該關王委員相機辦理豫籌所以善全之策未雨綢繆此之謂矣○河南楊泗廟後衡門櫛比中有某姓少婦平居雖不膏沐而容華絶代已不啻遥天一鶴某日清晨曉妝甫竟取水盥櫛旣畢卽向門外傾潑不隄防適有惡少二人聨袂而過誤濺其身惡少平時早已垂涎至是以爲有隙可乘含笑入門信口雌簧詎知婦桃李其面冰雪其心正言斥責惡少猶頑皮糾纒不去婦乃大呼鄰右聞聲坌集將二人一齊捉獲送交本叚保甲陳委員轉解總局各贈以肉鼓吹兩部發局前示衆有識者謔之日如此風流自賞固宜輸君出一頭地矣○楊瘋子術院月前新來一妓年華二九爛漫春風裙底雙鈎尤如兩瓣秋蓮貼地惟見人輙靦覥若不勝其羞澁且絶不聞嚦嚦鶯聲轉從花外有心人已早識其爲良家子初墮風塵者未幾果有口操楚音之某嫗尋來云係該妓生母始悉向之依作錢樹子僞稱父兄者卽偷香竊玉之拐匪也立往鳴之於官經保甲緝捕委員李葆林叅戎飭拿拐匪則已先一日遁去遂令某媪逕自將女領去龜鴇及諸左右尙欲有言叅戎力爲護得一朶妙蓮遂復離墨池而登雪嶺矣 
[誤僧爲尼]  
　　無湖江夏里口有美國女教士數人賃屋而居高據講壇設法談經前月下院有一少年尼姑貿貿然來似花雨崗之頑石聞講法華經亦解點頭西婦遂謂孺子可教囑其數數過從前月杪薄暮西婦行經洋關後面忽見該尼倒臥道旁云係發痧不覺大發慈悲命從者舁之至已住宅投以藥餌　幾霍然尼乃益稱盛德並自訴來因 
 
 

Page 2

 
 
去果云係江西某菴住持由白下受戒回經此地資用乏絶病又交攻苟蒙援手願出迷途常侍左右俾共叅妙道西婦遂欣然收留衣以女衣處以女處並令帮司縫級固不疑其他也惟言語間恒見靦覥忸怩如虚心竹之有低頭葉傲骨梅之無仰面花者一日西婦又聞其信水久不至心腹不時作痛遂於初五日親自偕往弋磯山福音堂西醫院内診治西醫司君令其解衣察脉尼甚羞縮促迫之始勉將鈕扣兒鬆則廬山面目全見蓋尼而僧也司君忿甚立批其頰者再叱令傭工綑縛速送至蕪湖縣懲辦王邑尊訊鞫以其有意惑世誣民飛籖重笞數百荷以大枷期满遞回江西原籍 
[哨官被戕續聞]  
　　前報蘇州太湖營哨何君巡湖被誘致遭梟匪轟斃云云兹悉此事其中尙有傳訛用再録之以供衆覧按何君年已六十有餘向隨李軍門充當哨官每逢捕務無不爭先恐後踴躍從事軍門倚重之前月二十八日該營領哨佘君偕哨官二人一爲秦君一卽何君率領營勇砲船至江震一帶巡哨駛至震澤鎭據該處鄉民唐某報稱距鎭里許清水墩地方有梟匪多人支篷聚賭佘領哨聞報之下卽偕何秦二君帶勇數十名持械前往及至果見若輩呼么喝六采烈興高佘君一聲令下各勇奮勇上前各賭徒見來勢不佳喑號一聲一哄而散佘君不知緩急旣拆其棚復令傳該處地保諭話詎地保畏罪避匿不敢前來直至上燈後尙未傳到旣而鄉人傳言匪黨已聚衆百餘人欲來拒捕佘君自顧兵力旣單又無後援併且天色昏黑人地生疎若與對壘倘被截斷歸路未免有傷銳氣遂傳令退兵回至舟中查點人數獨不見何君一人偵騎四出形影毫無直至初二日始見屍浮河面撈起視之見右腿及肚　有擦傷痕二處然臭腐已不堪矣揆情度理當時並未對敵似非梟匪戕害李軍門聞報之下不覺大發雷霆立將領哨撤差弁勇責懲限期勒拿賭匪務獲究辦然迄今仍一無所獲至傷斃勇丁等實皆傳聞之誤現聞軍門已另派幹員帶勇往緝不知能否弋獲也 
[嚴懲賭棍]  
　　距閶門四十餘里有鎭名相城者一小市集也近有甲乙丙三人在該鎭開塲聚賭呼盧喝雉之聲曉夜不輟本鎭圖董張姓特於前日赴長洲縣署投刺謁見之餘將三人名姓面禀王大令大令旋於初十日飭差密地往拿該差等奉諭之下立將三人拘獲於傍晩押送回署當晩大令升堂提訊乙丙二人俯首求恩大令謂姑念哀求略予薄懲甲則出言挺撞大令怒飭責一千四百板荷以巨枷連乙丙二人發往犯事地方示衆 
[吳中近事]  
　　前報獅林寺掛單之游方僧誘年甫十二齡之某壽器店子鷄姦斃命云云兹悉此孩並未殞命惟傷勢甚重經父母舁歸後延醫服藥迄今仍無靈效雖經住持僧遍緝惡僧下落仍不知究係何人所爲現聞事爲長洲縣王大令訪悉飭差至該寺拘獲一僧到案訊供之下飭押入刑房俟查明再核○蘇州府魁太守於上月三十日赴金陵見制憲已登前報兹悉太守已於初十日回蘇矣○委署鎭江府知府譚太守泰來於初九日詣各憲轅謝委兼禀辭赴任旋於初十日率同瀛眷在胥門外官碼頭登舟在蘇文武官員咸往恭送俄聞汽笛聲吹視之蓋拖帶之小火船已鼓動雙輪望鎭江進發矣 
[整頓釐弊]  
　　朝廷設局抽捐以濟軍需原非得已之舉而近來局卡委員反因以爲利肥已損民不肖司巡又無弊不作種種苛勒筆難盡述閩中尤甚今之關反以爲暴其斯之謂歟現爲上游查知各商販等前來報完貨件厘金應將三連單内繳查執照存根均須塡明隨將執照付與商販收執沿途局卡不得阻留一面將繳查呈繳總局其存根存諸局中可謂密矣然其中有弊焉假如有甲販到局報某貨千簍應完銀三百兩該司巡面約只收對折一百五十兩當將執照載明該貨厘如數不差唯繳查存根空而不塡至夾縫之處只印執照一邊繳查存根亦空白不印一俟該商販運貨到棧之後將執照送還本局卡該司巡立將執照毁滅無跡始將繳查存根短塡貨件完銀數目或二三兩或四五錢皆從其便俗呼爲大頭小尾積弊相沿不知幾久省會之地爲各局卡開軿伊始南臺新橋洲頭白湖五卡弊竇尤多且勢成鼎足往往减折攬收大爲稅務之害督辦吳芯献觀察人極精明曾特札申飭并著繳查逐日呈繳冀可弊絶風清孰知利之所在爭趨如鶩不肖司巡尤敢怙惡不悛上憲知此風斷不可長行飭司道議詳在案兹聞此案業已擬定自本月初一日起通省各局卡攺換收單章程如中亭局進口之貨該商販等由新橋經過者當將執照呈繳新橋卡卡中另給一單俾得沿途爲據一面將執照彚繳總局以便察核新橋洲頭二卡所有商販貨件執照歸閩安分局對換收單餘皆倣此據厘務中人說商販執照掉換收單仍將執照繳於總局與繳查對核絶弊之法無出其右假如商販由新橋卡　稅就近起卸連浦馬尾等處未及經過閩安分局該執照無從呈騐如此則執　定難繳全倘係有弊之執照儘可與經過之卡串通毁滅以　販不繳此照爲藉口則其弊又何可勝道哉况出入港口每遇小潮之日該船户爭先出進刻難挨延而呈騐執照寫換收單諸多轉折司巡藉端訛索在所不免非徒無益而又害之遠近聞知感嘖有煩言諺云具一利卽生一弊良可慨已 
[送瘟陋俗]  
　　福州每當夏秋之交有送瘟陋俗閩人尊其神爲五帝卽鍾張列史趙是也别其廟爲澗殿有東西南北中澗雖山澗以及倉王獅樓蛤蜈九福茶亭等廟各鄉董奉迎瘟神巡遊各處先一日呼爲遊村次日呼爲出海製綵舟一艘皆以楮布爲之其間排　壯麗凡生人器具食物無所不備沿途經過之處民間爭以冥銀投贈鋪满舟底綵舟約以十餘人抬之其行如飛直到津頭放火校燒其意　爲瘟神從此可以满載出洋不至勾留此境貽害閭閻也其時官銜燈籠執事前導儀從整肅雜以鼓吹并招童孩十三四歲或站立肩上或跨馬而行裝成戲齣生旦丑末燦然大觀儺神以竹作骨華裾繡裳人在其中頂之以行其高者頭與簷齊俗呼爲長柄鬼低者頭大如斗形狀猙獰不及四尺之高俗呼爲矮八鬼殆卽官衙差役之輩瘟神亦藉以供驅策歟城内以倉王廟遊村出海最爲熱閙城外塔埕日龍庵數處亦踵事增華每當迎賽之日都人士扶老携幼夾道踵觀十分擁擠獨經紀小民獲利數倍似不無稍有裨益然舉國若狂作爲無益所得小而所害大積習相沿無可救樂可慨也夫 
[旗漢控案]  
　　旗人明姓在營充當哨弁以搶奪銀物重情禀控閩縣前任蔡伯昻大令以事關地方立出火籖飭拿棍徒阿莫等多人未獲迨新任陳尺馬到任明弁又遞禀請追已蒙飭差嚴拿在案惟阿莫阿雪等七八人俱係著名南棍不敢到案對質祗得挽孔方兄爲和事老以寢其事 
[願爲情死]  
　　旅日華人無論爲商爲工娶東婦者十有八九然易合亦易離在東婦之從外國人者除年老色衰醜若無鹽者無非惟利自圖見所從者金盡牀頭往往不待逐客而先别卽或兩情浹洽禀　兩國官長照會定奪結爲夫婦一至遇事反目亦必下堂求去一若風俗使然從未見有義重於利者有之惟近日横濵一事華歴七月初二日下午街上風傳有華人與日婦同死云云嗣悉華人係廣東爲大德堂藥店夥某年纔弱冠與某日女來往已久近日私自賃屋而居野鴛鴦雙宿雙飛已訂白頭之約女子正在芳年性極烈平日所慮母氏不准從華人近又聞某將回籍娶妻迫於父命不得不歸計惟有私下隨　廣東遂與某商酌再四某以一則艱於資斧再則難於出口雖鍾情不二無如無計周全至初一日夜兩下議定不能生則同衾不如死而同穴乃購阿芙蓉膏雙雙覓死女先服側睡男卽繼之各止衣衫以布裹口次日鄰居　有顚撲聲不已異之關照多人撬窓門而入見女已死顔色雖變依然側睡男則尙有奄奄一息口不能言施救亦不及女之母聞信卽將屍收回棺殮男 
 
 

Page 3

 
 
則延至四點鐘而逝以上情由係女子懷中有信留下故外人得知其底細如是一雙蝴蝶可憐蟲之二人者似之 
[龜鴇游湖]  
　　秦淮燈舫之盛六朝以來濫觴已久然只容名士清游未許俗人踵武近日刀筆之流碩腹之賈雜遝其間已爲山靈所竊笑不謂愈趨愈下竟足令人噴飯某日有畫船一艘蕩漾中流中坐男子四五人作葉子戲旁列中年婦二三蓮船盈尺往來彳亍初不解其誰何及諦視之上坐者龜旁列者鴇也未幾雙槳摇來直入笙歌叢裏個中人高談闊論旁若無人遊客大怒呼健僕往縳之毋令蹒跚者漏網一喝百和人聲沸然龜鴇大駭環跪艙中叩首不已自稱並非泛棹納凉因雇此船作盂蘭會僧侶未到先在此鋪設一切請諸位老爺寛恩免究榜人亦代爲緩頰衆客始麾之使去非然者山温水膩之鄉不幾爲曳尾鎩羽者所玷辱哉 
[命案餘聞]  
　　朝天宮殺斃查太太一案迭紀報端督憲因學官之子贍敢殺人與尋常命案不同特委新補甘泉縣汪大令懋琨候補縣胡大令廷琛會同上元縣嚴訊復委江寍府李太尊督審務須水落石出不稍含糊連日提季廣文之長子次子並庖丁在府署刑訊初十日午堂兩公子仍未供認聞定於次日再訊如何定讞則案情重大不敢妄贅也 
[文正課題]  
　　七月初八日督憲考試文正書院諸生此課以後便暫行停止緣科塲伊邇無暇及此也兹將題目開列於後文題民之所好好之三句經題人惟求舊器非求舊惟新詩題謝公墩七言排律不限韻 
[宗師莅寗]  
　　安徽學政吳肅堂文宗擇於七月七日起馬來寍已紀前報初八日提調官署太平府知府鳳太守先期進省次日午前文宗旌麾戾止方伯以下均往迎迓各營排隊鳴鎗如荼如火至皇華館降輿小憇片時然後用全副儀仗送入上江考棚午餐後鳴騶往督署面　峴帥並往各當道處拜會觀者謂文宗儀表非凡的是金馬玉堂人物道旁婦孺猶嘖嘖艷羡狀頭不置聞下江學政溥宗師亦有十四日起馬之信現派小火輪往接矣 
[迎神賽會]  
　　昨日爲中元令節本邑城隍神循例率同四司出巡賑濟孤魂午後三點鐘各會首恭迎神像出巡經過道廳縣叅府守備等衙門出大南門往東過倉橋花衣街郎家橋鹹瓜街過陸家石橋洋行街往西由新開河迤邐到壇晩間由壇起馬進老北門然後回廟是日天氣晴明會中人無不興高采烈城廂内外居民夾道縱觀頗有舉國若狂之勢辦理保甲總巡張牧九司馬恐無賴之徒乘機滋事特於午後親帶地甲局勇往來彈壓 
[縣衙建醮]  
　　上海縣内外監及待質自新兩所每逢中元令節飭傅僧道起建盂蘭勝會循常例也昨又届期上海縣黄大令雇僧八名設壇於大堂之側超度無祀孤魂其内外監則定於今日建醮云 
[山莊勝會]  
　　每年中元節滬上各業均有盂蘭勝會之舉黄冠緇衣於此數日中卜一年利市而滬北新閘西首之廣肇山莊尤爲繁盛懸掛各色明燈星光萬點照耀空中室内陳列珍奇古玩並各種名人字畫如入五都之市令人目不暇給本届於前日起至今晩止仍照向章舉行點綴景色雖不及往年之盛然海濵裙屐逐隊偕來寳馬香車喧闐永夜捕房恐人多易於肇事遂派中西捕在泥城橋一帶照料故陌上花鈿不致隨風撩亂云 
[幸未成災]  
　　英租界北香粉弄西首聽鐘山房道院對面第二十七號門牌樓房有某某等姓同居前晩某甲在樓上煮飯遺火積薪俄而延燒他物幸卽知覺取水灌救不致成災然鄰人已受驚不淺矣 
[紫玉成烟]  
　　滬南大東門外篾作街某氏婦生有一女小字雙平年纔二十雖出自小家而汝南碧玉愛好天然前曾憑媒受李姓之聘李本欲迎娶過門祗以所索聘禮過奢未能借十萬天錢償此夙願雙平迫於父母之命無可如何然對景自傷頗有標梅之感忽於前晩取黏如膠黑如漆者背人吞服延至漏下三商呻吟牀第氏察知其故立倩醫生救治無如毒已深入難覓返魂之藥别無駐景之方六魄悠悠遂向芙蓉城而去氏以雙平已許字李姓卽向李姓報喪並索棺殮費李以尙未過門不允所請氏堅稱女已許君生爲君家人殁爲君家鬼遺此一把骨何惜以片土瘞之相爭不决聞已由親友等爲之理勸矣 
[考客販私]  
　　販運私鹽例禁綦嚴而士子之漁利者每於鄉試時與舟子串通一氣前日閔行卡查獲　鹽一百餘包將船户某甲帶卡訊究甲供稱此貨乃赶考士子某茂才所帶不干小的之事卡員得供之下謂本應澈底根究姑念鄉試在卽不便耽延以致有悮功名遂從寛免究著將私鹽充公船則放行○南匯文生潘姓張姓倪姓等同往金陵鄉試於前日乘舟來滬各帶鹽數包行至胡家渡被監捕營緝私巡船所見以所帶過多指爲私鹽遂將鹽携往營中潘姓等不服投上海縣訴稱文生所帶者並非私鹽行李衣服亦被營兵搶去叩求追究黄大令卽請鹽捕營官吳君到署會商迨吳君飛輿而來大令適拜客公出吳君遂與帮審委員葉司馬晤談良久始興辭而出 
[索費被拘]  
　　虹口美捕房後面經工部局建設菜市以來小本經營列攤求售密若魚鱗局董恐有不法之徒向各攤勒索規費早已揭示通衢嚴申禁令如有犯者許卽扭送捕房以憑重究詎有女子施香園者與其姘夫阿金詭稱奉工部局諭向設攤者索費如不解囊卽當驅逐設攤者信以爲眞各以番餅爲贈大者一元小則數角被美捕房黎副捕頭訪聞以其勒索陋規有關工部局聲名遂諭各包探嚴密查緝前日香園復至各攤收費被包探唐寳榮所悉帶夥馳至將香園拘送捕房轉解英公廨宋别駕着押候補提餘黨昨晨經唐包探訪悉香園之姘夫匿跡裏虹口遂禀明捕頭前往拘獲管押捕房以待解案請究 
[無翼奮飛]  
　　野鷄妓女鄭秀英十年前曾嫁武孝廉孫某爲妾嗣因不安於室别抱琵琶認寳善街開花客寓之寳先生爲義母臭味和投宜其沆瀣一氣也近在法界瑞福里賃屋而居又與張玉奎姘識敗葉殘花不怕東風狼藉寳先生之姘夫姜雲卿昨投捕房控該妓欠洋五十元聞伊將於日内往天津從此鴻飛天外羅網難施請卽提訊償此逋負捕頭命孫包探往提而姜雲卿已預約同類在丹鳳樓茶館守候與該妓熟商嗣因無人肯爲擔承遂將該妓拘入捕房捕頭訊問之下妓稱願先歸一半懇恩交保出外至二十日一并歸楚捕頭准之　請俟繳齊後至捕房一并具領 
[苦海銷魂]  
　　蘇婦名大寳者數年前在法界後新街某花烟館爲妓迎新送舊之餘復與龜子阿虎姘識儼然以本家自居迨後阿虎　消渴而斃大寳色技漸衰門前冷落舊時走馬客無過問者遂流入下乘日在烟寮酒肆中向人摇尾乞憐藉博蠅頭聊圖一飽有名和尙者年逾知非素以賣糖爲業烟霞痼癖與大寳　同日遇於老北門外裕豐烟館横陳一榻附耳談心習以爲常前日大寳染病艱於步履由和尙負至城隅擬覔良醫乞不龜手之藥以療沈疴詎意和尙負至是處力竭難勝爲濬河之勇丁所逐復負至吊橋附近之某里大寳已魂遊地府矣遂將屍棄於道旁潛行逃逸後爲巡街捕所見報知捕房捕頭命孫包探查明該屍並無親族在滬遂報知同仁輔元堂備棺收殮並傳負屍之和尙至捕房訊明原委卽予釋出烟妓之下塲如此彼飄茵墮溷者可不及早回頭耶 
[未繳回文]  
　　英租界後馬路某宦家丁周丁貴持刀剌斃同事孟洪貴一案由縣訊實解府轉解臬司發回木縣收禁已紀前報兹悉周 
 
 

Page 4

 
 
丁貴由蘇發回時經解差某甲交與上海縣原差收管尙有回文一角凶刀一把甲並未交出原差遂於前日投案禀明聽候核示 
[田價待領]  
　　彭玉亭控鄉人吳秀芳盜賣良田二分有奇坐落廿二保下海浦地方由縣訊供斷令吳秀芳交銀三十五兩了事已紀前報前日吳已將銀如數措齊一併呈案大令飭彭具領彭聞信之餘奔投案下原差告以於本月十八日到來具領 
[筵資移振]  
　　昨接居君翔仁來函云三月廿五日舍妹于歸樂安承諸親世長厚賜隆儀曷勝啣感松城諸位業已設席恭　尙有較遠者正擬來申奉請乃聞北省水災疉告謹將所備席資核計英洋念元送交貴館擇急助賑爲諸親世長造福明知杯水車薪難濟大事聊表區區之心耳本協振所額誦之餘無任欽佩合録來函爲好善者勸 
[晉賑餘記四十四]  
　　七月十二日接潘振翁豐鎭二道河致菊亭培之渭泉健齋賢齡子和隸雲文清理卿宿　養泉朂丹憶　子厚子萱菊存銳止柳堂應六恕齋諸同人函云久疎函告抱歉殊深六月初九奉到五月初四賜書日前又接電示已解七萬金功德何可言量此間災民前得賑錢勉强種地者若不爲人傭工不能存活每日爲人耘地除吃飯外日得工錢五文以致自已之地雜草叢生將來安望有收來欵甚爲得力現放第三次賑錢餬口有貲便可自耘其地寗遠之滄波石浪等處山水陡發冲壞人口淹傷田禾張臯之巡檢衙署被冲田地亦多受害二道河之榆樹窪冰雹所傷綿長四十里此時已不及補種其餘立秋後再得一次透雨收成便有可望推有田之户已有生機無田之家尙難存活去歲極貧之户田地均已賣完房屋都已拆盡晝則沿門乞食夜則露宿廟旁秋風一起野草無可掘食乞鄰亦無肯與必致仍塡溝壑愼之同年及諸同人相商擬於豐寗兩屬中分設四局留養之第三次賑錢月底月初當可竣事鄉間患瀉　而死者甚多藥丸均已告罄現值伏中棉衣不能離體秋來瘧痢必多如有正氣丸治痢藥多多運寄爲禱○正擬發信連接二號三號信一北至九押銀五萬二千兩柳少翁一信均由津關解到并知尊處尙有續解三四萬金邊氓受惠　窮　　　　　　放每人一千五百文已將次第用竣無力種田之户禦冬無異不免死亡豐寍兩境人數頗多正憂乏欵現已函請津局盡數速解俾若輩轉死爲生過此隆冬不塡溝壑再請善安民表又啓六月廿五日○六月底代爲墊解之已寄未到各欵兹於七月初十止先收到朝鮮吉林紹興沙市武昌萬縣張雪翁楊叔翁交到共規銀一千七百零六兩四錢五分八釐洋六百北二元四角四分俟七月杪開列細户清單再行登報[  桃塢散人述]  
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[流氓被獲]  
　　冲天碼子卽狂徒阿二百步大王卽小廣東均係馬德芳之羽黨日在小東門一帶花烟館勒索規費遇事生風爲法捕頭所聞命包探帶同夥役至一家春茶館將二人拘至捕房押候堂期解訊 
[舟子送局]  
　　舟子陳元元陸三大二人素有劉伶之癖前日又赴黄公壚畔覓醉巨觥屢釂倒著接䍦不知天地爲何物突至南市楊裕昌米行尋釁其時該行業已收市陳陸忽伸巨掌亂撃雙扉頗有魯智深醉打山門之勢行　張竹生啓户視之詢　何事陳陸扭住便毆各行夥莫明其故見來勢甚猛知不可以理諭遂扭至十六鋪保甲中局請辦李蘭史二尹立卽升坐提訊張竹生禀訴前情並請究辦陳陸同供係本邑人在竹行碼頭侯姓船上爲夥不敢酗酒滋事實遭誣指二尹判將陳陸各笞五十板具結交管帮頭目蔡小弟保去轉交船主　加約束斯時也臀痛而酒亦醒矣○滬南萬順公米行有麥九十三石雇張桂咸之船裝往北市　卸船至太古碼頭暫泊狂風忽起浪湧如山張獨力難支遂致覆没張急倩人打撈濕麥已少九石五斗奔告該行行主不肯受虧將張扭入十六　保甲南局請訊鍾偉臣二尹提訊之餘以帮同打撈之陳長生王阿狗錢阿榮三人頗有微勞著該行主酌給謝儀張桂咸咎有應得著賠洋五十元兩造遵斷而退 
[英界公堂瑣案]  
　　倪阿餘訴稱失竊鞋子等件查係劉阿寳所竊送案請究宋别駕判管押七天○包探張九意禀公和祥棧出店李來玉每於輪船到埠時呼喚挑夫響可遏雲實違租界定章是以送究李供無知悮犯叩求恩宥别駕判罰洋銀三元撥充醫費○廿七號西捕禀粤人范阿莫梁阿福羅阿生黄阿發在路鬥毆送請究辦范等供詞游移别駕判范阿莫管押五天梁羅黄等均交的保○包探張九意禀嚴阿寳向周阿來訛詐錢五百文拘獲送究嚴供不敢訛詐别駕判交捕房管押一月期满責一百板○張包探禀馬夫譚阿莫將馬車停放街頭違章送究譚供暫放片刻别駕判罰洋銀三元充醫院經費○薙髮匠劉志榮訴稱被同業胡金榮將石塊擲入店中致壞玻璃窓等物胡供詞支吾别駕判令押候過堂復訊○林長順訴稱與陳阿壽同事昨因戲言被伊將耳咬傷别駕判陳罰洋銀一元給林養傷○王周氏訴稱在絲棧做工出外時有胡阿狗曹丫頭金四福三人有意調戲鳴捕送究别駕判將胡枷號十四日曹金各枷七日發犯事地方示衆○挑水夫唐良卿訴稱水車夫顧昌甫將車輪在小的脚背滾過因此受傷顧供事出無心惟求憐憫别駕判罰洋銀三角給唐養傷 
[令節停公]  
　　昨禮拜六係法公堂訊案之期因適逢中元令節捕房案牘無多葛同轉預飭家丁咨照捕房停訊一期所有各案統歸禮拜　集訊 
[法捕房瑣事]  
　　彩視街周永興京貨店爲西洋婦所開昨令其子某甲至錦盛洋貨店置辦洋針一包因不合式復向掉換錦盛夥某乙携針至櫃上任其揀選旋少一包疑爲甲所藏搜其身畔遺針於地正在擾攘之際爲四十二號華捕所見謂該夥不應擅自毆人同店之丙丁二人代爲剖白該捕將三人一併拘入捕房捕頭訊問之下原告不欲多事求請免究捕頭准之遂飭覔保出外○有某船裝載蘆粟隨潮駛進洋涇浜至鄭家木橋忽遭衆流氓阻住欲將蘆粟抽稅船户不允被流氓用石子抛入船上適中船户之首血流满面爲西捕所見上前拘拿衆流氓紛紛逃散僅獲一人拘入捕房捕頭命押候解訊○小東門荆州路卽戲館街有某烟妓因病身死投報捕房捕頭命包探查問並無别情該妓尙有親人在滬前飭自行棺殮○張阿桂前因竊秤拘送捕房經葛同轉飭令管押一宵卽子釋出詎張又在金利源棧房竊取蘇木爲司棧人所見卽行送捕候堂期解訊 
[鉅欵助賑]  
　　接誦藴玉書屋主人來函聆悉去年在貴署間二令郎驟病甚重許願助賑銀一千兩誰知今春卸篆後手中未裕無非時刻在心求緩目遵繳刻因適得優差又遇順天水患勉力積措九八規元一千兩委解拯濟並述及二令郎大病時自許願後頓痊今年過塲精神充裕喜掇芹香片念輸誠渥沐神明眷佑鉅貲拯厄旋增隴畝歡欣甫入頖宮卽可决其題名桂籍也上海北市絲業會館籌賑公所施善昌謹誌 
[浙省官報]  
　　六月廿九日昌化縣李禀銷督審局提調差徐懋簡禀知藩臬二司會委嘉善公幹差禀見叩辭程雲驥禀奉臬司委發審差禀見叩謝○三十日准調樂清縣徐振翰禀知藩司飭知赴任○七月初一日通判馮斅典由京領照來省禀到新選嵊縣丁禀知順直賑捐案内獎加同知銜叩謝吳忠炳禀知本日到辦下城科塲總巡差○初二日候補府趙篤恩奉咨赴部帶領引見回省禀到○初三日候補同知葉元芳由京過班引見回省禀到運判胡汝翼禀知運司委解京餉差叩謝○初四日昌化縣李禀見禀辭赴任臨安縣吳專丁來省禀知順直賑捐案内奬加同知銜叩謝候補縣李文慧禀知厘捐局委聞堰厘局差禀見叩謝○初五日縣丞朱其珣禀銷海運差○初六日卽用縣黄福元禀知藩司委調辦防軍局文案核報差叩謝 
[上海北市絲業會舘籌賑公所施少欽經收順直山東河南山西賑捐五月十二三四日第三千五百八十六七八次清單]  
　　十二日震澤鄭茂雲孝子募趙留餘堂洋五百元常州恆慶正朱繼山善士續募洋一百元盛星聚求身健事遂吉祥如意五十元無名氏由恊同慶來洋五十元淮安志道齋主人由潤昌棧來淮平二五銀三十兩合規元三十一兩九錢六分五厘黄縣無名氏規元二十兩又大女二兩次女二兩三女一兩妻五兩又洋廿五元蘇州同泰祥錢景苑求病速痊廿元賢寳廿元杭城光霽軒主人承友惠移助十六元塘棲彚昌衆十五元蘇垣康壽翁十元杭州桂斌元十元銅洋一元常熟署楊募洋九元一角周種德一元姚積善李餘慶共五角雲間天水氏募洋八元無錫天順莊得慶官二元李萬甫二元經繩菲爲琴築舘主人祈病速愈一元○江鳳五兄來周春帆募安徽撫幕壺山庸臾望浣居長各洋十六元文案馬船府幕畢少齋傳星伯撫幕周春帆四户各洋十元臬幕陳星甫漕平銀十六兩撫署文案王小瑚眞吾各洋四元包纘甫微澹齋各二元○杭省江蘭生翁募竹醉軒無名氏各洋十元江煥寛八元江維城五元江奎彦四元楊裕泉三元○十三日正心堂由恊源莊來洋一百元杭城心心相印室善士募衆善士由壽康莊來洋一百元鵑湖樸園居士懺資移助求父母冥福洋五十元崑山僕門馮氏求夫病速愈洋五十元浦南楊氏洋五十元佐福氏祈夫恙全痊二十元張誠志堂洋二十元德清徐　蘭女史帖硯售價洋十四元鎭江諸樂善氏十二元寓皖吳秉義堂由安慶躉船梁麗泉交江裕來十二元皖龐渾侯爲妾蔡氏病愈完願銀十兩枝巢子爲妻病愈助賑洋十元揚州勤亷堂主洋十元玉琴軒主二元金陵陳世澄續助求母病速愈十元崔椿華洋十元餘平三元無名氏餘德堂謙益莊三户各二元源源樓一元泰記募羅明垣求合家平安羅元興求保舍親一路平安各洋十元包任甫求妻産平安十元黄石港錢青代募六元洙涇程明恕六元黄承啓張實成各二元徐少雲求病速愈五元隱名氏洋四元嘉定朱一堂朱蘭昇募有心無力人四元西里隱名氏三元隱名氏保父母壽二元潘門石氏爲女病求速愈二元崑新鹽棧四勿堂二元百忍堂無名氏紫荆堂三户各一元和仁堂五角洙涇沈春陽資父冥福二元小瑞生求咳嗽速愈一元長慶里劉寓合家平安一元常熟隱名氏爲傭婦痧愈代完願一元蘇城華天益王半癡同募桶捐錢七百七十五文祝家康蒯曉泉各洋一元九江同春和東萊呂氏眠雲樵子各一元寳應豫豐恆銅洋二　减口食洋一元趙平安錢二百文泰三百文隱名洋五角通裕槽坊銅洋十一元信記銅洋四元無名氏銅洋一元○十四日寓烟台裕隆德劉運昌善士　募二百七十九户合洋一百八十一元内銅洋一元各户清單另登平湖局江梅生善士募二勿齋主人由愼餘莊來洋一百元宜昌雼濱隱名氏求資父母冥福由立大莊來規元五十兩無錫太原杯水居士洋四十元瀏河常鎭掣所隱名氏洋四十元和橋承志堂楊洋三十六元彭城歸安定求病卽愈洋三十元無名氏由蜚雲局來廿元又十元又一元隱名氏洋十元揚州眞記號無名氏葛洋十元吳璋洋十元安心記洋七元隱名氏生日資代子求免災疾二元無名氏洋五元太倉鄒韶唐洋五元硤石旅居子五元不留名求病速愈四元温州鎭署臥廬主人爲内人産安酬愿由壽康莊來四元程姓求病愈平安二元常州府署無名士吳劉二元江保勳酬杭州玉泉寺心愿二元郭學逵求病愈一元朱崇禮堂本洋一元梁溪無名氏銅洋一元○無錫輔仁寄來殷贊虞病愈完願洋十元可園同人顧守愚募崇仁庸行會華汝明尤鈺堂華登瀛蔡桂初五户各一元楊梅初丁堯賡張梅他三户各錢三百六十文共九户合洋十六元 
 
 

Page 10

 
 
   
 
 

Page 11

 
 
   
 
 

Page 12

 
 
   
 
