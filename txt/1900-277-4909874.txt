# 1900 - 277 - 4909874

 

Page 1

 
 
[勸募濟急局捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遺黎庶荏席同登翹企仁施迫切以待肅此謹白惟冀垂靑 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[原滬上商務之衰]  
　　中國自與泰西各國通商五十餘年以來商務之興向推滬上爲巨擘論者每方之英之倫敦法之巴黎美之華盛頓焉近　市景蒸蒸日上遂廣開租界大啓規模不意變起北方警信迭告銀根驟緊百貨滯銷其有資本式微者立時倒閉當事者見大局日危爰邀集各業領袖會議維持之策或更别籌巨欵以濟其窮體恤商艱之道可謂至周且詳矣乃自肇亂迄今初惟小本經紀之家不免偃旗息鼓久之而資本饒富者亦苦力不能支遠者姑弗具論但就滬北熱閙處言之若英租界之大馬路四馬路諸處向之市廛櫛比店鋪如林者自過中秋歇業者日有所見若再不籌挽救之術恐數十年經營締造之滬市竟將從此一蹶不振豈不大可憂哉夫滬上爲華洋經商總匯英人早已認作局外公地於商務本可無虞且各國調集雄師駐滬保護凡懋遷有無之輩自可安居樂業何至各存徘徊觀望之心蓋嘗推究其原而知各業之所以不能支持者非盡由於生涯之寥落也亦以飲食日用之外又迫以有增無减之屋租使之儳焉不可終日耳前者本報嘗著爲論說勸令各房主减取租金以爲扶持大局之計無如慷慨仗義之士不可多得近日闤闠間欠租被封之事幾至僂指難終傳聞英界各店鋪曾聨名具禀英美租界公堂請讞員翁笠漁直刺勸屋主議减租値直刺諭候禀請蘇松太兵備道兼江海關監督余晉珊觀察核示各業董事亦以此情函告工部局董不知其中有何委曲爲難之處此議卒不見諸施行或謂旣减房租則工部局四季捐亦必因之酌减故局董不願聞此事顧鄙人竊以爲不然工部局董力籌保全租界市面當事勢方亟之際卽悉心規畫餘力不遺减租之舉誠有益於商賈萬無不曲予成全特各屋主意見不同能否酌盈劑虚勢難相强故遷延至今日仍如築室道謀然前此各業之隱忍而留以有待者猶望和議速成俾失之東隅者或可收之桑榆也今者直隷總督欽命議和全權大臣李傅相秉節北上雖尙未與駐京使臣開議而各國互相要挾迫中國以所難堪恐和局正非旦夕可成和局不成則商民疑沮市情安有轉機久而久之善刀而藏者必至如銅山西傾洛鐘東應疇昔霞蔚雲蒸之地轉瞬將一變而爲荒凉寂寞之塲市道其尙堪設想哉猶憶甲申年法越之役甲午年日高之役皆與中國禍結兵連旅滬商人未嘗無風鶴之警乃人心鎭定類皆處之泰然非惟居民安堵無憂卽市肆亦絶無動搖之象何以今日拳匪之變一敗墮地竟至於斯此雖時勢大不如前而屋租之昻亦大異於昔故追原商病不能不於此有厚望焉夫西人之來華也以商務爲重商務之振興也以保全市面爲先有能維大局以恤商情者乎竊願以此意告之 
[俄兵已撤]  
　　日本報云俄人首倡撤兵之舉各國或從或不從兹得京師所發電音悉俄人僅留槍隊及偵探隊各一部在京其餘已次第撤退矣 
[議和嚆矢]  
　　日本報登天津來電云東歴九月一日卽華歴本月初八日俄國使臣掰以路司氏由京至天津會同德員布賢路之賢痕及司他伊痕二氏與中國欽命議和全權大臣直隷總督李傅相晤商殆卽議和之嚆矢歟 
[致書悼恤]  
　　昨得日本友人來信云日使署書記生杉山彬慘被拳匪所戕中國大皇帝眷念邦交下詔哀悼并電飭駐日使臣李木齋星使呈遞國書東歴九月二卽華歴本月初九日星使命駕過外務省適外務大臣因公出外乃浼總務長淺田氏代呈淺田氏允之翌日卽呈請天皇御覽 
[德訂新章]  
　　昨日英京倫敦來電云近日德皇統核中德交涉事宜手訂新章電致歐美各友邦政府各友邦皆唯唯遵從惟中有一條謂此後當各自禁止國中製造軍火廠不得將軍火售與中華某某諸國以爲不然尙未俯從其議云 
[貢使登程]  
　　金陵訪事友人云前者兩江督憲劉峴帥敬聞皇上恭奉皇太后慈輿西幸駐蹕太原卽謹備方物委署淮揚兵備道正任江安督糧道吳仲懌觀察解赴山西祗獻嗣因江寗藩司恩藝棠方伯呈請入覲峴帥擬委觀察署理藩篆所備方物卽委方伯齎呈繼念方伯經手公務過多且値籌措餉項之時未便遽爾更易遂仍委觀察護解貢物觀察奉委後諏吉本月初十日首途届時上元江寗兩縣恭備黃亭數座峴帥飭差官將貢物一一安置少選觀察趨詣督轅在大堂陳設香案峴師望闕寄請聖安陳列全副儀仗恭送貢物出轅觀察乘輿隨後迤邏出旱西門升砲登舟移時復鳴砲九聲解纜上駛 
[鐵路述聞]  
　　漢口訪事人云汴鄂交界之信陽州鐵路近已動工并另築支路一條迤邏達太原省會然道路綿長竣工恐非易易也 
[大犒三軍]  
　　厦門訪事友人云月前日本兵士無端登岸以致市中謠諑繁興幸經水師提督楊西園軍門督飭勇丁竭力保全大局旋由閩浙總督許筠菴制軍委陳同書觀察悉心調處得以轉危爲安事後制軍以兵士勤勞不無足錄特撥公欵五百金以資犒賞一時三軍之士　　若雷 
[襄緝匪人]  
　　漢口訪事友人云康逆羽黨在長江上下游散放富有票鄂中大憲志在凈除醜類札委謝友鵠軍門督率勇丁乘某兵艦偵緝軍門恐有不能兼顧之處聲請添委馮别駕啓鈞多購線人帮同查緝 
 
 

Page 2

 
 
[匪首解鄂]  
　　漢口采訪友人云富有票頭目黃恩立近在沔陽州勾引亂民約期舉事幸被州尊某刺史偵知立飭幹勇若干名前往擒獲卽日押解鄂垣聽候刑訊 
[匪首脫逃]  
　　有客自湘沅至漢皋語本館訪事友人云湘中匪首饒正啓勇悍過人統率黨羽千餘人擾害商民筆難盡述兹復被康黨勾結揭竿起事縱火劫掠無所不爲幸痛加剿洗匪勢漸平惟饒尙在逃未獲 
[花縣量移]  
　　南昌訪事友人云江西南昌縣孟子卿明府在任有年民情愛戴近經上憲調署新昌縣篆因於本月初六日交卸起程擇吉十九日接印 
[貪惏何爲]  
　　金陵訪事友人云已革海州鹽運分司徐星槎分轉紹垣在任十餘年積虧鹽課爲數甚巨去年剛子良中堂奉旨南來查辦事件兩淮鹽運判程君以分轉勾通塲岸池灶各商隱漏國課羅列多欵具控行轅今年江蘇巡撫鹿滋帥權任兩江程復投轅禀控滋帥特委現任兩淮運司柯遜菴都轉赴淮北訪查禀覆一面飭將分轉解往吳中迨返蘇撫本任卽逐欵研訊未及定讞俄而北氛告警滋帥率師勤王當經護理江蘇巡撫聶仲芳中丞將分轉解回江寗督鹽憲劉峴帥飭發府檢校看管兹者兩江督署接奉行在電諭已革海州分司運判徐紹垣經鹿傳霖奏叅歴年吞蝕鹽課六七十萬兩著卽責成劉坤一勒限追繳無任延宕聞該革員在兩淮各處自置私產甚多如數目不敷卽著查抄產業備抵並著將該革員發往軍臺効力以重課稅而儆貪惏等因欽此峴帥立卽電飭兩淮運司柯都轉遵照諭旨妥爲辦理以便將該革員早日起解前往戍所 
[私錢宜禁]  
　　金陵訪事友人云省垣自甲午以來制錢日見缺乏大憲設法補救煞費苦心而奸民私毁過多市面終不敷周轉當升撫松鶴齡中丞任藩司時就藩署特設土爐鳩工鼓鑄欲絶私毁之弊故亦攙和鉛砂詎知私毁之弊雖除而私鑄之弊又起邇來竟有仿照式樣鑄成夾砂私錢初猶每　攙雜四五文繼見宮長不甚誅救遂密向各處小錢鋪兠銷每百千僅售鷹銀二十五圓攙入土鑄制錢大小相同倉卒莫能辨别有以致購者日衆漸至布滿市廛然持以購取零星店鋪必多方挑剔茅檐蔀屋受累無窮壞圜法而病民生孰有過於此者乎願官斯土耆設法禁之 
[嫉惡維嚴]  
　　南昌訪事友人云江西奉新縣蔣冠　明府目擊邇來土匪蠭起爲患閭閻因於下車之初卽出示勸諭俾令若輩革面洗心其文曰化善必先懲惡除暴卽以安良奉邑有等不法痞棍號稱赤膊鬼專在街市强賒硬買稍不遂欲動輙結黨逞兇見有愚懦可欺剝取衣物指爲索欠不還甚至包娼窩賭閙教肆搶乘機煽禍遇事生風種種惡習殊堪痛恨兹當下車伊始不忍不教而誅合行出示曉諭爲此示仰闔邑軍民人等知悉嗣後務宜各安生業痛攺前非如有愍不畏法仍蹈故轍許被害之人隨時扭禀到縣以憑盡法懲辦地保有稽查之責如敢知情徇隱或得賄故縱察出一併治罪本縣愛民如子嫉惡如仇愼勿以身嘗試致悔莫及凛之特示 
[白門盜案]  
　　金陵訪事友人云江寗縣南鄉距城四十五里有程朱鎭者烟户數十家大半以農桑爲務有某姓者近因新榖登塲售得洋銀百餘元爲匪類所悉上月某日之夜三鼓時糾黨十數人明火執仗劈門而入刀傷事主劫去日斯巴尼亞洋銀三十餘元墨西哥洋銀五十餘元衣服首飾搜括盡凈事主負傷出呼團練無有應者祗得任其遠颺次日訴知地中赴縣呈報縣主孫鼎甫大令親臨踏勘飭捕勒緝本月初五日捕役會同營兵在陶吳鎭緝獲形跡可疑之人六名解縣聽候研訊未識是否此案匪犯也 
[白門命案]  
　　金陵訪事友人云省垣南門外機器製造局旁有某甲者籍隸山陽數年之前山陽大饑甲挈其妻子來省就食後爲各米行挑送米石非但一家數口賴以温飽且復囊有餘貲勤儉成家晚景亦殊不惡某乙生同鄉里且同以運米爲生去春向甲借洋銀二十元閱年餘本利俱未付甲索之急則時相口角嗣經旁人評斷令乙還洋銀二十五元甲唯唯依允詎料事後乙僅償十七元尙欠八元置之不理本月某日甲至乙家坐索時乙正染病出言不遜甲遂掄拳毆之致乙額角與耳略受微傷旋經人勸散旣而乙病勢增劇遂由家人舁至甲家甲懼往尋其友某丙排解及丙抵甲家而乙已斃命甲知已肇禍乘間脫逃内恐被株連將甲妻交坊保看管坊保據情報知江寍縣署縣主孫鼎甫大令呵殿而往飭仵役騐得死者額耳等處微有磕碰浮傷均不致命委係因病身死爰將甲妻發交官媒提内到堂勒限尋甲交案丙請予限半月親赴山陽尋訪大令飭交妥實店鋪具保乃迄今未有以保狀具呈者大令恐内亦藉故遠颺飭押候派差前赴山陽緝　 
[匪棍正法]  
　　揚州訪事人云本月初十日傍晚時江都縣署接奉臬憲釘封公文一角縣主湯明府隨於十一日黎明時升坐大堂飭提斬犯一名當堂綑綁會同營汛押至西門外處决梟取首級解往犯事地方懸竿示衆聞此犯姓許東鄉巨棍也結盟拜會無惡不作上年經保甲委員王錫之大令購線緝獲解縣研訊供認惡跡毫不諱飾收禁囹圄業已兩載此次獄中潛藏軍火之事許實同謀是以上憲飭卽就地正法以昭炯戒也 
[鄂省官塲紀事]  
　　武昌訪事友人云湖北督糧道譚伯成觀察近奉督撫憲會委齎解方物前赴行在所遺糧道篆務委候補道凌晴霄觀察署理觀察頒發紅諭擇吉本月初六日履新是日子刻排列全副儀仗詣糧署儀門降輿行拜門禮旋登月臺拜受印信然後望闕謝恩屬下各官咸往叩賀江蘇候補道程雨亭觀察儀洛夙爲湖廣總督張香濤制軍湖北巡撫于次棠中丞賞識奏調至鄂委辦商務農務各局要差嗣由中丞專摺特保奉旨送部引見交軍機處存記日前觀察因公來鄂趨詣督撫轅禀見適奉太原行在來電知已簡授江蘇蘇松太兵備道於是各寅僚咸往道賀行轅以外車馬如雲 
[皖省官塲紀事]  
　　安慶訪事友人云前湖北候補道李觀察宗棠於本月某日至皖小駐佛照樓客棧隨赴撫轅謁見王芍棠中丞並赴各轅投刺翌日中丞命駕出轅答拜聞觀察與中丞係舊交是以奏請留皖差遣旋於本月初十日札委督辦鳳潁等處團練兼皖北營務處事宜○候補巡檢曾汝舟少尹應官聽鼓已歴多年兹適蕪湖河口司缺出藩憲湯小秋遂以之請補業已會詳撫憲題奏矣○本月初旬某日皖撫王大中丞飭藩司湯方伯提出庫銀十七萬兩委本任鳳陽府通判周别駕期霖解往行在别駕奉委後卽領銀裝鞘擇吉初八日禀辭望桐舒進發懹甯縣姚大令派撥營兵挨站護送○本月初九日藩轅牌示署蕪湖縣張令調省遺缺委候補直隸州陳牧先覲署理又牌示本月十五日換戴暖帽 
[鷺鳥秋笳]  
　　厦門訪事友人云福建水師提督楊西園軍門目擊厦地人心浮動深恐土匪游痞不免滋生事端因商之興泉永道延少山觀察特派親兵後營管帶楊爵齋游戎帶勇數百名至水仙宮一帶駐紥日夜梭巡各叚栅門每夜二砲後一律下鑰無事不得擅開蓋亦防患未然之道也○月前疫症盛行死亡相繼西人預防傳染禁止各輪船不准在此載客近日秋高氣爽疫癘潛消外洋各口岸皆已次第開禁日前道憲延觀察接到美領事照會卽飭保商局一體遵照辦理是以日來商人之擔簦負笈破浪乘風者已踵接于道矣 
[漢上題襟]  
　　漢口訪事人云日人創設漢報十載於兹忽於本月初五日閉歇將機器售與商務局爲刷印商務報之用○日前忽有北方潰勇約三十餘人遵陸至汴省大吏恐沿途滋擾派差押解漢口本月十二日淸晨夏口同知陳少石司馬當堂點名加差雇船解送湘垣俾得 
 
 

Page 3

 
 
各安生業自富有票匪案破後武漢之問　諑頻興致自强學堂肄業生紛紛告歸幾有燕去巢空之槪刻已人心稍定各學生遂又源源而來所有堂中提調一差湖廣總督張香濤制軍攺委程大志刺史頌萬接辦 
[札道訊犯]  
　　本邑著名巨棍小八哥卽顧阿六前曾糾約惡黨張杏寳强姦民婦尹朱氏案發由前署上海縣篆之戴子邁明府訊實通詳上憲批飭蘇松太兵備道余晉珊觀察勘訊觀察奉文後卽委英美租界公廨襄讞委員張柄樞司馬覆訊明確據實禀陳兹者上憲以案關重大須由觀察親自提勘前日行文到道大約日内觀察卽須升堂推鞫矣 
[懸牌換季]  
　　秋風驟起薄寒中人本邑道營廳縣各署同於昨日牌示轅門定於本月十八日爲始一律換戴暖帽蓋亦歴年官樣文章也 
[釐局批詞]  
　　張薈椿向在淞滬釐捐總局包繳醃肉落地捐日前以北方多事禀請核减督辦錢怡甫觀察批示曰該捐係上海落地之捐北方起釁毫無干涉據禀滬上市廛遷徙一空殊屬飾詞過甚所禀碍難照准又有蔣福涵者禀請將上海火油一項落地及四聨單籌防等捐一併按年包繳觀察批示曰仰貨捐局查明近三年火油捐欵共收若干禀覆核議密奪 
[夜巡嚴密]  
　　前晚上海縣汪瑤庭大令督率差役捕甲等人至南市周巡各巡防局員均在十六鋪南局拱候旋又往所轄各處巡視一周馬路工程局總辦程雨村大令則在新馬路一帶嚴密稽查 
[訂期會訊]  
　　前者教民張實夫投上海縣署控戴生昌小輪船局主戴綏之欠銀屢訊未結兹經瑞唺瑙喴國哈總領事照會蘇松太兵備道兼江海關監督余晉珊觀察以此案華洋交涉應請會訊核奪觀察准之訂期本月二十二日傳同原被告在出使行轅會同哈總領事訊鞫昨日札飭上海縣汪瑤庭大令飭差役薛貴傳知招書人等屇期伺候錄供一面由大令移知英美租界公廨讞員翁笠漁直刺派役協同縣差提齊原被候訊 
[刈草糾葛]  
　　前日滬軍營勇某甲至南馬頭湯罐弄同豐染坊後空地上刈草坊中人見而攔阻甲不服以致口角扭毆旋經哨弁某君查悉派勇馳往將甲乙丙丁四坊夥拘回坊主懼急浼人緩頰并備鞭爆服禮始得釋歸 
[嚴懲兇犯]  
　　昨日淸晨十點鐘時英美租界公廨所押竊犯陳和尙陳良發將看役肆行毒毆事後禀知讞員翁笠漁直刺直刺立卽升堂提訊二陳供稱伊等欲搜檢身畔違禁之物以致口角扭毆直刺喝令將和尙重責一千板良發重責二百板 
[英員庖代]  
　　英　領事霍必蘭君擬往内地各省遊歴所遺總領事篆務由璧利南君代理副領事梅爾思君亦將因事至東瀛洋所有英美公廨會審事宜暫由嘉福祿君庖代 
[印兵已去]  
　　前日之晚駐紥本邑西鄉靜安寺左近之印度兵八百名由英國統帶官某君督令乘本國某兵船赴大沽聽候差遣或曰調還香港二說未知孰是 
[火厄未成]  
　　前晚本邑美租界吳淞路第三十四號門牌泰興米店中人因煮夜膳遺火積薪霎時烈烈轟轟勢將上熾幸卽汲水狂噴始得撲滅然四鄰已飽受虚驚矣 
[英美租界公堂會訊案]  
　　前者鄉民趙仰山趙雲亭投蘇松太兵備道轅控族姪趙雲峯串同地販黃少齋盜賣祖遺地私掘墳墓復串出馮振揚慫恿洋商計圖挾制等情道憲余晉珊觀察准詞札飭英美租界公廨讞員翁笠漁直刺訊明禀覆嗣趙瀆控不已觀察復札飭上海縣汪瑤庭大令會同研訊大令遂於前日午後訂約德總領事署繙譯官佛君命駕蒞公廨會同直刺升堂趙仰山投案訴稱小的有祖遺墳地五分四釐八毫前者因有急需向族姪趙雲峯抵錢二十千文嗣被雲峯盜賣與黃少齋黃又轉賣與馮振揚馮串令永發洋商出面勒令遷墳已被私遷棺木一具求恩訊斷趙雲峯供田單二紙前由族叔仰山向小的抵錢二十千文旋向索取無以應付囑小的轉抵與趙孟輝不知何以串出黃少齋售與馮振揚今反誣控小的盜賣求鑒黃供此地二畝有奇確由小的經售與馮惟五分四釐之地並不在内馮供田單由黃夥朱錫記交來曾向地保沈拜卿詢明屬實是以購取當將價銀付淸又以地上尙有墳墓另給遷費洋銀四百元立有憑據迨賣與洋商轉換道契已四年矣聞趙等實因分價不匀以致成訟沈保禀稱小的當時並未在契上蓋戳大令與直刺互商良久然後商之佛繙譯官諭令馮再出遷費洋銀一百元給趙具領隨卽禀請觀察核示 
[法租界捕房紀事]  
　　川沙人沈張瑞迭因犯案經前讞員朱森庭明府訊責飭包探押至川沙航船送交其父嚴加管束未幾復來滬行竊事發到案明府見其語無倫次知患瘋癲飭送普育善堂留養醫治不料前晚又至某處竊取東洋車被包探拘送捕房捕頭令押候解送公堂禀請新委讞員杜枝園大令究辦○前晚甲乙二偷兒不知在何處竊得衣服洋傘携至某押鋪質錢適爲包探所見拘入捕房捕頭令押候解送公堂禀請訊究 
[美租界捕房紀事]  
　　昨晨偷兒王阿榮闖至天潼路某西人家竊取磁器數件携至某押店求質適爲包探張阿五所見拘入捕房捕頭令押候解送公堂禀請讞員翁笠漁直刺訊辦○昨日有甬人名阿星者冐充同鄉人某甲所開洗衣作中夥友至某兵艦收取衣服後經包探張阿五查知拘入捕房捕頭令押候解送公堂禀請訊究○昨晨小竊李阿才混入唐家弄甬人某姓家竊取衣被携之而出適被某包探所見拘入捕房捕頭令押候解送公堂禀請懲辦 
[京都粤東會館各京官公函]  
　　廣肇公所諸位鄉先生大人公鑒敬啓者邇因中外搆釁神京陸沈大劫驟臨生靈塗炭欵議未易就緖 
還定安集未知何時我粤東同鄉什宦行商在京者計八十餘家男女數百口遭此變故困阨不堪言狀禍之始作鐵路先斷輪船不通雖欲逃生而無路或轉徙而流離或束手而坐困加以亂兵亂民遍地焚掠銀肆盡燬質庫全空旣無復典借之路南糧不來民食日缺且將爲無米之炊雖洋兵入城幸免屠戮而苟延殘喘毫無生機此時妙手空空而饔飱不給禦寒無具者蓋十室而八九若不亟籌接濟再延時日何堪設想伏維諸公博施濟衆素所欽佩平日卹災救患雖鄰鄉異省尙沾施予矧在同梓現同鄉在京者微特商販之家候選應試賦閑之人此際無可謀生卽搢紳中人蕩析播遷經此數月非遇險而喪資亦坐食而懸磬道阻訊梗輙喚奈何惟冀諸公念關鄉誼慨倡善舉酌撥鉅欵從速設法寄京以資振貸則不啻涸轍之鮒得分潤於西江大旱之苗慶更蘇於膏雨矣謹肅公函籲懇察奪迅籌辦法愈速愈妙倘沾德便銜感靡旣虔請勛安惟希惠照不備鄉愚弟陳慶桂吳桂丹陳伯陶關以鏞區湛森張學華桂坫梁士詒尹慶舉胡蓉第張丕基陳德駒鄔質義羅鳳華區震任文燦何藻翔曾文玉曾習經饒寳書李晉熙馮詠蒨王光昭馮懋勤馮鏡廉梁旭培胡彤恩孔昭萊朱汝珍蔡植勳張寳琛鄭文傑李學芬岑錦沂温宗羲林天嶷黃應國韓紹雲張銘勳韓保凖何若水吳　澂楊典誥李平西鄭瀚光麥鴻威張標雲方廷珍等頓首附啓者滬上距京較近平日京中糧食因北地素不產稻全由滬商運米來京自五月亂後海道　阻米運不至刻下都中斗米需銀兩餘尙且不易購家家有陳蔡之憂倘能設法請洋人護照運米至京接濟各同鄉則尤爲善策枵　而待務以速辦爲妙再叩 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[誘拐宜懲]  
　　寗波訪事友人云鄉婦某氏近因與夫反目乘間逃出傭於郡城某姓家後被匪人某甲誘至雙眼井左近詐稱前夫已故鬻與某乙爲妻不意本月十二日氏夫至郡尋覓偵悉情形當赴祝都橋甯防營聲訴營員飭提媒人見証移送鄞縣署請懲夙聞縣主徐蓉齋大令嫉惡如仇必能按律懲辦也 
[忿極輕生]  
　　揚州訪事人云東關街某小巷内有某氏婦居焉徐娘半老丰韻猶存向與庖人某甲有染嗣甲日漸窘迫婦復與某乙私視甲如眼中釘甲雖恨而無如之何本月某日之晚貿然往婦處索取絮被婦閉門不納甲窺諸門隙見婦與乙並坐談笑登時怒不可遏然自揣非乙所敵遂廢然而返一夜輾轉不寐黎明卽出門而去比及晌午忽有人報知甲母云爾子已潛吞生鴉片烟倒臥婦家勢將不救矣其母急率人往視見甲已氣絲不續旋卽溘然而斃其母悲甚定欲扭婦及乙控官嗣經人出爲排解不知能免涉訟公庭否 
[上海縣署紀事]  
　　前日陳姚氏訴請騐傷當晚縣主汪瑤庭大令升堂傳訊氏供前有趙姓者糾小婦人登會小婦人轉糾劉楊二姓旣而會忽散去趙欠小婦人洋銀若干後小婦人劃付劉楊劉楊不允致將小婦人毆傷叩求察騐大令飭仵役騐得左臂有微傷遂斥之曰爾旣糾人登會自不能置身事外著原差恊同將帳算明禀候復訊○朱阿榮扶母朱張氏至案訴稱母親被寡媳與姦夫毆傷大令研訊之下朱張氏供小婦人家住浦東二十四保二十三　爛泥渡生有兩子長名士全次卽阿榮士全娶媳徐氏成婚未久卽因病逝世迄今已有十二年矣所遺洋銀三百元恊德豐頂首四十元屋基二畝五分之田單均由徐氏執管客冬被棍徒張金泉卽杉板金泉引誘成姦唆使捲物而逃藉此置買田產船隻後小婦人將媳尋回張膽敢於本月十三日掩入媳房續圖姦宿小婦人知覺邀同鄰佑捆送巡局訊明犯姦屬實將張重責交保限交衣物媳婦交小婦人領回管束前晚金泉又至媳婦臥房小婦人聞聲而入媳婦令金將小婦人按倒於地任情痛毆受有重傷叩求騐明提究阿榮供亦相同大令騐得氏胸腹有拳傷遂諭令回家醫治候提齊案中人訊辦 
[上海巡局紀事]  
　　前晚汛捕陸福查獲竊犯余阿榮搜出保險鲖牌數片解至二十三七鋪巡防局局員邱友林二尹判令笞責一百板驅逐出境○渡船户周妙德向在爛泥渡載客往來前日有陳阿狗者與之爭載致在浦東某小茶肆唇槍舌劍刺刺不休旋各擦掌磨拳互相毆擊後復扭至爛泥渡巡防局聲訴局員徐二尹研訊之下謂陳不應攘利爭毆判令笞責一百板函送至義渡局請局員許二尹訊明核辦○前日南市倉橋北首某茶肆挑水夫周阿六在河干淅米不知因何與鍾姓家庖丁某甲互相毆擊旋由甲訴知家主函致二十三七鋪巡防局局員邱二尹研訊之下以周咎實難辭判令笞責一百板以示薄懲 
[英美租界晚堂瑣案]  
　　前者涵春鉅康等錢莊主倩人將泰順棧夥張文泉扭送至案控稱各莊被棧主劉禹臣虧欠銀三萬餘兩避匿無蹤請爲追給讞員翁笠漁直刺倩襄讞委員張柄樞司馬研訊諭令將張交保出外尋劉到案訊追嗣由張扭劉到案前晚司馬升堂詰究各莊執事人卲子卿等同投案下歴訴情由劉供所欠各欵尙有家產抵償求恩公斷司馬判令按七折歸還交妥人保出限一月内淸理違干嚴比張無干省釋○金德滋控義豐錢莊主劉雲生掯勒期票銀兩讞員翁直刺准詞飭差提劉到案前晚倩張司馬研訊金遣家丁金祥投案禀稱小的家主於五月某日由山海關來滬有友托帶眷屬并付下義豐錢莊票銀四百兩到期向收延不肯付求恩究追劉供此票於六月某日經人挂失旋由保人羅文良寫立保單如數支去當日曾登報聲明故金來取時不能照付求鑒羅所供情節與劉相同司馬限羅於十日内與原告理明違干未便 
[英美租界公堂瑣案]  
　　包探徐榮珊禀沈雨亭向沈阿秀訛詐洋銀五十元經小的拘獲送案請究沈阿秀投案請追沈雨亭供職員在三馬路辦理礦務局緣妓女陳二小姐借欠傭婦沈阿秀龜奴某甲等帶擋洋銀四百元前曾扭控案下奉襄讞委員張老公祖斷令出外理處遂將陳妓軋至家中多方威逼以致吞烟斃命時有朱姓者倩職員出爲調處所有陳妓棺殮各費均由職員墊付今向若輩索還反被誣控求恩鑒察讞員翁笠漁直刺商之嘉繙譯謂沈旣自稱職員經辦礦務局要公不應擅管妓院之事致類烟花董事著發回捕房管押一月以儆○祥茂洋行主控棧夥謝簡串同徐新泰執事人管仲英盜賣肥皂一案已紀報端前日管自赴捕房投到昨晨捕頭令某包探解案祥茂行主投案請追管供此項肥皂由謝簡來店兠售小的照價每箱給銀二兩四錢五分初購三十箱卽持棧單出貨後續購若干箱有棧單爲憑小的故敢轉售與德源祥等三家每箱得價銀二兩四錢八分五釐繕有發票不知謝係私運出來求鑒直刺謂管旣到案事與徐新泰無干前曾諭令將徐新泰貨物拍賣未免株累無辜著暫時停止惟謝尙未到無從究追著將管發回捕房管押一面赶緊拘謝到案訊追○包探陸阿九禀范慶生行竊愛立司洋行所儲洋銀一千元經小的緝獲人贓詰知已被用去一百元現由伊父認賠求恩從寛辦理直刺飭帶回捕房管押一月○六百三十三號華捕禀王阿春行竊嚴文壽家皮袍一件今由小的拘案請究直刺判責二百板枷號半月贓給還失主○包探沈阿岱禀某洋人家細崽湯年根核算工資肆行吵閙故由小的拘案請究直刺判責一百板管押一禮拜○包探沈阿岳禀陳阿四犯竊已有九次前經大老爺逐出租界近復潛來圖竊小的是以拘案請究直刺判責二百板不准逗留租界中○包探孫阿星禀瞿和郎竊取洋人海而所置油衣一件售與費長林經小的拘案請訊直刺判責瞿一百板罰費洋銀二元充善堂經費○包探倪順皋禀徐鳳祥王炳有行竊陳岳松家綢布衣服若干件經小的緝獲請究徐王互相推諉直刺諭候禮拜五復訊核辦○美仙髦兒戲館主蔡文炳顧晉卿禀控股東許錦春不認虧耗資本直刺飭提研訊蔡顧同供去年二月小的等糾集股本開設美仙髦兒戲園計每股洋銀二百元十股共二千元迨閉歇時已虧耗洋銀一千五百十六元照股均攤許錦春股半應認洋銀若干堅不允從屢取小付叩請訊追許遣抱告薛玉田投案禀稱許現方患病不能來案直刺著原告暫退候許病愈再訊 
[惠澤宏敷]  
　　本善會昨蒙蓮花館主助上海規元一千五百兩退亦安齋默記助洋一百零四元世經堂勤記助規元一百兩無力子　百兩求要堂李一百兩林寶珠金湘娥兩校書合助洋五十元丁曉翁募楊信翁經手新嵊會協振所棉被五百條又長棉袍四十五件蘇州大雲堂董朱潤生翁募蓮桂童助掩埋箱三百具京都同德堂孫鏡湖翁助萬救急藥茶一千包虎口餘生原望仁人之卵翼鷹圓疉寄具徵菩薩之心賜存保赤之懷綈袍遠贈精岐黃之術藥裹親頒本善會重獨肩正慮汲深綆短乃蒙諸君子大發慈悲源源捐助俾得借花獻佛代布仁施吾知造福在生民流澤及百世矣十六日淸晨有某善士踵門請見並交經募洋一千五百元紹芬迎入接談知胡姓籍隸湖北詢其滬上寓處笑而不言蓋隱德君子也第咫尺龍門無從答謁殊深惆悵惟有代北省災黎焚香遙謝而已所有助欵名單計胡劍泉三百元遯菴老人三百元俞蓋臣二百元姚子哲二百元鄭質夫一百元王叔倫一百元朱次韓一百元袁益生六十元方子冕五十元寳硯齋五十元習靜室三十元隱名氏十元除付收條外合祈登報代謝臨穎曷勝感禱之至[  上海慶順里救濟善會陸樹藩潘炳南丁紹芬等謹誌]  
[維揚官報]  
　　閏八月初六日曹鹺尹振鐸辭赴周莊卡林鹺尹景禧銷西臨局○初七日楊分轉永錫銷姜埝總巡吳分轉毓鑫銷淮北四岸緝私劉大令壽嵩委赴仙鎭公幹○初八日王鹺尹恩溥到總局交案差○初九日龍分轉澤鈞辭回淮北差次繆鹺尹延祉由寳坊寺來裴鹺尉士顧宮鹺尉杰煒均由通屬公幹回 
[上海六馬路仁濟善堂籌振公所施子英經收山東淮徐福建賑捐八月初一至三十日第六十八次淸單]  
　　初二日靜思堂大善士小洋一千二百六十角又銅小洋百廿五角豐裕士行五元羅朝棟治安堂和裕十行裕源土行怡源土行五户各二元○初四日陳秋求母病速愈龍洋二元小洋廿角○初五日隱名氏十元同善社五元王曾庸王湘泉繆瑞卿裕和萬源五户各一元趙復記小洋十角莊益三洋七角周玉書張欽生蔣松齡孔祝山四户各五角屈涵記四角董春元三角愼大釗洋七元○初六日養素居主人洋五十元黎里隱名氏洋四十元又不留名十元鎭海無名氏徐龍興吳錫康郭祝華四户各一元沈翰臣趙季達謝筱標瑞源莊四户各五角蕭和茂恊信昌卜朶雲安吉大豐裕康葉恆生沈杏甫萃和莊九户各三角樂從氏二角季蔚楠鄭雲溪各一角○初七日夏大房太太夏吳氏夏陳氏三户各二元夏秋田夏建藩夏建績夏葆初夏觀　夏李氏夏汪氏姚隱名八户各一元夏月觀二角○初八日甯郡元記乾號洋二元升記六角毛東生翁文星各五角鮑福生四角東海氏徐寳元范孝賢舒無名戎兆熊五户各二角○初十日崔丙丞洋八元小洋廿角求合店諸友順遂人小洋廿一角蕪湖謝來東山書室五角古香書室二角○十一日鄭世椿洋一百元丁子欣祈合宅平安毒病不發洋廿元○十二日永興隆經募九位小洋十六角楊李氏銅洋二元○十三日江都吳昌杰爲母張太恭人九旬冥誕懴資求資冥福龍洋五元英洋五元○十五日無名氏元廿兩零三錢華陰後人沛國仲氏各洋十元裘調笙洋一元四角鮑逸農張景周秦鏡珊周運西張春亭吳合記六户各洋一元如松堂沈朗仙森茂祥孫啓承堂四户各五角秦錫三秦錫九各三角○十六日李肖鶴大令集募洋一百元劉稚樵四元馬子蔭澹軒居士各二元○十八日丁子欣將壽籩移振求益壽延年合家平安洋十六元任修雅堂求母平　龍英洋各十元無名氏洋十元吳裕源號龍洋二元銅洋二元○十九日溪東小隱完心愿洋十元瞿淡雲瞿見剛洋二元小洋廿二角○廿三日愿心氏洋十元吳級秋爲母黃太宜人妻趙氏孺人求資冥福二元○廿四日胡門顧氏求病愈龍洋英洋各二元花洋一元○廿五日無名氏龍洋五元銅洋七元王積記西壩無名氏施湄川三詔堂四户各一元無名氏隱名氏各五角無名氏三角徐子靑杜寅臣守子愚三户各二角聞煥翁殷厚翁各一角○廿六日鶴松記洋二元○廿九日莫釐誠心氏洋一百元孫女病愈酧愿人求孫妇消災人各二元朱泊熊一元○三十日龔淸　求病愈龍洋英洋各一元○八月份共收元廿兩零三錢又洋六百廿五元扯七四一申元四百六十三兩一錢二分半小洋一千三百十八角六二五申元八十二兩三錢七分半藥水雜角二百廿六角烊見元十兩零二錢八分三厘以上共收元五百七十六兩零八分三厘銅洋三十元五角連前共收元十萬零八千五百六十兩零六錢四分八厘除解各處振欵外凈存元九百四十七兩二錢二分六厘銅洋一百五十一元四角 
 
 

Page 10

 
 
   
 
