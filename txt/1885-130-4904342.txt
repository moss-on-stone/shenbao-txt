# 1885 - 130 - 4904342

 

Page 1

 
 
[三十八號畫報出售] [  申報舘主人啓]  
　　管理甬江招寶山炮臺之吳吉人遊戎於攻戰之暇扮作漁人模樣親往法船偵探虚實忠勇實冠等倫恢復諒山一役爲中法接戰以來未有之大　我國効忠者衆敵人亦自悔禍故議和之電不後而不先兩圖編入此次三十八號畫報准於二十六日出售其畫譜之羅漢圖俱係任君阜長所繪筆墨之妙不煩贅言畫報仍然九圖後附淞隱漫錄一則閱者鑒之此布 
[左候相請拓增船砲大廠疏]  
　　奏爲請旨勅議拓增船炮大廠以圖久遠恭摺仰祈聖鑒事竊惟防海以船炮爲先船廠以自製爲便此一定不易之理臣於同治五年奏設船政局於福建仿造外國兵船甫蒙俞允卽拜西征之命一切製造經歴任船政大臣斟酌辦理不敢耗費財力所製各船多仿半兵半商舊式近年雖造鐵脅快船較舊式爲稍利然方之外洋鐵甲仍覺强弱懸殊船中鎗礮槪係購配較外洋兵船所用又有多寡利鈍之分所以夷釁一開皆謂水戰不足恃也夫中國之地東南濵海外有臺澎金厦瓊州定海崇明各島嶼之散布内有長江津滬閩粤各港口之洪通敵船一來處處皆爲危地戰固爲難守亦非易敵人縱横海上不加痛創則彼逸我勞彼省我費難與持久欲加痛創則船砲不逮况現今守口之砲率購自外洋子彈火藥形式雜出各砲各彈南北洋雖能配補而砲身鎗管久必損缺各國旣守公法一槪停賣將來由雜而少由少而無誠有不堪設想者臣去冬布置閩海防務親歴長門金牌察看砲臺飭將馬江被敵擊沈之砲起出安配租足自固然砲位少而海口多陸師仍不能省兵多餉巨司庫難支不得已而有商備洋欵之舉夫借欵必還且耗巨息幸而軍務順手尚不失爲權宜倘夷燄日張海防日棘而徒剜肉醫瘡勉强支持何以抑强宼而靖海疆臣愚以爲攘夷之策斷宜先戰後和修戰之俻不可因陋就簡彼挾所長以凌我我必謀所以制之因於船政局舊班出洋學生内詢考製砲大略據稱泰西砲廠不一當以法華士廠克虜伯廠安蒙士唐廠好雨鶯廠四處爲最法克兩廠砲身砲筒砲篐皆煉成全鋼安蒙士唐廠筒甲精鋼身用熟鐵好雨鶯廠筒篐用精鋼身用鑄鐵皆擅專長然半鋼半鐵製費雖减惟有用久裂縫　虞不如純用全鋼價雖貴而無弊參觀比較仍以德國克虜伯英國法華士作法爲妙故中外各國用該局廠之砲爲最多中國欲興砲政必於此兩廠擇一取法雇其上等工匠定購製炮機器就船政造船舊廠開拓加增尅日興工鑄造雖經始之費需銀五六十萬兩而從此不向外洋買炮卽以買炮經費津貼砲廠當亦有贏無絀惟製炮之鐵與常用鐵器煉法不同必須另開大礦添機煉冶始免向外洋購鐵查福州穆源礦苗極佳閩中官民屢議開採以銷路不旺而止若用以製砲取之甚便如能籌得二三百萬金礦炮並舉不惟炮可自製推之鐵甲兵船與夫火車鐵路一切大政皆可次第開辦較向外洋購買終歲以銀易鐵得失顯然泰西各强國於此等工程斷不貪購買之便而自省煩勞良有以也各等語禀由船政局提調道員周懋琦轉禀前來臣查西洋各國二十年前尚無鐵艦所有兵船與中國船政局現製相符卽炮位藥彈亦多前膛笨重之物論其昔年兵力物力本非能與我爲難孰料該夷逐漸講求日新月異兵船鐵甲厚至一尺有餘更以一二尺厚之陰丁魯泊如象皮膠者貼襯其裏以故剛柔摩盪堅實異常其後膛巨砲全重能力突過從前上海製造局所譯克虜伯炮準心法及兵船海岸炮位架圖說言之甚詳申報所載英國新造巨砲可受藥彈一千餘磅之重能洞穿五尺餘厚之鐵甲聞者莫不咋舌而自泰西各國視之亦尋常工作耳該夷修明武備不惜財力至於如此此次法夷犯順游奕重洋不過恃其船堅砲利而我以船炮懸殊之故匪獨不能海上交綏卽臺灣數百里水程亦苦難於渡涉及待開廠製辦補牢顧犬已覺其遲若更畏難惜費不思振作何以謀自强而息外患耶穆源鐵礦臣接見閩省官紳均謂便於開採似應委員試辦並拓馬江船廠興工鑄砲臣又聞江南徐州鐵礦礦苗之旺甲五大洲若能籌欵開辦卽於楚吳交界之處擇要設立船政砲廠專造鐵甲兵船後膛巨砲實國家武備第一要議臣老矣無深謀至計可分聖主憂勞目睹時艱不勝愧憤惟念開鐵礦製船炮各節事雖重大實係刻不容緩理合請旨勅下内外臣工迅速妥議具奏仍乞宸衷獨斷期於必行天下幸甚至目前福建軍務斷不敢因船砲未利託詞延誤除分别咨商外謹會同福州將軍穆圖善閩浙總督臣楊昌濬恭摺陳奏伏乞皇太后皇上聖鑒訓示施行謹奏 
[諭旨恭錄]  
　　三月二十四日奉旨龍湛霖轉補左春坊左庶子徐會灃補授右春坊右庶子欽此同日奉旨載澂現在賞假所管正紅旗蒙古都統着本格署理欽此同日奉上諭盛京兵部侍郎着鳳秀補授欽此 
[議約遲延]  
　　巴公使在津拜會李中堂及錫鄧二星使數次投挑報李敬禮有加此均列報至按照福祿諾所訂草約再議詳細章程一節則再三延緩言語支吾局外局中俱難測其底藴京友所述如此正不知其意何居也 
[茶市近狀]  
　　漢口上日茶市昨經詳登兹聞今日甯祁等茶沽出不少所有價目列本報後幅不贅至於兩湖茶高橋北港雲溪等處計共到不過二十餘字其勢湧帮尚需一二日也各茶棧家見字數太絀故未發樣今日俟有數十字必可發樣惟思今年之茶應期未經湧到者或因天時尚未晴暖或愁採摘爲難恐碍消售茶莊之或止或辦且疑滯不决無怪乎園户徘徊觀望致拖延時日也昨今等日雨水又復過多如此年頭更遇晴雨不調恐沿途之阻於風雨者必更多也 
[京邸述聞]  
　　國戚肇公之夫人日前因病逝世皇太后特賞銀一千兩料理喪事至出殯之期又賞銀二千兩以資開發聖澤汪洋誠至優極渥哉○神機營創設化學館一切器具皆需購自滬濵去歲封河以前醇邸札委張劍堂戴翔君二君附輪南下採辦業於上月下旬陸續解到此外又有克虜卜砲十八尊係用大車由通運京交砲廠總辦岳柱臣太守梁騐收云○前報載錫鄧二星使率同赫德君赴津議約一節兹悉赫君因京邸事繁尚未起程惟與巴使電報往來和衷商略云○巴使赴津多日詳約尚未議成故京中法使署看屋人依舊逍遥自在並不赶速糞除盖恐中朝再發雷霆和議决裂則仍須折回申江故也○二月十六日開考謄錄一事本館早已錄登兹聞是日有二人被 
 
 

Page 2

 
 
出結官呈明係冒名頂替當被扣除翌晨三點鐘題下爲文明以健論底愼財賦策當晚出場二十日出榜祗書坐號計取一百二十人二十一日覆試題爲賦得布穀聲中夏令新得聲字 
[通州近聞]  
　　三月初九日通承道薛觀察壽辰合城文武員弁齊來祝嘏次日道憲親到各衙署酬謝○歴年冬漕抵壩騐訖後裝袋運京迥環往復直至全糧告竣始將布袋發交口袋廠招商變賣前有天聚官袋局之陳商包買光緒十年之布袋十一萬五千條京都恒和木廠出爲押保經倉憲批准於初三日開放聞此次發出口袋紋袋上白居多緣去歲公事較速又未遇雨故較往年異常齊整人咸謂陳商之獲利倍徙矣○西倉東南北三面築有石岸以固倉垣近因年久失修附近居民挖取黄土以致塌陷不堪前由長成二監督禀請倉憲重修旋蒙批准於三月初開工派人監督務期工堅料實云○東市旱道芝蔴向歸通王黑王雙張三斗頭經管成盤作價交易公平河下芝蔴統歸麥子店斛頭管理歴有年所今創立天順和芝蔴行以致斗頭斛頭大失所望邇日客商運到芝蔴八千餘石卸店打囤屯積如山客商不欲報行發賣斛頭亦不肯讓幾至興訟未知此事如何了結○十二日倉憲騐收第二批袋布尚餘三批袋布十餘捆一俟騐竣卽行發縫○孫學憲來文定於五月初二日按臨通州承憲約在四月初旬下馬○沙竹胡同張宅牛痘局擇於十二日開種大條胡同潞仁堂牛痘局擇於十四日開種北門内敬信齋牛痘局於十五日開種○東城死屍一案前聞爲某旗兵所害近聞某旗兵因他案被拘並非此案正凶故此案逃犯尚無下落也 
[皖垣雜誌]  
　　麥花雪白菜花稀桑葉尖新緑未齊范石湖詩彷彿此時風景近因江水泛漲而濵江一帶麥菜尚未登場以致爲水浸壞風前說餅隴上看雲田家作苦者未免怨咨交作矣○發審局承審案件所有要犯向歸首縣管押近有某縣京控案内之犯乘間脫逃尹明府立將管班丁役五人重責千板槪行鎖押一面派幹役密拿逃犯○張方伯近委候補縣丞王文锃呂檀州同馮祚彬徐蔭慈從九呂芳沈垣查輔仁蔣士珂等前往各屬守提上忙錢糧○彭太守祿奉撫憲札委前往淮北辦理支發局葛大令銜錦奉撫憲札委隨營差遣○西門外同安橋某姓家姑嫂二人平日式好無猶家庭之内怡怡如也一日忽因失雞互相詬詈嫂於人靜時吞烟覓死喉間有聲如潮湧姑聞之破扉往視見桌上尚有殘膏知其吞烟灌救不及而斃姑以伯仁爲我而死何以爲人亦吞烟死某姓歸家見之惟恨返魂無術而已區區一雞致喪二命良可慨也 
[鎖院風淸]  
　　江寗府孫太尊自調任以來事事勵精圖治一以興利除弊爲巳任前因府考在卽查得向來積習無如懷挾一事用一人携書盈篋伏於號底題下後卽呼朋引類爲之繙輯或同題或似是而非之題均可生吞活剝人人據爲藍本不復相題行文以是眞才往往爲作僞者所掩且恃塲中有此捷徑窗下皆不復苦心孤詣後進之少雋才實由于此太尊查明後出示嚴禁臨期又派余少尹爲搜檢委員監視搜檢旁置一火爐搜出者無論大小書本擲諸火中拉雜燒之又慮敏捷者爲人作鎗依舊眞才不出因於上月十八日先考上元江寗駐防上元縣頭題知斯三者二題三者江寗頭題于斯二者二題二者駐防頭題能行五者二題五者詩題六者非它也得才字此題一出率爾者固不敢操觚卽游刃有餘者至此亦止能自還其本來面目無暇應人之將伯一時弊不絶而自絶風不淸而自淸太尊之用意深哉 
[江省雜聞]  
　　新授廣信府額裕山太守上年晉京引見兹已回江聞大憲將飭赴新任○三月十三日藩憲牌示署九江府朱以鑑調省差委所遺該府印務以新授九江府王應孚飭赴新任署樂安縣許文泳調省差委所遺該縣印務以准補斯缺之夏宗鏊飭赴新任又署宜黄縣蕭鋆調省差委所遺該縣印務以准補斯缺之吳忠銓飭赴新任十七日牌示調署瑞昌縣劉昌獄禀請回省就醫所遺該縣印務以候補縣華文匯酌委署理十九日又示署廣信府許善長調省差委所遺該府印務以新授廣信府額勒經額飭赴新任○鄱陽湖卽禹貢之彭蠡匯江西全境之水以入於江實爲江省水道之關鍵向設内江水師分布上游一帶而鄱湖並不設防殊非所以杜奸宄也上月十六日大憲委候補府孫太守孚侃前往鄱湖察看水道將來内江水師當酌量移紥於此○昔年所設關隴滇黔四省及晉豫直東四省各捐輸局迄未裁撤上月十六日藩憲札委周太守浩兼辦八省各捐輸局是海防之外捐而又捐也○江省營務處原係程司馬總理南昌縣汪明府會辦十八日大憲復委周太守浩提調營務處兼辦海防餉捐事務○南昌府同知冷司馬鼎亨經上年潘偉如中丞薦升斯缺例應晉京引見十八日束裝北上想不久當綰銅符也○京餉第一二批早經起解十九日藩憲委候補縣包明府國瑚管解第三批地丁銀兩並臬憲委搭解秋審部册飯食銀兩一併進京○會垣所需石片向由南康府運來歲有千百艘亦一大宗生意也十五日有某甲石船由南康運抵章江突遇大風檣折舟沈適有木筏在旁溜行登時將某甲等數人救起得慶更生然船貨俱失水深浪激無從打撈是亦无妄之災也○十七日翰林院庶吉士魯鵬由浙江來省十八日翰林院庶吉士傅汝梅由南城縣籍來省○撫標三營近日兵粮數缺應行新補德中丞於二十一日辰刻考騐投標員弁二百零三名以憑定補糧缺 
[四月初一日雲間書院小課題]  
　　生月生於西解鄉貢八蠶之綿賦以題爲韻賦得緑柳纔黄半未匀得纔字歐亞各國盛衰論書史記平準書後克復諒山頌電燈氣球七律各二首童羞糗餌粉解舞雩歸詠賦以舞雩歸詠春風香爲韵中法和戰得失論漢學源流攷宋五子贊賦得首夏猶淸和得猶字 
[五茸雜記]  
　　上月廿四日爲華邑尊楊大令懸弧令旦寅僚餽送祝儀槪行璧趙○廿五日李質堂軍門親校各營月課騎射奬給制錢三十千文軍門見中城兩營弓馬最爲嫺熟大加奬勵○廿六日爲東岳神出巡之期神轎後有健丁馳馬爲戯是日適逢天雨街道泥濘一馬逸入轎扛内踏壞輿夫一人聞尚不致重傷云○西門外各店舖出進俱用制錢城内則間用小錢近有奸商蠧賈豪奪巧偷每串竟攙至二百文之多近經某鋪户等公禀府憲已蒙批準以本月初一爲始禁止小錢違者照例懲罰云○北門内帽子作主某甲自恃勇力喜抱不平隣右某婦小家碧玉姿致可人中營勇某至其門見而涎之初尚眉目送情後竟用言挑逗淫聲浪態入耳不堪甲憤甚出而斥之勇反羞成怒扭甲肆毆受傷不淺甲遂赴縣喊寃未知若何了結也 
[太守遇匪]  
　　前松江府博雨薌太守於上月十三日交卸後乘舟晉省道經靑浦時已薄暮有游勇駕舟數艇飛駛而來聲言看艙太守　非善類命家人就近資雇里人護送游勇等見勢不佳乘間逸去事後太守賞給里人每名靑蚨三百文遂各拜謝而去 
[吳下街談]  
　　三月二十三四兩日怡園主人創設蘭花會一時齊姜宋子蔣妹邢姨聯袂掎裳趨之若市園前繡幰雕軿排停逾里而靑年子弟結隊看花者又復雲蒸霞蔚府尊恐男女混淆不足以正風俗爰示禁婦女不准入園游衍榜貼園門閱日卽扇影衣香一時絶跡熱鬧道場頓變爲淸凉世界雖好事者謂爲大殺風景然維持風化不可無此一番舉動也○胥門外糞行主某甲家本小康萱幃春永數年前曾娶幕友某君之女爲室婷婷裊裊玉貌如仙傅粉簪花不知井臼爲何物加以其母放誕風流素習繪事平日愛女如珠嬌生慣養中竭力奉承家日中落以致野騖文鴛終成怨偶二年前曾挈所生兩雄託詞歸省一去杳然日前有糞傭在城内修仙巷瞥見母女同居詢之旁人云係由滬上新來趕 
 
 

Page 3

 
 
告甲控諸吳縣邑尊提集訊斷勒令其母將女及兩外孫送囘夫家聞歸後朝夕不寗入有搥碎黄鶴樓踢翻鸚鵡洲之槪恐水性楊花未能安於其室也○陽山二圖賽會釀命之案前已登報兹悉目下凶手均已逃匿雖經長邑尊移會吳邑尊添差協捕將地保甲首傳案着交無如鴻飛冥冥毫無蹤跡該處鄉人恐被株連紛紛避出以致田地抛荒有爲廟董之武生瞿某曾開呈凶手姓名七人事後恐結讐怨又暗令兇手濳逃邑尊聞之亦已飭學提緝矣 
[吳淞紀事]  
　　督轅中營管帶張君因事撤差已登前報兹悉此項勇丁上游已檄營務處朱星鑑觀察兼帶觀察遂于昨日接管張君則于交卸後起程回籍各勇丁醵金祖錢且沿途施放鞭砲以壯其行盖因張君平日恩威並濟信義兼孚故部下皆銘其遺愛也○吳淞炮臺本仿西式築成形勢頗爲鞏固現曹肯堂軍門嫌兩旁尚覺空曠擬於南北添置輔臺各一座飭慶軍五營各調壯勇若干名由各哨弁監築前日已畚挶從公矣○前報所紀小沙背製造炮臺一事刻聞地勢業已勘定由章作堂軍門遴派老湘合字四營興工云 
[賽船誌略]  
　　昨日係西商賽船之期先由英領事照會海關道邵觀察札飭上海縣及英會審委員循照向章曉諭船户等自新閘起至草鞋浜止暫不准行舟以免碰撞于時風雨連江烟波如畫各西商相與泛蘭橈弄桂槳爭先恐後各展所長錦標奪得則喝采聲喧銀盞傳來則開顔欲笑大有斜風細雨不須歸之意而華人之往觀者則寥落若晨星云 
[查禁淫戲]  
　　滬上各戲園所演淫劇幾於罄竹難書近更以殺子報一齣爲時尚其中關目兇惡淫蕩尤覺不堪入目數日前本館曾著爲論說敦勸公堂派差協捕梭巡各戲園見有扮演此等淫戲者立時拿下枷責游行蓋欲整頓澆風固不得不稍加嚴厲也昨日黄芝生太守果簽票飭差請值年領事加盖印信然後關照捕房遴派捕役協同地保往各戲園逐一詳查如仍違禁登塲立將園主及各伶人一併拘案究辦似此雷厲風行維持風化求之近世地方官實屬不可多得心香一瓣我敬爲太守爇之已 
[研訊盜匪]  
　　小禮查西酒店被刦獲盜各情前已疊登報牘前日午後莫邑尊飭差至英捕房帶王柏林至縣卽偕帮審委員王鴈臣司馬升坐花廳提案研訊王供年十四歲向在高昌廟炮隊營學吹號筒現躭擱同鄉人吳倫其所開烟舘内邑尊謂爾在公堂曾供西酒店係王行山等所刼究竟爾何以得知答稱伊等在烟館談及偶被小的耳聞後又見王行山分給王寳淸卽王寳春水烟袋一支馬甲一件王又自言前曾刼過羅家灣外國酒店小的因知其爲盜隨詰王行山供稱原籍湖南前在滬軍營當火夫嗣因患病借居吳之烟館甫及三天卽被誤拘邑尊謂爾旣不爲盜贓物從何得來且尚有衣服亦在爾箱内搜出尚敢抵賴答稱箱籠衣服實由友人劉明得寄存邑尊謂旣由劉寄然則劉現在何處答稱不知邑尊大怒謂旣已人贓並獲尚敢逞刁令跪大鍊又命提吳倫其至案吳稱家住湖南本年二月間携妻來滬租賃高昌廟左近姜姓房屋開設煙館至三月十二日將餘屋轉賃與王寳淸洎二十四日又有寳淸之友王行山遷來同住至伊等爲盜之事實不知情邑尊謂爾旣稱事不干己然則所刼贓物究係何人擡來答稱是晚小的因事他出尚未詳細請問我妻可也邑尊飭差提吳張氏到案謂是晚箱物等件究係何人擡來答稱王行山偕一營勇模樣之人擡來邑尊揮令退出復詰行山依舊不承邑尊飭差將起到之箱籠擡出令王指認王稱衣箱兩隻的係巳物邑尊飭卽開箱檢點内有綿綢衫褲刀叉等物問王此物何來答稱衣服係巳物刀叉由劉明德寄存邑尊謂不用大刑諒爾不肯實供卽令上天平架始供是日劉招我出游並不知伊爲盜因卽與伊同行邑尊問爾等去時曾否帶有器械燈籠答稱帶有小燈四盞腰刀四把小的雖與同行並未動手王寳淸供湖南人來滬謀事日前赴炮隊營上卯未成借宿同鄉人吳倫其處誤被拘來邑尊謂王栢林眼見爾在王行山處分得烟袋一支馬甲一件何必抵賴答稱烟袋由行山送我並無馬甲邑尊旋傳包探秦少卿上堂謂爾等往拘時有無眼線指引答稱是日楊阿全投訴捕房捕頭旋卽派捕協同小的等前往拘獲所有贓物均在該烟館烟鋪下起出邑尊隨與王雁臣司馬相商飭將該犯暫行帶回分别管押再候覆訊核辦 
[黑夜坍屋]  
　　前夜風狂雨驟有拔木撼屋之勢新閘北首某香鋪中有三人時已就寢忽聞梁間格格作響急披衣往外而所居平屋兩間已爲大風吹倒若稍遲片刻尚堪設想哉 
[英界公堂瑣案]  
　　前報列無母有母一案昨張瑞甫至公堂請將妻氏領回黄太守飭差帶吳氏到案謂張旣憑媒娶爾爲室豈容任意背夫今當隨夫歸家好好度日該氏答稱前經在縣涉訟奉發普育堂擇配旋據堂董朱大老爺言我母願領我出外成婚我回以我生時父已去世至七歲母又云亡旋有人自稱爲我母將我領去閱半月卽將我配與竹匠張某詎張不但家徒四壁餬口無資且時時將我責打聞娶我時所用銀洋皆由親串帮助如是則非求生實求死矣是以堅不願隨張去可否仍請移縣張申訴前因并稱並無責打之事實因該氏生性輕浮不安於室今旣不願從我應令歸償從前用去之財禮洋一百三十元該氏又稱情願出外傭工陸續理還太守謂張旣明媒正娶未便斷離着卽領回再行杳究是否前由縣署發堂被人朦領得財婚配以便核奪該氏仍不肯隨張去張又稱家住虹口該氏倔强不堪恐在路有巡捕攔阻太守遂飭差押送回家○華捕解送迷失路途之孩子黄太守詰訊之餘該孩張順林供稱年十三歲浦東顧家路口人前日父親張有良領我至申購物行至大東門外人多失落一路狂奔由捕帶案黄太守飭值日差好爲看待以俟其父來案具領○包探陳阿九等禀稱寗人王錦全先在悅生洋廣貨舖出洋三元五角買得假金鋼鑽戒指一只携至盛昌押鋪誆言值銀一百八十兩現因急用暫押數元押鋪夥允押洋二十八元嗣見情有可疑令其覓保王旋私刻公平洋行圖章自寫保單交與押鋪鋪中查係僞造交捕帶至捕房又有全信押舖到來言王曾將假鑽戒押去洋十元請爲併究捕頭泒小的查明以上各情並非虚揑今將假鑽戒二隻僞保單一紙呈閱王俯首求恩盛昌全信二鋪夥所禀與包探相同黄太守判王枷號十天期滿管押三月以儆假戒僞保單均交捕房存毁○一百零三號華捕禀稱侍者王小六係本巡捕房用以經管酒房不論是何西人飲酒均須記帳以便按月核結惟不許沽與華人詎王違禁賣與華人吞没酒價捕頭查明舞弊緣由送案請辦王稱確曾違禁私售洋酒與華人惟不吞没價洋實因尚未滿月故不交帳黄太守判枷號三天期滿再押半月以儆○許鶴亭訴稱被學徒張開金竊去絲棉被　由捕左途阻獲往認無訛今蒙解案爲此投質可否叩請免辦交具父母領回張俯首求恩黄太守謂張年幼犯竊本應懲辦姑念許求免着卽領去原贓給還 
[瑣案彚登]  
　　昨報列打架被拘一案解歸公堂覆訊後包探孫寳生禀稱昨帶薙髮匠王鏡之至仁濟醫館騐得臂腕受有微傷卽傅以藥水王又稱脇下有痛醫生騐無傷痕亦以藥水傅之包探嚴頌眉禀稱昨持押票兩紙至榮興押店查得銅盆單被二物尚於前月付質並非新押王於打架後持票前去加淸利錢倒換新票並囑該店夥倘有人來問須說今日質下不可將情說破翁太守着提原被到案飭將謝友德等暫爲帶出重詰王鏡之謂究竟可曾還錢答稱已還五百文伊尚逞兇將我毆傷太守問所還之錢從何處得來王仍稱將銅盆單被質得太守謂業已往押店查明實在尚敢狡展足見爾居心險惡言語虚誣本應懲爾糾人打架揑砌謊供之罪今姑從寛着先將欠欵還淸並賠毁壞之物件可 
 
 

Page 4

 
 
交保出外限三日内了結王叩頭遵斷太守又着將謝等昆季三人提進謂王旣不還錢又來尋事爾等儘可鳴捕不應遽爾兇毆且將巡捕衣服拉破今勒令爾賠償巡捕之衣所有王打毁之物已令其賠物還錢如此後再來尋釁可隨時報捕不得任意肆毆○有恒洋行西人偕收租人金吉慶至案控稱彩視街李茂林漆作欠房租洋十元五角請卽傳追李供邇來生意不佳以致租金無着今日係製造局發給工資可以先還幾許餘俟再償太守准分三期繳淸○捕房解送湖南人王小春到案請訊翁太守詰問之下通事禀稱昨有一鄉人將此人扭進據稱在城内購鳥一頭提籠出北門驀被此人搶去因卽扭送鳥已不知去向諒伊授與他人此人初稱在徽州會館營中後又稱在製造局某處爲火夫王供原籍湖南現在高昌廟左近小烟館燒飯昨日欲至洋塲玩耍路經北門見伊等搶鳥爭毆在旁觀看並不干涉亦不識搶鳥者爲何人太守詰在北時同伴幾人答稱連我兩人一魏光才太守謂恐鳥係魏取着王交保出外將鳥尋到再核○前有積竊陳阿榮破案後笞責枷號在案陳在押染病送入仁濟醫館業經滿期病已痊愈尚在館中包探因至醫館帶陳到案請候發落太守詰問之下陳供寗波舟山人現願回籍作小負販太守謂旣願回籍着卽趕速回去不准逗遛如再在滬拘到定行重責陳叩頭退出 
[赴粤近作錄呈諸大吟壇斧正現客惠州羅浮在望尚未往遊而髯蘇遺跡亦復不少山水之佳亦可略述一斑聊當尺素藉以告慰於良朋]  
　　十二月旣望抵粤感懷自笑身如一鳥翔嶺南飛度又梅香正月間由閩至粤刻又由滬來此吟詩興到小天地慨世情多變熱凉非爲功名才破浪祇謀升斗慣離鄉那堪爆竹聲聲鬧歲暮驚心客思長○羊城度歲無端度歲五羊城閙煞街頭爆竹聲春早嶺南花半放家遥海北月三更一年已盡聽殘漏孤榻空懸伴短檠客裏光陰容易過知非去日夢魂驚○旅舍有懷五羊城畔暫勾留夕照珠江弄小舟榕碧茘紅增嶺色蠻風蛋雨促鄉愁客窗獨坐日難夜異地無情春亦秋夢到還家飛渡海却憎鼉鼓閙街頭○二月初赴惠州電局差話别粤省同人雨雨風風日易沈數千里外認苔岑持盃共話冲天志投筆空懷報國心瓊島無緣徒悵望兩廣電局總辦先禀派瓊州未成羅山有願約登臨何當遊遍西湖跡舟返珠江快醉吟春風拂拂月沈沈舟送珠江指翠岑破浪慣經南北海計已五次赴津二回來粤矣驅塵未冷利名心何時烽火銷波淨計日羅浮載酒臨回首諸君山水碧望雲又費幾多吟○赴惠舟中卽事再疉前韻一帆波闊夕陽沈塔影參差鎖遠岑此去名山容豁眼每懷益友倍關心晨喧雀噪前村近夜鬧蚊欺過客臨昨泊石龍蚊陣如雷夜不成寐春色滿湖知有待何人共醉發狂吟[  小園沈嵩齡時寓鵝城初稿]  
[輪船來滬電音]  
　　三菱公司希魯西麥魯昨日下午六點鐘由長崎開行來滬 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禁止豔色]  
　　揚城各茶食鋪每以洋紅銅緑等艷色塗抺於糕餅之上以飾觀瞻近有某姓買食後嘔吐大作事經江甘兩邑尊訪悉特會銜示禁略謂各茶食鋪但知取巧爭妍殊不知令人食以致疾自示之後倘敢不遵一經訪出定干究治不貸云云事雖微細亦具見賢父母之愛民如子無所不至也 
[金澤來函]  
　　金澤去靑浦縣城略遠地方官耳目難周禁令有所不及近有棍徒在鎭東陳莊山尋東岑夾港任鄧等處高搭戲檯演唱花鼓淫劇通宵達旦男女混淆風俗人心大有關礙安得賢有司設法嚴禁有犯必懲則有益地方豈淺鮮哉○金澤向爲私販存留之所月初有外來鎗船十餘號與留住本鎭之販私人互相械鬥擊傷一人擄去鹽船四艇居民咸受驚惶云 
[甲申十二月廿五日七十初度言懷八首錄奉滬上諸大吟壇郢削並乞錦章兼呈海内知交正和]  
　　立三不朽總蹉跎壯志猶存奈老何百事違心天莫補一身支骨命難磨轉憐童穉翹頭角尚喜飄流適嘯歌柏酒先斟介眉壽德馨春氣醖祥和○紈綺文章入鑒衡柱膠鼓瑟竟無成師相憐才凡靑年出門下者多作逢春桃李而菲材不與一時或嗤幪懂或笑疏狂焉阮生書記翩風調杜老詩歌鬱性情花月江南頻跨鶴海天嶺外數騎鯨三瞻五嶽登其一望嵩衡華登泰山日觀峯祥發河山入盛京○席帽隨身廿七秋一官蕉萃大荒投方持手版監車實分發貴州知縣奉委辦理軍需糧饟總局支發小進頭銜作宦遊保加運同銜請假赴安徽措資下走濳蹤經歲感微疴託足暫時瘳到皖後奉撫帥委辦行營文案旋知黔省題補貴筑首邑缺遂託輭足證引疾復在皖北歴辦釐務十稔光緒二年起病三年重至貴州鴻　迹踐重聽鼓庖代揚旌古播州四年五月奉委代理遵義府綏陽縣事○名士爲官多寫意輇材努力事親民一庭鼠雀持平慣萬仞雲山陟險頻稍覺心安修簠簋頗慚威克刈荆榛自矢飲冰未遑除莠常供絲粟皆膏血朞月將周數搶神○出幽喬木覬飛騰蘇白追蹤有約會漸近太陽便闕望乍聯新雨許壇登援例在貴州捐局捐免坐補原缺離省改發浙江五年夏由撫院給咨赴浙六年六月到省杭坦需次諸君見予天韻堂拙集遂邀入西泠吟社事乖張角三年歴心戀湖山百感增贏得贈行詩滿篋深情淮海荷難勝七年春奉部議駁著仍回貴州坐補原缺遂挈累去杭州子賦留别律句同人並有次韻和章而秦淡如觀察先時以詩貺行纏緜悱惻溢乎詞至今感念不置○山川險阻怯征鴻三仕將無太熱中况是縣車年漸屇端應負耒畆圖終退閒天縱冥飛翼轉徙塵牽不定逢還上輪艘觀入海手摶明月駕長風去杭後僑寓常州旋復移居淸河以貴州山河險遠且年近古稀決計不更爲馮婦八年浮海至天津遊都下仍附輪船南旋有五月十五夜海中玩月長歌○山城投轄慶團圞七年仲秋就養霍山寓舍七秩逢年合盡歡九陛殊恩容僭竊離黔指浙捐欵遵部章改捐二品封典萬方多難飽辛酸天遺此老傒全盛世與吾詩愧苟完　舞紳垂輝棣萼孫枝惟遲錦綳看大兒景鏞幼子景銻鴈行祝嘏女孫輩亦皆繞膝惟尚未得孫男耳○未須芝术叩靑囊調劑淸寒足桂薑翠柏偎花花亦笑丹葵向日日方長大千延頸朋儕少三五回頭歲月忙假我十年繩祖武衆仙重與詠霓裳先大父壽八十有二道光丁酉科重宴鹿鳴時年七十九[  天壤杮叟韻生徐維城初草]  
[上海北市絲業會舘籌賑公所施少卿經收山東賑捐三月廿七八九日第六百四十四五六次淸單]  
　　朱周氏求病愈十元海鹽二齡童子芳祖樍長者賜拜年錢移助求雙親康健種痘平安四元海寗無名氏兄對開二元○廬州府幕沈俶畊續募萬善同登昌字一千六百二十六號册沈俶續募曹平銀六兩七錢二分六厘估見規銀元七兩一錢二分一厘○鳳陽縣幕沈子安募昌册一千六百二十四號鳳陽縣幕朱子安求妻張氏病愈曹紋八兩鳳靈分縣婁本洋一元臨淮鄉學汪一元臨巡司張一元合來曹平銀十兩估見申規元十兩六錢六分三厘○崇明龔雪岑來施少溪募昌册一千八百九十四號施少逸龔尚德徐仁和堂三户各二元朱　康無名氏二户各一元葛琇峯朱允孚族　齋龔懷古四户各半元以上九户共來洋十元以上廿七日○江雯靑儒醫交來無名氏寳銀五十兩零九錢一分合規元五十四兩九錢零八厘鄭集良祈保名成身健長宜子孫陸十元東洋來無名氏二十元戴和姑求關煞開通十元延陵氏十元養吾平安十元雲　還愿十元　邑楊雲亭爲女子患病祈保全愈二元以上廿八日○思過齋田延康庄來三百元嘉興陳王氏求病愈保孕平安五十元曹俞氏求病速愈續助三十元雲記十元萱壽書屋二元錢塘學姚募山陰不具名病愈完愿十六元俞　菴二元以上廿九日 
[上海北市杏記茶棧經收淮寗鎭海饑民粥廠三月廿五至四月初一日第十批淸單]  
　　本埠絲業會舘籌賑公所第二次撥助英洋一千元安記捐助一百元陸炳章捐助五十元新安孫退思氏捐助三十元萱蔭堂莊捐助廿元何祖安捐助十五元李氏志靜陳祥福劉東峰南誠信杭州木訥居士爲父病氣喘求速愈五户各捐助十元石榮源何月書河東氏陸桂堂方恆昇號五户各捐助五元蔣同和捐助四元維芹居范延陵氏吳崇樂氏一林豐無名氏愛吾廬求衣氏朱萬興蘇垣無力氏本埠西門外廟僧恆久號方潤德方子堅十三户各捐助二元人和永悅來祥杭垣徐云氏三户各捐助一元○以上三十三户共收洋一千百百廿三元登報奉聞[  經收經解蘇慶標王友林周維翹武杏林同謹啓]  
 
 

Page 10

 
 
   
 
 

Page 11

 
 
[光緒十一年三月二十四日京報全錄]  
　　宮門抄○諭旨三道錄前○江督曾等奏機器局月支欵項仍請飭部照數核銷摺○楚督卡等奏請查抄知縣家産摺○大臣劉奏叅革守備摺○楚督卡奏請調補知縣摺○江督曾奏請借補遊擊片○皖撫盧奏甄别知縣片○三月二十四日理藩院鑾儀衛光祿寺正白旗值日無引見○徐會灃謝授右庶子恩○福惠廷琦預備召見○召見軍機福惠廷琦○○兩江總督臣曾國荃直隷總督臣李鴻章江蘇巡撫臣衛榮光跪奏爲金陵機器局月支薪糧實難删减請以光緒八年底止用數作爲定章其已用之欵仍懇天恩勅部照數核銷以淸案牘恭摺仰祈聖鑒事竊臣接准户部咨核覆金陵機器局委員薪費等項截至八年底止每月用銀九百六十餘兩今請每月不得過一千兩之數仍難率准應仍查照臣部前次奏案辦理其第一第二兩案用欵亦應一併據實删减再行核辦奉旨依議欽此恭錄飛咨遵照辦理等因當經轉飭去後兹據該局道員龔照瑗郭道直詳請具奏前來臣等伏查寗局與烏龍山局歸併之初僅有機器三廠翻沙熟鐵木作各二廠箭分局委員僅差十餘人各廠監工等務皆用司事取其薪水較少迨後漸擴充添設槍子機器廠併鐵滊錘廠拉銅機器木廠事務較煩委員司事因之添派原定薪費不敷不能不核寔增給至親兵原設三十名往來押運料物稽查各門出入並因廠工日煩原設長夫不敷驅遣又未便以匠作代役轉致曠工廢時是以增雇短夫無日又有所需工食槪中局費支發未敢遽請增募誠以經費有常不敢不力求撙節卽如前案截至八年底止月僅支銀九百六十餘兩已較五六兩年减省嗣因江海防務戒嚴水陸各營操防所需軍火較多並有協濟外省之件爲數亦鉅工作益煩在差人等倍切辛勤已虞日不暇給設有急需尤須加緊赶造監工照料更屬在在需人故前奏定以每月不得逾一千兩之數以示限制今部臣一再議駁原爲節省經費起見惟製造關軍前要需必須權衡緩急臣因不敢任令加增致啓虚糜之漸亦不敢過於尅減轉悞緊要之工籌商至再擬卽按照八年底止月支銀九百六十餘兩之數作爲定章嗣後如有可以裁汰總當飭令隨時酌减仍俟防務稍鬆製造工緩再行查照部議删减以節經費其第一第二兩案報銷薪糧等項共銀四萬五千八百四十一兩有奇業經因公支銷委實無從追繳合無仰懇天恩俯准仍照原册核銷以淸塵牘所有金陵機器局月支薪粮請以光緒八年底止支用數目作爲定章並已用之欵仍請照數核銷緣由謹合詞恭摺具陳伏乞皇太后皇上聖鑒勅部查照謹奏軍機大臣奉旨户部議奏欽此○○頭品頂戴署湖廣總督湖南巡撫臣卞寳第頭品頂戴湖北巡撫臣彭祖賢跪奏爲知縣虧短正雜銀兩叅後逾限無完請查抄家産備抵恭摺仰祈聖鑒事竊查已故前署監利縣知縣朱光耀虧短正雜各欵銀一千七百四十四兩零經臣等先於光緒十年正月内奏叅扣留家屬勒限六個月完繳在案兹據湖北布政使蒯德標按察使黄彭年督糧道素麟會詳行據荆州府知府恒琛查覆朱光耀家屬並未寄居監利虧項逾限已久並未完解應由原籍查封家産備抵以重庫欵等情請奏前來臣等查已故前署監利縣知縣朱光耀係湖南湘鄉縣人相應請旨敕下湖南撫臣檄飭湘鄉縣將該故員家産切實嚴密訪察查封備抵造具淸册估變銀兩解鄂歸疑除咨户部曁湖南撫臣外謹合詞恭摺具陳伏乞皇太后皇上聖鑒謹奏奉旨已錄○○劉錦棠片再臣訪聞巴里坤鎭署帳友藍翎補用守備徐文玉因跟丁楊映和偷竊餉銀私擅刑責致有斃命情事正查辦間適據該鎭徐占彪呈稱帳友守備徐文玉因事外出囑跟丁楊映和照管房屋晚間回署開箱取銀失去庫平原封並零星銀二百七十餘兩當向楊映和查問形色慌張禀經該鎭提訊供認行竊屬實銀交素識張中才收藏飭營查緝張中才逃逸無獲正待移送鎭西廳究辦適該鎭赴黄田查騐軍中徐文玉一時氣忿將楊映和用刑擅責旋卽因病殞命等情並據代理鎭西廳聞端蘭禀同前由臣查楊映和行竊餉銀計贓逾貫供認不諱罪有應得惟徐文玉不俟送廳究辦輙乘徐占彪公出私擅用刑致受刑後因病斃命實屬謬妄已極若不從嚴叅革不足以示懲儆相應請旨將藍翎補用守備徐文玉卽行革職並拔去藍領遞解回籍交地方官嚴加管束不准投効各路軍營希圖開復楊映和業已身死應毋庸議失去餉銀勒令徐文玉如數賠繳張中才緝獲另結是否有當謹會同烏魯木齊提臣金運昌附片具陳伏乞聖鑒訓示謹奏軍機大臣奉旨徐文玉着卽行革職餘依議欽此○○頭品頂戴署湖廣總督湖南巡撫臣卞寳第跪奏爲煩知縣揀員調補恭摺仰祈聖鑒事竊查前准吏部彚咨截缺單開具題三項要缺湖北崇陽縣知縣余思訓留省察看於光緒十年十月初二日奉上諭坐十一月初五日行文按湖北省照限减半計算應以十一月二十九日爲開缺日期歸十一月分截缺在案查定例州縣應題缺出俱先儘候補正途人員題補如候補正途無人方准以應升人員題升實無合例堪以題升之員始准於現任人員内揀選調補又州縣等官必歴俸三年以上方准揀選調補又准部咨嗣後凡保題升調人員應令於保題疏内聲明該員任内有無積案及欠解錢糧承緝未獲盜案詳細聲叙如承審案件並承緝盜案徵解錢糧已起降調革職叅限槪不准其升調各等語今崇陽縣係知縣繁疲難要缺例應在外揀員題補該縣地廣政煩又復開設茶莊多華洋交涉之事緝捕彈壓綏遠安民尤關緊要非精明練達之員不足以資治理臣等在於各項候補應升人員内逐加遴選人地均不相宜惟查有枝江縣知縣陳彰五現年四十六歲河南鄢陵縣人由廪生考取咸豐十一年辛酉科拔貢中式同治元年壬戍順天副榜九月考取八旂官覺教習補正紅旗教習二年三月報捐期滿四月十六日引見以知縣用欽此旋因監修中牟縣城垣工程保奏以本班不論變單月儘先選用嗣因丁憂服滿起復卽在江蘇辦理洋務經奏准隨帶加三級又因辦理光緒二年蘇省海運經奏准俟選缺後以直隸州前先補用旋因辦理江蘇洋務經奏准俟離知縣歸直隷州班後加四品銜十年二月經吏部選授枝江縣知縣三月初五日經欽派王大臣騐放二十六日領憑起程九月初五日到任該員陳彰五精明練達治理裕如現在枝江本任辦理一切悉臻妥善並無積案以及承緝盜案欠解錢粮已起降調革職叅限等事以之調補崇陽縣知縣要缺洵堪勝任歴俸尚未屇滿已飭遵照新章按例定捐免銀數以十成實銀徑赴部庫交納惟題缺請調與例稍有未符而人地實在相需例得聲明請旨據湖北布政使蒯德標按察使黄彭年會詳請奏前來合無仰懇天恩俯念地方緊要所有崇陽縣知縣一缺准以枝江縣知縣陳彰五調補實於吏治民風均有裨益該員係現任知縣請調知縣銜缺相當毋庸送部引見又該員係初次調煩毋庸核計罰俸所遺枝江縣知縣員缺湖北省現有應補人員容俟接准部覆再行擬員請補謹合詞恭摺具陳伏乞皇太后皇上聖鑒勅部核覆施行謹奏軍機大臣奉旨吏部議奏欽此○○曾國荃片再外海水師南匯營遊擊徐傳隆升署吳淞營叅將所遺遊擊員缺經前督臣左宗棠選得補缺後以副將補用之提標儘先叅將張熙雖係陸路出身與例未符惟曾經管帶輪船並於水師人材列保以之借補洵堪勝任未及具奏移由臣復查該員諳習風濤明白戰守專摺奏請借補旋准部咨以徐傳隆尚未引見底缺例不應開所請以張熙借補碍難議准等因在案兹查升署吳淞營叅將徐傳隆業經臣奏請勅部先給署札開除南匯營遊擊底缺接准部咨除另行給札外所遺員缺係題補第二輪第一缺應用儘先人員卽揀合例人員請補等因臣查該員張熙曾帶輪船在洋巡緝於沙線風濤極稱熟悉若仍以之借補實於營務有裨核與定章限制亦屬相符合無仰懇天恩俯念外海水師員缺緊要准以張熙借補南匯營遊擊以收人地相宜之效如蒙俞允俟部覆至日再行給咨送部引見恭候欽定謹會同江南提督臣李朝斌附片陳請伏乞聖鑒訓示再該員履歴及前在他省並無叅革朦保印結前已送部查核此次應請毋庸查造合併聲明謹奏軍機大臣奉旨兵部議奏欽此○○盧士杰片再勞績保歸候補班州縣人員應於到省一年後察看考核奏明分别煩簡補用歴經循辦在案今查有候補班前卽補直隷州知州羅錫疇自光緒十年正月十二到省之日起連閏扣至十二月十二日試看一年期滿例應甄别據藩臬兩司會詳前來臣覆查該員羅錫疇精明幹練堪以煩缺留省補用除咨部查照外謹會同兩江督臣曾國荃附片具陳伏乞聖鑒謹奏軍機大臣奉旨吏部知道欽此 
 
 

Page 12

 
 
[光緒十一年三月二十五日京報全錄]  
　　宮門抄○選單○江撫德奏爲道員開缺遴員接署摺○漕督吳奏爲籌備運道以利漕行摺○又奏請旌表片○鄂撫彭奏捐充膏火籲請奬叙摺○直督李奏爲河工凌汛搶護平穩摺○粤西撫潘奏州縣試用期滿察看片○江督曾奏爲揀員升補輪船正哨都司摺○三月二十五日吏部翰林院正紅旗值日無引見○豫王謝署正紅蒙都統恩○鳳秀謝授盛京兵部侍郎恩○廣英預備召見○内閣奏派騐放之大臣派出烏拉喜崇阿祁世長文暉貴恒○兵部奏派查齋之大臣派出八額駙明安阿昌阿大額駙敬信恩佑耆齡景書○太常寺奏二十九日太廟親行禮節○召見軍機廣英醇王○光緒十一年三月分選單知府廣東韶州譚承祖甲甘肅慶陽張元鼎舉知縣河南西平凌夢魁舉四川三台李發榮監犍爲楊鼎昌甲貴州甕安尹宗堯附貢按經湖北張嘉畹監府經江西九江黄維恩監典史山西岳陽賈文光供貴州安平張靑榕安徽眙旰章嘉猷俱監○○江西巡撫臣　馨跪奏爲道員患病開缺調理先行遴員接署恭摺奏聞請旨迅賜簡放以重職守事竊照廣饒九南兵備道洪緒現年五十五歲係江蘇溧陽縣人由司員荐升今職於光緒六年二月初八日到任該員先因舊患瘡口未愈屢次禀請開缺均經前撫臣批飭給假調治兹復據禀入春後肝旺脾虚飲食减少舊疾舉發耳聾健忘較前益甚非安心調攝難望速痊凊開缺回籍調理由司查明具詳前來臣覆覈該道洪緒患病情形並無揑飾應卽遴員接署查該道分巡四府駐紥九江新舊鈔關事繁責重查有督糧道嵩崑於關務江防均能認眞講求堪以委令調理遞遺督糧道印務查有試用道陳志培堪以署理至所遺廣饒九南兵俻道員缺緊要相應請旨迅賜簡放以重職守除分札飭遵並另行恭疏具題外臣謹會同兩江督臣曾國荃恭摺具奏伏乞皇太后皇上聖鑒訓示謹奏奉旨已錄○○漕運總督臣吳元炳跪奏爲籌備運道以利漕行恭摺具陳仰祈聖鑒事竊照江北運河上年底水本小入春以來有消無長河道益形淺涸上游邳宿一帶深者尺餘淺者尚不盈尺漕船吃水二尺五寸萬難浮送若一律興挑不特曠日持久工費浩繁且來源太微徒深無益惟有抬蓄水勢撈挑淤灘所費不多而事易集查除屬各閘皆有越河向係水大則啓水小則閉臣現飭署徐州同知王宗幹赶將河淸河成匯澤利運瀠流五閘越河先行堵閉截其旁出之流以歸正河自可擡高水勢不悞舟行上年微山湖瀦水小於九年分數尺將來鋪水下注亦得藉此收束不致宣洩太甚其各閘上下多有浮沙淤灘分别擇要撈挖務使通暢並多備關纜以供提挽之用至淸江以下亦患水小臣已札飭兩淮運司增堵歸江各壩並將裏河廳屬之淸江越閘先行堵閉以資節蓄刻下江北漕船業已齊帮開行臣謹督飭道廳隨時察看情形相機妥辦以期漕行無阻欵不虚糜除俟各帮過浦上閘再行奏報外所有籌備運道緣由理合恭摺具陳伏乞皇太后皇上聖鑒謹奏軍機大臣奉旨知道了欽此○○吳元炳片再據徐州府同知王宗幹等禀稱南河候補同知姚正鏞係奉天蓋平縣人該員庶母余氏係伊故父原任常鎭通海道姚熊飛之妾熊飛故時余氏年二十二歲悲號絶食因親族勸慰勉遵遺命隨嫡室撫衆子女相持家務恭敬寛儉宗黨稱之今已五十六歲守節逾三十年職等誼切桑梓見聞眞確造具事實册結禀請具奏等情又據南河候補同知吳邦直等禀稱節婦鮑施氏係浙江會稽縣人原任河陜汝道施熙之女年二十二歲適錢塘縣監生鮑蔭堂爲室事姑至孝結褵九年夫殁氏年三十歲祗有二女嗣子存義僅十一歲生計蕭條又值髮逆之亂撫育教誨備極艱辛姑殁喪葬以禮嗣子婚宦已成二女亦均已遣嫁該氏現年六十一歲守節逾三十年職等見聞甚確不忍湮没造具事實册結禀請具奏等情臣查姚余氏靑年矢志隨嫡撫孤鮑施氏守節持家保全門祚旣已各符年例允宜特荷旌揚合　仰懇天恩俯准旌表以維風化除將册結另行咨部外理合附片具陳伏乞聖鑒謹奏軍機大臣奉旨姚余氏等均着准其旌表禮部知道欽此○○頭品頂戴湖北巡撫臣彭祖賢跪奏爲武生捐充書院膏火籲請奬叙恭摺仰祈聖鑒事案據湖北布政使蒯德標轉據署安陸府李有棻詳據鍾祥縣武生劉瑞麟呈稱幼讀詩書不克卒業逮事本生祖曁嗣祖囑以力行善事今仰體先志願將祖遺腴田二百三十五畝並房屋一所捐歸安陸府所屬之蘭台書院以作膏火之資等情由府飭據書院首士劉鳳翔憑同該處紳耆勘明經界將契約交收糧柱過割淸楚每年憑首士議定完繳租錢一百四十千文造具田房價值淸册齎可轉詳前來臣查定例士民捐資於地方有裨益者捐銀在千兩以上由督撫查造事實淸册送部請旨建坊給匾情願議叙者由吏部核議給予頂戴等語今鍾詳縣武生劉瑞麟將祖遺田房捐充蘭台書院膏火計值價銀在三千兩以上核與議叙之例相符旣據該書院首士劉鳳翔勘明交割淸楚洵足以裨益多士相應仰懇天恩勅部交案酌予奬叙以資觀感除淸册咨部查照外理合會同署湖廣總督臣卞寳第恭摺具陳伏乞皇太后皇上聖鑒訓示謹奏軍機大臣奉旨着照所請該部知道欽此○○大學士直隷總督一等伯臣李鴻章跪奏爲永定河凌汎搶護平穩恭摺仰祈聖鑒事竊臣前因永定河凌汎屆期當飭該河道游智開督同文武員弁駐工妥愼防守兹據該道禀稱去冬晴暖結冰尚不甚厚本年節候較早正月二十八日後河冰漸次泮解所有着名險工如南上之十二十六號南二之十五號南四之四號十二號南五之十六七號南七之十九二十號二十六號北上之三號北下之五六號北二上之五號北三之十一二號北四上之二號北五之十二號北六之六號又如南八上下兩汛溜勢南趨水逼堤根防守均關緊要經該道先期飭令各汛員預備榔頭鐵鈎將冰塊竭力推砸撐入中洪不使磕撞擠壓致傷埽叚惟二月中春寒特甚西北一帶雪忽滿山十五日以後雪水融化瀚漫而來河水迭次增長自七八尺至一丈二三尺不等遇頂冲灣勢甚洶湧南岸頭工上汛十六號壩埽蟄陷入水四工四號十三號蟄埽塌坎北岸頭工上汛三號蟄埽三叚潰動　基該道督率員弁兵夫動用料物不分晝夜添埽捲由多方搶護化險爲夷二月二十三日全河冰凌化盡水勢消落盧溝橋現存底水八尺等情具報前來除飭督率廳汎員弁將歲修疏濬事宜實　趕辦以禦伏秋汛漲外所有永定河凌汛安瀾緣由理合循例具陳伏乞皇太后皇上聖鑒謹奏軍機大臣奉旨工部知道欽此○○潘鼎新片再准部咨嗣後道府州縣無論何項勞績保舉歸入候補班人員令該督撫卽以此項人員到省之日起予限一年詳加察看奏明分别煩簡補用等因在案兹查有儘先補用知州鄭錫疇候補班前補用知縣張棠蔭均已試用一年期滿據藩臬兩司出具考語具詳前來臣查儘先補用知州鄭錫疇年力富强辦事精細候補班前補用知縣張棠蔭年壯才明留心民事均堪勝繁缺之任應請留於廣西遇有缺出照例按班補用除將各員履歴送部外謹會同兩廣總督臣張之洞附片陳明伏乞聖鑒訓示謹奏軍機大臣奉旨吏部知道欽此○○太子少保兩江總督一等威毅伯臣曾國荃跪奏爲外海水師都司員缺擬請揀員升補恭摺具陳伏乞聖鑒事竊升調吳淞營輪船正哨都司華春榮老病難痊當經題請休致聲明所遺員缺應請扣留容臣揀員請補在案臣查是缺係外海水師有禦侮詰奸之責該營輪船雖未配造到營而操練巡防在在均關緊要必須久歴水師熟諳營務之員方足以資勝任臣於外海水師實任候補各員内逐加遴選查有都司銜九沙營一號艇船止哨守備董光輝年五十三歲江南上元縣人由京口水師兵丁奉調隨勦洊保以千總儘先補用拔補劉河營外委於揚防　淸案内經前任江甯將軍都興阿彚保同治元年六月十四日奉上諭着以守備儘先補用欽此續於揚防積年防剿案内保加都司銜五年拔補劉海營千總裁改江蘇水師案内改撥南匯營輪船副哨千總調補艇船副哨千總光緒四年經部擬補川沙營守備六年赴部引見三月初十日經欽派　大臣騐放請旨照例准　補授十一日覆奏奉旨依議欽此頒給劄付祗領到任八年委護該營叅將篆務該員勤力操巡熟嫻水師且久歴海洋於水師營務均甚熟悉第按輪補定章是缺都司係外海水師題補第一缺應以儘先人員請補該員董光輝係實缺守備未保儘先都司以之升補核與定章不符惟查儘先各員或與是缺不甚相宜或於水師營務不如董光輝之熟悉迥非在時之比外海水師員缺尤以得人爲先合無仰懇天恩俯念外海水師人材難得准以川沙營守備董光輝升補吳淞營輪船正哨都可於海防大有裨益如蒙俞允俟部覆至日行給咨送部引見恭候欽定除飭取履歴送部其所遺川沙營守備員缺應請扣留容臣揀員請補外謹會同江南提督臣李朝斌恭摺具陳伏乞皇太后皇上聖鑒訓示謹奏軍機大臣奉旨兵部議奏欽此 
 
