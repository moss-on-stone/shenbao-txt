# 1885 - 251 - 4904463

 

Page 1

 
 
[五十一號畫報出售] [  申報館主人啓] 　　 
　　徽州山中出一大蛇蛇身盤旋於山腰樹上而其首下垂山脚吸飲㵎水鱗甲斑駁其長難以丈尺計如此巨物舉世罕見故圖之以供衆覽報首畵譜一圖貓一圖狗係任君早長所繪玩其筆墨雖無奇異而生動之態自不可及後附淞隱漫錄圖說一則准於初六日出售此布 
[石印文獻通攷出售] [  點石齋主人啓] 　　　 
　　馬端臨著述文献通攷其書與唐杜佑通典相爲出入杜書肇自隆古以至唐之天寶而馬氏所著天寶以前者視杜氏加詳天者以後至朱寗宗者又足以補杜氏之闕其爲類二十有四類各有攷計卷三百四十有八乾隆戊辰重刋於武英殿經天語褒美謂考覈精審持論卓正莫　於通攷之一書而草茅好學之士羣然知所折衷奉爲至寶惜簡帙繁多價值昂貴寒士未易購取本齋特出巨金覓得殿板初印本情善作宋體字者一律　寫直行校對則覆之再覆期於一字無錯字形則放而又放期於一目了然而行間疏落天頭寛長展玩一通巳覺愛不忍釋正不徒往來行笈中便於携帶巳也訂二十本分裝四套價目格外從亷准八月中出書欲購諸君祈早向南北申昌書畫室定購並分寄上海掃葉書坊京都西河沿仁記洋藴鋪遲則恐將不及以所印無多耳此啓 
[仿印古今圖書集成樣本告曰] [  申報館點石齋主人啓] 　　　 
　　本齋開印古今圖書集成减印一千五百部刻下人手嫻熟印出之書倍多於前然尙擬再添排手以求迅速竣事惟　君散處遠方未能到局親視工程故將各編各典每種提出一卷并圖畫若干另印成一百二十餘頁訂成一大本籌畫之清晰印工之精妙有目共賞惟不能遍送買票諸君故交本埠外埠申昌售書處出售每本價洋二角諸君購閱可知此書之妙並擬將印成之書無論多少於明年正月間先行分給嗣後擬分期交書俾得先睹爲快惟是書板樣放大成本較多本齋所收之銀核計吃虧尙鉅而諸君得此實爲價廉物美其有未曾續繳第二次股銀者展於八月内一律　齊連同第一次股單之號頭及股友姓名開示并交申報舘當卽掣回收據交執其有前在漢口買票者應繳之股銀可就近送交漢口信和洋行蓋本舘巳將空白收據寄存該行自當立時塡給如過八月之期則當將寄存之空白收據收回幸勿自悮此布 
[論中國急宜以兵船遊歴外洋以壯國威] 　 
　　有客白署爲愼重者郵來一論其言曰中國之大人民之多物産之富實爲天下之首近見西人之貿易於各埠者每有兵船游歴以爲保護藉以習熟水線增廣見識獨中國則未之有也何也蓋現時中國所有兵船以之守本國海口尙且不敷又何暇及此且戰事方息急難籌欵然華人之商於外國者殊屬不少如美國之舊金山英屬之星架坡以及呂宋秘魯日本雪梨新金山等埠統計何止百萬若一令下向各埠之華商勸捐購造鐵甲快船爲遊歴外洋以壯國威以保華商之用則衆商能不竭力樂捐旣得樂捐則每年必能籌及鉅欵以持其後但須實事求是總辦得人耳所有鐵甲戰船須輪班每月發出一艘或兩艘三艘前往外洋不分遠近但有華商之埠每月必到一次或兩次每次停泊兩三天三四天或一個禮拜不等所到各埠必須認眞察看該處之風土人情所歴程途必須繪圖貼說詳爲細載或刻成書播諸新聞使通國人民俱知以廣見識每次如是管駕弁勇諳習水線經歴風濤先則練胆繼則練藝諸事認眞務求實際將見富日益富强日益强誰敢欺侮臺灣澎湖久爲各國所注意盖以島嶼孤懸我之水師力有不足故莫不垂涎一有戰事先困該島實由於此今戰務寢息基隆澎湖各處之炮臺急須整頓務求堅固以保地方而防外患臺南臺北須建鐵路以便聨絡使易運籌軍火藥局亟宜創建免被封口致有阻絶接濟之虞臺灣土民宜挑選操練俾得人地相宜莫招外兵免有水土不服之憂認眞辦理務使兵精粮足軍械用之不竭砲臺堅固異常更造鐵甲戰船相助使戰守俱定不但爲臺灣澎湖之壯觀從此各國又何敢輕視聞南北兩洋擬開鐵礦擬建西式炮臺添造船廠機器砲廠一面自造一面購辦各省陸續照辦三五年間務成勁旅此後遇有干戈各省聨絡鐵甲快船調度得宜而以搜查漢奸及防局外各國私相接濟所有各省海口如廣東之虎門瓊州北海汕頭高州等附近大洋敵人可入之處敵船可到之口急宜創建堅固西式砲臺爲之守護所有鐵甲快船遇有戰事立卽出應如遇敵船卽與搞衡煤斤爲火船最要之物各處亟宜預備庶無缺乏平日弁勇操練認眞當思食君祿忠君事理所當然中國人民不無才藝兼優之人曾在外洋學習勝於外洋人物者不少獨惜有心無力指引無人保薦無路空老林泉豈不可惜但得國家遍諭各省不論諸色人等有才能者卽宜投効試用一月事果屬寔卽給薪水否卽去之似此則精明幹練之人才一年之中不知可得凡幾僕乃商人貿易於外洋各埠者廿餘年常有盡心報國之志奈無勢力無可如何惟有發此贅言聊以自効耳愼重者之言如此按此論後幅皆中國所應爲之事言之殊爲暢快惟以兵船遊歴外洋一節理原不錯但中國此時而欲多置兵船則力有所不能若令各商人集捐置辦無論商人能否樂輸卽曰能之亦恐無此政體外洋各國之所以有兵船在各埠駐汨者蓋以各國商務綦重兵以衛商商以養兵兩相需卽兩相倚今中國兵商截然兩途且商務之盛斷不如泰西各國若欲仿照泰西凡通商各埠皆以兵船駐紥保護又安能之不觀泰西各國之開拓屬地乎凡開一埠不但有兵船以保護且必設立總督與夫一切地方理事之官庶幾責有專司事無掣肘然此籌費用實亦不貲而西國則皆以本地之所入爲本地之所需量入爲出各得其用此其道皆由於商務之興旺故得以取無禁而用不竭初非苟焉而已也故欲中國以兵船護商人其勢實有難行果欲行此則第一當振興商務商務旣盛則商人有利可獲當不難踴躍輸將然後妥定章程善全大體於國於商兩有裨益矣質之愼重者以爲何如 
[上諭恭錄]  
　　七月三十日奉上諭盧士杰奏潜山地方捐建巳故大員專祠請准列入祀典並附祀陣亡統將一摺已故西安將軍多隆阿已故安徽巡撫李續宜於咸豐年間在安徽剿匪著績駐軍濳山捍禦之功尤偉巳故提督石清吉由太湖移軍該縣屢挫賊鋒得全民命旣據闔邑紳士捐建多隆阿李續宜專祠着准其列入祀興由地方官春秋致祭並將石清吉附祀以順輿情該部知道欽此 
[輪船被拘]  
　　香港西字報云傳聞日斯巴尼亞有輪船名同荒在南洋德人所據之盖祿裏那島相近處爲德 
 
 

Page 2

 
 
國兵船所擄該船係小呂宋官長雇以裝煤前赴該島者兹忽有此傳聞未知確否如果屬實則德日兩國又將啓釁矣 
[譯錄國書]  
　　倫敦報云中國欽差出使德法等國大臣許竹篔星使於西歴七月二十七日進見法總統忌理威並呈遞國書略云本使臣奉敝國君命爲駐貴邦全權欽使大臣故今特呈上國書於大王是書本早應呈進其所以延遲者因敝國與貴邦交涉事件未臻妥善所致今兩國旣敦輯睦復修舊好敝國朝廷是以特着下臣卽到貴都復申友邦交好之誼而本使臣旣奉此命將必力行維持兩國友好之情仍望大王體敝國君之意同持大局永敦和好共享太平之樂云云法總統答曰今者兩國友誼復敦重修舊好誠兩國之深幸而亦可爲兩國賀也敝總統將必副貴朝廷之心共守大局永敦友誼云 
[操練章程]  
　　兩廣總督部堂張議定各軍操練章程爲定章操練事照得海防各軍原爲洋戰而設新募各軍自應專擇目前切要事宜斟酌情形認眞訓練方爲餉不虚糜緩急可用查向來營操各陣式以及大刀花槍鋼叉等件在今日已無實用兹特酌定數條一練臥槍專演臥放後膛槍滾地前進以備冒砲攻敵一練過山砲隊測表取準一練掘造地營一練安放地雷一練修築砲臺一練臨敵散隊不准沿用方圓舊陣更不准仿襲近日各省洋操陣式徒飾觀㺯麕聚方行務期進戰之時可於頃刻間令一營變爲無數小隊不嫌畸零人自爲戰但須互相救應可分可合一練演放洋式火箭一練安設行軍電線一練健步疾行踰濠越嶺一練夜戰擾敵大率守地營則惟以堅靜深藏爲主出戰則專以輕剽猛疾爲貴至於濬濠築墻一應工程皆須督率勇丁聽令工作教習雖參用洋弁口令俱專用華語每半月本部堂親臨校閱一次如操演有效隨時奬賞如技藝不精工作不實惟該統領是問勉之凛之 
[黔撫行程]  
　　新簡黔撫潘偉如大中丞啓節抵滬已列前報兹悉潘大中丞業於昨晚乘招商局之江裕輪船溯江赴漢卽由漢起程入黔履新云 
[星使行程]  
　　錫衛二星使係於上月二十三日在基隆登岸查勘該處情形再查臺灣道叅欵前經手臺南洋藥漳腦厘金之傅姓已奉廈門道委員解送赴臺就訊云 
[奏稿照錄]  
　　督辦廣西軍務署廣西提督臣蘇元春護理廣西巡撫臣李秉衡跪奏爲欽遵諭旨調度諸軍會籌辦理情形恭摺仰祈聖鑒事竊臣元春於本年三月初四日在越南諒山營次承准軍機大臣字寄光緒十一年二月初八日奉上諭廣西關外軍務屢次失利潘鼎新調度乖方本日已降旨將該撫及王德榜均卽革職並令蘇元春督辦廣西軍務矣王德榜所帶各營卽着蘇元春接統竭力整頓妥籌撫馭王孝祺各營及湖南新撥周家盛曁寥長明所帶各營均歸該提督節制調度此外潘鼎新所部各軍尙有若干營均應歸併調度該提督久經戰陣現在膺此重任務當調和將士聨絡軍心邊境要隘應如何分派扼守必先自立於不敗之地再圖進取廣西巡撫已令李秉衡護理各軍後路餉械並諭源源接濟該提督隨時互商辦理馮子材一軍前據彭玉麟等電請調回廣東業經諭令潘鼎新酌辦軍情瞬息千變該軍應否調回着彭玉麟張之洞悉心籌商定議具奏將此由六百里各諭令知之钦此遵旨寄信前來跪讀之餘仰聖訓之周詳兾戎機之愼重富卽恭錄移行欽遵查照惟時諒山克復已閱兩旬且經奉旨停戰撤兵不能不變通辦理所有湖南新撥之周家盛等營聞巳早入粤境廖長明等營向未由湘起程經臣秉衡函商臣元春飛書阻其前途復經兩廣督臣電奏奉旨依議遵卽恭錄飭知分别折回中止以節糜　淮軍鼎字五營先已奏明遣撤回籍尙有撫標中軍前二營亦係潘鼎新督帶在防經臣秉衡派員點騐汰弱留强歸併一營兾收實用亦已交臣元春節制調遣此外方友升統帶撫標親軍二營蔣宗漢統帶廣武十營先由潘鼎新撥歸調遣與臣原部毅新鎭南熙字等軍除遣撤歸併外統計尙不下四十營其王孝祺勤字八營與馮子材萃字十八營均係東軍前者轉戰經旬克奏奇捷此後邊防兩粤唇齒相依應如何布置聨絡並顧兼籌商請督臣隨時裁奪惟王德榜統帶十營自湘遠來出關最久當奉命交臣接統其軍之日正所部膚功迭著之時以該藩司夙號知兵已著成效未便更章與臣秉衡往復函商似應暫緩交替以繫士心並將奉旨飭查各節逐一查明據實奏覆固知聖明洞鑒自有權衡惟應靜候恩施以昭激勸曰下邊防布置正在需人可否將所部十營仍歸王德榜統帶以期將士相習有裨邊陲臣元春旣在一方亦當遇事熟商不敢稍存岐視擬俟將來法約旣定無有他虞再當察看情形請旨辦理臣等爲通籌全局起見理合合詞恭摺會同督辦欽廉防務前廣西提督臣馮子才兩廣總督臣張之洞由驛具奏伏乞皇太后皇上聖鑒訓示謹奏奉旨覽奏已悉王德榜一軍着仍遵四月二十日諭旨辦理俟事定後應撤應留由李秉衡等酌度奏明請旨欽此 
[撤勇續述]  
　　厦門撤勇中途折回曾列前報兹得厦友來信言之尤詳再錄之以見撤遣兵勇之不易據云乾軍凱撤各營勇丁均來夏聽候乘搭輪船返漢而在厦雇用輪船聞係招商局葉姓向福昌行雇到以司卑士輪船在厦裝載勇丁二千數百名之多前往漢口嗣因經于者未經備辦糧食勇丁在船不能忍餓卽將船中所有食物以及船上西人所食牛羊肉麫包等件携取充飢並欲與船主爲難船主見機暗將船舵折轉駛回厦門禀明領事官照會道憲稱帶兵官不能管束勇丁幾乎肇事云云現在以司卑士已將兵勇卸出登岸葉姓則另雇别國輪船裝載聞福昌行已另向成記洋行雇英國輪船來厦裝兵經彭提臺會同興泉永道奎觀察出示申明准各兵勇報名搭船但船中僅有食水並不給食各勇丁必須自帶乾粮不得在船滋事如滋事則按軍法從事云云然在海洋風湧浪大多苦暈船不能飲食者多一入長江口輪船駛行如平地斯時暈船者皆如釋重負亟思飲食若令各自煮食恐船中不得如許鍋灶且兵勇自帶數日之粮亦頗不易恐不免更有意外事經手者防備於早可耳 
[京華摭要]  
　　欽命勘理中壏疆界大臣周生霖閣學鄧鐵香大鴻臚擬於本月初起程馳驛隨帶司員及繙譯官生俱係總署及同文館中人各堂憲知該處水土惡劣道路崎嶇並不强人以所難先着章京學生自行呈明是否願往此令一下當有關碧泉比部朝宗張巨川農部其濬楊虞裳内翰宜治諸君願供策遣堂憲大喜槪予錄用此皆總署章京至繙譯之職同文館學生中願膺是選者亦有數人惟未詳其姓氏耳○葉顧之李勉林兩觀察前因左侯相及各大憲登列荐章進京入覲召對時上以上海廣東風土人情咨詢葉觀察觀察一一對答備極周詳李觀察則訽以製造軍火等事亦能言皆中肯隨問辦理交涉事宜兩觀察俱縷晰條分洞若觀火翌日兩觀察往總署禀見各大臣細談時事逾數刻之久○醇邸虚懷下士雅意憐才聞有精明强幹之員莫不羅而致之以供策遣近日奏調江蘇候補道雲觀察逢曜來京派委神機營覈對處差使○前報列中海興修船隻一事兹聞有十二船均須修治工料一切由前粤海關監督崇榷使光文榷使銛前總管内務府文大臣錫等情殷報効如數捐輸云○禮部司務廳出示本部地租奏明交大宛兩縣代徵代解已由該兩縣出示曉諭在案爾佃户理宜恪遵乃近日以來該佃户等紛紛聚集本部大門口稱乞恩及至傳集開導至再至三爾佃户等仍竟聚而不散查刁徒聚衆滋擾罪千斬决刑律極嚴爲此出示曉諭爾佃户等速卽解散倘再聚集自干咎戾本部定行執法懲辦勿謂言之不預也盖因日前諸農户齊集禮部叩求故有此示也○東陵守護 
 
 

Page 3

 
 
大臣毓貝子橚三年任滿例應更換巳由宗人府行文各貝子鎭國公輔國公門上務將本貝子公現在有無兼充各項差使及曾經守護東四陵幾次造具細冊卽日呈報本府以便開列奏派守護之差查守護陵寢之員每年由藩庫請領實銀養廉六百兩而東陵更爲優　云○前報述東安門内橋上玄天大帝廟興修一節兹聞該廟原係正殿三間耳房山門院牆旗竿悉付一炬現重修正殿及東西配殿須較舊時寛大估得工料銀一千二百餘兩已經内廷總管太監等公助銀六百兩交廣興泰源天興三木廠收存再有不敷均經三木廠捐助云 
[吳巿簫聲]  
　　升補撫標中鎭府閃晋臣叅戎引見回省後隨於七月廿二日接印任事公館在通和坊湖南會館間壁聞叅戎前署吳淞營叅府時所坐頭號艇船砲位裝飾均照西式極爲堅緻靈捷係自行捐資不費公欵加以操防嚴整才幹優長故得上游倚重云○毛生設帳黄仲陶大令家秋闈在邇正擬結伴登程唇次忽發一疔生素豁逹依舊飲酒食肉初不介介於心一日突然發腫自項及胸大如五石瓠就醫診治則云疔已走黄勢難奏效入夜囈語發狂寒熱蒸變諸名醫咸束手吐舌以爲萬無生理黄大令素與馬君培之稔走函告以寒士苦情馬君惠然肯來臨視之下謂其症雖險尙非絶路投以防風荆芥地丁草等藥更外服護心散一兩數劑後神志清爽熱退腫消嘻馬君之術何其神也據馬君云疔毒走黄原有服敗毒散一法○日來居民頗有患急痧施救不及半日卽斃者養育巷薙頭匠龔姓及雜貨店婦某氏均以此症身亡 
[部卒遄歸]  
　　前日美富輪船由福州開行抵滬船中附有左侯相之部下百數十人想當換輪赴漢各回原籍也 
[賽馬定期]  
　　本埠西商秋季賽馬業經定期在九月廿九三十及十月初一日卽禮拜四五六每日擬賽八次想秋坰馳驟又有一番賞心樂事也 
[上海縣示]  
　　特用府在任候補直隸州江蘇松江府上海縣正堂莫爲出示嚴禁事奉蘇松太道憲邵觀察扎據代理英租界會審委員葛令禀稱上海爲通商總匯之區租界尤爲繁盛商賈雲集習俗侈靡茶坊烟舘鱗次櫛比婦女引類呼朋趨之若鶩男女雜處晝夜嬉游相習成風毫不爲怪甚有不顧廉恥冶容誨淫青年子弟一遭引誘廢時失業貽害無底實於風俗人心大有關繫積習旣久不忍不教而誅除出示並飭差恊捕訪拿外禀請轉行一體嚴禁等情到道除飭法租界委員翁丞查禁外合亟札飭一體查禁等因到縣奉此除飭差查禁外合行出示嚴禁爲此示仰地甲及茶館主夥人等知悉自示之後毋許婦女入舘吃茶如敢故違定將該舘主夥人等究辦並查該婦女夫男懲責不貸切切特示光緒十一年八月日 
[讞員拜客]  
　　昨晨羅少耕太守排道往拜英美德奥意等各國領事定於今日開辦公事太守知讞署涉訟之人素來多用白禀甚至一禀未批續禀又至寔屬不成事體爲特傳諭一切控案務須遵式覔保用戳並悉太守知積案已多故已與美繙譯訂定九點鐘卽行集訊 
[僕人病死]  
　　崑山某茂才挈帶僕人顧阿虎赴金陵鄉試順道來滬暫寓英界大方棧以便附坐輪船將登輪時該僕忽患急痧命在頃刻茂才方寸已亂託人舁僕上岸并將行李移回該僕昏暈臥地一息奄奄路人給以紅靈丹辟瘟散又爲針刺始得復蘇當由巡捕舁送會審公堂羅太守飭差移送棲流公所醫治茂才則仍住棧中忙迫之時箱籠鋪蓋盡被宵小竊去僕醫治無效輾轉斃命太守聞報飭差知照茂才備棺成殮然鄉試之期已無及矣時運不齊可勝浩嘆 
[專查時疫]  
　　租界中時疫流行迄未少息捕房素有專查英美兩界死傷人口之巡捕三名閱日一報其最多之日報有六十餘人少亦二十餘人幸昨日天氣忽凉諒時疫亦可減少矣 
[瘋人擊鼓]  
　　前日下午有一人年約四十餘歲身穿短衣手持竹烟管至英會審署大堂將鼓亂擊其音淵淵無異漁陽三弄值日差聞聲慌甚向之詰問一味支吾差等見其形類瘋癲揮之使出 
[打架案結]  
　　日前丹桂樓茶肆糾衆打架一案經法界會審委員將拘獲之魏寳生桂阿壽疉次解訊送縣各情節經列入本報前晚帮審委員王司馬升堂提訊魏供向爲牛骨作生意素來安分營生此次因事前往啜茗誤遭拘案桂供打架事情小的並不干與司馬謂旣與爾等毫不相干豈有憑空拘拿之理此事究由何人爲首何妨從實供明反覆盤詰二人堅不肯承司馬謂本當嚴辦姑念初犯從寛判桂苔八十板魏免笞着具攺過切結分别交保 
[相騐監犯]  
　　本年二月間滬南船帮閙事案内爲首之施念喬阮順之等七人由縣拘拿訊供等情均經列報嗣施阮二人在監患病飭送普育堂醫治邇來施病勢日增服藥岡效延至前日病斃堂中堂主投縣禀請相騐莫邑尊遂於昨日午刻飭捕廉許少尉帶同刑仵書役人等赴堂檢騐仵作喝報委係因病身亡並無别故捕廉卽飭棺殮黏封發壇標記 
[佔妾候訊]  
　　前日方文卿投上海縣訴稱小的向在滬北關設大有烟館前年娶妓女曹金氏爲妾邇被流棍端木聘珍誘姦强佔並將小孩抱匿不還向論逞蠻求提訊究莫邑尊立飭單提端木到案收押候訊 
[賽會無益]  
　　八蜡之說肇自伊耆春秋報賽載於祀典南匯八蜡神素著靈異人民咸敬信之凡遇水旱疫瘟之年例必迎神出遊俗尙謂驅邪降福往往有騐今歲自入秋以來該處疫厲盛行凡在城鄉死亡之數日以十計於是好事者援例迎神踵事增華互相角勝但敬神之時而雜以游戯不特褻瀆神明抑且有關風化惟望官斯土者出示曉諭令彼節搬戲出燈之費作施醫送藥之資庶幾實惠可沾不徒虚行故事也南沙吟梅仙史稿 
[募捐銅洋]  
　　三馬路與昌絲棧主人陳竹坪大善士樂善好施久爲宇内所仰望自兩粤被灾而後募捐籌賑久已不憚辛勞刻又于名刺上印成小啓委本館隨報分贈廣募銅洋卽可救千百萬垂斃之灾民又可免僞物悮人之弊誠一舉而二善備焉行道有福敬爲陳君頌之 
[揚鎭賑事叢談]  
　　光緒八九兩年洲賑江泰徒陽四縣合辦此次泰興有善士經辦揚鎭同人專辦江都丹徒丹陽三縣已於二十六日分赴各洲查户先行者爲靳春陽蔣佩濓陶聘卿陳煥其李鈞甫王虎臣韋小江諸君均是賑中老手一路福星敬爲災民賀○老福興全泰盛福興潤三信局其主人皆樂善不倦每遇災賑不取信資此次粤洲兩賑及簪花書社往來各件不取分文集　成裘實爲鉅欵同人均深感佩初巿萬倍操劵可得○李維之毛聲和兩君每於善舉無不盡心竭力沿江偶遇風潮卽邀友赶杳同人中有邵君天祿者尤爲賑中健將欵無鉅細路無遠近必躬親必做成而後已安得千百邵君爲災民造福受天百祿必副盛名○陳煥其先生者高尙士也廉儉不苟取此次風潮先生先赴各洲詳查災况迨督撫運憲撥鉅欵派委廉星夜抵灾區先生不辭勞瘁復又同往細查數日之間遍歴各洲人無間言當洲圩之初破也道府各憲曁江都徒陽三明府皆捐廉以助揚鎭善紳又名助鉅欵或米或錢或乾粮或蘆蓆或鍋灶均量力以輸共約四千餘串災民得此急賑人心始定鎭江若非先生災情無由深悉是災民之慶更生先生之力居多天鑒不遠行道有福其先生之謂乎 
[上海四馬路高易公館内恊賑所急請惠賜捐欵迅解接濟公啓]  
　　敬啓者兩粤自被沈災後災黎田禾家室漂没淨盡須再給衣食田器等物俾得再行補種俟晚收有成方免枵腹之虞是此數月間賑務未可稍緩一刻者也昨接粤省來函云前月䨙雨過多潦水復漲各處晚禾 
 
 

Page 4

 
 
淹没不少秋收恐難有成等語如此則秋收失望冬賑尤急不待智者而知也惟敝所點金乏術無米難炊若任嗷嗷實難瞙視爲此急告大善士大仁人及各埠我粤諸君務乞大發慈悲或慷慨解囊或鼎力勸募或節省日用無益及中秋月餅酒席等費迅速惠下俾災民不至復塡溝壑禱切盼切謹此佈聞伏祈公鑒 
[來信照登]  
　　敬啓者日來城廂内外疫症流行傳染者每於一日半日之間醫藥罔效並有一家數口僅存一二人者甚可畏也屢讀貴館報章助賑愈病捷於影響是以抱恙之家立卽許願捐資延醫無不奏效因思急而相求何如豫爲之計爰聚家人而語之曰我等邀大之貺身獲康强值此賑捐窘迫之時暑濕鬱蒸之際何不互相湊助以承天休家人遂湊集十四洋繼又勸得庭筠主人集助洋十元怡怡至主八集助洋五元總交陳與昌掣取收票諒滬上享安平之福者自必各自爲勸無待鄙人之饒舌也仰祈登諸貴報以諗遠近樂善諸君爲幸蘭芬主人叩上 
[奠儀助賑]  
　　維揚李默菴先生疾終滬寓於七夕開弔盤柩回籍同人各有賻贈僕以得信遲竟不果送然季子之劍固已心許徐君矣兹特將奠儀一元交絲業會舘移助粤賑藉了心願并資李君冥福[  山陰何鏞桂笙識] 　 
[浙省撫轅抄]  
　　七月三十日分省補用縣丞錢葆清禀明遞胡紳欵目清楚叩辭回閩○八月初一日大主考白潘船駐大關辰刻憲駕詣武林門外大馬頭官廳恭請聖安巡檢黄寶璋禀知丁内艱 
[蘇省撫轅抄]  
　　初三日委署寶山縣典史陳楷禀辭赴任從九林爾興謝委署江陰縣典史事沈金聲服關回省禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海四馬路浦灘文報局内恊賑公所經收賑捐八月上旬清單]  
　　初四日葉玉林七齡童子葉瑞麟求保平安二户各本洋二元無名氏求保平安九八五銀十兩零二錢○長沙衍澤堂募申二百四九單衍澤堂五十千文豫章裕勝祀二十千文宋中和十五千文推善堂八千樹德堂四千研經堂德一福四明山樵遠志堂深柳堂義勝堂六户各二千合記鑑湖七二峯文記福記承啓堂越芝堂六户各一千共合收規銀六十九兩八錢○寗波招商局募第二次鄞縣二至軒華念五元甬江衆米行十六元○金州局募浙省無名氏四十元常州無名氏六十元内有銅洋一元○邵景記二元○甬上令童莫廷錫將自巳歴年所積押歲洋并首飾變賣保佑父母弟兄姊妹合家康安十元○鐵沙有心無力氏兩元○清江天順局蒯儉堂交來濟寗州安健堂　二兩○安慶裕泰號募申二百五十單萬分一本洋五元徐代慶裕泰善記三户各一元○松江輔德堂募申二百五十一單穀我倉六元宓敦仁四元汪樂善三元昇豐典二元協和典天和典馨豐信元典叔手天和典怡勸信元典楓香不留名侯六户各一元蓉來泗潤四百文壽生書潤七百文共合收洋廿二元○嘉興曹咫廷翁募滬二百九十三冊仁秀堂隱名氏耕讀計隱名氏四户各二元○松江耿思泉翁交來滬六百三十五冊金山衞孫栢堂祈保孫男聲華三歲無灾悔二元鳳麟堂胡宅嚴氏太太七十生辰八元又滬六百三十六號冊尹子銘翁莫凌雲小築一元不留名三户各三百文不留名二户各二百文不留名三户各一百文桃蔭詩舘不留名朱二户各三百文又滬六百三十八冊宋西簃翁翁募張吟香張幕善二户各一元張桐蔭張𤔅君不留名三户各五角周餘慶不留名二户各二角不留名五百文張懷遠五百六十文張陋軒邱餘慶張長興張起雲張蘭言張巽甫六户各二百文共合收十七元虚對開三個小洋四角○太倉張松坪翁寡問花軒銅洋一元力不從心人三百文○蕪湖招商局募銳一千零八十一二冊谷口豐裕清溪姚記四户各二元兆記嗣記崇記宗記少記司記山記淙記如記妙記詞記竣記梧幼道人十三户各一元濟陽江記清記少泉稚泉幼泉五户各二角植則堂李林允亭子聰氏臺江居士四户各五百文吳門棄士僕本恨人焚沈納棄無所不可人三户各一百文梅少卿翟善堂二户各三角曾慶餘無名氏二户各四角沈榕卿六角無名氏四户各五角無名氏三户各二角無名氏四户各一角共合收洋念九元○本日共收英洋二百三十元規元六十九兩八錢本洋十二元現銀十二兩二錢銅洋二元虚對開三個小洋四角錢三百文○附收山東捐規元一百八十五兩○沙洲捐英洋念五元另行詳報 
[上海三馬路與昌絲棧陳竹坪經募賑捐八月初三初四日第六十六十一兩次清單]  
　　浙寗楊小梅求病卽愈松江東門外隱名氏章姓三户各洋二元無名氏銅洋二元戴本洋一元老種德本洋五角金免痴翁潤筆移助小洋六角又錢三百四十文隱名求母無疾延壽錢一千文咸宜堂王洋一元又銅洋一元○蘭芬主人經募陳王氏洋四元友琴樓保父母康健洋六元雯記霆記　記三户各洋一元均指粤省沙州各半均記衡記各洋五角以上七户共來洋十四元○包均金洋一元久本洋一元○新巿胡同茂盈記行經募朱蘭山陳壬泉同茂玉記高樹棠胡靄卿五户各洋一元程匡甫胡雲卿兩户各洋五角以上七户共來洋六元○與字二百六十六冊震澤恆義興本洋四元又經募存心堂泰曁二户各洋一元福心堂好善居孫湧盛汪榮和恆豐庄恆儀庄恆昌福源庄八户各洋五角心紋溪冊錢九百四十文萍玉恆福錢七百文桂坤才吟錢四百文吉田錢二百文以上十五户共來关十元零五角虚對開洋三元錢廿文○包馨甫自身病痊洋念元種山主人洋念元○昌字四百一冊閔行同源典蟻䭾生經募同源衆友西瓜餘洋一元承志堂洋一元又助沙州洋一元居易齋續惇大堂黄二户各洋一元于斯堂德蔭堂二户各洋五角無名氏朱煥記吳以辰三户各洋三角詹清氏洋四角德本堂修德堂金善記續子樓氏焦榮氏裕甫氏益萬氏七户各洋二角黄質記磬溪軒少堂記三户各洋一角隱姓氏錢八百八十文翠記錢二百四十文以上廿三户共來洋十元○與字一百冊譚任之翁經啓不登名銅洋十六元康泰豐英洋一元又銅洋一元○與字二百十三冊常熟信泰典經募守信居吳冠亭信泰各友中秋月餅費許品之四户各洋一元盛信卿吳蔭甫二户合洋一元以上六户共來洋五元○浙江嘉興洋藥局吳永忠善十洋八元又經募不書名洋四元平湖藍萬生號平湖范成大復興祥張餘慶李錫輝五户各洋一元徐信義號錢敏愼二户各洋五元以上九户共來洋十八元○怡怡主人經募祝萱室無病誌喜洋三元友于廬助沙州洋二元○徐隱名陳柳氏單恩梥三户各洋二元紅焦山舘洋一元誠靈堂小洋二角錢滮生錢三百文錢趙氏金免痴翁潤筆移助二户各一百文○庭筠主人經寡祖蔭草堂洋四元潘氏助沙州洋二元吳氏蘭孫二户各洋一元柳暗花明洋一元又助沙州洋一元以上六户共來洋十元○元記銅洋十一元振記永記二户各銅洋四元○王耀翁經募愼記同和王順泰節省席費三户合助洋五元○崑山署寄來小遊仙洋三元○昌字三百八十六冊仙鎭恊濟典陳銘翁經募槐奮堂洋五十元又助沙州洋五十元余記洋八元徐記洋六元川記洋五記淑記芬記麗記梅紹卿四户各洋四元仰記勉記愛記重記伯銜記青記六户各洋二元蔚記義慶堂無名氏無名氏雙伯堂五户各洋一元以上廿户共來洋一百五十二元○與字一百十冊王典恆錩典經募愼思之洋二元莫釐山艮張慶林二户各洋一元沈耕漁怡慶堂自怡客澄本堂倪霞卿氏平心子六户各洋五角陳竹君王曉堂紫記殿記梅居士浦始泉六户各洋二角五分樂善洋四角五分誠記洋一角五分通甫洋三角石抑山民雲記二户各洋二角無名氏得樂齋二户各洋一角以上廿二户均助廣西共來十元○陳募隱名氏洋一元○與字二百六十二冊横沔均和典曁友洋五元○二日共收洋三百十一元虚對洋五元小洋八角銅洋四十元錢一千八百六十文七月十七日單上王承懋助洋二元誤書一元七月廿九日練塘公太典共來洋廿一元五角脫去廿字三十日徐福記助洋一元脫去福字黄祥圃助洋一元黄字誤堂字今特更正合并聲明 
[上海四馬路浦灘文報局内協賑公所經收賑捐八月上旬清單]  
　　初三日無名氏兩元○瀏河收運局交來同人書畫助四元足對開一個小洋二角○石蘊生翁寡金九十七冊三畏堂石蘊生二户各兩元愼獨齋耕野居隱顯士懷遠居四户各一元黄子雲集慶堂何奇林三雅堂四户各五角無名士七角楊步瀛倪方芳二户各四百文陸鴻濤三百文無名氏三百十文○求免灾人一元無名氏兩元銅洋一元足對開一個小洋五角○嘉定勤樸堂募申二百四十六號單勤樸堂兩元傅景祥一元劉星甫顧彩彰樂嗣森三户各七角陸子逵陳惠祥潘興泉侯星垣王道蒸朱蘭軒張春瑁張忠堂戴竹珊張肇林十户各五角陳榮全李子清張開甫王珉山王夢熊五户各三角張錫義侯友楨二户各二角○川沙馬泰昌木行醮資移助八元○江寗電局募申二百四十七號單培遠堂趙一百元歐陽勝一元毛世和鄧開晶二户各五角夏耀斗一千文張蘭鑫五百文蔣全源四百文余鴻吉王乾五朱阿本朱全勝程文生汪家源喬阿蘭王金標徐秀生程文壽十户各三百文楊啓家楊厚福謝榮昌楊維屏周世澤曹林楊洪坡郭芝堂王子山楊榮甫戴啓有十一户各二百文謝榮保姜貴郭錦熙鄔長發孫多惠趙錫卿朱連聚金有福柳金華金玉山湯啓堂張秉生楊紹球聶應堂楊厚洤程家恩張榮生袁盛林莊明培唐照發萬啓先孫方舉程渔馬春得朱連玉夏中朝邱殿華程邦啓胡玉山張全雲黄錦芝楊秉印沈得海陶有禮徐卽逹陽能恭陽積熙陳伯林楊國祥三十九户各一百文共收合洋一百十四元○王筤圃翁募金二百零四號冊式燕生第二次放生願移賑十千文成燕堂吳二千四百文怡怡書屋一千六百文領香居士紅杏書屋素香居士看申報心常不忍人四户各一元知二居士有心無力人二户各五角譬如買呂宋票人八百文李晴軒鄭慕僑金方氏蘇韓文王禮堂方六言馬二先生七户各四百文大了頭春蘭桂香余媽李媽錦帆鶴泰木杜吳媽九户各三百文共收洋念三元錢一百四十文○借献氏求各友平安十元○漢口益記茶棧募金一百四十五號冊七月二十九日供筵移助各記合五元折銀三兩六錢永盛增不留名叚交泰元景明奎四户各二兩免過氏胡四美堂二户各五兩李榮齋王楨三戴愼齋談月軒朱劉明泉尹南杖無名氏無名氏莊雲記積善堂文愉賢記十一户各一兩德昌厚三兩保康健堂一兩五錢衆和堂二兩八錢又滬三十三號冊求安堂從衆記敬善堂寡過軒愼思堂羅先梅敬記事記而記信記脩記身記則記道記立記蓮記性記自記潔記桂記質記本記高記保合堂嘉善堂㑺記隱名氏王松軒敦厚堂鄧信之同昌永陳杏生端本堂彭三和褚茂興恆泰安廣泰豐鄭愼德堂不計名無名氏四十户各一元喬氏利行人二户各十元江右移賑許錉莊端如三户务三元萬善堂普濟堂樂善堂信太祥袁子美鄒梅甫太極圖無名氏石怡茂永和隆十户各二元乾記元記亨記怡興堂安懷堂寶善堂彰善堂泰和堂禺麓山房積善堂退恩處補拙軒嵩巖氏慈釗氏萱鳳氏謹記忍張朗庭龔定記龔甲記薛昆臣薛正興竹山人曾補過蓮記荷記二十五户各五角○古松氏求母病速痊二十元○鎭江電局籌賑公祈一千二百元○金陵白下好事人募申二百四十八號單無名氏又又又又蔡棠蓀求合家人口平安三場文思順利勉力同裕復濮友松徐紫庭朱太太義成號泰昌森同源十三户各一元張東近三百文德泰王錦和徐慶生信誠號無名氏劉錦城六户各五百文無名氏銅洋一元曹鎭源周柳氏二户各本洋一元陳坤記本洋四元英一元錢五百文蔡竹庵陳少彞二户各一千文周子鎬程　 
太太二户各二百文馬府許本翁二户各三百文四知堂楊一千八百文無名氏四百文共合收洋廿八元銅洋一元○劍船老人虔助三十元○金免痴潤筆二百文○高郵丁鏡齋翁交來朱佑亭翁募銳冊第三次同興典四元同巿九元三百文三望鎭恆德典同巿二户各三元貽厚堂錢懋功氏二户各二千文久存心一元求兒病愈五百文共合收洋廿四元○朱茗齋翁交來姚蓉卿翁募電一百十九號冊王礪記金長祥姚蓉記三户各兩元許彦記許楚記鄭隆茂隱心氏程恆信雪記錢慶記不留名錢慶記源恆隆十户各一元○虹北臼廬二元○太原耕餘書屋兩元○張堰浦東署李東記二元○本日共收英洋一千六百十二元規銀四十一兩一錢三分足對開二個小洋十二角錢一千二百十文○附收沙洲賑捐二十元行另詳報 
 
 
 

Page 10

 
 
   
 
 

Page 11

 
 
[光緒十一年七月二十九日京報全錄]  
　　宮門抄○直督李奏統兵大員出缺請旨優卹摺子○浙撫劉奏藩司飭赴新任並司道各回本任夾片○皖撫盧奏審明按律定議摺子○七月二十九日内務府國子監正黄旗值日無引見○許庚身請假十日○掌儀司奏初一日祭奉先殿載津行禮○右翼幼官學奏派管學之大臣派出烏拉布○召見軍機○○欽差大臣大學士直隷總督一等伯臣李鴻章跪奏爲統兵大員甫經奔喪回籍旋因傷發病故謹臚陳事蹟請旨優卹恭摺仰祈聖鑒事據總統盛字新舊各營遇缺題奏提督前凉州鎭總兵周盛波呈稱胞弟盛傳前奉恩旨賞假百日回籍治喪遵卽星奔就道頃接家信知於六月初五日馳抵里門口伏苫次哀慟過甚以致牽發舊傷創痕迸裂嘔血數升竟於六月十四日酉刻出缺等情前來伏查周盛傳籍隷安徽合肥縣咸豐初年偕胞兄盛波在籍辦團值僞英王陳玉城僞浮王陳得才等大股悍匪麕至盛傳以少擊衆屢獲大捷以驍勇著名同治元年臣督師赴滬檄令帶隊東下是年七月率師攻克青浦八月回援上海擊敗僞慕王譚紹洸之衆於北新涇九月攻克嘉定復會諸軍馳解四江口之圍二年二月攻克太倉州城先是賊酋蔡元隆獻城僞降我軍倉猝中伏盛傳以嚴兵殿後賊不敢偪七月攻克江陰縣城十一月攻克無錫縣城生擒僞潮王黄子隆父子乘勝進攻常州受炮子傷甚重三年春常州守賊僞護王陳坤書由城中分竄揚屬以擾官軍之後盛傳抽隊回勦盡殲之復率所部踹毁城外賊壘逕薄城根與賊持戰城上炮石如雨頭面又受重傷昏暈竟日猶裹創强起與諸軍併力猛攻奮勇先登遂克常州府城旋移札溧陽收復廣德逐賊於湖州徽州之交江浙皖南逋宼以次蕩定而捻逆大股由楚竄擾英霍臣與前大學士曾國藩商調該軍渡江迎勦四年五月前安徽撫臣英翰被困於雉河盛傳麾軍立解其圍遂獲奇捷五年三月連敗賊於考城鉅野城武荷澤等處拜翎管搬指刀鐮荷包之賜五月擊牛落洪於亳州龍王廟大破之七月又解柘城之圍六年二月奉旨補授廣西右江鎭總兵四月蹙賊於信陽之譚家河斬馘逾萬旋由豫入東轉戰至江蘇徐海賊勢漸衰東捻尋卽肅清而西捻張總愚一股蔓延河朔七年正月臣檄調該軍隨同北上道賊於直東豫之交屢有斬擒五月賊竄吳橋盛軍時駐該縣毛家莊偵賊將至設伏狙擊大破其衆乘夜追至德州之楊丁莊四面合圍縱擊搜斬殆盡陣斃張逆之姪張三彪生擒逆首李老懷及大小諸賊目西捻不復能軍遂以殲減九年臣督師赴陜盛傳剿平北山股匪旋移軍來直調補天津鎭總兵創築新城仿造洋式砲台以實大沽後路又於津東之新農鎭至大沽海口創開新河九十里分闢支河十數條上接南運減河又於河兩旁多開溝渠以便農民引灌其新農鎭以下又開横河六道添建橋閘三十餘處分運河盛漲下匯海潮借淡刷鹹營成稻田六萬餘畝其瀕河兩岸可墾田地奚止億萬畝居民賴之一變從前斥卤之舊屯田水利百廢具興沿海一帶畎澮交錯樹木成陰兼可限戎馬之足工作餘暇日以教操爲事而於西洋後膛鎗砲尤能深窺秘奥手著操槍章程十二篇訓迪弁勇三令五申每令各營以打靶取準校其優劣捐廉奬賞以故士自濯磨技藝精熟盛軍利器足於西洋相　爲各省防軍之冠非偶然也平日治軍專以不擾民爲主駐軍之處紀律肅然秋毫無犯比歲洊飢集將佐捐資設廠賑粥遠近窮民全活無數日短衣匹馬巡視各營與士卒同甘苦醫藥有資殯塟有所人懍其嚴又未漊不感其惠生性至孝同治十一年由津假旋適值母病刲股和藥以進嗣後屢以親老乞歸臣因畿防重要堅不放行光緒八年擢授湖南提督盛傳感激恩知益思自效不敢復以家私爲念惟頻年在營積勞病劇方慮其困憊難支夏初聞訃不忍不令其奔喪藉資休養仍與約定百日期滿卽須遵旨回營不意哀戚奔馳觸發舊傷遽爾身故該提督隨臣勦賊辦防近三十年實於兵事相終始今畿輔失一干城微臣少一臂助顧時局之日艱痛將材之凋謝不能不爲朝廷惜此人也合無仰懇天恩敕部將署理湖南提督周盛傳照提督軍營病故例從優議卹並將戰功事蹟宣付史館立傳以彰忠藎所有統兵大員傷發病故緣由謹繕摺由驛具陳伏乞皇太后皇上聖鑒訓示謹奏奉旨已錄○○劉秉璋片再新授浙江布政使許應鑅現已抵省應卽飭赴新任署藩司正任臬司孫翼謀署臬司正任杭嘉湖道豐紳泰均應飭回本任以重職守兹均報於光緒十一年六月初八日接印任事前來理合會同閩浙總督臣楊昌漃合詞附片陳明伏乞聖鑒謹奏軍機大臣奉旨知道了欽此○○頭品頂戴暫署安徽巡撫布政使臣盧士杰跪奏爲拿獲夥劫盜犯審明按律定擬恭摺仰祈聖鑒事竊據盱眙縣知縣柯家璆詳報縣屬西高廟堡監生朱廷璧家被刧拒傷事主身死先後獲犯莊標等五名訊據供認不諱等情一案經前撫臣裕祿批飭緝審嗣據報夥盜楊明有於光緒十年二月二十八日在監病故由州委騐訊詳批飭核入正案辦理將現犯覆訊議擬移取圖結由州照章解省委審勘訊移司將犯發回該犯張見賓於十一年三月十九日在縣監病故由州委騐請先核入正案擬辦等情詳由臬司併議轉詳前來臣詳加覆核緣莊標卽莊大張見賓卽張二趙標卽趙鳳元伏有笙楊明有卽楊四分隷江蘇清河桃源由安徽靈璧等縣均在外遊蕩度日先未爲匪犯案光緒九年四月初九日莊標等在盱眙縣西高廟堡相近地方會遇素識在逃之蔡標楊才朱登和張萬有吳守本吳守明共道貧難蔡標稔知朱廷璧家道殷實起意糾刧得贓分用各犯允從卽於是夜在僻處會齊分帶洋鎗刀棍並徒手不等一共十一人二更時分偕抵朱廷璧家門首用石撞開大門進内朱廷璧同妻朱侯氏起捕先被張見賓楊才各用刀棍拒傷又與莊標蔡標吳守本將朱廷璧用繩綑吊堂屋梁上然火燒燎問出藏銀處所隨各挖開土炕取出洋銀並搜劫各房衣物時有朱廷璧同居親屬稽朱氏稽殿林季賢攏捕办被楊明有朱登和拒傷卽各擕贓逸出逃至僻處點贓俵分各散事主投保報經該前署縣吳近智會勘騐訊詳緝旋據民人黄正典拾獲匪棄衣包繳由吳近智飭主認係被劫原贓給領續據朱學易具報其父朱廷璧於九年五月十五日早因傷身死求請免騐又經吳近智照例相視並於馮來源等被搶案内獲犯莊標張見賓趙標伏有笙楊明有五犯訊各供認行劫事主朱廷璧家不諱錄供通詳批飭細審吳近智未及審解卸事該縣柯家璆抵任准交據報楊明有在監患病醫治無效身故禀州札委署天長縣知縣嚴忠培騐訊實係因病身死刑禁人等並無凌虐情弊詳批核入正案辦理行據該縣勒緝逸犯無獲先將現犯嚴訊議擬移取圖結由州照意解經鳳頴道委審勘訊移司將犯發回該犯張見賓在監病故由州飭委天長縣詣驗請先核入正案辦理等情詳由臬司並議轉詳到臣覆核此案旣經鳳穎道親訊據供前情不諱贓雖無獲惟各供均與事主報案相符正盜無疑查例載强盜殺人不分曾否得財照得財律斬决梟示又律載强盜已行但得財者不分首從皆斬又光緒八年四月准刑部通行尋常盜案實係距省窵遠地方酌照秋審事例將人犯解赴該管巡道訊明詳由督撫分别題奏各等語此案莊標張見賓胆敢聽紏行劫拒捕燎傷事主朱廷璧身死實屬兇惡不法自應按例問擬莊標卽莊大張見賓卽張二均應如該州縣道司所擬各依强盜殺人不分曾否得財照得財律斬决梟示例各擬斬立决梟示張見賓在監病故照例戮屍趙標伏有笙楊明有聽紏夥劫得贓雖訊未幫同燒燎事主亦應按律問擬趙標卽趙鳳元伏有笙楊明有卽楊四亦如所擬合依强盜已行但得財者不分首從皆斬律各擬斬立决楊明有業已在監病故應毋庸議餘各照例剌字該犯等雖事犯在光緒十一年正月初四日恭逢恩旨以前惟係强盜毋庸查辦各該犯尙有行劫事主潘在其程永全家及欄搶過客馮來源等驢頭三案惟核莊標行刧潘在其程永全家及張見賓行劫程永全家與莊標趙標伏有笙搶奪馮來源驢頭各案俱擬罪較輕餘各相等應歸此案擬結莊標有父莊彭林伏有笙有父伏頑全均不能禁子爲盜事在恩旨以前應與各犯在外爲匪無從覺察之各原籍牌保均免提責餘訊無再犯窩夥搶刧别案及同居親屬分贓牌保得規包庇並逃後知情容留人家應與傷已平復之朱侯氏等曁楊明有在監病故訊無凌虐情弊之刑禁人等均毋庸議張昆賓在監病故刑禁人等有無凌虐情弊飭委騐訊取具圖結另行詳咨失贓照估追賠各屍棺飭理盜械洋槍儲庫備撥逸犯蔡標等飭緝獲日另結楊明有係屬盜犯其在監病故管獄官例得免議再此案首夥十一人僅於疏防限外拿獲從犯五名尙未及半應議職名飭取另叅降將供招圖結咨部外謹恭摺具陳伏乞皇太后皇上聖鑒勅部核覆施行謹　奏軍機大臣奉旨刑部速議具奏欽此 
 
 

Page 12

 
 
[光緒十一年七月三十日京報全錄]  
　　宮門抄○上諭一道錄前○御史本等奏練勇三年期滿懇奬勵摺○又奏遵保水會出力紳董摺○又奏爲請飭部核議夾 
片○御史趙奏請勒令劣幕回籍片○浙撫劉奏請道員暫緩引見片○大臣明等奏請先後交卸緣由摺○江撫德奏洋務出力懇請奬叙摺○江督曾奏道員試用期滿堪勝煩劇片○七月三十日理藩院鑾儀衛光祿寺正白旗值日無引見○烏拉布謝管幼官學恩○汪鑑放四川遺缺知府恩○景廉請假十日○召見軍機汪鑑○○巡視中城掌江西道監察御史臣本貴等跪奏爲五城練勇三年期滿援案酌保籲懇天恩俯准以昭鼓勵恭摺仰祈聖鑒事竊查同治八年七月内閣奉上諭外城練勇二百五十名分屬五城等因欽此八月經五城會議奏定章程及各局諸務派實缺司坊經理並派陗官一員揀發司坊六員輪流在局彈壓每日點卯操練如遇地方有竊刦案件該司坊官等卽帶勇會捕務獲晚間則督率勇丁梭巡果能實力奉行亦屬著有微勞奏請仿照團防總局章程量爲變通每屇三年擇尤保舉一次或量子升銜或交部議叙奉旨允准在案臣等不時到局稽查除該勇有技藝生疏緝捕不力及在外滋事者卽行責革外其在局勤愼訓練有方督率梭巡實力緝捕者不無微勞足錄現屇三年期滿臣等悉心選較援案擇尤酌保謹繕清單恭呈御覽可否給予升銜或交部議叙之處出自逾格鴻慈庶奬勵昭而益深感奮矣謹合詞具奏伏乞皇太后皇上聖鑒謹奏奉旨已錄○○巡視中城掌江西首監察御史臣本貴等跪奏爲遵保水會出力紳董恭摺仰祈聖鑒事竊前准都察院劄開吏部知照所有會議巡視中城給事中隆光等奏辦理水會紳董擇尤請奬一摺於同治十年十月二十五日奉旨依議欽此又御史額圖洪額等會奏緝捕章程内稱水會紳董每屇三年例保七名擬請加保一二名以示鼓勵經吏部議奏嗣後水局三年例保並巡夜紳董不論文武每局准其酌保十人等因於光緒元年九月初一日奉旨依議欽此欽遵各在案又經五城前奉都察院劄開五城水會紳董局保舉亦頗通融籌定章程酌定限制等因當經臣等會議嗣後水會紳董每届三年保奬時由各城查明兼巡夜者每局不分文武保奬十人其不兼巡夜各局仍照原章每局不分文武保奬七人議定每局紳董扣滿在局三年始准保奬各等語於光緒九年三月二十九日附片具奏奉旨依議欽此臣等查各城水會於人烟稠密之區爲防患未然之計不獨有事之時資其捍禦卽冬令巡夜亦賴團防各紳董捐資出力不無微勞前經奏准每届三年請奬一次自光緒六年十月起至九年十月止三年期滿其在局各員均已逾三年例應保奬開具清單恭呈御覽再中城四局東城二局南城兩局西城二局北城三局共十四局均届三年期滿例應奏請奬勵所有遵保水會紳董緣由謹合詞具陳伏乞皇太后皇上聖鑒謹奏奉旨已錄○○本貴等片再臣等所屬五城向設有正指揮副指揮吏目各一員均係三年期滿由臣等出具考語送部引見後正指揮以士事同知用副指揮以知縣用吏目以正從九品用惟知縣缺分較多副指揮尙有選缺之日正指揮吏目二三十年不能到班杳正指揮職司相騐吏目專司緝捕均時有交傳案件差務極其煩瑣一經得缺皓首無路以致人人視爲畏途殊非鼓勵人才之道臣等公同商酌請旨飭下吏部將正指揮吏目選缺班次設法疏通併懇恩施正指揮副指揮吏目均准其于期滿後呈請分發省分正指揮仍以同知副指揮仍以知縣吏目仍以正從九品中籖掣一項照截取章程分發補用俾該員等進步有階得以及時自効臣等更可督催策勵於地方不無裨益焉附片陳明伏乞飭部核議謹奏奉旨已錄○○御史趙時熙片再臣竊查叅革人員應卽勒令回籍不准在罷官省分逗遛生事歴經遵辦在案乃近聞各省革職人員往往戀踞省城接交劣幕門丁爲其羽翼藉端造釁向人訛索稍不遂意卽揑詞混控並有毫無屈抑之事亦且遣抱進京控告兾圖甞試幸免此種刁風殊不可長相應請旨嚴飭各省督撫杳明如有前項滋事革員立卽驅逐回籍其所控各節訊係虚誣加等治罪倘復徇隱容留别經發覺卽將該督撫一併議處臣爲整飭官常起見謹附片具陳伏乞聖鑒謹奏奉旨已錄○○劉秉璋片再温處道愠忠翰光緒九年大計保荐卓異並七年俸滿先後准部調取引見自應遵照辦理惟查温州係通商口岸中外交涉事尤吃重該道在任年久情形熟悉未便遽易生手合無仰懇天恩俯准暫緩給咨送部以資熟手理合附片陳請伏乞聖鑒訓示謹奏軍機大臣奉旨著照所請吏部知道欽此○○奴才明春奴才祥麟跪奏爲新疆巡撫布政均巳到任奴才等理應遵旨交卸惟奴才明春尙有經手未完事件擬請暫緩交卸各緣由恭摺具陳仰祈聖鑒事竊奴才等於上年十月二十六日接准户部咨開本部會議具奏督辦新疆軍務大臣劉錦棠奏統籌新疆兵餉屯田情形以規久遠一摺於光緒十年九月二十九日具奏三十日内閣奉上諭現在更定官制將南北兩路辦事大臣等缺裁撤自應另設地方大員以資統轄等因欽此欽遵在案現在新授甘肅新疆巡撫臣劉錦棠布政使臣魏光燾等均已先後到任奴才等應卽欽遵前旨隨時交卸查奴才明春任内經手事務尙未清厘完竣擬請暫緩交卸奴才祥麟别無經手未完事件可否先行交卸由驛北上泥首宮門求賞差使抑或仍在哈密恭候簡用之處敬俟諭旨遵行奴才明春赶將經手事件清厘完竣办卽交卸入覲天顔面聆聖訓以抒二十餘年犬馬戀主之忱謹將奴才等擬請先後交卸各緣由恭摺由驛馳奏伏乞　皇太后皇上聖鑒訓示謹奏軍機大臣奉旨祥麟着卽交卸來京明春着將經手事務赶緊清厘完竣卽行來京欽此○○江西巡撫臣德馨跪奏爲九江關辦理洋務委員在事出力援案懇恩奬叙恭摺仰祈聖鑒事竊查江西九江府地方於咸豐十一年開辦通商事務同治元年設關收稅當以事屬創始籌辦固費經營操縱尤貴得體同治九年曁光緒八年業將在事出力委員由該關禀經各前撫臣先後奏請奬叙在案兹查現在該關委員九江府同知德椿等俱隨同前監督洪緒並現署監督嵩崑經理稅務剔弊恤商中外悅服遇有華洋交涉事件均能按約持平辦理不激不隨悉臻妥恊且舊歲兵差絡繹九江爲通商口岸事務尤爲煩重該委員等隨同關道辦理江防彈壓稽查不辭勞瘁尤爲始終勤奮查辦理洋務出力人員總理衙門奏定章程每屇二年酌保一次上年山海津海等關隨辦通商事務出力人員又届二年酌保之期業經該管商務大臣奏請奬叙在案九江關自光緒八年續請保奬以來至今年五月已逾三年所有在事出力人員未便没其微勞據升授山西按察使署九江關監督嵩崑禀請奏奬前來合無仰懇天恩量加奬叙以昭激勸卓異俸滿升用知府九江府同知德椿擬請俟升補知府後賞加三品銜補用直隷州知州候補知縣朱寳常擬請俟補缺歸直隷州班後賞加知府銜補用縣丞沈登瀛鄭輔清均擬請俟補缺後在任以知縣歸候補班前先補用補用知縣候補縣丞何其坦擬請隨帶加一級補用知縣候選縣丞許鑫擬請以縣丞不論雙單月遇缺卽選補用主簿試用典史吳曾淦擬請賞加六品銜用昭策勵以勉將來至前任監督洪緒現署監督嵩崑辦理通商事務均能認眞整頓惟洪緒已告病回籍嵩崑現升山西按察使均稱受恩深重不敢仰邀議叙所有九江關洋務委員援案請奬緣由謹會同辦理通商事務大臣兩江督臣曾國荃合詞恭摺具奏伏乞皇太后皇上聖鑒訓示謹奏軍機大臣奉旨德椿等均着照所請奬勵該部知道欽此○○曾國荃等片再捐納道員等官循例分發人員試用一年期滿應行察看才具分别煩簡奏明留省補用等因兹據江甯布政使梁肇煌等會詳試用道李大經年四十九歲廣西監生遵例報捐同知指省廣東試用經欽泒大臣騐放於同治二年十一月到省因前隨官軍攻克下郢賊巢曁克復潯州府城出力保加知府銜光緒二年在貴州籌餉局遵例報捐道員分發省分五年加捐指省廣東試用是年復在廣東晉捐局捐戴花翎嗣因廣東停止分發請改省江蘇九年九月初十日經欽派大臣騐放覆奏堪以發往奉旨依議欽此十月十七日行抵江寗就近繳照到省應加扣赴蘇程限六日以是月二十三日作爲到省日期連閏扣至十年九月二十三日試用已滿一年專案詳請甄别加考具奏前來查該員李大經試用期滿應行循例甄别留省補用臣察看得該員才具明敏振奮有爲堪勝煩缺道員之任合無仰懇天恩俯准將試用道李大經留省以煩缺道員補用謹會同江蘇巡撫臣衛榮光附片陳明伏乞聖鑒謹奏軍機大臣奉 
旨着照所請吏部知道欽此 
 
