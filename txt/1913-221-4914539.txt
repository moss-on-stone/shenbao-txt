# 1913 - 221 - 4914539

 

Page 1

 
 
外論 
[論中國西通大鐵道之重要附譯地訥氏說略（三）（游歐客）]  
　　就千八百九十七年中緬條約討論中國政府雖許英以得自緬甸修路直達雲南以及四川之權然約中載明中英各修各路惟自新街至騰越一段約長六十二啟羅邁當爲英人獨有之權自騰越至雲南省城中國固有完全自由英人决無異詞即今若不自圖異日雲南四川方面必蹈現在東三省之覆轍英法之於雲南四川必與俄日之於東三省爲一致之行動兼以英日同盟俄法同盟日俄協約英法協約彼此遥相呼應而東三省則有西伯利亞鐵路雲南四川則有印緬波土交通之歐亞大鐵路其禍或亟於東三省正未可知往歳曾以此中重要關鍵秘呈當道適當革命役起無暇措意外事去夏東歸更爲交通外交兩部痛切言之亦終不得端緒歳月荏苒歐陸忽傳有英法同盟之密約或謂乃就前此之英法協約而擴張之與俄日之第二次協約擴充辦法略同約内有兩要點與吾國有密切之關係一係法以印 
 
 
 

Page 2

 
 
度支那之軍隊保障英在雲南及緬甸邊界之勢力一係英法合資建築緬甸建四川之鐵路彼此利益交换雲南四川更危法以愼越鐵路屬地軍隊可以朝發夕至且方增加印度支那之兵力英人欲仰賴之與俄之欲用日本防守門户同一用意而法所换得之利益則投資於緬甸至四川鐵路爲經濟之連合以英法在歐陸之現勢度之此兩著尤爲勢所必至固不必見其約文始信爲事實也日前英之利物浦商會及滿起斯德商會公呈於倫敦之印度部請速修緬甸至中國界内一線而印度亞拉巴畢之大報畢約乃斯鼓吹尤力倫敦各報則謂該路工程困難前印度總督鞠爾松屢次失敗而畢約乃斯則謂有人已得途徑可以盤過高里貢山並可用電氣行車能保投資者必獲大利云云似於地納氏之計畫頗有所聞則不能久以待我當無疑義爰取舊譯中國西通大鐵路說略布之國人其亦有起而經營爲未雨之綢繆者乎（未完） 
時評 
[炮聲又起（無名）]  
　　滬人士不聞砲聲已兩夜矣今晚忽而又起是殆因滬人士之尚有孑遺而必欲剷除凈盡也耶 
　　夫製造局之不得不休與死守勿去兩方面之决心毅力大足多也雖然不計大勢而只於製造局爭勝敗已可笑矣况乎勝敗終未一决而但令無辜之民流連死亡其計何拙而其心又何忍耶 
　　夫今晚製造局之戰大概爲吳淞方面之戰之旁支也北軍巳到吳淞兵艦往攻炮台則南軍以爲減兵艦之助力而攻製造局也易且北軍若攻進吳淞南軍更無再攻製造局之希望則其孤注一擲也宜是故今晚之攻製造局以理測之必視前劇烈 
[警信]  
　　本埠訪稿今晚八時半製造局方面砲聲又起南軍主力仍爲松軍由龍華來攻 
　　本埠訪稿今晚戰時流彈飛入租界者甚多洋涇浜浦灘傷船户兩人外白大橋傷葡萄牙小孩一名 
　　本埠訪稿今晚或明早中國軍艦將攻吳淞砲台吳淞方面即有戰事 
　　寳山訪稿有人自寳山來云司令部遷往寳山縣知事署即向縣知事索銀一千縣知事無奈搜括二百元以獻 
　　北京電據段芝貴電稱湖口城東西兩砲台及姑塘均於本月二十五日下午八時克復倪嗣冲現以其部下及第二十九旅組織第三軍以平南方之亂（譯文匯報） 
　　北京電據官電聲稱北軍及各軍艦已於七月二十三日會同進攻湖口砲台克復東西兩要塞南軍漸退北境一帶頗安（特約路透電） 
　　九江電昨日大砲及來福槍聲接續不斷至今日上午一時始已今晨八時兩軍復接戰南軍退走五里 
至淮山（譯音）地方（距九江約二十五里）北軍追之佔據距南軍戰線五里之某處旣而復戰南軍又退佔據湖口對面湖邊之某處北軍已佔據淮山（特約路透電） 
　　九江電昨有南軍殘兵約近千名由九江渡江赴北劉世鈞亦離此聞此軍乃守中立者故開出戰地區域（特約路透電） 
　　九江電今日天明距九江十五里之姚家林（譯音）地方砲聲震耳 
（特約路透電） 
　　北京專電昨日濟南電二十日戰於徐州柳泉之二狼山大破南軍虜獲無算廿一拂曉進攻南軍風靡北軍於廿二夜攻克徐州南軍已去浦口北軍指日進攻南京 
　　北京專電此間兩日來除得滬及徐州勝報外潯軍方面無確報德華電官軍己抵南昌之說政府尚未得報告 
　　北京專電劉冠雄確於廿四日南下 
　　北京專電雷震春實帶禁衞軍五千赴滬 
　　鎭江電程德全命蘇鎭兩軍竭忠政府進攻黄興張勳第一批軍隊已抵揚州（譯文滙報） 
　　南京特别訪函上海所傳南京失守之謡殊不確實惟北軍現擬進攻南京之說衆皆信之蓋有南軍二千五百名已由淮河退回保守寕城今日又有三千名退回聞在路者尚有若干該軍並不駐紥南京皆乘小艇舢板向鎭江進發現料彼等將進攻揚州徐軍不復候其來攻大約彼等現望前往示威可以引其降服南軍也（特約路透電） 
[專電]  
　　北京電前有總檢察廳傳吳景濂告以國民黨魁作亂態度應與斷絕關係否則不能無相當取締限期答復現吳等擬改爲集益會並有人主張將共和政友及國民黨殘餘另組一黨與進步黨對壘者似該黨不主南下者甚多但昨日兩院開會皆僅足數尚難預測 
　　北京電據戒嚴當局口氣似獲有馮自由通南實據馮預定被捕翌日即捲欵南下者自戒嚴令下後誤捕議員之案有兩起（一）盧鎭嶽（一）公餘俱樂部與馮同捕者七人但皆即日或翌日釋放袁巳告誡謹愼從事司令處亦擬卽日規定辦法綜凡對於亂謀非直接証據者决不株連以保持國會完全 
　　杭州電朱督通電各統領知事如有不肖之徒組織軍政分府擾亂治安者即以軍法從事 
　　杭州電此間近因滬上製造局開戰前日遷往滬上者紛紛逃回并有寕蘇各處到滬避難者現亦遷徙來杭日來輪船生業大爲發達 
　　杭州電破壞黨因杭垣軍警布置嚴密無機可乘紛紛逃遁日來謡言漸息秩序如常 
[特約路透電]  
　　南京電今夜聞黄興出示宣布畫分南北撤銷討袁軍 
　　南京電路透訪事得確實消息津浦鐵路自徐州府至蚌埠一段爲南軍炸毁者共約八座 
　　北京電據政府公報載稱上海商民致電交通部謂聞陳其美因開戰失利擬赴青島黄興現匿上海租界 
　　北京電香港華人來電謂粤省商民現抗議陳炯明都督之舉動聞陳現逼諸商助欵孫逸仙 
　　北京電龍濟光巳任爲廣東宣撫使其弟龍覲光爲副宣撫使據華字各報龍氏兄弟已來電願竭忠政府 
　　廣州電近至内地見田禾頗佳人民對於此次戰爭並不注意皆望早日得抵和平以免土匪起而刦掠陳都督復宣言謂願保全公安當道竭力禁止紙幣再行折價及人民移寓香港 
　　香港電廣州英國江輪已奉領事命令終日生火以便遇急即載沙面婦孺離境上等華人現紛由廣州移往香港 
　　南京電上海報章所載津浦鐵路北段德國工程師杜泊末納君已赴南方修理南軍所毁之南段橋梁盖南叚英國工程師爲南軍拘留之故云云余（訪事自稱）悉此項謡言全無根據南段工程司現仍自由來往並未爲拘留 
　　武昌電漢口日本領事出示禁止日人侵犯中立據謂雖有二三浪人參與戰事然日政府對於中國此次戰事仍守中立云 
　　武昌電外間現有調和之謡言此次亂事殊逆輿情如能早底和平之辦法民人皆將歡迎 
　　北京電飛行學校頗有進步豫料中國飛船家不日可入從事戰爭 
　　北京電袁總統復有極長之命令謂一俟剿平各省亂事恢復全國治安卽擬告退總統之任盖當被選爲臨時總統時曾由國民以統一之國付託今仍須以原狀之國還諸國民云云 
[譯電]  
　　烟台電招商局公平新濟兩輪船今日下午（二十六日）載兵離埠由海容海圻海琛巡洋艦及張字魚雷艇護送 
　　北京電政府擬將江南製造局所存之來福鎗六千三百六十枝子彈一百四十一萬三千粒移往保定府 
　　柏林電德國某報接京滬消息後益信中國獨立之各省必能爲北方征服 
　　北京電袁總統命令免除安徽都督孫多森本官任倪嗣冲爲安徽都督兼民政長 
　　北京電袁總統應香港新加坡廣東南洋羣島華商之請免除廣東都督陳炯明本官取銷上將銜並任龍濟光爲廣東宣撫使拘拿陳炯明 
　　北京電廣西雲南貴州現派兵合攻廣東 
　　北京電日本新使山座巳於今日抵此 
　　南京電安慶有亂官員皆逃南京安謐如常 
　　北京電此間接有消息揚州徐軍卽將進佔鎭江果爾則寗滬之南軍水陸交通均爲截斷 
　　北京電湖口炮台爲江西南軍用兵之根據地旣爲北軍所得則陸軍及各砲船均可不必於下游規畫進攻星期五日電傳有大軍八千名内有步兵二十大隊馬兵兩團野戰砲隊四中隊過山砲隊四中隊工兵一隊由津浦鐵路派往南方一節實可作爲北京示威以安人心之舉蓋僅有一部分將赴前敵其已行者有砲兵兩中隊步兵兩大隊及禁衞軍兩隊 
　　北京電袁總統命軍警謹愼保護國會議員須有違法證據者始能拘之 
　　北京電北京日報公會（國民黨各報皆不入會）決議請國會選舉總統繼乃討論憲法 
　　北京電北京日報載稱陳其美遣人至青島大連與溥偉善耆聯絡 
　　北京電袁總統前日與梁啓超會商平亂辦法國民黨昨開大會多數反對黄興國民黨已改名爲集益會（譯音） 
[公電]  
　　張上將等二十四日報捷電北京大總統國務院參衆兩院亞細亞日報館武昌黎副總統各省都督民政長省議會各軍師長鎭守使護軍使轉綏遠城張將軍何都統李鎭守使大公報館上海神州日報館轉各報館鑒二十號我軍與叛軍激戰于徐州柳泉二郎山大破其衆斬獲無算二十一號拂曉進攻叛軍望風奔潰我軍乘勝逐北於二十二號夜攻克徐州叛軍悉向浦口遁逃我軍指日進攻南京謹此捷聞張勳周自齊斬雲鵬敬 
要聞一 
[上海兵禍記（六）]  
　　字林報云上海所接吳淞砲臺之各種消息忽爾似眞忽爾似虚此必由軍官之舉動有以致之蓋彼等初則决意歸誠政府旋復逃逸而使該砲臺落於南軍之手於是南軍乃得握掌黄浦江之門户星期六晨間聯鯨兵輪由天津開往江南製造局竟爲該砲臺所阻不能前進今仍下椗於大砲射距以内不啻巳爲捕擄品矣 
　　本報前謂該砲臺巳於星期五日降服政府一節聞炮臺守將自稱年老不能從戰且軍官中主張贊助政府者實繁有徒故乃正式宣布交讓該砲臺砲臺内之兵士當時並無異詞不意某軍隊乘機運動兩小時後該炮台之外貌卽全然一變 
　　此舉果由本境國民黨官員運動所致乎抑聞消息之後始由上海趕往乎二者必有其一蓋當時曾有衣常服之人出現於吳淞砲臺附近該炮臺宣布歸誠政府後不出兩小時彼等均入砲臺而一變現局至彼等如何得手之情形頗難得知大約僅係一二分鐘間之事衣常服之諸人宣布該炮臺贊助國民黨後應者頗不乏人於是贊助政府之各軍官及守將等均卽逃逸故乃舉定某員爲砲臺守將而該炮臺遂復爲南軍鞏固之要塞 
該砲臺對於砲閂送往鄭中將處一事嚴守秘密或有公然否認者惟此事曾由某外人目覩特不知該項砲閂是否於該炮臺反正之時送出或係南軍之詭計以圖乘機進取耳砲臺之内有粤兵二百五十名聞係五日前所到之一部分據南軍自稱該炮臺共有戍軍二萬名惟局外之人知其僅有三千名現信彼等有十二寸口徑之大砲兩尊及其他各式之砲多尊子彈似頗充足或謂陳其美擬由該處運軍火至滬轟擊製造局據砲臺軍官聲稱决無此事彼等非被攻 
 
 
 

Page 3

 
 
擊則不欲參與戰事彼等之態度顯欲固守該炮臺以爲南軍之地位耳距吳淞數英里揚子江一方面亦有砲臺一座懸有南軍旗號如中國海軍各艦攻擊該礮臺則吳淞附近必有一場惡戰滬寗鐵路巳豫備專車守候吳淞以便礮聲一響卽載各西人至滬 
　　字林報云星期六日晨間之停戰多賴伍廷芳博士運動之力惟目下兩方面尚未切實商定休戰一事本埠華人多請伍博士出而調和各國領事亦先後前往謁見伍以義不容辭乃與兩方面通信請各提出休戰條件陳其美於星期六日晨間親造伍寓提出休戰條件必須各軍艦離滬之後始允不再開戰伍博士繼往海籌巡洋艦謁見李中將商議停戰事務李稱彼等無權可與南軍媾和且對於休戰一節不能有切實之約言李雖未允不再開戰然曾言官軍現仍以防守爲主伍博士似可於一二日内提出調和條件 
　　文滙報云南軍司令部現巳移至龍華該處附近駐有南軍二千名陳其美亦在該處昨日外間盛傳陳已潛入外國租界今悉此說實屬不確龍華南軍現分兩隊共松軍滬軍各一千名蓋由四鄉調回者蘇軍一千二百名上次曾協助進攻製造局現駐城内關帝廟尚有兵士八百名散駐城中各處大約再攻製造局時不致遣調此軍故目下可用攻局之大隊僅有二千人蘇軍大約將佯擊該局之北門南軍自稱南方將有援隊抵此衆皆不甚注意此說昨日道臺衙門曾遣散新募之兵三百名每兵給銅元二十枚其餘之兵聞已有三四百名調往吳淞砲臺以增兵力 
　　昨日萬國義勇隊至閘北時獲砲六尊來福槍二百枝砲閂已取入外國租界來福槍機關亦經拆下仍歸義勇隊收管今日駐防閘北之中國及葡葡牙兩隊巳由本國其餘一部分代之今日上午只見日本一隊似將於今日撤退聞昨夜閘北曾出示聲明現因事急由外人協助維持治安一俟亂事平後萬國義勇隊卽將撤退 
　　昨日正午之後有四隻烟囱之中國巡洋艦駛過浦江中外人士頗爲注意當時未悉該艦何名後知乃六七日前爲吳淞砲台轟擊之飛鷹魚雷艇該艇被轟之後卽泊浦江之下昨巳駛抵製造局 
　　今日上午得悉今夜復將開戰聞松軍統領鈕永建决意再攻製造局且信其部下均將贊助之今夜似必由龍華進攻該局滬城軍隊則將進攻該局北門至休戰之說似巳無效兩方面尚未實在進行談判南軍僅暫時休戰而巳今日下午有人往謁伍廷芳博士伍稱彼極欲與海軍司令開議此事惟未得切實之答覆今夜攻擊製造局之謡彼並無所聞深望南軍勿再開戰云 
　　招商局新裕輪船於星期六日滿載避難之人由滬開往寗波今晨開抵吳淞時卽爲砲台拘留招商局某某三船由北方載兵來滬一節上海該局未得正式電報惟信此說必係確實預料諸船今夜或明晨可抵此問雖有兵艦護送似不敢越過炮台 
　　今日上海接漢　口湖口炮台已於二十五日下午八時爲北軍克復李烈鈞退往吳城 
　　陳國權接鄭汝成陳其美正式來函願照中英美聯合會提議休戰鄭請陳國權以覆文電告北京 
　　德文報特别訪事曾至吳淞炮臺探悉居正現已接管該礮臺北方開來之三運船及三巡洋艦今日可抵吳淞製造局之兵艦六艘均開往浦江之下劉福標巳由鎭軍中挑選一千五百人組織飛行隊以阻北軍在他處登岸中國工人赴吳淞之數殊足驚人紅十字會巳在吳淞鎭及張華浜設立醫院兩所 
　　今日下午北軍統領通告上海各領事謂吳淞砲台今夜如不降服則中國各兵艦卽將轟擊該礮臺豫料此舉如果實行則海軍司令將留數艦于製造局以便恊助禦敵聞招商局運兵各船將於今夜行抵吳淞附近今夜轟擊礮臺之舉蓋欲使護送諸巡洋艦注意吳淞之事狀耳某巡洋艦巳駛抵吳淞附近其餘諸艦須下午六時潮漲後始能開往 
　　今日下午得悉港内最佳之中國巡洋艦四艘海琛海容海圻肇和將於今夜開出轟擊吳淞砲臺肇和乃於上年在英國造成者製造局附近尚留兵艦五艘 
[衆議員質問浦信鐵路案]  
　　近據政府交議浦信鐵路五釐借欵案稱交通部於本年正月間呈請大總統簡任沈雲霈籌辦浦信鐵路事宜當蒙照准查浦信路線之緣起係前清光緒二十四年英商要索承修五路之一當由總理衙門指令鐵路總公司與訂草約五條聲明由江蘇之浦口經安徽至河南之信陽爲止並訂定一切借欵章程均須按照滬甯合同辦理嗣後英公使屢請速訂正約至宣統年間趲催更亟民國成立復經英商中美公司代表梅爾思一再申請查此事在前清時旣與訂有草約理難令其取消勢且不可復緩又此路聯絡津浦京漢兩大幹路均有切要之關係况皖豫兩省地多平壤物産豐阜此路縱貫其中則豫南皖北之工商實業必能日有起色但求有精研路約及熟悉二省地理物産之員妥愼經始周密應付於外交政策上旣有結果卽於交通計劃上亦未始無裨是以决與議訂正約云云查此項鐵路在交通政策上是否應築及前清時之草約是否須負履行之義務此别爲一問題姑勿具論惟旣云某原動係出英商之要求乃有此項之交涉則交涉應由外交部爲主任何以外部始終並未與聞其疑問一且此項條約尚未交涉完妥國會亦未通過政府遂設籌辦浦信鐵路之專員其疑問二且所任籌辦之沈雲霈旣非外交熟手又非鐵路專家所稱精研路約熟悉二省地理物産是否即能勝交涉借欵籌辦鐵路之重任其疑問三且查沈雲霈係前清最腐敗之官僚所稱精研路約熟悉二省地理物産者究何所揀其疑問四臨時約法大總統本有任免文武職官之特權唯所謂職官者法律上之官吏也任免者亦必有一定之標準也此項籌辦專員旣無法律上之根據且任用此等腐敗官僚尤無當於用人之標準推求其意在政府似因有沈雲霈乃發生籌辦此項鐵路之問題因有籌辦此項鐵路之專員乃藉口於英商之要求不然英商卽有舊約旣可延之十餘年何不可再延於今日此項鐵路卽須籌辦亦何難物色相當之人材交通部倒行逆施違法弄弊實屬令人莫解依據約法第十九條第九項提出質問希速答覆提出者郭同 
[内蒙盟長憤斥否認協約]  
　　庫倫自前清時代卽已獨立烏里雅蘇臺尋亦不守外蒙四喀爾喀於是淪亡當未獨立之先俄已以不設官不駐兵不殖民三事要求於清政府蓋俄視外蒙有如屬部由來久矣民國成立急欲收回領土主權屢電庫倫令取消獨立覆電總以先商鄰邦爲詞又以三事爲問其時政府卽以擬商俄使結果庫事適某總長爲國民黨人篤信黨魁之言以堅謂可置不理俄旣迭商我無效使有俄蒙之約辦理愈難政府恐領土主權不保後與俄商時逾數月會晤至數十次始擬有協約六條領土主權旣望保存向日政權亦可如舊就國力而論前清已失之地民國竟能收回小有損失夫豈能免所謂害則取輕利則取重不獨名義尚存將來仍可設法卽就此六條實辦亦足保我藩籬當約稿會繕之時俄使即不滿意祇以我持理頗堅無由翻議孰意交國會以後阻撓推延竟至兩月迄未通過今竟以提議修改致招俄廷責言頓翻前議則國會議員固難辭責在阻延者之一部分黨人用心明知國力不能用兵庫倫不能以强權收回而特故尼協約以挑俄釁說者謂其心在破壞中國破壞政府欲激怒俄人使中央無術抵禦遂推翻政府攫取權利至於强俄旣入各國均勢瓜分魚爛亡國亡種則彼黨之人固不恤也且非獨此庫僧前致政府之電推逆犯張方爲元勳則知俄庫之隙樂禍之人亦與有力以中華民國之人民而甘爲桑維翰吳三桂之續欲我神明之胄永爲奴隸此眞可痛心者刻迭聞俄於沿邊巳聚兵四十餘萬西自伊犂喀什東至齊齊哈爾一帶增衞隊添戍兵絡繹不絕近又藉一小故派重兵駐富爾拉基車站有襲取江省之勢乃前議六條衆議院雖經通過參議院仍付否决從此俄不信我政府吾恐朔漠之馬憑陵中原金元之禍復見今日卽食某黨議員之肉亦無補矣務望主持正論申明大義責備政府使速簽約幸勿爲黨人牽掣再誤三悮則我中國尚有一線生存之機我内盟可解此日倒懸之阨誠以兵災過於水火膚受之痛特爲苦楚窮迫呼籲盼切禱切内蒙古哲里木盟長叩 
[雜評一（無名）]  
　　兒戲人民一兩日停戰城中及南市稍稍規復秩序居彼之民巳有返家者不料復又交戰復使人民有遷移之苦是一次之兵燹使人受兩次之驚恐也 
　　兒戲人民二前四夜之戰兩軍傷亡之數雖不得而知然北軍尚有守力是北軍未大敗南軍尚有攻力是南軍亦未大敗兩軍之所以均未大敗者以未嘗肉薄也交戰者不肉薄而肉薄我人民城門未失火而池魚已殃及矣豈不慘哉 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[南軍聲中之北方態度]  
　　通告友邦政府通告各國公使書云民國肇造臨時政府一年以來無日不以恢復秩序力謀統一爲事蓋非此無以靖地方亦非此無以立國也各國與我辦理交涉繼續進行未嘗有間而商務財政上之關係尤日見增益各國借欵賠欵極願如期清償然非俟民國内外實行統一不足以得實際之保護尤不足以促財政之發達本國政府深見及此力求所以饜外人之望若本國不能統一對内則裁汰冗兵畫一幣制無從入手因此於各國商業保護條件俱有妨害不獨無以對本國良民亦何以對和好各國近南中官吏意見紛歧擁兵虚糜無政治知識政府撤换數人正爲一致進行早得統一起見乃匪徒藉口遽起逆謀肇亂稱兵背叛民國商民切齒市面牽動政府現已派遣軍隊刻期南下偏隅之亂不難指日盪平惟是政府以仁愛爲懷以和平爲本並不欲以兵戈之禍擾及地方但求内亂早平恢復商務國會議員及各省商會巳要求速討叛逆政府受人民委託不得不行其應盡之義務此係本國政府對於此次内亂不得巳之苦衷各國與本國敦睦有加必多關念用特布達以明事實 
　　取締輿論内務部令京師警察廳云查報紙言論應以法律爲範圍不得逾越範圍昌言無忌前經本部申明約法報律刑律各項條文布告登載二年六月二十日公報在案近因潯亂事起謡諑因之繁興查報紙採取新聞宜如何主持公論維護大局數日以來查閱各報所載專電訪稿記載正確者實居多數而間不免有無稽之言現在時事方艱民生重困休養生息猶慮弗逞倘以虚造不實之言論擾害公共之安事當亦顧大局維人道者所不忍爲本部爲整齊言論維持地方起見輿論固當尊重法權尤應保持爲此訓令該廳轉飭各報館除關於外交陸軍海軍事件及其他政務曾經該管官署禁止登載者不得登載外其餘各項專電訪稿仍須以國家爲重一律愼重登載倘有不顧大局不問是非漫無檢查任意登載或謡造事實聳人聽聞則是有意妨窖秩序有碍治安法律具在斷難寬容該廳有地面之責應卽隨時認眞查察遵照法律從嚴取締至要切切此令 
　　維持商界京師商務總會公布各商界文云近聞京帥有匪徒暗中造謡煽惑意在擾亂市面金融破壞我京師治安本總會極力調查現在惟中國交通兩銀行發行銀元票紙但今日中國交通兩銀行與從前不同預備欵項足以應付取現又調查得天津奉天兩造幣廠每日可鑄銀元二十八萬巳訂鑄八百五十萬每日按批運送到京斷無不足付現之理又調查得大借欵由本月十八日起至月底止交銀一千萬兩以上進欵均歸中國交通兩銀行收入放出亦不過流通在京師市面不日大宗銀欵來京洋價自然低落此皆本總會調查確實之情形凡我商民如需用現洋逕直向中國交通兩銀行取現斷無意外之慮但不可輕信謡言自相擾亂致中匪人奸計我商民先吃大虧現在官府正嚴密查拏造謡匪徒我商民務必　定勿自驚慌是爲至要 
[徐中將厲兵秣馬]  
　　鎭江趙旅長念伯於二十五日遣派代表來揚晤商徐師長脅助甯軍徐答以公憤私仇均不能忘若反面向南殊爲不仁不義南軍何取此不仁不義之師引以爲助該代表以宗旨不合立卽興辭巳於當晚渡江 
　　瓜洲趙鴻禧已逃現有冷某逗遛未去由駐防該處方旅長驅逐 
　　徐師長招集徐寳山軍長舊部合成一師一旅尅日進擊冷軍分道兼攻鎭江 
[鎭江取消獨立之態度]  
　　鎭江各機關於二十六號接奉程都督應省長先後兩電宣言十五日被脅獨立原因又接揚州第四師師長徐寳珍致鎭郡市議董會及商會兩旅部公函略謂本師長接奉總統命令攻取鎭江卽日出師惟念桑梓之邦不忍生命塗炭若能取消獨立揚鎭原爲一家否則以兵事相見本師長當陳師以待云云商會市公所當於是晚開會討論軍政商學各界蒞會者數百人由于知事將函電宣讀略言知事公署亦接應省長來電謂地方捐税各欵仍須解省若需挪用須由省長允可不得擅自挪用云云惟徐師長所來公函須研究取消獨立以免戰端羣情贊同由軍政警會電揚州復由市公所商會電達徐師長以表同情並推舉王靜如何葆之二君赴揚接洽一切王君少欽對於取銷獨立頗有感激發言殊深痛切張君金門對於取銷獨立異常歡迎發言殊覺自豪楊某對於取銷獨立盲無所從惟知立約須要外人作保在場人心理各有所向惟贊成取銷獨立者實居多數羣以駐鎭三十二旅趙念伯旅長辭職一事多不謂然當即在場公舉商會坐辦王靜如市總董柳衍齋市副議長楊殿八城外商團會長王少欽城内商團會長曹介之等同往旅部挽留另議由知事公署警察廳市公所商會各出通告以慰地方趙旅長當以事居兩難地位爲生命計祗得從權取銷獨立一面電復程都督一面函達徐師長並申請辭職云 
[程督視事後之蘇閶觀]  
　　組織軍政司水警總廳長盧鹿平君接奉上海程都督委任軍政司長飭令在蘇組織行署設立辦事機關程都督則在滬設立辦事機關並已通令各軍悉聽程都督命令施行不得妄動云云盧君接令後已議定卽就水警廳各科人員分别改編軍政司各科人員日内當可發表云 
　　添設臨時巡警警廳石廳長以城廂内外地方遼闊原有長警不敷分布特添設臨時稽查員一人又派教練所教員八人警務畢業生一百二十名飭令日夜分班梭巡以防匪類造謡生事昨已分别派定出巡矣統計此項經費每月須洋六千元現巳呈請省長核准連同月餉一併發給不識能否邀准云 
　　審檢各廳照常辦公高等審判總廳長楊蔭杭檢察總廳長陳福民二君已於七月二十五號晚由滬來蘇二十六號到署傳知各廳人員均一律照常辦公現此間地方初級各廳人員均巳遵照收受訴訟事件矣 
　　第二師復借餉銀水陸軍界前向吳縣知事借撥洋三萬元湊發月餉等情巳記前報兹悉前日陸軍第二師長朱熙又向宗知事商借兹經宗君以本署正税現無存欵與參事會商議巳由會議决將貨物税洋五千元撥借第二師以濟急用昨巳如數借給矣 
[皖省獨立後之變象]  
　　皖省自七月以來甫及半月都督及民政長巳四易其人昨祁吙寰與劉國棟因爭奪都督决戰商民受驚非淺爾來居民遷徙十室九空商店仍不敢開市道路喧傳謂北軍已得湖口不日南下云 
　　財政司盧含章以皖省經濟不支非籌欵接濟不能維持現狀故於日前赴滬所有財政司一缺有史推恩回任之說 
　　皖城市面連日不開半懼兵禍半由金融閉塞紙幣不能流通昨劉國棟特請商議兩會維持務使紙幣流行現已計畫准於日内將鈔票上蓋印皖垣二字以昭信用并定於二十七八兩日在中華銀行内實行蓋印手續其兌現日期則定於八月十日以前 
[孫上將痛論贛禍]  
　　北京大總統國務院參衆兩院武昌黎副總統夏民政長除江西外各省都督民政長各鎭守使宣撫使護軍長各黨會報館公鑒頃者逆匪發難贛江搆煽皖寗墮旁觀之隂謀視兵事如兒戲察其名義雖號曰討袁窺其肺肝實甘於亡國自古國步艱難之日人綱廢絕之時則亦有叛將驕兵莠民流寇末嘗如今日之凶很隂賊謬妄冥頑者也賴大總統副總統之威靈諸軍將士之忠勇曾不數日逆勢已窮釜底游魂决無生理衆所共棄誰其憐之念自民國成立以來外患内憂紛乘并至民生憔悴惟冀息肩就令四方無警庶績咸興元氣之蘇猶需年月今乃重加戕賊自相殘殺竟忘同種一家之誼而以好亂樂禍爲事顚覆邦國毒害黎庶凡有人心同深悲憤今將舉逆匪託詞之謬自取敗衅之由以告我邦人諸友惟埀聽焉逆匪以討袁爲名凡政府之軍皆稱曰袁軍試問中華民國爲誰氏之國家大總統復何人所選舉夫以五族所推代表民國之元首而可以公然討伐是其心已無民國其自處巳非國民大謬一逆匪動稱政府違背約法政府果違背約法自有國會監臨據法彈劾今以軍人而干政治平民而玩甲兵蔑視立法之機關甘蹈叛亂之刑憲此於約法宜在何條無瑕責人豈其謂是大謬二逆匪動稱保障民權今日人民無不喁喁望治即令民權果受侵損求其恢復原有正當之方何至驅使無辜塗膏原野四民失業中澤哀鴻名爲保障民權實則犧牲民命非至愚闇誰受其欺大謬三逆匪動稱推翻專制政府統一以還閣員數更國是不定黨爭劇烈庶務叢脞責任政府以未能盡職自是公論謂政府有意違法决非情實南京政府之私人多於北京南京政府之專制過於北京以彼例此能無内疚李烈鈞以退職平民公然倡亂歐陽武巳受任專閫反覆無常自號都督自稱司令試問何機關所命令何機關所選舉妄竊大號肆彼兇殘假獨立之名行專制之實此所謂暴民專制反謂政府專制耶大謬四逆匪動假救國之名試問今日國勢是否阽危屬地崩離强鄰窺伺雖舉國一心共　補救猶恐無及今乃内訌自殘受人以隙惟恐國亡之不速敵術之不售傳聞逆匪托庇某國受人問言棄親即讐於己何利事敗則徒爲戮笑事成則困於報酬本實先顚遑問枝葉大謬五逆匪托詞之謬旣如此尚敢欺罔國民自謂革命之師欲引辛亥前事爲例不知晚清失道四海愁嗟改建共和本從民望今則國基旣定人望太平各有身家孰甘從亂逆匪必敗之道此其一也辛亥之役南方軍隊反正於前北方軍隊贊同於後人民趨向旣一政府孤立無援所以成統一之功奏共和之績是昔以政府之軍對國民之軍今則以國家之兵討叛亂之民順逆之數已分勝負之形可决逆匪必敗之道此其二也清政不綱變更無術故辛亥之事爲各國所贊成今則政體巳定民志不分凡我友邦樂相提挈昔以改革之事望我國民今以平亂之事責我政府逆匪必敗之道此其三也以彼五謬重以三必敗之道猶復妄思抗拒肆其譸張誘惑愚民殺戮異黨其辜固在不赦其愚亦眞不可及也武昔身參革命深知建設之難現屬軍人略識服從之義誠不忍吾民國爲鼠輩所傾覆使人悔從前革命之非所願大總統副總統以撥亂安民爲懷我軍人以討叛除暴爲責愛國之士毋惑浮言脅從之夫速自猛省則内亂之平指日可待中國之事猶有可爲昔人有言棟折攘崩巢傾卵壓顧瞻前後何限危傾臨頴愴然惟希共鑒孫武叩 
地方通信 
[松江]  
　　松人恐慌之現狀楓涇駐有浙軍一支隊昨因浙兵向該鎭某典當硬當物件該典無以應付遂唤警解勸兵警小有衝突土棍流氓乃乘間蠢動遽擁入警局刼奪槍械搶掠舖户一時闔鎭騷然昨晡始有警報到松而西鄉六釣灣等處亦有土匪帮刼情事傍晚松軍水師沈葆義遂派兵在西門外火車站及倉城駐紥守禦並各安設炮位以資防護城内外居民見而大警至晚西門外忽傳有浙軍攻松之謡居户大爲皇駭紛紛遷避而倉城内人爲尤甚携男挈女扶老帶幼逃往近村暫避均露宿於茅塘野草間致該村中人亦驚惶異常終夜不得安睡云 
[杭州]  
　　軍械局籌防謹嚴杭垣報國寺軍裝局爲全浙陸軍命脈贛亂發生防務緊急都督府原擬加派精旅合力保固嗣因陸師出防三衢甯紹均需重兵當經都督面諭第二十一團第二營管帶陳君肇英獨任艱鉅該營長本爲浙軍翹楚兼旬以來凡全局四遇出入要道分别堵築架以機關鎗瞭望台入夜步哨密若繁星另組斥候隊巡邏賞河橋一帶均經該營長躬親督率官弁輪流出查聞軍械局長斯君每告同官謂該局守將得人足爲浙軍幸福云 
　　朱都督大犒三軍昨都督府通令各路陸軍水陸巡防隊江海水上警察曁本城軍警各機關云近因贛省肇戰寗皖獨立謡言傳播民心驚恐吾浙陸軍防營警察防堵週巡不遺餘力現在省垣人心稍靖秩序如常足見勉力從公勤勞服務本都督深堪嘉慰凡省垣各陸軍防營警察先由衞戍司令官酌給酒肉以資犒賞一俟時局大定再行分别核奬以勗勞勛聞參謀參議各官業巳議决每名各賞酒肉資大洋三角由各該上官查明人數開單來府請領 
[雜評二]  
　　程都督之行期程都督有日之通電甫發布而鎭軍反正而揚州清江俱聲明並未獨立揚軍且秣馬厲兵以進規寧鎭程都督號召之神速如此亦足見都督於我蘇關係之深矣 
　　嗚呼江蘇半月以來機關停滯種種積極事業多破壞無餘卽使就此結束而收拾之艱巳動需歳月撫滬地之瘡痍念寧人之望歳我知程都督應省長必有以慰蘇人喁喁之望者况軍事貴神速程都督其行乎 
　　贛禍與蒙禍之緩急自贛省發難江皖望風閩粤響應其地位於中央其爭繫乎南北所謂牆之禍者是也以視蒙患之介於邊方固不可同年而語者矣 
　　然自記者言之蒙邊之爭實爲我國五族莫大之公敵况有耽耽强俄以因利乘便於其間一日縱敵數世之患竊願吾同胞莫因一二端之小不忍各出全力以稱干比戈於域内而置蒙事於不問也（萍） 
本埠新聞 
[製造局戰事六誌各方面報告提要]  
　　二十八日夜八點五十分鐘起製造局方面又有砲聲 
　　昨夜開戰時西門外及城内有數處起火 
　　昨夜開戰之初砲聲甚劇南市城内流彈甚多且有飛入租界者 
　　昨夜砲聲至本報發印時（二點鐘）仍未息惟較初戰時之聲漸稀漸低勝負未明 
　　陳英士之司令部聞設在吳淞中國公學内 
　　聞吳淞亦將開戰 
　　聞聯鯨艦被吳淞砲台擊傷海圻海琛二艦現泊瀏河口 
　　避難貧民昨已紛紛回家至晚又逃入租界狀極可憐 
　　外國商團於二十七日晨派往閘北保護洋商下午即由華團前往更替二十八日上午更替者亦是華團 
　　淞滬警察廳長穆湘瑶巳於昨日照舊任職 
　　上海縣知事吳馨巳於昨日回任 
[特别訪函一]  
　　淞滬警察廳穆抒齋昨致市政廳公函云敬啓者本月二十七日奉江蘇民政長行署訓令内開本月十五日寧垣之變本民政長偕都督離寧赴滬力圖挽救兹遵奉中央命令在上海先行組織行署辦理一切業經另電通知在案該廳長應即照舊任職勉維秩序以綏地方合行訓令遵照此令同日又奉江蘇都督行署江蘇民政長行署命令内開該廳長舊轄警察夙經訓練兹值軍興之時應將該廳警察改爲軍隊組織維持地方較有實力仰該廳長在舊部中挑選精壯者千人編製爲臨時警備隊令到卽便遵照辦理此令各等因奉此敝廳長遵於本月二十八日照舊任職以南市司法科即從前之中華銀行爲辦公機關並遵命令挑編警隊藉維秩序惟軍事倥偬瞬息萬變素佩藎籌伏希時賜指教俾便遵循爲荷 
　　城内舊道署所駐新招討袁游擊隊數十名未經編制昨由淞滬巡警廳派警押送出境不准在滬逗遛以滋事端 
　　上海縣知事吳懷疚前因蘇省獨立問題發生去職委第一科長代理職務任案兹因縣市兩議事會迭次挽留已勉允復任於昨日上午八時蒞署任事 
　　上海縣知事吳懷疚昨致縣議會及各市鄉公所函云敬啓者馨服務桑梓二十閱月竭蹶從事幸免愆尤前以精力不支觸發胃疾夜不成寐一再陳情電請辭職并照章暫委第一科長保管印信卷宗靜候接替一面知會縣議會召集議員速推替人以便點交等因通布在案嗣承諸君子堅意挽留勗勉備至實深感媿現奉省令飭維秩序以綏地方自維公民一分子值此事故多端不敢不勉爲其難力疾視事稍盡天職惟是時艱責重擔荷無能揣分撫衷行政機關實難勝任業經呈復省長謹以一月爲期仍請遴員速替俾得早卸仔肩藉安愚拙掬誠通告諸希鑒諒 
　　南市電車訂定八月初一日開車前因戰事生擬卽展緩兹悉該電車公司主任陸伯鴻因滬南戰事巳息仍以八月一號開車所有戰事中損傷之電車兩輛及各處電線巳飭工匠分投趕修惟製造局至望道橋一帶因請北軍保護尚未接復故修理工匠尚未派出 
　　南北兩軍停戰兩日縣知事穆警務長均於昨日視事人咸謂滬地從此可免戰禍矣乃下午四時忽發現江蘇陸軍第二師砲兵第三營余營長布告略云北軍肇禍亂事方殷特奉令來滬駐防火神廟保護地方維持治安云云而舊道署及縣知事署則有自稱爲未編定之滬防第二營軍士麕聚其中該軍士等左襟白布蓋印表誌大半藏放袋内殊難辨認察其形式似仍係南軍印文以致人民又起恐慌云 
　　昨日下午城内外盛傳又有南軍到滬擬於晚間在龍華開戰奪取製造局一面由吳淞砲台攻擊兵艦以爲牽掣海軍之計因連日攻局均由兵艦發炮助戰以致失利之故 
[特别訪函二]  
　　南軍吳淞砲台要塞司令居正於二十六號午後二時乘聯鯨砲艦及海圻海琛二巡洋艦進口之際開砲襲擊轟燬聯鯨烟囱及該艦船頭海圻海琛即駛離砲線至瀏河口暫停兹巳拍發無線電知照海軍司令部李總司令迅卽援助 
 
 
 

Page 7

 
 
　　吳淞砲台要塞司令居正以淞埠旅居之西人聞有戰事紛紛遷開其財産什物均未搬去按照約章理應保護勿使損失業巳通令駐滬各軍隊長官查明所管境内如有洋商財産留儲務各竭力保護以免藉口 
　　炮台司令居正曁陳英士劉福彪所部之兵刻在吳淞防護前日由居正賞洋二百元陳其美賞洋一百元由劉福彪轉發各兵具領 
　　陳英士昨日尚未到淞惟乾糧等物均巳連淞其司令部准設吳淞砲台灣中國公學内陳約日内亦可到淞 
　　六十一團所部之第三營營長曹廣諤業於二十七號率領目兵前赴吳淞暫駐該鎭草菴内保護炮台 
　　聞有鎭軍一營業巳抵淞亦駐中國公學後宅粤西軍之六十三團步兵三營亦巳到淞惟粤軍之士兵近日時有逸去者現下實有士兵約僅一營云 
　　公民夏廷楨致北京武昌電云北京袁大總統黎副總統各部總長參衆議院鈞鑒此次滬濱戰禍塗炭生靈雖有救濟恐難徧布敢代我百萬災黎請命酌籌恤欵速寄海上商會或公正士紳爲難民辦理善後免再流離疾苦實爲德便公民夏廷楨叩 
[城内訪函]  
　　上海縣知事吳懷疚於昨日起回署視事惟辦公書記催征吏夫役人等須重行招集一切卷宗亦略有紊亂非一二日卽能竣事聞安民等示諭昨日巳經擬稿今日定可發表 
　　上海地方審判廳長張清樾巳奉省垣高等廳命令重行組織聞張廳長以司法程序手續繁多現擬暫行組織軍事裁判所一俟大局敉平卽行取消再爲司法裁判 
　　上海地方檢察長蔡季平退職後原由葛益甫爲廳長葛君昨亦回廳聚集檢察官巡官法警人等將内部略爲整頓所有典簿所公欵中封存各案罰欵保證金等約千餘金查被敗兵盡行攫去現正查緝 
　　南市一帶電燈巳由陸伯鴻君飭將被炮擊斷之線接通故二十五號晚間卽大放光明而城内西區則仍在黑暗世界陸君昨亦分飭工匠添雇工人趕緊修整矣 
　　城内太平街有住宅一所卽從前淞滬釐捐局舊址現爲湯應嵩黄鎭磐等所賃因此次兵燹恐遭波累聞巳由房主出資延英商裕昌洋行保有兵險自二十號至二十四號門牌貼有該星爲大英公館保護之通告云 
[南市訪函]  
　　本埠自兩軍息戰以來人心稍定惟仍連日罷市而城内外居民之遷避租界者咸惴惴於心日望市面回復昨晨雖間有開店售物者終以地方秩序未經恢復亦無官廳示諭安民不能全市皆開且流兵匪徒之搶刦放火時有所聞民心甚爲惶恐且昨日午後忽又發生謡言有即晚松軍與北軍仍在製造局開戰之說居民之巳回者突聞警信重復逃避 
　　回任淞滬警察廳長穆杼齋昨晨蒞廳受職後傳諭守衞隊隊長湯潮海傳令各長警務於下午五時齊集來廳點名改組警備隊巡邏保衞恢復市面 
　　商團公會總司令朱少沂曾經函請各業商團聯絡出防恢復秩序各團員以商團保護地方本應盡之義務乃竟功績全無反蒙不白之寃此時實未能從事函復不允後經往返函商各團體乃分别派員便服出防以盡義務聞更須取消舊時名義云 
　　日前滬地亂事發生時穆警廳長見機辭職卽由陳英士委令汪遜甫爲廳長刻因亂事敉平穆君回任旋奉到省令飭將汪及某某等三人趕緊截拿詎汪早有所聞巳向南北市政廳借洋五千元逃避無蹤故巳奉令懸賞緝拿矣 
　　駐紥南市前清江蘇海運局内之六十一團各營兵士業巳遵令解散詎前日傍晚時有該團兵陳克光押運五響毛瑟鎗十支刺刀七把子彈一百六十顆行至十六舖祥記碼頭被四百四十六號巡士查見立卽阻止詰明來歴解送第一區警察署問其奉誰之令據云奉師長張子清之令搬移飭將人械一併留住候核 
　　浙江旅滬學會致商會總恊理函云自滬上戰釁突起南市一隅受害最烈警察則逃避無蹤商團則受嫌解散地方秩序維持無人流氓匪徒乘機刼奪人民何辜遭此荼毒迭據南市會員報告情形並請設法救護等語敝會以上海居民浙人實居多數設非預爲布置是浙人非浙人所有生命財産盡陷入危險地位情何能忍敝會忝爲旅滬浙人舊有團體目擊心傷不忍坐視意欲招集滬北華商商團公會退伍諸人分布滬南一帶藉資鎭懾惟兹事體大非得貴會發起不足以鼓舞羣情并擬邀請虞君洽卿爲主任以資倡率虞君爲商團公會會長且係滬上商界巨子想貴會亦表同情並祈函勸担任爲荷諸公熱忱保商尚乞有以賜教除函達浙江都督江蘇民政長外特此奉懇 
[閘北訪函]  
　　昨報記閘北商民夏粹芳等及十五家絲廠公禀英美工部局請派萬國商團保護一節兹悉前日上午所派者係美國商團至下午派來更替者係華團有華團司令徐通浩君到警察廳請見廳長因汪廳長前日未曾到廳由衞生科長顔璧城君接見據徐君聲稱此次工部局徇衆商之請派團員前來保護實因閘北地方處處相連租界且各國僑民庽居境内者亦屬不少故前晚各董集議良久始得通過或疑外人欲乘機推廣租界者係廳悮會應請通飭各區署曉諭居民並飭各長警等互相輔助保全公安倘三日安堵無虞自當撤回云云當經顔科長致謝外立卽通飭各區署長署員轉飭各長警並曉諭居民一體知悉矣昨日上午派來更替者仍係華團云 
　　日來閘北因謡言蛒起警察廳内部科長課員等大都久不到廳抛棄職務所有一應警務惟剩衞生科長顔璧城及課員甘綬臣顔覲侯等三人竭力支持顔科長每晚復親赴各區調查崗位以四區警署之勤務最爲整齊其次則四區第一分署尚少缺額至三區各分署則崗位虚設者甚多蓋因該處各署官均新由長警等推舉對於職務自不便十分認眞耳其餘如廳内之馬隊警備巡邏等隊每晚分班出巡毫不間斷故地方尚稱安寗刻聞穆杼齋欲重來閘北多數警員以穆臨難託病辭職置地方治安於不顧以故不願贊成云 
[英租界訪函]  
　　英美總巡卜羅斯君因聞南北兩軍擬在吳淞開戰昨特選派中西探目數名乘坐火車前往探聽並着調查兩方有無軍隊來滬着隨時報告以憑核奪 
　　駐滬外交團因據僑居閘北各洋商請愿設法保護生命財産現已商由萬國團練總司令派馬步團員前往保護惟恐商民疑忌或有變故昨特咨照捕房卜總巡邏派幹練西探數名乘坐脚踏車常川往來以通消息 
　　英美總巡卜羅斯君以兩軍雖已停戰尚未解决恐再有變昨仍命令西印各捕荷鎗實彈分往各要隘各橋樑駐守以資防衞 
　　兩軍停戰後公共租界内避難之人較之前兩日已去三分之一其餘仍露宿街頭情極可憫故中西慈善家每日雇令夫役多人並用塌車裝載麵包沿途分給 
　　英美總巡卜羅斯君以此次兩軍開戰南軍傷亡者甚衆逃者亦頗不少因恐該逃兵等潛匿公共租界擾害治安昨特諭飭各捕房中西探捕分往界内大小各旅館嚴密稽查並令各旅館務將旅客姓名籍貫詳載循環簿以憑察核 
　　六十一團伙夫施希梅於該軍敗北後携取某隊官所棄之佩刀逃至公共租界行經山東路被捕查獲拘押捕房昨解公共公堂訊明判將佩刀充公施從寬斥釋 
　　匪徒陳阿仁蔣和尚王明高李桂興蔣根生陳根福陳大川陳王氏等於兩軍激戰時在華洋交界處攫取避難人江寳鑑裘孟雲王坤泉等衣飾現洋均經包探查獲解送公堂訊明判陳大川陳王氏　干開釋陳阿仁押西牢一年期滿逐出租界餘人各押半年起案各贜著各原告認領尚有在逃同黨仍飭緝拿 
　　南京人陳小弟竊取大綸綢莊紡綢當被察破鳴捕拘入捕房昨解公堂訊究據供家居製造局附近因兩軍交戰帶同妻子逃出在途失散現所帶錢洋悉行用去實因飢餓作此下策求宥中西官以所禀均屬實情從寬判陳開釋著自投急救會請爲安插 
　　閘北僑商恐有戰事禀請外交團設法保護生命財産業經各國領事議决已商請商團前往保護惟應行一切事宜乏人襄理故昨由英美總巡卜羅斯君諭令滙四捕房十九號捕頭秋活爾暫行兼管 
[法租界訪函]  
　　法總領事甘世東君以製造局雖巳停戰是否就此平靜尚難逆料租界内仍須防堵以保治安故法國三兵艦之水軍照常登岸荷槍實彈在華法交界各要道及新老兩租界等處嚴行防衞法總巡藍維藹君亦傳諭中西安南各探捕不分晝夜持械出防 
　　法捕房藍總巡以公堂判定刑事犯均監禁新租界吕班路新建監牢内共有押犯四五百名之多現雖地方安靜如常亦應防範故由各水軍各探捕持械防守以昭鄭重 
　　法界保衞地方各團體以租界内雖節節設防敗兵匪徒難以竄入可保無虞惟各水軍及西商團練兵並中西探捕等在華法交界處巡防恐被流彈飛來有誤傷情事故商請泰西紅十字會會長遣派醫生預備醫治該會卽設在大自鳴鐘捕房原有之探捕病房内門首懸掛紅十字旗幟一方以爲標幟 
　　藍總巡前查得斜橋地方係製造局往北必經之道恐有兵匪竄入租界故在橋側堆築泥墩安設快砲暫斷交通故此電車不能通行今聞電車公司以電車係營業性質停駛多天已受損失不少現今戰事巳停地方鎭靜可保無虞故仍照常開至斜橋俾免再受損失 
[紅十字會報告]  
　　北軍海陸軍總司令由無線電約紅十字會柯司醫生至海籌兵艦商議以後紅會醫隊救護隊掩埋隊自今日起准其在戒嚴地線内一律救傷葬亡又繳第一批捐欵元二千五百兩（紅會章程嗣於軍界中人概不推贈會員）並面謝致意諸醫士各救護員辛勞盛意 
　　西門外斜橋湖南會館以南爲北軍之戰線戒嚴地有鄉民十七人經過形似偵探軍情卽被擊斃十一人傷六人由紅會醫員王培元將生者救往醫院死者殮埋 
　　上海紅十字會昨致南京黄克强總司令電云南京黄克强總司令再鑒柏冷師長一體保護再臨淮紅十字分會徐月崖電稱冷師又派三師第三連又將該醫院佔據作爲兵站祈迅飭讓出至感希電復紅十字會沈敦和叩勘 
　　又電云津浦南局徐州蚌埠臨淮滁州浦口由分會曁教會醫院於徐州分埠臨淮浦口車站旁滙通公司内設臨時醫院務祈電飭照辦 
　　上海紅十字會昨接蕪湖分會來電云敝處巳派趙漢卿醫士並看護藥品今晨往廬以便救護特聞蕪分會叩 
[棄子殉夫之慘劇]  
　　婦人瞿嚴氏前日至外灘投浦圖盡由捕救起轉送公廨昨晨送案請示據供安徽夀詶人丈夫被人推入河内身死我係女流無力與之計較近帶兩子來滬寓居寳善街客棧内因無資度日抛棄兩子投浦圖盡中西官以情實堪憐判令派捕至客棧找尋兩孩一併送請急救會妥爲安置 
[公共租界]  
　　誤傷殞命○馬夫唐利生因與同伴武六子游戲悮傷武之要害致武殞命被捕查見將唐拘押捕房昨解公堂請究判押候驗明尸身再核 
　　不認調戲○馬夫李王毛深夜闖入北海路十二號住户汪桐生房内向汪妻調戲被汪撞見向之理論反被兇毆控由捕房昨解公堂訊問李不認調戲判存洋十元交保令汪邀伊妻到案於禮拜三再訊 
　　不理欠欵○英商威　控董茂文又日商管源開次郎控王穆生又卞培生控周祥生等均不理欠欵昨由捕房將被告各人傳至公堂分别交保候訊 
　　凌虐養媳○住居虹口嘉興路之甬婦陸陳氏因將十歳養媳三媛凌虐致女逃出由捕查見帶入捕房經捕頭詢悉前情昨派包探將氏與女一併押解公堂訊明姑寬判氏罰洋五元充公女發幼女所留養 
　　買良爲娼○揚州婦人白台氏近被自稱在鎭江當兵之鍾履和鍾啓滎弟兄誘拐來滬申同殷德山童春林將氏押入山東路一百三十八號鴇婦孔楊氏妓院内賣娼前日被氏翁白殿臣撞見扭入捕房經捕頭詢悉前情派探將各人拘獲昨解公堂請究經中西官訊供屬實判鍾履和押西牢一年鍾啓榮押半年殷童各押三月孔鴇不應買良爲娼着押女所一月氏交其翁領回完案 
　　小狗被咬○買克路四號日本雜貨店出店華人王小狗昨向店主索討工洋詎該日人非惟分文不給反將王之手臂咬傷當報捕房捕頭命送同仁院醫治再核 
　　索債爭毆○陳阿三高阿順二人昨在吳淞路因債務糾葛互相爭毆由捕拘禀捕頭分别斥退 
　　老婦猝斃○老婦張陳氏年七十二歳在海寧路四號某洋人家幫備昨晨忽患急痧旋卽身死報經捕房請中西廨員蒞所驗明僕傳屍屬具結收殮 
　　西探回國○美捕房西探雷協請假九個月於前晚乘英國郵船塞摩號歸國 
[雜評三（我）]  
　　嗚呼上海人之刼運上海三日無戰事而縣知事視事而警察廳長視事而審判廳長視事避難者漸漸返其故居拾其餘燼以度此刼後之歳月蓋自機關以迄人民漸漸入於收拾之時代矣 
　　嗚呼破壞不過四日而收拾動需歳時乃甫未收拾而又遭破壞方記者濡筆以記上海戰禍之平而炮火之聲復震動於耳膜驚魂甫定而惡訊復來此隆隆之聲中又不知荼毒若干人之生命財産矣嗚呼上海人之刼運 
來件 
[閘北市政廳呈外交部特派江蘇交涉員張江蘇都督程江蘇省長應上海寳山縣公署文]  
　　閘北市政廳爲呈報事案據公民夏瑞芳祝蘭舫龐萊臣周舜卿陳潤夫陳炳謙洪少圃萊鑫齋程兆基余葆三祝開源錢樹銘潘存德盧金鑑陳貽齋等及十五家絲廠代表丁汝霖吳子敬函稱製造局一役戰爭已開業經四日二十二號之夜南市總司令部突然移至閘北南　會館等一帶駐紥人心惶恐鑒於南市之慘酷急迫情形不可終日所有公民等身家性命工廠財産誰可依托查閘北僅有保護商業之商團及維持秩序之警察設有戰禍奚可抵禦且聞福字軍又有巨炮六尊運至閘北想貴廳必有所聞而無弭禍之策公民等疉次籌商值此存亡危急之秋萬不得巳偕同閘北置有産業之洋人在工部局會議商請保護財産會同貴廳警務妥爲辦理已由工部局允可理合備函佈告卽希知照各商團及各區各隊各團體接洽免致誤會公民等祇知保護財産爲前提其他不敢聞也等因又據本市商團會兪宗周函稱頃問各會員聞有閘北實業家邀求工部局派令萬國義勇團前來倘然此事實行於主權大有損失全體决不承認定以武力從事一面向邀工部局之實業家嚴重交涉立乞飛函知照免致貽誤宗周雖然隨同二公忝列其位但此事攸關全體義忿設無正式解决釀成巨禍宗周更難此重任也等因到廳查閘北自贛甯有事以來卽繼本廳會同各區隊警察並請各商團會員晝夜分段出防以維持秩序保衞地方爲宗旨造製造局戰端發生防衞尤加嚴密支持旬日幸免疏虞得以地方安靜如常秩序整肅兹據前情事關緊要本廳無櫓擅專惟有仰懇鈞署設法解决靜候訓示遵行須至呈者 
[江蘇都督民政長行署指令]  
　　據呈據該市公民夏瑞芳等函請偕同洋人保護閘北等情並據商團會長兪宗周函稱閘北實業家求工部局派萬國義勇隊前來保護全體决不承認等語均悉查閘北地方並非租界業經本都督民政長令飭淞滬警察廳長組織警備隊以資保衞該市人民愼勿輕舉妄動致貽後悔據呈前情除咨請外交部核示飭遵外仰卽轉行知照此令 
[洪少圃等公啟]  
　　萬國商團協同保衞閘北一事外間謡言紛紛頗於同人有所詰責兹將當日辦理此事情形敍述如左伏乞公鑒 
　　本月二十四日南軍總司令部自南市移至閘北南海會館湖州會館人心大爲惶恐紛紛移徙聞閘北洋商業主業巳要求工部局派兵保護云云 
　　是晚七點鐘總商會開會閘北市政廳副市長沈君商團副會長兪君市民公會會長黄君曁商團司令與商會總恊理會董均到商議保衞之策衆謂此時以保全居民身家性命爲重擬由市政廳市民公會閘北商團三團體具函邀請萬國商團至閘北帮同中國商團警察保衞華洋居民當經擬具函稿嗣有人謂此事由團體出名有所未便如公民出而要求則三團體必不反對 
　　二十五日聞南軍又運到大炮六尊快鎗無數居民愈加恐慌總商會請協理王君商請陳英士君移徙陳君謂本有此意惟居民强來干涉則斷不遷移云云 
　　是日下午同人得總商會知照到會知工部局函請總商會選派代表前往協議保衞閘北辦法在座各員均謂南市慘禍何堪再見且洋商業主已經函請恐難拒絕不若明開條件預爲防範當經公同擬定三條一不干預警察權二不干涉商團機關三事平後退出並推定祝蘭芳夏瑞芳周舜卿陳潤夫龐萊臣洪少團六人爲代表往工部局協議四點鐘到工部局董事聲稱居住閘北洋商業主紛紛來信並有法國總領事轉到寳山路天主教堂一信請英工部局迅爲保護等情又言且接得閘北絲廠十五家邀請保護之公函現擬令萬國商團前往協同保護未知閘北居民意見如何代表等當將在總商會議定各條告知並言如無推廣租界之意我等亦願貴局協同保護董事等謂此爲保全中外人民身命財産起見斷無推廣租界之意旣有議定條件卽請開送等語 
　　二十六日下午總商會復集議閘北正副市長錢沈二君商團副會長兪君均到當將昨日所議詳加討論並由同人開具致英工部局正式條件又於昨日所議三條之外加入一條謂外國商團因此事所有費用由閘北業主擔任此信仍由同人攜交工部局總董總董允稱均可照辦歸後遂具公函通知市政廳警務廳 
　　查萬國商團係於二十七日天明時整隊至閘北巡行並同時到南海會館湖州會館在彼查出有大砲來福槍及子彈無數均由萬國商團封鎖看管危險之物如此之多設一旦兩軍激戰其慘狀何堪設想同人爲閘北十餘萬同胞之生命財産起見故不避疑謗毅然担任抑同人對於此事尤有深意存乎其中查閘北地方迫近租界華洋雜處洋商旣向工部局請兵保護工部局爲屏蔽租界起見勢必允其所請與其任其自由進兵漫無限制不如與之協商議定條欵擔任經費尚有限制同人此舉爲生命財産計卽爲閘北主權計兩害擇輕固巳返覆籌之熟矣知我罪我惟有聽之公論而巳 
　　洪少　廳萊臣陳潤夫陳炳謙葉鑫齋周舜卿祝蘭芳丁汝霖程兆基余葆三夏瑞芳吳子敬十五家絲廠代表公啓 
來函 
[延醫施診]  
　　中華愛國婦女會深念滬上戰爭紛擾人民遷徙奔走駭汗况值炎天赤日熱氣薰蒸多有驟生疾病者聞有華僑儒醫陳如龍先生發道精通著名海外游滬欲歸因開會議派黄丹子女士等到庽力懇暫留兩個月在會内施診開方無論會内外男婦老幼人等到會求治者橛不取資亦慈善事也 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[代夏粹方等辨誣] [  鈍根]  
　　方等爲愛護財産起見特請公共租界工部局派捕駐守閘北華界并以洋兵驅除陳其美之總司令部自問私心此舉殊於身家性命妻妾狗馬有益商民當感激之不遑而閘北商團横出反對竟詈方等爲喪權辱國之罪魁或譏方等爲閘北之吳三桂萬目怒視置身無地是不可以不辨夫以方等之財産較常人爲多保護之法不厭求全閘北雖有商團力足以維持秩序然在方等視之猶慮其萬一有失終不若托庇外人之萬全富翁心理大率如此抑何少見而多怪也况上海自製造局戰事開始以後南市居民紛紛逃入租界是豈不以租界爲安樂窩而本國境地爲不足恃耶故旣遷入租界則對酒當歌後庭花好若不知五里以外有横屍喋血之軍人與焦頭爛額之難民者是可見外人勢力範圍之中實爲福地而宜於方等福人之居也閘北人民風鶴驚心竊以所居非租界爲憾其意若曰昔者工部局嘗欲以此地劃入租界而我國官民相持不下苟稍讓步者則今日我輩安然爲租界之民矣方等善體此意乃以大商家之名義向工部局要請派兵迎機善導果蒙允許書朝上而兵夕至方等之門駐兵尤多方等昻首出入顧盼自豪方等之心於是大快而閘北人民視如蛇蝎之司令部亦已不費吹灰之力歸入洋兵掌握所謂陳其美者不知何　矣苟非方等出此以毒攻毒之妙計則陳其美先生方將龍蟠虎踞雖以閘北全體商民環跪而求其遷恐亦無效也獨不解夫一般反對者心則樂受租界保護面口則以爲喪權辱國方等施德受怨憤氣難平區區此心惟西人鑒諒而嘉許之（按今日訪員報告現在駐守閘北者巳易爲租界萬國商團之華人團可見工部局消釋嫌疑之苦心惟恐夏先生等猶以華團之威儀爲未足耳） 
二我居雜綴 
[石達開遺詩（續）]  
　　入劍門云抛撇妻孥戴覆盆含寃難復叩天關寳刀駿馬休輸却　領雄師入劍門懷藍子廉云羨子出居好秋生桂樹幽終年事戎馬吾瘁幾時休寄友人云分手千里别□□□□□□□□□□　思入漸老遠望登高邱天涯拾芳草秋風起衡湘□□□□□□□□□□萬物盡枯燥安得魯陽戈轉瞬回温燠鴻雁何飄飄東西南北間恨我無雙翼□□□□□□□□□□千里含煩寃嗣河悵違隔安得相往還貴後勿忘賤勸君日加餐君子道誼交勿憂氣　單夢寐有倪端歳月感回旋長恐髮朝白覿面終無緣寫此悃欵情涕落如奔湍龍潭室詩話中載有道路云對影意悽悽塵埃眼欲速　江魑魅嘯古木杜鵑啼□□山無語孤行日漸西飛鴻□伴侣道路自栖栖再答國藩一首云支撑天柱費辛艱垓下雌雄决一韓試看欃槍天上掃夜深慘澹斗牛寒我傷朝内禍云我傷朝内禍隂哉中心悲憶昔諸豪流並逐秦鹿馳三户必亡秦秦運朝露危相與建大策用以張四維日月麗中天重光曾有時天意詎易測人事眞難知一朝杯　問白刃集□韓老夫身何辜雖斜丁路□城中少年行雞犬無□□洞洞血路中後叚跡巳殘不可認故付缺如獲野錄中載有太平翼王致湘鄉石 
　　龍軒先生詩四首其第二首起二句原詩巳　糊係先生族子石蒼在補足成之詩云立馬衡南敵醉毗陣雲如墨兩如絲河山百折川給脈横入湖湘有異思北望中原血戰場連天烽火壯熊湘亡秦慢笑惟三户我哭當年何五郎龍山四十八雄峰　壁銅牆面面同（龍山爲寳慶巨鎭龍軒先生居其麓）此間會有龍蛇住百萬鯨　拜下風墨光摇盾照微詞鐵馬金戈正急時億萬生靈齊一哭此心惟有故人知末署龍軒宗先生有遣侍右達開專足頓首致叩己未秋七月望後三日其字跡亦頗豪健云云某說郎記石達開入川題壁詩云大盜亦有道詩書所不屑黄金若糞土肝膽硬如鐵策馬渡懸崖彎弓射明月人頭作酒杯飮盡仇讐血人謂此詩有强盜口氣不知確是男兒本色語也又聞石所作檄文係駢儷體内有四語云忍令上　衣冠淪於夷狄相率中原豪傑還我河山誠佳句也非武夫能道隻字名士吐屬果是不凡也 
 
[投稿者悲秋] 饒釗字金聲年三十六歳江西德化人現寓九江龍開河口第一號 
自由談話會 
　　茫茫浩刼後顧靡涯内地人民遷避租界全城爲空有力者租屋居住無力者露宿風餐告貸無門枵腹可憐昔日各省偏災滬上善士助賑獨多豈當前目繫者反不援手乎及待餓殍載道出而解救抑巳晚矣第一莫如互勸息戰遣開兵隊使居民放胆遷回蓋居民在外多一日之淹留卽家中多一日之損失不被搶刼亦遭偷竊其次設立慈善團安置窮民與之食宿或各團體集欵自辦或數團體彙合籌辦至小者各人日帶杖頭錢數百沿途隨意資助亦是功德勿以善小而忽諸事在燃眉立待施行盼切禱切覺夢道人朱筱韻） 
　　贛事初起甲省宣布獨立乙省組織討袁大有山崩鐘應之勢曾幾河時竟無聲無臭焉今寗波則取消獨立矣福州則歸咎於彭夀松矣南京亦思恢復秩序矣或謂時下多蘇模稜故咸存首鼠兩端之見或謂乘興而來興盡而止大類王子猷扁舟訪戴故事予點首曰古今人豈不相及 
　　勝敗兵家常事何必諱言乃彼此粉飾眞相莫知近在咫尺尚且如此其他更無論矣噫此其所以爲各黨機關報歟 
　　天天喧傳舉老岑爲大　帥迄未出臺亦未見有何宣言有何計劃豈兵機不可測耶抑聊竊虚銜以自娛耶或曰岑老成持重不欲以一兩省之力輕舉妄動如各省俱肯獨立渠早巳率師北上矣果爾則萬衆離心袁必退位又何用此名譽大元帥爲哉然則先生之出進退失據矣 
　　章太炎先生第二次宣言列可殺者七人之數子者果皆有可殺之罪與否姑不具論惟内有陳宦一名非先生昔日所稱爲軍事家第一其人乎何前恭後距如是或曰是非師丹善忘蓋先生言語妙天下但求淋漓痛快未必眞有容心若然則瘋子之名果不虛傳先生休矣 
　　或問偉人之偉字作何解對曰偉字從人從韋韋皮之類者也質言之卽面皮厚之謂也 
　　或問議員之員字作何解對曰員字亦可用作銀員之員故其所議者惟薪俸六千員耳 
　　或問代表之表字作何解對曰表者　之别　云中無所有虚有其表也[  槁木子]  
　　革命者所以謀幸福也然而幸福未享禍患先見矣此次上海之戰南北軍死傷者已達數千人平民之中飛彈而死傷者亦有數百人財産之損失不知幾百　萬吾見貧乏之婦女手携衣包懷抱小孩避難出門苦無棲止之所席地坐人家簷下數日無食惟餐風露仰天悲哭此豈主張二次革命者之所謂幸福耶嗚呼人民何辜遭此慘刼 
　　上海自開戰後車夫扛夫之敲竹　盡人皆知乃有開駛寧波之北京輪船亦若藉此爲發財地步船價頓漲上艙貴至五元下艙三元五角在車夫扛夫乃無知小民不足責也北京船主抑又何心惻隱之心人皆有之見此人民遭殃救之猶恐不暇尚復壟斷居奇乎事紹公司則不然船價照常且逐日加班以便人民遷徙兩相比較何啻天壤 
　　予店中日買報紙十餘種堆積層疉予惟置之不理非不愛閱實不忍閱偶爾展讀則必涙涔涔下沾透衣襟蓋報紙所載者全篇戰事如政府之機關報則必曰某日北軍得勝南軍死傷若干國民黨之機關報亦必曰某日南軍得勝北軍死傷若干　言過其實不足深信然兵凶戰危死傷難免南北兩軍皆吾同胞同胞死傷能不痛心乎 
　　可嘆中國人祇會打自家人不會打他人前言征蒙又言征藏祗聞其聲不見其事今之討袁軍則烏合甚速惜乎無濟否則用兵若是之迅速中國可稱雄於列强矣[  孚忱]  
小說 
寫情小說 
[黄金祟（三十三）] [  天虛我生]  
　　嗣乃三日不至行中人詢其母則曰病也問何醫藥則曰禱於樊將軍廟服仙方耳予不禁羼言曰仙方豈足恃哉予心中實欲爲毛遂之荐蓋予以内子善病亦嘗留心於岐黄之學耳而彼嫗殊弗解予之意則喃喃稱佛號曰罪過罪過將軍最靈有詆之者輙腹痛趣當赴廟請罪庶或赦免予因笑不可仰彼嫗遂亦自去庸知數日而後彼嫗乃在茶行中募資悽慘之色現於面行中人見予至則慰之曰孟　君來矣於汝當有裨予詢何事則彼嫗𩔱聲泣曰阿蓮死矣予與阿蓮雖無毫釐之感情然而驟聆斯語亦不禁慘然變色行中人語曰憫此寡嫗且無棺殮之資故來求募耳嫗曰哀哉此女薄命一至於此予撫之凡十六載不幸短命雖已有未婚之夫而奈渠翁已不復認有此死媳令乃丐棺爲殮吾聞丐棺爲殮者來生須變犬馬以報助金之人哀哉吾女不知吾女來生當變若干犬馬以報如許之人吾念及此吾殊不願爲丐然而藁葬又非所忍乃爲是不得已之舉耳吾聞斯言不禁爲之泣下因詢須若干金行中人曰吾儕各助一金主人則倍之巳得八金倘再得半當無不敷予曰區區之數詎足爲殮汝儕之助爲市冥鏺可也罄予客囊可得五十金爲市棺衾如何行中人急曳予裾招入内廂笑曰君誠公子派耳安用給予多金今君於此取十元給之可也予曰予已當面許之安可自食其言果信我者如數假我不則予即偕往取之行中人乃摇首訕笑開其箱櫃一一數以付予尚言不妨少之予置弗答出以付之老嫗嫗乃泥首感泣謂阿蓮有知必變犬馬以報予則轉覺可愧囁嚅不能爲答蓋予當時非必有任俠之心第思予家喪事一棺之費尚百餘金即使因陋就簡亦豈十數元所能了其一身况嬌好如阿蓮若以三寸桐棺一床絮被遂使埋恨重泉又豈人情之所忍哉予之館穀皆爲　來之物本無正當用途今以贈之阿蓮於意亦頗自適而庸知因此一舉蜚語相傳遂有謂阿蓮爲予之愛人者嗟乎阿蓮者予非不愛特是阿蓮已死彼固一清清白白之女兒也乃以我區區之黄金遂於身後蒙此不白之寃我之名譽雖不因此而有損失然我以柳下惠自居有素又將何以自明此耿耿之心哉此無他亦黄金爲之崇耳予因之轉復欝欝不樂對於阿蓮在天之靈實覺萬分抱歉夢寐中遂時時見有阿蓮顰眉怨臉一若恨予至深惟衣服華好其態度乃愈娉婷迷離惝恍忽復化爲仲姊近而握其手則又輾轉化爲筝兒神思爲之瞀亂則不禁臥床而病内子書　五日不答蓋予握　輙眩致不能作書又越數日則遣使至矣其人爲小曇之夫時方來杭促小曇歸而吾母令來視予予在兒時嘗呼之曰蝦蟆蓋因小曇而錫此嘉名　其形亦殊肖今於廣衆之間遽來見予一時殊難爲之稱呼則惟笑而頷之蝦蟆見予果病則睜其目谷谷目聲曰咄咄乃竟惟悴至此予聆其聲觀其貌顧其名不禁嗤然失笑因詢孰使汝來汝來果胡爲哉蝦蟆乃絮絮爲予述之蓋予仲兄方歸請之吾母約予同赴院試耳予經兩次堂備不售固已不作是想惟乘此得歸於意亦良得因以告之居停乞假言旋特湘谿僅有小艇可僱否則惟乘航耳欲求如予來時之舟殊弗可得蓋航路淺窄橋門低亞前予來舟卸篷去䑬始得勉進而湘谿之人得見無錫畫船者亦僅此一遭今予欲更得又安可得哉（二） 
 
 
 

Page 11

 
 
   
 
 

Page 12

 
 
   
 
