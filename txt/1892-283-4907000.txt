# 1892 - 283 - 4907000

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[三百十四號畫報告白] [  點石齋啓]  
　　蘇垣小市橋張姓婦懷孕後連舉五子有類周靈王之生而有髭者有類黑王相公者有類青面盧杞者厥狀之奇千古罕有若好爲哺乳他日任人出資觀看大可利市三倍而張以爲不祥巳棄之於野殊可惜也至若龜有褪殻之奇人以登車而斃軍犯之藉端索詐屠夫之急智横生風伯則捲取胭脂國香則高擡聲價娶西婦者艶福獨占投東海者生面别開及新附點石齋叢鈔並山水等圖准於二十六日出售此佈 
[中國宜自設西字日報論]  
　　日報之設創始於泰西自朝廷以至草野事之鉅細靡不排日紀載使覽之者足以廣聞見新耳目不出户庭而知天下甚矣日報之貺人爲不淺也間嘗觀西國日報於朝政之得失則顯分美刺於官吏之賢否則悉憑輿誦蓋爲清議所繫而有董狐之直筆焉於國家興利除弊諸大端皆得發爲議論陳說利害使當局識去取而定從違國家亦於此悉羣情之所向而收衆望之所歸則有古昔先時善旌謗木之遺意焉至於氣候則記其異宜風俗則詳其殊尚則昔賢歳時風土記之仿髴也其去故取新舉可驚可喜見見聞聞月異而歳不同者按日分載尺幅之中積而藏之彚而編之亦稗官野史之流亞也是日報之設要豈可與僅僅爲牟利者相提並論也哉然日報向惟泰西有之中國則素無此例自華洋互市之後風氣漸開舉凡泰西之所有者漸而行之於中國獨至日報一端則流行於通商各埠者僅有西字日報而無華字日報於是人皆慊然有不足之心未幾而香港上海等處先後開設華字日報館規畫條例一仿泰西迄於今三十餘年風行海内覽者稱便然中國雖有華字日報仍係西人爲之主而非由中國自設論者不無美猶有憾之嘆竊以爲今昔相違時移勢異由今之時觀今之勢中國之所宜自設者不在乎華字日報而在乎西字日報蓋日報而係華字則傳而誦之者止華人而已西人則無從辨其文義也中外交涉於今稱盛遠非昔日之可比修好睦隣之道首在於聨聲氣通悃愫明事理達情形然此非一朝一夕之所能致必先於平日預爲之地然後可若是者非自設西字日報不爲功請進而言其利以西國之人述中國之事容有擇焉不精語焉不詳之病斯固勢之所必然而無足怪者中國旣自設西字日報則可以拾其遺而補其闕糾其謬而正其訛使事理不至於乖錯卽可民猜貳於無形就使西報一無錯誤而我復重言以申明之亦未始非互證旁稽之一助此其利一凡中外利病之所在因革損益之所宜或在事前或在事後皆得秉公論斷指陳得失使彼知孰爲便孰爲不便因以定從違之準分取舍之途則彼此可免扞格不通之病此其利二交涉鉅案兵戎玉帛胥於是焉繫西報苟稍存左袒之心或措詞之輕重失其宜叙事之詳略失其當皆足以激憤而致禍要知直道自在天壤吾第據事直書不必加臧否褒貶於其間務使公是公非燦然大白於天下則彼求全責備之心不煩言而自解國家或於此得轉圜之力此其利三斯三利者皆其彰明較著而於中國政事人民極有關繫者也則謂中國之於西字日報當設乎不當設乎知當局必有權衡於此者矣或有詰於余者曰利之所在吾得而聞之矣然中國所以欲自設西字日報者原欲通中外之情而去其隔閡也設但行之於中國通商各埠而不行之於各國境内則所以收效者猶微果將何道以處之乎則應之曰是不難方今軺車四出使節遠蒞乎絶域日報旣設之後每遇公司輪船開往彼國卽可封寄使署由各國使臣分送各國政府以及其國達官貴人之通往來相交好者夫務大者不可惜小費要知中國此舉非僅僅爲牟利起見斯可矣獨是天下事不難於守成而難於創始今欲創設西字日報亦必有其難措之端難何在在於籌欵與得人二者而已然籌款難猶未若得人之尤難也盖日報之設所費無多或取之於國帑或集之於商捐尚屬輕而易舉惟得人一道則未易言中外雖非同文之國然以文字而論則彼國文理亦有俚俗雅馴之不同精粗美惡之各異苟其言之不文則非惟無望其行遠抑且貽笑於遠方惡乎可哉必也遴選深曉西文熟諳日報條例之士以操筆政務使叙事明悉辯論精詳無格格不吐之語無模糊影響之談使西人之見之者一覽卽曉不必尋繹而後得而文辭語氣輕重緩急之際尤貴斟酌盡善無毫髮遺憾然後可望遐邇傳觀翕然稱誦此非戞戞乎其難之哉然天下之大豈無奇材異能可以勝任而愉快者乎但得上之人懸金以招之設館以待之吾知必有出而任其職者則上以固邦交下以通民隱胥於是焉賴不禁拭目以俟之 
[本館接奉電音]  
　　昨由京友電傳上諭一道敬謹譯登○八月二十四日奉上諭給事中洪良品奏本年朝審絞犯永氏一案疑竇甚多請派大臣覆審一摺著派翁同龢懷塔布提集人証詳加覆訊妥擬具奏欽此 
[電傳噩耗]  
　　宜昌鎭羅鎭軍爲二豎所纒日形沈重本報已紀之矣昨接宜昌電信驚悉鎭軍已於昨日卯刻出缺巴山峽水失此長城想屬下軍民當無不同聲一哭也 
[日下近聞]  
　　鴻臚寺爲知照事查知府岑春煦林載亨趙增榮直隷州知州德治知州王清傑王淦通判徐士豪知縣侯原洲黄澍棻黄家傑晁鴻年丁良翰王公輔王全綱孔繁昌王官午劉俊开裴敏中馬毓桂廕生丁道津教職張杰舉人鄭煓二十二員均赴寺謝恩訖相應知照吏科查照○承辦廂紅旗滿洲都統行文八旗漢軍固山内開所有本年秋季八旗漢軍閱兵合操經閱兵大臣定於八月十七日寅刻在安定德勝兩門外兩黄旗教塲舉行八旗漢軍驍騎營擡槍鳥槍練兵礮營練兵秋季合操慶郡王閱看十八日卯刻在德勝門外西褡褳右翼四旗驍騎營兵丁演打鉛丸額中堂閱看十八日卯刻在安定門外東褡褳左翼四旗驍騎營兵丁演打鉛丸謨貝子閱看相應知照貴固山查照○裕澤生中丞以豫省候補人員擁擠前經奏請停止分發二年嗣准吏部咨覆自光緒十七年九月十八日奉旨之日起暫停分發一年期滿照常騐看分發兹又奏稱自來捐生類圖近便捐分鄰省爲多豫省居天下之中界連七省所以未經停止以前沓來紛至上年奏請後將停未停之際尚復思捷足先登紛紛禀到以致名雖停而人倍增現計豫省候補道府以至未入流仍有一千四百二十餘員此外丁憂服滿起復到省者無月無之轉瞬一年期滿如卽照常騐看分發勢必接踵而來况山東湖北鄰省均在停止分發一聞豫省期滿已捐無難攺指來者益多差缺無望苦累日深 
 
 

Page 2

 
 
於吏治官方所關匪淺擬請將捐納勞績兩項自道府以至未入流業經捐指河南及應行掣簽人員自光緒十八年九月十八日限滿之日起再行展限一年一律停止分發以疏壅滯其各項正途例應簽分人員仍照常辦理用示區别等情八月十三日奉硃批吏部議奏欽此○吉林將軍長軍帥奏稱告休賞食全俸花翎頭品頂帶開缺青州副都統賞穿黄馬褂綽勒郭羅闊巴圖魯托雲佈於本年五月二十九日申刻因傷身故據該管雙城堡恊佐領臚舉托雲佈出征各處戰功事實呈請奏懇恩卹等情該故員身經百戰屢拔堅城嗣因平定天山舊傷復發回旗調理竟至不起擬乞天恩准照軍營立功後積勞病故例賜卹等情八月十三日奉旨著照所請該部知道欽此○侍衛處爲知照事八月十五日奉旨朕於明日辦事用膳召見後出德昌門福華門西安門阜成門紫竹院稍坐至廣源閘乘船至頤和園樂夀堂皇太后前請安侍膳畢至玉蘭堂稍坐仍由頤和園乘船至廣源閘乘轎紫竹院稍坐進阜成門西安門福華門德昌門還瀛臺卯正預備欽此○中秋之晨由南海頒出月餅及各色菓品西瓜等物分賞内廷行走王軍機御前總管内務府大臣御前乾清門侍衛南書房上書房行走人員皇恩高厚誼美恩明不其懿歟○正黄蒙都統郡王銜多羅貝勒奕爲咨覆事印房呈稱前准兵部文開現出有多羅貝勒載澍門上司儀長一缺咨取上三旗各項四五品人員保送入放等因查本固山副叅領題署佐領格勒圖堪以保送入揀多羅貝勒載澍門上司儀長之缺相應咨覆兵部查照辦理○吉林將軍長軍帥奏稱已故伊犂將軍金順前奉旨准於立功省分建立專祠並將生平戰事宣付史館立傳欽此故將軍於軍務倥偬遺書勸學慨捐多金辦理地方善舉旣准立功省分建祠報享而原籍缺如據紳士恩貢生何棫樸等呈懇奏請已故伊犂將軍金順於吉林原籍建立專祠以彰忠藎八月十四日已奉旨兪允矣○管理三旗虎槍處事務恩榮齋副都統全病故出缺經虎槍處開列銜名清單於八月十六日具奏本日奉旨著派正紅旗護軍統領奕功管理虎槍處事務欽此○禮部爲咨行事儀制司案呈本部具奏怡端親王側福晉所生第五女郡君額駙品級八月十五日奉旨依議欽此欽遵到部相應鈔錄原奏咨行宗人府凡有應行應辦之處查照辦理○太醫院爲知照事所有考取本院肄業生正白旗滿洲秀齡佐領下護軍德升留心醫學應卽留院肄業其護軍一切班差政考應卽照例停止之處相應知照正白旗護軍統領查照 
[粤試續紀]  
　　廣東學憲徐花農太史按試情形本報已屢紀之矣兹聞初十日考南海縣文童正塲通縣應考者計共四千餘人學憲於丑刻開門點名迨日上三竿始行點畢題紙下時已鐘鳴九點矣首題夫子之文章次題再牛閔子顔淵善言德行詩題賦得一條泉自白雲來得來字諸童得題振筆疾書至申刻卽已紛紛交卷十二日考番禺從化二縣文童應考人數亦有四千番禺首題好之者不如樂之者從化首題魯一變至於道通塲次題夫仁天之尊爵也詩題賦得水緑秋山明得明字○學憲於試事極爲認眞務期革除積弊拔取眞才查知粤垣槍替之風較他處爲盛因之加意防範異常嚴密終日高坐堂皇不稍休息又添派幹役往來甬道嚴密稽查見有越位閒談交頭接耳者卽行拘拿究問彼胸無點墨專恃他人捉刀者眞覺計窮力絀考南海日查獲槍手五名考番禺日查獲槍手十名立卽發交提調從嚴辦理○各縣童生每有年甫五旬而册内年歳竟塡至六七十者預爲將來恩賜副貢舉人地步南海正塲日學憲於點名時見某童年貌不符向之盤詰某童愧不能對學憲叱令扶出不准與試以爲取巧者戒 
[觀劇遭禍]  
　　番禺縣屬深井鄉於某日酬神特雇名班登臺演劇魚龍曼衍鑼鼓喧闐少年裙屐絡繹偕來幾無隙地正當興高采烈之際忽見戲臺頂上火光猝發宛似紅霞萬道諸婦女膽小如鼷驚惶奔竄一時人多擠擁致將坐棚推倒轟然一聲不啻天崩地裂霎時陷入河中是時河水盛漲諸婦女不斃於水卽被人蹂躪哭聲載道慘不忍聞事後查悉溺斃者三四十人受傷者無算是誠无妄之災也興盡悲來其斯之謂乎 
[雞嶺霜痕]  
　　臺灣大憲札委葉渭泉協戎署理鎭標中軍遊擊兼管中營事務月前協戎由陸路赴臺南擇吉視事一面具文禀報各大憲及移知全臺文武諸同寅○民間每於七月中裁紙作船形付之一炬謂之燒法船最無謂也有某甲者爭奢鬥靡務令耳目一新船上篙檝帆檣無一或缺中供地藏王紙像旁列十殿閻羅天子文武判官及牛頭馬面之屬每日延高僧諷經禮懴香花寳燭羅列兩旁其餘如猪羊牲醴曁各色蔬果之類横看成嶺側成峰幾不可以數計更堆積金銀錁錠高與詹齊噫以有用之貲財付之無用誠可惜哉○匪類私刻關防印售僞奬札各省武員之購取者往往持以投標近接閩省大憲來札謂此項魚目混珠之事所在多有所貴臨時稽察須將年貌籍貫一一辨明視其有無假冐方許收標庶眞僞不致混淆卽眞才可期簡拔殊於營政大有裨益等因刻已一律行知各屬俾遵照辦理矣○臺灣自攺設行省以來百廢具舉兹邵筱村中丞擬纂修全臺志使此邦山川民物學校農桑兵刑禮樂莫不旁搜博訪筆之於書惟主持大綱者非碩彦鴻儒恐不足以勝任愉快刻聞總纂已經聘定惟校對謄錄諸席尚須示期考試云 
[津客述新]  
　　天津每有盜賊登人之屋嚇詐錢文比捕購拿終未弋獲吳掄峯鎭軍以此患不絶閭閻終不得高枕無憂遂諭令格殺弗論并飭轄下三營兵丁酌分地段各就城上支搭窩鋪以便瞭望賊蹤天津府鄒岱東太守則諭以如遇此等盜賊不得借給錢文否則不准報案繼又思居民鋪户難與爭衡復將錢帖加蓋戳記頒發守望局轉發各大户如有借錢盜賊卽將此票付給俾行使時得以緝拿聞此種盗賊初祗嚇詐商賈嗣則波及搢紳現雖候補官員亦不遺漏或且如飛將軍從空而下拔刀相向不借不休是誠地方之巨患也○武備學堂幼學生於去年七月招募新班嗣剔退數人旋又披沙揀金遴撥十名歸鐵路學堂肄業今年四月初五日募補文理通順年例相符者以充缺額堂規每三月期滿甄别一次以定去留現定於八月十一二日統新舊幼生一體考試如無大謬卽當留堂卒業並照等差頒給膏火○京城某署大班張春泉奉票查拿拐逃案犯由滄州折而至天津未投縣署掛號逕赴侯家後大脚三及黄馬褂兩娼寮嚇詐銀錢未及得贓卽爲天津縣李搏霄大令所訪將張拘案訊懲旣而大令因公出署閽者以張係上差未便覊留著回寓候訊張遂策騎回京惟將同黨岳某送請管押現由某署給文復至天津投府署控河北汛任百總裕昇曁縣署五班頭役陶慶增侯慶來滕三喬慶增任得善等窩娼庇匪鄒岱東太守以虚實均應澈究著將五役管押候查任弁則送由天津鎭吳掄峯鎭軍發落岳卽行開釋令其善爲調停大約兩造可望言歸於好矣○法國租界中人烟稠密小本營生之輩幾於棋布星羅前由法工部向貿易各攤分别收税每攤或收洋銀半元或收津錢五百文視攤之大小爲差等然肩挑背負者尚未摧及也今夏則鉅細靡遺纎悉不漏卽三尺之童子手挈荆筐賣糖豆者亦由巡捕勒令輸捐違則將糖豆撩留事爲法國領事查悉於中秋節前飭傳中西各捕大加申飭諭以月捐之應否徵納自有一定章程毋得冐濫混收致招物議不料中秋後一日又將箍桶匠某甲拘住勒捐誠不解其何故也 
[鄂垣官報]  
　　八月初三日藩憲牌示隨州梅坵巡檢員缺詳請以海防新班先用巡檢謝重遠宣恩縣乾壩巡檢員缺詳請以海防新班卽用巡檢章承業廣濟縣馬口巡檢員缺詳請補用巡檢方元榖俱咨補候補同知章嘉謨朱瑜候補縣周吉雲俱禀知順直賑捐開局候補州判凌夢松奉藩憲委解白蠟赴京赴兩院禀知候補府唐準經禀辭赴宜昌釐局候補縣丞謝鴻賓奉憲臺會札委辦北路官渡河土藥分卡禀知謝候補巡檢李學寅奉憲臺札委辦郝穴釐局分卡禀見謝盛肇楨奉委辦黄陵磯釐局禀謝八月初四日候補通判叚鴻猷奉委辦三野關土藥局湖南靖州知州潘清禀辭赴湘候補典史陳焕章奉委辦宜都釐局禀知謝藩憲牌示漢陽府知府員缺飭本任之逢潤古宜昌府知府員缺本任 
 
 

Page 3

 
 
之宜厚俱回任隨州梅坵巡檢事務詳委試用巡檢方傳均署理八月初五日分發湖南卽用縣施啓宇禀見赴兩院禀辭候補巡檢龍驥奉藩憲委解白蠟赴京禀知孝廉方正知縣徐冠瀛銷假奉藩臬憲委讞局帮審差俱赴兩院禀知謝藩憲牌示咸豐縣知縣員缺飭准調之余良才赴任初十日候補府高寳瀛奉委辦鄖陽一帶勸辦賑捐局武同知畏漢同知厲俱奉司道委漢鎭勸辦順直賑捐兼理武昌正衛事武通判恒奉司道委勸辦順直賑捐候補縣陳錫霈奉委辦順直賑捐在任候補縣漢陽縣縣丞黄新鍔奉藩憲委漢鎭會同勸辦順直賑捐候補巡檢胡恩榮奉委辦直隷賑捐差俱赴兩院禀知謝咨補浦圻縣典史劉慰祖禀謝准補飭知候補同知吳國傑奉藩憲委辦順直賑捐事務禀謝卸黄梅縣王翼回省赴兩院禀劉候補縣方朝佐劉綬青解七批京餉禀謝候補典史何炳奉委赴湖南省賑捐差禀知辭候補從九黄世均家屬赴兩院禀病故十二日孝廉方正知縣徐冠瀛奉臬憲詳准給予儘先前拔委州縣繁要優缺一次赴兩院禀知謝候補府經歴徐均奉武昌府委巡查江面禀知辭 
[鰈使傳言]  
　　日本來信云寍波人任某往年在長崎當庖人生有三子均幼而聰頴遂送長者至泰記號學業次子名友生者亦從學於豐記號蓋號主皆同鄉也去年任旋里病殁二子仍在崎陽友生年方十五姿質聰頴其師甚愛憐之顧素喜玩水每當無事時輙就門前灣中掉弄小舟與鄰童泳游師亦如司空見慣略不譴呵中秋夜又動乘舟之興脱去左足鞋襪望舟中一躍時已鐘鳴十一下僅一年少倭婦見之友生囑勿聲張持櫓蕩向廣馬塲橋邊去未至而船已傾覆身入水鄉適對河某人見而大呼看街巡捕聞聲奔集指令日人下河施救號中人知而驚訝急懸十金之賞囑工人打撈洎撈起已無法可救次日其兄號哭而來號中人備棺殮之○華人王惕齋久客東京名望頗著一日行至某處被日人濵野茂所駕馬車撞斷右臂遂倩醫生爲之鋸斷嗣後控不得直而一臂已成殘廢其友重野成齋岡鹿門岸田吟香三君惻然憫之製成小啓約友集金佽助此皆已列報章者也兹得江户友人手畢悉惕齋在醫院時諸友之親臨慰問者醫生禁不使入謂恐多語傷神及歸鋸處雖已合口而筋脈縮短不能伸屈自如濵野恃有護符仍不肯出養傷之費至諸君所歛助者惕齋堅却不受一律修函璧之 
[滬濵瑣語]  
　　昨日上午南市毛家弄有江北皮匠數十人簇擁一人且行且擊至老聚興茶肆中評理唇槍舌劍聲勢洶洶詢諸知其事者據云其人係堃記米行中出店日前雇江北皮匠修理鞋子言明價錢五十六文迨付錢祗有五十二文尚少四文出店令皮匠在外守候及入内取錢而出皮匠已不知何往心焉疑之查點物件失去布夾襖一件料爲皮匠所竊四處追尋杳無蹤跡次日在途相遇詢問前事皮匠支吾以對出店怒甚糾集多人將皮匠攢毆一哄而散皮匠受此摧折憤鬱難堪亦糾合同業數十人興師報復卽於昨晨東尋西訪至中毛家弄與出店邂逅仇人相見分外眼明吆喝一聲上前亂擊旋扭至茶館中理論未知如何了結也○浦東洋涇鎭左近有欽賜仰殿相傳係明末建造迄今屢閱滄桑寳相莊嚴漸歸剥落梵宫金碧亦付飄零近由該處圖董恊同紳士向諸檀越募化金貲以便興工修造未知何日始克落成也○西南鄉朱家巷地方係與華亭交界處近有賭棍某甲等數人串通地保開塲聚賭呼盧喝雉達旦通宵鄉人受其害者指不勝屈南面臨民者豈竟付諸不聞不見耶 
[歛錢荷核]  
　　有王正者向在松海防廳署當差已歴多年署前有井兩口附近居民日往取汲轆轤上下昕夕不停邇來王以困頓無聊遂得生財之計詭言井中有神擬裝塑金身供奉香火向小東門内大街各鋪户募捐青銅十餘千實則飽其私囊耳被廳憲劉乙笙司馬訪聞立飭差役將王拘獲送交捕廳訊辦旋由蔡少尹提訊王俯首求恩少尹判笞一百板並枷號一月發海防廳署前示衆 
[會訊定貨]  
　　德商華友洋行某西人投德意志領事署控稱延康號華人李錫君定買洋肥皂五百箱由行中轉向外洋定貨後由外洋倩麥加利銀行寄來三個月期票向收無著遂由行中代付彼此商量將此貨由行中另售如有虧耗應歸延康號賠補業已將貨售去計價銀七百二十三兩核之原價並棧租利息等費共銀八百二十九兩九錢一分虧銀一百零六兩九錢一分屢向延康催付一再遲延請卽傳令照繳施總領事准詞據情照會英讞員蔡二源太守飭差傳李至案訂於昨日午刻會訊華友西人申訴前情李遞禀聲稱現在治下三馬路開設延康洋貨字號代客經理洋布自去冬爲始與華友行往來交易今春華友夥沈炳章來面商合販洋肥皂辭以此項生涯素不熟悉沈言洋肥皂一業盈虧有限最爲妥當於是彼此議定沈言我係華友之夥應避嫌疑似難出面祇可暗中合股外間一切憑延康簽字交易當卽定買洋肥皂五百箱所有買進售出均由沈一人作主盈虧並不得知及閏六月間據沈言洋肥皂業已虧耗刻下行中催逼甚緊請暫出明年期票銀六十兩作爲抵押之據俟此票到期兌銀再行面結當時信以爲實不料沈心存叵測唆使行主控告欠銀一百餘兩竊思此貨或有贏餘未知究竟卽使虧耗理應與沈合償豈容沈置身事外太守與福繙譯官熟商再四飭差傳沈質訊核辦 
[獲犯詳述]  
　　寍波人王阿多被仇人刃斃旋將凶犯鄔惠忠拘獲此已紀諸報牘兹悉鄔惠忠卽鄔安忠係寍波人卽獲案管押賈鄔氏之弟賈阿標之妻弟也鄔向爲木匠今年六月廿七日夜間王斃命後鄔卽竄往他方旋經縣差李明協同捕頭柴樛查得鄔在金陵天主堂作工本月十四日由該原差購到眼綫洪啓堂卽偕捕夥陸鳳珠探夥江蘭英等乘輪赴金陵十七十八二日訪明該處並無修造教堂之事惟蕪湖地方正在建造天主堂該差捕等遂於十九日附輪赴無二十日亭午時在蕪湖七禨山洋街地方將鄔拘獲當卽押解回滬送案後經上海縣黄大令諭飭該差捕小心看管聽候訊辦 
[英界公堂瑣案]  
　　包探顧阿六禀稱楊坤全在某處開設客寓凌德順假稱借宿竊去銅面盆被褥經小的查獲人贓解送案下請究楊張氏訴稱小婦人係楊之妻室現在治下開設客寓凌僞爲借宿也者乘人不及隄防肆行竊物今旣由包探查獲請卽給領原贓凌供稱小的係食力之流現以驅車餬口每夜借宿楊之寓内窮極無以爲計聊作胠篋生涯大老爺苟憐而宥之誓當没齒圖報顧探又禀稱小的查得凌前曾犯竊大老爺莫信其巧語花言蔡太守判令將凌笞責一百板管押一月贓給失主領去○包探陳阿九禀稱竊賊桑舒紀混入王福林家竊取水烟袋一枝質錢使用復將質劵售與陳金生由陳備錢將贓贖出轉售與不知姓之人兹經小的查獲人贓送案請究禀至此包探秦少卿又禀稱小的憶及陳前曾竊取某卡金銀對時表經小的拘案訊懲今又收贓尚求重辦桑供稱小的行竊該死求大老爺筆下超生陳供稱小的前曾作不端之事嗣卽攺悔不再爲非此次不知水烟袋爲竊贓是以收買押票求恩省釋以了餘生蔡太守判令將桑笞責一百板押候備文遞解回籍陳管押兩禮拜贓發交捕房以便給還失主○包探秦少卿禀稱前者泰順洋行某西人控細崽王桂泉竊取衣服若干嗣奉大老爺訊取口供飭押候補提伊父生華再訊今已由小的提到是以解案請訊桂泉供稱小的並無西衣留存父親處生華供稱桂泉確是小的之子然並無西衣交與小的蔡太守飭將生華交人保出桂泉仍還押所俟傳泰順西人到案質訊王德勝禀稱小的向以操舟爲業失業後攺而當東洋車夫某日拉車向北適迎面有王阿虎所駕馬車飛駛而來小的不及避開致被王撞仆於途傷及足脛事爲某號巡捕所見將小的送至某醫院醫治迄今已歴多日傷雖愈而行步尚艱請爲提王究辦王供稱小的傭於某姓西人處當執鞭之役是日駕馬車至某處適王拉東洋車迎面奔來小的目見伊頭上揷有遮扇知不能瞭望遠處急高聲喝令避讓而勢已不及以致觸仆途間西人見伊貧苦堪憐自願給資撫恤求賜酌斷並乞恩寛副捕頭禀稱王在某醫院留住多日所有飯食資計洋銀四元一角五分當日西人留存五元八角蔡太守飭將西人所存之洋銀如數給王至醫院 
 
 

Page 4

 
 
飯食資由公堂所積罰欵中酌提付給王叩謝而退○包探江阿三禀稱昨日巡行至某處見馬夫陳寳才將受傷之馬駕車有違工部局所定章程是以拘送案下陳供稱小的雖當馬夫然馬之受傷尚未察及故用以裝配馬車事出無心尚求恩恕蔡太守判罰洋銀二元悉數撥充某處西醫院經費馬發交龍飛馬車行小心餧養并倩獸醫爲之醫治俟傷痊後著王歸償馬料醫資始准領去 
[法界公堂瑣案]  
　　西教中人沈金生串同比鄰棍婦陳高氏賣良爲娼惡　昭著今又與妻潘氏商通將親生十六歳之女兒翠英央蟻媒薦至西庖阿和所開小烟館當堂倌翠英秀慧天成能得烟客歡心是以生涯日旺邇者甘爲下賤復倩蟻　薦至鴇兒金姐花烟館内賣娼取得帶擋洋銀四十元事爲某神甫所知謂教中女子不應墮入烟花函告繙譯官祁理恒轉請讞員葛同轉飭差往提訊究金姐早已聞風私將翠英調往别家取回帶擋翠英卽易名沈如意仍作皮肉生涯昨經某包探查明將一干人提解到案沈潘氏挈次女秀貞候質同轉詰究之下翠英嬌羞掩抑徐吐鶯聲供稱小婦人見父母拮据非常故不惜以身圖報目下在陸殷氏花烟館同應烟客無端被包探查拿同轉曰神甫念爾苦海沈淪故欲將爾超豁翠英情願爲娼不欲身離火阱同轉怒著將金姐等管押捕房翠英交教堂中抱告周炳暫行領去待質訊時再行送案○林裕隆皮絲店中失竊衣物以賊由比隣陳大生洋廣貨店穴壁而入控請追贓本館已兩記前報矣嗣經某包探查明實被積竊劉玉山所竊劉知風避入城中經某捕役拘拿送縣黄大令訊明情節於昨日轉送公堂旋由包探王榮培等在劉所居客寓内搜出贓衣十餘件質劵二十六張一併呈案林裕隆夥羅賢卿投案求領錦興衣莊夥夏文魁投案訴稱莊上曾失竊綢衣及縀兩匹現查知亦被劉竊且已將縀剪爲六幅劉認竊不賴葛同轉諭令各失主將吊到之贓先行領去餘俟吊取給領日前施豐泰米鋪主施炳章由虹口裝運寄存某洋棧之黄荳等貨回鋪查捐委員某甲見之指爲漏捐著卽照章補繳施以貨由洋棧提出且租界内無用捐厘遂與委員饒舌扭入捕房委員於保出後禀請道憲轉飭上海縣派差將施提解訊理施先在公廨控吳子峰欠洋銀三十元昨日投案領取洋銀時適縣署差役在堂下伺候見之卽欲帶入城中捕頭謂該委員不應在租界中查貨著將施並是日與委員口角之施夥朱阿福一併管押捕房再行核奪○有恒洋行收租洋人某甲偕華夥潘晉卿投案由潘訴稱西門外樹興里房客吳兪氏欠洋銀五元五角向索不付反敢行兇致將洋人毆擊洋人懼而避至租界内氏則由巡捕拘拿兹特叩求追究氏供稱小婦人確曾拖欠房租願於明日理楚葛同轉以氏非土著著押送招商局附便輪船回去○包探王榮培送竊取水缸之張元請究葛同轉判令押候掌頰四十下○包探郁庭湘送竊木二株之賊犯周桂堂請訊葛同轉以無須細鞫卽判令掌頰四十下○車主婦孔沈氏訴稱徐乾順向小婦人租去東洋車二輛轉租與周雙林周又轉租與江福二李小和失去第一千六百五十七號車照一紙又將第一千七百九十五號車照撬下釘於他車上現經查獲將李送案請懲葛同轉判令將查見之車照交氏領去江李押候再核○寍陸氏偕媳寍張氏訴稱外甥湯有卿與某婦有私將妻子置之不理昨日其妻至小婦人家泣訴情由經小婦人送回家内湯反疑妻與媳婦串合將菜刀砍傷媳婦手臂足以送案請懲葛同轉判罰湯繳養傷費洋銀七元○女孩馬金郎被其兄馬仁郎帶來滬上售與黄叔坪家爲婢旋被非刑凌虐以致脱逃一切細情屢詳前報昨晨黄遣傭婦顧黄氏偕經賣金郎之蟻棍吳松濤母子及朱金海三人持保單投案欲將金郎保去葛同轉謂本委早已令爾邀金郎之母馬季氏來案何尚未來滋將保單擲還不准具領 
[仁漿遠霈]  
　　本館協振所昨承啓昌洋行交來香港吳源興號樂助順直振捐洋五十元此次順直被災甚重爲仁人之所不忍聞加以逼邇畿疆根本所繫更不容以膜視大善士身居海外心念中邦憫庚癸之頻呼頒銀錢以助振此其顧全大局保惠蒼生有高出尋常萬萬者好善者亦可聞風興起矣又接淮南孫多敉善士來函云前因母病許助賑捐求母病痊現在母病漸愈特措本洋二十元寄交貴所彚解順直散給災民惟愿母氏從此康健永保平安則感荷神佑於無旣矣敝所展誦之下具見孝思不匱善念常充故樂得而類誌之 
[宏濟艱難]  
　　謹啓者敝堂接奉儀徵鹽棧凌觀察交來閔巨齋大善士樂助河南賑洋六十元又奉蘇州閒宦隱名氏大善士求病速痊樂助山東賑洋一百元又奉陸佑梓大善士求繼母病愈延夀由全益號交來樂助山東賑洋一百元又眞州未遂子大善士求外症收功醫藥移助東賑洋念元又姜順宸大善士子世昌追薦禮移資冥福樂助東賑洋念元又奉張毓寳大善士服符病愈完愿樂助永定河賑洋四十元又坤無名氏大善士續助永定河賑洋念元先後祗領欽佩父深推仁孝以延年普慈祥而救命福夀本至誠所召平安定如願以償宏濟艱難功德十倍請登報牘以布仁風[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十八年八月十九日京報全錄]  
　　宫門抄○發抄硃批五道○護浙撫劉奏拿獲會匪審明懲辦並懇准保出力各員摺○又奏藩庫缺額災荒河工銀兩另籌撥補摺○陜督楊奏揀員調補同知摺○八月十九日内務府國子監侍衛處值日無引見○孫家鼐謝兼管順天府府尹事務恩○朱琛謝授少詹事恩○彭夀謝授正黄漢副都統恩○掌儀司奏二十三日祭奉先殿倫貝子行禮○召見軍機立山彭夀○發抄定安等奏奉省練軍情形奉硃批知道了欽此○長順奏繙譯童生取進名數奉硃批禮部知道欽此○又請仍以廣成補鳥槍營叅領奉硃批兵部議奏欽此○又佐領春陞補左翼協領奉硃批兵部議奏欽此○又請將拿獲原案正盜之驍騎核祥林開復頂戴奉硃批著照所請兵部知道欽此○○頭品頂戴護理浙江巡撫布政使臣劉樹堂跪奏爲先後拿獲會匪審明照章懲辦並懇天恩准將在事出力員弁擇尤酌保以示奬勵恭摺仰祈聖鑒事竊照哥老會匪到處煽誘愚民散放票布希圖勾結滋事最爲地方隱患自年前江皖兩省拿辦紛竄浙江湖州府所屬各縣地多毗連匪蹤飄忽因而隨處竄匿防不勝防上年六月間欽奉寄諭飭拿嚴辦迭經撫臣崧駿嚴飭地方文武及駐紥防軍會同查拿臣護任後又經密飭拿辦各在案嗣於本年五月十九日據署安吉縣知縣錢錫珪禀稱據閘得志黄文詳以伊等悔過各欲繳布出會匪首劉玉貴聞知將伊等捉去拷打來縣繳布呈首卽密會營馳往掩捕該匪劉玉貴胆敢率衆抗拒經兵役奮力兠拿登時擒獲匪犯劉玉貴卽劉錫堂一名餘匪逃散等情當經臣飭委候補知府潘祖頤前往督訊又據統領楚軍寅字等營旗候補知府楊鼎勳以據帮辦營務委員候補知縣蔣本鑑督飭弁勇會同安吉長興各縣役緝拿會匪彭長勝一名起獲令旗票布多件並據烏程縣知縣張覲光以會營緝獲會匪米國安一名各等情先後禀報又經臣飭解湖州府親提訊辦去後兹據潘祖頤以督同該縣錢錫珪訊據劉玉貴供稱湖北廣濟縣人先曾當勇革退前年會遇素識在逃之胡名揚說近有中華山哥老會匪報國堂邀伊入會將來成事自有好處分給票布一張蓋有信印胡名揚又說會中另有暗號遇見同會各相關照並以伊在營多年熟悉事情派充紅旗老五後升伊爲太雄山忠義堂金花營務處胡名揚又與伊雕刻印信並各樣圖板印就票布多張各自隨處散放詐得洋錢陸續花用閘得志黄文詳所執票布係伊散給後因孫憲堂不允出洋入會率衆搶得榖子賣錢分用又因閘得志等各欲繳布出會經伊糾衆捉去坐堂拷打印信圖板票布俱已聞拿銷燬屬實並據署湖州府知府張琳以訊據彭長勝供稱湖南湘鄉縣人先曾當勇革退前年會遇素識在逃之胡名揚說在江南省設立中華山報國堂哥老會邀伊入會可圖當貴會内有坐陪行立四字分等胡名揚是坐堂老大伊在行字八排充當營務處後胡名揚又獨開太雄山忠義堂會名令伊充當金花坐堂給執黄旗一面塡寫雙金花管帶漣字號彭字樣胡名揚又給伊黄紅綾令旗並白票布多件囑往各處散給經伊在南京及安徽廣德州等處散去票布六十餘塊又旗十餘面每散旗一面收洋一圓票布一塊收錢六七百文不等所得錢洋隨時花用又訊據米國安供稱湖南鳳凰廳人先曾在營當差遣散光緒十一年在安徽蕪湖地方會遇在逃之四川人王敬之說哥老會多少好處邀伊入會給執票布一張塡寫文武山忠義堂禮堂米國安字樣會内立有暗號十三年間伊在寍國地方閙事聞拿逃避將會内票布焚燬後伊與正法之王靄亭等至青陽縣鄉村搶刼又與同會之彭裕成將余姓捉至廣德與安吉交界地方殺死屬實先後具禀前來臣查該匪劉玉貴彭長勝以游勇聽紏入會各受僞職轉放旗布希圖潛謀不軌劉玉貴尤敢坐堂拷責逆跡昭然均未便稍稽顯戮已查照嚴辦會匪章程批飭將該二犯一併正法梟首示衆以昭炯戒該匪米國安以游勇入會滋事法亦不容稍寛惟現准安徽撫臣以廣德州獲有會匪審訊未定供出該犯姓名待質已批飭解歸皖省審辦閘得志黄文詳悔罪繳布自首且據指出匪首姓名因而拿獲情有可原謹遵諭旨宥其旣往准予自新起獲旗布一律銷燬此外地方良民有被誘被脅並非甘心入會者現已仰體皇仁示期繳布免罪並以湖州府屬土客雜處匪易混跡嚴飭各縣認眞編查保甲以清奸宄而絶匪源至該匪劉王貴等分途立會結黨隱謀不軌捕拿稍遲必致養癰貽害在事各員或嚴密購捕或奮勇撲拿均能不遺餘力得以次第就擒消弭隱患洵屬有勞足錄伏讀諭旨各省訪獲會匪首犯一面嚴行懲辦一面准將出力員弁照異常勞績隨案奏請優獎等因仰見聖主嚴明於痛除奸宄之中寓鼓勵勤勞之意可否容臣查明出力員弁擇尤酌保以示鼓勵之處出自恩施除仍飭地方文武嚴拿逸匪胡名揚等務獲究報外所有拿獲會匪審明照章懲辦並擬請奬勵緣由謹會同閩浙總督臣譚鍾麟恭摺具奏伏乞皇上聖鑒訓示謹奏奉硃批著准其酌保數員勿許冐濫欽此○○頭品頂戴護理浙江巡撫布政使臣劉樹堂跪奏爲浙江省藩庫缺額災荒河工銀兩另籌撥補以濟河餉恭摺仰祈聖鑒事竊准户部咨議覆浙省藩庫應解河工銀兩仍請按照成熟儘徵儘解歴年欠項無欵籌補一摺内開查災荒固屬恒有河工亦屬要需浙江藩庫積欠河銀計十二萬餘兩必責令按年補解誠恐力有未逮若現年額解之數仍復解不足額亦恐於河工有碍將該省歴年所欠河工銀兩准其暫緩補解至每年額定銀兩務須實力催徵規復常額倘地方偶遇災歉仍當設法籌補以重工需等因於光緒十八年四月十三日具奏奉旨依議欽此鈔奏咨行到浙當經轉行遵辦去後兹據署藩司黄毓恩詳稱浙省杭嘉湖三府應徵河工銀兩並歴年荒歉缺額請免籌補各情業由前司詳經奏咨在案兹奉户部議覆前因自應遵照另籌辦理查有台州金華等府屬解省米折一欵每年奏銷造報除支用外尚剩銀一萬餘千兩至二萬餘兩不等向係循案報撥應請自光緒十七年起將災荒缺額河銀動支解省米折銀兩撥補按年動撥銀數於米折册内造報查光緒十七年分杭州嘉興湖州三府屬原額河工銀一萬五百五十九兩一錢一分三厘内除仁和錢塘臨安新城於潜嘉善平湖等縣各年題豁除額銀四十一兩六錢三分八厘實該額徵銀一萬五百一十七兩四錢七分五厘内應徵成熟銀七千五百五十五兩八錢六分三厘計荒蕪災歉蠲緩缺額銀二千九百六十一兩六錢一分二厘應動支十七年米折撥補惟是年支剩米折銀兩業於題銷案内聲明報撥請卽在於光緒十七年奏後續解米折項下如數動撥抵補歸入十七年南米二叅案内報部查核辦理所有應解光緒十六年以前河銀按照成熟年分銀數均經徵解全清至十七年分河銀除上年先行籌解銀二千八百九十四兩一錢一分六厘外其餘已徵成熟銀兩現經漕運督臣委員到浙催提亦已如數交委領解等情詳請奏咨前來臣覆核無異除分咨查照外理合恭摺陳明伏乞皇上聖鑒勅部核覆施行謹奏奉硃批户部議奏欽此○○太子少保頭品頂戴陜甘總督臣楊昌濬跪奏爲揀員調補要缺同知以裨地方恭摺仰祈聖鑒事竊據藩臬兩司詳稱甘肅洮州同知李日乾丁憂業將出缺日期及例不掣簽緣由詳請題報在案查定例各省要缺缺出俱令於現任人員内揀選調補等語今洮州同知係煩疲難三項邊番要缺例應在外揀員請補該缺地居邊要番回雜處撫治彈壓最關緊要非熟悉邊情勤幹有爲之員勿克勝任該司等在於通省現任同知人員内逐加遴選非現居要缺卽人地未宜惟查有莊浪茶馬同知王南薰年五十三歳湖南寍鄉縣監生投効武威軍營遵籌餉例報捐縣丞不論雙單月選用嗣於關隴肅清案内保以通判分發補用並賞加鹽提舉銜又於蕩平新疆南北兩路案内保以同知留甘儘先補用光緒七年請咨赴部騐看八年正月二十一日到省嗣經補授莊浪茶馬同知光緒十二年十一月二十四日到任查該員王南薰樸實安詳操守廉潔在甘有年於該處風土民情最爲熟悉現任莊浪茶馬同知辦理一切悉臻妥恊堪以調補洮州同知會詳請奏前來臣查王南薰悃愊無華辦事詳愼以之調補洮州同知實堪勝任人地亦屬相宜仰懇天恩俯准以該員王南薰調補洮州同知如蒙兪允銜缺相當毋庸送部引見該員任内並無叅罰案件謹恭摺具陳伏乞皇上聖鑒訓示至所遺莊浪茶馬同知係簡缺甘省現有應補人員應俟該員准調後由臣揀員請補合併聲明謹奏奉硃批吏部議奏欽此 
 
 

Page 11

 
 
[光緒十八年八月十八日京報全錄]  
　　宫門抄○諭旨三道錄前○發抄硃批四道○江撫德奏訪獲會匪審明懲辦並保奬出力各員摺○新撫陶奏審明定擬摺○粤督李奏揀員請補都司片○八月十八日工部鴻臚寺八旗兩翼值日光祿寺引見二名廂白漢六名○孫家鼐等各謝調授缺恩○啓秀謝調盛京兵部侍郎恩○阿公請假十日○成公多歡各續假十日○召見軍機熙敬裕德○發抄奎斌奏赤峰令李鴻猷調補圍塲同知奉硃批吏部議奏欽此○又委用令崇齡補欒平令奉硃批吏部議奏欽此○孔祥霖奏歳試德安等處情形奉硃批知道了欽此○定安奏道員余濬暫緩引見奉硃批著照所請吏部知道欽此○○頭品頂戴江西巡撫臣德馨跪奏爲訪獲會匪解省審明懲辦並將在事出力員弁懇恩奬叙以昭激勸恭摺仰祈聖鑒事竊臣前准軍機大臣字寄光緒十七年六月初六日奉上諭各省岢老會匪最爲地方之害著各督撫嚴飭地方文武實力查緝如有訪獲會匪首犯一面嚴行懲辦一面准將出力員弁照異常勞績隨案奏請優奬總期嚴懲首要解散脅從以除奸宄而安良善等因欽此當經欽遵督飭地方文武各員隨時實力查緝並將先後緝獲匪犯審明懲辦情形經臣節次奏報在案兹據撫州府知府顔鍾驥禀稱本年二月間訪聞所屬崇仁縣地方有會匪賣票勾結煽惑情事卽密派委員周文潮委弁許昌廣並飭縣會營查拿據署崇仁縣知縣邢景彬將買票之鄒新春拿獲搜出旗票二張解府訊係向樂興保買受該府卽密商撫州營都司韓定國飭派弁兵立將樂興保拿獲搜獲未質僞印鐵劍一併解府查騐木印篆文模糊核與起獲鄒新春旗票上字跡相符提訊樂興保據供與已革生員陳常並許生發等賣票紏黨欲圖起事屬實隨卽密飭邢景彬防範查拿一面移會都司韓定國督同署撫州營千總施得元外委袁以鉞王雄彪等各帶兵役星夜馳往會同該縣等將陳常許生發緝獲解訊供詞狡展請解省審辦卽經臣批飭提省嚴審並據該府續禀拿獲詹淪菁卽淪俚黎先潰詹堂發卽堂俚等一併解省審辦當經批飭臬司發委南昌府知府曹秉濬確審兹據該府提集各犯審明解由臬司覆審開錄招供摺解訊前來臣親提研鞫據陳常供崇仁縣人光緒四年考入縣學文生平素包攬詞訟武斷鄉曲酗酒凶横人多畏懼經學及縣報劣詳革光緒八年間在逃之蔣溎軒家飮酒醉睡醒蔣溎軒告知見伊妻身現金龍因此遂蓄異志隂謀不軌遂取别號立民卽以中天下而立定四海之民編立字號假諶母元君會爲名邀允已獲之許生發並詹淪菁卽淪俚黎先潰詹堂發卽堂俚在逃之許大𤶬王𤶬子黎加葆詹義籠程羊禾許盛法黎多老詹靖和陳京詳入夥代爲糾人以忠義二字爲口號希圖相時而動借打教會匪爲名佔取臺灣現在尚未動手致被訪聞拿獲等語訊據樂興保亦供崇仁縣人光緒元年間聽從樂正龍邀入哥老會得受票據封爲總旗僞職能管一百餘人光緒五年間經縣訪聞查拿樂正龍脱逃伊被拿獲到案將票繳縣由族房保出令伊攺過自新今年正月伊復起意開山賣票仿照樂正龍哥老會旗票式樣造成旗票票上横寫漢家山兩旁寫三仙水名華香下面横寫趙麒堂中塡高取左旗字樣旗旁寫統領九龍兼理定軍鄉等字蓋用四方木印旁蓋吉星小印編有天地元黄字號揑造左右旗前後中哨名目旗票旋邀允鄒新春買受旗票八會並誘張興隆等買受潜謀各處糾人約期起事等供不諱質之許生發等供被誘聽從入會尚無爲匪情事餘供與陳常等大略相同臣查該匪首革生陳常平素兇横武斷雄踞一方妄號立民以中天下而立定四海之民十字編爲糾人暗記假諶母元君會爲名意存藉端起事佔取臺灣又妄稱金龍現身久蓄異志招集亡命黨羽衆名圖謀不軌雖事尚未行而悖逆昭著實爲匪首渠魁罪無可逭該犯樂興保先曾入哥老會受封總旗僞職被獲到案經家族保出並不攺過自新今復開山賣票揑寫悖逆語同旗票誘人買受並輾轉邀人入會仍圖煽亂滋事更屬甘心從逆怙惡不悛實與陳常同惡相濟厥罪維均現當會匪到處蔓延之際若不從嚴懲辦明正典刑不足以彰顯戮而杜亂萌臣於督同司道審明後卽恭請王命將匪首革生陳常匪犯樂興保驗明正身綁赴市曹處斬將各首級一併傳赴犯事地方懸竿示衆以昭炯戒其餘聽糾入夥之許生發等及買票入會之鄒新春等情節稍輕仍飭覆審按律議擬另行詳辦陳常先經學報劣詳革教官應免議處失察該犯等爲匪之牌甲及不能禁約之殺兄飭縣傳案照例分别折責發落牌甲仍革役逸犯許大𤶬樂正龍等飭緝獲日另結此案匪徒倡謀爲逆卽經該府縣訪聞會營拿獲解省懲辦在事出力員弁自應欽遵諭旨隨案奏奬以勵將來所有鹽運司銜道員用俟離任歸道員後加二品銜撫州府知府顔鍾驥仍在任以道員請旨簡用花翎撫州營都司韓定國請以遊擊升用署崇仁縣事同知用儘先補用知縣邢景彬請俟補缺後以直隷州升用同知銜試用知縣周文潮請歸候補班補用儘先升用守備調署撫州營千總施得元請以都司補用崇仁縣汛外委王雄彪請以把總拔補藍翎儘先拔補把總撫州營許灣汛額外外委袁以鉞請免補把總以千總用補用把總許昌廣請以千總儘先補用出自逾格鴻施此外出力稍次員弁由臣酌給外奬以示鼓勵除飭取各該員履歴清册咨部外理合將訪獲會匪訊明懲辦並將在事出力員弁懇恩奬叙以昭激勸緣由謹會同兩江總督臣劉坤一恭摺具奏伏乞皇上聖鑒訓示謹奏奉硃批著照所請該部知道欽此○○頭品頂戴甘肅新疆巡撫臣陶模跪奏爲鬥殺人命審明定擬恭摺具陳仰祈聖鑒事竊綏來縣客民潘長青因被索欠口角起釁用刀戳傷湯雲享移時身死一案經綏來縣知縣李原琳騐明獲犯訊供議擬解署迪化府知府黄丙焜詳署鎭迪道兼按察使銜周崇傳審轉前來臣親提研審緣　長青籍隷湖南湘鄉縣光緒六年到綏來縣西鄉地方貿易與已死湯雲享隣居素好無嫌十七年三月潘長青向湯雲享借銀三兩屢討未還七月初五日早湯雲享又向索欠潘長青仍復央緩湯雲享不允斥其有心拖騙彼此吵閙湯雲享撲向揪扭長青一時情急順拿尖刀嚇戳一下適傷其左乳倒地經廖青雲赶攏喝住用藥敷救罔效移時身死投約報騐獲犯議擬解府轉道臣覆審無異查律載鬥毆殺人者不問手足他物金刃並絞監候律擬絞監候秋後處决所欠湯雲享銀兩業已追出與湯雲享購辦棺木見証廖青雲救阻不及應毋庸議無干省釋屍棺飭屬領埋兇刀案結銷燬是否允恊除全案供招咨送刑部外合將鬥殺人命審明定擬各緣由恭摺具陳伏乞皇上聖鑒飭部核議施行謹奏奉硃批刑部議奏欽此○○李瀚章片再案准兵部咨廣東清遠營遊擊麥坤病故遺缺係陸路題調之缺令揀現任合例人員升調等因當經臣會同廣東陸路提督臣唐仁廉奏請以南韶連鎭右營都司儘先叅將顔金借補旋准部覆儘先借補人員題補之缺核與定章不符應毋庸議該督摺内旣經聲明現任遊擊非現居要缺卽人地未宜應另揀俸滿合例人員升補以符定制光緒十八年五月二十五日奏奉旨依議欽此等因查定例陸路遊擊缺出之員請補各等語兹會同廣東水師提督臣鄭紹忠在於經部覆准註册序補之外海水師儘先都司内詳加揀選其名次在前之梁贊廷沈龍光均因准假尚未回營吳國祥丁憂尚未服闋盧朝貴吳祥光徐桂田李西楊俱於此缺人地不宜未便遷就請補查有澄海營右營守備儘先都司武永泰年四十八歳直隷天津縣人由勇目在直隷山東山西等省剿匪及在粤東緝私獲盜出力遞補澄海營右營守備並因攻克瓊州什密黎匪老巢出力保奏光緒十三年九月二十五日奉上諭着以都司留粤遇有水陸缺出儘先補用欽此嗣拿獲洋盜江亞章等出力奏請免補都司以遊擊仍留廣東遇有外海内河水師缺出儘先補用經兵部議攺俟補都司後以遊擊仍留廣東外海内河水師補用光緒十五年四月初三日奉旨依議欽此又於全瓊肅清案内奏請加叅將銜光緒十五年十二月十三日奉旨依議欽此復於順直賑捐第九次案内報捐花翎經部核准註册在案該員才具明白操緝勤能前在外省軍營並無叅革朦保情弊現委署理廣州協右營都司於營伍緝捕均能認眞整頓辦理裕如以之補授碣石鎭右營都司洵堪勝任雖儘先名次略後與例稍有未符惟在前各員旣均不合請補例應隨摺聲明合無仰懇天恩俯准以武永泰補授碣石鎭右營都司俾營伍操防藉資整頓如蒙兪允該員於升補守備案内引見未滿三年毋庸再行送部應請勅部給與劄付令其赴任謹會同廣東水師提督臣鄭紹忠合詞附片具陳伏乞聖鑒飭部核覆施行謹奏奉硃批兵部議奏欽此 
 
 

Page 12

 
 
[光緒十八年八月十七日京報全錄]  
　　宫門抄○諭旨四道錄前○發抄硃批五道○桂撫張奏上思州攺設官制情形片○又奏請照原保賞給道員二品頂戴片○又奏請仍照原保給奬片○又奏請勅换鑄道員關防片○豫撫裕奏審明盜犯照律懲辦摺○粤督李奏廣東防城縣募勇薪糧請勅部立案摺○八月十七日刑部都察院大理寺廂藍旗值日無引見○奕功謝管虎槍處恩○常恩謝放淮安關監督恩○慶公致祭明陵請訓○莊王松溎各請假十日○桂公續假二十日○召見軍機常恩阿克丹○發抄福潤奏于德昇補曹右營守備奉硃批兵部議奏欽此○鹿傳霖奏校閱漢中等處情形奉硃批知道了欽此○譚繼洵奏拿獲麻城縣强刦盜犯懲辦奉硃批刑部議奏欽此○裕祿奏練軍各營節省銀兩奉硃批户部知道欽此○又都司徐玉生管帶防營奉硃批兵部知道欽此○○張聨桂片再前撫臣馬丕瑶會同督臣李瀚章具奏查明上思州地方情形擬請升爲直隷廳同知以固邊圉而順輿情一摺奉硃批該部議奏欽此兹准部咨吏部查該督等所奏係因時制宜起見應如所請將上思州攺爲直隷廳同知仍歸太平歸順道統轄州吏目攺爲直隷廳照磨兼司監獄上思州學正攺爲上思州直隷廳學正上思州復設訓導攺爲上思直隷廳復設訓導其上思直隷廳同知旣與越南疆界切近攺定爲邊要之缺五年俸滿在任候升至上思州吏目攺爲直隷廳照磨應作爲何項缺分應令該督等奏咨辦理户部查升攺各缺所需廉俸役食等項照舊無須增减應令該撫轉飭藩司分晰造册送部以憑考核禮部查上思州升歸直隷廳同知自應另行换鑄關防俾昭信守俟由吏部撰擬字樣送部卽行鑄造頒發其一切未盡事宜應由該督撫體察情形分别奏明辦理等因光緒十八年五月十八日具奏奉旨依議欽此咨行到粤當經轉行遵照去後兹據署藩司胡燏棻署臬司張人駿查明未盡事宜核明具詳並將升攺各缺應需廉俸役食造册呈送前來臣覆加查核上思州升爲直隷廳同知定爲邊要之缺五年俸滿在任候升由外揀補州吏目攺爲廳照磨兼司監獄與該廳同城應請亦作爲邊要調缺五年俸滿在任候升由外揀調新攺上思直隷廳同知旣歸太平歸順道統轄該道應請攺爲太平思順道州吏目攺爲照磨州學正攺爲廳學正該道該廳及照磨學正各關防印信條記均應换鑄以昭信守上思直隷廳同知關防業經部議换鑄俟頒到行用外相應請旨飭部换鑄太平思順兵備道關防上思直隷廳照磨兼司監獄印信上思直隷廳學正條記各一顆頒發來粤轉發行用又上思州管轄遷隆土峒巡檢該土峒命盜案件向歸上思州承審惟該土峒每年額徵地糧銀三十三兩八錢八分四厘隨徵二分五厘耗羡並部飯銀一十一兩八錢八分則徑解太平府轉解今該州升爲直隷廳同知不隷太平府所有遷隆土峒命盜等案仍歸該廳承審由太平思順道審轉其土峒地糧等銀應請攺歸該廳督徵轉解以歸畫一而免兩歧除將各缺應需廉俸役食等項清册送部查核外謹會同兩廣總督臣李瀚章附片具陳伏乞聖鑒勅部核覆施行謹奏奉硃批該部知道欽此○○張聨桂片再太平歸順道蔡希邠於邊防五年屆滿案内在事出力經前撫臣馬丕瑶請加二品頂戴嗣經部議以該員於初次保奬防軍單内無名此次請奬應毋庸議等因於光緒十八年三月十八日具奏奉旨依議欽此欽遵咨行到粤臣查初次保奬防軍案内前撫臣附片奏請將蔡希邠賞加二品頂戴並賞給應得封典奉硃批覽欽此隨因止摺奏奬各員經吏部核議行令大加删减前撫臣遵章覆核以該員曾經附片請奬是以仍行列入全案清單並非原保無名且原保封典一層業已核删尤昭核實查該員於光緒六年赴龍州同知署任以迄薦陞道員在邊十餘年自辦邊防以來該員無役不從歴委總理邊防營務節制龍防各營督辦收放軍餉軍火城工措置裕如遇事與提臣蘇元春悉心商榷撫馭士卒綏輯邊氓誠信交孚軍民悦服用能久膺要任共固邊陲在該員一志專精血誠辦事絶無倖冀保奬之念惟是同案出力各員仰沐恩施咸蒙甄敘况該員在事日久卓著賢勞允宜懋賞同膺以昭激勸兹准提臣蘇元春查明咨覆前來合無仰懇天恩俯念蔡希邠異常勞績准照前撫臣保賞加二品頂戴以示鼓勵出自鴻慈謹會同督臣李瀚章提臣蘇元春合詞附片具陳伏乞聖鑒訓示謹奏奉硃批著照所請吏部知道欽此○○張聨桂片再准吏部咨前任廣西巡撫馬丕瑶等奏防軍出力各員請奬遵旨議奏一摺於光緒十八年三月十八日具奏奉旨依議欽此欽遵咨行到粤查原保清單内開之知縣潘偉琛等六員吏部以所請奬叙核與定章不符行令另核奏奬當經臣分别咨行遵照在案兹准提臣蘇元春核明咨請攺奬前來所有原保之四品銜同知直隷州用廣西補用知縣潘偉琛擬請給五品封典五品頂戴選用州同梁掄材擬請俟選缺後以知州用州同銜廣西補用府經歴高翥擬請以州判補用知縣用廣西候補班補用縣主簿劉榮瑂擬請以府經歴補用候選訓導蔣光濬擬請加太常寺博士銜選用從九品胡應文擬請以縣主簿不論雙單月選用以上各員均係異常勞績今擬攺奬僅只一層按照定章實無越踰擬懇天恩俯准照奬以示鼓勵又同案請奬之書吏郭恢緒林朝卿林其暢梁遜揚原保均請以從九品不論雙單月儘先選用吏部以未先行立案議駁兹准督臣李瀚章咨該書吏歴年辦理軍務並法越搆兵及停戰勘界邊防各文案始終謹愼晝夜辛勤尤爲異常勞績先經咨臣衙門曁提臣行營立案祇以未有官階碍難先行咨部查光緒十四年勘界案内顧潮等七員雖先未咨部本省業已立案經部核議奏奉諭旨仍照原擬給奬有案咨請援照辦理前來臣覆核無異所有書識郭恢緒林朝卿林其暢梁遜揚四名仰懇恩施俯准仍照原保給奬以免向隅再梁遜揚原單漏寫遜字誤書梁揚相應隨案奏請更正理合一併陳明謹會同兩廣總督臣李瀚章廣西提督臣蘇元春合詞附片具奏伏乞聖鑒訓示謹奏奉硃批著照所請吏部知道欽此○○張聨桂片再光緒十二年内前督臣張之洞護撫臣李秉衡籌議廣西邊疆事宜奏請設太平歸順道一員總轄全邊駐紥龍州廳以左江道所屬之太平府全境曁南寗屬上思州鎭安府屬小鎭安通判歸順州皆隷之將桂平梧鬱鹽法道所屬之鬱林州及州屬各縣攺歸左江道統轄經部議准在案是鬱林州屬已非鹽法道管轄原頒分守桂梧鬱鹽法道關防尚仍其舊名實不符兹據署鹽法道趙時熙由署藩司胡燏棻核明詳請换鑄前來相應請旨勅部更鑄分守桂平梧鹽法道兼理水利關防一顆頒發行用俟新鑄關防頒到再飭將舊關防繳銷理合會同兩廣總督臣李瀚章附片具陳伏乞聖鑒勅部查核謹奏奉硃批該部知道欽此○○河南巡撫奴才裕寛跪奏爲審明續獲搶刦重犯照章懲辦仰祈聖鑒事竊查前因豫省盜風未熄請將夥衆搶刦重案及土匪游勇仍照新章就近解歸各該管道府提訊明確由司核詳批飭就地正法隨時彚奏奉旨允准並將光緒十八年春季分懲辦盜犯彚案奏咨在案嗣據光州禀獲趙一舜余鼎元卽余聾孜馮世榮趙錫隴楊應財劉玉淋吳學剛卽吳瞎孜徐瑞齡卽徐萃隆結夥執持洋槍刀械迭刦馬懷山王芝桂等家得贓拒傷事主又據省城保甲局禀獲王三李成膳耿茂興衡法堂結夥執持洋槍刀械迭刦尉氏等縣楊成棟王兆坤朱雲漢等首飾雜貨鋪得贓拒傷事主巡役又據固始縣禀獲李順卽牢李張胖孜卽張世春楊學卽楊鬚孜毛二卽牢毛結夥執持洋鎗刀械强刦何連桂家得贓拒殺事主之子何保楨等各等情核其情罪均難稽誅批飭該管道府覆訊明確行司核議批令就地正法傳首犯事地方懸杆示衆以昭炯戒據臬司長祿詳請核奏前來除飭取供招咨部外理合恭摺具陳伏乞皇上聖鑒謹奏奉硃批刑部知道欽此○○頭品頂戴兩廣總督臣李瀚章跪奏爲廣東防城縣募勇薪糧照章奏咨立案恭摺具陳仰祈聖鑒事竊照廣東欽州所屬之防城縣係新設沿邊要缺地僻俗悍並無城垣前經招募壯勇二百五十名以資防守薪糧一切查照底營章程開支其長夫一項並飭帮築城垣等項工作與尋常防軍不同亦照底營定章辦理免其裁减於光緒十五年四月初二日招募成軍計大建每月共支銀一千三百三十三兩七錢小建每月共支銀一千二百九十五兩九錢一分據管理廣東海防善後局藩司覺羅成允等造册詳請奏咨立案前來臣覆核無異除册送部外謹會同廣東巡撫臣剛毅繕摺具陳伏乞皇上聖鑒勅部立案施行謹奏奉硃批該部知道欽此 
 
