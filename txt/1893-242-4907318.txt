# 1893 - 242 - 4907318

 

Page 1

 
 
[新印經解萃精二集出售] [  點石齋啓]  
　　已丑年本齋所印經解萃精海内研經家無不奉爲圭臬故不脛而走惟採取僅在五經名作如林不免遺漏士林憾之兹復廣爲搜輯二集各省書院名家窻作凡十三經各題靡不兼賅以備士林研經之助定以先覩爲快也每部實洋一元六角在三馬路北申昌棋盤街本局及文瑞樓蘇州綠蔭堂書坊均有出售 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋四元○隨園三十種實洋五元○刑案匯覽實洋七元○九朝東華錄實洋五元○咸豐朝東華錄碼洋二元五角○左文襄公奏疏碼洋四元○繪圖三國演義碼洋二元○駁案彚編碼洋二元○明季稗史碼洋七角○明季南北略碼洋一元二角○欽定六都處分則例碼洋一元二角○補註洗冤錄碼洋六角○康熙字典碼洋二元五角○臨證指南碼洋一元五角○花月痕碼洋七角○徐霞客遊記碼洋六角○永慶昇平碼洋三角○玉堂字彚碼洋二角諸君欲購者請移玉申報館帳房可也此佈 
[捕蝗芻議上]  
　　去年冬底大雪無處不有人咸額手稱慶以爲此豐年之兆徵諸文辭形諸歌詠騐諸農諺謂雪深一尺則蝗子入地一尺去臘之雪何止二三尺宜乎蝻孽可以凈絶矣况今年春雪亦殊不多説者謂春雪能拔蝻子於地而升之於上今旣無春雪則蝻何由升奈之何竟尙有蝗孽之爲患者若以爲思患預防先爲之備然則紛紛告報者又胡爲乎來哉昨有友人自獅林虎阜間來述及蘇藩司關心民瘼派員特至金壇溧陽江陰靖江會查以前有蝗各處舊遺蝻子已否凍殺如有萌生早爲設法挖除淨盡奉委之員亦能仰體憲意實事求是輕裝减從隨處留心其間有尙未凍壞者亦有零星出土者責令地保細心挖捕務絶根株一面會同各該縣不時周巡督率亦旣使孽種靡有孑遺於是回省銷差並擬就捕蝗扼要諸事以呈於大憲苟能如其所言而實力舉行蝗雖災而不爲害余曰扼要云何可得聞乎友人曰所言皆條分縷晣僕愛其有裨時事故默識而心藏焉今請爲吾子陳之一曰稽查須行出無形凡地方官深居衙署出入衙役隨從委員到差見官紳幕董查詢差役地保安有確聞必須攺裝易服多訪多問給賞引看惟印官又須别論未便輕身且出入未免有人認識必須平日留意蔡訪不拘商費農民及心信之人問之並託以探訪自一一得其確情從此人皆畏之差出丁役不敢隠瞞得一便可得十此稽查之法也一曰考察須親臨踏騐造册存案凡上年有蝗到之處董保必有報案且經設局收買而又挖掘蝻子自當親歴踏勘蔓延者幾何丈量四至内有幾莊其地係阿圖何户地保何人造册存案於捕蝗事畢時親詣抽騐挖子旣淨又往他處抽查每届時令應查應問吊册一閲今日往此明日往彼或派人查之無不了然能飭令各縣造册補詳查考尤爲週密一曰開溝圍埽撲滅之法凡蝻子萌生甫經出土者最易治之在下風挖溝寛深二尺長三四丈不等掘出之土倒在外邊集衆人站立溝之上風一字對面長排鳴鑼爲號一聞鑼聲卽一齊動手平處則各執皮巴掌或草鞋撲打其凹凸及草深處用柴帚或松尾竹帚驅逐漸近再圍成大圈羣驅而逐諸溝内溝底先放稻草等物俟蝻入溝用火燒之將溝外之土掩之築緊一層仍未塡滿又照前法再掃蝻性一行百隨晨東午南暮西順其性而驅之萬不失一切勿亂行此法平陽山林高卑之地均可如有墳墓掘溝將墓上之蝗掃去如滿山皆有墳墓則在山脚概掘長溝如在田蝗多地廣則在四面無蝗之田邊路側掘二尺有必須掘壞麥田者則不如照章津貼些少零星各自撲滅蝻性傍晚時必聚歸一處撲之甚易初出此地有彼地無瞬卽彼地亦有是以責成里甲地　一圖歸一圖不分畛域集夫圍掃今日李四爲張三計明日張三爲李四計互相協力必用竟日之工各自爲之如工程過大查書載河南永城縣捕蝗集夫大口二十文小口十六文給子工資今年金壇鄉間捕蝗集夫某董事辦理每名給饅頭半斤亦不過十餘文土内無留則已凈盡但有人爲首督理衆農民亦願一勞永逸也倘已將長成蝗除集夫撲打外仍責令該地户自將該地内蝗蝻乘黎明帶露時捉捕送局秤收給價限以日期搜捕凈盡如逾限臨騐何地有蝗卽提該地户及地保里甲等責處一面令地甲將所管各地分叚查明何地係何户所種計若干畝寫於木簽上就地標識以便記認稽查另錄簡明告示黏貼高脚木牌上飭地保肩牌挨莊曉諭則法無所漏矣 
[螭㘬簪筆]  
　　本年癸已恩科順天鄉試例應奏派稽察外塲御史旗漢各二人俾於頭二三塲以及宗室塲分路點名放簽兹經禮部繕單請派癸已恩科順天鄉試稽察外塲御史一摺於光緒十九年七月初九日具奏本日奉旨這稽察外塲著掌湖廣道監察御史宗室載左江南道監察御史松齡江西道監察御史　鴻書湖廣道監察御史葉慶增去欽此○管理太常寺事務禮部尙書臣宗室崑岡等謹奏爲題請派遣事恭照光緒十九年七月二十五日仁宗睿皇帝忌辰應行遣員恭詣昌陵讀文致祭謹案臣寺祀則應由陵上守護公等題遣一人就近恭往主祭准宗人府將守護公等銜名開送前來臣寺恭繕題本進呈恭候欽遣一人俟命下之日再由臣寺轉行遵照届期恭往將事謹此題奏請旨於光緒十九年七月初八日奉遣奉恩輔國公載卓行禮欽此○近　一帶雨水爲災河流泛濫南宛已受此害惟神機營苑中所建營壘房屋被此雨水倒塌傾圯迭據詳報况際秋季移操駐苑伊邇經慶邸等諭由總理營務處飭知馬步各隊速行派員前往南苑各將營壘房屋坍塌若干傾頽若干逐一查明册報本處以憑派委查估並本年秋季能否依限駐苑一併禀明呈請管營各堂憲酌奪入奏矣○江西巡撫德曉峯中丞陛見入都尙未請訓近於本月初七初八兩日於阜成門内苦水井宅内召集菊部諸名優於宅内演劇兩晝夜張筵設席延請寅僚戚友話舊聯歡洵極一時之盛云○侍衛處爲知照事初八日奉旨朕於明日辦事後由勤政殿檐下乘轎出德昌門西苑門進西華門隆宗門内右門至建福宮孝靜成皇后聖容前拈香行禮畢出内門隆宗門西華門進西苑門德昌門還瀛台用膳召見大臣卯初二刻預備欽此○明年甲午係應選看秀女之年經户部具奏請旨遵辦當奉懿旨照例選看欽此欽遵到部刻由户部咨行八旗各將在京文職五六品武職三四品以上及外任一二品文職大員之女除公主子　照例毋庸選看外其自十三歲以上至十九歲秀女應行選看造具三代姓氏年貌並母家三代姓氏清册務於十月前咨送本部以憑奏辦至應入選看秀女不准揑報殘疾致干叅處如實有殘疾者應令叅佐領加具切結仍附入選看一併報部以憑覈辦可也○户部爲片傳事所有各旗營等處應領本年七月分官兵馬乾等銀 
 
 

Page 2

 
 
現准銀庫付稱於本月十二日開放爲此片傳貴處飭知承辦人員務於是日辰刻赴庫承領莫悮可也○户部顔料庫爲示傳浙江省管解黄茶委員溥興知悉所有前項黄茶本庫於七月十四日卯刻開庫相應傳令該員務於是日寅刻赴庫伺候查收毋違特傳○廂紅旗芬護軍統領車訂於本月初十日辰刻在東安門内池子正白旗侍衛教塲揀選空銜護軍校一缺藍翎長一缺並挑補七個甲喇護軍缺除飭傳應揀備挑人等務於是晨前往預備外並咨請查營兩侍御届期赴彼會同挑缺云○皇太后飭傳外間各戲班分日進内在南海純一齋演戲惟外間戲班與南府優伶所演諸戲似有不同蓋由於久乍之故以爲外班獨具新聲而外間諸班皆供懿覽一次刻又諭令内務府飭傳同春全班角色復於本月十五日仍進南海伺候在純一齋演劇云○昨午步軍統領衙門大班番役接奉三堂憲密諭包封遂調齊番役等至正陽門内西交巷估衣胡同抄拿賭局當將開賭局夥賭犯除捨命逃跑外共捉獲賭犯八九十人連賭具一併抄拿至番役處逐名查訊後卽將赌賭七十三人送交提署訊究而他處賭局得此消息大率相繼閉門矣 
[津水述詳]  
　　津郡河流暴漲决口民嘆其魚已將滔滔汨汨情形迭列前報傅相厪深飢溺當飭籌賑局司員往辦急賑出示禁止來津以免跋涉並飭總統盛軍衛達三軍門前廣東水師提督曹藎臣軍門會同統領銘軍先鋒馬隊潘軍門督隊分投堵口豫河之碾垞嘴决口較寛衛軍門獨任其難業將工竣曹潘兩軍門亦不辭勞瘁次第興工不日合龍免斯民之昏墊奠堤岸於苞桑皆賴傅相督率有方各軍門踴躍從事也○今届水災發難於渾河渾河卽永定河緣前月大雨時行至十二日河水陡長二丈二尺拍岸盈堤十三日雨勢益大風力尤高山洪暴漲一似排山倒海而來該河大溜湍急漫溢隄防以致南止北上北中北下各汛先後漫口驚濤駭浪冲没廬墓田園人民牲畜無算南上漫水固浩無涯涘则北岸亦奪溜而趨由采育馬駒橋直趨海淀漫及京城永定河本名無定河水挾沙泥所過之處每每刷成河道而原河已淤因此或至斷流現在三河頭附近一帶經已淤與堤平河由北徙矣至於北河緣大雨連旬山水奔注當亦繼長增高紛紛漫溢順天府屬如武清縣等適當其衝由楊村蔡村河西務張家灣逕奔通州氾濫横流波及四境一律成災此次被水情形順天各屬較直隷尤爲受害除樂善諸君募捐賑欵前往急撫外開平煤礦以及鐵路公司各西人亦不分畛域懽其輕重腋集通州捐欵以活民命人之欲善誰不如我其有聞風興起者慨捐鉅欵俾萬死災民或有一生之路也乎 
[北固觀雲]  
　　湖南巡撫吳清卿中丞之瀛眷由蘇垣起程乘坐頭號官舫用湘昌小火輪拖帶於月之十三日午刻駛抵鎭江舟泊義渡碼頭道憲以次府縣卬委各官均至碼頭恭迓旋於是日薄暮換坐怡和洋行福和輪船溯江而上聞至漢口然後遵陸赴湘所坐官舫卽於十四日早刻遄回姑蘇○前任京口副都統積盡臣統制逝世情形疉紀報章統制在任時兢惕從公凡於營中事宜無不加意整頓政績卓著和洽兵民迄今遺愛難忘彌切表彰之願本月十四日八旗官員曁各馬甲營兵公送賻儀五百金以助治喪之費並送德政牌匾對用黄亭一座將匾安置其中前導有旗鑼牌傘排齊約一里之長由山門口至五條街迤邐往四牌樓折回將軍巷而至都署將匾懸掛大堂其時印房之内翎頂輝煌蹌蹌濟濟少頃鼓樂齊作砲聲震耳諸公子並欵留酒饌直至下午始散牌匾經過各處時沿途觀者莫不嘖嘖稱羡苟非素得兵心烏能致此○鎭江西門外大馬路南首有賴方氏者早靈所天茹葉飲冰誓守伯舟之節生有一子年方二十向在兵船爲水手去歲春間聘定某氏女爲室入門後琴耽瑟好形影不離妻雖出自小家年華二九丰韻宜人惟性情暴躁平日與姑偶有細故輙效女　之詈且淫蕩性成近與鄰右某甲有露水姻緣氏子以不甘戴緑頭巾苦口勸阻而氏怙惡不悛遂致浪蝶狂蜂日集於其室氏子覩此情形遂不歸宿翌日因作午餐不知何故姑婦口角婦順手取板凳作當頭之棒幸姑眼明手快連步而出以避兇鋒仰臥街間號　痛哭自言被媳欺凌生而苦不如死而樂後經鄰人勸之再三始收涙而罷隨喚其子歸來向婦責以逆姑之罪該婦自知理屈遽萌短見竟於十四日清曉潛購紫霞膏一盞背人吞下迨姑知覺急　藥灌救卒無效騐一縷香魂向枉死城中遁去矣該坊地保以人命至重當卽報縣請騐死者母族一聞兇耗糾約親屬十餘人前來向甲問罪欲將甲家物件搗毁正在吵閙旋有魯仲連其人出爲勸解謂死者旣不能復生而姑又無抵媳之理不如罷訟以免終兇再四調停始得轉圜於是氏父偕婿至縣署攔請免騐一面購相成殮衣衾棺木費去洋蚨五十餘元並另出番佛一百尊給與死者母族始勉强首肯殯葬事畢兑洋了事○每届中元令節鎭城各業及居民各在本坊起建盂蘭盆會名爲超度九種十類無祀孤魂實則演唱清音小曲惑人聽聞邇日城内外大街小巷利孤施食無日無之其尤盛者當推廣東會館之盂蘭勝會首屈一指董其事者擇於本月十三四五日在會館延僧設壇日間拜佛誦經夜間施放燄口開臺之日大殿中供奉幽冥教主神位上掛幢旛寳蓋雜以纓絡珠燈千餘盞陳設各種戲劇皆用炒米糖堆砌而成以五色紙紥成十殿閻君對面萬年臺上另設清音演唱雜劇太井内高搭五色彩棚懸掛各種明燈燦若繁星光明如晝秃鶖十數輩高坐板臺金鐃法鼓響徹雲衢更有一種善男信女側耳細聽圍立臺前幾若堵墻此外銀山門一帶每當金烏西墜玉兎玉升輒聞法鼓梵聲喧闐雜沓尤形熱閙誠中元一大勝會也○本月十五日府縣城隍像循例出巡午後三點鐘會經府縣各署然後繞出西門至打索街洋馬路在小馬頭五神壇小駐更魚初躍迄邐入大街進城回廟斯時燈光耀彩五花八門生面别開益令觀者齊聲喝彩嘻盛矣 
[錢莊幾倒]  
　　江省洗馬池正大錢鋪開張數十年現入現出生意甚巨初六日下午持票張取錢者人數較多該鋪皆照數給發迨黄昏時愈來愈衆應接不暇而地棍及看熱閙之人又錯雜其間勢甚洶洶鋪主見機不妙卽禀請南昌縣憲錢俊卿明府親帶勇役數十百名飛馳彈壓持票者始准次第入鋪或取現錢或換他票頃刻卽出不准藉詞稽延滋閙違者撻以篾條并不准閒雜人等擁擠街面致滋紛擾復分派勇役嚴守該鋪旁銀錢棧房嚴防意外直至三更明府始行回署仍諭飭勇役加意彈壓毋得疎虞遲至四更後始無人來取錢勇役始散次日清晨持票者復紛沓而來該鋪仍挹注不竭幸情形較鬆始免倒閉事後查悉該鋪現銀現錢現票出入極大而每票計錢一千文以便取携向少僞票人皆深信不疑流通廣遠各處往往見票卽收不至該鋪照騐痞棍因之乘間抵隙私造僞票多張紛紛攙入眞票中支取錢文每被該鋪夥看出塗銷是日下午復有是事痞棍卽四處揚言正大錢鋪票張無錢兑付復率黨羽分持眞票向該鋪取　故意擁擠一時聞者不察虚實蜂擁而至以致有此且該鋪票錢向來與典錢一律本年各典鋪兑去大錢過多錢鋪獲利甚厚該鋪近日票錢攙入次色因之人皆不服取錢時無不齟齬動形擁擠是日之事亦半由此藉非錢明府早到嚴防該鋪當不堪設想池魚亦必有殃及者明府保全護持功德殊非淺鮮而痞棍之罪惡洵抉髮難數而該鋪之攙入次色錢當亦悔之無及矣惟各錢鋪向有積弊每兑銀一兩喫平一分喫色一分喫價一分喫九五九六錢一分喫錢色腰底二三分約計每兩不下六七分值錢不下百文舊經朱紹霞明府極力整頓迄不能凈絶根株至今小考之後繼以科塲士子雲屯銀錢霧沛其弊愈甚有加無已亟應如何設法杜絶積弊出入公平是所望於彼中之有人心者 
[羊城雜錄]  
　　某甲外省人納貲爲官聽鼓穗垣歴有年所屢得差缺宦囊頗富有妾某氏珠江名妓也甲劈之另税金屋面居居置髮妻於不顧銀物各事皆歸妾經理日前甲染病而亡妾此時恐爲大婦所不容勢難並立一面使人報知大婦一面席捲而逃妻聞報卽携同子女奔喪入門只見甲屍陳於廳中妾則不知去向查檢箱篋别無長物斯時衣衾棺木幾不能備辦噫世之寵妾欺妻者當可以此爲鑒矣○禺山書院係 
 
 

Page 3

 
 
番禺縣屬育才之地山長某君爲邑中名孝廉學問優長仰之者不啻泰山北斗該書院從前未有監院凡膏奬銀兩皆由山長支發上年始設監院一人而此項銀兩山　仍照舊管理監院無能十預去年冬季奬銀定於臘底開發其時諸生童或回家或事忙多有未暇往取者迨今年到　請領山長竟謂過期已久繳回與官而實則有意欺瞞侵吞入已也諸生童因此不服欲起而攻之夫山長爲一邑師濡位尊望重乃竟不知自愛惟利是圖誠足令人齒冷矣 
[扼要築臺]  
　　厦門爲南洋閩粤要隘尤爲臺灣南北咽喉設或海氛不靖兵輪戰艦出則援接各口游擊敵人船隻入則可添連煤炭　餉以及修整戰船機器等件且水深礁險敵人之船倘無熟識港路者引水决不敢輕自駛入口内不僅爲漳泉兩府之門户實南洋保障也擬在大担口添築砲臺向德國克虜伯砲廠訂鑄二十八桑地邁當大砲二尊本年正月就厦開辦砲捐集欵廿六萬餘兩刻已一律收繳該砲大約明春卽可運來惟應在何處安設前經彭紀南軍門會同許秋槎觀察前往相度地勢兹因觀察日内卽當交卸楊西園軍門尙未親臨看視許觀察特於初三日偕軍門同往沙坡尾一帶看視砲臺并指明擬就何處設立新砲臺繪圖貼説以便呈請督憲察核辦理據西人云安設此種緊要大砲應在何處築造必須先由鐵甲戰船在口門展駛演砲試騐砲臺之砲燃彈轟擊能否命中以及遠近若何庶無過不及之病云未識提道兩憲曾留意於此否 
[恤商濟收]  
　　兩淮各塲垣商往往因堆鹽山積銷路疲滯資本轉輸不及率行坎桶停收昔年曾文正總制兩江時體念時艱遂有酌發濟收之舉其濟收章程在運庫閑雜欵下酌發銀若干由塲商互具保結領借視垣内存堆之鹽若干定借數多寡发作十年繳還第一二三年隨數帶繳第四五六年每年繳還一成第七八年每年繳成半第九十年每年繳二成還清蓋有此數年之久前堆之鹽早經銷售循環轉運自無　輸不及之虞其體恤商情可謂至優極渥遵辦至今各商頗受其益兹聞通泰兩屬塲商嘗於光緒十五年領借運庫濟收銀共二十萬兩扣至本年已届第四年應繳一成之期計本年應收回銀二萬兩刻經淮南總局分别示諭承領各商務各遵照定章於請領重照時按數扣繳卽由本月起其停收之商應將所領全數退還著亦於請領重照時扣繳等語想各商具有天良自可恪遵功令也或謂近來贸易中人往往謂西人極得商務國家矜恤保護幾於無微不至其實我華又何獨不然卽此一端亦可概見矣 
[查抄備抵]  
　　山東陽信縣調署惠民縣知縣某大令緑楊城郭中人也嗣因在惠民任内虧空正雜欵項八千七百餘金逾限不繳經山東撫憲奏請將任所寓所並原籍家産一併查抄備抵本月某日府憲許太守奉到上游排單密札太守隨卽檄飭江都縣前往該革員住宅嚴密查抄林邑宰遵卽帶同書吏差役曁官牙人等至舊城南小街某大令本宅將其財産衣物等件逐細查抄一一登記印册抄畢令該員家屬遷出將房屋記明間數立卽發封並取具近鄰及地保切結存案然後鳴騶而回聞大令年尙未逾大衍椿萱並茂現住宅被封其封翁則假寓城　某菴其母則暫寄住親戚家中吁顯揚未遂反使垂暮雙親受此驚恐宜乎飄泊不歸覊留異地殆亦無面目見江東父老也然宦海風波亦可慨矣 
[讞員赴蘇]  
　　上海縣署帮審委員葉臨恭司馬於前晚雇坐官舫赴蘇謁見各大憲事畢回滬卽須入都引見云 
[滬江風雨]  
　　前日本埠天氣陰晴不定至六下餘鐘狂風大作有飛砂走石之勢各處草棚凉棚及多年老屋被風吹倒者不計其數有某甲家住滬城彩衣街已則在英租界洋貨店爲夥前晚二鼓時回家行至東街相近適某姓門前所搭凉棚被風吹倒擊傷甲之頭額血流不止負痛而歸至昨晨遂向某姓饒舌又南市郎家橋左近某鹹貨店屋上之瓦亦被風捲下擊中行人某乙之目血流被面受傷甚重乙委之於數並未向該店理論人之度量相越豈不遠哉此猶就岸上言之也浦中潮水驟漲數尺銀濤壁立前胥後種並轡而來船隻之斷攬走錨者比比皆是呼號之聲達旦始息有一駁船不知所載何物由吳淞駛至陸家嘴地方舟子支撑不住全船覆没幸爲停泊該處之紅旗船瞥見飛駛而往將人救起同時有徐茂林之碼頭船在小旗昌碼頭載鐵亦遭風浪將六歲女孩捲入波心打撈無著想已入鮫宫深處矣 
[駁船失事]  
　　法界久大糖行前日雇某甲駁船裝載白糖一百包駛往虹口裝上怡和洋行某輪船及抵其處因爲時過晚輪船艙門已閉各小工亦已散去甲不得已將原貨送回甫近碼頭狂風忽起浪湧如山船卽翻覆人貨一齊落水左近各杉板上前施救將甲及船夥一併援起貨物則盡付東流聞約值銀八百餘兩云 
[分運白鏹]  
　　前日有英公司船一艘由外洋來滬裝載白銀二百餘萬均係整塊停泊虹口公和祥碼頭昨日雇車送往匯豐有利麥加利匯理等銀行黎副捕頭恐在途有失特飭中西包探帶領中西巡捕至碼頭照料 
[接賽勝會]  
　　粤人尙鬼故中元節舉行盂蘭勝會無不窮極奢華除滬北之三元宫廣肇山莊業已舉行外滬南製造局附近之粤人亦於昨日爲始在廣東街高搭凉棚延僧建醮振濟孤魂其陳設之華麗與三元宫廣肇山莊不相上下惟昨日雨細風斜時作時止故游人未甚擁擠倘今日天公做美大放晴曦則往觀者自必逐隊偕來爭先恐後矣 
[瞎打]  
　　無錫人某氏携其子阿鳳來滬賃居美租界西華里與寍波人毛阿如姘識毛蓋盲於目而不盲於心者日在街坊爲人算命所得之資悉供揮霍詎料婦貪得無厭又與毛友某瞎子有私將及半載近日毛漸覺察以鵲巢鳩佔此而可忍孰不可忍欲與某瞎子一决雌雄某亦不肯低首下心互相口角繼而磨拳擦掌如京戲中之瞎子捉姦嗣有煤炭阿和出爲解勸令某瞎子出洋十二元爲遮羞之資瞎氣始平觀者如堵莫不掩口胡盧 
[拐孩被獲]  
　　有籍隷山東之甲乙二人帶一十二齡之日本幼孩來滬棲息虹口某客棧中前日孩乘甲乙不隄防時逃遁出外至日本領事公館控訴被甲乙誘拐來滬旋由二日人隨孩前往將甲乙拘獲送押美捕房聽候核辦 
[調停欠欵]  
　　滬南大碼頭達昌洋貨店夥費盈洲曾與船户王德全往來被欠貨洋三十餘元近來費因事停歇店主蔣步周向王索欠王稱此欵已由費收去尙存洋四元蔣不信命學徒喚十六鋪地甲至與之理論旋經管帮人吳琴堂出爲調處想可方歸於好也 
[巡局瑣案]  
　　江北小車夫朱倌大前日下午推車出外行至十六鋪外灘悮碰流氓年阿掌之足年不肯干休扭朱理論一言不合當卽行兇將朱毆傷朱心不甘服扭至保甲中局喊冤李蘭史二尹提訊之下以兩造各有不合惟朱確受微傷著年出洋一元五角爲養傷費人則具結交保○米店主徐少亭投十六鋪巡防南局喊控飯店主趙嘉賓欠洋不還反敢行兇鍾偉臣二尹飭提訊供斷令趙還洋九元交原告具領人交的保○王桂亭混至滬南源泰木行中欲施其妙手被行中人拘獲扭送保甲北局祝翼雲二尹訊供之下判令笞責四十板釋放○王阿榮於前日下午在十六鋪橋南碼頭上與孫阿桂爭奪挑米互相毆擊旁人力勸不散兩造遂扭至北局控訴祝二尹提訊之下以王受有微傷著孫妥爲醫治 
[縣案彚錄]  
　　袁紀立具控王仁祚等欠銀一案前日由帮審委員葉司馬提訊袁伸訴前情並請究追又據陳玉卿高文耀同供袁具控王等欠欵其中帳簿有毁壞塗攺情事司馬察閲帳簿並無毁壞塗攺惟簿據恐有不實著俟清算再訊○葉詹氏控夫弟葉榮葉璋吞没家産一 
 
 

Page 4

 
 
案前日經葉司馬覆訊葉詹氏訴稱係徽州人丈夫在日並未分炊有祖遺商船七隻半並茂記號中銀二萬餘兩丈夫昆季共有四人丈夫居長及丈夫逝世後經夫弟等議定每月貼小婦人洋二十元迄今已有二年分文不付船隻已被盜賣號中之銀亦無下落顯見有心吞没求恩訊究葉榮因病未到葉璋供稱津貼之洋按月照付所有價賣商船一節因虧欠靑口各號荳銀致被控案當時奉諭將船變賣至號中之銀均被各　莊拖欠現有帳目爲憑司馬得供判將葉璋交差俟吊取帳簿到案再核 
[英廨瑣紀]  
　　烟妓張金寳控鴇婦張二姐覇阻從良蔡太守著暫交官媒看管候補提搗婦張二姐到案訊斷○四百十七號華捕解送瞽目乞丐王阿福請爲安揷太守飭差押送出境○四百零七號華捕解送病民方阿梅到廨太守飭送棲流所安置 
[法捕房瑣事]  
　　著名流氓華阿明前在法界醬園弄拆梢經法捕拘送公堂由葛同轉枷責釋放未逾一禮拜又肇事端緣其姘婦大實與人有私阿明向之盤問其婦疑係阿才泄漏春光勃然大怒遂誣阿才有意污　與阿明同往論理始悉係阿金所爲赶至阿金家將所有什　擊毁一空復詣阿金爲拉馬百般敲詐爲法捕房所聞立將阿明拘押以俟解案請究○鄉人某甲前日肩負蘆粟至法界洋涇洪求售被流氓却六人一哄而前以買蘆粟爲名論價不全互相齟齬遂將甲扭住兇毆復將靑蚨四百文攫去甲寡不敵衆大聲呼喊經巡街華捕拘獲流氓一人扭至捕房甲則送往仁濟醫院求治因無重傷遂又送回捕頭著罰該流氓出錢四百文以示儆戒○某甲在十六鋪内某菴中竊得鐵　臺　　携至法界正欲出售被包探所見拘入捕房押候解訊○昨報載船局夥蔡和生扭掮客胡寳金云兹悉原告實係胡實金合爲附正 
[善與人同]  
　　本館協賑所昨接徐君墨犀惠函云前於申報内接閲捐摺備悉山西災狀不勝惻然祗以此間迭次辦捐勢成弩末難　鉅欵因置之案頭隨意勸助僅得錢十串零八百文合易光洋十元明知涓滴無補不過聊盡子心且較繳還空册之爲愈也又丁君兆聲函云前因拙荆沾咳嗽失紅之恙後雖漸愈敬求天神默佑厥疾早痊合家平順虔助山西賑洋一十元又接南徐覺悟生函云日前因先生慈除服蒙　友餽儀本當備筵奉酬第念各路偏災甚重特寄英洋十元藉拯極苦之區以代諸公造福明知杯水車薪亦不過聊盡愚忱或可藉此勸善　河海不擇細流也又承益泰典交來怡樂居主人因太夫人九秩壽辰以英洋二十元囑解順直災區散放此數君子者皆能好義急公濟人利物　遺黎庶受此仁施自必鼓舞歡欣同聲稱頌泚筆紀之竊願鑄金事之矣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[去思彌永]  
　　厦門道憲許秋槎觀察星翼於去春二月蒞厦以來於地方民膜胞與關心整頓市面除弊興利又值西商及各票局與錢莊倒閉諸號互控親提到案秉公訊結恤商愛民辦理通商事務與各領事官和衷共濟惠安教案辦理尤爲平允中西人咸爲佩服安溪縣糧書包徵錢糧縱差擾民浮收勒索亦親提懲辦並勒碑永遠革除合邑商民歌功頌德有口皆碑善堂劣董陳沐齋聯科藉勢包攬私押陳大鈞案發不徇情面諭令自行告退合厦紳商額手稱頌兹聞英道憲有於七月十三日接篆之信許觀察交卸有期合厦紳商軍民各途郊號責商牙户無不恭製德政牌匾萬民衣傘自初二起紛紛送入道署懸持鑼鼓聲不絶於途卽遠似安溪亦敬送牌傘共計十數起非許觀察德政入人之深何能得此此則不求名而名自來較之捐廉自辦者相去天淵矣 
[以誌去思]  
　　揚城保甲易員接辦等情均列前報兹趙小溪觀察交卸後城外柴逢等業銘感舊澤特製萬名侩一柄德政牌兩對由柴業　量等鼓樂衣冠恭送至局觀察謙遜再三而後收受運憲江都轉亦於十三日申刻在本署肆筵設席以餞行旌並邀請新任保甲朱觀察堤一總局歐陽觀察曁署府許太守公讌餚陳山海美盡東南雄辯高談直至魚更再躍始各盡歡而散聞趙觀察已雇備官舫日内卽起程赴省矣 
[桃僵李代]  
　　有名荳府金生者以其父向開荳腐鋪於織造署前者也專喜馳馬每於夕陽將下時馳驟於大街小巷自以爲世間樂事無逾於此矣本月十六日下午又至北局雇得寄生之駿馬一頭揚鞭飛馳至塔兒巷口忽見前面長元吳三縣尊呵殿而來慌忙將馬扣轉不料心慌意亂突將年甫七齡之某成衣鋪子撞倒馬足從背上擦過自知肇禍卽踴身躍下飛步而逸馬亦溜韁狂奔霎時不見長洲縣王大令瞥見之餘喝令拘拿當將寄生獲住帶回大令旋卽升堂究其騎馬肇禍者爲誰寄生恐徹底根究馬亦難保不判罰充公遂信口胡言稱爲曾與相識之徐某大令飭差往拘該差至徐處見有鞍轎一副當卽與徐一併到案徐供稱並不騎馬大令謂然則鞍轎何來答稱係寄生之夥取來押去洋銀五元大令謂爾係生意中人不應藏有此物兹姑不深求受傷之孩罰汝延醫調治諭畢飭押入刑房如有的實保人具保始准釋放 
[扒竊破案]  
　　鄂督張香帥有貴戚乘輪抵漢上岸時被扒手竊去枕頭箱一具内有公文及古錢播喊表等件當經香帥飭漢陽縣薛大令漢口清軍府厲司馬派捕嚴緝不獲嚴比捕役等情已載本報兹聞此案已破該扒手姓朱因武漢捕捉過急不能藏匿遂至江夏縣豹子海地方在某烟館吸鴉片烟適逢某捕正緝此案至此見朱領口掛有播喊表又見手帶楓籐梗子均係失贓捕遂將朱盤詰拘送江夏縣諸大令追贓朱將原贓一一繳出祗少古錢六文言付油餃錢當差傳油餃鋪主該主云小的不識此錢貴賤用付雜貨店矣又傳雜貨店主該主云事經日久小店每日出入靑蚨不少不知用向何處萬難原璧歸趙嗣聞古錢每翼費銀兩餘購來者失之殊可惜矣 
[潯陽紀事]  
　　十三日戍刻九江接南昌電音九江江防府王植東司馬儒楷奉檄赴南昌軍捕府新任其遺缺委九江電報局兼税務洋務委員盛菊蓀司馬富懷署理緋魚再賜白馬重臨道賀者車馬盈門焉○特授長江水師九江龍開河守備黎羲齋都戎受田奉黄昌岐爵軍門檄調署湖口鎭標右營都司商民被澤者恭贈牌侩其遺缺委王守戎署理約日内交卸○朱明齋少尹煒奉檄管解本年癸已恩科本省鄉試謄錄約日内就道○前日有小划船二艘偷載私鹽經新關扞手與鹽局巡丁拿獲送縣究治除登時擊碎一划外尙有一划鋸爲兩截示衆○西門外鄭某因家務口角十一夜吞服阿芙蓉膏一盞救之不及竟爾殞命○十一夜德興輪船上水有某甲年届大衍抱一數月小孩哭泣不肯登岸旁人詢之據稱德化江北鄉人在浙力田有年妻少艾年僅廿八生一子甫半歲與鄰人某乙有染屢欲背逃兹挈眷歸家詎料乙與偕行至獲港地方夜深妻同乙撲江而死歸家恐泰山問罪是以悲泣該輪帳房爲之寫信剖明情節甲道謝抱孩而去○十一日七點鐘時有一謝姓男孩年方七齡手提竹籃檢柴行至招商局下首江樓前忽見江中一魚遊戲水面該孩持籃挽撈跌入澤國杳無蹤影父年逾五旬患病臥床不起母聞信奔至江邊愴地哭泣據云膝下只有此一塊肉天何絶我之甚耶義渡局鍾林程諸君見之不忍出錢雇船打撈迄無所獲母守哭兩晝夜至十三日未到屍從落水原處浮起口有鮮血鍾君等施木收殮瘞埋云 
[不分畛域]  
　　敝所昨接粤東愛育堂大善士匯來第三批山西賑捐洋四千元祗領之下不勝欽佩竊惟愛育堂創辦迄今已數十年諸善長實力奉行成效大著不獨吾粤倚賴卽各省沈災迭告均能誼盡恤隣兹舉復荷代籌殊深感激計第二批補水紋銀二千兩業於本月初九日解呈江蘇撫憲轉解山西其第三批補水銀三十兩亦於廿一日報解矣又由同泰號交來黄桐彬翁求保家中病人平安洋五十元又鄧張氏洋十元又潘二江翁洋四元又無錫王學初翁求保父病速痊洋二十元七月二十日止共計收洋八十四元正合并附誌廣肇公所内籌賑公所同人唐廷桂李文明等謹啓 
[鄂省官報]  
　　七月十二日候補道　禀銷督院官課點名差候補府史悠慶候選通判鍾天緯本日自强學堂司道公送上學卽用縣劉延坦奉首府委院試錄遺點名差學臺孔拜會漢同知厲奉司道憲會委督查漢陽沿江渡划船隻北布政司庫大使傅光弼卸事調署北布政司庫大使托溥任事各禀知候補縣丞張祖彬奉委錄　外彈壓差本任江夏縣山陂巡檢張明才缷署武昌縣金子磯巡檢回省禀到候補巡檢吳金銓候補從九刁宗浩試用從九歐陽澤海防試用典史李承度俱禀見淮補咸寗縣典史洪士綱由襄陽縣聽差回省禀到○十三日署襄陽府通判林源禀謝候補通判洗廷瑜解三批甘餉禀辭候補州趙毓楠騐收楚材輪船禀見鍾祥縣徐嘉禾奉調簾差回省卽用縣董汝明服闋來省鍾祥縣麗陽巡檢徐愼修奉調闈差回省准補咸寗縣典史洪士綱由襄陽縣聽差回省謝飭知赴任候補從九浦中淇奉藩憲委監印試卷差禀知鐵政局委員候補典史查有銓禀謝加薪水候補府札勒哈哩奉藩憲委本科文闈東路　點差兼司巡查候補通判梁承潤奉藩司委文闈代武左衛搜檢差候補吏目駱兆綸奉委監印試卷差缷署羅田縣事洪誥枝江縣江口巡檢陶楷奉調闈差俱回省禀到在任候補縣漢陽縣縣丞黄新鍔禀見正主考巡捕候補巡檢馮序鏞副主考巡捕候補巡檢劉侗　俱禀辭赴應山首站迎接主考 
[金陵官報]  
　　七月十六日通判羅繼琛河北叚並銷南七九叚保甲林廷鏞南七九叚均到保甲差知縣孫鼎岡由蘇來禀謝海軍案内保准補缺後以直隷州知州用知府陳鍾蕃禀知正任海州直隷州楊朝鐸於本月十四日病故直隷州劉運吉和鸞門彈壓安徽直隷州丁翰年外巡綽奉委文闈差通判方道成銷河北叚保甲差上清宫刑部符官護理廣東全省道官張耀煃到江西來赴廣東知縣張紹棠奉司委文闈和鷺門彈壓差○十七日前山東布政使丁毓藻見辦揚州保甲局候補道朱溍禀知十三日　差卽辭回揚辦城外保甲局候補道羅謝委文闈點名差州吏目劉芳禀知直隷州胡雲衢病故○十八日江防同知興下江南捕通判朱上江禀知督賣試卷今日開廠兵部主事吳保初孟河營都司董貴友來省請咨安徽縣丞陸鈺由皖解文闈經費來都司傳春亭管帶奇兵左營馬鳴利鹽知事吳瞻廷奉運司委解商捐江蘇賑捐銀來代水雷輪船馬超羣江西回均禀到同知司徒繹外西路搜檢又朱宗汝總巡綽知縣沈葆元外巡綽又胡廷琛稽查彈壓朱入陳邦燦中路典史吳鼎年西路均稽查布倉大使周殿魁　錄書印臂均奉委文　差藩園牌示邳州王肇鎭告病遺缺查有候補知州陳道濟堪以請補 
[江西官報]  
　　七月初八日候補道涂椿年禀假五天州判胡宗俊通判邵循名補用縣王濟中俱禀見楊煥山東賑捐局奬加花翎同知劉家棣騐收撫院衙門工程候補府王　三　　公幹回分發縣丞楊豫善繳照係浙江監生府經陳景湘缷辦靖安保甲回縣丞王世瑞解鹽餉金陵回從九　鍾濟往義寗州辦保甲護撫方佑民中丞委左營鮑莊拜發錢糧奏銷本章遣承差胡耿春等齎送進京 
[申報館恊賑所經收順直山東山西河南賑捐七月十一日至七月二十日止第廿二次清單]  
　　七月十一日朱漁珊字帖三部山水一幅尹洽林病愈洋二十元福潤興來南通州榴兆堂洋一元寳順來常熟寄琴先人冥福折省席費洋三元蘇州沈秉之裕泰鞋店求消災各洋五元無名氏洋十元立大莊經募票元一百六　兩洋十四元○十二日蔚泰厚由福州寄來洋三十元海琛輪船遞來慶安謙豫茂各花洋兩元福豐號道隆仁義和吳永恆春號甡和號裕泰號誠敬堂寳興號蔣雲鴻益豐厚計十一户各花洋一元廣福和李慕喬各花洋五角林祺寳花洋四角葉吉順林鳴皐各花洋三角李月林求母福壽康寗洋十元○十三日無名氏保産後平安洋五元全泰盛來淡水榮慶堂洋三元八角慶寗堂洋四角福興祥銅洋一元朱少梅代妻求病速愈洋一百元乍浦汪恊大來謙益堂主人洋二十元清江福興潤來王善士錢一千文朱善士錢一千文無名氏　一百文共計錢二千一百文合洋二元盧善士洋一元○十四日江西各善士十九户洋十元○十五日朱滋生洋二元居翔仁洋二十元休寗潘荇塘洋三元椿記求子病全愈洋五角揚州全昌仁來愛蓮室洋五元無名氏求保平安洋三十元壽州裕興康來方秉仁銀四兩一錢二分申元四兩三錢八分八鄭小園銅二兩零一分申元二兩一錢四分三○十六日隠名氏銅洋二元楊履祥洋四十元吳順昌洋五元蔣清亷書屋洋十元○十七日無名氏洋一元二角諸曁全盛來胡師馨洋二元揚州福興潤來厚昌洋二元　慶政大來尹守之本洋四元五門胡氏汪潘氏心餘子三户各洋十元唐門沈氏關中宣各洋二十元九江正和來施錦鈁洋五元曜記本記徵記全記遵記輝記六户合洋二元靜餘居隴西氏河　氏太原氏東華堂耕讀堂寳善堂愛敬堂琴　居誦芬堂餘慶堂百忍堂厚德堂耕心堂世德堂不留名張計十六户合洋十二元嚴瑞卿敦厚堂葉程克成三日各洋四元裕泰洋六元鳳義興李龍章馬雙桂樓三户各洋一元味秋館知素堂方各洋兩元永思堂洋四元九角六分雙梧軒敬思堂方各洋一元二角四分無名氏銅洋七元○十八日十六鋪巡防北局罰洋二元留耕堂羅始得一子紅蛋費移助洋十元隠名氏洋三元無名氏洋一元初雨村安慶太古晉來觀樂後人全昌仁來梗泛人清江銓昌祥無名氏四户各洋二元大豐布號五户洋四元錢一百文蔡嚴氏錢二百文吳子靑壽筵移助洋四十元銅洋二元揚州銓昌祥來存心記洋一元通裕來無錫許樾等洋廿一元三角隠名氏洋五元銅洋五元○十九日售去十三經註疏五十部洋一百六十元白玉扣帶一付洋一元帖一部洋二角朝珠三付洋廿二元七角白玉扣帶一付洋七元海玉一塊洋五元琴劍堂銀五兩四錢二分知非子無心道人各洋二元不留名爲妻腹痛求産前平安洋十元蓬萊小隠小洋十角怡成交來不留名洋四十元○二十日隠名氏洋一元立大遞來季敬人大璞周建屏候靜山大成祥耕讀堂劉復盛王振遠杜文卿鑫億大同大有恆豐倉十二户各洋一元益泰號謙益號各洋二元陳傑人長裕號無名氏魏宏山李紹庭五户各洋一元朱文治江勝財吳濟庭梅溪漁人四户合洋二元余維仁無名氏厚蔭堂三户各洋五角無名氏洋四角無名氏洋一角會香里張洋四元朱少梅節省醫藥費　戲酬謝費洋一百元無力子洋一元以上總共收洋九百五十九元五角四分票元一百六十兩花洋十七元限六兩一錢三分申元六兩五錢三分一又銀五兩四錢二分本洋四元銅洋十七元錢三百文帖三部山水一幅 
 
 

Page 10

 
 
   
 
 

Page 11

 
 
   
 
 

Page 12

 
 
   
 
