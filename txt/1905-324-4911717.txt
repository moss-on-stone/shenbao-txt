# 1905 - 324 - 4911717

 

Page 1

 
 
[電傳宮門抄]  
　　十一月初一日召見軍機作會灃 
　　舊學舉貢生員宜另開學堂說 
　　自八月初四日奉停止科舉之上諭海内喁喁向風以爲培植國民挽回國勢均於此基之而熱心敎育家或議推廣各省大學堂各府中學堂學額或議各州縣廣設蒙小學堂所以爲靑年子弟謀普通之敎育增專精之學業者用意旣周且至夫欲開民智興實學振旣衰之國運培將來之人才自不能不於靑年子弟期之然當新舊相乘之際年較幼壯者固不難悉令入學堂由蒙小學以至大學逐年畢業蔚爲通才若在三旬以外之舉貢生員雖並無阻止入學之文然欲補習小學未免過於迂折大學中學現又不復招考且年歲較 
 
 
 

Page 2

 
 
第二版 
長習英文算術諸學亦不合宜倘竟一律棄置尤非推廣培才之意查直督袁慰帥奏請十年三科之内各省優貢照舊舉行已酉科拔貢亦照舊辦理仍皆於舊學生員中考取其已中舉人五貢者略照會試中額加兩三倍送京考試凡算學地理財政兵事交涉鐵路礦務警察外國政法等事但有一長皆可保送俟考時分别别取試以經義史論一塲專門學一塲共取定者酌量授官等語窺其意亦欲爲舊學諸生寬籌出路特是科舉旣停而優拔貢仍舊舉行事非一律一不宜也己中舉人五貢照會試中額加两三倍送京考試夫有才者未必盡得督撫保送所保者未必多係有才之人名實難符遂多鑽刺二不宜也凡算學地理財政兵事交涉鐵路礦務警察外國政法諸事平日非悉心研究何能專精卽素所研究矣而考試仍憑一日短長眞才未必能得三不宜也慰帥之意蓋謂科舉雖停仍留此考試一途以爲舊學諸生登進之路調停兩可煞費苦心不知天下事欲求兩全必致兩弊科舉欲停則逕停萬不可雖廢其名而仍留其實然則爲舊學諸五計將奈何曰欲廣普及敎育必使無一人不入學堂而後己年較幼壯者旣皆有學堂可入矣其三旬以外之舉貢生員宜就省會另開一學堂專備研究財政兵事交涉鐵路礦務警察外國政法等事中文歷史等旣己素習不必備此一科若英文算學素所肄習固佳否則不必强之習學蓋因年歲旣長雖勉强爲之亦未必能精也數年畢業後第其優劣送京考試然後分别去取量授官職如此則與由督撫驟然保送者較得實際且可免科舉名雖廢而實仍留之誚若夫開辦及常年經費則各處公車賓興等欵皆可籌集撥科舉向有之欵卽以培科舉出身之人似亦两得其宜無所窒礙果能如此則敎育可以普及將來仕途中必無一不學無術之人中國國勢或庶幾乎若謂慮文士失職生計頓蹙而爲此寬籌出路之舉猶非記者作此說之本心也 
[日本提出之滿洲條約將次議結]  
　　上月二十九日北京電云日本提出之滿洲條約經兩次會議後已有數條由中國承認得確實消息云日本所求之遼東租借權及割讓東淸鐵路兩欵中國各大臣業已承認一切條約仍照俄國前立之約章同日電云第三次會議頗得極完美之結果所議之款其決斷甚速如鐵道防護兵及東淸鐵路以外之鐵路問題兩款刻己决議第四次會議定於今日舉行三十日電云中日會議之情形異常平和日本提出各欵可於數日内議結然後再議中國提出各欵及另加條約之問題慶親王於第二第三次會議時因病未到譯字林報 
[俄使之言將見諸實驗]  
　　上月二十九日東京電云北京傳來各報舘之信息謂俄公使濮科第决斷中日議約之狂論刻已見諸實騐渠曾電致聖彼得堡報告滿約將於數日内告成譯字林報 
[公忠演說會和平籌議滿洲條約]  
　　十月三十晚八時公忠演說會假徐園十二樓開和平籌議滿洲條約會本埠熱心志士到者四百餘人由會長戈朋雲與耶穌敎自立會牧師兪國楨两君演說大旨謂今日開會乃自護祖國主權起見並非抵制日本人蓋因滿洲條約一失主權關係中國前途甚大吾國不可不起而和平研究以爲應付之方衆皆贊成一面擬電致外部請力保主權一面研究條約是否和平再定期開大會以决從達諸志士皆次第留名以表愛國電稿列後外務部王大臣鈞鑒淸日開議滿洲條約關係甚大務懇力保主權而免借口遺累大局電稿後列名者四百餘人限於篇幅從略（外） 
[傳見慶邸垂詢議約事宜北京]  
　　日昨両宮召見軍機大臣後傳見慶親王詢問中日議約事宜慶邸奏云前次開議因見日本所開條欵中應有拒駁之處尙待磋商　日己與袁世凱瞿鴻機妥籌辦法再行照會日本大臣開議惟與俄使應議交涉之事較費躊踷聞皇太后已爲之指授機宜矣（火） 
[廷寄電飭連州教案辦法廣東]  
　十月中粤督署奉到電旨内開岑春煊電奏連州村民因賽會起釁致釀敎案並現在查辦情形等語連州知州沈麟書游擊雷鎭穀著一併革職仍留該地方勒限緝犯務獲重懲並嚴飭各屬加意保護毋稍疎虞餘著照所議辦理欽此粤督現己通飭所屬將各國敎民實力保護矣（冬） 
[美政務處與工商爭議禁約情形]  
　　美國阿斯拖利亞晨報得華盛頓電云當美總統羅斯福偕同參謀等由卜茲墨斯回京時政務處與工商部正在爭議華工禁約事宜因彼此意見爭執致起衝突兵部大臣他輔則謂華人抵制禁約相戒不用美貨實由工商部施行苛例而起故當由該部擔其責任云云加罅寬尼工商部大臣曼塔卡夫聞之甚反對此說且又反對删除舊章專令駐華美領事親查華人護照之議又謂數年來議院所爭論者不過欲嚴防華工之假裝學生耳據西方人控告謂輪船及汽車等間有施此條例者若不照以前辦理竊恐禁約將無所用實與開放無異也現在兩下齟齬愈甚故曼塔卡夫以後或將罷職（張） 
[　　滬甯鐵路總工程師格林森前以路工緊要需石甚廣函請盛前督辦咨行蘇撫札飭鎭江道府議復當經該處紳董堅阻不允昨又得南京來函謂此事銀公司志在必得已請駐京英使與外部直接交涉至外部如何答復尙無所聞（亦） 
[督慮津鐵路欵不易集天津]  
　　津鎭鐵路廢約自辦疊經山東江蘇直隷京外官紳呈請外商兩部主持嗣經該部咨行北洋籌議茲聞北洋咨行該部有謂膠澳路權久屬德人載在盟書藏諸政府斷不可失信於人且亦斷辦不到若津鎭草約該省果集有成欵尅日興築不必舉德人磋議約自不廢而自廢惟慮欵不易籌徒託空言反生枝節且不免見笑於人云云（夜） 
 
 
] 

Page 3

 
 
第三版 
[電詢九南鐵路之轇轕南昌]  
　　贛撫胡中丞日前電達外部略稱南昌達至九江修路之議年前雖經蔣道家駿禀請但尙未勘測路線嗣後本省奉旨設立路礦總局蔣道旋因事去查此事並未與外人交涉乃近有英商某來省要求承辦此路據稱前已與林令某訂立合辦私約當經林令赴京呈請外部核辦在案究竟有無此事務令大部詳細示覆云云（呂） 
[新寗鐵路未許速行開辦廣東]  
　　新寗縣紳余乾耀等集股擬築由新昌以達縣城等處鐵路迭紀前報現該紳等復將所議章程條禀善後總局請給示諭開辦局憲披閱章程該路築成永歸公司管理一節尙與潮汕鐵路章程相符至溢利萬金報効一千亦有盈無絀惟軌道所經田園廬墓有無干碍未經官勘及所用工程師有無洋工在内亦未聲叙須俟飭縣查勘明確覆局察奪再行核辦云（張 
[粤漢鐵路卷宗移交卾督武昌]  
　　粤漢諸路自廢約贖回後改歸鄂督張宮保辦理刻已在鄂開局所有歷年提議卷宗均存盛杏孫督辦處鄂省現須調查張宮保電飭蔡子超太守就近在滬將該路卷宗文件齎送回鄂日前業已齎到蔡太过係派委出洋隨同五大臣考察政治人員現卽在鄂守候五大臣行期再行赴滬（文） 
[商部批駁承辦歸張鐵路京師]  
　　前福建興泉永道延年等具呈商部請集股八百萬承辦歸化張家口鐵路當經該部批駁略謂歸張地隔兩省需欵八百萬两事大責重該道等何能以三人之力創此鉅工卽如原呈内稱仿照安徽江西四川集股自辦不知該省合全省之力公舉總理恊理在先如何審愼始成此議該等率請代奏未免輕視應毋庸議云云（光） 
[會議拒駁要索路權北京]  
　　日前外務部各堂憲會議近日又有法人向部要求築造廣州灣至廣醒鬱林鐵路利權或入股合辦等情此事碍難允准業己極力拒駁矣（火） 
[馮啓鈞偵探炸彈案武昌]  
　　本任夏口廳馮少竹司馬啓鈞向以緝捕著名此次派往北洋閱操司馬密帶線勇多名留心偵探炸彈一案業經探實放炸者係桐城吳某爲吳摰甫京卿之姪與端午帥挾讐甚深炸彈之舉其意專屬午帥事甚碻鑿馮司馬探實後卽密往京師報告警部徐尙書擬奏畱司馬歸警部錄用司馬因在鄂臨行時張督曾傳諭不准入京干謁故極力懇辭徐尙書謂將來必以警務委任至吳某一案旣得碻證五大臣亦不欲深究株連故未宣播（文） 
[泰興縣毁學詳情通州]  
　　泰興自龍研仙明府璋蒞任後始改書院爲學堂改保甲爲巡警邇日冬防吃緊擴充警察辦法勸諭富戶酌捐爲各保身家之計適有牙帖委員戴直刺到泰奉辦帖捐牙照等項示諭中有爲練兵興學籌費之語鄉遇無知遂訛傳有田畝人稅及灰糞菜草設行給照細科捐之謠以致羣　沸騰相與自立民團冀抗各捐竟於十月二十六日後烏合數千人借鄉團爲名麕集南門外大校塲文武官及紳士馳往禁諭譁囂不遵蜂擁入城道出東廂行經高等小學門首驅衆闖入拆毁校舍多半破壞校具殆盡後以柴房火起始烏獸散後又散布流言當復來城挾減鹽價要免各捐現在闔城戒嚴非常恐懼云（奭） 
[東撫議行强迫教育山東]  
　　東撫楊蓮帥近以東省官立公立學堂尙屬寥寥今議定行强迫敎育法札飭各州縣速立初級小學堂三十所如有因循卽予参辦現已飭學務處議章詳辦矣（露） 
[巡警部設官再誌北京]  
　　巡警部議定官制一節迭誌前報茲又聞徐尙書與趙侍郎等擬定本部額設司官之外另設五六七品三等裁判官五六七品三等書記官五六七品警官裁判書記爲文職警官爲武職文職每等設十缺武職每等設二十缺以上人員以内外城工巡局委員及巡官内選補以示鼓勵聞此係警務留學生所條陳蓋因從前工巡局委員兩年始酌保一次并無别項留途竟有當差三四年而未得獎叙者是以辦事不能認眞今擬定章程嗣後如有資深勞績文武各員每屇三年由本管總監督出具考語禀由警部堂官奏保分别官階補受（呂） 
[奏請開放西北邊境北京]  
　　開放東三省之說政府己久有此意聞日昨又有翰林院侍讀某君奏請將東三省蒙古新疆西藏等處地方從速開作商埠以免外人涎視開云中國并可藉此擴張商務廣收利益語多中肯聞両宮甚爲嘉納已着外商両部議覆矣（呂） 
[電飭拒駁俄商佔地北京]  
　　日昨外務部電致署理新疆巡撫畧云所有俄商擬在烏魯木齊南門外貿易劃地開設行棧一事務带查明如與約章不符卽行拒駁未便擅自允准以免交涉（龍） 
[力駁外人干預收稅廣東]  
　　瓊州海口厘廠所有入口貨物向收台砲經費日前北海德領事徇德商捷成洋行之請照會雷瓊道欲請裁免當經雷瓊道查明原案備文辯覆並將往來文電抄呈督憲察核當奉批畧謂海口抽收火水花紗等項台砲經費開辦十餘年之久均係抽收華商與洋商半稅單無涉各國洋紗售與華人後歷經遵抽均無異言德商捷成洋行何得籍詞率請裁免查核該道駁覆各節甚爲明晰現在北海德領事尙無照會前來如接有德領事照會再照會駁覆可也（辰） 
[慶邸奏擬鑄造銀幣分兩成色并行用章程摺]  
　　奏爲酌擬鑄造銀幣分兩成色並行用章程請先行試辦恭摺仰祈聖鑒事竊臣等於奏報天津銀錢總廠開鑄酌擬章程内聲明圜 
 
 

Page 4

 
 
法關繫重要不厭詳求金銀兩種分両成色尙須通籌定議奏准在案伏查幣制有本位貨有補助貨本位貨幣其中所含之數必須與其幣之價值相符而鑄造授受不厭其多不必加以限制至補助貨幣所以補本位之不足卽依本位之價值爲其價值故内含之數不妨略減而鑄造授受必以限制之法行之此其大較也現在總廠開鑄銅幣特係補助之一種旣欲整齊圜法則本位之幣不可不早爲籌锭中國積金未富官私交易向係銀銅並用則用金之制尙難驟議從前各省所鑄銀元成色分量均仿墨西哥係屬一時權宜未可埀爲定制詳考事國國幣如英之先零俄之盧布德之馬克法之佛郎以及美日之金元皆各行其國之所宜彼此未嘗沿襲中國丁漕租稅徵收多用庫平民間銀兩往來所均以两錢分釐核算竊以爲欲定國幣之制似可卽照庫平一兩精其鑄造足其成色尤要在戶部京餉首先收受部庫旣收各省藩庫卽無不收部庫藩庫旣收則州縣徵收錢糧及一切公款自無不收之理商民知公欵皆能通用又可免補平補色之繁更無不樂於行用酌古今之制通民欲之宜爲今日之計莫便於此是以上年八月湖廣督臣張之洞曾有在湖北試行庫平一兩銀幣之奏而本年臣那桐等先後前往天津與直隷督臣袁世凱商槯幣制該督亦力持鑄造庫平一兩銀幣具徵謀議僉同臣等公同商酌擬請鑄造重庫平一両之銀幣與現鑄之銅幣舊有之制錢以爲補助謹擬章程十條恭呈御覽如蒙兪允卽由臣等飭知戶部造幣總廠並咨行南北洋湖北廣東各省趕爲鑄造俟此項銀幣積有成數同時發出嗣後公私收發欵項均限令搭用銀幣若干成一面仍源源鑄造一俟所造銀幣漸足敷通國之用然後遞減别項搭用之數務期通國授受專用銀幣以埀定制而昭大信銀幣試行有效再議收積金欵鑄造金幣使三品之制皆能同條共貫整齊畫一庶幣制於以大定矣一切未盡事宜容臣等隨時體察情形奏明辦理所有酌擬鑄造銀幣分兩成色並行用章程緣由是否有常理合恭摺具陳伏乞皇太后皇上聖鑒訓示謹奏章程容俟錄登 
[滬寗鐵路員役之眞相]  
　　友人來函云十月二十九日下午二點三刻到上海車站將赴南翔時開往南翔之火車己傍車臺然延不賣票比時迫始開賣因之擁擠有西人立賣票處窗口外攘臂亂推李君雲芝已付銀未得票該西人力推排之李君操西語與辨僅免老拳有鄉老兒數人被其攫拿顚頓而去觳觫可憫旣上車金君檢芝購二等票無容足地車役云彼邊一間亦二等可坐有數客如言往在座諸外國人譁拒之不容入而退詰車役置不答乃佇立以至南翔三十日三點半到南翔車站將赴上海時火車將至看客千百如蟻附車臺上軌路中皆滿却無一人過問之者比聞汽笛聲乃踉蹌擠上車臺勢如潮湧乘客之當其衝者無不顚頓汽車將到己賣票矣有游客所挈之娘姨大姐數人直入賣票房賣票人恣與謔笑置窗口購票者於不顧購票者乃愈擠乘客購票騐票旣訖相率登車臺而看客之擁擠如故俄而汽車至益以下車之乘客擠益堅來去客看客擠成一片非强有力者不能移寸步而婦孺尤苦之旣上車男女客有就坐者有初次乘車不知有所謂二三等與男女客位之别者徬徨無所之欲覓一車役詢之渺不可得未幾客愈擠三等女客位中突有男客强欲入堂女客不許然彼入座者固未必知爲女客位雖明告之然惟同是乘客故言之不見聽堅坐不去時僕在車見之頗不滿急徧覓得車役一人告以男客不應攔入女客位則傲然曰吾不管爾可問諸車棧不得已挈同行之女客下車至問站長何在有應者曰何事告以男客雜坐女位不合規則等情則答曰吾不管問語所管則指示旁一人曰彼其人支頤欹坐不動乃復述前語請其調度則答曰將就些罷告以男女客雜坐豈有此法則答曰今日人多只得如此乃復告之男客位中本有許多女客雜坐只須一爲調度自是適當並不費事乃高聲曰你去調罷同往者王君峻甫曰然則請撤去女客位之牌索性雜坐亦便招呼則曰你去撤罷　無如之何辯難間汽笛一鳴車行已遠乃出券還之令至賣票處退還如言往退則曰吾知賣不知退乃袖車券二枚而返乃函告棧長沈振鈞車券附焉亦置不答乘客有百喙一詞之口碑焉曰（作成他生意倒緣得罪了他討他的厭）閱者倘不信乎請一入車中聆之（外） 
[俄國内亂情形]  
　　上月三十日倫敦路透電云俄國各省傳來消息咸謂各處平民之亂勢甚爲兇惡西佛斯多卜爾之水手及駐防兵一隊已叛亂俄海軍副提督丕塞勒斯開君於向衆勸諭時被槍彈擊中船廠工人亦一律謀亂勢極猛烈譯字林報與亂黨聨合其服從皇家者僅駐防兵一隊各官塲並無遏亂之舉惟竭力禁止兵隊從亂之謠傳此次預備革命之舉似頗愼重譯文匯報 
[伊藤侯定期囘國]  
　　上月二十九日東京電云伊藤侯將於日内覲見韓皇定期本月初二日由韓京起程回國 
[列强對於日韓新約之舉動]  
　　上月三十日東京電云美國参謀部長魯德君已知會駐美日使高平君謂彼將由華盛頓日公使署轉達韓國撤去韓京之美公使署德國亦贊成日本轄理韓國之約 
[韓皇獎贈伊藤專使之隨員]  
　　上月三十日東京電云韓皇曾將各種徽章分贈日專使伊藤侯之隨員人等 
[石擊伊藤侯之罪犯業已定罪]  
　　上月三十日東京電云石擊伊藤侯於火車之韓人已定枚一百監禁二個月之罪 
[日俄和約已經互換]  
　　上月三十日倫敦路透電云日俄和議之約章已在華盛頓互換初一日東京電云互換日俄和約之事己於二十九日在華盛頓舉行 
[萬國艦隊實行封閉土海港]  
　　上月三十日倫敦路透電云萬國海軍艦之集於撥拉斯者已奉命封閉土國海港譯字林報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[籌解第一期陸軍學生經費武昌]  
　　練兵處所所送湖北學生赴日學習陸軍照章費由鄂解茲聞學務處已籌撥第一期經費甚亟蓋踰期己久也（讓） 
[裁撤萍煤轉運局（長沙）]  
　　湘省自萍鄉開採煤礦卽於省城西門外設立轉運煤局所有往來煤船悉歸該局經理其總辦爲薛彥臣太守現因萍醴鐵路將次告成卽將該局裁撤以節糜費（初） 
[械鬥傷人鎭江]  
　　鎭南九龍橋地方戴姓族大人多日前不知因何起釁各持兇器互鬥不休是處營汛某弁知之親率兵丁前往彈壓比至則兩造均傷六七人矣（常） 
[尚賢堂十月考案]  
　　（頭班英文）龐善慶趙兆鐮（地理志）龐善慶盛文甲（高等文法）褚章劉世華（高等算法）龐善慶劉世華（淺近算法）林季芳慈雨順（班英文）盛文甲褚章（三班英文）盛儒珍（英語文規）盛文甲李國英（四班英文）樓漢英程啟海（英文初學）張華亭李祖康（英文策論）褚章龐善慶（華文策論）李國英慈雨順（淺近華文）盛文甲林季芳張梯靑（萬國通鑑）劉世華龐慶善（美國史記）嚴善坊凌啓學（萬國公法）凌啓學錢儒珍（外） 
[滬江官事]  
　　江蘇候補道許苓西觀察昨由廣東到申○江寗候補道劉荔孫觀察昨日由申乘輪赴寕公幹○蘇臬朱竹石廉訪札委候補知縣倪和甫明府來申查辦華奉婁金上南首七邑來往補遞公文前日由松抵申到道禀見○稽查各州縣釐卡委員候補府沈賡虞太守昨由各卡查畢返申到道禀銷○前十六鋪南局賈楚玉參軍昨奉袁觀察委辦編查保甲事宜○前水利局委員高邕之司馬昨奉袁觀察調辦會丈局總管理差（近） 
[江督札飭繪畫旗式]  
　　日前江督周玉帥札飭滬道袁觀觀將泰西合衆各埠官船旗式繪圖送閱以便分給南北洋各水師兵輪知照等因觀察當卽移請製造局總辦查明抄送茲經魏總辦飭繪圖學生查得此項旗式計有一百二十餘種業已開工印刷定於本月杪一律成書呈送督憲查閱（欣） 
[關道施給棉衣]  
　　上海道袁觀察昨日辦有棉衣褲數百套札委鈞和兵輪管帶馬榕幹遊戎運往崇邑施給災黎（近） 
[警察總巡卸差]  
　　本城警察總巡朱森庭明府昨至道署禀知滬城警察自卽日起歸總工程局紳董接辦並交卸天燈淸道等事（近） 
[火警疊見]  
　　昨日午前十點三刻法大馬路致和里鼎昌糖行不戒於火經三界皮帶車赶救得息左鄰裕康右鄰仁昌順發各號略遭殃及事後捕房將鼎昌行夥拘獲准予交保候堂期解訊○又午後三點十五分四馬路西首二十四號屋王佑庭炒麫店失火延燒西鄰無錫阿大雉妓院至二十九號止計房屋六幢（居） 
[飭差彈壓遭風韓人]  
　　昨報登浙江送來遭風韓人禀請滬道安插一節茲悉各韓人連日在該處關帝廟一帶有向店鋪强賒硬買情事爲縣尊汪大令訪知昨日差飭前往彈壓免生枝節（近） 
[禀請提追房捐]  
　　十六铺地甲因本月南市房捐有三泰洽順等二十一戶抗不遵繳故於昨日投縣禀請汪大令提追（欣） 
[總工程局接管十六鋪各局後之措置]  
　　滬南十六鋪南北中三局於昨日起交與總工程局接辦由各董諭飭敎習定於今晨十下鐘督同各巡士按假梭緝並於昨日午後先在線路繞行一周至局中所餘之欵計銀二百二十五兩由各叚董商請總巡朱明府移交嚴紳接管公用並作洋龍救火經費朱明府卽准照辦理（欣） 
[上海縣案]  
　　周慶榮自盡一案孫媳周沈氏控被胡木林覇阻造房所致汪大令於前晚提訊胡供因周慶榮起造披屋侵佔小的地畞故向阻止周之姪孫佛生挑唆慶榮覔死不料竟致自盡實無扭毆之事地保陸春亭亦稱並未動武周沈氏供小婦人家房地買自胡姓已數十年契紙被故翁帶至船上遺失今太翁因搭蓋披屋被胡覇阻揪扭以致氣忿自盡求斷大令姑念慶榮已死判將披屋地基斷歸沈氏各具遵結了案○又訊潘勝潮控李楚臣作保串掯一案潘供李月洲於二十七年向小的借方單一紙抵押銀洋約二十八年交還届期無著由李楚臣担保不料串掯至今求究李供作保是實刻聞月洲已將單贖回大令判候飭差查明追究○劉少卿控沈學文欠洋奉訊交保先還一百元沈央李少亭保出逃避昨日提李訊究李供聞沈逃匿浙省小的前已代繳洋五十元大令判限半月照所保之數再繳五十元俟提到沈學文追還○周振華欺房主莊杏泉女流揑稱莊母在日託伊作中借洋覇踞房屋被控訊明責押在案刻因原告代求大令提周申斥判卽從寬省釋（近） 
[英美公廨早堂案]  
　　紹興女子陸阿土陸小土父母俱亡阿土己許杭州王姓爲室擇本月初二成禮詎前月二十七夜忽被族叔陸能求陸金記偕婦人陸錢氏鄰人馬金生等突將阿土姊妹捆縛雇舟載至上海圖賣在蘇州河停泊包探方長華及三百八十二號捕聞哭聲甚哀盤詰得實解案請究襄讞金大令會同英德副領事研訊二女歷訴前情陸能求等供認不諱中西官判馬金生陸金記各押捕房九月能求押四月錢氏押二月分别示儆○女子蔡蘭英在勤昌絲廠工作昨因索取工資起釁由洋東控究大令判暫交妥保訂期會訊○李阿狗以利刃戳傷汪鳳桂之脚由探解辦判押西牢卫年○甬人陳玉記在廣西路寳和里四百三十三號門牌開設總會糾賭由二十七號西探查悉飭探提案請訊中西官判罰洋五十元○曹順生控朱升泉以刀戳傷手臂由探解辦判押西牢一年○木匠顏順來在作場工作孩子葉乾坤前往游玩被顏踼墜樓下鄰婦王毛氏向論顏以鐵斧削去其指鳴捕拘辦判罰洋五元給原告養傷再押捕房五禮拜○王桂生與人口角經捕喝阻不聽反偕姘婦朱阿大兇毆昨晨解辦判王押一月朱開釋○無領事該管之洋人尊麥查至洋人班竺門及華人徐福昌處騙取衣服皮鞋由探解辦判押改良所一年○招商局小輪公司經理方雲卿控水手曹阿福竊搭客銀絲小錠一百隻計銀五百兩由探解辦判押捕房六月○陳士彬控王德焜王泮林等逼媳爲娼一案前訊各情已詳本報昨由保人投稱王等實未開設妓院陳係誣控求請具保大令准之○茂生香烟公司小工吳阿魚竊取錫帋被一號巡丁查出訴知洋東並牽涉三號巡丁吳阿福由水探解辦判阿魚押本廨四月阿福開釋○陸阿利將許金奎陸阿才兇毆由探解辦判押捕房一月○頑童王海榮竊趙裕昌等三家衣服銀釧又奚阿道竊李興隆等家衣服山探解辦判各押改良所一年○裁縫王連生竊同居小金福衣料山探解辦判押捕房九月○王麻子與施裕三○王金生在路賭博由捕解辦判押王麻子捕房兩月餘人各押一月季四坤周小常竊陸阿三布疋　探解辦判季押六月周開釋（見） 
[法租界公堂案]  
　　書信館出店王阿大私竊書信人頭值洋五十餘元托匯元洋行細崽林元生代售爲西人查悉王己避匿將林送案請究林供代售與杭州拱辰橋聚仙樓中西官判交保候究○薛福根娶廣東某姓之婢張氏爲室婢係啞吧被流氓沈長元誘至某客棧　宿攫其錢鐲金戒等物並復冒充探夥向薛索　事爲 
 
 

Page 10

 
 
包探緝知將男女一併拘案請究大令判張氏交本夫領回沈押候下期傳到客棧主訊辦○某西人雇車夫胡來生趙仁德推運物件中途刁難送案請辦胡趙同供因貨物過多爲時己晚之故大令判交保復訊○乾康醬園夥潘國祥禀昨有余金海購買荳油一元旣而欲換菜油豈知壜内已易淸水攙入油壜幸卽察破送案請辦大令判枷示七天○江孚輪船司事蔡蓉塘禀上月二十七日下水有人以棕箱一只托本船裝至上海及抵九江關據稱箱内藏有軍火己被取去迨到埠後有怡大紙棧夥黃斐之遣茶房汪觀林以本船所給銅牌照對取箱當卽拿獲恐有勾串販運情事爲此送究質之黃供有人投信本棧托爲代取大令命將信函呈閱知箱内所儲乃係花砲所用藥線著交的保候查明再核○餘姚人周阿方在籍聽人唆使竊家内洋二百六十餘元來滬祇用乘洋六十元周自投捕房伸訴及往拘拿唆使之人聞風被逸大令判周暫留捕房著卽函告家屬在案昨有周慶餘周家仁投稱係阿方之叔伊父因病不能到申阿方實受同鄉童阿順之愚求請領回大令飭具領狀領去○吉祥街口泰和齋帽店前晚失火延燒永吉祥帽店等房屋十餘幢昨日包探將起火之泰和齋店主郭立人並傳同被災各戶解訊郭供開店二十餘年保有火險銀四千兩前晚因帽籠烘火致光焚如永吉祥店夥范鶴初禀並不保險被累難堪求在該店保險項下酌償大令判郭罰銀二十兩另償永吉祥一百兩完案（居） 
[美租界捕房事]  
　　王四光在順泰碼頭某輪船工作被華水手多名用鐵器擊傷左腿報捕請究捕頭將王送醫求治飭探務拿行兇之人究辦○杜阿三昨駕馬車至北蘇州路忽然磕睡由捕拘入捕房押候送辦○某甲貧病交迫倒臥西華德路由捕帶入捕房訪送公廨安插○梁阿金錢阿金昨在西華德路互毆並至捕房控訴捕頭以各有不合斥出○某西人昨至百老匯路興昌脚踏車行租車失去把手一具向論行兇由捕將兩造一併帶入捕房捕頭以所控無憑斥不准理（古） 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
