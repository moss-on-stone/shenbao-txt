# 1885 - 36 - 4904248

 

Page 1

 
 
[二十八號畫報出售] [  申報舘主人謹啓]  
　　皇太后五旬聖誕之前一日諸王之福晋貝勒貝子與入八分公之夫人并公主郡主等皆入内廷恭呈如意一柄以爲祝嘏皇上冬至郊天鉅典也輦榖巡行鸞儀肅穆凡此規模民間向不易睹京友摹圖郵遞願與普天下共仰之謹將兩圖編入此次二十八號畫報准於十六日出售後仍附淞隱漫錄圖說一則閱者鑒之此佈 
[任伯年繪山水總神圖出售] [  點石齋啓]  
　　歲序將闌凡店戶居家均有謝年之舉本齋曾以重潤請任伯年先生繪成神軸一幅計長六尺由本齋石印而成山水着以青綠秀色可餐山水之　流雲四布長松挿天松下四神並立一城隍一土地一灶君一招財惟井神則盤膝而坐松旁有白石橋一座橋上爲符神位快馬飛騰神采發　又左有杏花臺右有石藏畫欄環繞曲徑通幽山之嶺則有天臺一座奇峯並峙日月合璧則帥位也其畫筆逈不猶人懸諸堂中洵堪奪目現由申昌　　室發氣計墨色者價洋五角着色者一元已裱者另加裱工洋六角正此佈 
[新印琴條楹帖出售] [  點石齋主人啓]  
　　揚濠叟先生沂孫素工篆書求其尺幅者珍同拱璧本齋今覔得手書三尺琴條四幀用石印照相法印成墨色筆法絲毫不走頗足以供法玩又王　莊殿撰仁堪法書亦爲近時珍品近得其行書五言楹帖一聯均如法印出卽日出售琴　未裱者每堂收回工本洋一角已裱者三角五分楹聯未　者白紙二角色紙二角五分巳裱者加裱工二角售處仍照舊例想諸君必以先覩爲快也 
[論近日勦法有可乘之機]  
　　法人之侵越南也欺越南之無人也以區區之地旣無政教又無軍旅以法之堅船利砲長驅直入直如發蒙振落耳乃　　劉軍門以一旅之師梗阻其間而法軍屢敗帥殲兵斃僅得沿紅河數處之地法人終不得忠于越於是移而之於中國夫中國豈越南比哉地之大於越南者如千倍人之衆於越南者如千倍政教號令之高出於越南者又如千倍而法人竟敢移兵相攻者盖知中國積弱之勢憚於用兵故也西人屢犯天津而中國總以大度置之日本以兵船無端攻台灣而中國償之以卹銀琉球久爲中國朝貢之國無端爲日本所滅而中國亦不興問罪之師至法人以越南援琉球之例而中國乃不許命將出師與法相拒其勢一振乃不幸而宣泰北甯相繼淪陷法人見之以爲劉軍以一旅之衆而能敵法人中國以幾倍於劉軍之師而臨陣逃潰險隘不守則是中國更有不足畏之勢矣遂乃諒山敗盟基隆首禍肆無忌憚一至於此迨馬江之役爲法所紿兵船燼焉而法人乃更有輕視中國之心以爲此易與耳故開口言和卽以幾千萬佛郎克爲辭此其意直視中國爲無人矣苟非省三爵帥基隆之捷則法人之猖獗更不知其何如基隆之失誤於省帥悮聽人言拔隊以援淡水遂至爲法所乘然法人雖得基隆亦未必足以爲害觀於孫庚堂軍門淡水　捷而法人之氣盖稍沮矣近日援臺之師船業經啓行日前接有閩信知南洋五船業已抵閩彼中途所見於台州洋面之船則不知是否卽係南洋之船其他北洋粤洋有無兵船赴閩俱不甚悉其詳然而法人一聞左相蒞閩援師將來而馬祖澳之寄椗各船悉數駛去現在聞該處竟無法船蹤跡此其意盖恐爲華軍所圍是其氣已餒可以想見昨日又聞有基隆捷音自此而法人之在閩洋者度亦無能爲矣西報言中國之捷音皆不足信有西友亦頗疑之謂或者法人在船日久偶爾上岸散步漸近華軍營邊以致爲華軍所乘而遽以大捷報聞顧吾思之法兵卽使不敢久居船中以致疾而登岸之地必距華營甚遠斷不肯輕身以送入虎口之中若登岸之法兵堕入華軍伏中以致敗則法軍亦不得爲智而報捷者乃非虚矣且十一月初五日關外之捷又胡爲者謂係法兵之探地者爲華軍所獲乎彼探地之兵何不智乃爾謂華軍乘法兵之不備乎則法軍何無謀乃爾此事見諸奏報奉有諭旨則其斷非子虚也可知而西報乃亦從而笑之此誠　謂結習難移者已有西友謂余曰是事奉有上諭必非出於無因且所稱克復地方不少何得云僞或者該處地方本非法人所踞華軍所至闃無法兵因而華軍得以駐紥其地遂以克復報耳余則以爲此言也仍是不免結習之見存焉中國之地大物博人衆兵多究非越南可比法人名曰强悍而在越南正當勢如破竹之際突出一劉車門而法人卽已無所措手况此時中國統帶各員其才劉勇烈如劉軍門且勝於劉軍門者正復不少所謂車載斗量不可數計法人而欲以欺越南者欺中國夫安得哉關外之捷其事在十一月初五迄今一月有餘並無續報之捷但接本月初六之信謂法人尙無大舉靜待新兵不知法人固須新兵之至而華軍之往勦者何以亦若緩以待其新兵之至者則又何也法人自踞基隆以來布置守禦頗爲周匝而此時不敢進犯他處盖亦待新兵之至然彼所待之新兵或由越南調派而來今東京旣爲華軍所迫其勢必不能分兵來華若待其國中調兵而來則無論兵部大臣新易生手一時恐未便紛調卽使允其調兵來華而長途遼遠非四五十日不得至華軍於此時而急爲夾攻之計水陸尅期一時並舉將所有閩洋之法船悉驅出境則彼基隆之法兵如釜底游魂雖生不久矣書有之曰時哉勿可失今此正其時矣東京報捷於外閩疆報捷於内夫如是詎不足以大快人心乎哉謹翹首企足以俟之 
[本舘接奉電音]  
　　昨接北京友來電有十二月十八日上諭一道謹敬譯登○十二月十八日奉上諭吏部奏遵議處分一摺大學士直隷總督李鴻章欽差大臣大學士左宗棠均着照部議降二級留任四川總督丁寳楨　得降三級調用處分着加恩改爲降三級留任前湖廣總督涂宗瀛兩廣總督張之洞均着照部議降一級留任前内閣學士陳寳琛著照部議降五級調用餘依議欽此 
[海防來信]  
　　昨接東京訪事友人本月十二日由海防發來一信云法人預備往攻諒山刻下將次齊全約尙須四日卽當啓行法人之意欲取道陸南蓋以此路易行且較他處爲近華軍所守不在此處將以擊華軍之横頭也首日有法國載兵船兩艘裝病軍六百人回國留在醫院之病軍無多矣目下已定雇本地船一艘擬從法兵前往觀戰俟有所聞卽當奉報也 
[法人暴戾]  
　　前報載滬尾捷音并悉法人尙擬再舉兹閱香港西字報載有厦門來信云近日法人並無舉動惟商船經其處者均被法人擄去船上諸人皆帶至基隆逼作苦工以築砲台至晚則以鍊條鎖之所食亦不得果腹并不能適口蓋法人之作小工者向以越南土人充其役刻以越人不願從役故須另掠華人按此說與昨日本報所載厦 
 
 

Page 2

 
 
信大致彷佛法人殘忍暴戾於此益信其不致天怒人怨者幾希矣 
[法官易置]  
　　法字報云法廷現以柏里也爲西貢總督以尼格禮也爲元帥而以提督倫你爾管理東京水師事務云 
[法兵遊奕]  
　　中國援臺兵船啓行之後臺北法人已知此信特派兵船四路遊弈聞本埠西人傳言上禮拜六有法兵船兩艘一名阿得浪忒一名利谷紐以利直巡至吳淞口相近之地並聞基隆之法兵船陸續加增刻下已約有二十艘矣按法船有如許之多而尙未敢進犯淡水則孫庚堂軍門之善於守禦於此可見一班矣 
[例守局外]  
　　香港自守局外之例經港督曉諭後適法兵船德利用芳至港照例不得購辦軍資但准售以七日之粮該船遂怏怏而去 
[眞臘亂耗]  
　　西貢法字報云眞臘近有亂黨肇事法人現已調兵船帶兵前往查辦盖眞臘地方亦有屬法者故法人有此舉動也至本月初六日早法國有小兵船兩艘見有亂黨開放一鎗卽行逃去下午三點鐘法船之兵與陸兵合力登岸追赶至四黠鐘追及亂黨兩下對陣亂黨死傷甚多生擒一人詢之則云同黨計四百餘人而有洋鎗者則僅六十人遭此一擊悉已潰散地方官出示安民將被燬之房屋盡行脩理刻下法人尙在追捕餘黨云 
[缅事續述]  
　　昨報所登緬甸亂耗印度報亦有此說與本報所述大致仿佛惟云華人據城以後隨建築砲台以資守禦緬官調兵二千前往攻擊華人與土人合力禦之遂將緬兵擊退刻下已在左近積草屯糧華人之首事者名金國義年三十五歲前爲中國武弁人極精明寛厚一力保護商人對牧師等言西人無須恐懼我等必爲保護祗以緬虐官待商人故我等不服與之爲難此外地方如西人有欲得之者决不阻拒但當彼此聯絡通好而己如西人皆欲去而之他亦悉聽其便但西人去後缅甸所有兵船必當悉行攻燬且云中國將以兵二千名前來接濟此說未知確否惟金之手下不過數百人若無大兵接濟恐不能支持金國義自棄官後至緬甸贸易耗折資本乃爲緬甸武弁相助戎事而白木之緬官不給辛俸金不平因走至蓋金山中落草與土人聨合聲勢漸盛並有鎗炮軍械等物且時寄語白木之緬官如再不梭必當奪取其地緬官不之理以致有目前之禍華商本不善金國義之所爲一聞亂起各鳥獸散現聞金能保護商人則去者或將復還未可知也 
[天津火災]  
　　月之初四日大直沽福源永燒鍋被災計毁房屋共百有餘間天津道府縣俱往彈壓救火同時楊柳青山西會館戲樓亦失愼樓底存有乾草樓後貯有火藥盖巡更下夜以備不虞者天乾地旱物燥風高戯樓又係木質着火旣燃不可嚮邇幸在日間火會人多冒險將火藥搶出否則不堪設想矣 
[輦毂紀聞]  
　　今歲爲三載考績之年部院衙門例應考察屬員分列等次以行黜陟之典聞宗人府已于十一月二十八日傳集理事官經歴主政筆帖式及候補學習人員挨次謁見以便各堂會定等次咨行吏部核奪云○恭邸前患喉症現已喜占勿藥足見天佑吉人也○京師城内大鋪戶以及菴觀寺院例有所住各人籍貫姓名年歲甘結名程保狀每月朔望本管官廳逐處查騐恐其留住閑人藏匿賊匪此卽各省所謂保甲也現經步軍統領嚴諭八旗各官廳封篆在邇飭知本管地面鋪戶寺院不准招聚閑人留住戚友倘有不符立卽解交衙門究訊云○十一月二十八日爲俄國元旦其駐京公使署中高掛國旗以昭慶賀陳設雅座以欵嘉賓各國公使及寓京西人咸往拜賀巴公使及其夫人俱致敬盡禮一一接見欵以香檳酒各一杯至中國執政係在地主之列與諸西人不同故先期知會擇於十二月初二日午後慶郡王閻中堂等率同六部九卿前往拜謁當經俄公使設宴優待慶郡王等鼓興而來亦盡歡而散○嘉定徐季和閣學致祥由翰林歴居清要荐擢今職此次因請罷開鐵路急修河工致于嚴譴一時都人士伏讀上諭不解其故繼而探悉閣學摺中極詆秉軸諸人用夷變夏故皇太后披閱之下勃然震怒遂交部嚴加議處云○開捐實職雖原摺中祗稱在台灣設局收捐照京師戶部中則儘可報捐惟部辦往往從中漁利罔上行私不知此中底細者每易受彼播弄故人皆相戒不敢入戶部之門而甘托匯兌銀號代爲反覺便易且結實可靠此次各銀號一得開捐消息卽將章程托京報房排印數千張四處分贈開辦以來已逾一月無如京師富戶大率限於貲財雖情殷報効志切顯榮竟有望洋興歎之勢故各銀號雖極意招徠而捐生之上兌者終若晨星寥落云○内廷傳言關外華軍爲法所敗皇太后得信後卽發廷寄着張制軍之洞張中丞凱嵩速添勁旅以資恊助○京師前三門外之住屋如欲出租於人門口貼有告白必聲明貴旗貴津貴教無庸光顧云云積習相沿牢不可破日前某胡同某姓因有病人服華醫之藥病益加劇不得已請某西醫前往診視不料隣右之見此西人者無不疑而且駭紛紛傳述早入於房主之耳房主不問情由遽下逐客令幸某家固衣冠中人並不氣餒善言開導且以病人示之房主始無言而去○醇親王與閻中堂極意講求富國之法謂欲取天地自然之　以充國家無盡之需不病民又不害國莫如開礦一事而開礦則除雲南銅礦開平煤礦外莫如熱河金礦最有把握當經醇邸奏准開辦隨派神機營委員王君帶同文案翼長數人並學生數名於十二月初五日由京起程前往瀋陽設立礦局用西國藥水煉金以資利賴一俟辦有端倪卽購備機器大加開擴○皇太后萬壽内務府辦差人員實屬異常出力允宜破格施恩優加奬勵聞此次名列荐章得邀恩寵者共有百餘人業已奉旨依議云○火藥之製中國雖先於泰西但中國人情安於故步不思領異標新以致陳陳相因未能出人頭地不能不購西國火藥然卽購西國火藥又以經辦人員祗知肥已不顧大局往往購極下火藥以欺當軸迨至兩軍相捕始覺悔莫能追醇邸見微識遠慨然知火藥之不可不講求也因特札調精通西國製法之王貳尹文灝到營差遣擬俟明年機器到時設局創製○總署慶郡王及諸大臣俱係醇邸心賞之人故辦埋一切無不先與醇邸熟商和衷共濟毫無掣肘醇邸誠今之賢王哉○江蘇按察使李廉訪嘉樂到京後寓於順治門外官菜園上街之光州會館一時山東江蘇兩省京員及廉訪同年僚友或投剌拜謁或設席招飲大有應接不暇之勢聞月内尙須起程南下而各京員之指望别敬者則固翹首跋足以待矣○甘肅提督雷軍門正綰奉命赴山海關防堵有隨其大隊東來之游勇四百餘名軍門無處安置在通州臨行時面懇善厚齋將軍會同高星槎剌史設法遣散嗣高剌使每名給銀三兩囑令諸勇回甘别謀生路此已列報迄今月餘諸勇去者無幾竟有金盡而餓斃於通城者剌史覩此情形大爲不忍復禀善將軍請將此勇揀入通州防軍聞將軍已俯允其請定於十二月初挑選諸游勇入營從此名隷虎帳不致魂化蟲沙矣 
[淞事二則]  
　　清江某甲操舟爲業烟波一舸其樂陶陶日前携銀至長興縣屬之某窰戶購得石灰若干担擬載至滬江販售得錢則販煤鐵回家詎舟至松江府屬之洙涇港口偶不小心誤觸水中木樁船底洞穿一穴水卽汨汨而來石灰立刻爆炸轟傷眷口二人當有妻孥六口由鄰舟帮救得慶更生然遭此大厄已赤條條一無長物萍漂絮泊苦不堪言昨日至吳淞找尋同鄉之客該處者欲求附舟回籍鵠面鶉衣慘不忍覩不知誰發菩提心俾得生還故土也○川泓浜打樁堵口事已列前報所留西首港面廿五丈暫放舟艦往來派有海安壞輪船停泊該處以待鑿沉昨據友人言所堵港面近因潮水漲盛輪船仍可駛行想各大憲慮遠思深必有以善籌其後也 
 
 

Page 3

 
 
[上海求志書院甲申冬季題目]  
　　經學題言乃歡解衷窈窕解絬裘長解發中權解○史學題竇憲伐匈奴論度尙平　論郭子儀定回紇論宼準退契丹論○掌故題聾者嗺筋攷見淮南齊俗訓涔則具擢對攷見淮南說林訓河運說民團說○算學題假如圓　體中穿圓孔令通並令穿去之積得球積之半有球徑求孔徑法以球徑之五乘方積三因四而一爲正實縱空以球徑之三乘方積三之爲一廉負二廉空以球徑之平方積三之爲三廉正四廉空一負隅開玲瓏五乘方得孔徑試証之有邊句邊股法以股自之爲長方積句除股𢌺倍之爲長闊較有底句底股法以句自之爲長方積股除句𢌺倍之爲長闊較均開平方得闊爲半城徑作圖明之以句股爲正餘弦内容垂線則句與倍垂線比若正弦與倍孤正弦比又弦與句股和比若句股較與信孤餘弦比試爲圖解欲將四角立垜積增作峯嵐形令一層爲一个一之平方二層爲二个二之平方三層爲三个三之平方餘類推别得此形内有六個三角三乘積一個以層數爲層數四個以層數減一爲層數一個以層數減二爲層數各依三角三乘垜求積術求得各積相并卽全積惟求此積嘗另思得簡法以層數之三乘方積加兩个層數之立方積復加層數之平方積四約之卽得試証殊途同歸之理○輿地題漢博陵郡所屬縣考擬陳龍川漢光武論援臺議保護朝鮮議○詞章題東野鄙人以九九見齊桓公賦以四方之士相　並至爲韻詠炭詠煤以上二題各七律二首敲冰紙七古一首十月遇壬日爲入易歌五七古均可 
[呌賣劄付]  
　　本埠大茶館烟館每有小經紀以耍貨零物向客求售幾於無奇不有而奇之又奇者則莫如前晚某茶樓呌賣劄付一事是晚有鄉人手持一匣求售或詢以何物則開匣取出劄付一道内係劉爵帥銜名爲五品翎頂知之者告以此物不可賣則云尙有多張云胡不賣嗣爲邏察者所見拉入捕房旋有某茂才具結保出而罷夫軍中大帥原有空白劄付以賞有功然必彚案咨部奏請豈有沿街喚賣之理其爲僞托無疑幸勿爲其所惑焉可也 
[封篆停公]  
　　本埠封印及明年開印日期均已錄入報端今日卯時封印英會審公廨循例停訊一日云 
[髹工溺水]  
　　甯人張嘉卿向在虹口老船塢爲漆匠年逾弱冠孑然一身月得幸工洋四元每有贏餘寄回原籍諸友愛其儉約常藉藉稱之前日雇杉板赴董家渡浦東分廠做工至十二點鐘時仍坐杉板回舟子不愼撞于沙船錨鍊上船卽傾覆張及舟子皆溺水中當經鄰舟將舟子救起張因覆在船下以致斃命逾時撈得屍骸裝入杉板載至外虹橋至昨日在荒地上搭盖篷廠備棺安殮旁人見之皆爲泪下 
[信局命案]  
　　洞庭東山人某甲在閔行某信局供魚鴈之役本月十三日往某家收取信貲爭論之餘被某踢傷倒地歸局倒臥入夜卽因傷斃命當經該局遣人往喚屍屬前來一面先爲棺殮昨聞屍屬已到想當控請伸寃也 
[細故被押]  
　　寗人汪某向在英界三馬路開設成衣舗近已閉歇上年因湊付房租曾向徐夥借洋三元又欠徐成衣工錢一千五百餘文向之索取游約無償昨晨在虹口路遇徐又神前說汪僅許還錢五百文以致爭論扭毆同赴捕房控訴捕頭飭一併管押以待送懲 
[拒捕訊結]  
　　昨報列拒捕遭押一節兹得其詳緣該華捕見楊銀全舊貨舖前排列諸物又攤晒羊毛有碍道路喝令搬移以致爭執毆扭該捕先將楊夥張阿希拘拿繼欲拘楊被巡防局勇丁所見禀明局員查君謂巡捕未便在是處拘人盖馬路雖由工部局脩築居民係在租界之外設欲拘拿須奉英會審公廨之諭故也該捕歸盆湯弄中新捕房所轄奔回告知捕頭命包探秦少卿禀請會審委員黄太守給發名片然後投局請提查君隨派勇將楊張二人送交公廨該包探隨之而行甫過坭城橋遇一西捕詢問情由該包探述明一切西捕謂旣係行兇毆捕當帶至捕房再行解案何得由局勇押送隨令局勇退去逕由包探將人帶押捕房局勇回局禀知查君查君以捕房若是行爲殊與向章不合立卽親至公廨會黄太守又赴道轅禀明邵觀察時太守已飭差向麥總巡索取楊張二人帶歸公廨班房管押麥總巡卽用德律風傳語新捕房包探前來問明情節飭將楊張二人送歸公廨暫押候訊昨晨該華捕投案申訴碍路囑移行凶抗拒等情并將扭破之號衣呈騐捕頭禀稱號衣置備時每件價洋八元四角應請追償楊供門前攤晒羊毛排列舊貨向來如是該捕喝移時卽由夥計張阿希搬移入内該捕又以搬移略遲將張毆擊致與　諭旁人不服將捕攢毆我等實不敢逞凶張供與同翟副領事請究償衣太守允之勒令楊張如數賠償又請翟君傳諭捕頭謂該捕辦理不善致起衅端嗣後當另選幹捕前往是處梭巡不得再令該捕承當是處差使翟君亦允之卽將此言諭知捕頭云 
[竊鐵待查]  
　　製造局工匠王舂山前日在局竊得鐵器數十斤途遇局勇向之盤詰支吾旋卽將王扭至該局局員研訊之下據稱同夥曹雨吉令我運出局員卽傳曹到局訊究曹稱並無其事因從前我在虹口船廠爲工頭王在我處做工後因伊不守規矩停歇生意以致挾仇誣扳卽請查訪局員以王曹各執一詞飭押候查辦昨該局各工匠聨名爲曹求保局員業已准其保釋矣王則仍押候究辦 
[混用銅洋]  
　　昨日午前城河浜某衣莊有一人向購元色布馬褂一襲付洋兩元店夥將洋估看見非贋物當卽與之議價辯論多時始言定找出錢七百數十文該客復將洋交與店夥持所找錢文及馬褂忽迫而去去後該夥重復將洋覆看則已化爲銅質矣急飛步追趕至紫來街遥見其人將衣擲地持錢逸去該夥以馬褂旣經取回雖失去錢文尙有銅洋可抵隨卽挾衣而歸 
[花國債臺]  
　　前日小東門外恒記烟館有一人偕妓女及傭婦人等入内開燈始尙軟語甜言繼卽唇槍舌劍蓋其人欠妓夜合資七十餘元故假烟館作債臺也其人大遭窘辱卽取盒中生烟吞入腹中堂倌等恐啓事端立卽揮之門外後遂不知所終 
[菜攤禍水]  
　　昨晨有某甲携一數歲小孩至三茅閣橋菜市購物適有某洋行買辦乘輿而來輿夫悮將該孩撞到碰傷臉面鼻尖鮮血流注甲將輿夫拉住意欲扭入捕房該買辦急降輿陪理并出洋兩元以作養傷之費事遂寢息 
[英界公堂瑣案]  
　　二百八十八號華捕禀稱昨夜九點鐘時孫阿四醉臥街心深恐馬車來往或致碾傷喝令起立詎孫深入醉鄉呼之不應無奈雇車舁到捕房檢其身畔肚兠内有洋五十元今特送案請訊孫供常熟人在往來蘇滬之烟船爲水手因措洋回里開消年帳偶與友人共飲沈醉倒臥道塗幸逢巡捕送案黄太守謂孫若非該捕留心非惟洋銀失去尙恐馬車踐踏性命不測嗣後當戒之愼之隨令給該捕洋一元以伸酬謝餘洋當堂給領孫再四叩謝而去○酒店主胡阿三訴稱張阿六飲酒强賒不依滋閙由捕拘案張供應會酒鈔二百文因是老主顧商請暫欠店主不允時我已醉極致與爭論現在願卽如數付還黄太守隨飭張將錢給胡從寛了結○客遇主項阿泰訴稱失去棉被疑是李姓行竊盤詰之餘另有寓客嚴阿來謂我平地誣人竟將夥計拖至烟館逼會烟酒資五百文爲此報捕拘嚴送案請辦嚴供項與李及我皆同鄉因項妄指行竊我言誣指同鄉行竊爾亦無顔以致挾嫌報捕拘案項夥某姓供與項同并稱被嚴勒會烟酒資時身畔無錢遂將已之衣服質押使用黄太守以嚴多事判責五十板以儆○高三保訴稱陳金來硬向我借錢因之口角爭毆由捕拘案陳供與高係友人向之商借錢一百文旣不允從已作罷論詎被巡捕拘案黄太守判責陳五十板以儆○包探陸柏林禀稱吳阿生前曾行竊空屋内之玻璃窗送案懲辦今又有人報失玻璃獲吳盤問認竊二十塊賣與陳阿金拘陳訊之不認爲此一併解案吳供現在拉東洋車餬口昨包探來時正在拉車因恐遭毆妄認行竊陳供 
 
 

Page 4

 
 
並未買贓平空被拘黄太守見吳陳二人皆形同乞丐姑不深究從寛開釋諭令嗣後不得犯竊干咎○華捕禀稱昨見匯豐錢庄捉獲賊犯褫去衣服梱绑攅毆因將該賊帶至捕房搜出許多押票皆係竊贓現已一律吊齊失主亦皆傳到包探陸柏林禀稱該賊陳士桂屢經犯竊送懲現釋出無多幾日又連竊四家皮衣昨因闖至匯豐錢莊樓上竊得皮衣穿在自己身上當被獲住由捕帶至捕房搜出押票吊得賊物共有皮棉衣十餘件失主今已到齊失主楊肯堂施金奎邢恒順等投案認領贓衣陳供松江人前曾犯竊蒙釋後實因無可生理致又犯案求恩寛宥各押鋪夥均持票投案稱被捕房吊贓然當時並非該賊自已持來係登豐客棧中人來押小的安知其是竊贓黄太守商之翟副領事判陳管押一年起案各贓着各失主給償押鋪半本分别具領二百八十一號華捕禀稱朱桂發林阿關奚阿新等在街旁小賭爲卽一併拘案請辦朱等同供小本營生偶擲骨骰以後不敢再犯黄太守判各押三天以示薄懲○絲業會館司事某控稱昨李富榮闖至會館戲臺上躱在棉衣堆中當卽獲交捕房解案李供有人向我拆稍扭至捕房捕頭不理拆稍之人站在外邊伺我出外尋釁慌張之際躱至會館樓上並非行竊黄太守從寛開釋李退去後又有操無錫音之甲乙二人上堂稱被李竊去衣服昨得路遇卽避入會館由會館獲交捕房爲此投質太守謂旣被竊衣何故遲遲投質斥退不理 
[上海北市籌賑公所施少欽謹復安徽祁門闔邑公函并璧謝匾聨書]  
　　謹啓者今讀十二月十六日貴報承安徽省祁門闔邑諸君惠賜公函並公贈匾聨渥荷獎勵何以克當僕六月間連奉貴處公函備述蛟水巨災傷人倒屋不計其數被災之區均僻在衆山之中困苦萬狀本地集　難於登天委僕勸募等因讀之令人慘然謹卽據情登報代爲叩募仰蒙各省仁人義士惻隱存心慨然樂助僕卽一面趕辦棉衣一面函託江西景德鎭辦賑紳士李筱浦大善士代請妥友解往貴邑查放嗣接李筱浦善士復函知已訂請章吉　同鄉於景鎭賑欵内先行撥借賑錢一千六百千文棉衣二千四百件攜往核給敝公所隨卽籌解新布棉衣并原典棉衣兩共八千八百二十件均托九江洋樂局憲鄭幼戟吳　洽兩兄運至景鎭再由李筱翁轉解祁門以補官賑之不足竊思貴邑蛟災爲害甚大僕雖於無可籌劃之中毅然撥解　祗勉效微勞未能廣爲代籌實深惶愧乃蒙賜以匾聨何敢叨此非分萬不敢領謹辭璧謝諸君請勿再施所述貴邑開歲春賑囑僕代籌接濟總當竭盡心力藉圖報命惟是連年市景蕭條兼之屢次勸捐已成弩末祗恐有心無力所冀函托各省善士代募曁隨報分送之萬善同登昌字捐册前後約計二萬七千扣並平江祝同心大善士增刊之富貴源頭同字二次捐册一萬扣亦均分託代募倘得各善士恊力勸助仁漿義粟源源而來則春賑一事庶幾挹彼注兹可望補救於萬一耳敬璧匾聨並復鳴謝祗請年安諸希公鑒十二月十六日 
[山東撫憲陳雋臣大中丞發四百里排遞復上海籌賑公所施封翁書]  
　　少欽仁兄大人閣下月前奉復一緘計已逹鑒頃間又奉手書復承惠寄第五批棉衣三十包計二千五百五十件俟方觀察飭解到時當交陳冠生潘振聲兩善士核實散放並匯付莫令庫平銀四千兩已飭賑撫局照發周京兆處代尊處撥欵庫平銀二千兩亦已奉到兩共六千兩均交陳殿撰騐收分赴灾區散給至各捐生捐助棉衣建坊名單容當彚案八告凡兹推解普濟衆生感荷高雯奚有旣極東省被災之處春賑須得舉辦仍望代爲籌勸接濟特此奉懇敬請頤安摹璧晚謙不備令郎子英兄致候愚弟陳士杰頓首十二月初八日發遞 
[徐季和閣學以言事𦊱吏議賦此寄呈]  
　　兵戈飢饉動相連大役旋聞道路傳披𤁋忠肝能報國艱難隻手欲回天忍看商陌開千里特爲清時策萬全歎息計臣勤遠略官家空擲水衡錢九重抗疏早朝還赫赫天威未霽顔繼諫不聞陳北闕左遷竟爾出西班東巡赤地傳郵速南望黄河轉餉艱莫忘聖朝寛大意古來忠直幾投閒[  練川寄鷗稿]  
[天瘦閣近作]  
　　旅述竟抛家計避啼號覊旅何能興獨豪願在懶吟元亮賦畔愁時續子雲騷山邱華屋兼風義聳壑昂霄對雋髦未免低顔籌藥餌詩名坐愧古人高○曾重伯世講前年奉諱送出申江今冬再晤謂予臥游詩中懷伊之作不如懷易實甫之善乃就前詩更定一聨郵寄長沙逹人後有異才生默禱天心善玉成曼倩文章工諷剌楞嚴仙種詫飛行綺年便已追前輩樸學先期避盛名我亦少孤爲爾泣大江風急涙河傾○滬上飲食衣服窮　腴麗風氣所驅亟宜挽歸樸素此有心世道者之責也鮮衣美食盪人心侈習申江弊已深畢進錯珍酣緑酒巧裁羅綺賺黄金王候奴隷温兼飽樸素紛華古逮今誰挽頽波崇節儉國風唐魏示披吟○滬界十里外龍華一寺在桃花林中花時願與素心同游先成此詠龍華寺在種桃村萬樹紅霞擁寺門溱洧往觀誰解謔天台涉想倍銷魂東山絲竹淹行色西域香花媚世尊他日補遊償眼福舊人能得幾人存○題竹垞老人硯像摹本一生食硯倚爲田探徧端江幾洞天圖倣東坡留笠屐書　北坨護雲煙紅絲石有歐陽癖玉帶生同信國傳對此更懷毛檢討西湖二老昔流連○近日新舊之交皆不似故友傅民古曾佑卿　篤於責善昌黎曰聰明不及於前時道德日負於初心每誦斯言　爲友朋所棄詩以自　　友平生傅與曾每於小過亦嚴懲二君落落稀同調萬善兢兢勸服膺流俗往來多貌敬古人道義要心朋九原倘念吾衰久呵護殘年飯量增[  李芋仙稿]  
[有贈]  
　　但從文字覔因緣處十虚聲豈浪傅詞采羞稱姜白石天才遥接李青蓮輕財賴有通財誼慧業無須造業錢落落塵寰知已少一囘搔首一悽然[  古越高昌寒食生]  
[秋夜舟次偶占]  
　　天淨碧無雲輕波一棹沄月明橋弄影風細水生紋鴈陣聲聲急漁歌處處聞滿江秋欲暮落葉自紛紛○舟次遇雨十　烟波暮色催一聲欵乃逐江隈老天不管吟懷苦偏借輕風送雨來[  潁川樹珊逸史章]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年十二月初一日京報全錄]  
宫門抄○發抄○旨四道○直督李奏爲河工合龍懇請給奬摺○又奏爲神靈默佑請頒藏香片○又奏請奬勵片○大臣克奏爲陳明勘擬游牧地界摺○大臣邊奏爲知府差竣給咨赴甘片○十二月初一日内務府國子監廂紅旗值日無引見○福錕假滿請安○内閣奏派騐放之大臣派出六額駙延煦畢道遠周德潤○吏部呈進月官卷○關防衙門奏初八日大高殿拜表載瀾行禮○召見軍機皇上明日卯正二刻至大高殿拈香○發抄鹿傳霖奏河南城守尉斌傑請暫緩陛見奉旨斌傑着　庸來○該城守尉並無承辦緊要事件鹿傳霖輙代爲陳請殊屬非是着傳旨申飭欽此○楊昌濬奏儘先守俻傅德貴補台灣嘉義營守俻奉旨兵部議奏欽此○又審明舒在洸等聽從聚黨結盟等案定擬奉旨刑部知道欽此○李用清奏擬定報銷省章十六條奉旨該部知道欽此○○大學士直隷總督一等伯臣李鴻章跪奏爲東明黄河南隄中汎漫口已搶堵合龍現將大隄壩　各工赶辦完竣恭摺奏祈聖鑒事竊東明黄河南隄前因奇險迭出人力難施致中汛十一二舖於七月十三日漫刷成口水入越隄以内將越隄南頭冲破由竄溝四道下入山東荷澤縣境仍將大溜擋歸正河經臣專摺奏叅即飛檄候補知府桂本誠會商署大順廣道許鈐身赴速籌辦其時秋水方盛勢猛力强溜將東掣該道等督率員弁於驚濤駭流之中先將竄溝兩面進占晝夜搶堵竭力挽水西注卽於七月二十五日竄溝四道一律合龍並將大隄越隄裏頭盤築堅穩其口門迤上自十一舖起至越堤中叚止應築圈埝一千一百餘丈亦經附奏大略仍聲明竄溝旣合並築圈埝攔束漫水東明荷澤境内皆可斷流其大堤缺口俟霜降後水落察看補還在案旋據報圈堰工程於八月十五日趲辦竣事更無涓滴東流惟原來大堤溜已走入若照舊補還需費過多修守亦糜巨欵應退後按築藉可展舒計自口門迤上第十舖老堤起下按越堤壯頭止共長一千三百餘丈築頂寛三丈底寛九丈高一丈内有六百二十丈卽以圈埝　倍作堤又自南堤裏頭起下按越堤頭並下按十五鋪老堤止加築順水壩二道共長七百餘丈頂寛六丈底寛八丈四尺至九丈二尺高六尺至八尺其南堤裏頭即作爲上游挑水壩並將春間所築挑水壩加帮壩基埽靠二十餘丈斜築護捻五十餘丈各壩均擇要下歸或數十叚不等臣核其所擬甚合機宜當飭分投興辦適值風雨時作繼以霜雪施工極難仍嚴勒限期不准稍有遲悮該員弁等寢饋泥淖胼胝經營夜則燃炬未休早則帶星而作懲勸兼施衆情交奮卽於十一月初五日將大隄一千三百餘丈順水霸二道並壩基掃靠護埝及應下掃叚赶辦完竣臣已飭委新任大順廣道張蔭恒前往驗收伏查東明黄河南隄關係東南運道農田大局必湏及時堵閉方免春汎泛涨横流爲害臣迭飭妥籌搶辦幸于十餘日之内先將竄溝合龍一面赶築圈埝不使漫水東注前據該道許鈐身轉據山東荷澤縣禀報不惟距運河較遠且荷澤以下皆無水患今大隄壩埽各工亦均尅期完竣越隄内積水並己抽放涸復堪以仰慰聖厪仍令該道廳等將善後事宜認眞經理此次大工祗湊撥公欵銀十萬九千五百餘兩前於堵築竄溝圈埝時已奏明飭練局於江南恊餉内撥給一萬五千兩續由該局撥給五萬四千五百餘兩並飭藩司於地粮項下籌撥四萬兩以濟急需向來各省黄河大工動糜數十萬巨欵臣嚴申厲禁格外核减不准絲毫浮糜今所用僅止此數較之例價所省不少應請照歴届奏准成案核明確數開單奏報免造細册以省繁費二品頂戴署大順廣道候補道許鈐身堅任勞怨督辦迅速又能撙節經費擬請勅部從優議叙前請將廳員天津府河捕同知調署東明同知朱豫復管帶練軍記名總兵韓鳳昌暫行革職留任協防之東明縣知縣張宗沂會辦之候補知府桂本諴摘去頂戴該員等深知愧奮力挽狂瀾桂本諴會籌督率尤臻勤妥已恭逢皇太后萬壽十月十一日恩詔寛免處分自應均准開復其餘在事人員始則躬　厄險搶堵合龍繼復赶辦大堤各工冲冐霜雪不辭勞瘁異常出力擬懇恩准其擇尤酌保從優給奬用昭激勸大名本少河員今因工程緊要係就近參用地方鹽務及未經騐看已指他省之員紳應照案一併奬敘俾免向隅理合恭摺由驛具奏伏乞 
七月失事後秋水方盛抽刷竄溝滔滔東注且地勢北高南下挽堵綦難幸篆金寵四大王化身臨工十餘日内卽將竄溝堵合嗣後河水迭漲洶湧異常屢入越隄盤旋圈埝根下埽段隨鑲隨蟄更陰雨連線十伊畫夜成敗在呼汲之間又蒙金龍四大王陳九龍將軍臨工大溜漸向外移始可撒手搶辦黄大王臨工月餘今猶未去仰賴神靈默佑俾得全工告成禀懇照案請頒大藏香前來合無仰懇天恩俯准頒發大藏香十枝由臣轉發許鈐身桂本諴祗領敬謹詣廟祀謝以答神庥理合附片具陳伏乞聖鑒訓示謹奏奉 
[旨已録]  
　　邊寳泉片再新授甘肅甘州府知府饒應祺前因委辦清查差徭事務未 
旨允准欽遵在案兹　屬差徭業於十月初旬一律查辦完竣該員現無經手事件自應給咨赴甘聽候飭赴新任以重職守除發給咨文並咨吏部外謹附片具陳伏乞聖鑒謹奏軍機大臣奉旨吏部知道欽此○○奴才克蒙額等跪奏爲遵旨勘擬土默特逹拉特兩旗互爭游牧界地現據圖案劃　逹拉特貝子任聽屬員狡展請將貝子交理藩院議處並將協理台吉等先行革職聽候遵斷恭摺具陳仰祈聖鑒事竊奴才等遵旨前往會辦土默特逹拉特兩旗互爭牧界一案於九月初二日已抵包頭鎭濵臨黄河地方伊克召署　長貝子札那濟爾迪　抵包頭鎭駐候奴才等卽于次日由包頭鎭地方先往履勘河道界限後傳集兩旗人証會同伊克召署盟長貝子札那濟爾迪公同　　數次土默特有圖有案逹拉特呈地圖二張並乾隆五十一年欽差侍郎賽音畢里克圖奏照前定黄河舊行之地爲界奉上諭道據稱此外並無案卷據土默特聲稱亦有乾隆五十一年奉此上諭核其兩旂各呈地圖所開地名互有參差而土默特稱黄河舊槽在南新流在北逹拉特圖稱黄河原渠在北新汊南流各指河渠流亦有不同奴才克蒙額奎英再四商酌旣經前任將軍豐紳前擬報院查出乾隆年間分劃烏拉特土默特界地或案自烏爾巴齊村鄂博以東地土斷歸土默特游牧並土默特調補粮地原案聲明廢　涸出仍給土默特作爲游牧若非循此勘彼更無所憑現在黄河南流仍歸舊槽北岸已經涸出游地似應照案斷歸土默特游牧卽擬照此劃分兩旂界限當將兩造傳集面爲指示詳加開導乃逹拉特旗貝子等並不遵聳且勘斷兩造界限該署盟長貝子札那濟爾迪極稱公允復經該署盟長經行傳集逹拉特貝子等逐細曉示仍復違斷狡執似此一稱　渠在南一稱舊槽居北各執一詞奴才等以案關理藩院奏奉諭旨　卽親臨履勘秉公究辦遵卽復往親履查勘並詢訪土人據云黄河舊槽在南新渠在　土人所言自無迥護瞻徇似尙可信擬卽照乾隆九年土默物與烏拉特旗互爭界址奏定成案由巴爾照圪堆卽烏爾巴齊東北土默特旗所屬福徵寺管業地方南界現以黄河劃界河南爲逹拉特旗游牧河北爲土默物旗游牧而該逹拉特旂貝子等並無呈出確實憑據一味狡執不遵約束而該貝子索特那木棚素克甫經龍職未諳公務任聽協理台吉綽克圖莽奈等妄行狡賴希圖覇佔若不示以懲儆不足震聶其心致案無了期請將逹拉特貝子索特那木棚素克交理藩院議處並將協理台吉綽克圖莽奈巴圖那孫先生革職以便聽候遵斷庶期案歸速結再此案正在陳奏時值皇太后萬壽聖節未敢據陳具奏稍遲合併聲明所有遵旨勘擬兩旗互爭牧界並請將貝子交理藩院議處協理台吉等先行革職以便聽候遵斷緣由理合據情陳明伏乞皇太后皇上聖鑒訓示遵行謹奏請旨軍機大臣奉旨索特那木棚素克着交理藩院議處綽克圖莽奈巴圖那遜着先行革職該將軍務當秉公查核奏明辦理欽此○○李鴻章片再准吏部咨修辦熱河避署山莊宫泊岸堆撥及挑濬武列河加築水草壩各工出力人　 
員應照嚴核保舉章程不准保奬等因臣查上年熱河山水暴發武列河奪溜西趨冲决石壩千數百丈塌壞宫墻二十餘丈並泊岸堆撥多處勢甚岌岌園庭爲列聖巡幸之區尊藏手澤御物迭奉諭旨興修當飭候補知府陳慶滋等妥籌辦理惟工程甚鉅徧地水流不斷搶做甚難且口外比内地工料皆不應手該員等不辭艱苦胼胝經營尅期藏事節省經費銀一萬數千兩六月初各處大雨山河盛漲而河身已復故道章壩亦先告成遂有安□之慶地方免受灾傷園庭得資保衞附近灾黎數千人亦得傭趁糊口未便没其勤勞此係奉辦欽工經熱河都統以各員異常出力奏蒙批旨准其請奬實與尋常工程不同似不在嚴核之列臣遵旨擇尤酌保並無冐濫相應仰懇天恩俯准勅部仍遵前旨照原單給奬以示鼓勵他處不得援以爲例理合附片具陳伏乞聖鑒訓示謹奏軍機大臣奉旨吏部議奏欽此 
 
 

Page 10

 
 
[光绪十年十二月初二日京報全錄]  
宫門抄○諭旨四道錄前○御史張奏請飭下認眞糾察摺○又奏請飭下嚴定章程片○大臣紹等奏爲循例保奏摺○大臣杜等奏官兵加增銀兩仍請一律接支摺○皖撫盧奏爲據情代陳片○陜督譚奏爲副將病故委員接署片○十二月初二日理藩院變儀衞光祿寺正藍旂值日無引見○莊王續假十五日○廷侯請假五日○湍多布續假五日○掌儀司奏初五日奉先殿親行禮節○召見軍機○○陜西道監察御史臣張廷燎跪奏爲豫省州縣揑灾侵蝕錢糧積弊太深亟宜認眞糾察以重庫欵而儆官邪恭摺仰祈聖鑒事竊維丁地錢糧爲維正之供自宜涓滴歸公不容絲毫含混乃近來豫省吏治日壞侵蝕錢糧相沿成風凡各州縣於每年下忙前後必揑報水旱災區若干禀請緩徵名曰報例災隨將所報災區已完錢糧歸入私槖名曰吃緩徵天豫省百姓完納錢糧向來踴躍每年上忙卽完十之八下忙以前掃數全完者甚多豈有預知本年有災不早完糧留爲緩徵地步之理大吏亦洞悉此獘故委查災區委查錢糧皆爲優差每以調劑其私人凡委員所到州縣官必極力迎奉視侵蝕之多寡厚相饋遺一縣致數百金不等名曰查災差費查錢糧差費其尤者勾通差書改換徵册結交藩署戶吏舞弊分肥輾轉相因淮冀遇恩諮免並其侵蝕之跡亦皆消歸無有統計豫省百餘州縣中潔已奉公絶不染指者十無一二其所侵蝕每年不下二十餘萬兩合五年以内計之亦百數十萬兩不止伏思國家深仁厚澤地方偶有偏災無不立予蠲緩凡以爲民也而不肖州縣竟敢肆行欺罔名曰實欠在民實則吞挪入已俾朝廷無軫念災黎之實惠百姓有逋負國課之惡名誣國誣民莫此爲甚况當此庫欵支絀之際屬在大小臣工尤當悉心籌畫廣爲儲俻以濟要需而維時局若仍聽其任意侵蝕不亟行窮治流獘更伊於胡底相應請旨飭下河南巡撫認眞糾叅其州縣有三月以内自行檢舉者着將侵挪之欵繳齊予以自新請免置議其護惡不悛掩飾彌縫者一經查有實據卽予叅革監追其後任明知前任有此獘端而不舉發者照扶同欺蒙治罪該撫臣或知而不舉或竟漫無覺察一經旁人指叅明確者照溺職論並申明嗣後州縣灾必查明灾區確在何所未完錢糧之戸確在何地是否卽被灾之人以便查核庶幾無所用其蒙蔽蓋積獘太久而懲治不得不嚴糾察認眞庶故轍不敢復蹈由是而貪吏畏法正供無虧於籌餉一道亦不無小補臣愚昧之見是否有當伏乞皇太后皇上聖鑒訓示謹奏軍機大臣奉旨看照所請該衙門知道欽此○○張廷燎片再臣屢閱抄報見各省所叅虧短正雜錢粮州縣俱係已革已故其於現任人員據實彈劾者甚屬寥寥豈從前漫無見聞直待其人之已革已故而始行覺察耶緣虧短各員悃愊無華之吏絶少大凡皆習於鑽營慣行賄賂肆意驕奢罔知節儉往往稱爲才幹愈大者虧空愈多封疆監司因其平日逢迎周至每姑息優容不但不登白簡反爲之更調優缺冀圖彌補或於新舊交替時强使後任分爲担承以致輾轉因仍積欠動至累千累萬不可收拾間有含糊糾叅而查抄監追不過揑報家産盡絶敷衍了事究竟於朝廷正供毫無補益當此庫欵支絀之際抽厘報捐於萬不得已之處尙且多方籌晝乃於明明有著之欵反任其吞蝕不能切實認眞清厘公忠體國者固當如是耶臣以爲與其追求於後而賠償走託空言何如防範於前俾涓滴皆歸實用相應請旨飭下各直省督撫嚴定章程嗣後州縣於正雜各項年清年欵不准絲毫含混虧短各員隨時叅劾監追無少寛假庶足以除積獘而裕餉源臣爲愼重庫欵起見是否有當謹附片具陳伏乞聖鑒謹奏奉旨已錄○○奴才紹祺永德跪奏爲牧羣值年主事筆帖式五年差滿循例保奏仰祈聖鑒事竊奴才衙門設有上駟院值年主事一員筆帖式一員辦理牧羣差務五年期滿如果當差勤奮照例保奏主事以該衙門員外郎升用筆帖式以牧羣主事升補仍留奴才衙門辦理牧群差務歴經辦理在案查主事英裕自光緒五年筆帖式差滿困丁母憂奏請先行題署主事於光緒五年九月十二日經上駟院覆准先行應題署主事於題署之日起扣至五年期滿再行照例辦理於是年九月二十五日接到來文嗣於光緒七年四月二十日補行引見實授主事扣至本年九月二十五日由文到之日起題署五年期滿筆帖式保聨於光緒五年九月十二日由上駟院奏派來口值年當差於是年九月二十六日到口任差扣至本年九月二十六日五年期滿查該二員前於光緒七年十一月因辦理差務出力經前都統祥亨等奏奬主事英裕蒙恩賞加護軍叅領銜筆帖式保聨俟補主事後賞加護軍叅領銜奏准在案嗣於光緒十年三月因撥解天津馬匹在事尤爲出力經副都統永德遵旨保獎主事英裕以上駟院員外郎計陞二缺後補用筆帖式保聯俟補主事差滿回京後以内務府員外郎計陞班二缺後到俸深班卽以該員升用奏准亦在案查該二員任事穩練始終勤奮辦理牧羣數年之久歴次恭備陵差馬駝以及直隷省奏撥散給貧民耕種馬匹並近年各省征調馬匹籌備駝隻較前差務愈煩且値經費支絀之際該員等備辦毫無貽寔屬始終勤奮現屆差滿相應循例保獎値年主事英裕擬請仍以上駟院員外郎計陞一缺後遇缺儘先前卽補筆帖式保聯擬請俟補主事差滿回京後仍以内務府員外郎計陞班一缺後到俸深班列名在前儘先升用以示鼓勵之處出自逾格鴻慈查該主事英裕現丁父憂未滿查道光三十年前任主事慶陞亦係丁憂未滿之員經前任都統雙德等奏請將主事慶陞作爲候缺員外郎俟服闋後照例升補等因奏奉允准咨送該衙門帶領引見在案今該主事英裕公事明白當差勤愼應請援案咨送該衙門照案辦理留京當差作爲候缺員外郎俟服闋後照例升補其所遺主事一缺照例以值年筆帖式保聨升補查該筆帖式保聨差務熟悉辦事奮勉一併咨送該衙門奏請騐放補主事後仍留奴才等衙門值年辦理牧羣事務其所遺筆帖式一缺應由該衙門另行揀員來口協同辦理牧務理合循例恭摺具奏伏乞皇太后皇上聖鑒謹奏奉旨已錄○○奴才杜嘠爾車林多爾濟恒明跪奏爲烏城滿緑官兵支領加增銀兩懇恩仍請一律全數接支以濟　艱恭摺具陳仰祈聖鑒事奴才等於上年十二月將滿緑官兵應領加增銀兩請照成案全支仰蒙聖恩允准嗣准部議例定限期截至本年四月二十五日届滿規復舊制等因欽遵辦理在案惟思部臣深慮愼重帑項之道奴才等亦應遵飭辦理無如官兵自入夏以來内有日不一飽鶉衣减色實堪憐憫惟烏城孤懸極邊地利毫無自恢復後科城因收獲歉薄奏將例支屯粮停運雖經前將軍等奏請粮價折放然該官兵等日計食需俱係五方商販負載銷運而近因頻年遍荒總未轉復商販裹足畏索稀至以致百物價增數倍若遵照部咨停支加增官兵實有懸釜抽薪之苦况自撤防軍後差操煩重兼以冬初大雪連綿官兵甚至皸瘃至例支餉項又不能按期關領奴才等目覩情形豈能隱忍緘默晝夜籌思殊乏良策惟有籲懇皇太后皇上格外天恩准將烏城戍守官兵仍照新疆加增銀兩一律全數寔支俾該官兵等得以餬口咸感皇恩厚施則兾効　於疆邊矣一俟時事稍轉卽當規復舊制奴才等斷不敢虚糜餉項所有照案將官兵仍請一律接支加增銀兩緣由理合恭摺具陳伏乞皇太后皇上聖鑒訓示遵行謹奏軍機大臣奉旨戸部議奏欽此○○盧士杰片再臣接准宗人府府丞吳廷芬呈稱本年徽属山水漲發祖墓冲損因於八月初三日奏請賞假回籍修整本日奉上諭吳廷芬着賞假兩個月回籍修墓欽此遵卽朿裝出京於九月下旬到保寗縣本籍旋謁祖墓察看情形高處漲沙成灘低處積潦成窪方向風水均被破壞實属無從修整急須擇地另行遷葬而卜壞猝不能定且遷葬工程較大亦非尅期可待惟有籲懇天恩俯准開缺在籍俾一切妥籌辦理一俟事竣卽行來京求賞差使不敢稍躭安逸呈請代奏等情到臣理合據情附片代陳伏乞聖鑒訓示謹奏奉旨已錄○○譚鍾麟片再臣准署陜西固原提督沈玉遂咨開現署靖遠恊副將甘雲亮舊陽傷復發延醫服藥未效於九月初二日在任病故遺缺查有提督銜記名總兵常守仁堪以接署咨請給委前來除照請給委外理合附片陳明伏乞聖鑒訓示謹奏軍機大臣奉旨兵部知道欽此 
 
