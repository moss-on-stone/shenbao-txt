# 1921 - 39 - 4917234

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[反比例] [  冷]  
　　中國近來所有之事其愈致力者每愈得反比例之結果致力於統一而統一愈無望致力於援庫而庫倫轉以失陷致力於裁兵而增兵益多致力於清宿弊而弊愈甚其他類此之舉不一而足斯誠不知何故也 
　　雖然此其故亦豈誠難知致其力於事而必見其效者理之常也然致力之道不得其當則其效之生反動者又勢之所必至也僅欲居其名而不於其眞切之處着手言雖煩策雖多其不成此反比例之結果者蓋亦鮮矣古人有言南轅北轍北轍非不致力於其行也然而去南益遠矣今日中國之所謂致力大都如是故耳 
[專電]  
　　北京電使團得報佔庫倫俄黨五千五百砲十八門蒙黨萬餘砲二十四門係活佛宫中地窖掘出者布里雅子四千係謝部潛往成軍者褚其祥行蹤不明部下一團附蒙愛琴司令部設汗山庫倫排漢計畫出自女佛女佛寵倖彭楚克楞林阿多爾濟等操大權活佛爲傀儡八日已宣布全蒙自主 
（十五日下午一鐘） 
　　北京電庫倫各軍日軍官下士有七十餘人俄蒙軍兩萬國軍在蒙計張景惠全師譚慶林兩團褚旅全部高團一團外人謂奉軍對民則凶遇敵則怯故援庫而庫反陷（十五日下午一鐘） 
　　北京電陳毅電庫倫失守現退守後地請派員携帶糧欵由俄境赴恰接濟或有補益倘後地不守則恰城難保毅赤手空拳萬難負責懇俯念數十萬生命迅賜援救否則請賜開缺另簡賢能 
　　北京電張景惠電庫倫被陷後患方長除催二三四支隊兼程赴叨外擬將巡防馬隊抽編五營爲游擊隊作後路接應以丁長發爲統領又稱派員由叨前進探聽消息行至托羅蓋地方遇匪不能前進又稱范營及馬支隊所部於前月由叨出發至今無確息 
（十五日下午七鐘） 
　　北京電寒（十四）張景惠電院已飭叨林兩支隊會同譚軍星夜前進惟需飛機兩架請商英使專爲探敵嚴禁投彈並可任英技師駕駛英使當能同意（十五日下午一鐘） 
　　北京電元日（十三）院電張作霖孫烈臣庫倫爲北門關鍵繫都城後路參陸處决議奉黑合出兩師由車盟逕趨庫倫軍費已飭部籌希即佈置電復聞直軍對庫事决袖手謂前旣責成張景惠應令其善始善終（十四日下午二鐘） 
　　北京電參陸處議派飛機赴叨林偵察敵情（十五日下午三鐘） 
　　北京電處分陳褚命令今日閣議後可下（十五日下午三鐘） 
　　北京電盛傳政府爲恢復庫倫計將任張勳爲征庫總司令輿論大反對（十五日下午五鐘） 
　　北京電滇訊顧品珍佳（九日）入城灰（十日）受各界歡迎唐繼堯抵大理顧電唐願擔保全滇治安請唐赴粤就總裁（十四日下午十一鐘） 
　　北京電自浙督請緩辦選舉電到京當局非常憤懣昨夕集重要人物開緊急會議結果認此舉應依限辦竣萬不容緩否則不但統一無望并恐國際地位亦被牽動若疆吏拘執成見内閣惟有引咎總辭職一面先將此意復盧婉爲解釋一面通電各選區勿因一二人意見偶歧致生誤會妨害全國進行（十四日下午三鐘） 
　　北京電王士珍堅不應召辭呈又上（十五日下午三鐘） 
　　北京電優林對取消俄境苛例之先决問題已承認照辦商約將繼續開議（十五日下午三鐘） 
　　北京電中俄商約外長責成朱鶴翔先行接洽有段落時再由劉鏡人出面現去題尚遠外傳五十三條顔否認（十五日下午一鐘） 
　　北京電昨五點優林派柯尙瑜見朱鶴翔謂接阿省回電對華人口貨物稅額可核減（十五日下午一鐘） 
　　北京電昨四點美使訪外長談某鑛與某國訂鐡砂事並催宜昌賠償及詢問庫倫近况（十五日下午一鐘） 
　　北京電外内農稅四署·會訂狩獵法細則二十八條脫稿旨在保護野産動物（十五日下午一鐘） 
　　北京電魯田調長參謀吉鮑調魯張作相督吉已内定今日派孟恩遠赴魯許蘭洲赴保商田曹同意 
（十五日下午三鐘） 
　　北京電保定王承斌師譁變三千户被刦英商福公司在内寒（十四）晨曹錕派隊鎭平吳佩孚氣成病　 
　　北京電農部派僉事翁文灝·技師謝家榮赴甘勘地震採地質標本 
（十五日下午一鐘） 
　　北京電災振借欵支配成分直隸百分十九京兆十八豫二十二晋十三半魯同留四作準備金 
（十四日下午十一鐘） 
　　北京電留學日本官費生曾訂有四校特約現以此約於四月終了政府决定停止派遣已正式通告日政府惟彼方仍望我繼續辦理 
（十四日下午三鐘） 
　　北京電財次汪士元不歸李欽可繼庫藏公債兩司長均將去職張壽鏞陳威可繼（十五日下午一鐘） 
　　北京電司法會議訂號（二十）日開幕（十五日下午三鐘） 
　　北京電廣西大批簡薦任官日内發表（十五日下午一鐘） 
　　北京電徐對齊燮元兩保段書雲爲海州商埠督辦謂現無欵給少滄箇虚名也好交部核簡 
　　北京電贛訊張宗昌有逃往奉天說（十五日下午五鐘） 
　　北京電贛陳寒（十四）電張師現已一律給資遣散（十五日下午七鐘） 
　　香港電軍府擬任馬君武爲援桂總司令一說徐紹楨爲總指揮 
　　香港電聞關餘交涉就緒欵將到惟軍府經費不得動用 
　　香港電軍府組平政院今日公佈 
（以上十五日下午五鐘） 
 
 
 
 

Page 5

 
 
   
 
 

Page 6

 
 
世界路透電 
[德國賠欵問題之雙方說]  
　　十三日柏林電德國外交總長西門士在斯特格特演說賠償問題謂有人因政府接受參與倫敦會議之請書致疑及政府態度者此種疑念實無根據因渠在國會之宣言至今未變也英法意總揆皆不思證明德國何以能償付其所要索之每年極大賠欵但僅提出關於德國出口貿易絶對狂妄之數目此實爲可憾之事德國之答案則將表示德國之認眞一考慮其義務德國將提出可見諸實施且可應付協約國最亟需要之答案巴黎提議不可實行每年賠欵不合爲信用之基礎必須和約種種複雜條文易以簡單明白之財政義務然後始可得一國際大借欵以整理歐洲之經濟也增多德國出口貿易而不防及本國及他國實業之辦法亦須協定若百分之十二之出口稅則爲極不適宜之方法此事應由有關係諸國之實業專家直接磋商之協約國所擇倫敦會議之日期適爲美政府未能干涉之時日協約國現施行破壞德國與東方諸國間經濟磋商之政策要知袪除懲戒與競爭之觀念而以扶助與連帶關係之思想爲前提則此困難問題方可着手解决也 
　　十二日巴黎電法國頃發表半官文件略謂若德國欲付其債欵如一八七○年後法閣之所爲則德國定可盡其凡爾塞和約之義務其法在開闢新稅源並增徵現有之間接稅而酒精飲料一物尤當加稅如是德國預算案可出入相抵無須續發有期債券與紙幣且據比京協約國財政專家之考察德國預算案中之支出經費大可裁減德國之所以多報支出數目者無非欺騙人耳 
　　十二日柏林電德國財政總長韋資博士在柏林商會演說略謂德政府非往倫敦聽人支配但準備盡力爲之因自知在道德上負有襄助改造事宜之責也故政府將在倫敦提出關於賠償之答案德國人民須知賠欵非出自國家財富但出於工作是以今所當聞者革命之結果能否保障也吾人須大規模整頓工作世界經濟份子大集會時美國不應向隅蓋苟非全部經濟界一致提携則所有計畫純終屬理想也 
　　十二日巴黎電兵燹地與賠償事務大員洛施爾氏向兵燹地委員會演說謂德國依照巴黎協定所應付百分之十二之出口稅必須以正金繳付而每年賠欵則可兼付物品如何攤配尙須規定大約四分之一爲正金三分爲物品包括煤木與硝酸鹽在内云 
　　十四日巴黎電賠償委員會德國代表白格滿氏昨晨回抵巴黎各報聞白氏携有德政府致法政府關於賠償問題之牒文 
　　十日華盛頓電柏林消息所傳德國現望美國出助德報且建議請美政府公斷賠欵之數一節據此間人士聲稱美政府决不致受愚爲德人之傀儡 
[歐洲美債之處置]  
　　十四日華盛頓電此間人士以爲英財政大臣張伯倫有意發表美國不允考慮取銷一部分債欵之事乃表示歐洲自信僅有德國賠欵尙不能免去法意與中歐諸國破産危險非美國取銷債欵歐洲不能復振之意自張伯倫演詞發表後華盛頓各處皆討論此種世界困難問題雖美國輿論今尙未準備贊成如此大犧牲之豪舉但美國政治家財政家似漸知歐洲清償美國十萬萬元美國債欵之希望今漸銷减矣商務彚報代表紐約商人之觀念者現傾向如是解决大約新政府沿此方針之行動當可引起責任財政界之有力贊助惟哈定氏等是否有膽量毅然行之則爲另一問題 
[過激黨之中歐宣傳]  
　　十五日倫敦電晨郵報巴黎訪員電稱協約國秘密偵探查覺過激黨在協約國宣傳之總機關設於德國白里門協約國得有主謀者在白里門上次大會情形之報告知過激黨在英法兩國不抱成功之大希望惟意料在德國及中歐可以成事尤以意國最有希望 
[法社會黨之對俄情形]  
　　十四日巴黎電加入莫斯科勞工大會之法國社會黨會議昨日通過動議案對於俄國革命表示同情惟評詆勞農政府野蠻執抝之態度該會議贊成德國獨立社會黨所發表請德政府抒誠承認賠欵債務之宣言書並斥責大日耳曼主義之騷動法國另樹一幟之社會黨大會亦通過反對俄國勞農制之動議案謂此制絶不能解放勞工且因以釀成法國人民所斷不能忍受之專制 
[俄羅之談判]  
　　十四日巴黎電時報載羅京消息羅外交大臣答覆參議院所提出羅馬尼亞與勞農俄羅斯目下關係之質問曰兩國政府最近來往之公文示明勞農政府承認兩國不復處於戰爭狀態故兩國今可稱已言歸於好勞農政府近建議解决某種問題如通商及尼斯特河航行之類羅政府提出答案兩政府應派代表會商雙方代表不日將會晤草擬所將討論各問題之程序此爲談判最近之一幕云 
[俄波之簽約]  
　　十四日紐約電倫敦消息莫斯科無線電稱波蘭與勞農俄羅斯所訂之和約已於昨日簽字 
[土耳其與倫敦大會]  
　　十四日倫敦電當道宣稱土耳其參與倫敦大會之代表團如分兩起則僅許君士坦丁之政府代表團與會國民黨如有意見須託該代表團宣達現望兩代表團於二月二十一日開會以前互得了解以免發生糾葛倫敦聞土耳其國民黨總代表爲皮克薩氏非末克太氏殊爲滿意因皮氏爲著名之穏健派也 
[波蘭之動員令]  
　　十四日倫敦電外間對於波蘭下動員令消息紛起猜測按德政府近曾照會協約國謂波德邊界屯有波蘭兵二十一萬二千名今據柯夫諾電稱波蘭六郡已下强迫動員令波蘭兵現聚集特芒境該處立陶宛人時時料波蘭兵將施攻擊 
[新芬黨與英政府之談判]  
　　十四日倫敦電一月杪新芬黨國會開會時台伐勒拉氏所宣述之政府與新芬黨談判在愛爾蘭休戰情形今在杜白林發表台氏謂十二月一日英首相派配斯之大敎正爲正式居間人至特里倫商議休戰事大敎正曾謁見代理總統格里菲斯氏及其他新芬黨領袖内閣於是允休戰一月以不捕人不搜查不焚刦不開軍法裁判所爲條件新芬黨擔任遏阻愛爾蘭之暴舉但英首相堅主新芬黨繳出武器故談判乃於十二月三十一日决裂　 
[美之白加州運動]  
　　十三日美國巴爾蒂摩爾電參議員費蘭氏在此間演說謂目下外人紛入加州使加州生活有失其爲白種社會之虞若不設法補救恐美日間終將發生衝突又謂白加州反對掃除日本移民者僅爲自私貪婪之輩 
[英皇之國會開會禮]  
　　十四日倫敦電英皇將於明日親行國會復開禮其禮節之炫赫將與戰前無異皇與后戴冕衣禮服乘金車護以御林騎隊沿途排置步兵皆着狼皮衣紫色褲西班牙與法意日大使皆將乘坐禮車前往觀禮平民仍不許攔入國會此殆防新芬黨之活動也國會開後獨立自由黨與工黨議員將首先提議愛爾蘭事然後再爭論失業與减政問題今日喬治首相召集内閣會議抨擊政府者不滿意於新閣員之任命以爲此不過地位上之更迭耳所可異者愛文斯氏任陸軍大臣但未奉兼任航空大臣之命大約航空部將仍由邱吉爾氏辦理至另任專員後爲止 
[美議院之軍備案]  
　　十四日華盛頓電衆議院開會時議員白維克斯氏提議一九二一年之海軍建築費九十兆元非俟總統召集國際縮减軍備大會不得動用經衆激烈辯卒以一百二十四票對三十票否决參議員哈定氏致電國會諸領袖請於本屆期内通過當有之經費議案俾三月四日後國會特别會議得專辦理其他重要事件 
[各國近事記]  
　　十四日華盛頓電此間報紙載稱海參崴有美國水手五人被槍擊大約乃俄人所爲聞水兵一人曾受傷海軍部未接此項消息已電命美國亞洲艦隊總司令查覆國務院亦命海參崴美領事報告此事（按上載消息未由路透社海參崴訪員徵實） 
　　十四日羅京電羅國社會黨大多數反對共産主義内部因以分裂　 
　　十四日倫敦電商業潮流今漸由逆轉順尤以遠東市場爲最此乃海外貿易部國會秘書基拉威氏今日在勞桑姆泊登演說之言又謂今日欲以交易物品而平匯兌實屬無濟於事匯兌之不穏定乃屬徵候非爲病症 
　　十四日瑞典京城電瑞典内閣因財政大臣出閣故已全體辭職 
　　十四日倫敦電裴斯萊之柯特線廠前因存貨過多减短工作鐘點今復開全工前途希望頗佳 
[英工人排斥輪船華工]  
　　九日倫敦電職工聨合大會代表團向商部抗議英船雇用華工及其他工資低廉之亞洲工人並請政府施行法制遣送不能證明其爲英籍之華人回國禁止英船在蘇彞士河西面雇用華工郝恩爵士答稱所請施行之法制未便照允惟所提各節自當竭力設法以饜衆望又謂英船雇用之亞人自一九一五年起業已大減今僅餘全數三分之一 
太平洋路透電 
[哈爾濱近事]  
　　十五日哈爾濱電中國當道宣稱擬按照一九○九年與一九一四年國際條約及依據一九二○年俄人放棄行政權時之北京條約操哈爾濱市政局完全管理權故中國當道以爲一九○九年中俄條約所規定市政局之决議得由中東鐡路總理與哈爾濱道尹協同否决一條應作無效現已委道尹爲市政局之領袖而以馬將軍佐之今日市政局已懸中華國旗 
[南方近事記]  
　　十四日廣州電廣州城自治因起頓挫展緩至三月間實行臨時自治制未能通過因國民之代表反對市長由省長委任之故廣州省議會通過决議案要求撥付關餘軍政府與北京外交團談判未决之時不欲實行收管護法各省之海關孫中山陳炯明所主持之國民黨今復正式成立星期六日銀行團代表史蒂芬氏受歐美回國學生會之宴待昨復由伍廷芳邀宴 
[北方之南事近信]  
　　十五日北京電有人希圖暗殺桂督譚浩明不果 
　　十五日北京電美使署接華盛頓國務院關於積存及將來關餘處置辦法之訓令謂仍當依照舊制辦理即此項欵項須從經各國承認之中國政府志願而分派是也該决議使此事處於鞏固地位蓋外交團之决議必須一致而後始能以全體名義有所行動也 
　　十五日北京電據外人官電雲南軍警商會省議會敎育團體代表於星期六日公舉顧品珍爲滇軍總司令顧即照會各國領事並擔任保護外人生命財産聞唐繼堯於星期三日出亡午後顧即入省顧軍曾先與葉荃之軍開戰葉軍潰敗 
[日太子游歐]  
　　十五日東京電宫内省次官語報界代表謂皇太子之赴歐純爲視察以增智識起見此行需時六個月並不至美惟日後似將另作美游皇太子定三月三日起程偕行者爲宫仁親王政由伯爵及其他官員十五人 
國外要聞 
[日内瓦通信（本報記者少屏十二月十日）]  
　　國際聯盟第一次大會議（四）（三續） 
　　（十八）（甲）於討論任何問題時任何代表皆得提議前案或提議終止討論此種提議應先行辯論提議人外可容反對及贊成者各二人發言（乙）議案之有人要求分部表决者當即分部表决之（丙）不問是否有人尙欲發言各代表皆得隨時提議辯論之應終止若有人反對此種提議則復得發言者限於二人（丁）會長於有人提議應終止辯論時當徵求會中全體之意見若决議贊成之會長當即宣告辯論之終止（戊）提議之與主要議案最不相關者當最先表决之（已）關於某種决議一部分之修改案提出時議會當先將所提議應修改點之是否當修改先付表决若决議贊成修改始以修改案付表决（庚）若有人提議對於某種决議案應有所增加則當先將此提議付表决通過後再將其全案付表决 
　　（十九）（甲）除盟約及其他條約中有明文規定之點外凡議會之决議均須全體一致之同意（乙）聯盟議會手續上之問題如組織委員會之類第須經與會各代表大多數之表决（丙）凡依照本規則之决議皆可視爲手續上之問題（丁）所謂大多數之决議者即到會各代表有過半數贊成之謂也（戊）未投票各代表作爲未到會中論（二十）除到會各代表贊成應由各代表團中各領袖代表起立表决·及本規則第二十一條之表决方法外議會各種表决均應採用唱名投票法其手續如次爲到會代表團各備有紅藍二票上均書其所代表之國名·紅票係表示贊成之然字藍票係表示反對之否字票投於會長席前票箱中投畢會長宣布停止投票全院委員會進而清算其票數結果由會長宣布各票得傳觀會中（二一）（甲）凡關於各個人之决議應用秘秘投票法（乙）若所應選舉者僅一人而未得到多數票時當更完全重新投票唯此度之投票所選舉者僅限於在第一次得票最多之二人若此度投票之結果二人所得之票仍相等則年長者當選（丙）若所欲選舉之人數不止於一則第一次投票時得多數票者當選若已被選人數尙未及所應選之數額當更爲第二度投票補選之此度所應選者限於在第一度投票時未當選而得票最多者之若干人其數不得超過所應補選人數之二倍此度得票最多者當選 
　　（二二）若於二十一條所述及之投票外再三次投票後其結果之票數仍相等而在此種情形復有需於大多數之同意者則當俟諸下次會議時更行投票所謂下次之會議其時期不得在上次會議後之四十八小時外而此次會議之日程中亦須明白加入此投票事若在此次會議時不能得大多數次　　　投票之提議則此種議案應即取消 
　　（二三）（甲）會長若不遭議會之反對得宣告散會或停會（乙）會長得議會之贊成得宣告散會或停會 
　　（二四）全院委員會認爲必要時得修改議會之决議但所修改者限於其形式不得及其内容此種修改應報告議會 
　　（二五）議會記録由秘書廳中人員起草須會長許可後提出於議會 
　　（二六）議會之决議由秘書長於閉會後十五日内通告各聯盟會員 
　　（二七）此種議事規則亦適用於議會之各股委員會 
　　（二八）（甲）此種議事規則得由議會之决議修改之（乙）此種議事規則之修改當於一委員會曾提出關於此事之報告後照盟約第五條之規定進行之（完） 
國内要聞 
[庫倫失守警耗]  
　　自活佛失踪消息傳來庫倫失陷之說即隨之以起政府以無線電不通亦頗以爲異但尙未接得正式報告至前日下午赤塔領事管某始轉來一電謂庫倫有於四日失陷之說同日外交方面得叨林歸客傳述謂庫倫失陷原因係褚旅一部受徐樹錚之煽動致無法維持團長高在田爲部下所刺（一說陣亡）陳毅已退至叨林所有在庫倫鎭撫使署之員司一律受爲俘虜查俄黨於二月一號前後異常增加至六千名之多係在中東路附近解裝之俄舊黨陸續潛至東庫集合會同布里雅子及愛琴男爵所部併力攻庫現在庫倫大權由活佛操之愛琴爲總司令日人山田爲參謀長軍隊主力在後地有明治式槍械砲位甚多昨日雖爲星期參陸處亦集議討論征庫辦法聞將由奉天黑龍江出兵兩師逕取庫倫 
　　又據某方面消息庫倫自活佛失踪後俄蒙匪聯合一致四面圍攻所有四週要隘如毛篤慶漢山等處均爲該匪先後佔據居高臨下銳不可當加以我軍糧源斷絶人心恐慌而各路援軍又因交通梗阻急切不能到庫陳毅褚其祥等勉强維持至十日止力難再支遂不得不衝圍而出陳使率同衛隊數百人由褚旅斷後且戰且退行距叨林百餘里適遇馬支隊范營等前來援助因得掩護脫險直抵叨防現我軍即以叨林爲第一防線褚旅尙在前方收集餘部擬俟辦理就緒再行會合察軍設法規復連日分駐烏得滂江等處之援軍業由張景惠鄒芬急令兼程前進陸續抵叨者計已五營連同原有防軍及由庫退下各隊兵力尙厚當不至再生意外但亦僅能維持現狀若欲恢復庫垣仍須增派軍隊聞奉天張作霖業編就援庫軍兩師内奉軍兩旅吉黑軍各一旅以鮑德山所部爲前鋒尅日向庫出發至此次庫佛失蹤外傳謂被蒙匪掠去實則逈非眞相查上年庫亂發生褚旅將活佛迎入軍中名爲保護實係監視迨陳毅抵庫以俄黨爲跳梁小醜不足深慮强令褚旅將活佛放還河套（卽活佛所駐之所其宫殿在焉）自謂懷柔之策可以綏服蒙民而不知河套距毛篤慶汗山僅四十里該處雖有兵一營駐守勢本薄弱近來又委一蒙古總管統領此軍當俄黨二次來攻時褚旅高團專注防務不及他顧陳則仍以活佛爲可恃不加防範及艶日東日毛篤慶汗山一帶相繼失陷我軍正倉皇失措敵遂以輕騎至河套而管轄該處駐軍之總管又預與勾通故當時毫無阻礙即刦活佛以去蒙人性本愚味崇奉活佛過於帝王凡活佛之言蒙人咸唯唯從命使活佛在庫一日則庫倫可保全一日以蒙人恐危及活佛不敢以大砲轟擊此時活佛旣被刦去在俄蒙匪黨又可挾活佛以號召各旗我軍四面皆敵區區兵力窮於應付且敵人已佔據毛篤慶汗山等處居高臨下頗佔地利此庫倫所以終致不守也 
[院部招待全國募賑大會記]  
　　二月十三日全國急募賑欵大會由靳總理招待在外交部迎賓館開茶話會中外男女來賓約數百人首由靳氏述開會詞略謂此會進行方法日前顔總長在外交部與諸公集會討論備承贊助自今以始即可着手切實舉行雲鵬謬領中樞不能出溝壑之氓使登袵席致煩我友邦賢俊纓冠奔走至再至三不免撫衷生愧祗以救災恤鄰古今通義諸公痌瘝在抱萬里一堂有同胞與直可於世界史上傳爲佳話非僅敝國災黎一時受福而已今所亟欲向諸大慈善家請命者春荒可慮百倍秋冬前人辦賑歷有經驗良由災象初成小康猶殘喘苟延下户可仰賑而活至於經冬涉春時日遼遠賑欵漸成弩末中户悉變赤貧懸想災情必有燎原之勢又况人生惻隠發於乍聞乍見爲多久則難乎爲繼各方義賑未可視爲不竭之淵即使國家定爲政策繼續籌維公私力量亦均有限度一旦賑源垂盡災况方深眼前之補助俱窮新榖之收成絶望老弱者終爲俄莩强悍者終於走險不特前功盡棄抑且後患無涯鄙人日夜焦思亟圖挽救今幸兹會成立用敢披瀝傾吐於諸君子之前謹隨同大總統後捐助一萬元以爲發起惟希諸大慈善家鑒其誠悃有以教之俾溝壑遺黎同拜再生之惠抑亦我國人所鐫爲紀念永永不忘者也云云次孫會長等相繼演說聞該會辦法分爲五股（甲）政界股由周自齊君擔任募集（乙）外賓股由鐡士蘭君擔任募集（丙）學校股由范源濂君擔任募集（丁）銀行實業股由梁士詒君擔任募集（戊）宗敎家庭股由劉芳牧師擔任募集刻下已集之欵計東海特捐三萬元美國克蘭公使捐一萬五千元美以美會捐二萬元華語學校捐三千元 
[倚伏中之本年財政危機]  
　　我國自革新以後政府人民均最感痛苦者莫如財政困難四字長財政者常以剜肉補瘡之策糊塗一時故一至年節關頭即手忙脚亂周自齊財長登台後雖曾發金融公債六千萬元以爲收回京鈔之舉不料收回京鈔之後財政之困窘仍日甚一日而六千萬元則已如無形消滅且京鈔已燬中交兩行向來藉以周轉彌縫天津張家口分行之途大受打擊而京行又不能即發新兌換券其結果非甘忍外國銀行紙幣之充斥京津即暗伏未來之恐慌凡略知財政近况者類能道之况猶有二屆内外各債及本年軍政費五百甘兆乎據某機關傳出消息財長周自齊氏以整理無從着手旣有束手待斃之勢曾語人云本年財政之危險殆趨極點計到期之外債本息約需一百五十兆内債及零星短期借欵約七十兆軍政兩費又需三百兆（按此兆字諒是每兆百萬元）設無救濟之方勢必淪於不可救藥故部中擬定整理之方法以清理内債爲入手藉以保持政府對人民之信用俟内債整理有頭緒後再談到外債而一面則嚴重管理國内各銀行濫發紙幣以固金融云云惟嚴禁濫發止及國内銀行倘外國銀行亦濫發紙幣將如之何故識者謂周氏此言能否有效殊未可必也 
[京聞拾零]  
　　唐繼堯有離滇省說北京各公使館前日接有電訊雲南唐繼堯氏業已出走於蒙自並有準備逃往安南之說顧品珍現已由四川境入雲南城以滇軍總司令名義代唐繼堯而主持滇事葉荃爲其參謀之一雲南局勢發生一大變化據聞唐氏退出滇省之總因實爲軍餉問題當去年年終葉荃顧品珍趙又新等七師長向唐算賬總欠九百餘萬唐以陰曆年關一定付欵爲辭及至陰曆年關押礦不成向孫文索欵亦不到手於是葉荃部下兵官反對於前顧品珍於三四等日反對於後唐氏無法遂一面宣言迎顧到省自代一面部署行裝並令姬妾六人先行隨員副官長李玉昆等九人同行劉顯世亦隨唐繼堯於九日離省唐先赴海防候船至日本福岡現在雲南省城由顧品珍名義行使政治并定期民選省長聞政府對於顧品珍代唐頗爲樂觀云 
　　東俄虐待華商新例中俄磋議通商之停頓業已多日昨聞海蘭泡黑河商會有電來京略謂俄官虐我工商無所不至昨（二十八日）忽頒布新章華人出入該境每次每人收大洋二角貨物每三十斤（或謂滿一布特一布特約二十八斤）收捐大洋三毛且仍須照章徵稅僑民實不堪命請政府設法維持電中並謂如令中俄沿邊接壤各地一律封鎖拒絶交通俾其物資斷絶庶易就範惟斷絶以前必須將僑商召回召回之時須嚴與交涉准我華商携資回國云云聞政府接電後當向優林詰問旋由優林派柯索利赴外部謁見朱科長說明已電致阿穆爾詢問究竟 
　　日本訂購開灤煤礦據某方面消息日本現因國内産煤不敷所用該國當局已與開灤礦務局密訂購煤契約 
 
 
 

Page 7

 
 
是項契約係數月前在東京議定其内容大約日本在開灤礦務局每年購煤三百六十萬噸以十年爲期（開灤礦務局每日只能産煤兩萬噸僅足供給中國各方面之需用）惟是此項煤斤旣須由秦皇島出口而自唐山到秦皇島之京奉火車每日開車次數已是不少勢難加車運煤必須築起複線方能安全運輸開灤礦務局現特與京奉路管理局商議從唐山至秦皇島築成複線以便與日本運煤京奉路管理局已將此事呈交通部交部頗守秘密外傳有已經交部批准不日開工之說 
　　航空練所之風潮南苑航空敎練所日前忽發生風潮聞緣該所舊班學生現均充當敎官手握實權對於新班敎練生遂不免多所藐視並倡言航空事務必原任航空事務者始能勝任因之素與航空無緣之辦事人員多慄慄自危新班生遂故與敎官所長爲難率衆毆打所長致動舊班學生之公憤紛紛自請辭退所長尤憤不能平向航空處處長丁錦陳述詳情丁錦先以不開除學生爲調停條件嗣以該所長堅决不允只得允爲開除新班生六人此項風潮始得暫告平靜 
[東三省通訊] [  隠]  
　　吉林之舊年新年一瞥 
　　報紙之職務原不專注重於政治致貽報紙爲政治奴隸之譏故凡社會方面之觀察亦有與政治同等紀載之價值際兹舊曆過年記者在吉言吉覺此過年一事亦可覘東省文化之進退焉 
　　東三省人人知爲偏僻之地文化較内省爲遜此種議論就大體論亦無辭反駁然東三省舊社會之結習亦不若内省之堅故英雄欲造時勢轉較内省爲易民國初元時代經二三報紙之鼓吹一時陽曆新年非常熱閙詎洪憲皇帝出現之頃態度大變自是而後陽曆新年僅作敷衍文章而陰曆新年依然興高采烈近更一步濃一步矣 
　　庚申旣去辛酉突來吉省地方過年之景象若何記者爲概括的立論經濟方面實有窮極無聊圖窮而匕首見之概大約商號收賬因而起衝突閙意見者不知凡幾尋常商號向於可靠主顧不甚催促而庚申臘底大催特催在債務人方面向來普通賬項都能掃數歸清此次則蒂欠不還所在而有錢緊錢緊之聲不絶於耳此種現象决非國計民生上之好現象而當道無完全維持之法商民競呼號奔走之聲可憐一陣窮措大異口同聲喊奈何社會現象之表著此其一端也至對於過年之形式各官署因陰曆十二月二十九日爲星期故從除夕起至正月初五止放假六日初六又爲星期前後統計共放八日雖視前清時代封印一月爲時尙少四分之三然民國時代而突使政治停頓至八日之久亦不可謂少矣商民於十二月二十三日送竈之夕大放其竹砲除夕之晚霹靂拍拉之聲終宵不絶而大家小巷鮮紅之門對燦爛之紅燈輝煌奪目大足以示鼓舞昇平之氣象金吾不禁自由極矣而政界中人稍明白者不便直稱賀年而美其名曰叩節然而覿面之時則恭喜發財之聲洋洋盈耳十年民國贏得一腔陳舊氣亦足見民元二年間之種種面具全屬假裝而老年人則於此元旦之日送大紅片賀舊新年恬不爲怪此不能不爲民國社會羞也 
　　就普通人之心理論果有何種意識否自不敢斷第如此胡亂作去舊習日增新機日損謂欲望國家政治社會事業有所進步此誠夢想之事此種情形究誰爲爲之孰令致之記者亦不知其所以但覺東三省巡閱使設置以來東三省之社會似趨於此方面爲適當夫然則此社會方面之現象仍於政治方面有息息相關之概也邦人君子其可忽視乎 
[川監開放交涉之解决]  
　　川鹽行銷濟楚開放一事經川省各界力爭鹽署已允緩辦頃四川鹽運使署接北京鹽務署删日來電對於楚岸分數項辦理（一）開放濟楚一案業經部署協議决定緩辦（二）限定川鹽每季運往鄂西五府一州等處之鹽不得少於二十五萬擔（三）川鹽售價每擔至多不得超過七兩之數（四）稅率改爲二元七角自本年二月一日起實行此四項辦法自第一項言之川商請求永禁開放一層已算失敗第二項限定銷額第三項限定售價第四項限定稅率查銷額之多寡須視售價爲轉移而售價之高低又須以成本運費釐稅爲標準倘一并限制之不特此種辦法將有抵觸之時抑且束縛川商過甚是以楚岸交涉謂川人爲失敗可也 
[江蘇旅粤同鄕會電]  
　　陳佩實侵吞會館財産之交涉 
　　上海申報鑒公啓者廣東之有江蘇會館創自清嘉慶間歷任總理期以三年捐置田房義莊山地甚夥純屬旅粤同鄕公産慨自民國二年以運柩故暫以陳佩實充臨時總理高鼎元周桂年爲協理原冀互相箝制而陳佩實一經接手專制攬權把持八年之久民國六年曾經鄕人周君應時于君克勛等發起清查一切收支物産爲會館謀幸福陳佩實心虚滿允爲旅粤鄕人回籍者謀船票之資由會館撥出六百五十元陳佩實自願捐助一百六十元其事乃寢八年三月經鈕君惕生冷君禦秋假粤之東園開會集議整頓會館陳佩實又百計彌縫適值地方多故未及履行兩次風波不獨不知儆戒反觸起陳佩實之貪心今年八月因事回蘇串通司事袁磐審在粤假造新賬多本以冀塞責本年十二月十三日經全體鄕人集議查會館桌椅盜賣一空陳旣遠去無人主持公推協理高君鼎元爲臨時總理趙君光王君誡爲名譽總理出任維持並責令與陳佩實袁磐審清理賬目勒令交代乃袁司事自知賬目難以公開暗聳陳佩實家屬挾帶契據賬目意圖私逃經同鄕查知報告臨時總理前赴南海縣請速派隊制止搬遷復經三區一分署通知陳寓屢索遷出證紙急欲動身同人得信又請南海縣制止其蓮花井基地之買賣權不料司事袁磐審串同陳佩實胞姪渭孫假託陳佩實私函於十二月二十日召集少數同鄕陰謀將總理一席私相授受於第三者冀可含糊了事得以脫身旋經鄕人偵悉赴會討論并清查八年帳目大衆公决每府舉查帳一員共八人審查兩星期卒事爰於一月二十三日開全體大會由查帳員報告查出疑點弊竇甚多逐條公决無如侵佔抵盜均有證據通過之案十不得一約共吞欵二千九百零五元八角五分棹椅器具字畫價值何止千金另房屋四所有契無屋其中太平門房屋一所契屋俱無價值頗鉅質之陳佩實代表陳渭孫無詞可辨查陳佩實現充江蘇財政廳秘書似此侵蝕舞弊何堪助理江蘇全省財政之權倘再以侵佔粤會館手段施之於江蘇則我蘇省人民寗有噍類耶事關公敵除一面與陳代表渭孫在粤交涉外應請貴報館主持公論函請江蘇省長飭令嚴廳長先行停止陳佩實職權勒令來粤清理至侵蝕欵物應否賠償旅粤鄕人自有公論所以瑣屑言之者欲諸公明白其人貪婪之狀耳臨電迫切待命之至趙光王誡張鵬周怡喧高鼎元董天佑劉靖劉鉞華玉梁林天一徐潤蕭芹稽翥青韓亞一莊復于克勳程雲飛王𦒮孫仲武馬錦富張星翹趙維楨姚鴻鄭和梅王蘭亭孫屾洲沈文雲陳蔚如李鎧吳覺生王志剛睦陶俊趙守眞程康董彦修王嘯程壯高鐡菴高泌陳家樑韋兆熊詹稚秋戴士明李長忠姚成新陳東杰任威光夏兩儀朱潤漢楊廷榮夏月暉蕭得良岳霖趙珊林王松桂郭超吳振卿胡瑞庭李戈信梅亮臣郭少如常子和華盛文謝玉魁王得山吳江左黄邦佐吳昌棟高漢宗徐桂八詹質夫潘季倫毛剛生李景熙蔣志剛張懋孫林聲項耀南陳晋康左郎馬永齡蔣朔西葛詠秋李藎富李子白朱志傑王蔭民沈實卿楊鼎侯卞鴻鈞湯治平李佐良陳文樞郎擎霄丁怡庭顧笠夫朱勗盛超趙伯業汪有生周南張傑陳漢江銳戴光宇卞體仁董玉基高秉光王廣芹等曁旅粤商學軍政各界全體同叩敬以上凡列名者均係開會時當塲簽押合併聲明江蘇旅粤同鄕會 
[江蘇無錫縣敎育會被毁]  
　　日本人藤島宇太於昨日上午携帶五日妓兩僕人由申乘特别快車於十一點五十七分抵錫寓新旅社三十九號房間下午二時該旅社循例向第一分所報告胡晋階分所長立派巡長前往查驗護照抵旅社時該日人已赴外黄泥橋陳以益家祝壽一僕隨往一僕則陪同三妓進城游玩行至圖書館相近適有五七團團員在彼演講抵制外貨聽者頗爲激昻一見數日人即有人連呼日本人不止一倡百和羣起嗄聲日人見勢不佳正思乘車走避不意游人甚多將人力車圍住該日人遂與三日妓奔入縣敎育會匆匆登樓避匿該會恐肇事端即由電話報告縣署水警署及各分所不移時師蘭亭區長·趙雲岑知事·曁分所長各巡官警察隊長以及其他警務人員均帶同巡士先後到會保護並彈壓閑人奈其時人多手衆紛紛雜亂致將該會四週之竹籬把拆壞室内物件亦毁損不少而看熱閙之人愈聚愈多並有無數青年平時感受激刺際此則一發而不可遏見知事等入内多時未見日人出外於是復起嗄聲甚有以瓦礫遥擲者衛兵見衆聚不散遂放空槍示威旋由警察隊及巡士等排隊簇擁趙知事及師區長等而去一般閑人疑日人尙躱在樓上且以施放空槍激動衆怒更爲激昻不知如何忽然起火霎時火光熊熊將一座縣敎育會燒得四週通紅嗣有數段救火會到場施救始得撲滅牆壁雖未倒塌然樓板及書籍物件悉數焚燬幸四面脫空未曾波及其他房屋該會執事高仰山因向衆力勸被擊成傷行李衣服悉在會内完全付諸一炬現高君已進普仁醫院醫治又聞師區長之額上亦被瓦礫擊傷當起火之後衆人尙疑日人不曾逃出其實改穿巡士服裝雜在隊伍中與趙知事等一同出外矣當晚日人男婦八人悉在署内趙知事回署後即分電蘇常王道尹及楊交涉員請示辦法然後將該日人等護送出境又當起火之際水警巡官吳正榮在場拘獲滋事人徐福龍一名年約十八九歲當即解入縣署聽候訊辦 
[南京快信]  
　　蘇商會聯合會議决否認貨稅帶徵振捐聞農商部批旣經財政部呈准外團商妥一月二十八奉命令請勉爲其難以襄善舉 
　　齊督因張宗昌部在贛遣散深恐來寗逗遛滋生事端昨特諭憲兵王司令曁聯組稽查處認眞稽查 
　　齊督昨電皖督張文生請將駐防徐屬各縣新安武軍調駐皖境以一事權張如何覆電未悉 
　　外傳王省長日前曾秘密出巡兹查實無其事 
　　實業廳呈農商部以前任阜寗縣知事郭文澈袒庇土豪摧殘益林商會請付懲戒 
　　六合縣知事劉橒壽因送龍池鯽魚被王省長申斥旋又有人在省署控其吸食鴉片遂被撤任調省查騐 
　　銅山縣知事趙興英迭被控告經省署派員查實有即撤任消息蘇警廳科長王宗嘉被控染有嗜好省署已派員往查 
　　鹽務署添設淮北統領前委淮北運副蔡國器兼任齊督以兩淮統領劃分爲二事權旣不統一辦事必多掣肘特電京請取消前議鹽務署昨復電允從緩設 
　　内部召集地方行政會議省議會由錢議長列席省署派任用道尹現充蕪湖米捐局長孫蔭前往一俟開會有期即首途北上 
　　交通部派部員陳蘭生南下調查鐡路營業狀况昨已由寗乘車赴滬財部派周學仕來蘇覆估崇明官田昨由京抵寗 
　　江海關監督姚煜蘇水警廳長趙會鵬淞滬警廳長徐國樑滬南工巡捐局長姚志祖滬北工巡捐局長汪洋兩淮緝私統領楊恩培昨均因公來省晋謁軍民兩長 
　　秀山公園已覔定韜園附近皇城空地建築現已動工聞四月後即可工竣任人遊覽 
[杭州快信]  
　　盧督軍昨（十四）午後二時許電請沈省長赴署面商要公至四時始别 
　　沈省長昨晚召政務馮廳長·印稅畢處長·高檢陶廳長等入署磋商要公 
　　天台海寗兩縣發現開棺覆檢重案先後電請高檢廳即日選派幹吏檢驗 
　　簿摺加貼印花案政府决定實行現各縣商會開會討論仍主要求緩辦紛電杭總商會請示辦法 
　　湖屬大錢爲太湖衝要重鎭素多盜匪近有施天錫等在該鎭沈連祖家大開白心寳塲遠近賭匪雲集該處紳商已電省設法拿禁 
　　各縣欠解司法收入費多寡不等財政廳昨通令予限嚴催　 
　　上海縣知事沈寳昌昨因公來杭定今日返滬 
　　今日省城赴玉皇山進香男婦不下萬餘人車水馬龍不絶於道勞動界人利市三倍官廳禁止宿山派隊澈夜巡邏 
地方通信 
[松江]  
　　女高開同學會縣立第一女子高小校創辦以來辦過畢業四屆畢業各生之散在各女師範肄業及任職學界者不下數十人古曆正月六日各生在校召集同學會上午聚餐下午會商會務進行事宜一堂融融頗極盡歡 
　　舊曆新年瑣記松俗慶祝舊新年之習慣牢不可改往年各商家必待度過正月十五後始拔全排門正式營業今歲則一過初五排門早已拔全新年聚賭之風今歲亦較往歲爲少惟市上玩具營業去歲會因兩度抵制已絶少某國貨之蹤迹今復漸見發現所幸松地新辦之物育公司製出之各式玩具色彩形狀一仿某國若再能稍廉其價或可起而代之也 
[蘇州]  
　　警廳科長撤換蘇州警察廳行政科科長王孟龍日前被公民吳鵬年等赴省控告聞已由省署令行該廳查辦現經李貴卿廳長令飭將王科長解職另候差委所遺行政科長缺委申彤藻接充又總務科長高登第亦已撤差遺缺委安錚接充 
　　請修電話線桿蘇城電話線桿日前遭風雪吹損之後竟致全部不能通話當經蘇州商會市公所會電交通總長請求即日派匠修復至今未奉復電前日婁齊門外發生火警因無電話傳逹水龍到塲稍遲致有燒斃人命之事現經蘇州救火聯合會電呈交通部請求飭局從速修竣以利交通原電録下北京交通總長鈞鑒蘇州電話桿線於本月二日因風雪交加突遭損壞錢局長僅遍發停接通告並不着手修復一旦設遇火患消息不靈救火遲阻關係匪細矧電話爲交通要政豈能長此停滯應請大部迅予嚴飭該局長從速修竣以利交通而弭隠患毋任迫切待命之至蘇州救火聯合會會長宋銘勳叩 
　　取締私扣薪工江蘇財政廳通令各稅務所長云案照釐稅各局所延用員司均有額定薪工按月支領乃近聞各局所長等竟有私自折扣甚至僅發二三成者以致在公員役無以贍其身家需索留難弊端百出實屬不成事體本廳長不究旣往應與各該局所長約嗣後員司人等應得薪工若干務須實數支給不得私自折扣以重功令除通令外合亟令仰該所長即便遵照辦理並逐月開具員司姓名薪工數目清册送核此次通令之後如再故違一經訪查得實或别經發覺定行撤究追繳 
　　更換醫專校長蘇州省立醫專校長蔡文森去冬被反對者呈請敎育廳撤換兹悉是案雖經敎育廳派委省視學來蘇調查尙無消息惟校長一席業由省署委定醫學士汪企張君接任汪君已於十二號正式至校接事 
[鎭江]  
　　電燈尙未修竣大照電燈公司裝設鎭屏山之轉電機於大除夕夜十句半鐘時突將機内線球燒燬致西塢街銀山門大街後街一帶電燈一律熄滅當飭工人趕緊修理及至一句鐘僅將兩路線球修好敷衍開燈據技師查報燒燬原因實係用户於大除夕換裝大燈泡電力多出一倍餘致將機内線球燒燬一路現該處轉電機雖已修好然枝線上電燈仍有晦暗不明者該公司現已派人赴滬購辦轉電機一俟運到即行裝換數日後即可恢復原狀一面通告各界用户幸勿再換大泡私接燈頭致生危險云 
[揚州]  
　　霍家橋築路之波折揚州徐凝門外霍家橋距城二十餘里爲大逹外江輪艘必經之孔道惟由該橋來揚之道路凸凹不平現經江蘇運河工程局派技士勘明修築馬路以利交通並由該局訓令江都王知事轉飭霍家橋警察分駐所就所保護第自此項消息傳出後即有以街董及保産聯合會名義佈散傳單研究此項問題其措詞謂此路闢後於揚城轅門橋敎塲街等處市面房産頗受影響此中利害亟待討論訂於今日（十四）下午假公園爲根本之研究事關市面房産利害幸勿忽畧自誤云云大約不免有一波折也 
[南京]  
　　旅寗瓊崖學界選舉大會旅寗瓊崖同學會於日昨（十三日）舉行第三次改選大會到會者甚衆首由會長宣布開會理由並報告本會因閱報載軍府將吾瓊州租與某國月前曾分函回粤向各團體機關偵查是否事實日前接到羊城瓊崖留省學會及香港瓊州商會等處覆函皆稱實係謠傳業經軍府登報聲明並無其事云云次投票選舉職員計選出正會長符奕賢副侯會史編輯符樹漢·書記雲飛·庶務潘璧東·交際王堅白·會計陳治善·最後茶點而散 
[北京]  
　　城南游藝場之大慘劇城南游藝塲自入正以來游客日以萬計肩摩轂擊男女混雜識者早慮其危機潛伏益以該塲去歲建築文明戲坤戲兩包廂爲貪圖小利臨時趕造工程旣不堅固材料又極脆薄一經重壓力則淅淅有聲孰意不出旬日竟發生極慘烈之壓斃人命案正月初四夜十點十五分該園坤戲塲當福芝芳演唱祭江時陡聞坪然一聲樓之西隅第九號第十號包廂忽然塌陷樓下爲女散座一時人聲鼎沸均向外狂奔被陷處婦女傷者十餘人均登時舁往仁民醫院醫治獨一少女年十七歲坐被陷偏旁之末座爲重物所壓俯於椅背口吐鮮血立時斃命嗣經調查死者爲鹽務署第三科科員兼僉事上任事燕昌之次女燕本浙江駐防人僑居前門内小四眼井女死之次日殷總監孫署長及屍親等均親往該園檢察廳騐屍畢由陰陽生蕭某開榜在屍親之意要求在該園辦理喪事經殷總監孫署長勸解始允於下午五鐘奏門吹樂器大殮此外受傷男女爲數尙多有南橋灣門牌一號韓李氏年四十二歲東八角胡同門牌十一號張張氏年五十歲又張張氏之長女大紅年十九歲次女小紅年十五歲又敎子胡同門牌十一號王姓女年十五歲次女年十一歲又有一不知住址之王松氏年四十餘歲以上均係重傷現在仁民醫院調治尙有受傷微輕者數人均自行回家調治刻下該園已停止營業辦理交涉 
雜評一 
[張勳運動援庫] [  默]  
　　可危哉庫倫之變吾謂庫倫之變之可危不在庫倫之不易收復也而在圖收復庫倫之援庫總司令前此張作霖欲擴張其太東三省主義力爭以張景惠爲援庫總司令不幸而無濟於是又運動以張勳爲援庫總司令以貫澈其擴張奉派勢力之目的　 
　　然而吾之所謂可危者不在徒擴張奉派之勢力也而在本張作霖統一滿蒙之野心濟以張勳効忠清室之夙願氣味相投交相利用援庫苟獲勝利則寤寐不忘之滿蒙小帝國局勢以成而民國從此多事矣 
　　是故今日俄黨雖盛不過數千餘皆蒙匪烏合不足憂也褚旅雖變段派勢究有限以大軍臨之必易消滅不足憂也所可憂者惟此躍躍欲試之總司令耳今之直派袖手冷觀於其旁而責奉軍善始善終者亦豈無故哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[上海呢絨業公會致各洋行函]  
　　擬具辦法聲請維持同業 
　　本埠紅絨同業去年因受先令影響虧折甚巨現所定貨物遲滯不出者尙多若不設法維持該業大都不能支持近由該同業迭次籌議之下决由上海昵絨同業公會致函各友邦商行陳明遲不出貨原因及補救辦法請爲通融維持兹將原函全文録下謹啓者敝公會謹代全體同業爲切實之聲告并爲懇切之請求因敝同業現在對於貴行所以滯遲出貨並非不顧信用曾將滯遲之原因及力求補救辦法詳細報告敝公會敝公會深以所說原因確係實在所陳辦法亦屬可行爲此據情轉逹請求貴行對於敝同業所說原因俯賜垂察所陳辦法准予照行實爲至幸今將敝同業所說滯遲原因及補救辦法詳述如左伏希鑒察（甲）滯遲之原因（一）先令市價無轉機先令市價逐漸低落日日望其升騰竟無轉機此出貨所以滯遲者一（二）定單章程未改正歐戰時定單章程有裝貨日期而無到貨日期現在歐戰已平此項章程仍未改正以致誤期之貨仍須照出其中受虧實非淺鮮此出貨所以滯遲者二（三）定價有加無減歐戰時定貨到來往往於原定價目上故意增加當時以先令巿價尙屬合算故一一照出今則先令市價大非昔比在理應該照減乃始終未許減讓此出貨所以滯遲者三（四）售價有跌無漲先令愈跌成本愈重倘售價能漲或可取償近來銀根奇緊對於本業所有存貨非需要者幾乎無人過問以致售出之價一跌再跌尙難脫手遑論漲價此出貨所以滯遲者四（五）信用貸欵之觀望各銀行各錢莊因先令步跌對於本業俱多懷疑所有歷來信用放欵相率觀望告貸無門此出貨所以滯遲者五（六）嚴酷逼迫之恐怖前因大新公司被某行嚴行逼迫驟爾倒閉本業深恐受此嚴酷非常恐怖此出貨所以滯遲者六（乙）補救之辦法（一）已到未出之貨被上述種種原因各同業均無出貨能力則敝同業與貴洋行交易均已實行停頓若果長此以往勢必彼此交困兹於無可設法之中定一折衷辦法將是項貨價定爲六先令計算（其餘折耗之欵照先令市價核算以興隆票補足之）由各同業將已到之貨按照四季時令用品陸續分期出清以資交易流通而免營業中斷一面仍將後到之貨照付稅餉所有前後到貨銀行墊頭請求貴行代墊此次請求維持本擬照市價出貨緣呢絨係是放賬不比疋頭現價故無實在市面可以依據是以酌定以六先令爲準如此辦法與市價出貨較爲妥協此敝公會代各同業懇切請求維持者一也（二）已裝誤期之貨向章本可以不出若果市面可以通融各同業與貴洋行均有密切關係彼此相維相繫自應顧全交誼勉力代出乃此次旣受先令影響未經誤期之到貨尙然無力照出而况誤期之貨有向章可援何能盡此義務乎此應請貴洋行完全註銷作爲無效者二也（三）已定未裝之貨在理本不能有所聲請但現在上海市面已到之貨尙無能力照出正在請求提升先令藉資補救但商業以信用爲重危急以救濟爲先若果完全聲請取消似非營業之道兹擬請貴洋行顧全舊交維持將來請將是項定貨向外洋各廠代請止裝退絶敝同業自願聽償百分之五損失以資結束如其中有特别性質不能貼費退還者待上海需用是項定貨時再行去電照裝倘其價格與市面相去仍遠亦請分别減讓以資維持以上所訴原因及所陳辦法可知出貨滯遲之故實出無奈而現在補救之策舍此殊無他法尙望貴行體察其中委曲苦衷顧念歷年交易好情速賜維持准予照辦則敝同業當不勝感激之至否則敝同業無人扶助勢在必倒萬一至此則貴行與敝同業本屬休戚相關枝葉旣萎根本亦不能獨存事相關連恐亦有所不利焉幸貴行熟察之至於貴行因維持敝同業之故或受幾許損失則敝同業願將此後定貨加增佣金以補損失爲止决不令貴行爲維持敝同業之故而使貴行獨受損失也是否之處尙求察核時機緊迫立待好音專此即請籌安上海呢絨同業公會啓 
[關於貨稅附捐之何護軍使函]  
　　昨日總商會接何護軍使函云逕啓者上海貨稅附徵賑捐一案日前接江蘇財政廳來函並附抄電函五件到署業經照録原函及附件一併函達貴會查照在案兹復准北京督辦賑務處·内務部·財政部·陽電開儉東兩電及上海總商會漾電均悉當以蘇省攤募債額曾由全省商會聯合會電請全數包認墊解免加賑捐核與公債推行尚無窒碍不能不曲予變通以慰衆望經部提交閣議公决照辦並電後在案自應竭力維持以符原議曾經函請江蘇財政廳長就近商同貴使設法維持去後兹復承准國院函攤募債額旣經包認解决附捐即可停徵仍請貴使毅力維持設法勸導俾滬上商民均各釋然不致趨於極端且包認原案甫經議决亦不致再生波折如謂年關已屆商業凋敝此項包認欵額一時恐難籌集並請酌量情形稍事展緩仍希將辦理情形隨時電復無任企盼等因查核情形政府此次旣迫於賑欵急需不得不爲攤募債額之舉復鑑於地方情勢不能不籌種種通融之方在政府實具有苦衷良非得已凡我商民自應曲諒除電復外合再函逹貴會即希查照爲荷此頌日祉何豐林啓二月十三日 
[最近進口之日本棉布]  
　　元月二十七日大阪訊云據該埠日本棉織物公會報告自元月一日至二十日共輸出棉布二七七二三○○○碼計值日金一○四八二○○○元其中大部分運往中國運銷他國者僅九二八四○○○碼值三四九九○○○日元其運銷中國各埠分述如下上海八九○六○○○碼值三四九二○○○日元天津四六八一○○○碼值一七○三○○○日元青島一一四一○○○碼值四一五○○○日元大連一六七○○○○碼值六一○○○○日元漢口五一五○○○碼值一九五○○日元安東一四九六○○○碼值五五六○○○日元各埠三○○○○碼值一二○○○日元　 
[去年絲市之經過]  
　　去年爲出口商最不幸之年尤以絲茶爲最查去年全年之絲市上期尙佳然已呈浸衰之勢至下期則市况日惡廠經自一千四百兩跌至七八百兩尙無成交生意雖云各國經濟情形未能遽復戰前盛况而匯率之漲落無定各國罷工風潮日起無已均足爲厲階也查陰曆前年底廠經如金雙鹿金雙樹等均售價每一千四百兩上中牌子均在一千三百五十兩至一千三百兩之譜貨品均屬頂頭特等條份成交約有五千餘擔而人心看高尙不敢多辦希望漲至一千五百兩至去年元二月絲價仍硬而外國來購者已漸减少三四月間廠家拍電至外洋仍以一千三百五十兩至一千四百兩之價格回電成交者亦有二千包之數車租逐漸漲貴自每部每月二兩至三兩半頂盤每部至三兩七錢半迨四月中絲價已見回鬆上等牌子自一千三百兩至一千二百五十兩中等已跌至一千二百兩各廠均有抛出至七八月以後則洋裝動辦竟日靜一日廠家雖屢次拍電均擱置不答廠經跌價至七百五六十兩亦罕聞矣陽曆新年以後陰曆年關以前絲市稍稍看好價每回漲百兩數十兩不等然交易亦甚淡也 
　　查去年出口華絲自六月至十一月止共計一萬一千一百○五擔其中白絲計四千二百四十二擔黄絲計六千八百六十三擔以較前年同時計白絲減去七千一百四十一擔黄絲减去二千九百九十擔云 
[景昌公司絲市報告]  
　　中美新聞社譯景昌公司報告云横濱絲市定價之難維持益見其甚最近美國曾略有要求以至定價遂不克保持二月十五日絲廠將全開則生絲存貨將益多本年正月底爲止之季期内運往美國之絲共六萬七千包上年同季期内則運往十七萬四千包今新季期將屆市價恐將大跌上海中國機器絲市面極沈寂絲商均執持高價不肯出售對於繭市頗乏信任七里改良絲市價堅定但無購者土色地絲歐美均無市塲日本方面略有交易市價機器華絲特别大號一一○○兩特别號一○○○兩中號九○○兩七里改良絲上號八三○兩市號七九○兩土色絲上號四六○兩市號四三○兩 
[民國以來之内國公債]  
　　民國以來歷年所募之内國公債自元年至九年共計已在三萬萬元以上兹據經濟報云元年公債共一萬二千萬元三年公債二千四百九十萬元四年公債二千五百萬元五年公債七百七十萬元七年公債七千九百萬元八年公債一千九百萬元八年軍用公債五百七十萬元九年重組公債四千七百萬元共計票面額三萬二千八百三十萬元云 
[友華銀行銀市報告]  
　　中美新聞社譯友華銀行十五日報告云昨日倫敦銀價近違期各跌一先令二便士紐約銀價跌至六十又四分之一倫敦紐約滙價現爲三九○今日此間定價金鎊三先令二便士金圓六三又四分之一日金七六半市况始頗穏固投機家多賣出交易價金鎊三先令三便士又八分之三金圓六四收市時賣出價金鎊三先令四便士金圓六五倫敦昨日銀價又跌因印度中國賣出之故海外銀市均無重要消息 
[總聯合會關於華顧問之公函]  
　　各路商界總聯合會因華顧問久未就職特致函納稅華人會請爲催促原函照録如左逕啓者華顧問就職一案前經敝會第二屆第八次董事會議决請貴會推舉代表出席敝會將與工部局往返交涉情形詳細報告俾得相機辦理策勵進行等情當於本月五日將會議情形函請貴會查照在案兹於本月十三日開第九次董事會時經貴會書記包君志拯出席說明貴會未能推舉正式代表緣由並以書記處名義報告與工部局函牘往來情形至爲詳晰敝會董事僉以租界華顧問一案係全市公民抗爭而得幾經犧牲始底於成原擬於租界上華人應興應革之事端胥賴顧問之力有所建議庶旣盡納稅之義務亦得稍享納稅之權利乃自顧問選定以來業經多月遲未就職非特全市民之所企踵引領朝夕盼望者盡成虚願直將前此之毅力熱忱悉付流水兹據包君報告所稱工部局對於納稅會章程第六條旣有誤解之處而對於五顧問中資格亦有疑竇業經貴會將工部局有所誤會詳晰說明於一月二十四日函逹總商會轉致工部局迄今未見答覆等情竊思工部局旣應允於先决不反汗於後而况友邦交誼素稱敦睦衡情要求原非過苛前此誤會現經解釋更當了然敝會旣集合上海各路商界而組織責言所在難安緘默而貴會對於顧問就職問題亦屬當仁不讓用特專函貴會務請函逹總商會轉催工部局迅予切實答復以慰衆望而順輿情不勝盼切之至此致納稅華人會各路商界總聯合會啓 
[基督敎大學同學會消息]  
　　昨日午刻基督敎大學同學會委員會假青年會西餐室開叙餐會到者有福州格致書院邵立耑林翥青滬江于壽椿約翰朱文瑞李迪雲楊潤身之江劉志新鈕立卿聖瑪利亞汪鳳韶凌筱嫦中西王瑞嫻程婉珍福州鶴齡書院倪文炳方容均東吳李啓藩金陵高崙瑾由會長李啓藩主席首以關係星期五（二月十八日）晚年宴之一切手續報告略謂宴會演說員主席員等已由秩序委員會聘定會塲佈置則將由裝飾委員會計畫云次有人提議當從速以本會宗旨施諸實行經衆議决三案（一）三月下旬本埠學生募賑時本會請求加入以盡一分子義務（二）本會出版月報或季報一份貢獻社會（三）開辦義塾一所以符社會服務宗旨兹聞於宴會時會長將以此三項要案提議俟經衆表决後即行籌備種種手續云 
　　又聞該會以聯絡感情服務社會爲宗旨故特請尙未入會諸大學即派代表與會長李啓藩接洽且望能共與宴會云兹以被請加入該會諸大學之名録下南京金陵女子大學山東齊魯大學北京燕京大學武昌文華大學廣東嶺南大學山西大學長沙湘雅大學 
[華東基督敎敎育會年會紀]  
　　蘇皖浙三省敎會學校自昨日起在蘇州路新天安堂舉行第八屆常年大會集議三日討論關於中國敎育之問題内有一題爲中國學生之急進思想尤關重要北京敎育部之代表即將到滬會商中政府承認敎會學校之問題此爲大會中之大事敎會學校經政府承認後即須在敎育部註册而其畢業學生亦可與其他各省畢業生受同樣之利益云 
　　又函云二月十五六七日華東（蘇浙皖）基督敎教育會假蘇州路三號新天安堂開年會三天討論各種敎育問題各敎會大中學均派中西代表到會者約百餘人白博士主席來賓到者有鄜富灼周越郭秉文黄警頑諸君商務中華伊文思協和書局均携敎育書籍到會場陳列十五日上午九時開會十二時閉會討論節目（一）分任職務（二）討論中學校數學理化敎授程序問題（三）會長演說華東基督敎育之組織（四）華東敎育會幹事演說（五）唱詩讀經祈禱下午二時開會四時閉會討論節目（一）最近體育之意向（二）苦學生如何輔助使之受完善敎育問題（三）組織基督中學校聯合會問題四時至六時各代表茶點交誼而散 
[海工程師覆吳淞商埠局函]  
　　吳淞商埠督辦張謇氏前延聘浚浦局工程師海德生君爲該局顧問已誌半報兹悉海工程師昨日函復商埠局略謂上月間奉讀大函聘鄙人爲貴局顧問聞命之餘曷勝榮幸伏念鄙人無論擔任何項責任必須請求於局長之許可兹將尊處聘請書送呈局長核議之下以爲將來無論磋商何事如與本局自南黄浦起至吳淞沿海一帶各項工程並無妨碍者儘可作蒭蕘之獻也將來貴局對於一切之需要有所預備並各種之工程有所計劃深望尊處隨時指敎屆時如尊處之計劃與本局之工程並鄙人之責任三方面如果無所抵觸鄙人苟才力所及無不樂爲襄助也本局現正調查上海港口進步之各項計劃直接影響於黄浦下游及吳淞之兩岸至浦江河道之深淺及建築碼頭之一切工程當俟至本年年終將開萬國河海工程師之會議以求一技能之判斷而獲最良之方針此種評議届時當由本局刋布即希見敎爲荷云 
[航務消息零拾]  
　　去年美商福來洋行經理行駛中美之商輪因受水脚折减及運美出口貨稀少之影響上海埠並無贏餘統年計算略有虧損惟香港及小吕宋兩處則獲利甚豐 
　　英國郵船公司今年於南洋班特别擴充本月三號加入新輪一艘名曰惠烈爾台Warialda專駛上海孟買間大約二月二十三日可至此間本年該路已有三輪行駛連英印郵船之往來孟買者則共有六船云 
　　海滿洋行之隆順號（龍昇號實誤）自一月十三日由海參崴來申後刻在耶松船廠修理俟竣工後方可開駛 
　　招商局新建之長江班輪江安號現已趕工造竣將於本月内實行開班昨日該新輪已由浦東駛出停泊於虹口狄思威路之中棧碼頭其全船内外均已佈置完備專候總局開駛之命矣 
　　太古公司本年新造外海輪船蘇州號及長江班黄浦號武穴號等輪其蘇州號早已出廠武穴號一輪昨得電訊亦將竣工近又增造行駛中國北部之海輪一艘定名曰威海衛號將來加入烟津班中與奉天·浙江·通州等三輪均爲津滬間之定期班輪昨得確訊該新輪在此兩月中便可造成開駛來滬云 
　　太古公司向駛烟津班之浙江號輪船在去臘由滬裝往天津貨中有建築原料之鐡條二百數十根在津誤被他人提去追查無着其代價值洋二千元之譜刻由該輪買辦賠出聞該輪之管貨職員某君因而調往他公司服務云 
　　本週間滬港停泊之商輪除去三公司應開各班輪外共有大小八十二艘總計運貨之註册噸量爲九萬七千二百九十九噸較諸二月三號調查時多出商船三十八艘噸量二萬零三百零四噸再比較一月二十八日則多四十四輪噸量三萬七千九百四十八噸統觀本週間之輪舶雖多而各輪之平均艙位則不若上兩次之大也 
[外洋輪船進出口行程紀]  
　　英國鴨家郵船公司之阿烈圖鴨家號從印度喀爾格逹開出後已於十二日十時在香港開發今晨八時可至上海船上載有上月十八日以前之印度郵件並新蔴袋木板等一千餘噸又怡泰洋行之格林你茀號自離英國倫敦後昨日接得電訊已抵香港不日即可來滬在申卸清各貨尙須開赴日本大約須至出月八號始可在上海開往英荷兩國云又有新近改造之摩托輪格林阿潑號其運貨量已自四千五百噸擴充至一萬噸以上現接該輪電報亦將駛抵星加坡約下月一號可以抵滬尚有福來洋行之西愛生號昨午已經抵滬停在順記碼頭來貨中有海貨鹹魚二千八百箱鐡件紙烟一百四十噸在申卸清各物即於明日（十七）開往小吕宋又有藍烟囱公司之門託號自東洋卸貨還滬後現停泊於虹口浦江中段預備裝儎出口貨至德國之漢堡先取道荷蘭之阿姆司得旦姆大約十八日上午離滬該公司尙有行駛美國之寗洲號Ning　Chow刻下已在美國開出本月内可至日本下月初旬可以駛至上海來滬後須往小吕宋及香港兩處然後再至上海運貨赴歐洲亦係至德國爲止其航船與門托號相同據昨日來電預定三月十七號在此開出云 
[英按察署續審關餘案紀]  
　　哈華托律師處之麥克勞律師代表中政府向英按察使公堂請求諭令匯豐銀行停付伍廷芳存欵等情已誌前報前日此案復審匯豐銀行延高易律師到堂辯稱此案殊屬離奇可笑數月前有人自稱代表軍政府向伍索欵今則此人又代表北京政府索取伍欵事殊怪異堂上宜查問此人權力之切實證據前在會審公廨伍博士曾否認脫離軍政府財政總長之職而原告在此公堂則稱伍已辭職不應掌管此欵事有兩面但堂上僅聽一面之詞云云麥克勞律師發言回駁堂上乃宣佈事關重要容至星期四日給發判詞前所准之禁諭暫仍有效 
[張宗昌部繳械遣散之贛電]  
　　江西旅滬同鄕會昨接陳贛督通電云頃據第三旅陳旅長文電報稱第五路總指揮張宗昌所部暫編第一師各旅團營已一律繳械資遣回籍地方安堵贛西肅清堪慰厪注陳光遠叩寒 
[唐繼堯出走後之旅滬滇人電]  
　　旅滬雲南同鄕昨致本省電云雲南顧總司令鈞鑒報載唐繼堯出走由公回省維持秩序内幕情形滇滬遥隔現尙未知惟吾滇爲護法省分吾公素志昭昭在人此次出而支撑必能造福梓鄕實現民治遙顧南天同深企望旅滬同鄕曾筱園毛乃剛陳漢圖等公叩 
　　又李印泉等致雲南顧總司令電云雲南顧總司令鑒頃接川電知節麾抵滇就任滇軍總司令風聲所播天地昭蘇吾滇憔悴於虐政久矣顧公循拊創夷厲行民治培已虧之元氣慰望治之人心滇人幸甚大局幸甚敬電馳賀李根源張大義陳祖基張榮庭盧鑄陳官箴張鑑藻梁說李根澐張鑑桂孫紹虞王德富張篤倫鄧春翔周汝康樊鍾賢張沛澤余𨧨敬鎔何國良蔡自輝泰善培李治曾鑫宗闕金元李懷舜楊芝明士仲趙德進寒 
[章士釗行將赴法]  
　　法國郵船公司之奥爾忙佩克號昨日由東洋神户還申定明日（十七號）離開上　開還法國現該船仍泊於南滿洲碼頭此次由滬往法之旅客中有前任南方和議代表之章士釗君刻下業由北京乘津浦車南下到申十七日即須搭乘該郵船赴法云 
[丹麥公使北上之歡送]  
　　駐京丹麥公使歐森（譯音）氏於昨（十五號）上午九時五十分乘滬寗花車赴寗轉津浦車北上本埠官塲到站歡送者許交涉員帶同第二科陳世光楊小堂徐警廳長沈知事等並有警廳音樂隊到站奏樂歡送 
[藍總司令回滬]  
　　海軍總司令藍建樞於上月間奉海軍部電召偕同參謀長何品璋入京兹已謁見薩總長面商要政事竣於前日由京返滬當即入署照常辦事除呈報海軍部外並分令各艦隊知照 
[楊樹浦紗廠股東年會紀]  
　　楊樹浦紗廠昨在怡和洋行開股東年會主席史密斯氏報告去年營業狀况與賬目略謂去年凈利銀一百四十七萬三千二百十四兩有零股息除已發半年一兩二錢五分外再發下半年三兩七錢五分合爲五兩即股本五兩去年獲息五兩查所存股息預備金有五十萬兩棉價漲落預備金有十五萬兩爲數已足不必增多故此屆提利二十五萬兩爲公積金連原有公積金共爲三十五萬兩合上述三項計之預備金之總額現達一百萬兩機器折舊八萬五千兩房屋折舊三萬兩器具折舊五百兩此外又提二萬兩爲特别修理金連原有者計之共有特别修理金三萬八千四百三十八兩有零廠員紅利發三萬五千兩又養老金一萬兩戰爭慈善捐一萬兩去年起初數月銷場好·紗價高·而棉價不貴故紗廠獲利頗豐定單積至六月其時紗價果如一年前所預料漸見低落幸紗號尊重定單故紗廠未受損失棉花初雖有厚利嗣因商人有定貨不出者致遭其累去年棉花多而便宜中國棉産因氣候不利不及前年但時以匯率尙高而日本存積印花美花甚多故中國棉出口寥寥良棉乃得供此間棉廠之需印度棉亦賤惟美棉好者價仍不賤近數月内各種棉花皆不落價幸前所購入之棉今已用完矣廠前江灘業已塡成貨棧布機房皆已造畢又裝就六十一臺布機與修整機故去年地費建築費與機械費共用二十五萬九千六百餘兩今世界經濟不振當然有影響及於棉業惟中國棉廠頗能支持物價之調整苟能使商業愈增穏健則亦未始不可歡迎也近來售出數月紗布期貨價格尙可滿意但棉廠出品今因地位穏固尙望各業咸有起色尤望出口貿易活動蓋出口貿易恢復則紗布之購買力自增而經濟亦安寗矣 
[舊曆庚申年各業盈餘之調查（六）]  
　　花邊業本埠花邊業營業狀况略誌本報兹再以該業華洋出口行及工廠營業狀况調查録下花邊一業始創於浦東繼起者無錫進步極速上年浦東方面出貨計逹一百餘萬金無錫方面亦相等其他如南通如臯烟台寗波紹興松江等處出品亦逐漸增多浦東方面花邊發起人爲顧少也於民國七年間親赴荷蘭爪哇一帶考察形勢創設直接銷貨機關現在上海方面資格較老者爲程文明萬選青等在無錫方面出品最多而長袖善舞者如浦子敬沈鶴鳴朱贊卿胡理臣等皆各有盈餘上海各洋行上年經理花邊出口總數計美白樂洋行二十二萬克特利洋行二十萬美恒洋行十二萬新旗昌洋行二十五萬合興洋行八萬伯興洋行五萬愼昌洋行五萬厚昌洋行五萬安利洋行四萬愼餘洋行六萬美通公司五萬茂生洋行七萬華行方面永利行三十萬韓景記三十萬華豐公司十萬潤昌行廿萬南通繡織局十五萬顧栽記五萬公興行十萬美大公司十萬振寰十萬競新公司十五萬振潮公司十五萬浦東各花邊廠之盈餘者大成三千元振潮五千元公昌二千元餘興二千元中華五千元美盛二千元文明二千元振華一千元泰興一千元合記二千五百元恒新二千元東亞三千元萃昌二千五百元　 
　　冰鮮行小東門外大街冰鮮行一業向做南北兩洋各種魚類雜以冰塊以免損壞該業與鮮魚行性質不同去年全年營業尙稱不惡兹將各行盈餘數録下生記行盈五千元源裕一萬二 
 
 
 

Page 11

 
 
千元豐號一萬四千鴻昌八千源利一萬泰昌一萬長豐二千公順六千公大五千源茂九千乾豐五千洽豐一千 
　　南貨業南市春澤堂公所南貨一業專恃各鄕鎭拆貨爲大宗去年該業因賬目難收祗有八成之譜兹將該業盈餘數列下 
　　同豐祥盈五千元同發祥平平長豫四千元北三茂四千元南三茂五千元泰生潤三千元豫康四千元順昌乾三千元泰生仁一千元東升平平震泰昌平平 
[彚紀各交易所消息]  
　　證券物品交易所上海證券物品交易所於上年開幕以來營業頗盛以是市塲地位頗嫌窄小兹在該所西首購買地畝雇工建造大市塲一所訪照歐美交易所式樣建築用玻璃結頂已由工程師繪就圖樣議定由人包造昨日該所發出揭示三則云揭示第一百九十五號第八號經紀人鄭鐘鰲君棉花定期買賣早經聲請廢業通告揭示在案兹有九十九號周漁笙君請求補額加入棉花定期買賣業經本所承認自即日起周漁笙君准其兼營棉花又第一百九十六號本所股代用價格自二月十五日起凡已繳第二期股銀者每股作四十五元計算其未繳第二期股銀者仍依第一百零八號市塲揭示辦理又第一百九十七號元六公債代用價格自二月十五日起票面每千元改爲一百二十元云 
　　棉業交易所愛多亞路華商棉業交易所自去臘底裝修工程告竣後預備新正開始練習該所經紀人額定五十名業已足額遂於昨日起爲開始練習理事長穆抒齋及各理事塲務常務庶務等職員均到現先做通花賣買期之遠近以六個月爲度練習期至十七號止十八號起定爲試辦期試辦時間内所做賣買以百分之一爲實在數目盈虧應納銀兩至三月四號起則實行賣買該所規定章程係繼續賣買之法與他交易所不同並聞該所經紀會訂期二月十七日（即陰曆正月初十日）下午三時就該所三層樓上開臨時會議籌商一切手續現已分别通知各該經紀人屆時蒞所與議 
[寳山交通事務局開局記]  
　　二月十三日上午十時寳山交通事務局行開局禮（一）奏琴開局（二）全體職員向國旗行三鞠躬禮（三）正副局長就席（四）來賓入席（五）各股職員以次向主席行一鞠躬禮（六）主席報告（七）行政官致詞（八）來賓致詞（九）主席致謝詞（十）奏琴休憇是日行政官到者爲商埠督辦代表秘書長陳簡文道尹代表余芷江旅部代表副官馬克竣水警廳代表宣進侯淞滬警察廳代表趙墨林寳山縣知事孫雲笙旣駐寳團營各部及縣市鄕法團各有致詞來賓如省公署實業科員王劍賓無錫實業家榮德生同濟學校監學趙厚生等均相繼演說兹將局長錢淦報告詞録後今日敝局開幕辱承諸君子惠然式臨曷勝光寵原敝局之所以成立者實本於築路工程計畫環觀我邑經有鐡道若干馬路若干要皆限於東南方面僅一部分人民得享交通之便利而其他西北市鄕及全縣中心點道路湫隘往來之不便利如故勢非將全縣道路通盤規畫無以期發逹之平均祗以工鉅費繁設施不易故自民國六年即有省頒修治道路條例八年而有中央頒布修治道路條例本邑宜可援照實行卒因乏欵籌辦遷延未果去年六月間邑人劉君調箎金君左臨復有開築全縣幹路之動議十月間始由市鄕經董聯合會議决帶征路工經費每忙按畝征銀一分以十年爲期約共銀十六萬元先就縣境南北東西築成兩大幹路其他支路次第舉行但帶征之欵尙屬緩不濟急適瀏河洪君伯言朱君愷儔有發起滬瀏間汽車公司之議允爲借墊路欵乃始有組織交通事務局實行築路之計畫惟是交通事業萬緒千端創設之初尤多艱困决非鄙人一手一足之力所能擔任用敢報告大概於諸君子之前尙祈不吝指教則幸甚矣 
[萬國賽槍會賽射月杯紀]  
　　昨星期一（十四日）早六時至九時下午三時至五時爲萬國賽槍會員在靶子場比賽本月份月杯之期各國賽員到場甚衆是日天色頗佳惟下午西北風驟緊故上午所射者較下午略勝一籌第一次月杯距離二百碼各賽十響第二次月杯距離三百碼各賽十響均用新式牛眼靶兹將每班得獎者録下第一次月杯（愛混班）日人伊籐一郎五十分勝（愛字班）英人林姆别脫四十八分勝（皮字班）英人杜倍司四十六分勝（西字班）日人大島四十五分勝（地字班）華人王衍慶四十四分勝第二次月杯（愛混班）英人愛而别脫四十九分勝（愛字班）義人裴杜尼四十八分勝（皮字班）英人强生四十九分勝（西字班）英人裴而逹四十六分勝（地字班）華人王衍慶四十八勝又第九次中華杯係限於該會華員競賽即以兩次月杯分數合算結果最優五名分數如下（一）王衍慶九十二分加六分共九十八分（得杯）（二）陳文龍八十九分加六分共九十五分（三）郝伯陽九十四分讓四分凈九十分（四）陳景塘八十五分（五）方液仙八十三分加一分共八十四分又聞王衍慶君係去年新會員進會以來於射擊一門異常研究近數月來進步更速聞地字班月杯王君已連勝五次即日起預料推升班次必一躍而在皮字以上如王君者似可一雪東方病夫之恥矣 
[國内輪船進出口貨之調查]  
　　進口貨（寗波）招商局之江天輪船昨由寗波裝來黄豆四百十二包綢紗一百七十四件乳腐四百罎土酒二百罎礦砂一百包木器五十七件紙四十件草蓆五十三件掃帚二十九件土布四件雜貨二十四件（長江）太古公司之盛京輪船近由長江各埠裝來之貨有木板三千張機器花二百五十四包苧蔴六百二十一件藥材二百五十六件麵粉五百包香烟二百七十五箱牛皮七十九件爆竹九十七件羊皮四十五件桐油五十桶皮油四十桶雙連紙六十件白果五十五包土酒三十罎茶梗二十一件 
　　出口貨（寗波）招商局之江天輪船昨日裝往寗波各貨有甘蔗七百四十捆洋布一百七十三箱烟絲一百二十七件蚶子三十六件鹹魚二十件香烟十五箱橘子七桶雜貨四十六件又轉口貨三百二十九件又寗紹公司之新寗紹輪船裝去之貨有白米一千八百八十二包石粉四百包甘蔗四百二十捆肥皂一百七十七箱洋布一百十七箱蚶子七十三件飛花四十包香爐八十件白籐二十件橘子六桶木板一百塊鐡一千八百擔雜貨二百零六件（長江）三北公司之華利輪船昨日裝赴南京之貨有藥粉二百件火柴桿二百包茶葉二十五箱藥材二十件雜貨十件裝赴蕪湖之貨有鋼箱一百零四只糖四百八十四包檀香一百三十一件紙頭四十九件鐡絲二百二十擔鐡器九百二十擔洋釘五十桶洋火五十箱疋頭四件裝赴九江之貨有糖一千五百七十五包鐡器二百八十五擔洋釘七十桶帶絲七十件冰糖一百七十六包海帶二百八十件黑棗七十三包檀香一百二十一件白粉一百包瓜子二十二包鹹菜二十二件烤皮二十件雜貨一百八十件裝赴漢口之貨有紫銅八百四十擔木板二百五十張皮酒一百箱洋釘六百九十桶油二十六桶鋼條一百件冬笋四十八簍洋火匣一百零六件鐡器六百四十擔雜貨三十七件（福州）招商局之圖南輪船昨日裝往福州之貨有白米四千九百四十四包黄豆一千八百九十五包麵粉六百包棉花二百五十包糖九百七十三包藥材九十六件青蔴一百二十三件洋布四十三箱雜貨一千七百三十一件又海晏輪船裝去之貨有麵粉八千七百包豆餅七千七百九十塊白米一千七百七十包糖四百包洋布六百六十箱石羔一百包生梨一百簍皮油九十桶青蔴五十件銀子十五箱鐡二百五十三擔雜貨一千零六十五件 
[五誌大雪中之巨刦案]  
　　本月二號晚大雪紛飛之際持械夥刦愛多亞路陳源大滙票號内銀元鈔票俄幣金珠飾物方單契據案内之盜匪由捕房當塲及事後拿獲三人其王保林一名在押畏罪自縊身死尙餘張賢生陳阿大兩名候美領堂期解究等情四誌本報兹悉特别華探目鍾星南張芝卿已在陳王兩人所匿之海寗路一千一百四十一號屋内起出原贓每張五百元之羅卜票五張每張五元羅卜票九十八張金壓髮三枝金氣通一枝金荷花瓣兩塊金戒三隻昨晨（星期二）爲美領堂期遂將陳阿大一名解由公共公廨李襄讞會同美约副領事略訊情形一過命仍將陳帶回捕房展期七天與張併案解究 
[移提巨匪之手續未全]  
　　巨匪施崇狗混名皺皮阿四前在法租界寳裕里一百零二號糾衆行刦由法捕房探捕拘獲吊出金表等原贓嗣查悉該犯曾在崇明海門泰興等縣迭犯夥衆搶刦係經通海鎭守使張仁奎懸賞五百元通緝之犯是以解送公堂引渡内地法庭訊辦在案昨日據一百五十一團第三營營長唐立臣投上海地方廳聲請將該犯施崇狗交伊帶回歸案訊懲譚檢察長查得來員並無正式公文呈騐未便將施犯交其帶去諭飭速回通海取具正式公文來廳呈閱方准照辦 
[逆倫案又傳到三證人]  
　　浦東三林塘張萬興米店小主張鑫生商通醫生朱健臣毒斃乃父張駕雲案發脫逃迭經地檢廳派警偵緝並調查一切聽候開棺檢騐在案兹悉譚檢察長對於此案異常注意日來又訪出要證三名爲趙紉之·計谷生·及醫生龐榮汝等前日飭警下鄕往傳昨日午後龐榮汝等已遵傳投廳禀到譚檢察長諭着靜候訊核 
[閩學生請求交保之未准]  
閩商陳鳴岐父子及謝翔高等在閩被人暗殺案内牽涉之學生劉開祥陳國瑞陳晉昌等九名訊押上海地檢廳詳請司法部核准免解福建着在滬靜候審訊在案兹該學生等以在押日久由陳晉昌爲首聯名具禀要求交保出外候示譚檢察長據禀後以本案偵查手續諸多困難刻未查竣該生等請求各節一時碍難照准當着靜候核示 
[女界義振會消息]  
　　女界義振會於二月十三日開第九次常會到會者會長盛莊德華辦事員蕭方秀珠唐徐淑箴劉朱琨華許黄丹芷盛龔志誠盛宗紫玖盛孫用慧盛彭清淑林盛閱頤盛吕姞秀莊談蓀蘭盛張靜蘭陳兆元孫邦堯唐瑛趙絳雪盛愛頤朱琛華盛鏡英黄堅屠冰如曹甄博康詔莘等會場情事略誌如左（一）會計股報告一月三十日起至二月十二日止計收三千五百十五元又補收戲資洋二百零八元（二）陳卓寳文擔任游藝會音樂三日每日下午八點至九點（三）唐徐淑箴上次常會先赴城東女學校募捐圖畫業經接洽允諾并允於開游藝會日擔任演劇二天公推盛愛頤與唐瑛前往接洽（四）會計股提議本會辦事人應佩帶徽章以重職務公議贊成（五）蕭方秀珠往請李松泉先生於開游藝會演魔術（六）陳邦堯陳兆元提議游藝會擬設一小孩比賽部由渠二人設法請人如能請齊准將此部設在大禮堂（七）孫邦堯擔任往請王太之於開游藝會日演彈七絃琴三天（八）陳兆元擔任往請約翰大學演劇並奏音樂已由本會函請矣 
[兒童娛樂會開會續紀]  
　　昨日（初八日）上午九時南市普益社又在社内開第二次兒童娛樂會到者七十餘人由第二師範附屬主事楊聘漁登臺講演閱書問題大致謂閱書須有三大要一識字二會意三考究三者旣具然後對於各種書籍一經披覽解釋無不瞭然矣次唱愛國歌音韻幽揚極堪動聽繼乃游玩各色中西玩具比至晌午乃會餐於大酺樓迨下午一時半乃分組參觀江南造船廠與徐家滙博物院天主堂及天文臺土山灣印刷圖畫工藝彫刻所等聞該處陳列豐裕建築宏崇儀式莊嚴誠一大觀也比兒童聯袂歸來閱時計已六句鐘矣 
[青年會徵求會今晚開幕]  
　　青年會二十一週紀念徵求大會擇於今日（十六號）晚八時正式開幕業由該會會員科發出通告遍請十隊隊長隊員共同赴會屆時之熱閙可知兹録其秩序如下（一）會長王正廷主席（二）全體合唱愛國歌（三）總隊長聶雲臺演說（四）費羅兩女士西國胡琴合奏（五）全國協會總幹事余日章演說（六）四音合唱（七）十隊隊長發表徵求意見（八）美國温華斯君幻術（九）茶點散會 
[城東女學籌賑會之結束]  
　　昨爲城東女校開籌賑會之第三日計三日内所售之劵得洋二百餘元即將該欵分送貧兒院普益習藝所職業學校等收養被災兒童之機關云 
[寳山新知事履任]  
　　寳山正任縣知事馮成於昨日到寳山代理知事孫鳳一已將縣中一切手續預備交卸馮知事定十五日接事 
[武術會月刋出版]  
　　本埠南市中華武術會自上年改選職員後力事擴充復經會長王一亭君提議籌辦月刊及附設圖書館現均積極進行兹月刊第一期已經出版内容約分十類其間有應用科學之武術及武術敎師須知二篇頗足資武術家之研究聞以後尙須加增門類廣採武術上之材料俾與海内外武術家共同商榷云 
[搜挖蝻子之省令]  
　　上海縣知事署近接省長公署訓令内開查本省近年以來迭受蝗患歷經撲捕迄未凈盡雖以區域太廣搜除不易而於冬末春初未能實行挖子使根本肅清以致遺孽流傳生生不已當此民窮財盡生活維艱之際若不先事切實搜查轉瞬春暖一經孵化後患堪虞仰即督同董保於上年飛蝗停落處所嚴密搜挖如得蝻子隨時焚燬以除蟲害而保民食並限驚蟄以前一律挖竣查照前頒表式塡明具報以憑考核等因沈知事奉令後當已翻印前頒表式令發農會曁各市鄕經董督同董保農佃人等嚴密搜挖依限塡表具報以憑轉呈矣 
[渡船夫違章之申禁]  
　　南市沿浦灘八長渡渡船前經滬南工巡捐局頒定專章限制各船户遵章載客毋許貪利多載免致發生危險如有故違查出究罰在案嗣據楊家渡夫頭報告該處各渡船對於載渡旅客往往爭先恐後任意留難且有江北盪槳划船乘隙攬奪拉載渡客時有口角爭毆之事發生殊於營業大有關係呈請查禁維持等情姚局長據呈前情已令市舶所承辦人錢寳如調查各渡口營業眞相呈復後以八長渡中僅爛泥渡董家渡南碼頭等三處渡口尙能遵守定章其餘陸家渡楊家渡老白渡姜家渡周家渡等各渡口均因船未多備任意貪載且有渡客留難爭索渡資等事殊與人命攸關爰特重行釐訂章程切實申禁以免效尤而杜爭競一面禁止年幼及老弱之人駕船以重民命並飭該承辦人傳諭浦江内盪槳划船户各守營業不准肆意爭攬云 
[汽車碾傷男孩]  
　　住居閘北共和路有餘里對面竹笆内之甬人吳來興向爲衣莊業有獨子名春芳年十一歲昨午出外買物有五百八十二號黄色汽車駛過門前將春芳撞倒車輪在胸前輾過傷勢甚劇汽車夫及坐車之二女一男見已肇禍即棄車逃逸由四區崗警歸報顔署長立命將傷孩送濟生醫院救治汽車留署聽候查明坐車人姓名住址再行核辦 
[杜美路火警]  
　　昨晨十點餘時法新租界杜美路某號洋房内不戒於火一時烟火四射當爲瞭望臺瞥見急告各救火會立驅皮帶車到場灌救始熄事後由捕房飭探前往查明起火情形廳候核奪 
[蔴袋店失愼後消息]  
　　民國路新開河附近太和成蔴袋店於陰曆元旦夜半失愼延燒房屋十餘間被災者六七家聯名禀控該店主周明悅保險縱火圖賠險銀等情由一區二分署飭警將周拘送警廳發交司法科訊供交保著將保險單等呈案再核在案兹周明悅已將保險單並賬簿等呈案由該科劉科長調查賬目多有不符前日復諭飭著保將周送案押候再行查辦而保險行連日亦派員實地偵查暫將險銀扣留云 
[航船在莊家涇被搶五誌]  
　　紹興船户陳德發裝帶銀洋來滬在莊家涇遇盜行刦當塲拘獲盜匪程榮生一名連同匪遺單刀二把送交水警一區三隊轉送地方廳訊辦等情迭紀本報昨日午後失主陳德發投廳禀稱船中所帶銀洋乃各商號託帶來滬付交行賬不料小除夕黎明時舟過莊家涇被刦去洋六百元銅元十餘千求追嗣經周檢察員將程提案研訊據供亦係搖小舟爲業是日有不知姓名者多人來雇我舟並未講定船錢亦不說明開往地點迨至中途伊等往刦民人實不知情兇刀爲盜等所遺求察問官訊得程供詞支吾判令押候再訊陳暫退候示 
[偵探拘訊三林塘搶案嫌疑人]  
　　本邑浦東三林塘列四圖鄕民黄景福家被盜行刦一案前經沈知事令飭縣警察所警探查緝贓盜務獲解究在案現該所偵探查有三林塘鄉人王盈祥於民國二年春間曾因搶刦該事主黄景福家銀物案發被捕收禁地方監獄嗣因二次革命越獄脫逃匿居三林塘一帶王盈祥平日素有盤援竹竿之技時在鄕間自炫其能此次黄景福被搶門外亦遺有竹竿察看入盜菜跡係有懸竿而進有此兩端王盈祥對於此次刦案頗有嫌疑爰於前日下鄕將王獲解到所昨經司法員陸爾誠案研訊供不承認現拘留所中候查明再訊 
[金舖聲請破産]  
　　馮壽朋向業股票生意近年始開一寳盛裕記金舖營業至上月間以虧負鉅萬不能支持遂具禀公共公廨聲請破産事爲長源隆泰兩錢莊所悉亦相繼至廨控馮不理欠銀並以馮業已避匿請出特别傳單由廨核准後該兩莊當往該金舖將重要賬簿取去昨晨馮忽偕代表律師到廨要求公堂核准其破産之請求而長源莊即派司賬顧保清亦偕律師到堂反對據顧供稱所取之賬薄兩本現存隆泰莊惟查其簿内各賬殊多不實云云由俞襄讞與英包副領事磋商之下判曰先將寳盛裕記金號發封所有該號内賬簿並隆泰莊取去簿一併繳存公堂派本廨理賬員將賬查明報告再核馮壽朋交五百兩舖保候訊 
[盛氏分産案又訊一次]  
　　盛杏蓀故後所遺財産不下一千餘萬因子嗣中有不遵分産監督人李經方之分産辦法者故盛妻莊氏具禀公共公廨請以法律手續解决迄已兩年此案尙未結束昨晨案内關係各造之律師又相繼至廨互相提出請求事件辯論移時其請求約分三派（甲）分産監督人李經方請求核准其所定分與各房之産業（乙）盛莊氏李經方周金箴等請求核准董事會立案此層據各請人之律師稱該董事會係愚齋義莊之董事部照分析遺産辦法二十四條内規定組織董事已經選出故請立案（丙）盛毓常等反對該董事會立案謂其選舉不合法不規則要求准將分産辦法重行修改云云結果由俞襄讞會同英包副領事判定李經方代表高易律師請求照准着將各房應分産業迅予分授盛莊氏李經方周金箴等請董事立案及盛毓常等請修改分産清册各辦法請求改期七天再訊 
[陳震寰控薛山樵案註銷]  
　　住居廣東路二百零二號門牌和源興號内之掮客南潯人薛山樵被陳震寰控其以僞支單騙去值銀二千二百八十三兩七錢五分之花衣一百零一擔半一案業由捕房將薛獲解公共公廨訊供等情已誌前報昨晨續審薛延律師上堂辯明原告售出之花衣買主係隆泰信花號故支單亦係該花號所給薛祗處居間地位且已在民庭請得禁諭將前項花衣執行假扣押並經民庭問官核准登報傳逹該花號股東經理榮梅青等於兩禮拜内投案否則缺席判决是該案不遠當可結束一俟訊結被告當將原貨花衣交還原告敝律師已以此意商得原告律師允許應請將本案註銷云云原告及其律師均無反對遂由中西官判曰本案註銷 
[許莘田被控兩案之審訊]  
　　美商瑞裕洋行在公共公廨呈訴豐大顔料號經理許莘田国將悞付之顔料一箱私自變賣請追損失銀五百六十七兩八錢六分一案昨由關讞員會同美丁副領事復訊先由原告律師上堂詰據見證鍾寳成供稱豐大號於去年九月一號携棧單至十一號棧房出貨據來人言該處所堆顔料均一家之貨隨便提取致被提去他家之藍色顔料一箱云云又據更夫傳瑞林到堂證明當時提貨情形並據藍烟囱公司大班之西人狄搿斯投訴被告至棧房提去之藍色顔料與棧單所載不符等語訊之許亦延律師到堂辯護中西官核供判原告勝訴着被告照繳貨銀又美商森昆洋行訴許莘田欠銀六千三百七十七兩五錢二分一案亦由關丁兩君會訊先由原告律師上堂譯訴案情並追前項欠銀並稅餉洋九十七元五角二分訊之許仍由律師代辯否認原告所控案情中西官核供判許交保候再訊核 
[指控拐匿女孩]  
　　阜寗人胡玉田昨偕見證管永高赴浦東遊巡第四隊扭控山東人陳明貴拐匿伊五歲女孩常經該隊趙隊長訊據陳供稱現住法租界小客棧内業小生意堅不承認拐帶趙隊長飭將原被證人於午後解由三區轉解地方檢察廳訊辦 
[吃講茶大演武劇]  
　　虹口阿拉白司脫路某小茶館主丁金和因在北西藏路向汽車夫潘萬祥朱學子索取茶資口角起衅互相扭毆被一千四百十八號華捕查見拘入捕房經捕頭詰得事出細微飭各存洋一元保出後詎雙方各邀多人至北西藏路開封路轉角陳某所開之茶館内聚吃講茶一言不合復起鬭毆致將茶壺茶杯概行擲碎經該茶館主報告捕房派探孔慶平往將丁金和張阿二謝克明朱阿天潘張氏張徐氏男婦六人拘獲餘均逃逸當經孔探連同搗毁之器具一併帶入捕房禀明捕頭飭各存洋五元保出聽候公堂傳訊 
[容留房客賣煙之科罰]  
　　法租界小東門捕房捕頭偵悉一枝春街張榮生所開之酒店樓上租與王某私設烟榻容人燈吸實屬有違禁令爰於前晚帶同包探暗差捕等數名前往該處拘捕詎若輩早已逃逸祗抄出烟具等物當即將張帶入捕房詰據張稱此房民人係向隔壁抄麵店主沈加坤轉租王姓亦向沈轉租祗在民人店内進出是實故由捕頭復飭探將沈傳入捕房詢問屬實於昨日傳至法公堂請究先由捕頭上堂禀明前情詰之張供與前相同質之沈供認王張兩人房子均由民人轉租是實中西讞員判沈罰洋四十元張罰洋三十元充公烟具銷燬 
[公共租界烟案兩則]  
　　王阿奎在虹口東嘉興路一千二百八十號屋内私售燈吃洋烟案發逃避由捕將烟客劉才玉曹成富周步奎拘解公共公廨各科罰金三元並着補提王到案訊究在案前日包探管宗餘將王拿獲昨晨解廨王延律師代爲辯護中西官以王違禁屬實科罰洋五十元充公烟具銷燬 
　　新閘捕房一百九十號西探偵悉新閘路一千三百零五號屋内有人開設私烟間兼挑烟膏於前日令出店王阿三前往購得烟膏一盒即偕華探李明泉往將其主通州人陳寳通與烟客婦人王張氏連同烟膏烟具一併帶入捕房禀明捕頭准氏存洋五元保出於昨將陳解送公共公堂即據該探等偕證王阿三相繼上堂禀明前情並以陳係過犯請爲嚴究訊之陳供詞推諉中西官核供判陳押西牢半年期滿逐出租界烟膏烟具銷燬 
[誌謝]  
　　昨承商務印書館惠贈第七卷第二號英文雜誌及第七卷第一號婦女雜誌各一册又大昌烟公司惠贈月份牌四張誌此併謝 
[來件]  
　　上海中法國立通惠工商學校招考工科預科及商科學生臨時簡章 
　　二十世紀來歐美諸邦崇尚工藝銳意理財内則擴充學校注重職工外則發展交通經營貿易技藝旣日異月新貨物尤矜奇炫巧國家富强人民殷實歷數十寒暑之血戰而國勢不稍陵替人民尤資樹立者其故實基於此乃環顧中國商業之凋敝如故也交通之梗阻如故也至於財力竭蹶民生困窮旣修養之無因復阽危之軫念率此不圖惄焉載慮往者中國政府參戰歐邦派工赴法國内士夫負笈法都復爲勤工儉學之提倡一時中人士之在法者數已逾萬輿論翕然情感殷摯而旅法人士造就之宏益爲中外所歎佩顧中國敎育課程與法稍異中人士之肄業法都者不因文語之隔閡卽感科學之艱深蹶等鑽研益增困窘中法政府有鑒及此爰就上海法租界前德國同濟醫工學校改設中法國立通惠工商學校特設土木工程機械電氣財政商業三科校中課程悉仿法國以法文敎授設預科三年正科二年以造成有用人才爲宗旨校内實騐工廠及應用圖書儀器等項亦依歐制設置均極完備畢業學生除成績優良者可由校逕送法國大學修習外餘則由校酌送中政府擇尤録用至應收學生本定由各省敎育廳選送比因開學期屆暫就北京漢口上海招録工科預科及商科學生二百五十名仍俟繼續招考新生再由敎育廳選送以符原議兹將招考本校工科預科及商科學生規程分别如左（一）入學年齡十四歲以上者（二）入學資格文理普通身體健實有高等小學畢業程度成中學一二年程度相當者（三）試驗科目國文歷史地理博物普通理化算術投考學生已能粗識英文或法文者可於報名時聲明若尙未學亦屬無礙（四）報名手續（甲）報名費二元未録取者該費全數退還（乙）半身四寸像片一張（五）入學願書學生録取後應備具入學志願書（六）入學證書學生應取具現任委任職以上官吏一人或殷實舖户保證書以資證實（七）報名地址此次因開學期迫各省敎育機關均未接洽週到故祗能選擇數處中心地點由本校派員監考將未收録學生定由各省敎育廳選送凡願入本校學生可於每年陽曆四月一日至七月一日向該處敎育廳記名若住址與上海相隔甚近或有特别情形不能在該省敎育廳投考者亦可在本校報名本校臨時招生地點北京交通傳習所上海辣斐德路中法工商學校漢口法界法國領事署（八）學費（甲）工科預班三年每年學費四十元圖書費五元分兩期繳納入校前一日繳二十五元暑假後入校時十五元但圖書費於入校時繳清（乙）商科正科三年每年五十元圖書費五元入校前一日繳三十元暑假後入校時二十元但圖書費五元應於入校時繳清（注意）本校購置法國最新科學文學工業各種書籍甚夥爲在校學生參考之用惟每年管理修整及添置書籍等費頗昻故本校學生每年均應擔負書藉費五元至於在校所用科學書均自行購置由本校以最廉之價發售（九）食宿費本校學生一概住堂校舍不取寄宿費但所誥伙食由本校庶務僱覓廚役設備一切由學生遴人自行辦理備養成自由生活之慣性（十）校址上海前德國同濟醫工學院（十一）開課時間囗月囗日所有各處考録學生均限於前三日到校如從前並未至滬或感旅行不便者亦可在考試地方集合成隊先期電逹本校由本校派人至滬輪埠或車站招待直接導入本校居住以免居住旅館多所耗費（十二）在學年限（甲）工科五年預科三年正科二年（乙）商科三年（十三）報名及試騐期間上海辣斐德路本校每日自九時至十二時考期定於陽曆二月二十四日漢口法界法國領事署考期陽曆二月二十四日北京交通傳習所考期臨時登報通知 
雜評二 
[滇人希望民治] [  訥]  
　　各省每一次推倒一派之勢力人民必有一次之希望曰民治 
　　湘譚之逐張也湘人欣然色喜曰民治勝利譚倒而趙繼也湘人又欣然自慰曰民治有望而今何如乎粤陳之驅桂派也以民治爲標幟故於其返粤人大樂曰陳其携民治以俱返乎而今何寂然川劉熊之逐滇軍也以其爲民治障礙故成功而後川人額手相慶曰庶幾實行我民治矣而又何寂然今滇唐出走顧氏入繼滇人又躍然起曰民治民治夫民治云者民自治之謂也民不自治而希望武人之民治是民以民治自愚也武人欲造成其勢力借民治以愚民猶可說也民以民治自愚不可說也然而今日之希望民治者終一再失望而不悟 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒話 
[歸蘇感言（三）] [  紅蕉]  
　　警政之腐敗固非一朝一夕之故矣餘姑不論即如賭博一項具文申禁似不得謂之不嚴矣然而有成績可言者幾處今年警廳廳長易人對於禁賭似爲雷厲風行雖元旦亦捉人捉賭不稍假借（昔年每逢新年放賭五日）然而所捉者僅街頭巷口之小賭攤其檯面不到十元者所捉之人不過轎夫苦力而已其某巷某街之五六進巨厦之内一擲千金卜畫繼夜者警察何嘗有本領捉到一處何嘗有膽量去捉否則觸犯大人先生之怒固不比轎夫苦力之隠忍而無可如何也在愚並非嫌警察之捉苦力之賭也在嘆息警察怕兇欺善耳深願警察不欲禁賭則已否則不可畏强禦不可恂私意當一秉至公一律捉禁科罰則警政庶幾有精神矣 
　　蘇地腐敗之處不止一二端惟普通爲人所知者吾不復論其禁賭一事適觸吾感故率直言之尤有關於交通者二端同時失事當局者平日之不問事可知矣自蘇州至上海之電報線桿約共一千五百餘枝歲杪大雪略有風汛不謂電桿竟折斷一千二百餘枝因此各處拍來電報均至蘇州爲止蘇申電流斷絶不通年底電報積壓甚多雖由滬局特派電員十五人來蘇助理并携有兩快機終嫌擁擠不堪快機者可以兩手同時並用收發通電後機内有點劃之軋刀軋孔於電報紙條上一面即以此軋就之紙條裝於普通電機上開機即能同式印墨色於他紙上較諸普通電機甚爲敏捷各電員均手不停指忙碌異常在平時蘇州電局甚閑今則除上海大北水線外各處往來電報均以蘇州爲總樞矣 
筆記 
[療臂記（下）] [  劍民]  
　　少年曰非敢以此區區相辱實禮所應爾先生却之則我母與妹心有未安毓英執不受少年無奈復懷之已而笑曰先生曩非肄業某公學者邪問原爲而知曰彼時妹亦讀於附近某校屢見先生及今依稀相認也先生仁心慧術正爾英年盧扁前程未可限量僕雖猶學滋愧無成然竊慕先生儻不以魯鈍見棄敢請下交藉叨敎益毓英唯唯遜謝殊自幸慰以是星期假日時一相過其母絮絮詢毓英家世甚悉佩筠亦不避酬酢日久漸稔微露乞婚意佩筠他顧不答翩然引去毓英爲之慙沮自念數月來欵欵深情豈盡屬諸虚僞彼必薄我寒微耳流水無情復何痴念越數日忽得佩筠書略謂療臂之德所不敢忘以君才器寗不願奉箕帚家母亦甚屬意於君所慮者阿父遠客京中碍難請命耳君前宵苦苦相逼使人羞難爲答阿兄與君善盍稍露意好自圖之毓英初不料有此一書喜出非望以白諸母且浼舅作冰人會筠父自北歸母歷陳其情勉允焉翌年春毓英遂婚美眷如花知其事者嘖嘖羡弗置顧猶有餘波爲吾記尾聲者一日過毓英居時其夫人方歸寗毓英殷殷接談有間謂予曰有一事願聞之乎予曰唯毓英曰婚之第五日余以赴戚筵歸時已夜午余妻猶遲余未寐倦伏書案手一說卷以自遣見余起逆余已被酒不勝如玉山之傾頽斜倚榻上心血如潮於是前塵影事一一重温默對余妻不覺微吟曰棄置今何道當初且自親還將舊時意憐取眼前人余妻悄然問何指初不答復嫣然固請余乃喟然曰六年前余固情海之雄也意中人少小同居里長而互吐情絲纒綿固結相約白首乃曾不數年彼竟寒盟他嫁讓之則泣謂父命難違此身無主來世當相報耳竊嘆女子心腸變易殆無過於此爾時憤懣誓願畢生不再相見不意其後屢屢值之昨又遘之都市矣嗟呼山花未老緑葉成陰歲月悠悠彼此同留補過餘地惟願伊人善其後耳予攙言曰向日惺惺作態固有此悶葫蘆一朝打破則子亦參野狐禪者然塞翁失馬彼造物轉福汝不淺矣毓英爲之莞爾（終） 
諧著 
[雞鳴樓讖語] [  指嚴]  
　　偶過某所見術士設肆垂簾榜曰雞鳴樓主人能知未來事深通卜筮讖緯予詫讖緯之說自東漢諸儒後久失其傳今是翁標榜其門殆或有道者歟况太歲在酉雞鳴云云亦非無意也遂入而問焉録所得語如左 
　　雞口生胡紅刺天雞尾編出一條鞭東海老雞抱日眠甕裏糟雞味不鮮關東之玉種雞田隴西之馬雞爪尖一卵一雞成大礮雞頭米煑新桂圓雲中雞聲會神仙粟貴雞賤難過年東洋大海雞眼錢賣田賣地雞打旋雞兮雞兮爾可憐雞林國裏一蓬烟 
　　解曰雞口無胡而忽生胡陰乘陽之象也虎鬚狼胡集於雞之一身且色變紅其長刺天刺當作切雲盂切天綱高非其位勢必妨害國家翰音登於天動而有悔南方有火雞火色赤歲在辛西方庚辛金以火鑠金情勢岌岌矣雞尾文采不如雉尾縛之作帚止可插入荷蘭水瓶中今乃編出長鞭大長聲價於雞林國裏殊爲返常一條鞭法誅求無厭前朝曾以之亡國豈雞之福哉東海老雞宜一唱而天下白無端抱日而眠失其職矣醯雞喻識見之小入甕已久安能烹小鮮治大國耶玉本種藍田今移植雞田雞田赤城瓦釜雷鳴之地衒玉不足以售也苟不玉石俱焚幸矣隴西多野馬不爲驊驑不蹶而爲雞爪之尖何益於人一卵課一雞史言吝嗇之徒錙銖必較者之所爲也然力小謀大才短言夸卵變爲大砲之象又以小扇子煽導火線大娘豓婦煬竈其傍勢且爆裂然終於爲卵實無彈力何有武功恐能發不能收惟敗事則有餘耳桂圓雞頭米皆補益人身之食品也然富貴家自享其利不能普及於公衆且病體久虚亦不宜峻補適足爲害而已淮南王雞犬皆仙雞飛雲中彼計則得矣而視人世實如空花况其言本荒誕不經乎粟宜賤而反貴雞宜貴而反賤貴賤亂矣不易過年民窮財盡之象也東洋大海四句隠括國亂民貧受侮難支之狀總之雞運不佳諸事務宜謹愼若能連雞並棲和衷共濟雖金雞獨立不難内啓文明或聞雞起舞自有英雄氣象否則一塲雞打旋而已一蓬烟可憐焦上轉瞬雞鳴變爲狗盜竊國而去公等皆休吾亦從此逝矣 
新聞拾遺 
[要錢] [  立德]  
　　昨晚十二時許福州路某茶食店中有一少年偕一女郎購物出携手西往將至福建路口忽來一雉妓將少年拖住謂爾去年欠我三次夜度資速償我否將衣服脫下女郎即問所索何欵繼致用武扭結一團少年不知所措呆若木鷄適有一華捕由東來妓始放手向某里遁去 
[送銀] [  亶]  
　　新世界自初五日始發現一化妝之花旗老人游行南北兩部有時向游客詢問身畔帶有花旗牌香烟否如游客能從身畔摸出者以番佛一尊答謝惟此化妝之老人出没無定好利者多當其面購烟冀得意外財間有不知就裏之游客爲其扯住動問時急得面無人色亦趣聞也 
小說 
[社會小說衆醉獨醒（二六六）] [  瞻廬]  
　　第四十二回撰妙文逢迎社友誦哀史演講貞姬那時男賓席裏尙有三個不倫不類的人物打扮做斯文樣子混跡在内一個是無賴張老三其餘兩個便是拉黄包車的小江北賣大餅的王麻子這三個人都身穿着夏布長衫戴着草帽搖着紙扇喬充做上流人物老三盤弄的一對鐡丸暫時藏在懷裏不敢取將出來惹人側目小江北和王麻子都是有腿没袴子的窮朋極友從不曾到過文明會塲覺得正坐也不好側坐也不好伸腿也不是縮腿也不是恰似偷鷄賊上了擺渡船遮不住窮形極相畢竟這三個人來此做甚當然不利於慧姑多分是青巖設下的陰謀毒計瞞得過在座衆人瞞不過閱者諸君的眼光（禍迫矣吾替慧姑揑一把汗）編書的說話當兒這位校長安子虚女士早已挪動肥軀慢慢的步上講壇報告開會宗旨他滿面堆着笑容演講那幾年來經過的事實怎樣的撤除釵珥毁家興學怎樣的注重平等不分階級元元本本汨汨滔滔倒也異常動聽來賓座裏掌聲頓起三個無賴懂不得道些甚麽郤也隨着衆人綽拍綽拍的鼓掌應了一句瞎綽拍的蘇州俗語（今日演說塲中之盲從派皆所謂瞎綽拍也）這時正值陰曆五月上旬天氣漸熱禮堂裏面陡增了五六百人比着外面的天氣寒暑表約莫相差了十度男賓座裏蒸出了許多臭汗女賓座裏更有種種複雜的氣味汗氣粉氣香水氣氤氤氲氲混合在一起兒宛比那不倫不類的政黨嗅不出是那一種的氣味校長報告了良久點點汗珠都從雪花粉裏透出當下擎起黄澄澄的手錶（此之謂撤除釵珥）瞧了一瞧便說今天時間很短不及詳細報告且待衆學生挨次登壇獻藝請諸位不吝賜敎說罷拽裙下壇轉到禮堂背後吩咐幾個小學生執着香薰扇一上一下向他用力打扇（此之謂注重平等） 
[餘瀋] [  鵑]  
　　試一核全世界諸文明國婦女所用脂粉之統計表則可知世界中絶少眞美人以眞美人自有其眞美在决不藉脂粉之塗澤也 
晝錦里多脂粉店多粉白黛緑者往來其間可名之曰脂粉街 
 
 
 

Page 15

 
 
   
 
 

Page 16

 
 
   
 
 

Page 17

 
 
常識 
[本增刋三次修正投稿簡則]  
　　（一）投稿本增刊者其材料除衛生道德法制經濟四項外特增雜録一項仍以有關常識者爲限其有語涉攻訐個人者恕不登載 
　　（一）投稿者篇末須開明姓名曁詳細項址最好黏一名片每句請自加單圈若篇幅過長及繕寫潦草字跡不易辦認者佳搆亦從割愛 
　　（一）登載之稿酌定甲乙兩種報酬甲種兩元乙種一元即註明來稿之末其願取酬者投稿時須署名蓋章於標題下（但署名不蓋章以不願取酬論）如登載一月後無人指摘其轉録他稿者至月之一日（陽曆）可即向本館取酬其取酬時之署名蓋章須與投稿時同名 
　　（一）投稿者如不願取酬或不願將所署之發表者請于原稿註明附函恕不作答 
　　（一）投稿登載時本增刊得酌量增删其字句 
　　（一）投稿不登載者原稿恕不發還 
　　（一）凡投插畫稿須用鋼筆或毛筆洋紙墨繪大小不拘畫法須整潔録後酌酬惟得增减潤飾或不用原稿另紙重繪註明原名 
常評 
[舊新年] [  老圃]  
　　凡物新則不舊舊則不新舊新年者矛盾之辭也然中國變法往往如是舊法之力至强廢之無可廢充其量不過增一新法與舊法並行舊新年特其一例而已 
　　舊新年實至慘之景象紅帽黑鞋躑躅拜年自初一至十五不休我不爲也朝朝暮暮作牧猪奴戲我不爲也花天酒地飲食徵逐我不爲也此三者或以爲至樂吾以爲至苦今日民國固猶是慘象也 
　　中國人向無七日休息之制殆以新年爲總休息之期然休息期内何事不可爲豈賭博以外竟絶無消遣之事乃逹官巨富一擲千萬即乞丐走卒亦席地而爲之街談巷議舍此莫屬舉國若狂天地異色所謂慘象莫慘於此 
　　中國人以請酒爲惟一之能事凡有所鑽營以請酒行之或與人不協以請酒解之良辰美景其術乃大行春日屠蘇亦同斯例吾嘗謂中國人辦事其所有精神十分之七八皆耗於請酒謂中國人獨饕餮耶何以被請者又疾首蹙額苦酬酢之煩然則主爲傷財客爲勞民勞民傷財君子不爲 
軍事常識 
[養兵不可無豫想敵國] [  楊漱川]  
　　國事至此人皆知由於軍政之紊亂及養兵之過多故憂時愛國者莫不主張從速厲行裁减兵額使財政稍舒不致淪於破産亡國此固治標之急務也然欲整治一國之軍政其根本之要點第一當有鮮明之預想目標亦卽所謂豫想敵國是也今世運旣未至大同國際間利害之衝突勢不能免卽絶對弭兵之說不能行故列强皆有軍備但各依其自國之利害及國交之親疎皆有豫想目標在焉因立國所必要之兵額軍隊之訓練及國防作戰動員諸計畫等無此根據則不能確切規定至若漫無策略任意擴張軍額如吾國者實未之有也夫國家養兵純爲對外而非對内者國軍之作用無論平時戰時皆以衛國勝敵爲主如普法日俄諸戰役以普日受屈辱過甚處心積慮思圖報復卒能成其戰勝之功世人但知其勝利之榮而不知其臥薪嘗膽之苦也然吾國數十年來感受敵國外患之激刺者不可謂不深亦當有所覺悟矣但一般人仍多醉生夢死於爭權奪利之鄕兵多國窮如是猶復此處增師彼處添旅竭盡吾民之膏血蓄養無用之冗兵專供私人之爪牙以爲内閧之利器傷心之事未有甚於此也設國家有對外作戰時如今之部伍非但不能對敵取積極之攻勢即欲爲消極之防衛亦有所難誠以將校士兵之腦中並無豫想之敵人如何能作戰致勝也默念前途危機實甚願我同胞其皆猛醒（乙種酬） 
國民常識 
[舊地名不可沿用] [  淮安魯岑]  
　　民國成立把各府廳州都裁了又改了許多重複的縣名這是國家爲整頓行政區域起見辦理很是不錯但是十年以來吾人相沿不改如舊鎭江府城今改爲丹徒縣舊蘇州府城今改爲吳縣不獨嘴裏還是照舊相稱就是筆頭寫下來丹徒吳縣字樣也是不大用的（除一二官文書不算）最奇者國家所辦之郵政電報銀行也是如此府廳州還是府廳州重複縣名也還照其舊稱江蘇之舊安東縣與奉天縣名相同改爲漣水而現在郵政局戳還是安東縣三字一處如此處處可知簡直地名如不改的一般了現在我敬告國人以後無論嘴裏筆下皆要用新地名如揚州就稱江都徐州就稱銅山郵政電報銀行等機關更須急行更改以爲人民提倡萬不可再用舊地名了有人說我們用舊地名已久了一時改去很覺不易而且這是無關緊要的事又何必一定要改用呢我答他說地名興廢本來是無一定的又何難改用國家改用地名這等小事而我們不能去實行若是有大改革大變動那更怎麽去做呢（乙種酬） 
衛生 
[敬告各藥丸舖速宜改正發單以重人命] [  李叔清]  
　　頃閱一月七日某君保赤散之利弊一篇所言切當實獲我心然尙有未盡之義謹賡續之閱者或不哂而效顰乎查中國丸散各省通行邦人信仰甚深其弊害與保赤散相同者甚多兹分别列後「兒科之藥」若回春凡抱龍丸牛黄丸等實急驚之妙藥也而其發單皆云治急慢驚風殊不知慢驚乃脾虚腎寒之症此藥若一入口十死不生「外科之藥」若蟾酥丸梅花丹等實治癰毒火癤之妙藥也而其發單則云統治癰疽各症殊不知陰疽乃寒痰凝滯之症此藥一用輕者必重重者必死「更有無理之極者」若如意油萬應錠玉樞丹紅靈凡紫金錠等試一觀其發單則急慢驚風也癰疽各毒也痧氣霍亂也統男女老幼内外各症幾乎無病不治殊不知人之體質不同其病各異痧症有陰陽霍亂有寒熱與驚風之急慢外科之分癰疽皆判然各别其對症者用之未嘗不收速效若虚寒而悞服之眞不啻自食酖毒今後務望售藥者以人命爲重將各藥發單從新改正若回春各藥注明專治急驚慢驚勿服蟾酥諸丸注明專治癰毒陰疽勿用萬應錠等藥更宜詳細指明何症宜用何症不可用切勿再以統治百病自欺欺人而草菅人命也更有進者若某國之仁丹寳丹等皆一片清凉辛散之藥而其發單亦云百病皆治彼國藥學昌明豈眞不知此理然欺我固陋但圖 
 
 
 

Page 18

 
 
吸我金錢於吾人之生死固無所愛惜况又久食成癮我同胞何甘受其愚而不悟耶（乙種酬） 
科學常識 
[烟火之成分] [  康樂]  
　　烟火爲一種含有科學智識之游戲劇場及游藝會場都用之惟我國昔所用者俱製自日本且多不美麗鮮豔究其原因不明其成分也苟能配製得宜非但娛目抑且可以增研究科學之興趣兹將美國某雜誌所載最新頴最美觀之烟火成分譯之於下以供國人之研究 
　　紅色　　　㲶酸鉀百分之六一硫黄一六炭酸鎳二三 
　　紫紅色　　㲶酸鉀百分之六一硫黄一六炭酸鈣二三 
　　玫瑰紅色　㲶酸鉀百分之六一硫黄一六㲶化鈣二三　 
　　赤橙黄色　㲶酸鉀百分之六二硫黄一四炭酸鈣二四 
　　黄色　　　硝酸鉀百分之六三硝酸鈉一○硫黄二三木炭四 
　　青色　　　㲶酸鉀百分之五五阿摩尼亞硫酸銅二七炭　　　 
屑一八 
　　淡青色　　㲶酸鉀百分之六一硫黄一六燒明礬二三 
　　紫色　　　硝酸鉀百分之三二㲶酸鉀二七白鉛粉二○硫黄二○油烟炭一 
　　緑色　　　㲶酸鉀百分之七三硫黄一七硼酸一○ 
　　白色　　　硝酸鉀百分之六○硫化銻五硫黄二○火藥八鉛丹七（乙種酬） 
工業常識 
[纖維之各種漂白法] [  李月波]  
　　動植物纎維（絲毛棉蔴等）中每含色素欲使其色消退而得純白之纎維非行漂白法Bleaching不可行此法時所用之藥品曰漂白劑Bleaching　Agent其種類甚多性質各異有可用於動物纎維者有可用於植物纎維者有可兼用者各不相同兹將纎維之各種漂白方法及宜用何種漂白劑述之於後 
　　（一）漂白粉漂白法以漂白粉Bleaching　Powder與少量之水和成泥狀後再加以水攪拌之歷一晝夜取上面清液濾過製成脫滑奪而氏表Twaddells　Hydrometer一度之溶液以已經精練過之纎維浸入其中約二小時後取出以水洗之再浸於稀薄之硫酸Sulphuric　Acid液中半小時漂白粉之臭味每附着於纎維上不易除去可用炭酸鈉Sodium　Carbonate及次亞硫酸Sodicm　Thlosulphate之等量溶液處理之後再洗數次此法只可用於植物纎維絲毛等動物纎維不可用 
　　（二）亞硫酸氣漂白法亞硫酸氣Sulphur　Dioxide有漂白之作用欲漂白之纎維須先以水濕潤後懸於密閉之鉛室中以6-7%之硫黄Sulphur薰燒之使室内含有亞硫酸氣經十小時後取出洗之此法用於動物纎維最宜植物纎維中之麥桿亦可應用 
　　（三）過酸化水素漂白法以酸化Barium　Oxide粉末與硫酸分解使生硫酸鋇沈澱與過酸化水素HydrogenPeroxide液體此物極易分解爲水須加安母尼亞Ammcnia使爲鹹性以被漂之纎維浸入其中歷八小時後取出洗滌再浸入淡硫酸液中約十分鐘取出用清水洗滌此法用於羊毛最佳絲亦可用惟不宜於植物纎維 
　　（四）過酸化鈉漂白法以10%之過酸化鈉Sodium　Peroxide溶於水中先以被漂之纎維浸於30%之硫酸鎂Magnesium　Sulphate液中熱至攝氏表三十度約一時以製成之過酸化鈉液加入再熱至攝氏表七十度浸一時間取出浸淡硫酸液中少時取出水洗數次此法專用於羊毛野蠶絲漂白亦可用 
　　（五）過錳酸鉀漂白法以被漂之纎維浸於19%之過錳酸鉀Potassium　Permanganate液中約一小時後取出再浸酸性亞硫酸鈉Sodinm　Acid　Sulphite液中微温之漂後以稀薄硫酸處理之此法甚良無論動植纎維均可合用（六）電氣漂白法電氣漂白有二種方法（一）使食鹽Salt分解製成次亞鹽素酸鈉Sodium　Hypochlorite（二）在空氣中放電使生成臭氱氣Ozone二者均有漂白之作用此法爲一千八百二十年時Brand氏所發明無論何種纎維均可合用但用於植物纎維爲尤佳（乙種酬） 
道德叢話 
[西方格言（九九）] [  謝介子選編]  
　　怒者不啻自罰（塔密爾）（Tamil） 
　　與其與半賢者相交游不若與半愚者俱（德意志諺） 
　　學欲速忘之易（英吉利諺） 
　　行其自然（臘丁諺） 
　　損失能使人謹愼（英吉利諺） 
　　一技之成需費一人之全力（法蘭西諺） 
　　酒之侵入斯智慧敗出（英吉利諺） 
　　毋問道於盲（德意志諺） 
　　雖爲一驢猶喜自聞其鳴（英吉利諺） 
　　驕傲之野心僅同乞丐（但萊爾）（Daniel） 
日用常識 
[戴眼鏡者注意] [  伯賢]  
　　眼鏡所以佐目光之不及並非以之飾觀也乃世人以摘去眼鏡爲禮節之所關嘻亦異矣 
　　官場儀注屬員見上司必摘去眼鏡以表其恭以理論之是反若不欲見上司也不恭孰甚民間習慣卑幼見尊長亦必摘去眼鏡以申其敬以理論之是反若不欲見尊長也不敬孰甚至若朋儕相遇而必急急焉摘去眼鏡更可謂爲無意識之舉動 
　　夫我以目光之不及而戴眼鏡以濟之若遇人而摘去豈非有厭惡其人之意乎而世多習焉不察若以此爲重要之禮節者其故由於眼鏡爲飾觀而於輔助短視之本旨未嘗一思之也吾願戴眼鏡者有以革此陋習焉（乙種酬） 
 
 
