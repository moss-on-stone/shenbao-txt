# 1914 - 230 - 4914713

 

Page 1

 
 
社論 
[片馬交涉始末記（五）（冷）]  
　　十五日照會英使稱石道與烈領會勘界圖不能作爲界線之據卽薩使所指之分水嶺亦是單方獨定未得中國政府同意至片馬五寨爲登埂轄地烈領擬照三角成案永租是確爲中國領土且有道光案卷可稽至今該夷詞訟赴保山縣控訴薩使曾認補禮物崗銀該夷屬華確無疑義况茨竹派賴係的光搗左撫夷舊治道光年間兵部剳付尙存將來無論如何劃分須先將兵隊撤回總能協商妥善等語 
　　二十日英使面稱石道與烈領會勘業經商量就緒若再派員徒費時日總需先定界線方可分水嶺高山横亘實屬天然邊界如允以此爲界自可撤兵再勘惟此次會勘必需向北全行劃清答以貴國以分水嶺爲界我以小江爲界各執一詞分水嶺以西土司確係中國土地何得駐兵現滇督來電該處人民極爲憤激不如先撤兵再會勘朱云如分水嶺以西有土司轄境本國甚願補償或在邊界另讓一叚不定界線先行撤兵恐辦不到二月十一日照會英使貴大臣所稱各節係爲交讓起見但據本國政府所調查該處實以高良工一帶爲天然界線其中土司各部多歸中國管轄必仍屬中國方爲理正事順且免另覓土地換讓致生種種轇轕故照中國政府看法所謂分水領者仍宜指高良工山一帶毫無疑義惟貴國政府必欲堅持異議究應如何解决彼此意見兩歧之處並是否另有兩不吃虧之辦法亦應各派專員查明方能妥定界線根據若如目前情形貴國竟在未經中國允讓之界内擅自派兵駐紥本國政府雖欲格外通融準之情理恐難以辦到現在惟有仍行要請貴國政府先將兵隊撤退彼此各派大員前往就地將兩國所主形勢詳細考查備具說帖報明兩國政府核定界線根據以期兩國均無委曲其向北未勘之地卽於此時一併查明以爲將來勘劃地步此叚界務按照以上辦法總能妥善解决如貴國政府猶慮兩國意見終難一致則尙有公斷一途可爲最後結果 
　　三月十六日英使照覆中國所謂薩爾温江（卽潞江）及厄勒瓦諦江（即大金沙江）之分水嶺迤西各村莊係屬中國屬地之說英政府確信除 
 
 
 

Page 2

 
 
片馬康方（譯音）古浪（譯音）三處各寨外其餘毫不承認是以本大臣承准政府之囑告知貴部高良工山一帶作爲邊界根據之問題本國政府毫不謂然定無庸議該山即爲非河與派賴河之分水嶺且來文所請以該山作爲邊界卽如將一千九百零五年石道所擬者再行重述至來文所擬彼此各派大員前往就地詳細考查以核定界線根據一節本國政府亦囑本大臣聲明據一千九百零五年閱歷之陳案足見非兩國政府預定根據難獲妥善了結之法更非對於此項根據預先互有明晰之情在事官員安能徵得頭緒况一千九百零五年閱歷之事卽爲不必照此辦理之前車至應以何界線作爲根據一節本國政府囑有聲明近年所派往游及治理該處至天然分水嶺之員據其考查之形勢將以前與貴部文内始終一致力請之辭尤加鞏固其辭即係此項分水嶺之界線不但爲天然之界且查地勢政治兩端尤屬合宜惟僅確有此次一線之界可望獲到妥善永結之果事旣如此本國政府應得續催貴政府承認此分水嶺作爲邊界根據之大綱惟有彼此明晰一節若中國在此分水嶺之西能指出証據則可合宜斟酌公允辦法本國政府自一千九百零六年至今以後永以爲所有登埂土司向來收受所擬交界以西夷野頭目禮物崗銀等項若以銀錢相抵則英國政府此舉對於中國所欲者最爲公允（未完） 
時評 
[國法會議之選舉（冷）]  
　　自民國成立以後約法委員會推舉者也參議院會推舉者也國會選舉者也今之政治會議推舉者也今後之國法會議觀其章程是推舉而選舉者也 
　　何謂推舉而選舉推舉者由一定之官吏認爲勝任者而推舉之選舉者由一定選舉人民認爲勝任者而多數選舉之今國法會議之選舉人由監督之官吏認定而後令此選舉人以選舉被選舉人是平常之選舉人由人民中求得之而此次國法會議之選舉人由監督之眼光中求得之是謂選舉而無異推舉也然其選舉人與被選舉人又定資格又須在都會省會投票是謂推舉而又行選舉也故國法會議員由推舉選舉二者而來也 
　　雖然其資格旣由選舉監督認定則推舉之意成爲根本不過不能直接推舉其人以云選舉難乎當矣 
[命令]  
　　一月十八日大總統命令張炳華給予二等文虎章此令 
　　又令王黻煒給予三等嘉禾章姜可欽給予四等嘉禾章此令 
　　又令田獻章給予三等文虎章索崇仁給予四等文虎章此令 
　　又令金聲多桂增煦均給予四等嘉禾章李錫麟常埏賈玉奎金壽良均給予五等嘉禾章傳濬源關玉琳均給予六等嘉禾章此令 
　　又令任命林穎啓爲海軍軍港司令此令 
　　又令任命楊廷棟爲農商部礦政局局長此令 
　　又令國務總理財政總長熊希齡呈據奉天國稅廳籌備處呈稱已撤新賓稅捐局局長張根仁欠繳稅欵屢催罔應現因虧欵避匿請通飭嚴緝究追並查抄備抵等語該前局長張根仁經管財政虧欵濳逃實屬大干法紀應由各省都督民政長一體嚴緝務獲究辦并將該員原籍家産查抄備抵以重公帑而儆效尤此令 
[專電]  
　　北京電昨日政治審查會到十五人决定名稱爲國法會議以增修約法及附屬於約法之重要法案爲其職權 
　　顧鼇意見書以内務總長及民政長爲選舉監督由監督認爲合格之選舉人認定合格之被選人在都會省會投票京師選舉會選二十人各省二人蒙藏青海聯合選八人該聯合會以蒙藏事務局總裁爲監督全國商務聯合會選八人以農商總長爲監督 
　　選舉人之資格（一）曾任或現任高等文官通達治術者（二）舉人以上出身夙著文望者（三）高等或專門以上學校三年以上畢業而研精科學者（四）有萬元以上資産而熱心公益者此項調查監督得以住居該地者爲限 
　　被選人之資格（一）任高等文官五年以上確有成績者（二）在内外國專門以上學校習法政學三年以上畢業或舉人以上出身習法政確有法政智識者（三）碩學通儒富於經世著述確有實用者此項不以住居於該監督地方者爲限 
　　選舉日期以敎令定之以大理院長及其簡任推事籌備國法會議事務局長法制局長及該局内務部參事組織審查會以審定議員資格合否 
大體皆經表决其餘尙有林萬里周傳性等意見書 
　　北京電李慶芳建議速置平政院議長極贊成謂當呈袁速辦 
　　北京電念三四及念七八等日分班考法官報名者千四百人下月十三日考知事法部初擬借用衆議院議塲考試林秘書長函復有周道茂草心實痛之等語乃僅以審查會塲充之 
　　北京電昨日京津車發現一被剌之人 
　　北京電北京各報紀載陳宦將任川督此說不確川邊現正收縮範圍取消鎭撫使改設鎭守使歸川督節制一切計畫均係胡督電請政府將責其成效决無更易胡督頃又派代表徐孝剛來京密商進行手續亦無辭職之說 
　　北京電孔庚到京大總統頗爲優待特賞洋五千元以資旅費並擬將孔庚改充晉西鎭守使仍命戍邊現庽大同公庽 
　　北京電各衙署十五晚均下部令添加衛兵出入辦事人等檢查異常認眞 
　　張家口電蒙匪首木陵阿已赴何都統處投誠惟其部下尙有二千餘人盡行收撫每月經費約需六七千元無可設法即已電詢中央 
　　爐城電下鄉負固稻壩被圍久以糧秣烏拉兩形匱乏未能即時出師平定一月六號孫司令紹騫督率十一團兵士奮力前進九號午前七時直搗賊巢血戰數小時遂將下鄉一律克復 
　　開封電據報匪已攻進光州北門電局已被匪毁現該匪等往東方等語查光州南北二城僅隔一河北城旣陷南城亦卽可危且東與固始霍邱毗連匪股勢力更大一時恐難以撲滅 
　　浦口電張勲與韓省長爭執上海調查費張欲韓由省費支出韓已電請中央此項費用蘇省無法支出另由部撥未知結果如何 
　　南京電國稅廳佈告現届舊曆年終各項釐稅分别减收三日以示體恤已飭各釐局遵照辦理 
　　南京電甯垣全城舖捐自二月起一律徵收 
　　杭州電陸軍防營共裁一萬餘人財政司本月軍費槪算較前月减少八萬餘元之譜 
　　湖州電嘉禾吳興王陳二知事以該處匪黨充斥請予水警總署長以軍事裁判權或知事加軍法審判員銜朱督以軍民分治已成定軌水警隸於民政範圍未允其請 
[特約路透電　]  
　　北京電修正臨時約法新機關案之審查會曾於昨日開會會議情形嚴守秘密據英文北京日報載稱該會已决議新機關應取名曰國法會議其議員應由國民選舉 
　　北京電政治會議因公務繁劇逐日開會 
　　北京電政府已向英國某公司借成英金二十萬磅以七釐起息一年償還九八折實收現信該借欵入項將作爲行政費聞江蘇亦在商訂此項借欵 
　　北京電日内將有命令宣布政府無立國敎之意且准國民享有信敎自由 
　　北京電應桂馨於昨日下午四點三十五分鐘在京津火車中遇害查應乃由政府偵探保護乘頭等坐位京據偵探聲稱彼等曾離坐位片時車近天津時盛傳車中有一華人被剌蓋有他客見應仰臥坐位右腹受有刀創凶器棄於身旁觀死者臥勢雖有抵拒之情狀而車中之人無聞聲響者車抵天津登時傳布衆爲大驚二偵探已在津被拘頃聞嫌疑之剌客已就逮聞乃陳其美密派者現料陳仍居東京 
　　北京電喀爾喀特華僑商會電告政府亂黨在印度設立秘密機關隂謀推翻政府　　北京電段芝貴將任鄂督段祺瑞將回京仍任陸軍總長 
　　北京電葡使昨日呈遞國書時歐洲與華締交之國葡最先兩國友誼數百年來毫無間斷袁總統亦以謙詞爲答 
　　北京電駐京法使　蒂君將於一月底偕法員某某二君赴滬小住兩星期 
　　北京電廣東龍都督與英國某公司商訂借欵洋一千萬元以酒捐爲抵押品藉抒經濟之困 
　　北京電劉冠雄呈請卽築福建鐵路並築一幹路聯接廣東浙江江蘇諸省所需經費以外債充之 
　　北京電據川邊鎭守使顔君報告已克復沙山（譯音）各地 
　　成都電據政界宣稱尹昌衡將留京聽用川邊都督之任將改爲軍務司歸川督節制 
　　成都電當道嚴禁組織暴黨凡發覺五人以上藏有炸彈等兇器之會者賞洋五千元發覺二三人藏有炸彈之會者賞洋三千元發覺一人藏有炸彈者賞洋一千元發覺炸彈者賞洋五百元凡官吏發覺此項黨會或炸彈者每人賞洋一千元 
　　貴陽電紙幣每元僅值洋三角官銀行現發行新紙幣皆經民政長蓋印 
　　貴陽電陸軍當道逐日處决搶匪上年全省處决之匪不下二千人 
　　神戶電據私家消息漢城謀剌寺内正毅一案之巨魁韓人榮吉和（譯音）已於一月十六日病卒 
譯電 
　　北京電袁總統命令據直督趙秉鈞呈報新立之正大黨（譯音）在京漢鐵路一帶舉動可疑各端故着拘捕該黨黨員 
　　北京電據英文北京日報載哈爾濱消息鐵良善耆近爲宗社黨向俄國購成來福槍四千枝子彈八千粒野戰砲八尊麥肯沁砲十五尊聞已先付羅卜五萬元餘於明春交清擬乘隂曆新年起事以哈爾濱爲根據地青泥窪昌圖鐵嶺長春公主嶺等處均布有羽黨云 
　　北京電據華文各報載稱英國豫備照一千九百零七年美國辦法减收庚子賠欵 
　　北京電據中政府宣稱各國於中國光復時所受之損失至多賠償英金二百萬磅 
　　北京電農商總長議將中國分八大礦區每區設礦務監查員一人綜理　事悉歸農商部節制 
　　北京電昨日下午京津火車駛至楊村車站附近頭等室内發見死屍一具衣服麗都年約四十白刃陷腹詳情未悉 
　　北京電段芝貴定今日赴鄂 
　　柏林電駐華德使署一等秘書買爾桑男爵將於五月間休假回國 
　　柏林電布京否認雅典發覺布僑謀剌希王案之說 
要聞一 
[政治會議討論造法機關紀詳]  
　　造法機關一語本係由政治會議建議而政府採用之者惟此事關係民國憲政前途非常重大政府未便自由計畫率爾召集故其究仍提出政治會議兹將十六日開會結果詳誌於下 
 
 
 

Page 3

 
 
　　李議長之意見午後一時開會未出席者四人餘皆到會李議長主席開會後議造法機關諮詢案主席對本案發表意見略謂鄙人對於組織造法機關之意見政府此次聲明之意旨並無以此項機關代國會之心故此等機關無長久之必要此機關專爲增修約法及制定附屬於約法之各種法案故成立愈速愈妙惟欲其速則手續萬不可繁亦不能過於詳備若求其詳求其備則種種阻礙轉因之而發生鄙意略仿南京參議院之組織頗爲適當請諸君再詳細討論云 
　　各委員之辯論於時許世英提出意見書主張名稱用國民會議每省派三人蒙古六人西藏六人青海三人由行政長官選派職權增修約法及制定附屬於約法之各種重要法案陸夢熊謂此案應爲四項研究卽名稱組織選派職權四者是本席主張先討論名稱表决之後再討論組織議長贊成陸說孫毓筠起立當言關於組織選派職權三項其主張略與許世英意見相同惟關於名稱則主張用國法會議略謂近日種種名稱爲一般學者所擬議但共和搆成機關旣覺不妥名之曰共和建設機關嫌與前時共和建設討論會相混增修約法會議範圍又過狹共和議院之名稱爲防人誤解其實今日斷無帝制復活之虞不如用國法會議足以表明專爲國家根本法而設云云 
　　李慶芳之主張李慶芳起立謂陸議員旣提議討論名稱主　業經許可故本席單就名稱發言孫君所云之組織及選派方法等等本席暫不置可否竊以孫君所主張之國法會議尙有待商榷之處國法二字在法律習慣不能濫用就廣義言則爲對於國際法而言凡國内之法皆可以國法二字包括之就狹義言則行政法亦包括在國法之内且本會議呈内及議長演說旣一再聲明專爲增修約法制定附屬於約法之重要法　性質異常明了範圍極有限制若混括颜之曰國法會議轉失組織之初心易啓他人之誤會至於共和建設機關共和搆成機關本席以爲無討論之價值機關云者乃法理上之解釋名詞不能徑以此命名譬如大總統在法理上可認爲行政上之總攬機關然徑稱總統爲總攬機關豈不成爲笑話至於新參議院憲法會議等更無討論之必要惟共和議院比較的當爲可用但孫君所駁者尙不可盡共和二字之缺點本席以爲共和有貴族共和民主共和旣名之曰共和議院其下必冠以民主二字方覺妥協但民主共和連用太覺累贅本席以許議員之意見相同主張用國民會議爲適用其理由有三（甲）臨時約法第一條第二條標明主權在於國民主權是在國家抑在國民别爲一題但制定約法承數千年君主專制之後旣標明主權在國民則用國民二字在法律上較有根據（乙）一般輿論所以主張用共和二字者則爲免人誤會若名之曰國民會議旣可以表示尊重約法之精神又可以免一般人民之誤會（丙）在法律用語上亦見冠冕堂皇昭示中外至謂公民會議若必出於民選其實不然選權受之於行政長官亦無妨也云云 
　　審查員之指定任福藜主張用選舉法由省垣士紳選之又陸夢熊主張用造法會議趙維熈主張用國本法會議劉毅主張用修正約會議命鎔謂請由議長指定起草員起草後再行表决貢桑諾爾布對於蒙古人數爭議甚烈顧鰲起立謂蒙古人數暫時不必議許君不過個人識見即請議長指定審查員審查員中舉出起草員議長遂指定審查員十五人遂散會聞十九日開審查會云今將指定審查員姓名列後蔡鍔許鼎霖劉馥顧鰲方樞王印川李慶芳鄧鎔朱文邵孫毓筠劉邦驥貢桑諾爾布林萬里黎淵陳瀛洲 
[舊曆年前之各省解欵]  
　　熊總理前曾通電各省接濟中央除山東已允接濟四十萬元外兹再將各省對於此事之情形分誌如左 
　　（一）河南國稅廳電復河南省出入不敷甚巨近與省長極力籌商倘能停罷不急之務騰出大宗巨欵必當首先報解 
　　（二）江西國稅廳初次電復江西省收支不敷月約七萬餘元容與汪民政長切實籌商無論如何爲難必當遵電設法力顧中央以盡涓滴之助後經部電敦催始復稱認解四十萬元即代中央付給每月在贛第六師之需 
　　（三）浙江國稅廳初次電復以浙省收入就令徵收足額亦祗能供省用况支付職權屬諸省長容再會商省長另電奉達後經部電催促始復稱認解中央欵項一事再四磋商祗承省長允解二十萬元 
　　（四）山西國稅廳電復本省政費屢月停發迭經會商都督民政長及財政司速籌於年内認解中央若干共扶危局迄難解决現正極力籌畫俟籌有定數當卽呈報後部一再電催仍不允認欵適該省請欵裁兵卽令其先籌集欵項實行裁兵卽作爲協解中央之欵 
　　（五）湖南國稅廳電復湘省惟驗契一欵係銀元核收俟得有的實收數自應分此特别之欵以供中央之用三年二月底再行認定數目匯解來京 
　　（六）熱河國稅廳電復熱河向稱瘠區卽在承平之時亦無認解中央欵目丁此喀匪不靖尤有朝不保夕之虞據實電復乞諒察　 
　　（七）四川國稅廳電復欲解欵中央非先裁兵節餉不可現正與都督省長商景辦法俟此層辦到後再定解欵之數 
　　（八）湖北國稅廳電復以鄂垣居水陸之中本客軍隊旣多軍餉支出之額自巨一時實無餘力擔任解欵 
　　（九）陜西國稅廳電復現經商承都督民政長議定解本年四月間認籌抵解之十五萬元除部發陜省賑欵三萬元請中央截留作抵外餘俟竭力續籌分期起解 
　　（十）廣東國稅廳電復粤省國稅收入悉數供給軍需尙短十之四五懇逕電都督委婉相商先從裁兵减餉問題切實解决必能勉爲其難切實照辦 
　　（十一）雲南國稅廳電復黔省向係受協省分光復以後協餉全無入不敷出籌助一節力難從心 
　　（十二）貴州國稅廳電復黔本受協省分反正後舉全省歲入以供軍需猶虞不足以求籌解力實未逮 
[馮督與周女士結婚儀式]  
　　妝奩之雅緻星期日（十八）下午四時周女士嫁裝由丁家橋女府出發運送至都督府計紅緞帳銜一幅上繡山河委佗四字上欵道如先生下欵直隸女師範曁高等女子小學校敎習學生拜賀對聯甚多有掃眉才子名滿天下上頭夫婿功垂江南之句又銀器銅器瓷器共五十四抬鐵牀一張被褥十二抬衣箱十只洗面架一座風琴兩架紅木大　二頂 
　　防衛之周密是日（星期）當道慮有黨人乘間滋事自都督府至城北交涉公署一帶軍警防範異常嚴密下午卽請女府移入都督府西花園由西大門出入俾總統府内　曁新人親族接洽便利并免危險 
　　婚儀之肅穆吉日（星期一）午後二時馮都督着上將服行親迎禮禮畢旋署四時由彩車送新人進都督府前導馬隊步隊軍樂隊新人着元色綉花外套仍中國梳妝韓民政長代表袁大總統宣讀文明結婚證書頗極一時之盛 
　　道賀之盛况寗垣軍警政紳商各界均往賀喜上海鎭守使鄭汝成江北護軍使蔣雁行以及蘇州軍警各界重要人物均來寗賀喜府中設招待處十餘處 
[南京政聞錄]  
　　忠裔院保管員姜文祖自日前爲探訪局捕去後至今尙覊押在局無釋放之望 
　　清江自戒嚴以來破獲黨人機關之案日有數起聞該縣議會有被封之說 
　　内務總長電詢省議會籍隸國黨議員之近狀謂事閱兩月僅據奉天直隸山東福建山西安徽雲南河南湖北浙江甘肅四川黑龍江等省先後電覆追繳情形有辦理完者有尙在辦理進行中者其他各省均遲遲未據報部爲此再行電催自電令到日應責成該省民政長迅速查明詳覆云云 
[雜評一（無名）]  
　　東三省之宗社黨東三省之宗社黨屢有所聞或云假日或云聯俄或云購軍火或云起事果其眞歟何其愚也苟非其眞偵探之亂人心罪不在宗社黨下也 
　　京津車之暗殺案京電謂有暗殺案而路透電則謂被殺者卽應犯桂韾應桂馨不死於法不死於滬自謂可徼天幸矣今乃死於京暗殺非人道而應若有天道嗚呼 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[國務院制定高等文官甄别委員會執行細則]  
　　第一章總則第一條本執行細則係依據文官甄别法草案分别規定　第二條組織高等甄别委員會時應案照本細則執行第三條高等甄别委員會之舉行國務院以院令定之 
第二章委員會之組織第四條依本法第十五條之規定其第十四條第一第二欵所列各員由大總統任命組織會務　第五條依本法第十六條之規定其第十四條第三欵至第六欵各員每次開甄别評議會時應由國務總理呈請大總統任命爲甄别委員其非第十四條所列各員而其有文官任用法施行法第一條第一欵第四欵資格之一者大總統得特派爲甄别委員第六條高等甄别委員會應以國務總理爲會長餘均爲委員第三章甄别程序及日期第七條甄别程序應依本法第六條至第九條所規定先期分别訂定之　第八條甄别日期由國務總理酌定依本法第二十四條之規定連同甄别程序呈請大總統以敎令公布之 
第四章　會所　第九條會所地點由國務總理指定飭由銓叙局預備並刋登公報通告 
第五章甄别　第十條凡應行甄别人員由銓叙局分别列表連履歷册呈由高等甄别委員會甄别之　第十一條甄别方法應依本法第二至第五等條所規定實行甄别　第十二條用本法第三條第二項甄别方法時應由速記員詳細記錄　第十三條用本法第四第五兩條甄别方法時應由甄别委員嚴行監試第十四條考騐考試人員如有作弊情事者應比照本法第十一條第一第二項辦理 
第六章　評議　第十五條每次甄别完竣時由會長召齊甄别委員開甄别評議會一次員數過多則分次開會評議　第十六條評議會以委員之多數决之可否同數時由會長加入决之 
第七章　甄别之决定　第十七條甄别合格者給與合格證書由銓叙局註册　其有本法第十一條所列各欵情事之一者由委員會呈請大總統免官 
第八章　附則　第十八條高等甄别委員會預備及補助各事宜依本法第二十條所規定由銓叙局辦理其辦事細則應另定之　第十九條本細則自公布日施行第二十條本細則如有未盡事宜由會長召集會員隨時增改 
[修正陸海軍勲章令]  
　　修正陸海軍勲章令第十條已於前日由敎令發布兹錄之如下一二三等白鷹勲章佩上衣第一紐上一二等文虎勲章佩左胸部大綬上方普通章下方三等文虎勲章佩上衣第一紐上各種一二等勲章有副章及大綬色一等紅二等黄佩左胸至右脇下副章綴於綬端三等文虎勲章有綠色領綬一條四等至九等勲章均小綬佩上衣左襟之上四等至六等綬綠色七等至九等綬藍色小章由左脇旁起向右排列小章多時加銅插於大綬之上以便併列而資佩帶 
[中日記者懇親會誌盛]  
　　十六日下午六鐘中日記者俱樂部在六國飯店開懇親會並有總統府秘書長梁燕孫君日本駐華公使山座圓次郎君中國駐日公使陸潤生君等蒞臨是日兩國記者與會者中報社爲北京日報京津時報國民公報新中國報黄錄日報民視報國華報國是日報東方時報天聲報大國民日報民强報愛國白話報上海時報等日報社爲朝日新聞（東京及大版）每日新聞（東京及大版）報知新聞時事新報大和新聞新支那等代表共數十人濟濟蹌蹌極一時之盛首由中日俱樂部韓事神田正雄君（日本朝日新聞特派員）報告俱樂部財政情形繼商議增添幹事員數定爲中國幹事三人日本幹事二人（原係中二人日一人）除中國幹事朱季箴君（北京日報主任）日本幹事神田正雄君仍舊任職外（中國幹事李肇甫君早已辭職）應再舉中國幹事二人日本幹事一人當即分别散票選舉康甲承君（民視報主任）得中國幹事票最多數當選得票次多數者爲汪建齋（京津時報主任）汪怡安（新中國報主任）兩君票數相同汪建齋君以年較長當選日本幹事一人舉定小川節群（時事新報特派員）選舉旣國事衆乃就讌山座君陸潤生君水野君（日使署參事官）朱委箴君相繼演說聞者滿意掌聲若雷席間屢次舉杯歡呼萬歲互慶讌甫畢梁燕孫君復向衆深致其對於是會前途希望之意盡歡而散時已逾九鐘兹將朱委箴君至詞及山座圓陸潤生兩公使之演說列下 
　　朱季箴致詞略謂今日中日新聞記者懇親會承蒙日本山座公使及駐日本陸潤生公使梁秘書長日本使館水野參事官諸公惠然寵臨實爲榮幸之至惟今日之會中日兩國之外交當局及政治重要人物兩國新聞記者共聚一堂誠爲中日兩國親交之一大紀念吾輩新聞記者有代表輿論之天職深望以後我兩國新聞界諸君同心協力維持中日兩國邦交解除兩國人民誤會凡我兩國新聞記者皆當以此爲共同之責任鄙人不能日語以極單簡之言詞表示將來希望之意 
　　山座公使演說略謂鄙人今日承中日兩國新聞記者招待榮感無已鄙人來華之後與諸君爲第一次之歡聚尤爲欣幸將來兩國邦交日益親密新聞界諸君與有責任今日兩國記者開此懇親會足可以代表兩國人民親睦之意今承諸君招待異日尙望諸君時賜敎言爲至盼禱云 
　　陸公使演說略謂今承中日新聞記者懇親會招待不勝感幸之至惟今日之會與普通之會有不同兩國之政治家外交家新聞記者共聚一席鄙人躬逢斯盛喜何如之要知新聞記者爲國民之代表新聞紙爲國民之口舌兩國人民感情之親密無所表示惟於報紙見之深望今日在座之兩國新聞記者各於報紙之上實力鼓吹務期兩國邦交日益親密並不能以今日一席之歡聚卽爲兩國邦交親睦之表徵再者鄙人今日承諸君招特又不能不將中日記者俱樂部成立之歷史與諸君略一言之中日記者俱樂部發起於去年夏秋之時梁燕孫汪榮寳朱祺神田正雄諸君當日發起之原動力今兩國新聞界陸續加入者能有今日之盛誠一最可欣幸最可希望之事前途發達正未有量鄙人將以此祝之云云 
　　水野節演說末由日本使館參事官水野節氏謂各國新聞記者皆到使館探訪新聞以後甚望中國新聞記者常往使館接洽一切並有通繹可以傳達語言云 
[擴充漢口租界之提議]  
　　外交團要求將北京租界擴充消息日來頗喧傳各外報昨據報告外交團近復擬將漢口租界再加擴充此又連類而至者也分記近情如下 
　　外交團之提議漢口擴充租界一節外交團暗中會議已經數次至近日英德法俄日五國駐京公使致書外交部提議將漢口租界略加擴充以便該各國商民居留論者謂漢口巿場將重行建設擘畫綢繆全局未定故外交團乘機要求使不致事後交涉難遂初願之虞是租界擴充要求與漢口巿場建築問題有相因而至之關係者 
　　政府之否認　外交團接五國公使書後即提交國務會議以便取决聞最近國務會議關於漢口擴充租界問題曾開會議一次决議將提議駁回不日即行文外交團知照一切矣 
　　擴充理由之研究自此問題出現後租界之果應擴充與否遂成一大疑問惟據歷來漢口各外人言論則謂漢口確有擴充租界之必要以漢口舊有租界以沿江一節爲限界雖長而甚狹確不足以充各國商民居住之用以故各國商民舊時之住於華界者頗多即跑馬廳亦以租界内無設置之矌地以移置華界方可陽夏之役南北用兵跑馬廳幾成爲戰場此皆係租界太狹所致也云云言之頗能成理至我國政府否認提議恐以擴充租界致漢口之華商反對故也 
[漢商債務問題三誌]  
　　錢帮激起公憤漢口錢票帮因各行商對於總商會所議清理債務草章以爲獨寛待錢幫羣起反對因之亦大爲不平遂邀集同業固結團體以錢業公所名義每日催傳各帮欠戶勒令限期還欵如有不理者即控法庭追償以致各帮益形忿憤以欠欵係前年民軍起義損失所致非倒場可比何得如此逼追爰亦在藥王廟開各帮聯合會議以錢業公所旣能代各錢莊催賬自應能代各錢莊兌票所有起義前各錢莊所出銀條期票花票應責成代兌昨已四散傳單知照持票之人不日齊赴錢業公所索兌恐不免釀起風潮云 
　　布帮互相爭執起義前各布莊售出布疋至今多未將本銀收回昨由布幫董議定清理債務向各店催索以便收債還債各欠戶聞之即在嘉賓樓公議辦法决定以八成歸還現兌三成餘五成則分三年攤還各布帮以各欠戶皆殷實之疋頭店旣經减成則不能延期兹事難以兩全决不認可因之兩相爭執殊難解决 
　　草章仍須修改漢口總商會所擬理債草章因各幫反對後經人調停由各幫公舉董事樊有餘等赴會商同總協理修改刻已將修改之法磋商完畢由商會查照删改各節刋印並附勸告文請各幫遵照辦理詎各帮昨復開會研究謂所改仍含混不清較前反欠明晰殊難照行於是復函請商會開會逐條修正表决然後再繕呈官署立案以免有所後論 
[鄂省鎗斃留學生紀詳]  
　　鄂省留日陸軍學生祁國鈞湯瀚等因潛行回鄂運動已經拿獲正法聞祁年二十五歲漢川縣起義時曾當標統入贅於天門某巨族爲婿愛情甚篤行刑時其妻蓬頭垢面趕至軍法處與之面訣祁痛哭不能成聲嗣左得勝廟前鎗斃即以上等衣棺盛殮其母及妹均在場痛哭見者惻然至湯瀚係圻水人與湯化龍同族雖曾充軍府參議而家甚貧寒死後祇草草棺殮又十四號軍法處復槍斃耿丹一名亦留學生之前曾充過都督府近南軍標統者年只十九其妻年甫十八變賣釵環始能成殮又有張作霖一名於十六號槍斃此人文才甚佳起義老人莫不憐之然無力營救也又聞該生等於叚督查破密謀資遣回籍後仍復匿於武漢謀以炸彈隊環攻都督府兵工廠及佔據龜蛇二山爲起事之進行云云故近日段督布防非常嚴密云 
[粤借欵成立紀]  
粤省紙幣以初九初十十一二數日消息爲最緊因年關在卽商場急需周轉城中商店固多受害港中商店亦多牽動紛電告急而此數日又有借欵中變之說故巿面極爲恐慌至於官家亦以此數日爲最焦急因金庫存欵現金僅得九萬餘元紙幣亦僅十二萬餘而舊曆度歲在在需欵卽欲移挪亦苦無法故十二三兩日與銀團中人磋商借約於條件中竭力讓步十三日磋議有成十四日乃在都督府中將草約簽字討明借欵一千萬元分七期交十六日財政司長嚴家熾卽赴港商議第一期交欵矣又聞粤省借欵成立一事先因洋商要求以大沙頭爲抵押品政府未允其請迭經都督民政長與該銀行代表輾轉磋商最後解决指定以粤省府稅屠捐烟絲捐三項抵押已得雙方同意昨日下午確在行政公署立約簽字訂限兩月交足分作兩年攤還此欵聲明撥作銀行基本金不得挪作别用一俟商股一千五百萬元招足尅日設立銀行規復兌換財政部接粤借欵消息成立後昨特電令紙幣監理官李心靈兼任監督紙幣借欵支用事宜謂務使此屆借欵完全爲維持紙幣之用并將維持情形隨時電部察核云云 
[康南海之治粤談]  
康南海頃有上都督省長一書痛論治盜理財兩事諄諄以恢復舊紳士倡設民立銀行爲指歸原書洋洋數千言節錄如左　吾粤自革命以來苦暴民之亂久矣就其大者言之一苦於多盜一苦於財窮暴民據粤之始大招羣盜以爲羽翼盡革紳士以爲平民於是向之椎埋盜刦慓悍無賴之徒執政於都巿號令於鄉閭舊日耆备方正之士紳大則爲其茶毒小則遭其蹂躪惡直醜正是非顚倒上爲盜賊横行之政府下爲盜賊横行之鄉民庇匪横行奪掠作奸富人無所保遁逃於港澳則財源絶矣中人以下不能遷者俯首坐待其凌虐爲俎上肉任其吞割耳聞其所自由胡陳董妄慕平民之治因革去紳士之名其甚者旗桿扁額皆行砍落甚非所以爲治也夫美法爲共和盛國而瑞士尤爲共和之極軌而其學位之舉人進士結函於名剌稱呼於口吻與諸歐君主國同未之少改也頃聞萑苻不靖大君子乃心民瘼特派兵隊爲之清鄉豈不甚善而清鄉軍隊清之甚難兵至則賊逃兵去則賊歸則徒有清鄉之名而無清鄉之實其難一也吾粤多盜而實盜非盜無從而知必藉正紳稽查指導乃能深入其阻而滅絶其根清鄉委員縱極才明然隔遠而來無從深悉其難二也旣無正紳彈壓鄉人敎化族衆則無賴盜徒横行鄉曲輾轉引類則盜日多誅之則不勝誅清之則無可清其難三也各國治盜祗藉警察而無藉紳士者惟吾國警察末行行之未密與密之未得其人故舊例藉紳士治盜安良實則中國地大官疎不得已之良法不可易者也故欲清鄉治盜捨恢復紳士其道末由也豈徒治盜而已其於敎訓正俗安撫善良蓋至得也無準備之不換紙幣俄美與法急時雖嘗用之然繼卽收之否則價格日落正貨之日逐乃必然矣况復僞者日增無從辨識民不信用因而凋敝甚且亂機恐因復作執事亦深知共害而思救之所以遲遲者待中央之撥欵也而中央近狀數米爲炊乞丐而食尙復不得然猶各省乞欵尙復紛紜中央何力能以大欵爲粤計乎僕與門人梁任公湯覺頓特爲粤計欲撥千萬先開粤銀行然借欵難成只爲虚願即令粤中自借恐銀行團亦必爲難故以借欵論政府今日許之而明日五國銀行團則已駁之故或救或不救或借或不借政府本自無力亦復無權若终日袖手上待政府下望借欵政府之待無期借外終無所得而僞幣之增無量今兹數月前車亦可鑒矣爲今本源之計祗有聽粤人自立銀行而官協助其力以官有物抵資本聽銀行與外人借債聽銀行自出新紙幣以易舊紙幣港中各國銀行之貯欵多皆中國人粤欵也但不信中國而信外人耳若令粤人自開銀行自收其欵則紙幣可換實利可收遠引德國二十銀行英國蘇格蘭十銀行自出紙幣之制近用日本台灣朝鮮銀行之例旣有官有公産物作抵則亦可出準備証劵不必盡爲現金也但善妥其章程耳救急之方豈有過此 
[貴州軍隊圖亂未成之詳報]  
　　貴州因遠在極邊風氣閉塞哥匪極盛自前年唐繼堯督黔後從嚴拿辦始稍稍歛跡近日匪風復熾大開山堂暗謀變亂至上年十二月十七日因有匪首鄢雲臣密與陸軍第一營兵士敖青雲相約運動軍隊勾結匪徒謀變定於是夜起事其計畫先戕殺營官繼則迫脅軍士圍攻軍械局并殺民政長戴君隨卽佔踞城池意圖大舉幸是日畫間即爲劉護軍使偵探員探知報告劉君秘令省防統帶及該營長不動聲色派隊圍拿當卽拿獲從亂之兵士數十人解赴護軍使署開軍法會審供出鄢雲臣爲首附和謀亂乾有敖青雲徐雲洲劉應華吳錫學謝少州鄭和清賴煥章馮樹青黎鴻興楊再發等十名或擔任運動同夥軍隊或願於起事時先殺民政長及圍軍械局等事直認不諱隨於二十三日將該叛兵十名處以槍斃其餘被迫之軍隊斟酌罪之輕重懲辦惟匪首鄢雲臣見事已敗先行逃脫現在民政長護軍使已飭令各屬從嚴緝拿矣 
[閩當局之保民策]  
　　劉總長之提議劉冠雄總長於日前函請商務總會商船總會總協理坐辦並東路觀察使前水上警察廳長到署會議保護商業各辦法是日到者如商會總理陳衞官協理尤慶奎坐辦李旭齋船會總協理因事未到只坐辦姚松甫莊翊礎東路觀察使陳培錕前水警廳長吳鼎等劉總長接見後首述裁兵事宜謂李鎭守使辦理最爲得法閩局已大定各商家儘可放心經營萬勿仍如前此之顧慮各國所以富强者首重商業現今之時代非與專制一姓專權之可比我商家乃民國公正之國民對於國家自應享特别之權利但現在最可慮者卽内河外海盜賊横行戕害我航業的生命財産余當服役部務時曾慮及此每擬妥籌善後良法以維航業無如國中多故不暇兼顧現適在此得與商會船會諸君晤面會籌良法苟余能力所及無不誓願進行且當力籌最穩固之保護基礎使永久不至懈弛如官廳對於此項辦理不善可由商會船會公舉一人出爲糾正始不負大總統重商之苦心云云兩會諸君答言感謝並謂一切辦法俟回後訂期召集開會議妥後再當條陳劉總長允可時已十一時半乃握别而出 
　　汪省長之宣言日前有人投書諷剌汪民政長故特出一牌示云照得莠言必誅以防亂政昌言百拜以廣嘉謨昨有不識姓名者之一人致書規過母爲明察當持大體以曾文正相勗善哉言乎本民政長少讀詩書於子産寛以濟猛猛以濟寛之言未嘗不三復想見其爲人壯游四方嚴於治亂救民水火之中每以未及行寛政爲憾閩省自光復以來紀綱墜壞法令不行治亂用重以救時也豈得已哉况列强覘國正宜肅法令以振綱維書中乃以禁令之行比於祖龍之暴夫祖　龍焚書坑儒如彼本民政長振綱飭紀爲民除害則如此时非顚倒已屬擬不於倫若彭壽松作亂陷全閩於洪水猛獸實爲國法所不容其去也勒索鉅欵朘削民人之脂膏以遁閩人應痛恨之書中乃寛假其詞公理何在天良何在毁岳牧而譽驩苗薄顔回而崇盜跖好惡倒置此人心理昭然若揭又何以尙知有曾文正也最奇者莫如書末善自爲謀一語本民政長自昔辭官返余初服政府責以大義畀之疆寄生平不計官之得失也無所謂善自爲謀也年昔年沙場策馬出入炮雨鎗林今猶此志苟利於國他非所計更無所謂善自爲謀總之令行禁止最不便於好人故巧其言以相嘗試人心不正憂莫大焉孟子曰我亦欲正人心用特揭示質之正人君子 
[地方通信鎭江]  
　　集資開墾之先聲　鎭紳周某家資饒富留心墾務現因勘騐離城四十里之高資一帶荒地甚多擬糾合同志籌欵開墾以闢利源聞已集有巨資並呈請農商部立案不日即可實行矣 
　　軍警頒發口令　駐鎭第五師二十團張團長克瑶以近來謡言甚多恐有黨人混跡其間特與縣知事商定由十八日起頒發口令飭各巡城軍隊通知各區至十二點鐘後無論何人在街行走詢問口號民人如不持燈亦須由站崗軍警查究云 
[揚州]  
　　興化籌辦清鄉　揚屬興化縣近經浦軍剿辦後土匪裁兵俱已逃竄地方漸臻平靖該縣王知事以該縣接壤鹽城素多盜匪出没今欲預防隱患必須籌辦清鄉故日昨特召集紳商各界籌議進行聞擬分縣境爲四區每區各置區長一員每區再劃分若千段每段各置段長一員悉以紳士充之一俟籌有的欵卽可發表實行 
　　拆毁菜巿棚架李前知事時曾授意前警務長劉牧齋在敎場搭蓋棚架以爲菜巿之用後經議會反對該棚架遂歸於無用 
 
 
 

Page 7

 
 
現由縣令拆毁將其木料移歸他項工程之用云 
[安慶]  
　　高署長自戕案之眞相　城南署正署長高佩臣君日昨陡遭鎗彈斃命據一時表面觀之似近遇害全署人員均涉嫌疑之地旋由美國醫院某西醫以偵探法切實考查該署長臥室情形繼以鎗自試及鎗彈去路之遠近確係自戕究非被剌而死卽據該局火夫言見署長清晨披衣而起往廳堂自取鎗一隻入臥室俄而聞鎗聲一響遂知有變即奔鳴全署人等入署長臥室看視詎署長果中鎗倒地門扁如故并無他人研究種種疑團稍釋故尙未罪及他人現聞倪都督以該署長慘遭横死其間大有原因似宜詳加研究務得眞相方免畸得畸輕之誚惟南署地當要衝所遺之缺一時雞選其人即令朱廳長暫行兼理其事一俟部署就緒即委員接理云 
　　武衛軍分駐當塗張勲自簡長江巡閱使後即以當塗原有之提署爲行轅昨聞兵士由水道來當者有一千數百餘名一時街道爲之擁塞居民不免驚慌幸統領武衛前軍中路各營陳中將張貼佈告人心方定惟時該兵士行裝甫卸尙未支配駐紥地點隨由該縣議長朱玉珊君即將議會讓出以爲各兵士休息云 
[武昌]  
　　白匪又圍攻羅山　河南羅山縣婦嬰醫院醫長姜女士于十一號來函云羅山居於京漢鐵路之東離信陽州不遠昨晨得報土匪一千餘人已至離城西北六十里之鳳凰坡大鎭巿搶刧焚燒直向羅山而來所經大小鄉　均皆焚毁羅山縣城内僅有官兵一百名民團雖有五六百名奈無軍火只能站立城内防衛各城門均於昨午關閉是夜三點鐘土匪已到西門將城外從北至南之大街焚燒復直撲攻城官兵及民團在城上還砲相擊隆隆之聲骇人聽聞匪多兵少萬難得勝若無信陽光州援軍到來恐將失守予於砲火聲中恐罹不安故草書倩人專送至信陽交郵局遞寄漢口云云 
[廣東]  
　　港商請維持紙幣電香港來電云龍大都督李民政長財政司長報界公會總商會均鑒廣東紙幣低折達于極點商民受害危急萬分際此年關在即巿面摇動商店多有倒閉牽累甚大更恐軍界譁變逆黨乘機搗亂危在目前懇速設法維持以救危局粤省幸甚商民幸甚香港銀業行日昌明新誠德等三十家香港米行其源萬祥源萬發祥等三十九家同叩 
　　江保琛已獲　都督據海陸豐統領林幹材來電云現據鄧營長拿獲惠陽著匪江保琛卽士廷黨夥江顔州江官妹江亞燠江亞順五名由琛身搜出假造都督委充警軍統領兼杜江安撫使任狀一紙蓋用粤省大都督印帮辦知事會訊祗認假造文書行騙餘不吐實伏查汪琛一犯爲首假充職官煽誘鄉民証據確鑿無論有無别情似應就地正法以昭炯戒其夥黨四名併擬遞籍分别懲處是否有當伏候遵示 
[專件]  
[公司條例（再）（續）]  
[第三章兩合公司]  
　　第八十條兩合公司以無限責任股東與有限責任股東組織之有限責任股東以額定出資爲限對於公司而負其責任 
　　第八十一條兩合公司除本章規定外關於無限責任股東準用前章之規定 
　　第八十二條設立兩合公司之章程除記載本條例第十條所列各欵外應記載各股東之責任無限或有限 
　　第八十三條兩合公司自訂立章程後應於十五日内向本店及支店該管官廳註册除照本條例第十一條所列各欵外應將各股東之責任無限或有限註册 
　　第八十四條有限責任股東僅得以銀錢或别種財産爲出資 
　　第八十五條無限責任股東章程上無特别訂明時均有執行業務之權利而負其義務 
　　第八十六條無限責任股東有數人時其業務这執行以其過半數取决 
　　第八十七條經理人之選任及解任雖特定有執行業務之股東時亦以無限責任股東過半數取决 
　　第八十八條有限責任股東得於每届結賬時索閱公司之財産目錄及貸借對照表並檢查公司之業務及其財産之情形有必要事故該管官廳得據有限責任股東之呈請許其不論何時檢查公司之業務及其財産之情形 
　　第八十九條有限責任股東非得無限責任股東全體之允許不得以其自已股分之全數或若干轉讓於他人 
第九十條有限責任股東得爲自已或他人爲與本公司營業相同之商行爲又得爲他公司無限責任股東 
　　第九十一條除章程或全體股東之同意特定代表外凡無限責任股東均得各自代表公司 
　　第九十二條有限責任股東不得執行公司業務及代表公司　　第九十三條有限責任股東如其行爲有使人信其爲無限責任股東時對於不知情之第三者與無限責任股東負同一之責任 
　　第九十四條有限責任股東雖患瘋癲不必因此退股有限責任股東死亡時其自己之股分歸其繼嗣 
　　第九十五條兩合公司遇有無限責任股東或有限責任股東之全體退股即行解散但在有限責任股東全行退股時不妨以無限責任股東之全體同意改爲無限公司 
　　第九十六條兩合公司改爲無限公司時應於十五日内向本店及支店該管官廳將兩合公司爲解散之註册無限公司爲設立之註册 
[雜評二（默）]  
　　重紳權論前清以地方紳權重事業多敗壞於是乎倡平等革命以後平等多流獘於是乎議復紳權然則紳權之復所以救一時平等之獘也將來紳權重又將如前清之有流獘矣康南海之復紳權論雖僅爲粤省治盜言然亦人須與其衛道德正人心之說並進并須嚴限紳士之資格不然紳權之重豈盡地方福哉 
　　粤借欵中央整頓全國紙幣則有幣制大借欵廣東整頓一省紙幣則有幣制小借欵幣制大借欵聲明不作别用　也而旋有移作政費之議今廣東之小借欵亦云不准挪用　後果能不挪用耶雖然挪作别用猶有用之之途也所慮者糜費濫用而使此借欵暗中消耗而不能言其用途耳　　鄂債務債務問題應商人與官廳爭也乃漢商債務初則以清理章程之不善而集矢於商會繼因商會偏袒之故而引起錢業與各帮商爭後更有布業與各商人爭紛紛開會羣謀對付夫漢商經戰事損失後元氣未復合全力以發達其營業猶恐不濟而顧自相蹂躙耶商人智識已非如從前之淺陋此義豈不知而今復蹈其獘者果有迫人以難堪者耶是眞不可解也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[匪徒搶刦拒捕之駭聞]  
　　昨晚（二十）七時有匪徒八人内有六人均穿元色花緞棉袍兩人穿西式大衣至英租界四川路騰鳳里口得順增記小錢莊以購買雪茄烟爲由聞闖入店堂各出手鎗嚇禁聲張當被搶去大小銀洋及金對開等共值洋二百七十餘元而逸當由該店小主汪祖興大聲喊捕由九百四十三號暗差華捕顧雲生與三百五十五號八百六十八號兩華捕聞警赶至見一匪竄入對面美華書館隔壁弄内顧捕首先赶至被一匪連開三鎗一彈擊中顧捕左乳旁卽受傷侄时該匪卽將手槍抛入彼處木作場内旋由三百五十五號八百六十八號兩華捕赶上將該匪追獲帶入總巡捕房並傳同該莊小主至寫字間詰問當時情形當在該匪身畔搜出廣東小洋三百餘角該匪係浙江人年約二十餘歲捕頭卽着嚴行收押並飭通班中西探捕前往兜拿餘匪未獲而回並飭將受傷之顧捕車送仁濟醫院醫治惟槍珠已入内部恐有性命之虞並聞其手槍彈子經西探檢獲云 
[疑嫌人開槍自擊]  
　　美捕房中西包探於昨午十二時在北四川路附近武昌路查見粤人羅某在該處徘徊形跡可疑該探等正欲上前拘捕羅不妙突開手槍自擊洞穿左腿當即獲住解入捕房經捕頭詢問一過飭送同仁醫院六號房間醫治並派印華二捕到院輪流看守候傷痊再行究辦 
[新民同進黨之發現]  
　　江蘇韓省長近據密探報告現有黨人重行組纎新民同進黨以銅質爲符號分發同黨暗中佩帶希圖死灰復燃破壞大局請即通令嚴密偵查預爲防範並將該黨黨證圖様照式繪呈察核等情韓省長得報後當卽函致上海鎭守使轉致交涉員切商領事團嚴密偵查緝拏究辦昨日鄭鎭守使已將黨證繪圖分發軍警各署一體偵緝矣（黨證圖様如左） 
[中國新民同進黨漢滿蒙回藏]  
　　散兵掘獲槍械後之騷擾 
　　淞滬警察薩督辦查悉滬北楊樹浦周家嘴沿浦灘一帶蘆蕩内曾於南軍潰散之時埋藏槍械甚多兹被散兵掘獲因此勾結土匪各駕小船在淞口一帶潛匿每於黑夜遇有民船駛過若輩即持械攔刧殊爲商民之害現當舊曆年終貨船往來較多亟應查緝除訓令吳淞警區飭派水巡嚴查外並移文水警第二廳通令所部各水師營一體嚴緝 
[招兵起事之嫌疑]  
　　上海鎭守使署稽查員余祖勲偕夥陳錫卿前日在南巿三角街會同五百三十五號崗巡將竹器店主王長發並同居之馬毛囝盛阿四三人拘至第一分署報稱據　線張善甫報告王長發曾受亂黨羅漢章方小山之令於本年一月一日招兵二千名意圖起事旋因軍火不給未果應請將王拘留須至伊家搜查等情訊據王稱與羅認識曾來躭擱數天現已回皖與方並不相知亦無代爲招兵之事署員飭令盛馬二人交保王暫拘留即派巡官等至王處搜出無爲縣倉埠華林坊羅姓寄來交王長發傳交羅漢章之家信一封又陸軍　師步兵十三團一營號房收條一紙收到竹馬三十五副餘無證物昨日已由鄭鎭守使飭探至該分署協探將王長發提回交軍法科研訊 
[水陸一律嚴防]  
　　南巿製造局一帶復起謡言屢誌前報兹悉鄭鎭守使昨復商請海軍李總司令通知各兵輪每輪撥派小輪四艘砲兵水手十六名並在小輪船頭上裝置機關槍在浦江内往來巡防遇有商民各船經過一律查驗及至半夜槪不放行至内河各處亦派小輪兩艘聯軍四十名舢板多艘着令備足機關鎗子彈前往梭巡陸路則仍由鄭君派所部第一二三三營長每晚督隊巡防不稍鬆懈云 
[章水天案之大辯論]  
　　大同民黨首領章水天因被中央政府指爲内亂要犯電令駐滬楊交涉員令行公共公廨轉飭捕房將章逮案迭次訊供判章押候定期復訊在案昨晨仍由新閘捕房西探卜羅司與華探張天林朱子藩同乘馬車將章押解到廨研訊 
　　公廨孫襄讞於十時半會同德領師君升坐特别法庭命傳被告到案卽由被告代表羅利士律師詰據章水天答稱於陽曆去冬來滬大同民黨於光復後由我發起當時共十餘人惟我墊欵最多該黨以五族共和世界和平爲主旨並聯絡外人鄉僻處所風氣未開曾有演說家至各鄉勸化當時尙有許多外人贊助並非秘密社會如美博士李佳白李提摩太維禮姆司諸君亦多贊成均有信札往來會費初入一元入會後每年繳費二元惟會費殊難收取堂上問所收會費作何開支章稱其費係辦地方公益事宜及演說家至各鄉勸化旅費至陽曆去年四月底因經費困難已不演說雖有少數助欵不能支持去年因國民黨與共和黨意見不合由大同民黨出爲調停意見後袁總統亦曾助洋二千元言至此由羅律師將袁總統致上海交通銀行滙大同民黨洋二千元之電稿交章詰稱是否此電章接閱後答稱卽是此電遂呈請堂上察核復由羅律師詰稱爾在大同民黨辦事有無月俸章稱祗車馬費洋三十元並無月俸係盡義務自開辦至去年四月計虧一萬餘金我已墊銀八九千元因無經費不能進行即於四月間赴北京遂將黨事交理事長陳林松接辦到京後晋謁維禮姆司及法國公使意欲聯絡各公使達到五族共和目的彼時又欲晋謁袁總統聞袁總統因發現宋敎仁案槪不接見嗣在旅邸患病月餘且當時維禮姆司君稱將回美國在名卡上簽明美國住址以便通信卽將名卡呈案請察又據羅律師接稱被告於此一年内經濟極窘家中衣飾典盡所有質劵均由其妻收藏堂上不信可令章妻呈出是時章妻將質劵數十張交與羅律師轉交章手由章呈案并稱家中木器均已付質堂上詰稱爾旣一貧如洗所請代表律師其律費何來據羅律師接稱由其妻姊妹行之丈夫代措堂上詰稱爾到京後有幾人駐部辦事章答稱祗有陳姓與書記錢友山並茶房一人至原告所呈三信係錢友山所書此信以前並未見過亦未令錢代寫堂上又問理事陳林松現往何處章稱陳於大總統下令後彼說我黨名譽甚好改組實業公司須得巨數資本已回西安原籍籌措即於事務所貼一字條彼即起程迄未回滬羅律師又言旣改實業公司何書寫大同籌備實業處章稱改組實業公司資本狠大意欲集資開辦即我住居梅白格路捕房亦早知悉至陽曆去年十月十號國慶紀念由理事陳林松致大總統賀電且得回電有希望貴黨發達之語言至此由羅律師將此項電稿交章察看後堂上復命章將電稿朗讀一遍章讀畢呈堂請察羅律師復向章詰問爾未到捕房以前有人到過爾家内否章稱未到前兩星期有二人來家邀我先至迎春坊三弄某妓院曁雲南路某大餐館據稱欲辦實業不熟上海情形托我經辦堂上問章爾曾去過否章稱我因心中坦白不疑他故曾與前往彼等又欲邀我至内地後悉二人係偵探並將二人名卡呈堂羅律師又問爾有無接到中國官場解散大同民黨之信函江蘇都督有無公文知照大總統有無直接命令大同民黨各處支部所辦之事爾是否担負完全責任章稱並未接有命令公文信函各支部所辦之事不擔責任云云 
　　中央政府代表瓊司律師起立向章詰稱爾於西曆一九十二年以前所辦何事有無家産原籍何處父母是否完全現年幾歲章答稱家居湖南省城係警察畢業生年二十九歲父母雙亡家有八十餘歲之祖母薄有家産於革命後賣盡前清時代在閘北巡警總辦汪瑞闓處爲敎練員第一次革命曾到揚州與徐寳山辦妥地方各事卽回滬發起大同民黨前江蘇都督程雪樓曾派我爲鹽政部長言至此瓊律師將章之肖像詰章此照於何時所攝所穿軍服當何軍官章稱此照係在閘北巡警總局爲敎練員時所攝卽由瓊律師將此照片呈堂請察瓊律師又將章發給他埠支部之委任狀令章觀看詰稱此項委任狀是否由爾發給圖章是否由　　爾所蓋章稱我於四月後不預黨事圖章係陳林松所蓋此非委任狀係總部承認支部之證書陳松林與各處支部所辦之事均不得知瓊律師又曰爾二次革命時曾否出場辦事爾是否討袁軍司令章稱其時有病並不干預瓊律師復稱旣不干預何意各報紙均登載爾事卽將天鐸報時報所載交章察看章稱實因黨員違背黨規由我將伊等取消以故造謡登載至該報等所載當時因病未見後見所載卽請更正言至此由羅律師將更正報紙呈堂請察章稱當時天鐸報未載之先具函向我索洋六百元不與是以登載實係該報圖詐妄載瓊律師又曰各報多記載其事其理由爾能解釋否章稱其理由易解蓋袁黎黨疑我係孫黄一黨而孫黄黨疑我係袁黎一黨故各報有此記載然皆是謡言供至此瓊律師將由章簽字之志願書二紙詰問此項志願書是否均由爾簽字章稱一辦理鹽政未成之志願書確由我簽字尙有一紙非我所簽瓊律師即將該兩紙呈案經中西官察看畢復由瓊律師詰稱大同民黨旣未接大總統解命令爾於報紙土曾否見過載有大總統之解散命令至檢呈三信是否由爾所書章稱未接大總統命令亦未見報　　載所有呈案之信大約係陳林松催繳會費之事至於書我名姓因我倡辦之故且曾知照不得借用我名惟無權禁止並於事務所貼一字條知照 
旋由德領師君向章問曰當時陳林松致北京賀電係何人名義大總統旣下命令後何不解散後來改組實業公司何以仍照大同宗旨進行至大總統滙交洋二千元此洋作何開支原告所呈信函証據均推稱他人所爲現爾所稱之陳林松錢友山均不到案爾言殊難憑信須從實供明章答稱賀電係用大同民黨公衆名義大同民黨於大總統未下命令之前因無經費停止進行不消而自消矣後改實業公司資本難籌迄未成立大總統滙交洋二千元係充旅費及辦公益各事至原告所呈信函係由錢友山等所書實未知情並非諉卸 
　　復據羅律師聲稱此案未經申辯之前曾由敝律師聲明書記錢友山經被告之妻遇見錢知黨會牽涉避面已請檢察處出票往傳無着至此案發生時原告祇稱内亂并無証據呈出遲隔數天乃曰証據見証已有以被告犯新刑律第十九條照其所控不過一月以上三月以下拘禁且大同民黨非秘密社會此層不應加入各秘密社會大總統安肯滙洋二千元至稱大總統命令解散而不解散者係犯案在租界而原告所呈三信係書記在總部所寫亦在租界犯案照此數層被告决無引渡之例且大總統無直接命令與被告即照十九條新刑律須由都督命令及地方官知照公文旣無公文知照被告惟憑報紙新聞欄内所載命令不能作爲證據即公堂預審此案與租界尋常案件無異况原告家内所有各種紙張均由捕房抄呈公堂亦經被告詳細聲明並由原告律師逐層駁詰大同民黨宗旨亦無違犯而各報所載被告事跡已由被告說明黨見悞會且國慶紀念曾有賀電而大總統亦有回電希望發達照此情形政府並不控告此事係由上海偵探搆成大總統係中華民國全國代表旣有助金且回電希望發達定無控告之理由况被告聲明去年四月後已不干預黨事且無實在證據業已在押月餘應請省釋 
　　又據原告代表瓊司律師駁稱被告律師所稱此事係上海偵探搆成並非政府控告此言似不合理此案確由政府來電並得各方面証據何稱偵探搆成被告不遵大總統命令解散改組實業公司仍照大同宗旨進行國家頗受影響要知大總統頒布命令亦中國法律之一部份且大同民黨未發現以前被告所辦之事已不正當實係國事犯不能稱在租界犯事應請照章引渡以伸國法中西官磋商之下因時已過午不及會商判斷遂宣佈退庭着章帶回捕房候會商堂諭宣佈　 
[軍人毋許賭博]  
　　鎭守使鄭汝成君因恐舊曆新年所部各軍隊或有弛禁賭博之獘昨日特派稽查員羅嘉佑前往各營傳諭各營長約束各軍士不得聚賭如違查出定干重咎 
[縣知事禁遏年興]  
　　上海縣知事洪伯言君查得舊曆新年往往有種賭徒開場聚賭殊與地方治安大有關係除擬繕文告嚴禁外昨先函請淞滬警察薩骨辦令飭的屬南北各警區一體示禁各行政司法軍警人等知法違犯者須加等嚴辦云 
[馮都督委任要塞總司令]  
　　陸軍第四師楊師長日前接江蘇馮都督來電以江甯鎭江吳淞江隂四口要塞砲台總司令一職自去年戰事消弭以後迄未委派兹查有陸軍中將王遇甲精於軍務堪以委令爲該四口要塞總司令以資統一而重國防除委任外電請查照等因昨楊師長已令知吳淞江隂二路要塞砲台官吳潘二君查照矣 
[鈞和兵輪回滬]  
　　海軍李總司令前派鈞和兵輪開往閔行昨已事畢開回仍泊製造局浦濱該輪管帶董仲發即至司令部銷差聽候調遣 
[砲艦溯江而上]  
駐滬海軍李總司令前日接江蘇馮都督來電以浦口一帶江面近因匪盜充斥亟應嚴加查緝請速調兵艦駛寧鎭懾等因現李總司令已於昨日令飭建安砲艦開赴南京駐防另派楚同砲艦開往蕪湖游巡矣 
[鎭守使令緝安徽逃犯]  
上海鄭守使前日接江蘇省長函開案准皖督倪咨稱去年皖省亂事之際被柏逆文蔚擅遣亂兵擁至五河縣檢廳看守所内將開鎗擊斃民人計文有之兇犯劉健强刦而逸查該犯劉健非僅殺人正兇且曾附和叛黨逆迹昭著未便任令遠颺亟應通緝務獲嚴辦除通咨查緝外請爲飭屬一體恊拿解辦等因相應函請通令各軍隊嚴拿等語聞鄭鎭守使昨已通令所部各旅團營一體查緝矣 
[崔分廳長接任視事之布告]  
淞滬警察分廳長崔君布告云本月十三日奉薩督辦訓令内開本督辦前以淞滬警察亟須改組以策進行曾擬定辦法會同上海鎭守使鄭電達内務部在案兹奉内務部灰電内歌電敬悉上海巿分南北警廳亟須改組先設滬南閘北兩分廳並請荐任徐國樑崔鳳舞爲分廳長自係爲因時制宜力求便利起見業將來電呈奉大總統令飭先由民政長委任署理俟辦有成績再行任命等因除電知江蘇民政長外應暫飭該員等先行就任並飭補具詳細履歷並田民政長呈送到部備案等因奉此除函請江蘇民政長委任外合行訓令該分廳長先行組織滬南分廳尅日到任並盻將組織情形到任日期呈報爲要並奉發下江蘇滬南警察分廳長之關防一顆十五日又奉江蘇省行政公署委任令開案照淞滬警察廳穆廳長現已辭職查上海巿分南北警廳急須改組兹先設滬南閘北兩處分廳查有該員堪以委署滬南警察分廳長仰卽將該分廳改組事宜妥爲規畫編制呈候核定仍隨時秉承薩督辦指示一切除函致鄭鎭守使薩督辦查照外合行令委到該員即便遵照此令各等因奉此本分廳長即於本月十六日接任視事除分行外爲此布告地方人民一體知悉 
[崔分廳長之整頓]  
南巿警察分廳長崔鳳舞君規定每逢三六九日在署開常會一次研究警務前日（十九日）爲第一次開會之期下午一時邀集所屬一二五各區署長署員在本廳開會由崔君主席直至五時始畢所議各事條舉如下一巡警站崗首重精神各區署向例值差時間每四時爲一班崗警守望精力未免不繼自本月廿一日起每次值班以三小時爲限即三至六六至九九至十二鐘 
二各區官長均宜常川駐署設有萬不得已事故必須離署者署長員巡官可以互相替代不得同時離開致誤要公各項案件務須迅速辦理不得停滯間有送廳核奪者至多以五句鐘前爲度三署長署員每　夜查崗一次巡官兩次巡長於帶班時間仍逐崗視察至換班後方許回署四各分署有事以後直接送廳辦理尋常事件一月一報緊要事件除隨時報告外仍須綜核案由按旬報查五舊曆新年出示禁止賭博六本月薪餉等册限後天一律繳齊彚核又令云照得警察爲人民表率負保衛閭閻之責精神固應貫注形式尤宜講求本廳長任事以來密查各區值差巡警恪守警章表面整齊頗不乏人而站立路側倚靠崗亭疲玩性成亦在所難免若不嚴加訓誡殊非愼重警務之道爲特訓令該署長即便遵照督率巡官嚴加整飭嗣後在差崗警倘或仍有衣履不潔領扣不齊及精神怠疲談笑等事一經覺察除將該警照章懲治外該管長官弛於敎導查察亦當量予處分决不寛貸切切此令 
附訓令四則崔分廳長昨日訓令各區署云照得警察爲親民之官責任綦重各該區上級長官理宜常川駐局以免貽誤要公所有各長警亦當遵守規則非有特别事故一槪不准在外住宿以示限制而重職務合亟訓令該區即便遵照辦理毋違又令各區云照得警裝爲公家置備之物尤當格外保存母使散失查各屬長警應用警械警笛手册及勤務規則等項往往並不保全藉口失落實屬不成事體應即責成該區時加檢要不准一人缺少並仰遵令呈復以憑核辦而重公物　又令云照得巡警職務服裝形式頗爲重要查長警大衣背上雙帶殊不雅觀應卽一律拆去所有帽沿白章亦嫌太狹尤宜放寛更換以壯觀瞻爲此訓令該區即便遵照限文到二日内一律拆換呈覆核辦云 
[省長派定警務視察員]  
江蘇民政長韓紫石君因各縣警務關係地方治安亟應切實整頓現經决定所有各縣警務長一職嗣後統歸行政公署直接委任以一事權仍另派警務視察員三人輪赴各縣視察隨時報告現已派委龐樹森等三人爲視察員即日出發巡視本埠警界昨已奉韓省長令知矣 
[查獲借端刦掠之匪徒]  
滬城九畝地和平里倪質君家前被匪徒以借房爲由攫去金飾並勒斃傭婦李周氏勒傷倪妻倪梁氏當時投報地方檢察廳派員騐明移請各警區一體查緝兇犯在案不料一案未破一案又起本城西門内楊家荒場附近有寡婦戚鄒氏蘇州人現年六十三歲家有餘屋樓房一幢門前貼有召租該氏家内祗有母女二人其婿則在漢口經商舊曆上月下旬有操寧波口音之匪徒王炳生糾合同黨一人亦以借房爲由至該氏家中詢問租金王見室無男子卽將該氏撳倒攫取鈔票二張計洋十元又小洋六角銅元五十四枚而逸該氏幸未受傷立投第二區第二分署具報當經署員勘明立飭探警查拿去後前日由該分署將王緝獲立傳該氏到署認明無悞卽將該匪押送司法科訊供不諱昨日午後由該科備文押送地方檢察廳収押候傳戚鄒氏到案質訊 
[革探仍須查拿]  
已革浦東第五區偵探沈坤前在該區服務時串　伊夥李金標唆令竊賊在各輪船行竊物件前經失主戴楨控經法捕房將賊破獲供明沈等窩贓各節當經法公堂將李拘獲送歸地方檢察廳移請警廳將沈斥革在案兹經法公廨將李判决驅逐租界再提沈坤到案澈究是以由該公廨函致檢察廳請將李解送到廨照章拍照蓋印指摸事畢仍當送廳收押並請緝拿沈坤送廨歸案訊究汪檢察長接到來文當即准如所請於前日先派法警將李金標送往法捕房拍照當日帶回收押一面查提沈到案候示 
[流氓同惡相濟]  
戴明甫昨至法公堂訴稱前晚行經新開河南首忽有身穿短衣之流氓張阿二故意碰撞遂與口角旋有張紀良與曹阿金等將我軋至僻靜處所喝令脫下棉袍皮馬褂我不應允卽遭毆打仍被剝去事後報知捕房派探拿獲認明無訛解案請究訊之曹供實係張阿二將他衣服剝去餘不知情中西官以張等三人同惡相濟判張押西牢一年曹等兩人各押西牢六個月期滿均逐出租界 
[統一道敎機關部驟難立案]  
上海縣知事批中華統一道敎總機關部領袖張元旭理事長曹驤呈云呈悉查該會於上年一月問組立中華道敎曾駐滬總機關部雖經前吳知事批准立案現查政府公報　年二月九日及三月二十日兩期内載奉内務部批該領袖以分駐之機關部名義呈部請予立案曾由本部據情批駁並函致國務院查照各在案等語是該總機關部尙未奉部核准今忽又加入統一字様雖據聲明係同一團體而性質實已變更　請立案之處　仍俟該會呈奉内務部核准令行後再行核辦希卽知照 
[訪尋兒子之慘狀]  
江北人劉日昇於本月初二日由無錫販運糙米八十餘担來滬託新閘北源仁碾米廠碾白代爲售去得洋四百八十七元當卽携洋趁船歸里迄未到家現劉父劉青起以伊子久出不歸心中疑惑於昨日來申向該米廠詢間情急大哭該廠主唐秀甫見而憫之給劉川資洋二十元悄其往内地各處訪尋 
[日領事訂期答拜]  
駐滬日本總領事有吉明君定於本月二十二號午前十一時率同譯員詣上海縣公署答拜知事洪伯言君昨已先期知照矣 
 
 
 

Page 11

 
 
[雉妓暫留濟良所]  
　　山東人田正山（即田金才）因將清和里雉妓孫巧實（即平巧責）誘匿松江路大同棧内姦宿經鴇婦孫王氏（即孫石氏）尋獲扭控捕房飭將妓鴇分别拘留候訊在案昨經公堂傳訊兩造均延律師代表辯護中西官以供詞各執判田開釋平妓暫留濟良所孫鴇存洋一百元交保候查明訊核 
[大餐司尾隨拐匪]  
　　拐匪陳增元前日誘拐新閘肇慶里董振元家九歲女孩珊珊王仁仁家女孩桂寳帶往法租界擬乘輪船出口販賣因兩女在船内啼哭陳情虚帶女上岸經該輪大餐司尾隨至新閘路鳴捕將陳與兩女一併拘入捕房昨日傳同女父將陳解送公堂訊實判押西牢四年兩女各交其父領回 
[藏匿來歷不明之女子]  
　　楊樹浦周家宅江北婦人高陳氏因將來歷不明之女子藏匿家内希圖販賣被探查獲昨解公堂訊明判女暫留本廨陳氏押候下禮拜四帶堂核辦 
[扭控姦夫淫婦]  
　　李國勲前日扭妻徐氏及姦夫石三至三區警署控稱石與該氏私通在姦所捉獲請爲究辦當經董署長訊問一過判送初級檢察廳請究 
[江北人情極吞烟]  
　　江北人趙金賢之妻盧氏在北四川路二十二號洋房内帮傭趙因屢囑回家不允即在該洋房内吞烟圖盡當經報捕車送醫院醫愈昨解公堂經中西官訊悉前情判趙開釋着盧氏隨夫回家違干未便　 
[管車人苛待女工]  
　　北蘇州路公和永絲廠管車人孫梅生因用火管燙傷女工鳳菊手指被控昨由捕房派探將孫拘解公堂訊實判罰洋二十元充公無洋改押三禮拜以儆 
[托賣烟土之紏葛]  
　　英租界四馬路高陞棧夥王錦文昨扭許銘生至閘北四區警署控稱去年五月間託賣去烟土得洋一百四十五元逃避不理今在閘北遇見請爲究追解署長預訊之下即移初級檢察廳訊究 
[巡官又獲販烟犯]  
　　三區第二派出所巡官傳明業前日又在滬寧車站緝獲販土犯馮有根符書光陳大林錢子英孫誠銘楊　鍾六人一併解經董署長訊明屬實連同搜獲之烟土移交初級檢察廳核辦 
[限期呈出證據]  
　　粤商鄭茂記恒興錦豐等十一戶控張逸安梁碧臣駱仁山新扶記與在逃之廣源利不理結欠會欵洋三百三十元前晚由廨傳案訊供之下聶襄讞察閱呈案會帖係廣源利爲首似與該被告等無涉遂判被告各交原保着原告於一禮拜内呈出與被告有關係之証據再訊如無証據呈出即行將案註銷另候緝是首會廣源利到案訊追 
[並非串騙]  
　　陳伯美控鍾春福周錦泉以代薦戲園賬房爲由串騙押櫃洋四百元一案昨經公堂復訊被告延律師上堂代辯中西官以旣立借據係屬民事判被告開釋着原告另行具禀控追 
[草賬業已燬棄]  
　　俄商進益洋行控前買辦程錦章卽順興昌號主匿賬不交一案昨晨十時由公共公廨王襄讞會同俄領羅君復訊兩造均延律師代表被告將謄清簿呈案而原告律師要求交出草賬被告律師稱已燬棄中西官會商之下判被告交保諭將呈案簿據發交檢察處候原告於六禮拜内將賬核對明白再行復訊核奪 
[米店夥累及薦保]  
　　源大米店主周少梅昨扭王茂益蔡良蓀二人至閘北四區警署控稱前由蔡薦保王茂益之子欽春爲夥日前被欽春私收客帳五百餘元逃逸請爲追究卽經解署長研訊一過移送初級檢察廳判王蔡交保限五日交到王欽春再核 
[房東收還房屋]  
　　張竹干至法公堂控稱商人有巿樓房一所租於周林德開設裕泰雜貨號兹因商人自己開店囑令遷讓許其免收房租一月貼還遷費詎一味延約請飭遷出詰之周供店内裝修化費甚鉅且不拖欠房租兹因張另得挖費洋三百元逼令搬出須求公斷聶讞員以房東收還房屋自有主權遂商之法副領事德君判周釋回限一個月遷讓 
[房客拖欠房租]  
　　某洋行經租人至法公堂訴稱寳裕里租戶曹姓等四十餘家新舊拖欠房租爲數已鉅計同慶公棧欠洋六十五元曹姓五十四元唐姓二十八元秦姓二十三元王張兩姓各欠十四元蔡姓二十元張姓十四元俞姓八元張柳康二十八元屢向收租一味延約是以報捕傳案訊之同慶公等四十餘戶同供因陸續拖欠求恩鑒諒中西官以時值隂曆歲暮格外從寛免予交保判一併釋回限兩禮拜各將欠租付清如逾限不付仍須傳案押追 
[原被各罰一元]  
　　永和公報闢行戴焞煌前至法公堂控被永益公棧東鄧玉書圖賴代墊水脚銀二百四十餘兩訊明屬實判鄧交保限十四天照繳在案兹已逾限由捕派探分别傳訊原被告均不到案中西官以原被藐視公堂各罰洋一元充公仍飭探往傳於禮拜三到案訊理 
[鎭守使命令浚河]  
　　南巿製造局浦江日久淤塞進出船隻不能直抵碼頭起卸貨物殊多不便兹經鄭鎭守便查知已於昨日命令挖泥機器匠前往開挖矣 
[來函]  
[汪幼安致商會辭卸信成銀行協理函]  
　　敬啓者鄙人上月承信成銀行股東會公舉董事復經董事會公推恊理當經一再堅辭蓋鄙見主張裁去協理一席以信成現狀雖監督之機關不可無而附屬之冗員不必備兹於本月十號董事會會議重申前請當承董事允許辭退恊理而仍留充董事此後自當盡力監督以期勿負股東公舉之意惟於信成行政一方面絶對不負責任亦無經手未完事件除登報通告外謹此布聞順頌貴商會台安統希亮察不具　汪幼安鞠躬元月十一日 
[雜評三]  
[二十日之經過（訥）]  
　　自民國三年一日以來僅二十日耳而此二十日中上海所發現之事殊足令人驚駭 
　　夏粹芳之暗殺案也謡言黨人起事也新民同進黨之發現也盜刦租界店舖而并鎗傷巡捕也此外礙治安違法律之舉日必數起凡去年一年内之所以紛紛擾擾者而皆一一見之於此二十日短促之時期中豈非可異之事乎 
今者陽曆新年已過而舊曆新年將來則此所謂二十日短促之時期乃新舊交替之時期也滬人之否運亦在此交替間乎將於舊曆新年卜之矣 
 
 
 

Page 12

 
 
   
 
 

Page 13

 
 
自由談 
游戲文章　 
[送苦文] [  劍秋]  
　　韓退之作送窮文而窮卒不能送余仿具意作送苦文 
　　苦惱子獨居無聊賴一年三十有六旬苦不堪言歲將終乃揖苦鬼而餞之曰汝今可以去矣自爾之來也十年於兹矣我爲汝故無快樂之日汝若不去我眞欲死苦鬼曰先生之苦曷在願聞其詳苦惱子微歎者三長吁者三乃嗚咽而言曰汝以我爲未苦乎居我爲汝言之年甫十九老父棄養田園荒蕪楹書散佚饑來驅我惘惘出門時曰命苦毛錐三寸依人作嫁嘔肝瀝血（夙有咳血病）敝精勞神譬彼春蠶不死不止時曰心苦終日孶孶伏案不息目不停視手不停寫夏則汗下如雨冬則指僵欲脫頭昏腦脹欲罷不能時曰身體上之苦不如意事十恆八九慈母年高而九衰愛妻多愁而善病兒號寒於冬煖女啼飢於歲豐俯仰身世生趣索然時曰精神上之苦嗟乎人壽幾何憂愁實多髮星星而漸斑齒摇摇而欲動慨修名之不立倐中年之已過昔汝未來有樂無苦今汝不去有苦無樂我與汝前世無怨今世無讎汝何爲形影不離紏纏不已哀之而無所用驅之而不肯行我東則汝亦東我西則汝亦西我欲啼則汝不許我啼我欲笑則汝不許我笑我欲怒則汝不許我怒我欲恨則汝不許我恨使我啼不得笑不得怒不得恨不得嗚呼我不死汝終不去矣乎苦鬼莞爾而笑曰先生休矣先生之苦乃自取之也先生若棄其秃筆脅汝肩摇汝尾伺候於公卿之門奔走於形勢之途久已置身青雲矣保至與苦鬼爲緣哉乃先生不自咎而咎苦鬼之爲祟不亦眞乎苦惱子嗒然若喪退而思之苦鬼之言誠是遂終身不敢言苦（二） 
[某女校觀劇歌仿揚子江歌調] [  酒癡]  
　　鏘鏘鏘騎了紙馬居然出戲場手拿球竿當作鎗眞眞好白相來賓爭拍掌嚇得學生逃進房明日還家父兄敎訓重重吃耳光 
　　奇奇奇當場出醜眞正老面皮弄出一齣話把戲校長喊晦氣說道對不起諸君總要原諒倪寛坐片刻讓我預備開只留聲機 
　　屁屁屁學生家屬看仔才動氣女子讀書大問題做啥斷命戲倘然要做戲勿如送到班子裹何必出了許多學費膳宿費 
　　洋洋洋入場劵末銷脫四百張總共結算一百洋校長手段强念塊還書賬還有八十腰裏藏最寃苦是各位先生朿脩才賴光 
[辟債台移文仿北山移文] [  瘦蝶]  
　　孔方之神銀元之靈欠平九扣貼水三分夫以窮迫困厄之交乞貸挪移之想缺用度以方急干親朋而直上彼方許之矣若其連年結欠逐項拖帶吃小麥而習慣學滑脚而走脫誘本利以消烊仗一怒而全賴固亦有焉是以言語參差日期反覆檢花押之痕惹原中之哭或語巧而心工或貌慈而計毒何其奸哉嗚呼田文不逢馮煖已往巿義高風千載誰賞世有浪子紈袴之輩旣飲旣博亦嫖亦賭然而自詡富豪習成揮霍竊媿空囊濫飮鴆毒苦肉用計欺心設局雖假容而裝喬實神情之急落其始至也將欲愚戚族信交游偶然假暫相求豪情張日老氣横秋或歎中人虚往或怨空票不收釘洋鈿而換啞核利息而去油暴發何足比掘藏不足儔及夫債主入室變其面孔形馳魄散志變神動爾乃眉軒席次肩聳榻上執原票以溯前情露極容而獻俗狀足趦趄而難走顔已破而絶望蕩室廬而俱空顧妻子而如喪至若扭胸膛拖衣袖跨街巿之中聚鄉鄰之鬥肆簧口於海外露背脊而出醜官司久宕法律相隨辨護喧囂犯其慮牒訴倥偬裝其懷人情旣斷罄家無續乃吮癰而舐痔且補瘡而剜肉籠張李以往圖立興隆於前錄一本還一利擔遲勿擔錯使其豪情頓挫狂興不舉窮途落拓獨居無侣門庭闐寂孰肯來蓬　荒涼徒延佇至或孤蹤偶涉偃蹇獨行牆門過兮人不見狹路逢兮心先驚昔聞四海皆兄弟今見終年斷六親於是南里獻嘲北鄰騰笑故友爭譏妻孥隱誚慨世路之難行悲無人以赴吊故其懷慚無已抱媿不歇姜雨寒風愁花苦月聞外來之浮議并寸心之鬱勃今猶不忘舊謁浪跡上門雖明知其無益又故智之復萌豈可墨跡貽羞筆頴蒙恥票紙再辱圖章重滓彼掉舌而鼓唇人摇頭而塞耳宜扁戶牗掩柴關歛聲息匿衣冠截來言於海口杜妄屁於雲端於是鬼物揶揄人神怒魄故走頭以無路必形銷而跡滅請築辟債臺爲君謝逋客（三） 
栩園詞選 
[哀江南] [  菊魂]  
　　石頭城畔暮鴉驚四壁笳聲對月鳴海國波濤都是淚上林草木盡爲兵河山故國悲今昔人鬼荒臺泣死生留得一坏黄土在青燐明滅逐人行 
　　柳 
　　一話凄凉一斷魂畫樓深處閉黄昏沈沈冷月留清夢淡淡霏烟認舊痕古道夕陽愁粉黛渭城朝雨送王孫風流肯附高人節陶令平章五柳門 
　　客中聞雁 
　　北雁聲聲喚舊愁蓼花紅過楚江秋鄉心一片憑誰説凉滿西樓月一鈎 
[憶别]  
　　乍見情難訴無端又别離夢魂如識路夜夜慰相思 
[馬嵬坡懷古] [  夢蝶]  
　　舞扇歌衫認未眞玉容寂寞委芳塵多情帝子空餘恨一代江山誤美人夜雨聞鈴悲往事金釵鈿盒證前身馬嵬千古供憑弔環佩蕭條細草茵 
[水調歌頭月樓夜感] [  東園]  
　　放眼小天地日暮倚樓時近今如問成敗打刧一枰棋注意相原在内注意將原在外天下繫安危歷歷五千載只有歲星知　皇降帝王降伯數爲之大江淘盡人物東去浪成堆幾個少年賈誼幾個窮途阮籍痛哭果何爲有酒醉今夕風月夜遲遲 
自由談話會 
　　英女皇額里查白終身不嫁羣臣或勸之嫁答曰吾已嫁得一夫名曰英吉利 
　　意相嘉富兒終身不娶意王嘗勸之娶對曰臣已娶得一婦名曰意大利[  鄭泯泯]  
　　國奢則救之以儉此古人之名語也中國陋俗酒食徵逐動輒數金此貧弱之一大原因鈍根發起儉德會可謂爲世俗痛下碱砭如能暢行全國實屬一大美事李生告天白天白曰鈍根五戒不啻現身設法願如水滸傳魯智深所云洒家記得[  李生]  
　　嘗觀滬上之豪客紅燈綠酒楚館秦樓揮金如土一入迷途竟無猛省之日祗貪一時歡藥不顧將來利害可勝浩嘆今讀儉德會規則用意至厚足以挽此頽風但使人人能依此進行余敢謂强國之基在兹發軔矣深願毅力進行勿爲他物所阻[  荷山居士]  
　　不察其品性惟視其服裝濁世茫茫殆無一人不然者每見今人交友多取金玉其外敗絮其中者而行爲高潔衣食樸素之士則多以貧賤目之漠不之理嗟乎頽風陋俗不早矯正恐長此以往人心將不可收拾矣自由談發起儉德會仁者用心可以知矣凡我少年均宜列名斯會共襄盛舉[  姜靜濤]  
　　臥病旬餘今始痊可補閱連日自由談見儉德會方在發達吾乃喜出望外際此道德淪亡競尙奢靡之世得有此會裨益社會良非淺鮮謹備心肝薄禮一分以爲附驥之贄然事貴恒久深望入會諸君勿學神龍之見首而不見尾幸甚[  漁郎]  
　　儉德會規則一不狎邪二不賭博三不必以酒肉宴客四不必華服五不輕寒素之士 
　　入會者佐彤李生漁郎鄒魯荷山居士朱伯騂王直便惺庵胡顯姜靜濤恨生倪濬王靜岑張劍民戚祖培袁明道衛靈水野樵醫話 
[說傳梁病（四續）] [  丁福保]  
　　凡飮食物須經一度之煑熱而後食之牛之結核菌不與人之結核菌同故有倡牛結核不傳染於人之說者然其研究尙未完備仍以煑而飮之爲當又茶葉之以機械製造者弗論更有用手製造者其理與箸同若肺病人焙之之時温度高者無傷低者則肺病人咳嗽時結核菌混入茶中泡茶時苟茶葉佳者人每連茶葉與茶混飮之故未死之結核菌混入體内是以自衛生上言之則以茶在火上焙後飮者最適當也 
　　故日常細事能稍加注意則於不知不覺中肺病之豫防以全余當開信封時亦注意之卽不開信封之封所而破下面糊着之所以引出其信是也蓋寄信之人若爲肺病或其他傳梁病患者則其人以唾濕信封封口之時其處難免有附着病毒故也 
柏林之警察令凡麵包糕餅不可沸騰加熱而售此食物之商人禁以手取必用箸等夾取之且置於店頭時必用玻璃罩覆之賣時亦不以手授諸買客必以箸或夾物夾之入其袋内有違此者處以違禁罪此無他爲防肺病及其他傳染病故也若其商人患結核手有病毒其毒移之糕餅則小兒食之能罹腸結核我國警察尙未有此嚴令故宜各自注意以麵包等置鐵絲網上炙後而食之則肺病之病毒可以死滅 
　　癩病之原因及其傳染情形亦與肺病相似歐羅巴最惡癩病凡罹之者必集於一所禁與他健康人相交通故歐羅巴之癩病殆已絶跡惟諾威海岸略有之然其後因與東洋交通日盛復有癩病故現今歐羅巴人非常恐懼恒豫防之弗怠然日本人家有癩病系統者約幾百萬家現罹癩病者亦不下四萬人以上若確實調查之則全國中之患者約當在十萬人以上也 
　　以文明國人非常恐懼注意豫防癩病之患者在吾國則不惟任其遊行街中且各授以職業或賣食物或賣常用之器物上海尙少若他處則隨地有癩病者歐羅巴人至我國後於衛生上最不滿意者惟此癩病而外國所來之醫師等恒欲行癩病之取締是實可恥之事也吾國癩病患者雖非常繁多其始末亦難言之然必不可不立一法以廓清之 
　　罹癩病者尤以鼻液中病毒爲多故健康人於無意中染其鼻液於手上或與食物共入口中則必感染其疾又有患癩病而手足潰瘍者其所穿之手套與襪及履物等亦附有病毒甚危險也 
　　急性傳染病政府不惜出金以撲滅之百斯篤者常人皆得防禦惟此慢性傳染病最消耗國民之元氣政府反不甚措意不急籌其撲滅之策故非十分奬勵之不可也（完） 
小說 
[玉女魂（八）（英國羅生女士士著）] [  中華雪英譯]  
　　第八章　 
　　燕爾立奇老人曰我生之初擇術不愼不能有聞於時旣而有志於水軍謂大丈夫當乘時爲國宣勞不當没没虚生一世年二十五有室與拙妻頗能倡和生子女各一女名羅仙即適在此者子喬治頗聰明有志氣吾勉力遣之學喬治知乃父之難於爲繼能銳進其業未幾入武備學校與同校生萊偉司友萊偉司有家子也同習旣久交誼日篤至膠合若弗能離迨後喬治欲投陸軍余以陸軍中無世誼又不能備資爲之料理仍命其入水軍然以志不可奪遂不之强旋措資於萊偉司萊偉司慨然厚貸之並慮喬治以家事累其前程允以後且續續爲之繼必弗吝其初之稱貸屬厚我與之劵乞其限時日萊偉司曰無需翁何時有錢者何時歸我一日羅仙適自校中歸萊偉司乍見之有喜色兩眸放情致余惡其佻健密囑羅仙聽命於其母且愼爲之防羅仙能守父母言往往以冰霜報萊偉司欵欵之情愫而萊偉司不省余懼其誤蹈情障諷之萊偉司出言不遜余嗤以鼻並飭令以後勿復涉吾家詎自是而巨禍立至次日責逋者來余毫無傭蓄約以三日償將典所有以清此匪人之惡債蓋余妻稍有資尙能耐寒素也詎限旣届典事尙未成是晚佘適與妻女同膳承理責逋之吏突然闖入謂余不如約捉將官裏去時余妻適病遭此突來之狂暴倚於侍者之身驚懼欲絶羅仙見父母之不堪大悲怯立仆於地抱余足不釋暴徒力闢其腕復屈膝乞憐終亦無濟嗟乎余述至此余幾不能續矣燕爾立奇自榻起往來　　小室中若欲盪息其胸中如潮之悲梗旣乃嘆曰余胡恇怯然二君當諒余爾時之楚况大姆北爾曰然天下惟至英雄至血性之丈夫到此地步往往恇怯若嬰稚老人行勢更急曰然余誠不能矯情强忍此裂腦碎心之慘象以汨没我親愛眷屬之天良妻孥燕樂順聚一堂巨福也乃俄頃之間巨福而倐變爲奇災矣於此而不傷心寗有人理然二君須知舒慘悉由天命我惟强制其所難忍逆來順受安命任天正不必問後來若何結局太姆北爾肅容致敬曰丈人之言大有學問老人曰我固藉此聊慰未完之殘喘兹且不必空論耗時矣余被陷之夕即喬治投軍愛爾蘭之時未幾於軍次得萊偉司書報稱我家中所遭慘况喬治驚歸即趣萊偉司責問施暴之由萊偉司坦然曰無他爲有愛於令妹而君家老父從中阻我不容納婚誼故也果君能爲我撮合我將立出尊人而奉令妹以無窮榮幸喬治者性孝友而負丈夫氣節聞言大怒力唾之尋至近旁之咖啡館作長書致余痛陳己之無狀引狼入門且言翌朝將與此狼决鬭誓不共戴天日又逆料此局之不詳慰余勿以不孝之夭折轉滋痛恨書旨沉痛至不忍讀顧此書余實得之翌朝計凶事已過無可追救惟號呼仁天奪我之多立發狂癇嗣後神魂昏　不見不聞者足三星期蓋離魂病也終得藉數數安寐張目漸能辨黑白顧殘挫已深不審此身所存在何地陡見羅仙默坐牀次顔色死白身被凶服始恍然憶喬治之書知其已先於不幸之老父脫離濁世憤力漸增又知余爲被禁之人先時固不在此當日昏暓時移置此間耳惟其時尙不能語與女手相執中心自問陪我者不應一女環顧室中又不得老婦乃鼓氣問之曰汝母何在女惶恐無措摇首不能答旣乃俯身抱余痛泣余曰何爲豈死也耶女嗚咽曰然然兒以爲兒母兒兄昇樂地矣燕爾立奇語至此又忡忡氣若不續（未完） 
[短篇白話打學徒] [  寄生]  
　　前見自由談登學徒苦描摹盡致爲之一慨然尙係指學徒對於師傳而言非對於師母而言也豈知中國習慣凡爲師母者賤待學徒尤其於師傳此種惡例以小店舖及工藝爲生者行之最多兹就甬班師母對待學徒情形述之如下（凡作○者師母口氣作者學徒口氣） 
　　○阿鈴豪燥起來煞辰光咯昨日夜裏做捨事體今朝起弗來 
　　嘸啥事體 
　　哼哼儂今朝當心點 
　　阿姆娘倒馬桶來哉 
擔出去 
　　阿鈴豪燥去泡水張先生起來没有 
　　張先生起來哉 
　　儂告訴倪今朝風大（讀如度）店裏向窓子上起來 
　　阿姆娘窓子玻璃已經碎撻一塊哉 
　　○啷喊爲捨事體碎撻 
　　弗曉得啷喊碎撻 
　　儂爲捨事體弗曉得儂今朝早上起來發昏事體弗做滾得來儂到底哪喊 
　　阿拉眞弗曉得哪喊碎撻 
　　哼哼儂今朝早上起來做事體弗當心儂膽子蓋像貎大（讀如度）跼（官音作踷）起來 
　　弗敢咯 
　　○阿寳（師母之兒）板子擔來儂話（讀如劃）玻璃倒底啷喊打（讀如擋）碎 
　　阿姆娘眞弗曉得 
　　○放屁話弗出打屁股 
　　阿姆娘阿拉眞个弗曉得下（讀如亞轉當心咯 
　　○打（讀如擋）屁股扒上去褲子撥開儂好好叫話（讀如劃）出來少打（讀如擋兩記） 
　　阿姆娘阿拉眞个弗曉得弗敢騙儂噶阿姆娘 
　　撲撲撲 
　　哎喲阿姆娘眞个弗敢咯痛煞哉 
　　儂話弗話撲撲 
　　阿拉話哉 
　　倒底啷喊打破噶 
　　是阿拉弗當心打破噶 
　　○啷能可以打（讀如擋）破 
　　阿拉搬窓子格辰光弗小心碰子門閂把玻璃打破一塊哉下轉弗敢咯 
　　儂做錯子事體唉弗規規矩矩話出來膽子蓋像貌大撲撲撲撲 
　　哎喲阿姆娘眞眞弗敢咯下轉當心咯話咯饒阿拉一回呸　 
　　○儂下轉敢弗敢咯撲撲弗要面孔個東西蓋像貌大的人打屁股弗怕醜　撲 
　　哎喲阿姆娘怕醜咯眞眞弗敢咯要面孔咯　 
○下轉做事體當心呿 
　　當心哉 
　　下轉再敢啷喊撲撲撲 
　　下轉再敢加（讀如糕）倍打（讀如擋） 
　　○哼哼撲今朝先給儂一聲信下轉再蓋像貌定將　　儂屁股打碎仔撲滾起來 
　　當師母打該學徒時寄生前往偷看見該學徒年將弱冠模様甚好惟神色張皇其一種畏懼師母之心情形如掬而師母則年約三十以外右手執竹板左手將學徒撳倒及褲拉開白股露出學徒絲毫不敢倔强匍匐杌上受師母之責俄而辟撲一聲接連數下兩股之肉色已漸由粉紅轉入深紅矣寄生望之亦不免爲之股慄師母之威良可懼哉而學徒之苦打成招尤堪憐憫其實玻璃乃師母之兒阿寳所弄破並非該學徒打碎但學徒不敢明言恐師母愈加發怒屁股愈受痛苦只得忍辱含寃赶速承認冀師母大發慈悲少打幾板耳嗚呼 
文字因緣 
[哭陸君允林] [  棣華]  
　　眞率論交二十秋居同里巷復同遊今年希社君新入雪裏飛鴻一爪留（希社叢編曾刋君詩一首）維摩示疾祗經旬何意匆匆遽反眞太息高齋重過日藥鑪書卷已生塵 
　　拚把浮名換酒徒醉中柎缶唱烏烏風流闐寂山河邈莫問黄公舊日壚 
　　兒能好學婦能賢亦足承家慰九泉一事敎人腸欲斷高堂白髮哭青年 
 
 

Page 14

 
 
   
 
