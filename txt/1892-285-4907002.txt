# 1892 - 285 - 4907002

 

Page 1

 
 
[九朝東華録减價出售] [  圖書集成局啓]  
　　本局所印九朝東華録一書紙墨精良校讐詳細分裝六十四一外加紅木夾板六副可謂盡善盡美髮憾毫無矣三載以來購者甚衆所有工本早已收回目下餘剩無多是以貶價出售每部核定實洋五元諸君子有欲悉本朝掌故者請臨申報舘帳房購取庶一經披閲如瞻列聖　謨乎 
[重印五經體注○全號畫報○岑宫保介福圖出售] [  點石齋啓]  
　　五經體注一書久已風行海内而善本則殊寥寥或字多漫漶而莫辨或板太縮小而未清不獨閲者有費目力而且場屋中題解有失貽誤非輕本　有鑒於此曾將是書悉心校印迄今銷售久罄頗蒙士林稱賞今復重印成書紙張潔白字跡清疎行欵悉遵鑒本仍裝三套碼洋兩元六角如欲躉購另議全號畫報自元號起三百號止裝訂廿五本分作四套實洋十五元所附畫譜等各種亦分訂成七本附在套内岑宫保坐鎮滇黔閩　戰績在人耳目間士民翕服今將平生事跡繪圖置説名曰介福圖亦已印成每部實洋八角如蒙賜顧上海向本分局三馬路北申昌京都廣東兩湖福建汴梁西安四川等省各分莊購取 
[與客談製造]  
　　有客自漢陽來過余問疾因盛述湖北鐵政局之規模闊大地方寛廣余詳詢之則云張香帥現在致力於礦務製造諸事設鐵政局於漢陽袤延約數里許分門别類有砲廠有槍廠有船廠有煉鐵廠其中所用皆中國工匠所砌鎔鐵大爐其烟囱高十餘丈大可徑三四尺許巍乎高哉此時尚未開爐大約十月間方可試開其載運各物雖重至數萬觔者亦不甚費力蓋以機器由輪船盤上轉置駁船卽用小火輪將剥船拖帶直至局前又用機器運上貨車用火車拖帶以逹於各廠其物爲何廠應用卽至該廠亦用機器卸下極爲靈便刻下所用之鐵各處開採而以大冶縣所出爲最佳由大冶縣運至黄石岡其間有火車鐵路轉運殊便其鐵雖未曾入大爐煉騐而久經鎔化見者皆嘖嘖不去口往來江中小火輪甚多皆係鐵政局所備以拖帶剥船者香帥又極認真時時躬親臨騐指示一切將來湖北鐵政必且蒸蒸日上是亦中國之一大利權也余曰諒哉香帥之於此舉所謂以非常之人建非常之功創非常之業在香帥固視爲固然而無足異而吾獨歎其用人之各當其才爲不易及也前者香帥派來滬上者究西法各委員計共八人其中有張小唐二尹與余爲舊交學問經濟素所心折桑鐵珊太守爲余同郡世交亦頗精明幹練惜其事冗不克常見此見則皆未之見也昨有介小唐二尹來見者爲馮小若明府乃桐鄉馮蓮士直刺之哲嗣昔蓮士直刺久爲上海總巡能聲卓著嘗於公讌時獲見數次譪然可親至今猶如親謦欬且彼此皆有鄉誼遂延之談及此來奉香帥之委查考製造諸事因香帥深知劉康侯觀察於製造各事極爲認真故特派多人殷勤請教並訪求織布煉鋼等事今者昕夕詳考無間寒暑所有一切情形亦頗能知其規制恐尙未能盡其中深細曲折之至理殷殷下問及乎鄙人余應之曰僕在滬將及二十年以嵇生好懶成性從未一過製造局去年因聞劉康侯觀察認真局務百事具興因於秋冬之間命駕一往遍歴各廠由陸韻樵同鄉一一指示然怱怱未及詳視過洋槍樓至劉仁澍都戎處小坐問其大略都戎口講指畫言之極詳惜煉鋼廠適於是日停工未獲一擴眼界然韻樵二尹爲余言之甚悉始知中國有此精妙之法至今日而盡發其藴從此製造之妙出産之饒利權之重駸駸乎直將駕泰西各國而上之不禁爲之一快今者香帥統籌全局創拓宏基從善如流虚心若谷委員等數輩來此周咨博訪逐層細究繪圖貼説昕夕不遑當必有巨細靡遺絲毫不漏以無負香帥之委任者乃復不恥下問詢及芻蕘足見與香帥之用心同一謙恭下士之意辱承明問其何以爲答無已則有一言孟子曰徒善不足以爲政徒法不能以自行以張香帥之創此大業豈不爲善而香帥恐徒善不足恃特派諸君以求其法今諸君悉心考究盡得其法以去則二者皆備矣然而徒法則猶不足恃也爲政者有治法尤貴有治人岳武穆所謂運用之妙在乎一心故用人尤爲第一要着上海製造局近來全用中國工匠而選之必精馭之必嚴不徇情面不存私見賞信而罰必此其所以隆隆直上也其以此言爲法外意乎馮君欣然嘉納以去吾以是知香帥知人之明用人之當其所用者如此則將來開辦之時其下之所以用人者亦必有道矣有治人又有治法用是以成非常之業建非常之功又何難哉且吾聞香帥之意總期鐵路之有成以中國所出之鐵爲中國鐵路之用其便爲何如大冶縣至黄石岡以及局前之鐵路則其嚆矢焉耳客旣去爰録而存之 
[郵船失事]  
　　英公司博卡喇輪船於本月十八日禮拜六滿裝信函及銀十五萬兩湖絲約二千包茶葉數干箱此二項約值銀七十五萬兩之多由上海開往外洋屈指計之應於二十一日可抵香港碼頭乃同日開行者俱已到港而此船獨遷延多日尙未駛到香港英官以連日海中風浪如山生恐中途遇險因飭巴爾卑士兵船沿途偵探英公司亦派船兩艘前去尋視一從東洋去一從香港去至昨日下午接有信息知此船已於澎湖洋面沈溺船中人及搭客約共二百名前次香港來滬彈子會中人十數名亦在其内墮水之人僅救起三十四名已由巴爾卑士兵船帶至汕頭餘人尙無蹤跡至此船如何失事須待出險之人跋涉言旋始能詳悉屆時再行續述 
[鄂電譯登]  
　　昨接武昌來電云晉撫張中丞於廿四日清晨乘坐民船用官輪拖帶北上 
[神京近事]  
　　欽命武會試提調慶曾爲曉諭事本部議覆御史李培祜奏請各省新中式武舉按照順天鄉試例一體覆試一摺今該武舉等親齎批文來部投遞聽候定期覆試業經出示曉諭兹本部定於八月廿二日奏請欽派王大臣在德勝門外分圍覆試爲此示諭辛卯科各省中式武舉及歴科例應補行覆試武舉等均於是日黎明携帶本部給發收照赴德勝門外教塲聽候點名考試如無收照及點名不到者立卽扣除毋得自悮○欽命武會試提調慶曾爲曉諭事本年壬辰科武會試乃掄才大典各省武舉自應親齎文批隨到隨投前經諄切曉諭在案今定於八月廿六日過堂爲此示諭各省武舉等知悉務於是日黎明齊集部前出具連名互結同本提調所給印票一併投遞按照省分名次隨牌自南門魚貫而入聽候唱名過堂後由北門而出毋許擁擠錯亂如有點名不到者立卽扣除計開八旂滿蒙漢奉天直隷山東山西河南浙江江蘇安徽江西廣東廣西福建陜西甘肅四川湖北湖南雲南貴州○武孝廉某君僑居京師櫻桃斜街貴州會館以便應兵部試某日晨起奔赴西河汛署報稱夜間有梁上君子入室竊去友人倩輸捐之銀二千餘兩請爲緝捕汛官王守戎卽督帶兵捕往會館騐視各處牆垣並無攀登形跡窓壁門户亦皆完好如新 
 
 

Page 2

 
 
遂立刻禀知鮑叅戎於次日帶領弁兵三十餘人覆騐賊之出入仍復形跡渺然恐有不實不盡之處一面據情禀詳大金吾一面拘門者某甲及孝廉跟役某乙至署細細盤詰○某内侍係京南某縣人五月中旬携行李回家省親行至左安門外未及數里之遥突遇暴客五六人攫去銀五十餘兩當卽呈報地方官署迄今尙未破獲日前有陳套兒等五人在金魚池一帶持刃行兇砍傷魚主姚某姚因赴南城練局報案次日哨勇在竈君廟前緝獲陳等到局拷訊之下供認左安門外搶刦某内侍銀兩一案練局委員某君因案情重大派令勇役加意看守大約須送請刑部訊辦矣○雲騎尉孫某之子夙與匪徒爲伍一日約同黨類二人赴大李紗帽胡同龜子德山娼院尋歡見某娼房内坐一美少年衣服麗都出銀鈔檢點遂一擁而入攫取若干並順手携對時鐘紛紛竄去少年怒卽赴中西署報案副指揮張君立派捕役跟隨緝訪先後拿獲無一漏網現已禀詳城憲尙未悉何日訊懲也○某日侵曉西珠巿口恒源典鋪傭人某甲啓鑰而出懸掛招牌忽見臨街栅欄上有一人自經舌吐唇外三寸許厥狀可怖急報知司事某姓遣夥奔投中正署呈報正指揮某君帶領仵作前往檢騐飭吏填寫屍格禀詳城憲一面拘司事至署收押候訊旋有貧婦某氏到案稱死者係伊之兒子與恒源典鋪夙無仇隙今之自戕想因貧寒所致與恒源無所于涉惟祈司事諸君施給棺木葬埋卽已感恩不盡等情司事允之然已花費不貲矣○回人某甲家在宣武門外牛街有女年甫及笄許字同教中人某乙之子爲室合卺後鴛鴦嬌小頗極歡悰惟乙夫婦屢因操作未諳加以譴責某日晚餐旣畢甲女徹具洗滌忽失手跌碎盆盎乙夫婦怒甚罰令長跪兩晝夜女羞愧難當潛於夜間自刎乙至此始驚惶不已急報請司署檢騐一面訃知甲家洎甲至言女兒旣已戕生可不涉訟惟殯葬之日非乙親爲執緋乙妻捧靈牌不可乙夫婦一一應允遂得免雀角之爭○逃犯銘榘自收入刑部獄後經秋審處官員排日研訊供稱事因豐潤縣遞解差役及護解營兵夥同受賄縱使遠颺秋審處官員隨卽票諭北内坊主派出捕役數名往豐潤縣拘提遞解差役及護解營兵某某等來京送部質訊兹已拘到遞解差役李友兒馬海護解營兵陳喜拷訊之下當堂供稱銘榘由三河縣遞解至豐潤當時並未加上鐐銬是以按照尋常解犯未收入獄惟令夜宿店中不料其乘兵役熟睡時踰垣逃逸官遂將李等分收南北獄○某日棉花八巷趙臣家更夫某甲與司閽某乙爭用爐火互相口角甲性好鬥按乙於地順手拾磚塊擊之致傷乙眉額左太陽穴血流被面昏暈不醒趙宦聞悉情由急遣价持名片禀請署北吏事務邵君派役拘甲到案視乙傷勢如何再行懲辦 
[匪類肅清]  
　　江右官軍會同團丁於日前進剿武功山匪類已列前報兹悉官軍進剿時該匪業已遠颺徧搜無蹤大約四處逃散者居其半歸併前隊者亦居其半由是江西通省一律肅清萍鄉縣顧輔卿明府家相當卽飛禀撫憲請卽撤兵經德曉峯中丞批准想前敵水陸諸軍當次第凱還各歸防所絶大風波一旦平靜豈非如天之福官民無不額手相慶並聞大頭目鄧海山已爲官軍拿獲不日解至省垣想一經訊實卽當明正典刑也又聞中秋前後離省二十里各鄉村竟有僞示張貼地方無賴好亂喜事者復從而張大其詞平民多受驚懼竟有紛紛遷避者及聞各軍凱撤之信始安堵如故中秋後一日突有鄧姓混入江西省城撫轅向武巡捕李姓言曰現聞省垣招勇請其留意將賤名入册蓋鄧係醴陵人昔年曾在江省充當勇丁與李熟識李聞其語卽曰唯唯因其新從賊中來暫留一飯藉詢賊中情事鄧以其有故人之情以爲厚我亦問各路軍情及金陵五營消息蓋是時謡傳金陵有五營調赴江西也李見言語閃爍知爲奸細立卽禀明中丞飭發南昌縣研訊初猶熬審通宵堅不承認後用鐵練煆紅令其跪上鄧至此不能再忍始供認不諱卽由南昌縣禀覆中丞核明供詞飭令正法并提前次饒州解到會匪二名一併梟示是日觀者人山人海無不歡呼雀躍又上月某日將撫州解到會匪二名恭請王命正法彼跋扈飛揚者亦可恍然於國法之不可逃矣 
[漢皋脞録] 　 
　　漢鎮青蓮觀歴年已久棟宇傾頽牆垣剥落地方紳士屢欲建議規復然以經費支絀遷延有待近有以誆騙爲事者聚同黨六七人輕衫團扇宛然濁世佳公子手携緣簿向各行店冒寫捐欵以重脩青蓮觀爲詞實則飽其腰囊耳觀中女尼聞之書成字帖高揭街頭將鬼蜮伎倆和盤托出由是各行店如夢方覺不復受若輩蠱惑矣○有某甲者曾登賢書爲湖北某縣教諭衣冠其貌蛇蝎其心雖居善誘之名實以漁利爲事於新生之來謁者勒索贄儀不啻敲筋吸髓必遂其慾壑而後已嗣以琴絃中斷不耐永夜孤眼徧托良媒氏爲物色適有某姓婦文君新寡欲得如長卿者而嫁之氷人爲甲代致殷勤婦曰彼已繞頰　　燕婉之求得此戚施得無爲他人笑耶甲聞之遂喚整容匠至將澗邊幽草齊根剗去氷人告諸婦婦竊笑其痴又嫌其髦遂以他故拒絶甲自此忽得心疾效殷浩之咄咄書空不得已挂冠歸里日前僑寓鄂垣鼓樓前癲疾大作將去年所作隐事逢人告訴略不諱飾次日神志稍清人有以前事問者則已茫然不能答稔惡多端天奪其魄其甲之謂歟 
[潯陽雁字]  
　　署理德化縣城子鎮巡檢陳朗如少尹到任未及匝月忽爲二豎所侵藥餌無靈遂赴修文之召由九江府崇濟川太守委稽查兵輪委員候補巡檢林輔臣少尹代理已於二十一日到任視事按陳少尹籍隷粤西身後蕭條别無長物孤兒弱息流落他鄉不能拔柩回籍道府各官惻然憫之慨與捐廉賻助俾死者得正首邱存者不憂凍餒少尹有知當啣感於九泉矣○九江義渡局係茶土兩帮捐資倡設經上憲明定章程悉臻美善日前復由德化縣羅明府頒發告示略謂設立義渡原以利濟行人近聞有販運雞鴨人等其雞籠甚大多佔船面竟將過渡之人擁擠旁邊一遇風篷轉脚難保無失事等情殊屬非是合行示禁此後不得任聽雞籠佔放船面有碍過渡之八倘敢不遵許舵工扭局送縣懲辦切切特諭 
[鳩江綛事]  
　　太平府丁慰農太守行文黨蕪繁三縣擇於本月二十日舉行府考蕪地懷鉛握槧之士早已聞聲起舞攬轡登程想秋高月滿藻采飛搴當有如毛遂之脫頴而出者○蕪湖钞關第三批京餉於本月初五日起解北上兹又接解第四批楊觀察詳請以縣丞翁朗生二尹委解俟有回批卽當齎解登程○王邑尊出示定於本月十六日開徵錢糧際此秋收豐稔鄉民具有天良必當踴躍上兌也○中秋左右民間所豢鷄鴨紛紛倒斃巿中鷄鴨價爲之驟賤每斤僅值錢四五十文江北販鴨來售者無不虧折人咸求其故而不得意者今年蝗蝻遍地鷄鴨嚼食過多不正之氣藴爲瘟疫遂使棲埘唼藻者相繼倒斃理或然歟○中秋已過蟹巿將來漁人每徹夜然燈向蓼花紅處結斷懸罾誘無腸公子入彀次早提筐入肆藉博青蚨各菜巿俱於近日新添蟹麫蟹餃江鄉俊味老饕聞之幾欲涎垂吻外惟野菊未開節候尙早玉液金膏尙未十分飽滿盍稍緩斯須俟霜農露冷時再呼畢吏部與之左習右把也○某夕有幼童携洋銀一元至乾昌信局兌錢局夥見係新板不疑其僞取錢與之後再倩人估看則赝鼎也自限一時鹵莾而已無可如何適該童又持洋銀兩元來換夥遂突起扭之指爲騙子童惶急哀求自言係寺碼頭吴慶和小錢店學徒如蒙釋回當取真洋來易夥允之有頃童偕店夥數人至局反稱局夥誣良爲歹扭住兇毆固結不解後經街鄰勸解令吴賠償好洋一元而將僞洋收回兩下均首肯始不致涉訟公庭○新任長江水師提督黄昌岐爵軍門於十八日出京南下已據電信録登報牘兹聞軍門已定於重九日接篆○李與吾宫保仙逝後至今尙未頒訃聞須俟接奉恩綸飾終典禮如何再行刊發云○初八十一等日有飛蝗過江至中秋後一日忽又飛回蕪湖翱翔淅瀝障日蔽天極目行雲宛似寒鴉點點每日早晚翔集田野齧食青艸趯趯其形詵詵其羽獨來獨往曾無人焉見而撲捕抑獨何歟 
[奥東官報]  
　　藩憲牌示興寍縣知縣缺委候補同知朱陶楷署理准補開平縣知縣劉盛堂飭赴新任選授徐聞縣知縣童鳳池准補樂 
 
 

Page 3

 
 
昌縣知縣劉鎮寰均飭赴本任又督憲牌示平海營中軍守備缺委逹濠營千總李承澤署理 
[産異]  
　　金陵漢西門于姓婦年已三十餘素有疾病不能生育荏苒二十年並未生男育女今春延醫診治服熱藥十餘劑居然藍田日煖閲兩月餘腹中震動舉室欣幸端陽節後並覺重墜難堪至本月二十日忽覺痛楚異常知將分娩亟延稳婆至家約一時許産下血毬大如巨卵墮入盆中旋轉不已剖而視之有肉一團上多眼孔模糊不能細辨俄又呼腹痛産血毬如前狀家人知爲不祥棄諸荒野時婦已昏迷不省人事延和緩至投以藥餌歴半日之久方能言語回憶臨産情形尙惶恐無人色識者曰此非胎也蓋服辛熱之藥過多凝結血海久而成團卽所謂血鼈是也然歟否歟請質諸深明醫理者 
[爻占脫輻]  
　　本月二十三夜黄昏時有一少婦花容慘澹雙涙盈盈持青蚨二百翼至蘇城元妙觀前欲購烟膏店夥盤問數語行將秤付忽見某甲怱怱追至大聲曰切莫將烟售與旋將婦拽之而去有知者謂此係某線作夫婦也因偶占脫輻遽欲自尋短見幸其夫追蹤而至得以無事苟遷延一刻難保不在路吞下縱可及早施救亦不免大費一番周折矣 
[刧案續述]  
　　湖北黄陂縣陳姓刼案已列報端兹悉陳家在西門外離城六里其子名專愷者爲一年新科進士就職京都八月初二日之夜有盜約共四十餘名擁至其家毁門而入陳素有烟霞　其時猶未入睡鄉出而視之中有一盜似曾相識突舉棍當頭一擊遂昏仆於地羣盜隨擁入帳房囊括帳簿契劵書畫之類付之一炬旋復持刃亂刴以致家中男婦多被刃傷約歴五點鐘幸有朝木蘭山之香客數十人鳴鑼過此盜疑有人援救始一哄散歸事後檢點之餘始知共被刧去花票銀錢首飾衣服約值七八千金立卽入城報案縣宰湯大令親臨踏勘至下午陳卽因傷斃命及大令回署急移請隣封會營恊緝并徧貼賞格購人緝拿羣盜分俵各贓後持邑城張德昌錢鋪花票四百八十張赴河南固始縣販棉花其時花行主已見賞格察知花票數目相符卽暗中報與差役拿獲七名内有一名係昔年傭於陳家者又有某匪之壻先經盜黨邀令同往臨時畏懼不行現亦願爲眼緑云 
[上海官塲紀要]  
　　長江水師提督黄昌岐爵軍門入京陛見後由天津乘招商局新裕輪船南下滬上官塲聞信卽碼頭上預備供張○出使日本大臣李伯行星使因丁艱回華將莅滬上上海縣黄大令預飭辦差家丁在三菱公司碼頭迎迓○糖捐局總辦沈賡虞太守鳳韶之夫人疾終滬上擇於昨日出殯用小火輪船帶往蘇州本埠城廂内外路祭甚多道營廳縣及各局員咸往舟次恭送 
[滬南火警]  
　　前夜二點一刻鐘忽聞人聲嘈雜繼而鑼聲鏜然披衣起視見東門外紅光燭天探知係十六鋪增祥碼頭丁順發蔴繩店失慎其時火勢披猖不可嚮邇向北延燒俄而城廂内外果育堂輔元堂復善社沈香閣坎濟社保安會大主堂錢業木業道轅十鋪邑廟松滬捐局等處洋龍如飛而至分扼要隘竭力灌救關道憲聶觀察提右營傳叅戎松海防劉司馬上海縣黄大令城守程守戎城汛朱千戎聞警之餘各率差勇臨塲彈壓保甲局員及保甲總巡朱明府均帶局勇往來照料各洋龍取水噴澆直至黎明時祝融氏始捲旗息鼓各官亦命駕回署諸水龍紛紛散歸尙有二龍暫留火塲灌滅餘燼此役也朝西門面除丁順發之外南間壁延燒金姓粥店爲正北間壁延燒某姓剃頭店廣德記烟店越過外太平弄延及恊太船局順豐　店某姓舊貨店雜貨店北至仁記烟館爲止面東太源襪店舊貨店衍泰酒店清和樓茶館什貨店恊太舊貨店某姓舊貨店德興蒲包店北至豫泰洋瓶店爲止南至弄口爲止弄内延燒面北之長生酒店太平園老虎灶某姓成衣店及住宅數家面南廣太興烟館彈花衣店豆腐店老益生烟館義順昌烟館東來興烟館留春閣烟館西至董姓醫室爲止約燬樓房平房共一百二十間左右云 
[滬濵瑣語]  
　　川沙人王小弟近在滬上施妙手空空兒手叚前夜混入十六鋪萬生水烟店内正欲下手爲出店某甲所聞携燈出視王知事機已敗向外奔逃甲上前扭獲拖回店中喚起衆人用繩綑縳每打一番然後告知地甲將王送至十六鋪中局經蔡蓉卿二尹騐視王身上微有傷痕以爲時已晚飭將王暫交汛捕看管旋傳事主到局備函飭勇移送上海縣騐傷究辦方由值日差看管王竟乘人不備飛步奔逃該差急行追赶至三牌樓地方始得拘獲此賊真倔强矣哉○前晚二鼓時有某氏行至十六鋪外灘後面忽來匪徒將氏所戴銀簪攫去並將氏推倒在地該匪卽向南逸去氏大聲呼救行人爲之惻然代爲追赶至半里許始將該匪扭獲解至巡防局請爲究辦○滬城北張家弄内有袁某者頗稱殷實生數子長子某甲年已弱冠素有瘋疾常作咄咄書空狀於前年成親袁夫婦以爲有此佳兒可娱晚景不料前日甲瘋病復發胡言亂語竟於無人時私取烟灰吞服良久毒發顔色慘變家人始行覺察赶爲施救勢已不及一縷游魂竟歸泉壤昨日備棺收殮舐犢情深者當不免老涙汍潤也○滬城大東門内果子巷王姓家近來常失物件疑係工人二官所竊以事無左證未敢指實俄而查知二官行竊屬實遂於昨晨備香燭一副在大門口燃點令二官跪於其旁俟香消燭燼始准站起如二官者未免累此膝矣 
[不認行凶]  
　　王阿多被仇人刃斃由前任竇明府詣騐屬實當將形跡可疑之阿標賈鄔氏馮寳林等拘獲訊供不認經現任黄大令飭差續獲鄔安忠一名交差看管此已屢紀本報前晚大令升堂提鄔至案鄔供係寍波奉化縣人今年廿六歲廿四歲時來滬向爲木匠借住英界泥城橋地方賈鄔氏係小的之姊賈阿標係小的姊夫小的與王阿多素未相識並無仇隙王借住姊家本年六月廿七日小的與友人林某至虹口與王會面同往飯店修王臟神殿膳畢同出小的欲令王同往洗澡王不去小的遂偕林同往迨浴畢經過姊家見王臥竹牀上小的復令其出外王亦不允遂與林回寓至次日忽聞王被人殺害至何人行凶小的實不知悉其時有某姓作頭喚小的往蕪湖作工旋於閏六月初二日起程同伴共有六人此是實情叩求明察大令一再盤詰鄔仍執前供大令著跪大練良久鄔矢口不移大令著交原差小心看管聽候覆訊 
[英界公堂瑣案]  
　　包探王阿二禀稱有周阿三在虹口小菜塲被廣東人侯阿蘇梁阿英等摸取洋銀一元五角後得查獲送案請究侯梁二人年雖幼穉然已屢次犯竊原告周阿三並未投質侯阿蘇供稱係廣東人今年十六歲梁阿英供稱亦係廣東人今年十五歲以後當痛改前非蔡太守以侯梁二人屢懲不改本應重辦姑念年幼無知判責二百下候會商廣肇董事酌量安置○副捕頭鉛門稱陳毛荳在我胞弟處種花園忽至我之園中竊花一籃售與我胞弟得錢二百文又有在我園種花之趙小弟在胞弟處竊取薔微花至我處求售詭言向别處買來在我處支錢五百文今與胞弟查明前情故將陳毛荳趙小弟送案請究陳毛荳趙小弟供詞支吾蔡太守判將陳趙二人各押七日示儆○包探張九意王阿二同禀稱在西洋人處傭工之顧氏報失金環金簪等件查被徐紀生行竊當卽查獲搜出押票吊贓送案顧氏卽阿巧聲稱在西洋人處傭工曾與徐同居今已遷移被徐乘間行竊金飾等件約值洋銀九十元報由捕房包探查吊原贓求爲給領徐紀生供係寍波人與該氏素來相識取伊金飾質洋不敢行竊質鋪夥等呈票請追質本蔡太守謂徐紀生係無恥之尤判管押兩個月諭令該氏償還質本一半始准領贓○王阿全訴稱在大英醫院爲庖人有陳阿福亦曾在院司烹餁之役迨伊停歇由小的接做伊因此挾怨糾同陸阿信向小的訛詐洋銀十元且將銀表取去作抵爲此報捕拘案陳阿福供稱前在醫院爲庖人歇業後由王阿全接做王因代辦火食向小的借洋十五元言明如有贏餘彼皮均分及向分餘利伊竟圖賴日前在路相逢向索之下王托陸阿信將表交小的暫抵不料被報捕房陸阿信供稱伊等口角由小的解勸不敢帮同訛詐王阿全又稱並未借洋又無分拆贏餘之説蔡太守判將陳阿福陸阿信各押二十一日贓給王阿全領去○李阿明訴稱在龍飛馬房爲馬夫昨 
 
 

Page 4

 
 
日駕車出外被楊郡郎之東洋車將馬車撞壞須洋七元方可修理今將楊交捕送案且被撞時人亦幾被碰傷務求嚴懲楊郡郎供係崇明人拖車度日偶不經心以致碰撞賠修實在無力惟車主人曾言願賠蔡太守判將楊郡郎管押二十一日如伊主人願賠准卽開釋○馮祥林訴稱開設客棧有陳金甫屢次前來硬借不堪其擾昨日又因借洋不遂遭伊毆擊是以報捕拘案陳金甫供稱係本邑人與馮爲友向伊商借普不逞兇蔡太守判將陳金甫笞責二百板○包探孔阿才禀稱錢阿毛行竊瑞華銀樓欄杆上鍍金獅子二隻又竊法租界楊義和銀樓獅子一隻又竊張老會棉胎一個查獲人贓送案瑞華及楊義和銀樓夥及張老會均請領贓錢阿毛供稱係紹興人蔡太守判錢阿毛笞責二百板押候備文遞籍贓給失主分别認領○二百八十五號華捕禀稱昨日查有姜阿大被江和尙毆擊頭額受傷據言姜係江之晚父江前次曾經犯事是以拘案姜阿大供稱係蘇州人今年三十六歲失業無聊與江沈氏私識多年和尙係該氏前夫所生之子自幼由小的撫養現因失業時向小的索錢不遂其意致被毆傷江沈氏供稱今年四十一歲與姜同住一處已閲多年兒子實有不是處江和尙供今年二十二歲江沈氏係小的之母餘語支吾蔡太守謂江和尙旣曾犯案姜阿大亦係遊蕩失業著將江和尙與伊母江沈氏並姜阿大一併遞解回蘇○包探顧阿六禀稱陸阿富所開飯店前被劉牛郎等訛詐已將各人拘獲送案今續獲案内之王華慶陳福源送案陸阿富及堂倌陸阿四陸阿二同稱王華慶陳福源均係在塲訛詐者王華慶供已蒙訊明只求施恩陳福源供小的不敢訛詐只求施恩蔡太守判將王華慶陳福源均照前斷各枷半月期滿各笞三百板以昭炯戒 
[法捕房瑣事]  
　　昨日二點鐘時葛同轉莅捕房發落各案包探王榮培將積竊劉玉山送案包探郁庭湘孫錦榮同禀稱小的等查得劉竊案重重現由各處吊到贓物甚多一併呈案同轉詰劉曰爾來此許久共行竊幾次曾破案否供稱小的作賊約六閲月七月廿七日由鄱陽輪船來滬曾由捕役拘解縣署縣主大老爺判責五百板問鈔票洋銀六十芜藏在何處供稱小的共竊鈔票六張其三張計洋銀三十元償某龜花烟館夜度資尙有三張寄存永興小客寓訊至此郁包探卽往英界滿庭芳弄傳到永興寓主錢永林同轉詰問之下錢供稱劉於本月十六日來寓並無鈔票寄存劉執定前言并稱實有鈔票交代孫包探禀稱現有烟鴇願繳洋銀三十元旋有英包探黄四福投案禀稱劉在英界犯案不少現知大老爺案下探役吊到贓物故特來案禀明並請將劉交小的帶往英捕房以便盤詰同轉謂本公堂尙未定案未便卽交與爾待覆解核辦後再行領去可也英包探唯唯而退同轉遂著將劉笞責二百板仍還押所○泰昌客棧主張紹裘卽張梅亭控野雞淫娼邢錢氏卽尹錢氏誘騙其子增壽並串合龜子尹餐叔卽邢産叔搶去金鑲籘臂釧其詳已紀前報昨日據尹子金生投案聲稱籘臂釧現已取到送呈案下請將父親開釋同轉著帶尹餐叔及尹錢氏至案質訊尹金生供稱小的生母早已逝世錢氏係父親於四年前續娶善於處置家務求請釋放同轉謂爾父母串通一氣將泰昌客棧小主人增壽誘至酒店搶奪臂釧爾知之否供稱籐臂釧由父親帶回家中不知從何得來問爾今年幾歲現作何事供稱今年十二歲在塾讀書因父母管押憲案小的在外探訪知籐臂釧已由父親押與爲花核生意之計老炳計洋二十元向計取回原物送案請核問計老炳住在何處何以肯將臂釧任爾取來供稱計常住英租界泰和館對面永康客棧日前因事回龍華現又來滬卽向取回原物同轉謂爾之父母作事鄙惡豈容卽行釋放著將臂釧存案候解公堂再核令張梅亭挈子增壽於明日到案候質 
[壽筵助振]  
　　本館恊振所昨接壽芝仙館主人惠函云本年順直等處水災較重哀鴻徧野餓殍正多吾儕飽食安眼幸居樂土允宜隨事撙節廣種福田昨值荆室帨辰諸兒擬爲觥祝特將此款移作振需送上鷹銀五十餅伏望彚寄災區散放云云敝所領誦之餘敬爲災民望雲九叩並祝大善士鴻案齊眉無量福壽繩繩繼繼永荷天庥大善士其亦欣然晉一觴乎 
[樂善不倦]  
　　此次山左被水小民蕩析流離慘怛情形誠非鄭監門所能盡繪昨由李伯軒善士代募無名氏三户英洋二十五元寄交敝館恊賑所解往災區俾載道飢黎得以飲和食德仁心仁術超出尋常我知青齊黎庶當有永矢弗諼者除掣付收條外謹書崖略以誌欽佩 
[申報舘恊賑所經收順直山東河南賑捐八月廿一日至廿五日止第一百七十四次清單]  
　　廿一日錦豐益趙郁堂交來山東黄縣丁悦生堂洋六百元定海順德堂鄭抱病二次許願得痊洋一百元祈安氏求合家平安祈安氏求行事平安二户各洋五十元杭州仁和祈合號平安洋十元存心堂洋六元誠意堂華記二户各洋五元文記洋二元○廿二日無名氏長沙朱樂道堂嘉興陸貽安堂三户各洋一元西泠張洋五角硤川朱萬順洋二元○廿三日陳宗清爲新得文孫阿親友惠賜隆儀湯餅移賑洋二十元常德泰記九八元十兩零七錢二分二榮兆蓉洋九角太倉不留名如臯柴記朱蘭谷堂華子記柴記同人無名士六户各洋一元森記洋一元五角聚花軒洋一元二角懷記洋二元庭記洋三角同記晏春屏晏怡庭寄靜齋楊漢卿丁省華太倉周景雲趙本立八户各洋五角如臯殷煥章晏席儒錢健夫三户各洋二角劉子宜楊莘田二户各洋四角無名氏洋六角○廿四日淮南孫多敉因母病痊許愿洋廿元南京季氏洋十元長沙黄幼蟾爲祖慈有疾求保清吉許助四元成書求母心氣全愈三元無爲州無名氏銅洋二元半○廿五日啓昌洋行交來香港吴源興洋五十元張捕雅堂吴時氏病愈完願蔣挹之助葛蕃甫令孫懸弧之吉三户各洋一元朱季方蔣挹之助錢昕伯令孫懸弧之喜洋二元以上總共收英洋九百九十二元九角九八元十兩零七錢二分二本洋二十元銅洋二元半 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
