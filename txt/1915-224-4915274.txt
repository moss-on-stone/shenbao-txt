# 1915 - 224 - 4915274

 

Page 1

 
 
   
 
 

Page 2

 
 
時評 
[中國之政治家（冷）]  
　　中國之政治家其治國也宛似玩水玩水者擾水而使之濁水既濁矣則停頓而使之清因語人曰覆水乃清水之方法也雖然苟水清而不復擾焉則方法亦未嘗不可以不一用獨奈何彼玩水者既清則復擾之使濁既濁則復停頓之使清如此周而復始而玩水者乃得顯其伎倆 
　　中國之政治家亦然世治也則設法以令之乳既亂則削平以爲治既治復設法以使之亂故中國自古一治一辭無久日而除治亂外無進步蓋中國之政治家無其他技能無其他之志願也 
[命令]  
　　八月十八日大總統策令馬凱給予三等嘉禾章鬫朝璽喬賡雲均給予四等嘉禾章梁序芳張國垣梁朝棟均給予五等嘉禾章此令 
　　又令任命金邦平兼全國水利局副總裁此令 
[專電]  
　　北京電古德諾意見書題爲共和與君主王世澂所譯漢文約四千餘言首謂一國政體往往由於事實有不得不然者最要爲威力君主國大抵由於一人之能握一國實力其子姓才傑而其國情復與君主相合則其人往往能建一朝號君主最優於共和者在能確定繼承不生擾亂因歷述英美法及南美北美歷史大意注重於程度問題最後謂中國程度不及驟行共和一旦總統解除職務則各國所歷困難行將再見然若改君主（一）宜維持太平景象不可引起國民及列强反對（二）須確定繼承法律日謂若僅以增加元首威　爲此改革則理由不完（三）須實行立憲篇中並謂元首既不世襲則因争爲總統必流於軍政府而世界現勢將不容有軍政府事發生又謂向使滿洲非異族爲人民所久欲推翻則前此莫如保存君主漸引於立憲云云 
　　北京電有人擬另組織國體研究會現正籌議發起 
[譯電]  
　　北京電籌安會定星期六日開正式會議亞細亞日報載稱法制局己呈請大總統於本年年底召集國民會議北京其他各華字報則謂召集國民會議與籌安會之密謀當有關係聞籌安會將聯合各省行政機關及各省公私團體乘時請願國民會議恢復帝制古德諾博士曾與英文京報代表談及中國恢復帝制一事謂須中國通逹之士及各外國盡表同意及解决帝位屬誰並須定政體爲立憲君主則行之始爲正當云 
（十九日） 
　　北京電袁總統定星期五六兩日召集各大員會議中國將來施行之根本政策梁士詒亦將與議（十九日） 
　　北京電熊希齡忽然離京致中政府與美孚公司商訂開採陜西油礦之正合同未能告成惟草合同之條件現仍有效草合同註銷美專家引退之説均屬子虚中國當道謂俟新井出油之量足以組織中美公司則正合同可望告成袁乃寛現代理熊任延長開鑿油井工程照常進行（十八日） 
[特約路透電]  
　　香港電廣州自遭水災後現流行一種小兒病無藥可治西鄉死者頗衆佛山復被淹廣州三水間之快車暫停開行（十八日） 
[戰電]  
　　其一（英人路透電） 
　　彼得格勒電公報宣稱柯夫洛境之戰事甚爲劇烈敵軍以十六寸口 
 
 
 

Page 3

 
 
　　徑之重砲猛轟後即於星期日及星期一日以全力進攻冀奪尼們河左岸防禦工程星期一晚間占據轟損之砲台一座進至西部其他數砲台間之隙地目下戰事仍在進行星期日德軍在拉里夫河上游左岸比洛斯土克及爾斯比克方面連攻多次均爲俄軍擊敗洛伏喬治夫斯克砲台境内之敵軍以最重之砲轟擊後自星期日至星期一日夜間連次進攻拉里夫河及維克拉河左岸間俄軍之防禦工程（十八日） 
　　亞姆斯特丹電柏林公報謂德軍己獲柯夫洛及各砲臺並戰品其夥内有砲四百餘尊俄軍抵禦甚猛然率爲德軍强襲攻陷 
（十八日） 
　　巴黎電今晚公報謂各地點有劇烈之砲火及地雷戰事亞貢敵軍屢在瑪里臺里斯境用手擲炸彈進攻悉受挫而退 
（十八日） 
　　巴黎電今日下午公報謂前敵各地點有礮戰法軍在蘭治轟擊者毁敵軍重排砲二尊又彈藥庫數所德軍在松台爾巴區山巔奮力回攻法軍所佔陣地兩次完全敗退（十八日） 
　　倫敦電公報局稱昨夜德飛船數艘又至東方諸省擲落炸彈數枚英砲即向之轟擊大約有齊泊林一艘被擊中英飛機甚活動但因風勢不順德飛船得以脱逃房屋若干及教堂一所己被擊毁死男七女二小孩一傷男十五女十三小孩三皆屬平民（十八日） 
　　倫敦電費蘭巨元帥報稱自本月十日英軍將奪回胡巨陣地之防務修繕鞏固後無重要事務可報英軍戰壕時爲敵軍猛轟惟無步隊戰事德軍炸彈隊曾進攻兩次殊易敗之陣綫他處則有間斷之炮戰均無關重要（十八日） 
　　倫敦電哈米爾登將軍　告逹逹納爾戰情謂十四十五夜間土軍猛攻澳軍與紐絲倫軍之右側當被擊退十五日英軍在左面陣地塞夫拉灣附近之新近登岸處前進以期鞏固陣線是時敵軍槍砲齊施英軍向前而進得地五百碼奪戰壕一道並俘敵兵若干 
（十八日） 
　　羅馬電就現象觀之意國對於土國不久將行堅决之辦法土國不許小亞細亞意人出境且土耳其以金錢彈藥解至萊比亞並有煽惑之文件其意蓋欲激起該處人民反對意人意政府機關報意大利雜誌謂意國對於土國交涉今己忍無可忍 
（十七日） 
　　羅馬電今日公報謂全陣線皆有劇烈戰事意軍奪得台洛爾塞克斯登特蘭狄洛尼洛山與土爾米洛附近之聖魯西亞山數處境内之戰壕共俘敵兵二百五十人奥軍猛攻加沙高原意軍回擊敗之並佔據瑪柯狄尼西面要塞一處 
（十八日） 
　　倫敦電高加索曾有惡戰兩軍時勝時敗迭爲賓主歷數日之久土軍自稱己奪回戰事上重要地點之凡恩鎭但今日俄京公報謂俄軍獲勝己復據凡恩擊敗土軍刻方追擊敗兵俄軍奪獲村莊及軍品並俘敵兵各若干土軍右翼亦遭大敗俄軍發展其圍擊之行動奪取克里治山隘於是幼發拉第河右岸土軍交通線遂爲俄軍所有土軍回攻擬奪回山隘但大敗而退土軍又擬力取附近一山隘俄軍援兵執槍剌衝鋒擊敗之土軍共有十一師團之衆前取攻勢向北而進今爲俄軍完全擊敗其欲逃往幼發拉第河左岸者皆紛紛退走秩序大亂俄軍所獲戰利品共有幾何刻尚未能詳悉惟知其奪獲鎗炮軍品甚多耳俘兵數千中有司令數人軍官頗多全境皆有自行投降之土兵子彈等品遺棄滿地（十八日） 
　　彼得格勒電俄軍當道將里加所有重要品一律移出比里斯託克刻亦照此辦理蓋俄人不欲敵軍多得戰利品也德軍奪獲洛姆柴後見城中空虚己無長物德軍連夜砲擊此鎭經十三日之久始攻陷之戰時居民悉 
匿於地窖中然慘被擊死者仍甚多（十七日）　　亞姆斯特丹電德國戰地訪員謂德奥軍陣線近俄境愈近則俄軍抵禦更猛俄軍現沿白萊斯克里土夫斯克至比里斯土克之鐵路列陣視此爲根據防線戰事今日見劇烈後數日内德奥軍之進步恐將遲緩華爾施將軍營中之柏林日報戰事訪員謂俄軍之退走可稱無懈可擊凡鐵路橋梁隧道均經遵令炸毁惟各鎭房屋則均存留産業毁者無多基爾士則全未損動（十七日） 
　　蘇菲亞電聞土1國戰艦巴巴洛薩號被沉之時載有軍火甚夥運船基哇斯中魚雷擱淺時亦載有軍火（十七日） 
　　哇太樺電坎拿大財政部庫中所存戰事發生後英國名下美金一百兆元之餘欵五兆元今己解往紐約美國市場得此現金滙兌行情當可鬆動（十七日） 
　　其二（德人德文報專電） 
　　柏林電（由北京轉）八月十七日　　德軍大本營公報公興登堡元帥之軍一團復在庫比希基境戰勝俘軍官三員兵六百二十五人獲機關鎗三枝愛區杭將軍麾下里資满將軍所統之師己攻陷尼們河與桀西亞河間之柯夫洛炮台俘敵兵四千五百餘人獲砲二百四十尊又其他戰品甚夥旭爾資及加爾維資二將之軍接續與敵交戰己迫敵軍向東續退俘俄兵一千八百六十人軍官十一員獲砲一尊又機關鎗十枝德軍戰於洛伏喬治夫斯克東北陣線者己占據大砲台一座及中間之防禦工程他面陣線之德軍亦幾處處獲勝逼敵續退且俘敵兵二千四百人獲砲十九尊里哇波爾特親王及麥剛森上將之軍今仍乘勝進攻俄人所稱本月十六日曾獲德軍戰壕線兩道一節全屬子虚 
　　哇斯丹海濱德排砲曾擊退敵軍驅逐艦兩艘法軍棄亞貢東部菲勒摩爾特附近戰濠一道英飛機一架降落拜濮末爲德軍所獲駕機之英軍官二員均就擒 
　　柏林電據官中宣稱柯夫洛總砲台及四周小炮台中藏之戰品無數己於昨夜盡入德軍之手德軍獲砲四百餘尊俄軍抵 
禦雖極猛烈而總砲台卒爲德軍攻陷（十八日） 
　　柏林電柏林各報皆謂路透電紀星期日英倫國民註册事之電文顯經潤色觀電中語氣足證當日曾起劇烈之暴動及有人公然抗拒法國訪員亞萊由俄京發出之函衆皆大爲注意函中承認俄國不能製造應需彈藥五分之一華美之詞不能掩飾事實今惟英國有餘力助俄英國應竭其全力製造彈藥以供自用及助俄國俄國則能供給戰士其他恊約國則應各以力所能及而盡其餘責任云意國伊台洛伏報載稱主張意國參與戰争之墨沙里尼君一九一四年十二日曾在意大利民報宣稱彼俟第一砲發作時即擬身赴前敵効命疆場意國於一九一五年五月二十四月宣戰至八月十七日墨氏仍寓米蘭意大利民報館云 
　　有人自英倫行抵荷蘭據稱上次齊泊林飛船攻擊英倫時哈維區大受損失當道不許宣布詳情公報局僅謂陸地防兵爲巨大之炸彈所傷當時軍民大爲擾亂海濱防隊曾棄防所而逃死者之總數未悉傷者共十七人有一炸彈擊中郵局郵袋爲水火所毁哈維區至荷蘭之郵務秩序仍未恢復羅斯報謂阿爾巴尼亞獨立國己消滅於無形之中布俄代表均己回國浦特南君曾與大陸時報談論美總統威爾遜之外交政策時痛加詆責謂美國現分三黨一忠英黨一忠德黨一忠美黨忠美黨占國民之多數僅求利國而對於威爾遜總統之外交政策大不爲然將於下届選舉時有所表示云（十八日） 
[東方通信社電（日本人組織）]  
　　東京電中日交涉本月内可畢事故日置公使决於來月初旬歸國（十九日） 
　　東京電日本各新聞對於中國政體變更論之評論多以冷淡出之惟恐變更之後再見革命的變亂故多代抱不安云（十九日） 
　　東京電松井外務次官對議員團説明外務省明年度豫算之大體全取緊縮之方針惟要求中日交涉之結果决定新設領事館即滿洲五處東蒙古三處之經費耳世間往往有奉天與鐵嶺如是接近無庸並設領事館之説然該處有多數之移住民實難裁撤而蘇州杭州兩處領事館亦呈反對之現象然亦决不能撤廢云云（十九日） 
　　東京電東京收容之德國捕虜爲健康上起見定於九月移往習志野地方（十九日） 
　　東京電所澤高田之間横斷飛行定於二十五日由德川大尉等飛行將校舉行（十九日）　　濟南電周村紳商有志者發起組織青島觀光團團員共三十一人於十八日晨啓行前赴青島預定十九二十兩日視察該地商務二十日並赴青島商民大歡迎會二十一日回周村（十九日） 
　　濟南電烟台電云俄屬西比利亞地方近日需用苦力非常之多現於烟台招募山東苦力一萬人送赴海參崴轉送西利亞（十九日） 
　　北京電聞籌安會現隐然有反對者故勸誘入會大抵皆懷觀望新入會者尚不多覩該會仍利用其新聞政策着着進行云 
（十九日） 
要聞一　 
[俄軍之第二防禦線]  
　　北洋德華日報曰當初俄軍方被逐於加里西亞時俄軍統率處即以退守第一道防禦線以減德奥聯軍之鋭氣聲告天下今者第一道防禦線淪陷殆盡又有退守第二道防禦線之説焉詎知士氣己衰兵火短絀縱退至國内而不能守又何益之有哉他且不論今姑將七月三十日俄京聖彼得堡所謂退守第二道防禦線之説披録於左 
　　兹據軍事專門家稱敵人之屢勝也以其所用器械在工藝上佔有優勢今吾與敵戰必須另取一法如大操者以避其鋒蓋吾軍可藉巧妙之操演驅敵以至於其力竭也今吾既有維斯土拉河戰線可資操演又有由考夫諾越尼們中流至布勒斯特里托夫斯科之新戰地吾軍縱全然退出維斯土拉河流域而吾所有各要塞如洛伐喬治夫斯克（原按曰己失一砲臺）伊范格洛特（原按曰八月六日己失陷）哇索維兹等亦各能盡其責不甯惟是即吾恊約國當此時機亦將盡其義務會同吾軍共治戰事以迄於終局而吾國民之義務則在安然静候當信此時機將熟戰局一有變動必利於吾俄也云云（未完） 
[德軍殘虐之不實] 　　 
　　華德日報曰堂堂大軍日以三五千計無傷持械拘虜於敵營此何種景象爲之帥者能不氣憤懊惱亟思所以制止之道俄軍總司令尼古拉大公所以不惜嚴令勢迫而爲威刦之計也惟是迄無少效據德軍大本營之來報日所俘虜者仍以千數百計俄帥見如此之不能收效也乃復轉用他法於是德軍虐遇俘虜之謡諑頻興於俄軍營中如謂德軍之種種兇殘也槍斃降軍也坑殺俄卒五千餘人也如此等等不一而足而猶不見功以爲毫無憑證人不之信也爰謂被俘之奥少尉供稱如此如此並對之發誓云云據稱德軍之兇狠殘暴雖俄軍素稱凶悍之哥撒克兵聞之亦當驚愕不置誣言搆成即於八月一日由俄軍大本營通告俄軍各隊其事傅來俄署不知此種蜚語原用以刦制俄兵使不投降詎能遂成事實乃竟馳送各報此路透電所以傅播也嗚呼恊約國又有謗我之資料矣行將見敵我各報連篇累牘皆載官中查實德軍之暴行焉第有一事惜俄軍總司令處爲之不聰於被俘奥少尉並不敢假以姓名不無滋人疑惑則所謂官中查實德軍之暴行者在審思之恊約國人及中立國人又焉有可信之價值哉 
雜評一 
[維持太平景象（無名）]  
　　維持太平景象此最難之一言也余謂少所主張則太平景象多維持幾年多所主張則太平景象少維持幾年中國人民固無日不望不生不太平之引線者也雖然大勢所趨亦豈無力者所能希望哉人民不過苦耳 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[關於籌安會之各面觀]  
　　袁總統之意見北京亞細亞報載稱有政界人某氏謁見總統談及日内有人發起籌安會研究君主民主問題應否干涉總統曰近數年來此項言論雖無開會討論之舉然耳聞己熟久己不爲措意自歐戰發生以來世界心目爲之一變又有墨西哥黨争殁殺之事感觸激剌遂引起中外人留意於新造民國之利害以予所居地位祇知民主政體之組織不應别有主張日前某博士來謁力辨君主民主之優劣予惟答以民主國大總統之職 
分所存實難研究及此至共和原理本當集大衆之心思才力以謀大衆之安樂幸福此等開會討論之舉於共和原理初不相背何從横加干涉乎予之素志迭經表示帝王既非所願總統亦非所戀洹上秋水無時去懷無論研究此義者作何主張於予個人固無嫌疑之可慮也在予個人有個人之身家産業子孫親族固期望安全不能全置度外在全國人民亦各有個人之身家産業子孫親族其研究所以永保安全之法甯非人情切己之所應有况此事爲四萬萬人生死之問題予既受國民付託何敢以非所願非所戀二者之嫌疑而强加之以干涉乎此種研究之舉祗可視爲學人之事如不擾及秩序自無干涉之必要也云云 
　　賀振雄之原呈湘人賀振雄爲籌安會事曾上書肅政廳請代呈總統肅政廳以其手續未合將不批答各節己見昨日專電兹得賀氏原呈爲録如次爲擾亂國政亡滅中華流毒蒼生遺禍元首懇請肅政廳長代呈大總統嚴拿正法以救滅亡而謝天下聖竊聞天下興亡匹夫有責好奴誤國人得而誅我古神州四千餘載君主相傅干戈擾攘萬民塗炭四海瘡痍稽披歷史至爲寒心自唐虞揖讓天下謳歌暨湯武征誅人民殺伐國無甯歲民無安時七雄相並五覇競争秦吞六國漢約三章王莽出光武興曹操稱雄司馬逞智南北六朝梁唐五代陳后主隋煬帝武則天安禄山宋太祖元世宗明朱氏清覺羅各代君王而今安在惟留禍害傅染中華自古愚人相争相奪稱帝稱王因一時昏迷不誤徒博眼前虚榮而遺子孫實禍誠可憐而可哀也在昔閉關時代相争相奪猶是一家今則環海交通羣雄耽視一召滅亡萬刦難復叔寳心肝何無至此吾民國共和創造未及五載而沙場血漬腥臭猶聞人民痛苦呻吟未己我大總統手創共和力任艱鉅四年以來宵衣旴食劍寢履皇維持國政整理軍務削平内亂親睦外交不知耗多少心血費幾許精神始克臻此治理現方籌備國會規立法院整飭吏治澄肅官方惟日孜孜不遺餘力民生國計漸有秩序四年之間國是己經大定内外官吏誠能以國家爲前提輔弼鴻猷緩厥中土國力日見其發展國基日見其鞏固而謂吾中國不適於共和不能不用君主政體眞狗彘不食之語也吾敢一言以告我同胞曰有吾聖神文武之袁大總統首任一規模自己大備若得連任國政即可完全不十年間我中華民國共和程度必能駕先進之歐美稱雄地球况我大總統高瞻遠矚碩畫偉謀既剷除四千餘載專　之淫威開創東亞共和之新國不獨人民頌禱馨香銅像巍峨即世界各國亦莫不欽仰其威信何物妖魔竟敢於青天白日之下露尾現形利禄薰心熒惑衆聽嘗試天下貽笑友邦窺若輩之倒行逆施是直欲陷吾元首於不仁不義之中非聖非賢之類蹈拿破崙傾覆共和追崇帝制之故轍貽路易十六專制魔王流血國内之慘狀其用心之巧藏毒之深喻之賣國野賊白狼梟匪其計尤奸其罪尤大嗚呼國之將亡必有妖孽妖孽者誰即發起籌安會之楊度孫毓筠嚴復劉師培李變和胡瑛諸賊也振雄生長中華傷心大局明知若輩勢毒彌霾言出禍至竊恐覆巢之下完卵諸無與其爲亡國之奴曷若作共和之鬼故敢以頭顱相誓腦血相披懇請肅政廳長代呈我大總統立飭軍政執法處嚴拿楊度一干禍國賊等明正典刑以正國是以救滅亡以謝天下人民以釋友邦疑義元首幸甚國民幸甚謹上八月十五號 
[山東方面之中日未了交涉]  
　　自中日交涉解决之後除關於滿蒙事項最近己由外交部與日公使接洽外所有山東方面各項問題亦極緊要兹紀其最近消息如下青島税關交涉情形己詳前報兹聞自此項條約簽字後日政府即訓令駐在青島之日軍司令飭將海關公所及海關一切簿記案卷移交中國接管所有海關之日本人依照條約仍在海關服務歸總税務司節制并減少海關税率恢復日本未佔據青島時之原狀此種交涉現己完全解决雙方正在辦理接替事宜此外未了之交涉其最著者爲收回戰區郵電與撤銷戰區兩問題關於收回戰區郵電一事己經外交部與日公使一再交涉除龍口地方日人所設之無線電局己經撤退外所有山東戰區以内日本所設之郵電局所日本目下亦有允認悉行撤退之意惟此事正在交涉中尚未完全解决據外交界之消息此項交涉日人雖未完全解决然將來交涉之結果所有山東戰區之郵電當然可望收回至於劃定之戰事區域久應撤銷今中日新約己將施行自不能再行延置不理日本方面亦以戰區之撤銷與否與日本在山東之勢力無何種重要之關係因有承認撤銷之意己於本月九日由日本公使與我外交部開始交涉惟關於撤銷軍區之辦法雙方意見尚在争議中日本方面主張戰區雖允認撤銷但在青島問題未解决以前所有膠濟路一帶之守備兵仍不能悉行撤退中國對於此事未能同意此外尚多有争議之點目下因日公使避暑西山此事己停止交涉應俟 
日公使回京後始能繼續恊商 
[油礦合同磋議之波折]  
　　政府與美孚公司商訂承辦中國煤油礦合同歷時己久今竟戞然中止雖將來雙方仍可開議但目下實無磋商就緒之希望至美孚公司之所以不能與中政府爲滿意之解决者實由該公司不願按照原合同之條欵亦由雙方交涉之不善查原合同簽字於上年二月十四日至本年二月十四日滿期滿期之時雙方仍無切實之辦法我政府欲使該公司從長計議爲一勞永逸之解决己四次展期某末次所展之期亦於本月十五日滿限也當最近磋商之前該公司表示不願按照原合同之條欵訂立合同欲另訂條欵交涉多日迄無結果當時政府堅欲該公司派一領袖來華磋商此事嗣公司即派其恊理裴密史君來京與議但裴氏抵京之後久久亦未見交涉之進步迨至六月將盡之時我政府請該公司詳列原合同之解釋而説明其眞正之目的是時該公司送交一新提議與原合同既屬紛歧又損害中國之利益故政府惟有拒絶之一法此項動議既屬不成於是美孚又請我政府亦草一相對的提議政府遂表示願遵照辦理隨即送交一相對的提議此項提議大致係根據原要求而概具寛鬆正當之條欵觀原要求之變更及提議之大意皆明明表示我政府深願早日解决但使稍加變動則我政府之提議未有不可解决者惟該公司不允審查此項提議致煤油礦交涉又行懸擱最近該公司又表示設使我政府變更某某條件該公司亦願照原合同之條欵開議我政府即大體承認顧其後變更某某等條件之時該公司又發生異議而我國修正之條件仍爲美孚所否認至現在交涉雖未就此終止但該公司多數之職員不日即啓程回國而恊理裴密史君己於十四日早晨偕其夫人乘專車取道漢口往滬矣 
[籌議中之官制與官規]  
　　官吏久任法之討論政事堂徐國務卿爲總統前頒官吏久任之命令一則特飭參議會討論實行法呈覆核辦兹悉該會於日前開會據聞所議擬請由法制局儘於九月内將文官考績法及實行細則暨考績奬叙各條例分别釐訂呈請頒行即於本年十一月舉行京外文官考續會以清仕途而便遵行 
　　行政制度之例外日前督理黑省軍務兼巡按使朱慶瀾將軍電致中央請另簡巡按使以資軍民分治惟聞政府討議則以該省情形與他處微有不同第一該省與俄蒙爲鄰地方情形不獨與内地各省逈殊即與奉吉兩省亦復不同若軍民分治則於邊防及地方治安上均有窒礙第二該省地處邊徼人口稀少民事不甚繁劇於事實上自不難兼任第三該省素稱貧瘠若添置民政衙門則經費尤屬不敷徒重國家之負擔而無裨於治理聞以此三原因决意該省民政仍由將軍兼攝 
　　外交制度之特例政府以南滿因中日雜居之故此後之交涉事宜必日加繁若關於交涉事事受中央之指揮勢必有所不及然若僅委此交涉全權於外交之特派員無監督之者又非所以昭愼重籌議之結果己决定於該方面設立交涉局以爲交涉之專辦機關並加委該省之行政長官特别監督該省外交事宜以期可以就近指揮一切於交涉案件既可收敏捷之效又可免疏略之弊並聞此辦法業經飭添入於修改之官制中矣 
　　道尹職權之擴張道尹本爲省中承上接下之官吏自表面觀之爲一省行政之樞紐責任似甚重大其實幾無一事可爲不過爲按使知事之機械而己昨聞政事堂提議將道尹職權酌量擴張除依據道官制道尹本有執行道内行政各事務之權限外得有以下之權一監督道内財政之權一監督道内司法之權一將縣知事撤任及交付懲戒之權一委員代理道内縣缺之權 
[路郵兩政之最近改進談]  
　　路局人員之任職政府釐定鐵路郵電各局職員任用辦法己見日昨命令蓋吾國交通行政在從前創設之際本未製有專章故用人行政均從簡略今既粗具規模爲整飭交通職務起見故於職員任用政府特定畫一辦法從前路電各局職員皆係派差由部局自行委用今既改爲任職按之前日命令交通部應即將各路局己改任職人員開單呈請任命惟聞該部近以鐵路參案尚未辦理清結目下京漢京張津浦等路雖皆己換委人員似可開單呈請任命而其餘尚有數路均在查辦之中擬俟各路參案一齊呈覆後再行呈請任命以收整齊劃一之效至郵電等局聞有提前呈請任命之説　　 
　　增加郵費之籌議交通部直接經營之事業爲鐵路電報郵信三項鐵路項下年可餘利一千數百萬元電報項下年可餘利四五百萬元唯郵信項下每年不唯無利可餘以現在郵政之逐漸發逹尚且虧損四五十萬元之巨兹聞該部以該事業常此虧損非所以持久之道曾提議設法彌補並己迭次討論最後以增加郵費爲唯一辦法大略决定規行之郵件一律增加三分之一如國内之普通信件貼用三分郵花者增爲四分餘均准此雖所增無幾而每年收入己足以塡補此虧損額而有餘矣唯以中國郵政係借用外資辦理者尚須與外人接洽後方能確定 
[陸軍部分等減薪之辦法]  
　　政府爲實行減政主義通飭各機關裁減顧問諮議等員以節政費各機關業己次第舉行惟陸軍部此等人員皆係由軍官投効而來與他部情形不同未便一併裁撤不得己擬一變通辦法實行減薪主義己於日前通飭顧問諮議差遣等員略謂大總統通諭各部裁減閑員惟陸軍部之顧問諮議皆係軍官投効名稱雖與各部相同而實際之性質則異若一律裁減使之投閑置散殊非培養軍人之初心今斟酌再四定減成發薪辦法凡三百元以上者六成百元以上者七成三十元以上者八成二十元以下者免減各員素明大義當能諒此苦衷也云云 
[朱學曾查辦案之處分]  
　　平政院呈復大理院推事朱學曾之查辦案一節兹悉呈上之後己奉總統批云既據查明朱學曾並無受賄徇私情弊惟株守法例未免拘牽應即酌予減俸以示薄懲交司法部查照云云由此觀之朱推事僅以株守法例獲罪處分亦僅罰俸自無不可對人之處也 
[韓國鈞將赴湘任]  
　　前安徽巡按使韓國鈞自奉調任湖南之命己請假遄回江北原籍該省倪將軍即電催新任李兆珍巡按迅速赴任兹悉韓氏此次調任在中央方面於前未得韓使同情故最近韓氏尚有一電致政事堂略謂大總統此次將某量移湖湘若實在欲某做事某敢不極力圖効若僅爲敷衍面子設法與一位置則殊可不必云云詞意頗爲直率政府去電加意嘉勉故韓氏假滿之後當仍赴湘任也 
[叚將軍之調任問題]  
段香岩將軍此次入京原有不復返旆之意瀛眷人等皆與偕行乃日來外間又喧傅段須仍回湖北將以兼任巡按使結果此説亦非無因兹據要人言叚之調動係隨陸軍總長爲轉移如果叚祺瑞開缺王士珍由代理而改署任或實授則一班將軍皆可免遷調段氏或者以兼巡按使返鄂或者出爲奉天將軍與張金波對調皆不可知若直隸將軍則非所願蓋直省與鄂省之將軍同一無可發展也如馮華甫將軍入任總長段氏則將調蘇此實非外間擬議之論日昨將軍行署副官長任佛生由京回鄂對人談論如此云云聞段將軍意殊不願回鄂軍署之護衛隊乃前充拱衛軍軍統時代編成日前入京曾以一半隨扈兹又飭留鄂之一半開赴北京又軍署軍需課長程少卿相隨將軍多年朝夕共論戎機刻亦請假赴京是皆足證將軍之一時不返即兼任巡按使未必能遽成事實也又聞將軍保薦王占元堪升軍督並保第二師三旅旅長石振聲升任該師師長昨總統己有電令特召石振聲赴京覲見石遵於十五日起程入京石於北軍各旅長中以驍勇名由兵士入伍十餘年擢升今職惟爲人樸訥不善言詞軍中戲以賽張飛稱之 
[鄂官吏之貪酷舞弊案]  
　　知事之貪酷前宣恩懸知事丁鳳鳴因貪酷枉法被紳民控由肅政廳咨鄂巡按查辦結果呈經總統交文官高等懲戒會議决褫職並認定事實復呈奉令飭由法庭訊辦兹此案己由武昌地方廳訊明若酗酒酷刑每醉必笞人數十若以石灰醃斬犯首級示衆若惡索紳衿藉烟案詐取楠木棺材五花石屏影木屏等物若侵吞罰欵計共五千餘串均經查明有據故援據律條於日昨判决處丁三等徒刑三年并禠奪公權五年 
　　税員之舞獘調弦口徵收局賣放船隻不給税票經財政廳查悉將該局長徐蔭楷撤差飭石首縣逮其經徵司巡周伯勤等押解來省訊辦聞徐在漢口嫖博虧空甚巨彼既在四成里戀一妓女賽金花而其兄徐寅賓充該局所轄觀音洲分局局長亦月以二百元包賽家妓女月娥携帶至分局居住蔭楷則常留戀漢上經月不返局事全假手於司巡弊端愈弄愈大始則不出本局轄境之船方敢弄弊繼則過境船隻亦敢於大頭小尾究其實際該兄弟並未落錢全供揮霍現經後任局長清查徵存之欵彼尚虧數千元定須查抄監追也 
[湘軍剿匪記（九）]  
　　湖南大庸慈利一帶向有巨匪李子和肆擾爲屢經緝捕未獲之犯近來又糾集匪衆在大庸縣屬之西溪山屯聚約近二百人經該縣警備隊陳排長武林率兵剿擊李匪敗潰遂竄至慈利縣屬之天台山設立機關招集潰亡四出搶刦燒殺淫擄無所不至附近各村民紛紛赴縣報請派兵剿辦大庸陳排長旋亦探悉匪蹤報由趙知事咨請慈利吴知事恊同會剿吴知事即咨復趙知事請派隊士一排駐西溪山一排駐大門山以防潰逃一面派警備隊長率隊士八十人由天台山左右兩翼抄擊吴知事自率團丁一百人由前山進剿再派駐縣守備隊劉連長率兵一連在後山堵截定期某夜齊赴指定各處同時痛勦届期隊團畢集合力猛攻匪徒開砲力拒酣鬭多時兩不相下旋經劉連長由後山攻入奪得砲台匪徒四面受敵勢不能支遂向大庸縣境潰逃官兵跟蹤追擊斃匪四十餘名奪獲鎗械馬匹甚夥吴知事留劉連長清山復率警備隊長向大庸縣窮追迨抵西溪山適大庸陳排長武林率隊與潰匪堵鬫吴知事即督陣包圍而上大呼有人擊殺匪首李子和者賞洋五百元於是隊團均鼓勇前進匪徒遂四路分竄又經官軍追殺斃匪三四十人餘匪則棄械改裝而逸匪首李子和仍未捕獲吴知事見無蹤跡乃率衆回天台山查悉山内存有士砲五尊米糧百餘石被掳男婦七人軍械多件除將男婦招領軍械存庫米糧全數留充賑米外並會同大庸縣懸賞五百元購拿李子和務獲究辦並一面將勦匪情形詳報省使查核陶前使除傅諭嘉獎外並嚴令恊緝李匪矣 
[貴州之救國儲金]  
　　貴州因遠在極邊交通阻滯故此次救國儲金直至六月中旬始將事務所組織成立並於六月二十日就公園開公民大會是日到會者約三萬餘人兹將各情形録左 
　　場内分招待收歀文牘整理庶務五部設演説臺於光復樓前各學校各界人士本其心思才力或繪地圖圖畫或著雜文對聯歌詞白話或製模型陳列場中琳瑯滿壁牧欵部設光復樓下特由儲金團推定職員會同中國銀行執事專司收欵另製儲金櫃數具分佈場内以便到會者隨意儲金 
　　是日午正十二時開會蔡衡武報告開會大意次劉希陶登臺演説略謂救國即救我願人人共負責任免爲奴隸牛馬之痛次熊鐵崖演説分持久普及二義言之其他郭子華錢青圃管紹齊何星晉劉邦煒徐雲峰劉能樑楊鑑秋等均相繼演説極慷慨激昻之致 
 
 
 

Page 7

 
 
諸君演説畢有李君荃係法政學生大定縣人登臺演説攬　國貨戒　侈當國勤　　　男女　　實行並請以斷指爲督官時即由懷中取出利刃斷去手指一枚滿場爲之動容後蔡衡武報告儲金辦法分個人家庭團體三種一一解釋並查悉今日共儲六千四百一十九元九角收現银一百二十九元銅元一千四百零八文 
　　二十七日又就公園地點開女界大會是日到會者亦逹二萬餘人會場除少數男職員擔任職務外其他演説部招呼部整理部概係女子擔任十二鐘開會首由蔡衡武報告開會大意畢由黃瓊芬女士登台演説略謂儲金之事關乎男子而女子不與則古之漆室女何以憂魯况女子不能當兵不得不急於儲金甚願同胞姊妹留意次黃德姒汪復英白嘉福于友梅袁澄衷尹藉卿卞閏傑黃淑緩諸女士演説皆字字珠涙語語沉痛後有楊興華女士演説儲金宗旨謂現在國家臨危至此而反夢夢不覺傷心之事孰過於此言次切齒頓足涙隨聲下觀者相繼感泣女士復嚼指出血大書願我同胞忽忘國恥八字並署名於上後又有楊静儒蔣質堅吴秀峰等諸女士尚欲演説而時間己至點餘鐘蔡君乃登台婉言道歉於是遂摇鈴散會 
地方通信 
[蘇州]  
　　縣署會商印花税吴縣知事孫少川查各縣印花税票己發行者十有四五惟吴縣尚未見進行且吴縣向辦各税多在各縣先獨此届印花税尚屬遲遲前日孫君特召集城鄉商董會議進行並公函商務總會催促實行刻聞諸董事面商縣長候節後一律遵辦昨日公署己出有白話告示一張勸令廣矣 
　　政界人員之來去蘇州高等檢察廳長徐聲金君因清理積案事赴甯謁見齊巡按面商辦法及裁減本廳經費事於昨日返蘇又警察廳長崔怡庭前晚乘夜車赴甯謁見軍民兩使據云將由甯赴滬約有四五天返署又水警第二廳第二專署長師蘭亭赴甯公畢昨日返蘇謁見道尹 
[鎭江]  
　　所長辭職駐鎭清理台營官地事務所柳所長衍齋接辦後即將台營官地調查處改設事務所辦理召變事宜正擬履行職務詎近忽患病不能辦事因詳請辭職未卜能邀准否　　委員撤差鎭江荷花塘船塢委員　伯冶經辦有年聞政界以有人指摘弊賣早有撤查之意惟因鼎革時眷宗遺失無從查者現經章縣知事先行撤差另委潘某前往接替伹其中究竟有無弊賣即飭潘某澈底清查以憑核辦 
　　謀財害命案續聞鎭江北門外馬廠地方機户　某於日前帶洋十八元在路爲匪圖害一案己紀報端兹悉章知事己派役將兇手孟某偵獲研究之下據供所刧之贓寄存南門外傍篷内隨即派差至該處將原贓並收贓之侉民一併帶案尚有同夥二人業己逃逸章知事即通飭各警區一體嚴緝 
　　阜甯大刦案聞江北阜甯縣五套劉家莊地方被土匪洪大等勾結灌雲黨徒章玉和等五十餘名搶刦劉彩芝王光美張保珠等數十家並拾去事主三人砍斃二人現該苦主己呈由縣知事轉請各防營長官飭屬會拿 
[揚州]  
　　庵産援案歸公江都縣境大郝鄉蓮花寺與附近東嶽廟久己無僧民國元年經該鄉議事會議决將兩庵田産共五十餘畝撥充本地辦學之用禀准定案兹忽有外來僧人覺證與屠户梁德興佃户孔有良等具控把持田産經教育欵産經理處據情詳縣請銷訟案奉批前據葉守謨焦懋等禀陳刁僧覺證及孔有良等反復不常當經批飭傅訊在案兹據該處縷陳此案眞相自應仍照原案辦理其如何處理該産爲辦學之用即仰該處查明情形擬具辦法詳候核奪 
　　招集軍人宣誓駐揚第七十六混成旅張旅長昨奉馮將軍轉行海陸軍舉行宣誓部令並委派張子貞來揚監督宣誓於昨晚抵埠假庽廣陵旅館次晨由各團營招集所部齊集北門關帝廟當衆宣誓約一小時始散 
　　落地税請從緩議揚城各業商因落地税展限期届己將實行征收昨特由商會召集各業開會集議當以鎭江爲華洋薈萃之地商務較揚州繁盛現尚未曾實行征收遂議决由會轉商税局請援照鎭江辦法以免再起争端不識當局能否准行也 
[杭州]  
　　測繪南湖之先聲餘杭南北兩湖水利工程曾由該縣紳民章錢等條陳辦法節經巡按飭由水利委員會核議兹聞水利委員會主任林大同以南湖據杭嘉湖上游關係三郡利害若任其淤塞不治潦既能殺上游暴漲之勢旱又不能爲潴蓄灌溉之資三郡農田同膺其害故開濬之舉勢不容緩惟是興辦工程必從測量入手方有精確之計畫第二測量隊測量苕溪行將竣事業飭該隊長一俟苕溪測量完竣即先移測南湖所有湖面形勢淤塞狀况與夫歷年侵佔湖基情形均將一一測繪製成圖誌以便有所依據 
[安慶]  
　　李巡按之行旌護理安徽巡按使徐鼎康自護篆後對於公署一切事件率由舊章日前聞新任李巡按在張家口查辦案件特致電詢問何日起節來皖以便派員迎迓頃聞李己於十五日回京行旌稍息即將來皖大約履任之期當在舊曆中元節後云　　電燈廠委員代理安徽電燈廠附設軍械局該廠長吴藩前奉財政部委令往鄂調查紙廠韓前巡按正擬斟酌替人適值交卸中止昨經徐護使派委將軍署前第四科科長吴琇榮暫行代理 
[廣東]  
　　火場開闢馬路之計劃八月十三號警察廳王廳長帶同圖説親蒞總商會召集各行商暨商團公安會自治研究社等討議十三行被焚各街開闢馬路事先由王廳長提議省垣街道狹窄亟應改良現擬將被焚各街開築馬路以便交通諸位諒必贊成云云隨將圖式指陳請公同議决衆議改良街道原屬公益之事惟該街被焚各店兼遭水災損失甚鉅若照圖説丈尺建築則大街須闢三丈餘横街二丈餘恐佔地太多其淺窄舖户所餘無幾且有全間喪失尚不及規定丈尺之數者該店舖主客似難一律强同若須政府補回損失之數則數百店户所費尤鉅恐公家亦難辦到討論許久卒以事體重大决議由商會定期邀集各街被火各商店徵求意見并請廳長到會公决施行乃散會 
　　赴美報聘員返粤赴美報聘員陳廉伯昨搭鐵行蔑圖郵船回港十二號下午即搭廣九鐵路直通快車返省現因舟車勞瘁暫行休息兩天然後入謁龍張兩當道詳陳一切 
雜評二 
[幻想（默）]  
　　人之思想最變幻無窮幻爲樂境則前途康樂安平神仙不啻幻爲恐怖之境則前途豺狼虎豹到處危機且幻樂境者必更聯想種種可樂理由故其所言皆有可樂理由之言也幻爲恐怖之境者必更聯想種種可怖理由故其所言皆有可怖理由之言也有理由之言人易動聽故一二人幻想之者千百人從而幻想之然而天下事皆因心以造幻想之結果必成事實中國前途之果可樂耶抑可怖耶今日特在隨人幻想之時代而己 
 
 
 

Page 8

 
 
[其新金山朋友彼如何治愈之]  
韋廉士大醫生紅色補丸 
ＤＲＷＩＬＬＩＡＭＳＰＩＮＫＩＬＬＳＦＯＲＡＬＥＥＯＰＬＥ 
香港廣東銀行司事關樹宗君玉照 
韋廉士大醫生紅色補丸之名譽在美國已稱頌二十五年有餘矣即華僑之在美洲亦多信用之即如新金山張儉先生是也香港廣東銀行司事關樹宗君前年曾就職於新金山廣東銀行遇其友人張儉於該處張君爲韋廉士大醫生紅色補丸所治愈關君云敝友張儉廣東開平人經商於新金山因店事紛煩以致積勞成疾每一作事旋覺頭暈目眩腰骨疼痛大便閉結嘗試各藥均無見效且其病日深遂至臥床終日胃不消化皮黃骨瘦矣余見其困苦如此憂愁不堪即贈以韋廉士大醫生紅色補丸數瓶服後即覺胃口漸好頭無暈眩於是敝友再購數瓶服未及半病已全愈且精神日增氣血强壯迄今二載有餘余聞友人張儉安好如故舊病並未復發也 
如果閣不之疾病與張儉先生相同曷不仿效張君亦以正當治法用韋廉士大醫生紅色補丸由補血健腦而治之乎能使爾夜睡安恬易於消化胃口增進一切頭痛腰痛牙痛瘋濕骨痛諸恙全消請自今日始治爾之疾韋廉士大醫生紅色補丸凡經售西藥者均有出售或直向上海四川路九十六號韋廉士醫生藥局函購每一瓶英洋一元五角每六瓶英洋八元郵力在内 
[文學藝員龍小雲]  
其來書云由余友西醫陳新猷薦舉服用韋廉士紅色清導丸療治大便閉結面上紅瘰以及頭痛諸症余從其言自服紅色清　丸後大便有序面上紅瘰一律退淨頭痛旋即全愈心甚快樂夏伏炎天人人皆宜携帶韋廉士紅色清導丸一瓶能治大便閉結且去肝火只須於夜間服用一次可也若日間每飯後服一粒能平肝開胃健脾兼使大便有序能減内熱助消化使身體康壯有力也如尊處無從購買請寄郵票洋六角至上海四川路九十六號韋廉士醫生藥局原班寄奉一瓶 
[（股票遺失）]  
昨登遺失蘇州經綸廠邵仁記邵本記第四千六百六十三號至六十六號各計二股股票遺失非息摺特此更正聲明邵仁記啓 
[素蘭盛開]  
龍嚴素高州素永福素蘭等現今盛開特此佈聞西門陸永茂園 
[廣告]  
浙紹史美成陰陽地理奇門天星龍氣格穴擇日住紹興探花橋萬成鐵砂店如人知者發信接洽 
[立止白濁丸]  
每瓶三角雙料半元不效倍罰上海二馬路畫錦里北首保太和謹啓 
[（感謝化痰立止）咳嗽茶葉]  
竊氏患咳嗽氣急哮喘痰多五年呻吟床褥痛苦萬分後承至親指示小花園對門永壽藥房買咳嗽茶二盒費洋一元豈知茶未服罄其病已愈故特鳴謝朱方氏謝 
[京都天寳齋嫩面玉容散]  
此散專治男女面上黑氣雀斑烟色酒刺油膩暗晦等患每晨搽擦自然嬌嫩滋潤清秀眞整顏妙品也每瓶大洋二角每洋照折六瓶雙料每瓶四角每洋三瓶舖設上海二馬路中市西鼎新里口 
[京都天德堂]  
惟我包醫奚占一大醫士專治男婦花柳毒門　庸醫 
邇年以來妓館林立樂戶納捐日尙繁華無論何界均以冶游爲酬應所必需豈知花界妓舘實爲產生花柳臟毒之製造廠也梅毒侵入人身惡烈如狼似虎其害甚於蛇蝎每每於逍遙快樂之間不知不覺爲淫毒沾染日後發現惡極險極各種毒症輕者身名兩敗重者遺害全家斷嗣絕後終身殘廢初患此症多隱蔽不治忍痛耐苦不敢聲張失誤療治之機漸加重及治時又不細擇醫藥然醫病與用藥一端必要按病家輕重虛實毒根深淺各有不同用藥時必要愼重其中失之分毫錯之千里實有天淵之别或者誤投庸醫自稱包治名醫大吹牛皮怎麽好怎麽說說的天花亂墜地震山搖一套自誇考其實在實無一專不過鍊取生意門配方臨症之時不知病症深淺作何醫治且用藥時非爲燻頂即爲倒提諸公愼之輕粉水銀等類即爲倒提最猛烈之品此藥服下以毒攻毒將毒攻入臟腑後來必要倒發楊梅升天落地塌鼻壞眼咽喉破爛週身紅斑筋骨疼痛半身不遂癱瘓下痿不能動轉五官破形更相苦不勝言且遺染妻妾流毒子孫其害非淺此實醫家未得方法誤人性命也本堂奚占一大醫士祖傳家藏毒門專科善治楊梅瘋癱小便腫爛五淋白濁魚口便毒下疳橫痃婦女花柳毒症赤白二帶包頭内疳痔瘡疥癬小腸疝氣小兒胎毒一切毒門或初起或老年舊病逢春發犯或誤服輕粉水銀倒提等藥轉成極凶極惡極危極險大症察毒根深淺輕重定藥資多寡找着妥當保人亦可先期醫痊愈後受謝本堂注重生命起見喚醒迷途指引病家脫離苦海也本堂在申十數年從未登報自誇今届十週紀念爲再改良内容其中特色略載於下特備男女養病房間數所内分上中下三等以便外埠病家來申包治定期不誤膳宿靜養用有招待專司病人代煎湯藥服侍週到一特色也凡有財力缺乏貧病投診醫藥槪不取資非敢謂濟世實見於世上醫藥林立其性質多偏燻頂倒提倘若病者誤服後來復發必要崩天島地尤甚於前病重加十倍輕者終身殘廢重者性命難保豈不險哉本堂另有妙法奇方立除諸劣藥之藥毒轉危爲安與别家大不相同二特色也不論初起新舊男女梅毒疑難等症均可包醫包愈出立保單不愈還洋妙在愈後永不再發雖小便爛下半斷或五官損壞亦能復還原形生育照常房事無忌藥不忌口隨便往來不悞公事三特色也本堂誓不欺人若用輕粉水銀倒提猛烈霸品雷殛火焚終身不振門診隨到隨診謹將本堂歷年臨診考試極靈極驗各藥登明吿白透骨搜毒丸專爲外埠不便來申醫治以備函購妥速此丸耑治男婦一切楊梅結毒白濁血淋小便下疳破爛包頭内疳魚口便毒下疳橫痃以及誤服升藥穿頂爛喉週身紅斑種種凶險各症立服此丸眞有九牛二虎移山拔鼎之力起死回生之功每盒二元每打二十元加料五寶丸能解内腎邪火通關開竅利便清内毒從大小便瀉出每付二元敗毒十寳丹耑治楊梅廣瘡下疳便毒魚口橫痃以及外科毒門立服立愈每料四元五淋立止白濁丸耑治赤白二濁尿管紅腫痛如針刺立服此丸清除腎内邪火追淨熱毒瘀精立刻痛止濁消每付一元雙料四元横痃魚口便毒内消●丸膏●妙在内服外貼裏外夾攻二天消淨每料四元張一元新方下疳散耑治男女小便腫痛破爛包頭内疳膿血淋漓臭味難聞敷患處立能拔毒止痛化腐生肌漲肉五日全消每付二元化班脫毒丸此丸專治男婦十二樣倒發楊梅翻花梅天泡梅落地梅痘疹梅五心梅圈癬梅入骨梅瘋癱梅穿喉梅紅雲班梅三損目鼻梅立服此丸包可病除永保不犯每料洋四十元一料分四付除根保安丸但此凡係祖傳家藏秘寳祖訓按醫又加多年考察屢得實驗確據始敢發明耑治花柳結毒經年累月纒綿不愈臥床不起多年梅毒不清或屢愈屢犯或逢春必發發時忽輕忽重命在旦夕即服此丸可保性命無憂立能除淨骨髓新舊毒根愈後管保一世不發此藥眞有抽骨換胎脫殻之力實誠全球獨一無二毒門至寳保安除根之聖藥也每料洋一百三十二元一料分八付其餘各種解毒丸散膏丹全備不及細載最可惡者近有無恥之徒翻刻本堂登吿報單改頭去尾掉換言語襲名仿造僞貨冐充諸公愼之請認明上海四馬路羣仙戲館東隔壁平望街内京都天德堂牌號方不受無恥奸輩朦騙也招請外埠經理無不格外克己以廣招徠天德堂主人占一氏謹識 
[美貌嬌容○○○○新發明的皮膚白嫩色]  
此藥在印度歷試多數之男女全體均變黑爲白以粗易細現到滬少數皮膚白嫩之印婦人即用過白嫩色之明證雖最粗黑之皮膚連試一星期即變爲羊脂白嫩至老不退一腔丰美觀光家思議莫明即白面人用之更增光彩嬌嫩異常此藥之價值有金不換之名稱世界男女凡有皮膚黧黑面色黃暗烟容晦氣皮粗紋皺者一試便知有特别之效每料價洋一元六料五元外埠函購欵用郵匯寄費不加郵票通用上海寳善街五百十五號裕豐京貨號經理 
[本埠安旅團廣告]  
啓者爲因方便行旅起見由太古輪船公司僱用穿號衣之脚夫在法界本碼頭及船上代客搬運行李上落由馬路傍搬到船上或由船上搬到碼頭之外每件定明由搭客給力費銅元二枚如搭客自行携帶均聽自便該脚夫不得任意干涉違者嚴究不貸刻聞得竟有冐充本團脚夫向客人種種滋擾等情尙祈　諸客商扭住切勿放鬆交明本團稽查員送捕究辦即使穿有號衣脚夫如有此等行爲亦請扭住爲要浦東太古及華通兩碼頭均一律照辦特此廣告 
[吉益醫院遷移廣告]  
本院向設虹口西華德路第二號歷來診察承蒙各界讚許現遷移廣東路（五馬路）口第一號照常開診由院長吉益醫學士自上午八時至下午四時診察各症凡諸病家希臨該處診治爲荷本院置設專門各科如下（内外科○產科婦人科○眼科○牙科○小兒科○皮梅科） 
[立愈小腸疝氣限三日永遠斷根]  
京都天寳齋○人患疝症○從速購試○立能消脹平囊○可以一刻而止矣○宜愼宜認○毌以自誤另有咳嗽順氣化痰丸每瓶洋五角服法另詳仿單 
本齋秘製小腸疝氣膏藥其靈效之神速可以推倒天下之疝氣藥也無論陰囊腫大陰核偏墜甚至坐臥不安痛苦難忍速將此膏貼於膀胱之處立刻陰囊縮小氣鳴脹消極至三日包能斷根屢試屢騐百發百中倘若諸醫束手諸藥罔效請試立奏奇功每張一元二角如内服第一靈騐疝氣丸雖數十年老病服丸一料保可永遠不發眞乃神藥也每盒一元每料六盒五元每打十二盒洋十元郵局函購當卽回件不誤舖分上海二馬路西鼎新里石庫門内便是○遠埠函購原班回件信力自給 
京都天寳齋啓 
[獨步世界]  
ＷＡＬＫＯＶＥＲ 
華革和服之靴鞋精美無匹世界各國人士皆同聲稱其乃獨步世界者也賜顧者請認明上海南京路十七號門牌華革和服靴鞋號謹啓 
[上海自來火行煤氣烹飪]  
用煤氣烹飪其利益之廣實非煤炭所可比且此種煤氣灶可由上海自來火行出借華人房屋内有欲借用者并可代爲裝設不取裝費用煤氣灶烹飪其潔淨省費合宜之處實非他種燃料所能及有欲借用者請詢本埠西藏路五號自來火行工程處或南京路二十九號樣子間可也上海自來火公司白 
[遺失提單聲明]  
啓者遺失太古公司安慶輪第２０１８次進口（ＺＴＫ）唛白毛念一件毛管一件鴨毛一件毛翎四件白毛六件熟牛皮兩件小號已向公司言明零補提單倘落有人拾得以作廢帋無用特登申新兩報通知可也順泰記謹啓 
[受盤聲明]  
今於陰曆七月初六盤得英界三馬路轉角瑞生昌烟紙店主陳福生店内一切生財招牌裝修憑中估價受盤添加亦記開張倘有瑞生昌陳福生往來銀錢與添加亦記無涉嗣後盈虧概歸亦記擔任恐未週知登報聲明瑞生昌亦記啓 
[興泰電燈公司]  
四川路七十二號　電話四一一九 
欲電鍍器皿者注意　本公司於電鍍一道頗有經驗所鍍各色如金銀鎳銅古銅錫等無不盡善盡美價且極廉無論何種古舊五金器皿一經電鍍光采無不奪目如新至於倣鍍古銅尤爲本公司之特長 
欲裝電燈者注意　本公司又專爲行號住宅包裝各樣電燈一切新式燈照燈泡燈架悉備裝費格外克已如有修理等情隨時即可知照或由電話或由轉言本公司立派工人前往修理以便主顧取費極廉 
欲裝電燈招牌者注意　電燈招牌爲歡美各國商家最所注意蓋此等廣告最易醒目本公司有鑒於此特造一種透光玻璃珠射光極遠裝費亦廉有欲裝設者請與本公司接洽可也 
已經本公司裝設諸家附列于下　本埠　精益眼鏡公司明明眼鏡公司　中華眼鏡公司　廣生食物洋行　中法藥房　衣把德電氣公司　華慶洋貨公司　漢口　精益眼鏡公司 
欲製銅招牌及銅碑者注意　本公司所製之件均出自有名技師之手無論中西文字花樣無不精緻靈活銅質亦與衆不同定價克已限期不誤 
欲裝電鈴者注意　電鈴一物爲用最繁通商之埠咸利用之本公司亦附有此種營業包裝包修均隨客便其質樣較别家爲優美其用期較别家爲久遠且可無危險之虞 
[青州水門汀]  
青州水門汀有限公司所出之水門汀爲東方最上之品素爲香港政府所信用用以製造陰溝管避水甎避火泥及瓦片等物堅美無匹近者新牌疊出每易魚目混珠　貴商賜顧幸祈認明牌號向圓明園路八號新旗昌洋行議價購辦欲知用法詳情者本行亦可奉告新旗昌洋行謹啓 
[ＬＡＧＥＲＢＥＥＲ]  
青島皮酒係最好最廉之酒并且每星期有新貨到埠上海圓明園路六號天福洋行總經理電話三四七六 
[三益股票公司]  
本公司代客買賣并備現金收買各種鐵路股票証劵收據及各實業股份公債票各大銀行定期存單等均可交易如蒙賜顧請即駕臨英租界三馬路西畫錦里四百零六號外埠函詢當班答復上海三益股票公司啓 
[上海順亨洋行]  
啓者本行經理那威國著名電機廠專製造各種電話器具交換機以及電話應用各式物件製作精良價目極廉久已馳名在歐美斐洲各島近年以來京津粤電話局皆向本行購買極蒙該局等稱許不已上海均歸本行一家倘如蒙　紳商界賜顧者請至上海黃浦灘十號本行帳房傳榮慶君接洽無不格外歡迎 
[英商巴勒火險公司]  
本行經理北英商火險公司資本銀四千餘萬兩在申開設最先迄今已數十餘年專保房產貨物棧房一切火險遇有不測無不立即照賠保價格外公道如蒙紳商賜顧請至三馬路第十二號門牌樓上本公司帳房面議自當悉心照辦以副賜顧意此佈 
[科發氣喘散]  
須知靈丹妙藥豈是尋常之品欲免魚目混珠還請認明商標 
欲知詳細情形如蒙　種批發函詢自當答履價當格外克已 
哮症氣喘頑痰壅塞肺氣不舒鬱悶最属難堪向用藥水藥丸療治亦頗靈驗惟是奏效欠速此餘憾焉今本藥房精選平喘藥品修合成散以火燃之烟起成雲口鼻向之收吸其煙即直逹氣管立能順氣化痰止哮平喘旣稱靈效又甚简便也科發藥房謹啓 
科發商標SCHROERABLAHGNAHSVOELKEL 
[百代公司]  
金綱鑽針留聲機器新到唱片廣告 
眞正新片　蘇廷奎　審刺客　取洛陽　劉翠芬　拜壽算糧　又二段　張雨亭　空城計　洪羊洞　小奎元　七郎碰碑　上天台　小奎元　鍘美案　斷密澗　李子英　探陰山　又二段　任喜鳳　打魚殺家　又二段　任喜鳳　寄子　舉鼎　以上諸片音調極佳請即惠顧選擇是荷　本公司兼辦五彩活動電光影戲機片購賃聽便 
[維持國貨注意]  
華商自製丹鳳牌及民國新人各種雪茄烟等總發行所在上海英大馬路抛球場福和烟公司 
外埠分銷處○北京　馥馨　晋和祥○天津　晋和祥○濟南　廣立順　永和祥　○九江　新愼記○江西　新愼記○浦口　新和泰　○寗波　福昌　○漢口　晉和　瑞康　愼和○南京　永和泰○本埠各大烟紙號均有出售　　上海滬寗車站北首人和雪茄烟廠謹啓 
[痔瘡内服靈丹]  
彭壽堂藥房獨秘珍珠熊膽人參蘆三十六種化痔丸每盒雙料二元單料一元如用雙料取效更速外用痔瘡妙藥可保永遠不發一試便知 
此丸能治三十六種痔瘡無論生管成漏破孔穿腸膿血淋漓痛不可忍服之立刻止痛消管生肌四圍連根脫落完好如初妙在攻補並進故愈後非但不發且身體轉弱爲强凡醫藥不能見效連服三盒無不全愈也 
痔瘡外治妙藥 
痔瘡雖仗内消然得妙藥外治根可斷絶本堂始創眞熊膽珍珠外治妙藥專治一切惡痔搽之立刻定痛消管拔毒止膿雖十年廿年之痔瘡一經試用其患若失倘内服外治不過數日根除屢試皆效大瓶四元小瓶二元雙料加倍取效尤速彭壽堂舖設上海抛球場南首三層樓七號洋房交易　各省函購由郵局滙兌外加寄費一成郵票不用 
[如𦤎縣知事劉煥獎匾實誌]  
該縣北鄉李堡市仲君統耆係鎭世之名家也前清時代身任市立初等學堂校長民國成立選舉自治會總理清鄉團助理員今則改選保衞五鎭團總愛國熱誠久著於心適縣委宣布愛國實記仲君統耆正届四十生辰即藉慶壽題廣布傅單於陰曆六月廿一二等日就市公所招待而酬賀者幾至三四千人之多共收儀連賭局金不下兩千洋當對衆宣言以一千元呈縣藉資愛國報效縣知事先行頒獎到東里懷仁四字匾額爲酬後將彙案申詳定有不次榮譽矣總結上匾賀壽之赫耀收儀之豐盛籌報之熱誠亦鄉黨中之冠羣也矣 
[請看漢口紥台盜賣之奇聞]  
鄙人於光緒三十二年價買留歆生漢口循禮門濟生堂下首卽三分里中和里後面地皮一大塊計五千數百方東西北俱至馬路南至堡城外官地爲界由水淌塡與城平領有清丈局繪圖報契圍界守業十多載人所共知不料民國二年突有地痞盧鶴琴造契盜糧越界圖佔地方廳判盧敗訴高等廳受其欺朦現已上告大理院將來必蒙判出盧造假契諸弊盧乃揚言囗囗足恃竟敢主令同黨紥台之孫某盜將鄙人契管之地分作數段明目張膽出具水程託中騙賣幸經察覺據聞該痞黨等尙有水程多紙在外到處招搖合亟登報聲明務請中外紳商各界注意須知三分里中和里後皆鄙人照契管業之地切勿受該痞黨之欺騙也　　　　　業主周五常堂謹啓 
 
 

Page 9

 
 
   
 
 

Page 10

 
 
本埠新聞 
[圖擊鎭守使之炸彈]  
　　黃包車夫受傷 
　　白衣軍人逮捕 
　　上海鎭守使鄭汝成君於前晚（十八號）十二點半時乘坐馬車送其夫人公子至法租界金利源碼頭新銘輪船起程赴津鄭君送别登岸正在上車之際忽有人抛擲炸彈轟然一聲彈即炸烈幸炸彈抛在鄭君背後相離尚有數尺之遠未致炸傷惟時有黃包車夫某甲行經該處右肋右臂均被炸傷現己由捕房車送醫院醫治至抛擲炸彈之人當時即乘隙混入船中適被淞滬警察廳派往護衛之偵緝隊隊長翟世清所見喊同巡捕上船拘獲先解小東門捕房昨日解至大自鳴鐘捕房經石總巡詰問據稱姓高名振海山東人前在十三團營當兵士在營脱逃出外乏資回籍今知鎭守使送眷上船故至船中求借川資不敢抛擲炸彈石君一再駁詰矢口不移諭令嚴行管押候解法公廨訊明核辦 
　　另一訪函云本月十八日爲奥皇約瑟八十五歲壽誕鎭守使鄭汝成君特於下午五時乘坐汽車前往駐滬奥領事署道賀宴畢回轅因其夫人及二公子於是晚搭乘搭商局新銘輪船遄返天津遂偕參謀長趙聯璜淞滬警察廳長徐國樑等順道至招商局碼頭登輪看視迨十二時半鄭君與趙徐等相將上岸由東而西行至碼頭旁邊正欲登車詎忽有人從後面抛擲炸彈飛至鄭君之前面約離兩間門面之遠落於金利源貨機牆下訇然一聲烟燄飛騰適該處停有黃包車一輛致傷車夫右臂鄭君及從人等均安然無恙是時警廳偵緝隊長翟世清正帶同隊士郝樹林戎仁生劉錦山張志元等在碼頭伺候保護瞥見一年約三十餘歲身穿白布舊軍衣白布舊袴之人在該碼頭上聞有炸聲突然將身蹲下旋即起立從人叢中趨至新銘船邊緣梯欲上上前盤詰欲往何處其人忽稱湖南忽稱湖北前後不符正在窮究間適有鄭君隨護差弁與之認識謂其人係高振海湖南人曾在駐防製造局之第十三團充當兵士後因犯事斥革察其情跡確有嫌疑即拘交法租界站崗巡捕連同受傷之車夫及在地尋獲之炸彈銅壳一枚一併解送十六鋪巡捕房除將高振海管押外即將車夫飭送醫院療治事後察看肇事地方見金利源第五第六兩號棧房牆上有烟薰黑影一方並將拾獲之彈壳詳細察視知所抛者爲藥水小炸彈故炸力不甚猛烈又聞當此事發生後鄭君因慮尚有餘黨混入船中其瀛眷在輪途中或有危險當與趙參謀長徐警廳長籌商一過遂令眷屬人等重復上岸乘坐汽車回署改日再行赴京至高振海解至十六舖捕房後當夜由捕嚴行看管於昨晨六時派令中西探捕轉解法大馬路大自鳴鐘總巡捕房收押候核鄭鎭守使昨亦　員前往法總　　　請爲引渡　　　右　也得以信終争廨研訊着於明日（即今日）到廨移提（按以上兩節係出事地點之法租界訪員報告一由特别訪員實地調查當較切實此外尚有訪函數則因有模糊臆測之詞必其未經確切探訪故均汰而不録） 
　　又昨日文滙報所載情形與前微有不同兹特節譯録下鄭鎭守使昨日夜半送其夫人至招商局碼頭登新銘輪船赴津鄭君甫至吊梯處忽船上有人向擲炸彈擊中鄭君行處之碼頭轟然一聲爲之耳聾幸鄭君及其夫人均未受傷僅有立於近處之車夫一人爲炸彈碎片擊傷甚重旋有法包探一人登輪拘獲作苦力裝束之嫌疑犯一人其狀類上流社會中人即經解入法捕房訊問該犯承認抛擲炸彈惟不肯續有所云且不肯供明行剌之目的細察炸彈之碎片其圓徑約四英寸許乃以銅質製成者含有極猛烈之炸藥聞該犯乃以手帕包藏炸彈登船故不易爲人察覺鄭夫人仍乘新銘船赴津以上詳情乃蒙新銘輪船船長羅定格君告知者 
[蔡子卿被拘]  
　　蔡子卿（混名木匠子卿）曾於前清時在上海縣署充當差役及至光復後投入滬軍福字營充當偵探現在賦閑己久賃屋於滬城西門内西倉橋附近兹爲鄭鎭守使訪悉蔡與某某等處盜案有關且與黨 
人亦有關係因派軍事探員於前日會同二區二分駐所探警前往該處將蔡拘獲並在其家抄出軍衣一套賬簿一本解送該所略加詰問即交該探員帶去解至鎭署發交軍法科訊辦 
[浦東鬧學風潮續誌]  
　　浦東南滙縣境北蔡鎭西崇慶寺内附設第四縣立初等學校近由校長蔡頌堯商之廟董龔秋圃等並禀准上台擬將廟中觀音等神像遷移以便推廣校舍而該廟住持僧長齡與徒松濤等則頗多疑慮一般迷信鄉民亦羣起反對將蔡龔兩董住宅肆行搗毁詳情己誌昨報兹悉該學校推廣範圍之説發生己久定於本届暑假後實行緣有北蔡鎭附近一帶之女巫（俗呼仙人）在外揑造妖言謂觀音大士發下靈籤論令我等帮同维持切不可任學界中人將大士搬遷等語長齡松濤等亦聲附和因此無知愚民深信不疑遽於本月十六日集衆先將該學校器具搗毁繼至蔡龔兩董家拆毁住宅其時人聲嘈雜勢頗洶洶北蔡鎭各商店恐遭波及一律閉門罷市但各鄉民於商界一方面則秋毫無犯事後經各董至南匯縣公署報告該縣馮知事立即派探下鄉查得肇事鄉民大半住在上海縣境是以備文申詳巡按使並滬海道尹等請示辦理楊道尹除諭飭馮知事妥愼查辦外前日又飭上海縣沈知事及淞滬警廳徐廳長等帮同查辦沈徐兩君奉諭後立飭所屬探警人等迅赴北蔡鎭四周實地調查着將爲首肇釁及附和滋事之人一併拘案訊究 
[再誌租界菸酒增税之干涉]  
駐滬外交團因見報載中國政府增加菸酒税議歸公賣己在滬南設局開辦並擬令公共租界内菸酒各商一體遵行惟租界内税項按照條約中政府不應干預且聞租界内酒商曾將困難情形具呈該局否認公賣故咨請英美總巡麥君轉飭捕房派探查核兹悉此事己由總巡捕房捕頭選派熟悉商務之華探王潤甫分往界内各酒商切實調查據稱租界各店大都否認且從未有人至該局遞禀云云業經該探將調查情形據實禀復矣 
[報告救濟婦孺會探役之騷擾]  
　　上海廣肇公所董事昨致南商會及救濟婦孺會太古洋行等函云頃准敝公所董事葉苾荃君到所聲稱其弟海田因患脚疾於陽曆八月十六號搭太古新疆船回粤就醫携帶妻女大小六口經蒙南商會發給證單以免救濟婦孺會留難乃晚間十二點餘鐘有救濟婦孺會探役八九人推門搜查當將南商會證單交閲探稱無論如何必須交小費三十元始可保無事等語聲勢汹汹尤以一肥胖之探役爲最問其姓名堅不相告有合和祥號雷仲記君目擊情形派伴到敝號廣順成報信時己深夜即投廣肇公所取得公所名片交該船副買辦聲明係殷實商家携帶妻女及後該探又聳水巡西探到查經該船副買辦將南商會證單及廣肇公所名片交閲並説明一切該西探無言而去乃該會探捕仍屢次推門搜查多方恐嚇並謂如不交三十元則臨開船時必囑水巡拘拿等語以爲恫喝騷擾不休弱女恐怖繞艙啼哭病人深夜屢被驚擾困苦萬狀似此情形旁觀者皆爲憤激身受者何以堪此至三點餘鐘敝伴返店以後情形尚未得悉今晨往視船己開行以舍弟在滬經商有南商會證單尚復如此其他行客之被累不問可知既往者雖可不咎未來者受害何窮請分函南商會及救濟婦孺會太古洋行切實維持等語查因救濟婦孺會員役擾累到敝公所報告者時有所聞猶以貴商會有保護商人之責此次廣顺成號葉海田君既承貴商會發給證單其保惠商旅己無微不至今該會探捕如此留難擾累查各省旅滬僑商携眷返里實繁有徒來日方長後患何極謹此專函奉佈此事既承貴商會給證單保護於前當必荷維持於後應如何辦理以安行旅而恤僑商之處尚乞卓裁 
　　按救濟婦孺會因年來拐案迭出特雇探役於各輪船出口時上船偵查以絶拐匪販賣人口之去路是固尊重人道整頓風化之善事也不圖所雇之探役中竟有以勒索詐擾聞者探役既索小費於公正商旅之爲所擾累其患猶小而眞正拐匪之爲所賄縱則其害尤無窮矣願救濟婦孺會諸君速籌善法以整頓之若因暟廢食亦非記者之所樂聞也 
[救國儲金昨日之收入]  
　　昨日（十九號星期四）爲中國銀行收受儲金之第一百零九日計收銀洋八百零八元連前共計己收儲金洋七十二萬七千零二十五元銀五千五百二十五兩七錢三分四釐 
[謀殺親夫案解省訊核]  
　　川沙縣境金家宅鄉民金阿祥之妻朱氏與姦夫趙道生張阿狗率通糾同資用生等　夜入室將金阿祥讛斃當由該縣范知事兹楊勘明　　將經婦金朱氏及姦夫張阿狗先後拘獲解署惟趙黃二犯在逃未獲兹悉此案己由范知事將張阿狗金朱氏二犯迭次提案訊明屬實判令各處死列候再緝拿趙道生黃厚生到案另結判畢諭將姦夫淫婦分别還禁聽候詳請上臺核准執行在案嗣張阿狗金朱氏二人不服判决央人延請律師赴江蘇高等審檢廳提起上訴業由徐聲金檢察長核准飭令川沙范知事將全案人證卷宗併解到蘇聽候訊核范知事奉飭後即於前日備齊公文卷牘提出張阿狗金朱氏驗明飭釘鐐銬派警押解業己過滬往蘇矣 
[准給吴步蟾免罪證書]  
　　黨人吴步蟾近至鎭守使署禀請發給免罪憑證當經鄭鎭守使咨請皖省安武將軍飭查在案兹准覆稱吴步蟾平時尚安本分並無擾害行爲核與赦令相符等因故昨己飭知吴步蟾迅即來署領取證書以便回籍云 
[華僑之國貨熱]  
　　王蔭喬君游歷南洋三載於兹去秋曾經回國以振興國貨爲己任乃與三數同志組織源豐號使國内貨物與南洋土産互相交通日昨致函勸用國貨會謂敝號成立以來迭接南洋各埠僑商來函採辦國貨徵集貨樣如草帽火柴皮革洋燭羅宋邊塞門德香皂墨水電光紗布疋絲巾汗衫之類皆在徵集之列亦爲南洋暢銷之品希貴會備函介紹由鄙人親往各公司行號接洽云云 
[藥業公會之七週紀念]  
　　南市外鹹瓜街藥業公會成立以來迄己多年本月十七日爲該會之七週紀念日特開大會預由會長姚君飭雇髹工修葺一新並有盆景花卉點綴其間頗饒雅致即晚並開聚餐會與會者六十餘人頗極一時之盛云 
[留英學生畢業回國]  
　　甬商方樵苓君之哲嗣積濤君自庚戍年自費赴英倫留學在挨姆斯督郎大學習造船科於今夏畢業得有學位搭英國輪船公司腦物船返國己於昨日抵滬 
[啓秀女校開學]  
　　南城啓秀女學現由謝本韞女士接辦於陰曆本月初九日行開學禮男女學生約有四五十作由陳巢鷹黃旡咎諸君相繼演説均注重德育語頗中肯聞現在報名者尚絡繹不绝明年擬擴充校舍添聘教員云 
[正始女校之擴張]  
　　大南門西城脚正始女學校係余佩臯周蕪君二女士所創辦己歷二載所有經常經費悉由二女士自行擔任教授各科之女教員亦多盡義務現在修理校舍大加擴充日内行將開學并增添切於實用之專修科俾學者畢業後克以自立云 
[正學會之經學講演會]  
　　本埠正學會前日假西門省教育會開經學講演大會是日天氣酷熱而紳學各界來賓及該會同志到者甚衆首由臨時主席王文典君宣佈開會宗旨略謂講經並非復古實爲纠正人心起見今請梁天柱君主講切於時務之經旨云云旋由梁君講演易經一題略謂經學一道本實用非虚用如無吾國士夫學子舍實務虚尊道蔑藝徒尚理想之空談而輕物質之實驗此物質所以無進步而中國所以獨困窮也即如本題己言明道器並重體用兼賅而學者重上半輕下半只務空言而忽實事以致一部有用之易學目爲一種卜筮之小技只其他十三經典要亦不過供文人作文之資料而己且易之作用又豈僅道器體用大而天地萬物無不包小而身心性命莫能外以及聲光電化天文地理罔弗備 
又如士君子之修己治人之學窒慾懲忿之功皆於易學是資雖然神而明之存乎其人如知讀死書而不知權變者不可以學易試舉一例以明之有某儒者號稱知易一日宼至其子曰逃矣其父曰某將卜之不意卦象主静吉動兇於是子逃而父不逃卒至遇害又某儒者其子適　危症勢不可緩某儒乃卜曰勿藥有喜遂不延醫而其子竟因是症而殤由此類推凡知守經而不知逹權者其害大都如是故須知易之爲道在乎因象詮理當吉防凶所謂福者禍所伏是也尤須知遇窮善守處變善應所謂禍者福所倚是也他如漢儒之重象數魏晉之重義理宋儒之耑言太極此皆無關易學之神髓要之十六字之心傅千百年之道統皆於大易係之云云演畢設會 
[冒簽支單之辯論]  
　　英美烟公司函人控着擬館　也　冒簽支單兩張計洋三百九十二元至　　銀行　　現洋停　由鴻　甯二人拘　公共公廨押候美領堂期解訊在案昨晨復訊先由中西包探上堂禀明前情繼由原告西人投訴前項未簽字之支單兩紙並鈔票洋一百元置於皮夾内被竊曾向滙豐銀行聲明掛失請爲訊究並據見證朱桂生投訴支單係由翟振鏞簽字曾在匯豐銀行承認現忽悔頼請察訊之翟供前在北京師範學堂肄業此項支票係一十餘齡之孩子在跑馬廳新世界門前拾起我出洋五角向之買來當即持赴银行查問不敢冒支現洋亦未簽字與楊也禪並不相識乞鑒質之楊供在日本東京早稻田大學肄習政治經濟專門科此次暑假來滬與翟素昧平生前日與朱姓友人同行適在是處致被誤拘王襄讞商之美領畢君以翟振鏞承認簽字己由見證證明判押西牢半年楊交二百元人洋並保聽候查明於下禮拜四再訊 
[僞造錢票之查究]  
　　西人某甲因與私造湖北官錢票案有關被西探在美租界緝獲解送該管領事署於昨日訊供一過諭飭繳銀數千兩暫行交保候查核示 
[藉端圖詐案證據不足]  
　　住居山海關路四十七號門牌之梅三新控張阿友藉端圖詐洋十元昨由包探將張拘解公共公堂請究原告偕證傅榮卿沈正祥上堂禀明前情訊之張供不承認中西官以原告所控證據不足遂判將案註銷被告開釋 
[註銷私收賬洋案]  
　　發昌絲頭號主許燮春控夥沈培增私收賬洋三千三百元昨由捕房將沈拘解公共公堂請究原告投案呈賬請追訊之沈延律師到堂辯稱該號另有人管理銀錢被告不擔責任應請察核中西官以原告所控證據不足判令將案註銷如查有實據准再起訴 
[倒欠案和平了結]  
　　米店主曹翠翡倒欠鼎泰裕發合盛恒隆裕大等各户往來貨洋等欵共計五百餘元逃逸嗣被債權人尋見扭控法公堂押追不理判候移請南匯縣查封家産備抵在案昨日各債權人同稱曹聞知封産備抵即倩人向商人等情商折還了清商人等均己允從求请銷案判准予註銷堂費着被告照繳開釋 
[股東控告經理]  
　　己閉某錢莊股東許豫新控該店經理榮立芳虧空賬銀二千餘兩並匿賬不交等情昨由捕房將榮傅至公共公廨中西官諭令交保候訊 
[公大絲廠之債務]  
　　法商慕理至法公堂控稱邱維寳前將公大絲廠房屋基地押去銀二萬六千兩立有抵據逾限不贖今該廠房屋己經坍去若不取贖須請堂上將該廠歸債權人管業備抵邱因他案管押英廨當由法廨移提到案訊據供稱抵押時由商人與毛庭貴兩人簽字原告所請將廠屋推抵一層因廠係股份開設商人不能擅專求察聶讞員判交英探帶回俟下期再行覆訊 
[理賬後再行開審]  
　　滬北某錢莊因倒欠各户存銀及上海縣公署公欵業經沈知事函請公共公廨將該莊經理袁楚香傅案諭着交保候訊在案昨晨由廨復訊據被告代表律師高易上堂譯稱此案經兩造推舉陶梅生爲理賬員應俟算明賬目再行開審中西官准之判被告仍交原保候示 
[兩案分别訊理]  
　　南京造幣廠及浙江鹽運使同在公共公廨控告前閘北光復軍統領李徵五虧欠鉅歀由廨准飭傅訊等情己屢紀前報昨日上午由聶襄讞會同英卓副領事在正式民庭研訊先由兩原告之代表律師相繼上堂譯明案情請爲追繳繼由被告代表律師到堂與原告律師互相辯論良久中西官以南京造幣廠控追四萬兩一歀被告業己承認判限一月清理至浙江鹽運使控案應俟查明存鹽數實數展期一月再訊 
[起運電車材料]  
　　華商電車公司在滬杭火車站迤南至高昌廟製造局一帶推放路線安設電軌己紀昨報兹悉該公司己在美國定購銅軌釘件等物由克來海號公司船運滬計鋼軌二百二十二條魚尾板七十四只釘件六箱共重十二噸五昨日在浦東旗昌棧雇舟起運過浦堆存南馬頭隙地一俟工巡捐局將望道橋以南之馬路放寛後即須動工鋪軌云眞空妙有　 
[銅作夥下鄉被毆]  
　　滬城小西門附近銅作夥趙洪飛前日偕同黃家闕路趙允士銅作夥王金虎至浦周家渡一帶收買舊銅因與二十四保八圖中鄉民唐德昌論價不合以致口角被唐與該處鄉民二三十人按住兇毆致趙身受重傷不能行動王受傷稍輕即投楊思　絲警察五區第一派出所報告派警前往將唐拘獲送至三林塘五區警局於昨日備文轉解地方警察所移送檢察廳訊辦 
[押店不受欺騙]  
　　粤人某甲昨以僞金飾至吴淞路某押舖混質被夥察破扭交華探談鳳池解入捕房押候訊候 
[證人之言不信]  
　　張安樂前日偕證人劉保民丁阿四至警廳閘北司法科控徐阿四誘姦俟妻張楊氏請求提究等情當經叚科員飭探將徐及楊氏一併逮案質訊一過判送檢察分庭由李檢察官預訊之下以劉丁二證人所供不足爲據判楊氏交張領回管束徐阿四開釋訴案撤銷 
[捕房索還包探]  
　　哈爾濱路捕房華探蔣榮生前日下午至華界王家宅地方拘住鄉人某甲爲五區二分所崗巡所見一併帶入該分所由該警佐略訊一過判甲開釋蔣探解送閘北司法科昨有該捕房西探到來請將該探帶回核辦段科員即據情禀明徐廳長准交西探帶去 
[鄰居失和]  
　　李開元之子李松柏與鄰居王立生口角起釁被王毆傷腰肋等處當由警區拘解閘北司法科前日移送檢察分庭預訊屬實判李自行醫治王立生收押聽候起訴核辦 
[起滅均難自由]  
　　婦人計陳氏在閘北檢察分庭訴高趙氏勾引夫妹計增囡（即蘭女）與某皮匠私姘偕逃等情嗣有人將蘭女送回由陳氏交案請究會誌前報前日該氏忽又具禀到庭請求撤銷訴案昨由李檢案官批示謂此案己經起訴仰候轉送審判分庭核辦計蘭女應准給领又婦人周金氏訴徐金來串匿伊媳一案昨日亦奉批謂徐金來串匿爾媳並無確據仰即自行尋覓母遽興訟 
[拐失女子之牽涉]  
　　新閘某米店主張亦堂因顧有良在地方檢察廳控告伊女義寳被拐一案牽涉前日由廳派警報告新閘捕房將張拘押昨解公共公堂經中西官略訊一過判張交一千元人洋並保候檢察廳將證遽送廨再行訊核 
[拐匿小孩之嫌疑]  
　　法捕房昨解男孩徐川鄉郁子來兩口及嫌疑拐犯陶良陶王氏夫婦二人至法公堂請訊郁孩供在湖北原籍被人拐來上海寄於陶處己有兩天徐孩供崇明人由堂兄攜帶來申寄養陶家訊之陶夫婦同供向在甯波開設茶食店有事來申徐郁兩孩均由伊家族領來暫寄並非誘拐求察判兩孩留養陶夫婦押候查明再核 
[婦人不耐覊押]  
　　住居新閘淡水路四百九十三號門牌之王季氏因將十三歲養女王年寳凌虐受傷經新閘捕房查悉將氏與女一併拘解公共公廨訊實判氏押女所半年女發濟良所留養嗣由該氏延請律師具禀公廨請求復訊或援新刑律罰金贖罪未經核准昨晨該氏復延律師投廨繼續請求王襄讞商之美領畢君以此案係由俞代襄讞承審判被告還押候原審核奪 
[小飯店污穢不堪]  
　　虹口東西華德路一百十八號門牌吴雲芳小飯店房屋收拾不潔被工部局衛生處查見昨將吴傅至公共公堂訊明判限七天修理清潔如違將店發封不准再開 
[不戒於火]  
　　前晚八句餘鐘新閘愛文義路福海里陳姓家失愼霎時冒穿屋頂旋經捕房皮帶車到場澆息計燬樓屋三間 
[看白戲大破其鈔]  
　　乍浦路一百十二號門牌影戲　控粤人陳景忠來　看戲不給看費向索不服反　　石抛擲等情昨由捕房將　　解公共公堂先由　　用人城門浜上堂　明　　　之後　　　　　判 
 
 
 

Page 11

 
 
　　罰洋十元充公無洋改押十天以儆 
[匪徒强搶金飾]  
　　匪徒薛利寳順富寳前日午後在山西路牛莊路等處携取張章氏單桑氏等金挖耳圖逃均經包探拘獲昨將二人併解公共公堂經俞代襄讞會同美郭副領事逐一訊明判薛顧各押一月示儆 
[經租人祗可賠償]  
　　顧福卿至法公堂控稱民人在怡羅公司經租黄包車有袁華郎前來租去一輛距將車子私自售去求請訊辦袁供車子停在途畔被賊竊去民人無力賠償判押兩月完案旋由該公司洋人投稱此車值價洋一百元袁己懲辦須着經租人顧福卿如數賠償顧供民人亦無力措繳判限一月賠洋一百元了事 
[地方公益税未便核減]  
　　工巡捐局昨出牌示云案據民國路王順泰錦記乾茂晉寳齋等禀請核減捐歀暫以每間五角計算按月繳納等情查本總局徵收地方公益税係撥充馬路工程清道路燈及各項公益之用各該住户直接享受利益自應遵照定章捐數按月繳納以應要需所請核減之處未便照准合行牌示各該商人一體遵照 
[又一施行印花税之白話布告]  
　　上海縣公署昨出白話布告云照得人民受國家保護的權利便當盡一種納税的義務國家收集人民的歀項用之於行政事務仍然爲保護人民的作用所以國用當不足的時候要免得國家借外債的苦痛就不能不推行新税又要免得人民的苦痛就不能不推行最良的新税現在國家所行的印花税便是各國所公認的最良税法因爲人民擔負數極輕微又由民間自行購貼絶無官吏徵歛之煩擾政府於籌欵之中幾經審愼周詳纔將此種税法公布施行所以大家都要體諒政府不得己之苦心勉力服從纔是惟印花税既經施行便要認眞舉辦倘有不貼印花就是抗違國税不得不定罰金規則嚴繩其後照罰金規則看來如不依法貼用印花的契約簿據巡警平時得以糾發人民亦可告發以及或於檢查時發覺或於訴訟時發見均當依法處罰那時便是自尋苦痛前次因爲印花税的事再三出示曉諭不啻舌敝唇焦深恐商民尚有觀望自誤或有未能周知之處合再明白布告自經此次示諭之後如再有應貼不貼及貼不足數之事即當隨時查察一經發覺定予罰辦决不姑寛幸各凛遵 
[氣候報告]  
　　（上海徐家滙天文台天氣測候報告） 
　　八月十八日太平洋菲律賓羣島之東現正發展範圍頗廣之颶鳳似向西北偏西進發大陸氣壓低而甚熱且有限於一隅雷嗚海濱一帶有微弱之季候風 
　　十九日晨間天氣多雲而昏沉熱而無風且潮濕上午八時後有間斷之陣雨 
　　十九日下午四時三十分豫測琉球及菲律賓羣島東南之間天氣惡劣上海一帶天氣熱而潮濕且多雲微有和風南面之季候風己變倒向 
　　十九日下午四時前二十四小時内上海氣候温度至高九○至低七五八去年同日至高九五至低七五六 
雜評三 
[炸彈案（訥）]  
　　炸彈抛擊大員之事久己無聞矣而今又稍稍見之廣東之炸彈抛擊龍將軍上海之炸彈抛擊鄭鎭使而皆未中又皆傷及旁人兇首又皆獲住（據西報抛擊鄭鎭使之兇首己自認）此其相同者也特廣東值水火擾攘之際人心不定故以此爲抛擊炸彈之機會若上海今日人民安定無擾而乃亦妄思一逞彼黨中人輙曰乘機今果有何機之可乘耶然而黨人之心未死於此亦可見一斑矣 
來函　　 
[函索中國打字機説明書者鑒]  
　　日來從滬杭甬鐵路車務處轉交鄙人之函件（即附郵票一分索閲中文之中國打字機説明書者）日以三百數十起計鄙人於公事之暇竭力料理苦於應接不暇因而又有來函催索者鄙人對於諸君注意實業先覩爲快之熱心即使發明人周君見之恐亦當以不克副諸君之切望爲愧鄙人何敢更稍有遲誤現己商請敝友二人同襄收發函件事務一面將宿函理楚一面隨收隨發以贖前愆務乞諸君鑒諒王覺才謹白 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[織女上玉帝辨誣書] [  蛛隐]  
　　臣妾天孫謹上書玉皇香案竊本年七月初六日臣妾預備渡河正在汲水洗車之際適青鳥遞到報章載有牛郎離婚一書閲之不勝駭詫夫牛郎一牧豎耳聘錢不還致遭嚴譴乃猶不知悔悟輒以張騫一事恣情誣衊固知天聽聰明决不爲讕言所惑然臣妾有不得不辨者敢爲我大帝陳之昔者天乳星姬出浴渭水獨注意於第七車之張寛至出其長乳以相示天漢素女則以謝端未娶屢爲之守舍執炊凡若此者事雖近於猥褻而從不聞冰雪之姿有中以蜚語者以仙凡之路隔也乃今獨致疑於臣妾胡不思臣妾所遺僅區區一拳石耳非若江妃之解佩王母之獻環也向使果有他意則七襄之錦俯拾即是何不以爲瓊瑶之投贈哉不甯惟是當張騫過訪之時既未告以地名亦未語以姓氏立談須臾匆匆言别彼時牛郎飲牛渚次實己目覩情形博物志固班班可考也又安得揑詞妄控耶尤可異者彼謂人世穢風延之天上殊不知下界文明方以自由當正經以故深閨佳麗雖出入遊戲場中無不以玉潔冰清侈然自命若如所言不獨臣妾不平即彼輩聞之亦必矯手頓足羣興娘子之軍矣事關風化不敢緘默伏之判頒申令雪此寃誣臣妾幸甚女界幸甚（四） 
[語吾] [  茸顚]  
　　孰爲吾孰爲人吾若何人又若何世有能語我者乎然人　斤斤于人吾之間眞所謂瞎纏三官經到死弄不清者也試問吾之軀體爲吾所有乎曰否不數十年而黃土掩埋骷髏撒地蛇狐據爲住宅螻蟻當作巢穴矣孰有能知其爲吾者乎何吾之足云哉試問吾之財帛爲吾所有乎曰否儻來之物去就無常今日之屬我者縱大拉盈屋金鎊滿間明日而又不知誰屬矣即使終我身而有之及乎身藏净土兩手空空則纍纍之金錢又捨我而去何我之足云哉試問吾之居室爲我所有乎曰否陋室空堂當年笏滿床頹壁坍址昔時菟裘地繁華之阿房今何在乎巍峨之銅雀今何往乎一旦人去樓空謝燕有他飛之慨何我之足云哉試問吾之妻妾爲我所有乎曰否紅粉無情青蛾薄偉卓氏之寡淫奔相如蘇武嬌妻生前去帷所謂吾生日日説恩情我死又隨人去了何我之足云哉試問吾之子孫爲我所有乎曰否墓木未拱孝思己衰古來多弑父之子今多敗家之兒老小死當作口頭祥視父母若牛馬生前縱總膝死後亦分棺何我之足云　試問吾之禄位爲吾所有乎曰否功名　業轉眼成空嘗思古來將相今何在荒塚一坏草青青眼前赫赫身後蕭蕭何吾之足云哉要之吾之爲吾既若留聲機中之音浪復似影戲片中之幻像渺渺茫茫空空洞洞若烟若雲如影如泡而復昏夜鑽穴長跪乞憐以求禄位手生三隻百計搜括以求資財吃醋争風以求妻妾膏滋補藥以求長生碌碌焉終身其惟是以求以爲是皆吾所宜有者也殊不知吾己非吾有而又求吾之富貴妻妾是眞見鏡花而欲簪額望水月而呻吟也何一愚至此哉因作吾説以覺迷者 
詩選 
[流亡嘆] [  東園]  
　　朝癸呼暮庚呼流亡流亡去里閭飢時走渴時驅流亡流亡塞道途淮東千里盡災區鄭俠己死誰爲圖猶憶清季光宣世七年水患民其魚世路少荆棘盜賊靖萑苻嗟嗟民國初黎民不克以安居去年旱今年水潮神風伯一時俱蜚蝗阡陌蟓蜽江湖薪桂米珠生計全無東南半壁財力痡民困不知何日蘇吁嗟乎民困不知何日蘇 
詞選 
[天香龍涎香] [  詩圃]  
　　石膠（作去）靈漦波凝腥沬仙槎海國攜到鳬藻誰熏鵝梨許換香杵細腰親擣氤氲翦碎料不是水沈冰腦依約鮫宫霧散微茫蜃樓雲繞蓮檠那時淺照撥蟠螭剥葱纎爪還憶玉窻春夢紫羅囊小一種芬馥蘭韻正細雨黃昏畫簾悄酒醒氈帷温磨暗惱 
[月華清春夜用洪瑹韻] [  東園]  
　　麝火爐添燕泥梁墜一絲風過簾捲獨自敲棋有約不來夜半落燈花雲母屏前貯籠藥月娥臼畔偷眄恁清虚府第廣寒宫殿天氣乍寒乍煖逼楊柳條垂櫻桃花綻金碧樓臺多被梨雲遮斷傷春處憔悴歌衫傷離處飄零舞扇尋玩甚董帷鄂被五更漏轉 
自由談之自由談[  甫魚] 　　 
　　救國儲金一事發起於上海影響於全國其始也輸將踴躍恐後争先即以滬濱一隅而論每日收數常在萬金以上當斯時甫魚以爲五千萬之定額必易籌集詎知每况愈下迨及今日儲金聲浪一落千丈報載上海逐日收數僅及百數十元即以全國所收總數計之亦祗七百十餘萬（見本月七日本報）稽之定額實惟念分之三轉瞬年終焉能望逹目的乎敬告國民當始終勿懈母蛇尾虎頭致爲外人訕笑我國民熱度僅有五分鐘也可 
小説 
[  家庭小説]  
[嫣紅刧] [  常覺小蝶合譯天虚我生潤文] 　　 
　　第五十二章（續） 
　　三月初密斯特理痕與威廉既赴法國配新司之第一念即擬將其住屋上下修葺一新此蓋勸儉之管家婦於主人出時每作此想不獨配新司然也而安娜則謂不如翻而重造爲佳彼明知配新司不喜此狂言惟知其不喜故屢言之以嘔之耳於時萊司亦復辭配新司去行將結婚配新司固抱獨身主義者故阻之甚力以爲凡人而有夫即無啻有刺身而中刺終生無復甯日矣而萊司則凡人既盡須有此刺則吾又不妨試之卒辭配新司而去配新司之於傭僕遴擇至嚴久乃不得其選無己試於其教中擇得一人曰海斯得台而者暫爲己助海斯得台而之家正屢斷炊故得餬口之地亦殊樂就配新司嘗語安娜曰孺子吾儕清理屋宇當俟萊司去後以彼之心己瞀更從而治事者則其洒掃時行且不刮壁上之漆而刮其紙安娜曰果刮壁上之紙而盡者亦佳以又得易新矣配新司曰孺子何愚汝知苟易新者爲費幾何故吾意明日海斯得進後日即治事安娜曰然則曷勿即以明日不更迅速耶配新司乃怫然曰孺子汝治汝縫紉奈何專與予嘔氣安娜曰誰嘔氣哉但清理時吾須遷出吾屋乎曰需之汝可寢于而父室中但海斯得來時予當須先清理屋頂配新司所謂屋頂者承塵也安娜知之又故嘔之曰噫並屋頂亦須洒掃耶若果然者則吾知海斯得笨重之軀必且顚撲而下配新司恨曰吾謂承塵耳安娜笑曰否吾殊願見海斯得上屋頂也言次見配新司憤極不言則笑而去蓋己辨論又得勝也次日海斯得至年事可四十許髮黑而齒腐然獨健碩惟使與道柏斯較者則又瞠乎後矣理痕之屋與嫣紅所居者同式理痕及安娜均寢于第一層樓上室固有三而空其一用以歀客與嫣紅等從前之位置相同嫣紅之屋本爲理痕産後以公司倒閉乃轉售之安西來而獨留其住宅即今配新司所欲清理者也 
奇情小說 
[秘密汽車] [  東埜譯]  
　　第五章（續） 
　　挨周道正是正是我等不可再事閒談辦正事要緊這東西早一刻搬運出去我們的心緒也早一刻可能安貼密司脱逹而登你現在得了這兩件利器你的主義更加容易貫澈了你可曉得我們今夜所以專誠請你試車專誠把這件寳貝指點你看説給你聽究爲何故呢逹而登呆了一呆説道我不曉得挨周燃了一枝雪笳吸着説道這其間有兩個緣故第一你辦社會事業好幾年了勞働界中人仰你的大名一如喜馬拉山北斗只要你登高一呼四方皆會響應你具着這麽一種勢力便有做首領的資格我們以前雖和你朋友稱呼然而正名定分你究竟是個黨魁既爲魁首黨裏進行的職務在理宜先報告你曉所這是第一個緣故挨周説到這裏指着柏利德鮑白兩人道我們俩議過一次詢謀僉同請你不要推却力任艱巨我們三個人都是願供奔走的逹而登道當仁不讓我也不再謙遜不過我先要聲明一句你們既願歸我部勒自應遵守黨裏的規則倘有違犯依法處置我不能稍事姑息的三個人齊聲答道如命逹而登道那就好了請密司脱挨周説出第二個緣故挨周道第二個緣故便是要請黨魁保藏這兩件緊要東西擔負完全責任直待我們要實行大事時再來領取逹而登道你們要我把東西貯藏那裏挨周道還有那裏自然藏貯你邸第中了逹而登想了一想躊躇説道這個不妥你們要我冒犯這種大險命意安在挨周道冒險嗎我們那一個不曾冒險我不冒險這車子何從造成他們兩個人不冒險這寳貝何從得處我們的職任己盡現在你應當自盡你的職任了 
文字因緣 
[馮建統君與韋瑶珊女士新婚後即偕赴美國遊學感而賦此藉以誌别] [  蛟川紅袖]  
　　萬里歸來學士船只因一叚好姻緣雙雙破浪乘風去願作鸳鴦不羨仙 
 
 
 

Page 15

 
 
   
 
 

Page 16

 
 
   
 
