# 1918 - 157 - 4916280

 

Page 1

 
 
   
 
 

Page 2

 
 
時評 
[兩種運動（冷）]  
　　近日有最劇烈之兩種運動其一爲議員之選舉又其一則天津會議之和戰兩派也議員選舉之運動將以得議員也得議員將以得總統也蓋以總統將來之選舉即以此輩議員選舉之也 
　　天津會議和戰兩派之運動將以定和戰之前途也和戰之前途定則兩派之勝負亦定則政權之誰屬不必由選舉總統而始定也然則以理論之運動議員選舉爲要而以勢論之運動和戰兩派更要也 
　　雖然苟運動成者其亦能定他日之果爲有效耶 
[命令]  
　　六月二十日大總統令特授張宗昌以勳五位此令 
　　又令任命孔慶塘王者化爲將軍府參軍此令 
　　又令參謀總長廕昌呈請任命吳汝熙署理吉林督軍公署中校參謀張琴宼紹予署理少校參謀丁其昌署理吉林陸軍第一混成旅參謀長均照准此令 
　　又令錢能訓晋給一等大綬寳光嘉禾章此令 
　　又令江朝宗晋給一等大綬嘉禾章此令 
　　又令于寳軒徐恩元均給予二等大綬寳光嘉禾章此令 
　　又令張繼善給予四等文虎章此令 
[專電]  
　　北京電天津會議今日在督署開幕列席者除直魯皖三督外有奉鄂蘇滬等代表主和主戰兩派各得半數（十三日下午二鐘） 
　　北京電公府得電張懐芝倪嗣冲張作霖均巳到津各省代表到者八人和戰兩派對之活動極爲猛烈（十二日下午八鐘） 
　　北京電報載蘇鄂兩督對時局將有二次堅决之表示 
　　（十三日下午二鐘） 
　　北京電交通機關得長沙電湘東危急馬濟率桂軍攻攸聲勢極大湘督巳飛令張宗昌馳援　　（十三日下午二鐘） 
　　北京電前敵魯軍施從濱一師改組兩旅全體軍官反對現已發生辭職（十三日下午二鐘） 
　　北京電段命參陸處鼓勸閩浙軍攻潮懸賞四萬元（十三日下午二鐘）　　北京電閣員全赴彰德祭袁明日閣議停開（十三日下午二鐘） 
　　北京電殖邊奉行受擁停業行長被捕惲寳惠請段電張督維持（十三日下午二鐘） 
　　北京電明日報界補行端節休刋（十三日下午二鐘） 
[外電]  
　　哈爾濱電黑龍江督軍接墨爾根司令電報據稱俄人多名私運鴉片與酒輸入薩哈蘭及齊齊哈爾等處沿途向華兵行賄請設法嚴加處置格羅台柯夫刻有水兵與紅衞隊頗多由亞白拉摩夫司令統帶該司令已施行嚴峻方法不許各物出入滿洲（十一日） 
　　字林報 
　　北京電政府目下實行討伐廣東之方針爲一般人所深信然據國務院方面主和派某氏之談政府雖聲唱討伐廣東但澈底平定殊屬至難之事而徐樹錚等主戰論者似亦漸失各督軍之信賴政府以討伐廣東之大聲欲爲事實上平和之促進也亦未可知云云（十二日） 
　　北京電意大利公使館爲保護在墺籍之意大利人捕虜將校以下三百六十五名擬於一二日内由北京經滿鮮至釜山乘美國輪船歸國又有請假回國之意大利公使同行（十二日） 
　　北京電於十日失守南雄北軍退至大庾嶺今日政府電致曹錕張懐芝令計畫援助之方法並令倪嗣冲派馬聨甲速向前敵進兵（十二日）　　北京電日本甲組視察議員圑於昨晚抵京即入扶桑館擬勾留四日於十六日赴天津在留京期中擬訪問總統總理外交總長等觀覽北京内外各處名勝各方面之預備歡迎者甚盛（十三日） 
　　北京電本日爲端午節日此間各報皆停刋一日政府各機關亦大半停止辦公 
　　（十三日） 
　　漢口電日前赴長沙常德方面視察之日本漢口派遣司令官神頭少將於本日歸漢（十二日）　　漢口電常德目下雖被朱侣藩（譯音）佔領然張敬堯所派遣之北軍已佔領益陽又將前進開始戰鬭南軍正在準備退却之中（十二日） 
　　漢口電第二路總司令張懐芝有秘密北歸之說事實不確（十二日） 
　　廣東電十二日廣東省議會在議事堂舉行正式國會開會式當日出席之參衆兩院議員共二百四十名出吳景濓爲主席演 
 
 

Page 3

 
 
說云　會自非法解散以來已經一年今日再得開會之機者皆賴西南護法各黨員决心確固維持之力吾人感謝豈有旣哉從此益當努力貫澈初志尚俟未集之議員抵粤後以期盡完全之職責云云據聞現在及未抵粤之確實來集議員共計參議院約百三十名衆議院約三百名加由直隷陜西之來集則意料所及必能超過法定之人數又會場因改修休會兩星期（十三日） 
　　北京電伍廷芳最近由廣東致長電於馮總統陳述關於時局之意見然據外間所傳該電之内容係述關於正式國會召集日期取消違法選舉及中日協約之意見及詰責政府借外債之毫無限制者（十三日） 
　　東京電林長民於十二日由京都啟程赴下關（十三日） 
　　東京電倫敦來電云倫敦泰晤士報評論澳洲聨邦首相納由乎司氏在紐約演說關於澳洲門羅主義之語曰以太平洋爲東西兩半球之分界點者謬誤之見也太平洋乃結合美國中國日本澳洲及其附屬島嶼之天然勢力亦爲由澳洲至英國之旅客之路程德國昔日竭力圖占領太平洋殖民地時實巳明認此種情形而吾人開戰以後所以速即占領之及澳洲政治家今日所以不許德國再恢復此等島嶼者皆因此也云云（十三日） 
　　東京電華盛頓來電云美國船舶院長哈李愛氏曰美國現有船舶共計七百萬噸明年將有一千三百五十萬噸可以進水至後年可有船舶共二千五百萬噸（十三日） 
　　東京電華盛頓來電云最近有俄國有力者卑德凌谷氏來自西伯利亞據云西伯利亞農民與過激派之主張不相容在沿鐵路各都會中則社會革命派反抗過激派頗得勢力俄國人民之心理皆望外人之干涉云（十二日）　　東京電舊金山來電云舊金山日本協會會長盧米士氏在華盛頓發表云日本石井大使竭力贊成舊金山商業會議所及日本協會所發起之中美三國實業家在東京開聨合會議之舉（十三日） 
　　東京電日本紅十字會慰問聨合國專使德川慶久公爵將於十四日附東洋汽船會社之高麗丸啟程經由舊金山前往歐洲（十三日） 
　　以上東方通信社電 
　　東京電日本興業銀行債權五千萬元昨日已决定由銀行圑爲之擔負將全部充對華投資之用　　（十三日） 
　　東京電在汕頭上岸之日本陸戰隊充廣東守備巳完其維持治安之責故於十一日引退陳烱明對於陸戰隊深表謝意（十三日） 
　　東京電日本時事新報之確報言某鐵道借欵二千萬元於十一日巳在北京簽印（十三日）　　以上共同通信社電 
[戰電]  
　　巴黎電今日下午公報云昨晚及夜間德軍繼續進逼强悍如故敵軍復在法軍左翼猛攻及回攻數次均爲法軍砲火轟潰古爾塞萊村得失數次今仍在法軍之手法軍右翼現列陣於維勒村東南二面雙方曾苦戰以爭該村法軍俘虜五百餘人中路敵軍圖用新軍擴張進步已抵句維萊勒波瓦萊松須瑪資貝林格里斯高原南邊稍東蒂斯柯爾業林之戰事正在進行法軍所俘敵兵皆言德軍之進攻者受創甚重愛恩河北岸之砲戰稍形劇烈法軍昨晚於化特白拉伊東面一役共俘虜一百五十人哇爾克河與瑪恩河間凡萊東面有敵軍進攻數次均爲法軍所敗法姜支隊繼續在布細亞萊境得地迄今共巳俘虜二百五十人獲機關鎗三十架今晚公報云敵軍於攻勢發作之第二日以生力兵猛攻不輟圖向愛斯特萊斯聖特尼及里白柯爾方面前進法軍抵禦甚勇敵軍屢次衝擊受絶大之牲犧後佔據末里貝洛瓦聖摩爾三村貝洛瓦高原曾有血戰萊松須瑪資南面之敵軍在瑪爾克格里斯得立足地距此稍東愛蘭柯爾村南邊大戰仍在進行右翼敵軍已由蒂斯柯爾叢林衝出左翼古爾塞萊與吕貝斯柯爾間有敵軍進攻爲法軍所敗瓦斯河東面之德軍希圖克復卜爾村未達目的法飛行家擊落敵飛機十一架（十日） 
　　巴黎電今日下午公報云昨晚與昨夜敵軍仍在愛斯特萊聖特里與里白柯爾方面進逼不已左翼法軍抵禦甚力敵軍未能佔據泊洛朗村或古爾塞萊村法軍則於夜間十時克復末里村　德軍主力傾於貝洛瓦至瑪爾克格里斯陣線敵軍以重兵猛攻初將法軍逐至亞朗特河繼由法軍鼓勇回攻逐走該陣線全部分之敵軍並克復貝洛瓦南聖廉爾·瑪爾克格里斯及凡丹柯爾南陣線諸陣地法軍右翼雙方曾惡戰以爭特萊斯蘭柯北面有林木之小山敵軍聚重兵於該境故能進抵安土伐爾迫令法軍退至里白柯爾西南兩面列陣抵禦（十一日） 
　　倫敦電敵軍在洛瓦容與芒第第愛間續取攻勢爲軍事專家所預料故不足爲異其主要目的乃在有名之公班業鎭而其最後之目的顯在巴黎掩護京城之法軍陣線現於哇爾克河上成一凸隅起芒第第愛訖特羅斯萊並由該處展至瑪恩河之愛索末地方凸隅内主要軍事中心點卽爲公班業次要者爲維萊爾柯特萊其地皆爲京城主要屏障中有零落之高地跨瓦斯河流域之端且有通巴黎之大路與鐵道該陣線至關重要必須力守協約軍今防守之地爲法國之中心已乏退走餘地法英軍必須同免敵軍之壓力惟兩軍今仍緊接未爲敵軍所破福煦將軍終當有以回擊敵軍也法國某著作家謂福煦將軍將令巴黎成第二凡爾登而爲德軍葬身之區云但無論如何戰事必將延長德軍大約尚將於他處猛攻而使大戰向北或向南蔓延也（十一日） 
　　倫敦電德國公報云德軍攻入洛瓦容西南山境佔據瑪資河西面之法軍陣地進至句維萊及里克波爾以外由里克波爾叢林與拉摩特叢林取路逐敵退至波爾芒與瑪勒宇伊以外繼乃攻入拉細尼附近之蒂斯柯爾叢林俘虜八千人 
　　（十日 
　　莫斯科電（被擱）當局否認俄德巳在莫斯科開始談判以西比利亞鐵路至伊庫資克止歸德人管理問題之說（一日） 
　　倫敦電每日郵報東京訪員六月一日電稱哈爾濱西面袒德之過激黨主義現正東漸有遇哈爾濱向海參崴蔓延之勢哥薩克領袖謝米諾夫不復能阻之日本軍事當局未能安坐漠視大局余（訪員自稱）據確實消息敢信遠東或將有一戲文之結局云（十日） 
　　巴黎電法國飛行家二人載郵件三百基洛格拉姆於一百六十五分鐘内由巴黎飛至倫敦旋即飛回需時一百五十五分（八日） 
　　亞姆斯特丹電德意志日報載稱奥德軍事聨盟行將推及於土布兩國此爲白里安伯爵聘於土布二京之效果四國高等軍事會將來對於各軍有移此就彼之權（八日） 
　　倫敦電此間宣載美國海軍總長來電文曰美國海濱外德潛艇之活動未能更變美政府之政策通法之路必使開啓如故駐歐之美國海軍决不因以減弱德國以恫嚇施於吾人之門户徒足增國民投効之熱度云（九日） 
　　倫敦電愛爾蘭反對强迫軍役大會復在杜白林開會通過决議案謂强迫軍役非作罷僅展緩施行耳據杜白林消息費蘭巨上將現邀愛爾蘭名人組織一非政治之委員會辦理募兵事宜（七日） 
　　倫敦電銀市星期報告謂市價未動紐約預料由紐約至倫敦之保險費將增百分之一如成事實則倫敦市價恐有返響（六日）　　倫敦電亞基拉（　）星座忽發現一新巨星其光度爲○○九星期六夜倫敦有數處見之且爲肉眼所易覩（九日） 
要聞一 
[和戰關鍵之兩會議]  
　　奉天巳過之會議據某交通機關消息奉天方面自徐樹錚到後極力聨絡軍界各要人運動一致主戰張作霖尚無絶對之表示特召集全省軍師旅長及重要人物於灰眞兩日在省垣開會討論對付時局辦法主和派人數較多以督軍署秘書長袁金鎧君主持最力張作霖平日頗信任袁之議論其結果或占勝利主戰派則以督署參謀長楊宇霆爲首徐樹錚從中鼓動頗有一部分之勢力惟與張督聲氣尚不甚相通徐氏因恐未能操最後之勝利不待會議解决已先行離奉回京以候報告云云 
　　天津未來之會議各省督軍將在天津開會一節據天津方面特别消息云曹錕初到津時曾對某要人言謂此次北旋對於前敵方面及中央方面均經預先接洽妥協不日即可收圓滿之結果言下並深咎某鉅公前於長沙攻下後不即宣布議和坐誤時機今則再難錯過俟張子志檢閱使到津後即當積極進行等語旋因某方面反抗之力驟然相加而張懐芝北上之期復爲中央阻緩曹氏之意興遂以稍衰惟暗中仍爲消極之運動自徐樹錚離津赴奉而主和派之張紹曾梁士詒周自齊張耀曾諸人復乘機進行並以未來之利害詳爲剖白曹氏之意遂益轉而活動此次天津召集特别會議純爲曹氏一人所主持專爲磋商和議而設除直奉皖魯蘇陜六省與會外十一日又有鄂省續派代表楊文愷贛省續派代表楊雲峯均電告不日可以致津曹錕並於十一日發一通電催促各省代表迅速派遺謂本月二十日以内准可開會請勿遲滯貽誤云云儼有牛耳主盟之氣槪此會議旣由曹氏主持而其所召集者又不僅限於中央所擬定出兵攻粤之省分則此次會議之内幕不難推測而知聞有新自前敵回京之公府秘書熊炳琦君十日見總統後即奉令赴津面見曹錕有所接洽並擬參與此次會議張懐芝十日到魯亦有電至曹氏處謂十二日准可到津目下曹錕意興勃勃方力謀其主張之貫澈聞徐樹錚得此消息後恐京津方面事或中變故奉天會議尚未結果而特於十一日夜趕回天津與曹張面商一切亦可見徐之注意天津會議也 
[徐東海並未出京]  
　　舊曆五月六日爲袁項城週祥之期此次赴彰致祭者日有專車一次龍子誠孫慕韓朱桂莘梁燕蓀張紹明等朝野要人相將偕往馮總統特派徐邦傑指揮使代表往祭已於前日出京至各報所載徐東海亦巳前往之說詢之東海親近之人則云並無其事緣東海由輝赴津時路經鄴下已將諸事代爲佈置所有各省賻祭之欵除營修墓道及此次應行開銷諸用咸使購置祭田以維久遠分派各得其人故無再往之必要或謂此次赴祭各方要人畢至未始無政治意味含乎其中然就東海不去觀之或爲神經過敏之詞也 
[兩政圑激戰之近况]  
　　研究會與安福俱樂部競爭選舉頗爲劇烈茲聞研究會以安福俱樂部方面有某要人某總長及某系之援助金錢勢力較爲雄厚該會雖有最高機關某要人之勢力猶恐非其敵已决定一種戰略即攻守互用之計劃是也所謂攻守互用者乃於地盤可靠之省分即盡力活動於地盤不可靠之省分則另想辦法或取消極主義絶不浪費聞俱樂部已知研究會此種戰略現正設法求應付之策又聞研究會此次選舉並不望得過半數只希望該派議員在將來之新國會中佔三分之一以上使俱樂部不足三分之二則一切大問題自不至純爲敵派所包攬又選舉結果終不免有小圑體出現仍有操縱之餘地或竟得半數亦未可料研究會之計畫如此實亦出於無可如何新國會何時方能成立雖尚屬問題然吾人無論何時固贊成政治上有對抗力者對於兩派之激戰不妨認爲一種當然之現象也 
　　另一消息云此次選舉之競爭其勝敗之點甲關乎金錢多寡問題乙即關乎下手遲早問題研究會係倉卒從事下手較遲較之財力充足預備周密之俱樂部事實上當然稍有遜色茲據個中人所報告覆選已揭曉之各道兩派當選人數目一爲分析卽可知其勝敗形勢之一斑矣（一）京兆議員額四名福派當選三名研究派當選一名（一）天津道議員額八名安福派當選五名研究派當選三名（一）江蘇淮陽道議員額八名安福派當選七名研究派當選一名（一）保定道議員額七名安福派當選四名研究派當選三名（一）奉天遼瀋道議員額十名安福派當選九名研究派一名（一）安徽蕪湖道當選者全體係安福派研究派失敗（一）安慶道當選者全體係安福派研究派失敗現在各道覆選揭曉有當不止此其未揭曉者亦甚多而某君所報告以上數處之兩派額數雖不無出入之處然就其大槪而論安福派在此數處已佔優勢聞研究系急起直追對於未揭曉各處尚極力奮鬭最後五分鐘之勝負尚須拭目俟之 
[關於戰局之京聞種種]  
　　醴陵之慘狀據歸自前敵之某軍官云駐守株州醴陵一帶奉軍因洪水汜濫瘴氣瀰漫發生時疫勢甚披猖一經傳染頗難醫治目下染疫而死者約有四五百人之衆倘無根本救濟之道勢必蔓延日廣尋至全軍不死於戰而死於疫亦未可知然根本救濟之道奈何厥惟撤退前敵軍隊際此軍書旁午之秋勢又不能辦到是以在湘軍隊咸相畏懼言時似含有無限感慨者吾人聞之亦不禁同深感慨矣又據醴陵回京某君言北軍爲防敵計劃嚴令紅會人員不准逕入作戰區域所有戰後積屍遂無人掩埋故醴陵等縣二次克復之後兵民死者計有數萬岸上塘中積屍纍纍穢氣彰聞數十里以致釀成時疫湘東一帶軍隊被染者甚多張敬堯督軍近已查悉一切特派隊前往掩埋 
　　醴陵之敎案醴陵之敎案醴陵敎堂敎士毁傷一案經院部迭電飭查茲聞政府接到張懐芝檢閱使復電謂五月八日該縣城内北正街福音堂美國牧師雷勃脫右腿上部受鎗傷一處子彈透過并未損骨現由長沙送往牯嶺調治又有該堂傳敎中國張伯生在醴陵車站附近受鎗傷身死屍棺現停遵道會内至該縣城内北正街雷牧師所住之福音堂内講堂曁後院住室計樓二座約三十餘間東門美國遵道會内醫院大門三扇均被火焚燬復查前次醴陵失守即由奸民縱火放鎗所致克復之後城内尚有餘匪藏匿放火延燒狙伏射擊以致波及敎堂傷及敎士該敎士等指爲國民擾害實屬誤會云云 
　　常德之近訊據某要人消息謂常德巳於九日完全奪獲某交通機關十日亦盛傳此項消息又某方面報告亦有馮玉祥軍隊已於九日將常德實行奪復等語但十日政府是否巳接此項官電尚未偵明聞德山桃源等處仍有激戰現由馮旅親往指揮　　第二路改編之反響第二路改編軍隊取消山東暫編第一師另編二個混成旅業經報告茲聞該師官長潘鴻鈞等庚日來電略謂奉檢閱使電因撙節用途將暫編第一師取消改爲兩旅全部官兵聞令全體皇然查施師長統兵多載恩義素重生死相依務懇俯鑒衆情收回成命云云 
　　鄂西形勢之吃緊據某交通機關消息云鄂西戰事近益激烈滇黔聨軍並已實行其三面反攻計畫此項兵士共計三梯圑爲葉荃所統率兵士皆包頭赤足手執刀斧奮勇攻擊李炳之軍隊屢爲所創奉軍與之交鋒亦不甚得手吳光新司令恐其愈逼愈緊昨已調趙榮華一旅前往堵截並令穆圑長嚴防興山一帶以扼滇軍右路攻鄂之孔道然亦屢戰不利遂致黄毓成所部之滇軍及王安瀾所部之匪衆越興山要隘之馬靈嶺而過幸王汝賢率師馳救未致大挫刻下軍事緊急巳在馬鹿池方面原駐馬鹿池之孟昭月圑長巳經潰退由王都慶司令率兵往援將馬鹿池重行奪回云云 
　　川北危急之電訊日前劉存厚由漢中致傳敎育總長一電請轉致張瀾原電略謂鍾體道退守龍潭廣元旦夕不保請通電各督軍救援並請向財政部領欵二十萬元從速解往以支持軍餉云云另有一密電聞爲詢問某項借欵談判之程度云云又據某交通機關所得漢中消息謂滇黔軍隊現已集齊保寗（在昭化南部）擬向昭化廣元積極進攻據另一報告謂劉積之川督十日復有請援之電報到京參陸處對於援川問題十日亦有最詳細之討論仍主張趕催許蘭洲迅率奉軍馳往援助 
　　陳樹藩窮追之狀况陳樹藩於八日由新市致參陸處電云胡景翼勢窮力蹙馬使（福祥）竟擬將其招撫深恐日後反側請轉令馬使愼重辦理現在渭北各匪皆屬盧占魁渭南各匪以郭堅爲最大渭河以南三十四縣南鄭二十四縣榆林二十三縣無一處無匪請依照前請四路來援等語若依此電觀之則陳所保有者僅九縣矣又聞陜民反對陳督軍者頗不乏人現有一部分欲出全力運動將陳氏調任他省再由中央另簡賢員繼任俾使陜亂早日平息 
　　閩督連次之告急福建督軍李培芝由厦門急電政府據稱閩北各屬連次告急特派第十旅蘇圑永鎭步兵三營砲兵一連移駐永安等處以厚軍備李督又電略謂歌電悉伏查現在情勢舍相機猛擊外别無良策惟其中有尤困難者軍費無的欵即立將待斃仍懇迅撥巨欵以濟眉急而固軍心云云 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[兩日之中央政紀]  
　　十日之府院情形十日一時五分馮總統蒞辦公室披閱要電二三件於二時見熊炳琦參謀三時見駐京日本公使林權助日本前大藏大臣阪谷芳郎及秘書森泰郎日本貴族院議員加藤恒忠使館書記官船津辰一郎四時二十分傳見長江巡閱副使王廷楨四時五十分見前財政總長王克敏至六時二十分元首始將公事辦畢歸内宅云又聞是日諭發詢問贛督水災情形電一件旋約張仲仁秘書長至辦公室密談良久四時師嵐峯處長入府報告參陸會議情形總統亦曾親自接洽張仲仁於上午十時照常到府六時二十分始由府退回私宅又據公府方面消息十日接唐繼堯督軍由行營拍來華密麻電一件（該電到京距拍電之期計四晝夜）内中要點有二一停戰議和請元首注意議和進行各要端一懇請取消中日共同出兵之密約又聞公府秘書廳於九日下午三時又致雲南唐繼堯一電計七十字聞其大致與八日所發之唐電用意無甚出入又一消息公府高級參謀兼第二路總司令部總參謀熊潤丞少將十日由漢口回京後比即晉見大總統面陳兩湖軍事現狀並報告張檢閱使此次離漢赴津及來京所抱之政見據熊少將云張使於十二日可望抵京否則亦不能逾出十三日並聞元首已交諭庶務司届時預備汽車赴東車站歡迎云至國務院方面十日方立之秘書長於上午九時至院首將十一日閣議日程發布次披閱各處來電多件並覆某要電二件下午曾至法制局辦公片時旋於四時入府五時回院將命令發布六時即由院馳赴合肥私宅報告某項問題 
　　十日之參陸辦公處參陸公處十日上午九時曾召集例議一次靳翼青主任以下各員均照常列席首將星期日星期一兩天所收到之各處軍電一一核奪其中量重要之密電三件由某副官送合肥私宅披閱此外對於援川攻粤計畫有所討論下午二時由專電處拍往前敵要電多起内容以關軍事秘密未便宣布又聞十日參陸處例會討論倪皖督軍添募新軍二千名並擬於皖省頴州招集一案當經核准又石星川舊部之輜重馬砲各營核准歸鄂第四混成旅節制 
　　十一日之國務會議十日上午九時方立之秘書長到院後即與第二曹科長核定十一日閣議日程聞其中量重要之案件（一）爲某項邉防問題（二）爲籌撥援川奉軍旅費案（三）爲各路請撥本月軍餉案（四）爲海軍部之某項報告案（五）爲任命官吏案此外聞陸外交叚香岩兩總長對於軍事外交問題尚有報告數件大總統交議之賑贛案亦於十一日臨時提議至煙酒借欵一節各省反對甚烈聞政府以此事如積極進行深恐益惹國人所反對特擬將簽字之期略緩數日以觀動作又政府對於留日學生問題日來已頗重視研究善後方法之結果段總理已飭撥五萬元交敎育部令其酌量分給各歸國學生以爲東渡回校資斧又有某要人建議謂解决留學生問題須從根本着手當歸國風潮未熾之先駐日公使章宗祥解導無方坐視擴大巳咎無可辭而事後復發電誣枉意圖推卸尤爲荒謬若不嚴詞訓戒則無以服學生之心其次爲日警凌辱學生實亦令人難堪政府亦宜向日政府交涉叚總理頗然其說已由國務院電章宗祥申飭外交部亦有電致章使令向日政府設法交涉改良對留學生之待遇矣 
[北京政界紀聞]  
　　湘會辦暫不發表湘督張勛臣前曾電保王承斌旅長爲湘省軍務會辦據某要人消息某當局以湘省此次戰功以吳佩孚師長爲最高張湘督之保王殊難照辦故擬擱置暫不君表云云 
　　懲戒委員之改任司法官懲戒委員會委員均屆二年任期依照法令應行改任其三分之一茲聞該會業於本月五日依法開會執行抽籤計周紹昌陸鴻儀李杭文三員均掣定應行改任現經該會委員長將平政院評事大理院推事總檢察廳檢察官三項人員開具名單呈請大總統遴選任命 
　　中央選舉會近况中央選舉會第一第三兩部近以報到人數衆多按照新選舉法須得票三分一以上始得當選於將來投票選舉時勢不能巇全數議員一次選出則遷延時日虛費手續殊有未便茲聞該項選舉擬採用多匭制（卽一次設數匭分途投票）以資便利 
　　閻督軍烟禁嚴厲陜西種烟前經英使質問陳督巳有辯明謂有匪縣分不免私種頃聞國務院接山西閻督軍電稱自陜西弛禁種烟後深恐波及晋邊前經頒布從重懲辦章程凡有種十株以上者一律執行死刑此令一出邊境已無某蹈法網者特此呈報云云 
　　田都統剿匪現况察哈爾都統田中玉電稱趙匪自八台紅根爾圖退逃後即向西竄又折向南竄旋復折向東竄經官軍連日跟踪追擊抵興和屬之永太梁該匪佔據山頂開鎗抵抗我軍猛力圍攻斃匪四十餘名匪勢不支分兩股逃竄各該管帶分兩路進剿沿途復擊斃約三十餘名並奪獲鎗械馬匹甚夥現已加派兵隊分路追擊務絶根株 
　　請奬防疫人員本年三月寗垣發生疫症當經李督軍齊省長設局遴員切實籌辦防護並延中外醫士協力襄助現在疫氛消滅所有在事出力人員聞已由李督軍齊省長會同呈請奬勵並請將東西各國醫士各給匾額一方以酬勞勩 
　　北京電燈費減價電燈公司因蒙歐戰及票價低落之影響乃於五年五月二十八日開股東大會議决加價收現而月前三十日内務農商交通三部並警廳及市政公所對於此問題會議時特函約該公司派員與議感勸減爲二角四仙該公司以去歲五月結賬時僅得利八釐八毫折合現洋只足以比官利即以今歲計之亦不過得八釐有奇之利似無減價之必要惟以官廳旣經如此磋商遂於九日由該股東會提議擬請各股東俯念辦事爲難情形將五年七月所加之二仙減去現聞該股東已全體議决減爲現銀幣二角四仙並於本年六月一日實行 
[衆議員名額之分配]  
　　各省區衆議員以人口爲比例擬定名額業於選舉法明定至於一省中各道之分配利以各該道選舉人總數爲比例其分配之方法規定於衆選法第六十八條茲覔得直隷等十八省區致籌備國會事務局之報告關於選舉人總數及名額之分配如下直隷議員名額二十三名選舉人總數三百二十四萬零九百三十一名（覆選區）津海道分配當選名額八名保定道七名大名道六名口北道二名奉天議員名額十一名選舉人總數八十九萬二千八百六十四名（覆選區）遮藩道東邊道洮昌道吉林議員名額七名選舉人總數二十三萬二千零五十名（覆選區）吉長道分配當選人名額四名濱江道分配當選人名額二名延吉道分配當選人名額一名依蘭道當選人無黑龍江議員名額七名選舉人總數十三萬七千一百名（覆選區）龍江道分配當選人名額三名綏蘭道分配當選人名額四名黑河道當選人名額無江蘇議員名額二十七名選舉人總數二百七十七萬九千六百名（覆選區）金陵道分配當選人名額四名滬海道分配四名蘇常道分配七名淮揚道分配七名徐海道分配五名安徽議員名額十八名選舉人總數一百三十二萬四千五百七十九名（覆選區）安慶道分配七名淮泗道分配六名蕪湖道分配五名江西議員名額二十四名選舉人總數四百十一萬五千零六十五名（覆選區）豫章道分配七名廬陵道分配七名贛南道分配五名潯陽道分配五名浙江議員名額二十六名選舉人總數一百六十四萬二千六百三十二名（覆選區）錢塘道分配六名會稽道分配十名金華道公配三名甌海道分配七名福建議員名額十六名選舉人總數一百十九萬一千五百八十九名（覆選區）閩海道分配六名厦門道分配三名汀漳道分配四名建安道分配三名山東議員名額二十二名選舉人總數一百六十二萬三千五百六十一名（覆選區）濟南道分配六名濟寗道分配四名東臨道分配五名膠東道分配七名河南議員名額二十二名選舉人總數二百八十六萬一千七百二十五名（覆選區）開封道七名河北道五名河洛道四名汝陽道六名山西議員名額十七名選舉人總數一百一十五萬五千三百六十五名（覆選區）冀寗道七名雁門道五名河東道五名陜西議員名額十四名選舉人總數四百三十六萬一千五百二十六名（覆選區）關中道七名漢中道五名榆林道二名新疆議員名額七名選舉人總數二萬二千八百六十名（覆選區）迪化道三名伊犂道無塔城道無阿克蘇道二名喀什噶爾道二名京兆議員名額四名選舉人總數六十七萬零二百五十九名熱河議員名額三名選舉人總數七十萬零五千二百二十二名（覆選區）熱河道歸綏議員名額一名選舉人總數一萬九千二百三十七名（覆選區）綏遠道察哈爾議員名額二名選舉人總數十六萬八千九百七十二名（覆選區）興和道 
[續紀京奉路之舞弊案]  
　　京奉路發覺舞弊案巳詳昨報茲據另一方面消息云近奉天檢察官查悉京奉鐵路山海關以東之各站長及查票人有監督不周營私舞弊事情即將溺職人員槪行管押澈究而京奉鐵路方面以檢察官濫行職權提起訴訟此事牽涉甚衆將釀成重大案件而其動機聞係由於乘車之某客數日前京奉路有二等客由某站搭車至奉見搭客無多陳鋪而臥某號查票人干涉之客以有人來即讓答之查票人不允招警察强捲鋪陳客憤極陰躡查票人見搭客中有不購票而賄查票人以銀餅三枚者四人默誌之及抵奉天即令警察拘無票之四客及查票人奉天站長阻不聽客謂彼奉有交通部令密查向索委任狀則言並未隨身携帶容打電話令人送來隨即電告奉天警局令派來警察三十名始悉客乃奉天檢察官也檢察官回署後即行鞫訊四管直認不諱乃押四客與查票人並及站長一面密飭各縣密查皆報有弊於是山海關以東京奉辦事人之入獄者不絶於途鐵路方面控檢察官妄干路政而檢察官所據之理由爲檢察官及行政司法之公益代表者有檢舉　下各國家機關人員之權又聞該檢察官再電告天津警廳長楊以德請密查直境各站楊廳長則一笑置之謂余乘京奉車未嘗無臥處云云 
[湖南要訊（長沙通信）]  
　　湘省戰事北軍已久無捷報南軍亦並未猛力進攻聨軍之於湘南似係實行其擾湘政策者試以最近情勢觀之如程潛之反攻　縣趙恒惕之反攻耒陽馬濟之反攻安仁均係乘機而入然北軍甫經開到則又迅即撤回直省各軍以無心戰陣之故不肯前進追擊故數日之間湘南形勢絶無變更 
　　曹仲珊旣巳逕回天津閻相文張學顔各旅長又均有退志吳佩孚且不俟命令遽有與　軍停戰之舉其他如左路之安武軍巳自行退入贛境施從濱所部聞亦奉有張子志密電將於日内撤回張之傑所部贛軍及前此入湘之奉天軍隊則以屢次敗北戰鬭力巳屬不强（聞贛軍亦有撤回消息）就張勳臣一面言之僅有所部之第七師尚屬可靠然亦以屢戰屢敗早已氣餒心虛且吳心田田樹勳之兩旅已陷在寳慶張敬湯所部則陷在寗鄉匆遽之中斷難調動設南軍乘機攻擊竟無軍隊可資救援故此時湘東湘南各區實屬異常危險張督因此之故焦灼萬分聞日來竟積鬱成疾病勢頗重 
　　湘江各屬水災情形業已詳誌前報日來又因天雨連線山洪暴發致湘河水線又驟漲一丈有奇省城驛步德潤兩門之水又巳入城沿河各處圍堤前次衝潰尚少惟以堤身被水所浸土質巳鬆果能隨即放晴尚可保全無恙茲以水旣復漲且極爲洶湧以故圍堤之衝潰者反較前次爲多本年秋收必至大受影響現在榖米價值又巳飛騰上米價格每石已將及四十千文 
　　湘城近旬以來因天時不正又大水之後濕氣薰蒸致發生一種類似癘疫病症傳染極多全城警兵之得此病症者已達三四百人南門外某鍊鑛公司某工人患此者亦達百人上下民間傳染尤夥無處無之幸病者尚易醫治無性命之虞刻下警廳已注意預防正邀請中外醫士研究辦法 
[北軍之祁陽失守說]  
　　此時三湘因招撫不良之結果倐又入於紛拏之域所有湘桂聨軍之主力已經活動於湘南湘西兩面而尤以東安迄於祁陽以至寳慶一帶爲較甚郴州耒陽間次之據外間傳說祁陽巳於二日失陷惟經偵察此說尚難徵實蓋自上月二十六日兩方主帥約定劃界停戰以後在當時本以停戰爲議和初步南軍悚於外交之緊迫故亦深願和平了結不再從事於鋒鏑不意北軍突然以招撫之法處之卒不認南軍爲同等之圑體於是再激南軍起而用其意氣之爭迨至本月一日則韋榮昌之桂軍十營已由郴州而永興以趨耒陽之新店趙恒惕之湘軍兩梯圑曁榮字桂軍五營則出東安斜趨祁陽並以馬濟所屬協助洪橋九弓橋一帶原有軍力反趨寳慶同於二日拂曉開始射擊在實慶者因有安武軍協同田樹勳一旅迎擊甚力戰况雖極猛烈尚無若何勝負耒陽之戰尚在相持未下惟祁陽一隅在前次攻永以還王承斌一旅已以一半分駐古城再除戒備祁古沿途以外所餘祁城防軍乃不及全旅三分之一詎又多數病疫施防且虞不敷目自難執戈以言戰而王承斌旅長以時旣從事招撫或不至即有戰事故亦絶對不以兵弱爲慮不過以土匪乘隙滋擾是懼請由吳總指揮遣調蕭旅耀南前往替防本月一日正爲兩旅換防之期四苦於天雨行動不免紆徐乃未計及南軍忽竟掩擊而至也抽防以待塡防已予南軍以空隙無意而遇有意戰事遂大失敗尚幸蕭旅兼程加入戰線因得保守祁陽然岌岌之勢詎能驟化且南軍正在盛氣之時尤難於急切間化險爲夷能不致竟爲南軍陷落否耳故謂爲已陷固非事實若謂巳可終保無恙亦實不能下此斷語也 
[奉天金融混亂之近狀]  
　　奉天金融界之混亂情形迭詳前報茲又聞省公署鑒於近日現銀缺乏百物騰貴特設銀行公會處派王永江榮厚孫百斛梁載熊專司其事速籌治標治本之法以便維持並飭隨時分别呈報核定施行其公文即蓋用財政廳印信以期簡捷 
　　張軍長前飭令警察廳長轉知各區警官將區内小錢號一律澈底清查紅賬倘不足一千元之資本者卽係經紀一流勒令停止營業茲聞不足千元之錢號各署報告警廳共有九十四處之多由廳發布告即曰禁止營業倘敢陽奉陰違卽行按法辦理茲將其停止營業之錢號列之如左（一區界内）福元厚錦榮德增記和記聚和興同昌大天寳興永興順德餘久永升號運通達盛記華通號（三區界内）億中和同和永恒順德福記錢舖德盛合洪記錢桌德盛合德順齋（四區界内）同順永振隆長興記號會昌和寳巨錢莊天恒昌三盛永慶昇錢莊治古齋金源德萬有恒起發令義合公福記裕泰興裕和盛德順海同益和東記寳興祥公積厚德陞隆慶豐厚信成興厚記長記日增盛復增永潤濟公慶泰豐天慶長增盛號天德潤榮記錢莊亨記錢莊海記震升達公陞號德利盛天益興萬隆源四合長四合興信義公天聚源海長湧華太錢莊隆順和德源東振興東富裕錢莊中和湧（六區界内）福和祥福順和同聚合峻興德義合成榮久號榮德號興記錢舖自立誠萬源號德泰成華豐合德裕永慶昇號義發和雙合成榮德成天合永裕盛源義復興三義源 
　　殖邊銀行經張軍長令行財政廳派員赴該行檢查所出紙幣超過資本金爲數甚鉅恐難抵補現已禀請展限兩星期招集股東會議辦法當局又以殖邊銀行原係中央機關令該行於盤查賬目後一面飭令停止兌現一面電告中央速撥巨欵到奉接濟該行兌現惟日來各色人等聞此消息異常惶惑 
　　另一消息云奉省停止兌現後經公家派員赴各銀行號檢查其資本準備金與夫發行紙幣之確數將中國交通兩銀行檢查訖旋至殖邊銀行調查拒而不允經派往之員禀由張督軍傳岳至國署詳詢一切始知該行紙幣發出過多本擬發縣看押旋以關係市面商務且外商手中亦有該行紙幣恐生糾葛爰責令將已發之票設法收回岳在軍署爲時過久外間因有被押之謡傳翌晨各商舖聞知其事即將該行紙幣拒絶不用而一般人均持票赴該行兌換霎時該行門前擁擠不堪途爲之塞岳即商請商務總會發出傳單告知詳情午後各商始行收用而軍署聞知其事亦派軍警前往彈壓茲巳商定該行每日自上午十一鐘起下午三鐘止准令人民將該行之票赴行倒換市面通用各銀行之紙幣該行業巳停止交易專事設法收回紙幣其在外商手中者省公署訓令各交涉員照會領事令各僑商將所存該行之票務於三日内開具確數清單交由該行倒換他種紙幣其有設立該分行之縣分亦經省公署電令各知事傳諭各分行一律收回微聞該行股本已收集者不過六十餘萬元而發出紙幣確在十倍以上現由該行長設法籌欵以期將紙幣逐漸收回云 
[日人之大亞義會]  
　　日人聨合亞洲各國人士倡議組織大亞義會茲聞該會於日昨設筵讌請奉人士並刋有各種印刷品茲將其趣旨事業會則列後以備留心時局者觀覽焉 
　　趣旨我大亞細亞實位於坤輿中樞天地秀靈之所鍾疆域曠大山河雄偉人口稠密物産豐饒視諸環球諸洲未見其比也况且上古以來聖賢崛起文明隆昌盡皆無不發端於我隆至近古上下恬熙内外偷安反目嫉妒扼腕排擠同種相疑同類相鬩口誦唇齒輔車之語不講同文同種之計遂馴致西力東漸歐盛亞衰之勢嗚呼方今之時袖手旁觀一任四海潮流前途可知矣凡禀生於亞洲者思至於此誰不汗背寒心哉夫我大亞細亞之爲洲也良風美俗精神性格自有共通者存焉故亞洲之改善亞人宜自成之何須於他誘掖指導余輩感慨不能自措爰相謀設立大亞義會招募同感志士協心戮力敢期使我大亞細亞屹然卓立於東半球不讓一步於西半球奮然驀然勇往猛進以貫徹斯 
 
 

Page 7

 
 
　　趣旨云爾首唱者頭山滿河野廣中中野天心 
　　事業一本會事業固爲扶殖亞細亞各邦進運起見其當講究者宗敎敎育經濟地理殖民國交政治軍事八綢目是也　二本會研究結果須將會報公布三本會支部設置支那暹羅印度波斯阿富汗斯坦土耳古等樞要地方逐次施行 
　　會則本會稱大亞義會本會設置本部於奉天城又置支部於各城方欲爲本會會員者必要介紹者二名具情本部或支部可也本會總裁一名但得再選舉之會頭一名幹事若干名評議員若干本會置後開役員任期四年爲限評議員遵照幹事會議决推薦之本會别置書記其他順應事誠繁簡又置事務員應時臨事以幹事會請開評議員會每月一回彙齊諸般事業報告會員本會會員分爲三種名譽會員名門名家特别會員預納會費十個年份者正會員預納會費一個年份者但會員一個金一元整本會會費委托確實銀行保管利殖收支决算具載會報報告本會會姓名住址註明會員名簿收領會費之證具載會報公告凡會員者郵呈會報及本會編纂圖書會員特别規定亦當别有所定 
[粤軍克復香山詳紀]  
　　袁帶佔據香山後本月七日正午某報接特派員急電稱省軍於昨日（即六號）下午三時完全克復香城查盧圑長炎山鄧統領文輝率隊到香山後先將香山隆鎭大涌砲台佔領會合歐陽榮之衞沙營林警魂護沙營於六號早進攻石岐對海之長洲馬山袁兵守馬山者敗走遂佔領之即以該山爲砲兵陣地發砲攻城袁兵四面敗潰被省軍兜擊斃二三百人省軍分三路渡海入城完全克復香城盧鄧亦巳來電督軍報告矣又訪函云師長陳坤培部下盧炎山率砲兵一圑向香山城進攻六號下午三時大敗袁帶軍袁向東門竄出聞說逃匿澳門香山城完全克復又林警魂係香山大冲鄉人查該鄉被禍甚鉅合鄉男女老少死者千餘人林警魂之子若姪亦遭鎗斃又據磨刀口釐廠總辦沈贊清飛報來省稱五月二十九號香山袁帶稱兵獨立竟將敝廠所屬下基卡佔據逐出司事釐金一百餘元并雜物盡爲所據磨刀附近土匪盜賊蜂起敝廠三面濱海匪徒頻來窺伺僅恃護勇十餘名日夜防範力竭堪虞不得巳於三十號添募廠勇二十名日給口糧銀三毫輪流防衞而定人心所有添募護勇口糧實係時事所迫理合將情形馳報仰懇准予據實造冊開報云云此亦香山近情之一證也又一函云袁帶自叛變後即率所部竊踞石岐并分兵盤踞小欖迫勒商民捐餉石岐内外除袁軍外并有無數綠林隨地搶掠居民店舖被其洗刦者凡千餘家所得贓物均解袁帶行營藉充軍餉經當道派撥大軍連日圍剿袁軍不支先將城外要隘駐守各軍退入石岐城外鳳棲嶺一地即爲魏軍鄭潤琦所部首先佔奪與林警魂軍隊協同猛攻連戰四晝夜未嘗少息至三號日申葆藩所部兩營亦將前山一帶袁軍追擊數十里陣斃袁軍連長二名排長六名兵士不計其數奪獲子彈十餘箱機關鎗一架六咪里八二十餘桿同時蘇營長追至石岐城外卽率砲隊佔登員峯岡以七生半砲遥攻鐵城城中堡壘盡毁袁軍無險可憑猶以機關鎗安置城堞死力拒守戰至六號晚江漢江鞏龍驤等艦以該處河道水漲巨大兵艦已可往來即率同光復等艦十餘艘駛入港口發砲遥攻彈如雨下袁軍死亡過衆紛由四城陸續竄逸陸警各軍乘其移動大軍一擁入城歐陽榮之所轄沙勇因啣袁帶入骨即率大隊躡尾掩襲追至十六沙袁軍落荒四散奪獲軍用各品極夥至小欖一帶袁軍當六日下午仍與大軍相持不稍退讓戰至拂曉聞石岐失守始紛紛遁逃各該統領入城後當於六號晚會銜出示安民并將城内屍骸一一檢拾辦理善後爲狀極忙鄭統領以石岐亂事甫平秩序未復瘡痍滿目見者傷心縣治各事不可無人主持已飛電當道催促知事回任俾流亡之衆得以早日安集又香山來電云萬急廣州督軍莫鈞鑒我軍肴日抵容奇豪日抵北街歌日遇敵沿途追擊克復疊石大安台馬樓山等處是晚抵濠涌卽會同第一師一圑盧圑長焱山護沙統領林兵佈置各要隘麻日晨職督師進攻香城午刻奪獲長洲大山等要隘敵勢不支棄城奔潰我軍乘勢入城完全克復出示安民是役奪獲開花砲一尊步鎗子彈數目容後詳報現袁兵逃竄十六沙小隱等處刻仍分兵進剿務絶根株謹先電聞統領鄧文輝叩麻戍印 
[廣東之正式國會與議長]  
　　國會長常會議定期五月三十一日齊集廣州六月十二日在粤召集開正式國會經紀前報查日前各議員因事離粤者頗衆故每次開議出席議員恒數十人至選舉總裁之日全體出席亦不過一百二十餘人邇因正式國會開幕在即日來由滬新到議員甚爲踴躍茲聞現在共有二百三十人據國會議員某君云查正式國會法定人數以四百五十人以上爲合今祗得此數尚欠百餘人惟昨得褚輔成由滬電告大致謂日來津滬各省議員報名來粤者已有二百餘人核計參議院議員現欠七人衆議院議員欠五人若此十二人報到連在粤者可足法定之數并云此二百餘之議員一俟有船即分帮南下云云至吳議長則主無論人數若干亦必如期（六月十二）開正式國會又一部分人則主須待滿足法數方可定期開會故六月十二之期尚未敢預决其必開會也 
　　國會議員劉芷芬通告一件照刋如下奉籍議員吳景濓氣量褊急賦性險毒自去歲至廣州爲非常會議議長以來無一事能滿人意同人有紏其失者必借他事以報復之前月因毆辱居正君一事鄙人主張將吳景濓提付懲戒居正君之懲戒書鄙人又爲連署者之一人以是吳景濓恨鄙人甚至鄙人近以犯風濕病（西醫名尿酸病）纏綿匝月吳景濓乃造作蜚語徧向人傳說謂鄙人犯痲瘋病須謹防之云云以是引起第二招待所同人之恐慌不敢與鄙人同居迫得鄙人於日前遷出第二招待所查痲瘋病爲廢疾之一種犯此者終身殘廢不可治療不惟議員資格消滅且不能在社會上活動吳景濓對鄙人造此蜚語無異對鄙人宣告死刑與鄙人人格名譽有莫大損失茲爲維持鄙人人格名譽起見擬向法庭提起訴訟向吳景濓索償名譽以鄙人身爲議員與同人有密切關係謹此通告卽希亮察并候議安劉芷芬啓六月三日 
　　各議員接劉通告後均以此事無論是否屬實均非議會内事與吳之議長及會内各議員均無關係咸置不理至文内詆吳不滿人意各節則與劉氏所謂索償名譽之事更不相涉或因改組軍政府時政見不同故觀察批評因之各别也 
[廣東救災公所大會議]  
　　六月五號救災公所假坐愛育善堂在集會議公推陳君香鄰陳君勉余主席隨將議案宣布一此次霪雨兼旬潦水爲災南海三水東莞順德新會高要高明四會鶴山清遠等屬各圑報告崩决四十餘處報告危險者不可勝數當經趕辦急賑分帮出發先往南海三水高要高明四會鶴山等屬災區分别散賑旣已崩决者給予米石餅干其未决者發給蔴草包俾得搶救現共出發數帮計已用去萬餘元此後陸續出發需用更繁至於將來助築秋欄修補圍基其數甚鉅查公所存欵除廣德行不計外所有實銀不過九萬餘元轉瞬即可用盡似此災深地廣存欵無多實難措手應如何籌辦之處請公定　一衆議標貼長紅分派捐冊登報週知函電各埠勸助賑款俾得集腋成裘以惠災黎一衆議先由各圑體各舉協理一位會同義務員到所勷助以資辦理一衆議前經函請東華醫院鏡湖醫院舉員上省勷助一切現接柬華醫院來函内云經已叙會因未得其人故未舉定專員但鏡湖醫院雖已舉定陳君旭垣上省惟應將本日議案再專函東華醫院請其速舉員來省勷助并函請鏡湖醫院一同舉員辦理本公所目下存欵無多省城旣已開捐應請東華醫院鏡湖醫院在港澳踴躍勸捐以資接濟衆贊成一宣佈李君聘臣到所再三力辭總理之職旋由衆議目下災情緊要趕速救濟無庸另舉總理應仍請李君聘臣照舊擔任勉爲其難全體决議議畢散會 
[廣東學生組織圑體之小波折]  
　　粤報載報界公會函云本月五日廣東學生救亡圑開會於東園會議拒約救亡事件各校代表蒞會者百數十人下午二時開會乃某校代表忽提出將救亡圑名稱更改　學生聨合會以聨絡各校學生感情爲理由辦理巡行演劇游興等事藉以引起國民之愛國心俾收效果等語一時反對者頗不乏人尤以公立法政及第一中學校代表駁論最力略謂代表等今日係爲拒約救亡而來學生聨合會所擬辦各事固屬正當但恐緩不濟急務請諸君認眞拒約救亡四字積極進行後因某校代表謂救亡圑三字稍涉政治意味恐爲政府干涉於是贊成爲聨合會者反趨多數法政及第一中學代表等覩此情形見救亡圑之名稱巳改宗旨亦不能貫澈遂即退席聞該兩校學生現仍以救亡圑名義號召進行已有宣言書一紙發出矣又一函云啓者頃因天民報載法政中學兩校代表函稱學生聨合會昨假座東園會議因駁議退出深恐衆議不符因公濟私等語披覽之下不勝驚異此次各校發起聨合會純以救國爲宗旨而名稱一節亦經全體討論從衆决定凡所云云殊非事實查當日會議情形凡三十六校代表到會已有三十四校一致贊成自當以聨合會之名爲是而該代表乃未深明其實恉致違衆議殊乖初衷且此會欲爲永久之圖故名稱上不能不斟酌妥善蓋拒約救國固本會今日應策勵進行之唯一要事然即拒約事竣而會務豈忍令其告終救國之事誠非一端夫名義旣經三十四校代表熟思詳審始行議商於埋當無不符且會中一切職務　爲義務毫無權利更何因公濟私之可言凡此種種務望貴公會刋發通稿登報揭載伸明此旨并望法政一中兩校同學釋疑仗義爲國効勞此後仍希加入本會聨合進行免貽社會口實國家幸甚學生界幸甚臨楮不勝翹企之致并頌撰安廣東省會學校學生聨合會鄒熾昌陳廷愷等敬啓六月六日 
[直晉吉各道覆選當選人]  
　　直隷（天津道）卞蔭昌田長庚葉雲表籍忠寅王寳鋆汪鐵松蘇藝林（大名道）賀培桐武繩緒聶裕紱王雙岐雲岫吳得祿（口北道）賈庸熙韓梯雲 
　　山西（河東道）葛德修高師曾楊柏榮李道在彭全震劉培潤張集義 
　　吉林（濱江道）趙驥當選餘尚未詳此外安徽等省巳另見地方通信 
[寗屬浮報選民之爭議]  
　　金山各圑體電南京齊省長鈞鑒省議會選民數寗屬浮報現選舉期迫勢難澈查乞飭各縣依據稅額重行核實造報以重選政金山縣敎育會勸學所農會朱涇商會張堰商會叩蒸 
　　旅滬太嘉寳崇公民電南京齊省長鈞鑒本届選舉寗屬選民浮冒萬難承認請重行核實調查以重選政旅滬太嘉寳崇公民錢詩棣趙又郁宋傳家孫裕慶等一百四十六人公叩 
[浙敎育會對於留日學生事件之主張]  
　　浙江省敎育會於十二日下午三時開臨時評議會由經會長主席評議員許緘甫徐晉卿張子成朱文園葉識荆余日如吳孔懐金子和黄祖洲張佐時胡墨仙李俊夫等十餘人議留日學生歸國事件當將函電原稿修正通過其函電稿如下函稿云留日浙江學生同鄉會均鑑此次留學諸君歸國全出愛國熱忱凡在國人同深欽仰惟是事必求其實際學難輟於半途若遊學歐美及國内自設大學等事均非咄嗟可辦兼之財力維艱亦恐勢同畫餅敝會同人開會研究以爲如果確有正當解決自以仍回原校就學爲是惟如何設法轉圜之處係敎育部責任業已專電部中請其主持電稿附覽如得復電再行奉聞諸君向學情殷愛鄉念切務望諒敝會之苦衷勉抑悲觀忍辱負重仍往就學以竟全功而達學成救國之初志無任企盼至敝會與諸君本同一體如有尊見儘可隨時通信以便接洽）面已由敝會將上述情形函致各省敎育會一體知照矣專此佈達順頌公綏並候玉復不旣電稿云北京敎育部鈞鑒留日學生歸國後奔走徬徨至堪憫惜大部總持敎育應請轉致江監督對於日警事件爲相當之處置現署假伊邇回校限期請展至秋季始業無任企禱鵠候賜復浙江省敎育會叩 
[杭州快信]  
　　一師留守駐南星橋四圑三營昨亦奉調赴閩由楊督軍另撥二師八圑二營營長葉祖羲率兵兩連塡駐（餘連早分配隨征）　　閩督李厚基來電汕頭已下粤軍喪膽現擬乘勝分兵進攻規復潮州 
　　慈善救濟劵開彩後浙省各機關分配各劵大半僅中末尾齊省長昨傳諭各科俟下月份再於薪項下扣除劵價以示體恤 
　　一二兩師分配七年公債票連日經師部會議現巳决定各下級軍官每月得餉八十元者年認百元六十四元者認八十元五十元者年認三十五元四十元以下年認十五元 
　　省城貧民工廠廠長壽昌田尅扣公欵敗壞廠務經全體藝徒臚欵具控已飭錢塘道轉令杭縣切實查辦 
　　杭縣牙帖行員王嗣員越權需索繭行陋規案經委查覆確有得贓三百元證據省長極形震怒主張交法庭訊辦 
[地方通信]  
[江陰]  
　　參院初選當選誌六月五日舉行參議院初選江陰選民共計六百九十餘人應出初選當選人二十三名是日投票在縣公署分設十二票匭上午八時開始下午三時畢即開匭得當選人二十三名　彬王寳相金君僎王家樞吳鳳彩王中陳黻吳廷策祝廷華祝廷瑞蔣鏞趙宗怡陳以臨繆兆埠郭丕綱朱慕　鄭同甲史鼎朱文穆徐授經孫璋徐雲吳銘禮尚少候補當選人二十三名於習日宣示續選得票多數者爲章鼎華王慶熙包陸懐陳名璋徐繼祖 
[揚州]  
　　整頓警捐本邑警察經費之二成附加稅經省令撥入敎育費致警費支絀現趙知事爲補苴計對於原有各項警捐極力整頓藉資抵補查舖捐一項委員雖包一千千文而收入類皆不足昨特通令舖捐委員夏祥坤陳純伯切實稽徵以裕收入 
　　訊判烟案本邑禁烟稽查周得春昨在新城戴家甸查獲私售鴉片之汪高氏及私吃之李達齋連同證據一併解縣以委徐承審員處判云 
[清江浦]  
　　淮揚道區衆議員揭曉淮揚衆議院覆選舉於十日在淮揚道署舉行投票王道尹爲監督十一日開匭淮揚道屬應産出議員七名當選人爲楊潤（阜寗）得四十八票解樹强（阜寗）得四十八票任祖棻（淮安）得四十六票夏寅官（東台）得四十四票郝崇壽（淮安）得四十四票季龍圖（鹽城）得四十四票顧廷棟（興化）得四十三票除正額以外阜寗之左漢重亦得二十八票其候補當選人定於十二日選舉 
[杭州]  
　　革除現水問題要訊浙省錢業同行爲革除劃單問題曾公推業舊宓廷芳倪幼亭二君謁見財政廳長聞張廳長謂各錢莊營業須以資本之多寡爲營業之大小不能濫發支票爲空盤之貿易等語宓倪兩董事謂錢莊支票均有洋單準備於市面有利無害若改爲現貨出入值此時局未靖安有如許現銀上海爲通商巨埠猶有洋釐名稱内地劃單往來詎能革除云云雙方商酌良久張廳長終以革除現水爲事在必行該業董等即於四日下午召集同行經理在錢業公所會議妥善辦法云 
　　恊商水利之浙覆浙西水利議事會覆江蘇水利恊會函云頃准貴會電知現正開會令推代表來寗有所協商等語准此惟現在敝會春季常會業已終了非在集議期内代表無從推定即經常駐會員開會决議當以貴會對於關係兩省水利如有須待協商之處請由貴會開列條件先生函交過會俾得召集臨時會逐條磋議後再推代表前赴貴會協商一切相應函請貴會查照施行 
　　敎育會聨合會之阻礙全國敎育會聨合會原定於本年十月十日在湖南舉行浙江省敎育會近接湖南省敎育會來函以該省現值兵災未知何日可了目前斷難籌備擬請變更前議另擇交通便利省分開會如此議亦有爲難惟有展期再行開會 
[嘉興]  
　　小車公司請追認欵嘉興自輪軌交通後先後設立翼輪通益同利小車公司三公司車輛每日僅四十餘輛路線所過橋梁街道均由三公司集欵修竣曾呈准官廳此外不准再設嗣以支茂先設立雙利小車公司每日亦出車四十輛三公司以車輛過多有碍路政交通出而抗議雙利股東洪某自認修路費五百元始息爭執乃時閱多日支茂先又以無力籌給爲詞小車公　董事陳晋熙乃復具呈官廳請將雙利公司車照暫行停給並追繳該項修路費張知事以雙利代表洪丙南旣有成議何以支茂先復行變更顯係藉端延宕殊屬非是飭速集議妥洽呈候核奪母再紛爭致干停駛云 
[金華]  
　　城西學校成立會金華在西國民學校於本月二日開成立紀念縣知事未到縣視學敎育科長勸學所長各校校長及來賓與會者數百人校長郭君報告宗旨及一切經過情形敎育科長洪君縣視學徐君縣立乙種商業學校校長盛君來賓宋君相繼演說該校敎職員捐資興學均盡義務云 
[安慶]  
　　含山知事之認罪與請奬含山縣城前爲土匪侵佔迨駐防運漕地方之安武軍一刻馳抵縣境匪已他竄知事張作桂乃督同衞隊會安武軍隊跟蹤追剿一面自請撤任一面將安武軍出力哨官周振西哨長胡中山該縣衞隊長陳學本等履歷呈請給奬云 
　　兩道區衆院覆選詳記安徽衆議院覆選於十日投票安慶道區假省議會舉行覆選監督徐鼎康曁選舉事務所長劉道章等均先時蒞場自上午九時開始投票至下午一時開匭選出衆議員如左合肥王揖唐得五十票合肥周行原得四十五票桐城光雲錦得四十七票舒城趙熙民得四十七票六安關建藩得　十七票巢　胡延禧得四十一票無爲丁葆光得三十八票以上七人得票最多當選　衆議院議員如太湖趙繼椿得次多數二十九票爲衆議院候補當選人蕪湖道區選出衆議員始左江志賡得四十六票崔法得四十五票陳光譜得四十三票高炳麟得四十三票陳嘉言得四十二票 
　　規復省公署辦事員安徽省長公署向有辦事員多以本省候補知事委用嗣因經費支絀裁撤黄省長爲人材計擬酌定名額委分發本省任用知事分廳辦事以資練習本月十五爲吏治課試之期所有在省候補知事應齊赴省署與考以憑錄取分派委用 
[濟南]  
　　張督軍回濟張子志督軍於六日由漢首途過蚌與倪督會晤過徐州又與張鎭守使接洽故至十日午十二時始得到濟本省軍政各界同往車站迎迓張督下車卽偕隨員二十餘名入署聞稍事勾留尚須赴津云 
　　新任美領事赴青島新任濟南美國領事别克福於五日到濟後以館屋尚未建設須俟秋間着手現巳偕其眷屬六人暫往青島住居云 
　　史匪指麥勒贖著名匪首史殿元經徐州張文生示意收撫頗爲首肯因此所架子票均被催逼益急而以嶧縣城裏鮑宅爲最鉅鮑氏家資富足田産甚多史匪前以二麥成熟派人告知鮑氏須繳洋十五萬元方得照常收穫否則伊等糾集黨羽自行收害或令各佃户等作工予以糧食之半作爲工資云云未知鮑氏將如何處置也 
[吉林]  
　　匪陷方正縣續聞方正縣城於本月六日有胡匪一百五六十人持械入城先攻縣署及駐察所陸軍駐防所並用大砲堵塞警防陸軍大門將城内官紳商民公私財産搶掠一空損失之數甚巨縣知事善元被匪綁去臨去之時并將監獄中犯人及看守所待質之人統行放出七日該縣警察所長及商會紳民人等急電來省報告各長官大爲震怒已電飭該縣鄰近陸軍追剿并電各縣知事督率巡警保衞圑嚴密防堵以免竄入又省垣某商家接該縣分號電云該縣前次越獄重犯中有積年胡匪數人此次越獄之後即勾通江北通河縣前次譁變之匪警帶信來城言明進城日期城中官紳商民人等苟安日久以爲必無其事不甚置意不料六日突來胡匪百餘人大肆搶刧放走監犯綁去縣官匪勢浩大軍警衆寡不敵遂爾逸去聞該縣此次損失甚鉅云 
雜評一 
[和戰與選舉（默）]  
　　今日除和戰兩派競爭外尚有選舉兩派之競爭紧和戰之局勢論似趨嚮於和派者多然戰派之活動依然甚力故其勝敗須俟天津會議之結果至以選舉之局勢論照已發表者所推算安福俱樂部已稍佔勝利然研究系尚在急起力追以圖挽救則此兩派之成敗亦未敢遽加論斷即未敢預决將來大總統之誰屬故此和戰與選舉兩問題爲今日最堪注目之事也 
雖然此二者之所以競爭果有絲毫爲國爲民之心否耶嗚呼 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[再紀收買存土之證實]  
　　路透社十二日北京電云英使署未與聞鴉片合同此項談判非由使署辦理與財政部磋商之上海安德生氏現稱合同尚未簽字 
　　英文滬報云從洋藥公所探悉該公所與北京政府所立移交存土之契約確巳成立據該公所某君云星期二日該公所與政府間曾有音信往來當時公所聲言願履行一年前所訂合同之條件直至今日（十三日）尚未接北京覆信預料早晚可得承認之文本星期内各事當可議妥云餘存印土分儲滬港其在上海者存於五所貨棧餘者悉在香港俟北京承認後上海稅關所封存之印土卽將移交政府今北京當道所以遲遲未即决定者蓋以分配回扣尚有爭執故也 
　　字林報云收買上海等處存土之契約據可恃方面言雖巳於星期二日簽字蓋章但阻力業巳發生因交易談定後經手者需索每箱銀一千一百现行之佣金以充運動經費中國土商始終不允出費聞洋商巳允照給轉言之即允收受債劵每箱以價銀五千一百兩計算也自收土内容經報章披露後華人對於政府行爲大爲震怒現正繼續討論如何防阻某公司開始進行之方法至於政府實欲毁滅鴉片絶其貿易並未組織公司一說則無人敢信之也 
　　字林報載有投函兩通論買賣存土事其一曰北京政府向洋藥公所收買存土然後轉賣與某公司事甚簡便而一轉手之間竟可得銀一千八百萬兩之現資試問此欵將作何用乎且鴉片價格一經販賣比諸洋藥公所所得之原價騰貴四倍有奇若中人之佣費與夫大烟商之加利小烟商之所獲猶未計算在内焉茲試列表於下洋藥公所收債劵計銀九百七十七萬一千二百兩加以十年内六釐利息計銀五百八十六萬二千七百二十兩合銀一千五百六十三萬三千九百二十兩此爲洋藥公所所受者某公司向政府買土付價銀一千二百六十萬八千兩（每箱八千兩共一千五百七十六箱）又借與政府五百萬兩合爲一千七百六十萬八千兩此爲某公司所付者政府歸還某公司借欵銀五百萬兩加以利息（假定六釐年息以十年爲期）銀三百萬兩合銀八百萬兩此爲政府所還諸某公司者統計上述三項共銀四千一百二十四萬一千九百二十兩試問此種鉅資果係何人擔付乎是惟責諸中國人民而已其二曰字林報社論言鴉片貿易事頗爲讀者所稱許文中有無論何種誘引决不能使英人贊成鴉片貿易之復活一句尤爲見以之語深望所主張透澈調查一層能見實行庶揭明處置存土之方法並昭示英商與此黑幕之關係如證明收買存土即爲中國土業復活之第一步則英國官場不獨當知照中國提醒其道德之義務且當通諭洋藥商告以此種道德之義務乃各方面所應尊重也十年來中國禁烟政策全球稱讚凡願中國興盛者偶見此種高尚政策行將破壞之氣象深爲之抑鬱不樂投函者旅蜀有年身在種煙之區目覩用烟之害且爲中國人民榮譽起見故與字林報同抱一種希望所希望者何則願中國人民自以實力阻止任何官僚不許其燃巳死之灰貽國民之患而謀取造孼錢也 
[烟酒聨合會之特别會議]  
　　中國烟酒聨合會昨日連接京津來電得悉煙酒專賣抵押日人一事巳經徵實即將簽字因於午後二時開臨時特别討論會到者甚衆首由主席陳良玉將原電宣布並宣言今日爲舊曆重五日本爲佳節乃急電疊來生機將絶不幾成爲兩業至苦痛之日乎事機急迫不得不據實報告次金菊卿起言兩業末日已至非力籌對付不可旋經各業領袖提出辦法數條王仲材請主席付評議會逐一討論表决馬金貴起言今日係特别會議凡到會者皆有議决權不得以評議員爲限衆皆贊成遂公决辦法三條其第一條爲逕電總統國務院外交財政農商各部請求取銷專賣抵押原議餘兩條則留爲後盾云 
[中國郵船公司近事記]  
　　中國郵船公司所購之輪船南京號巳定六月二十六日由舊金山起椗開至遠東按此船本爲太平洋濱汽船公司之産名康格萊斯號於一九一五年造成裝有油爐每小時能行十八海里毛重一萬五千噸能載貨四千五百噸並可載頭等客一百三十人二等客百人散艙客五百人由前充花旗輪船公司之中國號船主杜白森氏駕駛中國郵船公司尚購定英國皇家郵船公司之輪船尼羅號但英政府因戰時需船孔殷故不允釋放並租以往來於孟買與特班之間該船大約須至戰後始能在太平洋航線行駛聞中國公司現仍在覔購他船以期推廣營業云 
[美員考察戰時商業]  
　　大陸報云美國國務院委員鄧璧氏十年前曾充駐滬美總領事今奉戰時商部之訓令前來遠東考察一切昨偕隨員由北京抵滬其所考察者尤注重關於戰局之商業情形商部頗重視由華運美之出口品故鄧君來此之第一職務乃在調查政府禁運之貨品巳否實行禁止也鄧君在北京勾留數星期曾至漢口等處今將留滬約兩星期後始返北京 
[違背運米出口之禁令]  
　　滬市米價近來漸見平落蓋因上年收成尚豐内地存貨充裕之故而禁止出口亦是一大原因詎現又有人因悉北地市價較優有利可圖又復私運出口每日有千數百擔之多雖變米業董事張樂君等調查取締無如若輩神通廣大終難遏止昨日張董又據無錫常熟等處報告謂有上海某行等在該兩地廣爲搜羅打包裝載火車赴鎭江轉往浦口北上每日千餘石倘不設法阻截效尤者必接踵而起震動市面現届青黄不接請速籌畫對付方法云云張董得信後當即備函請常鎭各關卡嚴飭扦巡認眞查察如有無照私運者迅即扣留勿得徇縱云 
[再誌剪斷電燈線之公憤]  
　　滬南志成公所等二十六圑體反對電燈加價一事已屢誌報端茲悉電燈公司曾於上月底派人收費各燃户均照舊章付給并告公司由賬人謂設欲加價俟交通部解决後再行補給詎收賬人拒不允許即從新西門起挨户强迫剪斷燈綫各商店遂大動公憤立時報告臨時事務所電呈交通部迅爲阻止一面由葉雲祥等向司法衙門提起訴訟要求損害賠償查此次剪線者共有五户係從大東門協生燭店起惟究竟是否奉有該公司之命抑收賬人狐假虎威擅自作主殊費研究現雖有朱李二商董勸解酌加一角亦僅係一種居間調停之手續而各該圑體等對於加價則絶對否認必俟法律解决而後已昨該圑體等已電呈交通部並奉到江蘇實業廳批示分錄於后 
　　致北京交通部電電燈加價商等公呈請示該公司竟不候令剪線勒索羣情憤激將起風潮請速電令阻止詳情補呈上海南市商界代表俞圭卿等叩 
　　江蘇實業廳批呈悉查所稱各節事關電氣事業仰候據情轉呈省長核示仍候交通部示遵此批 
[閩督軍電調浙省軍官]  
　　閩省因訓練新兵需用敎練員曾請盧護軍使選撥軍官十餘員赴閩訓練茲悉閩省李督軍又於昨日電致浙省楊督軍請於第四師内選撥軍官十四員頭目三十六人從速赴閩以便派充新編制軍隊中之長官楊督軍業已如數選就昨日來滬即乘海軍之建新差遣艦定於十六號起椗赴閩 
[又有華工放洋赴英]  
　　英國駐滬招募華工事務所此次在浦東虹口等處續募得華工四百餘人内分銅鐵木三匠及鉗床車床翻砂冷作汽車夫等種手藝業已考驗合格取具舖保由承募華洋各工頭知照各工人於昨日（十三）午後四時許齊集法租界洋涇浜搭太古公司綏陽輪船放洋繞道香港轉輪赴英 
[美國戰時儲蓄郵票之暢銷]  
　　大陸報云上海美國郵政局銷售美國戰時儲蓄印花甚爲發達本月尤甚未滿半月其售出之數已較上月爲多計自發售此項印花以來售見美金約共九萬元華人購者居十分之四云 
[貨車運價之改訂]  
　　滬杭甬鐵路局通告全路文云新貨章内起碼運價定爲五角其舊式帳本原載洋二角五分曾於五月三十一日號通電飭用墨水筆將二角五分改爲五角暫行代用在案茲新式之賬本（載明五角）業已印成分發各站仰各站將存站完全未用之舊式者一律繳還本所收發科以便發往寗波段行用其巳經啓用而未用完之舊式者仍應繼續照該通電改用必俟該本用完後再換用新式者可也 
[臨時巡警畏勞請假之取締]  
　　滬杭甬鐵路南車站本届繭市由駐滬警局援案添募臨時巡警二十名照料新築竹棚堆繭各處業已分别點驗上差茲悉該項臨時巡警所負職務比之普通巡警尤爲重要其上班分日夜兩次日班自午前六時至午後六時夜班自午後六時至午前六時每班十二小時不准休息故近日該警等頗有因事請假藉資休養者事爲王巡官所聞昨特徧赴各處督察各警職務並面諭通班臨時巡警等如實係患病准予酌給假期此外無論何事不得藉詞請假違干革懲聞昨有某警堅欲請假已由王巡官飭令銷差云 
[魯省請造十響手鎗]  
　　德國式之司來特手鎗能開十響其鎗件可以逐次拆卸較之白郎林手鎗尤爲便捷現上海兵工廠謝總辦參照司來特式及白郎林式兩種機件製造十響手鎗長約八英寸頗爲合用茲爲山東督軍所悉特於前日電致謝總辦請造十響手鎗二百五十桿務速造成解魯備撥軍用云 
[省委查勘日暉織呢廠]  
　　日暉織呢廠機器房屋前由沈鏞郭廷樹等租賃試織毛絨由省批准先行試辦三個月現已期滿各債權人主張拍賣抵償欠欵曾誌報端茲聞齊省長以該廠轇轕甚多情形複雜特委新任上海貨物稅所長陳超衡君查復核辦現陳擬先往該廠查勘機件然後與各方面接洽訂期决議以便詳復 
[緝私船長毆傷鄉民之反動]  
　　兩浙蘇屬緝私第二營稽查李森坤率領夥役前往浦東龍王廟長田岸查緝私鹽被私販拒捕毆傷夥役多人並被該私販等毆傷鄉民衞茂茂等情曾誌本報茲悉此事發生後李稽查知難辭咎自行銷差而衞姓族人以衞茂茂無辜被毆大動公憤遂由公民衞聲燮等聨名具呈宋統領請究宋統領業已批營查復茲將呈文批示錄下 
　　呈文呈爲庇護私梟糾毆無辜請求澈查究懲事禍緣貴部第二營稽查員李森坤帶領夥役馳往浦東長田岸地方查緝私鹽詎料該私梟等以李稽查之赴鄉緝私疑係民等族長衞世昌（卽茂茂）唆使往拿恨之刺骨卽於是日訴於素與該梟等聨絡聲氣之二營第二隊三號船長蓋永田以李森坤爲冒充又以民等族長衞世昌爲勾串該船長聽從梟命親率身穿緝私制服之士兵四名各負鎗械偕同私梟五六十人各執挑鹽扁擔蜂擁至世昌家内撞門而入形同拘捕大盜勢甚汹汹抵門時開鎗三響藉以示威旋將世昌逮捕又將鎗柄亂擊以致右腿胸腰等處均遭受傷至今傷㾗猶在迫令交出李森坤否則置諸死命並將世昌之銀表一枚銀洋二元搜去世昌受此痛毆莫明該船長與私梟人等之來意祗哀哀告以緝私販私各有其人與我無干並不干犯國法何至遭寃詎該船長等尚以世昌爲刁詐喝令各兵士復加毆打昏暈在地該船長等復至臥房搜抄李森坤無着始行散去竊思李森坤緝私究奉何處長官命令而族長因與李森坤素不相識以致不明其中眞相惟船長蓋某旣充緝私之官弁理應查緝私梟何至隨同私梟至五六十人之多持械毆擊無辜甚至誣指藏人脅迫逼交如該船長之辦公試問有此辦法乎顯見平日得賄庇護私梟無疑民等以該船長非獨有玷官箴且有擾害公共治安萬難緘默爲敢據情呈明伏乞統領迅賜派員確切澈查秉公嚴懲以儆緝私販私而重鹽稅國課幸甚地方幸甚伏候批示迫切上呈 
　　批示據禀該營第二隊船長蓋永田庇護梟糾毆無辜各節是否屬實詞出一面恐難盡憑仰候飭營據實查復核奪此批 
[泗陽法警移提兇匪]  
　　匪徒于美居（即于四）前困糾同已經獲案鎗斃之于五原等在泗陽縣架殺于某父子二人經該處官廳緝捕潛逃來滬嗣爲于某之妻雲氏偵悉跟蹤來申報由淞滬警察廳飭探將于四拘獲解送地方檢察廳收押聽候函致泗陽縣署來滬迎提在案茲悉該公署業已備文飭派法警二名於前日來申到廳投遞請求移提于四歸案訊辦當經林檢察長核准惟時已不早不及啓行故於昨晨飭令將于四一犯由押所提出交由來警並派本廳法警二名帮同護送至滬寗火車站由來警押解就道矣 
[江灣第四十五次賽馬記]  
　　萬國體育會以昨日爲夏曆端陽仍依曩例在江灣賽馬場舉行第四十五次賽馬計自午後三時起至傍晚止中外士女觀者頗衆茲將香賓票得標號碼及彩洋之數列後 
次數號碼彩洋（以元爲單位） 
五七六二一○一·九 
一八四六○○·五 
一○九三八○·二 
八○二二一二· 
二一六九六三二· 
四一七三一六· 
九四二二二八·八 
三六九○六三六·八 
六一四三一八·四 
六三四二一九五·二 
四一七九六二七·二 
七二六三一三·六 
二二一五○·四 
五一七一六一四.四 
一九一三○七·二 
四二○四五○七·三 
六三九三一二八九·八 
五八二六四三·九 
五八二二○五六·二 
七一九五八六·六 
一七八六一○各得　一四六·六 
　　按第六次第票售洋十元餘均五元 
[江南中學組設暑假補習科]  
　　靜安寺路江南中學定於陽曆七月十號開暑假癍習科班次分爲國文英文數學三科敎員仍由國文主任顧霖周英文主任蔡漱石數學科主任周德成三人敎授授課時間分爲午前八點至十點晚課七點至八點半凡非本校諸生亦可入校補習云 
[職業學校明日定礎]  
　　中華職業敎育社在南市陸家浜南放生局東首建設職業學校積極進行布置巳妥茲定於本月十五日（即明日）午後五時舉行定礎紀念式其招待所借設放生局預定秩序如下一開會二奏樂　三報告　四定礎　五演說　六奏樂　七閉會 
[端陽夏節之慶賞]  
　　昨日爲端陽夏節之期各公署均停辦公事一日軍警各機關皆有節賞此外各銀行及南北兩市各錢莊亦均循例休業故昨日錢行無市總商會亦邀集各職員共飲蒲觴滬南電車公司則於各車上高懸五色國旗以誌慶賞 
[棉紗認商呈請維持]  
　　上海稅務總公所據棉紗認商呈稱認稅以來殊多虧累查其原因實由各處積貨太多且貨價驟跌交易阻滯兼之近來海關稅司准無派司者報稅特給三聨單蓋因某國人有進口貨之派司被人僞造眞假莫明之故於是内地貨稅大受影響紗業認商實難支持請據情轉詳江蘇胡財廳長設法維持等情所長據呈前情巳函致海關馮監督調查事實以憑核辦 
[新蠶豆上市]  
　　眞茹大場兩鄉之新蠶豆昨巳上市閘北各米行共收一百五六十擔每一百斤售開四千四百文據農人云今届收成統盤祇有五成所以價較上年爲高云 
[六里橋競賽龍船]  
　　每届舊曆端陽滬南浦江向有龍舟競賽之舉業巳禁絶茲聞浦東川沙縣境之六里橋等處昨日仍有龍舟爭賽其船身先期訂造費洋一千五百元其餘謝幟鑼鼓花綵等尚不在内一般好事者興高采烈踵事增華其糜費不知幾許也 
[李督軍器重關讞員]  
　　公共會審公堂讞員關絅之君前日接江蘇李督軍來函略謂本公署政務殷繁需員佐理茲聘執事爲本署名譽顧問藉作他出用備諮詢云云聞關君昨已函復李督軍聲謝矣 
[浙省緝私司令部將次遷移]  
　　浙省駐滬緝私營司令部向設閘北寳山路義品里内刻聞該營宋統領以所駐地段不甚相宜商請淞滬警察徐廳長將該部移駐共和路警廳閘北辦公處内俾便辦公業經徐廳長允准尅日即當遷移矣 
[油漆舖幸未燎原]  
　　前日下午四時許公共租界九江路（即二馬路）第八十一號門牌榮廣泰油漆舖廚房内因煑點心失愼遺火稻柴堆上霎時濃烟四布不可嚮邇幸由隔壁博文印刷局曁奚永興泳泰兩油漆舖帮同撲滅幸未燎原後爲巡街捕查見抄寫門牌禀報捕房請爲核奪 
[解脫縱火圖賠嫌疑]  
　　前爲某公司買辦之甬人王金榮於去年正月間與夥王樸森串同縱火圖賠保險銀兩由捕將兩王拘解公共公廨經中西官訊判兩王各押西牢七年嗣王金榮之家屬以公司起火時王金榮並不在滬且據王撲森供係挾嫌誣指特延律師代表禀准公廨復訊各情曾誌本報前日由廨諭令捕房將兩王帶至公堂復訊即由王金榮之代表律師與捕房代表牛門律師互相辯論良久經關讞員商之英卓副領事以旣據王樸森證明縱火與王金榮並無關係應判王金榮先行開釋王樸森仍着還押候再訊核 
[浦東巡長破獲烟窟續誌]  
　　浦東三區警署巡長王良功在爛泥渡鎭花園石橋附近查獲私賣燈吃之韓永懐及烟膏煙具等情已誌昨報前日即由三區警署將韓永懐及抄獲之大小煙具一併解送上海地方檢察廳訊究 
[拐匪帶孩出口]  
　　前日（十二）天甫黎明時有粤人某甲夫婦拐帶六七齡之男孩三口（若畫切口呼爲石頭又云東西）密託帮匪朱長源等包庇搭泰生輪船十六號房間運往汕頭厦門等處販賣詎被碼頭無賴人等察破向朱分肥未遂羣與爲難當由旁人馳赴救濟婦孺會報告該會立派偵探前往查拿則輪已起椗出口乃由該探回報會長致電汕頭水警廳就近截留未知能否弋獲也 
[農婦控告兒媳行兇]  
　　閘北引翔港史家橋鄉婦史沈氏前日至五區四分所控稱伊子 
 
 

Page 11

 
 
　　丫丫媳婦顧氏素來不孝今日同在田内操作偶因細故爭論詎被兒媳用鋤頭擊破頭額請求嚴懲當經唐署員提到丫丫夫婦一併轉解司法科押候訊辦 
[流氓勒索節費]  
　　流氓盛阿二昨向閘北梅新路徐阿康所開之舊貨店勒索端節規費由徐鳴警將盛拘入五區一分所孟署員判解司法科究辦 
[垃圾宜用大船裝運]  
　　南市第一區警察署長趙墨林查悉承運垃圾之船夫頭夏阿華對於各運船之垃圾旣不按日清運且用小船裝運致垃圾狼籍碼頭畔日久堆積幾如土阜一經烈日薰蒸臭氣四佈偶一感觸即易染疫殊於地方公益衞生均有關係爰特據情面禀徐警廳長請飭衞生科派員嚴行取締押令該夫頭按日多備大號駁船運載垃圾至浦東鄉僻處傾棄不得再於熱閙市廛堆積或傾棄浦江云 
[叔姪爭産用武]  
　　西南鄉北橋農民陸茂田陸錦章叔姪近因家産糾葛彼此迭起衝突經親友勸解無效前日兩造紏同多人在茶肆中評理一言不合彼此用武各受損傷當由巡警趕來將陸茂田陸錦章一併拘送地方警察第二分所轉送警察事務所訊究 
[硬借不遂搶取草帽]  
　　民國路九畝地物華寗式貰器店夥葛阿根於昨日午後五時半行經小東門途遇住居舊道署街之南通人陳和尚向之硬借葛不給與陳遂將葛所帶草帽攫取圖逸葛尾追至𥲑笠橋由該處守望警鄧保忠將陳攔獲詰明情由將兩造帶至一區二分駐所報告王清河警佐諭解警廳司法科訊究 
[流氓敲詐妓院]  
　　汕頭路某妓院昨有衣服華麗頭戴草帽之流氓四五人闖入自稱係某茶會之夥强索節規不遂其欲即任意行兇一時聚觀者甚衆後經好事者解勸給洋數元始各散去 
[少婦殉夫]  
　　徽州人范裕祥年二十五歲寓居滬城道前街向爲報關行生意娶妻張氏係登雲橋張正興肉店主之女過門三載淑愼温恭范年前忽患吐血之症淹纏床褥張氏親侍湯藥衣不解帶者數月醫治無效病勢日重張氏割股療夫誓以身殉不幸於夏曆四月二十七日病殁身後蕭條遺下幼子尚未週歲龍鍾邁父年逾七旬張氏痛不欲生於翌日背人服毒家人偵知立送醫院奈受毒已深施救不及於前晚身殉亦可悲已 
[挖泥機器修理完工]  
　　濬浦局挖泥機器船之電軸前因斷損就近商請江南船塢代修茲由工匠修理完工故濬浦局昨令該機船迅將未挖濬之造船所沿灘及中黄浦底一帶淤泥迅即開濬以利船行 
[攫取日女白米]  
　　揚州人朱文魁在吳淞路三百二十號門牌攫取日本女子所携之白米一袋被探查見將朱連贓拘入捕房押候解送公堂請究 
[染坊整頓賬務]  
　　南北市綢綾染業近年因受歐戰影響營業非常困難茲因節届端陽深恐各莊號所欠之染價延不清結爰由各坊先期會議咸以顔料成本較從前相去懸殊非結算清楚萬難周轉遂定於陰曆初五初六兩日停止工作俾與往來各莊號遂一理算如有未清此後情願拒却不收染貨云 
[冒牌案上訴後之審訊]  
　　商人謝錦甫前在地方審檢廳禀李森齋假冒牌號牽涉九畝地承記印刷局主吳承寳等當經推檢各官研訊後判决李森齋監禁二個月在案茲悉李奉判不服提出理由聲請上訴當經該廳核准於前日下午三時由陸審廳長會同堵劉兩推事官並熊檢察官等開第一庭審理李森齋所延之律師出庭爲李辯訴一切陸廳長核供判李交六十元人銀並保限一星期内尋交主使之陳某到案再行訊核 
[撤銷騙取運動費之控訴]  
　　周雲龍控沈介祉以介紹先施公司屋頂花園承包點心生意爲由陸續騙去運動費洋四百餘元迭經公共公廨訊供均誌前報前日午後復訊先由原告代表律師上堂陳述案情請究訊之沈亦延羅傑律師到堂辯稱此案原告所控理由甚不正當已奉堂上訊明應請將案註銷經關讞員商之義副領事羅君以原告所控證據並不充分遂判將案註銷 
[宣布索償貨價與損失之堂諭]  
　　乾大昌主李雄冠前延巴和律師代表至法公堂控稱前有程葆申在哈爾濱與人股開義順興烟葉店向原告交易烟葉數次計共虧欠價銀二千三百餘兩請爲追繳並請追償損失等情程亦延逖百克律師代辯一切判候宣布堂諭飭遵在案昨又傳案先由法副領事德君將西文堂諭當堂朗誦繼由聶讞員將華文堂諭誦曰此案已經本廨迭次研訊明晰被告實欠原告銀二千三百餘兩况察閱被告賬簿亦不相差證據屬實應着被告照原告控數限七天内如數繳清再着被告償還原告損失銀一百兩堂費歸被告擔任 
[代購靛青之糾葛]  
　　程哲生遣王安香延請賫美律師代表至法公堂控稱前年原告托陸蔭甫代購靛青十五桶共銀三千六百七十五兩當時陸將貨堆存某棧内迄今延不交與原告故此具控請着陸將貨取出派公正人察看是否係原告所托代購之貨被告亦延巴和律師代表聲稱原告前托薛姓專托被告往購此貨後因市價跌落故暫存棧中欲俟市價昂貴時往出方可賺錢故此延遲至今請察王安香稱上年程派商人至被告處擬同往棧中看貨當時人言因係僞貨故延不出貨並願賠銀一千五百兩等語是實陸蔭甫稱商人並未言過係是僞貨中西官判各退去限七天由原告自行投案質訊核奪 
[原被對調閱賬]  
　　王元勳前與吳仁奎股開俊記石子公司現因賬目糾葛由王具控法公堂判着原被各延公證人將賬理算明白復候察核在案昨又傳訊原告律師聲稱原被現已將賬算明呈鑑中西官判將原被所呈帳目掉換察看是否相符限七天禀覆再行核斷 
[母子涉訟展期訊理]  
　　婦人梁李氏指控其子松榮不務正業由公共公廨集訊諭將被告交保在案前日復訊兩造均延律師到堂代表聲請展期研訊中西官判被告仍交原保候再訂期訊核 
[索償造屋損失之辯論]  
　　蔡成記在公共公廨呈控木作頭顧懐昌與保人程少卿違背合同請追造屋損失銀一千餘兩一案前日由廨集訊先由原告代表律師上堂陳述案情以被告顧懐昌包造房屋不照圖樣原告大受損失請爲追償云云並由被告代表律師向原告駁詰一過復與原告代表律師互相辯論良久經李襄讞商之義副領事羅君判被告仍交原保候再復訊 
[不理定貨滙票之交涉]  
　　美商美康洋行控永生利號主張咏六不理定貨滙票美金二千八百七十六元前日午後由公共公廨傳訊原告代表律師上堂譯訴前情並詰據該洋行經理西人聲稱是項滙票到貨時即送至被告號内囑爲蓋戳出貨由被告簽字承認後着號夥前來關照因貨價低滯欲緩期兩月我未允許是票延攔迄今不理應請追償云云並由見證王金堂投訴在原告行中爲寫字並證明當時定貨及否認緩期情形訊之陳咏六亦延海德禮律師到堂辯稱是項滙票難生效力並以當時定貨未有確據要求將案註銷經王襄讞商之美德副領事判候會商堂諭宣佈 
[復訊不理押欵案]  
　　彙康莊控已閉某絲廠主張某不理道契押欵銀十萬零五千兩業由公共公廨迭次訊供在案前日午後經俞襄讞會同英白副領事復訊先由原告代表律師上堂聲稱此案已奉堂上迭次研訊被告挺押不理耍求給諭將道契變價抵備債權人亦延律師到堂代表辯稱原告律師請求一層敝律師大爲反對因是項道契已經洋商掛號無權處置應請堂上察核等語中西官判被告還押候再訊核 
[缺席判决之預備]  
　　史光廷等在公共公廨呈控董升伯不理貨銀三千餘兩前日午後由廨提訊原告延律師到堂代表聲稱被告屢奉傳訊不到現聞逃匿他鄉應請缺席判决另西官會商之下判令原告登報聲明限被告一星期内自行投案候質如再愈期不至准照原告律師請求缺席判商 
[債務人抗違堂諭]  
　　汪守勤控戎廷標不理欠欵等情由公共公廨訊判照數還洋在案茲因被告抗不遵斷故原告又於前日延代表羅傑律師投廨譯訴前情要求執行堂諭中西官以被告抗違堂諭且臨訊不到判候飭傳保人到案着交被告再核 
[屠夫虐待畜類]  
　　屠夫許桂生在嘉興路用繩將活猪之四足挪住車運被捕查見以許虐待畜類有違定章將許拘入捕房捕頭諭飭存洋保出聽候核示 
[小販不捐執照]  
　　甬人張永年與傳阿水在平凉路西華德路等處小菜場出售鹹菜墨魚不向工部局捐領執照被捐務處西人查悉將張傅二人拘入捕房押候解廨訊究 
[鹹貨行夥失竊續誌]  
　　鹹貨行夥董立三在南市沿浦雇車被匪乘隙攫去洋四百三十元報請第一區署查緝旋即破獲積匪童嘉坤一名並起出鈔票十元現洋一元供出同黨小松江等六人遂將該匪申送警廳司法科訊究各情已紀昨報茲悉董名麗水係在南市永盛碼頭正大（昨報誤爲介順）鹹貨行爲夥此次董在洙涇收得賬洋九百十元乘平湖班小輪回滬於起岸之際將賬洋兩巨包携至岸畔雇坐人力車回行突被匪徒五六人上前搶刦迨呼崗警到來追捕匪已去遠昨日正大行執事已具禀淞滬警察廳請爲補拿在逃之匪黨務獲追贓嚴究以安行旅 
[巡警查獲竊賊]  
　　住居閘北之客民趙福高家前晚被竊賊數名挖門入内行竊得贓出外爲巡警查見拘獲吳鳳清朱二寳等二名連同原贓解入警區傳到失主趙福高轉送地檢廳訊究 
[水巡捕獲賊]  
　　專竊各輪埠貨物之積竊陳阿發前日混至招商局廣大輪船上行竊物件正擬携贓逃逸適爲水巡捕房探目何春生查見卽將人贓押送地方檢察廳請辦 
[工巡捐南局批示照錄]  
　　滬南工巡捐局批劉照等禀爲請飭余源茂收進房民到由據禀三牌坊北余源茂房屋有碍交通請飭照錄路線收進等情均悉查三牌樓街雖有規定路線應候業主翻造房屋時方可令其照章收進現在余源茂之屋未經翻造該路復與退建章程不同未便轉飭拆進仰即知照此批 
[來函]  
[靈妙不可思議之通力治療法]  
　　昔傳神通力分爲六種一曰天眼通一曰天耳通一曰他心通一曰宿命通一曰如意通一曰漏盡通然今人對於通力治療頗多疑惑而余又不喜吹聽自己法術之效能幸余施術至今病愈諸君巳多證明之矣 
　　精神治療無論何病可從根本治之日諺所謂病由氣來氣者即精神之謂也故從根本之精神上施術治療則其枝葉之病症均可容易驅逐此乃當然之理以人者本由精神與身體組織而成身體固不能支配精神而精神固掌身體之支配以其精神與我統一之精神相感格則摘宜施療病無不愈譬如中國有所謂割股治療及日本所謂加持禱者即斯理也精神治療者以統一精神之作用使其病症霍然而愈此卽所謂通力者是也此通力不特各項病症無不可愈即過去未來之事亦能預判鑒定俗語所謂千理眼而余之通力學即天眼通吉凶禍福立時判商且能於對座治療之外行施遠隔治療寫眞治療之二術其效力同可使無論任何遠地之病者無不病治 
　　此神通力治療如誤解僅限於神經系統之病則大謬矣要之無論何項難病惡癖無不可以此神通力治療之毫無區别而其效立驗决無遲疑者也推而言之即中西醫師束手無策之奇病亦無不可立奏奇功至如神經痛僂痲質斯齒痛熱病及各項痛症無不立時止愈此外心臟病肺病均可量其輕重而治療之故不幸有病諸君勿加疑慮速來請治非特一家之幸福亦國家前途之幸福希望諸君體諒上意踴躍來館是所望也 
[酒癖矯正]  
　　某資産家有一放蕩兒豪酒家也醉後反抗兩親毆打妻子累及鄰里名譽墮地其妻請余爲之治療僅施術一次酒卽戒除 
[喫煙癖矯正]  
　　某公司之外交員每日喫烟至少需百支以上本人苦之請余施術一回立即戒除 
　　不孝之女 
某貧家有十六歲之少女對於父母異常不孝請余治療爲之心機一轉成爲孝女 
　　以上三則係特别事故之證明此外如痲病梅毒胃病齒痛肺病心臟病月經疼痛中風症火傷均可包愈謂余不信曷來試之 
　　堀川先生現住三馬路孟淵旅館自六月十四日起每日上午八點至下午五點止可往試驗堀川先生係東亞精神學院長所試當有可觀也 
[朱叔源致朱葆三書]  
　　（上略）執事等發起慈善彩劵除給奬開支兩項外餘欵悉充慈善經費本急公好義之心冺南畛北域之見執事洵慈善界之泰斗矣蒿目斯民恫瘝在抱求諸晚近誠爲罕覯竊有懇者此次留日學生憤條約之秘密不認祖國之阽危義形於色相將返國雖言歸故鄉者不乏其人而逗留滬上者實居多數謀生無資刻苦自勵致甘負販以赡同羣執事當亦嘉其志而憫其人矣中國今日之患首在士氣之銷沉彼輩嗟愁兕虎張皇草野實爲國家留無窮生氣不容等問視之與其挫厥氣使之一蹶不振熟若培其基使之發榮滋長故叔源竊謂慈善之欵施之數十萬疲癃之人母寗施之數千有志之士輕重相權軒輊自見以慈善論此固尤大者也執事能撥若干欵項以拯涸鮒乎在留日諸生之立志在於自剏大學論其事勢則綆短汲深夫人而知其難也然苟畏難不爲勢終無成不如姑且爲之以圖其後執事如允成人之美則買絲以繡之者豈惟留日學生且此欵本爲剏學之需今固不須亟亟如蒙季諾可以此儲諸銀行留爲後用若不辦仍可移濟其他慈善機關也叔源自慚駑鈍對此問題亦嘗呼籲敎育部呼籲省議會今復呼籲執事嘵嘵而未已者亦欲下以植士氣上以留國之生氣耳熱忱如執事當不哂爲無理相干也 
[參院初選當選人通訊處公啓]  
　　公啓者衆院覆選因無法定人多數之限制故初選當選人欲以不投票要求停戰未能如願以償今參院覆選必須三分二以上之到場人數方能投票同人等擬卽集合多數同志繼續請願倘中央决不停戰則吾人决不投票如荷贊成迅將同志姓名函知上海通訊處嵩山路十九號以便切實進行不勝禱盼參院初選當選人通訊處啓 
雜評二 
[美員攷察戰時商務（訥）]  
　　戰之與商務至有關係者也然而我國當局於加入戰圑後但知參戰而此外絶不計及焉農商部前以加入糧食同盟故曾派員爲一度之攷察然除糧食外又不聞有所攷察焉殊不知戰時商務上之對内對外在在與戰事有重大之關係各國爲此而派員調查者分批出發絡繹於道而吾則寂無所聞各國爲此而派員籌備者分類研究細屑無遺而我又漠然無動此豈所以謀參戰者耶 
　　雖然當局之置商務於不顧也久矣豈自參戰始哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[端陽競渡新感想] [  徐勵吾]  
　　天中令節地臘良辰善泅水之漁人能馮河之舟子莫不使船如馬逐浪狂奔畫棹爲龍中流競走旌旗映日共水色以呈輝鑼鼓喧天雜潮聲而送響此非荆楚記所云追悼屈靈均爲憂國而投江乎（荆楚記云五月競渡俗爲屈原沈汨羅日故命舟拯之）然而以余觀之年湮代遠古人未必有知觸景生情今日豈無他感慨自民國成立以來迄今七載其中與競渡事實異而景狀同者何止一端固不必拘拘於紀念屈大夫也洪憲推翻共和復活八仙過海匆匆如脚底抺油萬里重洋亟亟焉身𢬵破浪此非競渡之惶恐者令人見之失笑可以游戲而仿之者歟所謂競渡新感想此其一也耳聞密約心抱殷憂涉海如飛忘却擔簦之辛苦犯瀾欲挽歸來擊楫以欷歔此非競渡之激烈者令人聞而興嗟不禁激昂而過之者歟所謂競渡新感想此其二也陽江失敗鳬水奔逃體蔽黄絨（見前日自由談黄絨衣賦）旋入大江而匿跡手划白浪急登彼岸以安身此非競渡之急迫者令人思之敗興實難阿私而諱之者歟所謂競渡新感想此其三也潮來如馬溺恐其魚慨彼湘民遭兵燹已無臥榻恐成水鬼避横流又急乘桴此非競渡之痛哭者令人憫而墮涙莫不感慨以弔之者歟所謂競渡新感想此其四也楚材下駛江寛个行爭涉長江兵艦衝兮商船裂命隨逝水旅客没而軍人生此非競渡之衝突者令人救之不及今尚憤懣而訴之者歟所謂競渡新感想此其五也嗚呼世事蒼黄難償海宴河清之望人情叵測屢見波譎雲詭之驚今日競渡以弔屈原者屈原無知則已苟有知焉當亦笑今之競渡弔人者不知自弔亦復使後人弔今之弔人者耳澤畔行吟爲民國　吾不禁於競渡中乂爲屈子作此新感想矣（六） 
家庭常識 
[荷葉蒸肉] [  秋夢] 　　 
將猪肉切成薄塊用好醬油及黄酒漬透再用新磨出之炒米屑加五香粉少許拌匀以箸箝猪肉於米屑中裹之使每片皆沾有薄粉一層然後包以荷葉於釜中蒸之待肉將化油而後取食其香味不減於荷葉包飯蒸牛肉鷄鴨肉亦可用此法 
[菓類之糖藏法] [  王噫] 　　 
菓類中含水分極多其腐敗甚速如欲久藏實爲困難若行以糖漬法堪能久貯其味亦美法先以菓類切成二三分厚之肉片用磁製之器下撒糖約二三分厚其上置菓一層再撒以糖如此製滿後置於熱水中俟糖溶解後密封之或以蜜代之亦可 
工業須知 
[簡製凹凸版之新發明（二）] [  天虛我生]  
　　（乙）套色凹凸版之製法套色以紅藍金三色爲最顯華麗至可觀正不必多色也其製凹版之法均如前例但使刻字匠分刻爲三種陰版一爲紅色之用一爲藍色之用一爲金色之用印時先印金色之版以膠水印之吾國印刷業家所印之金類皆以金粉揩抹使沾牢於黄墨之上故金色糙而不光與西洋之印金優劣懸殊不啻霄壞即日本印刷家亦復如是故金色不生光彩予以漆匠貼金之理悟得一法即於印黄墨時加以些微之手工法先購取金箔連其襯紙用水打濕逐張夾於無用之賬簿中印板不用黄墨而用阿拉伯樹膠水（樹膠性滑較用墨尤爲便妥）使膠輥輥之適宜乃輥於板上隨即一印則紙上已有膠水之印紋矣乃將金箔揭開以學面貼於印紙之上而金箔背面之襯紙則勿揭去隨卽再印一下使印紙如常法接觸印版一次然後將印就之紙取下置於一方候乾乃用軟毛帚刷印紙之面則襯紙與餘金盡去成金地白字之紋金色極亮而白文皆凸若印一色板則巳成矣如印套色則必先印金色方無沾惹之弊第二次套印則印紅色如須紅色凸紋則於此紅版中印刻陽文可也第三套乃印蘭色凡有紅色金色之處皆用陰文讓出仍如（一）法印之便成若須在金色上紅色上加以藍花者即於此版刻爲陽文可矣（未完） 
詩囊 
[和舍弟見寄四首] [  雙影]  
　　華年眞個太悠悠社燕春鶯各自愁午夢初回窗日晚爲君扶病一登樓 
　　隔牆簫管雜笙歌棖獨離情喚奈何記得碧梧花影下一庭凉月看秋河 
　　烽烟滾滾暗征塵回首家山廿四春銷盡輪蹄贏馬鐵天涯依舊末歸人 
　　風雨蕭蕭獨閉門此中人語最銷魂須臾一覺華胥夢又聽晨雞唱遠村 
集益錄 
[第一○三問] [  赤霞仙客]  
　　黄芽菜性好多水之砂質壞土且利於連作其移植於他處者非變種則不活謂爲土地之不宜容或近之而栽培法之未臻盡善實爲一大原因考黄芽菜菜葉之所以潔白柔嫩者無非使能不受日光停止同化作用之結果即農學上所稱軟化法者是也鄙人前年亦曾研究及之初於畦中作深五六寸之溝溝底耕熟施以腐熟堆肥俟菜發育至中頭時用藁將外葉上下朿縛之新時縛不宜緊緊則艱於發育藁亦不宜多多則經培土之後易以腐敗生蟲然後漸次以鋤碎畦間土塊培附於四圍繼至滅頂則全部被覆不啻藏諸土窖葉綠粒末由而生而他方土内基肥又盛行分解非常肥沃故産出之品莖葉甚爲柔軟雖不能媲美膠州原産然較諸市上所售者已大有天淵之别但播種時期普通在陰曆八月行培土軟化法者須約早一月以變易物性藉非假以時期萬難並時呈功也 
長篇小説 
[冰山奇俠傳] [  常覺小蝶合譯天虛我生潤文]  
　　（原名HAN　OF　ICELAND）法國囂俄著 
　　第九章辟雨（一） 
　　自冬星至司貢根道路旣修阻且尤崎嶇難行必至維佳村後始豁然開朗其地蓋濱海塗次多沙磧左則大山嵯峨兀立夜中絶似鬼臉而往還二十里中乃不見一椽村舍地僻荒涼可槪見矣是夜乃有孤身二客徒步疾走過維佳之村二人者各圍重衣載呢冠一老而一少少者年事不過二十行脚最健身頎而高其直如箭衣袴之裏尚微露其刀鞘老者身亦頎長然背已微傴背之上尚有包裹微聳殆爲所携之餱糧防身僅有一杖即藉爲行路之用吾雖不舉其名讀者亦當知爲雅谷與史芘格也史芘格忽停其步摇指曰吾人至此可以見維佳村塔頂矣此西首有黑影聳立如鬼者即是也而廻望於東京有黑影則爲冬星之鐘樓此兩黑影東西對峙大似魔鬼之兩角故吾恒擬此山爲魔鬼之頭雅谷曰汝言亦有然試聽之此爲何處之鐘聲乃沉悶而且遠史芘格搘杖側耳聽之果聞鐘聲鏜然出於東隅則立負其枝而行曰行耳此冬星之鐘聲也東風吹之遠及於此以風候測之今夜當有急雨雅谷仰面望天果見星光已隱四天一黑因曰汝言或然西北烏雲已濃布矣史芘格曰然則速行若於半途遇雨者則此間二十里乃無廬舍可以棲憇也雅谷曰隹但我視汝所負頗重亦顯我代汝提攜乎史芘格亟曰否否吾年固衰然千歲之龜猶能負殻而行吾豈不龜若哉雅谷笑曰汝旣不憚勞則汝儘自負之史芘格初頗畏奪其包裹至是始釋然因行且言曰嗟乎此實我舊游之地矣然今夜之出乃類逃亡遂覺所見景物亦不同於疇昔惟其掌故吾尚能道之此左爲山右爲海怪石至夥石上多古時神道手書符錄吾蓋已攷據多年故識其字蹟且得十之七矣而海之旁尤有鹽田一片田有溝深不可測中有奇魚時能變幻吾又考其性質乃知此魚不食草而食沙石也若維佳塔中則掌故尤多其最著者昔有信道之士曰艾迪爲暴王羅拉火葬於其中自後塔遂荒廢即有加以修葺者而每一十字架竪時輒爲天火所焚其事蓋至可怪也（未完） 
 
 

Page 15

 
 
   
 
 

Page 16

 
 
   
 
