# 1902 - 208 - 4910520

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考釘就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[粤西時事論]  
　　粤西之亂肇於民肇於兵而非肇於匪顧旣亂矣則民亦匪兵亦匪而匪乃愈聚愈多久之且不見有民不見有兵惟見匪之響應雲從益復蔓延無際而己當亂之初起也各西字報卽鋪張揚厲誇大其詞未幾而各華報亦從而和之有謂桂林省垣己被圍者有謂梧州府城己被匪攻破者今者我欽命邊防大臣廣西提督蘇子熙宮保返藉憑祥重綰提篆諸匪懾於威望棄甲乞降宮保乃編爲防軍二營責令立功贖罪而藩司張方伯電覆新任撫憲王芍帥猶有遍地皆匪之語嘻使竟粤西而遍地皆匪自必全省無一寸乾凈土豈方伯亦身在匪中耶抑己秉節離粤西邊境耶在各日報有聞必錄原不能責其言言確實字字的眞乃以望重薇垣而亦輕於立言若此其能免率爾操觚之譏乎或曰方伯夙與蘇保帥竟見不和時有冰炭之勢其曰遍地皆匪者蓋明告以保帥己於二月中重回本任而至今猶未能將境内諸匪一律肅清師久無功意在言外而不知邊匪納欵分編二營保帥早己陳奏在先固無計曲爲之隱没也或曰否不然方伯欲要結芍帥使之分外垂青故先言匪勢之若何囂張使日後節鉞所臨馬前禧首街璧面縳次第輸忱凡保帥之所苦心經營者其功皆收之於芍帥也客曰允若兹是粤西匪人不甚猖獗一經保帥剿撫當不致難於敉平何以芍帥臨行時猶必携帶舊部武衞先鋒軍三營且咨請南洋大臣兩江總督劉峴帥飭江南製造局撥給槍砲子樂各若干乎執筆人謹應之曰子之爲此言眞一孔之儒未知兵事者也自来治匪之道必先痛剿而後可受降若未挫其鋒而貿貿然招令降服朝投械夕揭竿耳芍帥惟示之以威使之不復敢飛揚跋扈然後施之以惠使之不忍鴟義矯虔此王與保帥編降人入軍營之意相同而豈眞欲揚我軍威大張橽伐哉客曰如子所云芍帥必先剿而後撫矣然獨未聞德前相俾斯馬克之語乎昔合肥李文忠之游歴至德國也席間與俾相晤述及當年鵬剿赭宼之功俾相微笑曰是特自戕其民人耳若我德則惟有與敵國交兵至本國民人撫之尚不遑而忍言戕殺乎今粤西之匪旣爲民爲兵而芍帥欲剿之是自戕其民自戮其兵顯違俾相之戒矣烏乎可執筆人乃鼓掌大笑曰俾相何嘗有此說哉此特弔詭矜奇之流欲借此以映射朝廷之不應誅鋤康梁諸逆黨耳試觀泰西何國無民變即何國不用兵平之卽日本事事仿效泰西而昔時亂起薩摩亦征討頻年殺人以數十萬計至臺灣旣隸於日是臺之百姓皆日人所應煦嫗噢咻者乃何以土人糾衆稱戈時聞有派兵盪平之事使俾相而果有是說則不幸赭宼而亂於德國將舉國土以畀之歟抑任其攻城奪地越貨殺人而决不遣一旅之師芟夷其醜類乎由此觀之粤西之不得不以剿爲撫固己盡人皆知更何疑於芍帥之臨行督帶舊部及請南洋撥給軍裝哉然則粤西之匪果何時而可平曰平之甚易易也今者乞降之人己由保帥編立成營得月餉以餬其口其未降者旣懷其德惠又懾夫威嚴但誅其一二桀黠甚無道之酋餘匪自戢綢潛鱗不復萑荷　聚我知當方伯交替赴蜀之日凡所謂遍地皆匪者必一變而遍地皆我聖清安分樂業之良民矣更何有後患之難弭哉客曰然則各日報何以必張大其詞令人驚駭曰其半懾於此省義和拳之禍杯弓蛇影時時忐忑於心以故一見亂萌卽不免張皇無據其增結撰　樓海巿或謂匪中有革命黨其志甚大未易削平或謂有某國接濟軍裝所用新式快槍較官軍所持者尤爲犀利此則大有惶惑政府之意其心不可問而其語益無稽矣彼雖姑妄言之我正不必姑妄聽之爰泚筆爲粤西時事論以見本館之確有眞消息眞見解而未肯人云亦云也 
[諭旨恭錄]  
　　六月十九日奉旨廕生何殿材劉朝璠周秀儀俱外用周達著内用擬補内閣中書文端穆炳壇青州副都統衙門左翼筆帖式公峨納俱准其補授年滿四川總督衙門蒙古筆帖式士良著發往原省照例用大挑一等舉人李聯暉著准其列入一等以知縣籖掣兩河試用李爲衡著准其列入一等照例以知縣籖掣各省試用保舉廣西捐改雲南候補知府王賡虞保舉在任候補知縣奉天通化縣柳樹河縣丞德凱俱照例用升補廣東陵水縣知縣傅肇敏著准其補授解餉官安徽鳳陽府通判周朝霖著以應升之缺升用獲盜官前任直隸高邑縣署元城縣知縣唐則瑀著俟補缺後以同知用吏部文選司郎中員缺著方培愷補授所遺員外郎著孫培元補授遞遺主事著張祖厚補授擬補吏部騐封司員外郎義斌著准其補授盛京工部本處題缺員外郎著福慶補授俸滿保送外用道府吏部宗室員外郎寳銘著照例用明保直隸試用道林志道著於二十日預備召見欽此 
[宮門抄]  
　　六月十八日吏部翰林院廂黄旗值日吏部引見二十名刑部七名廂白漢二名兩翼二十三名内務府十五名虎槍處二名召見軍機及趙汝瀚十九日户部正黄旂值日無引見恩公阿公吉恒各假 
 
 

Page 2

 
 
滿請安廣東總兵李福興請訓召見軍機及李福興 
[美日爭地]  
　　日本長崎訪事友人云日本小笠原島東南一帶有耶拉客司島者在東經一百五十四度北緯二十四度十四分之間當明治三十一年日人占據之後日皇命名南鳥島屬東京府管轄作爲小笠原島之屬島不意近日北美合衆國忽派揩破聽勞池幸而之逺征隊前往奪取彼處所駐日兵概令退去目下島上僅居民四五十人無一兵丁日政府接電之下急遣石井外務書記官乘笠置兵船前往與之爭議究不知鹿死誰手也 
[日皇親臨海軍學校校閱學生卒業記]  
　　日本訪事人云上月八號午前日皇親幸海軍大學校行卒業之式扈從者乃德大寺侍從長花房宮内次官岡澤侍從武官等三員至學校時阪本校長及叅校海陸軍將校等咸至元關前恭迎日皇遂人至樓上便殿少憩各人由山屋海軍中佐導至講堂指出甲等學生之戰術業務日皇覽畢又小憩片時即入式塲由阪本校長將卒業證書分授與各生訖遂由侍從武官長將日皇賞識之擾等四名召出賜以賞件以次則軍醫學校主計學校練習所學生等亦各分授以卒業證書畢日皇即返駕各官將校等亦恭送如儀至日皇所賞識者乃將校科甲等學生海軍少佐塚本善五郎賜刀一口又乙等學生海軍大尉木村金彌金田秀太郎二人各賜銀表一只機關科長期生海軍中機關士池田岩三郎賜金表一只此外又有甲等八名乙等三名各分賜有差而此次卒業生共有四百五十一名 
[韓貸日銀]  
　　日本訪事人云韓國創設鐵道時曾向日本政府貸銀一百八十萬元兹悉不起利息期以二十年將歴年賦課陸續償還 
[盛京匪耗]  
　　日本長崎訪事友人云東歴七月十六號卽華歴六月十二日此間接得盛京来電知彼處通化縣一帶土匪蜂起當經盛京將軍派兵前往彈壓行至中途緝獲匪黨所運槍彈千枚詰其何自而来稱係俄人所給以上見長崎新報未知何所見而云然也 
[還津有期]  
　　日本長崎訪事友人云歸還天津條約經英德法俄美日六國使臣議定准於西歴八月十五號卽華歴七月十二日將地歸還己由中國政府電知各國日政府亦己接到公文矣 
[雇撈壞船]  
　　金陵訪事人云南洋開濟兵輪船失事後經南洋通商大臣劉宮太保飭將管帶李副戎田拘發督中協看管旋由關道用印文保釋迨宮太保電請總統南洋兵輪船之江南提督李壽亭軍門蒞省傳李會訊雖願以家產儘數抵償奈此船所值多至一百數十萬金不敷備抵現經某洋員設法請於宮太保准赴上海雇人用機器將船絞起估計所值再議賠償宮太保准之李遂於日前赴　聞往返以兩禮拜云 
[赶辦闈差]  
　　金陵訪事人云本届江南省補行庚子辛丑恩正兩科鄉試應辦闈中供給初緣新舊藩司交接發欵躭延迨新任李薌垣方伯履新卽飭供給所員赶辦一切邇距闈塲己近而貢院封閉己越五年必需加雇工人以時修葺總辦供給事務之劉松亭大令現爲二豎所侵方伯因更派員他爲之帮辦聞在事諸人莫不異常忙碌也 
[學堂會考]  
　　武昌訪事人云鄂省書院自改學堂後凡經心江漢肄業諸生皆嘖有煩言謂今改兩湖爲大學堂經心次之江漢又次之豈我等之才力學問均在兩湖諸生之下乎苟不合考　不足以服衆心當於監督前聯名具禀懇賜會考監督黄紀二君禀商香帥香帥以諸生等不肯自居人後有志可嘉爰於本月十五日將三書院一律合考最優者入大學堂次者入中學堂再次者入小學堂其有署假回鄉者准来堂後再行補考令出之日凡經心江漢肄業生莫不欣欣然有喜色云 
[布局出租]  
　　武昌訪事人云鄂省織布局開辦以来歴有年所銷路雖暢而出入仍不相抵每届年終結算虧空甚巨張香濤宮保憂之屢欲招商承辦久未得人兹有粤商韋某自願認租承辦刻下己有成議大約明春卽當接手矣 
[罰銀免過]  
　　九江訪事友人云近聞官塲中人傳述贑省現定新章凡在省候補及現有差委各官如記大過一次者解納銀百兩可免記注小過半之無力措繳者仍照常辦理蓋亦籌欵不得己之苦衷也 
[中丞課士]  
　　安慶訪事人云本月十九日撫憲聶大中丞舉行七月分大學堂課試首題盧梭伯倫知理合論次題問泰西各國學校其教育之旨約有三端曰體育智育德育能折中古義而詳言之歟限當日戌刻交卷惟各士子有不知盧梭伯倫知理出處者以故查閱書籍徧詢同人頗有千言易就一字難成之景象也 
[黄堂課吏]  
　　安慶訪事人云本月十六日皖省課吏館輪應安慶府石太守命題課試題爲製造緩急得失論刑法之制備於周禮秋官秦漢以還史家於刑律一途亦極詳愼是律例之重自古爲昭今論者或謂泰西公法條約諸書多爲中國所不及其實中西名法雖有或殊情理則一能確指其得失異同歟 
[經營伐木]  
　　廣州訪事人云粤省西北各郡山嶺叢雜其中大木輪囷克中工師繩墨者不知凡幾前有廣西通判陳别駕葆擬就章程赴督轅禀准開采山木以濬利源業經批令會同地方官查勘開辦兹聞陳别駕赴撫轅禀辭先往北江查勘如果辦有成效亦公私交益之事也 
[湘水己平]  
　　客有自湖南至漢口者語諸本館訪事人云連日隂雨纒綿以致湘江水勢大漲平堤拍岸幾嘆其魚幸日来己賭晴光水卽消退想可免至成災矣 
[湘臬行程]  
　　漢口訪事人云新授湖司臬司黄花農廉訪己於日前蒞鄂小作勾留卽於二十四日啓行逕赴湘中榮履新任 
[京師平糶]  
　　京師訪事友人云此間米價昻貴民食維艱前經順天储五城察院會銜奏請撥給京倉米三萬石分設五局平價以糶擇於本月十五日開辦每局皆派幹員督率定章每日清晨准婦女購米午後准男子購米每米一斤收京錢二百八十文每人祇准糴五斤先期順天府會同五城察院出示曉諭文曰照得本衙門覆奏遵旨體察京師米貴情形懇請賞撥米石平糶以惠窮黎一摺光緒二十八年六月初三日軍機處片交欽奉諭旨著户部撥給米三萬石交順天府會同五城設局平糶餘依議　此欽遵在案查京師前經兵燹民間率鮮蓋竊　以本年江浙年荒禁米出口来源既塞米價日增現在遵旨平糶自當遇事認眞力歸補助除擇定外城正陽門外打磨廠普善比廠爲平　中局廣渠門内玉清觀粥廠爲平糶東局宣武門外車子營廣惠寺内爲平糶西局内城西四牌樓西首之廣濟寺爲平糶南局東直門内北新　報恩寺廟内爲平糶北局均經本府院派員會辦赴倉運米按照巿價酌减按期示知兹定於本月十五日各局一律出糶外合亟出示曉諭爲　示仰城内外貧民人等知悉俟開糶之日爲始赴局糴米藉平市價該貧民等亦不得任意擁擠希圖多買致滋事端本府院酌量向章力袪積　以期實惠均霑倘有米鋪奸商及充裕中户人等雇覓貧民分途輪買抑或早先囤積米石至今尚圖市利禁不發售則是甘蹈刑章本府院責 
 
 

Page 3

 
 
令駐局及另派各委員督同兵役嚴密梭巡明察暗訪一經查出實情惟有從重治罪該兵役等切實巡緝亦不得誣指無辜致干重咎各宜凛遵毋違特示 
[鄂省官塲紀事]  
　　武昌訪事人云湖北江夏縣員缺原爲陳少石大令本任兹大令己報捐道員例應開缺日前藩憲牌示以現署斯缺之陳大令樹屏調補○署理麻城縣教諭任廣文以綸日前忽被人赴撫轅禀控謂有勒索贄見姦淫婦女情事押憲端大中丞以事關重大當將原告交保並遴選幹員前往查覆○湖北候補知縣朱大令祖英性喜冶游行檢不飭近爲上憲查悉己委某君前来查辦想不免名掛彈章矣○漢口鐵路己由通濟門外築至信陽州每日除載客外往来貨物數亦不貲爰由上憲札委劉映如司馬就彼處設局徵收釐金司馬奉委後己到差視事矣 
[潤州官塲紀事]  
　　鎭江訪事人云常鎭通海道長久山觀察現奉兩江總督兼南洋通商大臣劉峴莊宮太保檄委赴江隂騐收新置洋浮橋工程觀察遂於六月二十四日乘坐官舫帶以小火輪船赴澄江瀕行所屬文武均赴馬頭恭送○南洋續備新湘全軍統領陳宇山軍門於本月二十五日乘某輪船下駛逕赴滬江蓋基有事須禀商商約大臣吕鏡宇大司空也○丹徒縣洪鷺汀明府經上憲札委兼理鎭江衞守備印務奉檄後卽於本月二十日接篆視事○常鎭通海道長久山觀察以時端盛行皆由民間穢氣薰蒸所致爰飭丹徒縣及城内外各叚保甲委員添雇夫役將大街小巷一律打掃清凈並出示曉諭不准鋪户居民再將污穢之物傾倒街巷違則立提嚴究 
[鶴樓茗話]  
　　武昌訪事人云鄂省所設各學堂一切章程均極妥善日前開缺雲南巡撫李仲仙大中丞委候補知縣某大令携學生二十餘人至鄂垣就學暫寓自强學堂不知督憲張香濤宮保將如何位置也○各省學堂每屇盛暑之時例須放假一月兹者省垣各學堂己於本月初十日起一律放假俾肄業生檢點行裝暫回故里○湖北清丈局向祗委員一人兹者大憲因局中事務紛繁復添委候補佐雜某某兩君帮同照料 
[鳩水文鱗]  
　　蕪湖訪事人云蕪湖普安公司新置小輪船二艘行駛合肥蕪湖現聞又擬添置兩艘開駛揚州金陵係揚州某鹽商所創籌欵甚巨以後聞尚須各處推廣也○蕪湖在理教均以符水治病爲名其徒約千餘人後爲兩江劉峴莊宮太保訪聞札飭蕪湖道禁辦若輩消息通靈卽時四散現在吳季卿觀察恐死灰復燃出示嚴禁想己散者終不敢復聚也○蕪湖街道狹隘不平一遇淫霖大有行不得也哥哥之歎今擬將長街一帶用紅麻石鋪墊中設一溝以洩積潦現將舊鋪長街廢石起運至二街由廣仁局起至陶家溝新關租界止均墊成馬路督理者爲商務局許九香觀察丈量估工一切爲保衞營管帶饒翼卿遊戎現己興築成功之期當不逺也○蕪廬西埠小輪船久己開行由裕溪達巢湖臨淮正陽刻下普安公司又添置快輪船專走蕪廬一帶 
[金焦避暑]  
　　鎭江訪事人云錢價之貴皆由爐坊私燬所致常鎭通海道長久山觀察有鑒於此因札飭所屬各州縣密拿嚴禁以維圜法並於日前出示曉諭嚴禁爐坊私燬制錢並飭保甲各局訪拿燬錢之人從重懲辦○鎭郡地棍小毛頭王八子冐充營弁庇賭閙娼近被署丹徒縣洪鷺汀大令訪知派差拘拿務獲究辦○瓜洲鎭總兵高藎臣鎭軍近奉省憲札飭以各處鹽梟充斥甚至持械拒捕戕殺官兵不法己極若非嚴行懲治不足以伸國法而快人心等因鎭軍因卽轉飭所屬鎭標水師各營一體嚴拿矣○督辦常鎭運河工程沈期仲觀察以疏濬工竣於月之十八日將城内所設河工總局撤去十九日觀察由官碼頭登舟帶以小火輪船遄回金閶詣撫轅銷差 
[吳宮采蓮]  
　　姑蘇訪事友人云本月二十三日爲蘇州储閶屬新進文生入學之期是日清晨各新生咸乘輿至學宮行謁聖禮然後各向本學廣文行師生禮是亦鸞旗芹藻之遺徽也○本月二十三日相傳爲火神誕辰先期撫憲恩藝棠大中丞牌示轅門届期親詣拈香是日清晨中丞排導出轅逕詣閶門内火神廟竭誠行禮屬下文武各員咸往伺候 
[預備慶賀]  
　　英皇加冕之期定於西歴本月九號卽華七月初六日本埠均預備張燈慶賀矣 
[滬南火警]  
　　昨晚九點一刻鐘時滬南裏馬路萃豐弄口聚興飯館不戒於火頃刻冐穿屋頂延燒鄰居各鋪幸由城廂内外各洋龍二十餘架飛馳而至汲水狂澆歴二點鐘之久火始告熄然己焚去房屋四十餘幢矣 
[觀察謁客]  
　　江蘇候補道唐子中觀察郁華昨日因公蒞滬命駕詣道轅拜會袁觀察嗣至上海縣署汪大令延入花廳清談片刻而别 
[繪圖己成]  
　　江南機器製造局總辦毛實君觀察前曾禀奉兩江總督劉峴莊宮太保派提調陳霽南明府偕工匠及繪圖人等赴日本軍營將各種巨砲繪一圖式携回本國以便仿造邇者是圖己經繪成由明府携回滬上昨經觀察申送宮太保察核矣 
[示期决科]  
　　七月初二日爲蘇松太兵備道袁海觀觀察考試蘂珠書院决科昨己懸牌示知矣 
[醫院紀事]  
　　前日午後僑居虹口司各脫路之某氏婦因與家中人細故紛爭忿不欲生潛購紫霞膏一盞背人吞服及經人察覺送往同仁醫院求救奈受毒己深法無可施旋即斃命○昨晨江北人某甲與兄某乙忽起爭端潛吞阿芙蓉膏及毒發呻吟急送同仁醫院求治勢己無及不久云殂亦可慘矣○前日楊樹浦某紗廠女工小妹因與母口角潛吞生烟幸即送往同仁醫院求治經醫生如法施救得慶更生 
[上海巡局紀事]  
　　日前老北門守城武弁周九思以流氓陳阿二邵阿本兩人在城堞抛擲城磚並唱淫歌獲送保甲總巡局請辦朱森庭明府提訊陳邵直認不諱明府判各責二百板枷號十日發塘門衆期滿責放○日前江渭川扭送奪取小孩銀鐲之陸阿六張福全兩名至保甲總巡局請辦朱森庭明府提訊之下江供住居十二鋪雲居菴門前陸張兩人在路攫取小孩銀鐲追獲原贓收回求究陸張供認初犯叩求施恩明府判各責一百板枷號七日期滿責放 
[美租界捕房紀事]  
　　前日傍晚時漢璧禮路永祥里内所居甬人施阿榮忽被流氓朱寳寳糾領羽黨曳出兇毆以致刃傷頭顱血流如注事後施忿不能平奔赴捕房聲訴捕頭見施受傷屬寳令送同仁醫院求治一面派包探將朱拘獲押候轉送公堂禀請讞員張柄樞司馬訊辦○昨晨妙手空空兒某甲混入虹口某姓家行竊衣物携之而出適爲包探顧福其所見連贓帶入捕房捕頭令押候解送公堂禀請懲辦○前晚小竊張阿才潛入裏虹口某姓家行竊布衣若干件携至某押鋪質錢適爲某號巡街捕所見連贓帶入捕房捕頭令押候解送公堂禀請訊究 
[誕辰行善]  
　　敬啓者陳基昌大善士以太夫人六十壽誕本擬奉觴稱慶兹奉其封翁之命將筵資五十元移作本公所施材之需福緣善慶太夫人之克享遐齡固可左劵以樣而賢喬梓福澤綿長尤不可限量也敬九頓首爲謝[  平江公所梓安堂同人謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日上海縣汪瑶庭大令因公出城行經陳市安橋有垃圾夫陳壽田將所挑垃圾停在街心從役以其有碍官輿喝令移開陳反出言不遜大令飭令帶回署中前晚升堂訊究陳供湖南湘鄉縣人前在某營當兵後因裁革無事充當打掃夫度日現己知罪惟求恩典大令判掌頰一百下押候備文遞解原籍○昨報紀徐忠惠控沈倫璣將股開之恊昌源酒棧存貨擅自賤價售賣一案汪大令判沈收押著徐將底貨帳簿交案核斷前日徐將帳簿交到前晚復訊徐供恊昌源與厚大莊往来支取銀兩以摺爲憑今核收銀帳簿並查支摺差銀四百餘兩明係擋手劉伯成司帳沈芳水與沈倫璣另做洋紗生理持摺私取故協昌源帳上並無此欵求察沈供支銀摺現在厚大莊而小的代售皮酒等貨並非有意賤賣進貨簿亦在厚大莊大令判沈交差帶至厚大莊取到恊昌源支銀摺進貨簿查閱仍飭帶回收押候再核訊○鄉婦高范氏前日扭高坤華到縣喊控騙單盜賣等情亦經大令提訊范氏供丈夫高德發承嗣伯母高張氏爲子己有十餘年族姪坤華私向張氏騙取地一畝三分之田單一紙串同地保姚阿發盜賣與某姓得錢七十千丈夫患病臥牀命婦人往論一味恃蠻無可理喻是以扭控高坤華供叔祖母張氏自欲售賣令小的代覓主顧求察大令曰張氏旣有嗣子何必托爾售田判交保限五天退價贖回田單如違比追 
[馬路工程局瑣案]  
　　蘇州府屬某邑人張雲福何在滬北某娼寮傭工前日因事至南市恒生馬頭見其妹張王氏小坐於平阿弟所開烟館門首當卽扭交包探黄量海拘解捕房捕頭移解馬路工程局總辦翁子文太守倩襄讞委員黄衡堂二尹研訊張供胞妹自幼許嫁土姓前年背夫潛逃小的帮同訪尋杳無蹤影現在平阿弟處尋獲求恩給領平供小的開設誠記烟館王氏在鄰居順與烟館爲傭偶至小的門首並非小的招留詰之王氏供詞略同二尹以張旣傭於娼院例不准領斷氏發堂留養限令知照氏之夫屬到案覓保具領○江北人楊阿四朱大寳楊阿九干阿大等均在同春茶樓互毆由包探黄量海獲解捕房捕頭解至工程局黄二尹研訊之下以其好勇鬥很本應笞責因在花衣期内從寛斥退○協興恒燭店出店人朱有才將垃圾傾於張錫桂船上張扭控工程局黄二尹命提研訊飭罰洋銀一元 
[英美租界公堂瑣案]  
　　著名賭棍何松林卽松亭陳八卽李少亭徐子山即鄧老板孫甫廷即朱少爺盧崑山卽陸崑山小周卽周少大人等以誘賭局騙爲生屢經指控案如山積日前有職員朱登魁投公廨控稱被何等誘至流娼李巧林家騙去規銀珍珠約值六千兩請爲提追讞員張柄樞司馬准詞立飭差探往提探等知何匿跡西鼎豐花如玉家遂往拘拿何膽敢毆探圖脫由包探沈阿炳吹號某號輕西捕聞聲赶至帮同拘獲押於捕房昨晨解訊何竟神通廣大倩同類備馬車一輛在捕房門首伺候何出卽乘馬車至公廨其闊綽而明目張膽如此并聞何之同類延請律師而各律師均以局賭誘騙不便干預却之何到堂沈包探禀稱何係著名賭棍屢犯未獲日前小的恊差奉票往拘何行兇肆毆將小的衣服扯碎呈騐求究原告投案候質何俯首無辭司馬商之英迪繙譯以拒捕毆差不法己極著押候晚堂嚴刑訊究○包探趙銀河解逺俗僧人方阿四到案禀稱方專河僧人拆梢曾經解辦兹又向僧人月照拆梢洋銀三十四元報由小的拘解請究月照禀訴前情方俯首求恩司馬以方怙惡不悛判責五百板押捕房三年○包探王長桂解周原田到案禀稱周在斜門總會當式老夫用虧洋銀九百餘元經總會西人令保人陳伯順知照伊母業己如數照賠謂爲核奪陳投案稱己賠清請　　馬以周膽大妄爲不能以賠清寛恕判責一百板押捕房二年○包探竇如海禀稱妓女花如錦因有狎客王孝餘在房内被曹福昌闖房口角之餘曹將妓房物件打壞至王失去鈔票及金絲眼鏡銀表等件約值洋銀百元報捕拘入捕房曹存保洋銀二百五十元保出今未到案原告花妓與王姓解請核示司馬以曹畏罪不到判將存保洋銀提　元賠償失物餘分發棲流所仁濟醫院等處經費完案○包探倪順泉解孫阿龍陳阿章周耀福并婦人張錢氏到案禀稱伊等在美界新生里與沈阿忠等在後披屋内私造洋槍經小的揖獲送究查沈現住吳淞請司馬以人証未齊著分别還押候補提人證復訊槍存案○包探趙銀河禀妓女張小寳不願爲娼奔至捕房解案請　司馬略詰卽判暫交官媒候送濟良所留養配包探竇如海解徐長林到案禀稱徐專竊烟間茶館物件兹又行竊五層樓茶客牙扇經小的拘解請究司馬判責三百板枷號一月期滿遞籍 
[法租界捕房紀事]  
　　晉康烟紙店被僕某甲上所倩替工某乙竊去洋銀一百二十元潛行逃逸店主令甲投訴捕房捕頭著將甲押交乙到案以憑解請讞員杜枝園大令究追○前日巡街捕見一十齡女孩在途啜泣因卽帶回捕房待家屬認領昨日有僑居南市之范開文前往請領大令著爲的實保人准其領去 
[金陵官報]  
　　月初九日新授江寗藩憲李有棻禀知任事調授直隸藩台吳禀知交卸江寗藩司事候補道張樞由京引見領憑回省禀到知府徐乃斌叩謝奉委釐馬局提調差正任如臯縣單儒紳叩謝委簾差初十日候補道高元錫交卸湖行掣騐回首府未兩首縣戴盧均禀知平日黎明躬詣南郊稷祗神祗壇禱雨委署甘泉縣張景祜委署阜寗縣季逢辛均謝委同知張汝廉吕學正知縣朱益敬彭在中曹炳文縣丞周鼎銘巡檢劉錫榮管鐸均奉示寫履歴直隸州張義澍奉委赴日本查考商務情形知縣張學緒　藩司委解進徐海餉差卽辭　崔作球叩謝委調金陵認捐局十一日刑部安徽司員外郎喬樹枬會辭行糧道胡謝委文闈内提調巡道徐謝委文　外監試揚屬運可隄丁局候補道丁葆元辭正任南贛鎭何明亮叩　總　行營各軍關防首府朱銷釐捐局提調差知府徐乃斌到釐捐局提調差江防同知李奉委赴江西安義縣請龍神卽辭遊擊朱培成叩謝先鋒官知縣張國英奉趙觀察赴委草鞋夾緝私並禀知初二日到差又鄧之秀委文闈簾差同知蔡國器知縣明善楊紀彥均由京引見到省請補高郵州吏目李維藩奉委文闈差江平輪船沙華緒辭赴江西請龍宮太保而諭三伏天自本日起免上衙門一月十二日督轅牌示本月二十八日皇上萬壽聖節是日正值齋戒之朝應援　歴年成案於二十六日行慶賀禮所有二十六日五鼓應穿朝服齊集萬壽宮拜牌二十五日于初一日俱穿蟒袍補褂褂朝珠候補道沈邦憲到見交卸湖北督銷阿禀知正雜各欵一律交清　沈佺到見禀知徒陽河工告竣卽辭委署江西九江後營遊擊劉宇世見交卸金陵礮台官分省直隸　王世綬禀知到金陵砲台官差知縣冷利南禀知到釐捐局文案差又崔作珠禀知到認捐局差又江廷璋叩謝前藩司飭知給予解貢勞績酌委一次通判盧振鏊到由京引見回從九蔡濟新謝委聚寳門稽查差准補海州直隸州傳禀知海州任内交代算結十三日首府朱兩首縣戴盧均禀知得雨用少牢禮告謝撤壇試用同知白鶴年由京引見来省直　　王茂中禀知起烏龍山驗收工程又恩芳謝　辦土藥局差知縣朱益敬奉府委帮審差又宋芾到由京引見回十四日浙江候補道張蕃前直隸候補道鄧賢輔功到由皖来署宿遷縣羅治霖　丁叩謝禀知改奬四品銜知縣沈兆褆陳銳奉委文闈簾差又韓樹梅叩謝給咨赴引府經歴趙烺奉委藩署監印差縣丞衷興愷奉委文闈差遣忠毅軍領軍裝委員江蘇試用府輕歴李鼎勳到奉大同鎭劉委来寗請領軍火巡檢吏應桂禀知到省十五日藩臺李糧道胡巡道徐均見首府朱上元縣戴禀知赴南郊報謝社徐壇　禡壇注寗縣盧　請令卽繳並均禀知報謝茅山龍印邯鄂鐵牌卽送三大營丁章李均請令卽繳金陵營叅將陳麟書禀知巡江放餉正任安東縣張奬彩奉委文闈簾差　　洪恩波禀知　前江寗縣　令採辦第二批米檢校廳汪蔭桐奉府委恭送龍神玉璽赴句容茅山卽辭知縣許寳良專丁禀謝委署豐縣禀知奉飭明春赴任 
[蘇垣官報]  
　　六月十一日通判曹蔭緯禀知到北路總巡差同知銜分發江蘇試用知縣陳秉衡安徽人由京引見来省禀到府照磨馬怍濬禀知到北路一叚夏防差委署金匱縣典史虞從哲禀辭赴任藍翎五品頂戴指分江蘇試用從九品趙鼎湖南人由京驗看来省禀到十二日前直隸通永道沈能虎由滬来吳縣田禀知接兼署蘇州衞守備印務直隸州文林由滬專丁来省禀知於十一日到貨捐局差知縣張明允禀知奉委赴鎭洋川沙清查屯田差卽辭花翎同知銜指分江蘇試用知縣謝崇聲浙江人由京 
 
 

Page 10

 
 
引見来省禀到主簿柴廷棟禀知奉商務大臣盛咨調赴滬卽辭巡檢金慶鴻禀謝奉委閶胥門外四叚夏防巡查卽到差十三日知府勞乃寛由滬專丁来省禀知交卸貨捐局差並謝奉委調辦蘇省牙厘局提調差同知嚴恭壽由常州專丁康省禀銷常屬澡　河並武陽運河源字局工程差正任丹陽縣劉炳青專丁来省禀知六月初二日交卸丹陽縣任事知縣郝炳麟禀知由江隂提膏捐回阮尚疇辭赴鎭江衞清查屯田差江蘇試用縣丞方億在籍病故十四日松管糧通判劉興基禀知赴松郡卽辭管駕靜平輪船補用把總簡傳斌禀知由滬公幹回十五日知縣姚守彝由錫金厘局專丁来省禀謝一年期滿此較有盈奉飭照章留辦候補班補用知縣章恆淑同知銜試用知縣陳廷楨均由京引見河省禀到主蓮雷星樵禀銷徒陽河工差謝飭知二十六年分圑防案内記功四次二十七年秋審案内記大功一次典史梁朝斌禀知奉府委赴太湖公幹卽辭指分江蘇試用府經歴繆嘉彬雲南人由籍領咨来省禀到分缺先補用縣丞黄序鴻試用縣丞黄以陽均江西人由京騐看領照来省禀到花翎兩江補用遊擊朱大斌禀謝奉委撫經飛划營總領哨卽日到差十六日江南陸師學堂會辦兩江營務處江蘇候補道兪明震由寗来襄辦中西學堂候補知府張預禀知今日起放伏暑學一月知縣揚炳震禀知交卸署常熟縣任事回省汪鳴鳳禀謝奉委代辦軍裝局差許文濬禀謝奉委騐收中西學堂工程差陳元鑄禀知奉金陵厘捐局委提蘇浙絲捐来縣丞汪鍾麟禀知奉運河堤工局憲委江甘二縣防汛差卽辭藍翎五品頂戴改指江蘇試用縣丞莊炳勳崔思敬均江西人由籍領咨来省禀到 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十八年六月十四日京報全錄]  
　　宮門抄諭旨均錄前○兩江總督劉等奏爲辦理光緒二十三年分蘇省漕白二糧出力各員弁書吏開單請奬摺○江西巡撫李奏爲暫請停止分發摺 
頭品頂戴兩江總督臣劉坤一頭品頂戴江蘇巡撫臣恩壽跪奏爲查明蘇省海運光緒二十三年分漕白二糧辦理海運出力員弁書吏開具清單懇恩分别給奬恭摺仰祈聖鑒事竊照蘇省光緒二十三年應徵冬漕内除文减運木三十萬石折價撥還洋欵外實計海運交倉漕白正耗米四十七萬八千八百六十九石零循案派撥沙　各船裝運赴津斛兌過剥轉運通州於光緒二十四年三月二十八日開兌起至五月初九日止將白漕籌備等米一律交兌完竣承辦各員俱能奮勉從公不辭勞瘁得以早實天庾辦理尚臻周妥據蘇州布政使陸元鼎會同按察使效曾蘇松糧道羅嘉杰蘇松太道袁樹勛查明天津通州蘇州上海等處辦事出力員弁書吏曁輪船水師各營出洋巡護出力各員弁開造履歴清册詳請奏咨給奬前来臣等伏查光緒二十三年分蘇省冬漕海運米石除改折漕糧正米三十萬石連同隨運各耗一併折價撥還洋欵外其餘米石循案由沙衞各船招商局輪船承裝運津派委前任蘇糧道陸元鼎馳赴天津督運抵通交兌其籌畫南北各局用欵分司大津等處催剥運交任重事繁所有在事各員弁或辦理轉運彈壓稽查或鈎稽銀米並籌運費或銀米首先全完或出洋認眞巡護均屬踴躍趨公辛勞倍著請將辦理出力員弁書吏擇尤酌擬奬勵等差開繕清單恭呈御覽合無仰懇天恩俯准給奬以昭激勸除將履歴清册分咨吏兵部查照外理合恭摺具陳伏乞皇太后皇上聖鑒訓示謹奏奉硃批該部議奏單併發欽此謹將蘇省海運光緒二十三年分漕白糧米天津通州省滬各局辦事出力各書吏曁銀米首先全完並出洋巡護各員弁酌擬奬叙等差開繕清單恭呈御覽計開天津通州交米出力官員書吏分省補用道候補知府陳遹聲擬請賞加二品銜截取補用同知梁孝熊擬請俟補缺後以知府在任候補卽用知縣潘宜經擬請賞加同知銜候補知縣全善林廷堦候補知州樊恭壽分缺間補用知縣徐清鎭同知銜試用知縣李輔燡均擬請俟補缺後以直隸州用即用知縣陶聯琇擬請補缺後以同知直隸州用同知直隸州用候補知縣倪文范擬請俟離知縣任補直隸州後加知府銜四川試用縣丞陳昌先擬請俟補缺後以知縣仍留原省補用知縣用試用縣丞沈丁文鍾瑞堯張彭年在任候補知縣嘉定縣縣丞張輔廷知縣用候補府經歴謝瑞麟知縣用試用縣丞劉芳曜均擬請俟補知縣後加同知銜試用縣丞陳守杭蔡錦鎔均擬請俟補缺後以知縣用試用縣主簿厲玉驥擬請俟補缺後以縣丞用吳江縣縣丞施進明擬請以知縣在任　補試用巡檢姚祖詒補用典史徐之楠楊逺徵均擬請賞加六品銜在任候補縣主簿金山縣典史韓鼎擬請俟補縣主簿後以縣丞用直隸州用儘先補用知縣杜仁榦擬請交部從優議叙遇缺先選用知縣試用通判鍾壽康擬請俟選知縣後以直隸縣升用試用知縣張國英試用直隸州州判胡顯勳均擬請賞加五品銜試用巡檢謝壽彭分缺先補用典史項森均擬請俟補缺後以縣主簿用試用州判高士彬擬請以本班補用津局書吏理問銜吳錫庚通局書吏張孔瑞均擬請以巡檢不論雙單月歸部銓選省局出力委員並各衙門書吏侯補班補用道　任蘇總捕同知劉錫庚擬請交部從優議叙現任上海縣署長洲縣知縣汪懋琨擬請以直隸州在任候補儘先補用知縣前署吳縣知縣賴豐熙擬請俟補缺後以直隸州用蘇州布政司理間傳承霖擬請以知州在任候補在任候選同知正任蘇糧道庫大使徐祖鑑擬請俟選同知後以知府用元和縣縣丞卓觀榮擬請以知縣在任候補知縣用准補四川成都縣縣丞前長洲縣主簿王兆麒擬請俟補知縣　以直隸州用巡撫衙門書吏六品頂戴張鍾魁擬請以巡檢不論雙單月選用藩司衙門書吏馬文華省局書吏許智熙均擬請以從九品不論雙單月選用糧道衙門書吏鹽大使銜劉星衍擬請以鹽大使用滬局出力委員書吏道　用候補知府舒體元擬請賞　鹽運使銜在任候補道松海防同知劉元楷知府用候補同知黄琪均擬請交部從優　敘試用布理問孫傳準擬請俟補缺後以知州用試用從九品徐銘勳蔣裕鈺儘先補用未入流藩友成均擬請俟補缺後以縣主簿用儘先補用道庫大使吳陛鏞擬請賞加六品銜候補知縣邵鼎擬請俟補缺後以直隸州仍歸原省補用試用同知胡鍔候補同知直隸州周煦　均擬請俟補缺後以知府用遇缺先補用知縣伊立勳擬請俟補缺後以直隸州用直隸州用教習試用知縣沈唐擬請俟補直隸州　加運同銜滬局書吏縣丞銜張仁驥擬請以縣丞不論雙單月歸部選用銀米首先全完各員在任候選同知正任吳江縣知縣方道濟擬請俟選同知後以知府用　在任候選知府南匯縣知縣汪以誠知府用補用直隸州嘉定縣知縣章鴻森均擬請加一級三品銜道員用在任候補知府川沙廳同知陳家熊擬請交　從優議叙同知銜金壇縣知縣鄭鍾祥擬請以直隸州在任候補輪船巡護並漕標隨辦我米各營護漕出力各員弁補用副將福建烽火門叅將李田擬請賞加總兵銜都司銜補用衞守備楊仕泰李殿甲候補衞守備楊銳京儘　補用守備李文華均擬謂俟補缺後以都句捕用守備銜補用千總漕標中營外委千總朱淦擬請俟補千總後以守備補用漕標　守營外委羅得雲擬請以把總升補三品銜升用遊擊補用都司曷鳳齡擬請俟補　擊後加三品頂戴漕標城守營千總任錫祺升補太湖右營十總許在中提右營千總易錫蕃淞垂營千總署太湖右營千總譚又煥均擬請以守備補用儘先千總提右營把總周大成擬請俟補千總後以守備補用副將銜署太湖左營副將正任江隂營　擊仉　鵬擬請以叅將補用　　用都司太湖左營守備葉長勝擬請俟　蕃司後以叢擊補用太湖左營把總陳顯李文藻太湖右營把總王慶壽均擬請以千總升用司用儘先守備借補太湖右營千總熊必剛擬請俟補都司後加遊擊銜奉硃批覽此　 
江西巡撫臣李興銳鏡　奏爲江西候補各官異常擁擠懇恩暫　分發以冀疏通恭摺仰祈聖鑒事竊江西自車興以後勞績捐納兩項人員指分到省者絡繹不絶本己甚形壅滯乃上年各省復開籌餉减成新捐於是来者益衆趾踵相錯幾於應接不遑現在實官捐雖己停止然先經捐指而未騐看者尚多截至目前計在省候補道府己有八十餘員同通州縣凡四百餘員佐貳雜職則多至千三百餘員匪特缺項有定序補無期卽差委己屢經裁併亦難徧及現當庶政更新之始澄清吏治最爲要圖雖例有考核甄别之條但人數衆多旣不能徧試以事其賢否一時即無以考見若仍聽其源源而至用之固無事可派去之又無罪可加聚千數　員於省會之中使之終年困守沈滯堪憐不肖者更不免奔競夤緣苟且干進寔於吏治官方大有關礙現與在省司道再四熟商非暫　分發無　疏通臣明知各省同有人滿之患惟江西當災祲之後圖治尤急擬請除卽用大挑及例應籖掣分省人員仍照例統掣外其餘勞績捐納各項道府以至未入流均請一律停止分發江西兩年俟限滿之後再由臣察看情形奏明辦理其業經捐指江西尚未到省人員在停止分發限内有情願改指别省者並請准其另指省分免繳改省等項銀兩以示體恤據布政使柯逢時按察使明徵會詳請奏前来臣覆核無異合無仰懇天恩俯准照辦以清仕途而疏壅滯除咨部外所有暫請停止分發緣由謹會同兩江督臣劉坤一恭摺具陳伏乞皇太后皇上聖鑒訓示謹奏奉硃批吏部議奏欽此 
 
 
 
 
 
 
 
 
 
 
 
 
 
 
 
 
 
 [ 
 
