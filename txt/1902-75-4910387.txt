# 1902 - 75 - 4910387

 

Page 1

 
 
[聲明附送捐册]  
　　滬北廣益善堂常年施送醫藥活人甚多惟是經費不敷時虞不繼爰倩本館於昨日隨報附送集福捐册求四方善士慨解囊金襄成善舉俾貧病者得以沈疴立起不致委身溝壑之中是亦莫大之功德也再此條本應於昨日刋登報首因一時遺忘故補錄於此惟閱者鑒之 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之十皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[書江西藩司柯遜菴方伯札行新政後]  
　　州縣爲親民之官凡民俗之醇疪與夫民力之勤惰莫不視州縣之賢否爲轉移州縣苟能心乎民者於地方之事無論鉅細實心而行之則民俗自不難丕變民力自不難振興否則漠不相關不思曉喩而督率之一任斯民之因循怠玩則一邑之利安望能興一邑之弊安望能除積而至於一郡一省各郡各省不幾釀成一疲弱之症耶然一國之大郡邑之多安能皆得賢州縣而治之是在大吏之曉喩而督率之庶賢者愈知奮勉不賢者亦知循分不致殃民是州縣之賢否又當視乎大吏之振作矣疆圻之任顧不重哉然疆吏雖秉一省之權而心力有不到耳目有難周故又設司道以輔之司道雖事事禀承疆吏而於督率州縣之事則固無不可徑行其是者也故督率州縣者又以司道爲重是則一邑一郡之事又無不當於司道望之矣前報紀江西藩司柯遜菴方伯札行新政以每年派欵一百四十萬庫儲支絀通飭各州縣力圖本計振興庶務除廣建學堂以開民智添設巡軍以資防衛外臚舉十八條札飭議覆一曰講求水利一曰講求樹藝一曰振興商務一曰振興工務一曰莠民工作一曰巡察農務一曰開墾荒田一曰懲儆游惰一曰勸興社會一曰善籌保富一曰教民節儉一曰禮延正紳一曰訪拿痞棍一曰綜計祠産一曰嚴杜滋擾一曰編查戶口一曰禁止烟賭一曰嚴禁扛神凡此數者固皆州縣應爲之事慨自數十年來官方不正民俗凋殘積弊已深挽回匪易不獨江西一省爲然也乃經方伯整頓之亦江西一省人民之福也或者謂中國未始不可整頓亦未始無人不知整頓所惜者皆托之空言耳即不托之空言而不能實力行之凡事敷衍粉飾僅顧目前其弊與空言等無論藩司一札州縣未必能實力奉行卽諭旨煌煌試問各疆吏能實力行之者其可數覯乎即如學堂爲當今最要之務諭令廣設并迭次諭催而各處州縣之開辦者尚不滿十分之一二在疆吏非不通飭嚴催而各州縣尚徘徊觀望或以經費之難籌或爲紳士所掣肘雖皆以設法開辦禀覆而其實已經開辦者寥寥無幾無論其已經開辦者或仍敷衍了事不過塞札催之責然苟能舉辦已屬循分而况遷延粉飾者乎以此例之則柯方伯章程雖善札諭雖嚴恐各州縣未辦者以赶緊設法爲辭以延時日已辦者卽就札禀覆掩耳盜鈴果如此則柯方伯一片婆心仍不免付之流水耳而鄙人以爲實行之事無不當從空言而起中國空言之弊盡人皆知徒托空言而不見諸行事固不可也然以未必能見諸實事而并此空言而不必不將因噎而廢食乎方伯亦知空言之積習已深故限一月内禀覆卽以此爲課最如敷衍了事卽行記過撤懲州縣卽躭安逸而無有不以功名爲重者記過撤懲州縣所懼或者因此而皆思奮勉乎惟願方伯旣有此札當力持終始洞察無遺破除情面不貽人以空言之口實庶官方可飭民俗可敦國財可裕而方伯之政績亦可表率於時爲他省之圭臬焉因不禁歡欣鼓舞而書其後 
[本館接奉電音]  
　　昨日午後京師飛電傳來上諭二道敬謹譯登○二月初十日内閣奉上諭袁世凱奏提督大員戰功卓著請宣付史館立傳並建立專祠各摺片已故直隸提督聶士成秉性忠眞沈毅果敢歴隨前大學士李鴻章征剿髮捻各宼摧堅陷陣迭著勳勞嗣在北洋整頓海軍備求訓練壁壘一新前歲拳匪事起倉猝用兵備多力分衆寡不敵卒以身殉洵屬大義凛然披覽死綏情狀致爲慘烈憫悼殊深聶士成著追贈太子少保照提督陣亡例賜恤加恩予諡該故提督生玉戰功事跡及死事本末宣付國史館立傳並准於立功省分死事地方及原籍建立專祠爲以死勤事者　該提督子嗣幾人有無官職著袁世凱查明覆奏候旨施恩其陣亡營哨弁兵人等並著查明開單奏請賞恤以彰忠義而順輿情該部知道欽此同日奉上諭奉天府府尹兼學政著鄭叔忱補授欽此 
[電傳宮門抄]  
　　昨日午前京師飛電傳來告諸本館云二月十一日無内閣抄奉上諭是日皇上召見軍機大臣垂詢政務 
[俄生滋閙述略]  
　　西歴二月間俄國木司哥大學堂學生聚衆滋事已紀本報兹有西友述及此事起時俄國禁止各報不許宣布以故不知其詳後始微聞消息當森司哥大學堂各學生與官兵相鬨時各學生將堂中器具疉作兵房並扯革命紅旗巡捕不能彈壓故另派官兵馳往鬨鬥數次學生爲官兵所敗乘勢直入學堂將爲首數人拘去至其死傷之數因俄國嚴禁聲張故尙未知其細也 
[介軍敗匪]  
　　廣州訪事人云欽廉等處游勇滋事竄至廉州所屬之靈山縣地方各鄕鎭多被其害省憲聞之 
 
 

Page 2

 
 
卽札飭安勇及介字營前往剿辦嗣恐馳救不及立卽電致高州飭原駐高凉之介宇營勇兩營福軍一營喜字營勇一營就近往剿時匪迫近靈山勢甚猖獗幸介字營勇馳至與之開仗匪勢不支退出數里以故靈山得不至失陷云 
[湖北各州縣通行簽捐票章程]  
　　武昌訪事友人云鄂省開辦簽捐票通飭各州縣一律仿行昨日已將督憲張宮保撫憲端中丞批示錄登報端兹將頒行章程探錄於左一此項簽捐票係仿照西法通省開辦專爲壽集新約賠欵免派按糧捐輸及按戶抽收房屋捐之意卽歸善後總局辦理專設簽捐所一處分派委員經管先將捐票造印齊全各照派管州縣分别太中小先行清出督同司事編立號數各裝一箱簽貼某州縣某月分彩票若干張俟各州縣赴領卽取具印領申明領某月分票若干張應得票價若干串除以五成給彩并提出九五扣若干實應解票捐錢若干於下月領票時解省繳清此項印領卽由管票委員收存俟餘欵解至查照核銷一分發各州縣簽捐票均由總局先月製辦各該州縣應於每月二十以前備具印領派人赴總局領回清點號數加蓋密記延集紳富剴切勸諭曉以大義令其承領分銷應交票價即責成紳富按月繳清不得延欠應予經手辛勞准按票價九五扣給所須領票解錢各種費用卽歸各州縣捐廉不得另行開支武漢黄德安荆鉅省尚近荆州宜昌均通輪船應按月領票繳欵其襄陽鄖陽施南等屬往還太遠准其三個月繳欵一次但不得遲延過久致悞公項一州縣繁簡不一現分大中小三等各派銷票三千張價則遞减不令爲難派得之彩亦視價之多寡分别核定不稍偏枯計票三千張均定得彩一百八十三號以視各省所行彩票均屬相符一俟捐票製齊卽札發沿江并單列大縣各州縣先行開辦其偏遠州縣亦卽於奉文之日赴局請領不得諉延現擬自二十八年二月廿九日開彩起以後仍按每月廿九日開彩一次各州縣得彩號次無論大中小州縣應得之彩均以省局所開彩號爲憑一總局開彩每月廿九日爲准期開彩之日卽先將頭二三彩電傳各府州排遞所屬州縣牌示仍由總局將各彩號碼刷印對號單封遞各府州轉遞客州縣大縣三百張中縣二百張小縣一百五十張此項對號單到各州縣務卽責令經手紳董分散城鄕巿鎭各公所凡廟宇公局家祠行棧馬頭等處廣行張貼必令購票各戶人人周知不准隔閡滋弊此章程未畢 
[支領經費]  
　　京師友人函云日前太常寺咨行戶部略謂本寺應支光緒二十八年春季辦公經費銀四百兩請卽核支傳領旋由戶部陜西司標寫銀數均屬相符劄付銀庫照數放給 
[地價加昻]  
　　廣州訪事人云近有西人擬在廣東河南洲立嘴沿海一帶開闢租界以故富厚之家紛紛購地以待善價而沽一時價值飛騰較前加倍旋由德領事特備文照會大憲請禁居奇想大憲必有以處之也 
[膏捐改章]  
　　武昌訪事友人云鄂省議收膏捐前因六家包辦事多窒碍土業中人心滋不悅嘳有煩言湖廣總督張香濤宮保聞之以事當創始必須斟酌周詳方免貽人口實爰電調宜昌土藥局總辦宋芝子觀察來省俾與膏稅總局朱惠之觀察互相討論以期集思廣益得所折衷宋觀察抵省後卽詣督轅晉謁宮保面受機宜連日復與朱觀察暢論壹是隨傳見漢口土藥各帮紳董諭令仍照初定章程設立公司歸商承辦乃土業中人互相推諉堅不允行朱觀察體察怗形擬仍改歸官辦以一事權前已遴派委員分詣各屬查勘緝私道路大約俟委員查明禀覆卽可尅期開辦也 
[大閙戯園]  
　　蘇州訪事人云省垣武備學堂設於盤門外汲水橋附近額定肄業生六十名每逢禮拜循例休沐任諸生隨意出外本月初七日適逢禮拜之期傍晚時有甲乙丙相戊五學生同至羣仙戯園觀劇不知何故忽啓釁端大肆毆擊巡捕阻之亦被揮拳兇毆捕急吹號呌召集衆捕將甲乙丙丁四生拘入捕房戊則乘間逸出回至學堂糾合衆學生各持器械至戯園尋釁逢人卽毆遇物便毁以致檯登燈盞擊毁無遺戲房内衣箱亦被毁壞諸伶人不敢與較均由後戶逃出時雖通班巡捕畢集見勢兇横無可奈何旋有四捕與學生抵禦均被毆傷馬路工程委員兼武備學堂提調李子馨大令聞之立卽飛輿而至飭將拘押之四生先行釋出然後勸諸生回堂諸生聲稱若不令戯園服禮每屆禮拜仍須毆打云云翌日巡捕頭鄂爾生據情禀知撫憲恩中丞中丞一籌莫展嗣聞教士杜爾西君出作調人罰令戲園演劇三日並備酒若于席以息諸生之怒所毁物件悉由杜君出資賠償惟此係傳述之詞未知確否 
[小學將開]  
　　杭州訪事友人云省城大中兩學堂業已傳考出案卽日開學仁錢兩縣所設之小學堂亦次第舉行現由蕭藴齋汪半樵兩大令會同總理孫仲華王同伯二主政酌定章程擬招十一歲以上二十歲以下之學生各五十名一俟齋房竣工當卽示期傳考 
[越學述聞]  
　　紹興訪事人云紹郡仿照省章將中西學堂改爲中等學堂仍延徐頌凡觀察總理一切并以稽山蕺山二書院改爲山陰會稽兩縣小學堂一時士林中人之志切自新者爭先報名投考所惜限於定額不免滄海遺珠殊可慨也 
[籌欵修隄]  
　　鎭江訪事友人云邇者常鎮通海道兼鎮江關監督長久山觀察以去夏大水爲災各洲圩堤衝塌不少殊於農田水利攸關爰會同署鎮江府許東畬太守特爲以工代振之法籌捐巨欵設法興修遴派焦山救生局委員陳君寅谷詳加履勘並帶同畫師將倒卸各圩逐一丈量分别工程大小繪圖貼說呈候核奪聞此項工費約需洋銀五六萬元之譜刻已一律興工矣 
[府試定期]  
　　松江訪事友人來函云近日府尊余石蓀太守以縣試將次竣事遵奉江蘇提督學政李蔭墀大宗師札文定於三月初一日府試爰於本月十一日發出告示諭知所屬七縣與考文童均於二十八日齊集郡城聽候示期考試然則前報所稱太守擬展緩十日之說蓋傳之非其眞也 
[松郡縣試七誌]  
　　松江訪事人云華婁兩縣縣試二覆業將華亭縣林大令所發招覆案前列二十名錄登前報兹婁縣招覆案亦已發貼計六十四名示期十二日進署覆試其前列姓名錄左盛元音兪兆昌查曾禧方懷瑾陳煕皞沈蘭張道南朱世瑾張永祜侯鎮圻李進許文枬湯史王承薰蔡邦石金章丁承彦吳元暹杜葆瑛陳彬○十一日華亭縣林大令就本署廳事召集文童五十六名試以四書義一篇並備盛筵餉之題爲不忮不求何用不臧子路終身誦之子曰是道也何足以臧義 
[鎭郡官塲紀事]  
　　鎭江訪事友人云正月十五日爲南洋續備新湘全軍統領陳宇山軍門懸弧令誕镇城文武各官及新湘各營員弁咸具盛儀衣冠拜祝軍門憚於酬應先於十四晚赴圌山都天廟各處閱視砲臺十七日始事畢回潤○正月十六日洋務局總辦邵大令文炳乘德興輪船繞道申江折赴金閶謁見大憲禀陳公務○正月十七日署丹徒縣洪踿江明府出有告示曰照得案奉學府憲檄飭舉行科考等因今 
 
 

Page 3

 
 
本縣定於二月初一日縣考該童等務各依期應試毋得觀望自悞至二十三日復出一示附錄部頒改試章程以便各童一體遵照○上月某日瓜洲鎭總兵高藎臣鎭軍赴金陵謁見兩江總督兼南洋通商大臣劉峴莊宮太保禀陳要公至十六日事畢言旋麾下各營弁兵均赴江于迎迓○日前常鎭通海道長久山觀察發出告示一道略謂鎭郡風俗每屆新正多有不法棍徒開塲聚賭致滋事端聞之殊堪痛恨合亟出示嚴禁嗣後爾等務各安分守業毋蹈前轍倘敢陽奉陰違一經訪聞提究不貸○正月二十一日新任江蘇按察使效述堂廉訪由京口起節乘招商局江裕輪船赴滬公幹聞勾留數日然後回潤携同瀛眷赴蘇履瓣○此間房捐自上憲委任别駕汝霖前來籌辦卽會同署丹徒縣洪大令將城内外各店鋪每年共收房金若干抽查明確造册呈報現奉上憲批准卽從元旦起捐業已示諭俾衆周知矣○正月二十二日署鎭江府許東畬太守命駕登招商局江孕輪船取道滬上折赴姑蘇謁見各大憲禀陳要公瀕行鎮城印委各官均赴江干恭送○督辦運河工程事宜之沈期仲觀察以現在開濳徒陽一帶運河工叚綿長恐專用民夫一時不克竣事爰特禀准省憲飭派蘇防中營勇丁至丹陽幫同興築以期早日工竣而利舟行 
[鷺島采風]  
　　厦門訪事人云德記洋行金山輪船前日由安南開駛來厦行經汕頭洋面忽然觸礁船頭洞成一穴水已汨汨而來各搭客驚駭非常幸船主卽令水手將穴塞住得以駛回厦門惟所裝魚于火柴等貨已略受水漬矣○正月十八日下溪仔某姓家忽然失火幸卽灌救僅焚去小屋半椽至二十五日上午十點鐘關仔内街某花砲店又肇火患延燒比鄰房屋五十餘間○正月二十日晚鼓浪嶼海關突有盜黨十餘人各持利器闖然而入是晚關内僅有一人卽行逃匿盜黨各處搜尋一無所得隨將各物擊毁一空而去 
[蜀江碧浪]  
　　重慶訪事人云川省加抽猪肉釐捐各屬大致彷彿每頭抽錢四百文惟巴縣抽捐二百文各屠戶抗不遵繳聚集百餘人在桓侯廟密議拆毁肉釐公所縣宰張大令聞之立卽禀請鎮道府各憲會派勇丁前往解散各屠夫不服口出惡言以致觀者愈聚愈多某武弁恐釀事端飭將各屠夫悉數拘解至縣分别訊責將爲首者擬以監禁之罪其餘槪免究治於是各屠戶知所忌憚一律遵從○日本租界業已指定巴縣南岸王家沱邇有某日商與華商王趙二姓擬在界内股開自來火廠又有張某者亦擬開設一廠以與爭利按重慶向有森昌泰森昌正兩自來火廠近又在叙州添設一廠以廣銷路果爾則設廠愈多恐獲利不能如前之厚矣 
[蘇垣錄要]  
　　蘇州訪事人去南匯縣淫婦吳周氏及姦夫唐蓮生謀斃本夫一案迭經發審局員研訊堅不供招每至熬刑不過卽含糊供認迨解司過院則又翻供業已訊過三百十餘堂尚未定讞邇經府尊向子振太守訪明是案實係谋斃並無絲毫不實爰於正月二十六日率同襄讞委員升座發審局大堂提淫婦姦夫覆訊姦夫唐蓮生自願畫供淫婦吳周氏仍異常狡展太守怒飭差執其手在供單上蓋印指摸該淫婦猶極力支撑竟將原差范阿榮之手狡破二十七日撫憲恩中丞升堂提勘淫婦猶極口呼寃中丞不睬亦飭如前畫供發原監收禁想不日卽當明正典刑矣○徐大者如皋縣人前因爭産啓釁將胞弟徐一謀　案發經縣主某大令訊實解省亦經府署發審局迭次研訊堅不肯招兹於正月二十六日經向太守訊實當堂畫供亦於二十七日解經撫憲恩中丞提勘認供仍發吳縣監禁俟部文頒到卽當駢首巿曹矣 
[星使行轅紀事]  
　　昨日午後會辦商稅大臣呂鏡宇尚書及前出使日本大臣李木齋星使蘇松太兵備道袁海觀觀察上海縣汪瑶庭大令英美租界會審讞員張柄樞司馬法界讞員杜枝園大令先後命駕至北河南路天后宮側出使行轅拜會新簡出使英國大臣張在初星使四點鐘時星使乘雙馬車赴各衙門答拜 
[備迎法使]  
　　昨日法租界捕頭克賴美探悉法國簡駐中國使臣鮑君已由安南乘法公司輪船來滬將次抵埠爰令中西探捕至法公司馬頭伺候迎迓 
[撥解槍彈]  
　　日前江南機器製造局總辦毛實君觀察接兩江總督兼南洋通商大臣劉峴莊宮太保札文飭令撥解後膛槍彈四千餘箱來省應用等因未幾宮太保委員來滬守提觀察遵卽檢齊由南琛兵輪船裝運已於前晚展輪上駛矣 
[考騐軍火]  
　　昨日清晨江南機器製造局總辦毛實君觀察偕子藥廠委員及洋槍樓委員率同工匠頭目等將局中所製後膛槍子藥及由外洋所購樂料四種逐一查騐以别優劣 
[命犯蒙恩]  
　　上海縣内監犯人宋征標已由上憲擬定絞罪監禁候示昨日縣主汪大令奉上憲札文知邇來京師以雨澤稀少特命將各省州縣命犯减輕辦理以迓和甘宋犯因得蒙恩改爲流罪大令遂飭吏備文於昨日派差押犯首途解往陜西配所 
[法界火警]  
　　前晚十二點鐘時褚家橋浜西公和羊行不戒於火致兆焚如迨瞭望臺鳴鐘報警救火會各西人齊集灌救登時撲滅僅焚去房屋一間幸未殃及鄰右 
[控追失物]  
　　前日南巿老協興福潤老正大三信局執事人遞禀馬路工程局控董家渡渡船戶張阿弟藏匿落水貨物向索不還等情總辦翁子文太守准之飭差傳張到局倩襄讞委員余克安叅軍升堂研訊協興執事人施採山投案聲稱本月初二日局中划船裝之客貨由鹽馬頭開行陡遇狂風吹至浦東幸由救生局巡船將夥救起船上所載貨物雖經撈獲而大土已均無著迨後查悉被張撈去因向索取許以酬儀不料彼竟推諉不知旋在船上搜得裝貨蒲包認係原物因此扭案叩求訊追福潤執事人王古生供稱小的所管局内藥著及布疋等物均已收到惟雲土一包被張撈去求恩斷還正大執事人陳正峯供詞略同張供小的係本地人在董家渡駕駛渡船已閱二十餘年日前小的在浦面撈獲藥材等物二十餘件已交與二十三七鋪地甲送還三局尚有眼鏡零星物件被小孩玩耍遺失無蹤至所控雲土等物小的實未撈得求鑒叅軍令水巡捕頭陳向榮查明實情禀覆核辦 
[申報館恊振所經收順直山東江西長江振捐二月初一日至二月初十日止第三次清單]  
　　二月初一日沈樹庭洋一元程德生求母健洋四元○初二日兪廷桂洋五元銅洋七元漂陽洪瀠軒求子病愈曹平銀二百兩合規元二百十五兩一錢陸敬承堂洋廿元○初三日慶餘洋貨號陳逸卿家慈壽筵移助一百元夁源袁銅洋一元○初四日無名氏銅洋三元瑞康春酒資移助洋一百元錢唐馮翊氏求孫女諸病痊愈洋四元○初五日瑞康莊銅洋十三元曹寶記壽筵移助洋十三元二角三益堂張求合家平安洋二元○初六日長利徐鐘倫洋五十元珊城力不足洋一元○初七日沈樹庭洋五角南匯寶順來寓南陳氏洋二元○初九日吳敬善堂洋十元常熱全盛來琴川甘納不陷人子銅洋五元○初十日鼎裕銅洋十五元以上總共收洋三百十二元七角票元二百十五兩一錢銅洋四十四元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[彝陵瑣錄]  
　　宜昌訪事人云月初某日　　　　駛至天心理　於　　幸無大碍近已　上海修理俟　　　　後　可來宜○永吉小輪帶前擬行駛沙巿宜昌等處禀請宜昌　及英　　　　註　　日不知何故稅務司及領事官　不准行無奈　回沙巿○鄂省　　烟膏捐不准民間自煮宜昌須一律照行大憲已委員前來特未知局設何處耳○　來賭風大　輸赢之巨幾於一擲千金地方官知之每於夜間親自查察雖無所獲然各賭徒已知斂迹不復如前之明目張胆矣○正月某日之夜宜昌某局被賊竊去票錢一百數十千次日報請地方文武官弁派役往查責令嚴緝 
[上海縣署瑣案]  
　　施旺生扭楊晋生至本城巡防中局控被揑失女孩由局轉解至縣前　縣主汪瑶庭大令提訊施供通州人住南巿茅山殿附近生有一女名銀紅年甫四齡上月二十九日妻子携至門首滿玩被鄰人楊晉生抱去至晚不歸訪尋多日至昨日始在途相遇爲特扭至巡局轉送案下求究楊供浦東人去冬租賃海和家一榻地　爲　止與施爲鄰至上月二十六日小的卽移往馬家廠昨日施忽糾人將小的栧至其家處以私刑誣小的抱失伊孩其實並無是事施復供此事尚有張姓婦人作證大令判楊收押候查詢張婦有無其事再核○南巿二十三七鋪巡防局函送串竊染坊布疋之韓小山裘敖敖到縣請訊大令提訊之下韓供父名老德向開柴行家中尚堪温飽何至墮入胠篋一流裘供年十四歲通州人現寄居小南門外韓姓家父親推小車度日韓小山曾糾合小的行竊數次昨日又至某染坊韓先撬開竹籬門命小的入内竊得白洋布一疋交付與韓正欲逃遁被染工追獲解至巡局此係實情大令得供謂韓曰贓在爾身上搜出猶敢狡賴命鞭背四十下旋供去年因賭輸情急竊取父親皮衣報時鐘是實惟求恩典大令判將韓再笞三百板收押裘責五十板傳其父來案保釋 
[上海巡局紀事]  
　　昨日清晨本邑南巿二十三七鋪巡防局員邱友林二尹親率勇甲巡至萬裕馬頭附近拘獲賭棍某甲帶回局中隨卽備函飭送保甲總巡局請朱森庭明府訊明究辦○日前蘇松太兵備道袁海觀觀察札委南巿二十三七鋪巡防局員邱盛兩二尹兼辦騐花事務因是老公藏紡紗廠騐水局經理洋人洛臣飛卽於局中設立公座以便遇有查獲卽可禀請兩二尹蒞局究罰 
[英美租界公堂瑣案]  
　　前者匯通洋行出店王阿榮將行内檯毯私自取出至宏濟恒濟等各質鋪質錢花用嗣經包探李星福將王拘獲吊出原贓解案請讞員張柄樞司馬訊明判王責五百板押捕房一年旋因捕房以各質鋪不應收當外國物件禀請司馬飭傳訊奪昨經司馬飭傳恒濟宏濟晉元允昶仁昌等丑家到案訊判當經各質鋪延請担文律師到堂聲辯各質典遣夥供稱此項檯毯滬上各廣東人家以及各大菜間均有不僅洋人所用典夥作爲洋布單被收下其所印洋字以爲洋布牌號並不知其字義担文之帮辦律師聲稱此案係各質鋪邀敝律師代辦查得本月初六日有包探至仁昌詢問有無此等檯毯當時尋出三條餘者因無票子不能記憶至次日該探又帶賊前往並有票八張亦一併檢出交去各典亦均如此照此情形該當等並無不合且近來風氣漸開外　之貨華人亦一律行用此項擡毯滬上各紳商以及大餐間不下數百家均有此物雖上印洋文記號該典夥不識西文不得謂之收贓至於王阿榮當質物時身穿綢衣褲並非形跡可疑之人更不能辯其是否竊來亦更難謂其違章向章各典當有領回當本之例本應循例照給惟該典等不無稍有疎忽所有當本洋銀五十七元情願不領以示區别請爲公斷司馬核供與繙譯互商以律師所稱各節該典等本無不合似難斷罰惟現在各善堂經費支絀勸令五家捐助洋銀一百二十五元以爲善舉各質夥遵諭而退○工部局某洋人控柴洪生冐簽支票在匯豐私取洋銀五十元經包探王長桂拘獲解案禀請訊辦司馬判責三百板押捕房九月期滿遞解○李桂榮行竊李記龍等綢布衣服單被等物經包探拘獲解案禀請訊辦司馬判責三百板遞解蘇州原籍○鄕人趙榮興李阿木徐錫桂等九人出售攙水花衣八百餘擔由騐水局洋人洛臣飛查出送請究辦司馬判合罰洋銀四十四元○屢犯竊案遞解之孔二日前又濳入租界經包探李星福拘獲解案禀請訊究司馬判責五百板○張裕金葉連生謝茂榮串竊工部局油布篷帳一捆經包探拘解請辦司馬判押限一禮拜各賠洋銀二十七元違于嚴辦 
[法租界捕房瑣案]  
　　去年積竊侯阿三行竊某姓家衣服被獲後經讞員杜枝園大令訊供昨日提案著先枷號半個月期滿責放○偷兒王相祺在小東門外某姓家圖竊被失主當塲拘獲解經大令訊供昨日提案著笞三百板從寛釋出○馬夫嚴福三駕車違章經大令訊供昨日提案著責三百板釋出○馬阿大行竊招商局貨棧中所儲白蠟解經大令訊供昨日提案著責三查板釋出○賊犯葉連生陳金福均奉大令訊供昨日提案著各責二百板釋出 
[美租界捕房紀事]  
　　昨晨無賴林阿四等數人在裏虹口老街某小茶肆因賭起釁互相兇毆扭至捕房捕頭以均非安分之人令各押乞丐牢半日○昨午馬夫某甲駕車至北河南路轉角處將某姓小孩撞倒適爲某號巡街捕所見拘入捕房捕頭姑念孩略受微傷從寛釋出○前晚小竊李阿祥混入蘇州河某姓船上行竊布篷等物經某包探查獲拘入捕房捕頭令押候轉解公堂禀請讞員張柄樞司馬訊辦○前晚流氓朱照其將張姓之妻某氏誘匿無蹤由張投報捕房捕頭令自投公堂具控 
[江西官報]  
　　南昌府查恩綬謝委派辦政事處提調南安同知胡耀斗卸事回候補縣解鳴珂鮑惟喬俱發審局學習姬愼思梁樹棠俱儘先酌委一次王瑞同辦沿溪渡卡倪望隆辦樵舍卡廖行楙劉嶽森夏和會俱北上赴引縣丞李興邦酌委司道首領一次夏臣楨武寗辦保甲回汪渭往九江措資鄧廷俊往新淦辦保甲陳爲棣謝拔委一次董誠管理派辦處文牘等事指分商言志王鴻壽易煥鼎俱奉批先行禀到查大藩王槐懋劉寶清俱投文部選峽江縣陳惠麟前已到省飭赴新任現署峽江縣事饒州府通判吳鳳來飭回本任安仁縣郭立朝因病請假回省就醫以部選斯缺王渤飭赴新任部選石城縣王賓基規已到省飭赴新任輸委敎習知縣黄子箴　庸往署另候委用張政慶嚴樹聲俱充派辦處文案張懋功讞局帮審李嘉芬酌委五次丁嘉榖提前黄席珍儘先俱酌委本班汪集照酌委一次蔡潤暉拔委一次賀彦彬記大功三次胡家祺沈銓吳松茂王家駮吳行捷俱就近禀到翁鴻謨徐春澍王舊基俱投文花翎指分道鍾崇樑禀到江峯青往江浙公幹知縣徐鳳鳴謝酌委一次陳毓琳投文顧愷潘志暉俱繳照于錫祺瞿邦楨何士謙邱俊楊文錦董式金俱投文傅家祺鄒慶釗江逢春孫樹憲龔晉三劉佐邦袁景祥劉步甲俱就近禀到王嘉福梅調鼎汪正大焦桐俱禀到朱昌祁繳照潘錫藩吳寶泉俱投文陳翰生禀到程鳳昌謝咨補吉水典史行知祝福如記大功二次黄北桢李鳳高俱酌委一次林志埏辦姑塘卡李光表往九江措資指分典史鄭學琨區立東傅民孫何惟樵傅汝梅李蘭華蔡鍾毓俱就近判張承懿張鵬翔俱投文田錫江捐過知縣班張開鑾酌委一次童益恆酌委並記大功趙宗璜記大功三次朱錦許寶蓮俱洋務局委贑州公幹沈元甄周應福陳維卓楊霽俱投文石克情酌委是次 
[蘇省官報]  
　　正月二十七日總辦江南高等學堂兼派辦處江蘇記名道潘學祖由金陵來候補道丁葆元由揚州來知縣張沐慶禀知赴寗見制憲從九孫寶瑞由趙范港厘卡專丁來省禀謝奉飭兩季連盈蒙記大功一次指分江蘇試用縣丞錢宸試訓浙江人由京騐看領照來省禀到統領新湘等營湖北鄖陽鎭總兵陳基　由上海來卽辭行二十八日辦理大通掣騐候補道謝元福辦理江西湖口掣騐候補道高　錫候補道鄧炬均由寗來候選道嚴開第由滬來知府胡玉瀛禀謝奉委松滬局提調差孫就驥 
 
 

Page 10

 
 
謝給咨文送部引見太倉州蔣禀到署江寗府江防船政同知李文濤禀到准補碭山縣秦獻祥由金陵保甲差次來前湖南撫憲吳大澂於本月二十七日卯時壽終南倉橋本宅二十九日候補道志鈞由寗來同知沈桐禀知蒙撫憲給咨赴都引見卽亂縣丞李楙禀知奉藩憲傳考甄别二月初一日候補道龔晉禀知赳崇海公幹卽辭三品銜指分江蘇試用知府應德閎花翎同知銜直隸州用指分江蘇候補班補用知縣　樹梅指分江蘇試用知縣王翶均由京騐放來省禀到同　金兆　禀謝奉　代辦牙釐局文案卽日到差直隸州謝謙禀辭赴崇海人幹知縣唐庚英禀銷解京餉差並禀知丁父憂州同廖福悉禀知秦府委赴清江公幹卽辭五品頂戴試用縣丞陳昌服關回省禀知順直善後賑捐案内捐升縣丞巡檢胡寶珩起服回省禀到典史應德麟禀知由松江差次接奉藩憲札委署理常州府照磨卽辭赴任謝希賢禀知在江西　餉新捐案内加捐分缺先補用並免試用指分江蘇試用巡檢尚遠順天人奉撫憲騐看禀到 
[上海陳家木橋電報總局籌賑公所經收江皖水災急賑第十八次清單]  
　　郭嵩仙翁募謝濟生銅洋二元銅小洋二十四角盛宮保病愈助規元五千兩開封電局吉甫翁洋五十元補過子洋一百元棉力子求病愈洋二元○以上共收規元五千兩洋一百五十三元銅洋二元銅小洋三十四角正 
 
 
 

Page 11

 
 
   
 
 

Page 12

 
 
　　丕联靈效清補丸告白ＳＩＬＰＳＭＡＨＣＥＥＢ 
　　啓者本藥房現有新到丕朕靈效清補丸發售此丸能治百病神效奇捷歐洲人向華爲至寳金丹但該處行世有年而中國則莫知其妙茲由威建大藥房代理舉凡男婦老幼均可服食倘患所列症目者若服數丸其應如響舟車易帶尤便居家誠保身之聖藥眞至便而至善也其如何服食丸數多寡悉詳單内謹列所治各症以備觀覽 
　　如胃不消化口淡無味作嘔作酸胃痛胃脹口氣蒸穢唉氣打噎心痛肚痛心跳心翳驚悸怔忡肝經不知肝火頭痛頭暈目眩虚弱發暈四肢軟弱睡不成寐睡夢不安精神惝恍頭腦昏味心熱皮熱兩脇疼痛大腸燥結小便刺痛膀胱受濕皮色黃暗脊痛耳鳴胆汁太多瘡疥痔瘡手足凍决黃疸濕漬用力過度血分不足月經不調傷風傷食時作瞌睡頭刺腦痛懊惱肝怒各等症諸尊賜顧請移玉到香港中環大馬路或到粤省雙門底上街上海棋盤街漢口流通正街威建大藥房内方不致悞卽各埠西國藥房皆有寄賣特此佈聞香港威建大藥房識 
　　聲明盤店 
　　浦東陸家渡祥和染坊今庚元月盤與同泰昌承受今改祥和昌記所有前途祥和來往數目則歸祥和自理與祥和昌記無涉特此聲明同泰昌告白 
　　合股聲明 
　　法馬路永陞和鞋莊合股添本今改恆記開張各號往來并本店期票一應均向舊東原經理人理處是二月初址止以前存欠均與恆記新東無涉恐未週知特此聲明永陞和恆記 
　　明治火險 
　　三井經理多年賠欵迅速如有房屋貨物傢私均可照保價極克已如蒙賜顧請臨四川路十七號面議 
　　盆湯開張 
　　本園向在大馬路望　街口因翻造　坑改換裝修異様時式磁盆坐位寛暢應酬　到並添花露香皂現已工竣擇二月初四日開張請諸公光降是幸特此佈聞華園啓 
　　心胃痛眞騐 
　　心胃氣痛散之妙惟上洋盆湯弄壽榮齋最靈余與室人等均有是疾醫治未效購藥一元依方服下其痛除根合家戴德登報誌騐姚體信具 
　　寳順洋行保險 
　　本行設申最先辦理火險歷有年數敝公司在外洋創立百餘年資本頗巨賠欵迅速恐未週知爰特登報無論行號棧房財產家私一例可保價極克已倘荷見顧請至二馬路外灘本行帳房面議此佈 
　　新到外洋各貨批發 
　　茲本號外洋新到各色頂市油地毡各式新様檯燈地燈大菜間所用各種銀器料器大小鐵床鋼絲墊畫鏡照片餘物花名衆多不及細載賜顧者無不格外公道此佈虹口泰源木器號 
　　姚杏記號白 
　　本號自運英京眞正獅馬老牌嗎啡歴年己久貨眞價實遠近馳名向在觀音閣馬頭今移三茅閣橋老誠濟本號内照常交易諸君賜顧請移玉趾原磅原箱格外公道 
　　遺失派司 
　　今失落　１５０，１５９花紙派司計十箱每箱三十卷其貨是英一千八百九十八年十月廿八號到申當向新關言明其派司作爲廢紙此佈波彌文洋行白 
　　太古水險告白 
　　本行經理比地列士科倫水險公司專保中西各口洋面各平安險及水漬均照英國章程辦理倘有不測立卽賠償無論夜深禮拜均可盖印賜顧者請送交本行寫字房可也太古水火險公司啓 
　　萬利昌分號 
　　本號設在上海老北門城内直街第五家運售湖北大票頭彩五萬元全張六元分條大洋六角躉批零拆價皆克已代寄茂電化洪　闈姓外埠函購原班回件不誤 
　　湖州 
　　汪義利票行 
　　本行遷移府前經售江南順直浙江彩票批價公道各埠函購原班回件不悞 
　　亞喇時保火險公司 
　　啓者本行承保各家房產生財樓房貨辦等件其保費格外公道遇有賠欵極其迅速欲保者請至本行面議可也天祥洋行告白 
　　博克大律師 
　　本公事房遷至英大馬路第三百四十一號門牌貴州路轉角小菜塲及工部局議事公所對面何瑞豐樓上繙譯張孝楠文案李同枋特此佈告 
　　杭州 
　　保佑坊德潤源 
　　專批浙江善後江南順直義賑湖北籤捐等票全張分條照市公道外埠函購卽班回件 
　　廣時隆碗店告白 
　　啓者小號向在英大路今因拆造房屋遷移棋盤街中市交易承蒙光顧移玉爲荷此佈 
　　同益煤油號 
　　經理湖北籤捐彩票批發 
　　鄂督張奏辦湖北票奉　旨允准設票售銷躉零批發拆定克已零售全張六元分條照算○浙江彩票零售全張四元函購立奉上海萬裕頭馬裘乾豐號間壁 
　　Ａ牌洋鐘 
　　獨家經售 
　　本行新到晏臣坭亞廠Ａ唛老牌八角木鐘掛鐘擺鐘價均克已賜顧者請到二馬路十二號美豐洋行面訂可也 
　　上海牛膠廠告白 
　　本廠創設歴有年所精益求格外克已以廣招徠價目列後條膠十五兩板膠十五兩半皮膠十七兩五錢全皮膠十九兩膠十六兩倘遠處購辦代裝亦可如定貨各式膠様任從客便一切外費貴客自理英大馬路恆樂里義成洋貨號北京路裕康洋行帳房白 
　　找尋失馬 
　　於初九早晨順和船進口裝來新馬在順泰碼頭上岸因在途中走失青馬一隻四處找尋報鳴捕房如有看見留養望卽送至小行或來報信容當酬謝决不食吉倘若隱匿不還查出送廨不貸特此佈告龍飛馬房啓 
　　日本郵船會社 
　　啓者本公司日之丸准於二月十三日晚卽禮拜六直放天津其船身合式堅　華麗捷快其水脚格外克已搭客茶飯應酬招呼一切週到倘蒙各　寳號貴客欲裝載搭輪者請至本公司帳房面議可也郵船株式會社 
　　遺失 
　　本號初七日失去晋和往來莊揩一扣安裕莊三聯票一本已向前途聲明作廢恐未週知特此登報森大告白 
　　廣東鹿芝館蠟丸 
　　鹿芝舘馳名參茸白鳳丸 
　　此丸以參茸烏骨雞爲君佐以上品藥料配製爲丸耑治老少婦人諸虚百損心腹疼痛頭暈咳嗽寒熱往來骨蒸瘦弱臨經腹痛赤白帶下心悶嘔吐等症無事婦人亦宜常服其功屢捷靈效無比一品頭每丸洋一元加料每丸大洋五角雙料每丸二角單料每丸一角○參茸甯坤丸雙料每丸一角單料每丸五分○婦女玉液金丹每丸一角○經行腹痛丸每丸一角鋪在上海老巡捕房對門巡枝杭州清河坊 
　　希世之寳 
　　瘞鶴銘碑文品重海内今由○汪子淵太史精選題跋用石印每部裱成文木面價二元○楊見山太守篆隸深得漢碑精髓覓得太守興到所臨曹全張遷史晨桐柏廟諸碑用宣紙界珠闌印成册頁每部二元屏五尺一元四尺六角橫披中堂减半對五尺八角四尺六角綾裱加倍上海九華堂箋扇製造精雅久已馳名寰海東瀛詩箋書筒以及鍊金印色文房至寳如荷　鑒顧請認上海二馬路九華堂四馬路玉聲堂蘇州觀前蘇九華天津逸雲齋杭州舒蓮記汕頭陞華齋鎭江漢口盛裕和庶不致悞 
　　三元宮牛痘局 
　　仍延李慧川先生贈種不受分文先生寓二擺渡五褔里生昌裕謹啓 
　　告白 
　　本行專代理帳欵事務經紀交易等件兼承辦外國進口貨色抽佣比别家格外克已特此佈知虹口乍浦路第七號美商獲多利洋行啓 
　　二月十二日銀錢洋行情列左 
新匯劃收市　七錢三分一一二五銀　　拆　　一錢八龍洋找頭　　七錢二分四錢找頭　　　八百文市錢　　　　一百十九千五百文卡錢　　　　一百十八千五百文衣牌　　　　九百文　　大清郵政收信時刻曉諭傳單 
寄往輪船名　某日　截止收售時刻南潯湖州　　十三日　小火輪　上午十一點江南製造局　　信差　下午五點鐘香港汕頭經香港澳門瓊州南寗龍州蒙自思法公司　下午二點鐘茅北海欽州亷州印度歐州各埠　　又　　又寗波鎭海餘姚定海百官　江天　下午三點半日本美國各埠　　中國　又蘇州常熟　　　　小火輪　下午四點鐘吳淞　　　火車　　又烟台塘沽天津北京　豐順　　上午八點鐘至晚十點鐘旅順　　運南　　又塘沽天津北京　　亲裕　　又香港廣東　　安　　平長江各埠　　鄰陽　　又又南日晬牯牛嶺　　又　　又臨湘雲溪　　又　　　　點鐘前掛號信件包裏什物匯票洋銀統於五　　午五送交郵政局郵票每日上午八點售至下　　　點又晚刻八點至九點鐘止 
 
 

Page 13

 
 
[光緒二十八年二月初一日京報全錄]  
　　宮門抄諭旨均錄前○贛撫李奏爲遴員請補知府摺○又奏爲廬陵紳士報効鉅欵懇恩給獎片○赣臬明奏爲接印任事日期摺○署燕督袁奏爲懇恩懮獎保教各員片 
江西巡撫臣李興銳跪奏爲遴員請補知府恭摺仰祈聖鑒事竊照臨江府知府斌鑑病故經臣附片陳明所遺臨江府知府係衝繁二項相兼中缺聲明江西省現有應補人員扣留外補在案查同治八年七月初十日准吏部奏明改定嗣後輪補升調遺病故休選缺先儘候補班前酌補一人次將候補正班酌補一人又光緒十三年十月奏定章程内開道府同知直隸州通判知州知縣升調所遣及告病病故休致以及佐貳雜職並鹽務等官無論何項所出留補選缺及河工等官除坐補原缺裁缺卽用廻避卽用新選新補留省另補人員不計外無論何項到班仍以五缺計算先用鄭工新班遇缺先二人海防新班先一人無人用鄭工新班遇缺先人員抵補至第四缺海防卽海防先分班輪用一人第一輪用海防卽人員第二輪用海防先人員海防先無人仍用海防卽海防卽無人用舊例銀捐遇缺先人員如無人用舊例銀捐遇缺人員再無人過班卽接用各項輪用班次一人以五缺爲一週又光緒十七年三月奏定章程内開嗣後各省道府以至未入流並鹽務河工等官輪用鄭工遇缺先及新海防遇缺先兩項時無論請補何項所出之缺均核其截缺月分以六個月以外之缺方准請補領照赴省人員以到省後在六個月以外所出之缺方准請補又光緒二十二年九月奉到變通遇缺行抵補章程内開嗣後京外各官内選外補凡以五缺計算者第一第二缺用新海防遇缺先二人第三缺用舊海防先一人無人用鄭工遇缺先抵補再無人過班卽毋庸再以新海防先抵補第四缺舊例海防卽與舊例海防先分班輪用無人用舊例遇缺先無人用舊例遇缺再無人過班卽接用各項班次一人查現在第三第四缺多係無人則五缺之中只有第一第二用新海防遇缺先二人第三第四無人第五用各項一人合計六缺之中新海防遇缺先可得其四各項可得其二如均有人仍照舊輪辦理應以接到此次部文以後所出之缺槪照新章辦理各等因江西省知府病故休一項上次用至候補班先後又用卓異升補改簡另補之員不積各項班次今臨江府病故一缺查坐補員缺裁缺卽用廻避卽用留省另補均無人按班應用鄭工新班遇缺先該班無人應用新海防遇缺先用之人查有新海防遇缺先補用知府鄧承渭年五十三歲湖北江陵縣人由附貢生光緒四年捐助晉振議叙郎中分部行走並賞戴花翎九年三月蒙欽派王大臣騐看經吏部帶領引見奉旨著照例發往欽此領照起程光緒十八年八月十九日到江二十一日坐掣第一名試用期滿甄别留省堪以繁缺補用在案嗣遵新海防例捐銀請遇缺先補用免試用接准部文係光緒二十二年四月二十日發行按江西照取六十日减半計算應以二十二年五月二十日作爲遇缺先補用到省日期係作爲到省後六個月以外所出之缺例得請補該員留心吏治資勞頗深堪以請補臨江府知府與例相應因積新海防遇缺先補川班之缺據藩司兼署臬司柯逢時會詳請奏前來合無仰懇天恩俯准將鄧承渭補授臨江府知府如蒙兪允該員係遇缺先知府請補知府銜缺相當毋庸送部引見亦不核計叅罰謹會同兩江總督臣劉坤一合詞恭摺具奏伏乞皇太后皇上聖鑒訓示再此案藩司於光緒二十七年十二月二十日出詳合併陳明謹奏奉硃批吏部議奏欽此 
李興銳片再據調署南昌府知府查恩綏轉據廬陵縣紳士刑部七品小京官周錫藩禀稱江西連年水旱辦理工賑需用浩繁現又奉諭旨建設學堂用需更鉅該紳稔知時局窘迫籌欵維艱變易家産報効銀二萬兩藉紓微悃不敢仰邀獎叙等情前來臣當因省城開辦大學堂建造堂舍購置書器顺在需欵而江省庫空如洗又奉派撥新案賠欵一百四十萬之多顧此失彼籌措正難卽將前項銀兩飭司兌收撥作大學堂開辦經費應用在案伏查該紳周錫藩善懷素具每遇地方義舉無不慷慨樂施不求聞譽如近年重建廬陵學堂籌辦本邑工賑及公車廪局育嬰積榖等項均經該紳捐資助成統計不下二萬八千餘金皆未請獎其急公好善出於至誠今復仰體時艱報効鉅欵以濟公家之急實屬深明大義雖據聲稱不敢邀獎究亦未便没其悃忱近年各省越庶由貢監生報効銀一萬兩者一經督撫臣具奏無不立沛恩施賞給郎中道員等官歴辦有案卽照捐例由七品小京官捐升分部郎中遇缺先選用案十成銀數不過需銀一萬五千餘兩現據報効銀二萬兩核計有盈無絀合無仰懇天恩俯准將刑部七品小京官周錫藩賞給郎中遇缺先選用以昭激勸出自逾格鴻慈是否有當理合會同兩江督臣劉坤一附片具陳伏乞聖鑒謹奏奉硃批著照所請該部知道欽此 
二品頂戴新授江西按察使奴才明徵跪奏爲恭報奴才接印任事日期並感激下忱恭摺仰祈聖鑒事竊奴才蒙恩補授江西按察使當卽專摺陳謝籲請陛見於光緒二十七年十月二十二日奉硃批毋庸來見欽此嗣於十二月初十日新任廣饒九南道瑞澂到潯受事奴才遵卽交卸馳抵南昌奉撫臣李興銳飭赴新任十七日准兼署臬司柯逢時將印信文卷册籍委員齎送前來奴才卽恭設香案望闕叩頭謝恩祗領任事訖伏念奴才滿洲世僕學闇才疏監榷潯陽雖倍加夫勤奮分巡江右愧無補於繊毫查豫章爲吳楚要衝臬司乃刑名總匯凡察吏安民整綱飭　諸大端在在均關緊要時艱孔亟聖訓頻頒尤宜重戒因循力圖振作奴才自維檮昧懼弗克勝惟有殫竭愚誠講求治體遇事禀承督撫　悉心經理以冀仰答高厚鴻慈於萬一所有奴才接印任事日期並感激下忱謹恭摺具陳伏乞皇太后皇上聖鑒謹奏奉硃批知道了欽此　 
袁世凱片再據善後總局司道詳稱案奉全權大臣札准英國使臣薩道義函以議辦教案妥恊及上年抑匪救教之官紳尤爲出力者開單送請從優保獎行飭彚核議結等因查光緒二十六年拳匪之變直隸全省糜爛平民横遭鋒鏑教民尤罹慘禍死者不下數萬人視昔年髮捻之亂地方受創情形幾無少異浩劫奇災實所罕見二十七年春夏間聨軍將退匪燄復熾東西嘯聚疉出巨案經全權大臣先派藩司周馥選派官紳會商中外教士約束教民凡上年民教相仇之案議賠議撫作爲一槪了結不准尋仇報復於是地方漸就安靖劫餘之民始有轉機溯自拳匪勢盛之時各該文武員紳曁中外教士識力堅定抑拳保教不遺餘力其或屢遇艱險出死入生以相補救迨辦理教案各員紳勉爲其難卒能不激不隨持平定議並會同勦辦拳土各匪以及招撫餘黨安輯流亡俾亂後孑遺不至重遭兵厄均非尋常辦事可比核與軍功勞績無殊現在時局敉平若不從優給獎實不足以昭激勸應請照軍功例分别異常尋常勞績擇尤酌保詳請核奏立案等情前來臣查直隸善後各事辦理年餘漸次就緒該司道等所詳係屬實在情形所有出力文武員紳以及中外教士不無微勞足錄可否仰懇天恩准其擇尤酌保分别異常尋常開單奏獎其勞績稍次酌給外獎以資鼓勵而示限制出自慈施逾格除將剿匪各軍出力人員俟查核明確另案辦理外謹附片陳請伏乞聖鑒訓示謹奏奉硃批著照所請欽此 
 
 

Page 14

 
 
[光緒二十八年二月初二日京報前錄]  
　　宮門抄諭旨均錄前○豫撫錫奏爲漳木河神効順擬請勅加封號匾額摺○湘撫兪奏爲提督因病暫緩履新片○越撫任奏爲報銷蘇省五屬商鹽引課等項摺○又奏爲報銷兩浙應徵崇明等廳縣包課銀兩摺○又奏爲兩浙各廳州縣塲水鄕皂課錢糧摺○尚書貴奏爲查明已故出使大臣後嗣遵旨覆陳摺○吳督劉奏爲甄别鹺員留淮補用片 
河東河道總督兼署河南巡撫奴才錫良跪奏爲鑾輿行經漳水河神効順擬請勅加封號匾額以昭靈貺恭摺仰祈聖鑒事竊據布政使延祉詳據彰德府轉據安陽臨漳兩縣禀稱前因委辦蹕路工程修造豐樂鎭正副橋梁維時秋汛方漲漳河自出太行山後兩流交匯土鬆沙濁奔决堪虞向年搭造浮橋多被悍流冲塌正恐工程難期應手乃自開工以後河流順軌水落灘出竟能尅日竣工及聖駕行幸已値水勢淺涸之時是日天氣晴和河水陡漲尺餘仍復波平浪靜觀者咸稱神異查自雍正以來漳河効順屢蒙列聖勅加封號有案可稽此次翠華行幸河水倐落倐漲明係默佑工程靈祇昭著理應勅加封號頒發匾額列入祀典以彰靈異等情請奏前來奴才覆查兩漳合流水性古般濁悍其湍激奔衝幾與黄河相等此次聖駕渡黄波平如鏡河流順軌已蒙特頒異數漳河事同一律應否勅加封號頒賜匾額列入祀典以答神庥之處出自聖裁所有據情請頒河神封額緣由謹專摺具陳伏乞皇太后皇上聖鑒訓示謹奏奉硃批著照所請禮部知道欽此 
兪廉三片再臣准調補福建陸路提督臣黄少春呈稱前在長江提督任内欽承恩命調補福建陸路提督當卽恭摺謝恩並附片請假一月回籍修墓奉硃批著賞假一個月欽此旋因假期將滿感冐風寒觸發舊傷勢難尅期就道呈經臣代奏續假兩月十月二十五日奉硃批著再賞假兩個月欽此天恩優渥感激涕零隨卽延醫用藥加意調治兹假期又將屇滿病勢尚未就痊加以腰脊舊傷疼痛如折右手右足時作麻木筋跳發顫難於行動據醫生云因昔年行營感受潮濕過多病根太深且年已七十氣血就衰非安心調理難期速效當兹時事艱棘閩海任重防維本應星馳赴任勉効馳驅無如傷病交發萬難力疾從公日久躭延又恐事多貽誤再四籌思惟有呈請代爲奏懇天恩准予開缺調治將來病勢稍愈自當泥首宮門求賞差使力圖報効等情前來臣查黄少春忠勇明練將略優嫺洵爲難得之才兹據稱傷病並作未能速痊臣覆加詳察委係實在情形可否仰乞天恩俯准開去福建陸路提督底缺或懇再行賞假數月俾得安心調理就痊卽赴新任之處伏候聖裁謹附片具陳伏乞聖鑒訓示謹奏奉硃批著再賞假三個月欽此 
頭品頂戴浙江巡撫兼管鹽政臣任道鎔跪奏爲恭報蘇省五屬商鹽引課等項奏銷遵旨改奏仰祈聖鑒事竊查光緒二十六年分蘇省五屬商鹽引課曁新認帑課及上南租界食銷正帑引課等項向例定於次年十二月間併案奏銷今據浙江鹽運使黄祖絡詳般查得光緒二十六年分江蘇五府州屬招商原認引課六萬六千引靖江縣三千引共六萬九千引該徵正雜課銀九萬二千六百六兩零係屬商包如有短絀責令賠繳另認加新額三萬四千引該徵正雜課銀九千六百九十一兩零又試辦上南租界食銷正引一千七百五十五引該徵正雜課銀二千四百八十三兩零又加認帑引四千引該徵正雜课銀一千一百四十兩零兹經正月初一日起至年底正任内催據該商等共完正帑認額計十萬八千七百五十五引計徵正雜課銀十萬五千九百二十二兩零核計銀引均係照額全完所有徵完前項銀兩分季報收存儲在庫應請儘數留存湊解京餉在於撥册内造報開除理合遵造是年分各商實完原認加認引數正雜課銀清册呈送核辦等情到臣據此臣覆核無異除將清册分送部科查核外理合改題爲奏伏乞皇太后皇上聖鑒敕部核覆施行謹奏奉硃批戶部知道欽此 
頭品頂戴浙江巡撫兼管鹽政臣任道鎔跪奏爲恭報兩浙每年應徵崇明等廳縣包課銀兩列撥報銷改題爲奏仰祈聖鑒事竊查光緒二十六年分兩浙應徵崇明定海海門等廳縣包課等銀今據浙江鹽運使黄祖絡詳稱查得光緒二十六年分應徵崇明縣包課銀六百七十七兩五錢一分零滴珠銀六兩七錢七分零定海廳包課銀四十二兩一錢四分零海門廳包課銀六十三兩九錢滴珠銀六錢三分零共應徵銀七百九十一兩三錢九分零催據崇明定海海門等廳縣共計徵完包課滴珠銀七百八十兩六錢六分零核計崇明定海二廳縣均已照數全完海門廳尚未完包課銀十兩六錢二分零滴珠銀一錢零所有該廳光緒二十六年並節年未完銀兩現已嚴催清繳容俟完解到日另再詳辦至前項催完包課滴珠銀七百八十兩六錢六分零業經按季列册造報等情詳請具題前來臣覆核無異除繕摺分咨查核外理合遵硃批改奏伏乞皇太后皇上聖鑒勅部核覆施行謹奏奉硃批戶部知道欽此 
頭品頂戴浙江巡撫兼管鹽政臣任道鎔跪奏爲恭報兩浙各廳州縣塲水鄕皂課錢糧遵旨改奏仰祈聖鑒事竊查光緒二十六年分水鄕皂課錢糧例應於次年十二月造報奏銷今據浙江鹽運使黄祖絡詳稱查得兩浙各廳州縣塲水鄕皂課正課滴珠銀兩内除各廳州縣塲荒蕪已墾成災蠲减及歉收緩征各銀兩外實應徵銀十萬五百七十七兩零迭經督催前兩浙鹽運使世杰自光緒二十六年正月初一日起至年底止任内催完縣塲課銀八萬五千三百六十三兩零分季報收存儲在庫實未完縣塲課銀一萬五千二百十三兩零計未完考成三釐五毫七絲五忽造册具詳請奏前來臣覆核無異除將清册循案專差齎送分咨部科查覈外謹繕具未完分數各官考成職各清單恭呈御覽伏乞皇太后皇上聖鑒勅部核覆施行謹奏奉硃批戶部議奏單併發欽此 
正紅旗漢軍都統尚書臣責恒等跪奏爲遵旨查明覆奏事光緒二十八年正月十日二内閣奉上諭戶部左侍郎楊儒才識宏通由道員派充出使美國大臣調充出使俄國大臣辦理交涉事務不避艱難力顧大局一切悉臻妥協兹聞溘逝軫惜殊深楊儒著照侍郎例賜卹任内一切處分悉予開復應得卹典該衙門查例具奏該侍郎現有子嗣幾人有無官職並著查明覆奏候旨施恩欽此欽遵鈔出到正紅旗漢軍臣等即飭印務叅領德山等轉飭該佐領全志查明據報查楊儒現有二子一孫長子花翎分省補用知府監生楊錫宸年二十八歲次子花翎不論雙單月候選同知廕生楊煥宸年十五歲孫幼丁楊繩曾年三歲所有臣等查明楊儒現有二子一孫之處謹恭摺遵旨覆奏伏乞皇太后皇上聖鑒謹奏奉旨另有旨欽此 
劉坤一片再准部咨勞績保舉鹽大使補缺有關具題按照章程試用期滿應由該督詳細甄别具奏等因歴經循辦在案兹查勞績保舉候補班補用大使魏作樞補用大使陳景錡到淮試用業已期滿據兩淮鹽運使程儀洛造具履歴清册詳送甄别前來臣於光緒二十七年二月初三日甄别得大使魏作樞年力甚强才具亦穩二月初八日甄别得大使景　年强才裕均堪　　　用除　　歴　册咨移部科查　　　　　片具陳伏乞聖鑒謹奏奉硃批吏部知道欽此 
 
