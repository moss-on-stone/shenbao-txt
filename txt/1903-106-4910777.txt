# 1903 - 106 - 4910777

 

Page 1

 
 
[彚解合肥振欵] [  申報館協振所啓]  
　　合肥本山鄉磽瘠之區連年旱荒早已民生凋敝至去歲而赤地千里餓殍盈途四野孑遺益復危在旦夕本邑仁濟堂劉蘭階善士携銀往振三次來電備述災情蒿目棘心幾使鐵人下涙本館協振所因籌集洋銀一千圓送交同和莊請焦樂山善士彚解前往聊救然眉惟是飢民多至數十萬家區區千金無異車薪杯水尙望域中義士宇内仁人豆區釜鍾源源施濟俾皖中瘠土得如黍谷春回實敝所所望雲九叩者爾肅此布臆伏維埀鑒 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大怫自開國以迄嘉慶二十四年以會典事例皇朝三通六部則例彚案爲主而叅之聖訓諭旨及欽定專門諸書自嘉慶季年至光緖二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉靡　　 
遺方今崇尙實學朝野上下咸究心經世之務官書卷帙繁重購寘匪易私集事宫龐雜抉摘尤難是編總裒諸書采輯精要而芟煩冗每條注明原書出處無敢增易一字讀者執偏見全引端振緖不啻舉八百餘書之菁英彙爲一編書凡五百卷千餘萬言可謂體夫思博政典之淵海矣茲用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱様本可知全書之厓略　外埠各坊均有出售此啓 
[弭兵說]  
　　今天下競言弭兵矣自俄人聨合諸友邦在荷京設會日惟以息事寍人爲事而不復相見以戎衣雍雍乎誠太平之盛治也僕獨以爲不然夫天下惟兵械愈精斯戰事愈少耳中國昔以弧矢威天下後人乃易之以戈戟易之以砲銃然祇取人於數十步百步之内猶未能命中及遠使人防不及防近百年來泰西以槍砲制勝其始用林明敦前膛之制猶苦不甚靈捷厥後改爲來復改爲後膛而砲則阿姆斯脫郎克鹿卜槍則毛瑟開乞基司云遮士之類日新月異精益求精甚至有一杪鐘時能放至數十出者嗟乎兵凶戰危古有明訓而又加以殺人之具日出不窮幾於闢天地未有之奇而以肉薄血飛爲兒戲亦何怪兩軍相見尙未交綏而敗胔零骸已飛墮於數里之外哉雖然戰事則因之而反可弭矣回溯數十載以前泰西諸大邦每以黷武窮兵爲事如英俄之戰英法之戰俄土之戰南北亞美利加之戰彼時兵器未甚精利雖沙塲喋血奮不顧身而軍士之死於行間者視今日尙不及十之一二以故兩雄角立虎視眈眈一有違言即以干戈從事迨近歲而砲火日益銳利戰事遂寂無所聞雖俄土交爭英人助土然成　而出亦惟河上逍遙至日之與俄釁端已開於十年以前迄今仍愼守封圻絶未聞以兵戈决勝雖遼東一役俄德法三國戮力同心而日人旣願將地歸還隨復言歸于好蓋明知戰事一起於大勢了無所益而三軍之士所傷實多反不如玉帛雍容猶足體天地之仁而元氣不致凋喪庸詎非兵愈精則戰愈少而不必詡詡然競言弭兵乎抑弭兵之說自美人創之弭兵之會自俄人成之而近數年中美初發難於古巴馴復興師於吕宋俄則乘中國拳匪之亂占據遼東今雖已届撤師之斯依然日日言增兵日日言備戰說者謂目前卽與日人不遽生釁後必因高麗之事而失驩心而非之摩洛哥美之委内瑞拉則禍結兵連幾經時日至搭浪司華列一役雖以英之雄武亦且窮年累月力盡筋疲試問弭兵之事果有效乎抑無效乎若夫我中國自諒山之戰稍挫法人自是卽海波不揚歷十餘載洎中日交鬨辱國喪師未及數年突遇聨軍之禍可知國勢强而兵力壯卽無弭兵之會亦可永保平安苟疲　衰頽也我雖日望弭兵而人卽日思以兵加我亦猶萬國公法祇以抵强國之壓力弱小之國雖處處恪遵公法行事或反因之而致喪邦也善夫日本之運籌决策也日本自與俄人結仇怨卽無日不以整軍經武爲急務兵械則厲益加厲兵艦則多益求多而終未聞與俄併命於疆塲一角其中勝負謂非深得弭兵之至計而不以浪戰爲能者哉我故曰天下惟兵械愈精斯戰事愈少殺人之具日出不窮誠我輩生民之禍也於是搦管而爲弭兵說以告世之有心人 
[砲臺已收]  
　　天津來電云拳匪之亂大沽砲臺被英意兩國聯軍所據兹者和約旣定玉帛重修遂於西歴四月十六號卽華歴三月十九日交還中國檢收 
[遼東要電]  
　　日本某日報登東歴四月十二日中國京師來電云俄政府電飭統兵大員將兵士實力撤回俾牛莊地方可如約付還中國大約撤兵一事不日可望施行矣是日又得牛莊電信云東歴四月初八日爲俄人撤兵之期不料自月初以迄目前奉天遼陽牛莊等處反添駐兵士甚多此外旅順口大連灣金州大東溝亦於三四中内下令各營嚴爲之備奉天更時派大隊赴野外合操詢之則云頃因朝鮮時局將與日人有交涉事宜觀其行爲似頗眞確且有重大事件堅回中國奉天將軍增軍帥要求意者撤兵約章或竟無端决裂歟來電又云十二日撤兵一事刻尙紛更不定旅順電綫忽然阻滯不通日來欲寄電音須繞由烏拉西堡是以牛莊各處所有要事不能迅速飛傳殊不便也至十五日又得中國京師電報云刻下滿洲各處電綫尙在俄人掌握之中其故蓋有二端一因占據奉天府之俄兵已及瓜而返將任華兵入駐其間一因牛莊撤兵俄人尙躊躇未决也 
[俄兵可異]  
　　奉天友人來信云四歴三月中旬有俄兵九百餘人卸去戎裝易穿工人衣服由奉天航海赴上游洞溝附近伐木采煤殊可異也 
[美艦命名]  
　　美京華盛頓來電云美國兵部侍郎磨笛伊君籌製甲乙丙兵船三號各重一萬六千墩刻已將次告蕆遂一一爲之命名甲曰卡痕殺司乙曰烏木痕托丙曰養之氣沙達另有二艦各重一萬三千墩一則名曰米司希其皮一則名曰矮伊達化苦皆美國地名也并聞以後如添製兵艦悉當以地名名之 
 
 

Page 2

 
 
[歡迎法主]  
　　英京倫敦來電云西歴四月十二號法蘭西國大伯里璽天德由巴黎司幸矮洛之席利矮道經馬耳塞海口黄童白叟夾道歡迎 
[摩亂愈熾]  
　　英京倫敦來電云摩洛哥國僞王揮令亂兵偪近美利辣將托辣其耶美堡四面圍攻摩王伯父矮麥辣尼無計支持由美利辣逃出摩王聞警迭派官軍援應刻尙未聞擊退亂兵也 
[日頒新律]  
　　昨有友人自日本東京致書本館云日廷以邇來時有奸民僞造中英俄高各國貨幣不特有傷國體且更妨害商情因增訂刑律數條通行國一外國流行之貨幣楮幣曁銀行劵皆不得改鑄或僞造二除外國流行之貨幣楮幣曁銀行劵不得改鑄或僞造外亦不准由本國携至外國行使以及意圖行使等情三如違犯第一第二兩條法律及僞造第一條所言楮幣及銀行劵者意圖改鑄銀幣者用機器及原料僞造者由本國輸出輸入外國者處以重禁錮一年以下并罰白銀二百圓以内附此項法律於明冶三十六年四月十五日施行所有明治三十五年第二百五十六號勅令即於是日撤鎖 
[福井巨災]  
　　日本某日報云東歴四月十四日淸晨六下鐘越二刻時福井縣屬武生町蓬萊區二十七番木商石田氏棧房中忽然火起時風從東北方來勢甚猛厲一刹那間分五路飛竄本町東北一帶民居廛市盡化刦灰約計所燬多至一千零五十六家其中有神社五僧寺十一及稅務署區裁判所縣支金庫第五十七銀行戱園疉屋柳吾妻各旅邸津田神崎島魚八各酒肆步兵第三十六聯隊統將急派出二中隊盡心救護至八下鐘許火始漸衰迨午後三下鐘時富山縣屬新川郡石田村又以火警告計焚去民居一百二十九户土藏四棧房三十五噫何回祿氏之肆其淫威乃爾耶 
[續錄四川總督岑制軍奏設成都勸工局章程]  
　　工藝廠規則第三章工藝廠規則應分十六類一招請教師規則二考取來學規則三分職規則四權責規則五卒業規則六獎罰規則七工棚規則八寢食規則附盥浴便所規則九食堂規則十休息及請假規則十一儲貨所規則十二發貨所規則十三成績規則十四列貨所規則十五售貨規則十六觀廠規則一招請教師規則一招請教師應分本地教師外省教師特别教師尋常教師四類二請本地教師者或由局訪求或由人推薦必先考騐其製造成品果能精於本地之所有或能造本地之所無卽與議定其總教之年限每日教之時刻人數多少薪水若干並示以教師權責訂立合同兩面畫押本局不得背約刻慢教師教師有不如約者卽可據事據理以辭退之三請外省教師者訂立事同一切如請本地教師惟必親騐其製造成品不可介據聲名訂定之後論道遠近加致川資四請尋常敎師者但立合同並受總辦之督率五請特别教師者或其技爲人所絶無或其人不限於工藝則應特别易合同曰關聘易薪水曰朿修易督率曰協商六除關聘特别教師由總辦出名外其他訂立合同並刻定勸工合同印信由總辦揀派在局委員會議注名加押七工藝廠一藝則必收一藝之成效凡請教師持必先問明其藝必若干月日中材可以學成再與訂立或一次卒業之年限或二次卒業之年限年限之内弗論四種教師非放假日及有疾病婚喪大故不得輟講離廠在年限内本局可以長支三月以内之薪水以昭體恤其有教未卒業借故亂去者除有長支者索還外並須罰還三個月之薪水訂立合同之日將此條載入八凡聘教師時必議訂卒業期限載之合同如期卒業照本章獎罰規酬獎有過期者除係學生不材器物不備咎非教師不論外如係教師因循作輟所致輕卽辭退重卽量其事情議罰三個月内之薪水訂合同之日將此條附載九凡請教師者必視其所教學科之原料或四川自有之特品或雖外品而易購者始可招請十如有特别教師操特别之技不肯傳授者如其藝果有大用卽可議定教成之酬奬及分提紅息專利之年限二考取來學規則一凡入工藝廠者必先習一技必年十五歲以上三十五歲以下身體强壯不吸一切烟者取具鋪保二人並其所習之成品同赴本局報名由監廠委員先叩其保人根據再騐其年歲身體合格并考其成品問以工藝之道果有會心可以造就者再由總辦覆騐堪以派學某科或聽其志願之科者卽予說明學藝年限効力年限令同保人具結始准入廠二凡來學者除學藝期限外學成之後必在本廠効力三年三年期滿始准出廠自行營業効力期内仍由本廠酌子工資堪任教師卽予薪水其特别免其効力者不在此例三來學之人火食茶水燈油牀鋪及所學之原料器具皆由本廠備給以示體恤如因事故革退及卒業之後不及本廠効力者卽按其在廠所用之費向保人追繳此條於保結内塡寫明白四除副廠升進者由本廠備給被褥外來學者凡被褥及隨身衣服皆須自備但非常用之物不得携帶入廠外縣來者亦然五來學工匠遇本廠各官及教師並宜謹守學徒之禮六來學者皆須在廠住宿非休息疾病大故不得請假輟工每月輟工五日以上者革退七凡報名考騐合格者承騐之員必舉本廠一切規則告之不能守者弗强自言能守而後違者量事或罰或斥退由保人繳納廠費八本廠學徒定額四百名額滿取入者記名待缺額之日以次傳補[  章程甚長容俟排日賡續]  
[兇案駭聞]  
　　京師訪事人云北通州人某甲在某金店執業眷屬僑寓宣武門外潘家河沿近以新賦悼亡稚子無人撫養迎岳母同居已則常宿店内二月二十四夜突有素識之乙丙兩鄉人至家借宿次日黎明啓扉逕去至日中鄰右不見甲家動靜疑而窺之則甲之岳母與甲子俱被人戕害屍横屋内慘不忍言急往告甲檢點篋笥貴重細軟之物均已不翼而飛詢悉當晚有乙丙寄宿事遂赴官署鳴寃地方官騐明飭卽棺殮一面派差役赴通州跴緝兇犯務獲重懲 
[哨弁獲梟]  
　　蘇州訪事人云有客自靑浦來語及縣主田春庭大令蒞任後以各鄉梟匪結隊成羣或販售私鹽或支篷聚賭甚致擄人勒贖爲害閭閻差捕人數無多勢難邏緝爰與紳董籌議另集欵項製造槍船四艘招募巡勇數十人督以前飛划營哨弁楊君專司緝捕之事上月某日楊君在朱家角緝獲甲乙二梟黨訊供之後釘鐐收禁獄中大約不日卽當解省懲冶矣 
[劇盜成擒]  
　　松江訪事友人云距金山縣境洙涇鎭南九里許顧楚卿家前被劇盜劫去贜物約値十萬金報經縣主蔣瀾江大令勘明嚴飭通班皀壯四出緝拿近日糧差平福連福卽姚晉甫及其弟姚杏璵追蹤至蕪湖拿獲此案正盜劉松山馬友勝解送捕盜局收禁一面飛電金山禀請大令派得力差夥馳往護解歸案或謂盜黨半係湖廣人平姚曾在某處見劉等三人形跡可疑跟蹤而往適劉盜取披肩付質因得禽獲惟内有一盜仍被乘間脫逃 
[甌郡官塲紀事]  
　　温州訪事友人云浙江温州府王雪廬太守因學憲張燮鈞文宗按試合州示期本月初六日開考二十三日調考泰順縣屬生童事畢即將按試温州遂備交飭知各學教官一面出示署前著府屬應試生童於二十日齊集郡城聽候示期考試○温處道童紹甫　 
 
 

Page 3

 
 
觀察定於本月初一日舉行秋審大典適逢日食之期示改初四日届期又因玉環州解犯爲風雨所阻遲至初七日始舉行○温海關稅務司史納機君於本月十四日辰刻由滬上附招商局豐順輪船來甌十五日接辦榷政前任稅務司李明良君交卸後卽附某輪船赴滬○浙江學政張燮鈞文宗將次按試温州府尊王雪廬太守札委高祝三少尹督辦支應局事宜劉彝生叅軍廷俊爲學轅文巡捕於本月十六日赴台州迎迓○新任平陽縣金鄉營都司陳百川閫戎濟元接奉督憲飭知隨於本月十二日赴平履任○前署平陽縣金鄉營都司施久之都戎恒敬於本月十二日交卸後仍回温州城守營守備本任署缺之彭英甫守戎以未奉制軍飭知延未交卸以故施守戎接篆之期尙未擇定○浙江候補縣丞程渭占二尹祥熊候補典史胡芑孫少尉啓華處州府某太守札委督解秋審人犯來温本月初七日午後公畢卽辭返括倉 
[鳩江譚屑]  
　　蕪湖訪事人云日前巡警營哨弁李芸香都戎巡獲拐匪二名口并所拐幼女二口送全巡警局總辦吕韻生觀察研訊之下幼女供稱湖北黄梅縣人寄居安慶大王廟左近被人誘拐至此觀察飭留候家屬領回拐匪則皆重責禁押○蕪湖護國菴外餘地縱横約三百餘畝向由山左人之寓蕪者管理旣而有李伯唐者不知如何捐入弋磯山醫院山左人羣焉不服起而相爭幾致釀成交涉之案恐一時未易清理也○日前有某甲者偵知城内周公館有餘屋出租與人因往賃得一椽先付押租洋銀若干卽將行李遷入翌日至天寳銀樓購取金銀首飾約樓夥來家收價至則予以某票號銀票一紙迨夥赴某票號核對云係贋鼎急回至周公館詢問則甲已去如黄鶴樓中執事人疑周知情投縣遞禀控告不知如何了結也 
[邗水鷗情]  
　　揚州訪事人云郡城西門外七里甸人某甲擇吉本月二十一日開設裕恒昌布店先是二十夜二鼓時忽有匪人糾黨圖劫悞撞對面裕興米鋪之門鋪中人出自後門鳴鉦求救鄰人雲集匪遂奔逃衆鄰追至麥田中緝獲一匪鎖交地保看管大約卽須解請地方官訊辦矣○十二圩南北鹽倉所儲之鹽一經掣運出江即須陸續補足兹者兩淮運憲程都轉接儀棧來文催運遂將丁酉新增北鹽六千引分别遴委員前往淸江領運惟聞空船甚少招雇頗覺爲難云 
[重發謄黄]  
　　前年拳匪作亂仇視洋人迨和局告成朝廷明降綸音著各州縣將寄寓洋人及大小教堂盡心保護隨由大憲敬廑謄黄遍發各州縣懸掛兹者上海縣主汪瑤庭大令查得前貼之謄黄近已模糊破舊誠恐民人不察視爲具文因又於昨日發出若干張分給各城門糊裱張掛 
[禁錢出口]  
　　本埠錢業董事夏樹杰查得近有奸商將當十銅圓私裝輪船販運出口以致銀價日贬錢價日昻每洋銀一圓僅兌銅圓八十枚實屬有妨市面爰禀請上海縣主汪瑤庭大令嚴加查禁大令據情轉禀道轅蘇松太兵備道袁海觀觀察以此事業奉藩憲陸札飭查禁在案兹復據禀立卽照會南北關稅務司嚴密稽查如遇以上事情定將銅圓充公販運之人發縣從嚴懲辦 
[因髮犯法]  
　　前日保甲總巡朱森庭明府由公館蒞局見陳順雲陳光寶凌紀生范榮生四人團聚局前嬉笑諧謔頭上均留前劉海髮毿毿然長寸許刷以膠水光可鑑人知其决非善類爰命差勇一併拿獲訊究之下同供小的等皆手藝中人不知違禁叩乞施恩明府立招薙髮匠至令將劉海髮薙去旋又以凌足穿花鞋著掌頰十下 
[上海求志書院癸卯春季課題]  
　　經學周禮天官外府鄭注其藏曰泉其行曰布解泉始蓋一品解周景王鑄大泉而有二品解王莽改貨而異作泉布多至十品解性理論衡本性引密子賤漆雕開公孫尼子之徒言性有善有惡說孟子言性善荀子言性惡說揚子法言修身言性善惡混說申鑒雜言下韓昌黎集原性竝言性有上中下三品說史學左雄請嚴選舉論遼金元都城考惠氏後漢書補注彭氏五代史補注皆本三國志裴注體例問他史尙可仿行之歟擬編歴史教科書略例掌故兼時務德奥意三國繼續同盟論路索民約論書後詞科特科異同說問嘉興錢氏碑傳錄平江李氏先正事略湘陰李氏耆獻類徵詳略得失若何算學題罷綫體之積數爲其外切圓囷積八分之五試作圖解以明其理今有白璧一方長八寸寛半之厚又半之内穿一孔距三邊各四分求重心距球間空缺兩端各幾何設有四面體形其邊爲十二尺形内容等徑四球中心空缺處再空一小球間小球徑若干又如前形邊數相同内容等徑十球處再容四小球問大小球徑各若干輿地春秋吳楚形勢論春秋吳越形勢論張騫請從蜀通大夏論論委内瑞辣近事無論遠近均以題目載入申報之日爲始繳卷限兩月截止逾限不收 
[上海縣署瑣案]  
　　孟掌林毆斃李渭卿一案前晚又經縣主汪瑤庭大令升堂研訊並提移屍之王虎林質對王供孟所種菜蔬時時被人竊取故與伊弟留心偵察某日之晚將李獲住肆意兇毆至垂斃始邀小的舁屍移棄小的因係鄰居不得已隨之而往見李僵臥菜園旁氣尙未絶隨卽回家孟仍不肯實供大令喝跪大練並躧木槓移時猶不吐實乃飭還禁獄中王收押自新所○老虎灶諸同業環控劉錦榮盜賣公所中地畝等情大令移請英美租界公廨讞員張柄樞司馬將劉移提到案前晚升堂訊究劉供水爐公所置有地畝被王某私賣事與小的無干大令飭收押所中候提王與各原告質訊○丁君如快集臣扭宋宗山到縣大令研訊之下丁瞿同供小的等在法界股開德源隆號雇宋執事所有盈餘均被吞没倂欠各莊銀六千餘兩之多求恩訊究宋供小的經理號中事務不敢侵吞今有貨物運往營口銀未收回願往收淸决不累及各股大令飭交人保出速卽收銀淸理禀復核銷 
[地市捕房紀事]  
　　前晚上海縣署皀役全順即陳印發在南市洽興街與趙松濤李關林朱金桂口角爭毆意欲扭解入城行經大馬頭某號巡街捕向之查問遽揮老拳因卽拘解捕房捕頭令押候轉解馬路工程局禀請總辦翁子文太守訊究 
[廬州求振]  
　　謹啓者頃奉查放廬州春振之劉蘭階先生函開手書藉悉前奉三電兩函俱未收到誠如尊諭令人不解矣芬初以淝災不甚緊要不料二十一日到此就耳聞目擊者灾已不甚蓋緣前兩年歉收去歲顆粒無存以致不可收拾十四年分災較今年尙輕放欵至三十餘萬金目下飢民載道餓斃者日有所聞災册由縣送來十萬餘户大小七十餘萬口欵僅三萬餘金萬難分佈邑尊趙舜翁與芬寢饋難安本地紳士劉子徵周六階張立階三君子共助銀千兩其餘尙待續勸前分六路下鄉查户據諸友來函言極貧者約十之七而給票者僅十之三爲欵所拘徒喚奈何諸善長能否籌募若干眞是救命莫大之陰德也前月二十四日謁文忠公墓卽拜季皋京卿談及伊捐兩竿已托鄭景翁父來又云伊族中放本洋一千五百餘元仲仙中丞亦放若干使災不奇重地方紳士可自捐自放今年如此大災非本地集欵所能濟事爲此再函速爲籌欵接濟救災救命不勝急切待命之至[  上海六馬路仁濟堂謹錄]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浦東總巡局瑣案]  
　　王利發行竊水巡捕船上錨篷等物經水巡捕查獲解至浦東保甲總巡局總巡謝岳松明府研訊之下判枷號示衆贜給水巡捕領回○日前招商局管糧委員控袁三向運糧船上勒索陋規總巡謝明府提案訊明判令枷號在案昨已期滿飭卽帶案疏枷交人保去 
[上海總巡局紀事]  
　　顧品濤前投保甲總局控湯阿九誘匿伊女等情總巡朱森庭明府飭二十三鋪地甲將湯交案研訊之下抵賴不承因諭令兩造出外偵尋前日已由湯尋獲随卽送請訊供 
[馬路工程局瑣案]  
　　日前王家馬頭公記鹹貨行執事人顧衡錫投馬路工程局控房客藍少山積欠租金等情總辦翁子文太守倩襄讞委員黄銜堂二尹研訊顧供行内有餘屋一間轉租與李小帆開設和興烟膏店後由李將店盤與粤人藍少山改設烟館窩留來歴不明之人以致後樓時時失物邇者積欠租金四月向索不会囑伊遷讓置若罔聞不得已求恩飭遷以便另招他人租賃藍供小的係廣東大捕縣人年五十有一盤頂和興烟館已歴十餘年所欠租金容小的函追李小帆來滬商付二尹限四月底遷去違干未便○船户張六桂訴稱小的前將駁船借給徐寶寳裝載貨物被　盜賣向論逞蠻叩求訊辦總辦翁子文太守飭押候研訊 
[英美租界公堂瑣案] 　　 
　　包探李星福解高春祥到案禀稱此人係怡和洋行式拉夫虧欠行中銀二萬餘兩被行主所控從寗波移提來此請卽究追怡和行主投案歴陳巓末并將高之產業開單呈覽高供所欠之銀均被他人借去襄讞委員魏蒓塢大令商之英總領事署繙譯官迪比南君飭押候補提借銀之人訊明追繳○包探張天林解劉春榮到案禀稱日前某處火灾時伊乘間攫取戴小石家首飾衣服兹由小的拘獲詰知各贜已售與劉金榮爲持一併送請訊究大令飭押候限　禮拜吊齊各贓然後核辦○包探趙銀河解王二寶到案禀稱此人行竊徐雲生吳仁甫張立山等六家衣飾除吊到各贜外尙有吳所失金壳對時表一枚由楊王氏質在城内某典肆請飭吳備本取贖大令判將王笞責二百板枷示一月期滿之後收禁西獄三年然後逐出租界○包探倪順泉朱桂生解袁德泉到案禀稱此人先後行竊洪卽春等十一家衣物由小的等拘獲送請訊懲大令判責三百板枷示一月期滿之後收禁西獄半年然後遞解回籍贓分别給各失主具領○包探方長華解王阿三到案禀稱此人前曾犯案受懲今又行竊徐阿金等家衣服報由小的拘獲送請訊追大令判責四百板枷一月期滿之後收禁西獄一年○包探竇如海解王德喜到案禀稱此人掩入王少卿家竊取衣服報由小的拘案禀請究懲大令判責五百板逐出租界贜給王具領 
[法租界捕房瑣案]  
　　積竊徐阿四行竊某姓家對時表銀練帳鈎等物被包探查獲解奉讞員孫建臣大令訊供旋由振隆押店夥吳金表偕某甲投案訴稱此表實由甲來押並非竊贓大令著甲備本贖回徐枷號二月責五百板○積竊王阿二前因犯案由包探解奉大令訊明判枷二月期滿送押改過所二月兹因在押患病由管犯巡捕據實禀明大令飭送仁濟醫館請醫生騐明所患何病禀候核奪○流氓徐祥慶誘令萬氏捲逃被其夫陳福生扭控到案大令著重責五百板枷號二月期滿之後再責五百板萬氏掌頰二百下交陳領回○趙少惠前向姚陸氏騙取値洋銀八百餘元之金剛鑽所鑲戒指二枚避匿不見旋被氏尋獲扭案大令飭暫行管押昨日提案比追趙供小的係山西某邑人薄有家產不難變價以償大令惡其狡展著枷號二月責五百板 
[美租界捕房紀事]  
　　昨日午前粤人林阿順乘脚踏車至百老匯路行駛如飛適有年將其　之甬人迎面而來被撞而仆傷及其面鮮血横流六百六十號巡街華捕見之將林拘入捕房捕頭傳到甬人騐明傷勢尙輕令自投送同仁醫院醫治責令林給以養傷費若干○昨晨江北小竊王來仔潛入虹口怡和碼頭某號棧房竊取所儲舊鐵適爲司閽之印度人所見扭入捕房捕頭令押候解送公堂禀請讞員張柄樞司馬訊究 
[蘇省官報]  
　　十五日翰林院庶吉士秦曾辭行散館候補道趙受璋辭行回甯同知羅承恩府經歴周紹棠照磨胡緝熙均禀辭赴南匯沙洲差知縣兪都禀知到發審局差同知銜候補知縣符振庠由甯來府照磨汪鳳禀知奉府委解首級赴溧陽吳江縣主薄祝衍綸寳應縣銜陽司巡檢馬家豐均押解秋審人凶來省禀到卽辭管帶無標飛划營補用叅將徐錦堂禀知赴江震崑新一帶巡緝十六日城守叅將曾毓衢通知赴甯花翎鹽運使銜訓補徐州府知府齊蘭正白旗人由甯來禀到知縣戴壽昌由甯見制憲回並謝奉藩憲委荊溪縣騐收積榖差卽辭朱涇汛把總楊紹源禀知護解秋審人犯來省禀到卽辭十七日藩轅牌示照得奉賢縣知縣王宋病故遺缺輸應新海防遇缺先知縣郭重光堪以請補統領太湖水師全軍劉徵鳳禀知赴上海陳慕一帶閱捰瓜洲鎭總兵高光効到直隸州方元熙江陰請補靖江縣馮璋武進知縣金乙麟靖江周慶賢常熟均禀辭赴沙洲差鍾二禀辭赴甯見制憲代理吳縣主簿簡錫恩禀知赴木瀆公幹指分江蘇試用縣丞張德源山東人由籍騐看來省禀到巡檢周思績江陰吳啓昆丹陽均禀辭起沙洲差靖江縣新港司巡檢孫逢陽押解秋審人犯來省禀到典史畢承楨由甯公幹回十八日候補道袁恭宏通知在院上給假回籍修墓高元錫由甯來訓補徐　府齊蘭禀辭震澤縣夏禀到同知羅承恩南匯知縣龔鴻揆丹陽均禀辭赴沙洲差伊立勳由吳二江釐局來卽辭常昭海口厘局知縣張學鴻專　禀謝二十八年分冬季三月連盈蒙記功一次黎耀森禀知赴楊屬公幹卽辭韓葆仁由滬見道憲回炳麟由寗見制憲回縣丞鴻漸辭謝飭知奉部覆核准代辦無錫縣保甲縣丞陳毓由無錫來新　司巡檢孫逢陽禀辭丹陽縣吕城司巡檢陶鴻級泰興縣印莊司巡檢　文殿均押解秋審人犯來省禀到卽辭巡檢陶淮淸禀辭赴丹徒沙洲差 
[皖省官報]  
　　三月十三巡檢羅守行丁艱府經瞿金　赴湖北探磺價直隸州州判馬長儒辭赴桐城閱卷十四日委辦大通厘卡知府許炳榛到知州譚祖綸奉委倒湖厘卡花翎騎都尉改掣安徽截取同知章樹昌到浙江人十五日指分安徽試用州吏目許華到浙人江候補知州黄建知奉委辦太白厘卡知縣于鳳閣知奉委辦籌　公所文案楊世翰辭赴湖南探磺價周鳳梧知奉撫委收詞差巡檢齊鳳樓奉臬司委查大小南門内街道十六日候補知府林載亨辭赴滬公幹知縣劉維垣知奉委辦霍山茶厘縣丞灘永熙到由皖南措資巡檢齊鳳樓知接查大小南門内街道陸金甫辭赴江西探磺價典史華晉辭赴皖北措資十七日委辦運漕厘卡知府王詠霓到三品銜改掣安徽補用知府恩誠到鑲白旂人號明齋四品銜指分安徽試用知縣盛毓嘉到蘇人號少彭缷任銅陵縣王佑曾到交代淸楚丁艱繁昌縣陳元　知交代淸楚候補知州馮紹恩奉委銅圆局監工通判周總知縣李榮墀均奉委赴准北牙厘局差遣鄭秉二知解京餉回巡檢唐韶到由皖南措資張溥　到赴蕪湖差遣回十八日籌議公所文案知縣于鳳閣知到差指分安徽試用巡檢余文祿到浙江人通判兪立誠到由蕪湖來知縣廖昌彝由英山公幹回周鳳梧知撫轅收詞到差府經侯雲二縣丞勞洪章巡檢鄭欽徐宏保均辭奉淮北牙厘局咨　差　薛泰福謝行知註册 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
[光緖二十九年三月十二日京報全錄]  
　　宫門抄諭旨均錄正張○工部侍郎松奏恭報到汴入闈日期摺○電政大臣吳奏恭報抵滬會辦電務摺○署川督岑奏留員辦理敬務事宜片○又奏知縣湛深經吏諳習時務懇恩以道員發川差遣片○又奏道員到省飭赴調任片○又奏遴員署理臬篆片○滇撫林奏陳明糧道兼辦各局事務片○四川藩司陳奏爲先到藩司新任並請陛見摺○署川臬趙奏報接署臬篆日期叩謝聖恩摺○護楚督端奏爲辦理學堂需人請准調員差委片 
　　頭品頂戴尙書銜工部左侍郎奴才松壽跪奏爲恭報奴才到汴日期恭摺仰祈聖鑒事竊奴才蒙恩派往河南辦理本科會試知貢舉於正月二十六日請訓仰蒙召見誨諭周詳頒賞珍物下懹循省感激莫名陛辭後遵卽出都二月十六日行抵汴省會晤撫臣張人駿籌商一切卽於是日入闈借用監臨公所以爲辦公之地試事届期謹當會同撫臣督率塲内外各員恪恭將事認眞經理以仰副聖主愼重掄才之至意所有奴才到汴日期理合恭摺具陳伏乞皇太后皇上聖鑒再奴才經過直隷河南地方麥苗生發望雨甚殷民情均屬安謐堪以仰慰宸厪此摺係借用河南巡撫關防合併聲明謹奏奉硃批知道了欽此　　　　　 
　　會辦電政大臣候補侍郎臣吳重憙跪奏爲恭報微臣抵滬日期仰祈聖鑒事竊臣於上年十二月間恭奉恩命駐滬會辦電務當於本年正月趨詣闕廷仰蒙召見跪聆聖訓欽悚莫名當卽馳赴天津與督辦大臣臣袁世凱面商一切二月十八日乘輪南下廿一日行抵上海蒞局任事查電政官商造辦事歴多年桿線之陸續增修股票之舊新轇轕必須洞悉曲折方能釐剔弊端臣惟有仰遵諭旨實心辦理於維持電政之中仍寓體恤商情之意並隨時秉商臣袁世凱認眞經畫以期漸有裨益所有微臣抵滬日期理合先行繕摺具陳仗乞皇太后皇上聖鑒謹奏奉硃批知道了欽此 
　　岑春煊片再川省遵旨開辦敬務先立學堂教練員弁各情形前已擬議章程恭摺奏明在案查警務爲内治要政督察辦理稍或未當善政適足以殃民况當試辦之初尤未敢遽言把握惟有愼選樸誠明達之員以爲總會辦庶幾流弊少而成效多查有雲南試用道李光覲堪以委充警務局總辦候補直隷州知州王瑚堪以委充警務局會辦惟查李光覲係由部領憑赴滇尙未到省之員來川措貲因事經臣接見察其才尙可用是以覈委並懇天恩准將雲南試用道李光覲留川差遣委用以資臂助除將警務章程另案具奏曁飭取該員文憑履楚分别咨送外謹附片具陳伏乞聖鑒謹奏奉硃批著照所請吏部知道欽此　 
　　岑春煊片再川省舉辦一切新政在在需才前調各員未能俱來來者猶不敷分任兹查有在任候選道甘肅中衛縣知縣王樹枬湛深經史諳習時務歴任四川甘肅州縣均能爲民興利除害臣前在甘肅藩司任内卽知其能來川訪問該員在川官聲較諸在甘尤著川省一切待舉相需甚殷合無仰懇天恩俯准飭部將王樹相開去中衛縣缺以道員發川差遣委用俾資臂助實出逾格鴻施再該員現經工部左侍郎唐景崇及臣保送經濟特科仍飭先行赴試合併聲明謹附片具陳伏乞聖鑒訓示謹奏奉硃批著照所請吏部知道欽此 
　　岑春煊片再調補四川川東道賀元彬業已到川應卽飭直調任以重職守除檄飭遵照並咨行外謹附片陳明伏乞聖鑒謹奏奉硃批知道了欽此 
　　岑春煊片再前閱電鈔光緖二十九年正月二十日欽奉上諭山西巡撫著張曾敭補授陳噊著補授四四布政使欽此查張曾敭旣已蒙恩摧任晉撫自應迎摺北上所遺四川藩司篆務當經臣即飭陳璚先行到任以便張曾敭交卸起程所遺臬司篆務查有補用道趙藩堪以委令署理除分檄飭遵並咨部外謹附片具陳伏乞聖鑒謹奏奉硃批知道了欽此　　　 
　　林紹年片再滇省善後釐金兩局事務浩繁向係奏明派委司道公同立理團保局向委糧儲道會同臬司辦理農工商務局則係專派糧儲道督辦各在案兹新任糧儲道陳燦業已飭赴本任所有各局事務自應照案委令該道分别會辦專辦以專責成除分檄飭遵外謹附片具陳伏乞聖鑒再雲貴總督係臣兼署毋庸列銜合併陳明謹奏奉硃批知道了欽此 
　　頭品頂戴四川布政使威勇巴圖魯臣陳璚跪奏爲恭報微臣先到藩司新任日期叩謝天恩並籲懇陛見恭摺仰祈聖鑒事竊臣前閱電鈔光緒二十九年正月二十日欽奉上諭山西巡撫著張曾敭補授陳璚著補受四川布政使欽此當經督臣岑春煊行知飭令先到藩司新任以便張曾敭交卸起程旋於正月二十六日准張曾將印信文卷移交前來當卽恭設香案望闕叩頭祗領任事訖伏念臣粤西下王知識庸愚隨金陵戡亂之師幸彰撻伐竊浙水監司之任備荷矜全相岳觀風政疏六察河汾陳臬績愧三宣向蜀郡而量移復藩條之暫攝適値蕩平小醜稍伸聖朝菙策之威乃蒙寵錫嘉名無異漢代驃姚之號凡此榮施之逾格每慚報稱之未能兹復仰沐鴻恩開藩巴蜀自天聞命伏地增慚查四川爲天府要區藩司有旬宣重任安民必先察吏仿張詠治蜀之規開源尤貴節流守劉晏理財之訓矧値此師旅饑饉之際更貴有懲前𪫷後之圖檮昧如臣懼難勝任惟有仰懇天恩俯准臣入都陛見庶天顔入覲藉伸� 
瞻就之微忱而聖訓躬承亦幸遵循之有自所有微臣先到藩司新任日期叩謝天恩並籲懇陛見各緣由謹恭摺具陳伏乞皇太后皇上聖鑒謹奏奉硃批毋庸來見欽此 
　　三品銜署理四川按察使補用道臣趙藩跪奏爲恭報微臣接署臬篆期叩謝聖恩仰祈聖鑒事竊臣於光緖二十九年正月二十五日奉署督臣岑春煊行知接閱電鈔二十日奉上諭山　巡撫著張曾補授陳璚著補授西川布政使欽此現在飭令藩司陳先行到任所遺臬司篆務委臣署理旋准升任按察使陳將印信文卷移送前來臣遵於二月初一日設香案望闕叩頭祇領任事伏念臣滇徼下材儒官通籍薦膺州牧奬擢監司適秦隨護員之班重聆訓誨濟糜設保商之局勉效馳驅暫攝鹺綱愧無裨於正筴遽權臬事益自懍乎臨淵查臬司總會刑名必洗寃而澤物况川省疉經災患當嘉視以矜情然寛嚴並足誤民用法在神明其意糾舉不容徇俗得人則訟獄皆平迂陋如臣懼弗勝任惟有隨事禀商督臣殫心措畫藉以仰答高厚鴻慈於萬一所有微臣署理臬篆日期並感激下忱恭摺具陳叩謝天恩伏乞皇太后皇上聖鑒謹奏奉硃批知道丁欽此 
　　端方片再湖北處江漢之衝學堂爲觀摩所集事務日形繁重且當羣言龐雜之秋尤非有文行敦飭之士相與講明裁正不足以閎造就而收得人之效查有浙江候補知府楊鍾羲制行廉樸經術修明於教課諸端深見講求該員由編修截取知府分發浙江現在丁憂服闋擬調令來鄂派辦學堂事宜以資整理仰祈天恩俯念鄂省學堂辦理需人准予該員調鄂差委出自逾格鴻慈是否有當理合附片具陳伏乞聖鑒訓示遵行謹奏奉硃批著照所請吏部知道欽此 
 
 

Page 16

 
 
[光緒二十九年十三日京報全錄]  
　　宫門抄諭旨均錄正張○署粤督德奏爲對缺調補𢌞避知縣摺○護晉撫吳奏揀員升補要缺通判摺○杭州將軍常等奏據咨叅革乍浦駐防騎尉摺○豫撫張奏辦理新政需才請旨調員相助片 
頭品頂戴署理兩廣總督奴才德壽跪奏爲對缺調補知縣恭摺仰祈聖鑒事案准吏部咨廣西崇善縣知縣杜夔元係貴州淸鎭縣人幼年四歲過繼緦麻服叔理當爲嗣旋値苗匪倡亂隨嗣父逃難貴筑縣地方居住由貴筑籍報捐監生應光緒元年乙亥恩科本省鄉試中式舉人由揀選知縣於光緒十二年十一月初二日遵海防例報捐知縣因不諳定例致將本生三　漏未塡註十三年三月二十五日籖選廣西融縣知縣領憑出京十三年十二月初八日到任丁嗣父憂服滿遵例呈請起復分發原省候補准補崇善縣知縣二十七年三月二十五日卸事回省交代清楚該員胞兄慶元現授廣西思恩府知府查杜夔元雖經過繼緦麻服叔與杜慶元究係本生同胞兄弟例應以官小之崇善縣知縣杜夔元廻避於總督兼轄之廣東省實缺内地知縣擇缺對調等因經廣西巡撫丁振鐸奏明於光緒二十七年十月二十二日奉硃批吏部知道欽此查杜夔元貴州舉人由廣西候補知縣補授崇善縣知縣該撫奏稱該員胞兄慶元現授廣西思恩府知府例應以官小之崇善縣知縣杜夔元廻避出省又定例祖孫父子胞伯叔胞兄弟槪不准同官一省自應照例令官小之杜　元廻避出省　總督兼轄省分相當之缺酌量揀員對調因又准咨開廣西崇善縣知縣係衝難烟瘴題調兩字要缺查廣東省新寗縣新安縣揭陽縣澄海縣四缺均係兩字要缺應在於廣東新寗縣缺内迅速揀員對調等因並援廻避廣西崇善縣知縣杜夔元禀報於十八年三月十四日到省聽候揀缺調補等由前來查定例州縣等官有廻避應以揀選對調者除所調之缺本係繁要聽該督撫酌量調補如何簡缺其所調之員如降革留任例有展叅及督催分數錢糧承追虧空贓罰與請調之例未符者不准調補其未經到任或歴俸未滿試俸未滿及試署未滿並試署已滿未請實授者仍一律揀調等因今廣西崇善縣知縣係衝難烟瘴題調兩字要缺行令於新寗新安揭陽澄海等縣四缺内揀員對調查有澄海縣知縣王耀曾現年五十二歲係福建侯官縣人由舉人中式光緒癸未科進士引見奉旨以知縣墍用籖掣四川親老告近改掣廣東題補今職光緒十四年三月初六日到任該員通達事理聽斷明允堪以調補廣西崇善縣知縣又該員杜夔元精明幹練振作有爲堪以調補廣東澄海縣知縣該員係實缺人員對缺調補毋庸送部引見合併陳明謹會同署廣東巡撫臣李興銳廣西巡撫臣王之春合詞具陳伏乞皇太后皇上聖鑒飭部覈覆施行謹奏奉硃批吏部議奏欽此 
頭品頂戴護理山西巡撫布政使臣吳廷斌跪奏爲揀員升補要缺通判以資治理而重地方恭摺仰祈聖鑒事竊照托克托城撫民通判樊恩慶升補歸化城撫民同知接准部覆於光緒二十八年十二月二十三日奉旨應以奉旨後第五日行文按照限减半計算扣至光緒二十九年正月十二日作爲托克托城撫民通判開缺日期係衝疲難兼三應調要缺無庸掣簽業經裁缺報部在案自應由外揀調該廳地濱黃河商旅絡釋民蒙雜處教堂林立彈壓撫綏均關緊要非精明幹練之員弗克勝任查定例州縣以上應調缺出如無合例堪調之員而例准題補各員内或因人地未宜以應升人員請升等語臣與藩臬兩司逐加遴選晉省現任簡缺通判固無合例堪調之員卽候補通判亦無合例應補之人自應於應升人員内揀選查有蒲縣知縣魏鋆現年三十六歲係江蘇金壇縣人祖籍湖南由監生遵新海防例報捐知縣遇缺先選用光緒二十二年四月籖掣蒲縣知縣五月初六日吏部帶領引見奉旨山西蒲縣知縣員缺著魏　　授欽此復於湖北籌賑局報捐同知升銜領憑赴晉九月十六日到省二十三年二月初六到任二十八年八月調署萬泉縣知縣臣雖到任未及三月例不加考惟前藩司任内查得該員年强才裕熟習邊情任内並無承審案件及欠解錢糧承緝未獲已起四叅有關降調處分且歴俸已滿三年以之升補托克托城撫民通判實堪勝任與例亦符據署布政使胡湘林署按審使張毅會詳請奏前來合無例懇天恩俯念邊缺緊要准以蒲縣知縣魏鋆升補托克托城撫民通判應於地方治理均有裨益如蒙兪允該員係現任知縣請升通判應俟奉准部覆後再行給咨送部引見以符定制所遺蒲縣知縣員缺晉省現有應補人員例得扣留外補合併陳明所有揀員升補要缺通緣判由理合恭摺具陳伏乞皇太后皇上聖鑒勅部議覆施行謹奏奉硃批吏部議奏欽此 
杭州將軍奴才　恩杭州副都統奴才德濟跪奏爲據咨叅革乍浦駐防騎尉一員恭摺仰祈聖鑒事竊於光緒二十九年正月二十二日據乍浦副都統奴才柏梁咨稱左司案呈案照乍浦駐防世襲騎都尉吉煊案被孀婦陳周氏等控告縱子將女陳氏毆傷身死不明結請啓驗一案當於正月十八日據廳縣報稱帶同件作眼同啓驗得吉陳氏委係生前毆傷身死等情當卽禀奉吉陳氏旣經廳騐當塲騐明傷証卽應將吉煊先行摘頂照例交地方廳縣看管歸案訊辦以重人命而免疏虞復奉二十案據廳縣詳稱於本年正月十八日會審提訊吉煊供認毆伊妻陳氏屬實各等因職司理合請咨請將世龔騎都尉吉煊先行奏革歸案照例訊辦據此案查有職人員一經被控旣有確証例應先行叅革本身職銜以便歸案審訊定擬等情咨叅革前來奴才例應據咨奏請將乍浦駐防世襲騎都尉吉煊革職歸案照例定例辦理謹恭摺具陳伏乞皇太后皇上聖鑒訓示謹奏請旨奉硃批著照所請該部知道欽此 
張人駿片再辦事要在得人而練兵必先求將近遵諭旨添練常備一軍攺習新操事極繁重化積弱而爲精强須視統帶之賢否以爲衡臣於本省將領留心體察雖不乏樸實勇敢之員然所練洋斯前數年舊式究於新式素未講求　以頗難其選惟查有記名總兵王世清紀律嚴整廉明有威臣稔知其前在直隷總督臣袁世凱武衛右軍有年於新操閱歴甚深嗣在山東分統先鋒隊各營訓練士卒措置操防均能力振浮靡蔚成精整臣任漕運總督時曾經明保有案揆其操持智略洵可獨當一面爲將領中不可多得之員此有裨於軍務急需相助爲理者也又豫省外交内政近來日難一日舉凡築路開礦各工洋員教士游歴維持接待在在均關緊要所有現就本省司道遴委分投認辦而事機日多猶覺不敷分布臣前在東撫任内交涉甚繁有二品銜山東補用道徐撫辰隨臣辦事多中肯綮亦能洞達外情河南當風氣初開創始匪易若得該道來豫差遣必可因應合宜此有裨於洋務而極須相助爲理者也自今東省經撫臣周馥極力振作奏調將領道府各項有十餘員之多類皆平昔相知有素委用尙不乏人如王世清徐撫辰兩員在東固不見其多而離東亦不見其少且東豫唇齒相依就臣所素知者勻撥一二員以靖地方亦實收彼此扶助之益合無仰懇天恩俯准由臣調豫差遣以常備一軍委王世淸統帶交涉各事飭徐撫辰隨同辦理冀收實效相應請旨敕下山東撫臣轉飭各該員將經手事件交代清楚迅速來豫出自逾格鴻慈除分咨查照外理合附片陳具伏乞聖鑒訓示謹奏奉硃批著照所請該部知道欽此 
 
