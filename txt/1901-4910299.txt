# 1901 - 277 - 4910299

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之士旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政冶藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就　購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[毁寺廟爲學堂說]  
自開辦學堂之旨下各省官吏欽奉綸音咸思卽時創辦以仰副聖天子培植人才之至意海内人士方謂不數月而鼓歌弦誦可以遍於寰區乃不謂時近半年或甫擬章程而並未興創或紛然聚議而仍未施行雖朝廷降旨迭催而官與紳依然瞻顧徘徊意存觀望是豈敢故違綸綍哉誠以學堂之設必須延教習招生徒購書籍核其所費殊屬不貲將使官爲籌措乎際兹出欵繁多庫儲支絀卽屬萬不得己之欵項猶且嗟興仰屋羅掘無從更何從另籌巨金爲此非常之舉將使民自捐辦乎則年來閭閻窘迫户鮮蓋藏富者僅有兢兢自保之心貧者更懐蹙蹙靡騁之意欲捐巨欵勢亦甚難至欲以從前書院改絃更張事非不可舉行惟下邑偏州未必皆有講舍且書院之儲費有限學堂之出欵甚繁兩兩相權所缺尚巨然則爲之奈何曰惟有以各省之寺廟爲各省之學堂事旣易行理尤極順攷寺廟之建最盛於六朝自唐及明累有增益然年代久遠不必博引繁稱惟王逋蚓菴瑣語載康熙六年七月禮部題奏臣等計算直隷各省巡撫造送册内勅建大寺廟共六千七十三處小寺廟共六千四百九處私建大寺廟共八千四百八十五處小寺廟共五萬八千六百八十二處僧共一十一萬二百九十二名道士共二萬一千二百八十三名尼姑共八千五百十五口以上通共寺廟七萬九千六百二十二處僧道尼姑共一十四萬一百九十三名口云云按此皆係國初之數迄今海内承平歴二百餘年紺宇紅牆當不知又添幾許聚此數十萬不耕不織之遊民米粟安得不昂風俗安得不壞倘能一旦人其人廬其居芟夷廓清不復稍留餘孽爲益之處約有數端蓋邪正兩途自古不容並立異端之勢盛則聖人之道衰今釋道之流雖祗如爝火僅存未必再敢與正學爲敵然根株未絶終恐餘燄復燃若能一律毁除則宇宙可自兹清晏此爲益之道一也叢林古刹昔所稱爲清凈道塲者今則或窩留婦女或廣聚賭徒藏垢納污無所不至彼和宕和樣之輩又或因爭奪寺産涉訟公庭作奸犯科肆無忌憚究之不勝究懲之不勝懲惟能掃除而更張乃得清源而正本此爲益之道二也誘騙人財之術惟僧道爲最工假托鬼神昌言禍福詭譎百出狡詐多端愚民墮其術中不惜以减衣縮食而來者供若輩濫賭狂嫖之用民財大耗言之可傷誠能遏絶其流亦足爲利民之一助此爲益之道三也有此三益故即非爲學堂計亦宜將各省所有寺廟悉數爲之拆毁况現在正慮開辦學堂之費無從出乎以彼易此孰得孰失必有能辨之者或曰寺廟之産旣悉數充公試問如許僧道將何從位置曰亦有法在是宜由地方官將田産逐細稽查留十分之一另撥寺廟一二處聚若輩於其中給與衣食終其天年此後永不準再收徒衆違者重治其罪或有能另謀生計自願還俗者聽如是則不及數十年而僧道自絶迹矣至列入祀典之寺廟卽不便拆去亦祇須留屋數間專雇一人司香火彼崇閎殿宇徒壯觀瞻亦何益乎猶憶戊戌夏欽奉上諭民間祠廟不在祀典者著地方官曉諭民間一律改爲學堂以節糜費而隆教育等因未幾康梁亂作此說遂不果行今者明詔屢頒重申前說日前本城紳士李蘭墅大令將城廂内外菴觀寺院逐一查明禀請上海縣汪瑶庭大令酌量改設學堂藉以造就人才僕偉其所見爰推論及此所願當世君子仿而行之非特可助建設學堂之資且於風俗人心亦大有裨益豈非百世之利哉若夫不肖紳耆藉此舉而魚肉僧尼以肥己槖則是利未興而弊先見惟在當軸者嚴以杜之耳 
[暫駐鑾輿]  
　　昨日午前十下鐘時友人由河南延津縣行在專電告知本館云本月初五日之夜箕伯揚威狂颷達旦是以初六日兩宫仍駐蹕延津 
[英食前言]  
　　日本某日報云英國政府曾宣言曰俄人若將牛莊鐵道歸還中國則我英亦願將京師鐵道歸還乃兹接京師來電悉俄國駐華使臣旣議結滿洲之事卽訂期將由牛莊達山海關之鐵道交與華官而英人所占京榆鐵道反不聞若何舉動豈竟欲食言而肥耶嘻異已 
[日汰冗員]  
　　日本采訪友人云邇來政府度支匱乏不得巳議將冗員裁汰先由農商務省裁去五十四員每年可節省日銀二萬一千三百餘圓旣而内務外務大藏三省亦汰去冗員三百餘人每年約可節省日銀十二萬六千餘圓是亦理財之一術也然於此可見其國用之不足矣 
[暫緩交卸]  
　　姑蘇采訪友人云恩藝棠中丞自奉綸音升任江蘇巡撫卽電告聶仲芳中丞准於十一月初五日交卸江寗藩司篆務涓吉初十日來蘇受篆聶中丞以爲時過促一切移交事件恐不能尅日清釐因卽電覆恩 
 
 

Page 2

 
 
中丞請遲數日旋復得恩中丞專電改期初十日抵蘇十七日受篆遂飭長元吳三縣主就滄浪亭鋪設行轅不意初五日午後忽得京師電音令恩中丞暫緩到任聽候旨下等因是以聶中丞須暫緩交卸矣 
[晉錫宫銜]  
　　金陵訪事人云去夏北方拳匪之亂東南各省訛言日至岌岌可危幸兩江督憲劉峴帥坐鎭雍容得以安如磐石嘉謀碩畫簡在帝心十月二十九日督轅接奉電傳諭旨恭悉峴帥欽承寵命晉錫太子太保崇銜省垣文武各官咸詣督轅叩賀衣冠車騎麕集於門 
[閩督旋省]  
　　厦門訪事人云上月之杪閩浙總督許筠菴制軍排道至鼓浪嶼答拜各國駐厦領事官本擬折赴漳州巡閱因接省中要電卽於午後乘元凱輪船遄反 
[撫署裁吏]  
　　姑蘇采訪友人云自奉旨裁汰書吏之後江蘇撫憲聶仲芳中丞即飭本轅各房書吏開具花名清册呈候酌量核奪兹者中丞將次交卸因將此事悉心籌劃汰去原有卯名之各書吏及清書學生共三十八名聞臬署則將八房併爲四房蓋較他署本多承發督捕二房也 
[英員過省]  
　　金陵訪事友人云十月之杪英國全權大臣高凱君協辦大臣戈頒君偕同商務叅贊外政司商政司各員由滬命駕至白門經駐省領事孫德雅君陪詣南洋節轅請見督憲劉峴帥峴帥洞啓中門延入花廳傾談良久傳聞此來係議加洋貨關稅及省垣通商事宜未知確否 
[示編保甲]  
　　欽命江西等處提刑按察使司按察使總理驛傳事務柯總辦江西全省保甲事務候補道吕爲通飭認眞編查保甲以弭盜賊而靖地方事照得保甲之法爲三代後第一善政蓋以民間之良莠不一牧令之訪察難周惟族黨比閭見聞旣確斯疾痛疴癢休戚相關民聨以情官繩以法匪類無從托足良善自得安居意美法良無逾於此自來循良輩出皆以此爲要圖于鄉知王道之易行以紳輔官吏所不衣其勢甚便其理易明自吏治不修紀綱漸弛言者每誚爲迂論行者或視爲具文以致作奸犯科不可究詰結盟拜會尤屬隱憂雖由習俗之日偷究係奉行之不力查江西保甲章程本極詳密上年舉行圑練兼及城鄉具有規模急宜整頓現奉撫憲特札飭令通省編查除通飭各府州縣轉飭所屬一律認眞辦理外合行出示曉諭爲此示仰闔省軍民人等一體知悉爾等須知上下相維乃太平之盛軌守望相助爲弭盜之良規合一圑爲一家則内患保由而起合一邑爲一族則外侮保自而生蓋以官稽查不如各紳之相習以兵保衞未若衆志之咸孚如果舉得其人自應事無弗理周禮閭師里正之屬舊有專官泰西包探巡捕之司卽其遺意自示之後如牧令不盡心辦理則其于民事可知紳耆不實力舉行則必於鄉望不副蓋貪庸之吏每恐爲衆挾持奸宄之徒深慮爲人發覺苟非自類必有同然所有詳細章程另行刊印發給各遵令甲保我黎民毋違切切特示 
[問俗回華]  
　　杭州訪事人云前因日本舉行大蒐典禮各省大憲俱派員往觀浙江巡撫任筱帥特委候補道程少周觀察帶同鄧都戎馴保趙千戎廷傑及武備學堂各學生前往臨行復命觀察採訪低堂製造事宜兹已回省本月朔日親詣撫轅禀見中丞面陳一切旣而都戎及千戎亦先後赴轅禀見次日觀察復呈送清摺一扣將在日所訪諸事詳細開陳以便中丞採擇 
[思患預防]  
　　鎭江訪事友人云邇有英美兩國兵艦各一艘下碇江中兵士每相約至各番菜館轟飲以相娱樂租界總巡周錦堂游戎深恐若輩醉後滋事防範難周爰禀請常鎭通海道長久山觀察函商駐鎭英領事博諾德君傳諭各番菜館不准容若輩買醉蓋亦未雨綢繆之道也 
[巡防加密]  
　　杭州訪事友人云省垣保甲督辦鄒渭清觀察辦理冬防異常嚴密近復訪悉外來竊賊往往以船爲家停泊各碼頭中夜上岸行竊爰飭上河各巡員添雇巡勇二十名協同城守營所撥勇丁二十名沿河巡察并諭令船埠頭轉飭各船户每晚二更時一律登舟不准在岸上游蕩違千重究似此布置周詳雞鳴狗盜之流當稍稍歛跡矣 
[粥廠傷人]  
　　金陵訪事人云今夏白門大水爲灾秋收甚歉兩江督憲劉峴帥念切痌瘝一至九月下旬即札委多員提前開設粥廠十月二十八日五城各廠委員一律禀知開辦不料通濟門外粥廠振粥之第二日忽人衆擁擠有二十餘人傾跌於地慘被踏傷其中十七人登時殞命餘亦肢體摧折性命難保無虞峴帥聞之以該廠委員崔通守貞辦理不善不禁勃然震怒立卽撤差聽候嚴叅 
[會營捕盜]  
　　寗波南鄉斗門橋彙泰典劫案前已紀諸報端兹得本館訪事人手書云某日報經鄞縣主徐蓉齋大令親臨踏勘及回署卽會同城守營項叅戎奉化縣某大令督率寗防巡防等營弁勇往奉化一帶捕盜搜贓 
[海外歸骨]  
　　厦門訪事人云前署小品宋總理事官陳觀察謙善係厦門禾山鄉人今年八月殁於差次未幾夫人亦怚化至上月二十五日由嗣君耀秋部郎扶櫬回厦門安葬 
[武林命案]  
　　杭州訪事人云距武林門外十餘里龍駒塢人余某年約四十餘務農爲業曾被沈阿元欠錢數千文屢索不付上月二十八日命其子往索沈竟口出惡言余子不依互相扭結旣而余聞信而往沈又揮拳肆毆猝不及防被沈舉棍擊中太陽穴登時斃命沈見已釀禍乘機脫逃家屬亦紛紛濳匿次日地保報諸錢塘縣署縣主黄鞠友大令立卽帶同刑君仵作前往相騐實係被毆身死遂命余子具結收殮一面派差協同地保勒限緝拿兇手以便嚴懲 
[金閶火警]  
　　姑蘇采訪友人云本月初四日之夜二鼓後閶門外李繼宗巷某姓家潑翻燈内洋油致兆焚如之禍登時火光穿屋而出上燭層霄地甲急亂擊銅鉦分投告警城外各水龍首先馳至吸水狂噴閱一下鐘時即漸漸救熄迨城内各水龍馳往業已火滅烟消矣是役也共焚去甲乙丙三户房屋七八椽 
[厦島官塲紀事]  
　　厦門訪事人云上月二十二日辰刻駐厦各國領事官均赴閩浙總督行轅拜會督憲許筠菴制軍制軍以禮欵之茗談良久而别○上月二十二日午後福建水師提督楊西園軍門厦門關道延少山觀察設席道轅柬邀閩浙總督許筠菴制軍赴讌適制軍政躬稍有不豫遣麾下材官辭之 
[浙省官塲紀事]  
　　杭州訪事友人云浙江撫憲任筱沅大中丞查悉前新中軍工兵營管帶張叅戎寳源熟悉洋操於西人行軍布陣事宜頗能窺其門徑爰於上月二十八日札委統帶省防後營常備軍以資整頓○浙省開辦海運事宜前已由藩糧二憲將津滬二局總辦分别委定所委襄理各員先委大挑縣王大令遹善尹大令克正候補縣英大令山孫大令宗唐候補州判張别駕振鴻府經歴史叅軍光治縣丞孫二尹襄圻宋二尹昌楊少尹天爵巡檢薛二尹爾臻戴少尹有慶分别到差以資臂助○紹興府屬餘姚縣境緝私局務現由兩浙運憲黄幼農都轉札委候補運副楊分轉恒辰接辦至岱山鹽局則仍委鄒分轉爲會辦○德清縣新市巡檢現由藩憲誠果泉方伯札委鄞縣甬東司巡檢王少尹承謙調署 
 
 

Page 3

 
 
[鷺島客譚]  
　　厦門訪事人云上月二十二日有某甲者携閩浙總督部堂親兵號褂一件至買鷄巷宏濟典肆强質洋蚨三十翼典中人語以軍裝號褂例不收質甲卽糾集多人向之滋閙左右鄰羣抱不平禀諸清道局旋經局員李少尹帶勇前往將甲逐去旣而事爲興泉永道憲延少山觀察所開恐若輩再往滋生事端立即派出親兵數十名至各要道駐守○距厦門里許有南普陀寺者建於宋代初名普照寺至國朝康熙時靖海侯施琅捐資修建始易今名時閱二百餘年紺宇紅墻漸多傾圮前任興泉永道升任四川總督奎樂峯制軍集資重整翬飛鳥革煥然一新邇來寺中僧衆擇於上月甘日恭請性諦和尚登壇傳戒藉以哄動愚民一時善男信女之入寺隨喜者香車繡幰爛其如雲是亦彼教中誘財之良法也 
[彝陵小志]  
　　宜是訪事人云上月十六日黎明時英商公泰義洋行箱中銀兩被偷兒攫取一空當卽報知地甲旋又禀請英領事照請地方官跴緝是夜卽地由地在某烟館將竊匪拘獲解送保甲局局員研詰之下供稱小人年一十有九陜西某邑人前在漢口某票號低業迨被辭出來宜覓就借宿城外悅來棧已數月矣某日偶至公泰義訪同鄉人陡起貪心攫取各贓倩人挑送至棧將烟灰二兩餘綢一條抵挑力後由挑夫在烟館中漏言遂致獲案局員隨飭差至棧將贓弔出移送東湖縣枷責○某甲由施南府販猪來宜舟行至峽門舟子某甲失足墮入水中打撈無著直至平善壩始見上游有一屍順流而下視之甲也遂據情報官相騐棺殮浮厝○每至冬間江水漸退小民就岸上紹茅設肆以博蠅頭無業游民亦混跡其間開塲聚賭上月十八日東湖縣葉明府訪悉親帶差役前往拿獲兩人飭責三千板帶回署中收押 
[金焦寒黛]  
　　鎭江訪事友人云今夏江潮盛漲平地汪洋各洲圩田悉成澤國災民離流顚沛致冬令衣襦蕩盡無以禦寒所幸近日滬上某善士帶到棉衣三千件分投散給一時躬沾實惠者歡聲若雷○日本大阪商輪船公司賃定小兾一帶地叚擬造碼頭以便行旅聞日内將開工矣○鎭江各信局自郵政局加收小包費卽停收長江各埠信函一時凡欲傳消遞息者爭趨郵局轉故郵局生涯頓增數倍淵魚叢雀謂之何哉 
[上海官塲紀事]  
　　安徽候補直隷州知州李仲謙直刺山東候補直隷州州同蔣煥庭别駕均於昨日至上海縣署拜會縣主汪瑶庭大令大令延入花廳茗談良久而别○江南機器製造局砲廠委員陳雲南二尹現經兩江總督兼南洋通商大臣劉峴帥札飭兼辦局中提調差奉札後已於前日到差視事矣 
[星使謁客]  
　　昨日午前前出使日本大臣李木齋星使由美界北河南路天后宫側行轅内乘轎式馬車至駐滬各國總領事署拜會禮也 
[惡棍定罪]  
　　前者蘇松太兵備道袁海觀觀察訪拿奉賢縣痞棍阿老頭即吳鳳金皮匠阿祥卽瞿阿祥委員訊實口供暫發上海縣監禁兹經擬定各鎖石墩五年昨日備文派差至縣將兩犯解回奉賢札飭縣主王槐堂大令遵照辦理 
[救火蒙賞]  
　　上月某日本邑西南鄉龍華火藥局式廠突然火發轟燬房屋一所灼傷工人六名斃若干名事後江南製造局總辦毛實君觀察查悉當晚火熾時高昌廟街所設巡勇奮力趨救頗堪嘉許因特按名賞給小洋銀四枚什長每名賞給小洋銀六枚司事每名賞給洋銀一元以示奬勵 
[添設操塲]  
　　前者江南機器製造局總辦毛實君觀察禀准兩江總督兼南洋通商大臣劉峴帥就廣方言館内添設武備學堂按期考試並在西首購得錢姓曠地一畝四分四面繚以短垣俾各學生於課畢後演習戎機 
[防患未然]  
　　前日本邑保甲總巡朱森庭明府飭差傳諭城廂内外各鋪地甲以現屆冬令風高物燥火燭堪虞本境各街莅所設太平缸大半乾涸已久殊不足供挹注之資勒限五日内一律滿儲清水以待親自查騐蓋亦防患未然之計也 
[斷償殮費]  
　　浦東人張蘭珍僑居本邑南市高昌廟左近生有一女年甫及笄日前對門無賴王阿狗貿然前往調戲張見而呵斥王持磚遥擲傷及頭顱至前日張忽逝世其妻某氏投高昌廟巡防局禀報局員馬午橋叅軍命提王之兄義中到案訊明諭令償給洋銀四十八元助棺殮之費 
[拐案移縣]  
　　有耿沅者投英美租界公廨控匪人楊子猷誘表妹鍾六姑來滬逼令賣娼前晚讞員張柄司馬提案研訊耿訴秀稱職員在五馬路行醫表妹鍾六姑被楊誘拐來滬計圖鬻入娼寮幸經職員查知報捕拘獲今旣解案請卽訊懲鍾六姑供原籍四川某縣父親錫昌開設錢莊去年楊冐稱職官誘之使出逼充妾勝曾投重慶府巴縣控告有案不料楊復生惡計醉以藥酒挈至此間勒令操賣笑生涯後閱日報知表兄耿沅在此行醫因往訴知得以投案控告楊供小的原籍四川重慶府曾納鍾六姑爲簉室並非誘騙司馬著一併移送上海縣署請縣主汪瑶庭大令訊明核斷 
[附控劣控]  
　　英界包探陸阿九强佔李寳泉之妻李瞿氏霸奪遺産控經英美租界公廨讞員張柄樞司馬訊明押候覆訊定罪在案前晚忽有鄉人陸柄全者偕見證張大生投公廨遞禀聲稱小的有地二畝有奇坐落王家庫前因急用抵與李之岳母瞿張氏迄今已閱三十餘年地上有祖墳數十穴近被瞿張氏串同包探陸阿九將地盜賣隨由陸探勒令小的遷墳小的畏其勢燄不敢不從今知陸探惡貫已盈用特來案陳明叩求究辦司馬詰其有何憑據答稱有陸探親筆字條問何以不早控告答稱陸探平日聲勢浩大無人敢攖其鋒司馬諭令靜候禮拜三一并訊核 
[意兵至滬]  
　　日前某公司輪船抵滬載有意大利國陸軍百餘名登岸後卽排隊至裏虹口有恒路橋堍寳昌繅絲廠前洋房内暫駐大約由北方撤退行將遄返故都也 
[日兵演陣]  
　　昨晨駐紥本邑楊樹浦左近之日本陸軍數百名排成隊伍由統帶官督率至近處曠地上操練各種陣式至亭午始整隊而回 
[英美租界公堂瑣案]  
　　著名流氓陳阿二專在虹口一帶剪徑行兇無惡不作日前同茂祥店夥某甲携綢縀四碼竹布九尺行經彼處被陳攫去甲大聲呼救三百七十二號華捕聞之將陳拘入捕房昨晨解案請究讞員張柄樞司馬商之白繙譯官判責五百板枷號一月發犯事地方示衆○某西婦被所雇細崽王阿四冐名至利亨洋貨店騙取肥皂一箱事後查知報經包探張才寳拘獲解案請究司馬判責一百板○浦東人陸雲生家有一六齡稚子被高雲甫誘茂匿朱姓家報經包探趙銀河拘解請究司馬判責五百板發押捕房半年稚子給陸領去○王阿四在江西路設攤誘賭經一百三十五號巡捕拘解請究司馬判責三百板枷號一月○成衣匠羅彩龍將蔡明初囑製之皮袍一襲私質洋銀六元報經包探劉光震拘解請究司馬令押繳質本洋銀從寛開釋 
[解欵聲明]  
　　啓者敝所湊解洋銀一千元交張雪堂善士帶往靖江散放又湊解規元一千零八十二兩合二人寳銀一千兩由義善源莊匯交安慶電局彭轉交陳堯齋翁在安慶散放合乞登報以昭核實伏祈公鑒[  上海陳家木橋電報總局内籌振公所啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[惡鴇官懲]  
　　英界在馬路美仁里鴇兒陳吳氏籍隷維揚賦性兇惡前　　在同鄉人張秦氏易其名曰桂　　　　　　令倚供廣美稍不遂意鞭撻隨之甚至體無完膚猶未釋手桂卿不堪其虐乘間奔訴捕房捕頭立派王長桂竇如海二包探偕往查明將陳　拘解公　禀請讞員張柄樞司馬訊懲 
[上海縣署瑣案]  
　　黄志英控黄順發爭買房屋前晚縣主汪瑶庭大令升堂研訊黄志黄供去年十一月價買族人黄三觀之房屋一所計錢一百六十千當卽付楚立有契據後三觀迭次遷延不將房屋交出兹悉已被順發奪買爲此控求訊斷黄順發供小的尚族姪三觀價買房屋二間係去年九月之事兼未與志英奪買求鑒大令著順發於前價外再繳錢一百六十千給志莫以便收回此屋交順發管業○黄逢蘭　　杏元龔迎春至縣大令研訊之下黄供小的係浦東陳家行人胞弟逝世已閱四年弟婦李氏忽於前月十四日捲物而逃進下幼孩無人照顧小的四處訪求今始在滬北尋獲故將拐匪陸龔送請究懲陸供小的　操成衣業去年黄李氏倩小的至伊家裁衣得成苟且之事今氏爲貧所追自願隨小的度日求恩寛宥龔供小的家與陸相距里許前月初旬陸交來一函托寄與李氏餘不知情黄李氏供小婦人夫故多年本願撫孤守節至去年忽被陸引誘成姦上月十二日陸倩龔寄信約往杜家行觀賽會至則被騙來申初居城内彩衣街某小客棧後領至滬北某姓處偕住所帶衣服首飾均被陸取去質錢今由夫兄尋獲扭送案下叩乞施恩大令判將李氏掌頰四十下交黄領回嚴加管束龔從寛斥釋陸責二百板收押改過局一年 
[法租界公堂瑣案]  
　　昨日邱沈氏投案訴稱小婦人原籍川沙隨丈夫來滬在治下褚家橋左近開設烟館近有同鄉某氏婦寄宿家中前晚言欲回去小婦人因偕丈夫提燈送至船上不意朱長生等人突將燈火撲滅乘間攫去衣服一包丈夫向之喝阻致被毆傷並用刃劃破頭面當將朱扭送捕房旋被錢正坤保出今扭朱父德才至案叩請訊追讞員杜枝園大令著一併押候查明氏夫傷勢如何再行訊核○湖北歹人林金標送偕同黨談有才在蘇州行竊案牘纍纍前日濳逃來滬被包探拘獲搜出賊具解案請辦大令著各責五百板遞回原籍○徐胡氏挈其媳王氏投案訴稱嘉興人榮春林借去洋銀三十元一去不回前日途遇邀至某茶妥令出立借票榮非惟不允更拔刀戳傷媳婦之額以故鳴捕拘案兇刀呈騐葉稱監生並未向借洋銀實遭誣指大令著押候查明復核○包探禀稱王惠卿行竊某西人家皮衣洋帽洋傘及洋酒一桶寄與天主堂街四十二號門牌某保險行拘獲後吊出各原贓尚少洋酒今特解請訊究主供小的將各贓托車夫阿金代銷大令著押候提到車夫再核○陸德桂蔡阿春同訴稱小的等皆某行出店人前日雇扛夫洪柳路吳阿慶顧雨三俞光雲徐錦祁高阿開舁送靛青八桶至白大橋畔交卸少去三桶以故送案請追洪等同供是日陸蔡雇小的等送靛青至白大橋停車路畔待至四點鐘之久仍令送回金利源碼頭大令將洪柳交人保出餘人押候查明復核○英界四馬路廣元小錢莊夥陳小寳蔡金生將賭徒陳敬堂蔡新甫扭送捕房請追被騙之洋銀二百元昨日包探解案請訊陳蔡同供伊等約同至西新橋左近賭錢小的等不允致被毆擊陳蔡不認誘賭包探禀稱蔡卽楊新甫疉次在英界犯案大令商之費繙譯判各罰洋銀五十元○肇隆猪行執事人秦文熙遞禀控行夥陳書人侵吞洋銀二百十五元昨日大令飭提訊究供供小的在行爲夥歴十餘年花紅未給應將此欵抵銷緣秦曾被主人控諸縣署浼小的作抱呈以致挾嫌妄控大令飭浼妥人人銀並保出外理楚○積竊張富寳行竊車上銅器被失主拘獲送案請辦大令判責三百板發改過所監禁三個月○包探禀稱朱阿三竊取某姓家洋銀八十四元與同黨九人俵分小的偵知拘案請辦朱阿三供小的僅得七元其餘被八人分去大令判責五百板驅逐出境○包探禀稱王阿四偕許漢章行竊江孚輪船上棉被衣服等物弔到原贓解案請辦大令判責王三百板驅逐出境許押候查明再核○包探禀稱沈蘭生王榮生竊取某姓家衣服弔到原贓解案請辦大令判責三百板贓存待失主具領 
 
 
 

Page 10

 
 
 [G　重訂普法戰紀輯要 
　　吳郡王紫銓先生抱經濟才著作等身儒林爭購普法戰紀一册久已繪炙人口但原書係張君口譯兼採日報證之西史微覺記事簡略議論孔多番禺李光廷先生遍遊歐土博考西書就原本删去重復參錯增以註釋輿圖名曰普法戰紀輯要徵實事也溯地球有五大戰而普法之戰居其一說者謂關係歐洲大局而實爲亞洲近日之一大寳鑑普初敗於法幾不國矣君若臣臥薪嘗膽與民同心戮力昕夕亟圖自强不數年遂復法仇今爲歐洲强國具經營學校軍制糧餉器械運籌帷幄决勝千里雖古留侯亦不能專美於前也我中國志士當此　國運艱危之際苟取其書而讀之有不發憤爲雄者乎印書無多揣摩家當必先覩爲快也每部八大本附以錦套價洋一元總經理在上海棋盤街博文書局發兌以及各書坊均有寄售　自强譯書會啓　 
　　頭痛立止膏 
　　本藥房自創製頭痛立止膏以來已歷二十餘年其功效靈騐早蒙諸君稱許信用詎近者有射利之徒以僞亂眞選料旣已不精製法又復不善以欺　大方耳目雖其品質懸殊顯然易見然仍恐買客爲其所惑故特聲明須知本堂自製全係秘方獨得藥料一切别家不備所以前　曾經增價十文倘　貴客光顧希認明本堂招牌庶不致魚目混珠至幸至幸每封價錢十文上海河南路老巡捕房對門藥善堂老藥房謹白 
　　上海新開同昌参號擇冬月初十日開張 
開設小東門裏鹹瓜街中市坐西朝東洋式石庫門兩發兌吉林大山人參關東鹿茸暹邏毛角高麗野參毛白官燕東西洋參北洋魚膠西洋猴棗天生野术跤趾貢桂雪白銀耳各種貨品俱全遴選道地價實無欺抑或購去不合儘可退換凡蒙　仕商賜顧請認明本號招　庶不致悞特此告白 
　　名醫留滬 
　　孟河馬培之徵君大喆嗣亦亭先生承家學之淵源操歧黄之妙術每治内外疑難諸症無不著手成春今應某顯宦之聘來遊申江同人敦勸懸壶此間藉以濟世先生惠然首肯勉允暫留特誌數語以告海上之抱疴負疾者幸勿交臂失之公館庽後馬路錢江會館西首鳳鳴里法界銀河里洪寓謹誌 
　　挽留名醫 
　　予等患目疾數載形同瞽目遍醫罔效去冬慕請嘉善硯耘王老夫子來申診視未近一月病若失然光明如舊卽慕來就診者無不手到病除先生雖無國手之稱頗有扁盧之妙無如善地屢屢推請堅辭回里予等恩同再造傳佈遐邇過問日繁現集同志恭留駐申懸壺石路口二馬路西平原里恐有未知特爲登報申明庶免患斯疾者翹首以待也祥生廠于光斗振記木行主曹顯祖彙興米棧孫蓮卿同啓 
　　北京花漢冲香貨店 
　　由明迄今三百餘年上年夏間猝遭回祿兵燹之變今仍在前門外珠寳市中間路西重新開設所售各様香珠香面香粉香圓鵝胰宮皂頭油等貨久已遐邇馳名今又訪得桂林軒久精配造熟藥之人特請來鋪加工選料專製應症丸散膏丹减價出售非圖取利兼以濟世誠恐賜顧仕商未能週知特此佈告 
　　上海公衆普通學堂招收學生 
　　本學堂奉　縣憲諭借小東門内老學前敬業書院開辦敎授中西各項普通學業欲招十五歲以下十歲以上學生一百二十人不論本籍外籍住堂走讀均可如有子弟欲肄業者請臨本學堂報名註册另具章程可到本學堂或棋盤街普通學書室取看定十二月初一至初三日在本學堂齊集考騐明年正月二十二日入學此白 
　　廣濟公司江南義賑票頭彩四萬元拾壹月拾玖日開彩 
　　本公司現奉南洋商督憲劉批飭除廣濟義賑票外其餘各項彩票均不准在内地銷售如再有私售卽由本公司就近禀由地方官查封以杜玩違而保賑源除由本公司密派司事分投查察一經察出卽遵批就近禀由地方官查封外特此聲明第卅二會票已於本月廿十一日十一點半鐘在本公司如法開彩所得彩號數經印有對號單分派以便核對如有得彩之票祈携到本公司收銀可也第卅三會票已印出三萬張定期十一月十九日開彩此佈 
　　長毛羢雪袍批發公道 
　　怡昌衣莊在虹口天潼路廣東街口設有年所自運泰西呢羢各口粗細皮貨精製時式新衣加工重料兼辦東洋異様絨貨精造各色長毛羢一扣鐘有名斗蓬專門批發蒙仕商賜顧比衆格外公道誠恐遠埠貴客未及週知特此佈達 
　公膏平賣 
　　頂舊清公烟每元八錢副號一兩半俱不還灰所存無多祈速購取上洋抛球塲耀華照像號發兌 
　　聲明 
　　河南路義生昌銅鐵號自後與各寳號拆貨須有唐洋字圖記條紙方可付貨如無不作爲憑特此關照 
　　華章造紙公司 
　　本公司專造上上連史紙潔白無瑕貨高價實倘蒙貴客賜顧者請至二馬路立興洋行内本公司經理處面議可也此佈 
　　二彩誌喜 
　　第卅二會江南義賑票二彩第六千三百九十三號由本行售出其得主容後再詳現批售卅三會江南票價照大市收兌紅票格外克已此佈漢口河街公利昌告白 
　　茂生經理火險 
　　啓者本行經理皇后火險公司代客保火險事務其費格外公道如有不測迅速賠償不必函問外國總局此佈華正月十二日三馬路茂生洋行啓 
　　香港太古糖局 
　　車糖出售 
　　本行由港自運ＢＡ唛五温Ｂ唛四温半ＯＷ唛四温二五　唛四温　唛三温七五Ｈ唛三温車糖出售如貴客欲買祈請到本帳房面訂買定卽收定銀如過期不出將定銀罰去特此佈聞上海老太古洋行謹告 
　　空地召租 
　　今有基地約二畝坐法界中新橋西首北靠洋涇浜南至公路如貴客欲租請至二擺渡騰鳳里面議瑪禮孫行白　 
　　杭州義利源 
　　江南專售票屢中大彩早經登報聲明鴻票格外克已照申批發　　 
　　公正無私覺民錄 
　　每本售小洋一角送彩照廣濟公司十一月十九日開彩對號單爲憑頭彩贈金鐲一對値小洋四千角餘彩詳細錄上外埠批發格外從廉信力自給上海城内覺民錄館啓 
　　祥茂洋行保險 
　　經理孟這士打火險公司專保南北市房屋生財貨物保費照例倘遇不測賠償迅速士商賜顧請至本行帳房面議可也 
　　奥商彚興公司 
　　本公司仁和輪船換爐工竣堅快異常准本月初三單日九下鐘由上海十六鋪本公司碼頭開往崇明之橋别港太倉之楊林口海門之滸通新港川洪等港雙日仍由各口回申風雨無阻仕商賜顧請早臨爲荷此啓 
　冬至禮物 
　　本號專辦洋色綢緞西式顧綉以供中外　官商送禮之用每逢外國冬至屢承各行　巨紳富商賜顧小號無不格外克己禮品裝潢更極周到倘蒙　光顧請至小號爲荷上海英大馬路石路西首朝南門面慶昌號謹啓 
　　尋狗 
今走失中等大小外國狗一頭全身白色惟左眼有紫黃色毛一堆大名四阿爾你克若有見而送至二馬路口黃浦灘交字林西報館者當面酬洋二十元决不食言此佈 
　　小輪租賣 
　小火輪船一只出賣或租賃能走崇明可容百餘位客如合意者請至一號元芳路面議 
　　義興洋行　 
　　啓者本行新到萬馬勃藍提香餅紅酒咸水牛乳生菜油各式名菓等甚多價廉物美尚有各色洋貨疋頭花式俱全凡貴客欲購者向本帳房面訂可也二馬路廿號義興帳房啓 
　　出賣舊樓房 
　　啓者北泥城橋在中興里號房十餘幢街房廿餘幢如合意者請至老閘橋隆記灰　代言面談倘水木另料分買者亦可張高冬白 
 
 

Page 11

 
 
   
 
 

Page 12

 
 
[奏忟彙錄]  
　　經筵講官工部尚書臣松溎等謹奏爲遵旨删定則例並臣部近日辦事情形恭摺仰祈聖鑒事光緒二十七年二月十九日内閣片交承准軍機大臣字寄二月初一日奉上諭御史陳璧奏内治之要宜徑除積弊以立紀綱一摺所陳洞中竅要有裨治理珠堪嘉許亟宜切實施行著京師行在六部各衙門堂官按照所陳辦法均責成各司員親身經理例案不准再行假手書吏當此兵燹案件佚矢之際著卽案定章程遴派司員將現行各例删繁就簡棄案就例悉心籌度詳晣核定奏明辦理以杜積獘各該堂司官如再不振刷精神力除積習以期實事求事是共濟時艱定當重加懲處不貸原摺均鈔給閱看將此各諭令知之欽此並鈔錄原奏遞寄前來仰見皇太后皇上振飭紀綱力除積弊之至意欽悚莫名臣等查京師自遭兵燹臣部案卷盡被焚燬殆盡書吏匠役人等避難四出在京人數本屬無多又因衙署未經歸復無所歸宿所改貿易餬口者自設立公所以來招集流亡僅得舊吏十餘人聊供鈔繕一切事件皆由臣等督率司員親身經理並不假手吏胥迄今數月辦理尚屬無誤因時制宜正可認眞整頓恭奉煌煌聖訓剴切嚴明臣等雖愚敢不勉竭血誠以期仰副皇太后皇上孜孜求治之意臣部則例自光緒十年修訂後未經續修十三年奉旨簒修會典臣部遵將近年奏定事宜簒人工部條例本擬俟會典告成即行續修則例期與曾典符合上年夏間正在開辦而變亂猝起事遂中止現在奉命删定則例遵卽派員赶緊修輯謹擬咨取會典副本臣部條例一門俾資考證俟有成書再行繕呈御覽恭候欽定永爲成例嗣後無論京外辦事概不得以援照舊案爲請例案旣簡檢查較易堂司各官事必躬親胥吏無從高下其手矣至臣部應辦事宜有應寔力撙節以重庫儲有應擇要安筠以存體制者自應另定章程俾有遵守現在和議將成聖駕回鑾在邇擬俟臣部諸臣隨扈到京時公同會商酌擬辦法再行請旨定奪所有臣部遵修則例曁近日辦事情形謹先行具摺覆陳伏乞皇太后皇上聖鑒再此摺係留京工部主稿合併陳明謹奏奉硃批仍著切寳辦理欽此 
吏部尚書臣宗室敬信等謹奏爲奏明請旨簡員補授翰林官員事翰林院侍讀檀璣升任詹事府右春坊右庶子所遺員缺應補查品級考内開翰林院侍讀係從五品由侍講轉補侍講員缺開列具題由詹事府司經局洗馬左右春坊中允國子監司業詹事府左右春坊贊善升任以上各衙門無人方以翰林院修撰編修檢討論俸升任又定例國子監司業與左右春坊贊善較俸開開又列入正本之應轉人員凡未報到任及出缺之日或出缺之後始行補任升任俱于本内聲明扣除不得仍行隨本轉補若侍講學士侍講人員一時均有不合例事故俱於本内聲明請旨各等語又臣部奏定章程内開溯自中外失和以來凡臣部應行題補及帶領引見各行歴時旣多懸缺卽已不少如卿寺翰詹科道等處有綜覈庶政及巡視地方之責當此時孔艱尤應蚤夜圖維認眞整理擬請將將例應題補各官一律改題爲奏例應引見各官由臣部開單奏補候旨錄用等因由内閣發摺于光緒二十六年十月十八日具奏十一月二十一日接到原摺於十一月初七日奉硃批依議欽此欽遵在案今翰林院侍讀檀璣升任所遺員缺應將俸深侍講指擬一員轉補查應轉之侍講許澤新出缺日由詹事府司經局洗馬升任鄭叔忱出缺日由詹事府右春坊右中允升任孟慶榮出缺日由詹事府右春坊右贊善升任均係不得隨本轉補之員按照定例應轉人員均有不合例事故應於本内聲明請旨應升人員内詹事府司經局洗馬一缺左春坊左中允一缺右春坊右中允一缺左春坊左贊善一缺均未補放有人應將侍講許澤新等三員論俸開列恭候簡用一員將轉補翰林院侍讀所遺侍講員缺將應用之國子監司業周克寛等職名遵照奏定章程改題爲奏敬繕清單進呈請旨簡用一員補授翰林院侍講爲此謹奏奉硃筆圈出翰林院侍講許澤新欽此 
吏部尚書臣宗室敬信等謹奏爲奏明請旨簡員補授贊善事詹事府左春坊左贊善孟慶榮升任翰林院侍讀所遺員缺應補查品級考内開左贊善係正六品由右贊善轉補右贊善員缺引見補授由翰林院修撰編修檢討論俸升任等語查臣部定章程内開溯自中外失和以來臣臣部應行具題及帶領引見各員歴時旣多懸缺卽已不少如卿寺翰詹科道等官有總核庶政及巡視地方之責當此時勢孔艱尤應蚤夜圖維認眞整理擬請將例應題補各官一律改題爲奏例應引見各官由臣部開單奏補候旨錄用等因由内閣發報於光緒二十六年十月十八日具奏十一月二十一日接到原摺於十一月初七日奉硃批依議欽此欽遵在案今詹事府左春坊左贊善一缺現查本項應補無人將應轉應升人員咨送到部臣等查均係合例之員照例將右春坊右贊善支恒榮轉補左春坊左贊善所遺右春坊右贊善員缺謹將應升之翰林院編修彭清藜等職名遵照奏定章程開單奏補敬繕清單進呈請旨簡用一員補授詹事府右春坊右贊善缺爲此謹奏奉硃筆圈出翰林院編修趙尚輔 
福州將軍兼管閩海關稅務奴才景星跪奏爲閩海關籌解奉撥彙還俄法借欵銀兩解赴江海關道庫交納恭摺仰祈聖鑒事竊奴才案查閩海關應還洋欵欽奉諭旨著仍照案按期解還歸欵等因欽此謹卽欽遵辦理伏查前准户部咨行原奏清單内開俄法欵閩海關洋稅洋藥稅釐項下攤派銀十六萬兩每年分作兩次於三月争交六成九月解交西成又英德一欵閩海關洋稅洋土藥洋釐項下攤派銀二十四萬兩每年匀分四次於二五八冬四個月解赴江海關道交納不得稍有延欠等因兹查閩海關光緒二十七年九月應還俄法借欵銀二萬四千兩應卽提前赶解謹就現征洋稅洋藥稅釐項下籌集銀六萬四千兩援照成案備具文批發交號商蔚泰厚新泰厚源豐潤承領於八月二十四日收省起程並取具該號商等結限九月十四日以前解赴江海關道交納以便彙還除分咨查照外謹恭摺具奏伏乞皇太后皇上聖鑒謹奏奉硃批户部知道欽此 
彭世凱片再查賞還原銜之同知銜已革山東候補知縣涂紹先前以白茅墳漫工委辦楷料遲延准前撫臣福潤奏叅革職在案嗣於光緒二十四年大學士臣李鴻章查勘黄河隨帶該員來京差竣後曾交下游上叚留辦河工此次楊工改做雙占正當需員緊急又派在壩頭充當要差始終勤奮晝夜罔解實屬異常出力該員才具開展辦事勤能洵爲河工不可多得之員可否籲懇天恩俯准將已革候補知縣涂紹先開復原官仍留原省補用之處出自逾格鴻慈理合附片具陳伏乞聖鑒訓示謹奏奉硃批另有旨欽此 
金聲片再淮安關向有飯食罰倍　欵留爲充賞公用之需於咸豐二年調任監督文謙奏經部講儘收儘歼如有塾用正項之員卽由接任監督查明參奏等因奉旨依議欽此兹查自光緒二十五年十二月十二日起連閏至二十六年十一月十一日止計一年共收飯食銀七百三十兩九錢九分三釐查出漏報罰倍銀七百五兩六錢七分一釐遵照奏定章程儘收儘放並無餘　銀兩又　安關正額項下　應　　辦公銀一萬兩本屆稅課短絀無欵提存所有淮宿海三關筆帖式養廉飯食銀八百九十二兩八錢業經照數給發遵照部議如提存辦公無欵在於正項内支銷合並陳明除造册報明户部外謹附片具奏伏乞聖鑒謹奏奉硃批户部知道欽此 
軍機處片再查軍機章京刑部即補員外郎何葆麟現在銷假臣　公同商酌仍令在額外行走謹奏奉硃批知道了欽此 
 
