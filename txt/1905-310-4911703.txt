# 1905 - 310 - 4911703

 

Page 1

 
 
[電傳宫門抄]  
　　十月十七日召見軍機袁世凱 
[論督撫之不當督辦鐵路]  
　　我國官場之積弊不特爲全國人所公認卽爲官者亦未嘗不自知沈浸於官場之中而不能不隨波逐流以爲得過且過之計然我國習慣之政體則又無論如何重要之事必付之於積弊最重之官而恃以集事官之積弊大率以自肥其私爲亟而置公益爲緩圖故關於財政上之事恒爲官場最優美之缺舊日之所謂弊藪者不必論矣試觀數十年來新創興利之事凡經官場之手者無一不中飽自私而卒無成效其最可稱者如電報招商兩局雖歲有餘利實則其中之積弊亦更僕難數使全歸商辦而釐剔整頓之其發違當不可量此無他凡興利實業之事其性質全屬乎商官之與商若水火不相入之勢者其故有三一曰商以通爲主而官則諸事壅蔽二曰商與其事利害相共故以自營其私爲利官與其事膜不相關故以自營其私爲弊三曰商之爲代表者以股東爲其主人而多所顧忌官之爲代表者以政府爲其主人而有恃無恐有是三者而官之不能經營商業上之事從可决矣 
　　鐵路者實業上最重要之事業而亦純屬於商業之性質者也今以其事一任乎官歸其督辦彼爲督辦者又以之委於屬員事事脫官場之科臼而股東反居於無權之勢則鐵路招股之事又誰肯舍其貲本以付之於不可信托積弊最重之官哉華股既不能招集則鐵路永無贖回之期雖有督辦鐵路之名而事權全在外人之手彼爲督辦者固視官如傳舍不加休戚於其心而鐵路所經之地之居民則永受其累矣故今日鐵路之事業必不可拘舊日官督商辦之謬說其爲督辦者不問其爲何如人而必以紳商所信望足以吸集股本者爲合格此殆不可易之理也 
　　况乎督撫之位置既尊事事不能躬親仍委之於屬員之手彼固利其可以呼叱任意撤去甚易不知與外人交涉之事一有失誤悔不可追矣且兼差之多本爲我國官塲之大弊以其素所不習之事叢集於一身文書塡委而事不舉者亦其勢使然不足深怪今若以鐵路歸督撫督辦是不啻以一商家之公司而推督撫爲其代表人也事之可笑而無理孰有甚於此者當昔日風氣未開之初内地之民不知鐵路爲何事不但不願出而創辦且從而力阻焉此時之以官爲督辦猶可曰權宜之計不得不爾也今則風氣漸開資本之家己知實業之利益糾資創辦公司者相踵起地方紳商 
 
 
 

Page 2

 
 
之於實業上有聲望者亦未嘗無其人猶欲沿前日之弊政以地方大吏攬其全權而不肯付託於商民之手以此百弊叢積之官場當此商業競爭之世界其必憤事無成也無疑矣雖然國民爲政府之監督此義今己大昌非如前日醉生夢死者可比政府有失國民且得鳴鼓而攻之矧地方之利害關係於我民者尤切近而耳目尤不可　自今以往地方大吏於一省重要之利權有不能保護而爲蠧於其中者乎我知我國民必能奮起力爭而必不容其竊位攬權以貽我民百世子孫之害也前日本報有紀滬寗鐵路盛宫保電請商部代奏以南洋大臣爲督辦一事因推論其利害之關係以謹告我蘇省之人焉 
[本館接到允准釐訂各省鐵路軌道專電十七日時刻到]  
　　北京發來專電云初八日商部奏請厘訂各省鐵路軌道業經奉 
旨依議（劍） 
[本館接到許星使請廢滬甯鐵路約專雷十七日申刻到]  
　　北京發來專電云出使義國大臣許星使珏電致外商丙部稱滬寕鐵路請力爭廢約停工自辦（劍） 
　　按駐義許使號靜山無錫人我蘇官紳能盡如許君之熱心愛鄕顧全公益則於挽回路政之事庶有濟乎 
[江蘇全省紳商致商部電（爲滬寕鐵路事）]  
北京商部鈞鑒滬寕路事盛督辦不愜輿情江蘇紳商擬援浙例公擬推舉王清穆張謇黄思永惲祖祁爲總理協理改良辦法請大部酌核奏派江蘇全省紳商謹禀（十七日發） 
[德撤山東郵政局業已畫諾]  
　　十五日北京電云德國前議撤去山東郵政局之事現已畫押譯字林報 
[中俄交涉]  
　　十五日北京電云駐京俄公使𤪟科第近來與慶親王會晤甚密譯字林報 
[會議滿洲小村專使隨員銜名]  
　　小村男爵特派爲全權大臣赴清國協商滿洲事宜其所帶隨員頗多熟諳外交情形者兹錄其銜名於下辦理公使佐藤愛磨外務省政務局長山座圓次郎外務書記官松方正作陸軍步兵大佐立花小一郎公使館二等書記官落合謙太郎海軍中佐高橋孝太郎外務書記官兼外務大臣秘書官本多熊太郎外交官兼外務大臣秘書官小西孝太郎譯大阪朝日新聞 
[外務部會議忙迫北京]  
　　據外務部中人云　慶親王及外部各大臣連日與德法英美日俄各國公使會議事件其大旨拒德要求長江用輪拖帶貨船等事拒法要求路權與英磋商註銷公司合同與美催促開議工約與日磋商東三省事宜與俄商議滿洲撤兵及入俄貨物免稅或發此條商約惟議時甚爲秘密故細情不得而知（帝） 
[出洋隨員運動留部北京]  
　　商部主事田步蟾章宗祥前經出使考察政治大臣奏調隨帶出洋嗣因車站遇變各隨員中咸有戒心竭力運動中止田章二員刻已奉商部堂官咨請仍留本部當差并聞田君己奉委派往東三省考察商務蓋田係運動會中絶奸手叚也（光） 
[朱參議電調譯員北京]  
　　朱寳奎自署理外務部右參議後以外部爲交涉總匯譯務甚煩特電調上海袁州同長坤尅日來京以資臂助（逍） 
[晉撫請將福公司勘礦事宜應仍在省局商妥辦法山西]  
　　山西福公司利德與中國所訂鑛務合同載明凡有勘礦開採事件均須與該省礦務總局妥商辦理乃該公司後竟不遵合同利德又倩工程司斐維禮代勘并未會同省局商辦一切經省局禀由晉撫咨呈外務部核奪嗣外務部咨復請派員會同該工程司往勘晋撫又以原訂合同載明須在省與局員商妥辦法禀由該撫批准方能照辦今若派員前往彼雖違背合同我愈不能有所牽制應仍飭遵在省城商妥辦法再行　勘日前已咨復外務部核辦矣（珠） 
[晉省磺礦仍請完稅免厘山西]  
　　山西王封山磺礦前由商務局總辦劉篤敬觀察禀由晉撫批准開辦并咨行商部立案惟原禀内有請照部定礦章免釐一節嗣由商部咨請晉撫照准免釐而晉撫則以晉省向無洋常兩關與他省情形不同既須免釐必先定稅無關投稅何可免釐且他項均須繳納釐金獨此磺礦照免恐援案請免者紛紛效尤於釐務多有窒碍應仍飭令照章完納等情咨復商部現經商部復咨晉撫仍請完稅免釐以符　章未便更改云云未識晉撫能否照辦也（珠） 
[潯道飭辦盜賣基地九江]  
　　王忠銀等盜賣龍開河西岸洲地與西人都約翰等經杜華庭等屢赴九江道具控兹經批云此案王忠銀等盜賣該商等基地業據德化縣濮令提同犯証與英領事樂當面質訊該犯等供認不諱毫無疑義本道兩准樂領事照會均經切實照覆嘱飭都約翰收價完案并飭縣將契註銷各在案偏袒欺壓固失公正之道亦違條約定章事關盜賣理應確究仰九江府卽飭德化縣切實辦理倘都約翰倚勢欺凌卽行據實具禀以憑照會請究通禀核辦（德） 
[湘省抵制美約之現象長沙]  
　　抵制美約之事幾於各省通行湘省早己建立公會在西長街浙江會館舉行間日演說亦以禁用美貨辦理文明爲宗旨已將美貨號碼　頭列表刋發徧貼通衢俾衆知曉本月初八日復由會長某某等邀集合省學界商界中人至浙江會館會議與會者百餘人學界中惟湘隂師範學堂無人與會其餘均已到齊公議由該會招請一人每日沿街演說以言語痛快動人聽聞者爲合格當有四人應募而至卽令當衆 
 
 

Page 3

 
 
試演取定劉姓一人任其事是日下午四句鐘後始散會（美） 
[九江商界公憤破壞抵制約九江]  
　　九江衆商抵制美約連日在新安公所江寕會館會議演說不料於初十日於違約之某商在洋街中碼頭起出美孚油數拾箱於是衆商公憤遍書說帖略謂近日抵制美約正在吃緊之時乃九江馬盈昌擅敢售洋油以圖破壞抵制之事倘仍怙惡不悛則人人皆當不以人類相視（德） 
[湘垣學生會議餘聞續誌長沙]  
　　湘省各學生會議之事已屢誌前報兹聞撫憲龐渠帥日前又接晉撫張中丞來電謂湘省學界以割閩換東無稽影響之談集衆會議並電傳各省以致晉省學界亦復紛紛集議起一絶大風潮幾於不可解散究竟此事係出何因現在又如何舉動應請明白覆示至此等風氣萬不可長亟應力加整頓云云又聞湘省學界現在風潮雖息仍連日在省城湘隂師範學堂及長沙民立第一中學堂商議建設學會之事所需經費卽以前次所醵電費五百餘元除用去電資八十餘元尚存四百餘元卽作爲該學會公項此後尚須陸續捐助以期充裕惟一切章程辦法及會長辦事人員尚未擬定容俟數星期後從容議擬無庸急遽草率云又聞撫憲龐渠帥已諭令福建會館紳董不准各學生在該處會議故現在卽改在湘隂師範學堂等處會議云又聞龐渠帥己札飭電報局總辦嗣後無論何項人等凡有以密碼通電者不得任意照發卽明電亦必審視電文如有關係緊要者亦必斟酌愼重預爲防範（美） 
[投考學堂之擁擠武昌]  
　　自科舉停廢湖北各州縣來省投考學堂者日見其多目下省城大小客棧幾無下榻之地調查統計不下一萬餘人（始） 
[王太史爲衆紳所窘蘇州]  
　　蘇州紫陽書院自改師範學堂後所有月課仍照常課試紳士王勝之太史前擬將此項公欵創建各小學堂而衆紳士不以爲然具禀撫臬二憲請將此欵留爲院中學生在貢院開辦紫陽學堂十四日各紳借元妙觀眞人殿集議屢請王太史不到各紳麕往太史府第詰問梗議之由大加譏誚一時外間傳說謂太史無可理喻幾與各紳攘臂云（愛） 
[汝甯府陸太守因病出缺太倉]  
　　河南汝寕府陸蔚庭太守繼煇於十月初十日因病殁於任所太守籍隷江蘇之太倉州其家屬已於日前接到電訃矣（容） 
[保考外部人員之多京師]  
　　此次外部招考司員衙衙門司員之願考者極形踴躍先是外部行文各署以保送十人爲率而内閣則送至下六人戸部十八人刑部十四人皆過其數此外各部尚未確知情聞吏部以無捐納人員一經保送將來恐不敷用故於此事頗爲躊躇然聞願考者亦不下十餘人我國外交人才抑何如是之多乎（日） 
[吳學士奏請停止捐納京師]  
　　聞吳閣學郁生日前曾有請定立憲年限一摺兹聞閣學於捐納一事又具摺力請停止摺中措詞甚爲沈痛激烈云（盈） 
[蘇臬司批飭宜興縣認眞捕梟蘇州]  
　　宜興縣恩令詳禀防捕帮匪情形經朱臬司批示畧謂凡有大股匪徒入境本應請兵合剿以免疎縱此次魏匪率其徒黨由該縣境内從容回籍匪船二十餘隻當時毫無覺察固屬疎忽若如來禀該令事前訪聞卽與荆溪查令各派勇捕並由營汛防軍四出扼要防捕次日該匪船在縣境高堘河該令聞信馳往匪船己往太湖仍復實力防備嗣聞該匪於二十二夜潛過賜巷竄回安省如此嚴密預防匪仍來往自若如入無人之境二縣營汛各兵役迄未一見匪蹤　　四出扼要者果安在哉徐副將統領各營師船數十號專司緝捕一味畏葸不前無怪該縣之捕役不敢攖匪之鋒當此匪徒充斥文武員弁同以粉飾爲務將何以綏靖地方飭卽認眞團練講求捕務總期有匪必獲嗣後聞有大帮匪徒竄入非縣力所能制者立卽會同營汛選派幹弁密探蹤跡緊隨其後仍電禀院司派撥營弁馳往合剿勿稍延悞（首） 
[膏捐奇弊長沙]  
　　湘省自舉辦膏捐各局卡種種弊端不勝紀述留難詐索幾於日有所聞前有新化主商運士二十七石由沅州入境照例至洪江完納稅捐爲沅州分局陳委員所阻令其在此完納百計留難迫由洪江匯銀一千八百餘兩如數兌交發給印票派勇護送票上僅塡五成已滋疑竇及至溆浦竟爲洪江緝私營陳管帶將土拿住護勇默不一語反與同聲哃喝越日又爲洪局滕總辦查問稱其印花票據均係已經作廢該土卽係私貨百口莫辯責以十三石充公六石補稅五石免稅其餘爲各勇所分該土商知勢不能敵號呼而返後聞謀刼之貨營統得其半兩處員局共得其半售與某局員馮姓及洪市袁五美鋪戸云（美） 
[委員查辦營弁挾妓飲酒事鎭江]  
　　駐鎭第四標自標統以迄隊長排長無不以挾妓飲酒爲事初六日敎練官韓樹棨曾因與文案周某三營管帶陳某聚飲於某妓家醉後墜馬斃命其中情節顯然可疑督練公所得報後卽委員會同醫官馳鎭查辦除查明斃命之韓敎練官有無别情外并將挾妓飲酒各營弁從實舉報撤辦（言） 
[梁署臬振卹火灾漢口]  
　　日前漢口大火警察局調查戸册實燬八千餘戸踏傷壓斃者共男女二百餘人誠一巨刦署臬梁廉訪卽親往灾區查察情形並禀陳當道籌欵撫卹（始） 
[撫轅四科擬招用士人武昌]  
　　湖北巡撫一缺歸并督轅原有各房書吏次第裁革併爲四科每科留熟手一二人刻擬另行招考士人分科練習酌給薪資須士著之舉貢生監年在三十五歲之内方准投考云（始） 
 
 

Page 4

 
 
[吏部硃諭之可笑北京]  
　　吏部文選司升調科於初四日大張硃諭一道其原文云諸騰（當係謄字之誤）錄知之每日進署供差不得遲至十點鐘如有蓋莫（此二字無從索解）未到一日按日扣罰津貼及差勤者此謂差勤者勸幸無自悟（想係誤字之訛）以上皆煌煌硃筆聞吏部於謄錄考核極嚴乃堂堂大部而有此錯訛不通之硃諭豈各司員皆無目者耶殊可爲之發一大噱矣（陽） 
[内廷擬設德律風北京]  
　　内廷傳出消息日前 
兩宫面諭軍機大臣近因國事艱難孜孜求治所有各大臣條奏或交涉事件若不詳加審度倉卒降諭惟恐失宜現擬於宫中安設德律風接通奏事處如退朝後遇有重要應奏事宜及外省緊急要電隨時到奏事處卽以德律風奏聞勿得躭延時刻免誤要機（帝） 
[商部外務部戸部議覆江督奏三省查礦事宜請簡大臣督查招商试採摺]  
　　奏爲遵旨會議具奏仰祈聖鑒事光緒三十一年八月十二日軍機處抄出兩江總督周馥奏三省查礦事宜擬請特簡大臣督查招商試採一摺奉硃批該部議奏欽此欽遵抄交到部查原奏内稱中國礦産之富甲於五洲歷年華商辦理未見明效亦因查礦夫確地方官紳未能切實辦理各國辦礦首重查礦次重採礦查礦之權操之國家其費出自公欵或准商人墊用皆由採礦公司歸還未有不先行查實而貿然下手者擬仿照各國辦法先延礦師將江蘇安徽江西三省逐一查騐凡有礦處先勘地面礦苗如何如果苗旺質佳再行鑽穴探騐地下礦産如何礦産如厚再騐來脈遠近鋪地寛狹運道難易一一詳查估算分别上中下三等列表繕册通報戸部商部等衙門在案凡官山自應申禁不准私賣如係民産彼此轉售亦應禀官查明買主確是土著方准過割並曉諭地主官紳先將近礦山塲田地設法購買若干以爲基礎此次查礦經費現經臣馥飭由寕蘇西皖四藩各於銅元餘利項下暫撥銀二萬五千兩擬於二年之内將三省有名礦産查辦就緒惟兹事體大擬援照從前三品京堂李徵庸辦理四川礦務成案請欽派大員督辦三省查礦事宜遇有要事會同督撫商辦至三年查礦期内必有陸續試辦者無論官股商股概照公司章程辦理華商風氣未開招股不易議者皆謂宜提銅元餘利二三成早開銅礦以固根本惟現在各省銅元局提欵太多殊難多撥應俟隨後體察會商酌提餘利除充股本等語未完 
[調查各國庽滬人數]  
　　各國旅居上海人數兹據西歴十月十四日之調查錄下英國人三千七百十三史日本人二千一百五十七名葡萄牙人一千三百二十九名美國人九百九十一名德國人七百八十五名法國人三百九十三名俄國人三百五十四名奥國人一百五十八名意大利人一百四十八名西班牙人一百四十六名丁抺人一百二十一名諾威人九十三名瑞典人八十名瑞西人八十名和蘭人五十八名白耳義人四十八名希臘人三十二名土耳其人二十六名羅馬尼亞人十二名印度人五百六十八名朝鮮人八名波斯人六名尚有三名未詳何國總計一萬一千四百九十七名譯時事新報 
[日專使抵津]  
　　十六日北京電云日本所派專使小村男爵及其隨員人等己於今晨行抵天津津人頗歡迎之 
[日皇宴羅馬教士]  
　　十五日東京電云羅馬敎康納爾敎士覲見日皇後頗蒙嘉許特於新野行宫開特别御宴欵待 
[美日印書條約畫押]  
　　十五日東京電云美日西國商訂之印書條約現已畫押簽允 
[日皇參神]  
　　十六日東京電云日皇定於本月十八日由東京起程往阿愛斯行参神禮 
[撫卹貧人]  
　　十六日倫敦路透電云邁易伯爵現已集合巨款爲振濟無業貧民之貲英皇后亦發英金二千萬磅嘱爲分施英境貧民並諭好善之士妥爲救護今冬之凍餓者 
[廢除戒嚴令]  
　　十六日東京電云戒嚴令現己廢除所派之陸偵探隊亦已撤退 
[拘獲反對和議黨領袖]  
　　十二日東電云反對和議黨領袖代議院副會長某君及代議員某某等四人並律師一人均於昨日拘禁 
[俄境之亂]  
　　十五日倫敦電云克倫斯逹之亂愈形險惡謀叛之海軍及多數之騎兵步兵均與亂黨聯合肆行刼掠焚燬等事有炮隊騎兵若干卽發砲轟轟傷斃亂黨一百人然亂黨仍抗拒甚烈譯字林報 
[澳洲新訂僑民章程]  
　　十五日倫敦路透電云英首相提根君近爲澳洲民議院新訂僑民章程二則其一云澳洲民議院可與各國定一專章准商人及游歷人員僑居澳境並得於所過關隘代爲保護其餘未定專約之他國商人槩不得遷入澳國商埠提根又謂澳洲雖立此白人入澳之政策然並不玷辱他國印度人可得與聞此約惟須請修改定例以免他人之損害感情其第二則謂須减少進口之工人非預經允許則不能進口云 
[波蘭頒戒嚴令]  
　　十七日倫敦路透電云波蘭全境現已頒行戒嚴令惟亂民抗拒之力並未稍減譯文匯報 
[波蘭要求自由]  
　　十七日倫敦路透電云俄首相隈得君得波蘭各處來電要求自由隈得君復電准予自主權惟政治上之自由則不允所請譯文匯報○十六日柏林電云握騷之鐵路現己通行惟各店鋪尚未開市波蘭議董某巳往彼得霍夫要索波蘭之自生權利譯德文報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[湖郡火警湖州]  
　　二十七年間郡城中布魚巷口大火焚燬三十餘家經各房主興工築造至今始復元氣不料前日之晚四句鐘時該處又復失愼由新開某士行起火一時風猛火烈延燒至四十八家雖有文武官員彈壓然慌亂之際究難兼顧故當時被匪搶掠一空者十餘家最慘者爲新太和箔莊震遠同茶食號正泰醃貨陸集順烟號慶昌布莊林永和信局悅來紙號廣昌廣貨號老彤和青菓店戴春林花粉號等十一家均屬全燬一物無存誠浩刧也聞起火之原因該士行甫將開設飭匠裝修有甯波木匠二人吸烟將烟灰餘火吹落木屑之内頓肇焚如木匠二人則已逃避不見（初） 
[滬江官事]  
　　南市工程局總辦翁子文太守昨日到道禀銷工程局差○又電燈廠委員鮑叅軍光視昨亦到道銷差○南市高昌廟巡局委員沈明府調鼎昨日請假赴蘇公幹○本縣東廳沈二尹恩湛昨日病痊到道銷假○新委稽查保護敎堂委員梁冠勳二尹禀知昨日到差○又新委三林塘巡局潘二尹家馴又稽查沿海差委員蕭二尹樳亦均到道禀知昨日到差○新委新北門稽查委員沈二尹湖寳昨亦到道禀知接差○南市救生局屏員陳松屏别駕昨日由蘇利申（近） 
[關道將回]  
　　上海道署昨接金陵來電袁觀察已經公畢卽將返滬故已預備迎迓（近） 
[淺水快輪竣工]  
　　江督周玉帥札飭江寗籌防局與本埠高昌廟船塢洋工師釘造巡緝内河之淺水快輪兩艘業已工竣擬於日内解省試用如果合宜再行擴造（欣） 
[札查私租公地]  
　　滬南海運滬局司事近有私將公地出租與人得價圖利情事爲粮道陸觀察訪知札由本縣汪大令查明復核（近） 
[飭查報鄕董]  
　　本縣汪大令日來查得鄕僻各鎭每無圖董辦事故有地保自稱董事武斷鄕曲等情現值府憲札飭查造保孀清册曁開辦冬防各事在在皆需董事辦理未便任令地保朦充故於昨日飭差下鄕分别查報復核（近） 
[代道點騐發堂婦女]  
　　昨日輪應上海道點騐普育堂發堂婦女花名之期適觀察因公在甯故由海防秦司馬前往代點（近） 
[諭阻藉端販私]  
　　近有流氓阿新勾串鹹貨行等六戸藉裝醃蘿葡爲由暗中販運私鹽並影戤洋商出名等事經道憲袁觀察訪知札飭浦東總巡謝明府令傳該六戸等到局諭阻（近） 
[不准交保]  
　　昨日報紀錢毛毛朱海郎王毛毛案内之應桂馨存銀准保一則兹悉應因捕房不允仍未保出並悉前夜捕房又獲陸頌和一名亦經多人求保未准於昨日解廨請訊陸供廪貢生家住美界敎讀爲生不預外事應桂馨等一案實未與聞不知捕房因何牽涉穆安素禀曰陸與王毛毛朱海郎應桂馨等明知范高頭顯係犯法之人乃連次接濟范匪均有憑據可查此次又復誣告錢毛毛拆梢蒙堂上訊明押辦故請將陸一併管押於明日歸案訊奪時有某甲持新昌保單投案請保并稱如慮保單不妥可覔十家店鋪環保關司馬與英繙譯寳君互商良久寳君不允穆律師又稱此案並非錢債若准伊等交保出外難保無藏匿憑據任意串供一切陸又再三申辯穆律師堅請堂上不能允保司馬因謂陸曰此案現在捕房所控情節重大本分府不能爲爾等包含其時五十四號西探馬克濤禀稱數月前查出陸與范合開報關行併曾有人告發未經辦理因於禮拜六晚十一點鐘派中西包探至祥園烟館傳入捕房囑將應桂馨之事實供詎陸諉稱不知刻與應桂馨誣控錢毛毛之案共成兩起誣控一案應係禍魁禀畢退去陸仍曉曉不已司馬謂案經訊明自分涇渭母庸多瀆著將陸交捕房帶回於今日午後二下半鐘會訊（見） 
[上海縣案]  
　　蔣奎控媳徐氏被媳叔徐某等誘匿一案經汪大令提案訊問氏供因被翁姑丈夫毆虐逃至姨丈趙愚卿家由趙與姨母並徐學山夫婦送至天竹尼庵棲身等情又據該庵幼尼投案請追飯食錢文大令因當堂賞給尼洋兩元徐氏發堂一面飭提趙愚卿復訊在案前晚提趙訊究詎趙不認送氏入庵徐氏亦改供自到尼庵無人送往大令察悉底情以趙愚卿現有圖董控做蟻媒判責二百板收押徐氏掌頰一百五十下交官媒候提應訊人証質明澈究○陶振發喊控抛棺等情亦奉提訊陶供有祖遺田地小的近造房屋擇十六日竪柱上梁詎有堂姪陶洪生糾人將已已之棺掘抛田内求恩提究大令准候傳吊洪生單契察核抛棺之處究係何人田産核奪詎陶忽又上堂禀求立出堂單大令斥謂此事不應喊禀姑准吊單乃本縣念爾造房在卽格外體恤何得妄求判掌頰五十下將呈詞擲還俟告期遞呈○向小機坊持刀訛詐之徐阿毛控經汪大令訊明枷責在案刻因枷滿解案大令略斥數語判開枷發押改過局半年（近） 
[總工程局記事]  
　　滬南馬路工程局將華印各捕移交與總工程局接辦後兹經總董曾君少卿會同副裁判官陳良玉二尹於前日午後二點鐘傳齊點驗又傳十六鋪三局團勇及各紳董薦函舉保之人數百名按名攷察身材年力酌留五十名學習警察半月派往裏街一帶辦公○十六鋪南北中三巡防局定於出月初一日交卸局務所有局中舊存槍械前曾禀請關道憲核示昨奉袁觀察批飭著交與總工程局收管○警察總巡兼清道事宜朱森庭明府前日飭傳城内外各鋪地甲到局諭將本月分垃圾天燈兩項捐欵於二十五日一律交清以便造册交卸與總工程局接辦（欣） 
[初訊擊斃船夥案]  
　　船戸童維元前在八十一號駁船上爲夥木年四月初四夜與張寳源向船主沈瑞榮借洋不遂在公和祥碼頭用石將沈擊破頭頂立時倒斃逃逸由瑞堂之弟楊阿祥投報捕房經五十五號西探協同華探何阿春將童拘獲於昨早解訊五十五號西探譯稱西五月間有船戸張阿才陸阿珍投匯山捕房報稱沈瑞榮被人毆斃倒臥八十六號棧房門外當往查騐知有輪船上醫生驗得頭上傷痕寸許後至瓜得買司船上往問據云目見行凶時用鐵器擊斃又有匯德豐洋人亦投案見証原告楊阿祥供係死者之弟聞被告因借錢不遂毆斃求恩超雪質之童維元供詞支吾讞員關絅之司馬偕襄讞金鞏伯大令商諸英繙譯官寳君判童還押捕房俟下禮拜一覆訊再奪（見） 
[英美公廨早堂案]  
　　盜匪吳阿王卽老虎大王刦甯波慈谿縣孔招錫家鉅贓由探徐阿華拘獲各情已詳本報昨晨解訊關司馬畧一研詰商之英繙譯寳君判移解慈谿縣訊辦○保宏保險行司事顧永注在米業公所地上抛棺由該業董事姚文枬在縣控告經縣移廨請提昨由廨差協探石金榮提案請示司馬判送上海縣訊究○袁愼生控高榮卿吞没生財判押患病由靳振卿投案具保在案近因高己病愈昨日由保交案判過堂訊奪○吕秀卿控朱文標吳金林賣地反悔由探劉森堂解訊判押候過堂核奪○探解江隂縣移提案内之蔣士奎請示判移送江隂訊辦○王春祥深夜圖竊由捕解辦判押捕房兩月○陳阿三竊戴立春綢衣由探解辦判押捕房一月○楊寳和控王阿五竊衣由探解辦判押捕房三月○ 
 
 

Page 10

 
 
王阿慶竊韓阿六陸大有綢布衣服絨單由探解辦判押六禮拜○葉文仁控陳阿狗王阿發王行郎王小土梅金發等凶打燬物由捕解辦判陳阿狗王阿發合賠洋一元各押捕房七天餘人開釋○趙炳元竊徐阿金陳芝香戚阿方等家玉器衣物由探解辦判押捕房三月○頑童張阿二竊張慶生布衣由探解辦判押改良所六月○雉妓陸桂香王陸氏違章拉客由捕解辦判各罰洋十元○林和尚竊周科文舊鐵由捕解辦判押庇寒所六月○馬夫王阿畿快馬違章由捕解辦判罰洋二十五元充公（見） 
[法祖界公堂案]  
　　許麗泉夏文田控曹金海承攬招商局中北華三棧扛夫頭目倩許夏爲司帳人許墊洋八百十四元夏墊四百二十元給付支票届期無銀求追等情昨日傳案訊究曹金海供此事由張秀林引薦大令商之蘇繙譯判令交保下期邀同張秀林到案復核○倪秀金控張伯英積欠往來草帽貨欵銀四千七百六十餘両飭提避匿因將張父拘訊張供伯英不安本分所有與倪往來之欵並不知悉大令謂爾子既不安分理應及早聲明現不能置身事外判交的保出外將伯英交案訊追○裕和東報關行主唐寳山因虧欠各船戸駁費奉訊交保反將原告陸永生扭控英廨日久未結現唐又因另案被控避匿不見陸兄阿周投請法廨傳追保人當將唐弟恒寳交案押追在案昨日大令又傳保人榮和昌報關行主陸延生著將寳山交案陸供寳山不知去向情顧認賠銀兩陸阿周求將永生提回法廨歸案訊理大令准之判陸延生交保限五日内與原告商妥禀復核奪恒寳開釋○周天節禀傭婦孫高氏竊珍珠三十粒值洋一百餘元有婢女張吉祥目擊送案請追質之氏供在城内花草浜王姓服役奉主婦之命往周姓作媒實遭誣詣中西官判送縣訊究原告自行投案備質○紹興人周阿才私竊父洋二百四十元來滬除兌換金戒一枚及花用外尚有洋數十元被同鄕人童阿順竊去周因投訴捕房解案請示大令判周暫留捕房著開明住址函致伊父再核○吳聿興吞烟身死案内牽涉之謝二狗昨奉上海縣出票移提陳大令准交該差帶回訊理○鎭江人任小四子由同鄕向德生荐至王孝臣鞋作習業八月間出外不返任父瑞祥因偕二子彩紅瑞芝並向德生至滬追究將王扭入捕房解訊大令判王交保限十日尋小四子交案原告亦著帮同尋緝（居） 
[美租界捕房事]  
　　馬夫葉文成在北浙江路被東洋車夫十餘人兇毆受傷由捕兜獲三名與葉一併帶入捕房捕頭飭將三車夫押候送辦葉送醫院求治○小工朱阿四李阿三陳材福在西華德路某茶肆聚吃講茶由印捕拘入捕房捕頭以其違章著各押乞丐牢一宵○小車夫顧扣子推車至北河南路將郁姓小孩撞傷由捕帶入捕房捕頭以該孩受傷尚微飭卽釋出○七百六十四號華捕巡至新記浜路見有孩棺一具馳報捕房飭地保移往義塜了事 
（古） 
來涵函中詞旨歸寄書人擔任 
[入文明旅館之股份者鑒]  
　　文明旅館係某一人之所經營經濟不敷致未辦成然外間謡傳某藉此名目招摇撞騙用空股欵者頗多某大受不白之冤如霜實係用空股欵則諸君之受騙者是實某甘受其罪不辭請諸君於半月内不論用何手叚將某告發如諸君受騙而不告發某卽不能承認用空之欵且告發時請說明如何受騙之詳細情節爲要沈壯伯啓 
[上海北市絲業會館籌賑公所施子英經收各處水災賑捐六月初一至廿七日第一百五十七次清單]  
　　初一日姚伯欣洋一元又一元姚伯欣姚陳氏二元又二元初四日許澤經爲沈淑人忌日以資冥福洋一元和六日周仕沅子懋德懋功懋昭龍洋十元初七日嘉定陳公館洋三元初十日無名氏銅洋一元十三日無錫趙廷照求增福延壽龍洋五元十六日松江夏昕葉求妻病速愈洋一百元杭垣懷僕子爲母祈福四元十九日趙門周氏求外症速愈洋三十元丁繼昌丁陶氏求保次子壽康平安二元廿四日無名氏由崇餘莊來洋一百元廿五日鄭錫沐求嗣出子汝楠病愈洋三十元廿六日松江葉仲卿規元十兩合洋十三元七角○廿七日無錫福泰莊無名氏龍洋廿元太倉王徐奎龍洋一元六月份共收洋二百八十九元七角扯七二九合規元二百十一兩一錢九分一釐龍洋三十六元扯七二二五合規元廿六兩零一分以上共收規元二百三十七兩二錢零一釐銅洋一元連前共收規元三十八萬二千九百三十七兩八錢三分七釐銅洋十八元四角 
[上海北市絲業會館籌賑公所施子英經收各處水災賑捐七月初三至廿九日第一百五十八次清單]  
　　初三日無名氏規銀七兩五錢消災氏洋五元○初七日高郵丁玉軒募不留名洋一元○初八日周仕源子懋德懋功懋昭龍洋十元○十九日無名氏銅洋二元○廿一百竺耀煥求病愈洋十元無名氏銅洋十六元○廿七日華亭陳頌平求病速愈洋二百元○廿八日隱名氏求吐血病带愈洋廿元○廿九日無名氏求病速愈洋二百八十元○七月份共收洋五百十六元扯七二九五合規元三百四十六兩四錢二分二釐規元七兩五錢龍洋十元七二一合規元七兩二錢一分以上共收規元三百九十一兩一錢三分二釐銅洋十八元連前共收規元三十八萬三千三百二十八兩九錢六分九釐銅洋三十六元四角 
[德發洋行經收上寳義務善會捐欵第廿一次清單]  
　　童門翁氏福慶洋三十元東海心平子洋二十元郭蘭亭舊棉衣廿二件錫金商會經募十二批却凡子求妻延年却病洋四十元無名氏洋十元舊棉衣廿五件孫　臯洋二元虞志卿杜靖之秦懋珊張源興各洋一元協豐洋五角不知名銅洋四角以上共收洋一百零六元五角銅洋四角舊棉衣四十七件 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
