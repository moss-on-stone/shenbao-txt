# 1892 - 335 - 4907052

 

Page 1

 
 
[精印隨園三十種告成] [  圖書集成局啟]  
　　隨園太史文章經濟冠絶古今海内通儒無不仰之如泰山北斗生平撰述博至數百卷益以他著共成三十種兵燹之後原板蕩焉無存翻刻者亥豕魯魚幾至莫可辨認本局覓得初印眞本悉心讎校排印成書紙張旣潔白無瑕墨　尤光潤可愛分釘四十八本盛以全据木箱刻已告成卽日出售核定每部實價洋銀五元諸君子有先覩爲快者請移玉至申報舘帳房購取可也 
[記友人論紡紗事]  
　　寒窗無俚方與素心人煮茗清談突有友叩門而入握手爲禮命之坐而問曰子素留心貿易之事盍將今歲市清告子以大略乎友曰今歲市情從其外而觀之似頗暢旺實則壞處極多如潮汐然但觀水面似乎其流已緩而不知其下湍急非常蓋底與面固不相符合也君等旣秉筆爲日報自應隨時獻可替否使市面日盛則民日以富而國亦不患其貧今歲市中以印度孟買所出棉紗爲進口貨中之巨擘旣已進口卽分往各内地售與織布人家而出口之大宗則首推中國所產棉花其運至東洋者舳艫銜尾於途其數幾難僂指以計雖然孟貢棉紗其色甚次而木棉之產自中國者色白絨長與他國所產者比之大可出人頭地我獨不解中國何愛於日本而必以上等之貨付之何仇於已國之民而必令買印度之紗以織布坐令印度人利源日濬而日本人購中國棉花以去出口有稅進口有稅加之以水脚運力種種開銷使費而紗已紡就尚能獲有贏餘誠以華人用手工日人用機器難易之勢旣判遲速之候又不同故日人持籌握　之餘猶可於此中牟利也至印度棉紗之價亦頗從兼是以小民皆願購印度紗不復繅車軋軋亦知運花出口重復販紗而回一轉移間銀錢之流出者何限而保險水脚亦悉付諸他國之人中國果何樂而爲之而甘將美利讓諸他國哉我蓋靜言以思而深知其故矣中國於一切製造之事往往官塲中大權獨攬不肯任商民之自爲商民受制於官雖有貲財亦不能大興貿易卽如紡紗一事官旣集貲以設局卽不准商人之倣行然竊以爲官固不應壓制夫商人且其職當保護商人使民富而國亦因之以富乃官明知紡紗之可以獲利而偏不許商人分其利其心惟圖一已中飽獨不顧利之流至外洋嘻是誠何心哉窺官之意蓋恐商人一開紡紗之局或與西人合辦得以分官之利權殊不知人各有能有不能官惟知守官常斷不能明商務譬之建屋而委其任於陶工璧之造船而責其效於醫士謂其能勝任乎不能勝任乎今以官而經理紡紗之事卽令雇西人襄辦而事多隔膜迄於難成卽使有成而靡費旣多成本自貴安望其能各路暢銷耶竊以爲中國地大物博袤延二十一行省凡紡紗織布之局卽開至數百處亦屬無妨初開時須延極大本領之西人在局中指授一切數年之後華人皆知其中機巧卽無西人指授亦能操縱自如且紡紗織布之局旣盛開則農民亦可多種棉花廣陌長阡歲盛一歲農人收成旣富家室自盈各局亦可養數十萬數百萬人以貲作工而尚何有貧不聊生者歟抑更有說者中國倘准西人設局以紡棉紗亦惟設在上海一處斷不能深入内地背和約而爭此利源上海民物殷繁爲通商各埠之冠卽多設兩三局何足爲病况西人設局初觀之似乎將利讓之西人實則仍須雇用華人操持局務然則雖似西人攘利還當養此千百失業之華人而利仍爲華人所得况上海之地廣而且平設局紡紗大爲利便幸百年和好斯已耳設一旦中外失和西人以利砲堅船從事一見華官所設之局勢必據爲已有以冀先聲之奪人惟局而設自西人則須守公法定章不能任意奪取然則此紡紗之局不更可藉以保護地方歟總而言之官惟宜盡官之所應爲不必越俎而謀商務庶商人得以展其抱負盡力經營凡百貿易皆然豈獨紡紗一事迨商人富而國家不患不足國旣足則自能日底於强閱數十年何患不能與歐西並駕我蓋甚惜棉紗之購諸印度而銀錢之流出者多我更惜中國之旣產上等棉花而任令日人販運出洋以奪此天地自然之利因不禁撫膺太息而不能默默已於言也子旣有記言纂事之責盍發爲議論登諸報章俾中國官摥閱此而漸知悔悟乎應之曰可於是乎走筆成此論 
[楓陛恩濃]  
　　本年仰山窪八旂官兵馬步合操經閱兵大臣禮邸等議定於十月十五日舉行已由承辦正藍滿固山分行知照二十三固山曁十處火器等營凡有應行傳派預備之處查照辦理○神機營捷字威遠隊帮操二品頂戴圓明園護軍叅領慶善現已病故經該隊開報生平事實由總理營務處照章禀請恩卹慶邸以該帮操在營有年出征防堵歴著勤勞批給卹銀四十兩加賞卹銀六十兩卽由本營公羡項下給發以示優卹○值年旗准禮部爲知照事本部具奏本年十月初十日慈禧端佑康頤昭豫莊誠壽恭欽獻　太后萬壽聖節禮儀一摺於本年十月初四日具奏相應知照各衙門遇有應行廻避事件勿與同日呈遞○侍衛處爲知照事九月二十九日奉旨朕於明日辦事後寅正出乾清門走景運門進協和門出午門端門進太廟門步詣中殿上祭禮成後仍出太廟門進端門午門走協和門進景運門内右門還官用膳召見大臣卯正至坤寍宫率諸王大臣入座吃肉辰正出内右門隆宗門西華門進西苑門德昌門至豐澤園門步行至儀鸞殿皇太后前請安侍膳聽戲畢出豐澤園門德昌門西苑門西華門隆宗門内右門還宫欽此○本年壬辰科新中武貢士循例於十月初一日在保和殿殿試默寫武　應派讀卷等官經兵部開列清單於九月二十九日具奏請派奉硃筆鈐出讀卷大臣著協辦大學士吏部尚書麟書户部尚書翁同龢户部右侍郎陳學棻工部左侍郎汪鳴鑾刊刻題紙著正白旂護軍統領奕功監試官著御史烏爾慶額錦昌陳芾棠龎鴻書收掌宫著翰林院編修江雲龍載昌汪鳳梁華俊聲受卷官著翰林院編修黄紹曾朱錦孟慶榮謝佩　彌封官著翰林院編修啟綏田庚黄曾源劉樹屏填榜官著内閣中書吉順福廣松　穆都哩默德哩世樸毓書勝克陳壽彭丁建本宗樹楷何葆麟去欽此宣旨後讀卷官循例在内廷歇宿先詣内閣大堂恭擬武經題卽命匠人在嚴密處所刊刻刷印題紙奕護軍統領功率正白護章京二員護軍校二名護軍四十名在内閣前後門外支搭帳房稽察出入禁阻閒人以重關防○湖南巡撫吳中丞大澂以前准珍部咨開本年二月十六日奉上諭本年輪應查閱湖南營位之期卽派張煦逐一查閱認眞簡校等因欽此前撫張煦辦理秋審又届軍政之年省外各營將弁均經提鎭紛紛調考撫標三營及辰沅永靖道標備弁應由撫臣認眞考校事竣與藩臬兩司核辦計典後方能出省校閱旋奉旨調補山西巡撫卸事所有湖南尚未考校各營相應請旨另行派員查閱以肅戎政等情入奏九月廿九日奉硃批　　吳大澂 
 
 

Page 2

 
 
認眞查閱欽此○吏部示傳現出有國子監學正一缺查有在部投供之新海防雙單國子監學正學錄高凌雲應行擬補相應傳令該員於三日内衣冠赴部騐到並將執照携帶呈騐毋違特示○禮部示頭傳人旗官學候補教習朱崇蔭陳傳烈錢邦彥張世儒知悉限三日内親身赴部騐到並携帶筆墨以備填冩親供當堂核對筆跡毋違○管理廂監滿都統貝勒載漪定於十月初三日往舊泰倉支領廂藍滿兵丁應領九月季大檔甲米除業經知照該監督查照届期開倉外並派正叅領玉森副叅領全泰彈壓倉務稽察米石○初二晨由大内坤寍宫派首領太監齎賜恭親王神肉一盤由内務府敬備黄亭奉置神肉蘇役二名舁出神武門迤　抵恭王府恭邸跪領神餘卽備專摺於翌晨呈遞謝恩○吏部示傳現出有刑部漢司獄一缺查有在部投供之新海防分缺先刑部司獄余受田應行擬補相應示傳該員於三日内衣冠赴部騐到並將執照携帶呈騐毋違特示 
[析津氣候]  
　　今年秋末冬初析津天氣異常和煦旣無風雨又鮮冰凌至月之初二三日始得廉纎細雨初四日終朝雨絲不斷依然和煖如春初五日放晴始轉北風路途積潦大半成冰初六七日北風愈緊天氣驟寒間有冰塊隨流而下上下西河以及北河當風處水已成氷推海河仍汪洋一片然節近大雪封凍之期當不遠矣 
[彝陵瑣綴]  
　　文童某甲等四人在城内磁器鋪購買磁器因爭多論少始則口角後竟用武將該店磁器打碎多件又將招牌踏碎店主赴官控訴官卽延請廪保到署先欵以茶嗣詢滋事端倪廪保以不知對官卽出火簽拘店主到來大加申飭謂總是爾不善應酬或說價過昻以致開罪於人繼問四童云爾等果打店否答以果打又問招牌果係爾等踏碎否俱不答官謂旣不答則踏碎屬實矣爾等讀書人不應逞一朝之忿獲罪名教不可不懲遂當堂各責手心二十下並令具結以後别縣有人滋事亦惟該童等是問○九月二十五日宜昌府考試武童馬箭七州縣共得千餘人有一幼童年約十二三馬進驰道忽被跌下幸未受傷有一武童亦在馬背翻下將衣肩撕破亦未受重傷凡隨馬不及發箭者太守准補射各武童莫不頌憲恩高厚也○各州縣文武童應試者每有帶土樂來宜消售藉佐川資今年川土收成歉薄出產無多因此土價較往年爲貴上等者每兩需二百七八十文至賤亦需二百三四十文○近日陰雨連綿泥濘載道江水稍退老岸已盡出各船俱至江心停泊不復近攏岸側矣○近因舉辦試事各州縣人齊集郡城赴店肆購物一言不合卽與人爭鬥地方官恐滋事端遴派差役營勇在街面後巡以資彈壓亦先事預防之意也○孔學憲於初三日早由荆州起馬坐江通輪船於初四日午刻抵宜是日下學放告初五日考生童經古初六日生正塲初八日考外五州縣童生初十日考東湖興山二縣童生○宜昌府　太守考試武童尚未竣事而學憲業已按臨太守遂赶緊辦理新任存太守厚亦坐江通輪船於初四日午後抵宜擇於初十日接篆任事○近來江水已涸各舟載貨入川時時遭險客商頗有戒心灧瀲瞿塘風波素惡正不獨蠶叢鳥道歎行路之難也 
[章門瑣錄]  
　　地方生意各有盛衰夜市小攤亦復如是昔年高橋一帶凡菓食糖食麫食及星卜命相諸擲自黄昏以後紛如棋布密若梭穿小經紀人皆於此卜利市近年該處漸形减色而府學前一帶則熱閙異常較之高橋更勝一籌此以見氣運之有轉移也○茶葉一項當同治年間利息甚厚江西賈人因業茶而致大富者不下數十百家皆以爲永享大利愈做愈多獨南城危君由茶業起家　產至數十萬某年忽然改業在省垣開設典鋪其時茶業尚有三四分凈利典鋪净利不及二分人皆笑其迂未幾茶業日就衰頽馴至虧本沈溺其中者幾致一蹶不振而典鋪則穩妥如故入始服危君之智危君又廣積陰功助振各省不吝解囊食報當未有艾也 
[東報紀高麗事]  
　　朝鮮京城近報總理交涉通商事務督辦閔種默上月廿三號奉諭轉任按撫使北境如何嚴備皆須按撫使裁政府以閔君久任繁劇能耐勞苦是以調任斯缺而閔君亦受厚恩力圖報稱也○元山前以禁止米榖出口日商虧累甚鉅禀請駐韓公使　韓政府索償事隔年餘尚無就緒今秋日本新任外務大臣督催駐韓日公使赶緊索償一面又派通商局髭前往朝鮮與政府面議適外務督辦派閔應鎬回京遂允韓政府賠償六萬餘元惟政府貲財匱乏檄令原任咸鏡監司趙秉式及其餘吏員徵收賦課以充此項用度趙秉式現任忠清監司以前獲咎議罰之處例應削俸亦命於賦課取盈觀此可見韓之貧瘠甚矣○華歴本年九月係國王登位三十年之期宫中特開盛筵以款勳戚大臣及各國公使之入内朝賀者是月二十五日爲王妃誕辰亦開賀宴○統衛營壯衛營經理廳龍虎衛等各營奉詔令於各營上冠以親軍二字國王念時届冬令氣候沍寒命將各營值夜兵士加給錢榖以恤其勞兵士聞之歡聲雷動○竹洞宫夫人一封貞敬夫人係已故閔升鎬之正室閔泳翊之繼母也日前病勢危篤思與泳翊一見泳翊以久居香港發電召回詎泳翊以負倆纍纍非本國政事不得遽賦歸歟遷延數日萱堂病益劇國王及王妃憐之再發電信費至三千元有奇 
[仙人跳]  
　　蘇城有朱寳林者向爲某局員長隨嗣以屢次肇禍經主人辭歇與蕩婦名阿招者姘識賃屋於倉米巷口居然野鶩作家鷄又以食用不敷慣作仙人跳藉以詐取貲財本月十四夜黄昏時有某甲行經其門婦上前悄語曰汝踽踽獨行將何之乎甲曰赴親串家喜宴行將歸耳婦曰曷不至我家呼吸烟霞遣此良宵甲誤以爲烟室也隨之而入問烟榻何在婦曰在房中甲信步入室横臥在牀正在吞雲吐霧婦向索洋銀一枚甲曰吸烟一若費青銅三十文足矣阮囊羞澀不足以供誅求奈何婦忽轉嘉爲怒遽批其頰且喚朱出敬以老拳甲大聲呼救一時鄰人畢集咸謂朱慣作此等生涯甲聞之遂亦敲樹拍桌不肯干休朱將髮辮拉住婦亦作母藥叉變相竭力攢毆房東恐釀人命喚地甲至地甲謂朱曰君家何恆有此等事耶想此人不比夏間某某被汝搜出洋銀故將其毒毆耳正在喧嚷之際適甲之友人某乙經過詢悉情由不覺怒髮衝冠令地甲將一干人一併拘往長洲縣署求請懲辦未知如何發落也 
[京江茗話]  
　　江北新橋福一圩某甲年逾而立尚未完姻半生勤儉稍積貲財遂决意譜求凰之曲隣圩有某乙願作水人代爲物色一日告以同圩某姓女年已及笄尚未字人面貌雖不能稱畫中人妆扮亦殊不俗甲親往探訪果愜素懷某姓亦願諧秦晉索取聘金若干甲一一如命擇定吉期行親迎禮迓以彩輿導以鼓樂入門後紅氍交拜相對盈盈其時賓客喧闐有送房者有撒帳者笑語歡呼新郎顧而樂甚方謂洞房春煖圓成好夢如探囊取物耳及夜闌客散欲將鈕扣兒鬆裙帶兒解新娘忽兩目圓睜大喝曰汝何爲者一手擲落頂上花冠將髮辮解開現出偉男子本來面目遽批新郎之頰大踏趟而出甲大驚失色急呼鄰舍同追則已不知所往至某乙處追問來由乙已與女家同時逃避其地屬江都縣甲已投縣控告矣此事殊覺離奇果係桃僵李代則當交拜以後閙房之時耳目衆多豈有看不出破綻直待夜闌人散而始圖窮七首見惟據傳者言之歴歴姑錄之以資談助○有某甲者貧無聊賴衣食不能自給其堂叔開設某行見而憐之按月給以乾俸若干無如甲嗜好甚多所入終不敷所出予取予求幾無底止其叔不堪其擾遂以訛詐等詞禀請王大令飭差提究詎料縣差未出而甲已有風聞深恐匍匐公庭出乖露醜遂服紫霞膏畢命其叔禀官請騐大令帶同仵作親臨相騐委係夻烟斃命卽著備棺收屍俟屍親到案再行核斷○西國戲士安德生日前抵鎭在寳鳳茶園登塲奏技中西人士爭先快覩座位賈目雖較十日曾長數倍而來者仍絡繹不絶蓋以爲生平未見故不惜慨解腰纒藉博片刻歡娛云○租界内西南隅有空地一塊近經某洋行建造房屋月斧雲斤昕霄不輟不日可以落成其臨街一面鋪户十餘冢係仿中國市房式 
 
 

Page 3

 
 
有兩間者有三間者無不整齊高大至臨馬路一面則係洋式慺房重門曲檻别有洞天視舊時洋房駕而上之爭利於市者業已紛紛租賃緣該處地近江干頗擅形勝遂使租户捷足先登過其者見氣象一新無不嘖嘖於市面之日形興旺也 
[潯陽雁陣]  
　　十月初十日恭遇慈禧端佑康頤昭豫莊誠壽恭欽獻皇太后萬壽九江關道徐仲昉觀察鎭軍何采臣軍門曁府廳營縣文武各員於五鼓齊集萬壽宫敬設香案行三跪九叩禮自初七日起至十三日止均穿蟒袍補褂○十三日道轅牌示本月十五日本者道親詣文昌宫宣講聖諭廣訓及御製勸善要言仰屬下文武員弁及紳耆人等知悉届期齊詣聽候宣講○九江府崇濟川太守於本月十三日課試濂溪書院肄業生童題目錄左生監題其在宗廟朝廷便便言唯謹爾朝與下大夫言侃侃如也與上大夫言誾誾如也童生題然則舜如之何通塲詩題閒嚼梅花伴酒罇得閒字十一日大通輪船下水有扒手名王松亭者竊取搭客衣服一件經查輪委員劉明府瞥見卽命拿下在船上笞責一百板物交失主領去行旅同聲稱快 
[西人台操]  
　　今日爲西人合操之期寓滬西商團練兵與英兵船水手在新閘迤西杉板廠約齊作對壘之勢因之各銀行至鐘鳴十二下一律停公西國各店家亦相約暫停貿易軍容茶火會當操管紀之焉 
[歇浦潮聲] 　 
　　本邑南市校塲左近海潮菴門外向有一潭碧水盈盈清可以鑒邇來年久淤塞前日滬軍營統領蕭軍門命各兵重行疏鑿以防火燭之虞○江西人某甲不知向操何業前日至縣署頭門前呆立口中喃喃不知作何語至晚縊於水利廳署頭門外楊樹上經旁人解救始得更生 
[殞命花叢]  
　　本邑人金秋卿年三十餘素有烟癮現充關書前夜在英租界帶鉤橋北首某烟館吸烟談笑自若及夜深至榮錦里素識之某氏家倒臥烟榻頓時氣絶次晨某氏遣人告知其母金陳氏比到撫屍大慟查問致死之由殊覺不明不曰故昨日已投上海縣喊控請騐云 
[騐屍彚志]  
　　前日本邑西北鄕萬航渡南首倒斃僧人一口是處係二十八保四圖所轄地保徐州文查無親屬立投上海縣禀報昨午黄愛棠大令帶同書差仵作前往相驗○前日有一賣菱船棹至本邑西鄕虹橋地方鄕民某甲向之購菱痞知因何口角船上人偶一失手將甲毆斃旁人見之以人命關天立將兇手拘獲傳地保星夜入城具報昨午黄大令相騐僧屍後繞道前往相騐其情形容俟明再錄 
[上海縣署瑣案]  
　　前據英公堂解送私販火藥之王宇春至縣黄愛棠大令諭飭收所候訊此已紀諸報端前晚飭提王研詰王供稱小的係湖北人向來安分營生火藥實由友人寄下並非小的所販叩乞施恩大令判令笞責六百板收入所中候補提人証再訊○著名地棍萬高頭因迭次滋生事端是以訊貴收所日來央人投案具保出外黄犬令升堂研訊萬供稱小的係本邑人蒙歴任大老爺懲責收所業已悔　願卽改過自新大令謂爾如欲取保須令族人邀同地保來案訊明核奪遂飭仍還所内○前晚黄大令飭提所獲流氓陳子卿至案謂本縣查得爾聲名甚劣膽敢冐收灘船埠頭捐殊屬可限陳供稱小的係本邑人向來小本營生不敢冐收捐欵大令曰本縣久已查明豈容任尚抵賴遂判令重笞五百板荷以巨枷差役跪禀所製各枷均已發出現須傳木工新製大令曰然則當收入所中候製成後補行枷示柯也○英界正豐　德祥押店學徒周生虎竊取店中洋銀放火逃逸前經包探拘獲解送公堂蔡太守飭送縣署訊辦此亦已見報章前日黄大令飭提研訊押店主祭桂芳遞禀聲稱小的係廣東潮州人在治下開設德祥押店巳歴多年周於去年到店習業小的見其外貌誠實深信不疑此次小的出外收帳　竟竊去銀表四枚鷹洋八元四開小洋銀七十六枚八開二百十枚十六開十二枚縱火逃避幸經隣人望見帮同救熄忙亂中失去　服數包尚有被火燒壞之衣一包現巳呈案求恩給領周供稱小的係蘇州人不敢行竊縱火大令一再研詰周執定前詞大令判令掌頰六十下復加盛請矢口不移命取籐條伺候周始供稱小的意欲另行開店缺少資本是以在店中竊取大小洋銀及銀表復恐被店中人查出是以乘問縱火其時小的在法租界某茶肆啜茗以觀動靜嗣見並無舉動遂購取手巾一條携之回店卽被包探拘獲解送公堂轉解案下大令判令收入所中　　擬罪各贓一併給蔡具領 
[英界公堂瑣案]  
　　同順和洋廣　夥王錦萬訴稱昨夜顧阿林來買手套議價不諧致相口角旣而偕至捕房伸訴捕頭斥退不理少選又持磚抛擲櫃中致碎火油燈等物計值洋銀五元不得巳報捕拘送案下顧供稱小的　王購手套旣選定付以小洋銀王指爲銅質致相口角及至捕房捕頭揮令出外小的卽在伊門前與友人說及情由適伊店牌門　下碰碎火油燈惟乞施恩以全顏面蔡太守判令管　一月並著繳洋銀五元賠償所毁火油燈等物○朱阿照淡妆素服珊珊而來訴稱小婦人前曾倩楊阿狗擔保棺木價後卽措遠今又來索口角之下突被揮拳擊傷一目是以報捕拘案楊供稱小的曾爲阿照擔保棺木尚欠洋銀二元二角向索不付遂相口角小的不敢行兇　探孔阿才禀　小的查知伊等有曖昧不明之事以致時時爭閙蔡太守斷令阿照以洋銀二元二角還楊楊管押半月並著具不再與阿照來住切結阿照乃斂袵致謝而退○釋惟清秃頂偏衫低眉合十訴稱僧人從天潼山至治下購取零星苦於無處掛單遂冋寳源興客棧投宿突來流氓四人分二人守門二人將僧人推入棧主婦臥房聲言捉姦將木銬械僧人之手由棧主將福生卽蔣子橋勸至某茶肆令僧人賄以洋銀五十元僧人心不能甘卽投報捕房聲訴旋由捕頭派某包探拘送一干人至案包探顧可六禀稱是日惟清投捕房報稱蔣串令流氓詐去洋銀五十元小的因將將拘入捕房蔣卽供認分得洋銀三十元以十元贖所質金約指尚有二十元被流氓分用小的隨將金約指對時表各一枚洋銀一元八角一併起案蔣供稱小的與洪孫氏在治下合開寳源興客棧是日清晨有自稱探夥之小辮子阿福及雲卿二人簇擁惟清至洪孫氏臥房云是捉姦大言恐嚇偪令惟清出洋銀五十元惟清允之卽如數交小辮子阿福及雲卿其實惟清與洪孫氏並無姦情現在小的願將洋銀如數賠總　探黄四福禀稱上年小的確曾雇用小辮子阿福當夥役甫經二月卽已停歇不知雲卿是何等人蔣初入捕房並未言及流氓姓名更未說明冐稱探　之事今在大老爺案下又生枝節洪孫氏供稱未亡人自將資本囑蔣開設客棧家有女兒及乳傭並未與惟清作苟且之事是日清晨忽有小辮子阿福及雲卿來棧以捉姦爲由勒令惟清出洋銀五十元蔡太守判令蔣繳洋銀五十元供孫氏卽行開釋金約指對時表洋銀暫荐公堂俟拘拿小辮子阿福及雲卿到案覆訊究辦○美租界西華德路捕房黎副捕頭禀稱邂來捕房中所押人犯時時穴墻逃逸因之專派一印捕常川巡綽並有三道頭捕一名爲之守望各犯忿無所洩時與印捕尋仇且又持磗瓦擲三道頭巡捕及親往查看各犯膽敢將糞桶向之亂潑以致污穢滿身兹將爲首起釁之趙慶裕張向寳李扣寳送案請辦八十號印捕禀稱奉派在捕房巡緝西歴十一月二十三四兩日因舅端聞有穢氣喝令各犯開窓各犯竟將門緊閉攫取頭上所纒紅布抛入糞桶之中且復恃衆凶毆不得已用木棒將伊等毆擊事後恐各犯深夜逃脫令將　襪脫下收藏至天明分給五十三號三道頭西捕禀稱奉捕頭命瞭望各犯突被持磚抛擲幸卽躱避不致受傷趙張李同供稱小的等奉大老爺　令管押捕房因印捕欲脫小的等鞋襪故與爭論磚由屋上墜下並非小的等抛擲三道頭西捕來觀時悞將糞桶跴翻小的等安敢有心向潑祭太守判令將趙笞責二百板張李各笞責一百板仍交捕頭帶回照原斷管押期滿解候發落 
[法界公堂瑣案]  
　　凡賊之專事偷雞者其切口謂之採毛桃有蔣錦榮者别無生業專以採毛桃爲事前日袖籠白米兩小包掩入租界 
 
 

Page 4

 
 
中某車寓撒米於地祝祝然呼羣雞食之將以一肆其手叚適爲車主蔡兆榮李才生所見立時拘送公堂葛同轉詰究之餘蔡訴稱小的家中畜鷄八頭數日間失去其五正在留心伺察蔣又來行竊請卽訊懲同轉謂蔣曰爾作此種生涯諒已非一朝一夕共有同黨幾人蔣極口呼冤連稱小的不敢竊雞求恩開釋包探王榮培禀稱今晨蔣在捕房自誇其能稱曾一次竊雞八頭同轉謂蔣曰爾稱不敢竊鷄試問此種袋中之米何必籠諸袖底蔣不能狡展俯首無詞同轉問曰大凡雞一入爾手如何卽不復長鳴供稱小的雖學爲行竊然未得師傳此次實因雞在身畔長鳴故被蔡李查獲同轉判令押候笞責一百板枷號一月孀婦楊計氏訴稱丈夫楊琴石於光緒四年向某友盤頂治下已閉之某烟館重復開張小婦人卽住烟館内本年閏六月丈夫所染沈疴自知不起將生財契據交小婦人收執言明旣死之後歸小婦人爲餬口之資延至七月初五日逝世突有遠房姪楊燕堂將烟館中貨物搬連一空并逐小婦人他往小婦人以丈夫故後未過二七且未迎煞心實不甘故投大老爺案下控請提究同轉准之昨日飭某包探提燕堂詰訊燕堂自稱職員遞呈禀詞聲稱計氏本係孀婦某年再醮與叔父爲妾叔父所開烟館本由小的經理叔父故後計氏不能守節定欲遷出並非職員驅逐且叔父喪事之費均係職員所出是以烟館生財應歸職員收管計氏訴稱丈夫死後小婦人給燕堂金約指兩枚令其變價以辦喪事何嘗由伊出資同轉問爾夫逝世後有無子女供稱小婦人有一女兒小字巧寳係前夫所生繼又撫一義女小字阿新現在均在家中嗣子阿寳則於丈夫生時承繼燕堂操滬諺供稱阿巧阿寳皆計氏之拖油瓶同轉謂　總不應將計氏逐出霸吞烟館燕堂供稱職員自幼念書並非無賴同轉謂此種閒言無庸多凟爾驅逐叔母尚有天良耶答稱職員不敢驅逐實因叔母自願出去同　謂爾旣不驅逐當諭令計氏卽日遷回遂飭燕堂將搬去之物如數交還計氏稱此事已由族長楊子明楊元山理勸數次後因燕堂不服勸理故皆不肯管理同轉著燕堂邀集族長眼同檢點燕堂遵諭而退○前者金大成訴稱胞弟大榮附小輪船往杭州被舟子李紀林吞没烟膏行李計共值洋銀八十元之譜上月二十九日葛同轉斷令减半賠償令李繳洋銀二十元尚少二十元由船局主周子香繳出旣而季卽遵繳捕房周抗延不繳且屢傳不到昨日某包探將保周之林渭濵傳案請訊林供稱周前挽徐師爺轉央小的代爲具保今周不肯到案徐師爺已隨沈總辦往蘇州請大老爺派公差一名隨小的前往指提同轉允之著包探隨去指提訊辦○正祥桐號出店人袁利采訴稱某客有狗皮裝來前日在新關碼頭開騐突被小竊王阿寳等竊去四張追獲一張連王送究葛同轉以王認竊不諱判令押候掌頰四十下○錦名洋行收租人陳某訴稱董陳氏欠房租洋銀三元閉户脫逃昨日遇諸途中送案請究葛同轉判令交人保出限五日内料理○日前徐成榮持刃向寡弟婦徐張氏行兇强借經氏送請葛同轉判押捕房十日俟期滿後遞解回江寍原籍昨日押期已滿重解公堂同轉著卽送縣遞籍○徐兆環朱華氏因糞局事轇　其詳已列報章昨晨原被告均投案求理司帳人吳竹軒具禀聲稱小的奉諭理帳緣朱華氏之中人未到故仍未理清葛同轉謂朱華氏曰本委之所以命清理帳目者皆爲爾一人之事爾竟不將中人邀到有意延遲是何道理朱華氏稱中人均稱恐被株連不肯到堂質對同轉謂若無中人不能明白且　之清單已呈縣案須領出呈交本公堂朱華氏稱中人蔣元記現在本城縣署前開元記裁縫店蔡小狗住英租界公成　店請大老爺派差往提同轉飭吳偕包探同往邀中人到案○郭士傑控黄少齋欠銀一案前已屢列報端昨晨郭又投案請追旋有保黄之韓梅生投案遞禀聲稱黄現往西鄕收帳約禮拜四到案葛同轉將黄欠郭銀一千兩之借據給韓閱看謂此據上有爾名字否答稱職員註明保銀二百五十兩黄與郭另有帳目可以　付同轉謂據上載明目下祗須照數繳銀别處帳目與此項無干韓稱據上共有中保六人内有顏姓已逝世須待五中人齊集方能賢訊同轉著韓自具限狀准禮拜四邀五人並黄到案○前報記施煩章與吳紫峰因索洋銀三十元以致轇轕昨日施吳及經勸人王　江同投案下先由王訴稱小的理勸不妥是以投案禀陳葛同轉諭令施具領洋銀其餘自行料理○王正春請追汪蘭州所欠之銀汪供稱此事已由陳姓代爲料理大約卽可妥當矣葛同轉飭某包探送汪至陳處著卽理明禀覆 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江西官報]  
　　知縣吕懋承拔委一次傅晋泰由順直賑捐加同知升銜指分縣丞吳學優繳照係福建監生星子渚溪司王傅澤卸事回省楊國璋歸入卽用班輪委楊炤委往吉安臨江府屬勸辦順直賑捐府經王洪逹把總余飛龍俱採辦軍裝回江淮補豐城典史錢衡飭赴新任委署新城極高司鄭瓊林並未在省繳任以試用道庫唐國鈞署理章乃正由山東賑捐加同知銜 
[上海六馬路仁濟善堂經收南北兩市各米寳行米麥雜粮捐十月初一至初十日止第二十八旬清單]  
　　穗祥寳行錢九千五百二十八文永愼和五千三十四文裕祥四千四百九十六文同泰公四千八十三文同順三千七百文元昌豐三千四百四十六文生源二千八百二文同吉泰二千五百三十四文豐和二千四百九十五文乾利二千二百四文炳昌泰一千八百九十三文愼茂豐一千七百五十一文恆祥一千五百四十七文聚源一千三百三文振豐一千二百四十文大和一千八十文萬順公一千　十四文豐記一千二十六文德盛六百六文萬源五百九十三文元生長三百五十六文三和三百四十文錦祥二百九十六文義記公二百八十三文德大二百七十文恊記二百十一文恆源二百五十五文咸茂二百五十四文義生二百四十三文晋泰二百六文唐永愼一百八十一文同德一百七十六文宏茂一百六十七文潤元一百五十二文天成義九十七文北同泰六十五文恆隆一千四百五十六文高昇記七百三十五文衡大二百四四十四文源順恊九百二十七文錢恆泰八百三十六文德大七百六十七文大興合六百二十文新興和三百六十二文同興二百二十二文元吉泰五千三百四十八文裕昌三千八百六十二文長豐三千三百五十五文震大三千三百三十七文松盛二千六百五十文寳泰一千七　五十五文衍源一千六百四十三文鼎昌源一千三百九十九文潤和一千二百八十七文生泰一千一百六十一文葆生一千九十三文潤泰一千四十文元和八百四十九文三泰八百十七文萬隆七百四十四文萬生六百八十五文長泰六百四十八文天和六百三十四文餘大五百五十文正義隆五百十六文鎭生五百四文德豐四百五十九文愼生四百二十四文元長四百一文萬盛泰三百九十四文泰潤三百八十七文葆茂三百八十文天元三百三十六文愼餘三百三十三文　記三百十五文泰二百九十七文長義二百六十文萬祥成二百五十六文和記二百十七文元泰一百九十八文聚泰一百八十五文萬祥一百七十四文南元昌一百七十二文仁和利一百五十文和泰一百四十七文同泰一百四十七文愼益一百二十三文和生義六十三文以上八十八户共收錢一百一千八百七十文 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年十月初九日京報全錄]  
　　宫門抄○發抄硃批三道○尚書福等奏職員遣丁抱告控訴被叅冤抑據實奏聞摺○皖撫沈奏查報京控交審案件未經審結緣由片○將軍沙奏保奬在事出力員弁摺○又奏隨員辦事出力請量予奬叙片○又奏隨員辦事出力請免繳捐復銀兩並加二品頂戴片○護晋撫胡奏請展緩軍政片○十月初九日推班○溥善謝授太常寺卿　恩○召見軍機○皇上明日卯正二刻進内辰初二刻至慈寍宫行禮畢還海○發抄李鴻章奏密雲駐防兵米加給折價銀兩奉硃批著照所請該部知道欽此○又補用遊擊周廣仁借補馬水口都司奉硃批兵部議奏欽此○又請將捐銀萬兩之湖北試用道奬勵奉硃批劉保林著以道員歸原省儘先補用欽此○○奴才宗室福錕等謹奏爲職員遣丁抱告控訴被叅冤抑恭摺奏聞仰祈聖鑒事據孝陵正黄旗滿洲世襲章京文鐸遣抱告家丁李旺呈訴以馬蘭鎭總兵英廉誣良索賄被叅冤抑等情呈控到案奴才等督飭可員詳加審訊據　旺供稱係豐潤縣人年二十六歲在孝陵正黄旗世襲章京文鐸家傭工因去年八月間孝陵砂山被賊竊去柏樹二株馬蘭鎭總兵英大人推諉處分歸咎八旗經總管椿齡章京玉林並文鐸具詞分晰應歸緑營看管不與八旗相于彼時英大人　伊家人王騾子向我主人索銀二百五十兩卽不奏叅我主人未允本年五月十六日我主人赴京意欲分晰當時裕陵丢失祭器英大人囑令遵化州陳以培派役追至州屬石門地方將我主人並同行讀祝官成恩閑散連春及車中所帶盤費銀一百五十兩高錫六十二斤一併帶州審訊誣言銀兩錫斤均係因鎔化祭器而得我主人分晰說明銀兩是用地契押借彭姓的高錫是由平安城三順永鋪中購買的州官均已查對屬實無法開放派役將我主家已逐不法之工人周三傳案誣供我主家自造假銀有風箱鉗子等物州官查抄一次總兵派營弁翼長等復抄一次並無實據英大人移文到州囑令嚴審我主人受刑不過委曲承認曾造假銀適總管椿齡赴京呈訴蒙欽差大臣查明將總管章京等處分開復英大人又叅我主人不服審訊暫行革職以致全行收禁反將周三私放現將我主人解往通永道審訊是以令我具呈抱告的等語餘與原呈大略相同查該章京文鐸呈控誣良索賄各節並牽涉本管上可虚實均應澈底根究奴才等不敢壅於上聞謹鈔錄原呈恭呈御覽相應請旨可否將抱告家人李旺交刑部審訊辦理之處伏候聖裁爲此恭摺具陳伏乞皇上聖鑒謹奏請旨奉旨已錄○○沈秉成片再京控奏咨交審各案每届半年例應分别已未完結彚奏一次今届光緒十八年上半年循例奏報之期查奉旨交審已結項下有建平縣寄居民人舒連林京控李三俊等恃勢殃民毆斃二命等情一案咨文已結項下有宿州文生余永平等遣抱張純修以糾衆决河迭遭陷害等情京控一　以上二案已據臬可鳳頴道訊詳先後奏咨完結共咨交未結項下有定遠縣民人江成周以羣斃二命賄串庇兇等情京控一案又涇縣孀婦徐吳氏以侵吞圖害訊押賄脫等情京控一案又鳳臺縣民人周玫堂等以匿情横吞帳目等情京控一案又建平縣耆民楊復盛以護吏虐民浮收苛詐等情京控一案又壽州民人朱永和以糾轟二命賄矇勢抗等情京控一案又無爲州附貢生汪清臣等遣抱吳潤田京控盧錫麟等緣官長藉捐營私等情一案又懷遠縣民人姚鳳廷以扎傷殞命等情京控一案又壽州民人陳家有以相騐不實揑詳禁押等情京控一案又壽州民人陳相春以吳長增等將伊母程氏毆斃等情京控一案又亳州民人張振漢等以夥開生理勾串搶擄等情京控一案又宣城縣寄居孀婦龔黄氏等遣抱襲有統以枉法縱兇奔叩究　等情京控一案又太和縣民人劉傳國以謀殺頂兇矇縣埋冤等情京控一案又六安州客民　從章以謀斃沉冤等情京控一案又鳳台縣民人王維藩等遣抱鄷長有以浮收錢糧虐斃人命等情京控一案又霍邱縣客民李對以拐賣民婦串矇斷離等情欲行叩閽一案又定遠縣民人陳懷詳以明火刦搶等情京控一案又太和縣孀婦岳張氏以强姦釀命賄仵揑　等情遣抱京控一案又合肥縣民人朱守誠以毆斃幼子玩法縱兇等情京控一案又壽州民人黄佩喜以藐法私徵串通吏役等情京控一案又宿松縣職員虞質成遺抱虞在原京控施定富等將伊堂妹搶去等情一案又壽州民人陳景亮遣抱陳雲生以承審不公獄以賄成等情京控一案又宿松縣民婦石唐氏遣抱唐田美京控陳六等毆傷伊夫等情一案以上二十二案均經臣先後發審或因人證未齊或因犯供狡展致未審結除遵章摘錄案由註明交審月日及未結各案因何未解審結緣由詳細開單咨部並飭赶緊提訊詳辦分别督審咨報外謹循例附片具陳伏乞聖鑒謹奏奉硃批刑部知道欽此○○奴才沙克都林札布跪奏爲遵保在事出力員弁懇恩俯准優加奬敘以昭激勸恭摺具陳仰祈聖鑒事竊查奴才於本年七月初三日附片陳明請將前往哈巴河隨帶文武員弁兵丁援案由奴才等優加奬勵並瀝陳該員弁等艱苦情形八月初一日於途次接奉批廻着准其酌保數員勿許冐濫欽此欽遵奴才跪讀之下欽感莫名仰見我皇上微勞必錄有加靡已之至意當卽飛咨署塔爾巴哈台叅贊大臣額爾慶額科布多叅贊大臣魁福一體欽遵辦理惟科塔兩城距京窵遠應行請奬人員一時未能遞到今僅將奴才隨帶弁員擇其尤爲出力者酌保數員謹繕清單恭呈御覽懇恩俯准奬叙以昭激勸所有尤爲出力弁兵由奴才酌奬陞階頂戴咨部註册以策將來除將該員弁等履歴清册分别咨部備查外一俟科塔兩城保奬人員咨送到齊再由奴才續保謹恭摺具陳伏乞皇上聖鑒謹奏奉上諭沙克都林札布奏遵保哈巴河安插蒙哈出力員弁請旨奬勵各摺片着該部議奏單併發欽此○○沙克都林札布片再查隨帶委員花翎勞績遇缺卽選知府松蔭於光緒二年九月克復瑪納斯南北兩城案内經前署伊犂將軍榮全隨摺保奬免選同知直隸州以知府遇缺卽選先換頂戴並換花翎嗣經左宗棠等核辦將先換頂戴字樣該去因之花翎未便戴用因該員並無加銜僅係八品筆帖式故也十年復經庫倫大臣桂祥奏調差委因時有交涉事件附片陳請仍准先換知府頂戴以便戴用花翎經部議以開去筆帖式底缺自可戴用花翎奉旨依議欽此是該員奔馳數萬里於戎馬鋒鏑之中不避矢石艱險始能邀此懋賞在該員感激圖報捐糜頂踵固其分也乃該員自得有候選名目迄今十有七年並無選期且將底缺開去廉俸皆無枵腹從事於兹八載此次隨同奴才辦理安插一事尤能竭慮抒誠履危蹈險畫夜辛勤不辭勞瘁實屬異常出力且該員於吏治民生講求有素惟勞績遇缺花樣無可再加投閒置散殊爲可惜合無仰懇天恩應如何量予加恩之處出自鴻慈逾格奴才未敢擅擬理合附片陳明伏乞聖鑒謹奏奉旨已錄○○沙克都林札布片再查奴才隨帶委員神機營　字馬隊營總護軍叅領銜以副護軍叅領補用俟補缺後以應升之缺升用開復副護軍叅領榮華由副護軍叅領於同治六年由神機營派往天津習練洋槍馬隊因馬匹傷病經通商大臣　厚以營務廢弛奏叅交部嚴加議處旋經部議革職復於同治十一年經神機營王大臣派充隊官因操出力歴保今職伏查開復原官照章補交捐復銀兩由兵部帶領引見後方准補缺該員此次跟隨奴才前往哈巴河辦理一切公事始終勤奮勞瘁不辭實屬異常出力且查該員心地樸誠辦事詳愼實爲營伍中不可多得之員合無仰懇天恩勅部令該員免繳捐復銀兩並加二品頂戴以勵勤勞之處出自鴻慈逾格謹附片具陳伏乞聖鑒謹奏奉旨已錄○○胡聘之片再前准兵部咨自光绪十三年軍政以後至十八年又届舉行之期行令照例　理等因自應遵照舉辦惟晋省營伍上年甫經前撫臣遵旨查閱其將備各員業已逐加考核爲時未久本年春夏亢旱口外各廳籌辦賑撫經臣分派緑練將備就地彈壓省南臨汾等處奸民藉旱滋事亦飭派兵巡查藉資鎭懾瞬届冬防尤須提前布置現飭南北各營路將備均於九月初到防擇要駐紥分叚梭巡更未便紛紛調考轉致貽誤地方溯查晋省歴届軍政因辦理災荒議改練軍均經前撫臣奏請展緩有案合無仰懇天恩俯准將本年軍政緩至次年辦理用昭愼重臣仍隨時訪察如有庸劣不職之員卽當據實嚴叅不稍寛貸以期仰副聖主整飭戎行之至意謹附片陳請伏乞聖鑒訓示謹奏奉硃批着照所請兵部知道欽此 
 
 

Page 13

 
 
[光緒十八年十月初十日京報全錄]  
　　宫門抄○諭旨一道錄前○發抄硃批四道○江撫德奏剿辦逆匪情形摺○皖撫沈奏更換防營管帶員弁片○又奏徵收稅銀緣由片○又奏叅將知州摘頂片○又奏撥解銀兩片○又奏撥欵支用片○護晉撫胡奏叅劾各員分别革職另補片○又奏甄别各員片○十月初十日推班○召見軍機○發抄張聯桂奏遵旨陛見請派護撫篆奉硃批廣西巡撫着黄槐森暫行護理欽此○又儘先令盛鴻勳更署岑溪令奉硃批吏部議奏欽此○又平樂府通判顧景璐補奉儀牧奉硃批吏部議奏欽此○吳大澂奏省城及湘陰縣建立故大學士左宗棠專祠工竣請飭立案奉硃批著照所請該部知道欽此○○頭品頂戴江西巡撫臣德馨跪奏爲拿獲倡亂逆首解省訊明懲辦並各營各團搜獲匪黨就地辦理情形恭摺仰祈聖鑒事竊臣前因萍鄕縣會匪勾結竄擾調營防禦並官軍在南坑地方接仗獲勝及現在赶緊搜剿情形先經具摺奏報並聲明匪首僞楚氏一王鄧海山已據萍鄕縣知縣顧家相禀會營督團擊散衆匪在柳源地方圍拿擒獲又據袁州府知府賈孝珍督同宜春縣知縣楊焜禀拿獲大頭目李保山一名經臣以情罪重大批飭由府解省審辦在案嗣據　帶剛字營申道發在大安里搜獲僞平南王羅鳳岡一名又經臣批飭袁州府與逆首鄧海山等一併解省審辦現據袁州府派委員弁簽差兵役將該匪等解審前來臣當飭臬司發委南昌府審辦據南昌府知府曹秉濬審明開錄供單呈送前來臣卽督同臬司親提研鞫據鄧海山供先在各營當勇辭退後在家行外客教拳棒度日嗣遇湖南人屈希元周子林結義入會倡立武嶽山洪福堂散賣票布傅授口號勾結黨羽圖爲不軌素知武功山大安里地勢偏僻有險可憑邀集各路頭目各帶在會之人約有八九千人之譜於七月二十八日在大安里竪旗起事羣匪尊爲正龍頭及楚氏一王僞號聽其號令指揮原欲攻襲縣城乘勝西取醴陵以爲根本不料祭旗之時大風陡起將旗吹倒以致衆心解體散去甚多只得在大安里暫行屯紥並與山口巖等處設立關卡派命雲輝把守待軍機各備再行大舉詎羅翊庭羅安子等先帶數百人搶掠蘆溪團練軍火鄧雲輝又從山口巖冲出與團練接仗鄧長子又探得省城大兵疾趨前來知事已洩漏不得不會合各頭目先竄南坑襲取萍鄕當被官軍連次擊敗逃至柳源地方黨與傷亡殆盡力竭被擒又據羅鳳岡供聽邀入會爲匪總辦糧台接濟糧餉封爲僞平南王又據李保山供入會多年升爲五牌大頭目可管五百人後又封爲僞保兵元帥各等供不諱臣查該逆首鄧海山胆敢儧立楚氏一王僞號嘯聚八九千人據險負隅倡亂謀逆屢與官兵接仗圖據城池是其陰謀詭計蓄志甚大實非尋常匪類可比幸天心厭亂祭旗風倒解散甚多尤賴我　皇上威福宏遠團防則紳民向義勇營則將士知方巨憝就擒匪巢迅掃地方不至蹂躪兼旬之内事已敉平設使撲滅稽遲該匪稍得藉手如火燎原何堪設想其僞平南王羅鳳岡爲匪總辦糧台僞保兵元帥李保山統帶五百人之多均屬同惡相濟世所難容未便稍稽顯戮臣於督同司道審明後卽恭請王命委按察司福裕會同臣標中軍叅將鮑莊將鄧海山綁赴市曹凌遲處死羅鳳岡李保山各斬决均傳首犯事地方懸杆示衆以彰討而快人心此外各營縣團練先後拿獲之匪犯僞石大王羅石仔僞平南王洪六仔僞三大王黄仁芽僞總管蕭登山僞千總李保元僞百總劉連昌僞先鋒羅狗仔劉岐山及頭目李芸相陳方仔羅安仔曠冬狗劉尚高劉連生劉尚廷陳萬具張長盛陳福劉桂和陽包包劉狼古李辣姚懷懷懷羅官陶李慶滋李寳堂羅鳳山姜威等或儧立僞號同謀起事或抗拒官兵甘心爲匪據該府縣等審訊明確均屬罪大惡極法無可貸亦經臣核明分别批飭就地正法梟首示衆以昭炯戒一面仍飭各營入山上緊搜捕逃竄餘匪務期净盡以除後患所有拿獲首要各犯出力之員騹團紳營勇容臣詳細察明仍俟一律肅清後擇尤彚同請奬出自逾格鴻施除將審訊逆首鄧海山等供單咨送軍機處查核外所有拿獲倡亂逆首解省訊明懲辦並各營各團搜獲匪黨就地辦理緣由理合會同兩江總督臣劉坤一恭摺具陳伏乞皇上聖鑒訓示謹奏奉硃批知道了仍着督飭各營搜捕餘匪務净根株出力員弁事竣准其擇尤請奬欽此○○沈秉成片再防營管帶員弁遇有更換及移紥他處應遵前奉諭旨隨時奏聞兹管帶卓勝營水師叅將張玉昆調省另有差委查有兩江儘先卽補都司高福秀堪以接帶仍駐原處認眞操防又太和縣連接河南會匪出没地方緊要兵少力單查有添募之親兵兩營在省訓練精勁應飭該營統帶記名總兵王心忠率帶左營一營移往該縣扼要駐紥與皖北防軍聨爲一氣不時會哨梭巡以重防務除分檄飭遵並咨部外理合附片具陳伏乞聖鑒謹奏奉硃批兵部知道欽此○○沈秉成片再蕪湖關額徵户工二稅例分兩季報部兹據委管蕪湖關稅務徽寍池太廣道楊儒詳報自光緒十七年正月初一日起扣至十二月底止一年徵收稅數前經分季詳奉奏咨在案今自光緒十八年正月初一日起扣至六月底止核計首二兩季共徵户稅銀三萬六千三兩八錢八分工稅銀三萬七千四百七十三兩二分總共户工稅銀七萬三千四百七十六兩九錢除照章續撥本年京餉銀五萬兩隨時動撥外一面督率員吏實力稽徵設法招徠以期稅項日有起色用裕餉需等情詳請奏咨前來臣覆核無異除咨户工二部查照外理合附片陳明伏乞聖鑒謹奏奉硃批該部知道欽此○○沈秉成片再州縣交代定例前後任分限造册盤收結報如有遲逾查明叅處兹查代理壽州知州孟榮應接前州周辛炳交代一案所有周辛炳任内徵存正雜各欵銀兩早據具報交代清楚其應造交代册結節經瀋司曁該管府道迭札嚴催該代理知州孟榮竟不知緩急頻催罔應迄今例限已逾仍不將册造送實屬玩視交盤當此整頓交代之際若不酌予懲處將何以重交欵而儆効尤據署布政使嵩崑具詳請奏前來　應請旨將代理壽州知州試用州同孟榮今行摘去頂戴以儆玩愒仍勒限飭將應造交册赶緊依限造送結報不准再有遲延謹會同兩江總督臣劉坤一附片具奏伏乞聖鑒訓示謹奏奉硃批著照所請該部知道欽此○○沈秉成片再准户部咨准協辦大學士吏部尚書臣徐桐等咨稱具奏募建畿輔義倉積榖備荒奏明立案以垂久遠一摺奉旨依議欽此鈔錄原奏並恭錄　諭旨咨照户部通行各直省查照等因臣維畿輔根本重地募建義倉積榖備荒實爲地方善舉皖省自應籌欵妥濟查本年辦理春撫案内尚有餘欵銀四千兩飭委解京餉委員候補通判秦霖解赴户部衙門交納濟用據署藩司嵩崑詳請奏咨前來除咨户部外謹附片陳明伏乞聖鑒謹奏奉硃批户部知道欽此○○沈秉成片再安徵省歲徵耗羡不敷支用向於司庫地丁正項内每年均撥銀五萬兩歸入　羡支用歴經遵照辦理所有光緒十六年分應撥銀兩前經劃撥銀四萬兩先後附片陳明在案今因耗羡仍不敷用請再撥一萬兩歸入耗羡項下支用據署布政使嵩崑循案詳請附奏前來臣覆核照例相符理合附片陳明伏乞聖鑒謹奏奉硃批户部知道欽此○○胡聘之片再州縣爲司牧之官必須潔已愛民實心任事吏治方有起色如果庸劣不職卽應隨時甄劾以免貽誤地方臣到任以來留心考核查有托克托城通判汪爾艎操守平常聲名甚劣前署隰州候補直隸州知州水之濂心地糊塗辦事草率翼城縣知縣陳藏昌乖僻任性不洽輿情臨汾縣知縣艾紹濂志氣衰頽難勝繁劇均未便稍涉姑容相應請　旨將汪　艎水之濂二員卽行革職陳燕昌　紹濂二員開缺留省另補以肅吏治而重地方所遺員缺晉省現有應補人員例得扣留外補合併聲明謹附片陳請伏乞聖鑒謹奏奉硃批另有旨欽此○○胡聘之片再定例道府以至未入流凡有勞績保歸候補班以及各項試用人員均於到省一年後令該督撫嚴行甄别等因歴經遵辦在案兹候補班補用通判樊恩慶由東河　發來晉接算原咨新海防試用知縣張焈堂截取試用知縣楊嘉棟分發到省均經一年期滿例應甄别據署布政使張汝梅會同署按察使俞廉三詳請核辦前來臣查該員樊恩慶年力富强才具開展張焈堂樸實穩練楊嘉棟明白安詳考以律例均能通曉應請將樊恩慶留省以煩缺通判補用張焈堂楊嘉棟各以知縣本班照例補用除將該員等履歴咨送吏部外謹附片具陳伏乞聖鑒謹奏奉硃批吏部知道欽此 
 
 

Page 14

 
 
[光緒十八年十月十一日京報全錄]  
　　宫門抄○發抄硃批四道○江督劉奏審明已革署廬江縣知縣分别議擬請旨定奪摺○十月十一日理藩院鑾儀衛光祿寺八旗兩翼值日無引見○徐中堂因伊子謝授太常寺少卿恩○兵部奏派繙譯又童彈壓派出希隆阿又瑞○召見軍機○發抄福潤奏黄河上下游完善各工保護平穩奉硃批知道了欽此○又河運回空漕船過境日期奉　硃批該部知道欽此○又新城令雷毓春暫緩赴任奉硃批吏部知道欽此○黄槐森奏接任廣西藩司謝恩奉硃批知道了欽此○○頭品頂戴兩江總督臣劉坤一跪奏爲審明已革署廬江縣知縣楊霈霖被控濫刑斃命一案訊據衆供確鑿照例取具衆供情狀分别議擬請旨定奪恭摺仰祈聖鑒事竊臣承准軍機大臣字寄光緒十八年四月初八日奉上諭沈秉成奏廬江縣民張咸義被控收管身故一案屍母張黄氏具控該縣知縣楊霈霖濫刑斃命楊霈霖則以訟棍主咬揑控禀請拿究並牽涉臬司書吏幕　委員李壽蓉等又以臬司嵩崑禀中有委員畏葸不能澈究之詞禀請廻避等語此案枝節太多頻興謡諑着劉坤一行提人證卷宗解赴江寗遴派司道大員　底訊明秉公議結以成信讞原片着鈔給劉坤一閱看將此各諭令知之等因欽此並准安徽撫臣沈秉成將院司道縣各卷宗咨送前來遵卽札調江蘇按察使陳提前來江寗會同江寗布政使瑞璋秉公訊辦並將案内人證擇要開單派委候補知府阮祖棠前往安徽守提解交質訊附片奏明在案該臬司陳提卽於五月十七日由蘇州起程二十二日行抵江寗會核卷宗呈請札調原騐典史毛翔翥並補提該縣刑書胡翔及其餘屍親人證一併傳交委員解審去後旋經安徽臬司飭據廬江縣傳到案證謝安樂等二十五名備文簽差派委候補知縣劉慶光隨同阮祖棠押解前來嗣又解到廬江縣刑書孫霖一名並據該縣楊霈霖典史毛翔翥先後提審經該司等會同提案隔别研訊據原被書差人等僉稱張咸義係受刑後因傷身死並非患痧查核全案供情楊霈霖濫刑斃命似屬可信且案中枝節叢生縣卷諸多不實必須澈底根究詳經臣附片奏請將楊霈霖革職歸案嚴訊欽奉硃批着照所請該部知道欽此並因究出有楊霈霖家丁高發勒結教供姚升知情改卷又有該縣差役許榮奉票緝拿張長元等將張長元之子張盛祥獲住帶走致張盛祥之妻周氏投水救起後墜胎身死又因張盛祥中途脫逃楊霈霖將許榮用站籠站斃勒令差役胡明等揑病取保情事復經呈請補提胡明等解質並飭楊霈霖將高發等交出均已辭覆應俟找獲後再行解案等情禀覆旋據署廬江縣知縣吳雲翔將差役胡明等五名補解到省經該司等覆加研審衆供僉同議擬詳請勘辦前來經臣於七月三十日督同該司等親提犯證逐一研訊緣楊霈霖籍隸江西德興縣由監生承襲雲騎尉同治六年丁卯科本省鄕試中式舉人遞保花翎知縣光緒十三年籖掣安徽歙縣知縣十六年調補懷遠縣知縣十七年調署廬江縣知縣已死張咸義係該縣刑書許榮係差役在縣取保病故之張新業張有福均係張咸義族人張新業之母與昔存今故之魏謝氏均係謝安樂姑母魏謝氏積有餘資放債收利因夫故無子與張新業冋住光緒十七年三月初八日魏謝氏病故謝安樂前往料理喪事代辦衣衾棺木用洋四十元因知魏謝氏生前積有銀洋四五百元並借契帳摺等件向張新業索取張新業支吾不交謝安樂與父謝榮春邀請張懷德黄誠方張大道等理處張大道有事未到張　業憑中交　借契　十二張均約洋二百餘元又交出押契四張謝榮春聲言魏謝氏尚有餘資令張新業儘數交出張新業堅稱實無隱　張咸義在旁代爲剖辯謝榮春心疑張咸義主唆吞產並因張大道託故不到亦疑從中挑唆起意控追因知該縣楊霈霖係江四同鄕與會館董事王安邦往來卽託王安邦往向楊霈霖囑託四月二十三日謝安樂患病不能進城謝榮春卽遣姪謝長旨作咆以張咸　張大道主唆張新業吞没魏謝氏遺資等詞赴縣控經楊霈霖票差孫明查傳張大道恐受訟累亦託王安邦向楊霈霖代爲解釋均未許給錢物四月二十九日孫明將張咸義等傳案楊霈霖因追問張咸義張新業均不承認主唆吞產之事喝打張咸義手心二百又打竹板子五六百均係差役黄仲黄桂掌刑楊霈霖每逢杖責必先在骽上限定長短闊狹分寸定須照樣打破方止設差役用刑稍輕卽令壯勇倒打差役是以人皆畏懼維時張咸義兩骽已經打成兩洞楊霈霖又將其上挺棍用竹帚鞭背張新業亦杖責無數張咸義始終不認張新業因受刑不過混供洋錢帳摺藏在家内楊霈霖分咐此係江西人之錢應繳出捐歸江西會館將張咸義張新業管押勒限五日交洋五百元三十日派差邀同謝安樂赴張新業家查搜並無銀錢帳摺飭令將張新業之妻張李氏帶案五月初　日夜楊霈霖又提張咸義等審追張咸義仍不承認楊霈霖喝令掌嘴因黄仲下手過輕罰跪在堂邊另派黄桂重責張咸義四丁又將共上棍架跪鐵鍊逾時數刻始行鬆放又令黄桂黄仲在張咸義兩骽原傷上用竹板再打五百黄仲等不忍下手因畏楊霈霖嚴厲不敢不　張咸義躺在地上兩骽不能動彈楊霈霖又提張新業夫婦上堂將張新業上光棍架喘　子並將張李氏胸前挺上挺棍用竹帚鞭背退堂後張咸義不能行動經差役抬回班房張新業還押張李氏發交官媒看管初二日楊霈霖赴舒城縣會勘水利公出飭委典史毛翔翥代拆代行是日下午看役周昌見張咸義受傷過重不能言語告知管班房家丁高發前去察看高發稱是發痧逼令周昌雇剃頭匠張有道挑痧張有道見張咸義係受刑所致並非患痧不肯針刺高發勒令在張咸義左手𦚼䐐上試剌一針擠出血水一點高發又　差役夏安夏球冩就保狀勒逼取保醫治將張咸義用竹牀抬出夏安等抬至南門因時已夜深不能出城在城門内看守一　　早抬送陳良章飯店張咸義旋卽殞命經地保禀經典史毛翔翥帶仵前往查看並未相騐亦未訊供取結照例禀府委員騐訊先由地保湊錢買棺將屍暫殮初四日楊霈霖中途遇見齎送公文差人詢係張咸義取保身死典史禀請鄰封文件將禀撤回查銷其時張咸義之胞兄張咸得聞知張咸義已死與母張黄氏子張自發姪壻劉華廷等共十二人赶至南門外見張咸義棺木停在廟旁棺蓋未釘因張咸義死於非刑意欲赴府控訴與張黄氏等行至距城三里許之享堂内住宿是日楊霈霖回署卽於三更時分帶勇前往享堂將張黄氏等全行捉住張咸得藏在神龕下未被查獲事後逃出楊霈霖勒令張黄氏等具結領棺令壯勇捉住各人手指塗上黑墨捺在結上始將張黄氏等釋放張咸得逃出後邀同堂弟張步瀛作伴一同赴省投住汪森泰客店控經安徽臬司批縣錄案詳覆張咸得卽於十九日折回張步瀛因聞拿逃往各處躱避楊霈霖卽以張咸義患痧取保身死業經代行典史騐訊明確屍母張黄氏亦無異言結求免騐等情填格錄供通詳附禀有訪聞訟棍張承典等唆使張黄氏欲圖藉屍逞刁禀請飭拿等語時張黄氏因痛子情切復思上控因家貧無資懇求族長在祠產内酌帮旅費復於五月二十八日帶同張咸得進省住歇陳萬春飯店先後赴司並安徽撫臣衙門具控經臬司嵩崑批府委員訪查先是五月初間楊霈霖派令開設孫同義米行之孫貴賢捐洋一千元建修江西龍神廟孫貴賢因廬江縣城内本有龍神八蜡等廟何必另建推諉不捐六月十四日上午楊霈霖忽派勇將轎夫謝老窩孜傳案教令供說孫長源張敬銘張志典許給錢文令伊至烟館茶坊徧處謡傳說縣官得受謝榮春贓洋一千元因此將張咸義貢押孫長源之叔孫貴賢諳囑陳振瑚奚三高大麻孜許洋十元囑咐到官不可供出之言謝老窩孜不肯誣供楊霈霖卽喝打板子又喘扛子並用竹帚打背謝老窩孜刑逼勉供楊霈霖將謝老窩孜釘鐐帶至孫同義米行坐堂審問因謝老窩孜供仍含混又用竹帚拷打傳同孫貴賢陳振瑚回縣立拿奚三高大麻孜到案教令供認前情將陳振瑚兩手用皮條輪換套在橙上責打手心致左手被責成廢手指不能伸屈並喝令站堂差役退下奚三等袴用刑奚三等畏懼與陳振瑚均照楊霈霖所教情節供認楊霈霖隨將孫貴賢等分别管押後經紳董說合令孫貴賢捐交現洋三百元始行釋放旋又將洋發還換立行票六月十四日夜楊霈霖帶勇下鄕住在張姓祠堂連日拿人將張志典獲住張志典之親屬因無故被拿慮恐到官受刑將張志典拉脫逃跑村人亦均逃避張志典家草房十餘間旋被燒燬是否壯勇縱火抑係竊賊遺火延燒張姓人等均無目睹二十二日張墨林進村探信卽被捉住揚霈霖將其上架子用竹帚在腰背上責打逼令供認聽從張敬銘糾衆毆差奪犯張墨林受刑不過祇得誣認[  此稿未完]  
 
