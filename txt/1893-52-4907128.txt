# 1893 - 52 - 4907128

 

Page 1

 
 
[分册勸捐啓] [  申報館協振所同人拜手]  
　　各省奇荒方興未艾去歲山西各屬水旱洊至小民益不聊生本館協振所歴年籌募善捐竊效驥尾之附義不容半塗而廢坐視災黎之蕩析流離惟是災廣捐稀後難爲繼因印成小册隨今日本報分寄遐邇諸君所願量力捐資不分畛域以息中澤之哀雁以蘇涸轍之困鱗則豆區釜鍾不第身受者銘恩無旣矣謹布區區伏維德鑒 
[論歐洲近日情形]  
　　自古有國家者大小强弱盛衰興廢迭爲倚伏大者可小小者可大强者可弱弱者可强盛者可轉而爲衰衰者可漸幾於盛廢興存亡疾於轉轂此其間必有先幾之見間不容髮固未有持之久而不變者也天心變於上人事變於下善爲國者盡人事以聽之於天苟能側身修行戒謹恐懼未嘗不可默挽乎天心其次則一任夫世運之轉移而無所補救下焉者志意自恣揚波逐流更有甚焉此則不能遏其未萌而反促其速至夫天定足以勝人而人定未嘗不可勝天然千百之中未能一二見故順其機以迎之則易逆其勢以阻之則難有識者肝銜時局默察將來而知世運有變遷天道有循環日中則昃月滿則虧署極則寒至否極則泰來盈虛消息理之自然固默參而可得者也地球中五大洲以歐羅巴一洲最能及遠拓土開疆幾遍寰宇其言乎强也幾欲蹴崑崙使東倒决溟渤使西傾聲析江河勢奔雷電其言乎富也幾欲天地爲鑪陰陽爲炭鑄銅成山鎔金作穴其言乎製作也幾欲神斤鬼斧旋乾轉坤洩造化之奇而探陰陽之秘其言乎格致也隷首不能窮其數伶倫不能參其微般輸不能言其巧創古今未有之局宣天地不傳之妙固將彌綸六合凌轢八荒幾乎莫之與京矣歐洲中大國有四曰英曰法曰德曰俄地醜德齊莫能軒輊勢均力敵莫判低昂此時觀乎其外皆欲共享昇平莫敢先發難端預爲戎首然近日此四大國者日以整軍經武爲事整頓陸營之外尤加意於水師各行增建兵艦以示雄長英國於三年之中共成新船五十八艘度支經費六勂上百萬金蓋於海軍特樹一幟幾以太海爲池陸地爲城於英一國如此其餘三國可知矣彼益邊防此修戎政其爲備也蓋有出於不得不然之勢兵凶戰危固可備之於百年而不可用之於一旦者也俄人於近日建築鐵路專心致力用志不紛功成之後自歐逹亞幾如同壤雖藉口於廣通商務而與之爲鄰者可爲寒心俄人知西略之不易圖而蓄意於東方已非一日是則近爲朝鮮遠爲印度皆其平日之所覬觎者也則所以自固我圉者圖之不可不早要在靜以待之而已法蹶於德日思報復特未有間可乘耳然環顧各國勢若連雞動則皆動靜則皆靜尤爲歡洲大局之所關歐洲列邦類皆講求商務多財善賈藉以操奇致贏而近時金價日昂銀價日賤以致貿易塲中紛然折閱欲劑其平幾無良法議者擬立用金用銀定章而中無把握築室道謀迄無成說若後日産銀之地愈多煉銀之費愈省則銀價之貶愈不可問闤闤交易益形震動眞有無可如何者矣商務之衰歐洲各國之憂也顧國之大勢所以默相維繫者尤恃乎民心民心可靜而不可動法國巳爲民主之邦而其中黨羽相軋紛紜角立各樹門户互相水火涓涓不塞將成江河炎炎不滅將尋斧柯此憂之不可不亟杜之不可不預也英國以阿爾關人羣論勃興欲專議院致煩大廷之擘晝日夜憂虞思善其後蓋以威行乎寰宇之中而釁起乎蕭墻之内非治國者之所宜出也故必思有以平之且英之所以强者全恃乎屬土一有反側將羣起而效尤則何以聨腹心之交而供指臂之用如印度如澳大利亞如加拿大其疆域之廣袤人民之衆庶物産之豐富皆可裒然成一大國英人恃此以爲外府惟内外相維推心置腹乃可如身之使臂臂之使指以縱横於天下歐洲各國於商務之外尤重工作商人販運各處之物産致之國中專賴工匠爲之造作况乎開礦利運機器百工勤於其事精於其業然後器物乃大備其所以能獲贏餘者尤在工省而費廉今聞各國工匠動以求加工值爲請必如其所願乃巳否則紛然罷工以相要挾令主者不得不從日復一日工值愈昂牟利愈難把持之風烏可長也凡此諸端皆歐洲近日之情形也嗚呼有利必有弊天下事大抵如斯矣今欲趨利而袪弊興利而弭弊則在乎人自爲之耳間嘗論之國家之患每出於所備之外慮國之不富也廣貿易通商賈重賦稅興礦務築鐵路速郵傳及其竟也必至菁華殫竭物力彫敝慮兵之不强也募圑兵練勁旅置水軍製兵艦利器械嚴守備通國中幾於民盡爲兵及其旣也必至窮兵黷武財殫力痡民叛親離敵國外患乘之而身爲天下僇慮工作之不奢也窮技巧設機器精製造一旦窒碍難通阻滯不行不能致之於遠究必至坐室而興歎慮屬土之不多也東併西兼互相爭奪示威隣邦耀兵域外長駕遠馭自恃其强及其衰也必至四分五裂譬若人之手足不能運動脉絡不能流通終有拘攣壅滯之患而前之得者後皆失之矣此必然之勢也慮上下之情不通也設立上下議院以持其平及其後也必至君相無權互結黨援共相傾軋夫國以民爲主似有公天下之心而其流弊尙至於此是故聖王在上恃德不恃力區區智驅術馭徒能欺一時而不能欺萬世徒能愚黔首而不能愚豪傑之士天下一治一亂雖人爲之而亦天有以使之時運之所至卽賢人君子亦且退聽於無權盖自有不期然而然莫之致而致者也夫豈可徒逞其材力聰明智巧藝術也哉 
[本館接奉電音]  
　　昨由京友電傳諭旨一道敬謹譯登○正月初九日奉旨正黄旗滿洲副都統著阿克丹調補廂紅旗滿洲副都統著克勤調補廂黄旗漢軍副都統著崇年補授欽此 
[金闕曉鐘]  
　　去冬在南苑演放武城永固大礮八旗運往十六尊正黄漢有一尊炸裂正藍正白等旗演砲時藥彈亦多穿出故初八日演畢翌日卽不敢演現經神機營會同八漢都統議以此項武城永固大礮鑄自乾隆十二年京内八旗存儲五十三尊重九千斤至六千斤不等時閱二百載出征不止一次砲身不無傷損緩急未可深恃擬於今年將八旗所存者運往蘆溝橋西配足鉛藥逐位演放改用電氣燃火俾免傷人倘有廢壞者飭交機器製告局按照原式斤數如額補鑄由全營翼長明菊如副都統等禀明慶邸請旨辦理○光祿寺爲知照事所有本寺滿典籍盛勛選補同知遺缺請以本寺候補典籍恩榮奏補於十八年十二月十一日帶領引見奉硃筆圈出奏補光祿寺典籍恩榮著准其補授欽此十二日述旨奉旨是欽此欽遵到寺相應知照吏部户部曁正黄旗滿洲都統查照○立春前 
 
 

Page 2

 
 
二日順天府署儀門外左右高搭蓆棚二座十六日下午孫大京兆親出東直門至日壇迎春牛芒神樂部和聲署備鼓樂鑾儀衞備綵亭校尉八人舁進東直門沿大街至署前有樂部導引升芒神於東棚升春牛於西棚懸燈結綵前設犧牲香燭並摹繪春牛圖遣經廳於五鼓停内賚交奏事官恭呈御覽吉時旣屆大京兆朝服詣芒神前焚香各屬員分班陪祭禮畢大京兆親取芒神手中五色苎鞭至春牛前向擊三下口誦吉神語然後將五色苎鞭送回芒神手中由校尉升芒神春牛於亭内春牛在前芒神在後鼓樂導引送至先農壇焚化此卽禮經迎春東郊之遺意也○管理太堂寺事務禮部尙書臣宗室崑岡等謹奏爲題請欽道事恭照光緒十八年十二月二十五日孝莊文皇后忌辰應行遣員恭詣昭西陵讀文致祭謹案臣寺祀則内開應由陵上守護公等中題遣一人就近恭往致祭准宗人府送到守護公意普光裕銜名臣等繕入題本進呈恭候欽遣一人俟命下之日再由臣寺知照屆期恭往將事謹此題奏請旨十二月十三日奉旨遣奉恩輔國公意普行禮欽此○吏部爲行查事考功司案呈所有俸滿截取内閣中書吳鋆一員本部於十二月十三日帶領引見業經傳知在案惟該員是日未到除將引見扣除外相應行查内閣將該員因何未到之處聲覆過部以憑辦理○值年旗爲咨傳事光緒十八年年終應行承襲世爵世職人等左翼四旗計三十一排九十三名於十二月十六日帶領引見右翼四旗計二十九排八十三名於十七日帶領引見相應咨傳八旗滿蒙漢各固山轉飭應行引見人員各帶弓張佩帶對子荷包手巾於是日五鼓赴景運門外見本旗承辦人員先行報到伺候點名帶領引見不准遲悮○户部山東司示傳吉林請領防餉佐領慶祿等知悉所有請領防餉銀兩本庫定於十二月十九日辰刻開放毋悮特傳○侍衞處爲知照事十二月十六日奉旨朕於明日辦事用膳召見大臣畢乘轎出内右門隆宗門西華門進西苑門德昌門至豐澤園門步行至儀鸞殿皇太后前請安侍膳畢仍出豐澤園門至勤政殿看春牛畢出德昌門西苑門進西華門隆宗門内右門還宫欽此○户部示傳所有請領熱河軍餉銀兩之委員善利知悉本庫定於十二月二十日辰刻開放毋悮特傳○新授光祿寺少卿殷秋樵少典膳如璋涓吉於十二月十九日己刻履任經典籍廳示仰闔署旗漢官員書吏皂隷廚役綱户人等知悉至期一體謁見各宜懍遵毋違特示 
[江右試事續述]  
　　江西學憲盛宗師回省坐考南昌及日行事宜前已列報兹悉宗師因天氣嚴寒榣外體恤應試諸生免其搜檢所有韻本飭各學教官傳諭令其自行備帶及試經古時諸生有仍向教官索取韻本者學書乃於經古案末大書物書使諸生一覽而知至正塲不敢復蹈前轍兹將歲試各學生員題列左退而省其私合下一章再斯可矣合下一章夫子不爲也合下一章怨是用希合下一章於予與改是合下一章何必去父母之邦合下一章管氏而知禮合下一章小人懷惠合下一章經題會弁如星三句詩題賦得先秦金石古文章得先字 
[戟門校藝]  
　　江省各營操練後膛大砲前報已紀之矣兹悉德中丞於去臘廿四日親臨小教塲校閱各營開放後膛大砲皆能如法洋鎗亦多命中惟兩人對舞稍近游戲不合戰陣之用中丞閱畢飭令益加精練務期命中及遠百不失一庶可收折衝之效也○投標武弁每月考試以技藝之優劣定奬賞之多寡去年臘月經德中丞親自校閱旋卽出榜前三名各奬銀八兩以次遞减至末後二百數十名亦各賞銀數錢栽培武弁有加無已凡渥沾膏澤者不當力圖報稱哉 
[潯江宦轍]  
　　特授九江鎭標前營中衡遊府周梯山遊戎步雲於去臘廿八日履任同城文武各員均往道賀按遊戎籍隷山東以乙丑武進士外任遊擊資格已深遐邇無不景仰○署理湖口縣黄杏泉明府錫光彭澤縣許荷軒明府應銑於初二日到郡叩賀鎭道府新禧遂拜會各同寅小住數日卽回縣治 
[宿將騎箕]  
　　長江水師湖口總鎭丁燕山軍門義方年逾古稀精神矍鑠去臘偶感風寒藥餌無靈竟於新正初二日亥刻仙逝星沈遠浦雲黯長天麾下健兒固當同聲一哭 
[差勇不法]  
　　去臘廿九日午後有華署總房船由亭林駛回茸城道經佛字橋適水淺舟膠往來船隻擁塞不通總房船户楊某擅作威福遷怒於後岡船某甲手持竹篙擊破頭顱血湧如泉斑斕萬點甲痛不可耐倩人扶掖投縣控告王大令親出騐視令在内署檢取刀圭爲之療治一面飭差將楊拘獲嗣經户君代爲排解令楊出銀餅數枚爲甲醫藥費勸其回家養傷如有不虞惟楊是問刻下尙未知吉凶如何也○華署壯勇某甲膂力過人性尤强悍與同夥某乙以錢財細故積成不解之仇去臘廿八夜互相爭論甲自恃本領高强遂以無道行之乙力不能支竟被撕破右耳血涔涔下袖角襟邊幾染遍猩紅顔色昏暈倒地宛轉呼號署中人共抱不平扶乙喊控王大令騐明受傷甚重飭差將甲拘到庭訊之下賞以竹肉數百片押入翼房再行核奪 
[烟臺市中人語]  
　　去冬積雪連天冱寒特甚有某浴池忽然塌陷浴客咸赤身跣足而逃雖無性命之憂然一出門卽朔風砭肌鬚髮皆冰凌粘結矣○某沙彌水滸記中之海闍黎也雖在府城某寺出家而不務焚修惟以獵艷尋香爲事去冬拐得一少婦寄留某娼婦家無夜無明禪參歡喜潘巧雲自看佛牙之後不復念及病關索舊日恩情矣巡役購線偵知前往掩捕正欲以徽纆加秃鷲之頸送往琴堂適有大檀越到來爲之勸散夫旣已六根清凈豈宜迷戀烟花此僧之得免官刑亦可謂佛力無邊逍遥自在矣然如滬上之偏其衫而髠其頂者吸烟嗜賭靡所不爲罪狀昭彰擢髮難數僅僅誘拐民婦猶事之小焉者也巡役拘之誠多事矣哉○匪人某甲生平專慣魚肉懦良擾害鄉里其父恐一朝案發戚族株連乃掘一土坑活埋其下事爲挾嫌者所訐控戚族皆畏罪遠颺數里之間炊烟頓絶嘻虎豹尙不食其子可以人而擅殺所生乎子雖下流其父亦忍心害理也哉○街頭以食物求售者每於深夜游行烟霞窟中人呼吸之餘儘可購以果腹是以每夕銅壺將竭猶聞擊柝之聲客冬匪人到處横行時向擔中攫食且有連器具刦奪一空者若輩頓失餬口之資往往束手待斃飢寒交迫徹夜悲啼匪之肉其足食乎○立春前後天氣暢晴岸柳園梅漸含春意年關伊邇市中柴米魚肉較前價略從廉貧民可不憂無以卒歲矣○烟人呼硫磺爲清水不知何所取義業製綫者必需此薰之自臺磺由官采運以來設局分銷購者不致如從前之掣肘春頭臘尾花爆行銷數更多向來每擔值銀五兩餘今則又增一兩公私各獲其利亦足國裕民之一端也○臘月二十三日俗傳爲灶神升天奏事之期民間多於是日設祭謂之過小年其祭品除糖瓜外有紅棗粘糕諸物一至黄昏時節家家爆竹户户花燈獻媚東廚維虔維謹嘻何王孫賈之多乎然灶神則曰自有粤在○小米爲東省土産民食之所必需自鹽城海州等處客商販來大米日多以致市價日廉小米反居其上貨之高者每斗售大錢九百餘文然貧民仍喜購而食之不以大米爲可貴謂小米質重味厚日餐一次非此不足以充飢也 
[斗山在望]  
　　廬山白鹿洞講堂爲江西四大書院之一聘請掌教啓迪後進向由撫軍主持南康太守送關今年德曉峯中丞延請梅少巖都轉啓熙主講斯席經王少岩太守致送關書不日可以到院按都轉係南昌人爲梅小巖河帥啓照之金昆癸亥翰林内子科渥荷恩綸典試湖北外擢山東濟南等府知府升任鹽運司嗣以性耽僻靜辭榮簪緩怡志林泉學養兼優洵足爲一鄉表率今者皋比坐擁必能以春風化雨霑漑藝林也○潯郡濂溪書院今歲由崇濟川太守延請沈溟秋主政搏青主講主政係湖口縣人已丑進士觀政吏部邇來讀禮家居當道以其 
 
 

Page 3

 
 
聞望素著畀以壇坫俾士林有所矜式也 
[繡州秀色]  
　　附近嘉興王店鎭有地名新橋者爲姜姓聚族而居客臘二十五日之夜有盜攻破姜甲門入室搜掠姜父子及媳出而抵拒悉被毆傷翌晨奔投嘉興縣禀陳金邑尊委典史下鄉騐傷踏勘據云所失無幾想不難飭捕緝拿也○嘉興縣漕倉有李姓幕友居焉客臘二十七日忽持刀自刎踣於血泊中金邑尊聞報之餘飛步至倉騐視急延醫敷救移時始蘇詢之但摇手曰孽耳孽耳烏足道邑尊查問管厫人始知前曾有人自縊倉中或係寃鬼求替乃倉皇牛香拜禱并延僧誦經禮懴施放燄口一堂嘻是亦神道設教之意歟○嘉興秀水兩漕倉皆於客臘除日頒貼紅諭示以滿厫鄉民之不及完糧者須於今歲照例折價初四日兩倉已將糧米裝運赴申矣○初五日俗傳財神誕先一日各店鋪皆興高采烈鼓籥欵神夜間三市六街燈光照耀鳴鑼擊鼓射覆猜枚樂也無涯幾不知天之將曉是日春光明媚天宇暢睛財神廟前醫卜星相之流莫不利市三倍 
[嶺南火警]  
　　去臘二十八日之晚蝦蟆更起天將曉矣廣州省垣雙門底大司成牌坊下某轎房不知因何失火祝融氏幾如富家翁之廣收財産越至歲暮越覺采烈興高一霎時火箭火毬火龍火馬東衝西突到處飛揚是地密邇微垣地方文武官員聞之急急奔來彈壓迨扶桑旭日推出雲端火勢始稍稍式微不敢與陽侯相抗三十晚初更時西門黄沙地方某姓家又因祀神遺火香燭紙馬頃刻焚燒延及窓櫺紅光滿室幸爲時尙早人手衆多樸而熄之不至釀成災禍否則桃符柏酒歲事方新而瓦礫盈塲雞棲無地不更將苦不堪言乎 
[漢皋雨雪]  
　　漢皋於去臘二十六日北風怒號儼似龍吟虎嘯至晚天公玉戲寒生鴛帳徹夜無温廿七日晴光乍露廿八日天又轉陰霾同雲密布亭午時玉花飛舞銀海光遥平地已積尺許節過立春依然雨雪何滕六君不憚煩耶 
[韓事略登]  
　　本館高麗訪事人云去冬十一月二十一日有男女二人飛騎出大南門遇一友笑問曰君携此仙眷適從何來男子係挈女私奔者聞之氣餒於中疾馳而遁女徬徨無措心急足違時已昏黄舊巢難返乃就某甲家宿焉次日其夫尋至女乃出金重酬甲隨夫以歸夜度娘倒賠夜度是罕見○前年有華人在龍山被鮮人毆斃刻經韓官飭差拿獲兇身詰之知有羽黨七人不識若何懲辦○十一月二十四日漢城府照會資大理事略云華人某甲向鮮人劉姓索債大肆毆詈劉不能堪乃控於官云云理事唐君傳甲細訊知劉與漢城府交誼甚深恃有護符欠甲錢中華日持久索之不償劉乃無可抵賴想須設法歸還也○有鮮兵持某華商錢票至某處計鮮錢八百千文深入醉鄉以致遺落出票者聞知其項曠事不准支錢口角之餘馴至毆鬥旣而報請巡廳查究不識藺相如能完璧以歸否○韓王由中國購得大車廿餘輛爲轉運糧米材木之用雇就車夫二十餘人棲諸西門外官舍一夕有十餘人俱爲邪崇所侵口中喃喃自言自語衆懼次日謀卽移居○京由甘號用漢城人某甲爲夥十二月初二日由慶尙道販貨至京中途遇盜死焉家屬聞耗之餘奔至號中吵閙號主不得已倩人調處給以撫恤之資○劉某全羅道巨商也顧素有斷袖癖某日挈資本至京途中遇一俊童年甫十餘齡嬝娜身材幾似靈和張緒而又童神翦水頰暈飛霞衞洗馬璧人恐亦無此妍媚不覺魂輸色授情不自持晚卽邀之同宿寓中呼爲膩友銀燈初上倚枕無聊童投其懷眤語曰良宵風月寂寞殺人我與君盍同上糟邱毋使爲劉伶所笑乎劉曰善數觥連酌玉山遽頽一醉瞢騰幾忘昏曉質明酒醒已失童所在囊資亦無一存者 
[頂首被掯]  
　　滬南郎家橋義大鹹貨行於新正收閉門主卽向丁元興房東索還頂首房東以該行於去年秋間借房並未立過租摺小租等錢亦未付下遂將頂首措住該行主告知十六鋪地甲調停其事不知若何了結也 
[碗店被竊]  
　　南市寳泰碼頭裕泰盌店前晚被賊混進竊去錢洋衣服約值數十千至天明始行知覺業已開明失單報捕請緝特未知卽能破案否也 
[烟行倒閉]  
　　滬南鹹瓜街義大水烟行開設有年今正初四日迎接財神初五日尙照常交易詎至前日忽然倒閉行主與執事人竟作黄鵠之高飛約虧空一萬金所有行中貨物巳由該業董事看管矣 
[給銀了事]  
　　崔潘氏之船由禾裝載糧米來滬行至閔行相近被提標外海營巡船撞沈已列前報前晚黄大令升堂研訊糧局家丁王占奎投案候示崔潘氏訴稱丈夫於去臘初三日在劉河病故小婦人攬載嘉興縣糧米三百八十石並載丈夫靈柩來滬十二月二十四日行至閔行相近適提標外海營巡船飛駛而來避讓不及遂被撞沈次日雇人撈起濕米九十石夫柩亦已撈起寄存閔行關帝廟中所有船隻及零星物件約值洋數百元均歸烏有尙求憐憫大令謂觀爾情形果然困苦今由本縣賞給洋銀四百元以三百元爲修船之費一百元賠償船中零星物件該氏領洋後再三稱謝大令復謂王曰沈在河中之米爾可赶緊往撈無論多少尙可變錢如有虧拆祗好由爾局認虧王唯唯而退 
[扒手認賭]  
　　嘉定人吳燕子寄跡法界興隆小客寓内無所事事日覓三餐夜圖一覺將行李付諸長生庫兩肩一喙之外無他物也每於晚間出外及回時必有阿堵物旁人疑之以爲吳本無點金之術何以取之無窮用之不竭包探夥亦有所聞留心伺察一日乘吳出外潛尾其後見其在人叢中故意擠軋一轉瞬間巳得銀餅一枚奔入小弄其行如飛探夥至客寓守候則吳已行至矣搜其身畔並無所得向牀下摸索有皮夾三個知其來歴不明遂解送法公堂經葛同轉訊問吳供稱自幼讀書又攻歧黄術曾在同文書局校對書籍迄今賦閒在家於去臘來滬訪友不遇旅資用罄同轉問初二日爾在英界作何事洋從何處得來供稱是晚至寳善街襪店内賭錢贏得洋二元包探禀稱初二日英界已申賭禁顯見所言不實同轉問吳曰滬上可有朋友供稱招商局之鍾姓及張仁卿等均係至交兩人已於去臘同往别處問爾現欲何往供稱先至嘉定後往杭州同轉以行竊尙無實據遂從寛發落著赶緊就道不得久留滬地吳之行徑一望而知爲扒手及至公庭對簿則不認竊而認賭豈以賭之罪較扒手爲輕故避重而就輕耶歴觀賭徒到案從無一人肯認扒手者則信乎此輕而彼重矣 
[博徒荷校]  
　　三道頭華捕張湘寳赴法公堂稟稱有唐阿三者住居德善里與小的爲鄰伊家時時聚賭小的屢次阻止毫無畏懼初六晚又邀十餘人在家中聚賭小的告知捕頭派捕四人往唐家叩門唐閉門不納將牌九收拾在桌上陳設酒菜圍坐笑語以掩聚賭之跡至黎明開門始得入内拘獲九人有兩人下樓一併拘獲起出挖花牌一副大小洋銀共計十九元一角送入捕房因值新年捕頭准伊等交保出外從寛免究不料唐不思改過反屢次至小的門前百般辱駡昨日將唐送押今又拘獲同賭者十人解案同轉詰問之下唐供小的向爲餅業是晚有同業十人來飲路頭酒任有餘章阿榮高彩寳薛盈來四人挖花遣興尙有薛阿榮陸坤榮陳阿大孟子高薛榮榮薛晉山等六人酒醉睡在裏面並未聚賭該捕禀稱是晚十點鐘至黎明四點鐘伊等公然賭博小的從門隙中覷者明白同轉謂唐曰爾時時聚賭爲三道頭華捕所見不必抵賴判將挖花之四人各罰洋兩元其餘六人各罰一元書阿三聚賭抽頭罪不容恕判笞一百板枷號一個月示衆 
[阿蒙本色]  
　　南市洽興街羊毛行小主人某甲年已弱冠不事生業終日在外游蕩選舞徵歌呼盧喝雉習以爲常其父屢加訓誨無如言者諄諄聽者藐藐不得已錮禁家中猛獸在押雖欲擺脫而無從荏苒半年狼心漸改其父見而色喜以爲從此棄邪歸正可慰劬勞適時值新年給以皮袍褂令赴親友處賀年摇擺出門不减三河年少有乙内兩人見其柔懦可欺引至南市某姓家推牌九入局後三戰三北囊資盡罄尙 
 
 

Page 4

 
 
不足數脫下皮袍褂典質以償之合計輸去七十餘元輾轉思維無面目見江東父老不能歸家旋遇爲人參生理之沈某備述前情沈曰快矣乙丙乃著名牌九司務也爾如何受其欺騙遂於昨日同向乙丙理論未知能完璧歸趙否 
[英界公堂瑣案]  
　　滬俗詈妓爲小娘不知何所取義乃有以昂藏七尺之軀而亦冐烟視媚行者之雅號斯亦奇之又奇者矣昨日包探江阿三禀稱有寧波人楊小娘者至王阿昂家偵尋何法友向之索欠强將何之鋪蓋攫取王告以何適出外盍稍緩須臾楊堅執不依是以報捕拘押今特解送案下請卽訊懲王供稱小的係寗波人何雖借宿家中然並不知伊欠錢之事楊供稱何實欠小的之錢向索不還是以搬伊鋪蓋尙有他人助力並非小的一人所爲何供稱小的曾欠楊洋銀一元旣已約期歸還不應擅取鋪蓋蔡太守判令將楊管押一禮拜期滿交人保釋鋪蓋給何領去○陳永興訴稱楊元孝竊去家中羽縀馬褂一領追獲人贓交捕送案楊供稱小的係寗波人初次犯竊幸大老爺格外施恩蔡太守判令管押十日贓給陳領去○沈德芳訴稱朱錦福竊取布衫獲交巡捕朱供稱小的貧迫不堪忝顔犯竊尙屬次次以後當痛改前非矣蔡太守判令管押五日贓給沈領去 
[法界公堂瑣案]  
　　昨日新正第一次訊案之期十點鐘時讞員葛蕃甫同轉繕譯官魯鼐安新捕頭克賴美及謝副捕頭次第到堂包探王榮培郁庭湘孫錦榮將各犯解送案下隨有太古輪船碼頭管碼頭洋人白地埃訴稱小工江增榮私將某客棉花包割破竊取棉花數兩拘獲人贓送請訊辦同轉問江曰爾旣爲小工如何作賊江供稱是日小的在彼處做工適逢天雨見有棉花之抛散在地者作踐不堪是以俯身拾之塞諸草鞋内意謂藉此惜福何嘗學爲妙手空空兒同轉從寛免辦判令管押一禮拜○通事禀稱去臘陳德元竊取某姓野幾馬車上衣服曾經送辦有案可稽除夕又在吊橋畔推跌行人於地攫取錢文其人極力犯呼得以追獲業已解案請卽究懲葛同轉判令押候笞責四十板○包探王榮培禀稱去年張文廣曾竊取城内苛公館棉被一條乘黎明人少時携至租界中得以拘拿送辦開釋後依然怙惡不悛前晚又竊得棉被一條有布夾馬褂布短衫布褲各一捲藏其内是以拘解來案請懲張供稱有不相識之人遇諸中途貿貿然囑將此被付質小的不敢行竊求賜宏恩葛同轉謂去年爾竊取某公館棉被時曾从稱在橋上拾得此次又稱他人囑携幾見雞鳴狗盜中有肯自認行竊者遂判令押候笞責一百板○廿七號華捕禀稱小車夫樂聚林輒將未納捐之車驅入租界中小的以其違犯定章向之拘捕不料伊等羽黨甚衆驀將小的扭住攢毆幸經局勇援出重圍然已異常狼狽矣包探孫錦榮禀稱是日聞有此事急往偵探見樂尙指天畫地口出大言因卽拘送捕房捕頭盤詰之餘稱由同業彭連子行兇故又拘彭解案葛同轉研訊之下彭供稱小的之車祗在租界外裝運貨物故夫納捐詰以行兇之事兩下推諉不承同轉判令將彭押候笞責一百板樂笞責八十板○包探郁庭湘禀稱王錦昌張福林皆小流氓也日在租界中竊取行人之帽刻經拘獲向詰情由據稱事由小寧波卽陳阿榮所指使及往陳寓中查緝早已聞信遠颺今特將王張送案葛同轉訊究之餘王供稱小的家在城中大森弄祖母在堂全賴小的得錢供養張供稱小的足上患瘡行動尙且艱難安得搶人之帽且家在老閘北徐園左近地非租界尙乞寛恩同轉謂爾等與小寧波同黨决非善類况犯案已不止一次何得宛轉乞憐遂判令押候各責手心八十下○包探孫錦榮禀稱周阿如朱阿連嚴顧氏窩留竊賊小剃頭王阿大張桂春等人現由英公堂蔡大老爺訊明解送來案葛同轉訊鞫之下朱供稱小的在治下開設車寓周及嚴顧氏均借住寓中小剃頭及王張前曾犯案拘押虹口捕房前日小的翻視小剃頭之鋪塲在被池中檢得押票三紙恐係竊贓是以送交包探唐寳榮收管捕頭以小的不應窩賊故卽一併管押及解訊蔡大老爺以小的等均住治下故飭轉解來案聽候大老爺發落同轉謂嚴顧氏曰爾本係蟻媒現在尙思重理舊業乎供稱小婦人自蒙大老爺懲辦卽已改過自新不復敢向脂粉叢中漁獵殘膏剩馥矣去冬十月十二日起借住朱之樓上每月出錢二百文賴喚賣五香蠶豆爲生尙求鑒宥同轉判令將朱押候枷號半月嚴顧氏及周各掌頰四十下○南市商船會館司事楊嚴生訴稱前日衆商船主酬神演戲晚間忽失去天后塑像前大紅哆呢盤金繡花之横額約值洋銀一百元當時查無蹤蹟兹悉已經案下某包探破獲人贓特此前來具領葛同轉問竊賊朱曰金曰爾旣能在會館中竊取物件諒必熟悉會館中情形供稱小的於演戲時乘機混入待至更魚四躍始扭斷門上鐵鎖挾贓而出並非此中老手尙乞開恩同轉判令押候掌頰一百下原贓給楊領去爲包探王榮培禀稱積竊孫桂生屢經送請大老爺懲辦目下又來租界中故此解送案下孫供稱上的素日不諳作賊不敢一試穿窬手叚實在老北門外設舊貨攤葛同轉謂爾前已懲辦數次尙能洗去賊名乎判令押候笞責一百板○四十三號華捕禀稱新正初六晚六點鐘時小的見一車夫拉東洋車載有一客後從包車一輛來自八仙橋至新新橋街轉向南去停在花園前其車並無工部局捐照因拉入捕房押候科罰車夫恣行强横突將小的兇毆一釋手間卽被逃去事後查明車之號數告知捕頭今已由某包探查獲車主席阿四拘至捕房令席交到車夫施亭華陸坤玉兩人仔細察看並非當日行兇之人請爲詰究席施陸均不承認行兇葛同轉判令將席枷號半月車輛須俟納捐給照始得准領施陸笞責四十板○傅春山訴稱被吸烟之陳宇根搶去水烟袋一枝當卽追赶幸有巡街捕帮同拘獲送案請究陳供與傅爲友因細事口角伊指小的爲哥老會中人不敢誣竊水烟袋同轉謂若不行竊不應逃逸判押捕房一日水烟袋交傅領去○捕房在菜司務朱雙福訴稱被下灶阿德之替工曹金才竊去馬褂夾襖各一件洋銀二元錢五百四十文已由阿德將曹尋獲送案請訊曹供有洋一元八角被阿德取去馬褂已典錢使用夾襖穿在身上卽當脫下同轉謂爾爲替工不應竊物連累他人判押候掌責六十下押票由朱自贖○通事禀稱周昌林等在小東門外花烟館鬥江北紙牌被巡捕拘獲一人搜出洋銀四枚送案周供稱小的販鷄來滬賭博共有四人三人已逸去矣司轉謂爾旣是賣鷄客不應至花烟館爲嫖客更不應混充賭客判罰洋二元示儆 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[淫僧荷校]  
　　金陵觀音庵住持僧弱冠年華丰神韶秀雖光光之頂無異葫蘆而偏衫上纍哲那環足曳淡黄絲履風流俊俏幾疑薛懷義後身夙與某氏女有私繡榻中秃鶖一啼能令萬花齊放以故情如膠漆恩愛良深一日忽謂女曰小僧此後當但捨肉身不能以祗園布地之金爲女菩薩供養矣女唾其面曰這秃驢旣吝慳囊烏能復親禁臠豈而孃花顔玉骨白曰如閒粥飯之布施游僧耶由是時以白眼相加每聞户外木魚聲輙以閉門羹示意僧迷而弗覺也某夜蓮漏初報潛赴陽臺方欲於極樂世界中重證蘭因絮果驀有數大漢破扉直入啓衾繫其手足擲置諸地肌膚雪白宛如已燖毛之花猪大喝曰無禮髠奴夤夜入人閨關不納貲以贖當送諸官府治爾以入室强姦看汝精皮膚能受皮鞭之苦乎僧惟喃喃誦阿彌陀佛延至次蚤衆見其不肯拔一毛乃呼地甲到來裹以布衾舁至江寧捕署差役啓衾而視見其赤條條不掛一絲乃令舁者給衵服穿之然後禀候本官提訊俄而少尉升堂詳鞫飭提女母至大怒曰汝等旣作此無恥事尙敢串同無賴爲扎火囤生涯耶女已鬢亂釵横衣裳顚倒猶故裝妖態斂袵而言曰奴係不出閨門之女流安敢行不端事是僧特至奴家化緣耳諺云不看僧面看佛面大老爺如肯高擡貴手則奴當代其焚香繡佛祝賢使君福壽綿長少尉拍案數下喝令伍伯批其頰者二十下笑謂僧曰爾淫孽深矣死後恐墮阿鼻地獄當令爾叅玉版禪以懴悔之然後証圓靈慧業也乃飭笞其臀五百下荷校一月勒令還俗以免點污佛門發落畢交地甲帶出示衆有人揶揄之曰汝游月洞中樂乎豈幼時命犯夘宫故令爾作蟾宫玉兎乎僧合掌誦佛號曰罪過罪過 
[江西官報]  
　　候補縣鄧祥霖由順直賑捐奬加同知銜吕懋承解減平籌借銀進京崇仁鳳岡司包霔霖據報病故以候補巡檢李玉泉署理金谿典史吳曾淦據報丁憂以孫文江署理楊炤吉安解捐輸銀回由順直賑捐奬換花翎向冠羣馮永年李澂俱監修南昌圩堤姚景羲曾森桂俱監修新建圩堤署安仁縣王祖彝卸事清理交代回省禀謝保舉補缺後以直隷州用府照陳鳳韶兼辦輿圖館較對夏廷楨丁繼祖母憂准補新昌黄岡司劉德鉷飭赴新任 
[鄂垣官報]  
　　去臘二十二日准補黄州府岐亭同知李雯禀謝飭知調署棗陽縣龍兆霖卸江陵縣回省禀見赴兩院禀到湖南候補縣楊鴻鼎候補州判謝彰伯巡查江面俱赴兩院禀辭二十三日藩憲牌示黄岡縣倉子埠巡檢員缺飭本任之韓百揆漢陽縣沌口巡檢員缺飭本任之元壽榕俱回任漢川縣小里潭巡檢事務詳委分缺先用巡檢李振新署理署長樂縣姜光裕禀見謝委委辦蔡甸釐局候補縣方朝朔赴兩院見辭二十四日藩憲牌示沔陽州知州印務詳委襄陽縣知縣梅冠林襄陽縣知縣印務詳委現署歸州知州事本任鶴峯州知州丁國楨俱署理署崇陽縣舒恭壽禀見謝委委辦府河口釐局候補巡檢邱威禀辭赴局並銷崇文七鋪帮查差二十五日織布局委員候補從九侯昉奉委留辦織布局收支禀謝候補巡檢李兆藩赴兩院謝委代理監利朱家河主簿請假三日候補巡檢曹文境禀辭赴長江埠厘局二十六日藩憲牌示按察司司獄事務詳委署蘄州大同巡檢本任廣濟縣龍坪巡檢鄒振清蘄州大同巡檢事務詳委試用從九品陳雲階俱署理二十七日正月百壽圖藩臺王初一日生曹道臺初一日生凌道臺十五日生臬臺陳十八日生二十九日留辦羊樓峒茶釐局候補府吉爾哈春委辦崇陽茶釐候補通判程懋昭委辦通山茶釐局大挑縣張清委辦楊芳林茶釐局侯補縣徐鼎臣委辦柏墩茶厘局候補縣陳壽椿委辦島口茶厘局分局候補巡檢祝慈望俱赴兩院謝委三十日撫臺譚大人赴督署祝歲制臺張大人赴撫署祝歲學臺孔大人赴兩院祝歲文武官員俱赴祝歲 
[上海六馬路仁濟善堂籌賑公所施少欽經收山西川東順直臥牛山徒陽賑捐十二月二十一至三十日止清單]  
　　山西李脩本大善士爲夫人産後服符病愈完願來金兌洋一百四十元南州石港塲隱名氏爲妻病愈完願高陽沈佑申葛蕃甫筵資移助三户各洋一百元尹海帆公貲移賑洋七十二元無錫麵行來無名氏洋三十元紫石山人洋二十四元陳光榮求小兒病痊洋二十元李脩本爲父完十二月分平安願沈耐冬爲子服符病愈完願有心無力子爲文郎求外症速愈施悅來節省年糕南通州石港塲周煥成馬宗駿徐邦煜吳隱名元記存善堂杭州張資敬堂十一户各洋十元蒙古蘿月山房八元九江富同春戴瑞生二户各六元石港無名氏奉慈命完願傳之氏爲妻病痊完愿鄧存善無力鄉人祥記子記六户各五元亷讓子爲慈親壽筵移賑魏允恭膏火移助祈父却病延年張蓉洲三户各四元陳靜芳三元陳黄氏求女脚疾速愈周振庭求妻産後平安鄭翁氏求氣回脚昏愚氏胡添生廣利和天元筱記衣記九户各二元朱夢吉朱禮知堂常熟綿力子無力氏隱名氏沈惛元大恊義泊記永濟十户各一元孫安卿甘徐蔣二户各四角傅良玉二角無名氏章明山二户各一角范鏡川花洋十元　卿女史爲媿病愈完願花洋三元大記包金飾銀三錢松竹軒銅洋十元無名氏銅洋六元永濟銅洋四元大記無名氏二户各銅洋三元○山東倪卿三仁翁交來采芝閣四十元亷讓子完愿六光山左錦洋河北居士求間家平安五元蓮裔居士規元九兩四錢七分七釐雪普堂五兩二錢六分五釐隨緣道士省悟居士二户各四兩二錢一分二釐青城山樵二兩一錢六釐無名氏一兩五分三釐信童蒯晋德珠皮袍一件○順直合茂藥行倪卿三仁翁交來勿藥齋四十元延陵敦厚堂祈妻郤病延年十四元青山氏五元○臥牛山邗江隱名氏八元○徒陽倪卿三翁來保安堂四十元瑯琊氏病愈完愿十元以上統共收賑洋九百五十八元二角花洋十三元銅洋二十六元飾銀三錢規元二十六兩三錢二分厘厘珠皮袍一件 
 
 
 

Page 10

 
 
   
 
