# 1913 - 161 - 4914479

 

Page 1

 
 
論說 
[蒙古政治攷（二續）]  
[第二章前清之中央及派遣官]  
[第一節理藩部]  
　　第一沿革滿清旣滅明室而有之統御中國四百餘州先懷柔蒙古各王公台吉其第一當對蒙之衝之政治機關爲蒙古衙門後卽改名爲理藩院其長官設承政左右參政而掌蒙藏之事務其後又改承政參政爲尙書侍郎因當時理藩院所掌之事務純屬形式禮儀之事與禮部無所異無幾卽使禮部兼任理藩院事務然與蒙古部落間之關係頗有繁雜者禮部亦不堪其繁遂有再爲獨立官廳之議乃改置如舊且蒙古問題當時紛議極多理藩院遂大擴其權限其組織與吏户兵刑工禮六部相埓其尙書亦與六部尙書同皆得參與於各種之政務會議者也 
　　其後因事務之繁簡院内稍有所存廢變更至光緒三十三年隨中央官制之改革理藩院亦改其名而稱爲理藩部其組織之内容毫無所改變也其地位爲内閣之一部如外國之殖民部是日本之拓殖局亦屬此類 
第二組織當時理藩部之組織如左 
　　大臣 
　　左侍郎 
　　右侍郎 
　　額外侍郎 
　　（一）領辦處爲理藩部事務之中樞且掌蒙古諸物産軍隊學校驛傳等事 
　　（二）旗籍司掌内蒙古諸部落歸化城及索海等之封爵會盟軍旅郵傳等事（郎中三員外郎四主事一） 
　　（三）典屬司監督外蒙西部額爾特斯諸部落之封爵會盟屯田遊牧等事且掌關於郵傳互市及喇嘛敎之事（郎中二員外郎八主事三） 
　　（四）王會司掌内蒙古諸部落朝貢頒禄之事（郎中三員外郎五主事二） 
　　（五）柔遠司掌外蒙古喇嘛僧禄田朝貢之事（郎中一員外郎七主事一） 
　　（六）徠遠司掌哈密吐魯蕃及回部蒙古之政令爵禄貢賦及回民之移住耕牧等事（郎中一員外郎五生事二） 
　　（七）理刑司掌外藩各部及番圉刑罰之事（郎中二員外郎六主事一） 
　　此外爲理藩部所屬者如左 
　　一銀庫掌帑銀出入 
　　二蒙古繙譯房 
　　三唐古忒學治蒙古滿洲等文字學問 
　　四稽案内舘及外舘掌蒙古王公等旅館 
滿清對於蒙古更有特種之政策即以上各官吏多採用滿蒙人是也其職制列表如左 
　　從一品　大　　臣一人　自滿蒙人中補任之者 
　　正二品　左　侍郎一人　同上 
　　同　　　右　侍郎一人　同上 
　　同　　　額外侍郎一人　自蒙古貝勒貝子中薦任其賢能 
者 
　　正六品　堂主事　　　　滿洲人二人 
　　　　　　　　　　　　　蒙古人三人　　　　　　 
　　　　　　　　　　　　　漢人一人 
以下爲屬於各司中之人員 
官廳名稱　（官名）　（種族）　（員數） 
領辦處　　從五品　員外郎　　滿洲人　一人 
正六品　主事　蒙古人　一人 
旗籍司　正五品　郎中　滿洲人　二人 
蒙古人　一人 
從五品　員外郎　宗室　一人 
滿洲人　一人 
蒙洲人　二人 
正六品　主事　滿洲人　一人 
王會司　正五品　郎中　滿洲人　一人 
蒙古人　二人 
從五品　員外郎　蒙古人　三人 
滿洲人　二人 
正六品　主事　蒙洲人　二人 
典屬司　正五品　郎中　蒙古人　一人 
滿洲人　一人 
 
 
 

Page 2

 
 
從五品　員外郎　滿洲人　二人 
蒙古人　六人 
正六品　主事　蒙古人　二人 
滿洲人　一人 
柔遠司　正五品　郎中　宗室　一人 
從五品　員外郎　滿洲人　二人 
蒙古人　五人 
正六品　主事　滿洲人　一人 
徠遠司　正五品　郎中　蒙古人　一人 
從五品　員外郎　蒙古人　三人 
滿洲人　二人 
正六品　主事　滿洲人　二人 
理刑司　正五品　郎中　蒙古人　二人 
從五品　員外郎　蒙古人　四人 
滿洲人　二人 
正六品　主事　蒙古人　一人 
銀庫　正五品　郎中　滿洲人　一人 
蒙古人　一人 
正九品　庫使　滿洲人　二人　 
七八九品　筆帖式　滿洲人　二人 
蒙古繙譯房　從五品　員外郎　不定　一人 
正六品　主事　不定　一人 
唐古忒學　正六品　司業　不定　一人 
正八品　助敎　不定　一人 
七八九品　筆帖式　蒙古人　四人 
　　此外有稽察内外館自科道而爲各部司道中之給事御史者選任之（未完） 
時評 
[說殺（時局心理談之三）（無名）]  
　　人類好生而至於殺不得已也凡殺念之起必出於勢不兩立不兩立則不能俱生不能俱生則以死博人之死故殺人者必亦自備被殺之念非至不得已時决不肯出此 
　　然而殺心既生殺機旣動殺氣既盛殺風旣行之後則有不盡然者見有殺人而得大權者於是祗見得大權不見其他矣見有殺人而得多金者於是祗見得多金不見其他矣見有殺人而得免於罪者於是更以殺人爲無害而不問其他矣且或有時以殺人恐人而能得大權得多金而更可以無罪於是殺之名詞聞之慣言之熟一遇拂其意者殺心輙起殺幾爲人類尋常之事 
　　是故未革命以前敢於殺人者無知之匪盜與乎眞心救國之志士仁人耳其餘之人斷未有起殺念者也自革命而殺機動殺氣盛殺風一時未能盡去於是手無縛雞之力者羣曰殺也殺也一若殺亦可以兒戲行之者於是明殺暗殺謀殺之事紛紛以可現至其結果大抵因此而自殺其身嗚呼亦可憐矣 
[命令]  
　　五月二十九日臨時大總統命令吳德振加陸軍少將 
銜此令 
　　代理國務總理叚祺瑞呈稱據貴州都督兼署民政長唐繼堯轉呈貴州省城警察廳長韓鳳樓呈請任命許文瀛爲秘書唐繼禹爲勤務督察長陳鳴鏘何光齡吳煥勳爲科長凌邦彦爲消防督察長何樹銘楚德芳華族高文華楊鴻藻韓政修森興孝爲署長應照准此令 
　　代理國務總理段祺瑞呈請任命吕逵先署宜昌榷運局局長舒志觀爲沙市運銷局局長應照准此令 
[專電]  
　　北京電衆議院議懲罰委員選舉法國民黨先主用單記法被否决乃主張用連記法亦須限制意皆以該黨少數不便於用絕對的連記法兩次表决皆有疑義蓋議員多不明此等理數之故 
　　北京電昨參議院議借欵案無結果 
　　北京電借欵自昨截止實付墊欵百念萬磅龍伯稽核甚嚴某邊省請餉七十萬被其拒駁 
　　北京電袁前數日本將再下激烈之命令嗣以武昌方面另有别種報告故比來局面暗中又稍和緩 
　　北京電暗殺案牽及南方某檢察廳已擬傳案 
　　北京電此間昨得密報暗殺黨分從烟台大連入京避人注目其目的乃在首剌王賡 
　　北京電趙秉鈞近住内城形容憔悴異常日昨有人見之彼甚不主用兵謂荼毒者不過良民搗亂者俟事平後仍出搗亂 
　　北京電昨日日本使館大宴各界到者三百餘人日使及其議員團我張繼湯化龍並皆演說諸客自始至終極盡懽洽 
　　北京電各國觀光團將近到京 
　　北京電進步黨定廿九日開成立大會於湖廣會館 
　　北京電管理值年旗事務睿王及魁斌等具呈袁總統謂八旗月餉季糧載在條件國務院前此决議以米折銀而京糧價目高極粗米每石亦十一元院議每石改折四元向之領米一石者僅敷購米五十餘斤核諸原領倉斛每季已少三分之二是四季軍米僅剩一季餘請求速取消院議詞極哀切並聲明係會同八旗滿蒙漢二十四固山兩翼八護共四十一處管旗管營各首領代表全體哀哀待命袁總統批交院核議 
　　南昌電李督派彭程萬偕黃祖徽赴鄂面謝副總統調停藉商退兵辦法預計兩星期回贛 
　　南昌電委財政司長魏斯炅代民政長 
　　南京電程督接徐寳珍電第二軍現只一師一營擬改編爲一師卽歸都督府管轄不日來寗磋商一切 
　　南京電應省長現有委任財政部次長消息昨財政部電飭赴京協商事宜聞省長由滬返甯後料理一切即束裝北上 
　　南京電程督以江蘇軍費甚鉅曾請財政部每月接濟一百萬元未得部中許可刻因省長不久赴京特趕造軍事預算表交省長帶京與財政部再行磋商一切 
　　南京電蘇省議會連日審查未開大會業已咨民政長議决之案録下（一）公斷崇吳太爭執公産案（二）提倡公園案（三）提倡敎育博物館案 
[特約路透電]  
　　北京電衆議院開會到者四百五十人議長請表决懲戒委員會應行有限制之表决或無限制之表决問題贊成有限制者二百二十四人反對者一百十九人因有疑點故復表决結果如前旋乃散會 
　　北京電昨日（二十八日）參議院開會議員到者一百五十八人先由議長報告已到新疆議員一人蔣正芳（譯音）提議撤銷要求退回政府五國借欵咨文一案即經通過繼乃討論高等法律學校之呈文請准參與中央學會選舉旋經决議展緩續議後乃討論五國借欵仍無結果而散 
　　張家口電蒙兵現進行無阻已出現於此間以北七十英里牧馬塲附近蒙古各敎士倉卒逃避已悉安抵此間有軍火一批由華兵護送天主敎會藉以保護敎堂敎民北京現陸續派兵抵此加派萬人開赴前敵外人無特别護照者均不能出入北門行李須受搜查商業頗受影響趕車者恐兵士勒令以車供役故皆相率不敢出門貿易因以被阻日者乘騎過城中各大街約三英里之遙不見有一貨車 
　　北京電湘督致電袁　統國務院謂於二月間曾聞乾州一帶廣種罌粟故卽派員前往諭令拔除因頑驁不服並持械擊斃兵士數人故乃下令查拿凶手正法若輩仍敢拒捕當場殺斃十人厥後從事剷除極爲順手又謂從未聞焚斃人民殺死全家之說此種消息殆由伏法者之家族揑造殊不足信又謂卽或施行禁令失之過嚴亦其當盡之責請政府詳細調查此事 
　　北京電山東省禁煙成績據英員報告亦殊完美故山東湖南安徽三省已决定禁止印藥入口 
　　北京電駐京德國公使哈克沙生近覺腸中稍有不舒現由醫士勸其赴歐開割故定明日啓程取道西比利亞回國該使在任頗孚衆望故中政府及外交家等皆望其早日回京 
[譯電]  
　　北京電中國提議謂幣制借欵已有發行之時機此實無稽之談今除抵押品及其他條件全須重訂外而該借欵之一部分已爲五國借欵所佔該借欵簽押之後俄日兩國卽託彼等之同盟國聲明反對外人於滿洲沾有利益而侵兩國之勢力範圍以故卒未發行兩國新與他國聯合辦理中國之財政事務將來必將要求删除該借欵合同中不利彼等之各欵中國今欲得欵經營此重要之政務則有二要點先須令各國滿意一應證明北京政府有權使五國借欵關於抵押品之各欵見諸實行一應證明北京政府已爲實體各省入稅源源彚解中央非俟二端已見進步則銀行家與贊助彼等之政府無一將注意改革幣制借欵也 
　　柏林電駐奥華使已正式否認中俄締結外蒙約之說 
　　倫敦電巴爾幹各邦雖有彼此開戰之虞而英國外相葛雷君之强硬態度已令希塞兩國氣爲之餒現料兩國明日（三十日）將簽定媾和草約 
　　倫敦電英國外相葛雷君今日（二十七日）在下議院答議員葉特君之質問謂據最近消息東藏邊界之華人目下仍在與藏番交閧至駐紮藏地之中國官兵則已出境今藏地悉由藏員管理頗形安靜至承認中華民國一事仍照四月七日五月八日之宣言須候中國正式承認英國在華人民之各項條約權利始能實行 
　　巴黎電法國衆議院今日投票表决撥欵法郎二萬三千四百萬枚以充覊留滿役軍隊之經費各員討論之際社會黨議員巴沙君反對甚力後由首相發雄辯之演說以申政府之苦衷且謂彼於國會之中自當尊重討論軍務之自由惟在他處則不能如是蓋在國會之中乃吾人之自由吾人之權利而在軍營之中則卽爲叛逆卽欲革命云 
　　倫敦電英國外相葛雷君今晨（二十七日）分别接見巴爾幹各邦代表告知彼等謂媾和草約已無討論之餘地今無論交戰團豫備簽定與否必照原約簽定此實列强大使之决議布國代表達萊夫博士答稱願即簽定該約希臘代表則謂須重行報告政府請示辦法聞葛雷君已向各代表明白聲稱凡不願簽定該約者似無庸留寓英倫葛雷君以此嚴重之言告塞國代表時該代表答稱列强今具此出人意表之態度故必續行請示政府土耳其代表亦謁見葛雷君告其豫備隨時簽定該約且謂抵英之日卽有此意葛雷君忽然持此强硬態度各邦代表皆爲驚詫輿論亦爲惶然恍悟巴爾幹新時局之重要各報同聲詆責希塞兩國之態度現信彼等必將屈從歐洲列强之意且謂列强之出此急促舉動實無可貶之理云據現象觀之巴爾幹各邦聯盟旦夕似將决裂塞國已正式宣言要求修改條約如布國拒絕其請卽將聲明註銷聯盟布國與希塞兩國在馬其頓之牴牾今已日甚 
要聞一 
[英國下議院討論鴉片問題之詳情（續昨）]  
　　芒台格君續謂彼望華人勿言英國强逼中國銷用鴉片中國欲除鴉片之患求助吾英且請吾英與訂條約旣而商定條約頗形滿意以爲此實協助彼等禁絕土藥之良法一千九百零七年印度政府遵英政府之命允於十年之内告終印華鴉片貿易惟中國亦當於期内禁絕本國之罌粟於是中國乃試行禁種至一千九百十一年試行期滿中政府提議修改該約以期加速實行同步政策縮短禁烟期限英政府准如所請故該約因以改定吾人允將運華印藥加貼印花並允放棄隨意運入中國之條約權利凡已禁絕鴉片之地方而已有確證者印藥卽停止運入於是東三省及川晉兩省因於是年八月杪經英政府許可作爲禁絕鴉片之地不復容納印藥入境一千九百十三年正月復有兩省宣告禁絕今復有三省正由英員從事調查俟得滿意之結果卽將續行宣告禁絕按照一千九百十一年條約吾人今年可以印藥一萬六千五百八十箱售與中國明年應售之數爲一萬一千四百六十一箱一千九百十五年爲一萬零二百箱一千九百十六年爲五千一百箱至是卽印華鴉片貿易告終之日矣（衆歡呼）今者中國各通商口岸積存印藥約二萬餘箱使辦事者殊爲棘手至所以積存如此巨數則由某某數省政府漠視條約任令農民栽種罌粟不加料罰之故彼信此項存貨斷不足表示中政府有脫卸條約義務之意蓋爲中國由專制而改共和過渡時擾攘之影響今各處治安均已恢復故除已經宣告禁絕之數省外其餘諸省堆積各通商口岸之印藥已照常源源運入與土藥相競爭每月銷數約在二千箱之譜印度政府爲扶助中國起見今已豫備進行第三步彼等已將本年售藥與華可得之入稅全行委棄目下並未以鴉片售至中國今彼敢以印度藩務次官之資格於印度新時代歷史上第一次宣言曰吾人今未以一盎斯印藥售至中國也（衆歡呼） 
 
 
 

Page 3

 
 
中國各通商口岸之存貨約一年可以銷盡此後吾人仍可依據條約權利以應中國之需求豫計應售之數共爲二萬六千七百八十一箱今有一言樂告全院吾人雖有此權且可由此而得入稅英金一千一百萬磅然已準備修改一千九百十一年所訂之條約不再以鴉片運入中國不特本年爲然或於銷售存貨時如是且將永遠不復再運（衆歡呼）惟須中國進行禁烟政策始終不懈以饜吾人之願望耳此事全在中國好自爲之（衆歡呼）印度罌粟今將减種以足敷印度及中國外各市場銷路爲限須知吾人不特能應中華民國之請聯合全國敎徒代其祈禱無何而英國下議院中亦於彼所宣布之舉動表示愛敬中國之至誠矣印度人民之代表對於此事除有一二略有怨言外餘皆歡爲贊成本院亦當一致表示感佩之誠也（衆歡呼）芒台格君宣言旣畢議員斯台華特君起言瓊司君之動議不足成立蓋吾人不應爲中國代籌脫卸條約之方法中國果有此意儘可由外交家申請之故並言今當禁止替代鴉片之嗎啡等物末由全院决議撤銷瓊司君之動議及里斯君之修正案 
[參議院議事細則草案]  
　　第一章總綱第一條本細則依議院法第某條訂定之凡本院會議事項議院法無特定者從本細則之規定第二條關於兩院會合及協議之議事細則别定之第二章議事日程及議案配付第三條凡本院會議日應議各案應由議長預行决定依第七條之規定編成議事日程先期一日通告於本院各議員會議日期除召集之初日外議長應於每會議日宣告散會時决定次會日期宣告於議院第四條議事日程應備具左列各項（甲）院名及議事日程號（乙）月日及會議之起迄時間（丙）會議各案題目（丁）議長署名第五條遇有應行定時會議之案件議長須於議事日程該案題目之下註明開議時刻第六條議事日程通告本院各議員後應登載中央公報印刷多份交由本院守衛於入門處分送旁聽人第七條議事日程列案之次序如左（甲）政府提出之案（乙）衆議院提出於本院之案（丙）本院提出於衆議院經修正移覆之案（丁）本院自行提出之案及各項修正案（戊）委員會提出之建議案（己）委員審查報告書（庚）請願事件提付議院之案（辛）本院其他事務 
[歡迎日本貴族院議員]  
　　中日國民協會推舉正副會長完全告成卽於此日歡迎日本貴族院議員觀光團締結兩國親交昨傍晚該會假座六國飯店開招待會會者中日名流共八十人許新任會長張繼君慇懃致歡迎辭且謂中日協會繼往啓來永爲中日親交機關取義成仁結合國民聯絡感情幸賴虞虢與世界駢進是吾人所熱望此次貴賓惠然來華歷覧各地幸辱親躬觀察我親日感念無分南北眞爲望外蜂須賀侯爵答謂敝團觀光首都蒞止辱蒙諸君欵待謹聆會長誨言旣驚嘆雄邦規模之壯又目覩泰東和親之實觀光素志已無遺憾駐京伊集院公使演說鄙人駐華十載致力中日親交素有熱忱於今親蒞本會忽觀實情衷心欣慰邦交確有基礎蓋中日兩邦立國世界乃數十年以來泰東安危累及他國屢啓他國危懼之端敝邦會賭國力震威域外實不外維持大局大凡國家猶個人有所求於人必先自盡人事乃中日兩邦廓然大公厚其親交保其治安自立不敗以貢獻世界和局冀與諸君俱誓斯志湯化龍君演說國民親交觀於中心人物之親交卽可盡全豹中心人物互相親交一國之人莫不相親自然之勢也今貴族院議員之與伊集院公使均爲日東中心人物幸值諸賢扶持此中日國民親交何憂不致堅實夫日本旣爲大局賭其國力中國亦因熱望和局從事革命要其歸宿二者如合符節則同明相照互圖提携可付緩圖哉德川公爵吳景濂君等均致祝辭云中日協會爲兩國親交之先鋒兹際其成立親蒞盛會莫名愉快謹爲本會前途敢表慶祝沈佩貞女史代表女界演說首歡迎議員嗣述革命以來中日情誼言及日東提携扶持之希望朱念祖君演說維持泰東之急務並說述中華現狀關於南北睽離之謠言深恐惹起列强揣摩或有妨礙承認問題極力希望世人不致誤解最後曾我子爵演說謂有某君謬奬敝邦有求日本扶持等語此鄙意所不敢當蓋日本於泰西文明或有一日之長然日東文明淵源於中國所有名敎文學由來駕遠唐代受益中國最深當時人材多從遣唐留學生輩出吉備阿部諸人爲其錚錚者旣有此文明要素故能咀嚼泰西事物以致有今日則中日兩國各保其長相倚相伏互補得失旣爲人道之所宜又爲義務之所在願兩邦誼同膠漆情若弟昆提携誘掖日臻上理不堪盼切云云於是主賓歡洽各披胸襟和氣靄如眞有四海一家之概旣醉飽德互相裨益邦交此會豈謂少補乎哉 
[中日國民協會]  
　　昨下午五時中日國民協會於三條胡同大和俱樂部開大會選舉正副會長張繼君充爲會長巖谷博士湯化龍二君充爲副會長此日蒞會人物屬中國方面者湯化龍吳景濂王賡李肇甫林長民曹汝霖及其餘各界名流計共四十五名屬日本方面者巖谷博士以下計共十九名吳君景濂來會稍遲卽由王賡君代庖主席宣告選舉推龜井陸良君安藤萬吉君王洪杰君陳銘鑑君爲投票監督員適吳君來會替王君主席先選舉正會長張君占有四十七票嗣復選舉副議長二人巖谷君五十七票湯君五十二票卽行决定嗣又由正金銀行總辦實相寺貞彦君提議略改章程增設幹事因中國會員次第增加少數幹事不敷擔任也於是當衆表决實爲若干名不設限制以便增减蓋爲適合機宜之舉也吳君景濂演說謂本會係中日親交之唯一機關現經舉定正副議長成立機關爲中日兩國計慶幸何如請中日國民協會致賀於是滿座應聲三呼萬歲下午五時始行散會云 
[張季直與人論國事書]  
　　張季直君近有致王鐡珊孫少侯兩君書云鐡珊同年少侯世兄大鑒昨承惠電讀之愀然不安者累日感兹明論不能無言自宋案發生聞者駭愕走適在滬黃君爲語應室所得種種証據皆涉政府意不勝憤比謂此不必憤法律依於事實事實見於証據証據所至法律隨之此法治國之通例政府何從違反彼時固未見証據云何也及見報登證據又見各報之評論証據者謂内閣咎在任用非人不能徑認爲主使竊韙斯論而外間呶呶者不已會大借欵成推助有資波瀾益壯及見報載參議院本已通過則又爽然而南北分裂之謠則報又喧傳不已走於斯不能無惑於爲是言者矣報謂是言原於黃君國民黨人亦逢人昌言原於黃君然走在滬時兩晤黃君論及宋案而憤恨則有之實未嘗幾微有南北分裂之見端竊疑國民黨人或者假以爲幟耳黃君未必有是言曷言之以理論則國民黨固首以利國福民爲號於天下也者若因一法律可解之案一議案可稽之事不憑法律不憑議案而徒逞私臆先自南北分裂以供伺我側者之有所藉手而瓜分國且墮於萬刦不復之鄕是害之矣於何云利自武漢發難以來迄於今日不足兩年武漢軍用之數不得而知人民商業損失幾數千萬上海一年軍事所用可考而知者一千一百餘萬人民商業之損失數亦累千萬江甯蘇州不與焉他省亦不與焉人民之所以忍痛茹苦出此代價以恣所謂志士所謂偉人之使用者庶幾脫專制之毒而旦夕可一嘗共和之福也今若一之不已而猶再武昌亦已不止於再所謂以共和之福錫我民者未知何日而再擾之語有之土煩則草木不生水煩則魚鐅不長是以擾而煩之者禍之矣於何云福夫以國利民福爲名始而以國害民禍爲實終仁者不爲也黃君非不仁何至出此以勢言專制之推翻以爲國民黨之武力乎辛亥年冬東人觀戰者云是以口舌革命西人論政者云是以心理革命公理在人不容爲諱且彼時人民之傾脂竭髓餉軍資械奔走響應絕不反顧者一望政治之革新一希兵禍之速解所謂革新者昔之吏貪者革而廉兵縱者革而歛商困者革而紓民偷者革而奮實業革而興敎育革而普司法革而平財政革而理及見所謂志士所謂偉人者風雲倐忽榮悴頓殊宫室車馬子女玉帛之奉過於昔日之王侯剽略刼勒叫囂隳突之風甚於平常之軍隊（未完） 
[雜評一（無名）]  
　　旗人之訴苦旗人之在前清皇然貴族之人也今乃瑣瑣以論米價之貴賤發哀切之詞以使人憐是故藉一時之勢而不事已力以營生計者時勢已去不至乞憐而不止慕勢之徒爲何終迷而不悟哉 
　　英相之强硬巴爾幹之和議終無結束英相以調停之人今忽發此强硬之論以迫爭勝之列邦列邦若因而結和議是亦强硬之功也然則强硬豈眞今世止亂之良藥耶 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[商界亦調和政黨矣]  
　　中華民國商會聯合會各省代表發布通告書云嗚呼二十世紀之世界武裝和平之世界也東亞新造之民國風雨飄搖之民國也以風雨飄搖之民國渡武裝和平之潮流其危險慘狀殆有甚於馬奔懸崖觸颶之艦者今者吾國勢已危矣内治紛紜叢脞莫理外交風雲瞬息萬變中央地方勢成鼎峙財政竭蹶仰息於人當兹潮流呈兹險狀卽合吾全國爲一心上下爲一體同謀併進羣策羣力猶恐不足以靖氛而禦侮况乎禍機伏於蕭牆黨爭勢同操戈長此不已將見邊陲之火燎入中原列强之涎沾及内地亦何暇言政而議黨乎夫立法大權儘在國會而政黨實爲國會之中堅故黨良則政府自良黨爭息則國基自固證之先進胥有明徵且以國基安危所關卽人民生命所繫商民等以利害切己在商言商爰集合各省商會代表爲兩黨調和旣非直接干涉兩院更非爲一面之機關務請大政黨忍緩湏臾略相讓步旣不背乎黨綱乃足表揚政見兹事發起於直省商會而各相繼贊同者踵相接也足徵商民之趨向代表等現已蒞京暫以前門外第一賓館爲臨時事務所事關全局恐各省各界未克週知轉多誤會用特通告申明伏乞亮察中華全國商會聯合會代表等啓 
[贛省會議退兵法]  
　　李都督在府開會推定調停贛鄂邊界駐兵之顧問官賀國昌宋育德曾秉鈺張魯璠四人於二十四號在商務總會公讌各政黨首領各報館主任到者爲省議會副議長顔丙臨歐陽莘敎育總會會長賀治寰及陳澤霈廖國仁徐永煜劉應嵩周斌吳鈁羅志清龔士材吳季清姜頊民共十六人八點鐘就席由賀顧問宣言謂此次兩案發生首爲政權民權之爭繼變爲政黨之爭今直成爲南北與贛鄂之爭昨李督提出兩條件要求中央（一）責任内閣（二）省長選吾人對於此兩問題須研究之又謂黎副總統現派黃祖徽來贛吾人欲維持現在和平實一絕好時機次由顔丙臨君宣告昨日議會因聞江西將更換都督已通電中央要求取消此議次由賀治寰君再三以化除黨見勸告同人次由張魯璠君謂李督兩大條件爲國家根本問題將來國會自應正當解决現在所急者爲解除本省兵禍保全内地秩序不致因誤會使南北兩軍互相决裂則吾省之幸福次由吳鈁君謂南北派兵夾江而守均出於勢不得已吾省因軍隊外出内地勢極危險非設法使雙方軍隊互相調回萬一彼此因細故偶生衝突則大局爲之牽動而吾省首當其禍後張魯璠君主張俟黃祖徽到省時由今日與讌同人公開一歡迎會以最誠懇之意請黃轉達副總統將北軍調回同時復請李都督將贛軍亦一律調回庶免後來變生意外云云同人均韙張君之說遂表决贊同次第散席 
　　湖北廣濟縣知事歐陽葆眞現以武穴與碼頭鎭地非險要又無匪類藏匿其間自贛鄂軍隊對峙駐紥市面遂大起惶恐商家歇業居民遷徙謠諑繁興恐以一隅牽動全局除電請黎副總統將武穴駐軍調回外電請李督將駐紥碼頭鎭之贛軍一律調回以免惶恐而安人心尙未知贛督如何處置也 
[贛省議會閉幕紀]  
　　贛省議會於五月二十四號午後三時行閉會禮首由任議長報告謂都督因病不能蒞會已倩彭君程萬爲代表語未畢卽有多數議員起立詰問彭氏蒞會究係以民政長資格代表抑以顧問官資代表若係以民政長資格代表則本會决不承認當由任議長調停謂彭氏確係以顧問官名義蒞會語畢即出場導引彭代表及行政委員内務司長程道存財政司長魏斯炅審計分處長高巨瑗警視總監周希頤等入會就席奏軍樂畢任議長出席報告謂本會自二月十四起至四月二十四日止已滿正式會期祇以要案過多延長會期今已届滿應卽遵章閉會綜計本會自開會迄今八十日已經議决案一百四十四件尙有未議及已經付印刷者十六件至於預算案已交審查會俟臨時會開會再行詳細審議讀貢詞畢奏軍樂彭代表演說謂對於政府各重要問題正待解决本省市面銀根奇緊程萬所希望者在貴會於閉會之後從速組織臨時會以匡政府之不逮云云遂奏樂散會 
[黎督之妙語]  
　　日昨章太炎偕岑雲階李仲僊章世釗諸人再謁黎督進詞良久據聞黎答章氏語有云總統一席中山克强皆優爲之吾自量才力連湖北都督亦不勝任君不見有派報章詆駡鄙夷我之詞何嘗一日絕筆幸我姓黎黎逆二字連貫不好唸未奉賜及即欲舉我如輿論何章等乃相將而退現聞有一派人擬聯絡黎公左右合力勸黎勿却正式之任並聞有人由滬來電極力頌揚黎公惟聞黎公則絕不爲動耳 
[大冶水泥廠還債辦法]  
　　湖北大冶水泥廠拖欠日商三菱公司巨欵久無着落經日領事要求鄂滬當道將滬漢各處産業一併發封備抵日前已經黎公會同鄂民政長派委實業司長屈德澤親赴大冶執行封廠手續但廠雖由官封債務仍由自理頃因吉林所遣追還該廠借欠吉省公欵委員前後呈詞矛盾始云該廠借銀四十八萬繼又稱本息共八十八萬且僅憑吉都督簡單一電并無切實證據而要求債主之優先權其他類此之紏葛甚多黎夏二公似此情形非官爲料理破産償還則紏葛難清除飭該總理程祖福登報召商投標拍賣廠内物産及礦山地皮外并規定該廠破産還債辦法宣示如下一凡係該廠債權者須於六月十五日以前持賬赴民政府呈報備查以便按期償還逾期卽行消滅一六月二十日爲開會算賬之期凡債權者須齊集民政府與程祖福核對賬目以便籌償一凡核欠該廠欵項者須於六月十五以前還清否則准程祖福呈請法庭押追 
[山東秘密黨運動之披露]  
　　發現奇怪之密函秘密黨致函運動壽張縣知事王君一事已誌前報兹探悉該函大略録之如下我同志爲宋案借欵誓與中央不共戴天今奉本部命令來東組織分部素稔閣下深明大義特由本部委任閣下爲財政總長仰即遵令就職共襄覇業此後轉餉儲糈悉憑區處但能竭智盡忠供給不乏定見崇榮殊勳報施罔替成敗利鈍無待象蓍王侯將相甯有種子至如籌餉方略本部亦稍有指授或籠絡大腹賈許以保護或搜羅守財虜脅以極刑或用李闖王之腦箍或用中山總統之抄票兼弱攻昩勇者不仁綁票請香惟强是富要之成大事者不拘小節吾輩方期爲眞同胞造福卽不能不先犧牲此惡劣社會以爲貸價閣下達者無煩多言信到如律令函尾又草書數行略云因以老同志相待故用直告設或陷於腐敗利欲之中執迷不悟甘自非薄即須將此函付丙如有洩漏便當宣告死刑决不輕宥懍之勿忽云云 
　　查獲私藏之槍彈昨有城内一區警士在起鳳橋土娼趙林松家查獲機關槍彈百粒當將同時在場之趙林松趙胡氏李六仔吳某田某一併扭送警廳訊據趙林松供稱該項子彈係往伊處冶遊之孟一臣所存孟一臣前會約同董天民李季泉曁曹姓等在伊處打牌吃酒故爾相識孟今日携來包袱一個内係何物伊不知情當被警查拿時孟一臣即乘隙潛逃云云現聞警廳除飭警嚴緝逸犯外已將趙林松等及鎗彈一併送交參謀處訊辦矣 
[鄂人對於川粤漢鐡路之十大質問]  
　　川粤漢路事以前清主持者不得其人百弊叢生民國成立後從事整頓而三易督辦亦無若何之效果兹岑春煊就任特由鐡路協會鄂分會會議質問條件十則請其明白答覆以資研究其條件如下（一）前清鐡路借欵條約起義後宣告繼續有效又借欵條約第十六條有因政治上改變合同或作廢等語是項意見督辦主張若何（二）督辦對上一種主張其辦法用如何手續（三）從前招集之商股及局用各項是否用督辦專斷處置抑召集數省之紳首股東公同解决（四）借欵條約訂明粤漢鐡路僅用工程洋員一名督辦能否實行照辦（五）文字爲一國主權前清凡某國承辦之路卽習用某國文字能否除此弊端（六）鐡路簿記以新式爲要督辦擬用是否新式新式是否完全（七）用人一項是否化除畛域履歷出身可否一一宣佈（八）外交事件其一切内容組織及進行次序可否發表以俾咸知（九）督辦對於路線主張如何（十）開築期日預料在於何日 
[蜀中金融界之恐慌]  
　　訂借商欵之反對川省金融界恐慌已達極點軍用鈔票各縣罔不滯澁一切辦事經費亦異常奇債乙百萬元約期簽字付欵惟言論界以此事未經議會通過胡護督擅自訂借有違約法攻訐甚爲激烈云 
　　維持軍票之急電川省軍用鈔票糜爛已極昨日民政長特致各縣急電一通略云本省軍用票前由臨時省會成都商會議定分期銷燬辦法已經按月實行刻復力籌提前收回之方俟得的欵卽行兌換公家保持信用並未稍懈現在收燬期中所有未收之票無論公家民間均當照前一律通用前經通令在案乃查近來人民對于軍票每存疑視以致價格陡落軍警持票兌換每被抑勒致起衝突商業亦因之受累若不急圖挽救後患何堪設想該知事應速商明商會同力維持召集商民將利弊詳爲演說剴切開導并出示通告共知軍票將來爲公家所必收務各恪遵定章交易收換均照實銀一體通行不得妄存歧視倘有不顧大局故意推拒留難抑賤者應卽查照發行軍用票簡章第四五條實行罰辦以維現狀 
[粤省臨高縣槍斃議長案之眞相]  
　　廣東臨高知事譚漢章辦捐激變縣民槍斃議長及多命一案經胡都督令行該鎭守府提究詳情核辦具報昨經鄧使呈復云此案先經委任代理知事羅師揚查復詳情嗣以該縣紳民紛紛具報情詞各執當以案情重大不厭求詳復委科員潘迺同會同羅知事前赴臨高詳細查勘始事情形確因抽捐激變然譚知事若不假匪亂爲題乘夜派兵槍斃無辜則美珠村斷不擁衆請驗之際若不再被鎗斃亦不致遷怒議長搶掠全市若如譚知事所呈刦械拒捕則兵未傷一人鎗未失一枝攻城亦無持械所言均屬子虚查該村民於肇釁以後祇另組織賣買場所不趁該市是其志不過在於避捐斷非有意作亂可知該村距城不過十里素有軍隊長駐倉卒之間豈能聚匪千數持械攻城卽該令先後呈擒匪八人而終未聞搜獲一鎗一械果係眞匪安有徒手作亂之理其爲愚民因憤生變聚衆要挾自係實在情形該知事於兩次鎗斃人命絕不提及但知張皇匪勢以期聳聽然事實具在豈能盡掩揆其用意不過因冒昧鎗斃多命自知肇亂已深故不能不張大其詞以匪亂爲名朦禀上級官廳嫁禍村民期成大獄其用心險狠尤可駭人案經迭次飭查情形無異該知事譚漢章濫用職權欺罔上官擅殺平民於律應受刑事處分僅予撤任不足以蔽其辜方今秩序初定正宜收拾人心以固國本凡有貪酷虐民之吏皆應從嚴懲治俾民信相孚而吏治可肅應將該知事提府訊明卽行解省聽候處辦至此次殘害林議長匪首從犯共一十五名已查明派兵從嚴懲辦以儆兇頑其愚民無知被累相率潛逃者現已陸續歸里妥爲安插矣 
[直省會取消聯合代表通告]  
　　順直省議會通電各省云南京都督轉省議會鑒省會聯合會原爲研究省會法而設今省會暫行法業經頒布該會已無存在之必要况所宣布宗旨逾越省會法第六條職權之外在法律上不能發生效力且該會由津遷滬自由行動尤屬不合現在鄂魯閩蘇等省均已專電退出該會僅存數省代表實無代表全國資格我直代表應一律退出除曹君熙洽辭職外王君建中在滬當然不能代表本省特此電聞順直省會議員張樹枬等八十二人同叩 
[南京破獲鐡血監視團]  
　　南京新發現之鐡血監視團係柳人環孔竹生黎菊生等發起前日在科巷秘密開會時黎演說反對政府詞極激烈舉定柳爲師長孔黎均爲團長其餘旅營各名目亦均私舉有人事爲程督所聞以此等舉動實屬蓄意破壞密令各軍警捕拿昨晚經警察廳在太平橋將孔竹生拿獲解送都督府訊究其柳黎等人現均潛逃未獲云 
[蘇省索還墊欵之質問]  
　　江蘇省會劉議員垣等質問民政長書云竊查蘇省自前年光復臨時政府設立南京建設經費强半由蘇省供給厥後留守府之接管滬軍都督之取銷各軍隊之改編各縣軍政分府之裁徹曁現在本省存留軍隊與屬官之月餉各縣審檢司法之經費接濟常苦不能依時不敷之欵概由蘇省籌墊我蘇省父老子弟感於時勢之不容已茹苦含痛犧牲一切求逹共和之目的今時局大定蘇省財力久已告竭財政困難倍於曩時凡百設施悉同停廢痛定思痛詎能坐視淪胥不籌補救查上開各項經費皆應由中央支給蘇省暫時籌墊則可久假不歸則失情理之平現在中央與地方稅逐漸劃清兩淮鹽稅滬鎭海關曁各常關均爲中央囊括以去涓滴不留貨物稅亦不能全歸地方財政機關幾被中央全數强佔而對於蘇省以前代墊中央救急之欵如何清償以後存留軍隊月餉及本省中央行政經費不足之數如何照撥絕不置議我蘇省以擁護中央號於各省至其結果乃受此大創然則擁護中央者乃蘇省之自殺政策也垣等之爲此言非謂中央之不當擁護但行省與中央脣齒相關今蘇省對於中央盡忠竭力惟恐不當中央對於蘇省予取予求惟日不足我蘇省人民何堪受此掊克現在前兩年次算民政長尙未交出籌墊實數無從得知爲此援據省議會暫行法第十九條連名質問民政長將上開各項籌墊經費自光復後截至本年四月分止蘇省共墊若干開具概略答復到會以憑研究此項已經墊出之欵民政長用何方法向中央索償不至虚懸以後存留軍隊月餉及中央行政不敷之經費民政長用何方法使中央源源籌撥不至愆期請民政長於三日内明白答復 
[地方通信]  
[松江]  
　　山陽鎭毆警風潮山陽鎭警務向劃入漕涇區内前日漕涇警局由楊書記偕巡長至山陽查贜經陸某介紹至某處私吸鴉片旋入茶肆鄕衆疑其來此查煙不應躬犯私吸遂有張其及薙匠阿根等指桑駡槐借端諷刺楊等惱羞成怒卽詣鄕董處聲訴鄕董勸慰數語許令地保陪罪詎越日楊忽率全局警察（漕涇區巡長巡士等祇有六人）汹汹至鎭途中恰與阿根相值一閧上前聲欲捉赴漕涇鄰人聞聲咸向說項不理遂激起衆怒互相詬誶巡長出指揮刀示威又誤傷旁人手指鮮血溢出衆益譁怒遂圍住攢毆警衆大受夷傷有三警墮水幸卽拯起現警局已以恃衆毆警爲名安排拘辦特鎭人對於警界一方頗不直之云 
[鎭江]  
　　金壇縣又出刧案鎭屬金壇縣南門一帶地近廛市素稱熱閙之區詎五月二十六晚該處王姓家忽來盜匪三十餘人各執鎗械聲勢洶洶衝門而入肆意搜擄刦去銀洋衣飾約計三千餘金始各開放排鎗向東而去現經警察總局長查悉以該處爲人烟凑集之區市廛櫛比防衛嚴密今忽出此巨案實屬駭人聽聞若不從速破獲則商業前途更形恐慌昨特咨請水陸各軍隊並地方檢察廳一體嚴密緝拿務獲究辦矣 
[揚州]  
　　淮運司慰遣十二圩船户十二圩船户日前來揚要求情形曾紀前報兹奉運司批云據呈再求維持等情均悉鄂湘借欵鹽案業經本司會同徐軍長於廿二日分電黎副總統財政部湖南都督力請維持俾此項引鹽一律到圩卸載復於二十三日分電催請核復先後在案圩地船户均係安分良民歷來轉輸正鹽尤資利賴所有各船户生機本司無不謁力維持現在徐軍長不幸以身殉國雖秩序一切如常第揚圩路隔爾等家室在圩自應速回（按各船户現因内河鹽船聯合會爲方械長取消同深憤激已由聯合會會長王子仙邀其共今同力爭尙未回圩）以甯居處引鹽到圩一案本司必當竭力爭回各船户在圩靜候可也 
[宜興]  
　　匪首業已伏誅宜興土匪馬洪明三胖丁紀生等嘯聚徒黨數千人兇悍異常地方頗遭糜爛業由縣知事許省詩君會同省派水陸軍隊前往剿辦該匪等聞信避匿頃匪馬洪明丁紀生二名已於昨日上午二時由警務長宗渡君飭警在下邾街附近楊茂公橋緝獲當場格斃矣 
[江寗]  
　　要塞司令之闢謠談寗鎭澄淞四路要塞總司令吳紹璘昨訓令各總台營長文云國會成立友邦承認共和國體日就奠安政治建設徐圖完善此正吾四萬萬同胞之幸福可慶厥成功者也乃近自宋案及大借欵發生以來報章之議論紛歧市閭之謠諑蠭起民心惶惑朝夕頻驚甚至有運動軍隊希圖不逞之種種謬說實足以擾亂人心妨碍大局要知借欵由議院主持宋案有法庭裁判我軍人只應服從長官命令保衛地方治安堅定其宗旨固結其精神恪守軍紀不得干預行政方稱爲完全之軍人本總司令前已遵奉臨時大總統曁都督各通令轉行在案凡我軍人必能洞明是非深知大體斷不致爲謠言所迷惑惟人類恐有不齊斯防範未可稍懈亟應重申誥誡預遏亂萌爲此令仰各總台營長遵卽轉飭所屬一體遵照務令各士兵人等謹守我軍人本分切勿輕信謠言致干重咎 
[雜評二]  
　　贛督亦議調回軍隊黎督已議飭鄂邊之兵調回今李督亦議飭贛邊之兵調回將自此化干戈爲玉帛乎誠中國之福也自贛鄂軍隊夾江對峙以來已兩旬矣此兩旬中非特兩省接近處如武穴馬頭鎭之居民驚惶遷徙商業停滯卽他省亦皆受其影響損失已不少矣今果調回其軍隊勿於調回時别生枝節則商民之心庶幾稍安 
　　百病叢集之中國中國每起一事必有事外之枝節相緣以生如人之病然發生一病他病亦卽隨之而起今日者暗殺盛行匪徒竊發秘密機關隨處破獲種種風潮一時突起嗚呼何因而致然也果由本病而發生耶抑各種外感乘虚而入耶國人其善調護之不然殆已（默） 
　　鐡血主義異哉北京之血光黨暗殺案未了而南京又有鐡血監視團出現何諸君鐡血光義之發達一至此耶 
　　抑余竊有進者鐡血所以濟法律之窮苟法律尙有廻旋之餘地則毋甯以法律擁護斯民而不必以鐡血爲前提况民國肇興風雨漂搖曉音瘏口百方擁護猶慮不足宏濟艱難以鞏固其國祚而謂尙可任令斧斤之戕賊之耶是所望於今之堅持鐡血主義者（萍） 
 
 
 

Page 7

 
 
本埠新聞 
[一起卽滅之亂事]  
　　本埠軍警商團聞有奸徒約於前夜（二十八號）攻擊製造局並圖刦西南兩區之謠卽於當晚備齊鎗炮嚴密防禦詳情已紀昨報惟前日風雨大作入夜尤甚且各要隘已有軍警商團分投防堵聞者咸料必無其事不意至夜深人靜時果有不自量力者輕舉妄動卽經軍警商團立時撲滅及至昨晨商民聞耗事已平靜故人心無甚慌恐惟製造局附近之居民則不免稍受驚皇耳兹將各訪員報告前夜閧鬥情形及事前事後防備等事分録如左 
[第一訪員報告]  
　　張柳二人之運動本埠於半月以前到有曾在南京都督府任事之張堯卿柳人環等數人下榻於孟淵旅社廣招匪類四出運動在滬軍界希圖破壞各營中自排長以上至營長均大半接洽當時均託名某某偉人所出之意思並揑造假信文件後有陸軍混成第三旅所屬之楊錦堂等各營長會同報告於旅長李英石嗣李與在中各團長譚及均有其事遂通令各營嚴加訓勉勿爲所愚一面於本月二十二日電告蘇都督程德全核辦於二十四日接到程君覆電着將張等緝解甯垣澈究時張等不知下落無從緝拿詎張等又與工黨徐企文勾通密謀其事徐因非軍界出身遂由韓復炎出面預備器械招集退伍兵數十人於二十五日在大南門外某廟中開會密議將第三旅旅長李英石及淞滬巡警廳長穆杼齋等先行暗殺然後起事第三旅之兵有二三人由李暗囑入彼黨中將其舉動隨時密告以故上海軍隊已於二日前預備戒嚴 
　　製造局之準備製造局陳督理連日得悉若輩希圖破壞卽與護局各營長官及局中衛隊於二十八日一律戒嚴並發機關鎗數桿於各栅門分别嚴守是日放工後卽將前後局門緊閉内外列隊而待陳君親自督率各官弁在總務廳指揮一切第三旅與六十一團聯絡保守於夕間會同發給口號（梁陳）一律戒嚴匪徒方面希圖六十一團在局内應並約舉事時先放三鎗爲記號云 
　　攻刧之狀况二十八夜八九時西門外斜橋南首桂墅里一帶已有匪徒聯羣而站一排數人局中某委員由北而來見此情形當報告於督理時六十一團陳團長與製造局總巡邊砥齊等向匪首徐企文力勸解散謂局内刻已準備交戰如果决裂爾必不敵徒害居民等詞徐則不從於九時許仍回伏於西栅一帶在十時一刻據四鄰言果有槍聲三響於下半夜一時二刻彼竟整隊向西栅欲入聲稱我軍係混成旅特來巡查駐栅之兵問及口號答稱（宣布）二字顯與防兵不合遂拒絕彼卽開鎗而局中卽開機關鎗轟擊亂匪卽向北而逃當場擒獲匪首徐企文等五名其餘均各四散局兵擊斃一名一係六十一團二營六連兵士張鳳祥一係衛隊兵周潮貴當時所獲之匪奉督理諭暫押營中至天明核辦 
　　徐企文之供詞昨晨製造局會訊時徐一昧刁滑不肯吐露實情穆君與徐本屬世交當謂徐曰爾近辦工黨名譽甚好此次何竟入叛逆之黨致罹莫大之罪今旣如此着速實供使人得其底藴徐始供稱本月二十日張堯卿在妓女林寳玉家擺酒囑爲同謀一切今日係因吾上海人熟悉製造局一切情形故屬任探聽之事云云陳督理卽囑其親自冩供簽字存查其餘各匪均係被動言語支吾仍一併還禁再行訊究 
　　匪黨之鋌而走險徐企文等係鐡血監視團分子爲首者共十六人久欲勾結本地軍警圖謀舉事旋因警界不爲所動軍界又明大義遂聯合退伍兵士行蹤詭秘事爲外交團所聞當卽據情電請程都督飭駐滬交涉使知照捕房將十六人逐出租界日前英捕房已飭探持票將張某住屋查封起出徐等違法之証物甚多彼見勢窮促挺而走險遂致暴動云 
[第二訪員報告]  
　　事前之告密前日爲匪黨約定起事之期先有該黨中人甲乙二名至製造局出首密報該黨定於晚間九點鐘來局攻打迨至晚間該二人復至局報告該黨起事時間已改至十一點鐘故製造局布置防務極爲完備該黨無隙可蹈遂歸失敗 
　　禦敵之情形十時餘製造局前門突來八十餘人穿軍衣者有之著常服者有之各執鎗械其爲首之徐企文手執白色小旗一方上書中華民國國民軍字樣口稱伊等爲陸軍第六十一團兵士來局領取軍火守衛者詰以口令膛目不能答彼等知己有備折至該局後門仍不得入正徘徊間被該局附近龍華馬路白栅口草浜内預伏兵士瞥見驟開排鎗遂與該匪黨在民立幼童學校門前互相拒敵各有損傷卒被伏兵擊敗該匪黨乃四散分竄如鳥獸散當伏兵起擊時局内防守兵驟聞鎗聲四起誤爲匪黨攻局所放遽開機關鎗兩排拒之忙亂間致將守衛兵二名誤擊致死 
　　暴徒之就擒是役也當場就擒者四名一爲匪首徐企文一爲潘實羅一爲陸軍三旅一營營長曹某一爲一營排長汪某立時拘禁製造局旋又由滬軍第三營及駐紥日暉港龍華鎭各軍隊城廂内外各區巡警四面兜捕於二十九號清晨在附近麥田等處先後搜獲匪黨十一名解交陸軍第三旅本部禁錮聽候訊辦 
　　徐企文自投羅網又有一說謂徐企文臨事甚怯當夜囑令同黨往攻後已則在斜橋附近聽候消息勝則前往居功敗則潛逃避匿迨同黨被獲窮究主名徐猶在該處徘徊瞻顧未之知也旋有一人尋見曰事已成功惟製造局刻尙無人主持請速前往徐於黑夜不知來者爲誰以爲我徐企文時運來了遂欣然於雨中隨之而去自投羅網云 
　　會訊之秘密陳督理因擒獲之匪首徐企文等四名亟須嚴訊遂於昨晨七時邀同李英石旅長陳熙甫團長穆杼齋警長等在該局大廳會同提審後復將該匪等提至密室秘訊聞徐等均供認不諱云 
　　匪魁之歷史匪魁徐企文本邑人現住城内也是園後係前清某營書辦徐梅卿之子曾在理化速成科肄業半年後充新北門内辦有淪智小學校敎習現爲工黨領袖本邑工黨疊起風潮皆徐爲之主動其素性之好亂已可概見此次所設機關共有三處並在英租界麥根路十三號屋内設有秘密室爲該黨之總機關至該黨之宗旨何在雖經研訊尙未得其眞相也 
[第三訪員報告]  
　　兵警前後夾攻前夜一點三刻時有向爲工黨領袖之徐企文等率領匪徒百餘人各執手槍快槍擁至製造局西栅門外喝令開門該門守兵不允徐等卽喝令開鎗轟擊當由守門兵士飛報陳督理立派保衛團司令邊君雜務長侯君警員張玉發君及警衛隊長盧君各派警兵團員持械往剿在西栅門樓上開鎗抵禦約有半小時之久旋由駐防西栅外老君廟之陸軍六十一團第二營兵士奮勇襲擊前後夾攻當場拘獲徐企文包雲敏兩名（卽暫押防所老君廟内）該匪等因見首領就獲遂各敗竄旋又於今晨五時由六十一團兵士在墳基旁拘獲羽黨崔石帆陳春山二名前後共獲四人均押老君廟（卽六十一團營倉）嗣由陳督理會同李旅長等提至本局訊明電禀陸軍部曁江蘇都督請示懲辦 
　　李旅長之遠慮前有匪徒煽惑混成第三旅所屬之第一團第一營少數軍人希圖擾亂經李旅長訪悉卽將該營兵士由舊道署遷赴日輝港新營房内旋又恐有他變卽於前日命令該營長曹梓桐將所存該營子彈萬餘顆一併吊回是亦防患未然之道也 
　　日間之會議聞徐企文先於念八號日間糾同張某劉某等在五馬路及三馬路某某二旅舘開會集議以駐在製造局内之六十一團兵士已經允爲内應（實則六十一團兵士曾由該匪運動之後卽告陳團長奉論佯爲應允一面嚴令部下如來攻局卽行前後夾攻）外間有第一營曹營長所部之唐王二排長亦已允許帮助故决議於是夜放胆往攻 
　　十一人之受愚聞第一營附和兵士祇有十一人幸該兵等已無子彈且李旅長防範甚嚴日間所發口令已與夜間不符是以彼等攻擊西栅門時卽被門兵察破無可朦混該兵士十一人見勢不佳卽行逃竄適爲混成三旅二團二營營長劉義華巡哨而回行至彭家木橋地方卽將該兵士王炳文劉鴻志蔡子廷丁裕山等十一名盡行拿獲並在草畔搜獲快鎗七桿正擬解送間旋又遇見李旅長親自負槍率隊剿匪立卽面交李旅長一併押回城内司令部昨飭顧軍法長詰訊據該兵士等供稱係受徐企文等之愚云 
　　昨日之情景西栅外電線當時被匪割斷今已修整又聞該處楊樹擊毁甚多西栅門内店舖昨日一律閉市栅門亦緊閉不開惟廣東街各處市面已由第八區區長錢君飭令照常開市並派巡士荷鎗巡護商民尙不致驚惶 
　　停工不停薪陳督理於昨晨六時發出示諭云爲出示曉諭事照得昨晚（卽二十八號）匪徒來攻本局已爲守衛軍隊擊退現在正在戒嚴門禁之際本局未便稍有懈怠本月二十九日本局各廠及分廠擬皆暫停工作一天所有應發工資照例發給卽或因戒嚴而停工數日所有各匠工食亦按日支發以示體恤爲此出示曉諭仰即一體知照 
[第四訪員報告]  
　　白旗之一現徐企文先於前晚勾結黨徒在西門外徽州會館地方豎立白旗上書中華民國國民軍字樣旋遣其黨數十人挾帶炸彈手鎗乘大雨滂沱之際擁至製造局西栅欄迫令啓關聲稱欲見督理陳洛書有要言相告當時守衛團及駐紥該處之六十一團軍士因其口號不符立卽拒却該匪突開手鎗轟斃軍士守衛團各一名於是軍隊中立時傳令預備開放機關砲門仍緊閉該匪見勢不佳紛紛逃竄繼由彼處各軍隊竭力追捕卽在徽州會舘旁拿獲首領徐企文搜出白旗炸彈並黨匪三人立卽押至營倉收禁 
　　匪黨之起解昨晨由混成第三旅旅長李英石君與穆警廳長及上海縣吳知事商團公會副會長葉惠鈎等同詣製造局會同督理陳洛書君及該局裁判官等在公務廳升坐提徐企文密訊一次遂卽撥調軍隊將該匪等押至混成第三旅按照軍律審明處治 
　　勾煽之讛語前夜閙事之先有匪黨數人分赴各區要求輔助獨立並赴淞滬警察廳適穆君他出遂又至製造局附近勾煽軍隊謂攻克製造局携取軍火之後須向上海有名人物迫勒助餉云云各軍警均嚴詞拒却 
　　商團之負責基本商團會總務部通函各商團云頃接司令部第六號命令内開昨晚二時匪徒閙事首要業已拿獲地方頗屬安堵惟謠言尙未屏息人心仍形惶惑恐餘氛未絶死灰復燃吾商團旣負保商衛民之責理應佈置周密防患無形希即知照各同志自今日起晝間戎裝辦事入晚荷鎗到會駐防等因接此合行通佈務祈台照是所切禱 
　　商會商團之公函飛佈者頃接上海吳知事函稱昨晚二時匪徒閙事現已由製造局軍隊拿獲首要餘衆僅數十人均已逃散一切照常無稍驚擾希卽佈發通告等因據此合行通佈務祈各商號公鑒是所切禱上海南商會商團公會謹佈五月二十九日晨 
　　穆警長親自督防前夜穆警長駐守第二區親自督防調撥警探在各要隘守衛並發給崗巡門崗等手槍實力巡獲昨晚仍格外防備地方賴以安靜 
　　李吳穆三君之布告陸軍混成第三旅李旅長上海縣吳知事淞滬警察廳穆廳長昨晨會銜布告云昨晚匪徒閙事拿獲首要四人餘黨均已逃匿地方一切安甯巡警加派崗位軍隊巡緝認眞布告人民知悉照常切勿虚驚中華民國二年五月念九日會銜不會印 
　　市政廳之通告奉縣知事函示昨晚有匪徒閙事現已拿獲首要地方安堵軍警均已接洽除布告外希通告商民一切照常無稍驚擾等因合行通告市區域商民等知悉閙事匪徒業經就獲並有軍警嚴防協辦保衛凡本市區商舖居户其各照常安業切勿驚虞自擾是爲至要持此通告 
[第五訪員報告]  
　　匪黨手繞青布前晚一句鐘大雨之時有匪黨多人各執軍械擁至製造局各匪皆穿雨衣手繞青布爲號迨抵該局卽開槍猛擊防護各兵亦還鎗抵禦交戰一小時各匪力不能支始敗北而逸當場擊傷數名擊斃二名拿獲爲首之徐企文等四名悉送三旅營倉收押 
　　曹管帶之嫌疑當李旅長諭飭各營嚴緝逸犯時詎有第一營管帶曹梓桐已不知去向李旅長飭探至伊家查問亦不知下落嗣至小西門地方向乃弟曹梓桂問明現住處所始到寶昌路地方將曹傳到營中禀明李旅長查點第一營内已少洋槍數十桿其情節頗爲可疑云 
[第六訪員報告]  
　　偵查機關部英美捕房卜總巡前日探聞匪黨在英租界勞合路四十三號屋内有機關部約定晚上一時齊集簽名前往攻擊當於前晚一時許密諭新老兩捕房捕頭率同通班中西探捕前往查拿並無動靜遂各分道而回 
　　卜總巡派探偵察英美捕房總巡卜羅斯君以滬上自宋案發生以來謠諑繁興早已密飭包探分投探聽昨又聞前日夜半竟有數十人圖攻製造局與駐防軍警攻擊互有傷害爰復加派幹探多名前往探聽隨時報告 
　　捕房研求眞相卜總巡復於昨日午後四時諭飭五十號西探頭目安姆斯脫郎華探王松濤隨同副總巡麥高雲君曁侃克律師乘坐汽車至製造局詳詢一切 
　　法捕房徹夜巡查法捕房藍總巡前晚據人報告謂有匪徒欲攻製造局當卽傳諭各捕房副捕頭傳齊全班中西探捕及安南捕等除駐守捕房外餘均派在羅家灣顧家宅寶昌路西門外華法交界之處嚴行防堵藍總巡亦卽率同各副捕頭親自督察至一點鐘後突有七人奔入法界當被包探一併拘獲管押捕房聽候研訊自後安靜如常各探捕巡至天明始回捕頭仍諭嚴密查緝 
[宋案今日觀]  
　　防護法庭之加嚴審理宋案定期後曾由地方審判廳長函請滬防陸軍並巡警守衛等届時蒞庭彈壓在案昨日張廳長又以外間謠言蠭起地方不靖復向警察廳長商准屆時加派警備隊三四十名持械來署防護以免匪徒混入 
　　領取鐡櫃鑰匙宋案証據前經程都督等在交涉使辦公處會同檢閱後卽鎖藏大鐡櫃内鑰匙由程都督帶去兹悉張清樾廳長昨接陳交涉使電話謂此項鑰匙已經程都督寄交敝處請卽來取等語張廳長因卽派員前往面取以便開櫃檢看 
　　通知被告律師前日地方審判廳繕送通知書於楊景斌律師云爲通知事准同級檢察廳起訴前農林總長宋敎仁被刺身死一案業經本廳預審明確兹定於本月三十號下午二時公開辯論在案除牌示外合行通知須至通知者右通知被告應夔丞委任辯護人楊景斌 
　　宋夫人添延章律師宋鈍初君之夫人方氏先經延定金泯瀾律師繼又續延高朔律師爲輔佐兹猶恐應犯狡獪難以判勝添延章世菼律師襄助辦理昨日宋方氏已呈由檢察廳長移咨審判廳准許出庭矣 
　　嫌疑犯之辯護士嫌疑犯虞震槐（卽虞震寰）蔣瑞林（卽蔣雙林）因開審在卽合延陳則民律師代爲辯護陳律師以審期已迫是日適有他事無暇出庭委任秦聯奎律師代表辯護昨已到廳陳明理由 
[省長招購鐡路債票之通電]  
　　上海商會轉六合轉江浦並轉興化東台轉儀徵並轉鹽城山陽並轉阜寧安東並轉沭陽並轉蕭縣沛縣豐縣碭山轉邳州轉睢事轉桃源東海轉灌雲轉贛榆並轉泰興轉吳江崑山華亭並轉奉賢金山青浦轉南滙並轉溧陽並轉清江丹徒太平轉太倉嘉定寶山各縣知事各商會覽馬日准交通部電隴海鐡路第一批債票先儘中國人購買每張英金二十磅九一折出售以接部電後一個月爲掛號截數之期等因除已通令招人承購外恐文滯期促特再通電速行招購期滿並速截數電知以憑轉達民政長應感 
[市議會開第二讀會]  
　　市議會議長王引才君前日致各議員函云本届審查各案業已告竣現定於五月二十九日星期四下午五時開第二讀會務請先時駕臨爲幸再前發各議案務請帶會不再印發 
[兩案一併註銷]  
　　吳仁榮（卽吳阿和）控向爲傷科醫生之嘉定人徐宗揚覇阻承繼硬將馬姓之子異姓亂宗而老婦高孔氏（卽徐宗揚之妻母）則以吳仁榮强指異姓覬産掗繼等詞投廨互控迄已多年案懸未結兹經兩造禀奉公共公廨於前晚集訊兩造各延律師到堂互相辯論孫襄讞察閱所呈宗圖以吳仁榮之祖前因高姓乏嗣出繼於高嗣因吳姓無後復以所生長子（卽吳仁榮之父）歸宗吳姓則高嘉寳（卽孔氏夫妾所生之子）與吳仁榮雖係合祖一則早已歸宗一則繼續高姓香煙各不相侔故高嘉寳所遺之子金囝據孔氏供係嘉寳親生是否嫡脉自有高姓族人公議與吳仁榮無涉况吳仁榮祗生一子而仁榮胞兄身故無後業已一子兼祧何能再繼高姓之後顯係覬産掗繼前任判斷舍情言律確未按律合情遂判將兩案一併註銷兩造如有不服准限兩禮拜照章上控所呈宗圖附卷備查 
[殷鳳珍慣掉鎗花]  
　　蘇州人陳莘耕（卽著名翻戲陳筱舫）近與戴生昌内河小輪船局主戴玉書之第五妾殷鳳珍私姘並捲取值銀一千五百七十兩及洋二千七百五十八元之金珠衣飾逃匿新閘愛文義路經戴偵知報由匯司捕房派華探自楊掌生協同中西包探將陳及戴妾一併拘解公堂判各交二千兩人銀並保候訊並先將住房器具發封嗣殷雖保出陳因無人具保奉飭收押在案前日午後由廨復訊先據原告代表律師上堂譯訴被陳姦拐捲逃各節並稱殷鳳珍本係原告之姘婦今旣不安於室自應分拆惟被捲衣飾各件應請追繳質之被告供認私姘並延律師到堂代辯經關讞員與日領西田君研訊至鐘鳴五下判殷鳳珍交原保陳仍還押如有人銀並保准照前斷具保出外候再訂期復訊 
　　又河南路楊慶和銀樓控殷鳳珍騙取值洋四百餘元之金鐲兩副業經公廨准飭提究昨原告又投廨聲稱本店與被告向有往來現已將欵理明請免提究關讞員商之美領强君以此案原告係以刑事起訴未便起滅自由旣稱向有往來更不應誣控姑寬判罰洋五元充公准將控案註銷 
[雜評三（訥）]  
　　襲攻製造局亦鈔舊文章昨晚之事初以爲謠言耳即非謠言然旣防範嚴密或將改計耳而不謂竟毅然起事 
　　其起事之用意不可知然以表面言之則與光復時之襲攻製造局絕相類光復時之襲攻製造局先運動軍隊今亦運動軍隊光復時之襲攻製造局前門不入轉攻後門今亦轉攻後門光復時之襲攻製造局樹白旗稱民軍今亦樹白旗稱民軍光復時之襲攻製造局臂纒白布今亦臂圍青布光復時之襲攻製造局在夜間今亦在夜間所異者光復時之襲攻製造局成功而今則失敗徐啓文遂不能爲陳其美第二耳 
　　不問事理不論時勢而但知依樣葫蘆摹仿前人之舉動固爲中國人之特性奚僅暗殺一事鈔賣古董之舊文章哉 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[續新燄口] [  逸民]  
　　昨見超然君新瑜伽之作雋妙絕倫爲補六則以廣其義噫嘻楊枝一滴徧灑怨女痴男貝葉數言普渡離魂倩鬼聊借續貂以當暍棒云爾 
　　一心召請雲游道士羽化妖人看來柳樹成精喜煞桃花照命（白）明修棧道不敎戴月僧敲暗度陳倉好把順風旗址嗚呼三度偷甞新禁樹一生斷送老頭皮如是搓花踐蕊之流討死的淫魂來上盂蘭會 
　　一心召請生成巷伯製就椓人（見聊齋巧娘）祗因殖器倒顚弄到當官騐看（白）携將玉杵搗來不是元霜守記硃宫點處猶留紅暈嗚呼岐伯不傳扶種藥媧皇難補有情天如是還珠返璧之流懊死的冤魂來上盂蘭會 
　　一心召請攀高傻子逐臭滄夫曾經禁臠偶甞妄想屠門大嚼白）天台一去已非前度劉郎人面重來不認當年崔護嗚呼雨又到手偏翻手山海盟心忍負心如是垂頭夾尾之流瘋死　　　來上盂闌會 
　　一心召可平　健者參政偉人色身原可犧牲名譽却當寶貴（白）多情似妾有時絲繭白纏無賴如卿未便蔦蘿永施嗚呼　　喧登書帶草自由急煞女兒花如是毁婚閙報之流羞死　　魂來上盂蘭會 
　　一心召請稱軍娘子敎戰美人競思爭利爭權近且再接再厲（白）湘妃江上屢傳有趣新聞烈女祠中大做無遮勝會嗚呼雀營鳩占誰甘讓蝶閙蜂狂死不休如是蠻爭觸鬥之流吵死的雌魂來上盂蘭會 
　　一心召請硬腰大賈多妾哀駘（見疑雨集）洞房何止浴三（同房何止浴三人見疑雨集）金屋偏云貯五（白老夫髦矣也曾讓畔而耕何物狂且乃敢當場出魂嗚呼擲却緑巾還贔屭買將紅捕捉鴛鴦如是吞酸吃醋之流氣死的騷魂來上盂蘭會 
[滑稽法案修改商會法文牘程式草案] [  彭城贅虜]  
修改緣由 
　　按工商會議商會法議决條文第三十七條所規定文牘程式文云（商會對於工商部各省都督一律用呈對於司長以下各行政官署各省各地商會一律用咨）云云根據此案提出修改大意如下 
修改大意 
　　查大總統規定公文程式令行用公文分爲六種曰令曰咨曰呈曰示曰公布曰狀其用法同級公署職員互相行用者曰咨下級公署職員行用於上級公署職員及人民行用於公署職員者曰呈今工商會議商會法議决條文用呈用咨兩種辦法是商會之尊雖尙不能與總統部長都督抗衡已儼然可與司長並列則凡爲商會會長者論其階級實與現任司長大官無異商人到此其可足以自豪矣 
　　商會景前清時代事事摹仿官派惟恐其或不肖若平常商人則并此摹仿官派之資格而無之故凡爲大商埠商務總會之總協理者類皆不惜其多年汗血錙銖積累之貲數千金購買一張朱墨　糊拭穢亦不中用之憑紙所謂捐納道銜是也以此道銜爲仿造官派之原料有此好原料再加出力摹仿卽不愁其不酷似矣 
　　以此之故商會行用文牘必將其總協理所捐得道台之官銜大書特書以示榮耀於是對於農工商部及各省督撫則用呈文自稱職道其餘則用移用咨不等當此之時固已儼然與實缺司道並行不屑與知府知縣爲伍矣豈不闊綽乎哉 
　　然此特有道銜總協理之商會則然耳若是監生總理州同總理則其所用文牘仍與平常商人不甚相異是商會文牘之闊綽並非因法人團體之會而闊綽乃因有道銜之總協理而闊綽商會之叨光道銜誠非淺鮮也 
　　商會諸貴道台正在擺腔做勢興高采烈之時不意滿清政府忽然推倒改爲民國凡爲國民一律平等不分階級道台榮銜遂歸消滅昔日有道台身分之總協理到此竟仍與平民無異此誠可爲商會痛哭流涕面長太息者也 
　　今若照大總統規定公文程式令則商會對於公署職員不分高下均應用呈夫昔於司道之尊且用咨移今於縣知事以下且須用呈官威驟張會威驟落此誠總協理諸公所最不甘心而不能不急起維持者（未完） 
 
[投稿者佩玉] 王廷圭字佩玉江蘇青浦縣人年二十歲現寓上海西門内江蘇第二師範學校 
自由談話會 
　　我見社會之頽風日甚不勝憂懼 
最好多立貧民學校以期敎育普及此風庶可消滅愛人如愛己人亦必以所愛者愛之 
自己不昧良心不背公德天下無事不可爲由他笑駡好官自爲是之謂不要臉 
談話會是少年之益友良師 
鈍刀不能殺賊鈍筆可以誅奸 
根蒂未固之民國輒被狂風摧撼其不致傾倒者幾希 
似婦女駡街之報紙不知何日方罷休 
電報隨筆揑造人民受其愚弄 
話不在多在有理 
局外人說局外話局中人必曰你說得好寫意 
交友如娶妻選擇不當貽累終身 
換了一身西裝便自命爲志士我甚羞之 
手一紙自由談靜坐讀之爲人生最快樂事[  丁悚]  
劇談 
[續紀廿七夜之中舞臺] [  玄郎]  
　　王又宸之斬黃袍又宸天資頴慧雖出身票友而學步方家諸戲俱能具體而微前晚演此劇陳橋演起三身行頭簇嶄漂亮非常動目嗓音清逸秀拔提高處稍嫌薄弱頗類孟溥齋（孤王酒醉桃花宫）一叚頓挫起伏矜平躁釋純任自然非常老當（一個斬字未出口）幾句亦操縱如意不蔓不支哭頭一叚如（哭我也不敢哭）等句直逼鴻聲城樓一叚音雖略低而使調尙能變換纒綿動聽劉永春之鄭恩力厚聲雄唱白字字石破天驚而唔嗄一聲兩眼直睜形容一粗莽戇漢之神氣做工尤好薛占奎之高懷德王鳳山之韓龍配角亦精神煥發處處着勁珠聯璧合是以彌見精采 
　　粉菊花之紡棉紗此種小戲惟坤班中常見演唱而素推坤角爲獨擅勝長者也男伶演唱滬上確爲第一遭該伶之身段嬌小玲瓏貌亦不俗嗓音清越圓潤尤如出谷雛鶯亦花旦中後起之傑出人材也初唱秦腔聲如裂帛繼唱烏盆計（老丈不必担怕驚）一段原板一必字紆徐曲折丰神搖曳跌宕生姿驚字轉折稍生硬又唱丁甲山一氣呵成頓挫如意如萬丈潮頭滾滾而下無力竭聲嘶之病後又和以弦子唱對銀花等小曲數關婉轉悠揚入耳之餘心曠神怡多材多藝吾知其異日唱十八扯一劇必然出色當行而綽有可觀也 
　　張德俊蓋春來之雙花蝴蝶張演溜馬兜轉幾個圈子後已氣喘不止實力已大不如前故唱白鬆懈不能奕奕有神蓋演扒槓花樣較小福安七歲紅輩更多借銀一場復以張演出場先於三只半檯上以一手作蜻蜓點水勢旋卽以兩脚向上倒翻而下兩脚顚跛足力甚軟探堡一場又用蓋演之辭色間微嫌火氣太重酣戰一場德俊與德明相撲亦未見十分緊鍊精采殊少蓋後演鴛鴦橋旋子則不如小福安七歲紅之多 
劇本考實 
[臨江會] [  便便]  
　　此餉亦不見於史惟江表傳有云先主進駐鄂縣之樊口諸葛武侯詣吳未還先主聞曹操軍下恐懼日遣邏吏於水次候望南軍吏望見周瑜船馳往白先主先主遣人慰勞之瑜曰有軍任不可得委署（言不可委他人代署而已至先主處也）儻能屈威誠副所望先主謂關張曰彼欲致我我今自結託於東而不往非同盟之意也乃乘單舸往見瑜問曰戰卒有幾瑜曰三萬人先主曰恨少瑜曰此自足用豫州但觀瑜破之周瑜見備祇此一度是即所江會也觀此則瑜無殺備之心備亦無使公護衛之事如劇云云蓋亦附會而已乃後之人猶爲未足更編黃鶴樓一齣空中樓閣盡屬子虚此眞所謂畫蛇添足矣（二） 
小說 
政治小說 
[鐵血男兒（一百三十九）] [  常覺　獨鹤]  
　　有頃忽聞笳角一聲西軍槍砲霎時齊作勢至猛烈其置設高處之墨克沁機關砲發彈如飛蝗驟雨蔽天而下一片平沙無垠之戰場但見煙火迷漫不辨他物白屏息凝視之見土軍最前一行距西軍約四百碼不及三十秒鐘已爲炮火掃除罄凈繼進兩行亦俱如沸湯沃雪消滅無餘後列者俱却步不敢進士軍兵官覩事急皆身先士卒督戰究因砲力過猛不克前相持略久土軍勢不支全陣大亂西軍發騎兵一隊突出擊之土軍遂車馳卒奔紛紛潰退 
　　窮寇勿追兵家要著烏固久經戰陣者豈猶不知此義見西軍乘勝追逐愈行愈遠恐深入險地突遭反噬急傳命收軍詎一般將士勇往直前竟如弩箭離弦莫可休止又藐視土軍過甚並忘危險遂弩力前進土軍被逼無計其指揮官忽悟西軍追躡者僅騎兵千餘爲　甚少何難以生死相搏卽下令止步勿退圍西軍數匝發槍轟擊西軍被圍後百計衝突苦不得脫一轉瞬間統兵官遽中彈堕土軍皆狂喜以爲此一隊騎兵已臨死地可以聚而殲之矣 
　　豈知飛將軍從天而下事固有出人意外者西軍正危急間隊中突有一騎卒先是以盔蔽面同袍皆莫辨誰何至此忽振臂大呼曰吾萊司在此！同胞其從吾殺敵！！忽止衆視之尼古拉也一軍皆驚尼躍馬舞劍馳入陣雲中如神龍夭矯所向辟易其餘入騎兵見尼至氣頓壯亦鼓勇死戰無不一以當十但敵軍重重疊疊爲數過多轉戰良久終未能破圍而出幸烏另率援軍馳至土軍腹背受敵始潰敗遁逃西軍亦不敢復追綜計此役西軍勝而復敗敗而復勝所獲殊多損失亦不巨但千餘騎兵已處絶地仍得保全皆尼之力也（二） 
言情小說 
[麗綃記（二十六）] [  栩]  
　　自兹以往翟愛雖欲强爲歡笑以暢樂其餘生無如此心已成死灰槁木任令如何鼓舞亦不見有絲毫之生趣可於是舉家之人知其有隠憂也然殊弗行其要領苟詢之者則又轉爲至容固言無他而惟察其舉動則大異於平時凡置一物於某處或借一物於他人必於會食之際對諸人而爲數四之宣言若惟恐有一人不洽下若霞初猶笑其嘮叨繼以覘其容色大有似乎神經受病者夜夢之間時復呼若霞之名哭囈而醒醒則抱持之而端詳至再呈露其悽戀愛極之容與之耳鬢厮磨又或終夜相向不復合眼細膩熨貼終於無語甚且朦朧將熟又忽蹶然自驚醒而投於若霞之懷而惟對於麗綃則轉淡漠如路人矣對於靄蔭企伊則又時有諄諄勵學之言凡此諸態皆爲若霞與雪啨者平素所未經見因相計議臆斷之爲疾病無疑乃爲延醫診治翟愛固言無病而醫生則張大其辭謂如弗治則必成爲瘋人而後已因之舉家惶急且因醫生之言從而附會從而省察則凡翟愛之一舉一動一言一笑直覺無不類於瘋人而於是舉家之人一變而盡爲悽惶之狀甚且面則佯爲歡笑以承翟愛之意背則相聚而泣以防其弗治可此時翟愛之心直更無可如何轉覺此愁慘之歲月爲多遙乃毅然而存死志顧念綰春遠在天末不可不與一函爲别乃趨書室而扃門作書（二） 
 
 
 

Page 11

 
 
   
 
 

Page 12

 
 
   
 
