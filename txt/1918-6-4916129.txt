# 1918 - 6 - 4916129

 

Page 1

 
 
   
 
 

Page 2

 
 
時評 
[迷途（冷）]  
　　今日操權者之舉動無異行人之入迷途也進退旣不知所向而維皇皇焉求其途之得達是豈可能之事哉 
　　我人數月以來以爲各種之消息時有抵觸者造謠之徒有所散布也即不然而任事之人自有作用也至今而漸潕明悉矣造謠者未必造謠作用者並無作用相扞相格而不相聯貫之情形眞狀固如是也 
　　嗟乎調停數月無異夢談戰信又來依然醉態袞袞諸公所爲我誠不知其所事何求也 
[命令]  
　　一月五日大總統令任命陳貽範爲外交部特派江蘇交涉員此令 
　　又令沈銘昌任鳳苞均晋給二等大綬寶光嘉禾章丁乃揚張嘉敖均晋給二等嘉禾章張孝準給予二等嘉禾章此令 
[專電]  
　　北京電府秘長語人元首近處之境位極艱窘自云雙方俱不能察余衷情致陷大局於不可收拾之地至余個人地位實不關重輕如黃陂此時能出任時艱余當即引退否則俟新國會成立日余已决定申明不再當選以明日心跡（六日下午四鐘） 
　　北京電王總理去志已决頃保外長陸徵祥兼任（五日下午九鐘） 
　　北京電今午天津督團大會議結果實行主戰聞曹張與某某將决裂（五日下午九鐘） 
　　北京電鄂督來電主戰懇催曹督從速進行免誤戎機 
　　（六日下午四鐘） 
　　北京電曹督要求取消布告另頒戰令否則師出無名不敢應命（六日下午四鐘） 
　　北京電曹錕第一路先鋒隊抵鄂棗陽隨州方面巳發生戰事（五日下午九鐘） 
　　北京電公府交諭參陸處轉飭海軍饒司令迅派軍艦兩艘赴浙協防（六日下午四鐘） 
　　北京電汴督電告淅川兵變現已平定（六日下午四鐘） 
　　北京電晋省發現鼠疫京師恐遭傳染閣議特任防疫專員依照傳染病條例辦理內部巳委出伍連德等三員馳赴綏屬五原薩拉齊等處調查外交團及各國醫官昨開兩次會議擬將京城內外劃作兩道防禦線並設專報此項消息機關俾迅知傳播狀况厲行消滅方法 
（六日下午四鐘） 
　　廣東電支日（四號）卯刻軍艦豫章同安轟督署砲百餘響無效即逃程璧光即令海琛截回巳監視內容秘密莫督布告謂龍指使（五日下午二鐘） 
[外電]  
　　北京電疫症巳傳至豐鎭是處爲京綏鐵路之終點北京西醫極以此事爲慮主張催促華員立即設法以防疫症一再蔓延並擬請政府停駛綏遠鐵路並實行檢查疫患隔絕交通之嚴密規則（五日） 
　　哈爾濱電伊古資克來電謂該處糧市因火車運費之增加與哈爾濱中國稅關禁糧出境之傳聞今已大起恐慌伊古資克情狀可慘路車缺少人民患饑霍爾瓦特將軍頃接滿洲里來電據稱該處官場對於驅逐出境之過激黨及中國軍隊之前來頗爲憂急（五日） 
　　以上路透電 
　　北京電四日馮國璋電譚浩明曰段祺瑞爲參戰督辦係從協商國方面之希望不能取消　　（六日） 
　　漢口電直隸第三師附屬飛行機二架工兵一連抵漢後於昨日與第十二團步兵二營同赴新堤又第三師之步兵一營騎兵二連昨日抵漢第五旅司令部已抵廣水（六日） 
　　漢口電三日湖北德安府民黨與軍隊聯絡行將起事被駐該處之第二旅旅長劉祖龍偵得拘獲首領四名處以死刑（六日） 
　　南京電李督軍接陸榮廷派鈕永建爲代表來寗面議之電巳命華洋旅館預備一切以便接待鈕氏（六日） 
　　南京電譚浩明電李督軍聲明絕對不能承認段祺瑞之參戰督辦（六日） 
　　東京電台灣七島煤礦昨日爆發死傷甚衆（六日） 
　　東京電駐北京日本公使館書記官德川家正定七日啟程赴任（六日） 
　　以上東方通信社電 
[戰電]  
　　　京電過激黨宣稱今在外交部發見關於德俄政府籌商召集抵制社會主義之萬國大會問題有趣味之公文並發見將近開戰時及關於德國政策之公文俟分類後即將宣布云 
　　（三日） 
　　亞姆斯特丹電昨日德首相在聯邦議會演說謂外交次官布斯乞氏行將報告白里斯特里土夫斯克議和詳情然後政府將與議會秘密討論該問題而作關係國家命運之有力决議又謂德國巳拒絕俄國主於瑞典京城議和之請至於俄國不肯承認關於退讓被佔土地及召集公民大會之奧德條件一節吾人地位鞏固大可有恃無恐云首相並聲明奧德控與烏克蘭全權代表議和首相演說旣畢布斯乞氏起謂媾和談判一方面爲一團體一方面爲單獨國其進行當然困難另一難點則爲公布談判情形此事使敵人足以妨礙談判現方設法對付之報告餘文爲德國檢查員所許傳出者乃論及某某數處土地之困難及經濟問題其文甚短不語知其詳議會討論情形經德國檢查員准許傳出者亦殊簡略中央黨據謂某議員宣稱波蘭古爾倫立陶宛之憲政團體極有表示關於土地前途人民志願之資格和平派之社會黨數員曾加評詆云（四日） 
　　倫敦電今晚海格將軍報稱今日敵軍襲擊愛泊希東面之陣地爲英軍逐退坎白萊西南與西面之敵炮隊更形活動蘭斯南面至亞美蒂愛爾陣線一帶及松勒白克附近亦然（三日） 
　　羅馬電意國公報云敵飛機以炸彈擲擊加斯台爾佛蘭沙與維里土之醫院兩所死病人十八名（三日） 
　　華盛頓電美政府已商定以日用必需品若干接濟丹麥瑞典瑙威（二日） 
　　哇太　電加拿大政府現利用全境各船廠大舉興造船舶每年可成一百二十五萬噸所造船舶分三千噸五千噸八千至一萬噸三類（三日） 
要聞一 
[林日使歸國之談話（心危）]  
　　林公使此次歸國適有去就之謠視林公使之南北調停意見與政府之意見能吻合與否耳林公使於前日（二十九）抵下關休息後招待往訪記者記其談話如左 
　　其言曰哈爾濱中國出兵係北京各國公使所慫恿中俄兵之衝突乃當然有之事毫不足奇至若中國出兵於歐洲乃以前即有此議而尙未實行而已詳細情形亦不得而知有謂李經羲欲運動繼東清鐵道總督霍爾瓦德將軍後任者係捕風捉影之談不足信也俄國陷於無政府狀態而中國與之交涉云云其實中國之交涉絕無目的故可斷言以後當無交涉也 
　　中日兵器同盟說余等絕無所聞乃新聞紙所造之謠諑而巳至日本賣兵器與中國乃從來恒有之事有謂兵器之數量足供一個師團者有謂兩個師團者有謂十個師團者其說不一總之此項所售者爲不細其詳情則余亦未深知有問段政府巳倒兵器供給如何者其實此次供給兵器無論何人執政不過買賣上之事當然仍須售與者也靑島民政設施問題中國曾有抗議卽中國政府內部提倡親善者對此問題亦頗躊躇但以余觀之其中乃有誤解爲原因耳 
　　日本現內閣之對華方針說者以爲偏頗其實不然有時須與大總統晤談有時亦須與總理握手無所謂南拒北援也况所謂南北云云以人爲區別或以地爲區別均不正確南方人士往往有不平之鳴蓋彼等從未親來北地申述其意見苟雙方會聚一堂互換意見則南北調停指顧間事耳至若有謂余等外交官僅聽信一部分之言而不顧全部輿論云云其實中國國民之輿論果何在乎余未與南方人士接觸未能一一叩其意見故彼等之議論如何不得而知近來中國人之信賴日本比較以前大進歐美人之反感如何則非余等所知至此次歸來有謂余將久歸不赴任者則須俟政府之意嚮如何耳更有謂將以伊集院彥吉君繼余之後任者此事於余赴任以前早巳决定余當然有解任之日而後繼者當然爲伊集院君也 
　　昨日（三十日）林公使抵東京其在車中又有談話一節略云余在京逗留幾日尙未一定約二週或三週有謂本野外相之對華方針偏頗者以余所見可無憂慮蓋中國之事朝夕瞬變恐余與外相所協議之方針未定而中國之風雲又變目下僅能保持預定方針之大綱而已南北調停當然可以奏效唯解决之時期則尙屬一問題耳 
　　東清鐵道問題目下似難解决不觀乎俄國之現狀如彼以至交涉之相手方不知何人苟不問何人而以金錢與之買此鐵路經過激派之手而轉給德國以資金其結果於日本毫無利益也 
　　近來段氏復活之說甚熾其實爲預定的行動蓋現內閣成立之際段氏聲明援助之力出發之前梁啟超及王克敏來訪談幣制借欵事未有具體的解决互換意見耳 
[和戰問題之前途尙混沌]  
　　南北要人於大局　擾前於明令停戰後雙方磋議之結果業經擬妥必有和平會議之召集惟南寗陸幹卿江蘇李秀山刻仍主張或在南京或在上海開議而於年內年外已有四五次要電到京昨據公府確息前晚馮王二公於會晤之下對此確已决定無論如何必須在北京舉行以使就近覿面協商頃已分電南方各要人卽派代表尅期來京然以實際首近來南北和局仍在極爲混沌之際雙方爭議之焦點外問多注重於地方問題及國會問題而內幕最要者實爲懲辦禍首一項北京政府堅欲打消故先以决不恢復國會爲交換之抵制如南方　允　讓此欵北方亦可遷就國會其北方督軍之堅持反對舊國會者面子關係尙非必要其實亦多因禍首關係也上月二十五日停戰明令大總統曾親筆添加不得追溯旣往等語蓋亦即爲禍首問題起見最近南方亦確有推誠退讓密息大總統意見尙在游疑深恐國會恢復後一班激烈議員或仍追懐宿憤提出彈劾案與查辦案轉予政府以非常之棘手擬决須先有顯明之表示與確當之保障始能允認是以目下和局尙無若何把握又據公府某要人云此次南北議和之前途因時勢上關係仍以南京爲樞紐至進行之程序業巳擬定槪略其辦法分爲三個時期第一時期係解决兩方軍隊撤回原地第二時期係解决國會上之紛爭要點第三時期係解决政府用人之問題刻下正値第一時期之中日前外間喧傳南京將聚舊國會議員組織國會政府得信之後前日曾有要電一道拍至南京其內容即係阻止南京組織國會之事電中大意係請李督設法打消萬不可任其開會先切實勸告務令取消若一旦開會則政府關於議和之事甚屬爲難云云 
　　湖北王子春河南趙周人兩督軍昨早（三日）相繼致電大總統聞內容係爲密陳今得偵探報告南軍仍極力圖北方情形㈠王督電以南軍現由陸裕光趙恒惕帶兵已離湘陰其距岳州僅有二十餘里請即指示是否迎戰㈠趙督電係轉據南陽鎭守使吳慶桐密報荊襄獨立軍由棗隨出發直撲鄕新梅泚等處應如何設防速示機宜俾有遵循等語大總統已令參陸辦公處提前核議具覆以便電覆鄂豫兩督政界消息前　兩日（即二日三日）中央接到陸幹卿龍紫丞二氏息兵要電各一件詳情雖難盡悉其內容能宣佈者爲陸武鳴極願仍回梧州暫駐以憑禁止肇慶桂軍不與龍氏開戰龍謂今已飭知前部軍隊暫駐高雷陽江不得前進俾聽南北之議和聞元首刻已去電表示贊成並囑陸龍兩氏嚴飭所部各軍嗣後萬勿互相侵犯以恃中央之復命 
　　臧致平近有一電報告在潮援絕力竭退保詔安之經過原電云前者葵潭普寗等處戰鬬後出駐潮州汕頭海洋等處業經電陳並請設法速催馮旅援助在案嗣於十二月六日午後十二點被敵圍攻閩軍戰鬬節經電報隔斷未能詳報海洋靑毛山等處亦於八日與敵軍戰兩晝夜雖敵攻甚急終不能進惟該敵利用土匪並三點會等乘夜逼近山根指曉猛攻我軍將士雖竭力抵禦因子彈告罄輸送不濟退回潮城幷力防禦　經十餘晝夜陰雨連綿雖敵人迭經激烈圍攻　戰 
 
 
 

Page 3

 
 
　　將士奮勇耐勞惟以相擊日久子彈告罄柴米已竣採辦維艱敵軍日見增加因電報不通援兵無望又支隊在汕頭衆寡不敵於十三日退出汕頭敵軍全力向潮州運動因而匪勢更甚又奉相機移駐閩邊密令於十六日早三點由潮突圍而出退向詔安敵人沿途越擊我軍且戰且退於十七日午十二點退抵黃岡一帶前有匪阻而尾追之敵勢更逼近旅長親督將士一面抵敵一面衝突敵始不支我軍於午後四點進抵分水關敵始潰散以上歷經戰鬬之實在情形也旅長材薄任重調度無方有辜委任應請予以相當懲處不勝惶悚待命之至旅長臧致平叩號 
[莫榮新以四事詰政府電]  
　　自政府停戰布告發表後粵代督莫榮新即以四事反詰馮總統其電云北京馮代總統鈞鑒奉讀國務院轉有日代總統布告仰見鈞座上體上天好生厭亂之心俯從西南羣帥之請毅然宣佈停戰靜候解决榮新分屬軍人敢不聽命惟近據各方警報竊有疑慮數端謹爲鈞座陳之段祺瑞違法搆亂危害國家按法衡情實爲戎首今不加誅反居參戰要職縱或見容於國人亦恐貽譏於鄰國况參戰督辦一職愛國者居之足以提挈軍民協力同心以禦外侮野心家得之亦足以挾持武力利用外援謀害國家今以禍國罪魁而操此危險利器寗人息爭在鈞座雖急存希望和平之苦心而蛇影杯弓終無解於全國人心之疑懼此其一段芝貴清廷厮養穢跡彰聞滿清末造已見棄於國人袁氏謀逆復爲功狗殃民禍國久稽顯戮段氏當國執法營私力爲援引然尙不敢授以要職汚我名器乃不意於段閣旣倒之後布告停戰之先以全國共棄之鄙夫濫長陸軍之樞要將何以慰國人求治之望而服衆士息爭之心且段芝貴包藏禍心主戰最力天津會議實其主動使段而長陸軍何殊中央有主戰之决心之表示此其二張敬堯張懐芝等紛紛率師南下鈞座雖謂係爲大局起見彈壓地面鞏固國本然當此雙方爭持停戰待决之際人心浮動謠諑繁興兩軍接近易滋誤會榮新雖有百口亦無心遏萬衆之軍心此則非一方所能負其資者也此其三任龍濟光爲兩廣巡閱使本出段閣非法亂命謀亂兩粵盡人皆知今段閣已倒旣不立予罷斥財政部乃復撥欵暗助截留名電具在非僅託之傳聞龍氏近復騎刦兵艦結匪圖亂藉口巡閱兵犯陽江全粵軍民異常憤激我無爾虞若或我詐此其四凡此數端皆於和平前途極有障碍心所謂危不敢不告夫息爭莫如平服衆莫如公止亂莫如順袪疑莫如信伏乞鈞座獨挽乾　速　英斷而以此四者昭示天下消除和平之障碍以戢兵戎而安民國大局幸甚臨電迫切不勝待命之至莫榮新叩儉印 
[張懐芝軍隊駐滁]  
　　當停戰佈告未下之先中央曾迭次電令山東督軍張懐芝率隊赴贛迨該隊出發而贛省及蘇省紳民紛紛拍電反對請從緩南下究竟發生效力與否無從而知日前李督軍除電中央外並電張懐芝請其明白解釋並示南下日期俾免人心惶恐昨聞張懐芝覆電巳到所有開至蚌埠之前隊已悉數撤回滁州並令嚴守紀律聽候解决其電文如下南京李督軍鑒卅一電悉我等交誼情愈骨肉禍福與共痛癢相關蜚語流言不能離間萬一敝省迭奉中央電令防贛是以擇日出發嗣奉元首有日布告遂暫駐滁州候命昨經雷請中央確示進止尙未奉覆惟有嚴飭駐滁軍隊恪守紀律嚴禁謠言至貴省紳商軍民各界亦請和平曉諭解釋勿生誤會俟中央指示辦法或進或退即當奉聞 
　　此電係二日到寗惟昨又傳中央有電致張促仍照前議㧞隊赴贛進駐南昌並聞政府尙電海軍饒總司令速派建安建威兩艦護送張軍入贛惟聞贛督陳光遠曁議會商會反對極烈倘政府必令張軍入贛則贛省或將宣布一種態度實力反對亦未可知茲將南京慈善會曁下關商會致政府阻魯軍南下電附錄於下可見張軍之來不特贛人反對即蘇省亦極不願也（慈善會電）北京大總統國務總理鈞鑒停戰發表薄海歡呼轉危爲安足徵神　查江蘇境內一見兵於辛亥再見兵於癸丑人民糜爛罄竹難書早已痛深創鉅言不忍言幸賴我大總統坐鎭於前李督軍蒞治於後軍民愛戴上下一心裕政籌防象呈安穩固可希望元氣漸復忍令再事干戈頃閱報章魯督出師湘境急謀假道江蘇軍旗連聚滁州兵站設立浦口近日寗地蜚謠人心悚怖商場冷落戶口搬遷似恐辛亥之禍復見今茲推厥原因無非假道實貽之累不知大總統仁慈在抱已下停戰布告魯省無需進兵李督大費苦心爲江蘇謀治安並爲天下治安計出而以調人自任魯省亦無假道進兵之必要再者江蘇乃中外通商之地客兵過此或與主兵誤會不獨危及地方並易惹起外人干涉敝會慈善爲懐爲江蘇人民計爲大局計不忍再遭蹂躪用敢陳詞呼籲仰達宸聰伏望我大總統本甯人息事之心令止魯兵假道則歌頌者非獨江蘇全境巳也南京同人慈善會正會長韓世昌副會長羅克瀛全體會員五百十二人同叩（下關商會電）北京大總統國務總理鈞鑒國事糾紛民情惶恐沿江商務影響尤深查南京下關地方居長江之中心爲商業所薈萃前因辛亥癸丑兩次亂事地方糜爛商市爲墟外人則藉索賠償民間則要求撫卹不但人民窮蹙國家亦受累無窮殷鑒非遙至今尤深隱痛頃閱報載並華洋各商號來會面陳僉以魯軍出師湘省道出南京前麾已次皖滁不日將抵浦口甯浦一江近隔商民驚葸不堪萬戶播遷商場驟落當此歲暮年寒之際正商人憂危困難之時設因誤信謠言稍生衝突則人民塗炭其禍尤勝於前况南京一區李督蒞任雖僅數月然而勵精國治愼重設防上下一心地方諸形安靖卽　南北之事亦復苦心孤詣婉轉調停目下正在停戰期中似亦無出師之必要用敢公懇轉電中央令飭魯軍暫緩南下或設法繞道以救商埠等情敝會代表商民當此商情緊急之時不敢壅於上聞謹以電達務乞我大總統俯賜垂注設法斡旋無任叩禱南京下關商埠商會棄楚良等叩 
[杭州快信]  
　　甬事發生後寗台溫處各縣屬遣探調防費用不貲現紛紛呈省請作正項開支省署昨已會商督軍核定辦法 
　　紹縣宋知事呈請在公益費下撥補粥廠經費銀一千元齊省長巳准 
　　交通部咨行到浙以嘉興通利電話公司請展設至盛澤鎭擴張營業案未便照准昨省公署巳令張知事轉行知照 
　　軍醫院一等軍醫崔雲史辦事勤勞經厲院長呈請楊督軍㧞升三等軍醫正又三等軍醫正葉在毓亦准記大功一次 
　　會稽張道尹呈報到省調委陳邦彥充象山定海兩屬禁烟督查員另以張鵬翊接辦臨平仙居督查員 
　　嘉興統捐局長王國鐸呈請辭職後昨又來省面謁省長擬仍調回省署充第一科長所遺嘉興局長將以雙林局長鍾寅調充 
　　司法部迭電到浙擬加人民訴訟狀費齊省長以負擔太甚萬難再加昨已嚴電抗辯 
　　六區警備隊統帶梅占魁昨呈報到省已於五日出巡各防職務暫由副官兼代 
　　省垣艮山門城樓損壞勢將傾圯警廳工務處擬具拆修兩種辦法幷塡計估表呈報省署核示 
[南京快信]  
　　陸榮廷代表彭允彝岑西林代表冷遹譚浩明代表張其煌昨（五日）又由滬來寗卽謁李督由機要處主任施愚代表接見晤談甚久聞西南反對龍濟光甚烈彭冷住城內華洋旅館張住下關招商旅館 
　　十一師參謀長李式白昨啣命來寗謁李督由何參謀長代表接見聞係商岳州防禦方略 
　　贛督陳光遠派參謀何心源來寗 
　　熊埴昨由京來寗持蔡儒楷函求謁李督派趙副官瑞琪接見 
　　江西督軍署諮議戴秉清昨由滬來寗准明晨乘輪回贛 
　　贛人羅心源（達夫）自稱有機要事求謁李叔面談李督派王副官長接見聞羅係報告粵省秘密軍事 
　　農商部工商局長秦瑞玠昨來寗調查工商營業狀况 
　　江寗齊鎭守使傷已痊愈 
　　李督派劉參謀赴京祝馮總統壽 
　　聞開徐鐵路因運兵需車甚多已將客票車停售一星期 
　　李督前派副官陳廷謨赴揚向淮商商借四十萬元以濟軍需茲聞兩淮場運各商祗允承借十萬元陳副官昨巳回省銷差 
　　兩淮運使張季煜昨來寗准明日北上 
　　李督昨日仍未見客聞病已痊愈 
　　齊省長委商文煦爲本署諮議處財政辦事員李德昭爲司法辦事員傅恂爲第一科辦事員 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[龍濟光保民運艦被捕]  
　　十二月二十九號早廣東海軍艦隊（程璧光所部）在瓊州海口附近將龍濟光之保民運艦捕獲先是永翔飛鷹（即海軍兩艦）奉粵政府令游弋瓊屬一帶是日適見保民運艦由海口載械出發接濟龍氏即上前將保民前後圍困後以旗號招保民艦長該艦中人答以艦長不在復招其帮帶該帮帶即乘舢板來會後即去隨由永翔飛鷹兩艦將保民捕押擬帶回省詎保民駛至中途僞稱爲沙淺擱停輪不前當由永翔艦長致電程總長擬將該艦擊沉程總長覆電有寗困莫擊四字聞已限其於二十四點鐘內解除武裝否則嚴行監視絕其糧食使不得不俯首聽命幷聞保民運艦內共有水兵七十餘名計鎗兵五十餘名砲兵二十餘名七生的大砲二尊鎗枝子彈若干未詳 
[廣東乃有報紙條例]  
　　廣東警察廳魏邦平近以粵報多登載軍事秘密特商由代督莫榮新省長李耀漢發出訓令宣布暫行報紙條例（訓令從略）該條例之內容如下（第一條）發行報紙應於發行十日前由發行人開具左列各欵呈請該管警察官署認可給予執照㈠名稱㈡體例㈢發行時間㈣發行人編輯人印刷人之姓名年齡籍貫履歷住址㈤發行所印刷所之名稱地址前項規定於本條例公佈前已經發行之各報亦須依限補報自第一欵至五欵之規定於呈請警察官署認可後有更變時應於十日內另行呈請認可（第二條）每號報紙發行應載明發行人編輯人印刷人之姓名住址幷按日遞送督軍省長及該管警察官署存查（第三條）左列各欵報紙不得登載㈠淆亂自主政體㈡妨害自主各省之治安者㈢外交軍事之秘密經該管官署禁止登載者㈣煽動曲庇贊賞救護叛逆犯及陷人於叛逆者㈤軍事裁判之案件未經判定者㈥官署會議按照法令禁止旁聽者在省外發行之報紙有登載前項第一欵至第四欵之事件者不得在本省內發賣或散布（第四條）報紙違背本條例依左列各欵分別處罰㈠不照第一條之規定呈請認可面發行報紙或呈報不實者科發行人以三百元以下三十元以上之罰金至呈請認可或呈報更正之日停止其發行㈡登載第三條第一欵至第四欵之事件者禁止其發行沒收其報紙及營業器具仍將發行人編輯人印刷人分別酌量懲罰（第五條）前條罰金及停止發行之處分由該管警察官署判定執行之罰金處分自判定之日起逾五日不繳納者至繳納之日止停止其發行受停止發行處分之報紙非經該管官署查明該報之組織確有變更不得改名復業（第六條）本條例所定屬於警察官署權限之事項其未設警察官署地方以縣知事處理之（第七條）本條件自公布日施行 
[字林報之粵垣近狀觀]  
　　字林報二十七日廣州通訊略云龍濟光雖自稱就兩廣巡閱使職然與粵省情勢無大影響蓋兩廣軍政兩界皆不承認龍爲長官其故以龍爲北京政府所任命而北京政府則因其對於臨時約法之態度今仍爲西南之仇敵也據此間領袖之意見北京政府苟不恢復舊國會原有之地位則北方之權力决不爲西南所承認兩廣如不欲龍則龍斷難安然入粵中國艦隊刻在廣州已於上星期截獲龍之運送船與砲艦十餘隻並堵絕龍兵三千接濟今又有龍軍運送船被捕之報告兩廣已請陳炳焜爲討龍總司令廣州政府自信必能痛創龍濟光使與助段之莫擎宇受同一之懲儆南人聞汕頭粵軍之捷報已覺興高悉烈今迭聞龍軍運送船被捕之佳音愈不以龍爲懼伍廷芳博士徇西南之請已允爲外交方面之總代表刻在廣州與程璧光同署辦公廣州設無艦隊則龍或可得志於廣州此爲粵人今所共知者是以龍濟光屢次運動海軍誘其叛變但艦隊不受其賄也上星期查覺暗殺長官及重要政客之謀今嫌疑犯之正法者已有六名惟宅心公允之士以爲嫌疑犯不應未經審實遽即鎗斃龍之黨羽巳有多人混入廣州但能否在廣州得充分之軍械發生亂事則尙屬疑問北京議和之說似未得西南之信任蓋征閩之軍刻仍在準備中而湘蜀兩省之南軍亦仍進行未息也 
[湘省最近之和議與督軍]  
　　南北媾和之說自馮總統所派之代表樊鼎等五人離湘而後即寂然無聞南軍方面以北方對於岳州厚集兵力遂亦着着進步準備戰爭乃在此備戰聲中忽得樊鼎由漢口發來一電仍請推派代表會議解决方法其電云岳州駐軍河問前本有意撤退因調停欲作爲條件是以擱置一月以來星使往返迄無頭緒加之各派政客利用此機肆行簧鼓隔膜漸生誤會亦起岳防北軍近巳增至三師有餘南北戰端一開湘岳一帶必成焦土王督現仍抱平和主義荆襄已派人前往疏通岳州關係甚巨現又爲爭競之中心點仍宜由雙方各級長官推派代表會議解决辦法以昭平衡業將此意向王督軍提及如公等表示同情鼎卽電請中央亦派人加入並希飭令前敵各軍不可輕開戰端北軍倘有進逼情形請卽電示當就近阻止如何之處仍希卓裁見復再此事限於磋商解决岳州之前能負責任合併聲明 
　　湘省督軍一職迄今未能解决刻下雖有聯軍總司令譚浩明兼領軍民兩政然旣非長久辦法近且發生暗潮蓋湘人素抱以湘人治湘主義非有惡感於譚總司令也昨譚總司令已向湘中各界要人表示意見謂程趙諸人前推譚組庵爲議和代表鄙意以爲不若仍請其主持湘局較爲有益云云並一面特派代表往滬勸駕一面致電西南各省及本省軍界各要人云程趙劉林刪電敬悉譚組庵先生望重湖湘公推爲湘省議和代表極表贊同惟湘省地方政務待治孔殷浩明現以聯軍總司令名義暫代整理殊非正當辦法且敵軍在前大局未定才力尤難兼顧前經專電譚公促駕回湘仍前主持湘政是不特浩明私願實亦大局所賴也議和代表一席倘能別舉賢才任之似於湘事較爲有益如何敬希酌奪覆示至盼 
[石星川向吳光新借械]  
　　荆州石星川與宜昌吳光新軍隊開戰情形業詳前報茲得某方面消息當吳石兩軍未戰之前石氏曾函致吳光新以商借軍械爲由與之挑戰其詞甚趣函中略稱貴司令經略川事苦勞功高欽仰莫名敝軍鑒於潮流之趨勢刦於桑梓之義務宣告獨立一守促進和平保全治安之宗旨對南北絕無畛域於其問惟敝軍不完不備五載於茲現因防區吃緊伏莽滋多兵力單薄難敷支配故從募編仍以完成一師爲限量而鎗械缺乏接濟莫由貴司令節總大軍器械充足川旣不平已無用武之餘地無庫藏之必要敢乞權宜借撥毛瑟三千桿快砲口口門彈藥口口箱多多益善藉厚軍實而保地方查此項軍械係由鄂庫領出敝軍獨立純在鞏固鄂境正如楚弓楚得鄂物鄂用其言至順其理至正且聞貴司令重慶一役遺失不少爲貴司令計不如混水摸魚撥濟敝軍不難敷衍以報銷在敝軍亦不憚代人而受過也事屬兩美幸勿吝惜等語聞吳光新閱後一笑置之旋派輪下駛武裝整肅頗有準備而石軍果於江岸砲壘迎頭轟擊勒令繳械吳軍亦開鎗對射遂致連日發生戰事現聞吳仍暫駐宜昌與旅長朱廷𤊟籌畫防禦有調第七團王團長率隊馳宜增厚軍力及電請王督迅派勁旅接濟之說而石軍亦着着佈置大有再接再厲必堵截吳械之决心云 
[贛議長竄改電稿之風潮]  
　　江西省議會雖經迭次請求召集臨時會終未能得省長戚揚之同意議員亦莫可誰何日前因停戰布告到贛希望和局早成特開談話會討論議和條件僉以此次爭端首在護法非恢復舊國會不足以彰法治結果一致主張通電各省要求恢復舊國會爲唯一條件詎電稿通過後副議長顏丙臨私將舊字刪去僅曰依法召集國會事後經到會各議員質問遂托詞無心脫落再允發電追加而議員李儒修等以該議長有意弄巧抺殺衆意特投函詰責其詞略謂﹁國會非法解散希望恢復全國心理不從同者幾人兄乃發電主張另行召集雖事後經同人詰責乃追加一舊字於辭則不順於理則不圓修遍詢同人此稿幷無幾人寓目顚倒任意欲蓋彌章乃謂同意者有八十二人月來開談話會署名到簿者至多不過三十人此回乃增至五十餘人之多是否此五十餘人之靈魂向兄同意抑或此五十餘人之人格不妨爲議長犧牲果實有八十二人則請向各報披露否則請開談話會究問何人負責兩俱不能則修得本人民訴訟之權向法庭起訴請三日內明白示復﹂李函發後顏氏尙未答覆乃議員邱宗漢又從某方面調查知追加舊字之儉電實未拍發因亦致函詰責略云前承覆函内云感電文内依法召集旧国会因一时卒落一舊字巳特電聲明等語本員昨特親向會內會計課檢查電局摺據並無二十八日去電之記賬亦無發電之收條則覆函所謂特電聲明與各報所載之儉電均屬兩副議長揑造欺人之計竊本會停閉旣久屢求開議而不可得法律上已失發言之效力兩副議長迭召談話會交出各種重要問題以旅省之少數人主張之固巳非是今竟將少數人談話會所議决者兩副議長得違反原議自由發表迨經同人詰問又復任意假託虛掩他人之耳目此種行爲置本會於何地視同人爲何等本員未敢曲和請於日內明白答覆以維法權而尊人格是所盼禱云云現聞多數議員對此已動公憤日來正議對付辦法惟聞發感電之前一日即顏氏發表軍署諮議兼職之日與此電有無關係亦一疑問也 
[江西六年省債之結束]  
　　贛省頻年以來內債外債同時並舉所藉口者均謂軍政費用不敷不能不出於借債其實軍政費多屬國家開支祗須於中央解欵內劃撥乃歷任財政廳長不此之務必出於借債一途此接二連三之募債所由來也自楊廳長接任以來首先截止第二次短期公債收欵又因昨日爲民國六年除夕之日正爲本省兩次短期公債結束之期爲維持信用起見已分別籌備現欵通令各代理機關遵照還本茲將所聞種種分誌於下 
　　第一次短期公債六年六月間前財政廳長羅述稷以徵收不旺各項費用無法應付遂主張在贛省所屬各縣分別募短期公債定額三十萬元以縣缺之大小分別支配曾經呈請財政部許可七月一日爲募足之期以六個月歸還各縣奉令後皆多方設法聯絡地方紳士或婉勸或嚇詐和平強迫乘隙而入以至三十萬之定額完全湊足解送財廳日月如梭屈指計之自七月一日起至昨日止六個月期限巳告圓滿聞楊廳長業經通電各縣知事准將征收地丁錢糧按照前募原額扣下依期歸還以昭大信各縣知事已遵照辦理矣 
　　第二次短期公債繼羅廳長而後者爲張一鵬氏抵任後亦因政費支絀遂與總商會會長商議發行地方短期公債三十萬元以三個月爲歸還之期嗣因張廳長他調此項公債僅在省會募得十三萬元楊廳長蒞任首將募期截止以三個月計算亦於日昨爲歸還之期已於前星期函令中國銀行行長袁大啓準備現洋十三萬元以便如數發給各債戶領取聞昨有慶昌成錢莊持此項債票一千元赴中行兌本詎該行以接收外屬解欵無暇應兌爲辭於是各債戶以中行故意延宕遂又聯絡多數債戶赴該行兌欵該行長袁大啟見來勢洶湧無法抵塞只得婉詞相勸謂現屆陽曆元旦照例須休息三日諸位旣要兌欵請遲至四日來行照兌云云各債戶遂銜憤而去 
[潯敎育會請辦第六師範之呼籲]  
　　贛省第六師範原案規定設潯陽道屬之白鹿洞嗣經省議會改議設廬陵道屬比由九江縣敎育會聯合潯道各縣敎育會曁潯人旅省同鄉會據理力爭經省長交由省議會復議茲聞是校敎育部亦指定設於潯陽道屬惟至今尙未開辦前日九江縣敎育會又具呈敎育廳謂從速設立以廣敎育其文如下竊查省長規劃師範學校原案第五師範設廬陵道屬第六師範設潯陽道屬並經列入五年預算在案嗣以省議會廬屬議員議决將第六師範改設廬陵道屬（因省會廬屬議員佔多數故得通過）與原案相背以致兩面爭執經年不决而第六師範應照原案於五年內成立迄今猶未開辦凡在潯屬子弟有志師範者莫不咸抱向隅望霓而歎以此無謂之爭執致礙敎育這進行長此拖延貽誤敎育良非淺鮮伏查廬屬旣設第五師範自無添設之必要乃省議會遽將均平支配之原案擅行變更惹起爭議實有乖持平之道不知潯屬地瘠民貧敎材缺乏若並一第六師範而無之勢必陷於無敎育之地本會前經根據原案並將應設灣屬理由呈明省長曁潯陽道尹各在案詎日復一日尙無開辦消息灣屬人士惶惑殊深鈞廳有統一全省敎育之權不難解决理合備文呈請察核乞即查照原案飭將第六師範設於潯陽道屬之白鹿洞尅日開辦幷乞批示祗遵 
[江北近事]  
　　第一混成旅對於淮泗順河防務呈奉督軍批准由湖河水巡團張金發團長撥兵駐陸防守仍派旅屬軍隊分駐張家圩高家埝以資策應 
　　距浦三十里之李家集（屬淮安縣）居民王儒家道饒裕前晚忽有匪徒十餘人潛藏槍械冒稱借宿入內搶刦損失約數千金 
　　魯省運河水勢因京奉水災影響頗有泛溢之患擬大舉疏洩江北運河地居下游爲行水所必經聞魯省已派員與籌浚運河工程局總辦馬士杰籌商 
　　十二月二十六日夜一時半城內武舉前馬姓失火延燒二十餘家同時西壩大王廟前亦焚去民房數十家亦斃幼孩一人 
　　江蘇高等審判分廳監督邱在元來浦旬日廳中內部一切均巳布置完備昨特南下召集各推檢以便成立 
　　近來北風殊厲清江運河結氷依然未解故鎭江小輪現已三日未至二十四日由清江南駛之小輪僅及淮安而止 
　　淮陽鎭守使馬玉仁前奉李督軍電召往寗參預軍事會議該署頃接馬使由寗來電以時局不靖應卽嚴爲戒備彼亦卽日遄返署中已派軍隊馳往高郵迎接　　 
　　第七十四混成旅旅長陳調元前次晋省面受防略現已遄回於十二月二十九日抵浦赴鎭守使署與參謀長朱同略談片刻即赴宿遷防地 
　　鎭守使署近派二團三營吳連長率步兵一連駐東城外慈雲寺內以資防衛 
　　兩淮緝私營第三團團長時挂芳（皖人）奉劉統領命巡緝淮北現已抵浦擬在西壩設立團部以資辦公 
 
 
 

Page 7

 
 
　　李督軍因江北各屬匪風不靖特訓令第一混成旅迅將所轄防地繪具圖說呈送備查旅司令部巳派秦某先赴淮陰各鄉實地測繪 
　　海州備補營團長朱旭東等來浦公幹 
　　淮陽屯灘徵租總局長沈朝宗舞弊營私爲袁曛控告財政廳特委二等科員朱某來浦調查 
[蘇州短簡]  
　　上月杪胥門外接官廳大火焚燬茅屋三十餘家流離甚苦現經閶門外馬路警察署袁署長及水巡隊強隊長籌捐二百餘元按戶發給又盤門外甘棠橋大火焚燬八十餘戶災民多至三百餘名口亦經袁署長及電燈公司蕢君金星人壽保險公司劉君等發起募賑並先籌墊四百餘元按名發給災戶 
　　前夜十時許城內北區承天寺後面東海島（地名）十五號門牌周姓紙坊失愼焚去柴房一間幸未延燒吳縣因閙荒風潮減折收租已有布告唯亭吳備德棧仍照從前原數向佃戶金姓收取金姓訴由縣署查明令將溢收之欵返還佃戶惟該棧租繇並不遵貼印花依照印花稅法處以罰金 
　　高等檢察廳長王樹榮晋省賀年昨已返蘇 
　　振興電燈公司因煤價飛漲擬實行加價茲已呈奉鎭道二署批令商會議復核奪 
　　代理江北分廳監督檢察官錢謙明日起程赴清江履任聞高等廳給發旅費五百元 
　　吳縣忙漕項下本須帶徵寶山塘工經費茲吳縣知事吳秀之以六年秋禾迭遭災歉特呈准省長緩至七年上忙再行帶徵 
此問杭嘉湖小輪今日開班 
地方通信 
[松江]  
　　鄉區火警志異隔昨章練塘東市梢王家村某姓家正當百輛臨門興高釆烈之際後埭堆積柴灰之茅屋三間忽傳火起幸人手衆多旋即　熄不致蔓延詎僅隔兩小時屋前新登場之堆稻忽又著火賓衆復飽受虛驚乃屋前甫經撲滅而屋後稻堆又煙熖蔽空矣兩小時中告警三次殊爲可異並聞兩處稻堆均內部先自著火其失火原因始終未明云 
　　敎士提倡體育西敎士班德生近於天恩堂後方空地芟除蓁莽添設體育場一區所有體育上應用器械如浪木秋千等無不具備近更糾合各校學生組織球隊業於日昨舉行第一次賽球全班球員分紅綠兩隊第一次比賽網球綠隊獲勝第二次比賽隊球勝利仍歸綠隊最後比賽足球未分勝負是日班敎士及西外樂恩堂美國牧師二人均編入與賽頗爲盡　 
[蘇州]  
　　請減漕糧此次蟲災吳縣各鄉漕糧議定被歉處酌減一分二釐而常熟秋收成色較吳縣爲高聞減一分七釐蘇紳劉傳福潘順年等因此與吳秀芝知事一再商請欲援照常熟之數折收吳知事以此事須聽財政廳核定未能擅允於是劉潘二紳卽赴寗面謁胡財廳長齊省長請命乃吳知事即於其時將胡財廳長續行酌定之數出示曉諭其數計分四項（一）被災最重之舊長洲元和境五個都區銀米一律減讓一分六釐（一）被災次重之舊長境十八個都區銀米一律減讓一分二釐（一）被災又次之舊太靖二境銀米普減八釐（一）被災較輕之舊吳境銀米普減一釐六毫此示發表後各紳以此事正在稟商省憲尙未解决而吳知事遽行出示布告辦理未免過急聞已發公電赴寗要求照常熟之數減讓不識能邀允准否 
[無錫]  
巡官刑責警士之風潮無錫城內之警區今秋更名爲警察公駐所一等巡官高鴻逵生長北方前年投在駐錫憲兵展連長處充當憲兵後由展連長荐入警界經楊知事委充爲警所督察員上月分駐所陶巡官辭職始調現職高原係武人性情暴戾日前便服出游有站崗巡警翁某鄭某未行立正舉手禮大爲震怒回局點名時將翁某重責軍棍四十下鄭則當場被掌頰兩下當時激動全所警士之怒向高詰問掌頰及責軍棍係出警規何條聲勢洶洶高巡官復不自認過遽屬副巡官馮琪入室取出手鎗開放藉以威　不意該　內存子彈一粒致擊穿牆壁幸未傷人翌日高餘怒未息並將詰間之巡士八名開單呈報警所斥革　全體警士懐恨甚深恐風潮方興未艾也 
[鎭江]  
　　兩使過鎭中央特派專員范治煥南下敦促譚延　速赴湘督任昨已由京抵寗轉車往滬五號清晨曾經過鎭又通海鎭守使張鏡湖於四日午後乘輪過鎭當即改搭火車赴甯晋謁李督軍稟陳防務 
　　米價頓漲此間天氣極冷南北內河氷凍已十餘日清揚鎭各班小輪及各鄉鎭航船均已停駛米價因之頓漲刻下上白米每石已增至六元四角 
　　盜絲犯引渡到鎭船戶笪瑞生盜賣陶福記各綢號裝儎之絲在上海緝獲拘解公共公廨由倪縣長備文關提昨已由滬將笪瑞生引渡來鎭投報到署經呂承審員開庭提訊據笪瑞生供稱盜賣客絲是實惟朋串之人堅不吐實當經判押西所候再提案硏訊 
　　旗民生計問題鎭江旗民生計所原爲代謀旗民生計而設主其事者多旗籍紳耆而一般窮苦旗民則尙未能盡沾實惠茲有唐萼樓等具呈縣署請令該所寳行生計二字咋經倪兼所長批謂所見甚是本所每月開支業經各董集議大加裁減定於七年一月實行俟儲有的欵自可徐圖生利事業也 
　　屠稅城鄉合辦徒邑屠宰稅改爲城鄉分辦鄉間朱委員與城市王委員因欲統一捐務便利辦公經由某君竭力疏通將捐合辦無論何項權利皆各得一半以免紛爭而名式則仍分城鄉以清權限現雙方均已依照實行矣 
[揚州]  
　　犒勞兵士駐揚陸軍巡緝隊劉統領前赴寗垣列席軍事會議昨已返揚特頒發新年犒賞每營兵士五十元火夫四十千文以示鼓勵 
　　發給賑欵揚屬邵伯鎭冬賑例由運署鹽釐項下撥給現該處紳士嚴振勳具稟運署請領張運使以年來收入不敷支配祗可撥給四百千文聞已於本日飭場運局照給矣 
　　集衆敲氷揚屬三岔河四里鋪一帶爲上游氷塊阻塞航路不通各船家以生機所關不能坐待遂於昨日集聚千人在該處敲擊以期行舟 
　　更調警員揚郡警察三區長朱康侯現奉趙葉裳所長令調四區遺缺以五區黃石岩接允另調四區朱少華補任五區職務　　陳旅運餉駐防宿遷陸軍七十四旅餉銀現由該旅長陳調元派陳軍需在寗領取因徐屬多匪故改道由揚北上在此雇備人力車二十餘輛預備載運 
[安慶]  
　　指撥修圩經費銅陵縣界連沿江所有該縣圩堤歷年均無的欵興修迭被冲毀現該縣知事擬將縣屬官莊圩周家祠龍潭魚利化私爲公存作歲修圩堤經費特呈請省署查核聞黃省長已令水利局核議 
　　續委洲地局員黃省長前以皖省洲地多未清丈當經令飭財政廳長劉鴻慶實業廳長方時簡爲皖省清丈洲地局總會辦以專責成現黃省長又於前日令委張銘爲查丈洲地局坐辦黃韜爲查丈洲地局提調兼辦文案該員等已定日內到差視事 
[九江]  
　　電政市政爭執之解决九江賓興洲建築事務所前在老馬渡山取土建築土方因電桿阻礙進行迭向電局交涉請其遷移彼此互相爭執文牘往來不下數起電局祗允距電桿五十英尺周圍訂界界外聽其取土而事務所以電桿佔土不必過多仍請其變通辦理昨日又邀黃局長前往履勘據黃云界石若再縮小電桿立見危險今旣取土不便儘可將一方面界石縮小讓出路線以免阻礙庶電政市政兩得其利云比由事務所承諾函致電局查照矣 
[嘉興]  
　　南堰鎭發現命案嘉興東門外南堰鎭中市有老楊者專以販賣鴉片爲業因離城較遠門庭若市毫無顧忌生涯頗形不惡前晚某姓至老楊處售烟偶一不愼誤將烟鍋跌覆致所煎烟汁潑於地上老楊怒甚率領無賴多人將某姓拳足交加並用繩縛住頭頸頓時氣閉身死翌晨四隣得信後報縣請驗昨日張知事已派員前住勘驗確係生前因害致死當由屍姊哀求伸雪現聞老楊等均已逃匿他處未知張知事若何辦理也 
　　小學費定期會議嘉興第一區自治辦公處日昨通告各國民學校云查城區學費之支配向以學生多寡爲標準調查頗費手續各校又易啓爭執此次調查學生又生意外枝節致各校經費久延未决自不得不亟予變更以求根本之解决茲由敝處另訂規約八條徵求各校同意並定一月十三日下午一時在敝處集議共同商確從多數之决定事關城區學欵支配尙希惠賜敎益無甚企盼規約錄下㈠城區各小學校經費自民國七年一月起槪照敎室支配之㈡各校敎室之多寡南湖四敎室鍾秀塘灣三敎室碧漪報忠城東月洲鴛湖城北北麗養眞毓秀滮湖南薰開明碧女德馨二敎室德化育才樂羣一敎室（在城區　欵收入未能增多以前各校敎室暫不推廣）㈢各校照常支出每敎室全年定爲二百元㈣各校學費收入應劃抵經常經費以每敎室四十元計算餘作特別支出之用㈤各校校舍租金照租額津貼十分之八㈥各校敎室如不照第二條規定任意合幷者應將校長撤換㈦各校學生人數如每敎室平均不滿二十人者校長敎員均應酌扣薪水以示懲戒經懲戒半年之後學生仍不能增多應將校長敎員一律撤換㈧各校學生人數如每敎室平均在五十人以上者校長敎員均應酌給奬金以示鼓勵 
　　鎗斃兩盜嘉興戒嚴司令部前由軍警緝獲吳江縣盛澤鎭夥殺沈翰生並刦掠江浙各縣坐地分贓之曹寶祥陳小寶生二名提解到部當經開庭硏訊供證屬實由副司令官來偉良電准楊督軍於日昨下午八時許將曹陳二人驗明正身押赴東效外執行鎗斃一面電報省吏並將罪狀宣布週知矣 
　　十四團移嘉布告駐嘉浙軍奉令調駐甬江後此間防務由楊督軍調撥第四師第十四團各營移駐嘉興該團團長夏兆　深恐各軍士有強賒硬買情事於日昨出有六言韻示云本團奉令調防率隊移駐嘉興官兵久經訓練一切紀律嚴明竭力保護地面各界一體安寗凡爾大小商舖交易務要公平如有強賒硬買准其告訴到營倘故高抬市價究辦决不容情言語均要和睦不通可問巡警軍警本屬一家自能解說通行彼此庶免誤會大家相見以誠時派員弁暗訪如有違犯重懲特此諄諄布告幸各一體凜遵 
雜評一 
[天津會議（庸）]  
　　天津會議其督軍團之武器乎 
　　倪嗣冲張勳之巳事勿論矣最近曹錕張懐芝之任兩路司令也段芝貴之長陸軍也曹張出兵費之二百萬元也皆天津會議要求之而政府拱手聽命者也故天津會議四字今日已成督軍團要索權利之㨗徑不會議則已一有會議政府無不疏通而疏通之術又無不以金錢利祿爲交換殆可屢試而屢驗者 
　　今天津又暄傳會議矣吾不知諸督軍要索之眞目的何在而政府又將以何物爲交換也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[普渡輪船失事續誌]  
　　招商局普濟商輪於四號晚問滿載貨客由滬起椗開赴溫州駛至吳淞口外三來水外銅沙海而突被該局由閩來滬之新豐商輪攔腰猛撞全船沉沒已紀昨報茲將昨日所得種種消息錄後 
　　普濟輪此次由滬開行實共載客二百十餘人船中西員如船主大副二副老管等華人如正副買辦賬房執事水手管事火艙等約八十餘人故全船共有三百人左右自肇禍後船將下沉時或搶救命圈或攀登桅桿或抱木植浮於水面經駛過煤炭等船救起及搶奪舢板渡登新豐得慶更生者計船員西人中祇老管一人華人中二買辦陳子田（正買辦未下船）及三管等約共三十餘人搭客中經新豐帶回及他船救起者約五十餘人綜核船員搭客三百人遇救者計八十人左右所裝貨物因各報關行均有經手尙在軋算總數其損失必已不資該輪正賬房孫姓亦罹此難 
　　又此次新豐相撞時係撞及普濟之二頭艙與引擎間故沉沒甚速惟撞損後普濟船主孟甘（譯音）知難挽救遂在領港台急令新豐船主將船駛近帮救搭客普濟卽於數分鐘內下沉普濟船主孟甘亦隨船以沒（昨紀新豐船主投入海中乃普濟之誤） 
　　昨午招商局因被難家屬羣集門外愈聚愈多故特報告總巡捕房請爲派捕彈壓當由該捕房立派八十七號西捕帶回三道華捕六名馳至該局門前妥爲彈壓並於午後發貼廣告一紙云本局特放廣濟船於今夜四時開往吳淞口外事爲尋撈被難搭客及本船夥友等如各該家屬願往尋認者可趁此船同去特此廣告 
　　吳淞口所泊水上警察所管轄之策電等艦現亦奉令駛至沉船處帮同撈救並飭派槍划開往各港口尋撈屍體 
　　被難各家屬因驅逐不散故該局於昨日起准由各該家屬入內報名並塡明所趁者之年歲籍貫行業詳細列册以便將來議給撫恤時之標準 
　　所有被救來滬之船員水手老管等人昨雖陸續到局惟該局尙未議有辦法是以羣集門前於四時許始行散去定於今晨在小東門外萬里春茶館會同磋議一切 
　　昨日被難家屬中有一南翔女子聲稱其父在溫爲衣業此次返家二日即有來信催促是以怱怱來滬趁搭此船而去想必同遭溺斃哭聲甚哀後經旁人勸合暫歸以待明後之消息 
　　是晚兩輪碰撞之後新豐船主見肇此巨禍意欲投海自盡當爲普濟老管所見捨命駕一小舟躍至新豐將船主扭住於次晨偕同到滬至招商局以便證明一切 
　　新豐輪船肇事到申後卽由招商局召集局董及各要人開緊急臨時會議討論此事若何辦理故昨日午後由該局總船主並河泊司以及局董等在該局三層樓上會同向新豐船主並普濟船上老管等逐一盤詰直至薄暮尙未散去聞新豐船主將來須由該局依法送交英按察使衙門訊明辦理 
　　昨日（卽六號）又在附近洋面撈獲屍身十餘具陸續舁至小北門內九畝地息影公所以待遭難家屬認領乃昨晨各家屬因見報登載紛紛前往該處認領一時聚集數千人奔走呼號痛哭不巳自晨至暮認領者已有十餘起警廳恐人多滋事由總廳特派偵緝隊長翟世清並二區一分駐所長警十餘人在場照料保護並會同招商局司事善言開導勸慰被難家屬並分別攝影以俟認領聞自今日（七號）午前起如無人認領即由善堂代殮 
　　本埠紅十字會同仁善堂南洋煙草公司及各慈善機關昨晨因聞該船失事以値此天氣嚴寒遭此浩刦生還者凍餓堪憐溺斃者積尸遍地故特分投救濟有因受凍氣息奄奄者均施以湯藥並備麪包牛乳等件施送被難各人 
　　海關稅務司理船廳自聞該船警耗當即派輪馳往失事處調查並於該處安設標識發出行船警告愼勿駛近該處一面會同水警巡輪駐泊該處看守以防海盜偷竊貨物 
　　此次普濟裝儎之貨以洋貨疋頭鐵絲鐵皮雜糧等貨爲最多約計貨本銀五六十萬現正從事核算至新豐船頭撞損之處核計修費約銀四五萬金所裝貨物尙無所損昨普濟茶房水手等各家屬得此警耗即扶老携幼至招商局碼頭探聽消息哭泣之聲耳不忍聞後有婦女多人偕至招商局要求伸雪贍養即由該局司事一再勸導聲言現請各回家中俟星期一（今日）本局各董集議後必有相當辦法决不使爾等不能度活直至深晚始各含涙而去 
　　溫州旅滬同鄉會來函云普濟輪船在溫行駛年數已久內多朽壞上年溫州同鄉曾開會力拒卽改由豐順行駛後復以該輪接駛雖經該處紳商函請更換均置之不理致有此厄聞該船與新豐互撞時夜色明朗並不有霧惟互撞時其聲甚響新豐頭部已與普濟腰部連接時有杭州第四團掌旗官吳屏侯等四人即赴該船又有一人避入該船被水手擁入水中新豐即漸漸離開普濟船內大小多爭握桅杆層梯上普濟已沒去下半放下舢板四艘各人多避入舢板因人數過多船又破漏即時沉去舢板三隻其餘一隻滿船是水經各人將帽及鞋撥水始免沉沒適有金長興號運木船駛到船主爲黃仁才將各人救入船內計共二十六人後由新豐放下舢板二艘獲得死屍甚多並聞此次搭客共有三百餘人內有處州四五十人寗波四十人福建十餘人其餘多溫州同鄉本日溫州同鄉會推定項驤殷汝熊徐陳冕張烈林寳善出向招商局交涉一切甯波同鄉會亦派代表方積蕃等與溫州聯絡進行聞共擬有辦法八條交該局謝總辦轉交該局董事會會議並請派廣濟輪船於本早四時開往吳淞撈屍共救活各人由招商局送住三洋涇橋長發棧內每人先給購衣及被鋪費二十元計住在長發棧內共二十八人餘均分住各處茲將救活人數列下胡彬如林文遠葉鴻鎭張可訓吳屏侯董興弟張炳封朱秀昌何高林陳顏榮支仰榮鄒永齡鄭家雲鄭家巧孫昭雲薛冏張志中黃述西樓阿治陳嘉興金昌郞金光銀柯柏舟徐浙坤葉玉如楊慶榮（以上溫州）褚永祥（上海黃阿印葉大榮沈定錫周先明（以上福建）朱石老盧然凡項璧人洪施普葉向陽葉蔚（以上處州）其餘各名及沉沒姓名容再續報 
　　昨日（六日）早晨溫州同鄉數百人聚集會議善後辦法推出代表項蔚臣殷叔祥徐寄　幷正會長張雲雷赴招商局晤見局長謝仲笙董事傅少菴虞洽卿詳談處置及善後事宜謝傅諸公力爲擔任下午項徐張二人又赴靜安寺路招商局會長楊杏城宅而交處置及善後辦法楊公甚爲感嘆允於昨日下午四時招商局開特別會議時提出竭力籌辦茲將溫州同鄉會致招商局公函及所開應辦之條件錄下敬啓者此次普濟遇險死者二百餘人生者僅二三十人其悲慘情形不可言狀出事之時旣無犬霧船上又無救生圈新豐又不肯停船施救人事完全未盡貴局不能不負責任除貴局已允速派小輪赴出險附近地點撈獲尸首及擬請從嚴懲辦新豐船主同人等忝列桑梓不忍坐視謹開列數條請貴局從速開議决定辦法俾生者不至流離死者得以安葬無任禱切之至㈠已撈獲之屍首其殯殮埋葬等費均請貴局從優給發㈡此次死者家屬應請酌給撫卹之㈢新豐及普濟管輪之人亦應從嚴懲罰㈣此次被救之人應請派輪送回溫州㈤派大輪便利甌滬交通及善後事宜㈥此次客人損失如事主自行陳報應請貴局賠償㈦已獲屍首一時未有親屬領認者應請暫緩二三日殯殮㈧此次被救諸人散寓上海各客棧如有自來請求用費者其所需各種費用應由貴局照付以上八條期係至要先行奉告其餘容另商續陳溫州同鄉代表項驤　殷汝囗　徐陳冕　旅滬溫州同鄉會正會長張烈　副會長林寶善　林篤培　　 
　　又查此次遇難之人軍政兩界方面如浙通志局總辦徐班老夫婦及孫媳婦玄孫等六人財政部官產處總辦虞廷愷陸軍部僉事黃曾枚浙軍管帶謝鼎全眷陳元龍夫婦又聞靑田包餐英君及朱光奎君之家屬均在內至商界方面人數尤多如黃梅初劉文甫嚴同順兄弟及不知姓氏者約二百人俟查明續登北京電話局總辦黃曾銘飄流水面僅存一息遇救出險現送入虹口日本篠田醫院調養 
　　處州同鄉代表致招商輪船總局函云敬啓者普濟被新豐輪船撞沒死者以吾溫處兩府之人最居多數頃據被難者所言種種情形殊不可解我處屬同人覩此奇慘實屬悲痛切膚應請懲治失事之人並將善後方法分條開列於后請執行之㈠普濟開船時星月甚明並無雲霧兩船何至相撞㈡吳淞口並非大洋是夜又無風浪兩船何至撞沒㈢新豐停輪後距普濟僅離二丈許救命之聲震天新豐何不登時援救㈣新豐有舢板多隻何以並無一隻放下援救迨普濟沉沒後始下一隻舢板此舢板距普濟救生船甚近被難者求其援救何以該舢板置之不理㈤請按法懲治新豐普濟船主及應辦之人㈥未撈之屍首請設法撈之㈦死者之衣衾棺槨應請從優㈧死者之家屬應請查明撫卹之㈨被難之人所有在上海旅館及一切費用應請給發㈩被難之行李貨物損失應請查明賠償㈩㈠被難之人及已死之靈柩請派大輪送至溫州㈩㈡甌滬爲航海要道以後須請揀派堅固之大輪船往來不得以老朽不堪者充數以爲亡羊補牢之計以上各欵皆爲必要條件應請貴公司分別先後執行特此專肅敬請招商輪船總局總理先生公安浙江處州同鄉代表魏蘭張之傑林維楨林廷藻杜孝昶等同啓 
　　大陸報略云招商局輪船普濟與新豐與五日午前三時五分在吳淞口外互撞致慘斃或失蹤者不下百人此誠爲上海航行史中之最慘事也五日晚間據招商局航務監督倫特氏云普濟失事死者大約足有百人惟目前尙未查明今已撈獲死屍二十七具失蹤者尙多普濟洋艦員之倖免者僅總機師斯考特一人二機師諾克斯氏雖經救起但因受凍死於救生船中船長大副與二副（華人）三副（華人）想已罹刧相撞原因今尙未悉至於生命損失之多則大半由於天氣奇寒一墜水中便即凍殭雖經救起亦多不活當時普濟與新豐皆放下救生艇以救人也云云按普濟於夜半開出前赴溫州寗波載船客一百十人而船上員役約共有七十八聞其被撞之處即在機室旋即炸裂船面有八人被擲落於新豐艙面船客惶駭有不待施救遽自躍水以致溺死者除兩船各放救生艇外尙有漁船數艘聞警駛至助救深望失蹤者或有若干人巳爲漁船救起此事稍後卽可查知普濟被撞後情勢甚惡浮於水面約一小時至午前四時後始全沉沒烟通桅桿露出水上約一二尺河泊司巳接無線電報當將其失事地點宣告航業界矣新豐除載死屍二十七具來滬外又載遇救者八十人亦以船客居多普濟築於一八八二年係英國格拉斯科船廠所造長二百零九英尺寬三十五英尺毛噸位一千零四十九新豐與新濟爲姊妹船乃一八九一年造成長二百六十英尺寬三十七英尺毛噸位一千八百四十六 
[安慶輪船出險]  
　　太古公司行駛長江之安慶輪船此次載運貨客開回上海詎在湖北黃州被沙擱淺當由船主電告滬公司特派洞庭輪船駛往該處設法援救旋即出險業於昨日來滬船身略受微傷尙無大碍惟搭客人等巳飽受虛驚矣 
[交通部疏通運貨之覆電]  
　　上海總商會三十一電悉入冬以來津浦等路軍運頻繁一切車輛專供軍用以致沿路商貨屯積一時未能即爲輸送刻已由部分令各路妥擬疏通貨運辦法竭力籌撥車輛裝運幷飭各該路將工程用車酌撥運輸應用一面由部派員前往津浦各站切實調查商貨積滯情形統籌全局通盤核計除俟籌定辦法再行通告外仰即知照交通部歌 
[稽考免費乘車證之辦法]  
　　滬杭甬鐵路管理局奉交通部令開查各路對於長期免費乘車證稽考辦法向不一致京奉各車隊長偶有於車上查票時特別登記者然已不能一律辦理京漢等路每於一閱之後卽交還本人甚且詢有免票並不索閱於執票人姓名相貌是否相符更不過問因而各路對於每年某證曾用若干次往來某處均毫無統計在持有免票者亦遂生輾轉冒借之心外人論者咸以爲每一長期免票逐日皆有人持用似此情形漫無稽考殊非實事求是之道亟應規定稽核辦理以便統計以後凡發有長期乘車證各路應令車隊長於查票時携帶小冊隨時將乘車證號數等級地點登記按月或按旬具報或卽於車隊長收票報單內加入長期證一欄逐日塡報檢查課收到報冊或報單時卽另冊登記按月結算年終統計卽添此一表逐年比較此項辦法在車隊長檢查課各方面皆隨時卽可辦理並不見其煩瑣而嗣後免票統計則已具有的確根據每年各路發出長期證實抵普通票價若于亦有確數爲此令仰遵照即日施行並將實行辦法妥擬具報以憑查核備案等因業經任局長轉行車務處遵辦並飭妥撥辦法呈候轉復矣 
[搜羅硏究鐵路技術之人才]  
　　滬杭甬鐵路管理局准鐵路技術委員會函開本會奉都長令組織成立爲鐵路技術進步之硏究創辦伊始待議萬端自非集思廣益不足以宏討論之功尤非博訪旁徵難收普獲羣才之效素仰貴路規模周備人才孔多擬請就服務員中具有技術專門學識曾在東西洋或國內鐵路專科畢業確有經驗者擇尤推舉多員以備呈請選派等因業經任局長分飭遵照矣 
[浦江外國軍艦之調查]  
　　調查本埠浦江現泊各國兵艦計有七艘茲將艦名及所裝士兵快砲之數錄下日本軍艦LHIYODA快砲二十四尊士兵二百五十人於上月三十號由日本來滬 
又UTT快砲四尊士兵九十人於上月二十三號由日本來滬 
　　法國軍艦DDE,LAGREE砲兵者若干均未詳英國軍艦VIEGHTNGALL砲兵若干均未詳美國軍艦QUIRAS快砲四尊士兵五十四人又SAMAB快炮四尊士兵三十一人又VILLALOBOS快砲四尊士兵五十四人 
[烟酒聯合會常會紀事]  
　　中國烟酒聯合會昨開星期當會首由主席陳良玉報告福建普南兩縣及揚州江高兩縣煙酒同業擬組織分會業已復函承認次報告接福建沙縣分會來函舉定花榮成爲正幹事廖觀濤爲副幹事隨附會員名冊公决將原冊交編輯部編入總冊以資備考次兪葆康提議我西菸帮自認繳公賣費以來適受時局之潮流商貨停滯以致賠墊甚鉅前日接是陜西省來電時局不靖現銀缺乏每千兩貼現竟漲至三百五十兩爲從來所未有今冬貨物勢必缺少同業因上海存貨甚多得此信息正深焦灼乃今見報載有陜省西路獨立郭兵退駐鳳翔之信查鳳翔爲甘省來貨必由之路今旣不靖轉運有阻來源頓絕我業前途正抱悲觀公賣認費不知將從何處彌補次榮祝三起言今日報載財政部已呈請任命殷錚爲江蘇公賣局長我業旣有此困苦局長又迭次更換不知將來商艱果能體恤否目前祗能暫時勉持以維現狀次邱思銑提議本會事務所自遷設於大東門東姚家弄新屋以來外埠各分會同未周知以致所來電函仍送舊址亟應將現在會址通告各埠以便接洽議至此時已五鐘搖鈴散會 
[新交涉員之畧史]  
　　外交部特派江蘇交涉員一缺昨日已見明令以陳貽範補授茲調查陳氏略史錄下陳氏湖南人年四十八歲北京同文館出身英國林肯學院畢業生前清時代任駐英使館參贊留英十餘年後爲騰越海關道民國元年五月曾任駐滬通商交涉使 
[新建橋梁派兵站防]  
　　步兵三十七團第三營營長王幹臣以該營管轄區域內沿斜徐路新建之新橋魯班橋局門橋打浦橋均毗連法新租界地甚荒野時屆隆冬恐有貧民爲饑寒所迫潛匿該處刦掠行人財物爰於以上四橋各派士兵四名荷鎗站崗日夜輪班更調遇有匪徒過橋逃竄者截拿解究業於本年一月一號爲始命令所部四連長調派士兵防守矣 
[查究烟紙店私售烟膏]  
　　公共租界內禁烟期限早經中英兩國訂定於西曆一千九百十七年十二月三十一日一律禁絕今已逾期各土商意存觀望一再央人商懇中政府展期六個月無效依然秘密售賣故又有人在英法兩租界虛設烟紙店購土煎膏供 
 
 
 

Page 11

 
 
　　人購吸茲代理英美總巡張生得悉以其破壞煙禁特飭各捕房捕頭各派中西探捕對於界內此種烟紙店留意查察務期早日肅清並聞萬國禁烟會亦已得悉前情擬即分函英法捕房嚴行拿究以清烟毒而符條約云 
[理髪匠罷工要挾之結果]  
　　英法租界內各理髪匠要求增加拆賬不遂同盟罷工巳屢誌本報茲悉此事業經各店主與各理髪匠代表商議妥洽允照各理髪匠之要求惟仍加諸主顧原定剪髪一角修面六十今則剪髪取資小洋一角四分修面八十文昨巳雙方允洽全體上工矣 
[再誌迎提夥刦常熟當舖之盜犯]  
　　湖北人瞿正雲糾黨持械夥刼常熟城內裕興當舖等金銀飾物現洋分贓逃滬並持銅洋至芝罘路一號門牌王炳生烟紙店內混用被王察悉鳴捕拘入老閘捕房在瞿身畔搜出銀飾十餘斤解送公共公廨訊悉前清並由常熟來警帶同事主陳某證明起案銀飾確係被刧原贓判瞿押候備文解歸常熟縣公署懲辦在案茲悉常熟張知事與冬防局鄒局長特委呂總巡官偕同崑山王薛兩署長所委之三等巡官韓雲波倪佐友水警第二廳衛隊長楊子良仁勇巡艦長葛長發等昨乘火車來滬同至老閘捕房證明瞿盜糾衆搶刧情形並檢點起案各贓聲請提回捕頭准將瞿盜連贓併交呂總巡官帶回常熟縣知事署歸案訊辦 
　　附淞滬警廳長調令各區文案准常熟縣公署咨開本年十二月二十日晨據縣屬謝橋鄉謝家橋裕新典當主張鈞衡經理萬履慶訴報十二月十九日夜十句鐘至一句鐘止突來盜匪三四十人帶有鎗械自比鄰房屋翻進搶去金銀衣物尙未查明俟開單補報搶後向經村廟橋而去報請勒緝等情到縣據此除蒞勘飭緝外相應備文咨請貴廳查照煩卽飭探將此案贓盜一併上緊偵緝務獲咨解過縣以憑訊究而戢盜風至紉公誼望速施行等因准此除分行外合亟令仰該區遵照飭屬嚴緝獲解過廳以憑訊轉母稍疎虞致使漏網是爲至要切切此令 
[催兌殖邊商困事務所星期常會記]  
　　本城西姚家弄思敬學校中附設之催兌殖邊商困事務所昨日星期又開常會午後二時各債權陸續蒞止首由朱子才顧硯卿相繼宣言上屆開會時由衆公舉張𥈋重程吉孚二君爲本事務所全體債權代表逕向北京總行交涉現蒙張程二君一致允許並訂本月十號啓行吾同人理應設筵祖餞全體送行大衆均各贊成張程二代表卽再三辭却謂吾儕此次北上未能操必勝之權惟必盡力而行如陰曆年內能達開兌目的則他日把酒言歡叨領未晚即歡送一層亦不克當先此辭謝衆以二代表旣如是謙讓當於各債權中推舉代表數人屆時歡送衆均贊成乃搖鈴散會 
[大東洋行建築碼頭之周折]  
　　大東洋行前擬在浦東白蓮涇南首建築碼頭要求江蘇特派交涉員許可當經薩交涉員函復以該商擬建碼頭一節緣該處係屬浚浦局範圍應即逕稟浚浦局核辦去後又經該洋行稟奉浚浦局復稱白蓮涇建築碼頭一事不入本局界線範圍之內碍難允可於是該行又據情稟准本國領事函致交涉員轉呈江蘇齊省長請爲核示 
[典獄長因公晉省]  
　　上海模範監獄典獄長敖雲亭昨因要公赴省晋謁高等廳長王君面陳一切所有日行事件委任該署第一科科長吳振飛暫爲庖代 
[上海公學義務夜校休業]  
　　白克路上海公舉學生自治會附設義務夜校關辦以來巳有數月該會員熱心從事頗著成效茲寒假考試已竣特於昨日舉行休　禮午後三時振鈴開會首由主任梁孫謀君致謝辭繼請校長代表唐君演說其要云能創立偉大事業之人物其少年時代大都係貧賤出身即如彼發明地圖開關新大陸之哥倫布考其歷史爲一梳理毛髪匠之子耳故人身家不患寒微而患在不好學諸君來此讀書能剝苦自勵前途正未可量也次敎員姚君陳君等演說大致勉以勤學末敎員楊君發給奬品諸生俱行禮散會 
[三誌光怪陸離之游藝會]  
　　前昨兩日（星期五六）南洋商業工學假上海大戲院開科學游藝會兩日所試催眠術成績頗佳前日先由中國精神研究會章蔭亭學士請來賓一人上檯試驗約五分鐘被術者已入催眠狀態以火烙之全不覺痛又請來賓一人上檯按被術者服其遲速緩急一聽術者命令次試以人格變換先變老翁而大總統而仙而鬼如術者命最後復試千里眼來賓握銅元一枚令視約三分鐘即一一說出無誤後有種種幻術因時已晚故何慧蘭陳潔芳兩女士不及試騐兩女士前在哈同花園試過三試三驗是日不及試驗誠爲可惜後　韓敬文試畢即閉幕賓主盡歡而散 
[再誌德人不還墊款之訴訟]  
　　魏潤庠延代表律師在公共公廨呈控天德洋行大班德國人克勒佛（譯音）揟還墊欵洋三千餘元由廨訊明判令被告具結照數償還在案嗣因該德人抗不遵斷故原告代表律師又於前日投廨譯明前情請將被告押追質之被告勒佛供稱一時難籌的款請求寬限料理黨經兪襄讞商之義羅副領事判被告再限一禮拜繳洋如違押追 
[詐欺取財之處治]  
　　日商羅公司田口邦之助在公共公堂控被夏梅堂騙取定銀二萬六千兩等情業經總巡捕房華探目王松濤西探目彭山將夏及關係人王恒順號主王潤生迭次解廨研訊判夏王兩人分別交保候會商堂諭宣佈飭遵在案前日由捕將被告解廨兩造代表律師均到堂候示即經兪襄讞會同日副領事林書君升坐刑庭磋商之下以夏梅堂詐欺取財罪已成立判押滿西牢一年半如能將騙銀二千兩繳案准予減罪一年俟一月後執行王潤生候再訊明核斷 
[大宗煙土被匪奪去三誌]  
　　土販某甲此次由香港購辦烟土五十七只（或云六十五只）夾帶來滬托小輪船老大混名老虎頭雇用駁船前往接運被碼頭匪徒一併搶去已兩誌前報茲悉此種煙土向由老虎頭包運每磅運費洋八元此次四分派不勻致被同輪水手等密報南鐵廠小輪舵工銀生卽紫蜈蚣等糾同靑口帮匪徒前往搶刦當時尙餘烟土三只由老虎頭携回家內故該土販指爲串同搶刦向之索賠連日迭起衝突尙難解决也 
[新閘長浜路火警]  
　　前晚十二點餘鐘新閘長浜路爵德里九十號門牌傅晉德家後樓趙某房內因牀上所蓋之衣服墮落火爐內頓兆焚如燬去房屋兩幢傅姓家所儲衣箱內之鈔票洋五六百元因當時不及取出悉成灰燼後由新閘捕房捕頭飭派中西探前往查得傅姓家曾向某公司保有火險銀一千五百兩並將趙某帶入捕房由捕頭詰問起火緣由諭令退去候核 
[繳剩罰欵之寬免]  
　　陳雲卿曾於上年在法大馬路開設同裕興烟膏店私售料子被探查悉前往拘拿詎被店夥方炳華將陳縱逃當將方拘解法公堂訊判罰洋後由包探將陳查獲解廨訊判罰洋一千元陳祗措繳五百元餘請寬限措置判陳交保限繳在案昨又屆限傳訊陳供民人貧苦不堪衣服均已質盡實難措繳請求恩宥中西官姑念貧苦屬實遂判將案註銷陳斥退完案 
[大源公司之債權]  
　　大源公司在公共公廨呈控姜蘭亭不理欠欵等情茲困被告因病逝世故上星期六由原告代表海德禮律師投廨聲稱姜蘭亭業巳病故請將姜斗垣加入被告方面並准原告登報候被告順利公司股東投案質訊如逾期不到請爲缺席判决云云中西讞員判准將姜斗垣加入被告並准原告登報限被告順利公司股東於二個月內投案候訊逾限不到缺席判决 
[新世界董事起訴]  
　　陳永霖在公共公廨呈控新世界游戲場經理張鐲川與錢庠元王玉書楊秋蓀等違背合同不　共爲新世界董事請追損失等情上星期六由廨准飭捕房將張等四被告併傳到案諭令分別交保候訊 
[會規秤與天平秤之出入]  
　　昨日午後有駐紥南市兵工廠附近第十團十二營六連砲兵營內掌馬號之韓茂新至南碼頭大王廟某米店購買食米議定每洋一元購米二十八斤以會規平計數不料携回後以天平秤權之缺少四斤復向該店索加未允互相口角旋由第十七崗警察董玉瑞上前解勸不服幾致衝突後卽帶至一區一分駐所由張警佐向之開導以購米必照大市不得胡鬧勸令先行回營候向米業調查劃一規例再行核奪韓始首肯回去米店夥姚松元暫退候示 
[騙案以原就被]  
　　寗波人王繼生方蓮靑向南市太平衖恒餘米行賃定餘屋虛設益和字號向同康義源德等各號騙取値銀千餘兩之貨物挾貨潛逃由各號主報請第一區署查緝在案後由二房東恒餘米行主胡珊順所雇之棧司扭獲前在益和號爲棧司之陸紹洲至該署問明方又改名姚仲芳在滬北石路設立滙綸號騙取阜昌參行之鹿茸逃逸被報捕房將方緝獲各情已紀前報茲各原告紛紛赴署請爲移提被告到案申送法庭究追董警正以各原告請追之數核與公共公廨審理被騙數目相去甚遠應照以原就被之例着自赴公廨起訴附追陸紹洲暫行交保候示 
[花衣行幸未燎原]  
　　滬南公義碼頭老馬路潘正大花衣行昨晨八點鐘時正値各處鄉販擔花上行秤售之際適有紙烟頭誤落花衣堆中幾肇燎原幸覺察尙早立卽撲滅僅焚去花衣十餘觔旋由站崗警察將行夥某甲帶至一區一分駐所詰得無心失火從寬罰洋三元充公免究 
[絲線店夥收贓受罰]  
　　聚成絲棧主陳玉亭前至法公堂控稱被夥劉德祥串同出店沈恩山竊去價值五百餘元之絲一大包賣於同豐永絲線店夥陳步雲現劉聞風逃逸將沈扭案請求訊究等情訊據沈供實未與劉串同行竊判沈交保限令尋劉到案再行訊核昨已屆限原告延逖百克律師代表投案聲稱原告棧中業經檢點失去貨物甚多想亦爲同豐永夥陳步雲所收須請追償損失詰之陳步雲供當時由劉持來暫寄旋即取去且商人與劉無甚交情不知竊來讞員曰旣無交情何以任其暫寄陳又稱與劉相識迄已多年故允其將物暫寄中西讞員判陳步雲罰銀一百兩充公沈恩山無干開釋原告請追損失一節准歸民事案另行起訴 
[合股營業之弊竇]  
　　無錫人王元勳前與同鄉人吳仁奎在法新租界霞飛路合股開設俊記砂石公司承包英法工部局應用之石子等貨王在通州地方營業俊記由吳經理現王察悉吳挪用股本並私向錢莊提用欵項共計洋一千二百四十元並不登賬王欲查賬又匿不交出故至法公堂控請訊究現王以吳聞風圖逃報告捕房繳存保證金洋五十元由探孫金禮將吳拘入捕房昨解法公堂請訊吳從合股營業實有其事惟所提欵項均係公司所用並非商人舞弊請察中西讞員判吳交保候再訊核 
[拍賣地產之調查]  
　　已革四圖地保林鴻生前因串同張秀春冒充張姓後嗣假造田單盜賣張軾祖墳被現充該圖地保之諸芝香查悉通知張軾具控法公堂飭提避匿後又有普愛堂延賚美律師代表至法公堂控告林鴻生前將坐落愛來格路之田單一紙抵去銀一千二百兩逾期不贖請爲訊追當經公堂登報通告限林於一月內投質逾期將地拍賣作抵嗣因林仍不投案缺席判决將地拍賣在案現經寶和洋行派人查得該地內有八分已轉道契尙存六分九釐亦由林姓造屋居住除稟復公堂外昨日又由寳和洋行遣夥陳福康到廨請示中西讞員判候傳到地保諸芝香訊明再核 
[香店與洋貨號經理之交涉]  
　　瑞馨齋香店主葉寶記在公共公廨呈控協成祥洋貨號經理王魯卿不理往來銀二千六百十四兩上星期六由廨傳訊原告延律師上堂述明案情請追訊之被告亦延朱斯芾律師到堂代辯經李萼仙襄讞商之英白副領事判王魯卿交保候再復訊 
[債務展期訊理]  
　　王與善在公共公廨呈控周振卿不理欠欵一案上星期六經中西讞員傳訊原告投訴前情請追被告由代表律師上堂聲明被告因病不能到堂請爲展期審理中西讞員准予展期再訊 
[欠款仍未還]  
　　邱異宣控楊丙坤林長根不理欠洋四百元經公共公廨訊判被告知數還洋在案茲因被告延不繳欵故由原告延請律師於前日到堂請追質之楊林兩被告供求寬限料理中西官判限被告一禮拜繳洋違干未便 
[搜查行人之騷擾]  
　　揚州人王金權因在楊樹浦路將何寶和攔住強行搜查被何鳴捕拘入捕房稟明捕頭押候解送公堂請究 
[酒店未捐執照]  
　　嘉興人陳明芝在虹口西華德路四百九十二號門牌開設酒店未向工部局捐取執照被一百六十一號三道頭華捕查見回稟捕頭請廨出單將陳傳案訊核 
[江北人偷竊車燈]  
　　江北人劉金寳在北山西路八百九十二號門牌竊得梁法子之馬車燈一對圖逃被探施金生查見將人贓一併拘入捕房押候解廨請究 
[再誌測字人爲人醫病之意外]  
　　王少卿擺設拆字撥並自稱知醫近因爲邳廷萬之弟媳吳氏醫治牙痛誤投藥品致將該氏懐孕七個月之胎兒墮下性命危險由邳扭至警署控告等情已誌前報茲於昨日經叚科員訊問一過以王少卿毫無行醫學識誤人性命可恨已極判移地方檢察廳按律究治 
[限令保人交人]  
　　李詠春控張念慈不理欠欵等情曾經公共公廨訊明判决茲因被告抗不遵斷故上星期六又由原告投廨請追中西官以被告臨訊不到判限保人李蓮生於一個月內將被告交案違干未便 
[私收賬欵之扭控]  
　　新閘橋堍裕大木行經理蕭文華前日扭嚴蘭卿至四區警署控稱商人前薦嚴至洽大木行爲夥不料於八月間私收賬欵五百餘元逃避無蹤今始尋見請爲追究姚警正諭解司法科押候訊辦 
[姬妾捲逃之覺察]  
　　住居寶山路頤福里之劉明輝娶李氏爲妾前日該氏將所有金飾衣服私運出外意圖捲逃被劉覺察扭控五區二分所解經司法科移請地檢廳究辦 
[婦人自縊殞命]  
　　江北人朱國春住居新民路滙舜里其妻劉氏前日因與夫兄朱國忠細故口角遽尋短見自縊身死當由四區一分所囑令十一圓地保投報檢廳請爲相驗再行核辦 
[拐賣女子之敗露]  
　　著名拐匪王好向德榮二人近在浦東三井棧左近山陽人張煥雨家拐得十七歲女子小珠子前往楊樹浦地方正擬販賣出口彼此論價之際被張之同鄉人得悉通知張姓報告捕房派探前往將王向二人一併拘獲連同該女帶入捕房當經捕頭詰明前情以原告旣在華界警局報告有案即將原被移解洋涇鎭三區二分駐所經王警佐略詰一過併解地方檢察廳訊辦 
[鄉下親家母告狀]  
　　婦人葛高氏前日至上海地方廳訴稱本地人家居浦東爛泥渡花園石橋附近生有一女小字雲貞今年十六歲於舊曆二月問憑媒嫁於盛桂芳之子盛桃桃爲室詎盛妻宋氏之胞妹寡婦莊宋氏在盛家大權獨攬迭次逼令我女至香烟廠做工偶拂其意卽被虐待本月十九日又遭毆打归家前日由氏同氏母高徐氏及原媒等伴送前去反遭莊宋氏盛宋氏等喝衆行兇致將氏母女毆傷氏母年邁受傷後在家臥床不起特來案請求驗究是日午後即經李檢察官驗得葛高氏頭面眼角受傷屬實判令自行醫治惟所控各節不無支離高徐氏受傷臥床是否屬實均候飭警查明並傳盛桂芳夫婦到案再行訊辦 
[上海縣公署批示三則]  
　　王銓達呈爲假公濟私欺騙屬實請求澈究由批據呈引翔港鄉周經董假公濟私究竟是否屬實已派員詳細澈查矣仰即知照查該公民王銓達卽王秋屏前因引翔鄉義塜冒董簽字一案迭奉道尹飭傳到案訊辦迄仍抗避如故着卽趕速投案候訊此批 
　　趙金邦呈抗諭朦混依舊違章請發封懲儆由批據呈凌沈氏奉諭拆改爐灶仍用烟囱湯罐售水並未復還七星爐原式請發封懲儆等情並據原吏稟復亦稱烟囱並未拆除察閱該氏切結亦無改砌七星爐字樣似此抗諭朦混實屬刁狡應准封閉以儆違章看即知照此批 
　　金顒興等呈𥄲充船商私設公會請　閉由批呈悉此案前奉省　各公署令查已轉行商會查復仰靜候核辦可也此批 
來函 
[邵敬上來函]  
　　鄙人素來謹愼一切外事槪不預聞乃近聞有人揑借鄙人名義投函某鄉學務員破壞沈君名譽此種揑名信函應作無效特此聲明務請賜登貴報來函欄內實深感荷邵敬上謹啓一月六日 
[方褚氏來函]  
　　敬啓者昨閱報載打胎身死一則閱之不勝詫異伏念氏之小女喜珍因坐食艱難故氏令其在閘北絲廠做工賃居大統路安祥里內自陰曆上月底起得有傷寒之症延至十八晨竟至不起遽爾身死氏正擬收殮而左近居鄰及一般好事者以二房東向來名譽平常遂生誤會致被警局傳訊並電請檢廳蒞驗氏以小女實係病死並曾親自將週身察看並無絲毫痕跡何肯揑謊誣人致玷女兒身後名節橫遭檢驗故氏自願當庭請求免驗備棺收殮完案報載延醫服藥打胎服後血冒不止旋卽身死云云實係傳聞失實並有玷女兒身後名節素仰貴報扶持名敎爲特據實奉聞請求貴報登入來函聲明以昭實在不勝銘感方褚氏敬白 
[楓涇漁隱來函]  
　　本年秋收緣江浙各屬晚禾多被螟蟊所損俗呼白煞無論早晚各稻一被此蟲蛀食則穗不結實驟見黑㿔但欲除此患須用臘水浸稻種穀將來播種之後可免白煞卽他項蟲豸亦不滋生用函報台端懇將蕪函登入來函欄內爲感楓涇漁隱九頓首 
[本館啟事一]  
　　本館本埠訪員王佑之自陽曆一月一日起業已辭退恐未周知特此告白 
[本館啟事二]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
雜評二 
[租界烟禁（步陶）]  
　　烟禁期滿之後而私運私售之土案猶接續發現於租界此誠烟禁前途之悲觀也夫所謂禁絕云者乃禁之於平日而絕之於一定之時期也若平日禁令若有若無隱隱中時有破壞份子妄作例外之希冀則一旦期屆自難望其如快刀斬亂麻之一霎淨盡且前因旣種後果斯隨作奸犯宄者或始終視禁令爲無物而絕之期限將不知究在何時矣 
　　前此租界限期關閉烟膏店之舉其用意原爲禁售禁運之釜底抽薪策而其施行也亦搆若畫一絕無一人敢對而稍作片刻之遷延則是租界當局之相助禁烟其熱誠固早彰彰在人耳目矣猥以節外問題（如印花土收買存土等）無端紛　於是租界中之視土爲奇貨者乃復從而生心焉嗚呼此卽今日種種土案所由潛伏之根株與夫治水者必清基源樹木者必培其本今於烟禁而思所以挽救之舍主持烟禁者之自表决心甯有他策哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬民國七年履任布告文] [  嬾眞子]  
　　竊維六年辭職仔肩無擔負之人兩字調停時局有糾紛之象冬官缺考工之職以周正時當建子故職務未有專司春王從正月而書以尼山義取編年故履端必於其始本司歲受民國七年之任命掌殷民七族之權衡七日將萬物造成知人日無非主日七星守中央躔　願歲星即是景星得魯連出任調人則戰國之干戈以定使憤王不尋夙忿則長江之波浪胥平蓋善人敎民七年亦可以勝殘去殺維昭考興歌七德無過於和衆豐財汝南有月旦之評勿令奸雄遭亂世周禮布陽和之令須將敎象著懸書倘府中七政胥齊慶成平而歌元日斯民間七情無拂臻幸爾而樂共和舍奮圖新國會應從新召集安人息事議和勿更事游移七庶徵休咎攸分本年則風雨時若七八月旱乾無慮凡物則生機勃然調和北斗南箕則織女安七襄之業混合南轅北轍則豆萁憐七步之詩從知七縱七擒對南人以攻心爲上漫誇七進七出恃北方之武力勝人關壯繆尙鎭荆州應共防七軍淹沒賈長沙弔來湘水莫更遣七國變生六年前政見紛爭胥於昨日死六年後天休茲至譬如今日生所願大局底平羣生克遂四時之吏五行之佐當並効其勤勞三光之尊二曜之靈須各安其纏度風光盎盎瞻夏宇之相忘節物熙熙樂春台之同上社稷無旱乾水溢將不言而歲功成人民盡康樂和親庶無爲而天下治惟七年與民更始從一月履任就新謹憑花信之風爲春布告好遂芸生之　迓福和平㈢ 
新酒令 
[女子唐詩酒籌百種（續昨）] [  雪香]  
　　相逢何必曾相識（初見面者飮）人生得意須盡歡（自飮一杯）莫使金樽空對月（杯中無酒者飮）但願長醉不用醒（自飮三杯）肌理細膩骨肉勻（體肥者飮）問之不肯道姓名（各報自己小名不肯言者飮）蛸蜓飛上玉搔頭（髻上戴首飾者飮）却嫌脂粉汚顏色（淡妝者飮）洞房昨夜停紅燭（新婚者飮）妝罷低聲問夫婿（遲到者飮）春潮帶雨晚來急（身有隱事者飮）楚腰繊細掌中輕（腰細者飮）唯覺尊前笑不成（不笑者飮）杜鵑休向耳邊啼（言歸者飮二杯）勸君更盡一杯酒（自飮一杯）漠漠水田飛白鷺（褲管高者飮）心有靈犀一點通（胸懸金飾者飮）隔座送鈎春酒煖（用足在桌下蹴及何人之足何人飮）小姑居處本無郞（未字人者飮）雲髻罷梳還對鏡（對鏡者飮）敢將十指誇針巧（善針黹者飮）海燕雙棲玳瑁梁（御眼鏡者飮）畫眉深淺入時無（畫眉者飮）（完） 
家庭常識 
[火爐柏香]  
冬日燒火盆時投以鮮柏枝少許清香四溢 
[炒蕎麵餅] [  賊菌] 　　 
開水調蕎麵以竹著在盆中攪之須順一邊摟不可逆攬入鍋中攤成極薄餅以手撕成小塊用脂油蝦油入鍋炒之臨起鍋加靑蒜葉（切成細末）頗適口尤爲下酒妙品 
[雪水]  
　　當融化時取上層澄清之水盛貯缸甕置於高平乾燥之處以草蓆密蓋積久可用若浸燥粉於內夏日以撲痱子甚驗 
[冰凍果蔬] 　 
冬笋福橘如被氷凍宜以冷水浸之味不變若加熱水則必變味 
[藏橄欖] [  吳澄鑑] 　　 
用原紙包裝入錫罐中勿令出氣可藏至夏間凡食橄欖必去兩頭因其性熱也 
工業須知 
[酢之製造法] [  孤星]  
　　酢之廣供食用者因其中含有醋酸之酸味此外更含有越幾斯及香馥料及適於吾人嗜好之美味故也其主要成分中之醋酸由一種醋酸酵母之作用使酒精變爲醋酸者也此酵母之芽子浮遊於大氣中入於醋料內卽發達生育自由大氣中攝取酸素而再轉給於酒精使變醋酸故無論用何原料欲使醋酸完全製造不可不圖此酵母之發育其應注意者㈠在含酒精一○％以上之酒液中酢母不能蕃殖㈡醋酸醱酵以含有三％內外之酒精爲良㈢酢母在溫度三十二度內外發育最良㈣醋酸醱酵須酸素故要大氣流通先明以上之要件然後可言製酢法共造酢之原料各地不同南人多用米麥北人多用麥蜀黍乂有以酒粕酒尾爲之者西洋則用麥酒葡萄酒林擒酒之原料造之以葡萄酒製者尤爲優品茲示普通之製造法如下 
　　酒粕酢法此法先將酒粕收入大桶或大壜之內密藏半載或一年必起種種變化生成芳香物帶有一種之風味然後加水分桶攪拌和勻再爲放置則又起多少酒精醱酵增加多數酒精分然後以綿布袋入榨槽之內以榨其汁如榨油法一端加大石數十漸次壓下榨出之汁即由側道流出釜中使漸次煑佛後投入桶內桶約可容七石桶外包以八分厚之蘂菰俟冷却後加入舊製奸酢三石餘與新榨沸騰之汁液約爲同量然後桶上加蓋亦用　菰掩蓋再過二十日或三十日種酢中之醋酸菌大爲增殖以致液中之酒精分亦酸化而爲醋酸再移入可容三十石之大桶內貯藏六個月以上其間又有多少醋酸化成並能生成芳香物以助成香馥之氣又液之浮面有數多浮游物色不透明者極易腐敗多致變味故須再濾過若濾二三回反復勿怠則成透明之清酢可供販賣之用矣（未完） 
長篇小說 
[二城風雨錄] [  英國郤而司迭更斯原著常覺小蝶天虛我生合譯]  
　　卷中第十一章（二） 
　　苞洛曰勞雷先生汝身體佳歟數日不至何也勞雷曰謝媼吾身尙佳今來爲媼請安耳苞洛曰嗟乎吾幾爲姑娘煩縟死矣勞雷曰敢問何故苞洛忿然曰吾終不願有數十少年日纏擾於我姑娘之側勞雷詫曰此爲何故苞洛曰休矣我問汝何故二字之外獨不能易以他語乎勞雷亟曰然然吾易之敢問何故媼曰又何故矣吾實告汝數十少年吾言之猶少設竟僂指數必逾百勞雷凝思半日而不知其確數幾何則惟搔首曰果幾何哉苞洛曰已而夫我與彼相依爲命二十年來初無第二人𡳞雜其間吾分雖僕以資傭於人實則我亦非爲工資而傭夫我無性命也性命卽我姑娘今若此我何能堪勞雷聞語伹搖其首蓋搖首之用最廣可作解可作不解可以爲是亦可以爲否而媼之怒氣猶未息復忿然曰汝亦知若輩少年固有何人足以媲我姑娘實則作之俑者吾猶不得不恨汝也勞雷愕然曰我爲俑耶曰汝何能賴夫老主人之歸誰則迓之勞雷曰我也曰然則是矣自老人之歸遂日有無數少年日來離間我二人之情愫嗟乎吾不知女郎之心今果何屬也勞雷聞語乃知苞洛之心雖近於妬實亦出於至誠其愛寶女郞固有重於性命也苞洛又曰吾視女郞世問直無一人堪與爲匹必不得已而求壻要唯吾弟蘇魯門矣特惜蘇魯文亦有微過較之女郞殊勿若也勞雷不禁微笑蓋知蘇魯門者實爲全無心肝之少年性好賭旣負乃席捲其姊所有而逃苞洛之所謂微過者即指此也因曰媼坐勿爲此無益之怒怒且傷肝我來正有所問蓋汝平日聞其父女閒談亦嘗言及獄中舊事否乎苞洛曰無之勞雷曰然則錐刀長凳何以陳列於室中苞洛曰此吾安能知勞雷曰豈其心中尙未忘舊事乎苞洛曰在理或然曰然則汝試度之句苞洛曰止吾心中從不以妄念度人勞雷曰是我失言但汝當知老人所受痛苦亦云至矣其仇家爲誰豈竟絕無一語及之苞洛曰此則除姑娘告我者外一無所知勞雷曰姑娘何云曰姑娘謂主人乃從未一言之也勞雷曰是眞奇矣老人受此奇辱檕獄至十八年之久乃竟絕不一言其仇家爲誰是誠能忍者矣媼勿怪我絮絮須知我非好奇實以老人時現惝恍之狀心實憂之故欲一知其詳也苞洛曰然則我告汝老人之不言前事正其病狀蓋於前事實忘之矣勞雷點首曰此或然但吾視其狀胸中正有所鬱似於前事亦未必能忘苞洛搖首曰此則我不知矣以狀度之老人每於深夜不寐時復起而蹀躞繞室狂行無異曩在病院之時致吾可憐之女公子亦必起而扶之以行然終不知老人之心果何所念亦不敢舉以爲問蓋問之亦不答也語至此則聞足音　然似應苞洛之言而至蓋曼萊父女歸矣 
（未完） 
 
 
 

Page 15

 
 
   
 
 

Page 16

 
 
   
 
