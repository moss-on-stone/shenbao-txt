# 1902 - 32 - 4910344

 

Page 1

 
 
[訪求殿板九通啓] [  圖書集成局謹白]  
　　九通全書除武英殿本外祇有浙江局刻今各家仿印九通皆以浙局所刻爲本卽本局鉛鑄亦本浙刻兹已陸續付之剞劂詳加校始知浙刻本訛漏甚多經局中所延各名宿匡謬正俗悉心釐剔然尙恐留遺憾貽誤學人蓋前三通尙有别本可稽續三通與皇朝三通非得殿板原印本無以折衷夫體國經世之書將以沾溉藝林表明憲典大雅君子宜樂成人之美敢告海内藏書家如允以殿板九通嘉惠士林慨然賜假敬富庋之凈几奉爲鴻寳但備臨時考覈並非逐葉披尋蠅污鼠傷决無是慮成書時别撰校　記聲明由某氏藏本校正以彰盛美外酬新印九通數部聊伸報李之忱或先敬贈股單亦無不可夫别風淮雨識者所嗤誠荷鑒其愚衷助成美善當使薄海儒雅感頌同聲傳之後世永以爲式豈惟本局實受其賜敬登報布告倚盼來玉請寄申報館代收再股票定期本月二十日截止其售處仍在曩所 
[新印故文忠公全集] [  圖書集成局啓]  
　　益陽胡文忠公以文學之才出膺節鉞於咸同年間削平粤逆重奏中興偉然豐功與曾左諸勳臣大名同垂宇宙其奏疏文牘先由嚴湑秦中丞選付梨棗惟剛汰過多咸以未窺全豹爲憾旣而曾忠襄公復取官私所藏勒爲遺集計八十六卷凡整軍經武察吏安民諸大政甄采無遺可稱全璧兹書肆友人倩本局用大號鉛字排印成書紙墨精良校讐詳慎分裝八本碼洋一元五角現朝廷方重政治之學有志經世者誠不可不家置一編也售處在上海三馬路申報館申昌書室煥文書局江左書林文瑞樓古香閣祥記書莊宏文閣各家請就近選購此佈 
[灶神模出售] [  申報館恊振所敬啓]  
　　歳律將終黄羊薦灶禮崇五祀數典敢忘本館恊振所承某善士以舒君萍橋所繪全　泥金灶神模售貲助振每張洋銀二分旣可用以敬神復得藉之行善當亦諸君所不吝解囊也 
[論膏捐]  
　割取鶯粟花子之漿晒晾成膏製成鴉片烟供人吸食此物權輿於外洋流毒於中國已將百年其初來之時中國禁令森嚴吸者甚少嗣後愈推愈廣如江河之浩瀚不可遏抑國家以吸食者衆一時不能禁絶而又值度支告匮爰照百貨抽取進口之稅以爲一抽稅釐物必昻貴民間或能因價昻而吸者可少亦不禁而禁之一法也無如民間非但不嫌其貴吸者日多各省且仿照其法種植鶯粟收取成膏在滇產者爲雲土浙產者爲台漿蜀中所產者爲川土江蘇淮徐一帶產者爲碭山土其餘名目繁多不可枚舉現在外洋來土雖尙源源不絶而中國自產之土已幾與爲敵國家旣禁無可禁而烟害遂日甚一日說者謂自外洋運土來華成中國一大漏巵乃能自種雖於民間有害而通盤籌算和權亦可以稍稍收回未始非理財補救之法不知中國出土雖多而外來者仍未必少可見吸者愈衆此物一日不絶民生之害一日不已若以爲害而欲絶其根株則自宜先禁種植然觀今日時勢無論種者旣多禁之匪易卽使能禁而外洋來源必至愈旺烟害未除而出欵更大亦非善策如欲禁外洋來源則通商已久必啓齟齬當時中國尙未至如今日之弱加以林文忠之堅忍且不能阻而遑論此時耶然則任其狂瀾之汎濫而不思所以遏之則將來何所底止無已則有加捐之一法加之極重則無力貧民吸食者必少西人烟酒之稅數倍於他貨亦恐其易於害民耳然其所謂烟者尙是尋常吸食之吕宋等烟並非鴉片而其捐已如此之重則中國雅片之害不當更增其捐耶惟欲加捐須中外一律方爲平允乃進口之貨旣訂定稅則不能再加若僅加捐自產之土必至中土日貴外土價賤人皆將舍中而就外烟害未除而溢利愈多猶之嚴禁本國種植而不能絶外洋來源也然則禁之不能重捐之不可烟害遂不能絶乎曰惟有抽取膏捐外人旣難藉口中外又得公平最爲禁烟之妙法昨報載卾省因庫儲支絀張制軍諭令司道條陳以備採擇朱惠之觀察遂具禀請辦膏捐大致謂蘇粤各省試辦已有成效惟烟户多購土自煮收數仍屬無多今擬仿照香港章程凡吸烟之人只准購買烟膏不准私自熬煮每烟膏一兩加捐錢一百四十文照此行之每年可收一百餘萬兩制軍已會商端中丞尅期開辦矣夫自來苛斂無論何項皆爲病民惟於鴉片一宗卽苛之又苛不但不吸者皆以爲是卽吸食之人亦無敢有怨言者誠皆自知吸之受害也於害物而捐之庸何傷獨是欲興膏捐必使人無私煮而後捐數可旺若僅抽膏捐而不絶私煮勢必至人皆買土自煮而買膏而吸之貧民益將不堪制軍果有杜絶自煮之善法則不特國用藉以充殆亦卽禁絶烟害之嚆矢夫 
[俄使違言]  
　　日本某日報云日前俄國使臣雷蕯爾君晉謁王夔石中堂適中堂别有公務飭丁擋駕未之見也俄使引以爲辱回署後卽發照會謂貴大臣苟有藐視本大臣之意本大臣必有以報之目下由慶邸命胡侍郎燏芬聮侍郎芳竭力調停未知能棄嫌修好否然本館則尙無所聞或恐傳之非確也 
[償欵述聞]  
　　日本某日報云去歳拳匪之禍中國應償各國軍費現已先由上海道庫發出銀一百八十二萬兩其中英得十一分俄得三十分美得七分法得十五分德得二十分奥得一分比利時得二分意大利得六分和蘭得二釐日本或云七分或云八分未知究係何數姑照錄之以俟續聞 
[韓國憂貧]  
　　朝鮮友人來函云韓國財政歳出總額約須洋銀一千二百萬元而歳入僅七百餘萬元每歳約虧五百萬元民間所欠國課旣難傕科而應發之銀又無可挹注邇來政府一籌莫展頗有周赧王避債無臺之概云 
[朝鮮不靖]  
　　朝鮮友人來函云邇來韓國咸鏡道之興山附近有土匪三四百人出没其間居民多被擾害幾于寢食難安及地方官派兵往捕又苦勢不能敵以故匪勢益覺猖狂韓政府無法可施乃令將兵丁之髮截去改作日本兵裝束前往彈壓蓋此輩素畏日軍望風而逃故特假以示威也 
[俄民被逐]  
　　西字報云俄國哭茄篩司地方連遭歳歉民不聊生内有農人之素入回教者逃往土屬之小亞細地方被土國官驅之使出而俄國朝廷亦付之無可如何吁歳飢民困而上之人振撫無聞俄人治國之規模概可想見矣 
[郵政紀聞]  
　　漢口訪事人云近年襄樊一帶商務大有起色因此漢口郵政總局擬於其間另設分局一所以便消息靈通准於明春開辦 
[委勘要工]  
　　金陵訪事人云江陰爲長江門户早經建造砲臺以固防堵今夏洪水横流護臺土陽頗多損壞 
 
 

Page 2

 
 
江南提督李壽亭軍門以此間爲江防扼要亟宜修整臺基且非護以石隄萬難持久且欲於砲臺間隔之　港添造大橋以通來往日前爰蒞江寍晉謁督憲劉峴帥面商此事月之十一日峴帥特委候補知縣尹佑陽大令前往相度形勢議卽興辦此工 
[首邑更調]  
　　金陵訪事人云江寗縣缺前年即經江藩司詳由江蘇撫憲咨部以盧肅卿大令維雝請補旋奉吏部覆准始缘大令權篆阜寍遽難交缷繼緣現署寗篆之孫鼎甫大令未屆瓜期迨署任者期滿一年而藩憲又以孫大令經手之事尙多札飭留署三月刻又屆滿署理藩司徐叔鴻方伯始於月之十三日牌飭大令即赴新任以專責成並調孫大令往署山陽縣篆 
[鄞令鶯遷]  
　　寗波訪事友人云鄞縣徐蓉齋大令近以瓜期已屆由省憲檄委黄大令大華前來接署日來傳聞黄大令定於本月二十日由省垣乘舟至甬再行擇吉履新 
[改缺風聞]  
　　漢口訪事人云新簡衢州鎭方翰卿鎭軍友升爲卾督張香帥麾下舊部兹據官塲傳述軍門有改補宜昌鎭之信然尙未見明文也 
[甄别書院]  
　　松江訪事人云松郡各書院例於春間甄别惟融齋則於年底由府尊甄别以定去取本屆余石蓀太守先期懸示定於十六日散卷考試華婁限五日各鄉限七日外縣限十日逾限不閱並聞近日傳說紛紛有謂雲求景三書院改作學堂近得省中消息飭令從緩以留寒儒生計不知確否然老學究聞之則已無不眉飛色舞矣 
[甬學將興]  
　　寗波訪事友人云日前府尊高嶼卿太守發出告示一道文曰照得招考四隅小學堂學生定於十二月十八日考騐爲此示仰報考學生知照是日辰刻各具衣冠隨帶筆硯齊集府署聽候本府命題面試以定去取毋得自悮 
[嚴飭捕盜]  
　　廣州訪事友人云東莞縣紳士陳嘉謨等以境内盜匪猖獗民不聊生遞禀督轅請飭查辦當奉督憲陶芷芳制軍批其牘尾曰緝捕爲地方官專責本部堂派勇赴鄉均令聽候各州縣節制調用誠以各州縣下通民隠熟識匪情假以事權辦理較易得手東莞縣先後派靖介各營勇已有七百名若使挨村逐户次第清查兵力已足敷用劉令奉札之初不免遲延觀望迭咨嚴飭始赴石龍等處周歴一次今稱縣屬曰被掠刼四境騷然大小劫案不下數百起該令身膺民社能勿内疚　縣禀成安社積匪猖獗又經移行水師提督撥勇百名前往圍捕似此兵力愈厚則應振刷精神督率各營騹認眞挨查嚴拿首要并約會各鄉練團恊力清理以靖地方弁勇不能得力准其隨時禀揭撤換倘再因循貽悮定干未便仰緝捕局轉飭遵照 
[斷案宜慎]  
　　紹興訪事友人云蕭山農民某甲前購某乙荒地數畝徧值桑秧迄今六年枝葉甚茂每屆蠶巿獲利甚豐時乙已賦仙游其子某丙忽向求購甲不允内遂投縣署禀控縣尊瞿蕚馨大令提案研訊察閱甲所呈契據係丙故父具名大令詰其爾意云何丙供聖經云父殁三年無改於父之道故欲贖回大令笑謂曰君子可欺以其方隨判丙備齊原價取贖將甲押令具結還地始准開釋甲以購此地時立有杜絶文契横被奪去忿無可宣卽於夜間雉經于桑林中迨甲子聞信往視業已氣絶因卽備棺收殮付之無可如何事爲大令所聞卽於頭門外粘紅紙一方叙述是案係一時悮斷其中援引人非聖贒誰能無過等語深自引咎亦可謂勇於任過矣 
[惠澤在人]  
　　新嘉坡友人云閩廣兩省之人經商於新嘉坡者　有義塜遇有客死瘞諸其阡惟三江客商則無之往往丐地以葬前年余丹署大令爲新嘉坡理事官倡議鳩資購地爲三江叢葬處衆皆踴躍遂底於成澤及九原三江之人莫不歌功頌德今聞大令又經出使英義比大臣張在初星使調爲隨員重蒞斯土想大令駕輕就熟必更有循良之政足以樹海外口碑者翹首皇華不禁距踊三百矣 
[厭棄糟糠]  
　　金陵訪事人云有某大令者係江寗駐防由進士歸班知縣分發江蘇當貧賤時爲某都司贅婿衣食日用咸取給焉厥後大令聮登春秋兩榜心熏勢利頓厭糟糠時其妻父亦已去世遂又娶某富翁女爲室然前妻猶未遽捐棄也去年大令得某處釐局差尙携之同往迨今年四月因丁内艱遣婦先歸白門賃屋偕妻母同居大令則偕後妻共住荏苒半年杳無信息其妻日用缺乏衣服首飾典質一空屢次函招迄　覆語前月婦母親至婿門將加詰責大令令悍僕麾之門外禁不使聞婦母悲憤填膺遂瀝情具呈赴藩轅上控日前奉藩司批候札府行縣　覆核辦 
[董事被控]  
　　松江訪事友人云青浦縣紳董吳昌麟前因侵挪賓與　穀各項公欵被廪貢生徐廷璣等聮名投府署上控當奉府尊余石蓀太守批飭代理青浦縣沈聮棣大令清查覆　吳願分年攤償旣而拔貢孫錦瑚等復以吳將下等田畝擡價勒賣於城隍廟中控請太守查核太守復出批示略謂現在　董自應靜候清查勿得任意移挪爲移花接木之計近日徐等又赴蘇省投控藩轅藩憲陸春江方伯卽批其牘尾曰杳賓興經費以及院田積穀均係地方公欵闗係緊要豈容絲毫侵挪據禀經董吳昌麟經理各欵弊端百出如果屬實大堪詫異仰松江府立飭青浦縣卽速遵照確切查明勒限追繳發典生息取具典領送查以重要欵一面將院田畝數擠軋清楚并吊二十二年後徵信錄送司查核均毋徇延切切抄黏附發 
[賭塲大閙]  
　　紹興訪事友人云紹屬山陰蕭山接壤處仙家匯地方問稱賭博淵藪呼盧喝雉日夜不休計共攤寳牌九等名目多至三十餘桌日前通惠公紗廠機匠某甲挾資而往屢戰屢北積負難了偶啓爭端致與塲主某乙口角旋復扭毆中以孤掌難鳴大受窘辱遂冋廠糾集同類三百餘人興師報復塲主以此處開銷衙署公費月需洋銀一千八百餘元恃有護符不稍畏懼立卽號召數百人列陣以待　鬥良久互傷數人正擬投縣報騐經人出爲調處令塲主出資就廠前演劇一日設席負荆然若輩尙未首肯目下已將博塲移設羅門埕暫避未知能不再尋仇否 
[嚴緝米販續志]  
　　蘇州訪事人云前報紀江蘇臬司朱廉訪飭拿販米出洋之常熟鹿苑鎮人錢頌虞錢玉栗父子究辦兹悉此事復經廉訪訪得錢自去年鋪屋被封之後佯爲改業串通族姪錢逸亭開設木行實則仍以販米出洋爲務以致附近一帶民不聊生更有强吞財產攔劫客米等不法情事因飭務必拘拿懲辦萬不容其逍要務也 
[毆丐釀命續聞]  
　　松江訪事友人云江湖惡丐錦春及石蒲墩因與西南鄉人結怨甚深被扭至西門外超果寺前荒地上攢毆致錦春因傷斃命石亦受傷甚重等情經地保投報婁縣署時適縣主屈吉士大令赴楓涇查盜案十五日回署查悉情形隨於次日清晨帶同刑仵馳往相騐旋由仵役唱報足跦被石擊傷長約三寸許手腕頭面亦有傷痕顯係被擊身死大令離座親視一周步入牆隅向石細視詳問起釁緣由石供小的等與德榮及馬某積不相能已非一日大令允卽緝兇懲治乃呵殿而回 
[卾省官塲紀事]  
　　武昌訪事友人云麻城縣王聘卿大令前因辦理籌餉捐欵不洽輿情經督憲張香帥撤任所遺縣篆已委李子康大令汝釗馳往接署矣○安襄鄖荆兵備道朱少桐觀察奉派赴豫迎鑿渥蒙召對現已事畢回省銷差蒙督撫憲檄飭仍回本任觀察趨轅禀謝後卽尅日啓程履新○新選安陸府殷太守鴻疇由京領憑南下本月某日行抵卾垣卽詣各憲轅禀謁想黄堂蒞治當在指顧間矣○本任襄陽縣李大令祖蔭前經督憲張香帥札委辦理沿江緝捕事宜并准酌帶隨員以供差遣大令現已禀報大府請札派鄭叅軍際平艾少尉振 
 
 

Page 3

 
 
　倪少尉維元隨同前往以資臂助○董叅軍阜民前由藩憲瞿方伯委辦藩轅監印事宜兹以叅軍别有要務所遺監印一差已委楊參軍鎔接辦矣○竹谿縣湯大令炳堃到任未久卽奉藩憲札飭調署襄陽縣篆所遺竹谿縣篆務委黄大令廷松馳往接署○候補通判程别駕頌萬辦理自强學堂歴有年所頗爲張香帥所器重現遵順直捐例過班知府本月某日領得部照卽赴各憲轅禀知大約來春須請咨北上也○湋源口釐局某委員瓜期已屆由撫憲端中丞札委本署繕校委員毛叅軍俊煇馳往接辦叅軍即詣轅叩謝尅日赴差○本月某日藩轅牌示鄖陽府通判事務詳委試用通判李森南漳縣知縣印務詳委補用知縣朱祖蔭蒲圻縣知縣印務詳委補用知縣程恩培石首縣知縣印務詳委卽用知縣方雷俱署理廣濟縣知縣印務詳請本任是缺之何錦琮回任 
[潤州官塲紀事]  
　　鎭江訪事友人云常鎭通海道長久山觀察前以天時和煦雨雪愆期特於本月十二日起躬率屬員同詣郡城隍廟及金山龍王廟祈霈祥霙每日早晚兩次雝雝肅肅致慤致誠至十四日雖得大雨然日來仍天氣晴明頗似三春景象未知滕六君何日始肯賁臨也○正任江安督糧道升授江蘇按察司效述堂廉訪陛辭南下本月十四日乘官舫道出瓜洲繫纜官碼頭鎭郡各官均渡江迎迓廉訪接見後即命解維上駛逕赴金陵○本月十四日爲南洋常備江勝右軍統領杜雲秋觀察壽誕麾下各營官弁咸致送壽禮以表祝忱觀察一概璧謝聞者賢之 
[石城零語]  
　　金陵訪事人云每屆歳闌客商多捆載杮餅粉絲徽棗福橘之類來省求售各鄉農亦出其醃肉風魚油雞板鴨擔負而來易錢以資度歳本歳此種貨物尤較往時爲多霧集雲屯　值頗賤恐若輩無甚利息可沾也○省城河道年久未疏每值三冬水源枯涸有地方之責者不知亦於此加之意否○自中外和議告成各處裁撤防營散勇游兵逗留於沿江各處往往勾結匪棍劫掠鄉村兩江總督劉峴帥惡之札飭城守協蔣副戎轉札城外各總汛分投嚴密巡查○邇來省垣内外盜賊甚多下浮橋某公館及游府街某紳家先後被劫失物均頗不資而以下浮橋一案爲尤巨 
[邦江臘鼓]  
　　揚州訪事人云江都縣南鄉各洲及毗連儀徵之濱江各圩今夏洪水爲災居民蕩析疉經各大憲曁本處地方官設法振濟無如人多欵少支絀堪虞月前適嚴佑之善士來揚目擊情形意良不忍商之兩淮運司程雨亭都轉擬乘冬令水涸之際籌欵將各圩修復以工代振令各災民從事其間都轉深以爲然立派淮南局胡碧澄分轉爲會辦大約日内卽可興工矣○久晴不雨四野望澤甚殷江都甘泉兩邑宰薰沐設壇爲民請命至本月初七夜雨師稅駕潺潺簷溜徹夜不休惟四鄉土坼如龜未經沾潤恐明歳二麥難望豐收兩邑宰遂復會銜出示通衢禁屠三日 
[太史謁客]  
　　昨日翰林院編修汪子淵太史洵因公到滬命駕入城特詣上海縣署拜會汪瑶庭大令大令延入花廳暢談良久然後握别 
[局員禁賭]  
　　南巿高昌廟巡防局委員馬午橋叅軍近日訪悉製造局各廠工人乘此散工之時聚衆賭博爰於前日出示曉諭工匠人等不准犯賭如違立卽拘案嚴懲 
[控請騐傷]  
　　前日何王氏舁其夫何會元至縣署訴稱被王某糾衆毆傷請騐明提究適縣主汪瑶庭大令别有要公遂委縣丞劉耀庭二尹升堂提訊何王氏供江北人向住本邑閔行十七圖内丈夫推小車度日生有兩子次子自幼領王姓女爲童養媳成親未久遽爾夭亡媳婦遂回母家日久不歸丈夫恐王或有變端卽將媳婦領回擬爲再嫁不意王姓竟糾流氓周錫春長脚丫頭等前來將媳搶去丈夫出阻致被毆傷叩求騐究其子何文羣供詞與母相同何會元以傷重不能供訴一詞二尹飭仵役騐得會元後肋受傷甚重令卽舁回醫治候查明再行提王究辦 
[禀請覆訊]  
　　前者張廉泉投英美租界公廨控同春棧茶房朱阿榮行竊洋銀五百元經讞員張司馬於前日晚堂提訊兩造供詞各執遂命送縣訊辦兹該棧主邀得同業投捕房公禀並無行竊之事捕頭以此案曾派包探趙銀河查過應公堂會訊爰卽禀請司馬將朱帶回管押捕房候禮拜一覆訊司馬准之 
[夜行被刃]  
　　前晚十點鐘時鄉民唐春三行經裹虹口虹橋鎮巡防局左近突被匪人用刀戳傷頭顱血流如注唐痛極呼救是處居民聞聲趨視業已一息奄奄因卽倩人舁送回家天明由其家屬舁赴巡防局喊控未知能免性命之憂否 
[售布被騙]  
　　昨日有某甲者設攤於萬裕馬頭僞稱收買布疋鄉人之携布求售者甲付以僞票令至某鋪取錢不料到彼並無其鋪迨回向詢問則甲己不知所之矣因紛紛赴捕房聲訴捕頭令地甲捕役從嚴偵緝 
[上海縣署瑣案]  
　　寡婦唐林氏控金雲槎虧欠會欵一案前晚縣主汪瑶庭大令升堂研訊金供唐林氏之夫在日欲糾一會令小的作一總當即轉糾散會四户有三户已經摇得初次收洋銀一千零二十元二次收七百二十元三次收六百八十元除已交出及輕會未收外約欠一千元之譜曾將張連生劃欵抵除細核帳目僅欠三百元現實無力措繳求准按月拔還唐林氏供小婦人照會帳核算被金共欠洋銀一千六百餘元張連生亦欠小婦人會欵未便由金劃除况金父向開魚行頗有產業務求嚴追大令著將金交人保出限年内先繳洋銀三百元餘欠再核○閔行汛弁某君函送竊賊湯子林到縣請究汪大令研訊之下湯供小的係閔行鎭人此次行竊某木行所置木植三次賣與某烟館中被汛官老爺查獲轉解案下現因急圖逃逸跌傷一足叩乞施恩大令著先掌頰一百下押候傷愈再辦 
[馬路工程局紀事]  
　　南巿大東門外花園弄公和成洋布店飭人送洋貨一件至公義馬頭陳姓南匯航船悮送至川沙航船前日遇見船主章心元扭赴捕房捕頭解至馬路工程局總辦翁子文太守升坐研訊店司龔某投案訴稱小的於十月二十二日送洋布羽綢至萃豐馬頭南匯陳姓航船不料爲陳姓川沙航船悮接故將船主扭案求斷船主供姓章年五十六歳駕川沙航船已歴多年陳姓係舊船户同帮航船共有九艘每天開行三艘公和成貨物小的並未收到求恩明鑒王左臣供小的在公和成爲夥查明貨由章心元之船收去其貨價值銀二十二兩有奇求恩明斷太守命退去俟飭差查明覆訊○烏山船户戴仁甫與同帮周榮生鬥毆爲巡街捕拘送捕房轉解馬路工程局翁太守命提研訊戴供寍波奉化縣人在茶肆内向周乞火吸烟突被毆打咬傷一指周供並未行兇太守以事起細微嚴加申斥一併揮之使去 
[申報館協振所經收順直山東長江棉衣振捐十二月初一至十二月二十日止第三十四三十五兩次清單]  
　　十二月初一日沈樹記洋一元陳劉氏爲次孫心豫求病卽痊洋十元隠名氏洋五元○初二日吳玉堂求平安洋一元南匯學交日生局來玉梅枬堂龍洋四元邵氏求身安洋四元祖氏洋十二元五角乾氏洋十元嚴丙文王君送來膳金移助洋廿元○初三日樂安恭壽堂老太太八十壽辰洋一百元○初四日鎭江沈洋一元○初六日無名氏求三兒闗熬開通洋一元無名氏求病卽愈平安洋一元○初七日金裕卿求合家平安洋十元楊仲衡病愈後洋廿元○初九日全姓洋五元○十一日吳馥堂洋十元漢　永昌祥交老福興來去塵書屋洋二元周萊仙銅洋一元○十二日無名氏銅洋三元○十三日無名氏銅洋一元○十五日厦門全泰成洋一元七角花洋七元兌見英洋六元三角銅洋十三元九角○十七日雲卿氏洋七元江西全泰盛來鑑秋爲小女求病速愈洋二元胡壽求子病愈洋十元嘉定永義昶不書名洋八元○十八日寅記洋五元崔瑞麟洋一元戴益三洋廿元○二十日吳陳龍爲先慈十週節省懺資求冥福洋廿元無名氏助江皖洋廿元無名氏洋一元無名氏銅洋十元以上總共收洋三百十九元五角銅洋廿八元九角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[控案連誌]  
　　廣州訪事人云朝鮮商民衣世寶等在歸善縣地方被匪行刧日前來省控之督轅兹悉該商結夥四人沿途售參以永安縣屬頗稱暢銷故於九月間由歸善雇舟前往船户見其行囊沈重乃串謀搶劫上月初十日晚舟抵某處船户串通别帮水手多人登舟將銀　掠去韓商即報知地方官勘騐將船户帶署審訊供認串通水手所爲地方官矜念遠人酌給銀二百兩完案韓商以此案未經追贜且所失甚鉅不肯遵領故來省上控兹奉陶制軍批示飭惠州府辦理○新會縣某魚攔被福軍營勇勒收行水以致用武各斃數人旋經魚欄捉獲勇丁二人解縣并會同各魚欄罷巿隨卽來省上控兹聞大憲已札飭緝捕總局將勇丁二人提省審辦惟營官不肯承認故至今案猶未結現在大憲已將福軍調回另調猪頭山之廣勝軍前往駐防矣 
[舉辦義龍]  
　　杭州訪事友人云省城鹽橋地方向有義龍一架嗣因經手乏人辦理不善中止以來已五閱寒暑兹因天時亢旱該處又爲熱閙之所居民思患預防集資公舉源泰綢莊爲首於十四日在廣福廟演劇祀龍招集人夫重興是舉誠地方之善舉也 
[英美租界公堂瑣案]  
　　永昌珠寳店控邱怡文鄔龍生將珠花掮去典質洋銀二千七百餘元嗣由鄔邱挽鄔九皋等六人向原告清理了事投案求銷讞員張柄樞司馬判鄔龍生交保邱怡文不應私用巨欵且前曾犯賭案判押捕房一年兹邱妻朱氏及中人原告等於昨日投公堂求恩原告禀稱邱怡文私用巨欵現已知悔浼中調處赔償洋銀已清且其一家老幼賴邱一人支持務求從寛保釋中人鄔九皋等供稱商等以邱素來誠實爲此湊集洋元代理了事以冀邱貿易得利歸還如在押一年商等墊欵無著不啻因一人而又拖累多人還求明察商請領事大人俯念商情准予保釋邱妻朱氏亦投案供丈夫素無賭博之事前事被人挾嫌誣累並無原告實証此次固咎由自取但已管押多日况已由鄔九皋等理明求念一家老幼藉以養活倘押外國牢中一年必有死無生務求超豁以救全家蟻命司馬核供與偉繙譯互商著暫退候商核奪○引翔港醫生王旭昇向地虹口懸壺行道日前有徐掌林之子猝患痘疹延之開方一服而斃徐以兩房僅此一息不肯干休向王理論王延博律師至捕房控被徐無端毆打經包探張阿五將徐及妻吳氏拘解請訊徐呈藥方求核司馬謂痘未發出何得用麥冬等藥致毒不能透洩誤人一至於此尙欲興訟以後不得再在租界懸牌又謂徐曰人之死生有命不得再向王滋擾各具結完案○掮客陸慶雲騙得沈榮康等香爐二座經包探竇如海拘解請究司馬判責三百板管押捕房六月 
[法租界捕房瑣案]  
　　前者錦名洋行收租人某甲扭天香樓茶館夥張福壽至公廨控被其主積欠租金四個月共計洋銀一百三十二元經讞員杜枝園大令訊供諭交的實人保出限年内理楚昨日某店主投案求保大令准之○偷兒王阿炳前因行竊耶穌教堂銀盃等物經大令訊供判枷一個月昨已期滿大令命提案開枷重責五百板　出○偷兒劉阿廷陸扣仔前因行竊花布自鳴鐘等物經大令訊供判各枷號一個月昨已期滿提案開枷命各責一百板一并斥釋○舊貨攤主劉裕前因收買竊贜奉大令訊供判罰洋銀三元昨日劉遵諭措繳大令命卽開釋○偷兒陳阿四張阿四王阿六均奉大令訊供押候責懲昨日提案著各責三百板量併釋出 
[美租界捕房紀事]  
　　賭棍顧阿三陸杏生等在沈家灣左近鍾福南茶肆内大開賭塲經捕頭派探拘獲解經讞員張柄樞司馬從重懲究昨日捕頭以鍾係罪魁禍首未便從寛特令某包探前往拘拿以便解請訊究○昨晨跑灘賊陸福生掩入外虹口公和祥碼頭行竊舊鐵若于磅適爲管門之印度人所見連贜送入捕房捕頭令押候解送公堂禀請懲辦 
[維揚官報]  
　　十二月初一日程鹺尉謙禀知赴　分發經歴陶鹺尹潤　禀到初二日楊分轉葆鈞辭回孔涵卡初三日北掣戴分轉禀辭梁鹺尹慶和銷楚鹽查艙差初四日吕鹺尉桂芬鮑鹺尉存義辭押北鹽初五日伍祐塲吳鹺尹賜眞缷事回初六日倪鹺尹壽銘委六漫閘銷總局文案差初七日分發知事朱鹺尹嘉樂浙江人禀到初八日黄分轉以忠辭回淮北郭鹺尹步灜禀知赴省初九日署梁垜塲馬𪙉尹長源缷事回黄𪙉尹淦委黄橋卡吳𪙉尹瞻廷委仙六巡護差高　尉敦厚委四浦差中正塲王鹺尹到揚公幹初十日汪分轉觀潮由高溧句差次來揚楊𪙉尹誠銷寳帶橋卡分發運判唐分轉彭年浙江人知事倪𪙉尹鍾阜浙江人巡檢萬𪙉尉立綱江西人均禀到十一日程鹺尹恩煦解淮北餉茶十二日分發經歴郭𪙉尹煜福建人禀到十三日陶𪙉尹福齡銷新闗卡 
[江西官報]  
　　候補道張瑄接派辦政事處知府徐元霖接課吏館營務處提調署德化縣沙昌壽缷事清理交代回蔣殿甲委解常稅等欵進京從九徐思榮帮辦吳城分局嵇培謝酌委同道首領一次史瀾由高安催减平回張福祥起服來江德化典史熊杰缷事回指分知府餞昆先行到省府經黄炳耀譚榕徐麟俱投文新選峽江縣陳惠麟安仁縣王渤俱禀到署峽江縣管純桓缷事清理交代回解鳴珂起服來江鄭輔東禀知辦二套口厘卡劉震鴻聞訃丁母憂胡宗衡解九江闗銀進京方履中解銀赴申王鴻壽謝儘先酌委優卡一次陳懋功解南字營餉金陵回張興國陳壽齡葉立馬輔仁袁樹基樊紹宗姚文葵陳佐堯胡昌年俱投文翁成典莫錦炎吳炳耀温汝楫俱騐看萬安縣劉步元缷事清理交代回胡宗濂辦貴谿釐卡楊景星辦許灣釐卡林志誠往湖北公幹 
 
 
