# 1895 - 292 - 4908086

 

Page 1

 
 
[新印傳家寳全集] [  圖書集成局代啓]  
　　揚州石天基先生所撰也言言通俗事事得情雖愚夫愚婦閱之盡可知治家立身處世植品實足爲驚世之木鐸後起之津梁盖其書分初二三四集初集則言事親敎子讀書學禮之道旁及養心消閒之法二集則言人事格言保産種子之方以及出仕錢粮諸端若三四集一則詳敎文字因緣禪宗直指一則備具悅情怡情笑話逸事上而治平下而脩齊無不於是書囊括也兹由煥文書局托本局用大號鉛字排印成書每部價洋一元六角上洋三洋涇橋沿浜煥文書局二馬路千頃堂外埠湖北漢口鴻文順記書局福建省城益記書局山東膠州成文堂烟台成文信蘇州彚文軒發售 
[四百二十六號畫報出售] [  點石齋啓]  
　　台灣生番久沐王化雖多梗頑成性順逆不常然亦良莠不一近如大科崁等番衆遭日人誘至營中悅以音樂貺以珍饈以爲籠絡之計而番衆亦竟相安而他社之番目則約同志數千人至劉帥營中願効前驅共除强寇其賢不肖爲何如也他如獲古人之鐵丸却瘧鬼以利刃及蘇人某甲拘姪得婢等圖准於卽日出售此佈 
[閱本報所載條陳時務試申論之再續前稿]  
　　一折南漕以節經費夫自元以來漕東之粟以實京師累代講求其法屢變元用海運患在因風遭溺明用河運患在勞民傷財二者之得失亦難分軒輊今時則競尚海道之便捷事速而工半費亦較省運河則多梗阻百弊叢生費亦較大若綜其利弊而論之則河運不如海運海運不如商運溯查嘉慶年間協辦大學士劉權之疏稱南漕合上下浮費而計之每石需費十有八金爲數甚鉅國家歲漕四百萬石之米是有七千二百萬金之費也然物窮則變變則通近今行海運之法以變通之在國家滅省浮費裨益實多州縣之漕章亦經各省督撫臣酌中釐定明予以辦公之經費隠絶其無限之浮收民情翕然無不稱便然聞京倉支用以甲米爲大宗八旗兵丁不慣米食往往由牛彔章京領米易錢折給兵丁買雜糧充食每石京錢若干合銀一兩有奇官俸亦然領米之後卽發米鋪或因泥沙太多或因受洷發霉卽發糖坊每石亦得銀一兩有奇赴倉親領米石者寥寥罕覯也蓋涉途旣遠侵蝕必多經時過長則折耗自易以漕運無窮之勞費而每石僅獲一金之用眞不可解今若統計南漕抵倉之米每歲共有若干卽令各省將折漕之價與其應發水脚之費解交部庫所有甲米宫俸願領銀者照漕折銀數發給京師形勝甲於天下官商輻輳水陸珍物四方畢集天津素爲海運通衢風帆出没估客往來阜財之數較之海禁未開以前大可三倍近來津沽鐵路其已辦者在唐沽逹津轉至唐山等處轉瞬由林西直接東三省地愈廣而利愈漙若京通之路果能照此推廣開辦則各路貨物無不爭至都門價廉費省質易日旺如招商運米免其關稅回空之船一體給照免稅倉米旣滿而運米售於巿者亦照此法辦理商人惟利是圖一聞此例則江浙之米與奉天牛莊之米必將航海而至山東河南之米亦由運河而至京東豐潤玉田之米必從鐵路而來如此則有八便焉米色乾潔一便也部庫充裕二便也民力久紓三便也内外支銷漕項節省至千萬兩以外四便也甲米官俸所得較豐五便也米商奔赴百貨流通六便也北地之民見米易售多種稻田漸興水利七便也如有兵爭之禍無截擊之虞八便也有此八便是海運之不如商運亦可見矣况洋面平穏輪船迅速富商大賈挾數百萬之貲致數萬里之遠雖在多事之秋艱難險阻曾不假尺寸之勢什伍之衛不患不逹爲今之計求其無弊而有利者莫善於此行之數年成效昭著永爲定例仍隨時保護運河量加修濬每年酌行河運十數萬石務使運道毋廢而已如是而猶懼有運道壅閼京倉闕乏之患者吾不信也秉國鈞者曷不於南漕之利弊孰思而統籌之耶一開礦務以資利用夫地不愛寳古有明徵卽今世間流通之金銀銅鐵何莫非以人力開採以供上下之用况今輪舶行於江海鐵路行於陸地機器製造之廠日益繁盛用煤尤爲大宗則今日之亟務又在礦政矣但欲行礦務五金及煤開煉之法及所用機器皆各有分别此雖有專書可攷然亦必導以礦師循名核實絶去諸弊力求振作方能有濟從前每有一種似官非官似商非商之人藉開礦之名騙大錢財迨股份已齊則不過虚張聲勢並無開辦實際入股之人急欲將股份票售去以脫此累無奈無人顧問數年之後資本盡失向之排塲闊大欣欣得意發章程租房屋立股單以收人金銀者至此已避匿不見矣所以十餘年來中華之礦務不能振興皆被若輩所悞自今以後宜痛懲前失力戒誇張或可有挽回之日然其權不在商而在官不在下而在上苟官辦旣有成效民間自必樂從所望當道諸公爲裕國利民起見本之以實心行之以實政也則礦務之興可計日而待也其末一條係設立學堂以儲人材夫學堂一事執筆人已不憚煩瑣再三言之矣卽各日報亦已論列及之矣兹不贅言[  稿畢]  
[諭旨恭錄]  
　　八月二十八日奉上諭御史熙麟奏蒙古王公官員出繼承襲請飭理藩院遵照定例辦理等語嗣後遇有蒙古王公扎薩克等缺出著理藩院將例應出繼承襲之人按照例章定議毋稍延宕其卓索圖盟喀拉沁東旗扎薩克一缺仍著該院查明辦理以符定章欽此同日奉旨英秀恒斌英凱來秀桂蔭錫嘏成俊貴壽文徵承綱榮元啓煦鍾佩裕隆榮奎祥麟文惠祿顯麟祥常泰奎定清溎聨綬裕銘逹三定常長明慶斌愛星阿崇鈺均著記名以軍機章京用欽此同日奉硃筆陳兆文轉補左春坊左庶子李紱藻補授右春坊右庶子欽此 
[本館接奉電音]  
　　昨日午刻京師飛電傳來上諭三道敬謹譯登○九月初四日奉上諭張聨桂奏搜捕來賓等縣土匪情形請將出力文武員弁狀勵一摺本年夏間廣西武宣縣匪首韋老恩藉端惑衆句結來賓土匪陳沅湘等盤踞哥村四出擄掠經張聨桂飭派知府梁廷贊等會合各營分路進剿先後擒獲匪首韋老恩等多名正法現在從匪解散地方安堵如常辦理尚爲迅速所有在事出力之署柳州府知府梁廷贊俟補缺後以道員用潯州府知府夏敬頤著賞給精勇巴圖魯名號留粤補用副將李極先著俟補缺後以總兵記名請旨簡放補用都司蔣良瑞著免補都司以遊擊留粤儘先補用試用府經歴馮鏡芳著以知縣補用仍飭查拿逸匪毋任漏網餘著照所議辦理該部知道欽此同日奉上諭壽蔭著卽赴熱河都統新任毋庸來京請訓崇禮著候壽蔭到任後再行交卸回旗欽此同日奉上諭譚繼洵等奏總兵積勞病故懇恩優卹一摺瓜洲鎭總兵調署漢陽鎭總兵謝濬畬前隨彭玉麟楊岳斌轉戰沿江各省迭克名城所向有功自簡任長江水師總兵以來訓練籌防均能稱職兹聞溘逝軫惜殊深謝濬畬著照總兵軍營立功後積勞病故例賜卹生平戰蹟宣付國史館立傳並准於湖南原籍及安徽立功處所附祀彭玉麟專祠以彰勞勩該衙門知道欽此 
[詳述高麗亂耗]  
　　大院君率兵入高麗王宫致高王妃被弑等情本館已疉譯東西各報章列諸報牘矣兹閱 
 
 

Page 2

 
 
八月二十四日高麗來信言之較詳爰再錄之當八月二十日天未大明有高麗兵二百人經日本人所訓練者會合日本兵約五十名換穿民人衣服分執刀槍至大院君邸第意欲擁護入宫大院君初尚不願各兵迫之使行旣至宫前有從旁門入者有從前門入者亦有從後門入者亦有踰牆而入者正紛擾間又有日本兵一隊馳至守宫高麗兵見之放槍拒敵未幾卽敗退是時先至之日兵約五十名已闖入王妃宫殺斃宫女十二口摔王妃之髮連一宫女納口袋中拽至距宫甚遠之鹿囿中將樹斫下高積如山潑以油舉火焚之高麗兵十餘人殉焉王妃之母聞變懼而自盡至二十一日駐高麗之各國使臣相聚互議旋有二使臣入謁高王日本使臣三浦氏亦欲隨之而往經大院君阻止二十二日泊仁川之俄美二國兵船統帶各調兵入韓京俄使臣復上奏高麗請自執國權莫任大院君主持一切如不俯允則卽致哀的美敦書云云刻下俄兵船已有三十餘艘聚泊高麗海面各國使臣咸謂大院君祗如廟中土偶人其實日本欲乘機舉事耳於大院君何尤 
[續斬兇犯]  
　　福州來電云古田閙教之兇犯前已正法七人初四日又在古田斬决十四人尚有四人須解至福州處死其懲辦亦可謂嚴矣 
[詳述拱北輪船失事情形]  
　　拱北輪船炸裂傷人前已譯登大略兹悉拱北失事處約離錦州八十餘里八月二十六日傍晚開駛時約裝勇丁七百名船中火藥忽然火發以致船卽被焚船上人咸奮力施救突又有火藥炸裂以致傷者死者纍纍若貫殊當初發火時船主及大副俱受傷經船上人扶入小艇勇丁爭欲入内所載旣重懸艇之鐵鈎中斷遂致隊入浦中惟餘司機軸之某西人及勇丁二百名得以出險緣船被焚時水淺不卽沈下故得救起送入醫院敷傷也 
[詳述火焚藥局事]  
　　京師火藥局被焚其大略已登前報兹悉是局在西安門内白紙坊爲專製砲藥之所應用器具俱以銅質爲之在局供役者如有親友前來探望必令將火絨烟袋放諸門外遇有鞋底釘鐵釘者亦令脫下然後入門蓋防範甚嚴也八月二十三日申初不知如何失於防備致將曬晾之火藥五簍盡行燃著轟然一響厥聲若雷傷斃一人及拉碾之驢一頭附近房屋窓皆被震碎是日正值土地廟巿集遊人甚多事後來觀者如堵局中監督聞警到局飭役將餘火救熄每人賞錢二千文散役减半 
[豫章火警]  
　　江西訪事人云省城合同巷某刻字鋪内顔料棧忽於八月二十二日五更時失火一霎時化爲焦土所失不下千金亦可憐也當警鉦鳴後各洋龍聞聲馳至已火滅烟消細詢起火之由緣守棧者偶作葉子戲更深腹餒入廚煮麫充饑手足慌忙遺火柴中致肇此禍云 
[提憲閱操]  
　　安慶訪事人云長江水師提督彭紀南軍門於八月二十五日馳抵皖垣泊舟西關外鹽河安慶水師恊兼統撫標澄清水師譚鎭軍先已設立行臺并督率部下各哨杉板船迎迓軍門旣至闔城文武員弁均趨詣行臺謁見軍門隨命駕入城赴撫藩臬及各當道處謝步當日卽閱視水師次日復閱陸操閱畢分别奬賞仍乘輿入城詣各署辭行然後起椗上駛福少農中丞王介艇方伯丁潛生廉訪以及陸營中叅遊都守均往江干相送水陸勇丁鎗砲齊鳴聲震山谷 
[江寗試事七誌]  
　　金陵訪事人來信云江蘇學政龍大宗師於八月二十九日之晚蓮漏三滴發出駐防及江寗府上元江寗句容四邑新進文童案兹將前列者摘錄於左駐防存秀邁拉遜存寛長春府學汪金源雷培霖龍如桂鄒師浩蔣鳳儀上元張金鑑黄靖海劉文儼許家恒陳滭江寗葛傳勳陶隆僎端木楷婁國徵楊作舟句容丁致和經家齡趙繼志章渙章許興第 
[逃犯正法]  
　　杭地仁錢兩縣監禁盜犯不下數十名上月廿六日仁和監中有犯計亞二等起意反獄先有漏網黨羽在外約定時刻以爲䇿應所約之時以餽送熟肉爲號仁錢二監各送肉二十七塊而仁和被禁卒偷吃一塊遂致錯誤時日該犯計亞二與在監某犯僞爲爭閙一時人聲嘈雜卽將鐐銬扭斷當時從而和之者計有四十餘人之多本擬傍晚越竄申刻時適有台州要犯二名在府過堂押回原監禁卒入内見犯大半將刑具鬆去不敢聲張立卽禀知方少尉奎元帶同獄卒及守監營　前來查看一面飛禀邑尊伍芝蓀大令立卽知照撫杭四營派兵前來彈壓誠恐不及先在近處雇用輿夫數十名四面把守該犯等知事已敗露不能久待欲乘間奪門而出爲守監兵士阻住遂紛紛上瓦越牆而逃其時四營勇丁俱已到齊四面兠拿當塲捉住三名格斃一名其時各犯有在瓦上徘徊者有未曾縱上者兵丁俱奮力上前將犯全行捉獲方少尉逐一點查無一脫逃邑尊升堂嚴訊知爲計亞二等八人起意中有左盈風一名已被營兵格斃當卽詳請撫憲定奪廖穀帥批示立將七名斬首并格斃之左盈風戮屍概行梟示卽於次日委伍大令監視行刑並派營兵四十名押赴巿曹處斬畢邑堂打道回衙循例拈香升堂排衙後卽赴撫憲銷差 
[倉穀宜儲]  
　　江西訪事人云省城各義倉平時儲穀約三十萬石以備凶年實數十百萬貧民性命所繫也前年四五月青黄不接穀價陡昻大憲軫恤民艱飭發倉穀平糶每擔收十足錢七百文計糶出八萬擔入錢五萬六千千迨秋收告成各屬穀價每擔不及七百文買補原額原可有贏無絀大憲遂委員四出查探價值不知如何至今未買父老私憂竊歎以爲本年上游秋收稍歉穀價每擔有漲至一千餘文者明年春夏之交上游各屬米價必增義倉少此八萬石深恐貽悞貧民幸吳城鎭上下百里及鄱陽湖周圍千里皆無水患一律豐登想當事者必能先事預籌也 
[宣南碎錦]  
　　有盜犯多名曾在京西地方槍刦事隔半月尚未破獲西路清軍某司馬差役躧緝至京各處尋索於八户廿六日始訪聞盜等在前門外王皮胡同某妓館嫖宿差役當卽在中城地面文武衙門掛號至是處將該犯四名登時弋獲解回西路廳審辦○八月廿四日傍晚之時前門内兵部街有大鞍車一輛自南往北突遇一跨馬者揚鞭馳驟一時躱車不及跌入溝中人馬俱受重傷馬雖略有喘息而人則昏迷不醒未知有性命之虞否○刑部審辦永定門外迤南小紅門地方鑲藍旗淫婦商同姦夫謀害本夫一案其姦夫年約廿歲審問三堂已經承認圖姦同謀情形惟淫婦狡展異常歴受嚴刑堅不吐實刑部有軋槓之刑向祗施於强盜今因其婦歴受各刑執定不認因亦將軋槓之刑施之今受此刑亦已十餘堂矣仍不承招承審司官頗爲争躁云○京師棚鋪每遇拆棚必用單套大車一輛京呼爲敞車以載用畢所拆竹竿极篙繩席等物裝載之物每高於車是以一遇路途坎坷動至傾側八月廿六有某棚鋪拆棚歸來滿載大車一輛行至前門内西皮巿地方道路不平以致騾車同時翻倒將車夫壓傷其傷勢甚重恐難保性命也○順天府示諭准户部貴州司案呈據山東巡撫李奏順直招商運米平糶奏明自本年二月起連閏至六月二十三日限滿凡有販運米麥雜糧毋論照護限期遠近經過東省沿海内地關卡均應照常完納厘稅等因光緒廿一年六月十三日奉硃批户部知道欽此欽遵相應傳知各商户知悉所有由本衙門請領護照自示之後卽將已運糧若干石計照若干張未運糧若干石計照若干張尅日查明送轅較銷毋違如有稽延定將保户從重懲辦特諭○崇文門外之打磨廠普善粥廠於八月初一日開廠施放宣武門外南横街圓通觀利仁粥廠於八月廿二日開廠施放○各省關稅每年應解部飯銀積欠甚夥刻户部擬將飛咨各直省督撫將軍轉飭催各關監督關道赶緊將屢年欠解飯銀一欵解交部庫以供木部堂司辦公吏役工食曁帮貼内閣軍機處起居注兵刑兩部各要需限於一月内 
 
 

Page 3

 
 
解到俾年底開放不致貽悞云○各省武舉人來京會試於八月廿四日一早齊赴兵部大堂過堂投文繕遞互結是日該部堂上堂下摩肩接踵擁擠往來午後始漸次散去計直隸通省會試武舉八百餘名各省統計共三千一百名有奇一武舉自德勝門外寓所乘車至部門前下車因雇車時車價未說清楚又因武舉中途遇一熟人同乘此車而來車夫爭價武舉怒揮老拳飽打車夫經人勸散車夫抱頭鼠竄而逃○直隸蘇州人陳姓夫婦因去年避水災來京携有二女寓虎坊橋某客店旅資不繼因將幼女鬻銀數兩餬口不兩月而金盡遂一家三口日賒店中之飯至七月間聞本地豐稔將返鄉里苦不能償店債又以長女抵半年店飯銀四十五兩書劵别女而去女甫十二齡主人卽煩素識媒妁覓主出售八月初有某甲自店中領女去轉交於其親某乙領女至内城某宅相看買充侍婢乙去兩日未返甲往尋乙探聽消息始知有張姓者中途遇乙領女自稱係女之母舅控乙拐伊甥女鬻賣於官女已被張領去矣甲因悟乙欲獨得其利故串通張姓僞爲女之母舅以圖誣賴刻案送刑部部員訊女女仍認其人爲舅及向其人詰女家事則盲然不知問官立辨其假乃重笞張乙女亦受掌責焉 
[禮懴禳疫]  
　　杭垣疫癘流行至中秋前後尚未盡絶吳山東嶽廟斗壇諸人於十六日起在湧金門金華廟内設壇禮懴三日并製就帋衣船隻紙馬之類加以冥　交分各路焚化壇内請温元帥神監察圓滿之夕用元帥神令箭巡行街巷以驅疫鬼其費用一切均由壇中人公派並不募化惟冥鏹則由居民樂助也 
[另委局員]  
　　保甲總巡竇甸膏明府前奉江蘇撫憲趙大中丞檄委赴黄渡管帶江蘇撫標副前營並由水利局　辦周秋江司馬暫爲兼理總巡局務俱登前報兹聞上憲另委江蘇候補縣曹明府荃生接辦總巡局差想明府奉札後卽當日内到局接差竇明府亦於日内來申交卸局務禀復銷差再回黄渡專事管帶之職也 
[明府來滬]  
　　新署寳山縣沈明府於昨日因公來滬命駕進城先詣道轅禀謁繼至縣署黄大令延入花廳殷勤欵待晤談良久始别 
[騐屍續述]  
　　邑令騐屍一則兩紀報端黄大令前日午前乘舟前往騐屍先有廿一保七圖地保何裕生預備伺候鐘鳴四下大令蒞止屍塲設公案於何張氏家何保跪迎道左大令降輿升座公案先提地保何裕生供小的充當廿一保七圖地保家住何家渡寡嫂何張氏另居東首隔開二十間門面寡嫂因無子嗣僅有一姪娶媳蔣氏今年廿八歲其姪已故三年兩輩孀寡殊形零落終日以紡紗梭布爲事今春雇顧火觀傭工至七月停歇去後每於十餘日必來一次常與寡嫂吵閙本月初一晚又來滋擾業已吞烟及至察覺神色有異見伊手指有烟跡身間搜出烟盒當卽赶救無效延至初二早晨身死族弟裕廷亦與寡嫂遠隔二十家連小的處三家均被屍母舅王榮桂打毁房屋求勘斷何張氏供年七十歲丈夫早故撫兼祧胞姪娶媳蔣氏亦已守寡三年無子可撫是以螟蛉王正善爲義子顧火觀今春到氏家帮工至秋間辭歇後來時常到氏家中盤踞詐擾出言不遜欲與蔣氏成親小婦人從未許允當由夫弟何裕生喝令速去又於本月初一日吞服洋烟奔來尋釁旋卽毒發施救不及延至初二日身死求恩明鍳何蔣氏供是何張氏姪媳年廿八歲向與工人顧火觀並無往來餘供與張氏相同吳金火供充廿一保頭圖地保年五十歲與死者顧火觀表親顧住小的圖内顧向在何家傭工秋間停歇欠缺工資現因前往討欠被何裕生王正善毆打受傷身死小的查看屍身胸前有傷請騐伸冤如果無傷愿甘反坐王榮桂供住櫻桃河西年四十五歲已死顧火觀是外甥因向何張氏處索取工資口角被何裕生王正善毆傷致死當有朱浩坤見証王阿狗供年廿歲是王榮桂之子當表兄顧火觀身死時父親患病小的前往查問被何等獲住小的等並不打毁房屋大令訊後飭仵如法將屍相騐據報週身並無傷痕委係吞烟身死大令親視無異由屍親王榮桂等備棺成殮求請免封具結領回埋葬大令離座勘視何張氏之屍東間及中間俱被打毁灶間一切器具盡行擲碎板壁一堂亦已拆落諭王曰爾等兇横於此可見令傳王正善訊問不知何往著令何裕生交出以憑研訊時已暮色蒼茫大令飭將一干人帶回縣署覆訊迨回署排衙時已十下餘鐘矣 
[舉襄例志]  
　　馬漁珊明府於本年七月間因食瓜而逝其靈柩前由公子扶之來滬在四明公所暫厝此已紀諸報端昨日係出殯之期清晨十點鐘時排齊儀仗迤邐而行前導有開路神一對高與檐齊繼以銜牌數十對有欽加知府銜三品頂戴署長洲元和吳金壇丹徒各縣調補寳山縣傳旨嘉奬遵例入城繼以德政牌百餘對萬民衣十餘襲萬民傘數十頂僧道十六衆丹旐銘旌容亭香亭誥命亭執紳以送者皆衣冠濟楚翎頂輝煌孝幃内七公子麻衣如雪涕泗漣洏柩用獨龍大槓舁以十六人由法大馬路往西過西新橋經六馬路仁濟堂門外折而北至英大馬路會審署前往東至石路迤南入四馬路過三洋涇橋重入法大馬路轉灣經天主堂街永安街過新開河橋至金利源寍波馬頭登江天輪船回寗波原籍安葬沿途設祭者共六處法捕頭特派包探帶領夥役多名分投彈壓 
[定期秋賽]  
　　寓滬西商每於春秋二季作賽馬之戲兹屆秋賽之期定於本月十一十二十三三日想屆時騄駬驊騮逐電追風定有一番勝景也 
[巡捕换服]  
　　前日下午老巡捕房由德律風咨照美捕房據云刻已商定將巡捕所穿號衣改革新制卽飭捕前來領取黎捕頭於昨晨飭各華捕往領號褂其式如西人所服大衣左右均有鈕扣從前領際定有白色辮今則一律除去 
[軋船轇葛]  
　　順和輪船於前日下午駛抵虹口順泰馬頭傍岸時適有會德豐之第六十一號駁船在側不及退避竟被軋至碼頭是處尚有碼頭船一艘更不能避讓互相擠軋未片刻駁船傷重沈下碼頭船亦滿載清泉碼頭船主人周茂順卽訴諸水巡捕請爲查辦水巡捕答以爾船被駁船軋損可向駁船主人理說周卽冋會德豐理論答云駁船亦被撞沈尚欲與吾饒舌耶可投江海關控告尚未知若何了結 
[馬夫折臂]  
　　寗波人李愛生年甫成丁現充某公館御者前日下午西人乘坐馬車李疾馳駕駛由黄浦灘至外大橋將上橋李忽從空倒下車輪由其手臂碾過臂骨折斷卽舁至同仁醫院求療諒已不免殘廢矣 
[縣案一則]  
　　山東人唐翰卿前在滬南豐記棧内恒祥雜貨號擋手結欠正泰德生元亨鼎昌等十一家錢莊往來銀一萬三千七百九十兩經各莊扭控上海縣訊供管押待質所嚴行追繳在案嗣後業已三次提比終屬空言又經各原告具呈禀催前晚又經委員夏明府提案訊比原告正泰等三家投案環禀嚴追唐供已央託朋友曹某向各莊調勸折成相去不遠日内當可折償了事求恩稍予寛限數日卽當了理銷案明府得供以旣有人極力調勸折償姑再寛限一禮拜務必料理清楚如違定干究辦仍飭還所 
[英界公堂瑣案]  
　　粤東人陸阿生周阿江素與愛寳榮貴二粤倡有連邇來陸周以二倡不加青睞未免心含醋意竟於前晚各携穢水直入倡室潑於二倡身上二倡誤以爲强水也極聲呼救龜子將陸周扭住一面遣人投報捕房捕頭遣包探陳阿九前往將陸周拘入捕房昨晨解至案下二倡蓮船盈尺聨袂上堂瀝訴情由並稱衣服被汚叩求賠補陸周同供稱小的等在某洋行執役與二倡素相繾綣所潑者實係洋人作字之蘇木水兹願將衣價照賠别駕判罰洋銀十八圓以八圓賠衣服十圓充某公項如不能繳則笞責二百板枷號十日○包探竇如海禀稱某輪船由外洋載半銀半鉛之僞洋銀來滬被小工俞阿四楊少泉張少留王大喜串竊二十六枚小的查獲七枚冋詰餘贓據言十九枚已售於吳淞口爲此解案請訊俞楊張王同供稱小的等並不知此項洋銀攙雜鉛質現在十九枚已售於吳淞口只剩七枚業已起案别駕判令交包探帶回捕房候飭差吊齊贓物於下禮拜二覆訊○劉福林竊取某鄉人之黄豆棉花各十餘斤經三白五十二號華捕當塲拘獲送請究懲劉供稱 
 
 

Page 4

 
 
鄉人將物遺忘在路無人收管是以拾取别駕判令管押兩日○四百零二號華捕拘獲天后宫前設攤賂錢之陸雲祥周阿金連賭具送案陸周同供稱小的等均在天后宫前售落花生偶爾游戲叩乞施恩别駕判令各管押四日○二百八十號華捕解馬夫吳阿毛到案禀稱小的見此人在車中打肫是以拘解請判别駕判罰洋銀一圓 
[美捕房瑣紀]  
　　整容匠張光明賃屋源芳路第五百十三號開設剃頭店雇本地鄉人張雨田爲庖司昨日清晨張竊取店内之報時鐘水烟袋等物啓門奔逸途遇包探倪順泉人贓一併拿解捕房押候解送英公堂訊究○浦左祥生船廠工人周海榮糾衆將工頭蔡阿喜扭毆由捕將周拿獲經包探張阿五解送英廨已由屠别駕庭訊之下據蔡供事爲已歇工頭唐恊亭挾嫌指使别駕飭提唐等到案覆訊已列昨報昨晨唐投捕房聲稱聞得讞員老爺飭提小的到案爲此奔案請爲送廨質訊捕頭詢其彼等糾衆毆人是否爾之指使稱向充該廠工頭已歴九載前爲患病倩蔡替代數天迨病愈其缺被蔡奪去亦並未與彼齟齬今彼等毆打爲衆小工不服與吾無涉捕頭令暫行管押送請英讞員訊核○昨晨有鄉人某甲肩挑鴨蛋一檐在吳淞路有違租界章程爲二百二十八號走街捕拘解捕房捕頭令罰小洋三角免究開釋○流氓某甲寗波産向以賭卜餬口在外虹口老街設攤或排廿一門或設一本萬利等諸名目昨晨經一百九十三號華捕拿送捕房捕頭以其初犯令罰洋銀若干免予深究卽釋出 
[法廨停訊]  
　　昨日禮拜二法國祁繙譯官政躬不豫是以咨照捕房及讞員鄭大令停訊一期 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂瑣案]  
　　鴇兒萬奶奶昔在平和里開設花烟館前年與水　張華　姘識遷至榮錦里　貼高翠娥住宅蓋　改爲野鷄倡院矣宿遷縣人王花氏因事至揚州挈一女孩名曰小翠仔被水販誘之來滬賣與萬鴇改名素蘭逼令接客　　遂意鞭扑隨之女乘間函告其母土花氏遂附舶來申在更上一層樓相遇互相哭泣哀動旁人傭婦高奶奶佯誘氏至萬鴇處傾談一切入門後萬鴇卽將女藏匿逐氏使出氏復至水販梁興家查問梁亦不睬遂奔投公廨以萬鴇逼良賣娼等情繕詞呈控屠别駕飭提到案前晚研訊之下氏訴稱小婦人原藉宿遷丈夫在金陵督捕營劉大人處當差旣而調至清江因病折回行至揚州　歾小婦人生有兩女已殤其一現在與孀姑撫養此女冀贅一佳壻倚之爲活迨小婦人到揚州將夫屍收拾停妥女兒卽被匪人拐失遍尋無著至七月忽接女兒來信略云如欲面晤可至上海四馬路更上一層樓及小婦人到上海之第三日始相見被傭婦高奶奶誘至萬鴇處一言不合卽有龜奴五六人將小婦人赶出復　梁處訪聞不理故投大老爺案下揑陳訴畢涙如雨下别駕詰問萬鴇供稱小婦人兩代孀居不得已而以賣娼爲業此事均由同業鴇母周小保仔唆使氏女實不在小婦人家况租界中探捕林立當母女會見時何不以交巡捕别駕大怒曰爾自恃孤孀卽可免買良逼娼之罪耶喝令掌頰萬鴇叩首求免别駕曰今姑記責限三日内交出氏女如違重辦○四百五十九號巡捕解李董氏石毛毛請究别駕提訊之下李董氏供稱石在小婦人處寄飯日　白米一升計被欠米三斗七升向索恃蠻因之爭扭石供稱向在虹口某碼頭當扛夫先與氏姘識近來氏又與别人私視小的如陌路以故爭執别駕以男婦均屬無恥之尤一併逐出 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年八月念六日京報全錄]  
　　宫門抄○諭旨四道錄前○教職單○浙撫廖奏五十八次懇恩旌表摺○河督許奏加抛各工穏固情形片○又奏補還各工情形片○浙撫廖奏甄别知府片○豫撫劉奏叅革經歴典史片○又奏盤查司道各庫摺○川督鹿奏糾叅知縣分别降革片○又奏甄别知縣片○又奏甄别知縣片○八月二十六日理藩院鑾儀衛光祿寺八旗兩翼值日廂黄蒙引見五名正紅滿十六名○潤貝勒因拴婚謝恩○遷公假滿請安○李鴻藻因伊子以内用謝恩○裕德等謝准其抵銷恩○江西總兵宋朝儒請訓○熙貝勒請假五日○麟中堂續假十日○巴克坦布請假十日○張百熙續假五日○召見軍機張蔭桓宋朝儒○光緒二十一年八月分教職單教授陜西興安王建瓴西安舉甘肅蘭州馬墉西寍拔四川嘉定廖錫藩成都增正諭順天大城高桂廣平山西長治吉德浴平陽河南濬縣李羣玉開封鄢陵曰本全彰德汝州石懷玉懷慶甘肅靈州張震階州湖南武陵許鄧起元長沙廣東番禺譚光齊高州廣西上林鄭振超潯州俱舉湖南武岡陳壽昌長沙廪雲南廣西楊紹曾大理歲訓導順天房山邢殿英永平歲安徽五河鄭恭徽州山西蒲縣張文煥霍州河南臨漳章澤許州陜西汧陽李楨同州廣東長樂張思源廣州徐聞李銳臨廣州貴州正安易鎭寰安順俱舉山東黄縣陳家聲萊州甘肅平遠趙啓文秦州江西萬年吳璆南昌廣昌歐陽炳昭袁州俱優陜西石泉史鵬飛延安挨江西瑞金謝炳煌袁州挨四川懋功劉培叙州挨復諭直隸平山丁鎧宣化廪陜西澄成張文西安恩復訓山東恩縣路維新濟南廪山西陽城王徽五太原舉河南衛輝蘇裕昆汝南廪陜西商州張廷輔西安附浙江處州曷祥　寍波舉湖南岳州齊朝煥長沙　雲南鶴慶黄文龍廣西挨○○頭品頂戴浙江巡撫臣滲壽豐跪奏爲五十八次查明浙江省各屬陣亡被戕殉難官紳生監義民婦女一併懇恩旌表恭摺仰祈聖鑒事竊照案准吏部咨嗣後請卹之案如核其死事年月已在十年以外者　不得再行奏請議卹又准禮部咨陣亡被戕殉　紳民婦女查有實在事蹟可憑應准照例旌表各等因節經五十五六七三次查明陣亡被戕殉難　氏婦女先後奏請旌表在案兹又據省城採訪忠義局續行查明五十八次陣亡被戕殉難各官紳生監義民婦女分造事實　册由署藩司聶緝　核明詳請奏咨旌表等　前來臣覆核無異除將名數事實清册送部核辦外相應仰懇天恩俯准敕部照例旌表以慰幽魂理合恭摺具陳伏乞皇上聖鑒謹奏奉硃批該部議奏欽此○○許振褘片再黄河南北兩岸各廳本年歲修加抛碎石工程叚落兹據該　等先後禀　現在動用存工備防碎石抛護完整將辦理情形請奏前來臣查上南河廳屬鄭　上汛五堡抛二　下首順隄頭埽上首空檔石垜因本年伏秋汛内大河溜勢趨刷不移以致舊石汕刷塌卸情形緊要赶卽用石加　　河廳屬中牟下汛九堡托頭壩迤下空檔北戧六埽前碎石一叚係光緒四年加抛本年伏秋汛内水漲溜注圈刷搜淘致將舊石　卸情形緊要現已加抛高整下南河廳屬祥符上汛十九堡蓋壩護崖五埽下跨角甎　外舊有碎石蓋護自光緒十七年加抛之後歴　汛水搜淘舊石蟄動本年伏秋汛内河溜汕刷不已致將舊石紛紛塌卸情形緊要當卽動用存工碎石赶緊加抛現已跟抛出水挑　得力黄沁廳屬武陟唐郭汛欄黄捻磚七　下首頭道順　頭並西面碎石一叚係光緒二十年和抛今因水漲溜逼圈刷搜淘致將舊石事卸情形緊要赶卽用石加抛現已抛護穏定衛糧廳屬封邱汛十三堡越埝四道挑壩頭並西面舊有碎石一叚係光緒二十年加抛今因伏秋汛内水勢盛漲河溜逼注以致舊石塌卸堪虞赶卽加抛祥河廳屬祥符上汛十六堡第三道並挑壩上自碎石一叚自光緒十八年加抛後今因大汛期内全溜偪注圈刷搜淘致將舊石掣卸情形緊要赶卽用石加抛均經一律跟追俱已高整堅實悉臻穏固挑托甚爲得力足資抵禦理合附片具陳伏乞皇上聖鑒謹奏奉硃批知道了欽此○○許振褘片再本年南岸上南中河下南三廳歲修補廂埽工現在廂做高整叚落計上南河廳屬鄭州上汛八堡托二壩下首順隄二埽至十埽埽工九叚係光緒十八年緩修又鄭州下汛十堡大壩北面掃工八叚係光緒十六年緩修共計埽工十七叚底料俱行朽腐因大汛期内水漲溜偪以致各該埽先後脫胎朽底匯塌凈盡赶卽照舊補廂新埽十七叚中河廳屬中牟下汛十堡上叚順隄頭埽至十埽共埽工十叚係光緒十九年緩修因大河水勢汕刷偪注各該埽底料朽腐俱各脫胎匯塌凈盡赶卽照舊補還新埽下南河廳屬祥符上汛二十二堡新四壩上首空檔順隄埽工五叚係光緒十八年緩修歴補汛水汕刷底料朽腐本年伏汛期内河溜趨注搜淘不移各舊底先後匯化凈盡情形緊要當卽按叚補還新埽得資抵御以上各工當經各該廳赶卽按叚補還層土層稭照舊一律追盤俱已堅實穏固足資抵禦理合附片陳明伏乞聖鑒謹奏奉硃批知道了欽此○○廖壽豐片再案准部咨道府州縣保歸候補班人員應於到省一年後察看考核分别補用又准部咨嗣後勞績道府分發到省按照定例責令該督撫隨時認眞察看扣滿一年後出具切實考語嚴行甄别不得瞻徇情面概行留省補用等因於光緒二十年七月初四日具奏奉旨依議欽此欽遵在案兹查有在任儘先候補知府沈寳青試看一年期滿據藩臬兩司會詳請奏前來臣查在任儘先候補知府沈寳青穏練勤明應請留省堪膺繁缺知府之任謹會同閩浙督臣邊寳泉附片陳明伏乞聖鑒謹奏奉硃批吏部知道欽此○○劉樹堂片再竊自捐例頻開仕途糅雜而佐雜尤甚如有不守官箴罔知檢束之員自應隨時劾除未便以其職分輕徵稍存寛假兹查有汝寗府經歴吕一槤罔利營私違例擅受候補典史李仁行同巿儈罔恤聲名均未便姑容據藩臬兩司及該管道府分别揭報前來相應請旨將吕一槤李仁均卽革職以肅官常爲此附片具陳伏乞聖鑒訓示謹奏奉硃批著照所請吏部知道欽此○○頭品頂戴河南巡撫臣劉樹堂跪奏爲遵例盤查司道各庫恭摺仰祈聖鑒事竊照每年奏銷後例應將司道各庫逐一盤查具奏比屆奏銷光緒二十年錢糧之期據布政使桂林按察使長祿糧鹽道王維翰各將庫項收支實存數目造册呈送前來臣親往逐一盤查計藩司庫儲丁耗正雜各欵除軍需等項動支外存銀五十二萬二千四百八十六兩八厘臬司庫儲驛站建曠减半裁扣等項除支解外存銀七千九百五十七兩二錢四分七厘糧鹽道庫儲鹽漕正雜各欵除支解外存銀八萬七千九百九十三兩七錢五分四厘按欵逐加稽核與應存各數均屬相符並無虧短所有光緒二十一年奏銷後盤查司道各庫緣由理合恭摺具陳伏乞皇上聖鑒謹奏奉硃批户部知道欽此○○鹿傳霖片再四川仕途無雜吏治積疲非隨時認眞整飭不足以挽頽風臣履任月餘留心考核兹查有候補知縣沈炘習尚鑽營聲名狼藉委署大邑縣盜案甚多諱匿不報又委署冕寍縣知縣候補通判信元良貪酷虐民縱容家丁藉端朘削怨謗沸騰以上二員均請卽行革職候補通判韓廷鉞性情貪詐聲名平常交代取巧拖延不結候補知縣張茂森膽大鑽營不安本分以上二員均請以縣主簿降選相應據實糾叅以儆官邪謹附片具陳伏乞聖鑒訓示謹奏奉硃批另有旨欽此○○鹿傳霖片再查通行内開嗣後道府以至未入流凡由曾任各官保舉並非應升之階行令試看一年分别奏咨甄别後方准按班序補又業經在省人員勞績保舉補缺後以升階用者如係咨補以堂稿畫齊第五日行文按該省照限减半計算以奉到部文作爲升階到省日期各等因遵奉在案兹查有在任候補直隸州什防縣知縣錢保唐試看一年期滿例應甄别據藩臬兩司造具該員履歴清册塡註考語會詳請奏前來臣到任未及三月例不加考據該藩司等查得該員錢保唐辦事妥恊堪以照例補用除咨部查照外理合附片具陳伏乞聖鑒謹奏奉硃批吏部知道欽此○○鹿傳霖片再查嘉慶十六年八月十五日奉上諭嗣後各省督撫遇有分發試用期滿人員務須嚴加甄别如實係才具明晰辦事勤能者准予保留欽此欽遵在案兹查有試用知縣吳國霖試看一年期滿例應甄别由藩臬兩司造具該員履歴清册塡註考語會詳請奏前來臣到任未及三月例不加考據該藩司等查得該員吳國霖辦事妥帖堪以照例補用除咨部查照外理合附片具陳伏乞聖鑒謹奏奉硃批吏部知道欽此 
 
 

Page 13

 
 
[光緒二十一年八月念七日京報全錄]  
　　宫門抄○浙撫廖奏故員同時殉難請准附祠致祭摺○陜督楊奏裁撤漢番兵勇及續添募勇營各緣由片○浙撫廖奏請留武員歸標補用片○東撫李奏堵築黄河上游漫口情形摺○直督王奏請奬叙片○八月二十七日吏部翰林院侍衛處值日兵部引見二十七名○徐中堂等前往東陵請訓○張蔭桓因伊子以文職用謝恩○文廷式由籍回京請安○候補道程榮壽謝恩○瀾公請假十日○賡音布請假五日○松溎續假十日○宋承庠預備召見○兵部奏派演放水師砲位派出色楞額毓麟○正白漢奏派致祭明陵派出豫隨○召見軍機徐中堂敬信長萃宋承庠○○頭品頂戴浙江巡撫臣廖壽豐跪奏爲故員同時殉難遺愛在人據情籲懇天恩俯准附祠致祭以彰忠節而順輿情恭摺仰祈聖鑒事竊據在籍紳士前兵部右侍郎朱智翰林院編修楊文瑩吳慶坻工部主事吳超刑部主事王同内閣中書高雲麟江蘇補用知縣丁丙嘉興學訓導王震元等呈稱已故前署杭州府知府馬昻霄於咸豐十年二月間粤匪竄浙省城戒嚴時正檄調該故員署杭州府事軍情已極危迫距失守祗十三日也或勸曰事急矣盍以疾辭該故員正色拒之惟殫竭心力隨同巡撫司道籌辦城守事宜夜則巡察奸宄必至逹旦二十七日黎明城陷該故員尚在巡夜歸署聞變知事不可爲亟朝服北拜投井以殉又已故前浙江仁和縣主簿葛家逵於咸豐十年二月間粤匪圍攻杭州該故員奉檄巡城隨同防禦二十七日黎明聞變登城巡視知已無可挽回遂具衣冠望北叩頭投池殉節均經奏奉諭旨從優議卹各在案朝廷恩卹有加固已至優極渥惟念該二員官浙有年持已清廉宅心仁愛興利除弊夙著循聲迨至勢危援絶之時守城亡與亡之義視死如歸浩然英風自堪千古馬昻霄之長子鹽提舉銜候選通判馬維城四子馬維屏次孫馬天德同時殉難忠節萃於一門迄今民不能忘竊思已故浙江杭嘉湖道葉堃禦賊殉難曾經前任浙江巡撫崧駿奏請在於浙江省城建立專祠奉　旨允准有案當日馬昻霄葛家逵隨辦防守事宜禦賊同城捐軀同日允宜附祠食報應請奏懇將已故前署杭州府知府馬昻霄已故前浙江仁和縣主簿葛家逵附祀葉堃專祠春秋官爲致祭並將同時殉難之馬昻霄長子鹽提舉銜候選通判馬維城四子馬維屏次孫馬天德一併附祀呈請具奏等情前來臣覆核無異合無仰懇天恩俯准將已故前署杭州府知府馬昻霄已故前浙江仁和縣主簿葛家逵附祀浙江省城葉堃專祠春秋致祭並准將同時殉難之馬昻霄長子鹽提舉銜候選通判馬維城等一併附祀以彰忠節面順輿情除咨部查照外謹會同閩浙總督臣邊寳泉恭摺具陳伏乞皇上聖鑒訓示謹奏奉硃批著照所請該部知道欽此○○楊昌濬片再甘肅一省𤞑族錯處一有蠢動則所在勾結爲患不獨東西兩路爲餉運所關而欲保全完善之區不得不添募勇營以資防勦抑不得不權其緩急隨時分别撤留以期得力而節餉糈查西寗鎭總兵鄧增前幕番隊五營因循化解圍業經遣撤餉項截至閏五月初四日止都司馬麒等分募土勇四百名亦先後裁撤洮州土司楊作霖派番兵二千名挑留五百三十員名隨同副將何建威進勦餘悉遣散其添募之勇則甘肅提臣李培榮進援西寗新募和克軍步隊一營衛隊兩哨馬兵四隊爲該提督坐營又募河鎭中營步隊一營歸副將康連管帶春字營步隊一營歸總兵路春祥管帶總理營務處蘭州道黄雲衛隊兩哨計二百名署洮岷恊副將任清鴻步隊一營並挑番隊馬步三旗又准固原提臣雷正綰咨招精選後營步隊一營歸副將陳元蕚管帶又募土勇二百名歸該軍營務處候補道徐錫祺管帶循化廳添勇靖循左右二營歸軍功蔣欽守備馬永祥管帶遊擊馬伏保募回步隊一營軍功馬國良募回步隊一旗河州鎭屬起台堡守備張其高募步隊一營鎭海恊副將楊志勝募馬隊一旗統領威定軍副將何建威募馬隊一營狄道州吏目廖葆泰募馬隊一營靖湟右營左俊卿添募馬隊六十名其護送東路餉運則靜寗營叅將戴福祿隆海營守備陳萬勝各募土勇一旗安定營守備徐倉募土勇一百名均經先後成軍此外武毅前旗精選左旗精選前旂陳香慶督標慶字旗步隊武毅新左旗馬隊均添足成營月需薪糧餉乾照章支給除咨户兵兩部外所有裁撤漢番兵勇及續添募勇營各綠由理合附片陳明伏乞聖鑒謹奏奉硃批該部知道欽此○○廖壽豐片再叅將用花翎儘先補用遊擊馬長春現年五十三歲安徽鳳陽縣人由武童投營轉戰湖北陜西甘肅等省遞保花翎遊擊光緒十三年經前統領浙江楚軍寅字營記名提督何紹彩調赴西安防營委充哨官於捕獲臨安縣游僧程濚等滋事首要各犯案内出力續保俟補遊擊後以叅將補用上年委帶寅字右營調駐乍浦該員供差浙省情殷報効兹據造具出身履歴清册禀由現統楚軍寅字全軍副將楊美勝轉請奏留浙江歸標候補等情前來臣查馬長春勇敢有爲樸誠勤幹合無仰懇天恩俯准將叅將用花翎儘先補用遊擊馬長春留於浙江收標序補俾資䇿勵除將履歴咨部查核外謹會同閩浙督臣邊寳泉附片陳請伏乞聖鑒訓示謹奏奉硃批著照所請兵部知道欽此○○降二級留任又降二級留任山東巡撫臣李秉衡跪奏爲節逾白露黄河水勢漸落謹將籌欵堵築上游漫口情形恭摺具陳仰祈聖鑒事竊臣前因伏秋汛水盛漲險工迭出下游利津尾閭北岸之吕家窪齊東南岸之北趙家上游壽張南岸之高家大廟等處隄埝先後漫溢請將在工員弁並臣一併交部議處於六月二十二七月初五等日專摺奏報七月初九日承准軍機大臣字寄光緒二十一年七月初四日奉上諭該撫務當督飭員弁赶築裹頭以免續塌現在秋汛已屆爲日方長着通飭在工各員加意防護等因欽此又恭閱邸鈔七月十一日奉上諭該撫務當督飭在工各員加意防護仍確查高家大廟漫水是否未向南趨並將北趙家漫口盤築裹頭免致續塌等因欽此仰見聖主愼重要工之至意跪聆之下感悚莫名查黄河水勢自七月初以後雨止天晴始行停漲二十日節交白露逐漸消落上下游完善各叚險工均經搶護平穏各處漫口亦經上游總辦道員李清和下游總辦道員丁逹意等各將裹頭盤築堅實連日督同勘估籌辦冀漫口早堵　日民生卽早安一日該員等深知工關緊要力圖補救原報利津北岸迤下之趙家菜園奇險異常旋搶旋塌水已漫過隄頂卒能厚集勇夫竭力搶堵完固南岸南嶺迤下民修民守之子埝被水冲塌成口該處地勢較高水勢亦緩仍令照舊堵修量予津貼以恤民力其高家大廟大堤口門刷寛八十餘丈水深七八尺及丈餘不等漫水由柏莊黑虎廟直趨沮河復流東南至梁山安山一帶仍入黄河不至再向南趨工叚坐落上游應歸李清和堵辦又北趙家大堤口門刷寛八十餘丈水深丈餘及二丈不等口門以外兩旁俱已挂淤正流徑趨東南直灌小清河入海工叚坐落下游應歸丁逹意堵辦至吕家窪地勢最低逼近海濵口門刷寛一百餘丈水深一二丈及三丈不等倒漾之水波及鹽灘續淹八十餘副大溜由正北入海寛約十餘里已成海口形勢應否堵合抑或留爲入海尾閭容俟確切覆勘察看情形另行奏明辦理現將應堵高家大廟及北趙家兩口需用樁繩稭料等物分飭購備興工所需經費當此庫欵支絀海防未撤何敢遽請部帑上煩宸厪惟有移緩就急變通工作兹擬在於藩庫各欵項下籌撥銀十萬兩糧道庫漕倉項下籌撥銀三萬兩臨清關稅項下籌撥銀二萬兩藉資應用工次需用人夫卽招集災民以工代賑並另籌欵妥爲賑撫俾免流離失所苟可力求節省不敢稍涉虚糜萬一稍有不敷再當據實奏請續撥現在白露已過河水漸消不至再行出險且臣甫經冋省應辦一切事宜尚須與司道等籌商清厘一時未克赴工仍俟堵口興辦應否親往督率屆時當再奏聞所有節逾白露水勢漸落籌欵堵築漫口緣由謹恭摺具陳伏乞皇上聖鑒訓示謹奏奉硃批知道了欽此○○王文韶片再據辦理駐津糧台練兵事宜廣西按察使胡燏棻詳稱案查道員用直隸候補知府湯紀尚上年十一月在大名府署内捐助軍餉庫平銀一千兩經前督臣李鴻章飭交糧台核收雖據稱不敢仰邀奬叙未便没其報効之忱查本年六月二十日經户部覆准署兩江督臣張之洞奏籌餉捐輸仍照原定章程准奬實官凡官紳捐助軍餉已捐未奬之款准援案奬給　官等因咨行遵照在案湯紀尚所捐軍餉事同一律自應給予奬叙以昭激勸請奏明立案由該守自行赴部呈請給　等情前來臣覆核無異理合附片具陳伏乞聖鑒敕部查照立案謹奏奉硃批户部知道欽此 
 
 

Page 14

 
 
[光緒二十一年八月念八日京報全錄]  
　　宫門抄○諭旨三道錄前○粤督譚等奏知州廻避擬以原調之缺再請調補摺○又奏委署知府片○又奏飭司道各赴本任片○粤臬張奏報接印日期摺○將軍恩奏揀補知府摺○又奏委署通判知縣各缺片○又奏甄别各員片○御史易奏請裁减各省學額片○粤督譚等奏叅追已故知縣欠欵片○浙撫廖奏飭知府赴任片○八月二十八日户部通政司詹事府鑲黄旗值日軍機處引見六十名鑲曰漢十名○吉恒假滿請安○廣東總兵申道發請訓○侍衛處奏改派蘆溝橋演放砲位　派出端王○召見軍機陳學棻申道發○○太子少保頭品頂戴兩廣總督臣譚鍾麟頭品頂戴廣東巡撫臣馬丕　跪奏爲知州廻避原籍查無他缺可調擬以原調之缺再請調補恭摺具陳仰祈聖鑒事竊查羅定直隸州知州關廣槐前因原籍住址在五百里以内經前兼署撫臣李瀚章奏請與南雄直隸州知州曹樁江互相對調接准吏部咨覆以曹椿江任内有經徵督徵未完地丁及承緝刦案核　對調之例不符應另揀員對調等因當經轉行遵照辦理惟查避人員例應對缺調補粤省直隸州一項共計羅定南雄嘉應連州欽州五缺除連州係屬簡缺欽州係屬烟瘴要缺例不應調欽州知州李受彤又已丁憂更無庸議外其與羅定同係三項題調要缺者祗有南雄嘉應兩缺現任嘉應直隸州知州沈麟書准補在後不合對調卽原請對調之南雄直隸州知州曹椿江亦續經奏叅革職　缺咨行揀員調補是關廣槐旣别無可對之缺而南雄州又須揀應調之人自可照例仍將關廣槐調補南雄直隸州知州以資治理查關廣槐年四十八歲廣西蒼梧縣進士由兵部職方司主事光緒十四年十一月二十三日截取引見奉旨記名以直隸州知州用欽此十七年京察保送以直隸州知州分發省分補用遵例捐指廣東是年六月二十六日到省准補羅定直隸州知州二十年六月二十六日到任該員關廣槐穏練勤能講求吏治以之調補南雄直隸州知州洵堪勝任與例亦屬相符據藩臬兩司會詳前來相應請旨准仍以羅定直隸州知州關廣槐調補南雄直隸州知州如蒙俞允該員係現任直隸州知州調補直隸州知州銜缺相當毋庸送部引見再所遺羅定直隸州知州缺俟接准部覆揀員詳補合併陳明臣等謹合詞恭摺具奏伏乞皇上聖鑒訓示謹奏奉硃批吏部議奏欽此○○譚鍾麟片再署高州府知府李士彬現經飭赴潮州府知府新任所遺高州府知府篆務查有候補知府蕭丙堃明幹有爲堪以署理據藩臬兩司會詳前來除檄飭遵照外臣等謹循例合詞附片陳明伏乞聖鑒謹奏奉硃批吏部知道欽此○○譚鍾麟片再新授廣東按察使張人駿現已到省應卽飭赴新任署按察使事肇陽羅道吳仲翔亦　冋肇陽羅道本任以重職守除分檄飭遵外臣等謹附片具陳伏祈聖鑒謹奏奉硃批知道了欽此○○廣東按察使臣張人駿跪奏爲恭報微臣到任接印日期叩謝天恩仰祈聖鑒事竊臣欽奉恩命補授廣東按察使遵旨八都仰　召見二次訓誨周詳莫名欽　陛辭後東裝起程卽由天津　海南下七月十六日行抵廣東省城奉到督臣譚鍾麟撫臣馬丕　飭知赴任旋於二十四日准署按察使肇陽羅道臣吳仲翔將印信又卷移交前來當卽恭設香案望闕叩頭謝恩祗領任事伏念臣畿東下士　識庸愚分守粤西旣司符之屢綰提刑嶺表復天語之親承查　東爲瀕海要區臬司乃刑名總匯况華洋聚處民教雜居　飭官方必破瞻徇之習欲清積弊必加懲創之嚴除暴始可安良明罰宜先初法如臣檮昧深懼弗勝惟有矢愼矢勤隨時隨事恪遵訓示禀承督撫臣加意講求實心經理不敢　切圖功亦不敢因循怠抱以冀稍咨高厚鴻慈於萬一所有微臣到任　印日期並感激下　謹繕摺叩謝天恩伏乞皇上聖鑒謹奏奉硃批知道了欽此○○奴才恩澤跪奏爲揀員請補要缺知府以資治理恭摺仰祈聖鑒事竊照吉林府知府趙　翰呈報丁憂當經咨准部覆開缺在案所遺吉林府知府一缺係繁疲難題調要缺遇有缺出由現任人員内揀選升補如無合例堪以升調之員准於候補並揀發委用入員内揀員題補該府爲吉林百郡管轄一州一縣並自理地方詞訟錢糧政務殷繁責任綦重非爲守兼優之　不足以資治理兹查有特旨發往吉林補用知府鄂　現年三十六歲京都滿洲正黄旗明貴佐領下人係原任荆　將軍　揚　之子光緒　年恭逢恩詔家恩賞給一品廕生四年經欽派　大臣騐放奉硃批圈出鄂齡著以文職用欽此籖分工部學習　　二年期滿奏留本部補用十一年七月蒙欽派修理京師護　　工大臣前廣西巡撫張曜咨調差遣是年工竣奏　奉晉鄂齡著仍以本部員外廉遇缺卽補欽此十五年正月勷辦大婚典　慶成　工部彚案奏保奉旨鄂齡著賞戴藍翎欽此是年二月恭逢歸政慶典奉懿旨原任荆州將軍巴揚阿著　恩賜　一壇欽此四月在部請假回旗叩迎賜祭曠典禮成回部銷假道出吉　　吉林將軍長　奏留吉林邊防差遣歴充寍古　琿春　墾清丈各差兼充邊防營務會辦因積年拿獲馬賊在事出力彚案奏保奉旨鄂齡著賞加四品銜欽此十八年十月遵順直籌賑例捐　花　十九年十一月經吉林將軍長　附片保荐人才奉硃批鄂齡者父吏部帶領引見欽此二十年六月請咨赴部九月　　　　領引見奉旨鄂齡着以知府發　吉林補用欽此十一月領照到省委派總理發審局二十一年五月委署吉林府知府該員廉能幹練　事　眞現署該府於應辦事宜均　　置　如以之　　吉林府知府洵堪勝任與例亦屬相符據吉林分巡道聨　詳　前來合無仰懇天恩俯准以補用知府鄂齡補授吉林府知府實於地方有裨如　俞允該員係特旨補用知府請補吉林府知府銜缺相　毋庸送部引見所有奴才揀員請補要缺知府　由是否有當理合恭摺具陳伏乞皇上聖鑒敕部核覆施行謹奏奉硃批吏部議奏欽此○○恩澤片再雙城廳通判趙順因案撤任遺缺兹查有委用通判吳廷珍心地樸誠辦事老練堪委署　又敦化縣知縣白希李因案調省遺缺查有試用同知亷瑞穏練老成留心吏治堪以委令署理以重職守據吉林分巡道聨　詳請其奏前來除分覈遵照外理合附片陳明伏乞聖鑒謹奏奉硃批吏部知道欽此○○恩澤片再查前准部咨嗣後無論捐納勞績奏留試用各員應以到省之日起子限一年期滿詳加甄别出考具奏兹據吉林分巡道聨𨸚詳稱查有候補同知戴鴻鈞自光緒二十年七月初一日到省之日起扣至光緒二十一年七月初一日一年期滿又查有試用通判宋春霆自光緒二十年七月初一日到省之日起扣至光緒二十一年七月初一日一年期滿均應照例甄别詳請具奏前來奴才查該員戴鴻鈞年富才明留心治術堪以本班留省序補宋春霆心地明白舉止安詳遇有缺出俟委用候補無人堪以原班酌量補用除將該員等履歴咨部查核外理合附片具陳伏乞皇上聖鑒謹奏奉硃批吏部知道欽此○○御史易俊片再各省學額自兵燹後逐漸加廣統計一千數百州縣共有二萬餘名每屆歲科兩試三年所取已不下四萬餘人其應鄉試中式曁由他途出學者無幾安分者尚能恪守臥碑而不肖之徒往往恃名列膠庠有包攬武斷情事况取之太濫則倖進者必多眞僞雜揉豈能盡收得人之效則何如愼重其選使知進身不易咸攻苦砥礪蔚爲有用之材之爲愈也各省學額無妨大加裁减抑或僅裁咸豐以後所加廣者統祈飭下禮部妥議具奏是否有當伏乞聖鑒謹奏奉旨已錄○○譚鍾麟等片再據廣東布政使覺羅成允會同交代總局司道詳稱已故饒平縣知縣趙士桐徵仔正雜欵穀價銀三千三百餘兩米四百餘石已故海康縣知縣王星齊徵存正雜欵銀二千八百餘兩迭經嚴催均未完解詳請叅追前來相應請旨將已故饒平縣知縣趙士桐海康縣知縣王星齋二員均行革職勒限各該家屬於四個月内將欠解銀米掃數完解儻逾限不完或完不足數再行照例從嚴叅辦所有叅追已故知縣欠解交代銀米緣由臣等謹合詞附片具陳伏祈聖鑒謹奏奉硃批着照所請該部知道欽此○○廖壽豐片再補授甯波府知府程雲俶業已准部核覆應卽飭令赴任以專責成據布政使胡聘之呈報前來除檄飭遵照外謹會同閩浙督臣邊寳泉附片陳明伏乞聖鑒謹奏奉硃批知道了欽此 
 
