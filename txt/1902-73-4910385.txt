# 1902 - 73 - 4910385

 

Page 1

 
 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[新印南皮張宮保政書出售] [  圖書集成局代啓]  
　　兩湖總督香濤宮保學問經濟負海内重望仰止廬主搜得宮保歴任以來奏議數百篇如創設學堂舉辦農工商諸要政悉行採入釐爲十二卷由思益學社倩本局用大號新字印成紙墨精良裝訂六本碼洋一元四角江左書林及漢口江左漢記均有出售有志經世者請擇便購閱可也 
[議院不可行於中國說]  
　　世之慷慨譚時事者莫不謂中國至今日貧弱甚矣非一一仿行西政斷不足除積習而挽頽風嗚呼此其說非不甚辯然愚謂不審泰西諸國之所以爲國第稱道其立法之美與不審中國所以受病之繇第舉西政一二端以爲救時之藥石在聾者瞽者或目爲通人而有識之士則竊笑於後矣卽如議院一事歐美各國除强俄外無不開設然亦惟泰西開國較遲風氣質樸古道未泯故有事可以聚衆合謀施之於政然而德意志嘗深恨議院矣日本勇摹西法近亦悔設議院矣詎不以黨會繁興尾大不掉利固在是弊亦因之生哉中國有周盛時雖無議院之名然其意亦頗相近其在書曰詢謀僉同又曰謀及卿士謀及庶人其在周官曰詢事之朝小司宼掌其政以致萬人而詢焉一曰詢國危二曰詢國遷三曰詢立君以衆輔志而蔽謀其在孟子曰國人皆曰賢然後察之國人皆曰不可然後察之國人皆曰可殺然後殺之洪範之卿士孟子之諸大夫卽上議院也洪範之庶人孟子之國人卽下議院也蓋其時直道猶存故行之不致有弊秦漢而降天子日尊上下暌隔迄今二千餘年弊日深而患日甚而議者驟欲創設議院以袪壅蔽意非不善然試問今日之中國能復有周盛時之景象乎復有周盛時之景象則有議院之實雖不言設議院可也不能復有周盛時之景象徒欲變而從西其可乎其不可乎不待蓍蔡而决矣今使適如譚者之意竟步武泰西徧設議院所謂忌諱之窠臼非不一朝破也然而入上議院者非模棱之宰相卽迂疏之詞林入下議院者非頑鈍之青衿卽貪劣之紳董流品益雜議論愈歧築室道謀有何裨益卽所舉議員皆當世所謂知新之士然若而人者但知法之當變而不知變法之實難但知西法之可以仿行而不知中國實有不能仿行西法之處但知利當興弊當革而不知中國王公士庶衣食窟宅於弊之中著不可勝紀猝焉改弦而更張之是絶其生而置之死也其勢必至於釀亂故欲設議院於今日之中國不啻抱薪而捄火也此皆浮慕西政未能明逹中外人情風俗故也南皮制軍之言曰欲開議院必俟學堂大興人才日盛嗚呼豈不然哉蓋合四百兆人之聰明才力同出於一塗而後可以裁决庶政否則游談耳囈語耳將焉用之竊又嘗爲之進一解曰必使四百兆人之身家各有倚賴而無所闕而後可以設議院而後議院可以行政否則層層扞格雖有善策將焉施之夫泰西各國皆以教養爲急務中國獨莫之講此大惑也間者朝廷降旨飭各省議設學堂似稍稍欲留意於教然養民之政仍未聞匪惟不養且從而掊克之矣譚者顧鰓鰓然曰設議院設議院議院其何利於國哉使他日神州赤縣旣富旣教無不飽食之粟無不識字之民吾知有議院治無議院亦治治不在議院又安用浮慕爲哉 
[本館接奉電音]  
　　昨日午後一下鐘時京師飛電傳來上諭三道敬謹譯登○二月初九日内閣抄奉上諭工部尚書錢應溥持躬恪愼練逹老成由部曹軍機章京經大學士曾國藩調赴軍營運籌决策悉合機宜賞給四品卿銜回京供職加恩以五品京堂候補洊陟鄕貳命在軍機大臣上行走補授工部尚書夙夜靖共克勤厥職嗣因患病准予開缺並賞食半俸兹聞溘逝軫惜殊深加恩著照尚書例賜卹任内一切處分悉予開復應得卹典該衙門查例具奏伊子侍講銜翰林院檢討錢駕祥著俟服闋後以應升之缺升用伊孫兩淮試用通判錢蘇頌著以運同用以示篤念藎臣至意欽此同日奉上諭陶模奏特叅庸劣不職各營員請旨懲處一摺廣西樂平協副將莊鎭藩辦事不公操守難信請補賓州營叅將文成榜嗜好甚深心術巧猾義寗協中軍都司龎煕政年老糊塗性復貪横管帶軍後營廣西試用知縣劉運文縱勇滋事紀律毫無補用游擊陶樟章藉案勒索幾釀事端澄海營左營守備陳子昭辦事　頇不洽輿情均著卽行革職以肅戎行餘著照所議辦理該部知道欽此同日奉上諭太常寺卿著陳兆文補授欽此 
[牧廠開荒]  
　　營口訪事人云大凌河牧羣分爲三十有四每羣馬五百匹應共一萬七千匹然久已有名無實幾同告朔餼羊回憶從前某省奏調營馬五百匹錦州副都統兼牧羣總管多方遴選尚不足數而每年奏銷夏秋放青春冬餵養所費甚鉅牧廠南北百餘里東西二百餘里平原曠野水草極佳牧丁惟利是圖大半私行耕種庚子之役馬匹已散亡迨盡去年增將軍遂批飭某商糾集公司開墾分上中下三等每方四十晌每晌足六畝上等繳庫平足色銀六百兩中等五百兩下等四百兩除酌留一半資牧丁生計外約可開墾二千數百方得銀百數十萬兩用以充善後經費當綽乎有餘也 
 
 

Page 2

 
 
[大學初興]  
　　杭州訪事友人云省城慶春門内普慈寺前因住持僧人不守清規經地方官封閉改作求是書院招集生徒肄習中西各學去年奉旨設立學堂撫憲任筱沅大中丞飭卽改爲通省大學堂延湖州勞玉初主政乃宣總理其事并委蕭太守文昭爲總辦添招學生分齋督課以大殿爲講堂各僧房爲學舍佛像則札令仁和錢塘兩縣主移置海潮昭慶等寺飭候補縣譚大令錫瓚妥爲照料上月二十六日中丞親臨考試是日到者約六百名左右其中本省四百二十餘名旗籍五十八名客籍一百十餘名題目二道一爲漢高祖光武優絀論一爲五帝三王不相沿襲說 
[黄堂興學]  
　　杭州訪事友人云浙省養正書院現已改爲中學堂府尊宗子材太守定於正月二十五日扃門考試以定去留是日到者三百九十名題爲武丁夢得傅說論韓柳論二十七日發案共取八十名示期二十八日覆試按堂中定額本一百名去冬太守已錄取四十名此次復補錄六十名其有額滿見遺者作爲備齋留學生俟有缺出按名序補 
[蒙學將開]  
　　杭州訪事友人云去年浙江錢塘縣胡紳趾祥特捐鉅欵擬設學塾以迪童蒙禀請撫憲任筱沅大中丞批准名之曰安定學堂現已妥定章程招集生徒六十名由九歲以上至十三歲以下課以算法及東西各國語言文字 
[續錄江西藩憲札行新政]  
　　一懲警游惰該縣城鄕何處有業若干人無業若干人土客若干人無業游民飭習工藝否則重罰孤獨無依酌設棲流等所收養學藝令作營生或設因利局酌借資本限日抽還一勸興社會收放倉榖認眞稽核自可歲有所增如有田之戶收榖一石令繳二升儲之於倉五十存一爲數有限社立一長司其事立一薄登其數設遇水旱災祲除極貧無業之戶酌用倉榖糶振外其歲出若干者按戶給還以濟歉乏若有田而不儲顆粒者官義振一槪不予旣免年荒籌振之難亦免食貴流離之苦應卽實力勸行仍嚴立侵蝕之禁一善籌保富富民一邑之元氣該縣上富若干中富若于各約産業若干何富因何業而致凡奸民訛詐奸商倒騙奸佃欠租訊實嚴懲平時優予接待曉以大義若商家殷實者亦宜選舉商董時與考察盈虧舉定商董何人隨時禀報有涉錢債控案訊非重利盤剥者必嚴禁需索設法追還不得以細故忽之一教民節儉江西風氣本極純樸而婚喪之禮近亦踰奢皆由一二官商倡之於前而民間遂互相則傚洋貨綢縀用之愈多生計愈艱張皇愈甚此則不足之故也至於喪以哀爲主非以侈爲孝乃至停棺不葬風水惑人習俗所移訟獄繁起各州縣務將會典及通禮各書摘要示諭如有僭越以法相繩并查明民間有無停棺厝柩一律勒令下葬違者議罰一禮延正紳十室之邑必有忠信江西爲人才淵藪仕隱皆有仁賢新政方興尤須官紳合辦各州縣如有品行端方學問懮長通逹時務者正宜及時延訪禮貌懮隆藉以周知利弊應將一邑紳士共若干人或在家或出仕或在外其品學文行及一藝之長加以考語開單呈送以便延訪其無所短長者不加考語一訪拿痞棍爲政先去害馬本司前在臬司任内審訊命盜各案犯供均稱爲訟棍唆使以致私和誣告被其牽累流爲盜賊屢經纪飭嚴拿究辦而各屬置若罔聞大要各署丁差書役皆豢養痞棍以供取求間不肖官幕亦復從中沾潤實爲吾民致貧之由此等棍徒務須實力驅除盡法懲辦幸勿恝然置之轉流毒於無窮也一綜計祠産江西人丁蕃衍聚族而居各建祖祠均有資産不法者動或覬觎大則械鬥小則興訟以致任意揮霍資産皆空亟應通行稽核或聚資本以興商務或建家塾以植人才毋令虚糜至爲切要一杜滋擾現在上憲清廉率屬杜絶苞苴省城並無節壽一切陋規該府州等本有公費聞於節壽或不免餽貽殊屬不知自愛嗣後應一律禁止至於因公過境亦不應侈具供張各州縣署中一切購買物件應將官價名目永遠革除其下鄕勘騐及呈控審結務須嚴禁丁差書役勒索規費各府州縣如有前項名目禀請查核一編查戶口警察一軍將來城鎭鄕村必須一律舉辦各州縣編查保甲大都虚應故事其實在丁口若干作何生計有無田産皆係籠統開造果能將一邑之内認眞編查而於生計田産詳晰開載計每人該占田若干地若干卽可得其生養之數且爲興水利開荒田動樹藝警游惰行社會之張本各州縣務卽先期實力清查仍嚴防書差鄕保藉端歛費一禁止烟賭鴉片烟流毒中國實爲貧弱之一大端興利不如除弊清源方可塞流洋藥現雖開禁而官員兵丁禁仍如前至賭博爲害不但廢時失業甚至蕩産傾家而江西此風尤熾大凡吸烟嗜賭之徒多有流於會匪賊盜者各州縣果能先將署中丁幕書役嚴行禁止再由學校推而至於農工商賈每於因公下鄕召集父子剴切勸戒每縣可省無數之金錢卽可爲地方作有用之鉅欵各州縣如果倡率勸戒俾毒種不致流傳其造福豈有涯涘耶一嚴禁扛神神宜敬不宜褻疾病人所時有乃愚民惑於扛神鑼鼓喧闐跳舞街巿甚至聚衆賽會勒索香資駭俗惑民應卽嚴禁以上各條皆爲今日要務該牧令乃心民事務卽會同公正紳商切實講求如事務殷繁丞倅均可分任總不可令書差滋擾因利而利速於置郵限一月内將如何辦理分條禀復本司當以此爲課最如自圖安逸敷衍了事卽行記過撤懲 
[石城劫獄]  
　　廣東安雅書局世說編云某日之晚石城縣主某大令電禀到省内開縣城突被游勇闌入將獄因劫去並乘機搶掠店鋪十餘家大憲聞耗急飭高廉欽道某觀察就近辦理并查得高州鎭總兵馬介堂鎭軍方因公在省遂派出鎮濤兵輸船令星夜乘之而往藉以懾匪膽而衛良民 
[太守考醫]  
　　廣東安雅書局世說編云正月二十六日廣州府施太守在廣雅書局考試醫生命題八道一耳鳴脛痠眩冐目無所見解二脾脉微緩爲風痿讑三牛膝主寒濕痿痺四肢拘孿痛不可屈伸解四脉症虚實論五石膏主中風寒熱心下逆氣驚喘解六蠱脹水脹辦七喘𠻳血泄四肢懈惰其脉浮大病在何臓辨八附骨疽賊風辨是日應考者共一千一二百人 
[浙省榷酤]  
　　杭州訪事友人云浙省大吏因庫儲支絀舉辦酒捐所定章程無論釀自本地及由外埠運來均須由局查騐按壜繳捐壜口加貼印花方准出售定於本月朔日開辦先期由釐捐局出示曉諭俾衆咸知 
[送燈肇禍]  
　　客有從瓜州口至揚州者語本館采訪友人云有某甲者向在瓜州附近揚子橋鎭河沿開設餅肆裁成月樣艷裹紅綾利傅蠅頭頗堪温飽祗以年逾半百嗣續猶虚鷺友鷗朋遂於本月初二日昏黄時相約爲送燈之舉蓋以燈與丁其音相近俗遂以此爲吉識祝其於今歲添丁也甲喜極欲狂設筵欵之隨將所送花燈懸諸帳内正在拇戰喧譁之際不虞燈内燭花爆出火焚帳頂延及牕櫺雖經諸賓竭力救援而比鄰瓦屋九家一霎時已悉成灰燼矣 
[浙省官塲紀事]  
　　杭州訪事友人云正任浙江歸安縣朱逹甫大令鑑辛因案撤任已數載於兹近始奉藩憲札委調署金華縣缺日前已部署行裝擇吉履任矣○防軍支應局提調一差現奉藩憲札委候補府錢甘卿太守溯時辦理 
 
 

Page 3

 
 
[蓬臺鐵笛]  
　　松江訪事友人云上月十五日傍晚郡境東北鄕新橋鎭附近武生屠某縳解皖人莊大及土著康菊生至華亭縣署訴稱前被若輩劫去洋銀二十元今從賭塲拘獲請卽究穂縣主林大令立卽升堂研訊莊供小的係安徽廬州府屬某邑人康供小的係馬橋人旣又同稱小的等並無行劫之事釁由屠糾黨來賭被莊所窘遂持械尋仇大令見康年僅及冠寛辫窄袖前髮覆額形同無賴因判令鞭背一百下交家屬管束莊鞭責一千下收押公所屠亦有不合訓斥一番諭以如再犯賭定行拘辦○上月二十四日爲雲間求忠景賢三書院甄别之期府尊余石蓀太守命駕至貢院升座點名給卷命題是日雲求題通其變使民不倦論日中爲巿通天下之財聚天下之貨策景賢題用晦而明論損下益上策○前者南匯縣汪蘅舫大令派差押解擄人勒贖之重犯夏小弟及季子連季子雲松江阿韓四名至府署過堂府尊余石蓀太守以發審委員沈聯棣大令方請假歸里委府經歴孫少園叅軍研訊夏等一味狡賴鞭背千餘下仍茹痛無言乃飭還禁獄中刻下大令已回郡銷假諒不日又當刑訊矣 
[監司回滬]  
　　日前蘇松太兵備道袁海觀觀察泝江赴金陵謁見督憲劉峴莊宮太保迨事畢啓行已於昨日得前乘招商局江孚輪船抵滬矣 
[星傳將臨]  
　　簡派出使英羲比國大臣張在初星使將次蒞滬蘇松太兵備道袁海觀觀察派本城巡防中局委員沈積臣二尹十六鋪巡防中局委員黄衡堂二尹爲行轅文巡捕提右營叅將廖楚材叅戎派城汛周鑑之千戎爲行轅武巡捕 
[縣試終覆]  
　　昨日上海縣汪瑶庭大令將縣試文童前列二十名傳至花廳覆試兹將牌示照錄於下照得本屆科試文童業經節次招覆在案今拔其最優者合再如覆爲此示仰後開各童知悉於三月初十日八點鐘齊集本署聽候本縣扃門覆試仍自備試卷均毋違悞切切特諭計開唐迥李景鎬張之綱王承恩張仁龍周澂曹浩陳其藻李文浦王臨照邱復曹蔚深孫壽康姚明燽項鎭方艾曾悌胡嗣型丁光弼顧昀沈澄清至傍晚放牌訪知是日試以四書文一萹題爲仰不愧於天俯不怍於人二樂也得天下英才而教育之三樂也 
[滇銅過滬]  
　　昨日雲南省督解京銅委員郎太守爾義由滇到滬命駕赴道縣各署投刺并請縣主汪瑶庭大令派出勇役將運銅船妥爲照料以免疏虞大約小作勾留卽當北上 
[派員清丈]  
　　昨日本城清道局委員章喆卿明府奉蘇松太兵備道憲袁海觀觀察札委兼辦清丈局事務因卽趨詣道轅謝委擇吉到差 
[派員騐花]  
　　英商老公茂紡紗廠稽查棉花之洋人洛神飛以鄕民每將濕花混售禀請駐滬英總領事照會蘇松太兵備道兼江海關監督袁海觀觀察出示嚴禁在案邇者觀察又接准英總領事照會請派專員查有攙水棉花隨時科罰因於前日札委南巿二十三七鋪巡防局員邱盛兩二尹爲騐花委員兩二尹奉札後已於昨日遵照辦理矣 
[大令騐屍]  
　　前日午後有某甲者至南巿新馬路旁指南白玉樓啜茗忽然倒斃茶肆主駭極遣人投報捕房捕頭令十六鋪地甲裘鎭查得死者並無家屬在滬因卽禀報上海縣署縣主汪瑶庭大令聞報卽飭裘甲預備屍塲昨日清晨八點二刻時傳齊刑仵書役鳴騶而往迨升座飭傳裘甲研訊禀稱小的於昨日由茶肆主知照前往訪查知死者年約三十餘形似西鄕人並無家屬茶博士施瑞生供昨日午後兩點鐘時有某某二人舁此人來店啜茗小的見病已垂危方欲詰問轉瞬間二人已不知何往病者卽溘然而斃大令飭仵役如法相騐良久始唱報因病身死並無别故大令親視一周飭吏塡明屍格請某善堂給棺收殮發壇標記 
[英界火警]  
　　昨日午後十二點逾一刻鐘時英界福州路惠福里内第四十七號門牌某姓洋貨號不戒於火致兆焚如經救火會各西人馳集施救登時熄滅僅焚去房屋半椽 
[圉人傷頰]  
　　昨日英租界火警時虹口水龍會中人急駕皮帶車往救圉人某甲驅馬疾馳行經裏虹橋轉入漢璧禮路適工部局某號灑水車迎面而來互相碰撞甲從車轅墜下傷及面頰血若泉流當卽送至同仁醫院求治 
[上海縣署瑣案]  
　　本邑三十保二圖地保張桂山控外甥朱殿山侵呑錢糧等情屢經縣主汪瑶庭大令訊明限繳刻仍延不繳案前晚大令復提訊鞫張供稱小的年已老邁故錢糧由朱殿山代收詎料伊竟侵用銀四十八兩有奇求賜比追朱供稱小的願將由産出售料理此欵惟一時尚乏受主求再寛限日期大令命責二百板限一月内繳齊如違重辦○日前各染坊主環控同業章老五唆使各染工停工霸持一案大令研訊之下枷責有差並著各染工依舊工作前日章忽患病看役禀請核辦至晚大令飭帶至案前察騐屬實向之詰究章供稱小的家有妻室求恩釋回調養大令准予疎枷交人保出限於十日内挈妻回金陵原籍毋許逗留○前日郁黄氏控王某賴債行兇大令准詞詰訊氏供稱王前浼小婦人介紹向某姓借得洋銀若干逾期不還債主屢來催索經小婦人典物墊付今向索取反被毆傷求賜騐明究辦大令察得氏身上並無傷痕且所訴情節甚屬支離諭令退去聽候查明再核 
[馬路工程局瑣案]  
　　前日舟人方關全方祥記承裝鹽滷二百餘擔巡丁呂增林查無捐票勒令報捐口角之餘互扭至捕房聲訴捕頭著轉解馬路工程局總辦翁子文太守倩襄讞委員余克安叅軍研訊判罰洋銀八元呂訊無得賄事情准予省釋○積竊姚阿二犯案纍纍去年經工程局總辦翁子文太守訊明移送改過所禁押三月現已期滿由局員李浩然二尹送回太守倩叅軍研訊諭令具呈改過切結然後交人保出 
[製造精良]  
　　邇來日用各物大半購自外洋以土貨每不逮洋貨之精緻也卽如手巾一項民間所用類係洋巾爲物雖微漏巵亦巨前年有人糾合資本在本埠創設寶源公司仿照外洋各名廠專織毛巾嗣遷往川沙以便雇工較易近來製作愈美以視外洋所製其質尤堅亦更耐用行銷甚廣用者交口稱之使中國皆能以寶源公司之心爲心講求工藝則外溢之利安見不能逐漸收回乎 
[鉅欵濟災]  
　　鎭揚沙洲九江等處待振孔亟今蒙無名氏由天津寄來振欵洋二千元祇領之下欽感莫名其洋卽於今日寄往鎭江由晉源莊轉解災區具見嗜善爲懷自必上蒼默佑不禁爲該處災民九叩首而謝焉但地廣災深又祈無名氏大發慈悲廣爲勸募俾得源源接濟造福蒼生則將來簪纓世起可操劵而預祝焉[  長江籌振同人敬誌由六馬路仁濟善堂施則敬錄]  
 
 

Page 4

 
 
　　　 
 
 

Page 5

 
 
   
 
 

Page 6

 
 
　　上洋道勝信記傾鎔銀店 
本號於廿六年分遷移在後馬　吉祥里内第三石庫門專收各省原當金銀首飾大小錠銀倘蒙　各寳號賜顧者無不克已須認明本號牌號可　 
　　新輯皇朝經世文四編 
經世文編初二三集久已風行海内或有欺未能觀止者良以各種時務達法未盡搜羅富有致不免有餘憾焉本局有鑒於此特延名師宿儒及通速時務名士廣爲搜輯名公鉅卿著作曁各省書院近時課藝昕夕不遑從新評選務期克進大成並與初二三集無雷同之弊以便講求家日夕研究不致歎全璧之難觀也茲已付印不日出書先此佈聞　上洋棋盤街鴻寳齋書局謹啓 
　　奏辦順直義賑普濟公司大票頭彩貳萬元貳月拾玖日開彩 
本公司協助順直急賑歷辦八期至公無私通售各省除本公司奉　北洋商督憲　奏明奉　旨開辦有案外其餘各種私設彩票概不准在内地出售如有私售禀官查封以杜玩違而保賑源本公司第八期已於正月廿一日開彩茲第九期仍設票一萬五千張每張售洋五元頭彩得洋二萬元得彩共有一千二百十四號之多准於二月十九日仍在烟台慶豐戲園當衆如法開彩得彩紅票憑本公司對號單實足兌洋特此佈聞　奏辦順直義賑大票普濟總公司謹白 
　　西學三通啟 
士生今日欲成宏博之名必兼通中西之學惟西書繁瑣徧購爲難本書館不惜巨貲於戊戌年延聘通儒薈萃譯書及中外交涉各編仿○○○皇朝三通體例分爲西政通典西史通志西藝通考按類編輯甄采精華剛除繁復歴三寒暑而大綱細目燦然秩然去年疊間○○○明詔廢八股設學堂鄉會二塲專試西學相需更殷本書館卽赴日本訪購新譯西書百餘種多坊肆所未睹分門增訂每舉一類窮原竟委若網在綱如錢就串益臻美備遮應科舉者免購羣書卽入學堂者亦便翻檢洵西學之津梁也茲託上海文盛書局精印石准在本年四月出書並禀請○各憲立案以杜翻改而保資本此佈　萃新書館啓 
　　覺民錄第一名贈金镯二對値小洋六千角 
　　本館設在上海小東門内四牌樓中石庫墻門内批發格外公道於臘月廿一日起重訂新章一切加重彩物細章詳明錄上現出第九十三期二月份覺民錄每本售小洋一角半其號碼卽照二月廿八日 
廣濟公司得彩號碼爲憑每册附送名畫屏條一張購六本送六式遠埠局購信力自給此佈上海覺民錄館公記啓 
　　重校精印大本中西算學大成 
是編爲嘉善陳仲周先生手輯早已風行海内惟是卷帙浩繁繪圖校算非出一手本多訛舛近日各坊又復翻印小本漫漶訛奪尤甚貽誤匪淺茲先生重加校正凡圖式之未盡合格者更易無遺並將所採譯本某書某卷某欵於眉上註明俾學者引用無兩歧之憾精印大本較原印尤爲淸晰可稱完善定於十二月朔出書零售每部實洋四元批發另議書經存案翻印必究欲購者請問上海四馬路古香閣書坊可也 
　　参茸芝术五鞭第一補腎壯陽丸 
　　廣東老益三堂開設上洋自來水橋北首四百卅二號門牌近有胃牌甚多切莫受愚 
本堂得始仙傳奇方藥性温得不燥專治男子陰虧陽痿久患夢遺見色流精服之包可立愈而實精狀陽强任意交歡久戰不倦白髮老翁較少年無異婦人同服更覺奇妙能多生育誠乃世上却病延年壯陽種子第一功每盒一元煖腎壯陽狀陽種子膏七角 
包治遺精天下馳名固精延壽膏 
專治男子陽痿血衰夢遺精滑婦人赤白帶下經水不調子宫寒冷久不受胎貼之立見奇功保身延年返老還童每張七角雙元二角○大山人參麋茸婦科種子麒麟酒補命門煖子宫能調十二經血脉藥性到借男子一點先天之精苗必能一舉而得男四元二元函購定例送書一冊 
　　上海法大馬路興聖街口廣智新學書局發兌政治經濟繙譯實學書籍○經售讀本四書五經學堂課本 
自科舉改章以來有志功名之士無不以購置新書爲簡揀揣摩之用本局不惜鉅資廣爲搜羅凡中西書籍之有關於政治藝學經學史學者咸採擇無遺復延名儒詳加編譯校勘務極精嚴字畫必求明顯付之石印以備海内　士林選購所有書目略列於後　方望溪全集六十四本十元○廣博物志三十二本六元○中外時務策論合編二十四本一元六○十種古逸書一元六○歴代名臣言行錄七角○王鳳洲綱鑑七角○朔方備乘一元○大字格致課藝一元四○萬國策學大全一元二○中外時務策府統宗一元四○經濟策論三角○續富國策三角○中外經世緖言四角○海道圖說七角○格致精華錄三角○四書五經新羲一角六○正續東萊博議二角四○勸學篇一角○時務策對一角○天文地理歌一角六○新政彙编六角○大本英字人門二角○中西算學入門二角○醫林指月九角○仿宋孔子家語四角○普法戰紀輯要一元○其餘新書名目繁多不及全載欲購者請移玉是荷遠埠函購原班回件定價劃一信資自給分設京口魚巷博文書局發兌 
　　正和祥瑞記同和祥少記報關行同啟 
竊維小號在上海開設有年報裝客貨勤謹從事毫無錯誤向承廬州府貴客稱信自去年開有廬陽公之後外塲卽有謠言爲小號欺騙客商客遂偏聽不至　謠小號一無照顧業已停辦　之實深駭憾自思雖裝棉紗無　攬有别帮雜貨搭裝尙可敷衍豈肯因此停歇今旣被謠理宜聲明望貴商勿爲所惑如蒙照顧當格外遷就洋紗水　　出棧每包只收實銀七錢此乃爭氣所致不願血本還望　諒小號一向信孚仍然　光降以副雅愛 
　　敬送喉症醫藥 
天時不正喉症盛行醫治偶疏往往不起茲有寓居新閘醬園衖業門名醫廖吉人大令耑治喉痧精理男婦大方脉有起死回生之術午前在本宅門診午後兩句鐘在第一樓後清河里寄閒總會出診晚以十二點鐘爲度凡有請敎隨請隨到如遇遇貧並願施診醫資輿金一槪不取倘無力買藥並可在醫方另蓋小印向馮存仁取藥不誤特此告白　朱葆三袁子壯王海帆虞洽卿同啓 
　　奏辦浙江善後彩票協濟公司頭彩壹萬元廿八年二月廿五日開彩 
本公司奉　浙撫憲　奏明籌辦浙江善後彩票批飭開辦通售各埠在案除　奏辦協濟公司大票外其餘各種私設之彩票均不准在内地銷售如有私售准本公司就近禀請地方官查禁以杜抗違而保票務茲由本公司密派司事分投查察一經察出卽遵諭禀官查封嚴究特此佈聞第二會大票每張十則售洋四元額設一萬張中彩一千四十四張第二會票於二月廿五日在杭州拱宸橋本公司當衆開彩風雨不更並請　當道搢紳富商大賈屆期光顧看視開彩以昭大公得彩紅票槪憑本公司對號單核兌足洋是票較他票容易得彩係爲急公報効起見並非希圖漁利此佈　分設蘇州觀前九馬路及上海南市嘉興湖州寗波紹興温州等處批發　協濟總公司啓 
 
 

Page 7

 
 
   
 
 

Page 8

 
 
   
 
 

Page 9

 
 
[訪拿地棍]  
　　杭州訪事友人云新任浙江錢塘縣汪半樵大令於夫臘接篆時訪知省城右著名土棍十餘名特於新正開篆後選派公役四出查拿上月二十九日在武林門外緝獲五名由湖墅保甲局押送到縣 
[上海巡局紀事]  
　　昨日法界讞員杜枝園大令派包探至南巿十六鋪巡防北局投函請派勇甲至亨泰押鋪查吊賊贓歸案訊斷○汛捕唐坤拘獲竊賊韓小三裘鰲鰲詰知曾竊大南門外文華祥染坊内棉布二疋遂解至二十三七鋪巡防局局員盛雨村二尹嚴加訊鞫韓又認竊平安街揭姓家報時鐘一座二尹命笞責二百五十板送縣核辦 
[英美租界公堂瑣案]  
　　吳王氏生有一女小字巧珍自幼許字邵明令爲室嗣以邵久出不歸由陳椿華作伐改字王兆嘉得財禮洋銀一百四十元近日邵回家訪悉投報捕房捕頭派包探趙銀河一併拘獲並在吳王氏家起出財禮洋銀六十六元昨晨解案請辦讞員張樞樞司馬商之偉繙譯飭將吳王氏押追財禮洋銀七十四元陳椿華押追柯儀十二元巧珍交邵領去起案之六十六元先給王具領○積賊楊家甘行竊張邵生家烟槍一枝由包探趙銀河拘獲解案請辦司馬判責三百板贓給還失主○日前某洋人失去金約指一枚報經包探李星福查係某賊所竊浼韓杏林轉售與某押鋪得洋銀八元因將韓拘獲解案司馬詰知由杜保成囑售責令交杜到案昨日韓將杜交出司馬向之追究杜供約指實在洋人所用浴盆内拾獲向韓售得洋銀五元叩求鑒宥司馬飭押追洋銀五元金約指給還失主○李和尚竊得某洋人家綢帶四條報經包探沈阿岳拘獲解案請辦司馬判責三百板贓存捕房候失主認領○陳順發竊得某處碼頭上貨棧中所儲舊鐵經包探張才寶拘獲解請訊辦司馬判責三百板押捕房一月 
[法租界捕房瑣案]  
　　前者蔣陳氏與其子阿大誘拐徐永清家男孩控經讞員杜枝園大令提氏訊供押交其子到案迄今日久置若罔聞昨日徐投案求追大令飭卽訪知阿大匿迹何方明白禀陳以便拘拿訊鞫○積竊李榮富李秀山方海廷濳至行駛長江各埠之某輪船串竊王硯謨所携皮箱一口内儲各物所値不貲報經包探抱獲吊到衣服二件解經大令略訊口供押追餘贓在案昨日提案復訊二李及方仍無確實口供大令著各責二百板押候再比○偷兒倪連發行竊某輪船上客人生德林所携洋銀一百五十元報經某包探查獲解送至案大令詰知尚有同黨三人已乘機逃逸因諭令押候交案昨日飭提覆訊著重笞二百板還押再比○流譔汪小雲陸根壽王阿三趙阿二張德本均經包探解請大令訊供判枷一個月昨日枷期已滿飭提至案將枷開去各責三百板釋之使歸○流氓王阿二張阿四强奪行人某甲所携錫箔經巡街捕拘獲解案大令著各責二百板從寛釋出○偷兒王阿桂胡長根王阿三均經包探解請大令訊供著暫行管押昨日飭提至案將王阿桂責三百板胡長根王阿三各責二百板然後斥釋 
[美租界捕房紀事]  
　　昨日午前御者陸阿壽驅車至乍浦路馬忽受驚狂躍二百零三號巡街華捕見之連車帶入捕房捕頭令押候轉解公堂禀請讞員張柄樞司馬訊辦○昨日亭午時東洋車夫王阿大驅車至北四川路適有西人乘車馳至不及避讓以致將西人之車撞損經四百七十七號巡捕拘入捕房捕頭令押候轉送公堂禀請究辦 
[助振類誌]  
　　九江求振迫不及待仰天太息籌欵無由旋承程大善士求合家平安助洋五百元楊涵齋翁爲長孫病求速愈洋三百元又續助求速愈洋五百元又爲子病求速愈洋二百元東山湯氏洋四百元信珠號春酒移振洋一百元又二百元愼德堂二百元潤餘書屋一百元奉賢不留名爲孫男患病求速愈先助由天豐洋布號來二百元又續助三百元合規銀二百二十兩零二錢瞿宣樸宣治宣穎賢昆玉由蔚盛長來規銀一百兩無名氏一百元湖南沈運樞秉樞文樞贊樞翼樞爲尊人病瘡　求速愈由司徒舫亭來一百元桐花館完心願一百元松江杜善士應寶求消災去患益壽延年一百元介福號將銅洋銷燬助振規銀四十二兩六錢神戶無名氏由源記東洋莊來洋五十元湖州邱善士渭熊求病速愈由乾號綢莊來五十元杭州免禍子募隱名氏五十元金陵隱名氏五十元王門李氏求保夫諸病速愈四季康健五十元松江杜善士應訓病愈繳願五十元山陰阮門陳氏求病速愈由義善源來四十元行惠及時更生無算厥功甚偉獲報靡窮矣上海北巿絲業會館籌振公所施則敬謹誌 
廣濟公司江南義賑票頭彩四萬元二月廿八日開彩 
本公司現奉　南洋商督憲劉批飭除廣濟義賑票外其餘各項彩票均不准在内地銷售如再有私售卽由本公司就近禀由地方官查封以杜玩違而保賑源除由本公司密派司事分投查察一經察出卽遵批就近禀由地方官查封外特此聲明第卅五會票已於本月廿八日十一點鐘在本公司如法開彩所得彩號數經印有對號單分派以便核對如有得彩之票祈携到本公司收銀可也第卅六會票已印出三萬張定期光緒廿八年二月卄八日開彩此佈 
　　上海富强戒烟分會台銜 
　　上海南京路卽石路口東首英大馬路中市一百七十三號富强戒烟善會各省分會處上○如有遺漏卽請補　示以便彚刋 
○北京華英華美兩大藥房善士○嵊縣吳源盛張晉茂善士○高郵釐捐局王仰山善士○鎭江同興泰大善士○黎里元興園鄭子香善士○ 
○陜西務本新報館邱星階善士○嵊縣宋益泰應寳樓善士○江陰劉東橋韋乾泰善士○鎭江三泰昇大善士○莊行鎭全生堂諸大善士○ 
○廣東澄邁縣署林玉銘大善士○杭州熙春橋沈馥卿善士○江陰李沛林祝義源善士○鎭江寳和號大善士○江北東台縣陳濟世善士○ 
○潮州府官運局孫搢之大善士○杭州大樹巷王潔丞善士○江陰大興和朱小英善士○鎭江宏元樂善居士○靑江楊畏卿電報局善士○ 
○江西撫署李公子三郎大善士○杭州義和祥公裕莊善士○江陰大毗巷王搢言善士○鎭江恆興泰大善士○章練塘永泰祥諸大善士○ 
○湖北武昌義利行蕭溥泉善士○杭州三岩鎭于子諒善士○無錫中英大藥房大善士○揚州安德昌大善士○練塘盛晋豐陳正茂善士○ 
○湖北漢口鎭宏道善堂諸善士○蕪湖寺碼頭譚林泰善士○無錫梁溪務實學堂善士○揚州榮大昌大善士○浦東孫啓盛周智若善士○ 
○湖北軍裝局金太尊峙生善士○蕪湖玉林堂譚明卿善士○無錫靑暘鎭祝振昇善士○洙涇叙興號大善士○川沙莊德才長豐行善士○ 
○湖北斷州署中瞿筱耘大善士○蕪湖正街長發祥諸善士○無錫張少芝榮三樂善士○石門正和局林善士○羅家灣孫洽盛號大善士○ 
○湖北漢陽鐵政局盛少彭善士○蕪湖正街黃森和大善士○無錫小邾弄隆盛號善士○常熟葉鴻軒大善士○盛澤鎭益源綢莊諸善士○ 
○湖北天門賑捐局程尊三善士○蕪湖大得利票行大善士○無錫城内席蔚深大善士○常熟翁敬芝大善士○嘉定仁和堂朱源盛善士○ 
○湖南岳州電報局談季侯善士○南京曹永聚紙號大善士○南橋天主堂泰山堂善士○常熟華源盛大善士○嘉定壽仙源孫永生善士○ 
○湖南省吳大茂吳寳三大善士○南京同裕莊英吉利善士○南橋人和堂朱惕深善士○常熟蔣壽海大善士○奉賢阮翰周包葵生善士○ 
○湖南省城通泰街龍心源善士○南京弓箭坊萬泰號善士○周莊大街泰豐號大善士○常熟陳悅興大善士○南匯大街恆益號大善士○ 
○湖南洪江梁明經聘吾大善士○南京張星甫景星公善士○干窰中鎭沈永興大善士○常熟呂應耆大善士○崑山縣域洽泰號大善士○ 
上海富强戒烟會謹錄 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年正月二十九日京報全錄]  
　　宮門抄諭旨均錄前○盛京將軍增奏爲隨時酌擬勘辦西流水圍荒情形摺○閩督許奏爲特叅庸劣不職文武各員摺○粤督陶奏爲報解光緒二十七年冬月分應還洋欵摺○蜀督奎奏爲遴員兼管䕫渝二關稅務片○豫撫錫奏爲知府因病出缺片○又奏爲知州因病出缺片 
奴才增祺鍾靈跪奏爲勘辦西流水圍荒情形並隨時酌擬辦法恭摺開單具陳仰祈聖鑒事竊奴才鍾靈赴圍勘辦荒務當於恭報回省日期摺内聲明勘荒情形另行具奏在案奴才等查西流水圍荒良弼勘辦未能核實百弊叢生幾於不可究詰奴才鍾靈抵圍後親赴各圍履勘地畝督飭四分局認眞清丈頭緒極亂枝節甚多良弼任内一地放給兩戶者層見迭出兩戶各有執照共爭一地數年來聚訟不休從無結案之日此次各圍地畝均經四分局丈出浮多因於浮多項下爲兩戶各撥地叚而以所爭之地另放他人俾得息訟其餘浮多地畝先儘有照無地之民安揷按執照上年月日先後次第撥放以安民業而杜爭端共計勘丈八圍以大雪封地難再行繩遂飭各委員暫行停丈謹將奴才等隨時酌擬辦法六條繕具清單恭呈御覽懇請敕部立案所有奴才等勘辦西流水圍荒情形並隨時酌擬辦法謹會同繕摺開單具陳伏乞皇太后皇上聖鑒訓示謹奏奉硃批戶部知道單併發欽此○謹將　辦西流水圍荒隨時酌擬辦法六條繕具清單恭呈御覽計開一有照無地之戶此次補放地畝如係熟田是該領戶並無開墾之勞坐享菑畬之利應令每地一畝補交庫平銀三錢三分如補放生荒毋庸補交一有地無照之戶大率以經亂失照爲辭勾串地鄰揑造四至以爲冐認地步種種詐僞均難據以爲憑况案卷均已遺失更屬無從查考此次清丈凡有地無照者慨令照奏定浮多荒價章程每畝補交庫平銀一兩二錢始准歸期執業一此次收騐各項執照雜亂太甚並有添註塗改等情半由前任辦理未能一律半由刁民乘此取巧如一槪註銷未免向隅擬查明如果添改情形不甚支離則從寛比照無舛錯之照辦理如添改過多則按其原照之畝數每畝令補交庫平銀三錢三分已種之地始准歸其執業其未得地者如補放生荒每畝亦令補交庫平銀三錢三分如補放熟地每畝則令補交庫平銀六錢六分以示區别而昭平允一各圍山塲半多開成熟田報領者絡繹而來小民得地情殷似未便令其久候應與正叚一律清丈查前任辦理山塲按里收價並不計畝殊失政體此次清丈山塲一律按畝丈放惟山塲與正叚地畝肥瘠懸殊荒價亦應酌减如係熟田每畝收荒價庫平銀六錢生荒每畝收荒價庫平銀三錢至已有執照之戶無論已未得地里數多寡一律按里計畝念其報領在先每地一畝作爲荒價庫平銀三錢以該領戶照上之銀數核算應得地若干隨時截清其餘地畝卽照此次山塲荒價辦理仍准原戶領回不願者聽一前任勘定各圍鎮基除留一城四鎭外其餘一槪作廢查此項廢鎭基間有上等膏腴與别項餘荒不同前任未曾丈放歴年經民私墾此次清丈一律撥放如地堪列上等者應照浮多荒價酌加一倍每地一畝收荒價庫平銀二兩四錢中下等者分别核减仍准原墾戶領回不願者撤地另放一各領戶所執之照有一照而地在兩圍或在一圍而地分數叚甚且一照數方分地數圍殊不是以清眉目此次清丈無論畝數多寡一律分圍分叚發給大照以清界赴而便稽核奉硃批覽欽此 
閩浙總督臣許應騤跪奏爲特叅庸劣不職文武各員請旨分别降革以儆官邪恭摺仰祈聖鑒事竊維安民以察吏爲先治軍以選將爲本値此時局日艱舉凡綏輯民生修明武備在在均關緊要未便以庸劣者濫厠其間致滋貽誤查有福建龍巖州知州德治才欠開展人亦平庸前署古田縣知縣候補知縣樊明逵信用匪人致招物議前署長樂縣候補通判嚴慶祥募役招摇不能約束建寗縣知縣錢登雲措置乖方難膺民社沙縣知縣張正清任性妄爲罔恤民隱署金門縣丞候補縣丞李慶揚辦事　頇才具平庸署禾坪縣丞試爲縣丞孟慶倫擅受釀命民怨沸騰署平海縣丞試用府經歴楊泗濱鹵莽　率縱差擾民候補縣丞劉再興狡詐漁利聲名甚劣延平協副將長春操防弛懈聲名平常建寗縣城守營都司調補順昌營都司曾登貴防範未周難期振作以上各員均係劣蹟昭著未便稍事姑容相應請旨將龍巖州知州德治候補知　樊明逵均以府經縣丞降補候補通判嚴慶祥以州判降補建寗縣知縣錢登雲係進士出身文理尚擾請以教職歸　選用沙縣知縣張正清候補縣丞李慶揚試用縣丞孟慶倫試用府經歴楊泗濱候補縣丞劉再與均請一併卽行革職延平協副將長春請勒令休致調補順昌營都司曾登貴請以守備降補以儆官邪此外如再查有不職之員自當隨時糾叅以期仰副聖主澄清吏治整飭戎行之至意至所遺龍巖州建寗縣沙縣延平恊副將順昌營都司各員缺閩省現有應補人員應請扣留外補所有特叅庸劣不職文武各員緣由理合恭摺具陳伏乞皇太后皇上聖鑒訓示謹奏奉硃批另有旨欽此 
頭品頂戴兩廣總督臣陶模跪奏爲報解廣東省本年十一月應還洋欵數目恭摺仰祈聖鑒事案准戶部咨應還英德本息每年指撥廣東省鹽斤加價銀五萬兩加放俸餉銀五萬兩關捐銀二十四萬兩地丁等項銀三十八萬兩每年匀分二五八冬四個月解赴江海關道交納等因兹據廣東布政使丁體常兩廣鹽運使國鈞善後局司道先後詳稱本年十一月分應解前項銀兩現經設法挪凑作爲鹽斤加價銀萬二千五百兩加放俸餉銀一萬二千五百兩闈捐銀六萬兩地丁等項九萬五千兩共銀一十八萬兩定於十一月初九十三等日由商號蔚泰厚　匯解江海關道兌收備還英德之欵詳請奏咨前來臣覆核無異除咨部外謹會同廣東巡撫臣德壽恭摺具陳伏乞皇太后皇上聖鑒謹奏奉硃批戶部知道欽此 
奎俊片再查四川䕫渝兩關稅務向係䕫州府知府兼管又打箭爐關稅務向係打箭爐同知兼管俟一年期滿題請更換保留歴經遵辦在案兹據布政使員鳳林詳稱現屆年滿所有光緒二十八年䕫渝兩關及打箭爐關各稅應請以署䕫州府知府吳佐打箭爐同知劉廷恕分别兼管等情奴才查現署䕫州府知府吳佐稽核精明堪以兼管二十八年䕫渝兩關稅務打箭爐同知劉廷恕辦事核實堪以兼管二十八年打箭爐關稅務各專責成仍俟一年期滿再行察核辦理理合改題爲奏附片具陳伏乞聖鑒謹奏奉硃批戶部知道欽此 
錫良片再據布政使延祉詳稱本任懷慶府知府江槐庭因患時症於光緒二十七年十一月初八日在省寓病故並聲叙該故員之子年幼未諳事例是以禀報稍遲等情遵依改題爲奏新章呈請奏咨前來奴才覆查定章知府二留一咨上次懷慶府知府缺出送部銓選之後續出懷一 
慶府知府岑春煦廻避缺已留補過一次今所遺懷慶府知府病故遺缺豫省現有應補人員仍應扣留俟按月截缺後再行另奏請補合併陳明除分咨部科查照開缺外相應附片具陳伏乞聖鑒謹奏奉硃批吏部知道欽此 
錫良片再據布政使延祉詳許州直隸州知州廖溥明因患痰喘病症於光緒二十七年十二月二十二日在任病故等情遵依改題爲奏新章呈請具奏前來奴才覆查無異至所遺許州直隸州知州要缺豫省現有應補人員應請扣留俟按月截缺後再行另奏請補合併陳明除分咨部科查照外相應附片具奏伏乞聖鑒謹奏奉硃批吏部知道欽此 
 
