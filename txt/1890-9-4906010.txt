# 1890 - 9 - 4906010

 

Page 1

 
 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[發售廿四史預啓] [  圖書集成局主人啓]  
　　本局開印古今圖書集成一書早已排印齊全祗以卷帙繁重加以去年釘匠忙迫異常致第三批出書之期稍遲然三臘氏已將第三批書發出全書完畢矣隨於圖書集成印竣之後卽刊廿四史刻下已將排至一半用中國潔曰連史　印成紙色首尾一律此書爲讀書人必不可省之書想莫不欲家置一編謹與諸君約倘有預定此書者每部計收回　本洋五十元先付洋二十元給以收單書成之日再行交足如欲隨時取書者須先將銀交足給以分期取書單子可以逐部隨印隨出約於本年終全書可以告竣諸君子有欲先覩爲快者幸卽早日至申報館揚號可也如至全書印成　辦者不照預定之例須再行定價今印有樣張欲觀向申報館領看此布 
[防火新議]  
　　今年十一月中旬余自杏花樓夜飲歸奚童挑燈前引忽驚而指曰天上一火毬流南而墮冉行數步則果見行人竚足向南而望者不乏人問之而信僉曰度其地當在新老北門等處余謂天道遠人道邇但須愼以防之此何足據哉無何興聖街果兆焚如遂以爲火毬之騐符矣夫冬天風乾物燥最易失愼無論何地皆須愼防火燭官府派里　荷牌每夜高呼小心火燭以巡於街鋪居民必在冬令卽此可見彼蒼者天豈能處處示以預兆我則以爲此次火毬不知何處人家放燈鷂而墮遂以爲天之示象而數日之間又值是處火災乃益附會以神其說耳否則亦不過會逢其適區區數家烟户之遭焚天又何必殷殷示警也乎然而上海之地爲通商大埠商賈羣萃列肆鱗次居户櫛比卽非冬令亦嘗有失愼之患盖炊烟四起廚灶繁多火實不勝其防焉若至冬令則往往時聞警鐘水龍藥龍疲於奔命幸而洋塲火政素來講求火龍藥水龍馳救極速而又有自來水龍頭遍處皆是一遇火警以皮帶接於龍頭上水卽噴湧而上如萬道飛泉千山瀑布取之無禁用之不竭以故救援尙易爲力不至如前次小東門外之禍近年來復有西人滅火藥水可以預購以待有警則取以投於火中瓶破水田霏如烟霧而火立隱行之數年頗稱見效買以備用者亦多以是爲可以無恐防火之法殆無可復加矣惟皆救之於旣火之後卒不能防之於未火之前也徽州孫君麗川專門牙科卽爲余補齒者其人頗喜風雅旣究心於外科諸醫書得暇輒濳心於格致之學其用意新奇有時出入意表當補齒時與之閒談言及滬上火患之多孫君曰僕嘗思得一法可以預防火災本知有當於用否礬之爲物性凉而味鹹澁用以調水敷於紙上比乾則墨不能透卽水亦可隔焉投之火中一時不卽燃嘗取以試之礬紙與他紙同置火上他紙立燼且易滋蔓礬紙則一時不卽着卽着亦易熄而不能延燒復以是試諸木花竟不能使炎上今若掘地爲池貯礬氷滿中凡有房屋之材料如梁如棟如柱如椽一切門窓板壁等類皆浸諸礬池數日俟其透入礬水而後付之工師連斤施鋸以成屋廬則火不能焚其所以防火者大矣如以爲鑿池置礬其費較大則不妨由官設立於中取稅一柱也取稅幾何一椽也取稅幾何以此爲礬池之資本並可以此爲生意而其稅究不甚多核計不過數文錢而可以永絶火患其亦何樂而不爲哉且不獨屋材可浸也卽器具一切亦均可以浸而後用俾室中諸物無一足以惹火則可以高枕而臥又何至倉猝之中衣物被搶性命交關耶卽上海莠民最多空屋之中常被匪人種火以致延燒隣屋驚惶搬避彼乃得以逞其搶掠之技獲解公堂輒以拾得二字爲解官又不能執火匪之律以繩之若一用此法則彼匪黨雖有毒心亦難施其毒手詎非快事余曰木料一切俱用礬水浸過則或遇陰雨黄梅之時恐有還潮之慮甚或至於霉爛朽腐又將如何孫君曰無慮也礬之爲物酸而澁酸則斂澁則凝防其脃則尙在意中若霉而致腐則必不至此試觀上礬之紙歴年旣久或致裂斷則有之從未聞有還潮霉爛者紙猶如此木可知已今人用洋油防其失火則置草灰以備救援或購鹽浦包以防其禍其後東洋有用太平火油者其法以桐油入火油中卽不能延燒中國多有用之者嗣以燈光較暗漸復不用近來則又有保險火油燈中有機關或撲翻或墮地一觸其機火卽立隱刻下此種燈購用者頗多是皆所以防火於天然也夫小物則防之屋宇之大則不能預爲之防若屋宇被焚則保險燈亦遭池魚之禍矣何如防其大者之爲愈乎談次牙已補竣拱手而别因思孫君之說頗新乃筆而存之以俟將來有心力者試辦焉 
[諭旨恭錄]  
　　十二月初三日奉旨國子監典籍員缺着謝崧岱補授江西新喻縣知縣着何麐祥補授廣西北流縣知縣着姚長齡補授雲南永平縣知縣着方宏綸補授甘肅鎭　縣知縣著馬裕藩補授廣東徐聞縣知縣着童鳳池補授四川興文縣知縣着嵩齡補授廣西武緣縣知縣着陳鏡清補授江蘇如皋縣知縣着羅瓊章補授貴州清平縣知縣着高元錫補授工部筆帖式着奎善補授吏部筆帖式着興盛補授廕生錫露崇齡俱着以侍衞用疏秀嘉棟啓通俱着以文職用截取内閣中書陶濟福着照例用奏補奉天奉化縣知縣張瑞三着准其補授保舉北河補用同知閔榮爵陜西補用知州朱蔭棠直隷補用知縣陳忠儼山西補用知縣唐洪謨河南補用知縣王希仁陳紹祖王衍觀俱照例用擬補吏部考功司郎中英璞着　其補授欽此同日軍機大臣面奉諭旨本日禮部翰林院帶領引見均將排單分繕呈遞嗣後無論排數多寡均着彙繕單不得分單繕寫並傳諭各衙門一體遵照欽此○初四日奉旨　視南城事務着桂年去巡視中城事務着唐椿森去巡視北城事務着殷如璋去欽此同日太常寺題十二月二十九日歲暮袷祭太廟奉旨朕親詣行禮東廡遣載選西廡遣立瑞各分獻欽此又題同日祭太歲壇奉旨遺魁娬行禮兩廡遣壽昌克們泰各分獻欽此又題十二月二十九日歲暮先期告祭太廟奉旨後殿遣魁娬行禮中殿遣隆懃行禮欽此 
 
 

Page 2

 
 
[本舘接奉電音]  
　　昨由京友電傳上諭三道敬謹譯登○十二月十七日奉上諭御史徐家鼎奏科舉太濫弊竇叢生請停止捐輸廣額並順天鄉試廣東應舉人數甲於中皿各省槍冒頂充各弊最多請飭將中皿編號量爲變通杜倖進各摺片着禮部議奏欽此同日奉上諭雲南迤東道員缺著黄槐森補授欽此同日奉上諭張曜奏利津縣乾家坦地方新河通暢請築堤束水俾全河由此歸海一摺山東黄水爲患皆由入海之路不暢以致上游連年漫口現據該撫查明利津縣南北嶺迤下乾家垣地方距海僅三十九里本年河水由此入海者十之六七如果築隄束水能使全河悉由此歸壑自較挖鐵門海口遠近難易逈不相同着卽照所議於該處兩旁添築大隄束水中行並於蕭神廟以下河身裁築土埂以免兩行力弱易致停淤所需工用銀九萬八千餘卽着張曜於司庫内提撥聳用惟此事關係因勢利導必應審愼周詳豫爲區畫究竟乾家垣隄工興辦後大溜能否全歸上游能否減漲嗣後出口能否日見暢迅海潮頂托形勢較鐵門關舊路衰旺如何該撫務當體察情形通盤籌度認眞辦理並隨時詳細奏報以慰厪系總期事有成效欵不虛縻用副朝廷愼重河防至意欽此 
[太液寒波]  
　　京師訪事人云上月中旬福建道何侍御福堃遞呈户部聲稱已故胞伯何煥前在奉天寗遠州任内漏交庫款銀三百四十八兩八分七釐八毫又應賠民欠各項銀一千八百七十二兩有奇故後家道貧寒未能完繳光緒十四年三月職升翰林院編修任内曾由翰林院具呈請將應完庫欵銀兩就俸項内自光緒十四年秋季起扣去一半代爲賠繳餘俟其子候選通判何福嵩補官日以俸扣抵均經大部核准計自十四年秋季至今職在御史任内俸銀已扣過三次今恭讀本年恩詔内載凡應追贓私查明實係家産盡絶概予豁免等因所有職胞伯何煥應追寍遠州任内銀兩由職曁胞伯之子何福嵩名下應扣代賠俸銀二項應請准予豁免爲此具呈伏乞查核嗣經户部抄錄該侍御原呈行查奉天府尹憲飭將該故員歴過任所有無隱寄財産查明聲覆加結報部再行核辦○上月某日有盜十數人明火執仗擁至前門外三元井兵部書吏王姓家毁門而入將僕人及更夫閉諸空室然後攔入臥處翻箱倒篋恣意搜羅計刼去金銀首飾衣物約值三百金迨盜去天已微明急開具失單分報北城司坊及西河汛旋由各衙門騐明蹤跡以待緝拿○本年秋季漢京官俸米四品以上者經户部札飭通州中西兩倉支發五品以下者札飭富新倉支發上月下旬某日富新倉茹樊兩監督通咨各衙門内開所有漢京官俸米以四十日爲限至十一月二十九日滿期刻屆限滿僅四五天而領者寥寥無幾統計所發不及三分之一相應咨由各衙門轉催各京官赶緊赴倉領取倘逾限不領一律註銷○前報紀中城各巷口設立木栅云云上月二十日中城司坊各官率同木匠親詣前門大街往來察閱盖因大巷口雖已安設而小巷口遺漏尙多是以急飭木匠一律安設以備二十八日皇上親詣天壇經行街巷一律整齊云○通州倉塲侍郎定於臘月點派直順兩屬候補教職佐貳佐雜人員充當次年通壩裏外兩河監對治斛計派出一百餘員○兵部書吏多有已滿限期仍經上憲留辦公事上月有某言官奏請驅逐回籍遂紛紛辭退一律出京○上月中旬某日有某部書吏至前門内東交民巷賭局賭錢賭畢而出行至焦家胡同身後突來數人踢仆於道有執其手者有𢵡其足者致甲身不能動彈隨有人攫其懷中阿堵物而去甲爬起回至賭局向局主面訴被刦情形意欲禀報地面官請緝局主恐有牽涉勸甲暫緩自願代爲找尋次日尋獲一十五齡幼童名曰庫兒蓋庫兒時在局中賭博久涎甲囊槖充盈屢有行刼之意是日遂邀集若干人攫其所有計皮靴腋内有銀鈔百餘兩錢鈔數百緡云孩旣承招甲乃向局主言銀錢兩項皆可不必追回惟内藏友人所寄知縣捐照一張實爲要物局主向孩根究答稱銀錢尙分毫未動惟捐照已焚燬無存矣甲聞言驚惶失措仍欲控諸官廳後不知作何了結也 
[揚州火警]  
　　本月十二夜初更時廣儲門外某姓草房晚炊遺火遽爾上炎拉朽摧枯頓成燎原之勢幸是時人尙未睡赶將火路拆斷祝融氏始掩旗息鼓而回洎各善堂水龍聞警馳來則已烟消火滅矣事後查悉焚燬草屋兩家窮苦小民無地棲宿風銛於刃苦不堪言已 
[錢市滋閙]  
　　穗垣新錢行市昂貴異常迭奉官諭禁商抬價奈錢商初以私錢禁行兌換難於作僞因故意抬價收買新錢逐漸加增俾與舊錢價目相符庶得以並行不悖無偏滯之患是以市販收入新錢皆知勒價而沽每千售至兩零五六分錢店以九十二三文兌出亦不過每千獲利二分而已近奉藩示嚴禁查拿抬價居奇之人錢商承本旣高勢難貶價售出故連日禁者自禁而新錢價目並未减輕且有將新錢貯之高閣不敢出以應客者蓋慮黠者藉憲示爲詞致滋爭論此固逐什一者之善法也某日城内清風橋有外省人丁某持潣向一錢店易取新錢該店知其不可以價論也直以缺乏爲詞而丁已窺見具櫃内貯有新錢數千責其言誑司事者始以價貴難售爲言丁曰若何司事者索以一兩零七分丁聞斯言卽指爲居奇壟斷顯違憲諭堅欲每千一兩找兌彼此爭嚷不已司事者舉買錢部籍示之丁仍不信喧閙旣久悻悻出門臨行回顧謂店主人曰爾須打點提防着捉將官裏去主人笑而頷之丁去後乃將新錢鎖納櫃中寧不列以待客似此新錢少而舊錢貴圜法日見其壞在官者若不認眞設法辦理則貧民之吃虧市上之滋閙當有日甚者焉 
[救災恤鄰]  
　　羊城愛育善堂開辦有年功深業厚在事諸君又皆能衆善奉行實心實力誠爲粤東善堂之冠人多信重之已奉特旨旌奬前歲河南黄水爲災曾籌撥鉅欵匯解災區更立册籍勸捐城内外街道均量力捐助隨收彙解爲數匪輕厥功特重今秋江浙又值水漲之變人民漂後蕩盡田禾諸善十電信來東求爲助力該善堂復踵前法繪圖勸捐計先後匯解災區銀五次共一萬兩將來源源接濟其數尙不止此江浙災民固深感激其救災恤鄰之道該堂善士誠有過於古人者焉 
[錄浙江撫憲崧大中丞告示]  
　　爲剴切曉諭事照得本年杭嘉湖三府被災過重前經委員會勘實在情形禀報到院將該三郡有漕各州縣應徵本屆漕白糧米奏請全行蠲免以紓民力地丁錢糧爲國家維正之供所有杭州嘉興湖州各府屬除被災極重之區地丁一項請予蠲免外其餘成熟田畝各按收成分數核實徵收不准於分數之外溢徵浙東各屬被災較輕仍應剔熟徵收照例辦理除通飭遵辦外合亟出示曉諭爲此示仰業佃人等知悉爾等食毛踐土當思覆載深恩須知蠲免漕糧出自異常曠典體恤民隱無微不至尤宜激發天良急公奉上務將應完地丁錢糧踴躍輸將萬勿因循觀望致千究追至賑撫一節現經分别確查酌核散放在極貧者務使同沾能自給者不容濫與倘有不法棍徒從中煽惑抗欠錢糧及聚衆擾亂查賑放賑事宜一經查知定卽嚴拿按律加等治罪本部院令出法隨决不姑寛爾等皆安分良民愼勿以身嘗試自貽伊戚其各凛遵毋違切切特示光緒十五年十二月十一日給 
[礦師抵鄂]  
　　雲南礦務開辦以來日有起色前經唐中丞聘定日本礦師正副兩人到滇襄理一切現因礦務擴充不敷調遣今夏又向日本添聘礦師本月初九日附輪抵鄂礦師爲藤原勝治隨帶學生一名爲田村氏通事一名係閩人暫住日本領事署領事伊東君爲設宴洗塵暢飲盡歡約計盤桓數日待有輪船赴宜卽當啓行云 
[下旗誌哀]  
　　昨日滬上各國領事署均下半旗查係德皇之祖母于十七日下午四點半鐘時薨逝故下旗以誌哀悼又聞德皇之祖母享年七十有八云 
[封印大吉]  
　　今日辰刻爲封印吉期本邑松海防劉司馬上海縣裴邑尊英廨讞員蔡太守法廨讞員葛同轉縣學教諭宣廣文及縣丞 
 
 

Page 3

 
 
主簿巡檢齊集道轅恭賀守備汛官千總則至叅府伺候蔡太守預飭英捕房停公一日 
[上海縣署瑣案]  
　　丁王氏控殷介眉糾同顧子賢陳榮春等盤踞滋擾一案曾記報章前晚裴邑尊升堂訊究丁王氏訴稱丈夫開設花行時殷曾存銀四百兩後因虧本閉歇先還二百兩尙有二百兩作一成半歸還並未收回摺據迄今夫故多時殷忽糾人到家滋擾殷供稱存銀四百兩確曾收過二百兩其餘二百兩言明按月拔還豈知分文無着是以向伊子索取不料丁王氏將子藏匿反來案控告邑尊謂殷不應糾人滋擾此欵是否還清着　王氏自行理明毋得涉訟○孫榮發控傅維正欠銀四百兩裴邑尊准詞提案於前晚質訊孫訴稱小的前托黄長順沙船主帶銀四百兩往北省辦貨黄至山東將船售與傅姓後舵工高大回申述及情由并言辦貨之銀已劃與傅收取現在傅來治下向索圖賴叩乞究追傅供稱船由黄售下孫銀與小的無涉邑尊着令孫邀高來案候傳報稅行主集訊核辦○梟黨李大辫子卽李雨順拘獲情由已詳前報前晚復經裴邑尊嚴訊李仍執前供邑尊飭釘上脚鐐置諸木籠○陳范氏控陳朱氏一案前已迭紀報端前晚裴邑尊覆訊之下陳范氏求發清節堂守節邑尊謂爾夫遺有財産且曾撫育螟蛉子爾不應入堂守節可隨陳朱氏回去永敦和好教育爾子長成方可對爾夫於地下陳范氏堅請發堂邑尊着陳朱氏向之開導以待覆訊抱呈陳明春交待質公所暫行看管 
[英界公堂瑣案]  
　　鍾觀察之少君鴻軒在新椿記棧失去洋銀八十四元遣家丁薛玉投報捕房捕頭令包探陳阿九提該棧茶房李阿世卽李阿茂及葛湘林解案蔡太守訊供之下飭押候查明再訊等因已詳前報昨日捕房傳棧主韓瑞雲并將李葛二茶房解案該包探禀訴前情并稱細查此事迄無實據薛執定前詞韓供稱李葛二茶房在棧輪流伺候是夜鍾少爺帶薛回棧由薛啓鑰入房當出外時鎖匙由薛隨帶太守問李葛曰是夜有無他人到棧李葛同稱各客未齊時小的等戲賭竹牌以消長夜設有人躡梯而上小的等無不聞聲是夜實無閒入到來叩求鑒察問鎖匙有同式者否答稱所用者爲廣鎖棧中同式者甚多再四研詰各執前詞隨飭該包探及本署捕役嚴加查緝務使破獲而後已韓稱茶房須伺候客人乞准交人保出太守允之諭以如奉傳喚卽須投案○包探秦少卿禀稱隆茂洋行出店人周某等竊取鐵箱内洋銀鈔票一案奉大老爺飭提周大英訊辦小的屢次奉文至南匯縣請袁大老爺派差協提迄今未獲昨有某甲自稱周叔用紅紙包洋銀四元送與小的囑爲免提因將甲運洋銀帶至捕房甲復稱二日内可將周交到今特解案洋銀附呈甲供稱周母將洋銀四元交與小的囑送包探作爲往返川資現願央泰和舘或必得亨吕宋票行具保容小的速回南匯偕周投案蔡太守飭該包探帶甲出外交人具保將周交案洋銀暫存捕房○劉阿彩訴稱流氓鄔阿元至小婦人家聲言尋訪客人與論逞蠻并圖訛詐是以報捕拘拿送案鄔洪稱小的係寗波奉化縣人前往劉家找尋朋友不敢訛詐尙乞施恩巡捕頭稱鄔已犯過拆梢蔡太　飭押候備文遞回原籍不許再來滬上逗遛○包探唐寳榮禀稱竊犯范金泉至王楊氏家竊取羔皮統一件經小的獲住詰得尙竊瞿金土曹金堂胡相如各家衣服因之分别弔贓傳同各失主認明無悮今特送案請懲王楊氏等各失主投案請領原贓該竊供認疉次行竊叩首籲恩蔡太守判發捕房管押四月贓交各失主分别認領○包探秦少卿禀　小的於出外梭巡時見薛阿英挈一衣包内有柳條布衫寧綢馬甲等件形跡可疑詰其來原詞甚含混因帶至捕房復加盤詰始認竊贓今特送案請訊薛供稱小的係浦東南匯縣人衣服從大圑鎭鄉間竊得蔡太守飭押候備文連贓送歸南匯縣請袁海觀明府就近辦理○周才寳控稱女兒偶行街上被邱阿春所駕馬車碰傷邱供稱此女實被東洋車碰傷車夫當卽奔逸事與小的無干蔡太守飭查東洋車夫到案再訊邱由馬車行主王阿鶴保去此前日讞詞也昨日覆訊捕頭稱邱所供東洋車夫查無著落印捕禀稱此女被碰身受微傷是以將邱拘拿管押是否被邱所碰實未目擊周稱女兒傷已告痊邱仍執定前詞太守謂該女微傷旣愈而東洋車夫無從拘拿此事可毋庸議因將邱當堂開釋 
[法界捕房瑣案]  
　　昨晨葛同轉莅八仙橋捕房時有縣署捕役柴樛之夥張春齎呈裴邑尊名片禀稱日前德安里解餉委員王公館被傭婦竊去珠環等物查得已質取洋銀十七元有奇質劵兩紙售與護城河畔同順舊貸店得小洋五枚昨晚小的奉飭齎贓物出城順道往同順查取質劵恐伊不肯給還因持裴大老爺名片至大自鳴鐘捕房　明情節今復來案禀陳通事禀稱昨日傍晚時委員土姓乘轎至捕房據云欲將該舊貨店主送往縣中請辦告以租界中不能任意提人吊贓王卽怒容而去現在同順主已投案矣葛同轉飭傳詰訊供稱小的姓劉名阿三前日有洞庭山傭婦手持人大當票兩紙來自稱中途拾得當經學徒買下給洋五角旋又據王委員之當差人來店喚小的入城先在某茶樓啜茗後王委員到來聲言被傭婦所竊尙有眞珠四十五粒令小的如數贖還倘若不依卽須送縣小的見事不妙當即允從後卽出城將票呈送捕房收管同轉諭張曰事在租界未便由王委員吊贓况該傭婦曾經繳還當本爾今回去將情禀覆裴大老爺一面至捕房領票可也復謂劉曰爾旣開舊貨店此後總不可收買竊贓劉叩謝而去○朱三山竊得師父正大熨斗鞋子經包探拿獲解送公堂葛同轉訊明飭押候正大到來訊核此已列諸昨報者也昨晨正大卽沈介眉投案訴稱小的家住董家渡朱學業三年不思習上時時出外不歸本年六月十七日法界燈節一去不回探知匿跡高橋鎭其兄桂生家本月十六夜小的正在做工不知朱如何潛匿屋内昨日晨起見門户已開方知被竊查察物件失去熨斗鞋子昨由包探傳喚是以來案禀訴情由同轉命將朱帶案指沈曰爾可相識否答稱是小的之師父問爲何竊師父之物朱言語支吾同轉着責手心一百下復詰仍支吾着掌頰一百下交沈領回管束○昨報列京江棧客屈瑞亭扭控馬鵬臣竊去行李一案葛同轉以馬患瘋癲着留宿之天來棧主來案質訊昨晨天來　夥嚴建文投案訴稱馬於本月十四日來棧並無鋪葢每日清晨八九點鐘時出外夜間二點鐘時回來不知在外所作何事同轉謂伊平日可有朋友往來答稱祗有伊妹來過一次亦不知住在何方旋有杭婦王林氏卽王月星投案訴稱丈夫王琴仙向爲洋行生理刻已逝世數年小婦人經母親押在同慶里妓家得洋銀一百二十元盤送丈夫靈柩回籍光緒十三年由馬代還身價小婦人遂隨馬賃居四馬路西首時泰里本年十一月十二日小婦人將門扃鎖出外購物中途遇馬囑其先至門前暫待豈知馬至門前見門已洞開入内見一人手持水烟袋怱怱下樓當塲扭住忽有隣婦麻皮大阿姐出頭硬覇將賊放去小婦人卽報知英界捕房捕頭驀將馬毆擊數下以致氣忿成瘋同轉謂爾已隨伊數年可知伊之詳細否答稱伊向在乍浦當哨官今年五月往彼貸得洋蚨五十翼問爾已隨伊爲何伊借住天來客棧答稱家中寒苦不堪小婦人業已遷住治下餘慶里擬將物變賣送馬回家同轉謂屈曰爾旣稱失物須開失單送捕房飭包探爲之查察至馬實患瘋癲不可誣以行竊屈唯唯而退同轉命將馬帶案謂此事幸本分府逐細查問爾始脫然無昆倘若據屈所控將爾笞責爾豈非寃之又寃乎馬一霌叩求請卽遞回原籍同轉著王具保飭差將馬送至仁濟醫院請黄醫生如法診治 
[上海文報局浙賑收解處接到海鹽查户紳士戴延甫先生來函]  
　　諸位善長大人閣下上月望日在珍圖接奉初十日福函敬悉一切西鄉七十六坊均是按户親查甫於初六日一律蕆事共實查極貧大口九千七百五十九口小口五千九百七十五口惟嘉屬災情最重在海鹽西鄉一路若照中丞定章每大口一月給錢三百六十文未免太苦是以苕丈格外加撫於應振户下另加平糶各縣各鄉不能援照駿與邑侯議定每升平糶價作錢二十文每大口准糴一斗八升小口九升卽以賑款抵訖冬春准放糶四次末次僅放振錢不加平糶於前日由縣主稿會禀 
 
 

Page 4

 
 
撫局憲批示備案共計平糶米應辦九千一百七十七石四斗八升除尊處運來米二千石又府委錢君解到米八百石又借撥本地餘存米四百石尙須添辦米五千九百七十七石巳函請苕丈轉懇尊處卽日代辦買存後知照敝處田此間殷竇船户前來領運前次二千石上海斛口較鹽斛每石出八升其餘米應否收帳將來量缺升合以及交春缺耗是否開除統請苕丈酌行棉衣二千件西鄉派一千二百件未能户户均施駿意放振時另給棉衣小票令其來城給發以免嘈雜現定於十五六日在沈蕩放小墅横山十九坊十七八九日放沈蕩三十坊廿一二日在城放璵城廿七坊挨次親到惟運米赴鄉水脚掮刀亦復不小西鄉旣辦平糶運來赴鄉放振一切均賴同人照料丁俊生高永康兩兄歸去外其餘六君子留局已覺力有不支若以經費太大或以三月分併歸閏二月散放亦亦不可官局紳查南北鄉貧户大口五千六百三十三名小口二千七百九十五名官義兩局統計貧户大小口二萬四千一百六十二口災情最重之區不滿原限四萬口似覺太少其實貧苦之户毫無遺漏昨與邑侯次丈商議擬於明正將各坊原查振册剔去户下覆查次貧之户再行添振一萬二千口庶不負諸大君子澤溥鴻嗷除照章應振外仍將贏餘錢榖一例散給窮民之意專亟敬請德安制戴迺駿謹上十二月十二日發 
[上海文報局浙賑收解處接到湖州楊殿臣先生來函]  
　　諸位善長大人閣下敬啓者前月十六日肅奉二號公函想邀台鑒疉接手教拜聆一一張品三内翰偕魏藴堂兄押運德武賑米一千石棉衣一萬件於廿九日抵埠適值此間查户甫竣卽於是日開放德邑共查一萬六千户大小七萬四千餘口武康共查七千餘户大小二萬七千餘口前接金觀察來示奉崧中丞定章極貧每大口給米四合今冬先放一個月培察看德邑被災最重飢民較别縣尤爲困苦竊恐冬賑一月仍無濟事特晋省面禀中丞將德武災荒以及查放各情據實上達卽蒙俯允酌加兹擬定極貧每大口給米二斗四升次貧二斗儘米給放外其餘放錢極貧每大口七百廿文次貧六百文小口减半德清放米四千三百餘石錢一萬七千串武康放米四千三百餘石錢二千餘串在此數日内均可放竣此間了畢未悉接辦何縣湖屬薑邑歸安烏程同歸本地官紳經辦長興由孫嶼翁查放安吉明春以工代賑培已禀商金觀察請章秉翁虞春翁經辦惟孝豐一邑查辦與否尙未酌定候省垣總局示下再定行止也專函敬請籌安諸維公鑒愚弟楊培頓首十二月初十日自德清發第三號 
[校書好善]  
　　謹啓者頃承本埠百花里孫金寳詞史交來樂助敝堂施粥洋卅元祗領之餘莫名嘉佩竊以詞史幼耽翰墨長擅歌詞本係散花仙女偶爾謫居塵世百般娬媚人來群玉山頭一曲琵琶譽噪衆杳窟襄縱使平康隷籍郤復利濟爲懷倘得滬北名姝申江豓質各省纒頭之費拯彼柺腹之徒則積少可以成多行道自能獲福矣爰綴蕪詞藉昭激勸[  上海六馬路濟善堂司董謹誌]  
[恩周淛水]  
　　昨日本館協振所承乏力者代友交來公大庄十二月二十期票一百兩囑爲彙入浙賑拜登之下感佩莫名邇屆歲闌諸事忽迫雖災區待澤延企爲勞而捐欵零星解囊者未免少於平日乃蒙慨施巨項澤及飢黎　其善念所充不更勝尋常萬萬哉我知轍中涸鮒當必焚香叩首祝大君子無量福無量壽已 
書潤助振 
　　平湖沈逋梅先生素工八法隷篆尤精頻年饑荒輒以筆墨助振海内賞鑑無不爭相求乞今先生隨使英法昨自蘇來卜吉出洋尙需時日諸同人仍以此相勸先生亦慨然樂允特開潤目於後計開扇册每件三角廿四方以下不盡聨屏四五尺者每五角大者酌加件交電報滬局譯報房陳祝三先生代收五日取件[  協振同人謹白]  
浙省撫轅抄 
　　十二月初五日舒大章湖郡厘局專丁來省禀謝札飭留辦衢州府司獄雷仁恂禀謝飭知赴任叩辭○初六日候補從九品李景雲禀銷萬壽宫看管差○初七日安告縣縣丞孫大庚石門主簿沈振銓俱禀知藩司飭知赴任叩謝候補縣丞高年瑞禀銷龍山茶捐並奉飭知咨補上虛縣縣丞禀謝○初八日丁憂山西候補縣陳光泰由南京來省禀到叩見石門縣主簿沈振銓禀見卽辭赴任安吉縣縣丞孫大庚候補從九品林桂英俱禀見○初九日廣東候補通判失爾昌禀知奉委回粤勸辦賑捐 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十五年十二初三日京報全錄]  
　　宫門抄○諭旨六道錄前○發抄硃批四道○湘撫王奏已故大員有功原藉地方援案建立專祠摺○陜督楊奏都司假滿不回照章開缺片○又奏飭道員赴任並委署知州等缺片○又奏飭副將赴任並委署副將缺片○又奏道員改駐秦州請飭部立案摺○又奏揀補要缺知縣摺○又奏革都司遞解回籍片○十二月初三日刑部都察院大理寺正紅旗值日户部引見七名禮部二名刑部九名翰林院十名都察院六名通政司一名廂藍蒙一名提督衙門十八名○肅王睿王等由東西陵回京請安○大額駙阿克東阿各假滿請　安○歸化城副都統奎英到京請安○潘駿文謝授山西按察使恩○肅王裕公德慶各請假十日○文興請假五日○安興阿續假十日○掌儀司奏初五日奉先殿親行禮節○召見軍機奎英潘駿文嵩申○皇上明日午初進南海平　皇太后前請安畢仍由舊路還宫○發抄定安等奏拜唐阿裕楨補昭陵尙茶人奉硃批着照所請核衙門知道欽此○又請派考試筆帖式奉硃筆圈出副都統濟祿禮部侍郎懷塔布欽此○綿宜奏騐收永陵啓運殿等工奏硃批工部知道欽此○張之洞奏降調總兵才力勘用懇賞還原職留粤補用奉硃批馬鴻圖着交兵部帶領引見欽此○○新授雲貴總督湖南巡撫臣王文韶跪奏爲已故大員有功原籍地方懇請援案建立專祠以順輿情恭摺仰祈聖鑒事竊據在籍前兵部左侍郎郭嵩燾前山東巡撫陳士杰等聨名呈稱竊維捍災禦患歴時而事蹟常昭崇德報功奉祀而馨香永協仰維國家酬庸之典實維臣民感望之忱原任雲貴總督劉長佑籍隷新寗以拔貢生隨同故安徽撫臣江忠源募勇馳援桂林省城嗣賊竄出粤境江忠源屢次攔頭截擊該故督實左右之其尤有功湖南大局者蓑衣渡一戰賊出全州刼擄民船蔽湘水而下江忠源急馳赴永州上游之蓑衣渡伐巨竹及木株排截江路全力扼拒連槍伏岸擊之擲火彈燒賊船賊因捨船竄道州其時方在五月湖水大漲湖南省城正在拆磚填築城垣使賊乘流下竄四五日可達城防竟無準備至今湘人歌誦不忘其功賊目蕭朝貴首先率數千人竄撲省城江忠源躡賊蹤追至相度天心閣地勢卽踞以立營蕭朝貴悉衆來爭江忠源竭力堵擊賊敗之踰日和春等營始次第至並倚天心閣營接續連絡故論湖南守城之功江忠源與該故督爲最鉅咸豐五年江忠源殉難廬州該故督護其眷歸新寧適廣東賊朱逢英陷東安該故督以東安新寗唇齒相依急率所部遣歸之師馳擊之復其城賊間道趨圍新寗知縣張士寛閉城力守該故督馳回擊賊圍始解時郴桂久陷巡撫駱秉章檄該故督往援屢敗賊降賊首崔大光復其城九年石達開陷桂陽縣該故督適自江西率所部撤勇歸巡撫駱秉章卽飭以所部赴援賊連陷宜章興寗郴州桂陽州勢張甚該故督轉戰郴桂之交旋躡賊祁陽道州再復東安城賊直趨寳慶該故督率所部追擊會賊出蠻山該故督馳回新寧拒守又分軍援武岡因與諸軍合援寳慶擊石達開走之計該故督立功省分以江西廣西爲最多直隷雲南亦皆著有戰績惟比兩年中廣東賊及石達開大股竄擾郴桂永寳一帶該故督適歸轉戰奔馳未嘗稍息而剿戰必力躡賊必先所至撫循百姓略無騷擾郴桂人民感之至深前經新寧原籍呈請建立專祠實因兩次保全縣城民心有不能忘其於省城及郴桂等處宜有春秋俎豆之報可否援案准於立功地方建立專祠由地方官春秋致祭在小民追思戰績事愈久而難忘知聖人垂念勞臣恩屢頒而不惜所有一應建祠經費由職等倡率紳民設法捐辦呈請具奏前來臣覆查無異相應據情奏懇天恩可否援案准予立功地方建立專祠由地方官春秋致祭以昭忠藎而順輿情出自鴻慈理合附片具陳伏乞皇上聖鑒訓示謹奏奉硃批着照所請該部知道欽此○○楊昌濬片再臣准陜西固原提督臣雷正綰咨稱題補西安城協營中軍都司王達章前在漢中鎭標差遣疉奉部催引見當卽移准署漢中鎭總兵劉楚華覆稱該都司於光緒十四年五月請假一月赴興安府措資迄今假逾年餘尙未回標亦無實在下落咨請照章開缺等因前來臣覆查無異相應請旨開缺其所遺西安城守協中軍都司員缺陜甘現有合例人員容臣揀選請補理合附片陳明伏乞聖鑒訓示謹奏奉硃批兵中知道欽此○○楊昌濬片再新授甘肅蘭州道恩霖應卽飭赴新任以專責成所遺蘭州府員缺查有正任平凉府知府胡孚駿堪以調署鎭原縣知縣劉玉衡請假遺缺查有補用知縣劉遠源堪以委署署鎭番縣知縣准補正寧縣知縣廣灃調省遺缺查有補用知縣朱進賢堪以委署據藩臬兩司具詳前來除分别給委飭遵外謹附片陳明伏乞聖鑒謹奏奉硃批吏部知道欽此○○楊昌濬片再借補肅州鎭屬金塔協副將劉仁和現已接准部覆應卽飭赴本任以專責成其所遺原署凉州鎭屬永昌協副將員缺查有提督銜記名簡放總兵任清鴻堪委接署除分飭遵照外理合附片陳明伏乞聖鑒謹奏奉硃批兵部知道欽此○○太子少保頭品頂戴陜甘總督臣楊昌濬跪奏爲道員改駐秦州藉資鎭撫請旨飭部立案恭摺仰祈聖鑒事竊查前准户部咨令將嘉慶十八年以後各省府廳州縣分併裁改案件抄錄送部以便重修會典等因當經飭司移行遵辦去後旋據鞏秦階道姚協贊禀稱該道所轄鞏秦階三屬係甘省迤東南境承平時秦鞏内地本無可防之患而階文西固洮岷沿邊一帶處處與番境毘連舊制道員駐紥岷州遇有疆土重案文武會辦就近可以取裁嗣於同治初年陜回肇亂竄入甘境致清水之張家川秦安之蓮花城等處回氛同時並起秦州爲南路咽喉防範更爲緊要是以前護督臣恩麟奏派鞏秦階道馳扼秦州督辦南路軍務此移駐之始也甘肅回難東西北各路大半糜爛而甘南獨獲倖全賴有此舉迨軍務漸平各處收撫降回多在清水秦安境内安捕秦州拊二縣之背路通川陜人稠地密彈壓稽查較往昔倍形吃重加以秦清一帶撫回遠出貿易定章責成道員給護照隨時稽查是道員在秦州實有遷地爲良之益查岷州道署亦因城陷被燬回駐無辦公之所此又不能不移駐之勢也以甘南地勢論之本係岷州僻而秦州冲以今日情形論之又係秦州重而岷州輕事旣因時變通未便拘泥成例懇援照平慶涇固化道成案永遠改駐秦州以照妥協等情行據藩臬兩司核明詳請具奏前來又查秦州當南路之冲道員有控制之責前護督臣恩麟奏派鞏秦階道駐扼天水原有深意現在附近地方安插降回數十萬彈壓撫綏在在均關緊要所請將該道永遠駐扎秦州自係愼重疆圉相應請旨俯准飭部查照立案爲此恭摺具陳伏乞皇上聖鑒訓示再各屬分併裁改案件已由臣飭司查明另行送部核辦合併陳明謹奏奉硃批着照所請該部知道欽此○○太子少保頭品頂戴陜甘總督臣楊昌濬跪奏爲揀員請補要缺知縣以裨地方恭摺仰祈聖鑒事竊據甘肅藩臬兩司會詳稱寧夏縣知縣王樹槐告請開缺回籍修墓業已奉部覆准所遺係冲繁疲難四項要缺最例應揀員調補前奉部章甘肅升調補缺變通辦理道府以至未入流亦照請補要缺章程無論何項缺出擇其人地相宜之員請補等語今寗夏縣缺該司等在於現任對品應調及應升各員内逐加遴選人地皆不相宜惟查有候補班前儘先卽補知縣方仰歐年四十六歲廣東晋寧縣增生投効甘肅軍營克復肅州城垣關内一律肅清案内保以巡檢歸部不論雙單月遇缺儘先前卽選克復輯懷城烏魯木齊昌吉呼圖璧各城案内保以鹽大使分發省分歸軍功候補班前遇缺儘先補用並戴藍翎克復瑪納斯南城案内保免補本班以知縣分發省分歸候補班前儘先卽補並加同知銜光緒六年赴部騐看籖掣甘肅八年三月初九日到省查該員才具明敏辦事勤能現署寧夏縣要缺辦理一切諸臻妥協於該處風土民情已經熟悉人地極其相宜會詳請奏前來臣查方仰歐　明守潔吏事以思仰懇天恩俯念要缺需員准以該員方仰歐請補寧夏縣知縣實於地方有裨如蒙俞允銜缺相當毋庸送部引見該員並無叅罰案件謹恭摺具陳伏乞皇上聖鑒訓示謹奏奉硃批吏部議奏欽此○○楊昌濬片再准甘肅提臣周達武咨稱派充甘標練軍馬隊左哨哨長花翎留陜甘儘先補用都司黄福祺前次屢犯營規因念該員隨征有年略著戰功姑從寛嚴加戒飭冀其痛改前非近來察看該員行止不端任性妄爲似此劣員未便稍事姑容咨請奏叅前來臣查陜甘各營現值整飭營伍如有庸劣不職之員自應隨時甄劾以肅戎行該員黄福祺旣經提臣查明行止不端任姓妄爲應請旨將花翎留陜甘儘先補用都司黄福祺卽行革職遞解回籍交地方官嚴加管束以示懲儆理合附片具陳伏乞聖鑒訓示謹奏奉硃批着照所請該部知道欽此 
 
 

Page 10

 
 
[光緒十五年十二初四日京報全錄]  
　　宫門抄○諭旨五道錄前○發抄硃批五道○皖撫沈奏審明行刼鹽店得贓拒捕殺人盜犯按律定擬摺○將軍定奏秋季會哨事竣摺○又奏因病請假片○又奏城守尉期滿引見片○湘撫王奏總兵請免騎射片○十二月初四日工部鴻臚寺廂白旗值日無引見○啓侯因伊子以侍衞用謝恩○智格謝充批本官○奈曼王請假十日○内務府奏派○雍和宫熬粥之大臣派出巴克坦布○召見軍機徐樹銘汪鳴鑾師曾皇上明日卯初二刻至奉先殿壽皇殿行禮○發抄裕祿奏湖北提督請暫緩陛見奉硃批程文炳着俟明春賑務完竣卽行來京陛見欽此○又請以楊龍章補督標右營　擊奉硃批兵部議奏欽此○卞寳第奏考官王仁堪回京日期奉硃批知道了欽此○又知府郎慶恩期滿甄别奉硃批吏部知道欽此○又請以朱朝陽補温州鎭守備奉硃批兵部議奏欽此○○安徽巡撫臣沈秉成跪奏爲審明行刦鹽店得贓拒捕殺人首夥盜犯按例定擬恭摺仰祈聖鑒事竊據宿州知州何慶釗詳報三義集鹽店被刼得贓轟傷捕人朱文管身死並拒傷事主人等平復一案當經勒據兵役先後緝獲首夥盜犯余懷青張曾董凡卽董玉隆三名並起獲原贓片夾錢票盜械洋槍到州提訊各犯供認夥刼得贓拒捕殺傷事主人等不諱分别收禁並將起獲各贓傳主認領一面錄供詳經前撫臣批飭緝審據報該犯余懷青在監患病病故詳經飭委署靈璧縣知縣胡壽禮騐訊刑禁並無凌虐情弊移送圖格批飭核入正案擬辦嗣據兵役續獲夥盜董田馮繼五二名提同前獲各犯訊供通詳批飭審擬去後兹據該州覆訊議擬由府解經鳳頴道提犯勘審移由臬司核轉前來臣覆加查核緣余懷青董凡張曾董田卽董玉隆馮繼五分隷亳州渦陽等州縣俱游蕩度日先未爲匪犯案光緒十四年六月初五日余懷青與已獲之董凡卽董玉隆張曾董田馮繼五並在逃之相和尙張保王丙愛王登科陳連孜會遇各道貧難余懷青稔知該州三義集鹽店有錢起意糾刦得贓分用均各允從卽於是夜三更時分在空地會齊余懷青拿繩鞭董凡帶洋鎗張曾馮繼五拿木棍董田拿杆子槍餘携木棍油捻不等一共十人揩抵鹽店門首余懷青留董田馮繼五張保王丙愛在外把風自與陳連孜用石撞開大門同董凡張曾相和尙王登科等一擁進内行刦事主李全驚起喊捕被余懷青用繩鞭拒傷分投刦得錢票衣物逸出與董田等分携同逃地保朱効章聞聲帶同朱文管朱珠等前往攔捕董凡開放洋鎗轟傷朱文管倒地身死王登科等亦各用槍刀拒傷朱珠等奪路逃回余懷青當向董田馮繼五等告知拒捕情由因慮集衆追到不及查點俵分各自隨手携取贓物逃散事主協保報經該州會勘騐緝勒據兵役先後獲犯余懷青張曾董凡卽董玉隆三名並起獲原贓盜械到州訊供詳批緝審據報該犯余懷青在監患病病故卽經委騐訊明詳報嗣又續獲夥盜董田馮繼五二名訊供通詳批飭審解兹據該州以逸盜相和尙等弋獲無期飭查事主人等傷均平復先就現犯覆訊議擬由府解經鳳頴道提犯勘審由臬司覆轉到臣覆核此案旣經該道提犯親訊據各供悉前情不諱贓經主認正盜無疑查律載强盜已行但得財者不分首從皆斬又例載强盜殺人不分曾否得財照得財律斬奏請審决梟示又光緒十三年刑部奏准通行嗣後遇有强刼案件但有一人執持洋鎗在塲者不論曾否傷人不分首從均擬斬决梟示又十五年五月刑部奏准通行嗣後遇有强刦之案如事犯在本年三月十六日恩詔以前悉照定例不分首從斬無論有無執持火器概免加梟示各等語此案董凡聴從余懷青伙刼鹽店得贓開放洋槍轟傷捕人朱文管身死實屬凶暴不法自應按例問擬董凡卽董玉隆應如州道司所擬合依强盜殺人不分曾否得財照得財律斬奏請斬决梟示例擬斬立决梟示以昭炯戒余懷青起意糾刼拒傷事主張曾聽紏入室搜贓董田馮繼五在外把風均係同惡相濟亦應按例問擬余懷青張曾董田馮繼五亦如所擬均合依强盜已行但得財者不分首從皆斬律各擬斬立决該犯等事犯雖在光緒十五年三月十六日恭逢恩詔以前惟係强盜得贓罪千斬决毋庸查辦案内伙犯執持洋鎗事在恩赦前仍照通行均免梟示照例分别刺字余懷青先已在監病故仍應照例戮屍除訊無另犯窩夥竊刼别案及同居親屬分贓牌保得規包庇並逃後知情容留人家應與余懷青在監病故訊無凌虐情弊之刑禁人等均毋庸議董凡有父董占先不能禁約其子爲盜事在恩詔以前請免提責各犯在外爲匪原籍牌保無從覺察事主李全等傷均平復起贓給主認領未起追賠盜械洋鎗案結發回儲庫備撥餘械供棄免追屍棺飭理逸盜相和尙等飭緝獲日另結此案同狄十人業已拿獲首夥盜犯五名獲犯及半兼獲首盜所有疏防文武職名邀免叅處監斃盜犯一名管獄官例無處分請免開送除供招咨部外所有審明行刦鹽店得贓拒捕殺人盜犯按例定擬緣由謹恭摺具陳伏乞皇上聖鑒勅部議覆施後謹奏奉硃批刑部速議具奏欽此○○奴才定安濟祿跪　奏爲本年秋季統巡城守尉與朝鮮會哨事竣恭摺奏祈聖鑒事竊查邊外游民佔墾地畝與朝鮮僅此江之隔當經奏明循照舊章按四季派員出邊統巡夏秋二季與朝鮮國地方官公同會哨稽查等因在案本年委派蓋州城守尉英起作爲秋季統巡前往巡查並照章程咨行盛京禮部先期知照朝鮮國王飭令地方官會哨去後兹據該員詳稱馳抵邊外巡查八月二十日與朝鮮宫全龍九公同會哨該使臣親遞邊境肅靜印結一紙由該城守尉呈遞前來除存查外奴才等復嚴飭冬季統巡之員認眞稽查以肅邊境所有秋季會哨緣由理合恭摺具奏伏乞皇上聖鑒謹奏奉硃批知道了欽此○○定安片再奴才夙患偏枯之　不時舉發本年夏間陡患痢疾多日始愈氣體彌形虧損昨節交寒露麻木舊症又作赶服舒筋活血之劑未見稍痊霜降日天氣驟寒更形沉生兩骽抽縮兩脚腫痛不能著履動輙需人伏思三省練兵責任重大奴才勉以衰朽支持又復兼權煩劇在在貽悮堪虞盛京將軍兼管三陵衙門事務時有襄祀之儀典禮甚鉅往往因病未能到班撫　循省深抱不安合無仰懇天恩賞假一個月調理一切公事仍當力疾籌辦惟盛京將軍有統轄全省文武之責職任煩重新任將軍裕祿尙無東來日期相應請旨飭下該將軍迅速來奉以專責成所有奴才因病請假緣由謹附片具陳伏乞聖鑒訓示謹奏奉硃批着賞假一個月欽此○○奴才定安濟祿跪奏爲城守尉又屆三年期滿恭摺代請陛見仰斬聖鑒事竊照前准軍機大臣字寄道光十二年正月初七日奉上諭昨降旨將各省將軍都統副都統等員奏請年班進京之例停止均於到任之日起扣滿三年奏請陛見惟盛京城守尉察哈爾總管例不奏事着於到任三年後由該將軍都統代爲奏請階見將此各諭令知之欽此欽遵在案兹據廣寗城守尉宗室祥翰呈稱荷蒙聖恩補放蓋州城守尉於光緒九年十一月十五日到任嗣於光緒十年正月十七日調補廣寗城守尉於二月二十五日到任自光緒九年十一月十五日起由蓋州任内接算扣至十二年十一月十五日三年期滿當經代爲奏請陛見奉旨祥翰着毋庸來見欽此自十二年十一月十五日起扣至十五年十一月十五日又屆三年期滿理宜循例赴京恭覲天顔敬聽聖訓呈請代奏前來奴才等覆查該員到任日期實係又滿三年理合循例恭摺代請陛見伏乞皇上聖鑒訓示遵行謹奏奉硃批着來見欽此○○王文韶片再據管帶振字營留南委用總兵揚勇巴圖魯樊本德禀稱前隨該營統領提督　永章剿辦貴州苗教各匪於同治五年六月進攻大園寺馬鞍山洪岩等處逆巢被賊槍傷左肩甲十月進攻荆竹園北卡逆巢被賊槍傷左脇骨十二月進攻荆竹園南卡逆巢被賊錨傷背脊骨及右胯等處均經隨時報騐醫治獲痊近逢陰雨潮熱時作痛楚力難挽强命中禀請查核奏免騎射並來臣覆查無異相應奏懇天恩俯准將留南委用總兵揚勇巴魯圖樊本德免予騎射以示體恤除仍遵照新章飭令改習槍砲並取履歴咨部外謹會同湖廣總督臣裕祿附片陳懇伏乞聖鑒訓示謹奏奉硃批着照所請兵部知道欽此 
昨日接到初三初四日京報合先排印尙有初二日京報俟接到補登[  本館附誌]  
 
