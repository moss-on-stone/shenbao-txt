# 1913 - 80 - 4914398

 

Page 1

 
 
   
 
 

Page 2

 
 
社論 
[財政總長允許外人專辦獎貯金事業糾謬（亮）]  
　　甚矣無財政常識者之不可使理財也自大借欵之破裂而歐美各小銀行紛紛來華運動借欵乃有不可思議之一銀行團因而發見美其名曰獎貯金事業而實則籤捐彩票之别名矢六百萬鎊之報酬而索我允許專辦聞周總長巳允將此案提出國務會議矣嗚呼此種投機事業其爲國計民生之蠧害尤甚於賭博今歐西諸邦蓋無不加以嚴禁者周總長身膺全國財政重任豈並此普通之常識而無之顧貿貿然加以允許耶疇昔前清末造農工商部奏請開辦富籤票以爲籌欵之計畫全國言路爲之譁然農工商部卒不敢抗天下之清議竟罷是舉曾謂民國之國務員其智識更出前清官吏下乎自吾國革命以來歐西之稱爲資本家者皆謀乘吾財政之紊亂以擴張經濟上之侵略一策不成又易一策其用意靡他吸集吾國之現金悉歸彼支配之下耳農工商部之富籤票雖曰損下益上然楚弓楚得尚不至出吾國境之外然識者猶慮其爲全國破産之介若兹所爲則實金一入彼手即終古長往而不返愚民但覬目前之利孰復知有遠圖歆羡於四萬倍之厚獲自必舉國若狂冀酬此豚蹄篝車之奢願旬月之間金錢之流出海外殆不可以億計此即承平無事家給人足之時猶不堪蒙此風潮之劇烈矧今日兵燹凋殘瘡痍未复朝野上下無不以苦貧爲戚戚者耶果其行此試一懸想彼時全國之金融其恐慌當何如中下社會之生計其迫蹙又何如靜言思之真有使人不寒而栗者矣周總長特迫於籌款之無方見此六百萬鎊之香餌謂足濟目前之危急率然許其請求允爲提議而後患俱非所暇計此猶富家中落飢寒交迫盡斥其田宅産業以與人使之代爲主持而僅於歲入全數中乞得千分之一二遽侈然自詡得計也夫亦可哀之甚者矣國務員全體非盡瞢然全無政治之常識者此事一經提議其爲全體否决夫固不問可知然西商果志在必行必將持周總長允許之言以爲左券或别議變通辦理此亦意中之事殊不敢謂其必無者果爾則國際上又成爲絶大之交涉而轉圜正恐大費智力始謀之不臧後患自必相隨而至至此而後悔覺悟之巳遲也不亦晚乎平心論之吾國今日雖號貧瘠然事勢正非絶無可爲此但在得人而理否耳恃借欵以供經常之用巳非經國長策至於並借欵而不成窮無復之乃至爲種種飲酖止渴之舉動固無寧一事不辦安坐待亡之爲愈耳裁不急之冗務以爲省嗇之謀收旁落之大權以綜財賦之柄嚴懲盜賊使商旅無裹足之虞重罰貪婪俾農工復治生之樂四者苟能實見施行則足國之大原巳立夫而後分别國稅與地方稅俾國用不至於偏枯興種種有利無弊之新法使稅原常濬於不涸理財之道如是焉而巳倘其於此數者一無所能爲而徒恃外欵以爲挹注雖使予求予取不我疵瑕而亦終有窮時迨其旣窮又將奚以善其後也况外款全不可恃而至乞靈於博進乎况并此戔戔之博進而亦需他人代我主持乎人之云亡邦國殄瘁管葛之才吾不得而見之矣顧安所得劉晏陳遘其人者出而付以邦計也噫 
[命令]  
　　三月八日臨時大總統命令任命黄仁壽署兩廣鹽運使此令 
　國務總理内務總長趙秉鈞呈稱據直隷都督兼署民政長馮國璋呈請任命張錫光爲直隷保定警察廳長應照准此令 
　　國務總理趙秉鈞呈稱據署理審計處總辦王璟芳呈請任命陸世芬楊汝梅王一國琛胡大崇祝毓英沈昌祺陳繹李景堃葉開瓊錢懋勳安茂寅陳宗蕃汪振聲張治仁張榮眉陳世第爲審計員應照准此令 
　　任命裴其勳爲吉林混成旅旅長徐世揚爲吉林陸軍第二十三師步兵第四十六旅旅長此令 
　　黑龍江東荒鬍匪嘯聚肆擾經該管都督飭派旅長許蘭洲等督率陸防各軍分路剿捕並由吉林都督派委團長毓麟率隊協剿經大小十餘戰擒三百餘名匪首伏法地方可望肅清剿辦尚爲得力惟念無辜良民横遭蹂躪言之痛心亟應妥籌撫恤以免失所著由該都督遴派專員督同各該縣知事查明受害地方及被害民旗將應徵本年租賦分别蠲緩其罹害尤重者酌量撥欵補助於事竣後據實造報仍責成該旅長團長等協力追剿餘匪務絶根株以除後患此令 
專電 
[北京電]  
　　某報載活佛後悔陶什陶怒而逐去另圖獨立確否待考但陶與佛反感甚深陶本東省叛賊積惡中國歷次宣言甯亡於俄不奴於華内潮極烈 
[北京電]  
　　庫倫確實消息僞政府兵部侍郎陶什陶將於日内由庫統兵一千人移駐達里崗崖尚有二千人由陶舊部陳張（奉天馬賊首領前年陶招至庫倫者）二人統帶或犯歸化或犯洮南尚未定議目前庫倫頗懼多倫鎮守使傅良佐出防經棚故不能不於達里崗崖添多兵力並聞該軍隊槍械餉項均甚充足預備半年之久若此軍一至彼必時出若干隊伍騷擾地方搶刧牲畜使我軍疲於奔命 
[北京電]  
　　接俄京電俄廷遵活佛之請擬借給俄兵五萬名以與中華抗抵 
[北京電]  
　　政府接孫中山電謂日本新内閣極願設法調停俄庫事件以保全中華主權爲目的 
[北京電]  
　　黑督宋小濂電因土人數名在半岡山俄國墳墓側放槍打獵值俄領經過誤會爲華兵放槍恐嚇巳派交涉局員道歉並飭軍民人等嗣後對外國官長一體敬重 
[北京電]  
　　口北宣撫使姚錫光自去年出口後至今尚在張家口下堡閻宅逗留不進烏錫伊各盟蒙民向内向外均無主宰大總統迭電姚氏迅速出發以期實行宣撫但目下口外土匪猖獗遍地皆是姚氏不敢單騎前進特函致陸軍部請撥騎兵二三營歸其節制以便保衛陸軍部以宣撫使專重勸導不以兵力請兵一節碍難照准故姚氏甚爲狼狽 
[成都電]  
　　内藏各屬均巳改懸西藏旗幟龍旗巳不復見且在川藏邊界駐有大隊藏軍以抗中國 
[成都電]  
　　尹昌衡駐在打箭爐力難前進川中大吏巳派潘某督率大車兼程前進助剿藏匪 
[北京電]  
　　參議院自去年八月起積壓政府提出之地方官制及財政警察諸得要法案共五十四件 
[北京電]  
　　國民黨議員到京兩湖派主張倒袁推黎 
[北京電]  
　　國事維持會巳發起支會七處 
[北京電]  
　　孫少侯電皖釋黎宗嶽 
[北京電]  
　　大總統以事務日繁添委那桐程璧光充府中顧問員並添聘外國顧問一員 
[北京電]  
　　法部公布各縣幫審員考試暫章㈠在法政學堂或講習所一年以上有修業文憑者㈡曾充推檢未滿一年者㈢曾充暫時行使司法權各官者㈣歷辦司法行政或行政事務滿一年以上有成蹟者得與試試時考以約法暫行刑律訴訟法民法商法大意法學通論各級審判廳試辦章程 
[南昌電]  
　　李都督電部反對直督攤閏加征 
　　又令各屬内地運輸米榖免稅四月 
[南昌電]  
　　省議會决拒汪瑞闓爲民政長 
[杭州電]  
　　今日省議會開談話會公决議會章程仍用自起草前清諮議局章决不承認 
[杭州電]  
　　民政長昨委政務委員劉東等三十一員 
[南京電]  
　　省議會定於十三日開議現巳通告各議員如有提議案件准於開議日前交會審查 
[南京電]  
　　自政府任命章梓爲第一師長後軍界以其無軍事學識反對甚多聞張斯麐抗拒尤力 
[南京電]  
　　行政公署科員何伯龍現調一科劉徵調二科助理員胡昌林升任三科又另委錢定安程遠濮彦珪爲助理員 
[南京電]  
　　下關坍塌之江岸業經公署核定施工正圖限五日内採用投票法准商人投標承辦 
[南京電]  
　　昨（初九）國民黨寗支部開會歡迎宋敎仁　 
特約路透電 
[北京電]  
　　全國禁煙會之意中國禁烟之結果巳使境狀爲之變易故土商在華積存之貨宜賠償其損失禁烟會非有憐惜土商之意惟彼等遵照條約從事營業亦無不合中國今旣不能備價盡購存土會中自應别籌辦法以達三層目的㈠使中國脫離困厄㈡賠償土商㈢輕銀行之負擔繼乃宣讀報告以示各通商口岸之存貨巳日見减少該會深恐中國無此財力足以辦此則將弛緩吸食鴉片之禁令各會員之意如此則禁烟一舉將受阻礙故乃一致通過以下之决議中國因願與諸國增進交誼及願於民界和平進步之中佔定位置故急當廢棄從前自大閉守之習雖過渡之際困難頗多而國家進步尚稱迅速中國國民受鴉片之毒害不能殫述今施禁非易必需外助始能奏功中國於水患飢荒之際世界善士輒踴躍輸捐華人受惠良深銘感不忘孫逸仙君嘗謂鴉片之害烈於洪水飢荒會中代表深然此說故謹懇青年會及各敎士團體同于各國開捐籌欵就財力之多寡購買通商口岸所存之鴉片當衆燬焚俾滅毒害云 
譯電 
[巴爾的摩電]  
　　英國商船亞倫慶號在本港裝載炸藥忽然轟炸死二十人傷五十人不知下落者四十人其中有三十二人乃死於美國新落成之運煤船船身之一部分亦遭炸毁其炸聲遠及一百英里之外數英里外有學校一所亦震坍一部分傷學童數人巴爾的摩當時彷彿若遭地震云 
[倫敦電]  
　　列强現仍守候巴爾幹各邦之覆文據柏林所接消息各邦似不致全然承認列强之調和 
[希京電]  
　　希臘政府巳簡沙特蜀將軍爲茄里拉總督希后己赴該處伊皮納斯所俘之土地兵共計十萬有奇 
[柏林電]  
　　駐英列强大使不日將開會討論西里斯特里亞問題羅馬尼亞主戰派因布國預備屯兵於羅馬尼亞邊界一俟與土媾和之後卽須實行故要求政府下動員令 
[巴黎電]  
　　法國衆議院巳一致通過承認法國與西班牙所訂摩洛歌條約議案先由外務部大臣演說深讚摩洛哥西班牙人民之勇武且謂兩國政府極願訂成切實之協約云云聽者皆爲歡呼該大臣又謂法西之交親實賴英國策助時英國海軍大臣邱吉爾亦在院旁聽旋與首相白利盎君會談政務 
[倫敦電]  
　　英國國會休會之際英皇之演說詞極爲簡短内謂各議員盡瘁國事後僅得有名無實之休息朕心殊爲不安惟本年財政度支急須籌畫其他公務亦須續議故當於日内重行召集國會云 
[倫敦電]  
　　要求參政權之洛克女士前被控於上月二十日縱火焚燬某花園茶棚拘押獄中後因絶食故未經定罪卽行釋出旣復就逮今日（七日）巳判定監禁十八個月期滿釋出仍須安分二年 
要聞一 
[庫使抵俄記（歐洲通信）]  
　　外蒙所派專使於正月十二日到聖彼得堡係由庫倫取道西伯利亞計行十七日現俄政府巳正式接待舘之於大客寓中全專使團共十六人杭達親王爲之領袖而副之奚林丹定親王餘皆隨員及僕從也杭達自稱爲呼圖克圖欽命之外部大臣且爲成吉思汗嫡派子孫彼與俄有舊交千九百十一年九月曾到俄京卽與俄相密謀嗣是嘗爲俄使此次俄蒙條約純爲彼所主持故俄尤親信之聞俄領事西斯萬活夫亦在專使團中蓋俄外部派以照料　有權力昨日俄外部沙索洛夫曾親接見杭達密談甚久今日導之謁見俄皇優加殊禮蒙人貢獻極多如名馬鞍韁金 
 
 
 

Page 3

 
 
佛之類並徧贈俄之當道杭達奉使本意在求俄助蒙古完全獨立並答謝俄之承認其自治也其與俄外部所謀著重獨立問題意欲盡脫中國覊絆並問倘蒙宣布獨立中國起兵討伐俄國是否能以武力爲蒙後盾俄外部答詞極爲活動不肯全担責任嗣又謂蒙當派駐使於聖彼得堡俄外部答言此節尚覺太早但亦不甚拒絶嗣謂蒙可派一代表於俄京與俄政府隨時直接交涉俄亦當派外交一代表於庫倫惟暫不付以全權及公使名稱耳杭達又請俄須多派武員代練蒙軍並多給以軍械始能抵禦中國俄於此節大表同意最近運入蒙古以俄之新式快槍六千枝正實行其所主持也蓋俄欲外蒙以其本力自衛不欲爲外蒙全負青任首當其衝本社聖彼得堡通信員曾親與蒙專使團中人接談據云庫倫現狀極爲困難自與俄訂約後巳與中國之經濟關係斷絶各盟王公多不滿意加以俄外部又不肯承認外蒙完全獨立其尤可恨者俄竟與中國談判取消俄蒙條約是俄不啻以蒙爲之犧牲蒙請俄派大使駐庫並欲俄允接待庫倫駐使俄皆有所猶豫所議俄庫鐵道亦未能卽行解决在蒙一班輿情又以華商遷徙於其生計諸多不便俄商並不能起代華商遂至百物騰貴卽以茶論現巳較前貴至三倍其他皆可類推最近復有貝加爾省附近之哥薩克人擅與蒙挑釁彼此相鬥甚惡俄蒙感情遠不如前此次專使到俄倘俄不能與以滿足則擬徧謁全歐列强之政府蒙亦不願專屬於俄矣記者日前在倫敦於英人方面所得消息尤堪駭異西藏之達賴喇嘛方與外蒙之呼圖克圖秘密交涉其所遣之專使巳到庫倫卽達賴重臣中親俄派之佐治野夫是也佐治野夫前以反對英人在藏之勢力曾遊俄法兩京極力游說俄人干預藏事達賴派其到庫乃欲假道外蒙求助於俄彼告蒙人言西藏實巳宣布獨立達賴與以全權來庫商定藏蒙連合互保之約並擬與俄政府討論英俄公保西藏問題藏人當許英俄以同等利益爲之醉報其密告俄人之語則謂中國現方極力設法回復其在蒙藏之勢力並當擴充此項勢力以及於俄之領土所有俄屬韃靼種人均不能借藏中喇嗎宗敎問題以煽惑之袁總統魄力雄大必足爲害於俄刻方派員與達賴磋商並許每年以巨金賂達賴但須達賴承認中國有派官駐紥西藏之權並以宗敎問題運動外蒙内附卽可定議自彼到庫倫後各大寺院之喇嘛均歡迎之且信仰達賴聖靈真心歸依彼爲俄之好友望俄勿淡漠置之云云接俄英前爲藏事衝突卽恐以宗敎勢力影響蒙下佐治野夫首以此說慫恿俄人自能得間而入俄於藏事久不過問今或以外蒙之故再有所圖亦未可知英法不能聽俄插手勢必迫我從速解决充其所至不過英俄再爲協商蒙藏皆非我有就上所聞各種情事研究藏蒙勾結外人實過於外人之煽惑蒙藏未盡如吾國報紙所述撫慰諸策適爲所笑在我政府正宜速籌他法以對待之於外則去其援繫於内則震以軍威庶乎真有濟也 
[全國禁烟研究會第一次會議]  
　　萬國改良會會長丁義華君發起通國聯合禁煙會特電各省都督各派代表一人與會於本月四號下午一時在燈巿口公理會副堂第一日集會首由丁君提議略謂鄙人對於禁煙問題非常注意誠以此毒不去則國民永無自强之日邇來禁種禁吸頗有成效亟宜合力進行不可稍懈望代表諸君各抒所見互相切磋立予施行次由總統代表顧維鈞君提議謂大總統對於此次會議甚爲注意望各代表研究一極善方法各省一致進行庶得剷除禍根永脫苦海次由外交部代表伍朝樞君提議丁先生在中國廿餘年其愛中國與愛美國無異故爲我同胞謀去此毒始终不懈我等應如何慚愧如何感激如何奮勉以勿負其苦衷日前英人擬看我國禁煙成效如何以爲印土入口增减之預備是我國早能禁絶一日印土自當早爲禁運一日此時應將禁種禁賣各事宜限數月内調查清晰辦理完竣不得稍事敷衍次由吉林禁煙恊會代表安銘君報告吉省禁煙情形畢各省代表擬即繼續報告復由安徽代表徐于君提議謂本日各省代表中尚有許多不及週知未來與會者僅此數省代表之報告對於研究事宜頗難盡致改日須將限定日期鐘點早爲通知一律到齊不得稍事遲緩仍蹈前此各會場違誤鐘點錮習多以時間迫促不能討論盡善遂乃倉卒了事云兹將其新定議事日程照錄於下 
[第一日三月四號]  
　　㈠報告各省禁煙情形先期交到調查報告届時當場說明甲種烟地方乙拔烟成績（丙）賣烟情形（丁）私運有無（戊）吸烟人數目（巳）戒烟局所（庚）禁煙法律（辛）人民禁烟心理（壬）有無禁烟會及其進行（癸）印烟入口多少（子）改種何物（丑）戒烟藥有無嗎啡（寅）租界禁烟情形 
[第二日（三月五號）]  
　　㈡計議各省劃一進行方法（甲）期限（乙）方法（丙）禀報㈢請願國會議定兵力壓制種煙法律㈣禁煙公所聯絡方法㈤請巡警總監採用湖南辦法懸賞緝煙㈥設法鼓動社會及政府竭力禁煙並公燒烟土事宜㈦上海存煙如何可以免其危險 
[第三日（三月六號）]  
　　㈧禁烟及禁土藥盡絶省分如何交涉禁止印煙㈨研究英政府及議會對於中國禁烟之心理及政策㈩公緘英上下議院表明我國决心請停印煙入口㈩㈠聯絡美國國民禁煙會通緘致謝㈩㈡呈請政府行文英國停運印煙㈩㈢廣用登報方法令英人知我實情㈩㈣刋行雜誌詳記本會情形㈩㈤各人回省如何實行定下日議决各事 
[巴拿馬海運之競爭]  
　　巴拿馬海運河之開通期巳迫歐洲之海運界漸呈樣之色彩各汽船公司汲汲於巨船之建造德意志漢堡亞美利加汽船公司建造五千噸型五隻九十噸型一隻一萬八十噸型十二隻北德意志羅伊德建造九十噸刑十二隻一萬噸型十一隻漢堡亞美利加汽船會社建造六千噸型四隻德意志汽船團建造五千噸型五隻一萬二千噸型五隻太平洋汽船會社建造五隻之大型船船漢美汽船及英國羅牙爾郵社船四月起開始太平洋航路計畫巴拿馬一團之航路又帕希肥苦麥爾及坎拿大帕希肥苦麥爾之二公司亦企畫大西洋之航路英國之步利齊新丹並法國沿母也母汽船亦有參加美國航路之傾向巴拿海運河開通之後歐洲及美國之運輸系統必來一大變代是等各汽船公司之方針皆欲於太平洋航路就中美國航路開招地盤俟運河開通卽與大西洋聯絡並伸手於南美以爲世界一周之計畫云 
河東案之兩面觀 
[反對張李者]  
　　北京某報云河東張李一案解京多日雖預審一次而正式軍法會議尚無確期故晉中人士頗多懷疑頃聞軍學警紳各界各團體於上月二十七號午後二鐘假陳列所開特别大會研究張李一案到會者約八千餘人軍學兩界尤多首由衆議員康佩珩君等報告謂中央對於張李案一味遷延不事解决其間必有别情外間風傳有解輕赦免之說果如所云則晉省統一前途將來何堪設想所有各界於一切進行建設事宜應暫行停止如張李案一日不解决則此間各項要政卽可一日不進行次由各界相繼演說宗旨與康議員相同衆皆鼓掌贊成演說至六小時之久始行散會云 
[反對南桂馨者]  
　　北京又一報云河東要犯南桂馨自提京歸案以來自謂從此可以漏網昨某部員云南某恐有性命之危因中央派員密查結果得南種種窮兇証據並地方控詞甚多其中劣迹最大者卽乾没公欵私販烟土帶隊下鄉拷打窮民軍法勒糧逼糧抄家局設賭局及縱兵官酗酒打架姦淫良家婦女推倒良家門牆擅入良民家室等罪件甚多聞中央得此等實情異常忿恨謂爲行同土匪非處以極刑不足懲儆刁風某部員謂南所犯各節雖尚未完齊然犖犖數端皆恐有生命之危聞有絶對主張鎗斃者云云 
雜評一（無名） 
[庫倫之内亂]  
　　智識淺短之人民斷不能以外禍而消其内亂卒至以内亂而引起外禍庫倫之内亂我人聞之當懼而不當喜也庫倫内亂與我中國益來紛擾其得利者庫後之俄人耳况巳入俄握卽有亂俄能定之無及活佛與陶什陶也 
[各省議會開會]  
　　四川省議會巳足人數而開會矣江蘇省議會亦巳定期開會矣罷事競爭之策皆巳廢棄而不復行可知中國議員究尚有心肝也特願以後不再此以立議會之基礎則人民之望耳不然若參議院之時議時輟至今積壓重要議案至數十件之多亦云休矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北京巿面未來之悲觀]  
　　北京巿面自去歲兵變以來各商家受虧極巨尤以票號銀號爐房等爲大宗除被刦掠外所有未受傷各家一年内放出帳目絲毫不能收入其暗中虧損較之受傷各家尚加十倍以滙兌莊論合盛元巳經倒閉志一堂志成信兩處均不能活動下餘二十家不過暫時支持門面此外若爐房銀號爐房二十家不過五六家照常交易銀號之中大率皆求關閉而不得者居大多數其次則帳局北京巿面上小賣商店皆與票莊銀號無直接之交易所賴以周轉活動者專恃帳局帳局之生意皆山西人爲之山西人照應同鄉大抵各票號與各帳局作交易帳局再與各小商店作交易自商場敗壞後各商店欠帳局之帳目不能清還帳局欠票號之帳亦不能清還於是一百餘家之帳局一年之内均無生意可做而巿面上乃愈死矣去歲年終各界商人紛紛聚議大多數言論謂坐吃山空絶無絲毫生理與其終日困此愁城早晚終須倒閉不如乘此隂曆年終大家於接神定局之際不復開巿其經理人等巳入牢籠無法可想所有舖中夥計尚可自謀生機卽在東家一方面言早晚終須破産不如早行關閉可省無數開支亦是好事自此論傳出一唱百和各商家經理腦筋中均有一早關爲幸之思想當時商界情狀極爲危險後經商會人等覩此情狀不忍坐視由商會保商會巿政維持會各團體等開會集議上書内務部及國務院求政府暫行設法商借二三百萬以爲維持地方目前之策政府得此消息亦恐巿面上一旦罷巿情形極爲危險允爲設法籌撥惟大借欵尚未成立政府無現金可撥擬先撥公債票若干以爲周轉目前之計當時界人等以爲公債票不能易得現金所有小本商家碍難周轉仍要求撥付現金若干否則稍等幾日亦無不可入春以來各大商家如票號等對於欠欵各家不但不敢索欵反有時前往敷衍各商家急不能待又往各團體宣言值此危急萬分之秋但得一線生機卽如從前之公債票等類亦視同甘露倘遲至月底不達則各商家不但無營業資本漸至目前開支亦須東挪西扯如此情形除關閉實無他法據某商會人報告本月之内政府不設法維持恐來月北京商場必將有極悲慘之現象云 
謝國樑果未降順達賴耶 
[李陵歟]  
[蘇武歟]  
　　湘人謝國樑前係駐藏陸軍管帶從前鍾頴曾有來電謂謝巳歸順達賴現爲藏中練兵頃於三月四日政府忽接謝由拉薩來電略謂余自陷於藏中無法可歸覔死不得刻巳在色拦寺受戒爲僧惟念政府對於西藏之事迄無解决而欲派兵前來尤爲非計余居藏日久深知藏中情形故敢敬獻愚忱伏候採擇一如派兵來藏道途窵遠轉輸爲難一如有重兵前來翻恐達賴挺而走險直依外人則更無所措手一不如以西藏内政付之達賴管理所有外交仍歸政府辦理旣可安慰達賴亦不至喪失主權一政府宜派員駐藏專管居藏華人如能照此辦理則藏事必易解决等語並謂政府如以其言爲然卽請派員前來余一面即與達賴商妥俟派員到藏再詳議一切辦法云云 
[章炳麟祭熊成基之哀涙]  
　　吉林都督陳昭常因章炳麟祭熊烈士成基文語多侵巳電請辭職兹覓得章氏原文披露於後民國二年二月二十三日餘杭章炳麟謹以玄酒棻香奠烈士熊君之靈嗚呼哀哉君實徐伯孫之死友而與炳麟幹枝相維者也伯孫誅恩銘於安慶隂結軍隊期於會朝城門晝閉援師阻遏大義挫頓遺之於君逾年援桴鼓而興夜鏖重闉内外障隔卒不能成尺寸功而軍人光復之心自此起君旣挫衂隱名奔竄轉側日本關東之間止宿吉林麗於凶横清宣統二年正命吉林巴爾虎門外羣隷以是要賞者二十三人逾年武昌興獨夫避位大物以更又逾年炳麟至自京師茇舍長春以治簡書所寢之室則君拘纍時故處也夫一興一廢國家代有君之倡義以暴君在上蒸民失職非欲剚刃一人明矣使君無死將率義夫以獎大順雖與黎黄二公鼎足而三可也天祿不長噬於豺虎芳烈所播不二十月而大義舉於江漢終復舊物君之神靈其可以妥獨念讒夫高張久未梟降其所以賊我良人不以臨時對壘顧謾誣爲刺客以媚貴寵而又飫以珍膳餤以甘言禁錮告變之人以自解說使死者無惡聲道路不譁而親藩得以快意斯可謂宗社黨之造端也昔浙江巡撫張曾敭在官無愆殺女子秋瑾一人而士民敵愾後徙他官所在見拒清廷雖幸愛曾敭猶不能遣令是凶人貪以敗官又造矯誣以摧義士其罪視曾敭且什百民國改建而猶晏居東表專鎮一圻斯實國家之恥昭告君之神靈凡今日與奠者自奠之後而不能本君革除之志以鋤貪邪而敢有回旋容悅以爲凶人地者有如松花江嗚呼哀哉尚饗 
[皖人反對柏都督之結朿]  
　　前此安徽各界推舉代表來京籲請政府更易柏文蔚各節事巳多日尚無結果兹探悉各代表近日情形如左 
[皖同鄉之調停]  
　　政府以臨時期内爲日無幾爲維持現狀起見不能允如所請由姜桂題馬金叙叚祺瑞王賡孫毓筠等日前邀集各代表從中調停各代表要求事件五條屬爲電達柏督姜君等允如所請業經電達柏督矣 
[皖代表之要求]  
　　㈠用人柏督私人充塞要津近雖稍稍更易而流品複雜者居大多數應擇尤撤換至祁炚寰總監警察時蹂躪商民國人皆曰可殺現尚充都督府顧問官應卽驅逐出境以紓衆怒而安人心㈡財政去歲簡任陳熊二君爲清理財政員陳熊到皖柏督誘致都督府内有名無實一意把持决算案未經議會通過擱置不理應請陳熊二君回皖爬梳抉剔切實清釐一面召集省議員將决算案議决其侵蝕浪費各欵不能通過者責令柏氏個人擔償㈢司法都督府動以軍事裁判鎗斃平民生殺由於愛憎意思卽爲法律重足側目含怨莫申現非軍政時期以後人民無論何種罪犯均須受判法庭以符司法獨立之實㈣米約矢部所訂之三十四萬石合同旣巳作廢三井所訂之四十萬石合同須照財政部修改條約電報辦理方可承認但以後不得再與外人訂立賣米合同㈤路礦蕪路純係商辦柏督不問股東認可與否遽委黄書霖總理黄奉委後卽登報告白欲於一星期内盡没股欵近又派潘贊化副理事潘以四萬金賄得蕪關不意遽被政府撤換未償所欲復運動蕪路爲代價徽人程源銓向在上海開設濬源茶棧本金不過四萬頻年拆閱去歲幾不能支歙劣紳鮑振炳爲之介紹於柏督揑稱願出現銀二百萬包辦銅官山礦實則程營業失敗商界不得信用藉此勾引外人以圖漁利招摇撞騙凡徽人之商於滬者類皆知之路礦要政用此等敗類何堪設想嗣後應不准黄書霖等干預路礦令兩公司股東自行舉人辦理以上五條爲政治上當然之事與都督問題無涉諸公如能擔任政府俟贛事定後卽從根本解决則請電致柏督代表自當暫緩晋行否則寢饋國務院原議猶存刀鋸桁楊任之政府代表無狀其不能率爾而退矣云云刻巳由柏督電覆允卽照辦至所傳皖同鄉湊資令代表回鄉及政府下令驅逐等語均屬子虚之談 
[江省省議會之怪狀]  
　　本月九十兩日正式省議會成立當時舉定高玉堂爲正議長關慶山金兆庠爲副議長及選候補議員時有榮孟枚一名當選因榮係吉林人前又充三區覆選監督本無被選之資格當時金兆庠起立質問宋督客籍人在本省是否有選舉權宋無詞以對以爲可以無事矣乃於蕆事後宋忽以總監督名義咨該會謂准籌備國會事務局齊電規定蒙旗特派員無選舉權此次省議會成立時有蒙旗特派員一再入場選舉與法定不合當然無效俟擇日再行改選云云於是議員大爲反對十八日宋以總監督名義召集各議員舉行改選是日出席議員無多直待至下午六時僅到二十四人因不足法定人數遂中止宋於是晚電告中央請示辦法謂不出席之議員或由中央命令抑或卽行取銷再行召集候補議員另行改選是晚省議會反對改選議員高玉堂等十八人亦將不應改選之理由電陳政府不謂政府電覆宋督謂辦理選舉應負完全責任卽當有完全職權非省議會所能干涉旣巳電詢應否改選到局務力任其難仍照本局來電迅速辦理於是宋於二十三日以總監督名義召集議員重行改選是日出席議員三十七名孫蘭昇得二十二票當選爲正議長楊國瑞劉瑞春均各得二十二票當選爲副議長定次日選常駐議員及參議員風潮始息聞此次改選風潮起於私黨爭持運動力大者遂佔優勝故强行改選時不免有不平之鳴開票時竟有書優伶李桂芬一票婁金狗星日昴各一票以民國第一次省議會選舉出此種怪象可痛也巳 
湖北之三奇 
[軍法處長因賭决鬭奇聞]  
　　鄂省軍法處長程漢卿砲兵旅長姜明經第一師師長黎本唐都督府顧問龔光明等於日前在前軍學處長吳元澤家义雀爲戲姜明經與程漢卿因賭負徒起爭端各抽出手槍决鬥幸解勸人多彼此均未受傷不料姜程各回公館之後（均在大朝街）復號召所部兵士多人以大朝街爲戰地各顯神通該地居民深恐波及兩面苦求始得寢事 
[國稅廳長私運銅角被獲奇聞]  
　　現將交卸之武昌造幣局長新任國稅籌辦處長李啟琛前清湖南之候補道也共和告成後人民政府爲顧問官旋得造幣廠總理差任事僅三月許於廠中迭起風潮兹聞李於交卸之前日竟私運銅角二十萬赴汴經火車稅卡查獲押運人出示都督護照强項不服范總理當以都督給照運角爲事實上所决無故將銅角扣留禀請財政司長核辦黎少坪卽於上月二十七號同武昌商會總理兼官錢局總理吕超伯偕赴都督府質問護照事黎都督曰李前因省城時有風鶴驚恐城外工人不便出入城門故來府領去護照一大本計二百張黎吕乃面請都督於嗣後護照嚴慎給人外並以財政司名義呈請民政長究辦矣其所持理由㈠私運銅角懸爲厲禁李爲鄂省財政長官應如何體諒時艱維持巿面乃竟敢詐騙私運實屬弁髦法令㈠前曹祥泰私運銅角五萬元都督曾將串弊之監印參謀等分别監禁並處曹五千元之罰金共和國家法律乃大總統與人民所共守若不懲辦不惟遺商人之口實且失法權之信用云 
[禁煙總辦私收烟土奇聞]  
　　武昌禁烟局總理張漢自視事以來積極進行尚屬認真對於查拿私烟一端尤能破除情面不畏權要鄂人頗爲稱頌惟該總理封翁素與芙蓉仙子結不解緣故該總理逐次所拿獲私烟之煙膏均以供乃父甘旨之需有前任鄖縣知事邢子文者亦染有阿芙蓉癖與其父友善惟因鄂省烟禁森嚴購之不易前謀之張漢之父曾以公膏數十兩見贈後邢迭次函索此物均不空往現因邢歌頌其德屢與人談及此事故外間得知其真相云 
鄂省近事紀要 
[議會反對憲法起草員]  
　　鄂省軍民二府近因中央編定憲法草案通電各省派員會同研究起草當巳派定張知本羅鴻鈞二員前往兹省議會新議員全體反對昨巳將反對理由通電中央及各省議會知照并請黎公將派定之員取消聞該電大致云民國憲法乃人民規定大總統之權利義務當然應由人民制定今政府竟另設機關派員起草各國無此先例實屬違反憲法之原理况國會乃全國人民之總代表亦爲民國立法之最高機關當然有憲法起草權今乃另設機關派員起草殊屬侵越國會之立法權 
[英人槍斃華工交涉]  
　　漢口華景街鐵路外於二號有英人數名試放獵槍致將運土華工鎗斃一人傷二人衆工聞之立卽集合該地并有居民數千人將該英人捕獲送往警察第十五署請按法懲辦並聲言如不將該英人重處卽交民等自由辦理以抵死者之命倘英領出爲交涉民等願負責任若英人以錢賠償死者卽行了事民等决不承認該署長以風潮甚大一面勸諭一面以電話通報漢口警視廳及漢口鎮守使核奪當經周警長杜鎮守各率隊伍前往彈壓諭以英人犯罪彼國自有法律處置我行政外交各官必竭力交涉决不含混了事居民始漸散去該犯事英人亦經英領得悉飭捕房向警廳索去管押未知如何辦理 
[黄鶴樓大燒刑具]  
　　前清因刑法不良濫用酷刑以致治外法權被外人侵奪政府爲收回領事裁判權起見故將刑法改良免去一切刑具現鄂省内務司長饒漢祥以各府縣署尚有前清刑具存留决定一律燒燬除通飭各縣知事知照外並命武昌府知事卽將該府署與前江夏縣署前臬司署一切刑具於月之五號在黄鶴樓當衆焚燒以爲刑法改良之紀念是日武昌府知事吳耀金持柬請各社團派代表參觀到者約二百人無不稱爲快舉 
[蕪湖破獲九龍會匪首紀]  
　　駐蕪第二旅旅長龔鎮鵬君連日派隊捕獲九龍匪黨多人巳誌本報專電七日晨又捕獲該匪黨首領邢蕩湖一名兹將詳情披露如下 
[破獲之原因]  
　　日前第二旅司令部衛隊連長韓居吾訪得有人冒充旅部稽查遂於是晚在馬路戲園捕獲一人名鳳鳴涇縣人解部訊問鳳乃供出張文等數人韓連長隨卽率隊至錦繡坊天香閣校書家將張文及湯姓等三人捕獲張文係九江人混名小九江身穿海軍服裝自供專在長江各埠騙取錢財等語次日龔旅長由南京返蕪因南京等處現九龍會匪蕪埠恐亦有該匪潛蹤遂親提張文鳳鳴細心推訊誘以甘言張鳳兩匪乃將種種秘密盡情吐露 
[供詞之大概]  
　　聞張匪親筆所書供詞略謂我到蕪先認識航業團之李東初後認識邢蕩湖董自由海龍會蕪湖部係邢蕩湖發起組織董自由係秘密聯絡員李東初係長江總招待總會在九龍山該會宗旨係謀第二次七命先由邢蕩湖邀我入海龍會我未允後又由董自由李東初邀我入會河南岸李宅設有機關部安慶大通亦均有機關云云 
[搜捕之神速]  
　　龔旅長得供後先派隊至河南李宅搜查該機關部主任李少雲巳往安慶乃將其父捕獲密都督請示辦法復派衛隊一排乘小輪赴大通搜捕前晚又派韓連長率隊在某處將李東初捕獲 
[匪首之就擒]  
　　韓連長將李東初捕獲後比即率隊往捕邢蕩湖先至仁壽里邢之住宅次至同芳内警察協會諷報館皆未見邢之蹤跡又連夜會同警察在迎春坊各妓家搜尋亦未得疑巳逃匿乃知照水上巡警查拿韓連長又親帶衛隊在仁壽里同芳左近守候是時大風怒號飛塵迷目待至五句鐘天巳微亮邢忽飄然而來有衛隊兩人上前向邢曰旅長請邢先生談心邢甚爲詫異答曰此時尚早須至報館一看該衛兵乃隨往報館邢在衣袋中摸索衛兵恐邢以手鎗拒捕乃反執其臂擁之而去 
[僞印之搜獲]  
　　邢蕩湖就擒後韓連長又至諷報館（在同芳後樓）搜查證據未得復至仁壽里邢之住宅在櫃内搜獲僞關防一顆文曰（中華帝國海龍會之關防） 
[訊問之情形]  
　　邢蕩湖押解到旅部比卽訊問邢尚洋洋自得後見搜獲種種證據始俯首無辭午刻龔旅長特邀請各團代表到旅部採取輿論衆謂邢蕩湖向來爲人如何今可不論今日之事關係破壞民國擾亂地方應請旅長注意證據辦理聞柏都督昨日來電謂巳派專員來蕪訊辦云云大約明日卽可到蕪 
[羽黨之追緝]  
　　僞秘密聯絡員董自由日前離蕪赴某處組織分會龔旅長巳派隊追緝聞此案牽涉甚多現正四出偵捕餘容續詳 
地方通信 
蘇州 
[破獲九龍山匪黨續誌]  
　　蘇垣破獲九龍山黨匪何道藩等解送軍政司訊明巳將何道藩一名鎗斃兹又查得在閶門外開馬車行之鄧松林亦爲首要當卽派員飭拿鄧（鄧本係青帮中人在九龍黨充僞巨職）得信後立卽赴吳淞章統制處繳銷印布悔過投誠卽由統制派龍差弁押同鄧松林回蘇當時甫下火車卽被憲兵拘住解送軍政司收押又由章統制專函致軍政司盧司長謂鄧旣巳悔過繳消印布應請從寛釋放旋經盧司長轉電程都督昨巳將鄧交保釋放矣 
[程都督飭查城内刦案]  
　　蘇垣元妙觀前舒相公弄内曹步青家被匪託名查烟綑人搶刧一事經各巿民公社開會集議以軍警不能保護致地方不靖等情電請都督核示程都督接電後立卽電飭軍政司等偵緝查復原電錄下蘇州軍政司長巡警總局長鑒據蘇巿民公社電稱有匪徒託名查烟持鎗搶刦連放手鎗兩街罷巿等情應速爲偵緝并嚴密防範仍將是日情形查復 
揚州 
[查烟員抵揚]  
　　南京應省長前委調查員多人分赴各縣遍查有無罌粟揚屬之調查員侯必昌巳於初五日抵揚暫寓天成旅館午後至縣詢知江都非産土之區自無私種烟苗之事爰囑由縣擬稿呈復并僱船一艘於初六日馳往高郵本辦實則揚州舊甘泉縣境西山（該處與安徽接壤）亦有種土之鄉光復後更夥該委匆匆一過未及詳查將來收漿豐富他處必將效尤云 
[江南北之大雪]  
　　揚城初六日𨺗起大風初七日忽降大雪計深一尺有奇冷僻之地深幾没膝南京鎮江一帶亦得雪尺許 
江西 
[南昌九縣請議案]  
　　南昌府屬九縣同鄉會現因省議會成立特開會議提出要案數件呈請李都督咨交議會公决辦理㈠府學聖殿前因兵變焚燬擬請議照漢口光復後街巿舖屋遭兵焚燬由商會呈請黎副總統轉呈大總統撥欵賠償之例㈡府學敎官正副署及府學前所擺各攤並魁星閣等處係南昌一府公産應歸九縣同鄉會經理不料汪知事將此項公産呈請内務司核收歸公産請秉公議决以免爭競㈢南昌府敎育會與江西自治研究會合行開募屠捐每日由屠業公所捐九五錢八串文以四串歸自治研究會以四串歸南昌府敎育會光復後各公團紛爭此欵經李督批歸財政司核收查此項屠捐今應請照前清撥四串歸南昌敎育會成例轉撥九縣同鄉會爲常年辦公費 
雜評二（默）[江省議會之怪狀]  
　　北京舉伶人想九霄爲議員江省舉伶人李桂芬爲議長想九霄多數選舉人所舉也李桂芬雖得一票然而正式省會新議員所舉也以正式省會第一次開幕選舉議長而有此兒戲舉動吾不知選舉參議員又將演出何種怪象真可謂欲哭不得 
[湖北之三奇]  
　　一省之政治不求其他但求人人能守職分能愛名譽而巳足軍法處長應深明軍法者也而聚衆賭博而因負决鬥國稅廳長深明稅律者也而私運銅元而被扣交涉禁煙總辦以禁煙爲天職者也而私收煙土而視爲贈品嗚呼職不守而名不惜他又何言 
[讀章太炎祭熊烈士文]  
　　我讀章太炎祭熊成基文几席之間懍懍生氣倜乎尚矣 
　　雖然彼章太炎者固誓不與凶人周旋容悅以重負故友者也顧至今日身尚踐吉士食吉毛公然與彼所謂賊害故友之凶人高牙大纛分庭而抗禮徒見其書電紛馳騂轡往復以取憎於彼邦而陳情哀訴於總統巳耳 
　　嗚呼名士好大言而鮮實行倘死者有知執章矛以攻章盾曰成基固求仁得仁矣而先生之志今果何如則太炎將何如 
 
 
 

Page 7

 
 
本埠新聞 
[討論服式大會記事]  
　　昨日午後中華國貨維持會在張園開特别大會討論矯正男女服式問題演說檯兩旁分懸男女衣裙男服一邊計懸灰色摹本緞袍一件袍外加以天緞方褂一件另懸漳絨方褂一件女服一邊則懸天緞繡花對襟外套一件又元緞裙一條另懸楊妃色女袄一件又同色新式裙一條並由帽業代表王鳳儀製就紗緞絨皮西式帽各一頂更由沈卓吾製就元色杭素甯綢西式禮服一套及華製大禮帽一頂携入會場以資討論商團軍樂隊亦到會盡義務各界男女來賓計有千餘人二下鐘奏軍樂開會首由該會宣講員梅竹廬君宣布開會宗旨繼由該會正會長伍秩庸君演說中西衣服各有所利亦各有所不利中衣舒泰不便於作事西衣短小便于作事而不甚舒泰互相比較終難兩全前者大總統准參議院之議决禮服都從西式公布施行吾華民生艱苦巳極禮服旣用西式若衣料再用洋貨則金錢外溢更無旣極本會今爲維持國貨起見擬於總統所公布禮服之外另添一種華式常禮服袍之長短因人而製惟袍幅須離地八寸許領不宜過高袖與腕齊須略寛而不宜過小外再加普通方褂一件褲脚不加帶足須穿靴卽爲男子華式常禮服至女子衣服腰身不宜過窄亦不宜過短領不宜過高若領高於頰殊不雅觀今巳將男女華式各服分懸演說台旁請諸君公同討論如荷贊同卽當電請國務院要求同意維時有蘇州赴京工商會議代表杭筱軒君到會由招待員導入會場衆皆鼓掌歡迎並由梁幹臣誦歡迎詞曰（天佑中夏宏我漢京鑠歐震亞是在競爭觥觥杭君南國之英工商會議參以至評發揚實業啓厥先聲旌斾蒞止斯會增榮）旋由張叔龢楊千里陸澄溪葉惠鈞沙淦五君相繼演說或以和平或以激勵或以憤懣其大旨則皆注重國貨旣由戌成女校生唱維持國貨歌和以風琴唱畢由舒惠植俞植權兩女士演說舒則語語清澈俞則吐屬雅馴並由舒女士將女子服式說明顔色尺寸之合宜更由伍君遍詢來賓究竟是否贊同並將王鳳儀携來華料西帽四頂遍詢究以何種當意全場對於西帽則不置可否對於華式常禮服則多數贊同時有孫鐵舟君宣言服式係參議院應議之件今擬用方褂不特越權且恐爲人詬病反對甚烈王鳳儀在演說台上幾與孫君衝突會場秩序略亂幸孫君不與之較而軍樂亦大作遂無結果而散 
[神州醫藥總會開會記]  
　　前晚八時英租界廣西路寳安里神州醫藥總會開特别大會近自本埠遠至各省醫藥兩界之到會者甚多來賓席亦座爲之滿兹將開會秩序及演說各情摘錄於後 
　　（一）舉李搢臣君爲主席李君宣布開會宗旨繼以演說略謂吾華醫藥胚胎於黄農萌芽於岐尹當時以君相之尊倡導於上幾經研究始知人身臟腑脉絡之形各藥温寒補瀉之性沿至有周設爲專官故扁雀和緩之倫名醫輩出秦漢以降古法漸淪馴至今日每况愈下故步自封爲世詬病挽救之計宜仿成周醫師之制參以泰西考驗之法去非存是精益求精則俞跗華佗無難再見不此之務無論保存目的能否達到殊難預必縱能達到亦必至終於淘汰而止次言進行手續甚繁如辦報設校建醫院等均宜取西醫西藥之長補吾華醫華藥所短毋膠成見中西會通方可永遠保存云 
　　（二）總幹事王問樵君報告敎育部通令醫校課程全係西學科目爰合同志創立斯會請願保存趕求進步雙方並進務達目的並報告粤省創設中醫學校電部立案被駁來電乞援及電覆各情畢又言進行手續非錢不行同志樂捐之欵均存妥實銀行請願代表出發時始行提用現在會中出欵均由發起人余伯陶丁甘仁錢庠元三主任籌墊以堅同志信用 
　　（三）余伯陶君演說進行方法分對内對外兩層對内則言因吾華醫藥自黄農發明至今巳四千餘年實爲環球鼻祖醫係國粹藥係國貨若照部電云云恐不久將歸消滅所望衆志成城誓達目的對外則言年來東西洋藥品日異月新東西醫院鱗次櫛比金錢外溢何可勝計今欲爲吾國塞漏巵爲醫藥保權利非趕圖進化不足圖存醫藥本有牽聯之關係深望藥界同志亟起改良互相策勵俾立於顛仆不破之地位如是則不但可以保存並可於東西洋各佔一優勝之營業 
　　（四）來賓演說先由浙江朱福詵派代表朱君宣讀贊同意見書次由松江雷貧俠君略述意見云當此科學昌明競爭劇烈時代吾華民生國計日趨困難時代醫藥兩界欲圖保存固屬當務之急照鄙人意見結團體舉代表請保存求同意僅形式上不可少之手續耳若欲圖真實永久之保存似宜注意試驗加以說明布之報章載之簡籍廣爲流傳使素信華醫華藥者益信不信者亦信始可與言保存此爲精神上之手續繼由王省三君演說極言時下華醫之種種惡習華藥之種種不良携帶之種種不便故外醫外藥日多一日未始非吾國醫藥二界墨守舊習安於簡陋所致大旨於詼諧之中痛下針砭 
　　（五）演說旣畢先由三主任各認特别捐一百元其次自五十元三十元至十元一二元不等計共得千元之譜 
　　（六）討論請願是由書稿 
[并通部對於招商局事之圓活]  
　　招商局改組新公司一事頭緒紛繁磋商未决詳情巳屢誌前報兹又得交通部電報一通照錄如下 
　　袁海觀先生招商局董事會曁宋遯初諸先生鑒本部青電指限四星期令新公司交銀認債一層係採用股東李徵五等之意見現董事會曁宋君等來電均謂應自合同簽字日起算四星期内交銀認債各執一詞究竟應否以合同簽字後起限當由董事會與股東切實籌商和平解决董事會代表股東有維持股本之責諒不致與股東意見十分相左如新公司因事實迫促尚須轉緩期限亦須得董事會與股東之同意本部始終以維持航業爲宗旨手續上之變更决無成見也交通部第三八六號陽印 
[農林部調停茶商之爭端]  
　　昨年春間湘政司貸借資本於茶商在公家巳稍有折閱今歲改由財政司貸借紙幣其條件加酷凡湘中茶商所行使惟限於此一種紙幣但其紙幣之有效期間限於一年僅於都督府中立案而未報告農林部於是安化茶商反對之漢口茶商反對之近日上海之茶葉總商會反對亦甚劇烈均有電陳國務院曁農林部經農林部行查去後旋據湘都督報告謂此乃限於一年之事巳予立案不便更動云云聞農林部不以爲然擬改由部中設一茶政會於漢口以冺此爭議云 
[證明不復刑訊之議論]  
　　駐滬領事團提議規復會審公堂刑訊一節喧傳巳久兹據友人來言謂三月一號實行之說早巳取消而外間仍妄相揣測始則謂業巳决議如期履行繼則曰交涉使巳向比領事面請轉圜種種無根之言實足淆惑聞聽今調查得並未議决實行之確據二端如下㈠租界定章凡地方應興應革事宜領事團曁工部局西董須開會集議捕房總巡亦例得參預一經議决先由總巡刋發中西文廣告通知各捕房一體豫備此案則從未宣佈何能定期實行㈡自有此說後歷詢會審公堂關讞員曁楊秘書僉稱始終未接正式照會前雖風聞提議早巳打消决不實行等語觀此兩端均信而有徵外間傳聞之言不足爲據云 
[糞夫不明界限]  
　　北四川路迤北華界麥拿里河瑞里等處均與租界毗連華界警區因其弄底均無後門派警站崗諸多不便曾迭次函致該里房主於弄底闢一便門迄未得復詎邇來工部局清潔所更換承包總目新充者未明界限逕令糞夫前往倒糞該里司閽人向阻不服遂致爭執該糞夫卽投北四川路新捕房報告由二十四號西捕前往勘明該處不在租界範圍以内且界務交涉尚未解决諭令毋庸爭執該糞夫唯唯而去 
[南商會選舉議董之預備]  
　　上海南商會將開第七次選舉議董大會業巳預備投票於昨日通知各業領袖概於三月十六號以前照所給選舉單填就封固投入選舉筒内定於十七號卽隂曆二月初十日開筒宣佈其規定被選資格如下㈠品行端方者㈡身任會員者㈢在滬有實業者㈣熟悉商務明白事理者㈤年在三十歲以上者 
[劉柏香果巳離滬耶]  
　　陸軍混成第三旅偵探前日至司令部報告謂九龍山匪首劉柏香潛匿之處甚爲秘密邇因緝捕甚嚴故令羽黨在外揚言指東話西均不足據刻經查得該匪首實巳離滬聞赴杭州暫避俟得確實地點再行報告李旅長飭再密查母任漏網該探唯唯而退 
[律師與區員齟齬]  
　　陳則民律師之書記陳文照前晚因陸泰孚之保人龔梅孫被拘至第一區具保不准旣由陳律師偕廬尚同律師赴區要求保釋並指巡長不應干涉地方廳案件致與區員孟君齟齬現孟因心有不甘巳報告區長轉禀穆警長請爲伸理矣 
[惝恍迷離之判决案]  
　　王明澄前在城内前第一初級審判廳呈訴廿五保十三圖地保談土生等定地不交等情由廳核准傳訊不到於二月一號闕席判决諭王找價管業惟適值隂曆年終未將判决書給予收執兹王因遷延巳久具狀呈催詎南巿第一審廳（卽城内第一初級廳與南巿第二廳歸併後所改）發出批示謂檢查案卷並無判决字樣王以早經决定之案何能任意變更昨又具狀質問矣 
[再誌女學生與成衣匠之交涉]  
　　女學生王雲生偕母王周氏控西式成衣匠周江林行兇攫物一案前日午後由地方審判廳推事開庭辯論原告律師江鎮三聲稱此案巳由檢察廳調查明白報告在案所有周江林傷害人罪巳經成立今日應請堂上照律判决被告律師狄梁孫辯稱原告所控傷害各節並非被告所爲是日周江林實係往索欠欵並無别情問官以原被各執一詞判周仍交原保候再復訊 
[第三營水師會操預誌]  
　　代理滬防水師第三營王管帶命令副官王太和於星期三（卽十二號）召集各隊師船各兵士在製造局西碼頭浦面會操業於昨日分令駐防各港師船一體知照矣 
[騐放硝磺之慎重]  
　　製造火柴需用白藥祗以藥性暴烈且關軍火故購運者例須禀准陸軍部咨照稅務處轉飭海關驗照放行兹有本埠爕昌火柴公司擬購硝磺特具保結禀呈江海關請爲驗放施監督以旣據呈請陸軍工商兩部請示核奪應俟奉到明　再行辦理業巳發出批示矣 
城内 
[縣知事批]  
　　（夏馨禀批）據禀該商在十六舖外馬路地方以恒豐牌號開設鷄鴨行取有同行保結呈繳稅銀五十兩合洋七十五元請給登錄稅憑證核案相符應即照准填給登錄稅憑證示諭隨批核發着卽領回開張公平交易按年應納牙稅依限清完切勿延欠爲要結附捐欵儲解吳長榮禀批旣據遵批呈復查談生源等佃種該商田地曾經完過租洋何以近忽抗繳殊屬不合候卽飭令催征吏按户嚴催清還倘敢延抗禀候提案押追串附 
[地方審判廳民庭批]  
　　何桂堂案請求履勘批狀悉此案前經庭訊業經决定俟調查明確再行核辦在案所呈各情未免過慮仰候卽行查驗可也（張明軒呈請送達判决批此案於元年十一月十六日據承發吏報告該判决書送達被告之家屬有送達證可憑來狀殊屬有意取巧特斥 
[自取其咎]  
　　清江人王壽高向拉東洋車爲生住居南巿平安街昨日向同居婦人趙沈氏調戲不遂老羞成怒將氏扭住痛毆鄰人田長林高士元小連仔等見之不服將王扭住毆打當由巡警拘送第一初級廳轉解地方檢察廳預審葛檢察官以王壽高調戲婦女又敢裝傷圖詐本當嚴究從寛判令逐出該氏無干開釋田長林等插身干預亦有不合姑寛交保釋放 
[鶯鶯捲逃]  
　　廿三保八圖徐家宅人徐鶴亭昨至地方檢察廳控被雷莊榮卽阿江引誘伊女鶯鶯席捲而逃迄巳多日兹經查明雷等匿居嘉定縣境馬六鎮地方呈請關提等情陳廳長以所禀是否屬實諭候查明再核 
[並無重傷]  
　　陳秀龍控萬阿鑒行兇傷人由商埠巡警廳移送地方檢察廳前日下午經危檢察官提訊陳秀龍供泗涇人年五十四歲駕舟來滬裝糞舟泊大東門外壩基橋地方昨有萬阿鑒担水經過民船被其潑濕船面向論不服反被擊傷頭面求究訊之萬供浦東人年四十六歲在大東門外吊橋旁磚灰行爲出店陳之傷痕實係自巳碰傷問官驗得陳頭面略受微傷判令自行醫治萬押候交保俟陳傷愈再核 
[驗屍類誌]  
　　八歲女孩李小四仔前被匪人誘拐出外經商埠巡警廳拘送地方檢察廳發交普育堂留養候認在案兹該女在堂患病醫治無效於前日身死當經堂董函致檢察廳派員騐明卽由該堂棺殮十六舖地甲喬芝山昨至地方檢察廳報告大達碼頭旁有倒斃無名男屍一具年約三四十歲查無家屬禀請相騐當經楊檢察官等前往驗得該屍委係因病而死並無别故即請善堂收殮發封厝壇出示召領閘北第二初級廳函致地方檢察廳略云閘北寳山路第四區警局附近有小工徐禮根因桶木植棄下不慎壓傷身死請爲相驗等語當經卜檢察官等蒞場驗明實因壓傷腦門而死查無家屬由堂棺殮厝擅待認 
南巿 
[僞造戲票]  
　　新舞台經理姚紫石查知收票人張子卿私刻圖章串同按目舞弊遂送第一區搜出僞圖章旣由派駐該台之巡長將按目沈二寳帶區詰問據供於隂曆正月二十八日起曾代賣去僞票十三張每張洋六角均交張收去詰之張則一味抵賴區長命一併移送商埠巡警廳訊究 
[房東被疑]  
　　大碼頭和盛報關行夥諸明甫之妾住居升吉里近历大婦由甬來申前往吵閙該妾卽與諸避往别處繼因諸回家檢查箱内少去綢衣首飾等物立時追究由後隣張嘉生同妻李氏指出諸之二房東俞吳氏曾經上樓一次情有可疑諸卽將該氏扭至一區暫留派探勘驗並無形迹而證人張嘉生夫婦則堅持前說遂令移送第一初級檢察廳訊究 
[流氓串騙]  
　　住居南倉街之王三福由隣居金馬氏託帶洋卅元乘嚴青奎之南滙航船回里尚未開船被流氓混名唐麻子等冒稱搭客勾串賭博將洋一併輸去迨經覺察唐巳逃避遂將嚴扭控第二區指爲串誘並有夏阿順附控妻子在船亦被誘賭幾將金戒輸去請爲究辦質之嚴供不知情飭送商埠巡警廳請究 
閘北 
[物色長警]  
　　閘北巡警局長龔君通令各區長云照得上海爲通商巨埠華洋雜處本局各區與租界毗連者到處皆是交涉繁興勢所必然而各區長警往往因不諳外國語言文字致生悮會不特於事實無以聯絡且於職務殊欠慎重本局長到差以來早慮及此若非加意講求警政前途殊多窒礙今擬於各區考選熟諳外國語言文字之長警數人備資派遣爲此令仰該區長限五日造册呈報聽候考騐 
[言語支吾]  
　　住居南林里六弄第三家之顧阿三前日投函二區據稱二房東章秀山及姘婦章吳氏將伊妻女三口誘匿他處等語當經藍區長親往查詢章稱因顧欠租洋三十元業巳驅逐致被挾嫌誣控區長以其言詞支吾連同吳氏拘解司法科候究 
[欺侮太甚]  
　　談魏氏住居王家宅前日扭新閘萬興飯店主江連生至二區控稱江借洋十元向之索討反被誘至公益里豆腐店内將婦人頭上金押髮搶去業由崗巡追獲請究藍區長略訊一過卽飭解送司法科押候核辦 
[偵探獲賊]  
　　王義祥前日行竊叉袋角艾黄氏家棉被等物由偵探劉得勝緝獲解送司法科究辦 
公共租界 
[偵查賭窟]  
　　捕房卜總巡訪聞近有一般賭徒每假妓院旅館及大小總會日夜聚賭抽頭漁利昨特通諭各捕房捕頭轉飭中西包探四出偵查以憑拿究 
[尋獲女子]  
　　湖州女子張小寳前因被拐來滬圖賣經包探查獲解送公堂判交濟良所留養候核在案詎該女忽於上月七號逃出匿居松江路四百三十六號方金氏家昨被包探顧阿根查見帶入捕房送廨收押候究 
[拘獲流氓]  
　　流氓朱阿福前日在湖北路攫取行路婦人金鐲圖逃被捕拘獲帶入捕房押候傳同失主解廨訊究 
[冒取小洋]  
　　胡義堂向南京路鉅康押店内冒取小洋經該押店主胡憲文報告捕房派探顧阿根於昨日將胡義堂拘押候究 
[洋東肆虐]  
　　乍浦路廿六號某西人家侍者楊長慶周阿祥昨日同至捕房控被洋東無端肆毆捕頭卽飭西探往查屬實將該西人拘押候辦 
[形跡可疑]  
　　前晚有婦人趙張氏帶領鄭陳氏楊王氏至公平碼頭欲搭輪船他往被救濟會調查員查見以其形同拐販扭控捕房押候查辦 
[因何自盡]  
　　昨有王阿三在揚子碼頭雇舢板船渡至浦中投河自盡舟子無法援救報告捕房捕頭責令撈取屍身如違從重懲辦 
[背夫私逃]  
　　紹興人王小毛因其妻逃來上海匿居海甯路四百三十七號屋内昨特報告捕房捕頭准飭包探拘押候究 
[婦人被毆]  
　　伯頓路一百廿二號住户户周氏控被小販林阿保毆傷頭面捕頭諭令退去候查再核 
[捕房紀事]  
　　老閘捕房八百十七號華捕因於四馬路西首某小煙紙店起火時乘間搬取衣箱希圖藏匿經三道頭華捕查見禀明捕頭除將衣箱給還原主外昨復禀知代理華捕正巡官麥君將該捕卯名斥革以儆老閘捕房八百八十四號華捕滙山捕房七百三十九號華捕均因辦公得力昨由卜總巡諭各升爲試用華探楊樹浦捕房包探陸阿桃被人控告勒索雖經公堂訊無証據開釋因其日記簿上登載不明昨經卜君查悉着卽開除總巡捕房一百六十六號西探定於本月二十號起請假半年回國業經卜總巡允准遺差以新署牌票間一百三十六號西探前往庖代敎練所四百六十號等華捕九名業巳訓練純熟昨由代理華捕正巡官麥君諭令分往各捕房當差滙山捕房四百九十五號華捕因在差獲賊有功經該管捕頭查悉於昨日禀明巡官賞給洋五元又八百九十號華捕因兇毆其妻經公堂訊辦在案昨由麥君諭將該捕開除以昭儆戒 
法租界 
[定期對帳]  
　　福昇洋貨店主沈玉蘭因不還祝張氏等存欵被控經公堂押限交還後沈卽將無期本票交案塘塞中西官以沈欺騙公堂着照刑事辦理判押三月在案嗣因又有樓善和樓善珍投案附追欠銀復於前日提案質問沈供所欠之欵巳經付過若干尚未除去須將帳目算明方可料理聶讞員判沈還押令原告於禮拜四至捕房與沈對明帳目禀復候斷 
 [P尚須質訊 
　　車行主王周氏前控司帳王雨祥私用小洋三千五百六十角匿帳避匿等情前日由廨覆訊王供並不用空且於停歇時將帳簿交於接手之司帳高姓求察讞襄員判候傳高到案訊明核辦 
[不允釋放]  
　　李義香前控某店主周阿二虧欠車價洋一百七十元經公堂判周交保限一月交洋在案迄巳逾限尚未交出昨又提訊周供實在無人作保求恩釋出陸續拔還聶讞員申斥不准仍著交保限期理償 
[不認抽頭]  
　　茶肆主南裕如前因容留茶客聚賭經公堂科罰有案兹聞復萌故態爲捕房查知抄獲賭具解廨請究南供實是茶客叉蔴雀牌消遣不敢抽頭判罰洋十元充公 
雜評三（訥） 
　　討論服式之大會 
　　記者敢告維持國貨諸君眼光當放遠於禮服之原料一層須以仿造洋貨爲維持不能專以顧全固有之貨爲維持國貨較外貨美而價又廉則人自樂用於禮服之形式一層我人但有研究之權而無制定之權瞻觀美而作事便則參議院自能改正若諸開翁僅僅貧圖目前之營業而欲强人以必從則反之維持國貨之初心大相刺謬矣 
[九龍山匪首離滬]  
　　異哉九龍山匪徒如此其廣布也初意不過一二會匪之餘孽耳不謂竟徧布於各内地若南京若蘇州若蕪湖相繼破獲機關而首先破獲之上海今猶搜查未巳也首匪猶漏網也嗚呼小民何日得高枕耶 
來稿 
[荷屬三寳壟勸業會章程二續]  
　　第四誌會董（）辨理編輯公文等 
　　總　理　猥提國民冷　　　　　　　　　嗎吉叻　三寳壠 
　　會　員　齊矮實獨丕氏　　　　羅戈毛疊報大主筆三寳壟 
　　會　員　亞冥氏邑舌因　　　　　　　　嗎吉叻　三寳壠 
　　會　員　係喃矮心嗎佛　　　　　　盍地冷習　　契所低 
　　　　　　　　　　　　　　　　　　攀斗納引戈　三寳壠 
　　第五誌　會董（辦理荷屬轄地）　諸誌之會員現將擬定但 
　　　　　　　　　　　　　　　　　因預與吏部磋商嗣後當 
　　　　　　　　　　　　　　　　　爲佈告 
　　第六誌會董（辦理農圃諸業） 
　　總　理　齊攀迷六　　　　　　管理其直嗎茄蔽　三寳壟 
　　會　員　茄亞逸普氏茄　　　　　　管理嗎拉末廠　萬郎 
　　會　員　契矮冷思汝萬　　　　　　　　　　　　　萬郎 
　　會　員　齊地　閩　　　　　　　　　管理日惹本郎糖廠 
　　會　員　猥契湧根君冷　　　　　　管理萬郎吉罩萬那廠 
　　會　員　猥亞直利胡　　　　　　　　　　　　　　新班 
　　會　員　邦　囒亞里腰亞治冷叻　　　　　　　淡目二吧 
　　會　員　逸猥里腰葛士毛　　　　　吧地佛道奴　三寳壠 
　　會　員　所哈墨宜拦不禮　　　　　　　　　　　公仔囒 
　　第七誌　（辨理荷屬工業） 
　　正總理　音　契　攀係 
　　副總理　齊非提戈拔　　管理三寳壟水火保險公司三寳龍 
　　協　理　猥蔽亞吉魯普兮　　　　君道黎迷迷　　三寳壠 
　　會　員　地　提湧　　　　　　　逸齊逸調查員　三寳壠 
　　會　員　哈亞敏冉民　　　三寳壟印刷及書籍土庫三寳壟 
　　會　員　逸音亞亞波羅普哈治冷叻　　　　　三寳壟二吧 
　　會　員　逸音士那里腰　　　　　副戈力突　　　三寳壟 
　　會　員　逸音轄毛治魯奴　　　　亞絲的迷荷猥　三寳壟 
　　第八誌　會董（外荷屬工業） 
　　總　理　薺蔽龜以末　　　　　　　三寳壠迷荷猥工程師 
　　會　員　哈荷勿拉萬提　　　　　　管理　三寳壠馬加蔽 
　　　　　　　　　　　　　　　　　　吝旦實獨丕　三寳壠 
　　會　員　齊蔽地不叻　　　　　　　三寳壟逸薺逸工程師 
　　會　員　音所攀鎮勿洛茄　　　　　三寳壟引以逸工程師 
　　會　員　迷攀地禮鎮　　亞引以電火公司工程師　三寳壟 
　　會　員　所攀提夫品　　　　　　管理提呢氏關刀　日惹 
　　　　　　　　　　　　　　　　　　　　（未完） 
[來函]  
　　前見貴報載有公意君之南北相形談一篇根據事實將充江北人有所覺悟各增負担冀有平均進步之望乃忽有無私君代表江北人作一答詞卽以行政人員多蘇屬人爲反唇相稽之資若民政分司若財政分司若觀察使純爲一部分人之私談終齗齗於分省之說挑撥南北感情亦云至矣分省云者必先有分省之能力豈空談所能濟事無私君有此决心江北人全體之意思與能力如何僕聞人言此無私君卽爲遁匿上海之許某之化身方欲運動議長冀可支配全省今多數人民因其有反對共和之逆跡而攻擊之乃倡爲分省之說仍欲把持其江北一部分之權力因個人關係而不詳究全省之利害豈蘇人反對卽江北人果能歡迎之乎若許某者真可爲反覆小人特揭其隱願吾江南北人勿受其欺是爲至幸江蘇公民周志怙張榮超同啓 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[檢察廳被竊記] [  鈍根]  
　　上海地方檢察廳以屢次被竊稱於時鈍根聞之喟然歎曰昔者張天師善捉鬼而一旦竟被鬼迷瞎眼貓善拖死老鼠而貓死之後亦爲老鼠拖去縫工之衣常脫鈕扣醫生之死必以微疾豈長於治人而拙於自治耶雖然檢察官之精明固非常人所及也檢物不得而能知其物之必爲賊竊察牆有孔而能知其孔之必爲賊洞地方有是檢察官復何患竊案之不能發見耶顧不諒之徒猶以未獲竊賊爲檢察病豈其然哉檢察官之責在檢察非以破獲竊賊爲事者也且檢察官有身體妻子而至今未嘗被竊其精明自保之力賢於張天師瞎眼貓縫工醫生遠矣 
[答客問] [  了青]  
　　了青冥然靜坐凝其神蹙其眉心頭轆轤不知將作何事客有造訪者了青猝然問曰先生之來其亦有自由談資料見贈否客曰英俄外逼蒙藏内訌借欵不成伏莽未巳國家命運如風雨之漂　如波濤之驚駭執事亦全國一分子天下興亡匹夫有責不思所以補救之而猶舞文弄墨今日剌政府明日譏議員試以執事代彼其果勝於彼耶抑更不如彼耶何其責人厚而責巳薄也且觀執事所爲文嬉笑怒駡涉筆成趣一若生今之世惟此足以解　　此而外更無事業可爲者豈真叔寳全無心肝耶抑諺所謂苦作樂窮開心耶今子之問余之惑滋甚矣了青曰噫先生休矣微論余之無才盡吾心竭吾力不足裨補當世余卽多才爲豪傑爲英雄爲中外古今有一無二之人物然旣不善鑽營不知運動世又誰用我者余之血雖熱如人之眼皆冷何是故余之責人非責其無才也責其無才而妄厠於需才之地也非責其才不如我也責其不如我之自安於無才也然世能廢余身固不能死余心余心不死乃爲文以疾呼之警覺之冀國魂之或一醒也余豈漠然無動於中玩物傲世故以此爲逍遥快樂地耶子以諺問請以諺答蓋所謂哭不出而笑笑更痛於哭也客爲之憮然默而息者良久㈡ 
尊聞閣詞選 
[蝶戀花春怨] [  太寛]  
　　蓮　　　春　永燕子歸來門掩東風靜十二闌干誰管領落花無語蒼苔冷香在鑪中茶在鼎倚遍牀頭輸與檀郎等夢到鴛鴦人未醒月明摇碎珠簾影 
[浣溪紗春病] [  太寛]  
　　雲　蓬鬆未梳繡腰寛褪畫裙紆碧紗窗下倩人扶向晚可憐春寂寞閉門贏得睡工夫多情能到夢中無 
[客蛟川次許荷僧見酬韵] [  蝶仙]  
情悟巳成佛入山苦未深有時說春夢無奈是秋心數盡齊臣友徒爲梁父吟窮途惟熱涙何以答知音 
遺聞軼事 
[顧亭林軼詞] [  瘦蝶]  
　　顧亭林先生邃於經術學識純粹人比之爲有唐韓昌錅氏可想見其懷抱巳惜乎遭逢不偶徒以著作終其身無所表見於世亦可慨也晚歲頗蓄聲妓自娱度世終不見用養晦花叢多所眷戀投贈之作隨手散佚葢恐人譏其作綺語也今所傳於世者只一二闋吉光片羽第得諸好事者傳誦而巳記其無題調寄尋梅云繁霜𥰡𥰡飄香砌夜寂靜寒聲細細燭龍無熖更　死愁到處不許眉梢輕避當初没個源源意不該放春光歸去而今祇得厭厭地任情魔套入圈兒裏詞筆輕清流利不類顧作可知文人手筆固無所不能也 
[袁簡齋軼事]  
　　袁簡齋先生令江寗時江寗戰艦繫纜江千一日有老軍踞舵樓遺失有舟揚帆來掠之老軍墮水死諸兵盡出斷帆繫舟榜梢公無算創甚垂斃然後鳴之官先生往騐詰舟人曰汝挂帆行何至遽觸他舟舟人固稱風急實非人力所能主先生曰汝言不足信可仍駕舟滿帆而下令我審視之可了然矣舟人如所命乘風破浪渺不知所之葢先生諭役密令其竟去也諸軍大譁先生曰此誤殺耳律無抵法埋葬銀由我出俸錢給之可矣將軍不平白之制府詞色悻悻制府曰袁令太游戲耳非故縱罪人也㈢ 
劇談[  玄郎]  
[舊劇中之不可解者]  
　　黄鶴樓劇中諸葛亮巳有長鬚趙雲則青年玉貌面白無鬚及天水關中諸葛之鬚方花而雲巳年邁龍鍾鬚眉盡白推其意不過謂雲久戰沙場王事勤勞鬚髮易白耳實則武侯乃心王室軍民之事集於一身杖二十以上皆親視焉其勞瘁更有甚於趙雲者乃前後狀貌之懸殊竟成反比例是真不可解 
　　紅梅閣中慧娘入書房會梅生嘗拔髻上之針以撥開門閂此時之慧娘早被相爺所殺巳成鬼物夫鬼之往還飄忽自如門户所不能阻而乃不憚煩勞亦效人之所爲是真不可解 
　　打鼓駡曹中操責彌衡亦身裸體衡亦自謂我露父母清白之體乃舞台上之彌先生通例脫去外衣即了事連内衣也不去不知所謂赤身裸體者指何人而言言與行違矛盾若此是真不可解 
[劇本攷實]  
[雙冠誥] [  便便]  
　　雙冠誥一劇崑曲京調秦腔均演之崑曲劇謂馮麟如連去兩婦一子馮雄全仗婢妾碧蓮氷霜苦節敎養成人此卽東漢時馮衍馮豹事也按范嘩後漢書馮衍本傳衍字敬通京兆杜陵人仕至司隷從事以交結新陽侯隂就得罪衍自詣獄詔赦不問西歸故郡遂廢於家初娶北地女任氏爲妻生一子名豹一女名姜性悍忌不許衍蓄媵妾兒女常自操井臼衍出之 
　　附錄馮衍與婦弟任武達書見本傳章懷太子註 
　　天地之性人有喜怒夫婦之道義有離合先聖之禮士有妻妾雖宗之眇微尚欲踰制年衰歲暮恨入黄泉遭遇嫉妒家道崩壞（中略醉飽過差輒爲桀紂房中調戲布散海外張目抵掌以有爲無痛徹蒼天毒流五臟愁令人不賴生忿令人不顧禍入門着牀繼嗣不育紡績織絍子無女工家貧無童賤故舊見之莫不悽愴曾無憫惜之恩惟一婢武達所見頭無釵澤面無脂粉形骸不蔽手足抱土不原其窮不揆其情跳梁大叫呼若入冥販糖之妾不忍其態計婦當去久矣念兒曹小家無他使哀憐姜豹常爲奴婢惻惻焦心事事腐腸訩訩藉藉不可聽聞暴虐此婢不死如髮半年之間膿血横流婢病之後姜竟舂炊豹又觸冒泥塗心爲愴然　縠放散冬衣不補端坐化亂一縷不貫旣無婦道又無毋儀（中略）不去此婦則家不寧不去此婦則家不清不去此婦則福不生不去此婦則事不成自恨以華盛時不早自定至於垂白家貧身賤之日養癰長疽自生禍殃（下略） 
　　又娶後妻時豹年十二事後母至孝後母虐待之嘗因夜寐欲行毒害豹逃走得免敬事愈謹而母疾之益深衍復出之與友人　孟書曰居室之義人之大倫（中略）自傷前遭不良比有去兩婦之名事誠不得不然豈中心之所好哉豹字仲文長好儒學以詩春秋設敎麗山下鄉里爲之語曰道德彬彬馮仲文舉孝廉拜尚書郎忠勤不懈每奏事未報輒俯伏省閤肅宗聞而嘉之使黄門持被覆豹勑令勿驚由是數加賞賜仕至尚書卒於官劇本來歷即據乎此惟改馮衍爲馮麟如馮豹爲馮雄其所謂三娘碧蓮者卽指前書中頭無釵澤面無脂粉之粗婢也本傳於二妻見出之後不聞以此婢爲第三妻三娘云云特劇本粉節者耳今京劇又改馮姓爲薛去漢書本傳遠矣劇中以三娘爲主滬伶之善演三娘者莫如小子和其斷機一齣固南人歎爲絶唱者也東觀記載衍爲馮奉世曾孫本藉上黨潞縣故劇本猶指爲山西大同人㈡ 
[愛情小說自由花彈詞（一）] [  天虚我生]  
　　第一回聘師 
　　列位可曉得（唱）女兒家爲甚麽到及笄時他在那閨中便似癡不爲惜花慵起早豈因愛月夜眠遲若說是懷春女子應該有也没個吉士風流竟誘之不出閨門嫻母訓却敎他何處惹相思心裏事我能知怕則怕錯被紅牽一縷絲他爹娘縱說把親生愛却只是事到其間也没主持不問男兒真性格但憑媒妁論家私女兒家最怕是終身誤怎不許父母跟前贊一辭幸有我說書人能體惜編做個自由小說演南詞 
　　（白）話說姑蘇城裏有一位小姐名叫儷簫他父親秦慕嘉先生乃是一位風人雅士名滿江南天生就的好一支畵筆他夫人去世的時候這位小姐方才七歲虧得這秦老先生能兼婦職敎養女兒談詩學畵不上幾年居然成了個才女姑蘇地方没一個不知道秦儷簫的名字只是家無恒産父女兩人但靠筆墨爲生倒也寫意家中有一所小小的園林内中有一角高樓便是秦儷簫的妝閣却是十分幽雅鋪設得宜凈几明窗俗塵不到每當月朗花明之際這小姐便在樓上作畵賽過個畵上的美人你看 
　　（唱）畵樓飛檻却臨池樓上開窗作畵時卷起湘簾飛燕子抛荒氷簟睡猧兒綠隂一片清逾水如豆青梅巳滿枝獨有一窗花影子伴他擁髻寫臙脂他芳心坦白渾無事只愛那手上生花筆一支細數生平知巳者除非書畵與琴棋 
　這日儷簫小姐正在作畫却見那貼身的使女進來叫聲小姐儷簫方在出神入畫的時候倒被他唬了一跳回轉頭來見是小婢玉梅因道你來何幹那簾外的鸚哥可曾侗過池中的魚子可曾長些你不去幹你的正經却來擾我清興玉梅笑道小姐你且莫問這些我方纔從老相公那裏去來敎我告知小姐一樁好事儷簫駭異道有什麽好事玉梅道只因小姐是 
才名藉藉萬人知壓倒鬚眉此一時難得个憐才楊學士虚將左席請爲師 
　　儷簫笑道敢是誰家請我去做敎讀先生嗎那種猢猻王却不願意做玉梅道不是乃是本地紳士楊若華相公家裏新開了个女子學校要請一位敎習知道小姐不但中學淹通並且曉得東西文字圖畫女工更不必說算得一位完全師範因此來與老相公商量每月送六十兩的脩金老相公巳經受了關書着我先來告知小姐少頃老相公也便到來與小姐接洽儷簫笑道原來如此這也算得什麽好事他想把六十兩銀子買你小姐去充當奴婢可不也小覷了人玉梅你想我呵 
　　一生衣食料無虧憑仗這生花筆一枝何必依人籬下去買將憔翠費心思我平生不慣趨炎態他金谷銅山我不知原是自由花一朶不禁風雨略相欺况如今女界昏沈久便去做震旦的晨鐘亦巳遲還是守株安我素似這等牢籠圈套願相辭㈡ 
[社會短篇監員威] [  可兒]  
　　半輪明月幾點寒星朔風吹人作瑟縮抖沿黄浦江畔茅蓬相接矮屋比連小家子之所聚而掉絲娘之卜居者也 
　　夜闌人靜景物蕭蕭此一片家庭乃相將入黑酣鄉裏忽有哭泣聲發於此中噫誰家婦人尚作楚囚之悲耶 
　　呀然一聲鄰室門闢一老嫗持杖且行且嗽往彼可憐婦室而去老嫗旣至婦人乃止泣迎之而髮蓬蓬涙涔涔玉容憔悴極矣老嫗嘆息曰噫雲妹乎！區區一絲廠耳舍此豈别無噉飯處耶終夜悲泣寗有補于事實哉 
　　婦人曰姥！汝安知此中始末汝知余之被黜非爲犯規耶噫數莖絲耳寗能爲罪此中蓋有暖昧之情在 
　　雖然噬臍之禍亦余自取先是同業中有錦姊者可兒也監員涎之囑爲玉成余貪一時之利遂慨允焉以爲彼姝者方欲博監員歡而不得則今日之說是可操券噫孰知莫大禍胎竟在此一諾中耶 
　　錦姊者美麗其貌而氷霜其節者也余旣受監員託遂微諷之則嚴詞謝絶無一毫假借意余不得巳以絶望之語語監員監員則露齒作怪笑亦不詰所以余當時亦不知彼用意之所在今日思之則隂險賊害之機巳伏於此中矣 
　　某日余偶以細故乏絲遂擇數莖納諸懷監員忽突至搜余身目獰獰齒暴露一種可怖之狀實令余驚悸欲死搜巳問巳遂以竊絲罪定罰而擯余於廠門之外 
　　天乎寃哉區區數莖絲耳而罰若是余心不甘故不禁悲從中來弗能自遏也姥乎汝其何以解余悲 
　　老嫗曰孽矣哉自取之禍何可咎人雖然彼監員之狠毒抑何太甚夜深矣汝速寢母悲傷也 
　　自去年十月起至今年一月底止諸文家潤資多有存積無從寄達者希卽見示通信處或託人來取爲盼 
　　自由談話會同人擬彚集投稿諸文家照像雕刻銅版逐日登載以慰神交渴想之懷卽希諸同志不吝色相速以玉照惠寄爲感（并請附注姓名年歲籍貫住址） 
　　如以息影廬主照片惠寄尤感 
　　有以諧文惠寄得潤資願移助銅版費者請於文後注明本舘登出時於其署名下置　爲識 
　　諸文家惠寄稿件請於封面標明处由談編輯部收勿書鈍根如與鈍根通問之函乃可書鈍根或王耕培收通問之函與稿件宜另封勿相并（因投稿之函例須由司賬人拆閱登記也） 
 
 
 

Page 11

 
 
   
 
 

Page 12

 
 
   
 
