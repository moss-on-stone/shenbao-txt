# 1918 - 212 - 4916335

 

Page 1

 
 
   
 
 

Page 2

 
 
   
 
 

Page 3

 
 
時評 
[曹張倪與張李王陳（冷）]  
　　曹錕張作霖張懷芝倪嗣冲方有繼續戰南之决議而張敬堯李純王占元陳光遠又有電主和平之傳言是北方兩派之舉動亦復遥遥相對一如南北也 
　　南之岑陸與北之曹張倪同時各自相會爲南北之遥遥相對北之曹張倪决議主戰與張李王陳力電主和又爲遥遥相對中之遥遥相對然此僅就表面言也若再探索其内情則所謂主戰之曹張倪四人者一曹一張或爲不得已之主戰而其他之一張一倪乃爲眞心主戰者耳不然何南下進軍之期仍遲遲未决也然此猶内情中之表面也若再探索其内情中之内情則所謂眞主戰之一張一倪彼張者亦豈眞願爲人前驅哉不然何又有調回奉軍十旅之說也 
專電 
[北京電]  
　　天津電話張敬堯李純王占元陳光遠等督又來電力主和平惟京機關尚未見電（六日下午九鐘） 
[北京電]  
　　張作霖主調回奉軍十旅僅留兩旅聽徐樹錚指揮 
（六日下午九鐘） 
[北京電]  
　　鮑黑督前經政府電阻來京頃接鮑電仍於七日起程來京（六日下午九鐘） 
[北京電]  
　　林日使昨臨時僅派船 
津書記官謁段總理說明出兵宣言聞段曾與談满洲里過激派已與我互約不犯境我兵亦暫不出國境一方以國防兵不足一時不能進行（六日下午八鐘） 
[北京電]  
　　新國會定十二日開會（六日下午八鐘） 
外電 
[海參崴電]  
　　就時局察之協約國來援之軍尚嫌兵力不足據却克軍狄司令言協約國須出兵三師始可肅清濱海省與後貝加爾兩境但協約國今所派出者僅有一小部份而籌備之軍需亦復無多幸巴黎却克議會决定西比利亞之却克兵暫不撤回霍爾瓦特將軍來此率兵八十名皆携武裝此事與不許携帶武器之禁令相抵觸故其乘來之火車已移往塡外霍將軍允解除其武裝却克軍已開始西進往攻後貝加爾謝米諾夫將重整軍隊助却克軍作戰（六日） 
　　字林報 
[東京電]  
　　官場消息謂已派日艦數艘保衞俄國瀕海省之北部（五日）路透電 
[北京電]  
　　聞張作霖此霖此次來津因疑徐樹錚之行爲將不利於己亟欲一窺其眞相俾知此人可信用至何程度在張作霖直以此舉爲一重要事件迨張作霖到津以後知徐樹錚確有私自編制四個旅團不使張氏得知之事實因此張徐二人之意見愈形疏隔矣（六日） 
[北京電]  
　　據駐京李純代表某君之談話云李陳王張四督軍聨名電覆天津會議之諮詢後即電天津曹錕明白主張和議述南北兩軍之近狀報告將卒已倦於戰鬭暗阻曹之南下 
（七日） 
[北京電]  
　　據八月六日調查參議院不足十四名衆議院不足二十四名已定於九日開談話會十二日行開會禮十五日選舉議長候補議長呼聲最高者爲梁士詒朱啓鈐之參議院正議長山西議員田應公（譯音）之參議院副議長王揖唐之衆議院正議長王印川之衆議院副議長（七日） 
[北京電]  
　　今日銀行團允審計院之聲請將八月分鹽税餘欵三百二十萬元交付中國方面擬於明後日在津滬兩處交付云（七日） 
[北京電]  
　　英國公使於今日下午四點半鐘訪問外交次長據聞其要件因西比利亞問題及關於西藏達賴喇嘛要求爲西藏做外蒙古自治之例云（六日） 
[漢口電]  
　　王督軍因北方之暗潮益甚爲保全自己之地盤而欲脱離戰禍對於派往天津會議之楊軍務科長電訓關於所議各問題若不得過半數之贊成勿表同意且勿挾異論云云（六日） 
[奉天電]  
　　今晨（六日）到奉天預定由長春至大連之火車因水害於郭家店附近之鐵路淹沒不能通行修復要數日又大連奉天間擬由七日仍復舊開通（六日） 
[廣東電]  
　　如前電所述於六日衆議院第一次開會是日冒暴風雨即病者亦出席總數共三百二名下午二時吳景濂致開會之辭决定國會議員席次選舉褚輔成以下十三名爲審查議員資格委員對於第三國會宣言之項有二三修正緊急動議則决定於九日開參衆兩院合同會議議决此項至於四時半散會（六日） 
[東京電]  
　　關於海參崴出兵之美國政府之宣言書已於五日由駐美日本石井大使駐日美國瑪理士大使各呈遞於駐在國之外務省内容與報載華盛頓電報全同（七日） 
[東京電]  
　　伊犁新疆方面德奧俘虜甚爲跋扈現正大逞其搶刦暴行而尤以伊犂北部爲最甚（七日） 
[東京電]  
　　政友會總裁原敬今日啓程回盛岡（七日） 
　　以上東方通信社電 
[東京電]  
　　哈爾濱電曰近將有以烈夫里克司將軍爲中心之聨合國側陸軍代表者重要會議謝米諾夫將軍亦爲列席此會議於去五日抵哈埠（七日） 
[東京電]  
　　正與各方面交涉中之櫛引翁飛行郵便計畫茲以值美飛行家巴答孫氏到東之機會將於今夜在帝國旅館發表而先於東京大阪間先試飛行將自十六日起至二十日决行之云（七日） 
[東京電]  
　　日政府發表出兵海參崴宣言後英法等亦將繼之發表同種宣言（七日） 
　　以上共同通信社電 
戰電 
[巴黎電]  
　　今日下午公報云前敵無特别事務可報渡凡塞勒河之法軍輕擊隊已處處遇敵今晩公報云凡塞勒河陣線全部分之戰局未變今日法軍輕擊隊與敵軍斥堠隊戰於河之北岸陣線他處沉寂無戰事（五日） 
[倫敦電]  
　　美軍大本營路透訪員今晩電稱近兩日内我軍進步較緩蓋以敵軍復奮力抵禦而我軍須整理大戰器用也德軍之退走佈置甚有智略非至必要時不妄用一兵一砲抗拒我軍我軍已發見敵軍防地知敵軍志在扼守凡塞勒河南岸居中之陣線敵軍仍在菲斯美與萊姆間奮力抵禦該處地勢險阻頗難前進我軍行將從事與將來至有關係之大决戰後數日内將專事凖備（五日） 
[倫敦電]  
　　法軍大本營路透訪員今日下午電稱凡塞勒河全陣線敵軍砲火甚烈且奮力抵禦我軍前進然法美軍斥堠隊已於數地點渡河德軍在北岸密布機關鎗其飛行家亦以機關鎗轟擊我軍茂維森與萊姆間有劇烈之戰事法軍固守南岸之地兩軍爭奪渡口之伏台田莊尤烈但由法軍占據德軍兩次派兵渡河攻之均遭挫衂敵軍現於白菜斯勒西面力拒我軍渡河亞佛河之法軍已占據俯視白拉歇至美斯尼聖喬治間河流之諸小山左岸哈吉柯爾激戰正在進行敵軍扼守該處車站摩里塞仍有敵軍（五日） 
[倫敦電]  
　　德國公報云芒第第愛北面之德軍已由亞佛河西岸與同白羅克退走德軍且在菲斯美境猛攻之敵軍前退至凡塞勒河左岸（五日） 
[亞姆斯特丹電]  
　　魯澄杜夫將軍與客談及德軍由瑪恩河退走一事曰我人戰略之攻勢此次未獲勝利德兵於七月十六日晩罷戰因不值犧牲之故余之主要職務之一爲愛惜兵士之血與力福煦將軍之反擊志在攻破德軍側翼截斷愛恩河南岸之德軍但爲我第七第九軍謀其計畫至七月十九日德軍已能控制大局今後將仍如是土地之得失不足介意云 
（四日） 
[倫敦電]  
　　英軍大本營路透訪員今日電稱亞爾貝爾及該地周圍英軍斥堠隊甚爲活動敵軍以大隊扼守安克河之亞爾貝爾渡口拉巴塞境之敵軍大約因大雨之故甚爲不便昨日英軍曾見拉巴塞運河北面半英里之敵軍有稍向後退之象卽以斥堠隊馳入敵軍前所佔守之地該境終日有砲彈紛落大約必有事故外間謡傳德軍聨隊損折日甚且有德兵不肯入戰壕之說（五日） 
[倫敦電]  
　　公報局宣稱昨夜九時三十分敵飛船飛抵英倫東安吉里亞海濱但未深入内地（六日） 
[倫敦電]  
　　海軍部公報云運送傷兵回國之華里爾達汽船（七七一三噸）八月三日中魚雷沉沒失蹤者一百二十三人八月二日有英驅逐艦兩艘觸水雷沉沒共失九十七人 
（五日） 
[哈里法克斯電]  
　　美國帆船三艘在海島與雅茅資外爲一德潛艇轟沉船中之人均遇救加拿大帆船一艘在芬第灣爲一潛艇擊沉船中人員均遇救據稱該潛艇司令曾言美國巡洋艦桑狄哥號乃觸彼所置水雷而沉（四日） 
[倫敦電]  
　　貝爾福氏今日在下議院答某議員之質問謂無人曾奉命充任何敵國之代表而於近今向英政府提出媾和之條件或意見英政府亦未接協約國照會謂曾接到此項建議（五日） 
[雅典電]  
　　希斯蒂亞報載稱布皇之秘密出國確與運動媾和有關（五日） 
[華盛頓電]  
　　陸軍總長巴克氏增長徵兵年限自十八歲至四十五歲之議案已在國會提出交軍事委員會核議豫料該議案可於九月一日通過據巴克氏核報如是則可增受徵者一百三十九萬八千人（五日） 
[華盛頓電]  
　　陸軍部宣稱紐約都會博物院工廠之鐵甲專家現稽考古時最佳之式爲法境美兵造盔甲護胸版等物（五日） 
[紐約電]  
　　政府新建之世界最大船廠所造第一艘鋼船下水時威爾孫總統曾偕其夫人蒞場觀禮該廠擬造此同式之船一百八十艘（五日） 
[華盛頓電]  
　　美國海陸軍自參戰以來共已死傷一萬五千一百九十六人陸軍佔一萬三千一百六十四人海軍佔二千零三十二人（五日） 
公電 
[秘魯全體華僑來電]  
　　上海日報公會轉各報館鑒請貴報以全力反對最近之中日協約秘魯華人協會叩 
要聞一 
[北京通信（醴）]  
　　天津會議之又一觀測 
　　近日天津會議已　開矣其所决議之事外間雖多所報告類由揣測得之所謂總統問題繼續主戰問題均不過一種議案而其内幕作用有别開生面者請閱者諸君試一猜想便得 
　　天津會議豈非發端於張奉督之率爾入關而張奉督之旌臨豈非在雷震春由奉回津之後歟雷震春何人想讀者諸君當猶能記憶其爲復辟時代陸軍部尚書事敗被逮旋邀特赦且與張奉督私交極厚者雷震春奉天之行當時各報即多有煩言以爲疾雷乍響必有驚天動地之偉業張奉督此來或藉以試探各方面之意思乎數年來政治未入正軌每有重大問題發生常有題外之波瀾此年來所數見非吾人好張大其詞以聳人聽聞也今日天津會議以武人遽行集會已干例禁况所議者爲選政已出於約法範圍之外且其與會之人又以大權在握之馮河間讓出政權爲重要議案姑不論此議案之可由武人提出與否而河間與其左右亦非毫無作用之人也與議諸公之行動果能一一依據約法則河間於任期满日當自依法解職如其相逼太甚吾雖不敢必謂河間將於廣州方面有所活動或將有其他新舉動而時勢所趨恐二者必不能免於一也 
　　曹張所挾之希望均在副座以一副座而求之者有二人甚且有人曾將副座貽此二者更爲可笑其結果一得一不得否則二者均不得若所期如前者自起紛爭後者同懷怨憤則難乎其爲利用曹張之人矣張之宅心積慮吾人雖未深知然其不遠千里冒暑入關雖未能謂其爲副座而來然亦未敢謂其無希冀副座之野心也論者均謂張如有满其副座之望則不爲東三省總督此說果信時局亦殆矣哉 
　　今幸總統問題已大體决定東海河間亦無異辭副總統問題則正在討論中唯總統問題易决也蓋有馮段之爭而東海自可收漁人之利至副總統問題若欲早日解决似亦當加入一漁人曹張果肯爲鷸蚌乎亦一疑問竊恐將以副總統問題之莫决而已决之大總統問題根本上亦將受動摇予馮派策士以多少活動之機緣將來或有新局面發生亦未可知但吾人甚望斯言之不中也 
[國會與總統問題]  
　　國會新國會議員連日自各省來京及本自在京者總數已在三百人以上惟因開會尚無確期報到者不甚踴躍臨時事務處與當局接洽擬先定一開會日期使議員尅期報到期日當在十號前後並聞開會選定議長後即時開總統選舉會選舉正副總統其期當在本月下旬也 
　　議長梁士詒南下後對於時局頗持冷靜態度前日安福系首領曾請東海代催梁北來梁已電覆不日北上四日又聞某方面已接梁氏親電准十四起程到京之期會當不遠至新參院之議長梁已表示不就而安福俱樂部仍在竭力運動近來與梁接近之某要人接洽之結果復三電梁氏中有參院一致願公主持之語不識梁氏此來能終有以慰安福系之希望否 
　　總統次期大總統就天津會議之結果及各政派之意向觀之均確定選舉徐東海確切不移然徐氏究竟就任與否尚未　定聞徐東海日内將通電各省發表自己不能負擔總統之理由並云早將本　密告在津各要人更决定於國會開總統選舉會以前遄返原籍以表示無意於總統其實此種通電即探聽各省軍民長官意見之意味其結果各省軍民長官可一致推舉東海議會亦全員一致投東海之票俾其當選斯時東海意志則可藉『以國家爲前提萬不容不就任』之名義承諾就任至東海若就總統一般預想者均謂有南北調停之便西南若不承認徐東海爲總統不過南北兩方依然繼續對峙耳 
　　副總統關於副總統問題張作霖前次曾致一要函於馮總統略謂對於副座作霖誓不承認若萬一被選則並現職亦將辭退云云又張作霖最近對於某要人亦謂外間喧傳予（張自謂）有副座希望但予無就副座之經騐又未及就副座之年齡云云則張於此席似不復思染指但别一消息云月餘以前王揖唐曾有先舉大總統俟大總統舉出後再行協商副總統之主張原欲以此先度一重難關此次天津會議以後曹張等口頭謙遜未遑心中却亦當仁不讓遂無結果於是緩舉之說再起然反對之者又引副總統之選舉與大總統選舉同時行之之條文相責難而在河間方面又有副總統任期未满之議論曾一度商之於楊晢子今旣證明副總統無所謂任期法律上當然與大總統同時改選河間派之議乃寢然則緩舉之主張亦未必見其成立也 
　　内閣馮總統當初有次期總統之希望曾親試其運動爾後鑑於大局由北方國會欲其投自己之票之希望全然斷絶贊成徐東海爲總統殆一致毫無異議現馮總統之希望爲徐東海總統之下成立梁士詒内閣關於此節段亦無異議僅陸海軍財政等重要各部位置自己信任者保障不變更素來之施政方針則無論何時均可辭出内閣專任參戰督辦因有如此複雜關係存在故内閣問題較總統問題殆爲數倍之難關第此種議論恐亦非適合内情之言也 
[辛博森之論共同出兵]  
　　英文滬報載北京辛博森於七日發來一電略謂日本在西比利亞單獨行動及逼令中國履行中日協約一說全屬不確蓋目前西比利亞政策全由協約國指揮之以美國爲領袖上月日本在華盛頓提出關於戰獨行動之答案引起敏捷之答覆意謂協約國對任之政策並非干涉但係一種建設舉動助俄人之統一若單獨行動則非協約國共同之政策也今觀美日兩政府之宣言愈可見西比利亞無單獨之行動此俄屬遠東境内關於政治與軍事之措施其指揮支配之命令全自海　崴發出今協約國使署人員多已齊集於海參崴矣第一問題爲肅清濱海省全境之武裝俘虜其次爲掃除後貝加爾省之敵蹤迨西比利亞土地至伊爾庫資克爲止敵氛盡熄時然後可建設西比利亞統一政府並恢復鐵路交通以輸入現堆積於海參崴之供給品此項貨品以美國製造者爲最多舍上述辦法而外未曾决定其他事件蓋未來之事須視歐事如何變遷而定也至於中國現自舉辦者乃擴張满洲防軍至一萬二千人並派兵六千防守庫倫以衞邊疆凡此國防計畫日使署陸軍隨員齋藤氏或其他日人皆未與聞云 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[出兵與國防]  
　　自日本正式宣告對崴出兵後我國已口頭表示極爲滿意至應否正式答覆則尚待閣議决定前日我政府曾將此旨拍電通告海參崴林頌莊代將與吉林孟督黑龍江鮑督矣惟屬於我國自動的國防增兵亦有急轉直下之勢昨日所聞分誌如下 
　　海參崴之出兵出兵崴埠閣議早經决定唯因日美軍隊尚未出動南滿鐵路又爲水所阻故一時尚未出發政府恐此舉宗旨各方面尚未十分融解已由外交部預備一種宣言將於六日提出閣議俟通過以後即行發表聞其中措詞（一）以參戰關係必與協商國共同行動（二）以與我接壤與國防有關（三）我國在崴僑民孔多有保護之必要爲其中之理由 
　　對於派兵前往不獨專係分遣陸軍且須施用特别手續方免意外故擬加派軍艦三艘前往協防陸路上又須組組武裝警察俾收海陸聨合之實效 
　　近日來當局連開密議其研究之要點計分兩項甲出兵後助外事項（如助乞克軍或助乞克政府以及霍爾瓦特等）乙協同問題（中日共同及聨絡協約等）惟以上各項均在研究之中結果如何尚未確定 
　　各國共同出兵海參崴一事昨據某將軍所談日美兩國軍隊三日已在海參崴上陸法國亦於五日由大沽開拔中國軍隊亦將出發惟西伯利亞之戰况乞克軍隊雖未得利然勝負究尚未分各聨軍爲應援乞克軍當不必與過激派開始戰鬭云 
　　駐日本章仲和駐美國顧少川兩公使三日均有密電致政府内容極密微聞確係關於海參崴出兵之件惟章公使密陳日本究派若干兵力刻下仍未大定顧公使則謂此舉我國必須力謀與各國處處均應採取平權云 
　　駐泊海參崴海容艦艦長林建章致電海軍部大致謂海埠形勢日趨緊急請准借調海軍陸戰隊兩連運送來崴俾資協助 
　　外蒙古方面之國防對於蒙古方面照原擬之熱綏察三區聨合軍計騎三團步一團已分别開抵滂江其察區另派之軍隊則已開赴烏德政府爲尊重庫倫自治政府起見並未直進先電陳毅徵求哲布尊丹巴駐紥地點之意見以便前進哲佛方面始雖依據中俄蒙條約有所爭執然因時局之趨勢今已轉爲歡迎國軍矣想日内陳都護當有覆電到京也又聞中央計劃以恰克圖爲駐兵重要地點而於庫倫烏里雅蘇臺擬不增兵 
　　庫倫陳都護前因防務吃緊兵力單薄曾將綏遠撥駐烏得之軍隊兩營調往協防乃該隊抵庫之後又因烏恰兩處同時請兵仍不敷用復電政府請飭察區派兵兩營馳往援應茲聞察軍接奉通知後已派兩營凖備出發五日政府接田都統轉來高團長一電内稱所部兩營現正整備一切惟沿途水草不敷供給須分兩次開㧞第一次准於青日起行云云 
　　俄亂以來我國邊防日緊一日黨亂之始不過關係我國黑邊滿站一帶所派駐滿防軍尚可支持應付近且蔓延於恰庫一帶亂軍旣已擴充防軍實有不能兼顧之虞陳都護使曾疊電請援政府當即飭該使一面與黨兵交涉一面派軍赴援茲聞烏斯恰克圖一帶近有哥薩克兵與新黨大戰聲勢甚大恐非口頭交涉所能了事所派軍隊微嫌單薄將來恐難應付按恰庫一帶交通不甚便利我國主權所關似宜即時加派重兵以免貽誤 
　　滿洲里方面之國防滿洲里方面次定以保境所需之兵力爲限前曾參照駐滿總司令張煥相之條陳以黑軍二混成旅駐滿站吉軍一混成旅駐海拉爾另以騎兵兩團分駐黑河今因過激派勢力增加滿站防務略爲加重政府方面擬即就吉黑軍移動并不增加中央軍隊外間謂中央預備兩萬人者恐非事實也 
　　國防總司令一席原議以鮑督兼任鮑督迭電中央請另派知兵大員赴黑主持乃另設副司令一人以爲之輔并擬定徐樹錚中將俟經六日閣議通過并取得各方面同意後即行發表 
　　孟吉督冬電略云迭據駐哈司令部電稱謝米諾夫軍隊於艶日潰敗一律向海拉爾退却新黨節節進逼步步爲營職與滿司令等向該黨嚴行交涉令其退出境外不准侵犯我境一面監視謝部武裝即令進戰復據新黨復稱如调隊於兩星期内盡行撤退滿站以外决不侵犯滿境但目前雙方堅持不下殊無調停之方頃又據探報日本已發動員令共一師團其一部分由海參威一部分由滿洲里卽日出發之說並有赤軍千餘人虚張聲勢從中煽惑邊事萬分吃緊非有一師以上兵力不足以資鎭攝 
　　滿洲里形勢經駐滿張司令與過激派交涉後鮑黑督曾電請於七日入京面陳政府會去電阻止四日來電仍請來京面陳機宜請示方略政府以鮑督亟擬來京不外黑省增兵案及財政維持事宜今旣將增兵問題决定財政一端復在積極討論日内必有圓滿結果故仍阻鮑督無須來京也五日政府致黑督電密示暫維呼倫以北及扎賴諾爾等處秩序並囑鮑督嗣後務將滿洲里　狀每日飭張司令電告一次鮑又有電云俄黨密使華人招募華工充兵疊經禁止多有意存嘗試者分别情節輕重處以二等有期徒刑至一等無期徒刑應募者處以三等有期徒刑一俟政府核准即將實施以免滋擾云 
　　吉邊之國防吉林邊防之毗連俄境者擬即以四混成旅守備如蜂蜜山子呢瑪口烏蘇里江流域松阿察河三岔口琿春等處惟不令其向俄境開拔哈爾濱一隅華洋雜處原來道裏道外儼然兩國此次俄國人民紛紛到哈吉軍兩團斷不敷分布已令孟督就吉林長春間之軍隊酌撥一部增加哈防歟 
　　五日午後吉督電稱據鮑黑督來電擬具吉黑兩省共同出兵保護中東路計劃及吉黑聨防意見查原有軍隊不敷分配增兵一案務懇迅核准云云 
　　郭省長赴哈時電云頃據傅參贊報告中東鐵路車輛一節並供水機等名目糾葛辦理困難宗熙特於冬日赴哈查辦抵哈後又來電云宗熙已抵哈關於中東路警備事宜正與陶總司令祥貴籌議進行約旬日即可返省 
　　吉督又電稱么旅長已率隊馳赴呼蘭防禦惟恐兵力尚單不敷分佈刻已電陶祥貴加派勁旅前往協助又稱駐哈爾濱日僑已組織義勇隊聲稱帮助謝軍將與過激派開仗應如何對付請示機宜又電云現派一旅一團一營營長高祝春帶領全營目兵由哈埠移駐四站以資警備新疆之國防哈密親王電蒙藏院云伊犁楊鎭守使所派接洽專員崇善等於本月十日可抵哈現在本爵已預備招待商定撫慰回部勿受煽惑又新疆省長電稱哈拉湖地方已有俄新黨侵入本省烏什縣等處與之接近現特加派步兵一大隊馬隊兩旅前往該縣防守並將該縣定爲警備區域 
　　另一報告云我國自動出兵防邊問題參陸處已連日積極籌備聞已經議决分别電令進行者約有三大端（一）外蒙扎薩克圖汗由陳都護毅派員將原有旗兵從新編練（一）滿洲里因接近俄亂除由吉黑兩省督軍分别守防外决由中央酌派兩旅即日開拔前往協助（一）甘新方面電令張楊兩督軍從速添募騎砲軍隊分防要隘此外籌欵問題亦經當道極力經營已可無虞 
[東京通信（心危）]  
　　日政府出兵宣言評 
　　一日以來連開閣議於一日曾開外交調查會一次遂决定態度昨晩始發表宣言及寺内首相談話其結果乃爲小規模之出兵日政府最初之主張似已全歸消滅（將來如何尚未可知）其要點摘之如左（一）出兵目的爲援助乞克斯拉夫族（二）應美國政府之提議（三）與聨合强國取同一步調（四）先派遣軍隊於海參嚴（五）聲明繼續俄民之友誼無侵略之野心（六）俟達目的後即行撤兵以上六項已明目下之出兵僅爲應美國之請派遣少數兵隊於海參崴而已所謂共同出兵者是也至若寺内伯之談話中有言今後乞克軍之行動逐漸展進不惟僅與以物質的或間接的援助更須派遣威力之軍隊以援助之斯時帝國政府决不坐失機宜而爲適當之處置且西比利亞之情勢仍若此繼續則帝國政府爲保障東亞和平更不得不深加考慮云云蓋宣言中有先遣軍隊赴海參崴與寺内伯之談話對照已顯然尚欲達其最初自主出兵之目的也 
　　目前出兵之結果如此大半由於政友會之態度强硬所致此次宣言政友會頗表示滿足當初少壯派中有欲與政府肉薄之意今則同歸穩靜矣憲政會亦不主張自主的出兵因勢力薄弱恒處於旁觀地位肆其冷嘲熱駡而已此後態度如何未可懸揣或將責政府之外交無能屈辱於美國之提議而不能爲己國揚眉吐氣態度之變或在意中惟純爲對内問題迫政府之辭職耳雖然日本政黨勢力未能左右政府而政府反能操縱政黨故無論何内閣政府與黨必佔優勢此次政友會敢與政府公然反對輿論中亦有褒奬之者今後政友與政府表面上仍爲與黨而其實决裂之期恐已不遠矣請拭目以俟之 
　　但近日輿論中之自主出兵論漸有勢力即十三團體組織之東亞自主出兵期成會等此次政府宣言後乃爲攻擊政府之資料東報中穩健派則表示滿足而反對政府者至此其言論更爲激烈矣其大旨曰（一）帝國政府固早知助俄國恢復秩序防禦德禍而援乞克則何以必待聨合國及美國之提議始有宣言外交上不啻已受屈辱更何以對於國民說明其理由乎（二）政府之不機敏無勇斷無外國提議即不能自動如此次宣言中猶有與聨合列强同其步武云云是可見政府内有國民依賴之缺陷外復友邦信念之薄弱寺内内閣其速引去以避賢路否則當此大任其何以堪此次出兵欲恢復國民之信賴乎抑欲確立國際間威嚴乎（三）僅派遣少數軍隊於海參崴與以陸戰隊上陸所差幾何果能達拔乞克軍之目的否尚爲疑問但言與列强同其步武其協調之方法如何統帥之權限如何兵數之限制如何均急欲知之者也雖有先遣軍隊於海參崴之宣言意在言外而不能實行其速召集議會内徵國民之意見外釋友邦之疑忌庶幾乎其可歟 
　　日本政府出兵之正式宣言已錄前報東方電茲附錄寺内首相談話如下（非正式之對内宣言）此次帝國政府出兵於海參崴之目的乃所以援助乞克斯拉夫族使之易於行動毫無敵視俄國及俄國人民侵害其領土利益及干涉其内政之意俄國自開戰以來即爲聨合國之一員共敵德奧與友邦休戚相關不幸客秋以來政治革命繼續相尋至今春竟與德奧敵國締結單獨講和俄國政局遂至混亂内訌滋生外禍日迫失其捍禦之實力德奧乘弱而來或施壓迫或試懷柔其勢力漸由俄國内地而延及東亞帝國政府不忍坐視深表同情速使俄國人民脱德奧之覊絆復紊亂之秩序更張廢弛之紀綱確立健全之國家聨合與國亦同斯觀念今海參崴之乞克斯拉夫軍一旦崛起驅逐與德奧俘虜同共臭味之過激派聨合國已派兵往援美國政府曾向帝國政府提議共同出兵惟其目的僅爲援助乞克蓋欲使俄國秩序早日恢復帝國政府按美國提議後愼重審議遂至應諾以目下狀態而觀乞克軍行動僅止於極東之一角故援助亦非至難然今後該軍行動逐漸進展其時不惟僅與以物質的或間接援助更須派遣威力之軍隊以援助之斯時帝國政府决不坐失機宜而爲適當之處置且西比利亞之情勢仍若此繼續則帝國政府爲保障東亞和平更不得不深加考慮也要之我共同敵國德奧而已非俄國及俄國人民也故對之仍敦厚睦誼尊重其利權帝國軍隊規律林嚴秋毫無犯以全國家之威信一般國民對此重大之時局亦宜深思　慮勿惑於謡諑勿眩於錙利於戰後應加考慮而講持久之道此次出兵基歴於正義人道保障和平對於俄國領土内政絶不包藏禍心明示於列强環視之間處斷舉國一致之下以宣揚國威是所深望也云云 
[俄霍政府承認問題]  
　　據俄報載稱霍氏與西比利亞政府議商一切聞西比利亞政府願承認霍攝政並認可加入有資格之閣員數人近日各界代表承認霍中將者如下（一）貿易公所代表來開爾（二）金商代表拉比諾維赤（三）鑛商代表沃洛闊夫（四）技師會代表沙抄波夫（五）房産代表拉赤闊夫及尤申闊（六）國民自由黨代表葛則戶司（七）沿邊總會代表巴赤耶夫（八）頭道河子代表謝列連闊夫等（九）商會代表達尼列維赤（十）執行部代表舒金各代表一致贊成霍攝政宣布大政方針并請霍氏移駐海參崴云云又滿洲里站庶務公會聨名致電霍中將云本會贊成國民大會召集之前由閣下擔任國家政權本會代表滿站俄人慶賀閣下並願早達救國衛民之目的俟俄國秩序恢復召集國民大會再解决政體確爲今日之急務同人等深願閣下以多年在遠東之經驗重整山河云云惟另據某報則稱西比利亞之俄民對於霍政府之舉動頗不謂然因霍政府之組織其職官有宫内長官及議政大臣諸名目於共和政體大相悖謬故頗不合於人民之心理也 
[政局中人之態度]  
　　錢能訓内務總長錢能訓因病請假久不到部亦未列席於閣議近來其病已痊而請假如故蓋錢氏爲舊官僚中平穩之人物與東海方面又有至深之關係見此時局日非内閣政策難以貫澈其對於軍人激烈之主張自覺多不合拍故欲利用病假之機會不着形跡引退下野然最近雖曾表示辭意而當局之恩眷亦似未衰錢固圓到之人又雅不欲蒙拆台之嫌上次閣議乃又允往列席仍稱因早晨咯血而未到聞明日之閣議準可出席而其消極態度則依然如故也 
　　靳雲鵬參陸處主任靳雲鵬將軍關於出兵問題與某要人意見殊有相反之點故引起辭職之意段總理屢屢勸其銷假近更較前敦勸尤殷一面謂現在該處雖無多要事倘靳將軍仍不欲即行銷假須令陸錦或張士鈺暫行代理其主任職務以資主持萬一有要務發生時免致廢弛云 
　　熊希齡熊秉三督辦前因放賑問題本有南行之議昨聞熊氏已特派舒禮鑑等赴漢即便至湘辦理賑務熊氏自身則决定暫不南下 
[外交彙聞]  
　　日本正式送致宣言書日政府宣言書公表後即通告東京協商國各大公使又轉令海參崴日本總領事向俄國一般人民公表又駐京日本公使館三日晩接到本國政府訓令發表出兵宣言書林公使於五日謁訪段總理及外交部將此項宣言書致送於我政府在京聨合國公使亦一律通告 
　　德奧俘虜解京庫倫國防緊要沿邊俄領僉請嚴防德奧俘虜俾勿發生擾亂聞陳都護使以此項俘虜留居内地終形不便唯庫地財政因難解俘經費尚屬無着請由政府從速照撥嗣由政府覆令解京四日政府又接陳毅來電謂鈞電奉悉前獲德奧人四名業已解赴張家口所墊解費二千元懇即飭部撥還爲禱云云 
　　日本學生來華旅行敎育部咨文各省公署云准駐日公使函開現有東京高等師範學校敎授野田貞率同理科生九名學習院職長三名醫士一名高等科生六十九名赴上海天津北京東三省各地方修學旅行等情據此應俟該日本學生等游歷入境時妥爲保護 
　　法商訪問農商總長法國巴黎百是實業公司總理穰哈爾因關於某項礦産由法來華會商一切茲由駐京法國公使柏十介紹定於五日上午九時謁見田總長以便接洽一切　 
[四日之府院情形]  
　　四日爲星期日公府方面循例休息大總統因無要公上午下午均未至居仁堂所有鮑貴卿孟恩遠李厚基張宗昌趙傭諸要人來電均在内室披覽其秘書廳軍事處文武承宣司庶務司指揮處值日人員至午後五時即相繼散值出府其他清開機關在戳人員多未進府公府秘書惲寶惠已由津回京據聞惲到津後晤見倪丹忱張子志張雨亭各要人述元首邀請入京之意倪等允事畢晉京故惲於是日午十二點十分車返京謁見元首復命又聞惲此次赴津兼爲奉省殖邊銀行事與張奉督協商維持辦法亦承馮意也國務院以星期休息而參陸處於上午十一鐘開緊急會議預議各要人届時未齊由該處電催始次第到會議至午後二鐘始散内容極密無從探悉但聞預會者有外交財政各部特派員散議後曾發致吉黑兩督及庫倫陳都護要電各一道 
[奉軍署開緊要會議]  
　　自張督軍首途赴京後張輔臣代督連開軍事會議討論軍務昨日（一日）下午一鐘餘復又召集參謀長楊宇霆軍械廠廠長　勵青第四旅長鄭榮陞第七旅長劉香九及馬二十七團長楊香圃曁其他各軍官在軍署會議其所議何事因守秘密局外人無從知悉據外問揣測不外張督在津會議諸事有所協議電商耳一說謂自軍械廠長丁介臣撤換後楊宇霆堅辭參謀孫烈忱急遽回奉且表示不再南下内幕中不免生有意見但丁楊旋經徐副司令疎通已不成爲問題然意見尚未盡銷除近聞前敵鄒芬闞子貞張叙五等亦起齟齬以爲如張督不欲貫澈段内閣之武力政策則已否則尚須從長計議台克進行蓋因近頃新編制之六旅皆欲改編成師以免日後遣散因此開會一商妥協之方也 
[南滿京奉路被水]  
　　日來霪雨連綿河水氾濫南滿安奉兩路自二日以來交通阻塞茲調查各鐵路之損壞據聞南滿路自遼陽至張臺子間因太子河漲水二十八尺鐵橋皆被冲壞立山至千山間雨水冲决土線路傾斜蓋平驛構内漲水冲毁線路流失民房牲畜貨物不少此三處爲害最大尚有兩小處地點未詳據鄉人云渾河漲水一丈三尺半附近田畝多被淹沒查該路於前某年曾爲大水冲壞損傷頗鉅今番較彼時所損尤甚工事復舊非天晴水消修理三四日難望竣工照常通車現下由北南下之車僅能至張臺子由大連北來之車只能到熊岳城中間已不能開駛矣至安奉路之破損處自陳相屯至撫安間福金至本溪間南抵下馬塘連山間劉家河秋木莊間此數處亦均爲雨水冲毁土台由奉東去者不能開由安西來者只能到連山驛故交通爲之斷絶據日本天氣觀測者言此雨恐非三兩日内所能息止也 
　　奉天消息近因陰雨渾蒲兩河水勢暴漲高出堤岸四五尺是以京奉路火車昨（三日）竟因之停止行駛須俟水退始可照常開駛 
[吉林反對林礦借欵近聞]  
　　吉林團體聨合會昨又接京代表來函大要報告在京奔走之情况及政府對於抗爭之態度以及各方面疏通之近情並詢吉林民氣與進行策畫若何該會接閱後以抗爭林鑛借欵雖經京代表竭力挽救無如生效甚微茲特議定聨合各界並函陳利害請協助聨銜再乞督軍電達政府竭力抗爭以達圓滿目的省議會曾一再致函山西省議會請協助力爭昨接山西省議會於七月二十八日來函大致謂中央近以吉黑兩省林鑛全部押借外債一節現由敝省全體公民組織聨合大會開會集議一致主張取消借約决不承認此非法借欵並已電逹中央力爭云云省敎育會接江省來函云政府以吉江兩省林鑛抵押日債之事來函邀同本會協力抵抗足徵貴會念切民生心關鄰境實堪欽佩本會已一面會同省議會商務會拍電中央奮爭一面推梁子明范秀卿赴京就便與貴省代表朝夕接洽磋商一切以期一致進行 
　　東南路延吉道各縣若延吉琿春和龍汪清敦化額穆等縣近來對於政府以吉江森林借欵均極激憤民氣甚盛昨聨合會接延吉縣來電云督軍省長團體聨合會鈞鑒林鑛借欵直置民等於死地經各團體先後電請力爭在案現延　和汪敦額六縣各舉 
 
 
 

Page 7

 
 
代表來延開團體會公决仍懇電請政府取消林鑛條約以救民命否則誓死不認延琿和汪敦額六縣同叩五常縣聨合分會現已成立並推縣商務會長華瀛洲來省代表一切俾謀一致進行 
[舊國會正式開幕前之談話]  
　　參衆兩院自遞補議員後至今日久尚未定期正式開議頗爲各界之所切盼茲兩院因此事先開談話會期前發出通告云茲定八月二日午後一時在省議會開兩院議員談話會商議正式開議事宜事關重要届時務祈撥冗早臨爲幸此頌議祺參議院衆議院同啓是日赴會議員三百六十四人下午二十分開會由參議院議長王正廷衆議院議長吳景濂主席宣布開會理由畢以現時兩院法定人數旣足自當定期正式開議並商議一切開議事宜於是互相討論遂定期本月六日正式開議請各議員切勿遠離爲望是日赴會各議員皆另發新製徽章一面因從前在北京所發之徽章多有遺失故此另行新製其形式與前稍異現時新製之徽章爲斜方形中心仍用交加國旗隙地則間以青白二色四圍綴以金質花紋并列號數分刻參衆兩院字樣甚爲璀燦奪目如是日未赴會領得則請下日親到庶務處領取又因四川督軍熊克武來電詢問此次是否繼續二次會期抑爲第三届會期前次改選之參議員此次有無與與資格等語將原電宣佈後遂由王吳兩議長領銜電覆大致以此次乃繼續二期常會改選之參議員此時尚無與會資格應俟第三届會期確定再行正式通告云云時已四點二十分鐘遂宣布散會 
[蓉城之學生救國會（成都通信）]  
　　此間學生救國會自日前開成立大會後經到會各校代表選訂各部主任復由各部主任分配各項職務制訂辦事細則俾各有專責并互相督促積極進行總務幹事李嵩笙因各項職員散處不便已於昨日向前川漢鐵路總公司清算處主任游盛祥面商借住前股東會議場西廊爲各部主任常駐辦事地點以資策應經游慨然承諾現李已遷入除文牘主任徐適度向住公司外其他各部主任亦將移同一處自李遷入後各種規畫漸臻妥洽并特闢一招待室陳列書報其中關於誘起國民愛國心者尤富如我國國債輯要等數十册以供來者瀏覽該會爲淬厲一般學生愛國精神起見又聘定富有專門智識者主撰一種關於時局之書限期脱稿以餉閱者 
　　日前幹事李君集合交際部各職員會商徵求擴充交際意見以署假在邇各校同志歸去必多曷若即以旋里各同志作本會省外交際員並由本會按籍分道發給證書及各項印刷物如文告書啓之類以資聨絡連日以省外交際自任者紛紛向該會總務辦事處索取前項書件日有數起至於駐省交際均願於暑假期間於東西南北四城擇就相當學校分頭演說以期啓發一般人士之愛國心理特由交際部主任李鏡如召集該部職員會議組織演說團擬於每星期日實地練習一俟各校署假後即便進行該會内部組織已如上述茲復從事外部聨絡并通電各省期在一致進行其致各省通電云各省省議會曁各學校各報館均鑒年來政變紛乘險象環生誰翻弱勢爲强可惜清流半濁同人等目擊時艱憂心如擣限於求學時代未敢一涉政談今者海内外愛國志士莫不羣起呼號其在京滬學界復有救國團之組織吾川各校同人怵於亡國之無日亦相率景從發起學生救國會以冀挽旣倒之狂瀾洩普天之公憤惟是大厦將傾非一木所能支天下興亡雖匹夫皆有責樗質朽株深愧同人之無能疾風勁草尚望羣公之多助倘獲南針時錫定當北斗同扶臨電迫切不盡依馳四川學生救國會同人公叩 
[淮北勦匪之京聞]  
　　蘇省徐州各屬魯省東臨一帶土匪盛起掳人勒贖民不聊生中央特定嚴厲剿辦方略蘇省責成張文生魯省責成張善義竭力搜勦限期撲滅並飭嚴密查禁兵匪私通及任意招撫各情事已分電魯代督張樹元蘇督李秀山轉飭遵照近聞徐屬匪勢自陷蕭縣後又思逞志於豐碭問幸蘇軍陸續開至代理剿匪督辦張文生遂將徐防布置妥協親率所部於十八日馳赴豐碭一帶督剿抵碭時匪已竄至豐邑與該處著名匪首于憨吃黄大勝陳萬惡陳妖金戴得功結合竟用護國軍旗號嘯聚黨徒至五六千人之多盤踞村寨有三十餘處宣言與官軍對抗該縣駐軍及縣知事急馳飛報張代督辦張即星夜率隊馳抵時匪衆據距豐四十餘里之首羡集張代督辦立派馬隊統領尹鳳山步隊管帶司青山等選拔奮勇先行出發親督馬步砲機關槍各營繼續前進甫抵該集匪即開仗對壘鎗林彈雨如同大敵激戰一日之久聞匪首于憨吃陳萬惡等均被轟斃悍殷數百名並傷夷殆盡匪衆旣受此大創遂各紛竄並委棄綁票人五六百口亦悉被官兵救回並奪獲牲畜鎗械無算李督軍亦有電報告政府略謂張使督隊剿匪豐縣屬青固集等處之匪仰仗國威軍士用命得以迭獲勝利該處現已一律肅清當由純厚加重賞所有在事出力人員等應如何給狀之處伏乞鈞衡核奪施行又皖屬之渦陽於上月十七日有豫匪竄入義門集大行刦掠當經該縣知事黄佩蘭派隊痛剿該匪竄入碍山未得入境由姜都統部下之毅軍馬隊六營與安武軍二營合力進剿矣 
[江北通信]  
　　江北匪勢猖獗情形屢誌本報惟其搶刦之範圍不出淮屬之渾泗故馬鎭守使亦以全旅兵力注重該縣不圖近月以來淮陰爲鎭節駐守之區亦復楚歌四面三棵樹五里莊牛皮古寨丁家集西北一帶幾於室無全眷家無擔石計該鎭等爲匪搶去者王朝觀等十餘人毫無着落故漁溝鎭亦因之吃緊距清江十里之西壩王營北亦復有匪徒蹤跡該處杜姓等富戶已於昨日遷避來城謡言孔多人心恐慌西壩亦因之吃緊緣該鎭爲鹽務總滙之區富商甚多匪徒放風謂將於某日往搶並聞清江西圩外亦有匪徒揭帖預報搶清江之某某八大家似此蛇影杯弓不無令人疑懼馬鎭守使已嚴飭軍隊出防矣 
　　近來清江士紳周壽齡等數十人爲淮揚鎭守使馬玉仁著一淮掦剿匪事錄謂馬鎭守到浦以來剿匪大小百餘戰地方賴以安謐故詳錄始末公布人民等語亦崇德報功之意惟有前清河縣知事徐某不贊成謂現在青紗幛起正土匪猖獗之時而發現此種著作近於全無心肝故憤未列名 
　　宿遷土匪大肆蹂躪該縣之皂沙鎭爲商業繁盛之區昨有匪徒多人突攻而入商民被搶一空損失甚鉅内有海豐麵粉公司駐皂購麥同事某爲匪架去大豐麵粉公司同事某隻身潛匿幸未被獲現駐宿軍隊田志剛團長已奉海州鎭守使白寶山嚴令限期剿清一面會同淮揚鎭守使於泗陽扼要處嚴訪免　逋藪　漁溝吃緊後由該鎭商民合力自衞防守甚嚴附近人民相率皆逃入圩内淮陰劉知事亦復嚴檄警備隊竭力防禦故現在匪徒僅四出揚言不敢入該圩一步惟該鎭董事吳某已會同地方商民公議暫行避集數日以防匪徒乘機而入藉免萬一之禍也省議會覆選已開票當選者十七人鹽城五人阜寗六人淮安三人淮陰三人漣水一人泗陽一人均十九票當選最終票價有賣至九百元者故每人所費金錢總在七八千左右 
[蘇省會第一區覆選之尾聲]  
　　第一區省議員在未産出之先其組織情形記者已略述其梗概日前開票所産出之龐振乾等十人票數雖有等差而人名則絲毫不爽候補第一又果爲高淳之施文熙可見選舉事非預先運動妥當决不能有如此爽快也昨日開候補當選人票第一匭夏鴻儀（江浦）得七十八票李書城（六合）得四十九票雷光華（江寗）得二十八票葛廣鈞（江甯）十八票潘鍾岳（高淳）得十四票第第二匭王春生（江寗）得五十九票徐順榮（江寗）得三十票其餘不甚記憶惟第七第八第九第十四名票價仍須五元四元二元不等開票後一般候補當選者一如正額議員之情形大宴賓客故秦淮一帶頗不寂寞聞個中人云此次正額當選者至多用五千餘金至少亦必用三千餘金十人之中富有者數千金或不介意而財産微薄者吾恐即蕩盡財産亦不足償用費耳今選舉告結束矣當選者已有數人因署天奔走抱採薪之憂花錢受病得不償失吾爲新議員設想又何苦來耶 
[南京快信]  
　　省庫奇絀而中央催解協欵甚急財政胡廳長特派候補知事多人分赴各縣勸借冬漕 
　　財部以蘇省各項統計表迄未編造送部昨電財廳趕速編造以備稽核 
　　敎育符廳長奉部令嚴行取締敎員兼職以專責成 
　　實業廳長張軼歐通令各縣知事對於地方各種實業務須設法振興力任保護 
　　蘇省議會各區復選舉均已揭曉齊省長决九月一日召集聞正副議長以黄炎培錢崇固沈惟賢三君最有希望 
　　省議員第一區覆選昨日第三次投票今日開票于近農江寗人六十九票施耀德江寗人二十六票徐順榮江寗人二十一票谷種英高淳人十二票均當選爲候補議員 
　　碭山縣知事謝宗夏被匪架去有已被害消息新任婁知事尚未敢即赴新任 
　　南門信府河某宅日前被匪持械搶刦並殺傷事主一案軍民兩長以案懸日久盜匪迄未弋獲昨面諭警察王廳長嚴限長警將案破獲毋使倖逃法網以保公安 
　　第六師兵士時有在外滋生事端情事李督以軍紀風紀最宜嚴肅昨特召集該師上中下各級軍官到署嚴加誥誡 
　　湖鶚軍艦昨由下游開駛來寗靠泊浦口運龍軍赴閩 
　　李督派李登科赴浙代表祝掦督軍誕辰 
[杭州快信]  
　　高等檢廳昨特頒行酌定本廳現任檢察官承辦案件特别符號三紙甲左賦才乙徐士楨丙王時潤 
　　財政廳張廳長自四號在城站聚豐園宴客後政躬稍有不豫昨特向省署請調理假一天 
　　前新昌縣議會議長吳綬章等侵蝕民國二年度收支及改辦自治經費迭經飭縣查追迄今延不呈復昨又奉省長嚴令飭催　　浙江緝私統部馬弁蘇雲仲前日不知因何觸統領之怒立以手鎗擊斃現已撫卹其家屬洋八百元了事 
　　安樂橋河下八號周連生之母素患神經病昨夜忽然縱火一時烈燄飛騰葬身火穴該屋前面係浙江　酒公賣局及解職寗台顧鎭守使住宅後河又近督署至衞兵步哨直放至板兒巷上下一帶爲止幸人多立時救熄 
　　金華道尹趙曾藩會稽道尹張鼎銘甌海道尹黄慶瀾均有即日來省消息 
　　今晨杭總商會代表全浙各商會公送楊督壽禮計匾額楹聨壽屏繡幛繡對燭酒等類楊督排隊歡迎佐以軍樂 
地方通信 
[松江]  
　　請求改存積榖欵積榖經費合東西兩倉不下七八萬金向由公欵管理處活存松江銀行年徵利息二釐若改存典舖則年利可以徵至八釐核計總數按年可增利息數千金年來災歉頻仍苟積榖欵下多一贏餘卽荒歉時期多一救濟故松江東北鄉各董顧吟香等已具呈縣署請將積榖經費儘數提存當舖惟此欵存寄銀行歷年已久第取其穩固妥洽今顧等此舉或未必能達到目的也 
　　城廂迭出鉅竊案五日晩間東外公和當舖被大帮竊賊竊去劃包十四個及零星飾物等損失殊屬駭人六日由該當報經第四區巡官沈永康轉報警所當經領袖警佐那鶴年親自馳往驗勘大約此類竊賊必係伏有内線方能從容行竊而逸又北門内泰和襪廠賬房内有錢櫃一隻存錢二十千文亦於五日晩間被竊賊連櫃抬去又前日晩間第四區巡官沈永康於滬杭鐵路軌道内盤獲小竊一名在身畔搜出大洋一百零五元小洋十角據供姓名吕根土隨杭州龍井寺僧人來松募化乘隙行竊圖逃云云訊以僧人所在則稱現宿新橋鄉十字廟當經沈巡官連同 
贓洋解赴總所押辦矣 
[太倉]  
　　候補省議員名單第五區省議員覆選候補當選人姓名如下施祖鏞侯兆圭（嘉定）王鍾琦（寶山）倪華清孫文奎蔡倪培（崇明）許銘範（太倉） 
[蘇州]  
　　陳福民返蘇省親山西高等審判廳長陳福民月前回蘇省親親戚故舊及某法校畢業學員咸往謁見聞陳此次返蘇有調任浙江高審廳長之希望云 
　　委員檢查印花每年一七兩月爲檢查印花之期本省印花分處長據各督查勸辦員報告各舖戶遵貼者固多而漏貼者亦復不少特擬定委員檢查印花須知十二條委派劉轂孫爲蘇常屬辦理檢查印花委員 
　　徐榮貴案近聞南區第五分駐所巡官劉銘勳掌頰足蹋賣報人徐榮貴越日身死一案業經警廳將劉撤差看管在案茲聞崔廳長以此案係奉省長交辦之案且關警界全體名譽特將劉提交司法科長仲鐵如細加研訊一面飭傳屍親到廳對質詎該屍親竟避不到案據外間喧傳以徐榮貴向有痔血舊病並非死諸傷害至赴省署告發一節係旁人挾仇中傷而屍親並不欲多此訟累又有謂劉巡官平日處理事務每多違法且有收受陋規侵害人權之舉動除屍親外近有某某等八人聨名電求省長飭縣依法審辦云云今吳縣知事已將本案入手方法請求省長高檢廳長指示 
[鎭江]  
　　憲兵捕獲搶犯日昨下午五時上海來鎭之火車中經鎭郡西鄉二十里舖居民殷長發在車瞥見搶劫盜犯一名訴知隨車憲兵捕獲帶回旋據殷長發禀稱陰曆六月二十二日夜間二更時突來盜匪身着灰布舊軍衣並無肩領章衝門而入手執刀棍搶去銅鈔衣物等件並擄去十四歲女孩一口懇求懲辦等情當經戴禹聲連長審悉該搶犯姓孟名兆盛前在松江第四師輜重營充當馬夫後至上海浦東充當巡士開除後流落鎭江常在二十里舖稀飯店吃稀飯殷長發即是店東故識其面並供出同案盜犯王得勝陶禮二人及被擄女孩現匿黄泥壩汊河内小船上戴連長即派高排長率憲兵八名押帶孟兆盛於夜間奔赴黄泥壩緝捕至彼處喚船靠岸該船匪徒聞有人喚船即驚起投水逃逸惟將在船之被擄女孩並同船婦人常李氏男孩常冬扣子船主满玉泉一併帶回訊問當將該搶犯孟兆盛失主殷長發被擄女孩等由戴連長親率憲兵解省訊辦 
[揚州]  
　　財政廳息借冬漕江蘇財政廳前以財政竭蹶擬勸募短期公債經省議會及各縣紳董反對未能實行乃擬仿照五年度辦法息借冬漕每縣按照漕糧額徵數目除附税外以十分之三爲預借標準用途指分三項以期撙節已於五日通令江都等各屬縣知事查照辦理並限陽曆九月十日前將籌備情形呈復 
　　續選候補省議員江蘇第三區省會選舉情形已詳誌本報五日復選舉第二次候補議員當選人（江都）周恩慶王壽同楊書楊士香梁瀚樊用中徐振中尹植之朱學海程廷鑑朱木哉（儀徵）蔡鍾芬（高郵）朱啓彤楊承祖宋棨（興化）陳士升（泰縣）程度潘春齡（東台）邱家鏕施明德朱振興 
　　通衢禁駛人力車江都趙知事現以本城人力車每於通衢要通撞倒行人及碰毁物件興路政行旅兩有妨碍特於五日出示禁止行駛通衢（如多子街轅門橋翠花街等處）違即拘警究懲 
[淮安]  
　　省議員揭曉此次省議會議員覆選淮安縣爲第九區駐在地點一月前省委覆選監督龍曜樞組織事務所於縣城青龍橋八月一日在袁公祠舉行覆選二日八時開匭當選者十八人（淮安）郝應泰江祖照陶鍾箎（淮陰）張福增朱紹文（漣水）朱際雲（泗陽）陳錫榮（鹽城）胡毓彬夏嵩孫翰宗薛文奎劉啓佑（阜寗）王大鰲陳伯盟陳爲軒孫劍虹王鳳誥候補當選人一名董永成 
[南京]  
　　海軍陸戰隊赴閩過寗閩浙聨軍進攻汕頭第三路司令李厚基迭電參陸處告急駐京之海軍陸戰隊特調遣一連開赴厦門助戰昨已出發南下由新編之機關鎗連長陳楊深率帶共計隊員八十四名經過浦口下關時李督派軍需課員張樹森趙聨璧至車站照料即於當晩轉車赴滬轉赴前線 
[武昌]  
　　新國會議員北上新選參衆議員原擬七月三十一號前一律北上嗣因個人事件均未摒擋就緒致未成行茲因中央一再電催始决定四號一律專車北上三號已聨袂渡漢矣 
　　省議員選舉展緩省議員選舉王總監督原擬本月内初選下月覆選茲以省議會無急切組織之必要决定俟國會召集將大副總統一津産出内閣確定後再行定期選舉省議員云 
[天津]  
　　電話避員捲逃天津電話總局出納員（卽總收支）吳惠初（北京籍）現庽天津特别第二區管理局（舊奧租界）日前拐去本局之公欵洋兩萬餘元潛逃該局長令本局守衞警察二名將吳某之家屬看管並派員四出訪查 
　　熊督辦關心水患京畿河工善後督辦熊希齡近以各河水勢日見漲發惟恐新修河隄被水冲塌昨已飭派宣防委員長前往南運河會同工警長莫鈞設法預防以期堅固而杜水患 
[杭州]  
　　嘉屬公民之關心烟禁嘉屬六邑公民顧宗况沈文華王德薰唐鴻墀陳應松顧慰高陳邦彦計詠芝李廷華蔡光壽朱藹桐張一鳴等呈浙江省長文云爲呈請事竊鴉片製藥顯壞烟禁報載收買存土製藥指銷浙蘇鄂贛曁浙省於杭甬設總機關分銷營業等語雖未徵諸事實而内地一般奸商均紛紛赴滬接洽幾有捲土重來死灰復燃之勢民情駭詫疑爲烟禁已開伏念吾浙爲首先禁絶省分成績爲各省冠其禁種吸售三項犧牲人民利益河止數千萬即市上售賣戒烟藥丸一經查獲亦莫不嚴加罰辦威令森嚴至今思之尚有餘悸乃曾幾何時而鴉片專賣公然設肆雖美其名爲製藥公司而吾浙爲禁絶卷分旣無烟民何用製藥且與本省查禁戒烟丸藥功令顯然抵觸事果屬實匪特禁烟關係外交恐爲友邦騰笑而吾民昔以曾攖痼毒誤罹法網今則誘以毒餌輸出金資狐埋狐搰其政體之謂何雖此事僅得諸報載並未有正式文告不致　或事實　政將或已訂有我約　吾浙爲禁絶省分當然可以拒絶指銷原誰第以不法奸商祗　私利不明大義造作簧鼓煽惑人心實足以破壞烟縈應請鈞署通令各縣嚴禁藉端造謡以維烟禁而重功令爲此合詞公叩省長鑒准批示施行謹呈 
[寗波]  
　　開台基婦上訴得直鄞縣繆彭氏與繆葉氏妯娌同室居住繆葉氏於舊歲四月間向鄞縣警察廳報捐開設三等妓院營業有張桂香者曾在鄞縣右營敎場月亭妓院爲娼旋因業歇業本年三月間與其母張徐氏遷至應家弄居住適與繆彭氏家相近因之相識張桂香並以加有佳客望爲媒合等情託繆彭氏至立夏日繆彭氏以有客在室即囑張桂香來家陪宿張桂香得洋二元迨四月九日鄞縣地方檢察廳沈檢察官風聞其事託名冶遊親往該妓院内繆彭氏復囑張桂香前來接客沈檢察官當即飭警將繆彭氏張桂香一併獲案並將繆彭氏所有眠床被枕桌椅等件搜獲送廳提起公訴經地方審判廳審訊後認定繆彭氏犯引誘良家婦女賣姦營利之常業罪判處有期徒刑一年六個月並將送案之大眠床一張方桌一張大小櫃子六隻被頭四條枕頭一個帳子一頂單被一條面盆一隻椅子四張沒收該氏不服提起上訴由檢廳核准後移送高等審廳訊明判决將原判撤銷繆彭氏媒合賣姦處拘役十日其判詞理由謂本廳查刑律第二百八十八條第一項所謂引誘良家婦女賣姦以營利者云云必以被引誘者確爲良家婦女方搆成本案之罪同條第二項所謂以前項爲常業者云云仍以引誘良家婦女爲前提此固無疑義者故本案繆彭氏究犯前項之罪與否自以張桂香是否良家婦女爲先决問題查繆彭氏於本年六月六日在原告所遞之辯訴狀略謂張桂香前在右營敎場妓院爲妓一月又因私娼及賭博案爲警察四分署判處罰金等語原審關於此點並未調查本廳受理以後即囑託鄞縣地方檢察廳函請該警察分署查復嗣據該分署復稱張桂香前在右營敎場月亭妓院爲娼屬實復查張桂香之母張徐氏供稱今年三月一日我家搬至應家弄時方與繆彭氏認得我女兒向繆彭氏云如有好客人託他做媒張桂香供稱去年曾住過右營敎場一月後爲警察驅逐搬至應有弄後我曾託繆彭氏做媒到繆彭氏家接客共兩次一爲本年立夏日一爲四月九日（即鄞縣地方檢察廳檢察官偵獲之日）各等語是張桂香未至繆彭氏家以前業已爲娼詎得視爲良家婦女原判依刑律第二百八十八條第二項科刑顯係錯誤惟查繆彭氏家雖曾向警廳報捐開設妓院有警察捐之收據爲憑然欲入院爲妓仍須各自報捐方爲官妓張桂香自右營敎場爲警察驅逐後並未報捐爲娼繆彭氏爲之媒合賣姦核其行爲與違警罰法第四十三條第三欵之規定相符又查床帳桌椅櫃子被枕及面盆架等件均係家用什物原判一概沒收尤屬違法至檢察官之控訴意旨其要旨在加重刑期不知繆彭氏旣未犯刑律下之罪名則刑罰將何從加起檢察官之控訴理由實難成立繆彭氏之控訴意旨以張桂香並非良家婦女則理由甚屬充分因將原判撤銷繆彭氏依違警罰法第四十三條第三欵處以拘留十日云雜評一 
[淮揚剿匪事錄（默）]  
　　江北之匪屢次大舉攻剿而屢告猖獗竭軍隊之全力以平匪而卒不能平此則令人可異者也更可異者剿匪之當局每與匪戰輒發大勝之通電鋪張揚厲不曰盡數潰散卽曰已告肅清而猶恐國人之不之信也於是復由地方士紳發電鳴謝謂某軍若何勞苦戰功若何偉大地方人民若何感激愛戴驟觀此等通電誰不羨該地人民之幸福而代慶得人者然而一考其實匪之猖獗如故人民困苦顚連於匪禍中者如故嗚呼剿匪之官軍日藉匪以冒功地方士紳日藉匪以媚官互以能保護地方人民爲欺人之具而不知地方人民日飲泣於水深火烈之中人心之無廉恥若是是則不僅爲江北之匪憂而深爲江北之人心憂矣 
　　今者淮泗之匪騷動如是而清江士紳尚有爲馬鎭使作淮揚剿匪事錄以歌頌其功德者吾故感而言此 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[水泥質船之成績]  
　　英文滬報云上海所造第一艘水泥質船業已落成上星期六日行試駛禮是時波浪頗大該船每小時行八英里有奇絶不顚震成績之佳出人意外造者爲瑞鎔船廠船内置煤油馬達機兩具各三切馬力船長六十七英尺寛十七英尺吃水五英尺二寸載貨之立方容積爲六十噸可容船夫四人製造費除裝修外不足銀五千兩較鐵質船或木質船爲賤聞定造此船之公司將用以運送自己貨物並在江中拖送淺水貨船云 
[美總領事升遷消息]  
　　字林報云據北京泰晤士報消息中國官場傳說駐華美使刻請假回國之芮恩施博士業已辭職上海美總領事薩門斯將升任駐京公使云 
[代理美總領今日接任]  
　　字林報云駐長沙美副領事約翰森君已於星期一日抵滬明日（八日）將任駐滬人理總領事以候薩門斯君回任現攝理總領事政務之博金士君日内將赴長沙繼約翰森君之遺任 
[依周塘築路延緩之原因]  
　　依周塘馬路工程種種籌備及應需橋面樁墩等項均已妥定本可即日興工其所以遲遲者實因盧護軍使以近日天氣炎熱異常軍人操演尚且分别停減何能使之從事工作故特令由閘北工巡捐局曹局長將開工日期再行延緩數日一俟稍凉即當飭令各營兵士開拔前往聽候擇期開工築路以避炎暑而示體恤云 
[南北市接通電話之提議]  
　　南市新碼頭中國電話局成立已閱多年其所傳電話僅及華界方面尚未與北市德律風公司接洽定妥以致南北市電話不能一律通達茲有商界中人以南市商務日漸發展須與北市各商家隋時通訊今電話不能直達諸多阻滯故聨絡數圍體擬公電北京交通部請飭上海中國電話局長設法與租界德律風公司接通電話線務照前次紳董等提議章程酌籌善法從速進行云云 
[通飭崗警防護電燈線]  
　　淞滬警察廳長徐國樑昨日訓令所屬各區署所云案據上海華商電氣公司函稱本月十七晩七時許敝公司電燈有數處忽然暗滅致各用戶紛紛由電詁詰責敝公司即連夜派人四出偵查未悉其故直至昨晨查得一區境内海神廟前被人用繩兩端紥以磚頭抛在電線上致兩線絞住電流阻滯又查二區境内老西門南首中華路張昌記木作場將燈線盡行紥住拼攏一堆以致碰線機關爆裂燈光悉滅竊以抛磚游戲不知何人自難查究應請貴廳分令各警區飭知崗警隨地隨時查察拘究其中華路張昌記作場可否請貴廳令知該管警區並傳匠頭酌予懲罰以儆效尤而重燈務至紉公誼等情據此除飭探查傳張昌記到案訊明核辦外合亟令仰該署所隊照轉飭所屬一體認眞防護如果有前項情事應即從嚴禁止倘敢故違立即拘拿懲辦毋稍疏懈切切此令 
[第十師駐防地點之調查]  
　　參陸兩部調查淞滬駐軍地點業由陸軍第十師造册報部其最近駐防地點如下陸軍第十師步兵第十九旅旅長王賓旅司令部設上海第二十旅旅長榮道一旅司令部設吳淞十九旅所轄之第三十七團團長陳正仁設團本部於閘北其管轄之第一營亦駐閘北其防務區域爲北車站一帶第二營駐紥浦東防務區域洋涇沿浦灘一帶第三營駐滬西斜橋防務區域中法交界之斜徐路斜土路局門路康衢路打浦路一帶並梭巡南車站第三十八團團長馬鴻烈並兼任護軍使署參謀長團本部設滬南兵工廠内所部之第一第二第三各營分駐兵工廠内外防務責作保護製造軍械各廠庫防務區域爲南市沿浦灘一帶裏外各馬路第二十一旅該管之第三十九團團長姚慕韓設團本部於龍華其所部三營同駐護軍使署專任保衛内外防守之責並分擔防務區域滬杭路線及法新租界新壞之東妙橋路七賢路一帶並派兵一連防衛龍華軍械分局陸軍第四十團團長朱瑶昆團本部設吳淞要塞防守責任吳淞要塞砲台防務區域南石塘獅子林等處計步兵三營尚有砲兵第十團之第一第二兩營亦駐吳淞會同步兵機關鎗隊防守要塞其第十團砲兵第二營分駐南市協助巡防兵工廠庫工程輜重各一營現駐龍華日内將酌撥工程營隊往依周塘協助路工重要工程俟營房築成即可分派尚有騎兵第十四團所部三營前由口外開回現駐龍華各要隘此外機關鎗隊憲兵隊及重要設防地點關於軍事秘密者不錄 
[總商會開臨時會]  
　　上海總商會署假期内暫停常會已紀前報昨日該會開臨時會邀集各議董蒞會共同提議緣該會旁邊隙地建築商品陳列所一事前次未經通過故又重行提議結果一致通過已由通和洋行打樣繪圖招工承包建築惟經費一節並未議及 
[捕獲結夥圖刦之匪徒]  
　　淞滬警察五區三分署警佐唐鍾銳於前晩十一時許會同巡官温壽齡督率長警出外巡邏至胡家木橋北見有十餘人在途行走形跡可疑唐署員立命拘捕若輩情虚四散逃竄唐温兩人即率長警分投窮追在途捕獲三人又在田間搜出兩人押解返署逐一搜檢當在三人懷中抄出勃郎林手鎗三枝子彈數十粒旋向盤詰據稱因悉靶子路中某號房屋粤商某姓家富有資財擬往行刦唐警佐得供後當即備文派警將所獲五人連同鎗彈於昨日解送五區署轉解警廳司法科收訊核辦 
[浦東土棍擄刦處女五誌]  
　　浦東高橋鄉民黄茂順之女翠珍被土匪姚掌掌楊關元等强擄藏匿控經淞滬警廳緝獲姚匪訊供各情已迭前報茲悉徐警廳長以此案關係擄刦處女應歸司法範圍究辦惟出事地點係在寳邑故將一干人證移送寳山縣署訊明嚴辦云 
[巡警毆斃人命四誌]  
　　浦東三區三分所派出所巡警陳文泮（即陳文祥）於舊曆六月二十五日下午在六里橋用鎗柄擊斃鄉民奚羅春經地方檢察廳派員驗明函由警廳將陳文泮押送到廳預審收押在案前日又由該廳夏檢察官傳到屍妻奚邱氏提同陳文泮研訊該氏請求伸雪而該警則不認將奚擊斃問官判令還押旋即禀明林廳長飭令法警秦賡堯馳赴六里橋一帶調查眞相復候核辦 
[日美信托公司招股之溢額]  
　　大阪每日新聞云日美信托公司股份本招三萬股現截至二十四日止認股者至七十萬股之多内中國所定購者計有二萬五千股溢於原額二十三倍貼費開至四五圓云 
[路政司長勘驗槁梁]  
　　滬杭路線之三十八號橋梁（卽六吊灣橋）前經洋工程師測勘以該處港面寛闊流水尤急恐有疏虞故在原有橋梁之左邊另造大橋一座上用鐵質橋棚下築石墩面鋪鋼軌俾路線軌道築直以期格外堅固開工以來將届二年現始告成經任局長報請交通部派員騐收該部乃委令路政司長關賡麟於前日蒞滬會同任局長及洋工程師前往考驗所築工程及材料一切均甚堅固關君於驗勘後即往浙省謁見楊督軍昨已回滬北上復命 
[江利砲艦修理告竣]  
　　海軍江利砲艦因機器鍋爐微有損壞來滬興修業於昨日修竣出塢即由藍總司令諭飭開往長江下游一帶遊巡聞日内卽須出發云 
[花旗輪船之行蹤]  
　　大陸報云花旗輪船公司之愛瓜多輪船定期八月十七日由滬起椗將載值價約一百三十萬元之生絲一千六百餘包至舊金山皆供美政府所用者該公司之哥侖比亞輪船已於星期日由火奴魯起椗赴東方各口岸 
[東洋汽船會社之改革]  
　　大陸報云本埠東洋汽船會社辦事處接東京總社來電謂該社各船嗣後不再於日本上海間載貨各船由滬起椗者僅載運往舊金山之貨該社之高麗丸已定期八月十六日起椗將載雜貨千噸與生絲等品赴美該船與定期九月三日起椗之西比利亞丸之客位已豫定一空西比利亞丸今晨開離横演十四日可抵吳淞 
[敎會購買房地之防微社漸]  
　　交涉公署近接江蘇財政廳函略謂頃奉財政部訓令嗣後若有敎會在中國境内購買房地須按中美商約第十四條僅宜書（永租）或（賃租）字樣勿註（絶賣）等字免生糾葛等因除分函各交涉員外相應函請查照轉令各縣知事一體遵照辦理 
[洋涇鎭添置籮間夫頭]  
　　上海縣公署昨日發出布告云爲布告事據洋涇市經董劉志濤潘光賓呈稱據洋涇鎭各商家略稱本鎭自前清季年商業日就興旺市面亦日見繁盛從前本有籮間請有示諭且有頭目承接生意管理散夫秩然有序貨物無走失之虞扛夫有劃一之規逮自改革以後籮間散夫雖依舊扛挑前清示諭早經遺失頭目亦無人承充旣乏規程又無督率以致各散夫爭挑生意時起衝突而商家貨物上落每受錯誤之虧查洋涇市内爛泥渡陸家嘴東溝等處自經貴處取締益經縣公署頒發示諭立定以來商家與籮間分定止爭兩有裨益是以本鎭各商家公同協議開具節略懇請貴經董援照爛泥渡等各處籮間夫頭成案呈請縣長將洋涇鎭籮間夫頭一體給示諭充俾便督率而資遵守等因據此查籮間夫頭轉以約束散夫管理職務使商家上落貨物無錯誤之虞散夫承挑生意有循序劃一之規法至善也現在洋涇鎭市面日見繁盛理應派定夫頭以專責任當由經董邀同各商家於散夫之中擇定誠實可靠之張宗濤曁徐石貴二人爲洋涇鎭籮間夫頭管理籮間事宜查市區域中陸家嘴以東等處籮間夫頭陳林許濤二人亦由經董於上年十二月間呈請鈞署核准給示諭充此次洋涇鎭添置夫頭事同一律爲特備文陳請仰祈核准頒發示諭以安商旅而昭鄭重等情業經指令在案茲據該經董及商舖葉長泰等各具保結並由張宗濤徐石貴出具認充切結先後呈送請予核准諭充等情前來除批准外合行布告仰該鎭商民一體知悉所有東至裘家木橋西至孔家石橋南至海塘浜北至小洋涇浜一帶地段内商舖貨物應歸張宗濤徐石貴兩夫頭承值扛挑他人不得侵奪該夫頭亦當隨時約束散夫確守範圍勿稍把持需索致啓爭端其各遵照毋違特此布告 
[挖掘田中泥土之侵害]  
　　包塡泥土工頭顧春濤有田十餘畝坐落引翔鄉分十九圖麵坊局左近沿浦灘近將田中泥土挖掘極深江水侵入已成一片汪洋附近農田受此浸灌亦難耕種日前適遇大潮裏面田畝亦成澤國各鄉民損失甚鉅茲有陳禮庭等出而干涉並經查得顧春濤於民國三年亦曾挖掘泥土經衆鄉民報由王前經董呈請發給公欵設法塡满今顧又蹈覆轍有意損害塘内農田殊難隱忍故昨已聨名公禀上海縣公署請求核示聞沈知事據報後擬於日内前往察勘再行核辦云 
[殖邊行長被控近聞]  
　　上海殖邊银行長徐畿亭被海德禮律師處之繙譯楊凛知在公共公廨控告不理票洋等情由廨准詞飭傳被告臨訊不到諭再往傳在案前日午後又由原告律師投廨譯稱被告徐畿亭並不在滬亦未有代表律師到堂請求交保應謂照章缺席判决云云王襄讞與美領傅君會商之下判由原告登報兩星期限被告投案候質若逾期仍不到案准如原告律師所請缺席判决 
[整頓預算之計畫]  
　　滬海道尹王賡廷君昨奉江蘇齊省長訓令云頃准財政部電開現因各省預算棼如亂絲擬卽實行整頓惟整頓財政以預算决算爲根本茲特規定整頓預算計畫三項希即轉令遵照辦理其所定計畫如左（一）分配經費從節約政費入手騰出餘欵以補軍費之不足（二）預算議定範圍仿英美各國成例劃出固定經費不在國會每年議决之内以免受政爭之影響（三）實行預算凡支付書以預備金爲準如有預算以外用途而無切實計畫關係要政者不得率請追加并限制預備金數目禁絶科目流弊等情除分行外令仰該道尹即便轉令所屬各縣知事一體遵照 
[快鎗運往開封]  
　　河南督軍趙倜近派李諮議來滬向太平公司購買快鎗五十枝業已成交電請趙督轉電滬關照驗放行並通咨沿途軍警機關一體保護去後昨日李諮議因已奉到趙督復電即裝滬寗火車運赴開封交納 
[奧人夫婦涉訟之餘波]  
　　奧國婦人被脱魏義（譯音）因與其夫葛理馬麗魏義（譯音）離婚糾葛延請律師起訴於公共公廨並請追繳銀二千餘兩業已由廨訊明判决原告勝訴並着被告悉數還銀在案嗣因被告將前項銀兩陸續歸還尚少律費銀四百兩延約不理故由原告於前日午後偕同海德禮律師投廨訴明前情並由海律師聲稱此欵係原告應給敝律師之律費請爲訊追被告葛理馬麗魏義亦即上堂略爲辨論經王襄讞商之美領博君判着被告於三天内先還原告銀一百兩以後每月交銀一百兩分三期償清 
[在滬德人生計困難]  
　　英文滬報云在滬德人因歐戰四年之影響幾至謀生無術據德人賑濟會至認捐人之通告謂上月捐欵減至五千元而所需賑費則增至八千元有奇每月不敷約三千元左右德人絶對無處覔取生計故全賴賑濟以度日者約有二百人此外尚有突厥人若干云 
[被控美人行將解滬]  
　　文滙報云美人美開隆被控冒名支欵在南京就逮行將解滬審訊聞美曾在鎭江行欺騙之事初則自稱英人繼又謂係美人據其告人彼之來華乃充行醫之敎士且與美國煤油大王羅基菲勒基本金處有關經鎭江英領署人員指控後即由英美官員從事調查昨日駐滬美總領事署接駐寗美副領事來電請派裁判所執行吏前往押解該員已於昨夜赴寗矣 
[勸募兵債之酬贈]  
　　文滙報云英領事署定星期五日下午一時三十分以紀念品分贈近今勸募湯克砲車兵債之中英幹事 
[西報紀捕房對於虹口近事之調查]  
　　大陸報云昨得非公式消息據云公共租界捕房麥高雲總巡之虹口亂事報告書將於數日内送呈工程局書内對於華捕之破壞紀律表示歉意並聲明虹口亂事各在日人此報告書將交警務董事會核議惟警務議董古柏律師刻在抱病而懷德君又不在滬故非至九月間不能有何舉動目下工部局議董因届盛暑暫停開會下次常會定於九月十日舉行日本總領事將於下届工部局常會開議之前以日人之請求備文轉送工部局聞捕房此次調查極爲周到爲上海警務史中前所未有計證人供詞共有二百餘起内有互相矛盾者警務董事會將愼重考察各項證據依照總巡之意見然後酌定工部局應行之適當行動工部局議董今不欲討論此事謂各項公文未由官場送到以前未便談論但稱日人代表或其委員尚未提出何種正工之要求云捕房調查此案歷三星期之久先由强生副總巡辦理自副總巡離滬後此事由戈登路捕房楊捕頭及虹口西探長李夫斯總續調查今始告畢所得各證據皆已彙送麥總巡核閱大約麥總巡將於本星期四五日向工部局呈送意見書捕房所得之證據雖有彼此矛盾之處然與各報所紀者大　相同指明此事　由日本水兵起釁云昨日華捕已在所謂限定區域内執役此爲亂事發生後華捕照常在虹口上差之第一日午後七時改由印捕巡邏據捕房中人言不久虹口華捕將恢復夜差云 
[歡送出洋學生之盛况]  
　　寰球中國學生會江蘇省敎育會中國青年會婦女青年會美國大學同學會留美學生會六大團體昨假法租界霞飛路倍開　路轉角美國公使館商務參贊安立德君住宅開歡送出洋學生會查此屆出洋學生計清華學校學生六十三人又攷取專科男生七人女生九人敎育部資送男敎員四人女敎員二人各大學畢業生五人豫省資送學生三十人及自費生四十人門首交懸中美國旗宅前亦掛中美國旗及美國紅十字會旗會場卽在花園草地中西男女來賓如郭秉文來會理護軍使代表杜梅叔李登輝宋銘黄劉義基金永清江桂雲陳金山錢新之穆藕初朱友漁鄺煦堃傅步蘭長沙美領事約翰孫鍾紫垣周越然吳和士李松濤邵仲輝李觀森何林一楊仲達江逢治聶雲台朱榜生沈楚紉等不下五百人五時由護軍使署軍樂隊奏樂開嘗由安立德君主席報告開會宗旨次安立德夫人奏樂寇來君領全體唱美國各大學校歌次由清華學生呼校聲次交涉使陳安生君演說大致（一）諸生回國時必須領一護照（一）女生與男生不能無交際但宜避嫌次駐滬美代理領事卜金斯君演說再次駐湘美領事約翰生君演說（按卜金斯將他調約翰生將代理美領事）次修改關税委員會主任蔡廷幹君演說洋洋萬言語多金玉演說畢共攝一影次駐滬美國紅十字會會長薩格君致送前此在滬徵求會員之奬品唐露園君爲銀盾一事朱少屏聶雲台君爲紅十字優勝旗各一方朱少屏錢新之蔣夢麟君爲紅十字金表鍾一枚朱少屏隊徵得人數最多該旗所繡隊員姓名爲朱友漁博士汪精衞先生鄺煦堃先生任傅榜先生徐季龍先生郭仲良先生沈楚紉先生趙晉卿先生盧信公先生易次乾先生贈奬單復由沈信卿君演說略謂今日送諸君去不日又迎諸君來我國政體改革伊始諸待建設美爲共和先進國其最可效法者（一）自動之能力（一）服務社會之習慣（一）男女精神上平等及女子注重家事云云次北京高等師範學校敎員鄧萃英君君代表出洋學生致答詞大致爲北方辦學之感觸謂學校未嘗不次第建設而其精神上於科學之思想迄未除盡末謂此次出洋爲日無幾恐不能有所進益加沈先生等之期望云次清華學生代表謝寶添君致謝詞畢朱少屏君報告南京船現確定十四號出發茶點奏樂散會時已七下鐘矣 
[留日學生轉學美國之動機]  
　　前數日有日本歸國學生丁孚達等多人至寰球中國學生會朱少屏君處詢問赴美情形朱君告以自費生赴美辦理得法美人亦甚歡迎大抵須英語純熟經費充裕請領護照時須將以前所進之學校證書陳騐云云聞有一部分人擬即乘南京號船西渡嗣因此次敎育部及河南清華三處所派之學生均乘斯船出發艙位已满不能同行須俟下期附乘他船出發云 
[清華赴美學生姓氏錄]  
　　敎育部及豫省選派出洋學生姓氏錄已誌昨報茲將清華學校學生姓氏及籍貫學校學科等詳錄於後 
姓名籍貫學科學校 
張鑫海浙江海鹽預備醫科約翰霍魄根大學 
關頌韜廣東番禺同上芝加哥大學 
楊克念湖南長沙同上格林耐爾大學 
余澤蘭福建古田同上約翰霍魄根大學 
陳克恢江蘇青浦化藥科威斯康辛大學 
陳師經江蘇上海紡織化學洛威爾紡織學校 
林國鎬浙江鎭海化學白狼大學 
曹明鑾河南固始實用化學普渡大學 
劉崇銨福建閩侯化學工程威斯康辛大學 
劉樹墉廣東新寗同上俄洵屋省立大學 
沈誥浙江秀水同上同上 
唐仰虞安徽含山同上密蘇里大學 
周廷鼎浙江吳興紡織工程絡威爾紡織學校 
王榮吉浙江杭縣同上同上 
陳禮浙江諸曁電機工程瓦色斯德實業學校 
高華江蘇吳縣電機工程辛革奈第大學 
鮑國寳廣東香山同上同上 
陳崇法湖南湘陰礦學工程理海大學 
黄受權直隸大興同上同上 
張蘭閣直隸獲鹿機械工程瓦色斯德實業學校 
 
 
 

Page 11

 
 
鄺兆祁　廣東台山　同　上　康奈爾大學 
李祥亨　直隸寗晋　同　上　史底芬斯實業學校 
李耀煌　廣東東莞　機械或電機工程　勒痕賽婁實業學校 
（未完） 
[甯波同鄉會募捐消息]  
　　寗波同鄉會募集建築新會所捐欵已於昨日開始限一月内告竣各團員已擔任募捐者所有捐册經已送齊惟寗波人旅居各省各埠者甚多近聞該會新建會所亦皆樂助捐欵並擔任勸捐故已另編外埠募捐員名册分别致送昨日由朱葆三君募到傅君助洋五十元又朱檍斌君自行送會助洋三元 
[滬北公學成立會紀事]  
　　老靶子路北四川路三多里新設滬北公學係同昌俊民兩小學合組而成日昨午後三時開成立會紳商各界及各生家長到者满座首由主席沈秉衡報告成立宗旨及如何進行方法頗合社會家庭之心理繼由學生唱歡迎歌江浙公學等校舉派代表進頌詞次請名人演說民主中學校長蘇穎傑君民福學校長翁元之君及來賓倪景文君先後演講學校家庭之關係大都以責任改進信用爲策勉之詞掌聲迭起誦答詞並唱謝賓歌散會迨至茶點攝影已鐘鳴六下矣並聞是日新生報名者頗多當開會時五區警局特派長警蒞會守護故會場秩序頗爲整肅 
[華童各學校定期開學]  
　　公共租界工部局所辦之華童各學校均定期九月二日開學而於八月三十日收取學費 
[學生會介紹部消息]  
　　寰球中國學生會介紹部需聘機械工程農業商業英文縮寫等敎員已誌前報茲悉近日小學敎員請托謀事者以千計其中善於敎授者固不少但善於訓練者殊鮮有某某等校願出重資（月薪約五六十元）託該會聘請訓練員數人聞至今尚無相當之人應聘云 
[浙督軍派員來滬]  
　　浙江督軍楊善德因有要公須與盧護軍使磋商昨特派令秘書徐季倫及烟酒公賣局長朱壽丞來滬即詣龍華軍署面商一切 
[軍警人員赴杭祝壽]  
　　步兵第十九旅旅長王賓三十八團團長馬鴻烈憲兵營營長張輔漢鈞和艦長董仲發水警第一區長沈葆義隊長沈兆榮王壽良李蘭亭池耀宗等均以浙省楊督軍及其夫人於舊曆七月初六日壽誕故定明日清晨由滬乘坐快車赴杭慶 
[費信惇返滬預誌]  
　　文滙報云佑尼干律師處之費信惇律師本月二十三日左右可以旋滬 
[老婦墜樓殞命]  
　　南市新碼頭裏街中和里之門樓由駕舟爲生之江北人李某租賃居住其妻某氏年已五十前晩九時許不知何故從樓窗口躍下碰傷腦門立時斃命事爲一區一分所查悉以案關人命令飭十六舖地甲喬忠赴地方廳報請相驗旋經屍夫投廳聲明伊妻實串走頭傷寒神經錯亂至肇此禍請求免驗該廳准如所請着即收殮 
[女子與拐匪質訊 ]]  
　　著名拐匪陳大砲又名陳金松紏黨王小四子陳阿毛等誘拐女子胡巧雲由救濟會探員虞占順等將陳拘送地方廳訊供收押在案昨經檢察廳函致該會將胡巧雲解送到廳由沈檢察官提同陳大砲質訊一過判陳還押候究胡巧雲仍送該會留養候示 
[否認拐匿女子]  
　　通州婦人湯吳氏在浦東花園石橋開設小酒店有女桂鳳年已及笄陰曆上月二十四日該女託言出外購物潛逃無蹤昨經吳氏訪悉係被南京婦人馬秀貞所拐特將該婦扭控三區警署經曾警正訊據馬秀貞供稱年二十一歲現住楊家宅在香烟廠做工與湯姓之女向來認識實未拐匿等語曾警正着卽轉解地方檢察廳訊辦 
[移提被拐婦女]  
　　鎭江地方官廳日前飭派法警持文來申至法捕房報告謂該處某姓婦人於上年被人拐至上海賣於吉祥街花烟間内爲娼今由其夫偵悉具控到廳故此持文來申移提等語捕頭卽派包探魏志餘前往花烟間將該婦帶入捕房留候解送公堂訊明核奪 
[尋獲被誘捲逃之少婦]  
　　浦東洋涇鎭鄉民陳妙林之妻唐氏年二十一歲向在陸家嘴鴻源紗廠做工邇被同廠之南京人江程福勾引捲逃匿居陸家嘴附近事爲陳妙林偵悉呈控警廳核准昨派偵緝隊士金殿臣渡浦會同三區崗警前往將唐氏尋獲惟江程福已乘間逃逸遂將其父江漢濤拘解三區經曾警正略詰一過判將原被並二心東姜阿松併解廳訊辦 
[唆使婢女捲逃之推諉]  
　　住居七浦路一千零四十號門牌之金蓮舫控粤婦陳林氏唆使伊家婢女阿香捲取值洋一百八十元之金飾鈔票等物逃逸業經捕房將氏與婢一併拘解公共公堂訊判管押候查在案昨日復訊先由原告金蓮舫投訴被捲飾物情形詰之阿香供稱由陳林氏囑我竊取主人小箱子一隻交與該氏至翌日晩上我因不敢回家露宿於天后宫隔壁小弄内是實質之陳林氏供稱阿香是日至我處找尋同居之阿利姐未遇被原告用人李某之妻看見疑我有串通情事請求明察關讞員商之英卓副領事判陳林氏與阿香仍分别還押候下禮拜三查明訊奪 
[續誌養媳失蹤之追究]  
　　住居閘北共和路之崇明人李錫蕃控蘇州婦人藍陳氏拐匿伊家十四歲養媳桂珍已誌前報昨由桂珍之未婚夫木匠李明富具呈四區警署聲稱未婚妻被藍陳氏拐去之時曾有同爲木匠之黄炳元目覩且查該婦素行不端請求嚴究余警正諭令退去聽候偵查再核 
[兩婦帶烟被拘]  
　　綘竊婦人夏楊氏手携元寶式竹籃一只内儲碎布色線等物擬乘火車赴蘇當爲五區巡警在其籃中搜獲煙膏一百匣計重十兩四錢又竹箬煙膏八十六包計重三兩四錢三分遂將人證拘送警廳轉送地方廳由檢察官提案略詰一過判令收押候究又婦人華姚氏私帶煙膏二百匣計重二十二兩九錢擬往蘇州販賣爲警在滬寗車站查獲押解地檢廳訊辦 
[破獲烟賭窟穴]  
　　法捕房捕頭偵悉李阿和家私賣燈吃並聚賭抽頭當於前晩帶同包探前往抄出烟鎗等物帶入捕房經捕頭略詰一過諭令交保出外聽候解廨訊辦 
[溜韁馬幸未肇禍]  
　　公共租界一大馬車行之空馬車前晩忽然溜韁衝入華界新民路由閘北四區崗警將馬攔獲沿途幸未肇禍旋即解入區署留至昨日由該行遣夥投案將車馬一併領回 
[婦女爭鬭併誌]  
　　甬婦王盛氏與羅丁氏在西華德路扭毆又江北婦人衛陳氏雷李氏在蓬路扭毆被四百七十五號四百九十四號兩華捕先後查見拘入捕房經捕頭略詰一過飭各存洋保出聽候公堂傳訊 
[盜賣墳地之控訴]  
　　高祥生至地方檢察廳控周連元周炳生等串通十六圖地甲將祖墳掘毁抛棄屍棺盜賣墳地得價瓜分請求提究等情林廳長據禀後以詞出一面難以憑信先派法警前往調查前昨等日又將兩周提案收押候訊 
[解脱冒名騙洋之嫌疑]  
　　西人某甲偕證陳潤生李瑞卿控西崽戚龍金冒簽支單向滙豐銀行騙取洋八十元業由公共公廨訊供判戚管押候查在案昨晨又由捕房將戚解廨經中西官復訊之下以原告所控無憑判令將案註銷被告開釋 
[澈查竊賊劣跡]  
　　崇明人高阿五（即高懋昌）先後行竊肇勤路王朱氏陳寶興等金珠衣飾被探查獲昨解公共公廨經中西官訊供一過判高押候切實調查於下禮拜三再行訊核 
[禁售切片西瓜]  
　　法捕房前因每届夏令必有小販設攤售賣切片西瓜蚊蠅麕集有碍衞生歷經傳諭禁售在案無如各小販陽奉陰違仍將西瓜切片持往各里中高聲喊賣茲爲捕頭查悉特飭各捕嚴行查察如見有售賣切片西瓜之人着卽拘案究罰不貸 
[註銷霸佔店業之控案]  
　　福州路九十九號門牌醫生蔣永亮在公共公廨控陶永祥覇佔店業等情業由包探尤阿根將陶解廨判交一百元人洋並保候訊在案昨日復訊原告代表朱斯芾律師上堂陳明案情請爲訊核被告亦延律師到堂辯稱該店係兩造合夥營業並非原告個人組織應請將案註銷張襄讞商之美副領事德君以原告所控證據殊欠充分判令將案註銷被告開釋 
[塌車阻礙交通]  
　　浦東人沈加泉將满裝貨物之塌車横置西華德路電車軌道上被一千零三十二號華捕查見以其阻礙交通將沈與塌車一併帶入捕房捕頭飭沈存洋保出聽候公廨出單傳訊 
[分贓不匀之衝突]  
　　青口人嚴爲福前日在浦東陸家渡俞姓家吸食鴉片被該處無賴張阿狗探悉串出同類張平之水金方姚阿福等冒充探夥前往向嚴勒索洋三元嗣張等在途分派不匀互相毆打由張阿狗之妻周氏馳報楊家渡三區一分駐所經許警佐飭派長警前往將張阿狗張平之水金方姚阿福連同嚴爲福併解至所昨送警廳司法科訊辦 
[包車夫拾獲鑽戒續誌]  
　　某姓家包車夫陳阿二曾於上月二十八號在途拾得某日人遺失值洋一千四百元之金鋼鑽戒一隻串令住居文監師路一千八百三十五號門牌之蘇州婦人項王氏持至某姓家抵押洋三百元彼此分用嗣被滙司捕房包探查悉以陳等拾物匿不報捕禀明捕頭將陳與項王氏一併拘解公共公廨訊判分别押候查核在案昨晨由廨復訊被告項王氏延律師到堂代辯要求准予交保候示中西官磋商良久判項王氏交五百元人洋並保陳阿二還押候下禮拜三查明訊奪 
[再誌黏貼廣告之違章]  
　　無錫人劉寶生前日代某醫生將廣告黏貼於電桿木上被探金福壽查見以劉違章拘入捕房存洋保出昨經公共公廨中西官傳訊明白判劉從寛開釋 
[控訴司賬舞弊]  
　　閘北光復路長盛源米行主顧啓淵前日扭其夥榮麟書（即榮嘉隆）至四區警署訴稱榮在行司賬於賬册上舞弊並向往來錢莊私取銀洋共有三百餘元請爲追究余警正命解司法科移送地檢廳核辦 
[聘金無力繳還]  
　　婦人傅王氏前曾串同李王氏嫁與傅忠炳爲繼室爲日未久將銀洋衣物捲取逃逸傅卽報告捕房派探將傅王氏李王氏等一併拘獲解送法公堂訊供屬實判傅王氏李王氏各押一月並着傅王氏缴還原告聘金洋一百元在案昨日傅王氏在押期满無力繳洋故又解至公廨請示據原告投稱傅王氏旣不繳洋民人情願將人領回中西官准交原告領去 
[被訴人交保過堂]  
　　張寶林在公共公廨控徐金聲不理擔保王梅林借欵洋一百六十七元又江夢花控周掌發不還欠欵洋四百元昨晨由探將徐等傅至公堂判令分别交保過堂候訊 
[成衣匠偷竊雨衣]  
　　南京路福利公司之成衣匠張榮生前日竊取雨衣一件携贓圖遁被司　印捕瞥見即將人贓帶入總巡捕房昨晨解送公共公廨經中西官訊實判張押西牢九個月以儆 
[過犯復來租界]  
　　甬人丁阿海迭在租界犯案曾經公共公堂訊明管押期满驅逐出境有案詎丁近又潛入租界昨在愛而近路萬祥里内徘徊觀望被探奚德安查見帶入捕房禀明捕頭押候解廨請究 
[税務所批示兩則]  
　　振華堂洋布業董李經贊等禀批據呈已悉候呈請財政廳核示飭遵此批 
　　牛皮沙籐業代表鄭禮儀禀批旣據按照原認税額增加二成應准繼續代徵一年候呈請財政廳立案可也此批 
來函 
[中華美術專瘦門學校來函]  
　　敬啓者讀本日報載圖畫美衛學校致本省六十縣市區敎育會公函内有美術專門學校　焉無聞等語未免將敝校一筆抺煞查該校原名圖畫美術院於今春改名其校主劉某丁某等辛亥年尚在敝校學習美術有願書學籍可證今作此語雖已忘本來實有意毁謗母校名譽使敝校受其損害爲此除函致六十縣敎育會詳細聲明外并請貴報代行更正不勝感激之至八月七日中華美術專門學校同人謹上 
雜評二 
[再告游美學生（訥）]  
　　吾前言今日爲留學美國之好機會而觀今日赴美學生如是之多且將有留日回國之轉學繼往者誠吾國敎育界之一線曙光矣 
　　諸君此行擇業旣定不可不具兩種决心第一對於求學須存破釜沉舟百折不回之志第二對於祖國須有刻骨鐫心須臾弗忘之念則他日學成而歸於吾艱難之時局無地不可以發揮其挽救之精神行矣勉之 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[新諸將五首用社工部諸將五首原韻] [  半仙]  
　　　軍巢穴據長山救楚雄師早入關奪械竟能威塞北聨盟偏欲倒河間頓敎黑幕心難白那管朱輪血染殷霖雨蒼生空有願津門樽酒且開顔 
　　蚌帥頻年督皖城棄和主戰豈懸旌稱雄自詡東南障出發徒勞子弟兵慷慨卹隣援弱楚經營復辟翊皇清作威作福隨心欲江氷胡爲抱不平 
　　敵人退讓避烟烽不愧曹公一世雄經略威名譏鼠伏將軍功績恥鯨封偏師行役嗟多擾巨欵開支喜自供匿跡津沽推靜養遲延何以慰商農 
　　錚錚頑鐵姓名標跋扈聲威尚未銷院幕幾經滄海變湘帆九轉碧天寥虎皮詭計嗤蒙馬狗尾多情欲續貂私淑同宗徐相國　然元老事三朝 
　　兩粤風雲驀地來京師遯跡實堪哀降龍伏虎悲瓊島笞鳳鞭驚慘鏡臺勵士慚無金鎖甲酬賓幸有碧筒杯旌旗重整圖恢復誓衆還須待異材（四） 
家庭常識 
　　 
[治蜈蚣咬] [  十七齡童]  
急用濃烟油敷之即愈兼可治急症時疫 
　　 
[玻璃劃傷] [  十七齡童]  
可用老牌美孚油敷之立即止血息痛越四五日則平復無痕矣 
　　 
[粉筆之製法] [  金沛然]  
先將石膏粉放於鍋中加水少許用猛火煑至合宜如厚漿狀熄火取石膏入模型内置慢火上再焙之視無水氣爲度俟質稍硬由模型内取出曬乾即成粉筆模型内須先糝雲母粉庶不致黏滯 
謎話 
　　謎語一道看似無難實則非天資學力俱臻絶頂者所作必不能空靈入妙就鄙見所及謎以純用正格言寓意外神在箇中者爲最優白字格（即梨花格）及皓首粉底夾雪解鈴擊鈴曹娥金銷落帽脱靴捲簾諸格而意亦嵌空玲瓏剛剛恰好者次之其雖用正格而意義相同底面一律有如直口布袋者斯爲最下泰縣尤君一郎謎壇健將也生平所製與射覆所得者已褎然成册上年余偶過從幸承相示其中以左傳謎爲多如祭松神射享五大夫朗頌魯頌射奚斯之聲也孀婦生兒射寡人有子麥秀歌射微子之言租界捉逃人射越境乃免賣胭脂射市於色者粤桂射分爲兩廣昨夜微霜初渡河射宵濟雷射此之謂夏聲徒手作把戲射人一鬻拳均底面恰合者又四子謎偏師陷陣射師也辟艾豭定婁猪射豕交之也藥名謎九月晦射明天冬几射鳳凰衣車射蓮心財本流通故號泉射水銀字謎藝圃身畋孔林射檉禽俠射鵡太史河射瀚古文謎土射墨突不得黔幼學謎洪秀全射太平天子地名謎飛來峯射羽山唐詩謎孟襄陽出鹿門射浩然離故關亦俱自然足當空靈之目（却酬）[  王南錚]  
工業須知 
[淡菜之製法] [  汪夢花]  
　　淡菜亦爲我國重要海産之一又多東海婦人浙江産者爲最佳此物本有二種之分别一産於急流之處體形大小不等一産於灣内泥中形小居多或謂小淡菜亦有謂之泥淡菜然一般住往均呼之曰淡菜其實性質及種類全屬不同也本品製造有二種之方法一附添鹹味一不附添鹹味卽加鹽製與無鹽製是也加鹽製者其原料初即連同貝殻投入沸騰湯中一時猛與强熱至　開貝殻爲度即行取出放冷之則殻與肉將自容易分離此時採收其肉身以淡水洗浄一回重投入於預行以水一斗對鹽一升之加熱沸騰鹽水中時時攪拌而煑熟之其液而如泡沬及汚物等浮上亦須力行掬去之一俟煑熟適度即以操網掬上散布於蒸籠上滴乾水濕放冷而後焙乾之乾燥之法自以原料之大小有時日多寡之分别然通常起初之第一日用火　乾翌日卽收藏於簍竹或板箱内放置一日至第三日用火焙一日嗣後凡三二日繼續日乾之當可完全乾固矣 
　　又無鹽性製法亦以原料連壳投入於淡水之沸湯中煑熟之凡經二三十分時貝殻當能開啓即可掬上採出肉身丁寗洗滌一回再投入淡水沸騰湯中煑熟二十五分時左右取出散布蒸籠中先以火焙次以火光與日光并用凡約七日之則而得完全乾固之 
　　又本品製造上應注意之點如左 
　　一原料搬運中應防温度急變又不宜久放於空氣中二煑熟時火力須漸漸遞昇三煑熟中肉之大小者須分别之四去壳採肉時須顧全肉柱五焙乾時須内外平均迅速焙乾之以華氏一百五十度爲最相宜否則火力過弱製品每帶白色或延長乾燥時日亦且轉變黑色或不得已再繼續焙烘將至於赤色而止均爲品質彩色有大損害也六春季貝肉肥美七夏季通常爲孕卵期感含有毒素（完） 
集益錄 
[種菱說（二）] [  章震福]  
　　吾鄉當菱苗旣長尚未分栽之先先將菱苗拔起出售以便買者携去栽種用船艙計大約每一船艙可得四五元其菱苗多者可售出一二十艙少者亦五六艙鄉人卽作爲歸還産主租息之用此後收息均歸自有 
　　種菱之法擇一魚池於清明前後將菱種向池面抛去多少視一家所有人工爲定大約多則一二擔少則數十斤兩月之後其苗已透至水面綠葉全生矣 
　　其時正舉蠶事旣畢農人將菱桶搬入池内浮於水面人坐桶中以手作槳遇苗即輕輕連菱壳拔起其莖甚長隨手圈成大環形一莖一環每十餘莖用稻草輕紥成把再以稻草作一小圈繫於每莖之末察水之深淺及苗之長短爲度菱桶如浴桶而稍大一人可負吾鄉農人專爲采菱之用故名曰菱桶（未完） 
短篇小說 
[寓言短篇馴婿] [  劍平]  
　　昔有少婦治理家政每多疏誤而赴宴酬酢幾無虚夕浮誇奢侈大喪有資然其夫婿多情從未聞有責備之辭 
　　少婦之女友異之妬之羣議曰吾等殊不解勃林克夫人果具何魔力竟能結夫婿之歡心使其昧於少婦之弱點甘受指揮即以吾輩才貌較之夫人不容多讓獨彼能高自位置不肯親入厨下洗手作羹凡佳婦賢母所應盡之天職悉置諸腦後畫間僕僕於音樂會入夜則炫耀色相於跳舞場中所用絲邊購自郵船之水手每碼猶需一金吾儕得自尋常商肆價僅半之其浪費已可概見顧吾曹一舉一動藁砧每嘖有煩言惟彼良人轉富諛詞事之不可解者孰逾於是乃共造其居而叩之曰卿果操何術足使失壻傾心忽于瑕疵而惟頌揚懿德是務願有以敎之 
　　勃林克夫人欣然曰儂於于歸前曾訪一女預言家叩以終身快樂之秘鑰預言家藹然曰夫婦間須用權術攻其弱點使其憊于自衞則無暇汝責矣行矣可兒儂旣得此良敎訓遂安之心坎永永勿諼嗣後儂購奢侈品輒立繳其值勿使發票惠臨以傷藁砧之心迨時機成熟轉取攻勢故能先發制勝對其嗜好攻繫不遺餘力屢言喜吸雪茄消耗金錢實無賴惡習苟能戒絶綜其數年間之靡費可築渠渠夏屋於邑之中心點實則雲綃霧　一絲一縷之資已足與雪茄紙烟之費可頡頏第藁砧内疚已深不遑吹毛儂復殷殷勸勉謂打球戲徒耗黄金而失光陰若足三角球更形危險　砧力辯謂終日勤勞應吸新鮮空氣操練筋骨以資調濟且稍事消遣亦屬驅愁解問之不二良法儂必待其舌敝唇焦呶呶始已寗知冥冥中儂已以赴跳舞會爲交換條件脱彼舉以相責則答曰是亦尋常消遣法耳是不啻以子之矛攻子之盾百戰百勝不寗惟是儂力反愚婦之行不責其依時寗家彼若宴歸　益可逗留會場即使偶起爭論其論調亦必不甚堅决是故馴婿之策莫善於使其對於自身過失明瞭倍常如懸於眉睫之間然後他人可議之事得以蔽掩儂秉此政策得果殊堪告慰故曰擇婿之道莫責萬全（完）（三） 
 
 
 

Page 15

 
 
   
 
 

Page 16

 
 
   
 
