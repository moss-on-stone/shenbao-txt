# 1885 - 343 - 4904555

 

Page 1

 
 
[招請修潤書籍友人啓] [  點石齋主人啓]  
　　本齋現有各種書籍發修需人甚夥如有從前熟手願承是乏者祈卽移玉徑至老閘保康里對面點石齋領取申報舘概不承接其潤資格外豐送進恐遠近諸君子不及周知用特登報奉聞此佈 
[詩句題解韻編總彚出售] [  點石齋主人白]  
　　詩句題解韻編一書創於金陵陳君剣芝而踵而行之者則有葉君湘秋顧君芷卿之　集三集光緒乙亥壬午間南匯倪壬雲先生又推　而爲　五兩集於是得題共有五萬餘詩賦家羣焉稱便惜乎卷帙繁重翻閱稽時今本齋合五集而爲一倩善作宋體字者一律工冩又延名士反覆校　付之石印今已竣工分裝八本外加綢套至於字之清晰本之大小購閱者自知其可貴無俟鄙人贅述已定價每部二元四角上海售處在景行里怡　　貨號其餘南北申昌及各外埠申昌分號均可購取躉售格外議减此佈 
[六十號畫報出售] [  申報舘主人啓]  
　　距金陵城七十里有花山山頂有巨潭潭水清冽霜降後龍蟄伏其中每當天朗雲凈時輙浮水嚗衣遊人給香火貲於僧可引往遊觀兹圖之以供茶覽起首畫譜兩圖爲管君劬安所繪士女後附淞隱漫錄圖說一則並送戊字號目錄一張閱者鑒之此布 
[書本報施衣有獘事後]  
　　本報前登揚州新聞内有施衣有弊一則閱之不禁嘅然以興曰施衣之有獘豈僅一處爲然哉且天下有弊之事豈僅施衣爲然哉夫人之欲善誰不如我天下之大爲善之人不知凡幾而江浙等處爲尤多一府一縣之中一鄉一鎭之地莫不有善堂凡地方上善事之應爲者咸踴躍爭先不辭勞瘁故東南各省寔爲善氣所蒸然爲善之事有美意亦必須有良法有良法更必須有治人竊觀刻下之爲善舉者除振捐一節各善士既係念切痌瘝情殷飢溺無不實心實力實收實放見諸報章者鑿鑿可據歷歷可查初無毫忽之間卽近日創行影戯集資助賑事雖出以嬉笑心實存夫悲　所集之貲雖不甚多而除演戯時稍費開銷之外滴滴歸公絲絲入扣則亦示始不足爲灾區之小補使爲善者而皆如是又何弊之與有而無如天下之以善爲名者不能無獘焉施衣之弊不過曰狡詐之丐或以一身而領得數件其忠厚者則欲求一件而不可得此其獘非散之者之所爲也散者之獘則或聽其私人或專徇情面並非躬自查察務求實惠莫不均沾若此則散放不均而　隅者多矣然余曾聞有人包做施衣之說彼包做之人苟其亦能與各善士一心則卽使不貼工不貼料而非以此爲利猶之可也適遇不肖縫工口雖若蜜心實如剣布則易密而爲稀棉則易多而爲少是直從衆災民中剝其脂膏在彼固無安享之理而善舉之爲所累者多矣又聞京師各粥廠當冬月放賑之期多有富室傭人提抇挈桶領取賑粥歸以給諸傭人之早餐餘則悉以餵牲口去冬杭州亦有某作坊領取賑粥之事夫此等富室與夫該作坊貪兹小利甘隱附於災民之列不顧奪貧人之口食以自飽是其人全無心肝罰之雖重殊不足惜吾獨怪夫領粥必先給憑給憑必先查核果係貧户則給之否則不給彼該富室及某作坊之憑　果何從領取乎若以爲被其朦領則司其事者已難逃失察之咎若其中尚有他獘則罪尤甚正不知何故而不澈底嚴查也顧此等弊端雖曰各處皆有尚屬一冬之事非常年如此也若他處之善堂則常年之事矣而其弊實亦不勝枚舉如松江育嬰堂之董事侵挪有據經前任時萼卿太守查辦在案者姑無論矣其各處善堂中之獘類於是者正復何限以余所聞有地方官發堂擇配之婦女堂中司事等或有見而悅之者則托名外人具領而暗中納以爲妾或有與堂董等相熟者卽亦無不可以具領而一經領去或仍爲娼或使爲妾所謂擇配二字全屬虚文不但無所擇而且非爲配此其一獘也育嬰乳婦領孩撫養按月領至堂中騐看視孩之肥瘠以爲功過此法何等盡善乃司其事者瞻徇情面上下其手有私無公甚至有指東話西其所乳之孩柴瘠至於將死而猶可獲費者此又一弊也施醫之局貧病送診送藥此何等仁術也而辦理者或創爲節省之說應給之藥限以錢數不肯逾限試思人之患病烏得自主貧人而患富病者曾不乏人設或其疾非參茸貴品不能治者而僅予以四五十文之藥其有效乎其無效乎且不特無效而已直速之死也局中貴藥未嘗不備但不以給人或遇其家中子姪輩有疾則取以餌之否則聽其霉爛而不問此又一弊也常年積穀皆有義倉倉中以紳士董其事而每年推陳出新其中卽有不可問者其陳穀之價短新穀之價長以是爲利已猶小也甚而至於陳穀未嘗盡出而聽其朽腐新穀未嘗糴進而任其虚懸或遇官府認眞必須親查核數則或通聲氣於胥吏門丁先期報信彼得由他處借貸以實倉厫一俟查過仍卽取以還人而虚懸如故一值荒年倉中無可支放全賴外人捐助曾不解各處之所以辦義倉積穀者果何爲也以上諸弊但就余一人所見者而言之耳此外余所未見者正不知其有幾以善堂之名而竟無善堂之實是不亦大可惜耶嘗有人於臘月持米票數百張親自施諸乞丐適立新北門釣橋上羣丐聞風雲集或擁於前或擠於後或就手中奪取不與則脫其帽碎其衣其人大窘不得突圍出憤而投其餘票於水中始脫身以去論者爲卽此可見善門之難開余曰此非善門之難開乃行善者之不得其法故也嗚呼行善而不得其法尚或受窘而况行善而不得其人也哉益令我穆然神往於籌賑諸君子不置矣 
[宣南鴻雪]  
　　日本國建造使署于東交民巷曾列前報現在該使署大門外又貼步軍統領告示一紙略謂准總理各國事務衙門文稱日本國在東交民巷購地建屋作爲使署請飭該處地面照料彈壓不得有喧譁滋　情事等因爲此出示曉諭仰該地面官妥爲照料彈壓毋得有悮云云仰見我國家懷柔遠人無微不至○劉芝田星使現在仍寓東安門外賢良詞中所有隨員大半派定聞有李傅相及潘蔚如中丞之公子在内并有部員一二人同文館學生吳姓總署供事董姓王姓惟尚未經出奏關防已於本月初一日開用或者請訓出京期當不遠乎○傳聞此次興修用路實緣李傅相在京時曾于某處爲車所擠轎不得前因卽以修路之說奏聞聖上久有此心兼之從諫如流遂明降綸音昭示大衆并飭步軍衙門出示曉諭先行勒令拆去碍路鋪攤惟各鋪攤皆係小本經紀遷往爲難紛紛具禀　邸醇邸懇乞恩施收回成命未識邀准否○金臺書院冬季甄别本應于十月中開課適沈仲復大京兆辦理武闈事務殷繁難于兼顧故改于十一月初旬扃試○十月二十八日晚英國喀欽使特備盛筵邀請劉芝田星使赴宴座中陪 
 
 

Page 2

 
 
　　賓者皆係西方貴客西國佳人一時酒泛香檳席羅珍錯主賓酬酢盡歡而散○某叟有銀數百存放某店藉收利息近以孩店風聲不佳意圖收回因先令其子滿身縞素奔赴該店索銀該店竟欲吞没謂爾翁在時尚欠本店白銀數百兩焉有餘銀存放本店乎其子回禀乃父乃父卽偕其子仝至該店子先父後該店不知某叟之尚生也仍執前說不料某叟突如其來該店語塞惶急無措某叟乃當大衆歷數該店之罪遂由大衆公斷該店除交清存欵外又向叟賠罪事遂寢世之賴債者每以死者不能復生耳叟以僞死餂之眞熟諳世故哉該店貪利昧心其犯衆怒也固宜○前報載總署管股章京董仲默部郎世延之太夫人帨辰諸寅親在長吳會館演劇稱觴共祝百齡大慶熙朝人瑞寰宇同珍不料日前太夫人忽無疾而終部郎純孝性成哀毁骨立一切飾終之禮不豐不儉各適其宜部郎原籍直某縣尚須擇日扶柩回籍也○醇邸籌辦國是昕夕賢勞日前偶踈調攝致染微疾幸太醫院某醫悉心診治投以袪風表熱之藥業已應手回春喜占勿藥寰宇小民聞風之下曷禁額手○劉芝田星使到京以來江西安徽江蘇三省京員及他省達官素有交誼者咸紛紛投刺拜謁成送盛筵或饋珍物星使大都璧謝其廉介如此而慨分鶴俸惠澤均施則又慨當以慷星使之待人接物誠有加人一等者哉○出使外洋首重國書本屆劉芝田星使持節出洋前赴英俄駐紥例有國書藉達中國大皇帝和好之忱聞國書已由總署敬謹預備裝飾華美裹以黄綾日前進呈御覽請旨盖用御寳當日奉旨依議欽此内閣遂欽遵辦理卽日恭齎國書送回總署○中西輯睦風氣大開京外正途勞績捐納各員咸視出洋一道爲終南捷徑一經得有簡放使臣消息莫不夤緣請托于位高望重之曹邱生爲之推轂其中綽有經濟爲守兼優者固不乏人而希圖徼倖濫竿充數者則亦不少本屆劉芝田星使各處所遞荐條竟有俯拾卽是之勢但出使大員中外皆所屬目學問固宜講求品望尤當細考星使深知此意雖有大老荐條而鑑空衡平此中頗具隻眼成竹在胸不露聲色故熱中者不得肆其攀援之計云○總署同文舘招考學生及截止報名均經列報兹聞本月中旬將定期扃試所取人數在百名左右盖偹後來挨次傳補也○近日官場竊竊私議略謂中法勘界事宜彼此業已開議一切分疆畫界殊費經營尚不知後事如何顧瞻時局殊切杞憂等語此說不知從何而起令人聞之納悶○東三省毗連俄界交涉繁多兼之俄人秣馬厲兵心懷叵測大有得步進步之勢中國政府有鑒於此遂趣穆都統制入京陛見籌備邊防穆都統制春秋雖高而精神健壯不减廉將軍據鞍顧盼氣象聖上遂授以欽差大臣之職辦理該三省練軍事宜廟謨宏遠薄海同欽年内都統制尚須起程赴防云 
[甯郡火災]  
　　月之初七晚更盡蝦蟆曉鐘將動湖西馬眼漕法雲菴大殿忽兆焚如一時紅光燭霄黑烟羃野警鑼四出各水龍咸聞警馳來秃子方緊閉大門不容入内因由三板橋迤邐至後門汲水狂噴以敵祝融毒燄無如車薪杯水撲滅爲難霎時間一座大雄寳殿頓變爲瓦礫荒場正不第如元人曲所云伽藍火内焚袈裟化作塵也幸隣居尚未延燒惟寄存庵中之壽器三四十具被回祿君席捲一空其起火之由或云是菴皆帶髮女尼素富資財匪人涎而縱火云子曰非也大約因該尼不滅却心頭火以故火焚袄廟致成意外之災也 
[鄮山氣候]  
　　甯郡自小春以來天氣晴和並無嚴冬景象邇日得雨後忽朔風凛冽霜濃如雪盎盆間皆結冰花彼有力之家燒獸炭擁貂裘九九消寒正多樂事而無衣無褐者獨望各善士早施棉衣藉以温煖此中景况不誠判如雲泥哉 
[禾城冷信]  
　　賀都戎回自閩中大憲飭回嘉興協本任業於初八日接印賓僚趨賀輿馬盈門揚此日之旌麾按舊時之部曲當有欣然色喜者矣○近日舉辦冬防十分嚴密而水陸通衢尤加意巡邐柝聲閣閣達旦通宵朱邑尊賀都戎有時出北門巡緝天寒風雪中呵擁而來可謂勤於公事 
[獲盜類誌]  
　　月初湖州界内拿獲盜犯四名訊係秀水縣界搶刦信船之犯當由湖州派差解至秀署當經朱邑尊騐收并賞來差以奬其勞○秀水縣捕役前日在濮院鎭拿獲一盜綽號矮娘舅係陡門塘搶案之犯解縣後由朱邑尊提訊數語卽飭收禁計此案盜犯前後已獲三名矣 
[杭垣盜案]  
　　武林門外賣魚橋轉灣直街俗稱餘杭塘蓋至禹航之要道也塘上店鋪無多要皆巨行大店門墻高峻都係石庫墻門月杪之夕某米行内突來游勇數十名將門撞開一擁而入先執一司帳者脅以白刃禁勿聲張餘皆驚惶逃避各匪乃將洋箱錢櫃盡情搜括其零星衣服等件亦皆囊括一空始各飽颺而去天明事主人城報縣錢邑尊當卽親臨踏勘會同營汛嚴飭差捕四路跴緝務在必獲但此輩忽聚忽散頗難得其蹤跡也 
[天象紀異]  
　　前月廿一夜杭垣星變一事凡遲睡者無不目覩其異昨據傳述其詳云是夕初更前有一巨星如椀大光芒四射作深碧色自南飛至極西然後下墜迨二更後始見衆星飛動近日省中紅光又見日出時其光更甚或謂旱兆初二日天色甫曙滿天忽起大霧迷濛一片對面者皆不能辨兼以天色如墨幾疑昏夜之中各肩販之負擔上行者皆聚城門口弛擔環坐而待蓋城外霧氣更甚不惟方向莫分卽路徑亦難辨認也迨至烟銷日出而曉日已高升逾丈矣據父老傳說十八年之前曾有此大霧是冬天氣奇寒河港中氷凍連底街上雪高三四尺云姑誌之以爲他日之劵 
[竊賊繁多]  
　　時交冬令宵小繁多甯郡冬防現已一律遵辦不過循行故事各處雖徹夜防閑柝聲不絕然近來僻靜街巷失竊者不一而足居民難以安枕誠閭閻之憂也 
[小賊]  
　　本月某日晚温州泗永堂巷周家被賊穴墻而入將子媳房内所有衣物悉數裝廂袋中負之而去周某貿易中人性情純厚故未衣報官日前周路經墨池坊口見一孩子年約十三四歳手携麻袋認係失贓將孩拉住詢其此袋何來孩初猶言語支吾旋見人衆口雜均稱送捕請追始言某夜在泗永堂人家竊來餘贓在灰爐内周卽同孩取贓行至山角門外復言實在簷下周亦不憚跋涉偕往之及抵一家交出所失各贓只少衣服數件因詢孩曰觀汝年幼如何竟作穿窬孩稱我自年十一歳起卽時作賊初祗在外接贓今己能進房肆竊憶八九歳卽傳遞贓物迄今已六七年矣是夜本欲偷竊泗永堂對門之家因其墻高且固遂改竊爾家嘻以十三歳而作賊殆所謂少成若性者歟 
[募修崇祠]  
　　蘇垣十廟前朱文公祠建自前明延至我朝春秋祭祀弗替咸豐季年毁於兵同治十二年朱文公之二十四世孫毓慶具禀前督學憲彭公蒙批飭蘇府學給照主祭在案顧今又十餘年矣廟貌傾頽無欵修復現擬籲懇當道及各紳富籌資重建尚未知有此閒欵否耳 
[縣示照錄]  
　　青浦縣正堂錢爲出示曉諭事案照光緒六年奉護撫憲譚通飭業户收租一律仿照漕斛等因旋據附生衛家壽等禀奉藩憲頒發漕斛收租告示奉經諭飭城鄉各董領斛仿造嗣據舉人唐顯德等以南鄉一帶農佃良莠不齊租額亦大小不等向章　定成色之外米色純潔者總以九折申收比漕斛有减無增業佃相安已久今通用漕斛則向所九折申收應請革除以昭平允又據紳士董鴻祺等以青邑行用廟斛已較松郡龍潭斛楓涇斛上海之海斛斗升遞减盖隨地所宜凡業户置産各以就地行用之斗斛酌定租額田價卽以就地斗斛量收租米鄉農認佃亦以就地斗斛承種還租業佃兩便並無所謂私用大斛今公同酌擬分爲三限於開棧日始或半月或二十日爲一限頭限内還清 
 
 

Page 3

 
 
　　九折收租二限九三折作收三限九六折作收頂豐租額由九三遞至九六如逾限不還照額不減如此分别酌讓庶可激發佃農並據城董方德泉等以青邑業户收租俱用就地通行之廟斛其大小較漕斛不甚懸殊盖業户與農佃相依爲命但有怕收醜米以八九等斗升作一石者亦有設限減收一二成冀其早還者幷有無力貧佃借本助種者歷年以來從無佃户控業户私用大斛之案各等情先後具禀查漕斛收租誠均平齊一之意維租額重輕田價多寡均係因地制宜而衛家壽等請用漕斛究爲體恤佃農各紳董請分限酌讓逾限不减亦至當不易之理現屆收租之際誠恐各佃相率觀望除由本府憲據情轉詳仍俟奉到批示再行遵飭外合先出示曉諭爲此示仰闔邑業佃人等一體知悉自示之後該業户等務各恪遵憲飭不得私用大斛該佃農等亦應激發天良赶礱好米還租照議折讓如逾限不還依額不减倘敢藉端抗覇許業户禀候提追須知糧從租出租憑佃償業户固宜格外體恤佃户亦當及早還清佃農欠租與業户抗糧同千咎戾毋謂言之不預也其各凛遵毋違特示十月二十九日 
[西婦好善]  
　　昨報言法工部局於昨晚跳戯爲樂一節係傳者之誤盖各國領事官之命婦等念書館中肄業之童子或無父母撫育衣食難周情殊可憫故特陳各種器物於工部局中請諸西人赴會任其揀擇購買所得之資卽爲賙恤幼童之用亦善舉也 
[上海縣試題]  
　　昨日上海縣試莫邑尊在敬業書院扃試計童生實到三百五十一人題目列左未冠首題夫子何哂由也次題知人己冠首題非曰能之願學也宗廟之事次題富哉言乎詩題愛山更欲上層樓得樓字聖諭夫博奕飲酒至内分之事也 
[協吊帳簿]  
　　昨報悮入彀中一則兹悉甲卽陳景蘭乙卽華再康也昨由捕房將華解案陳景蘭偕母陳沈氏到案訴稱向習烟店生意與華前曾同店八月間華稱荐我信局生意要信物作抵因向親友挪移錢洋衣物等湊得十五元在小東門外鳳凰臺茶館中交付嗣以生意不就向索前洋再三延約後由伊叔出場担保未幾伊叔亦避面今得途遇是以扭送翁太守詰華再康據供有陳尚良者　南市太平　頭集股開泰森順信局每股出洋二十五元陳景蘭亦算一股祗交洋十五元由陳尚良收去陳景蘭做過十數天並非虚語太守詰陳景蘭曾做過否陳稱做過二三天後伊將其弟荐進我遂停歇太守詰華可有保人答稱有太守着將華交保出外同陳景蘭將陳尚良尋到　取帳簿到案陳稱伊叔子是英界著名流氓恐其逞兇太守謂着爾同去者誠恐伊等舞弊爾謂前洋是信物伊謂是股份若華獨自去尋萬一造起帳簿來又多周折若慮其逞兇華有保人可以着保交案嚴辦陳景蘭叩謝退出 
[控欠求銷]  
　　前報列瞿勝銓在縣呈控高仁山借洋圖賴莫邑尊令兩造邀齊中証復訊以判是非嗣央原中奚尚卿地保周季良調停妥洽前日原被投縣求銷王鴈臣司馬升堂訊問瞿供日前奉訊後經高央周奚二人前來商懇計欠洋一百六十四元愿將田二畝抵洋五十元另出票據洋五十元餘求小的讓去小的以既經理勸祗得應允因此投案求銷司馬轉詰之高高稱此事己由原中等理勸明白另立契劵洋百元交瞿收執瞿業已首爲之肯奚稱高欠瞿洋一百六十四元由小的及周調停妥洽司馬遂着原被分别具結備查 
[違章汲水]  
　　法租界自來水前月經法工部局另立新章凡界内店户居民皆可任意取汲惟不准送出界外前日小東門巡街捕見一人私將自來水挑送入城立卽拘進昨日解案據胡來順稱十六鋪橋南小烟館中要水我不知定章悮行汲取伏乞開恩翁太守謂定章已久豈有不知本擬懲罰今姑從寛釋放再犯定當重辦 
[交房抵欠]  
　　汪子宜投法公堂控有周雨亭將恒合祥公司房屋股份議單抵去銀一千五百兩業已到期催贖罔應請爲傳追當經翁太守准詞飭傳周雨亭適在甯波由伊子發信追回訊理情由詳登前報嗣因周另爲小東門外房屋轇轕在英公堂涉訟而法公堂案因之擱起汪子宜屢次投案請追翁太守函致英公廨於昨日派差將周送到汪子宜偕中人金梅溪投案候示翁太守詰之周雨亭押欵如何料理周稱汪處之銀前將恒合祥公司房屋股份作抵該公司我出銀二千兩核算尚有利息今汪子宜催索祗可暫抵翁太守謂爾股份久已抵在汪處何云暫抵汪子宜前曾訴稱不愿收管房屋但追本銀爾現旣無銀歸還理應將房屋交伊收管亦須另立契據汪子宜稱恒合祥共有三個股東須皆到塲方可立契說畢將抵押紙據呈案翁太守閱見股東係何金周三人今周雨亭將股抵出金梅溪業已到堂此外尚有何松亭一人何係大股亦應到塲見議　詢金梅溪周在英公堂之案可與此處房屋牽涉否金答稱並不牽涉翁太守謂周雨亭既無銀歸欵現願將房父出由汪管業汪亦遵斷惟須三面當塲立契周稱請金何兩人見議何松亭一股現由其子何景峯經理如汪不信請傳詰問翁太守謂兩下既已遵斷着於禮拜四傳何景峯到案面諭立契卽由金何兩人見議卽此完案 
[再訊賭徒]  
　　捕房包探拘拿鎭江人李雲卿及其兄李某投案訴寃各情疉列前報昨由羅太守飭差着李某覔保具呈李某實姓顧名少峯昨晨由包探康阿順將李雲卿幷在李家搜出之空心骰子假金葉子鉛叚竹牌等各賭具一併呈案該包探稱先據王小鳳言及李又來滬因囑同往拘至捕房由捕頭派三道頭西捕同到李家着伊妻子開箱取出僞金銀及賭具等件何得指爲他人之物更無探夥索賄之事今特傳王小鳳及李妻候質王小鳳供明引同包探拘李情事李雲卿供此次來滬實欲領妻回籍因妻不願隨我致生枝節顧少峯至此遂擊李之頭曰弟不聽我　姘識此婦受害不淺今日悔之晚矣幷稱弟在捕房時串同邵梅溪之妻用去洋百元希圖設法免罪實則一無效騐頃見邵妻到此太守着卽指交顧尋覓之下業已不見又跪禀稱想是閱我供伊之名已經避匿太守問李妻李王氏何不隨李回去該氏答稱向爲妓女負債甚多與李姘識已有四載仍未還過分毫殊難脫身太守飭將李與該氏分别管押再候覆訊賭具存堂易繙譯謂此案由捕房解案或俟禮拜四會審何如太守謂是案並無西人交涉毋庸會訊捕頭與三道頭西捕皆申訴僞金銀賭具均在李箱中搜出引同拘李者亦非探夥豈容妄供太守又謂易君退堂妥商 
[英界公堂瑣案]  
　　袁友亭稱周吾生之子領我女去玩耍此亦常事詎周竟將我女藏在王顧氏家尋見後報捕將周及該氏一併拘案請辦羅太守飭將周吾生及該氏分别押候訊辦○包探陸阿長稱昨在虹口拿獲賭犯李阿林王阿林陳阿沛等三名查得李阿林屢經犯賭前曾送案懲辦今將賭具一併呈案李等同乞施恩羅太守隨判李阿林發捕房管押三月王阿林陳阿沛押候過堂各笞五十板賭具存毁○某西人訴稱　沈阿四做東洋車上蓬帳坐墊被竊漆布不少報捕拘沈請爲追究沈阿四供有木匠薦我去做上有西婦監督何　竊布實因被欠工洋八元光景向索無着反遭誣竊羅太守商之易繙譯謂兩造各執殊難憑信應再傳木匠到案覆訊核辦易君以爲然 
[法界公堂瑣案]  
　　　店主沈紀園禀稱店夥繆公義偷去白玉鐲一隻翠帽正兩粒今在伊箱内搜出見玉鐲等夾在教門書内伊竟懷恨紏同多人到店中將櫃檯風窗打毁故鳴捕送案翁太守詰問之下沈稱伊紏人甚多認不清楚惟聞伊約人在春園烟館吸烟會去烟鈔一千五百餘文可見人之多伊之荐保已死家中惟一女在城内傭工太守詰之繆公義據供十九歳櫃　等物因伊毆扭時扳壞並非打毁太守謂同去者何人答稱一係寳善街裕豐襪店夥殷阿增一係新衙門後面杜阿三均同業中人太守着將繆公義暫押下期將其母傳到再爲核辦○小 
 
 

Page 4

 
 
東門外大生烟店夥李恭立訴有不相識八兩次到店借錢回絕後昨晚六點鐘時又來認店主等人爲同鄉硬要借錢手携小尖角旗并鏢杵等件置櫃檯上堅不肯出適巡街捕至拘案請究翁太守詰之解案人供稱姓王名金龍鎭江人在鏢局營生現從蘇州來病中缺乏川資向借錢二十文並不肇事翁太守謂旣是在鏢人到一碼頭自有鏢局應酬况非緝捕之流何得向店鋪索錢卽無生意此種物件理宜繳銷着將鏢杵等留在公堂人則速回鎭江從寛免究下次倘再拘進則當兩案併究王金龍唯唯太守又謂李恭立如伊下次再來肇事准爾隨時報捕○金　源管碼頭洋人稱用李書記爲出店兼作車夫每月工資三元吃我飯食用胡又根爲侍者胡係輪船上買辦從南京領來祗吃飯不給工資房中進出連我妻祗有三人今失去領口所插針一枚值洋七元零并前失去零星等物情殊可疑故將該兩人送案究追翁太守詰之胡李兩人均不認竊太守謂胡爲侍者典守不愼亦難辭咎今姑從寛限三日將物查到如查不到當着爾賠償諭畢着將兩人交該洋人帶回三日到案禀覆 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[追述緬甸國事]  
　　緬甸今王名底母妃名蘇吡阿那王性殘忍喜殺妃性妬忌好事緬之亂政多由蘇妃賛成刻下與英齟齬結引法以爲外援欲奮螳臂以速英怒識者皆知其不可然而孽由自作夫復何言但其肇暴性成有所倣摹而來非一朝一夕之故矣因追述其前王去位底母繼立内亂時之弑父殺弟各情使天下人共知其綱紀之不立非自今日始矣按緬前王名冥弩冥在位時自割南境仰光等處地方與英請和之後始遷都紅營卽今京也冥弩冥妃侍極衆生子女數十人散處於外王子中有名冥温及冥翁乃者温長於乃二人行爲淫亂狼狽爲奸强佔硬奪無所不至職是閭閻騷然一日温乃私計曰吾兩人所行恐不見容於衆不如弑父自立言明得國温爲王乃輔之計定乘佛誕日前王冥弩冥偕其弟某同詣宫中佛殿頂禮各就一殿靜坐誦經之時冥翁乃披髮袒胸跳舞前行冥温手持利刃隨其後闖入宫中尋父行刺出入各宫逢人便殺及後知王在佛殿兩人奔往入門之時王弟見焉卽上前攔問何爲乃詐稱温將殺己求王叔相救言訖卽以手力抱不釋冥温赶到自後一刀將其殺死兩人卽欲搶入内殿弑父殺叔之時業被隨駕護衛大將所見該將軍卽入内殿告警於王王驚呆不成聲該將孔武有力乃負王而逃温乃兩逆自後追之該將軍行速奔入内宫緊閉宫門温乃不得入殺殺往别宫以洩忿其時王心始定問悉乃其子行弑卽發守宫之兵捉拿温乃兩人見勢不佳卽奪門而出逃至河下登公家火船假傳王命廹管駕展輪下馳其時護衛大將忽然萌從逆之心奔至船伏地曰願世子母去某願力保其或冥温因親見其負王而逃疑乃詐言手起一刀揮作兩段然後鼓輪逃至仰光英撫收留之後卽解往孟加膀屬曼拉禮司大埠拘覊之蓋防其勾結黨羽謀爲不軌也此事過後又十餘年緬王冥弩冥病革將議傳位一切　員宫眷王子皆不准入宫惟正妃及正妃所生之二子名良屋良眼者並緬王國師僧某可同　寢宫與議而良屋賢而孝業擬傳位於屋其時今王底母之母帶同底母居於國師寺中爲尼蓋底母之母乃前王之嬪御因不守宫制人言藉藉原是獲罪適居僧寺底母雖壯無知其母多計善謀兹聞王病將傳位乃卑詞求僧携之入宫謁王病榻前旋假王之命將正妃拿下幽於别宫然後賄通富人立誓共保底母王緬甸連夜着人尋底母入宫藏於密室封閉宫門禁人出入越口前王冥弩冥薨母子秘喪不報其時内外不通以故人無知者國師見事己如此只好聽其所爲底母母子即暗藏甲兵於宫内然後假傳土命云王病革詔衆王子入就寢宫視疾在外散居之諸王子信以爲眞同集宫門待宣少刻内面傳出着諸王子數人一班次第入見於是諸王子挨次而入入至内宫者底母卽叱力士殺之而外而不知死者白死而來者仍來也自始至終數十王子皆斃於宫内僅餘正妃所生之良屋良眼二人心下沉疑私計曰既是父王病革衆子入侍何必分班而入宫内諸人面有殺氣而無戚容此中想必有詐入則凶多吉少仰見英使遣候之官在側卽請其同行蓋欲藉爲庇護也既入宫殿前有官止之曰外國官員可止外殿不得與世子並入内宫英官聞而止立良屋無奈偕弟前方入門門閉一眼望去見屍横殿上血流階前知事不好兩人奮奪禁軍手中之刀鬥殺數人跳越宫牆三重始得脫險而後面追兵已近兩人乃逃至英公使署方免於難底母業盡殺諸兄弟方宣告百官王薨已立緬官原不識忠義惟知附勢羣起共奉底母爲君底母方登君位卽下令盡殺諸王子之　屬子女正妃亦在應殺之列行刑日江水皆亦被殺有數千之衆後聞良屋弟兄逃居英使之署數次相索英使不允與之潛送良屋等於仰光撫憲恐去國太近轉送兩人於孟加臘安頓良屋現居法境良面則仍在印底母既得篡立乃封其母爲太妃居以大厦美其宫室厚其奉養未久故態復作底母遷母於僧寺前歳掌中患疔而斃其妃蘇吡阿那性更暴虐略記其數一日底母乘象出游見民女美擲花調之事聞於妃乃派人將該女拘入宫中掌面數百然後幽之女父傾家始贖其出又有某官進二暹女於王妃知之召該官入宫親手撻至數百逼令將兩女帶回而王不敢致問也其他緬王殺戮大臣諸虐政妃多贊其行非筆所能　載者也兹姑就所聞己往之事錄供衆覽亦可知緬土之强暴矣然而此次與英齟齬和戰未決倘果以戎衣周旋正恐其得於暴而不善於終嗟彼緬藩其計及之哉錄華洋新報 
[上海四馬路高易公舘恊籌兩廣山東沙洲賑捐所經收十月廿七日至十一月初五等日賑捐清單]  
　　廿七日林鑑泉軍門交來嚴州遂安縣唐星舫翁募一千四百零七號册無名氏四元張子恆五元居由軒廣仁堂合助三元趙煥記趙杏記二户各二元李氏李余氏李文陛李文陞警心子周瑶圃李文斗李愛日堂李相樂居李　順堂心田氏無名氏無名氏無名氏無名氏無名氏俞積齋張　記馬兆祥泰和無名氏李余氏心香氏李樂善廿四户各一元胡磐山何堯章余宇平錢元桂李敬己李敬天陸鈺齋周子泉李敬人李敬神十户各中元以上卅九户洋四十五元又交來錢塘營都閫府吕春華翁募一千四百十號册戴連陞王錦麟侯天祐毛雄洪式倫許嘉餘六户各一元將廷龍林鶴翔高洪深林榮堃盧遇祥徐得興沈榮陳得福合助孫世堂姚松山合助八户各中元以上十四户洋十元又林鑑泉翁募貴字廿二號册唐松亭大人二元林步海林步青林孫氏雷介兹美臨堂敬一堂甡鶴羅地山廣業堂紀遠堂袁承緒堂衍慶堂惺吾十三户各一元以上十四户洋十五元○無名氏碎銀五塊伸規元二兩六錢三分二厘○廿九日瑞記洋行帳房交來唐乾初四元許子垣蕭氏二户各一元祈保合家平安六角林碧潮無力子介氏三户各半元吳候記四角以上八户洋八元五角○徐望孫膏火移賑洋一元錢三百四十○十一月初一日無名氏一元○初二日安慶船來太古晋漢局陳炳森陝西永生和無名氏李允記無名氏六户各一元李瑞庭一千文滋德堂錢四百文胡善士二百文以上九户洋十元錢一千二百文○初三日德興行交來有心無力子洋一元○無名氏求超度何氏子早登仙界指助兩廣洋五元○大沽輪船翁葵卿翁交來陳梁九思堂五桂無名氏三户各五元陳永春堂三元無名氏無名氏無名氏吳民世四户各二元盧益三潘芝生潘懿卿陳樹吾陳侣琴蔡君弼胡壽頤蕭鳳鳴盧虞卿張又樓翁葵卿無名氏凌春臺盧簪杏徐少羣廖容卿無名氏劉克齋胡錫亭陳鉅明無名氏廿一户各一元蘇受福堂胡厚德堂三俊堂無名氏無名氏無名氏六户各半元以上三十五户共洋五十元○初四日梅里裕通行汪椿印祈合家平安三元○人和昌茶棧募三百三十六號册交泰貞十元信成義坤甡和二户各二元以上三户洋十四元○謝介臣指助廣東洋四元○初五日華啓源洋一元○以上統共收洋一百六十八元五角規元二兩六錢三分二厘錢一千五百四十文 
 
 
 

Page 10

 
 
   
 
 

Page 11

 
 
[光緒十一年十月二十九日京報全錄]  
　　宫門抄○上諭三道錄前○發抄旨四道○大學士額等奏爲遵旨速議具奏摺子○親王伯奏爲奏聞請旨摺子○前陝督楊奏請將提用各項銀兩作正開銷片○豫撫孫奏爲調署知縣片○直督李奏爲搶護河工平穩摺○大臣阿奏爲遵照新章揀派稅務委員摺子○十月二十九日工部鴻臚寺八旗兩翼值日無引見○崑岡梁燿樞各假滿請安○承翰等由湖北到京請安○莊　續假五日○慶福請假五日○侍衛處奏派查騐箭枝派出肅王善慶○召見軍機承翰朱一新○發抄卡寳第奏遵旨查抄革道劉璈原籍資産奉旨知道了着將所抄該革員家産嚴密封存派員妥爲看守俟定案再降諭旨欽此○劉銘傳奏遵旨查抄道員劉璈任所資産奉旨知道了欽此○張凱　奏查明鄉試未中老生孫汝舟懇請恩施奉旨禮部議奏單併發欽此○又候補道吳其楨署迤西道奉旨吏部知道欽此○○經筵講官大學士管理户部事務臣額勒和布等跪奏爲遵旨速議具奏事降三級留任山東巡撫陳士杰附奏山東省被災各州縣接放冬賑擬請酌撥來年京餉或准截留本年新漕一片光緒十一年十月初六日軍機大臣奉旨户部速議具奏欽此欽遵交出到部據原片内稱山東省被災各州縣現雖散放普振惟瞬屇隆冬謀生無術難免飢寒交廹擬再接放冬賑一次並設立粥廠收養貧民無如庫欵支絀捐輸無多竭力籌勸約計所短尚鉅仰懇的撥來年應解京餉銀五萬兩或唯截留本年新漕四五萬石以資賑撫　外不敷銀兩由臣與司道設法湊備等語臣等伏查山東省黄水爲災頻年籌辦賑撫庫儲支絀原屬寔在情形今該撫擬再接放冬賑一次請酌撥來年京餉銀五萬兩或准截留本年新漕四五萬石附片具奏查該省被水各州縣現已散放普賑然值隆冬窮黎無術謀生望賑之心自必益形廹切但能及早接放卽可早免饑寒惟截留新漕則各州縣轉運需持若復易銀散放更恐緩不濟急徒多周折臣等公司商酌擬准請如該撫所請酌撥來年京餉銀五萬兩卽于應解地丁項下照數訓撥以示體恤並請旨飭下山東巡撫嚴飭印委各員迅卽核實散放事竣仍將各州縣災黎户口數目妥造細册照例奏咨以憑核辦毋稍遲延所有遵旨速議緣由謹繕摺具陳伏乞皇太后皇上聖鑒謹奏奉旨已錄○○鑾儀衛掌衛事大臣科爾沁札薩克和碩博多勒噶台親王臣伯彦訥謨祜等謹奏　奏聞請旨事竊查鑾儀衛每年由直隸地租項下應徵銀二萬七百五十餘兩截至上年十二月補行光緒五年奏銷共積欠租銀五十一萬三千一百餘兩查此項銀兩以爲臣衛每月發放官員校尉人等帮貼各項公用並恭備祭祀壇廟以及一切典禮等差應給請轎舁亭校尉盤費之用近年以來直隸應解租銀拖欠甚鉅以致臣衛每月例發各欵自五年十一月起停待至今欠放五年之多尚在無欵補放查臣衛於上年十二月間因差使緊要需欵甚急曾經臣等奏明借撥部庫銀陸千兩於本年三月七月間當經臣等二次咨催直隸總督嚴札藩庫卽由歷年欠解地租内赶緊籌撥銀六千兩徑解部庫歸還借欵並催　徵本年租銀均着照舊解交本衛以資接濟等因咨行在案先後僅據直隸瀋庫解到本年和銀四千兩尚不敷現當差之用現今庫内無存所有現在應發各欵亟切等放萬難籌辦嗣後直隸解到臣衛本年租銀實難歸還借欵相應請旨飭下直總督嚴催藩庫卽將歷年欠解臣衛地租及應徵本年租銀務於年内如數批解到衛以濟現放急用臣等爲催解要款起見謹繕摺具奏請旨奉旨已錄○○楊岳斌片再臣去年七月奉旨募勇援臺尅日成軍所有調派文武隨員及營務處軍械支應兩所員弁人等八月九月已先後照例支食鹽折銀兩分起辦公衛隊官弁勇夫八月初六日開招九月十八日齊集十九日起亦支食大口粮推乾軍十二營共勇夫八千四百名八月二十一日開招起係陸續支食小口粮每名每日給錢一百文至十月二十一日在長沙始一律起支大口粮原爲撙節餉項起見臣在辰州時屢奉寄諭嚴催當率全部勇夫赶雇民船由水路千里一夜馳赴長沙除支食鹽折口糧員弁勇夫不給船價外其十二營支食小口糧勇夫每名另給船價銀五錢二分計銀四十三百六十八兩臣帶渡臺衛隊中左右三哨續兵中營左右二哨南字中營乾軍副左營共勇夫二千四十名異常艱苦每名賞銀一兩五錢計銀三千六十兩其餘微奬鎗炮準的技藝優長以及年節犒賞與養病埋亡勇夫計銀三千八百四十兩以上各項均係臣在湖南湖北江西福建臺南北隨時提撥實用仰懇天恩准臣作正開銷一併彚具細數清册造報臣未敢擅便理合附片陳明伏乞聖鑒訓示謹奏軍機大臣奉旨該部知道欽此○○孫鳳翔片再代理林縣事候補知縣杜玉調省差委所遺印務應卽遴　接署以重職守查有温縣知縣雷冲霄心地樸誠才具開展堪以調署據藩臬兩司查明該員任内並無盜刼已起四叅及錢糧有關降革處分與調署之例相符詳請具奏前來臣覆查無異除批飭檄遵外理合附片陳明伏乞聖鑒謹奏車機大臣奉旨史部知道欽此○○大學士直隸總督一等伯臣李鴻章跪奏爲東明黄河本屆伏秋大汛險工迭出設法搶護平穩獲慶　瀾恭摺仰祈聖鑒事竊東明黄河南隄修防極關重要迭飭升任大順廣道張蔭桓署道許鈐身候補知府桂本諴會督署同知孔慶篤練車營　韓鳳昌等認眞經理屢據該道等禀稱該處地勢北高南下近年大溜愈趨愈南緊逼隄根每遇盛漲一望瀰漫無處不險消落時全河側注提挫生工其迎溜之處河底皆係純沙追壓極難到底本年凌桃汛上汛四五六七號之南北壩中汛十一號之順水壩　連頭二道桃壩十六七號之老北壩下汛末號之順水壩或埽叚傾蟄或壩基刷潰當卽相機搶辦並將應做工程赶緊布置所有壩合殘缺曁卑　各掃一律挑廂堅整自交庚伏河流泛漲倍於往年上中下三汛埽叚紛紛蟄陷下汛七號之洪莊接連迤下王莊溜勢坐灣瞬息刷坎十數丈逼近新挑月埝遂督率練軍添僱民夫分投搶廂並於下汛七號連夜挑築壩台四道一面儲料備防六月十二日以後氷勢日逐加長上遊豫省之萬鍠灘沁河長至二丈有餘加以各山河之水合流併注遂至東明節節生險漫上掃面其平功地叚漫灘之水緊貼隄帮距頂僅一二尺兼之霪雨連旬傍隄積水深皆過膝取士運料尤艱是月十五日上汛南壩之九掃十掃同時脫胎甫經廂出水面而六七人掃及二三四五掃又皆沉蟄刷潰壩基寛八九尺波濤洶湧風雨交加掃前水深三四丈十一至二十七　並中汛之十一號壩掃十三四號順水壩掃皆傾蟄入水中汛十七號老北壩五十四五六七八掃相繼脫胎四十五六掃至六十七八掃八十八十一二掃亦各入水數尺勢甚岌岌復竭衆力按處搶護加抛磚塊直至八月杪始就平穩以上係舊險尚有掃壩可憑辦理己極棘手乃中汛十一號順水壩無掃處所於六月二十八日溜注空擋齧塌壩根寛八九尺長五十餘丈形勢吃重壩前水深三丈餘風浪狂激綑把搪護霎時飄起赶緊添購料物搶成新掃十叚又於七月初三日大溜擁注中汛十五號頭道舊挑水壩刷劈壩基寛一丈餘長六十餘丈此壩與二道舊挑水壩均爲十六號緊要門户險情萬緊若不搶做新掃設法捍禦溜必穿壩入灣全注六年舊金門口大隄卽虞潰决　北首順水壩一帶溜勢屢次上隄冲動壩身並須添下掃叚遂又分投購備椿料撒手搶辦力與水爭竭月餘之力搶成新掃三十九叚掃前水深三丈六十尺沙深溜湧湘壓倍難八月以後各工猶復蟄動幸人心踴躍料物應手得保無虞現在節過霜降河流順軌由該署道許鈐身會同大名鎭總兵徐道奎禀報前來臣維東明黄河南隄關繫東南運道民生甚大近來溜勢側注事在掃前走水上中下三汛皆成巨險本年伙秋盛漲險工林立屢瀕於危仰蒙聖主福庇工員極力搶廂得保平穩遠近皆免昏墊之苦堪以仰慰慈厪查高村李連莊黄莊皆各建大王廟該道廳等遇險祈禱卽見化身現出實邀默佑擬懇特頒大藏香十枝由臣祗領發交該道敬謹祀謝以答神庥在事出力員弁照章存記俟下屇彚案列保除仍飭隨時認眞防守毋稍大意並查明動用經費另行核實開報外所有東明黄河南隄伏秋大汛安瀾緣由理合恭摺其陳伏乞皇上聖鑒訓示謹奏奉旨已錄○○奴才宗室阿克丹跪奏爲遵照新章揀派稅務委員恭摺仰祈聖鑒事竊查盛京省城牛馬稅局於光緒十年四月初九日准盛京將軍來咨擬由監督查照左右翼稅務監督委員成案在於省城各署官員内擇其妥實可靠者酌委一員責成常赴總局總理一切稅務其在總分各局當差之家丁書吏巡役人等統歸稽查經欽差查辦事件大臣徐桐等奏准照辦等因行知前來業經上屆監督遵辦在案奴才現蒙恩管理稅務自應援案遴派以昭愼重查有盛京工部員外郎瑞峻爲人樸實辦事勤愼堪以派充委員認眞稽查倘總分各局當差之家丁書役有勒索放　等獘一經查出應由該委員禀知從重懲辦若該委員有扶同徇庇情事亦由奴才隨時叅撤以防流獘而重稅課所有奴才揀充稅務委員緣由理合恭摺具呈伏乞皇上聖鑒謹奏軍機大臣奉旨知道了欽此 
 
 

Page 12

 
 
[光緒十一年十一月初一日京報全錄]  
　　宫門抄○發抄旨四道○疆撫劉奏酌議補署各缺人員章程摺○又奏請變通廻避章程片○陝督譚奏請留員差委片○大臣杜等奏爲嚴定起解經費章程片○陝撫鹿奏特叅文武各員片○滇撫張奏委調署各員片○將軍慶等奏調補總管緣由摺○十一月初一日内務府國子監侍衛處值日無引見○惠王六額駙各假滿請安○福錕等謝賞綢縀恩○内閣奏派騐放之王大臣派出豫王恩中堂畢道遠薛允升○宗人府奏派考翎之王大臣派出肅王惠土延煦福錕○侍衛處奏派補進大臣班派出善慶○英煦續假十日○内務奏派稽查三園陳設派出巴克坦布○吏部呈進月官卷○召見軍機惇王○發抄李秉衡奏遵查知府延昌被叅各欵奉旨延昌着交部照例議處欽此○孫鳳翔奏審明淅川廳同知金崇幹致斃罪人案定擬奉旨刑部議奏欽此○華金壽奏接任河南學政日期謝恩奉旨知道了欽此○曾國荃奏候補守姚丙吉署松江守奉旨吏部知道欽此○○欽差大臣督辦新疆事宜尚書銜降一級留任甘肅新疆巡撫二等男臣劉錦棠跪奏爲酌議新疆補署各缺留省補用人員章程懇恩俯准飭部立案恭摺仰祈聖鑒事竊維爲政之要　在得人立法之初貴乎因地新疆著名荒瘠目經兵燹彫攰尤甚整頓撫綏悉關緊要面漢回雜處語言文字隔閡　通非習知其情無從求治故從前各項差委皆以隨營辦事人員擇能而任現值設省之始亦應酌立定章新疆北路實缺人員向由關内調補以後甘肅人員應准於新疆酌量委用擬請凡甘肅候補曾經引見騐看領照到省以及實缺人員如熟悉邊務調赴新疆差遣偶有人地相宜缺出准子分别請補請調毋庸先行奏留若留甘尚未引見騐看先經隨營當差擬卽查取履歷分咨部籍無論正雜亦擇人地相宜之缺准其酌補其現在隨營人員内有分省候選並他省候補各員從事有年於邊務亦多熟悉擬請照依變通章程分别奏咨無論曾否委署地方均准留於甘肅新疆照章補署若向未在營當差仍不得概援此章以示限制　請補各項員缺除南路經臣奏准仿照吉林章程由外揀補一次外北路添改各缺事同一律亦應先行由外揀補一次均請於外揀一次之後與北路舊有各缺一體援照雲貴甘肅變通章程請補統俟地方事務大定再照向例辦理以歸畫一惟新疆各缺例准俸滿調升内地原以鼓勵人才於邊缺特示優異現在新設各廳州縣有距甘省在七八千里以外者各該員奉檄馳驅不辭勞瘁若僅恃此二十餘屬以爲升調竊恐鼓勵之道有時而窮且此二十餘屬又多瘠苦尤不足以廣激勸查新疆北路各缺例限三年五年分别俸滿南路程途更遠應請比照辦事文員三年期滿例均作爲三年俸滿屆期由潘司察其在任實心任事出具考語詳由撫臣騐看咨送甘省照例升用再實缺人員例准保送卓異甘肅州員以上定例六員教佐二員烏魯木齊都統所屬同通雜職果有實係出色亦准保荐一員每屆計典新疆向由甘省辦理兹既改置行省增設郡縣可否從寛酌定額數分别核辦應請飭部併議示覆　便將來擇尤保荐如不得其人任缺毋濫倘有庸劣不職仍隨時查明叅劾如此分别定昌庶於變通之中仍寓愼重之意據藩司魏光燾詳請具奏前來臣覆核無異合無仰懇天恩飭部核准立案以憑遵辦所有酌議新疆補署各缺留省補用人員章程各緣由是否有當謹會同陝甘督臣譚鍾麟恭摺其奏伏乞皇太后皇上聖鑒訓示施行謹奏軍機大臣奉旨該部議奏片併發欽此○○劉錦棠片再查定例各省文職官員除教職外俱廻避本省又例載隣省距本籍五百里以内之缺應行廻避新疆雖向歸甘肅管轄而相距甚遠卽哈密最近之區亦離甘省三千餘　其南北兩路各城遠至四五千里或七八千里不等車馬馳驅極多煩費與東南各省舟航四達朝發夕　情形迥不相同且甘肅與新疆人民居處既遠亦無姻親族黨之嫌現在新疆改建行省添設道員以下各缺可否仰求天恩飭部核議凡原籍甘肅人員准其分發新疆差委與籍他省人員一律按班序補毋庸廻避俸滿後仍由司詳撫臣騐看如果任事實心循良有績准予加具考語送部引見由内升調他省與籍隸他省人員俸滿調升甘肅者略　變通似可並行不悖該員等距家稍近民情較易諳習卽到省盤費亦可稍從節省如此一轉移間於邊外吏治不無裨益是否有當謹會同陝甘總督臣譚鍾麟附片具奏伏乞聖鑒訓示施行謹奏軍機大臣奉旨覽欽此○○譚鍾麟片再前任慶陽府知府謝大舒江西萬載縣舉人前由慶陽府調署甯夏府知府光緒元年因親母年老請開缺回籍終養八年丁母憂服滿由籍起復例應赴部引見坐補原缺因無資赴京禀懇先行到省差委據藩司詳稱該員心地質樸才識優長前在慶陽甯夏兩任内辦理地方善後一切事宜悉臻妥善至今士民猶深愛戴今既來甘無資赴京可否奏請留甘差委俟補缺後再行給咨赴部引見等情前來臣查謝大舒老成穩練辦事寔心仰懇天恩俯准將該員留甘差委出自逾格鴻施謹附片具陳伏乞聖鑒訓示謹奏軍機大臣奉旨着照所請吏部知道欽此○○杜嘠爾等片再晉省應撥烏科經費銀兩請飭規復昔年常例預籌撥解用恤邊戍業經具奏在案查此項經費向由該省委解歸綏道庫存儲由烏派員前往提取嗣該省年撥年欵又因災欠撥遂派員馳赴該省領取抵至歸綏仍儲道庫由歸綏起解時直入蒙古台站勢須整裝修鞘固難責以隨到隨解然近年餉差至綏後稽延半年之久始行解到兼有呈報起程後復延緩一月之久仍不能起解如此逗遛玩懈已極若不嚴定章程實屬漫無限制奴才等擬卽咨由綏遠城將軍歸化城副都統就近隨時飭查嗣後遇有經費解到歸綏以入道庫之日起子限二十五日起解如經費先由晋撥到卽以差員到綏之日起爲限至各差呈報起程日期請傳台站向係報由綏遠城將軍衙門核准咨由歸化城副都統衙門照傳台站嗣後各差呈報起程卽以綏遠城將軍行文之日起子限五日開行倘有任意逗遛逾　等弊卽由該將軍副都統隨時查明叅辦或有進口各差木經給假徑行回綏者　卽一併查叅如此嚴定章程庶敬事者有加勉而玩懈者得儆戒奴才等以爲整飭邊務起見是否有當謹附片具奏伏乞聖鑒訓示謹奏軍機大臣奉旨該衙門知道欽此○○鹿傳霖片再查兹據興平縣　縣傅錫禀報該縣城内北隅巷民人楊克勤錢舖於光緒十一年八月二十五日三更時被賊持械撞門入室强劫銀錢烟土鋪夥孫富周等起捕　賊拒傷等情當經前撫臣邊寳泉批飭勒限跴緝迄今月餘贓賊仍未弋獲臣查戢匪安良爲地方專責該縣城關重地竟有行刼拒捕之案該管文武各員事前既疏於防範事後又不上緊緝拿實屬捕務廢弛若僅照例限查叅殊不足以儆玩泄兹據藩臬兩司會詳請叅前來相應請旨將署興平縣知縣傅錫專汛署处委馬聯甲一併摘去　戴先行交部　處仍勒限嚴緝贓賊全獲詳報如逾限不獲再行從嚴叅辦謹會同陝甘總督臣譚鍾麟陝西提督臣沈玉遂合詞附片具奏伏乞聖鑒訓示謹奏軍機大臣奉旨傅錫馬聯甲均着摘去頂戴先行交部議處餘依議該部知道欽此○○張凱嵩片再廻避改調開化府知府鄧在鏞現已到省應卽飭赴本任署趙州知州孫給曾因案撤任遺缺查有補用同知吳晴琦辦事精敏堪以代理定遠縣知縣萬邦冶撤省遺缺查有現署南安州知州王墀堪以署理遞遺南安州知州缺查有前委署新平縣知縣另補知縣鄧瑞珍堪以改委署理署寗洱縣知縣石香圃調省遺缺查有試用知縣任沛霖才具明晰堪以署理蒙白縣知縣缺查有現署石屏州知州王秉鑑堪以調署遞遺石屏州知州缺卽以蒙自縣知縣成占春調署鎭南州知州易爲霖調派解運京銅遺缺查有補用知縣蔡之模勤敏有爲堪以署理祿勸縣知縣甘棠茂調省遺缺查有大挑試用知縣楊燦林心細才明堪以署理署彌勒縣知縣許維樑調辦簾差遺缺查有准署該縣知縣黄楙材應卽飭赴本任以重職守據署潘臬兩司先後會詳並聲明王秉鑑成占春各任内並無三叅限滿已起四叅之案等情前來除分檄飭遵外謹會同雲貴督臣岑毓英附片具奏伏乞聖鑒謹奏軍機大臣奉旨吏部知道欽此○○奴才慶裕濟祿跪奏爲圍塲總管遺缺揀員調補以資治理恭摺仰祈聖鑒事竊照奉省圍塲地畝因流民私墾奏准升科議設總管一員加副都統銜由恊領不論滿蒙漢揀員請補等因於光緒六年七月初四日軍機大臣奉旨圍塲設官添兵等事係屬創始該將軍等所奏自爲因時制宜起見均着照所議辦理欽此欽遵在案現任圍塲總管馬有利因病奏　開缺奉旨允准所遺總管一缺應卽揀員調補查圍塲地處邊陲該總管有統轄旗營督催課賦之責若非精明幹練之員不足以資治理奴才等於通省恊領内逐加遴選查有漢軍恊領高元朗老成穩練辦事認眞前經委署圍塲總管熟悉情形辦理裕如請以該員調補斯缺洵屬人地相宜可期得力如蒙俞允該員係調補人員毋庸送部引見所遺恊領員缺容當另行揀員請補所有調補總管緣由謹恭摺具奏伏乞皇太后皇上聖鑒謹奏軍機大臣奉旨兵部議奏欽此 
 
