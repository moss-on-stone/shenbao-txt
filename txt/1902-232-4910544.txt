# 1902 - 232 - 4910544

 

Page 1

 
 
[解欵聲明] [  申報館協振所啓]  
　　贛省災情迄今未澹尚須續振以濟窮黎兹由本館協振所措銀三百兩交義善源轉解九江韓仲范大善士代爲散放惟是杯水車薪無裨於事尙望四方仁人義士各解囊金俾善舉不廢於半途而飢民免填於溝壑是誠莫大之功德也盼切禱切此啓 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資冶通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尙書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請卽臨購閱可也此啓 
[西卑利亞鐵路旣成於五洲時局大有關係說]  
　　環球五大洲曰亞細亞曰歐羅巴曰亞美利加曰阿非利加曰澳大利亞自開闢以迄國初彼此從未相通良由大海蒼茫波濤不測尋常舟楫飛渡爲難中外之隔閡亦天地自然之勢也自泰西各國輪舶創行萬里之遥有如戶闥人定勝天之理蓋將於此騐之然咸豐以前西國商舶之欲來亞洲者猶須經阿非利加洲南境之好望角非特程途紆遠到處添煤添水糜費甚多且地處海南風浪險惡行人來往無不視爲畏途至咸豐六年法人里息勃斯將阿亞二洲相聨之蘇彝士河開通於是歐洲各國商船之來東亞者可以一水直逹省去海程二萬里此其精思偉力較之移山塡海尤覺神奇自是以來泰西各國若德若法若美商務皆蒸蒸日上而英吉利尤獨握利權蓋海道旣捷商賈皆願出其途故能操縱自如貿易日見興盛也惟俄羅斯僻處北境負北冰洋而立國所轄之地沙漠爲多如欲由輪舶至亞洲非經過地中海不可各國互相猜忌互相制防欲出其途諸多不便俄人鬱忿旣久於是毅然建築西卑利亞鐵路自烏拉嶺南專利阿排起穿西卑利而抵海參崴計長七千四百啓羅邁當需欵至四百餘兆專心致志併日經營未反數年居然竣事今者雖規模粗具一切載客運貨尙未定有章程然核其路程由俄京聖彼得堡至哈爾濱約須十八日　哈爾濱換　至海參崴約須二日爲時不越二旬己可由俄京而逹中國較之從前由地中海經蘇彝士河繞道南洋然後至上海者可省去時日一半且計其車價每人亦不過二百元合之公司輪船所費不及其半夫惡勞而好逸惡遲而喜速人情大抵相同竊謂此路旣成不特華俄往返固日見其便卽歐洲諸國亦將舍舟登陸改易其贸易之途此後商務大權難免歸於俄人掌握夫利於彼必不利於此法德諸國無論矣英人握航海之利權者數十年南洋各島到處皆有商埠贸易之盛冠於全球倘一旦權爲俄侵豈有不因之减色者其間如何抵制自當爲未雨之綢繆不特此也英俄兩國外雖輯和内多猜忌從前俄欲以兵船出黑海歐洲諸國出全力以阻之今則鐵路旣成籌餉運兵何等便利挾其高屋建瓴之勢旅順大連灣諸口岸何處不顧盼自雄英雖兵力素强逐鹿中原猶未知誰爲得利故說者謂西伯利亞鐵路一成中國固甚可虞各國亦豈能無損行見數年之後五洲時局必有變端所望深謀遠慮之士防患於未萌弭變於未形務使俄國雖懷狡謀不敢贸然見諸行事則宇宙平和之局尙不至决裂於一朝斯誠五洲萬國之幸而豈區區中華一國之幸哉涉筆及此蓋不勝札人之憂已 
[電傳宫門抄]  
　　昨日午後京師友人專電告知本館云七月二十一日皇上召見軍機大臣及有泰是日並無明發上諭 
[法使之言]  
　　香港循環日報譯登日本神戶某報云法國駐華代理使臣嘗宣言曰若保定鐵路不歸蘆漢公司承辦則由京師逹山海關之路我法當使之不得如約歸還 
[使節暫留]  
　　日本某日報云中國出使美日秘大臣伍秩庸星使瓜期已届奉旨留任一年蓋以星使嫺於外情一切交涉事宜措置頗能妥帖故也 
[印度亂耗]  
　　日本某日報云印度所轄哈伊氣島忽有匪黨揭竿作亂政府竭力抵禦匪遂退至呆普哈伊氣市廛美國聞之急派兵艦名捱希匿者將寄居彼處民人妥爲保護 
[委催畝捐]  
　　紹興訪事人云前者省中大憲札飭創行畝捐每地丁銀一兩帶捐錢三百文於本年爲始至各國償欵解清而止府縣官因卽出示諭令照辦在案現在上忙早經收齊下忙亦將次開徵藩憲誠果泉方伯查得餘姚等縣畝捐均未如數解庫爰委張譜笙司馬來越催提 
[清賦文言]  
　　總理江西全省清賦局布政使司柯署理按察使司督糧道劉署理督糧道兼鹽法道丁候補道許江蘇候補道文爲清釐賦課剴切曉諭事照得江西丁漕科則本輕於江浙各省復經各前憲酌定徵數折收錢文休養吾民無微不至查江西全省額征地丁銀二百萬兩漕折銀一百萬兩近年實征之數地丁或不及百萬漕折或七八十萬幾至經制之賦從無足額之年朝廷體恤民艱務從寛大爾軍民人等食毛踐土具有天良年來外侮内訌派欵甚鉅又值舉行新政費用繁多本司道等職司度支通盤籌畫與其多方搜括重累我民曷若實力稽征取盈正賦現經詳奉撫憲將丁漕積疲情狀披瀝奏陳仰懇天恩寛其旣往飭就司署設立清賦總局逐縣鈎稽按月比較凡書差積弊及民俗刁頑旣已博訪周知必須令行禁止合亟明切曉諭爲此　仰闔省軍民人等一體知悉爾等須知此次清釐賦課事非得已苟有可以轉移之術何忍更爲朘削之謀區區苦衷當所共諒務宜互相勸誡勉爲善良毋信棍徒 
 
 

Page 2

 
 
之言而任其包庇毋墮書差之計而多所玩延掃數全完輸將恐後里仁爲美歲比綏豐倘仍怙終不悛仍前藐玩不顧公家之急卽同化外之民本司道惟有執法以绳嚴追重究勢難姑貸悔之已遲合將應行事宜逐條開列於後一各花戶的實戶名住址地方務須據實報明地方官註册其有分家析産分頂戶名及初置田産創立新戶者尤應立刻開報此法係爲各花戶自立不敗之地以免册書圖差混指欠戶欺凌鄉愚之善策急須遵辦無稍自悮倘册書圖差有藉端索費及任意遺漏者許卽指名控究一紳衿爲鄉里之表率務宜各知自愛首先完納以爲倡導嗣後如再有包攬錢糧及恃勢把持等事一經察實定當照例辦理一刁民抗欠錢糧定例綦嚴現奉撫憲格外施恩寛其旣往凡連年積欠之區先將光緒二十七二十八兩年照額全完勿許蒂欠藉贖前愆徐觀後效若不思改過自新仍有聳使婦女出頭恃蠻頑抗等弊一經地方官禀報定卽派營會辦盡法處治在婦女既有犯必懲而夫男尤難逃法網卽使終年避匿必致家室流離廢時失業及至囹圄拘禁身爲罪囚追悔何及急當猛省回頭早完國課爲良民善戶豈不快樂一屯田各戶將應完屯糧等欵均卽從速清完無稍延欠一架書圖差及在官人役等固不得藐視輕忽動輙將其叢毆亦不得受其所愚謂可包完輕减不索串票須知書差惟利是圖斷無代完之理爾等鄉愚爲其所惑雖已出錢仍爲欠戶嗣後離城近者必須自封投櫃完納有鄉征各處卽赴鄉征局完納其有不得已而交糧差代納者務必向其索取串票方足爲完糧之確憑至於完糧數目及串票小費均有一定數目一鄉之中自有明白曉事之人儘可訪詢的確庶免受其欺朦一江西陋習有田皮田骨之名買賣田産不卽推收過割其願帮貼出賣之戶完糧者始因貪圖小利受買産者之欺欠遠則田去糧存該賣戶欲訴無從自貽後累聞新淦一縣竟有富戶年年賣田其貧迫無賴則年年買田此等風氣尤爲可惡嗣後務須切戒勿犯倘敢怙惡不遵一經查出從重究罰一丁漕全完縣分自應酌示優異如萬載廣豐等縣本科鄉試卷資均由司庫撥欵籌給無庸本生自費分文各縣果能爭先完納毫無蒂欠自當一律加恩以示優勵 
[閩疫蔓延]  
　　福州訪事人云此間時疫起於馬尾繼至臺南以迄城内四五月間日盛一日近日結核之症漸已平靜倐又變爲霍亂吐瀉及俗所謂血瘟之類紅毛瘟受毒深者大都朝發夕殞甚有片刻之間不及延醫卽溘然長逝者殊可憫已 
[叻中大火]  
　　香港循環日報云本月十六日星加坡來電云十四日本坡土人羣萃處被火所焚計燬屋宇千餘間約值洋銀一百萬圓并延及輪船名般沙匿者悉化劫灰眞巨劫也 
[火油肇禍]  
　　杭州訪事人云本月十七日有人由武林門外雇船裝運煤油五百箱入城嗣以天已晦冥暫泊登雲橋下舟子忘未熄燈以致燈花吹入艙中頃刻焚燒殆盡幸同帮各船戶飛櫂駛避未致蔓延 
[浙省官塲紀事]  
　　杭州訪事人云本月十八日藩轅牌杭州理事同知卸委候補同知黄曾益署理○浙省辦理奏銷之後藩憲誠果泉方伯將新征地丁銀撥出銀十萬兩札委候補知縣鮑大令步瀛解赴京師投交戶部已於本月十九日開庫兌銀矣○前署瑞安縣知縣大挑知縣盛宇堂大令交卸回省旋奉藩憲誠果泉方伯札委入簾○署富陽縣知縣陳挹霏大令於本月某日因公至省禀見各大憲面陳任内一切情形旋於十八日禀辭回任 
[稽山秋黛]  
　　紹興訪事人云前因貧民抗官攫糧經省憲飭調防軍來紹駐紥現在新榖登塲年歲豐稔米價已漸平管帶吳副戎奉飭返省臨行時越中各紳商感其保衛之恩特製德政牌以送○前者蕭山縣境仙家莊民人徐某因有急需以祀田十畝抵與同族人徐甲歴年已久無力贖回邇者某署書役唆甲找價杜絶徐因所抵者實係墓地堅不允從因之投縣互控縣主未及提訊甲卽糾合無賴四十餘人分提槍械闖入徐家拆毁房屋亦可見風俗之强悍不馴矣○坑金山相傳爲産有金苗取之無盡近因蛟水衝激崩去一角微露金沙雖由山主挑運至家苦不知鎔煉之法聞擬浼人介紹售與洋商云○上虞縣境江塘工程改歸官辦後采石修築加闊培高近始告成計共費至十餘萬金之譜日前已奉省憲札委尹太守良來紹騐收矣 
[龍山秋色]  
　　安慶訪事人云稽查小南門委員某君瓜期已届局憲馮觀察會同臬憲聨廉訪札委候補巡檢李少尹接辦少尹接辦少尹奉委後諏吉本月初七日到差○安慶府通判張别駕廷鑾前在湖北振捐案内捐升同知業已奉到部照隨遣丁詣各憲轅禀知○調署廬州府知府方太守連軫被叅撤任遺缺經藩憲湯筱秋方伯飭准補廬州府龔太守鎭湘赴任太守卽於本月初八日詣轅禀辭○管帶安徽撫轅護衛楚軍胡副戎接奉簡任廣西巡撫王芍棠中丞調赴粤西隨卽料理於月之初六日乘某兵艦赴蕪湖會同楚軍抵滬然後航海赴桂林 
[五茸秋色]  
　　松江訪事友人云前者上海肇隆猪行股東王某等投臬轅上控經理人倪某吞没歴年盈餘十餘萬金等情臬憲效述堂廉訪札飭松江府余石蓀太守親提研鞫太守飭倪檢呈帳目派差督同核算迄今日久尙未算清旣而倪以上海附貢生汪某有教唆情事　縣指控縣主汪瑶庭大令派差至松將汪拘獲解送華亭縣署翌日解回原縣汪父以此案牽涉伊孫慶燾遂於江蘇學政李蔭墀大宗師按試松江時據情呈控宗師批飭上海縣將汪解交松江府研訊大令奉文遵卽解到太守研訊之下發交婁縣管押聽候覆訊核辦○泗涇鎭土棍朱二觀等人擁至華亭縣所轄太六圖内陸咸杜家指爲興販私鹽借端索詐陸與之拒致被拔刃斫傷旋經捕獲七名解交華亭縣署縣主林霨生大令迭次刑訊各棍供認不諱大令以陸傷勢甚重恐有不測之虞遂飭將朱及尹寳忠張和尙卽茂生改禁獄内○華亭縣境開辦房捐前經大憲檄委劉别駕隨同縣主林霨生大令親赴城鄉各處詳細稽查近以各戶多觀望不前捐欵未能起色爰委阮大令尙疇來松會辦不知各之果能踴躍輸將否○近日天氣寒暖不齊疫氣仍未稍减邑宰禁屠設醮冀迓天庥北鄉居民更舁諸神偶像出游以冀驅邪降福不知蒼蒼者何時始厭禍也 
[示禁惡俗]  
　　上海縣正堂汪爲出示諭禁事照得本縣訪聞城廂内外時有妄興打醮斂錢出會不法棍徒成羣結隊並立清客串花十番諸名目鑼鼓喧天笙簫鼎沸雜以絲竹管絃鄭聲綺漫飾以鮮花絨彩十色五光珮帶盛裝衣都華麗旣卜晝而卜夜吹彈於稠人廣衆之塲復永夕而永朝遊行於街市里巷之内因而引誘婦女受辱啓淫炫無賴之目生惡棍之心敗俗傷風莫此爲甚縱使不肇釁端已屬有違禁令乃前日竟有水木作工藉魯班殿打醮糾衆出會身穿華服手帶金飾扮作清客花番招摇過市途遇流氓面摘其奸尋釁滋閙互相打降已屢咎由自取復敢呼嘯進署聚衆喊控實屬日無法紀當經提訊責懲釁事流氓分别飭差拿辦如有冐充差夥者嚴諭皂快頭查出禀究合行出示諭禁爲此示仰闔邑軍民地保人等一體知悉爾等商賈工匠理應各務本業切弗作此無益致犯科條各業司董人等尤宜深知大體業中如有浮薄之徒時加訓誡力阻爲非當此物力維艱豈可侈靡競尙自示之後不准再有興醮迎會等事倘敢故違察出　懲地　賄隱立予究革其各凛遵毋 
 
 

Page 3

 
 
違特　 
[榷轅冠蓋]  
　　江南籌防局總辦龔虞彬太守江蘇候補道胡紱卿觀察均於昨日到甲午後卽命駕赴道轅拜會蘇松太兵備道兼江海關監督袁海觀觀察 
[花縣賓萌]  
　　江蘇候補縣章菊農明府曁上海貨捐局會辦馬船西明府均於昨日午前乘輿至上海縣署拜會縣主汪瑶庭大令茗談移時始握手而别 
[撤局有期]  
　　江蘇海運滬局總辦林質侯太守以本届蘇省各州縣冬漕現已辦理告竣爰定期八月初一日將局撤去然後赴省銷差蓋亦遵循曩例也 
[購地未成]  
　　前者本邑南市馬路工程局總辦翁子文太守禀諸蘇松太兵備道袁海觀觀察擬在局之附近購地一區以便鳩工庀材將局屋推廣所有水利局洋務局會丈局會捕局併歸一處以便辦公觀察　之據情串禀兩江總督兼南洋通商大臣劉峴莊宫太保旋奉宫太保批回准如所請觀察乃札飭太守遵照辦理兹者太守查得局後有夏姓祖遺地一方頗利營造因飭地甲向之商購夏以是地須建節孝坊未便出售對大約須另行設　購求矣 
[被災得卹]  
　　日前本邑小東門外法界洋行街口稻村香茶食店不戒於火延燒比鄰葉茂雨陳舉王小山楊曉春等家均未保險及捕頭將稻香村主趙文卿逮案葉等同求撫卹讞員杜枝園大令惻然憫之商諸法總領事署費繙譯官著於罰欵内酌提洋銀若干分給葉等昨日葉等已分别具領叩謝而歸矣 
[上海縣署瑣案]  
　　前日徐應章扭邱海江至太陽廟巡防局訴稱女兒被伊串拐請卽訊追隨由局員某君轉解至縣縣主 
研訊之下徐供稱小的係海門人向居南翔鎭本年五月某日妻子逝世因挈八歲女兒　英借宿劉陳氏車寓内旣而小的亦患病無力醫治由同寓邱海江爲女兒議婚許字大塲鎭某煤炭店主吳姓六月初二日邱與冰人陳阿坤領女至吳家初八日行聘言定茶禮洋銀四十元先付兩元不料去後竟無音信邱亦逃避至滬今者小　病始全愈來滬尋邱扭局喊控叩請究追邱供稱小的亦海門人曾爲徐女福英執柯吳以小的與徐均係客籍欲陳作保陳卽令徐立一托據迨將徐女領至吳家吳不合意小的卽欲領回陳稱徐已托伊諸事由伊專主隨卽領至上海賣與閘北某姓家小的亦曾到塲叩求恩鑒大令以邱陳串　確實無疑飭將邱收押所中候查　徐女賣與何人然後提追訊斷○日前二十三七鋪巡防局員某君移送王海山欵張乾春行竊逞兇毆傷一案至縣大令訊取供詞飭將王收押所中張送仁濟醫館醫治前日局中續獲帮兇之任小杏松送縣請究大令詰訊之下任供稱小的同來小本營生與王海山並不相識安有帮兇情事大令飭差至所中提王質訊王供稱小的實向張索欠起釁並無帮毆之人亦未誣良爲竊大令判令將王責一百板枷號半月發犯事處示衆任押候查明是否帮毆然後核斷○余殿敖不知積欠何人銀兩被控至縣案懸日久抗不繳清前晚大令飭帶案比追余　稱小的共欠某甲洋銀二百元前蒙斷令减去五十元限繳一百五十元實因家産蕩然蘇州有房屋一間業已出售僅得錢三十五千尙須秋後收到大令怒其刁狡已極命責一百板仍還押所限速卽措繳延干血比 
[一馬路工程局紀事]  
　　撞船互控一事已紀昨報日馬路工程局總辦翁子文太守飭提顧及金萬年二人略訊緣由卽移送上海縣署請縣主汪瑶庭大令訊明轉移太倉州歸案訊辦○崇明縣人陳金福投馬路工程局控太平弄新發小客棧主林華郎誘匿伊妻聞氏求恩提究太守准詞飭差拘林反聞氏到案浼襄讞委員黄　尹研訊飭地甲查明有無别情然後核奪至昨日午前保甲總巡朱森庭明府命駕赴局謁見太守言此棧開在裏街應　十六鋪巡防北局訊理請將是案移歸局中太守准之 
[英美租界公堂瑣案]  
　　陳怡泰南棧失去生鐵一案前已迭紀報章昨日怡泰主人延高易律 
十律師余　才延畢道立律師到案先　佑律師聲稱此次怡泰被竊之事怡大並未收贓所買之鐵實係余及陸佩芝雇船送來况怡大與怡泰素有來往有帳可查兹已携呈案下怡泰報失之七十三擔亦在簿中請稽查便悉查余係原告親信之人派管棧房今實無所抱歉故敢到堂陸稱刻方抱病讞員張柄　司馬諭令暫退余供稱棧内之鐵由陸雇船先裝若干後續運七十三擔小的不合收受洋銀此事均陸所爲與小的無涉畢律師亦爲之聲辯高律師稱此案實由　串余行竊售與怡大余先不允嗣竟受賄合請嚴懲司馬商之英總領事署迪繙譯官謂此案實由余陸串竊枝節甚多務須澈底根求然後定讞隨飭將張陸交差押候取保出外聽候復訊核奪王等發交捕房還押○電報公司某西人控徐源茂毁壞電線等情司馬飭差提徐詰訊高易律師投案爲電報公司訴稱此處屢被人毁壞電缐應請重懲徐供稱小的係漆匠頭目毁壞電線之事乃木作頭阿洪記所爲今已到案應請訊斷阿洪記供小的所雇衆木匠登屋工作時並未損壤電線叩求明鑒司馬商之迪君著阿洪記等人合出洋銀八十元賠償電線旋經禪臣洋行西人將阿洪記保出措繳洋銀司馬准之○女工頭目左銀大先在怡和繅絲廠包攬工作嗣忽不辭而去至老公茂做工怡和洋人遂控請照廠中所定章程判罰司馬允之著罰繳洋銀七元三角○積竊李小利竊取某洋人家銅質報時鐘等物報由包探倪順泉查獲解請重懲司馬判責三百板管押捕房六月○包探張天林拘解竊取德兵營内藤席之張阿五至案司馬判責二百板○包探倪順泉解稔惡不悛之無賴曹國清到案禀稱小的查得此人前已遞解七次今又潛來竊取某處馬頭上貨棧中所儲鉛鐵是以拘案請懲司馬判責五百板押捕房三年 
[厚德載福]  
　　昨承同德號交來董生泉大善士求尊閫病愈慨助施棺洋銀三百元又施藥洋銀一百元又預助施粥洋銀一百元懷杜氏洋銀一百元陶惠盫求鼻紅咯血速愈洋銀二十元張門陳氏求病速愈洋銀十四元寓徐平江怡樂堂求子病速愈洋銀二十元善欵紛來莫名忻慰竊以今歲時當厄運疾疫繁興敝堂除施醫贈藥外更須多置棺木以應急需乃蒙諸大善士軫念民依及時施濟此功此德嵩華同高祗領之餘謹此誌謝[  上海六馬路仁濟善堂董事嚴信厚楊廷杲朱佩珍陳作霖焦發昱施則敬劉芬謹誌]  
[奉揚仁風]  
　　謹啓者敝堂醫藥兼施經費不敷正在籌措兹蒙方九霞銀樓交來臨武縣正堂紅藕山館助洋四十元祗領之餘曷勝欽佩瘡痍滿目荷駿惠其咸蘇痛癢關心迓鴻庥而未艾恩旣周於蔀屋福必備乎箕疇除掣奉收據外虔申謝悃並誌頌忱上海虹口元濟善堂董事嚴信厚施則敬唐榮俊等謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法租界捕房瑣案]  
　　積竊張阿虎前因事發經讞員杜枝園大令訊供笞責發改過所監禁四月刻已期滿由局員送回捕房大令略訊供詞卽著　寛開釋○偷兒陳阿二顧阿松均由包探解奉大令訊供著各責二百板以儆○水萬慶鐘表店學徒陳阿寳竊取銀表十九枚遂出店主婦某氏將薦保人鄭勝才扭案請追大令飭探吊到原贓給還失主尙少表五枚判鄭照價賠償迄今案懸日久氏屢次求追昨日大令命提覆訊鄭供稱小的無力賠償求恩寛免大令飭包探帶出覓人具保按月拔還洋銀三元俟如數拔清然後銷案 
[美租界捕房紀事]  
　　前日傍晚時虹口南潯路福泰棧房樓下不知緣何失火幸卽覺察汲水以救得不致成災事爲捕頭所聞令包探顧福其前往查明起火情形據實聲覆○昨晨楊樹浦鄉民某甲行經某紡紗廠左近衆流氓索詐不遂圍住兇毆幸某華捕到來將乙丙二流氓拘解捕房捕頭令送甲至同仁醫院求治乙丙押候解送公堂禀請讞員張柄樞司馬訊辦○昨晨小竊劉阿二濳入北河南路某姓家竊取衣服數件携之而出被某號巡街捕所見連贓帶入捕房捕頭令押候解送公堂禀請懲辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
