# 1900 - 57 - 4909654

 

Page 1

 
 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空兹又重付手民校前益加精美惟紙墨工料日漸加昂是以每部核定實價洋銀五圓諸君子有留心乙部者請臨三馬路申報館申昌書室選購可也此布 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閱者不便爰會通兩家之書撰爲是編用筆謹嚴叙事詳備方今國家崇尚實學稽古之士允宜家置一編惟惜坊間所印均係剛節之本又字畫纎小讀者憾焉今埽葉山房主人覓得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈 
[釋痘]  
　　痘胎毒也其字从疒从豆蓋謂毒之所發如豆粒之綻而且圓也相傳中國古無出痘者自馬伏波征交趾軍士沾染痘氣以致流衍迄今然歴來無種痘之術有之自本朝康雍間始字書謂神痘法以痘汁納鼻孔呼吸卽出其卽施種之權輿乎歴攷醫書言治痘者連篇累牘而種痘獨付之闕如至葉天士徐靈胎諸名醫始暢發其旨徐氏之言曰種痘之法仙傳也有九善焉凡物欲其聚而痘欲其稀痘未出而種之使出則毒不聚一也凡物欲其多而痘欲其少種之則出必少二也凡物欲其大而痘欲其小種之則出必小三也不感時痘之戾氣四也任擇天地温和之日種之五也任擇小兒無病時種之六也痘苗可擇取無病之孩七也凡痘必成漿至十分毒始不内陷種而後出之痘漿五分以上卽無害八也凡痘必閱十二朝而成靨惟種而後出者甫九朝已回漿九也有此九善所以心誠保赤者必及早延醫施　以預防其沾染天花歟顧種之亦有不善者鄉僻醫家旣無師承又不讀書明理祗能如法施種全不知診治之方一　痘勢稍凶入或延之用藥則非進蔗汁竹筍等寒劑卽以蚯蚓蜈蚣諸毒品飲之寒則火鬱不得宣毒則潰敗至於不可收拾而孩命卒難保全其弊一痘苗卽種而已脫之痂須取之肥胖壯盛之孩方爲上品醫者苟難尋覓則任意取天花脫下　甚至惡毒之痘亦取爲引苗以致出痘諸多危險其弊二痘之種而後出者雖較大花稍稀然或出自目中而目爲之瞽或面上癢而抓破而面爲之麻醫者旣無法可施病家亦祗得委之氣數其弊三出痘之時孩旣身熱而煩燥不寍父母亦昕夕不得安眠以致神疲力竭一或起居不愼調護失宜則釀爲痘勞終身虚怯其弊四然處今日而欲袪四弊亦不甚難蓋牛痘其最善也攷泰西牛痘始於百餘年前英人占拿氏厥後各國倣而行之愈推愈廣其法以小刀輕刮臂上從肩胛起至臂骨中叚三角形之肉筋條西名代爾托愛特者令微見血　取痘漿點之第二日卽現小紅點第三四日點加大　第八日漬水泡之形已全漿亦充足中凹邊聳迨晚間水泡有圓而桃紅色之暈四圍之皮綳緊不耐觸動身略發熱第九第十日紅暈加大有時臂上發紅有時全身發汗癬第十一日紅暈退結成紫色痂漸變硬而黑第十二日痂脫皮作圓形之深凹此施種牛痘之大略情形也其善亦有九一小兒不煩燥不寍二自出至痂脫有定期三無危險驚惶四不須忌食避風五面上無痘不致成麻六無須延醫服藥七卽或觸破漿流亦不爲害八無痘勞虚怯諸後患九出痘時孩仍嬉戲如常父母不勞憂慮今者薄海内外牛痘已逐漸通行欲求向時之種鼻苗者反不可得然則人亦何憚而不及早施種俾得安穏無虞耶雖然牛痘亦有所避忌漿必取自精壯之牛經化學家攷騐而後用卽或用他孩牛痘漿引種亦必擇孩子肥胖壯盛者倘父母患楊梅餘每以及脯勞　齎諸恙者皆宜戒之當時行天花昌熾之時萬不可種種之則引出天花逆痘反致招殃或本孩疾病未痊亦必俟調治健旺而後種遵此數戒庶幾得保萬全無礙災害不生乃或謂旣種牛痘之孩他日或不免仍爲天花所厄將奈何則應之曰是不必慮凡牛痘有眞痘有假痘眞痘旣出斷不致復染天花假痘則明年再種一回方爲穏妥泰西通例小孩生甫三閱月卽倩醫生種之至五歲時復種至出牙　復種至二十歲時復種如是者四次則種旣合法發之亦透嗣後卽終身不致染天花矣僕不敏筆耕墨耨之暇輙喜披閱中外方書實見鼻痘之勝於天花而牛痘又勝於鼻痘太詳加詮釋以告世之家有寗馨者苟不以言之淺近而忽之則幸甚矣 
[本館接奉電音]  
　　昨日午前京師飛電傳來硃筆一道上諭一道敬謹譯登○二月初三日奉硃筆儒林補授通政使司通政使欽此同日奉上諭裕祿奏已革都司請旨嚴懲一摺已革直隷候補都司董太波派令拿賊妄報邀功種種荒謬寃殺任性妄爲僅子發往軍臺不足蔽辜董太波著發往新疆効力贖罪以肅綱紀餘著照所議辦理該部知道欽此 
[述中英界務]  
　　南洋新加坡叻報云中國政府與英人劃定緬甸界址大約今春卽可告蕆目下尚有二百餘英里未經劃定然其界址多與一千八百九十七年所訂之約相同數月後自華的河上游至湄江一帶當可畫成從此中國再不能以英地任法人蠶食矣 
[紀印督論鐵路]  
　　英國蠻側斯脫報云印度總督世爵克藏君將由緬甸逹雲南修築鐵路事宜詳加查察謂英人之商於雲南者不甚興旺此處鐵路無所用之惟由揚子江直逹四川商務蒸蒸日上倘欲推廣鐵路不如就緬甸本境添築尚可多獲利益不必由崑崙渡造至中華也 
[約期休戰]  
　　日本東京日報譯登敦倫電信云西歴二月十八日黎明時英帥開利開尼氏與搭浪施華列人戰於木之逹河畔終日而畢英帥所部砲兵死傷甚衆翌日復戰計兩日之内發砲五十門二十日英人致書搭營約以暫休戰務蓋以臨陣捐軀者多至八百餘人故不得不稍稍憩息也 
[内召有由]  
　　京師訪事友人云前者欽奉上諭特召陜西陜安道高觀察賡恩入都陛見欽此等因近聞官塲傳述觀察籍隸順天品端學粹前曾供職翰苑在南書房行走有年兹由徐蔭軒中堂上疏保薦故有此命將來龍光載覲之後必予留京或派充弘德殿行走未可知也 
[謠言可駭]  
　　武昌采訪友人云湖北蘄州匪人某甲行蹤叵測被州主凌剌史邏獲押解至省疉經大府委員研訊迄無確實口供旣而湖廣總督張香帥以甲僞繕硃諭語多悖妄不禁勃然　　飭鐐下獄以待嚴懲此固事極平常無足異者不料近日謠言蠭起一唱百和殊駭聽聞更有黨逆匪徒黏貼匿名揭帖造爲讕語謬托勤王甚至士 
 
 

Page 2

 
 
大夫亦悮聽謠言信口傳述人心浮動一至於斯誠世道之憂也不知威望尊嚴如香帥將何法以敉寍之 
[銀圓易委]  
　　金陵采訪友人云去冬江南銀圓局總辦任葆棠觀察將赴淮揚新任忽由署理兩江總督鹿芝帥札委劉彞亭觀察思訓查得局中積弊幾於縷指難終乃飭江蘇候補道趙香圃觀察試辦一月以定從違觀察遵諭擇吉二月初四日開工鑄造至任觀察則須在省聽候嚴叅日内尚不能赴任也 
[豸旌過境]  
　　金陵采訪友人云邇日榮仲華中堂創設武衛新軍以江西臬司陳雨人廉訪爲中興名將陳慶雲軍門國瑞之喆嗣禀承家訓韜略深嫺特檄令統領先鋒右軍以資臂助廉訪接奉羽檄立卽交卸臬司篆務由贑啓行本月朔日道出白門趨詣督轅謁見鹿芝帥茗談一點鐘時之久然後興辭 
[文星移照]  
　　武昌采訪友人云去冬提督湖北學政王勝之大宗師按試武昌早經竣事因值歲暮蹔息征塵迄今歲正月二十七日卽秉節赴白昌舉行科試各官咸趨詣皇華館恭送行旌禮也一 
[太守回轅]  
　　姑蘇采訪友人云上月二十日正任蘇州府升任直隸永定河道彦詠之太守命駕赴金陵謁見正任南洋通商大臣兩江總督劉峴莊制軍及署南洋通商大臣兩江總督鹿芝圃制軍禀陳一切兼賀年禧迨事畢於本月初一日回轅料理交卸事宜以便新任濮紫泉太守到省後循例交代 
[接印有期]  
　　姑蘇采訪友人云正任蘇州府知府彦詠之太守奉旨升授直隸永定河道遺缺經上憲遴委正任松江府知府濮紫泉太守署理而以候補知府舒復初太守體元署理松江府篆本月某日府署接濮太守來文擇吉十二日接印視事至舒太守則已於初一日親詣各憲轅禀辭赴任矣 
[黄堂受篆]  
　　松江采訪友人云本月初一夜署松江府知府舒復初太守體元頒到紅諭定於初三日接篆履新初二日之夜憲舟行抵南門外大漲涇署中書役人等冐雨至焉頭迎迓初三日亭午太守呵殿入城前導有特用道賞戴花翎江蘇候補知府各銜牌迤邐入貢院小憇傍晚華亭縣王大令婁縣屈大令曁温何儲三廣文府屬各官紛紛前往伺候吉時旣屆府經歴孫叅軍用綵亭迎印信至貢院各官以次站立太守朝服行拜闕謝恩禮隨復拜受日信禮成退入後堂少選傳點升座吏書唱報吉語排班叅謁洎鳴砲掩門各官復次第入見然後回衙 
[嚴申禁令]  
　　松江訪事友來函云近歲各處鹽梟往往勾串土棍横行閭里爲害無窮曾由華亭縣王緯辰大令嚴申禁令並密派差役偵查若輩遂稍稍歛跡邇者日久玩生漸萌故態大令刊刷示諭徧貼通衢略謂農商負販何不可謀生業况一經犯法鄉里目爲惡人官府繩以重典親族離散妻子不保以較安分營生果孰得不孰失乎目下周浦鎭格殺多匪及土棍包姓等爾等當有見聞本縣爲民司牧不忍不教而誅用再剴切曉諭重申禁令務各互相勸戒以無負諄諄訓誡之至意倘仍有甘爲光蛋梟匪情事則是愍不畏死一經訪聞或被告發定卽按律重懲不稍寛貸云云似此誥戒再三若輩雖曰冥頑當亦可稍知悔悟也 
[犯婦翻供]  
　　松江訪事友來函云月前南匯縣解到弑夫犯婦吳周氏及姦夫唐連生瞿桂泉共三名口府尊濮紫泉太守飭發婁縣獄寄禁上月二十六日提至府堂研鞫吳周氏及唐忽供詞翻異瞿更極口呼寃太守及陪審之沈大令再在開導矢口不承太守見不可理喻飭跪大練良久仍不供招遂飭將唐瞿二犯還禁婁縣獄吳周氏暫寄華華亭縣獄收禁蓋防其串供也二十七日覆訊吳周氏忽稱犯婦實姓周小字阿引死者並非丈夫亦不知吳周氏爲何人大人明鏡高懸天下容有妬姦互戕之案斷無兩姦夫同謀之理太守怒其刁狡先飭鞭背繼上挺棍始照縣供承認乃飭仍還禁華亭縣獄至唐瞿二犯翌日尚須覆訊也 
[日東火警]  
　　日本横濵日報云東歴二月二十四日卽華歴正月二十五日午後二下鐘越十五分時横濵賑町二丁目五番地有浴地名賑湯者其安置器物處所忽然火發時適風自西北來勢甚猛烈以致一㫬息卽延燒多方町二丁目足曳町二丁目尾上町二丁目雲井町一丁目駿河町一丁目及吉岡町等處至四下鐘時焚及吉田川長島橋火始漸漸衰熄事後查悉被燬者大約多至九百户左右賑湯主人某甲諉爲比鄰莨屋失愼所致未知地方官吏及警察署將何以處之 
[鄂渚春聲]  
　　武昌訪事友人云鄂省與漢口遙隔一江往來行人絡繹不絶前者者江漢關監督曁鹽法道以舟行遇風時或失事因先後籌撥鉅欵設立官渡船釐定章程每船准載五十人每人取渡資二文意美法良口碑載道嗣以日久玩生各渡夫貪得無饜往往違章婪索甚或攬載王百餘人一遇風波爲患不堪設想近日漢口官渡局委員某君查悉其弊嚴加整頓此風或可漸漸免回惟武昌渡船仍不免任意需索殊負當時創設之初心安得董其事者及早革除俾斯民同占利涉也哉○迎賽龍燈雖曰點綴昇平景象而勞民動衆最易滋生事端署江夏縣陳介庵大令有見於此特飭城鄉地保一體諭禁以靖閭閻惟鄉僻距城較遠官憲耳目難周少年好事之徒仍不免興高采烈耳○煤油來自泰西取值甚廉居民皆樂於購用去冬來源驟乏巿僧遂壟斷居奇價值日增近更有加無已每箱竟需錢三千文左右零售每斤六十餘文亦近年來所罕見也○春光荏苒茶巿將興浮梁巨賈入山購取皆須携帶現錢以致刻下錢價奇昂每千漲至銀八錢四分左右洋銀每圓僅易錢八百四十文閭巷小民益覺謀生不易矣 
[金焦春黛]  
　　鎭江訪事人函云西門外薛家巷寳塔巷一帶歌臺林立與秦淮鈎魚巷風景不殊走馬看花客咸於此選舞徵歌以寫謝傅東山之興而靑皮地痞亦遂潛蹤混跡肆其訛詐狡謀常鎭通海道長久山觀察惡之出示禁止自上月二十日以後概令遷徙並飭丹徒縣王大令派差將房屋粘封一時鶯鶯燕燕四處紛飛昔日繁華頓形冷落重來崔護當不勝桃花人面之嗟矣○去冬江水枯涸輪船時有擱淺之虞入春以來鴨漲三篙沙嶼漸没詠春水船如天上坐之句想可乘風破浪容與自如矣○南門人某甲之子與某乙之子偶因游戲互爲鷸蚌之爭兩家父母情深舐犢揷身助之甲被乙毆傷當晚斃命屍屬奔赴丹徒縣署喊寃旋經調人出爲排解未知能免雀鼠之爭否○鳩兹人趙某娶婦某氏未及數年趙卽謝世婦無所依倚且有阿芙蓉癖以致度日維艱無賴某甲以爲有隙可乘勸令改醮婦爲其所惑乃於正月某日雇船至丹徒鎭醮與某乙議定身價洋銀百餘元先給七十元餘俟約期找足甲旣得洋銀卽促婦登岸婦以朱提未得未肯蓮步輕移甲謂某乙家有銅山冰上人可謂不負委任是區區者當爲乃公壽婦知被騙大聲呼號然游魚已入釜中無能爲力爰於夜間投河自盡甲懼罪效鴻鵠之高飛婦族聞之雇人打撈屍身並赴縣控請拿甲嚴辦○上月二十四日鎭江府向子振太守命輿至招商局碼頭乘江孚輪船赴金陵謁見署理兩江總督鹿芝帥面禀要公瀕行時水陸總巡周都戎丹徒縣王大令咸往躉船恭送○每屆庚申日佞佛者流咸爇一瓣心香稽首於空王座下或祝慈雲之蔭庇或求壽算之緜長而不知卽色卽空阿育王固視身世如泡影也正月二十四日爲本年第一庚申日善男信女創爲庚申會先期折東命禪和子誦般若經兼修素齋以饗諸檀越是日各寺香火均極繁盛有某姓少婦濃妝艶裹乘輿至南門太歲殿禮佛惡少多人尾隨於後見婦方殷殷膜拜各肆輕狂淡羅衫子淡羅裙竟致撕成粉碎少婦駭極狂呼時適南門分巡委員帶勇巡查至此衆始如鳥獸散而少婦已玉容憔悴首 
 
 

Page 3

 
 
如飛蓬矣 
[隨隄春柳]  
　　揚州訪事友人云日前署理兩江總督鹿芝圃制軍頒到關防文告一通飭卽實貼通衢其文曰欽命頭品頂戴兵部尚書署理兩江總督部堂江蘇巡撫鹿爲關防事照得本署部堂起家牧令歴任封圻大小庶務必自裁决幕友藉資襄贊延品行端純家丁但備傳宣尤必嚴加約束兢兢之守可自信亦當共諒兹承恩命權篆兩江事務殷繁轄境遼廓誠恐有各路匪徒遠方游棍冐充本署部堂宗親故舊幕客家丁在外招搖藉端詐騙甚到闖越關卡需索舟車揑造私函囑託公事種種作僞防不勝防除飭屬密訪查拿嚴懲外合亟出示關防爲此示仰所屬軍民人等知悉如有前項匪徒許卽扭送地方官解轅訊辦本署部堂出言必信相見以誠向無曲徇之人情向無虚懸之文告其各凛遵毋違特諭○近聞官塲傳述海屬臨興塲大使某鹺尹已於正月中旬某日因病出缺想須由運憲委員前往庖代矣○正月二十五日之夜九點鐘時忽見東南方紅光熊熊高燭霄漢不移時卽消滅無形翌晨訪悉缺口城外某姓茅檐偶一不愼遽兆焚如幸是屋近倚城垣左右皆無鄰舍故滅之尚屬易易也 
[五茸春草]  
　　松江訪事友來函云本屆營中派員赴北省張家口采買新馬若干匹新正某日一律到松由各營將領分派弁兵承領○積竊潘明德前曾混入上海江蘇海運局竊取蓮幕中人狐裘等物破獲後由捕役押解至松上月某日華亭縣王大令升座研訊潘供詞閃爍飭鞭荆條數百下始稱贓物質諸泗涇長生庫質票售與泗涇鎭某茶館中人大令飭捕至泗涇吊取原贓僅得其半想尚須嚴行訊辦也○元宵節後好事者製就各式花燈入巿迎賽初尚寥落若晨星近則日益加盛燈彩之外間以李三娘挑水賣西瓜蚌精等雜劇並紥就蕩湖船一艘飾俊童爲二八嬌娃撲朔迷離雌雄莫辨殿以龍燈二起魚龍曼衍十色五光火樹銀花城開不夜所過之處空巷來觀雖曰閭巷之漏巵抑亦昇平之盛事也 
[儲憲抵申]  
　　日前江蘇督糧道羅少耕儲憲由省會啓行昨日舟抵滬北觀音閣碼頭代理上海縣篆之戴子邁明府聞信卽往舟次謁見至午刻儲憲命駕詣道轅拜會道憲余晉珊觀察然後往各衙門投剌 
[觀察謁客]  
　　昨日前任上海縣江蘇候補道黄愛棠觀察命駕詣蘇松太兵備道轅晉謁余晉珊觀察茗談良久而出旋又至上海縣署拜會前縣主藍雲峯大令 
[大令騐屍]  
　　毆斃請騐已紀報端前日午前代理上海縣篆務之戴子邁明府帶同書差仵人前往相騐彼處離城四十里之遙甫抵屍塲時已傍晚明府卽升府公差地保同禀稱兇手李阿炳業已由小的等拘獲明府提案訊鞫李供小的與王阿紀本無嫌隙實因互相戲謔以致扭結不解並未兇毆閱數日王患病而死叩求明察屍叔王阿木堅稱被李毆斃務乞伸寃明府飭仵作騐得屍身並無傷痕委係病斃旋親自騐視良久見與所報相符遂諭令王阿木自行棺殮不得藉屍圖詐王叩求恩免標封明府准之飭差將原被各人帶回縣署訊究旋卽乘輿回城時已連漏王商柝聲遍衢巷矣 
[漏稅充公]  
　　打狗橋北首英租界中某磁器店歴由江西販運磁器來申往往匿不報稅江海新關稅務司雷樂石君聞之飭巡丁留心稽察日昨某輪船進口查出並未報稅之磁器四十餘件遂諭令一併充公候再查明核辦 
[押犯斃命]  
　　去年賊犯毛生明竊取泥城外劉姓公館中翡翠珍玩及香爐等物所值巨萬破獲後解經英美租界公廨讞員翁笠漁直剌訊明口供判令管押捕房半年近日毛忽患病捕頭倩人舁送同仁醫院療治無奈病入膏肓無可救藥延至昨日淸晨遽爾倒斃捕頭令某包探查明有無家屬然後收殮 
[誘賭宜禁]  
　　邇來各賭徒花樣翻新於糖盤上貫横一小木竿以手撥之任意旋轉每小洋銀一角可赢大洋銀一枚愚者趨之若鶩其羽黨更在旁環視慫恿人局待賭者囊空如洗則又轉輾貸銀俾作背城借一之舉不至褫盡衣服不止受其害者不知凡幾所望有緝捕之責者早爲禁止俾免貽害地方也 
[禁唱淫詞]  
　　演唱花鼓淫戲例禁綦嚴本邑法租界中邇來巿面淸寥好事之徒遂赴工部局納捐禀請暫行弛禁工部局董俯順輿情准其演唱對白攤簧以興巿面不料此端一啓靡然從風自公館馬路以及小東門外各茶肆每晚黄昏時節座客常盈穢語淫詞不堪入耳事爲法總領事白藻泰君所悉以租界藏垢納汚不免爲外人姗笑爰面諭捕頭飭包探傳到各茶肆主自昨日爲始勒令一律停唱如違嚴究不貸特不知果能令出惟行否也 
[請償燈欵]  
　　四明公所迤南至榮昌自來火行左近之方浜橋向有路燈歸西門外巡防局籌欵設立今已劃入法國租界局員潘二尹商請法界公廨讞員朱森庭明府向白總領事聲明應將此欵籌還以便歸還公欵 
[道殣相望]  
　　前日有某甲者衣衫藍縷至本城莊家橋某小烟館過癮正在吞雲吐霧之際頓覺神色變異似患急症者然館主某乙見此情形立卽麾令出門未及數武而斃地甲查無屍屬在申因報請某善堂給棺收殮至昨日亭橋畔又有一無名男屍倒斃路隅旋由堂中人棺殮厝諸荒阡 
[折還未允]  
　　開平礦務局家丁朱升投英美租界公廨控發昌機器廠主方逸侶欠銀讞員翁笠漁直剌准之飭差提方倩襄讞委員張柄樞司馬研訊朱升投案訴稱前年方向家主某姓借去銀一萬餘兩除收過外尚欠銀七千九百六十六兩延約至今迄未淸理方供欠　屬實因廠中虧耗甚鉅無力措還曾浼同鄉唐茂枝劃過銀一千八百兩今僅有耶松船廠帳銀可收求恩鑒核司馬判令方减作四成折還銀三千兩著具遵斷　結朱升供小的不能作主須禀明家主再求恩斷方供稱乏力抵償求再酌减司馬謂兩造旣不遵斷碍難訊結著將方交人保出諭令朱升禀明主人再行核奪 
[南巿瑣聞]  
　　昨日浙江寗波府屬鎭海縣人臧永將江南義振彩票號碼塗改持至某票店兌取洋銀被店夥某甲察出扭交廣濟公司解送捕房捕頭詰究之不臧言在四馬路東興印字館習業此票係館中歇夥名金福者囑兌取洋銀捕頭將情禀知馬路工程局總辦程雨村大令大令諭候提案嚴訊○昨日南巿楊家渡裏街某姓羊毛店夥劉根元忽將電燈廠内竹梯取去廠中人查悉告知捕房捕頭卽遣某號巡街捕馳往將劉拘獲押候解送工程局禀請訊究 
[申報館恊振所經收山東河南江西皖北浙紹賑捐正月廿一日至廿九日止第三次淸單]  
　　正月廿一日周昌記銅洋二元八角三官求關煞并通洋二元○廿二日知足居因先室奚氏週忌節經資移助求冥福洋二元江浦陳老太太洋一元全盛來埭溪繆山氏節省日用資移助紋銀七兩九錢五分合洋十一元零二分○廿三日胡開文交來無名氏洋二元○廿四日平安氏洋五元周昌記銅洋二元○廿五日章紀票元四十兩朱記票元四十兩洛記票元廿兩鼎記票元廿兩崔瑞亭洋一元○廿六日周昌記銅洋五元四角謝榮林洋一元○廿七日慈水顔醴齋洋十元古月氏洋五元曹受記洋二元周榮亭求病愈洋五十元隠名氏洋二角○廿八日松江全泰盛來勤愼堂吳銅洋一元隠名氏洋一元○廿九日梅里永義昶來修思子求闔家平安洋一元以上總共收洋九十四元二角二分票元一百廿兩銅洋十一元三角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[策馬釀命續聞]  
　　前報紀蘇垣策馬釀命一則謂馬係怡園主人顧觀察之第九子所豢兹接訪事人函續悉之馬實織造署馬夫頭目胡某所牧是日胡應臨頓路潘某之召潘之家丁某甲技癢難搔翻身上鞍縱轡而去馳至靑龍橋左側馬忽驚逸以致肇此禍端前報所云蓋傳聞之誤也 
[匪黨攫衣]  
　　前日有某姓大家女由南巿雇坐東洋車至十六鋪換車駛入法界巡捕房之後突被三十六黨流氓搶去靑灰縀素皮襖一件飛奔而逸翌日開單投報捕房請爲查緝捕頭允之 
[上海縣署瑣案]  
　　馮海槎徐效彬扭控余壽波甘少谷竊簿踞擾前日代理縣篆之戴明府升堂研訊馮　開設戴日湧火腿店兼充火腿認捐公所董事余維明之胞姪壽波及壽波之妻弟甘少谷賦閒無事僑寓公所中某日忽將公所帳簿竊去向索不還反敢盤踞圖詐叩求究辦旋由公所董事余維明司帳人吳錦仁投案所訴與馮相同甘少谷供小的僑寓公所中目見所出提貨單有一號三單之弊故將帳簿取來核對余壽波供小的被叔父維明佔去公産故向理論並無别情明府謂余甘兩人曰卽使公所中有作弊情事爾等不應藉端索詐本應重懲姑從寛典著押候交出帳簿如查得果有弊端再行澈底根究○前者錢金泉在英界誘拐案發經英美租界公廨讞員翁笠漁直剌懲辦驅逐回籍乃錢仍匿租界中聚賭訛詐由某包探拘獲解送公堂前日直剌備文移送到縣戴明府查得錢前充汛捕因事斥革爰交的實人保出候查得確情再行訊辦○前者教民某姓婦行經浦東三林塘被流氓康阿全張錦章陸文卿陸文玉等攔路攫物事後婦投縣署禀控戴明府飭提康張到案薄責釋之邇者教堂某司鐸以尚有二陸在逃函請明府務獲究辦刻下明府已飭差按名拘拿矣○昨日龍華巡防局委員某二尹飭勇丁解竊犯秦阿金到縣戴明府諭令差役看管候訊○前者孀婦錢顧氏控渡船夫頭目孫錦庭孫瑞華父子將伊子錢玉祥兇毆孫錦庭亦控錢玉祥紏黨刓去伊子瑞華之目經前署上海縣篆之王欣甫大令提訊尚未定讞兹者浦東爛泥渡圖董潘慶華具呈申辯昨日戴明府飭差提集一干人聽候研訊 
[英美租界公廨紀事]  
　　成義公票號開設英界後馬路四川成都及河南周家口湖北漢口等處均有分號去年十二月炳增鎰甡茂怡恒興瑞三家共劃付銀一千兩將匯票交漢口全泰盛信局寄申信局中人漫不經心以致遺失昨晨號主繕就禀詞投公廨呈請追究不知讞員翁笠漁直刺作何辦理也○前日有盧雲卿者投公廨控稱有地一方經魏申榮串同地販陳南橋前來兠售立契多日並不將地價銀兩交來向詢游移情同串騙請卽提追直刺准之已於昨日飭差往提矣 
[美租界捕房紀事]  
　　浦東歹人唐茂全前曾冒充探夥誣指引翔港鄉民某甲行竊處以私刑事爲藍副捕頭訪聞緝拿未獲昨日三十六號西包探遇諸南潯路左近因卽拘入捕房捕頭令押候解送公堂禀請讞員翁笠漁直剌究辦○昨日廣東流氓李阿初手持手槍鐵尺至虹口乍浦路七十七號門牌西人愛白德家肆行毆擊愛白德大怒奔赴捕房據情聲訴捕頭卽倩四十三號西包探將李拘獲押候解送公堂禀請訊辦 
[金陵官報]  
　　正月二十五日陸師學堂安徽候補道席禀知考收學生畢蘇州府彦秀鎭江府向萬鑠到同知崔鼎叩謝水師學堂保案准過知府班知縣季逢辛起服回省又常桂馥徐州來方敦吉由蘇來江西廣饒九南道明徵到督轅牌示蘇撫標中軍叅將常福病故遺缺本署部堂查有海州營叅將仇志鵬叅將徐萬福堪以調署遞署○二十六日駐滬商務分局知縣洪檠到先鋒官胡俊升吳六發劉少賓鍾嘉禮均見鎭洋縣吳　沆上海保甲總巡同知周文煦大挑知縣韋勲廷均辭城守恊蔣禀知二十六七兩日閱看城頭畢知縣黄應鼎到神策門稽查差藩轅牌示上元縣縣丞彭世濟期滿遺缺查有請補斯缺之魯厚堃先行署理○二十七日籌防局候補道沈禀知籌防局銀欵已由憲委盤竣知縣汪如瀚丁憂知縣陳樹涵均見襄辦上海製造局兼淸丈灘地事宜知府張慶勛運判戈乃肅由揚來本任壽州秦霖增到糧道柯禀知今日考吏治知府陳卿雲赴蘇見撫憲縣丞鄭城禀知接辦漢西門稽查差○二十八日商務局兼南洋保商事宜候補道劉通判何希仁叩謝不北河運隨漕差皖南鎭黄本富松江城守遊擊調署金山營遊擊曾恆德漕右營遊擊閻兆祥均到見知府黄家瑋由蘇來上海絲茶北卡知縣劉寳銓湖北沙洋分銷張存彞均到見丁憂知縣潘升南湖南來分發不蘇補用知縣李寳田由京來守備黄高彩到福　來 
[法公堂自一千八百九十九年正月至六月底罰欵收付淸單]  
　　正月初七日收楊小弟收贓罰洋九元十二日收順泰莊兌出藥水小洋罰洋二十元二十六日收張戴氏收贜罰洋九元同日收傅陳氏收贜罰洋五元二十八日收王祥成收贜罰洋五十元三月初四收源恊押鋪違章罰洋五元同日收同興失火罰洋二十元初九日收王太順竊贓洋三元一角四月初八日收許叔枚收贜罰洋二元十三日收金侯保拾遺充公洋十九元四角十五日收陳玉良失火罰銀三百兩計洋四百四元八角六分二十二日收利康莊兌出銅洋罰洋四十元同日收榮成莊見出銅洋罰洋十一元同日收吳昌喜毆捕罰洋二十五元同日收永泰失火罰銀一百兩計洋一百三十七元七角七分二十五日收凌生友失火罰洋二十元五月二十三日收范金林抛孩屍入捕罰洋十元同日收汪桂生收贜罰洋二角六月十三日收蔡　四收節費繳贓洋三角三分以上共收洋七百九十一元六角六分○正月十六日付顧順堂工食洋七圓二十六日付探夥查賍充賞洋三圓二十八日付探夥查賍賞洋二十圓三十一日付　金保工洋七圓二月初十日付彚成煤洋三十圓七月五分十四日付顧順堂工食洋七圓同日付顧順堂年節賞洋三圓五角二月二十八日付楊金保工洋七圓三月初二日付探夥往寳山提案川資洋六圓十四日付探夥復往寳山提案費用洋十圓十七日付顧順堂工食洋七圓二十一日付探夥往浦東提拐案費用洋一圓二十五日付王泮卿投捕恤洋十圓四月初二日付楊金保工洋七圓十三日付彚成煤洋十二圓五角十四日付顧順堂工食洋七圓二十日付探夥赴南翔提案費用洋一圓八角五月初一日付楊金保工洋七圓初四日付葛渭泉被火撫恤洋七十圓初九日付探夥赴寳山提拐案費用洋十圓十日日付顧順堂工食洋七圓六月初一日付仁濟醫館治王桂福傷飯資洋六圓同日付王桂福撫恤洋十圓同日付摺金保工洋七圓十三日付顧順堂工食洋七圓二十七日付仁濟醫館治陳榮炳粥錢洋三角一分同日付修遮門工料洋一圓同日付周祥泰椐木帳桌洋四元一角以上共付洋二百七十六圓九角六分除付餘洋五百十四圓七角 
[上海北巿絲業會館籌振公所施子英經收山東淮徐皖北江西紹屬賑捐已亥年十二月初二至三十日第六十七次淸單]  
　　初二日周路堂求子平安洋一百元李存心難産平安繳願廿元○初三日求病痊愈人洋一元○初四日周什沅懋德懋功懋昭求平安洋十元○初七日松江侯文軒募徐善士洋三十元松江廣大金靜蘭求産母速愈五元嘉興錢公館放生室主人求卻病延壽三元葉　槎銅洋二元廣德泰銅洋一元○初八日勉力子還願由復茂莊來洋廿元○初十日信成愼餘銅洋一元○十一日四川臬署武林存樸堂張由日昇昌號來洋三百元高郵丁玉軒募崇道室洋四十元又徐茂堂十元又無名氏求平安鵬搏子求闔家平安各一元蘇城吳鼎盛經理人廿元李友棠經募二元隠名氏洋二元銅洋六元二角○十二日京江萱蔭主人隠名氏因子病全愈並求闈宅平安由崇餘莊來洋四百元松江補過齋陳廿元裕記了願十元○十三日蘇綸紗廠景星各洋十元存養堂何求父病速痊十元贛欣甫五元○十五日無名氏銅洋一元○十六日如臯縣堯欽募武子氏洋廿五元又姜澄軒二元常昭鹽公堂經募衆善士洋廿元銅洋二元○十九日虞山樂安氏求病痊洋六十元寳應怡和莊凌霄花館主人求母病速愈十元蘇州元裕易隠名子四元○廿二日思忍堂求病愈洋四元○廿三日蘇城僧寳洋十元相寳二元西昌沐思免災平安氏續完前願六元○廿五日無錫逹源莊募徐鄒氏求病速愈由福康莊來洋五十元徐祥芝求病速愈由怡成來廿元浙嘉畧齋子完願人二元○廿六日姚伯欣洋一元陳鄧氏求母如意二元○廿七日思忍堂洋二元○廿八日余姓求女平安詹姓求兒平　各洋十元桐花館鳳求産後平安十元○三十日沈門陳氏洋十元程門郭氏求保平安康健十元無名氏一元○十二月份共收洋一千二百九十一元扯七四一七五合規元九百五十七兩五錢九分九厘銅洋十三元二角連前共及規元十一萬七千一百五十四兩五錢八分九釐十板一元銀皮廿六斤銅洋七百五十七元五角 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
