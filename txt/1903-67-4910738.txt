# 1903 - 67 - 4910738

 

Page 1

 
 
[正通志出書并發售新編九通全書目錄啓] [  圖書集成局謹白]  
　　九通一書集歴代政治之大成爲本朝掌故之淵藪本局旣據精本校印以餉學人又以全書卷帙浩繁檢閲或多不便爰不惜重貲禮延通才博學將是書條分件繫編成九通目錄四十卷語節繁蕪事無滲漏提綱挈領井然秩然現已付印不日出書定價每部大洋一元八角曾購本局矣通股票者僅收工料英洋一元以示區别諸君有欲購取者請於領正通志時繳洋預定掣給憑單俟正通攷告成一併登報發書特此佈聞諸維雅鑒 
[美儒李佳白先生講義]  
　　與中國地接齒脣誼深玉帛者其惟俄國乎與中國情形最近交涉獨先者亦惟俄國乎夫俄國自大彼得奮興以來國威大振國勢大張遂得有今日之俄國也而中國自仁皇帝弛禁以還國祚日衰國運日弱遂致有今日之中國也爲俄國者視鄰國之弱宜發恤鄰之心而有以保護之扶持之爲中國者視鄰國之强宜求善鄰之道而有以尊敬之親睦之則同聲相應同氣相求師所優而改所劣從其善而袪其惡其交也歙然其興也勃然不待智者而知欸今略舉中俄政治十端以與好學之君子論其異同焉一曰大槪情形俄國古不如今中國今不如古俄國土地最大中國稍遜俄國人民一萬萬中國人民四萬萬俄人性緩作事因循中國亦然俄地聨絡並不散漫中國亦然此中俄大槪情形之異同也二曰君權中國爲大帝國君權無限俄國亦然中國人民尊敬君王無以尙之俄國亦然此中俄君權之同也三曰官權中國皇帝雖有專權而不能不博咨羣臣俄國皇帝雖膺獨制而不能不劻助百官故中俄之官權亦爲不小如俄帝曾以改革成法見阻於官中帝曾以舉行新政被議于官是其明證矣此中俄官權之同也四曰民權中俄兩國民權皆小蓋中國人民雖衆而才略之民甚少卽有權亦鮮能善用之俄國猶是此中俄民權之同也五曰代民權俄國原無代民之權惟二十年前始行代民院於各省而究以貴族居多是俄國之代民院兼代貴族也若中國昔今則無此制此中俄代民權有無之異也六曰自由權中俄人民自由權甚微俄國報章必由官監察而後可行中國煩是惟申江各報章能言國政公私此中俄自由權之同也七曰教務俄國國敎皇帝爲首領總理一切教務教外之人鮮能受其國教之利益亦不能充教　等　中國儒教亦然此中俄教務之同也八曰學校俄國學校不甚興　識字明　者不過十分之三中國雖號文明之邦人民衆多而識字明理者亦不是過俄國學生動輒滋事中國學生亦有此病如京師大學堂滋事者三此外各學堂亦時有所聞此中俄學校之同也九曰軍務俄國以陸軍冠天下而海軍亦强中國陸軍不振而海軍尤甚俄國一旦有事可集精兵三百萬中國可集三十萬而此三十萬中可稱精兵者萬人而已俄國留心軍務不惜巨費此中俄軍務之大異也十曰借欵俄國借欵合英美德法等邦共計銀兩五千兆而中國借欵不過俄十分之一俄國借欵皆爲軍費鐵路機器局等項實用中國借欵不過爲賠欵一項且俄國借欵因利生利于已有益而中國借欵挖肉醫瘡爲患仍然此中俄借欸之異也由此觀之中俄之情形政治多同百一弱一强其故何哉稍知時務者莫不了於心熟於耳鄙人不必再贅也下禮拜四卽華歴二月二十一日晚八句鐘時鄙人再將俄日兩國政治講論請諸君參詳焉　 
[上諭恭錄]  
　　二月初二日奉上諭潘效蘇奏查明新疆被災地方請豁免糧草一摺上年六七月間新疆鎮西廳被雹疏附縣地震尤得業經飭令查勘災區輕重妥籌撫恤兹據查明被災情形深堪憫惻所有該廳州縣應徵糧草著加恩一律豁免以紓民困該部知道欽此 
[宫門抄]  
　　二月初二日户部廂黃旗値日無引見孫中堂等謝充正副考官恩溥善富侯鄭沅各假滿請安慶公雍和宫聽經覆命唐景崇等同鄉官謝恩恭王請假五日世續續假五日瀛貝勒續假十日克王續假十五日徐森續假二十日召見軍機及張百熙皇上明日寅正至社稷壇行禮畢還宫小坐皇太后皇上於明日辰初至坤甯宫入座吃肉畢辦事後還海○初三日禮部宗人府欽天監正黃旗値日無引見王中堂等謝署缺恩惲毓鼎等謝放同考官恩意公續假十日德公續假二十日宗人府奏派隨扈之王大臣派出恭王　王卓公意公値年旗奏派管理新舊營房派出振貝子色楞額召見軍機皇上明日卯正二刻進内至坤寗宫入座吃肉畢還海 
[滿洲近事]  
　　客有漫游滿洲各地者歸而語日本某報館執筆人云滿洲伊偭喀地方當五年前祇有山賊結構茅屋五六椽窟穴其内而已今則火車之站宏麗非常市肆雲連多有中俄兩國人來此貿易日韓商民亦於此受廛設肆焉附近山中有一谿谷土名哈痕他洛花之前惟小民結伴采人葠以資餬中頃由俄人營造小屋冶煉赤色磚瓦以供建築鐵路所需更開設學舍及鐵路工作塲并就華人所居各鄉村代取材木運至鐵路之旁有河名胡爾哈者建一鋼橋長一千三百六十五英尺過橋登山則樹林鬱蒼峻阪迂曲穿鑿隧道以通火車計共隧道三處一長五百二十五英尺一長二百四十五英尺一長一千三百六十五英尺皆已於去歲竣工矣由胡爾哈乘火車至寗古塔祇十六西里途中小山連綿路甚險惡俄人日日於此往來有由寗至琿春者有田寗經殺痕氣耶苦至尼誇利司苦者有由寗經唖木沙至吉林大道者其地爲戰時要塞俄人久駐大軍於此今者軍容較前益盛市中店鋪多係俄人所設俄人名爲已將其地交還中國實則仍在掌握之中蓋守戍之兵依然遍布於車站等處也 
[英圖波港]  
　　法京巴黎司來電云西歴本月四號法國下議院議員鐵洛痕苦路君問外務大臣曰近聞英人有將波斯灣港口麥司卡之托併呑之意洵有之乎尙未悉外務大臣若何作答 
 
 

Page 2

 
 
[俄日釋嫌]  
　　高麗漢城來電云去臘俄國駐韓使臣移書韓政府略謂貴邦所雇俄人應給月薪不得付以日本第一銀行楮幣至四歴本年三月三號韓外部忽接俄使公文内開貴政府頒給俄人之俸如用日本第一銀行楮幣收受與否悉將其人自至本公使並不與聞其意蓋欲釋日本之嫌也 
[研究衛生]  
　　日本某日報云今秋比利時國京城開設萬國衛生會日本政府特遺文部省學校衛生主事三島醫博士名通良者前往會中研究已於東歴三月七日由橫濱附阿波丸航海赴歐洲矣 
[日本告饑]  
　　聞之日本友人云去年國内嚴手青森兩縣秋稼不登民呼庚癸而以青森縣屬上北下北三户三郡爲尤甚其地瀕海人民多以捕魚爲業兹者漁市亦祇及往年三分之一以致向之糧粟麥稗果腹者今皆剝食草根樹皮小學校肄業幼童日食蕨根糟粕之類身漸浮腄幾不能行縣官無法可籌祇得稱貸十萬金行以工代振之策叧有隣境好善士捐助十萬金雇令貧民斬伐官林樹木燒成骸炭售諸市廛更多雇男女飢黎刈取枯草借海軍省大渡船運至各埠易錢施振俾得殘喘苟延一面行文各廳縣官凡欲開采礦苗皆調取飢黎工作然迄今仍餓殍載道慘不忍觀也 
[創興菸業]  
　　日本某日報云中國直隷農務總局擬創興製菸事業以濬利源日前總辦宋君璟祖航海赴日本購置大小捲菸機器二十六具曁各種紙料刻已運赴湖廣及易州矣 
[續錄軍政卓異單]  
　　第二日第一排廂藍滿印務章京一員松岫驍騎校二員崇佑烏什杭阿廂藍蒙驍騎校署膸領一員壽齡廂藍漢印務參領一員連陞第二排左翼前鋒營前鋒叅領二員魁芳音德布右翼前鋒營前鋒叅領一員覺羅崇祥廂黃旗委護軍叅領一員特登額護軍校一員訥謨圖正黃旗護軍叅領二員德成桂慶第三排正白旗護軍叅領四員瑞寛德蔭忠誠松林廂白旗護軍叅領二員魁聨海秀護軍叅領一員玉麟第四排廂紅旗護軍叅領一員文琦正藍旗護軍叅領一員富通廂藍旗護軍叅領一員貴善内火器營鳥槍護軍叅領一員奎芳第五排步軍營副翼尉一員鶴春翼尉一員毓秀協尉一員玉通委昌副尉一員熙紳副叅領一員德祿内廂黃旗護軍叅領一員廣文内正黃旗護軍叅領二員溥炳淸盛第六排圓明園護軍校一員德克積蘇外火器營營總一員春祿鳥槍護軍校一員善通第七排委前鋒叅領一員春源前鋒校一員榮浚 
[護理山西巡撫趙大中丞奏請整頓鄉社摺]  
　　湖南巡撫護理山西巡撫奴才趙爾巽跪奏爲酌擬整頓晉省鄉社辦法以重本計而厚民生恭摺仰祈聖鑒事竊維彌患之方在澄其本勤民之要必始於鄉誠以天下之大州縣所積州縣之廣鄉社所積歴考周制族黨漢立鄉亭無非就百姓親附之人辦地方興革之務是以下之事舉而上不勞我朝會典令甲所布凡城市鄉屯竈廠寺觀店埠棚　無不責之甲長保正稽其犯令作慝誠見列聖軫念民依重視鄊社这意凡在臣庶法守常昭刻下内治日疲民生日困州縣之舉職日鮮貧弱之患與侮訌之乘有岌岌不可終日者伏維世宗憲皇帝聖治臻隆邁軼前曾飭廷臣議設鄉官蓋深見古中國官制多與古異治民之職未免過少欲以翊贊州縣使底乂安此誠保邦保民之宏圖今日救時救弊之要務也奴才謹就晉省情形酌擬整頓鄉社辦法爲我皇太后皇上詳晣陳之一社長選擇宜加愼重也晉省各屬社長名色不同有曰公正公直者有曰社首會首者多則連數村數十村爲一社向來州縣於飭辦各等事不能執途人而喩之於是官之委寄民之號令皆藉鄉社轉移以上應期會下行約束又各鄉鎭距城遠者至數十里百十里州縣有鞭長莫及之虞所有保甲巡警諸務尤非責之社長莫辦今擬愼重其選而正其名已飭各屬不得沿用公正公直會首等名一皆仿原任大學士曾國藩圩長寨長之名魏唐元明社長之制統名之曰社長凡選社長必由一村公舉有品望者爲之先儘有職銜出身者其次舉文童及能知書者仍由考察可用再行遴補大村過百户者卽設一社長小村附之極大之村鎭設二社分理之教记較多者由教民公舉一社長由官派充所附小州縣村不得過十村以寓衆運少力之意按季將姓名通報查考按年酌定功過留缺如一日乏可用之人任缺不補暫由保正或鄰社兼攝以示操縱庶身家較重則有所顧惜考成旣嚴則有所畏憚矣一重社長專任以弭亂源也社長之任與甲長保正相仿而非予以專任則無以得其力近來内地大患厥有數端一則遊勇流氓無地可歸乘間糾結肆行搶刧如各省之盜是也一則會匪土匪開堂拜盟覬覦非常欲搆巨禍如東南之哥老會等匪是也一則妖僧邪巫矯託符咒煽惑鄉愚釀成奇變如庚子之拳匪是也一則抗征滋事糾集商民或直入官署或糾結寨堡始圖挾制終成叛亂如鉅鹿之案是也惟社長得人則皆足以隱彌其隙誠以外來之盜不能無窩藏内起之匪不能無憑藉社長近處一村一鎮凡村民鎭民之爲良爲莠所作所業州縣不及知者社長無不知之如責成社長糾察奸慝自易收效鄉愚無知借端生事未成之先責成社長尤易消彌特不重專任則無禁制奸暴隱弭匪盜之權已飭給予社長戳記有須人襄助者准自行禀請副社長數名以資助理社内警兵保甲皆聽使令凡有匪盜窩匿及祠祀矯誣悖理𫉶倫之類皆責令社長舉發給奬扶同徇隱者重懲其有聚衆起事不能預弭及别有搆煽重情者一經查出盡法究辦庶奸慝不作禍亂永息矣[  此摺未畢明日續登]  
[制府將來]  
　　金陵訪事人云官塲近接湖南電音知新任兩江總督兼南洋大臣魏午帥約本月二十日左右蒞白門一路福星又將移照石頭城上矣 
[設官承啓]  
　　武昌訪事友人云去歲兼署湖廣總督端午橋制軍以各署所用門丁往往攬權舞弊貽害民生通飭闔省府廳州縣各官一律革除稿案名目禀候分派佐貳雜職代之名之曰承啓官迄今已逾一年僅夏口廳遵照辦理制軍意頗不悦特於日前嚴札藩司瞿賡甫方伯通行各屬限三月内務各改絃更張如敢不遵卽行撤任 
[鳩邑官塲紀事]  
　　蕪湖訪事友人云商務局總辦許九香觀察於二月初四日扶封翁靈櫬回籍安葬○和州釐卡總辦丁太守翰年於上月某日赴省繞道蕪湖刻仍由蕪遄回差次○候補府經歴李小柏叅軍刻奉皖岸督銷局憲委辦皖北緝私差○本月某日前署蕪湖縣柳小汀大令由省來蕪淸理交代○前署和州知州鄭直刺淑漳因本城禹萬源錢莊搶案奉大憲撤任新任何直刺亮標已於上月中旬某日履新矣○署理徽寗池太廣兵備道兼蕪湖關監督劉葆良觀察開辦小學堂考取正副師範生各八人刻又擬建中江中學堂招取高材生住院肄業聞已禀請上游寛籌經費矣○前江南製造局總辦潘芸蓀觀察於本月某日帶同測量繪圖生四人至蕪湖淸水河放馬廠察看分設製械廠址地公畢卽乘某輪船回省垣　 
 
 

Page 3

 
 
[蘇省官塲紀事]  
　　姑蘇訪事友人云江蘇撫憲恩藝棠大中丞於本月初九日詣觀音山農致祭范文正公祠翌日卽遄返○本月十二日江蘇候補道沈期仲觀察在金獅巷公館肆筵設席柬請藩憲陸春江方伯皋憲效述堂廉訪儲憲羅少耕觀察牙釐局督辦朱竹石觀察前貨捐局督辦錢怡甫觀察飲讌冠蓋紛紜頗極一時之盛○絲紗兩廠自去年十月商人祝承桂經辦期滿後商務局督辦朱竹石觀察查得虧空公欵銀三十餘萬兩禀請上憲發交長洲縣署押追旣而祝倩人保出禀懇撫憲恩藝棠大中丞仍准接辦廠務所欠之欸按年拔還中丞俯如所請觀察頗不以爲然遂禀請銷差刻下中丞已叧委沈觀察鼎祐承其乏矣 
[鍾阜春雲]  
　　金陵訪事友人云此間官設粥廠四所分布聚寳通濟石城江東四門外每廠就食貧民不下三四萬其間多係徐海皖北流民土著不過十之二三自冬及春賴以全活者不可勝計本月初一日一律撤廠當事者查照歴届辦理成案撥欵委員分途押送回籍以免滋生事端○此間自鼓鑄當十銅元以來都人士以其便於取携爭先行使每有持洋銀兑換喜得銅元而不願得制錢者然市儈以不能攙和私錢多方抑勒刻下鷹銀每元可換九八五制錢八百三十文若換銅元則止七十七枚未識有維持圜法之責者將何以劑其平也○下關太古碼頭一再崩陷附近江岸失所依倚其勢遂岌岌可危兼之每日有人在彼處打撈屍骸探尋貨物其下已極空空洞洞益以風濤衝刷愈陷愈深嘗有人放棹江心詳細查察見勢若懸崖形如張傘時有土塊卸墮江中舟楫往來不敢停泊而貧民漁户泅水搜索財物者仍不乏其人是眞視性命如鴻毛矣 
[五茸春草]  
　　松江訪事友人云前年越中陳蓉曙太守攝郡篆時適德淸童米蓀大令署理華亭縣篆務感懷前上海龍門書院山長劉融齋先生嘉言懿行就郡城創設融齋書院供奉先生栗主禮延錢　初孝廉主講席近日孝廉擬赴河南應禮部試禀知府尊許子原太守聘郡紳劉嘉禾明府庖代已於本月初一日到齋矣○郡城濬河向用營兵從事本屇正副兩營兵士業經次第裁撤遂由治河董事另雇民夫假全節堂設立河工局府尊許子原太守委華亭縣典史吳少尉督理一切○府署東偏土阜纍纍高可及屋府尊許子原太守擬就其地建造中學堂自督工丈量之後卽由紳董雇工一律　平即以其土塡補隙地建築基址詩曰經之營之不日成之行將拭目俟之矣○葉榭鎮人周某爲戚串赴某甲家索欠不知如何與甲口角互率臧獲鏖鬥不休旋被甲用鐵鋤擊傷遂雇舟載至華亭縣署禀請縣主陳仲陶大令騐明提甲究辦○海門爭奪沙田案業經大憲委府尊許子元太守前往查明親提一干人研訊近日太守已飭吏繕文傳原告各人前來候訊矣 
[上海官塲紀事]  
　　昨日江西贑榆縣知縣徐定生明府因公來滬命駕赴上海縣署拜會縣主汪瑤庭大令○本城巡防西局委員楊聘侯二尹近奉蘇松太兵備道袁海觀觀察札飭調辦　航渡巡局事務所遺西局一差委蔣二尹慶眞接辦已於昨日到差視事矣○昨日法界讞員孫建臣大令命駕至上海縣署拜會縣主汪大令晤商良久而别○本邑二十三七鋪巡防局員高文軒二尹近奉蘇松太兵備道袁海觀觀察札飭與浦左孄泥渡巡防局員徐錫臣二尹對調昨日皆已到差視事矣○前馬路工程局文案委員江蘇候補從九品梁少尹慶楨現奉蘇松太兵備道袁海觀觀察札委巡防西局差涓吉昨日到差視事 
[致祭文昌]  
　　昨日爲春季致祭文昌帝君之期淸晨蘇松太兵備道袁海觀觀察提右營叅將廖楚材叅戎率同文武各官詣也是園　珠宫枯香行禮 
[飭查票匪]  
　　日前駐紥本邑日暉港之續備奇兵營管帶羅楚材遊戎曁駐南馬頭之江蘇撫標滬軍營管帶龍葆珊遊戎接奉署兩江總督兼南洋大臣張香濤宫保來文内開准署湖廣總督端電咨近有票匪在沿江上下潛圖起事業已嚴密查拿等因准此除札飭江海關道會縣嚴防外飭各防營督率將弁隨時嚴查以免前項匪徒匿跡大約日内卽須已遵照辦理矣 
[請免騐屍]  
　　前日木工湯阿三失去鞋一雙疑同業陳某所竊與木作頭顧少廷協力兇毆致陳因傷斃命事後屍妻陳謝氏偕　保潘鳳祥奔投上海縣署報請騐屍一面由英美租界公廨讞員張柄樞司馬飭差將顧及湯拘獲旣而顧央人向屍妻緩頰願給洋銀若干元屍妻允之遂於昨日投縣具結求免相騐 
[嚴懲劣捕]  
　　昨日包探顧阿六解許阿四兪秋蟾至英美租界公堂禀稱伊等二人在虹口捕房當巡捕前日偶至朱小弟家見朱正在賭博卽扭入某茶館内先後詐去洋銀十元並褫其皮馬褂質銀俵分朱忿甚報知捕房捕頭派小的拘獲解請究懲質劵呈騐朱蒲伏案下歴訴情由包探李星福禀稱許兪二捕在湖北路某茶館啜茗被朱尋獲正爭閙間小的向之查問許兪卽央小的介紹願照數賠償小的不敢擅專堅詞拒絶今旣解案請爲核奪許兪不敢置辯俯首求恩讞員張柄樞司馬商之德總領事署繙譯官麥令豪君判令各責五百板荷校三個月以儆效尤 
[試演水龍]  
　　頃有美國格致士製一水龍内盛滅火藥水一經飛灑立時火滅烟消兹由美人培林者携至滬上定於明日爲始在味蒓園試演世有留心火政者遂往一一觀乎 
[浦東巡局紀事]  
　　前晚本邑浦左唐橋鎭某小茶肆招柳敬亭一流人登臺説平話某廠甲乙二工匠與同桌人絮絮叙談旁座某丙惡其喧譁以致爭執甲乙忿甚糾集多人各執兇器而往肆主恐肇巨禍奔投巡防保甲局禀訴局員蔣克生二尹親率勇役前往彈壓衆始紛紛如鳥獸散事後二尹傳到肆主訊悉情由令具不再説書切結存案備查一面派勇五六名在彼照料以免滋生事端 
[南市捕房紀事]  
　　數日之前船户陸鶴卿由西鄉裝米八十石來滬甫抵龍華嘴忽與阿發之船猛撞以致沈没阿發見已肇禍揚帆飛駛蹤影杳然昨日遇諸南市馬路中因卽扭入捕房捕頭令押候轉解馬路工程局禀請總辦翁子文太守訊究○潘阿榮雇阿六所操杉板船裝錫器至某處中途被阿六盜賣潘得悉向之詢問諉稱被北市水巡捕取去潘察知其誑扭入捕房捕頭著押候派水巡丁陳向榮查明以便解送工和局禀請訊核 
[美租界捕房紀事]  
　　昨日午前粤人梁阿三與同鄉人吳某在北四川路互毆旋扭至捕房聲訴捕頭詰知事起細微令押乞丐牢半日○昨日亭午時僑居北河南路某號屋内之甬人王阿眞以其子銀泉被鄰人馬季生毆擊扭訴捕房捕頭令將馬押乞丐牢一日○昨晨積竊應阿文混入元芳路某姓家行竊衣服若干件携之而出適爲某號華捕所見連贓帶入捕房捕頭令押候解送公堂禀請讞員張柄樞司馬訊辦○前晚翻婦李吳氏行至北四川路青雲里左近突被衆流氓攫取首飾飛奔而逸因卽投訴捕房捕頭允派包探查緝 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　蔡文鑫與其妻朱氏强逼養媳王阿鳳賣娼致被包探所拘解經英美租界公廨讞員張柄樞司馬訊明派差移送縣署前晚縣主汪瑤庭大令升堂研訊阿鳳供年一十有七籍隷寗波某邑幼失枯恃由外祖邬友來撫養至九歲許字蔡文鑫之子阿四　門童養蔡生有阿二阿三兩女阿二前由婁縣楓涇鎭人某甲納爲小妻嗣甲病故逃歸母家與阿三相約爲流妓今皆逃逸不知所之蔡夫婦失此錢樹頓生詭謀逼令奴倚門賣笑每日下午命至胡家宅西園烟館招狎客去冬遇當日爲奴執柯之鄔金藏訴知一切令轉告外祖控諸公廨今旣到案叩求明斷鄔金藏童黃氏同供阿鳳許字蔡姓子係小的及小婦人説合當時曾送財禮洋銀十八元不應逼令賣娼蔡供小的生有兩　均傭於妓院中並不爲娼阿鳳由小的購來本係賤質叩求明鑒大令申斥再三飭將阿鳳發堂擇配○前日王永和投縣訴稱小的突被陸某毆傷大令研訊之下王供小的有祖墳地被陸姓盜賣并欲將墳毁掘　論被毆叩求騐傷提究大令飭仵役騐得王胸背等處各有微傷諭候查明提究○楊裕亭陳渭亭控地販趙發茂掯贖道契將田盜賣等情前日大令升堂研訊陳供光緒九年楊裕亭謀充某洋行買辦向小的借去道契一紙連自已所有田單一紙向趙抵借洋銀一百元至十二年曾兩次投英美租界公堂控告楊已還洋銀七十一元尙欠二十九元屢次備本向贖趙均託故不允不料伊已將地盜賣求恩究追楊供詞大略相同趙供楊將道契田單抵與洋人由小的保息嗣以延不照付致小的墊去洋銀七十餘元光緒十二年涉訟公堂斷定小的應得銀五十兩大令查閲原卷以趙所供不實叱令退去候函致英美租界公堂將十二年案卷抄錄前來以憑訊核 
[英美租界公堂瑣案]  
　　包探方長華解陳永才汪裕到案禀稱伊等二人向胡子方訛詐不遂肆意兇毆報由小的拘獲送請究懲陳汪同供小的等與胡因賭口角致相扭毆不敢索詐叩求明察讞員張柄樞司馬商之德總領事署繙譯官麥令豪君判令各責二百板○包探顧阿六解汪星元到案禀稱此人前曾犯　解經大老爺懲辦今又掩入向子卿家竊取木質報時鐘一座報由小的緝獲人贓送請訊究司馬判責三百板遞解回籍贓給向具領○包探趙銀河解顧阿生到案禀稱此人不知在何處竊得衣服若干件適爲小的所見送請究懲司馬判責五百板遞解回籍○包探何阿春解兪阿榮到案禀稱此人行竊王瑞朗家衣物報由小的緝獲人贓送請訊究司馬判責三百板枷號兩禮拜贓給王具領 
[法租界公堂瑣案]  
　　蘆墟人查春廷之女小妹自幼許字榮姓嗣爲飢寒所迫來滬傭工迄今已歲琯五更矣邇者時届標梅將歌迨吉查因於日前偕媒人查坤元來滬邀女回家訌知小妹已與蕩子某甲私識賃居法界瑞福里雙飛雙宿生有一孩查遂據情投報捕房捕頭令包探將小妹及房主茅劉氏一併拘獲昨日解案請訊小妹供稱奴願隨父回家讞員孫建臣大令與法總領事署費繙譯官會商將小妹交查領回完　所生之女給茅劉氏撫養○積竊盛洪生潛入北京輪船竊物被包探查獲解案請懲大令判枷三個月責五百板期滿之後發改過所監禁三個月○王阿二竊取華瑞記張松泉沈發記周史氏等家衣服報捕拘獲吊贓送案王認竊不諱大令判枷兩個月責三百板發改過所監禁兩個月各贓分别給失主具領○法商併麽田前因出店人潘丫頭私收客帳洋銀一百四十元送案請追迭奉大令訊供責比迄今已逾一年分文不繳昨日潘妻某氏投案訴稱丈夫貧難度日已蒙洋東免究求恩開釋回家大令判將潘重責五百板取具改過切結不准再向洋人滋擾○前晚偷兒陳桂銀張錫坤在途行竊被包探拘獲送案請辦大令判將陳枷號半個月責五百板張責手心一百下 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十九年二月初五日京報全錄]  
　　宫門抄諭旨均已錄前○豫撫張奏添練新軍就地籌欵仿照山東釐定地丁酌提盈餘以濟要需摺○護浙撫誠奏核銷蘇省五屬商鹽引課等項摺○陝撫升奏在籍藩司因病懇請開缺摺○都統錫奏創捐辦理庶務片 
河南巡撫兼管河工事務臣張人駿跪奏爲豫省現練常備一軍籌餉緊急别無良策惟有仿照山東通行章程釐定地丁並酌提漕餘以資集腋而裨要需恭摺仰祈聖鑒事竊照豫省兵力過單事機日繁曾經臣奏請添練常備一軍並聲明就地籌欵光緒丁八年十二月初八日齎回原摺奉硃批著照所請該部知道欽此欽遵業經恭錄行司妥籌餉項分别辦理去後兹據布政使延祉祥稱常備一軍改練新式洋操非優給口糧難成勁旅若仿照山東先鋒隊辦法每年至少亦須四十餘萬兩豫省入不敷出節籌各欵無可騰挪而增兵衛民仍爲綏靖地主起見實亦無可延緩然有著之欵以丁漕爲大宗不得不極力整頓變通以期可資挹注統計通省一百零七廳州縣東南各屬多以現錢完糧名曰錢莊第地丁一兩連正耗火工等項在内完錢一千五六百文或三千餘文不等西北各屬河内等二十四州縣係屬完銀名曰銀莊每地丁一兩連正耗火工等頃在内完銀一兩三錢至六七錢不等此外尙有安陽等二十一州縣或半銀半錢或大糧完銀小糧完錢一省之中情形叅差不一當銀價昂貴之時數本相等現値銀錢賤低完銀一兩者約合制錢一千數百文較之完錢各處每地丁銀一兩者約二千以上或至三千者彼此相形實屬偏枯况畸零小户大槪完錢其完銀者非有力之紳富卽書差之攬收或包户之代辦該紳富等食毛踐土世受國恩己二百數十餘年之久深明大義責以改銀完錢者無不踴躍輸將至書差包户向來層疉舞弊尤應認眞釐剔然後可化私爲公現擬仿照山東通行章程除錢莊州縣悉仍其舊其河内等四十伍州縣無論全數完錢完銀或半銀半錢及大户完銀小户完錢者一律改爲完錢每地丁一兩收制錢二千四百文由地方官易銀將應解正耗火工解費平餘飯食等項照依原數扣除外餘銀悉數解司以充餉用設遇實蠲按數覈減每年酌可得銀三四十萬兩又各州縣徵收漕銀例有漕耗逢折色後或正耗統徵分徵情形不一皆係收錢易銀批解近來銀價日低實有盈餘擬按缺分之大小收數之多寡酌提數成每年約可得銀十餘萬兩似此就地籌欵官民分任其難同力共濟庶於要需不至貽誤倘將來銀價漲落大相懸殊再隨時察看情形分别辦理等情具詳請奏前來臣維練兵所以衛民也而籌餉則必酌濟盈虚以令其適然後可行之無弊豫省繁盛之區餉源萬分枯窘如房捐鋪捐貨捐畝捐易滋苛擾有損於民無益於公勢不可行者也至於釐定丁漕酌提盈餘此時銀賤價低卽令完銀者改而完錢賠中折算不過適如前數年銀貴價昂而止此有益於公無非於民勢在可行者也恭讀二十七年七月十五日電旨地丁等項更當剔除中飽涓滴歸公不得以無欵可籌稍存諉卸等因欽此又准部咨以山東護撫臣胡廷幹奏釐定丁漕一案行令各省各就地方情形破除情面切實籌辦是外省集欵简而易行者已久在朝廷洞鑒之中且東省釐定丁漕酌提盈餘其議自升任撫臣袁世凱發之護撫臣胡廷幹踵而成之要皆公忠體國幾經審愼圖維於山東可行於河南亦無不可行所慮者改章之始書差包户此輩絶少善類一爲之抉除痼弊去其侵漁或竟慫恿劣衿把持架控以苦累之詞希冀牽制是必責成各州縣出示嚴禁並曉諭統由糧户比照改限一律自行投納不令經手者任意軒輊而有漕之州縣盈餘若干亦無不合盤托出似此一轉移間不事苛斂坐獲羡餘計無有使於此者復經連日與該司熟商並詢及司道官衆議僉同且適與剔除中飽之諭旨亦相符合如蒙聖明俯允照辦擬俟奉旨後卽分飭曉諭遵行所有添練新軍就地籌欵仿照山東釐定丁漕酌提盈餘以濟要需各緣由理合恭摺馳陳伏乞皇太后皇上聖鑒訓示遵行謹奏奉硃批著照所請户部知道片併發欽此頭品頂戴護理浙江巡撫兼管鹽政布政使奴才誠勳跪奏爲恭報蘇省五屬商鹽引課等項奏销仰祈聖鑒事竊查光緒二十七年分蘇省五屬商鹽引課曁新認帑課及上南租界食　正帑引課等項例定於次年十二月間併案奏銷今據浙江鹽運使黃祖絡詳稱查行光緒二十七年分江蘇五府州屬招商原認引課六萬六千引靖江縣三千引共六萬九千引該徵正雜課銀九萬二千六百六兩零係屬商包如有短絀責令賠繳另認加新額三萬四千引該徵正雜課銀九千六百九十一兩零又試辦上南租界食銷正引一千七百五十五引該徵正雜課銀二千四百八十三兩零又加認帑引四千引該徵正雜課銀一千一百四十兩零當經督銷前浙江鹽運使世杰自光緒二十七年正月初一日起至二月初三日卸事前一日止接督銷署鹽運使事候補道許貞幹自二月初三日任事起至五月十四卸事前一日止接督銷正任鑒運使黃祖絡自五月十四日任事起至年底止催據該商等共完正帑認額計十萬八千七百五十五引計徵正雜課銀十萬五千九百二十二兩零核計銀引均係照額全完所有徵完前項銀兩分季報收存儲在庫應請儘數留存湊解京餉在於撥册内造報開除遵造是年分各商實完原認加認引數正雜課銀清册呈送核辦等情前來奴才覆核無異除將淸册分送部科查核外理合恭摺具陳伏乞皇太后皇上聖鑒敕部核覆施行謹奏奉硃批該部知道欽此 
頭品頂戴尙書銜陝西巡撫奴才升允跪奏爲在籍安徽蕃司因病懇請開缺據情代陳恭摺仰祈聖鑒事竊取才接據調補安徽布政使員鳳林前於八月間交卸四川藩司篆務適因感受風寒觸發舊患脚疾當經具禀由四川總督奎俊代奏請假回籍調理蒙恩賞假兩個月欽此旋卽遄返原籍陝西三原縣徧訪名醫多方調治原期早日痊愈卽行起假赴京詎意此次感受濕熱太深刀圭驟難奏效現在假期届滿仍屬動履惟艱伏念藩司任重旬宣若竟戀棧辜恩負疚滋重思維再四惟有懇請代籲聖慈俯准開去安徽布政使缺以便靜心醫治該員員鳳林習勞成慣秉賦素謹現雖年逾七旬自揣精力未衰犬馬微忱亟思報効一俟脚疾稍愈卽當泥首宫門求賞差使决不敢稍耽安逸自外生成等情禀請代奏前來奴才覆查屬實理合據情代奏如蒙兪允所有安徽布政使員缺緊要應請旨迅賜簡放以重職守除咨部外謹繕摺具陳伏乞皇太后皇上聖鑒訓示謹奏奉硃批叧有旨欽此 
錫良片再熱河地方額賦無多兵餉俸糈全恃户部直隷發放現在振興庶務舉凡練兵購械發公費裁攤捐以及添官建署廉俸工程局費員薪捕賊賞犒在在需欵甚鉅何敢遽請庫帑必須自行籌措以本地之欵濟本地之需現擬仿照直隷督臣袁世凱酌定　捐章程先行試辦且查外州縣大半界在蒙旗不徵糧賦所收牲畜鹽碱雜貨等税辦法紛歧至同一轄境此徵彼免點者狡避愿者　隅未能一律今擬酌量徵收以昭公允　嬰粟畝捐歴年大半歸於中飽應俟布種後澈底淸查化私爲官俾充公欵以上各項如果積有成數擬酌提二成作爲官員津貼一成作爲緝　經費一成作爲局用請免造册報銷其餘六成專充練兵製械之需惟事當創辦功効尙無把握合先附片陳明伏乞聖鑒訓示謹 
奏奉硃批該部知道欽此 
 
