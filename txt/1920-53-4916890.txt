# 1920 - 53 - 4916890

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[靳雲鵬辭職（冷）]  
　　語云兩姑之間難爲婦况今日所謂姑者豈僅兩而已哉故靳之受職也其去辭職已無幾至今而不得不辭矣 
　　靳之辭職也告假之結果也告假而不得挽回辭職隨之矣靳之所以辭職也爲易汴督也汴督不能易而又不能不易舍辭職無他法矣靳旣辭職而汴中警信之傳不待言矣是故今云南北此事苟擴而大之則中國將來之形勢不但爲二而成三將來之名詞不但南北而爲南北中嗚呼此豈中國國家之幸哉 
[命令]  
　　二月二十八日大總統令派周肇祥督辦奉天葫蘆島商埠事宜此令 
　　二月二十七日大總统令兼署農商總長田文烈呈請辭兼職情辭懇摯田文烈准免農商總長兼職此令 
又令農商次長江天鐸著暫行代理部務此令 
又令特派孫寶琦兼經濟調查局總裁此令 
又令派郭則　兼經濟調查局副總裁此令 
又令派王迺斌爲經濟調查局副總裁此令 
又令派黄序鵷景耀月張益芳陳銘鑑常堉璋史澤咸易宗夔高仲和蔣羲明黄霄九蕭承弼李慶芳張武蕭方駿吳　炬孔祥柯爲經濟調查局參議此令 
又令僧格巴咱爾普封爲貝勒札金巴勒阿拉喜均晋封爲輔國公此令 
又令李定魁授爲陸軍少將徐登朝加陸軍少將銜任先倫加陸軍步兵上校銜此令 
又令陸軍總長靳雲鵬呈請授張世鏞張樹斌爲陸軍步兵中校章錫麟爲陵軍騎兵中校楊順清加陸軍步兵中校銜史鳳祥爲　軍砲兵少校並加中校銜張福昆賀超雄爲陸軍步兵少校廖剛爲陸軍騎兵少校楊恩榮爲陸軍工兵少校張志誠爲陸軍輜重兵少校黄盛祥邢介臣王蔭宸張冠文宋復昭楊作孝劉漢濤王正順李書訓程鴻恩張連甲吳維乾張祖蔭沈傳圩加陸軍步兵少校銜均照准此令 
又令沈爾昌給予二等寶光嘉禾章此令 
又令林樹藩晉給二等嘉禾章朱孝威給予三等嘉禾章陳繼訓給予四等嘉禾章此令 
又令江蘇省長齊耀琳呈考覈各縣知事政績分别舉劾等語松江縣知事李恩露才長心細爲守兼優著以簡任職交國務院存記升用溧陽縣知事趙汝梅學優識裕年壯才明著晋給三等嘉禾章署蕭縣知事正任嘉定縣知事張鏡寰精明幹練應變有方署青浦縣知事正任靖江縣知事連德英治劇理繁心精力果均晋給四等嘉禾章署江甯縣知事正任吳縣知事孫錫祺才猷練逹蒞事精勤上海縣知事沈寳昌博通治術器局深閎碭山縣知事婁毓棻明體逹用眞實不欺南通縣知事瞿鴻賓踐履篤誠才華敏赡均著傳令嘉奬已撤前任宜興縣知事鍾興短收丁漕鉅欵逾限未清前任阜甯縣知事李輔中挪欠公欵逾限日久均著交文官高等懲戒委員會依法懲戒此令 
　　又令江蘇省長齊耀琳呈考核稅捐盈收人員請特予奬勵等語江蘇任用道尹駐蕪米捐局長趙國琛任用知事前辦蔣壩稅所現調灣邵所長陳常鏵盈收超過比額一倍有奇任用知事上新河兼鎭江木釐局長張宗嶧盈收超過比額三成以上趙國琛著給予四等嘉禾章陳常鏵張宗嶧均著給予五等嘉禾章以昭激勸此令 
 
 

Page 5

 
 
   
 
 

Page 6

 
 
[專電]  
　　北京電今日午後五鐘靳上辭呈豫省警報迭至（二十九日下午九鐘） 
　　北京電靳續假一日後徐雖勸慰惟仍無准吳光新督豫意定今晚提出辭呈政局恐有變化 
（二十九日下午三鐘） 
　　北京電徐段間因豫督去留引起爭政致靳不安其位現由府院兩秘長出任調停（二十九日下午三鐘） 
　　北京電直曹電靳謂如易汴督北洋勢將解體（二十九日下午三鐘） 
　　北京電曹錕憤段干政有表示辭職說（二十九日下午三鐘） 
　　北京電陳籙回部後遇事概不負責外交團關於進行案件直接與公府商辦（二十九日下午三鐘） 
　　北京電外農敎三長擬胡維德張弧范源濂俟徵新國會同意後再取本人同意（二十九日下午三鐘） 
　　北京電滇唐電謂護法目的至少須恢復六年憲會徐靳對此無甚異議惟段派尚反對此間舊會議員正與新會之舊會分子接洽（二十九日下午三鐘） 
　　北京電昨王鴻年沈覲扆爲閩案訪小幡日使陳述調查結果並意見爲不日正式開始談判之初步（二十九日下午三鐘） 
　　北京電衆院秘長定臧蔭松係徐樹錚指派（二十九日下午三鐘） 
　　北京電陜電王安瀾率衆在湯家壩等處被開縣民團圍攻王部之高司令涂團長在後坪被團紳擊斃現在魚渡河一帶歸民團扼守（二十八日下午一鐘） 
　　北京電院部通令查禁農工聯合會係防傳染過激潮流 
（二十九日下午三鐘） 
　　北京電鮑電中東路改組總公司事費許多波折始於效日與霍商定簽字二十六開改组總公司成立會貴卿以督辦兼總董名義宣佈一切到會者華董王景春董士恩何守仁等俄董皮綿諾夫及霍坐辦等嗣後凡遇路務均提該會議决施行（二十八日下午一鐘） 
　　北京電張甘督電前派佛僧古朗倉委員李朱等赴藏宣佈德意會商藏案今據該佛僧等復稱到藏後與藏王班禪喇嘛等會晤據稱藏人對川甘兩省感情素好鑒於外蒙取消自治頗有向化意已允派員與政府委員會議藏案解决辦法（二十八日下午一鐘） 
　　北京電甯夏馬福祥電據報盧匪近竄擾後山經駐軍防堵復竄回宜川陜軍譁變經洛川田團往剿已將宜川收復地方安靜 
（二十八日下午一鐘） 
　　北京電楊增新電蒲犁接壤之阿富汗前與英人交戰今又與帕米爾交戰野心可知惟前日要求與我通商一案請迅核辦又電駐蒲俄舊黨武官向我要求在蒲招募軍隊已飭嚴拒（二八十日下午一鐘） 
[各通信社電]  
　　北京電靳覆李德立謂敢負責聲明除去年所有各約外别無他種密約 
　　北京電政府對魯案將採容代辦所陳芮公使意見業得外界贊同擬提閣議 
　　北京電曹錕再續電請准予撤回駐湘軍隊 
　　北京電鮑督電收回中東路改組公司已於效日與霍簽字有日開成立會議在哈設中俄理事會沿線添設護路軍 
　　北京電當軸電阻王揖唐回京 
　　北京電衆院秘書長王印川外簡决以西藏議員臧蔭松繼任 
　　北京電五總裁電謂閩　全省官産向日抵押鉅欵請嚴電制止（以上二十九日）以上中華通訊社電 
　　北京電閩案提出撤領道歉賠償懲兇四項據云依調查結果撤領可望辦到 
　　北京電研究魯案委員會將延致李盛鐸·孫寳琦等加入 
　　北京電因豫督問題府院發生意見靳連請假二日有辭職說 
　　北京電張弧謀農商甚力安福已同意惟擬提田應璜敎育爲交換 
　　北京電徐派人挽靳勸任勞怨勿萌退志周樹模組閣說不確 
　　北京電新國會開會後有選舉副座說某督已著手運動 
　　北京電衆院秘長决推康士鐸 
　　北京電院電鮑貴卿俄新黨要求糧服弛禁允我兵艦入江宜及時恢復松黑航欋 
　　北京電鮑貴卿電中東路改組公司　　　　　簽字一切改革事宜提交董事會議行 
　　北京電黑督署參謀長丁超電參陸處即日由奉回黑（以上二十九日） 
　　香港電滇桂軍已開戰南雄始興火車停駛省城戒嚴 
　　香港電陸榮廷有來粤消息（以上二十九日） 
以上中孚通訊社電 
[公電]  
　　貴陽王文華通電一近聞上海和議復將開議吾人喜懼交集夫兄弟鬩牆和之甚易而何以停頓至今卒不能和豈非唐總代表堅持外交條件耶此等條件關係國家存亡堅持不和吾人認爲非常正確卽不能和國人當忍耐之今北庭有直接交涉之說英美有磋商借欵之事如和議復開堅持前議以爲監督吾人宜其喜也如議更主張乘機苟和則亡國之罪和議實尸之吾人不惟驚懼當與國人共詰之矣唐總代表高瞻遠囑老成幹練吾人素所欽服當能始終貫澈救國主張傳聞之說眞僞難知欲言之隱吐之爲快唐突陳詞尚希諒察王文華叩宥印 
　　貴陽王文華通電二自五四運動以來京津學生再接再厲各省學生亦聲應氣求以純潔愛國之忱發爲悲痛諍諫之聲雖於外交内幕經過情形有未深悉者决非出於權利爭奪之私乃北廷諸人不加原諒地方長官肆虐摧殘至再至三悍然不顧今京津學生復慘被殺戮其良心安在以學生之無拳無勇豈能致其死命以學生之高尚純潔豈能奪其禄位　頇横暴出於此極尚何人道之可言不惟國人之辱且爲人類之恥諸公皆具天良尚希一致電詰北廷撤懲敗類保護學生國家幸甚人道幸甚王文華叩宥印 
世界路透電 
[亞德利亞之英法覆文]  
　　二十七日倫敦電喬治氏與米勒蘭氏已答覆威爾遜總統關於亞德里亞海問題之第二牒文其全文於今夜發表喬治氏與米勒蘭氏取銷十二月九日與一月二十日之建議並請威爾遜總統助同彼等促請意大利及巨哥斯拉夫兩國政府以前此諸條件之取銷爲根據互商解决辦法如此議失敗則美英法三國再行會同考慮該問題覆文中述及倫敦條約謂意國嘗竭誠協助英法政府冀以可令意國及巨哥斯拉夫國滿意之解决替代倫敦條約協約國極望兩國能得此同意但如兩國不能自行商妥則就協約國而論不得不以倫敦條約爲有力之解决覆文切實聲明此項爭論大有危及和平之勢且足延緩歐洲東南之善後事務亟宜從速解决覆文之末述及阿爾巴尼亞事謂深信該問題重行考慮後必能得一解决使阿爾巴尼亞人遂其願望一面須顧重有關係各方面之重要利益擔保使巨哥斯拉夫在斯庫太里境得一通亞德里亞海之水道亦爲其一也英法總揆現皆願促請有關係之政府使其志願符合美國之見地云云 
[英國之愛爾蘭自治議案]  
　　二十五日倫敦電愛爾蘭自治議案官場稱爲改良愛爾蘭制度議案今日午後在下議院正式提出已經第一次宣讀其全文將於明後日宣布内有數端如烏爾斯特國會所管土地之範圍等仍屬混沌故外間亟望知其眞相聞内閣於昨夜始議决此事 
[印度罷工近聞]  
　　二十四日倫敦電孟羅官電謂一月二十六日印度旭拉泊紗廠工人一萬六千人附和孟買紗廠工人罷工要求增加工資二月十五日有五千人重行上工翌日其餘工人聚集各　要求發給所扣之工資未遂所願乃施　舉兵士被逼開槍擊斃罷工者六人傷三人當衝突之際軍警亦傷數人 
[英議院之西里西亞質問]  
　　二十五日倫敦電外交部之克洛福特氏今日午後在上議院答覆白萊斯子爵之質問謂君士坦丁協約國高等委員均未接西里西亞土人屠殺阿米尼亞人之詳情按據泰晤士報云土軍與高爾人曾屠殺西里西亞之阿米尼亞人七千人 
[英法借欵之發行]  
　　二十三日倫敦電泰晤士報紀四國銀行團擬以英金五百萬鎊貸與中國一事謂聞紐約談判此事殊爲順利大約將於一月之内發行現因英法急需資本故議將英國應供之數在美發行法國應供之數在日發行借欵條件尚未决定惟利息大約爲八釐云 
太平洋路透電 
[滙豐銀行股東大會記]  
　　二十九日香港電滙豐銀行昨開股東常年大會主席演說略謂一九一九年爲中國貿易發達之年雖銀價騰貴而輸出貿易似未受其影響世界巿場需求中國産品不因其價昂而輟故匯率雖昂影響不生而中國則因匯率關係反可暢購價值大漲之外貨至於中國内情則一年中鮮有可述之變更南北依然無接近之望軍費仍爲政府之重負財政改革幾致絶望中國入欵爲數頗鉅此乃亟須用於改造事業者乃其用途如傾水沙上毫無實際徒以此應付不復爲政府所管轄之軍費與少數政客所把持之行政費耳此兩種之需求漫無底止雖以目前匯兌所有之特别優惠情形與收入之增多然盡舉政府之財力猶不能稍饜其慾焉裁兵之說聞之已久但切實辦法迄未實施而裁兵需之經費將從何來尤不易知以最大之政治家絞其腦力竭其心思尚未能謀一解决方法以促成南北之統一而恢復全局之秩序今中國尚未有能成就此事業之大人物但如何補救必由中國人民自爲之目前極有希望之點厥爲中國大多數中級社會之漸有政治覺悟余信將來中國所可博以由分而合由亂而治者惟此人民之實際常識與穩健舉動英美法日資本團組織新銀團之計畫籌議數月以禀承各該國政府供給財力資助中國爲目的惜因日政府要求將南滿與東内蒙畫出新銀行團範圍致此目的未克實現日本此項要求顯然不獨非他國所能承認且與新銀行團根本主義相反蓋新銀行團之根本主義在使財政上與實業上各國完全均等並尊重中國主權廢除勢力範圍也日本旣加入國際聯盟並隨同列强以擔任世界改造事業當可開放其政治眼光而改革其對華態度此則吾人深切期望者也今各協約國方急需金錢以圖恢復原狀而活動其商業故銀行團所　資助中國之程度决未能與中國所需者適相應合况值此匯率締結金借欵尤不合算綜之中國將來必自賴自給以實行其裁撤軍隊整頓交通與改良幣制三大要政中國能否在自已國内募集債欵則在中國自已設法以籌定良好抵押品優厚條件與充分擔保耳主席又言及中政府在滬設立鑄幣廠事最後稱頌英使朱邇典之政績謂朱使敏慧之心不獨爲英人所敬愛且亦愛華人及與其接近者所欽重今雖去華然已在中國外交史中留一永遠之令名矣云云 
[日本各報論解散議會事]  
　　二十八日大阪電大阪各報皆反對政府解散議會朝日新聞謂政府突然解散議會令人爲之驚詫蓋初未有解散之說也政府謂選舉權之修正議案性質嚴重而暗中之主動力殊足危及目下之社會制度故政府不得不訴諸國民云云此爲狡猾政治家之託詞純爲其本黨利益計非爲國民利益計也原敬内　之出此專斷舉動其意嚮殊爲明瞭蓋政府黨未能操絶對之大多數故須見好於少數之政黨則於下屆依其選舉律舉行之選舉可得絶對之大多數矣此原敬之希望也原敬且懼此次普通選舉議案失敗後下届議會開會必再提出進行必更嚴厲而希望亦視此次爲愈故欲乘此時以一打擊施於反對黨朝日新聞又稱大選舉在五月下旬可望舉行因憲法規定議會解散五個月内須召集議會之特别會議也國民今後將注意於將來之選舉因其結果與全體幸福極有關係之故衆信各處城巿中有選舉權者思想已高故政府派候選人難望得意但反對派候選人則於鄉間未必能獲利因鄉間投票者大半係鄉人若輩利益固爲政府所竭力保護也第事變情遷亦正難言耳每日新聞批評政府舉動爲違法且極不合理並謂國民宜施其不偏不袒之裁判而以吾人願與現時代精神相適合之决心表示世界云大阪巿面未因議會解散致呈擾動之象 
[日司令與俄州會之合同]  
　　二十九日哈爾濱電伯力日軍司令已與州議會政府代表議定合同如下（一）擔保俄人與外人生命財産之安甯凡不復參戰之政治敵人與交戰敵人之妻子應許其留駐伯力不加侵害（二）日軍駐在境内不許有擾亂秩序事（三）除州議會之兵士外無論何種團體之武裝兵士苟未經日司令允許不得行近日人視爲來則與日人不利之區域（四）軍械彈藥屬於不復參戰之人者應交與地方當道留存（五）州議會軍隊未到以前日軍應守衛與地方當道留存（五）州議會軍隊未到以前日軍應守衛伯力不許他種團體之兵士入境 
[北京之露天聚餐大會]  
　　二十九日北京電昨晚北京新大飯店開露天聚餐會各國人士到者約七百人爲遠東所罕見 
國内要聞 
[靳内閣變化之醖釀]  
　　最近政局問題又發生極大變化靳氏因豫督問題遲不發表復經各方面之反對殊覺難堪昨日已遞呈請假不見客其態度甚爲消極聞東海已派人勸慰勉以任勞任怨力膺艱鉅但政界多料靳氏未必遽銷退志内務總長田煥亭早有辭農商兼職之說而安系方面對農敎兩部亦已開始活動仍主以李盛鐸長農商田應璜長敎育連日與政府接洽彼此意見迄未一致田氏覩此情狀求去兼部益切當局不得已乃於昨早（二十七日）照准午後擬妥命令以該部次長江天鐸暫行代理部務該項命令於午後四時由國務院發交印鑄局晚六時半實行公佈外長一席自陸子欣呈請辭職後政府雖力予慰留而陸則毫無轉圜之意陳次長雖到部視事又不肯久代部務故外長繼任問題外間喧傳有以胡惟德調任之說但胡尚在南方是否肯就仍待覆電到京方能確定胡如不就則當然陳籙升署實爲順水行舟之舉據聞政府中人主張陳氏坐升者頗占多數結果或竟爲陳氏所得亦未可知然靳雲鵬如眞幹不下去决然引退則内閣問題又將爲重造而非補充矣 
[北京又借日欵四百萬]  
　　自四國團五百萬鎊借欵不成政府方面之借欵政策乃傾向日本而日人亦以單獨投資自任舊曆年底旣有五百萬元借欵之訂結近日又新訂一宗日金四百萬元之借欵已經雙方議定條件聞其内容（一）利息八釐（二）期限六個月（三）除回扣匯水外實收九五五（四）如新銀團墊欵成則由該墊款内扣還不成則以鹽餘爲抵押品大約今明日即可成立據外交團方面消息外團對於中國單借日欵頗不滿意蓋以日本此舉實打破新銀團計畫故連日歐美重要人物頗有討論對付之法風聲甚爲不佳而日本方面亦露恐慌之象將爲剴切之聲明目下外圍討論中國財政於監督一節已昌言不諱謂中國軍政費每月需一千四百萬面收入僅四百餘萬每月尚不敷約一千萬勢非長此借債過日不可雖靳氏主張裁兵二成亦僅能減少二百餘萬今某督復領銜反對裁兵則中國之財政勢非破産不止故外人對於借欵用途當嚴重監督云 
[陳籙與閩學生之談話]  
　　爲福州事件 
　　閩案發生已四月有餘初政府託詞調查挨延兩個多月今調查員回京亦一週矣交涉仍無消息旅京各界閩人呼籲政府速開交涉之呈已一而再再而三矣福建學生會前曾派定鄭天挺林志昌二人俟調查員回京即往探詢一切並要求外交當局速開交涉鄭林二人於二十二日赴外部謁王沈二員詢得調查情形後欲見陳次長陳未到部二十五日二人復往謁又以該日外部宴會外交團仍未得見昨日（二十七）往謁始見鄭林二人首述來意次問赴閩調查員已回京閩案外部曾定期與日本開議否陳答謂須俟日委員松岡回東京報告該國政府後方可提出交涉定期開議又謂稍遲時日何妨於事何必急迫如此後二人又問外部對於將來交涉意見若何陳答謂有四條條件可以提出卽撒換領事道歉賠償懲兇是也後二人欲再有說適挪威公使至遂興辭而出 
[對俄問題之新消息]  
　　俄新黨佔領雙威之後逼近我國邊境凡中東鐵道及其沿線礦山航行森林等權前爲俄國所經營者最近已有一部歸於該黨掌握即霍爾瓦特所據之中東鐵路該黨亦有欲取而代之勢惟該黨對於我國尚無惡感且以國境主權所關亦無侵佔之理聞該黨在雙城宣布對外方針時同時並宣言將來願將下列數項完全放棄交還我國（一）中東鐵路一千零六十英里（二）資本金六萬六千二百萬盧布（三）吉林省東北部之煤礦（四）扎蘭諾爾之煤礦（五）海拉爾附近吉拉嶺金礦（六）外蒙古圖拉河畔之砂金礦（七）一千八百五十八年愛琿條約所載之松花江航行權（八）吉林石頭河一帶之森林區 
　　我國出兵阿穆爾省本爲保護華僑起見曾由外交當局向協約各國聲明原委兹聞駐崴各國代表於日前謁見李家鏊爲正式之忠告言前承面告派兵實邊之策確爲要著但總以不入俄界爲是即中國現在業已開駐俄界之兵亦可乘此時期宣告俟歐美各國撤兵後中國亦將撤回以完共同出兵之義務方免俄人猜疑而無後累緣俄日衝突即在目前彼時進退皆有爲難之地故敬爲中國忠告云云 
　　俄亂發生後過激思潮日益傳播東三省各處邊隅與俄界接近尤易發生意外之虞聞政府昨已擬具辦法電知吉黑二督在邊境各地嚴密防堵以免侵入致生危險其規定之防範法約分四項（一）對於軍界嚴重要檢查信件以防煽惑（二）對於學界除防杜鼓吹過激思想及印刷品流入外更由各該校長解釋過激行爲之危險以便各生知所趨避關於學生之行動更宜隨時監督（三）對於行旅往來邊地嚴密偵察有自俄境來者尤加特别注意以免激黨混入秘密活動（四）對於郵電認眞檢查凡有關係過激行爲之函電書籍及其他印刷危險等物一律没收不予投遞鮑孫兩督已先後電陳政府報告已飭各機關遵令妥爲辦理 
[京華短簡]  
　　裁釐加稅之議高唱入雲迄未見諸事實近聞財政次長潘馨航對於此事主張頗力曾通盤籌劃預算每年釐金之收入可得五千六百萬兩加稅擬加至值百抽一二五可得增加額五千四百萬兩兩相比較不過短少二百萬兩故當局决定積極進行外交團方面除日本外亦均一致贊同惟各省督軍多有以釐金供軍用者尚不免稍持異議然亦未必有重大阻碍 
 
 

Page 7

 
 
組織糧食調查會政府久有此議現農商内務財政三部已會商各派委員组織並擬具辦事章程日内將呈請公布政府又以特准出洋米糧原定每米一石征收照費一元現在内地米糧漸形騰貴自應將此項照費酌量加增已擬定每米一石合華觔一百觔者改收銀二元以示限制 
　　駐京英使朱爾典氏辭職回國早得該國政府之特准二十五日已覲見東海呈遞國書當面陳明訂期離京自滬放洋現定三月一日搭京奉早車出京交通部已照例飭該路局預備專車段芝泉因與朱氏相交有年特於二十七日晚間在府學胡同私宅設筵祖餞 
　　近來學界盛倡男女同校之說上海已見實行惟敎育當局以我國學風尚稚對於此項部法甚不贊成但各方面之反對贊成者均趨極端傅嶽棻毫無辦法祗有取放任主義現北京大學已兼收女生哲學科一年級已有三生旁聽 
[東三省通訊（國奴）]  
　　鮑督軍與中東路俄工黨與猶太人 
　　哈爾濱函俄黨某命對於我國感情尚好凡華官發布之命令都能遵守故哈埠地方頗爲安謐至中東鐵路在我以俄人實無能力且我向於此路主權利權放棄實多現值遠東多事之秋亟應分别整理故鮑廷九督軍到哈後即與俄人接洽其重要之兩點（一）爲組織總公司（一）爲收回行政權凡俄人在路界以内所設含有政治意味之機關概地取消再四磋商甚爲困難霍爾瓦特爲俄之老外交家而最狡猾者也雖當受新黨攻擊處四面楚歌之中對於權利猶不肯放鬆絲毫鮑督軍與之談判至中間幾乎决裂鮑氏堅持不可霍見勢不佳無可如何遂得轉圜現在大致已有眉目聞鮑督軍回省之期須在舊曆初十前後鮑氏並於十四日在鐵路俱樂部宴邀各外交界人物如中東鐵路公司之霍爾瓦特·拉琴諾夫·阿發納西夫·加兹開維赤·斯諦芬司中國地方官鐵路總公司各部長潤洛伯夫·阿爾諾里得達尼列夫龍林營務處長薩冒洛夫·日軍代表各國領事及鐵路各處長皆到會鮑當衆演說云本督到任數月即與各友邦代表互相握手何樂如之甚願常相聚首互商一切以爲結爲一體並願諸公對於保護鐵路及鐵路督辦責任内事隨時指示匡我不逮以期鐵路於進行上毫無阻碍並可使界内中外人民各安所業本督深信在座諸公必能贊助一切云云各來賓先後演說稱謝頗爲歡洽 
　　哈埠俄工人中近對於猶太人甚爲反對對於俄黨現在行動極力斡旋凡有結社開會惟猶太人最倡行並提議以武裝擁護政治自由行動此種行爲致使俄國工人均生疑慮有一酒醉之俄國工人當在工廠開會時倚門而立見有猶太人名費舍維赤者在演說臺上高聲演說謂我等久受專制今日變政可以復我自由將到極快樂之時云云於是遂起而與之衝突焉 
[湘敎育界之近况]  
　　撤換校長敎職查究學生代表 
　　張敬堯對於此次學潮銜恨校長敎職員等甚深無日不思報復借人控告爲名撤換者撤換查究者查究兹將近情録下湘省自各校學生實行解散後各校校長敎職員之被人控告·揹爲有鼓動學潮嫌疑者如彭國鈞魏浚明何瞻岵等數人均被撤差查辦兹又有王保眞等具呈省署謂長沙師範校長鄒希魯有提倡學生整隊揭旗刦焚商貨·及鼓動師範學生自散暗令小學部停課等事實據請予撤究云云省署昨已照准令行長沙知事遵照撤換昨湘省公署又通令各校云案查駐衡陽學生代表前經查據通電尾列各生令行各校開除學籍在案兹據衡陽道尹公署·開具各代表年齡籍貫前來查與電列相符尾列熊夢飛年二十三歲甯鄉蔣育寰三十歲耒陽蔡人龍三十歲衡陽並駐明此三人後來等語據此查熊夢飛係楚怡學校敎員蔣育寰係省立甲種工業學校職員該員等身任敎職爲學生之表率乃不守軌範自充代表顯係敎唆無疑亟應立予辭退以端士習除分令外合行令仰該校即便遵照迅即辭退另聘學品兼優之士接充勿循勿延至蔡人龍一名俟查屬何校另案辦理 
　　各校開學問題經省署敎育科長胡厚甫與各校校長再四磋商始决定於三月八日一律開學並議定辦法如下（一）開學日期除由各校牌示外並須登報布告（二）現充代表各學生如能於開學前來校報到概免究辦（三）各學生如逾期不到即概行開除學籍除遵照部章開具各生姓名年貌籍貫報部通令全國各校母許收録外並須向其父兄追賠該生應行繳納之學膳費（四）以上辦法應由各校通告學生父兄責令勸導各學生如期到校以重學業而免繫累現在各校雖已照此辦法分别施行然學生方面熊度仍甚堅决即令有報到者恐亦居最少數也 
[卾商會請拒魯案通牒]  
　　山東問題自上年日使通牒請求直接交涉後外間紛電政府力請拒絶武昌商會全體董事以我國若與日政府直接交涉嚴酷條件必接踵而至故曾開大會議决電請政府嚴爲拒絶已推吳幹丞許雨香吕珩伯王子林四董起草昨日又呈請督軍省長轉電政府請爲拒絶原呈略謂吾國自加入參戰以來與協約各國立於平等地位勝德之後所有一切權利自應由國際聯盟會秉公議决方屬平允固不容夙具野心者再行自相侵凌而貽破壞協約之譏此事理之至易明白亦爲國際法之所公認者也咄彼東鄰乃趁歐戰方酣不遑東顧之際奪我青島久據不歸且於歐洲和會大施權謀以爲强霸之計幸賴我國專使拒絶簽字於前復蒙美國上院通過保留於後足見公理難冺公法亦未必終不可恃豈意欲心不死之東鄰明知情屈理虧不能得志於歐會近又使貪使詐提出於直接之交還我國政府表示如何雖不可知而舉國函電紛馳皆不以直接交涉爲然民情可以大見况美國上院旣已通過保留我若貿然直接未免辜負好意一旦直接之後仍無良好結果更覺自討没趣近閱報載東鄰所提直接交還條件所謂鐵路權也礦業礶也收稅權也無一不在該國掌握中其交還中國者不過土地行政權耳如此交還甚於不還何也不還則行政之費與我無干土地出有事變亦與我無干還則每年行政費之協濟尤屬小事萬一土地出有事變累累賠款又將有所借口豈非求榮反辱而貽後患於無窮耶屬會爲商民代表迭次開會羣情憤激誓死力爭何敢壅於上聞爲此縷陳下情切懇鈞座轉電大總统國務院外交部一面拒絶直接交涉勿墮東鄰之計一面候國際聯盟會公同裁决以求公理之伸雖云弱國無外交而暴强如德終爲公理戰勝要在勿自氣餒而已臨呈惶悚不勝待命之至 
[張國淦督辦漢口商塲之波折]  
　　武漢商會電詰借欵眞相 
　　自張國淦有督辦漢口商場消息後武漢各界以政府曾有借欵之議多懷疑慮昨武漢商會聯銜分電政府曁張國淦請宣布合同内容以便研究據聞政府近日曾電致卾當局聲明商場督辦將來如興築或籌欵等事均須協商地方進行請釋誤會蓋欲藉此消弭反對也商會兩電如下（一）北京大總統國務院農商部鈞鑒報載政府决定特派張國淦爲漢口商場督辦等因此間各界僉以兹事體大目前之開辦後日之進行皆視欵之能否確當爲第一義至政府前以發達漢口借欵抵押一事屢經各界電請大部宣示合同全文以便討論迄未奉有明白答復竊以此項合同爲合巿利害所關在我或需欵較殷一切都不容深較在人則操心甚苦隻字皆期在實行誠恐發逹尚在擬設之間責任已及眉睫之地再三凟請職此之由乃懸企方深而報載又有此舉張本卾籍久客京華桑梓憂危或未暇悉一旦首效開門之揖將操入室之戈誠恐誠惶莫知所措商民等千辛百苦復此巿場迴憶全鎭成墟痛定思痛重慮他人入室爲所欲爲後顧多憂衆情倍迫干冒代凟不勝悚惶待命之至武昌漢口總商會全體同叩（二）北京湖北同鄉會請轉張潛若先生鑒報載將特派公爲漢口商場督辦漢口各界僉以兹事體大如何籌欵進行想公確已有把握何妨明示以便研究至政府爲發達漢口借欵抵押一事屢經各界電請宣示合同尚無明白答復正在疑懼誠恐我公甘違衆意徒擁虚名一到償還臨期而我莊嚴燦爛之漢口已鄰於絶地而無以自存是以楚人陷楚人並以楚人賣楚人也我公桑梓望重墟墓情長揆厥生平諒不至是惟以前之公論旣係如彼此日之羣疑又復如此干冒代陳惟公裁之並希賜復爲盼武昌漢口總商會全體同叩 
[再紀山東人之山東問題]  
　　須知關係不僅山東 
　　不能僅視爲山東人之問題 
　　魯省人士對於此次山東問題之交涉異常激昂自開第二次國民大會後所發表之各電文早録前報兹再補録其「第二次宣言書」如下山東問題吾東人生死問題也結果之勝負係全國之存亡國人奔走呼號已非一日拒簽德約而後國人方額手稱慶以爲政府服從民意則青島之直接交還當不難期誠以國家雖無實力世界尚有公理詎料直接交還之希望未逹而直接交涉之通牒忽至全國與論勢如鼎沸各處國民大會奮然以興京師學生巡行講演亦相繼而起吾東痛深切膚較他處爲尤急本月五日開國民大會到者萬餘人羣情激昂全體一致其反對直接交涉之理由已於前次宣言書中披露無餘乃當此外交危急民情激昂儳焉不可終日之際忽有一怵目驚心之惡耗傳來則北京政府傾向直接交涉是已夫政府對於山東問題直接交涉與否尚未有確實表示吾人何敢妄加評判謂其傾向於此惟反對直接交涉者雖不盡學生而學生方面爲力最鉅今也對於學生講演則摧殘之集會則制止之不惜竭全力以與學生爲難且段芝貴主張嚴辦以示淫威將學生代表拘捕不釋喪心病狂倒行逆施借非傾向直接交涉必不出此故與其謂爲蹂躪學界母甯謂爲傾向直接交涉之表示夫直接交涉與提交國際聯盟其孰得孰失不待智者而知則吾國對此問題又安有商榷餘地假使日人果能無條件交還而不懷挾惡意則在歐會何不明白表示實踐初攻青島之宣言而乃竭力抗爭以阻撓我由德直接交還膠澳之提議况吾國歷年與日本之交涉無不失敗今再與其短兵相接旣限於各種秘約復爲其利誘威迫則敗績失據更可預卜顧或謂提交國際聯盟亦未必不再失敗殊不知吾國在歐會未得逹保留目的者一則因各國爲密約所束縛一則因各國自身利害之關係然公道在人固未嘗一日絶於天壤美國上院則通過保留案矣英法對美之保留亦表贊同矣矧歐會所以解决歐戰之糾葛而國際聯盟則所以謀世界之和平謂吾國得訟直於世界固未敢操劵以俟然謂日本能定逹目的亦未敢信若國際聯盟日本准獲優勝則必不急急爲直接交涉之計吾國若於日本通牒不予駁回微論前之罷課罷巿罷工一切犧牲得逹拒簽之效果者將因此而盡棄前功且列强尚極力援助而吾國乃自甘放棄以拒簽德約始以直接交涉終狐埋狐搰國際之信義何存國家之人格何在恐列强不以參列國際資格待我視爲不可救藥而吾東豈不陷於萬刧不復之域吾國豈不從此已乎特政府近來舉動蛛絲馬跡直接交涉恐已爲難免之事實吾人防患未然復開國民大會聚集萬人議决最後辦法再向政府爲拒絶直接交涉之請並請釋放被拘學生倘政府俯納民意固國家如天之福吾東甘願以三千萬生命財産爲政府後盾如政府怙惡不悛嚴辦學生直接交涉是甘蹈川路洪憲之覆轍棄山東如敝屣東人何負於政府而政府必欲遺棄而後快撫我則后虐我則仇專制時代且然何况共和國家吾東人民爲救亡計只有保留祖産血財以圖自衛而已挺而走險急何能擇政府實行嚴辦學生開始直接交涉之日卽山東宣布一體罷稅之日人誰不死與其死於異族何若死於同類與其死於後日何若死於今朝與其希望政府求生不得何若急起自决死裏求生掬誠籲告聲與涙俱吾父老昆弟諸姑姊妹盍興乎來 
[贛督長之更換說]  
　　自張懷芝率兵入贛大有攫取贛督之勢憶當時贛督陳光遠有退去南昌以篆務交某要人代理之說嗣某高級軍官深抱不平以我輩不宜如此示弱極力勸阻乃止其實陳督專恃李蘇督爲護符所有一切固防計畫無不惟李督之力是賴第二軍之入贛南也則移楊春普軍隊以監視之第二軍之入贛西也則以張宗昌軍隊附隨之厥後長江三督聯盟而其聲勢益振至贛省長戚揚則向以本省督軍爲援奥在李純督贛任内已可概見迨陳光遠蒞贛李陳又屬一系故得保守數年來之位置去歲某系謀更贛省長傳以丁乃揚繼任新國會提出彈劾戚揚案其位置漸見不穩嗣爲李陳兩督力保又得江西之讜言社議員黄大壎宋育德等反對彈劾案以故暫得苟延但中間又傳吳光新長贛贛人又欲以贛治贛是省長位置無日不在風雨飄摇之中近又傳齊燮元督贛·丁乃揚長贛說據知其内容者云某系已深知陳光遠爲無足輕重之督軍必欲攫取斯席以畀吳光新李蘇督亦以陳光遠太無能力河間死後直系不振若非易一精明强幹之贛督不足以固其犄角之勢故力主以關係最深之第六師師長齊燮元任之且以齊爲段之門生或可冀得其首肯惟不欲行之以驟至丁乃揚在某系資格並不甚深目前或將贛省長位置爲彼等督贛之過渡誠以更換督軍本非易易陳亦兼有第十二師兵力驟然易人軍心難保必從故將來無論爲齊燮元爲吳光新督贛總須由省長經過方能着手但吾贛人民對於督長更調之觀念未知若何也 
[京學生代表在贛談話紀]  
　　山東問題政府方面久無表示面京津逮捕之學生又不釋放舊曆年終北京學生聯合會特派代表顧文萃（奉天人）來贛向本省各公團接洽顧君抵省卽往晤學生聯合會理事部副部長盧任華告明來意并請其介紹各公團領袖接洽盧君當允於夏曆初二日偕往先至總商會晤龔會長首陳述外交危險狀况及都中學生被政府摧殘情形略謂山東問題自日人提出通牒後卽經學生會推派代表往謁外交陳次長請其據理駁回詎陳竟謂根據二十一條與之直接交涉青島似可收回不過權利上稍受損失此種謬論學生代表憤懣異常當卽據理力爭並斥陳措置失當陳復謂此案應候陸總長核辦未幾陸返國乃詢陸對於山東問題之意見若何陸云巴黎和約旣經拒絶簽字於前理無直接交涉譬如我有一物被人搶掠而去旣無力以追償豈有再立收據於搶掠者之理乎溯在巴黎和會未拒簽時我國似無發言餘地自五四之後外人因國内民氣之發展乃知中國尚不可欺始收拒簽之效至鄙人之主張誓必尊重民意山東問題當以去就力爭云云次又至國務院謁靳總理靳云予個人主張與諸君意思相同惟不能代表政府發言當時某君即質問曰先生身爲國務總理何以竟說不能代表殊屬費解靳云尚有一部份有勢力者意見不同云云於此可見段系足以左右政府矣都中學界已陷於不能活動之困境惟祈貴省各公團直電北京政府要求駁回日本通牒不得直接交涉福建案件應依照京滬國民大會議决之八條辦理其次並希援救被難同人云云龔會長云本省對此問題自應一致進行盧亦唯唯稱是隨卽興辭而出復至省議會晤胡廷鑾副議長顧代表即將上項情形告知胡云昨日鄙人在某要人處聞國務院電稱日人並未提出通牒政府亦無直接交涉之意刻據顧君云云是日人確已通牒政府毫無疑義又向盧君云年前本省國民大會當道謂爲不必多此一舉殊不知國務院來電所言實屬掩飾之詞盧任華云前國民大會曾呈請軍民兩長轉電中央迄已逾旬未見明白宣示未知何故胡云想係因國務院電稱並無此事故未轉達亦未可知候晤省長時再當代爲一詢旋又到學生聯合會晤理事部長傅競仁除上述各情外開及北京學生出發講演被拘禁毆擊之種種慘狀以上均初二日盧君與顧君往各處接洽情形也初三日顧君卽由省起程乘車赴潯轉輪赴卾今日總商會已據情電致北京請嚴詞拒絶原文如下北京大總统國務院外交部參衆兩院鈞鑒歐和會議魯案拒簽人民血忱至今爲烈兹傳日本通牒有直接交涉之言一墮術中萬刦不復務乞俯從民意嚴詞拒絶强無足畏公理必伸南昌總商會叩徑 
[贛議會協爭更易豫督電]  
　　江西省議會於二十日接河南省議會來電以政府已决定更換趙督吳光新軍隊乘時節節進行請一致電爭以遏陰謀該會以此事關係時局甚大爰於二十一日召集緊急談話會議决去電協爭兹録原電如下北京大總統國務院鈞鑒巧日准河南省議會來電以趙督在豫數年保衛地方擁護中央豫人同深感戴近聞政府有更換消息紳商軍學各界累電力爭概置不理而吳光新軍隊乘此時機節節進行人民所拒絶者則多爲之保障人民所悅服者則欲褫其職權好民所惡惡民所好羣情憤激恐釀巨變務懇協爭以弭隱患等語中央舉措自當以民意爲從違該會爲地方代表機關必稔知民意所在旣人感戴趙督似無須過事吹求矧滬和未成外交益緊學潮正烈鎭撫不暇豈容紛更伏懇准如所請以順儥情而維大局贛省議會議長龍欽海·副議長胡廷鑾饒正音等叩 
[杭州快信]  
　　本屆冬防期内發生盜案之嵊縣等二十一縣知事經高檢廳呈報省署現奉令各予記過一次已飭轉遵照 
　　甯台鎭使王賓·嘉湖鎭使王桂林·鎭海砲臺官張伯岐·警備隊统帶陳步棠·張蔭榮·常榮清前昨兩日俱先後晋省晤商要政 
　　省署接齊省長由津來電確定今日（二十九）起程南下隨行之警政秘書李曾麟科員程文楷昨已返杭 
　　浙贛交界之玉山鹽警藉緝私爲由勒詐商民四出騷擾現經該鎭農會長黄樹恩電呈到省已咨蔣運使嚴切制止 
　　城站第一鳳臺近多身着便服口操北音者無票觀劇日必百餘人向之索補每起衝突該臺經理昨呈請軍民兩署設法維持 
　　此間自立春後痘瘄盛行殤斃幼孩甚夥近且蔓延日劇男婦衛生不慎者亦遭波及死亡相繼可謂浩刼 
[南京快信]  
　　院電李督魯案籌畫周密並無移東京交涉說 
　　八省同盟係張作霖發起吉黑主推張爲領袖蘇卾贛豫主推曹錕尚在商榷未定 
　　聞李督昨亦電京請勿撤換豫督以維現狀 
　　軍民兩長昨致北京外交内務部電云前准歌電德奥平民請求回國可先發給出境護照等因是德奥人回國無須經部核准惟回國時是否即由該管地方官廳許可抑須呈經省區最高級官許可其護照應否仍送由交涉署會印盼核復 
　　内農咨李督浦口開闢商埠借欵須咨部商辦 
　　第十六師續向南京中國銀行息借一萬元仍由沙田局等擔任撥還 
　　北京院部電軍民兩署準備招待英使朱爾典李督擬派外交顧問温世珍陪送赴滬 
　　鍾文耀張壽鏞昨由甯乘津浦車北上 
　　第二師改編告竣所有三四兩旅五六七八四團·砲工兩營·機關槍兩連·騎兵一連·先後繳到關防鈐記二十四顆昨經李督令飭銷毁並派諮議馬孟驤郝得志赴蘇點驗檢閱内務裝械又該師連長于石泉軍醫王　副官顔大鏞均呈請辭職經李督核准改委倪天爵　邦述易國鈞楊星生等分别遞補 
　　米價近仍步漲蔡代省長昨諭禁米查驗處長楊宗漢督飭員司認眞嚴查以防偷運 
　　松江公民朱忠誠等以該縣轄境與浙江上海等處毗連時有奸商勾串米行私運米榖出境妨害民食特呈軍民兩長請令行守口員弁一體協助嚴查以維民食 
地方通信一 
[蘇州]  
　　省委調查豐備倉婁門大街豐備義倉去冬失慎焚燬廠屋十餘間旋據東區警署及消防隊報告共被焚去廠内積榖四千餘石乃該倉董事報告縣署則云祗焚米二百餘石各士紳及吳縣省議員等以報告兩歧頗滋疑　特公電省署請求澈查蔡代省長特委丁尚廣會同地方士紳蔣炳章·宋銘勳·潘盛年·員理泰·前往該倉詳細盤查並查明起火情形據實禀復核辦 
　　呈請褒揚節婦吳縣公民曹錫驊等具呈縣署聲稱木凟下沙塘商人華純之妻華陳氏夫故三十二年守節撫孤鄉里稱賢核與褒奬條例第一條第七欵之規定相符備具事實清册並註册費六元請予轉呈褒揚等情温知事當以該氏節操可風即行加結呈請省署咨部核辦矣 
　　通飭保護小輪吳縣公署近奉道尹訓令准交涉署咨略謂近有朱厚記向陸潤記租賃瑞記小輪又華商慶記向劉合記租賃益隆小輪又交通向泰記租賃同順小輪均擬定航線由蘇至杭業經呈部註册給照應請飭屬一體保護云云温知事奉文後即移知警察廳並通飭所屬鄉警一處遵照 
[南京]  
　　貢院巿場新建築甯垣貢院開闢巿塲一節現已由各領地人釘立界石圈築園牆預備尅日開工從事營造聞官家建築有江蘇銀行電政總局·及圖書館·與修　明遠樓·至公堂·飛虹橋·衡鑑堂·等事商人建築有南京新世界·及新奇芳·魁星閣·與妓院茶館旅戲館書庽浴堂及各種商店將來爭奇　勝定能　爲大觀不禁拭目俟之矣 
[安慶]  
　　無爲縣請修圩工無爲縣屬黄絲灘·五里碑·等處圩工於民國三四年間經倪嗣冲在兼巡按使任内曾撥欵五萬元派委興修惟爲日已久地勢又卑每值春汛泛漲圩身幾經冲刷漸次坍塌現由該縣知事呈請省官派員設局專駐該處督辦預算土方招集民夫加高培厚以資預防所有用欵即在該縣地方公欵項下酌撥以重圩工而防水患云云 
[尚有地方通信專件轉入後頁]  
雜評一 
[用財與取財（默）]  
　　當局每謂今日所爲難者惟軍費耳其他皆易裁减也然試問虚設不急之機關撤銷而裁汰者有幾乎前爲安插閒員而設者今能爲實行減政而廢乎所謂經界局也幣制局也經濟調查局也觀其名未嘗不重要而考其實則皆爲人謀位置而設今乃於此等機關非特不能廢且從而擴張之果亦如軍隊之無力裁減耶 
國人但知當局之剥削國民者借外債耳然其實類於外債之剥削無限公債如交通實業等之紛起奬劵則如農部實業等之日出不窮借發展實業之名而從未獲實業之益試問國民之財力有幾而能忍受此種種之剥削耶 
　　用財之途旣有增而無減則取財之法亦惟有進而無止一國之財政如此能不爲之寒心哉 
 
 

Page 8

 
 
地方通信二 
[金山]  
　　發生劇烈流行症洙涇鎭因去冬氣候不正致發生一種流行症甚爲劇烈初起於四鄉每日死數十人西鄉一帶爲尤甚竟有一家旬日間死七八人或五六人者後漸傳至巿區如縣署收銀處職員湯姓家子女三人兩週内相繼死亡更傳染羅近多人至　底更劇吳姓僕婦朱姓婢女等起病至死不過半點鐘有人從吕巷一帶傳染而回者其頭痛與寒熱雖同而狀類痴癲均抱病半月餘而死或謂此即西醫所謂瘁症而中醫概謂之冬瘟惟來勢甚惡醫均束手無策病家因延醫無效轉而許願祈神致陳三太太·與平湖太太·等怪名詞到處皆有家中　羅列滿堂相率搗鬼云 
　　監犯乘隙脫逃舊曆新年縣署内監各看役偶不小心致被干巷重犯干某乘隙越獄脫逃事後四處偵緝均無影響馮知事得報即命將看役兩名并書記一名管押待質公所一面移文鄰縣帮同協緝云 
[揚州]  
　　修濬白塔河運河工程局近於春水未發之際修濬揚屬東鄉白塔河一帶河道特於廿八日令佟知事派員監督以重工程 
[厦門]  
　　外人熱心教育厦門學齡兒童因貧失學者頗多駐厦英美烟公司大辦巴那德君特於城内磚仔埕設義務學校一所學額六十名均係免費學科爲修身·國文·算術·圖畫·手工·體操·音樂·國語·已擇定夏暦元月十六日開課現報名者已有四十餘人外人而能熱心吾國敎育吾人聞之當然同表感謝也 
[雲南]  
　　箇舊之金融近况箇舊産錫商業繁盛除設有富滇銀行殖邊銀行外尚有一鐵路銀行在大錫暢銷之年各省各國均有銀洋輸入金融故極活動近年受歐戰影響大錫滯銷以致巿面經濟異常恐慌日來復因省城金融擱淺此間亦大受打擊現金缺乏不敷兌換商會見此情形乃擬變通辦法將鐵路銀行五百白票改爲一元使用藉作周轉不料正在致電省城請示之際而箇舊換銀之人日益加多各銀行均擁擠不堪富滇殖邊尚無異狀獨鐵路銀行時因兌換不及竟被多人將門窗户壁打壞幸近日箇舊大錫已漲至九百餘元年底可望漲至千元此誠危急中之一線生機也 
專件 
[漢川縣查災施賑報告書]  
　　被災狀况漢川地勢低窪形同釜底爲襄河流域往來之衝道本年入夏以來山洪暴發襄水横流澎湃奔騰京山天門等縣堤垸盧舍相繼傾潰順流而下灌入該縣境内濱湖之區一片汪洋均成澤國當榖源等到縣履查時水已漸次退涸然低處尚積水盈尺駕划旣不能行駛步履又復泥濘故查户較爲困難兹查得峒　倪家楊業蝦子里潭斗步長灣二河上下等九區田垸廬舍概被飄蕩無遺災民饑寒之苦流離之慘不堪勝言爲該縣被災最重之區其繫馬仙女分水麻河隔鎭縣河城廂等七區地勢較高者亦屬顆粒無收匡之災情似比以上各區爲輕然詢諸該處居民冬季能否播種雜糧則云現被水浸過久泥土澤潤不堅百物難以生長實屬荒象已成無可補救祗有再望來年等語總計以上十六區災情均極重大實較前放數縣爲苦查此次災情實由京山王家營襄堤潰决貽害及於他縣致慘遭巨災該縣紳耆爲防微杜漸之計遂有以工代賑之請可見民間疾苦已達極點此漢川一縣被災大略情形也 
　　施賑情形前在黄陂施賑事竣即於一月一日乘輪赴漢設籌賑處於縣城陽台寺關岳廟旋晤該縣尹知事索閱災區地圖·及貧户清册經榖源詳細審查其被災區域計分水陸兩路陸路如峒　倪家楊業蝦子麻河隔鎭縣河城廂等八區水路如繫馬仙女分里潭斗步長灣二河上下等八區共十六區地面均極寛廣户口亦甚繁頤匡之災情亦殊重大惟陸路爲苦水路尚輕緣濱湖之民除務農以外多兼操漁業現雖慘遭水患然網羅尚豐以所得魚蝦之屬逐日　筐人巿求沽得錢歸家赡養八口猶可無慮枵腹於是城鄉紳董有鑒於此遂有藉口撥欵修堤之請謂敝縣此次被水成災小民蕩析流離之苦自不待言惟貧民生計尚未盡絶即以漁業一項收入可資無慮缺乏然圍堤不修明年江不復漲勢必又成澤國顆粒無收長此以往民何以堪不如曲爲成全逕將此項賑物移作修堤經費俾得趁冬季水退從事興築庶免明年水患復見與其救濟災黎一時之急母甯爲謀永久之福等語答以辦河工一事同是義舉本會亦未嘗不贊助但性質互異緩急攸分丁兹歲暮天氣　寒災民流離失所無衣無食之苦亟待拯救之不遑若移作别項之需殊背普施義賑之初衷查本會此次籌辦卾賑業已散放數縣漢川未便獨異斷不能將衣米變錢轉濟河工之緩忍棄災黎之急所請修堤一節碍難通融姑俟明年再放春賑當另圖設法補助以此數語慰藉彼始滿意興辭而去翌日即派查户員分水陸兩路出發履查因地面寛廣故遂預先函招查户員兩人以期迅速十六日次第查竣次早開始散放近城一帶有長灣區保正導引未給賑票災民數百人蜂擁來局羣相滋擾比經飭警彈壓並曉以大義責令遣歸始得相安無事查風潮之起厥因查户員携帶賑票不敷分配擬折回續領補發乃災民誤會羣相圍集而不放行加之當地團保不事開導故出此舉第念災民愚蠢無知而目前饑寒慘苦情實堪憫遂續派查户員蒞境補查災民始欣然色喜感激不已二十日散畢後尚有各區路途較遠者遂與當地紳董商議將衣米分配裝運各鄉本會另派查户員督同董事代放至二十八日始行發放終結計在該縣將屆匝月之久發米一千五百石棉衣六千件所有衣米運輸事宜仍由王君春霖商承勞君用宏辦理不辭勞瘁實深欽佩至散放衣米數目另有表 
來函 
[趙孝先來函]  
　　日來各報載有陳樹藩電稱鳳翔兵變事兹據駐京與該軍有責任者來電云兵變事全屬子虚係陳氏揑造云云謹此奉聞敬祈更正爲禱趙孝先 
 
 

Page 9

 
 
   
 
 

Page 10

 
 
本埠新聞 
[救國會反對直接交涉之代電]  
　　借鑒民國二年四年中日交涉各案 
　　促國人勿蹈前轍 
　　上海全國公民救國會昨發快郵代電云北京大總統·國務院·各部院·段前總理·參衆兩院·吳警察總監·王步軍統領·南苑·西苑·北苑·各軍師旅團營長·各省督軍省長·長江巡閱使·東三省巡閱使·保定曹經略使·上海護軍使·各省陸軍師旅團營長·熱河歸化察哈爾各都統·各省省議會·商會·敎育會·上海議和代表唐少川先生·孫中山先生·孫伯蘭先生·章太炎先生·天津熊秉三先生·嚴範孫先生·廣東軍政府七總裁·武鳴陸巡閱使·郴州譚組庵先生·漳州陳省長·韶州李根源先生·陜西三原于右任先生·均鑒山東青島問題前因北京有中日直接交涉之說曾由本會及各省團體迭電抗議北京迄未表示近聞將派員與日本駐使直接開議深可駭異其所持理由謂日本將有退讓之意不知此類流言均屬日人詐誘奸謀未足信也彼國外相宣言彼所持者青島一隅問題並非關於山東全省以爲歐美誤會試觀日本此次提出者在在以根據歐洲和會條件·及民國四年中日所訂二十一條爲交涉之要旨夫二十一條之約非山東全省乎且其附屬換文内有山東·福建·兩省海港路礦不得割讓他人且不僅山東一省併將福建牽入領土之權均盡喪失尚得曰青島一隅之關係乎北京外交屢次失敗非獨高徐順濟釀成巨禍卽參戰一舉在我方自謂表示拒德以爲大功告成酬庸旌功而不知日本與協約各國已暗結承認青島歸日之條件其騃愚被惑墮人術中而不稍覺尚得謂之外交勝利乎此次若再以青島問題付之若輩昏庸之手一誤再誤必致使亡國而後已也我國此次旣已拒簽德約自應全國堅持甯使永久遷延或終有解决之希望猶愈於名存實亡日本當此暴德武力撲滅之後國已孤立應有戒心决不敢再以强迫施之於我觀於此次俄國西伯利亞之案日本陸軍省雖主增兵終以美國撤兵而作罷論俄國現勢四分五裂日本尚無能爲力矧我地大人衆豈復不逮於俄塞爾維亞以四百萬人口之國猶敢與德奥開戰杜蘭斯窪以非洲一隅之地猶敢與英吉利强雄之邦抗持數年我以四萬萬人民之同心苟與日本相抗安見塞杜之不若乎當民國四年中日交涉之後袁項城於是年五月十日七月二十一日所頒各省軍民等署之密諭痛切警告足見尚有人心彼時今大總統尚以國務卿署名於後段前總理亦在陸軍總長任内同負責任懲前惕後應有敵愾之念何致今日反忘舊憾曲意事仇以喪失國土違反民意乎現今各省軍民長官及各師旅團營長均曾受民國四年五月七日之恥亦曾受袁項城五月十日·七月二十一日之密諭何至爲虎作倀事事與吾人爲難毆辱拘捕無所不至乎大凡强國之欲吞滅弱國必先摧折其國軍警之勇氣而後抑壓其國之民意方得爲所欲爲我各省軍警官弁兵丁尚憶民國二年之南京·兗州·漢口·懲處軍人三案及灤州殺斃巡警一案乎彼日本人於南京不過於擾亂之中誤斃數名在漢口兗州不過偶辱日本一小軍官而日本則要求我國軍隊全軍向彼國領事舉槍謝罪并令我國軍官行刑受罰時日本派員監視其視我國軍人曾狗彘之不若也日兵在灤州偷竊人物我巡警干涉爲理甚正而日本軍官率兵殺斃我警數名且强權不肯賠償又視我巡警亦狗彘之不若也其他鄭家屯·遼源州·殺斃我軍人東三省各屬傷害我警察之案不一而足公等或身親或耳聞當尚歷歷在目也其摧折我軍警之氣已若此今又用種種威迫壓我民氣福州之案天津北京之案强迫北京拘辱學生至再至三而軍警各界不思民國二年四年之種種屈辱反與學生爲敵試問於心安乎不安忍乎不忍吾人深慮國人善忘或有不知其詳情者用特將民國二年四年各案摘要披露務望自大總統以至各軍警翻然省悟力拒日本勿與直接交涉免蹈從前覆轍國之幸也否則吾人將以最後之手段相對待愛國賣國亦在公等之自擇而已上海全國公民救國會艶（尚有附件容續録） 
[全國各界聯合會最近兩電]  
　　京漢京綏兩路借欵說之反響 
　　致北京電北京公使團公鑒日前銀行團有以四千萬元借給北京政府之議敝會曾發宣言已蒙鑒納足見尊重敝國民意打銷前議銘感無旣惟日本單獨借給九百萬日金其目的在山東直接交涉並挑動南北戰爭破壞和平用心至險敝會謹代表全國人民誓死不承認此不合法借欵並急圖國民自决抵抗强權至近北政府又有以京漢京綏兩路合併向日本大倉借欵三十兆之說敝會對此自是與前項取同一主張各公使素愛世界和平維持國際公理於此倘能出而主持正義與日本抗爭則日本軍閥之陰謀不獲再現諸事實敝國人民感德更匪涯矣專此佈逹諸祈明察全國各界聯合會叩艶 
　　致各省電全國各團體公鑒北庭近旣擅借日金九百萬之外復將京漢京綏兩路合併向日本大倉借欵三十兆夫借債亡國埃及已作前車况京漢京綏兩路乃都城之所在及交通之中樞與邊防之要塞關係民生國權更非淺鮮哀哉吾儕倘不急圖根本解决國亡無日矣特此奉聞請急從實力著手積極奮鬭共救危亡切盼全國各界聯合會叩艶 
[上海學生聯合會消息]  
　　抵制日貨委員會常會昨日（二月二十九日）下午三時上海學生聯合會抵制日貨委員會開第九次常會到者九人主席蕭箎紀録姜維良（一）主席報告城隍廟小販日貨確實減少惟尚有數攤仍不免陳列日貨手巾帽等件討論對付方法結果直接向限期清理日貨處交涉並每星期派人至該處調查一次（二）討論董君來函辭去本委員會會長及理事長職允許辭去本委員會會長職理事長職於下星期常會再行討論（三）討論上星期二查到天益紙號三十令有光紙事結果交上海各團體抵制劣貨會討論（四）姜維良提議書記金君許久不到請另選結果寒假後再行選出通過（五）馮鵬南提議龍華製革廠將賣與日本會當討論處置方法結果因交際科已有相當辦法候交際科如何辦法後再行討論至五時散會 
　　致商工各團體書上海學生聯合會交際科致各路商界聯合會及工團籌設義務夜校意見書云敬啓者民國肇造垂八年矣回顧此八年之經過國家則無日不在危急存亡之中國民則無時不處水深火熱之内外則東鄰恃强奪我土地侵我主權戮我同胞復迫我結成種種亡國條約内則武人逞兇黨同伐異把持政權以致有數千年歷史之國基有風雨飄颻之慮然而東鄰所以敢於滅我武人所以敢於把持實由於吾身爲主人之國民自放棄其監督之天職復究其所以放棄其監督之天職實由於大多數之國人尚未能澈底覺悟缺乏救國之能力自五四運動以後救國聲浪震盪全球學界罷課商界罷巿工界罷工風馳雲湧接踵而起似乎吾人已澈底覺悟矣有救國能力矣然而一究其實不過少數覺悟非多數覺悟是被動能力非原動能力故犧牲如是甚大而效果不過爾爾今欲根本救國非促成社會上大多數人之覺悟養成羣衆自動之能力不可欲達此目的必自推廣平民敎育始敝會早鑒及於此所以特設敎育一科倡辦義務學校不遺餘力現除敝會自設立之國民義務學校二所商業義務學校一所及各分會所設立者外寥寥無幾惟以限於經濟不能推廣深以爲憾今各路工商團體相繼成立若每團體各量其能力以設義務夜校奚止數十所工商同胞貧寒子弟因此而得吸收常識洞明大勢因此激發其愛國之思想况籌設此種夜校手續甚爲簡單所需經費亦屬無幾於此聘請敎員敝會敎育科可負全責素仰貴會熱心國事衆望咸孚對於改良社會尤不甘讓美他人諒必能容納此意也敝科除派員與貴會接洽外特先修函陳述意見如貴會着手籌設敝會當罄其全力而助厥成專此奉逹母任企盼之至 
[抵制劣貨會開會紀]  
　　上海抵制劣貨聯合會昨日下午一時半在老北門内北城工商聯合會開常會到會者有十餘團體約三十餘人由張志鵬主席程士勇紀録首由主席報告開會宗旨次請沈詠青報告經過情形次討論施行細則略有修改全體通過次討論進行辦法議决辦法如下（一）沈詠青提議推舉代表往各團體聯絡當推定程士勇·虞值卿·胡翼天·張志鵬·沈詠青·江錦春六人爲交際員備一正式通告携帶入會證書與未入會之各團體接洽請其填寫加入（二）程士勇提議現在書記四人祇余一人能在會作事餘均有事他往故當推臨時書記四人協助以免有悮公事多數贊成當推定胡翼天·陳冀長·張志鵬·徐良基四人爲臨時書記（三）張志鵬提議調查日貨對於絲襪廠當更爲注意蓋各種絲紗均來自日本全體贊成通過次討論着手調查方法沈詠青提議當推出調查員數人至各襪廠實地調查何爲國貨何爲日貨俟調查畢再行討論對付方法全體贊成當推定徐炳·沈詠青·陳天生·王世衡·江錦春·奚成良·舒警民·沈士青等八人爲調查員出外詳細調查（四）邑廟内各種日貨非常之多宜用何法可以除清張志鵬提議邑廟豫園本有一限期清理日貨會可由本會派人與之協商辦法清理之全體贊成當推胡翼天·沈詠青·江錦春三人爲代表於散會後前去與該會正副會長接洽請其設法肅清邑廟各種日貨（五）議决因經費不足按章發募捐通啓與已入會各團募集特别捐至此遂散會時已五時三刻矣 
[工業協會周年大會記]  
　　法租界巨籟達路中華工業協會於昨日下午三時假霞飛路尚賢堂開成立周年大會其門口滿紥松柏横額大書中華工業協會周年大會十字五色國徽　懸其上簽名處設於大門内之左邊與會者簽名後有招待員多人招待進内會場設於尚賢堂外操場中與會團體有電器工界聯合會李恒林囗德萱赴法華工同仁會夏奇峯·郝賦天工界志成會明潤身法租界商界聯合會汪醒齋·周德潤京津學生代表張國燾北城商界聯合會蔡明德三馬路商界聯合會吕靜齋留日學生救國團喻方之·温晋城女界聯合會黄璧魂婦女生計會成卓如少年宣講團俞文昌·陳賢慶救國十人團童理璋全國各界聯合會周需光及各業工界來賓共八十九人會員與會者計三百數十人由該會理事長曹亞伯爲主席報告該會組織之經過略謂本會今日開周年大會此一年中吾國工人自被五四愛國運動喚醒後已漸有生氣而本會此一年中成績有二端（一）爲旅法華工與本會聯絡一致（二）爲外國工黨與本會提携共謀世界工人之幸福但國外工人對於本會雖有所聯絡尤希望本會工人自能振作以期與外國工界一致進行語極懇切而於該會發展尤多急要之主張次由黄申薌報告一切多勗勉之詞繼康繼遥演說工人分兩種一爲勞力一爲勞心二者雖不同而其用則一故今後之勞心勞力者皆當相輔而行以謀工界之幸福云云張國壽詳述北方各地工界結合之經過及工界報國之責任詞極中肯夏奇峯·郝賦天先後述歐洲華工之實况庽勉於滑稽中聽者動容沈卓吾言吾國工人具堅忍耐勞之特長惜啓迪無人殊爲恨恨希望該會努力增進工人之知識保護工人之健康云云次温晋城明潤身·李恒林·及該會員等均有懇切之演說主席起立致謝撮影茶點而散 
[李石曾留法勤工儉學談話（再續）]  
　　（問）以上所述似極持平之論然一部份之勤工學生見不及此不知自返專歸罪於組織人非唯失平且足以壞此事之名譽於進行不無阻礙會中將何以處之（答）現在赴法求學之事已成爲一種有力之潮流無能阻其進行者在勤工諸君亦非有意破壞此事不過欲促進機關之改良而已在機關方面雖無實力然但能作到之事無不盡力爲之甚至出乎所有力之上者亦且勉强進行固無待乎促進因吾人於此事乃志願的主動無需乎毁譽之促動如法國本無華人固定之機關此亦非吾少數人之責任然吾人鑑於需要勉强組織購置房舍設備各項招待機關且無欵之同學或借給或代募種種進行終必爲同學所見諒吾人固不必自爲辯護至諸君之欲責善者意亦甚好且足徵其改良公益事業之熱心縱有失平之言吾人亦毫不介意且於前途亦不致有若何之妨礙至偶有含反對此等事業者之言此非出於同學之本意乃他人之作用雜乎其間也所謂反對此等事業之人約有三項（一）爲官立機關抱「多一事不如少一事」之主義自不願多數人到法（一）爲紳士派之留學生以留學「貴精不貴多」之主義以圖實行少數人壟斷留學之方法（一）爲反對新文化之人不願多數人赴法以上三者恒欲破壞儉學及勤工等事惟時機無從摧折趨勢不可背馳同學諸君雖或受其先入之言不久亦必有眞確之覺悟也 
　　（問）然則君等專憑此種趨勢其他不加理會抑將更有何等具體改良之方法以利此等事業之進行（答）吾人對於此等事業於「自動」與「人力」兩方面同時進行且「人力」之進行亦即爲「自動」之助如對於已去之勤工學生無論缺點在機關或在個人必皆用種種方法以圖補救而减少種種困難至未去之同學凡經會中介紹者必嚴格的限定如以上所云之五種條件則將來赴法者必可免困難之發生此「人力」方面之進行也至此事旣至鞏固發展而普及之時則所謂「補救」與「限制」等等亦皆無所用之亦且無「機關」與「個人」之判别以今日而論到法者約有千人俟此千人人人熟悉法國情形且各有自立之基礎則人人皆是一介紹留法與維持留法之機關較之以少數人之機關維持多數人之團體必收事半功倍之效此種趨勢已有萌芽如在法之「勤工儉學學生會」在滬運「赴法聯合會」在京之「工讀互助團」等等皆是且有以舊同學及親友兄弟之資格招待維持其所介紹之人者亦漸漸實行至今日機關與個人之困難皆不過臨時的問題一面力圖其解决一面待自動種種機關與個人之發展將來赴法求學潮流之猛猶必百倍於今日無疑也（完） 
[已未年各業盈餘之調查（八）]  
　　皮貨行皮貨行都設於租界與皮貨店不同歐戰終止以後海舶漸通洋莊購辦頗見活動所辦者兎子皮·紫羔皮·羊毛·黑猴子皮·老羊皮等爲多去年秋冬後先令頻長購往者無利可圖中途忽然停止故皮貨各行之早經交貨者獲利較厚而貨已辦進不及售去者則頓受影響是以各行盈虧不一兹將該業盈餘牌號列下恒豐泰一萬五千兩裕成和一萬二千兩裕生泰一萬一千兩協慶公五千兩源合泰三千兩信泰厚二千兩協昌茂平祥甡泰平協興公平 
　　箓笋行箓笋行雖僅有南巿數家而營業頗大去年閩省産地收成不豐山價頓增且運輸爲軍隊所阻殊爲困難歲底雨多晴少銷路亦爲阻碍故獲利不能豐厚兹將盈餘各牌號録下成茂順五千兩裕興順五千兩萬和成三千兩春茂和三千兩金裕豐二千五百兩豐盛二千兩順茂協一千兩永昌一千兩 
[豆油與白蠟之巿况]  
　　牛莊豆油每屆牛莊封河之後巿價常見增漲而以去年爲尤甚蓋緣黄豆之價甚貴存底又缺之故昨日南巿采菽堂貿易所開盤之價每擔元十二兩二錢聞滬地大簍牛莊油僅剩三百餘件届二月下浣開河時尚有四五十日頗有不敷消售之虞故在此期内預料巿價終難平落也 
　　白蠟爲我國川省特産向爲洋商採辦製造燭皂等品銷路浩大自我華興辦實業各廠亦須購用銷場更廣加以稅捐運費逐步增漲且自上年冬後長江上游水淺來貨竟至斷絶滬地存底無多有此種種原因價格因以頻漲昨日紅盤開價每擔已漲至一百二十二兩 
[漢口新辦兩紗廠之滬聞]  
　　我國紗廠近年營業發逹各省之相繼推設者漸見增多兹聞漢口現又有紗廠兩家出現一牌號裕華爲劉季和所發起一牌號震寰爲某君發起入股者卾漢富商居多已在該埠六馬頭對面新河口物色廠基動工建築聞兩家均各有紗錠二萬餘枚由上海安利洋行訂辦機器云 
[太古洋行股東宴客紀]  
　　大陸報云昨夜太古洋行正股東士懷（其父爲太古洋行之創辦人）在匯中旅館宴會時演說太古過去五十年之航業歷史在座者多中國商人約二百人演說大意略謂太古在遠東商界久著聲譽營業逾五十年當其父初在上海創辦時太古僅爲藍烟通輪船之代理未幾置備船隻行駛長江口岸繼而經營沿海航業旋開辦香港太古煉糖公司雖事業逐漸擴張然猶未能遍應需求後復組織保險公司亦頗承社會歡迎太古有此成績實太古與中國主顧彼此交誼友好有以致之今得見中國友人深爲欣幸太古現在香港自置之船塢並在英國建築新船數十艘他日告成定可予在華商人以航業上甚大之使利凡此成績端賴買辦得人上海之陳可良香港之莫冠鋈天津之鄭翼之漢口之李星垣輔助太古甚爲出力殊可感謝太古與華商間之良好友誼亦卽爲中英兩國問友好聯絡之表徵請舉觴祝中國安甯强盛云云坐客起致答詞稱太古各營業之令人滿意並舉杯祝士懷氏健康太古行興盛由謝福生譯述宴畢繼以中外戲法活動影戲等游戲最後全體拍照而散 
[麵粉交易所今日開幕]  
　　上海機器麵粉公會内交易所已訂期三月一日（今日）開幕預發柬帖請本埠政紳商學軍警各界人士到會參觀已紀前報兹聞該所理事長王一亭擬届時先行開幕禮然後特備西餐邀來賓午膳並悉此次該所共發出請帖有數百份之多届時必有一番熱閙也 
[沈知事維持民食]  
　　本埠米價自去臘增漲以來迄今匝月逐步增高刻每石已漲至九元以外次貨亦須八元左右查米價飛漲原因實由産米鄉區各米船並不運貨來滬由常州無錫·昭文·崑山等縣運往蕪湖轉販出口以應大多數之銷場滬地到者皆南帮蘇同松江等處之米一經抵埠爭先收買更有商人乘外洋各輪起程時串同水手挾帶私運以致存米甚少雖由海關嚴查若輩仍從事私販罔顧民食現經上海縣沈知事訪悉前情以米價騰貴關係民食誠非尋常可比急應維持擬先平米價免致人心恐慌是以函致米業董事轉知各同業不准再行抬價一律平價出售一面並設法查阻私運云 
[殖邊債權人開茶話會]  
　　大東門西姚家弄思敬學校内殖邊催兌商困事務所昨日下午二時開本年第一次星期常會因人數不足改爲茶話會由葉貺辰主席報告近接顧祥卿·嚴子漁來函并將該函當衆宣讀略謂殖邊滬行如再清理無期應請要求外交團不用中國鈔票并請實行將關餘鹽餘扣抵以維商民血本等情經衆一再討論以爲若此舉動似與國體有關議久未决次由陳君提議按該銀行條例係徐紹楨王揖唐馮麟霈三人所發起有呈大總統曁財政等部呈文可稽如常此不理徐紹楨等豈能置身事外現值王揖唐任北廷議和代表在申應請至英公廨提起控訴向其追償俾獲解决旋由朱來生起言本會在陰曆上年十二月二十六日曾函請王君出爲料理現雖未曾得覆敢請諸君再稍忍耐容俟鄙人與葉君親往面懇觀其有無辦法再商進止交涉署第二次去函亦尚未得覆衆乃怏怏而散時已四鐘餘矣 
[海甯路商界演講團演講紀]  
　　海甯路商界聯合會演講團於昨日（二月二十九日）出發至閘北寳山路一帶演講聽者如堵首由余仰聖發表今中國非竭力推廣平民敎育開通智識不得獲有治安之日何以言之蓋政府必欲假武勢以愚民害民且媚日以欺民人民各抱公意定欲壓迫之勢成對壘終無甯靜之一日人民不惜犧牲以保國政府恰視民命爲犧牲似此則人民更萬不可有退後之思想必力爲共同進行得保愛國自由爲目的此非由敎育養成平民之知識逹到高尚之地步不可云云次虞兆芳演說現在中華民國武人盤踞政界倒行逆施擅行借欵以充揮霍以備兵用長此以往其害伊於胡底要知金錢即吾人之脂膏指膏即吾人之命脈一般官僚忍心削盡我脂膏除滅我命脈國家存亡勢頗岌岌云云繼由史笠齋略謂青島問題去年至今人人共知拒簽德約後今吾國政府接到日本通牒欲與直接交涉縱國民再四抗拒朝一電夕一電不知凡幾而北庭少數官僚延誤至今仍然不顧大局傾危直接交涉即在目前願我同胞立即勃發熱血羣策羣力共圖救國後由余復生·陳家寳·均演說吾同胞如無拒之之法救之之方終要不賣買日貨同心一致堅持到底如貞潔婦人之守節至死不變尤須認眞查察遍行勸告切弗稍有懈怠免貽五分鐘熱度之譏云云時已薄暮遂散團 
[七浦路商業聯合會職員會紀]  
　　七浦路商業聯合會於二月二十九日午後二時開職員會出席者二十四人首由主席杜椿蓀報告各議題（一）討論本會名稱本會前名七浦路商業聯合會後又加入開封路·阿拉白司脫路·甘肅路·北西藏路·文極司脫路兹因名義不符由副長成燮春提議更名爲滬北六路商業聯合會旋付表决一致贊同（一）遷移事務所及平民公學進行事决議暫假七浦路五百二十號門牌内與平民公學同時遷設俟一學期滿再商地址（一）對於上海各界聯合會另派代表事决議公推吳畹生充上海各界聯合會代表（一）調查巿權財産資格推舉吳畹生秦拜禹二君爲調查員（一）各路總會代表報告經過情形歷時已久遂散會 
[捲烟業組織公會]  
　　本埠捲烟業大小約一千餘家向無公共大團體故公益善舉毫未與聞近由季渭良·沈子卿·童嘉生·周則均·等發起捲烟同業公會於昨日下午在公共租界南京路大慶里一百十六號開創立會當由同業公推陳良玉·沈佩蘭·朱笙侯爲籌備主任季沈童周等爲各界交際主任餘如范陳等爲臨時幹事員葉貺辰爲文牘員並推朱律師主稿將重要章程發表經衆簽允而散 
[菸酒聯合會常會紀事]  
　　中國菸酒聯合會昨開今届第一次常會先由主席陳良玉報告本會同人對於國内菸酒借欵一事前經議决刷印敬告書分送全國現分出者已有數萬份惟接津信徐恩元與李士偉近爲烟酒借欵到津與美資本家往來甚密如此則徐之對於借欵一事始終不肯放手正是我兩業之不幸張少孚言彼腦筋中常存一烟酒督辦之思想但求私利他非所問我全國兩業同人對於此種官僚久已疾首痛心急宜自籌借欵免致後悔俞葆康報告美國自實行禁酒後一般業酒者紛紛將製酒機器運至中國與我爭利如不設法抵制則我國烟酒業必致消滅次報告接杭州烟業會館來函云浙江省議會准安徽省議會代電以菸酒稅繁重太甚已轉請政 
 
 

Page 11

 
 
府將牌照落地等捐一律豁免并請政府速向各國磋商改訂稅則外烟外酒一律徵收希轉函各省議會曁烟酒兩業一致辦理云云金拜仁起言旣皖浙兩省議會爲商請命首先核議應函請各省議會一致提議衆皆贊成迨散會已時逾五鐘矣 
[旅滬粤人之新年懇親會]  
　　廣肇公所於昨日午後三時開新年懇親茶會到者唐少川·陳瀾生·胡耀廷·温欽甫·黄伯平·羅芹三·陳澤民·談炳麟·湯節之·黄鴻鈞·霍守華·馮少山·盧煒昌·鄧文海·唐時修·郭棟臣·陳公哲等潮州會館潮州糖雜貨聯合會會長郭若雨·陳玉岐·李少庚大埔同鄉會會長藍護臣·楊富臣·楊潤初·李玉書等曁同鄉諸君三百餘人主席唐少川君起言今日之懇親會歡聯桑梓删盡繁文載笑載言情同一家最是樂事鄙人所希望於同鄉者工商學各界今年還比去年進步并請諸君自由談論各盡歡誼云云至五時許始散會 
[唐少川行動閒逸]  
　　南方總代表唐少川氏自和議停頓後其個人之動定異常閒逸時偕其女公子優游街巿間毫不作驚人之狀日昨下午獨行踽踽於南京路散步僅衣深藍皮袍一襲罩以玄色馬褂手持司的克一隻怡然自樂往來行人若非素識之者多不能指其爲堂堂總代表也 
[雲南施敎士被擄續聞]  
　　大陸報云南通州敎會葛勒特氏近接一月三十日雲南施爾登夫人來函言其夫施爾登敎士被匪擄後情形略謂匪首楊天富擄去施敎士後向滇督提出若干要求爲釋出施敎士之條件内如免究前罪·給予官職·准其黨羽回里概不治罪·等語業蒙滇督許可惟楊匪所要索給槍二百桿子彈若干則滇督不允蓋不願輕以利器授人也英法領事甚爲帮忙頃接京電美使署陸軍隨員行將抵此施敎士被擄現已一月云 
[甯波鎭守使過滬赴杭]  
　　甯波鎭守使兼陸軍第十九旅旅長王如見君因有要公面禀浙督前日由甬乘輪來滬昨日由滬乘坐上午七點三刻時之快車赴杭 
[撤回保護鐵路之軍隊]  
　　滬杭鐵路沿路線前因江浙防務緊要又恐匪類由滬夾帶違禁物件混運入浙故由杭滬各軍隊調派軍隊各按管轄區域分駐沿路線之各大橋梁保護路軌並由滬杭兩埠所駐之憲兵營每日各派憲兵隨車往返稽查以杜匪徒夾帶軍火等物兹悉該路局長以時局平靖駐防橋梁之軍隊及隨車往返稽查之憲兵皆當裁撤爰特分函松滬護軍使署曁浙督盧兼師長通令所部各該軍隊定二月終爲止着將駐橋兵士及隨車憲兵一併調回歸隊操防 
[懸賞通緝刦案犯]  
　　楊樹浦路長安里八百十號門牌婦人陳王氏等家及行人趙竹山等被盜匪先後搶刦剥攫銀洋·鈔幣·衣服各物案發由捕房拿獲戴金紅等男婦五人解經公共公廨諭着收押補提同黨併究等情數誌報端兹經捕房查得安徽人正祥蘇州人榮生·本地人陳根林等均係案内要犯尚未拿獲恐日久遠颺禀由代理總巡張生氏飭知總巡捕房刑事稽查處於二十八號簽發通緝賞格文標明正祥等籍貫·年歲·執業·身材高矮·體量重輕·除將此項賞格飭探分送華法兩界官廳一體協缉外並粘貼於公共租界各捕房門首仰諸色人等週知如能拿獲者每名給予賞洋二十五元儲欵以待云 
[唐錫金在原籍犯有巨案]  
　　毆斃葉益卿之兇犯無錫人唐錫金已由廨訊明判押西牢二年期滿逐出租界在案兹因唐在無錫原籍犯有盜竊巨案經該縣知事飭緝未獲現悉唐在押西牢故該縣知事於前日備文派警投公共公廨聲請引渡中西官諭候核奪 
[三新纱廠工人已全體上工]  
　　楊樹浦路三新南北兩紗廠日夜班男女工人四千餘名因該廠減管車工人罷工鼓噪經包探將爲首之任扣子拘解公堂訊判發押西牢兩月並經人向雙方調處廠中允每兩車减去一人故二十七號已有數百人至廠開工等情數誌本報兹悉該廠男女工人經總辦盛玉齡明白佈告此次每兩車減去一人以三人兼管兩車不再裁減昨已全體到廠照常工作矣 
[陳雲溪妾服毒殞命]  
　　住居虹口壽椿里二百十八號二百十九號門牌現在某工廠經營之粤人陳雲溪（號伏波）有妾王氏玉蘋分居於附近胡姓屋内前晚（二十七號）忽然服毒自盡初時其家人與同居均未知悉至翌日時將午刻陳之大婦梁氏踵門邀王至家午飱呌喚無聲房門緊閉始疑别有變故立卽偕同二房東僱人將門撬開入内察視見王氏殭臥床上撫之氣絶身冷急着人報告其夫轉報該管捕房派探將尸舁入斐倫路騐尸所禀請公廨張襄讞於前日午後會同義領羅斯君蒞所飭吏檢騐得死者委係生前服毒身死遂填明尸格升座公位命將各證人傳案先由捕房西探禀稱得報後曾至死者房内察勘死者所服之毒似用洗浴藥水加入白糖牛奶等各種資料並檢獲死者寄交其父及其夫之畢命書各一封函中之詞悽惻稱其夫爲負心郎今將原函呈請察核繼據陳妻梁氏投案證明當時情形並稱與王氏素來和好此次不知因何自盡等語又據二房東胡某投稱（因入英籍並無華名）死者搬來祇有二十天云云詰之陳雲溪供與王氏前年在香港相識去年來滬找我遂寄居上海雖不與大婦同住然妻妾素來要好與我亦稱和睦云云中西官得供會商之下遂援筆判曰騐得已死女尸陳王氏委係生前服毒生死着尸親領尸棺殮陳雲溪押候補傳萬盛隆施伯均到案改期再訊 
[彚誌各學校消息]  
　　南京路商業夜學南京商界聯合會創設商業夜學籌備已久規模極爲完備并請俞希稷碩士主持敎務惟因一時未獲相當之校舍以致稽遲刻該會因開學相迫擬租泥城橋福源里内之三層洋樓爲校舍昨已托人向屋主接洽一俟租定即可布告定期開學據該會會長王才運云該夜校現擬暫定學額二百名俾南京路各商店之學生此後均無失學之嘆其　目悉取合於現時之潮流有裨實用爲主使此日有志之青年造成將來競爭世界商塲有用之人才云 
　　縣立乙種農校本邑閔行鎭縣立乙種農業學校定於三月七日開學該校學生於此次寒假期内各就本鄉搜集農産種仔多種携校陳列以備他日交換種子改良品質之先導該校學生尚有餘額有志農業者可往投考插班也 
　　北區公學海甯路福壽里北區公學開辦七年頗稱發達創辦人唐慶福因興學積勞逝世故於去年寒假後由乃弟永樂聘王遜君爲校長共同主持校務本届另闢敎室添聘敎員力圖擴充且增設國語一科聞近日報名者絡繹不絶尚有餘額可補定於三月六日開學 
　　中華女子公學虹口東唐家弄聚實里中華女子公學原由紹興旅滬公學女子部改組學生已逹百人科目注重圖　刺繡該校長朱堯臣爲普及女子敎育計今年添設女子國音講習社已聘朱定一爲主講員專授注音字母及白話文聞半年可以畢業定正月十八開學 
　　共和女校海甯路西天保里前熱河路上海共和女校素以工讀爲宗旨保存國粹尤爲注意所有圖畫刺　手工成績頗優今年更加研究定於夏曆元月十八日開學 
　　上海英文學院新閘大通路東上海英文學院近又添設文法特科·商業特科定於十六日開學日來往該院報名投考者頗形踴躍 
[縣知事捐資興學]  
　　本邑蒲淞巿經董沈寳寅等以該巿高小學校尚付闕如已籌集欵項購基創建校舍兹因築費浩繁不敷甚夥繪具圖樣並備募册呈請縣公署酌予捐助以竟全功昨經沈知事批示云呈悉查興學乃當今急務而　欵爲辦事要需該鄉創建高小學校地基已經購定建築之費尚須另籌從事勸募自屬衆擎易舉本知事樂觀厥成兹特捐洋一百元聊助興築仰即查收此令捐册隨發 
[發人猛省之影片]  
　　北四川路虬江路口上海大戲院自本年元旦以來大加刷新售座極爲擁擠其所演之影片皆爲大部之名劇今日（星期一）起開演七大本之亡國恨形容國破家亡之痛苦大可爲將亡未亡之中國作當頭之棒喝劇中開始於美國立國之前終於歐戰戰勝之後绵亘凡數百年幾經滄桑幾經興替實我中國大好之模範凡我愛國同胞盍往一　 
[展寛馬路工程之近訊]  
　　高昌廟自西　口起至江邊碼頭一帶馬路前因路面不甚寛闊軍馬出入不便曾由該處各董事禀請駐防兵工廠之軍隊撥兵將路展寛至四丈路面加鋪煤屑業於去年冬間飭兵築造現將告成煤屑亦已鋪竣不日車馬可以通行矣又滬西自斜橋至西栅口止一帶馬路亦因路面甚窄汽車往來恐多擾禍當由盧浙督軍前在松滬護軍使任内動議築寛一律展至四丈曾將路旁樹木砍除聽候開工築路兹届春令天時和暖正當工作時間故何護軍使於前日函致滬南工巡捐局迅將此段馬路雇匠開工鋪築 
[甯波灘簧之盛行]  
　　甯波灘簧法租界以其有關風化懸爲厲禁而方浜橋華園·公共租界新世界·閘北新羣仙等均美其名曰文明時曲實則演唱者均屬淫詞鄙語其間最著者爲花旦小阿友雖前年甯波同鄉會倡議永遠禁止未能實行上年秋江蘇齊省長曾令上海縣沈知事嚴厲禁唱當時方板橋華園稍爲掩牌演唱本年新正以來已各大張旗鼓社會風化可見一斑 
[槍彈各廠一律開工]  
　　上海兵工廠之砲廠練鋼廠均因急需軍用曾於舊曆元月初五日先行開工所有槍廠機器廠砲彈槍子等廠由謝總辦令飭准定舊暦本月十一日（今日）一併開工昨已諭令各廠工師督匠准期入廠工作各匠開工第一日之工資一律發給雙工第二日起仍照舊章核發亦經令飭各廠長遵照矣 
[淞滬駁船公所籌備處遷移]  
　　淞滬駁船公所去年在公共租界石路禾興坊組織籌備處籌備一切如上海縣公署·淞滬警察廳·交涉公署等佈告已先後撥給該籌備處現於杠年遷移愛多亞路吉慶里隔壁現正裝修一切一俟部務就緒即將開成立大會 
[謝酉山作古]  
　　浦東塘工善後局董事謝酉山自去年來患病已久近益增劇於陰暦本月初三日逝世業經該局呈報上海縣公署聞紳商學各界將定期開追悼會云 
[英副領事捕賊紀]  
　　大陸報云公共租界西段上月屢發見劇賊夜間由洋檯破窗入内行竊物品案件捕房特發警告囑居民格外留心緊閉窗户乃該賊兩次掩入英領署内竊去英公堂金領事與見習生般恩之物前夜又入英領署在陪審官白領事室内竊得古玩銀器等物正擬出外適白領事夫婦同歸白領事瞥見有賊即飛步向前追捕賊躍上圍墻擬向外奔但其脚爲白領事所握住遂未克脫逃白領事夫人出外鳴捕卒將賊拘入捕房昨晨送交會審公堂但仍交捕房收押留待英陪審官究辦現經捕房騐視其指印查明前在西段屢次行竊並兩次掩入英領署者即係此賊云 
[振勝烟草公司之債案]  
　　交通路一百三十八號門牌振勝烟草公司因營業失敗典質生財以冀挹注仍難救濟終至倒閉經理王佐卿避債不出經英商禮昌洋行控諸公共公廨請追烟葉價美金洋五萬九千二百三十三元三角二分判决原告得直等情已誌本報兹悉該公司係王佐卿王佐庭王佐臣等合組倒閉後王等皆逃其機器及一切生財並牌號均押與晋德錢莊得銀五萬一千兩該莊經理裘信甫前日延律師持押據投廨禀奉襄讞及義副領事羅斯會判曰原告律師請求將振勝烟草公司機器生財歸原告受業變賣除抵償欠欵外如有餘欵着繳存公堂候核云云其時被告公司亦延律師到堂反對原告請求中西官以空言未准 
[司賬舞弊潛逃之請究]  
　　閘北長安路仁記里飛星黄包車公司經理徐占元前日投四區二分所報稱被公司中司賬楊少卿及管墊子間之楊鵬程二人串合無弊將號衣白布白套靠身等物共一百八十四件盡行變賣計值洋五百四十九元又被捲去車租小洋三千七百八十一角潛逃無踪以上損失共計大洋八百餘元請求將二楊之薦保入王俊彦傳案追究等情該所警佐倪哲丞准報諭徐暫退候飭警傳王到案訊追 
[堆棧請警保護]  
　　浦　陸家渡華商湧泰全昌森昌等七家堆棧平素所棧貨物以黄荳小麥芝蔴荳餅爲大宗年來生意頗稱發達上年陰曆年關結賬各餘四五千不等兹各棧東以該處一帶游民叢集時有貨物失竊情事常年損失頗巨故呈請三區警署請求飭派長警日夜駐棧輪流梭巡以資保護而防失竊等情業經曾署長核准於昨撥派長警六名前往實行保護一面據情詳報警廳核奪 
[譚春生失踪案之續訊]  
　　永新毛巾店主鄧維新　前被譚嚴氏延賚美律師在法公堂具控鄧私行吊打伊子譚春生後即逃逸一案昨又傳訊先據保人周仲芬所延巴和律師稱保人當時係見證地位旋因鄧稱春生係交與保人領去當時公堂祗憑鄧一面之詞着保人交保限交譚春生到案惟鄧不能提出證據當鄧至捕房初次報告時稱春生交與保人領去兩次報告時稱譚已經送至嘉定原籍顯見前後矛盾應請訊究並請堂上宣告此案對於保人無關達商律師稱此案實係保人等先至捕房誣控被告私行吊打總之意欲圖賴舞弊之民 
欵請求訊核巴和律師又稱保人周仲芬於十一月初五日來申後於初六即回籍嗣於初十日接鄧來信内云春生與伊叔譚云卿同至各店查賬顯見春生並未交與保人領回今有信函呈鑒詰之周仲芬稱十一月初四日由鄧之胞弟鄧維德至嘉定向商人言明譚舞弊情形後商人即於初五日偕譚嚴氏同來上海至永新號詢明舞弊次日商人即回籍鄧實未將春生交與商人請察中西官判退去候再訊核 
[掮客騙珠案辯論終結]  
　　張炳興·黄松濤等控陸少蘭陸錢氏母子騙取珍珠一案前日午後經地方審檢廳陳沈推檢官開庭審理據張供在老北門内紀家弄開設鑫源大珠號陸母子係爲珠寳掮客去年十二月十八日由陸錢氏同子來店取去珠子一百二十粒每粒價洋四元四角越日向收價洋陸母子聲稱被匪途刦嗣後報告警所抄出當票二張内有一張計當大洋三百二十三元二角係向豐濟典當所當即係商人處取去一百二十粒之珍珠請求究追黄供在廣福寺前開設信元珠號陸母子向商人處取去珍珠六十粒值價二百八十元迨向索取言語推諉商人見其形色有異乃報告警署得悉商人之貨已被當在新閘路順康典當計當本一百八十元起出解送警署移至案下請求追究陸供家住沉香閣向爲珠寳掮客此次實因虧負頗巨難以彌補不得已出此下策全由民人一人所爲與母無干求察錢氏供此事在外一切情形婦人並不干預是實沈檢察官起而論告略謂陸少蘭母子詐欺取財罪業已成立實犯刑律第三百八十二條並附追私訴請審判長公判陳推事官遂諭本案辯論終結張炳興等退去陸少蘭母子仍飭還押聽候宣判 
[併紀私賣鴉片之罰儆]  
　　法租界大自鳴鐘捕房捕頭阿而風西日前得人密報謂菜巿街寳裕里七十一號門牌孫新福家及鄭家木橋街一百五十四號門牌郭益大所設之北誠信有私賣洋烟情事故於前晚帶同包探等前往孫家抄出烟膏四大缸盒頭烟數千盒郭家抄出烟膏一缸盒頭烟數百盒又小東門捕房捕頭偵悉醉白園街梅所并之新昌號洋行街張王氏兩家私賣鴉片烟故亦帶同包探等前往抄出烟膏數缸及盒頭烟數千盒一併帶入捕房諭令交保候究昨日併解法公堂請訊先據兩捕頭稟訴前情將烟膏呈鑒詰之孫等供認私賣洋烟不諱中西官判孫等不應私賣洋烟有違禁令着孫罰洋四百元郭罰洋二百五十元梅罰八十元王氏罰一百元一併充公烟膏没收 
[木匠代犯人私買香煙之科罰]  
　　法總巡捕房昨解木匠沈章錦至法公堂稟稱沈向在西牢爲犯人木工頭目前日私與犯人購買香烟兩盒並代寄信函被管牢捕頭得悉將香烟抄出故將沈解案請究詰之沈供認代賣香烟不諱惟不認代送信函中西官以沈違背定章着罰洋二十元無洋改押一月以儆 
[電車碾傷人力車夫]  
　　人力車夫江北人周劉邦子昨日下午拽車行經南京路被某號電車撞仆碾傷足骨當經老閘捕房一百四十三號巡捕前來另　車送投醫院醫治一面將該電車號數抄録呈報捕頭候示 
[汽車撞傷行人]  
　　昨日下午有某號汽車駛經浦灘撞倒行人范家生跌傷腿臂由老巡捕房一百九十八號巡街捕到來抄録汽車號數另雇車送受傷人投醫院醫治一面據情稟請捕頭核示 
[兄弟析産之兇劇]  
　　浦東嚴家橋附近有農民阮阿春·阮阿冬兄弟二人去冬乃父故　遺下良田二十餘畝阿春等必欲分析所以本月初七日邀齊親族到家分配弟兄互相爭執行兇阿春力大將阿冬毆傷頭而並擊斷足骨在場親族代抱不平於昨倩人舁阿冬到滬投地方廳具詞稟控 
[馬姚弄口之搶案]  
　　前晚九時許有某甲在北巿收得賬洋二百數十元行至本城馬姚弄口忽來匪徒二人上前將甲扭住用刀嚇禁聲張當將其所收賬洋如數攫去迨匪去後甲始報告巡警追捕已無踪跡 
[泥水匠跌傷斃命]  
　　泥水匠顧阿根於舊暦正月初六日午後在小西門中華路作塲内登高做工偶一不慎失足墮下受傷當時昏暈經同伴雇車送往南巿醫院求治無效延至昨晨因傷斃命當由作頭代辦衣棺知照家屬到場收殮 
[兩雄不並立]  
　　阜甯婦人馮費氏年四十三歲與同鄉馮才龍姘識已久近該氏又與同鄉梁會才姘識前晚馮梁二人相遇於婦家馮突出利刃戳傷梁之頭面肩背等處鮮血如注傷極沉重由四區二分所守望警李玉錫聞信馳至將一干人獲住連同兇器及受傷人解入該所倪警佐預訊一過命解司法科究辦 
來件 
[青年會幹事與會員之問答（一續）]  
　　問上年募捐建築香港路新會所何至今未見動工答估計此屋需銀二十五萬元上年祇募得十三萬元現在歐戰已定世界潮流日新月異尚擬更謀擴充再募足銀五十萬元於中央繁盛之區建之一亞洲第一會所以應時事之需要 
　　問青年會對於會員果已盡力設法培植以養成完全人格而於公共社會事業反無提倡如組織公共運動塲及公園並禁止彩票賭博娼妓等有害良善風俗之事答本會對於此等事業自應聯絡各界極力提倡惜社會尚在幼穉時代艱於經濟又乏人才故暫時祗得先從調查入手爲將來實行之預備 
　　問何種人才方可任青年會之幹事答爲青年會幹事者必需品學兼優具有眞正之犧牲心並有社會服務之精神方爲合格 
　　問青年會常年需經費若干從何産出答本會經費每年約需十二萬元其中會費收入約五萬元學費約四萬五千元其他零瑣收入約二萬五千元 
　　問青年會提倡四育及各種根本救國事業如設注音字母班德育會運動場等而對於各種愛國運動愛國團體概不加入亦不促進其事業其故安在答本會宗旨原在提倡德體智羣四育以之訓導青年使成品有德有才能之人適用於社會國家凡各種宗敎的道德的或建設的革新事業均願竭其所能以相協助其旨趣與活動不涉政治或黨派蓋一涉政治必生黨派有黨派必起衝突有衝突則事業不穩固必隨黨派而轉移本會不涉政治職是故也 
　　問青年會之大講堂何以稱殉道堂答庚子拳亂基督徒被難者數千人本堂爲紀念殉道諸烈士而設故名曰殉道堂 
　　問租借殉道堂開會何以要取費答地方公共團體欲用殉道堂者除關於政治問題外租費出否隨時酌奪惟關於私人問題須照定章出費因公共産業不能供諸私用且殉道堂之保管修理等費每年需千元以上故不能不酌收費用以資津貼（未完） 
[少年宣講團募建團所啟]  
　　（一）組織之宣言從來國家之盛衰係乎風俗之良窳風俗純良百政由之而舉風俗窳敗百政亦由之而廢審是則改良風俗一事烏可忽哉顧風俗不能自爲轉移要在有人提倡而潛移默化之也我國曩昔雖稱守禮之邦延及季世法紀蕩然不特迷信諸事牢不可破而傷風敗俗踰閑蕩檢之事亦所在多有若不一一改革而振刷之第恐將來風俗之敗壞更不知伊於何底方今百度待舉凡一切舊有窳敗風俗亟宜改絃而更張然徒恃在上者之法令亦不足以收完全之效果必也下有人焉出而勸導之解釋之使人人得以開通斯風俗藉之一變國家之進步由此獲效故組織宣講會發起演說團實爲當今之急務昔顧亭林先生曰天下興亡匹夫與有責焉吾等雖在青年心殷求學不宜外騖要之亦國民之一份子旣爲國民之分子當盡社會上一份子之義務於是聯絡各界同志以課餘之暇辦事之閒從事宣講冀風俗由窳敗而純良國家由衰弱而强盛此本團之所由組織以社會敎育爲已任者也 
　　（二）本團之歴史本團於民國紀元春宣告成立有團員二十人學界居多借設事務所於英租界晋福里啓明小學校二年春諸團員及發起人等或以求學他處或以謀業關係以致勢難顧及遂中止至三年冬諸同志重集滬濱以宣講於今日萬不可緩乃徵集舊團員重行組織又廣求各界同志入團舉行無定所及定所宣講四年春發行少年月刊一種又籌設半夜學校於美租界桃源坊秋復設辦事處於巨籟達路文安坊五年春遷辦事處於嵩山路是冬發刊新少年報六年春附辦第一露天學校於滬西盧家灣是年秋又附設售物處於本團所得餘利悉充露天學校經費七年春分露天學校爲十區與宣講一致進行又鑒於滬地失學失業青年良多附辦童子負販團是夏接辦尚新國民學校秋分設支部於南通推廣宣講範圍又組化裝演講部通俗游藝部輔社會敎育之進行更組同志勵進集爲個人服務之預備是冬呈請上海縣知事公署立案批准又詳滬海道尹公署江蘇敎育廳江蘇省長公署備案均蒙批准在案八年春爲力謀進行徵求團員總支部現共三百七十人因團務日繁原有地點不敷辦事遷總部於嵩山路四十七號入夏附設公衆閱報社訂全上海各日報以利地方人士又擬分設支部呈請敎育部立案亦蒙批准在案計本團已舉行上海定所宣講共九十八次各處游行宣講及化裝演講共四百八十四次所到内地城鎭鄉村已七十餘處各鄉村兒童受過露天學校敎育者達六千九百餘人以上爲本團及八年中經過之概略 
　　（三）建築之原由上海團體爲吾華人自建立者或關宗敎或涉政治殆少完全屬於社會敎育性質然處今日而論救國之方要惟有普及社會敎育此固爲各界人士所公認也本團同志深惟八年以來奔走呼號鮮克有補於社會而能脫離政治宗敎範圍以成國人自動之事業則或可告無罪於同胞兹因團員日增團務日廣擬力謀發展建築團所創辦中國自來未有之通俗演講場他如義務日夜學校公衆閱報社通俗圖書館等凡在社會敎育範圍以内之事均須次第舉行基礎得立庶永不受政治宗敎之牽制便作社會敎育之活動海内外熱心人士當必有樂助其成者 
　　（四）募捐之數目本團團所建築經費額定五萬元爲數較浩不得不效將伯之呼用有募集捐欵之舉海内外甚多熱心愛國憂世志士尚祈慷慨解囊共襄其成開福利於社會非比尋常感戴勺江湖以涓滴亦表特别歡迎見義勇爲勿讓泰西之專　救亡計遠是敢馨香而禱祝少年宣講團總部謹啓 
　　附捐助欵項手續 
　　（一）凡蒙各界熱心贊助捐欵在五十元以上者將捐欵人姓氏刊入紀念銅牌並贈銀質徽章一枚百元以上者刊入銅碑並贈金質徽章一枚二百元以上者刊入銅碑並贈繡字緞旗一面五百元以上者刊入銅碑並贈繡花錦屏一架千元以上者刊入銅碑並贈銀盾一架五千元以上者刊入銅碑並贈金盾一架如捐數獨多者特另立銅碑凡贈奬者另附贈奬證書以揚熱忱 
　　（二）助欵諸君請將下列之助欵證填明並欵由本團經募人帶下或逕寄本團辦事處均可當出正式收據爲憑 
　　（三）凡本團經募人經手收欵另有臨時收據助欵諸君務祈收存以備查對並請在臨時收據之知照單上簽字以昭鄭重本團俟知照單交到再發正式收據方承認捐欵　 
　　（四）臨時收據上均蓋有本團隷文長方圖章並總幹事蓋印及經手收欵人簽字爲憑敬希注意 
　　（五）如有以各種物品見惠者本團亦所歡迎估其巿價照助銀例酬謝之 
　　（六）助欵每旬彚報登上海著名日報報告一次 
　　（七）本團捐得欵項指定上海殷實銀行存儲俟數足即截止 
　　（八）如蒙介紹助欵亦所歡迎概照以上辦法應乞示知本團辦事處俾可將捐册送上 
雜評二 
[告殖邊債權人（庸）]  
　　殖邊之貽害固不祗上海一隅然滬行之流毒尤爲酷烈自行址發封器具拍賣該行之形跡且完全銷滅安有復業開兌可言催兌兩字在今日直不成問題矣顧債權人處此亦祗咨嗟坐歎一籌莫展所謂催兌事務所者徒成聚訟之機關等於虚設其無辦法正與殖邊相類蓋各債權人對於債務之追償雖懷共同目的而以個人關係之各殊追償應取手段恒不能意思一致而所議方法亦遂無一實行由今之道雖再遲之數年恐亦終無結果反不如各自進行爲其力所能爲轉無牽掣聚訟之弊或尚可稍得要領各債權人其亦以吾言爲然乎 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
旅行談 
[俄游雜憶] [  諤聲]  
　　余要求旅館主人多加一白毬主人取費每日二角因與之理論頗多無理後遇常往來西伯利亞之商人詢之始知是間旅館凡另件均收價甚苛如香皂每一小塊竟須價四角幸余行李中多備此等另物不致受其苛征旅館中每一房間必有俄法文之價目表食物亦然在西伯利亞地方各旅館皆然此係政府取締之故使不擾及行客余所住之房間每日價五羅布惟送餐入房不另取費旅館房屋係木築者外有一種青苔如油漆焉據館主人云冬日足以辟寒離旅館不遠有最新式之旅館二惟取值甚奢較余輩所居者多一倍 
　　此間最閙熱之處有路德敎堂一所其式與德國薩遜利等地方相同故德國人過此每竚立其前脫冠起敬大有懷念祖國之狀堂中有風琴一爲西伯利亞全境敎堂之所無希臘敎敎堂無風琴雖至手琴亦無一具夫唱聖敎須有音樂以扶助之始　引起人誠感之心今希臘敎中人見不及此亦可異矣余聞旅館主人言路德敎堂主持學問淵深凡遇旅行晉謁者莫不優禮有加以是午餐後余步行而往至則有女侍歡迎道左迓余而入坐余於招待室中不一時而主持出互道契闊主持言去年有四華人自中國抵此間勾留多日言時以伯德加氏所著之『西伯利亞誌』一書示余上鈐『著者贈本』四字始知是書中之『伊克斯克』一章卽主持之作也主持雖綜理一切煩冗特甚然時以優禮待客之來謁者對於余之詢問罔不周詳以答以故此地風景人情稍得領略據云此間人口約有四萬七千左右實爲西伯利亞之中心點彼本波爾的省人受敎育於多爾伯大學設鐸此間已逾八年每星期日講道一次以三種語言傳之夏間常設敎於阿穆爾沿岸之蠻族間能說土語數十種有妻並女二適回故鄉省親矣 
雜談 
[騷壇艶話] [  瘦鵑]  
　　虞山狂士黄摩西驚才絶艶爲清末騷壇健將之一能詩能詞能文章着筆有奇氣時人比之龔定公有所眷曰安定君纒綿歌泣一往情深定公所謂風雲材略已消磨甘隷妝台伺眼波者不啻爲彼詠也安定君吳中女子氏陳字稚儂雛鶯生小即有妾命薄之歎略知書自謂巴黎茶花女石頭記睛　一流人也會營秘窟私張艶幟浪蝶遊蜂一時爭趨之有某傖以明珠十斛納爲小星旋以大婦不之容邑邑出奉老母居吳之紫蘭巷中晨涙鏡潮夕涙鏡汐身世之感有不能已於懷者摩西見而悅之過從綦密每爲詩詞輒及安定君安定君亦暱之甚爾時雖未嚙臂蓋已盟心矣顧女困於貧恒悲愴不自聊居年餘卒以是死摩西大慟以長聯弔之後十餘載竟以狂疾死或謂摩西之狂實爲安定君云其長聯凡三百餘言頗傳誦於時聯云鴛鴦待闕廿三年絶艶眷驚才問眼底烏衣馬糞齷龊兒郎誰堪　架奈氤氲使者處未注定正式姻緣霧鬢風鬟乍謝牧羊憔翠繡襦甲帳又臨跨虎危疑明月易奔小星難賦十斛珠聚作六州鐵誰實爲之例諸鍾建負我甯畏鶴鳥微言網取西施贈人原出鴟夷左計矯情成薄倖猛回首前塵半霎緑葉緋桃鈿盟都誤更累卿賫志而終豪如牡丹王列如芙蓉神痴如茶花女欲界魔宮種種悲凉歷史印遍腦筋怎一個愁字了得　　忘形五百日感恩兼知已較世間熨體畫眉尋常伉儷尤覺綢繆在專制社會中算略遂自由目的拗蓮搗麝但拚同命迦陵善病工啼忍聽斷腸杜宇紅霞偷嚼絳雪無靈七香車送入四禪天嗟憊可及矣從古曠代丰姿斷不雙修福慧奚况書獃寒乞豈容永占温柔暫别即長離最傷心通體重看朱櫻翠黛玉色猶生尚向吾含颦若語始以横塘曲繼以上雲樂亂以華山畿笙朝笛夜喁喁美滿名辭蕩爲血涙賸幾聲魂兮歸來又短聯云鳳凰非竹實不食梧桐不棲大好因緣偏　　月下花前蠢蜂痴蝶燭龍以展　爲畫合睫爲夜無多光景更　堪人　天上别鵠離鸞摩西又有霜花腴聲 
[好教我左右爲人難（　）]  
　　聲慢諸詞俱極沈痛重過紫　巷安定君宅霜花腴云客年此日醉綺筵瑶釵正掛臣冠影裏鸞容夢中麋譜而今夢影都難沈腰漸寛誰道聲珍重花前算重來倚棹斜陽暮秋深老紫　寒綰别緑楊如舊只流鶯坐處早換凉蟬鏡閣塵緘屧廊苔繡無由再奏紅箋峭風送船倩塞鴻孤吊　娟剩鈿階手種幽棠斷腸成獨看過王廢基安定君浮厝處聲聲慢云蔦花似血慘柳疑颦長眠知否傷春未穩荃泥輸他刧火齊雲休聽鮑家詩唱雨瀟瀟都化啼痕呼不起縱香心未滅麝已成塵寒食椒漿誰酹算死還薄命生早離魂此恨綿綿消磨地老天昏便乞　蕪種夢恐姗　來也非眞蝶飛去甚精靈還蛻壞裙又云香桃螘蝕文梓蛛縈並無宿草霑春苔泐香珉六如誰誄朝雲分明玉烟在抱待重來烟亦無痕便慘過黄沙青塜紫陌紅塵無計消除薄倖枉黄金買骨碧落尋魂立盡斜陽怱怱燐濟黄昏鴛鴦儘拚並命怕青綾歸跡難眞但私誓誓餘生長屏莤裙長歌當哭中有縷縷血涙矣 
詞録 
[夢横塘咏白荷花] [  天亶]  
　　練湖月淡水殿風來銀塘初過涼雨淨洗銅華記仙子凌波微步惆悵年年素房墜粉翠盤擎露惱西風驚起偷換流年歸期幾回頻誤離愁更苦待重結梨雲好夢夢又無據雪藕千絲莫綰住相思千縷且自把紅衣暗曳色相空空證鷗鷺最恨朱華冰魂玉骨被燕支點汚 
[摸魚兒咏萍]  
　　没來由好風多事敎伊蹤跡無準今生分是飄零命怪底乍來旋併儂欲問問别後重逢可訴天涯恨恁時纔定要剗盡垂楊吸乾流水看爾杳無影思量起絮果憑誰折證而今塵夢都醒人生到處知何似鴻爪雪泥留印君試省君不見桑田滄海眞俄頃斜陽易瞑尚漾碧吹魚落紅捎燕烟水掉孤艇 
[惜紅衣咏莫愁湖殘荷]  
　　冉冉摇風亭亭映日卷舒無力嫁盡紅芳湖光盪空碧吳姬越女記莎度蘭舟送客愁寂炎暑消殘遞商秋消息江南繡陌飛閣連雲而今半狼籍菰蒲歷亂澤國亘南北欲訪美人何處空憶當年游歷只鷺鶿飛舞妝點秣陵秋色 
新聞拾遺 
　　替夫報仇代洞房先施樂園之髦兒戲班内有名吳蓮英者工唱花旦色藝中庸前夕（星期三）正演二本虹霓關去東方氏在靈堂發誓起兵報仇之際忽然其家中遣人來報云其夫某甲病死於是吳蓮英不及卸妝怱怱歸去好在東方氏渾身素服天然大孝不必更衣有知其家世者言其夫平素好勇鬭很此次亦因傷發致死而吳亦有私歡果爾則吳蓮英不特實演替夫報仇抑且代洞房云[  亶]  
　　保存古墓常州懷北鄉新閘鎭有三國時諸葛瑾墓一所地方人士前均誤傳爲王墳現已證實前說爲是並因保存古蹟爲當今之急務乃由該鄉公所爲之樹碑植樹築壙以期垂諸久遠云[  憶英]  
　　苫塊昏迷牌無倫次紹興人馬二在南巿某酒行爲掌櫃去年冬仲忽接家信云其母病危馬二好賭置之不理新春初三正在其友人家聚賭呼盧喝雉彩烈興高牌九告終繼以麻雀入局第一付對家即爲清一色索子三抬馬二正全神貫注之際行中出店持其母病亡之電文來致馬二誤發三索爲對家和出滑稽者謂苫塊昏迷牌無倫次聞者莫不捧腹[  亶]  
　　酒之爲害昨晚九時許余由新康里往北南林里道徑新閘橋見一中年男子迎面而來身不自主東倒西斜余以爲瘋後見該男子一交跌倒頭觸牆角怦然有聲當時昏睡於地余知其頭部必傷擬近前曳之　以膽怯未果適有行路者認識其人扶之起並親送回去余乃探問情由據云非病非瘋乃飮酒過多昏憒不知人事耳余聞此言方知酒之爲害頗烈特記之以使一般嗜酒者戒[  祖寄萍]  
　　春令會消息續布蘇垣天賜莊東吳大學叙江南學生春令會氣象甚佳首二日青年協會總幹事余日章君演講道德救國問題預會者大受激動詳情已紀前報會中第三日巴樂滿博士主講「人生眞自由」分政治經濟心靈三層聽者咸爲動容晚間柯和璧君用影燈演述華工在法戰地作工情形曁華工青年會辦法昨日（二十八日）各學校團體尚有加入者計先後共七十六人演講員文乃史哲學士江宗海牧師演講宗敎眞詮及三育原理名言佳論警覺青年誠不可多得之良會也會中末日討論青年會事業之推廣及基督敎會振興之種種方法此次春令會閉幕之日正在各學校開學上課之期濟濟使員皆遄回各地本校矣 
　　法國敎堂取締婦女服裝大陸報云據巴黎路透訪員所得消息云彼處某敎堂之牧師出一通告云凡婦裝束妖嬌衣袒肩而裙露膝者一概不准入本敎堂禮拜又某敎堂之主敎亦聲言不願與裝束奇特如跳舞裝束之新婦證婚蓋此種裝束均不甚恭敬故耳法國婦女最喜修飾今受敎堂之取締不啻當頭棒喝也 
小說 
[痴人夢彈詞（二）] [  亞魂]  
　　第一回春愁 
　　（白）佩珊見父母深染痼疾阿兄荒蕩難覊自已的終身又被父母妄攀侯門延而未就家庭之間弄得神主不安春日煊麗之際想起各事未免愁嘆（唱）悶絶春閨暗自傷花容不展倍悽愴香顋時掛酸心涙眉峰深蹙額添霜 
欲訴衷情向誰語（只落得）幾度思量百轉腸（白）一日清晨香夢正酣忽聽得隔院爭閙聲音驀然驚覺仔細一聽乃是父母勃谿佩珊是曉得父母時有瞎取閙的事情故亦不介其意轉在床上伸了伸懶腰還想重添好夢舉手掀并繡幃一瞧（唱）（但見）旭日初昇已映簾畫樓尚在貪春眠聲聞隔院驚殘夢坐擁孤衾怯曉寒雲髻蓬鬆釵欲墜隔宵脂粉失容顔正欲起身推繡衾怱怱步入小丫鬟（祗見他）顔色張慌出語噸（白）阿呀··小姐小姐老爺同太太又不知爲着何事在隔院爭閙閑氣小姐起床來去解勸解勸嘘佩珊聽了水仙丫鬟之言心中老大有點不喜歡嬌嗔道痴丫頭老爺太太討氣時有的事何用大驚小怪得如此倒出我一嚇言罷緩緩起身下床（唱）（佩珊是）起身慢將羅褶緊綽約腰肢（把）繡葭拴蓮步珊珊輕移動欲回頭處過俄延嬌嗔囀將小婢叱　　快去臨窗捲畫簾（見簾外）解語枝頭含曉露弄情春柳拂朝烟緣楊深處啼黄鳥青草池塘入畫天無邊春色惱人意（更何心）父母跟前（去）作魯連（白）水仙丫鬟見小姐兀立簾前脈脈不語亦猜不出是何用意即回身出去捧了盆水盥具進房呌聲小姐梳洗罷大清早立在窗口有風的不可吹壞了身體（唱）佩珊是俏立窗前黯不言心苗馳越奈何天忽聞小婢聲唤呌（始回身）懶對菱花貼翠鈿愛蘭不插閑花朶霧髩堆鴉帶玉簪鑑形又起自憐意（故而那）粉頸底垂又默然　　（白）佩珊梳洗已畢方懶懶的扶了水仙一同下樓走至父母臥室之前聽已靜悄悄一無聲息正想舉步跨入忽聽得室内訇然一聲好似一件沉重之物由高落下的響佩珊小姐不覺吃了一嚇（唱）芳心頓覺受非驚噤口無言寂不聲靨被霞烘倐轉白臉罩霜濃又變青詫異不勝深銷黛此中不解是何因欲知後事如何樣且把絃聲暫一停下回書中詳解論 
[自由談之自由談] [  不冷]  
　　自戰南北每云和而南北反自戰如北方之趙吳南方之二李其勢岌岌不可終日此若何景象耶言之令人抑鬱而失笑 
 
 

Page 15

 
 
   
 
 

Page 16

 
 
   
 
 

Page 17

 
 
老申報國内舊聞 
[記咸豐三年上海縣城被擾事實（同治十一年七月初三日）]  
　　夫處治而忘亂居安而忘危人情固如是哉余游上海二十年矣見夫昔之殺氣彌天者今則酒肉薰天也昔之肝腦塗地者今則金銀布地也鐵馬金戈之所一變而爲紅燈緑酒之場焦頭爛額之區一變而爲買笑追歡之地昔人感華屋之爲山邱山邱之爲華屋事述一端涙彈千點焉當咸豐三年春粤賊陷金陵揚鎭三城爲犄角之勢蘇松震動標兵調防四出各屬自爲團練惟上海五方雜處閩廣之人最多且悍疆吏倚蘇松太道吳道甫觀察健彰爲長城之恃觀察故粤人練粤勇數百爲親兵並飭粤董李少卿等團練粤人閩董李仙雲等團練閩人滬董徐紫珊等團練本邑人聲勢頗壯而盜案亦甚多邑令姚明府以悮漕被劾蘇藩司倪廉訪方伯良耀松江府趙靜山太守德轍臨　遴委海運局委員袁又村明府接署縣事明府力辭不獲蓋明府爲隨園先生之孫太守以名家子甚器重之故力持弗允也明府下車庶事畢舉輿論極愜未幾監犯越獄時獲盜甚多除寄監寳山川沙四十餘犯外本監尚有六十餘犯閩廣之人居多猝然事起明府率營兵槍斃三名始各歛手就縛旋訊明爲首者擊斷兩脛爲從者斷一脛案甫定糧差李祥激亂鄉民持械入署明府坐堂皇嘵諭衆感動但索祥祥遁入浙明府當堂斥革飛緝不獲而祥黨潘小鏡子隷徐紫珊名下爲勇目與道署勇鬭明府立拿笞三千鞭背二千立籠示衆以上三案時論謂明府用刑太酷事後又謂明府未能盡法之所致噫當其時豈有軍法從事之令哉成敗論人古今同慨且致亂之由不以此也初張殿臣軍門國樑麾下率皆廣潮勇丁營於金陵京口間屢克敵營擄掠極富有還鄉者鄉之人艶之鬻産賣孥以作路費貿貿然來者踵相接也忽大帥以潮人悍且貪檄不用乃相率散而爲盜以上海爲逋逃藪日衆一日緝不勝緝乃議遣散遣而不散盜案愈多然未有逆謀也隣邑青浦之鄉有巨憝焉曰周立春者抗糧拒捕多年未獲煽動鄉愚自虞力薄時時遣人招誘諸盜相約起事潛通金陵髮逆密期八月十六日由上海發端風聲甚惡防範愈嚴官斯土者蓋未嘗一夕安枕正在詳報增兵練勇間八月初四日忽報嘉定縣城已爲周立春襲陷人心皇皇不知所措是夜各官登城防守兵勇整嚴徹夜安靜次日值丁祭五鼓以後各官將詣文廟以守陴故未遽往也天甫明各官返署更衣新招廣勇駐扎小東門内察院署中之七百名遽開城門城外之賊若預伏者峰擁而入徑逹縣署縣中廣勇四十名一時星散有於腰間取出紅巾紥頭者有踰垣而逸者勇頭侯姓亦不知所往明府未及更衣孑身出諭辭氣激烈衆少却一賊揮矛直前洞右脇腸出四寸有餘猶挺立不仆衆刃雨注計受四斗餘創落一指遂遇害當未仆時顧謂其弟祖志曰事勢至此我惟以死報國母老矣弟須保全之以故倉卒間家屬得免於難賊旣掠縣署放獄囚遂至道署觀察公服坐堂皇重門洞開勇丁羅列勢將剴切曉諭者内外洶洶語不可辦　　燃砲語未畢衆勇丁轉砲向堂上一時紅巾皆出自腰間紛紛然互相帕首左右見事急急曳觀察入内署賊擁進大言曰以同鄉故貸汝一死金何在曰在庫中計掠去四十餘萬金正擾嚷間西人必里者素與觀察相善率十數衆入署擁觀察並眷屬同出城賊勿阻也少焉但聞賊請觀察入城又聞觀察要賊以三事一曰交出戕官首逆一曰還庫金一曰呈軍器聽遣散賊不從觀察乃挈印詣京口謁中丞去云是日也邑紳入署殮明府屍殯於堂之東李少卿李仙雲等先後率衆活祭最後潘小鏡子至忿前被重刑手刃鑿棺數十創聲言欲剖棺衆弗許蓋是時兵與勇數千人皆與賊合矣粤之魁曰劉麗川也閩之魁曰林阿幅也次日賊布置守城並合周立春分陷青浦寶山川沙南滙四城攻太倉不克而向星使榮之援兵至矣帶兵者劉仲山太守存厚虎參戎嵩林秦參戎如虎不數月間卽將寳山青浦嘉定川沙南匯五廳縣城次第收復羣賊聚上涨官兵環攻西南隅南北隅界彝場故不能合圍其時許信臣中丞乃釗來督師未幾以進攻失利詔吉雨山中丞爾杭阿代之賊蓄聚旣多支持遂久年餘之間不能遽下官弁兵勇死者不可勝計李祥復由浙入城誆賊多金並挾衆妓而去浙林阿幅挾巨資回閩招賊爲有司執正典刑相持之際明府屢顯靈異賊目陳阿六刑訊被擄之人親見明府浴血來前叱之遂率衆用火鎗排擊明府之柩三百餘創前後洞然邑民之陷於城中者乘夜潛瘞之得不毁賊括富紳郁松年舍又錮令日出若干洋銀以濟餉而官軍之餉松年乃慷慨捐助不勞勸諭迨四年冬賊用大匱技漸窮有倡議斷賊接濟者乃與西人議自小東門起至老北門止築長圍一道以逼之董其事者吳司馬煦商人啓堂是也牆成而賊益不支除夕賊分東西夜遁元旦官兵西追至虹橋與民團合盡殲之梟劉麗川首其東遁入浦者西人載赴大營咸斬之討二千餘名浙勇自南門入李祥將小鏡子縱去其餘賊目周立春之女素稱驍悍皆俯首就戮三日中丞率百官奏凱入城蓋自失陷後歷十有八月而始克何戡定若斯之難耶明府之柩覓之於叢莽間其家屬重爲殯殮事聞諭賜祭葬詔加知府銜世襲雲騎尉入祀昭忠祠並於上海建立專祠飾終之典至優且渥明府死且不朽矣說者曰此乃隨園先生數十年來作爲文章闡揚忠孝之報猶記明府履任時泉漳會館董事陳主政金城贈一聯曰名德自有達人後忠臣必求孝子門明府謙讓未遑不意二語乃成讖焉又有人弔以詩曰一從狴犴遺兇孼再誤豺狼作護身苛矣非確論也功成後西人以築牆之界請爲租地從此山邱漸成華屋旣日新而月盛復踵事以增華幾個遺民四方游客目睹繁華境界幾忘瞬息滄桑不知今日酒肉薰天者卽昔之殺氣彌天也今之金銀布地者即昔之肝腦塗地也紅燈緑酒之場即鐵馬金戈之所也買笑還歡之地即焦頭爛額之區也人亦居安而母忘危處治而母忘亂也可是爲記 
　　記者曰此爲上海最有關係歷史之一亦即上海租界所以開托之原因也讀之可以多所感矣 
文藝 
[滬城竹枝詞（同治十一年七月十一日）]  
　　二十年來居此城備知風土與人情南門柴擔西門糞猶勝閒雲東北行當頭嚇被輪班呼背後衝來擔水夫晴日大街宜着屐居民曾恐陸沉無惯看告示照牆間紅諭煌煌只等閒縣試不知爲大典譁　今日大門關紛紛硃卷重時名高第巍科與貢生京報門條挨户貼吹噓不到再辭行堂築城西清節留家家婦女尚清修朱門纎手惟談笑貧户操勞錠幾毬採風想像大車詩妓館歌樓禁入私言就爾居猶不敢緑窗小户借臺基門包大小預商量兩姓門當户又當何事年年壓金線滿盤爭送硬添箱報喪條子累千誇海上紛紛講禮家三七以前成日少儘敎孝子不披麻（自注俗遇喪事必以成日方上服）　家婦女赴經筵一粟庵中鼓吹喧不奠生芻奠紅燭知他陰壽幾千年士女填街塞巷時委員彈壓路三岐年年三節城隍會第一雄觀財帛司來往娘姨在轎前虹橋香火盛相傳黄昏漸漸游人少羣丐爭呼七折錢茅君司命列仙班三秀峰高不可攀神怒謡言能惑衆生前活捉上刀山蚩蚩動輒喜扶鸞縱有神仙亦太煩敝帚能呼如願出靜觀斯理可無言天后娘娘小像傳中堂虔供一爐烟相風旗出高簷外知是伊家放海船紳富家資累萬千只聞問舍不求田賬房規例無爭論接四租三贖半年菊夕蘭晨聚賭天滿堂强半吸洋烟春秋宴會尋常事酒半先敎下榻眠絞絲金釧麤於索紥額珠科大似輪閨閫矜嚴稱古怪龐然都不避生人定勝條頭碗裏糕鮑魚大肉麵重澆三餐不識雙弓米竈婢湯炊鍋底焦衣食源頭不兩岐無端暴殄本非宜世人戒食猪羊肉被體何曾惜半絲一出北門無縞綦中人大半恥　　防閑子弟無他術祗願家家着布衣 
軼聞 
[猴記恩怨（見光緒二年九月初五日）]  
　　猴性最靈而最淫趫捷走獸所不及居家鮮畜之者維揚缺口街某公館湖南籍其弟總戎某向在湘軍獲得小猴其色白其眼碧其尾朱秤之九斤許靈而馴毫無野性亦不毁人物主人愛如珍寶寢食與俱猴名喜兒一呼卽至後漸大重至二十餘斤其馴如故人勸縱之於野主人勿忍且猴亦依依左右不肯相離每日以百文買果物飼之去年總戎奉檄隨左帥西征即寄猴於揚州公館并交一年食資重託兄及姪輩而去初亦甚愛久而委之於僕不復經心僕卽任性侵剥猴之饑飽遂不可問當日之五色鮮妍魚鳥依人之致亦不復再覩矣每見主人即啾啾供叩不已怒目視僕主人或問或不問猴遂終夜饑啼僕復讒之曰此不祥物也何不賣與業猴戲者旣免浪費又可稍償菓餌資主人未之應猴聞大號即藏匿屋角數日不出有餉以果者含泪拱叩而接之因循數月一日有差弁過揚赴隴軍者本總戎帳下健兒素與猴戲猴聞其聲在庭卽飛奔至前且叩且啼自指其腹又指其口又指其周身之穢汚憔翠滾地大號抱弁足連連叩首似求其携帶者弁亦不勝凄楚潸然泣下主人及僕叱之則怒目睒睒若甚仇恨而抱弁足不肯釋弁慘然請於主人願携之去主人恐弟見怪弁力任無他猴聞其言即刻忻躍釋手依依於旁主人令買菓飼之猴怒擲於地不顧也弁起猴則鑽入其馬袋中露首於外意若甚得弁負之去至夜僕關門熟睡次早起見已之箱篋皆傾翻於地衣服冠履無不碎裂經手賬目本碎扯如紙條而門格扃閉如故僕大號不知其由後見屋角瓦微動識者疑卽猴之報也鷗放生有族姪附學於公館目見其事并云猴去時曾向僕以爪自指其鼻云 
 
 

Page 18

 
 
   
 
