# 1893 - 132 - 4907208

 

Page 1

 
 
[赶印京報放大附張啓] [  申報館主人謹白]  
　　臣工章奏薄海願聆偶一濡遲無不延頸跂足是以本館特倩妥友每日在内城赶緊抄寄印入報章卽凡邸抄及摺報中所偶遺者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以饜觀者之心至於各處新闻益復旁搜博訪遠而海外近則目前上逮官場下迄閭巷琐聞佚事纎悉靡遺綴錄報端多至倍蓰是以將公堂案牘及一切巷語街談酌量列入附張以冀多多益善敬告閱報諸君尚其俯賜鑒察爲幸此啓 
[預定六科準繩書票出售] [  圖書集成局啓]  
　　前日王肯堂先生以名進士精軒歧之學探幽索隱矹矹窮年所箸有六科準繩一書多至一百二十卷可謂集醫學之大成矣兹由公記倩本局印行字取夫新紙從其白校讎裝釘一律精詳俾杏林橘井中人奉爲模楷預定者每部洋銀四元五角購票時先收兩元俟本年六月出書再找兩元五角取書二部諸君子有欲窺醫林秘帙者請移玉惠臨申報舘帳房可也如于成書後始來購取價值當再釐定特此布陳惟冀雅鑒 
[論鎭江雷稅務司禁關上諸人吸烟事]  
　　昨報載新任鎭江關稅務司雷君約瑟接辦以來見辦事諸人多染洋烟之癖特於某日一一面諭限六個月内須將烟癊戒絕否則一經察出卽予開除閱竟不禁爲之拍掌大快曰洋烟之禁必如此而後可以有效乎夫關上諸人而有烟霞之癖稅務司豈有不知而鎭江關歴任稅務司未聞有起而禁之者而諸人遂以爲稅司並未知之也或知之而未能禁也遂乃日深月進而癊漸加大傳染者亦漸衆夫彼吸烟之人豈眞不知其爲害人之物哉然而敬無人焉以禁之則入之惟恐不深鑽之惟恐不進一似忘其爲害人也者夫人之性情各有不同而趨利避害之心則一也獨至於洋烟一物則偏欲趨害而避利嘗見中國常關上自書辦以至巡丁無有不嗜烟者往往俾晝作夜日間至過午而後起夜則至黎明始就寢試問其於巡邏稽察尚有何暇晷故或有貨船過關每多留難雖有午前或清晨抵關者亦必停舟以待俟關上之人起身然後始可查騐放行不獨關上爲然卽各處厘局厘卡無一不然夫是以行旅咨嗟商賈裹足聞洋關向無此等習氣則以洋關上無吸烟之人故也乃鎭江關上居然亦染此烟癖至爲稅務司查知則安保其積而久也不亦如各關卡之委靡不振商旅咨嗟此則於稅項大有關碍不得不爲之先事預防者也夫戒烟豈眞難载猶憶鄙人於十年之前曾有此好旣而身漸瘦神漸疲飲食漸減起居漸更其故步於是有霧裏看花客作大聲之呼又適值悟癡生因此而夭其天年遂乃瞿然以驚憬然以悟幡然以改鍾君洪南適以槍上戒烟藥粉進依法服食不一月而癊以斷起居飲食故我依然精神氣力亦復其舊至今十有一年脫然無累曾有感昕萹之作蓋良友之言雖没齒不忘也厥後聞風興起者未嘗無人然或者照樣服食如期戒除而偶有小恙卽以爲戒烟之故漸復試吸數口其病若失又未幾而病則時發烟卽頻吸無幾時而仍其舊貫矣或以牢騷鬱結或以失業無聊仍借此以爲消遣之計浸假而横陳如故矣若此者直十中八九求其一經戒絕不再過問者落落如晨星豈眞戒烟之難至於如此哉要亦其心不切其志不堅故也欲令其心切而志堅非雷稅務司之法不可盖彼關上諸人無非以關爲業者也一日在關執事則仰事俯畜胥賴乎是一日失其業卽無以謀生今以吸烟之故違稅司之令而立予開除則將因此而失業因此而無以餬口是又安得而不戒况明明予以六個月之限則雖多年夙癊尚且可以由漸而减由减以至於無矧其爲根蒂尚淺者乎吾知稅司此令一行鎭江關上諸人先以爲苦而不免生怨者久以爲甘而生其感矣因思此法之妙爲禁烟之無上上乘假如水陸各營苟能仿而行之凡有癊而逾限未戒者卽予斥革官塲中仿而行之凡有癊而逾限未戒者立予叅劾學校中仿而行之凡有癊而逾限未戒者立予詳革更能推而廣之至於巿廛行號凡有吸烟者不與交晚一家之中凡有吸烟者不與之齒果能處處認眞人人遵奉則外洋之禁烟會亦可以不設中國之禁烟例亦可以不行外洋之來路不阻而自絕中國種鶯粟之俗不禁而自除使中國數十年來之沈痼宿疾一旦斷絕根株卽國家少收數百萬洋藥捐欵聖天子在上當亦棄之如敝屣而深以爲蒼生之福烝民之幸也已然則雷稅務司此舉不甚大有造於我中國之人民也哉 
[本館接奉電音]  
　　昨由京友電傳上諭四道敬謹譯登○三月三十日奉上諭甘肅凉州鎭總兵閃殿魁著開缺送部引見欽此同日奉上諭甘肅新疆阿克蘇道陳名鈺浙江温州府知府德克吉訥廣東雷州府知府郅馨均著開缺送部引見欽此同日奉上諭福建澎湖鎭總兵員缺著張其光補授欽此○四月初一日奉上諭甘肅凉州鎭總兵員缺著張永清補授欽此 
[鸞坡弭筆]  
　　倉塲坐糧廳監督沈錫普升任遺缺經户部將六部保送郎中六員於三月十五日帶領引見請旨簡放本日奉硃筆這户部倉塲坐糧廳漢監督著户部郎中葛寳華充補欽此○吏部爲批示事據雲南咨請揀補邱北縣典史一缺前經本部出示傳令候補候選典史未入流人員有願列揀者取結送部呈請揀選兹據候選巡檢王靜臣具呈請揀黑龍江呼蘭廳巡檢並借揀雲南邱北縣典史等因到部除該員呈請揀補黑龍江呼蘭廳巡檢一缺加行辦理外查典史未入流本班人員足敷揀選且本部並未示傳借揀人員請揀所有該員借揀雲南邱北縣典史之處應毋庸議相應批示○廂黄旗满洲都統多羅慶郡王爲咨行事印房呈稱本旗公中佐領誠敬病故遺缺照例咨取三四五品京堂科道侍讀理事官郎中副理事官員外郎頭二三等侍衛冠軍使雲麾使治儀正前鋒參領侍衛正副委護軍參領鳥槍護軍參領翼慰協尉副尉步軍校等與本旗應升人員一體揀選相應咨行貴衙門卽將前項人員保送一二員務於卽日咨覆本旗以憑揀選○莊靜皇貴妃玟貴妃金棺於四月十三日奉移東陵順水峪園寢佳貴妃金棺於四月十三日奉移慕東陵園寢均擇吉於四月十八日奉安寢劵所有莊靜皇貴妃玟貴妃佳貴妃三位神牌業由工部派員分往東西陵各園寢於潔室開工製造惟奉安日例由翰林院内閣派員於是日吉時届塡青以備四時大祭日奉入饗殿兹已行文内閣翰林院循列擬派满中書漢編修各二員預於四月十八日以前前往陵寢恭備神牌塡青典禮○侍衛處爲知照事三月十六日奉旨朕於明日辦事用膳召見大臣後乘轎出順貞門神武門隨牆門三座門西安門阜成門紫竹院小坐走蘇州街六郎庄進頣和園東宫門至樂壽堂　皇太后前請安侍膳畢玉瀾堂小坐仍出東宫門走六郎庄蘇州街紫竹院小坐進阜成門西安門三座　隨牆門神武門順貞 
 
 

Page 2

 
 
門還宫辰正預備欽此○吏部爲知照事廂藍旗蒙古雙喜佐領下瑞源遵例報捐員外郎指分六部行走現已將該員簽掣户部行走之處先行知照貴都統查照○户部爲知照事所有題升户部山西司員外郎等缺本部於三月十五日帶領引見本日奉旨户部山西司員外郎員缺著陳宗嬀補授所遺户部福建司主事員缺着張懋澄補授欽此十六日述旨奉旨是欽此欽遵到部相應知照吏部查照○鴻臚寺爲啓疏事主簿廳案呈本寺現在辦理啓疏奏請皇上升殿所有升遷調補加級紀錄曁開復處分寛免罰俸賞還銜翎以及議准抵銷革職留任降級留任等項應一體謝恩相應咨行各衙門查明有無應行謝恩人員務於五日内造具满漢銜名印册咨送本寺以憑繕入啓疏事關大典勿遲勿漏○吏部爲示傳事所有二月分分發道殷李堯等二十五員本部於三月二十一日已刻給照相應示傳各該員務於是日親身赴部承領毋得違悮○户部爲批駁事貴州司案呈據撫寍縣燒鍋長春聚商户于楨祥呈稱直省無照燒鍋擾害有照燒鍋請飭查拿等情到部查該商所稱各節措詞謬妄情節支離碍難准行除將原呈收存外相應批示不得再行瀆請致于罪戾 
[辰韓拾錦]  
　　高麗訪事人云某甲贫無聊賴鬻婦於乙私與婦約乘隙奔回蓋效滬上蟻媒之放白鴿也乙知之嚴加防禦婦見乙豐衣足食較勝甲家遂安焉甲計乙窮自此絕想○有忠清道人言及其鄕某處時有巨盜行刦商旅官不敢捕以致日漸嘯聚多至數千人養癰貽患誰之過歟○仁川關吳禮堂之女許字查某有年矣旣而吳又娶西洋人之女按照西例索聘禮銀三百兩吳無可措辦欲以已女抵之女聞言翦髮自矢噫若此女者殆所謂心堅如石者非耶○李某失去九齡幼子遣人覔得之向之索回則以洋銀二十圓買得對贖以原價不許增之一百圓仍不許乃控之於官未知若何讞定○某甲醉宿妓家會妓與鴇忿爭潛服紫霞膏自盡甲固未之知也擁之酣睡漸由醉鄕而入甜鄕及醒妓死矣急呼鴇至賂以重賄始免株連 
[蓬萊觀日]  
　　烟臺來信云上月初三日爲登州鎭章鎭軍之太夫人帨旦鎭軍登堂拜祝後卽於初八日赴青島工次○前者上憲以登榮水師人數過多擬欲酌量裁减兹已核定减去戰守兵三百名挑留戰兵五百名作爲水陸練軍照常操演至巡緝洋面則雇覔商船出哨以靖盜蹤聞之細柳中人謂東省水師至此已三改營制矣○絲巿疲極矣邇年略有起色客秋更獲利不貲今春繼長增高又加倍蓰大小絲棧主無不鼓舞歡　物窮則變變則通其是之謂歟○萊陽文榮一帶上年秋收告歉至今春而米貴如珠廣仁堂恐飢民轉徙流離運去雜糧千餘石設法平糶俾奸商不得壟斷居奇○街巷紆廻向無定名可指客之偶一到此者往往迷失路途兹由保甲局編立地名標記各巷口從此有條不紊行人當便利多多矣○連○天氣嚴寒微雨淡雲頗似早春時節禾黍雖已播種尚未萌芽麥苗待澤尤殷咸望天公之做美云 
[飭提被告]  
　　奉化鄔吉三之妻鄔沈氏與姑分釁淫蕩性成先與林士賢有私鄔將沈氏交與李春陽藉圖蔭庇不料林李二人狼狽爲奸終被姦佔經鄔赴縣控告奉諭飭提抗不到案復赴府上控經府憲批飭該縣比差勒限嚴拿林士賢到案追出鄔沈氏並傳集被控人証訊明確情照例詳辦給領完聚在案兹聞此案以差役受賄延捺被告終不到案鄔情不能甘又赴府控告蒙府憲批示云案關奸佔事閱三年屢經批縣催提而林士賢等近在咫尺竟不能提到則差役疲玩已極所禀賄捺冰爲無因仰奉化縣比差勒限嚴提被控人等到案遵照節次前批辦理愼毋再延切切 
[南極星明]  
　　三月十九日閩浙總督譚文帥壽辰適浙江提督馮軍門南斌於先一日蒞閩卽詣鈴轅祝嘏制軍素重其爲人見遠道而來遂倒屣相迎行禮之後所屬文武各官始克以次叩祝十九日官紳之來謁者一槩擋駕餽送禮物僅受壽屏壽聨餘均璧返有餽送壽幛者無計求收竟自行張掛二堂之上悄然逕去蓋惟恐爲制軍所知也向來官署有喜慶事皆有門包名目此次制軍示禁在先故門丁無敢勒索者丰裁峻整洵不愧爲南天保障也 
[生死天淵]  
　　鹽運使銜前署福州府現辦善後局務侯仙舫太守材驥於三月十五日送原任藩司潘彬卿方伯靈柩出城步履康强精神矍鑠十六早至憲署參謁回局午飯畢至隔房委員處看寫字每字大約二寸許委員祗寫完一字太守卽回已房和衣而臥一炊許時適局員唐蘇亭司馬有公事面商跟丁趨至牀前連呼不應急請司馬視之見太守神色已改口角流血極力推動昏昏不省司馬飭丁回寓通知大少君飛奔而至太守心頭尚温由跟丁抱入輿中舁至寓所始氣絕太守宦閩數載卓著循聲紳民同深愛戴何天奪我龔遂之速耶 
[柴篷失愼]  
　　揚州府城外河東一帶柴篷林立易惹火災上月二十二日天甫黎明南門外某篷忽然火起光騰霄漢幾訝紅霞萬道擁出日輪鄰居夢醒黄粱急急披衣而起東奔西竄駭如小鹿之撞心頭城中人以門禁森激咸登雉堞縱觀第聞譁噪聲與警鑼聲喧成一片約炊許時紅光始漸漸而滅而紅日已出扶桑矣詢之從城外來者云此篷爲恒興號雖柴悉已焚燬比鄰尚未蔓延至詢以祝融氏適從何來雖篷主亦不得而知意者其爲匪人所種歟 
[興修宫殿]  
　　安慶省垣萬壽宫建於光緖初年刻桷雕甍巍峨璀璨蓋仿照都門式樣而稍事變通者也邇日風雨摧殘漸形頽廢各大憲以祝釐之地理宜規模式擴以壯觀瞻遂籌撥銀若干鳩集工匠多名重行修理 
[禁米出口]  
　　客歳湖北漢陽府屬雨暘時若年榖順成加之湖南及各處來米甚多而米價反較上年昻貴蓋以粤東估客自去年首夏以至今春購米運回者舳艫相接故巿儈居以爲奇耳漢陽府逄子政太守已出示禁止榖米出口近復委幹員數人分往所屬各口稽查以杜私售私運之弊或米價可從此稍廉乎 
[秀州新語]  
　　嘉興北門外中街協興煤炭鋪司帳蔣姓忽於三月廿四日密購洋烟吞服及司夥知覺急爲灌救勢已不及竟登鬼籙蔣係紹興人年祇二十六想有必不得已之故而出此下策也○南堰鎭泊有東鄕客船至半夜後被匪船排擋出外將近海鹽塘一躍而上刼去洋一百餘元及衣服等物次日報縣請勘金大令卽委捕廉前往履勘飭捕勒緝○傳聞盛澤鎭花園弄口於上月二十夜四更時失火延燒店鋪二十餘家亦可謂巨災矣 
[續紀寗波試事]  
　　浙江學政陳大宗師考試寍波各題已登前報兹又悉貢生錄科題居敬而行簡三句監生居簡而行簡毋乃太簡乎通塲策題問晉之將中軍楚之令尹見于左傳者試放數而論之詩題賦得彈冠俟知已得冠字奉化童首題小人而無忌憚也鎭海童首題小人不知天命而不畏也通塲次題其何傷于日月乎詩題賦得遷十喬木得人字○當二十四日考試童生時有鎭海人李姓妄將書本藏匿衵衣中經巡役搜出禀諸宗師宗師罰令長跪至放牌時始攆出旋牌示大門外云相鼠之詩一則曰人而無禮再則曰人而無耻無禮無耻至此而極矣仰該學存記嗣後不准與考認保廪生戴一清著記大過一次以示薄懲○生經案於某日發出計次取經解一名定海王亨彦備取三名定海謝宸德慈谿馮毓孶奉化王序賓正取古學二名府學楊魯曾鎭海虞中發次取六名鎭海戴礽金鄞縣李國磐府學包科駿慈谿董承祖府學陳　備取九名慈谿馮麐祥鄞縣杜文蔚陳仲祜陳毓鎬王世釗陳家銀奉化江起鵬慈谿鄭之京府學范壽金備取算學生員一名鄞縣鮑茂烺 
 
 

Page 3

 
 
[爨火成災]  
　　三月十九日傍晚杭垣正陽門内四板橋地方某姓不戒於火轉瞬間烟痕鎖霧火點零星各龍會風馳而至竭力撲滅僅焚去樓屋兩幢傳說因晚炊遺火致兆此禍云 
[羊城仙迹]  
　　廣州牛乳橋成興女鞋店學徒持燭上樓檢取零物蓋以樓上並無牕槅日中昏暗如宵也無意中將火延及牀幃烈燄熊熊不可向邇幸店中人戮力施救不致成災而器物已毁壞無遺附近居民亦皆受驚不淺矣○某晚有甲乙二人偕往南關和樂園觀劇迨曲終人散携手同歸行近河邊竟相與躍入水次見者急爲拯救僅將甲救回乙則飄流無蹤已隨馮夷氏踏歌而去矣噫慘哉○剛子良中丞於去年諭飭屬員清查保甲現聞保甲總局飭各分局員赶急將未經清查之諸户口逐一查明造册申報○調署廣州府張太守示諭衙内書差不准向人詐索凡紳民之緣事投訴者不必耗去分文其果爲實事求是耶抑仍循到任時之例示耶但能持之以久則輿論自必翕然矣○前任廣府李宫山太守缷事後先將眷屬送回梧州珂里衙署已遷徙一空南番兩邑宰爰飭匠人重施丹漆以便新任張太守於三月二十一日喬遷 
[教論甲乙] 　　 
　　本報前錄西士李提摩太君告白以儒教道教二題請人作論今已評定甲乙合爲代錄欲知詳細仍請觀告白可也○儒教第一名孔憲龢第二名李翊聖第三名凌貞佑○道教第一名李葆元第二名清陽道人第三名沈尚志 
[開吊續述]  
　　昨爲福建藩司藩彬卿方伯五七之期家族人等召集高僧數十名在柩前禮懴追薦亡魂滬上各司道以及印委各員均往靈前吊奠素車白馬絡繹於途至於開吊之期實定於本月十五日終七云 
[巡視馬路]  
　　滬南製造局興築馬路直逹龍華火藥局以便轉運物件自上月開工以來其詳已屢登本報兹悉統帶忠信營之楊鏡巖軍門滬軍營統領蕭雲卿軍門等恐該處鄕民藉端阻撓特於上午九點鐘下午三點鐘時親帶勇丁在工次巡視一週如兩門軍者亦可謂盡心公事者矣 
[諭甲續誌]  
　　上海縣黄大令令同普育堂紳董朱君吟香曹君紀雲等傳各鋪地甲到堂諭話已紀前報兹悉前日下午各地甲到堂後大令升坐公案諭曰現在當濬河之際爾等應向各處居民隨時曉諭若有空地立時出清以便堆泥爾等應辦之事亦應和衷共濟各地甲皆遵諭而退大令與朱君等晤談片刻命駕回署昨午十六鋪地甲裘鎭帶同夥役赴龍德橋裏郎家橋外郎家橋青龍橋等處向各居民知照 
[無賴横行]  
　　滬北外虹口沿碼頭一帶邇有一種無賴每於午後四五點鐘時成羣結隊横行街巿欺騙敲詐無所不爲就中以安慶青口二帮人爲多招商局北棧碼頭地僻人稀若輩恒聚集於此乘隙而動此處每有輪船抵埠裝缷貨物棧中向雇衛大爲工頭凡小工挑運貨物皆由衛經理日前有飛琼西渡二輪船抵埠被安慶青口二帮流氓强欲入内作工實則乘間串竊貨物所失不貲由衛大賠銀洋三十餘元前日又有北洋輪船抵埠若輩一擁而上仍欲作工衛大不允致觸其怒將衛曳住拳如雨下良久始一哄而散無賴猖獗如此是豈地方之福哉 
[瀹茗遊仙]  
　　法馬路同春樓茶館昨有一客面帶病容俯伏桌上良久堂倌呼之則言偶患頭眩少憩片時諒無妨碍迨過十二點鐘容色慘淡該茶館恐有不测卽報知捕房捕頭飭包探往視帶至仁濟醫館據醫生云神氣已脫難以奏效延至三點半鐘斃命當卽報知同仁輔元堂備棺收殮其人衣衫藍縷望而知爲窮途落魄者亦可憐矣 
[倒斃堪憐]  
　　寍波人嚴阿四向作小本經紀贫病交攻日形委頓其妻某氏厭惡之遂與王成萬姘識賃居小東站飯店樓上雙飛雙宿居然比翼鴛鴦從此鄭靈之鼎不許子公染指矣嚴無可奈何只得忍氣吞聲安之若素昨晚持小洋四角出外購物行經永安街濁痰一湧遽爾倒地巡街捕見之當卽報知捕房派包探孫錦榮協同副役到彼查緝旋卽尋獲其妻其妻初不肯往後經包探恐嚇不得已同往騐視確係舊時結髮人允往各鄕親處告貸資斧備棺成殮包探等恐稽時日隨報知同仁輔元堂暫行棺殮云 
[鬥狠而來]  
　　昨日午前有年約二十左右者二十餘人短衣窄袖身藏鐵械雄紏紏氣昻昻從英租界石路迤邐而南聲言要尋牌九司務尋釁後不知所終 
[誘匿寡媳]  
　　南匯縣六團地方人吳金方之媳某氏青年守寡孤燈冷雨歴盡凄凉忽於上年秋間遁跡滬上被開設成衣店之姚文誘匿滬南十六鋪財神弄内吳自媳逃逸後屢次派人緝訪音信杳然前日下午有事來滬路經是處與媳相遇詰問適從何來遽集於此媳具陳始未吳卽向姚根究姚支吾以對吳怒不可遏欲投巡防局喊控經旁人出爲排解未知能轉圜否 
[縣批照錄]  
　　山趙氏控山桂墀卽山嘉大又名桂成賣良爲娼一案昨經黄大令批示略謂山桂墀開設妓院且係著名賭棍該氏所控賣良爲娼事屬有因且山前在法公堂有案聽候查明辦理 
[騙子就擒]  
　　蘇州人周錦榮查綽號歪頭申公豹又名駝子灣肩拐騙中之老手也常在英法租界中掉三寸不爛之舌哄騙人財受其害者不知凡幾日前騙得玉鐲一枚售與子山得洋十七元轉瞬又將玉鐲騙出付諸長生庫復至法界彩視街鄭雲全所開木器鋪詭稱有友人託買紅木掛屏先携三架同往視及至半途乘間兔脫被騙之物約值洋五十元又在三馬路居永昌紅木鋪騙得紅木盤三隻並洋三元至許雪甫處騙得玉鐲一枚值價甚巨皆典押洋銀以供浪用居永順等自失物後四出尋訪前晚在四海論交樓尋見周談笑自若並無懼色謂居曰且在此小坐待我往青蓮閣取洋還爾居信以爲眞守候良久不見其來遂代惠烟鈔而返昨晨周又至虹口欲肆其技適被包探張九意所見正欲拘拿居等亦躡縱而至遂帮同拘獲盤問之下周知天網難逃將騙物情形和盤托出且言已押在英公廨左近張永生所開洋貨店内包探遂拘至美捕房候吊贓後解送英公廨請訊 
[英刑司訊案續志]  
　　文章綢莊火焚向元亨興隆瑞記等三家保火險行索賠銀三萬兩火險行以文章存本不满三萬兩故未允賠一案經英刑司訊理各情疉詳前報昨午前十點鐘時律師威金生哈華托繙譯曹吉福蔡玉季及原被人証到齊後先據祥泰順興和復及恒源等各綢莊執事人同稱我等各店均與文章往來素知其資本充足卽去年所登新聞告白實爲招徠生意起見並非欲閉歇而售底貨也我等同業實所共知文章莊司帳人顧禮堂到案威律師問顧曰堂上所有文章帳簿是否眞的是否齊全顧逐一檢閱答稱簿雖未齊然總清銀錢往來暫記等簿均在此矣確是眞的並稱當火焚時我適在莊晚餐見火焚之處與我莊尚隔幾家且我莊磚墻堅固萬不料竟被波及至於存本實有四萬三千餘兩豈祇一萬餘兩乎哈律師照前問顧所供各情皆與前同時已十二點鐘刑司著人証暫退靜候續訊 
[滬南瑣綴]  
　　崇明人顧金生年近半百在王家碼頭洪春樓茶館爲擔水夫近爲二竪所侵店主某甲以其並無薦保如有不虞恐遭拖累遂於前日清晨將顧舁至廿三鋪永盛碼頭抛棄途中不顧而去未幾有人行過見顧倒臥在地憐而詰問顧具以情告其人代抱不平將顧送回甲處堅不肯收轉送大南門外天主堂請爲療治○前晚一點鐘時小竊某甲混至滬南楊家渡裹街翁姓家由披屋扒上挖窓而進翻箱倒篋竊去寍綢馬褂縐紗棉袍珠皮馬褂茶晶眼鏡等物迨天明失主知覺則已去如黄鶴矣○前日有陳夏軒奔至王家碼頭向莊恊順土店索取鈔票洋五元該店請俟異日陳拍凳敲檯勢如哮虎旋經旁人解勸不知能棄怨修好否○胡阿囡與唐司務索租口角一案已紀前報胡於昨日將 
 
 

Page 4

 
 
房另租與陸姓唐亦租定奚姓房屋一間付過定洋一元繼而奚知唐開設剃頭店頗萌悔意遂於午後尋唐將定洋加倍奉還唐收回定洋後赶至胡處聲言不願搬移如要逼令鶯遷須出英蚨二百翼將生財贖去否則鼠牙雀角任憑速訟也胡不得已又將唐扭至廿三七鋪巡防局邱二尹升堂集訊胡申訴前情唐供稱本欲搬移因借定奚姓之屋忽將定洋交還一時無處枝棲只得仍向胡情商求請明察二尹著傳奚來案問曰爾旣收唐定洋何故後悔奚稱當租屋時並未言明開剃髮店故爲應允二尹著奚代唐尋租房屋限五日内定要搬移不得遲延致干究辦○廣東人藍金鏞在滬南南倉大街開萬昌隆烟館店中規例每日以小洋一角大錢四十文另儲於小皮箱内至年終取出以爲清還另星小帳之用行之數年去歲年終將此項積儲洋檢點時少却小洋百餘角藍以未得實據隱忍不言昨因店内之洋欲挪此項洋銀往北巿剪土及將皮箱啓視則所積洋銀已不翼而飛僅剩大錢二百餘文藍正在疑怪間該店堂倌名竹如者務要澈底根求以分皂白於是先將已之行李翻與衆人看視遂將店夥之行李逐一翻看迨看至借居店中之藍仰生竹箱内則所少小洋數十角悉數俱在藍務欲將仰生扭局懲辦嗣經仰生再三求告始將行李作洋十二元抵償尚少洋五元則繕立興隆票據其事遂寢 
[縣案彚錄]  
　　前日薄暮黄大令因公回署忽有某氏在大堂上攔輿遞禀訴稱係本邑人生有一子曾娶某姓女媳今春被隣人洪某誘拐曾在案下具控蒙恩提案尚未訊供詎被差役將兒子看管不得已來案禀明大令著聽候傳人訊辦○粤婦馮朱氏馮吳氏投縣控稱丈夫馮綸閣曾在虹口開設同發雜貨字號用屠嘉芝爲經事歐壁洲爲司帳及夫故後店業被屠等吞没當經縣署將歐收押訊俟提屠到案再訊此已詳列去歲報章兹悉屠嘉芝已於去秋病故經原告赴案禀明專提屠子阿吉到案日前忽有阿方者突赴廣東會館具領屠嘉芝之棺被馮吳氏探悉奔至會館將阿方拘獲扭送新閘巡防局轉送到縣晚間由帮審委員葉司馬研訊馮吳氏訴稱丈夫逝世後遺下同發店業約值數萬金遭屠歐吞没當時屠避匿他方補提未獲今阿方旣往領棺必知屠子阿吉下落况大婦朱氏在原籍患病小婦人在此守候爲日已久受累何堪今奉提訊叩求嚴追歐供係廣東人在同發爲司帳店中諸務均由屠嘉芝管理兩方供爲小本經紀與屠同鄕屠之族人近有信來囑小的領棺小的不知此案顚末亦不知阿吉下落實被悮拘司馬以此案若非阿吉到案難以了結遂將歐交保阿方送往總巡局候示馮吳氏斥退仍候補提阿吉到案訊辦○周炳寍控兒子啓仁違忤黄大令飭差提訊已列前報前晚由葉司馬研訊周稱係長洲人向爲布莊生理兒子啓仁喜與無賴爲伍迭次訓斥不但不聽反敢違忤是以來案喊控啓仁供現爲團扇生理不敢違犯父親又據周妻訴稱啓仁向來孝順並未違忤因丈夫病瘋以致來案朦控今願領回司馬卽將啓仁申斥著回家向父服禮了事○司馬又提爭奪糧米小工打架案内之王壽山傳三王二等至案王等俯首求恩司馬著各笞二百板枷號一月發十六鋪丹桂茶樓示衆爲首之楊金桂仍著押候易坤仁屍屬到案發落 
[仁風翔洽]  
　　本館協振所昨承知過子求父康健助振洋廿元又盛氏病愈求保安康助山西振洋廿元又無名氏助洋三元囑爲彚解災區此次山西被災之慘爲從來所罕見觀楊潘二公所述情形眞有朝不保暮之勢今承諸善士分廉泉之潤以振飢黎善氣所蒸祥和薈萃固有左劵之可操彚而紀之爲災民丸頓首以謝 
[江浙同人振晉記一]  
　　桃隝義賑公所自光緖六年停撤後江浙同人天各一方近聞山西邊關兩府七廳野無青草人將相食災况之重駕乎六年以後各災區上潘振聲奮迅以前嚴佑之鼓勇而起遂復惻然動念刊刻晉饑編四出募勸王朂丹諸君在蘇州天庫前電報局司收解宋培之吳冷痴諸君在蘇州馬大籙巷賑捐局司收解徐健齋戴理卿王憶笠彭菊亭諸君託蘇州中巿復昌莊司收解平江公所陳養泉諸君在上海晝錦里信昌珠寳號司收解收則分收解則合解一切規畫悉依桃隖故事三月二十八日起解第一批規銀五千兩託嚴芝眉君匯請津海關轉交潘嚴兩君散放三十日又由蘇州五畝園内桃隖同人代嚴佑之君起解揚州捐欵第一次規銀一千一百兩洋六百元託楊子萱君匯請津關轉交潘君散放并議定收解事目五則云　一經收捐款掣奉收條爲憑按旬將收解清單登列各報事竣刊造徵信錄以昭信實　一捐欵儘數匯解潘振聲嚴佑之兩君散放不歸津關滬所認籌十萬之内　一辦公之費同人自備不在捐項中開支分文　一捐欵概不請奬同人亦不列保免碍官中籌賑之路先應禀明立案如爲父母請坊及有志顯揚者亦當代收轉解上憲咨奉以期迅速不列徵信錄内以清界限一同人各有本業僅能收解三個月以應至急之需如蒙賜欵務祈於六月分以前交到過此以往應請將捐欵移交别處代解此次捐單各編字號無論有無捐欵幸勿遺失其六月底以前未蒙交還者亦刊明徵信錄中以備查考云天下有心人其將同聲相應乎　 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[直隸轅抄]  
　　運司李前通永道楊安徽候補道潘汝杰江蘇補用道劉秉楨灤州吳積　候補直隸州趙炳林前光禄寺署正薛葆提候補縣孫毓琇補用道羅豐禄日本領事荒川已次均禀見 
[粤東官報]  
　　三月初八日撫憲剛往粤秀書院啓館隨拜會學憲徐送行學憲徐差人請安请步督糧道韓請續假二日四司道候補道各官廣府兩廳兩縣俱差人禀请上轅卽用縣李滋然禀見調署虎門廳程禀知本日接印缷署虎門廳王禀知本日交印試用縣陳廷蔚謝委積案局專辦試用從九葉謙禀見候補縣丞善昌由潮州回省禀見呈遞履歴間用縣丞杜宗詩禀見銷假呈遞履歴補用縣丞周運春服闋回省禀見呈遞履歴試用從九張先逹典史朱炎俱由京來省禀見呈遞履歴和平縣教諭李聖基訓導黄羲俱禀見呈遞手摺試用從九李光藻由京來省禀到請假數日在城府盧州縣鹽塲首領佐雜各官俱差人禀請上轅四營將官轅下各管將弁俱差人禀請上轅潮州鎭中軍遊撃方禀辭回營惠來營守備賴禀見謝委呈遞履歴卽辭赴任初九日粤秀書院掌教潘拜會謝步補用縣劉盛芳禀辭回廠補用州李宗道禀知拿獲槍匪黄亞生解番禺縣審辦粤秀書院監院陳宗侃潘铭勳俱禀知初十日補孟春課並補考試用鹽知事吳亨籌汪兆杰禀知散給育嬰堂餉銀初九日撫憲剛往拜將軍繼并送前湖南永州鎭韓准補羅定州楊禀辭赴京試用縣劉盛芳禀辭回廠試用縣侯樑由廠回省禀見卽用縣安蔭甲范宗瑩李滋然張叙賓胡從簡鎭鍾德瑞李錫庚俱禀知赴轅閱卷試用鹽知事杜家梅禀見呈遞履歴試用縣丞崇貴候補典史任治釣俱禀請感冒假前湖南永州鎭韓晉昌辭行大鵬恊左營右哨外委陳雄陞由虎門公幹回省禀到 
[鄂垣官報]  
　　三月初七日候補道劉赴兩院銷假候補直隸州李紹遠請假二日候補縣余受祺请假十日藩司王候補道曹候補府韓鑑候補縣曾紀雋俱赴撫院禀見候補通判袁敏功奉委赴大冶公幹禀辭初八日記名總兵統領升字營擬補竹山協副將常遠藻禀謝行知署糧道凌差人謝步並銷李經堂課試點名差候補道裕禀知交缷專辦漢鎭牙釐總局事務專辦漢鎭牙釐總局候補府余肇康禀知接辦另補縣楊鈞奉藩憲委赴襄陽縣守催錢糧委辦散發各州縣桑秧在任候補知縣漢陽縣縣丞黄新鍔散發武昌漢陽黄州德安安陸襄陽荆州宜昌八府直隸州當陽遠安等處桑秧五百九十六萬五千餘株一律完竣銷差管解委員湖南候補縣夏家遂韋業經俱奉湘藩委解頭批京餉禀到辭赴京師湖南營務處文案兼稽查瀏陽門候補縣丞王紹鈞奉湘撫委運塞門德泥差禀到候補通判洗廷瑜交缷仙桃鎭釐局事務回省請假三日候補縣陳國實請假五日調署武昌縣劉秉彛禀見辭候補府經歴栢鼐奉委押解秋審人犯候補縣丞湯樹煊奉臬憲委監提縣監秋審人犯又朱點易奉委會提秋審人犯又翟宗藩奉武昌府委修理江寍縣蒲圻縣公堤差初九日候補道裕奉憲札行知保奏送部引見禀謝候補府史悠慶武同知長均呈送春季供支銀兩安徽候補府黄國璸赴大冶勘騐礦務禀辭候補同知直隸州李紹遠銷假候補同知朱滋澤服闋禀到禀知捐過知府班調署武昌縣劉秉彛禀見辭行湖南候補縣丞王紹鈞辭回湘中撫中衡璞專辦漢鎭牙釐總局事務候補府余肇康候補縣方朝佐在任候補縣漢陽縣縣丞黄新鍔俱赴撫院禀見本任漢陽縣薛福祁禀知交缷蘄水縣事回省謝回本任飭知候補縣朱有寛何葆修俱禀見初十日候補州黄宗度奉善後局委赴上海公幹禀辭候補巡檢翟宗藩奉武昌府委江咸嘉蒲修理四縣公隄禀辭候補縣裘憲璟奉武昌府委查訊秋審犯人差候補州吏目章世淞奉委保護營鋪 
[浙省官報]  
　　三月十七日縣丞李光照起服來省禀到十八日署松陽縣葉延壽禀辭赴任十九日候補同知李星科禀辭赴寗紹公幹差二十日主簿蒯廷燮禀辭赴嵊縣絲捐差廿一日准補龍泉縣胡禀見禀謝給咨送部引見 
[臺灣官報]  
　　三月初一日藩臺親詣行香臺北府管禀知交缷通志局差丁憂知縣前署淡水縣孫傳兗禀知接受通志局提調差商務提調張煥綸禀知赴新竹宋維釗禀辭淡水縣翁知縣李定明劉肇經均禀見保甲總辦及各委員同禀知本日銷保甲差林鶴年禀知本日開辦茶厘局胡守正禀知奉委騐修艋叅府衙署工程以景福禀辭赴滬尾汪金波禀辭初二日無事初三日劉肇經傳見臺北府管温培華蔣斌邵文彬陳啓祥潘恩華何應鈐譚應岳馬兆昌均禀見初四日藩臺上院並拜客管帶定海營袁殿魁莊惠均傳見羅東之禀辭吳光源澎湖都司吳永兆均禀辭淡水縣翁飛捷輪船管駕林文和均禀見韋業芬辭赴上海初五日新竹縣葉禀到林清漪張煥綸王文灝吳毓仁均禀見丁憂巡檢陳膺森禀知由籍到臺本任臺北府吉禀辭臺北府管请假一天黎景嵩續假十天徐銓禀銷港口厘卡差彭綺禀知奉委學院文巡捕差丁瑞森唐均禀知委貢院内巡及搜檢巡綽差譚應岳何懋鴻均禀知奉委東西轅門外巡差初六日藩臺白親往定海正營點名王懋官便衣見程森銷假胡守正禀銷騐修艋叅衙署工程差袁殿魁禀謝點名初七日王國瑞鄭廷勳禀見黎景衡禀辭回湘吳毓仁禀知奉委赴廣東公幹王文灝禀辭回基隆副將徐榮生禀知赴臺南初八日無初九日藩臺拜客新竹縣葉彭綺帮帶定海右營丁逹元均傳見署雲林縣謝壽昌禀到淡水縣翁程森陳鴻英均禀見初十日臺灣道顧到程森禀見羅汝澤禀奉委院考供給差蕭彤壽禀知赴滬尾公幹十一日藩臺出接顧道張兆連拜會羅鎭禀見蔣道謝步林文和鳳山鹽館胡宗彦均禀到朱爾康請假三天十二日藩臺出拜客蔣道臺李定明游撃張世香均拜見黄承乙林清漪馮聯芳均禀見胡宗彦禀知起服呈遞履歴劉威禀知奉委勘估艋營演武廳差吳永宗副將姚逢魁禀到鄭廷勳禀知撫轅考試十三日藩臺上院臺北府管淡水縣翁新竹縣葉温培華林文和均禀見徐愼思安炳耀守備李文忠均禀到劉懷德禀辭朱熈壽林希曾蘇夢蘭丁瑞森唐王棫陳啓祥馬兆昌蔡昌言陳傳黻孫鸞兆等均禀知奉委秋審差吳永宗禀辭徐耀禀知交缷石門厘卡差十四日藩巡秋審臺灣道顧拜會程森玉懋官均傳見李定明禀辭謝文藻吕啓源均禀到羅鎭新竹縣葉均禀辭十五日藩臺行香並考棚站班徐愼思謝文藻傳見汪金波禀到畢松林禀辭任逹把總張鳳鳴均禀見黎景嵩續假十天孫傳兗王國瑞均禀知奉委閱卷温培華禀辭十六日臺北府管吕啓源禀見十七日藩臺出拜客蔣道臺拜贺同知包容禀到林文和禀辭赴澎湖程森胡宗彦袁殿魁禀見銘軍營官劉思盛陶廷樑馬長安均賀喜汪金波禀辭屠寳泰禀解犯回臺南十八日藩臺出拜客臺北府管基隆廳方包容王懋官訓導楊克彰從九古承瀾胡承福均禀見翰林院湯晨號定甫浙江人拜會謝文藻羅炳蔚均禀辭回局十九日姜本棠傳見張兆連蔡其華謝壽昌廖文彬縣丞牟壎戴榮甲朱世㴻均禀見王辰翰林湯壽潛拜會叅將鄧友忠禀辭蕭彤壽禀知由滬尾回基隆廳方典史陳輔堯均禀辭 
[蘇省官報]  
　　廿二日州同銜指分江蘇試用縣丞翁肇洙浙江人到省藩轅牌示照得宜興縣知縣萬立鈞調省另有差委遺缺查有現署丹陽縣候補知縣洪衍慶堪以調署所遺丹陽縣知縣一缺卽以准補斯缺之郁保章飭赴新任廿三日龍贊新謝飭留蘇差委高守訓禀知臬憲委江北緝捕差四月初四日常鎭道黄壽辰廿四日指分江蘇新海防例試用巡檢兼襲雲騎尉韓國楨浙江人由浙領咨到省廿五日藩轅牌示照得署蘇州府照磨郝會通丁憂遺缺查有試用從九品王裕經堪以委署准補石浦司巡檢岳廷幹謝飭知赴任廿六日藩轅牌示照得武進縣典史吳祖蔭撤任遺缺查有候補巡檢徐清履堪以酌委署理馮譽騏禀知交缷高郵厘局回並謝江藩憲委署安東縣事廿七日二品銜儘先選用道潘志俊天津來新選常熟縣典史陳壽炘四川人奉選由籍騐看到省 
[江西官報]  
　　縣丞凌剛接查章江門典史李燧帮辦牙厘局事務南昌縣丞左秉鈞由順直賑捐奬換花翎布理問王鵬翼初次俸满保舉署會昌典史王義正據報病故以施名琛署理文巡捕吳世熈由順直賑捐奬給藍翎通判黄啓麟會辦輿圖局事務縣丞陳慶霖缷辦萍鄕保甲回省蔣鼎元缷署德興典史回省曾鳴珊接查廣潤門孫新令接查德内保甲韓經衡代辦南昌電報局陳福鈞往新城辦保甲賀鍾濟起服來江署德興縣張超缷署清理交代回省同知曾森溎委辦住岐卡准補景德鎭同知賀宏勳缷鄱陽縣事清理交代禀謝保舉准補贑州府照磨徐景琦飭赴新任 
[總鎭過皖]  
　　新授長江水師湖口鎭總兵柳馥堂鎭軍因公赴金陵謁見黄昌岐爵帥旋由白下乘招商局江孚輪船遄返於上月二十二日清曉行抵皖垣水師將弁勇丁先於二十一晚齊集躉船恭候 
[惟口啓羞]  
　　漢口訪事人云某甲者家在小關帝廟之後其婦某氏年方四十尚有風情一日歸寍中途與比鄰某乙方沈醉而回約伴六七人東倒西歪胡言亂語戲之曰嫂嫂如此艷麗不怕無賴子打圍耶打圍者青皮切口謂將婦女圍在垓心肆行囉唣也婦應之曰誰敢惹老娘甲猶任意譏嘲婦怒甚矢口詈之以致唇槍舌劍兩不相下甲招呼黨羽扭婦髮而毆之珠珥瑶簪散落满地後經路人再三排解始各散歸旣而婦告訴其夫急喚地保到來欲控乙於地方官署旋由兩下親朋調處責乙先賠首飾然後放爆竹負荆乙祇賠金釵一枝餘俱弗诺甲遂缮詞具控乙懾於官勢伺隙脫逃家中時有官役到門草屨之資已費至青蚨二十萬翼矣 
 
 

Page 10

 
 
[英界公堂瑣案]  
　　義記洋行西人花爾代投英領事署控大昌源號之徐星農於華歴正月間定買竹布二十包計價銀二千五百四十七兩延不付銀出貨現在行情日跌請爲催追佩副領事據情照會英會審員蔡太守飭傳徐星農於昨下午二點鐘時會訊義記洋行花爾代同買辦郁平安到堂申訴前情徐星農供寗波人在程菊生所開之大昌源號爲夥曾定洋竹布二十包現在無力付銀出貨已央人向義記洋行懇說情願貼償銀六十兩將貨退還因行情又跌洋行不允致被控告花爾代稱若要退貨照現在行情貼虧價銀三百兩若再遲一月行情又跌恐貼三百兩亦不足大約須要四百兩矣太守商之佩副領事徐星農旣因無力付銀出貨已懇商貼銀退貨姑著限七天仍自向商酌貼虧價銀兩料理完結否則再行覆訊核辦○二百八十四號華捕稱王有春在朱張氏所開烟館吵閙拘案請究朱張氏稱開烟館去夏王有春來吃烟錢一百八十文將扇子一把交抵現在始來贖取忽稱扇子已壞務要赔償遂爾口角王供扇子值洋一元餘暫抵烟錢向贖已經破碎與論爭閙蔡太守諭該氏不得再有受抵物件免致嘵舌扇交王領去○三百七十八號華捕稱昨見馬車夫陳阿狗坐在車上磕睡干違定章拘案陳供一時困倦偶爾假寐以後不敢矣尚乞施恩蔡太守判罰陳阿狗洋二元充西醫院經費○包探黄四福稱查得王長林有金千及自鳴鐘等件形迹可疑拘問時據言金千在浦灘旗昌洋房火焚基地上拾得自鳴鐘是其轉租房東拾得質票取贖者現未查明失主送案请究王長林供執如前蔡太守飭將王長林及金千等件交捕房帶回俟禮拜四查明失主再訊○包探顧阿六禀稱點石齋石印局失竊照相玻璃片大小共約一萬塊現在查得工人王炳忠陸續行竊賣與開舊貨店之孫陽正貨王帶至孫陽正處於堆貨屋内搜出一千四百六十塊據王言約賣與孫共有六千塊光景每塊大者十四文小者十二三文不等今將人贓送案點石齋主王菊人申訴前情並稱照相片大者每塊值洋四分二厘小者二分卽照竊去六千塊算約值價洋二百四十餘元請爲追究王認竊求恩孫陽正供開舊貨店收買王炳忠之碎玻璃實不知是竊贓除買出外所存玻璃均已起案蔡太守謂王炳忠監守自盜情殊可惡判押一年期满笞責二百板以儆收贓之孫陽正著繳洋一百八十元賠贓外再罰洋二十元起案之贓先交王菊人領去俟孫繳到賠價銀洋再行傳領○三百八十九號華捕稱昨見胡桂雲與夏阿毛打架拘案請訊胡供曾被魏某借洋一元夏阿毛爲中人今魏不知何往爲向夏索取以致口角夏供拖車度日並不經借銀洋蔡太守以索欠無憑不准惟在路打架有干禁例判胡桂雲管押二天夏阿毛管押一天○包探孔阿才稱瞿桂和被張阿二竊去布衣查獲人贓送案瞿投案請爲領贓張認竊求恩蔡太守判張阿二管押十四天贓交失主領去 
[法廨停訊]  
　　昨日禮拜二爲法公堂訊案之期因捕房中積案不多葛蕃甫同轉遂飭辦差人等停訊一期 
[法捕房瑣事]  
　　小東門外沿浦灘有人在彼建造洋房雇司更人看守木料元泰津號茶房某甲行經是處司更人悮指爲竊致相口角繼而互毆更夫稍受微傷當卽鳴捕將茶房拘入捕房捕頭飭包探將更夫送往某醫院茶房則拘押候解公堂昨經該行主保出捕頭命出醫傷費洋兩元其事遂寢 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緖十九年三月二十四日京報全錄]  
　　京門抄○新撫陶奏委署同知片○又奏報上年夏秋冬三季辦結就地正法各案摺○又奏審明罪犯按律分别定擬摺○江督劉奏報光緖十五年分江寗駐防八旗兵丁馬匹實在數目摺○又奏實缺總兵因病懇請開缺摺○又奏請將總兵留省補用片○三月二十四日内務府國子監正黄旗值日無引見○江西知府玉春謝恩○恩公奕年各請假十日○良伯請假十五日○召見軍機玉春張百熈○○陶模片再署烏什直隸廳同知江景耀缷署遺缺查有候補直隸州知州周鼎錄堪以委署據署新疆布政使饒應祺署鎭迪道兼按察使銜黄光逹會詳前來除臣批飭給委外謹會同陜甘總督臣楊昌濬附片具奏伏乞聖鑒謹奏奉硃批吏部知道欽此○○頭品頂戴甘肅新疆巡撫臣陶模跪奏爲光緖十八年夏秋冬三季辦結就地正法各案照章摘由彚報恭摺仰祈聖鑒事竊照新疆奏定章程凡强盜搶奪及情罪重大人犯獲案訊明後皆准就地正法摘由彚報歴經遵辦在案兹查上年夏秋冬三季辦結决不待時重大各案共六起均據各地方官騐明訊供議擬詳解各該管州府道提審明確咨兼臬司覆核轉詳當由臣詳核案情叅諸律例分别暫决梟示批令在於犯事地方正法以昭炯戒僅將各案情由開單恭呈御覽所有光緖十八年夏秋冬三季辦結就地正法各案照章摘由彚報緣由謹恭摺具陳伏乞皇上聖鑒訓示施行謹奏奉硃批刑部知道單併發欽此○○頭品頂戴甘肅新疆巡撫臣陶模跪奏爲審明妻父商同外人謀殺其壻按律分别定擬恭摺仰祈聖鑒事竊喀喇沙爾廳纒民哈里木商同二布都卽馬良升他乙爾謀殺其壻馬奴爾埋屍滅迹一案報經喀喇沙爾廳同知江遇璞獲犯啓騐訊供擬詳當因案情未確駁飭覆審江遇璞未及審解缷事移交署同知劉金藩集訊詳報復以供招不符提審發委審辦兹據署迪化府知府黄丙焜督同局員研訊確實議擬招解署鎭迪道兼按察使銜周崇傳審明轉詳臣親提覆鞫緣哈里木二布都卽馬良升他乙爾分隸喀喇沙爾迪化等廳縣或務農度日或小贸營生已死馬奴爾娶哈里木之女阿巴漢爲妻翁壻往來先無嫌隙光緖十六年七月内馬奴爾帶妻阿巴漢租二布都房屋居住陸續借用二布都銀兩後二布都因馬奴爾行竊令卽清債出房馬奴爾彼此爭閙哈里木適至問明情由始知馬奴爾行竊屬實心生厭惡代爲清償二布都帳項搬出另住並訓誡馬奴爾毋再爲匪是年十二月初十日哈里木至馬奴爾家探望適馬奴爾竊馬二匹回歸哈里木當向盤問馬奴爾揑稱馬係借來欲賣銀作本贸易誓不爲匪並邀哈里木帮同吆馬進山換牛哈里木信實隨同進山在不識姓名人家換牛三頭十七日轉回行抵距喀喇沙爾廳城十餘里破墻圈牛隻疲乏不行哈里木令馬奴爾看守自去購買糧料行至城内得悉馬奴爾馬匹仍係偷竊現經事主找尋哈里木被其欺誑益恐事發受累愈加忿恨起意將馬奴爾致死滅迹稔知二布都與馬奴爾有隙向告前情邀同幫助二布都應允哈里木又邀其大女壻他乙爾同行是日初更時哈里木走前二布都他乙爾騎馬隨後偕抵破墻圈哈里木乘馬奴爾不覺攏身抱住兩骽按壓倒地喝令動手他乙爾畏懼站在圈外看馬二布都解脫韁繩纒繞馬奴爾項頸與哈里木分執繩頭用力狠勒馬奴爾登時身死哈里木起意埋屍滅迹令二布都他乙爾將屍擡至鹻灘挖坑掩埋吆牛轉回各散屍妻阿巴漢因馬奴爾日久未歸託屍屬馬福訪尋無著投約報案獲犯啓騐訊供擬解當因案情未確駁飭覆審另詳仍以供招不符提省發委審明議擬解兼臬司勘轉前來臣覆鞫無異查律載尊長謀殺卑幼已殺者依故殺法又外姻尊長毆緦麻卑幼至死者絞故殺者亦絞又謀殺人從而加功者絞不加功者杖一百流三千里各等語此案哈里木因壻馬奴爾行竊心生憎惡嗣馬奴爾偷竊馬匹該犯被誑同往換牛恐後事發受累愈加忿恨起意商同二布都他乙爾將馬奴爾用繩勒斃查該犯係馬奴爾妻父服屬緦麻自應按照尊長謀殺卑幼依故殺法律問擬哈里本除埋屍滅迹輕罪不議外合依外姻尊長毆緦麻卑幼至死者絞故殺者亦絞律擬絞監候二布都因挾馬奴爾算帳微嫌當哈里木商同謀殺並不阻止輒敢聽糾隨行用繩纏繞馬奴爾項頸狠勒斃命核其下手情形實爲兇惡雖據稱親老丁單應不准查辦留養二布都卽馬良升除幫同埋屍輕罪不議外合依謀殺人從而加功者按律擬絞監候均秋後處决他乙爾係哈里木女婿迫于尊長之命勉强隨行臨時畏懼僅在墻外看馬並未加功他乙爾除帮同埋屍輕罪不議外合依從而不加功者杖一百流三千里律擬杖一百流三千里到配折責安置屍妻阿巴漢因馬奴爾日久未歸央託馬福找尋控案尚無不合請免置議馬奴爾行竊罪有應得業已身死應毋庸議馬奴爾所竊馬匹已與不識姓名人換牛三頭原贓旣無從追還應得牛隻傳失主具領無干省釋屍飭埋兇繩供棄免取是否允協除全案供招咨部外所有審明妻父商同外人謀殺其婿按律分别定擬各緣由謹恭摺具奏伏乞皇上聖鑒勅部核議施行謹奏奉硃批刑部議奏欽此○○頭品頂戴兩江總督臣劉坤一跪奏爲光緖十五年分江寗駐防八旗兵丁馬匹實在數目恭摺具報仰祈聖鑒事竊准部咨自乾隆十四年爲始將通省經制原額調撥裁汰缺額實在兵馬等項各總數目分晰臚列開造册首再行按照標營照舊分晰開列於後造册送部具題等因江南兵燹後册案全失未經舉辦嗣准部咨飭自光緖七年起將本届兵馬數目按年造册其歴年未報各案行令分年帶補等因兹據江寍布政使瑞璋詳稱江寍駐防八旗兵馬報銷從前向由江寍左司造册送司造轉爲奉部文催辦遵自光緖七年分起先行試辦至九年分止各該軍兵馬數目由左司按年造册先後呈經將軍覆咨其十年至十四等年奉飭由司造册詳辦在案所有光緒十五年分兵馬數目仍照舊由司造册詳請具奏等情前來臣查光緖十五年分江寗駐防八旗官員共額馬四百九十五匹内實拴馬二百六十匹存價馬二百三十五匹各領催前鋒披甲兵共一千五百八十二名共騎操額馬四千七百四十六匹内實拴馬一千五百八十二匹存價馬三千一百六十四匹册報相符覆覈無異除將册籍送部查覈外理合會同江寍高口將軍臣豐紳江蘇巡撫臣奎俊恭摺具陳伏乞皇上聖鑒再江寍駐防兵馬尚未全行復額應請改題爲奏合併聲明謹奏奉硃批兵部知道欽此○○頭品頂戴兩江總督臣劉坤一跪奏爲實缺總兵因病懇請開缺恭摺具陳仰祈聖鑒事竊皖南鎭總兵史宏祖前經臣調省察看所遺總兵篆務飭委候補副將徐士衡前往署理業於光緖十八年二月附片奏明在案兹據該總兵史宏祖呈稱上年二月間因感受風雅牽動舊傷時發時愈皆由早歲轉戰各省屢受重傷出血太多病入筋絡每逢隂雨手足輒復痛楚據醫家云元氣過虧隂虚火旺風溼相乘深入　理設不靜心調治病勢難望速痊查皖南爲沿江重鎭操防緝捕職守攸關要缺久懸未敢以病軀戀棧瀝情呈懇開缺俾得安心調養倘能早日就痊仍當力求自効等情呈請核奏前來臣查該總兵史宏祖戰功卓著年力正强自應勉圖報稱惟前在軍營受傷深重現因感受風邪觸發傷疾據稱非開缺調養難期速痊自係實情合無仰懇天恩淮予開缺俾得靜心調理如蒙俞允所遺皖南鎭總兵員缺相應請旨簡放以重職守所有實缺總兵因病懇請開缺緣由謹會同安徽巡撫臣沈秉成恭摺具陳伏乞皇上聖鑒訓示謹奏奉硃批另有旨欽此○○劉坤一片再查署江西和江鎭總兵記名總兵何明亮於咸豐七年投營隨剿疉著戰功荐保以副將補用光緖六年調赴江南差遣十七年六月委署九江鎭總兵篆務是年十一月經臣以該員持身通介有常治軍寛嚴並濟堪勝實缺提鎭之任奏奉諭旨著交軍機處存記等因欽此嗣於拿獲會匪張標等出力案内經江西撫臣德馨奏保以總兵記名奉旨允准欽遵各在案該員韜鈐夙裕卓著聲威久在江南情形熟悉又前四川重慶鎭總兵田在田咸豐二年一甲第一名武進士由侍衛荐推總兵光緖十六年十月在重慶鎭總兵任内丁母憂開缺回籍守制十九年正月服满該員曉暢戎機資深望重前在兩江差遣極爲得力以上二員臣知之甚深合無仰懇天恩俯准將總兵何明亮田在田留於兩江酌量癍用俾臣得收指臂之助謹附片陳請伏乞聖鑒訓示謹奏奉硃批著照所請兵部知道欽此 
 
 

Page 14

 
 
[光緖十九年三月二十五日京報全錄]  
　　宫門抄○選單○奉天學政張奏科試吉林黑龍江旗民生童完竣摺○蘇撫奎奏審明海州民人控爭湖田一案按例定擬摺○江督劉奏更換防營管帶員升片○三月二十五日理藩院鑾儀衛光禄寺正白旗值日無引見○豫公請假十五日○連印續假五日○召見軍機汪鳴鑾孫楫芬車○光緖十九年三月分選單主事吏部稽勳司崔澄寰直隸甲小京官内閣典籍查恩綏順天舉大理寺左評事朱莘生江蘇監知府貴州銅仁韓文彬山東監通判江西臨江龔宗海安徽廕知縣直隸龍門林仰崧福建甲廣西博白吳國樑福建監直隸鹽山銘彛正黄監福建古田汪育暘四川舉永定曹學禮河南人山東昌樂程豐厚安徽甲廣東英德凌文煥四川廪福建安溪戚揚浙江甲縣丞江西南昌吕清鑑山東監吏目湖南桂陽朱謙亨山東監巡檢廣西永湻韓錦輝廣東監江蘇靖江孫逢陽四川監贛榆陸敦儒浙江附廣東大埔趙益三山東人福建閩縣史樹楨直隸監典史江西興國張樹森安徽監奉天廣寗楊裕民順天浙江麗水程耀爵江蘇直隸新河陳鑑萱四川山東堂邑余邦權四川福建福鼎王文琳四川俱監安徽阜陽張瀛山東供事福建寗德姜燮甘肅附○○奉天府府丞兼學政臣張英麟跪奏爲科試吉林黑龍江旗民生童試事完竣恭摺具陳仰祈聖鑒事竊吉省自設立考棚以來吉林黑龍江士子均來吉應試道途窵遠同治十三年前任學臣奏准仿照順天事例院府接連考試以示體恤歴届遵辦在案本年循例舉行科試臣於二月初六日由本省起程十五日行抵吉林省城十七日扃門分塲考試臣每於試日均嚴密稽查除絕弊端並諭廪保等詳細識認於黑龍江满號正塲查出槍冒一名發交提調官按例懲辦士子恪守規矩安靜無事臣悉心校閱生員擇其文理清眞者列之優等童生擇其文理明順者取進如額於二十九日一律完竣又科考向有文武生隨棚錄遺一塲亦於三月初二日考畢發落時朂以束身自愛勵志讀書期副朝廷作育人才至意臣所過地方雨雪霑足民情安謐堪以上紓宸厪所有微臣科試吉江兩省情形理合繕摺奏聞拜摺後卽日起程回奉清理積牘再行出省接辦錦州試事合併聲明伏乞皇上聖鑒謹奏奉硃批知道了欽此○○頭品頂戴江蘇巡撫奴才奎俊跪奏爲遵旨審明海州民人倪恒璋等與張振宗等控爭湖田並疑匪槍斃張義生並轟傷杜小四等平復曁革員倪道一等被叅一案按例定擬恭摺仰祈聖鑒事竊查案於光緖十三年八月十六日承准軍機大臣字寄奉上諭有人奏江蘇海州青伊鎭一帶有倪道一率其子武進干振武勾結匪類數百人拜爲哥老會聚衆搶掠覇佔田畝砲斃多命有案可憑委員戴德明彌縫延宕恐釀巨禍請飭查辦等語匪徒擾害閭閻委員查辦不力均應澈底根究著曾國荃裕禄盧士杰崧駿遴委妥員確切查明認眞懲辦原片均著抄給閱看將此各諭令知之欽此當經前撫臣崧駿飭同委員前往查明倪道一父子並無勾匪拜會聚衆搶掠各情委員亦無彌缝延宕至倪道一父子有無覇佔湖田及在塲主使喝令情事先行奏請將候選教諭倪道一並其子武進士倪振武一併暫行革職以便飭司提審詳辦奉到諭旨欽遵飭司行提犯證卷宗來省審辦卽據報倪道一在寓病故又據張振宗控經前撫臣剛毅委員馳往該州勘丈地界再行確訊究辦旋卽調任廣東巡撫缷事奴才到任後卽經飭催審辦兹據臬司陳湜督同蘇州府魁元提犯審明擬議解勘前來奴才親提研鞫緣倪恒璋倪恒勤卽倪恒芹倪恒佃均籍海州係屬同胞弟兄已故候選教諭倪道一係倪恒璋無服族叔現已革武進士倪振武係倪道一之子倪恒璋等與武生張振宗監生張雨臣均在州屬青伊湖附近居住先無嫌隙張雨臣曾先向倪恒璋之族人倪宏寛價買田三十畝嗣倪恒璋查知因係祖遺公産於光緖七年備價向張雨臣贖回二十五畝其田坐落青伊湖西岸南首與張雨臣家之田毘連倪恒璋等藉官湖爲由越界佔種因此互相涉訟倪恒璋探知倪道一家有嘉慶年間經前州斷定青伊湖不准栽草成案卽往向倪道一告知情由央其檢案幫控倪道一卽抄黏舊案赴州代訴時倪道一之族人倪大宗心疑武生張振宗薄家頂地方田畝亦係官湖淤出彼此爭論口角亦赴該州涉訟經該州批飭併案訊究張振宗卽以倪道一同其子倪振武從中槓帮等情控經淮揚海道批州委員訪訊未結十一年八月間張振宗因田内稻已成熟帶領雇工杜小四劉萬敬族姪張義生張九泰張扣成張瑞雲堂兄張寳三及張雨臣在田看守倪恒璋亦因田内柴薪屢次被竊卽在湖邊築圩與伊弟倪恒勤族人倪留住倪九住在圩看守柴薪八月十三日三更時分張振宗聽得有人偷割禾稻起身喊捕賊卽逃避張振宗卽帶同張義生等分拿器械一同追赶至倪恒璋圩外賊已逃避無蹤張義生因倪恒璋與張振宗等控地有嫌疑係倪恒璋紏人偷割致被避入圩内用手推門維時倪恒璋等均已睡熟倪恒璋驚闻將倪恒勤等喚醒起身張義生因推門不開將防夜火球撩入圩内希圖倪恒璋等開門入圩搜捕致火球將倪恒勤燒傷倪恒璋亦疑是匪徒放火搶柴一時情急先向圩外開放鳥槍抵禦致將張義生轟傷身死倪恒勤亦卽開槍致將杜小四等轟傷張振宗喊駡倪恒璋聽出聲音卽行歇手不敢開門張振宗卽赴州報騐獲犯訊詳批飭審解卽有人奏奉諭旨飭查經前撫臣崧駿行司委員前往查明並將倪道一倪振武奉諭旨暫行革職一面飭司行提犯卷至省審辦兹據臬司查明倪道一帮訟之時倪振武奉江安糧道札委押運漕糧並未在家督同蘇州府提犯審明擬議解勘前來奴才親提研審據各供晰前情不諱案無遁飾查例載疑賊致斃人命之案訊係因傷身死仍照謀故鬥殺本律例定擬又因爭門擅將鳥槍施放殺人者以故殺論傷人者民人發雲貴兩廣烟瘴少輕地方充軍又律載故殺人暫監候各等語此案倪恒璋因張義生等隨同張振宗追捕竊賊行至該犯所築圩外賊已無蹤心疑賊犯逃匿圩内順用火球撩入冀圖開門搜捕該犯旣聞人聲喧雜又見擲入火球亦疑匪徒圖搶柴草一時倉猝顺取鳥槍向外嚇放致傷張義生身死實屬疑賊斃命自應仍按鳥槍殺入本例定擬倪恒璋合依因爭鬥擅將鳥槍施放殺人者以故殺論故殺者暫監候律擬暫監候秋後處决倪恒勤開槍轟傷杜小四等平復亦應按律問擬倪恒勤卽倪恒芹合依鳥槍施放傷人者民人發雲貴兩廣烟瘴少輕地方充軍例擬發雲貴兩廣烟瘴少輕地方充軍至配杖一百折責安置事犯在光緖十五年三月十六日欽奉恩詔以前倪恒璋係火器殺人應不准其援免倪恒勤不在不准援免之列應予援免後再有犯加一等治罪已革教諭倪道一雖訊無勾結匪類各情惟以事不干已挺身插訟實屬好訟多事請著照違制律擬杖一百業已奏革病故應毋庸議飭革候選衛守備倪振武當伊父帮訟之時業已奉差外出並未在家可否開復原官之處出自鴻施武生張振宗監生張雨臣並文生張寳三管業田地騐有印契黏串爲據卽張振宗上控各情均事出有因應與訊屬無干之倪恒佃均毋庸議張義生追捕竊賊將火珠撩入圩内燒傷倪恒勤平復本干律擬業已被轟身死應毋庸議杜小四等傷均平復亦母庸議倪姓田畝已由委員會同該州勘明立界張姓田畝現有契串爲憑應俟水涸時由州勘明飭令照契管業其餘田畝一律歸公不准倪張兩姓爭佔杜訟屍棺飭屬領埋偷割張振宗家田禾正賊緝獲另結起獲火槍飭州存庫備照在案供招咨部谨會同兩江總督臣劉坤一漕運總督臣松椿合詞恭摺具奏伏乞皇上聖鑒勅部核覆施行謹奏奉硃批刑部議奏欽此○○劉坤一片再各省防營如故更換員弁前於光緖十五年十月間欽奉諭旨飭令隨時奏聞等因歴經遵辦在案兹查管帶徐防鳳字左營記名總兵陶崇文病名所遺營務飭委管徐防飛騎馬隊中營記名總兵徐得貴接帶遞遺飛騎中營事務飭委補用都司陳萬金接帶又管帶老湘前營記遺總兵謝得貴接署吳淞營叅將所遺營務飭委記名提督鄒大賢接帶又管帶撫標親軍副前營前江隂營副將田明山另有差委所有營務經撫臣飭委江蘇差委總兵朱德明接帶又管帶撫標正前營候補都司吳廣升改爲帮帶所遺營務經撫臣飭委江蘇候補道韓慶雲接帶以期各專責成除飭取各該員履歴咨部查核外謹會同江蘇巡撫臣奎俊附片陳明伏乞聖鑒謹奏奉硃批兵部知道欽此 
 
