# 1893 - 61 - 4907137

 

Page 1

 
 
[新印十三經難字音注○感應篇直講○岑宫保介福圖出售] [  點石齋啓]  
　　十三經中頗多疑難之字子弟讀書苟不詳爲考證音義輙易差訛鑑湖金鹿泉先生憾焉爰將各難字及圈讀者均行摘錄謹遵字典按字編成典核精詳字義明晰釘成兩本定價碼洋二角卽日出售○感應篇直講用潔白連泗紙印成足以啓發愚蒙闡明至理裝釘一本定實洋八分有欲　人爲善者躉購施送價更從廉○岑宫保介福圖係將公一身出處豐功偉烈繪圖四十幀每幀繫以小傳合裝一大冊每頁内均襯以連史繼每部實價洋八角售處向北申昌及本分局並各省分局購取可也此佈 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵乎昭代之鴻寶醫林之大成也茲由煥文書局主人倩本局用活字排印刻巳告成紙墨並佳裝潢益美計分釘二十四本碼洋四元如祗買外料書則收洋八角寄語杏林老宿橘井名賢有欲得盧扁眞傳者請向上洋申報館二馬路東首煥文書局鴻寶齋千頃堂古香閣文賢閣文玉山房外埠則山東膠州成文堂廣東鴻文書局購取可也 
[鐵路新說]  
　　有客自北方來問於余曰中國議創鐵路而迄今未見施行先生亦有新說以勸勉之乎余曰鐵路可設而不可設則有劉錫鴻二十五條之議鐵路不可設而可設則有鍾天緯駁劉錫鴻二十五條之說南北洋議覆於前張香帥昌言於繼今者創辦鐵路漸有端倪而持清議者不以爲然而覽其所言要亦迂疏寡效别無新義僕於此事論之屢矣更尚何新說之有哉客曰鄙人念及北方差徭之苦請爲鐵路增一說可乎東南水鄉舟載六七車四五車不等偶有捉船支差爲害尚小邇來顯宦多乘輪舟摐艦蘇撫移鎭浙省瞬息可至小民不知有大憲過境捉船之風稍减蓋隱受輪船之福矣獨北人之當差則有難焉者衝繁州縣各省將軍督撫提鎭學政藩臬道府之往來俗所謂接差送差者每年數十次或十餘次大員體恤吏民者十不得五爲家人蒙蔽任意挑剔者十居八九亦有大員素性樸實不喜應酬然地主之誼仍不敢不盡差事將到州縣躊躇胥役舞蹈凡尖站宿站之所拉轎之縴夫溜馬之馬夫帮擡之轎夫更夫火夫鍘草夫打掃夫燈籠夫挑水夫車也馬也騾也鍋鑪也帷布蘆席繩索也猪雞酒米油鹽醬醋柴炭無一不備責之鄉約歛之於民一呼百應大員將至不卽至斯時道府亦須接差而州縣又承辨接差者之差候一二日或十餘日官或憐念小民給以銀錢帳房扣之胥役攫之於是車則壞矣馬則倒矣人則曠日而廢工矣弱者吞聲飲泣强者乘使越控衙役惡其控已也復從而私刑之大員雖曾爲州縣弊竇未必盡知餘若生長紈袴及星使之出於詞曹而未悉宦途之苦况者以慣跟星使之刁僕爲耳目或有欲未遂故意於狞中逗留一二日尤爲吏民之累曩有某大臣奉使按事其所乘馬亦派人打擡官差之苦概可知已然猶可解之曰朝廷命官也吾儕小民服役固其宜也復有口外貢使如西藏廓爾喀之類貢物若干夾帶私貨之冐充貢品者其數且十倍不止所歴之處向有司索車數十輛馱騾若干頭夫若干名羊若干隻麫若干石茶葉油蠟若干觔以遲誤貢期爲要挾有司慮其逗留竭力供應自四川榮經縣入境歴秦晉以達畿輔每州縣約賠五六百金七八百金不等累及小民之數不計焉此猶可解曰外藩向化也吾儕小民服役亦其宜也復有遞解軍犯解役意圖卸責按站索車無車之地如獲鹿井陘等處則令四五人擡一軍犯以無罪之良民作囚徒之輿擡更以何解之乎至於調兵運餉亦承平時所常有其苦累更不待言說者謂此由有司之不良北省錢糧輕故有差徭設有差局議有定章民無累焉不知糧輕者其所入本微非别有餘資也官皆傳舍有好督撫未必有好州縣有好州縣未必有好胥役是故無差徭則已有差徭則民間斷不能無累試下一令曰永免衝途百姓差徭之苦有不歡欣鼓舞者哉而欲遄行以免差徭舍鐵路將安屬乎彼言鐵路之害者名爲關心民瘼究於民之疾苦未深知也鐵路所設僅此省至彼省之驛路而一省中州若縣之不當驛路者往來加多民車不患歇業近時爲州縣者大半貲郎籍滇黔者仕燕趙籍閩粤者仕甘凉若萬里長途可數日而至爲貲郎省一分耗用卽爲小民减一分剥削或又謂輪船行河運少因有捻匪以此斷鐵路之萬不可行然髮逆起於粤西苗回各逆同時響應亦豈輪船之故耶使有鐵路以利轉運何至甘肅新疆之民陷賊十餘年耶晉豫之民何至餓死數百萬耶余聞之曰吾子之說可謂新而切矣遂付諸中書君 
[本館接奉電音] 昨由京友電傳上諭一道敬謹譯登○正月十八日奉上諭陶模奏特叅庸劣不職各員一摺甘肅新疆卽補同知前署喀拉沙爾直隷廳同知劉金藩任用劣幕辭事顢頇著以府經歴縣丞降補烏什直隷廳同知袁運鴻性情偏執用人欠愼惟係舉人出身文理尚優著開缺以教職歸部銓選候補知縣前署于闐縣知縣夏毓衡工於牟利民有餘怨補用縣丞候補喀拉沙爾布告爾巡檢武緯藉端科罰擅責平民均著卽行革職以肅官方餘著照所議辦理該部知道欽此 
[甌海春鱗] 新正初十日恭逢萬壽聖節温處道趙展如觀察温州府德峻臣太守率同臣委各員温州鎭周靜山鎭軍率同四營將弁均於寅初詣萬壽宫行慶賀禮召集梨園子弟登臺演劇奏昇平之雅樂頌聖壽之無疆猗歟盛哉○温州官塲每年元宵前後必擇名勝之區張燈設宴名爲圑拜循舊例也初十日永嘉縣署大張筵宴並雇各優奏技銅琶鐵板高唱大江東去外縣各官如胡春舫刺史胡紱廷蘇運卿沈庚明三大令均與斯會車輪馬跡交錯於途洵宦海之美談新年之樂事也○永嘉縣邵補堂明府於十三日開徵十四日清晨乘招商局海昌輪船繞道滬江晉省賀年約花朝前後卽可言旋也○西門厘卡委員沈子谷司馬曁關虎卿衞守戎均於十四日乘海昌輪船由滬赴省玉環州胡春舫刺史樂清縣胡紱廷大令瑞安縣蘇蓉卿大令平陽縣沈庚明大令均於初七八日晉郡賀年○樂協余副戎瑞協劉藜山副戎平協費若卿副戎玉叅鄧縵雲叅戎亦於初六七日晉郡謁見鎭憲叩賀新禧○前樂清協秦茂林副戎軍律嚴明捕務整飭緑林暴客咸畏其威地方得以安謐兹聞秦協戎陞調昌協樂邑西校林家遂於去冬出有搶案父老追維戎政倍繫去思可見緝捕之嚴閭閻受益不少○輿圖局府董李君煜庭學問深沈持躬純謹年逾弱冠素裕經猷因同事不得其人以致局用支絀無欵可籌而又迫於分董之劇討不得已帶病赴樂冀補漏巵詎知病莫能興歳聿云暮嘔血數升竟殂於樂邸其志可嘉其情可憫可知侵虧公欵固非李君之過至前報謂串同侵吞乃傳聞之訛也○除夕前一日漫大風雪寒氣侵肌各鋪收帳之人冐雪衝寒踏殘屐印香泥滑達揭蹶難行　以銀根甚緊 
 
 

Page 2

 
 
帳務務艱難所收者僅約十之二三操計然術者莫不歎天公不做美也 
[三山淑景]  
　　元宵節前閩中大街小巷俱排列賭桌如六子天地寶之類有劉盤龍之癖者麕聚其間幾於樂此不疲地方文武因時值新年暫弛禁令以示與民同樂之意○省會保甲總局督辦楊晴川觀察於初六日到局視事提調柴蘭谷司馬文安朱藍田少尹及東西八叚東南西北盤查各委員衣冠蹌躋薈萃一堂觀察諭以去年冬防賴諸君子之力尚稱安謐此後尤當振刷精神爲地方辦事上不負國下不負民各員咸唯唯而退○出西關十里許有洪山橋焉爲上游來往之要衝橋係壘石而成前被洪水冲下致壞石梁兩道往來者頗以爲病後以木代石歴年旣久朽腐堪虞一經修理動需五六千金上憲以爲非久長之計已飭委員召集石匠估工重建此後虹腰踏月雁齒排雲凡跋涉長途者不致興欲渡無梁之歎矣○中亭街一帶魚肆林立大魚斑斑小魚鱗不必作武昌游已可飽啖江鄉風味有某甲至某行買魚因換小錢口角行夥遽以老拳從事甲孤掌難鳴受傷倒地一息奄奄觀者皆爲不平適爲衙署探差所見禀明本官當有一道硃符從空飛下也○北商販木當未出口時每囤樍淺塢及近水平坦之地無如地方棍徒每於暗中竊取出售於人遂由該商禀明官憲請募勇丁保護未知能邀批准否○台鹽倉前去秋失愼官鹽丁厝倉同時波及龍鹺憲巳籌欵項興工重建矣 
[江西匪耗]  
　　上年萍鄉縣會匪煽亂大憲以逆謀俱憲自烟館中飭官紳嚴查封禁凡被烟霞沈痼者無從吸食困苦不堪遂揑造謡言污衊長官紳董近更爲死灰復燃之計約期斬木揚竿顧輔卿大令聞之飛禀上游添派親兵右營相機辦理 
[民困堪憐]  
　　江西訪事人云去冬大雪連降三次或五六寸或尺餘積素凝輝道路幾爲阻隔新正初六日銅鉦高掛麗日當空雪漸消融泥濘載道初八日復雪珠錯落撼竹欺花未幾六出繽紛隨風飄蕩遥望西山高處一白無垠統計一月有餘滕六君留連不去貧民困苦慘不忍言雖有粥廠二家日以雙弓米相餉而冐雪而往領得一杓半杓携之而歸尚難果腹市中百物昂貴秈米每升售至三十四文畦菜園菘加至一二十倍柴炭可以類推嗟我貧民何以堪此舊臘江西吉安府解匪犯賀立成劉苟子二名至省垣護解者爲陸明府垣剛字營後哨鄧君少雲右哨張君得貴額外歐陽君魁 
[逸馬傷人]  
　　縱馬疾馳本干例禁松郡爲提憲駐節之所騮駱驈騜所在多有標下健兒輒借人乘坐博取蠅頭紈袴少年意氣自雄每於往來孔道馳騁爲樂最易肇禍歴經營縣會銜出示無如禁者自禁犯者自犯本月十二日下午有董姓偕某甲向某營兵各賃駿馬振轡而前道經西門外包家橋畔馬忽驚躍掀甲在地鞍亦翻落馬腹下拖枝帶葉向西狂奔途人讓避不遑衝踏受傷者倉猝中竟有五六起其最重者係某紙店學徒腕骨碎如虀粉並傷其腹一息奄奄次爲某姓嫗頭額洞穿血液淋漓旋經孔武有力者將董與甲並馬一併拘獲解送婁縣復舁該學徒及某嫗到案騐傷適夏邑侯晉省洋賀上臺年禧暫由婁捕廉姚少尹檢騐帶董及甲略訊數語喝令將甲笞責百下董供稱係文敏公後裔捕廉謂旣是名門貴胄理宜安分守已何得藐視禁令致肇禍端飭掌責二十下如傷者有意外之虞恐三尺法難爲汝曹寛也諭畢均飭收入禁中俟邑侯回署再行核奪好馳馬者盍以此爲鑒戒 
[五茸春草]  
　　武營中每於新正迎喜神卽古者春蒐之意也松郡武營定於十三日舉行是典八點鐘時各營將備以下千把諸官先後齊集世英党校塲行祭纛禮然後起行繞提轅出南門走大漲涇迤邐進西門穿客營公署過得勝橋迤南折回校塲化紙是役也惟前營石游戎城守營曾游戎躬與其事中軍陳叅戎以丁内艱左營吳游戎先期晋省賀年均未贊襄盛典當巡行時前輝後映釐然秩然所有中左前城守各營兵均執大旗及刀矛槍劍之類迎風招展映日鮮明隨而觀者異常擁擠衢巷爲之塡塞洵極一時盛事○南門外大倉相近周姓自去臘尾以迄今春屢被梁上君子所覷觎失物無算遂赴婁縣報案適夏邑侯晉省賀年由捕廉姚少尹前往勘騐飭捕緝拿十二夜三鼓後巡勇查緝過此見有一人自某姓家踰垣而出當卽拘獲解入捕署收禁未知卽係案中竊犯否 
[圑拜盛儀]  
　　正月十三日金陵文武各員在蘆鴛巷曾忠襄公祠行圑拜禮文則制府領班武則將軍居首鳴珂戞玉穆穆皇皇禮畢各就座排席如雁翅然錦褥燦紅金甌簹緑珍錯迭進鼎爼生輝俄而梨園子弟謌者舞者聨袂而前衣冠則曉日光流絲竹則行雲響遏堂上方擊節嘆賞而階下犒金已纍纍然滿目矣迨夕陽西匿各官始鳴騶而回車馬如龍冠盖如織途人望之幾莫辨其爲富貴中人神仙中人但鵠立道旁艷羡而巳 
[學堂開館]  
　　金陵水師學堂肄業諸生去臘底請假旋里今巳陵續到堂總辦桂薌亭觀察恐諸生業荒於嬉遂於正月十二日開館禀知制軍宏樂育之風儲千城之選從此人才當蒸蒸日上矣 
[羊石談資]  
　　新正歳首祀祖叅神凡屬住眷人家無不焚香頂禮乃有喜神未至而惡曜先臨者如某姓婦是已聞黄沙倡善大街某宅於元旦之際天色微明鷄籌報曉其婦狃於俗例大開門户拜神賀處接福迎春詎爲賊匪偵知密伏暗處俟其開門闖入所有衣物銀兩及婦髻上金釵手中玉釧盡行搶奪臨去時燒放串爆令人不覺婦女不敢聲張俟其遠颺始行喊賊更練赶至已無及矣○西關帶河基潘某之娼寮歳暮謝灶後卽謝客矣忽於除夕拜神時有自稱某署當差者携衣物首飾數事贈妓以爲度歳之資鴇母以爲財神至矣斷非惡客也遂延之入突拔利刃斬傷鴇母并搶其頭上之首飾及元緒公之枕箱而去○佛山紙行東西家搆訟經年尚未了結因其行内人多而别類分行更難畫一兹聞是鎭之會昌等以行中訟事恐有拖累禀請南邑尊欲求分别俾得恪守行規客歳潘子玖司馬批出云紙行爭訟之案甚多究竟佛山紙店統計分若干行其中生理如何區别行規有無異同某行東西共有幾家各立何項堂名候照會大奎堂紳澈底查覆以憑察奪保領附○西村南岸皆負廓而居蔡姓一家尤爲衣冠巨族世代簪纓文武鄉科綿綿不絶其身列戎行名登仕版者更有棨戟一門之盛洵可謂城西巨族也乃賊瞻猖狂視同兒戲突於正月初四晚糾合四五十人直入蔡宅搶掠一空刼去贓物計約千餘金并刃傷一人眞覺目無法紀矣聞宼退之時直駕長龍艇由澳口而逃一若海闊從魚躍天空任鳥飛不啻行所無事矣○舊制水師提督駐劄虎門於穗垣行臺未有建立節族往返殊費居停今聞水師三十七營各弁兵勇愛戴情殷共爲鄭軍門建立水師行臺現已工竣聞於月之初八日棨戟遥臨襜帷暫駐平時威望在人祺一號令而旌旗色變且喜恩威並濟部曲歸心故經之營之不日而鈴轅彩煥虎帳森嚴居然大啓爾宇矣○廣雅書局前南皮張制軍所建地近南濠門前緑水屋外青山中植楊柳數株蒼翠欲滴儼然在水中央其校書堂及各軒齋俱明窓凈凡不華不樸大雅宜人凡粤省官僚公餘宴會多集於此時值春光明媚鳥語花香正當軸諸公及時行樂之候况柳營試馬之餘虎帳談兵之暇能不共醉昇平哉兹聞廣州協戎黄和亭於正月初八日申牌邀請十四哨都守及諸千戎共觴於廣雅書局此地有琅環萬卷圖史千家諸君宴遊其間正如岳武穆雅歌投壺恂恂有儒者之度洵可樂也○三板孖舲粤東小艇之名號也三板則短櫂無逢駕駛之奮迅全在人力之勇健故赳赳雄姿矯捷不羣者往往於此角勝焉羊城初九日沙面西商俱停工放假粤海洋關及稅務司衙門俱於初九日上午一點鐘停閉以賽鬥三板共相娱樂且以觀其人之勇藝焉是日也北風凛烈白浪滔天而各行之三板密如雲屯迅若電掃俄而石破天驚雲垂海立正如陳思王所謂矯若游龍翩若驚鴻未足喻也當斯時也岸上觀者聨袂而 
 
 

Page 3

 
 
來肩相跳踵相接而江寛輪船埔頭尤爲人山人海之盛云○春日遲遲和風盪漾蘭閨靜處行樂及時雖茅屋蓬門未識綺羅之艷而嬌鶯乳燕亦矜藻彩之奸兹聞河南洲頭新街某住眷婦女成羣華妝麗服雇一小舟往遊花地迨至日之夕矣興盡而返聨翩人室不料匪徒尾隨其後闖進屋内强奪衣物首飾某宅老婦隨卽出門呌喊賊恐人追急將贓物擲回一二遠颺而去所失尚屬無幾云 
[甬上述新]  
　　寧波府試將次舉行鄞縣楊稚虹大令特飭工房將校士館修飾一新以壯觀瞻而崇體制○寧波風俗莫壞於串客所謂串客者並非梨園子弟而能慢舞清歌大抵抺粉塗脂妝就妖嬈蕩婦雲情雨意刻意描摹甚至娼妓所不屑爲者彼竟敢於稠人廣座之中盡情搬演少年子弟一經入目往往色授魂輸繡閣名姝緑窗妙選因此而香偷賈午枕授宓妃失節敗名更不可以數計前任宗太守曾出示諭禁犯者必懲邇來日久玩生依舊登臺演唱棗花簾捲座客如雲上元佳節竟移官署之旁或曰事經差役得賄隱瞞故敢毫無顧忌若是則精明如楊大令者亦且被若輩所朦矣時事日非積重難返有心人能無引爲隱憂乎○龍銜火樹千燈照鷄踏蓮花萬歳春此張說元夜詩也寧波爲十洲勝地春秋佳日頗多游冶之區而當玉漏停催金吾弛禁銅芝金藕鬥麗爭奇益覺勝賞非虛風光無價今歳好事者新製各式燈綵人物鳥獸花卉翎毛到處游行引人入勝間以清絲脆竹聲韻悠揚更選俊慧幼童薙面薰香搽脂抺粉揷雉尾衣翟褘手彈胡撥四騎五色馬燈扮成昭君出塞之劇梨園妙選當亦無此嬌妍每當玉免流輝銀蟾吐彩梨花山畔碧沚亭邊名士美人肩駢趾錯爭先快覩共樂昇平誠有如王次回所云踏霧天街艷步狂微風一道染衣香游人暗逐芳塵去拾得兒家紫佩囊者彼西域燈輪恐未必有此繁盛也 
[蘇小宅邊踏青記]  
　　杭州官憲接奉學憲來文定於二月初八日舉行縣試三月初八日舉行府試日内已呈請改遲數日尚未奉學憲回批也○東園卷某機料坊學徒某甲年甫十三齡童心未漓耽於嬉戲一聞坊主擇吉十六日開作遂先一日脫逃其母愛子情深日夜號哭有謂見其往東南方去者意者其潛回紹興原籍乎○新歳以來賭風日熾某姓設局叉麻雀卜晝卜夜喧擾不休罄人腰纒不可勝記元宵前一夕賭徒多至二十餘人正在呼盧喝雉之間榻上烟燈不知如何失火延燒牀帳濃烟滚滚成圑賭客驚駭異常爭相救護幸卽熄滅不致成災而四壁已焦灼不堪矣 
[江西官報]  
　　署南城縣郭豹斌卸事清理交代回省知州邱承榮由廣信候差回省禀謝加二級紀錄四次饒州照磨吕德峻據報病故以章紹曾署理鄱陽石門司劉景浩飭赴龍泉左安司新任所遺石門司汛務以嵇縉署理高安琥舉孟金榮呈繳騐票翰林院饒士端回南城原籍補用府阮貞瑞委辦吉安分局邵夢善總查七門城内保甲前福建臺灣鹿港同知蔡嘉榖由興國籍來省請咨市汊司陸鑑興國典史施慶怡均因大計叅劾該市汊司以陳潤林該典史以姜震南署理候補府胡廷桂卸辦饒州分局請假就醫同知潘懿委收撫轅呈詞余銑拔委一次 
[上海求志書院壬辰春季課案]  
　　經學超等黄瑟瓚楊譽龍千鬲王廷鼎彭述古施世查特等金承熙費廷璜許克治孫同康錢文霈許文蔚一等張藩蔣元慶陸錦燧王實永孫國仁孫邦榮○史學超等王英冕丁同曾保溶鈞孫同康程鑣張天爵特等張仁安施日英謝崇鈞王勱○掌故超等張天爵孫同康潘敦先錢文霈錢麟書唐天燮特等蔣元慶許克勤吉城○算學超等支寶柟沈善蒸崔朝慶韓珪胡紹曾特等無○輿地超等錢麟書于鬯許文蔚錢文霈徐桂林特等黄爾謙吳兆麒許克治一等王英冕潘熙潘承矩黄潤璋保溶鈞詞章超等主英冕季光鏡施贊唐徐洪度金篪胡宗仁特等馮善徵潘鴻鼎沈福保楊應環顧掞基李寶鑄一等陳培壽楊文藩章鳳笙陸祖誥潘承撰朱錦綬 
[開印屆期]  
　　本月十九日卯時爲各衙門開印吉期昨日上海縣黄大令飭差備辦一切自大堂以迄差房諸處無不懸燈結彩煥然一新讞員蔡太守則飭知捕房停訊一天循舊例也 
[惡少奪鹽]  
　　前日午後本邑南市小南門外吊橋左近有四鄉婦各負鹽包沿街喚賣行未數武背後忽來惡少五六人身穿短衣各持器械摩拳擦掌大呼查緝私鹽四婦同告以些些食鹽購回自用並非販賣乞免拘拿若輩一擁而前將監悉數攫去自稱解往營中四婦再四哀求置之不理遂抱頭痛哭而還有識者曰若輩均是無賴少年瞰鄉婦愚懦可欺是以冐充鹽捕營勇也 
[屍弟領棺]  
　　英界北泥城橋壽聖庵左近江北人趙明所賃八百八十五號東洋車中於本月十二日黎明時倒斃無名男屍一具由地保報諸黄愛棠大令諸騐提見証人江健訊供俱詳前報前日忽有湯德康者向差役稱原籍寗波日前東洋車上所斃之人的係胞弟德春向在棋盤街某烟膏店營生嗣店中失去烟膏數十兩以致辭歇邇來忽患疾病今正十一日一去不歸當時四處訪尋杳無消息後閱申報見所載騐屍情事年貌服式一一分明爲此到來具領棺木差役著卽協同地保赴案禀陳 
[函請吊贓]  
　　前有甲乙二人在滬北老閘地方行竊某姓家皮衣等物嗣經該處巡防局局員陸雨人二尹飭令捕役在四馬路某浴堂内將甲乙拘獲訊問之下供稱所竊物件寄在法界大自鳴鐘對門孫家弄烟妓桂寶處二尹於前日飭捕役將甲乙帶至法捕房述明情節會同所探前往吊贓桂寶一味推諉捕役回局禀覆二尹又令捕役將二賊帶至案下發落函請再往查吊葛同轉允之 
[西人控案彙登]  
　　前報列英商謙和洋行主愛門司控水木作淩少毛一案昨日蔡太守會同英副領事官佩君覆訊大略謂凌取去之門窓不復置論前開借銀清單現亦由兩造對明無悮應償息銀二百三十餘兩著凌照數措償愛門司應歸之銀另赴英刑司署控告可也兩造唯唯遵從案遂結○西人活來訴稱商人租得地畝立有界石被毗連之地主吳芝順移動是以交捕送案隨有顧炳泉者投案訴稱吳在地上掘泥求卽諭令塡平戴德無旣吳供稱小的係上海人置有地基植立界石並不千碍洋人蔡太守著交人保出諭令嗣後不得再動界石違千咎戾○西人鉛門訴稱有地坐落虹口被已歇車夫王阿大竊泥私售查知後囑用車裝返突被衞竹林將車扣留是以交捕送案王供稱小的係江北人誤取黄泥已雇張秀山小車裝返衞妄稱不應竊伊所買之泥致被扣留車輛張供與相同衞稱小的亦江北人曾向王買泥並不知竊自鉛門地上忽被裝去是以扣車蔡太守判令將王管押兩禮拜衞罰洋銀一元張開釋車給還鉛門 
[上海縣署瑣案]  
　　昨日午刻黄愛棠大令拜客回署有顧壽田者在大堂上攔輿遞禀訴稱小的係本邑人家住三十保三圖耕田爲業年上十三歳寡嫂張氏近被張阿大等售與錢阿妹家並有萬錦昌瞿阿南等人從中挾制小的向之理論一若不見不聞是以來案控訴叩乞提懲大令問爾家離城若干里答稱三十六里問張氏年若干歳可有兒子答稱張氏年五十五歳生有一子年已廿四歳問張氏被伊等售在何處答稱售在港北問顧氏可有族人答稱無之問張氏平日與爾同居抑係分居被售在何時答張氏向與小的分居去年十一月二十九日被售大令謂被售到今已將兩月爾何不早來控告莫非因未得錢又乎答稱去臘小的患病迄今方得痊愈謂爾何以不令張氏之子來控耶顯見其中另有别情遂將禀詞擲還令協同氏子來案○沈陸氏挈兒子攔輿遞禀訴稱小婦人家在本邑前天向居治下七鋪小本營生去年因病而殂遺下一子小婦人苦難度日因倩王氏嫗作伐再嫁與現住老閘北唐家弄自稱爲某洋行買辦之聶秀林迨過門始知聶並非買辦實係行中出店 
 
 

Page 4

 
 
人當時小婦人帶去器物甚多竟被一并吞没兒子現在城中廣福寺左近操絲線店業回家必被聶凌虐且時時攆逐出門近日聶復欲將小婦人售入娼家因此來案控訴大令謂爾所訴不實著卽退去聽候批示核奪 
[英界公堂瑣案]  
　　沈有福訴稱小的係本地人偶赴林阿弟烟館吸烟突被毆傷且有周天有助之兇横是以報捕拘案請卽訊懲王阿連訴稱小的與沈同往吸烟也被毆傷求恩察騐林供稱小的係潮陽人現在治下開烟館偶然口角不敢行兇周供稱小的亦潮陽人在林處爲夥不敢毆人蔡太守騐得沈王均受微傷判令將林管押兩禮拜周管押一禮拜○一百四十九號華捕禀稱前日胡寶藏等人與鄔海林打架碰翻江阿三湯圑攤小的喝阻不依急吹號呌旋有他捕奔來將各人一并拘拿今特送案請辦洪訴稱小的在北河南路天后宫前設攤售湯圑伊等打架之餘將攤碰翻以致不能生理胡供稱小的係寗波人與曹卿生等同在某洋行打絲包爲業是日鄔戲弄拳棒旋向小的等行兇曹乃央阿根胡寶福徐集來所供與胡相同鄔供稱小的亦寧波人當起釁之時胡等人多小的祗獨自一人安有毆及伊等之理蔡太守問究竟因何起釁各人均支吾以對華捕又禀稱照小的看來大局因賭起釁蔡太守判令各罰洋銀一元提出一元給洪具領餘悉數充某處西醫院經費鄔交人保去○一百零七號華捕禀稱王大雲周雲卿均在棋盤街設攤售橘擲骰賭錢經小的拿獲起出賭具一併送案請懲王周同供稱小的等皆本地人售橘爲生偶然擲骰以後不敢再犯矣蔡太守判令各枷號一禮拜發犯事地方示衆賭具銷毁○包探沈金隆禀稱積竊朱桂榮前已解案奉大老爺諭令一禮拜後再行定讞今特解請嚴懲朱供稱小的係上海人祗此一遭後不再犯蔡太守飭押候備文送縣辦理 
[法捕房瑣事]  
　　王少欽控被庖人胡和尚竊去皮衣及烟灰五十六兩其詳已列前報昨日下午二點鐘時葛蕃甫同轉莅八仙橋捕房包探王榮培將烟膏鋪内吊出之烟灰數十兩並在潤昌洽興兩押店吊到灰鼠舊皮袍皮套褲等物呈案王少欽亦投案請領贓物同轉謂曰胡和尚係爾所用之人現已吊到贓物須由爾償還押本洋二元錢一百七十五文王稱和尚係友人所用之夥與職員無涉同轉帶胡和尚至案謂曰爾言皮被押洋二元今查吊押票寫洋四元是何講究玉包探禀此因收買押票之人往押店加添押本同轉來胡曰爾爲傭工不應偷竊主人之物喝令掌責一百下又將收買烟灰之鄭世目逮案問烟灰價值若干答稱烟膏店向有定價收進烟灰每兩計錢一百文謂胡供明兩次共交爾烟灰五十六兩祗收價洋二元六角如此便宜爾豈不知來歴不明供稱小的所收烟灰不滿五十六兩且收買時有簿據可查謂上次令爾將原灰交案爾一味取巧兩次交案尚不足數似此狡猾本應重辦姑念姓意人判照灰價兩倍科罰計洋銀十一元二角除巳付價洋二元六角外再繳洋八元六角押候交到洋銀始得釋放胡和尚交王少欽領去贓給領○開老虎灶之陳羅氏控被車夫郭長發竊去寡媳房中衣服首飾昨據包探吊到首飾十七件並綢布衣服共計押本三十千文陳羅氏携同寡媳到案認領物件同轉將郭長發帶案問爾爲車夫如何至房中竊如許物件供稱小的向在伊家傭工是晚購扶梯而上掩入臥房竊物陳羅氏稱是日媳婦已回母家房門鎖閉不知伊何以入内郭又稱實從後披屋而上見樓窗未閉因得混入該氏又稱窓門已閉實被挖開同轉謂郭曰爾在伊處傭工不應行竊喝令笞責一百板覆問郭稱該氏之子去年六月十三日病故入殮時命小的抱頭同轉謂行竊屬實不必胡言令失主將吊到贓物檢點具領判將郭再責一百板押交質本○昨有潘榮昌持順興肉莊保單投案請將清潔局案内之徐兆寰具保同轉著將徐帶案訊問一切帳目徐稱前日在公堂所禀情形實係確鑿所欠銀洋小的願出料理謂朱華氏控爾欠銀二百數十兩洋銀四百餘元如何料理供稱須出外先將各帳理算求限兩禮拜禀覆同轉准如所請交保人帶去○花烟館鴇婦李金寶打失鍾順興洋銀兩元其詳已列前報昨日謝副捕頭稱今晨有烟鴇數人投捕房求將金寶從輕辦理捕房因金寶違犯定章咎由自取不准所請特來聲明同轉命將李金寶帶案謂打失洋兩元尚有羽黨爾可將羽黨送案供稱實無此事求恩超豁同轉著照原斷掌責二百下押候送縣遞回原籍 
[振捐彙誌]  
　　接唐茂枝翁來函並由壽康莊交來鷹洋一百五十元囑卽彙解災區敝所祗領之餘不勝感佩按藏翁生平見義勇爲見諸善舉靡不倡率兹復首助巨欵施濟情殷將來福澤綿長可爲預卜惟願諸公聞風繼起踴躍輪將實所深望又李柱石翁經手交來廣字第十五號冊無名氏助洋三十元張子標翁經手交來廣字第十七號冊計三十户共助洋五十八元銅洋六元又無名氏洋二元保安氏洋二元劉雲浦翁洋四元黎以炤黎以銘翁共紋銀九錢二分乾昌號銅洋十三元太古新棧銅洋六元以上共計洋二百四十六元紋銀九錢二分銅洋廿五元合並附登以誌謝悃廣肇公所内協振公所同人鄭官應李文明韋華國等謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[京江燈市]  
　　十五日東碼頭新湘前中後等營迎賽龍燈高蹻藉以點綴昇平約至寶盖山吳養吾軍門處請賞城外一帶居民聞此消息莫不爭先快睹一時老的少的男的女的村的俏的齊向寶蓋山守候但見温山徧野接踵挨肩非常擁擠至十二點鐘時東碼頭營中人在北門内大倉啓行由打索街走魚巷經大街至寶蓋山軍門令放砲迎接聲震遠近先是頂馬三人入營投帖繼而頭鑼牌燈令旗等件依序漸進牌燈上寫軍民同樂燈月交輝時和世泰人壽年豐等對句扮高蹻者十七人爲下河東文王訪賢等戲劇次則獅子燈四隻又次則魚燈近二十條蝦燈四條骨牌燈三十二扇象碁燈三十二扇無不璀璨輝煌迎風耀目中間爲蕩湖船老漢推車等戲又次則蚌精四個龍燈三條末後數人扮唐僧取經故事面戴假具怪狀奇形令人望而駭異統計輪班更換及照料之人約有七八百之多在軍門營中演舞片時高蹻則騰躍飛舞如履平地至於魚游蝦躍獅舞龍蟠水蚌之開闔舟車之往來莫不各極其致鑼鼓喧天人聲沸地眞覺異常熱閙軍門除賞點心外並給洋銀若干出營時亦入砲致送次日縣署前小市口諸差役等亦送燈至軍門處有高蹻數人馬燈十餘匹扮昭君和番故事龍燈一條軍門犒賞如前是誠善於行樂者矣○每逢燈節常有青皮土棍紥成各種燈若兎子蝦蟆龜馱碑之類擎至鋪户藉博一粲求給燭費任意需索稍不如意卽行滋擾店主恐釀事端往往隱忍不言若輩得以益肆其計今年保甲局委員訪知此弊特用高脚牌一面上書如有無賴子弟及青皮輩藉玩燈爲名向店家索取燭費滋擾者許受害之家送局究辦店家决不拖累著坊保鳴鑼持牌在大街小巷周行曉諭 
[閩垣官報]  
　　巡檢顔文灝現卸辦泉州獺窟分卡於本月初六日到省禀見并禀謝調辦營前稅厘分卡○通判温繁燕卸辦江東橋稅厘局藩轅牌示署建陽縣李春輝調省另有差委遺缺以准補長樂縣劉敦華調署准補松溪縣王士駿准補泰寧縣何文㴻均飭赴各新任供職善後局輿圖局内稅厘局捐輸局均於本月初六日開局 
 
 
 

Page 10

 
 
   
 
