# 1885 - 180 - 4904392

 

Page 1

 
 
[四十三號畫報出售] [  申報舘主人啓]  
　　中法相持三載餘至今日而大定十條議欵各省雖經傳誦而山陬海澨容有以未經寓目爲　者茲特繪成畫幅將所議欵目備錄其上以供諸君　覽上年馬江之役中西人均謂孤拔中炮傷身嗣以事無確據人亦示之深信茲謂其甫聞和約畫諾之信卽於是晚死於澎湖舟次不後不先河其巧也想明眼人必有以辨之兩圖俱列入此次四十三號畫報准於十六日出售其畫譜兩屬均係任君怕年所繪後附淞　漫綠圖說一刻閱者鑒之 
[重印曾文正公家書告白] [  申報舘主人啓]  
　　湘鄉曾文正公以理學名儒爲中興碩輔所著家書十卷家訓二卷專以莊敬樸誠爲後人程式而一切一熙朝之掌故募府之戎機偶條分縷析我人居官居家誠哉不可不一爲披覽也去夏本舘取而印之遠近風行爭相購致甫經數月篋笥一空茲又重付手民印成問世仍　十二本價洋六角五分正定于本月二十日出售諸君子先覩爲快者請循襄例購取可也此啓 
[精選石印大題文彚出售] [  點石齋主人啓]  
　　坊刻大題文數千篇而止罕有逾萬者間有之而本數纍纍不便提携揣摩家每厭苦之本齋於上年延名宿將海内著名之刻文薈萃而精選之務擇花樣斬新最利塲屋者得文約一萬五千篇分裝十二本定價十元現已躉數售出欲購者請至上洋新北門外新昌泰及法馬路南申昌　閱可也此佈 
[論高麗宜有所主而後安]  
　　高麗一蕞爾國耳前者隋唐之兵皆爲所敗以爲其國中亦有能人今而知前者中國之兵所以敗於高麗者非高麗之能而中國之不能也隋唐之時中國未知海戰其遣伐高麗之兵大都中原陸兵一至海面卽已難操勝算而彼扼險以守久必自潰盖主客之勢殊勞逸之情異以我之短攻人之長宜其敗也今者輪舶通行高麗彈丸之地無人不生覬觎中國雖有保護藩封之責無如鞭長莫及前年之亂爲之敉定無幾時而又有内變日人因藉口以與中國相詰自伊藤來華議定約欵高麗遂不啻爲兩屬之國從兹以住倘高麗有事必須兩國會同而後可以救援是高麗不特失我中國之助抑且失日本之助輾轉照會動需時日欲如前年之中國一聞警報立派雄師迅速戡定恐不可得矣乃刻下英俄之爭高人又被池魚之禍巨文一島英人是已捷足先得據有其地經營守俻不遺餘力彼英人之意固非利高麗之地特欲假其地以濟其兵事先據形勢庶有以扼俄人之吭而拊其背也而俄人因此亦欲求高麗一島以便其用兵之道現聞俄高約欵業經訂定此一節未知入約欵與否意者俄國此時正在與英人搆釁而忽於百忙中與高立約則其約中之條欵不待目擊而亦可逆料高人而旣許之嵵將夾英俄之兩爭不决而高麗勢且受累無窮况聞德國亦欲索高麗一島由是而推之則歐洲諸國必有尤而效之者無論高麗區區數千里之地今日割一島明日割一島肉盡而骨將焉附卽曰此等荒島高麗本未嘗自治今卽割以予人於高麗並無所損而日後各國或有兵爭高麗時時須防戰禍風鹤之警無一日得以自安是又何爲也哉前日美國介中國以與高麗通商立約僕曾論及此事以爲高麗之地日本實所耽耽若專恃我中國以爲之助恐力有所未逮不若一攺從前閉關謝客之風氣而開埠與各國通商旣有美國爲之嚆矢　將來商務不妨愈推愈廣如英如德皆可增開埠頭原以爲百足之蟲死而不僵若高麗而廣與泰西各國通商在高麗多結一援卽爲日本多樹一敵日人雖狡焉思啓亦將有所顧忌有所牽掣而不敢肆是亦一法也然通商則可割地則不可英人首先佔島彼但以爲防俄之先著非有害於高麗也不知我能往彼亦能往俄人卽將接踵而步其後塵且他國亦皆欲分此砧上之肉此時爲高麗計者其將奈之何哉倘其但許英人而不許俄人則俄人有辭矣謂高麗何厚於英而薄於俄且新與立約亦不便卽與齟齬俄國又不肯讓人者如其不予以島必將曰而不予畀予將自取之俄國如此他國亦將如此高麗尚能自有其地乎哉故吾以爲高麗而欲自保其地則非自求所主不可而欲自求所主非傾必於亞洲大國不可盖泰西各國雖有强弱之不同而其爲遠隔重洋則一也諸國爭欲取高麗之地而究不能終守惟近在亞洲境内之國乃可以守之俄國雖跨有亞洲而仍偏重於歐洲祗以歐洲各海口皆非俄人所能自主故必欲尋一門户以白便旣不得志於歐必將肆意於亞然苟使俄人而一便其出入之門徑則亞歐各國皆將受其害而不可收拾故高麗能釋疑於中日兩國最爲得計近者中日立約各撤戍兵此失計之大者也日本之伺隙於高麗盖恐中國之獨有高麗若高麗開誠布公竟以此意宣示於中日兩國在中國固顧全大局必不出而橫阻卽日本亦將統全局而籌之知高麗不安卽亞洲均有不安因而悉棄前嫌與中國和衷共濟雖新定之約口血未乾苟果爲大局起見則亦不妨隨機應變倘高麗於要隘島嶼請中日兩國之兵在彼扼守以資坐鎭則歐洲各國亦將知難而退不與高麗爭此遠莫能守之地而高麗之國固於磐石於是亞洲之勢聨絡響應鼎足之形成外人無敢窺伺矣所慮者日本見小欲速或恐有不顧大局輕舉妄動之事若中國則聯絡本自易易吾思日本不乏高見遠識之士豈果拘執成見倘統籌合算必不仍如前此之萌異心然則高麗君臣曷不及此時而圖之也哉 
[本館接奉電音]  
　　昨晚十點鐘時本舘在京訪事人飛電傳來本月二十三日諭旨二道敬謹譯登○五月二十三日奉上諭江南狼山鎭總兵員缺看楊岐珍補授欽此同日奉上諭吏部奏遵議處分一摺雲貴總督岑毓英應得革職留任處分着加恩攺爲降二級留任欽此同日奉旨潘衍桐補授司經局洗馬欽此 
[京事紀要]  
　　北地旱乾小熟收成大爲歉薄皇上體恤民隱慺伸虔禱以迓和甘五月十四日天將黎明居人於黑甜鄉中忽聞霹靂一聲幾撼墻壁頃刻間大雨傾盆直如排山倒海而電光閃爍阿香之車再接再厲旣而雷聲頓止細雨廉纎則東方已白矣惜不久雲開雨霽依然火傘當天是日順天府奏報得雨一寸有餘而街道中陰溝久塞遂致低窪處所積水成渠誰司街務何竟茫然不知耶○中法詳細條約近日始由總署刷印成本照會各國公使各公使皆備又照復藉道謝忱○英俄以阿富汗事遂在朝鮮各據一島以爲挾制聲援地步中朝誼切保藩難於坐視聞已照會二國駐京公使據理相詰矣○此次中法和議告成在京西人會同當道核對中法約章名斟字酌煞費經營者以 
 
 

Page 2

 
 
總稅務司赫君之功爲最鉅而同文舘總教習丁君韙良長於中法文字亦爲當道所倚重每有疑難字義往往引入密室與之細心推敵期於得當功亦不亞於赫君總署王大臣等深爲感佩除本月十六日設宴酬勞外聞尚須會銜請旨賜以雙龍寳星云○前報載新疆巡撫劉中丞等擬在該省設立同文舘招取聰頴子弟學習俄國語言文字欲於總署學生中咨調一二名前往充當教習經總署派定貴君等語兹悉實係桂君榮字冬卿知府用户部候補郎中新自俄國回京者其人品學問久爲上游器重故能歴得優差也○國子監於五月十五日開考各學　任候補教習南北學額内外肄業諸生本監典籍典簿等官是爲第一次錄科卷中頭道恭默聖諭廣訓且學校之隆至所係顧不重哉止題祿在其中矣干祿節策題理學宗派詩題士先器識得先字五言八韻點名者爲盛伯熙祭酒昱等四點鐘點名先於頭門唱名給籌至大堂繳籌呈騐卷票以憑領卷諸生各戴朝冠魚貫而進六點鐘點畢應考者不下三百餘人塲規極爲嚴肅分坐東西兩廊憑號就坐無敢越者且各　栅欄關閉不得混跑皂役人等呼名送點一槪屏除惟備有官菜以資解渴每廊以皂役二人專司其事可以隨時招致倘諸生中有臨點不到者則歸入大收補考錄取加嚴恐有遺珠之憾矣○現當大比之歲各省士子不遠千里而來者實繁有徒各城門官役藉端漁利故智復萌每遇斯文一派常有留難勤索情事安得鐵面御史聞而彈劾爲若輩作當頭之棒喝耶○近來錢店中兌出之錢砂壳日漸加增而以之購物則又多方挑剔居民受累甚深無不怨聲載道云 
[水災續述]  
　　粤東各屬水災迭經錄報兹聞昨日省中衙署探報有謂十三早東莞石龍海面忽有流屍甚夥隨流而來臭穢沿河屍身腫脹地方官及好善之士着人撈檢欲備棺殮理而遍海皆然竟有千百具此等屍身由東而下則東江一帶被水灾者其苦可知矣又聞新會縣屬附近河塘地方周郡之隣鄉馬鞍岡等處亦被水災其對海卽潮連鄉乃陳盧潘等姓聚族而居忽於前數夜聞有呼救命聲愈呼愈衆呼號悲慘竟有萬千之聲迨至翌早卽有男婦成羣成雇小艇或浮水面而至其生者半而死者亦半災民到潮連鄉内欲求棲止而扶老携幼帶女拖男約有二萬餘人之多潮連鄉紳耆及富而好善者除親誼外無地枝棲則在崗上棲止幸無大雨得以暫居然飢餒情形則不堪言狀現某鄉内捐輸銀兩施助米粮或煮粥賑飢或盖棚歇宿而沿海各處竟有物件器用及屍骸等具順流而下難以悉數此又北江之水災也又十四日聞南邑白沙鄉水冲塌房屋數百椽斃命無算誠巨災也現愛育善堂及省中好善者每日着人肩荷飯菜在海旁賙恤灾黎或用小艇沿河查騐孤苦誠善舉也說見循環報 
[通州近事]  
　　孫子榖宗師於本月初二日按臨通郡初四日恭謁聖廟初五日開考想無譁戰士得意奪標下筆春蠶食葉聲不難爲諸生童詠焉○每年五月初五日居民必至城東南隅文昌閣行香賽曾是日也紅男緑女團扇輕衫結隊游城以相娛樂風清日麗柳暗花明樂事賞心無過於此今適因各路兵勇駐紥通州附近城垣尤多軍火善軍憲遂迭次諭飭文武地方官嚴禁游客登城前由城汛李司廰拿獲一人送州枷示兹值端節賽會之期高邑　復傳文昌閣住持諭以是日不准開門並泒兵在各處看守以杜游人雖市景因此蕭條然混混潛蹤毫不滋生事故實亦地方之福也○善軍憲駐節通州已逾半載兵弁分屯客店廟宇按月核給房租五月初九日開放三四兩月租金全營翼長文案營務兩處所佔廟棧每處月給紋銀四兩具餘馬步親軍小隊巡捕左後營兵寗夏黑龍江綏遠城馬隊所佔客棧每人月給京錢一百文均由覈對處支放絲毫不扣以示公平○中法議和海道毫無阻遏天津江浙海運米局定於五月十二日開兌通州祭壩之期約在本月二十四五日 
[竹西零拾]  
　　黃梅時節苦雨兼旬居民之小本營生者坐食家中不勝困苦幸江都縣謝明府出示平糶不准米鋪居奇計上秈米每石祗二元五角小民餬口有貲尚不致塵生釜底惟柴薪日漸加增緣産柴之八卦洲近爲雨水淹漫砍運維艱故也○新城爲熱閙之區通衢孔道轂擊肩摩每有鄉人肩挑無蓋糞桶夾雜其間人皆掩鼻而過之兹當夏令江甘兩邑尊恐其臭味如蘭聞之易於生疾特懸示通衢令其桶上加盖並囑在僻淨處秘行走如敢干違惟各該叚地保是問眞可謂保我黎民無微不至者矣○本埠樓流公所之創所以收流亡施醫藥法至美意至良也近揚城好善士亦倣而行之舉辦之始總巡周君出有示諭云揚城保甲總巡督辦善堂事務周爲出示曉諭事案查務本堂兼設之棲流所每逢夏令遇有在外傭工猝病難歸之男女人等向准送所醫治兹當夏令恐有未及週知合行示諭爲此示仰城内軍民舖户脚頭人等知悉自示之後凡有在外傭工男丁婦女猝患時症路遠難歸准予查照章程送所醫治設有醫治不痊在所病故亦卽照章領葬掩理不准媒保人等藉詞需索致阻善機倘敢故違定卽提案嚴懲决不寛貸凛之特示○十四日午刻有某甲年約十七八歲至灣子街某薙髮店求整容移時又來某乙裝束似類青皮猝揪甲倒地拳脚交加毆畢掦長而去甲略受微傷痛哭不已人問其故秘不肯言俄甲母聞信奔至謂係該店串通將店中什物摔毁殆盡聲言仍須交出某乙否則斷不甘休旁觀者皆不解其故云○新城地藏菴比隣某公館傭婦於本月十四晚出門汲水驀一白物從庵之照壁後跳舞而出直撲婦前月色朦朧中見其約高丈許手中似執一圈如城隍廟内泥塑無常模樣婦狂呌失聲一驚而踣鄰人聞聲出視詢悉顛末將婦扶回婦陡發寒　囈語不　服藥求神終於無效或謂此必無賴有憾於婦故喬粧怪物向之惡作劇耳是說也頗爲近似 
[鷺嶼雜聞]  
　　厦門一埠爲往來臺灣閩粤汕頭必經之道輪帆林立鷙閙逾恒去秋被法人封禁臺灣致得忌利士公司大爲折閱遂將由厦往福州之輪船水脚搭客舟金逐一加漲議定每人船價洋十六元水脚保險照往日均倍加商人頗爲不便今春臺禁已開由旗昌行代得忌利士公司經理輪船往來事務自三月初一日至重五節止共得水脚保險銀十萬二千兩有奇輪船得利卽此可見一斑矣○厦門向無太古分行凡遇太古輪船進口皆由和記洋行代爲經理兹聞太古行東已遣人到厦購賈舊旗昌房屋擬不日興築躉船碼頭以便輪船停泊云○洋藥捐項每箱加至一百六十餘元刁賈奸商往往意圖偷漏厘局巡勇自必格外認眞然走私之人近又花樣翻新將土在洋行煮成烟膏然後携之而出月前洋藥局巡勇查得城内與某外委同居之某姓在家熬煮私土遂唤同地保差役前往兠拿路經徐宅徐卽出爲攔阻不准入門旋至竇遊戎處揑詞訴稱被巡丁劫去金銀首飾衣服移請道憲札廰清查想公道自在人心不難水落石出也○泰記土棧係入新加坡英籍之閩人周某所開於午節後忽然倒閉聞因圖漏稅爲洋藥局拿獲數起無力賠償致虧銀五六千兩之譜云○旱路電綫刻又添設二條接至香港於本月十五日通報 
[袁江雜錄]  
　　月初陰晴不定凉燠無恒初六初七二日寒威料峭無異春初至十日忽暴熱逾常居人咸思覓淸凉世界一滌炎熇豈碧翁翁亦熟習人情竟爾炎凉變態耶嘻異已○天中節届仕女競出閒遊郎跨靑驄妾乘油壁石橊紅綻宛然一幅畫圖有江湖賣藝者挈一女郎弱質苗條輕於飛燕杜牧之娉娉嬝嬝十三餘荳蔲稍頭二月初之句疑爲此人而詠一日方爲走繩之戲蓮釣輕點綵索高牽砉然一聲竟效緑珠之墮一時釵横鬢亂蹙損雙蛾旁人笑聲哄然而有情人覩此情形未免又動憐香意緖矣○洋藥加稅居民之以烟霞爲業者每兩亦加靑蚨四五十頭鳩形鵠面之流横竹吹來益苦入不敷出矣○浦上自兵燹以來瓦礫成堆行道頗爲不便近經丁潤之楊伯昻二明府次第興修頓成康莊大道其小街僻巷聞風興起者亦畚挶齊施刻已陸續告蕆無黨無偏王道便便其斯之謂歟 
 
 

Page 3

 
 
[烟臺近事]  
　　登州防兵近又裁撤二營聞振字營亦撤二營仍回河工防次○駐紥縣城之某營業經裁撤惟尚欠各勇數月口糧致遣散時紛然索餉幾肇事端後經各大憲彈壓鎭撫始得無事按此與西報兵變之說稍有異同○近以各處撤兵遊兵散勇之過烟者絡繹不絶大憲恐其滋事特委員弁晝夜梭巡客寓烟館黃昏時卽行關閉至二鼓後則大小舖户一槪不得開門防範可謂嚴矣○東西兩河久經淤塞近日興工開濬此後卽遇大雨亦無氾濫之虞矣○西南𤱝某甲囊大如斗羣醫束手洋醫用刀剖之得物如雀卵者十餘枚質堅如石携之而去不知作何用也○十二日夜間得微雨徹曉始止雜糧雖已霑潤而土脉尚未得透安得雨師再稅駕以慰三農之望耶 
[潯陽近信]  
　　九江對岸共有四十八圩壩惟兠圩長約三十餘里北擋湖水各圩恃爲保障乃十三日狂風大作暴雨傾盆該堤雖有民夫搶築無濟於事竟塌數十丈洪水一瀉勢如高屋建瓴居民之田園屋宇盡被衡去洵可憫也兠圩一破湖水直抵潘興大圩勢甚危急潘興圩係梅化二邑分轄周圍約二百餘里所收地丁錢粮甚鉅現在江水湖水　背交攻危如壘卵該鄉紳民往九江各衙門遞禀求救九江總鎭朱春山鎭軍俯如所請於十五日派新勁營勇五百人渡江搶築想該營勇夙稱勁旅畚挶齊施彼陽侯氏或當退避三舍也 
[觀劇殞命]  
　　十三日關帝誕辰京口廣東會館循例演戲三日四鄉男女紛至沓來幾於無可挿足第三日有何姓子逐隊往觀被衆人擠至棚欄邊無可再讓氣急欲死口吐鮮血會舘中人見之急令戲臺上停演待衆稍散方將何姓子救出遣人舁歸其家醫治無效而斃其父母祇此一子慟悼異常幾欲以身殉之是亦可傷矣 
[江省雜聞]  
　　章江門外之河街僅一弓餘地日前有某甲乙二婦晒衣於上甲婦之衣忽壞於乙婦之豕甲婦肆口謾駡不减劉四乙婦亦以舌劍唇鎗相抵繼而揪衣扭髮如𧑐蚌之相持霎時暴水大至二婦站立不住趺倒水中見者相與鼓掌一婦大慚亟拖泥帶水而返○撫州府屬之金谿縣有所謂緑袍將軍黑袍將軍者蓋卽緑蛙黑蛙也鄉人奉祀惟謹相傳將軍游歴江湖不遠數百里所到之處財氣必旺是以匹夫匹婦往往希兾一遇日前章門外某烟館突來一緑蛙跳上神龕主人置一大香爐日夜爇檀香以祀之尊之曰緑袍將軍而不敢斥言蛙主人意甚得旁人亦爭豔羡之以爲如主人者何修而得緑袍將軍降其家數日閒喧傅遠近觀者如堵墻乃主人獻媚未已飲以膏粱半斤緑蛙一吸而盡忽躍入香爐主人尚未察也迨添香時見焦頭而爛額者固將軍也不覺爽然若失按此與聊齋誌異　載香蛙事相類而章門來信言之鑿鑿毋亦理之所必無爲情之所或有乎姑存其說以質觀者○德勝門外數妃墓在焉華表巍然長與終古旁有小户結茅屋一椽以蔽風雨日前水漲措置不及放兒樹閒急移物上樓不料頃刻間水拔樹去屋亦衝倒　家三命皆死於水慘哉 
[秣陵雜錄]  
　　鍾山尊經兩書院向由各憲輪流考試延請候補正途人員入署校閱以定優劣此舊例也四月分輪應鹽巡道田熾庭觀察主試以校閱各官所取超等諸卷多不愜意於是細加繙閱重定去取直至月杪始行發案凡列前茅者皆當時知名之士一時士論侙翕然○端陽節水西門外義和茶館因看龍船壓坍水閣淹斃多人此已列報兹悉淹斃者計有十八次第撈置岸上各由尸親認領矣○去年海防有事需餉浩繁司度支者幾於心力交瘁現雖息兵修好而防務仍不准稍鬆不能不將各項用度力求撙節如文闈供給向來每科開銷七萬數千餘金委員司事須用一百餘人五月卽行到局按月致送修金實則飽食安眠一無所事今年梁檀圃力伯限定報銷祗准在六萬以内總辦供給羅少劼太守仰體憲意格外撙節委員僅用十數人司事亦祗二十餘人餘俟臨時酌量添派○善後局每交夏令卽招工選藥配製丸散施濟貧民今年照常選購上等藥　招工十人在局配製復由局憲派員輪流監督可謂實事求是聞有三陰膏一種專治疑難雜症其應如響每至伏中索丸散者户外之屨恒滿局員無不隨到隨發絶無留難　滯人尤稱頌不置○金得功者秣陵釣魚巷中揚帮流娼之一也前日有甲乙丙三人皆隨諸侯上客服役者　遇於得功之室初時互相諧謔談笑甚歡嗣忽因事齟齬致相用武打毁洋燈數盞龜夥見此情形急來排解甲乙等以爲爾何人斯敢預乃公事遽以老拳奉敬龜夥初猶遜謝甲等毒打不已於是蝦兵蟹將羣起攻之三人皆受重傷狼狽逃去次日爲桂邑尊訪聞立提金得功到案重責小板數百交差管押候中等傷痊再行核辦並將其門封閉所有客妓均如燕子啣泥另築香壘矣查秦淮水榭去年祗數家今歲以大比之年驟增十五六家惜現在河流泛漲水關皆已上水遊客寥寥若輩未免失望耳○五月初旬無日不雨迨初十以後寒暖不時陰晴靡準逼眞黃梅天氣淮淸橋下致和街及夫子廟前水已上岸十五日早燥熱異常午後微雨數陣黃昏時大雨滂沱檐榴之聲徹夜不斷至次日十一點鐘雨始稍殺此番河流愈旺石壩鈔庫膺福各街皆有水奇望街及城南上浮橋等處亦節節阻水而夫子廟一帶則更一片汪洋茫無邊際矣○揚州人某甲去年携家至秣陵住淮淸橋下僅一子年十四矣愛之如掌上珍近日陰雨連綿織造署後地較低窪已成一片汪洋初十日午後甲子携竿赴柳陰下垂釣忽趺入塘中迨行人瞥見赶緊唤其父母救起則氣絶已久矣甲妻痛子情切將以身殉幸經鄰婦挽住得以不死旁觀者無不下涙 
[吳淞紀事]  
　　新任狼山總鎭宋軍門赴狼山在楊軍門處吊奠前晚回過吳淞○前日有游勇在南市買鞋一雙講定錢六百文卽令店中人仝去換洋給錢該店遣學徒隨之比至市梢該勇忽圖逃遁學徒大喊適周鑑臣協戎巡查過此命將鞋奪還並將游勇鞭責數下驅逐出境 
[淫風未絶]  
　　法界女堂倌被翁太守拿辦游街示衆遠近觀者無不服太守之嚴明英界雖無女堂倌而形跡相類者正復不少或在烟舘中一榻横陳謔浪笑傲以烟霞之窟爲雲雨之媒或赁小屋數楹爲男女會合之處而法界女堂倌之幸得漏網者亦競以英界爲逋逃藪倘佯於此等處所昔士會爲卿晉盜奔秦論者未嘗不贊晉政之嚴而嗤秦俗之陋然則英界會審官其毋使翁太守獨爲士會也 
[雛鬟受誑]  
　　向開妓院之蘇婦某氏現住英租界正豐街西首所用某大姐楊柳腰肢茘枝年紀頗自可人日前出外不歸某氏急托人尋訪杳無蹤跡甚以爲昨日午前某氏倚門閒眺忽見大姐徘徊近處作欲前又却之勢是氏卽呼至家問以一夕不歸得毋與意中人作伴耶大姐自言有一甯人邀至某處自稱爲洋行買辦如肯與姘識則鮮衣美食頤指氣使無不如願不再向靑衣隊裏覓生活矣我惑其言遂與同至某處欵暱終　渠以我所戴銀飾花樣甚好囑我交伊照樣另製金者不料一去不回眞所謂賠了夫人又折兵矣聞者相與唖然 
[無賴横行]  
　　老閘北首一帶去冬曾設巡防局嗣以經費不繼而止無賴之輩麕聚其間見鄉人之可欺者動輒串同訛詐或剝其衣或攫其財必飽其欲壑而後已且若輩聚散靡常各有口號地保雖欲拿捕亦苦於無可捉摸然則地方官宜如何設法搜捕以靖閭閻哉 
[拆梢鳴捕]  
　　前日午後有營勇模樣之某甲投法捕房訴稱被人攔至烟舘拆梢去洋六元元絲銀三兩九錢請爲查辦值班捕頭告以不拘何處遇見卽可鳴捕俄而甲已唤捕拘送兩人均操湖南北口音捕頭詰之兩人均稱與甲素不認識無故被拘捕頭着押候總巡捕頭詰問再解公堂 
[斷指自誓]  
　　某甲者有房屋在城内西王家弄居之有年近忽爲遷喬之計而舊屋中闃其無人遂托小工某乙爲之司閉啓焉旋聞乙 
 
 

Page 4

 
 
藉此爲藏嬌之窟甲卽令妻往視之叩屝徑入則送嬌流媚者果有某姓女在焉甲妻怒謂爾何人斯敢污我清淨地卽將乙掌頰數下且令以香燭解穢始肯罷休乙指天自矢謂如不信請視我指言次竟效南八之斷指以自明其不苟雖然物必先腐焉而後蟲生之乙之見疑於人豈非自致之哉 
[從寛交保]  
　　日前莫邑尊訪拿虹口擺設賭攤之張小發及蔡阿福卽著名尖頭蔴子到縣押辦已列前報前日午後又經帮審委员王司馬提訊張供前曾犯賭現已攺過司馬謂爾無犯賭情事竟究作何　業答稱在虹口開設小烟館可請可請傳地保究問况該地保原爲小的作保卽詰蔡阿福供小的原業鞋底作前次雖經犯賭現已攺過司馬命傳地保錢孟揚至案禀稱愿爲張蔡兩人作保司馬允之 
[違例被拿]  
　　户部新例凡開設行號者皆須照例領貼業經莫邑尊出示曉諭在案訪得小東門外集水街肇隆協記豬行有　貼情事遂飭差將該行主沈駿發提案旋於下午升堂研訊沈供我生意中人未免貪小並無别故現奉提案求恩判罰邑尊謂本縣早經諭示爾等尚敢違例實屬目無法紀飭將沈駿發暫行交差看管候吊到簿據再行核辦 
[法界公堂瑣案]  
　　前報陳天一帽舖主遣抱董楚亭控追已歇司帳人朱　英虧空錢四百餘千經翁太守着朱交保淸理在案前日翁太守在文案處收禀時董復投案訢稱朱殿英之荐保朱子仁前日出爲調處據云陳天一帳上前有陸記存洋一百五十元除還過外尚存洋八十餘元此項係朱之舅氏所存之欵今願就陸記帳上劃出洋六十元了結朱殿英之欵店主以數目懸殊尚未允從且張金甫前經堂諭令其帮同料理伊竟置身事外爲此求請傳保飭追翁太守謂姑再守候如果無人料理再行傳保追究○前報陳萬初控徐松亭經手伊弟徐林增借銀一案經翁太守着徐松亭將弟交案否則還洋徐交保後卽將弟林增交案供稱光緖六七年間與陳萬初合做生意除將貨劃抵外結欠洋一百八十元伊時來吵閙以致虧本關店現在無錢歸欵擬將生財變價分期拔還陳萬初稱與徐林增不相識此欵由伊兄徐松亭代借由我轉向外甥朱小廷處挪移現在外甥物故姊氏寡居靠此活命結算應少洋一百九十元請爲押追翁太守以兩造所供數目相近諭着中保淸理徐松亭稱已出利息銀五十餘兩刻下無力祗得日後拔還太守謂爾爲中保祗可調處豈可帮同賴債徐松亭又稱待日後我弟兄有銀卽行還彼太守以徐林增尚無不合徐松亭反敢挺撞明係串通賴債著一併押候交保限三日内先還洋五十元餘限六七八三個月内淸還如敢遲延一併傳案押追 
[奉勸寓滬廣東同人助賑啓]  
　　水旱偏災雖唐虞盛時在所難免究不如近年各直省之遇災多也前日疉接我粤東善士來函驚悉本年五月初二三等日廣肇兩屬之東西北三江一帶州縣　淸遠三水四會高要高明東莞從化增城歸善博羅鶴山花縣南海番禺順德各處水勢漸長至初八日大漲幾若萬馬奔騰不可抵禦所有附近堤基廬舍均被冲决傾圯一片汪洋田禾菜蔬盡遭淹没老弱者問諸水濵强壯者凬餐露宿傷心慘目殊足深憐當時雖經省中大憲及地方官紳捐廉提欵設法撫卹并聞愛育善堂紳董曾捐萬餘金以助賑無如災區太廣難民甚多杯水車薪無補於事伏思我粤省寓滬諸君子富商巨賈正復不少當此桑梓逢災之時固宜切實關懹踴躍輸捐以扶顚沛庶幾可免哀鴻遍野待哺嗷嗷至近歲外省衆善士曾捐過直隸山東江浙賑欵者不之樂善好施之人此次更望痌瘝在抱畛域不分大發仁慈解囊勿惜慨助義粟仁漿則粤東災黎同沾再造之恩矣如有賑欵乞卽匯交粤省愛育堂董事陳春田翁等查收自可代爲放賑或就近交絲業會館施少欽仁翁代收轉解愛育堂照收亦可想少欽翁素來好善定能代我粤民收此賑欵也耑此佈告卽請公鑒乙酉五月廿二日寗波嶺南公所同人啓 
[浙省撫轅抄]  
　　五月十七日大挑縣劉靖禀見銷解雲南邊餉銅本貴州鉛本差知州保　湘交卸厦河厘局來省禀見 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[川東來信]  
　　友從蠶叢鳥道間致書本館云川東重慶府屬自去歲以迄今春未沾雨澤米價貴至每斗一千六百文幸川東道及巴縣彭邑尊軫恤飢黎多方安撫嗷嗷哀鴈始不致轉徙流離近經江南帮川帮各商號合辦平糶由兩湖運米入川粟挽芻飛不絶于道米價始得稱平現每斗已跌至一千一百文道府縣各憲軫念民依逐日步行禱雨至四月中遂得甘霖數次從此五風十雨應候而施瞻彼小民當不致輟耕而歎矣 
[皖垣苦雨]  
　　安慶自四月二十以來晴少雨多以致大南門上之黃泥缸城墻崩塌數尺當由地保報官一俟晴明估工修緝城外街道之倚江岸者均已淹水故市中交易頗覺清淡云 
[看戲傷人]  
　　邵伯鎭信來謂泰州樊汊鎭於四月廿日在火星廟演戲唱到九更天一齣因人衆將正殿大樓壓坍兩間當日壓斃男女大小二十一人内有蔣姓老媪年已七十五歲又有捐局幕友陸姓太倉州人同時立斃其頭破血淋手足斷折者不可勝數大約受傷者共百餘人仍有陸續斃命渚至首飾釵珥失落無算然則熱閙塲中其可輕於涉足哉來信又云本月初一夜至初二日大雨滂沱平地積水約有五六寸湖水陡增下河一帶麥尚未割當必損壞也 
[粤東官報]  
　　藩憲牌示南雄州紅梅司缺以候補巡檢張篤恩詳補○准借署翁源桂山司黃頤准補大捕典史范文言准補文昌舖司施桂榮均飭赴新任高要祿步司缺委未入流方大權署 
[甯關道示]  
　　甯紹台道薛爲出示曉諭事照得　夏以來海防戒嚴欽奉諭旨嚴密籌備飭將各國寓居商民加意保護卽法國商民之在中國安分守業者亦子保護等因其時民情惶惑謡言紛起本道恐滋事端特勸令寗郡教堂之法教士等暫行移住江北岸并派撥衛安勇駐紥一體彈壓巡防予以保護各在案本年正月敵船侵犯鎭口法教士皆恪遵規矩靜謐無事其馴良守法自有明徵現奉憲檄中法利約已定各口照舊通商俟法船盡退口門可開所有移住江北岸之法教士商民等自應各還舊居照常安業凡我軍民因知中法已息干戈重修舊好上體朝廷懷柔之意互敦睦誼兩釋猜嫌庶可日久相安共享承平之福除分别申報移行外合亟出示曉諭爲此示仰軍民人等一體知悉其各懍遵毋違特示光緖十年五月十五日給 
[僕與吳縣藜牀舊主素昧平生一見如舊古端陽日設筵益慶酒樓廣徵諸名流以訂蘭譜卽席率成二律錄呈海内外大吟壇斧正并乞 
瑶章]  
　　如雲名士過江來别館清尊入夜開豈易風塵逢勝事最難觴咏聚通才雨因留客凉吹座酒亦生波碧暈杯正是海天鯨浪息平戎齊唱凱歌回兩家故事重春秋歇浦萍逢契乍投伐木詩賡期久敬分金義古卽詒謀生涯聊復持籌屈碩望何嫌與市羞敢詡儲書齊鄴架同懷更喜此同舟[  虞山後知不足齋主鮑廷爵叔衡氏稿於滬上]  
[五月十三日虞山鮑叔衡舍人與吳縣藜床舊主效金蘭故事招同人觴咏紀勝袁翔甫大令首成一詩王紫論廣文和之子亦繼聲錄呈 
教政]  
　　君家交誼誠千古異代同情復儼然冒雨獨慚文字飲遺風久仰姓名傅詩書以外原無事萍水之間信有綠莫道海濵惟逐臭市廛寄蹟過高賢[  海上忘機客張兆熊遂生甫初稿]  
[上海北市六馬路仁濟善堂經收第二批各善士樂助藥捐淸單]  
　　南屏陳羅氏大善士助藥資洋一百元周詠春善士保母平娄助藥資洋廿元賈成玉善士求母病愈先助藥資洋十元久子善士助藥資洋十元心愿氏善士助藥資洋十元無名氏善士讌客欵移助藥資洋十元徐銀乾善士助藥資洋五元正裕號善士助藥資洋五元黃菊泉善士助藥資錢五千文怡愼堂善士助洋四元萬順祥助洋三元張德澄善士助洋廿元沈仲禮善士助洋十元施古綱善士助洋三元周清蓮善士助洋二元鄧鼐楨助洋二元鄧金儷助洋二元元芳洋行白玉岩善士助痧藥五百瓶以上十八户共計英洋二百十六元錢五千文痧藥五百瓶○三月二十七日申報第一批善士樂助藥捐洋二百三十二元○兩共取到藥捐洋四百四十八元錢五千文痧藥五百瓶○本堂施醫貧病給藥五月初一日起來就醫求給藥者甚衆勢有應接不遑一因天氣寒暖不匀貧病更多二因市道之哀籌欵不易照目前本堂定期五六七八四個月給藥必得預籌二千元方能普濟貧病尚少甚鉅善昌在堂目覩貧病之苦况萬不得已據情登報叩求諸大善士積眼前實惠功德請登報章卽請　鑒敎弟施善昌拜啓五月十五日 
 
 
