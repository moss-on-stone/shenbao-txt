# 1917 - 225 - 4915991

 

Page 1

 
 
   
 
 

Page 2

 
 
時評 
[宣戰後之希望（六）（默）]  
　　國際間至一切無法解决而訴之於武力似已無法可言矣然而雖戰亦有戰時之法焉破壞戰時之法而戰禍乃愈烈此歐戰之所以有此現象也夫戰時之法亦甚繁細而詳密矣破壞其大者固足以激起各戰國之公憤違反其小者亦足生戰外之糾葛吾國之宣戰雖未必戰而對於戰時種種之法則不可不嚴切遵守即在國內處置德奥人之產業權利等手續苟稍未備亦足引起各方面之責言是故吾國欲保全戰時之地位者必先使戰事外不生其他糾葛欲使戰事外不生其他糾葛必先嚴守戰時種種之法對敵對中立國對協商國在在皆有戰時之法以制限焉吾懼國人守法習慣之養之無素也故以此爲勗 
命令 
八月十八日大總統令特派段芝貴爲京　警備總司令此令 
又令任命劉詢爲陸軍第十五師師長此令 
又令任命張作相爲陸軍第二十七師步兵第五十四旅旅長此令 
又令馬良曲同豐均授爲陸軍中將張哲培王翰章均授爲陸軍少將此令 
又令徐鴻賓加陸軍中將銜施祖蔭赧景星邱震吕秀文均加陸軍少將銜此令 
又令單世俊授爲陸軍步兵上校彭士彬于珍趙恩溱王國政梁忠甲均加陸軍步兵上校銜白賡鄰加陸軍騎兵上校趙明德加逵軍工兵上校銜此令 
又令陸軍總長段祺瑞呈請將齊恩銘張興仁梁朝棟均授爲陸軍步兵中校齊占元孫德山牛永澄張樂山鮑德山楊遇春崔鳴山英春裴春生李蔭培均加陸軍步兵中校銜鄭殿陞陳鴻猷張明九陳九瀹均加陸軍騎兵中校銜魏祝三白象庚馬金印李春山劉宗綱均授爲陸軍步兵少校馬翰榮富保康梁序芳胡殿甲白雲起李少先子振海楊丕相張恩德俞德桂方可學劉景祥張階平佳德忠李奎標唐萬福均加陵軍步兵少校銜張殿九竇聯芳馬占山授爲陸軍騎兵少校聶長善劉作賓錢維祺劉俊泉朱玉書于鳳林關海亭婁顯亭喬明春李魁武姜德勝容翔張萬勝均加陸軍騎兵少校銜劉慶賀趙芷香均加陸　砲兵少校銜孫旭昌加陸軍輜重兵少校銜關書綸授爲陸軍二等軍需正劉郁文加陸軍三等軍需正銜白雲章王兗承加陸軍一等軍醫正銜謝恩榮加陸軍二等軍醫正銜王翰相授爲陸軍三等軍醫正劉景隆加陸軍三等軍醫正銜單春涵授爲陸軍二等軍法正應照准此令 
又令陸軍總長段祺瑞呈請授辛榮春爲陸軍步兵中校袁家讓爲工兵中校張廣義魯月恒徐夢起洪配山爲步兵少校曹家琛爲陸軍三等軍需正查擇正陳志爲一等軍需韓煥曾加二等軍需正銜李俊林加二等軍醫銜王昌和爲三等軍醫並加二等軍醫銜應照准此令 
又令陸軍總長叚祺瑞呈請授高維嶽爲陸軍步兵少校錢瑗儉爲陸軍二等軍需正史大榮爲陸軍三等獸醫正張國恒爲陸軍三等軍法正應照准此令 
又令據代理四川督軍周道剛電稱前四川財政廳長黄大暹督軍署參謀長張承禮於川黔兩軍在省爭閧時倉皇出走行至簡陽縣屬賈家樓地方因衛兵與軍隊衝突均中流彈身故等語已故四川財政廳廳長黄大暹總核精能勤勞素著督軍署參謀長張承禮有勇知方曉暢軍事此次猝逢變亂同時遇害同深悼惜著交院部從優議卹此令 
又令財政總長梁啓超呈津浦全路商貨統捐局會辦陶珩調京任用請予免職陶珩准免本職此令 
又令譚浩明給予二等大綬嘉禾章此令 
又令大谷喜久藏給予一等文虎章奈良武次森邦武森岡守成竹俞赳夫出均給予二等文虎章此令 
又令坂口新圃鈴木新之亟於良憲太渡瀬二郎均給予二等文虎章飯田恒次郎兵　三郎均給予四等文虎章此令 
又令張彥臣王口口（電碼不明）陸榮綮施從濱劉文明汪樹璧均給予二等文虎章張仁濤房以庸張友臣延年均給予三等文虎章申士魁戴春成陳自先均給予四等文虎章此令 
又令朱泮藻給予三等寳光嘉禾章李德厚張培榮均給予四等嘉禾章此令 
又令林勣壽給予四等嘉禾章此令 
專電 
　　北京電滇唐督薺電尚述滇黔本力護中央黨人游說亦不爲動且言解散國會並不詰責召集參院曩曾主張似皆無所可否惟討劉衛戴緩撤近已入川滇兵商彼指定地點駐紥爲唐希望之條件經其代表商駐段內閣半已允可而文日續電乃有滇人憤慨彼懷苦衷之語始近於决裂云（十九日下午七鐘） 
北京電滇唐督軍將獨立時尚有電致其駐京代表極願與中央聯絡惟希望嚴辦劉存最在川滇軍一時許其駐川至十二日又來一電則言政府處理川事不善滇人憤慨其宣布獨立似有不得已情形故滇事尚非不可挽救云（十九日上午十二鐘） 
北京電政府至今未接滇唐督正式宣布脫離之電獨立之說係其部下宣言又汪大燮昨晤滇省某君亦言各省未接唐督電據某要人觀察政府處置川事如能公平則尚可挽救 
（十九日下午七鐘） 
北京電傅湘督準二十四啓行赴任隨員三十餘多調自內務陸軍兩部護兵數百人外帶兵約一師（二十日上午十二鐘） 
北京電國務院昨開國防會議段主席外海陸交四次長及重要軍官均列席關防極密惟聞近畿先設警備以段芝貴任總司令京津軍警均歸調遣 
（十九日上午十二鐘） 
北京電頃晤靳雲鵬言國防委員會係集合參陸海外交交通各總次長及軍界要人謀辦事之便利組織一機關以免分散於各部致延誤或不秘密昨開會即係議定組織之法又府中現有參謀長等職亦擬羅致於該會中（十九日下午七鐘） 
北京電收買存土案昨國務會議主減價格交財部會同外部與土商修改合同每箱可減爲六千兩下星期二再付國務會議取决（十九日上午十二鐘） 
北京電漢冶萍公司有中日合辦消息（十九日上午十二鐘） 
北京電陳錦濤案昨高等開庭僅問各上訴人不服理由吳乃琛請保不准（十九日上午十二鐘） 
北京電陸部調第三師炮兵二連機槍一連助　魯匪 
（十九日上午十二鐘） 
北京電錫克仍覊警廳昨患病外部飭送中立國醫院調查無有改延德醫診治（十九日上午十二鐘） 
北京電中華總商會電控駐　胡使交外部查辦汪主撤換 
（十九日上午十二鐘） 
北京電江海聯防現已决定江分上下游兩大區海分北中南三區（十九日上午十二鐘） 
北京電有賀長雄續聘爲顧問（二十日上午十二鐘） 
北京電駐奥沈使已退駐瑞士（二十日上午十二鐘） 
北京電公府辦公已恢復舊狀秘書廳亦移入舊址 
（二十日上午十一鐘） 
北京電步軍統領李長泰昨已就任（二十日上午十一鐘） 
北京電財部減政元首特指令嘉許（二十日上午十一鐘） 
北京電吉長路欵改爲期限四十年欵額六百五十萬元而以代辦經營權與日（二十日上午十一鐘） 
南京電李督下午四時乘江永輪抵甯通城文武俱冒雨赴江干迎迓（二十日下午八鐘） 
東京電張繼戴天仇今晨入京彼謂段總理若得保持位置不久將發生二次復辟南北對峙形勢益急恐將激成戰事予擬以中國政界實情訴諸日本朝野尤欲明白表示民黨眞相故將盡力會晤當局披 
 
 
 

Page 3

 
 
露誠意云云 
外電 
北京電昨今兩日（十六十七日）國務會議講求對付雲南之法擬先電致唐繼堯確探其眞意勸告立止軍事行動若終無效再設其他方法段總理左右人物慫恿段氏斷然免唐繼堯之職（此電係十七日午後二時半發二十日午後一時始到計相距至七十二小時之久）（二十日） 
北京電二千萬元之交通銀行繼續借欵已由兩國當事之間將該契約全部議結不日當可調印（二十日） 
北京電大借欵一千萬元之墊欵已據四國團之决議由日本擔負墊付今後卽以小田切氏爲主當此任務（二十日） 
廣州電廣東督軍陳炳焜日前前往梧州會晤陸巡閱使聞其結果决定如左廣東决定出兵其出師之準備先令駐屯韶州張開儒之軍隊出動長沙以援湖南另使林虎所率之軍隊齊集韶州以備形勢之變又廣西之軍隊集中桂林而使駐屯桂林之軍隊約三營進出於湖南之永州方面觀此則陸陳二氏之態度於此次之會見似已確定（二十日） 
廣州電目下議員之來省者已逹百餘人故擬先在此間開類似特别會議之會議研究諸般事項大約二十四五日前後可以開會 
（二十日） 
濟南電濟南南埠附近第五師所屬之火藥庫昨日（十八日）突然爆發死傷四人其原因係火藥變質自然爆發云（十九日） 
濟南電此間德華銀行前日由中國官憲之手封鎖將其現欵一萬餘元收管（十九日） 
南京電新任督軍李純預定二十一日午前六時蒞抵下關八時入督軍署官民之準備歡迎者忙碌非常奉派赴潯迎接之魏副官已於昨日歸寗（十九日） 
南京電下關德商美最時洋行躉船一艘已由交涉員馮國勳之手押收已將押收手續完舉之意報告外交部矣（十九日） 
南京電新任督軍李純今日午後四時到寗旋於五時入城（二十日） 
東京電張繼戴天仇兩氏今日午前行抵東京車站即入東京（二十日） 
東京電樞密院顧問理學博士菊池大麓男醫十九日在茅崎别莊因腦溢血症逝世（二十日）東京電駐朝鮮軍司令官松川敏胤中將今日午前由東京啟行赴任（二十日） 
北京電協約國回答中國對德奥宣戰之通告中有爲保中國國際地位與尊嚴當予以援助等語段政府機關新聞北京日報對此之解釋　其結果可以獲得改正關稅援助財政撤回治外法權戰後參列平和會議實際上開放門户撤國各國在中國所謂勢力範圍等之利益云云（二十日） 
以上東方通信社電 
戰電 
　　巴黎電今日下午公報云法軍在比克斯旭特至蘭桀瑪克路北面得進步又在末斯河右岸奪回戰壕數段該處法軍陣線已復原狀昨有飛機一百十一架飛過敵軍陣線以炸彈三千基洛格拉姆擲擊敵軍各要點獲有佳果昨日法軍擊落敵飛機七架又重創敵飛機八架降落其本軍陣線今晚公報云伏克萊克與開列福尼亞二高原及末斯河兩岸砲戰頗烈 
（十八日） 
俄京電俄軍統帥柯尼洛夫將軍已抵此間與內閣總理克倫斯基氏會談甚久據該將聲稱羅境與其他陣線不日將有大戰事尤以北陣線爲最該處或有海陸軍會合行動彼意冬戰必不可免俄軍戰鬭力近大有進步彼現上新條陳於政府深望實行後俄軍得以完全恢復元氣云（十七日） 
亞姆斯特丹電德國聯邦議會總委員會定星期一日開會據德報載稱該會將貫澈討論敎皇之媾和條件德首相米恰里斯博士特由比境回國與會（十八日） 
巴黎電各報均反對敎皇之媾和條件 
（十七日） 
瑞典京城電社會黨大會之進行情形擬公布以每國代表一員組織幹事會規定應行諸事與會者得用法英俄德語文聞俄國軍工代表會幹事部主任吉特士氏允充該會會長瑞典社會黨領袖白蘭汀博士荷蘭社會黨領袖特羅爾斯特拉博士將充副會長（十七日） 
倫敦電海軍部宣戰星期四日英巡洋輕艦隊偵察德國海線瞭見敵驅逐艦一艘即開砲追擊之該艦中彈起火於薄　中越水雷區域逃脫未幾復瞭見敵掃雷艦乃開砲轟之至少曾重損其兩艘但因前有水雷區域不能追之敵潛艇一艘於戰時攻擊英艦另有一艘於戰後攻擊均無效果英　未受損（十八日） 
公電 
四川省議會通電大總統國務院陸參兩部各督軍省長各報館鑒滇黔略川慘無人理該軍所至驅逐官吏安民告示竟稱雲南某縣字樣倒行逆施兵逼省城川軍　衛桑梓義無反顧各方接戰勇氣百佫仁陽嘉　次第收復資井指日可下滇軍勢窮力蹙電京停戰並電周師長請子調停音耗傳來羣情憤怒查滇軍狡詐百端此次請和因師徒屢敗後方不繼故假和議以緩我師一面增兵赴援再圖大舉商民近被勒索數逾百萬行同盜賊别具野心當開覺之際中央迭電阻止悍然不順今乃忽然變計朦電罷兵前　後恭狡謀畢露川人痛定思痛萬衆一心皆欲乘勝長驅滅此朝食婦女共輸簪珥童子願執干戈不殺此賊積憤難紓應請大總統俯順與情乾綢衝　迅電川軍一鼓盪平如必曲徇敷衍卽請飭滇黔兩省一賠償川民損失二繳納川軍戰費三滇黔兩軍退出川境四懲辦駐川滇黔軍統兵長官庶足以安西陲現在滇黔軍隊　續增加宜賓合江大隊紛來西上挫敗勢將下窺重慶務懇電飭周師長整軍嚴防若任聽各隊自由行動置全蜀安危於度外則刦後餘民不知死所矣水深火熱朝不保夕涙盡聲嘶竚待　令四川省議會叩 
要聞一 
[北京特别通信（一百八）（飄萍）]  
（八月十七日） 
昨今之國務會議 
西南問題與內闐 
　　愚於我國將近對於德奥宣戰之時曾作一通信（十二日發）先述外交現狀而極注意於西南問題不出三日所謂西南問題者即繼承宣戰之案爲國務會議之一重要議案愚不敢自詡觀察之無誤惟竊悲　家前途之禍患皆不幸而言中握管作書時　抱無窮痛苦欲向讀者諸君一訴而已 
昨日（十六）星期四國務院曾開特會其主要者西南問題也今吾此函旣須受交通部檢查員之檢查稍有不愼即難逹於讀者諸君之目則惟有記其大概今之所謂獨立或自主者惟廣東與雲南政府對付之策簡言之在勿使禍患之蔓延而不惜以兵力對於獨立或自主者之一隅其第一步尤在於入川故四川者今日兩方必爭之要點也 
何請勿使禍患之蔓延蓋與雲南爲比鄰者厥惟貴州政府今日决先籌緩和貴州之策其次則湖南傅良佐督湘湘人難免疑懼今聞决不率兵入湘添一督軍之外與湘無所增損至對於四川昨日會議之結果旣奬戴戡死事之功仍爲劉存厚留開脫之餘地（已見命令）可知劉存厚之在川尙大有用處一方則令吳光新率三師赴之陳樹藩準備一師爲後援倘四川完全爲政府所有則滇粤之禍不久可平此政府中人之希望且似已下有决心者也 
今日（十七）星期五國務院例有會議所重要者亦惟西南問題聞更注意於福建將派軍艦前往防護以觀其動靜或不僅行至福建而止其餘尚有兩三例案今擇有關係者述之 
（一）收買存土問題此案數月以來爲政變所掩護不爲新聞材料者久矣近日土商又有赴外交部交涉之事故遂提出於國務會議今日政府對於此案之方針以廢約旣辦不到則惟有改約以逃國人之詰責據個中人爲余言前次收買之約有三其一爲收買正約其二爲附約（內言未給費以前仍准行銷）其三爲密約則即分肥之約而已所分之肥安在則每箱實有二千五百兩之鉅蓋原定收買之價爲八千五百兩然限期未滿以前政府每箱可得二千五百兩之報効（此係袁氏時代所定）今政府自行收買無所謂報効故所謂八千五百兩之價格中實有二千五百兩之回扣　現在實數尚存一千餘箱此種回扣實爲可驚之鉅額昨日所議即在除去此項虛價修改合同尚須待與土商交涉而後續議 
（二）審理敵國俘虜之管轄權問題現在旣與德奥宣戰則對於敵人之犯罪者應有審理機關應歸何處機關審理則發生管轄權之問題聞陸軍部以軍事上行動及　秘密之處爲理由此項罪犯主張應由陸軍方面之特别法庭審理然司法部則言審理手續及設備種種陸軍方面必不及司法方面之完　此事有關世界之視聽與將來領事裁判權收回問題亦有重大關係兩方稍有異議迄未解决 
（三）增收鹽稅問題此問題尚在財政部之計晝中聞預計可增之處甚少僅能益收入六百餘萬而已今日曾加以討論此案或須打消 
據政府黨方面之所傳述雲南問題政府並不視爲重大且有民黨要人將出任調停之責此固政治上之好消息吾人所日夜禱祝者但愚尚有一種觀察似西南問題可以助內閣目前之鞏固消兩派幕內之暗潮蓋我國人所謂一致對外者含有兩種意義（一）爲（外國之外）（二）爲（國內之外）故一日有西南問題則內閣殆一日不生搖動而研究交通兩派亦暫可相安於無事此言似悖試細思之含有眞理餘俟續記 
[宣戰後應付時局之别報]  
　　字林報十六日北京通訊云段祺瑞久抱對德宣戰之政策當其率兵入京之初衆卽知其必以貫澈其政策爲先務馮國璋之來京乃贊成戰策之表示故自馮入京以來正式宣戰不過爲時日問題此固公開之秘密也佈置手續不無費時迨籌備旣定遂於星期二晨佈告戰爭狀態矣關於此事之種種公文無須特殊之評論蓋凡與有關者如此間之德人奥使及協約國公使皆早知行將發生之事件與夫行動所根據之理由其所不知者惟中政府宣戰後對於因此而起之時局若何應付耳政府欲自行加入戰局不先與協約國磋商至於應勢對付之方法則政府屢派人以非正式之形式向各使署愼重咨詢以期適當但雙方並無談判亦無約定僅二月二十八日協約國公使曾通告中政府謂中國若切實與德絶交則協約國對於某種財政權利願予以優惠的研究而已各公使所謂切實者卽曾政府特派外交代表作非正式之討論者也此次宣戰中政府與各使署確無往來協約國公使立於旁觀地位任中國隨意自爲之但若時局發展中國所爲者非適如協約國所欲則公使不難向中國諷示糾正之道再政象複雜中政府尤宜安穩進行是以協約國目下頗以中國擁護公法共拒公敵爲滿意所有附屬問題儘願暫緩提議也中國廢除德奥條約收回德奥租界没收德奥船隻撤退稅關郵局鹽署等機關之德奥僱員可謂已行有實力之初步同時境內德奥人民今方註册塡報姓氏雖可遵照中國法律暫時照常營業惟從前所頒行待遇德僑之章程今將重行修正記者於星期二日曾電稱中政府已發清理德華銀行之訓令今知前言尚未見諸事實日後如何未可知但在今日中政府尚未發此訓令目下政府所指派之官員僅有權接收德銀行檢查欵項而没收敵政府所有之資侯檢查完竣後如何處置自當續有訓令就接收北京德華銀行一事而言當時頗有紛擾氣象初財政部未轉告外交部遽令中國銀行總裁施行必要之行動總裁即派中外人員辦理惟奉命者以未有適當權力承辦此事頗覺爲難旋偕法兵數人前赴德銀行則見荷兵若干已在行內未幾俄兵印兵意兵日兵各數人皆馳來襄助惟荷兵荷鎗上劇實彈不允退讓勢將用武華人圍觀者頗衆幸財政部是日以此舉告知外交部而外交部即請外交團許其封鎖德銀行至是荷使乃撤回荷兵不復干涉至於收回天津奥租界事苟中政府不電諭暫緩行動則亦將發生意外事件蓋荷兵看守奥租界且奉訓令苟有干涉者儘可開鎗攻擊中國未先知照荷使遽擬派警前往接收荷兵素重職守非死不退苟雙方堅持中荷兩國邦交難免决裂幸中政府電令展緩進行而荷使亦諭令荷兵退讓於是一場鉅禍得以倖免 
[府秘書廳與軍事辦公處]  
　　公府秘書長張一麘自正式就職視事後即着手釐訂秘書廳辦事規則廳中仍照舊分爲第一第二第三第四等科俟河間遷居懷仁堂後始能將辦事地點及一切職務妥爲分配另函云黄陂在任時府內秘書辦公地點均在遐矚樓河間繼任府內秘書約分兩種一由南京帶來人員一由留任舊日人員日來辦公分爲兩處新來者在大禮堂卽前之政事堂舊日秘書則仍在遐矚樓因官制未定尚未分科遇有應辦事件均批明辦法分交各員辦理 
黎總統在任時於府內曾設軍事幕僚處茲聞河間代行職權府內已設軍事辦公處前日掛出牌子至其人員之組織及權限之性質容俟探明續報 
[抱一通信（南洋第七號）]  
　　檳榔嶼 
　　今請更述所見南洋狀况余之游英屬馬來半局也始於新加坡而終於檳榔嶼檳榔嶼爲半島兩偏之一小島相隔一水其位置略似新加坡而歷史較長當百年以前英人未開關新加坡商埠時檳榔嶼已爲商務中樞矣 
全島人口十七萬而華僑有十二萬餘占三分之二以上內閩籍七千餘粤籍六千　每年入口者雖多大抵轉至他埠故本埠僑民數無甚增減檳榔嶼之商　因其地點爲輪舶自歐洲東來必經之路又爲馬來半島西部橡皮錫粒郡子輸出之重要口岸故其發逹狀况雖較遜於新加坡而遠過於麻六甲論者謂不出十年尚有大發逹之希望何則馬來半島祗產橡皮椰子檳榔而米絶少其民米食皆仰給於暹羅其運輸也須東出支那海以抵新加坡散運各埠英人於馬來半島鐵道之計畫分爲二線其一由半島之中央北上略似三角形之垂線今進行甚緩又其一沿西海岸而北過檳榔嶼之左近直通暹羅現已築至檳榔嶼北首吉逹地方一二年間全路可告竣斯時米之來源不必經支那海可徑由火車南下以逹半島沿海之各埠其他沿路農產礦產亦必盡經此路而檳榔嶼旣爲經過之要點商業上之位置自必大大增進商家對於　埠前途之推測如此 
檳榔嶼華人所設學校十餘所學生可二千人英政府所設學校華童之肄業者可六千人華文報飽兩家曰光華報曰檳城日報閱書報社四所曰檳城書報社曰光華書報社曰益智書報社曰中華書報社雅片館十餘家皆明目張膽供人吸食今日吾輩來自內　殊覺剌眼不止 
檳城華僑學生數論者謂較前大進步矣從前中流以上人家子弟多送入英校今漸漸改送華校因社會之需要從前屬於通曉英文者今則須兼通華文矣苟其人華英文兼通其薪水之優厚將大過於僅通英文者而惟華校課華文故人爭趨之未始非民智開通國民敎育漸次發逹之好氣象 
檳榔嶼有一半公半私之英文學校曰曰一日余往參觀學生九百人內華人八百餘爲馬來士人間有歐美人余問其校長英人某君中華兒童之腦力比馬來兒童何如答十四齡以下無甚差别以上則華童勝矣問以君觀之馬來人年來究有進步否答曰否入學者漸多但不甚聰明又問中華兒童比之歐美如何答華童記憶力較强某君語止此記者爲下一轉語殆謂思生力較弱也 
[南京快信]  
　　李督准今日午後四時抵寗故文武各官員凖備齊赴下關迎迓自督署以至下關一帶軍警布置極其森嚴 
段總理電軍民兩署飭所屬嚴查德奥商民寄居之確數與其防範情形昨齊兼督已通令各道尹各縣知事調查造册呈報 
政府來電蘇省防務劃入甲級定防軍爲兩師陸軍部電齊兼督令軍事各機關將所有彈藥存數若干調查報部 
陸軍少將朱旭東駐防泗陽該縣耆民以其紀律嚴明昨特來省擬呈督署轉請中央奬勵 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[政府對付川滇之京訊]  
　　政府自聞雲南宣布獨立之耗如何對付雖尚未詳預料河間必取和平手段先以理詰責促其反省如仍無效迫不得已或用兵討伐現政府已决定由保府第三師及第七師組織混成旅增入第二十師正在準備出動頃據海軍部消息劉總長於前日國務會議時提議謂我國對於德奥已實行宣戰政策嗣後海防事宜及海軍行動極關重要一切佈置防範不容稍有疏虞前此開往粤省之第一艦隊曾經派員勸慰並暗中監視其行動昨得報告該艦隊之態度頗形强硬仍無服從中央之表示擬再掬誠招撫如終不覺悟勢必以武力解决云云另函云雲南獨立一節政府方面雖未得確實之報告然外報傳佈此項消息愈逼愈眞當非畫出於虛造頃聞某要人言此事已經全體閣員議决取消極對付方法並由張遠伯秘書長面商總統亦頗贊成其大意謂雲南遠在邊僻消息不靈此次獨立實情尚難明晣深恐雙方有所誤會不欲遽加以激烈之處置故此時惟有暫持鎭靜態度如唐督果仍始終抗命亦當俟川局平定後方能解决滇省問題也 
又據政界消息謂劉存厚近接得雲南唐督軍來電云堯不忍長爲無益戰爭殺傷同胞擬即停戰尊意如何劉即覆唐督軍電云現因受貴軍隊襲擊故不得已而應戰旣如閣下所云戰爭爲無益請卽將貴軍隊先行撤退云云因此兩軍間遂起停戰之議但四川省省議會通告四川各軍仍持不信任氏所言停戰之意並力促川軍努力戰鬭將雲南軍追出四川省外（其詳已見昨日公電）然則川滇戰事之前途正自難知也 
[川局與南北之關係（成都通信）]  
　　羅佩金自川南舉兵西上後奪據縣城頗多如瀘縣嘉定犍爲宜賓資中資陽仁壽富順榮縣威遠井研青神十餘處昨（八月三號晚）據川軍前方來電云嘉定青神仁壽資陽已完全克復資中行將奪回觀此則滇軍前途戰事又將失敗又兼中央所派之援川客軍已有五六營抵渝之說此事如實則滇軍之失敗不待言矣近日川中民黨其穩健者出爲羅佩金作調人主張川滇兩軍停戰議和其激烈者則主張勸羅攻取成都以厚南系抵制北系之勢力此種主張居多數於是激起川中一般公民之公憤印刷種種公啟各處佈送張貼一爲省城各校學生請組織學生軍討滇啟一爲災民馮之傑等曁七十萬户災民泣告川軍長官士兵勿聽調停意見書一爲署名刦後餘生者敬告全川同胞白話可見川人心理之一斑矣至川省戰事前途刻間就各方面觀察似亦可空城計中所謂不好了三字了之蓋若客軍助川軍戰勝滇軍則川省將來仍有前門拒虎後門進狼之禍若川軍單獨戰勝滇軍則督軍省長之爭黨派意見紛至杳來亦無時已也若滇軍戰勝則四川必爲雲南之殖民地固不待言而南系中又增一新勢也然以最近之實况而諭則滇軍雖未必勝而糾紛必將無窮故中央對於現在川局若不急施適宜之法則川局之前途恐不僅關係南北系之勝負矣近聞中央有擬任周道剛督川之說如果實行中央亦有作用焉蓋周係進步黨年來左右川省政局該黨甚有力量近閱鄂督王占元復川省議會電云中央已任周暫行督川則明令似已發表矣又據京報中央擬任滿殿俊長川果亦實行發表者則今後川省之勢力皆握於進步黨之手政府之目的其可以逹到乎 
川中自戰爭開幕各界醉心權利者皆乘紛爭攘擾之際皆欲一出風頭其居此之代表以周道剛最爲活動周以一日本士官學校得業士憑藉進步黨之勢力一躍而爲師長已屬例外之事今復有督川之說省議會乃拍電詰責其電約滇軍之事周覆電謂約滇軍西上係釜底抽薪之計省議會刻又覆電云儉電悉川局糜爛渴望清平貴師長約同川滇各師長西上調停本會亦表贊同惟纓冠往救只可求之同室未可謀諸素有嫌隙之鄉鄰巧電恐滇軍逼處人民易啟驚疑自係實情并非誤會執事甫抵內江羅軍襲奪仁井等處可見滇軍狡詐調停西上非本心現在抽薪釜底計已不成爛額焦頭仍望執事本會手無寸鐵氛祲難消代表人民呼籲是其責任同處危舟之中不免有責備賢者之意投袂而起非公而誰力竭聲嘶其厚望焉四川省議會叩云云觀此則周亦非川人所贊同者此後周能否佔住地位與其政局上之影響若何全視其手段何如矣 
[陳督之之陸與援湘]  
　　陸巡閱使與譚督軍於十一日乘兵輪至大湟江口下椗電約陳督軍西上會商軍事大計昨陳督軍已乘輪上溯聞此行於西南大局甚有關係又聞陳督此行並着馬濟隨行係乘座第一號巡輪出發陳督係於十三日夕八點五分鐘出署逕赴東堤江防司令部坐談移時即從天字碼頭乘坐廣福兵艦出發並令廣明電輪隨同前往計隨同陳督出發者有衛弁二十餘員陳督此行係以面晤幹老爲主體擬請幹老一同東下主持大計並順道察視西江一帶防務大抵一星期左右便可回省至督軍署中公事已委參謀長秦一民暫爲代拆代行防務治安諸事宜則令陸軍各師旅團營長曁各統領共同擔任今之議論西南大勢者輙以幹老爲舉足輕重陳督旣不辭跋涉躬親往晤前之種種困難問題當可迎刃而解矣 
湖南譚督軍邇因湘中形勢日益緊迫於西南局面關係極鉅特卽迭電來粤布告一切頃孫中山李協和等以湘省一隅爲中原用武之地譚督若不能保守西南大局實受影響而譚督部衆祇得兩師非仗粤桂援助實力實虞不足現除密電陸使主持外昨並商請陳督派兵赴援聞已得陳督同意擬卽派林虎所部先行出發又聞韶關鎭守使張開儒亦將率師入湘昨已遣派陸軍少將盛榮超爲前鋒率領五旅十一團馬周永祚參謀王德富輜軍營王嘯所部一營砲兵魯子材所部一營工兵劉明義所部一營騎兵孫提所部一隊一律調回韶關日內開赴平石準備入湘現駐清遠辦賭之第十一團第三營昨已開拔回韶所遺防地職務已以龔得勝分兵兼辦矣 
[宣戰發表後之武漢]  
　　吾國對德奥宣戰鄂省王督軍先得政府徵求意見密電十四日榜晚乃奉明令立即召集漢口鎭守使交涉員警廳長江漢道尹曁武昌城內之各廳處長師旅長等官至署會議處置漢口德奥二國僑民及其財產各項當以前中德斷交所設之臨時檢查所業經裁撤應復設立於鎭守使交涉員警廳長之外並加派江漢道尹會同辦理一切事宜均遵照國務院頒布外內各部所定條例施行聞漢口之奥領事係奥商某洋行代辦規模極狹商務亦微在歐戰以前有奥商七八人現僅三人領署亦無衛兵辦理處置事宜較德人爲簡至没收德人財產各項雖稱繁雜然早經調查就緒彼德人亦自預爲收拾並不難辦大約兩三日必可辦竣瑞記捷成禮和所儲軍器前次絶交時已查明封鎖茲聞須搬往鎭署軍需庫瑞記等行所存之兵工材料則業已預售於漢陽兵工廠矣留漢之德人前聞當道擬令其移居廬山牯牛嶺以便嚴重監視茲因廬山常設警察需費頗巨而德人之操平和事業者依照戰時國際公法仍可照常營業亦不便驅之山僻絶其生機於是另行擇定漢口後湖鐵路側德人所建德華中學校令德奥人一律移居由警察廳專派警隊一棚常駐於外以資保護該校於絶交後業已停辦居屋原本空閒足敷收容多人今在漢德奥人男婦老幼只三十餘人即一人佔室兩間亦綽有餘裕德華銀行於絶交後大部分營業已停僅餘德奥商人存欵之支付茲於十五日正式閉門所存現金尚有三十餘萬由漢口中國分行接收德人所辦中西日報（英文）現有改歸美人某繼續出版之說官廳尚未准許聞該報尚欠承印之某書館印資數百元德奥商人於十四日午有向電局發送德奥文電訊者聞電局因奉有交通部令拒絶收發該德人等無法乃改用英文明語發出現電局對於華洋各商電檢查愈嚴即某通信社記者發電亦須其領事蓋印證明電文有關係吾國軍事者須删改之蓋因現已處於戰爭地位不能不採嚴格的取締也 
[敎農兩部新設之機關]  
　　實業敎育兩廳官制前經農商部敎育部提案送交國會當經大會議付審查其後遂擱置未經通過近來張范兩總長以此項實業敎育之督促機關不可久付缺如特於日前將前兩項官制重行提出國務會議現聞會議之結果業已表决提前實行大約俟各該部人員擬定卽可望正式發表又聞農商部因欲調查全國經濟狀况及戰後經濟上之設施特於部內設立經濟調查會其所標宗旨爲調查全國經濟實况並規畫戰爭期內及戰後經濟上應行設施事項其稅關設於農商部內分有總務農林漁牧工商礦業等五股云 
[津浦路購車租車案再審]  
　　津浦鐵路租車購車舞弊案第一日開審情形已詳誌昨報昨日（十五日）繼續開審上午十時二十分開庭劉審判長報告今日審問各證人之口供爲本案之參證當命津浦鐵路局機務處長蔡國藻到庭述供蔡國藻供稱民國三年到津浦路局四年始長機務審判長問關於租車之事知其詳否蔡國藻答曰本處所司爲修理機車車輛事務至於添購車輛之事則非本處責任若添購機車則屬於本處審判長問此次路局添購機車係何人提議蔡國藻答曰係國藻提議因本路車輛不足已非一日前曾議過數次故有此次之結果審判長問王局長接事後你是否提議蔡國藻答曰是國藻提議審判長問機車圖樣是否係你所辦向何處購車曾提議否察國藻答曰機車圖樣是國藻交出並未說及何處購買方妥之語審判長問曰何時始知購車之事成立蔡國藻答曰係三月三十一日局中有公事來本處並合同一紙國藻閱後見其中謬點甚多即對於局長上一意見書此書上後即無消息審判長問部中查辦等事知之否蔡國藻答曰知之審判長問關於租車之事略有所聞否蔡國藻答曰租車之前曾來本處取過圖式審判長問此圖係親自交去或派人送去蔡國藻答曰取圖式不僅一次有時面交去有時派人送去審判長問送去之圖式有幾種蔡國藻答曰共兩種一爲蓬車式一爲高邊車式審判長問關於正副局長議定租車事有所聞否蔡國藻答曰因與國藻等議定之式不合且無公事交下所以未便參議審判長問對於租車購車之事有無意見蔡國藻答曰對於購車事曾有一意見書上局長處理由詳於書中其他非責任內之事概不知曉審判長曰俱係確語要具結蔡國藻曰俱是確語審判長命蔡國藻退復審總務處材料課主任關葆麟問何时到局辦事關葆麟答曰民國元年由奉天調局去年十二月到材料課審判長問關於租車之事知否關葆麟答曰實不知之審判長問關於購車事總務處長曾對你說過否關葆麟答曰二月二十日處長始對葆麟說及旋交來一擬定之稿（一和洋行購車事）命照議簽名葆麟以稿已擬定故拒絶不肯簽名審判長問不簽名有何意思關葆麟答曰不簽名有兩種理由一非本人擬稿不便簽名二此稿內容有不妥處不肯負責審判長問送你八百元何人何時關葆麟答曰童處長親自送的午後四點鐘命葆麟到總務處公事房即與葆麟一報紙包曰此係購車之折扣八百元請收下葆麟答曰此欵不敢收童處長曰人人俱有的無妨葆麟還是不敢收即退出審判長曰此事退出後曾對人言及否關葆麟答曰從未對人說過審判長問副局長交錢與你之情形如何關葆麟答曰副局長命人呌葆麟去仍以前之八百元紙包與之並謂此係折扣銀收之無傷葆麟仍拒之審判長曰以上所供俱係確情須具結命之退又審會計處長包光鏞審判長問局中支出之事完全負責否包光鏞答曰本處憑局長之命令支出審判長問收入之事屬於會計處否包光鏞答曰收入之事亦屬會計處審判長問租車購車之事何時知之包光鏞答曰於報紙中見之事前未悉審判長問正副局長簽字時在場否包光鏞答曰非關已事不甚留意有無外國人在場亦不甚留意不過局長曾有局令備欵審判長問係備美金抑華金包光鏞答曰命備美金光鏞曾對副局長云最好是到天津交行支用滙票審判長問局令是否用正副局長名義包光鏞答曰是正副局長名義審判長問在材料課打聽價格如何包光鏞答曰據交行之價爲六七七副局長打聽之價爲六七後副局長對光鏞曰改爲六七三五審判長問何以旣付紙幣又付現洋包光鏞答曰因紙幣不足故又付與現洋審判長問紙幣幾許能憶及否包光鏞答曰係十二萬紙幣審判長問在何處交欵包光鏞答曰二鐘後命出納課付欵交華美洋行五鐘卽回家後出納課來電話曰欵照送到行轅審判長問交欵有九萬現銀知之否包光鏞答曰到局後始知嗣後愛莪里帶來正式收條換去臨時收條光鏞見收條不錯即相信此欵確係華美公司所收審判長問送你二千元之事如何包光鏞答曰大致八九號五鐘後童處長親到光鏞家來並送天津中行票二千元謂此係租車之回扣請收下光鏞未收童處長又勸許多話並云此欵係應得者且得此欵者甚多不必客氣將欵置桌上竟去明日光鏞將此欵帶回局中交與出納課暫存審判長問此欵存於出納課係暫存抑係正式收入包光鏞答曰向來局中有事件性質尚未明晰者可暫存於出納課審判長問童處長送二千元時有第三人知之否包光鏞答曰光鏞自度分欵者旣多知之者必衆審判長曰語俱確實須具結令退出又審問會計處之出納課主任柴文錦審判長問對於支出收入均負責任否柴文錦答曰對於處長負責任三月五日處長命備十二萬美金審判長問紙幣現金之支配究各幾許柴文錦答曰接到憑單時行市未定即預備欵項後會計處長有單命付紙幣十二萬餘九萬係現洋存票審判長問會計處長命將此項交給誰耶柴文錦答曰會計處長命當童處長面交與華美公司下午四點餘會計處長又命將此欵送到行轅當卽送去審判長問送去係何時柴文錦答曰送去係五點多鐘至行轅時童處長同一不相識之人（北音）同出檢查鈔票檢畢即寫一臨時收條上蓋華美公司之印章一並書明明日取其餘現欵回局後已六點餘用電話電知包處長謂欵已送到並取回收條第二日童處長同二外國人來局云此係華美公司來取現洋之人並出正式收條換回臨時收條旋即請正副局長簽字（臨時收條當即交與童處長交回華美）後令華美來人在正式收條印花上簽字此人簽洋文愛莪里始知其人爲愛莪里審判長問現洋何日交出柴文錦答曰六七兩日始將九萬現洋在花旗銀行點交清楚 
[水災與各省郵電鐵路]  
　　交通部致直奉豫魯湘粤閩各監督電云近日霪雨兼旬山水暴發致各路桿線多被冲壞其受損較輕者疊經據報修整照常通電惟間有受損過重之處以水勢正盛一時不能修理遂使電信無從遞轉現值時艱孔亟政務軍情關係重要如果水勢稍退亟應督率工丁無分星夜竭力趕修以期要電不致稽阻仰飛令總管及各該局局長領班察看水勢迅行設法並將察看及修理情形隨時電呈是爲至要交通部灰 
川藏電政監督致交通部電云連日據成都新津嘉定叙府五通橋瀘州重慶等局報告河水大漲沿河電趕多被淹没且有被水冲去者而成轄向陽場及新津城外過河高桿均被漂没各等情查此次川河暴漲沿河漂没房屋溺斃人畜無算爲近數十年未有之災除飛飭各局趕速購木修理外謹電奉聞川藏監督處叩庚 
津浦路局致交通部電云據車務處電稱本路第三四次快車改由陳唐莊爲起訖站點業經具報在案現自八月十三日起所有往來天津濟南第五六次慢車一併改由陳唐莊爲起訖站點並備小輪及駁船於每日上午六點由天津法國橋碼頭載運第六次慢車搭客及行李開赴陳唐莊站登車七點五十三分由陳唐莊開下午六點零一分到濟南其由濟至津之第六次慢車每日上午六點四十分由濟南開下午三點四十三分到陳唐莊換乘小輪開赴法國橋碼頭登岸等語除飭遵並登報廣告外謹電請鑒察世章之常元 
[石家莊大水與晉邊兵亂]  
　　字林報山西太谷縣八月九日通信云直隸近遭大水災延及正太鐵路東端之石家莊以故交通大受阻碍自七月二十九日起直至今日始接北京及沿海寄來之郵件石家莊者昔爲無關重要之村落自爲鐵路之交點後一躍而成商務要埠據本年五月間調查其户口已逹六七千人旅客來往旣多宿店爲之林立 
 
 
 

Page 7

 
 
正太鐵路於此建有巨屋以供修理機械車輛存儲材料之用此外尚有英美烟公司之貨棧辦事員所住之大洋房商務書館中華書局之分店及銀行等郵局雖不大而所寄遞晉省中央與秦省北部之郵件爲數甚夥京漢鐵路亦於此建屋設廠至於實業則惟軋棉廠與蛋廠數所而已石家莊北與正定之間有葡萄河京漢鐵路於河上建有長橋京漢全線之橋舍黄河上者外當推此爲最長七月二十五六七三日大雨如注河水汜濫於平原廣可七十里聞葡河上之橋已被衝毁京漢路軌當多受損石家莊街中之水有深至四尺者鎭中房屋多以土築故牆壁甚易坍塌聞鎭中之屋什七毁於水中居民攢聚未圯之屋以避風雨糧食來源未幾亦絶壓斃於倒牆之下者實繁有徒而溺死水中者必亦甚多第不能知其確數耳本省西南之亂事現仍未平當道禁止各報登載此項消息亂區有二一在西南萬泉稷山二縣附近其地大砲之聲百餘里外猶能聞之日者太原道中盛傳督軍之兵失機關鎗三十架大砲一尊陣亡軍官多員而當道僅准報紙登載陣亡軍官一員一在平陽北汾水西面汾西縣附近其地戰事雖不若南面之劇烈然亦未可漠視之汾西縣現被圍該地官員乞救鄰縣甚爲急迫道中因夏雨不良於行而督軍仍派出軍隊五千人馳往平亂且於省中募兵以補缺額聞本省西邊黄河重要渡口磧石鎭亦有匪亂該鎭有宿店多家近數年來因販賣鴉片積資甚富致爲匪人埀涎該鎭與秦省僅一河之隔故秦省鴉片殊易輸入晋省自第一次革命後　苻充斥至今未已非俟秦隴嚴禁販運鴉片晋省嚴禁吸食以絶私販銷路則恐居民無日得安寗也前者孫省長對於此事頗能認眞辦理厥功未竟離任而去數星期後其所樹嘉績湮没無覩殊可惜也本年夏季雨水充足秋收可望豐登數月前患飢之處今皆廣種高梁雜糧人民皆欣然有喜色矣 
[石家莊之水災情形]  
　　直省此次大水爲災如京北天津保陽等處災區之廣損失之鉅早經迭詳各報惟沿京漢路線一帶前以交通中斷未易探詢災情若何迄鮮紀載昨據石家莊某商號夥友縷述該處被水情形實較以上三處有過之無不及也其言云石家莊在數年前本一極僻陋之村落自正太路之起訖站改向石家莊後不數年竟儼然成一商埠且不獨爲入山陜之孔道兼爲京漢路中段之一重要宿站商旅輻輳百貨雲集橋西（卽正太路起訖點）一帶列肆而居者約兩千家歷年來如公司如貨棧累有增加卽戲館娼寮以及其他遊戲場等亦無不應有盡有不圖此繁盛之區一旦盡爲此滔滔者席捲而没洵可慘也據謂當水之初至時原無洶洶之勢故一般商民多不甚介意旣而目擊水勢有增無減方思妥籌避水之法詎料未容措手山水暴至平地水勢由尺餘忽漲至六七尺於是橋西一帶盡成澤國而房屋之倒塌者亦如摧枯拉朽相繼而至時一般商民咸思逃命遑顧其他各謀安全以求棲身如中華劇園玉豐飯莊三合藻堂（以上數處地勢旣高房亦堅固）曁兩車站之客貨車無不擁滿擠滿後至者欲覔一避雨地幾不可得如此三日未覩烟火一種悽愴情景實生平所未見至販賣食物之小販亦多高抬市價每值十者恒索百一時獲利頗豐事後調查其損失鉅者以義合大成公盛義盛長元泰新泰裕等數商號爲最甚其餘雖尚有百餘家未致完全淹没要亦破壁不完者居多綜之此次石家莊一隅被水損失其數至少亦須百萬以上誠浩刧也 
[傅良佐督湘後之消息]  
　　自傅良佐督湘令下後譚組庵省長即有退休之意擬俟傅氏到湘即正式提出辭呈事爲熊秉三所聞特由津電致譚氏勸其協助傅督共維湘局幸勿恝然捨去致失湘人之望並一面電請省議會設法挽留母任辭去刻聞傅氏不日卽將履湘任事除由譚兼督曁第一第二兩師師長去電歡迎外並特派長寶鎭守使梅馨赴京軍署副官長蕭昌熾赴漢守候迎迓更派委專員二人會同警察廳長林支宇籌備一切迎接事宜以表敬意 
自傅氏督湘令下又有第二十師來湘之說昨聞段芝泉氏已有電來謂此次范國璋師長率軍南下並非專駐岳州乃輔助吳查辦使入川辦理一切雖擬定師部駐紥岳州而所部軍隊則分駐武漢宜昌荆州岳州一帶特此聲明以免誤會云云又聞范師長現已抵漢擬派第三十九旅旅長車震先行入岳駐紥以便吳軍撤防入川刻下車旅長已定十五日拔隊來湘昨已電告譚兼督軍查照矣 
湖南政務廳長范治煥前經譚省長派其入京與中央磋商政務刻聞政界人云范氏昨有電來擬俟公務完竣卽暫行留京特表示辭職請譚氏另和簡員接替譚氏擬即挽留不允所請如再行堅辭則擬任前湖南民政司長仇鰲繼任矣 
[魯省魚台之匪患（懷瑾）]  
　　魯省之魚台縣介於曹州與濟寗之間多盜之地也自毛思忠猖獗後縣境土匪紛起如蝟毛不可爬梳近有自該縣至者陳述匪禍極爲詳悉茲分誌如下 
魚台縣之東南境與江蘇之豐沛兩縣毗連月餘以來匪黨即據爲老巢盤踞甚固其著名匪首之部下常川住該處者以毛思忠黨羽爲多約二千餘名岳維田次之約千餘名孫某又次之約八九百名匪徒所過之村必佔據莊村勒令鄉民供給飲食該處周圍五六十里凡小康之家皆避居城鎭其未逃避者多築土砦以自衛匪等目前無可搶掠則專力攻打土砦攻破之後人民財物擄掠一空現聞土砦被破者已有十餘處 
從前匪黨掠人勒贖多擇家主而握財權者以爲綁票之目標現又改變方針所架之人多係婦女尤以少婦受禍爲最厲蓋匪等之意以婦女被掠後其家族之設法贖回必較男子爲尤急故匪黨掠得婦女名之曰搶快錢凡掠去女子能當日贖回者高其價過一日次之過三日則與男子等又從前勒贖之價但佔計被綁者動產之多寡以定價值之高低現今勒贖則合其田園房屋盡估在內必使之家產凈絶不爲匪則不能生活也 
匪黨架人勒贖並非成羣集夥多則七八人少則五六人不等或僞爲肩挑貿易或假作乞丐僧道而其錢袋腰間則無不挾有新式利器迨混入村內後相機度勢乘人不備卽行刦掠日前該縣蕭家堰劉姓被綁初到賊匪不過六人及鎗聲一鳴餘匪即蜂擁而至若輩伎倆類多如是又日昨濟寗城內有賣菜者二人剃頭匠一人皆被軍警看破搜出槍枝亦毛匪之黨羽也 
毛匪攻圍豐縣時帶有從前之票八十餘名安置在豐縣以北之某鄉村內派黨徒百餘名携帶盒子砲七十餘桿在該處看守不料於日前夜間被孫岳兩股匪黨將此八十餘名之票全行刦去藏匿他所現毛匪正擬與孫岳兩匪宣戰果成事實附近人民將來結局又不免受一場塗炭矣 
距魚台縣東南四十里之西城村居民胡在茲有田二百餘畝略蓄資財其幼子胡象年十二歲偶在村外游玩被匪架去索洋一萬元限五日內繳清胡某無法措辦逾限未贖匪遂將胡象殺死刴成兩段以其一段投之胡姓宅外亦云慘矣又日前毛匪攻豐縣時强迫魚台縣南境之貧民爲其前驅閱九晝夜卒未攻破當兩方戰鬫時匪徒以貧民爲障以貧民爲障蔽故死者甚少而一般貧民之斃於鎗林彈雨中者又不知幾何也 
剿匪之陸防各軍現已大集於濟寗一道魚台縣境駐紥軍隊爲數亦復不少但官軍所到之處匪徒即行逃竄並不迎敵及離官軍已遠耶復集合刦掠如故彼出則歸彼歸則出慣用此法以乘軍隊之敝當青紗障蔽之時匪等出没無定路徑又熟欲驟然撲滅實非易易也 
[杭州快信]  
　　交涉公署第一科長丁紹灜本兼充辦理德奥戰時事務處辦事員前擬赴莫干山調查德奥避暑僑民現因事繁不克分身已作罷議改飭武康縣切實查明報告 
前充九十八團連附楊馨住運司河下八十二號門牌此次赴紹運動軍隊事洩往捕已早逃逸昨在六克巷某木作內拘獲楊弟某甲解送軍法課跟究餘杭統捐局長郭鳳誥（温州人）因病請假來省在浙江病院就醫昨已逝世遺缺委朱其煊接充 
吳興第三區菸酒公賣分局沈灦辦事不力控案疊疊有不日撤差消息紹興第五區分局長韓秉彝調任桐鄉昨亦發表 
印花稅分處長畢奎因近來銷數日減有虧認額昨特派多員分赴各屬商會勸銷 
直隸曹督軍以近畿一帶水災深重電浙請撥欵助賑軍民兩長昨分飭各屬勸募 
地方通信 
[松江]  
　　改組敎育會之議案城中學界某君等以縣敎育會戳員改選在卽而組織會長者各樹旗職四出運動遂擬具取締會員資格及根本改組之議案以杜競爭聞其改組辦法擬分該會爲兩部以評議員爲立法部以正副會長爲執行部並於立法部中分三股曰社會敎育股曰學校敎育股曰會計庶務股如遇會員提出議案時須先交各該股審查俟審查完畢始交大曾提議議决後方交會長執行至取締會員資格以中學畢業或與中學畢業有相當程度及現任校長敎員與檢定私塾敎員爲限其餘不認爲本會會員業已呈送會長於大會時公布討論惟敎育會本係研究機關會長是否須負執行責任且執行時是否有與敎育行政衝突之處想屆時必有一番討論至該會經濟部分每年共支領一千元除撥巡廻演講二百元敎育雜志六期印費編輯五百二十元書記庶務一百九十二元會役七十二元開會飯菜十二次洋五十七元六角其他活支雜用每年亦須百元以上以入抵出尚覺不敷云 
學校消息彚誌女子第一高小校長章以藺現已易聶氏女校長聶楊女士繼其後縣立各高小之國文成績業經評議妥協以泗涇鎭之第四高小爲最優第二第三次之第五殿其後縣屬各校開學日期一律定於夏曆七月初六現正招考揷班生及修葺校舍省立第三中學取錄新生較嚴凡各高小畢業生之投考者祇䤸三分之一其餘概落孫山云 
[無錫]  
　　取締敵僑種種政府自將對德奥言戰通告發表後縣署昨接王道尹訓令飭將管轄境內有無奥人僑居及所有財產等事詳細調查報告以便轉呈軍民兩署其調查項計分六則（一）境內有無僑居奥民及户口多少（二）境內有無奥人自置財產及租借地畝（三）境內有無奥人慈善事業及工場商店（四）境內有無奥人集合所及住居傷舍（五）境內有無奥人服務應雇及變更國籍改易姓名或服裝（六）境內有無奥人與本國人之債權債務關係以上各條已由縣警察所轉飭各分所分别詳查限日具覆再有中國交通江蘇三銀行亦已接到外交及財政兩部令知凡德奥國人如有欵項存放各該銀行者即屬敵人私財應即停止支付云 
禁止浮耗國帑縣署昨接蘇常王道尹轉齊省長通令略謂值此國家多事之欲財政碕窘對於各種用欵各縣知事每多藉口戒嚴浮支濫用消耗國帑爲此令仰該道尹轉令各縣知事須撙節度支勿稍濫用云云 
[鎭江]  
　　租界取締船隻之通諭鎭江英租界工部局發出通諭云照得江濱一帶來往船隻自由靠岸殊碍租界主權嗣後除本租界棧房所雇用之駁船外無論何種船隻如停泊江邊裝卸貨物均須照章納費又各種船隻於每晚六句鐘後概不許靠岸駐泊如違拘罰不貸特此通諭切切附納費規則舢板一日以內大洋二角五分小駁船一日以內大洋五角大駁船一日以內大洋一元據此通諭是十七日報載新章稍有不符並聞章程雖已規定尚未實行前載十五號施行之說亦非事實云 
[揚州]  
　　鄂岸擬借蘆鹽通泰場商公恒茂濟南湯商大德等以鄂借蘆鹽關係准鹺全局特禀請運使設法阻止聞張司長擬轉呈鹽務署辦理並令該商等母得恐慌 
張鎭守使赴寗新任通海鎭守使張仁奎以新任蘇督軍蒞寗在即於本日（十九）早一時乘輪赴寗道賀李督軍接任 
扣留民局信件各埠民信局自歸郵政局代爲寄遞後惟內河仍由各該局自行轉送現鎭江新任郵政司某君因此章尚未明悉日昨將內河民信局十七家所帶各錢莊銀信及包裏等物查去指爲違法令每局罰洋十元聞該業同行擬在申開會聲明未違法理由呈請洋關准許放行不知能邀准否 
[江北]  
左秋周之免職譚免職淮揚道尹左秋周歷史關係稍涉時事者類能道之復辟之際雖無何種表示而當道以人的關係終未能釋然於懷左氏亦甚惴惴故有辭職之舉迨省吏復函慰留聞者以爲其位置一時不致搖動乃忽　靂一聲免職之令下一般爲飯碗問題計者莫不憂形於色左亦滿腹牢騷不可名狀聞曾電訴中央决計於卸事後卽行赴京有所陳述其眷屬則暫寄浦中現正與空心街丁姓接洽宅第新任淮揚道尹王曜有八月二十日來浦視事之說然據政界消息則謂其尚需時日也淮揚兩屬紳商魯楨周樹年王文藻等特電段合肥縷陳左氏治績一若深爲惋惜者焉 
[安慶]  
　　拿辦菸酒分棧經理安徽菸酒公賣總局長以二區分棧經理朱文彬朦收國稅塡用大頭小尾聯單曁私派潛山支棧經理劉之推捲欵携票潛逃特派委會縣查辦并派張委前往接收旋據張委復稱朱文彬已往合肥其子抗不交代復經該局長令合肥縣拘案送懲一面令宿松縣勒令交卸現據合肥縣復電朱文彬已由殷實商人取保該局長以此等重案該縣准保未免姑徇特呈請省長飭令保人將朱交案以重稅欵 
[嘉興]  
　　天凝莊巨刦案續誌嘉興與嘉善交界之天凝莊鎭於前晚被梟匪數百人劫掠該鎭商號經駐鎭水警與之激戰死七人傷十餘人已誌前報茲悉該鎭德源衣店復源衣店曁江二泰南貨店江三泰紙店等十餘家均被搶刧而同德當舖被刦去衣服飾物爲數尤鉅嘉善縣孔知事據報後即前往履勘並電呈省吏飭屬限緝水警區長俞肇桐亦派小輪前往追捕日昨孔知事乘車赴禾謁見張知事商酌緝捕事宜旋即至戒嚴司令部及水警署面呈刦掠情形現已加派水警巡船扼守 
荷花港組織小學校嘉興東鄉荷花港人烟稠密兒童衆多而國民學校尚付缺如茲該處公民江某施某等擬組織一國民學校以便兒童就學刻已勘定校址佈置一切一面呈請官廳備案並聘定胡志成爲校長定於陰曆七月二日開校上課 
嘉湖同獲嫌疑黨人嘉興檢查車站軍警於日昨在車站拘獲嫌疑黨人王震一名解送司令部由童司令官督同張吳兩執法官一再研訊未得確供旋卽發押聽候再訊省垣據人密報謂住居湖洲梅溪下青善街羅姓屋內之韓瑞林係屬黨人等語遂由省令由警備隊第二區張統帶派隊於前日赴湖將韓瑞林拘獲收押現由王鎭守使電呈楊督軍請示辦理 
[杭州]  
　　嘉興鎗斃黨人嘉與偵獲之黨人方夔張雲軒二名迭經童伯吹司令官反覆研訊聞已供認受人運動圖謀起事等情當由童司令據情致電楊督軍請示茲聞楊督軍覆略以方張等謀爲不軌供證確鑿罪無可恕應即執行鎗斃云云並聞方張二人已於昨晨（十九日）由監提出綁赴西門鎗斃矣 
籌議設立司法公署高等審檢兩廳日前（十七）奉到司法部訓令以七年度司法經費業經國務會議議决增加所有前次公布之期司法公署應卽籌備成立令卽遵照辦理云云陶經二廳長奉文後已訂定今日（二十）在檢廳會議辦法以便籌備觀此則司法公署成立之期殆不遠矣 
雜評一 
[川事與雲南關係（一子）]  
　　據中央消息唐督軍尚未有正式獨立之報告惟最近來電對於川事頗爲憤慨因之政局中人觀察謂政府處置川事得宜則雲南局勢未始不可挽救然吾以爲唐督軍苟僅爲川事而憤慨者何至無法解决而必欲與中央脫離關係乎爲一省爭意見之故而與中央脫離關係量太狹而名亦不正此吾之所以懷疑也若欲以處置川事得宜挽救雲南局勢不過徇唐督軍之請耳然今日川人之憤慨　軍無異滇軍之憤慨川人徇滇人之請以全滇勢必失川人之心以失川得一失一未爲上策則如何而能適當此又吾之所懷疑者也况乎此次之處理川事决不僅關係一雲南唐陸爲西南中心人物而兩人之態度久未明瞭今唐之態度已近表示而陸之態度據外電因陳督直桂之接洽亦已確定然則政府又將何以挽救之哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宣戰後之海上風雲（六）]  
　　宣戰主旨之聲明松滬護軍使署昨發布告云案准內務部誎電開現奉大總統布告對於德國奥國立於戰爭地位并聲明宣戰主旨在乎阻遏戰禍促進和局對於敵國人民非有仇視之意自與德絶交以來該國人民繼續居留從事職業相處無虞我國民誼别公私中外共見茲中德中奥之間國際和平業已破裂國家爲自衛及保安起見頒布處置敵國人民條規而於其身體生命名譽財產等依照國際公法及慣例仍予以適當之保護我國民當知此次宣戰爲世界國家爭正義人道最後之勝利一舉一動自當以正義人道爲疇範對於繼續居住之敵國人民須互守相當之禮遇勿以感情所激肆輕侮之言詞勿以客氣相陵爲非禮之行動世界各國覘國家之程度恒以國民之氣量爲衡大國民之襟期在爭正道而戢私忿深願我國民共體斯旨以光明正大之氣度或示世界以增進我國民之聲譽與國家前途之光榮本部有厚望焉等因到署爲此布告仰所屬軍民人等咸喻此旨切勿誤會此布 
奥國政府之委託江蘇特派交涉員薩福懋君昨咨各省交涉員及兼理海關監督文云爲咨會事案奉外交部電開准荷使照稱奉政府訓舍奥政府委託照料所有奥國在中國利益等因本部業經照復承認希查照等因除分别呈報咨行外相應咨會貴交涉員請煩查照爲荷此咨 
德華銀行之檢理德華銀行封閉以來業已數日茲據他銀行中人云該行自我國政府對德絶交後卽從事籌備所有人欠欠人及大宗欵項亦早理結此次被封之前一二日該行大班已將一切緊要賬册及受抵物品裝置木箱十四隻妥爲保存其平常賬册四箱悉行交出由中政府委託中國滬行洋經理孛山）譯音）會同麥加利中法實業花旗四銀行所派專員就近前往公同檢理聞四銀行連日正與該行買辦及行員等分别結束各項賬册俟整理完畢由中政府特派監理員天津中國銀行顧問巴塞里氏到滬會議辦法再行宣布故目下執有該行鈔票及存欵者須靜候議定辦法方可支領字林報云西員巴塞里氏昨已由京抵滬接收德華銀行並將會同上海交涉員與中國銀行宋行長清理該銀行賬欵 
德奥高行之趨勢僑居滬上各德商自我國政府抗議絶交後已早爲籌劃所有著名各商已將行務分清平日經理德貨者完全用德人管理其與英美有關者則雇英美國人充任行員茲因我國政府進而宣戰對於奥國亦同時决裂該兩國僑商爰於前日假某西飯館商議暫停營業以應時勢俟和局告成再行恢復並以所用華員平日深資贊助擬將薪水開支至某月爲止以爲酬報議畢即將此意轉告各本行職員故連日德奥兩國僑商結束行務甚爲忙碌 
奥船活動之外報文匯報云上星期中國收管泊於浦江之奥船三艘日來船中甚爲活動星期六日支那號業已生火大約三船不久可以出海供役 
滬交涉員之權限駐滬交涉員一職冠有江蘇交涉員頭銜其故因各國總領事均駐滬上其職權可辦理江蘇全省交涉事務與江寗鎭江蘇州各交涉員專辦一方交涉者不同現因對於德奥宣戰後各地交涉事務殷繁非有統屬機關不足以期迅捷故昨由外交部電告薩交涉員謂現已咨商齊省長將滬海道區所屬之上海寳山南滙川沙太倉奉賢青浦嘉定松江金山崇明海門等十二縣知事同歸管轄遇有交涉要務直接禀承辦理以免周轉延悞等因薩交涉員奉電後當卽咨明滬道雙方通令各縣一體遵照 
[滬上倏起大風潮]  
　　入秋以來炎熱異常自前日始稍覺凉爽晚間風雨交作及至昨日風力尤猛黄浦江中之大小船隻走錨斷練者不一而足有某麵粉以司之駁船一只滿儎麫粉於昨午駛至陸家嘴浦面忽被狂風吹覆幸時在白晝未致傷人然所裝之粉已大半漂失被隣船撈起意圖吞没旋爲水巡捕房所聞立派巡船及救生船馳往彈壓並嚴查私撈之人以便追還又據浦東一帶農人來滬述及今届棉花苗鈴甚旺可望豐收乃今日忽起風潮頗爲可慮並聞昨因風雨終日米價已漲洋一角矣 
文滙報云十九日午後徐家滙氣象台曾預測上海與台灣海峽之間海面波濤甚惡狂烈旋風環繞於颶風之中心吹向福州與温州之海岸昨晨七時浦東海關信號處以大風將至鳴砲示警昨接電信知吹至台灣海峽之颶風折至西北偏北方面台灣與馬鞍島間有旋風上海前日即有狂風疾雨昨日尤甚壓度低落風至東北偏東就上述諸現象察之大風刻距離上海不過二百英里左右昨晨警砲旣鳴風旗亦挂所有防衛方法均已施行各貨船俱泊於浦東方面或停於蘇州河昨晨十時有滿戰麫米之貨船二艘在蘇州河口欹側入水麫米大半漂沉當時華人立於外白渡橋上觀者數逾千人未聞有損失生命情事但有數舟子泗水逃生而已風力頗頸波浪常衝入公共花園黄浦灘及租界他處屢有吹倒樹木之報告惟尚無重大損失午後二時得報知大風距上海約二百五十英里向東西方面吹行上海適當其衝午後潮流甚高公共花園一部已被淹没爲時尚短九江路及虹口一帶低區亦被水淹午後風勢雖暫息然未可視爲上海得免風暴之現象蓋颶風行動殊難預測也 
附錄二十日徐家滙氣象台報告二十日晨上海狂風驟雨勢更猛烈氣壓速降風向東北偏東徐吹又午後四時三十分鐘預測颶風吹向杭州灣以北之海岸颶風之後或有狂風暴雨東海與黄海之間有旋風父島所報告之新颶風將吹向琉球 
[四誌奥領事署之奇案]  
　　行兇人在津逮捕 
　　文滙報云據十九日路透電社天津電稱近在上海奥領事署行兇之奥人克萊姆拉昨由天津會審公廨出牌票拘獲該犯當時曾奮力拒捕云上海租界當道現議將該犯卽行解交上海會審公廨訊辦 
[總商會愛護金融主權]  
　　上海總商會致北京電云大總統國務院財政部鈞鑒道路傳聞外人要求政府合辦滙業銀行准其在通商大埠發行紙帑此事實行金融之權操於外人現幣胥變紙劵工商各業皆將束手務懇大總統鈞院鈞部俯念全國人民生計堅持拒絶稍留一線生機無任迫叩上海總商會篠 
[曉諭人民家置國旗]  
　　滬海道尹淞滬警察廳廳長上海縣知事均接省長通令云案准內務部咨開准敎育部咨開國旗爲全國徽識外之爲國家尊嚴之表示內之爲國民精神所繫託故近世國家其人民對於其國旗莫不敬若神明重如生命誠以國旗旣爲國家徽識民託其生命於國家之下即不啻託共生命於國旗之下是國旗之於國家人民對內對外其關係之重有如此者吾國自共和成立政體確定始由立法機關制定國旗頒布通行已六年於茲矣惟是變亂屢經人民對於國旗之觀念未盡明瞭而窮鄉僻壤之區甚或有不知國旗爲何物者應由貴部通行各省轉飭巡警曉諭人民責成户主家置國旗一面遇有國家舉行典禮之日一律懸掛俾一般人民因尊重國旗之故而發爲愛護國家之心由是國家不致動搖國體可漸臻鞏固除令行各講演機關特别講演外咨請查照施行等因到部除分行外相應咨行查照等因准此合行訓令該口口即便導照此令 
[兵工廠門禁森嚴]  
護軍使署馬參謀長以兵工廠內工匠不下二千餘人每日上工落工之時出入甚衆當此戒嚴時際門禁自當格外愼重故特令由駐廠步各營長轉飭各局門守衛士兵嚴加防範凡遇有人入廠無論官長員司及工匠夫役人等皆須查驗通行證劵如無通行憑證者概行阻止進局其站於廠內之崗兵遇有在廠行走之人亦當詢明在何廠工作並驗其所佩銅牌以昭愼密昨日三十八團各營長均已分令大局門北局門後局門等處各排長認眞稽查矣 
[憲兵檢查電車搭客P ] 
　　松滬護軍使虛永祥前以高昌廟地方設有兵工廠關係重要定爲戒嚴區域防範格外嚴密嗣因迭次在南火車站及同安里等處破獲炸彈爰飭步兵三十八團在廠內廠外各處要道加派軍士站崗查察行人並取締華商電車每晚於九時半以後不能向高昌廟一帶行駛祗准至薛家浜曁車站爲限均誌前報前日盧護軍使又飭憲兵營撥派憲兵於傍晚八時起在往南之電車上隨車稽察男女各客有無挾帶違禁物品自前晚起已實行檢查矣 
[携帶炸彈之牽連]  
　　前日（十九號）午後三時南火車站由軍警偵探指獲携帶炸彈之趙烈一名曁炸彈十枚解送護軍使署訊辦後旋在新北門外民國路又獲趙之同黨馬龍飛一名就近解送警廳暫押聞馬年僅二十餘歲亦係安徽巢縣人寓居北市楊樹浦新康里六十二號門牌被偵探偵悉與杭州某黨人勾通希圖舉事配置巨大炸彈十枚密令趙烈先乘轎式馬車往南車站守候以便在站會齊偕赴杭州故先至車站將趙烈拘獲當趙烈被獲之時馬龍飛尚未得悉是以由楊樹浦雇坐黄包車空身往南迨至民國路爲偵探陳春和等所見即從車上截獲解由二區一分駐所立解警廳昨已派警將馬解送龍華護軍使署併案訊辦 
[突如其來之暴客]  
　　住居北四川路八百六十二號門牌之浦樂洋行經租帳房唐守錦前日至北四川路捕房指控甬人戴阿長身藏六響手鎗突入伊家嚇詐洋五百元當經派探徐阿華將戴拘獲搜出手鎗帶入捕房押至昨晨解送公共公廨由中西包探上堂禀明被告身帶手鎗闖入原告家內向原告之妻唐沈氏嚇詐巨欵請爲訊究並將手鎗呈案請察經關讞員商之義副領事羅君判戴押候查明於禮拜六再行解訊 
[信局脚夫被害四誌]  
　　寳順永義昶等民信局脚夫寗波人戎成福葉富章二人於舊曆上月二十八夜肩挑信包在潭子灣張家宅被匪勒斃報經寳山縣派員到場驗明聽候緝兇懲辦等情已三誌本報茲悉此案發生後寳順等各信局以戎葉二夥此次實係因公被害且被害情形極爲可慘是以召集同業討論决定即日在信局公所開追悼會並邀衆會議撫卹辦法業已知照尸弟戎成坤尸妻戎孫氏葉王氏等届時到會矣 
[呈報押舖改典之指令]  
　　上海縣沈知事具呈省署報解押舖改典登錄稅銀及辦理情形日前奉到省長公署指令云呈及表册均悉押舖改典利率雖已減爲二分滿期仍定六個月僅及普通典章三分之一於當户尚多不便應再酌議增加至少改爲九個月否則另定抽籤輪閉辦法自本案核准之日爲始每滿一年册列四十二家用籤抽閉七家分六年閉盡上開兩項辦法何去何從仍飭南商會與該業代表議復轉呈核奪再規條第三條進出皆用洋碼照市價扣算應改爲滿洋用洋滿角用角洋價照市進出一律又第十八條應改爲同業四十二家只能由原人就原地開設如更易典主或遷移地點應將原典報閉照普通典章另行報開公典倘有暗換典主私行接替一經查出或被告發照登錄費十倍處罰並予封閉又此項典業限於册列四十二家祇准閉歇不准添開亦應訂入規條又此項規條應稱爲押業改典特定規條以上諸端併仰分别修改呈復核定飭遵此令表册存 
[國貨維持會評議會記事]  
　　國貨維持會訂於前晚開評議會討論一切緊要議案是晚八時各議員先後蒞會由汪星一君爲主席報告各項應議事由遂依次討論表决各件照錄如下（一）紗業公所函復並無抛盤情事惟來函語氣未免苛斥太甚令人憤慨當經公同討論僉以本會前函勸告原據各布廠報告以停閉日多工人失業堪虞若長此以往工業前途何堪設想故不得不稍盡忠告以期有則改之無則加勉而已茲據來函所云亦未免有誤會之處殊失本會忠告之本意至該業中有無抛盤自有公論母庸本會與之斤斤爭辯也當經公决卽照此意義函復該公所查照（一）常熟縣商會來函爲本埠振華堂將廠布洋布混雜征稅請予維持事當由徐枝春君報告振華堂征稅內容詳細情形畢遂即公决據情函請上海稅務公所仍照向章分别辦理以免紛更而維國貨（一）楊小川君報告近據美屬檀香山友人函知種植棉花非常發逹其棉尤爲肥壯鄙意現值吾國紗花奇缺布廠恐慌之際非提倡植棉振興紗業難期根本救濟當經公同商請楊會長向該處購辦棉種來華廣爲勸導播種以興實業而維民生（一）熒昌火柴公司來函爲鄰婦聚衆滋擾有碍工業故特呈請警廳給示保護懇予轉送核辦等情當經公决照轉以安營業而杜滋擾（一）各商廠來函爲中華國貨公司組合招股請予提倡當經公議准予提倡以期早觀厥成議畢時已十點有半遂宣告散會 
[總商會暑假期內特别會議案]  
　　英商公會請舉代表會議中國出口案 
　　准英商公會函欲會議中國出口進行事宜開送英商代表名單請本會推舉代表數員開單送交以便定期會議等語應否推舉代表請公議 
公决查英商公會函送名單有絲商茶商棉紗商出口雜貨商礦商各英商代表或兩人三四人不等並聲明開送之單尚未齊全將來或再增加亦未可知等語茲本會查照來單各業先各舉一人隨後再酌量添舉降現在舉定外所有茶商及出口雜貨商函請各該業自舉開單送會由會函復英商公會茲將舉定代表姓氏錄后絲商公舉楊信之君茶商請茶業自舉能西語者棉紗商公舉祝蘭舫君 
出口雜貨商請出口公會自舉能西語者鑛商公舉謝蘅牕君 
附錄英商代表姓氏於後絲商培恩（公安）克姆來（怡和）凱南（泰和）白克爾（祥茂）茶商慢克而歪愛脫棉紗商賜密詩（怡和）攀立司出口雜貨商攀可克培而鮑福司脫（怡和）麥福礦商慢賽好乃而 
[出洋學生起程之預備]  
　　敎育部此次考取留學歐美日本學生合計三十六人業已通電各省轉飭於八月三十日以前齊集上海出發惟現在歐戰方酣道途多阻赴歡學生尚須繞道美洲而美國登岸檢查甚嚴敎育部爲利便學生行程起見特恐在滬檢驗身體請領護照諸多阻碍之處故由袁次長函請寰球中國學生會朱少屏君會同該部僉事沈君彭年代爲照料以免留難阻礙並聞該生等有不及放榜即返故里者刻因放洋之期日益促迫大都束裝來滬以便届期出發茲將選派官費學生姓氏列下 
留美學生十五名孫國封蔡汝毅鍾秀山高煥慶 
蘇紀忍董登山唐之肅何德奎李熙謀陳行 
林士模潘銘新金秉時唐璜李華 
留歐學生六名王華蔣　倪章祺吳之樁 
 
 
 
] 

Page 11

 
 
秦家樁朱奇 
留日學生十五名周正煌魏儒臣張元一江聖陶 
夏維海王文炳汪桂馨龔樹森張定成柳文典 
夏祖立黄御世陳文瀾於潤華范治銓 
[儆戒詐擾米船之流氓]  
流氓張阿榮等專糾黨在虹口港內向各米船户索詐銀錢白米前日被米販張念萱船户查根根喬瑞初等報告捕房派探將該流氓拘押昨晨解送公共公廨請究據原告等投訴被告專事糾衆勒詐不遂其欲動輙割斷纜繩或攫取米石請爲嚴究訊之張阿榮供認不諱中西官以張不法已極判押西牢五年以儆 
又淞滬警察廳長徐國樑昨日發出布告云爲布告事案據米商董事張嘉年呈稱竊滬上爲通商巨埠各項貨船莫不薈萃於斯猶以米船爲最多數詎近有臂剌花紋爲符號之流氓（即剌花黨）呼其魁首爲大頭仔開設香堂收受痞棍爲徒互相汲引廣招黨類每日成羣結隊專以拆稍打架爲事受其害者以停泊南市沿浦一帶或往浦東本棧及洋棧碼頭起卸貨物之各米船爲最甚該船户等雖畏之如　遠避不遑然若輩則視爲砧上之肉百般搆衅任意敲詐攫奪貨物顧忌毫無稍與理論重遭兇毆或被軋至茶館勒索不逹其目的不止沿途雖有警察亦因人多勢横莫可如何故米船户戴晋山松江三號航船張俊發等被入青帮之剌花黨流氓尖嘴阿根豆腐老三葫蘆店小開張惠生　鼓東生划船婦愛金等迭次詐擾受害莫名卽如前幾日間該流氓等在白玉樓紏黨數十人聚吃講茶聲勢洶洶幾釀巨禍幸經一區警署聞風往捕當場拘獲數名餘黨始行逃散近數日來雖稍歛迹深恐風過浪平之後不免依舊横行倘使外埠米船因畏擾害相戒不來滬上將有絶糧之厄即本埠之短駁米船屢被蹂躪不願裝載鄉鎭亦有乏食之虞貽害何堪設想况别項商船被其許擾者亦時有所聞此風不戢擾害航業實非淺鮮且闔埠之米業各行號曁內地駐滬之各米商等與米船均有密切之關係各米船旣直接遭其擾害米商與各行號亦間接受其影響同舟共濟利害攸關爲此呈請俯飭鑒核恩准頒給布告之後從嚴禁止並乞通飭各區警署曁水巡隊密派警探查訪拘辦以絶根株而杜後害等情據此除批示並令行該管署隊隨時查禁外合亟布告地方人民嗣後無賴流氓不准向該米業及商船藉端滋擾倘敢故違定行拘案嚴懲不貸切切特此布告 
[調查商務之困難]  
　　上海總商會由齊省長派委宗蔣兩委員駐會調查商務編製調查錄已屢誌前報茲聞宗蔣兩委員以南北兩市均在調查之列昨特函商南商會正副會長請爲協助惟聞商界方面因商業凋疲盈虧消長難以作準且時局艱難無從着手擬稍緩進行云 
[濬浦局庇護江岸地主]  
　　駐滬特派交涉員接濬浦局復函云接准大函內開據上海縣知事呈稱浦東爛泥渡碼頭設立躉船有礙交通請轉飭鴻升公司將該處躉船退讓並在各義渡碼頭留出十丈免予塡泥築壩等因查本局對於此事已於本年一月二十二日及四月二十二十四等日函致台端在案茲再切實聲明按照一千九百十二年淩浦章程內第十二條續訂條欵內載江岸地主有首先升科地產前灘地之權是以斷不可有所侵越第該管公渡馬路者如欲將碼頭比馬路再爲放寛須先向兩旁地主妥爲商議至爛泥渡碼頭兩旁所設之躉船因較之碼頭似爲射出以致該處行人船隻似有未便之處然灘地業主旣照浚浦局升科章程辦理本局礙難阻止該管公渡馬路者如將爛泥渡碼頭移至浚浦界線爲止則庶可利便矣合泐奉復即希查照轉知爲荷 
[陸軍部飭造軍用品之先聲]  
　　滬南兵工廠謝廠長昨奉陸軍部電以本部現派軍械司司員持文來滬商造軍用品先電知等語聞該部員日內卽可到滬云 
[交通部注意鐵路橋梁]  
　　滬甯滬杭甬鐵路局奉交通部令關吾國水利不修河道失治以致泛濫横决時有所聞鐵路橋梁軌道適當其衝傾倒坍場受害非淺而以黄河以北爲尤甚當鐵路建築之時工師於各河之流量及速度及其最高之水面均無國家百年來之統計載以資參考不得不從權約略計算以定橋梁之開度及深度且爲節省建設經費起見所定之開度深度不得不僅求適可而止然往往不數年即生變故此種變故一生鐵路經濟之損失甚大臨時急求通車不得不草率速修其損失一也事後正式修理所費不資其損失二也路斷車停收入頓減其損失三也行旅之阻梗危險之發生更不待言考橋墩或橋腿之傾塌其近因多由基礎下面泥土之冲潰治標之法如圍椿堆石等皆須注意預圖此外如河流之分洩隄壩之建築及各該路綫各點孰者已顯險兆孰者尚須改良亟須分别研究籌擬辦法其現有之橋梁及添設之橋梁與夫新路線上待築之橋梁對於此種防護工程務須預爲籌畫仰各擬具辦法呈部核奪是所切望 
又奉令開鐵路橋梁極關重要各國先例凡新造橋梁理應先行試驗始准通車以後每届若干年均應試驗一次俾免危險該路橋梁向來會否照此辦理抑或另有他項辦法又此後有無按期試驗之計畫除京漢另有訓令外仰各路條舉以陳聽候彚核 
[各學校消息彚誌]  
　　商業學校麥根路中華商業學校自開辦以來銀行科及商科三年生已於暑假時畢業現與民業銀行總理商妥酌選品學兼優者保送該銀行予以相當位置茲聞自本學期起銀行科暫行停設酌將銀行科課目數門加入商科並將內部改組添設乙種商業科以廣學額云 
英文學校新閘路和樂里滬濱英文專修學校校長徐豐潤曾著英文法及英文成語等書業於敎育頗爲熱心茲悉該校已定於陽曆九月三號開學現正招考新生 
萃英學校北浙江路華安坊二弄私立萃英學校開辦已六載曾經舉辦畢業三次本届秋季始業已於昨日舉行聞是校自本學期起除原有之男女高小國民兩部外另闢敎室增設幼稚園云 
[呈報捐資興學之指令]  
上海市學務委員賈豐芸致貧兒院函云逕啓者前　貴院造送捐資興學施兆祥等六十名表册查與褒奬條例相符當由豐芸呈報在案茲奉縣公署指令第四二一號內開呈册均悉已據情轉報仰候奉令轉飭遵照此令表册存送等因奉此合行轉知卽希察照爲荷 
[紗業公會改選會長之籌備]  
　　南山西路紗業公會自上年成立以來迄已一載所有前舉之正會長聞蘭亭及副會長陸竹坪項惠卿等例應改選昨日適逢常年大會當經公衆議决因會中一切手續尚未辦齊須另擇日期投票改選惟項副會長因不克兼顧昨已將辭職書送至公會略云惠自勉任副長以來已届一載此一載之中公務私事各有曠職且身體薄弱時虞不逮欣幸期滿更讓賢能而今而後對于公會事宜概不與聞並非袖觀實爲精神所限尚祈原諒云云 
[社會黨從緩籌備]  
　　社會黨籌備處通告同志云本籌備處前以中國社會黨舊同志及社會主義講習會同人公同建設之結果應時成立預備組織政黨從事積極進行月餘以來得海內外同志函訊不下數十百通或探討主張或參與辦法或詢問本部之情狀或從事支部之進行毅力熱忱欽佩曷旣惟是中更國變海內沸騰現雖燕亂　平其實魯難未已默覘時勢彌切殷憂必不得已惟有持重進行展期籌辦凡前曾經過通訊諸君概請先加入社會主義講習會以便將來黨事成立易于進行並請詳示通訊處所以便通函討論一切一俟時局有正當之解决仍當同時並舉急起直追以副初志諸維公鑒謹此奉聞通訊處上海美國郵政局第六百五十二號郵箱抱香君可也云云 
[順直同鄉集議賑務]  
　　昨日一時順直旅滬同鄉在徐家滙順直會館開董事曾議籌辦順直水災急賑到會者上海道尹王賡廷君淞滬警察廳長徐國樑代表張鍚嘏君商界黄獻臣王筱齋賈煥章周鑑塘陳怡堂譚聘卿陳質卿王曜堂李心齋趙少堂閆善卿駱義坡秦桐軒孫新甫尹星彩杜松樵齊少堂沈幼臣尤筱林柳潤堂滑慶雲王蘭舫陳松岩馮省三張子周等數十人首由黄獻臣報告被灾之處數十州縣此次水灾之巨爲數十年來所未有淹斃人口無算田廬盡成澤國生存者哭號振野露宿待哺慘目傷心凡我直人應各分任募捐急速賑撫以救數十萬災黎之苦云云當卽議妥總務處設於徐家滙本會館事務所設於法界永安街五十二號隨將開會情形函逹京津各處散會時已四時餘矣 
[英副領事一去一來]  
　　駐滬英副領事兼公共公廨陪審官卓乃爾君請假三星期赴浙屬莫干山游歷已經英總領事法磊斯君照准昨乘游船前往至英副領事白君前曾請假赴日本避暑已於前日返滬昨至總領事署禀到銷假惟已不及蒞廨陪審故昨日英領陪審堂期暫請義副領事羅君庖代 
[法副領事銷假]  
　　法副領事兼會審公廨繙譯官德賫沛君前因時届炎夏特向正領事請假携同夫人公子等前赴江西牯嶺避暑現已秋凉於前日乘輪返滬銷假昨卽蒞廨照常視事 
[木中發火之奇異]  
　　大南門內顧家弄口開泰燭店之房屋因恐斜側故用粗木一根横撑弄中已歷多時前日上午十一時許該木中間忽有火星噴出霎時燃着經左近居民瞥見大爲驚疑取水登梯將火灌媳而該木中段已成焦炭該處居民以此木一端支於該燭店牆柱一端支於某姓坑厠側首之石牌坊上該燭店側首並無門窗且火燃於木之中叚不知此火由何而起咸爲之詫異不置云 
[老人自縊身死]  
　　閘北廣肇山莊附近籬笆上前日清晨發現自縊男尸一具經該管四區二分駐所崗警查見回所報告趙警佐即飭十一閫地保周瑞文赴地檢廳報騐是日適逢星期故於昨晨由該保投報該廳請求相驗午後經林廳長委派樓檢察官毛檢驗員等往驗當據該地保禀稱現已查明死者姓胡名老頭山東人賃居附近恒康里五十四號史某家內今春三月間因尋子來滬不遇賴做小工爲活邇因貧病交迫不知如何到此自盡等語樓君得禀卽命毛檢驗員如法檢驗當驗得該尸年約五十餘歲委係自縊斃命餘無别故判由善堂棺殮當四區二分所崗警報告警佐時即飭將與胡同居之史某拘所詢據供稱是晚胡稱出外大便不知因何自盡云云趙警佐諭飭將史暫行看管候飭長警馳往恒康里一帶調查實情再行核辦 
[松江建築新普育堂之起點]  
　　南市新普育堂董事陸伯鴻近在松江城外馬路橋地方覓購基地三畝有餘預備建設松江新普育堂以便延聘西醫施診給藥昨已飭匠赴松先行塡泥以便建築 
[遷塚築路之籌備]  
　　法工部局前因新闢租界地處僻靜故開闢馬路若干條以期振興市面便利交通現察得太平橋新建小菜場西首尚須開闢馬路接通斜橋等處惟該地內有某會館義塜一所有碍路線故諭令該會館從速遷葬以便興築 
[移提背夫潛逃之婦人]  
　　阜寗婦人曹陳氏（卽楊大娘）近由揚州私逃來滬匿居新閘路經本夫曹國屏偵悉控請江都縣知事備文派警於前日來申請求公共公廨出票轉飭新閘捕房派探朱子藩將氏提獲昨解公廨請究即據來警上堂禀明前情聲請提回訊之曹陳氏供稱情願回籍中西官判氏准交來警華秉帶回歸案訊辦 
[漆店夥冒名收帳續誌]  
　　直隸路二十二號門牌某漆店主錢福成控夥徐阿五向四馬路四百四十二號門牌某客棧冒名驅取帳洋三十元昨由捕房將徐拘解公共公廨請究原告偕證凌福生上堂禀明前情訊之徐供認屬實中西官判押西牢二月如能於限內還洋惟予減短押期 
[開店倒騙之慣技]  
　　張仲仁唐維翰先在公共租界寗波路鳴盛里虛設衡裕宇號倒欠潘延生等巨欵後又至華法交界民國路四十號門牌虛設協興昌字號騙取復泰昌合興德成公司祥泰等十八户值洋五千元之貨物棄店逃逸經潘報告總巡捕房昨派包探將張唐兩人拘解公共公廨由中西包探上堂訴明前情中西官判二人押候查吊原贓於禮拜六解訊 
[木棍擊傷頭顱]  
　　山東人何四昨晨至虹口元芳路碼頭德和輪船上搬取物件與陳阿成互相衝突何持木棍將陳之頭顱擊破由陳友沈四實鳴捕到來將何拘入捕房經捕頭詰悉前情飭將受傷人送院醫治何四押候解廨請究 
[電車上捉獲扒手]  
　　嘉興人陳銀林前日在廣東路某號電車內摸竊蔡其明袋內鈔票當被察悉鳴捕將陳拘入捕房昨解公共公廨經中西官訊知陳係過犯判押西牢三年期滿逐出租界 
[車夫乘隙竊物之懲治]  
　　徐永甫前在法租界內擬雇黄包車回家詎忽有車夫楊小三子王連英等數十人上前奪取生意被楊等乘隙竊去內藏洋銀之線袋一只當卽察覺報告捕房飭探將楊王兩人拘獲抄出原贓解入捕房昨送法公堂請究楊小三子供認行竊不諱王供實係楊小三子所竊與民人無干求察判楊押西牢三月王無涉開釋　給原告領去 
[再誌木作場內之打架]  
　　林友生前日在山海關路木作場內將沈金生毆傷由捕查見將林拘押昨解公共公廨經中西官向林略訊一過判交五十元人洋並保候原告傷愈再行訊核 
[監禁攫物匪徒]  
　　匪徒陳招餘前日在白克路攫取蘇徐氏金挖耳圖逃被捕追獲昨解公共公廨經中西官研訊屢實判押西牢一年又江北人陳大院子因攫取北海路一百五十七號門牌烟紙店內值洋十四元之鐵箱一只由探拿獲拘押捕房昨解公廨經中西官訊明屬實判陳押西牢一年 
[誘賭害人之控訴]  
　　日前有向在火車站營業之莊某被吳宗魯誘賭撲克輸去現洋百餘元無可彌補將伊妻顧氏飾物典償顧氏憤恨自怨突從樓窗口跳下手足等處受傷頗重昨經莊之妻弟顧某至地檢廳控訴吳忠魯誘賭害人請爲懲究云 
[用人私收客賬]  
　　靜安寺路一百七十三號門牌某西飯店經理西人指控侍者甬人陳阿卿楊桂生串同私收客賬分用等情昨由捕房將陳楊兩人一併拘解公共公廨經中西官訊供不諱判陳楊各押西牢三月以儆 
[貧民露宿之取締]  
　　法捕房前因每届夏季有等貧民在後新街東西新橋街及衖中沿途睡臥恐有匪徒混跡其問故飭探捕嚴行驅逐自後街道上雖已絶跡各衖中仍難免有人露宿現已秋凉深恐受凉致疾故仍飭派探捕查察驅逐以重衛生 
[道尹公署批示兩則]  
　　沙龍海沙嘉坤呈爲承審官不明田制率意裁判請求檄縣覆訊核判由所呈是否可信候令該縣查案核辦該民等即赴縣候示可也此批 
施能呈爲不服縣知事對於清釐田畝不負職任請求令飭附帶清丈由呈悉該民田畝旣有單據糧串爲憑斷不能置身事外不予清查其中難保無轇轕别情候令松江縣知事驗明契串字號如果屬實量予設法清查可也此批 
[縣公署批示照錄]  
　　上海縣知事公署昨日發出批示照錄如下信昌絲廠等呈誓不承認懇請澈查以順輿情而安商業由呈悉查丁孝恩父子化名朦充案經飭查屬實豈該商等所能飾詞强辨且該夫頭被革後竟取　衆逞蠻肆其恫嚇經警廳拘辦有案似此豪　行爲無准其復充夫頭之理該商等如不信任陸小弟等姑念挑運貨物商業攸關准由該商等會商地方經董和平協議另舉妥人呈候核奪來呈語多藐抗殊爲不合特斥此批 
更正前報載姚琪光等呈控稻草造棉事務所吳惠溥一則昨得吳君來函謂調查縣署並無姚琪光呈控之事並送來棉樣二種證明人造棉花之成績事關吳君名譽爲特據以更正 
來件 
[穆藕初廣贈植棉改良淺說通告]  
　　世界產棉國凡四若北美若印度若埃及若我國他產棉國自給旣無慮不足且類能出其所餘以應世界需求我國則擁有絶大宜棉之地如中部南部諸省在北緯線三十六度以南者皆宜廣植佳棉乃空留如許隙地一任荒廢不知利用年來生齒日繁用棉之數方且歲有加增試一覽海關歷年入口棉貨貿易報告鮮有不駭然者蓋入口棉貸已占漏巵總數四分之一以上駸駸乎逹三分之一苟長此仰給而不早爲之計卽此入口棉貨一項已足制我全國之死命今也以歐戰影響美印棉之到日本者大減日人遂至我國廣收棉花以供粗紗製造之用日本粗布暢消俄境故日本紗之來華者甚少又因潛艇爲害噸位缺乏印紗之來華者亦大爲減少因此諸故致令仰賴外貨之國一變而爲自行供給兼供給不時之需於日本底貨搜刮殆盡新貨又未上市來源虛而消路暢於是乎花價暴騰紗布價隨以繼長增高視平日市面已增一倍本機布廠之歇業者十殆八九向之生活於各布廠者今則相率而爲嗷嗷待哺之哀鴻大勢所趨至堪驚怖海內外不乏持遠不眼光作根本計盡之人利用時會開闢荒原增　棉產改良種性加高品質對內則可以塞無限之漏巵對外則可以吸多大之金源此次騾受最大之痛感實予吾人以最大之覺悟邦人君子盍興乎來振興棉產非甚難事欲知梗概請讀拙著（植棉改良淺說）玥以時勢需要特覆印萬册廣贈海內外有心人欲得此書者請向上海自來水橋三和里德大紗廠批發所函索可也 
來函 
[松江李錦臣來函]  
　　昨見各報載松江防守司令何豐林君日前接江浙兩督軍署通電略謂近有土匪莫河照金山干巷人斷鼻梁阿金松江人均糾集羽黨在江浙一帶肆行搶掠通令軍警一體嚴拿等語不勝驚異錦臣自去歲交卸水警職務後蟄居鄉里足不出户凡閔鎭紳商各界無不知之報紙所載或係傳聞失實惟念杯蛇市虎名譽攸關務望江浙長官詳密訪查俾明虛實敬懇貴報登入來函無任感盼松江李錦臣謹啓（卽斷鼻梁） 
雜評二 
[國旗（步陶）]  
　　部令警廳勸人民家備國旗其理由謂立法機關制定國旗今已六年而人民未盡明瞭甚至有不知國旗爲何物者其言誠切中今日中國人民之實情矣然而制定此國旗之立法機關今何往耶吾民對之亦甚不能明瞭夫立法機關所制定之國旗旣尊嚴如彼而立法機關之自身乃一摘再摘至今猶虛無縹緲而莫知其所在然則立法機關之究爲何物不尤令人索解無從耶 
國旗爲國家形式之代表先進各國人民以受國家敎育有年咸知自愛其國家自尊其國家並自知其身與國家相關之密切故對此代表國家之國旗自然具有一刻不能恝置之精神若中國今日之國民其所處境地爲何如者其平日所受之敎育又何如者而乃漫然責之曰汝何不尊重國旗寗非不揣其本而齊其未之甚者乎要之欲尊重國旗當先除去一切擾民之端而切實辦國民敎育以使國與民日相接近其他一切官樣文章固不與也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[自由談人名與論孟二十七篇對（三）] [  半仙]  
　　俊如　滌俗　一帆　山安　王立方　孤之　翼之　良農學而　爲政　八佾　里仁　公冶長　雍也　述而　泰伯 
公盛　沙農　後彫　心石　孤室　魯瞻　守拙子　友丞 
子罕　鄉黨　先進　顏淵　子路　憲問　衛靈公　季氏 
楚材　大俠　辰伸　仲鳴　石孚生　王師衡　孔俠侯 
陽貨　微子　子張　堯曰　梁惠王　公孫丑　滕文公 
逃虛　一元　罪我　哲身 
離婁　萬章　告子　盡心 
家庭常識 
　　辟新油漆氣凡房屋及木器新經油漆者其氣頗惡令人不適可以綠豆煑滾取汁洗之則氣息自除 
漆器燙黄凡漆几桌放熱茶酒壺後多致黄色者可置之露天經霜或雪一夜即如原色 
洗舊藤器舊藤器其色變暗黑若以紙卷硫黄點火生煙以熏之其色如新[  驗]  
防木腐蛀用硝酸銅（儀器館買色綠結晶塊狀）在水內消化略爲煑沸乘熱用刷子刷在未漆之新木上使全體飽匀可經久不爛又能防禦蛀蟲之侵八他如硫酸铜硫酸鐵煤柏油均能防禦腐蛀柏油價最廉惟新時色黑有臭味祗能用於粗賤之物上海英大馬路電車路所舖之磚形木塊即柏木浸煤柏油而成 
印色常新印色缸至晚間整理時將印缸翻轉次日用時再行翻正則紅色永遠鮮艶因銀硃之原質係硫黄與水銀化合質量均重如正置日久則硃質漸漸向底沉　面上反不鮮艶矣[  寄萍]  
集益錄 
　　綠色檔紗染法染法與藍色檔紗同惟染料須用ＩＮＤＡＮＴＨＲＥＮＥＧＲＥＥＮＢ方可或用ＬＮＤＡＮＴＨＲＥＮＥＢＬＵＥＲＳ與ＩＮＤＡＮＨＲＥＵＩＥＹＥＬＬＯＷ適宜配合照上法染之 
洋襪用紗之染法洋襪不免乎日光水洗摩擦三種損害故染洋襪紗時須擇其對於此三種損害有抗力方佳染料中對此三種有完全抵抗力者厥惟媒染染料及硫化染料而已然媒染染料染時手續繁而價昻故不若硫化染料之便利也染法如下 
棉紗以百分計算硫化　噠爲染料之同量乃至染料四分之一量炭酸　　五分至十五分 
染料淡色五分以下中色五分至十分濃色十分至十五分 
食鹽淡色五分至十五分中色二十分至三十分濃色三十分至七十分 
先以所需之染料助劑混和然後加以染料十倍之水而攪拌之溶解方可加於染器中而染器之內須預貯適量熱水染料助劑加入時須攪拌之然後將食鹽加入染器和匀後將浸入煑沸一時間此時須時時輪轉又不可使露出液面致觸空氣而呈斑點染畢後速投水中洗之平等絞乾乃置温暖之濕氣中十分鐘然後乾燥更佳 
洋襪用紗以硫化染料染之對於日光肥皂洗　擦均甚堅牢近日洋襪多用鹽基性染料染成而染時又不得法故多褪色接鹽基佐染料色雖美麗而對於日光多無堅牢性質用於洋襪似不相宜故不述 
上述數種染法類皆實驗可行所用染料以德國ＢＡＹＥＲ會社出品爲最著近日日本亦有製造上海顏料廠均有出售[  一立] （完） 
更正八月十八日集益錄答第四十三問云云五行被誤排於紅色檔紗云云六行之後合行聲明 
聯話 
　　孫寒厓先生壽南湖梁孟聯云百年福德齊眉壽一佛歡喜出世新南湖梁孟今年五十雙壽其生日同在花朝後南湖和蘭臯詩有却諱花朝近生日牛衣穩臥廢支干之句故知之梁孟先期宣言凡親朋一言之贈一物之貽概不敢領故所傳誦者只寒厓一聯然下聯人多不解所謂後見南湖東游續草有權現坊題壁一首乃了然於心蓋南湖姬人寺井春野女史日本神户女學院畢業生年三十初信基督敎自議南湖日課楞嚴尤喜寫妙法蓮華經三年中積書至數十本女史通漢文好音樂任南湖東文書記南湖設館神户編輯扇面大觀女史則往來京阪間爲監督印刷芝瑛夫人亦愛憐之納爲側室旋即有身去年避署有馬山中在權現坊旋館產一男夫人往送洗兒錢名之曰小湖愛護覆持視同已出南湖有權現坊題壁討紀其事又五十自挽第二首曰夢窄春寛留一笑殆即指此茲將題壁詩錄後足證寒厓此聯善頌善禱懸諸國門不能易一字也南湖權現坊題壁詩云人生憂患從何始墜地呱呱願總違天上石麟寧有種雲中秋雁送將歸青山埋骨無今古白日閒愁一是非結子成陰笑多事且看梅鶴共忘機其自注云八月十九日神户領事稽滌生導張仲仁林宰平訪余於有馬山中酒次突言林寒碧慘死海上林夫人新產幾以身殉云云時春姬將免身聞客言悲咽不自止迨芝瑛挈紹女自神户來趨視而呱呱者墜地矣芝瑛抱而加諸膝名之曰小湖將於彌月後回國云[  杞廬]  
長篇小說 
[寫情小說柳暗花明錄] [  常覺小蝶天虛我生合譯]  
　　第三十五章（一） 
　　薏德語出室中皆𥈭眙無言而裘狄斯則猶汹然相視不肯遽下薏德者一身清白自問無愧於心今爲此語實爲羅倫所偪故其態度嚴重而裘狄斯則恬不知恥故面上益露狡獪之容似告薏德謂汝固在我掌握間也久之維廉獨破此沈寂之空氣而言曰伯爵此事何用猶疑須知薏德實爲汝妻而彼女又何人者豈裘狄斯大怒曰咄汝爲何人乃敢干預吾家事羅倫怒極曰裘狄斯勿聲裘狄斯冷笑曰佳汝儕可自已商適吾不逼汝羅倫但汝須留意苟决裂者汝當不能怪我薏德見其梟獍之態益驚詫無狀而羅倫已行近薏德低聲曰吾愛能否從我一言暫赴别室吾與雅克夫人實有一事須理因指案上紙曰吾愛觀之此非文件乎君詫固當然疑我爲負情則冤矣裘狄斯曰已而已而汝等作此神情良使我不耐若汝伯爵夫人自以爲身分高不屑與我同處一室者則可速出維廉詫呼曰此何言耶汝在伯爵夫人之家乃欲揮夫人出外耶羅倫亟握維廉臂面色急白如死灰眼角涙滿顫聲曰維廉汝聽我言當知一人處世終有不可告人之隱而此雅克夫人實即抱我隱秘之鑰彼今夜之來實向我索巨欵半句鐘後即離英倫矣薏德汝聞吾言今可恍然矣言次涙乃奪眶而出曰嗟乎薏德汝視夫婦之愛亦當憐我苦衷矣言至此聲呃乃不能振薏德此時本可退出而羅倫親密之言又激動裘狄斯之忿妬則冷笑曰羅倫汝何必以言甘餂彼若彼竟知我爲何人者吾知彼亦無顏更立於此羅倫切齒曰止汝惡魔使再與薏德一言者則裘狄斯大怒立奔近薏德曰此何言我乃不能與汝共語耶是則汝睡夢未醒耳汝知我爲何人者薏德一駭退入羅倫懷抱全身盡顫如花枝經雨狀至可憐裘狄斯愈怒曰汝識我何人者汝亦知我此來何爲汝頃問我誰當避誰實告汝行者汝耳吾居此吾自有權羅倫何往吾即有權與之同行蓋我實爲羅倫之愛妻而汝又何人哉（未完） 
 
 
 

Page 15

 
 
   
 
 

Page 16

 
 
   
 
