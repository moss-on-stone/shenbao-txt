# 1904 - 338 - 4911367

 

Page 1

 
 
[新輯海國春秋出售] [  申昌書室啓]  
　　是書亦小說類也都凡四十卷意創而語新情奇而理實文人墨士大可藉此消閒晷驅睡魔較之尋常說部一覽卽索然意盡者有霄壤之别今已印成定價七角又○大字鉛印三十二本御批通鑑輯覽三元二角○明季稗史彙編七角○刑案匯覽連箱八元○刑案彙編一元五角○西○ 
學格致十六種三元○通商始末紀四角○四國志略一角半○日本新政考四角○華英四書一元六角○華英字典五角○英語撮要五角○英語錄四角○英字入門二角○徐靈胎十三種一元六角○醒世姻緣一元四角○繪芳錄一元二角○紅樓夢補六角○閱薇草堂五角○前後永慶昇平七角○燕山外史二角○隨園尺贖二角欲購者請至上洋三馬路申報館間壁申昌書室及各書坊選取可也 
[論美人减陸軍之費擴張海軍]  
　　昨本報譯錄日本大阪某日報云邇者美國政府豫擬將海軍極意擴張而於陸軍反酌减其額西歴十一月某號得美京華盛頓來電知美國議院中人刻已計定明歲全國陸軍所需費用計美金一千三百六十八萬六千七百八十圓較上年减去二千二百二十四萬二千六百一十二圓客或見而問余曰方今五洲各國爭雄競長欲國之强莫先兵備故今者歐西各大國無不於整軍經武之事竭力講求軍火有不利則精之軍費有不足則籌之汰其老弱增其精壯三軍之士如火如荼蓋非此不足以云强國也雖兵在精不在多古人之言决非欺我然必不能於平苦所備驟少一半有餘以爲有此已足制勝不必如淮陰侯之語自許爲多多益善也况美素不以開疆拓土爲能事海外殖民政策本非美人之所用心則其所圖維者似當在本國以内而不當在本國以外夫論本國以内則美國所重似在陸軍不在海軍今何忽於陸軍反酌减其額而欲擴張其海軍乎應之曰美自近年以來頗用帝國主義廣闢屬地以爲附庸始則收四印度之古巴波多利哥二島繼則收太平洋中之飛獵賓羣島蓋駸駸乎國勢日漸於外而非復如前之硜硜自守矣客曰僕嘗聞美總統孟祿之遺訓其大要謂歐洲各國有亂南北美洲不得干預南北美洲有事歐洲各國亦不得干預又曰歐洲各國如欲以本國政體輸入南北美洲美國卽視其國爲亂美洲和平之局攷其宗旨固以鎖國排外爲政策不願與外人有所交涉而亦不願以長駕遠馭與外人互相爭競也今此所爲不與孟祿之遺訓有背歟余曰彼一時此一時非可一槪論也當美之初合十三邦而立國受英人之大創幾將縣之屛之奴隷之華盛頓出其死力遂認爲自主之國數傳而後倘使歐洲各國得以干預其事其不爲暹羅乎其不爲緬甸乎其不爲印度波蘭之續乎然欲外人之不干預我必自我之不干預外人始優婆羅善與人爭而卒亡其種加馬耳好搆外釁而卒以致亂世有不度德不量力螳臂當車累卵敵石以致破敗殄絶自速滅亡者可勝道哉故孟祿遺訓嚴於自守所以爲休養生息計冀得豐滿其羽毛也今則國日以富民日以多根本之地已無可搖動倘不於境外各地擴其勢力何足以雄視各國爭强於二十世紀之中余故以爲今者美减陸軍之費增海軍之費非果背孟祿之訓亦因時制宜之道必應如此耳况乎自俄白開釁以來日以東亞小國而海軍之强竟能敗强俄如灰燼名譽所播宙合皆知美素不以海軍强盛名或者自顧弗如恐貽外人訕笑故亟亟焉謀充海軍之勢力未可知也抑更知自是以往天下紛紛正復多事肉弱食强皆爲有國者意計中事苟非擴張海軍不能爲先鞭之著此所以不注重於陸而注重於海乎然而今者美人規時之策蓋已昭然若揭矣 
[電傳宮門抄]  
　　昨晚九點鐘時京師友人專電告知本館云十月三十日皇上召見軍機大臣及桂春劉恩溥是日並無明降上諭 
[日軍據孤架子]  
　　昨晚日本東京來電云華歴十月二十九日大本營接滿州軍報略謂二十七日上午二點鐘我步兵擊退駐孤架子之敵於北方卽進據其地註孤架子係一村落敵以步兵守之幷有機關砲我軍傷者十二名敵軍之傷害者三十餘名是夜敵步兵向歪頭山進擊又以步兵二三中隊來襲是山皆爲我軍擊退 
[沙河戰况]  
　　華歴十月二十九日日本東京來電云頃由大山元帥飛電報知大本營時稱上禮拜六清晨日軍已將顧家山佔據是役也我日只傷十二人俄軍則共傷至失三十人是日傍晚尙有俄之砲兵一隊轟擊衞道山而另以步兵兩三隊向此間進發當被我軍發砲擊退 
[浦鹽近况]  
　　華歴十月二十九日日本東京來電云兹得確實消息知俄國停泊海參威之包卡偷及克洛麻巴兩軍艦實已不境復用至露西亞一艦刻下祇能在港中往來行駛而已邇日間河中之冰猶未十分堅厚以故無須用碎冰船云 
[捕船已釋]  
　　華歴十月二十九日日本長崎來電云某公司有一藍烟囱輪船名卡而乞司今日駛抵此間有人詢以海參威近日情形船主竟不能道一字蓋因此船在彼時俄人不准覓保暫離必待俄京聖彼得羅堡高等審判所判斷之後始得釋回以故無從探聽外間消息也 
[英禁濟煤]  
　　華歴十月二十九日英京倫敦路透電局來電云上禮拜六之晚英外部曾按公法中外人投軍之律行文卡狄夫之地方官令其禁止一惫國輪船事緣船主美竭耳者在卡狄夫地方購取煤火英政令已查有實證知前次所購轉交俄國波羅的海艦隊以故此次卽照章阻之然已有四百墩業經搬運上船不及扣住矣 
[俄土磋商]  
　　華歴十月二十九日英京倫敦來電云寄居俄京聖彼得羅堡之英國某報館訪事人頃來一電略謂世上聞名之美洲軍艦名弗令脫者今已離莫斯科而往土爾其京城康司攤的奴不耳其此行蓋因亞根太痕及乞利痕兩國軍艦擅用土耳其旗號一事俄國今方爲是磋商故特駛往彼處也 
[美論海軍]  
　　華歴十月二十九日英京倫敦路透電局來電云頃接美京華盛頓所發電報謂美國海軍部書記官於陳述週年總報中提及美國新創之海軍深爲得法若此决無他國冉敢與之爭持矣幷創一說謂美國宜設海 
 
 

Page 2

 
 
軍副將兩員派駐亞洲否則一旦變起不虞須與他軍聨絡則統帥一席美國勢須讓與他國之有海軍副將駐亞洲者 
[法索路權]  
　　京師來電云前者法國駐京使臣其尤拔伊尤君向中國政府求賃粤之廣州灣其約定於西歴一千八百九十九年中有一條聲明日後准將地叚擴充幷建築鐵路以通廣州九龍二處邇者其君又向政府商槯請先築路以通火車蓋以曩時英人曾有是言恐其捷足先得故也 
[法願貸銀]  
　　京師來電云邇年中國政府擬設戶部銀行以興財政祇以庫儲告匱未能如願以償不得已思貸自各友邦以資補助法國駐使其尤拔伊尤君聞有此事卽乘機移書外務部願向本國紳商士庶勸令集貲佽之中國政府深感其情立卽覆以公文謂切望盡力襄助云 
[日醫技妙]  
　　日本大阪某日報云前有美國義勇隊中三等軍醫魯意及西門二君携手東來縱觀日本野戰衛生醫院中一切治療之法及歸深讚外科醫術謂爲冠絶一時幷言編制衛生隊章程足稱並世無兩蓋以一切皆臻完善故能使陣上死傷者無多也又東京所設陸軍病院例許海外醫師入此參攷某日英京倫敦歧黄家木寍岳薄司脫寄書褒奬曰貴邦軍醫技術之精嫺凡在各國軍中人罔不稱許備至所有野戰病院各醫師手法之佳世所稀有每逢交戰之次日負傷士卒卽能用法防其潰爛兼之藥餌醫具無一不全一經裹以藥絨大半不必再行療治臥室之内槪用消毒妙法其處置尤爲得宜較之美國一等軍醫誠有過之無不及予見紅十字會及衞戍醫院多矣其中告痊之人未有分數加於日本殊者足令人驚嘆矣至於以上二病院房室作狹長形俾空身流行無阻能使臭穢盡去潔淨無塵尤爲盡善盡美云 
[秃奴狡獪]  
　　日本大阪某日報云數年前我國東京本願寺主席遣伊藤賢道禪師赴中國廣州府某大叢林開設學堂授諸𫀳子以普通學及宗教學邇者浙中三十五寺方丈誠心皈向派令天童寺僧敬炎理安寺僧燈裕法雨寺僧開如航海詣東京願隷大谷派本願寺幷致書曰大清浙江省各大寺院深蒙眞宗大谷派宣教興學惠我無疆𫀳等駐錫之江歴有年所慈雲法雨瞻望良深敬請伊藤賢道大禪師宣佛法於旣衰振鐸音而普化謹聨同志特貢下忱杭州法喜守悟性法鏡寺貫通雲林寺通泉東天目寺松泉西天目寺定慧凈慈寺空靜昭慶寺慧馨雲棲寺宏熹理安寺定能聖因寺法輪紹興祗園寺忍濤華嚴寺琇磐平陽寺眞如融光氏慧成崇福寺王乘高彌陀寺鶴舟大慶寺淸淨慧濟寺修慧永澤菴普潤杭州仙林寺近泉戒壇寺善宏海潮寺戒本慧雲寺德果永隆寺續肖薦福寺明山虎跑寺品照鳳林寺普徴彌陀寺諦鑑法雨寺開如嘉興福嚴寺了悟寗波天童寺寄禪錫麟寺了餘及一切小菴觀寺院諸𫀳同合十和南說者謂和宕和樣和暢和障之流惡知興學彼蓋見朝廷迭頒明詔飭將寺院改爲學堂深恐香積廚中金貲頓失故求庇外人宇下藉以抗違詔旨仍得恣其癡愛貪嗔耳何物秃奴其狡獪眞絶世無兩哉 
[練兵處奏定陸軍營制餉章摺]  
　　爲遵旨會同籌議謹先將擬定營制餉章繕單呈進恭摺仰祈聖鑒事竊准軍機大臣字寄本年四月十六日奉上諭現在時事多難練兵實爲急務所有京外練兵事宜一切營制餉章操法軍械應如何整頓畫一及各省綠營官缺兵額如何裁倂著練兵處王大臣會同兵部悉心統籌妥議具奏等因欽此仰見聖朝經武圖强實事求是之至意欽服莫名臣等伏維兵者國之大政也古之時兵民合一有事則調發事畢復歸農然猶以時簡閱蒐討軍實立伍兩卒旅之制行蒐苗獮狩之典習坐作進退擊刺戰陣之法其重之也如此後世兵民旣分用兵愈繁養兵亦愈多自漢以下凡内而京師外而郡國莫不設兵鎭之近世東西諸名邦豢兵之費率占其國財額最多之數豈皆樂擲無量之金錢以養赳桓之衆哉蓋非兵無以衞國非兵無以庇民是以宋向戍欲弭兵而樂喜非之秦始皇　天下兵不久而遂亡晉武帝罷州郡兵未幾而致亂故司馬法曰天下雖平忘戰必危而泰西人尤重均勢齊力謂備戰方能止戰足兵正以息兵雖以美之向持保守主義近亦汲汲擴張軍備誠知兵之不容己也顧國不可無兵兵尤不可無制制尤不可不一聖諭以練兵爲急務並殷殷以整齊畫一相責問洵爲探源之道握要之圖伏考國初以來八旗勁旅向稱精整卽綠營經制之兵亦皆各省一律天下同風迨積久法隳髮捻紛擾綠營刓敝爭募勇營各軍互有異同各省自爲風氣此實不能整齊畫一之原因至於今日勇營亦漸窳廢兵事日益艱難臣等請約略言之從前募勇不問來歴今宜按格精選不得倖進濫充從前當兵不定年限今宜番練遞休不至疲衆費餉從前將不必知學奮勇敢鬥便可立功今則戰法日新平時教訓臨時指揮鹵莽者必不能任從前兵不必久練袒臂持矛便可赴敵今則軍裝繁重身所負荷手所運用生疏者必不能勝况乎火器日精槍砲猛烈軍械有利鈍卽操法因之有巧拙操法有巧拙卽營制因之有疏密營制有疏密卽餉章因之有厚薄以上種種胥恃通籌今昔異宜旣未可仍率其舊中外異勢亦不必盡同乎人臣等仰體宵旰之焦勞深維軍事之得失參仿各國之成法默察各省之情形詳審折衷釐爲章制一曰各項制略删繁舉要規模爲之粗具焉一曰營制部分層束編配期於適宜焉一曰餉章計費制用豐儉求其得中焉惟是有治法尤貴有治人要賴各疆臣恊力同心公忠體國認眞舉辦切實施行庶幾不出數年而通國兵隊可以化散爲整轉弱爲强如其各便私圖别 
較多原期事事核實人人得用必須將佐諳兵法而精教練士卒嫺技藝而勤操演始能逐漸進步日起有功固非一經改章徒飾觀聽便可以食厚餼號雄師也倘各軍並無實效可徴則新章適啓虛糜之漸應由臣處隨時派員考查凡各省新練之軍確係如法訓練方准照章開銷若但更立新名仍蹈故習毫無實際坐糜巨貲卽斷不准援此造報一面仍請旨督飭按照新法切實籌辦庶足振武備而嚴戎政除　法軍械及裁倂緑營改訂官缺各事宜續行籌議復奏外謹先將擬定餉章繕單恭摺具陳伏乞皇太后后直聖鑒訓示謹奏奉旨依議欽此 
[叛勇負嵎]  
　　廣州訪事人云粤西左江鎮總兵何友山鎮軍所統綏遠軍向駐百色十月初六日有勇二哨突然叛亂發槍擊斃哨弁然後濳逃現方嘯聚百色及西林西隆交界之山洞中是處毗連雲南深恐附從者多滇境亦必被其滋擾日前有商人由雲南辦回烟土三百餘擔路經古宜陡被若輩攔路劫去並槍斃押帮人數名 
[大帥閱臺]  
　　鎭江訪事人云新署兩江總督兼南洋通商大臣周玉山制軍秉節蒞潤小駐行旌隨於十月二十六日午前鐘鳴十點命駕詣象山查勘砲臺隨侍者爲常鎮通海兵備道兼鎭江關監督郭月樓觀察新委江南武威全軍正統龔恊戎炳魁新委南洋續備新湘全軍統 
 
 

Page 3

 
 
領李恊戎雲松鐘鳴一下事畢卽端座綠呢大轎至洋馬路拜會鎭江關稅務司雷樂石君曁駐鎭各國領事洎回舟時已傍晚五下鐘旋傳諭溯江白下履新在郡水陸各營官咸督率勇丁列隊鳴槍以送 
[遷局述聞]  
　　松江訪事人云郡城火藥局存儲五省軍火迭經紳士禀請上憲設法遷徙迄未准行至近日始蒙江南提督楊鏡巖軍門赴鳳凰山勘定基址繪圖估價擬卽集欵興工嘗謂金陵省垣其大十倍於松城然聞某西人言轟以炸藥五十磅卽可化爲烏有今松局儲藥無慮數千百磅且無烟火藥積久易肇事端倘有意外之虞其事何堪設相軍門雖暫時攝篆斷不自居爲五日京兆一任視松民若秦越之不相關也又聞軍門查見南門外大校場敵樓高聳磚料甚多擬派兵拆除連副營牆垣舊有之磚運往鳳凰山先就彼處四週築一土城然後建局其中事成後移副營前往防護一俟地方紳董禀到卽須親赴金陵請諸督憲周玉帥矣 
[軍火被竊]  
　　廣州訪事人云日前軍械局有應解廣西前敵之槍彈三箱忽然失去經兩廣總督岑雲帥查悉電飭將局中提調支應各員槪行撤差以示懲儆嗣查得此項軍火實爲匪人所竊藏匿東關大沙頭坦邊當由廣州協總兵某協戎憑線起獲二箱有奇又經五仙汛劉守戎擒獲知情匪犯肥仔龍一名詰知係黄亞朦等三人起意得贓後倩伊向亞有銷售守戎傳問亞有直認不諱爰一倂暫押五仙樓俟獲正賊然後禀請雲帥核辦 
[蘇省官塲紀事]  
　　蘇州訪事人云飛划右營管帶子黄香協戎一桂請假回籍遺差經護撫效述堂中丞曾遴委向辦東路北路總巡調帶太湖水師副中營之鍾堯階大令鴻鈞接替已於十月二十日到差矣○江陰縣縣丞柳二尹汝霖前經上憲請補元江靑縣丞缺兹已奉部覆准署藩司陸方伯遂於十月二十三日懸牌飭二尹前赴新任供職至現署元江靑縣丞陳二尹家驤適已期滿撤回省垣所遺江陰縣縣丞缺則以候補府經歴程參軍楚雄署理 
[上海官塲紀事]  
　　前廣西學政吳菊農文宗敬修福建試用知縣童雲慶明府慶文均於昨日命駕至上海縣署拜會○警察巡長黄雲臣守戎金鵬周滌藩都戎炳坤吳棟臣千戎炳均於昨日詣上海縣署禀見○丁酉舉人文碩輔孝廉廷華近奉江蘇撫憲端午帥札委考查商務昨日由蘇來滬卽投蘇松太兵備道轅禀見昨日英美等國租界公廨讞員黄耀宿司馬煊乘輿赴蘇松太兵備道轅禀見道憲袁海觀觀察○鐵路大臣盛杏蓀宮保前因皇太后七旬萬壽蒙賜福壽字及江綢袍褂料等件松太兵備道袁海觀觀察以下各官曾往行轅道賀昨　宮保親赴各署謝步○松海防同知黄小霽司馬琪因患感冐不可以風特於昨日飭丁赴道轅請假三日○昨日午刻江南機器製造局總辦魏蕃實觀察假北洋務局恭請呂海寰尙書吳仲懌侍郎及李觀察經方楊京卿士琦王京卿清穆楊觀察文駿蘇松太兵備道憲袁海觀觀察松滬釐捐督辦陳亦漁觀察江蘇候補道何觀察葆麟飲宴衣冠裙屐驩洽逾恒 
[備迓撫軍]  
　　昨日本邑官塲得金陵來電知護理兩江總督江蘇巡撫端午師交卸督篆後已乘保民兵輪船起節將次來滬因預備一切以便恭迎 
[阻築馬路]  
　　寓滬西人由徐家匯開築馬路通至佘山曾經英總領事霍君一再照會蘇松太兵備道憲袁海觀觀察未經應允西人卽派工程師至不華鎭經由程家橋高家灣一路插立標竿比至靑浦縣境七寳鎮一帶靑邑宰田大令因未接奉道憲札文特備又申請核小觀察據情照會英總領事請卽停工霍君復稱築路係屬有益之舉中國現下正在改良不可再惑於風水之見且洋工程司勘路插標至靑浦縣境彼處鄕民均願築成此路務請不必阻止云云觀察旋又照會霍君略謂查中英約章第十二條内載明洋商不得在内地築造馬路等情此次開築殊與約章相背故已札飭該地方官先將標竿拔去速令停工一面札行華亭婁縣靑浦上海四縣令速詣上靑交界七寳鎭會同商榷上海縣汪瑤庭大令奉文後已約同華婁靑三大令於昨日赴七寳鎭會勘情形矣 
[邑宰驗屍]  
　　前日江西人楊天財在美界北河南路與葉清官爭挑自來水口角兇毆楊忿極將葉推仆於地磕傷要害立時斃命捕頭聞耗急派某包探將楊拘獲知照地保周金春投報上海縣署午後縣主汪瑤庭大令帶同刑仵書役臨場騐視仵作騐得葉因跌仆於地氣閉身死大令離座親視一周無誤令書吏塡明屍格將屍交同鄕陳某棺殮楊發押捕房以便解送公堂轉解到縣訊供定罪 
[巡局籌捐]  
　　南市十六鋪裏街向有壯丁捐經蘇松太兵備道袁海觀觀察札飭倂歸馬路工程局總辦翁子文太守抽收以來各保甲巡防局經費益形支絀爰由董事禀請觀察諭令向各鋪戶籌捐邇日十六鋪北叚已捱家收取矣 
[警察近聞]  
　　本邑求志書院自奉憲檄改爲警察局歸上海縣主汪瑤庭大令保甲總巡朱森庭明府總理其事而以馬午橋參軍副之日前忽有學生十餘人不願學習聚集滋閙經參軍禀知大令立卽斥退又以上月十一日開辦以來蘇松太兵備道憲袁海觀觀察並未將口糧給發大令因每名墊給洋銀一元三角三分共計八十餘圓刻已彚册禀請觀察核示矣 
[訂訊刺客]  
　　歹人萬福華圖刺己革廣西巡撫王之春一案昨日英美等國租界公廨讞員黄耀宿司馬以王已延雷律師聲辯因照會英總領事署定於明日卽禮拜四午後二點鐘時會同訊鞫 
[英界火警續述]  
　　前晚英租界中兩肇火災已登本報兹悉傍晚福臨里之火起於某姓家僅焚去房屋一幢迨十點三刻鐘時三馬路南首福建路第六百四十三四十西號門牌錦華洋貨號又兆焚如此號係瞽者吳鑒光所開當起火時巡街捕排闥而入虛無一人急將號呌連吹始有他捕到來奔告捕房鳴鐘報警旋由救火會洋人撲救而熄計焚去房屋二進共四幢 
[弄火受驚]  
　　前晚吳淞路范阿法家小孩玩弄自來火致火星飛射延燒蚊帳等物幸卽取水施救始得烟消火滅然四鄰已受驚不淺矣 
[上海萬國紅十字會來啓]  
　　啓者本會昨承吳興季子吳興畢氏助棉衣一百套山東楊建紹觀察交來濟南道丁培軒觀察濟平銀一百兩合來洋一百四十二元上海縣汪大令交來山陽縣葉大令捐助龍洋一百十八元小洋一百角廣平氏喉症求愈英洋一百元善述堂英洋三十元江西敦本堂宋英洋十元王鈞衍求母病愈洋十元又自助洋二元又王羅氏洋三元北地苦寒兼値兵禍烽烟慘迫骨肉流離蒙諸君子曁女善士憫念災黎視人如已或自求病愈或爲親代禱慨募巨欵並施棉衣祇領之餘曷勝欽佩積善之家必有餘慶行見祥暉永護湛露親承修德獲報此言定可操劵也謹誌數言用銘盛德[  上海萬國紅十字會同人謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[潤州雜錄]  
　　鎭江訪事人云日前鎭江關稅務司雷樂石君出示關前略謂奉總稅務司札關奉外務部札開　　名商　由各　　　及稅務司給發之單照開列章程分别收費等因爲特示仰各商知悉嗣後爾等請領子口單三聯單以及各項護照一律照章收費各宜遵照毋違○署丹徒縣知縣兼護理鎭江府知府張星五大令出示通衢略謂花烟間臺基久干例禁近訪聞西城外有等無恥之徒仍違禁私開屢滋事端實屬目無法紀除飭差嚴密查拿外合行出示曉諭禁止如違提案究辦不貸 
[上海縣署案略]  
　　寗波人周茂松投上海縣署爲萬昌木行控木作頭楊子卿欠銀數百兩等情前晚縣主汪瑤庭大令升堂研訊楊子卿供小的由萬昌行夥金壽生作保賖取木料結欠洋銀四百七十元由董事黄子香勸令措銀料理行主已經應允不料周借端興訟求賜鑒原周供此事因金係小的薦保行主責令賠償故由小的具控大令喝責三百板收押待質所楊交保料理 
[馬路工程局瑣案]  
　　日前有周某者投馬路工程局控川沙航船戶奚老虎吞没衣包等情總辦翁子文太守倩襄讞委員黄衡堂二尹升座訊究諭令嚴限期清理在案迄今置若罔聞因於前日提案復訊喝責至再奚始叩首求恩二尹乃命賠洋銀十六元給周具領○積竊劉發祥董老大串竊窩贜經水巡捕邏獲划船一艘將劉董解至捕房轉解馬路工程局黄二尹研訊之下供認行竊出口捐局等四處贓物乃判責劉一百板董五十下押候吊贜送縣遞回原籍 
[英美等國租界公堂瑣案]  
　　前者光裕洋行買辦陸竹良控祥裕號主姚守臣冐收貨銀等情經讞員黄耀宿司馬訊供飭差恊同收帳昨日陸投案聲稱前次偕公差至各戶對帳止付豈知姚又與汪吉生陳德淮並跑街夥王錦三串通將銀收去求傳陳汪王與姚面質襄讞委員孫耳三明府商之美副領事白保羅君准卽傳案訂期會訊○挑水夫葉清官與楊天財互相扭毆以致跌斃報經上海縣汪瑤庭大令相騐昨日捕頭派包探將楊解案明府飭押候送縣歸案訊辦○包探徐申慶解楊樹浦左近某烟館主楊志祥到案禀稱此人容留高王氏開燈過癮有違定章爲特傳案請究明府判罰洋銀五元○平和洋行支更之印度人哈能心投案禀稱前晚一點鐘時茅申郎等三人濳入後門行竊棉花三包當卽將茅拘獲其餘二人已被逸去今特送請究懲茅供小的在行中打包處當庖人從無過悞是晚向人索欠歸時已晚是以入自後門並無行竊棉花之事明府判責二百板管押一月○包探劉森堂解王阿三到案禀稱此人用病馬駕車鞭至流血今已送請馬醫生騐明斷難駕馭是以送王請究明府判罰洋銀十元馬交馬醫生醫治○李蟾成訴稱前晚從外虹口乘東洋車至沈家灣隨帶衣服一包行至司考得路忽有十餘人將車攔住隨被甲乙二人奪取衣包而逸另有數人則攫去小的袋内洋銀五元小的大聲疾呼由七百七十三號巡捕將陳德興姚劉康拘獲其餘一哄而散洋銀衣包已不知去向求向究追七百七十三號巡捕禀稱是晚小的上差時見是處有流氓十餘人形跡可疑少選李卽呼救經小的追獲二人並將衣包奪下陳姚同供小的等並未攫物實被誤拘明府判各責一百板衣包給李領去○無錫人洪阿大訴稱小的欲回原籍有友托帶衣服一包携至美租界某處忽被二人扭住髮辮按之於地喚令同黨奪去衣包小的用力扭住後經包探前來拘入捕房詰其姓名知爲陳福田凌錦仁未幾續獲徐阿大張瑞林現已解案求卽訊懲包探劉阿炳禀稱陳等均係過犯日在租界攫人物件洪之衣包已爲同黨取去明府判各責二百板發押捕房半年張責二百板卽行開釋 
[法租界捕房瑣案]  
　　三十六個黨流氓姚大毛王金桂莊金海串竊通運公司猪油數十斤當塲拘獲解由讞員陳大令訊取口供著枷號一禮拜發馬頭示衆期滿責釋○流氓沈阿四糾黨行刧王竹山所帶皮箱一口解奉大令訊明著各責六百板押捕房半年○偷兒王阿慶行竊張沈氏家衣服首飾報由包探查獲弔到原贜解奉大令訊明著枷號二十日期滿責釋○積竊吳金祥前奉大令訊供判枷號一月昨已期滿著帶案開枷重責五百板押候過堂訊核○木作頭蔡元生攬造某姓家房屋五六十間將工料等物轉包與水作楊小友等人迨工竣尙欠洋銀九百餘元控經大令訊得兩造供詞各執著押候查明復核昨日原告投案聲稱小的等尙欠磚灰各欵爲數甚巨求卽究追大令著候復訊核辦 
[美租界捕房紀事]  
　　前晚某西人深入醉鄕在百老匯路肆行滋閙爲二百零七號巡街捕所見拘入捕房捕頭令押至酒醒釋出○前日傍晚時有無賴曹金火者在百老匯路向王氏婦百般調笑被二十九號巡街捕拘入捕房捕頭本擬押候解送公堂禀請讞員黄耀宿司馬訊辦繼因氏不欲多事乃從寛釋出 
 
 
 

Page 10

 
 
[甘肅巡撫潘奏爲造報甘肅新疆光緒念六年分防軍收支各欵謹繕清單並分造總散清册懇恩飭部覈銷摺十五日]  
　　甘肅新疆巡撫西林巴圖魯臣潘效蘇跪奏爲造報甘肅新疆光緒二十六年分防軍收支各欵謹繕清單並分造總散清册懇恩飭部覈銷恭摺仰祈聖鑒事竊照甘肅新疆防軍善後用欵每年合關内外指撥各省的欵銀四百八十萬兩新疆撫提鎭各標及伊犂鎭標塔爾巴哈台協標並司庫例支善後經費等項共應分銀二百七十九萬七千兩内除减銀一十萬兩封存甘肅藩庫又除　存新疆藩庫及伊塔道庫塔城同知庫封存銀二十七萬七千兩已撥董軍支給行餉兩次裁兵節省銀一十一萬三千六百兩外新疆實應分新湘平銀二百三十萬六千四百兩上案截至光緒二十五年底止收支欵項前經臣將總散清册分咨各部開單具奏請銷在案兹據新疆糧臺詳稱自二十六年正月初一日起截至十二月底止一切收支應仍跟接上案造報計舊管項下截至二十五年十二月底止實不敷新湘平銀一十萬七千六百五十兩八錢九分七釐各省關尙欠未解新湘平銀四萬八千二百六十一兩四錢九釐欠發各營旗光緒十年以前病故弁勇存餉銀一十一萬四千一百八十五兩二錢八分六釐新收項下收到甘肅藩司分解新疆及伊犂鎭標塔爾巴哈台協標應分新餉並新疆馬步各營旗報銷截曠採買製辦運脚等欵扣回平餘並由新疆藩庫提撥共計新湘平銀二百四十八萬八千四百二兩四分四釐開除項下支發新疆馬步各營旗哨開花砲隊薪糧馬乾倒馬價値及各台局薪水口糧工食油燭紙張採買製辦運脚盤費等項共計新湘平銀一百九十八萬六千三百四十四兩七錢七分六釐又撥發新疆藩庫各項及糧臺善後經費共計新湘平銀五十五萬三千兩又支發上案二十五年防軍報銷欵内不敷新湘平銀一十萬七千六百五十兩八錢九分七釐實存項下截至二十六年底止實不敷新湘平銀一十五萬八千五百九十三兩六錢二分九釐已由解到二十七年新餉内暫行支給又省關尙欠未解二十五年新餉新湘平銀四萬八千二百六十一兩四錢九釐又二十六年分應分新餉各省關尙欠未解新湘平銀五十二萬五千五百七十二兩六錢七分一釐應歸入下案接續造報仍欠發各營旗十年以前病故弁勇存餉銀一十一萬四千一百八十五兩二錢八分六釐應俟各故弁勇親屬請領至日卽由二十七年以後新餉内匀給造具總散清册詳請奏銷前來臣覆查支發各欵均係實用實銷並無浮冐除將清册分送各部外相應繕具簡明淸單會同陝甘總督臣崧蕃恭摺具陳伏乞皇太后皇上聖鑒敕部核銷施行謹奏奉硃批該部知道單倂發欽此 
[江蘇巡撫端奏爲恭報奴才卸篆日期摺十五日]  
　　頭品頂戴調署江蘇巡撫湖北巡撫奴才端方跪奏爲恭報奴才卸篆日期恭摺仰祈聖鑒事竊照光緒三十年九月二十三日欽奉上諭兩江總督著周馥署理迅速赴任未到任以前著端方暫行護理江蘇巡撫著效曾暫　護理欽此當經具摺恭謝天恩旋于九月二十六日將巡撫關防旗牌文卷等件移交護撫臣效曾暫時護理奴才卽于是日起程赴甯所有交卸撫篆日期謹繕摺具陳伏乞皇太后皇上聖鑒謹奏奉硃批知道了欽此 
[江蘇巡撫端奏爲所遣藩司篆務查有江蘇糧儲道陸鍾琦堪以委令兼署片十五日]  
　　端方片再江蘇布政使效曾奉旨暫護江蘇巡撫所遺藩司篆務查有江蘇糧儲道陸鍾琦植品端純器局深穩堪以委令兼署除檄飭遵照外謹附片具陳伏乞聖鑒謹奏奉硃批知道了欽此 
[署南澳鎮總兵陳奏爲恭報洋巡班滿並歴過洋面情形據實具奏摺十五日]  
　　署理閩粤南澳鎮總兵奴才陳尙新跪奏爲恭報洋巡班滿並歴過洋面情形據實具奏仰祈聖鑒事竊奉上諭嗣後沿海水師提鎮著於每歲出洋時具奏一次俟出洋往返事畢卽將洋面如何情形據實具奏等因欽此欽遵在案伏查南澳乃閩粤交界要區洋面遼闊港紛歧緝捕巡防最關緊要總兵每年上班正月初一日起至六月底止出洋統巡粤屬洋面班滿劄交澄海營叅將接巡又自六月初一日起至九月底止總巡閩屬洋面班滿劄交銅山營叅將接巡光緒三十年正月初一日奴才遵例管帶兵船出洋督巡業經恭摺奏報在案計自出洋以來親率舟師認眞督緝凡海洋上下及偏僻港莫不徧歴梭巡本年三月初十日帶領兵船巡至碭石鎮屬甲子洋面與廣東平海營叅將會哨事畢仍回洋巡緝其歴過各江面尙屬安靜現屆九月底下班洋巡期滿奴才遵例於十月初一日將總巡洋務劄交銅山營叅將接巡卽日撤巡回營清理營務並督飭弁兵勤加操練期成勁敵之師一面嚴飭接巡員弁實力搜捕加意巡防務使盜戢民安肅清洋政以仰副聖主綏靖海疆至意所有奴才洋巡班滿撤巡日期及歴過洋面情形除呈報閩粤督臣查核外理合恭摺具陳伏乞皇太后皇上聖鑒謹奏奉硃批知道了欽此 
[調署兩江總督周奏爲彚保光緒二十七八兩年黄河搶險出力人員墾恩照擬給奬摺十五日]  
　　調署兩江總督山東巡撫臣周馥跪奏爲彚保光緒二十七八兩年黄河搶險出力人員懇恩照擬給奬恭摺仰祈聖鑒事竊查山東黄河未設廳汛專恃委員恊同防守凡在工出力員弁向遵諭旨兩年彚保一次每年槍險一處按照異常勞績准保文職二員武職四員尋常勞績並無限制嗣經前撫臣李秉衡奏明不論險工多寡每年請保文職四十員武職亦核實開列等語經部核議應照兩年彚奬原額異常勞績不得過二十員歴經遵辦在案兹查光緒二十七八兩年搶險一案上年已屇彚保之期因各員俱有經手未完事件臣留心察看先行存記現在督同三游總辦道員丁達意等核實查考漫口以下防汛各員因正河水力防守稍輕槪不請奬其餘最爲出力各員　　守河干風雨晝夜不避艱險搶護險工一百餘處隄岸完固俾農田收穫賦課無虧實屬有裨地方旣著微勞自應照章奬叙據河防總局司道詳請前來臣復分别勞績優次酌加删减謹繕清單恭呈御覽仰懇天恩俯准照擬給奬以昭激勸除飭取各員履歴造册送部並武職自千總以下咨送兵部核奬外所有彚保光緒二十七八兩年搶險出力人員緣由理合恭摺具陳伏乞皇太后皇上聖鑒訓示謹奏奉硃批該部議奏單二件倂發欽此謹將光緒二十七八兩年黄河搶險出力文職各員酌擬奬叙繕具清單恭呈御覽計陳二品銜山東鹽運使英瑞請旨 
 
