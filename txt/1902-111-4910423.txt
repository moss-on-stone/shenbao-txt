# 1902 - 111 - 4910423

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宮軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以飲助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[愼選叅隨以佐使臣不逮說]  
　　昔宣聖之論士曰使於四方不辱君命漢武帝下詔求才以可使絶國與可爲將相並列然則國家之重使才固不自今日始矣顧古之膺使命也不過通盟好聯情誼其地旣非甚遥其時亦不甚久且語言風俗彼此略同故駕軺車而適四國者但使言論丰采傾動一時已足增壇坫之光壯敦槃之色固非若今日之奉使東西洋各國者地逾萬里時越三年交涉紛繁事機萬變凡膺此任非識形勢明事情研公法究約章鮮不至卑亢皆非剛柔俱失故居今日而言使才其難固甚於昔而其少尤倍於昔當光緒初元初議　使東西洋各國朝廷敕令内外大臣各舉所知其時風氣未開中外所薦旣屬寥寥其官階較顯聲望較著者或憚於行役不欲自覊或委非專長不敢自信往往望洋興歎長縮不前朝廷體察情形以爲非重給薪貲優加保奬恐不足以鼓舞人心於是凡得出洋差使者經費旣極豐盈三年任滿又得優保崇階參隨繙譯各員一經依附未光亦無不剡章高列仕宦之速幾如捿徑終南故昔雖視爲長途者今已趨同樂士竊嘗因而論之西洋諸國之膺使命者或由外部司員洊升或自隨員領事擢用往往數十年不改其途悇其練之也久故其審之也詳今中國使臣平日於公法約章素未研究一旦怱　簡命遠涉重洋其於彼國之朝政民風　兮惚兮如墮雲霧兼之語言不能相習文字不能相通壇坫周旋幾同傀儡所恃者惟參隨繼譯各員才識明通遇事爲之調護舉動或有不合則時進箴規議綸或有過中則時深匡救務使爲使臣者雍容尊俎之間揖讓冠裳之地彬彬有禮無使隕越貽羞如是方謂能盡佐使之職而國體不致大虧若僅僅傳述語言料理文牘或山川之能說或風俗之略諳卽以爲擅長外交儼然附使車之末揆之朝廷愼重遣使之意已屬有乖甚者竭力逢迎意存獻媚不惜　使者於不義以自遂其梯榮希寵之心　致議論沸騰國體大損不亦輕朝廷羞當世之士耶今者振貝子之來滬也天潢貴胄國之人屬耳目焉無論　　謁客旌旗所至夾道縱觀卽一舉勘之細一言語之微記事者亦將載筆而爲之詳述誠以金枝玉葉尊貴無儔故中外紳商士庶無不於此屬耳目也所異者　來里巷之間時聞　語謂貝子曾於幕夜携同頭等叅贊某君赴某處宴飲并召妓侑觴藉藉人言喧傳速近竊謂貝子以玉牒之親生米出國門一步此次銜命赴英道經滬瀷忽覩紛華靡麗或竟見獵心喜亦未嘗不在情理之中惟旣係體統所關觀瞻所係則爲之叅贊者卽應隨時規勸萬不可使之稍越於禮法之中貝子名分雖尊然爲規矩所範圍亦豈能飾非拒陳故此說而等諸齊東野語也則已或竟事非烏有則某叅贊逢　獻　之罪夫豈能逃嗟乎中國至今日國體之損極矣從前使臣之駐節列邦者或以儉陋貽譏或以緘默致諸於羽儀王國之意已屬有乖乃今以赫赫宗藩而亦不能嚴重有威以饜人望不亦爲中國之羞而貽外人之口實耶僕固不敢以街譚巷議之言據爲實事然甚願某叅贊此後於貝子之一言一動隨時導之以正不可徒事逢迎致等於脂帝無恥之小人則幸矣 
[電傳行在宮門抄]  
　　昨日傍晚京師友人專電告知本館云三月十九日皇上召見軍機大臣及潘效蘇呂佩芬是日無明發上諭 
[譯錄美國上下議政院議員及工黨所議限止華人入境例]  
　　第一欵此禁例如經議院允諾准行凡屬華工無論由何國而來均不許登美岸第二欵凡華工現在本國屬地者不准混進本國内地謀生至屬地入籍之華人亦應嚴行查核果有眞實憑據乃准改行嗣後華人假道往别國者本國雖無權禁止但邇來華人多藉假道之名以爲私進美國之計故本國不可不防微杜漸以絶其後患故必須嚴行稽查其人假道實據乃准放行第三欵凡嚴禁工人一切情形俱與前時基利所訂者無異第四欵凡屬中國官員教習商人游學游歴人等均照例准其來美第五欵凡中國派來辦理交涉之官員以及隨帶之使役須携有中國政府文憑實據繳上查核方准登岸至若中國舊任官員復來本國者照例亦得上岸第六欵凡華教習來美須先在中國大書院掌教兩年並須在本國有名望之某書院主席且待關吏查核其人文理果副其職方准登岸到美後其人祗許充當教習之職不准另　别業第七欵凡游學華人須先在中國大學堂卒業後擕備資斧果係實心來美國大書院考求學問者方准登岸第八欵凡華人來美經商者必先在中國爲商一年之久且備帶貲本在本國某處某街某號有生意眞實憑據一一可查方准登岸第九欵凡來美游歴之華之須由中國備帶銀兩可敷游歴之費並指明往游之處游至何時待期滿後卽須回國第十欵凡已註有册之華工或有妻或有子或有父或有母成有實業值銀一千元或有欠項值銀一千元留在美國者由美國華均准其人來美但有棄者須成婚後同居一年之久實業須除其人名下所欠他人之　外尚值一千元欠項者亦須有人確實承認方可照准第十一欵凡照例可來美國之華人到埠計本國口岸有　可將其人放行者僅金山大埠及　崙碎黨順波市頓紐約島柯文連尼罅檀香山山灣等處 
[法報之論]  
　　英京倫敦來電云近日法京斐加路報著爲論說請法政府在中國長江上游設立屯泊海軍之 
 
 

Page 2

 
 
處並創　商輪船　司以收權利 
[建造行宮] 　　 
　　頃聞京師友人云皇太后擬於今秋九月祇謁西陵躬親致祭刻已派直隷督臣袁慰庭宮保在保陽建造行宮并將南城旗地圈入以便謁陵事畢翠華回駐其間 
[豫備閱操]  
　　頃聞京師友人云皇太后皇上致祭東陵事畢卽須回駐南苑閱視大操刻下南葬團河長河等處各行宮内俱已陳設齊整並派員監守以免疏虞至各營弁兵則皆操練精勤恭候慈宮簡閱 
[指駁新章]  
　　昨得京師友人手函云督辦鐵路礦務大臣王夔石相國瞿子玖尙書釐訂礦務新章時並未商諸會辦張燕謀京卿迨刊印頒行京鄉始得知遂將其中不妥之處逐項簽駁聲請從速改章并聞各國使臣亦咸謂新章稅課太重云 
[盛世祥刑]  
　　頃聞京師友人云歴來各省讞定之犯均照列申詳刑部擬議罪名自前年聯軍入城匪人滋亂欽奉上諭如有匪棍横行不法著步軍統領協同順天府五城訊明立卽正法等因欽此現在奉旨各部均仍循舊例辟以止辟刑期無刑盛世規模固宜爾也 
[臺匪擾閩]  
　　客有從福建長泰縣至省垣者告諸本館訪事人云臺灣簡大肚黨羽甚多現復濳入閩中暗相糾集揭竿斬木欲與地方官爲難上峯聞報已派員調營前往剿撫兼施但未知能否平靜耳 
[請弛米禁]  
　　武昌訪事友人云鄂省人稠地狹産米無多向恃湘省來源以資挹注是以本省米榖例不准販運出境蓋亦愼重民食之至意也近有某商人具禀督轅謂上年蘇皖等省疉遭荒歉以致米價翔貴民不聊生湘鄂物産甚豐倉箱素裕祇以米榖禁止出境無計流通現願籌備本資往漢口采辦若干運往下游平價出售每石報捐出口稅銀三錢請准暫弛禁令飭知沿途各關卡一律放行未知張香濤制軍能俯如所請否 
[湘興工藝]  
　　有客自湖南至漢口語諸本館訪事人云湘撫俞庚軒中丞近在省垣設一工藝學堂其章程悉仿諸鄂省刻已開學有期矣 
[設學先聲]  
　　南昌訪事人云日前江西撫憲李勉林大中丞委孫大令錫龢前往金陵摹繪大中小各學堂圖式並咨取一切章程及讀本課本以便仿照辦理 
[騐放糧船]  
　　杭州訪事人云上年浙省所征冬漕現當運解赴滬由輪船運赴天津適上憲因米價過昻禁米出口誠恐糧船水手串同奸儈有夾帶事情遂飭沿途關卡各員認眞查察一面由糧道陸春山觀察會同藩司誠果泉方伯札委候補府文蜀生太守前赴江蘇協同卡員查騐放行以免覊滯太守奉札後已於本月初九日首途矣 
[保薦卓異]  
　　紹興訪事人云寗廣會匪田化龍等前忽揭竿起事竄入浙境由湖州孝豐縣主趙大令率同團勇入山搜捕得將各犯次第剿平未幾又有筍匪滋擾膽敢擄刼勇丁復經大令捐廉募勇分别擒剿地方賴以安寗刻聞撫憲任筱沅大中丞以大令辦事勤能保舉卓異行將以繁缺升調矣 
[皖試有期]  
　　安慶訪事人云安徽提督學政綿達齋大宗師歲試寍池各屬業已報竣將次返斾省垣是以安慶府石太守曉諭通衢仰各屬士子於三月二十四日齊集省城聽候考試 
[公郡府試九誌]  
　　松江采訪友人云本月十六日之晚府尊余石蓀太守恭送恩藝帥節鉞後卽於十七日進校士館隨牌示合屬七縣文童統限十八日考試經古所有題目照錄左方孝經題居家理故治可移於官論性理題神應故妙幾微故幽論經學題三老五更解五庫工用考史學題班馬異同考新舊唐書論時務題吳中財賦考松江水利論詞章題擬王仲宣登樓賦擬張茂先勵志詩雲間懷古不拘體算學題設於平圜内截一弧矢形令通弦得大矢三分之二命全徑爲二十萬問通弦兩矢各得若干設有半平圜内容正方已知平圜徑一百尺求正方邊幾何 
[嚴究窩贓]  
　　武昌訪事友人云湖北善後局武弁龔某近以庇匪窩贓事發經江夏縣陳介菴大令親往查獲有知其始末者謂龔係督標候補游撃向在善後局管帶砲船平日聲氣廣通舉止甚爲豪邁此次實被夏口廳所獲某犯扳出當大令詣勘之際搜獲贓物甚多隨卽禀明湖廣總督張香濤宮保將龔逮案訊供龔狡展不承任意抵賴大令以職官不便刑訊暫交城守營王采臣千戎看管一面通詳大府請奏明叅革以便歸案訊懲 
[津郡官塲紀事]  
　　天津直報云月初某日津海關道唐觀察由滬航海來津旋於十二日清晨乘火車望京師進發○長蘆鹽運司楊藝芳都轉於本月十三日午刻由京師乘火車抵津仍寓南門内陳家大門未悉有何公幹 
[閩省官塲紀事]  
　　福州訪事人云福州將軍景月汀留守於本月初四日之夜二更後如厠更衣忽然形似中風人事不省一時屬下諸員聞信咸赴節轅禀安刻已延醫調治大約病勢無妨矣○福建汀漳龍道榮觀察奉旨升調河南督糧道遺缺由上憲札委候補道何觀察碧鎏署理 
[贛省官塲紀事]  
　　南昌訪事人云江西藩憲柯遜菴方伯於上月某日牌示轅門略謂本署各項陋規業經裁革盡净不准索取絲毫如有不法者仍敢暗中私索准卽指名稟控並飭南昌縣刊刷多張傳諭各州縣一體遵照○本月某日撫憲李勉林中丞盤查藩庫號房並未禀知藩憲柯方伯惡其疲玩誤公卽將號房十二名概行斥革永不許復充 
[鵝湖雜錄]  
　　紹興訪事人云紹郡標防各營現由統領挑選精壯若干名赴省考騐聞須編爲武備練軍訓習洋操俟有成效再行發回派充各營管帶以期轉相教導○紹郡中西學堂創設有年頗著成效今春改爲官辦增加學額添聘教習其各縣小學堂亦已次第開設惟需華洋書籍郡城無從購買刻已由府尊熊再靑太守籌集欵項派員赴滬采購矣 
[鄂渚晴波]  
　　武昌訪事友人云湖北善後局武弁龔某因竊案牽涉經江夏縣陳介庵大令移請城守營千總王千戎暫行看管一面通 
 
 

Page 3

 
 
禀大府請卽革職歸案訊供日前龔具禀督轅瀝陳寃抑并謂從前緝捕富有回天諸會匪曾著微勞此次竊案牽連實係匪人挾嫌誣陷旋又浼護軍營某統領代陳顚末籲乞矜全湖廣總督張香濤宮保以龔庇匪窩贓並無實據或係匪人傾陷亦未可知已諭令大令暫行開釋免子深求蓋亦罪疑惟輕之意也○入春以來雨多睛少菜麥頗有損傷江夏縣陳介庵大令特於本月十一日設壇祈禱並出示禁止屠宰以期感召祥和迨十二日天果放睛一時白叟黄童歡呼載道倘從此雨暘時若豐年之兆可預期矣 
[龍眠畫意]  
　　安慶訪事人云懷邑鳳鳴書院已改爲鳳鳴學堂代理懷寍縣周大令啓運與正副兩廣文商定於月之初九日舉行甄别○西門外金保門河街向有城門當曾文正公克復皖城糾糾工堵塞今新任撫憲聶仲芳大中丞爲便民興商起見擇於前月某日籌欵重開並將河沿街道修治平坦 
[戎旌回滬]  
　　提右營叅將廖楚材叅戎前以江蘇巡撫恩藝帥赴松江大閱因之前往伺候近已事畢爰於昨日亭午乘舟回滬隨赴道縣各署投剌拜會 
[少尹請假]  
　　昨日上海縣主簿孫立幹少尹偶沾清恙醫者言須避風靜養因遣家丁投蘇松太兵備道轅及上海縣署禀請賞假三天以資調攝 
[委員採米]  
　　廣西大吏委候補縣陳明府挾貲來申採辦軍米昨日抵滬投文後訪知本邑米價陡昻擬卽束裝往他埠採購因卽赴各署辭行 
[商船被刦]  
　　本月初一日本埠洽記商船由寗波滿裝錫箔山芋綢縀等貨往浦東大團鎭交卸行至三灶港因天晚停泊至次晨正值潮退土人僞稱挑貨將船中貨物刼掠一空核計所失約值銀七千餘兩並將船拆毁事後船户報請南匯縣汪蘅舫大令飭捕查拿未獲昨日船户回申訴知船主投控蘇松太兵備道轅請卽札縣嚴緝道憲袁海觀觀察諭令聴候批示 
[上海縣署瑣案]  
　　日前江蘇巡撫恩藝棠中丞秉委蒞滬時海門人陸華生以弟婦孫氏被人賣與龜奴王其麻子所開花烟館内等情具詞控訴中丞飭上海縣汪瑶庭大令研訊前日大令飭提案中人升堂詰究華郎供小的與華生爲昆弟行孫氏卽小的之妻去年九月二十六日忽然逃逸後由毛建靑函告始悉被孫松誘出賣與上海小東門外王其麻子所開花烟館内時小的適患病不能往尋直至十二月始浼母舅黄學亭來流訪實本年正月十四日小的親來向領王龜堅留不放並嗾使本邑生員厲温出頭霸阻小的當卽投案控陳蒙恩飭差查覆厲大言炎炎百般恐嚇迨撫憲大人蒞滬堂兄華生以小的時發心疾代爲控告叩求鑒宥黄供外甥媳陸孫氏逃出後至去年十二月始由外甥華郎倩小的來此尋覓及至王龜花烟館與孫氏遇意欲領回王龜堅留不放時已歲暮不及理論至正月伴司外甥來領主龜仍不放因之控諸案下旣而厲恃衿恫喝情不能伸故由華生據實上控顧貞元供稱小的與陸同鄉向在原籍訓蒙餬口華郎是小的之表甥餘語與黄相同毛供小的在滬貿易去冬回海門時聞楊福田言及華郎之妻被人賣與王龜花烟館内因向華郎告知華生供堂弟華郎因妻被人拐賣爲娼致成癲癎嗣被本邑生員厲温袒龜期壓寃不能伸倩小的浼一拆字人代繕禀詞上控無知誤犯叩乞施恩孫氏供去年華生誘令小婦人捲逃小婦人不願因回母家並無被人拐出賣與花烟館之事今聞華生上控是以來案陳明大令惡其刁狡喝令掌頰二百五十下交華郎領回管束華生膽大妄爲笞臀四百板掌頰二百下取具切結然後釋歸○本城巡防中局委員某君派差送張月卿朱友卿到縣前日大令研訊之下張供小的僑居本城東街開設桶店前晚已入睡鄉忽聞表嫂剥咏聲詰悉伊夫朱友卿被人擁至某茶肆恣情索詐欲浼小的前往解勸小的情不能却飛步而往不料竟被一併扭至局中朦請局員老爺訊責然小的實不知伊等所爲何事求恩明察朱供小的回操棕榻業前晚道經益慶橋被道署馬夫某甲曳至某茶肆恣意行兇後浼表兄來勸反被扭至局中誣稱小的向彼訛詐局員老爺被其朦混卽將小的刑責意猶未慊復送案下叩乞伸寃大令著將張開釋朱交人保出聽候查明再核 
[上海巡局紀事]  
　　前日南市同興泰紙店主陳丙川因欠繳房捐經地甲拘送十六鋪巡　申局陳懼願照數措繳如得從寛開釋○前日有某甲者附周阿二所駕航船至浦東張江栅鎭中途因潮水不順折回滬上昨日赴二十三七鋪巡防局控周吞没行李局員盛雨村二尹飭地甲查明核辦 
[馬路工程局瑣案]  
　　日前四川人高仁安由長江上游某處附日本輪船公司大利丸來滬旣抵埠卽雇李長發所駕划船運行李至法界德記小客棧後忽失去鋪蓋至前日始將李尋獲扭至捕房請追捕頭轉解馬路工程局總辦翁子文太守請襄讞委員黄衡堂二尹升堂研訊李供小的係江北某邑人前日爲高運送行李不知因何失去張福明供小的在李船爲夥餘供大略相同二尹限三日内帮同查緝○清潔所司事某甲扭送擔糞違章之張錦生陳榮榮陸阿四馬阿招至工程局襄讞委員黄二尹研訊之下以張供詞游移飭掌頰二十下餘人均取具切結叱之使退 
[英美租界晚堂案]  
　　章茂祥控郭士新率子森才霸佔店業等情讞員張柄樞司馬准詞飭提郭父子及股東陳於林傳寳聰蔡爕佑旣而郭士新控章與蔡竊據捲逃前晚司馬升堂研訊章投案供稱已故胞嫂章張氏開設怡新樓老虎灶小茶肆又於他處分設怡新園小茶肆被郭父子霸佔叩乞訊懲郭供此項小茶肆本係故兄士茂所開後士茂與章張氏私識以故一切憑據均由章張氏出名今被蔡將據竊去唆使章來案控陳叩求明察察嘵嘵置辯不認竊據傅陳供小的雖是股東一切均不知悉章稱氏子新寳係小的故兄所出與郭無千求恩給領司馬判將怡新園歸郭管業新寳准郭領去怡新慺歸章爲亡兄盤柩安葬之費如不願從卽將新寳送入普育堂撥給怡新樓爲撫養之費蔡雖竊據無憑然實有唆使情事判責三百板取具改過切結陳傳無干省釋 
[施藥救災]  
　　南昌放振劉蘭堦善士來電查户口見時疫流行畿斃曁染疫死者無數電請速寄正氣丸兹敝堂虔誠配製四時疫氣腹痛吐瀉丸四時疫氣清心條肺丸寄往施送承皖撫聶公子雋威捐洋一百元江益三捐洋二十元陳潤夫助洋二十元汪少山助洋十元川樸七筒計二百三十兩寶善齋捐印包藥方單二萬張如有願好施者敝堂亦可代爲配製寄至江西長江被災患疫之處俾可起死回生造福無涯也上海六馬路仁濟善堂長江義振公所同人謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　包探竇如海解王阿二到案禀稱此人前因犯案遞解回籍今又灒入租界中爲此解請訊究讞員張柄樞司馬商之佛繙譯判責五百板仍遞原回籍○五百三十五號巡捕解張阿三到案禀稱此人行竊西人古今波家花盆二枚經小的拘獲解請訊懲張堅不認竊司馬著帶回捕房押候查明再核○包探李星福解陳春山到案禀稱此人攫取途人之帽經小的瞥見拘解請懲司馬判責五百板遞解回籍○王阿鳳行竊葉坤榮羅明生二家布被等物經包探顧阿六拘解請究司馬判責五百板逐出租界○奚增祥阮南道向毛雪春訛詐洋銀六元經包探劉森堂抱解請究司馬判各責五百板逐出租界○譚阿岳攫取曹雙福之帽經包探劉光震拘解請究司馬判責二百板○林杏生行竊陳孔福所置洋傘一頂經包探李四春拘解請究司馬判責二百板 
[法租界公堂瑣案]  
　　招商局江天輪船水手岳阿秋訴稱鈕阿福冐充小工混入艙内竊去洋銀五元當塲拘獲送至捕房捕頭令包探在伊身畔搜出質劵十餘張弔到各贓今知解案叩請訊懲讞員杜枝園大令判枷半個月責三百板贓存待失主具領○陳福明史紀心王阿瞿同訴稱倫兒朱才福至家中圖竊當塲拘獲送入捕房捕頭令包探在伊身畔搜出質劵三十餘張弔到各贓詰知竊自各輪船今旣送案合請究懲大令判枷一個月責三百板贓給失主具領○車寓主婦劉陳氏訴稱東洋車夫劉裕才劉裕隆吳福康均欠房租六百文向索不還反被毆傷是以扭案請辦大令判各枷一個月期滿將裕才責五百板裕隆福康各責三百板然後嚴追租值○俞金生前控朱長林誘拐傭婦大令迭次訊供比責堅不承認兹朱在押患病由管獄西人告知捕頭昨日解案請訊大令著卽開釋○甬人鄭勝才前薦同鄉人陳阿寳至水沈氏所開鐘表店爲夥未幾卽竊取對時表十九枚而逸水沈氏遂將鄭扭案大令著押交陳阿寳究追迄今日久尙未交到昨日水沈氏投案求追鄭供稱小的前者薦陳爲夥早已辭歇此次重又進店實與小的無干大令問爾如何與陳相識鄭供陳父在杭州開設鐘表店小的曾爲店夥大令飭仍還押限七日内函致杭州追陳父到案○雷步靑前控水木作頭李瑞生積欠貨欵洋銀一百三十六元延宕二年分文不付大令訊供押追在案昨日雷訴稱李央人商懇願還洋銀八十元小的不敢擅專叩求公斷太令判還洋銀一百元○日前磚瓦匠趙阿林控潘阿土攫去洋銀四元大令訊取口供著邀見証到堂再核昨日趙偕見証人顧阿星及作頭陸海年投案潘母朱氏叩首求恩大令著付還洋銀四元另罰四元覓保人具結呈案以後不准再犯○西捕柴某前控李惠康欠銀三百二十五兩大令訊供押追在案旣而李母陳氏請將所抵田單變賣歸還大令准之將李交人保出閱日其母呈繳洋銀一百元尙欠三百三十二元大令限以三個月爲一期每期繳洋銀一百元兹已逾期分文不繳昨日大令著保人張阿桂交案張偕李弟桂林投案訴稱長兄出外謀食不知去向小的家中衣食無資實難措置張訴請退保大令准之著將桂林押交李到案究追○陳馬氏前控楊根生吳德標欠洋銀一千二百五十元避匿蘇州大令關提楊到案押追近日楊在押患病勢頗沈重昨日楊妻某氏偕保人投案求准保出理處大令閱視保單與公廨章程不合著卽發還另覓本租界的實人作保 
[美租界捕房紀事]  
　　昨日午前東洋車夫張小福在華順碼頭與更夫徐阿玉口角兇毆某號印捕喝阻不依遂一并拘入捕房捕頭令押候轉解公堂禀請讞員張柄樞司馬訊辦○昨晨夑昌自來火行之後曠地上有一孩屍某號華捕見之回報捕房捕頭令地保報請某善堂備棺收殮○昨日無賴沈阿良向西華德路某店滋閙不休店主喚令巡街捕拘入捕房捕頭令押乞丏牢半日以儆○前晚江北工人費阿三在裏虹口某茶肆中與工頭張某結算工資互肆兇毆旋復扭至捕房聲訴捕頭令自投公廨稟控 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年三月初四日京報全錄]  
　　宮門抄諭旨均錄前○監督奎奏爲續獲茶箱收回變價請將異常出力之員懇恩奬勵摺○東撫張奏爲援案折銀給發靑州滿營兵米摺○直督袁奏爲遵旨查明已故提督子嗣據實覆陳片○晉撫岑奏爲停補武職官員片○都統富奏爲交卸印務日期摺○直督袁奏爲瀝陳安平知縣籌辦教案被叅寃抑懇恩開復原官片 
　　奴才奎順奴才魁福跪奏爲查獲茶箱續核多增數目並收回變價辦理妥協請將異常出力之員懇　恩逾格奬勵恭摺具奏仰祈聖鑒事竊奴才等前於上年十二月問謹將查獲茶箱一萬三千箱曁辦理洋務交涉各案在事異常出力各員開單奏請懇恩奬叙奉旨允准在案前因辦理洋務交涉通曉俄文乏員會於上年八月間奴才等咨呈前督臣李鴻章由直省揀派熟習洋務一員來口辦理交涉旋准遴派分省試用同知劉崇惠來口差委經奴才等飭委辦理交涉事宜雖然數月辦理一切深資得力奴才等因茶箱一事數十萬鉅欵攸關並飭該員詳加核對經該員續查多增茶箱四千八百餘箱之多適值上年十二月二十九日俄國領事官師士麻勒福來口奴才等率同該員劉崇惠與該領事俄商公同會商核算前後查獲已失茶箱應如何定議再四磋商卽將前後查獲茶箱一萬八千餘箱之數據俄國領事官師士麻勒福面議由庫倫大臣照數收回變價彼此互立照會爲據等因當經咨呈外務部查核飭遵去後旋於二月初三日准外務部咨開查俄商所失茶箱經派員先後查獲一萬八千餘箱之多業經按照原呈將各茶收回折價曾向俄領事商定辦法仍由庫倫大臣收回變價並有照會爲憑辦理甚爲妥恊收回之茶箱飭由奴才等轉咨庫偷大臣遴派妥員收回變價等因前來除咨行庫倫大臣遵照辦理外伏查分省試用同知劉崇惠續查茶箱細心詳核又多增得價銀十餘萬兩之多鉅欵攸關實屬異常出力未便没其微勞擬請將該員劉崇惠免補同知本班以知府分省補用以昭激勸合無仰懇天恩俯准出自逾格鴻慈如蒙俞允再將該員履歴送部給咨引見合併陳明所有續查茶箱多增數目收回變價辦理妥協緣由理合恭摺具奏伏乞皇太后皇上聖鑒訓示謹奏奉硃批著照所請該部知道欽此 
　　山東巡撫臣張人駿跪奏爲靑州滿營兵米因災緩徵不敷支放請援案折銀給發恭摺抑祈聖鑒事竊查東省鄒平等縣所徵大漕止耗米石例係撥運靑州供支滿營兵米遇有災緩則由附近各屬存倉榖内碾米支放嗣因倉榖無存由司按石折銀給發兵丁不敷餬口經前撫臣陳士杰奏請自光緒十一年冬漕爲始如鄒平等五縣因災蠲緩米數在五百石以外者改撥禹城臨邑平原商河等四縣大漕仍以德州等處並改米抵補漕額至齊東等三縣運靑薊糧例係作正開銷無欵抵補如遇緩徵仍照舊案領銀折放旋因禹城等處亦有災緩派撥爲難復經前撫臣張曜奏請自十五年冬糟爲始添撥藥陵德平陵縣德州四州縣大漕同原撥禹城等四縣均匀撥兌以濟兵食均奉諭旨允准欽遵辦理在案兹據藩司督糧道會詳稱鄒平等縣二十七年因災緩米石已照案改撥禹城等八州縣大漕運靑交兌惟齊東縣緩徵米七百六十一石二斗六升原係薊糧撥運作正開銷無欵抵補應照歴年成案折銀給發以示體恤等情詳請具奏前來臣覆查無異相應仰懇天恩俯准將齊東縣二十七年緩徵不敷兵米援照歴辦成案每石折給實銀八錢由司隨飭發領出自鴻慈爲此恭摺具陳伏乞皇太后皇上聖鑒訓示謹奏奉硃批著照所請户部知道欽此 
　　袁世凱片再臣恭閱邸鈔本年二月初十日奉上諭提督聶士成著追贈太子少保照提督陣亡例賜卹加恩予諡生平戰功事蹟及死事本末宣付國史館立傳並准於立功省分死事地方及原籍建立專祠該提督子嗣幾人有無官職著袁世凱查明覆奏候旨施恩等因欽此仰見聖朝褒忠旌烈渥沛隆施盛典旣厚於飾終懋賞復昭於延世殁者戴德存者銜恩凡屬荷戈莫不感涕奮發臣遵查該故提督有子三人長子試用知府聶汝魁次子候選知府聶憲藩三子候選郎中聶樹屏應如何加恩擢用之處出自聖裁再該故提督有母現年八十五歲併以上聞理合附片覆陳伏乞聖鑒訓示謹奏奉硃批另有旨欽此 
　　岑春煊片再晉省武職自叅游以至都守各缺有先經題補後准内閣將原本發還行令遵照新章改題爲奏者有前已請補後經部議駁令另行揀選者本應遵照辦理惟查緑營積習已深非改絃更張無以爲自强之本現經臣另摺奏請設立常備續備各軍將舊存緑營兵丁漸次全裁騰出餉項以作改練新軍之用一俟奉旨允准卽當欽遵辦理因思兵旣罷開官亦當别圖位置所有緑營武職未補及以後續出各缺與其請補不久仍裁似不如停補較省周折臣爲實事求是起見理合附片陳明伏乞聖鑒敕　查明謹奏奉硃批知道了欽此 
　　頭品頂戴山海關副都統奴才富順跪奏爲恭報交卸印務起程回旗日期恭摺奏聞仰祈聖鑒事竊奴才前於光緒二十七年十二月十七日具奏因母老疾增懇恩俯准歸養等因一摺接奉硃批著准其開缺欽此奴才欽遵之下感激莫名當卽繕摺叩謝天恩兹新任副都統倭恒額於光緒二十八年二月初二日到關初八日奴才富順將山海關副都統印信曁一切文卷移交倭恒額接收奴才卽於十三日起程回吉林本旗養親除咨報軍機處兵部外所有奴才交卸印務起程回旗日期理合恭摺奏聞伏乞皇太后皇上聖鑒併將奴才任内奏事恭請聖安現奉硃批十三件隨摺呈繳軍機處察收再此摺仍用山海關副都統印信合併聲明謹奏奉硃批知道了欽此 
　　袁世凱片再查同知銜直隷州用候補知縣朱貞保前署安平縣任内籌辦敎案撫款匪首田洛獻聚衆抗捐致有傷害哨官情事前督臣李鴻章以朱貞保躁妄肇釁奏叅革職旋據該紳士翰林院檢討閻志廉等聯名具禀爲朱貞保代剖甚力李鴻章查與法提督巴堯議論略同批司飭據該管深州吳壽查得安平一帶爲幾南拳匪淵藪教民受害頗慘旋因時局一變教民訛索無已朱貞保到任後内與紳董商辦外與主教磋磨並函達教堂約束教民始各安靜一面延請紳士設局籌捐以備撫恤該縣西鄉匪徒田洛獻本係著名訟棍藉端煽惑招納拳匪挾制抗捐朱貞保始終婉言開導迄撫操切憿變情形實以田洛獻藉圖不逞官斯土者無論如何持重斷不能將撫恤教民之欵仍不能减免絲毫且洋兵三經該縣已在朱貞保褫職之後朱貞保不免以罷官推諉相機因應闔邑深受其福紳民赴京公禀出於至誠而教堂亦函屬該州轉爲申訴禀由全權大臣慶親王奕劻等咨請核辦前來臣查朱貞保前辦教案恤欵奸徒違抗拒敵官軍其時毁譽叅半是非未定李鴻章雖將朱貞保叅劾於前仍復行查於後辦理一秉大公初無成見現查朱貞保實無操切激變情形且於被議後猶復力爲其難保全地而輿情愛戴未忍任其　　終身仰懇天恩俯准將已革同知銜直隷州候補知縣朱貞保開復原官原銜升階仍留直隷補用出自鴻施逾格理合附片具陳伏乞聖鑒訓示謹奏奉硃批著照所請該部知道欽此 
 
