# 1914 - 437 - 4914920

 

Page 1

 
 
   
 
 

Page 2

 
 
時評 
[中國之中立態度（冷）]  
　　中國今日之中立一方面之中立也何則祗能守我中立之名分不能使人不侵犯我中立故主持中國之中立者寗使人侵犯我中立而我决不自破其中立蓋弱國之外交弱而已矣弱則不使人有藉口之資而我之被侵犯者尙屬有限此其義我政府我國民均當深悉之勿以小不忍而受大害也 
　　中國今日之急務靖内亂調財政使不於此時生意外之變端政府之責也其於外交則忍受而避紏葛雖有屈辱力當忍耐蓋以國之强弱非一時之政欲轉弱爲强尤非一時所能猝辦勤修内政則外患目輕我政府我國民勿以我言陳腐懦怯而忽視之也 
[命令]  
　　八月二十日大總統策令寶德全特授以勳五位此令又令日本駐華臨時代理公使小幡酉吉給予二等嘉禾章此令 
　　又令凌福彭給予二等嘉禾章此令 
　　又令吕海寰給予二等嘉禾章此令 
　　又令王汝賢張錫元給予二等嘉禾章此令 
　　又令買德耀給予二等文虎章此令 
　　又令邵修文給予三等嘉禾章此令 
　　又令徐鼎襄給予三等嘉禾章此令 
　　又令沈敦和給予三等文虎章此令 
　　又令王廣齡給予四等嘉禾章此令 
　　又令孫肇賓給予四等文虎章此令 
　　又令劉俊畸　予五等文虎章此令 
　　又令劉振華授爲陸軍中將此令 
　　又令張敬堯授爲陸軍中將此令 
　　又令方有田授爲陸軍中將此令 
　　又令成愈著加陸軍中將銜此令 
　　又令田作霖　爲陸軍少將此令 
　　又令海軍部呈請任命秦玉麒爲科長應照唯此令 
　　又令陸軍部呈請將三山寨剿匪出力之工兵少校牛桂林升授爲工兵上校應照准此令 
　　又令陸軍部呈核准廂藍旗滿洲都統巴哈布咨擬以烏什杭阿斌秀補參領崇佑維松文盛英俊補副參領恒通扎拉芬慶保英鑑補印務章京德佩安貴文芳成亮補公中佐領請予准補等語應照准此令 
　　八月二十日大總統申令據廣西巡按使張鳴岐呈稱已革知事李炳垣等畏罪潛逃無從提解業已通咨嚴緝等語該革員李炳垣前在賓陽縣知事任内串同廖紹華開放花會私收賭規交由典獄何守珩接收朋分均屬罪有應得當經明令　職交法庭嚴行訊辦乃竟畏罪遠颺殊屬弁髦法合李炳垣何守珩等着仍由該巡按使飭屬嚴拿並由各省巡按使分飭所屬一體協緝務獲解案究懲以肅法紀此令 
[歐洲戰電其一（英人特約路透電）]  
　　倫敦電德軍已在未斯河右岸渡登左岸其數甚衆比軍奮力抵禦後已依序退至安都厄爾比（二十一日） 
[倫敦電]  
　　德軍昨日已入比京並未交戰據巴黎官電里愛巨炮台現仍固守納暮爾炮台並未被攻故德兵如再前進則將於納暮爾及安都厄爾比之間被困（二十一日） 
[倫敦電]  
　　據比國使署宣稱比軍已依序退至安都厄爾比（二十一日） 
[倫敦電]  
　　佔據比京之德軍有勁旅尾於其後（二十一日） 
[巴黎電]  
　　據法國公文聲稱今日下午德軍仍在宇伊附近渡末斯河法國召集陸軍之第二十日除南錫附近之小區域外法國已無德人殊堪告慰（二十一日） 
[巴黎電]  
　　法軍在勞蘭之陣線自薩爾堡起至摩清岡邊之台爾姆止（二十一日） 
[倫敦電]  
　　德國被俘軍官十八員兵四百三十二人已離白羅格斯赴登宼克有憲宾執鎗押送聞擾解至英倫（二十一日） 
[巴黎官電]  
　　俄軍已一律進攻德軍第一師團在斯托羅卜南退走失快砲兩尊野戰砲八尊法軍已復佔據哲白維勒（二十一日） 
[哈爾濱電]  
　　據聖彼德堡電社卜扶洛消息有匈加利馬兵俘囚一大隊已由明斯克抵此第一批匈牙利俘囚已由海參威解至哈爾濱俄國遠東口岸共拘獲敵國輪盤上艘（二十二日） 
[倫敦電]  
　　日本致德國之愛的美敦書於星期日晨三時（倫敦時刻）滿限德國並未答覆（二十一日） 
[北京電]  
　　據日本半官　音德國已拒絶日本愛的美敦書中之要求（二十二日） 
[北京電]  
　　英使署以所得外交部紀述開戰後時局大要情形之電報致路透電社其文如下英國遠征軍已於八月十八日全數在法國登岸秩序井然毫無意外遠征軍之得安寗抵法者英國海軍保護之功也洛伊特公司之兵險保費已於八月二十一日跌至兩鎊英國輪船開往各口岸其兵險費幾全相同自北美運至英國口岸之榖每百磅收兵險費三十先令此足證大西洋等處海軍保衞商業航路之得力德國艦隊現在波羅的海之外羣集港内英國商業幾全如常德國海運商業則已凋敝英國海軍之損失惟沉巡洋快艦安斐盎號該船於擊沉德國安置水雷艇戈里琴路易司號後觸水雷沉没德國於北海沉海底濳行艇一艘陸軍之現局如下德國陸軍目下由巴塞爾附近之北越里愛巨至安都厄爾比東之某點及荷蘭邊界附近德國渡墨斯河進攻之計畫受阻稽延里愛巨炮台堅守無損此爲開戰以來之特點職是之故法國陸軍及英國遠征軍乃得安然召集德軍已在里愛巨上下渡過末斯河向西緩進佔有地位惟其先鋒馬隊曾屢爲比軍所阻南方之軍情則德軍顯主守勢法軍已入亞爾薩斯及勞蘭二地其陣線甚長法軍與德國軍團開戰數次已擊退敵軍佔地頗廣（二十二日） 
[倫敦電]  
　　英政府撥發行公債券英金一千五百萬磅現已招人承購聞政府現需金一千萬磅貸與比國（二十一日） 
[倫敦電]  
　　錫蘭種植會社以茶葉一百萬磅贈與英國陸軍陸軍大臣吉青納貴族已歡受之 
（二十一日） 
[其二（美人大陸報專電）紐約電]  
　　德軍在比進行甚速幾達比京里愛巨炮臺連戰數日已爲德軍所陷德軍已佔據狄南特守軍死屍蔽野德軍且佔據俄國波蘭之瑪爾瓦據貝爾格萊特消息塞軍在薩巴士戰勝奥軍殺敵三千人（二十日） 
[其三（德人德文報專電）紐約電]  
　　德國馬軍已入不魯塞爾該城並無防衞故德軍安然佔據比國京城比軍已向安都厄爾比退走法軍亦爲德軍擊敗幾退至比國南邊界比境之内現無英兵德軍現沿末斯河兩岸向法國塞丹進發（二十一日） 
[紐約電]  
　　聞德國海軍分隊現轟擊芬蘭灣克洛斯台特維巴格里凡爾港（二十一日） 
[紐約電]  
　　英艦在北海爲水雷炸沉者護甲巡洋艦芒茅資號亦爲其一全艦人員盡及於難按該艦載重九千九百五十噸（二十一日） 
[紐約電]  
　　據巴黎消息法軍曾在亞爾薩斯獲勝重行佔據墨爾化斯德軍已退至來因河惟霞飛將軍已在勞蘭敗退（二十一日） 
[紐約電]  
　　俄軍已佔據格姆平南獲砲多尊俘敵多人（二十一日） 
[紐約電]  
　　據柏林消息本月二十日德法兩軍之大戰其戰線由美特起至伏斯巨斯山止德軍大獲全勝（二十一日） 
[北京電]  
　　英人今日將北京戍軍營内之軍械子彈運至火車站大約乃用以攻擊青島（二十一日） 
[北京電]  
　　大阪日報載稱日本估攻擊青島損失約日洋一千五百萬元（二十二日） 
[北京電]  
　　交通部將宣布中國鐵路禁運交戰國兵士（二十二日） 
[北京電]  
　　中政府由警隊中挑選若干人駐紥先農壇如外交團願以中國警察保護則即移駐使館界（二十二日） 
[北京電]  
　　袁總統應國務卿徐世昌之請命直隷山東浙江福建廣東諸省陸海軍當道預備陸海軍彼此呼應以防戰禍及亂黨蠢動本月二十六日總統府將開大會已請蔭昌段祺瑞王士珍薩鎭冰及高級軍官與會（二十二日） 
[其四（英人字林報專電）倫敦電]  
　　據荷蘭亞姆斯特丹電稱比軍已棄曼區林退走曼區林在安都厄爾比東南十三英里乃比國全國鐵路之中心點（二十日） 
[倫敦電]  
　　德國軍官一員駕飛機飛於荷蘭齊倫特省哇斯特堡之上爲荷兵開鎗逼令降地後由邊界衞隊卸去軍械（二十日） 
[倫敦電]  
　　據聖彼德堡電稱加里西亞邊界奥軍偵察隊及東普魯士省邊界德軍偵探隊逐日爲俄軍擊退奥軍攻克拉斯里克爲俄軍擊退俘其軍官六員兵二百五十名星期二日俄軍與德軍戰於愛特古南及斯托羅卜南獲砲八尊子彈車十二輛（二十日） 
[北京電]  
　　聞有便服之日人數百名陸續抵濟南府大約擬俟宣戰後即出佔據鐵路産業又聞日本照會奉天德領事令其離境否則日本宣戰後卽將拘禁之此説如確足證日本有管理南滿洲之意而必以保護日本産業爲詞（二十一日） 
 
 
 

Page 3

 
 
特約路電 
[羅馬電]  
　　敎皇遺骸陳列之室到者已達數千人皆極虔誠敎皇衣白衣戴紅冠凡有特權之人皆以口親其手指及足敎皇内閣討論舉行選舉會事宜而不守密閉法皇宫内之常習（二十一日） 
[倫敦電]  
　　羅馬敎皇之遺囑有曰吾生而貧及長貧居故願以貧而死敎皇願儉塟於聖彼得之墓（二十一日） 
[倫敦電]  
　　基督會將軍溫斯神甫業已逝世（二十一日） 
[京電]  
　　墨西哥領袖已入墨西哥城大受歡迎（按以上諸電放半一時到）（二十日） 
專電 
[北京電]  
　　政府派胡朝宗奉天王孝絪直隷竇學光濟南董振麟烟台往辦中立事務昨電唐在章一節係訛傳 
[濟南電]  
　　近因青島謡言甚多膠州附近居民非常驚惶靳將軍已將駐濼口五師悉數調往高密以鎭人心而弭隠患一面電請中央另調十師塡駐濟南以備不虞 
[北京電]  
　　陸徵祥奉袁召於十七日由比德蹇賽乘輪歸國 
[伊犁電]  
　　俄人前在霍爾果斯地方突來馬隊多人約共四千餘在該處採代林木因未越界牌楊鎭守使未便交涉刻聞該騎隊奉上官命令悉數開往賽米拍拉金斯克上火輪取道阿穆斯克赴歐洲矣 
[杭州電]  
　　浙江已設中立事務所由重民兩府派員會辦 
要聞一 
[德與聯軍之比較]  
　　大陸報云凡有戰爭吾人之目光線大半嘗注射於攻者一方面蓋攻者主動嘗有目的在懷而守者不過設法阻撓勿使攻者達到目的而已惟交鋒之後如攻者敗北則戰局之大勢自必一變攻者必轉爲守守者或將轉爲攻矣今者必國之戰攻者爲德吾人旣注意於德似宜將其進攻行爲剖析而研究之藉有以諳其目的所在而測其將來之成敗也此次德軍入此計有兩種目的一爲重要的一爲附屬的後者云云以其與前者有密切之關係也德法交界之地在亞爾薩斯羅任尼一帶者法之砲臺林立堅韌難下故德軍棄而不攻向北襲比以冀穿比中原直抵法境若能於大戰之前趕到距離已黎百里（英里）之地而後交鋒則德軍之勢已在優勝地位就軍事上之效果而言德軍在此如獲勝仗較亞爾薩斯羅任尼所獲之勝仗相去豈僅倍蓰而已哉至若德敗於法究有何種變局現姑置之不論可也以上所述乃德軍入比重要之目的也比國砲臺之根據可奪而取之比軍行動之自由可逼而制之夫如是比人縱能孤守一隅亦不足爲患而德軍在比如入無人之境儘可暢所欲爲所謂附屬目的者即此而已現在德軍計分六大隊每隊十五萬人以兩隊攻比（附屬目的）其餘四隊則直向巴黎而發以達其重要目的近據電信消息除經過丁諾恩稍有阻碍外德軍似已直前進行尙未遇及法軍也攻比兩隊分道而進一由荷蘭蘭堡向西而發一則取道於里愛巨據路透電言德軍已在攻擊第移司及堤爾蒙兩邑（在比北境）且已漸行漸西觀此可知德軍已近比京拍拉塞爾之北比之遷都安特成伯勢所必至也德軍如仍直行無阻則拍拉塞爾與安特威伯間之交通且爲德軍隔斷矣又據最近消息德與聯軍現在滑鐵盧一帶交戰可見德軍之第二隊乃攻比京之南如聯軍失利退守比京則前後兩面均將受敵由此以觀德國軍事上之計畫可以概見矣現時德軍攻比之一部分統計約有二三十萬人倘猶不敷調遣再由德國添派亦非難事大約勝負之數數日内當有確實消息也再就聯軍一方面而論軍力之厚薄如何頗難遥測聞比軍於開　之時約有二十五萬人惟近來死傷幾何被圍於各砲臺者幾何均未之知以意度之現時當有十二萬人可以調遣自如此外尙有英法兩軍然爲數似亦有限法以保守巴黎故斷不肯勞師遠離而英軍遠渡助戰者亦必無多蓋英之陸軍素非雄大可稱也綜觀以上種種則現時德與聯軍相較似尙相差不遠惟嘗聞德軍直前不撓似又信德之人數爲較夥也德軍現正南北圍攻比京其所處地位凡軍事家略有知識者莫不以爲優勝無比德若獲勝則敵軍勢將坐而待斃反而言之德即稍稍失利而德軍中之進攻巴黎者仍可繼續進行也就現在情勢言之聯軍此時必不輕試一戰或將棄比京而西未可量也 
[青島近事談]  
　　字林報周村通信云青島現正佈置各事以作久守之計兩星期前當道已備足糧食足供四個月之用惟近十日内逐日復有火車滿載糧食由濟南府開往青島德員强迫華工開掘戰壕及令從事若輩不願爲之工程而全難如願以償　輩日則工作夜則多乘友人之舢板潛渡膠州灣逃抵華境華人現專意保護青島權利不暇他顧魯省各縣匪徒亦知之以故近於四處大肆搶刧各處防兵未曾不剿殺盜匪但不能得手地方之遭蹂躪者以洪山（譯音）礦地左近爲最省憲遣調駐紥濟南之兵隊至各處剿匪但兵至則匪去兵去則盜來迄無好結果也日前鄒平之北盜匪猖獗官兵一隊馳往彈壓惟官兵僅在城内暫駐旋卽回省如此剿匪殊可笑也 
　　日本通信云現在日本有事青島謂青島砲台及兵艦有損其商務云云然日本人旣得青島之後則山東直隷與東三省聯貫矣十六日之日本首相邸會議時政友會之元田筆氏大岡育造氏與國民黨之犬養毅氏有種種之政擊散會後犬義毅氏且作色曰我輩聞此消息其外交之軟弱殊出意外以膠州灣還於中國爲目的而使德人交付於日本如此虚禮而誤國家百年之大計政府何以謝國民耶云云 
雜評一 
[比境之戰（無名）]  
　　比境之戰大約已成一段落矣其一比京已爲德人所佔據路透電報一云比兵安然棄之而退一云比軍盡力抵　而退有大戰與否殊無確信而比京之已棄則殊明瞭也其二里愛巨礮台似亦已入德人之手據德文報電則云已破據路透電則云無恙然即無恙而已在德人包圍之中其無大力亦甚明瞭也然則此後之第二大戰當在比法之界矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[中立聲中之北京維持現狀譚]  
[總統出席中立會議]  
　　辦理中立事務處業已成立昨十七日上午在崇雅殿舉行第一次會議總統親自出席訓示一切大致謂辦理中立以依據中立條例爲第一要義對待各交戰國總須勿抗勿卑云云各員唯唯總統退出隨即提議辦事章程及沿海各口岸設立中立分所問題指定起草　即散會 
[中立條陳彚交核議]  
　　探聞近來宣武泰武開武等將軍皆有關於中立條陳到京總統披閲後以内中不無可採已彚交辦理中立事務處核議矣 
[集團保守中立傳聞]  
　　我政府接得照會正式宣告中立者祗有伊大利一國先中立而後宣戰者爲比利時國兹得外交界消息荷蘭葡萄牙兩國已宣布中立不日正式照會我國至丹麥那威瑞典三國亦預備嚴守中立又據某外人云各中立國將集合團體盡力保守中立之地位不使各交戰國有絲毫之侵犯焉 
[磋商借賠外欵緩期]  
　　十七日外交總長孫慕韓親往御河橋英使署台基廠伊使署與英伊兩公使接洽緊要事件聞短期外債緩期償還一節已得英伊兩國之同意孫總長特意往訪英伊兩使磋商關於此事件一切問題 
　　又聞本月應還各欵業經政府籌備已足惟將來還欵尙無着落現有人提議謂偕欵商緩雖難辦到若僅商緩賠款或可望成將由税務處督辦梁士詒等與外人磋商如能達到目的則僅付借欵償金當可敷兩月應還之數云 
[籌議維持各省紙幣]  
　　自歐洲戰事發生我國兵燹以後未復元氣之各省分大受影響紙幣因而低落迭電中央請示辦法總統對於此項問題力主維持聞已將各省來電彚交財政討論會籌議辦法矣 
[市政公所規定市價]  
　　自歐洲戰事發生北京洋貨入路斷絶售價頗爲起漲其餘各貨價目亦因之稍增若長此增加民生愈艱矣現聞内務部朱總長昨特飭市政公所將北京各項食物一一規定價目通飭各舖遵照不得任意增價至於各項洋貨則照上海辦法亦由該所議定酌加數成大約不日即可宣布 
[農部維持工廠計畫]  
　　歐洲戰事影響所及人民失業之多可想而知上海在列强租借地工商業最稱繁盛故所受影響亦最鉅即以浦邊扛駁及洋商廚役兩項而論受直接影響而失業者爲數已屬可驚若不急予維持於安寗秩序極爲可慮農商部張總長籌家辦法以維持各工廠不令歇業爲主其工資定一相當低廉之率由官中籌欵墊給計算上海全埠各廠此項工費月約二十七萬乃至三十萬元今爲維持半年之計非備二百萬元不可此項墊欵聞已與美國某洋行商偕可望成功蓋有名工廠所出之貨在固不必另覓擔保也此可謂今日言維持者第一發表之具體計畫矣 
京訊中之青膠前途 
[日使之聲明]  
　　此次日本向德國提出引讓膠州灣條件之後其駐京代理公使小幡氏曾於十六日親到我外交部聲明此次日本干涉青島之本旨聞其所聲叙之大意約分三項（一）履行日英同盟之條約（二）維持東亞之和平（三）不侵佔中國之土地並請此次日本之行動决定抱此宗旨以謀增進東亞之幸福以後兩國各以誠心相見日本必　尊重中國之中立云云又聞我國駐日本陸公使近爲此事亦迭次與日本外相會晤其所言大概與小幡氏相同亦一再切實聲明日本並無謀佔中國土地之野心云云 
[英使之公文]  
　　京報載據駐京英國公使館公文云日英政府於通牒問彼此均以日英兩國應提出辦法保護日英盟約中在遠東應有之權利按諸該盟約更應留意中國完全中立查日本之舉動不能擴及中國海境外太平洋各處惟應行保護日本太平洋之航路且其武力之範圍未能施及中國海　西方之亞屬各海或外國領土惟德國在東亞大陸所佔之土地不在此例云 
[日報之膠青]  
　　日本之新支那報云居留膠州灣之日本人大都希望及早退去十三日日盛丸及神護丸相繼出港德國官吏種種留難日人留者異常慷慨又正金三井兩支店則已於十三日離開彼處又云青島德國官更對於居留日本人之態度自十一日後猝然一變日本人覺其危險遂羣赴天津總領事館所派遣之宗村書記生處請求保護方法宗村書記生乃以至急電報通知天津總領事館經一晝夜未得覆電甚怪之十二之夜欲乘火車赴濟南甫至車站德國官吏已追蹤而至以汽車載書記生去行跡不明大約已被抑留矣 
[英報之論調]  
　　天津消息謂駐津英國聯隊已奉命預備運載聞確係前往青島 
　　英文京報載稱有英國新聞通信員數人已勸告英政府謂應設法阻止日人在青島冒險之進行大約英政府必照此辦理但政府見日人决計逐出德人故政府亦决意共奪青島云 
　　英文廣資報載稱該國政界雖守秘密關於遠東之行動絲毫未曾漏洩但知日本海陸軍之攻打青島必在數日之間運送之事已奉勅准軍隊已發動員令多量之油及他項海軍糧食均已購備許多軍隊之調動則屬確實無疑昨夜東京電報局有一外國報海電内載日本不日攻打青島一節聞已將該電扣留不准遞寄矣 
[魯防之籌備]  
　　歐洲各國開戰後我國最爲恐慌者即青島之一隅故泰武將軍靳雲鵬爲愼重軍務起見首先請開去第五師師長兼任以專責成昨日靳將軍來電陳明青島現在預備作戰之計畫請示我國應施中立之手續大元帥復以山東地方爲南北要　鐵路及黄河橋亟須加意保護特令駐紥北苑之陸軍第十師抽調一部分派往濟南聽候靳將軍　　並　　剿滅白匪精鋭軍隊之混成旅（現駐河南許州爲張敬覺所部）移駐北苑以資控制 
[青島租界内外近况]  
　　膠州報自十五以後連日所發號外紀載青島情形　彚條如左租界以外許莊地方四日之前有七村莊被匪搶刧一空青島商人黄姓自城陽回家携帶現　四百兩中途被刧又有孫婦自青回鄉行至枯棗地方被八匪刧圍裏以棉被外澆洋油　後點燃聞即有人救之故該婦受傷雖重尙未傷命也 
　　近因環界以外（即墨縣地）屢肇刧案甚至燒傷婦女等殘忍之事督署連日接得此等禀報已經多起故即函知濟南商請派兵彈壓以靜地方現聞山東當　已選派第五鎭精兵若干分駐卽境 
　　聞濟南靳將軍昨電膠督略請聞卽墨地方有亂匪八十餘欲藉時起事現奉總統命飭派灘防往剿事關環界行行知照聞膠督已電復知照矣 
　　德租界外勞山後華岩地方近日因聞青島將有亂事之謡人心甚爲驚惶 
　　又本埠德華銀行自布告各家凡存有德華銀票如不願在此兑换可至上海兑換現錢或向德華銀行換成　票兑往上海等情後現在街面金融尙覺平穏每日持票赴換現錢者並無多人 
　　聞日昨駐津日領事曾函致青埠日人俱樂部略謂如有願離青者須先報知俱　　務將名姓事業何日走往何處去搭乘火車輪船均詳細註明云云又有日本訪員來青查看一切據其報告所有旅青之日本商民均承德政府優待毫無所苦現該訪員已離青 
　　督署告示云刻下從湛山至四方一帶設有鐵障在鐵陣三里路以外行路之人均須在大路上行走路旁不能隨便往來恐有危險的事恐未週知切切特諭八月十五日 
　　營盤佈告云自步營小台至鎗靶廠又福山乍西面又第五十八號山頂又西五家村西沿及海河右岸均禁止行人往來如不遵從妄自前往恐有性命之憂母請言之不預也八月十五號 
[歐戰影響中之武漢觀商會要求銀行放欵電]  
　　漢口商會近致北京財政部電略謂漢口爲輪軌交通之地向恃出口土貨爲大宗商務近歐西戰事各洋商已暫停交易致令貨物不能流通金融恐慌達於極點若不轉請設法維持則土貨愈見其多而銀根益形其緊周轉不靈至市面停滯不惟商務胥受影響即關税收入亦形短絀馴至實業工廠亦難支持而勞動輩頓絶生計尤爲關係大局商會明知中央財政困難未便請撥公欵而商衆因陰曆六月底比期轉瞬卽至危迫情形迫不及待要求商會暫行出立維持票五十萬兩專備抵押貨物之用當已據情詳陳巡按使給示竊恐格於部章難邀允准旋又詳請巡按使電違中央轉令中國交通兩銀行備欵五十萬兩准由各商憑貨照章抵押藉救曆急擬請大部飭該兩行迅速照辦以　周轉至歐西戰事久暫殊難逆料可否仿照滬商會辦法由大部婉商匯豐花旗正金各銀行轉電漢行准做押欵以一百萬兩爲度俾資接濟之處出自逾格成全理合據情電陳大部俯賜鑒核示　無任迫切待命之至 
[市面銀根已漸活動]  
　　段將軍吕巡按日前電陳中央以市面恐慌金融奇緊請飭部撥款接濟兹已由總統令由交通總長飭北京交通總行滙濟漢口分行六十萬元以資流通前日滙到四十萬元該行即已酌量貸放市面業已稍早活動狀况十六日又續到二十萬元准於日内抵押貨物以抒商困商界得此消息莫不喜形於色故十五日英洋值銀七錢一分七至十六日則七錢一分一推赤金仍是四十一兩五 
[中央特别政見之諮詢]  
　　自歐戰發生中央政府對於嚴守中立顧全外交及維持財務防務等問題與鄂當道文電磋商已非一次頃據政界消息軍民兩署同接政事堂遞到徵集政見特别密諭一封内容謂奥寨風潮牽動全歐列强兵釁勢難和平戰期久暫匪可預度誠世界上大亂大治之交換時局我國立於中堅地位邦誼所在同主和平亟應及時修明内政擴充軍備爲致富圖張張本提交四策着各該上將軍將軍都統巡按使辦事長官等各抒政見分别參考採擇施行（一）海陸軍如何防範（一）邊塞領土如何收回保全（一）借欵停滯賠款迫切有無彌補良策（一）實業開放外人投資正夥此番波折能否維持勿替 
[戰事影響中之浙省現局觀]  
[選員專辦]  
　　我國對於奥塞戰事業已宣布中立凡交戰國兵艦自不得任其侵入我國海面朱將軍以浙省爲瀕海之區對於此項問題尤關重要故擬酌選軍事政治外交人員設一中立事務所專辦事宜昨函屈使派員會同協商兹探得屈使覆函如下（上略頃奉大函以中立事宜關係重要特設中立事務所酌選軍事政治外交人員專辦中立事務俾臻周密等語除已由貴署派定參謀二員專任其事外並囑由本署選派熟悉内政外交人員會同辦理藎籌碩畫敝署極表贊同現已派定本署顧問吳國鈞警務處領課委員朱光奎二員輪流前赴該所接洽一切會同辦理除傳知該員等遵照外合行奉復（下略） 
[設立分所]  
　　寗波爲五口通商之一與上海廣州福州厦門同稱必要口岸現在歐戰劇烈我國已宣布中立於中央特設事務處並撥於五口先設事務分所仍由省吏主持或由中央派員協助聞寗波分所不日成立一切由梁道尹周旅長暫攝 
[檢查運品]  
　　各國在東亞之殖民地及租界地業已公布戒嚴甬瀭杭三埠均有各國租界中央飭令路局航局凡各國輸入及運送之物品例宜詳細檢查倘係戰時禁止品即予扣留以表中立之實並於各路局及各海關分設中立檢查處現甬嘉鍾局長及杭甬甌三關監督業已遵照辦理 
[單子缺乏]  
　　杭州錢業自歐戰傳來現洋告緊升水提高固母待言而單子亦然　緊各錢莊放欵範圍因之縮小平時盈千累萬可用者目下亦祗得暫停代墊蓋緣各路及本地同行各守範圍掉用單子殊不易易職是之故耳 
[箔業停滯]  
　　錫箔營業比諸絲綢有十分之三爲杭紹兩處所製造雖是迷信事業亦屬大宗製造品衣之食之賴此不下二萬餘人杭城箔作坊向例三月間了手各工回鄉從農停工三閲月繼續開作自歐戰影響原料點銅外洋來貨澀滯價目提漲每百斤六十八兩益以捐税加征成本增重且銀根奇緊各坊主咸存觀望開手遲遲是亦工界之惡耗也 
[浦口之前途（一）岐]  
　　歐洲戰事之影響 
　　全國商埠中所推爲最有希望而具有未來市場之第一位者浦口是已至漢口市場已全復原惟俟市街興築爲一度之形式的籌備而已足若浦口者則籌備業閲兩年督辦復皆英俊世人咸以浦口江灘雖屬荒僻低窪徒有部院主持於上商民鼓舞於下縱有萬難亦將排去獨浦口事務所則以鎭靜爲主不撓衆論無爲而治不謂世界血腥將襲吾國之東各政靡不變其故狀而浦口前途之頓挫及其濡滯乃得以（此天之罪非戰之過）二語以自白 
　　劉恩源督辦春間奉命在京就職前月方來寗視事未兼旬又以他務馳去劉爲陸軍少將兼任駐紮南京禁衞軍司令部參謀長去歲中央慰視張勳使者之一近以軍功並佐理馮上將軍機密之勞新授二等嘉禾章與馮將軍幕中人員同時發表劉亦頗負軍人政治家之譽浦口地勢荒昧難於治理劉就職三月視事一旬對於埠務尙未暇眄睞及之蓋浦口政務之濡滯劉所負責甚爲輕浮且督辦應否負掌理促督之責尙在若有若無之間觀察現狀無責之程度較高例之漢口煤油兩督辦均有同氣之雅焉 
　　浦口治理之現狀蓋無狀態可表現於公衆者其始以清查地畝爲正本清源之計施行一載僅有廿餘户原契發還浦口督立事務所設三元巷袁海觀之巨厦員司廿餘人年支十二萬餘元所事事者此廿餘户之契紙而已尙不能保其的眞清理毫無糾葛此外市場地址之區劃船舶碼頭之指定皆爲商民所切要之事歷任督辦未暇顧及置之而已嗣因借欵興築之議起政府正恃浦口爲釣財之餌故有浦口市圖之繪洋工程師之聘復因事務所在南京城内與浦口相距廿餘里且爲大江所隔欲在浦口建築則地點難於確定工　浩大遂在下關老江口附近建有洋房一所以備供奉外國債主之工程師房已落成而工程師又未就職此又督辦浦口政務中之最大者此外尤有關係重要甚於負責任與市場而與事務所全體有密切之一事則事務所之開支是已以前每月一萬元在交通銀行具領借欵約簽定轉匯交通銀行支付歷經施行故政務簡清俸禀豐盛浦口商埠督辦事務所有焉 
　　劉恩源南下後見浦口埠政之種子尙未散布希其成立有效時日遼遠而先之一萬元一月之關支者核減爲五千元劈其半數而去近又以世界戰雲瀰漫乃影響及於浦口事務所之欵項本月之五千元尙無處支領中法銀行承募之外債歐洲金融緊迫停止發行劉恩源適當其衝而來寗乃匆促返旆北上事務所員司羣以挽回局用爲托蓋埠政興衰與身家生活爲極反之比例而又有連鎖之關係者 
　　浦口政務之前途别無可述至商民之企業熱頗盛此種熱力是否獲收實效當於次函言之 
[南通亂事之要電]  
　　南通縣公署電禀蘇常道尹云巧日上水輪船下客内有多人不服稽查出鎗拒傷兵士即整隊向城當由港埠軍警電話報告隨奉鎭守使分派軍警協捕已獲多人起有炸彈現正嚴飭兜拿詳情另陳先行電聞南通知事署代行第一科長鍾銀年警務長楊懋榮叩皓聞殷道尹接電後已通飭各軍警一體嚴密防範協力兜拿矣 
[市面危急中之造謡者]  
　　江西戚巡按使會同財政廳長王純商訂條件取消九三八平空盤市銀商會極爲贊成事在必行而臬司前地方乾泰祥錢莊兼乾豐祥洋貨號店主涂廷弼存積規元貨品太多誠恐取消市銀改用洋元爲本位即日實行大受影響乃竟妙想天開揑造湘省將軍因亂離境希圖洋色陡漲回頭售貨得利事爲戚巡按使訪獲以其謡言惑衆有碍治安諭飭警廳於十八號傳案拘禁聽候嚴究此風一播錢市中之慣於謀利者頗爲寒心不敢反對取消八平市銀之議矣 
[修正總統選舉法建議案之新提出]  
　　參政院參政梁士詒等昨提出建議案主張修正總統選舉法原文云擬請修正大總統選舉法諮交約法會議起草議决建議案查中華民國大總統選舉法爲中華民國前憲法會議所詞定其性質本爲憲法之一部分如果事實上於國家利害大局安危别無障碍則根本法之所寄自未便輕率更張惟以臨時約法增修之結果其影響所及於該選舉法者已不啻胥其成立之基礎而使之動摇查現行大總統選舉法所載選舉機關係定明就民國議會之參衆兩院組織總統選舉會此項規定在施行前國會組織法時代原不生何種問題然自新約法公布以後其搆成總統選舉會之參議院衆議院事實上旣不存在法律上又已變更將來能否實行勢必各持異 
 
 
 

Page 7

 
 
議此大總統選舉法基礎之不免動摇者一至於大總統副總統同時缺位時依現行大總統選舉法之規定本應由國務院攝行職權然約法增條已無設置國務各員之制自難適用攝行政務之條此大總統選舉法基礎之不免動摇者又一况以新約法第二十九條而論其規定代理方法業與大總統選舉法第五條所規定者不同循後法取消前法之例本無疑義可言惟此項選舉法旣爲國家根本大法之一而聽其與憲法效力相等之新約法矛盾若此匪特易淆國人之觀聽抑且大乖立法之體裁此大總統選舉法基礎之不免動摇者又一總以上三種之理由猶僅屬於選舉機關問題及載權代理問題之關係也若以大總統選舉法附則之規定言之其抵觸之點誠　影響於新約法之全部者查大總統選舉法附則内載大總統之職權在憲法未制定以前暫依臨時約法關於臨時大總統之規定等語現在臨時約法業因新約法第六十八條之規定於新約法施行之日廢止則選舉法上所謂暫依云者已無根據可尋若謂該附則所定爲有效則新約法全部之精神將爲此項附則所束縛殊不知新約法上大總統之職權與臨時約法上臨時大總統之職權範廣俠旣已懸殊今若對於新約法上之大總統而强執臨時約法上臨時大總統之職權以相繩實失鞏固國基統一國權之本指此大總統選舉法基礎之不免動摇者又一兹就上列各欵反復推勘假定大總統及副總統或同時因故不能執行職務又或同時缺位旣無法定之代理機關又無法定之選舉機　則是民國國家將陷於無元首無政府之地位其危險現狀思之寗不凛然故修正大總統選舉法誠爲現在當務之急而不可旦夕或緩者惟查大總統選舉法應由何種機關修正該法旣無明文則以純理而論議决該法之憲法會議當然有修正之權而該會議事實上已不存在則不得不謂此修正權應屬於現在之約法會議蓋以約法會議之職權旣可修正與憲法效力相等之約法即可以修正屬於憲法一部分之大總統選舉法某等一再研究竊以爲苟欲維持國本鎭定人心所有大總統選舉法應由大總統迅速咨交約法會議聲明該法與現行新約法抵觸之點及事實方面萬難實行之理由請由約法會議將大總統選舉法修正案分别起草議决務使與現行約法適合吾國國情相宜斯則民國無疆之福也相應依照約法第三十一條曁第六十七條代行立法院建議　權各規定提出建議案敬候公决提案者梁士詒李盛　王揖唐程樹德　朱文劭　黎淵　鄧鎔　陳國祥　施愚　王樹　　馮麟霈　那彦圖　秦望瀾　實熙　劉若曾　嚴復　趙惟熙　楊度　王印川　　漢祥　胡鈞　王世　　梁啓超　王家襄　孫毓筠　孫多森　李士偉　李國杰　馬其昶　姚錫光 
[蘇垣戒嚴紀]  
　　蘇垣某隊兵士欲圖謀變經殷道尹拘獲訊明將兩兵士斬决一面下臨時戒嚴令 
　　水警二廳趙廳長派探在朱家莊火燒橋拿獲黨人毛漢扶一名 
　　陸警廳派隊拘獲前充警　隊長段海峯前充東區長吳國鈞二名現正訊究聞均係巡按訪拿者 
[地方通信松江]  
　　養路費何在　西車站馬路日久失修石塊凹凸銛利過於錄刃行旅視爲長途地方士紳及旅客先後致函縣知聖飭下警局修築乃至今寂然有人調查其月收養路費直接問接數亦不菲如東洋車三十八乘每乘月捐三角肩與十餘乘每乘月捐二角馬車及馬匹不計快划一百古十隻其大者月需繳洋一元航船百十隻大者月捐一元次則五角再次如鄉村野航　三角　捐之綿窰如此而路政之荒廢如彼殊可異也 
[擬提公欵消息]  
　　縣署得省垣消息以目下經濟非常困難擬提各處地方公欵以解眉急苟利於國士民當無間　惟松地各項公欵非存商生息即指備各種要政斷　提現云 
[殃及池魚]  
　　忠信弄夏姓家有人告　私售燈吸警局立派多人馳往詎並無一人爰將夏姓男女兩人拘局夏母被掌一頰面目瘇夏有房客某甲年已老邁向無烟癖當夜在房洗澡警員疑係烟客燬門拘捕甲不及穿袴僅用破巾蔽體一路擁曳如獲大盜見者羞之 
[蘇州高等廳遷寗説之變動]  
　　日前此間頗有高等廳不日遷寗之説兹探悉此事從前曾有此議惟目下法界經濟異常函難且駐蘇駐寗於事實上無甚關繫故就現情而論此説决不致卽成事實云 
[揚州警寨改編揭曉]  
　　江都警察事務所將城鄉各區重行改編計其區長九人區員十人所有地址姓名開列如下城内四區第一區瞿然第二區金祖　第三區朱覲南第四區朱開甲城外附郭一區第五區黄昌森第六區仙女市劉文毅第七區邵伯蕭　第八區大橋陳國核第九區　陵周紹蓮以上區長第一區瓜州王樹森第二區虹橋王家善第三區大儀鎭趙錦榮　四區北善　鄉周鼎第五區公道橋汪鼎動第六區劉甘丁古朱文光第七區丁溝孔廢　　八區眞武廟馬春光第九區共進鄉王肇鼎第＆ 
十區邵水周吳豫長以上區　） 
[鄉鎭罷市原因]  
　　江邑仙女鎭酒捐委員日前查得張綢鎭夏姓陸陳行一帖兩開即令該鎭巡警區員將夏牙照弔銷詎夏係商會議董卽有總董徐蓉等出而抗阻各店舖亦門市刻董已與該區員來城報告謝知事核辦矣 
[南京道署添設密件處]  
　　金陵道尹王舍棠因奥塞戰爭中國已按照戰時法規宣布局外中立　後各種交涉必多故昨已在署内添設密件處專理維持中立事宜 
[禁止拍發戰事電報]  
　　江寗電局奉交通部轉到中立辦事處所定關於中立條規之　報章程十條除個人電報無關戰事者仍照常辦理外餘如南京等處拍發至滿洲青島等處電報凡關於戰事者應一概停止拍發 
[韓巡按覆安徽同鄉會電]  
　　韓巡按致北京安徽同鄉會電云鹽電敬悉天禍吾民皖蘇一轍立振不易時深兢惕弟以衰軀移皖懼弗克勝尙挺假歸里門少資休養再行請覲知念特聞韓國鈞篠印 
[江西贛南案滿訊擬釋]  
　　贛南大　案内人犯徐昌綺黄邦直等二十五名昨經軍事　判所簽派官兵列　警應拘留所　出全案到所研訊預備擇其　事者詳請先行開釋其徐昌綺信口　供誣良爲匪黄邦直不　本分興黨人嫌疑犯吳木繭女士密有關係　據確鑿該兩人不免有　以故開釋之期尙無消息云 
[戚巡按使密保尹]  
　　贛南道尹　學昌　任不久感受暑疫醫藥無效於八月十四日病故其子袁勵準在京當差聞　起程來贛奔喪於十八號過南昌改乘小輪上溯赴　所遣贛南蓮尹印務暫由贛縣知事許鳳藻接篆　理現聞戚巡按使密保致務廳長陳嘉善堪署贛南道尹機要處主任邵啓賢堪署政務廳長一俟中央復電照准即可發表 
[武昌契税收入情形]  
　　鄂省騐契一事辦理初不得力自鶴峰等縣知事受懲戒後各縣收數始有起色兹就各縣現在已收之數綜計之共已收洋一百零五萬七千八百七十二元錢四萬一千三百五十二串雖已據各縣解到洋六十八萬零九百九元　三萬九千四百六十三串而征存未解洋尙有三十七萬六千九百餘元之多錢亦有一千八百八十八串未經解省其中僅解少數留存多數者有之（荆門建始利川棗陽公安均縣興山通城沔陽五峰石首當陽竹山陽新安陸黄梅等縣是）收有成數分文未解者有之（江陵房縣鄖　南漳長陽鶴峰恩苑宣恩來單等縣是）惟通山咸寗夏口漢川應城鍾祥鄂城大冶枝江監利黄岡麻城襄陽等十三縣儘收儘解無分文之存留昨經胡廳長查悉以此項驗費中央待用甚急萬不能任令　縣　挪特嚴　各縣刻日將已收之欵一律掃數解省至解欵已達一萬元以上尙未請奬之黄岡麻城京山鍾祥天門等二十二縣知事亦已查取銜名詳請巡按使彚案請奬矣 
[天津香港大學生之揭曉]  
　　巡按使牌示云照得香港大學招生業經考試完竣計取錄正取學生八名備取二名合行傍示於左其正取學生因事不能前往者務須先期聲明以便令備取學生遞補兹定於九月初一日由香港大學敎員韓通帶同取錄各生前赴香港該生等務於八月二十八日上午十鐘親到本公署領取船票仰即知照此示計正取八名計關閻書通天津人劉振華完縣人石永澄香河人齊家學　平人張成格蠡縣人趙　新定縣人馮鈐天津人李仲蕃天津人備取二名趙春江唐縣人戴鑑哲定縣人 
雜評二 
[愛的美敦書期滿（默）]  
　　日本致德之愛的美敦書今日已期滿矣昨電或謂德已决意不覆或謂德將拒絶要求則挽回已絶望矣青島之戰爭區域或要求周圍百里或要求黄河以東是戰場之布置已忙碌矣德總司令已召集全軍備戰日軍艦已紛集口外各國人民離埠火車停駛是作戰之計劃已大定矣轟然一聲彈烟蔽天眞限前事矣今日電傳比京已下爲歐洲戰事之一段落日德之宣戰書限滿爲亞洲戰事之開始期所不可知者攻青島之兵僅日本歟抑英俄法聯合以攻歟否則先日而後繼以英俄法與此外戰期之長歟短歟戰事外之枝節有歟否歟載事結果後之青島將若何處分歟交戰中之中立國損失伊誰擔任歟此皆我人所未知而急欲知之者 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[海軍部對於青島事之預爲防備]  
　　海軍部以青島將有戰事雖經劃定戰線周圍以百里爲限而附近之秦皇島山海關洋河口甜水河糯米溝菊花島大沽口及登州府屬之廟島等各洋面均與戰線相離不遠誠恐各交戰國之艦隊侵越駛入且以上各洋面素爲紅鬍子匪出没之所平時專事刧掠航海商船若果開戰該鬍匪等勢必乘機搶刧尤恐接濟交戰國需用品物致碍中立條規亟應預爲防範業於前日分電烟台林左司令上海李總司令迅速加派軍艦駛赴秦皇島附近各洋面駐泊遵照中立條規愼加梭巡矣 
[歐戰聲中之借欵與定貨三銀行允借五百萬]  
　　滬上自歐洲開戰以來金融阻滯工商兩界大受影響曾經總商會電陳商財等部請求設法維持當經政府核准與匯豐等三銀行商訂借欵以資周轉在案兹悉此項借欵現已得該三銀行首肯准借規銀五百萬兩由政府與銀行訂約上海總商會擔保至年限利息現正磋商不日卽可簽字交欵聞本埠官紳擬俟此項借欵告成後提出三十萬兩專爲周濟各碼頭小工之用云 
[振華堂答復商帮恊會]  
　　上海洋貨疋頭業因被洋商催出定貨故由該業振華堂董事函知駐滬各客帮如有前項定貨未出者限定陰曆六月底及七月半一律出清如至期不出即行圈銷嗣有江西客帮出而反對函請商帮協會詰問原因原函已載前報兹將振華堂董復該會函錄下接讀來書均悉惟江西疋頭帮報告有到期不出即將定貨簿圈銷之説不識何所依據又云敝業定貨向無限期已成習慣云云尤屬駭人聽聞上海無論何商苟有定貨即有出貨期限若果漫無限制勢必信用全無尙復成何商業此種習慣不獨敝業斷不承認恐凡世界之商業亦斷不承認此種無理無情之野蠻習慣也貴會爲商帮協聚之區不乏洞達商情鉅子試告以定貨向無限期之習愼當必直斥其非至敝業登報廣告限以六月底及七月半出清實以受洋商之催迫利息棧租之增加銀根之奇緊且以免日後貨價漲落瓜葛原爲保守信用保全血本起見别無他意旣承尊示似此亂事匯水恐難久持一俟稍平該帮自當將定貨出清各保信用不致任意延宕等情敝業姑俟後命但將以何日爲限如到期不出貨應如何辦理之處自應相煩貴會詢之該帮明白示復以便敝處同業集議酌定專此佈答 
[歐戰聲中之防範黨人江亨艦赴漢駐防]  
　　海軍總司令李鼎新君查得武昌爲南北往來要道值此歐戰方殷黨人又蠢蠢欲動亟應派艦駐防漢口稽查偷運違禁品物曁防黨人滋擾等事業於昨日飭派江亨砲艦開往漢口防堵矣 
[上海浦駐泊砲艦]  
　　海軍李總司令以下海浦江面爲淞口第二門户洋涇鎭後灘又爲華洋廠棧林立之處恐有黨人擾害或由水道偷運遠　物品出口業於昨日飭　楚觀砲艦駛至下海浦江面駐防 
[馮上將軍之通飭]  
　　上海軍政各界接宣武上將軍飭開此次奥塞失和英俄德法等國亦以兵戎相見我國嚴守局外中立業奉大總統申令公佈並定中立條規通飭軍民人等一體遵守在案如有不逞之徒乘此戰爭潮流施散謡言妄佈謬説者即著嚴密查拿從重究辦其有逆匪勾結一經訊實即以軍法從事以遏亂萌合亟飭仰轉飭所屬一體遵照云云 
[宣布新定賞格]  
　　上海鎭守使鄭汝成君昨日出示云案奉統率辦事處電開歐洲戰事方殷中外人心浮動迭據探報亂黨近日伺隙生心分遣黨徒潛赴各處運動意在傾覆民國非嚴密偵緝並明定賞格協力防範不足以杜絶亂萌維持治安兹定賞格六條即望各將軍巡按使等分飭所屬遵照並出示曉諭軍民人等一體知悉等因到署合亟出示曉諭軍民人等一體知悉務須嚴密偵緝協力防範其各凛遵毋違切切特示計開一破獲亂黨事關重大人數衆多者當獲首要及全案人犯八成以上賞銀一萬元五成以上賞銀五千元三成以上賞銀三千元其機關較少人數減少酌量遞滅二緝獲亂黨煽惑軍隊經訊確實首犯每名賞銀一千元從犯賞銀二百元三緝獲亂黨勾誘匪徒圖謀擾亂經訊確實首犯每名賞銀五百元從犯一百元四緝獲亂黨圖謀暗殺經訊確實首犯每名賞銀一千元從犯五百元五破獲上項亂黨機關人犯如案情重大者並擇尤請奬六亂黨著名巨魁及情罪重大各犯特别懸有賞格者仍照原格給賞不在此限 
[西報紀黨魁蹤跡]  
　　大陸報云據可恃之消息孫文與陳其美業已返滬住於租界内聞於數日前從日本來此陳住之屋在華界及法租界之間孫住北河南路如無人指導外人不能得其門徑而入也聞陳狀似患癆病有精壯者二人保護之傳聞孫陳另有一屋在海甯路外某街爲秘密會所樓下係錢舖並售紙烟此屋爲重要國民黨員二人所居又聞孫陳在滬已爲租界當道所知 
[探報洋人擅入内地之舉動]  
　　駐浦第三營廖營長昨據軍事探員報稱本月二十一號午前有洋人兩名偕一繙譯華人乘坐無錫快船一艘駛至川沙縣境之合慶鎭地方停泊該二洋人均帶有手鎗及千里鏡等物到鎭後立即登岸乘坐携來之脚踏車往海灘白龍港口以千里鏡瞭望海道且由該二洋人知照該處土人倘在海灘見有洋人到來可請引領同至合慶鎭船内會面定有酧勞云云惟鄉人詢其此來何事堅不肯言報請查核等情廖營長以該處係屬内地設有洋人到彼遊歷應有遊歷護照一經到境須先報告該管縣警以便擔負保護之責且值歐戰之時旣無遊歷護照該二洋人尤不應擅入内地致生事端業已呈報鄭鎭守使速請滬海道尹照會領袖領事查詢一切以明事實矣 
[南通土匪擾事三誌]  
　　南通縣土匪擾事已兩誌前報兹悉此間當道已接通海管鎭守使公函略請據南通縣知事報稱本月十八日晚該處到有匪船數艘潛行勾結當地土棍希圖搶刧商民財物知事聞報當即督率縣警當場拿獲多人地方安堵如常除分别研訊請示核辦外謹先馳報等因查南通傘獲土匪地方業已安靜除呈報軍府候示核辦並飭緝餘匪外相應函達查照以免謡傳 
[募集内國公債之求助]  
　　北京中國銀行致各省巡按使財政廳長電云政府發行内國六釐公債委託本行代募現已電令各省分行分投募集惟各行能力輕弱非得大力維持提倡鼓舞難期商民信仰除飭各分行長就近面陳一切隨時聽候訓示外務祈格外關垂遇事扶助公誼私情同深感戴中國銀行總裁薩　懋副總裁陳威皓 
[拆讓阻礙橋工之房屋]  
　　閘北工巡捐分局昨出第七號示諭云照得新閘橋爲部北交通要點建築之議急不容緩迭經前市政廳並本局呈奉省憲准撥的欵籌備建築在案兹除該橋銅骨椿基等件由承造橋工之久記工築處先期開工製造外並據報告於本月十五日在該橋兩面興工開揠所有阻碍工程附近該橋之房屋由本局工程處協同查明應須一律拆讓並附開户名清單前來爲此曉諭附近該橋之商民務以公益爲前提一律按照所附清單尅日拆讓勿令有碍工程須知橋工落成之後交通旣便市面振興亦附近商民首享其利不獨公共受益也自曉諭之日起仰該商民等照單自行拆讓以便工築愼勿遲延故違是爲至要計開李合順一間同康恒二間湧興一間仁大二間萬隆一間俊隆一間祥茂一間協義恒一間 
[地貨行保釋被累船户]  
　　上海鎭守使署前據本埠地貨行商瞿復泰等具禀請將查獲私帶鎗彈案内被累之船户周南山周小山二名准予交保及扣留船隻請一併發還等情昨經鄭鎭守使批示云禀悉船户周南山等因搭載私帶鎗彈人犯陳芝生張得勝等前於七月二十七日由警廳查獲一併拘解到署迭經訊問雖據周南山周小山供稱於陳芝生私帶鎗彈一事並不知情惟因陳芝生等供詞支離難免不有通匪情事業經飭函鳥縣知事詳細澈查現尙未據復到是以全案未能判决該船户周南山周小山二名旣據該商等禀保前來應准先行交由該商暫行保出並候飭令警廳即將所扣船隻發還管業以示體卹如將來查明該船户確有知情通匪之事應由該商等交案訊辦仰即另具保狀送署領保可也此批 
[中西旅館之獲利]  
　　自歐洲戰事發生以來各業咸受影響惟棧房一業則利市三倍聞因青島將次開戰該處僑民來滬避難者爲數甚夥大都棲身客棧故近日各中西旅館獲利頗豐云 
[新兵由滬赴閩]  
　　福建李鎭守使前委副官趙炳臣君前往安徽鳳陽宿遷等處招募新兵一營預備編制警備隊兹由趙副官在皖招得新兵三百名已於前日來滬暫在三十七團營房住宿二天昨已搭新裕商輪赴閩矣 
[查究盜賣官河]  
　　閘北二十七保本十二圖徐公浜官河前被張生賢串同該圖地保奚程雲私自塡塞盜賣與某洋商得有善價兹爲上海縣知事洪伯賢君查悉以該保膽敢串同地棍擅自藎戳將官河價賣喪失主權實屬不法現該保雕已身故已由其子奚洪生接充是以飭派催征吏胡茂生持票往提洪生已聞風逃避該吏細加察訪始悉洪生避匿又袋角地方該吏以該處係屬租界未便往拘業已回署禀復洪知事請示核辦矣 
[查獲男女販煙犯]  
　　沈福　陳輝和王阿二及婦人唐葉氏等專事私販烟土及戒烟丸至各鄉轉售漁利昨日沈又帶大小烟土二十四包陳帶八九包王帶土皮十餘包唐葉氏帶大小烟土三十六包戒烟丸三包皆夾在食物衣包之中擬至日匯港乘輪分赴各鄉販賣當爲水巡隊隊士查見一併查獲將人贓併送到隊解送地方檢察廳經檢察官預審屬實諭令分别收押候究烟土等物暫存 
[查獲烟土與戒烟藥]  
　　朱萬突葛雲　張松亭三人共帶烟土四十七兩八錢又顧業生挾帶戒烟咽噶草三兩五錢均由五　警署查獲一　移送檢察分庭訊辦 
[誰敎你貪圖便宜]  
　　陶姓投法公堂控稱曾出洋十五元向陳　記講得小地五兩持回家中察看俱係僞土退還不允一味持蠻業已報捕傳案求請訊究陳供陶來購土時言明此名金花並非小土故祗售洋十五元若照小土價值須售洋三十元求察讞員以陶貪圖賤買自取其咎判將案註銷僞土銷毁 
[萃英小學開校]  
　　閘北南林里私立萃英小學校暑假補習科已畢昨日行秋季開校禮由校長宣增儒君補給諸生學年證書内有三年級生馬崇文年僅九歲聞其成績頗優云 
[銀樓業小學定期開校]  
　　大東門外花園弄中銀樓業初高等小學校暑假補習課刻已課畢兹由校長張莘甫君定於八月二十四日即舊曆七月初四日上午九時行開校禮仍由鍾次隄君主任云 
[執照不及扣留]  
　　南市集水街正康錢莊等因房主李純希藉詞興工翻造加租索費禀請工巡捐總局扣給執照昨奉批示云禀悉查李純希集水街舖屋前據匠頭來局請領翻造執照業經勘明發給在案據禀前情旣經報告商會仰即聽候商會理處可也名單附 
[小喜子糾衆行兇]  
　　江北人陳五近與浦東爛泥渡鎭某氏婦姘識現爲丁德順（即小喜子）得悉因丁前亦與該氏有染頓起妒忌於昨晨糾合多人前往捉姦行至半途與陳相遇丁遂拔出利丸將陳連戳兩下陳大聲呼救當經陳妻徐氏以及鄰人張五秦莊茂等聞悉急往解勸並即鳴警一併帶區由三區區員略詰之下以案關刑事諭將一干人併送地方檢察廳分别押候訊究 
[女婿毆傷丈母]  
　　湯周氏投法公堂控稱女兒前許配與李秀山爲室現欲迎娶婦人向索茶禮洋銀非但不允反糾人至婦人家中行兇致被擊傷頭額求請騐究李供從幼聘定周氏之女爲妻上月間由媒人送去茶禮洋八十元擇日成婚周氏加索聘禮甚奢希圖賴婚故偕同媒人向論互相毆打以致誤傷商人頭上亦受皮傷求察判李押禁一月以儆 
[糾黨逞兇案之辯護]  
　　李桂生因與租界某洋行用人張小弟在浦東某洋棧糾黨兇毆陳伯順並打失洋十二元被陳控奉地方檢察願將李逮案因張居租界派警持文移請公共公廨轉飭捕房將張拘案判張交保在案昨晨由廨復訊先由來警投案禀明前情聲請移提訊之張延律師上堂辯護以原告亦居租界應歸公堂訊理中西官會商之下判張仍交原保諭令來警飭知原告及見證到堂預審再核 
[移提逃婦]  
　　張良卿之妻楊氏前因背夫私逃由張控奉地方檢察廳飭派副巡長王錫堂法警侯鶴祺等往查去後兹據該警等查明張楊氏現匿松江地方禀奉汪君於昨日備文仍飭該警等赴松協警守提到案懲辦 
[李維峻納妾之掃興]  
　　吉林五常縣公署第一科科長李維峻日前携眷來滬暫窝法租界吉祥街口新中和旅館旋有人介紹出洋四百八十元購得雉妓劉小姑（即劉王氏）擬作小星前日束裝乘輪返吉爲水巡捕房偵探所見疑有别情遂將李並其妻李何氏以及劉小姑併送捕房轉解地方檢察廳經汪廳長委派檢察官提案預審之下諭令李維峻夫婦交保劉小姑暫行管押聽候查明再行核辦 
[請領留養幼女]  
　　律師安某昨晨至公共公廨聲稱王姓幼女阿媛前因在妓院違章奉判暫留濟良所將届一年因該女已許與陸阿四家爲媳應請准予給領云云旋據濟良所西女董投稱該女因在妓院奉公堂訊判發所並無暫留字樣且未滿一年請爲鑒核復據該律師聲稱許與陸姓確有煤證可以到堂證明中西官會商之下判候訂期復訊再核 
[婦人不認私逃]  
　　劉啓甫投法公堂控稱髮妻劉張氏日前私行逃逸今在治下尋見不肯隨回故交捕送衆請究張氏供因家庭細故口角出外至親戚家中暫住數天並非私逃現願隨夫回家判交伊夫領回管束 
[債户但認五十元]  
　　婦人朱周氏在地方　判廳控告顧　氏同子願松濤借洋不還一案昨經賀推事官開庭審理朱周氏訴稱前　顧袁氏借去洋五十元立有筆據後又借去洋三十元言明即日歸還故未立據近因向素無着爲此來案請求究追顧袁氏供借洋五十元有之並無再向借洋三十元之事顧松濤供亦相同問官判令顧袁氏母子於本年八月内還洋二十五元十月内還洋二十五元兩期交清至朱周氏所稱尙有未立契約之三十元本推事實難承認兩造遵諭而退 
[保人請追墊欵]  
　　黄包車公司洋人某甲前投法公堂控稱有張阿福邱貴元朱學成等承租包車五十部立有合同以一年爲期如有悔議須罰洋一百元由邱四作保　張等虧欠車租洋二百元屈計祗有半年而張等竟將車退租請照合同追繳罰洋奉判一併限交在案今邱四禀稱商人已如數賠清求請轉向張等追還聶讞員判將洋人控案註銷邱四控張阿福等一案着覓保措洋給還保人 
[省釋無辜]  
　　著匪龔三郎王阿生之同黨顧金寳王阿大因身帶手鎗在公共租界三馬路圖刦行人財物被老閘捕房探捕查獲解送公共公廨訊供收押並由滙四捕房捕頭將龔王兩匪帶至老閘捕房與顧匪等質對龔匪供認與顧等在大沽路河南路等處截刧行人共有四起諭仍分别還押在案昨由捕房將顧金寳王阿大兩匪及窩留龔匪等之張老虎一併解廨質究據顧王兩匪供稱與張老虎並不相識訊之張老虎供與顧等素昧平生並據包探鍾星南禀稱龔三郎一案係由美領承審據龔供稱與張老虎毫無干涉奉判張押候與顧等質對再核云云王襄讞商之德領裴君以張旣非同黨判交保開釋顧王兩匪押候下禮拜二解訊核奪 
[監禁竊花縱火之小工]  
　　浦東隆茂洋棧前被小工湯金松竊取棉花又敢縱火未成一案經地方廳檢察官預審明確將湯收押一面起訴審判廳昨日上午由推事官會同張檢察官開庭辯論當據該棧代訴人秦聯奎投案聲稱被告人湯金松行竊棉花又敢縱火現旣獲案請求庭上從嚴懲治否則各棧房將來異常危險請察渴金松供通州人年三十八歲向爲小工餘供支吾問官會商之下以湯金松竊盜罪嘗然成立判監禁四個月以儆 
[彭茂卿甘入下流]  
　　粤人彭茂卿前因竊取華洋各商衣物由捕拘解公堂請究嗣由同族具禀到廨聲稱彭茂卿素患神經病愿償當本求請免究奉判彭茂卿准交同族領回着即帶回廣東原籍詎未幾潛行返滬復又行竊南京路十二號某洋人家鈔票洋一百二十元及值洋三十元之郵票被探查獲解奉公堂訊押候究在案昨晨由廨復訊據供其弟在津浦鐵路辦事因我賦閑在家由弟轉致長兄函招來滬以便前往謀業且來滬祗有兩天住居華界南林里此次並不行竊中西官會商之下以彭茂卿甘爲下流判候派探押住爱而近路交其叔領回即行離開租界不准再來 
[巡捕拘獲竊賊]  
　　匪黨汪沛春徐長安前日身帶銀飾多件在虹口天潼路行走由捕查見盤詰支吾一併帶入捕房在徐等身畔抄出銀飾奉飭拘留昨解公堂請究據汪等供稱係在法租界某船上竊來判均還押候查明失主於下禮拜六解訊核辦 
[三李扭控二陳]  
　　淞滬警廳閘北司法科前日據李桂榮李桂森僧證李四榮扭控陳和生陳遐順竊洋十元略訊一過即送檢察分庭判解地方檢察廳究辦 
[形跡可疑]  
　　昨有陳阿二手携衣服等物在西華得路某押店内質洋被探周耀庭查見以其形迹可疑拘送美捕房押候查辦 
[日兵酗酒滋事]  
　　日本艦兵某甲前晚在斐倫路乘醉胡閘毆打行人由捕查見喝阻不服當即拘送捕房四侯酒醒開釋 
[巡捕不受賄賂]  
　　黄包車夫陶小米子谷阿福前日在虹口停車違章碍路被一千一百七十七號華捕查見往拘陶等各賄該捕小洋一角當被帶入捕房昨解公堂請究經中西官訊明判陶罰洋三元谷罰洋一元與行賄之小洋兩角一併充公 
[馬車夫自認疏忽]  
　　捕房解馬車夫艾阿三至法公堂控稱艾駕車行經法馬路違章疾馳致將黄包車撞壞估計修費洋兩元解請訊辦艾供一時疏忽後當謹愼判罰洋五元充公再賠修費洋兩元 
[公共公堂瑣案]  
　　楊阿發控王玉山戎金亭在黄浦灘串同摸竊皮夾等情昨由捕房將王戎兩人拘解公堂訊供明晰判王押西牢半年期滿逐出租界戎從寛斥釋 
　　律師侯魯公控梧州路江夏里六百零五號居人黄逸山不付律費銀二百兩又王祥生控顧江郎不付租車洋四百二十四元昨由捕房將該被告等傳案分别交保候訊 
　　李四祖控陶正福租拉黄包車不還等情昨由捕房將陶拘案請究原告投訴前情請追訊之陶供該車係向順興公司租來誤記恒興公司故還與恒興公司内之楊月農卽據楊月農偕證朱龍虎投案供不承認判陶還押候查明實情再訊 
　　西人脱絶琴控黄包車夫朱長子在西藏路拉車不愼將其馬車撞壞昨由捕房將朱拘案經中西官訊明判朱罰洋二元充公並令車主劉光清償還原告修費洋五元了事 
　　崑山路十二號門牌某西人家侍者周小福因竊洋東衣物被控昨由捕房將周與吊出原贓一併解案訊實判押六禮拜 
[星期六各銀行查倉單]  
　　中國銀行三十一萬洋一百七十萬折交通銀四十五萬洋一百十萬折麥加利銀三百四十六萬洋一百四十一萬折滙豐銀一千九百九十萬洋四百三十萬折德華銀九萬洋二十八萬萬折正金銀七百二十萬洋一百二十八萬折道勝銀二百十五萬洋十一萬折通商銀四十萬洋八十萬折東方銀二百三十二萬洋二十六萬折花旗銀五百三十九萬洋二百零五萬折華比銀九十八萬洋八十六萬折和蘭銀九十五萬洋一百萬折台灣銀六十五萬洋三十六萬折本街銀二百二十三萬洋一百九十七萬共銀四千六百零八萬洋一千七百四十八萬折 
[誌謝]  
　　中外編譯社歐洲戰事週刋歐洲風雲）第一期業經出版昨承惠贈一册書此道謝 
雜評三（訥） 
[西報紀孫陳來滬]  
　　今日紛言黨人乘機起事吾不知其有何機之可乘也戰事影響之最大者爲一般勞動界失業之工人也利用此失業工人竭其力僅足以騷擾一地方之治安斷不能藉之以成事則不得謂之機會也青島即使開戰而所戰者爲他國之兵中國軍隊固無與戰事仍可盡力以防内亂也所擾攘者惟山東之地而他省官吏仍可從容以捕黨人也是亦非機會也彼所謂機會者安在哉然而今日人人若以黨人乘機爲恐　通之亂則曰黨人也蘇垣之戒嚴則曰防黨人也西字報且謂孫文陳其美已到滬某地爲住處某地爲機關言之何又鑿鑿斯眞不可解哉 
來件 
[博文女學校招生啟]  
　　本校志在提倡國學設國文專修科授女子以高等文學造就師範中學敎員並附設葛初兩等小學以期敎育之普及國文專修科所授首在聲音訓詁之凡例辨字析句之科條俾學者略諳字 
 
 
 

Page 11

 
 
學備知文律持以爲文庶幾弗畔又於文章體製文學源流稱述則求其周評議則求其允旁及經史百家亦略爲引其　緒示以門途　　兼及詩歌書法溯之篆隷學子誠能盡心研索於此用之自條則無冥行之患持以敎人可免　論之　方今國敎失墜婦學尤衰本校特設此科實有扶微繼絶之望延請黄季剛先生爲敎授主任先生當世雅材師承有自文辭彬蔚學術精通加以　説周詳誨人不倦必能使學者獲益也 
來函 
[浙江將軍行署來函]  
　　運啓者閲本月十九日口口報第三張第二版時評　載匪犯裘美根各節殊與事實不符查裘美根前於六月十六日由浙探會　南市警局在滬拿獲於同月二十二日由浙派員　文咨由上海鄭鎭守使迎提到浙訊究當以督府查無該犯罪案旣據探報裘美根彞係不法飭發原籍嵊縣知事就近訊明詳請核辦嗣據該縣新任知事牛蔭　詳報該犯遞解到縣後患病甚重　保出外醫治不料該犯遽行避匿傳保勒交無着等情並據滬探查報該犯現仍逃匿滬上當即密飭駐滬浙探會同兵房於租界内隨時偵緝並於本月八日由浙函達上海特派交涉員查照各在案兹復經駐滬浙探會同英法捕房於本月十六日拿獲業由浙函請轉知公廨從嚴懲辦至稱該犯在監病斃各節實係傳聞之誤兹特抄附致上海特派交涉員原函祈即一併登入貴報爲盼浙江將軍行署參謀處啓八月二十日 
　　本月八日致江蘇滬海道尹兼特派安涉　函逕啓者本月三日准貴特派交涉員文開案據上海公共公廨詳稱（中略）飭將在押之裘培根交由原探帶回訊辦實爲公便等因准此查裘塘根即裘美根前經飭探在滬拿獲迎提歸浙當以本府查無該犯　案旣據探報查裘　根曩係不法故飭發　縣前知事趙次勝就近查明訊辦在案兹經飭據新任該縣知事牛蔭　詳報該犯遞解到縣後因患病甚重經前知事沈次勝暫准保出醫治現經傳保交案該犯曁原保均屬不知去向已將該犯及原保家屬管押勒交等情前來該縣前知事趙次勝將飭發訊辦要犯遽准保出以致避匿無蹤殊屬不合除咨請巡按使將前知事嚴行議處並飭新任牛知事迅即設法查追解案外現據滬探查報該犯裘美根仍行潛匿滬上兹准前因相應函復貴特派交涉員查照並請傳知公廨就近查拿爲盼此致江蘇滬海道尹兼特派交涉員興武將軍督理浙江軍務朱瑞 
 
 
 

Page 12

 
 
   
 
 

Page 13

 
 
自由談 
游戲文章 
[新小熱昏] [  王錫林]  
　　目今大局言之可怕流氓土匪殺人放火惡棍土豪姦佔女婦廣東水災杭州大火外洋黨人幸災樂禍乘此機會胡行亂做各省將軍節節防堵歐洲戰爭累及中土各國輪船停止裝貸貧民小工實在苦楚開門七件油鹽醬醋腰無半文肚皮飢餓無計可施逼走險路强盜越多居民越苦有　朋友糊裏糊塗公益事髓一件弗做呼朋引類麻將又又同子一色實　難做起碼三檯九十六和莊家自摸阿要埋虎西瓜吃吃者烟呼呼馬將又完六點敲過坐坐一桌大耚老婆有湯有炒有　　素　談説　提起時局住在鄉間覺得不妥想着上海仙鄉藥土連夜呌船輪船帶拖拖８ 
到租界公館野大新戲看看汽車坐坐夜花園裏家家到過木林先生已入迷途後事如何難以逆睹胡言亂語一榻糊塗閲者諸君請代續補（五） 
[吃飯難] [  瘦蝶]  
　　噫嘻乎悲哉吃飯之難難於致王侯王孫多餓者漂母渺難求君不見吳市簫鄭郊塊一飯直思六　　又不見陳　糠覈蘇季炊買臣　薪妻挪揄家庭牀第　吳越炎涼世態休長吁休長吁怱大笑大笑走謁夷齊廟問君薇蕨尙存無臣朔長飢乞一飽夷齊答言懶滋培三千年來嗜得少歸途更過石季倫季倫宴集金谷園牛心炙人乳豚綠珠勸客傾金尊季倫怒斥原憲言爾今肘見踵决　若此讀書學道安足論噫噫乎悲哉吃飯之難難於致王侯凄涼慨杜陵飢驅嗟　節論語難新硯田石髯蘇誤聰明夜鬼哭倉頡人生惟有不知　蹴爾嗟來可得食（三） 
[海外奇談世界肥婦这度量] [  佛影]  
　　邏羅國阿蘭的波爾地方有婦人名貴雪克兒者世界最肥大之婦人也有好事者以度量軀體爲請計景得其臂周圍三十一英寸胸膛五十八英寸三股三十三英寸脛二十三英寸半商五十九英寸 
[美人之好古]  
　　美人立浦繁音敏　爾富而好古前曾在倫敦之某店肆購得一千六百二十三年初版之莎士比亞戲曲一本閒價值三千七百鎊云 
[世界最强之女子]  
　　葡萄牙國有女子名雅登者年十八歲貌極美麗體態輕盈似一枝仙花臨風招展其最聞名於世者則爲趨行之速度每趨半英里之程僅需一分三十秒鐘三百碼賽跑僅需十三分三十五秒鐘泅水遠及一百英尺亦僅需十九秒鐘滑氷能由半英里以至於十里無一婦女能步其芳躅也 
[熱心烹調之遺囑]  
　　斯特駢司冬鰥而富者也曾謂友曰余生平極恨婦女以近世婦女太拙劣無能知烹調之理者若余死後必有極新奇之遺囑出焉近卒於倫敦其友得其遺囑述之綦詳囑中略謂渠絶不婚娶良以婦女之太拙劣也故託其友將家産悉數作烹調學校之費俾今之女子咸知以極文明之法而從事於烹割焉 
詩選 
[消夏吟] [  逸民汪幼蘭]  
　　赤日行天正當午義和鞭車六龍怒雨師風伯不敢前枯蟬咽咽鳴深塢　聲愈咽勢愈炎流金　石相熬剪高鳥潛柯龍伏海肥牛喘月犬流涎任靈於物工趨避電扇摇風室冰砌科頭赤脚小游仙北窗高臥義皇　我生樂此亦自豪那知富兒興更高馬龍車水意未足奇肱飛駛凌風颺張園游罷愚園去花氣襲人香暗度歸來沈李更浮瓜赤珠碧玉寒侵牙瓊漿一咽眞清絶怪渠難解心頭熱見説人間有　寒花開不夜園新設軟紅十丈無纎塵相携逐隊踏花行仙逢姑射肌冰雪神入巫山夢雨雲年年相見花月下朝復朝兮夜復夜雪耦調冰署不侵從兹六月無炎夏君不見田間尙有荷鋤夫裸炙烈日赤雙趺又不見洋場苦力作牛馬肩負百鈞汗雨瀉天生苦樂胡不均我今爲作消夏吟消夏吟君須聽富易　貧易勤由勤生富驕生貧循圜自團如風輪區區一霎炎天苦樂何足云 
[却聘] [  丁福保]  
　　家住江南　板橋長安殘夢已全消無心沮溺安知孔避世巢由不識曉烈士暮年還射虎英雄失路慣吹簫馬醫賤技我藏拙五斗胡能遽折腰 
[夜讀]  
　　吟風弄月註蟲魚十萬琳瑯一章廬壯歲蹉跎成底事夜深補讀少年書 
[秋感]  
　　海上客衣單年華指一彈秋深人影瘦月落雁聲寒往事有餘痛殘棋不忍看干戈遍宇内何處是長安 
自由談話會 
　　科學幼稚迷信猶多一邑一鄉錮蔽尤甚八月五日喧傳後岡鎭左近金山界約里許之地有一沈氏子名大阿弟者刈草於野忽被雷殛而死遠近觀者有如海沸當時其父母焚香泣禱希冀復蘇久之昇尸以歸雷火亦隨之進屋次日棺殮又雷電交加環繞其身身若現有字形惜言者未詳其果現何字也或謂沈氏子私於其戚串之婦今年婦又與其家之　師　焉沈姑姦起　欲置毒殺婦翁并及塾師故天懲淫惡以昭炯戒云按宋時檀州有雷　男子　　賊臣章惇漢陽震死蔡氏女有文曰唐相李林甫天道可知而不可知要之彰善　惡亦不必盡疑歷史之浮夸也若以文明之學説言之則電氣摩盪激而發聲斯　之　當蓋因電而生有雷必有電俗所謂電閃是也雷即從電閃中激發而出非别有一物凡爲電氣所觸在物則損在人則死試觀裝設之電燈電線一旦走電屋即焦灼人遇之亦無倖免此理甚明不然天下淫惡之徒如恒河沙數雷何不一一殛之乎然而隠匿被災書於左氏迅雷必變聖人且然侍仙旣親聞其事記之爲中下社會勸戒非所語於修身愼獨之君子也 
　　後岡諸親友當署休假擇星房虚昴日設曾酒會每次備數肴集人輪值昔人蝴蝶會之遺意也侍仙亦與其列於本月某日假座輔元倉房而　飲焉會友非會友咸如星聚藉以敦鄉誼而悦情話視彼徵逐者流饒有佳趣　歌咸哭送抱推襟南皮浮瓜或有此樂然而今何時乎天帝已醉靈均不能獨醒大地拍浮衆生於焉沈湎爭權利如垂誕麯藥戕生命如競築糟邱舉凡盜名盜貨盜色靡不如畢卓盜甕　然不顧悲哉儀狄之言以酒亡國其將實徵諸今日矣而一般長樂老猶狗於婦人醇酒僥倖苟延於一日或且以首陽薇　侈陳於五鼎之間獨吾大多　國民若缸面蛆若杯中蟻供其濾漉哺糟啜　墮落於醉生夢死中瞑焉罔覺吾儕一時之會其長能銜杯樂聖乎抑誠能效劉伶作達乎東倒西扶無亦聊爲鄉社之酩酊漢耳不知許事且食蛤蜊諸君算聽了侍仙幾句醉話何如[  侍仙]  
小説 
[蘆中人原名Silas　Marner] [  英國女小説家George　Ellint原著中華林竹賢譯]  
　　第十一章 
　　色相天成無待濃華之飾容光煥發轉嫌脂粉之污若夫東施效　徒增醜陋然而西子之美因之愈彰每見少婦跨駿馬被栗色外衣冠獺皮之冠其頂若鍋未嘗不歎其服之不稱蓋外衣旣寛無殊御人之服且栗之爲色又非能使黄臉婆相映成粉面者是甚非計也然　雪服此非惟不見其醜且增其媚大其嬌坐銀鞍依依於其莊嚴雄　老父之後輕舒玉臂作攀附狀有時星眸斜轉注視道旁小池與馬路飛屑凝想出神使盡師見之必乘美人有意無意之間傳得春風之面也當釀雪抵紅院時遥見葛茀蕾佇立門首似欲助其下馬者釀雪粉頸低垂頰上桃紅現其最高之度似欲　棕色獺冠競勝者蓋彼姝之意雅不欲茀蕾有此舉如麗雪能先抵彼處則　得於倥偬之際説其父總道至石磴旁乘機下馬實爲最適試思旣與此君三生無緣往彼有意我已無復有夫婦之念則當彼殷勤之際此心之苦爲何如耶　彼忽面似有情忽而似無意忽而兼旬不肯作片語忽而軟語温存異常體恤是胡爲者且彼之無意於阿儂也明矣不然者胡爲任路人作悠悠之論也彼究何心哉非我所得　知其亦欲釀雪偶縉紳之于乎抑任其歸販　之夫乎其曾昨是　耶我不得而知也雖然吾知老父决不有此想也老父鄉里之正人也所難堪者懼其舊性復發耳 
　　當釀雪初見茆蕾至　門之時諸如此想風起泉湧於腦海中幸茆蕾之父亦出面迎客與老父絮絮作寒喧故釀雪由鞍上被掖而下得於喧嘩之中　共失儂之　且仰視天上彤雲密布又將下雪萬挳人蹤行將就滅則急人内室更不爲無理矣且爲時已曉跳　伊邇更不　　茗長談以耗精力也 
　　方釀雪入内之時房内有營營之音雜以絃聲主席金僕兒夫人趨前相迎引之登樓蓋金夫人主人之妹亦醫士之妻也紅院盛會皆彼主席今日之迎則藍氏姊妹之受優待可想見矣金夫人品位旣尊軀體亦偉一若相與爲比率者其登樓之苦無異陟岡是　釀雪欲入蔚然問自理行篋彼固無不樂從也 
　　紅院之中欲尋一室未作粧閣者幾不可得方釀雪之道蔚然閣閣中已有婦女六人相見殊覺愧　賡氏姊妹係蘭舍路酒商之女服飾入時窄裾　腰雷白蘭姑娘望而見拙知已所服不入時宜他人見之　請異常寛大又念使身得處賡氏之地位當不願過於趨時致有效　之嘲時雷白　夫人方在室之一隅與一婦人作禮讓釀雪寒暄方畢即有一中年婦人携雪色手帕輕移蓮步態度温雅徐向釀雪致辭曰吾姪乎吾願吾姪康健釀雪乃與其姨　吻以衆聲答之曰賤軀觕適敬謝雅意姪願姨娘安樂其姨曰日來粗　未卜令尊近狀如何於是　娓長談問答靡窮直至藍氏伍氏安　情形以至　雪如何將至雪中跋陟如何苦楚如何有暖　禦寒瑣屑細事靡不詳盡然後介紹釀雪入席與諸賓客相見賡氏二女雖係釀雪母黨烟親比次尙屬初見二女目中頗覺驚異以爲窮鄉僻壤竟有斯人釀雪意中全以禮讓爲先視彼二姝頗覺嚴峻殊呈可畏之象使二姝之肩稍窄者則必更露顧盼自雄之意今則粉頸畢現其非强爲自顯之計也明矣方釀雪開箱理衣之時已知姨氏之意蓋釀雪之於其姨有天然相同之處他人視之殊覺可異談笑之際驟察之巨呈敬意之中復含慈愛雖姨氏有作媳之議釀雪有梗命之舉而姨氏之愛終無少衰曩欲以貴重首飾相贈之心仍無少淡 
　　女客中三人已退而賡氏二女明知姨甥之聞不願即時就離　欲藉覘村　粧飾以作賞心樂事其實此舉確是天下至樂之事方釀雪衣箱初啓闌麝四射珊瑚領飾周繞纎頸覺釀雪之身無所不芳無所不潔百蝶湘裙恰恰稱體即一針之細位置無不合式至其楚楚之態宛如小鳥依人尤爲可意雖後部之髮被截如男子額髮如環距商稍遠而首飾數事終無能掩其美時晚裝方罷衣銀色之衣翡翠繞領明瑞耳環珊珊而來二女幾不能措一詞所謂美中不足者惟此一雙其耳平日烹　之勞終不能掩其迹而釀雪並不爲羞且津津而道離家時如何親理行篋如何多焙麵包以備來日言畢向二女告罪以未邀共談也二女一笑置之而頗憐其愚以爲彼村人女富能置此貴品而出言之間口齒未能清脆至亥魯莫辨其實釀雪畢生所進之校未有過於太門女學者所讀文學無遵村歌算學無逾加减有時尙不能得其總數邇時僕役程度未必不高於彼也然釀雪有淑女相接物温厚待人有常誠謹和柔猶其餘事從不作無理之想 
徵文廣告 
[自由談議求游戲文章酌定條例如左]  
　　勿損壞個人名譽勿攙入淫　穢語篇幅宜短謄冩且清楚不受酬者請於篇末自行注明受酬者取列一等每千字酬銀五元二等四元三等三元四等二元五等一元 
 
 
 

Page 14

 
 
   
 
