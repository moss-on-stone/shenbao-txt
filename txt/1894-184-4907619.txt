# 1894 - 184 - 4907619

 

Page 1

 
 
[新印仁在堂全集告成] [  圖書集成局代啓]  
　　盩屋路閏生先生文壇老宿海内皆奉爲經師坐擁臯比門盈桃李一時承學之士及門箸錄者多至數千人所居講舍曰仁在堂其集因以堂名名之初時刻于關中後經各省翻刻魯魚亥豕辨認良難初學蒙童貽悮非淺兹覔得關中初印本用大號鉛字從新排印以廣流傳圈點眉批一仍其舊紙墨裝訂務極其佳刻巳告成卽日出售集分十四種曰時藝引曰時藝辨曰時藝核曰時藝課曰時藝階曰時藝階曰時藝話曰課士詩曰課士賦曰文藝金　曰訓蒙艸曰時藝核續編曰訓蒙艸注釋曰賦大抵窮源竟委由淺入深理法詞華兼擅其勝而又悉心評　細意推求　出鴛鴦金針暗度學者苟揣摩簡練昕夕咀含則破璧而飛　不難于此操左劵焉計全集分裝十六本碼洋三元賜購者請臨本埠三馬路申昌書室江左書林及蘇申兩處掃葉山房爲盼 
[三百七十八號畵報告白] [  點石齋啓]  
　　清遠三水之交有某巨室焉歷年旣久家漸陵替欲將此屋出售苦無受主乃擬分拆而零沽之詎至後座牆堵怱見一女横臥其中氣息猶存手長至地見人卽起立遂閉諸一室云他若奇孩之手掌水怪之神通溺女者報寃玩蕉者被崇禦彈衣歴試無誤淫兇案不問自招官之隂陽相同物之得失有數及所附叢抄圖說等准於初六日出售此佈 
[恭讀六月初二日電傳上諭謹注]  
　　尚書曰知人則哲能官人安民則惠黎民懷之能哲而惠何憂乎驩兠何遷乎有苗何畏乎巧言令色孔壬由是言之知人之哲惟帝其難顧其所以難者以其不能灼見真知而不免爲下所蒙也若不受下之所蒙而獨具卓識自振乾網以此用人而人孰不樂爲之用故曰君明則臣良主聖則臣直旣明且聖而猶慮朝有倖位野有遺賢乎後世人君之所以失用人之道者權在人而不在巳故也我朝德邁三王功逾五帝具知人之明稱用人之善者首推世宗憲皇帝至今伏讀雍正硃批諭旨雖數百年後猶足令人悚惕不巳蓋身雖居深宫之内而目能覩萬里之外絶無有能蔽其明者此雍正之世所以能繼康熙而稱盛治也乃昨由電報傳來六月初二日奉上諭前據兩江總督劉坤一奏保道員李經楚兩廣總督李瀚章奏保道員陸維祺發往廣東補用並仍交軍機處記名請旨簡放嗣於李經楚謝恩召見時因其在江蘇服官詢以洋務等事奏對未能明晰惟以大員之子未加深究兹據給事中褚成博奏該員從未親民並無實在政績與原保講求吏冶得失各節諸多不符等語劉坤一向來辦事尚屬認真此次保奏未免瞻徇所有李經楚前發往江蘇補用及記名簡放之處卽著撤銷又據奏陸維祺前爲李瀚章幕友李瀚章輒行保奏殊屬不合陸維祺所得發往廣東補用及記名簡放之處亦著撤銷嗣後各省督撫保舉屬員務當凛遵迭次諭旨秉公核實毋得稍涉冒濫用副朝廷延攬人才慎重名器至意欽此伏讀一過不禁鼓舞而起曰大哉王言一哉　王心少一二濫保之員斯可多進一二伏處之遺老聖明於此蓋有足以嫓美前聖者矣以其爲大員之子而未加深究可謂其仁如天而於召見奏對之際卽有以知其人之品學可謂其智如神褚給諫之奏正當李觀察召對之後則亦可謂會逢其適於是前之尚欲優容者至此而一發其覆焉但就此撤銷一節而可以恍然於朝廷用人之微意也朝廷以名器爵祿驅策天下之英雄而天下英雄莫不俯首帖耳甘爲之使者以其公而明也公則絶無瞻徇之心明則絶無蒙蔽之處有可見之才則拔之於稠人之中不得謂之踰分也有可重之德則顯之於衆人之上不得謂之私心也其無才而冒爲有才無德而稱爲有德則一一指而出之以示其公而且明之至意若上則不才者去無德者藏而有真才有碩德者咸欲爭自濯磨以爲聖明之用而天下不難於長治久安矣故諭旨中以延攬人才慎重名器並舉夫延攬者固謂欲得人才而用之也欲得人才而用之則必假以名器而後人才皆樂爲所用而一或不慎斯名器輕而人才轉多倖進此則因延攬之念切而反以自褻其名器也將欲自重名器則不足見延攬之廣或有才而不能顯其名或有德而不能榮其位則叉失用人之度而英豪未免爲之短氣此其間殊有不能兩全者然而此其中斷不可以不思其所以兩全之法蓋人才固可愛而名器亦可惜不惜名器而濫予之則將來更將以何者爲延攬人才之具因惜名器而致失人才固不得謂之能用人因愛人才而致褻名器則亦不得謂之能用人能用人者假名器以延攬人才卽因人才而愈重名器我自重其名器而天下人才之欲自顯揚者莫不殫心竭力以共見其真才以共叨乎名器若名器一濫大將軍告身祗博一醉則較之爛羊頭關内侯爛羊胃騎都尉更爲等而下之豈聖明在上而有是哉海外各國之覘我中國者往往以中國用人之得失爲强弱之所在得人而用不但可以治内亦且可以制外否則外人有生心者矣今上於用人之際時有令人不測之處而此次諭旨尤爲顯明各督撫見之當有凛然於天威咫尺不敢輕舉濫保以致求榮而反辱則所用者皆真才矣用人當而治道隆不禁爲中國臣民額手慶之 
[本館接奉電音]  
　　昨由京友電傳上諭一道敬謹譯登○六月初三日奉上諭譚鍾麟奏提督在任病故請旨優卹一摺浙江提督馮南斌自咸豐初年在廣東帶勇剿賊疉著聲威轉戰浙江江西福建等省屢解城圍克數十州縣擒斬要逆嗣在甘肅剿辦回逆金積堡一役戰功尤著由副將洊櫂浙江提督講求軍政綏輯地方均能稱職兹聞溘逝軫惜殊深馮南斌著照提督從優議卹加恩予謚原籍及立功省分准其建立專祠並將戰功事蹟宣付國史館立傳伊孫馮福田著以主事分部行走以彰忠藎該衙門知道欽此 
[局外調停]  
　　倫敦初四日來電云英國外部大臣在議院内宣言曰英國巳行文中日兩國勸令共敦睦誼英國當爲出力俾得言歸於好也 
[氣吞東海]  
　　昨接本館派赴天津訪事人來信云朝鮮之亂我國發兵靖難自五月十五日前後風聲稍緊李傅相酌添兵勇渡海而去附津各防營總統統帶陸續來津聞東學黨半巳解散釜底游魂不足爲慮惟日本不念同洲之誼輙生覬觎之心於是各將領忠義奮發僉欲敵愾同仇上報朝廷下抒公憤傅相嘗語某軍站曰如果朝鮮有事汝當勿辭勞苦爲我地行軍門對以本有此心倘荷中堂培植加以驅策自當踴躍從事雖赴湯蹈火有所不辭傳相頷之於是有爲軍門祖餞者軍門亦束裝以待嗣閱旬日尚無後命想軍務巳稍鬆矣又某總統日前來津聽候調遣今亦擬於廿八日回防此皆朝鮮不甚吃緊之考騐也然軍情一日千變日本多方要挾度未必歛兵卽退臥榻之旁豈容他人鼾睡保弱小而遏敵氛是所望於維持大局者 
 
 

Page 2

 
 
[悲從中來]  
　　天津信云法國伯理璽天德被刺後於華歴五月廿四日傳電中國以及歐亞兩洲各國如有領事駐津者署内均掛半旗以誌哀悼法國教堂於廿五日舉行彌撒是日堂門大開各國領事均空公服高車駟馬絡繹而來極形熱閙 
[析津苦雨]  
　　津城自五月十七夜大雨滂沱十八日午後點滴始停十九日稍露晴曦痴雲漸掃濕霧猶凝入夏以來並不炎熱惟是日天氣蒸鬱不若曩昔之凉似新秋晚間復雨翌日更連綿不斷至廿一日雲開雨散杲杲日出以爲暘雨應時矣詎廿二日復雨廿三四日更沛然而下如銀河之倒瀉如高屋之建瓴直至廿七日非畫卽夜雨師仍不憚其煩南窪之田大半被淹而北河亦水增尺咫幸無來源當易消退不至民嘆其魚耳然仰望昊天雨意猶濃如京通四外之雨皆似析津則山水河流同時暴注津郡爲九河尾閭水災之被又在意計之中矣言念及此殊切杞憂 
[馬賊蠢動]  
　　營口信云吉林民變早巳敉平惟聞帽兒山上屯聚之教匪馬賊又有蠢動之勢俟有續聞再行詳錄 
[北地多雨]  
　　營口一帶自五月十三日至今雨水頻仍廿四日午前傾盆大雨接連五晝夜檐溜如繩淙淙不斷入夜尤甚倚枕聽之如禺壑松濤聲南頭住家房屋大街鋪户到處滲漏室中人避濕就乾幾於一夕數遷至廿九日始放晴盜東北抵窪之地所種雜糧收成不免减色然尚不至顆料無收也○近日糧價酒價皆提昻矣 
[北通州近聞]  
　　護理浙江糧道郭榖齋觀察於五月二十三日由津抵通二十六日祥許二倉憲公宴浙江糧道郭榖齋觀察山東糧道恩淑平觀察江蘇總辦王司馬浙江總辦蔡太守於本署肴芬酒冽酬酢盡歡到將晚六點鐘始排導回局○剥船户運米苦累前經李傅相專摺奏請每剥船户津貼工食銀五兩奉旨允准惟此項賞銀須俟該船最後一次運竣如無顆粒短少由南省查明核給如有前項偷盜攙和舞弊卽將此項賞銀扣留不發現在剥船運米及末次由南局頒示按起給發○自五月二十三日後雨多晴少二十三日夜大雨傾盆通宵達旦城内溝渠不及宣洩積潦没脛裏河五閘閘板盡數提起以洩水勢水漫八里橋而過兩旁石路水深三四尺外河水勢驟漲平隄　岸幸未出槽壩樓前新築長隄木樁樁板全行崩裂致壞江蘇第三十七起押運委員官船按此隄係京都某官工廠包修保固十年今甫届半載倐爾崩裂想當責令賠修也二十七日清晨繊雲四掃赤日高懸想從此水勢亦當消退也○五月二十五日夜大雷電以風急雨一陣灑竹敲窓雨後有無數蝗虫自西而東蔽天飛去不知其止於何方也○通永道張筱傳觀察前日親赴通州武清寳坻香河等處騐收隄工取道赴津謁見李傅相面禀隄工事宜於二十一日回轅○陳大京兆彝交卸浙江學政乘輪北上於五月二十四日抵通寓東關復興客棧張觀察陳司馬榮刺史陳少尉皆出城遠迎憲駕次早東路捕盜營兵排齊馬步隊扯旗護送進京屬下各官恭送如禮○英國戒烟會長某西人在印度勸禁栽種　粟兹復由印度來華謁見總理衙門各當道歴陳洋烟之害請代奏中國大皇帝降旨嚴禁前日乘坐四轎由京來通買舟赴津尚欲謁見李傅相商辦戒烟事○新麥上巿麥價日跌近因隂雨連綿農家不能上塲壓輒紅麥每石巿價增至七巿七八百文銀價亦日有起然通平松江銀每兩可易制錢二吊八百四五十文○時届盛夏溽暑蒸人寓通西人咸爲避暑之計或往張家口或登西山取其境高氣爽景物宜人也○近日倉署一帶有妙手空空兒每於黑夜緣蜈蚣梯升屋居人少疎防範卽被傾箱倒篋席捲所有而去倉憲札飭左營岳都戎加意隄防委姜敬齋千戎督率兵勇在倉署一帶徹夜巡邏想宵小自當匿跡銷聲不復以身試法也○州屬額設各牙行例應親身在集平價不准影射朋充並應繳牙稅銀兩年清一年不准拖欠如有抗違者立將該牙斥革繳回舊帖歴年遵辦在案近因某牙行屢次拖欠業經斥革榮直刺出示招募如有願充牙行者卽備具認保等狀赴州以憑派充巳革某牙行如有再向貨車私收牙用許該商指名禀控嚴究不貸 
[甌江試事]  
　　浙江學政徐季和文宗自台州起馬於五月十三申刻按臨温郡前報巳綴其略兹奉徐文宗牌示於十四辰刻謁聖講書十四午後考各學教官十五考生童經古十六考闔屬生員十七考優生錄科十八考樂平兩縣童生十九覆生經古二十考永嘉童生廿一覆一等生兼提覆樂平新進隨於申牌出樂平圖廿二考瑞泰玉三縣童生廿三提覆永嘉新進隨於戌牌出永嘉圖廿四提覆瑞泰玉新進隨出三縣圖廿五大覆新生并出長案廿六日更衣發落午後出轅拜客二十七日乘輪過甬登岸返省合將各塲題目及錄取姓名次第附錄左方生經姜嫄無廟解月令中星非用二十八宿亦概用二十五六星說童經三歸解有北解生古魚頭參政祗以夙夜惟寅直哉惟清爲韵夏賞五德得常字五言八韵童古拜石爲兄賦以此足以當吾拜爲韵暑信土肥得肥字性理曾點學而朱子與陳安卿合楊希遜書中所說與集註不同論羅整庵以愛親敬兄解良知論算學有正員球三角垜共三十五球二徑一尺球垜頂至平面高若干有礮最遠界四里在一山頂平放砲子落地平處距山麓二百丈問山麓至山頂底點及山高各若干闔屬生題下襲水土至無不持載策　宋吕蒙正薦其姪夷簡當否詩題賦得剛健中正得乾字通塲七學共優題達天德者詩程表朱裏得融字貢監錄科上天之載策區田之法何如詩賦得六一居士得陽字樂平正塲題樂清之愛無差等句平陽斯焉取斯句通塲次題有童子詩題半夏生得生字五言六韵覆生經古題經撝謙解古擬東坡石鼓歌詩象環五寸得環字顔平原贊顔常山贊算學覆試有一砲其最遠界十里移於山頂高出平地五里仍用四十五度攷之求砲子落處距礮若干遠詩歸奇於扐以象閏得奇字永嘉正塲首題樂云第二句次題宗廟舜其人孝章詩題不學牆面得官字覆生君子不亮惡乎執詩虚室生白得虚字樂平提覆首題樂如之何者平則枉尋限五刻作破承小講入手真草全逾限不錄樂次題夏后氏以松平次題殷人以栢限五刻作後二比每比約百字不及百字者不錄提堂面試甚嚴瑞泰玉正塲首題瑞見行可之仕也泰際可之仕也玉公養之仕也瑞次題百畝之糞泰三里之城玉七里之郭詩題魚腸　之乙得魚字永嘉提覆首題悠也次題二母　附泰順隨棚府考題目入於海周公而天下平親長章惟士爲能經藝菁菁者　首一節末覆赫兮煥乎各作小講一温郡院試向在三冬極早亦在菊秋前後本届按試正在炎夏爲數十年來所未有惟此次科試校閱一秉大公所取前列諸生盡係知名之士一時輿論翕然咸服文宗老眼無花云 
[甌郡官塲紀事]  
　　温處道蔣幹臣觀察因有要公禀商廖中丞隨於謁見徐文宗後卽於五月十四日清晨附招商局泰安輪船開往滬江由滬赴省約俟荷花香裏回署視事○温州鎮張奎垣軍門因公晉省尚未回轅兹因馮軍門煜康出缺巳奉制軍委署浙江提督○新署温州鎮劉鎮軍常勝向在杭省統領哨勇約俟月初方可蒞任○新委平陽古鰲頭局員强司馬紹蒿上月廿二日搭招商局泰安輪船來甌隨帶瀛眷先寓乘凉橋下東陽春客邸俟禀見徐太尊彭局憲後筮吉二十六日啓程赴平月初接辦釐務○超武兵輪於上月廿三日駛抵甌江聞因派接學憲而來現在朔門馬弄下碇俟文宗考竣卽於廿七日展輪東指 
[皖公山色]  
　　軍興迄今三十餘年身經戰陣者得邀保薦大率頭銜焜耀投標聽鼓者計有五十人之多位置難籌餉糈空耗兹聞署撫憲德靜山中丞札飭總理營務處童次山觀察酌議裁撤數員以省糜費果係出力人員仍聽隨轅差遣○委辦皖北牙厘局候補道維幹臣觀察增於五月廿八日行抵省城謁見沈仲帥德靜帥並拜會貟梧岡方伯丁潛生廉訪聯仙蘅觀察及首府縣等官小住八旗會館送仲帥北上後小作勾留卽當回局 
 
 

Page 3

 
 
[巴峽猿聲]  
　　宜昌水次往歲從無花船停泊近年來漸就繁華時有一葉扁舟載名花數朶停橈岸側引蝶招蜂而地方無賴之輩輒視爲魚肉藉端訛索不遂其慾壑而不止日前有某甲登船敲索龜鴇反顔相向甲含忿而出大聲曰不雪此恥非丈夫也詎料登岸時偶一失足跌入波心次日屍始浮起經家屬撈歸歛以薄棺咎由自取不敢遷怒他人也○有某號在渝城辦赤白糖數百桶雇柏木船三艘運至宜昌行過老黄陵廟下首之紅石子地方因水流湍急百丈難施又遭洲窩冲下將至紅石子灘頭二船觸石而沈其一船底巳撞成一洞水勢灌入舟子急將貨物卸出得以救起數十件餘皆融化水中惟有輙喚奈何而巳○某大户雇一傭婦以供奔走之役前日忽失自飾盒徧覓無蹤疑係傭婦所竊拘送地方官請究○南門内之東嶽廟古刹也四圍基址甚廣近有某生在廟旁隙船新築教椽被廟中會首查明勸令讓出生恃符不允旋經會首禀明地方官勘騐明確諭令將地退還生唯唯遂將房屋拆卸地仍歸廟○北門外某布店何來懋遷獲利不料近年屢有折耗積欠甚鉅沙巿某號所欠尤多近日沙號遣人來宜清理帳貨見其左支右絀遂將所存貨物全行搬去又將該店主送官押追今該店主巳託人變賣房屋還各債主 
[劍閣晴雲]  
　　五月中旬巴縣耿鶴峯大令接到電報知奉藩憲牌示調署涪州而以陳大令接署巴縣篆務大約六月中旬卽可到任現在巴縣正糧捐輸統限六月繳齊所有稅契暫减三分二冀人踴躍樂輸云○江北廳城内近有會匪多人執持飄布到處出售有某甲被脅入會繼而悔之意欲報官被匪偵知將甲曳至僻處挖去雙目甲乘間逸出控諸廳署未經深究復往府署喊寃王遵文太守升堂驗訊見眼中空空洞洞鮮血淋漓立飭江巴兩縣恊拿會匪解府盡法懲治○魚洞溪地方由渝逆流而上計六十餘里渡船來渝每每貪多重載一到蝦子石等灘最易失事迭經地方官立案每船所載限定人數五月間有某船多載二千餘人被巡回差查獲許給青蚨三千龔免其送究該船户無錢應付屢受威逼竟至服毒身死被耿大令訪聞於十八日前往魚洞溪相騐遂將河差帶回　候核辦○渝郡書院何山長今夏服闋正值覽揆良辰各生童於五月十七日介集梨園演戲祝嘏太守以書院非演戲之所擬請移往他處山長立飭將戲房撤去並停止宴會太守深以爲歉復飭經廳另召玉春班於十八日仍在書院演唱門盈桃李座列笙歌絳怅風流令人懷　誰謂古今人不相及耶 
[鷺島凉波]  
　　淡水茶出口厘金自去歲由商人包徵包繳定以四十萬箱爲額去歲茶厘捐數漲出數萬箱之多包商林鶴年得利不少本年又爲林鼈雲鶴年昆弟包辦加繳厘金二萬元近日茶巳上巿販茶商客各以茶葉赴商局完納稅厘外間議論謂局中製有輕秤以八十斤作百斤又以本地所用之銀圓作八折日本銀圓稍有硬戳每百加貼三元種種勒索茶商咸抱不平有蔣某者當塲指出所秤茶葉數袋實祗八十餘斤而局中司事勒作百斤遂將茶袋眼同地保以火漆固封請淡水縣爲証禀請撫憲察辦○章某走漏稅厘挽人調處照章三倍科罰得以寢事○史巷卡委員司事營私舞弊經提調禀明道憲撤退候詳請省憲批示辦理史巷厘務委港仔口委員兼辦聽候潘憲委員接辦○金門分縣萬雲程二尹二次俸滿例應進省騐看二尹巳捐升知縣在任候升請咨引見所遺之缺禀由道憲委沈煥星二尹代理猪牙公所委劉少啓二尹接辦韓舜卿少尹委暫辦育嬰三堂事宜均於上月二十日分别下札矣○厦門稅厘向分三種一爲輪船夾板運載之貨謂之洋稅一爲中國商船運載之貨謂之常稅一爲出口之土産歴年徵收分卡均無招徠佔奪情弊自去秋議定新章三卡司巡由三卡委員遴用卽責成各委員稽查功過與督辦提調無干而督辦提調亦不能任意派用司巡以奪委員之權是以客秋卽有大史巷與港仔口委員爭奪商號减讓厘捐之事朱郭二委員因之撤委本年又因彼此招徠幾蹈覆轍王心田二尹擬定條陳請提調轉禀省憲請改章程以港仔口近洋行稅關凡洋貨入口統由港仔口卡徵收其常稅厘捐皆往提督路頭分卡報完内地出産之貨應報厘金概由大史巷分卡徵收各收一項以免爭奪巳蒙省局批准照議辦理聞定於六月初一日爲始照新章開辦 
[准備大閱]  
　　今年係江蘇大閱之期蘇撫奎大中丞約於七月間出轅巡閱滬上撫軍營日暉港駐防忠信兩營蕭王張三軍門誠恐弁兵技藝或未純熟故於近日齊集校塲操演砲聲隆隆終日不絶三軍門親臨指授務期得心應手日異月新庶可仰體國家整軍經武之意云 
[臨江鵠候]  
　　上海縣黄愛棠大令前日赴蘇叩賀撫憲奎大中丞太夫人八秩帨辰巳詳前報兹聞大令今日可以回滬署中執事人等昨巳整備一切擬赴蘇州河畔鵠候雙鳬蒞止又聞提右營廖楚材參戎亦於今日由蘇返滬屬下弁兵亦在江千恭迓旌麾 
[旌麾涖滬]  
　　兩江營務處曾仰階觀察廣照昨日因公過滬聞觀察在船小駐尚未登岸 
[錦標共奪]  
　　哈驀斯敦馬戲班定於禮拜一二兩晚分贈彩票無論上中下客位每人各給一張當塲開彩得彩者贈金表一隻旣飽眼福又獲奇珍想中西裙屐自當絡繹偕來也 
[薤露銜悲]  
　　昨晨巡街捕至蘇州河邊乍浦路口見有浮屍一具赤條條一絲不挂似係洗浴淹斃者年約二十左右身體肥壯後經捕房傳到三圖地保投報善堂代爲收殮○美租界百頓路西華里門樓下櫃上有男屍一具年約三十餘似係病斃聞此人向以推車度日經巡捕報明捕頭飭傳頭圖地保報知善堂代爲收殮如有親屬可至善堂具領 
[設攤爭利]  
　　蘇人某甲向在中虹橋擺水菓攤巳歴多年近因天時炎熱遂於攤上添設檸檬水以解行人渴吻某乙見其生涯不惡亦於甲之攤旁安設檸檬水以致兩相爭執繼以奮毆扭訴美捕房捕頭以此處本不能設攤姑念甲巳擺設有年以後祗許擺一水菓攤檸檬水二人俱不許復擺兩造遂默然而退 
[女巫受驚]  
　　法界西寳興里七十一號門牌有無錫女巫楊周氏擺設香檯爲人療病愚夫婦信之如神前日下午七點鐘有人邀往老北門城内治病女巫卽隨之而行及至老北門相近忽由城内擁出多人將女巫拉至巡防北局局員不予訊理麾之使出復軋出西門至隂陽學公館女巫之夫叔楊金榮往探消息卽被拘住以鐵練繫其項復銬其手禁押一宵翌日同居寳興里之應雲生朱阿毛等以氏家無人照管投法捕房具報捕頭立飭包探孫錦榮持片至西門巡局禀明前情局員蔡二尹以隂陽學别樹一幟不相過問旣承捕頭來詢卽飭該圖地保恊同孫探至隂陽學公館轉達詎該學定欲送縣究辦不准保釋將孫探大加申斥旋由地保禀復蔡二尹包探回禀捕頭應等又至捕房伸訴捕頭以讞員葛同轉公出未回命繕禀投領事署控訴正在籌畫之際隂陽學巳將楊周氏及其夫叔一并釋出其事遂寢 
[案犯送縣]  
　　泰安棧夥粤人朱阿萬被另三戳傷身死一案屢誌報章兹由英公堂包探續獲在塲帮毆之高陞棧夥王龍生一名昨日午後宋通剌派差押送上海縣署由原差禀明内署飭令暫行看管候黄大令回署訊明究辦 
[毆傷控縣]  
　　湖北人韓鈞林在楊樹浦織布局地方被店主毆傷前日赴上海縣署控請騐傷究辦值日差向之詢問答稱以成衣爲業在織布局附近某成衣店爲夥因向店主索取工資店主一味恃蠻致相口角被伊毆傷求大老爺騐傷究辦值日差回明門稿著令補詞候葉司馬升堂訊辦 
[饋藥鳴謝]  
　　夏日溽暑易咸時邪本館承汪恒春堂同德堂元濟善堂同仁輔元堂棲流公所仁濟善堂先後以午時茶痧氣九紅靈丹臥龍丹純陽正氣丸萬應丹等貽贈囑代分送仰見廣行方便善與人同拜領之餘彌深感佩爰誌數語以申謝忱 
 
 

Page 4

 
 
[預防疫痧沾染良方]  
　　萊服子三錢桔梗二錢土貝去心三錢薄荷四分戎鹽三分青黑五分照方煎服一劑可分三人飲三次可免傳染之患 
[招尋小孩]  
　　謹啓者法租界同春樓茶館後於初四日被拐子騙去小孩姓張名阿唐年九歲面帶黑色獨角小　小孩之父前年去世只此一子寡母痛不欲生爲此請登報章倘能路上扣留送還敝堂代爲重謝布照公鑒[  六馬路仁濟堂施善昌謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滬南瑣錄]  
　　　張老慶者著名無賴也屢經犯事究辦前日在南巿　　　　方見鄉人紀福寳　挑菜擔擔内置洋蚨二翼青銅　百在途行走張以紀鄉愚可欺故意向之撞碰紀不敢作聲挑擔遠去張尾隨其後行經小木橋轉角處四顧無人飛步上前將擔中所放錢洋盡行攫取飛奔卽逸紀大呼拿賊經某香作夥代爲追赶得以成擒搜其身畔杳無所得知巳在路抛棄矣紀亦付之無可如何將張飽毆一頓縱之使去○高昌廟製造局工人袁某曾娶某氏爲妻迄今巳閱三五年前被袁之友人薛亦園誘姦袁偵知消息糾合多人爲捉姦之舉經人出爲排解令薛出洋六十元一面書退婚據給薛將氏逐出氏旣見棄於藁砧遂與薛同居儼然伉儷無如薛休文善病料量藥餌所費不貲嗣竟一病不起草草殯殮四壁蕭然春衣典盡氏計無復之仍至袁處求收覆水袁告以爾自有情人視我同陌路今又奚言况書有退婚據南山可移此言不可食也氏大肆咆哮謂爾如不肯收留我當畢命於此紛紛擾擾不知作何究竟 
[積竊荷校]  
　　蔡小弟在十六鋪地方屢次行竊被巡防局勇獲解局中訊係積竊未便輕恕飭勇押送總局葉司馬升座提訊蔡認竊不諱俯首求恩司馬著笞二百板枷號一月發十六鋪巡防北局示衆期滿再行訊奪 
[英界公堂瑣案]  
　　包探張阿五禀稱顧元法行竊王阿桂布棉被一條由小的拘獲人贓送究王申訴前情顧供寍波人因王曾欠小的錢數百文向索無著故暫取伊被宋通刺商之宋繙譯著將顧管押五天○周隆泰訴稱在西人處爲侍者昨有顧松全拆竊洋東住宅前竹籬笆是以指交二百八十六號華捕今旣送案請爲判斷顧供本地人向爲小本生意後因無錢作本故以拾荒餬口悮拆籬笆通刺判將顧管押一天○徐阿桂在瞿長春所開豆腐店爲夥遭瞿妻將滚水潑在腿上以致潰爛前由宋通刺訊供著將瞿妻提案昨日會審瞿妻盛氏稱實係悮潑並非有意徐稱被　至今不能工作家中人無以存活尚求恩斷通刺得供以瞿盛氏肆意悍潑著當堂掌頰一百下卽行開釋瞿長春治家不嚴致妻肇事著罰洋十元給徐爲養傷飯食經費徐阿桂之傷著自行醫治○包探何瑞福禀稱鮑登山前曾遞解鎮江丹徒縣現又來滬是以拘案請究通刺著將鮑押候備文仍遞鎮江○包探黄四福禀稱積竊朱福生前曾屢次懲辦今　竊取金餘亭衣服二件故拿送案下通刺判將朱福生重責二百板示儆○一百十六號印捕拘送竊取周阿江衣服二件朱阿二到廨請判通刺判將朱管押三天期滿自行回籍○黄包探又禀稱許啓記失竊大土值洋二十七元五角報捕後查係剃匠顧阿寳在許啓記處奏手乘人不備私行竊土售與楊福來計洋十七元顧得洋後還店主王慶根洋四元五角餘洋俱巳用聲僅存雪青紡褲一條花鞋一雙許啓記投案求追楊福來供不知賊贓悮行收下現巳煮成烟膏顧認竊求恩通刺判顧發捕房管押二十八天楊賠洋二十元並將顧之褲鞋俱交許啓記領去再罰楊洋十元王洋三元一併充西醫院經費○包探何瑞福禀稱沈桂生至王陳家强借錢文以致口角拘送請判通剌以事起細微一併斥釋○中西捕解送違章各馬夫至案通刺判將行駛爭先之馬夫俞利本罰洋五元在路裝配馬車之陳毛毛停車礙路之陳阿林及溜馬違章之朱介榮王阿七陳百真等五人各罰洋一元充西醫院經費 
[善事彚登]  
　　啓者近承薄君俊卿偕史君十州并吳君朱君連袂光臨周視留養貧民之所及養病等處極承獎譽并蒙吹助弊所經費洋十元外更親自面給留養貧民每名洋一角病民洋一角半如此好施實屬令人欽佩再承全亨寳號助來痧氣丸紅靈丹一千二百瓶又奉松滬捐釐局憲撥助太乙丹一百四十粒感應丹十瓶飛龍丹十五瓶時症茶廿塊如意丹二百瓶純陽丸廿包止血丹一筒白痧散十瓶臥龍丹一百缾紅靈丹八十缾通痢散一筒又承王君克明助到上年艸辫業年捐洋五十元存古堂葉助洋五元又奉代理會審憲宋撥助充公花核油八十四斤又承陳周氏卽周徐氏助女所經費洋一百元以上各大善士所助洋元藥物均巳隨掣收據合亟函請登報以誌謝忱而彰善事此啓滬北棲流公所司董謹啓 
[眼前功德]  
　　謹啓者敝堂循章施醫巳閱數月惟是人稠地廣終虞綆短汲深蒙諸同仁陸續助貲庶抵接濟計開第六次一文願册捐共收英洋五十元零一角三分紋銀規銀各十兩銅洋二元對開洋兩個錢十文又全亨寳號經募麥藻春翁麥汝穰翁合助施藥洋十元又普仁堂寳號助辟瘟丹一百塊痧氣丸二百瓶集衆欵以扶危沈疴悉起仰隨時而種德厚禍齊膺除掣奉收據清單細數另列報章外虔伸謝悃並誌頌忱[  上海虹口元濟善堂董事唐廷桂等拜啓]  
[鄂省官報]  
　　五月二十五日候補縣蕭煥南奉委牙釐局核對差禀知調辦東津灣釐局候補縣何厚康赴局署理黄岡縣縣丞事候補州同譚光伯俱赴兩院禀辭署理黄陂縣大城潭巡檢事李增謝委候補巡檢馮序鏞奉委辦太平口釐局禀謝○二十六日候補縣吕賢笙起服來省禀到並奉委黄石港公幹禀知辭委辦湘潭轉運局湖南候補府經歴王天爵由湘來省禀到候補典史汪錫璜奉潘憲委　充撫轅文巡捕差禀知○二十七日署理黄破縣大城　巡檢事李增禀辭新海防試用典史張杰捐免騐看分發來省禀到 
[金陵官報]  
　　五月二十九日正任安東縣柏壽奉府委發審差○六月初一日同知余貞祥叩謝咨文辭進京通判王萬選銷上新河保甲差並辭奉調赴卾委署安東縣胡廷琛交卸普育堂並銷府發審差蒙給冬防酌委一次叩謝 
[上海六馬路仁濟善堂籌賑公所施少欽經收順直山東賑捐五月初一廿七日清單]  
　　敬德堂勤忍堂兩善士合助規銀一百十九兩八錢一分二釐甡記一百兩祥記七十兩隱名六十五東成和五十兩玉紹衣三十六兩二錢四分半義記十五兩古越碧山樵隱洋五百元武林高陽不才子范德盛各洋一百元錢楊氏五十元嶺南蘇鏡波交來不貪子隱銳氏各洋四十元王瑞卿三十元延陵示安子太倉沙頭包心願楊隱名三户各洋二十元徐鶴田母六旬壽胡求祝康健十二元張達三妻及子病痊願胡沛霖求病愈李脩本妻丁氏分娩産後平安願王程氏母血症求愈陸陳氏子延福求平安乍浦黎陽氏子病求愈松江許錫保求病愈茸城湯吟香舘壽筵丁根子宿病全愈方宏夫林鼎臣何必然俞昭嗣碧梧梧楊大小姐徐積善堂無名氏十七户各洋十元周急八元金鄭氏銅洋三元太倉繆硯馨子陔嗽求愈陳程氏夫病求愈九江祥發源代募無名氏汪喜孫求平安四户各洋六元楊浩庸爲孫完愿瀾慶氏子病求愈無名氏女病求愈恆孚銀樓桶内另散户沈氏久病求愈梁敦昭虞坤裕張貴泉朱義忠吳永泰魏維康胡彩生宿瀛彪王隱名鄭虞氏　五户各五元雙福氏求母病愈葉漱石求母病愈益壽洪尚汾妻産後求病愈四小姐求病愈無名氏隱名氏七户各四元楊朱氏爲女病愈完愿茸城太　氏求病愈南京虎臣氏鄭雲瑞堂金隱名無名氏六户各三元公益興莊錫五爲子平安愿尤澂妻孕求免小産皖肥郭氏求合家平安李玉庭戴世經藩竹泉馮桂林錫山含張濟記包幼記桂香書　吳興伯隱張公舘何姓詒桂堂無名氏無名氏十七户各二元廣和糖行交來陳秋機等八户今　　五角劉長興等三户合五角樂善子一元二角楊康候一元　一千文周渭川求諸事順遂顧增　求平安消灾幼童袁通汪小園吳佐銘鮑仁山楊幼春錫山壽錫山連劉棟丞棟又助漱芳生裕豐當尚德堂依仁堂江西無名氏無名氏二姓氏郭荆氏隱名氏隱名氏廿一户各一元胡甄甫八角汪麗生　兩生無名氏各五角金柳泉金學純曹隱名各四角金　秋汪希堯各三角程煥文程汝献程濟春李星叙張太太五户各二角　大申號銅洋一百元無名氏銅洋廿七元南通氏無名銅十八元丁仁子銅十元裕記銅七元李晋衡銅六元黄資善銅二元無名氏宏大莊各銅一元不　名錢五百文鄭廣恩　三百文劉　仙劉厚之各錢二百文以上共收規銀四百五十六兩五分七釐洋一千三百二十六元三角銅洋一百七十五元錢二千二百文 
 
 
 

Page 10

 
 
　　　　　　　　　　 
 
 

Page 11

 
 
   
 
 

Page 12

 
 
   
 
