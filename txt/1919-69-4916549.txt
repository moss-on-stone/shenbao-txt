# 1919 - 69 - 4916549

 

Page 1

 
 
   
 
 

Page 2

 
 
時評 
[强弱（冷）]  
　　强弱非禍福之謂也國家之强者國民自近於有福國家之弱者國民自易於受禍然亦有時因强而招忌反以速禍者因弱而自勉轉以得福者故强弱非禍福强弱而善自處不善自處乃爲禍福之所判耳 
　　是故一國有識之士必就其國家之情狀而善以指導之弱者使各奮勉勿使之自暴自棄强者使各謙抑勿使之自傲自矜蓋弱而受人消滅與强而受人摧折其結果相差有限也 
[命令]  
　　三月十五日大總統令特派熊希齡督辦湖南賑務此令 
　　又令派朱恩紱會辦湖南賑務此令 
　　又令司法總長朱深呈請任命鄭天錫爲大理院推事應照准此令 
　　又令陸軍總長靳雲鵬呈准京兆尹王達咨請以崇祿陞補佐領應照准此令 
　　又令陸軍總長靳雲鵬呈准吉林省長郭宗熙咨請以春桂陞補佐領應照准此令 
　　三月十三日大總統令外交部呈特派黑龍江交涉員范其光另有任用請免本職范其光准免本職此令　　又令任命鍾毓署外交部特派黑龍江交涉員此令　　又令任命博音德勒格爾爲翊衛使此令 
　　又令團琢磨給予二等大綬嘉禾章好富道明給予三等嘉禾章此令 
　　又令巴斯基業給予三等嘉禾章都塞魯意商卞窩均給予四等嘉禾章此令 
　　又令小貫慶治給予三等嘉禾章此令 
　　又令狄伯義給予四等嘉禾章此令 
　　又令何始康晋給四等嘉禾章此令 
[專電]  
　　北京電密約停頓宣布不但出某國要求兼由府外交委會主張該會與國院對此辦法甚不一致今日外部會議結果聞仍主一律披露（十七日下午二鐘） 
　　北京電長江三督密陳和議勢將破裂大局日趨險惡務懇元首乾綱獨斷（十七日下午二鐘） 
　　北京電四國對參戰借欵說帖外部昨晚已正式答復 
（十六日下午三鐘） 
　　北京電曹銳電鹽（十四）日美日人又在津續鬭請商兩國公使速設法消弭（十六日下午三鐘） 
　　北京電報載汴督中風復蘇但府院均未得電（十七日下午五鐘） 
　　北京電汴督病故風說昨已喧傳都下惟政府尚未得到確報而趙弟已奔赴開封一說趙督遺缺徐樹錚姜桂題競爭甚力故政府暫守秘密以待各方接洽徐意仍屬田文烈而另簡許世英爲省長如田同意卽可發表至農長周自齊陸宗輿最有望（十七日下午二鐘） 
　　北京電庫倫電俄兵竟向烏梁海攻擊我兵傷亡數十現正備戰（十六日下午三鐘） 
　　北京電吾國派赴西比利亞軍隊近與過激黨交戰十一日追敵至布來雅站（十六日下午三鐘） 
　　北京電政府通令沿邊各處嚴防過激黨竄擾（十六日下午三鐘） 
　　北京電陳毅電告俄兵向我烏梁海猛攻現已準備接戰 
（十七日下午二鐘） 
　　北京電政府擬訂管理僑工遺産條例（十七日下午四鐘） 
　　北京電巴黎電我國向德奥要求條件已於三月八日提出和會分三大綱第一因脅迫而損 
 
 

Page 3

 
 
失之領土産業權利一律收回在政治經濟上限制自由發展之規約一律廢除第二列入對德議和草約之件分九欵最要者爲廢最惠國條欵收回膠澳及路礦脫離辛丑條約等第三列入對奥議和草約之件分八欵大旨同前（十七日下午四鐘） 
　　北京電閣議閩防喫緊仍令薩督辦回任（十七日下午二鐘） 
　　北京電錢復熊克武眞電悉法律解釋各有指歸正統閏分詎堪倫擬執事勉矣把袂有時白雲在霄悵望無極（十六日上午十鐘） 
　　北京電龔財長諭三月分官俸在百元以上者搭新公債二成三百元上者三成總次長全發債劵（七十日下午二鐘） 
　　北京電蘇省會商會農會電院部報載陸部違背鐵鑛條例擅與日人草訂合辦鍊廠合同顯係挪用隠踐同盟實爲和平障碍請速取消以保鑛權 
（十六日上午十鐘） 
　　北京電蘇李齊兩長電府院政費難再裁節懇准飭部免减 
（十六日上午十鐘） 
　　香港電廣州文昌廟十四日興工拆毁放寛街道紳士反對無效（十五日下午五鐘） 
　　香港電伍朝樞電稱已抵巴黎現與諸代表協商輪流參與巴黎和會事宜（十五日下午五鐘） 
　　香港電伍朝樞在巴黎定鑄程璧光銅像需費四千元 
（十五日下午五鐘） 
[各通信社電]  
　　北京電徐世昌電唐紹儀不再有軍火接濟閩陜並稱已能擔保張瑞璣電告寒日（十四）夜抵潼關院電朱啓鈐李純王廷楨謂陜事勿聽一面之詞方有解决辦法（十六日） 
　　廣州電劉存厚鍾體道屢於南江廣元方面挑戰川督已電錢幹臣速行設法制止閩省議會電北京政府速停陜戰並要求南北代表勿輕辭職（十五日） 
以上平和通信社電 
　　北京電張敬堯來電湘西一帶居民幾遭兵災窮困無食當此春耕急宜賑以耔種請熊希齡朱恩紱設洗先借百萬元以應農時 
　　北京電皖省省議會電日人運米出口全會議决否認乞嚴行拒絶 
　　北京電日使昨函外部謂奉本國政府訓令將軍事協約以外各項密約暫緩發表政府正在考量中宣佈暫停頓 
　　北京電贛督電請解除鈕傳善通緝令未蒙允准 
　　北京電國内銀公司改馬日（二十一日）開成立會（以上十六日） 
　　北京電張瑞璣由潼關來電擬入陜劃界後樹立標記繪具詳圖送上海議和會以資參考 
　　北京電政府電朱轉唐請將在閩南各軍官姓名開示再行劃界以免匪軍假冒致生誤會 
　　北京電此間喧傳趙倜删夜（十五夜）中風暴卒 
　　北京電劉鎭華删（十五日）電戰事停止現由鳳翔回省 
　　北京電錢總理銑（十六日）電朱總代表向唐質問南軍在閩進攻事（以上十七日） 
　　以上中華通信社電 
　　北京電王占元王安瀾被顔德基驅逐竄入防境院電李純朱啓鈐向南方詰責 
　　北京電院電李厚基詢問是否有進兵尤溪之事并將朱啓鈐寒電轉閱 
　　北京電鹽務署指令鄂岸榷運局將扣留鄭州等站之私鹽一律變價繳公 
　　北京電王式通代表錢總理與張懷芝同車赴彰德（以上十六日） 
　　北京電鮑黑督商允張作霖在奉軍第十九師内抽撥一旅開黑助防 
　　北京電赴彰德會葬之要人因外間謠言與部屬約期以三日往返 
　　北京電蒙藏院貢總裁請假回蒙銜有安撫蒙古王公消弭隠患之使命 
　　北京電衍聖公孔令貽呈將崇聖典例酌予修改計分四項一增歲俸二林廟修繕工程由地方官會同衍聖公辦理三規復百户名稱及轄下户役舊制并取銷奉衛官四奉衛之薪俸移爲禮樂各器歲修費一二三項經内部議駁惟四項准予變通云 
　　天津電日美兵警衝突事中法官憲從事調解雙方當局亦願和平可望善結 
　　開封電畫界專使經過豫境沿路派隊護送已於前日安抵潼關入陜 
　　安慶電吕省長呈准將銅陵故紳章邦元入祀銅陵鄉賢祠 
　　湖北電探聞熊克武派鄧濟喜援陜行抵葭萌關所部譁變鄧被殺（以上十七日） 
以上中孚通訊社電 
　　北京電國務院接巴黎中國媾和委員陸徵祥等五人於十三日所發聯名電報略謂因國内和議停頓備受各國之質問吾人對之窮於回答若不將國内和議從速解决恐將失世界各國之同情云云（十七日） 
　　北京電昨日段祺瑞徐樹錚等協議之結果段氏將於今明日中呈公文書於徐總統略謂歐戰行將終結中外議論沸騰請即取消參戰督辦處但關於參戰軍之事未曾提及一字（十七日） 
　　北京電憲法起草委員會於今日午後開會出席委員四十九名將憲法大綱中左列五條討論决議一總統制内閣制二制度研究之結果决定採用内閣制二審計院依舊存置院長由政府提出於參議院求其同意三平政委員决定依舊存置四地方制度不載入憲法俟將來地方發達時始加入憲法五法院（譯音）不受議會彈劾（十七日） 
以上東方通信社電 
　　東京電日美兩國政府所協定之西伯利亞鐵道共同管理案近已得英法意俄四國政府之同意不久當各行其管理今日下午將在東京發表 
（十七日）共同通信社電 
[法國無線電]  
　　十六日里昻電星期六日協約國國際最高會議開會討論數分鐘後即宣告延期會場曾討論休戰條約中關於德（德國）波（波蘭）邊境辦法之軍事永久條欵自會議開始時威爾遜總統即通告大會稱彼對於休戰條約軍事條欵之内容尚未洞悉並要求延期討論將來討論擬俟至列入大會議事日程之日舉行 
　　十六日里昻電威爾遜總統對於一九一九年正月二十五日和會全體大會之决定發表宣言追述國際聯盟之設立應全部列入和約之内一九一九年正月二十五日和會全體大會所通過關於國際聯盟之議决要求（一）設立國際聯盟監視實行訂定之約言並抵制戰爭（二）國際聯盟之創立其目的在按照和約完成國際的和平凡文明各國均準加入（三）國際聯盟應召集會議並按時開會且須具有一種組織及秘書處 
　　十六日里昻電瑞典京城消息現傳勒蒂希軍隊已入福洛恩保奪獲大宗軍需機關槍及俘虜敵軍現向彈杜方面退走勒蒂希軍隊並在福洛恩之西得有進步 
路透電 
[歐洲和議與德國]  
　　七日倫敦電德國無線電報稱斯巴航務問題之談判業已决裂因協約國要求德國無條件交出所餘之商船德國則非得協約國濟以糧食二百五十萬噸之保證不肯交出 
　　七日巴黎電一般人士現皆注意斯巴談判之停頓但不能因協約國之代表已離斯巴遂目爲談判業 
　　六日巴黎電預料媾和草約之條件將於二十二日提交各國代表如德國負責任之政府依然存在則將即由敵國代表簽押 
　　五日巴黎電喬治氏今已回法預料高等軍事議會將卽解决關於休戰之困難至於延緩之主要原因乃在草擬媾和條件之專家宗旨錯雜之故其中有議定暫時休戰條件者亦有從事草擬永遠休戰之約者故昨日以爲宜將條件退還福煦上將與其顧問福煦上將等欲將此條件交由明日高等軍事議會會議核奪時報預料喬治氏因德國内局紛亂故將請列强會議採納更速辦事手續且謂喬治氏之意今宜從速簽定休戰條约俾列强能撤除封鎖維持協約國之信用 
　　十一日巴黎電期巴談判之停頓法國輿情視之不外乎德國圖以過激主義恫嚇和會里昻大學敎授柯蘭氏將離巴黎赴高麗南部有所勾當梁啓超在巴黎語客謂中國期藉維持開放門户主義及要求取銷讓與權勢力範圍稅務權利而在國際聯盟中爲一合格之分子 
　　六日巴黎電泰狄歐氏招待新聞家時謂迄今所擬定之媾和條約將無限期施於德奥布土四國又謂審查比國要求委員會尚未討論荷蘭林堡省問題希爾斯雖不設占地軍區域因丹政府宣稱祇須協約國軍艦泊於佛倫斯堡即足阻遏德人干涉公民大會事務和會之英國代表人數增多其重要人員較開會之時更多自今日午後高等軍事議會開至重要之會議起至二十日左右喬治氏赴倫敦小作勾留之時止每日均將忙碌辦公 
[德國之内狀]  
　　五日丹京電今日韋瑪消息謂柏林多數社會黨與政府之談判已使大局爲之安定政府現向柏林罷工者建議以兵工會爲憲法之一部分 
　　七日亞姆斯特丹電柏林消息施特滿内閣業已辭職惟德總統愛倍爾氏不允接受辭職書 
　　六日丹京電今日柏林消息昨日午後槍斃圖詐警務部大門之斯巴達克斯團團員一人維時四周屋内及街中槍聲大作向警部轟擊政府之兵亦開槍回擊之是日午後有水兵匍伏行近警部置機關槍於附近街道且設障礙物海軍後備兵一師及共和國民軍一部分已加入斯巴達克斯團 
　　六日倫敦電德國最近消息施特滿内閣難免辭職現信愛倍爾氏已贊成此舉柏林因印刷匠與手民罷工現無報紙出版鐵路已全停止開車故由四鄉至城之人民皆乘載重摩托車韋瑪國會仍圖以社會主義之法制安慰極端派現制定一法凡屬德人均應予以自覔生活之機會如遇殘廢則當濟助之斯巴達克斯團現滋擾斯班杜鎭該鎭因乏電氣各廠多已罷工胡爾森將軍所率之義勇軍團已占據各公署 
　　六日丹京電今日午前十一時柏林發出消息謂警務部及亞力山大宫附近終夜惡戰今仍在進行胡爾夫通信社之印工與手民咋均罷工 
[歐洲和議與各國]  
　　六日華盛頓電美國警告意國謂意國如不停止妨碍輸運糧食接濟哥斯拉夫捷克斯拉夫新國事務則美國將從事絶止接濟意國之糧食 
　　五日巴黎電高等軍事議會討論接濟奥匈捷克斯拉夫等國糧食事宜謂目下每日有糧食八百噸運出但諸地所需之數爲三十萬噸當討論之際曾質問意國代表意國曷爲因菜巴克之爭端封鎖邊界以妨碍賑濟中歐事務高等軍事議會將於七日續開會議解决此事 
　　七日巴黎電昨日外交部開會時喬治氏承認英國如取德國巨艦數艘則將有引起英美競爭海軍勢力之虞英美對於該問題已得同意英美爲遷就法意起見故德艦數艘或可分與法意不復毁之海陸軍條件限期問題今較本文更關重要昨日所考慮之實在條件約略如下縮減德軍至二十萬人計步兵十五師騎兵五師分爲五軍團兵士拈　挑選役期一年每級之兵不（電文闕）逾十八萬人軍官須服務二十五年下士須服務十五年並籌定實行此制之辦法其賡續實行或需修改等事均將由國際聯盟决之所備軍械子彈之數以足供二十萬人之用爲限 
　　六日倫敦電昨夜滙豐銀行倫敦總理愛狄士爵士在銀行公會演說謂試查近代戰爭之賠欵即如索賠之數貴在得乎其中德國固應賠償損失然基督敎寛貸敵人之律實無强弱之分痛苦之賠欵有害無益今人主張向德索取足以傷其經濟並止其準備第二次戰爭之賠欵此實自貽厥禍耳要知德國旣已貧弱焉能交付巨大之賠欵若謂摧殘一國即足擔保和局之持久此實幻想也若法若比若意若希若塞若羅若孟其優先之要求如一一如願以償而英國平民之損失亦悉得賠則彼恐縱剝德國之皮亦無以償吾人之軍費也今欲定至大之賠欵而使英國商務受至微之損失則當許德國自由購買原料並自行規定交付賠欵之方法賠欵之數總以適度使敵人力能得諸捐稅爲宜所定條件當使負債者常存於相當時期内可以償清債務之希望云云 
　　四日波森電協約國國際委員團已赴克勒士會晤德國委員團德國飛機昨以機關槍轟擊彭資成之居民 
　　六日波森電協約國國際委員團昨日直過德國邊界會德代表于克勒資德代表衣平民服裝舉止有禮態度温和謂德人之殷望停戰正如波蘭人又謂邊界一帶之戰事實由少數下屬之行爲所釀成德代表日内將波抵森繼續開會現望可得滿意之解决 
　　十一日巴黎電巴黎消息靈通之各界聲稱恊約國於戰爭責任委員會提出報告後或須向荷政府要求引渡德皇及建議各國應各設立裁判所審訊破壞公共法律之罪案另設國際裁判所辦理關於諸國元首及領袖各將被控諸問題 
　　十一日巴黎電今日高等軍事議會開會時福煦上將將報告喬治氏提及之縮減德國軍備條陳規定德國不得置携武器之人至十萬人以上警察與稅關吏亦在其内福煦上將不以此見爲然其意減少參謀人員較減少兵數爲愈 
　　六日巴黎電阿爾巴尼亞代表申請高等軍事議會謂彼等之要求如難許可則高等軍事議會應許美國管理阿爾巴尼亞所要求之地以一年爲限美兵且應占據北愛比魯斯俾居民得自由表示其自决之主張按北愛比魯斯希臘亦要求之 
[俄國之内狀]  
　　六日倫敦電哈姆斯韋士氏今日在下院答覆質問謂俄國過激黨政府殺害之人爲數甚巨英政府得確實消息過激黨政府現招用華兵若干其中充行刑者甚衆檢查死屍皆受慘刑而死是否華人所爲抑出過激黨之手未能確言 
　　六日倫敦電路透電社得悉俄國大局如下北烏拉爾之西比利亞兵仍在庫諾爾西南及維亞特加至配姆鐵路南而乘勝進攻刻向薩巴波爾進發南烏拉爾之西比利亞兵已占據平斯克東南五十二哩之尼柯爾斯柯鎭杜土夫將軍之哥薩克兵已截斷太希干至哇倫堡之鐵路以上數地之過激黨兵士共有十二萬三千人有紀律之紅旗軍七千人携砲隊現渡布格河向俄迭薩進發法兵與波蘭兵已完全占據班特·鐵拉斯波爾·俄迭薩路重創過激黨軍隊里加灣濱有劇烈戰事聞德軍擊敗過激黨克復文杜鎭 
　　七日瑞典京城電維也納消息據某報載稱東加里西亞與烏克蘭大爲紛亂泊羅斯柯羅夫有四百家慘遭屠殺 
[各國近事]  
　　六日倫敦電一九一九年至一九二○年之海軍豫自規定經費英金一百四十九兆鎊將士二十八萬人最大之數項爲建造修理維持費六十七兆鎊俸金二十六兆鎊軍裝與飛機十八兆縍 
　　六日倫敦電英國最大之飛船Ｒ三三號船身長六百七十呎龍骨全平於今日試飛於半小時内飛行三十哩天時雖不佳而降地頗爲安穏 
　　六日倫敦電今日下院有人建議否認軍役議案時陸軍大臣邱吉爾氏演說言政府之政䇿乃反對永遠之强迫軍役而編成志願軍以充海外防兵内國防計畫現進行頗爲順手云云末言該議案極關重要無此即不能保有戰勝之果該軍役議案卒以三百零四票對七十一票二讀通過 
　　六日倫敦電美克菲森氏今日在下院答覆質問謂政府决議釋放拘禁英倫之新芬黨領袖 
　　七日倫敦電白里巨滿氏今日在下院宣稱政府决議凡入口品取締條例非經内閣允准不得繼續施於由帝國任何部分運入之物品内閣非有未預料之必要發生决不允可外國入口品之取締條例目下未便全行取銷惟各項原料均可邀免云 
　　五日華盛頓電各州知事市長今日開大會討論舊金山市長羅爾氏提出之决議案請威爾遜總統卽行召集國會通過救濟失業人民愆期之法制羅爾氏要求告以當道曾以何種事務位置逗遛紐約之免役美兵該决議案主張取銷中日兩國建造美船之合同以便美國工人增多工事該决議案已移交審查會查覆 
　　六日倫敦電各報評論威爾遜總統之演說深以國際聯盟已成美國内政争端爲憾蓋今苟稍有威爾遜總統未受人民委託之見解即可搖動威總統在和會之地位所幸威總統堅毅不屈能反攻攻已之人云云 
　　八日紐約電航務工人罷工之舉可謂業已解决每日工作八小時增加工值之要求均經許可 
　　八日紐約電戰鬭飛機一架自台登飛至米尼哇拉計程六百六十四哩歷時二百七十三分因天氣不佳曾於中途降停一次 
　　十一日巴黎電法飛機公司擬以飛機載客往來巴黎倫敦法國各大鎭及摩洛哥等處英國所設倫敦巴黎間之天空航務不日將開辦來往取費英金十五鎊 
　　六日巴黎電比國警察發見全部公文今日已呈交賠償委員會内有德將致兵士毁壞比國城鎭之詳細訓令據公文觀之司理毁壞事務之人員均有俸金且詳示應行之方法 
　　五日巴黎電聞比國事務委員决議關於比國索取荷國土地一節不發意見因處置屬於中立國之土地非該會職權内之事務也 
　　六日倫敦電路透電社得悉現已與荷蘭議定來因河陸軍免役之兵准由水道運至洛特丹且望荷蘭兼允英兵取道洛特丹開至來因河惟須申明此舉之目的乃在從速告成和局不能提出侵犯荷蘭中立之任何問題 
[公電]  
　　長沙公民會來電全國和平聯合會分送和平會議南北各代表各報館各團體均鑒頃讀彭君兆璜等致湖南各法團魚電謂公民黄中等抹煞民意揑詞通電并有開公民大會僞造民意之主張希各注意等語措詞未免不倫夫共和國家首重民意公民大會乃集合眞正民意機關黄中等鑒於湘禍之遠因以及未來之險象重以滬上湘人所持之激論深恐推波助浪激起紛糾吾湘子遺何堪再刼用擬組織公民大會徵求眞正民意以爲適宜之請願是以先行通電表示緩和至如公民會之行何請願須俟公同表决旣非私人所可揑詞亦非他人所可利用彭君等亦何必重逆民口自處極端矧以伸張爲抹煞以公開爲僞造雌黄飛白價值奚存兹公民等已擬擇日召集開會并徵求各縣公民之同意恊力請願尚乞南北各代表對於湘事須認三千萬人民之公意爲民意不能以旅滬少數箇人之私意爲民意并須以至大至公息事寗人之善意爲民意不能以偏狥挑撥召啓紛呶之惡意爲民意則湘民幸甚和局幸甚另有公民等湘事商榷書由郵寄呈謹先電逹諸維鑒纳湖南全省公民大會籌備會代表曾廣鈞辜天保李藩西曹斌達陳培武紹程左欽庸劉若摯朱沛衡劉作民李韻濤等曁署名公民吳湘等三百九十八人公叩删 
　　蘇議員致北京當局電北京大總統國務院鈞鑒現有奸商運米五六萬石由滬寗車載至浦口積聚捷運匯通悅來元成廣匯等各轉運公司希圖至濟南等處轉口出洋經官廳查獲該奸商聲言即日向陸軍部運動護照果爾勢將陷蘇民於絶食羣情惶駭務乞迅令陸軍部勿給護照以保官方而重民命迫切電籲維祈亮察江蘇省議員戴思恭馮世德盛元音龔廷鶚趙文郁等删大總統國務院鈞鑒鳳凰山鐵路前與日人訂約經幾許之奔走呼號始得爭回改由本國官紳合辦乃近閱報紙載陸軍部復與日商大倉公司訂立合同某等聞之驚駭萬狀以一鳳凰山不足現約更欲以五十里以内之鐵礦一齊斷送變本加厲亡國靈權凡我人民誓不承認務乞立卽制止不勝迫切待命之至江蘇省議員龐振乾張援馮世德徐堃錫等同叩 
　　廣東鄂籍議員通電各報館均鑒近閱方縱隊長化南篠電不勝駭嘆蔡總司令濟民慘被方軍刧殺前經同人電請查究在案方軍初旣刧殺生前兹復汚衊死後證以該參謀長吳清熙艷電未及蔡公一字之非即該縱隊長由萬致黎公原電更頗示引罪垂悼之意初無相稽之惡今以輿論伸討欲蓋未能遂出以擀誣之計審其辭屈具見情虚蔡總司令旣迭次勾煽友軍部曲當局何竟未之前言該縱隊長旣早受凌逼當時何不申請查辦蕭柏所部旣同爲葉軍之叛兵何以在蔡則爲勾煽在彼則爲招安情詞詭異顯然可見况蕭柏叛蔡之後該縱隊長旣不扶同剿辦更結以爲利特使蔡部孤寒遂遭毒計爰書已具置辯何辭總之方軍枉法殺人罪無可逃其事實已於黎聯軍總司令轉述葉馮兩代表之報告見之矣同人均爲護法而來原屬同仇有何歧視以人心未死直道當存義師方興法不可撓用是申辨凡以爲川鄂前途計也現方化南旣已自承罪人斯得伏乞護法政府唐聯帥熊督軍黄黎各總司令依法調集人證秉公訊辦並希諸公扶持正義一致主張爲荷鄂籍國會議員張伯烈劉成禺白逾桓高振霄陳廷颺袁麟閣陳應昌韓玉辰田桐吳崑畢鼎琛沈維周張大昱魯魚廖宗北張知本萬葆元時功玖蔣匯東居正彭養光彭漢遺胡祖舜叩蒸 
　　粤省陜議員致旅滬陜議員電李龍門楊西堂焦易堂陳曉雲馬彦翀諸兄鑒冬電誦悉南北議和陜獨激戰爲國爲鄉同深憤慨公等奔走呼號欲拯義軍之危並急桑梓之難異地同心無任感佩弟等力求軍府準備實力爲陜援應更電請川滇當局念唇齒之誼速張撻伐此次陜局之誤在我以和爲目的彼以和爲手段懲前毖後願合力並圖始終罔懈餘函詳趙世鈺竇應昌史之照王覲彤王兆離尚鎭堂朱家訓寇遐劉治洲李含芳王鴻賓文 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[北京通信（桂生）]  
參戰借欵合同披露之波折 
　　中日參戰借欵之能否提出此項借欵合同之能否取消實爲中外人士最注意之一大問題亦南北和平會議能否成功之大關鍵也日本當局雖已聲明勸告政府勿將此欵爲内爭之用而實尚堅持不允取銷此項合同聞政府對於此事之辦法主張暫不提用此欵并擬將此合同提出巴黎和會取消與否請巴黎和會解决之一面並商請日本同時宣布於國内惟聞日本方面對於宣布一層亦尚在猶豫中刻猶未接到其準照預定日期一同宣布之電則今日能否爲形式上之宣布尚未可知也八號記者到某高等機關得見此項合同憑一時記憶力曾將合同大概草一報告其中遺漏之處在所難免兹從某處覔得原文一通錄以實我通信資料蓋臨時縱有周折而遲早終必披露也 
　　中華民國政府參戰借欵合同中華民國及日本帝國依據兩國陸軍協同防敵軍事協定之宗旨中華民國政府（以下略稱爲甲）爲充編練約爲完全協同動作之國防軍隊及參戰所需各經費特與日本帝國朝鮮銀行所代表之日本帝國朝鮮銀行股分公司日本興業銀行及股分公司臺灣銀行共三銀行（以下略稱爲乙）訂立借欵合同如左第一條本借欵金額爲日幣二千萬元以中華民國政府國庫證劵交乙承受第二條前條國庫證劵之發行其朝限一年按年行息七釐以貼現之方法發行之外加佣費一釐由該國庫證券之金額内扣除期滿之日得由當事者雙方協定照上前所定同一條件換給發行第三條甲受領本借欵金額時應即存於乙乙對此存欵按年付息七釐第四條前條存欵甲有提用必要時乙應依另行協定之手續交付於指定之受取人第五條本借欵所需之國庫證券製造費印花稅及其他雜費歸乙負擔第六條甲將來如有與本借欵同一目的更欲借欵時應先向乙協議本合同應備中日文各二份甲乙各保存其一合同如有疑義依日文解决之中華民國特命全權公使章宗祥印日本帝國朝鮮銀行總裁美濃部俊吉印中華民國七年九月二十八日日本帝國大正七年九月二十八日 
　　附約依照本日簽字之中華民國政府參戰借欵合同第四條本借欵金應交付於直接主管國防軍隊機關所屬之經理主任中華民國特命全權公使章宗祥印日本帝國朝鮮銀行總裁美濃部俊吉印中華民國七年九月二十八日日本帝國大正七年九月二十八日 
　　附函逕啓者中華民國七年九月二十八日簽約之參戰借歀中華民國政府以將來整理新稅之收入作爲償還財源特此聲明此致朝鮮銀行股分公司日本興業銀行代表股分公司臺灣銀行朝鮮銀行總裁美濃部俊吉殿中華民國特命全權公使章宗祥印中華民國七年九月二十八日 
[宣布密約又生波折]  
　　發表歐戰期内各項密約自外交部呈奉批准後已於十四日下午四鐘將中日軍事協定各件之印刷品在外交部分布中外各報館代表其餘應行發表之件本定依照預定程序逐日辦理昨日（十五日）應發表參戰借欵等合同乃聞日使館昨曾致函外交部謂奉其國政府訓令此事與各方面接洽尚需時日請將軍事協約以外其餘各件暫行從緩發表俟本國政府來電再行奉告妥辦云云外交部接此函後現正在考量之中暫不發表此項合同 
[參戰軍問題之難决]  
　　日前四國公使同訪外部陳次長所遞說帖要求中國政府爲希望南北和局圓滿解决起見對於已編成之參戰軍加以制限政府已於閣議中討論此事閣員多數主張此時將參戰名義改爲陸軍部之附屬機關後經參戰軍之有力人員又至段宅集議一次俟决定後即將正式答覆各公使 
　　某方面消息東海以近日西北邊事日亟參戰軍編已成旅者現在訓練已熟擬卽日商諸合肥酌撥若干協防日昨曾召張子志靳翼青張志潭等會商一次至南方要求參戰軍停止招募一節當局以參戰借欵暫緩提用即可爲停募參戰新兵之表示昨日已將此意電致吳佩孚師長命其電轉南代表知照又聞東海昨日特召徐樹錚及青木顧問二人入府詢問對於參戰軍之意見當囑徐氏對於陸軍部之覆案愼勿堅持所有一切辦法旣已電復朱總代表統俟覆電再行决定 
[津埠美日衝突之别報]  
　　天津日租界内美日軍人交閧一案吾國當局自天津方面官吏報告之後深爲關注除令詳查原委外已訓令天津特派交涉員會同法國領事居間調處兹將津報消息分錄如次閱者苟與前昨兩日所錄日美方面報紙消息參觀可以得其眞相矣 
　　益世報消息十一日晚八鐘有日本便衣白帽（即警察）小森佐籐二人在彌生館飮酒醉後在街游行遇美兵數人不知因何遂相爭辯而毆打小森受有微傷日捕元勳侯只少林見白帽受傷卽行帮助只少林被磚傷頭部立時抬至醫院於是日署得有報告即調預備巡捕二十餘名手執木棒往尋美兵扭獲打傷後送押日本提署迨十二鐘時美武官親至提署將美兵要出十二日八點餘鐘有美兵數人手執劈柴在法界權仙電影園前及署街口與日人互毆聞日人有二名均受微傷又紛紛逃回報告日署遂下傳單招集商團二百餘名軍警憲兵全軍裝列隊而出紥於日法交界商團等身着便衣各手持斧把在法界各處搜巡在秋山街口遇一美兵打後送押提署平安電影前扭送一人亦然十二點餘鐘有美巡捕一名在吉慶里站崗見日人來勢兇惡逃入三十一號院内復由該院越房而過三十二號以冀逃走旋被日人打傷拉向日本提署當時交通斷絶秩序大亂如何了結尚未得詳 
　　京津泰晤士報消息十一日晚間有美國警兵三名在日租界四面鐘後富貴胡同内某妓館不知何故與日本警員爭毆致將日警員之頭部毆傷華捕亦有受傷者該日警員即鳴笛聚集警捕復將美國兵士打傷二名送至日本醫院醫治是時日警署即電知美國兵營派員將受傷美兵領回但該兵是否領回尚待調查次日即十二日晚十時餘忽有美兵多人手持木棍麕集日法交界之處日本兵營亦調派軍士一隊在秋山街一帶防護兩面相持如臨大敵一時交通斷絶電車等均已停駛預備許久至十二時後雙方始行撤回又據另一報告美兵與日警衝突日警署白帽子（即警官）被美兵打傷後即用電話通知司令部派出馬步隊赴法界巡邏至十二鐘後美兵躱在平安電影門口凡遇日人並肩外出即擎其雙頭一碰如擊球狀登時流血如注因此受傷者甚多嗣因日兵至榮華里三十二號妓館搜檢美兵有竄至屋上跌下者亦受傷甚重（該妓館已搗毁一空）前晚復有多數日人身穿便服至權仙電影後娼寮内搜查美兵有美兵三人狂奔當被其扭住以後不知下落平安電影前亦有若干人手持木棒聚集路口意在報復居人皆惶惶不安後經法領事出爲調解美領已約束兵士不再外出缅聞受傷之美兵（共二名）已有一名因傷斃命十三日晚八時餘謠諑又起梨棧左近有日捕數十名按各巷口把守並有數十日商各持木棍預備私鬭至十時有美兵二名與日人數人在平安影劇園爭毆因有人勸解未久即行散去至十一時餘日領事並日警官乘坐汽車由旭街出發至法租界平安影園一帶環繞梭巡又聞美兵官亦至平安影園搜查美兵令其回營不准逗遛其間以免互相尋興至十二時餘行人均散惟日捕照常值守是時法租界亦加派巡捕彈壓至各方面之態度法租界方面因新舊領事交替之際是以守和平之中立中國方面已由黄交涉員電詢美領對於此事之意見得美領事復電云已無事了又探詢日美兩方面云各自約束警兵以待正式交涉此十三日晚間情形也 
　　字林報云旅滬某君昨從京南旋言及天津美日衝突事抿謂渠於星期四晚離津時迄未聞美兵有開釁情事此番衝突原屬細事不意尋常街市爭端一變而成暴動愚民集衆多及數千内有武裝日兵且由騎馬軍官指揮之是不能不爲日人責也天津輿情激昻不獨美日人民互有違言即法人亦僨僨不平以法人權利爲日兵破壞之故姑無論衝突如何發生第有三事似日人難辭責言（一）武裝日兵侵入法租界破壞法人權利（二）日兵在自已租界及法租界中拘捕美兵而毆擊之破壞美人權利（三）日員有意說謊在美總領事前否認監禁美兵實則美兵固在縲絏中也星期二夜美日兵士數人在日租界妓寮中互起爭端日人聞風集合聞有便服日兵雜處其中美兵三四人致被毆辱是夜衝突甫作之後日領事龜井往晤各報館囑勿登載此事故星期三日報紙一家未提蓋從其請也詎知風潮醖釀愈甚星期三夜美兵與平民之在法租界（與日租界毘連）者數被投石擲擊且有被日軍警曳入日租界者按天津習慣美國憲兵常在各國租界巡邏隨身僅帶警棍遇本國人滋事始可拘之星期二夜閙事之際美憲兵一人於拘捕一美兵時爲日人所攢毆美員至此乃傳令不許美兵入日境且爲實行此令起見星期三夜派出憲兵十五人駐於法租界内與日租界接壞之處日人疑其將入日租界以報復前夜之仇遂集衆盈街兵士持械出隊而僅執警棍在街彈壓之美憲兵乃向後退走矣（以下紀星期三夜鬧事情形與昨報所載相同故從略不譯） 
　　十五日華北明星報云天津星期三四兩夜鬧事後星期五夜安靖如常法租界通至日租界之各路由安南兵防守並由華警巡邏絶未見美兵蹤跡據外人意見事勢雖已安靖惟危機尚在各方面對於日兵之侵入法租界等事頗多怨言兹事現由美法日三國官員調查商辦星期四夜半美使署頭等參贊斯賓塞爾氏由京到津日使署頭等參贊昨晨亦來查辦此事美參贊偕美總領事昨與法總領事會議美參贊又與第十五步隊各軍官會晤一次日總領事龜井所稱美兵一人即由法租界某屋中曳出者曾在窗口開放手槍一語已由美軍官審愼研究兹一致切實聲明龜井此言殊非事實蓋美兵於不值役時從不携帶武器凡來復槍與手槍皆在營中檢查也華北明星報記者昨至所指之某屋遍詢屋中譜人皆以美兵未携槍械爲言並謂槍聲兩響俱係屋外日人所放云受傷之伍長今在陸軍醫院傷勢頗危周身刀傷約二十處左腿大筋已被斫斷致左腿完全不能動彈據醫士云生命或可保全但大筋恐難復接難保不終身殘廢又據司令云此伍長平素極爲勤懇爲隊中最佳下級士官之一同伴莫不愛之云龜井屢來問視傷狀美人殊感激之但望龜井自認其所發此兵挾有武器一言實告者之誤也美兵於五時一律回營憲兵亦於六時撤回軍中已發訓令嚴禁兵士越入日租界及法租界之一部龜井曾告華北是星報曰某少佐極欲以日兵入法租界事通告法總領事但未能覓見法總領事兹據法總領署聲稱法領署未聞有三月十二日晚鬧事時日軍某少佐來署訪問之事是晚法總領事並未離署夜半法警長來署請示法總領事尚接見之當即口授訓令兩道（一）設法速令日兵退出法租界此層於夜間一時見諸實行（二）禁止美日兵士入法租界以待後命此層當由美日兩國領事贊成今日總領事龜井已向法總領事表示歉意云 
[有煽誘外蒙携貳者]  
　　邊防緊急情形已迭載前報兹悉陳都護使近電政府呈報邊情及謝米諾夫之陰謀尤爲詳盡略稱此次謝米諾夫利用富陞阿勾煽蒙匪意圖不軌在赤塔會議獨立行動確係實據並聯合布里雅特藉某國暗助情跡支離莫堪枚舉若此蓄謀窺伺則海拉爾東蒙境屬殊爲隠憂迭承指示方略謹當按步遵行再外蒙官府曁各旂人民等均屬傾向中央親睦誠意煽惑之事似　無慮矧謝氏含有匪性難事取信於人頃有布里雅特人來庫述及謝氏詭謀吾邦人必不信從已囑其密與開導該地人民勿受遇弄自貽伊戚除分飭各防駐軍嚴愼戒備外合併謹陳乞紓厪系 
據某方面消息謝美諾夫屢誘致外蒙狎立近日謝氏在赤哈地方召集會議招邀各處代表赴會俄屬之布里雅特及呼倫貝爾與内蒙均各派有代表一人惟外蒙尚屬穏健堅拒不派某國武官又嘗游歷外蒙多方鼓動並曾要求外蒙政府借用電線及准許設官設銀行等事外蒙政府亦嚴絶之最近吾國庫倫都護陳毅親赴外蒙巡察與其外交長車林會見車林將謝氏私電呈閱事盡披露車林並向陳都護聲明近日遠東報載外蒙招兵兩萬希圖反抗中央一說全係出於離間外蒙財力萬絀何能有此力量此種謠言請勿輕信總觀外蒙目前態度尚不至遽生意外至月前來京展覲之岱青吉農王近日聞已回庫盛稱中央禮遇至優極爲感戴云 
[四國銀團與中國銀公司]  
　　據日人方面消息美國銀行團代表阿波多氏來京後美國復歸四國團一事不日即將實現蓋美國之復歸借欵團原爲日本方面所希望而屢向美國方面勸誘之結果也據聞美國之復歸條件係改組四國借欵團對華投資一如從前不限於政治借欵凡一切經濟借欵亦皆包含在内其各國旣成之借欵亦皆改換借欵 
無條件之承認恐將成爲問題或將提議除去旣成借欵之全部或一部亦未可知再因美國之復歸銀團日本爲圖通融資金之增大亦將網羅國内大銀行組織一大資本團或將已成立之東京名古屋大阪等處之十八家銀行擴充資本團云 
　　前星期二夕甘石橋梁士詒宅發起組織銀公司時當場由部中本國銀行團認募之額共計一千零五十五萬元惟聞該以司基本金定額以一千萬元爲度且組合分子擬不限定都中銀行將合津滬漢各埠銀行爲一大團體日前已分電各埠速派代表來京訂於本星期五日（二十一號）開成立大會日前都中各行認募之欵已溢額外到日尚須讓出分配外埠各行總數不得逾千萬元之額至將來該公司之活動在發行社債舉辦種種實業而尤以經營鐵路爲主要目的據梁氏與人言渠欲剏辦此舉數載於兹近因厭聞政治將致全力於此並非新近起意云 
[林長民對於鐵路統一案之聲明]  
　　林長民十五日快郵代電云鐵路統一外交委員會原案前已發表最初卽無一字涉及共同管理反對者故爲是以聳聽耳近滬上報紙有載委員會取消當初主張國際共管面贊成曹汝霖等所主張者事實全誤春藉齋迭次會議因曹汝霖梁士詒極力反對致委員會打破勢力範圍之案不能貫澈深爲惋惜巴黎和會千載一時反對者實爲貽誤大局委員會議决原案在一月六日國務院發電在一月八日乃事隔月餘適於巴黎提出山東問題後國内亦大起反對鐵路統一之論極足怪也試問苟無澈底統一辦法東清南滿膠濟滇越等路我國何日可望贖回眼前最關緊要之膠濟高徐濟順各問題安得圓滿解决請一併考究是非自明乞察登爲幸 
　　再汪伯唐辭委員長現正慰留其呈文中有鐵路統一案與當局政見不同遷就成文首尾不能相應委員會原案精神全失將來遠東大局恐益糾紛等語并聞 
[紀協勝紀念碑之開工式]  
昨日（十五）下午三時中央公園舉行協勝紀念碑開工典禮東海特派吳笈蓀爲代表錢能訓李盛鐸王揖唐段祺瑞徐樹錚李長泰吳炳湘等皆着大禮服蒞場行禮所有各界參觀典禮之男女來賓其數竟逹數千餘人之衆典禮之盛可見一班此我眧駐京領袖公使朱邇典氏外交團三十餘人亦皆躬臨會場參預其盛奏樂開會後招待員由休息室導引公府代表吳笈蓀國務總理錢能訓曁兩院議長並軍政警各界要人至禮場中外來賓皆在周圍參觀樂止由陳任中君出席報告開會綠由和呆人演說皆以公理戰勝强權爲詞謂此碑不特足爲公理戰勝强權之紀念并足爲中國與協約各國友好之永遠紀念云云演說畢再奏樂吳笈蓀及段芝泉等各執禮斧舉行開工禮按照建碑地位貫以木釘加嘉禾花於其上開工禮成奏樂三通閉會時已四鐘復由招待員引中外來賓入休息室茶點而散是日禮場上陳列（公理戰勝）銅牌一方係備以嵌在該碑之上者所用之禮斧俱係銀質重四兩係印鑄局製造者此外尚有禮斧五百箇分贈參與典禮之人以作紀念兹錄籌辦處所定禮單如下（一）民國八年三月十五日午後三鐘在中央公園社稷壇上設禮場行開工式（一）設休息室於社稷壇前殿及園内各處凡恭請蒞會者均請佩帶本處所送標誌花於是日午後二鐘三十分以前蒞臨由本處招待員引入各休息所内休息（一）届時奏樂由本處招待員引導大總統代表國務總理外交團領袖公使段督辦再院正副議長國務員各協約國公使各特任官至禮場上另由招待員招待中外男女來賓在禮場周圍參觀樂止由本處主任人員出席報告開會緣由後再奏樂卽請大總統代表國務總理外交團領袖公使段督辦舉行開工典禮並請兩院正副議長國務員各協約國公使各特任官參與行禮（一）禮場上預陳公理戰勝紀念銅牌一方禮斧四柄嘉禾花若干具由舉行開工典禮者依次加釘俟加釘畢由參與禮式者各加花於上再由舉行開工典禮者及參與典禮者依次演說畢三奏樂禮成樂止由招待員引中外來賓分别入休息室茶點（一）是日典禮均着用午大禮服或制服或乙種常禮服事前並分發小啓 
[新國會紀事]  
　　新國會自本月一日自行集會以來以人數不足不能開議昨日（十四）下午始開第一次會議兹將兩院情形分紀如下 
　　參議院下午一時振铃李盛鐸主席議員出席不足法定人數主席依法延長時間三十分至二次時已兩點主席報告已足法定人數宣告開會先由主席向衆諮詢前期會期内新到院議員梁君審查資格未能報告可否現在提出表决田應璜主張改爲動議於是由王學曾以動議提議提出報告表决贊成多數又以審查案提出表决亦多數通過主席報告請假議員無異議乃照議事日程開議第一案爲簽定本院議員席次由秘書二人提簽唱名簽定席次畢乃議第二案爲選舉本院全院委員長案主席宣告用記名戰記投票法投票互選以得票過投票總數之半者爲當選如無得票過半數者時以得票較多之二人决選之現在在場議員爲九十三人以得四十七票者即爲過半數云云宣告畢卽由秘書發票主席指定劉星楠周秀文楊以儉唐理淮等八人爲檢票員先行投票各議員依次投票畢主席宣告封匭未幾開匭開票檢票之結果計票九十三張與投票人數相符得票結果鄧鎔得六十六票汪有齡得十九票段書雲得五票以鄧鎔得票最多已過半數當選爲全院委員長於是又議第三案議員沈銘昌因得省長辭議員職事件多數通過又議第四案段書雲辭憲法起草委員案無討論主席付表决多數通過又議五案爲何火森等提出咨請政府拒絶國際統一鐵路提議速謀根本辦法以維路權而重國體建議案由何說明理由畢楊以儉發言云此事眞相局外人不得而知報紙所傳未能據以爲實至何君提案理由充足可請政府電逹巴黎和平會阻止並請政府將統一鐵路之計畫原案提交到本院以便知其眞象陳懋鼎主張先將此案付審查主席謂現在審查會尚未成立交審查如何辦法衆請照先例由議長指定特别審查委員先行審查主席以付審查付表决贊成者大多數决定由主席指定審查委員周秀文主張人數爲七人遂由主席指定劉冕執等七人爲審查員乃宣告散會時三點二十分 
　　衆議院下午一時振鈴王揖唐主席議員出席者不足法定人數主席宣告延長時間三十分二次至一時四十分足法定人數主席宣告開會計出席議員爲二百零八人先由秘書長報告文件畢即照議事日程開議第一案簽定本院議員席次由秘書唱名抽簽抽畢乃議第二案爲選舉一院全院委員先令秘書入場檢察人數畢卽按名發票主席指定檢票員爲張宣黄雲鵬鍾允鍇烏澤聲等八人先行投票各議員相繼投票畢封匭開匭主席報告開票結果計投票二百十五張而投票時人數爲三百十六人票數少於人數當然有效衆無異議主席又報告得票結果黄雲鵬得一百二十一票程克得六十四票克希克圖得七票其餘得票者均在兩票以内故未報告宣佈以黄雲鵬得票最多已過半數當選爲全院委員長三時宣告散會 
　　駐法胡公使日前來電報告萬國議院商業會將在比京開會查胡使上次咨文到時新國會尚未成立近日時機已迫外交部始致新參院公函並將胡公使咨呈一併函送兩院現新國會方面已於昨日（十五）特開兩院談話會討論結果由主席李盛鐸指定參院方面李國杰王世瀓陳介何炎森陳煥章五人衆院方面王印川吳德潤高時臻饒孟任金紹城五人共計十人討論進行辦法並赴會人數問題兹將外交部原函及胡公使原咨併錄如下外交部公函逕啓者駐法胡公使電開上年十二月六日咨請轉咨參議院派代表蒞萬國議院商業會計逹兹據該會稱本年本期現改七月二日在倫敦開會深盼中國代表蒞席等因特聞請速電復等因查此事前准胡公使來咨當經本部以我國舊議員業經解散新議員尚未選出商業會一時無從組織咨覆轉逹在案兹復准電前因相應鈔錄原咨隨同會議報告書并會章一併函逹貴議長酌奪見覆以便電復胡公使可也此致參議院議長駐法胡公使原咨爲咨呈事據巴黎萬國議院商業會函稱將於西曆一千九百十八年五月痱第一星期二在倫敦開設第四次會議擬請中國議院組織議員商業會選派河席等因查此會發生於英國議院設立已有十六年於西曆一千九百十三年比國提議稱爲萬國議院商業會嗣於西曆一千九百十六年四月在巴黎會議一次又於西曆一千九百十七年四月在羅馬會議一次各國派有常川會員二人均係曾任總長或重要職務人員此會性質有四（一）無政府之關係（二）研究推廣各國之經濟搜集各種商業報告設法修改商律討論關於各種提議（三）凡各國於商律上有變更之處隨時報告議院（四）商業銀行曁各營業機關須設法與議員隨時聯絡兹將該會第二第三兩次會議報告書並法國所組織議院商業會會章一份備文咨送貴總長謹請查照辦理並請迅速見覆爲此咨呈外交總長 
　 
[京華短簡]  
　　昨日（十五）星期六國務會議討論之要案首先提出外交上某某兩項問題歷時甚久未有結果次議衍聖公孔令貽請修改崇聖典禮案討論結果照准交内務部核辦次議閩紳商來電請留薩鎭冰爲閩省清鄉督辦討論結果亦照准此外任命官吏案數件遂散會 
段合肥前日（十四）下午三時電知京漢車站預備專車十二輛聽候赴彰德之用昨日（十五）下午九點乘專車出京馳赴彰德祭袁夫人同行者政界要人有田總長張子志廕午樓諸人聞姜桂題亦於昨日下午到京轉車馳往彰德 
　　陸專使曾於日昨電告政府謂庚子賠欵退還一節可望做到惟各國甚希望我國表明此欵退還後之用途且願其用途爲最有益於國家者聞政府業經議决將此欵純作爲敎育經費廣設大學校并多聘協約國之著名學者爲敎授 
　　八年公債業經决定發行財政當局因京外各機關官俸搭放公債旣已議訂辦法特飭印刷局漏夜趕印債票準備十六日提前發行便本月分官俸實行搭放前日財部會議廳舉行會議聞列席者爲賦稅司長袁永廣僉事朱某曹某黑龍江財政廳長董士恩吉林郭省長代表莫去病農商部礦政司長林大閭農政司長黄藝錫參事辛漢等當將吉黑採金森林局劃分權限及施行細則兩案完全表决昨已咨呈國務院公布 
中國菸酒聯合會反對以全國菸酒收入抵借美欵之電到京後當交菸酒事務署核復聞張督辦對於來電擬置之不復昨已將擬不置復理由咨呈國院核辦 
查禁嗎啡曾下明令取締聞政府對於此事將設專管機關以内務次長爲督辦以醫學博士伍連德爲坐辦 
[陜軍苦守危城記]  
　　自北方下停戰後日日輸軍增械必欲於此議和期間舉陜靖國一舉而殲之乃陳劉許張管及甘晉等軍以十倍之衆迄今猶未克竟其所欲論者異之不知陜靖國中多勇將常能身先士卒以少勝衆兹有從陜歸來之南方某軍官所述陜西戰談至爲詳盡照錄如下（一）田玉潔守修石渡修石渡爲涇陽縣屬距三原四十五里涇河渡口守者爲靖國軍第四路副司令田玉潔施攻擊者爲陳樹藩部下白鴻儀旅攻擊數日砲彈槍彈如雨而田部連長趙武李桐居死力防禦陳部卒未得逾此渡田君號令嚴肅深得民心而陳軍所至則驅逐居民至無所得食云（二）蔣朗亭守相橋相橋爲臨潼縣 
 
 

Page 7

 
 
距三原百三十里守者爲靖國軍第四路司令岳西峰部下蔣朗亭營長施攻擊者爲張錫元旅自二月至今四十餘日大小十餘戰張部死傷甚多卒未能犯（三）馮子明鄧寳珊守施家坡施家坡爲富平縣屬距三原百二十里守者爲靖國軍第四路司令岳西峯部下馮子明鄧寳珊兩支隊長施攻擊者爲陳部劉世隴旅雙方相持二十餘日大小十餘戰民軍方面屢獲勝利劉部死者甚多後因劉部攻擊富平後路空虚堪危故退守富平（四）王祥生守交口交口爲臨潼縣巨鎭在渭河北岸距三原百十里守者爲靖國軍第三路司令曹世英部下王祥生騎團長施攻擊者爲陳部張丹屏團王君部下尤以甄壽山馬廷琬兩連爲最得力某日之戰以一連擊敵兩營張部死者百餘王部得槍亦多（五）康之定守興市鎭興市爲蒲城縣屬距三原百三十五里守者爲靖國軍第四路第五營營長康之定施攻擊者爲陳部姜宏謀團侯章保團自二月至今陳軍攻擊十餘次卒未得逞此地向以産火藥著名守者用藥包燒死陳部甚多（六）郭英甫守乾縣守者爲靖國軍第一路司令郭堅部下郭英甫支隊長施攻擊者爲奉軍雙方相持數十日奉軍挑地道用炸藥轟城强拉民夫背柴草燒城門郭軍防禦得力血戰支持奉軍卒未能逞（七）張敬齋守岐山守者爲靖國軍第一路司令郭堅部下張敬齋支隊長施攻擊者爲奉軍血戰多日死守待援奉軍死傷甚衆 
[爪哇通信（三）]  
　　巴達維亞簡君福輝爲爪哇華僑之名紳精通歐西各國文字能操中國官話閩粤語日本話爪哇語馬來語亞剌伯語臘丁英法德西班牙葡萄牙荷蘭義大利共十五種方言前游英法各屬大得該處方言家之歡迎 
前曾充巴達維亞中華商會及中華會館之會董爪哇學務總會初成立於巴達維亞時簡君曾被選爲副總理當時遇有華人不平等之事簡君即謁荷總督面陳一切以白其冤故華人多頌之現充荷屬南洋政府會議華僑之議員所抱政䇿以寗人息事拯濟同胞力謀生計爲要點簡君關心祖國亟欲於本年内旋國游歷調查祖國之政治學術以轉饗南洋之華僑如能成行裨益當不少也 
新任駐京荷使Ｗ·Ｊ·Ｏｕｄｅｎｄｉｊｋ俄登勒克君（彼自譯華文名爲歐登科）前曾居北京十六年熟操京語而亦深通漢文千九百十三年爲荷屬南洋政府之高等顧問抵爪以來與華僑各名人異常接洽親自游歷各處調查華僑狀况并在荷政府方面極力反對待遇華人之苛例於會議場上親自演說中國之文明進化以及華人之温和性質并親與荷督磋商訂定優待華僑之條例華僑咸稱頌之平時凡有華人晋謁者均予接見欵待遇有稍犯定例以求緩頰者亦能特别容情函達府官釋放蓋其人素抱平民主義亟願南洋華僑得與歐人平等以快活生存於爪哇各處也獨惜歐君居爪未一年即調任北美之使職優待華僑之手續荷政府尚未實行耳 
本年一月十日間歐君爲派駐北京之公使華僑聞之甚爲忻喜以歐君政䇿將來必更有益於華僑也現聞歐君特繞道來爪哇與荷督磋商事件并欲調查華人近來狀况我人預料歐君抵爪之日華僑必有一番竭誠之歡迎云 
[湘督變賣官産與惠民票]  
湘督張敬堯自蒞任以後變賣官産爲數已經不少然價銀若干用途若何從未有一字宣示乃昨日變買湖南銀行所有之沅江官垸田一萬二千餘畝忽大張布告略謂惠民票第一期開籤定三月十五日（聞是日尚不能開籤須至本月月底其開籤一切事宜有託朱鞠尊主持之說）爲時已促計需光洋二十五萬九千九百餘元應即先行籌備以免臨時貽誤兹飭湖南銀行總清理處將該行産業中之沅江官垸田一萬二千三百七十九畝售與沅江李鴻耀承買爲業議定實價光洋二十萬元邀集省議會總商會各界人等到場宣布理由均無異議一同簽立合約其價均於三月開籤之前全數繳存銀行備充奬金其不敷之數並已由本兼省長飭由裕湘銀行先行籌墊一俟開籤即行支付合行布告周知以昭大信云云張督之有此布告無非維持惠民票銷場使人民樂於購買惟一般人民對此頗多懷疑以爲湖南銀行産業係經指作惠民票還木擔保品者其産業究有若干又未經湘政府明白宣示乃於第一次開籤時卽行變賣使其爲數無幾則六次開籤之後卽將變賣凈盡甚或不俟六次開籤卽將虚無所有所謂擔保者不將徒託空言耶至謂水口山礦餘利亦爲惠民票擔保品之一則此項餘利已曾指作省内公債擔保矣張督旣可於已經擔保公債之後又指作惠民票擔保則以後再有須擔保者又可指作他項擔保矣是水口山礦餘利亦不可靠準此以譚張督之宣布變賣官産視爲堅惠民票之信用者實不啻宣示惠民票已無本可還云云又有謂張督出此並非專爲惠民票蓋其變買沅江官垸一事早爲旅滬湘人所聞曾在各報登布廣告爲攻擊之聲明張督恐人誤會乃有此舉所以屢次變賣不布告而此獨詳細宣示也 
[蘇議會記事（七）]  
　　十五日蘇議會開大會至三時僅到五十五人乃改開談話會將瞿石川郗大純提出之電阻鳳凰山鐵鑛借日本大倉公司欵案改由談話會解决到會者均以該鑛之歸本國人官商合辦係會中成案會中本可逕行發電因公决由秘書廳擬稿逕發 
　　議會中頽唐至於如此病根所在仍爲議長公費兩問題而與兩問題連帶發生之事實頗有可供讀者諸君之研究者略舉如左 
　　一政黨問題此問題暫時不成爲事實就皮相觀之一方爲省政研究會一方爲建業俱樂部儼有雙方對峙之勢而就歷史上觀察之則省政研究會之始基爲民國五年冬痱補選參議院議員時一部分人所集合而當時所謂正義派不與焉至本届議會則該會先初爲沈維賢派之人才淵藪近且被王玉樹之吸收多折入地方協進會其宗旨之如何殊難明瞭而建業俱樂部則多以意氣相矜尚近聞因俱樂部之名頗有安福之嫌故將改名爲蘇政商榷會如果有進於組黨之勢則其結果研究會必爲官僚黨而商榷會必爲穏健的人民黨蓋無疑義至二派分子所表現之事實則惟加費案可以略見豹斑則贊成者大抵研究派而反對者則悉爲建業派耳 
　　二考察團上届常會有提議組織考察團之案至年終聞省公署有派人考察敎育之舉一般議員均以另是一事至近日始發見所委任考察敎育人員中有議員五人焉劉文輅往歐美張援王撰曾趙文郁黄次山赴日本黄次山以議員不能受行政官之指揮未允其他四人則已允行議員聞之均大駭異認爲行政官廳侮蔑議員之舉動有多人將提出議案請官廳取銷此舉或由受委託之議員自行聲明取銷議員職矜大約又有一場好戲矣 
　　三判决取銷議員揚中議員施以成以係選舉調杏員經反對者訐發經大理院判决取銷常熟議員徐宗鑑經人以選舉舞弊起訴刻由高審廳傳審聞亦有取銷之慮云 
[江蘇二次商聯會要訊（三）重公]  
三月十二日開議（一）要求平等稅法推廣國際貿易案（二）乾繭旣經納稅掛號存棧出運之時請給予護照案（三）規定斛秤標準案（四）麵粉稅擬請包認案（五）各稅所於黄豆豆餅兩種稅率中途變更遇弄商民應即仍舊征收案是日蘇正議長因事在假由副議長馬息深君主席審查長季融五因事請假歸君震聲代表出席數計三十三會續到代表十二圩熊庚甫無錫蔡兼三武進方燮尹泰縣吳振遠沙溝姚子秋馬副議長報告議事日程畢請蘇州代表程幹卿說明提議第一案之宗旨程君謂敝地出産以紗緞爲巨　前清銷行日本高麗及俄國三處歲可五萬疋然日本自光緒二十六年俄國自宣統元年因取限制外貨輸入主義先後加重稅率平均幾達十倍稅率旣如是之重吾蘇紗緞運往日俄之路自是遂絶而所視以爲尾閭者僅高麗耳高麗併日後日本曾聲明十年内决不變更稅率然此風馳電逝之十年已成臨去秋波矣限滿之後加征與否猶在未可知之數則後此歲月我眞俎上肉也顧他人方以奬勵輸出限制輸入爲扼要之圖而我國則盡反其道而行之上年幹商曾來蘇訂講紗緞除須完蘇關正稅外復須繳蘇省貨稅因此層層剝奪之故韓商遂不顧而去我蘇紗緞對外貿易從兹盡絶矣言念及此寗不痛心（記者按此不獨蘇紗緞一業爲然其他百業亦比比皆然也）且我國稅法外受國際條約之拘束内遭政府無厭之苛求實業前途安有振興之望故本席提出此案欲與同仁共籌善後惟據本席個人之推度第一須求變更從前之協定稅法爲國定稅法第二須求確實達到裁撤駢拇征收機關之目的蘇民生謂此案擬定兩種辦法一由事務所加以說明函告主張國際稅法平等會二但完産稅不完銷稅說明理由函請財廳復核可不付審查會主席謂不付審查報告將無根據似以付審查爲是表决多數當由主席指定蘇民生鮑執之鄭立三李復稔朱水澄周子勛胡允恭七人爲此案審查員繼議（二）案由武進代表李復稔陳述意見謂鮮繭分量因天時關係重率必有變更稅所必責以貨票不符諸多留難故擬請大會轉函財廳令行各稅所先予護照以憑轉運周藏如謂何不令稅所蓋章作爲報告數量再報稅可無過秤之必要討論結果一納稅之後以袋數爲標準不再以重量爲標準二照完産稅憑單給發護照表决通過（三）案由海安代表韓天序說明謂斛秤漫無標準爭執屢屢發生此因各縣習慣之不同而釀成此種現象擬請於新度量衡未經實行之前指定一種斛秤爲標準俾商人與稅所有依據蘇民生謂此案可歸併稽征案審查表决多數（四）案因提議人未出席接議（五）案經宿遷代表周彝臣說明後主席謂擬請廳委員出席交涉蘇民生謂究竟用公函交涉抑請廳委出席交涉付表决請廳委到會者多數主席宣布明日審查各案不開會議李復稔復報告須回武進審查事務請江上達代理遂搖鈴散會　　按此函接到在昨報所載十四日會議函後今特補錄之 
　　十四日上午九時財政廳委徵榷科長葉增濤科員孫耀川吳兆麟到會協議省議會議决協助稽征簡章十條協議結果廳委對於該簡章提出四項疑點（一）協助稽徵擬改爲協助稽查（二）對於該簡章第三條無憑照者不得投稅起運認爲與稅所不便（三）對於第五條商會如不先行扦查所塡投稅憑證將來於核對時恐有不符（四）對於第七條稅所如舞弊情事須財廳查實之後方能撤換懲處不能憑商會片面報告遽行照辦復陳述廳長意見兩種（一）江南北須同時舉辦（二）所有各稽查之經費不能加諸商人按昨報所載即係答覆是項擬點及意見亦因此信後到以致前後倒置今特補錄如上再昨報所載廳長意見一併附錄於下句上漏去答覆兩字合行訂正 
　　十五日午後開會議案凡九蘇民生請變更議事日程先將昨日擬具答復廳委四疑點曁廳長二意見逐項討論是否認爲圓滿多數贊成之馬主席息深宣讀第一點原文鮑執之發言所謂協助稽征重在協助兩字稽征稽查本無甚出入若因此一字之修改致曠延時日殊無補於事實黄申錫附鮑說謂可將第四點提交省議會修正加入施行細則蘇民生謂變更字義亦可韓天序沈幼樵兩君復就本案草具意見加入討論有贊成前稅者有贊成韓沈者歸結折衷二說再從事於文字上之修改然後正式答覆財廳主席乃就今日議事日程宣讀（一）上海總商會提議歐戰後對外貿易意見案（二）南京總商會交議海參嵗邵領事戰後整頓商業意見案並謂本會此次開會所注重者爲協助稽征及戰後國外貿易兩案請諸君注意黄申錫謂合此兩案觀之其提出理由計分四項可分别討論至由商會組織銀行不過作一好文章但能否做到須視實力蘇民生謂此案關係全國非一省聯合會所可戰獨表决似宜擬一草案將來提出於全國聯合會再作辦法主席謂可先付審查贊成起立者多數並指定蘇民生歸震聲黄申錫江上達葉楚卿周茂如于小川蔡緘三徐子樹九人爲此兩案審查員（三）六合縣商會請議寗屬已稅之貨在寗屬轄境各稅所不得再征寗稅案經提議人朱友忠湯之民吕長源等先後說明（與該案原文意同）蘇民生謂本席主張查明該鐵路稅項如歸財廳掌管當然照蘇寗分稅辦法如歸部轄或有另章規定應提出另辦不付審查主席以請財廳飭鐵路稅所核辦付表决多數（四）海安姜堰商會提議江北土産土銷免稅以縣境爲範圍催請財廳履行前議案提議人說明理由主席以此案曁（八）界首商會提議土産土銷以縣境爲範圍其中尚有流弊案交協助稽征審查會併案付審查請起立表决多數（五）嚴禁稅所船頭陋規案表决併入稽征案内付審查（六）淮安商會提議振興商業意見八條表决併入（一）案付審查（七）淮陰商會提議雜柴一項請根據元年省議會議决免稅辦法案多數表决查照元年議案咨請財廳核辦（九）請裁儀徵瓜泗稅所分卡案表决併入協助稽征案付審查者多數主席宣告明日星期下午開審查會遂振鈴閉會 
[江蘇地方協進會成立紀]  
　　江蘇地方協進會昨日（十六）下午一時在南京鈔庫街地方協進會籌備事務所開成立大會會員到百餘人王君玉樹主席朗讀宣言書畢遂報告本會籌備經過情形繼商定本會簡章經葛夢樸屠宜厚徐宗鑑王撰曾徐瀛戴思恭葛錦城劉文輅陶鍾箎劉鍾麟佘恒等相繼發言討論結果删去七八九十四條簡章如下（一）本會定名爲江蘇地方協進會（二）本會以維持地方公益增進地方幸福共䇿羣力協同進行爲宗旨（三）本會暫由在省同志發起組織凡住居本省完全享有公權者由會員二人之介紹即得爲會員（四）本會設總機關於省會設分機關於交通區域及各縣交通區域酌設交通事務所各縣分會定名爲某縣地方協進會（五）本會設會長一人副會長二人由會員推舉之其有熱誠贊助本會者得推爲名譽會長（六）本會分政務會務南部政務部分内務法制財政敎育實業五股會務部分交際調查文牘會計庶務五股政務部會務部每股設主任一人副主任二人幹事若干人均由正副會長共同推定之簡章旣定遂公推王玉樹爲正會長沈惟賢陶保晉爲副會長（沈未到會）葛夢樸陶思澄爲名譽會長衆無異議遂搖鈴攝影散會宣言書如下地方者國家之原質也國家者地方之積分也未有原質分子不美備而能構造完善物體者故國家政治之　明必以發展地方事業爲基礎而地方事業之發展又必由地方人士同心合力爲切實遠大之企圖以應世界趨勢組成惟一完美之大羣方今歐戰告終潮流激盪傾向和平國際大同盟主義行將實現於五大洲一地球之上中國位居亞東地大物博國民又有堅忍耐勞之精神久爲世界所稱許而我江蘇尤爲人文薈萃物産豐饒之區域年來内務財政敎育實業粗具雛形值此傾否濟屯大道爲公父老兄弟各有勵精圖治之思此正我江蘇發展事業之一大機會也如我國二十二行省各能乘此時機將地方事業盡力發展則全國四萬萬同胞平等自由之幸福數十年來所經營未遂者至此其庶幾乎同人等籍隸江蘇爲一省謀發展即所以爲全國謀發展江蘇地方政務是非得失因革損益必集合江蘇同志會爲開明强固之一大公團各竭其心思材力詳愼考慮協同進行俾一省地方行政蒸蒸日上然後聯合全國地方優秀分子以構造完善之國家其精神上之快樂爲何如其責任之重大又何如耶爰發起江蘇地方協進會凡我同志盍興乎來 
[南京快信]  
　　鄂督王占元昨密電李督商促進和議方法並稱段祺瑞派馬保民來鄂約占元赴彰德會議 
　　蘇督駐京代表韓德銘電李督報告段祺瑞十五日偕徐樹錚等專車赴彰德秦（洸）參謀（蘇督駐京參謀）晚車往 
　　江北各縣因匪勢猖獗舉辦地方保衛團去年特由各縣籌有巨欵來省向軍署請領槍械子彈軍署乃轉向日本泰平公司上海代理店高田商會訂購快槍七千枝子彈一百五十萬粒去年陽曆十一月初十在寗訂約十一月二十七日由陸軍部簽字蓋印十二月初七日預交定洋日幣二十三萬七千元訂期（兩月）限侂年二月初七日槍彈一併交清至今延期四十餘日該公司謂奉日政府命令南北和議未解决前槍彈礙難交付省議會江北各縣議員以此項槍彈係地方保衛團剿匪之用與南北戰事毫無關係特由會咨請軍民兩署據理力爭兹聞李督齊省長已允卽會派幹員赴滬向該公司嚴重交涉 
　　唐總代表復電寗垣各公團以鳳凰山鐵礦借欵事業已致函朱總代表詳詢一切尚未得復 
　　昨又有安武軍四營由九江運抵浦口轉車運蚌 
寗垣車業反對汽車公司昨又上呈齊省署籲請埀念甯垣車業恃此餬口者數萬餘人恩准將營業汽車批駁以全生計 
地方通信 
[松江]  
　　巡迴講演會江蘇省巡迴演講團第三組趙受之張鐵珊陳頑庵等三人於十五日來松擬在此間講演三日第一日講演地點擇定在圖書館第二第三兩日擬依次至西外奉高臺東外徐明宫講演第一日講演將由縣署第三科主任顧稼軒前往照料先登講璮爲三講員介紹並謂今日蒙三君蒞臨擬代表聽講人請求指出松地不良風俗並示改良方法勿爲浮夸之談致貽空言之誚云云次陳趙張三講員相繼演講陳之講題爲改良婚嫁趙之講題爲革心談張之講題爲不識字之苦三講員中惟陳操本地語言聽者尚能領略餘二人旣嫌講題太深復嫌言語隔膜故未至終會聽者已極寥寥矣 
　　運動籌備會縣敎育行政人員縣立各男女高小校長及各該校體操教員體育塲指導員等於十六號開第二次聯合運動會籌備會公議改原定之古曆四月四日運動期爲陽曆五月七日俾各校得以從容預備次又推定本會女職員及議决辦事手續而散 
[蘇州]  
　　破獲東山案盜東山地濱太湖向爲盜匪出没之所前日該處王坤泉家被盜行刦失贓頗鉅當經投報廳縣購線緝拿旋即探悉係劇盜徐么所爲該盜匿居湖屬地方於是會同師船四艘前往擒獲解送吳縣公署訊辦經承審員開庭審訊該盜供認不諱即命收禁一面據情詳請南京軍民兩長核奪 
[鎭江]  
　　流行症之近狀天時不正春寒特甚近日丹陽天王寺一帶忽發現一種流行之時症初起時週身發冷四肢酸痛喉音瘖唖兼帶咳嗽患是症者危險異常傳染極速醫生藥肆幾有應接不暇之勢 
　　趙念伯之噩耗前駐鎭第三十二旅旅長陸軍少將趙念伯係鎭屬之大港市人即革命鉅子趙聲之胞弟二次革命在鎭宣告獨立因力不敵而走黎總統繼任後歸隠鄉里至粤省宣佈自主陳炯明特電召往任爲粤軍總司令部總參議前月粤軍司令趙光（趙聲三弟）與閩南靖國軍司令宋淵源意見不洽陳總司令令往安溪調停事方寢而趙忽染喉症越二日即病殁於乃弟行營噩耗傳來鎭地人士莫不同聲惋惜該鄉紳商各界正擬開會追悼 
[揚州]  
　　小輪被盜續聞大達公司通揚班飛鴻小輪於十三夜被盜一節兹聞飛鴻小輪由通開輪時即有五人購票搭船迨行至葛港地方（又名葛甸）岸上槍聲連響時船上之盜匪（即購票搭船之五人）即響應搜查各客行李銀洋約四千五百元内有通州某孀婦三百餘元爲最慘又力發橋（即楊關分長）稅員劉某一千餘元餘即各客身邊及箱篋内搜獲云 
　　令禁朋充官中蘇財廳以所屬各縣官中營業稅憑證恒有朋充舞弊等情特通令各縣不准有前項情事佟知事奉此已分别飭食各區官中遵照 
[安慶]  
　　皖省米價昂貴之近因皖省自開春以來米價忽然昂貴由廣東來蕪購運五萬石福建李督派副官在蕪購米二萬包兼有日商亦在蕪購米是以奸商由内地收買所致日前吕省長特派專員赴蕪調查據覆該埠米商暫示跌價上米四兩五 
和之和生等米船約有百餘隻棧中存米亦有百數十萬石 
雜評一 
[和平之病（默）]  
　　自南北戰爭起而全國之國民病和平會議者將以和平醫國民之病也今和平會議因陜事梗阻而進行無望是和平亦病矣和平病而和平會議之代表於是亦病唐總代表之病甫愈朱總代表之病又聞然則果和平之病歟抑兩代表之病歟和平之病能如兩代表之病之易愈歟吾國民則甚望和平之病之霍然而勿藥也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[和議停頓中之消息（十七）]  
　　平和通信社消息唐總代表病體已瘥今已下床行動惟尚須避風數日始能出外晨間接到朱總代表來函三通（一）關軍事協定謂在和議未停頓前由北京政府曾提出協約兩件現又寄到該約附件特爲轉達先本擬由平和會議宣佈繼因續議尚須時日故已由京發表（一）爲王安瀾軍隊在陜西平利方面有滋擾情形請電前敵將領嚴加約束尚有一函内容尚未探悉李蘇督有一電致唐總代表聲明禁止運米出口理由朱總代表今忽感冒時症現已延醫診視所有來賓概不接見須俟靜養數日當可告痊云 
　　聯合通信社消息昨十七日爲和議停頓發表二次宣言後之第一日南代表一無動作因宣言旣經發出惟靜候國内外人之評判以定行止苟國内外人竟無促進和平之辦法北京政府無傾向和平之表示則南方代表亦自有應付時局之决心陸武鳴爲西南護法中堅人物日前有向軍政府曁國會辭職之耗京滬兩地遂生種種謠傳某通信社發表陸榮廷單獨媾和之傳說且謂上海和議苟不續開彼决脫離軍政府關係昨據桂籍南代表曾彦云武鳴辭職此間并未接有來電究竟有無其事尚難斷定若果有辭職之事其原因必不關於和戰問題此予（曾君自稱）所敢代表宣告者予與武鳴關係自問尚非泛泛斷無此種關健事先毫不聞知之理武鳴心理希望和平人所共知但關於和戰大計極尊重軍政府及議和代表之主張此間所接武鳴第一次來電在在可證外間揣測之語絶非眞相曾君又謂東海曾派丁乃澄携帶物品赴邕致送武鳴武鳴爲答謝故亦派鈕傳善及蔡王兩秘書赴京爲瓊瑤之報武鳴最重情誼此乃禮尚往來之常未曾含有政治上他種意味至其亂職原因必别有所在數日後必可大明吾人靜以俟之可也云云又聞武鳴辭職原因據洞明粤桂内募者言武鳴對於粤省長官遷調曾經有所主張但以某方阻障不克如願遂不惜以去就力爭辭職云云不過表示對於粤局强硬之要求而已至與和戰計畫實杳不相涉也本埠商界表示求和已兩誌前報昨日靜安寺路與南京路有新世界南北兩部各懸求速和平之長旗兩支飄揚空際最引人目勞合路口精益眼鏡公司屋頂亦掛快求和平之旗向東雲南路口中華照相館除門口兩牕貼和平救國字外并懸有力求和平之長旗先施公司二層樓沿馬路之凉臺一懸和平救國一懸速求和平永安公司亦懸立求和平之旗再東匯通烟公司及時中鐘表公司均懸相似之大旗泰豐食品公司之支店所懸之大旗上面標書國人注意下書速求和平廣生行之旗字爲力求和平保我中國尤爲切痛至山西路口大中烟公司美華利鐘號及四川路口競新花邊公司等家均有相類之大旗高掛路中 
　　國民通信社消息十七號南代表仍按時赴愚園開會唐總代表因病中体養未蒞會和議無可紀述自南代表第二次宣言發表後各商民固是一種愁慘狀態而尤以駐滬川帮浙帮閩帮粤帮各商怨聲不絶於口大致謂我輩不曉政治不管南北是非曲直但年來國内戰爭我輩受損失太大無論親族朋友幾乎富者貧貧者死已成慣見我輩今日第一之希望在和平會議和平無望我輩祗有一死云云其希望和平之切也如此前日南代表全體因陜事赴舊德國總會詰問北方代表朱總代表確已轉電北京詰問陜西至第三次停戰令奉到後何以不停戰之理由北政府至今尚無正確覆電頃據京函云近日内閣與參陸辦公處暗潮甚烈錢閣爲維持大局起見頗形退讓昨接朱總代表詰問陜事一電當由參陸辦公處轉詢段合肥段未覆故錢閣覆電亦遂擱置以待彰德會議之結果聞日來彰德會議確有主張並非討論和議破裂與否問題實在訃畫和議破裂後如何進戰如何籌欵問題云 
又日來和議因陜事愈迫愈緊後南京旣無表示廣州亦無密電據切實可靠消息云日内有武昌會議廣州會議秘密進行武昌會議以長江三督爲中樞廣州會議以西南將領及各總裁爲範圍大抵不外討論和議　　戊午編譯社消息今日（十七日）愚園辦事處收到朱啓鈐氏致唐總代表函三件以唐君尚未披閱其内容須明日發表陜西今日無來函消息又中斷一日兹將今日所得關於陜焉之消息列下（一）陳樹藩前曾以陜西紡織銅元兩廠優先權作抵向日商大倉洋行借欵三百萬充新建陸軍募練費近又以三原鐵鑛漢中興安兩府所轄煤産作抵向日商大倉組洋行借欵二百萬元派其秘書陳鳳先在漢口接洽聞已具有端倪在滬陜人已開會公决反對並函日領事聲明否認（二）陳樹藩派宋聯奎赴京上書請戰並送宋三千元爲在京運動費此得陜函所報告也 
　　旅滬舊國會議員致西南各省電廣州軍政府各總裁參議院衆議院莫督軍李參謀長南寗陸總裁譚督軍雲南唐督軍貴州劉督軍王總司令四川熊督軍楊省長永州譚省長程總司令漳州陳總司令曁各司令各師旅團長公鑒自段祺瑞毁法倡亂勾結日本軍閥一意賣國以遂其謀曁歐戰終了五國勸告講和猶復假借參戰名義編練國防軍十師軍械金錢取之日本歐戰已息何戰可參况當和議初開更無一面講和一面增兵之理唐總代表因有停付參戰借欵及取銷國防軍之抗議錢能訓所復麻電一味蠻横竟謂參戰借欵必須收受國防軍隊不能取銷且斥我無權干預意在藉停戰之機會大增陸軍以爲撲滅南方之准備其無議和誠意已概可想見陜省起兵護法血戰經年其督軍于右任復經軍政府任命自與滇桂川黔各省同屬護法軍範圍和則俱和戰則俱戰本無絲毫之疑義乃北廷假停戰之名阻止南軍之進攻抽調各路重兵全力圖陜十一月十六日之停戰命令行於全國而獨不行於陜西軍政府雖迭電抗爭而北廷不顧也及和議開始唐總代表嚴電詰責於是有二月十三日之停戰命令北代表朱啓鈐復聲言完全負責而北廷之攻陜如故戰事反益加劇烈也直至三月一日唐總代表乃以撤換陳樹藩反還侵地提出四十八時之通牒於是有三月三日之停戰命令乃最近于右任來函民軍根本地之三原直爲北軍四面圍攻危在旦夕也然後知北廷之所謂停戰所謂講和不過欺諞我友邦欺諞我國民耳彼乘停戰之際大練國防軍已成立者三師四旅其蓄意併吞西南已昭然若揭和議開始而攻陜之舉着着進行停戰三次皆成譎諞一面與我和議一面攻我以軍欺蔑南方莫此爲甚此刻中外輿論對於北廷之違約背信一致攻訐一旦和議破裂彼旣失外交之同情又失國民之贊助敗亡之期殆將不遠亟盼我護汉當局戮力同心申討國賊絶民國之禍水竟護法之全功騎虎之勢有進無退否則空言詰責迄無止境旣不甘於降服又無法以轉圜長此相持豈特無以對陜人抑將無以自處矣謹布意見不盡拳拳王法勤温世霖黄汝鑑彭介石牟琳曾昭斌許森李崎楊銘源王乃昌陳允中張書元王試功張我華羅家衡張秋白唐寳鍔鄭衡之陳九韶陳家鼎丁象謙郭人漳居正褚輔成汪噦鸞姚桐豫方潛茅祖權陳榮廣彭養光篠 
　　沈定一與唐總代表往來函前浙江省議會議長沈定一因前議和地點問題外問有種種傳聞特函致唐總代表請其明白宣示唐總代表當即明白答覆兹錄其往來函稿如下（沈致唐函）少川先生執事側聞南北和會商定地點時執事與北代表約之事（一）不提懲辦禍首（二）不提國會（三）取消軍政府其言出諸秀山督軍之口並謂彼及執事均與畫謀此言流播速於懸燧國人聽說驚駭萬狀其虚其實來事可見先請示覆以釋羣疑此頌公綏沈定一手啓（唐覆沈函）劍候先生執事承惠敎足徵摯愛不勝感佩惟荷問所謂出諸秀山督軍之口者事乖恒理豈僅非實秀督素以明白著當不至有此　言謠惑之來誠堪浩歎惟儀以地點與北代表交涉時祇以地點爲限地點以外絶未及他此堪爲國人告者來書所云其虚其實來事可見誠名言也厚荷關愛特此奉復順頌道祺唐紹儀啓三月十七日 
[商帮協會促進和平之辦法]  
　　旅滬商帮協會因和議停止深虞重罹兵禍特開會議籌議自保方法已誌昨報昨日午後二時該會特開緊急會議到會者沿海各埠及長江一帶之客帮甚多首由會長鄒靜齋起立鄭重詳述和議停止對於商業之關係次論及稅法平等爲吾商人日日所希望欲求發展商業非得平等之稅則不爲功如國内和議破裂則歐洲和會之發言權當然取消吾商界欲求安妥營業及享平等稅法之權利須先維持國内和平欲求國内和平非空言所能成功吾人求和不得阻戰不能但不能不以吾人固有之能力以求自保自有之能力維何即暫停裝貨是也鄒君說至此全體起立爭呼停止裝貨丨丨停止交易丨丨等他和了再做不遲丨丨高呼之聲達於户外鄒君一再勉慰始歸鎭靜旋即决定辦法致函商業公團聯合會請速開團體緊急會議以便與各團體一致進行云 
[商業公團緊急會預誌]  
　　上海商業公團聯合會迭接中華工商研究會中國烟酒聯合會商帮協會等各團體來函僉謂南北和議停頓市面恐慌萬狀請開緊急會議以挽危局并經各公團推舉正式代表到會敦促進行而陜閩及沿江一帶旅滬公團所來函件語意尤甚急迫現聞該會已定舊曆本月十八日午後二時仍借座寗波同鄉會開緊急會議公决辦法云 
[旅滬陜人最近之兩要函]  
　　致各和平團體函敬啓者近以陜事屢凟鈞聽幸蒙力爭曷勝感泣惟昨晚又接三原于督軍八日確信藉悉相橋興市戰事益烈岐山乾縣被圍愈急各路垂危涇原岌岌證以外人通函西報記載事實確鑿萬難諱飾夫去歲十一月十六日北京停戰命令旣無絲毫效益今年二月十三日宣佈五條辦法朱啓鈐所謂十三日以後負責錢能訓又謂十七日以後負責猶無絲毫效益前以南代表之通牒北代表之辭職與夫和議之停頓北京遂於本月三日下第三次之停戰令且自謂嚴厲有抗即懲迄今又無絲毫效益且愈趨愈遠則錢能訓之麻電陳樹藩之歌電庚電所謂停戰及遵令者均屬欺罔巳毫無疑義似此故延戰禍破壞和局使全國渴望和平者均陷於悲境使和平會議竟無絲毫迴旋之餘地無論陳氏年來兇横殘暴罪惡滔天已構成殺無赦之罪犯即此再三抗令破壞全國人企望之和平亦在國人皆曰可殺之列若對此禍亂之原不迅爲斷然之處置則和平前途决無幾希之望况陳勸民種烟按公科稅計數約在千萬以上不久即可收訖陳决用此項全購軍械是不特滅絶人道貽累邦交應爲人羣所不容而决心作亂慘無人理尤應爲國民所共棄諸公主持公道酷愛和平值兹全國和平之時何以使吾陜猶獨居戰爭之中何愛惜一抗令挑釁破壞和平之陳樹藩而甘心犧牲八百萬陜民也特再泣懇敢請迅電北京並聯合其他各和平轉體代表國人公意爲一致之陳請速撤陳樹藩並依法嚴懲則諸公素所希望之和平或可實現受其賜者不僅三秦八百萬人民已也肅此泣陳竚候明敎順頌公安旅滬陜西同鄉會上三月十七日 
　　致萬國禁烟總會及各使館各敎會函萬國禁烟會公鴉片流毒中國久矣前者中英商訂專條種運吸三事限十年禁絶前年（一九一七年）四月適屆禁絶之期英使特派專員會同吾陜地方官吏履畝親查已會報毒卉肅清此固陜民之幸福亦中國之信義又貴會仁人志士提倡敦促之明效大騐也不意北京政府任命之陜督陳樹藩於烟苗甫告肅清之後卽逞兵作亂又爲延長戰禍之計遂倒行逆施令民種煙勒收巨欵派兵販運設局專賣先後所獲約六七百萬此前年及去年上半年之實在情形也其當時令種之文告及一切事實陜民已專報貴會並編登中西各報事俱可稽兹不多贊乃陳氏好亂性成貪殘無度去秋又重發種烟之令且以縣區之廣狹爲種烟畝數多少之比例每畝勒抽稅銀八元興平一縣土棍包稅已認交總數五十萬元陳氏勢力範圍各地（民軍範圍内從無烟苗一株）計可共收烟稅約千餘萬元報載北京委員余詒由西安電京所言亦復如是則陳氏大收烟稅愈可證明且陳氏經收煙稅特設專局以劉瞻漢長之包賣烟膏亦設專局以岳峻長之其於種運吸三者均明目張膽提倡之巳屬國人皆知之事最近陜西戰事之不停陳氏恃巨宗烟稅爲後盾乃其最大之原因陳氏近日宣言此種烟稅將純用以購買軍械則其藉烟稅以禍陜尤堪痛恨故陜中過去及未來之戰禍皆以烟稅爲樞紐陳氏因烟稅所犯之罪惡不特爲烟犯且爲刀匪陜民因烟草稅所受之痛苦不特死於烟毒且兼死于兵禍矣况烟禁一弛流毒萬方質諸貴會平昔禁除烟毒之苦衷當亦有惄然不安者然則對此兇横殘暴毫無人理之舉諒亦同深憤慨也若以吾民之言或有未信敢請一面電詢留陜敎士一面即日派員赴陜查勘即知蓬勃茂生之粟已徧植阡陌問也抑有進者民國二年六年間以種烟事吾民生命遭公家慘戮財産遭公家損毁者不可數計此次陜西私開烟禁純由陳樹藩一人所爲將來所有一切交涉均應由陳氏負責且徐世昌旣有决心令滬上焚土而不禁陳樹藩種烟北京委員余詒旣有報告而徐氏猶置匿罔聞則徐尤不能不負責吾民痛桑梓之瀕危憫同胞之垂斃用敢不揣冒昧抒情凟陳應懇貴會迅予主持並電英公使即日向北京政府嚴重交涉即按照禁烟條例嚴懲主犯陳樹藩以維烟禁而蘇民命不勝待命之至陜西旅滬同鄉會上十六日 
[華僑平和會請辦陳樹藩]  
　　前日（十六號）下午三時華僑平和期成會開職員會並歡迎名譽會長葉景僖及曁南總局代表蘇君明開會後首由副會長朱遐九宣言歡迎誠意繼各職員討論對於南北和議維持方法朱遐九主張嚴電北政府請速懲辦陳樹藩以謝天下洪孟揆主通電全國請各法團一致力爭當即擬電拍發電文如下 
　　致北京電北京大總統國務院鈞鑒歐美各國視陜西問題非常重大使因陜事而影響歐會公等罪惡千載莫贖南北和議破裂實陳樹藩一人之罪公等何愛惜陳樹藩一人而甘失全國人心召滅亡慘禍耶僑民居留異國痛苦尤深謹迫切泣陳懇迅速懲辦陳樹藩以謝天下千鈞一髮稍縱卽逝惟公等裁之華僑平和期成會叩 
　　致全國通電全國省議會商會敎育會各團體公鑒和議破裂中國代表在歐會無發言資格自侮人侮國將不國敝會已嚴電北政府請速懲辦陳樹藩以謝天下庶狂瀾可挽和議早决用懇貴會一致力爭無任盼禱原電附呈華僑平和期成會叩 
[醴陵請願代表上王廷楨書]  
　　醴陵請願代表傳屯艮等上長江巡閱副使王廷楨書云子銘將軍節使麾下（中略）今者中外渴望之和議得將軍斡旋之力賡續開會在指顧間而吾體及吾湘所請願諸端曾經提議交付審查者將亦得以續議惟湘等所有請於將軍者吾醴備受慘禍焚殺淫掠四境爲墟民無所依倒懸莫解雖經湘等請願救濟竊恐和會視爲局部之局部莫得所求而湘等此行等於虚設誠願得有力者爲和會一言議予醴陵專卹庶使孑遺慘痛得以稍舒兵後流亡得以復業人民重感國家之惠亦將漸消其怨憤之氣而納諸軌物之中此湘等所日夕禱祀以求其人而未得者惟將軍握和會主盟執南北牛耳而又仁厚信篤所言必從用求廣錫類之仁推屋烏之愛長江千里同隸帡幪哀鴻百萬實霑膏澤湘等受全縣父老之託爲民請命旣見君子不敢不言詩曰中心藏之何日忘之他日不敢忘將軍之大惠者豈惟湘等將見買絲繡之鑄金事之者遍於三湘七澤間也謹附上醴陵請願書湖南善後協會請願書各一本醴陵兵燹紀略湘災紀略各一册諸希鑒察藉叩勳安醴陵請願代表傳熊湘文啓纛謹上十三日 
[繼續遣送敵僑之籌備]  
　　議定續遣日期遣送敵僑一事第一批業已放洋現由遣送敵僑事務局議定目下陸續到滬之各敵僑准定四月一號爲第二批放洋之期第三批准於五月一號遣送出洋至第四批日期因恐各省或有遺漏必待查明後方可一併遣送故須與第三批逾隔兩月准定七月一號將全國所居敵僑遣清昨已將所定二三四批遣送日期照會駐滬領袖領事及各國領事查照 
　　重定報到簽字單遺送敵僑事務局自第一批敵僑放洋後對於第二次遣送敵僑手續又重復佈置聞昨日督會辦規定敵僑報到簽字單須自己註明住居何處何日得能上船須一一載明聞此項簽字單將於得期三實行 
　　再行添設待船所遣送局自第一批敵僑遣送啓程後已將各待船所取銷惟留王家闕路普益習藝所之第一待船所以備容留租界敵僑現因租界敵僑計有六百餘名第一所房屋不敷容積故該局又在新普育堂添設第一分所現正從事佈置日内卽可開辦 
　　各處敵僑續來遣送局因第二批敵僑亦將次起行特電致各省如尚有敵僑殘留速卽送滬以便遣送現接各省復電如河南山西安徵陜西貴州南京睢寗常熟等處均已無應遣敵僑惟福州李厚基復電尚有汀州敎士歌倚徒等三名應遣應留尚未决定云該局昨接四川重慶來電現有敵僑郭勞璧柯納告魏選生蘇靜德等四名已於本月六日派員護送啓程赴滬請爲接護又前駐京師德粤兩使館之各該國士兵共有二百餘人曾於絶交後一併送往塘山收容所鹽視兹由塘山收容所長將鹽視之德奥士兵二百餘名派員護送赴滬約今明可以抵埠昨日均由該局派員並知照駐站各軍警預備接護 
　　廣東敵僑未到淞滬警察第三區署長曾永奎昨奉徐警廳長電話謂有敵僑德人男女老幼計五十五名由廣東搭太古公司綏陽輪船來滬定於本月（十七號）到埠停於浦東華通碼頭届時仰卽飭警前往照料等因曾署長當即委派巡官劉恩誠督同長警前往碼頭預備一切浦江中則由淞滬水巡隊潘隊長帶同長警一排乘坐救生局小輪泊在該處碼頭守候至下午五時尚未到埠 
　　護照加戮免遣滬海道尹公署昨接江蘇督軍省長麻電云前以敵僑住居境内給有登錄及檢查兩種執照此次免其出境各敵僑按照内務部宥電應於護照上加蓋特准居留戮記此項護照是否指登錄執照而言應否由原登錄之機關加蓋即經電請内務部核定去後頃接内務部支電開查本部宥電規定免遣敵僑於護照上加蓋特准居留戮記所謂護照即指登錄執照而言戮記係由原登錄之該管地方官廳加蓋特復等因仰即分别咨行遵照辦理等因王道尹已轉令所屬各機關遵辦矣 
　　和領請留德員駐滬和總領事請留德員一事現經遣送敵僑事務局據情與英總領事磋商英領法磊斯以奉該國駐京公使來函謂和領能用海關辭退人員最妥盧督辦現擬轉詢和領如不得同意將電請内務部定奪 
　　寡婦函請免遣遣送敵僑事務局昨據北市分辦處函稱德婦透來力子確係寡婦應請照章免遣云 
　　拍賣敵僑傢肯敵僑遣送回國後寓滬德奥人住宅内傢伙器具咸由寳和魯意師摩等各洋行經理售去聞共有二百餘處自上星期起數禮拜内尚不能售完故呌價極爲便宜云 
[日本皇后號將開赴温哥武]  
興昌輪船公司之日本皇后號定於三月二十二日（星期六）開往美國温哥武經過日本各處 
[大平洋公司推廣貿易計劃]  
　　總商會致全體會董公函云徑啓者頃據舊金山大市街一百十二號美國太平洋貿易公司書記麥倫君函稱新金山出産豐富廣銷中國印度暹羅奥大利亞巴達維亞曁南洋羣島現由敝公司提議組織公司在中國開辦工廠推廣銷路擬籌集資本自七十五萬至一百萬美金半歸華股敝公司開設有年對於此項事業幾經研究認爲利益優厚擬於正二月間派敝公司重要人員來華調查先在上海設立機關漸圖推廣各埠請將計畫轉告中國資本家預先籌商以達中美合辦之目的他日利益之厚可操左券也等語到會查該公司爲舊金山商會會員所組織頗有聲望所擬組織公司實爲推廣商務共圖利益起見應請貴董通告各會員倘有意見請逕向該公司麥倫君陳述可也 
[絲繭業借欵准緩提還]  
　　去冬絲繭業因貨物滯銷金融周轉不靈曾經江浙皖絲繭公所函請上海總商會轉電財政部撥欵維持奉電核准飭由中國交通兩銀行就近維持定額一百萬兩由商會擔保約期今春出口時歸海關稅司帶徵每擔還銀三十兩在案嗣因時屆三月已經逾期財部以公欵支絀特派宋陶兩委員來滬催提旋經該公所陳述緩還意見略謂因歐戰雖和外洋商務未能復原待新繭上市後貨色出口似可照提歸還云云繼經部中駁斥該公所又請求通融兩月期限俟四月一號起出口時照案履笔現已經部中核准故該公所定於日内通告三省絲廠之借欵者一體查照云 
[花邊商店組織團體]  
　　本埠經營花邊各商店鑒於歐戰已止海外貿易日有起色亟應聯絡整頓貨品劃一售價以免低價競售同遭失敗聞由南京路競新公司萬選青聯合同志發起 
三馬路太和園宴聚同業會議籌備手續并擬一切章程一俟籌備就緒再開成立大會 
[江寛案第十九次續訊紀]  
　　昨日（星期一）爲楚材撞沉江寛船案第十九次續審之期原告方面代表傳筱庵及中西證人律師麥克樂均到庭惟馬斯德律師因病未到被告方面楚材艦長趙進銳與陳代表等及穆畢兩律師均到庭仍由審判長沈壽堃率同陪審官四人出庭午後二時二十分宣布開庭即據原告方面麥克樂律師起立陳述馬斯德律師有病委敝律師代表述畢穆安素律師起立聲稱本案迭訊情形已詳言之不再申述惟楚材方面證人今已到堂請訊再本案敝律師應對付之問題（一）應誰負責任（二）專帮助救人（三）没有放槍按兩船抛錨在京漢鐵路旁邊（一）係楚泰（二）係楚泰有總理楚材有衛隊楚泰先起錨開船楚材遲了一歇開船楚材兜了一大圈子始走此時彼船（指江寛）應見綠燈楚材駛英里三分之一時江寛白燈亦見了後紅燈綠燈亦見江寛正對面而來楚材見紅錄燈放一汽笛江寛並不理會江寛已不在應走之線自放二汽聲從此後即碰了至没有救人一語楚材有錨鈎掛住後來擊鈎斷練錨落那時遂碰楚材朝前走力未盡故仍前走此時楚材擬退後江寛仍前進而楚材退受流水之影響以致又互撞一下惟此撞並不十分有力且此時楚材尚救江寛船上一百餘人有證人證明而楚材船頭亦打壞有水冲進楚材舢板有四左二只右二只尚有小舢板排在後面計有二條一條打下去一條打壞尚有二條一爲船無篙子須用汽至至第四只舢板有三四十個衛隊因驚都跳上乃衛隊跳上舢板吊起繩斷以致不能應用衛隊因此下水至開槍問題楚材水手都不帶洋火惟軍火有的亦封鎖其匙在管帶處所以楚材水手决不能放槍因無軍火之故且江寛證人供見開槍者爲灰色軍衣故此問題否認衛隊係黄色軍衣後楚材自顧地位也危險因錨不能起即斬斷練開至福中公司碼頭有三問題應請堂上注意第一問題在未撞以前楚材已停機第二問題楚材離岸有一千二百尺第三問題一錨尚在碰船處未起是以證明楚材當時如何情形此刻已看過云云語畢繼據畢士華律師起立陳述今有楚材艦長趙進銳在堂請訊即令具證人甘結後畢問是否楚材艦長趙進銳答是問此次你艦由漢開往何處答送總理問兩船相碰情形你都知道否答略知問你聽見二回聲還是自已船他船放的答係他船放的問此時你在何處答跑到船面上了問你跑到船面看見碰否還是兩船碰還是一船碰答没有看見問有否聽見别的船聲音答没有問碰之後你做何事答我趕緊到船頭看看問你有無看見奇怪答祇見兩錨落水問何以要落水你可想否答係碰落水的問你船左邊錨如何答都下去問右邊錨練拖下去有多長答八十多托問你看見有别船否答看見一船往前走訊至此宣告休息二十分尚有趙進銳經麥克樂駁詰供詞甚長明日續錄訊畢已六時許堂上諭令星期四下午續審 
[江浙水利聯合會繼續開會]  
　　江浙水利聯合會昨日在愛多亞路江皖水利會辦事處繼續開會浙江會員到會者李乾孫沈耆洛潘澄鑑陸其禾錢宗翰盛邦采金鴻修徐允一朱景章葉葵軒江蘇會員到會者金天翮宗嘉祿董永成鄭立三狄乃健葉理封龐樹典袁承曾陳伯盟宋承家林力山又特别會員黄以霖汪啓泰等共三十餘人下午三時開會推定黄以霖主席選舉副會長江蘇沈維賢浙江潘澄 
 
 

Page 11

 
 
鑑當選隨即推定金天翮起草議事細則推定宋承家到崇明歡迎正會長王清穆到會組織會務定期十九日續開會議 
[蘇浙路債權團開會紀]  
代表進京之旅費問題 
　　蘇浙路債權團因要求債欵發現一事於本月二日開全體大會公舉汪幼安楊鴻生陳則民虞迪人等四人爲代表訂期入都與交通部交涉特函請兩路清算處添派代表一二人共同晋京協助並請於兩路項下提撥代表旅費洋三千元俟結束匀攤等情巳迭詳前報兹悉該債權團現接兩路清算處復函大致以敝處節經代表入都與部交涉數年來僕僕都門已成慣例貴團選舉代表入都旌旗一新必能得生力之效自宜分道並進各盡其責方爲得力否則彼此均屬駢枝至浙路股東不下六七萬户散處各地徵集匪易欲速求全意見各異敝處經收經付不得不格外審愼所云先撥用疑礙難如命等語該團各團員以清算處對於該團所商兩事均經否認昨特開會籌商進行方法經衆討論後僉以添派代表協同入都一節本屬無關緊要該清理處旣不願加入應聽自便惟旅費爲代表晋京所必需應即另行設法俾早起行維時團員中之執有巨欵路股者數人均願擔任籌墊當場認定欵數惟衆團員以此事關係兩路債權全體未便僅由少數人認墊主張如股東之執有萬元以上之路股者每萬元籌墊五元以期衆擎易舉經衆贊同决定即日起徧登廣告知照各地兩路各股東請將所執股票之號數票額及姓名住址報明本團掛號並繳墊欵俾各代表早日晉京向部要求以達最終目的 
[旅滬潮州人歡迎楊交涉員]  
　　昨日本埠潮州會館潮州糖雜貨聯合會各商於洋行街潮州會館歡迎新任交涉員楊小川門首點綴生花還我使君四字到會者郭若雨鄭建明鄭子嘉黄少岩李少庚鄭仰之鄭淇亭曾明邨陳玉亭陳芝初陳星帆鄭績臣郭穆齋鄭鑑之鄭晉卿馬義臣鄭友松許奏雲等百餘人下午二時開會由黄少岩讀頌詞謂維已未仲春歐戰偃息世界和平我國亦南北弭兵内外合德祥風洽宙化日通寰於時爲我小川楊公蒞任江蘇交涉使之期滬海商民𩟚鼓軒舞以爲有可賀者三滬上爲通商巨埠公前兩官斯土提倡國貨研究工商破除吾國數千年官商隔閡爲歷任以來所未有召棠郇黍載道口碑今使節重臨必能爲我商界造無疆之福此可爲滬埠商民賀者也吾國商業以滬海爲集中内地風氣視滬上爲轉移得公開物成務恤商惠工滬上實業之振興卽全國商業之發達此可爲我國商業賀者也今歐戰告終環球列國本人道之正義租織國際聯盟會以求世界之永久和平公素抱大同主義與美國威爾遜總統所論世界和平同一政見滬上爲外交衝要得公折衝樽俎必能中外交孚增進國際良好之睦誼造成世界和平之幸福此可爲世界賀者也爰爲之頌頌曰公之德望有邁春申公之仁政普澤斯民萬邦允協四海同春歡呼鼓舞還我使君云云繼由楊君起立答詞略稱鄙人三任斯職德薄能鮮深虞綆短汲深現當歡戰告終世界大勢一爲遷變已由大砲主義進而爲工商主義我國地大物博礦産之富甲於全球此外出産之豐亦五洲所罕有實爲世界最宜於工商之國滬海爲通商巨埠交涉一職與商業有密切關係商業諸公如有關於商業之交涉及關於振興實業事件可請隨時到署指示一切鄙人無不盡心竭力勉爲其難以求副諸君子提倡實業之厚意近有一事尤可喜者昨聞我潮帮各商已籌集得巨欵五十萬元在上海設一貧兒敎養院使貧苦之兒他日皆可成爲富翁爲社會上化去無業之游民卽爲地方上增進安寗之秩序於工商上尤有莫大之影響不分省界一視同仁實爲空前之義舉鄙人當代表貧兒爲諸君致謝云云次由許奏雲黄少岩演說旋用茶點歡叙至五時而散 
[部員來商松黑江防計畫]  
　　海軍部前因收回松黑兩江航權除由部派委視察員王崇文前往黑省察勘布置江防外令行本埠海軍司令公署選撥軍艦前往駐防經藍總司令派撥利捷楚同兩號軍艦前往業已啓椗開往防次而部視察員王崇文君在黑省察閱江防亦已事竣於昨日南下抵滬當詣海軍司令公署謁會經藍總司令延入客廳磋商松黑兩江之防務計畫密談良久始興辭而别 
[匪徒白畫搶刦烟紙店]  
　　本邑人沈仲山現在本城虹橋南首十二號門牌開設祥成烟紙雜貨店昨午十一時許怱有匪徒王長根突入該店櫃中尚有一匪在外把風王匪入櫃後將賬臺上大洋四元小洋三十三角銅元十二枚攫取向南入小白　而逸沈追出大聲喊捉由崗巡趙鳳桐帮同追趕王由大白　逃出轉入虹橋大街即被趙警拘獲抄出原贓傳同沈仲山押送二區二分所餘匪逸去當經孟警佐研訊一過王供認攫洋惟求恩宥孟警佐以其白畫行刦立命備文派警將王並原贓申送警察廳訊辦沈仲山着自行投廳候質 
[僞造鄂錢票犯引渡後消息]  
　　公共租界破獲新記浜路二十二號門牌私造湖北官錢票之李心坪李王氏艾文彬艾劉氏等六人由公共公堂訊供後引渡松滬護軍使署是日適值星期至昨日午後經該署軍法課員飭提艾文彬李心坪王子儒蔣得霖艾劉氏李王氏等男婦六人至案研訊一過艾等均供詞支吾遂判分别收押私造僞票器具存案一面諭令由鄂來滬委員芮巽言等速返湖北取到正式公文來署方准將艾等帶回湖北歸案訊辦 
[求新廠已歇小工毆傷日人]  
　　南市求新機器造船廠内之日本人小野氏近因廠内各小工不合工作將劣者停去五名詎該小工等因此懷恨於昨日上午乗該日人在廠之際擁進猛毆受傷頗重當由該廠急發電話知照高昌廟警區由李巡官督率長警馳往該廠將行兇小工五名一併拿獲立卽備函解送地方檢察廳訊辦一面將該日人送請日本醫院診治 
[寳山縣敎育會成立]  
　　寳山縣敎育會前日開臨時會到會者四十六人首由會長錢淦報告該會組織情形大致謂依據部頒敎育會規程專以研究敎育事項力圖敎育發達次提議經費次核議預算决算次公决會員資格再次提議修改章程付衆討論逐條修正通過呈請官廳備案并設會所於該廳邑廟東廳宣告成立 
[青年會歡送雲南佈道團]  
　　四川路青年會昨晚開歡送雲南布道團會來賓甚衆由該會德育部委辦長馮釗光牧師主席先以祈禱唱詩奏樂次由德育主任鈕立卿登臺表明歡送宗旨謂此番傳道一爲應時勢之要求二純係華人之特創三遠道離家之熱忱津津有味聞者感動次總幹事曹雪賡誦贊美詞詮明同胞二字眞義並代陳麗娟女士唱詩一闋次馮釗光起言今日之會特爲歡送諸君而開然有歡送必有歡迎至歡迎時想必更加令人滿意云云又次梅義達女士說明此次布道之種種方法及其要義再次桑堅棠牧師答詞極言吾人遠道赴滇布道雖曰茹苦含辛然終望上帝保護庶他日回申得有良好結果更有羅文光獨自唱詩末乃殿以焚土影戲散會時已鐘鳴十下矣 
[少年團宣講記]  
　　少年宣講團講員汪震顧惟一沈增培等於昨日（十六日）午後在法租界南陽橋宣講今日處世要道公共衛生及鴉片之歷史等聽講者以下級社會之人居多約二百餘人至六時始返團聞該團是日本擬與江蘇省巡迴講演團在邑廟豫園開會因佈置未妥故改爲下星期日云 
[商務書館之函授學社與同樂會]  
　　商務書館附設之函授學社英文科自去年入冬以來報名入社者頗多因此批改課卷日不暇給故又添聘劉志新夏曾薩二敎員劉係之江大學畢業生精於英文文學夏係江蘇高等學校畢業生曾歷任各學校英文教員云 
　　又商務書館寄宿所同人爲聯絡感情交換智識起見組織已未同樂會内容分游藝演講等部兹定於本月十九日下午八時半由該會會員田耀華演說（經商之目的）田君曾執敎鞭有年客歲始棄學就賈執業於該館今演說是題爲今日商界青年所必須研究者屆時想必有偉論也 
[烟酒公賣分局近事兩則]  
　　江蘇二區烟酒公賣分局劉局長際士前日接文省局長訓令云奉北京烟酒事務署電令以本署成立以來核得上年各省區所屬徵收烟酒釐稅烟酒牌照稅烟酒公賣費收數短絀值此整頓之秋恐有各該屬員從中弊混欺餙情事亟應派員分赴各省調查情形一俟復到後再定優劣是以特派黎邁赴蘇省各區實地調查限兩月竣事等因劉局長當即轉令所屬各分棧主任一體遵照若該員到滬調查時務各隨時接洽切勿視爲緩圖以重國稅云 
　　劉分局長又接北京烟酒事務署電令所有各認商認繳釐稅及公賫費並新增數目務限文到五日内飭屬分别列表塡就彚報來署以憑稽核等因劉局長即將奉頒表式印刷多份轉令所屬各分棧迅將徵收情形分别照塡務於文到三天内呈報來局以便彚總詳報 
[廟中演戲之禁止]  
　　西南鄉長橋鎭迤南有錢漕廟焉該處地當上海與松江兩縣交界邇來該廟住持召集汆來戲班每日在廟開鑼演戲入内觀劇者每人取資數十文一時附近鄉民往觀者途爲之塞事爲松江上海兩縣警局訪悉誠恐滋生事端於昨派警前往傳諭該廟住持限次日停止演戲以免滋事 
[車夫違章保洋充公]  
　　黄包車夫戴長君前日午後在滬西麥根路向行人兜攬生意被一百二十四號印捕查見以其違章連所拉之三千零七十四號黄包車一併帶入捕房存洋保出昨經公共公堂中西官傳訊不到判將保洋充公 
[原告受傷未愈]  
　　寗波人朱阿才前在北福建路（即唐家弄）被同鄉人何文生糾黨尋釁將其設傷由一千三百六十九華捕代爲雇車送往醫院醫治並將何拘解公共公堂訊押在案昨經中西官復訊因原告之傷未愈故仍判何押候原告傷愈再訊 
[兩被告交保候訊]  
　　隆泰莊在公共公堂控方如松不付期票銀六百六十兩又婦人高葉氏控夫高安弟不顧贍養各等情昨由駐廨包探將方高兩被告傳案經中西官諭令分别交保過堂候訊 
[汽車夫玩忽業務之懲儆]  
　　汽車夫朱阿三駕駛五百九十號汽車不愼輾傷宰猪作主徐林寳之六歲女孩祥鳳一案業經地方檢察廳預審明確起訴審判廳昨日午後經該廳屠許推檢兩官開庭飭提朱阿三上堂略詰之下當庭宣判玩忽業務傷害他人之所爲姑冤處拘役四十天以儆 
[電車撞斃小工]  
　　英商電車司機人陳同生前日駕車由十六舖至楊樹浦路經法租界洋涇浜適有掮包小工某甲由碼頭上掮包至棧中行至軌道不及避讓致被撞倒頭部受傷旋即身死後由巡捕到來將電車號碼抄錄稟明捕頭一面將尸車送同仁輔元堂騐尸所昨日上午經法廨中西讞員蒞堂檢騐得某甲委係撞傷頭部致命身死因無家屬諭由該堂棺殮聽候核奪 
[冒查商船案證據不足]  
　　水巡捕房包探何阿春昨拘瑞鎔鐵廠小輪上老大奚翠生與船夫丁金龍湯北海三人至公共公廨請究即據捕頭梅羅上堂譯訴被告等曾與在逃同黨多人冒充海關巡江吏搜查商民船隻係屬違法應請澈究並據見證江子林投稱在大英公司輪船上爲更夫本月十五號夜二時許目覩被告等數十人在旗昌碼頭搜查經過船隻云云又據吳掌生供稱是晚渡浦亦被湯北海等搜查是實訊之奚翠生供稱是晚十二時半偕丁金龍回家祗留　北海守船並無糾衆搜查船隻乞鑒丁金龍所供與奚略同質之湯北海供稱見證所供各節全屬子虚實被誣指求察關讞員核供商之英領卓君以原告所控證據尚欠充分會判將案註銷被告一併開釋 
[新世界附近之搶飾案兩起]  
　　匪徒周阿四前晚在西藏路新世界游獻塲附近攫取女子鮑仁金珠花又常熟人陳阿品同時亦在南京路搶取婦人董張氏金挖耳均　贓逃逸被包探居阿巧榮錦林分别拿獲拘入捕房押至昨晨併解公共公廨經中西官先後訊明判周押西牢一年陳押九月分别示儆 
[敲詐剝衣游行示衆]  
　　江北人王長福王根喜兄弟被流氓李德俊龐金傳萬永慶等軋至閘北新民路華洋樓茶館藉端訛詐剝去衣服質洋二元控經四區張署長拘解司法科究辦已紀昨報兹悉此案已經段科員訊實判將爲首之李德俊發交四區派驚押令游行各馬路示衆五天期滿與龐萬等併送地檢廳懲辦 
[誘匿女孩並無確據]  
住居閘北新民路北南林里之常州人王貴保在四區一分所訴鄰婦陸王氏拐匿伊十二歲之女寳寳有車夫姚西克目睹等情經楊署員命解司法科訊核已紀前報兹悉此案已經段科員質訊因無確據證人供詞亦不甚可靠判令陸王氏取保開釋矣 
[法租界破獲烟窟]  
　　法租界大自鳴鐘捕房捕頭阿而風西日前查悉大馬路吉安里九號門牌某姓家私設烟榻容人燈吸故於前晚帶同包探任坤揚及暗差捕數名前往該處抄出烟槍烟具甚多連同賣烟人一併帶入捕房諭令存洋保出聽候解送公堂訊辦 
[控追房租案兩則]  
　　泰安祥席店主張寅生昨至昨至法公堂控房客劉子貴虧贍租洋一百五十元不付請求訊追劉供房屋實係商人向宋姓轉租雖欠租洋並無如此之多原告前因債案管押案下曾由商人代墊去燃點自來火費洋七十八元今有捐票呈鑒照商人核算虧欠無多請求訊斷原告又稱劉並無與商人代墊自來火費請核中西官判各退去限七天着被告將租摺呈案察核 
　　新端和洋行前遣收租人至法公堂控稱瑞福男十五號房客王朱氏虧欠三個月租洋一百二十六元求追後朱供認欠租當付一個月餘求寛限判限十四天還清在案昨又屆限傳訊王朱氏供婦人祗有洋四十二元餘欠仍求寛限原告稱朱氏有意不付請求嚴追中西官以朱氏不應抗限判着二十四小時内還清 
[女傭與姘夫串竊之押儆]  
　　婦人王朱氏前在雲南路一百零八號門牌女子范金寳家爲傭因與姘夫沈金根串竊其主值洋二百元之綢皮衣一箱逃逸被控捕房於昨由探將氏與沈一併拘解公共公廨請究並將各押店吊到原贓呈案經中西官向被告男女訊明判沈押西牢半年朱氏押女所三月分别示儆贓交原告領回 
[過犯又竊金押髮]  
　　寗波人嚴品榮前晚潛入虹口茂海路二百三十四號門牌殷仲甫所開之茶館内竊取殷妻陳氏值價洋二十五元之金壓髮一只而逃被殷夫婦報告捕房派探楊阿泉於昨晨將嚴獲解公共公堂即由原告殷仲甫殷陳氏上堂訴明被告於前晚夜半乘伊等出外之隙從後門潛入内室竊去金壓髮情形詰據嚴品榮供稱此項餙物係先向借用因殷陳氏不允故往私取但事後即與該氏說明等語關讞員核供商諸英卓副領事以被告係屬過犯判押西牢三月以儆 
[押儆行竊之造意犯]  
　　婦人錢朱氏誘令同居女子陸金弟竊取滬西勞勃生路公益紗廠内紗管棉紗等物携贓逃出被靜安寺捕房某包探查見將氏與女一併拘押公廨昨晨解經中西官逐一訊明以女無干開釋錢朱氏判押女所三月示儆 
[巡官緝獲竊犯]  
　　浦東爛泥渡榮昌火柴廠於上月抄在浦江中被竊去自來火十五聽曾報水陸各警署飭緝昨經三區總署巡官劉恩誠帶同線人在陸家嘴緝獲竊犯張富生一名帶署訊據供認竊取不諱曾署長判解警廳司法科訊辦 
[匪徒攫取金環]  
　　昨午十二時有年近花甲之婦人某氏行經本城俞家弄中段忽有匪徒三人將氏軋住攫去耳上金環一對而逸該匪等從小弄中穿出至喬家浜路奔逃該氏不捨盡力追喊由暗差巡警聞聲追上將一匪拘獲餘黨逸去搜其身畔已無原　遂解送該警署訊辦 
[有意拆梢禁押兩月]  
　　陳阿根在虹口茂海路九百六十三號門牌屋内開燈吃食鴉片烟被向爲鋼匠之陳同大瞥見指爲違章私賣希圖拆梢洋一元由包探周小弟查見將兩陳與烟具一併帶入捕房押至昨晨解送以共公堂請究經中西官訊悉前情以陳阿根尚無私設烟榻售賣證據從寛判令　釋陳阿大實屬有意拆梢著押西牢二月以儆 
來件 
[留法勤工儉學會說明書（續）]  
雖然通工易事最完全之制如吾人理想所謂各盡所能各取所需者尚未能見諸實行也現今社會之通工易事乃以吾人之工作取得普通之價值而後以之購吾之所需兩者之間往往不能得平均之度於是以吾工之所得易一切之需要常惴惴然恐其不足焉吾人於是濟之以勤勤焉者冀吾工之所得倍蓰於普通而始有餘力以求學也顧勤之度終有際限而學之需要或相引而日增則其道又窮吾人於是又濟之以儉儉焉者得由兩方面而實行之一則於吾人之實用務撙節其不甚要者使有以應用於學而無匱弗拉克蒙欲赴羅馬而習造像與其妻日節衣食之費五年而旅費乃足律賓斯敎執業棉廠而研究拉丁文及植物學醫學所得工資從不妄費而悉以購書是其例也一則於學問之途用其費省而事舉者書籍學者所需也吾力能購則購之否則如伯律敦之借用於書肆吳爾之借鈔於友人可也儀器學者所需也吾力能購則購之否則如伯拉克之以一水鍋兩寒暑表治熟學弗具孫之以氈一方珠一串治星學可也勤於工作而儉以求學如是而猶不足以達吾好學之鵠的寗有是理耶 
　　昔者李石曾齊竺山諸君之創設豆腐公司於巴黎也設爲以工兼學之制試之有效乃提倡儉學會儉學會者專持以儉求學之主義者也而其中有並匱於儉學之資者乃兼工以濟學其與豆腐公司諸君難有偏重於學及偏重於工之殊而其爲工學兼營則一也繼豆腐公司諸君而起者有地浹泊人造絲廠諸君人數漸增範圍漸廣於是李安張秀波齊雲卿諸君按實定名而有勤工儉學會之組織由此勤於工作而儉以求學之主義益確實而昭彰矣 
　　李石曾君又有見於勤工儉學之舉由來已久而其間著名之學者各具有複雜之歷史不朽之精神類皆足以資吾人之則效而鼓吾人之興會爰采取而演述之以爲勤工儉學傳月印一册華法對照俾讀者於修養德性之餘兼得研尋文字之益其所演述又不僅據事直書而且於心跡醇疵之間觀察異同之點悉以至新至正之宗旨疏通而證明之使勤工儉學之本義昭然揭日月而行而不致有歧途之澳意至善也余旣讀其所述樊克林敷萊爾廬梭諸傳甚　同之因以所見述勤工儉學會之綠起及其主義以爲之序時民國四年十月三十日也蔡元培 
（二）勤工儉學會之性質與結合可於會之說明中兄之　錄於後宗旨本會以勤於工作儉以求學以進勞動者之智識爲宗旨會員本會由同志結合而成凡表同情於本會者皆爲會員會員之性質有二（甲）以工求學者爲實行會員（乙）本身非以工求學而贊成此意欲有所盡力者爲贊助會員·會務本會無一定之職務亦無一定之會費惟各人由力之所能以助本會之發展或各人實力求學或助導他人求學或以書說之著述演講爲傳達或以經濟爲傳達之資助皆由會員隨時組織而實行之 
（三）勤工倫學會之成績與進行甲傳達會中於民國四年　印勤工儉學傳其時留法工界甚狹每月僅數十份民國六年華工至法者日衆以數千計遂由會中與華法教育會中華印字局協力刊行華工雜誌每月兩期每次千册分布於工界此二者皆以鼓吹工人求學爲宗旨（仍未完） 
雜評二 
[兩路債權團（庸）]  
　　蘇浙路債權團因公舉代表晋京要求發現向清算處請撥旅費在債權團之意豈不以代表因公奔走不能枵腹從公而債權者旣受京鈔減折之損失未便於損失之外再增負擔代表旅費不能不由清算處擔負特清算處之設置其責祇在清算無處分股欵之權非得全體股東之同意安能自由動撥欵項清算處對請撥旅費之拒却吾人認爲能知職守者也 
　　中交京鈔當一月以前已漲至七二而交通銀行並有即日開兌之說乃以近日和會之停頓時局陷入悲境價又暴落夫使京鈔果即有兌現之日則兩路債權人之要求發現寗成問題故吾謂根本之計第一當求時局之速决使兩行早日兌現也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
新談 
[旅美觀察談（四十三）] [  一之]  
　　佳期遺興雅人韻事如上節所述種種皆爲尋常人所能學步者偶仿行之誠不失爲及時行樂中之别裁因其事經而易舉非若政治學識文化美術諸大端必有醫國手乃能洞中癥結也若以關係一國興衰隆替之大改革亦以逢塲作戲之點綴品視之亦以片面私己之意任性爲之則全國之運命將斷送於少數人之手矣 
　　語云畫虎不成反類狗可見世界事業愈足以驚人者愈不宜掉以輕心愈足翹異於凡衆者愈多無意中之破綻畫虎而能妙肖固堪炫異鳴商但非有經年累月之功於畫學深加研究復於天然物象深得實際上之觀察者又焉和不形見勢絀耶今之從事改革不能爲實質上之建設而僅爲根本之破壞者其弊正相同也 
　　美國近事滑稽影獻盛行有自歐洲渡美之學問家偶覩卓别靈氏ＣｈａｕｌｉｅＣｈａｊｌｉｎ於電光影幕中掉頭欲去以其無其深意記者乃曰卓氏滑稽雖不能如各名劇之雋永淵深然於神態姿勢亦曾爲長期間之研究殫精竭慮未可厚非即風行遍地球亦尚有一種動人觀聽之價值也蓋記者隐隠之中已憶及我國上海茫無意趣之女子文明獻矣不知此等文明戲在彼歐洲學者眼光中將更作何語 
　　演劇而至爲文明戲其難易視東西洋各國之舊劇爲何如可知天下事其有益於進化者實非（淺易新奇）數字所能賅括一切也若必執新舊而判優劣則必如姬佛陀君所言凡我所未知者爲新我所已知者爲　庶乎言改革者方不至以（新）字自誤誤人耳 
　　美州新大陸也以美民之善於更新故獨能於（新）字中謀建設記者不欲以空言塞責請以最顯切之實例爲喻戊午之夏記者往大西洋逭署時與茂漪驅車過長街頓覺街旁之住屋莫不足令人愉快茂漪固嘗在沽綠墩Ｇｒｏｔｏｎ女校習美衛建築學者乃隨意指道旁屋語記者曰此蓋世界最新式之建築物耳記者憮然有間憶及西子湖畔陋劣不全之洋房所謂（莫把西湖比比西子而今西子作西裝）者譽耶諷耶何我國人之不善於更新耶 
老申報 
[續聞都門演劇情形]  
　見光緒元年十二月十二日 
　　京師演劇情形前報疊經詳載近日則又有不同者程長庚領三慶部脚色自十月中旬在西珠市口之天和館飯莊開演給孤寺西浙紹鄉詞之劇即無人往觀勢不能不停止矣蓋長庚演劇久爲都門巨孹今雖年過六旬老當益壯現在開演月餘每日觀者何止五六百人所有大栅欄之臨汾會館鐵門之文昌館生意頓爲减色雖四喜部之領袖梅巧玲及時小福每日登臺必演擅長之劇亦不足動人耳目惟西珠市口滙元堂之秦腔雙順和班邀來山陜名優生意尚稱茂盛打磨廠福壽堂之秦腔全勝和班十三旦到京已演劇十餘日每日所上之座倍於天和館焉秦腔之戲非極慘即極淫十三旦所演者大半男女苟合之事是以足使人心蕩神怡也昨春台部領袖余菊生糾合全班脚色並約小班各脚色在浙紹祠復行開演甫開之日觀者僅數十人　春台脚色自程實雲殁後胡喜祿不肯登塲其餘本無可觀今夏王長壽復殁更無能唱之人至小班脚色如回回李四馮住兒之類止知任意高呼旣未學口齒吞吐復不審獻之情理欲其值古人之神態安可得乎夫演獻一事原以其善者可以感發人之善心惡者可以懲創人之逸志是以例所不禁若十三旦之冶容海淫敗俗傷風未免壞人心術乃觀之者轉舉國若狂良可概已 
雜錄 
[世界女傑略傳] [  天醒]  
　　沙魯士沙士家甚富以門第著於時母早卒父多病家遂中落計無復之委身於尼寺者六年然性酷嗜書朝夕研究生平信仰廬梭福祿特爾之著作而尤好薄羅氏之英雄傳日不釋手出尼寺後益研究哲學擁護公理法國十八世紀之未葉德義墮地冤慘迷天思以推翻專制之手段建設共和之方法遂以纖手揮白刃斃暴魁麥勞於一擊之下從容就死無纖亳之悔懼至今讀法蘭西革命史猶凛凛有生氣 
　　波兒地之妻波兒地之妻馬尼他也長於南美其夫波氏嫻武學意國産因事遯南美加入共和軍而爲伊他哈利軍船之乘組員泊於沙利迷海岸一日用望遠鏡而睇其水演忽睹一少女汲水於井户容姿雪白舉動嫻雅雖荆布裙亦楚楚湖北老河口舊炮臺址 
（古蹟圖三十四） 
動人波氏奇之因艶羨焉一日乃乘小舟直抵少女之家備致殷勤而蔦蘿自此締結成婚後伴波氏於軍艦殆十餘年厥後波氏見本國之形勢可與圖强乃呈一書於共和國之大統領而乞歸休旣得許可一雙佳耦携手歸國而意人復因波氏之威望俾率軍隊與敵屢戰屢戰屢勝法國水師提督亦讚美不已誰知波氏得有此盛名半由其妻擘畫之功至今意國人士追思艶情俠骨之女丈夫咸以馬尼他爲首屈一指云 
　　鴉路馬鴉路馬法國巴黎産也水氣發露　質天成父爲國務大臣十三歲時嘗作孟德斯鳩之戲曲小品著作幾可等身十五歲註釋孟德斯鳩之萬法精理以行於世文學聲名膾炙人口而其外表亦足傾倒一世彼世界最譎傑之拿破崙被覻破其野心而與之敵卒爲拿氏放逐雖然以一織弱之女子而威名　於環球之拿破崙竟視之如大敵詎不足怪然才女舉動本自不凡英雄所忌理固當然彼七尺昂藏之軟骨丈夫對之能無愧煞 
[世界小新聞] [  問渠]  
　　飛機救火美國加立富尼亞省聖狄谷城之救火聯合會因該地市而繁華屋宇高大凡遇火警用汽車或馬車馳救駛行較遲而且救火時亳不得力故新定該地各救火處置備一雙葉飛機可一百匹馬力機内安儲救火藥水多種　遇火警會中之救火首領恒登此機赴救（駕駛者另雇）傾三四分鐘即可遠警處空際任意施救該城各救火　關自備飛機以來施救異常得力聞美之各大城市救火機關亦將仿此用飛機救火矣 
小說 
[欽使失踪（續）ＳｅａｔｏｎＢｌａｋｅ原著] [  雄倡]  
　　次日晨柏累堪如期造謁施德敦夫人至則夫人已面蒙重紗正遲其至二人遂以車遄赴惠其司德方塲旣至見重門大闢屋中已有數傭婦方執掃除之役見客愕顧二人亦不之問直登樓級過甬道將叩華爾希所居室之扉然扉竟虚掩柏安然步入其客座室中凌亂闃無人居柏又作勢示夫人令愼默後遂轉入其臥室華爾希者衣著已竟但未加領褂踞牀榻坐方詳觀一巨幅羊皮紙之公文全神貫注初未引目他視柏躡足掩至其側遽出手槍嚮之曰請君勿動吾事事皆悉但未審其由然此亦後將了了自明言時流目四盼華爾希冷然視柏大笑曰噫吾好勇鬭很之朋友聽君所爲但吾句語未畢忽有一僂身之婦如僕媪狀自梯頂遙望客座及於臥室目此二人作奇駭色則蹣跚徐至客座意將爲汎掃之役時施德敦夫人近罏次立靜觀此傭婦用自娛適斗聞柏累堪呼曰噫此是矣即下其槍立奔華爾希斗然無色隨之同出則此傭媪已挺臥於地施德敦夫人則錯愕伏視遂同扶此暈人臥諸框牀之上力醒其人久久始甦但有微息戰慄無人色柏　告夫人以故夫人立跽此暈人之側親其頰不已澘焉出涕則喜極而悲矣已乃含涙顧謂柏曰爾竟爲我覓得吾夫矣不審君何道之由後此或當見示吾將爲君祈天賜福啣感至於無窮已而約翰公神旣全復乃自言曰老夫近以磋商此密約致精神頽敝腦力全荒初亦不自審其如何前日之晚老夫造訪華爾希君後陡覺神志惛忽不能自支乃將出復入意不如少留是間爲佳本期翌晨少愈即歸不意至次日乃愈增劇復適聞樓下有斐吉藍之語聲其人爲外國僱倩之間諜老夫至畏其人自老夫歸國日登岸時固已瞥見其人矣是間吾乃不復可留而又未敢遽出華爾希君乃爲我解圍就對宇一鬻青果之肆爲我賃得一小室吾日中即伏匿彼間並吾妻亦秘不之示因面夫人曰然吾會倩傭婦寓汝一書已得之未柏累堪代答曰得之走旣知公當晚未出此屋乃瀕行折回即料公未離華爾希君左右然吾昨日至而偵訪時則公固已潛自引去殆喬裝而出用以避人耳目吾昨日在此屋中時適有天幸乃拾得棕色片楮上署一舊貨肆之地址吾因即復詣此舊貨肆探訪則肆人言似憶曾以至襤褸之衣衫售之一乖僻少年人據其所述此少年之狀貌乃大類華爾希君而其時日則適爲約翰公失踪後之次日清曉吾乃悟此破衣之用殆即約翰公用以飾爲喬裝者又據是間開者言華爾希君寓樓中日傭之婦方病足已數日未至於是悟公蓋飾爲共傭婦矣二人即以此晤面用避間諜固自以爲安然而無患又觀夫人所得書而知作書之人其衣裾蓋至短裾角且油膩其跡了了然足見公作此書時蓋喬裝也吾旣悉此種種乃欲加以徵騐因持以今日侵晨復至華爾希曰雖然吾乃不解爾安須出示其手槍者柏亦嗢噱答曰邇時吾尚未能决君之於約翰公究何係屬且此一紙公文非在爾手耶曰吾於公未赴其寓舍之前方出而展覽然後扃藏之柏曰邇時吾固未知此惟已知此物之主人固在爾屋中也曰何以知之柏曰觀爾妝臺而知爾妝臺之上非陳理髮器二具耶夫一人則同時又安用二具者語次吃吃笑不已 
[自由談之自由談] [  不冷]  
　　成言爲誠音心爲意誠意云者必所言足成爲言而所言者又皆出於木心爲心所發之音也是故世間所謂有誠意無誠意者祗須於其發表之言覘之不必他求也 
　　右說字十八 
 
 

Page 15

 
 
   
 
 

Page 16

 
 
   
 
