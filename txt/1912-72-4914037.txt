# 1912 - 72 - 4914037

 

Page 1

 
 
[南京同盟會長孫中山君覆上海各政黨電]  
上海各報館轉各政黨公鑒皓電悉前見各報來電當卽令同盟會本部幹事調查據覆歌日併無發過此項電報到粤在寗本部亦無廣東分會之組織該電與本會絕無關係至究竟廣東七十二行商報有無得過此電及何人妄用此種名義仍須澈查嚴究昨已覆各報館矣孫文哿印 
評論 
[校外敎育議（續）]  
且校外敎育雖不如校内敎育而亦未始無特長蓋校内敎育必以學校爲限不幸而居處無學校勢不得不負笈裏粮以趨之此則便於富者而不便於貧者便於年長者而不便於幼者富者而不便於貧者便於年長者而不便於幼者校外敎育則不然因其利便擇其可師者而師之貧者幼者無或失學此校外敎育之所長也縱使四境之内學校如林十室之邑不難求學亦第限於小學中學且不能高等以上更無論矣且資質之高下人各不同校内敎育必歸一律故或則以束縳爲苦或則以馳驟爲苦唯校外敎育可免此弊此又校外敎育之所長也或謂校外敎育雖足以補學校之不足然一旦提倡於上則孰不樂趨於便勢必至就學於校者無人况今日卽未提倡校外敎育而亦未嘗懸爲厲禁又何必故爲提倡殊不知人之好學誰不如我苟能就學於校又安肯於校外自習其於校外自習者必以學校之不能容而姑爲之非不願就學於校而好爲此也其所以必提倡之者實以今日之學校旣不足以容通國就學之士而於校外自習者又不多　窮鄕僻讓蚩蚩之氓徒見夫人之學者必就學於校遂以爲非就學於校卽無所謂學昔之求學一念亦等諸妄想而已循是以往則全國學者之多寡即以學校之多寡爲衡試就今日人口之數與學校之數而一爲比例則我國之能就學者有幾故今日而不欲敎育之普及也則已苟欲敎育之普及安可不提倡校外敎育乎夫所謂提倡校外敎育者非謂偏重於校外敎育而視學校爲可有可無也亦以鑒夫今日失學者衆而民國前途在賴於敎育者大不得已而思其次耳不特此也民國成立以來君主貴族階級悉除人各平等若獨於敎育一道猶必限於學校則此後將有不能受敎育者其同受敎育者又有貧富之不同高等以上恐竟無貧者揷足之地而社會之上將以貧富之故遂致敎育不能平等而暗分階級不亦大可傷乎今之言敎育者或則亟謀保全國粹或則研究敎育主義抑知我國興學以來徒以限於學校之故其間失學者不知凡幾四境之内且有不能通文告者矣其爲可慮恐尤甚於國粹之不保若夫敎育主義固不可不早爲研究然無論其爲軍國民主義實利主義自必以普及爲前提决非可以限於少數之人夫旣欲其普及即當於全國之内徧設學校而揆諸今日之情勢公家私人力皆不逮則舍提倡校外敎育之一法豈有他哉 
[專電]  
　　孫總統極望新政府成立後命其充任專使歷聘各國申謝各國政府對於革命時代之美意 
　　原任外交次長魏宸組君將被推爲爲駐外公使 
　　聞常州某校陳校長因經手購買鎗械呑用公欵被趙司令於前晚派兵拘獲將其鎗斃 
（以上南京） 
　　六國大借欵現已停議俄資本家亦未决定應否加入 
　　聞北方各軍隊擬公推代表來南陳請南京政府須派段祺瑞爲陸軍總長（以上北京） 
　　昨日（十九日）粤軍與惠軍在珠江一帶開戰以水師掩護進行故得戰勝乃將黃埔及虎門砲台奪回 
　　王和順所部之惠軍潰散大半陳都督特派某軍官妥籌招撫并命軍艦前往將招集各軍士載回省城安揷（以上香港）　　贛都督李烈鈞將舊撫署飭匠修理改爲都督府並將秘書總務兩廳遷入 
　　李都督蒞任後舊有人員更調大半 
　　卸任都督馬毓寳於二十號乘敦義輪船往滬就醫（以上南昌） 
[公電]  
南京各團體電　北京袁大總統鈞鑒南京自經兵事民不聊生幸臨時政府坐鎭此間始能安枕驟聞政府遷往北京復生惶恐今城内尙 
 
 
 

Page 2

 
 
有七八萬軍人而倉無越宿之粮庫無可恃之餉使不早爲之計萬一復演奇變大局何堪現擬臨時辦法請派重要人員暫留南京精選得力軍隊駐守以資保衛一面將客軍陸續調歸原省各衛地方除呈孫大總統外懇請迅電唐總理就近籌備施行人民幸甚大局幸甚南京自治會黃思永商會蘇錫啓農會仇繼恒敎育會張汝芹曁士民公叩 
　　北京袁大總統電　南京自治會黃君商會蘇君敎育會張君農會仇君鑒咸電悉南中近况極殷馳系唐總理已於今日起程到𡩋後自當與孫大總統諸公商酌一切此復袁世凱篠 
　　南京浙軍總司令電　黎副總統參議院各都督各總司令各報館鈞鑒共和組織三月有餘内地之亂象猶形外人之疑團未釋縱急起直追猶恐不逮因爭論臨時政府地點遷延時日已誤於前嗣以京津兵變始得解决今政府固有成立之望復以國務員之提議不能得多方之同意堅持成見閣置浹旬一誤再誤大局何堪懸觀現象正切杞憂頃閱滬報内載某國以我南北爭衡亂機四起統一政府成立無日已將第八第十二師團第五聯隊開直平壤大連等處分酌要地外人干涉已見端倪言念前途可勝危懼民軍起義宗旨原爲國利民福起見似此爭持黨見爲少數人之祿位置國家於不顧則我民軍以千萬人之頭顱所購得之新民國未享共和之幸福行召瓜分之實禍功業未就反成罪魁此眞可爲痛哭流涕者矣事機危迫瞬息千變務乞主持公論同效忠告使國務員早一日認定新政府早一日成立對内以安反側之心對外可杜覬觎之隙安危所繫在此一轉移間耳區區之忱當邀鑒許臨頴屏營無任企禱浙軍總司 
令朱瑞號 
　　南京外交部電　各省都督鑒各省及各通商口岸辦理交涉專員希將姓名職任報部以便接洽外交部號印 
　　南京鈕次長電　滬軍都督府沈乩齋君鑒號電敬悉效日九百八十號電係據松函而發惟倉卒授意書記措詞未穩深爲歉憾惟望轉告都督鑒宥爲幸至滬軍駐松一節恐召衝突亦係實情如無其事亟望宣佈以安松人之心謹復永建筒 
　　安慶孫都督電　各報館轉參議院議員凌蕉庵常藩侯胡渭卿並轉范鴻軒諸公鑒連日閱報見范程朱諸君電王貽唐事今日又接范君通電仍持前說現在民國成立五族一家凡從前因所處地位不同宗旨各别此時皆不足深計至傾陷鄙人之事實係凌漢騫所爲與王君無涉不能以此歸罪萬望力顧大局恢宏度量無再爭論並望程朱諸君亦勿再辯至啓紛爭是所切禱孫毓筠哿 
　　南昌李都督電　大總統副總統曁各都督各司令官各報館均鑒烈鈞承議會公舉并奉孫大總統電諭茲於本日接印視事地方均安靖如常特此奉聞贛省都督李烈鈞皓 
　　宿遷第五市議事會電　各報館轉華洋義賑會均鑒米旅長預告四鄕凡私買營中兵士槍械無論買賣一律治罪現有宿遷安鄕晁尙卿勾串宋子玉私買兵士焦有之張學文快槍兩枝焦張緝獲訊明正法與受同科早有示諭晃尙卿亦應明正其罪鄕議事會因賑欵爲艱援金作贖刑之例商懇米旅長飭晁尙卿罰錢兩千千文充入華洋義賑以贖其罪蒙米旅長俯念飢民准如所請除通告揚州軍統長外爲此奉告以謝米旅長大公之意宿遷第五市議事會公叩箇 
　　成都尹羅兩都督電　南京孫大總統各省都督及上海陳都督鈞鑒照得本都督迭接陜西張都督萬急電潼關已失升允猛攻腹背受敵危在旦夕請迅速派員救援等語查川陜爲唇齒之邦禍福與共現在川局大定公力有餘自當統率熊羆掃清明虜况清帝退位民國統一凡居覆幬之中孰不歡欣鼓舞同囗囗囗升允何人乃竟奮其囗囗囗囗　揚此尤罪不容誅攻不宜緩者也本都督業經先遺囗團於去臘陰曆十二月十一日出發在馬夏鎭中簡其精銳者編合爲一大軍查陸軍部部長周忠勇誠懇勞怨不辭堪以特任援陜軍總司令官表列各軍及先遺囗團槪歸統轄節制并按照後開條件切實遵行沿經過地方宣示我軍援陜宗旨遇有滯碍事機逕商陜西都督辦理秦中如已安靜甘省未清便當西入蘭州以慰父老之望臨時先得援急由總司令自由進止天戈所指匕　不驚敵壘同摧河山底定本都督有厚望焉除呈報陜西都督申告中央政府及各省都督外謹此電達成都都督尹昌衡羅綸叩歌 
計開　一援陜軍關於禦敵平匪應商承陜西都督和衷辦理　二援陜軍對於升允軍認爲公敵戰機迫切承總司令官便宜得事仍將情形報告本軍都督及陜西都督　三援陜軍經過之府廳州縣未反正者勸令反正若一時未及反正出於眞意尙無反正情形者不得妄開兵釁　四援陜功令反正地方卽行報告陜西都督用人行政諸端不得干預　五援陜軍因仗義保民起見遇滿軍不得退縮遇人民必加保護　六以上各條援陜軍應切實遵守不得違犯 
按此電錯字甚多無從改正姑照錄之 
　　重慶都督電　南京孫大總統武昌黎副總統上海陳都督及各省都督鑒前據代表會代理參議院蒸電請各省選派參議員三人付以正式委任狀即日到寗組織參議院等語本省現委熊斐囗李肇浦黃樹巾三人爲蜀郓政府參議員即由上海赴會以盡職務而免囗囗除另電姚叢儒寄委任狀外特此奉聞蜀軍都督杜培爵夏之時叩敬 
　　山東張都督電　各報館鑒現在中華民國業經成立凡我國民均應振作精神力謀建設一洗從前積習僕當行政之衝如有錯誤深願海内同胞繩愆糾謬以免貽誤到底惟恐傳聞失實反致眞理湮没此後辦事手續定當公諸各報免致誤會更願各報派得力訪員來濟調查一切藉作監督不勝盻切之至山東都督張廣建號 
　　烟台藍都督等電　各報館鑒戴鈞原係敝處派爲駐滬籌餉員現因餉項已蒙中央政府發給故飭戴鈞毋庸另行籌募並非冒稱特電聲明藍天蔚吳　翮同叩 
　　沙洋季招討使電　大總統副總統陸軍總長各部各都督各省同盟會支部各報館各種團體公鑒閱報載旅滬豫晉秦隴四省恊會致副總統電稱河南議局代表郭奎文爲劉英所殺等因不勝駭異查霖前次奉副總統命進攻南陽甫克唐鄧新野三處又奉共和告成南北一體之命遵即星夜率隊回駐襄樊河中等處其開赴南陽者乃係北伐左軍總司令劉公所屬之河南奮勇軍其統帶係馬雲卿至議局代表郭奎文實係奮勇軍參謀劉風同所殺不惟與劉英毫不相涉亦且霖軍無一人越新野一步查劉衒爲發難同志才識閎遠謀慮精詳隨霖招討深資臂助未聞表彰功績反爲任意誣衊現在大局甫定功罪混淆天理泯滅至於斯極將使賢豪英俊喪氣疾首恐蕭牆之禍從此而起則民國前途何堪設想務請切實訪查如郭奎文果係劉英所殺則是霖偏袒護庇同爲禍魁霖行將抵鄂卽請治以同等之罪如係未加詳察仍意誣衊想當輔者亦必執法以從其後矣招討使季雨霖佈陳霰 
　　上海總商會電　北京袁大總統南京孫大總統鈞鑒茶市登場須運現銀進山採辦各省前因銀根缺乏禁止現銀出口乞速電湘鄂贛皖浙各省都督飭屬隨時放行茶爲出口土貨大宗多係洋商託辦銀貨轉運所關甚巨並乞分飭産茶各屬地方官妥爲保護以利商運爲感上海總商會叩號 
[譯電]  
　　英國巡洋戰艦曼麗皇后號已在茄洛下水可稱世界最堅之軍艦（倫敦）　　德皇現已展期赴奥因内閣大臣將有更動之故（倫敦） 
　　昨夜懷愛脫島聖希蘭炮臺拘獲三人疑係奸細（倫敦） 
　　各國因土耳其持不願停戰之態度故已决議將意大利提出議和各欵展緩通告土國（柏林） 
要聞一 
[唐總理南下預記]  
　　大陸報云唐紹儀君乘招商局新濟輪船南下預計二十二日（今日）可以抵埠大致赴寗組織内閣之前尙須在本埠小住數日唐君雖已定就客利旅館房間然到後是否庽於旅館或庽友人之處尙不可必唐君此來并携帶書記數員襄贊一切 
　　唐君在京時因贊成英比公司借欵頗受外人訾議唐君抵埠後大約必有解釋之言其訾議唐君者爲四國銀公司代表謂銀公司預付借欵與中政府蓋知所商之大借欵當不致爲小借欵所擾亂今唐君又與獨立之公司商訂借欵實屬失信云云而唐君之友人則謂四國銀公司預付借欵時實已知有英比公司借款一事云 
[處置江蘇境内軍隊之請願]  
　　江蘇省議會上袁大總統曁黃總長請處置江蘇境内現駐軍隊函云南北統一善後萬端自以處置軍隊問題爲第一要義亦以此問題爲第一困難方事初起兵集於武漢及其繼也轉而集於江蘇境内現駐軍隊有係本省原有者有由各省遣派者有由各地軍政分府自行招募者有由熱心志士創爲各種團隊等名目而無所統屬者水陸縱横土客雜處約計人數何止十萬此豈江蘇一隅之地所能容变豈江蘇一省之力所能養養之需費散之亦需費應懇大總統籌定相當欵額一面由陸軍部將各軍隊分别編定何者屬省何者屬中央屬中央者駐蘇若干其係各省軍隊分電各該省速行撤回此外團隊設法妥爲遣散庶幾秩序大定民安其業政一其權凡百建施方可著手議會爲籌計全省治安起見謹陳請願並將調查江蘇境内現駐軍隊槪况開單呈覽伏候鑒察速付施行軍政係陸軍部專責敬乞迅飭查示辦法以安全省人心江蘇幸甚 
　　江蘇境内現駐軍隊槪况清單　　甲已經陸軍部編制者 
第一軍　軍統柏文蔚 
第一師　師長高佐國　駐正陽關徐州一帶第四師　師長孫　棨　駐同上第九師　師長鄭爲成　駐徐州第二軍　軍統徐賣山 
第二師　師長朱先志　駐南京第三師　師長陳懋脩　同上第五師　師長劉　毅　分駐南京蘇州第七師　師長洪承點　駐南京第十師　師長吳沿璘　駐上海第十一師師長徐寳山　駐揚州清江第十二師師長章　梓　同上第十六師師長顧忠深　駐鎭江乙未經陸軍部編制者 
蘇州先鋒隊　兩營　吳淞　一協江陰　一標　松江　兩標無錫　一標　常州　一營海州　一標　清江　一協上海　一師　上海游擊隊約五千人 
上海威武營　約四千餘人　上海福字敢死隊約八百餘人上海閘北敢死隊約六七百人滬南水陸各營約二千餘人此外零星團隊無從查悉丙　客軍 
廣西　一師　駐南京福建　一協　駐上海廣東　一協　分駐南京浦口浙江　一協　駐浦口正陽關 
[宜興亦遭匪患]  
宜興北鄕沙棠港於本月十一號黎明突有帮匪三百餘人分乘船隻廿四艘自太湖進港先至周鐵橋鎭勒索各舖户洋千餘元繼由土匪引至近村吳集英家意圖焚掠詎吳素有戒備全家持鎗力拒立斃匪首一悍匪四匪怒甚因携大砲火藥火柴火油等件四面轟焚破門而入刦去財物數萬金延燒房屋六十餘幢並將吳集英及其了孫六人或剖心或焚斃死狀慘不忍覩時警報疊傳至城儲民政長卽飭庶務員程坤泰君馳赴輪局商借專輪裝運駐宜蘇軍及飛划營前往援勦復推總務科科長周組園君自治會長郁恂如君隨同蘇軍隊官繼進以便代表民政署致慰被擾各地方均於是日午後三時出發至時已昏夜匪船恰從吳家來各軍迎頭痛擊而匪勢甚熾彈如雨下劇戰三小時始將該匪擊散除陣斃外並獲匪四名匪船五隻贓械多件天明後又獲受傷竄匪十餘名匪船 
旋竄漕橋適常州亦派兵接戰陳排長佩南陣亡當斃匪首吳俊陽一名於時無錫飛划營及宜興援軍等亦陸續進至匪始敗遁並聞蘇都督亦已飛派淺水兵輪前來痛勦云 
[山東經過之歷史]  
此次光復各省以山東一處反覆最多始而獨立繼而取消而今承認共和之後魯撫張廣建等仍陰與民軍爲難致全省人民日處恐慌之中茲特推定代表馬傳二君來南請伸討伐以固共和之局并開具節略歷陳經過情形頗足見該省近事之眞相節略如下山東前次獨立本紳商軍學各界所主持至取銷獨立實張廣建吳炳湘吳鼎元三人求媚北政府用專制壓力强迫而成自是各省皆鼔舞歡欣享共和之幸福獨吾山東腐敗依然仍困於專制黑暗之中騰譏同胞貽笑中外言念前情何勝憤恨幸有柳君成烈熱心濟世率同志千數人來山東促進共和輔助吾山東逐張吳吳三民賊於境外將改革政體以求眞正共和之進行定期舉義佈告全省吾父老伯叔兄弟聞之莫不額手歡迎引頸企望嗣於陽曆二月十一號（即陰曆十二月二十五日）清帝退位宣佈共和吾父老伯叔兄弟聞之以爲山東可以不流血而得眞正共和也矣懽忭同聲尤深雀躍柳君即以山東人民之心爲心顧念大局取銷舉義之說靜俟改革毫無自私自利之心於此已見不料張吳吳三民賊壓擱清帝之詔至二月十四號猶不宣布全省人民相顧駭愕頓滋疑惑柳君義憤塡胸誓滅此䝤以極山東惟再事暴動有背尊崇人道之旨乃與本地紳商軍學各界開會於商務總會籌議實行共和之法數張廣建等壓擱諭旨之罪凡吾紳商軍學各界同人靡不感其仁至義盡之德服其好勇守禮之誠遂當塲公舉爲山東大都督柳君再四謙讓固辭不就同人乃公舉胡瑛爲都督舉柳君爲齊魯總司令兼代理都督以期遍被恩膏常蒙德化柳君迫於公義始允就職不料張廣建當迫於輿論假意承認翌日即串同吳炳湘（因吳統帶防營手有兵權之故）出面反對不認公舉竟兵圍諮議局强禁公開臨時議會取締電局不許公民自由發報實行專制更甚於前而又慮不宣布共和之不能也乃令居民各樹白旗一方欺人耳目而翎頂輝煌依然如故政治專制有烈無改最可恨者飭居民所樹白旗必書慶賀公舉臨時大總統字樣不許書寫共和等字旣愚弄人民又陷袁總統於操莽横暴無理正不知其是何心肝柳君正色相告曰山東今日已宣佈共和吾輩志願已償宗旨已達至於都督本非不才所能勝任張廣建等種種專制行爲無非欲保全其地位與權利而已諸君若舉彼爲都督則專制行爲當稍收歛吾非力不能除彼惟除彼之策以現象推之必出兩途一進兵一暗殺進兵則糜爛山東吾不忍也暗殺則自損人格吾不屑也且共和已宣布而與彼爲個人之爭卽流於爭權奪利之行徑余豈肯爲至於督促共和之實行與否是本省公民之責非不才所可越俎諸君珍重從此辭矣慷慨數言令人能一刻忘乎不料張吳吳三民賊自柳君去後益無顧忌非特專制頑固毫不改悔且株捕民黨嚴拿紳士拘押代表慘殺無辜黃縣諸城特甚之區桎梏軍官竟用天平跪練諸刑逼供土匪以致軍民譁變搶刦無虚日閭閻如荆棘一夕數驚十室九空居民何辜遭此茶毒彼又充耳無聞膜不關心甚或誣指匿報以曚蔽其上致吾山東人民呼籲無門生活無地飲泣呑聲轉輾籌思知山東問題張吳吳三民賊非南政府武力相向斷不可以解决雖共和已成 
 
 
 

Page 3

 
 
不加以討罰非獨山東共和永久有名而無實即全國前途將來亦必受其影響爲此奔走南來乞求大總統大部長大都督推廣胞與之懷急籌進行之策懇勸柳總司令手提重兵再造山東驅除民賊改革政治以援救吾山東人民於水深火熱之中而登諸袵席磐石之上吾全省人民當謹具壼漿膜拜道左以歡迎吾萬家生佛之柳總司令也惶急之至待命之至山東代表傳紀梓馬驥等公呈 
[升允戰敗來歸之近信]  
　　升允佔據潼關後於陰曆正月十八日敗張都督之兵於臨潼旋經趙統領周人由閿底鎭督隊前往竭力解圍乃將張兵救回汴境 
　　是月十八日升允與董金鰲分權限升允任攻汴專事東部一方面董則任攻佔秦省各疆域又委文案呂敬爲糧餉總辦駐紮鳳翔分布各轉運其勢甚張 
　　十九日升允出關索戰張都督正地醫傷未能督隊趙周人因兵隊太弱未敢輕敵當日堅守閿底山口以禦之而升允部下無大砲及機關槍砲故亦未敢肆志 
　　二十日鄂省援秦兵隊二千人到閿以劉司令爲統帶惟趙統領因各隊尙未到齊不欲遽戰至亥刻又到武衛左軍五千人汴軍三千人於是民軍聲勢大振戰守皆有恃矣 
　　二十一日升允又復進攻趙統領調卾汴各一千人武衞二千人作正軍以第二鎭之砲隊一千人爲後援與升交仗升乃不支而退惟趙統領未曾開放機關砲故是日升僅小敗傷數百人 
　　二十二日升允知不敵急調董金鰲速回而以長庚之軍隊駐陜爲後援又與各省軍隊開仗嗣經鄂軍奮勇交戰擊敗升軍一千餘人潼關左之太華山遂爲卾軍佔據關中虚實察覽無遺當時卾軍擬架炮轟擊趙統領恐多傷人民力阻遂未實行 
　　是日趙又遣人往升允營勸降請其早自爲計勿自貽伊戚升允言此事必與董金鰲商議始能定奪故仍未得要領 
　　二十三日又有戰事升軍器械不利屢戰屢敗且以鄂軍所派之二千人皆由精選而來非尋常軍隊可比於是其勢益窮蹙矣 
　　現聞升允近日已有歸服之意一切舉動亦不如在陜時之驕橫而趙統領意擬再靜候十日倘升届時依然反對即用機關槍炮擊之不更稍事姑息云 
[孫總統之人道主義]  
　　孫總統令外交部禁絕販賣猪仔及保護華僑文云茲據荷屬僑民曹運郎等呈請禁止販賣猪仔及保護華僑各節查海疆各省奸人拐販猪仔陷人塗炭曩在清朝熟視無覩致使被難同胞窮而無告今民國旣成亟應拯救以尊重人權保全國體又僑民散居各鳥工商自給者亦實繁有徒屢被外人凌虐然皆含辛茹苦摰愛宗邦今民國人民同享自由幸福何忍僑民向隅不爲援手除令廣東都督嚴行禁止猪仔出口外合亟令行該部妥籌杜絕販賣及保護僑民辦法務使博愛平等之義實力推行切切此令 
　　又令粤都督文云茲據荷屬僑民曹運郎等呈請禁止販賣猪仔各節查奸徒拐販同胞陷人溝壑曩在前清草菅人命漠不關心致使被難人民窮而無告豈曩有虧國體亦本總統所痛心疾首殷念不忘者前　令内務部編定禁賣人口暫行條例冀使自由博愛平等之義實力推行惟禁止猪仔出口尤爲刻不容緩之事民國旣成豈忍視同胞失所不爲拯救除令外交部妥籌辦法外合亟令行該都督嚴行禁止務使奸人絕跡以重人道而崇國體此令 
來稿 
[論軍人剪帽結之無謂]  
自剪髮之令下一般好事軍人恆挾一并州快剪在通衢大道强剪民人髮辮以爲軍人唯一之天職髮絲狼藉遍地皆是站崗警　禁不敢問而無識游民且羣聚以爲譁笑此近日南京地方之現象也以滌瑕蕩穢之主義方快人快事誠無有加於此然獨不解夫人之已剪髮辮者僅僅剪不如法而亦從而强剪之甚有并將瓜帽上之帽結而亦强剪之夫剪髮不如式猶可說也瓜帽上之帽結剪之果何爲哉其因剪髮連類而及耶抑無辮可剪而急欲一奏其技耶又或因爲滿清之制亦惡而去之耶使因爲滿清之制而亦必惡而去之則現在民國服制未頒便服便帽因乎滿制者甚多如衣上之團領紐扣等皆非吾漢族舊制僅僅剪去髮辮猶舉一而漏百也吾嘗讀黎都督禁止軍人踐踏民人便帽之告示矣近又讀内務部通行便服便帽暫從舊制之公文矣而於帽結一事絕無一字提及則無關事實之帽結儘可置之不論不議之列乃軍人等漫不加察妄行干涉吾恐無知小民因疑生帽必將盡秦吾人固有之緞帽而購外來之　帽以求免軍人之欺侮者我務虚名人獲實利涓涓不塞將成江河當此民窮財盡之秋尙堪有此漏巵耶然影響所及其弊必至於此也去歲市上衣莊帽店生意冷淡即明証已且剪髮一事關乎民政故孫大總統剪髮之令亦祗行子内務部其權限之分明如此吾不知該軍人等果奉何人之令而行此侵權越限之舉也事不干已是謂侵權人自爲政適足擾亂有心人蓋抱隱憂焉夫陸軍性質純係國防與民政　不相涉現在西北戰雲未熄内地伏莽尤多外人時思干涉軍人所任職務其重要蓋有百倍於剪髮問題者吾甚顧軍人等移其剪髮舉動以從事于國防勿游行街市勿欺侮民人勿作無益之舉勿費有用之錢謹守法律勿踰越權限愼保名譽勿遭人誹　則吾人尊崇軍人愛敬軍人之心將永無紀極矣知我罪我在所不計有筦軍符之責者幸不河漢斯言 
[清談（東吳）]  
無論政界或軍界苟有一人電請辭職者其後必有無數請留之電隨之而起政界則署名某團體某團體焉軍界則署名千餘人或萬餘人焉竊謂諸君子於所部所屬之感情旣如是之篤摰而信從則何不暫爲民國效力而必出此高蹈之舉况請留者旣萬口一致洞見一人之去留關係全國之禍福而此等請留之電有即爲請退之人所代發者固明見其情之迫而詞之切矣亦寗忍舍此大局而去而掉頭弗顧者記乾不敏敢隨請留者之後將軍政各界人員一律請留願諸君子毋再輕於言去而使人心之皇皇焉則亦寗靜省事之一道也 
小說 
[俄王之偵探（三十三）（無名）]  
蘇格蘭當十月時候天氣早晚早已寒冷室中生一火爐諸客坐談甚得見余至密烏蘭爾卽取一杯起而迎余問道葛來你爲何這樣子弄得全身是泥余答道我早上追一竹雞滑在泥濘中現已晒乾故作此狀密烏蘭爾笑道跟我來我替你刷去余乃隨之過洋台及樓梯上樓至一小間内爲密烏爾蘭平日休息之室室甚快適黑色之天平板及橡樹之地板又有古異之圖兩幅以余意猜度此小室房主人前必不用今因密烏蘭爾等來後始經修理成此繁華美麗的樣子地上舖著土耳其織造的地單壁上火爐爲石所造爐中火光熊熊甚覺和煖余因力賛其室内収拾之精美密烏蘭爾笑答道以前我想上室中係藏軍火之處自我們來後改成一休息室極爲合宜我每至厭煩時常自一人閉鎖其中余且聽密之言且向室中四處觀看忽見一物不覺使余驚疑其物維何爲一小照鑲在紅皮照架内照上係一少女這少女的身材面貌與余前在綠蠟船上小房内看見的扯碎之　丢在椅下那照上的少女一模一樣絕無半點相異余細視其照覺照上的少女兩眼亦若視余而笑余疾呼道那裡來的這般美女是你的甚麽人密鳥蘭爾暫時不語旣而向余微笑似亦心有所異答余道正是這是我同學女友名曰愛末人人見了多說他美的余又問道他在那裡和你同學的 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北方贊成共和之餘響]  
昨見塘沽榆關等處魚雷局總辦宋澤舟君（名恩鴻天津人）致滬上友人一書知北方贊成共和頗非易易茲將函中所叙各節摘要綠下共和政體刻已一律贊成張作霖前雖稍有阻力現亦以大勢所趨誠心歸附至趙爾巽前此之反對共和力主君主亦非其本心緣有内親某姓從旁煽惑之故該内親知識淺陋不識專制共和之利害祇欲趙多做一日官彼卽多賺幾個錢是以竭力煽動幾至獨立且查張作霖馮麟閣二人之多方作梗亦受趙内親之愚并將一應電報托該内親拍發冀免電費該内親遂得揑造添砌逞所欲爲而張馮二人則受人唾罵矣現在統一告成可無他慮僅升允一人不知大體妄思反抗亦多見其不知量也再剪辮一事雖無甚緊要然亦可以覘人心之響背鄙人業於舊曆正月初四日首先剪去傳令全隊官兵五百餘名一律剪髮即於十二點鐘以内全體遵令卽伙夫等亦均剪完此亦大快人心之事也查共和明文雖早頒布而北省各界對於剪髮一層甚爲固執軍界亦然鄙人兼轄地方今自塘沽沿海至山海關七百餘里之遙凡我同胞均能服從命令爭相剪辮亦可以見其趨嚮矣 
[大同商民之血淚]  
大同於去歲十月十一晚兩點鐘有假胃民軍數人勾串前革鎭王得勝之親兵百餘人搶掠至翌晨六鐘止旋聞大兵來同叛兵均携贓逃逸商民被害者百分之二三是月十五日晚關南民軍來同雖每日需用餉糈均由商民籌備然自始至終四十餘口通計商民支應者亦僅十二三萬吊錢之譜商力尙可支持乃自毅軍走後淮軍五營駐守署鎭楊榮泰無統將才縱任兵勇嚇詐商民臘月十二日竟敢明目張胆勾引本郡巡防隊謀商搶擄辛該管帶宋世杰明爲俯允暗將其意通知於地方官乃某守反威嚇商民出現銀三千兩以弭禍端今年舊曆正月初六日大同縣令筵請楊角燈李糊塗酉刻在書院吃酒正在酣飲之際忽聞外邊鎗聲楊鎭乃云民商違禁擅放爆竹旋有隨侍者禀稱此非爆竹聲也恐係我軍謀變耳時各街各巷鎗子似雨并放火沿燒大南街舖户一連十一家另焚鼓樓西街一連三家及牌路西等共三處火光照耀有如白書自是晚六點鐘焚搶起至初七早日上三竿尙未止息所搶銀錢首飾衣物堆集如山均回各營俵分初七日午後府縣及自治諸紳聚公所議商仍令商民再集銀三千以慰軍心乃商民不敢承應楊鎭卽令其親兵仍日日挨户搜刧至十一日該親軍忽在街巷嗚鑼明告商民人等趕將現銀洋元首飾獻出否卽焚燒刧殺不移時鎗聲復出商民人等情急多有上房抛磚擲瓦以相抵制天明方止不料該軍搶心未息又出而搶住户二十餘家至午後兩點餘鐘均回鎭署楊鎭即傳四行備大車五十餘輛滿載贓物楊鎭督之而行行至東門街見有門户整齋者該軍復入搜刦楊鎭走後始悉初六日軍兵謀搶該鎭實不知情自初八日至十二日搜搶者該鎭主使其親兵等所爲耳通計被搶閣城舖户及南關大小二千餘家其受害情形較前王革鎭叛兵搶擄時殆過百倍現在大同商民歇業者十分之七現銀已絕撥兌亦不能行矣 
[新贛督已任事矣]  
新舉江西都督李君烈鈞於十四號（舊曆正月二十六日）下午一句鐘由卾乘楚豫兵輪抵潯當由九江全城軍隊及紳商各界胃雪赴江干歡迎李君抵行轅後卽派歐陽武率憲兵支隊即日開赴南昌而李君則於十七號（舊曆正月廿九）率領衛隊抵省暫駐高等學堂已於十九號（二月初一）接篆視事矣 
[九江官債案之交涉]  
九江司令官陳廷訓外交局長羅成藻電省云外務局長胡君鑒九江永昌順官銀號向與前清九江關道往來該號虧欠前清九江保道任内官欵甚鉅保道提欵無著始以九江所置産業作抵潯郡紳商學各界無不週知并有九江前濮府招商局總辦鄭官桂當塲簽字作保以虧欠若干限期繳納出示在案自九江光復保道曁該號主逃走後衆論亦屬僉同且據報告調查無異抵屋自應收歸軍政府迄今日久關員白理和無故出頭干涉該號抵欠道欵房屋已派金科長疊次向白西人交涉堅稱該號欠伊鉅欵顯係揑飾干涉敝局擬照會寗滬德總領事飭白勿再干涉並呈請中央外交部立案如此辦法請面呈都督政事部長是否允協速賜電復以憑照辦云云 
[杭稅務司催解賠欵]  
浙東貨釐前清時月收八萬餘金專抵新約賠欵洎民國光復金融恐慌外人知其内容默不過問近聞全省開辦統捐度支已較活潑自應查照條約繼續籌歸業經杭關鐵稅務司專函蔣都督略稱浙東貨釐抵還各國賠欵綜核應解未解大數計自陰曆辛亥年七月十七日至壬子正月初十日止共月六個月積欠庫平銀至五十萬兩之多轉瞬卽届陰曆三月初十期又需一個月銀八萬三千三百三十餘兩迭經本稅務司文函交催在案茲又接准駐京總稅務司函開民國光復例解京餉及庚子年應攤賠欵浙省並無分文報解等語奉此查本署司現悉浙省開辦統捐係專爲彌補釐金之捐失應再函請貴都督迅卽行知財政司尅日先行籌解一二月釐銀來關以昭信用而免積累云云現聞蔣都督以本省應還償款前已行令該司酌籌赶解茲據稅司催詢應再令知財政司查照迅速妥籌案關外債幸勿再有延誤致啓交涉 
[浙省統一軍政之爲難]  
浙省以現在南北統一各屬軍政分府似應分别裁撤迭經參議廳先後提議請由都督電召各分府來省協商業於十八晚假座清太第二旅館先開預備會公推處州分府呂鳳韶君爲主席主張仍留者爲溫處紹三府大槪以人心未靖土匪蠭起軍隊正資得力知事實不足以兼馭等語二十號下午復在都督府正式續會其結果仍未通過惟參議廳以軍事行政利在統一始終堅持或終能達其目的也 
[寗波因統捐罷市]  
　　寗波光復後首　　除釐卡以蘇商困嗣因省中經濟竭蹶旋又議設統捐公布照辦日前就北門卡舊址開辦統捐局徴收捐項乃過事苛細以致是處過往船隻及信班（係慈屬之船）均擬停班又聞兹城一般人民大起惡感遂於十九號（二月初一）午後三時全城一律罷市以爲抵制之計是日適値慈屬城鄕聯合大會開會於文廟明倫堂突聞滋事發生卽籌鎭撫方法未識當局者將何以善其後也 
　　附國民協會電　浙江都督蔣省議長莫財政司長高鈞鑒統捐細則繁苛寗屬稽徴所多至十二處商民被擾甚於釐卡人心浮動請速設法以免隱患寗波國民恊會支部余名銓等皓 
[大通可望和平解决矣]  
大通前因取消軍政分府與皖都督頗有齟齬已紀前報茲悉孫都督業已改易方針决議以和平手叚解决此事大通軍政分府黎坤甫君亦於十九號邀集各界全體開特别大會宣布取消大通軍政分府以資統一黎君之識量過人誠大通人民之幸福也 
[湘省文明之進步]  
　　報界　湘省自去歲反正後熱心志士均以從此言論自由紛紛籌設報館除舊有之長沙日報外其先後設立者卽有大漢民報湘漢新聞黃漢湘報軍事報演說報湖南公報華報外（現未出版）近又有人禀辦中華實報擬就衡州府城開設已經都督核准又有南洋將備學堂畢業生李君擬在省城創辦湘省日報業將所訂章程稟由都督劄行民政司核奪立案並聞長沙日報議自本月十五日起加工排印除現出兩大張外每日增刋一張以期内容豐富似此一省之内驟增報館至九家之多報界之發達於此可見一班 
　　女學湘省女學近來日就發達除舊有之女子師範學校（即蒙養院改設）周南女校女子游藝社女子工業學校及某女校外日來由湖南女國民會附設三育女學校專爲會員求學而設故一律不收學費已舉定熊周嫻爲校長擇期三月十九號開學又有陳玉鈺女士就其馬王街住宅内創設兩等女子小學一所定名曰培德女校其高等學科兼授家政法學英文編織裁縫理科圖畫音樂諸學以期文實並進初等設額六十名高等三十名已具禀都督曁學務司照章立案定於三月十八號開學又有長沙清泰都三甲隱儲小學現將原有校舍大加擴充添設女子師範預科一班以爲升入省城女子師範之預備並設初高兩等女子小學各一班女子縫紉專科一班每班定額四十名惟縫紉不拘名額刻已具呈都督曁學務司立案不日卽可開學 
[蘇議會覆議裁厘問題]  
　　江蘇省議會爲復議裁厘抵補貨稅一案邀請寗蘇滬通四處總商會各推代表於本月二十日（陰曆二月初二日）下午開談話會是日各商會代表到者計上海南北兩會爲貝潤生王一亭蘇筠尙楊信之丁欽齋顧韾一諸君江寗總會爲龔紹秦蘇民生二君蘇州爲杭筱軒蔡健安王介安夏穗生徐浩然蘇稼秋蔡栢侯諸君通州爲劉一山馬息深吳寄塵三君又有上海絲繭廠各業曁洋廣布業代表吳淞商會代表等十餘人均先期到蘇由四總會會集討論擬具意見書八條其内容大致略謂本省出産之貨祇征産地稅外省運入之貨祇征銷場稅本省之貨行銷本縣境内者免征行銷他縣者除征産稅外銷場稅祇征一半凡已照章納稅之貨通行全省不再重徴至各縣收到稅欵儘數解省不必提留二成若地方行政經費不敷另由省司撥給云云各代表到會後由財政審查員黃紉之諸君面詢一切情形對於所擬意見頗表同意俟逐條審查後再行報告議長俟二十三日開大會時公議表決聞是日杭州蔣都督以浙絲向銷蘇省現在浙省絲捐仍照舊章徴收蘇省若收銷稅浙省恐受影響亦特派專員到會陳述所見云 
[蘇都督指令一束]  
崑山縣紳民代表顧紹濂等具呈都督府請添委推檢各官等情奉莊都督指令云呈悉該縣檢察長本都督現擬調省避員接充至法官應由本都督委任不能由地方公舉所請委派推檢各員一節俟省議會議决全省司法組織後再行核辦此令 
崇明公民嚴師孟具禀都督府以管帶吳景文等縱暴殃民請派員確查核辦等情奉莊都督指令據禀已悉查吳管帶景文業經撤差另委接任至王民政長前經指令嚴拿首要究辦迄未據呈報遵辦情形殊屬玩延現該縣司法機關業經成立仰候嚴催該民政長迅遵前令移交辦理此令 
吳縣第一中學校校長陸鴻彜等具呈以警局違章侮辱軍人請查辦等情奉莊都督指令云來呈首署校長職銜末用中學校鈐記察核呈詞與該校毫無關係警局斷結徐恩祥　陳某一案如果不服判斷僅可由本人自到赴訴該校長等尙望專心敎育以圖進步勿以本校名義干涉本校以外之事爲要此令 
[諸委員自欺欺人]  
前清江寗財政公所管庫委員諸以師侵呑公款盜取公産契據等件在滬被拘一案日昨經諸以師赴蘇都督府具禀聲辯示請將案註銷等情奉莊都督指令云　查寗垣雖經征戰而財政公所毫無損失獨該前委所近庫儲財欵及産業契據等件爲該前委携取一空經李前藩司飭員盤查始悉所失甚鉅又經財政司偵悉該前委濳匿上海遴派委員劉譽昌等向該前委勸誡兼施並由財政公所將各種契據登報布告不准他人與買該前委始則避匿不見繼復多方狡延歷時兩月之久始行照數交出而財欵則分文未繳不得已由財政司函請駐滬交涉使行知公廨將該前委行提到案該前委尙有人心當從速交款　來禀於匿欵一事隻字不提復稱契據因奉批估價變售散布在外到滬幾費周折始克收回等語該前委何時奉批遍查並無此案且契據係何等要件奚能散布聽人傳觀足徴所言膽妄與所稱合同爲各署局調去同一枝梧該前委典司庫鑰庫存財物遺失伊誰之咎李前藩司查庫時派員監盤比對庫賬庫款實短六千餘兩監守自盜百喙奚辭除已由財政司咨行請將此案移交審判廳訊辦外該員勿再飾凟干咎此令 
[贛省統一財政之電飭]  
贛省軍務部財政部會同電飭各府知事云各屬征收丁漕等欵前經本財政部擬定嗣後應全數解省兌收各路防營薪餉應循舊章自行赴省請領不得向縣支撥呈奉都督批准通行並咨由本軍務部一體飭遵原爲整理度支統一財政起見乃現在各屬駐紮各營哨所需薪餉仍有向縣支撥並不遵照前行辦理長此经往財政從何整理亟應重行申禁以杜紛歧自經此次通電後倘再仍前擅撥定即責令各該府賠償不准列抵交代希卽遵辦並分移行各屬及各營一體查照 
[揚州之思患預防]  
　　揚郡自京津兵變後風聲所播未免惶恐近由陸軍部調廣軍一營到郡會同徐寳山君鎭懾該軍到郡後卽由管帶高維保君將各兵分駐曾公祠天寗寺等處不時上街梭巡以防土匪竊發而保治安 
　　日來揚郡謠言雖略平靖而外埠傳聞尙多疑擬之詞茲聞滬軍都督陳君英士特派該軍偵探員梁鴻壽到揚偵探究竟有無宗社黨匿迹其間該員日來詳細調查頗爲秘密刻又束裝渡淮聞不日仍將回揚 
[小學敎員暫盡義務]  
　　揚郡兩淮八區小學及江甘八區小學 
本擬三月十三日開學以經費不充敎員率多觀望因而展期茲由民政司署總務課長鄭君雅尙商諸各堂敎員請其暫盡義務現又擇定陰曆二月初一開學并添招新生未卜能否不再展期也 
[南都電政路局之近狀]  
江寗電報局自光復後卽由黃君志澄接辦黃君深知電報關係緊要無不力任其難從容布置四月以來毫無貽誤昨因潯局加薪仝人援例公懇赴滬面陳黃君目睹日夜辛勸顧全公事不得不曲順衆情不料電政局加以擅離職守之罪名旣經申斥又議罰洋後派王忠英來寗接辦黃君旣因同人受遇同人公電挽留至再至三並聲明决不承認電政局均置之不顧硬派王君來寗接辦該局於昨日開團體會並將不承認之理由宣布略謂王忠英君烟癖素深遇事專横苛刻成性聲名狼籍早爲衆所共見共聞實在不堪爲全局表率當茲民國成立伊始方冀振興一切促進共和以期鞏固今上海電政總局猶欲用專制手段受伊運動硬派爲南京局員全體等誓不承認但全體等實在爲公務起見决不敢無理要挾妄事干涉　擬公同議决開會選舉或公懇交通部長曁上海電政局重行委任賢員來寗辦理云 
南京鐵路局長禀云敬禀者局長自按辦以來每以路政漸疲爲憂力求補救爲急明知軍人高貴故先開優待之條一則准其免費一則二成購票立有限制軍客各安並另訂時間表格俾衆周知籌維至艱原冀進行有効不意改良未幾行車時間依然遲緩實因各路軍隊任意留難至失信用正在設法整頓間適奉交通部令轉奉大總統令開以寗省鐵路仍不按時開行聞有較規定時刻遲至一小時之久者疲玩至此殊堪痛恨爲此再令該部轉飭該路總管務須加意整飭遵章開駛不得遲悞等因轉行到局奉此查近日行車不準之由或有軍隊開拔往來移駐别所輸運輜重均屬滿載而來者一勾留則時逾數秒合而扣計卽延宕一時局長責有攸歸亟欲再籌辦法旣奉嚴令何敢不切實遵行 
自取放棄之咎現擬另備加車每日上午十點二十分下午四點四十五分由江口開至中正街往返四次倘過時卽脫歸下次惟除星期一星期四兩日上午因洗車不開外下午仍行照舊往來二次專爲各項軍隊而設其每日客車卽不再拖帶加車必須按準表列時刻開行云云附孫大總統批所稟各節均悉該路爲人民交通利便而設故時間不宜稍悞惟軍政時代軍隊開拔運輸輜重勾留阻滯亦是實情茲據禀稱該局另備加車每日往返四次專爲各項軍隊而設辦法甚爲周妥仰候將原禀發交交通部核飭遵辦可也此批 
[南京拓殖協會紀事]  
三月十八日下午一時拓殖協會開成立會於南京中正街悅賓樓（一）發起人何維模演說拓殖之必要及發起協會之理由（二）發起人盛先覺演說拓殖先從滿洲入手次預備進行新疆（三）發起人仇亮宣布本會總綱（一）名稱拓殖恊會（二）宗旨拓地墾荒殖産興業（三）事業凡四項（子）調查實地情形（丑）籌商進行方法（寅）以調查解决諸結果編緝雜誌專書逐次發行（夘）籌辦拓殖人司及一切附屬事宜（四）發起人陳雄洲宣布致各處電稿如下民生主義以拓地墾荒殖産興業爲目前切要之務吾國西北土曠人稀而東南人滿爲患農無田而可耕兵無法而退伍民生坐困而工商業亦以不振同人深慨民國前途極爲危險特集同志創設拓殖協會思有以蘇民困維國本惟才力棉薄難期發展用特電懇貴都督邀集紳商學界鼎力協助並研究拓殖辦法隨時賜敎使民生主義可以實行而國防及軍事關係均可資以爲用國利民福端在於斯深望贊襄本會毅力維持不勝盻禱之至會章郵呈拓殖恊會會員某某等叩（五）贊成員徐紹楨提議移兵先宜注意外交引日本反對清政府屯田兵二千故事（ 
 
 
 

Page 7

 
 
六）贊成員黃興提議（甲）具呈孫大總統將拓殖協會立案並宜撥維持費（乙）致電袁大總統報告恊會成立並請其贊成（丙）致電華僑集欵（丁）電各政黨各團體贊成（戊）呈參議院請補助欵項并列放豫算（七）贊成員王鴻猷呂志伊黃復生陶昌善等演說（八）推舉會長黃興名譽會長陳錦濤王芝祥徐紹楨爲名譽會長名譽幹事呂志伊王鴻猷陶昌善（九）發起人均暫任幹事閉會 
[千崖土司被獲]  
南京内務部聞有雲南千崖土司刁安仁刁郗安等勾串土酋覬覦内地情事刻已濳來南京冀運動一切特密令巡警局吳總監立派偵探隊緝拿聞已在中西旅館拿獲禀部核辦 
[戴稅司重給土貨報單]  
鎭江關稅務司戴諾爾君於日昨發出示諭略謂各口自上午兵興以來迭奉總稅務司通札内開關稅專爲抵還賠款全由總稅務司擔當各關稅務司亟應維持商務振興貿易不使關稅受其影響業經遵照在案茲查本口華洋各商前於兵事之先所領三聯報單現已逾限不能運貨若不接續發給單照土貨難以流通勢必於貿易商情兩有妨碍前據日商大通洋行禀請設法開辦並准日領事官函送該商切結前來當經本稅務司酌定仍按前訂土貨報單十款章程辦法暫由稅司發給單照以期土貨流通當此開辦伊始誠恐華洋各商未及周知合亟示諭嗣後華洋各商請領三聯報單一切均照從前辦法辦理惟華商赴關具結請單時每單須繳大洋一元五角以作辦公經費 
[福建蛋族復權之請願]  
福建法制局呈請政務院蛋族復權文爲呈請蛋族復權以符政體事（上略）吾閩於三百年以前本同化外迨入中土遂隷版圖凡人民應得之權利應享之自由各省之所有者吾閩亦同其居於閩土號爲閩人而失其權利自由者厥惟蛋族焉按陸雲土峒谿織志以蛋族爲蛇種其說與徐文長說文所稱閩人蛇種不同俗呼蛋人爲曲蹄以其常處舟中曲其膝故以名狀之也一說曲蹄作乞黎謂不齒齊民類於丐也其族常水居以舟爲家以漁爲業姓多翁歐池浦江海之屬蓋取漁翁鷗烏及所居之地之義也間有置宅於岸上者然亦不業商賈不事工作習於賤役不與平民等娼寮妓屋多有假託其名者如俗呼折面厝爲曲蹄婆厝蓋以其賤視故也攷蛋族賤視之原因說各不同有謂蛋族爲蒙古色目人種元末時閩人斥之不使踐土者有謂元末閩人約於除夕燒火砲柴爲號殺盡韃子中有一家被酒忘其事而韃子之郭倪二姓遂承閩逃水演欲借舟而遁事爲人所覺欲殺之以其力求免死遂許其在水中討生活終身不得登岸今遂成爲蛋族焉又有謂蛋族爲李自成舊部流入閩中而自儕於奴隷者由前二說言之則蛋族爲蒙古之遺民遂遭閩人之賤視然蒙古之與漢族同等已二百餘年於茲矣豈有蛋族獨異之理由後一說言之則蛋族爲漢人之同胞更無所容其賤視者也卽使前數說俱不足據而蛋族之先世實爲窮凶極惡之人然亦安有數十百世之子孫尙當蒙其罪者乎東西各國方十八世紀以前奴隷制度亦嘗有之然自制定憲法之後凡領士以内之住民均爲平等而奴隷制度萬國懸爲厲禁方今我中華民國建立伊始漢滿蒙回視同一律而臨時中央政府組織法亦有人民一律平等之規定其不能獨外於蛋族也明矣且粤之蛋户浙之惰民其人格大與蛋族相類然皆先後復權而與平民等是蛋族之可援例以爲據也益明矣查近日里巷之所傳咸謂閩中光復之役旗人之逃匿水濱者多爲蛋族所殺據此則蛋族固有功於光復不僅有復權之必要且當優視之也伏維大院遠採文明各國之制度近徴中央政府之法規使蛋族與閩人受同等之權利則煙籌雨笠之徒皆有一視同仁之樂其於我中華民國共和之政體固大相符合者也惟關於各種議决案例由公報刊布蛋族程度較淺恐難周知大院苟俯准所請蛋族復權等由並乞於公報刊布外每户各給証憑一紙爲據則閩人無異視之舉蛋族有自衛之實於事大有便者焉是否當伏候大院察核施行須至呈乾 
本埠新聞 
[揭示新兵譁噪之眞相]  
滬軍都督府警衛長王君昨出示諭云照得南北統一大局已定近聞謠言蠭起皆屬子虚人民恐慌社會影響昨奉都督命令每日輪派官長率隊分巡查拿以保治安不意前日適有駐紮清道署台州新兵百餘人因未編列歸伍要求給餉聚衆譁噪致有槍傷斃命之事當經本警衛長親率本隊官兵馳往彈壓曉以大義該新兵等尙不乏明理之人旋卽聽令安處如常誠恐商民人等未悉此中眞象多生惶惑須知此次該新兵等鼓噪實與謠傳絕無關係希各安生營業勿自警擾除由本警衛長按日仍派官長率隊嚴密查拿造謠生事之人按律懲治外爲此諭仰商民人等一體周知俾免誤會而保安寧切切勿違福字敢死隊劉司令長昨亦出示云照得前晚舊道署内台州兵因事譁噪一時居民驚惶當奉都督府立派衛隊前往彈壓旋即鎭定本司令長於聞警之時率隊馳赴該處並周巡城廂内外附近各地彈壓匪類以防乘機滋擾等事查此次台兵　噪由於言語不通致起衝突並非因謠方而起查近日謠言種種皆係不法之徒從中散播希圖生事須知現在南北統一人心大定居民各安其生業軍人恪守其範圍一切不根之言毋得輕信爲此示仰本隊軍人知悉如查見形跡可疑之人播散謠言立卽嚴拿送交軍政府查明懲辦仰各軍人防範匪跡母任不法之徒造謠生事其各懔遵切切 
[兵艦嚴密戒備]  
海軍司令毛仲芬君前日接奉海軍部電令以江南製造局爲製造軍火重地近聞滬上謠言四起亟應諭令駐泊局前之各兵艦嚴加保護等因毛司令遵即分諭各兵艦長命令在船弁兵水手人等務將鎗械裝足子藥隨身佩帶輪班守衛並於每日上燈時將艦旁扶梯即行抽吊不准閒人上落倘各艦遇有公事報遞祇准由海天小輪來往轉送 
[審訊姚榮澤案之預備]  
淮安山陽縣民政長姚榮澤悞殺志土周寳阮式等一案業經滬軍都督委令陳貽範蔡寅丁榕諸君爲裁判員訂期二十三日假南市市政廳開庭審訊聞陳都督以審理此案頗有關係須有精通法律之員主持其間方能措施得當昨特委任本府執法顧間官許繼祥君提起公訴以昭愼重 
另一友人函告云姚榮澤一案本定於二十三日下午二時開訊茲因承審之陳丁二君以時問太促恐難細問故特函商陳都督改於二十三日上午九點半開訊如果案情複雜可延長至晚間十點鐘已經都督許可並推薦劉重熙秦肇煌狄梁孫徐槐齡秦聯望高恩澤李大駒陶同耀陳開怡朱葆康諸君謂可被選爲陪審員司法總長伍秩庸君亦推薦二十人以充陪審員之選聞所推荐者係王西星　挺生曹錫庚員潤生胡文甫周鈺卿唐　園兪宗周夏粹芳童弼臣李登輝林蓮生高鳳池朱葆三沈琪泉虞和甫王一亭葉惠鈞周舜卿周金箴 
[王司令被疑續誌]  
紹興軍政分府王金發君因汪雲生被人暗殺一案遽涉嫌疑祥情已誌昨報茲悉滬軍都督陳英士君前晚特詣公共租界總巡捕房拜會英美總巡卜羅斯君爲王君切實表白並商議一切良久始别 
[何來二次革命首領]  
滬軍都督昨發通令云據王金綱報稱住居石皮衖同安坊三千五百四十三號門牌於陽歷三月二十號卽舊曆二月初二晚八時有身穿軍服者一人洋裝者二人口操湖北音從後門入内手持駐滬二次革命首領張凱信札一封勒借英洋一千元如不允卽以手鎗扑刀奉敬等語見其來勢兇横不得已而即交大洋二十四元並金手鐲一對計重四兩空心手釧一付四兩金押髮一支荷花板一支銀粉匣一只鑲珠銀匣一只計共九件彼收拾而去迨後卽報巡警到來該匪已去遠矣爲此情急禀求查緝等情前來查此案發生關係甚大地處城隅兼之時當薄暮豈容此等不法之徒横行無忌若不嚴加查拿將何以保地方而謀治安幸福除特飭本府偵探科嚴緝外爲此令仰上海地方檢察廳並警務所以及駐滬各營一體查拿務獲究辦 
[代印報紙之糾葛]  
啓民愛國報經理王河屏控天新印刷局樂春山違背合同並牽涉天鐸報館經理應季審一案前日午後由廨傳訊原告由李兆華代表投稱王河屏因事赴寗未克到案並稱與天新印刷局訂立合同氏印報紙詎未届期卽行停印查天鐸報館與天新係屬一家均由應季審經理應請追償損失訊之應季審供稱合同並未列名且非天新印刷局經理今被無端牽涉應請摘釋並據樂春山供稱天新天鐸雖屬一家營業各别此事實與天鐸無涉至於停印一層因被欠印刷工洋不付故按照合同第二條先付後印不付停印之議辦理王襄讞以原告未到應旣由光復軍隊官伴送到廨仍令保回樂交原保候下禮拜一原告到案再核 
[地保違背定章]  
金小榮控十圖地保金松亭副保陳梀祥越界拘人等情昨由捕房解至公共公廨請爲訊究先據原告訴稱家居新閘成都路係是租界乃該地保等並未協同捕房探捕逕至家内拘人實違定章訊之金松亭與陳供稱係因城内審判廳派差到來喚同小的等至金家内關照令其到廳候質並非越界拘人求察關讞員商之美海副領事以該保等旣有傳單須先請廨照會捕房派探協傳不應擅行傳訊殊屬違章判各押兩禮拜以儆 
[尹允階改押公廨]  
駐滬皖軍籌備處周星若代表皖省財政局控告六霍茶釐總辦尹允階捲呑公欵迭經公共公堂判尹交三萬兩人銀並保並着交出解欵印結再行察核在案詎尹無人具保仍令收押昨由捕房將尹帶堂請爲核示判改押本廨仍准覓取人銀妥保候再復訊核查 
[催索漢陽兵工廠公欵]  
湖北軍政府代表彭壽朋控前清漢陽兵工廠總辦王壽昌與收支處委員張鴻鈞串呑公欵曾經公共公堂提訊王已將存摺賬據并出奉諭開釋張雖將存錢一千串及道勝銀行存錢五千串繳案因尙有漢口交通銀行存欵十八萬九千兩迄未匯到判張交妥保在案昨晨彭代表又授廨聲請究追關讞員以張保出未到且曾行文漢口交通銀行尙未接覆令彭退去候再移催該銀行俟覆到再核 
[共和中之世界語]  
陽曆三月十五日卽上星期五庽滬中西人士假法界寳昌路尙賢堂開世界語談話會蒞會者三十餘人由美國進士李佳白君主席提議數事均經通場贊成次由俄國大律師史特孟君提議假尙賢堂設立世界語一科每星期授課二次當蒙李佳白君首先贊成允假課堂一切燈火雜用均不取費次由上海世界語學社社員熊子英君用世界語演講該社歷史末由史特孟君會同蒞會中西人士合攝一影而散 
[先農壇改建農業所]  
南市十二圖向有先農壇一所房屋坍毁不堪居住茲由地方人民改建農業所培養農務人才已將興工造屋矣 
瑣聞 
[城内]  
　　稍安母躁○地方檢察廳批沈瑞文呈云據訴已悉查該民人之子雪彬前在課勸院工作因不服管東被看守巡士秦毛毛責打後因病身死無論其爲秦毛毛擅自打責抑係有人命令非秦毛毛到案不能水落石出喬春濤王國良本在押所嗣以爾侄沈敬一再來廳具狀辯訴請求保釋以免無干久累謂此案與喬春濤王國良毫無關係並聲明該民人亦情愿來廳具保因病令其到廳代呈等語是以批准保釋在案今該民人訴詞又與爾侄意思反對是否爾侄前次來廳胃名朦保仰係另有别情着卽自向爾侄交涉總之該民人之子旣訊明被秦毛毛責打後因病身死自應靜候嚴緝秦毛毛到案核訊明確方可究辦母須多瀆徒滋擾累也 
　　妥議分攤○地方審判廳批謝鑑林等呈云此案前據厚秦鼎昌兩莊以鼎生股東胡振綱拖欠應雜銀兩控經前清上海縣署集訊有案嗣經憑中理勸訂立合同議據令其分期措繳現銀所有繳呈縣署之二千兩劃歸厚秦鼎昌兩莊收取旋據和豐莊股東盧金鑑請縣移給業經前清上海縣田令准予給領在案據訴前情仰卽邀集見立議據公証人責令該被告與鼎生各股東妥議分攤以清糾葛毋據興訟 
[南市七]  
　　整頓行規○油荳餅業董事張嘉年等呈奉市政廳批答云呈及行規均閱悉油荳餅代客買賣付銀之期南帮二十天北五漢帮十五天本係舊章因年來漸致參差公議準期兌銀藉資周轉自係爲整理商業起見行規亦尙妥洽應准備案此復 
　　責成保人○民政總長批商人張聖成禀云禀悉余海榮盜抵單地旣由凌圖生卽凌根生立據担保自應着保償還候知會閘北裁判員傳凌訊追可也 
　　遣散惡丐○丐頭沈盈生周錫金等以現届陰歷二月例須代店給錢遣散惡丐以免紛擾等情禀奉市政廳批示略云丐規一項從前議定俟勤生院即貧民習藝所成立後勸令行號店舖居家將此項丐規移作善舉捐以充習藝所培植貧民之用茲據禀稱陰曆二月已届惡丐紛來請仍代店給發遣散各丐等情應准照辦 
　　追繳稅單○管理新閘北卡稅務之張建臣前日偕司事陳友成將前清南卞舍人陳竹豐扭至南區控稱該舍銀六十四兩請爲追究當奉移解裁判所訊究陳裁判以前清所派該舍人俱已 
無效何得佔奪判將稅單繳還候再查核 
[閘北]  
　　研訊來歷○呂長仙呂孫氏薛阿三薛張氏陸步田等匿有大小女子五口經二區藍區員查見一併拘解警務公所移送裁判所研訊行據十九歲女子大姐十五歲女子二姐十四歲女子大彩子七歲女子小如意等同供因家鄕歲荒由父母價賣與人又據四歲女子大英仔供係薛之親生女訊之呂供認出價買來薛供家有餘屋轉租與呂餘事不知陸供與薛相識前日因往薛處托荐生意致被悞拘判呂孫氏薛張氏陸步田分别交保大英仔交張氏領去呂長仙與薛並四女押候查明核辦 
　　女婿情極○北新涇鄕人朱阿桂之妻張氏逃出不歸朱疑係母屬藏匿前日邀同親族多人至張姓家質問以致衝突傷及氏母頭面經十區巡士查見一併拘解裁判所訊得張家尙被打失現洋器具等物判朱阿桂收押餘人飭退聽候查明再核 
　　領回逃媳○江北婦人劉周氏控媳劉邊氏背逃來滬匿居閘北前日經孫裁判提訊據邊氏供稱現愿隨姑回籍求宥判交周氏具領了案 
　　情節可疑○一區十三崗巡士前日見有形跡可疑之人手携鏡箱一具至德生里陳徐氏家該巡士卽入内查詢詎已從後門逸去向氏詰問言語支吾當經搜出錫燭台一付因即將氏拘送到區由區員楊旭提訊該氏初供並不相識一味含糊後經楊區員嚴訊斥責始供係住居城内之陳姓所寄不知來歷判氏押候交出陳姓澈究 
[英租界]  
　　追償欠欵○公盛米店毛忠耀控蔡詠甫蔡振甫不還借洋又楊生林控葛順發圖賴欠欵兩案前日午後均由公廨傳訊毛延穆安素控師上堂請追被欠洋三百元及每月八厘利息質这蔡等均認欠屬實判蔡交保限一月付還本利葛交保限一月還洋一百元 
　　弔驗糧串○成兪氏偕姪毛毛控堂姪媳成何氏盜賣地産前日午後由廨傳同地保林鴻生經王襄讞與西官訊據兩造供詞各執判何氏與林均交保候下禮拜一呈出糧串並各違見証到堂再核 
　　爭産纒訟○孟阿金控堂弟孟阿順羈産行兇前日午後由公　王襄讞與西官訊得此案已經前清上海縣斷結不應再控判交原保候函致會丈局趕卽丈明各半分派母許纒訟 
　　合股紏葛○兪貴三控沈雲豐不理股本前日午後由公廨王襄讞與西官訊得兩造所邀証人張炳堂姜雲春楊陶氏等供詞各執判送茶食公所理處 
　　查驗貨物○日商日信洋行控恒豐紗廠聶其煒定花不出並不付貨銀五千餘兩前日午後由廨會訊兩造各延律師到堂互辯良久判候各邀公正人將貨驗明復到再核 
　　日商索債○日商渡部千治控吳萬興羊毛行主吳順泉欠銀一案前日午後經公廨關讞員與日領西田君會訊一遇判吳還押候核 
　　熟門熟路○英美捕房西探頭目安姆斯脫郎昨日發出條示云照得前在德律風行爲修理匠人之陳桂生自被歇出之後屢在各行號冒名修理將德律風取去不返今查得由四十二號北蘇州路取去德律風一只又一號乍浦路一只仰各探捕知悉拘獲解究 
　　荆天棘地○趙學喬前晚七時在九江路山西路轉角被匪攫去値洋三十八元之金針等物又陳九如前晚八句餘鐘在白克路被四五人攔住用刀恐嚇剝去値洋三十五元之靑灰寗綢皮馬褂天靑寗綢皮袍各一件又白克路五百六十六號胡長林家前晚被竊値洋五千元之金珠飾物業已先後至新閘捕房報請查緝 
　　拔升包探○總巡捕房一百二十四號西捕因辦公得力由捕頭禀奉卜總巡昨日諭將該捕拔升西探仍留本捕房當差 
　　禁錮匪徒○夏紀發張阿仁胡四在虹口塘山路串攫西人之金表現洋由探查獲一併解送公堂訊供收押在案昨經聶襄讞會同英强副領事復訊不諱判夏押西牢十月張胡各押半年期滿均逐出租界 
　　客棧聚賭○虹口天潼路六百三十九號小客棧主顧阿金違章聚賭被西捕查獲昨將顧傳至公堂訊明判罰洋八元充公賭具消毁 
　　小孩迷路○女孩劉小狗子男孩張德水均因不辨路徑由捕帶入捕房留至昨晨併送公堂請示劉女供年十歲江北人餘語不清張孩供年十歲山東人判一併留廨候認 
　　貪懶受罰○天津路二百二十一號小客棧因不將棧客姓字照章登簿昨由捕房將該棧主胡大榮傳至公廨訊明判罰洋二十元充公 
　　自暴自棄○慶豐烟膏店主藍梅靑控領子藍海源私將存欵洋三百七十元兌換金飾逃匿不歸昨由捕房將人贓拘解公堂訊明判海源押西牢一年期滿帶堂候訊 
　　不安於室○城内住户沈炳生控妻陳氏私行逃出昨由捕房將氏拘解公堂請究先據原告投稱陳氏本係妓女前因不愿爲娼發所留養由商人娶之爲妻詎近來不安於室時出不歸請爲儆戒訊之陳氏供甚含糊判押女所兩禮拜期滿交沈領回管束 
[美租界]  
　　猝然倒斃○前日下午梧州路一百八十號彈花衣店夥張惟惟在萬春樓吃茶歸店後忽然倒地斃命店主閔錫全立即報告捕房車送驗屍所報請中西廨員驗明患病致死卽飭屍兄張子良具結收殮 
　　收殮浮屍○兆豐路麥倫書院西首浜灘昨晨發見男屍一具赤身裸體旁有破夾襖袴布袍等物由捕報告捕房送至驗屍所所請中西官驗明落河身死因查無家屬即着地保報堂收殮 
　　拐逃無據○密勒路三百七號住户陳成元昨至捕房報稱媳婦毛氏被洪鼎生拐逃請爲查捕頭詢無証據斥退不理 
　　不期而遇○王正祥之妻張氏去年私逃出外昨在西華得路撞見扭控捕房捕頭諭王領回管束 
　　私賣牛乳○朱文海售賣牛乳未領執照昨被衛生局查見拘入捕房押候懲罰 
　　請究流氓○胡阿沛昨至捕房報稱前晚在密勒路被流氓多人拆梢不遂攫去時表一只請爲查緝捕頭准之 
[法租界]  
　　累及乃兄○肉店主劉豐順拖欠某猪作洋五百餘元控奉公堂押追在案昨又解訊原告徐正科供店劉弟所開求傳訊究中西官判劉還押傳其弟到案再訊 
　　賭棍宜懲○賭棍張阿狗與陳巧生以三四賭具在東新橋浜一帶誘人賭博剝衣打架無惡不爲茲經包探拿獲解廨並呈賭具張陳同求恩典聶讞員商之西官李君判張押兩月陳押一月賭具消毁 
　　補傳証人○永興棧主金竹亭圖賴傳榮廷偕洋存款共一千八百餘元控奉公堂中西官於昨日傳訊傳投案呈驗方單借據等件求追訊之金供前清光緒三十三年分傳將小麥數百担變賣得洋八百餘元除抵欠外尙有餘欵方單係友人抵惜在秦公記可証判交保候補傳人証再訊 
[來件]  
[浙江共和法政學校簡章（續）]  
　　第三章入學資格及休假期 
第五條　本校期普及法政之智識於一般共和國民故定資格　稍寛無論長期速成兩科凡品行端正國文具有根底年在十　六歲以上者不拘本省他省人民經試驗合格均得入學第六條　入學時須具入學願書及履歷書（印有方式） 
　　第四章　退學及除名第七條　學生有不得已事故于退學時應具理由書受本校横　長之許可 
第八條　學生有左列情事者除名　一品行不良查有實迹者　二留級後之學期試驗不及格者　三不守本校規則命令者　四有痌疾及沾染嗜好者　　第五章　考試 
第九條　本校考試分五種如左　一入學考試　二臨時考試　三學期考試　四學年考試　五畢業考試第十條　考試分數每科以百分爲最高點統計各科平均分數　六十分以上爲中等七十分以上爲優等八十分以上爲最優等不滿六十分爲次等不滿五十分爲最次等 
第十一條　畢業考試分數照前條規定外如有兩科不滿六十　分或一科不滿五十分者不得列最優等有兩科不滿五十分　或一科不滿四十分者不得列優者凡列最優等優等中等均　給與畢業文憑照章請獎及任用不滿六十分者給與修業證　書 
第十二條　凡考試時如有因重要事故或疾病不能與試而曠　課時間按本學期所有功課時間計之不過四分之一者得補　行考試 
　　第六章　特待生及派遣出洋 
第十三條　本校學生學期考試列在最優等者得免下學期學　金第十四條　在本校畢業最優等成績超羣年富力强者得臨時　酌量派出東西洋游學資助學費 
　　第七章　學費及講義費第十五條　本校學生無論長期速成科每學期應繳學費拾二　元先於入學時繳清 
第十六條　學生無論在長期速成科每學期均於入學時繳講　義費三元第十七條　學生如有中途退學及除名者所繳學費槪不發還　　第八章　贈許學位第十八條　學生在長期科畢業者許以本校得業士之稱號第十九條　在長期科畢業又入研究科一年以上者贈以本校　法學士之學位　　第九章　附則 
第二十條　本校規則由校長提議經本校維持會員議决得行　增減修改 
[共和法政學校附設文官研究所簡章]  
（一）宗旨　本所以普及法政知識完成應試文官資格爲宗旨（二）定名　名爲浙江文官研究所（三）基址　附設於前清將軍署共和法校内（四）經費　每人入所時應繳學費洋十八元講義費洋三元膳　宿自備（五）年齡　高等班以二十五歲以上爲合格普通班以二十歲　以上爲合格（六）班次　分高等普通兩班照臨時議决案以得應高等文官 
　試驗者爲高等班得應普通文官試驗者爲普通班（七）額數　共三百八十名計高等班一百二十名普通班二百　六十名 
（八）資格　高等班以曾辦地方公益事務三年以上者爲限（　須地方證書）普通班國文具有根抵或曾在中學及與中學　相當之學校畢業者爲限 
（九）科目　高等班科目　一憲政　二法學通論　三現行各　　項法規　四行政法　五經濟學　六政治學　七財政學　　八統計學　九國際法　普通班科目　一憲法　二法學通　　論　三行政法　四經濟學　五現行各項法規 
（十）期間　六個月畢業（十一）夜班　在省各公署辦事日間無暇上課者另設夜班仍　　以六個月畢業（十二）保証　每人報名時須納保証金一元取作學金不取發　　還以杜複名跨考之弊（十三）申送　凡在本省城内各公署辦事人員得由該署主務　　官廳申送免予考試并免納保証金 
（十四）附則　本章如有未妥之處得隨時提議修改 
 
 

Page 8

 
 
自由談 
游戲文章 
[擬開辦復古團章程] [  愛]  
近今民國共和文明日啟舊學舊俗幾欲一掃而空駸駸乎有用夷變夏之勢我董頑固黨最利黑暗舊制諸事可以上下其手今若全部開通勢將生無噉飯處死無葬身地矣亟宜邀集同志廣通聲氣開特别會議共籌抵制之策因擬簡明章程數則如下一宗旨　本會以抱定舊學舊俗諸事率由舊章　不談新學不易新服爲宗旨二入會　不論上下流社會祇要守故蹈常碌碌　無能醉心舊俗至死不變者皆可入會三義務　會友能廣勸戚友嚴訓子弟絕口不談　新學即爲能盡義務四辦法　擬在各省府州縣開復書院勤課八股　立婦女裏小足會極小者獎給金銀牌以示鼔　勵五天職　會友以能不觀報紙及東西洋書籍爲　應盡之天職六標誌　本會會友須拖有曲辮子服寛袍大袖　帶大圓墨鏡着厚底雲頭鞋以爲標读七權利　凡入本會者得賭博吸煙嫖妓娶妾凡　舊日所有之種種行　一槪一禁 
八保護　凡會友　　奔竸狼狽爲奸及傾軋索　詐受人攻擊者本會當以全力保護之使不出　醜九守法　本會友須要遵行燒香念佛迎神賽會　救護日月蝕春秋保安七月建醮等事永永作　爲功令不得有違十懲戒　會友如與新學中人結交接談者即行　驅逐出會　團長茅塞謹啓 
海外奇談 
[一場瞎鬧] [  頌斌]  
法京巴黎枯納斯路街道旣極狹窄乞兒又極擁擠今年二月二十二號有一瞽丐手持竹杖在枯納斯路沿途求乞忽有一人以杖擊瞽丐之足瞽丐曰汝豈無目者耶胡爲擊我足其人亦怒曰汝豈無目者耶胡不避我瞽丐曰汝豈貴人耶我胡爲避汝其人曰汝旣不避我何怪我之擊汝也於是二人爭詈不休幾友一小時之久瞽丐曰我願同汝到警署其人亦曰我亦願往於是二人互扭主勃林路總警察署警吏初不知其因何大事也就問之乃大笑曰原來如此汝固可以罵渠渠亦可以罵汝蓋兩人皆瞽者也相與失矣而去 
新戲評[  鈍根]  
二十八夜新舞臺初演波蘭亡國慘新戲藝員爲劉藝舟沈縵雲葉惠鈞毛韻珂潘月樵夏月珊諸君劉藝舟扮革命志士哥修士孤激昂慷慨剴切沈痛發言簡捷清澈無一語不動人聽做工節節着勁無暇可擊不愧爲全劇中第一人也沈縵雲扮財政大臣演說一塲調侃腐敗官吏頗解人頣惟語言不甚簡捷如所以不過總而言之但是一句等附屬語太多 
葉惠鈞平素長於演說每逢歡迎追悼等會常見其登臺演說以粗淺之言論宏鉅之聲浪眞摰之狀態頗博聽者之拍掌乃於此劇中扮某黨魁當衆演說雖欲調侃營私獵利之黨人而語音太低頓異往常加以滿口不純粹之官話如（我們這個百姓）之類尤爲减色不如老老實實用上海白之爲愈也毛韻珂扮栢外相之女栢非亞小姐纒綿沈痛愛國之情溢於詞色諫父一場委曲祥盡而　辭淺易使臺卜庸俗婦女都能了解是尤見啟迪女界之苦心潘月樵做工認眞不下劉藝舟惜所扮爲不甚重要之人物故未能大展所長夏月珊扮賣國外相栢爾翻司言語行動活畫出一種賣國奴心理其西裝之自然亦爲全班冠他如夏月潤之扮俄軍官深行兇忍淫虐氣象小保成之扮馬夫之子戇態可掬周鳳文扮栢外相之第二妾鄙賤逼眞趙文連扮第三妾美淑可愛皆各極其妙無可訾議統觀全劇以栢外相全家臨刑時哥修士孤到刑場與栢女士訣别一段最爲着勁一個求死不得的男志士一個爲國而死的女豪傑慘容相對淚眼相看胸中各鬰有國破家亡之痛無處發洩阿呀一聲毛髮懍然臺下觀者莫不雙淚盈盈欲墜栢女士如許豪傑而其結果祗手刃一敵國之小馬夫未免大材小用劇名波蘭亡國慘宜完全根據波蘭史乃各人口中所述皆爲中國情形雖曰意在警惕中國然亦何必如此鑿万孔（如今懊老亦來不及了）懊老二字係吳下土音其實不通當改說懊悔第一幕演說場上諸人有脫帽者有欲挩不脫手執帽沿猶豫者此未諳西俗之故宜加研究雖然此劇之有功於社會豈淺鮮哉安得盡我國中一般爭權奪利之軍官來此一觀又安得盡我國中一般不肯助餉之守錢虜來此一觀 
戲攷 
[武凈戲收關勝一名大興梁山] [  健兒]  
　　宋汪估據梁山蔡京遣關勝攻之勝率宣替郝思文水陸並進宋使李俊張順等統水師迎擊之又遣花榮林冲扈三娘孫二娘等伏於陸路又於山下掘一陷阱自立高阜以誘勝勝先與李張等水戰不利卽遺部下登岸扈孫等出阻略戰即退勝乘勝直進花林等又出阻伏兵齊起勝部下死亡殆盡宣郝被擒勝獨力奮鬥無懼色復遇時遷白勝糾纒良久被奪頭盔忽呼延灼持雙鞭馳至勝與灼素相識責其棄官爲盜事君不忠灼謂權奸驕横豪傑屈辱忠不見信功不得賞不如歸順梁山勝大怒欲殺灼灼退走勝追之轉過山坡見宋江立馬山上指揮一切勝縱馬直上欲擒宋江不料人馬俱陷阱中遂爲伏兵所擒解至山寨宋親釋其縛勝感其恩義遂降此劇武凈去關勝輪流交戰煞費力量被擒時滬上率用三只檯上甩下以博座客歡惟李春利演此劇不肯甩因前曾以甩三只檯而傷其一足也 
小說 
[皖江血傳奇] [  六合孫雨林]  
　　第一折　出山（續）（懶畫眉）（生官服上）名利場中宦游人此日相逢且相親個中心事對誰言暗把神機運愛國男兒不顧身小生聽鼔皖垣瞬將半載同寅碌碌無可與言幸恩撫尙事知我爲民黨中人深加信任待我慢　酌除他便了（生下介） 
（前腔）（凈扮恩撫上）富國强兵新政紛紛僚屬於今大有人（生上）隨班假意獻殷勤屈辱權時忍再造山河歲歲春（淨見生介）近日朝旨令各省改良巡警見弟不知怎樣辦法絻是老哥曾經留學東洋可否借重長才（生）敢不効勞（淨）旣蒙見允即請老哥爲巡警總辦了（淨下介）（勝如花）（生）光復事莫逡巡到手大權已穩他那知豪傑深心反道我奴才本分說不盡新愁舊恨認公理千眞萬眞聯同志南軍北軍民氣將伸比風雷更迅從今後功成轉瞬十八省一視同仁十八省一視同仁我得此意外機緣豈非我黨中一大幸事麽不辨啼痕與血痕傷心家國兩沉淪虜冠雖戴心如鐵莫爲功名誤此身 
 
 
