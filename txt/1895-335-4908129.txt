# 1895 - 335 - 4908129

 

Page 1

 
 
[珍物待購] [  申報館協振所拜啓]  
　　本舘協振所自經解賑欵以來屢承諸大善士源源接濟皆有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲廉泉旣能廣積隂功置可增輝藝圃誠一舉而兩得也計開朱漁珊帖一部高澹游山水一幅米南宫字手卷一軸天青縀馬褂料一件 
[續印王肯堂六科準繩出售] [  圖書集成局啓]  
　　六科準繩一書醫科之大成係金壇王肯堂先生所輯其中論症無微不燭有義畢臻本局前出之書蒙識者爭購幾同帋貴洛陽今仍以　鑄鉛字續印行列井然紙色潔凈盛以錦套每部四十本仍售實洋五元五角卽日出書有欲探索枕秘者請移玉至三馬路申報舘帳房及申昌書室各書坊外埠則向申昌書室售報處購取爲盼 
[論僧人被騙]  
　　夫人欲取人之物畏人知而不使人知而人終不知其取之者謂之竊欲取人之物而不畏人知且欲人之畏之而人皆不能禁其不取者謂之刦欲取人之物而故示人以必無可取之情必無可取之理必無可取之形必無可取之迹而人亦甚信其必不能取必不欲取而其物卒爲其所取者謂之騙然竊也刦也雖皆乘人之不及防而人皆無不知防之者竊必以夜人有守其夜者而賊之技窮矣刦必以衆與强而人有强於盜衆於盜者而盜之技亦窮矣至於騙時不必夜也人不敢衆也力不必强也因人而施隨機而變且不必取人而使人自與其智出盜賊上其害較盜賊甚故世無不知有騙者而世究不知誰爲騙者也然未騙之前固不知有騙者也將騙之際亦不知有騙者也當騙之時並不知有騙者也而旣騙之後則無有不知受其所騙者故受騙之小者咒之詛之遭騙之大者訪之查之雖騙者之杳如黄鶴不能遽得而甘心然受騙者旣以覆轍爲堪虞咸愧悔於旣往騙者之技亦似不能嘗試矣聞見者亦以前車爲可鑒而謹愼於當前騙者亦將無可如何矣人謂騙者之技日出而不窮吾謂騙者多出一事卽窮一技必至騙無可騙而後止乃有騙人而人無不受其騙受其騙而不知其爲騙且日受其所騙甘爲其所騙卽有告以爲騙者猶深信其非騙而譁然辨其爲不騙於是騙之術行之數千百年而不窮騙之途推之數千百里而不隔騙之技試以數千百人而不悟者則莫如今世之所謂和尚者矣夫和尚釋教也五藴皆空六根清凈與世無爭與人無忤誰得而謂之騙者不知無益於人而取人之錢卽謂之騙誦經拜懴猶其騙之顯焉者也見人必合十而其心惟勢利之是存出外必茹齋而其廚則魚腥之常備一事也必藉布施一物也必資募化處處夤緣種種附會不特富貴者受其騙貧賤者亦受其騙不特士夫受其騙婦女亦受其騙以此言騙可謂大騙矣乃不謂騙人者亦受人之騙悖入悖出如杭城蓮花禪院之住持僧者殊可哂也僧因寺後有隙地擬欲興造募得洋二百餘元尚嫌不敷忽有人口操北音乘輿而來狀類顯者殷勤接待云姓胡氏寓城頭巷欲來杭開設機廠并云寳刹果然清雅惜房屋窄隘僧告以尚有隙地因募資不多不能興造大護法其肯解囊乎其人問需錢若干僧告以曾估七百餘金現所募者尚不及半其人云明日當遣匠來估看此匠由申帶來包造必可從省次日果同一匠前來丈量基址估得五百六十元且云各料由我購買除和尚所募三百元外餘欵無庸顧慮僧欣喜萬分告以募款尚未收齊先付百元可乎其人云且俟木料發來再付未遲越數日果有木料磚瓦之類發來堆積於庭其人亦乘輿而至囑僧先將二百元交彼携去嗣後僧往探視則闃其無人詢之鄰居則皆云遷去己數日矣僧以尚有屋料堆積不致受騙乃未幾而各行皆來索錢僧以爲已交胡姓行中人以向不識胡且料在廟中理應向廟中索取僧無可如何將原物奉璧惟痛詈騙者而已說者謂舉世滔滔人心不古天下幾成爲騙局臣不能心乎君則臣騙其君矣子不能心乎父則子騙其父矣夫婦兄弟朋友之間利勢所在競尚虚文且不啻交相爲騙也富者因騙而愈富貴者因騙而愈貴卑汚苟賤騙人之習也喜笑怒駡騙人之態也夤緣餽送騙人之具也而苟有以眞性情眞面目示人者而人且羣焉非笑之以爲和尚之不如并騙和尚者之不如也亦何怪落落難合哉以是言騙則騙誠爲當世之急務矣亦何尤乎僧之騙人之錢亦何尤乎人之騙僧之錢哉 
[本館接奉電音]  
　　昨日午前京師飛電傳來上諭二道敬謹譯登○十月十七日奉上諭御史胡景桂奏山東河工請責成河道總督經理並近年河工罰輕賞重請申明舊例各摺片著該部議奏欽此同日奉上諭朕敬奉皇太后宫闈侍養夙夜無違仰蒙慈訓殷拳大而軍國機宜細而起居服御凡所以裨益朕躬者無微不至此天下臣民所共知者也乃有不學無術之待妄事揣摩輙於召對之時語氣抑揚罔知輕重卽如侍郎汪鳴鑾長麟上年屢次召對信口妄言跡近離問當時本欲卽行宣播因值軍務方棘恐致有損聖懷是以隱忍未發今特明白曉諭使諸臣知所警惕吏部右侍郎汪鳴鑾户部右侍郎長麟均著革職永不叙用此係從輕辦理嗣後内外大小臣工倘敢有以巧言嘗試者朕必加以重罪爾諸臣當知忠孝一原精白乃心弼成孝治朕有厚望焉欽此 
[劃界述聞]  
　　杭州采訪友人云日本總領事珍田君到杭後居民相率而來在賓館前探望官憲深恐若輩藉端生事特派勇役爲之保衛文武巡查員弁亦移駐圓通寺畔晝夜彈壓勞瘁不辭至剏設租界事宜究竟如何尚未分曉傳聞洋務提調余司馬乾耀與珍田君頗爲契洽又得梅教士滕更從旁賛助大約不難尅日告成惟租界本定在拱宸橋外而珍田君必欲從大關相近處劃起尚須禀請撫憲親裁也 
[散勇到漢]  
　　昨初九初十兩日漢鎭招商局碼頭左岸有風順利運二舟輪先後停泊其上係載臺疆撤回之散勇計有二千餘名均操湘音甫停輪卽紛紛起岸覓至厲司馬高副戎兩衙署前肆閙欲投棲息漢陽縣薛誠伯大令曁諸官憲等聞耗並來彈壓將該散勇分發各公所暫住一宵隨於翌日清晨按名給川資若干押送换舟回籍該二輪卽於十一日開行下駛 
[木工毆勇]  
　　鎭江采訪友人云馮萃亭宫保統率常勝萃字十營駐防潤州已逾半載本月初七日中軍中營勇丁郭其升持洋銀二圓至洋馬路某布店購取藍布數匹店中找出錢數百文郭携之而返道經萬家巷德星宫前見有起造新屋者遂入内閒觀斯時各木工正在鋸木郭信口嘲之木工亦非懦弱無能者口角之餘互相扭結其錢及布悉被諸木工奪去屋中某氏婦胭脂虎也聞門外交鬨聲亦卽效女嬃之詈并大踏步出連批郭頰木工十餘輩復將郭 
 
 

Page 2

 
 
團團圍住飽以老拳郭力不能支致被木工持斧擊破頭顱血如泉湧倒仆於地一息奄奄時有萃字左軍後營及右軍左營勇丁各一名由此經過見郭受傷甚重略問情由諸木工又將兩勇痛毆衣服亦被扯破兩勇忿甚將某氏婦拘住行至西門橋諸木工聞信鼓衆蜂擁而至將婦奪回兩勇不得已奔至總理萃軍營務處禀陳蔡麗勛太守聞報之餘卽飭差弁親兵會同縣署差役先將屋主拘獲送縣究辦次日移請宗大令將郭傷勢騐明延醫敷治初十日大令飭差將兇手陳桂等嚴拿到案訊懲想從此衆軍可以心悦誠服矣 
[舍之則藏]  
　　揚州訪事人云客有自十二圩來者述及該處掃鹽滋閙一事現已平復安謐如常上鹽出鹽一切均仍舊章各貧民咸歡聲載道當末後一次聚閙時南掣廳某司馬曾出簡明告示一通掃鹽貧民尤爲欣感其示中大旨謂提調委員悮聽人言出示禁掃致蹙爾等生計經本府赴揚將各情形面稟已另派委員來棧辦理爾等務各安分營生毋再滋擾等語在司馬不過因時制宜暫慰衆情之意而某太守見之遂不覺慨然長嘆頓灰好勝之心蓋太守生性剛直向來辦事往往公而忘私且不肯模稜兩可卽此事亦屬因公起見初不料竟激衆怒以致聚衆挾制也正擬禀請禁遏刁風忽覩此示乃憮然曰吾又何　如此認眞正可效柴桑陶先生不如歸去遂不待上憲檄下卽自行告退當將提調鈐記送交司馬手收隨於前日先將眷屬派人送回吳陵寄寓一面料理經手各事約日内亦卽遄返養疴說者謂太守此舉固深合乎用舍行藏之道然當此時事多艱上游垂青有素恐未必任其韜光養晦也 
[三韓近况]  
　　中國前派駐仁川理事官唐君今夏曾奉差至朝鮮一次華商皆見而色喜唐君料理一切事宜倩英領事代爲照管臨行復給資令無業游民隨之回國○本年日人之赴韓者每次公司船啓行必有數百人附之而至華人所有房屋利房價之貴咸願賃與日人厥後華商航海而來欲租一大屋而不可得且日人雜居華商租界中每唆使韓官將華人之吸烟者拘拿管押英領事照會韓官謂華人之于鴉片如飮食然習以爲常本領事有保護之責不能任貴國訊懲若將鴉片售與韓人則請行知本領事懲辦可也韓官遂將所押之吸烟人送交英領事署嗣後華人遂坦然吸烟無人顧問矣○日廷派赴韓京之井上大使刻巳回國所有處置朝鮮之事俟禀請政府裁定然後寄諭小村代理公使施行故韓事之若何定奪能否悉遵俄德法諸國所議目今尚未能知也 
[五羊寒鯉]  
　　省中接到電音悉藩憲成竹銘中丞升署巡撫文武百官紛紛詣轅圓喜旌旗夾道車馬如雲頗極一時之盛中丞傳諭南番兩邑宰速將撫署修理完好以便進署接印云○南澳鎭總兵劉淵亭軍門到省後在老城小石街某公館暫住襜帷前日有一人面貌兇狠闖門而入司閽者阻之竟被其推倒在地徑入花廳時適軍門在花廳會客見其來意不善喝令差役擒拿搜其身畔果有鎗械蓋係受人囑託行刺軍門者也聞卽送交南海縣審明懲辦云○水師提督鄭心泉軍門部下安勇歴年剿辦土匪頗稱得力地方賴以保衛近聞官塲傳說謂督憲譚宫保欲將安勇盡行撤銷幸得軍憲保頤菴留守力向宫保勸阻始作罷論云○順德縣屬之江尾村李羅兩姓械鬥一節巳列前報其致鬥之由聞因爭水灌田而起初時李姓燃放大砲打斃羅姓多人隨後羅姓又招集兇暴之徒誓爲死者雪恨某晚更深時候潛入李姓村内縱火焚燒李姓從夢中驚醒紛紛走避男啼婦哭慘不勝言計屋舍千百家竟被焚燒過半夫小民之私鬥實爲作亂之禍階彼有地方之責者可不嚴禁鬥風以遏亂略哉○城廂内外各街均遵奉憲諭舉辦團防現在已一律成團業將各勇花名册呈繳官局聽候查閱需用軍械火藥係由官局發給從此守望相助衆志成城洵足以壯聲威而資保衛矣○前日有一人年約三十餘歳在南關官碼頭佇立良久遂效楚屈原行吟澤畔故事時當潮水方生波浪洶湧岸上見者皆不敢拯救惟有徒呼負負而已翌日屍始浮起卽經其親屬認明棺殮而去 
[古榕城紀事]  
　　福州采訪友人云著名賭棍林今藩積案纍纍無惡不作現經閩縣方大令飭差拘獲提訊之下處以重刑○閩省賭風極盛甚至搢紳家亦有開設花會者近經張廉訪將著名賭棍拿獲嚴懲城中各賭徒遂稍稍歛跡惟城外尚不免有呼盧喝雉者寄語牧民之賢使君苟爲鄭之昭而不爲宋之聾則地方幸甚矣○海防同知唐司馬雨時侯官縣戚大令揚皆與紳士耆民互相浹洽近日紳耆公製紅呢嶂八掛萬民傘一頂鼓吹悠揚恭送入署道旁觀者咸嘖嘖稱羡不置 
[武昌霜雁]  
　　湖北卸署荆門州篆諸肖菊直刺可權調回江夏本任前詳報章矣兹聞直刺有俸滿請咨晉京引見之說係官塲傳言未詳的否○湖北藩憲王芍棠方伯前經滬渚曁臨京江各節已備登前報兹悉方伯由鎭江乘坐江孚輪船於十二夜三更時抵漢招商局馬頭瀛眷蓮幕人等並坐滿江紅雇用官輪拖帶天甫黎明早有小火輪乙號伺候江濵長班執役人等在船伺候方伯過船隨卽開駛渡江蒞鄂岸上旗幟蔽空戈矛耀日城内文武各官俱恭迓如儀方伯拱揖遜謝鳴騶進城拜謁譚敬帥畢復詣各處投刺然後遄回本署傳言十三日接篆未識確否 
[潯江月色]  
　　九江采訪友人云十月初十日恭逢慈禧端佑康頤昭豫莊誠夀恭欽獻崇熙皇太后萬夀節期道鎭各員恭率文武百官趨詣萬夀宫行朝賀禮雍雍肅肅極盡敬忱○湖北藩司王芍棠方伯陛辭回任旣至上海卽附招商局江孚輪船拆江上駛於十二日申刻過潯○前報載官塲接天津來電内開張統領乘鎭東輪船裝湘軍赴各口岸遣散等因十三日天未黎明鎭東鼓浪抵潯統領揮令勇丁四百餘名上岸旋卽展輪上駛九江關道誠觀察九江府尹太守德化縣慶明府江防同知曾司馬保甲局員吳大令及周傅兩恊戎丁楊潘三守府次第至江干及沿街彈壓聞押解官爲分統萬軍門船中復携帶陣斃忠該俾得各安窀穸云○新關委員張君學勤前奉九江關道委解貢磁入都現已回潯銷差并禀知過知縣班○十一日戌刻鄉人某甲入城購物行經招商局碼頭忽然跃仆身受重傷幸電局打報學生姚駿榖見之出錢二百文倩人舁送醫院救治 
[建業鐘聲]  
　　金陵訪事人云日前督轅牌示本月初十日慶賀皇太后萬夀聖節是日五鼓應穿朝服齊集萬夀宫拜牌其前後三日俱穿蟒袍補褂萬夀宫在中正街駐防城内另有萬夀宫爲旗官慶賀之所是日制憲率同城文武齊集中正街之萬夀宫將軍則率旗員在城内萬夀宫行禮此向例也○江蘇候補道趙觀察燮奉督憲札委赴崇明公幹前日清晨觀察詣轅禀辭○調補夀春鎭郭軍門寳昌新授蘇松鎭陳鎭軍旭同日經督憲牌示飭令赴任軍門曁鎭軍隨卽禀謝遵飭赴任○署江浦縣姚明府夀春刻因署期已滿瓜代有人隨將縣屬事宜交付新任某日進省詣轅禀知交卸○本月初二日鍾山尊經兩書院輪應本府課試屆時李筱軒太尊親臨考棚點名給卷鍾山題不得志獨行其道富貴不能淫貧賤不能移威武不能屈賦得東院尋梅勸客留得留字尊經題古之人未嘗不欲仕也又惡不由其道不由其道而往者與鑽穴隙之類也賦得憶山長羡鶴歸松得歸字 
[京口濤聲]  
　　鎭郡南門外高家樓離城十餘里該處地方偏僻烟户如林一小村落也有陳姓者半畊半讀家道小康上月間娶一新媳妝奩豐盛被緑林客聞知遂於初八晚糾約多人明火執仗撞門而入鄰人聞聲驚起出外喊救被該盜當頭棒喝各駭回家盜黨遂各持刀械穿房入户倒籠翻箱陳姓等人驚醒畏縮如蝟弗敢聲張又將新婦房中衣物擄掠一空呼嘯而去聞所失約值數百金並刃傷一人眞覺目無法紀矣次日陳鳴保開單赴縣報案宗大令以事關盜刦不能遲緩卽於是午帶同捕役刑仵人等下鄉勘騐直至薄暮始回聞已派幹捕上緊查緝鴻飛冥冥未悉能否弋獲也○前出使俄國大臣正任湖北藩司王芍棠方伯陛辭出都日前由天津乘輪南下行抵申江小住數日月之初五日 
 
 

Page 3

 
 
乘江永輪船上駛初六下午駛抵京口丹徒縣宗大令預備飭辦差人等在六吉園碼頭搭蓋綵棚鋪陳一新迨憲旌戾止水陸各營勇齊赴江干排列畫角烏烏砲聲隆隆道府縣及各文武紛紛出城齊詣躉船恭迓手版脚靴甚形擁擠方伯一一接見後遂乘輿登岸過洋浮橋在佛照樓棧内暫駐襜帷初七清晨方伯坐緑呢大轎前導有頂馬一騎湖北布政使親兵十六名戈什哈八名過大街由西門入城先至考棚謁見馮宫保次往道轅及都統各衙門拜會繼至縣署照例飭家丁擋駕時已猫睛轉午矣初八日午刻道憲吕觀察假甘露寺設筵爲方伯滌塵以伸東道雅誼陪座者爲統領萃字左軍馮仁卿觀察營務處蔡麗勛太守鎭江府彦詠之太守樽前山色檻外江聲賓主相酬東南竹箭洵宦海中之韻事也初十日更魚初躍方伯乘江孚輪船溯江而上文武各官又恭送如儀 
[蘇臺近事]  
　　姑蘇采訪友人云本月十二日午後長元吳三縣主齊集長署花廳會訊要案聞之公門中人云是案由金陵解來緣某處盜案各犯已正法矣内有二盜之親屬忽赴督院上控稱係良民誤拘是以趙中丞特飭詳加研訊務期水落石出不得稍有飾詞云○葑門内楚庫巷中有水仙宫焉某日相傳爲水仙主誕期好事者預雇清音金絲互奏一時善男信女之焚香膜拜者踵接肩摩某姓女郎年可二九偶携離婢入廟拈香歸途中突來小流氓四五人品足評頭任情調笑繼竟手舞足蹈惡狀難堪女郎膽戰心驚嬌啼宛轉婢極聲呼救無一膺者正在急難間適某善堂董事某君因事過此不覺勃然大怒將小流氓某甲扭住批其頰數下聲言送官究辦若輩見勢不妙四散奔逃甲亦乘間逸去女郎始得脱離此厄不禁轉悲爲喜向某君檢袵俠拜扶婢以歸 
[局員接辦]  
　　本埠南市所設江南籌防輪船支應局委員候補府劉太守式通現奉上憲另有差委所遺此差現委山東候補直隷州調省江蘇之徐直刺賡陛接辦徐直刺奉檄後業於十三日到局矣 
[英界火災]  
　　昨晚九點鐘時英界廣東路某粤人所開彈棉花店樓上不知如何失火以致冒穿屋頂捕房旣擊警鐘救火會西人紛紛馳至竭力灌救旋卽告熄當火熾時英讞員屠興之别駕帶同差役到塲彈壓以免匪人乘機搶火 
[殯儀二志]  
　　浙江候補道朱觀察鴻麆歾於滬上定期昨日舉襄由新閘又袋角向東迤邐至浦灘轉南由英大馬路往西過石路向南經四馬路過三茅閣橋入法界至安徽會館暫厝前導有開路神衝風灣號馬上鼓吹風雷火電旗銜牌六十餘對上有浙江候補道二品頂戴江蘇巡撫太僕寺卿父子兄弟翰林内閣學士兼禮部侍郎銜等字樣更有印度人十餘輩頭纒黄布徒步在前繼之以督標奇兵營大刀隊鋼义隊數十名西樂一班哨官高乘駿馬押隊徐行隨後爲鑾架半副誥命亭校尉八名羽士三十二名或吹竹彈絲或手執長旙更有游手好閒者招集十餘人分執樂器沿路吹彈有西人餽送花毬三枚舁以綵亭末後則頂馬一人對馬八人銘旌亭容亭幼年僧道各一人執旙相送靈柩用十六人扛擡上罩紅縀盤金材罩白綾大旗二面上有英文紙糊人數十綴成戲劇執紼以送者亦頗不乏人○提右營游擊傅焕庭游戎文采駐節嘉定來滬就醫殁於寓所昨日係出殰之期由十六鋪往北入法大馬路過西門至湖南會館暫厝廣方言館教習禹君國儀篤於鄉誼函致讞員鄭大令請轉咨捕房大令轉派會捕局線勇協同包探分投彈壓 
[禀請免騐]  
　　昨報紀馬俊川砍傷胞兄馬鶴亭案内之陸邦蔭在同康客棧忽患吐血氣喘身故由原差入禀請示一則兹由屍妻陸張氏屍親宋正邦聨名具禀聲稱死者向有此病時發時愈此次實因病殁與人無尤應請免騐自行棺殮黄大令准如所請著具結存案至馬鶴亭命案尚欲復訊定讞云 
[縣案二則]  
　　陶金貴日前扭匠頭顧松泉到縣喊控包造房屋半途抛工任意索加等情黄大令准飭差役看管候訊前日倩委員曹明府傳訊陶供向在安徽辦砲臺蒙沈大人保舉都司職銜現欲在治下高昌廟左近起造房屋憑中保沈仲仁卞奎麟包與作頭顯松泉包造立有承攬計屋十五間共料八百元每間五十元牆二垛五十元因要新料加洋二百三十元共計一千零三十元後來因顧水料賒不動職員應允四百餘元付過一百餘元有震元莊沈仲仁擔保洋元職員親自拿至一枝春茶館交付沈手轉交不料造至九月二十忽爾抛工不造顧供蘇州人在滬北開顧幾興作塲由陶之友人來說要造房屋議價平屋十五間每間五十元後來因要全套新料由三位師老爺相勸議定每間七十元水料另辦計洋三百七十元因與前議更易小的亦不敢抛工是他呌小的不要做小的所收定洋三十元又付一百元又被扣去别項兩個四十元僅收凈洋二十元求明鑒明府以兩造情節繁多且供詞不符判候補傳中保沈仲仁等到案質訊核辦○王友松在縣呈控妓女施湘雲卽李氏過房伊子藏匿不還僞稱巳死等情請提訊斷黄大令准詞提案前晚由曹明府升坐花廳提訊王供本地人做舊貨生意與李氏比隣而居今春四月底因家道貧苦將甫生三月之男孩過房於李氏以後時常來往探望至秋間過去探望不見小孩向問支吾不知何意是以投案聲訴施湘雲供是李氏與母李顧氏卽李秀姐仝供王友松因貧將兒賣於小婦人出洋二十四元寫有筆據呈閱當買時小孩就有疾病至秋間醫治無效而殁因是買孩毋庸通知王屢次前來纒擾不休求恩公斷明府得供以王旣以得洋將孩價賣不應藉端纒擾判責二百板釋放完案 
[英界公堂瑣案]  
　　前報紀捕頭遣包探解賭徒朱銀生鄒阿土至案屠别駕著押候查明覆訊昨晨黎副捕頭傳五十九五十六八十九十等號印度捕至公堂作証禀稱捕頭派令巡緝時每至賭臺左近見朱鄒與賭臺中人交接又有四百六十五號華捕禀稱小的素知朱鄒羽黨甚多皆在虹口胡家木橋沈家灣等處拆梢打架無日無之曾據情直告捕頭後朱鄒一見小的卽聲稱爾終不能久充巡捕如有日將號衣脱下則誓必報仇又有張阿福者訴稱小的向充細崽近日黎副捕頭令探聽此事知朱鄒每日與殺猪阿順聚集朱所開老虎灶旋赴胡家木橋沈家灣等處索取陋規每日須洋銀四圓如不給則卽有巡捕往拘拉牌頭之人小的雖未目睹情形然非虚語朱鄒同供稱小的等皆本地人向來安分營生叩求恩典别駕據情商諸薩副領事然後判令每人笞責四百板發回捕房管押一年○三百五十二號華捕解船户趙紀生謝阿廷至案禀稱昨日伊等在白大橋畔與本地駁船户朱四金爭毆朱妻亦被毆傷請卽懲辦朱投案訴稱昨日小的代陳瑞華載黄芽菜七十五顆暫寄趙謝船上旋向索取趙謝竟思抵賴致與忿爭不料伊等兇横異常竟將小的妻子毆傷叩求台鑒趙謝同供稱小的等雖與爭論然並未見朱之妻子試問從何處毆傷别駕判令趙謝貼償菜價洋銀四圓再貼朱妻養傷費二圓並押候朱妻傷痊後開釋○包探趙銀河禀稱積竊周阿春竊取粤東人梁立夀家錫茶壺一其經小的查獲人贓送請訊究梁投案領贓周供稱小的窮苦無聊不得已而行竊求恩肆赦以盡餘生别駕判令笞責二百板管押兩禮拜○賊犯王阿惟竊取王永軒家綢布衣服共十三件經包探黄四福查獲人贓解案請究永軒投案領贓阿惟供稱小的偶然行竊叩乞施恩别駕判令笞責一百板管押一禮拜○丁方榮在某洋人家當執鞭之役前日駕車至老旗昌馬忽驚躍丁無力控馭致將小車夫徐寳珍撞仆於地當卽舁送仁濟醫館求醫旋以身受重傷溘然而殞經人從中解勸令丁貼償屍弟徐寳成棺衾之費若干自行棺殮昨晨包探杜雲卿恊同地保毛大將寳成及丁解案歴禀情由别駕略詰數言著各具切結存案 
[美捕房三則]  
　　昨日午後一點鐘有甲乙丙三無賴合乘馬車一輛電擊風馳揚揚自得疾馳至美界西華德路猝遇東洋車迎面而來不及避讓致將東洋車撞翻坐車之某丁翻撲於地幸未受傷經四百六十七號華捕將馬車扣獲並甲等一併拿送捕房尚未知捕頭若何發落旋知此車爲流氓朱吟生之物也○昨報偷兒張阿二由裏虹口竊得水烟袋一枝經包探倪順泉查獲拘入捕房禁押昨晨經倪探查明此賊慣 
 
 

Page 4

 
 
竊水烟袋已竊有十餘支之多均售與北蘇州路某舊貨店因帶往吊取贓物該店圖賴不認收買賊贓因將店夥孫海江拿送捕房押候併送英公廨訊辦○偷兒王阿林因犯竊由包探拿解英廨奉讞員判令遞回原籍前日下午捕頭派包探倪順泉帶至法界附江天輪船解往寗波 
[法捕房事]  
　　某甲欲謀新關就緒向某乙借銀六百兩因久假不歸扭甲至捕房控訴捕頭略訊情由命押候堂期解訊 
[募賑照登]  
　　本館接奉揚州募捐紳士姜森鄭子恭張漢文來函并柯立堂經募英洋六元并囑登募賑一則其捐户花名當歸入清册登告募賑一則照錄於左○泰屬新興塲北洋岸距鹽城縣水路七十餘里爲塲鹽聚集之所中有塲店七家首推吳恒吉司其事者何立堂先生名銘楹老成望重忠直不苟丁鏡齊聞其名久矣年前以東災函告卽蒙首先倡捐并歴次代募愼行堂捐欵源源而來眞不憚煩瑣誠好善君子也今者順直水災旣重且廣願先生始終樂成不厭不倦請先登報代災黎馨香祝之 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[濟醉自刎]  
　　揚城多子街十三灣巷内某麫館生涯茂盛座客常盈十二日早有甲乙丙三客枉顧入座後呼肴點饌蒙飮甚　比至日中各客皆散而甲等猶呼添酒直至玉山將頽始離座而出三人中甲酩酊尤甚迨行至櫃前會帳不防甲驀取櫃旁菜刀自刎大呼曰我不　矣時店主在櫃内櫃外廚司皆己各散幸有一人未走見之赶上將甲抱住甲膀臂被捺不能擡起猶握刀自將左腕連砍數下血液涔涔當經店主出助始將菜刀奪下詢問何爲如此則已醉不成語回顧乙丙已乘間逸去無相識者店主無奈只得赶覓刀圭先爲敷治俟其酒醒再行舁送回家嘻飮酒過量耶抑有不得己之苦衷耶或云幸得慶甦否則店主人之局氣不堪設想矣 
[啜茗滋閙]  
　　鎭江城内堰頭街明泉茶館係教門楊姓所開樓宇軒敞裝潢雅潔前樓南面臨街地當孔道後樓北面近水波澜中流　故玉川鴻漸之流多向該樓停車品茗詎料初九日午刻有青皮徐某及甲乙二人同飮樓上未知因何事故彼此尋釁始而唇槍舌劍繼則攘袂揮拳各不相下一片聲喧彼以凳來此以桌去茶客咸不知起釁之由相與驚駭欲絶各紛紛奪路下樓有已給貲者有未給貲者俄頃之間散如寒搗斯時茶館主雖遭此晦氣然不得不登樓排解詎該青皮等非特不從反與館主爲難更有道署轎班金某藉端助該青皮相與詈駡不休復將北樓桌凳杯盤搗毁殆盡館主目覩之下不覺悲從中來卽上前扭住金某髮辮欲以性命相拚聲勢洶洶地甲見勢不妙恐釀人命竭力相助命館主扭該青皮等赴琴堂判斷曲直宗大令閱禀卽坐堂皇訊明情由飭差將金徐甲乙各責一千板至所毁茶館各物押令照數賠償訊畢大令以金係道轅轎班卽將滋事緣由面禀吕觀察觀察大怒立將該轎班之名革去並諭飭大令仍須從重枷責以儆凶頑云 
[淘井連斃]  
　　江西塘堘上福隆錢鋪主袁姓者白手起家不三十年積貲二十餘萬在洗馬池開設榮昌衣莊獲利頗豐莊有水井上遮瓦屋使汲井者晴不炙而雨不淋亦方便之一端也本月初四日因井水不甚清潔雇甲乙二人淘井工貲一千五百文當將井水汲盡中卽入井淘洗泥滓詎竟不起乙下救之亦不起莊夥大駭旋縛雞縋下探試亦就斃於是大驚小怪傳聞於外並稱鷄與甲乙之屍均被怪物吞噬不見謡言四起莫辨眞僞其實雞由原繩縋上甲乙二屍亦用鐵圈套住頭足縋之而上細察情形大抵井中不見天光陽氣蔽不得入隂氣凝不得散俗謂之吼風吼風能殺人各處番薯窖間有失事者無足怪也惟吼風多在二三月間今已十月不無稍異然本年天時不正往往秋冬似春此十月吼風之所由來歟或曰江省各井大半用瓦亭遮蔽日不見太陽夜不蒙霜露水中毒氣無所洩飮之人受隱害亟宜撤瓦數尺使井口上露於外則毒氣旣出吼風自無是在有力者一啓口間卽爲生民造無窮之福不勝企予望之 
[英廨晚堂瑣案]  
　　鎭江人龔松山卽麻皮松山賭棍中之巨擘也邇者姦占髹工承根源之姘婦陸氏被承控諸公堂前晚屠别駕飭提研訊承訴稱小的年四十有六原籍無錫卜居治下歴二十餘載向在觀音閣馬頭開設髹漆店妻子逝世中饋乏人於光緒十五年由徐見三等執柯娶醮婦陶陸氏爲繼室歴七載尚未生育本年四月忽乘小的外出私自脱逃後經親串某甲尋獲送回迨八月某日之晚小的正入黑酣鄉氏陡將小的腎囊抓破鮮血淋漓小的痛極而呼並無鄰人顧問次晨氏卽席捲所有而遁現在小的傷已漸痊查悉氏被麻皮松山霸占與論逞蠻是以控求訊究龔供稱小的現開松山堂藥肆妻子棄世後於今秋央媒說合娶顧陸氏爲繼妻執有婚帖餘供一味遊移别駕判令龔央人保出償還承洋銀十圓餘毋庸議○某號巡捕解在某茶館行兇滋擾之陳阿伏戴丕全姚大方等一干人至案别駕庭訊之下陳供稱小的係寍波人歴充招商局江裕等輪船水手今者歇業無聊憶及戴曾說及姚欲就輪船之業因告以斯美輪船買辦素相友善不妨推薦　斯美抵吳淞旋開赴長江並未進口此事遂作爲罷論不料昨日小的在三元同慶樓啜茗姚等突如其來向小的爲難致被巡捕拘案戴供稱小的與陳同鄉且係親串行現與同居姚曾囑小的轉倩陳謀業當時陳言及與斯美買辦相好可以薦事惟須先付酬勞洋銀二十圓小的卽如數縣洋銀交陳收取現知斯美開往他埠生意仍然無著向陳索還所付洋銀反遭毆辱不得已訴諸巡捕拘請究追姚供稱小的失業已久懇陳謀就致被誑去洋銀二十圓内十六圓係小的質物所得尚有四圓向戴暫借别駕判令將陳笞責二百板追還洋銀二十圓並具攺過切結存查戴陳亦具遵結　釋 
[江蘇官報]  
　　九月二十五日辦理太湖水師營務處安徽卽補府李松榮禀辭赴宜荆溧陽一帶查哨通判陳寳樽禀謝奉委赴長元吳江震大湖等廳縣抽查保甲差　嘉榖禀辭赴婁縣會勘蕩地差許慶春禀銷河運差薛葆楹請假赴寗措資韓國楹又林尚辰展假四天又胡調元展假二天縣丞黎耀森禀知丁艱交卸南渡釐局禀謝飭知緝務大宗偷漏蒙給紀功二次巡檢林之豫交卸署丹陽縣典史任事回江寗藩轅牌示照得江寗府理事同知衡珊另有差委遺缺查有直隸州裕恆堪以署理新選豐縣王得庚江寗府檢校馮驥均已繳憑到省自應飭赴新任海州州同汎地巡緝彈壓委員劉燡一年期滿遺缺查有從九高承裕堪以接緝又贛榆縣典史劉炳因案撤任遺缺查有從九姚元某署理又安東縣典史隂毓衡因案撤任遺缺查有典史熊鴻署理○二十六日知府陳遹聲禀辭赴寗見制憲同知何希曾禀銷松屬公幹青浦縣汪禀辭知縣林頤山由常州來李前泮禀知會算青浦縣交代清楚華德森禀知奉委赴震澤公幹卽辭王錫齡由松滬局解餉來卽辭范樹恆禀辭赴寗縣丞倪曾鎣禀銷河運差巡檢朱福履由上海貨捐局查　差次專丁來省禀謝奉北洋軍務大臣宋飭知前因轉運軍火隨剿出力蒙給藍翎小河司巡檢蔡延熙禀辭赴寗見制憲典史應德麟禀謝委署崑山縣石浦司巡檢事○二十七卜候補道朱宜振通知在院上展假兩天新任常州府有禀辭赴任知縣胡智澄由寗見制憲回胡調元展假兩天十月初三日松江府恩興初五日前署蘇松大道劉太太均夀　○二十八日藩轅　示照得武進縣縣丞王惪甡病故遺缺查有試用縣丞夀宗耀堪以委署總捕劉禀知奉委騐收城墻工程並海運省局會辦差同知王用龢禀謝飭知　補　海防同知缺鄧文堉禀知奉委解淮餉赴揚州卽辭金山縣劉禀到知縣許溎祥禀知赴楓橋押運水雷機器林祖蔭禀辭赴太鎭嘉寳抽查保甲差童寳善禀　奉委海運省　　奉差程南金由錫釐局來唐贊彝請感冐假三天直隸候補布經歴劉松年辭行縣丞徐耀賡禀知代辦下一叚水巡差從九舒兆縉禀銷河運差主簿熊應崧葑盤問外典史　文浩齊門外均銷編查保甲差提左營震澤汛把總江擇卿禀到○二十九日寳山縣沈禀到金山縣劉禀辭知縣趙鴻由滬請領换硝差回劉兆暄禀辭赴山陽清河桃源等縣搜　保甲差林尚辰轉假四天委署鎭江府知事馬永釗禀辭赴任○三十日候補道朱宜振通知在院上銷假丁憂湖北候補道項晉蕃浙江人由揚州來　任崑山縣諸可　禀　　任知縣許溎祥禀知由楓橋回水雷機器一律儲庫撫轅文巡捕恩厚王兆麒均禀知奉委海運省局差遣○十月初一日首府桐禀知今日開辦海運省局首府總捕三首縣　　知赴虎邱祭壇候補道方鴻通知在院上請感冐假數天知縣劉允恭禀知奉委上海樹木捐局差卽辭施沛霖禀辭赴寗見制憲華德森由震澤訪案回周恩楙禀銷松屬公幹　熊兆姜禀銷河運差鮑德麟禀知奉委滬局解餉差卽辭吳俊卿禀知本日到豐備義倉差唐贊彝展假三天新任崑山縣諸可寳禀銷書局通志局學古堂與圖等差卽辭縣丞邵鼎禀知由山海關外福夀湘軍統領陳給咨離營回省倪曾鎣禀謝飭知徒陽河工案内蒙保補缺後以知縣用委知崑山縣石浦司巡檢應德麟禀辭赴任從九萬庭越禀知交知丹陽縣吕城司巡檢回省巡檢馬彬禀銷海運津通局差○初二日營帶江浙緝捕水師營補用遊擊任毓山由金山浦東一帶出巡回知縣林頤山禀辭回常州直州同樊恭夀禀知由浙江公幹回從九吳雲瀚禀請赴江北措資假○初三日候補道曾廣照由山海關來江隂營遊擊仇志鵬到總捕劉禀知本日奉藩憲委紫陽書院點名散卷同知周懋鎬　期服假二十一天鄭述祖由江震絲捐局來通判許之珏禀謝奉委督審局差知縣郭重光禀謝飭知洋務局勞績給予委署優缺一次林頤山謝委書局提調差劉照青　鎭江　禀知交卸代理丹徒縣事李筠禀銷解金陵餉差林尚辰展假五天從九馬祥元禀銷無錫縣保甲差典史張步翰由京起服回省禀到文卓煊禀銷編查保甲差○初四日勷辦蘇州洋務四川候補知府劉慶汾禀辭赴滬前署廣東潮州府吳景萱由粤來知縣林頤山禀辭回常州唐贊彝銷假縣丞陳先烈禀知由山海關福夀湘軍統領陳給咨回省龔心近由江震絲捐局來孫之澧銷上海就醫假江寗藩轅牌示清河縣縣丞缺以准補之曾錫璋飭赴新任○初八日候補道韓慶雲通知在院上請假四天知府羅道源禀知出巡各　回同知胡秉鈺由車坊釐局來卽辭張辰禀知奉委解餉赴揚州正任震澤縣費鴻年由震澤回知縣林尚辰展假五天糧道庫大使楊寳善禀知奉委海運省局差遣縣丞竇以　禀謝奉委接辦閶胥門外二叚冬防巡查卽日到差鄧熺禀謝飭知押解秋審人犯給子勞績班委署一次守備丁魁傍禀知奉委帮帶撫標正前營 
[邗江官報]  
　　初八日姜鹺尹成達委鹽城北閘差鄭鹺尹維淦委黄橋卡項鹺尹兆騋委查通泰水勢許鹺尹濬儒委稽核行文○初九日江西陳遊戎有明湖北劉守戎藻芬均解課銀來鮑鹺尹美璜解蘇州餉起程分發知事梁鹺尹銘巡檢李鹺尉沛霖均禀到○初十日分發大使兪鹺尹鍾騏到淮○十一日首領毛鹺尹鹽捕營趙都戎由十一圩公幹回朱鹺尹士良銷南京餉差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
