# 1912 - 40 - 4914005

 

Page 1

 
 
   
 
 

Page 2

 
 
　　評論　 
[近事雜評　（續）]  
　　（一）新都問題淸帝退位南北統一臨時都城之建設究以何處爲適宜亦今日一大問題聞兩方面迭次磋商民政府以南京辛苦經營基礎已立主張舍北而就南袁世凱以國是變更恐北方秩序之擾亂主張舍南而就北各執一詞堅持不决而主調停之說者有謂不如設於上海有謂不如設於天津又一說謂不如折中而設於武昌議論紛紛亦莫衷一是然上海與南京天津與北京不過百步五十步之分無足深論惟就南北二者比較之則江左爲偏安之局北京有建瓴之勢若進而言武昌則南北兩京均局於一偏而鄂乃爲天下中心由京漢以控制朔北由粤漢以駕馭兩粤西接巴蜀東連沿江各省輪軌交通水陸利便而漢口商業之繁盛尤甲全國恢恢帝都無逾於此故考之歷史證之地理北京優於南京而武昌尤優於南北兩京 
（一）優待淸帝問題優待淸帝及淸皇室條件兩方面幾費磋商其中最關緊要者如不去帝號民國歲給供養金四百萬及王公仍舊襲爵各條一般激烈派以爲帝號世襲貴族仍存留此禍根終貽後患反對之不遺餘力而當局者則謂淸帝虚號雖存政權已去王公雖襲世爵而公權私權仍與國民同等實無礙於共和之政體此中委曲求全之苦衷當爲天下所共諒雖然淸帝不去帝號可也當及其身而止世世相承不可也優待淸帝可也王公世爵仍襲弗替不可也尚望主持和議者再力爭一二 
（一）國會問題國民會議之發生本爲君主政體民主政體雙方爭持故付之輿論以待公决其時去遜位問題尚遠也今淸廷已知大勢所趨情願退讓是君主業經推倒民主業經確定而猶待召集者曰正式選舉正副總統也曰决議一切法案也惟前日不過君主民主一言而卽决今日則正副總統之得人與否中華民國憲法之完備與否均將視國民會議結果之如何以爲斷而欲求憲法之完備須根據我國之歷史攷察國民之性質採取歐美之成法陶冶一爐而又處處以共和爲鵠的方可爲中華民國立永久之制度不致兆第二次之革命其關係之重爲何如故國民會議最後之解决即四百兆同胞生死禍福之所繫將來定期召集願吾國民愼重於代表之選舉而爲代表者又人人以國利民福爲標準此則記者之所馨香頌禱也（完） 
專電 
[淸帝遜位上諭聞准於今日宣佈]  
　　遜位條件大致磋商就緖其爭持未决者係遜位與辭政之名義 
　　淸太后今晨（十一）召見袁世凱面詢遜位後一應事宜 
　　共和政府地點仍未指定 
　　傳聞民軍在大孤山（山西境）戰事不利（以上北京） 
　　江蘇援鄂第一鎭先鋒隊今日過武聖關與叚祺瑞軍兩無猜疑 
　　倪嗣冲在皖境内任意擾亂見有民軍即行襲擊黎副總統聞耗特調大兵至皖鎭壓已由武漢拔隊起行（以上漢口） 
　　徐州至固鎭間電線前被張勳兵士拆斷昨日修竣惟固鎭至徐州之鐵道亦被掘斷數處正在修理（南京） 
　　西藏内地秩序大爲紊亂中國官吏已求救於駐屯該處之英人 
　　江孜日喀則兩處華官被害甚多惟雲南騰越大理府近頗平靜（以上東京） 
　　都督四司明日（十二）任事民政褚輔成財政應德閎敎育夏曾佑提法朱文劼惟禇君决辭繳還委狀擬改派姚桐豫另添副司（杭州） 
公電 
　　光復軍李總司令電南北軍界統一聯合會　　公鑒尊電指陳三大綱極爲欽佩於服從統一政府之命令一語尤表同情現在南北軍隊數逾百萬其中不乏擁兵自重之人涓涓不絕恐釀流寇之禍故大局定後其有背統一之旨者當合南北之力共擊之抑燮和更有進者方今非武力無以立國而吾國夙以不武聞於天下病夫之誚心竊痛之此次改革國人尚武之風稍稍振起鄙意宜於此時提倡全國皆兵之制不欲於事平後造成軍人之一階級緣此次事變趨重軍人大局敉平軍人必占社會最要之位置機勢所迫或將流爲日本之武人握政旣非共和國家所宜尤非增進國人武力之道不如剗除軍人之一階級實行全國皆兵之制則今日之擁兵自衞者將自訝其無謂即異日亦不至厲民以養兵勞兵以衛民此事於大局定後實爲一切要之問題諸君關懹大局必能研究及此儻有宏謨願明詔我光復軍北伐總司令李燮和叩　　蘇州莊都督電大總統各部總次長各都督各司令各分府各報館均鑒黎副總統七號電鍼砭惡俗令人毛骨悚然讀此電而不思自反者是無人心也革命軍起人人想望共和幸福曾不幾時怪象迭出誠如來電所稱假共和以謀私利報私怨或蹂躪商賈或侵損人權循是不已人道滅絕良由革命未能革心社會流毒横决縱恣種種發現羅蘭夫人謂自由自由世界百般罪惡皆假汝以行言之心痛此次革命爲四千餘年之創局若不能喚起良心蕩滌瑕穢豈惟志士高蹈於首陽抑黃帝子孫將無噍類我輩當事卽痛憤自殺何以謝天下伏乞大總統宏宣訓誓申儆國人自今以後有假自由以便私圖者立置重典以整紀綱從前種種事譬如今日死庶幾挽回風氣耳目一新尤願同志諸君各抱公心銘諸座右互相淬厲以謀大同民國存亡在此一線心所謂危不敢不告藴寛十號 
　　烟台曲同豐電大總統孫陸軍部長黄蔣轉各都督各司令各報館鑒茲張勳復來二電如下淸江曲君同豐鑒虞電悉窰灣皂河敝部實未前進迭次皆由民軍來攻務希轉飭即日停戰彼此旣已聯絡又何必再相殺害故敝處已與前敵民軍通函和商接洽現已派定徐州府知府陳爲代表員尊處亦望派員前來一起商辦以期確有信實尤爲殷盼勳印叩又電虞電悉共和大局日内即可解决此後南北一家似無庸再爭地界至敝軍退駐俟大局一定奉有政府命令即可照辦刻下總希轉飭貴軍實行停戰以免塗炭人民並一面派員來徐與敝軍代表員協商妥辦以資信守是所至盼勳馬印其電如此請電飭各司令暫勿進攻曲同豐叩佳 
　　上海沈翔雲去電北京軍界統一會公鑒組織大會贊成共和民國之福軍界之榮欽佩無已惟丁士源所作所爲違背人道阻碍共和若不除此蟊賊無以謝天下無以對民軍務乞速布罪狀宣告死刑以表諸公爲國除害眞摰之情見覆爲盻沈翔雲叩眞 
　　華僑聯合會去電厦門南聲報全閩報轉遷安君鑒來電未知據何所見而云然所謂根據法理者根據何種法理所謂監督一切者對誰而監督模稜一語似格言似泛論令人莫解至於能去權利心一語敢信發起人絕無此心所有者盡華僑應盡之義務享華僑應享之權利耳即本會推舉不就官職又力肩時艱之汪精 
 
 
 

Page 3

 
 
衛爲會長其無權利心可以共白於天下華僑聯合會書記眞 
　　要聞 
[袁世凱又乞援於英使]  
　　舊曆十八日駐京外交團由英使朱爾典領銜照會袁内閣催請速向民國政府商定一切條件務於年内和平解决頒詔施行以免中外商民皆受損失袁世凱接此照會後復與慶醇等會商一次隨即照覆英使聲言一切條件兩方逐日磋商大致均將就緖但有一二節目南京政府尚有未允承認之處貴公使旣有希望和平之意請卽致電勸勉南軍迅即應允以維大局 
[南北磋議共和要電]  
　　黎副總統致南京政府電火急南京孫大總統各部長參議院及上海伍代表鑒頃接祺瑞由保定發漢口商會轉來禡電開（弟今日方到保定昨在信續發一奏催决政體當已入覽優待條件所爭者只虚名希執事主持速决以定大局但政體解决善後綱領亦須預籌方免紊亂秩序啟外人干涉之階已電詢孫黃伍三君略語政體解决已有端緖善後手續自應預籌鄙見宣布共和之日兩方政府同時取銷臨時大總統并須預行推定自臨時政府必要人員及臨時政府暫設地點應由兩方公同商定即以退位之時爲共和臨時政府成立之日庶統治機關不致中斷而方不致陷於無政府之危險諸君如以爲然卽請將應推之大總統及臨時政府必要之人員與地點迅速電示俾與北方軍界公議免相猜疑現在南北軍民均聯絡解决望將善後綱領迅示以便催促宣布瑞才疏身弱决無希圖俟國利民福之目的達到後當即解甲歸農藉藏鳩拙區區微忱統希鑒原）云云因事關全局希速議决復示以便電轉元洪蒸 
　　張懷芝自天津來電上海伍代表鑒魚電悉僕等贊成共和不忍生靈塗炭同室操戈至中國遽遭瓜分之禍袁内閣提出條件實有不得已之苦衷務望公等鑒諒萬勿固執已見以期早日和平了結建定共和是爲要義並聞徐州南軍有攻擊張軍之說希卽轉飭退軍勿使南北兩軍互生惡感爲盻候覆張懷芝養叩 
　　伍代表覆段祺瑞張懷芝電保定段軍門祺瑞天津張軍門懷芝鑒段君蒸電張君養電敬悉袁内閣所開優待條件凡無礙於共和主義者無不遷就以期早日和平了結惟淸帝若不實行遜位則有類於虚君位之嫌全國人民糜爛血肉以爭共和豈願得此虚僞之結果執事旣贊成共和想必表同情於此修正案尚望贊助爲感張君少軒一軍屢次先與民軍衝突並將臨陣受傷之民軍將士挖肉飼犬以致务處聞風憤激迭電詰問廷詳加審度張君旣贊成共和民軍决無意於挑釁惟兩軍相距太近衝突易生如張君能囘師北向促進共和自無此等惡感望執事卽以此意婉勸張君爲禱伍廷芳蒸 
[北伐聯軍與張勳聯絡矣]  
　　張勳在徐州接到袁世凱停戰電報後其意已稍活動前日特派委員至聯軍中陳述意見確願歸順與民軍聯絡一氣粤浦浙諸軍察其情形尚非有詐聯軍各司令官遂公同議定各派幹員前赴徐州與張勳接洽以便商定各項條件 
　　駐寗北伐聯軍参謀團前日接到袁世凱已飭張勳停戰之電亦開特别會議討論對付辦法各代表均不欲以張勳一人犧牲多數生命總望大局早日和平爲是隨公推粤軍參謀劉漢幟浦軍參謀欒雨田偕往戰地與張勳會商徐州方面停戰事宜日本謀攫中國權利彰彰矣 
　　大陸報十號東京電云今日日本下議院辨論日本對於中國之情形要求政府答覆當質問劇烈時政府明認日本利用中國之現狀用種種方法以圖擴充日本利益而免與他國衝突並略及中國民軍欲向日本借欵之事 
　　下議院某議員起問陸軍大臣曰日本派重兵至滿洲每月須餉若干陸軍大臣答稱每月四百萬圓以外又問政府前曾料定中國有革命否英日聯盟之後及新近英俄協約訂立時曾逆料中國革命否中國近狀有何機會可使日本推廣權利並得貴重之讓與權外部大臣答稱日本現欲在中國謀得凡所能得之種種利權至於借欵一層政府刻守秘密不能宣佈總之政府常欲贊助國人謀得利權惟與他國有交涉者須避去之因各國宣告保守中國之完全也 
[西報論中國新借欵事]  
　　大陸報云漢冶萍借欵事數日來反對者甚多南京參議院亦曾提議此事湖北劉君及他代表皆力加駁議謂此種借欵足傷國民之感情日人佔管理之地位是不啻以貴重産業授與中日合辦之公司也 
　　外人評論此事對於南京政府是否負責一層意見不一有謂新政府對於此舉實出不得已者蓋借欵而成新政府可得三百萬兩否則如此鉅資無從得也有謂新政府如堅拒此約則有收復該産業之機會如貪得三百萬兩則永無收回之日矣至於盛宣懷所執之契券是否有效尤屬可疑如能詳爲調查當知盛宣懷實無可以租押該産業之權力也　　漢陽借欵已否畫約上海尚無確聞惟知此約必猶未定並料南京政府當能使此項産業仍爲中國所有耳 
　　昨日有數方面聲稱南京政府如果豫聞此項借欵則外人必受影響將不承認中國之共和蓋他國不認日本獨在中國享有權利也 
　　此約雖僅由盛宣懷一人辦理然無南京執政者之允可則必不能定議此固確實無疑者近日參議院曾有向新政府詰問以兵力强迫招商局借欵之事並謂此舉與漢陽借欵皆足損新政府之信用云 
　　昨日午後招商局股東代表開會孫總統與陳都督各派代表與議散會後聞政界中人言合同已署殷東已願以招商局産業交付新政府以作抵借洋欵之用然股東代表有何權力可以辦理此事殊難臆斷豈招商局爲完全中國人之産業其章程内有不准外人購買股份一條而今此事適與相反也 
　　招商局董事未曾開議蓋在上海之董事僅居少數照例不能開會或謂董事有意不到會場以避責任亦未可知 
　　聞股東曾思運動外人出場保護以阻新政府之干預然謀之不早且外人已宣告中立故其謀不成 
　　招商局借欵亦係日資聞有英美合資公司近亦謀訂此約以破壞日人之運動者招商局本日船公司之勁敵今日人欲管理該項營業並各商埠貴重之碼頭與漢陽借款殆同一用意耳 
　　又大陸報十號東京電云某日報謂南京政府屢向橫濱正金銀行借欵願以招商局輪船爲抵押物故該銀行經理已與日本郵船會社大阪商船會社日淸輪船公司商榷此事草約不日可定日本輪船公司定能乘此機會以得管理中國商人産業之權也　　又有數日報謂日本某銅公司刻與新政府磋商借欵以安徽省銅礦（大約係銅官山礦）作抵惟某外務大員謂橫濱正金銀行與漢陽鐵厰之借款早於陽曆去年五月畫約時革命尚未起也（此語或指舊借欵而言） 
[東邦承認新政府之運動]  
　　留日記者公會致政友會書云竊惟日華壤地相接歷代以來均有唇齒之關係蓋以文同種同非他國比今之日華猶昔之韓魏燕趙也數十年來東亞之不和平者以滿廷腐敗不能維持各國均勢是以我國豪傑之士知政府不足恃相率而起擲頭顱以與相抗者數年於茲矣但革命廼世界文明之母革命黨之避居外國當受其保護者爲國際公法所規定法律家所公認也瑞西一歐洲小國英德之國事犯避居其地尚加以保護不敢驅逐以媚英德此其明證昔者孫逸仙氏來東而貴國政府逐之其至英美法而英美法歡迎之章太炎氏之民報係爲祖國事而作者本無芥蒂於貴國政治而貴政府亦封禁之厥後不得已而出版於法國巴里法政府曾容之也内田外相駐北京時曾與淸廷約而有取締留學生事假對韓學生之手段而對我漢學生藉以杜革命運動而博淸廷歡於是我國有志者知東京不可一日居相率而去美人知之而不平於是讓庚子賠欵請派留美學生故前之親日者不得已而親美嗚呼貴國其何仇我漢人一至於是雖然由昔而論則唐時優待東灜僧徒而爲貴國文學之溯源者非漢人其誰耶由今而論則歲購數千萬之物品而爲貴國經濟之大宗者非漢人其誰耶自鄙人等思之漢人者廼日本至親至密之友而不可一日離前事已矣來者猶可追也願此後大和民族變其方針勿遺排日之種子是鄙人等之所切望頃者我國共和政府成立久矣國人之望各國承認者猶大旱之望雲霓貴國國人亦無不深表同情祈貴政府之承認讀國民黨之宣言書則感大和民族之富於友愛者不能置謹此敢致書於貴會望深表同情代請貴政府承認以爲各國倡鄙人等職司記載當即宣布國人登諸史册以誌盛德謹此奉懇敬頌幸福　　日本衆議院之無所屬派其於南京政府之承認問題猶未决其趨向而岩下淸周加藤恒忠諸氏以爲今日尚非承認之時期惟花井卓藏大竹貫一木下謙次郎諸氏則力主承認之說今兩者正在互角其勢力云 
　　中華民國承認同志會以前月二十九日之决議爲基礎大肆活動不以是爲政黨問題而執舉國一致之態度交涉於政友會幹部該會會員亦有以個人資格出盟於此運動者元月二日晚開實行委員會於日比谷公園松本樓到者爲各派代議士新聞記者等遂决議如下并又協議運動方法公决以訪問元老大臣及政黨幹部爲第一步當選出訪問委員二十餘人茲將决議案錄左前者日英美法德俄六國曾於上海談判之始以同文覺書致之官革兩全權冀其有以恢復平和是以非公式承認革命軍爲交戰團體也談判之結果今猶未明六國之希望未有以酬之者不得不引爲憾事然支那形勢方急由承認交戰團體之機會而進於承認新政府之時期正在今日是吾人之所豫期也况日本與支那之親密關係終始不可不維持不待智者而知願吾政府鑑我國特别之位置深留意於鄰邦形勢之變化以促承認新政府之第一機會也 
　　要件 
[江蘇試辦登記法　（二續）]  
　　第三十條凡有死亡者應由其家屬或同居人或警察呈請登記已執行死刑及在監獄或看守所中死亡者則由獄官或所官就其所在地之地方審判廳移請登記其在船舶中死亡者該船長須向船舶停泊之地方審判廳呈請登記若全船覆没時則由調查其遇難之官廳報告於死亡者之本籍就該管地方審判廳而爲登記第三十一條凡收容養子時須由其養親呈請登記養子歸宗時亦同 
第三十二條凡婚姻聘定時由主婚之家呈請登記其男子入贅於女家時須由女家呈請登記未成婚之男女各願退婚及因訴訟而斷令另娶另嫁者由男女二家呈請登記其已成婚者因協議或訴訟而離婚時由被離之夫婦兩方家長呈請登記 
第三十三條凡出外之人經過七年不明其生死及從事戰爭後船舶沈没後或遇他種之危難後已經過三年不明其生死該家屬或其利害關係人須將失蹤情形呈請登記然必有經過七年三年確實之證據乃可若失踪者發見之時須呈請註銷其登記 
第三十四條凡立他人之子爲嗣時須由立嗣之家呈請記登廢嗣之時亦同 
第三十五條凡分産時須由分産人各持分産証書及族長所出証憑呈請登記 
[第七章公益法人登記]  
　　第三十六條應登記之公法人其種類如左一學堂學會及其他關於學術之團體二善堂病院及其他關於慈善之團體三其他關於公益之團體 
第三十七條前條之法人須呈請登記之事項如左一法人之設立及其名稱事務所其已經設立者亦同二總司理人之選任或變更三法人之解散四淸理人之選任或變更五淸理之了結 
[第八章登記費]  
第三十八條凡照本法所定呈請登記者應納一定登記費但照第六條之規定補行登記者無庸納費 
第三十九條關於不動産之登記其應納登記費如左一因贈銀而取得所有權時照不動産價格納費千分之十二因買賣而取得所有權時照不動産價格納費千分之二三因分割或歸併共有之不動産而取得所有權時照其所新取得不動産價格納費千分之二 
四保存向所固有之所有權照不動産價格納費千分之一五於不動産抵押權時照所抵押之債全額納費千分之一已設定之抵押權有移轉或變更或消滅時每件納銀幣五角因抵押權之行使而取得所有權時應於前列第二第三欵所定之銀額中扣除本欵所應納之銀額六前列各欵應納之費其所有權之取得已經稅契註册過户者全數免除（未完） 
[淸談（東）（吳）]  
　　不從困苦中來不得爲志士不經魔道中過不得爲志士而今則一入紛華綺靡之場不免驕奢淫欲之習矣 
志士爲爭公權而入世何有於個人志士爲報公仇而救世何有於芥隙而今則攘奪私利修報私怨者紛紛矣 
鳴呼我聞東西報之譏評我爲之面赤我聞黎副統之箴勸我爲之心戰有則改之無則　 
加勉是在今日之志士 
　　小說 
[俄王之偵探　（六）（無名）]  
　　余與方培鉛忒二人自船梢上同行至大餐間内桌上滿飾花朶冰箱上羅列酒瓶地上舖着淡藍色地單足見船上主人之富餐時方培坐着主位余與鉛忒二人對坐各菜甚佳奉侍之西崽亦甚得人意三人且飲且食甚覺歡樂月光斜照入室微風涼吹大快人意相談之語亦甚融洽鉛忒爲人極多才藝能知航船之法曾有老克船會會員証書亦有一游船叫做愛立體家居倫敦不知所事何業以意度之大抵律師爲近三人無事因又縱談駕駛人之爲人鉛忒先言駕駛人甚無用余亦以爲然聞英國商部聞之亦甚不以爲然方培道我亦深知如此但余亦無法因此人實爲余妻所薦的人俗語有云欲得平和福須使婦人喜故余不能不用余因問方培船上水手是否都由駕駛人僱用方培答道都是他僱用余聞這話心中不甚相信余又問方培駕駛人面上如何有傷痕方鉛二人聞余言以目相視鉛忒又僞笑答余道只此一端此人粗忽可笑已極是爲在船室中跌於機械上受傷者余亦不甚深信其言 
 
 

Page 4

 
 
   
 
 

Page 5

 
 
   
 
 

Page 6

 
 
　　接要聞 
[蘇城征收房捐之爲難]  
　　蘇屬房捐一項向抵賠欵光復以後各鎭鄕以辦理團防均截留作爲地方之用惟城内舖户由民政長委任潘紳利榖在慕家花園設局經收現已塡齊捐票從陽曆元年起征收元二三月捐欵各舖户以現在商議减租尚未議定成數况目前甫交二月此項捐欵應至三月底再繳是以開局雖已月餘所收尚不過百數十元司事薪工不敷開支潘紳亦嗒焉若喪云 
[保留飛划營官之文電]  
　　蘇省飛划水師第二營何管帶嘉祿因病辭差業經莊代都督批准卽經該第二營全營哨官明得勝凌宗漢池耀宗張耀集王春和及哨長兵士等在該軍統領鍾君處保留何管帶在營養病並公舉右哨池哨官暫行代理等情茲經鍾統領批示云禀悉何管帶緝捕勤能不獨早爲各憲所嘉尚卽本統領到差以來亦資臂助前因面請銷差業經本統領極力慰留繼又派委訓練官鄭管帶宜富前往勸導而何管帶以病就醫爲詞遽行上禀本統領仍擬慰留藉資熟手不料何管帶又復另禀都督已蒙批准勢難挽回惟有俟其病痊另行代爲設法以副衆望該哨官等在營多年緝捕均極認眞自應照常辦事共濟時艱卽新委之李管帶到差亦不至稍存歧視也且軍隊以服從命令爲主尤不得藉口共和致隳名譽故前孫大總統通告海陸軍士文内已有此意該哨官等諒早聞知各宜遵照至該營右哨池哨官旣爲人謀又復自荐於理未洽本統領自當先行存記俟有相當缺出再行提升可也此批 
　　鍾統領復吳江士紳電云吳江費君樹達曁諸君均鑒昨接公呈頃准軍政司送閲尊電敬悉何管帶疊次辭差屢經慰留乃何另禀都督已蒙批准碍難違背長官之命令現委之李管帶標勝亦極熱心辦事爲緝捕中斵輪老手必能勝任况保全防境之治安敝統領責無旁貸梟幫匪佃若果勾結擾亂應即先派李帶帶前往勦捕萬一兵力不足仍當加派師船相助以衞地方請紓尊念並祈轉達各鎭紳董爲幸鍾鴻鈞佳印 
[給還盛氏財産之餘聞]  
　　常州公民盛毓宗具呈都督府以祿記受分江陰濟美等典産請飭查撥還等情奉莊代都督指令云盛氏財産没收如確係庶母子弟者辦理本應區别盛許氏蘇地産業已據呈經程都督准予檄飭給還茲據呈稱柝産股單以福祿壽喜四字分房事果屬實亦安能平空給還仰江陰民政長即遵迭次飭令分别確查聲復再行酌辦勿延切切此令 
[滸墅關鄕民之蠻橫]  
　　滸關一帶鄕民藉口改曆年關已過所有商店賬欵相率抗欠不還日前有金墅鎭義康寳荳餅行及東渚鎭仁昌義醬園夥友到各村收賬行至方家橋地方被該處惡棍李雲泉等糾衆將義康寳賬包銀洋刧去謂現已革命何人再敢索收舊賬幸經旁觀不平濳報附近民團當塲拘住李雲泉薛松泉李金山三名解赴都督府發交軍政司訊究翌日李棍家屬又糾同無賴向金墅各店盤踞滋閙要求將李釋回各該店畏其兇悍不敢與較紛紛閉市似此闇無天日所望當道之懲一以儆百也 
[京口潮聲]  
　　北伐隊過鎭滬軍混成第一旅第一團團長徐君統率所部一二三營由滬出發均乘江裕輪船於陰曆十二月二十二日道出鎭江暫爲駐紮取齊後卽須開往前敵又蘇軍第一鎭第二標邱統帶亦於日昨親率兵士一千名乘車過鎭當即改坐小輪前赴淸江軍隊整齊極如荼如火之盛　　保護外人鎭江軍政分府軍政使鄭君近奉大總統命令以軍事再興恐有不法之徒乘間擾及外人生命財産著即嚴飭各標營一體妥爲防護以重邦交等因現鄭君已轉行鎭軍各統帶酌派弁兵分駐各國敎堂各要隘嚴密梭巡加意保護並出示曉諭略謂鎭江爲通商大埠外人生命財産自應一律保護合亟出示仰軍民人等一體知悉爾等須知各省光復外人極力贊成凡我共和國民對於外人生命財産理合加意愛護自示之後倘有不法之徒擾害外人定即從嚴懲治决不寛貸 
[鹽商不認有保存會]  
　　淮南鹽商致孫總統電云南京大總統孫鑒自光復後塲食兩界商人多半在滬會議鹽法荷蒙張總理竭力保全商等同深愛戴並無異議現聞揚州有鹽務保存會名目各商旣未簽字到會且不知其宗旨若何恐致誤會謹以聲明淮南塲食商公叩 
[潼關失守痛史]  
　　秦軍失守陜州已誌前報惟自淸第二鎭王占元到洛陽後十一月二十五日與秦軍開仗秦軍獲勝詎二十六日秦軍又在磁㵎與淸軍開仗淸軍即佔磁㵎之斗山以極猛之大砲三十二尊轟擊秦軍死者一百五十七人閿靈百姓死者亦一千餘人二十七日秦軍因淸軍不與接仗專事砲擊轟斃人民甚多故於午後即將駐守𥔵㵎之民軍全數調回新安旋又退駐鐵門二十八日辰刻淸軍砲隊五千人追至鐵門又欲用大砲轟擊鎭市秦軍不得已又退守澠池是日王天縱攻克孟津與王占元分統馬龍貞戰傷馬軍六七百人二十九日秦軍續到五千人淸軍又運大砲擬擊澠池秦軍遂唔商澠紳决定退守陜州以　石爲先鋒淸軍乃佔澠池是日宋天柱佔領汝州三十日聞秦軍又與淸軍大戰十二月初一日無戰事初二日王占元到靈寳即駐節縣署秦軍退守潼關仍留勁旅三千駐守黃山以爲犄角是日無戰事初三日淸軍到閿初四日王占元自督機關槍隊及機關砲四尊攻關甚力自晨至未未嘗稍懈夜間又放開花炸彈數十枚秦軍知不能敵（傷千餘人）紛紛退出是日子刻淸軍進佔潼關並將西關一帶全數轟平現王占元已傳令全隊守關復於初六日專馬赴洛陽電京報捷此次秦軍挫折實因淸軍機關炮甚爲劇烈共死兵民三萬餘人淸軍之慘無人道其肉尚足食乎 
[開灤兩礦合併辦法]  
　　周緝之擬將灤礦讓歸開礦一節已誌各報茲聞兩方股東數次會議已於日前議定合併草約並已簽押其約中主要之條件如下（一）開平礦務局與灤州礦務局各出資本金一百萬磅共同組織開灤礦務總局（一）開灤礦務局負有限責任之總公司設於天津（一）股東利益之分配法一年之利益達三十萬磅時以六分歸開平方面以四分歸灤州方面若至三十萬磅以上之時則兩方面平均分配之（一）開灤礦務總公司另行募集新債五十萬磅以償還舊債之原利 
[二井子屯之刦]  
　　吉林某報云東荒一帶著名馬杰天邊羊現約有大小隊十餘營於舊曆十二月初二日聚集百餘名在三屯舉事初三日行至正紅旗二井子屯被淸兵圍困尚未開仗適有某國兵隊趕到用砲攻擊遂將該屯大小五十餘户盡行焚斃房屋悉付灰燼誠浩刧也 
[粤路公司集議詳情]  
　　二月六號（即舊曆十二月十九日）粤路公司因中央政府借路押欵事請股東集議是日到者百餘人兩點鐘開議先宣佈孫總統來電隨請股東舉臨時主席全西巖舉張良張辭有舉郭仙洲者衆贊成仙洲言弟有意見欲言不敢當主席衆謂主席亦可發言幸勿辭遂舉郭仙洲主席吳玉田宣佈隨宣佈外埠來電計允借者六電不允借者兩電從衆及未决者四電又宣佈各處來函計允借者三函主張收三期股再借者兩函復宣佈本日提議事項請衆股東研究總統來電如何答覆有言續收三期股然後借者有言借欵須留一半以築路者有言政府需欵極急須全數借出不必留回築路者主席起言請先解决允借與不允借如允借請舉手舉手者多數葉某言此次借欵各股東須知其用意蓋政府祗以路爲抵押本息均由政府担任并非此路借欵則已失此路也主席言葉君之言甚是頃已多數贊成允借如有不允者請再舉手舉手者一人遂表决允借主席又言尚有一事欲與諸君磋商目下公司存欵僅有五十餘萬如築至韶關尚需二百餘萬但韶關爲收入最旺之路不宜廢棄惟三期股欵難以濟急可否於政府借欵之内留三百萬俟收入三期再行撥回政府是即全數借與政府之意因公司固當助政府之力而亦須維持本路也衆議應將借得之款留三百萬俟收得三期股欵再行如數撥還政府并卽擬就電稿照發 
　　附粤路公司致孫總統電南京孫大總統鑒借路押欵本日會議多數贊成惟擬借若干及如何辦法乞先電復再商粤路股東全體叩魚 
[廣西大事紀]  
　　陸都督返省廣西都督陸榮廷於元月二十一號（卽十二月初五日）早抵三塘時該處紳民歡迎者數百人咸欲瞻仰威顔陸都督正下馬慰答間忽一弁飛騎禀報王副都督於本日淸早出城陸都督聞報即太息曰吾不遠千里而來竟不獲與王公晤面王公亦不爲少留一談桂事何恝然若是耶爲之悵然者久之陸都督旋於是日午後一時抵省各界於午前集於南門外之將軍橋歡迎陸都督下馬相見各團體揭帽致敬陸都督拱手答禮後大隊經文昌門外由水東門入城駐節王城軍政府沿途舖户施放爆竹迎接陸都督在馬上行舉手禮以答之云 
　　王都督北伐王副都督芝祥連日欲啓節北伐經商界極力挽留始允俟陸都督抵省再行迨二十一號天甫明時竟輕騎簡從由就日門出城其兵隊逾時乃去紳商政界均未之知聞出城時有某弁跪於馬前挽留王都督以馬鞭止之　　軍政府喬遷前接陸都督行營電軍政府擬遷入王城議院内議院移入圖書館模範小學堂遷往小較塲巡警學堂以便屯駐軍隊現已一律照辦矣 
　　梧州府大火梧州城外永安街某店於二月一號三更後因不愼於火致肇焚如延燒五十餘家時火光冲天水龍灌救不能得手幸當時各軍隊馳往彈壓始免匪徒乘機搶刧紅十字會前往救傷聞受傷者僅婦人二口計是夜自十二鐘起至二鐘後始行撲滅至各店之損失大約不下十餘萬云 
[定海快利新輪開班]  
　　永順公司由定海總商會勸業員吳文銘許錫鈞朱盛貴諸君等糾集巨欵組織而成刻由香港購到新輪一艘名曰快利前已稟准交通部批准立案並移請稅務司查照施行已於舊曆十二月二十三日午前九時開駛頭班專走鎭海穿山定海沈家門普陀岱山等處際此年關客貨山積添走新船行旅稱便并知該公司資本充足章程完備一切規則均仿照寗紹公司辦法云 
[杭防奸謀敗露]  
　　杭州駐防旗人興耀世代作官久受滿洲皇室重祿積資數萬金昔年夤緣入浙江新軍充當排長當時已存不測之想及至浙軍起義渠以寡不勝衆乞歸駐防後擬仇殺二標營督隊官傅孟未幾傳在滬軍該奸遂起意仇殺軍人密函與其戚賡全囑其在金陵運動軍械嗣聞金陵已爲民軍佔領彼遂專函致其叔長文請其聯絡北軍私購炸彈該奸復自行擔任杭州響導官以爲該軍南下指南之用一面串同留東振武學校斥退生文鍔代辦德國新槍百枝詎由奉天來浙道經上海至硤石時已被拿獲然當時浙軍政府未悉猶有勾結内地重大問題僅定文鍔禁錮一年之罪查文鍔在日本時與興耀之叔長文係屬同學其兄文杰亦曾在浙軍有年家住滿營梅靑院此次其弟禍變而軍政府搜查時僅得子彈未有鎗械緣是時已爲興耀藏過然興耀在杭羽徒甚衆所謂小刀會大刀會莫不祟奉近以事機不妥又擬將違禁各物埋藏他處爲移禍江東地步星星之火可燎原未識當事者有所聞否也 
[浙江政界之内訌]  
　　浙省官制前經臨時省議會規定呈請都督定期二月十二號實行茲蔣都督將政財兩部改爲財政司民政司並更換舊員另委永康應德閎君任財政司諸暨盧鍾岳君任民政司將所有機關悉數遷入財政部（即高等學堂）以資統轄而一政令惟因此兩部長與蔣都督意見甚深初八日晚都督府參議部集衆會議衆意紛歧蔣都督憤恚塡膺立將關防印信交出勢將决裂嗣經省議會全體極力調停一面電請湯蟄老回浙設法和解今日褚部長輔成將敬告全浙父老書徧登各報宣言辭職而該部各科課辦事員司亦於初十日起一律停止辦公預備交替現聞某某諸巨紳已聯合調停擬請都督收回成命和衷共濟云（參觀專電欄） 
[浙政事部整頓内務]  
　　臨時政府内務部程總長前經通電各省調查警察民團等項已由都督照會政事部查照惟浙省各屬商團民團均因土匪滋擾倉卒舉辦有禀部存案者有並未呈報者辦法參差不齊雖訂頒民團章程通飭各屬然究竟是否遵照無從得知殊非整齊劃一之道現政事部又通令各屬府縣知事限於文到五日内迅將所屬已經開辦之商團民團遵照下開各項逐細查明造具清册呈部以資彙轉計開各項如下（一）各局設立處所及名稱（二）各局成立月日及發起人（三）各局總分長團董及辦事員姓名資格籍貫等項並聲明總長仍否奉到本部照會及圖記（四）團勇名册（五）月支經費若干（六）經費來源（七）軍械數目及種類（八）軍械來處 
[沈譜琴電爭監督]  
　　湖州紳士沈譜琴自充民事長因輿論攻擊無奈辭職而該紳原兼府校監督今又被政事部照會錢紳恂辦理致沈大憤昨日專電褚輔成君抗爭略謂頃聞湖中校已由尊處照會錢恂辦理恂爲麟之代庖者似應先一詢麟率爾照會麟決不承認云聞褚部長以該紳妄爭權限即日復電云前聞君練學生軍志在北伐不敢以中校屈君來電所舉前清手續非所敢聞未識該紳見之若何也 
[贛軍政府改定官制]  
　　贛軍政府初次組織機關未甚完全現値政務殷繁尤應及時改設以利行政前經電詢蘇浙等省已得復電蘇省分設七司較爲妥善現中央政府設立九部省軍政府自不便設立部名致與中央政府名目相混茲定參謀部改爲參謀處軍務財政兩部改部爲司政事部名義應卽取銷其内務外務司法敎育交通實業六局均改爲司合之軍政財政共設八司秘書廳庶務廳仍舊原𨽻政事部之編制統計兩處及參事廳併改爲法制局銓叙事宜歸内務司管理本府内别設高等顧問官政務審查官以資佐理業於二月二號公同議决有詳細官制通則著派歐陽成李芳張元通邱冠芬潘學海彭學浚徐薰等限五日内擬具草案呈核此佈附編制一覽圖内務司駐内外務司駐外司法司駐外軍政司駐内交通司駐外敎育司駐外實業司駐外財政司駐内高等顧問官政事審查官秘書廳庶務廳法制局 
[掦州敢死軍並未譁潰]  
　　掦州北伐先鋒隊敢死軍第一營管帶李鼐前據訪友函告謂該軍開往淸江時有兵潰將逃之耗茲經詳細調查悉李管帶係奉徐寳山總司令命令開往宿州戰地紀律極嚴沿途秋毫無犯軍餉一項又按時發給因之該軍兵士異常服從並無譁潰之事李在宿州亦逐日有戰地情形報告至揚州軍政府也 
 
 
 

Page 7

 
 
　　各省通信 
[紹興通信]  
　　中國政治俱進會簡章（一）本會以組織共和政黨改革政治共濟康平爲宗旨（二）本會定名曰政治俱進會（三）凡有本國國籍年在二十歲以上之男子饒有政治學識及經驗贊同本會宗旨者俱得爲本會會員（四）凡犯城鎭鄕地方自治章程第十七條消極資格之一者不得爲本會會員（五）本會應行事務如左（甲）演講共和政體以增進國民政治智識（乙）編纂法律草案要求政府採擇（丙）編輯共和日報或政治雜誌貢獻社會（丁）聯絡國内同宗旨之團體并協贊軍事之進行（六）本會擬定政綱如左（子）鼓吹共和伸張民權爲共同一致之活動（丑）協助民選議院期成政黨内閣（寅）内治則主張統一政權外交則主張條約對等（卯）補助政府改良法律厘訂審判制度（辰）提倡軍國民敎育及政治敎育（已）補助政府整理財政改革稅法確定國幣（午）企圖發展農工業注意國内貿易國際貿易以增進國民之富力（七）會員須具志願書並年繳會費二元（八）　會經費除會員志願捐外得由會員公决呈請公家政治機關籌撥補助其有願捐入本會至墨銀五十元以上者由本會公認爲名譽會員二十元以上者公認爲特别贊成員（九）本會由會員中公舉正會長一人副會長二人幹事評議編輯演講各職員若干人（十）本會設事務所於紹興府城山陰中三區學校再設總會於本省軍政府所在地（十一）本簡章除第一條宗旨不變外其餘均隨時公决修改 
　　諸烈追悼大會紀事二月七日布業會館内開紹興諸烈士追悼大會到會男女來賓約五百餘人振鈴開會先奏軍樂繼唱琴歌當由陳贊卿報告徐陳馬三烈士歷史次由孫德卿報告陶竺二君歷史次由徐佑長讀誄詞及吳祖藩王鐸中李錫聰女士等讀誄陶公詞次與會諸人行禮軍士行禮次施仁榮施家熙王鐸中沈叔明及徐湘飛女士相繼演說次家屬徐叔孫致謝詞又張光耀代陶竺二君家屬致謝詞次奏軍樂并唱琴歌散會會中懸三烈遺像陳列祭品四周懸輓聯甚夥與會諸人秩序頗覺整齊惟皆有一種鬰結之意蓋旣悲先烈亦慨時局也 
　　新曆本出現紹郡東湖水樂　編緝何君　仙以民國光復業奉大總統宣布改元凡屬中華民國各省應一律改用陽曆惟商民習慣相沿仍用舊曆種種迷信亦未删除特編製便民曆本一種内分六格（一）新曆（二）舊曆（三）節氣（四）日四日　（五）紀念日（六）星期將舊有吉凶佛誕之說槪予删去首頁揭示大總統肖像及國旗式後刊通人改曆論說作爲新曆已呈由蔣部督批准許其專賣禁人翻印現已通飭各屬府縣知事一體遵照 
[鎭海通信]  
　　山北盜匪猖獗山北金家嶴匪船多隻於十二月十六夜乘潮攏塗登岸匪徒約有百餘人該處團防局卽鳴　告警詎該匪胆敢槍斃團丁一名悞斃鄕人一名直至邱王團防追到該匪始散翌晨飛報蟹浦初級審判廳請得沙河頭防勇念名巡邏二日捕得花會筒夥二人送縣究辦惟該處自治局自鄭望枚死後久已解散花會不下三四筒明目張胆肆無忌憚刻下匪船隨潮上下在龍山一帶飄泊無蹤團防缺乏槍枝勢難禦敵以致居民一夕數驚有地方之責者尚其嚴密緝捕也可 
[寗波通信]  
　　洋魚不可與糯米合食四明日報云東洋火腿魚即塞門魚甬人因其價較廉食者頗衆近日傳聞此魚與糯米合食多有殞命者十九日本處方井頭春成花莊經理沈楚材家住慈谿下沈地方其妻亦因食糯米糰後再食此魚即腹痛甚急不一時身殞又聞數日前鄞邑首南鄕金家漕劉某曾將此魚及糯飯合成令犬試食犬亦即斃云云姑誌之以資研究 
[蘇州通信]  
　　民團將改巡邏隊蘇城五路民團於武漢起義之時由官倡議照請杭潘各紳董開辦並奉司庫發給公欵光復以後庫儲無欵可撥各董東挪西凑　力支持惟中路杭董本係商會議董自向各商募捐經費尚可充裕現因年關已届明春擬卽裁撤聞已商同巡警總局將原招民團改編爲巡邏隊一俟布置就緖日内卽當發表矣 
　　市議事開臨時會市公所議事會以州長暨董事會交議事件俱關緊要亟待公議解决已定二月十號（舊曆二十三日）特開臨時會議以期議决執行云 
[常州通信]  
　　孟河應立初級審檢兩應呈請書蘇州大都督鈞鑒爲呈請設官治民而維秩序事竊緣孟河之地東接江陰西近鎭陽南臨車站北濱長江地勢險固人民强悍自去年都司被裁防範頓弛會八月事起巡檢郭某把總沈某又先後棄印而去遂不得不創辦團練爲目前保安之計然經費竭　萬難持久且所募團丁來自田間一至春夏必相率而散全地人士皇皇然以此爲慮此所以徬徨審顧　　敢　於都督之前也吾孟週園四鄕向者有刑事案件歸武員審訊民事訴訟惟巡檢决之至重要事件始移請武邑令辦理今則事無鉅細而常州爲必經之階級此人民之不便者一地方痞棍與外來匪徒勾結爲害聲言無治官卽無國法奈我何緣此四鄕盜案接踵而起此地方之不寗者又一以本地人辦本地事我則有礙鄕情彼則竟無懼心决不能雷厲風行可以收郅治之效此事實之不妥者又一前日木瀆黃埭周莊等處准設初級審判廳檢察廳聞該處稱道不置南翔人士遂一再呈請大都督亦慨然許之吾孟同隸於蘇而望新政府之雨露久矣是以今日之呈請羣以爲大都督所必許者何以故都督我常之人也關心桑梓其心尤切敬乞將初級審判廳與檢察廳人員迅速委定赴孟任事則吾孟得所以享無窮之幸福者皆大都督所厚賜焉費保勤等公叩 
　　本埠新聞 
[福建北伐軍領取子彈]  
　　閩省北伐步軍四隊各兵士共有四百十名業於二月十日由福州乘招商局海晏商輪抵滬暫駐盧家灣卽日赴甯進取燕京該步隊所擕槍械皆由閩省帶來惟槍子尚不敷用因由製造局李總理撥給毛瑟子彈十箱計一萬顆交由陶管帶領用 
[製造局解運快砲]  
　　陸軍部黃總長以浦口防營刻需四十磅新式過山快砲兩尊故於前日電飭江南製造局撥解現聞李總理已將快砲二尊配齊子彈砲架等件於二月十號裝由公平輪船解往該處並有四十磅之火車咆架一輛亦於是日一併運去 
[决死隊備受歡迎]  
　　游擊志願决死團一隊軍員前由滬上出發援鄂經誌前報茲將該團由滬赴鄂時沿途備受軍學界歡迎情形補誌於下該團在滬出發時承民立幼童學校捐送大洋一百元高粱酒一罈名譽旗一面並率全校男女學生列隊鳴砲歡送繼承福字敢死隊全隊將士排隊鳴砲恭送嗣至蕪湖又承軍政分府司令部部長劉君祺捐送川資大洋二百元軍務部長陳君承經送洋五十元軍輸統帶樂君定安送洋五十元執法科長程君用傑送洋四十元並贈洋酒餅乾等物犒賞軍員復又鳴砲迎送及至漢口即承卾軍軍務部長孫君派員駕駛小輪接渡過江招待進城引至駐防處所妥爲安置復奉黎副總統派員蒞所慰勞犒賞猪羊魚酒等物頗蒙優待 
[周阮兩烈士追悼會紀事]  
　　昨日下午二時克復學報社南社淮安學團三團體聯合開會於江蘇敎育總會追悼山陽殉義周實丹阮夢桃兩烈士到會者男賓百餘人女賓二十餘人先行追悼禮次淮安學團代表顧振黃君報告事略次南社代表柳亞盧君宣讀祭文再次由滬軍都督代表徐鑑安君自由黨代表徐東頣君及王立才高棄疾黃樸人梁舜儔甯太一陳勒生陳漢元龔禁侵范甫英高劍公胡樸庵沈道非費心直夏天華諸君相繼演說均激昂慷慨誓殛姚榮澤爲兩烈士復仇演說畢已五時許遂宣布散會 
[女醫生追悼會]  
　　昨日午後南市上海醫院爲該院女醫士朱竹生君開追悼會女士本該院醫學校畢業生畢業後留院助院治病光復軍起女士在院治愈傷病甚衆及民軍攻南京該院發赤十字隊赴戰地女士實率之民軍入南京城女士卽率全隊隨民軍先鋒而進在城中所治傷病千餘人經女士手者居多返滬後仍在上海醫院爲軍中人治病一月二十七日南京電召該院赤十字隊該院長張竹君再率隊赴寗女士欣然願隨往及至下關㗋病發熱遂歸越三日而逝故昨日特開追悼會會中來賓甚衆述行狀時多泣下者會塲内外遍懸挽　陳都督亦遣代表至會致誄市政廳莫子經君親蒞致誄學生女醫及育賢女生皆作歌以悼悽惻動人及閉會合院中人撮一影以爲紀念 
[民國工黨之進行]  
　　中華民國工黨總部於昨日午後二時爲絲線業領袖朱煥章君介紹涇幫杜打絲線業入黨事卽在尚文門内工黨事務所開會先由朱君宣言略謂工黨爲工人之團體今我國工人毫無團體觀念竟如一盤散沙而於我涇帮之杜打絲線業尤甚鄙意擬聯絡到會諸君組成一小團體並擬將此小團體併入工黨之大團體中諸君以爲如何衆均贊成於是遂全體入黨後由梅竹莒徐企文君等相繼演說畢由工黨成衣業領袖馬友卿君謂吾業同人均願入黨並該業徐企文君等訂定陰曆正月十七日爲成衣團入黨事在成衣公所開會 
[焚斃婦人小孩]  
　　旗人李某近由天津挈眷來滬與金陳兩姓僑居新閘靑島路第十七號門牌詎昨晨五點鐘時樓下忽然起火燒斷樓梯李妻與子女各一不及逃出葬身火窟計共焚燬樓房六間事後卽由捕房飭令小工數名檢尋屍身以便舁入斐倫路騐屍所報請公廨相騐 
[查詢軍人受罰情形]  
　　閩省北伐隊軍士林邦傑陳鶴年黃春輝均於陽曆本月六號身帶槍彈經過租界巡捕以其違章一併傳至公共公堂訊明判各罰洋一元充公槍械發還了事茲由閩軍駐兵處函致公廨查詢此事即經關讞員據情照復並請傳諭各軍士以後毋帶軍械走入租界免獲違章之咎 
[日本人私賣軍火]  
　　温州軍政府近派任伯君來滬採辦糧食庽居山西路二百八十九號門牌佛照樓各棧内詎有同棧之甲乙丙三日人探悉任係軍界中人邀任晤談因硬賣軍火致起衝突旋由任報告老閘捕房立飭華探沈阿岳前往查究丙即乘間逃逸當將甲乙兩日人拘入捕房解送日本領事署即經日副領事西田君質訊屬實以甲乙二人未請護照不應在租界内私賣軍裝判各拘留一天並各罰十五元與抄獲値洋四百餘元之軍械一併充公 
[戴嘉寳益加寂寞]  
　　倒欠華洋各商鉅欵之正元兆康謙餘三莊股東經理陳逸卿何兆政戚雅芳等均經公共公廨逮案押追迄無眉目兹由三莊經帳處彙禀求保出外理帳中西官以華英各原告雖表同情尚有他國商人原告均未允可未便照准仍飭一併押追在案茲悉關讞員接到各該國領事函復謂洋商各原告亦已共表同情因於昨日諭將該三莊股東經理一併交保出外惟關於此案之寳康洋貨號主戴嘉寳不准交保仍着還押嚴追 
[江陰公所又將施米]  
　　尚文門外江陰公所内駐紮之先鋒隊業已遷讓該帮工商學界擬循舊例捐資購米給發與同鄕中最寒苦之孤寡以資卒歲業由値事人調查户口定於歲杪分别給票領米 
[解繳辦團經費]  
　　南區境内各商家曾於光復後招募民團保衛地方一切經費由各商擔認現已將認定之捐欵洋一千八百四十七元彙繳到區轉解市政廳收領歸墊並於昨日將收欵淸單榜示區前以昭信實 
[死人哄動活人]  
　　昨晨喧傳製造局西栅浜内有男屍一具係被人謀害致斃者一時哄動多人爭往觀看聞死者年約三十餘歲上身無衣下穿衛生褲鞋襪已去覆臥水中形似因姦被害自辰至午尚無屍屬出認十二圖地保當卽報明高昌廟警局轉報城内地方檢察廳請爲相騐再行查究 
[逐臭代表]  
　　上海市政廳批念五保十二圖種菜園户代表朱春泉等禀　禀及粘章均悉淸潔事宜先從東南兩區辦起早經宣示薛家浜至陸家浜係在南區界内自應逐漸推行以昭劃一該園户等如仍願承挑着速向淸潔所報名可也 
[五光擲色]  
　　南區民團二十二隊團士前晚投報南區謂查得小南門外校塲梢聞妙堂香店樓上臥室内有人聚賭請往查辦當由區員率同長警等前往獲住賭徒光濟凈慧道因濟徽五孝等五僧人連同煙賭等具解區據供因店主施某有事他出囑爲看守區員諭飭光濟罰洋一元其餘四僧各罰五角 
[糞船户不復可欺]  
　　昨有俞澄壽者向大東門外糞船户勒索糞柴用錢各鄕民因知光復後已將一切陋規盡行消滅是以不肯照付詎俞竟肆意逞凶致激衆怒扭控市政廳由警法理事員盤問俞尤不服一味强硬奉飭收押候解裁判所訊究 
[保護内河小輪]  
　　滬軍都督陳英士君昨出示諭云爲給示曉諭事案據保安内河小輪公司股東胡嘉福邵杏生經理徐彤等禀請組織内河小輪行駛上海蘇州木凟善人橋光福常熟梅里彭家橋等處以便行旅而利交通呈請頌給護照出示曉諭並懇轉咨蘇州都督一律保護等情前來據此查文明進化端賴交通該商人等爲便利行旅起見設立内河小輪公司旣據組織完全自應准予立案除發給護照暨咨請蘇州莊都督飭屬一體保護外合行給示曉諭爲此示仰各屬商民人等知悉毋得藉端滋擾致碍航業倘敢故違定干查究其各澟遵毋違 
[滬軍都督府批示彙錄]  
　　黄調元兩閲來書藎籌卓識欽佩殊深此問人浮於事一時難於位置希卽前往他處投効想靑萍價重必能到處爭迎也　　高雲麟所陳聯絡回部七利崇論宏議確有見地目前和議將定情形稍有不同此事可逕赴總統府直接請愿無庸本都督介紹至資斧一節現値餉需匱乏之際實難設法籌措希諒之　　揚簡該營長旣奉田統領電調來田應詒現充滬軍第二旅長其司令部暫設南京仰即前往投効可也 
　　胡一庵伊子童年從軍志愿可嘉旣已編伍未便來去自由愛子勿勞古有明戒該醫生須明白大義母戀戀於骨肉之私情　　計亮此間前有義勇憲兵現已出發並未續辦憲兵該生可往他處投効 
　　林銘芳林銘興該隊員等並未持有該司令長正式文牘率來借領川資眞僞莫辨碍難照發所請應不准行 
　　李鴻霖該團員不因受微傷而變初志熱心洵堪嘉許仰卽逕赴各軍隊直接投効可也 
　　陳樹田海陸軍部甫經成立需材孔殷該生旣電學精通儘可前往効用此間無從位置 
　　周復旦該員旣以胆識自負名實當可符合惟本府人浮於事無可位置另投他處爲佳 
　　左保山本府此次辦獎原分數等以光復時出力多寡爲差未可一槪而論所請一律照發之處應毋庸議 
　　瑣聞 
[城内]  
　　民政長批示○圖董陸興賢禀批捆保經催錢糧本屬官民兩便照章邀集通圖業户訂立臨捆議據公允簽字預先存案然後按年輪流照議無辭方爲正辦據稟該　年久未議遺失此等情形諒亦不僅該董一圖如此無怪乎常有發生推諉取巧攔充把持情事以致賢愚不肖或充或退各逞其技甚至賄成大失捆業之道本民政長已將捆保投充給戳規費永遠禁革惟須循名核寳未可含糊朦試該圖本届捆保旣據一再呈明實應頭捆陸鶴堂接辦姑准傳案驗充該董仍赶緊邀集圖内鄕耆業户會同董保公同妥議訂立捆業議據存案以憑下届接替至現保有無經手錢糧未淸亦應查明令其繳楚方准交替毋忽 
　　檢察廳批示○王高氏呈批氏子旣未到案何以遽行呈請贖罪免提無此辦法該氏子玉田果無不法行爲儘可到堂辯明母庸多凟曹秀芳呈批檢查司法署原卷業經訊明爾媳黃氏係由乃姊蔡黃氏收價賣與陸雲祥爲妻時逾三載生有一子當將陸雲祥交保限交蔡黃氏嗣據陸雲祥復在本廳呈明蔡黃氏已經病故爾孫玉林因買主王福生不肯放領無從交案各在案據呈前情姑候飭傳陸雲祥等一千人証暨王福生到案集訊核明酌奪 
[南市]  
　　各執一詞○駐紮南市茅山殿之浙江滬軍第一師團第一營砲隊兵士徐志明前日至水神閣前永康烟紙店兌換小洋爭論貼水旋將店主夏祥麟扭至南區移解裁判所訊得兩造各執一詞一併斥退候查明起　實情再行核斷 
[閘北]  
　　空言無憑○永和祥米店控金海坤担保徐根祥賖欠黃豆値洋八十八元圖賴不還一案昨經總局孫科長提案復訊金供已交過洋四十元科長以所供難信判押候繳洋再核 
　　註銷控案○翁通海控曹蘭記虧欠往來欵項一案昨經總局孫科長集訊翁令司帳徐某到案聲稱此欵由翁劃付請追質之曹供翁實虧欠往來欵項未還有期票三紙呈請察核科長以翁旣不到案所控未便准理將案註銷 
　　串竊皮衣○積竊王德昌（卽小王）許和尚仇大辮子等夥竊華安坊王姓家皮衣窩藏夏魁廷家銷贓與寇布時等前日往公堂提到一干人犯經孫科長訊明判夏還押許王寇仇四名因在租界另犯竊案送還公堂先行究辦 
[英租界]  
　　裝設鐵門○公共公廨前面之木門因年久失修稍有損壞茲經關讞員籌欵改建鐵門業已造就前日車送到廨禀奉讞員卽飭雇工裝設以壯觀瞻 
　　不允簽字○公共公廨前日接到許交涉司來函謂婦人干蔡氏在審判廳控告住居公共租界内之干周氏硬搬物件請爲移傳解廳質訊等語關讞員准卽繕單派差送請値年領袖比總領事簽字去後昨據比領函復以被告旣居租界應照以原就被之例轉飭原告投廨候質毋庸簽宇刻聞關讞員已據情照復矣 
　　找尋小孩○英美總巡卜羅斯君昨日發出尋孩條示云照得西曆本月五號走失東洋男孩一名年六歲零五個月名叫麥數媽土住百老匯路華街第五號是日午後二點半鐘尚在西華得路路上該小孩身穿白點黑布東洋衣頭戴水手帽有帶脚上穿東洋木鞋如有人尋獲此孩者請即通知本總巡可也 
　　客商猝　○向爲綢業之山東人談邦順近由新加坡來滬寓居滿庭坊陸順泰小客棧内詎前日猝然斃命當由棧主報告老閘捕房派探將屍舁入虹口斐倫路驗屍所報請公廨王襄讞於前日午後會同英翰副領事蒞所騐明因病身死旋由屍表兄王玉林到場自行備棺收殮 
　　撞傷小孩○甬孩徐叙堂昨在南京路行走適某洋人之汽車疾馳而來不及避讓致被撞倒跌傷脚踝旋由巡捕查見帶入捕房轉送仁濟醫院醫治 
　　妓女怨命○浙江路同春坊三弄第二家妓女林桂寳前晚因有押客爭風吵閙林妓怨極吞烟圖盡幸由鴇婦察知立即報知老閘捕房飭探顧阿根將該妓車送仁濟醫院醫治候愈再核 
　　寓客跌傷○滬西曹家渡鄕人周九裕因事來滬寄寓寳善街長發棧内昨因下梯不愼跌傷頭面等處由捕查見車送仁濟醫院醫治 
　　匪徒　帽○趙達泉前晚乘坐人力車行經泗涇路被匪徒從後赶上將車扳倒攫去値洋三元之西式帽子一頂趙卽投報捕房請飭包探偵緝 
　　强搶金飾○雲南路一百六十九號住户周李氏及白克路二百零三號住户朱潘氏昨均出外購物被流氓搶去金押髮各一支先後至老閘捕房報請查緝 
　　電車傷人○湖南人龔輯五昨在廣東路被某號電車撞倒跌傷頭額由捕查見帶至捕房轉送仁濟醫院醫治約五日可愈 
　　偷竊包車○袁阿金偷竊北京路何春泉家之象皮包車一輛消贓於石路天然旅館主葉子雲昨經老閘捕房包探張全林將袁查獲拘入捕房押候吊贓解究 
[美租界]  
　　險遭滅頂○孔紀生前日下午至怡和碼頭趁搭輪船失足墜浦由　板船救起鳴捕送入捕房轉送同仁醫院醫治 
　　不服發封○李良標李東友同居西華得路一百　十一號屋内因欠房租被房主控經公堂昨派包探前往封門詎二李不服致與該探扭毆由西捕帮同拘入捕房押候查辦 
　　撞跌行人○昨有錢掌紀行經西華得路被彭松泉之小車撞跌傷足由捕併送捕房錢送同仁醫院療治彭押候核辦 
　　沿街打架○陸銀松王龔氏王張氏昨在有恆路將李德標　毆被捕併送捕房捕頭諭將二氏及陸分别收押候辦 
[法租界]  
　　祗可開釋○法商怡羅黃包車公司控買辦朱晉褡　造保單違背合同曾經公堂訊實判押四個月期滿着再繳償損失費洋一千二百元在案後因不理仍命押追昨日原告又投案請追並稱朱妻已允先還洋二百元詎至今仍是空言搪塞分文未還訊之朱稱妻子雖允先還二百元實在難以商借現商人雙目已損勢將失明求恩寛宥聶讞員判朱開釋出外措理如違仍須提案押追 
　　須問地保○王春賢控地保葉栢卿捺轉道契圖吞轉契費洋三百元等情曾經公廨聶裁判着將葉所出之收據核對筆跡再行核示在案茲悉捕房已令葉對明筆跡昨請公廨核斷訊之葉仍執前供矢口不認王供商人之地係向談毛氏處買來由地保王金林蓋戳今葉不允代轉道契且有人在田内豎立界石不知何故判葉交保候傳到毛氏及地保金林再訊 
　　但求遷讓○耿占六虧欠新瑞和洋行房租洋五十餘元控經公堂收押日久分文不理昨又由收租人投廨稟稱耿旣不能交還情願免追請飭遷讓聶讞員判耿釋出限三天遷讓 
　　飛來橫禍○昨日午後有身穿黃色呢軍服之某軍士在大自嗚鐘相近被某西人所坐之汽車撞倒受傷不省人事當由巡捕送至捕房然後由同伴數人舁囘醫治未知可保無碍否 
　　來件 
[蘇州大同女學校招生啟]  
　　大漢光復庶政咸新全國敎育轉瞬普及女子占國民之半求學尤貴及時本校爲促進世界文明起見爰特改訂課程推廣學額詳細章程不及赶印茲先摘列大要俾來學者觀覽焉插班視來學者之程度插入本校原有之各級如高等小學科初等小學科簡易師範科新班初等一年級兼收十歲以内之男生普通資格體健行端身家淸白有切實保証人住居蘇垣者學齡年在七歲以上十歲以下者入初等班十一歲以上十五歲以下者入高等班十六歲以上國文淸順能作三百字論說算學能習代數者入師範班或有年齡程度未能齊一木校仍視其學力之淺深分别插班考法讀書講書造句作文算學統視該生程度高下發問不拘一格初等一年級毋庸考試納費每學期數目（甲）學費高等銀四元初等銀三元十歲以内之一年級銀二元（一律預繳） 
（乙）膳宿費全膳寄宿連洗衣銀十五元（到校日先繳銀八元）半膳銀七元到（校日先繳銀四元）自膳亦可（丙）書籍用品費由本校代備者高等存銀一元初等存銀半元師範存銀二元有餘算還不足補繳自備者毋庸存費（丁）傭僕費寄宿者銀一元二角半膳者六角自膳者三角特待本校主義大同力謀普及簡易師範生及各級特待生向章不收學費現在民國初立敎育爲先此項特待悉仍其舊地址在城内舊學前書院弄三號門牌考期陽曆三月十三十四日午前（舊曆元月二十五二十六）預期報名存付証銀一元入學時在納費内扣算開學陽曆四月一日（舊曆二月十四日） 
 
 

Page 8

 
 
自由談 
游戲文章 
[竈君退位記] [  鈍根]  
　　二十三日竈君奏玉皇摺上後二十四日晨卽蒙上帝召見垂詢下界情形竈君趦趄囁嚅言不能盡葢其口已爲廿四糖所糊開合竟難自主奏對遂不稱旨上帝大怒曰汝等糊突桶宜爲世界所唾棄惟支那一部分俗尚迷信久爲汝等所欺然今日已能改建共和政體人民皆有文明思想汝苟知幾引退尚能不傷感情否則以汝老邁昏庸之質監視英勇智慧之民正如上海租界之以印度安南人爲巡士將來未有不爲人民所抵制而淘汰之者也諭下竈君唯唯不能辯涕泣受命上帝乃命近侍召中華民國代表入見而謂之曰竈君本爲贅疣今者自願退位爾等須念其衰老可憐宜特别優恤盡其餘年代表亦領命於是竈君與代表皆退次日二十五晨竈君卽下退位詔曰朕以衰年誕膺大竈利人民之迷信逞酒肉之酣嬉黃羊白术可憐邀福之心黃紙朱書盡是蹈空之語方今民國崛興朕躬倒竈在天旣無言職在地難享祀典惟有勉順輿情引辭寳位茲承民國代表念朕老邁特定優待條件如左一竈君退位後無管理人民之權惟竈君名號一仍其舊以留體面一竈君之號停止世及竈君死後竈子竈孫卽與平民無異不得襲有尊號一竈君寳座即日撤去另在竈下闢一灰洞以居竈君一竈君衞隊一律取銷祗留蟑螂兵二名伺候扶掖一竈家眷屬甚多此後無以爲生特由民國每年優給紙元寳五十串以充竈室經費一嗣後如有竈上魚腥肴饌被貓兒竊食及竈内柴灰被老翁扒去等事竈君不負責任一嗣後如有竈婢相駡或婦人在鍋内烘尿布或小孩上灶玩耍踏破鑊盖等事不得以褻凟竈君論一嗣後如有厨司溺斃在湯罐内者可自行棺殮不必竈君蒞騐 
[愛樓天樂圖自序] [  愛]  
　　貴莫貴於寡欲賤莫賤乎多求旣欲爲其智之所不及竭其力之所不能宜乎渥然丹者爲稿木黝然黑者爲星星歐陽公秋聲一賦正有戒後人有可止則止之深意在也僕於少壯時凡人之所奸者無不好之繼知杜牧之揚州十載惟留薄倖之名則遠色劉伯倫畢生知已適爲麴蘖所累則疎飲劉盤龍一擲千金徒有豪興之譽則廢博嵇中散終朝高臥有妨治事之功則棄烟然此四者絕之亦非强制適有可以乘之之機會在乃貧也病也衰也惰也人與世枂接所以能累我及我自願累之者事正多也游盡天下好山讀盡天下奇書交盡天下名士此僕之素願而不能償之於一旦者也果欲事事盡之恐竭畢生之精力而亦有所未逮惟有求諸邂逅者不一錯過之已足爲營營衣食之餘畢世之累尚有何暇及於他哉飾眞不如率眞身樂不如心樂鄙人平生行樂之圖有三一兒女英雄圖少狀之作也一賞月圖中年之作也一天樂圖晚近之作也少壯惟知血氣之勇聲色之娛故首圖不如次圖文酒讌會絲竹陶情雅矣然彼酬我酢勞精挹神是不如家醲園蔬樂我天倫之爲愈故次圖不如三圖也僕於前秋曾倩𥉾城何明甫先生爲之圖復荷蕭山韓柏溪吟友爲之題二先生之圖繪文章實獲我心蓋於余之心好山水性耽翰墨之端能曲曲繪出也其圖布袍幅巾倚樓看山而覔句者余也椎髻布裙吹火而煖酒者山荆也敲釘作鈎臨淵而羡魚者穉子也覆髮垂髫折花而挿於案瓶者少女也是之謂愛樓天樂圖 
海外奇談 
[移病于驢] [  幼齋]  
　　美國曼省某甲之女年僅七齡患奇疾羣醫束手有勸至奥路斯塔城醫院求治者甲從之遂偕女行途遇一叟詢甲何往以求醫對叟慨然日君擕弱質跋涉道途殊非所宜余頗知醫願爲女公子治之某喜甚邀之歸家次晨叟命牽一驢來令甲與驢並立而面南復抱女置驢背始而面東繼而面西叟口中念念有詞逾時而止每晨如此作法一次第三日女病覺稍輕而驢有委頓狀及至第九日女病霍然視驢則已一蹶而斃矣此法近中國之祝由科 
[巨鯽　] [  頌斌]  
　　巴黎某西字報載西歷正月十六號有漁人於法京巴黎城河中捕獲鯽魚一尾巨首修脣鱗甲飛舞權之得重二十八觔以纖鱗屑藻之間而行縱壑騰波之想不識地勢龐然自大允宜付諸刀俎以供人快嚼矣 
尊聞閣詞選 
[得鏡汀書作卽以柬馬漁珊劉赤颿李紫璈諸君] [  湖北帥靜陸先生遺稿]  
　　尺書傳海上把讀不終篇爲說平生苦家鄕路幾千誰憐卅年宦不萻一文錢淸德能如此當時幾輩賢吾道欲何之相逢歲晏時浮雲欺白日凍雪壓寒枝不世馬周路窮途朊籍悲分金思管鮑摰友問伊誰 
[題天津憫忠祠楹聯]  
　　君去足千秋瞻望崇祠喜說故人同爼豆（謂念九皇胡秉權諸君）我來　十載欲呼海若忍將忠骨葬波濤 
科學談 
　　前閲神州日報載有江蘇金山吳女士良士所編甲子紀元表據以證黃帝紀元四千六百零九年之誤僕竊不然用貢數言乞代宣布以轉質吳君（　邑盧苻生舒怒飛盧毓珪） 
按元字之義（公羊傳）元年者何君之始年也（羅泌路史）君卽位之一年稱元古史皆然書太甲元年惟元祀由此而論則稱黃帝紀元者常自黃帝元年始而非始自作甲子之年也明矣吳君以甲子紀元證黃帝紀元之誤有如風馬牛之不相及其誤一吳君以第一甲子在黃帝八年第二甲子在黃帝六十八年第三甲子在少昊十八年第四甲子在少昊七十八年第五甲子在顓頊五十四年第六甲子在帝嚳三十六年第七甲子在唐堯二十一年推此是黃帝在位百一十年少昊在位八十四年顓頭在位七十八年帝嚳在位七十年帝摰在位五年也按史記通鑑綱目竹書紀年王鳳洲網鑑及吳氏網鑑等書自少昊以至帝嚳其在位之年數皆與此相符惟黃帝與帝摰諸書皆作百年九年而非百一十年五年也準是則第一甲子當在黃帝二年第二甲子當在黃帝六十二年第三甲子當在少昊二十二年第四甲子當在少昊八十二年第五甲子當在顓頊五十八年第六甲子當在帝嚳四十年而吳君於黃帝帝摰在位之年旣乖則所演之甲子自當因之而謬其誤二據上所推則所用之黃帝紀元四千六百零九年實確乎其不可易者也復以西曆證之按黃帝元年爲西曆紀元前二千六百九十八年舊歲辛亥爲西曆紀元一千九百十一年合紀元前後計之共四千六百零九年是爲自黃帝元年迄舊歲辛亥之年也故今年確爲四千六百十年 
心直口快[  百鶴投稿]  
　　二月九日貴報自由談載有戲園之怪現象一則信爲不誣然此特其一耳今請就所見者續陳之 
余每於營業之暇輒往寳善街丹桂茶園觀劇蓋以其中有能唱者在也園中和調者之狂吠固屬怪現象之一端然亦非吾所注意蓋和調黨因有流氓性質使然也顧觸於目而不能已於言者則爲軍人三五成羣每見稍有姿色之女伶登塲則品頭評足語多穢褻狀若瘋顚且有時狂吠之聲與和調者相和意以爲必得該伶之詈罵而心茲樂者噫未伸禁律之前不能怪軍人之出入於戲園旣伸禁律之後不謂軍人之結隊往來於戲園者反較前爲踴躍是亦不可思議之怪現象也執法者其亦有所聞乎祝融氏之取締斯園余知和調黨與結隊出入於戲園之軍人必號痛如喪考妣矣 
閒心思 
[平湖地名對　續] [  顧蘭階]  
　　東湖　北寺　南陸　西庫　方港　斜橋　新廟　舊　　衙前　廊下　龍潭　魚池　虹廟　靑墩虹霓堰　風雲橋　楊梅園　芝蔴地　草帽浜　蒲鞋匯　九畝地　一家圩　水仙祠　火神廟　楊樹港　荷花地　爛缺口　坍爬頭　九曲弄　三义河　雞皮窠　牛屎弄　黃坭灘　白沙灣　麵杖港　飯　浜　呌化橋　瞎子坆　菜花涇芧柴蕩　白魚漾　黃鱔浜　全公亭　包爺廟　嫂娘坆　毋子匯　放狗匯　赶鳥窠 
[短篇小語美少年奇遇] [  天漢]  
　　少年不知何許人或曰衛玠後身也或曰潘安再世也一日游於姑蘇之玄妙觀適菩薩開光善信麕集少年乃擇一僻凈地小憩焉片刻間有老媼挈一女郎至秀麗無比媼展問邦族少年唯唯以對兩目惟注射女女亦秋波微轉脉脉通情乘媼他顧探懷出豆蔲一枚笑置少年口覺淸芬滿頰遍體皆酥竟倒於地若染疫然女佯驚曰哥哥中痧矣阿母守此奴去喚車來媼曰身上衣多那得不痧且輾轉塵垢間殊屬可惜曷卷懷之遂與女褫其上下衣并時表眼鏡等物打成一包女携之去良久不復至時觀者漸衆媼央告曰小妮子去不返恐有他故煩代照料片時待我一行語畢逕出少頃美少年醒驚問衣物何在衆曰爾母妹將去矣少年聞之心知中計然追之莫及遂忍氣而寢其事天漢曰此等騙局海上尤甚我願天下少年讀此篇當如食諫果 
[短篇小說巫師技窮] [  天漢]  
　　某鄕某巫素以符咒騙人一日某氏子患病投以藥弗效某氏愛子情切迫而爲祈禳之舉巫卽毛遂自荐謂能以符咒驅退病魔某氏信巫言遂許以重酬請即作法除之巫仗劍登檯喃喃囈語忽而召神忽而逐鬼做盡平日吸錢故技忽巫友某疾趨而至呼巫與語巫故作神附狀不應友怒曰爾家有大禍事故急來報信爾尚在此做夢耶 
巫駭而奔視見其妻縊梁上家人聚而紛救已竟體如氷矣 
於是合鄕人盡知今之所爲巫者直妖言惑衆耳不可信不可信 
天漢日拙於救已工於救人巫之技那得不窮 
 
 
