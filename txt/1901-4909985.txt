# 1901 - 30 - 4909985

 

Page 1

 
 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[新印大字本讀史方輿紀要天下郡國利病書告成] [  圖書集成局代啓]  
　　顧景范先生祖禹讀史方輿紀要後附輿地總圖顧亭林先生炎武天下郡國利病書二林齋主人藏有精抄稿本倩本局用大號新字排印廣延名宿悉心校讐二書業已告成用上等潔白連泗紙印釘裝成六十本外加椐木箱每部售洋十二元海内有志之士欲講求經濟學問者則此二書不可不備并請認明封面後有二林齋校本庶不悞購仍存上海文瑞樓蘇州綠蔭堂蕪湖河南文苑山房諸君就近選購可也此佈 
[州縣稽查保甲宜先安置游民論]  
　　今天下之事每患有治人無治法而尤患有治法無治人當嘉慶十九年冬欽奉仁宗睿皇帝上諭各直省州縣行保甲法大吏乃下其條目於有司大略云懸牌於門每十户編爲一甲將某里某甲某人姓名年齒生業書於簿册有習邪教者准五家首之無則五家連環具甘結州縣官按甲稽查凡一邑之中讀書者若干人力田者若干人爲工商者若干人其有不列四民之内而習游惰者若干人無不燦然如示諸掌此亦可謂治法之善者矣然使爲州縣者披圖列册而端坐官齋未嘗周歴四境終不免寄其耳目於吏胥而輒爲所蒙蔽則必於一歲之中不時爲巡歴鄉村之舉而又輕騎减從無復絲毫擾累每至鄉村市集卽令保甲傳齊附近游隋之民如係老幼廢疾應照例給發孤貧口糧至者强壯而流爲游惰者面加訓斥諭之以愛惜身家保全性命令其幡然悔憬然悟卽使生本無恒產幼不習詩書不能强其就學而入於爲士之途亦當於農工商之中使之擇執一業以謀自生庶有以馴其性情勤其肢體以自遠於罪戾而作奸犯科之根株絶矣其有游惰之民處於城郭者耳目較近自易隨時覺察此誠親民之隆規良吏之法守也今之州縣則不然問其錢糧則無不知之以徵比錢糧有火耗之利益也問其刑名間亦知之以刑名案件有遲誤之處分也至若稽查保甲旣不能肥囊槖又無碍於功名遂漠然無復留意卽有圖册可稽而試問其一邑之中爲士者若干人則不知之爲農者若干人則不知之爲工商者若干人則又不知之其有不列四民之内而習游惰者若干人則更不知之蓋未嘗巡歴鄉村爲之核實爲之訓誠也嗟乎縣曰知縣州曰知州其亦顧名而思義耶况今合計每州縣爲士爲農爲工爲商之人十僅三四而不士不農不工不商之人十將六七類皆嗜洋烟結死黨小則魚肉善良搶掠財物大則托名義忿焚燬教堂誰爲爲之孰令致之非此游惰之民耶而州縣官處此捕獲則陷以大辟委爲無可如何不獲則任其遠颺虚懸賞格曷嘗念及此爲匪之民亦不養不教使然哉夫人衣食足則禮義自知飢寒迫則挺而走險是故飢寒者民之懸崖也千金之子賞之不竊非其性獨異於人也治生有餘也治生無賴則卽嚴刑辟以威之而彼無懼也非無懼也餬口不足也餬口不足則亦忍而爲此矣然則爲州縣者宜如何而後可曰亦有以養之教之而已嘗見美國人褘理哲所著地球説略載荷蘭國有養貧教貧二局途有乞人官若紳輙收之老幼廢疾入養局廪之而已少壯入教局有嚴師又絶有力量其能爲而日與之程不中程者痛責之申程而後已國人子弟有不率教者輙曰逐汝汝且入教貧局子弟輙讋懾爲之改行以是國無游民無飢民嗚呼法苟盡善雖出自外邦吾師之可也今宜於一縣之中推廣善堂幾所義學幾所義莊幾所俱有以養之教之凡有游惰不率教者歸族正制之間有族正不能制賭博鬥毆竊賊初犯者别設化莠所以收之三年之内有能改行族正願保領者釋之夫而後爲士者安於士爲農者安於農爲工商者安於工商人人知保全其性命人人知愛惜其身家而盜賊之源自此淸矣雖然斯舉也必由大吏督率之而後州縣之奉行始力也今者一歲之中大吏未嘗不委轅下聽鼓之員詣各屬稽查保甲然亦祇爲調劑貧員起見未必擇能而使也卽奉委者亦祇知得受規例而稽查則視爲具文也又何怪州縣之奉行不力而民瘼愈不在念耶噫有治法而無治人亦終於無益而已矣 
[文憑恭錄]  
　　天津直報登京師訪事友來函云欽命議和全權大臣慶現土李相已將全權文憑行知英法俄德美日意奥荷比日本等國其文曰大淸國大皇帝勅諭現因與某國共敦睦誼特授管理總理事務衙門和碩慶親王奕劻文華殿大學士直隷總督北洋大臣一等肅毅伯李鴻章爲頭等全權大臣與各國所派全權大臣會同商議便宜行事豫定條欵予以署名畫押之全權該大臣公忠體國夙著勳勞定能詳愼將事締結邦交不負朕之委任所定條約朕親加查閲果爲妥善便行批准特勅 
[奉旨照會]  
　　京師友人來信云上月某日欽命議和全權大臣照會各國使臣曰爲照會事恭照本王大臣欽奉本月十八日電旨奕劻李鴻章全權勅書用寶卽著照所請辦理欽此除敬謹遵照辦理俟開議日齎捧用寳勅書公閲外相應恭錄照會爲此照會貴大臣請煩查照須至照會者 
[擬改商約]  
　　京師友人來信云上月某日各國使臣會議時英使曾言及從前所行通商條約必乘此時更正兹聞其所商改者計共八條一貿易及沿海各船往來應准自由二内河船往來應准自由而尤以揚子江爲最要三准由海外販鹽入口四華人在外國公司附股者應别訂章程以示獎勵五物產進口應較前更加推廣六就現行條約研究其所必改正之處七保護商牌八保護商埠 
[嚴拿州牧]  
　　天津直報云頃聞西安行在由電飛傳諭旨飭順天府嚴緝正任昌平州知州裴敏中務獲解送刑部治罪刻已由大京兆派委文武各一員密往拘拿特未悉所犯何罪也 
[漕帥履新]  
　　揚州訪事友人云頃得官塲消息知運總督松漕帥奉旨開缺所遺篆務簡任張筱帥人駿升授刻由山東秉節南下已於十一月二十八日接受關防矣 
[遵旨整肅官常奏片]  
　　丁振鐸片再前准吏部咨行奉上諭張之洞奏遵旨裁汰冗員一摺前困各省仕途冗雜諭令該督撫嚴加甄别兹據張之洞奏稱查明歴年奉差不銷久假不歸潛行離省私自回籍者咨明吏部不准再行到省候補而與例不甚相合多違有碍者暫停補署差委等語候補人員過多奔兢鑽營最爲吏治之累該督所奏甚得綜核名實之要著各該督撫一體咨明辦理以杜冗濫而淸仕途該部知道欽此當經行司查辦在案兹查滇 
 
 

Page 2

 
 
省候補官册内有曾經引騐及未經引騐及未奉核准之補用知州朱朂馬玉騏試用通判廖瑜試用州同朱大韶補用州判劉炳文劉廷柱補用縣丞何百齡秦奎恒李光輝試用縣丞劉光煥補用府經歴萬祥麟唐鼎銘李林漢韋元相試用府知事盧秉忠試用巡檢楊渭張銘鼎王涵蔡炳炎試用典史劉光謨共計正佐二十員迭經飭查該員等均久未在省查無下落亦未據禀請給假回籍間有禀明本省措資者亦復久未回省似此疏玩亟應應嚴加裁汰以肅官常應請將朱朂等二十員一體扛除不准再行回滇候補並查有補用知府彭文鐸現在昭通措資補用州楊好觀現在蒙自就事應准暫仍註册庶於澄叙仕途之中仍離循名核實之意據布政使李經羲具詳前來臣覆查無異除咨部立案並分咨該員等原籍查明外謹附片具陳伏乞聖鑒再雲貴總督係臣兼署無庸列銜謹奏奉硃批吏部知道欽此 
[委查教案]  
　　昨日杭州訪事友人貽我雙鯉云本年六月中諸曁土民揭竿肇事焚燬教堂傳教司鐸幸經官紳護送至省垣免罹其害而房屋器物俱已付之一炬事後大憲允卽如數賠償上月某日倪戴二司鐸由省赴諸謁見縣主葉詠霓大令請卽將被毁之堂鳩工營造大令告以現在民心未靖恐操之過急難免别起風波二司鐸因復回杭趨詣撫轅歴訴大令辦理不善撫憲惲菘耘大中丞飭藩司榮伯衡方伯先將大令摘頂一面飭卽興工土民聞之卽散播謠言蠢蠢欲動大令乃密飭差役拘獲數名嚴行懲辦一面備文禀報撫轅中丞得禀立卽札委候補知縣陳靜甫葉石朋二大令馳往查辦上月二十九日陳大令回杭面禀一切申丞以是處伏莽尙多必須嚴爲防範添委候補知府楊伯新太守葆銘候補知縣龔稼生明府廷玉會同陳大令赴諸相機行事並檄調胡都戎惟貴帶勇五百名前往彈壓都戎奉檄後已於本月初三日督勇首途矣 
[示安商業]  
　　金陵訪事友人云自北氛不靖以來各處商情異常疲𦮕市廛蕭索迄今尙無轉機兩江總督兼南洋通商大臣劉峴莊制軍惄焉憂之因於日前大張示諭遍貼通衢大致謂目下中外和議已定不必再涉驚惶且轉瞬開埠通商市面必較前生色商民人等赶緊各安生業定可利市三倍等因從此懋遷有無之輩當不致觀望不前矣 
[文旌過潤]  
　　鎭江訪事友人云簡任福建提督學政檀大宗師璣由陜西行在陛辭南下遵陸至袁公浦本月初三日午刻時憲舟帶以小輪船行經京口繫纜招商局馬頭鎭城文武各官咸詣江干恭迓宗師接見之下茗談良久始各興辭初四日卽命解維順流而下取道申江然後向八閩進發 
[整飭戎行]  
　　九江訪事友人云上月二十八日調辦九江營務處統帶定字營總辦團防局湖北卽補道孫詞臣觀察發出告示一道遍貼通衢其文曰爲出示曉諭事照得長江一帶前有富有票匪勾結各會妄思蠢動業經漢鎭起獲各匪僞據分别懲辦并疉奉大憲札飭嚴密查拿餘黨及令標防水陸各營分設木櫃許令繳票悔過免究各在案惟潯郡濵臨大江輪船往來稽查匪易兹値時將歲暮誠恐外來匪徒勾誘各營已革兵勇聚爲盜竊其患何可勝言是以本處添派妥弁逐日在城廂内外晝夜梭巡并移請各營營主飭令部下遇有採買食物必須持籖上街如有私自出營及匪類冒充標防圑練各營兵勇成羣結黨强賖勒買及酗酒滋事不法之徒均隨時由查街差弁帶交本處訮明分别移請營縣照章嚴懲以靖地方而肅戎政因恐未及周知合亟出示曉諭爲此示仰潯防各營及圑練兵勇有等一體知悉爾等須知束身入伍果能奮志戎行上報君國旣可備選干城又能顯揚父母獲益豈淺鮮耶其各凛遵不勝翹企切切特示 
[盜刼信包]  
　　本月初七日杭州順成局信船由浙之硤石鎭行至臨平附近半山鎭廣濟橋畔被盜刦去局中受寄之洋銀三百餘元及貨物若干件舟子某甲略與爭持突被所傷一手翌晨局夥投報仁和縣署報請查緝當盜行刦時駕一小船及得贓卽棄之而逸遺下雨傘三頂中有二頂柄上均鐫一丁字 
[皖垣火警]  
　　安慶訪事友人云本月初二日之夜更魚四躍時忽聞警鉦亂鳴人聲鼎沸起而詢之僉云省垣小南門内何姓屠户家不戒於火旋經保安局水龍飛馳而至吸水狂噴得卽告熄僅焚去房屋一間是處比鄰卽係官設火藥庫設被延及禍將不堪設想故居民皆以爲如天之福云 
[浙省官塲紀事]  
　　杭州訪事人云京外大小各衙門每届年終例應封印至明年正月開印其間停辦公事一月向由欽天監於九月内擇定日期知照禮部分别咨行本年因乘輿播遷以致稽延時日浙省官塲甫於上月某日接到部文本年著於十二月二十一日午時封印明年正月十九日已時開印現已由藩憲榮伯衡方伯通飭各屬遵行矣○新任浙江提督學政李大宗師蔭鑾接篆後定於本月初二日詣至聖先帥前拈香是日辰刻宗師排導前往泮宮府縣及三學教官先在官廳伺候迨宗帥戾止各官迎入小憩宗師隨更換朝服由東便門趨至大成殿丹墀下行三跪九叩禮禮畢出西便門入内堂更衣而出在堂左趺坐教官站立恭誦臥碑曁訓士子文誦畢宗師升座府縣告退教官率諸生三揖宗師旋命廪生宣講四書文一章講畢賞以紙筆然後回轅○署理錢塘縣調署仁和縣沈劍芙大令涓吉本月初二日午刻接印是日同前署仁和縣陳吉士明府飭家丁將印信送交人令收受大令隨排導詣仁和縣署在大堂上恭設香案望闕謝恩然後拜印升座受書吏差役叩賀事畢仍帶印回錢塘縣署至新任錢塘縣黃鞠友大令大華須俟初八日接篆 
[温郡官塲紀事]  
　　温州訪事人云新任雙穗塲大使王槎生鹾尹儉由杭省禀辭赴滬上月二十九日附招商局普濟輪船抵温暫寓東陽春客棧本月初一日禀見道府各憲擇吉初八日履新○正任温州府王雪廬太守之灜眷由閩省航海抵滬上月二十九日附招商局普濟輪船至甌假試院暫駐太守現辦温台營務處聞有仍回本任之説然尙未見明文也○温州牙釐局總辦張簧樓太守彬自奉憲檄迄未到差前總辦李筱亭太守早已交卸暫由温州府林少筠太守兼理局務兹聞省憲已改委楊太守來郡接辦矣○永嘉縣秦鹿苹大令於上月二十四日輕輿减從帶同刑仵吏役前往西溪相騐命案途中接奉王觀察來函以教堂議賠之事一時未能停妥函促立卽馳回然聞大令尙擬便道查辦西柟兩溪未結教案大約須暫緩數日回城也○是營游擊胡星貴遊戎現因罣誤撤任將嬴眷遷入屯前俟明春再定行止至新任徐樹堂遊戎已鶯遷進入署矣 
[皖省官塲紀事]  
　　安慶訪事友人云正任蕪湖縣調署黟縣吳大令雲翔因病出缺後潘司湯小秋方伯擬請以補用知縣李大令文斛補授刻已會同臬司聨星樵廉訪詳請安徽巡無王芍棠中丞具題矣○蒙城縣朱大令本丁艱遺缺湯方伯以候補知縣謝大令士彬請補銅陵縣典史某少尉病故遺缺以補用典史張少尉西城請補○新選繁昌縣陳大令元弼經湯方伯飭赴新任○上月二十四日前江寗藩司瑞茀俟方伯由金陵乘舟蒞皖詣撫藩臬各憲轅拜會各憲報謁如儀旋於二十八日附招商局某輪船赴潯陽○本月初二日候補府經歴王叅軍槐森由湯方伯委解安徽提督學政養廉等欵隨於初四日解赴太平府學院交納 
[白下官塲紀事]  
　　金陵訪事友人云江安督糧道松晴川儲憲于今春押解光緒二十五年江安兩省河運漕糧北上適値黃河水淺一再濡帶而北通州倉塲已被洋兵佔據儲憲不敢前進電知兩江總督松帥及漕運總督松帥請示施行二帥電飭押運南旋儲憲遂督率各糧艘遄返本月初一日安抵白門趨詣督轅禀見○新任直隸藩司周玉山方伯馥交卸四川藩篆赴直履新本月初三日道出白門趨詣督轅謁見峴 
 
 

Page 3

 
 
帥峴帥延入花廳暢談良久 
[古潤官塲紀事]  
　　鎭江訪事友人云常鎭通海道長久山觀察以時値隆冬小民凍餒堪憐特派親信家丁向某米鋪定購米票若干張往四門僻靜處散給受其賜者歡聲若雷○總辦鎭江下游釐局楊大令錦江近奉省憲撤回隨將釐務交淸赴鎭城各當道處辭别定於本月初四日返姑蘇○時逢冬令防務基嚴鎭江府向子振太守特於日前諭令鎭固防營管帶王守戎元每日加派圑勇就城廂内外分班巡緝以戢奸究而安善良 
[邗上官塲紀事]  
　　揚州訪事友人云簡任福建提督學政檀大宗師璣由行在陛辭繞道河南迤邐至袁公浦換乘官　揚帆南下本月初一日午後憲舟駛抵維揚旣下椗闔郡文武印委員弁均至徐凝門馬頭恭迓宗師一一接見旋命輿入城赴各署答拜至運轅時運憲程雨亭都轉迎入花歴茗談良久迨回舟小泊片時卽起椗向瓜洲口進發○兩淮淮北鳥沙監河巡檢朱少尹因病出缺運憲程雨亭都轉聞報卽委候補知事祁少峯少尹暄前往代庖刻已牌示轅門一面檄飭遵照矣 
[封印定期]  
　　昨日滬上官塲接奉行在禮部咨文著於本年十二月二十一日午時封印明春正月十九日已時開印是亦官様文章也 
[札縣吊卷]  
　　新任蘇松太兵備道兼江海關監督袁海觀觀察查核接管卷有巨棍小百哥卽顧阿六小鹽金豆卽張杏寳强姦尹朱氏一案尙未定讞爰飭上海縣主汪瑤庭大令檢齊卷宗呈送道轅以便提犯親訊 
[請懲關吏]  
　　江海新關税務司送舞弊司事周鴻鈞至道轅新任蘇松太兵備道兼江海關監督袁海觀觀察札發上海縣署前晚縣主汪瑤庭大令升堂研訊周供小的在關上管理洋貨進出口税單前日管理土貨單之袁朗山被税司查知弊竇逃逸無蹝遂疑小的串同作弊叩� 
求明察大令飭收入待質所候禀明觀察提袁到案澈底根求 
[寺僧狡獪]  
　　本邑西南鄉龍華寺由前任蘇松太兵備道升任湖南藩司余晉珊方伯飭上海縣主汪瑤庭大令派差封閉迄今已兩閲月近日住持僧某甲忽生詭計自投縣署禀請啓封詞中牽涉稽查委員高小芸二尹大令察閲之下以此寺容留婦女私設佛會大傷風化穢蹟昭彰且與江南製造局所設火藥廠相離咫尺恐肇事端因之封閉何得混指高委員殊屬瞻玩之極除嚴加申斥外諭候禀請新任蘇松太兵備道兼江海關監督袁海觀觀察核示遵行側聞觀察素以安良除莠爲心大約殿上秃鶖當無所施其伎倆矣 
[保釋匪首]  
　　富有票匪頭目龔超疉經英美租界公廨讞員張柄樞司馬與英總領事署繙譯官梅君會訊各情已詳前報兹聞上憲准予交保自行回籍前日已有某甲者赴公廨保釋矣 
[命案讞詞]  
　　日前老叟張阿坤彳亍於英租界中被唐金春所曳貨車撞仆碾傷足踝由巡街捕送至某醫院療治旋將唐解送公堂讞員張柄樞司馬研訊之下諭令管押捕房候張傷愈核辦前日張在醫院斃命捕頭令三圖地保曹福卿報請某善堂給棺收殮昨晨某包探將唐解案請核曹保禀稱小的查悉張年六十七歲家在浦東至今並無親屬前來斃後車主曾出殮費洋銀四元叩求鑒察司馬商之　總領事署繙譯官曰保羅君謂張旣因傷身死例應報縣請騐曹保禀稱小的因無屍親到來是以已報堂收殮矣司馬著將唐發回捕房押候禮拜四解案復訊核奪 
[南市火警續聞]  
　　前晚本邑南市小東門外外鹹瓜街鹽馬頭附近火警昨報已略紀情形嗣悉此火實起於增祥馬頭弄内愼大藥棧棧屋四圍墻垣高聳然火勢過旺致毘連之恊成乾泰兩藥棧同遭殃及當火熾時各洋龍竭力噴射約逾一點鐘之久祝融氏始偃旗息鼓而回共燬平屋十餘椽幸皆曾保火險不難如數取償有火匪趙和尙耆乘災刼物由十六鋪巡防北局勇丁拘獲又有某甲者攫取某姓家衣箱二口由某號巡街捕拘入捕房捕頭令押候解送馬路工程局禀請訊辦 
[分撥罰欵]  
　　法租界公堂罰欵每届年終分撥各善堂各醫館以充善舉昨日捕頭照章令包探分撥普育堂洋銀二百元仁濟醫館一 
[上海巡局瑣案]  
　　前日本邑南市大東門外大馬頭籮間夫趙海榮與野鷄挑夫徐關林爭挑紙貨致相毆擊旋扭至十六鋪巡防中局呶呶聲訴局員黃衡堂二尹略加研訊判責徐一百板以儆○日前南市某花衣行執事人雇駁船户孫寳全陳桂林曹阿松等裝運棉花若干包至滬北某紡紗廠交兑忽缺去一包因於前日扭控於十六鋪巡防中局局員黃衡堂二尹研訊之下判令將孫陳曹各責三十板限期將棉花如數交還失主 
[美租界捕房紀事]  
　　前者江北小工嚴阿大王愛卿楊官才等若干人串竊百老匯路招商局北棧所儲紅哆呢一箱經包探張阿五查獲楊等帶入捕房捕頭詰知嚴王已逃回原籍因禀請英美租界公廨讞員張柄樞司馬派差恊同往提昨日提回捕頭令押候解送公堂禀請懲辦○昨晨小竊張阿來闖入寓居篷路之甬人某姓家竊取衣服若干件携之而出適爲某號巡街捕所見拘入捕房捕頭令押候解送公堂禀請訊辦○前晚偷兒黃阿二混入虹口某西人家竊取大衣一件携至西華德路某押鋪質錢適爲包探劉光震所見拘入捕房捕頭令押候解送公堂禀請究辦 
[籌辦陜振二十七誌]  
　　啓者則敬頃奉江西輔善公所李薌帥諸同仁函開頃接惠書並捐册一分敬悉閣下奉旨籌辦陜振行行見仁人之澤流被無窮曷勝欽佩弟等日來與敝公所同人籌商僉謂陜省係鑾輿駐蹕之所昔本奥區今同畿輔率土臣民自應廣籌振欵以救荒災惟江右局面素非寛裕連年又復水旱頻仍故大吏有疏請展辦振捐之舉敝公所顧全本省已愧力不從心而來函諄屬分籌又不能不稍盡綿薄兹經竭力設法籌寄規元五千兩内有庫心紋一千兩正合規元一千一百兩係江西南城人危子垣太守遵其祖父母遺命所捐另函開具履歴由尊處轉請建坊其餘規元三千九百兩皆同志諸友先行籌墊足數一面叧繕捐啓設法再爲分籌如有集數除歸償墊欵外仍當分批奉寄附呈捐啓底稿一紙祈抄乞登報將來請獎實職及虚銜翎枝封典各條欵尊處刊有章程望先寄數分以便隨時勸辦除墊欵已呈由大府備文妥解尊處外合卽奉覆等因并附捐啓○敬啓者吾江去歲吉臨水災敝同人勸集義振已蒙四方善士廣籌接濟災困藉以稍蘇兹因陜西連年歉收今歲又復大前旱讀邸抄奉旨飭令江蘇江西安徽兩湖閩廣四川等省官紳急籌振撫近復接上海絲業會館施子英先生函述奉兩江督憲江蘇撫憲檄奉寄諭勸集義振並云陜省災情甚重岐山咸陽等屬慘設人肉之市屬爲分勸濟急敝公所何敢漠然不顧素蒙諸君子慷慨樂輸共襄義舉雖時勢維艱募捐匪易然當此奇災見告慘不忍聞揆之救災恤鄰之道不得不竭誠呼籲伏乞仁人君子慨發慈悲解囊以助不拘多寡同是善緣積土成山積流成海俾得轉解災區卽時散放多集一欵多活一人翹企鴻施曷勝鵠盼此啓江西轉善公所同人李有棻華煇程志和陶福祖梅台源程式榖鄒凌瀚　敬敏徐運錦徐紹堯黃祖徽夏敬莊張壽熊沈肇祚羅志淸袁承志黃邦懋曾秉鈺公啓[  上海六馬路仁濟善堂盆湯弄絲業會館奏辦陜西義振總局施則敬錄]  
 
 

Page 4

 
 
   
 
 

Page 5

 
 
[廣益票頭彩二彩誌喜]  
第九會廣益票頭彩第七千七百六十二號由本號拆與本埠麥家圈同發源半張廣惠和門莊售出半張二彩第一萬一千九百六十四號拆與棋盤街閔天元上海鉅安啓 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[澤普雙弓]  
　　金陵訪事友人云每届冬令大憲必撥欵設廠施粥貧民就食者實繁有徒今歲四鄉適遇旱荒外府州縣亦均收成歉　加以市面寥落小民無可謀生淮揚徐海等處風鶴驚心農民尤多失業皖省蕪湖大通等處夏間會匪倡亂雖幸卽敉平而民生困苦流離甚於往歲故省垣粥廠一經開杓四方男婦老幼紛至遝來多於恒河沙數以視曩年增至三倍幸各廠委員預期禀陳上憲爲未雨綢繆之計現擬將各廠來往之人分作三路且令司事督率夫役隨到隨給押令各貧民隨領隨散不准片刻逗留以故自開杓迄今雖散粥之時人多如蟻沿未聞有擁擠滋擾事情云 
[粥廠開杓]  
　　揚州訪事友人云郡城粥廠經費支絀顧貧民非此無以度日以故各憲未忍廢於半途今歲示期上月晦曰杓新城仍設瓊花觀舊城仍設白雀寺每日由地方官紳分投照料幸外來就食者人數無多尙不至十分擁擠 
[嚴防宵小]  
　　甯波訪事友人云邇者府尊高嶼卿太守因考試各屬童生携帶幕友暫駐校士館某夜忽有賊穴牆而八某幕友聞聲起視賊遂脱逃次日太守飭傳捕役至案諭以本擬將爾等送入遷善公所禁押姑從寛典免予深求嗣後無論此地或府署每夜自二鼓起派捕四人輪流看守至天明止不得疏虞 
[游勇遞回]  
　　前者松江南門外打鐵橋左近薛姓家被盜行劫報經婁縣主屈吉士大令移文至滬請文武各署恊力緝拿旋經安字營勇丁拿獲形跡可疑之單友勝姚得勝兩名解送上海縣署縣主汪瑤庭大令刑訊之下單犯供認此案正盜因卽移送婁縣歸案訊辦姚犯稱是游勇雖不認行刼亦未便輕釋飭吏備文派撥捕役民壯遞解湖南長沙縣原籍交地方官嚴加管束 
[上海縣署瑣案]  
　　前日李錦和扭控廖碧生圖賴貨銀經縣主汪瑤庭大令研訊李供小的係廣東某邑人在和　土行經理一切被廖結欠貨銀一百二十兩屢向索取圖賴不還叩求追給繳廖供小的僅欠銀八十兩大令著交人保出算明帪目限十日　如數還銀○前者陸億春控陸楚橋呑没股本縣主汪大令研訊之下著將楚橋押候開帪呈核前晚提案復訊憶春供小的前與楚橋在虹一開設鴻興米鋪甫閲三月卽行閉歇所有股本洋銀一百五十元盡被呑没叩乞究追楚橋供當開店時各股東資本均未付下惟憶春與小的墊付洋銀三百餘元置辦生財及開銷夥友辛工簿據呈閲刻下小的無力歸還求恩鑒宥大令著將楚橋開釋憶春資本不准訊追 
[英美租界晚堂瑣案]  
　　前者某小錢莊主顧文炳被應才星騙去小銀錢一千二百枚寄存姘婦士倪氏家經顧控之公廨讞員張柄樞司馬訊追押繳迄今延未繳案前晚司馬提案比追顧聲訴前情應堅稱小的無力賠還司馬判令重責五　板枷示半月期滿管押兩月王倪氏掌頰二百下交人保去○陳子範前控店夥陳樹亭侵用客帪洋銀司馬訊明予限淸理陳挺押日久屢經原告禀催前晚司馬升堂提比陳供稱小的實在無力歸楚惟求寛限司馬准展限半月如不理明嚴辦不貸○張純統控王榮生積欠貨價洋銀二百二十四元前晚司馬升堂集訊張供監生在治下開生記洋貨號王陸續賒去衣料積欠洋銀二百二十四元屢次延約叩乞究追王供小的賒欠屬實惟店規向有九五扣小的交易多年此項自應情讓司馬著折還洋銀一百八十元押限年内繳淸違于提比不貸 
[英美租界公堂瑣案]  
　　有歹人應華亭者專在小客棧竊取被　失主先後投報捕房前日經包探趙銀河拘獲盤詰之下承認姚永康等竊案九起遂於昨晨解案請辦讞員張柄樞司馬判責三百板遞回甯波　籍起案之贓著各失主付遝當本然後給領○流氓王阿三在寳善街攫取某鄉人所携鷄二頭糖二十斤經包探張寳成拘案請辦司馬判責三百板管押捕房二月贓存補房候領○胡金海攫取戴四堂所開烟紙店内洋銀四元錢一千文經包探陳根寶拘案請辦戴投案訴稱胡素行無賴前日至小的店中聲稱　去洋傘一頂小的與之理論胡卽欔去櫃上銀錢求恩究辦胡供小的與戴素識前日在伊店中作葉子戲致失洋傘並不攫取銀錢司馬判責二百板○陳金寳竊取錢阿大家衣服匹件經包探徐榮珊拘案請辦司馬判責二百板管押捕房二月贓給失主具領○陸忠富竊取張阿福家牙骨扇一柄衣服三件經包探陳金標拘案請辦司馬判責三百板贓給失主具領○王利正竊取徐阿如家洋傘一頂銀練一條經包探金立生拘案請辦司馬判責一百板遞解回籍贓給失主具領○羅阿金竊取林阿喜家衣服三件經包探劉阿炳拘案請辦司馬判責一百板贓給失主　領 
[法租界公堂瑣案]  
　　沈康元控張春田爲張泮林擔保洋銀一千元圖賴不還昨日讞員杜枝　大令提案訊詰春田供去年小的與某老嫗同居時嫗言及伊親戚郁士舟在高易洋行爲夥囑伊轉浼小的爲泮林擔保洋銀小的悞受其愚叩求明鑒大令著交人保出限下期將　林交案核奪○金李氏前控潘岐生借去洋銀一千一百元圖賴不還大令飭交保出外勒限淸理昨日原告遣抱呈張祖德投案求追潘遣妻楊氏投案呈繳票據洋銀一百五十元餘求寛限至明年陸續歸楚大令飭交原保人保出限十日内理楚如延將保人押追○陳斐才前控錢袁氏之子錢定元私收客帪洋銀六百五十元大令飭將氏交人保出限下期先繳洋銀五十元其餘赶緊措還昨已届期原告投案求追錢袁　呈繳洋銀三十元請寛限十天再繳二十元大令淮之將所繳洋銀先給原告具領○劉金生行經西兵行營外四兵疑爲竊賊送請訊懲大令與費君會商著枷號十日期滿掌頰一百下○江孚輪船茶房陳裕訴稱張姓客在金陵附載來滬將箱籠物件托小的照管抵埠後失去帪箱一口及元色縀三疋報捕拘獲竊犯劉阿三彭子卿王阿四胡元生沈阿四吊出皮馬褂二件銀質對時表一枚請爲究辦劉供小的原籍湖北寄居金陵來滬尋訪胞弟七盞燈聞七盞燈在某戲園演戲小的不敢行竊大令著一并押候嚴比○前期捕房細崽徐阿三遞禀訴稱浣衣作主婦婁李氏積欠會欵洋銀三十四元叩求提訊追給大令准之昨日提案研訊徐阿三供氏積欠會欵分文不付反敢逞蠻氏供小婦人窘迫不堪求恩寛限每月拔還洋銀五元大令著押候嚴追○包探禀稱江湖賣技人劉谷平以鐵鏢抛入某店强索錢文拘案請辦大令判責二百板○包探禀稱小偷李寳全行竊玻璃二十四方是以拘請究辦大令判枷十天責一百板○包探禀稱陳阿田陳阿德手持信函掩入某姓家圖竊當塲拿獲送案請辦大令從寛開釋 
[高誼可風]  
　　頃蒙天祥票號陳潤夫先生交來勸學篇六箱計一千部幼科醫書一箱計二百部均囑變價助振又求保平氏翡翠班指一隻洋五元安昌釐局來錢仲瑜洋五十元又募十四户洋九十九元式承嘉貺惠從割愛而來爲祝遐齡　以救災爲重同日奉到虹口孫復泰號助施粥小錢四十六千五百文銅洋二元信源莊銅洋三十四元洋壳五十八元及時施與利賴無窮祗領之餘併此誌謝上海六馬路仁濟善堂籌振公所施則敬等謹誌 
 
 
 

Page 10

 
 
   
 
