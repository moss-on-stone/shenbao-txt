# 1913 - 79 - 4914397

 

Page 1

 
 
   
 
 

Page 2

 
 
時評 
[時局談（十二）（無名）]  
　　有一刻在其位者即一刻盡其心力此振作有爲國之精神亦世界自然之真理譬之於食明日將享盛讌將取今日之殘羹而棄之枵腹以待乎譬之於衣明日將有美服將取今日之敝衣而毁之裸體以待乎譬之於住明日將遷新居將取今日之舊屋而火之露宿以待乎雖天下至愚之人决不然也 
　　然而中國人於國家大事何竟不知此參議院以爲將有正式議院也於是於二月之中僅得開會二次今且欲開會以定閉會之期而有所不能矣臨時政府以爲將有正式政府也於是每遇重大之事即延緩之以俟正式政府之成立大借款如此蒙藏事件亦如此其實細味之無一事不如此也嗚呼是何我中國人之不能振作如是耶 
　　或曰否參議院不能開會爲運動正式議會議員也臨時政府之不肯負責任爲欲布置正式政府也是非不振作是爲振作將來耳嗚呼是韙言也雖然將來虚位也現在實境也舍實境而求虚位是中國人之振作無成績可言也我有一言敢爲中國任事人告者曰眼光當及將來着力須在現在則百廢舉矣 
[命令]  
　　三月七日臨時大總統命令蕭仲祁未到任以前湖南司法籌備處長由盛時暫行署理此令 
　　司法總長許世英呈請任命童益臨姜可欽爲秘書程家頴爲編纂吕慰曾爲僉事應照准此令 
　　司法總長許世英呈請任命高祖培爲總檢察廳書記官長應照准此令 
　　國務總理趙秉鈞呈稱據署理審計處總辦王景芳呈請任命董榮光爲奉天審計分處長張弨爲浙江審計分處處長應照准此令 
　　陸軍總長叚祺瑞呈請任命潘竟爲浙江都督府副官長韓尚文爲浙江都督府軍務課課長徐文俊爲浙江都督府軍需課課長蔣可宗爲浙江都督府軍醫課課長王有丙爲浙江都督府軍法課課長應照准此令　 
　　陸軍總長叚祺瑞呈請授徐世良楊開甲張家藩翟殿林劉宗紀劉炳奎于漳尚勳白汝光王桂山王兆鰲曹卓王友三解策勳沈志賢范國樑官振武喬運鈞周崇新曹德全李重任謝湧泉鄧炳王立成張沛霖王耀東覃任權王治郤卓憲章高飛楊秉之曹廣生楊枝衍黄鵬程張綫倫梁復昌李振翼陸紹漢余秉燕王子章劉治一王忠林劉興讓胡耀華劉元愷毛有遂龐成功陳德元王擇國曲鶴仙蕭鏞李繼業吕家成李振愷謝超武胡炳霖宋鎮華雷應春李宗唐王蘭周世忠楊正昌王宗荃趙永昌竇家法鄧賢才許齧中劉紹基戈承元陳文斌張福麟胡東平劉雄飛黄中瓚劉長庚張其亟宋威謝洪濤畢公傑江澄清何炳昭潘濤聲蕭爕增方賢孫昌福辜仁吳兆鯉羅秉襄劉崢嶸王作賓關克威胡冠南賀公俠李寅賓蒲同義陶炬普民康楊傳連張恩華連城張光武陳兆祿張之浩牛葆衡楊恩培劉鼎臣周立廷邱長勝沈覲組孫傳芳劉克勤金榜辰顧四端楊圾黼李有泌胡志和許靜仁李成霖夏兆麟朱錫泉袁樹勳胡清源徐長明張作賓楊長義曹景桐張培勳郝得志嚴銘吳恒瓚李殿臣吳廣濤李守忠楊葆琛爲陸軍步兵中校唐寳潮陳望彪王蘭芳趙綏生宋煥彪李步蟾劉德掄薛作楫馬孟驤爲陸軍騎兵中校王全勝孫有德周宗祥周保林張炳炎柯開雲李明起帥中杰全斌陳銓衡崑福李譽俊李得熊穆士珍宋芝田王銳張心圖汪本崇陶延齡爲陸軍砲兵中校趙錫光安景濤孟昭月章寳安田繼成高景褘徐長庚路孝困韓景琦謝韜爲陸軍工兵中校劉乃勳楊清臣汪慫臣岳曙雲高俊林徐振中王光華林澤英爲陸軍輜重兵中校應照准此令 
　　陸軍總長叚祺瑞呈核覆廂藍旗滿洲都統擬以海泉補包衣佐領鐵麒補包衣參領請予准補等語應照准此令 
專電 
[北京電]  
　　達賴電請以裏塘併藏現青海屬之阿勃多麻齊與雅克拉城一帶遊氓與藏屬下布登噶穆巴之番衆勾結　　袁總統以藏事日棘擬派章嘉活佛前往宣慰 
　　又達賴近飭番兵於江改拉薩一帶設防卡十里一處防漢甚嚴 
[北京電]  
　　青海某大喇嘛不日到京進謁大總統晤商要件 
[北京電]  
　　交通部前遣工程師赴張家口外勘視張庫路線刻巳返京須先籌付二百萬元作開辦費 
[北京電]  
　　陸軍部急議設立口外軍用無線電直達内蒙 
[北京電]  
　　王芝祥電陳贛事辦法汪勿到任民政長或李兼或另簡軍械發還 
[北京電]  
　　戈克安呈所部光復有功請擇尤獎勵 
[北京電]  
　　國務院議以欵絀勳位年金法暫從緩 
[北京電]  
　　國務院秘書廳附設統計處派員兼任不支薪水 
[北京電]  
　　昨日公布六釐公債施行細則 
[北京電]  
　　長庚巳到京謁見大總統後大總統擬即委以府中邊事顧問員長即力辭 
[北京電]  
　　前任駐津美國正領事和利亞君現升任駐京代理美國公使 
[奉天電]  
　　交通部遣洋工程師帶領測繪生及僕從等到奉察勘錦州朝陽軍用鉄路路線 
[香港電]  
　　法國大博士梅本君由滬到港將往滇省遊歷 
[南京電]  
　　豫督昨日派員來寗購辦步槍四千枝每枝附子彈三百顆業經程督允許當飭機器局開趕夜工將槍件修造完全交付來員尅日回豫 
[南京電]  
　　籌備國會局昨覆應省長電近聞有人攻訐新議員蔣曾燠不符法定年齡是否屬實請總監督查核辦理 
[南京電]  
　　九龍山匪徒昨又拿獲曾某一名（係屬官）送交軍法處訊辦 
[南京電]  
　　初七日忽下大雪約深六七寸 
特約路透電 
[北京電]  
　　全國鴉片大會業巳閉會其閉會之前曾議决作書懇請青年會各敎會團體各報館開收禁煙捐以期於各國籌集巨欵將通商口岸所存之洋藥就所有之財力照價購入聚而燬之 
[北京電]  
　　河南都督致電萬國改良會略謂來電所述汴省現有某某等處栽種罌粟及聞鄙人戚屬亦與有關一節鄙人禁種罌粟不避親疎今正澈查此事謹先奉聞甘肅都督致該會電音云來電謂甘省現種煙苗一節實屬不確目下尚未届栽種之期惟鄙人敢保今春本省决不種此 
[北京電]  
　　福建孫都督致萬國改良會之電如下此間派兵剿辦煙犯進行順手興化之罌粟巳剷除九成 
[北京電]  
　　江蘇程都督電稱現在查禁鴉片極形嚴厲 
[北京電]  
　　全國禁烟會今日（八日閉會巳將下開之决議二十條通過㈠現巳届禁絶之期故請政府下令各都督於本年六月以前將禁烟辦法詳細報告㈡請内務部咨令各省禁煙局切實進行㈢請司法部咨令各省司法籌備處協同辦理㈣請政府在參議院提出議案規定較前嚴密之禁煙律㈤請工商部轉飭各省當道凡鴉片商人不准註册巳註册者一律取銷㈥請外交部轉飭各省交涉司與各國領事商議各租界地與通商口岸禁煙之辦法㈦請政府在參議院提出議案規定嚴懲玩視煙禁各官吏之辦法㈧請政府在參議院提出議案規定法律以便實行派兵剷除煙苗並以軍法懲辦種烟犯人㈨請政府在參議院提出議案規定用嗎啡之懲罪律㈩請内務部在北京實行禁令並懸賞偵捕違禁之人㈩㈠請華字各報鼓吹反對鴉片貿易及提倡當衆焚燬鴉片之舉㈩㈡致書英國國會及英國禁煙會宣達華人對於彼等巳往態度之感忱並聲明中國願禁絶鴉片貿易之决心㈩㈢英國下議院之宣言及土商所定保全彼等營業之辦法布告全國㈩㈣力請政府設法抵禦反對禁煙之壓力㈩㈤請司法部將懲辦違背煙禁之罰欵另行提出充作禁烟經費㈩㈥請各都督堅拒中央政府辦理鴉片專賣之議㈩㈦請各都督堅拒由各省辦理鴉片專賣之議㈩㈧請外交部正式答復最近攻擊中國禁煙之各外人㈩㈨由到會各代表中選出各員以便賡續進行禁烟會應辦事務㈡㈩請于國會舉任常駐禁煙委員會參列此次禁煙會者爲十二省代表國務院六部亦派員與會 
[北京電]  
　　奉天都督致電中央政府議由奉天築造鐵路以達熱河此事巳付交通部核奪 
[貴陽電]  
　　前任都督之軍隊巳安然遣散兵士每名給以恩餉三個月獎勵券及回里執照各一紙軍官仍襲舊銜衆皆歡悅 
[南京電]  
　　昨夜此間下雪六寸 
譯電 
[北京電]  
　　據外問謡傳中政府巳向某某二公司借成英金一千萬磅定於下星期内繳欵 
[北京電]  
　　據中政府聲稱六國公使提出之借欵新條件中有總辦字樣旋經派員查問知係顧問二字之悮此事巳可置之不問並據聲明六國銀行團並未欲圖强逼中國向之借欵外間謡言殊不足信 
[北京電]  
　　參議院將於本月十五日閉會其騰出之屋將供未來之參議院所用 
[北京電]  
　　旅京日人應參議院議長之請己與華人組織中日聯合大會 
[柏林電]  
　　據俄國外務部大臣薩沙洛夫宣稱俄國並未與英國商訂蒙藏條約 
[倫敦電]  
　　泰晤士報討論中國借欵談判之頓挫謂彼此之悮會當能消釋必無疑義各國所倡監督之議萬不宜容其擴及政治目的或容其非分干涉中國之内政又謂今不信袁世凱擬用借欵以行侵略政策若有以借欵濟助征藏軍等情則僅須微露端倪英人皆將攝囊緘篋無有願以金錢輸與中國者矣該報之意非得與此相背之證據中國有所需求各國理當應之該報謂近十二月來中國地方較前安謐商業日漸發達大可注意又謂袁世凱能毅然安據其位以應付前途阽危之時局大足以間執反對者之口云 
[柏林電]  
　　俄奥政府雖在磋商弛解陸軍出師準備而兩國對於宣布辦法一層意見仍相反對 
[美京電]  
　　美國未來之國務大臣白乃安君應友之請概略宣布外交政策白君復引用一千九百年在印堤亞拉帕里斯州所發之議論描述四鄰諸國呻吟於軍備重負之下而理想之共和國挺然直立之情形白君與威爾遜總統同意主張以萬國公斷維持和平 
[巴黎電]  
　　法國三年兵役議案巳於今日（六日）呈入衆議院陸軍大臣愛底安君演說時急進黨議員故意諠譁以阻之致院中大起紛亂雖經議長苦口勸喻以來恢復秩序衆皆置若罔聞旋將該議案付股員審查衆議院陸軍股員會會長及陸軍大臣欲將三年兵役議案先行審查該股員會因受社會黨議員之運動不允照行决議討論撥特别經費注郎五萬萬枚擴張陸軍議案 
[倫敦電]  
　　大陸各國紛議增加軍備英人對於此舉意見不一激烈派之各報利用德國要求擴張陸軍法國復行三年役兵制之機鼓吹於英倫實行强逼兵役而其他領袖各報則持論多主和平按泰晤士報載稱德國之增軍並無侵略之徵兆並戒法國勿以武力報復德國英國殊不願贊助此舉云 
 
 
 

Page 3

 
 
[桑安托里哇電]  
　　墨西哥前任總統瑪特洛之親屬愛米里哇與賴哇爾二人前屢傳巳死兹忽乘騎抵此與其弟茄白里愛爾會晤暫居此問俟其他親屬抵鈕約後再定行止 
[倫敦電]  
　　茄里拉之失陷與政治及軍略上均大有關係該城素稱鞏固難破希臘得之不管巳操伊皮納斯之管鑰此事與將來希布兩國分地之解决將有絶大之影響希臘衆議院昨（五日）終日歡祝茄里拉之獲勝各聯邦開戰以來此爲第一次奪得土耳其築有礮臺之要城院中宣讀希臘王太子來電謂伊皮納斯土國戍軍共三萬五千人全巳降伏各議員旋步行至敎堂唱歌謝帝各街道行人充塞晚間全城張燈同申祝意 
[倫敦電]  
　　本星期内駐英各國大使曾開會兩次惟因巴爾幹各邦堅欲土國賠償兵費故和局尚無希望 
公電 
[馮國璋駁斥北京中國報造謡通電]  
　　各省都督民政長各省會各黨會各報舘均鑒查閱二月廿八日中國報要聞欄内標題倪嗣冲之勸進表一則有頑梗殘暴以馮國璋倪嗣冲兩人爲最并所謂袁氏之忠臣民國之亂賊等語毁謗無端深堪怪詫國璋對於民國誠無勳績之可言然一年以來内總禁軍外官桑梓撫綏反側整頓紀綱勞心焦思不敢暇逸莫非希冀幸福佇盼治平有何頑梗殘暴之行爲可以貽人口實者若因其厠身官吏遽指爲擁戴以求富貴勤民服務卽是罪人悖謬之談乃至此極夫臨時大總統非出於人民之同意耶總統代表人民則任命之人卽爲全國所公認總統不得私與國璋亦不得私受也目之爲忠臣斥之爲亂賊綜國璋生平行事該報果得何項鐵證旣敢明目張膽以爲言復可一一臚舉以實之否至謂聞國璋有秘密勸進表文聞之云者傳自何地何人决非夢囈游談可比若徒關胸臆藉借嘔噱之資亦尚知報館爲言論機關紀載務求翔實吠聲射影巳爲清議所不容值此天步維艱邦基待奠國會之成立在卽人民之期望方殷鼓吹扶持宜與有責乃以毫無影響之事造作駭人耳目之言將欲顛倒是非變亂黑白見者不察羣疑易起謡諑所播或啓囂爭國本動摇咎將誰屬國璋戮力職守勉荷仔肩言政費則懸釜待炊言財源則涸轍不潤庶務掣肘險象燃眉進退觸藩困難萬狀徒以忝屬公僕義不容辭耿耿寸衷差堪共白平日京外各報於國璋月旦間有微詞每思苛論自少完人高位易速官謗返躬而縮悠悠之口亦復度外置之至如該報之肆意詆諆居心叵測旣損個人之名譽且繫大局之安危苟出傳聞事果屬實則以亂賊而領輔世長民之任未免靦顔卽當解職還山長與世絶如其妄也則烏有子虚憑空結撰狂騰瞽說藉便私圖凡屬血氣之倫疇能甘此誣衊民國亦自有法律恐不能爲該報寛也國璋爲個人計當自行提起訴訟與該報館主任嚴重交涉國璋爲全局計並應呈請大總統飭部澈究按法懲處特舉顛末通電詳陳庶鬼蜮無可遁形簧鼓難淆衆聽知我罪我俟諸公評國璋歌 
要聞一 
[外報之中國時局譚]  
　　中國至今日外形雖十分安靜其内容則繁亂萬分加以臨時政府將告終正式總統問題未能解决此中現象更爲危險外人早巳慮及之昨北洋德華日報論中國最近時局云（上略）袁總統之對於各省仍持對付政策而各省則日呈背離中央現象自大借欵難期成立各省益欲自由行動不受中央號令此中央與地方關係近情也若夫正式總統問題此次國民黨議員頗佔優勢將來必有一番激烈競爭以阻撓袁總統之被選惟袁總統或得巨欵以爲從容佈置地位則袁總統或終當被選而中國後來事亦未易預料也云云 
[附錄北京外報訪員記]  
　　我國政局關係全球一舉一動中外注目其餘如外交如借欵各國尤爲注意類多在我國設立報館以西文或東文出版主持言論影響我國其或雖未出報亦每派訪員常川駐北京以偵伺我政府行動此中關係甚爲重要兹本社特行調查駐京外報訪員列舉如下以供衆覽 
　　㈠西文報北京法文日報係俄法二國機關報出版約巳二年經理來貝葛君主筆麻乃斯的君 
　　紐約新報駐京訪員阿爾君 
　　芝加高時報駐京訪員安得生君 
　　美國聯合報駐京訪員守得生君 
　　倫敦泰晤士報駐京訪員佛來色 
　　倫敦五月報駐京訪員卜斯君 
　　倫敦電信新聞駐京訪員雪姆森君 
柏林日報駐京訪員薩次曼君 
　　德文新報駐京訪員柯理爾 
[㈡東文報日本報知新聞]  
　　駐京訪員内籐順太郎 
　　日本每日新聞駐京訪員豐島 
　　大阪朝日新聞駐京訪員神田正雄 
　　新支那報駐京訪員安籐 
　　其餘尚有數日報駐京訪員未詳其姓氏 
財政部規劃財政兩法 
[銀行辦法]  
　　財政部周總長以中國銀行甫在籌辦分行未經徧設則例亦未頒行且該銀行係國家銀行性質萬難普及各縣查各省原設之官號經理官欵尚著信用現卽就各省官銀號設法改組作爲地方銀行於普通權限之外得受中央委託代理國庫及推行紙幣并决定先就直隷山東河南三省入手巳與三省都督商訂妥協派高凌蔚爲督辦高松明爲會辦并由高松如兼充直隷銀行行長不日卽見明文（按此係訪友寄函時語） 
[借欵辦法]  
　　國務總理趙秉鈞及財政總長周學熙日前在國務院内會商維持財政問題及各省借債之辦法略爲訂定刻巳經通告省遵照以後無論何事何地何人借欵均照此次所開各項添註報部備查此其所開各項列下㈠借欵年限㈡原借用途㈢長年利息㈣抵押物品㈤合同辦法㈥主借官廳㈦償還期限㈧借時回扣 
來稿 
[答無私君（公电）]  
　　不佞作江南北之相形談適然耳而辱無私君之答詞氣至悻悻指天誓日甚矣憊 
　　無名君從而爲調人而平議之無名君之言皆不佞所欲言者又少許勝多許甚哉魯連之雄 
　　不佞今敢請罪于無私君前謝失言雖然不佞失言矣而又不敢謂無私君無失言請復告罪于無私君前更一言無私君其勿怒也 
　　無私君斤斤于行政官之多江南人其遯辭耶非然則江瑶柱滿口乃殊不知味耶省有長非蘇人屬之四司南北各二寧有畸輕重者顧吾不暇論此議員者人民之代表行政官者人民之公僕議員與行政官自人民視之孰權利乎孰義務乎吾聞爭參政權矣未聞無參政權而爭行政權者無私君之言乃爾爾無私君之視議員果視爲行政官之階梯矣乎 
　　議長問題鄙談未嘗一及也無私君忽牽入之何居意者許鼎霖爲江北人才甫得長民國議席横遭掊擊急欲爲鳴不平不覺口不擇言耳雖然江南人雖無狀未嘗列盛宣懷輩于議席而長之也無私君猶以是鳴得意叫寃苦爲親者諱果當如是哉 
若夫分省問題兹事體大不佞個人無私君亦個人徒作村婦角口亦何裨人各有志有志竟成亦視江南北人之程度各何如耳凡此皆不佞所不敢嘿者無私君以爲何如質之無名君以爲何如 
雜評一（無名） 
[江蘇許議長]  
　　議長名譽職也江蘇人反對許議長謂曾反對共和反對共和政見問題非不名譽事也唯以反對共和之人而爲共和國省會之議長共和國民以爲不名譽耳其實許議長之爲議長省會議員舉之非許自舉之也昨日許自通州來語人曰我一至上海卽當往青島長省會固非我願許真慷慨磊落始終一貫之士哉昔從青島來今向青島去彼間或多同志乎 
[闢江蘇分省說]  
　　挾地方主義以談政治其區域必愈縮而愈小省巳有界省内復界之縣亦有界鄉鎮又界之則終必至人各自利而止人各自利非但不能爲國且亦不能自治矣今江南北人以賦稅議員行政人員分配不平均故而分省之議復乘之而起江北人以江南人有德色故自不能不作此自衛之談然而江南人終須平心靜氣顧念大局勿再爲此錙銖之較也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[通濟公司與順天府之交涉]  
　　通濟運米公司分銷處於上月二十三日由舊太倉左近堆棧提回老米三百六十包僱用車頭于錫潤代僱騾車拉至分銷處門首正在卸載之際突被順天府内務科長單晉龢曁郭天佑趙桂芬等率領隨從多人稱奉張府尹廣建指令謂公司中不應有此老米營運指爲舊太倉餘米奪去一車并以一車勒交左二區該區官詢明理由比即退還據公司中人謂此項老米係上年十一月前後由各販户陸續購留每石價洋八九元不等租賃舊太倉左近辛姓等處院屋堆放俱有證據可憑若謂分銷處不應購囤老米則京城米莊千數百家存積老米不下數萬石豈將盡以倉餘誣之耶無理取鬧莫甚於此又謂公司接受舊太倉係在上年十月間當查各厫非特毫無餘米卽厫板亦多拆毁經公司一一修理費至數千公家未曾貼還分文歷倉場衙門曁財政部派員監騐清查先後三四次均巳具報在案足爲該倉確無顆粒餘米之明證嗣於本年一月間張府尹到任後接交各倉又令委派單晉龢等一再到倉逐厫查騐無訛並據出結呈報有案可稽是舊太倉有無餘米之問題自以順天府衙門承接財政部遞准倉場衙門各移交原案爲斷决非空言所可爭辯通濟公司之分銷處專爲售銷門巿而設凡關於社會日食所需無論何種糧米均得自由買賣單晋龢等竟用强在分銷處門首奪去二十石之多指爲倉餘此等行爲豈法律所能容云云聞是日該員等並將車頭于錫潤及車夫周姓捕往順天府拘留一月轉交大興縣囚閉勒供惟案關强奪該縣例無受理之權而乃爲此殊不可解該公司現將提起訴訟而單晋龢郭天祐等又勾串九文通等買囑素非拉車之冒名金姓馬姓等四人於二十五日到縣敎唆揑供旋因分銷處致函質問乃於二十六日將僞車夫四人送地方檢察廳而於囚禁縣監兩次刑訊之本案要證于錫潤反置之不理故此案之暗潮現正劇烈據訪員報告如此其中有無特别原因則非所知也 
劉史二司長之公費觀念 
[一個狼貪一個乖]  
　　此次直隷規定公費馮國璋爲各司長每月定公費八百元劉若曾拍桌大閙堅請辭職馮加給二百元劉厲聲答以此非賣小菜不能一文半文的還價錢一時官場傳爲笑柄卒定爲每月二千元劉尚嫌其少又改爲内務司兼署財政司每月有四千元之收入劉始欣然就職不意與論對此頗爲不平以中央各部總長每月僅一千二百元劉不過一司長所獲至四千元之多未免荒謬大約省議會開會後卽須質問實業司史履晉知不能久享此利益也當卽具呈自請减半發給略謂時至今日民窮財盡借欵未成庫空如洗就直隷論其財政支絀情形點金乏術致富無方巳覺内愧於心更何忍厚取於國去歲初任勸業道時曾將一切政費力求撙節個人應得公費亦减爲二千元此上俸銀養廉每年約一千二百餘兩亦擬不支領現在公署成立改道爲司地位雖殊事情則一前聞公署公費問題經民政長幾費躊躇始行定議昨接總務處公函見各級公費一一規定除薦任委任各級官吏皆參照中央官俸等級分别規定外所有各司長公費一律定爲二千元在民政長之意固巳屬極力核减鎑昔日布政司公費每月二千五百兩提學司公費每月一千八百兩俸廉在外今與昔比節省巳多尚使庫欵充盈司長亦斷不作矯情之論無如外觀時局内問厥心二千元之公費在實業司受之尚覺逾分或曰今日所定公費不過暫就原額略爲縮小不久外官俸給由國會議定政府頒行彼時有所遵循無所用其爭更無所用其讓何喋喋爲此言誠是巳顧語有之曰富家一日餐貧家千日糧是官家少一文之支出卽國民輕一文之負擔再四思維惟有請民政長飭下司會科將本司長應領公費减半發給司長此舉並非沽名亦以家有薄田尚堪自給當臥薪嘗胆之際正毁家紓難之時雖私人之經濟有所損傷於公家之財政不無小補矣區區之忱尚乞亮察 
王上將調停贛事紀詳 
[抵贛前之措置]  
　　贛省風潮政府派王芝祥上將前往調停兹悉王上將於二月二十七號抵潯届時議會與商會合開全體歡迎大會當與該會人員籌商電准中央先將駐潯軍艦六艘他調以靖人心并一面電致李督迅將增駐各軍隊一律撤回再擬善後手續李督復電業巳承認並由李督派員至潯招待一切現王君巳定於一號至贛與李督接洽辦理善後事宜矣 
[蒞贛時之歡迎]  
　　一號十句鐘時都督府得吳城來電上將准於寅刻開船來省李督當派歐陽師長前往滕王閣代表歡迎各司廳以及各公團均持歡迎旗幟守候河干軍警界前往迎迓者約數十人至一點鐘時見西平小輪行抵滕王閣前拖炮船兩艘旗上大書王字軍樂齊奏各水巡長龍均放大砲歡迎上將抵岸後卽至滕王閣内稍憇約二三十分鐘之久乘四人大轎後隨歐陽師長多人由章江門入城走西大街軍樂前導軍警護衛觀者如堵至湖北會館招待所内轎至頭門時卽由劉師長世鈞等多人迎迓門首鞠躬延入上將身着西裝精神矍鑠行脫帽禮遂入客廳小憇繼見陳家驥胡懌等陸續入謁極爲忙碌云 
[滕王閣之談話]  
　　當滕王閣小憇時軍政各長官紛紛隨入客廳陪坐茗談首由蔡君銳霆宣言謂大總統任命汪瑞闓來贛以長民政原爲保人民宗旨奈全贛堅不承認致汪瑞闓敗興而返孰意梅郭等無臆故臆度私造謡言向中央播弄是非誣余與巡警總監陳君廷訓等拒去汪瑞闓違抗中央命令總統聽一方面之言不分皂曰遽入人罪余寃沈三字犧牲性命雖不足惜其如全贛同胞何上將霽容答曰贛省乃吾舊遊之地貴處民情莫不洞悉爾等違抗命令斷無此事今中央政府使吾來贛原爲解釋一切誤會云云繼問近日選舉參議員是否選畢某君答曰現巳選舉全係國民黨員中選今日正選候補者不日可以事畢坐談移時始登輿入城赴湖北會館招待所而去 
[招待所之酬酢]  
　　王上將三時二十分進招待所由俞師長劉師長歐陽師長總務廳王廳長迎接入所至内花廳茶叙休息片時卽至外花廳接見審計廳長高巨瑗國稅廳坐辦李盛銜坐談稅務事項約三十分鐘復接見共和民主統一三黨代表洪運松熊正瑗璩煦等談十餘分鐘卽退入内室休息隨又見客十餘人因蒙藏交通贛支部具柬邀迎上將於二號一鐘假浙江會館開會籌議進行事宜並預備西餐上將允准届時蒞會時巳五鐘卽開席筵宴席散後都督便衣乘轎至招待所與上將暢談兩時之久始乘轎回府 
[洛潼國有問題之請願]  
　　洛潼鐵路股東景啓驥日昨電陳政府謂蘭海一路長亘四千餘里軍事商務均屬不可少之幹路洛潼横亘其中自宜一併收入况洛潼開辦多年來欵用罄軍興以來巿面窘乏無人投資救急之方亦惟借債國借商借事出一途衡其利害巳分霄壤該公司歷年所收股票鹽斤加價最占多數其餘不過十之二三此次私向茂林洋行運動以全路抵押五十萬磅迨政府電令取消則又以招集股東取决多數爲詞凡公司章程每百股有一議决權零星小股集合至百股者亦有之乃該公司各股多由州縣攤派收據卽存公司每值召集股東會輙由收股處聚集所存援例聯合竟有一人而數十百權者此次將利用此等手叚反抗中央請速派員來汴收歸國有聞署名者有一百五十七人商號二百九十二家共計二萬五千餘股云 
[山東省議會成立紀]  
　　魯省議會初次召集因選舉議長章程爭議不决卽行鬨散當由選舉總監督周民政長致電中央請示辦法旋得國務院來電說明前清諮議局章程應遵應廢之條其第十條議長一人副議長二人用單記投票法分次互選等項仍在有效之列於是爭論之燒點得以解决乃於三號復行招集先期知會各議員於早八時到會届時民政長先至顧遲至十鐘議員至者尚不及三分之二又許久某派議員始絡繹到塲各行政長官亦相率就席民政長振鈴開會宣言仍請王前副議長訥爲臨時主席王君卽席致問選舉監察員前次業巳指定張蔣李朱黄隋楊李八人今日可否仍此八人抑或另選衆議仍用前次八人王君復問前日所議細則數條是否盡爲有效抑或另議衆謂旣經前此議决當然有效王復問議長三人分幾次選出用單記法抑用連記法當有三數人起答語尚未了朱議員承恩獨離席前言曰此項問題旣經院電說明載在章程焉用再議且議長尚未選出卽是議會尚未成立此時諸君雖名議員然尚未就職並無發議之權瑣瑣執辯何時能巳以本議員個人意見一切規則不如逕由總監督酌定宣布遵行較爲直截了當不然雖議至明日後日恐一議長亦難舉出言巳掌聲如雷國民派中亦多贊成遂由民政長宣言遵章用單記投票分次互選王主席復問投票手續或唱名領票或由管理員挨座分票寫票後或自行起投或由管理員收取議决由管理員分票寫後離坐自投以上諸議旣妥乃舉行投票第一次先投正議長票投畢將及開匭忽有一人起問設無得票過半之人可否以得多數者當選僉謂章程訂明過半數當選如或不及便當另投主席復將此意申告一番咸無異辭始啓匭檢票計得票滿過半數者二人張介禮六十八票蔣衍升六十四票張以多數當選第二次選副議長將開票時蔣議員衍升復問設二人得票同數何以解决朱議員承恩主張兩俱當選尹議員章駁以違背章程爭論多時卒定相同時另行投票開匭朱承恩六十五票王宷廷六十七票王以多數當選第三次選副議長開票後孔祥柯六十六票王炳燇六十五票王世俊一票俱不足過半數主席宣布另選有國民派議員某起請退席休息管理員謂選舉未畢不便休息某謂都督緣何休息衆問都督並無休息之話某始無辭顧其附近之人巳多離座偶語經各管理員及主席敦告再四始皆歸坐第四次投票結果朱承恩得六十五票孔祥柯六十七票孔當選選事旣畢主席請新議長宣布就職張王孔三君以次登壇當衆承認台下擊掌示敬時巳午後一鐘有奇主席報告休息自前次搗亂後各界人士惟恐議會成立無期是日晨間某派議員尚有持不到會之說故監視長官曁參觀來賓咸懷惴惴及見遵章投票無不欣然色喜少頃民政長致祝詞議長至答詞而散 
[皖議員請查柏都督之違法]  
　　皖督柏文蔚逮捕黎宗嶽一事至今猶未解决省議會議員吳爾梅等極力爲黎辯護意欲提書質問先請大總統轉飭柏都督將黎送出都督府且將違法逮捕情形澈底查究兹錄其原電如下北京大總統國務院司法部陸軍部鈞鑒皖督柏文蔚違法逮捕選舉人黎宗嶽覊留都督府一月有餘尚未釋出疊經地方團體質問或云留府保護或云清算帳目查黎云報銷曾由大總統批交財政部核准更何清算之可言且卽云清算亦應發交議會柏之詭詞搪塞不過遂其專横違法之私議員等選舉告竣漸次到省僉謂黎宗嶽一日不出省會一日不敢成立用敢合詞呈請大總統一面電飭柏文蔚送黎出都督府一面令軍法兩部派員查辦違法逮捕情形以重人權而尊法律是所叩禱再皖電局被都督監守此電由潯拍發合併聲明皖省議員吳爾梅等同上 
地方通信 
蘇州 
[破獲九龍山匪黨紀事]  
　　軍政司長盧鹿萍君自接南京密電謂九龍山匪徒蘇機關部在馬路當春坊内前清朱瞎子之長隨卽爲其子朱祥甫代替監禁之柯陞今改名何桂麒開設之新民官料戒烟公司中卽行查拿等情後盧君立飭憲兵司令張昌熙帶隊密往該公司捕拿該匪徒等巳由後門逃逸張君隨卽四處兜拿旋卽在馬路緝獲何桂麒鄧松林侯德法等四匪當卽解往軍政司經盧軍政司長訊實口供確係通同九龍山匪黨無悮巳於六號午後二時先將何桂麒一犯由憲兵隊押赴馬路巡捕房對面荒地按照軍法鎗斃一時觀者填山塞海無不拍手稱快五號上午八時憲兵隊第二營營長張昌熙又在馬路佛照樓客棧捕獲九龍山餘匪一名並在盤門馬路拘獲某案要犯一名乃一併解往軍政司訊明懲辦 
[捕獲刧案之嫌疑犯]  
　　昨記觀前施相公弄曹步青家被刦一案兹悉曹現爲天官坊陸氏帳房當時計被搶去大皮夾一隻内有大洋六十餘元小洋二百數十角陸氏房租摺數枚金戒指兩只金押髮一只狐皮袍子一件灰鼠女襖一件當晚卽具禀檢察廳及縣知事軍法科請求緝拿並聞被搶時失主認得内有某理髮匠及附近之某甲故卽於翌日被警界拿獲直脚阿四剃頭小高子李得勝王金生等四名解往警廳審訊現在尚無實供 
[流氓亦有今日]  
　　虎邱金港橋著名流氓湖北人汪金狗前年七月間因擄人拒警案逃匿迄今未獲不料近日汪金狗竟敢出現並在該處擺設賭台前晚突來五人至汪家扣門聲稱與金狗有事相商汪呆視良久即隨之而行未及半里卽聞汪喊救命之聲五人乃各拔小刀將汪亂戳致汪身受刀傷六處未幾卽有湖北人多人趕到該五人始各逸去遂將汪抬赴福音醫院求治性命恐難保也 
鎮江 
[鎮郡颶風爲災]  
　　鎮郡於三月六日午後二時颶風大作江中白浪滔天停泊江干之各民船斷纜走錨者不可數計有划船二艘由瓜洲各載十餘人渡江赴鎮甫至三江口均被浪撞沈人亦落水幸經救生經船瞥見急往援救僅溺斃六人又王姓雜貨船成姓米船同由鎮開往常州揚帆而下行至象山江面均被吹覆淹斃二人糖油米各貨悉數漂去此外六濠瓜洲沿江一帶之民房被風吹倒者計三十餘家並壓斃三人東馬頭三元宫門首有古樹五株均被吹折壓傷行人二名亦一小刦也 
[派員測量揚子江]  
　　程都督近准參謀部咨開以各國競爭習尚海軍亟宜考查水道用特咨請濱臨揚子江各省將水道深淺面積形勢繪圖呈報等因爰卽諭飭測量局查照辦理刻巳於六號派吳周二君至鎮江下游一帶測量矣 
[改築邵六鐵路之提議]  
　　鎮郡紳商前擬興築仙濠鐵路以冀振興商務惟由六濠口至仙女鎮中隔萬福橋霍家橋等處大河兩道必須建築鐵橋工程浩大一時難於興工現經張君金門等集衆提議擬改築由六濠口至邵伯鎮一帶鐵路路途平坦經費較省所有軌道亦可由徐通直達津浦衆皆贊成現正籌集股本設法興築矣 
松江 
[前清小吏下場]  
　　前清松江府經歷文某籍隷江西到任後專與下流爲伍昕夕在公館集賭前府戚揚曾傳署面責並記大過一次光復後經歷名目取消文衣履百結日集一般無賴以賭博爲衣食計房主徐嫗怒其積欠房金潛報警察局嚴禁勒限遷移文怒扭徐嫗爲難一時觀者如堵又前府同知廳胡某光復後無存身之地乃搬入華亭縣學署暫住詎竟將學宫大柏樹兩株斫伐售錢署中所有窗檽雜物盡被胡舁赴質庫得貲巳於日昨携眷乘夜他逸矣 
[國民捐照數發還]  
　　松地各界去年所繳國民捐當事者以收捐機關取消無需彚解故將該欵交由各團體逐一發還惟尚存二百餘元係新軍兵弁所捐集該軍早經遣撤現遂由營長焦德一君筮期本月二十號後知照原捐人按欵領還 
杭州 
[新舊警官將次交替]  
　　浙江省會警察廳長前經朱都督荐舉陸軍上校夏超業奉中央任命矣乃有少數警官另以他項密切關係糾約警界開會反抗並電國務院指爲都督違法要求收回成命紛紛擾擾上官概置不理惟侵蝕存餉問題巳經某某雙方調停並由都督宣言旣往不咎一面飭知夏廳長訂期七號上午十時接印視事詎警官魏其光等因前日協會議决三條必須逐條辦到以聳社會觀聽復於昨晚秘密召集各區官十餘人勒令簽字辭職因多數反對當場允簽者僅祇魏等五人又因報銷册砌造未竣敦懇某司令代爲緩頰卽經夏君認可改期八號午後接篆矣 
[電復浙省禁烟情形]  
　　浙屬禁烟功令嚴密朱都督前因各區監督官辦理敷衍特請中央任命陸軍旅長張載揚爲督辦卽日帶兵出巡以期早日肅清昨接北京萬國改良會丁義華君來電謂本會在北京開全國聯合禁煙會各代表徵求各省實情乞貴省將禁烟情形示知以便參定統一辦法切盻候復等因當卽轉令内務司先將上年秋季迄今凡種售吸三種成效擇尤電復一面詳編說明書另行咨送 
[續派麻溪壩全權會員]  
　　紹屬麻溪壩關係數縣民田議存議廢抗爭日我前經民政司長親出履勘創爲廣洞之說業巳呈由内務部核准致紹屬人民大譁縣議會竟至全體辭職朱省長慎重水利特派前軍務科長楊韻琴續往勘復楊辭不出發現經改派本府顧問官張兆辰君爲全權委員囑令卽日前往矣 
廣東 
[桂省選舉訴訟案將揭曉]  
　　廣西選民廖鵬展等二百餘人電控該省司法司張仁普督率全體法官入黨對於陳延勳選舉訴訟一案竟敢强制執行實屬挾法權以爲黨助等情當由中央司法部電飭粤省高等檢察廳長黄兆珪前往該省密查黄廳長赴桂後逗遛數日親赴各處秘密調查卽將以上各詳情先行電覆司法部隨即起程回粤現巳抵省矣 
[飛機局復起]  
　　粤省飛機局自馮如去世後停辦數月日前有馮之高足朱竹泉等禀准陸軍司撥欵三千元用以接續改良飛機製造而繼馮君未竟之志該欵係分兩期交出第一期早經朱君等收到在燕塘前清陸軍行台内趕造約月内告成卽行試演矣 
[借欵代表不日回粤]  
　　粤政府前派陳贊臣赴美磋商借欵成後卽提取現金以爲維持紙幣之用頃聞陳在美手續將巳告竣擬於月内回粤 
雜評二（默） 
[魯省會巳成立矣]  
　　魯省會前因爭執議長選舉法而鬨散今得國務院援引諮議局章程之解釋而欣然到會選舉夫他省正以諮議局章程不適用而停會反抗矣而本來鬨散之魯省會反以諮議局章程而開會其鬨散奇其開會尤奇 
[皖議員請釋黎宗嶽]  
　　反對中央制定官制也則不開會反對諮議局章程也則不開會參議員分配不匀也則鬨散爭論議長選舉法也則鬨散黨爭而失敗也則不到會不滿於議長也則不到會雖未能盡有理由可言然必於本會有所關係若皖議員爲黎宗嶽一人故而亦曰黎一日不釋放省會一日不成立則殊不可解勿論黎非逮捕卽果逮捕逮捕而實出於冤枉亦無以不開會爲挾制之必要勿論黎非議員卽爲議員議員而在開會期内亦無驟以停會爲要索之理由况省會尚未成立輒因三數人之意見致欲將全省最高之立法機關犧牲於絶無關係之一人得母輕視省議會乎 
[順天府與通濟公司之交涉]  
　　異哉順天府與通濟公司之交涉順天府前以北新倉米倉於通濟公司而輿論譁然今又强指通濟公司之米爲舊太倉所餘而大起交涉旣欲售米於通濟而又强奪其米此中真相雖不可臆測然此次舊太倉之交涉必種因於前此北新倉之米價可斷言也方今民食維艱哀鴻徧野彼主其事者絶不思倉米何自而來祗知窟穴其中而爭食之可概也巳 
 
 
 

Page 7

 
 
本埠新聞 
[開會討論服制]  
　　國貨維持會昨日聯合各團體通告商學各界云前奉袁大總統頒布服制命令欲爲世界大同起見意至善也惟查所定禮服多照西式内地礙難通行况吾人若全行仿製所費不貲又不得不設法改良以期雙方兼顧至女子服式亦須爲之矯正今由本會同人及滬上各團體發起准於陽曆三月九號卽隂曆二月初二禮拜日下午一時在靜安寺路張園開特别大會届時務請商學等各界男女一體賁臨互相討論以便參酌盡善再行呈送參議院通過後復請大總統頒示遵行事關重大萬祈撥冗惠敎無任盼禱 
　　再是日在會場歡迎前赴工商部會議代表杭筱軒君並籌商本會進行辦法如各實業界欲在會場陳列國品者請早一日至中旺弄錢江會館内本事務所接洽可也并此布告 
　　又聞該會於九號下午一時在張園開第三次大會後晚間八時仍假二馬路老介福間壁寗波同鄉會開第三十一次宣講會凡有熱心國貨而日間不及在會場發表意見者可至該處暢論 
[查緝九龍山匪黨]  
　　商埠巡警廳長穆杼齋君以九龍山會匪羽黨甚衆恐其匿跡城廂内外各客棧或潛伏各鄉僻靜之處散放票布謡言惑衆爰特飭派暗探多人無分晝夜分投密查遇有形跡可疑之人卽行拘解訊究毋使漏網並巳密令各區加派警探帮同查緝矣 
　　又聞江蘇都督近又訪聞九龍山匪首僞南五省水陸馬步全軍會辦曾熙綽號七麻係湖南人刻尚潛匿滬寗各處密飭駐寗福字軍劉司令曁混成第三旅李旅長秘密查拿在案兹經劉司令訪得該匪匿居寗垣蓮花橋王姓屋内卽於本月六號飭令官兵偵探前往拿獲訊據供認由山主授與僞職任充南五省水陸馬步全軍會辦尚有手下餘黨某某等二名潛匿上海等處等語現劉司令除將該匪解請都督懲辦外特於昨日移請混成旅李旅長密拿餘黨務獲解究 
[司法部籌建上海監獄]  
　　司法部爲建築上海監獄事致國務總理函云本部迭據江蘇都督司法籌備處上海地方審判廳上海總商會先後函電呈稱上海會審公堂領事團議以上海流氓過多西牢押禁短期人犯異常擁擠擬用皮鞭由印度人執行巳得請於彼國各駐使將於三月一號實行乞設法阻止各等因到部本部當卽擬定辦法兩種一則速建監獄俾西牢無人滿之憂一則籌設工塲習藝所等俾游民有生計可就業經分别函商外交内務兩部並電飭該司法籌備處長查明辦理各在案查上海地方繁盛冠絶全國游民雜處常爲罪惡之叢西人聚居每爲觀瞻所繫卽無領事皮鞭之議而上海監獄之設亦係刻不容緩之計况近者外人淫刑以逞藉口有資輿論激昻引爲奇恥稽之成案證之現狀則速辦監獄尤爲要圖睢監獄之設近以期感化改良之功遠以爲復我法權之地規畫經營勢難小就約略估計殆非十六萬元不爲功頃據該司法籌備處長來京面稱該省的實可撥之欵僅一萬元有奇乞中央設法補助以維國體等語查該地方原有之欵僅足敷開辦監獄之資建築之費尚無着落而上海監獄之迫不及待尤爲時勢之所趨萬難再事延緩擬請將此項經費追加預算由中央國庫支出俾上海監獄刻日落成庶足期犯罪之預防杜外人之口實事關國體無任迫切是否可行伏希公决 
[附上海監獄建築大略及經費概算書]  
　　上海監獄須地七十萬零五千六百方尺内分男監女監及幼年監男監爲主監作半圓形約容五百餘人監房分四翼皆兩層樓房兩翼分爲晝夜分房共有二百二十四間一翼爲夜間分房共一百二十八間一翼爲三人雜居房共六十四間四翼共容五百四十四人晝夜分房翼後設一圓形隔離運動場夜間分房及雜居房翼後設一工場監房相間處設椭形運動場三大門迎面設事務樓左首設病監右首設炊場浴室洗衣室事務樓前面爲一大院落院落左首設幼年監右首設女監俱用圍牆離隔幼年監及女監者作十字形各容百餘人以上各建築物大約男監及事務所等共須銀十二萬元幼年監及女監各須銀二萬元共銀十六萬元 
[檢騐女屍骨殖]  
　　住居白克路之方公賢曾於去年將其妻胡氏之屍身藏匿鋪蓋内運往法界被探破獲先經西醫騐明謂是被勒身死而地方檢察廳檢驗吏則驗係自勒斃命故於前日下午四時由地方審檢兩廳長偕葛檢察員帶領檢驗吏會同西醫生至四九兩區交界處匠人巷同仁堂新壇開棺覆騐巡警局馬隊及四九兩區長警均到場彈壓聞該氏屍體巳經爛盡僅存骨殖當經西醫驗得喉骨有勒傷痕腦壳有黑紋三道係是繫傷旋據檢騐吏辯稱喉間傷痕確係致命之處而腦壳上之黑紋則係氣絶之時氣冲腦門因而迸裂並非擊傷如果擊傷必現紅色云云惟於自勒被勒之証據均難指實旋仍收拾下棺重貼封條候再核辦 
　　另一訪函云方公賢於去年七月中旬將妻方胡氏之屍身帶回山東原籍詎行至中途爲捕拘送公共公堂收押捕房候辦該尸由保安堂給棺收殮發封厝壇在案嗣據方父在祥迭次至地方檢察廳訴稱伊媳方胡氏實係自縊身死並非勒斃請爲開棺復騐當經廳長陳松生君審判廳長黄涵之君會同詳報蘇州高等廳聘請德國醫生亨斯德君承辦此案前日午後陳黄二君偕同譯員黄輯虞司法巡官俞幼伯檢察官葛尚冲及亨斯德君帶同檢騐吏等冒雪前往停棺處先命小工將尸棺掘起踏底開棺則見該屍身穿白洋布衫元色洋紗褲尸身業巳爛盡祇存骨殖當經亨醫生用象皮套套在雙手乃將該尸枯髏取下詳加騐視據稱該氏於去年七月間身死到今爲時巳久頸項皮肉巳經爛盡自縊被勒兩問題實難解决旋由沈檢騐員將該枯髏用水澆淨細加復騐據稱亦難解决陳黄二君親視一周仍請善堂爲之棺殮候再核示迨事畢返署巳上燈時候矣 
[傷風敗俗之舉動]  
　　浦東洋涇鎮及楊家渡爛泥渡等處近有一般游手好閒之徒糾衆搭檯開唱花鼓淫戲並演影戲彼等則開場聚賭抽頭漁利兹爲上海縣知事吳懷疚君訪悉昨卽諭飭催徵吏下鄉調查明白禀復核辦 
[九畝地多裝水龍頭]  
　　上海救火聯合會昨致内地自來水公司總理莫子經君函云本年一月三號西馬橋慈修菴失慎當由敝會鳴鐘報警各救火會紛紛到場施救奈九畝地一帶並無太平龍頭且地無水管實屬無能爲力以致延燒房屋十餘幢之多自此事發生之後敝會正擬設法籌備太平龍頭無如經費難集倉猝未易舉辦兹因該處業主先後建造房屋藉以振興巿面惟户口旣多易滋危險地方消防尤關密切不得不設法籌辦以爲有備無患之計是以敝會專派陸君錦麟趨謁貴總董以九畝地將興巿面請求分别埋設水管維持地方承欢准裝三寸鐵管敝會因恐水力不足懇請放大乃蒙俯允改裝六寸鐵管無任公感現聞此管業將製造不日開工而該處地面廣闊約需龑頭三十個方可分佈此項龍頭費每個計元三十五兩共計合銀一千餘兩業由敝會分别函請該處一帶各業主量力捐助共相保衛但裝設龍頭地點應先勘定方可開工爲此函請貴公司訂期派員與敝會陸君會同前往詳加察看以便按叚埋設實爲一舉兩得（下略） 
[吳知事說退墨店工人]  
　　城廂内外墨店工人近因索加工資相率停工並舉查貴生查旺汀等爲代表至上海縣公署具禀要求業經吳知事批斥在案兹悉該工匠等奉批後仍不上工多方要挾昨晨爲吳知事訪悉立傳查貴生查旺汀到署訊問時有工人四五十名隨同查等一擁而來肆行胡閙吳君立卽升坐訊據查等訴稱同業工資向來甚少近因米珠薪桂不得巳向各店主懇加若干各店主均巳贊成詎有詹大有成記店主獨出而反對以致大衆不服求察吳君曰此案本知事巳派員調查如果理應加增自應責令照辦惟爾等不得聚衆要求動輙罷工致干刑律此時應速去開工靜候核示如再有前項情事當惟爾等是問查貴生等均唯唯而退 
[中西商人聯合開會]  
　　昨日下午滬上中西商家齊集靶子路扆虹園開研究實業大會美領事海德利君亦命駕蒞會頗極一時之盛 
[正副議長均有公費]  
　　巿政廳董事會以巿議會正副議長按照巿鄉制所規定均有公費爰於前日當衆議决照章辦理正議長每季得公費洋三十元副議長二十元除將去年秋冬二季公費補送外以後按季移請議事會分别致送 
[包車准免重捐]  
　　滬南巿政廳總董陸崧侯君近據閘北巿政廳函商准許自備車輛南北通行免其重捐巳紀昨報兹將陸君致商埠巡警廳函錄下接准閘北巿政廳函開城内南巿閘北同屬華界（中略）庶便交通等因查請免驗南北自備車照係爲彼此交通利便起見於各項營業車輛仍示限制自可照行除函復轉知閘北警局查照外應請察照飭知區巡嗣後遇有閘北巿政廳捐照之各種自備車輛准其在南巿一律通行免再捐照餘外各種營業車輛不在此例（下略） 
[海關扣留硫磺]  
　　硝磺一物係軍火用品以故各省官商來滬採辦除由本省都督給發護照外仍須電請陸軍部核准轉由稅務司咨照海關騐照放行以昭鄭重兹有杭州光華火柴公司來滬採購硫磺十五桶因未經過陸軍部手續致被江海關扣留頃由該公司代表赴關具禀聲請發還經施監督批斥不准 
[江孚輪船之慘劇]  
　　湘人楊振標由九江趁招商局江孚輪船來滬不知如何未購船票行至南京查票時爲該輪帳房張某所查悉不問情由偕同吳姓（亦司帳者）將楊扭住兇毆復剥其衣裳楊旣被毆受傷復因剥衣寒凍不堪羞憤交迫遂投江自盡一時同舟搭客均以張吳所爲太過大抱不平羣起與張吳爲難勒令二人出具某結書明各情張吳見衆怒難犯亦願遵依辦理乃用白竹布書一甘結交衆人收執吳亦自認帮同辱罵是實船至鎮江衆人將此事始末告知分局長朱君請其函致總局傳坐艙訊究朱君允之昨江孚巳行至滬該船客業將此事報告湖南旅滬同鄉會湘人全體大憤定於本日（九號）在湖南會館開會提議俾籌對付 
[講武堂傳考屬官]  
　　混成第三旅司令部前日接到蘇軍政司咨文云案照江蘇陸軍講武堂考取屬官肄業所有貴處屬官名册巳荷送司業經彚送核辦去後兹准講武堂咨復以現巳出示通告如有未經正式學堂畢業之各屬官應自三月五號起至廿五號止先行來堂報告聽候示期傳考惟蘇州屬官距寗較遠其有未經正式學堂畢業者請由貴司出示通告飭令就近報名一經敝尚定期考試再請咨送等因准此除咨復外相應咨請貴旅長請煩查照希將屬官中非正式學堂畢業者共有若干員另造清册送司以便咨送等語兹經李旅長查明未經正式學堂畢業之屬官計有八人業巳造具清册咨送蘇軍政司查照矣名單附錄於下連長二員阮子明秦寳山排長六員楊洪大汪國彬龔政榮沈誠潛薛鳳崗貢雄飛 
[奬勵勤慎兵士]  
　　混成第三旅李旅長訓令步兵第一團第一營營長曹梓桐云照得名之優劣端賴自爲事之是非難逃公論卽如出防衛戍首宜振刷精神庶幾里巷閭閻咸獲無形利益否則因循故事禍萌可因此發生而軍界美名亦可因此墮落若夫自揚其善斷難作以爲憑苟得人贊其優方足取以爲信所謂善惡自擇好惡人評也查該團第一營第四連兵士分駐貧民習藝所及尚文門沿城根兩處之軍隊平日均能恪守軍紀勤慎巡邏本旅長早巳深知而於日前聞本城各行政長官談及該連官兵咸謂不特與地方人民頗爲融洽卽一舉一動均合軍人高尚之資格近日九龍山匪黨發見後每夜必往幽靜處巡緝不辭勞瘁不避風霜如此軍隊洵爲難得等語具見該連之隆名出自人言苟非辦事熱誠何能同聲贊許殊堪嘉尚卽該營駐紥城内之隊伍晚間巡邏亦均確實該營官兵旣能保全名譽應仰該營曹營長切實傳令嘉獎以昭激勸惟是好名難得嗣後益宜謹慎從公切勿始勤終怠致遭街頭巷尾之私議有失本旅長期望之初心其各凛之毋忽 
城内 
[地方審判廳民庭批]  
　　（徐二寳訴喬心祥避不投質批）本案原定本月一號開庭該被告届期不到殊屬有意濡滯除令被告負担訟費之半數外候再定期開庭辯論以憑核辦所請闕席判决之處核與民訴律第七百八十三條及同律第七百五十四條之規定抵觸應毋庸議（顧印氏呈明再醮請備案批）該氏不能自守再醮周鶴全爲妻與所稱無賴之徒有何關係何故聽其紏纒該無賴是何姓名如果因該氏再醮以無關係之人沿地方陋習欺罔恐喝索借銀元即以發生刑事應赴檢察廳起訴毋庸在本廳備案仰卽知照（王仲三訴王雲培暗昧圖吞批）狀悉據稱王雲培立有保單在該商所開鐵店經理虧銀五千六百三十七元且將賬藏匿巳入刑事範圍應赴檢察廳起訴非本廳所能受理仰卽知照 
[地方檢察廳批]  
　　（周金奎請着陳林生交出伊子批）狀悉爾子年近二十巳非幼稚此案發生之初卽令爾子回家醫治其時陳林生尚在覊押並非將爾子交其領回爾子究因何故再到陳林生店内自由來去而必欲責令陳林生交出殊不可解案經起訴着候同級審判廳判决毋庸多瀆 
[誘拐女子]  
　　白克路胡姓家使女玉琴被羅青雲誘拐至湖北地方迄巳半載兹經該處地方官查悉將羅與女一并查獲備文派警押送來申詎該警將公文誤投閘北第二初級廳昨由該廳將原文及羅與該女轉送地方檢察廳請爲訊辦陳廳長諭令收押候究失主胡某亦卽投廳起訴 
[踏勘盜案]  
　　前報紀二十八保頭圖蔣家塘地方蔣菊生家被盜一案昨日午後由地方檢察廳陳廳長委葛檢察官帶同法警下鄉勘明大門並室中檯登各物被盜擊毁不少蔣妻陳氏手臂等處被盜用棍擊傷屬實惟尚無大碍諭令自行醫治允俟回廳禀復移請警局嚴緝贜盜 
[保人吃緊]  
　　同德泰參號股東李韻芾鄭裁祺黄選青控執事陸泰孚營私舞弊吞没股本等情由地方初級廳諭令陸將賬簿交案嗣因陸一味抗延由地方檢察廳派警將陸拘案判交龔梅孫保出限日將賬簿交出在案詎陸保出後仍置不問並將棧中所存之高麗參盜取一空昨經李鄭黄三股東查悉往尋不見乃將龔扭入一區送由商埠巡警廳移解地方檢察廳午後卽由葛檢察官提訊龔供陸盜取高麗參有無其事我不知悉判龔交保限三天將陸交案再核 
南巿 
[起火可疑]  
　　前晚八時大王廟弄晋和泰藥材行樓上忽然起火幸卽救熄後由衆鄰查得該行保有火險屢次起火未成不無可疑當卽訴知四百廿六號巡士將行主姜鑒章經理人聶文甫帶至第一區由區長問明保險屬實着卽移送商埠巡警廳請示辦理 
[挾資潛逃]  
　　王家馬頭劉姓家經租人陳仲甫喬家珊等因傭人朱行全同出收租肩負租洋四五百元私逃無踨當將保薦人顧錫卿及朱子桂生一併扭送第一區轉送第一初級廳訊究 
[查封房産]  
　　蔣沈氏訴被卞春波爭租小東門房産一案經地方審判廳判决後被告卽赴高等審判廳上訴業奉判决仍照地方廳判斷辦理不得租給卞春波並將此房查封業經地方廳移知南巿第一初級廳强制執行在案昨由推事派承發吏法警等同至該處查得此房現開麗中綢莊係是三開間内有一半係童涵春藥店之産是以僅封一半餘着原告蔣沈氏自行處置 
閘北 
[違禁吸烟]  
　　一區張區長前日查見趙德福陸仲銓二人在仁康當東首一百三十三號屋内私吸洋煙當即拘住解送司法科經凌科長訊明屬實移送檢察廳究辦 
公共租界 
[妒姦釀禍]  
　　住居浙江路保康里舊貨阿全之妻阿狗本與趙生高姘識詎該婦素性淫蕩又與某甲有染經趙偵悉於前日午後持刀將阿狗頭額砍傷當由該婦之姑王李氏並二房主某老嫗上前勸解亦被傷及手臂等處因卽喚捕將趙拘入捕房並將受傷人車送醫院醫治詎趙知事不了吞服水銀圖盡旋卽救愈於昨晨解送公堂經中西官略詰一過判趙押候原告傷愈於下禮拜六再訊 
[野心難馴]  
　　嘉定婦人朱諸氏私逃來滬經其夫朱渭寳尋獲解送公堂訊據氏供因伊夫圖賣逃出判朱具結將氏領回在案詎該氏野心難馴甫至火車站又乘隙潛逃當被巡捕查獲昨解公廨經王襄讞會同德領奥君訊悉前情以諸氏實屬不守婦道判送檢察廳遞回嘉定原籍 
[定貨紏葛]  
　　德商漢口德昌本埠華昌兩公司經理王兆槐李雲亭因畢阿水葉貴記陳洪瑞陳耀宗等定貨糾葛控奉公廨飭傳去後業將畢阿水傳案交保前日午後經關讞員與德領奥君傳訊因畢未到由保人孫岩林投案經中西官略訊一過判孫交妥保限五天將畢阿水交案再訊其餘葉貴記等抗傳不到候飭提訊 
[傳訊要証]  
　　同泰升磚灰行主金福基因前開鄔志昌外國木器店之鄔榮堂担保巳故水木作頭王龍生承造廣肇公所房屋結欠貨洋三千元出立劃條到期不付控奉公廨纒訟多年迭經訊判被告交人銀並保限繳嗣因無保押追在案兹鄔以前項劃條係原告向伊夥沈朋林手中騙去心不甘服禀奉公廨於前晚復訊先由被告代表律師上堂請求復訊旋據原告代表律師譯稱案經迭次定斷被告乃欲節外生枝應請飭令仍照前斷遵繳聶襄讞以被告所禀是否屬實非傳沈朋林質訊不能明晰判鄔仍着交三千元人洋並保候補傳人證質訊再核 
[未便允許]  
　　藻文印刷公司倪獻廷因不付李熊氏存欵洋二千五百元被控前晚由廨復訊倪以此欵並非存欵實係公司股分照章未便提取聲請復訊聶襄讞以此案係由孫襄讞訊斷應否准予復訊諭候孫君核奪 
[限期還債]  
　　張石臣因朱根生張朗山不還欠洋八百元控奉公廨於前晚傳訊朱等供認屬實判併交原保限一禮拜繳還原告洋八百元 
[開除巡捕]  
　　新閘捕房三百四十二號華捕王子和因圖姦幼女業巳定罪昨由代理華捕正巡官麥君諭將卯名照章斥革又老閘捕房八百六十二號華捕於上差時臥於空棺材内經三道頭西捕查悉於昨日禀明麥君開除以儆 
[廨員驗屍]  
　　前日有無名男子倒臥頭壩路經衛生局西人查見尚有氣息送院醫治無效而死巳誌昨報昨日下午由中西廨員驗明因病身死惟頭上有跌傷痕旋飭包探查得死者是晚欲投楊林氏所開之客棧借宿該棧不納因傳棧主婦到案中西官以其未報捕房至甲不及醫救大加申斥嗣諭地保報堂棺殮 
法租界 
[仍請訊理]  
　　周少雲前與漢口通源盛號主李受芝往來欠欵涉訟經公廨詰據李供上年周曾託我代購湖北籤捐票價洋未收照算尚須找還商人銀一百七十兩中西官以事在漢口着赴湖北起訴兹周又投稱商人赴漢後詎李巳將通源盛改爲復興盛因此無從控訴仍請訊追聶讞員以商會亦有信來諭候查明再核 
雜評三訥 
[江孚司賬之毒手]  
　　輪船水手凌辱搭客固爲習見之事不謂司賬而亦逞蠻行兇如是夫該搭客即未買票卽向索票資而無以應付亦豈無通融之法剥衣巳爲太甚况旣剥衣而又凶毆致令投江自盡慘無人理竟至此耶 
　　江孚爲中國招商局之船而暴横至此是驅中國人而乘外人之輪船也以中國人之司賬而對中國搭客若此又何怪外國輪船之輕蔑我也 
[禮服問題之研究]  
　　禮服仿西式所以從世界之大同也現定常禮服有華式一種巳爲兼顧内地之辦法今惟有將製造西式禮服之呢絨等品極力改良仿造以冀逐漸推廣方爲正辦若因西式難以通行且爲保全國貨之故而思所以廢之非通論也 
[中西商人之實業聯合會]  
　　中西商人之會吾知其僅僅聯絡感情巳耳若云研究實業則空言而巳卽使研究亦不過研究外國之實業而非研究吾國之實業非然者中西商人之開會屢矣何以外國之實業日見發達而中國之實業尚幼稚如故耶 
來函 
[招商局股東陳翊周等致董事局函]  
　　組織新公司一事發生以來風潮迭起自大總統任命楊先生全權辦理弟等拭目以俟厥成乃磋議三個月之久毫無頭緒其最難解决之問題爲先提銀而後查迨新公司旣承認先將八百萬兩提存通商銀行則此問題業巳解决亟應迅速進行至債欵三百五十萬貴董局與新公司爭執者五十餘萬雙方允洽各延公正人處斷新公司旣延定丁裕而貴董局始則延張謇繼又改延雷奮今聞復改延伍光建方鎮靡定請一公正人積數星期而不獲各懷意見惟事遷延得母負全體股東付託之重論股價如派周息一分巿值一二百如派六釐巿值八十兩組織成可收一百八十兩果真正股東未有不願新公司成立之理聞道路鬨傳新公司無欵但欵之有無惟公司自知之亦惟新公司自担責任至於有無洋股則政府全權代表確查自知或有冒稱股東與及真正股東而不滿意於新公司者可承受弟等之股願仍收一百八十兩則從此脫離股東權限不再發言袞袞諸公其亦思一振精神迅圖解决有以對全體股東耶 
 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[管城子傳] [  瘦蝶]  
　　管城子中山人也字不律號白雲先生長不逾尺而力可扛鼎美髭髯丰姿娟潔秉性圓潤嘗爲湘東三品大夫卓有文名羣推爲詞章領袖後退居於鄉爲風月主人與楮先生石鄉侯及龍賓處士有雲水之交連牀話舊出入必偕山居之暇築藝苑於於宣城外顔其室曰竹素園中有墨池清瑩秀澈悠然以深其南爲書林縈青撩白風竹交妍書林之西爲石渠閣其山之突怒偃賽爭爲奇狀者殆不可數先生每邀三君子携梅茶梨酒醉秋月於芸窗張又琴於玉案興酣落墨揮洒自如覺翠閣宵寒花香入夢此中有至樂雖王侯無以易也先生於工書之外復精圖繪及文章詞翰游藝雜技諸學讀書不求甚解一再過輒能記憶了了然頗自矜重不爲庸兒製作有錢氏子輦金求先生爲作乃父之墓誌請甚堅先生笑曰老夫豈爲守財奴作奴隷出奇技淫巧以悅枯骨者耶乃發墨數升於紙塗抺若鴉雀狀擲與錢氏子麾之出錢固不識一丁瞪目熟視弗知紙上作何物將取以歸而汗流體顫重若泰山九鼎因大哭投之以去先生輾然曰牧牛子亦欲近文墨母怪老夫無一日暇也然遇才人俠士或隱逸者流往求之輒欣然應命倚馬千言累日不倦初先生衣五色衣執生花筆遊邯鄲道上遇江淹心異之與談終夕相得甚歡遂訂爲莫逆交後因郭　讒間之先生悔且慚著絶交論示淹淹由此才盡抱恨而終繼遊奎垣爲點額使者適科舉廢先生乃飄然返中山閉户著書每脫槁卽不脛而走會海禁開鉛氏石氏相繼夤緣以進頗得社會信用漸以先生保存國粹爲非日見疎遠先生旣不得志於時俗嘗概然以歎曰丈夫處世貴有大手筆耳憶昔余爲中書舍人之日才冠文房名譁翰苑傲古今而俯視一切意氣之盛可謂壯哉粤自秦皇帝使蒙恬詔余入供翰墨頗邀信任作詞園之鉏耒吞墨海之烟雲功業爛然在人耳目曾幾何時而余巳老而秃矣今也文風日下知遇益疏然出其餘瀋尚可横掃千人彼鉛石等烏足以語此悲憤者久之抑鬱以殁後數年智水禪師哀其志爲詩以弔之遷葬於博山之陽並立碑曰退筆塜㈡ 
海外奇談 
[愛妻不如愛酒] [  鈍根]  
　　美國人愛司理者初與其妻伉儷甚篤惟愛司理嗜酒終日沈湎妻屢勸之不能從乃相約别居二年妻謂之曰願君於此二年中沈思熟慮若愛妻則絶酒若愛酒則絶妻惟君自擇也愛司理𠙦𠙦獨處私念妻固可愛酒亦可愛二者不可得兼則將何擇久之莫能决而嗜酒之習慣較與妻同處時益肆妻遠而酒近愛妻之念卒爲愛酒之念所戰勝二年之期將滿愧無以見妻子計不如目盡乃飲酒精而死妻聞耗奔哭悔巳無及嗚呼酒之惑人亦烈矣哉 
尊聞閣詞選 
[滿江紅悵望] [  幻那]  
　　州娜盈真個是其人如玉嫩寒逗春衫羅縐練裙微蹙密意淺斟桑落酒柔情同唱連環曲最消魂相對兩無言江波緣别　感來何速相思病深銜骨恨長房巳死地難收　記取臨歧多少話眉頭眼角丁寗囑問天涯去去幾時歸金錢卜 
[前調次幻那韵寄懷雲内史] [  蝶仙]  
　　心坎温存忘不了軟香柔玉别離後春山自畫黛痕應蹙冷落鴛鴦衾枕薄迷離蛺蝶闌杆曲最思量樽畔醉顔紅羞蛾緣芳訊遠流光速銷瘦損湘桃骨算相思舊帳幾多盈縮獨客夜尋歸夢約萬金書寄加餐囑想嬌痴費煞繡鞵占　花卜 
[楚傖君以五十字登載民立報端限於其中拈二十八字賦閨思一絶] [  寄生]  
　　春困如雲燕語催護樓碧柳畫簾開晴窗深掩心情嬾綺枕銀屏夢未來 
[浣溪紗即事] [  瘦蝶]  
　　漏洩春光到客邊寒梅花着綺窗前芳尊負煞晚來天不慣出遊甘靜坐懶尋幽夢愛遲眠百無聊賴是新年 
[春閨怨] [  佐彤]  
　　郎在日月短郎去日月長一樣度時光孤眠暗自傷 
　　寂寂朱門裏春花廳少春自憐生命薄不怨負心人 
[弔蘇小] [  小蝶]  
　　自澆杯酒弔情痴流水飛花兩不知南渡風流回首夢西冷歌舞斷腸詩三春柳色依然好一枕梨雲不可思車馬巳隨鶯燕散青騘油璧復何之 
自由談話會 
　　嗚呼我民國處於危亡之地位至今日而勢益急矣英俄佔據蒙藏列强環視邊疆波蘭埃及之惨史將演諸中華民國我同胞而上下一心力圖補救或猶可藉以挽回無如有多數之蠹蟲互相攘奪互相傾軋不顧國家之危亡但求一巳之權利循此不巳我民性命將斷送於若輩之手雖孫子有鐵路精兵之偉議豈足以救目前哉故以我觀之欲救我國之危亡必須誅盡全國之蠹蟲徵求在野之諸賢同心同德一致進行然後可期元氣恢復而免列强之干涉不然蒙藏旣去恐猶不免瓜分之禍也[  飲恨]  
　　臨時總統將取銷矣正式國會將召集矣民國成立至今政府成績若何見諸各報嬉笑怒駡不一而足卽臨時參議院種種現形或曰黑暗或曰　頇或曰罪不容誅或曰法無可逭大都不理於人口者總統而下自國務院以至參議院不過一個相等式耳然正式總統選舉尚未届期不知何人能當此艱難煩重之任不知此後勝任者之設施將使民國呈若何之現象今日尚非可以斷言者惟參議院議員巳正式選舉但求不如前之黑暗之　頇受報舘記者之指斥曰罪不容誅曰法無可逭斯民國之福亦國民之幸也 
臨時政府期内濫授勳位大不理於衆口然予者自予受者自受卽或陳詞辭謝有謂其出於懇摯有謂其出於虚矯吾聞受勳位者均有年俸爲數甚巨當此經濟困難民窮財盡之秋受之者宜和盤托出做幾件公益事以爲之倡我竊代四萬萬同胞馨香禱祝不置[  熱廬]  
[輓息影廬主] [  率]  
　　敵愾賦同仇終軍願未酬蓬廬甘戢影槖筆寄牢愁吳粤神交久文章越絶留不堪聽薤露驀地失吟儔 
劇談[  玄郎]  
　　自新舞臺編演新茶花以來各園以其能轟動座客足資號召也貿然競相仿效於是大舞臺亦編新茶花數本新新舞臺更於節外生枝編演雙茶花新舞臺巳勦襲東西洋之皮毛而該二臺又襲取皮毛中之皮毛一若茶花二字爲求利中之終南捷徑可以立獲厚利者然戲之能動人與否不在虚名之推敲惟視演之者何如耳新劇少唱工寛規律又有佈景以烘托多假借掩飾之處自較舊劇爲易唱然亦須智識富足思想靈敏則演時乃能議論風生表情美滿而配角陪角之搭當更較奮劇爲緊要月珊月潤月樵韻珂輩雖程度尚淺不得稱爲通人而普通智識則自較北巿諸伶爲優故其演新戲也傳神表情詼諧滑稽之處俱能隨機應變簇簇生新面面都到而身叚妝飾舉動吐屬情節身分又能刻意經營悉心體貼不肯苟且敷衍各舞臺但掠襲其虚名不研究其實際希冀僥倖成功抑知新劇之所重固在此而不在彼也就滬上之新劇而論自以新舞臺爲最優大舞臺次之新新舞臺又次之第一臺爲最下蓋人才使然也 
小說 
[政治小說鐵血男兒（七十一）] [  常覺獨鶴]  
　　半晌黛謂尼曰識時務者爲俊傑令妹慧心人何固執乃爾且儂方仰慕淑德願訂知交乃渠竟以識見相左遂大不滿意於儂亦殊令人失望尼曰梅妹伏處故國聞見不多理想甚舊僕初與所見略同今乃知勢異時遷不得不隨世界潮流改易舊俗但欲效法他人舉行新事業亦須斟酌損益因時制宜方能有裨國事若不知棄取一昧盲從轉令大局煩擾國粹澌滅亦非僕所樂聞也尊翁熱心毅力又富於經騐尚求利導吾國人爲幸范老聞言遜謝時巳甚晏范老與尼遂興辭取次散......梅麗入室坐旣定侍婢以一緘授梅曰頃間出宫門時稠人中有素不相識之男子怱怱前以此楲納侍兒袖中歸後閱其封面知係投贈姑娘者因特呈覽然行徑詭秘究不知寓書人爲誰氏也梅亟開缄緘讀之上書（梅麗姑娘青睞聞美國商女范氏巳在英倫與新王密訂婚約今特偕其父來此思踐舊盟王亦備極歡迎願諧永好惟吾人對於此舉誓不承認姑娘爲新王第一知巳乞即轉告俾知警惕抑有進者王杯共飲一事方舉國喧傳引爲佳話爲姑娘計其何以處此）書末並未署名梅閱竟碎帋千百片繞室疾行眉蹙顔頳狀至不耐喃喃自語曰烏突......范黛.........婚約固早訂乎！王杯迫飲欺人何甚！舉國喧傳安得一湔此恥耶！正懊恨間忽有人排闥入笑呼曰數日不見姑娘安乎梅急注視見一翩翩少年屹立於前蓋白萊特也㈡ 
 
 
 

Page 11

 
 
   
 
 

Page 12

 
 
   
 
