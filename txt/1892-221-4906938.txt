# 1892 - 221 - 4906938

 

Page 1

 
 
[代售解救吞烟藥得貲助振] [  申報館恊振所啓]  
　　嘉定徐君聞韶久客金陵力行雲事其於解救吞服生烟之法尤爲詳盡靡遺數年以來活人何止以數千計邇有湘中李君國棟贈以洋銀五十枚徐君力却再三謂向來從不受分文之謝李君堅求笑納徐君乃以其資製成解救吞烟之藥送交本館囑變價以助小清河振捐此其善意充周有非他人所可伋者如有仁人君子憫洋烟流毒頃刻有性命之虞者請移玉購存以便墮時拯救計每瓶價洋五角用法詳載徐君所撰仿單細繹自能明悉也 
[新印玉堂字彚告成] [  圖書集成局啓]  
　　玉堂字彚一書檢字最爲便易是以文人墨客坐賈行商罔不家置一編奉爲枕中之秘惜坊間輾轉翻刻不免帝虎辛羊本局憾焉特用新印大字排成梭對精詳一無訛悞刷印裝釘務極美觀刻己告成分爲兩本每部僅收碼洋兩角誠可謂廉之又廉矣　諸君子有欲增鄴架之奇者請臨上海申報館帳房及各處經理申報處購取也可 
[整頓僧尼說]  
　　鎭江西門内吉祥菴爲優婆夷清修之所女尼三五披薙其中暮鼓晨鐘頗不寥寂誠有如王次回詩云擎來茗椀俱禪味薰得羅衣是戒香者本月十二日羣尼正在諷經游人環繞禪堂互相平泊忽見一尼年二十許雖光光之頂未能掠鬢簪花而面粉唇脂頗露妖嬈態度不覺切切私語曰嘻此殆瑶光奪壻之人耶抑瑣骨菩薩之流亞耶及尼一仰首喉管高起如栗疑而曳之出弛其衵衣則如錐處囊中其頴立見乃譁然曰是僧也非尼也意者欲於青蓮座下現西方並蒂之蓮乎於是拳足交下有效秀師之當頭棒喝者有以金剛降魔杵贈之者有令其聞木犀香味者及扭至縣庭知丹徒縣事王大令笑曰是當與之參玉版禪令取竹篦笞臀八百下復以巨校梏其頸押令游行街市者十餘日然後攆之出境此數日前本報所紀也前京逸史讀至此不禁喟然而歎曰佛教之陵夷何竟至於此極哉在昔金人入夢中國始習釋家言由是浮圖胡之流漸漸演成奥義或舒五指爲五師子兒或納須彌於芥子中或七箸進針與常食無異或講論佛法造經唄新聲而帝王之信而奉之者幾於地盡布金人皆摩頂然當其時確有高行僧清修梵行不染纎塵故能使善男子善女人十合皈依求生西方極樂世界越千百載風氣日非故有唐韓昌黎起而闢之至欲人其人火其書廬其居俾彼教之邪燄日熄佛骨一表金石同貞然其時如文暢秘演諸人尚能留意詩文寄情風雅故雖遁入緇素尚不致見屏於我儒沿及目今眞覺不堪聞問其人皆無衣無食無所依歸始托足桑門以求飽煖洎乎衣食不愁缺乏則又任情作惡靡所不爲桀驁者爲盜賊以刦財庸懦者持戒單而募化吸烟宿妓飲酒賭錢叩以經卷而茫然問以宗旨而莫答如癡如醉終日昏昏至於女尼尤爲不去僅僅飢餐渴飲己稱若輩中之良民若夫浙之寍波蘇之無錫閩之福州等處招蜂引蝶竟與淫娼賤妓無殊甚至娼妓所不屑爲者而彼竟毅然爲之紳耆旣不稽查官吏亦略不過問嗚呼噫嘻誰實司之孰令致之佛若有知當亦太息咨嗟深悔當日之流傳至中國矣蔣苕生太史嘗曰中國披緇者大都匹夫市子懵然罔有知覺旣入空門卽作爲恐嚇挾制附會猥誕諸說使不肖門徒借夸詐以誘人貨物噫凡若此者在當時己爲敗類而孰知今日更有不堪設想者耶或曰欲禁僧尼之淫亂當自别其服色始今之僧尼男女雖分而其衣服則全無所别以致尼入僧寺僧入尼菴旁人稍不留心卽己釀成話柄自宜酌定規制僧則寛袍大服尼則廣袖長裙庶幾一望而知不致混淆難辨穢褻之事或可稍除乎或曰是亦不必嘗聞日本之俗僧人皆可娶妻子嗣流傳别爲僧族今當略師其法將僧尼一一牉合庶不致曠夫怨女密約幽期余曰是皆未爲盡善今當著爲定例凡僧尼一犯姦案卽交僧綱司援彼教例荼毘之或者有所嚴憚於心不再無知妄作歟或曰僕觀僧尼之不法固不第犯姦己也或有假托知醫爲人治疾者或有設肆賣藥廣爲招摇者或有以開設佛店爲名誘賭犯竊者種種作爲無非欲誘人貲財供其揮霍推其心直合騙子賭徒盜賊而爲一寫兇極惡罪不容誅子將何法以治之曰是當責令僧綱司就寺中製一陷阱凡遇此等釋子拘入阱内罰令昕夕唪經終其身不許出寺門一步倘或不遵約束則責以竹篦毋梢寛假夫旣爲僧而仍犯法是自知爲僧之苦而欲尋樂地以逍遥也乃一經逍遥卽令受苦而謂其尚敢越分犯義甘爲佛門之罪人乎言至此適通方先生至掀髯狂笑曰是何爲哉豈君等皆未恭讀高宗御製詩乎詩曰御史有以沙汰僧道爲請者朕謂沙汰何難卽盡去之不過一紙之頒天下有不奉行者乎但今之僧道實不比昔日之恣横有賴於儒士辭而闢之蓋彼教己式微矣且藉以養流民分田授井之制旣不可行將此數千百萬無衣無食游手好閒之人置之何處故爲詩以見意云頽波日下豈能廻二氏於今亦可哀何必闢邪猶泥古留資畫景與詩材大哉王言足以息迂談而遏邪說天下萬世孰不當以圭臯奉之君等何必另籌整頓之法重勞賢長官之關心哉逸史曰謹受教 
[鸞坡珥筆]  
　　户部爲知照事南檔房案呈所有本部奏補湖廣司漢郎中等缺於光緒十八年閏六月初四日帶領引見奉旨户部湖廣司郎中員缺著員外郎王頌蔚補授遞遺貴州司員外郎員缺着候補員外郎劉宇泰補授滿洲筆帖式二缺候補筆帖式存霈繕本筆帖式雙壽均准補授户部學習郎中鄭炳勛學習員外郎興福希璋學習主事萬鍾騄學習筆帖式吉爾杭阿景山均著准其留部欽此欽遵到部相應知照吏部查照○兵部爲傳知事所有選補江西吉安營叅將金鳳岐等廿三員本部於閏六月初九日辰刻在東長安門外堂考馬步騎射爲此傳知各該員務於是日辰刻以前自備弓馬前赴該處伺候本部右堂徐大人考試以憑註考帶領引　見毋得自悞○禮部爲曉諭事照得本年考試漢教習前經本部出示曉諭各士子取結赴部報名納卷現在報考人數寥寥爲此再行出示曉諭各省進士舉人恩拔副歳優各貢生務於本月二十日以前赶緊取具同鄉京官印結赴部報名納卷毋得自悞○日前奉諭旨顧潢現己補授太僕寺少卿著仍在軍機章京上行走欽此諒己由樞垣片行各該衙門查照矣○工部爲知照事虞衡司案呈所有江蘇解運木植委員候補知縣王高崧一員本部於光緒十八年閏六月初五日帶領引　見奉　旨王高崧着以知縣卽補欽此欽遵到部除移咨江蘇巡撫外相應知照吏部查照○新授太僕寺少卿顧漁溪少司馭潢諏吉於本月十一日己刻進寺履新經主簿廳示仰闔署官員書吏皂役人等知悉至期赴寺一體謁見各宜凛遵毋違特示○宗人府爲片查事現出有刑部郎中銓選之缺應以副理事官員外郎論俸升補相應片查各部院卽將宗室員外郎有無服制告假出差奏留事關叅革註俸等項事故務於卽日咨覆本府以憑辦理萬勿遲延○吏部爲知照事文 
 
 

Page 2

 
 
選司案呈所有病痊起復浙江試用莊洤一員本部於光緒十八年閏六月初三日帶領引見奉旨病痊浙江試用同知莊洤著仍發往原省照例補用欽此欽遵到部相應抄黏原奏知照浙江巡撫查照○廂藍滿副都統師繼瞻少司馬曾於本月初九日辰時在西華門外内務府都虞司公署内挑補本旗領催三缺馬甲四缺倉甲一缺養育兵一缺己由該印房傳知應挑人等於是晨前往預備勿悞○上虞備用處爲咨送事准正紅旂護軍統領文稱現出副護軍叅領一缺咨取本處人員保送入放等因前來查本處三等侍衞覺羅慶奎堪以保送入放本旂副護軍叅領之缺相應咨送正紅旗護軍統領查照○崇文門内迤東泡子河近日積水甚深本月初三日傍晚有甲乙兩孩一十六歳一十五歳在岸上乘凉玩耍甲欲赴中泓一滌塵垢乙以水深阻之甲不聽堅欲下水乙禁止再三甲言倘有不測汝可援手遂卽下水以泳以游甫至中泓卽覺身輕如葉舉手招乙來援乙下水未久卽言我不能救汝當回家找人來乙遂上岸奔赴甲家告以前情甲之父叔輩携竿往救不見甲所在繞河打撈仍無蹤跡逾一餐時甲身方漂上父叔撈以上岸則己魂游水府祗得舁回家中棺殮並出結呈本地方官廳備案○内閣爲示傳事照得本閣於光緒十七年考取之供事汪植等現在半年之久尚未到閣任差實屬任意躭延爲此示傳該供事等務於七月初一日以前親身進署任差並開明詳細履歴核對的確添寫取中總册以便咨送吏部註册倘再有逾期不到者定將取中之名註銷各宜凛遵毋違特示 
[游勇封船]  
　　津郡爲九河下游帆檣林立又爲來往通衢向來官差過境例得封船户因疲於奔命不堪其苦自立官船局所有差使一律由局封雇局章每歳每船應差一次不得婪派而船户之困稍紓月之中旬有人穿某營某哨號褂於城西封雇船隻爲馬快所見以其不照定章疑有索詐情事俟其登岸時潛躡其後以覘蹤跡詎該勇並不歸營逶迤至西門外戲法塲邊小遺後自褫號褂捲而藏之袖中馬快知非善類上前盤詰言語支吾帶投下處訊問蓋係游勇夥同爲匪現擬脫逃者也當卽解縣究辦可見馬快留心物色未有不能得賊之蹤跡者也 
[津地放振]  
　　此次北地水災就天津而論以城西一帶爲尤重傳相痌瘝在抱當飭籌賑局司道赶辦急賑以免鴻嗷失所天津道吳贊臣觀察立委賢員下鄉查户各員仰體憲意奔走於炎天烈日之中不辭勞瘁迄今查户業己完竣發給票據以便支領十六日在三河頭發票男女老幼歡聲雷動無不拜仁人之賜也 
[詐擾妓寮]  
　　誘拐之案最易牽連人証亦最易魚肉愚民而妓館爲含垢納污之藪尤爲差役生財之大道曾亦知在官人役枉法詐贓當加等治罪乎况其爲冐名者乎請述京城大班到津辦案一事大班者卽京都風憲衙門之差役也前有拐帶案控告衙署拘拿未獲由事主供稱拐匪己逃匿滄州該差奉票查拿輾轉來津寓於河北旅邸該處一橋之隔卽係侯家後爲金迷紙醉之鄉其爲首者曰張春泉擬措川資暗訪明查以大脚三及黄馬褂兩小班爲最殷實張遂公然戴四品頂戴花翎翹然帶同夥役傳該地保持票同投大脚三小班拘歌妓顺店旋有人說項許給紋銀一百兩始得釋回黄馬褂處雖未逮人而金作贖刑與大脚三事同一律時侯家後枇杷庭院因此閉門者十居八九風聲所播爲邑令所聞查此案未奉行知來差亦未投縣褂號當有不實不盡情事遂遴派幹役陶慶增侯慶來等逮張到案比張逮到而李搏霄大令適因勘災公出遂由稿案邢某盤問來歴張將票呈騐邢知影射詐贓惟係憲差且查贓未過付不便誅求當令其回店候示惟侯家後地保有此案件並未禀聞無論是否扶同作弊均難辭咎遂由委員責押以示懲儆聞張於回店後當同散役驅車入京城狐社鼠伎倆如是爲民上者可不嚴加約束也耶 
[遼陽雁字]  
　　前報紀初四日營口東永茂碼頭賣香瓜人將人毆斃云云兹聞被毆之人當時雖己昏暈嗣經傷科救治得以轉危爲安亦云幸矣○義順來碼頭砍斃之劉雨田卽劉玉田於初六日由海城縣潘大令臨騐屍親求請自行棺殮大令允之兇手係向充丐頭之劉法直認不諱聞其胞弟被劉玉田先砍數刀受傷極重劉法遂下此毒手然殺人者抵律有明條恐不能幸逃法網也○種菜園之孫仁被賊誣扳由稽察處緝獲到案經道憲刑訊數次知其素日窩頓小竊並未盜刦分贓遂將孫仁發交蓋平縣治以徒罪三年以昭炯戒○十四日晚有人載鹿七隻送上寗波船正在交割時有三板船兩艘飛駛而來内有如狼如虎之八人手執槍刀一躍上船稱是厘捐局某憲親丁將耆舵人等拘至岸上其時寍波船耆舵等駭懼異常適有某甲爲之排解賂以白金七百五十兩始得了結其實甲卽係通風之人與八人通同一氣作此勾當耳似此冐名索賄魚肉商民殊令聞而髮指不知捐局委員其亦有所聞耶○十五日東街福昌和糧坊驟被本票所擠霎時換票之人紛來沓至擁擠異常正在危急之際幸張營兵隊赶到竭力彈壓一面在各處措辦錢票隨機立應得保無虞○日前逺來洋行夥至同順泰開取憑帖口角爭毆被東營鄉約扭入卡倫嗣經西人保出後以該夥失去支銀憑條三十兩由領事移咨道憲請爲查究道憲遂令蓋平縣魏大令至營口訊理此事 
[海舶遇盜]  
　　營口信云湄雲兵輪奉憲札飭往口外長生島一帶緝捕海盜因有登有船由津來營中途遇盜船中有現銀五六千兩及貨物均被刦去船夥搭客二十六名悉數被殺祗剩空船漂入長生島尚掛半帆船中尚有兩屍血污狼藉令人不忍注視揆度情形諒該船曾與盜爭拒爲盜黨所銜恨遂致旣刦其財又戕其命幾於寸草不留盜眞殘忍矣哉說者謂營口當置小火輪一二艘不時巡歴口外以遏盜鋒雖不能捕獲然可使盜船聞風逺避况兵輪終年坐守港中幾同虚設何不令其常巡口外煤火之費有限而商民受益良多不叵盜黨不敢肆刦卽兵輪水手亦可籍以歴練風濤沙線芻蕘之見當周者蓋採而行之 
[銀樓被騙]  
　　金陵承恩寺大街有某銀樓者係寗波人所開歴有年所裝潢華麗在城内可推巨璧門面招牌器具多雜以外洋樣式頗足炫人耳目故仕宦客商爭欲與之交易閏月初旬突來一人衣服嫻雅隨身佩掛物件甚多口　京腔舉止大方大似富貴塲中人揀閱珠寳金翠獨選金釧一雙金環押髮二對及零星等件計金七兩有餘店夥以爲大主顧殷勤趨奉惟恐不及當卽講定價目並言明如時樣不合包管退換問客何業則云聽鼓省垣問客居址則云在南門大街店中管事命甲乙二夥親携各件同至公館以便閨中人寓目比入其門有閽者一登其堂則宏敞大廳也讓甲乙魏然上坐時有一老嫗出大呼持凈面水來卽將紗衫曬於椅上持金飾送入上房一觀旋出曰花樣均合予以莊票銀二百兩一夥往騐銀票而道路頗遥念有同夥以監之必無妨碍夥去良久客問此夥曰爾飢否因傳呼閽人去購食物閽人不應似未聞主命適嫗携凈面水至客乃出尋閽人口中喃喃不己間作怒罵聲夥見有嫗在不以爲意久之騐票之夥倉皇而歸云票係假造相與尋客己不知何往盤詰老嫗據云傭於主人未及一月主母十日前省親他往並無欲買首飾事夥知遇騙喪氣歸店商諸同人然後喊禀於江寍縣署藍雲峯大令提嫗鞫審了無頭緒惟嚴諭幹役各處跴捕未識合浦之珠尚能復返否 
[白門火警]  
　　金陵信云閏月十九日午後四點鐘時警鑼亂鳴各處水龍風馳電掣而來探悉係城東丁官營地方某姓家不戒於火黑烟突起赤燄狂飛此處草舍甚多更易延燒經保甲局親兵用火鈎拆斷火路祝融氏始興盡而返計罹厄者三四家類皆貧無立錐者扶老携幼號泣於烈日中吁可憐也 
[祈雨紀聞]  
　　金陵自入夏以來雨澤稀少禾苗半槁蝗蝻遺孽又將蠢然欲動大憲疉次設壇祈禱雖己得有甘霖終未十分霑足門東赤石岡某善堂因招集善男信女數十人擇一僻靜之區張挂佛像供養香花諷咒誦經爲金陵人祈福必待九九之期功德始能圓滿逐日支用 
 
 

Page 3

 
 
爲數頗多而巾幗中偏有慷慨好施之輩有某姓婦家徒四壁以女紅佐生計不惜十指之勞積有五年之久克勤克儉稍蓄餘貲日前默禱神前願供四十九日火食黄虀白米堆積庭前每早汲水添薪不辭况瘁昔李家絡秀能具百人食恐未能專美於前也旣解羞澀之囊復竭棉薄之力方諸富家翁擁厚貲拔一毛而利天下不爲者奚啻霄壤耶惟以辛苦之錢不施之於振濟而施之於杳不足憑之神佛尚未得其當耳 
[禁止賽會]  
　　六月觀音會七月孟蘭會踵事增華當以金陵首屈一指今夏雨澤稀少有碍秋收大憲恐氓之蚩蚩以有用之貲財爲無益之舉動男女雜處最易滋生事端因諭兩首縣出示禁止一切賽會凡烟火戲法清音蓮花落等類概不准行惟法鼓金鐃香花寳燭點染故事而己賊秃聞之咸欣欣然有喜色 
[瓊花艷影]  
　　升授山東鹽運司李亦青都轉希蓮由九江順流東下本月望日駛抵維揚棹徐凝門官廳前府縣各官均往晉謁都轉隨命駕入城答拜回舟小伯一宵然後揚帆北上○向例報捐實職者京官自郎中以下外官自道員以下除正途科第及文武　恩廕世襲外餘均須赴部呈繳捐免保舉銀兩及貢監四成實銀兹淮南總局遵例出示曉諭兩淮各鹺商切勿稍事遲延致干部駁蓋屈計各捐生履歴己將到部故也○本月十六傍晚有某某等縣要犯八名解省過郡時己薄暮暫寄甘泉縣監有見者謂皆鐐銬叮噹髮長寸許身軀偉壯相貌猙獰每犯後皆有解差緊隨内有紅衣者二人正不知所犯何案致遭縲綫之災也 
[袁江雜錄]  
　　署沛縣許樹卿大令自省奉檄赴治於上月廿六日過浦○淮海水師左營於汛地搜獲積匪二人連兵械解至清江交營務處訊鞫○清眞寺烟館一案久懸未破近日清河縣翁邑尊高懸賞格有能贓賊並獲者賞銀五十兩知風送信者賞銀三十兩鎭憲亦懸賞六十兩飭中左二營不分畛域協力緝拿旋於附近鄉鎭拿獲一人雖形跡可疑然並無贓據○某處刼孀之犯由差押解至清江投旅邸止宿不隄防中夜逸去恐又勞弁勇緝拿矣○隂雨連朝嫩凉似水時當中伏有類深秋有學東陵侯之種瓜者入市貨之每枚祗索錢百文尚無人顧問云○錢家集釐局本設卡臨河兹以賈船商䑸往來甚罕遂由委員參酌設立塘溝分卡以榷厘金紳衿病之控諸漕署漕憲批以旣無重捐之弊豈容阻撓餉需所控著不准理○城廂内外時有賊匪混跡道憲飭縣汛保甲實力巡邏復准被竊之家用白禀歴述情由徑投號房遞進誠善政也 
[峯泖延凉]  
　　松江西門外横街王某開設船行略有積蓄生二子均己成婚各自炊爨次子小二烟霞癖重素行乖方戀野鶩而厭家鷄常視牀頭人如眼中釘朝夕詬詈動以老拳從事本月十六日不知因何又與婦占脫輻之爻迨至下午驀見有一女屍身穿藍夏布衫花夏布褲蓮鈎瘦削腹大如五石瓠由西而東氽至長橋河畔旋因潮水陡漲屍復向西流一時觀者如堵王聞之驚魂不定趨而視之果媳也卽倩人打撈訃告媳家媳家一得此耗便挈子婦輩蜂擁而來興問罪師門窓物件搗毁一空小二知事不諧早己作黄鵠之高翔王以禍由子肇罪有難辭祇得置備棺槨衣衾從豐收殮或有知其顚末者謂是役也小二以烟籖傷婦要害迨魂返黄泉然後移置江干僞爲投河身死也者是耶非耶還質之箇中人○亢旱己久疫癘叢生譚青崖軍門不忍坐視乃命麾下健兒雇嶽廟東房道衆在玉皇閣設壇建醮擇於本月十九二十廿一等日舉行並於次日用全副儀仗巡行各處羽士俱穿法服策馬而行殿以某武員朝珠補褂端坐輿中迤邐出大街繞道提轅迎入醮壇謂之上天表○松郡官塲近以天久不雨禁止屠宰在各廟拈香黩禱冀迓甘霖前日傍晚華亭縣吳邑尊往某廟求雨路經酒館門首見有燒熟白猪頭盛於盆中以待老饕者流割肉大啖邑尊以其故違禁令飭役帶回署中然後簽提酒館主到案研訊酒館主畏罪乞免乃予以薄懲叱令保釋又西門外羊肉莊不遵禁令公然將柔毛宰割列市求售經婁署差役禀明本官飭將羊肉吊入署中再行提究○賭犯杜某與阿全串同地保某甲開設賭塲抽頭漁利爲營弁所聞帶勇馳往拘獲賭船三艘移解到縣而婁縣夏邑尊亦派幹差將杜等拘案研究喝將杜笞責一千二百下阿全亦笞一千押諸所内地保叱責四百下斥退 
[珠江夜月]  
　　粤垣鳴鳳巷有土娼數家暗藏春色逐臭之夫趨之若鶩視爲安樂窩前數夜保甲局某委員帶勇出巡忽聞笑語喧闐笙簫嗚咽遂破門直入喝令兵勇拘人雛妓與嫖客莫不膽碎心驚紛紛逃避委員不爲己甚任其逸去只將龜鴇擒獲送縣懲辦翌日縣憲發出封條將娼寮查封從此淫污之窟變爲清靜之塲豈非地方之福哉○老城某公館前數夜被匪徒撬開天棚門入内行竊傾箱倒篋搜括靡遺該匪先點悶香遂致室内諸人悉被迷悶寂然不聞至次晨見門户洞開始知被盜查檢各物則己空諸所有當卽報知保甲局由局員親詣勘明立提地保更練從重比責勒限查緝務獲究辦但未知卽能破案否也○河南某紳家日前挈婦女數人乘坐樓船至南關戲園觀劇船抵碼頭相率登岸衣飾輝煌耀人耳目突來賊匪數人截住去路搶刦頭面金帥婦大聲呼救營兵聞警齊出追赶盜等走至河干鳬水而逸聞搶去各物皆係價等連城者此數婦乘興而來不免敗興而返矣語曰慢藏誨盜斯言誠屬不虚然盜風之熾如此閭閻何由安堵耶 
[實惠均霑]  
　　廣東肇慶府屬之恩平縣前月蛟水爲災廬舍田園多被冲决小民流離失所困苦難堪大憲飢溺爲懷不忍臆視特籌巨欵委候補縣邱植夫人令携往災區核實散放大令潔己奉公不辭勞瘁徧歴城鄉各處視被災之輕重定給振之多寡各災民實惠均沾頌聲交作現在大令散賑旣畢回省銷差上憲見其辦事實心羣情愛戴給予超委一次以示鼓勵 
[解甲輸誠]  
　　廣東惠州府屬之連平州有吳姓聚族而居族大人多向稱强盛日前因與鄰鄉械鬥　斃多人州官聞之督率兵勇馳往彈壓而吳姓自恃人衆膽敢抗拒迭與兵勇開仗州官飛禀至省大憲立調練兵五百名馳往助剿吳姓知天戈所指未可奮螳臂以相拒始向州官服罪情願將爲自滋事各匪交案懲辦州官俯如所請卽告知各兵勇不必前來以免驚擾地方云 
[粤東官報]  
　　潘憲牌示化州梁家沙司巡檢方熙森飭回本任准補東莞縣京山司巡檢李煜飭赴新任又督憲牌示大鵬恊右營守備缺委督標儘先都司朱德勝署理 
[浙省官報]  
　　閏六月十五日牌示仰新選淳安縣訓導洪維嶽知悉卽於本月十六日來轅聽候本護院考騐給憑毋違特示將軍吉杭都統常乍都統忠學臺陳織造英俱差賀前兵部武選司郎中孫家鼎差人禀辭赴都候選中書汪如金禀辭回蘇藩司黄臯司王運司惠俱進見糧道世嘉湖道宗俱差人禀安新授金衢嚴道鮑由京來省差人禀到禀安候補道鄒彭李俱進見省防統領劉杭中恊林白候補副將郭榮桂李成林劉瑞卿鄭尊友俱禀見叅將唐耀光禀見叩謝准補太平叅將遊擊蘇長慶禀見衢左遊擊陸嗣愷禀到叩見八旗恊領四營都守省提塘蔡杭嚴衞韋俱禀安石浦營世職張承恩禀到候考騐期滿杭府陳候補府許星箕常安王嶔葉百川程雲俶楊道洽俱禀見沈庚垚禀見劉宗標袁學彬杭同知孟東防廳高中防廳胡西防廳趙硤口同知張俱禀安候補同知齊憬琛禀知藩司委復催泰順南米差運副蔡德培禀見通判葉元芳禀安仁和縣伍錢塘縣朱俱禀見正任錢塘縣署鎭海縣束允泰專丁來省禀奉糧道飭知上年下忙漕項全完蒙准記大功一次叩謝卽用縣左宜之禀知臯司委正審差叩見候補縣陳海仁由長興差次專丁來省禀奉飭知順直賑捐案内蒙保歸同知後加知府銜叩謝蔣汝翼由京引見回省禀到並銷京餉差程贊清葉承鈵縣丞倪瑞呈王德勳袁玉煊杭府學陸陳仁和壆葉錢塘學葉袁五監院各首領佐貳候補文武各官俱禀安叩賀候補縣丞王龍章禀知交卸瑞安縣丞回省禀到范傳心由京騐看來省禀到巡檢劉福貽禀知臯司委瓶窰保甲差 
 
 

Page 4

 
 
[放告届期]  
　　上海縣黄愛棠大令接篆後考試代書取錄龔愼勤等四名己列前報兹悉大令業己懸牌定於今日放告 
[地甲叩奠]  
　　前署上海縣袁海觀大令因丁外艱交卸篆務己列前報前日本邑城廂内外地甲共十六名恭送吊禮各地甲又於昨日赴縣署叩奠 
[淫惡性成]  
　　女子石秀貞性本輕薄前因與廣東人陳某同上臺基爲陳之姘婦馬王氏所知扭入法捕房解送公堂訊知兩下均屬無恥之尤各子懲責交保釋放其詳己列前報及石秀貞釋出後依然不改前非前數夜蓮漏三商又在打狗橋相近道路虽勾引狎客被巡街捕所見以其違章拖入大自鳴鐘捕房管押一宵從寛釋放翌晚石秀貞又在鄭家木橋畔與一男子調弄風情適有某甲在旁冷視以惡語刺之石秀貞不聞則己一聞便覺怒從心上起惡向瞻邊生扭住甲之髮辫伸手　　頰口呼救命適巡捕至將男女一併拘押昨晨經捕頭訊明石秀貞犯案纍纍著卽管押候解公堂請究甲准交保届期自行投案質訊 
[溜繮肇禍]  
　　昨日午刻有溜韁馬車從英大馬路飛向西去沿途撞倒一男一女隨由巡捕飛步追赶後不知所終 
[泥中曳尾]  
　　寍波人阿生向在輪船上營生素性輕薄好作狎邪游登徒子之流亞也春間與法界德善里王茂生之妻私識夜去明來非伊朝夕久之茂生亦有所聞然欲得夜合資以供日用遂將一頂緑頭巾甘心戴上阿生雖揮金如土無如傭資所入爲數不多不待督亢圖窮而匕首己見矣阿生之妻因藁砧有外遇開門七件事不能支持遂至茂生家尋見丈夫欲取杖頭錢爲炊黍計茂生恐失却大主顧卽與其妻上前拒敵阿生妻以主客不敵披靡而遁茂生窮追不己至其家中左右鄰聞聲齊出問知原委代抱不平將茂生夫婦逐回茂生尚不甘心邀同無賴數人向阿生之妻理論當有魯仲連其人出爲解勸令阿生備香燭酒筵送到茂生家泥首服禮茂生卽與諸無賴開筵暢飲行令猜拳若甚得意者叔寳無心肝乃至是耶 
[淞濱漫錄]  
　　本邑人某甲向在南市駕駛渡船載客藉博青蚨一日有某乙趁舟過浦登岸時檢點所帶洋銀己失數元欲向原舟尋覓而甲舟己開往他處祗得喪氣回家至前日乙來滬邀同友人向甲理論甲一味倔强同至茶肆中喫講茶初則舌劍唇槍繼竟棄文用武旋有酒行夥某丙出爲調處令甲賠洋數元始寢其事○捕役某甲前日在路拘獲小竊某乙向之盤詰言語支吾遂將乙帶回寓所意欲盤問所竊者爲誰家之物甲適有他事卽用鐵練將乙鎖住不料乙乘人他出將練扭斷越窓而遁迨甲回來則階下囚己失所在四處尋緝己杳如黄鶴矣○新北門外沿城脚直東新開河橋對面係在租界之外前晚有甲乙二小工突至該處小飯店修五臟神殿迨飽餐畢共計錢一百數十文甲乙不給分文揚長而出堂倌奔至門外謂將軍己不負此腹酒飯資須要償也甲乙非但不付反掌堂倌之頰旁觀代抱不平將甲乙扭住以老拳從事左在店鋪恐釀事端立時閉門旋經地甲聞信前來竭力彈壓衆始各鳥獸散 
[英界公堂紀事]  
　　鄉人沈春桂等在浦東某處販運私鹽行至浦灘雇張永生駁船渡浦求售有蔴雀三板船户某甲見之爭欲攬載不遂其欲藉故圖訛糾黨登其船船小人多幾致覆溺止在喧譁之際適一百二十五及一百六十八號兩華捕聞聲而至甲黨急飛步奔逃捕遂將沈張及姚沛吾姚瑞昌陳金全王阿四楊月琴蔡松林張道生等拿住並將船兩艘曁私鹽十二包帶至新關交兌及沈張至捕房捕頭問悉前情卽令移送公廨蔡太守以案關販賣私鹽起釁飭押候備文移送上海縣訊究船及私鹽暫交船埠看管○楊琴山扭張寳卿至公堂訴稱小的有骨董若干倩張出售己經作價向索圖吞請卽究追感恩無旣蔡太守提張訊詰張堅不承認遂飭交人保出候查明實在情由覆訊核辦 
[法捕房瑣事]  
　　車夫某甲於前晚在法界洋涇浜畔向西酒店内辱駡當被巡捕所見拘入捕房管押○帶鈎橋畔擺碗攤之山東人董某前日與同業人某乙因爭奪攤基起釁遂致打架適巡街捕至將二人拘入捕房管押○福建人戴阿德屢次犯竊破案後遁回原籍己有數次祗以賊星照命仍不肯痛改前非前日又在太古洋行北京輪船行竊搭客物件爲船上人所見人贓並獲加以束縳並不送捕爲法捕房包探查知禀請葛同轉持片前往向買辦索人歸案究辦買辦答以戴阿德一再犯竊害人不淺若不從嚴懲辦不足以儆將來故欲帶往寍波請官加等治罪耳○舟子某丙因客人囑運海帶菜竊取一包上岸求售被管碼頭人所見將人貨扣住送入捕房昨經捕頭訊拘丙供稱包裝客貨係論件數此一件係客人錯點餘剩者並非犯竊捕頭以舟子不應將客貨私售著押候送案請究 
[更正清單]  
　　六月十四日所登清單内五月二十二日内有江西牙釐總局帳房募共來十四户合規元二十八兩九錢六分四厘原稿内脫去雪虜子緑　精舍五户各銀二兩月隂浣碧樓九三八平銀二兩全眞女史二十九字故數目不符今來信問及用特重請貴館更正以符前數上海北市絲業會館籌賑公所施善昌謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[助賑彚登]  
　　謹啓者敝堂昨接奉杭州顧晴記大善士樂助永定河賑捐洋五十元今又奉到朱粹甫大善　以永定河爲其令弟舊冶親親仁民關愛彌摯代完夙願樂助洋五十元先後祗領感佩交深永定河决口數百里地方一片汪洋流離蕩析受災倍深於飢饉望賑更切於雲霓惟願仁人君子速施救命之錢定看百福千祥永集德門之慶謹登報牘　切慈雲[  上海六馬路仁濟善堂籌賑公所施善昌等謹誌]  
[湯餅筵資移賑]  
　　薄滋味定心氣月令嘗詳言之可見夏日炎炎飯食有所不節鮮不涉於欠伸者衞生之道所宜亟講而鼎鑊餘生亦沾恩於開網焉萬壎伯先生藉隸安徽寓居滬上爲日己久近得簉室弄璋之喜承親友貺儀理合開筵欵洽因思山東小清河以工代賑需拯孔亟將宴咨洋三十元移入賑項承沈海翁惠莅交到文褓增輝歡臚正室心臧愛物美出兩全矣[  上海北市絲業會館籌賑公所施善昌謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年閏六月十五日京報全錄]  
　　宫門抄○發抄硃批四道○東撫福奏查明副將保案請改爲叅將補用片○又　奏委署道員片○滇撫譚奏揀員請補知州摺○豫撫裕奏查明光緒十七年丁耗錢糧奏銷案内未完一分以上各官摺○又　奏委解銀兩起程日期片○閏六月十五日理藩院鑾儀衞光祿寺正藍旗值日無引見○椿壽假滿請安○慶王續假五日○恩公續假十日○希隆阿請假五日○吏部呈進秋季搢紳○召見軍機廖壽恒崇禮○發抄福潤奏儘先令楊建烈補商河令奉硃批吏部議奏欽此○又候補牧張芳標期滿甄别奉　硃批吏部知道欽此○又請將捐賑棉衣之安徽己故候選道李鳳章賞給一品封典奉硃批著照所請吏部知道欽此○又請將夫故吞金殉節之故道曹秉哲之妻烈婦梁氏旌表奉硃批著照所請禮部知道欽此　○○福潤片　再總兵銜山東撫標候補副將張文彩湖北黄陂縣人由武童投人楚軍歴保至藍翎儘先干總於同治四年改投霆軍調赴廣東剿辦大股髮逆克復嘉應水灣等處出力禀經前浙江提督臣鮑超批准彚保免補守備以都司儘先補用並換花翎未接行知凱撤回籍六年改投山東振軍剿辦直隸梟匪並防守黄運兩河出力經前撫臣丁寳楨奏保七年七月十一日奉　上諭都司張文彩著以遊擊儘先補用並賞加叅將銜欽此又因直東兩省肅清案内復經丁寳楨奏保免補遊擊以叅將儘先補用並加副將銜是年十一月二十八日奉旨允准九年調赴甘肅帶領西征二起馬隊親兵蕩平金積堡賊巢寗靈各處肅清及剿回土各匪迭獲勝仗出力經前陜甘總督臣左宗棠奏保十年十月初三日奉上諭花翎副將銜張文彩著以副將儘先補用欽此旋檄調回東光緒元年候築荷澤縣賈莊堵口並防汛安瀾出力又經丁寳楨奏保二年二月二十五日奉上諭儘先副將張文彩著以副將留東補用並賞加總兵銜欽此十五年西紙坊漫口合龍出力經前撫臣張曜奏保十二月十六日奉上諭補用副將張文彩著加總兵銜欽此嗣到標咨送履歴經兵部核覆檢查該員免補守備以都司儘先補用並換花翎一案部中並未收辦究於何案内保奬又免補遊擊以叅將儘先補用並加副將銜一案原保係張元彩是否其人因何舛錯均令查明聲覆核辦行經張曜飭據該員以查得免補守備以都司儘先補用並換花翎一案部中旣未收辦自係保奬時該員業己回籍漏未開列援引近年竊疆歴辦成案以續奬加級紀錄挨級遞抵至免補遊擊以叅將儘先補用並加副將銜一案原保名字實係張文彩並非張元彩委係當時繕寫錯誤禀經奴才咨准部覆該員原保名字錯誤係屬奏案未便據咨更正新疆省奏請更正武職坐銜訛錯皆係以官階請抵官階並無加級升銜遞抵實階者所請應毋庸議等因奴才查該員張文彩己保至總兵銜儘先副將今因漏保守備都司兩層按級遞抵應改爲遊擊儘先補用惟該員前於賈莊堵口案内保加總兵銜後因西紙坊合龍出力又保加總兵銜係屬保奬重複合無仰懇天恩俯念該員張文彩出師數省歴著戰功且從事河防備嘗辛苦准銷去副將一層改爲叅將留東儘先補用仍留花翎總兵銜勅部註册並將原保張文彩誤寫張元彩一併更正出自鴻慈除咨部外理合附片具陳伏乞聖鑒訓示謹奏奉硃批著照所請兵部知道欽此○○福潤片再准吏部咨光緒十八年五月二十八日奉　上諭直隸津海關道著盛宣懷調補劉含芳著調補山東登萊青道所遺甘肅安肅道員缺著何福堃補授欽此欽遵知照前來奴才查劉含芳到東尚需時日所有登萊青道篆務自應委員先行接署以便盛宣懷交卸前赴調任兹查候補道李正榮樸誠穏練辦事精詳堪委署理除檄飭遵照外謹附片陳明伏乞聖鑒謹奏奉硃批吏部知道欽此○○頭品頂戴雲南巡撫臣譚鈞培跪奏爲揀員請補選缺知州恭摺仰祈聖鑒事竊查姚州知州曾楫於光緒十八年三月十八日在任聞訃丁生父憂當經具題開缺聲明所遺姚州知州照章係第一留補選缺滇省現有應補人員應請扣留外補照例以該員聞訃丁憂本日作爲開缺日期歸於三月底截缺三月分選缺知州僅祗此缺毋庸掣簽並將截缺日期詳咨在案查奏定章程内開道府以至未入流輪補班次先用鄭工新班遇缺先二人海防新班先一人如無人鄭工新班遇缺先人員抵補至第四缺海防卽與海防先分班輪用一人第一輪用海防卽人員第二輪用海防先人員海防先無人用海防卽人員海防卽無人用舊例銀捐遇缺先人員無人用舊例銀捐遇缺人員再無人過班卽接用各項輪用班次一人以五缺爲一週又定例道府同知直隸州知州通判知州如係奉旨命往或督撫題明留於該省候補者無論應題應調應選之缺令該督撫酌量才具擇其人地相宜者悉准先儘補用丁憂叅革終養廻避撤回改教降調等項所遺選缺應將候補班前與候補正班酌量補用又知州遇應用候補時先儘科甲出身人員如科甲出身人員不合例或人地不宜應令詳細聲明方准以各項出身候補人員請補又定章凡保候補班名目有前補字樣者歸候補班前儘先補用無前補字樣者歸候補班補用又曾經引見分發到省之官保舉升階仍留原省補用准俟補缺後再行引見各等語查知州丁憂一項上次馬龍州缺請以候補正班知州吳雲升請補次出羅平州缺應以候補正班知州董堃請補均經部覆准在案今姚州一缺現無鄭工新班遇缺先海防先海防卽舊例銀捐遇缺先舊例銀捐遇缺及奉旨命往人員應酌補候補班前與候補正班人員候補班内亦無科甲出身人員查有軍功候補班前補用知州蔡之模年五十四歳四川遂寍縣人由己滿吏考取未入流遵例報捐巡檢指發雲南試用並免驗看同治八年到滇歴署定逺縣典史鎭南吏目因克復鎭南等處出力保奏同治十年九月十七日奉上諭看免補本班以府經歴縣丞儘先補用欽此又於克復騰越廳城案内出力保奏十二年閏六月初十日奉上諭着免補本班以州判儘先補用並加知州銜欽此又於克復大理等處在事出力保奏十三年正月十八日奉上諭着俟補缺後以知州升用先換頂戴欽此委署雲南府經歴於克復騰越剿除烏索寨餘匪在事出力保奏光緒元年十一月初五日奉上諭著賞戴藍翎欽此調署𥔲嘉州判委辦騰越邊防剿捕蠻夷士教各匪擒斬要逆案内出力保奏六年七月初十日奉上諭着以知縣補用欽此九年九月初十日經欽派王大臣騐放堪以照例發往十一月覆奏奉旨依議欽此領照起程十年二月初一日到省委署順寍縣知縣鎭南劍川等州知州於剿辦猓黑積匪攻奪堅壘擒斬首要案内出力保奏請免補知縣以知州仍留原省前先補用俟補缺後再行送部引見十六年二月十四日奉硃批着照所請奬叙該部知道欽此並經部議准具奏奉旨依議欽此欽遵行知試用期滿甄别以知州留省前先補用經部咨覆應以光緒十六年三月十三日作爲到省日期歸於候補班前補用各在案臣查該員年力富强辦事穏練歴署各任並無叅罰案件以之請補姚州知州實屬人地相宜洵堪勝任與例亦符據布政使史念祖按察使岑毓寳會詳請奏前來合無仰懇天恩俯准以軍功候補班前補用知州蔡之模補授姚州知州俟部覆准再行給咨送部引見除咨吏部查照外所有揀員請補選缺知州緣由謹會同雲貴總督臣王文韶恭摺具陳伏乞皇上聖鑒勅部核覆施行謹奏奉硃批吏部議奏欽此○○河南巡撫奴才裕寛跪奏爲查明光緒十七年丁耗錢糧奏銷案内未完一分以上各官職名開單具陳恭摺仰祈聖鑒事竊准户部咨嗣後錢糧奏銷各依定限令該督撫一面具題一面將未完一分以上各員職名開具簡明清單專摺奏報由部核定處分先行覆奏仍於題本内將業經具奏各員聲明備核等因歴經遵辦在案兹據布政使廖壽豐將豫省光緒十七年丁耗錢糧遵照定例一律核造齊全先將奏銷案内未完丁耗一分以上督徵經徵各職名查明開單詳請奏咨前來奴才覆核無異敬繕清單恭呈御鑒除咨部外相應專摺具陳伏乞皇上聖鑒勅部核議施行謹奏奉硃批户部議奏單二件併發欽此○○裕寛片再豫省應解光緒十七年分漕糧折價銀兩前己先後委解過頭二批銀十萬兩業經奏報在案兹據布政使廖壽豐糧儲道王維翰又於各州縣解到光緒十七年漕折内湊集三批銀五萬兩定於六月十七日委員管解起程赴部交納詳請奏咨前來奴才覆核無異除分咨外相應附片陳明伏乞聖鑒謹奏奉硃批户部知道欽此 
 
