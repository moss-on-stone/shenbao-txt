# 1888 - 322 - 4905606

 

Page 1

 
 
[順天江南浙江江西廣東福建闈墨出售] [  申報館主人啓]  
　　每當大比之年闈墨一出海内皆以先覩爲快盖以風氣所在有志者皆須簡緣　摩也特是原本旣不易得而坊間翻刻又皆魯魚亥豕訛　良多本舘特用新鑄鉛字印成逐加圈點印釘工雅讐校精詳冠以監臨以下諸員姓名爵里及題名全錄較之麻沙本實有天壤之殊焉每本售洋七分正本埠歸申報舘帳房及申昌書畫室發售各外埠則概歸申昌經理此佈 
[點石齋售書啓略]  
　　矣策通簒○是書蒐羅宏富取用不窮購此應試可咄嗟辦然門徑非由素熟臨事猶易張皇預置案頭隨翻隨讀則臨用之獲益更多而人勞我逸經今定碼洋册五元○大題觀海初二集○實文三萬六千篇本届各省鄉試題十得八九謂予不信可覆按也今定碼洋廿五元○五經文準○宣文一萬五千首其中向無陳作而特搆者不下萬首新頴美備無踰於此碼洋八元○五鳳樓試帖○得詩一萬二千首塵襲土飯概不　入碼洋二元○御纂七經先印五經○直行宋字精校精印碼洋八元○廣治平略○采輯史事有體有用洵經世必讀之書碼洋一元其除種類繁多不能　載本埠外埠俱有分鋪士商就近購取可也此佈 
[論虐丐]  
　　天地間苟無富無貧無貴無賤人人鮮衣美食席豐履厚有饒足之樂無窮乏之憂豈非世人所大願歟然而其勢不能也莊周列禦宼之徒創爲齊物一死生之説以自外於聖人之道立異以鳴高而不知聖人豫有以揆　説之不可行而唾棄之矣自生民以來諸子百家著書立説伐異而黨同矜奇而炫異其所持御世治民以及持身接物之論無慮數千百萬言而惟孔子之道得其中孔子者辨貴賤之等明貧富之差者也天不能有春而無秋地不能有肥而無瘠人不能有富貴而無貧賤於是乎有君臣父子而貴賤判矣有農工商賈而貧富形矣貴以役賤賤以承貴富以使貧貧以事富有君子以治野人有野人以養君子上以仁其下下以忠其上父父子子夫夫婦婦養老而慈幼食力而助弱務使之各安其分無失其所而後已是故孔子無黔突墨子無煖席棲皇奔走終其身不得安逸豈眞不憚煩勞哉凡以爲斯民耳孟子告齊王曰老而無妻曰𩻴老而無夫曰寡老而無子曰獨幼而無父曰孤此四者天下之窮民而無告者文王發政施仁必先斯四者蓋聖賢之視民如彼其重而待民如彼其仁也然則當今之世顚連困苦窮乏而無言者孰有甚於乞丐者哉飢無以爲食寒無以爲衣誰非人子誰無父母有見之而不惻然者必非人情顧或者曰天壤如此其大百工技藝如此其多何事不可爲何業不可就不能自立至於流落爲乞丐又何足憐恤余曰不然夫獸窮則觸鳥窮則啄人窮則詐世有衣食足以自給猶舍之而爲盜賊者矣獨丐絶無所依而惟沿門求食以餬其口雖飢寒交迫仍不以易其心其與夫能自立者固不相及矣然以視世之衣食足以自給而甘冒不韙以自蹈於不測之地者其賢不肖又何如也今夫父母之於子也遇有大過則加以鞭撻怒駡而惟恐不足苟其無甚不肖則未有不哀之憐之者經日子庶民康誥曰如保赤子上之於下不啻父母之於子也奈何可哀可憐者而反從而虐之乎昨接爲民請命人來書云前觀吾鄉李紳請禁捉丐當差禀牘奉各憲疉次飭禁事成鐵案無如衙役罡頭朦蔽漁利仍前捉丐拉縴嘗聽巿人傳説雨雪飢寒乞丐被擾之慘聞者酸心旣奉大憲定章不准妄拉乞丐凡遇大差船隻過境由縣價僱縴夫每名每里給錢二文以揚州而論南北河道似宜請縣按河道程途南至瓜州江口計若干里照章每名給夫價錢若干文北至高郵交替計若干里每名給夫價錢若干文明白開列告示勒石城市通衢俾衆周知倘再有差役捉拉乞丐應差許卽鳴冤庶可實濟此外沿河如高郵寳應淮安清江各處均應一律請官勒示此風或可禁絶又將李紳禀稿鈔出寄來今并錄於此稿曰竊前因揚州街坊罡頭尋捉乞丐花子無論老幼殘疾用繩穿拴髮辮成陣拘往河干稱爲過境差船拉縴罡頭虎勢狼威鞭撻就道花子含冤號泣雨雪飢寒赤足奔馳甚有因之路斃情實可憐世間窮極小民苦至乞丐衣食不充何堪再遭擾累比聞沿河一帶多有此種惡習窮民無告沉冤莫白卑職目擊慘狀不忍緘默適值因公回浦面禀前漕憲黎行文嚴禁並蒙前督憲劉出示通飭嗣後遇有官差船隻過境及本官公出均應由地方官隨時雇夫按名給價分别道途遠近酌定數目詳明勒石河干永禁私拉乞丐人等拖縴等因節奉藩臬二憲曁揚州府憲飭禁有案光緒八年經江都縣詳明示諭凡差船過境雇用縴夫每名按五十里給發夫價錢一百文奉准作爲定價計里籌給是每名每里給錢二文遇差給價雇夫不准該役等中途尅扣亦不准在外硬拉乞丐應差當由縣勒石徐凝門外接官廳前近年以來聞縣中遇有大差船隻過境均由辦差門丁請官照章發價派役雇夫應縴不容尅扣旁擾久定在案惟是揚城地面遼闊罡頭良莠不齊昨聞路人傳説又有捉丐拉縴凍斃在途情事自係不肖之役朦官弊混圖吞夫價實屬惡孽不悔用特陳明前案仰祈鑒核慈施可否移會揚州府憲頒示通禁或檄城廂保甲各叚委員平日周密巡察遇有捉丐當差之人卽行送縣究辦並飭縣嚴諭經司丁役層遞約束仍出示發交善堂紳董勒石城内通衢市口以垂永禁務使狼狽罡頭狡猾各役無計弊朦庶街坊乞丐之窮苦小民得以永遠脱累普沾恩德于無旣矣嗟乎痛陳隠弊至再至三若李紳者可謂仁人之用心矣夫自古無不弊之法制立法之初斟酌盡善無毫髮遺憾及其繼也未有不因循怠惰而良法美意因之不彰者然則如之何曰莫若守法捉丐當差一案至於按名給價勒石通衢法至良意至美矣乃積久玩生復萌故態是果誰之咎哉揆以正本清源春秋責備賢者之義恐有司者不得辭其責也君子食粟衣帛尙憫農夫胼胝之苦而念織女紡績之勞矧其顚連困苦有不堪寓目者乎禹思天下有溺者由已溺之稷思天下有飢者由已飢之伊尹思匹夫匹婦有不被堯舜之澤者若已推而納諸溝中書曰子臨兆民凛乎若朽索之馭六馬又曰民惟邦本古之君臣自朝至於日中昃不遑暇食惴惴焉惟恐一物之失所嗚呼何其至也貧苦如乞丐獨非中朝之赤子乎哉旣無以使之不失其所又從而加虐焉而不之禁是誠何心哉吾故曰有司者不得辭其責也詩曰宜民宜人受祿於天言人民和則天心悦而降之福然則小民之號呼怨恫咨嗟太息無罪無辜疾病死喪具有不傷天地之和召水旱之災者哉是執政者之憂也吾願無位者以李紳爲心有位者以守法爲重禁之以嚴持之以恆庶幾其有瘳乎 
 
 

Page 2

 
 
[臺人罷市]  
　　香港西字報載有臺灣西人本月十一日來信云臺灣府近日民心未靖實以厘金一事而起初九日有挑龍眼一担而過者爲卡上巡丁所攔指爲漏捐索取厘金挑龍眼者不服爭論之下各店鋪中人咸出詢得其故皆指斥該巡丁不是俄而人聚愈衆局員出爲彈壓手持利刃遽戳傷一人之面勢更洶洶局員一面報知大憲派文武員帶兵彈壓兵丁突然放槍斃兩人傷一人其傷者當經舁送牧師所開醫院療治而衆情益忿衆官見勢不佳潛各逃避衆人將官所乘之輿納死者於中舁至西門各店遂閉門罷市至晚集衆公議請爲首數人至道署請免厘金道憲答以不能擅專衆更不服相約閉門有兩店私開旋爲衆人毆搶至十一日道憲出示諭令開店謂傷斃人之兵丁當予懲辦惟厘金則不能邀免刻下衆情尙紛紜不定倘不早爲設法恐釀大禍也西信所言如此姑照錄之以觀其後 
[政躬弗豫]  
　　合肥相國政躬弗豫具摺乞假二十天據醫家云須靜攝幾時始能痊可想吉人天相當可早占勿藥之爻也 
[遼左近聞]  
　　牛庄來信云大德豐内同德棧某客租一夾板船由琿春裝海帶絲至年庄日前甫進口門徒被輪船撞壞約計所失共值二千餘金閲日將壞船拍賣得　二千兩由各杉板合股買去查輪船不知何名係往廣東者不知日後能否賠償也○寍商義和號有船名捷利者於九月下旬裝油餅等貨回南一帆風順駛至烟臺附近皇城島驀遇暴風飛揚跋扈海波壁立動魄驚心舟子慌亂異常以致舵錨損失無奈傍岸卸載以便修船號客接得電音卽具禀道轅請撥湄雲兵輪駛往察看或將捷利船帶回營口道憲批示兵輪現備守凍不能前往當據清移咨東海關道就近察看辦理可也○近有趙捕廉濬源廉司馬極元具禀道園稱三江咸安堂旅櫬由輪船載歸定價减半現山東帮旅櫬亦欲懇恩援案辦理道憲批示候移咨東海關道核奪 
[接錄小海塲公收章程]  
　　淮南總局泰州分司知廳爲詳請示遵事竊照丁溪塲小海各垣商情疲乏無力開收請設公局招商開辦一案經卑職桂禀奉憲台札飭卑職鍾等會同妥議禀辦當以欲招新商必先輕本卽經札飭丁溪塲員將如何減輕商本如何汰除浮費詳細妥議具復并禀蒙札委卑職華會同赶緊招商開辦以顧額産等因遵查小海各垣停收者多必須廣爲招徠以保全局復經諭飭公正塲商尹漢台劉硯農帮同招集股分議章禀辦各在案兹據署丁溪塲大使葉懷善督同尹劉二商議章開摺禀復到局據此卑職等公同商酌查核所議章程内如重鹽另籌按股分利兩條或與向章未符碍難概行援請或關衆商公股應令自行籌商除批飭毋庸置議外其餘各條似尙周妥可否俯如所請以便飭令赶緊開收俾顧秋産之處理合將該塲督商公議章程照錄清摺具文轉詳仰祈憲台鑒核迅賜批示祗遵深爲公便爲此備由呈乞照詳施行計呈清摺一扣謹將丁溪場葉大使督商公議章程十條恭呈憲鑒計開一招股須减輕資本也塲垣桶租擬量予核减每桶給九七大錢陸十文計桶付租不准預借以及暫挪等事違則指禀重究一公收須按産集資也查附塲小海每年額産計十二萬九千桶有奇近年産數較多非廣爲集股不足濟收除袁祥記等垣或招有附商或自行配運毋庸更議外所有停收之和復興洪義成江恒盛包同利等垣通年出産亦百四五十股不克舉辦兹擬每股三千串分三次繳欵本年秋間繳一次次年二七兩月各繳一次毋任逾延設有半途不願入股者准其自行招替否則俟鹽售楚退本無利以杜退縮一裁減浮費以廣招徠也除經規費以及包繩簽蓆店用等項自應照給毋庸議減外其餘羽項　欵以及善舉抽風酬應禀准裁革仍有必須開支勢不能裁之欵應俟察酌計議現值招商之始無論何項浮費擬請一律革除俾入股者稍有把握一收本給照以昭信實也凡集股公收願入股者照章先赴小海公收局禀請存記一面將按限所繳之欵交由承辦商人彚報加用總局鈐記掣發收照另加經收商人圖記轉給收執將來售出回課集有萬串先期分别知照按股陸續退還憑照批付俾有稽考一收鹽期分宜定限制也近因塲情疲困佔擱需時甚至期滿仍須顧收以致塲務視爲畏途兹擬公收由本年戊子秋産起至已丑年終止明白曉示期滿之後或由場官或由垣主另招接替不得勒掯以示衆信一集股承辦須有專責也現值收多銷少由收至售凡有本利非六七年之久不克全清所有按年收支一切帳目應由經辦之商會同委員公同查核年終截清總帳各錄一本存記并將收支總目分别開單轉送各股備查俟鹽售楚照帳通盤結算以免參差揚場延友經理各事以及查有透用等情均歸承辦商人承認至收存在堆應加意照管設遇淮黄下注除保護外倘有盈虧各股照攤毋得推諉一集股自應籌足也設股本不敷未便中止似應禀請酌借官欵以資接濟設所領之款仍不敷收未便再向各股籌集應由經辦之商公同會借照市認息倘産數不旺所餘股本已收則退未收則止總以收數多寡按引結算以歸劃一所有收支利欵應憑錢店往來經摺查考一鹽數應照旬報也由承辦商人以公收局出名按旬報場由塲轉報至公收堆地應由塲廉督令堆儲以期有備無患一重鹽需欵須另籌俻也查重運經費包繩水脚上棧等欵每引約需錢二千餘文擬將停歇之商減半給發重照提給通塲公收之商匀派似與勸懲之中以示體恤之意抑或仿照東何加泒之案提重藉以轉輸一按股分利以示大公也將來鹽數售清悉照各股資本按年一分提利如有盈餘若干再照十二股公攤以十成歸各股公派餘給承辦人等酬勞以昭平允 
[斬犯詳述]  
　　閩垣於十六日奉到部文卽將斬犯吳保泰處决按保泰係現任海潭鎭吳軍門奇勳之長子現任城守協梁協戎廷華之快壻也年甫三十餘軍門晉京引見時代理海潭鎭蔡鎭軍國喜懸弧令辰在署稱觴賓客甚多保泰亦與焉有辦理平潭厘金局新班府經廳張君文瀾與保泰素相友善保泰性狂躁好上人飲酒時屢欲與張拇戰張拂之保泰忿忿不平卽進内持手鎗當面開放始放一彈向某跟丁頭角飛過張猶以爲恫嚇欲向前攔阻保泰連放兩彈一彈從肩上墜落胸中立時倒地斃命張兄弟三人皆在閩候補一重颺官同知一重瀛官鹺尹聞報卽赴地方衙門控告保泰押解到省訊實後據情上詳立將保泰所捐通判奏革刑訊定讞歸入秋審收禁府司獄中保泰之妾以賢淑稱平時見保泰作事鹵莽屢向諫阻保泰弗能攺也及保泰繫獄其妻惟持齋誦經爲夫懴悔保泰在監猶沉湎於酒其妾申江歌妓也正在青春每月到監數次盡醉始别保泰輕財帛獄中諸犯奉事惟謹及正法後其妻與妾號哭而來見者爲之惻然午後始備棺成殮 
[委署塲缺]  
　　兩淮通屬豐利塲高也愚鹺尹元錫歴任以來所有該塲鹽課正雜錢糧皆能逐年清繳上游深加奬許前於大計案内保荐卓異以知縣在任候升兹鹺尹接奉部文知已選授黔省某縣遂一面料理交代一面詳請開缺委員署理福都轉刻已照章檄委候補經歴張小泉鹺尹學醴前往接署聞月内卽可履任云 
[吊到贓物]  
　　昨報列法包探在江永輪船拘到竊賊董雲卿李老五兩人並烟妓一人當經盤問據供竊得乾發源皮貨店馬褂統子一件質在英馬路全信店得錢五千六百文乾泰祥皮褂統一件質在源來店得洋七元天縀棉馬褂一件亦質在源來店得錢四千四百文九章綢莊二藍縐一叚三丈四尺質在匯源店得錢七千八百文升和綢店竹靑摹本縀十兩素綢各一段質在德錩廣店得錢十四千七百六十文法包探等分投前往將各贓吊到并知照各失主於昨日到案包探將兩人之皮箱一大隻小皮帳箱一隻鞋籃兩隻一切物件并所弔之贓及花烟館中木鐘一架一併解案經王司馬研詰董李兩人均各供認又據法包探禀稱當拘時二賊有小皮袋一個其中均是當票遞與烟妓被妓丢脱又據義昌衣店稱伊來買套褲時被竊藍縐棉袍一件卽現在李身上所穿者司馬着將董李二人身上所穿漳絨褂藍縐袍均脱下義昌之衣卽爲給還司馬謂各失主曰伊來買物時在日間櫃上多人均非瞽目何致被竊自不小心亦難辭咎着各出一半當本　錢領物各質店收押贓物咎 [ 
 
 

Page 3

 
 
有應得認虧當本一半着將各物一併暫存捕房董李及妓女三人分别管押候訊 
[遵斷罰鍰]  
　　前報列楊錦之偷竊衣服物件質押各店將票存留由王司馬斷令各押店認罰一案昨經祺昌公裕鴻興來源厚興等五户統計當本洋一百零一元有零照罰三倍將洋三百零四元如數繳案聯名具到切結王司馬謂五人曰楊錦之前來質押本難疑其爲竊賊惟爾等不應將票存留嗣後諒必不敢再蹈故轍須於結上載明五人旋亦遵照司馬又謂如有人衣服襤褸將貴重之物來當卽不應收押五人唯唯求將各票給還司馬允之當堂分給五人令其退去又詰德昌押店吳嘉福爾將如何吳初稱爲數太大求爲末减後稱容明日繳案司馬着將吳帶回捕房押繳旋據某家丁呈函一封并英洋十元卽開封船失主託營轉遞者請爲領贓洋乃酬謝包探者王司馬着該家丁於今日至捕房領贓其洋當堂賞給包探 
[上海縣署瑣案]  
　　韓璋控唐念時欠銀一案飭訊各情節登前報前日裴邑尊升堂覆訊先由韓伸訴前情及訊之唐唐稱向韓索取積欠房租非但不還反被揑控乞恩明察俾雪冤誣邑尊謂韓控欠無憑例應反坐今姑稍從寛宥着唐酌給爾遷居之費可也乃令將韓暫行還押須俟讓還房屋始得釋歸○前日丐頭陳阿六禀稱蔡慶正法後其妻陳氏向小的奪收規費叩求訊究至晚邑尊飭提研訊陳稱蔡旣伏法各鄉鎭規費皆由小的經收不料陳氏恃强奪取情不能甘陳氏稱丈夫已死小婦人不能度日是以向各鄉鎭收取常規突有陳阿六壩阻不容叩求究辦邑尊謂蔡黨均須嚴辦爾胆敢來案胡閙耶今姑從寛着一併叱退○私販銅洋人犯張正卿毛靑福經裴邑尊訊責荷枷節詳前報前日毛之母舅單芝南投案保毛出外張毛亦一再求恩并稱嗣後决不再販銅洋叩求恩釋邑尊准之將毛交單保去張候遞解回籍 
[英界公堂瑣案]  
　　姑蘇人蔣和尙訴稱小的僑居滬上以縫紉餬口妻子蔣王氏傭於妓院曾爲妓向朱金隆私妻阿秀之假女索取舊欠錢三百餘文朱以不應向索出頭硬霸扭妻子至烟館勒令服禮并着出洋一元小的無奈質洋交彼事後妻心不能甘報捕拘朱送案蔣王氏供與相同朱供小的係蘇州元和縣人寄女曾與妓爲葉子戯欠找錢三百餘文妓遣該氏向索以致爭閙小的爲之解勸並不詐訛巡捕禀朱卽李阿金前經犯事送案嚴懲蔡太守以朱拆梢可惡判笞白板遞解回籍不許再來滬上逗遛○永慶隆烟館主大埔人某甲訴稱前夜附近失火忙將衣物遷移與隣人劉朱氏之衣物共存一處及火滅各自携歸時被該氏取去一衣包向之理論言可清查嗣檢悉包内有衣服十八件洋鏡一具内有金銀首飾該氏交還衣包竟將洋鏡藏匿小的不與較量不料該氏反來辱駡無奈報捕拘該氏請究該氏供稱慌亂之際搬移衣物並不有心多取更無辱駡之事伊竟妄言有洋鏡在小婦人處已被搜查無蹤乞恩明察蔡太守飭將該氏交保并諭捕房再查洋鏡如果在該氏處定于重辦衣包給甲領回○陳張氏訴稱丈夫之友吳阿炳前曾二次到家前日小婦人出外時將門扃鎖被吳扭鎖而入竊去金簪金環棉袄等件及小婦人回家得知卽報捕拘吳起到金飾請爲給領吳供小的在招商局漕務處瞿大老爺當茶房已三年於兹矣前任沁芳園烟寮與該氏相識同居已久金飾卽由小的置辦與伊後該氏與小的不和故向索回現有發票呈閲該氏稱小婦人本有丈夫何嘗與伊私識金飾係小婦人將會欵洋兑取蔡太守判吳暫行管押候飭差會同包探查明實在情形覆候核辦金飾給該氏領去○邢根泉稱小的在烟館吸烟吳阿生與他人口角旋揮烟槍毆擊以致帶傷小的頭顱由捕將吳拘押一面送小的至醫院騐係微傷現已平復叩求恩斷吳供求恩寛宥以後不敢再滋事端蔡太守判吳管押三日以示薄懲○包探王阿二禀稱阿裕係毛趙氏之丈夫前因混用銅洋獲案懲辦今復將銅洋交該氏令其多方混兑經莊洪莫覷破扭交送案莊供小的在某處爲茶博士前數日該氏偕二婦來啜茗言欲將洋三元換錢爾家可有錢否小的對以有伊卽將洋交付小的正欲託人估看適有茶客言曾開錢莊頗識洋銀眞贋小的卽託伊辨認伊再三審視云是好洋小的遂照付錢文將洋轉付他人察知是銅質始悟估洋之人係彼同黨爲特四處找尋該氏昨見其要孫順生店中因混兑銅洋一元紛爭不已小的看明無錯扭交巡捕房送案銅洋三元呈求電閲孫供該氏持銅洋來兑錢與之理論突由莊大踏步前來扭該氏交捕該氏供小婦人亦不知是銅洋是以向孫兑錢至前冋茶館混用實無其事蔡太守飭將該氏發交官媒收管候飭包探查拿在逃之二婦人到案再行訊辦銅洋四元暫存捕房 
[法界公堂瑣案]  
　　魏紀元于前期具禀控英界石路口萬生槽坊主徐理堂於去年十月間借去銀二百二十兩約期本年二月間還銀一百零八兩四月間還銀一百十二兩出有期票兩張逾期已久仍置不理請爲傳追等情王司馬准詞飭法包探王榮培將范金章傳到於昨日訊理原告投案候示據該探禀稱往傳時徐不在店伊家婦女甚多實爲嘈雜范金章亦是萬生股東因將伊傳到王司馬詰之范金章據供萬生乃我與陸姓及徐理堂三人合開店中並不虧空無須借錢此銀是徐之私債况徐於萬生外另開三家新閘上萬隆新北門萬益新衙門前大生均是徐開徐今在滬有事可以問伊與我實無干涉王司馬着將范金章交保出外將徐理堂交到再核○昨日探捕等在新開河橋拘到紅黑籌賭博之南匯人蔡招福本地人俞錫榮徐春泉寗波人朱阿順無錫人馬仁甫南翔人趙阿三江北人徐阿大松江人楊少亭大塲鎭人楊華華并長凳一隻紅黑籌板一塊竹片四根内有一根中間活動要紅要黑隨意倒去又錢四百餘文俞身畔搜出放印子錢之小印連盒一個一併呈案王司馬以時已午後不及研鞫着一併帶回捕房押候今日再問○小東門外有恒房屋一事各户均將房租呈案已列昨報惟福來錩尙欠洋六十元合盛十八元李福薙頭店欠找人元昨已一律繳到王司馬着有恒收租人張金仁領去并據張稱尙有公泰一户早經避開今將伊行夥朱和尙扭案王司馬詰訊之下據朱供我生意於十月初一日歇出擋手是劉玉成此事與我不干司馬着朱和尙交保將劉玉成交案候核○王桂福於前日遞禀呈摺並聲稱父親在日山桂珠曾借洋五百元計三百元一票二百元一票在光緒六七年間所借立有借票後還過三百元尙有二百元未還今檢出摺據請爲追提王司馬准詞將山桂珠傳到於昨日訊理據山稱此事在光緒十年分早已料理清楚摺子一扣王桂福之父説已遺失出立收清據交執今檢筆據呈案王司馬將山所呈各據閲畢謂王曰此事憑據確鑿當時爾不在塲故不知底細王堅執未還司馬見據上載有中人名字因着王於下期邀王理堂到案山仍交原保於下期邀胡亦卿蔣大福等到案問話 
[上海四馬路奉災恊賑公所接到營口姚彦蓀李枝仙阮星階諸君十月十四發十六號信]  
　　克敏成忠蕃甫九齡葆三春瀾諸善長大人閣下初十日曾奉十五號公函諒邀普照初九日接誦八號惠翰藉悉一是承公允後批設法籌解等情不禁代災民色喜雖難飽奉省之饕腹暫可解遼邑之燃眉日昨來電云後批斷難墊解同人頓覺愕然失措而苦求接濟如大旱望雲方兾後猶來蘇詎意復成畫餅然南中籌款勢同弩末奈北地災况盡食草根卽將野殍堪憐已屬道殣相望矧當水涸見冰就此生計無路慘看衆災黎垂斃哀鳴務求諸君子如金剛設法現身勸募接濟若再救活萬命定然感格九霄也弟嶽松可均等於十一日牛海一律查放完竣尙稱安靜其户口總數另單附呈弟等候欵接賑遼陽此區鴻嗷徧野鵠候殊殷若不接濟民不聊生不勝急切待命之至盖州來信尙未放完想不日定可了事盛杏蓀觀察所施棉衣五千件照數收到候其電示發解何處代行散放附奉軍尹兩憲禀批各一件請台閲餘容再布敬請德安愚弟姚嶽松翁止修朱福春李拱辰阮可均仝頓首○再啓者牛海辦完盖州約有萬餘口尙未了事數約多則七千尙餘九千餘兩棉衣在外今商同湊足萬兩阮星兄本欲因號事亟擬回南弟等再有 
 
 

Page 4

 
 
三相留緣遼陽之賑急宜前去散放爲山九仞功虧一簣今議明日隨帶萬金赴遼陽盡數散完就回度該處情形原晨萬金可了亦出不得已耳然前後來示墊籌五萬之數各上憲均早深悉而後批電譯斷難籌解之説原知非易但儘數賑遼定不敷散卽近處亦多不周還望佛力婆心添解萬金抑或數千皆得諸善長仁周義溥之至意拜請惠鑒愚弟朱福春翁正修拜頓○牛莊查放户口總數單○共放出大三萬六千八百十八口每四吊計東錢十四萬七千二百七十二吊小二萬四千四百十二口每兩吊四萬八千八百八十四吊倒屋撫卹四百九十八户每户十吊四千九百八十吊掩埋屍骨廿二副屍棺廿九具每副三吊每具大吊二百四十吊助牛莊粥廠四千吊統共計放東錢廿萬零五千三百七十六吊放棉衣二千三百九十二件棉花四千八百零五觔半連給粥廠在内十月廿一日奉省恊賑公所同人謹啓 
[補誌]  
　　七月廿八清單内無名氏捐洋一元九角祗刻一元金陵沈紹生七月分捐求已及子災疾早消一元又助棉衣爲子病愈完愿一元此二户失排兹特補誌[  上海北市絲業業館籌賑公所施善昌謹誌]  
[奉題鄒君翰飛新箸游滬筆記]  
　　莫嗤風月寫繁華書畫詩詞儘足誇收盡名流歸鐵網星禽家與麴生家第二卷首列海上詩詞書畫名家如泰和館對門相士李覺菴南市酒肆主王省齋皆一代名流鯫生側足其間不禁騂顔避席矣○多謝黄鸝喚夢回夢痕潦草付塵埃如何一晌風流夢又被先生演出来第四卷大半襲子淞南夢影錄閒或點竄數字○碧落永鐫才子恨紅樓深鎖美人愁愧子壇玷稱臣久那敢雌黄信口留第三卷才人月旦一則謂予以紅樓夢女子品評海上詩人蓋蜃市樓臺照中生有也○海濵艷蹟一編存不辨杳痕與墨痕借問當年剞　氏可聞梨棗又呼冤君曾箸春江花史僞撰某君事又冒某君名作序致興文字之獄後將板片劈毁始罷去年又以中外靑樓春影圖説爲某校書所惡登告白於中報中盡情辱駡我知今箸此書必愼之又愼矣[  申左夢畹生]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江西官報]  
　　安義縣朱昌年禀辭赴任謝文彬解南字營餉往金陵黄嘉爾卸辦萬安良口卡回省府崔國榜禀知督同南昌進賢等縣下鄉勘騐水災安徽試用從九婁慶榮護解皖省阜陽縣仵作來江備質從九許繹委解匪犯首級往新喻示衆潘壽彭委查順化門候補府孫進侃卸辦湖口卡回省李嘉賓接辦善後局提調事務通判朱景岐委辦南康兼塘江卡徐福炘卸辦臨川黄江口卡回省龍燦章委解九江關餉孚京並解牙釐税銀赴九江 
[有懷松華館主巢君子餘卽用高昌寒食生原韻]  
　　八乂六法孰爲籌水部多才亦點頭山陰何桂笙先生有律句見贈　背雪風經醖邂鴛湖衣鉢溯源流子餘兄係鴛湖老人張子祥先生高弟携來墨賓堪消夏憶别黄花又送秋乍覩寒梅開嶺上一枝遥寄使君收古曁陽舜過山農建初甫作於秣陵館舍 
[上海四馬路高易公舘内籌振所陳詠南經收河南皖北奉直九月廿一至廿五日七十九次振欵清單]  
　　廿一日南通州翠兩　洋二元張景波恆記慨允氏各洋一元禮記滋記周僕記周士記佩　氏各洋半元承元氏錢八百文羅作記錢四百文共捐洋七元五角錢一千二百文伸洋一元一角○力不從心子洋十元○福州裕昌行莫藹樓翁募　多聞未書名受不論理怪責助番票十四元劉崇德堂銀五元又台票五角劉同銀五元又臺票五元李芝亭銀一元劉尙彦劉子亷李潤劉尙　各銀五角無名氏臺票五角楊殿　銀四角劉吳氏松圃各銀三角劉算記劉全吳成葉炳樂楊殿　葉華　艷氏吳成吳憲記劉明各銀二角吳全泰劉止劉文威劉玄劉月劉尙驥葉瑞吳成吳漢劉黄劉盈劉荷　殿　劉鄒劉聖天劉字劉昃劉鄞葉瑞官吳全漢吳淞劉荀劉地劉日劉宙各銀一角共捐銀十八元七角伸銀十三兩四錢一分臺票二十元伸銀十三兩五錢五分伸規元廿六兩九錢九分○仙女廟兩記勉記　記薦記各洋一元共捐洋四元○○廿二日不須留名無名氏各洋十元共洋二十元○留餘堂本洋一元○翟義生助山東洋五元○嘉興薛李氏病愈遠愿洋一元○恊同慶實號交來閩海東冲總口公捐募長白輔臣氏　山不書名蕭芸齋錢曉峰陳夢堯李耀辰各花洋一元游瑞生鄭德權姚麗川林紹皐百忍後人各花洋半元陳省初黄其友洪栢鄉余達夫各錢四百文黄恆山翁智鑑陳申同蕭　秋杜友士李義堂姚梅孫林介如堂周樹齋周翼臣周蓉孫項淞飄王可彬劉肇斌陳秋容各錢二百文共捐花洋八元五角錢四千六百文換花洋五元共捐洋十三元五角○培德堂求保平安洋三十元敦厚堂求保平安洋二十元共捐洋五十元○念三日黄朋如洋半元泰献廷三角鄧實生二角○羅店顧汝金求病愈洋十元○宜興浙鹽公棧募孫純甫洋二元杜錦元姜萬年丁泰山趙日紅王毓文各一元共捐洋七元羅　雲洋二十元羅上錕洋三元求清吉洋二元栽培山房一元共捐洋念六元贖過氏洋五元銅洋七元杭州山陰許篆雲洋二元○○廿四日龍游安成衆友洋四元無名氏洋二元○○念五日涇渭客洋一元○江西南昌縣署范　川紋銀二兩伸規元二兩一分二厘花洋一元李平波洋六元○以上統共收規元廿九兩一錢零二厘英洋一百六十二元六角本洋一元花洋十四元五角銅洋七元 
[上海四馬路文報局内恊賑公所經收賑捐十月上旬清單]  
　　初一至初十日止仙鎭五陶菴翁來愼餘堂洋三十元嚴家橋厘金局來隠民士洋二元○求回安平安氏錢四百文○本埠　　藥材行交來無民士洋二十元還愿人洋二元張偃鎭一泰典募怡樂居五元又衆友節省伙食餘洋二元西歙越國後人洋乙圓高郵武廟賑所丁鏡齋翁墓崔小鳳求恙愈二圓居易生求合家平安一圓李翁一百文本埠震大東洋　來勉力子一洋震號洋一圓○招商局總帳房交到留蔭子洋乙元○本埠餘大莊來蘇省醬　所潘仲溪翁募第三十二批成德福壽從此無疾恙願兒安康心誠求之衆敬易舉五户各洋十圓蔣　生翁手不　人各善士洋五十圓○華棧公司交妻黄敬記壽萱主人二户各洋一角○九江守約山人募　命延生居士求勉灾悔十圓悔過山人求除萬疾十洋謝簡庭翁交來臺灣卡叙梅爐坯洋三圓五菊甫吳路生二户各爐丕洋五角○崇明鹽署長笑峰翁交來無名氏求患　痊愈了願洋洋一元○仁濟和保險帳房劉浚明翁爲祈本生母病速愈洋五十元○○本旬共收英洋二百五十一元内爛板洋十元計元一百八十三兩七錢三分二釐　坯洋四元計元二兩七錢二分小洋二象計一錢四分六厘錢五百文計元三錢四分五厘○四項共合計規元一百八十六兩九錢四分三厘○連前共收規元四十二萬八千三百五十七兩二錢五分四厘○付解揚鎭早災賑洋五百元計合元三百六十六兩○連前共解規元四十二萬八千另九十四兩七錢七分一厘○實存未解規元二百六十二兩四錢八分三厘合併聲明 
[上海北市絲業會舘籌賑公所施少欽經收接錄福建來另登清單]  
　　邵武厘局黄少懷别駕捐募海少懷洋廿元謝緯臣鄧錫祺羅南橋楊塘卡四户各四元王竹均二元薛正卿無民各一元共番四十元計重庫平廿七兩三錢六分建安縣陳麗生明府捐募陳　堂廿元僧志光代方世昌十元守屈生畊遠堂各四元鄭炳堂三元空虚子葉觀復王孝友九賢堂李錦林五人各二元吉建占安太占南才占三户各一元共番五十四元計重庫平三十八兩三錢七分又募陳沈氏三十元計臺新議平廿一兩建平庫税二元李將相登仙吉苑建寗建南友下外又上東長安太五户各一元共番三十七元申庫平廿五兩胡巽安鹽尹捐募敬德堂洋六元張琴譜清和堂胡薄留餘堂柴柴少記汪云記周蕊　思濟堂石筒山房胡雙　書屋九户各二元山橋書屋王王楚香胡敏如羅永記孫酉祿尙義湖六户各一元共番三十元重庫平廿兩零五錢二分高灘關蘇月樓鹽尹募四興發洋十四元聚和豐拾元張慶雲乾豐甡大一昌三户各六元養弗堂包福昌各四元乾盛森三洋大成昌萬盛昌單春山同利昌恆春隆五户各二元李俊明高德松三美和關應求生和洪杜日春馮景星邱棟臣侂户各一元萬順甡聚成號一元共番七十二元計庫平四十九兩另三分松溪縣李蘭生明府捐洋十六元計庫平十一兩五錢九分建郡局唐聽泉鹽捐尹募唐聽泉十四元夔藩堂留十元胡次樵畊遠堂虞傳馨堂陳留和甫四元沈星聚靜安館文七始山房沈畊雲堂許虚受堂福康號恊豐號七户各二元三槐堂王江夏黄　德堂張三户各一元共番五十七元計重庫平三十六兩二錢朱養源小尹助洋四元計重庫平二兩八錢六分武平縣唐佐臣明府募唐厚德堂洋朱斌傑各洋二元李　捷堂復思堂敦福堂榮桂堂積善堂鐘璧近堂六户各一元王雅南李述庭鐘子峰五間心鐘春亭合二元共番十二元計重庫平八兩七錢一分甫田縣徐心燕明府捐洋十元計庫平七兩二錢一分福安縣王吉人明府捐募抱冬子洋十元耕心居四元侍書室壽椿堂樹萱謝三户各二元思補軒門心室蘭馨房嵩山堂至德堂松風堂春玉堂洛甫堂四和堂五福堂五安居立金齋十二户各一元共　三十二元計重庫平念三兩零二分○邵武局羅香漱鹽尹洋廿元陳留郡謝四元慶遠堂蕯連州潘氏香山楊德三香山楚軒四户各二元共番三十二元計重庫平念三兩一錢○○以上共四伯六十户番洋乙千二百八十九元計重庫平九伯十一兩折臺新議平九百三十二兩八錢六分七五合英洋一千二百四十四元○○兩共合洋二千二百十三元上年十一月十二月由源豐潤號兩次匯來八百元今八月廿四日由恊同慶號匯來一千四百十三元 
 
 
 

Page 10

 
 
   
 
 

Page 11

 
 
[光緒十四年十月十三日京報全錄]  
　　宮門抄○諭旨五道錄前○發抄硃批五道○楚督裕等奏爲循例舉辦武闈鄉試摺○鄂撫奎奏遴選鄉試房官摺○又奏恭繳繙譯鄉試題目片○楚督裕奏報查閲營伍日期摺○甘監臨譚奏鄉試完竣並調考房官摺○直督李奏揀署河工同知摺○又奏議卹副將等片○江督曾奏起復道員片○十月十三日禮部宗人府欽天監侍衛處值日無引見○紹祺崇光各謝賞朝馬恩○李鴻藻假滿請安○掌儀司奏十五日祭奉先殿澍貝勒行禮○召見軍機○發抄張之洞奏海康令李恩元留省學習奉硃批吏部知道欽此○又同知陳坤暫緩引見奉硃批着照所請吏部知道欽此○又臨高令張延赴任奉硃批吏部知道欽此○又興寗令沈春輝署博羅令奉硃批吏部知道欽此○譚鈞培奏舉人許萬才滋事革訊奉硃批着照所請該部知道欽此○○頭品頂戴湖廣總督臣裕祿頭品頂戴湖北巡撫臣奎斌跪奏爲湖北省戊子正科武闈鄉試循例舉辦恭摺具陳仰祈聖鑒事竊查武闈鄉試凡總督巡撫同省者例應以撫臣爲主考督臣爲監臨歴經遵照辦理在案北查湖北省光緒十四年戊子正科武闈鄉試試期伊邇亟應循例舉辦所有内外塲考試自應由臣奎斌主考臣裕祿監臨謹將應辦一切事宜豫爲籌備並揀派道府提調監試以昭愼里臣等秉公校閲選拔眞才以仰副聖主修明武備之至意據湖北布政使蒯德標具詳前來理合將舉行武試監臨主考循例分辦緣由會同湖北學政臣張仁黼恭摺具奏伏乞皇太后皇上聖鑒訓示謹奏奉硃比知道了欽此○○頭品頂戴湖北巡撫臣奎斌跪奏爲鄉試内簾房考官實任州縣不敷調充循例遴選候補卽用試用人員調派恭摺仰祈聖鑒事竊照湖北省戊子正科文闈鄉試臣循例於八月初六日入闈監臨内簾考官現任州縣不敷調充奏明照例於科甲出身之候補卽用試用人員内一律調考選取在案隨據藩司蒯德標酌調科甲出身各員詳送考選前來臣傳集入署扃門認眞考校於入闈之日擇其文理較優於現任人員中錄取内簾房考官咸寗縣知縣陳樹楠准補嘉魚縣知縣趙永清蒲圻縣知縣劉翰翔本任黄安縣知縣陶大夏本任鍾祥縣知縣黄世崇調補蘄水縣和縣陳夔麟六員又選取卽用本班儘先補用知縣周垣候補班補用知州畢大琛補用知縣陳延益大挑試用知縣儲廷棻梁沛英教習試用知縣郭先爚均係進士舉人出身文理俱優派令同實缺各員一體充當内簾餘俱派充外簾差使理合恭摺具陳伏乞皇太后皇上聖鑒謹奏奉硃批知道了欽此○○奎斌片再繙譯鄉試欽命題目例應恭繳本年舉行戊子正科鄉試准荆州將軍咨送繙譯鄉試士子來省臣謹遵舊例俟民生三塲考完試竣後於八月十七日點名入塲實到旗生四十六名隨准湖北正考官馮光遹副考官殷李堯恭交欽命題目臣跪領之下謹擇嚴密處所刊刻刷印十八日發題考試親督提調官署鹽法武昌道惲祖翼監試官署督糧道瞿廷韶曁旗漢委員等認眞巡查十九日各士子交卷後均各出塲除將試卷同題目紙封固委員解文禮部外所有欽命題目理合敬謹封送軍機處恭繳伏乞聖鑒謹奏奉硃批知道了欽此○○頭品頂戴湖廣總督奴才裕祿跪奏爲恭報奴才出省查閲營伍日期仰祈聖鑒事竊前准兵部咨光緒十四年二月初三日奉上諭本年輪應查閲湖北營伍之期卽派裕祿逐一查閲認眞簡校等因欽此欽遵移咨到鄂奴才遵將省標各營曁下游之黄州興國蘄州等協營先行校閲因回省辦理兵馬奏銷並會同撫臣部署本届文闈事宜當經附片陳明事竣再行定期馳赴荆宜襄鄖一帶將上游各營伍周歴校閲在案兹文闈三塲事畢撫臣業已出闈奴才卽於九月初二日輕裝减從帶印出省前赴荆州宜昌襄陽鄖陽安陸等府調集各營弁兵認眞簡校起程後署中日行事件照例檄委藩司任印代行一切緊要公事仍封遞行次由奴才自行核辦所有奴才起程出省查閲營伍日期理合恭摺具陳伏乞皇太后皇上聖鑒謹奏奉硃批知道了欽此○○代辦監臨頭品頂戴甘肅布政使臣譚繼洵跪奏爲甘肅文闈鄉試三塲完竣接試繙譯一律安靜並房考兼用候補人員恭摺具奏仰祈聖鑒事竊廿肅本年戊子科鄉試經督臣奏奉諭旨派臣代辦監臨照例於八月初六日入闈其應調同考官八員於進士舉人出身之實缺知縣内考取安化縣知縣陳昌正寗縣知縣黄銘鼎秦川縣知縣彭福孫寍遠縣知縣賈汝謙張掖縣知縣喻炎丙五員餘遵照道光十年通行章程在候補人員内考取得候補直隷州和州廖振喬候補知縣劉玉順試用知縣姜定保三員文理優長堪以派充分校應試士子共二千六百六十一名三塲完竣已將硃卷封送内簾十七日接試繙譯計駐防士子二十一名照例點進貢院隨詣内簾恭領欽命題目嚴密繕刊散給士子十九日出場内外簾一律整齊肅靜除將繙譯卷二十一本逐一彌封鈐印卽日委員解交禮部外所有原奉欽命繙譯題目敬謹封固附摺恭繳臣於二十日出闈仍留提調官蘭州道饒應祺監試官鞏秦階道姚協贊在闈内稽查彈壓並移督標中軍副將住宿貢院門外巡邏稽查以昭愼密所有甘肅鄉試三場完竣接試繙譯均各肅靜曁房考並用候補人員緣由理合恭摺具奏伏乞皇太后皇上聖鑒謹奏奉硃批知道了欽此○○大學士直隷總督一等伯臣李鴻章跪奏爲河上同知要缺照章揀員請署恭摺仰祈聖鑒事竊照河間河捕同知李鳴梧於光緒十四年四月十二日聞訃丁父憂業經題報開缺應以本員聞訃之日作爲開缺日期歸四月分截缺該同知有捕盜緝私之責專管河間献縣分管覇州文安大城清河等六州縣河道隄工係專煩管河要缺應由外揀選請署定例河工同知缺出先用先儘次用次儘兩項相間輪用先儘無人仍用次儘次儘無人仍用先儘至第五缺用投効分發試用一人又按例章先儘次儘試用各到班應先用本班前一人再接用正班一人又新章河工同知等項應先用鄭工海防新班及特旨留工截取記名分發正途並任實缺服滿回工之員直隷河工同知一項上届用過試用正班後插補分缺間用李蔭梧一人又用常捐先儘班先鄭煥先儘止班馮清泰各一人今鄭工新班遇缺先海防先海防卽舊例銀捐遇缺先遇缺次儘班前次儘正班並特旨留工截取記名分發正途及曾任實缺服滿回工均無人亦無鄭工先儘班前之人應用海防先儘班前人員據藩司松椿臬司方濬師天津道胡燏棻查有海防先儘班儘先補用同知邵國銓應照章請署具詳前來臣查邵國銓年五十歲江蘇陽湖縣監生由從九品軍務出力保歸主簿加五品銜准戴花翎因嗣父殉難兼襲雲騎尉世職捐陞通判指分北河光緒二年騐放到省歴届海運出力保加四品銜補通判後以同知用遵例報捐過班以同知仍留北河歸先儘班補用光緒六年復經騐放回省旋因電工出力保俟補同知後以和府用在海防捐案加捐班次仍以同知留北河歸海防先儘班儘先補用光緒十三年七月接准部咨該員明練河務辦事精詳請署河間府河捕同知人地相宜例章符合應請准其署理仍俟經歴三汛期滿再行保題實授給咨送部引見理合恭摺具陳伏乞皇上聖鑒勅部核覆施行再此缺應以光緒十四年五月初一日起限前已咨部展限在案合併陳明謹奏奉硃批吏部議奏欽此○○李鴻章片再海防員弁積勞病故曾奏蒙恩准賜卹在案兹查有調札奉天旅順口毅軍總兵銜河南撫標儘先補用副將汝得林鹽運使銜分省補用知府劉秉衡同知銜留陜補用知縣張又箴等三員皆從征年久艱險備嘗自抵旅防均能講求戰守况瘁不辭乃因　勞過深兼受瘴癘觸發舊傷先後在營身故殊堪憫惻據該軍統領四川提督宋慶呈請奏卹前來臣覆查無異相應仰懇天恩俯准勅部將該故員汝得林等三員照在營立功後積勞病故例從優議卹以慰幽魂理合附片具陳伏乞聖鑒訓示謹奏奉硃批着照所請該部知道欽此○○曾國荃片再布政使銜前任江蘇淮揚海道桂嵩慶江西臨川縣人同治初年在李鴻章軍營積功荐保道員十年引見到蘇歴辦淮揚水師營務處江南籌防機器各局務光緒五年代理江寗藩司篆務六年奏補淮揚海道缺因生母年逾八旬於九年間陳請開缺終養在案伏查該道勤愼廉明留心時務實屬監司中不可多得之材兹養事已畢呈報服闋除給咨赴部引見外理合附片陳明伏乞聖鑒鑒謹奏奉硃批吏部知道欽此 
 
 

Page 12

 
 
[光緒十四年十月十四日京報全錄]  
　　宫門抄○發抄硃批四道○蘇織造文奏委解戊子大運摺○又奏大紅　無欵開辦片○又奏請籌撥造辦銀兩片○晉撫剛奏考核大挑知縣片○又奏調署同知片○又奏叅追知縣庫欵片○廣西撫沈奏攺奬同知片○將軍英奏請津貼種樹銀兩片○陜督譚奏道員飭回本任片○十月十四日兵部太常寺太僕寺鑲黄旗值日無引見○衍聖公回籍請訓○德慶假滿請安○順天學政周德潤請　訓○慶公請假十五日○清安盛昱立侯各請假十日○祁世長續假十日宗佑續假二十日○召見軍機文秀曾紀澤周德潤衍聖公○發抄曾國荃奏特叅廢弛營務之把總黄彤章革職奉硃批着照所請兵部知道欽此○文總兵病故請卹奉硃批賀振麒着部照軍營立功後積勞病故例議卹欽此○又請以遊擊鄧業良等補狼山營遊擊等缺奉硃批兵部議奏欽此○謙禧奏承德守廷杰審案出力請送部引見奉硃批覽欽此○○二品頂戴蘇州織造奴才文琳跪奏爲戊子大運縀紗綢綾等項織辦告成委員解京交納恭摺仰祈聖鑒事竊查奴才衙門前奉内務府户部奏派本年戊子運務業已照章咨催欵項遵按派文敬謹開辦先將縀綢綾縐等項赶運一半於二月十一日委員解京交納在案自報解赶運後卽咨催蘇藩司江海關將額撥大運工需銀五萬三千五百兩陸續撥解前來當卽採購經緯督飭匠役練染開工星夜儹辦計續辦得大運内庫上用縀疋二百五十疋件江綢二百疋官用縀紗三百疋件綢綾湖縐一各九百五十疋大手帕一百個小手帕二百個細布三千疋各色衣線四百斤白絲八百斤又外庫縀紗五百十疋分别裝箱封固仍援照歴届成案由上海附搭輪船至津再由陸路運京用昭妥速除遴委筆帖式廣治庫使文錦督同承差於八月十四日自蘇起程沿途小心護解到京分投交納並呈明内務府户部查照外所有奉辦光緒十四年戊子運務一律告成緣由理合恭摺具陳伏乞皇太后皇上聖鑒鑒謹奏奉硃批該衙門知道欽此○○文琳片再前織造任内奉内務府奏派辦解如染南大紅䋔一欵因無欵未能開辦奴才接任後於四月間接奉内務府文催當卽呈請籌欵以便辦解兹於八月初一日又奉内務府劄催並聲明此項紅䋔係恭備壇廟典禮以及内廷傳用三海等處賞項緊要差務光緒十二年十二月十五日奏准派辦之二千斤限於八月間星速解京光緒十三年十二月初一日奏准派辦之二千斤務於年内全行辦解倘再任意疲玩遲延有誤要差立卽嚴行叅辦等因前來伏查奴才衙門年例派辦運務工需由蘇藩司江海關額撥銀十萬七千兩以三萬辦解户部奏派之縀紗以七萬七千兩儘辦内務府奏派之縀綢綾縐線絲布疋等項額欵止有此數儘欵辦理尙未能辦解全運兹奉内務府派辦大紅䋔有關内廷不時傳用要需自應謹遵辦解惟奴才衙門舉辦則無欵可支不辦則有干嚴譴再四籌思惟有仰懇天恩俯准飭下内務府户部籌撥欵項俾資赶辦奴才一面遵照部頒新章活計銀數開單呈報内務府户部聽候指撥所有傳辦大紅䋔無欵開辦緣由理合附片陳明伏乞聖鑒訓示謹奏奉硃批該衙門議奏欽此○○文琳片再查奴才衙門每年例定辦差銀三萬兩遇閏加增銀二各五百兩由蘇藩司籌撥以備内廷傳辦常年應用活計之需向來無分内務府造辦處册檔具在自可核稽奴才到任後查接管卷内本年辦差一項前織造奉曾因上年傳辦活計較多額欵不敷已經籌用銀六千兩惟查歴奉内務府傳辦丈帶花大荷包等項活計共七欵估需料工等銀二萬九各四百八十餘兩又奉造辦處傳辦各色錦畫絹等項活計共四欵估需料工等銀二萬五千二百七十餘兩二共應需銀五萬四千七百六十餘兩本年僅存辦差銀二萬四千兩不敷甚鉅且查户部上年七月間申明織務核减章程案内附片奏明蘇州織造每年撥辦差銀兩專辦御用一切零星活計之需江南杭州兩織造並無辦差專欵嗣後遇有另傳零星活計統派蘇州織造辦解現奉傳辦之件較往昔驟增數倍奴才已迭次呈商内務府造辦處核議示覆以便遵辦而五月間奉造辦處來文以此項辦差銀兩專爲該處　差之用内務府傳辦各各件應另行籌欵不得擅動致相混淆業已奏明並抄錄原奏行令遵辦前來奴才接閲之下殊切躊躇復經呈嘀内務府造辦處在案伏查内務府造辦處所傳各項活計均　上用要需未免顧此失彼第有着之欵分辦尙民屬不敷全辦則所虧過鉅殊覺事出兩難若再遷延恐致貽誤再四思维惟有仰懇天恩俯准飭下内務府造辦處會議定章頒發遵守並將不敷銀三萬餘兩速行籌撥俾資辦理而免遲誤奴才爲愼重要需起見並非意存　避謹此附片具奏伏乞聖鑒訓示遵行奏奉硃批該衙門議奏欽此○○剛毅片再前准部咨外省試用人員令各督撫於期滿時嚴加考核等因歴經遵辦在案兹大挑試用知縣何志沂於光緒十三年三月到省現已試用一年期滿據藩臬兩司詳請甄别加考具奏前來臣查大挑試用知縣何志沂才具穏練考以律例亦能通曉堪以留省照例補用除將該員履歴咨部查照外理合附片陳明伏乞聖鑒謹奏奉硃批吏部知道欽此○○剛毅片再署蕯拉再署蕯拉齊撫民同知張煥現經飭回和林格爾撫民通判本任所遺該同知印務查有清水河通判馬元驥堪以調署遞遺清水河通判員缺檄委候補理事同知通判榮昌前往接署以重職守據藩臬兩司會詳前來除檄飭遵照外理合附片陳明伏乞聖鑒謹奏奉硃批吏部知道欽此○○剛毅片再前絳縣知縣趙德熙虧短本任内正雜各欵及米豆價銀七百一十九兩九錢七分五厘屢次飭催未據清繳以致接署之員未能接收結報現在二叅已逾自應叅追以重庫欵而儆效尤據布政使張煦具詳請叅前來相應請旨將前任絳縣知縣趙德熙摘去頂戴勒限四個月將虧短交代銀兩如數完繳限内全完卽請開復逾限不完或完不足數再行從嚴叅辦除飭取應行分賠上司各職各另行咨部立案外理合附片陳明伏乞聖鑒謹奏奉硃批着照所請該部知道欽此○○沈秉成片再前撫臣倪文蔚附奏　平鬱林州屬大竹根積匪老巢出力人貝遵照部章開單另核請奬一案准吏部議覆廣西試用同知魏玠請俟補缺後以知府用核與章程相符應行照准光緒十年三月初三日具奏本日奉旨依議欽此當經轉行欽遵查照在案兹據知府用補用同知魏玠禀稱該員於光緒四年在樊城轉運賑糧出力曾經河南撫臣涂宗瀛保奏俟補缺後以知府用先換頂戴經部核准該員於光緒六年接奉行知在案兹在粤又保以俟補缺後以知府用係屬重複請攺奬前來臣覆核無異相應仰懇天恩俯准攺奬將該員　玠以同知本班前先補用出自鴻施理合會同兩廣總督臣張之洞附片具陳伏乞聖鑒訓示謹硃批吏部議奏欽此○○英廉片再恭查陵寖前面圍墻内外海地松樹前於光緒十一年十二年間被虫蝕乾大小松樹七千九百六十五株曾經奏明作二年伐除在案兹據署中軍遊擊王崑禀稱圍墻内外回乾樹株遵卽按年伐除現已完竣請將空曠之處照式補種小樹共計五千九百四十五株查照向章由附近僻處小樹叢密之中揀選移栽惟此次補種小樹爲數較多所有該弁兵應用傢具飯食營中無欵可籌仍請照案發給津貼曁三年澆灌津貼銀兩等情禀請核辦前來奴才覆查無異伏思風水蔭護本以樹株爲重應行隨時補栽卽選派熟悉種樹之員妥爲經理務於本年冬至以前遵照欽天監來文所擇補種樹株吉期一律照式補栽以資蔭護至此外緑營補種小樹旣不開銷工價自應擬給津貼惟欵項支絀不得不量爲撙節辦理擬請酌給津貼銀五百兩並三年澆灌每年酌給津貼銀二百五十兩此項銀兩仍由永濟庫籌支按現放章程以八成支給是否有當謹附片陳明伏乞聖鑒訓示謹奏奉硃批着照所請該部知道欽此○○譚鍾麟片再甘肅甘凉道奎順現已交卸署西寍辦事大臣應卽飭回本任以專責成除檄飭遵照外理合附片陳明伏乞聖鑒謹奏奉硃批吏部知道欽此 
 
