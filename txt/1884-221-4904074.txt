# 1884 - 221 - 4904074

 

Page 1

 
 
[第十一號畵報出售] [  申報舘主啓]  
　　法人甘爲戎首兵犯基隆海口炮台旋經劉爵帥派員率兵由後包抄回環轟擊法遂委炮棄械奔回輪舶雖未大遭懲創然已死亡不少爰請盡友出戰勝情狀編入此次書報以快薄海臣民之心再前者創印畫報時書縫中之數目所以蟬聯而下者卽爲今日購閱諸君編次成書無慮錯亂地步號凡八頁合十二號則得九十六頁訂成一本不薄不厚是爲甲一之終以下則歸入乙一數目亦從頭另起以分界幾以清眉目面又另繕目録一　附入下次十二號畵報之末分送諸君想諸君當更欣愜也先此關照不加分文兹於二十六日出售十一號畵報後仍附淞隱漫録圖說一則閱者　之此佈 
[新書告成]  
妙香室叢話十四卷爲賀縣張少伯先生所輯大致與兩般秋雨菴隨筆桐陰清話諸書相彷彿其中叙名人之軼事誌畸士之幽蹤以及短詠長謡録情綺句旁搜博采尤足耳目一新盖先生爲近時名下士生平博覽群書聞見旣多故能言皆有物也本舘得其稿本排印成書分釘六本定于本月二十六日出售價洋四角諸君子有先覩爲快者請仍循曩例購取可也[  申報舘主人啓]  
[論今日之勢惟有速戰]  
和戰之機本屬一言可决法國於諒山開衅之後東向尋仇陽言索費其氣實亦餒甚雖有孤拔率領師船二十餘艘游奕海面不過藉壯聲勢欲中國墮其術中遽允賠費則彼得饜其大欲至於明與中國開仗彼亦自知兵力單薄通國紳商不肯再行助餉調兵之舉萬分爲難而中國各口已皆有備海面尚可徼幸岸上决難相持故兵船往來無非虚與委蛇並不敢决意於戰也如中國肯居戎首之名則當十一日兩次限滿之後九帥以撫卹五十萬兩之說傳電奏聞當奉嚴旨申飭計惟示覆法欽使告以不能出銀撫卹如欲言和悉照津約五條議其詳細否則不必冉商苟法使不允則是中法和局業已决裂無論何時無論何國旦晚以兵戎相見亦不爲過乃中朝决計不肯先開兵端諭飭大臣之後猶有美使楊公願出調停不日來滬之說而九帥在此頓兵姑待絶不籌及戰務蓋以美使旣有來滬之說是必總理衙門與之密商確有兩全之策美使權衡在握方敢力任鉅艱欣然就道倘到滬開議時法使果肯降心相從和局自是可保兵凶戰危若遽指揮諸軍整備開仗民心不無惶恐故亦樂得好整以暇行所無事以示法人不測也不意我不備戰而法已進兵基隆砲臺卒然被毁且福州與臺灣對海電音不能傳達越四五日而此信始至各口消息之滯亦所罕聞幸而劉省三爵帥早有布置於法兵登岸之後督軍包抄殺斃法兵百餘名生擒一名奪獲砲械衣帽無昇法兵之脫逃者見砲臺全行毁壞不能紥住劉軍驍勇進則深入重地退則兵船不能泊近無可救應深以聚殲爲懼倉卒下船逃出口外綜計基隆所失不過海濱砲臺土石崩頽山中煤窰自行轟塞而於全軍聲勢尚無大挫耳否則消息不靈全臺有失將若之何我方遷延以待調停居間之人彼已逞恣而爲踞地索賠之計豈不落後一着而全盤皆輸乎近日電音所傳情形吻合法雖速退實已開兵朝廷聞報赫然震怒吾知基隆交兵以前猶拘執津約五條以爲藍本而待法人之俯就範圍者今則不必再執津約雖盡廢此五條可也盖津約於滇粤疆界竟至盡讓越南北圻歸法人保護者亦以法肯就此行成則我亦何必以屬國之地損與國之好故讓之無可讓耳如其不然則此後或和或戰不知何時始定勝敗强弱之形亦難預料或者屢戰屢勝法兵不支越南關外官軍得手更有劉永福一軍相助將法人所踞之地次第收復則異日言和不難還我南藩故物而法人保護之權且不能及於越則亦何讓地之有哉且前約撒兵亦以和議不至中變始可如約以昭大信如其和戰未定更至於不能和則我關外之兵正得於此時大張擬伐與海口之戰互相牽制使法兵不得壹意東向固亦不能責我之背約者今旣傳電飭退姑不具論竊謂近日旣有基隆一役戰事伊始自當速傳電音俾雲南粤西之兵再出關外相機進勦務復所失之地以爲日後議和張本蓋經此一變則日後和約又當以國勢兵力爲衡固不宜拘言讓地再取津約爲藍本也當此天威赫赫總署自有部署傳檄各口與邊省大臣籌防籌剿不日自見明文顧吾謂前此和不能成未肯遽戰者以戎首之名不宜自我居之也今法已先攻基隆則我實有辭綜計法船之在中國洋面者如前本報所查數目現在亦未見加多倘以中國海口而用此船分布每處不過三四艘今其船在福州海口獨多他處尚有不見一船者充其兵力亦無能爲而我各口之防堵兵力相等何不乘其游奕未定而先攻繫之俾其東奔西走首尾不能相顧卽使堅利無匹難於損壞而彼於各口無處可以進擾亦當遠竄不敢正視如再拘拘於戎首之名遲回審顧猶以重踐津約爲望竊恐坐失機會而彼於國中重集紳商議捐巨欵添募多兵與阿非黑人越南叛民整頓以來則欲更求其如今日之兵力單薄而不可得也夫法亦大國也因越事而叢怨紳商此後籌餉固属萬難然君民義分中外無殊當此竭蹶之會而謂坐視國家之敗忍不一濟其艱吾不敢信也然則中國奈何曰利在速戰 
[本館接奉電音]  
　　昨由通州電局專發電音到本館有六月二十三日上諭一道敬謹譯登○六月念三日 
奉上諭前因給事中鄔純嘏奏安徽候補道劉傳楨納賄招權等欵當經諭令孫毓汶烏拉布確查具奏兹據奏稱劉傳楨被叅納賄招權侵蝕帑項各節或查無實據或事涉曖昧無憑查究該員有叅佐肆應之能無監守臨民之器等語劉傳楨被叅各欵雖據查無其事惟局量太小衆望未孚實屬不勝監司之任着以同知通判歸部銓選不准仍在安徽逗遛欽此 
[沙面償費]  
　　沙面焚燬洋房一節英國泒房一節英國泒前在上海之大狀師威金生赴粤與龔方旧商辦此事迄今未聞如何商議信息但知閱香港西字報知中國已償還德國總匯洋銀一萬八千元此外如英總匯規矩堂抛毬塲及尚有數家洋行皆已照數償還海關上兩洋人被燬房産等物由赫總稅務司酌定數目亦已給償其香港派去之兩狀帥相助威金生者亦皆回港大約中國旣願給償此事可毋須商議也 
[保護洋商示]  
　　福州將軍穆閩浙總督何福建巡撫張爲曉諭事現在承准軍機大臣字寄光緒十年閏五月二十一日奉上諭此次與法國並未開釁所有口岸各國商務均須妥爲保護毋任團練藉端滋事等因欽此查福州口各洋行均係英國德國俄國美國所開並無法國在此開行此次法國兵船雖來福州並未開釁兹欽奉前因除飭各 
 
 

Page 2

 
 
地方官欽遵保護外合行曉諭爲此示仰諸色人等一體欽遵知照毋得藉端滋事切切光緒十年六月十六日給 
[閩事彚登]  
　　本月十七日通判鄒一鶴禀見制軍面呈水炮臺鐵甲船新式車輪砲各圖說泃有心於摧敵也○法船六艘停泊馬江首尾連續其餘分布長門等處華兵船緊傍船政局小陂下椗兩軍均息鼓偃旗相安無事法船日用所需各大憲嚴禁華民接濟並無如上海之甘充文案私售軍糧者然潛窺法人仍未見有所缺乏殊不可解聞法人驚擾異常且不服水土病死者多至數百人云○十五日洋關副稅務司賈雅格禀見制軍至晚方回想必來詢中法和戰之事也是日由蘇發來電音係蘇撫衛靜瀾中丞以福州消息問何制軍者而民心惶惶悮傳中法業已開仗謡言無據可發一笑○十七日我軍在馬江馬縣山上用遠鏡竊測法船見芭蕉白犬所泊二號兵輪全無蹤影疑已出口後查悉係開往别處遊覽云○近日城廂内外聯甲盛行西門外某姓夜分時胆敢將奉憲聯甲旗私行藏起換插白旗經鄉團瞧見互相毆打十九晨合鄉公禀請辦保甲局憲出差查拿某已遠逃經伊母到局具結求銷云○邇日士民獻策於制軍者户爲之滿制軍陸續批發擇其可行者行之 
[福州述聞]  
　前日怡和洋行之大沽輪船來滬述及該船二十二日出福州海口該處並無動靜極爲安謐法人明言並不攻擊馬尾船廠緣該廠初創係法人倡議指撥一切故不欲毁之也信斯言法人豈眞不知情理者哉 
[西友述福州事]  
　　昨有西友自馬尾來滬言法船之在馬江者仍戒嚴以待華船不得進出卽各國商船來往亦俱令其遠行勿與逼近謂何時開砲卽已亦不自知恐致殃及也按此說與大沽所述信息頗覺兩歧但本館有聞必録姑兩存之西友又言有法國載兵船行抵馬　所載法兵約有二千光景按此說恐有訛傳之處本館由香港轉達海防來電曾言法兵調一千名來華　電又云另調六百人來華兹所國者死　來電所云或係一千或係六百其云二千則未必然也 
[頒到營]  
　　現在海防吃緊各緊各路兵勇駐守於炎風烈日之中誠易感犯暑氣皇太后深居禁闥憫念辛勞飭製人馬平安丹頒發各沿海督撫轉給各防營祇領前日蘇省已奉到轉給矣伏念天府珍藥頒賜行營以視挾纊銘恩望梅止渴以虚言感動人心者相去奚翅霄壤羆虎之士有不感體卹之深仁忘身報國哉 
[憲節重臨]  
　　烏孫兩欽憲在皖省查辦事件畢仍回江西此已列報兹聞憲節於十八日行抵江西省城未刻進城各員恭迓於滕王閣附近之接官亭潘中丞梁學使均於閣内恭叩聖安行三跪九叩禮畢中丞與各隨員俱由章江門進兩欽憲由廣潤門進前後兵役護衛約百數十人觀者擁塞街衢有一婦人垢首蓬頭手持呈詞一張後有一男子亦持呈詞將於欽憲前遞禀俱被兵役等攔阻從前各大員進省俱由章江門入故欲遞呈者俱候於章江門此次欽憲獨由廣潤門入蓋不欲令無知之輩瀆犯憲駕也 
[孕婦慘死]  
　　寗波定海廳東長崗地方有趙金福者農夫也妻俞氏年二十一歲娠九月矣本月十五日金福出外刈稻至晚未回妻在家只一三歲幼孩作伴驀被兇徒拖至竹園内斫去兩足破腹而死金福當卽報官請騐刻兇手尚未拿獲是殆强姦不從因而致死歟抑係折生折割之流剖腹取胎以合迷藥乎然其死亦慘甚矣除暴雪冤是所望於爲人上者 
[雨多糧貴]  
　　營口今歲雨水過多數十里中盡爲澤國積貯旣少糧價日昂杞人之憂烏能已已 
[潤州團練]  
　　丹陽馮邑尊蒞任有年德政素著兹届法人生釁勢甚洶洶邑尊飭屬下鄉舉行團練四鄉由紳董督率城廂則十家聯絡領以甲長夜閒除更夫支更外又有民團丁壯持械梭巡其團丁多半由水龍局夫出身皆係本邑武庠之士男兒好身手自當報國衛民禦侮千城時哉其勿失哉聞焦山都天廟脩築砲台亦指日可蔵事云 
[新米入巿]  
　　鄂省今歲雨澤及時金穰可慶早禾已熟打稻聲喧聞新榖每担值錢八百數十文新米每石一千七百數十文碾熟者每石加一二百文亦可謂廉矣 
[袁江雜録]  
　　舟車之載運軍火南下者袁江道上絡繹不絶盖和戰之局未定海上恐有疎虞故舍輪舟而就内地耳○雙金閘工程現已一律完竣聞定於本月十五日合龍○每當旭曙東升夕陽西下輙見有不覊之馬蹀躞於芳草叢中耳批竹葉汗出挑花長嘯昂頭意致甚得聞此等馬匹係縣中小號所畜食料爲圉人中飽故放青嚙草耳寄語就近孩提勿輕出遊觀致被龍駒蹄嚙○初十日已刻有衣裳楚楚年約三十許之某甲姗姗而來行至牌樓口地方忽然翻跌久而不起旁人趨視則玉體已冰魂歸黄壤矣後經死者之親友棺殮舁去矣○河北岸邇來竊案繁興梁上君子穿穴踰墻幾於無夜不有最奇者某夜　更四下某營兵來浦領餉乘夜凉人靜之餘散步而返行至草大王廟南巷口突有兩人奔至其一呼曰汝此刻尚行路耶兵回顧間其一忽轟然發鎗火星迸裂該兵係久經行陣者一聞鎗聲卽雌伏於地鉛子從身上飛過適中同夥賊遂負痛倒地兵乘間躍起匿身牆角高聲狂喊幸當夜坊巷人皆露坐閒談聞聲趨至一賊已逸去受傷者亦捨命奔逃致未獲住該兵並不報案卽收拾歸營天荆地棘行路難出門人尚加之意哉○去歲新設之緝私營現由督憲撥歸二百名由總兵管帶所存三百名各商販以餉糈支絀議將裁去漕憲謂此等勇丁營規旣諳技藝亦熟較新募者實有上下床之分刻下海疆正請添軍與其散而復聚何如就勢撥入清淮防軍可免一番周折遂飭令該營官改爲漕標前營步隊云 
[温郡雜言]  
　　温郡上河鄉各處早稻收成大爲減色每畝祇收榖百餘斤或數十斤查温俗租賃之田每畝早稻須納榖百斤至晚稻登塲再納二百斤今歲所收不敷所納故四埜老農未免呼庚呼癸也○前報載督辦温郡牙厘總局常太守附永甯船抵甌一節兹聞太守並未抵甌惟飭紀將行李先由輪船送至温郡太守并眷屬實由西路而來云○現任温州府學陳教授於初八二鼓後抵温次早謁見道府憲後遂於已刻接篆視事十一日卽須舉行府試故教授若斯之急也○永嘉柟溪四十三都朱岸地方陳朱兩姓因爭溪田起釁於初七日糾衆械鬥致斃在塲之人報縣後張邑尊已飭值日差役前往查訪矣○温郡三角門外清明橋一帶向係停柩之所迄今愈停愈多以致十二間牛廠等竟至積疉數重甚至棺大坍壞骸骨狼藉仍無人來埋塟現張邑尊出示曉諭勒限具領並飭差役各處搜尋埋瘞連日之間有主之棺俱插標承認無主者亦已掩理不少矣○邇來台州黄巖與樂清交界處洋匪肩摩踵接搶刼頻仍甚至白日之間商人不能行走山客小坑天燈垟等處尤甚初十日駐防練軍人名前往梭巡途次突遇士匪三十餘人開槍奮鬥一營兵中槍而倒幸七人奮勇拒敵且戰且退始不致盡行殺斃云○永嘉縣架書朱邦楠揑造假串誆騙錢財當被張邑尊察出立卽飭差往四十一都郎下地方捉拿詎朱姓族人竟攔路截奪内朱景珍朱啓疆等六人均係與考文童故張邑尊於初十夜府試點名時面禀胡太守將朱景珍獲住並請將朱啓疆朱啓樹朱翼清朱鳳鏘朱景佩等六人概行扣考次晨帶回衙署當堂諭令交出朱邦楠否則定行嚴辦枏溪士習之壞於此已見一斑矣○前報所列瑞安水師把總王占鰲因摸蟹挾忿與某兵爭毆致該兵赴水斃命一案聞屍親已赴府呈請開檢並指明程邑尊廻護譚都戎檢騐不實倘不准開檢定赴省呈控云○楊禹金别駕現奉委辦東門海 
 
 

Page 3

 
 
關其妻本河東獅日前楊以洋　三十五元購一幼婢貌極　魄　復蠡　楊妻視爲　口釘初猶以鞭撻從事近竟拔頭上録簪遍體亂戳致號救之聲達於户外隣居聞而不忍遂約齊四家鳩集洋元着該婢父母向楊贖回另行擇配可見惻隱之心人所皆有何别駕早歲在庠而反未之知歟 
[進香覆舟]  
　　揚州之進觀音香舉國若狂愚民尤甚十二日午後南門城河有一渡船載香客二十餘人行至中流忽上游來一湖廣划子揚此直下風犬不得泊渡船不及避讓遂被撞翻舟中人悉數落水淹死三人其餘得慶更生噫菩薩果有靈可不預我寳筏拯彼衆生而竟任其隨河伯以去耶爲告善男子善女人方寸自有靈山勿徒燒香南海也 
[新臬抵皖]  
　　新任皖臬張廉訪端卿於本月十四日午後由金陵乘江永輪船抵省時省中府縣各官俱在寅賓館伺候臬憲於三點半鐘登岸在預龍門暫駐行旌旋卽入城祭奠裕撫軍之太夫人回轅後印委各員呈遞手版求見臬憲俱以次接談至接篆之期則尚未擇定云 
[芝罘來信]  
　　前有海鏡兵船由上海至煙載有軍米二千餘石火藥六十餘箱聞火藥擬駛往旅順營次交卸軍米至金州交卸准於卽日啓輪矣○福山城北夾河一帶之防營近因河水暴漲墊隘堪虞議將移駐烟台附近處所云○海防營統帶王君已經撤委所有各勇大憲派委高遊戎鳳德前來代管刻日卽可由省抵烟接印任事查遊戎前於同治七年海防營創立之始曾爲該營帮帶今丁令重來旬稱熟手軍民悅服不煩爇龜而卜矣 
[萬壽聖節]  
　　本月二十六日爲皇上萬壽聖節蘇松太道邵觀察已懸示曉諭屬員均穿蟒袍補褂於是日五鼓齊集萬壽宮隨班行慶賀禮七日不理刑名英法公堂亦均停訊一期云 
[吳淞信息]  
　　寄椗三隔水之法兵船的斯丹於昨晨六點鐘開往福州現泊者惟德利用芳及搭拉克兩艘而已○昨早六點鐘威靖兵輪及英兵艦一艘從申浦駛出吳淞口外○昨報鐵甲船八艘往白茆巡閱已於昨午前一律開回惟改泊於銅包沙頭洋面一字樣停泊非如初時之銜尾相接也銅包沙頭離寳山縣約三十里計中國兵船之泊銅包沙頭者南琛南瑞虎威策電開濟澄慶登瀛洲靖遠測海等九艘守吳淞口者龍驤飛霆金甌等三艘云○砲台之北面地名牛乂浜現擇地赶築新砲台一座業已運坭興工云○吳淞爲江南門户防守不可不嚴日前曹軍門召將弁於帳前而激厲之曰刻下防務吃緊設有法船進攻炮台切不可輕舉妄動如敵船遠攻將巨砲看準轟擊如近攻則用快鎗看準相擊命中乃發毋得錯亂生擒醜虜者受上賞畏葸思遁者殺無赦爾將士素著功勳殺敵建績正在此時各將弁聞之無不踴躍奮迅思得法人而甘心士氣如此可以一戰○營中開花後膛克虜伯各炮計有五種遠近均能施放水雷快鎗亦足資應用守炮台之兵約七百名每晚在砲台瞭望曹軍門逐日閱看打靶軍令甚嚴兵皆樂於用命營中以五百金購一最遠千里鏡在炮台上瞭望來船雖遠可見誠必不可少之物也○劉統領管帶毅軍一營及親兵一百名於晚間巡邏街巿極爲嚴肅杜絶奸宄保衛居民統領之力也○寳山縣王邑尊昨日到鎭諭各民團加意嚴緝不准稍有懈怠○鎭上遷家者紛紛不絶昨日有某婦喚瓜皮小艇渡上大船其時夜色迷離海濤洶湧婦方拾級而登偶一失足但聞水際有聲砰然而羅襪雙鈎已不知飄流何處未適樂郊先沈苦海是豈有定數歟 
[飛書詰問]  
　　傳聞前日曾爵帥有公文一角咨法欽使或謂詰問基隆之事云 
[本埠官報]  
　　許竹篔星使之太夫人由籍來滬曾經列報兹悉許太夫人定於今日啓行仍回原籍出洋各隨員俱於昨日往天后宮叩送云○昨十一點鐘後道憲邵觀察至江海北關碼頭坐小火輪赴德兵船商議要公至十二點鐘卽命駕回轅登岸時該兵船升礮三門以致恭敬云 
[轆轤偶損]  
　　昨日本埠法領事公廨未曾懸旗蓋緣扯索之轆轤損壞須俟修理完整方可照常懸掛恐見者因此生疑致滋謡諑特爲表而出之 
[稅司北上]  
　　聞總理衙門札調總稅務司赫君仍回北京昨已乘輪北上矣 
[屋倒斃命]  
　　前日午後大雨傾盆比户民居無不牀牀漏響至晚間九點鐘時本城四牌樓中巿某磁器舖隔壁液清樓茗肆砉然一聲牆壁俱倒有一老翁年已六十三歲不及出門遽遭壓斃昨晨在瓦礫堆中翻覓屍首亦慘矣哉或云壓斃者係母子兩人 
[招人護獄]  
　　英租界老閘西首英國監牢擬招華人二十名充當兵勇以資護衛華人之願充者殊覺紛紛也 
[荔枝側挺]  
　　張林氏同夫妹連張氏投上海縣控稱連張氏於上年憑喬炳發爲媒嫁川沙人連郎夫爲室時曾言明連妻已亡娶爲繼室在滬住至匝月連稱遠至鄉間日用稍可節省乃同回川沙原籍不料連家中妻子尚在夫妹列在偏房且大婦悍妬凌　不堪故恊同投案稟訴緣由叩請明察連張氏供與相同蔣明府謂連張氏旣嫁連姓自屬無可如何惟連迎娶之時不應稱爲繼室據爾等一面之詞亦難憑信姑將連張氏交張林氏領回俟傳到連郎夫集訊核奪 
[立限交洋]  
　　初十日報押妻涉訟一案當因原告董才臨稱妻在張周氏家傭工被伊家傭婦打傷抬騐而張周氏堅稱並未毆打實因伊借去洋二十五元又另借洋五元意圖賴欠是以裝傷今將筆據呈案翁太守以董朱氏旣稱有傷着送仁濟醫館并預囑不得由董才臨私自領出詎董朱氏經醫生醫痊後私自逃出法捕房因將董才臨提案而張周氏則轉爲原告遞禀到堂請追董朱氏前借洋元翁太守詰其借據何在答稱帶擋票早已呈案太守謂借洋祇有借據何得有如此名目隨着董才臨交保先將立據之洋二十五元限五日歸清 
[開租斷結]  
　浦東人張錫村投控上海縣稱有祖遺糧田五畝租與周錫堂耕種詎周積欠租錢多至二十八千八百文屢索無着今歲我將該田收回自種詎周悮信周堯中唆使將我所種豆麥盡行毁壞我愬之該圖地保朱玉堂理處不明求恩提究黎邑尊准詞提訉前日經蔣明府升堂訊斷張申訴前因周錫堂供稱租種張田歴有年所陸續尾欠錢十三千張並不飭我退田輒自行播種但我亦先已下種是以向論並無逞蠻情事周堯中供未指唆地保供稱兩造俱不服理勸是以涉訟求請公斷明府衡情酌理着周將該田退租惟所欠租錢概不追繳以償秧種兩造各具結遵斷完案 
[故態復萌]  
　　法界烟館雇用女堂倌屢經翁太守訪查嚴辦而此輩怙惡不悛有非法令所能禁前日有多人因小東門外清香閣女堂倌事在老北門外勝春園茶肆吃講茶甚至用武打毁樹　茶椀并傷兩人當經捕房拘到五人除受傷人送仁濟醫院外餘人於昨晨解審勝春園夥孫阿勝稱伊等二十餘人於前日五點鐘時共泡茶三十椀水烟二十盒不知何事逞兇今將毁物呈案法包探禀稱茶肆要賠洋十一元經捕頭斷賠洋五元現由解案人等取洋五元呈案太守詰之解案人據李阿狗王阿根同供撑航船從鄉間來有同鄉人亦名王阿根亦在滬做女堂倌伊趁我船來滬尋覓同到小東門實不于我事李阿四供做染坊生意伊等喊我到勝春園李阿書供做成衣匠清香閣煙間用女堂倌王銀 
 
 

Page 4

 
 
寳楊翠娥二人王銀寶之夫是懦弱人不善詞令現被伊等將人藏過據吳阿才供做木匠在勝春園悮被捉來翁本守訊之王阿根等吳阿弟可是同伴據四人同稱實不認識翁太守着將吳阿弟開釋並將孫阿勝申斥嗣後不得再賣講茶旣據各人認賠洋五元着卽領去李阿狗王阿根李阿書李阿四四人均着交保候訊又着法包探速到清香閣將王銀寳楊翠娥兩人傳到捕房姑先交保以便下期研訊盖恐其聞風遠颺也 
[反目濳逃]  
　　包探仇金水至英公堂稱昨有朱周氏及陳阿金顧阿大等在雅園烟館吵閙詢知該氏係太倉人其夫朱順卿在太倉開朱萬興麫店該氏與夫口角私自出外到大塲趁陳阿金船來滬欲尋寄父未遇無可棲身路逢同鄉人顧阿大乞爲招留顧撐垃圾船遂留該氏在船上嗣以向索船資以致吵閙恐後再生枝節一併送請安插該氏與陳顧等供與包探同黄太守隨飭陳顧交保開釋該氏暫交官媒命書辦寫信追其丈夫前來具領 
[英界公堂瑣案]  
　　潘元茂同妻潘顧氏稱招朱阿春爲子婿不務生理反敢行兇送請懲辦黄太守飭將朱阿春管押候辦○隆茂水廠洋人稱雇郭福郎挑氷逐日送各洋行郭將　私賣與沈竹仙被買辦查明送案請究郭不認私賣沈供我向張姓買冰並不向挑冰人買黄太守飭將郭沈交捕俟查明核辦○王阿才稱兄王原順前被許王氏指控調笑將鐲判押在案現由捕房獲到正犯沈小倉已蒙定罪因欲投案爲兄剖白不料沈之友王寳琴將我毆打不許投訴適逢巡捕拘王送案捕禀見王寳琴確將王阿才毆打黄太守隨判王寳琴枷號一月發頭門示衆○侯卿子稱前爲包探夥因夏阿元犯事拘案懲辦現我已在美商處爲管事豈夏昨午後伺我出外阻住毆打冀雪前恥幸逢巡捕拘案夏阿元供侯卿子前做包探夥時欠我洋二元今向索還並未毆打侯又稱從未用伊銀洋黄太守隨判夏阿元管七日以示簿懲 
[法界公堂瑣案]  
　　五月杪有逃妾一案當經傳到妾母奚潘氏及媒人汪張氏等研訊後將妾暫寄善堂奚潘氏覔人交保迄今兩月而奚潘氏之子並不來保昨日翁太守將汪張氏奚潘氏解案詰問供仍游移太守判將奚潘氏汪張氏送縣辦理○江北人沈東如禀稱妻在湯夏氏花烟舘内不肯回去翁太守准詞提人於昨日解訉據湯夏氏供此婦不在我處實是借房間現於六月十五日到南巿去帮傭不干我事太守詰之沈陳氏據供丈夫領到申江已有六年將我抵押三處質得銀洋自行用去我不得已於五月十三日借易夏氏房屋每月出租洋四元五角我每月積存銀洋還中舊欠始將借押據取回今特呈案翁太守着湯夏氏退去沈陳氏姑送善堂收管沈東如交捕管押以待嚴辦○前有山西人　廷堯投案稱借住成發客棧被竊綢縐等物開單請查等情當經傳到棧夥吳錦雲據稱房門儼然鎖　忽有此意外之事如何可查因此兩造爭執復投案爭論如前翁太守着移縣辦理 
[輪船來滬電音]  
　　英公司他麥斯輪船昨早由香港開來上海 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[鴛水紀聞]  
　　嘉興城内大落北街永吉泉浴堂十七晚有修脚匠句容人某甲取自來火匣跌落地板下探手取之忽被毒蛇所噬急縮手蛇尚蜿蜒於臂上痛極一擲蛇已不見甲自將修脚刀剜噬處之肉緊紥以繩俾毒不致上延以爲可保無虞矣詎至次日渾身作黑色痛不可忍至晚殞命經開浴堂者備棺盛殮并催其家屬來領云○禾中風俗每年於六月中舉行觀音會北門大街各店舖皆掛普門大士燈至十九日爲止萬枝銀蠟照耀街衢恍似元夜張燈也○時症流行迄今仍未稍减醫生藥鋪生意甚忙而良醫則不可得故　病者多束手無策云○絲巿因無買客各行勉强收存價仍十八元至二十元油價照舊洋價亦無上落土行仍未過割也○夏令不甚炎熱團扇輕衫儘可銷此長盡不必作浮瓜沈李想東陵侯佳種雖堆滿街頭而顧問者殊寥寥焉 
[鄉人罵敵]  
　　法人猖獗蔑視中朝凡屬食毛踐土之倫無不義憤同生思欲滅此朝食聞福州各鄉人之入巿購物者莫不暗藏七首以備不虞一日法人在船面遊覽適一鄉人由岸上經過不覺眦裂髮衝疾聲怒罵法人言語不通莫知所以後鄉人左手作握髮狀右手拔刀作欲斬狀法人始疾下艙中不與之較遠近聞之傳爲笑　觀此則衆志成城亦已一　可見彼狡焉思逞者何尚囂囂然大言不慚哉 
[嚴拒西兵]  
　　前者英美二國曾發兵船至閩意欲保護商局奈隣近　山二十三鄉之團練　嚴防峻拒不容西勇登坡并不准船上炮口向岸聲言爾雖口稱保護然同是異服異言實難辨别如係保守官商我鄉早已成團正好代爲效力倘有搶掠等情唯我等紳民是問可也卽此一端可見閩人　衆志成城法欲覬觎亦徒自取敗亡耳 
[步武雙文]  
　　福州南門兠南離殿王某有一女係伊弟掌中珠自幼撫爲已有女四歲時椿蔭已謝由弟婦許字南台下路鄭姓中表至戚不啻鄭恒之與雙文也前年女已二八瓜字盈盈王某鄙鄭爲齷龊兒郎不願與諧秦晋因另與同里陳仲子締姻本月王病故兩家均送弔儀王妻遵夫遺誡祗受陳家之禮陳遂於十七日率衆迎女過門從權廟見女之生母曁鄭姓聞知卽赴縣喊冤求請提究閩縣羅邑尊立卽籖差往拿新郎聞信脫逃查如黄鶴乃先將生母等訊問一番尚未了結噫結姻亦兒戯事耶乃可以信口許人中途翻悔縲絏之辱其小焉者也我爲作大宴中花面科白云一家囡女如何吃了兩家茶 
[魂游大海]  
　　豐順輪船十四晚到津搭客阮姓於半途蹈海而死聞阮係燕京人向在杭州織造衙門司事薄有蓄積因戀一妓囊資盡罄遂患心疾初十日豐順船起椗由一友人挈之上船恐其發瘋鎖在上艙詎至半途聲稱如厠友以波壽洶湧恐有不虞於搭客中借一便桶令其大解時房門未上鎖阮忽大踏步出飛奔對房打破窗櫺投海而死船主一面趕放舢板一面倒輪將屍撈起腹内並無涓滴赶緊灌救终不得甦僅嘔出血水若干船主飭取太平棺殯殮由其友權寄津沽嗟乎黄金已盡白骨誰收世有范巨卿一流人我當熱瓣香以待 
[優人作賊]  
　　優人作亂者有之矣作賊則未之聞也今春有羣惡少欲在揚州招黎園一部鼓吹昇平照上海鎭江之例嗣以稟官不准鞠部中之有色技者相率邀去惟濫竽之輩託足無門欲歸不得流落二十四橋邊效梁上君子之所爲初二夜新城兠肚巷凌宅來一賊爲更夫所獲乃班中之副淨也是夜舊城雙井街四家同獲三賊班中之老旦也初四夜彩衣街郭宅後院有二賊繞樹而下時有人納凉樹下伏而伺之獲賊二名一大净一武旦也均送官懲辦於是江甘二縣同出告示不准此輩逗留境内嗟乎梨園子弟白髮新一旦捉將官裏去以視三五雛齡癸場一曲輒得纏頭數百緡者得毋如東家施之視苧蘿女否 
[綺羅香寄夢畹生柳隱詞人并呈霧裏看花客]  
　　病蝶抛香衰蟬促暮誰念悲秋人倦青鬢華年消受藥爐經卷慨身世長劍終埋弔形影孤燈相伴更宵分飛夢黄泉哀哀父母寸腸斷飄零天又不管愁見西窓夜月垂簾悽怨壯志成灰曾是女兒牽絆還說甚載酒情懷早悮了對花心願到今日辜負鬚眉鏡中羞自看[  新署愛與嫦娥分小影樓主太癡稿於虎阜蕭寺]  
[月下笛詞調雨霖鈴寄呈夢畹相如兩詞友]  
　　凉天横笛正西風緊意緒蕭瑟宵深傍水樓上方三弄處秋燈吹滅明月多情驀地竟來照孤客念隔水也有高樓更有雙鬟倚簾側飄天涯同是此傷覊泊我爲伊拌得青衫濕梅花開落如夢春幾許感人今昔曲裏分明伊是惺惺應也憐惜又那得伊抱琵琶和我音悽惻[  新署愛與嫦娥分小影樓主太痴稿於禪榻]  
[滿江紅請夢畹生藜床舊主柳隱詞人同正和]  
　　擲帽呼天欲問取老天何事把我輩者般磨折者般疑忌才子辱歸厮養卒美人淪入勾闌伎竟含悲抱屈一年年無知已湔不盡鬚眉恥灑不盡臙脂涙總琴飄劍泊珠沈玉碎報國終當渾馬汗傾城　肯裝狐　且招邀艶魄與英魂淋漓醉[  蘇州太痴生高悮軒初稿]  
[大江東去自題高山舒嘯圖]  
　　孤懷寥落向懸崖峭壁一聲長嘯地闊天空人不見鸞鶴從空而呌阮籍蒼凉蘇門清越千古憐同調知音已去俯今仰古憑弔何事失路違時對荒凉此境解開懷抱只爲悠悠塵俗態不入英雄談笑高極身危才多世忌閱歴方知道牢騷欲吐抗聲開口難了[  蘇州太痴生倚聲] 　 
[沁園春]  
　　越越無才偏偏有福言之慨然儘富貴塲開何由問訊功名路塞不惜夤緣我輩工愁他人得志同此春婆一夢圓生平事只唐衢有涙吳質無懽自憐一着纔寛早已把棋兵折滿盤奈薄俗相遭凄凉寳劍華年坐誤冷落儒冠屈抑紛來覊孤遞進久矣心寒胆亦寒從今後儘生蕉死萃不問蒼天[  蘇州太痴生倚聲]  
[雜詩]  
　　洞房夜靜凉風來珠簾羅帳無人開攬裙結帶正徘徊但聞寒蛩飛鴈聲悽惻使妾當此心中哀心中哀可奈何願從夢裏搴君幃關山有夢飛不到芙蓉落盡郎應歸[  太痴生稿]  
[隨文小坡夫子曁雲間上人鄧尉探梅曉入香雪海詩卽呈朱修庭觀察]  
　　東方漸欲曙野寺晨鐘度携琴過石橋幽絶不知路暗香渡水來杳靄隔烟霧落英繞袖飛令人清肺腑踏雪一僧寒相顧淡無語欲折緑梅花山人一笑許[  太痴生悮軒高瑩玉録舊稿]  
[摸魚兒余將返里會北平聽濤軒主人楊耀卿來自京口傾蓋交歡留連一夕倚裝怱迫聊譜此詞]  
　　乍相逢征車駐處江湖搔首難說巿樓呼酒春無價正是初三夜月愁思絶看彼此青衫彼此啼痕抹夢中離合嘆吳苑調鶯隋隄走馬游興兩消歇君知否我欲書空咄咄半生何限騷屑今宵懽樂年來少合譜新詞一闋挑復撥有小妓琵琶心事都彈徹挂帆將發但花雨江城柳風沙岸明日又離别太癡生舊稿 
[贈别銀寳祝英臺近]  
　　慘羅襟千點涙卿爲我憔悴握手相看的的訴心事玉環任是多情銷魂三月更難把韋郎留住卿須記此後流水飛花吳門渺無際休上高樓望遠傷情意只宜珍重加餐留將顔色好待我再來看你悵花弔酒詞人蘇州太痴生申游舊稿 
[聞蟲]  
　　遥夜最凄清寒蟲唧唧鳴西風梧葉井踈雨豆花棚以爾音相答令余夢不成黄門殊未○緣此二毛生○古意玉階鳴蟋蟀少婦織流黄停梭長嘆息攬衣起徬徨銀河正當户明月照我牀牀中有錦被上繡雙鴛鴦鴛鴦尚有情比翼不相忘感此傷妾意涕泣沾羅裳西風入閨闥　帶自飄颺願隨西風去吹妾到君傍今君在何許牛女兩相望[  新署愛與嫦嫦分小影樓主太痴生稿]  
[行行重行行]  
　　相送復相送相送終當别把袂歧路間展轉心如結妾有區區意哽咽何能說但願加餐飯長憶相懽悅妾貌良不隹固應遭决絶棄捐勿復陳人舊不如新○飮馬　城窟行越鳥從南來飛飛滿曠野征夫戌長城歲歲無間暇夙昔别家時覽衣雙涙瀉懷中數歲兒戀戀心難捨或恐葬沙塲妻子成孤寡作速報家書勸妻且早嫁千萬憐我兒勿令後夫咤倘果得生還與卿還拜謝昨日答書來君言良可訝女兒事一夫那許重姻啞妾髮手親封至今猶一把撫兒漸以長安用相疑詐王事且殷勤莫爲思家罷卽此達區區願君心慰藉[  太痴生稿]  
[柳影詩]  
　　剪出柔條影許長入秋消瘦入春狂旂亭屋角曾新月水驛樓頭又夕陽裊裊因風侵古道毿毿帶雨過寒塘不堪雙鬢蕭疎客撫樹依依涙數行[  新署愛與嫦娥分小影樓主太痴稿]  
[偶成俚句録請小樓主人政和]  
　　歸來海上别情多客裏光陰一刹那邀月登樓千里溯臨風把酒七言哦烽煙未息思投筆時事難籌漫枕戈何物消愁惟共飮相逢知已醉　酡[  海上廉讓居士小園氏初稿]  
[奉和廉讓居士原韻]  
　　功成名立顯才多作客歸來賦有那樂酒從新澆壘塊裁詩依舊暢吟哦江樓望遠驚飛棹海甸氛清待息戈招飮盤桓慰飢渴不妨歡醉任微酡[  小樓主人走筆]  
 
