# 1893 - 307 - 4907383

 

Page 1

 
 
[新科順天江南浙江廣東福建江西闈墨出售] [  圖書集成局啓]  
　　時文雖小道而士子進身必基於此每科闈墨出揣摩家於此覘風氣焉今歲慶榜宏開多士之負異懷奇者先後名題雁塔榜花旣放友人咸以闈墨郵寄本局速付手民印以潔白連史紙刻巳印成順天江南浙江廣東福建江西六省闈中傑作首弁題名錄後附試帖詩校讐精審圈點分明每本碼洋七分諸君子欲覩時新花橡請至本埠三馬路申昌書室及各埠申昌或發售申報處購取若欲躉買則　移玉申報舘帳房面議此布 
[新印王肯堂大科準䋲出售] [  圖書集成局啓]  
　　六科準䋲一書集醫科之大成係金壇王肯堂先生所輯其中論症則見垣一方療治則臚列諸法無微不燭有美畢臻誠不愧爲軒歧之功臣本局以新鑄鉛字排印行列井然紙色潔净盛以錦套每部四十本實洋五元五角卽日出書有欲探討枕秘者請移玉申報館帳房三馬路申昌書室伋各書坊外埠則向申昌書室售報處購取爲盼此佈 
[書許河帥查明存水摺後]  
　　水之爲用不外乎宣與蓄二者而己有餘則宣之不足則蓄之此古今不易之定理也余前論天津今年大水而海河之水至於日見淺涸其淺之甚者至於曾不容刀行人苦之此蓋不得其蓄水之法故也乃昨閱邸抄見有許仙屏河帥查明存水一摺而知蓄水之法固未嘗無之而特恐其倣行有未周至或僅存紙上空談而不能實事求是則雖有其法而亦無其效耳河工之設固所以防黄流之横决埽築在所必先而又有通行河運之責便行船利商賈其事亦關乎緊要故治河者不徒以一年數大汛奏報安瀾遂可謂已盡厥職而於各湖存水尺寸亦必逐月查明奏報此自嘉慶十九年明降諭旨而後歷年遵照辦理者也今於本年七月内查得微山湖定誌收水在一丈四尺以内因豐工漫水洪流過多量騐湖底積受新淤亦漸高恐不敷濟運故前曾陳奏請准加收一尺以誌樁存水一丈五尺爲度而本年六月分則存水僅一丈二尺六寸至七月内則長水六寸測見實存水一丈三尺二寸較之上年七月計大三寸此外則蜀山湖及馬踏湖此二湖則消水一尺八寸並三寸其昭陽湖南陽湖南旺湖獨山湖馬塲湖此五湖則長水二寸及五寸不等計昭陽湖存水五尺八寸南陽湖存水六尺南旺湖存水五尺六寸獨山湖存水六尺四寸馬塲湖存水五尺八寸蜀山湖存水七尺四寸馬踏湖存水七尺七寸核計以上各湖存水之尺寸惟南旺一湖較上年七月水大一尺餘則皆較去年爲小自一寸至一尺六寸此其故由於本年七月間北路蜀山馬塲南旺馬踏四湖水勢因湖面之寛狹不同分注之多寡各異是以有報消耗者亦有略爲見增者其南路之昭陽南陽獨山微山四湖均居下游諸流通行下注故亦俱見增長此一摺也每月所必有之例摺則又何足爲異然而一一詳述如數家珍使見之者有所知覺而爲預防之地此正所以愼重瀦蓄濟河運而興六利之舉故督理其事者亦不敢稍事疎懈顧吾聞之老於河工者則以爲此等例摺不止此一端大都皆書辦按時呈進其所謂消與長以及存水若于每多以意爲之一任書辦之稱多道寡不　河帥未嘗親自查核卽河道按時詳報亦初未嘗躬自測騐然則人之見爲鄭重者人則自爲鄭重而奏報者則不　　　　行也雖然許河帥自蒞任以來擘晝精詳算無遺策而且辦事極爲認眞在在實事求是當不至仍以俗吏自安而　任書吏之手舞足踏雖曰例摺亦或由親自考騐而來未可知也顧此姑不之論吾之所以不能巳於言者蓋以中國之於河務如此認眞則治黄河者豈無一勞永逸之法而乃年年如故報安瀾者摺子甫上報决口者奏疏旋來限期會龍未嘗不見其迅速而乍合卽開其迅速有十倍於此者而獲譴之人員則已開復晉階矣故吾嘗謂黄河之不治實非不能治也不欲治也有邊帥挾宼以自重者故意狎而玩之以爲朝廷之重我也以防宼故宼盡則我亦不復見重或恐有狡兎死走狗烹高鳥盡良弓藏之歎故不肯致力於剿宼今之治黄河者亦復如是河務若無險工則河工諸員皆將喝西北風矣又何以得發財之一日故甚至有小决使導者而大帥則未能洞悉其利弊也水之應存者不存則應洩者亦必有不洩者矣津沽之者海河將以濟運也其用適與河東各湖相似而此時大行海運河運則絕無而僅有者也似乎海河之水其消長之利害較各湖爲尤要而海河之水至於淺涸如此而定例亦從無奏報尺寸之舉豈以爲河工之奏報尺寸者不過爲每月中之例事仍無當於實事轉不如省此一報之爲愈而不知告朔餼羊存之則猶有顧名而思義者日後或有認眞之時未可知也若竟不之報則將來之廢弛不知伊於胡底矣余蓋觀此例摺而不禁有觸於天津海河之淺涸遂泚筆而書其後見者當亦鑒余之苦衷己 
[本館接奉電音]  
昨由京友電傳上諭二道敬謹譯登○九月廿八日奉上諭山西太原府知府員缺緊要著該撫於通省知府内揀員調補所遺員缺著寳梁補授欽此○二十九日奉上諭裕祿等奏查勘昭陵隆恩樓應修工程請擇吉興修一摺著欽天監於本年十月内選擇吉期先行知照卽著盛京將軍會同工部侍郎屆期敬謹興修欽此 
[帝京近事]  
京師事人云松壽泉大司宼第宅在順治門内磨盤院兹因升任之喜特召　　子弟演戲三日以欵佳賓○許筠庵倉塲侍郎及徐子靜宫庶之公子俱高捷秋闈帖報泥金賀者麕集○上月十六日並非吏部戸部值日忽傳旨召見廖壽恒張蔭桓兩公退直後卽至譯署柬請英國星使晤談一切細情外人無從知悉惟據譯署各章京傳述約略聞現在我中國新簡之出使大臣龔患病非輕未能卽赴貴國云○上月十八十九兩日寓京各西人就西便門外賽馬都人士往觀者亦頗熱閙○刑部定於十一月初大慘現在各省之勾到本已由内閣陸續呈進矣○寳泉局年久傾頽現在急須修理由工部奏請欽派勘估承修大臣上月十七日派出崇禮崑岡欽此一俟派定監修司員卽須估價開工矣○此次順天鄕試中式之陳君枬係太倉嘉定人由第人房批薦本應中南元奈第一名卷亦出第八房故抑置第十九名主考俱甚惜之○太和門工程聞下月定可告成矣 
[嚴拿匪棍]  
天津道方勉夫觀察會同天津鎭各飭十八叚守望局員及分防汛弁查拿混混巳列前報此次員弁皆實力奉行與向之假手胥差者不同計巳拿獲若干人從無拒捕者惟河北關下甄二懼罪潛逃匿跡於西門外孟洛妓寮内局勇聞而掩捕甄竟爲螳臂之拒毆傷局勇乘間遁去現將孟捉將官裏去繫諸囹圄著交甄二到案以憑嚴辦 
[風急舟沈]  
操江兵輪定於九月十九日由天津開回旅順旅順向無商輪來往凡官眷及因公赴彼者例得購禀隨行相沿巳久不自今日始矣操江於十八日停泊大沽船塢前是日計有男女搭客五六十人咸擬附船東渡其 
 
 

Page 2

 
 
行李有已運上兵輪者有未運上者船主以船在口内人多水淺深恐不利遄行飭候駛抵大沽界外再行附載搭客等遂俟兵輪起椗相約買舟同赴界外再行附輪而是處内河船隻名曰馬槽其狀如碾布石不勝顚播是日石尤風惡舟子不敢解維無如各客央懇殷勤又有威海營差弁奉飭赴彼就親恐悮吉期促令開行不容或緩但以就親之一家而計有父母兩人兄弟三人弱妹一口連不期而遇之搭客等共五六十人一齊買棹前行舟子慄慄危懼傍岸而行詎全界頂風勢愈狂波浪愈大甫經過界愈覺難以支持不逾時而馬槽覆沒搭客男女盡行落水惟由漁舟救起搭客一人舟子一人就親之女一口餘悉葬於魚腹矣慘哉聞女係孫姓住津城北河營門外一家俱沒無地棲身由漁父送歸其母舅暫行留養惟是滿目凄凉撫膺浩歎薄命人自傷淪落正不知何以爲情也 
[罪人瘐斃]  
劉六卽劉英奎犯罪解往故城監禁中道脫逃潛回天津於九月十四日圖搶妓女被獲送縣飭責蟒鞭三百收禁已列前報按蟒鞭之刑最屬難堪劉年逾六十血氣巳衰當受刑時暈絕兩次迨舁赴獄中始漸甦醒翌日背墻自擦其受傷處蓋因手銬脚鐐不能動彈而傷痕又盎於背痛癢交加故不禁向墻磨擦以洩其心胸鬱結也未幾吐血少許病臥監中禁卒具狀呈報而劉巳病莫能興劉之原案係按新章定以寄禁故城監獄十年然後擬罪嗣以半路潛逃滄州疏防解差因之繫獄瘐斃現又回津滋事解獲到官斷無因病准其保釋之理卒因病勢傷痕日益加重於上月二十日斃命說者謂劉買良爲娼淫惡昭著雖死不足蔽辜入獄六日卽伏冥誅免受折磨尚稱幸事然結局如此已足寒心彼多行不義者亦可引爲龜鑒矣 
[鹿鳴宴誌盛]  
江南文闈揭曉後擇於九月二十四日舉行鹿鳴宴是日辰刻在省各新貴衣冠齊楚均赴貢院候於龍門外約及已初外提調瑞方伯外監試志觀察協同點名請觀察曁同考官内外各所官首府縣各執事官蟒袍補服鳴騶而來小憇片刻提調監試飭人持手版恭　制府劉峴帥降臨俄而憲輿戻止諸新貴依名次序立迎於二門外東邊府縣迎於龍門内司道迎於至公堂階下升堂略坐制府發名帖請正副主試一而再再而三主試主徐徐出衡鑒堂諸新貴迎於簾門外司道迎於簾門制府立堂簷前相見一揖各官謁見三揖就位啜茗略叙寒暄此時府縣官預率諸新貴鵠立露臺下候主試制府等換齊朝服踹步出堂禮生引詣香案前唱跪者三唱叩首者九望闕謝恩畢復升堂更換補褂立堂上禮生引諸新貴謁兩主試次謁制府次謁司道行四拜禮後二拜答揖再次謁内外簾員及執事各官行二拜禮均答拜禮生贊畢另有雜職數員禀請赴宴但見兩主試之席稍偏堂左制府之席稍偏堂右三席相離不遠皆在正中而南而坐司道席設堂之左右面東西而坐餘則設於堂下諸新貴則又下之席前鼎俎羅列肴核紛陳青白朱黄五色燦著大都能悅目而不能適口也上三席文武員弁更番送酒司道以下僕從送酒傳杯甫三巡各起身出位一瞥眼間壺觴不翼而飛七箸不脛而走蓋巳被兩旁伺候之人攫取一空矣樂工歌鹿鳴三章餘音猶未輟也大府觀之相與微笑而巳少頃撤席制府送兩主試入後堂然後登輿返署司道繼之府縣再繼之諸新貴俟各官散訖亦相約歸第頭門外鼓樂喧闐洋洋盈耳内提調穆少岳觀察稍有清恙於廿三日請假未與宴云 
[靈櫬出險]  
某甲住金陵三條巷上元縣刀筆吏也家有新喪停柩在室九月廿三日午前焚化冥鏹火勢過烈延燒靈幃一彈指間屋頂皆赤而靈櫬卽在其下運之不能棄之不忍舉家哀號聲徹戸外幸馬頭夫相離不遠揚袂一呼麕而赴者數十人破烟直人將柩舁至院中甫出門路己燒斷倘稍緩片刻則三寸桐棺將成灰燼矣危哉俄而水龍齊集祝融氏始斂威而退計焚去瓦屋七八間云 
[罪不容誅]  
鄂中訪事人云前月二十六日湖北省城處决囤戸喻先明安洪萬二犯聞二犯均雲夢縣産無惡不作羽黨甚繁凡婦女之入其殷中者先誘以甘言豐衣美食姦宿數夜令其廉恥俱忘然後詐稱有某富翁欲娶以爲妻卽串出一人與之行合　禮婦女有何知識清濃之際卽歷訴拐情由其人徉作驚惶立刻退還原賣主囤戸乃恣行吊打閉諸幽室絕其飮食使之九死一生始問其願售與否婦女懼受懲創誓必秘而不宣方販諸他方爲娼爲妾如有不從其姦不聽其賣者必萬磨千折死而後已其暴虐大抵如是眞有令人聞而髮指者屢經告發而若輩皆與衙役通同一氣設法斡旋如遇認眞辦事之官震怒嚴拿則又賄通地方上劣生百計千方向官緩頰一經開釋依然忌憚全無以致積案如山從未一伸國法此二犯經人在利川縣控告移文雲夢縣關提邑宰早有所聞商請幕僚改爲行客携帶健卒十餘非至五落司集蹤跡至喻犯家晤喻妻詐稱由河南販到二貨行到五落司被人覊住無計可以運來喻妻信以爲眞欵待殷勤卽囑丈夫同往運貨遂經健卒拘獲帶歸解縣解省訊供安犯聞喻被擒骨折心驚忽發瘋癲之症旋亦擒獲到案通詳上憲駢首藁街竊謂滬上兇龜惡鴇大率覓購良家女子偪勒爲娼跡其凌辱情形實有較二犯爲更甚者而偶然事洩拘解公庭卽央體面棍徒向高坐堂皇者籲求寛辦是以若輩稔惡日久從未經官盡法嚴懲今觀喻安二犯之下塲其亦稍知儆懼乎 
[珠江雜組]  
廣東主考顧吳兩星使於放榜之次日卽排道出闡仍回皇華館駐節並向當道投剌拜見各憲亦如禮答拜冠蓋往還絡繹不絕聞兩主司擬而省中各名勝游覽一周然後啓節回京云○有某甲由佛山來省辦貨泊舟於靖海門外碼頭因月白風清邀同友人登岸至酒樓暢飮飮至酩酊始歸醉眼糢糊失足墜入河内時夜深人靜無有知者迨次晨屍浮水面始知甲被溺當經船戸撈置岸上備棺收殮死者約三十餘歲家中父母妻子俱全吁慘哉○西關新塡地某妓館前晚有某甲到來尋歡談笑之餘陡生疾病耳目口鼻皆有血流出龜鴇救治多方皆無效騐孤魂杳杳竟赴泉臺甲之親屬聞之謂甲身死不明聲言禀官究治龜鴇大懼浼人調處除購辦衣衾棺木外並出番佛二百尊爲延僧誦經之費始得了事○南澳鎭總兵劉淵亭軍門永福於九月十一日爲懸弧令旦省中自撫憲以下各官皆往德宣街行轅祝嘏軍門大張筵席以宴嘉賓水陸雜陳冠裳畢集頗極一時之盛○撫憲牌示九月十四日辰刻會同督憲率同同道勘訊南海縣逆倫犯人李秋錫一名訊畢卽恭請王命凌遲處决 
[擬修火政]  
委辦鎭江保甲總局錫司馬因時逾霜降宜修火政乃禀請道憲撥欵整治各處太平水缸關心民瘼於此可見一斑 
[土價昻貴]  
鎭江來信謂今年土價甚昻乃因北路西土收成不及往年之半加以大土進口甚稀近日大土巿價每斤約洋九元西土最上者每百兩約洋廿三元有零次者亦須十六七元烟霞窟中人無不眉山雙鎖矣 
[西報譯登]  
俄國水師員弁赴法京遊覽法人以禮相迎當至法京時適大將軍麥馬韓出殯俄員執紼以送哀悼之色現於面目旁觀遂謂俄法兩國慶吊相通休戚相助非别國交情可比旣而法人設宴欵待俄員禮極優渥惟以麥公薨逝未幾故未行跳丹臣之戲○德國與羅文尼亞所議之通商條約業經畫押施行○邇來銀價漸低日本國家大受虧累日廷前擬撥銀四百九十二萬四千元爲增設水師之用核計兌匯銀水每英磅祗值銀六元八毫九仙今則金磅銀水增至八元二毫四仙兩相比較約虧銀一百萬元又撥銀一百四十四萬二千元攤還洋債當時核計每英磅值銀四元八毫八仙以今時價計之所值大相懸珠約又虧銀一百萬元日本存貯巨欵以備軍需及整頓軍務用者約六百餘萬元中有三萬元匯往外洋支結核較兌銀水又須虧銀七十餘萬元卽此數端虧累已逾二百萬元至於各處使臣領事衙門年中經費因金價高昻所耗亦復不少然則銀價之低豈日本之利哉○西京電音言有法國機器兵四十名在麽國亞芝理拿疆邊建造砲臺忽被麽人逐去法兵 
 
 

Page 3

 
 
與之相持死者十二人卒因衆寡不敵狼狽而逃麽人遂將砲臺拆毁法國得聞此耗擬出雄師責問亞芝理拿地方各部落麽人雌强其能敵西法兩國之兵乎 
[寳令騐屍]  
弟弑其兄巳詳前報兹悉死者張柏賢年三十許家居寳山縣談家木橋頭圖内素以犂雲鋤雨爲業其弟金祥卽金發年二十有九小本管生以餬其口自幼文定某氏女爲室擇吉上月某日成婚其父臨終遺有鷹銀百餘圓留存柏賢處爲弟受室之需金祥因向柏賢索取柏賢非但不付且更贈以老拳金祥再四熟商將田一畝質錢應用柏賢又不允以致互相口角至二十五日之晚初更時二人自外歸不知如何互詈全祥突出小刀剌柏賢背後並傷海底穴血流如注當卽身亡地保姚晉聞之急將金祥拘獲繫以鐵索一面投寳山縣請騐馬漁珊明府升坐花廳略詰數語姚據情歷禀明府著卽赴屍塲伺候至昨日午後三點鐘時帶同刑仵書役等人乘馬車至天通菴換坐肩輿先至羅涇港張姓祠堂地保已預設公案明府升坐命提張之族長關榮坤榮研問供稱死者係小的之堂姪其父臨終時有洋銀百餘元交伊收管爲金祥娶妻之用金祥定於十月某日成婚向索此項洋銀柏賢不付欲將田畝質錢又不如願以致兄弟不知至何將刀戳死實不知情求恩明察明府飭傳四鄰訊問供詞大略相同屍妻某氏訴稱丈夫素來與叔叔和好無嫌此次不知因何竟遭刃斃小婦人祗生二女均在襁褓中刻下身懷六甲問爾夫當晚如何被金祥戳死供稱其時小婦人巳進内室微聞丈夫在門前嘶喊赶卽奔出見巳常身血染說是被金祥戳傷當晚卽殞命金祥旋向小婦人哀求願月給養贍費金祥供稱小的索錢不遂反被兇毆不得已而拔刀自衛以致悮傷問刀由何來爾等二人究在何處歸家供稱刀係削山芋所用是晚兄長自東首來小的由西首來明府著將一千人帶赴屍塲卽在祠堂用膳膳畢會同江灣汛弁沈千戎前往旣升座將各人口共覆訊一遍飭仵細騐屍身良久唱報死者背後刀傷一處約深數分糞門前海底穴亦有刀傷一處深二寸許闊八分委係因傷致命明府將呈案之刀細加檢視屍妻籲請自行棺殮求免發封明府准之諭關榮等曰目令屍妻懷孕將來若生男子爾等須格外體恤如是女兒亦須贅一佳婿以續香烟關榮等唯唯遵命明府塡明屍格排導回衙 
[儲憲回申]  
新簡江蘇督糧道吳廣涵觀察承潞由蘇省來申乘某輪船赴金陵謁見制憲事畢仍乘輪船遄返前晚抵埠卽雇定官舫移泊觀音閣碼頭本邑道營廳縣印委各員均至江干迎迓聞觀察勾留數日卽須擇吉履新云 
[中外臚歡]  
本埠西國官商以通商至此歷五十年中外交情益敦和好因於本月初十日醵資慶賀共樂雍休是日適逢我慈禧端佑康頤昭豫莊誠壽恭欽獻皇太后萬壽聖節是以中國官紳商庶亦皆踴躍臚歡日來工部局巳雇工在黄浦灘大馬路泥城橋支搭綵樓遍綴燈火矣 
[戲劇新奇]  
滬上之有戲園自甬人劉維忠始事經二十餘載若京班若蘇班若貂班若廣班以及帽兒戲花鼓戲亦可謂爭妍鬥麗壓倒京華矣獨未有潮州班來滬演唱有之自鳳儀園始日前園主折柬以招因得縱觀諸技其中所演蘆花絮一折摹描老嫗之龍鐘小孩之跳蕩惡婦之虐子孝子之順親色色形形惟妙惟肖洵足以新耳目而資觀感正不第脂柔粉膩爲足勾綺思而寫治情矣因樂得而記之 
[薤露銜悲]  
上海怡和洋行東兼英工部局首董麥機嘉君於昨日上午十點鐘時仙逝聞因肝中有病延數醫生診治迄無效騐竟以不起享年五十有二麥君前曾代理丹國領事官是以滬上各領事署均下半旗以誌哀痛怡和太古招商局輪船及各躉船亦下半旗麥君在滬已久凡聞噩耗者無不爲之悽愴定於今日不午三點半鐘出殯想執紼而來者必更濟濟也 
[芙蓉作祟]  
某裁縫店藝徒某甲身死人言藉藉咸謂吞烟而斃事聞於捕頭立傳二圖地保前去查問此已列入報章兹悉截縫店爲姑蘇人某乙所開坐落潮陽樓北首恒仁里甲亦蘇人年已十七藝將成矣乙憎其貪食雜物時加訓責前日同居人某丙失去鞋子洋燈及零物五件疑甲所竊再四究詰乙妻亦告以如果爾竊不妨送還甲置之不理丙又一再催促且言刻巳查知實由甲竊甲至此知無可掩飾直認不辭惟質票已付之一炬無可贖還旋向日在里口賣糖粥之母舅某丁詳述且言現巳無顔在世只得遁往夜臺丁正言斥之復勸以設法贖還甲遂去丁又恐出外自尋短見返身至乙店問甲在否乙妻言頃在此間現忽不見丁述明前事乙妻懼赶急找尋甫登樓見甲弛然而臥問以故則言腹痛而巳無他故也低而亂扒亂滾呻楚不休疑爲痧急雇挑痧匠爲之施治挑痧匠察得似非痧症疑及吞烟正欲救治而己溘然斃矣現由乙及丁函追甲之父母到來從長計議然恐不能免於饒舌將來勢必藉孔方兄解圍也 
[奄然物化]  
本邑英租界寡善街王大吉藥店東首弄中可久小客寓係林慶雲所開前日有陳姓客年約三十餘望門投宿林殷勤欵接處以上房不料陳忽患急痧治之無效呻吟宛轉隨卽斃於寓中林急投報捕房捕頭立傳三圖地保毛大前去察視閱時禀稱現有人願代賒棺木爲之成殮捕頭令殮後發壇暫厝待屍親認領瘞埋 
[綹手行兇]  
邑廟東首某店學徒某甲年未及冠童眞未漓前日下午店主命持小洋銀五角出外購物行經邑廟戲檯下駐足觀賣解者乃將小洋銀置衣袋中旋被剪綹賊竊取正欲逸去經甲扭獲向之索還乙稱頃從地上拾得與爾無干爾竟妄思冐認乎甲堅不釋手情急狂呼旁人大抱不平令乙將小洋銀還甲乙不從忽有羽黨上前不問情由向甲胸前猛擊二下甲受傷倒地乙遂脫逃旋有與甲相諭之人扶送而回未知可保無碍否 
[覆訊保單案記略]  
德商泰順洋行投英公堂控合豐衣莊主梁紹坤擔保仇笠山爲買辦虧空追賠一案蔡太守以梁果擔保有據然稱與仇向不識面憑汪雲從店主汪竹如轉保今汪傳訊抗避原可將汪雲從店貨查封備抵惟汪雲從開設法租界應移請法公堂查追遂子限兩禮拜無論汪能否料理應將仇未逃時三面對明所虧銀七百六十一兩認賠其原告續查出之一百七十八兩准俟汪到日再行質訊迨法公堂查追後汪雲從主婦汪茅氏以轉保筆據係歇夥汪涿如卽竹如私出卽將汪交案適德國原訊之福副領事因公出外請美國易副領事代理隨經太守訂約昨日禮拜二卽九月二十九日上午十一點鐘時集訊汪稱當担保仇笠山實李洪春與梁之愚以致私用店中書柬圖章後知虧空卽行退保原告將續經查出之一百七十八兩逐欵開帳請追梁所延威律師以汪旣到案認明筆據蓋印可以諭令賠銀或將店貨抵償蔡太守與易君諭以此案早經定斷自應仍令梁先認賠銀七百六十一兩其餘一百七十八兩候逐欵查明如果屬實應得再追汪雖用過圖章然有當日介紹之王鳴竹到案質明豈容推諉遂飭將汪管押如敢抗違立請法公堂照案查封店貨備抵仍俟獲仇追還 
[曲直難評]  
昨日有楊阿二者行至本邑南由公義馬頭悮與馬四九磕碰以致互相口角各　老拳正在扭結不解時適楊友陳阿男蹩𨇨而至效魯仲連之排難解紛馬悮以爲助之興師也扭住衣裾奔投二十三七鋪巡防局請究戴憶珊二尹以兩下供詞各執曲直無可評量惟著各具改過切結縱之使去 
[會訊織布局被焚案]  
前日招商局總辦沈子梅觀察電報局提調楊子萱貨捐局總辦朱詵伯兩太守會同上海縣黄愛棠大令至織布局中查訊起火緣由預由差役備齊公案旣至卽以次升堂命提機器頭目唐某及添油頭目王某研訊唐供稱小的係本邑人家住二十三保 
 
 

Page 4

 
 
六圖在此當頭目巳歷多時總辦楊大人派令專管清花廠機器本月初十日清晨開工後歷二點鐘時忽見地板下起火立將西國藥水二瓶擲去奈火勢甚猛舞濟於事祗得奮路而逃其時大門巳不能行不得巳從玻璃窓躍出至此火從何而起小的實出不知王供稱小的係本邑二十三保五圖人在此當添油頭目是日添過油二次至八點鐘後忽見清花廠火發欲往施救巳經不及餘不知情盤詰再三執定前說觀察以爲時巳晚商諸太守大令喝令唐王暫行退去聽候會商核辦諭畢分道而回 
[上海北巿絲業會館籌辦順直新災賑捐滬局瑣記廿四]  
廿九日承烟臺北洋海軍採辦所葉君茂蕃續募洋廿元福建同安縣謝君榮光求母病愈助洋廿元三十日蕪湖大成祥朱筱莊親家募助洋二百元錢塘吳君詠霓因次女患恙還願並保平安助洋三十元九月初一淮安志道齋主人助洋三十元六安無名氏助洋廿五元壽州權會堂助洋廿四元則敬先後祗領仰見四方君子同抒報國之忱庶幾億萬飢黎咸有更生之慶矣同日奉經佩卿兄官印文於八月十二日自覇州函致各賑所云文奉籌賑局司道派辦霸州賑務遵於八月初八携欵萬金邀同陳立甫楊子培殷炳焜朱炳如茅鏡芙李景韶陳與人諸君買舟前往十一行抵州境查勘災情以東南鄕爲最重宫各莊煎茶鋪老隄頭等處數百村莊盡成澤國災民無衣無食待救甚殷當分六路往查以便及時散賑其餘西北兩鄕災情雖較東南略輕然地水尚未消退亦擬擇尤酌給俾免向隅詢之各村父老知該州疉被水災己經數載洼區田畝涸復無期春麥秋禾未能播種民情困苦已極可憐本年六月十三十七等日大雨傾盆連宵逹旦上游永定河隄漫决成口水勢建瓴而下以致州境河隄立時漫溢毗連各屬如固安新城東安靜海文安大成永清七縣同遭波及綿亘千餘里一片汪洋彌望無際塌屋傷人不可勝數柴草雜糧盡行飄沒被水災民或結茅隄上或露宿高坡顚沛流離慘難言狀現在老弱者固難自保少壯者尚可捕魚求生轉瞬天寒地凍便覺生計全無文目擊心傷亟思援手苦於戸多欵少分布爲難謹專肅拜懇伏祈廣爲勸助接濟源源億萬倉生同深翹盼文承乏其間惟有望風叩禱而巳下午又奉電示内開霸賑不日查竣不數銀兩巳在津借墊永清固安毗連災村均在水中壯者逃亡弱者無賑不活擬接續查放求速解濟十八過霸州見災民二千餘人南來北往巳商由州尊設廠截留云則敬現擬初五日商請各賑所湊解第六批賑銀八千兩如蒙賜助請儘數日内分交各賑所隨收隨解藉資接濟合併聲明九月初二日錢塘施則敬子英甫謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[批示屍母]  
英界二馬路餅師翁錦章遭其夥馬長根戳斃經上海縣黄大令騐明將馬帶回訊實釘鐐收禁已歷紀報章矣翁母沈氏現欲回籍苦乏川資因向馬之保人王阿渭求助王堅執不允翁沈氏遂　縣控陳昨日大令批示略謂此案凶犯馬長根業由本縣訊明收禁詳辦在案至王阿渭係案外之人未便牽涉所請令王帮貼川資殊屬荒謬批斥不准 
[英界公堂瑣案]  
包探顧阿六禀稱日前小的緝獲積竊王金富查知前曾犯竊送請大老爺遞解回籍今又行竊十六鋪李阿四等家衣物兹己吊出有失主到來承認是以送案請懲李及王阿三王阿福均投案領贓金富供稱小的係浙江湖州人旣不能爲盗又不能行乞無食無衣是以圖得些些不義之物如蒙恩赦誓當學作好人矣蔡太守判笞責二百板管押二月期滿遞解回籍贓給三失主分别認領鎓包探黄四福禀稱西人某甲雇坐阿金之車遺下木梳皮毬洋糖鉛筆鉛條等物一包王並不交還暗藏寓内兹經小的拿案請卽訊懲王供稱數日前小的拉車至西國酒店前有西人雇車而返旣下車卽給以錢文隨卽走散旋見車上有物一包早巳無從交還失主矣蔡太守著從寛開釋贓存俟失主認領○包探秦少卿禀稱船戸林三无停船小東門外被夥羅阿啓竊去洋銀九十三元昨日將林尋獲扭交捕房搜出原贓三十三元及小洋銀數枚問以餘贓則稱巳置辦衣服然觀其身上所穿計值無幾再三根究一味支吾特解案下林訴稱小的係福建人操舟爲叢兹者被羅所竊行將絕命幸在石路某戲園門前尋獲見其衣服華麗立卽扭交捕房除搜出現洋銀並將衣服作抵外缺少尚多務求追給羅供稱小的亦福建人在林船當水手自知所犯甚重尚求大老爺湯網宏開蔡太守諭令林先將洋銀三十三元及小洋銀衣服領去羅押候笞責比追○有人以西人三子出名繕就字條向福利雙龍晉隆等家冐取香餅酒及向三子收價三子疑是細崽李紹辛所爲投報捕房經西探紀林華探秦少卿拘李送案蔡太守訊供之下李堅不承認太守著照繕西文字條則筆跡頗不符合遂飭包探查明再訊此亦前報所巳詳昨日秦探禀稱小的奉諭查問雙龍等家細崽皆言酒非李來賒取太守飭將李交人保出○西人不利偕校利訴稱某日駕馬車至某處突遇汪小隆與某車夫各驅小車爭奪主顧致馬驚而跳躍幾肇禍端是以指交巡捕解送案下汪供稱小的以後不敢如此矣今日尚求恩恕蔡太守判令管押五日○某號印度捕解酗酒打架之鄔福壽羅明樓二人請訊鄔供稱小的係寧波人與羅至交醉中偶爾揮拳醒後卽已和好羅供與相同太守著一併關釋○某號印度捕　稱昨日巡至裏虹口見有陸阿二遮遮掩掩似是賭攤上望風人因卽拘送案下陸供稱小的係上海人當小工度日並不爲賭攤望風蔡太守著從寛開釋諭以如再逗留賭攤之畔定子重懲○包深孔阿才禀稱陳培生竊取木工馬廷揚之鐵斧一柄經小的拿獲人贓解送案下馬訴請領贓陳供稱小的係無錫人從前並未行竊兹欲返里苦無川資不得已而學爲掏摸生涯尚求曲宥蔡太守判令押侯備文遞解回籍贓給失主領去 
[法界公堂瑣案]  
蟻媒李三劉二在江北拐販良家女陳金寳來滬售與劉薛氏花烟館爲娼經法公堂訪拿到案據供此女己在江北許字王春榮爲室同轉飭將劉二李三笞責枷號遞回原籍並將陳金寳送普育堂留養限十日内由其母陳王氏邀同王春榮來案具領此九月初五日公堂所訊案也昨據陳王氏同王春榮投案具領同轉飭探至普育堂提到陳金寳詢以旁跪者何人供稱並不認識又問陳王氏可是爾母供稱並非我母亦不認識陳王氏以目視金寳同轉早已洞燭其奸命將王春榮及陳王氏帶出將金寳呼至案前婉言盤詰並許决不使爾墮入火炕爾可實供金寳始供本姓張父名兆芳六歲時父巳去世母親張姚氏今年四十九歲同轉問因何呼爾爲陳四子供稱此非我名小婦人由十四歲時被姨夫周小海領出先至南京不識姓名人家得價洋二十元今年四月由劉二李三領至滬上賣入劉薛氏家問得洋若干供稱不知其詳問紙上曾否簽押供稱並不簽押又問在家時曾否許字供稱並未許字實係花烟館内教供問爾在劉薛氏家曾否被伊凌虐供稱被陳王氏屢次毆擊遍體受傷同轉飭將王春榮陳王氏一併拘押陳金寳暫留捕房候提到蟻媒再核○五十四號華捕禀稱楊小如無端呼小的爲看有狗小的向　　論反遭毆辱扭案請訊同轉問因何起釁禀稱有韓姓友人在英界帶鈎橋勸小的走散不料楊反至捕房揑情控告幸蒙捕頭明鑒勸伊分　　小如供稱小的但言巡捕係下等人並不呼爲看家狗華捕執定前詞同轉問有見証否供有同鄕人周姓眼見事在八月廿九日問肇事在何處供在英界寳善街愛吾廬門首韓姓現往蘇州同轉謂爾到捕房控告捕頭已爲爾等勸息何必多事商諸魯繙譯以兩造均有不是爲巡捕者自應奉公守法楊供小的如有不是願甘重辦同轉謂本委並不廻護華捕爾豈欲成訟當邀見証到案如不欲多事交保具結送案備查○前報紀製造局總辦被成衣近竊去衣料由西門行至法界爲包探所拘押候解訊云云昨日葛同轉命提縫工楊培堂到案先據苞探呈到衣料一包當票十二張同轉檢閱失單當堂飭探逐一查檢並據湖南人劉春林彭國英鄧妙春劉長春等投案請領贓物又據總辦遣同鄕人談姓持片至公堂領贓同轉命各失主認明分别給領總辦之衣料飭交談姓領去劉春林等如尚少衣料可卽開單呈請補追楊培堂押候追比當禀十二張暫存公堂○烟館主洪成興訴稱王阿四來開燈計烟錢七十四文不名一錢反將烟槍乘間竊去現知槍巳吊到求請給領同轉飭將王阿四押候掌頰八十下贓交失主領去○俞壽濤訴稱廿三日往彩視街親戚家探望因天氣甚暖將衣脫不袋内存洋十元轉瞬失去查知竊洋之人係與周阿隆同來故將周扭案請追周阿隆供稱失竊後卽往三河樓尋覔其人已被逃逸姚祥發供稱竊洋者旣與周同來應向周根究周阿隆仍稱不知姚又供伊呼竊洋者爲表兄問周阿隆可有荐保姚稱由成大煤　店荐來同轉卽飭姚祥發帶同周阿隆至成大查問明確著交出竊洋之人如置不理卽送捕房押候追究○包探禀稱在江天輪船拿獲竊取衣包之王阿四並在身畔搜出銅洋一元好洋二元衣包巳給失主領去王阿四解案請究同轉飭押候笞責一百板枷號一個月期滿責放○包探禀稱施裕豐米店所雇包車夫朱阿四在棧房中竊取洋布一疋半被捕拘獲解案請追原告施正邦偕學徒金炳來投案伸訴前情朱阿四供稱係學徒令小的携出同轉謂爾不必誣扳當從實供招朱供前曾行竊一次亦與金合竊同轉飭將朱阿四押候掌頰八十下贓交失主○梅楊氏携小孩投案訴稱前日四點鐘時出門摇會令女兒看守門戸忽有周世昌前來欲上扶梯爲女喝住後被挖門而入竊去金約指一枚金線圈一副求請究追周稱在門前行過其女阿寳邀小的進内小坐並不上樓同轉謂爾可知無故入人家非奸卽盜包探禀曾奉捕頭命帶往英界查問據英包控云此人素不安分前曾犯案遞解同轉謂其中必有曖昧著押候傳同梅楊氏女阿寳到案再核○魏同源經租人控劉太記結欠房租五個月計洋廿三日一角五分同轉問欠數相符否劉供數目相符維求寛限同轉著交保限五日内付清劉一再求恩同轉著交保出外向房主商議○長春棧司事李玉亭控接客人林世封往長江一帶招攬主顧不到本棧反投名利棧同轉問可有此例林供小的於七月間業已辭歇李供並不辭歇有帳目呈電林供小的亦有摺子求請核對同轉飭將摺子交與李玉亭核對林堅稱業巳辭歇同轉謂如果辭歇帳上應有止字爾六月廿八日帳上尚取辛工洋四元可見並未辭歇飭將林世封押候再核令原告於下期投案備質○浙江金華府雲騎尉世職戴齡昌被摇麻雀舢板之吳阿渭攫去衣箱一口内有洋一百十元及衣服文憑等件投報捕房經葛同轉提訊追到贓物尚少衣服及洋將吳押候追比旋有趙阿坤投案禀稱願保吳出外措洋賠償昨日呈洋九十元鈔票二張計洋二十元求請將吳保出同轉謂爾知案情之輕重否竟欲貿然保出耶原告代求寛宥同轉謂本應照例重辦姑念原告代求著從寛笞責二百板趙一再求全體面著改爲掌頰二百下交案之洋先給失主具領文憑八件暫存捕房飭戴另繕詳細禀詞呈候轉送上海縣核辦 
[粤東官報]  
藩憲牌示潮州府缺以瓊州府劉名譽調補新寗縣缺委侯補同知王鴻鈞署理揭陽縣北寨巡檢陳朝鈺澄海縣典史周元坤均飭回本任 
[福建官報]  
九月初八日准補松溪縣王士駿禀明仙遊任内短欵掃數解清○初九日本任福防廳徐禀明開訃丁憂通判長勝缷辦坦洋茶稅禀到禀假通判邵晋　鹽場邱晉豐俱禀辭回籍守制准補松溪縣王士駿禀謝赴任飭知巡檢沈杰禀明遵於八月初一日缷辦西卡晋省銷差禀到○初十日同知黄澍鉁華承　俱禀知奉委順直賑捐差新選古田縣汪育暘禀辭赴任○十一日知縣劉恕禀明本日接辦併征本地木釐藩憲牌示照得沙縣典史劉耀塾病故遺缺以候補前巡檢唐佐熙酌委署理特示○十二日准補松溪縣王士駿禀辭赴任知縣朱雲從禀辭赴　城稅釐分局知縣朱元華禀辭赴大安釐局知縣李綺青禀明接辦洲頭新橋稅釐分局知縣俞振鸞管解京餉並順差引　見回圖禀到布經歷董榮綸禀缷事禀解文闈試卷并京餉順差引見布都事賴印禀日兼署布經歷事並接辦監印差縣丞曹祖蔭禀缷辦洲頭釐局州吏目黄錫章禀辦赴　雷稅　分卡巡檢沈變元缷辦南台新橋稅釐分卡典史陳受祿禀丁本生母憂藩憲牌示照得新選安溪縣戚揚永定縣曹學禮均赴新任供職特示○十三日龍溪縣孫興壽　明龍溪縣任内短欵　數解清鹽場張錫福缷辦建寗府轉運局禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
宫門抄○　　　道錄前○江　　　　　　　　　　　　　　　　　　　　　　　　　　　　　　　　　　　　　　　　奏會匪正法緣由片○又奏出省查閱砲臺日期片○漕督　奏　　分湖河水勢摺○東撫福奏保奬拿獲濰縣　　山　　員摺○九月二十一日戸部通政司詹事府正白旗值日無引見○肅王因伊子賞在乾清門行走謝恩○鍾公等謝在乾清門　走恩○色普徴　假滿請安○長麟等塲差完竣覆命○希朗阿四停止筵宴謝恩○果勒敏續假十日○正白蒙奏派稽查備察壇廟之大戸派出果勒敏　德彭壽吉恒○召見軍機熙敬崇禮長麟○光緒十九年九月分缺單同知廣西南寧金啓勛丁知州直隸安州張祖詠丁　知縣河南新蔡周芳松近四川關縣柳文洙捐離任四川榮經楊崇光丁巡檢江西長寧佘祖培丁廣東永安劉　賡故廣西象州吕蘭病興史浙江麗水　耀爵丁廣西柳城　榮煦無下落貴州荔波楊昀病○○劉坤一片再據江蘇賑捐局司道詳稱准廣東布政使成允等咨廣東南海縣貢監生周長華前因江甯等屬被旱成災捐助賑需庫平銀三萬兩並稱現在讀書　試不敢仰邀别項奬叙經該藩司成允等查明該捐生敦品勵學有志上進將捐銀解局濟賑咨由江寗布政使瑞璋等詳請覈辦前來臣查上年江寗鎭江揚州等屬旱災極重仰篆朝廷軫念災黎截漕賑撫並經司局各庫挪墊濟用冬賑甫得蕆事接辦春賑需欵浩繁幾至無可設法盖近年籌捐至再至三巳成弩末經時又值順直山東均各勸捐濟賑同時並舉以致江蘇捐欵收數寥寥累寸積銖尚難籌集幸賴該捐生周長華首先報効鉅欵各處好善之士聞風興感捐務因之漸旺不獨春賑藉以接濟卽本年山西告糴畿輔水災用能接濟急賑裨益實非淺鮮溯查軍興以前捐銀一萬兩者本有奬給舉人成案該捐生此項捐數至三萬兩之多慨念時艱急公嚮上與尋常報効迥不相同科第爲士子進身之階原不敢破格陳請第自光緒十六年浙江廪貢生龎元濟捐助賑銀三萬　經直隸督臣李鴻章奏請奬給舉人之後連年各省籌辦捐賑並無續捐鉅欵之人足見此等好義樂輸誠難數　該捐生勇於爲善有志上進捐欵旣與龎元濟相將志趣亦復無殊誠如李鴻章所奏若蒙破格奬勵愈以見科名進取之重亦可多勵士嚮慕之沈可否仰懇天恩俯准將該貢監生周長華賞給舉人一體會試之處出自特恩是否有當謹會同江蘇巡撫臣奎俊附片陳請伏乞聖鑒訓示謹奏奉硃批着照所請該部知道欽此○○頭品頂戴兩江總督臣劉坤一跪奏爲揀員請補陸路守備員缺恭摺仰祈聖鑒事竊泰興營守備文家銀病故遺缺接准部咨係題補第四輪第四缺應用儘先人員行令揀員請補等因伏查是缺守備本係泰州營守備於改設江蘇水師案内續經奏明移調泰興縣駐紥有兵馬錢糧城守倉獄之責該處係産鹽之區向爲私梟出　之藪督率巡防均關緊要非精明强幹之員難期勝任臣於通省實缺候補各員内逐加遴選查有儘先都司張鳳梧年四十三歲湖南湘鄕縣人由武童投効軍營轉戰陜西甘肅等省洊保補用守備關隴肅清案内經前陜甘督臣左宗棠保奏光緒二年二月初四日奉上　着免補守備以都司留於陜甘儘先補用並賞換花翎欽此十三年經前督臣曾國荃奏准改留兩江補用經部覆准以都司註冊歸人兩江陸路候補該員人材壯健辦事愼勤歷在江蘇一帶差遣於該地方情形亦稱熟悉以之借補是缺守備洵堪勝任檄　例章限制均屬相符合無仰懇天恩俯准以儘先都司張鳳梧借補泰興營陸路守備員缺實於營伍地方均有裨益如蒙俞　俟部覆至日卽行給咨送部引見以符定制除將履歷切結咨部查覈外理合會同江南提督臣譚碧理恭摺具陳伏乞 
皇上聖鑒訓示謹奏奉硃批兵部議奏欽此○○劉坤一片再副將銜儘先補用叅將章其俊前於請奬南洋海防出力各員案内經臣咨由海軍衙門奏保俟補叅將後以副將補用光緒十八年十一月二十五日奉旨依議欽此欽遵在案兹據該叅將章其俊呈稱十六年十月督勇挑濬吳淞江河道在事出力經前江蘇撫臣剛毅保俟補叅將後以副將補用由部覈准覆奏十八年三月二十一日奉旨　議欽此今南洋海防案内奏保補缺後陞階檄與河工保案重複呈請覈辦前來臣查該叅將章其俊久在南洋隨辦海防事務管帶勇營　　得力旣據呈明保案重複自應另行核奬合無仰懇天恩俯准將陞用副將兩江儘先補用叅將章其俊賞加總兵銜以示鼓勵出自鴻施除分咨海軍衙門兵部查照外理合附片陳請伏乞聖鑒訓示謹奏奉硃批著照所請兵部知道欽此○○劉坤一片再匪目萬松亭卽萬清選又名萬青選前據各匪供指獲案訊供狡展經臣奏請將該匪前在軍營所保守備斥革嚴訊懲辦奉旨允准轉行欽遵在案嗣據江甯布政使瑞璋營務處道員曾廣照督同江寗府知府李廷簫等確切研訊該犯係雙龍山會匪光緒十四年在臺灣會遇李洪卽李灦謀有欲爲其父報仇之說十五年該匪與李洪匡世萌等在鎭江第一樓吃酒商謀起事十六年與蔣雲等爲李洪押解銀兩由安徽至鎭江爲購辦軍火之資一再究詰堅供如前臣查前　曾匪頭目陳金龍陳啓懹曾同等先後供出會中匪犯均有該匪萬松亭在内其爲匪中要犯本無疑義自獲案後恃符狡展屢翻迨經斥革嚴訊自知無可狡賴始據供悉前情覈與匡世萌所供大略相同是私運軍火一案該匪實同惡相濟似此愍不畏法自應立正典刑當經查照懲辦會匪章程飭將該匪萬松亭卽萬清選就地正法梟首示衆以昭炯戒除分咨總理衙門兵部刑部外謹附片陳明伏乞聖鑒謹奏奉硃批該衙門知道欽此○○劉坤一片再鎭江都天廟象山等處增置礮臺臣於上年勘定後卽飭分别興築均經奏明在案現據先後呈報工竣安設礮位由營局各員會同試演均尚妥恊自應親往履勘以昭愼重臣定於九月初三日乘坐兵輪帶印出省前往各臺逐一試騐至天洑洲應築砲臺並擬順道前赴該處覆加察看以便查照前奏妥籌酌辦所有臣署日行事件札委江甯潘司瑞璋代拆代行其緊要事務仍包封送臣行次辦理謹附片陳明伏乞聖鑒謹奏奉硃批知道了欽此○○頭品頂戴漕連總督奴才松椿跪奏爲謹將七月分湖河水勢恭摺具陳仰祈聖鑒事竊照光緒十九年六月初一日至三十日止湖河水勢情形經奴才於七月二十八日具奏在案兹查光緒十九年七月安一至二十九日止洪澤湖落水三寸現存水六尺五寸高郵玉馬頭長水七寸現存水一丈二尺三寸淮揚裏運河各汛落水一尺餘寸至三尺餘寸不等各廳隄埽工叚一律稳固惟高郵爲衆流匯注之區是以獨見增漲復因江潮頂托疏消不暢業經嚴飭該廳將各壩力爲守護以衛民田斷不敢因上游水勢漸平稍涉大意所有七月分湖河水勢理合繕摺具陳伏乞皇上聖鑒訓示謹奏奉硃批知道了欽此○○尚書銜山東巡撫奴才福潤跪奏爲查明捕獲濰縣匪徒李明書等案内出力員弁遵旨擇尤酌保籲懇天恩俯准照擬給奬恭摺仰祈聖鑒事竊前因濰縣匪徒李明書等嘯聚滋事經奴才調派防營會同地方文武購線兠拿著名首要各匪陸纊擒獲訊明就地正法地方一律安謐曾將辦理情形詳晣具奏並聲明出力員弁可否容奴才擇尤酌保於光緒十八年九月初五日欽奉硃批鑒奏均悉所有捕獲濰縣匪徒出力之防營員弁著准其酌保數員毋許冐濫在逃餘匪仍責成地方文武認眞緝拿欽此欽遵轉行去後兹據總理營務處藩司湯聘珍會同臬司松林查明實在出力員弁詳請奏奬前來奴才伏查上年夏間濰縣匪徒李明書卽李二又名李稿橙辛小狼等各糾黨與肆行刦掠擄人勒贖屢拿未獲日久愈聚愈多經奴才調派防營並練軍馬隊馳往該縣會同地方文武並附近駐防之廣武等營四面兠拿又據署東海關道李正榮添派洋槍隊練軍幫捕維時正值徧地禾稼高粱芄茂該匪到處皆可藏身每於兵勇躧確掩捕匪突出施放洋槍子如雨下該員弁等均各不避鋒鏑恊力同心於炎天暑熱之時奔馳數月之久卒能將首匪李明書辛小狼擒獲並獲餘匪四十餘名洵屬異常出力自未便沒其勤勞惟請奬員數較多奴才再三確核删减擇其尤爲出力者分别酌擬謹繕清單恭呈御覽合無籲懇天恩俯准照擬給奬以昭激勸而勵將來出自鴻慈逾格除飭取各員弁履歷送部並將出力之千把微弁照章咨部奬叙外所有遵旨酌保捕獲濰縣匪徒李明書等案内出力員弁緣由理合恭摺具奏伏乞皇上聖鑒訓示謹奏奉硃批該部議奏單併發欽此 
 
 

Page 13

 
 
[光緒十九年九月二十二日京報全錄]  
宫門抄○諭旨一道錄前○東撫福奏疏防印信被刦之縣汛限内獲犯請開復處分仍照例分别議處摺○又奏查明搜捕梁山匪徒出力員弁懇恩照擬給奬摺○又奏修撰服滿回京供職片○蘇織造榮奏報銷前任動用各項料工銀兩片○晉撫張 
奏北路賑務辦竣遵旨積榖革弊並保奬出力員紳摺○又奏鄕試調充簾官緣由摺○又奏入闈監臨情形片○又奏叅革武舉片○東撫福奏保奬河工出力各員片○河督許奏何奬河工出力各員片○九月二十二日禮部宗人府欽天監正紅旗值日無引見○果勒敏等謝稽察備察壇廟恩○詹事府代奏右中允瑞洵謝恩○熙貝勒澤公各請假五日○侍衛處奏派 
保和殿監試之大原　派出頭班澍貝勒恩燾玉書溥博全福二班那公志鈞明安成发善旌○召見軍機崑岡錢應溥崇光 
○○尚書銜山東巡撫奴才福潤跪奏爲疏防印信被刦一月限内起獲並獲首要各犯籲懇天恩開復原叅知縣汛弁革留摘頂處分仍照例分别議處恭摺仰祈聖鑒事竊照莘縣知縣曹榕前因購綫緝拿盜匪王潮嚴緊致被知覺銜恨於光緒十九年五月二十八日夜值該縣帶領勇役下鄕抽查保甲乘間刼去印信當塲拿獲夥盜趙冬一名雖其情不無可原究未能先事預防當經奴才 
奏請將莘縣知縣曹榕留任莘縣汛把總吳清杰摘去頂戴勒限一月嚴緝於十九年六月二十四日奉硃批着照所請該部知道欽此欽遵轉　勒限嚴緝先據該縣汛選撥兵役購覓眼錢協同防營並曹州府陽榖朝城等縣派出役勇於六月初一初四等日獲犯傳金科陳奉閣孫三掌三名傅金科解交陽榖縣取供後因查拿時被格致傷在監身死陳奉閣孫三掌由朝城縣解交該縣曹榕訊供禀經批飭東昌府提審該縣等又於六月十五日在菏澤縣葛家店偵知巨盜劉玉振蹤跡隨同曹州鎭總兵王連三曹州府知府毓賢親督兵勇馳往掩捕該匪開放洋槍抗拒登時被兵勇格傷拿獲起獲原贓銀鑲籐鐲由毓賢親提研鞫據供伊係劉玉振卽劉義支又名劉得修亦名劉得志籍隸菏澤縣前在軍營當勇誤公斥革與在逃之王潮均結桿爲匪各充桿首王潮因莘縣購綫緝拿嚴緊曾將眼綫扣留復被逃回心懷忿恨希圖報復伊與王潮素好恐其被獲有傷同類起意行刼莘縣印信無印自必叅官王潮應允約定各自紏人乘間下手五月二十八日探得縣官帶領勇役下鄕城内空虚伊紏邀孫三掌等王潮糾邀趙冬等一共二十餘人分携洋槍刀械至更餘時分由城墻缺口潛入闖進公所開放洋槍伊向人間明藏印處所搜得印信一顆併刼得銀兩籐鐲等物兵役赶至查拿伊與王潮各放洋槍兵役人等亦開槍抵格互有受傷伊卽率衆逃逸嗣聞緝拿緊急將印信埋藏伊族兄劉三閒屋鍋臺旁地内併未印用劉三外出亦不知情此外尚有行刦直隸廣平縣署銀兩各案等語毓賢等卽日帶領兵役前赴劉三閒屋在鍋臺旁地内掘出莘縣印信一顆用藍布包裹查騐通體完整並無損毁移查東昌府所訊趙冬等供詞均相脗合並據趙冬供明　獲時因受傷深重是以在縣未經供得清楚由各該府分錄各起供詞禀經奴才核明批飭將劉玉振卽劉義支趙冬陳奉閣照章就地正法孫三掌一犯據報在監病故併飭與格斃之傳金科照例戮屍同劉玉振等首級一併解赴犯事地方梟示俾昭炯戒兹據臬司松林會同藩司湯聘珍詳請具 
奏前來印信亦呈繳查騐無異奴才查莘縣知縣曹榕在任年久居官愼勤平時嫉惡如讐頗能整頓捕務此次因購綫緝匪嚴緊致被知覺銜恨乘該縣下鄕之時刼去印信論情本有可原旣於一月限内與汛弁吳清杰隨同曹州鎭府起獲印信並獲著名首要各犯懲辦訊明印信亦未行用實屬深知愧奮相應籲懇天恩俯准將莘縣知縣曹榕原叅革職留任莘縣汛把總吳清杰原叅摘頂各處分均予開復勅部照例分别議處以示薄懲除仍飭嚴緝逸犯王潮等務獲究報並將起獲印信送部查銷外理合恭摺具奏伏乞 
皇上聖鑒訓示再現又據該縣報獲夥犯張五巳批飭東昌府提審應俟訊明具禀再行核辦合併陳明謹奏奉硃批著照所請該部知道欽此○○尚書銜山東巡撫奴才福潤跪奏爲查明搜捕梁山匪徒楊木等案内出力員弁謹遵旨擇尤酌保籲懇天恩俯准照擬給奬恭摺仰祈聖鑒事竊前因匪犯楊木等在梁山嘯聚滋事經奴才調派馬步勇隊會同地方文武悉數擒獲就地分别懲辦搜出被擄婦女給親領回完聚地方一律安堵曾將辦理情形詳晰具奏並查明出力員弁可否容奴才擇尤酌保於光緒十八年十月二十七日欽奉硃批知道了仍著嚴緝逸犯鄭顯文等務獲安辦出力員弁准其擇尤酌保毋許冐濫欽此旋據臬司松林督飭梁山營都司曾輔朝派弁購線續將該匪鄭顯文拿獲解省飭發臬司松林訊明禀經批令照章就地正法復經奏報各在案兹據總理營務處藩司湯聘珍會同臬司松林查明實在出力員弁詳請奏奬前來奴才伏查梁山坐落壽張東平汶上鄆城四州縣周圍村落叢雜路徑紛歧向爲盜賊淵藪上年閏六月間匪首楊木卽楊至樸楊魚頭卽楊得愛董衍富鄭顯文王二盤等各紏黨與在於該處負隅盤踞肆出擄掠並挾讐殺斃壽張縣派出巡勇搶去軍械馬匹勢甚兇悍奴才誠恐愈聚愈衆滋蔓難圖當卽密咨記名提督曹州鎭總兵王連三並飭曹州府知府毓賢不動聲色調集附近防營帶領隊伍入山掩捕一面咨行記名提督兗州鎭總兵田恩來並該管道府督率地方文武防營扼隘層層堵截以杜竄逸王連三等布置已定於九月初二三等日親督勇丁進山分路兠捕該匪等列隊開放洋鎗拚死拒敵轟傷勇丁多人該員弁等奮不顧身爭先攻擊匪勢不支徑行紛紛奔竄因各隘口防堵嚴密無路可逃先後擒獲首要匪徒楊木等二十四名餘匪八十四名首匪楊壯亦當塲格斃旋又卒能將逸犯鄭顯文設法就擒地方一律敉安居民同聲歡呼洵屬異常出力自未便沒其勤勞奴才再三核减今擇其尤爲出力者分别酌擬謹繕清單恭呈御覽合無籲懇天恩俯准照擬給奬以昭激勸而勵將來出自鴻慈逾格除飭取各員弁履歷送部並將出力之千把微弁照章咨部奬叙外所有遵旨酌保搜捕梁山匪徒案内出力員弁緣由理合恭摺具奏伏乞皇上聖鑒訓示謹奏奉硃批該部議奏單片併發欽此○○福潤片 
再翰林院修撰曹鴻勛前於光緒十七年五月二十日在京聞電訃丁母憂當在本衙門呈報回籍守制所有到籍日期亦經據報咨部在案計自光緒十七年五月二十日聞訃丁憂之日起至十九年八月二十日不計閏二十七個月服滿例應起復回京供職兹據呈請代奏前來除分咨查照外謹附片陳明伏乞聖鑒謹奏奉硃批知道了欽此○○榮廷片再案查接管卷内前織造毓秀奉内務府劄開據小太監連喜奉旨傳辦石青素縀面大荷包二百對又奉文稱内殿總管李得順奉旨傳做紅黄縀繡花荷包四千個並奉發式樣行令遵辦前來伏查奴才衙門辦解荷包料工向由辦差項下動支嗣經造辦處奏准此項辦差銀兩别衙門傳辦一切不准擅動前織造因無欵織辦當卽呈請内務府奏懇飭下戸部另行指欵有案此次傳辦荷包事同一律估計呈部請欵旋准蘇州藩司先後撥到銀八千五十兩按照來樣敬謹織練成做齊全業己解京交納所用料工銀兩仍援辦差成案實用實銷不扣九分申餘裝盛解費作正開銷共計動用料工銀七千四百三十兩裝盛解費銀六百二兩三錢四厘計餘賸銀一十七兩六錢三分六厘上屆報銷荷包存賸銀四十兩五錢七分六厘一併留存織庫另案備用除代造清册呈送戸部核銷曁咨報内務府查考外理合繙造黄册專案附片奏呈　御鑒伏乞聖鑒謹奏奉硃批該衙門知道册併發欽此○○頭品頂戴山西巡撫臣張煦跪奏爲晉省北路賑務辦竣遵旨積榖革弊並請將出力員紳分别保奬恭摺仰祈聖鑒事竊臣承准軍機大臣字寄光緒十九年七月二十二日奉上諭御史褚成博奏山西口外七廳賑務己畢請飭辦積榖並嚴禁收糧積弊一摺據稱該省賑務完竣尚多餘欵請酌提銀兩作爲收買積榖之用由官發給章程責成公正紳耆實心經理大青山後一帶錢糧向歸糧差甲首徴收每多浮索情弊亟應實力禁革等語著張煦按照所陳各節妥籌辦理原摺著抄給閱看等因欽此遵查口外七廳曁大同朔平二府屬賑務據各印委先後禀報夏麥己收秋禾芃茂官賑曁義恊各賑接連散放民食有資計可度至秋收禀請陸續停賑以節財力臣以此次賑撫自去冬及今　接辦迄於夏季爲時己久費帑尤多貧民苟可自謀賑務自應逐漸停止遂飭酌度情形陸續撤局原派續添正佐各員於七月底先後回省銷差正在飭行司局清算出入欵項籌議善後事宜通飭各屬查明辦賑以來動用額榖若干現存若干抑或全行動撥顆粒無存據實禀候 
 
 

Page 14

 
 
籌補惟積榖必先修倉舊有各倉是否敷用有無滲漏坍壞應須修補並飭查覆嗣據歸綏道文保督同所屬先查明豐鎭托克托城和林格爾三廳應修舊厫計二十處分派地方官會同委員尅日估修餘候查覆至日次第興辦旋據直隸總辦晉邊恊賑委員委用道劉啓彤禀稱恊晉賑欵項下尚餘規平銀十萬兩擬交歸綏道轉飭綏遠廳存庫再由晉省籌添欵項買榖分儲各廳爲口外備荒之計當經批俟解欵交齊由臣奏明辦理伏查晉省應辦積榖不僅七廳卽口裏之大同朔平大原汾州保德等府州所屬原儲額榖或因節年偏災或因去歲急賑動用多年無存現巳分别飭查均須一併買補每年京恊各餉曁本省兵餉廉俸等項均係刻不容緩必須通盤籌晝先就一年入欵將萬不可少之項劃除再計贏餘若干提出以備買榖之用庶不至顧此失彼尤須俟秋後糧價平减就各地方酌盈劑虚隨時分次購買以期積少成多旣非刻日可睹成效亦難預定用欵若干統俟辦理就緒再由臣詳悉奏明冀副聖主厪念民依圖匱於豐之至意該御史原奏所謂賑事完竣尚多餘欵或卽指劉啓彤所撥之十萬兩而言若晉省所收捐欵均係隨到隨撥早經濟用現飭清理收支從前移緩就急由司挪用者仍應撥還如尚不敷卽遵前奉諭旨於地丁項下籌墊歸欵此外並無贏餘至各省捐協之欵除節次附片具奏外復准江蘇撫臣奎俊先後匯解到上海廣濟公所道員唐廷桂等集捐漕平銀五千兩上海道聶緝槼集捐蘇平銀二千兩並據河南候補道何福奎等續集捐汴平銀七千兩四川重慶府知府王遵文捐銀一千兩江蘇長洲縣知縣王樹棻捐漕平銀三百兩貴州大定協副將熊時敏捐貴平銀一百九十二兩亦皆隨時收撥應用其直隸恊且賑餘銀兩俟如數解到先行湊辦口外積榖不敷之數由臣飭司籌添又該御史原奏所稱糧差甲首等事沙漠遼闊民多僑寄此等弊端誠難保其必無並由臣飭司查明詳覆妥議變通以除民累至此次晉省賑務粛區太廣飢黎孔多疉荷天恩發欵撥漕並承各鄰省恊助以濟晉省捐輸之不足又得地方印委曁義協各賑員紳實心實力分投查放於沿邊絕塞不避寒暑半年有餘始克蕆事嘘枯潤涸民慶更生在事員紳未便沒其勞勩所有恊辦大學士吏部尚書臣徐桐戸部尚書臣翁同龢奏派運放義倉榖石之翰林院修撰黄思永編修李士鉁刑部候補主事錢開祜劉彭年該員等以京員馳驅邊徼勇於任事志切救民應如何奬勵之處出自皇上恩施非臣所敢擅擬除直隸所派恊賑各員並上海天津集捐義賑各善紳咨由直隸督臣李鴻章查明奏奬外其晋省辦理捐賑各紳上年八月曾經護撫臣胡聘之奏奉諭旨准其酌保數員係專指上年夏間辦理口外七廳賑撫曁太原等所查放急賑勸振濟用　而言迨後秋災繼告在在需人經理非藉羣策羣力不足以分投集事派員較多合無仰懇天恩准臣併案保奬以昭激勸所有晉省賑撫辦理完竣遵旨籌備積榖禁革口外糧差積弊曁請將在事員紳分别保奬緣由理合恭摺具陳伏乞皇上聖鑒訓示謹奏奉硃批覽奏均悉黄思永等著交部從優議叙晋省辦賑出力員紳准其併案保奬毋許冒濫欽此○○頭品頂戴山西巡撫臣張煦跪奏爲晉省鄕試同考官調取現任人員不敷循例於候補人員内一併考充恭摺仰祈聖鑒事竊查前准部咨各省鄕試内簾同考官先期調取科甲出身之實缺人員試用以文藝遴選充當如實在不敷考選准於卽用分發人員中擇其文理優長者與實缺人員一體充當仍專摺具奏等因歷經遵辦在案兹恭值光緒十九年癸已恩科鄕試山西應派内簾同考官九員及外簾執事各員共須二十餘員據布政使胡聘之於現任知縣内調取科甲出身者十一員因實缺人員或現居要缺未便調取或久領簿書學殖荒疏難以概行派充内簾復於候補知縣内揀取科甲出身者十二員一併送考前來臣於八月初二日將調選各員親加扃試八月初六日入闈卽在至公堂於現任人員内遴取懷仁縣知縣王文貞夏縣知縣盛沅調補長治縣知縣馬鑑題補屯留縣知縣白焯因公在省襄陵縣知縣林齊璇又於候補人員中遴取大挑知縣林高俞寳奎唐桂截取進士知縣萬有嚴均派充内簾同考官分司校閱其餘各員分派内簾收掌及外簾執事所有晉省鄕試内簾同考官調取現任人員考取不數循例於候補科甲出身人員内遴選充富緣由理合恭摺具奏伏乞皇上聖鑒謹奏奉硃批知道了欽此○○張煦片再臣照例於八月初六日入闈監臨計應試士子四千一百六十九名三塲完竣臣於八月二十五日出闡派提調冀寗道俞廉三監試候補道陳占鰲住宿貢际照料一切並派臣標中軍駐劄大門外稽查出入及巡視圍墻除恭疏具題外謹附片陳明伏乞聖鑒謹奏奉硃批知道了欽此○○張煦片再天鎭縣武舉馮鎬武斷鄕曲强奪水利並覇佔民地屢被控告經知縣勘明訊斷輒敢恃符藐抗實屬目無法紀若不卽予斥革何以安良善而儆豪强據該署知縣姚鎭午禀經大同府查明由藩臬兩司會詳呈請奏革前來臣覆核無異相應請旨將天鎭縣光緒丙子科中式武舉馮鎬卽行斥革以便按例審辦除咨兵部查照外理合附片陳請伏乞聖鑒訓示謹奏奉硃批着照所請兵部知道欽此○○福潤片再黄河首重修防東省隄捻卑薄河道淺窄尤賴人力圖維本年正月間凌汛漲發濟陽縣百義閣地方冰塊擦損隄埝波及桑家渡新工一時漫水已入沙河情形萬分危險奴才當卽馳往督同道員葉潤含赶緊設法堵禦總辦道員張上逹撥濟料物竭十三畫夜之力搶辦稳固伏汛期内章邱縣蔣莊格隄冲塌張上逹激勵弁勇密掛柳枝立時堵合利津縣鹽窩大王廟兩處當全河溜勢之衝掃壩業已蟄陷隄身亦多坍塌該處係鹽塲門戸爲七十餘州縣春辑所關會辦道員丁逹意及提調同知劉鶚等百計搶廂不避艱險經費浩繁賴運司李希蓮力顧大局籌捐接濟地方紳民與該管鹽務各員亦均捐資出力搶護兩月之久始能轉危爲安一切情形均經迭次奏報在案以上四處若非赴機迅速力與水爭設一有疎虞工賑之費卽不下數十萬金本年於防汛經費外並未多請一帑該員等保全大局有裨國計民生其勤勞實未可泯除將各處搶險員弁先行存記俟來年霜清後　案保奬外所有各總辦會辦道員曁籌欵集料之司道搶護最要險工之尤爲出力各員若不卽子奬勵似無以昭激勸而策將來合無仰懇天恩俯准將鹽運使李希蓮賞加隨帶二級濟東泰武臨道張上逹俟升缺後賞加頭品頂戴候補道丁逹意請交罼機處存記候補道葉潤含請賞加二品銜兗沂曹濟道姚恊贊候選道馬開玉候補道吉燦升均請交部從優議叙候補知府楊傳書分省補用知府李祐均請俟補知府後以道員用發束差委同知劉鄂請免選同知以知府選用候補同知直隸州袁學潛候補直隸州黄麗中均請免補本班以知府用分省補用同知吳承恩知府用分省補用知縣奎硌均請免補本班以知府仍分省補用直隸州用候補知縣祝鑫請俟補知縣後免補直隸州以知府用試用縣丞周忠清請免補本班以知縣用記名簡放提督膠州恊副將馮義德請仍交軍機處記名儘先補用總兵黄金得總兵用卽墨營叅將張仕忠請以總兵記名簡放副將銜儘先補用叅將彭全福請免補叅將以副將儘先補用出自鴻慈逾格謹附片具陳伏乞聖鑒訓示謹奏奉硃批覽欽此○○許振褘片再河工修守全在衆力維持故有以藩司發欵遲緩而貽誤大局者以道員不諳修守而坐失事機者今臣與撫臣遇事籌商旣不分官工民工之見而先事防雜第求于公有益各司道等從而贊助力維大局厥功殊不可沒如河南布政使廖壽豐署河南布政使按察使長祿皆精思遠識力顧要工署按察使開歸陳許道桂霖署開歸陳許道薛福年皆明練公正洞悉機宜前彰衛懷道明保署彰衛懷道董克紹皆老成幹練有裨河防合無仰懇天恩俯准將廖壽曁長祿桂霖薛福年明保董克紹六員交部從優議叙以示鼓勵至去歲奏明存記歸入今年彚保之員業蒙恩准在案所有兩年河工出力各廳員營汛員弁及河防局大小委員自兩年以來未停一　之工暑雨初寒苦身勞力用能有險克保無役不從臣廣資衆人之力獲免大戾而諸工員始終奮勉之實心與省費固工之實力兩年奔乏頗著成效亦何敢不據實上陳于聖主之前可否容臣擇尤開單酌量請奬出自鴻慈逾格謹將循例兩年併案擬奬緣由會同河南撫臣裕寛合詞附片陳請伏乞聖鑒訓示欽遵謹奏奉硃批覽欽此 
 
