# 1902 - 41 - 4910353

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○　芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[論滿漢之見漸將銷除]  
　　自古有天下者或揖讓或征誅或吞併或簒弑開國規制雖各不同而其時佐命新朝者無論拔目草茅與選諸世胄皆仍係中國之人故分職設官雖間有新舊之殊而並未嘗過爲分别惟金元二代崛起漠北入主中原俱有漢人南人之别金則以先取遼地人爲漢人繼取宋河南山東人爲南人元則以先取金地人爲漢人繼取南宋人爲南人金世宗嘗語賀揚庭謂南人曠直敢爲漢人性姦臨事多避元史百官志諸官職皆以蒙古人爲長而漢人南人貳焉文宗詔各道廉訪司官用蒙古二人畏尼河西回回漢人南人各一人程鉅夫傳世祖命鉅夫爲御史中丞臺臣言鉅夫南人不宜用帝曰汝未用南人何以知南人不可用自今省部臺院必叅用南人可知當時之制皆偏重蒙古人而漢人南人從無爲正官者本朝發祥滿洲適明祚告終遂主中夏定鼎之初所訂官制雖有滿缺漢缺之分然選舉一秉至公並不因豐沛舊人稍存畸重畸輕之弊且缺雖定爲滿漢有時需才孔亟亦或通融如各省駐防都統冋不用漢人而康熙時陝西人何天培以陝西總兵爲廂白旗漢軍都統尋補京口將軍自後温州總兵李華平陽總兵王應虎皆漢人相繼爲　州副都統至步軍統領卽漢時之執金吾舊制漢臣亦不得領此職而嘉慶朝常德楊公超曾曾一兼領雍正中滿洲副都御史缺出憲宗命九卿密保鄂又瑞公保許公希孔宜任風憲上允其奏尤爲異數至若開科之初滿漢均分二榜各有三鼎甲及二甲三甲自順治壬辰乙未後卽合爲一國初刑部各司定讞不錄漢供迨王太倉相國掞爲刑部尚書言本朝官制兼設滿漢欲其彼此叅酌今供詞俱非漢語是非曲直漢司官何由知令嗣後錄供兼滿漢稿永爲例仰見朝廷用人行政於滿漢兩途並無歧視迥非若金元二代偏重蒙古人而僅以漢人南人爲之陪貳者可比然其時建言國是諸臣尤恐滿漢之見未融時陳芻蕘之論如長沙周壽昌思益堂日札所引國初馬章民先生世俊廷試對策有云臣尤有進者唐貞觀時天子問山東關中之同異而其大臣曰王者以天下爲家不宜示同異於天下裴度既平蔡卽用蔡人爲牙兵而曰蔡人卽吾人今天下遐邇傾心車書同軌而猶分滿人漢人之名恐亦非全盛之世所宜儲遯菴先生方慶廷對有云今自三公九卿爲陛下之疑丞輔弼者莫不並列滿漢之名督撫大臣則多寄於滿人而漢人十無二三焉其意不過謂國家受命之地其人皆與國同休戚非若漢人强附以取功名者故信滿人之心常勝於信漢人又云陛下既爲天下主即當收天下才供天下用一有偏重於其間臣恐漢人有所顧忌而不敢盡忠於朝廷滿人又有所憑藉而無以取信於天下此等議論出自新進草茅雖不無鰓鰓過慮之誚然預防偏重之弊特擴大公之懷亦不可謂人臣效忠之至計愚以爲論天下一家之義普天率土固罔非皇上之臣民畛域顯分實爲非計惟朝廷雖不存歧視之見而於相待之際偶有厚薄則在下者仰希風旨必致猜嫌互起意見難融甚或因相形見絀之餘遂成冰炭相乖之勢此則斷非國家之福而不可不急爲防者伏讀去臘十二月二十三日懿旨以入關之初滿漢風俗語言或多未喻是以不通婚姻今既風同道一應俯順人情開除此禁仰見皇太后皇上公溥爲懷此後滿漢臣民自應仰體聖意共矢忠忱無叅意見是則國家億萬年有道之長不將於此基之哉 
[賃地傳聞]  
　　日本某日報云英美兩國各簡使臣白諸兩廣總督陶芷芳制軍請賃取廣東省垣對面之地葡萄牙人亦欲於澳門附近賃地數十萬坪制軍將情奏逹朝廷刻尚未聞明降諭旨然觀英美葡三國意甚决烈大約中國政府祇得唯唯曲從也 
[大失所望]  
　　西字報云中國允償之欵經西人各關卡查核稅釐頗足相抵近日忽聞中國總稅務司赫德言頃據各稅關呈報每年抵撥洋欵之數比西人擬定者所欠尚多若是則西人大失所望矣不知中國將如何措之 
[義正詞嚴]  
　　美國普路頓日報云華歴去臘某日中國駐美大臣伍星使命駕詣白宫時美國各部大臣方集議禁阻華人之例美總統令某員邀之入會星使曰是會果係議禁華人則本大臣不復與議矣某員曰貴大臣自逹其意亦屬無傷星使曰貴國議禁華人乃暴虐無道之行爲實非文明之國所宜出此倘竟續行此例試問尚欲行銷貨物於敝邦首勿謂本大臣無能出公論也言畢悻悻之形見於具面其時有無數華人羣聚觀望星使卽拂衣而出當出時各報館訪事人咸就面問中朝如何辯駁此例星使不與言惟曰我所辯駁者祗求合於公道而已隨　議員福司德方曰貴議員乃守正不阿之人須記取公道待人愼無過分彼此本大臣所求者祗平等相待耳一時得聞此說者咸服其義之正而詞之嚴 
[聯盟防德]  
　　南洋新加坡叻報譯登某西報所發議論云日英俄三國宜恊同商議俄占中國滿洲蒙古英占揚子江一帶日本行其勢力於朝鮮全國俾皆不相掣肘任意設施如三國内有一國與德開戰端則彼二國應守局外中立之例云云由此觀之英人防範德人之心可謂至深且切矣 
[美闢軍港]  
　　南洋新加坡叻報云太平洋西畔火奴魯魯國島之西南有眞珠灣焉口狹内深天然形勝也前年美利堅國政府特以重資收購附近之地久之灣内數里皆歸美人公産說者謂觀此情形將來美人必於此間闢一絶大軍港太平洋迤西商業殆又將别開一新世界歟 
[德美交涉]  
　　南洋新加坡叻報云德意志國人近與南阿美利加洲委内瑞辣國多所齟齬蓋以委内瑞辣國 
 
 

Page 2

 
 
不悅德人干預鐵路事宜德廷聲言將派戰船封其海口惟無論如何苟不占其土地則德美兩國不致因此而動干戈况德人向委内瑞辣國所索各欵商諸美國早己允從矣 
[雷船新製]  
　　美國朗埃崙　丑埠來函云夏靈水雷公司新製一濳行海底之水雷船命其名曰虎路敦某日之晚七點鐘時人水試練内容六人由漸而下初見全船俄而僅見船面俄而全船皆不見蓋已沈至深一丈五尺之海底矣歴十五點鐘時至詰朝十點二刻始浮起船中六人皆得無恙自言在水底時呼吸與在水面時無異倘糧食備足可在水底沈三月之久美廷聞之深爲嘉許 
[日軍慘斃]  
　　日本某日報云東歴本年正月二十三日黎明六下鐘時日本陸軍聯隊第二大隊統領山口少佐鋠督兵二百數十名冋田代啟行操演雪地行軍之法行至青森附近天氣頗覺晴和不虞午後四下鐘時氣候頓變而寒沍朔風捲地大雪紛飛青森係北海道所轄與俄爲鄰固向稱冰天雪窖者也是日寒暑表竟沈至零度下五度不得已傳令兵士歸營然所携口糧只敷一日之用乃於二十五日旋師自是連日大雪路徑不分迨二十七日之晚寒暑表負至二十度以致漫山遍野全軍皆凍死於風雪之中存者祗寥寥十餘人山口少佐雖得救回然臟腑已凍傷延至東歴二月二日之夜八下鐘時溘然而逝目下方另派軍隊搜索積屍及所遺鍋帳槍砲之類日皇覽奏良用則然持沛綸音深致惋惜并派侍從武官前往撫卹慰問恩賜有加 
[日簡賀使]  
　　日本某日報云本年西歴六月英國新皇行加冕之禮初傳日本朝廷簡井上伯或松方伯爲賀使乃近日忽諭令駐英使臣林君順便齎國書入賀不知廟謨何以幡然一變也 
[日爵漫游]  
　　日本某日報云伯爵松方君久抱漫游之志兹已奏蒙俞允遂定期東歴三月上浣首途取道歐洲大陸然後折赴美利堅一時外人議論紛紛或曰此行係銜命賀英皇加冕或曰實欲向外人稱貸公債耳要之皆非眞確情由也 
[試士準繩]  
　　九江訪事友人云去臘江西德化縣學梁潘二廣文以試期伊邇出示曉諭曰准德化縣移開奉府憲孫札開奉學憲吳牌開照得本院現在考試饒州接試南昌南康事竣即按臨該府歲試合先示期取齊爲此仰府官吏照牌事理卽轉飭各縣及學傳諭應試文生童俱于十二月十五日齊到府城伺候考試其考塲切事宜悉照現行事理届期選派幹差于庵觀寺院水次船隻以及飯鋪歇家逐日嚴查匪徒包攬窩槍情弊并委搜檢員役于試日在頭門内逐名嚴搜另派妥員于未開點之先卽督飭巡風差役在試院墻垣之外周流巡查倘有窺探抛擲傳遞情弊未能獲究别經發覺定將該員照故縱舞弊例咨叅如有賄通容隱情事定行照例究辦倘童生内有實係違碍不應與試者准廪保先期赴府禀究如臨塲攻訐或非廪保亦隨同控阻除本童暫行收考外仍發府嚴究卽所控得實亦將隨同攻擊者照不應律究懲如訊屬子虚卽嚴治誣告之罪該府卽抄錄此牌出示曉諭其生童考古現奉文改章約分八里報考曰經學曰歴代史學政治曰本朝掌故曰中外地輿曰算學曰文學曰外國政治及一切交涉之學曰藝學均須于册卷内分晰塡註不准率塡詩古二字希圖取巧以外不准濫報務宜嚴飭各學遵照不得濫送至童生正塲四書五經義各一篇其交生歲考除革劣生不准送考外其有欠考者須另起文投補歲考方准送考試卷務要九紅四白如紙有破碎貼補教官照例罰俸童生點名册及卷面浮票務飭本童親塡年貎責成廪保畫齊花押仍將府縣原卷照府名次粘連申解查對筆蹟該府務飭各學教官書斗禮房將應辦事宜及文批册卷照牌辦理齊備聽候本院下馬日即示期行香放告次第考試並仰將發來告示揭示至童生補縣府考弊難枚舉務照定例不准補考一人切切須至牌者等因由府行縣到學准此本學爲此出示曉諭凡應試生童等務于十二月十五日齊到府城伺候考試切勿臨期自悞切切 
[嚴申門禁]  
　　武昌訪事友人云去歲湖北武昌府梁集菴太守整頓冬防實事求是因念武昌爲省垣重地門禁宜嚴而武弁之典守城門者往往擅離差所並不駐宿城樓以致深夜閉自如殊屬不成事體因嚴飭各門守弁痛除積習實力稽查每日上燈時卽將城門下鎖如遇各衙門緊要公事只准出入文昌門禁暴戢奸固宜如是也 
[騐收堤工]  
　　鎭江訪事友人云去歲之夏郡城東碼頭一帶隄防因江水爲災衝刷殆盡迨交冬令水源漸涸幾於篙楫不通常鎭通海道長久山觀察病之商准南洋續備新湘全軍統領陳宇山軍門諭令新湘前營管帶李副戎懋祺督勇興修近已大工告竣軍門爰於臘月某日會同觀察前往騐收 
[海盜披猖]  
　　廣州訪事友人云去歲嘉平月初十日廣東肇慶府屬有某輪船帶一渡船開赴都城中途忽遇海盜數十人高駕長龍艇一躍而登將船中水手等人悉行面縛然後窮搜諸客所携銀物正紛優時岸上勇丁聞聲追至發槍轟擊盜遂號召黨類揚帆遁逃内有八盜尚在艙中搜掠被勇丁悉數擒獲當夜押解肇慶府署訊鞫聞渡船所失不下四五千金輪船則被盜劫去迄今尚　下落 
[盜刦典肆]  
　　廣州訪事友人云去歲嘉平月初五日突有盜　百餘人明火持械闌入番禺縣屬新造墟左近均安典肆恣行劫掠典夥鳴槍以敵擊傷數盜餘仍堅持不退卒被槍傷數夥並將所有劫掠一空臨行復縱火焚之次日事主禀官勘騐飭捕緝拿 
[潯郡官塲紀事]  
　　九江訪事友人云去歲兩宫回鑾之際正任江西南昌府江訒吾太守奉撫憲李勉林中丞委赴行在迎鑾事畢返贛臘月二十二日道經九江往道鎭府縣各署拜會旋乘小輪船赴省垣○前署德化縣吳儀生明府捐升道員指分湖北因於去臘挈眷赴鄂二十日道出潯江拜會鎭道府縣各寅好次日卽附招商局某輪船上駛○前九江稽查輪船委員歴署興或等縣之劉蔭薌捐升道員指分安徽去臘某日道出潯江旋卽附某輪船赴皖禀到 
[神山采藥]  
　　日本長崎訪事友人云日本近擬創設婦人會發軔之始願入會者已多至二萬餘人繼至者尚絡繹如織日后　皇太子妃爲會中總裁以故掃眉掠鬢之流尤覺興會飈舉○長崎南山手町近設俄國學校擇吉東歴本年正月十六日卽華歴去年十二月初七日開塾總教習爲衡大婆利由埕西邱衣之既諸君說者謂日人講求俄國文字語言此其發軔之始也 
[鷺島客譚]  
　　厦門訪事人云去臘某日有美國白色巨艦一艘由北音口駛入港中暫泊隨放大砲二十一門以誌敬賀○水仙宫街裕興號主林某於去冬某日托友携洋銀七十餘元至申江購辦各貨詎料一去舞蹤號中無貨應客遂於某日之晚購阿芙蓉膏吞服迨毒發鄰人急爲施救已無及矣慘哉○某姓媪年近花甲生有一子已長成矣日前文定某姓女爲媳吉期既届彩輿入門新婦忽發瘋癲不覺手舞足蹈媪知受媒之愚尋之理論而已避不知所之矣○汀州永定縣人某甲自幼在外洋貿易積有多金去臘滿載而回由漳州雇夫五名挑運行李行至離漳城五六里之遥挑夫頓起不良之心用刀將甲殺斃瘞於蔗團然後携贓而逸迨至撫市分贓不匀互相滋閙被鄕人一併扣留報請地方官騐明究辦○去歲臘月某日厦防廳署接到臬憲釘封公文卽於十八日清晨就獄中提出行刼鼓浪嶼海關之盜犯一名及强劫米升巷林姓家之夥犯一名綁赴法塲梟首示衆 
[吳苑鶯花]  
　　姑蘇訪事友人云前者元和縣屬甪澤鎭人徐俊卿以嗣子徐某强取財産投控縣署迭經施大令沛霖陳大令際唐研訊諭令不得再行違忤取具改過切結然後釋之使歸嗣徐以其子陽奉隂違投縣復控雖經縣主王大令飭差往提竟敢抗不到案徐遂上控臬轅 
 
 

Page 3

 
 
臬憲朱竹石廉訪批飭原縣提訊大令因將原差血比限期務獲不料去臘某日徐子竟暗令心腹誘徐至葑門一擁登舟揚帆逕去亦可謂目無法紀矣○去臘某日某柴行主顧某携洋銀五十圓至閭門外馬路中某烟館過癮轉瞬間忽失所在急冋諸烟客查察得諸朱某身畔朱不服因卽扭入捕房讞員李明府訊得朱狡不承認遂移送吳縣署請田大令訊懲 
[五茸年景]  
　　松江訪事人云去臘某日西門外長壽橋堍某茶肆有甲乙兩客登樓啜茗移時甲翩然而去乙則遲遲我行迨下樓出門匆匆復返自稱桌上遺有洋銀一包計八十四枚茶博士辭以未見乙乃悵悵而去既而旁觀者謂曾見茶博士收藏乙遂復冋詰門並謂如能原璧歸趙當酬以番佛三十尊茶博士不允乙憤甚投婁縣署控訴二十五日縣主屈吉士大令派差至茶肆查詢底藴並飭傳肆主想不免對簿公庭矣○府尊余石蓀太守於去臘二十六日率同華亭縣林　生大令婁縣屈吉士大令曁府屬佐雜各官備齊儀仗赴東門外紫陽宫行迎春之禮先期兩大令飭丁持名片至巡防局請巡弁帶領團勇詣府署伺候○每届年終全節育嬰各善堂例有施衣施米之舉去臘白龍潭迤西徽州義園亦經領袖者購米給發一時聞風往領者絡釋于途此外城廂内外好善各富戸多有散給米票者在竊苦小民果得藉以卒歲而無賴托名冐領亦復不少終難使弊絶風清耳○去臘婁縣屈吉士大令出示曉諭略謂現届臘尾春頭四民宜各務正業訪悉東嶽廟及秀野橋一帶均有聚賭情事難保非外來光蛋勾串士棍集賭漁利除派差嚴拿外示仰各色人等務各痛自改過若仍不知悛改輕入賭塲一經拿解定卽盡法懲辦窩賭房屋照例發封勿謂言之不預也 
[上海官塲紀事]  
　　昨日松江府余石蓀太守由郡城乘官舫來滬小泊大東門外大碼頭○提右營叅將廖楚材叅戎於前晚乘舟往松江叩賀江南提督李壽亭軍門年禧○婁縣屈吉士大令青浦縣錢一樓大令川沙撫民同知陳桓士司馬寳山縣金苕卿大令均於日前由任所來滬昨日命駕赴各署賀年至上海縣署時縣主汪瑶庭大令迎入花廳茗譚片刻而出 
[監司赴省]  
　　鶯啼燕語乍入新年篆裹黄綾官齋多暇蘇松太兵備道兼江海關監督袁海觀觀察因定於今日命駕赴蘇垣恭賀各大憲年喜蓋亦官塲之通例也 
[鳬舃回申]  
　　日前上海縣主汪瑶庭大令命駕赴松江叩賀府尊余石蓀太守年禧事畢乘舟回滬前晚既抵大東門外大馬頭隨卽呵殿回署 
[札辦學堂]  
　　去臘某日上海縣主汪瑶庭大令奉到兩江總督劉峴莊宫太保札文略謂據江南派辦處司道詳稱前奉上諭著各省所有書院均改設大學堂各府廳直隸州均設中學堂各州縣均設小學堂並多設立蒙養學堂其教法當以四書五經綱常大義爲主以歴代史鑑及中外政治藝學爲輔著各該督撫學政切實通籌認眞舉辦等因當即飭令各屬詳復核辦旋據各屬禀報該書院經費數目及向來章程擬即改設學堂惟尚未據一律報齊迭經嚴催兹奉前因伏查原奏擬先於省城設大學堂以爲之倡就大學堂仙區分三等一備齋習淺近各學一正齋習普通學一專齋習專門學因一時無所取材暫不設專齋之課先從備齋正齋入手江省前所設儲材館高等學堂及現存之格致書院水師學堂陸師學堂大致與此符合現在省城各書院改設學堂若得叅考中外章程擇其善者而損益之即臻盡善盡美現擬札行省外各府廳州縣酌就所有書院籌議改設中小學堂並就城鄕原有義塾改設蒙學堂現已編輯蒙學課本不日成書卽可頒發查省城書院有六分别議改如蒙照准請札委總辦道班一員以專責成寺情到本部堂據此除批飭詳擬將文正書院改爲上江兩縣小學堂鍾山書院改爲江寗中學堂另於格致書院餘地建造學堂一區爲江寍省高等學堂並將尊經鳳池二書院改爲校士館等情應卽照辦查有江蘇候補潘　學祖堪以派委總辦學堂事務仰將該學堂應辦一切事宜會商該道分别妥籌禀辦至省外各府廳州縣應就原有書院義塾改設中小及蒙學堂之處並候通飭遵照尅日籌議禀辦外札司轉飭各府廳州縣速就原有書院義塾改設中小及蒙學堂尅日籌議禀辦毋稍遲延等因刻已遵照酌籌以副以憲培植人才之至意矣 
[機廠開工]  
　　江南機器製造局於去歲臘杪停工本應元宵後再行工作邇因南洋通濟兵輪船機器損壞亟須修理隨由提調某君飭機器廠鍋爐廠各工匠先行開工以便早日修竣 
[滬西火警]  
　　前日午後本邑西門外斜橋左近二圖地保康子雲家不知因何遺火致肇焚如一刹那間延及比鄰某姓家幸經村民汲水灌救始得熄滅然已燬去草屋二十餘間矣 
[法界火警]  
　　江北某邑人某甲在法國新闢租界中吳淞江路結草爲屋開設車寓前晚十二點鐘時潑翻燈内火油以致火勢炎火冐穿屋頂各捕房旣鳴鐘報警法界洋龍首先馳至吸水狂噴逾時卽熄僅焚去草舍五楹事後包探拘甲入捕房捕頭詰知事出無心申斥再三從寛開釋 
[賭棍罰緩]  
　　獻歲以來租界中賭風甚熾雖經捕頭嚴申禁令而若輩仍不免陽奉隂違日前有徐省五者糾集梁阿木胡新根周德茂胡金榮潘合成方其昌林志生王福生等三十五人在英界浙江路興申里流娼陳月娥卽蔡王氏家大開賭塲輸贏甚巨事經包探趙銀河查知報明捕頭威而生恊同包探胡瑞龍張寳成前往拘獲起出賭具及洋銀金戒指金表等物昨日清晨解送英美租界公堂禀稱徐等九人拘入捕房時各存洋銀一百元得以暫時釋出今皆到案請卽究懲讞員張柄樞司馬商之佛繙譯判罰徐等九人各洋銀一百元此外陳寳福等五人各罰洋銀二十元餘各罰洋銀五十元如無力措繳則改爲管押捕房三個月陳娼罰洋銀三百元起案之洋銀如數撥充公欵賭具銷毁金表等物給還 
[英美租界公堂瑣案]  
　　日前美界北山西路後錢業會館旁鄕民張姓家失火匪人張阿正奔入左近某斩鋪攫取水烟袋烟槍等物適爲包探李星福所見拘案請懲讞員張柄樞司馬商之佛繙譯判責三百板押捕房一月○戴長根行竊其戚某姓家金戒指金首飾等物經包探顧福其拘解請究戴父第卿投案聲訴其子不肖情形請爲嚴究司馬判責五百板送押改過所一年○鞔工陳友福與同業王金生因賭口角拔刀行兇經包探張寳成陳根寳拘案請究司馬判責三百板押捕房三月期滿遞解回籍○唐計福誘得松江女郎名秀美者携帶至滬售與楊樹浦左近三官堂僧人事經包探劉阿炳查知拘解請究司馬判責五百板押捕房兩年○陸阿狗行竊朱兆之家銀質對時表一枚經包探陳阿五拘解請究司馬判責三百板贓給還失主 
[祝儀移振]  
　　鄭登賦司馬七十壽辰以災區需振孔殷曾將洋銀一百元預充振欵今承吳君馥堂貺祝儀八元陳君養泉六元何君植園四元翁君彦生朱君朗甫奚君萼銘萼硯各二元吳君萬涵沈君介眉汪君業鏗周君仲若李君蘭蓀曹君叔衡管君蔚金君紫雲各一元去歲長江一帶水災綦重敦請樂善諸君徧放冬振勉强敷衍現屇春振實鮮端倪哲嗣錦峯二尹濟世爲懷以封翁曁諸君壽儀儘數移助弟亦備洋銀二元爲封翁壽如有誼洽苔岑者請將祝儀迅送敝公所以便一併彚解仁漿布濩是所望於來者上海北市絲業會館籌振公所施則敬謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　葉秀發控石順福誘姦伊妻姚氏一案去臘由法界公堂移送到縣縣主汪瑶庭大令研訊之下葉供小的在密采里當園丁前因誤買偷兒所竊木板致被管押捕房六個月期滿釋回見石在家向妻詰問則云小的所雇之夥業已停歇用伊代管花園小的疑之遂於十一月二十四日僞稱出外探親至夜半突回叩門良久妻始拔關而出既而石從房内窓口躍下經小的扭住解送某巡局局員老爺訊責後諭令日後不准再到小的家不意前晚小的歸去見石與邱阿林同臥房外榻上因卽鳴捕拘拿當在榻上搜出鐵銼一柄迨解公堂經杜大老爺訊明移解案下叩求重辦葉姚氏供丈夫秀發前曾因事管押捕房所遺花園中事由小婦人雇石代管夜卽寄宿家中以致被誘成姦尚求恩典石供小的與葉姚氏並無姦情葉素與竊賊爲伍前因窩贓破案被包探訛詐由氏倩小的設法小的邀令素與包探相識之邱阿林前往商酌被葉誣姦交捕解案叩求明察邱供詞相同大令喝責二百板收押改過所半年邱交人保出姚氏申斥一番交葉領加砭束○凌忠泉具詞控蔡雲舟大令升堂研訊凌供兒子小名和尚娶媳楊氏甫閱三月卽病故小的見氏青年守寡恐難持久因贅吳金發爲子擇定十二月十八日成婚不料蔡雲舟自稱圖董率其三子登門勒索擊毁門窓致吳懼而逃逸叩乞究懲蔡供小的訓蒙餬口凌忠泉將寡媳贅吳爲婿時適小的患病在家並無前往霸阻之事地保蔡茂芳供小的與雲舟同族此事究竟若何小的不知其細大令謂爾須從實禀明不應偏護喝令掌　二十下始供稱凌之門窓等物確被雲舟擊破大令諭雲舟曰坐産贅夫本非犯禁爾圖得規費輙敢逞兇本應究懲姑念苦求著將所毁物件逐一修賠嗣後不許再滋事故○保甲總巡局送席啓發控高錫堂一案到縣大令升呇研訊席供妻子沈氏失去已閱兩月忽在十九鋪王家弄朱阿錫家尋獲向朱盤詰稱由高錫堂帶來轉租餘屋與伊姪阿寳同居託稱夫婦等情因將沈氏交地甲楊鶴山看管遄回松江携取盤費來領詎料未幾沈氏又失所在因將朱高一併解送總巡局移送案下叩乞訊追朱供席妻沈氏賃居小的處被席尋獲交楊保收管迨席回松江高忽偕其妻至小的家聲稱沈氏已嫁伊姪阿寳爲室前由伊領來今應由伊領去小的不能攔阻致被相約偕逃高供姪兒阿寳自稱已娶沈氏爲妻託小的代租房屋並無偕妻至朱宅領匿之事今沈氏與阿寳逃往何處小的實不知情惟聞人言匿跡眞如鎭容小的訪尋交案大令判責一百板交的實人保去限七日内交到沈氏及阿寳如延比究 
[上海巡局紀事]  
　　蔡春春在南市鐵錨弄設攤售雙弓米前日與同業陸阿生爭奪攤基始而角口繼卽揮拳旋復互扭至十六鋪巡防中局局員黄衡堂二尹飭地甲帶去調處○前日本邑南市高昌廟巡防局員馬午橋叅軍傳諭十四圖地保張惠中以時屇新年各廠工匠賦閑之際如有在茶肆中聚賭抽頭者著卽禀候懲治 
[美租界捕房紀事]  
　　日前賃居虹口百老匯路第三十八號洋房之某西人函致捕房略謂家中所雇細崽某姓突被鄰近流氓結黨曳出恣意兇毆請爲嚴緝捕頭允之立卽令包探顧福其前往旋訪知細崽與某姓婦有私爲其夫所知致肇此釁遂將情回覆捕頭捕頭令西人傳諭細崽自投公堂具控○前晚第二百五十八號巡街華捕行經裏虹橋左近見有張某者與一不知姓氏之甬婦在途互毆喝阻不依因一并拘送捕房捕頭詢得事起細微申斥數語揮之使出○前晚賃居虹口司考脫路第三號洋房之某西人被宵小越窓入室竊去金銀首飾所值甚巨至天明始行覺察函致捕房請爲查緝捕頭允之○昨晨偷兒趙阿小混入寄居西華德路之甬人顧阿新家圖竊被顧拘獲送入捕房捕頭令押候轉解公堂禀請讞員張柄樞司馬訊究○昨日午前有甬婦某氏偃臥武昌路中某號華捕見之疑患瘋顚之症爲之雇車送入捕房捕頭令轉送公堂禀請讞員張柄樞司馬妥爲安揷 
[金陵官報]  
　　去臘十二月十五日同知李文　到交缷高　釐捐回叩謝委署江防同知通判張景祐奉委金陵認捐局差　補江寗縣盧維隆叩謝奉飭赴任知縣游師程由京引見回銷津沽海運差又孫奉司道委江卾編譯官書局繙譯差使府經歴黄仲則典史韋英均禀知到省縣丞劉廣居巡檢何存謝振宗吏目顧文源從九王文謨均叩謝奉飭註册差委府經歴程懋箴縣丞楊光勳鄒洪勳巡檢朱啓勳陳賢基王世杰李江元順典史李世恩陳紹棠蔣國琛張宏魁均奉示騐看十六日藩轅　示署邳州楊僧芳期滿遺缺查有現任蕭縣劉本槞堪以調署又蕭縣劉本憶調署邳州遺缺查有候補知縣袁國鈞堪以署理又高湻縣訓導楊崇恭丁憂遺缺查有候選教職張乙東堪以署理管帶安徽楚軍副後營總兵唐生玉到由揚來試用直隸州寳興禀知到省十七日試用道夏時濟禀知先行到省統領安徽武衛楚軍副五營李定明到管帶安徽楚軍副後營總兵唐生玉委署六合縣愃齡銷厘捐局收支並認捐局差辭赴蘇調補江寗縣盧維雝通判張景祜禀知到認捐局知縣蔣德修均見新授江蘇臬臺效禀知交缷江安糧道事糧道胡禀知今日接印署江防同知李文濤禀知任事灣邵厘捐通判宋廷佐專丁禀謝昭信股票奬叙花翎知縣袁國鈞叩謝委署蕭縣牌示又施之瀚禀知到厘捐局收支差又章俊斌禀知交缷江東司巡檢兼上新河保甲差縣丞黄勷過知縣班又曾守康巡檢陳謨曹樹楠趙定煜均叩謝奉飭註册差委試用縣曾毓　繳咨到省十八日督憲牌示安徽總兵營遊擊莫長清病故遺缺應卽委員接署本部堂查有督中營都司武延謙城守營都司殷開第前任泰州營都司何復勝堪以升署調署藩轅牌示江都縣敎諭曹汝霈病故遺缺查有試用訓導聯第署理新授江寗藩臺吳到知府王王運嘉直隸三寳興委署蕭縣袁圖鈞謝委均見從九邵兆齡禀知到省 
 
 
 

Page 10

 
 
[奉疏彚錄]  
　　外務部片再查政務處會同吏部奏定臣部章程内開每司各定額外行走六員除此次甄别去留外嗣後傳到之員無論郎中員外郎均先借補主事等因現在臣部設立專官除已將留部人員奏請改補及候補外兹查有奉旨記名章京刑部員外郎豫敬兵部員外郎恒林吏部候補員外郎鍾棫工部候補主事王履咸吳錡戸部候補主事饒寳書均經臣等咨傳到部分派各司在額外行走惟查該員等甫經任差能否辦理交涉臣等尚未深悉擬令暫緩開去原衙門差缺資俸試看三月再行奏留歸於臣部照章以主事候補如有未諳交涉者仍咨回原衙門行走嗣後續傳之員亦卽照此辦理以愼去取而昭核實理合附片具陳伏乞聖鑒謹奏奉硃批依議欽此 
調補安徽巡撫江蘇巡撫臣聶緝槼跪奏爲恭報微臣交卸江蘇撫篆日期仰祈聖鑒事竊臣欽奉上諭調補安徽巡撫當卽具摺叩謝天恩陳請陛見一面將經手事件陸續料理清楚兹新任撫臣恩壽於光緒二十七年十一月二十一日到蘇臣於二十二日將江蘇巡撫關防曁王命旗牌文卷等件飭委調補蘇州府知府向萬鑅撫標中軍叅將章宗瀚齎交撫臣恩壽接收臣即於是日交卸一俟奉到批旨俯准入覲即當趨詣闕廷跪聆聖訓所有微臣交卸江蘇撫篆日期理合恭摺具奏伏乞皇太后皇上聖鑒再交卸日期遵照新章請免另行恭疏題報合併陳明謹奏奉硃批知道了欽此 
外務部片再臣部爲交涉總匯之區一切經費勢難過簡從前總署設立之初月支欵項向由戸部關領嗣因用度日繁又設立同文館學生教習薪水等項所費不貲奏請在各海關征收輪船船鈔項下曁招商局輪船船鈔項下各提三成並船牌費銀兩解交應用以上各欵名爲同文館經費而歴年總署一切用費莫不取給於此收支相抵時形竟蹶本年六月間政務處議覆總理衙門改爲外務部設立專缺摺内聲明外務部既設專官自應優給養廉以資辦公所有各經費卽在本衙門應收三成船鈔及罰欵項下開支如有不敷再由出使經費項下撥補等因奉旨允准欽遵在案現在同文館業經奉旨歸入大學堂所需經費前由戸部將華俄銀行息欵撥歸應用可以無須另籌嗣後各海關應解三成船鈔罰欵銀兩自應作爲臣部辦公專欵其從前總署月支戸部經費卽應停支以清欵目惟查臣部現當改章伊始支應紛繁不獨各堂司養廉譯繙官薪水等項費用較鉅卽如覲見儀節購辦禮物製備寳星一切不時之需在在胥關緊要相應請旨飭下各省將軍督撫轉飭各關道將應解三成船鈔罰欵銀兩務須按期解交臣部應用其以前欠解銀兩亦須迅卽補解以應急需所有請催各海關三成船鈔前欵銀兩緣由理合附片具陳伏乞聖鑒謹奏奉硃批依議欽此 
頭品頂戴浙江巡撫臣任道鎔跪奏爲前大學士功德在人忠勤盡瘁據實臚陳請旨飭付國史館以備採擇恭摺仰祈聖鑒事竊前大學士直隸督臣李鴻章因病出缺疉次欽奉恩旨飾終典禮至優極渥并敕於原籍及立功省分建立專祠將戰功政績宣付國史館立傳又特准於京師建立專祠朝廷篤念藎臣有加無已實已極從來未有之恩遇凡在臣工同深感慨李鴻章疉膺艱鉅卓著勳勞久邀聖明洞鑒其歴官事蹟直隸江皖各疆臣亦自當縷晣奏聞惟浙省嘉湖寗紹等府多係李鴻章昔年分兵收復而臣早歲服官相從曰久於其謀謨之大忠藎之忱知之較深有不得不據實陳明者伏查李鴻章自同治元年膺蘇撫之命由上海進兵收復浦東各縣以金山衛對岸卽浙江餘姚遂派常勝軍便同浙軍攻克餘姚縣城嗣以寗波戒嚴卽令洋將華爾督常勝軍倍道赴援是時杭州之賊大股蟻集慈谿窺伺甯郡華爾督軍進攻立將慈谿克復其後浙軍會合英法各兵官疉克上虞新昌嵊縣又收復紹興府城及旁近縣邑浙東旋報肅清其協濟兵食聯絡洋將實賴李鴻章調度之功其進規蘇州也先派兵攻取蘇浙交界之楓涇鎭又進克嘉善城外之西塘圍擊退嘉湖援賊數萬大挫兇鋒既克蘇州李鴻章以爲欲保蘇松門戸不得不進圖浙西卽令程學啓與攻克平望堅城嘉善踞賊望風乞降遂進兵環攻嘉興賊以死力抗拒程學啓畫夜督攻身受重傷竟克其城旋派李朝斌水師往剿瀕湖賊壘進逼湖州而潘鼎新由平望移紥南潯震澤以扼賊衝郭松林等由宜興以取長興水陸數道並進與浙軍爲掎角是時疉奉諭旨會攻金陵李鴻章以湖州未克權衡緩急不遽往也會蔣益澧屢催潘鼎新進兵以解浙軍之圍而賊於湖州東面之晟舍憑河結壘守禦甚堅潘鼎新卽會合李朝斌攻克晟舍蹋下賊壘劉銘傳郭松林等亦名分路進剿卒與浙軍會克湖州並拔四東又克安徽之廣德郭清埽盪諸省遂無賊跡方李　章出任軍事正值蘇浙糜爛而左宗棠督陣援浙由衢州進攻兵力未能袁及李鴻章不分畛域兼顧統籌時間兩年攻拔浙省城隘以數十計嘉興湖州尤悍賊盤踞死守之地卒能運籌决勝速奏膚功又奏明新復地方不可一日無官每下一城即由蘇權委牧令彈壓撫綏以故軍民輯和流亡漸復故大學士曾國藩貽書稱李鴻章之功謂不特全吳生靈出水火而登衽席卽東南大局胥賴餘威以臻底定儒生事業近古未聞洵非溢美之言至今兩浙紳民追溯前功赫赫猶如作日此李鴻章浙中戰績均有奏報可稽者也李鴻章既殲粤匪復督軍剿東西各捻旋奉命移督畿疆其時中原大定而外患方深亟籌海防以備禦侮而其地爲洋務總匯自朝廷以至外省遇有交涉疑難事件必諮詢北洋李鴻章綜攬全局外求因應之才内籌禦侮之策以爲中國處數千年來未有之變局蹈常襲故既非所以濟時而鹵莽興戎又適足以召變自强之道不外儲才練兵籌餉製器數大端其要在用人之長以補我之短但西國於船械等事積數十百年之精研深造始有成效中國興辦未久惟當日圖精進以期馴致富强疉次奏報皆剴切言之在任二十餘年銳意經營凡海軍砲台鐵路電線及一切防守之具人皆驚爲創見而李鴻章博覽羣策廣集衆思爲之於風氣未開之先締造規模具有條理顧猶以餉力人材均有未逮不能副其志之所欲爲其與外人交際推誠相與愼重邦交遇事持重務在弭釁息爭蓋更事既多慮患深遠不敢以孤注輕擲爲旦夕僥倖之謀也李鴻章秉性忠誠於軍國重事不擇利害毅然自任前此馬嘉理之案英使威妥瑪以兵船泊烟台議約人皆疑懼李鴻章示以坦白與隨從數人逕登英艦曉以理勢率與定約而還中日之役李鴻章忿於軍事之失機及奉命赴日本商議和約多方要挾迄無端倪李鴻章倉卒被刺病創甚危而言論自若氣不少衰至是始允停戰約亦旋定上年北方之亂李鴻章在粤督任内首先電奏請剿拳匪以弭巨禍又電咨東南各疆臣恪遵保守疆土諭旨迨奉全權之命由滬冐險航海入居京城是時公私赤立掃地無餘宼攘縱横人心解體李鴻章以一身任天下之重聲色不形機宜默運卒能上全廟社下撫瘡痍前世所稱濟變之才如宋臣李綱明臣于謙皆主持至計定傾扶危今則世變愈大遭際之難有千百倍於昔人者李鴻章歴事三朝身兼將相涉歴諸艱專務殫竭心誠以赴君父之急成敗禍福一切置之不顧而其威望實足震攝遐邇其誠信又足感孚遠人故當震撼危疑爲人之所不能爲任人之所不能任兹值聖駕廻鑾百度維新之會若李鴻章假以歲時使得仰秉神謨圖維要政將圖家實嘉賴之不圖時事方殷老成遽謝中外之人同爲歎惜此李鴻章謀國之遠猷任事之忠悃不容湮没者也臣前官直省隨同李鴻章辦事十餘年氣誼素孚見聞較切兹歴叙浙省戰功而并及其生平志業關係時局案危者撮舉大概據實具陳相應請旨飭付國史舘查照施行以慰忠藎而勵勳勞至浙江係李鴻章立功省分應建專祠當督率司道等於杭州擇地建立容再隨時奏明所有臚陳前大學士功德在人忠勤盡瘁緣由理合恭摺具陳伏乞皇太后皇上聖鑒訓示謹奏奉硃批著照所請該衙門知道欽此 
 
