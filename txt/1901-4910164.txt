# 1901 - 209 - 4910164

 

Page 1

 
 
[古今圖書集成减價] [  圖書集成局謹啓]  
　　本局新印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩是書間有誤釘處刻已查準補釘完全賜顧者請至申報館帳房交易再前所出股票尙有數股未經將書取去者亦請從速找銀取書幸勿遲特此布聞 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文睹不易讀山陰湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本業已成書股票以外餘者無幾購宜從速遲恐不及每部定價十二元不折不扣批發面議上海三馬路申報館申昌書室發售外埠在曩時售股票處 
[設立教董論]  
　　昨報登天主教駐京主教樊君覆直隸藩司周玉山方伯函牘有擬由各州縣舉教内外董事數人凡遇民教相爭先由董事調處不必遽控之官卽旣控陳而訊理之時仍以董事調處之言爲底本云云不禁躍然而起曰中國教案苟皆若是辦理更何患變端迭起致勞官長之爲難哉夫民教相爭其初大抵由疑心而起旣入教者疑平民之有鄙夷心不入教者疑教民之有桀驁心互相猜疑卽互相誹謗於是挖眼剖心之說一唱百和迭起環生而仇隙以成卽風波以起迨至釀成閙教之禍而教民不甘辱侮不得不羣起抵禦因之有謂教堂藏有槍砲圖肆姦謀者有謂教士皆間諜之流外洋用以偵國事者而義和拳匪之類更乘之作亂大逞其滅洋殺教之心而國事遂至糜爛不可收拾卒致議償議卹議懲仇教之匪類議褫縱惡之辰官甚至星傳西航奉書謝罪何莫非疑之一字釀爲厲階哉誠得設董事以理之民教一有齟齬董事卽排解其間務使化有爲無化大爲小我知齟齬不難息卽民教永以安雖有匪人當亦無能伺隙而發難矣抑僕更有說焉天下事治之於已然不如弭之於未著董事旣因教務而設而必於洋教之來歴與夫教中之規制章程了然於心明白曉暢法當於平日互相解釋遇平民則告以洋人之來傳教係奉教皇及教會之命但期行善無稍異心其於育嬰也施醫也講書也設塾也無非以泰西之良法輔益我華人我華人而信之固教中人所甚喜我華人而不信教中人亦决不强使遵從我誠何惡於教中人而必反顔以相向耶於教民則告以今之藉端閙教者皆匪人耳若安分良民則朝廷旣准遠人宣播鐸音决不敢私相仇視且教雖各别情則相通爾等旣奉洋教爲依歸卽當體聖經愛仇如友之心犯而不校如是則不特良民斷不致視教中人爲仇敵卽匪類亦必無從藉口而爭端漸息教民自可安枕無憂矣豈非一舉而兩全其美乎或曰洵如子言法誠善矣然董事之權力有限惟小事可以理之設遇重大事機官吏且棘手咨嗟豈董事所能措置曷若請教皇簡派專使來駐京師先與外務部議訂律文專理教中案件遇有教民控平民之案准此律以科斷卽遇平民控教民之案亦援此律以定讞詞如此則各國不復得以護教爲名遇事向中朝饒舌而中朝於教案之茫無頭緒者至此亦可事歸畫一免却無數紛繁若董事則惟責以保護教堂教民無所用其調停事故彼教皇率以息事寍人爲志當亦無不樂從也則應之曰子之所言不爲無見然教皇惟統轄天主教中教士教民卽允遣使來華議訂教律亦惟天主教中之事得以按律敉平若耶穌教則另有教會以統之教皇斷不能效尸祝之越爼矧兹事重大惟議和全權使者或可奏請施行我輩人微言輕雖有是言終恐難於成就則不若仍主設立董事之說由直隸以推之各省每一州縣例設一董尋常糾葛就地調和遇大事則以省董理之庶事以簡而易行而目前卽不難收其效乎爰搦管箸設立教董論以貢之維持國是之袞袞羣公 
[詳紀醕王抵香港情形]  
　　奉旨出使德國之醕親王行抵香港情形前已略登於報兹閱香港循環日報云醕邸於本月初十日清晨五點鐘越四十五分時乘德國巴仁郵船抵港入口時駐港英兵艦鳴砲示敬粤省各憲遴派各員弁齊詣船上禀見請安港督卜制軍亦委英員恭迓迨鐘鳴十點有半醇邸由舊必打碼頭乘小輪船登岸端坐八人大轎轎槓首尾皆飾以黄色前導有隨員八人侍衛四人迤邐往督署拜會制軍制軍迎入花廳茗談片刻旋偕夫人步出階除與醕邸合映一小象并設席欵留讌飲醇邸以輪船開行在卽婉轉告辭制軍令梅緝捕督率英印巡役各六名護送至華商會所由甲乙丙三商首肅迎入丙隨率同紳商二十餘人衣冠叩見醇邸舉手示敬紳商肅令入座小讌醕邸小坐片時卽辭别而出命駕往山巔游覽然後回船沿途觀者路爲之塞迨午後六點有半巴仁起碇登程各兵艦皆鳴砲以送註醕邸所乘郵船本報曾譯作倍揚兹曰巴仁者滬粤土音不同之故也 
[星使行期]  
　　京師友人來函云聞之官塲中人謂簡赴日本道歉之那侍郎准於華歴七月初四日起程所帶叅贊計共四員一爲頭等叅贊顧康民一爲二等叅贊瑞昌一爲三等叅贊張德彞一爲三等叅贊陶大均此外尙有隨員四人滿漢各二 
[約束教民告示]  
　　羅瑪大教皇欽命總理北京等處天主教事務主教樊爲曉諭教民安分守已和睦平民事照得上年拳匪肇亂教衆阽危爾等祇因奉教之故備歴諸艱案據上年五月初十日上諭教民傳布中國歴有年所該教士無非勸人爲善而教民等亦從無恃教滋事故爾民教均各相安各行其道等語益見爾等所受拳匪之搶掠焚毁殺戮等患實屬無辜受害然非朝廷之意乃拳匪不遵諭旨而横行也夫爾等之財物家産被拳匪搶掠爾等之父母兄弟妻子被拳匪慘害爾等幸存餘生心懷忿恨拳匪之意揆諭人情原無足怪但當念聖教有恕仇之命爾等自宜仰體聖教愛仇之心捐棄宿怨勿思報復目今教外平民亦皆奉有皇帝及官長之命禁與教民挾仇報復總之弗論教民平民同是一民均是國家赤子均當誠心遵聽上命輯睦鄉黨儼若一家以皇上爲君父視平民爲弟兄安居樂業共享昇平也至爾等身家所受拳匪各害國家俱照公道賠撫主教神父業將此事與各地方官商辦完結汝等不可别有要求容俟一兩月後賠欵一到本主教卽同地方官按照公平分散於爾衆自此以後應將爾等從前所受諸害付之流水置之不問愼毋再以前事翻控究詰靡所底止猶憶全權大臣李中堂曾言倘平民再以亂時舊事具控教民到官著卽立案不行教民控告平民亦然倘日後平民再有欺壓教民情事汝等可據實禀明主教或本處大司鐸與地方官秉公查辦以期事歸平允若爾等欺厭平民具控到官官府行文於主教或大司鐸亦必秉公查 
 
 

Page 2

 
 
辦務使兩得其平當知教民平民同是皇上之百姓無差等之分無貴賤之别除與教規有碍之事均得一律奉公守法蓋國法之立非專爲教民亦非專爲平民乃爲通國之民而立者也去年患難圍攻汝等莫不毅忍堅持今日風平浪息幸復太平吾與本省官吏均相友善官府有管民守法之任主教有保教守規之責本主教欽奉教皇諭旨治理教務汝等素皆聽命余所深知今若善遵此諭聖教因爾等之善裘行見日益顯揚民衆因爾等之忍耐愛德將亦日加親附因愛德之力最能使人心悅誠服也此諭 
[正本清源]  
　　京師友人來函云本月某日新設政務處大臣行知各部著將舊日當差之書吏一律革除另募文董以充書手是誠正本清源之第一要義也 
[吕軍獲勝]  
　　天津直報云吕道生軍門以直省土匪披猖將分駐各要隘之兵檄令會合一處隨於本月某日拔隊至祁州迤南與大股匪人接仗軍門指揮兵士踴躍用命其中馬隊尤甚驍雄得將土匪擊散四處奔逃是役也陣斬匪首數名擊傷匪徒百餘名奪得快槍馬匹甚夥現在土匪分爲二股一股避向迤南一股避向迤西大約軍門將整率三軍窮追痛剿也 
[美人施振]  
　　南洋新加坡叻報登天津來電云美京各善士捐集振欵若干請駐華美使就教會中遴派四西人由保定携銀赴陜西振給被災黎庶是誠好行其德畛域無分者矣 
[條陳榷政]  
　　香港循環日報云廣東高州所轄水東釐卡距法國新闢廣州灣租界非遥邇來所榷釐金未能起色總辦某君因籌議章程四則以裕餉源其一曰卡與租界毗連宜設法以杜繞越其二曰入口半稅單宜載明所指之地以杜重運其三曰出口運土貨單載明何埠採買何日出口以杜冒運其四曰輪船過卡宜停輪候騐刻已禀詳上憲核示遵行矣 
[大帥閱堤]  
　　武昌訪事友人云入夏以來鄂省江河同時盛漲兼之上游川湘等處皆有蛟患以致水流湍急沿江隄岸岌岌可危青山閘建築甫成遽爾傾圯田廬人口傷損甚多湖廣總督張香濤制軍關心民瘼迭委幹員督率各營勇丁昕夕防護無如水勢仍繼長增高滔滔未已本月某日制軍特親乘馬車詣沿江查勘見隄工雖已修築完固惟水勢盛漲僅露隄身三尺有奇轉瞬伏汛將臨仍恐不免漫溢爰於善後局籌撥鉅欵委員將沿江隄岸一律加高三尺又慮工作需時未能尅期竣事復派員就省城各門甕城内添築隄壩爲權宜堵禦之計各員奉委後現已紛紛督工興辦矣 
[壩工宜保]  
　　揚州訪事友人云運河東西各堤每屆伏秋大汛例由堤工總辦委員分投防護東堤關繫裏下河各州縣農田防守尤爲緊要本屆上游來源過旺江潮倒灌入河以致水勢繼長增高平堤拍岸堤工局總辦范觀察親駐工次竭力防維本月初旬大雨傾盆晝夜不止南鄉各圩相繼潰决東堤亦迭出險工下河各鄉民以早禾將次登塲深恐車邏大壩一開彼處適當其衝不免頓成澤國遂連日扶老携幼紛紛至壩上露宿以示與壩存亡觀察慰以好言謂苟非極險極危本道必力爲保護斷不輕啓此壩爾等可安心歸去從事農田也鄉民聞之始稍稍去 
[鄂渚喜晴]  
　　武昌訪事友人云自五月下浣以來淫雨兼旬勢若銀河倒瀉以致江河同時暴漲高原下隰一片汪洋城内王府口都府隄等處水深數尺路絶行人江夏縣陳介庵大令惄焉憂之會同夏口廳同知陳少石司馬及漢陽縣馮小青大令設壇祈禱以期感召祥和幸連日天已放晴城内積水漸退惟冀川湘諸處江水不再增漲庶不至有昏墊之虞也 
[械鬥宜懲]  
　　香港循環日報云閩省興化府民風最爲蠻悍莆仙兩邑交界處頻年械鬥幾成不共戴天之仇前左文襄公督閩時曾調重兵痛加鵰剿此風似覺稍衰邇來日久玩生頑民分建烏白各旗械鬥如故地方官無從解散遂電省憲請派營勇前往懾之以威聞省憲已派定福强福勝各軍卽日啓行往剿矣 
[鄂試取齊]  
　　武昌訪事友人云湖北提督學政蔣蓻圃大宗師按試武昌府屬定期本月十六日取齊武昌府余堯衢太守接奉札文卽行知各學一體遵照日來各屬生童之負笈來省者多若恒河之沙試院左近轂擊肩摩正不知九轉丹成錦標誰奪也 
[南昌試事]  
　　南昌訪事人云江西南昌府查太守定期五月十九日舉行府試嗣以大水爲災改遲至二十九日兹見省垣被災過重禀請江西提督學政吳絅齋大宗師於建郡試竣後接試吉寗贛南諸府然後回試南昌宗師查得吉寗諸府屬縣府試尙未舉行倉卒難以赶辦仍擬先試南昌府屬刻已札行到府定於本月二十八日取齊所屬各州縣生童矣 
[白門米貴]  
　　金陵訪事人云霪雨日久江河之水繼長增高外江米船停泊於南門外河中者莫不居爲奇貨本月初四五等日每石均加洋銀一元有奇迭經上元江寗兩縣主傳集米董諭令平價以惠貧人各米董唯唯而退依然陽奉陰違迨初八九日天氣暢晴積潦漸退每石始减去洋銀二三角初十十一兩日屏翳君復命駕而至河水又漲寸餘米業中人遂復將米價高撎仍與初四五日無異說者謂此後若不速放晴曦恐尙有增無减也 
[甌郡官塲紀事]  
　　温州訪事友人云浙江温州釐局總辦林少筠太守於四月某日因公赴省本月初六日公畢附招商局普濟輪船來甌卽日蒞局視事○本任永嘉縣學訓導調署長興縣學訓導朱仲星廣文奉藩憲札飭仍回本任隨於本月初六日由滬上附某輪船抵甌擇吉六月初九日接篆任事○調署永嘉縣學訓導費可箴廣文於本月初九日交卸篆務後仍回長興縣學本任○新任温州府經歴童壽百叅軍已奉藩憲飭卽赴任供職大約不日卽可履新矣○温州府王雪廬太守近奉浙江提督學政李文城大宗師札飭定於六月十七日舉行府試先期出示曉諭俾與試者一體周知 
[甬郡官塲紀事]  
　　寗波訪事人云日前江南福山鎭總兵王鎭軍乘某輪船出洋巡綽行至定海順道至鎭海關下碇登岸拜會各官旋卽鼓輪出口○前臺灣巡撫邵筱村中丞殁於滬上靈柩附招商局江天輪船至甬江以便換船回餘姚原籍抵埠時在郡文武印委各官咸往江北岸招商局碼頭祭奠 
[山陰采蕺]  
　　紹興訪事人云紹屬各縣山多田少所種五榖收數寥寥民食所需皆賴杭嘉販運邇者陽候肆虐沿江田畝悉付洪流來源旣稀米價驟貴每石售至錢四千七八百文窮苦小民窘迫殊甚府尊熊再青太守察知民隠立卽出示勒令持平如敢龍斷居奇一經訪聞嚴懲不貸米業中人遂公議每石减去錢四百文遐邇居民受益殊不淺矣○邇者奉旨開辦順直秦晉等省振捐大憲派員來紹設局籌勸本月某日浙江藩憲誠果泉方伯復札委紹郡釐金局總辦胡源川太守出示招徠并將减成新章抄貼局前略謂有志顯揚者一經報捐立時塡給部照 
[鄮山樵唱]  
　　寍波訪事人云鄞縣鳳岙市一帶鄉民因縣主徐蓉齋大令近已捐升道員行將去任公製萬民傘一頂於本月十五日恭送至署以誌去思○時當炎夏溽暑鬱蒸居民飲食起居稍不留心卽易爲病魔所崇府尊高嶼卿太守慨捐鶴俸延請名醫設局府署土地祠内自六月望日爲始逐日施診是誠莫大功德也○寍郡城廂内外馬道以及甕城左右時有貧民搭蓋房屋停放屍棺現當赤帝行權穢氣薰蒸難 
 
 

Page 3

 
 
免滋生疫癘提憲余瑞廷軍門見之札飭城守營出示曉諭限於三日内一律遷讓倘逾限不遵屋卽拆去旋由義局遷葬義阡 
[鳩水紅鱗]  
　　蕪湖訪事人云河南一帶客民薈萃平時皆習小貿易以覓蠅頭近因洪水爲災不能覓食以致餓斃者多至一百餘人各國駐無領事及稅務司某君聞而憫之慨解囊金遣人散給每户大錢二百文米一斗垂斃飢黎得此義漿仁粟胥得殘喘苟延誠莫大功德也○前者某某等四拐匪相約至和州某處拐得小孩三口逆旅主人某甲窺破行蹤扭送州署禀請州主某直刺盡法懲辦内有一犯畏罪自盡餘三犯於五月二十六七日由直刺訊取口供飭差裝入站籠處死觀者無不鼓掌稱快 
[鍾阜晴雲]  
　　金陵訪事友人云邇日城廂内外霍亂絞腸諸症紛然而起叩其致病之由蓋因久雨之後濕氣鬱蒸一旦忽觸炎威居人燥熱難堪爭購久浸水中之瓜藉滌暑氣體質不甚强固者易爲二豎子所侵牀第呻吟因而不起寄語衛生之人尙其愼之又愼也○淫雨爲災江河氾濫城廂内外凡屬低窪之處無不宛在中央上元縣監獄雖地勢較高然亦久爲濕氣所侵諸犯皆困于疾病縣主劉松亭大令心焉憫之嚴飭禁卒灑掃清潔灑以石灰蓋亦恤囚之善政也 
[北固晴光]  
　　鎭江訪事友人云邇來水勢日漲各洲圩田禾俱被淹没以致米價奇昻每石竟需洋銀五元四角居民之數米而炊者無不興嗟仰屋矣○近日丹徒縣莫嶼香明府訪悉鎭郡每有無恥之徒句誘富家子弟至娼寮飲博傾家蕩産爲害非輕特於某日飭差拿獲甲乙二痞研訊之下判令各責五百板荷枷示衆 
[吳苑聽蟬]  
　　姑蘇訪事友人云本月十六日午刻省城富郎中巷底盛家浜附近陳宦飭長隨某甲持摺至閶門某錢莊取洋銀二百五十元回至某處突遇乙丙二匪徒四顧無人逞强攫取甲堅持不釋乙掣出利刃連刺其面旋復向腿上猛戳一刀甲負痛而踣丙隨乘間奪取朱提飛步逃逸遲之又久甲始匍匐回家備陳一切陳宦急遣人舁至某傷科家敷治一面飭地甲投西路總巡局及吳縣署報請緝拿○自端陽節後霪雨連綿田中水深數尺鄉民紛紛投府縣署報荒市中米價驟昻旬日之間每石須加青蚨一千二三百翼蘇州府向子振太守惄焉憂之爰於本月十四日傳集米業董事諭令酌量减值不得壟斷居奇目下已每石减去錢一百文矣○本月望後某日閶門外金鳳堂妓院斃一殷姓狎客經巡捕協同地甲投吳縣署報案縣主田大令詣騐之下諭令妓院中人備棺收殮一面將龜奴朱某及朱妓帶回押候訊究聞殷向操洋布業是日向某甲騙得銀蚨百翼至彼處冶游旋卽被甲尋獲無奈袖中番餅已盡作朱妓纒頭資向索不還無可彌補以致吞烟自盡吁是殆諺所謂可憐而不足惜者歟 
[上海官塲紀事]  
　　陳少漁千戎前奉道憲派赴徐家匯保護天主教堂並查緝附近匪類昨日因有要公詣上海縣署謁見縣主汪瑶庭大令互商良久始告辭○昨日江蘇候補通判金别駕殿元命駕至縣署投刺適大令别有要公飭家丁擋駕○江蘇候補縣胡潤生明府奉撫憲聶仲芳中丞委辦要差前日到滬卽命駕至縣署拜會縣主汪瑶庭大令大令延入花廳茗談良久而别○前日上海縣主汪瑶庭大令赴各巡防局稽查烟膏捐至晚尙未查遍昨日清晨復命駕前往午刻始事畢言旋 
[榮晉頭銜]  
　　出使日本大臣蔡和甫星使自交卸蘇松太兵備道篆僑居上海一以濟人利物爲心去冬拳亂初平好善者創設救濟善會星使慨捐巨萬以濟京津諸處遇難官民兹又以秦晉奇災死亡載道特分鶴俸佽以萬金經督辦鐡路大臣盛杏蓀丞堂入告九重奉旨賞給頭品頂戴前日批摺到滬星使就行轅中恭設香案望闕謝恩舊日官僚竭誠往賀高車駟馬溢巷塡衢蓋不僅羡星使之聖眷優崇亦以欽善氣彌綸恩周六合焉 
[考察工匠]  
　　本邑南市江南機器製造局總辦毛實君觀察前曾牌示各廠工人逐加考試以工藝之優劣定工值之低昻昨爲考察洋槍匠之期觀察派委各員前往監視其餘生鐡熟鐡各廠展期至本月二十七日考察 
[重懲匪棍]  
　　前晚初更時本邑南市女郎沈阿囡由北市探親而回行至永盛馬頭附近横街突被洪金茂等三匪徒攫去金約指一枚阿囡極力將洪扭住狂呼救命近處居人聞聲而出詢知情節協同解送二十三七鋪巡防局請懲局員盛雨村二尹研訊之下洪供小的向業攻銅家住十二圖石街前曾犯事到案受責刻已改過自新求恩明鑒二尹查閱案卷知洪於本年三月某日攫取某甲所持洋傘被拘至案從輕責釋兹仍不知悔改實屬藐法玩刑遂判令重責若干板洪稱此次小的並未胡行阿囡之金約指實由某某二人所攫阿囡稱當扭洪時被洪嚙傷手腕叩請驗視二尹復飭將洪鞭背七百五十下始供稱小的願將金約指交還二尹飭地甲帶至犯事處暫行銷繫旋由其兄洪金發投局求恩二尹准具狀保釋 
[優卹廢人]  
　　法界小東門外招商局金利源棧房小工余信國於光緒二十五年在江裕輪船工作被貨壓傷其腿舁送某醫院療治醫生騐得骨已折斷無術可醫爰卽設法鋸去另裝假足以代步履旋於上月某日送回捕房上月某日捕頭令某包探解送公堂禀請讞員杜枝園大令核示大令見而慨然函致招商局總辦請酌給撫卹銀俾得遄歸故里昨日接招商局總辦顧緝庭觀察覆函媵以洋銀五十元旋卽傳余給領飭具領狀存查 
[佩刀者鑒]  
　　昨日亭午時散勇劉作斌身帶腰刀行經英租界被包探顧阿六拘解公堂讞員張柄樞司馬立卽升坐二堂研訊劉供稱小的係湖南某邑人前在杭州定勝營當勇近奉裁撤取道回鄉未知租界章程致被逮案叩乞恩施司馬諭令赶緊遄回原籍腰刀存候變價充公 
[滬江颱颶餘聞]  
　　前日滬上狂風怒吼時英租界北泥城橋左近某姓家墻忽坍倒磚瓦匠舒金榮正在彼處工作不及逃避致被壓傷後經家屬舁送仁濟醫館求治無奈受傷甚重延至昨午十二點鐘時奄然物化是眞所謂无妄之災也昨晨美租界北河南路桃源坊亦坍去圍墻三丈有奇經五百五十九號巡捕報知捕房捕頭令房主赶緊修理並聞當日蘇州河内有三舟予同駕一船滿載西瓜衝波涉浪驀遇旋風船卽傾覆三舟子均深入蛟宫風伯之威洵可畏哉 
[南市瑣聞]  
　　日前兇徒朱連生卽小連生及朱華生大眼睛毛毛等人在本邑南市平陽樓茶肆向彭川川强借洋銀五元不遂所欲卽揮刃刺傷手腕頭額彭知勢不能敵乘機遁回迨前日黄昏時若輩又偵知彭在葆泰碼頭某粥店果腹遂一擁而入曳至街頭揮刃亂刺傷及肩膊腿脇脚踝等處血如泉湧仆地不起旋經十六鋪地甲倩人舁歸延醫敷治○有流氓名小火全者不知其姓向以駕舟爲業近在上海縣署某　役處爲夥時相羊於南市各茶肆烟寮以逞兇訛詐爲事前年曾被宋錦棠控諸馬路工程局前總辦司徒貽芬司馬訊明予以笞責送至改過　禁押近始經人保釋昨晨遇宋于老白渡四福樓茶肆頓憶前仇拔出利刃向之猛刺傷及兩肩隨如飛而遁不知所之宋無可奈何悻悻而回自行療治 
[正名]  
　　昨日本報登直隸藩司周玉山方伯請主教牧師禁約教民函牘悞書瀚如方伯一時未及校正合卽聲明蓋瀚如廉訪方綰直隸臬篆與方伯同姓同籍且又服官同省故一時訛以傳訛也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前有湘中人僞設楚寳公司向本邑南市鄭洽記土行騙取洋藥控經上海縣主汪瑶庭大令提到楚公司執事人仇時化研訊之下供稱公司房屋前後皆通騙子熟悉路由故敢施其伎倆大令飭押候查獲騙子再行訊核迄今日久未獲前晚升堂覆訊仇供小的管押在此無從查訪現已信致湘鄉原籍措資如數賠償求賜恩鑒大令著仍還押迅卽料理○邱銀河控姪婿奚永發將妻價賣等情大令研訊之下奚永發供妻子邱氏素性貪懶不克持家小的久思離異某日在田間工作偶與盛某述及盛稱現正鰥居願娶以爲室小的當卽應允此係實情叩求鑒察邱氏供丈夫無力贍養是以小婦人出外傭工乃丈夫時來索取工貲小婦人殊受其累今旣不願宗聚祗得另行改嫁與人媒人王阿榮奚金桃同供永發是否將妻售去小的等所居較遠未悉細情邱銀河供姪女已嫁奚姓小的不願領回今奚願離異任其自便可也大令准邱氏自行改嫁永發不能索取身價母屬亦不必領回著各具切結呈案○前者徐靜甫訴稱王步雲顧秋泉介沈福林將本城黑橋浜房屋抵押洋銀三百元言明以房租劃婦利息旣而沈福林之弟菊初插身霸阻以致此欵虚懸叩求追給大令准詞飭提研訊菊初具禀聲稱屋係伊産與福林無干且單契俱存並未抵押前晚大令升堂覆訊沈福林供小的與菊初早已分析所抵房屋係菊初之産惟房租由小的代收故租摺仍存小的處此次王雲龍王步雲顧秋泉内有急需向小的言及欲借租摺向徐抵銀小的允之旣而徐索取單契由王步雲設法以廢契混充徐不察眞僞卽允抵押洋銀三百元其中顧及步雲合用一百元小的分用八十元雲龍分用一百二十元現雲龍已他往無從尋覓叩乞鑒原大令察核徐所呈契據均係僞造田單户名亦不符合轉詰步雲及顧言語支吾因喝令將顧笞責四百板著繳還徐洋銀一百元再罰一百元步雲繳還洋銀八十元福林繳還一百二十元各交的實人保出限十日内繳清 
[英租界捕房紀事]  
　　前晚流氓楊吉生躑躅于三茅閣橋左近驀見鄊人某甲手携白布二疋貿貿然來因卽逞强攫取適爲包探何阿春所見拘入捕房捕頭令押候解送公堂禀請讞員張枘樞司馬懲辦○匪人王阿巧在天津路攫取某甲所持象牙骨摺扇經包探竇如海拘入捕房捕頭令押候解送公堂禀請訊究○李自金竊取夏阿四家衣服十四件經四百十九號巡街捕拘入捕房捕頭令押候解送公堂禀請訊辦○前晚醉漢陳祥紅在四馬路一帶恣情胡閙經某號巡街捕拘入捕房捕頭令押乞丐牢中俟酒醒後開釋○前晚某流妓家女傭陳許氏在漢口路强拉過客經四百六十三號巡街捕拘入捕房捕頭令押候解送公堂禀請究辦○前日大馬路浦灘忽有一女屍隨波逐浪而至某號巡街捕見之因卽回報捕房捕頭令地甲投報善堂騐叨有無傷痕然後備棺收殮 
[法租界捕房紀事]  
　　流氓某甲在某茶肆中向鄉人某乙藉端訛詐不遂所欲將乙戳傷旋被某包探拘入捕房捕頭騐明傷痕令人舁送仁濟醫館療治甲則押候解送公堂禀請讞員杜枝園大令究辦○成衣匠某丙手持鐡縫機至某處突被丁戊二流氓攫去因卽投報捕房捕頭令某包探將二流氓拘獲押候堂期解請訊辦 
[美租界捕房紀事]  
　　昨日黎明時偷兒李步高混入百老匯路第二百二十二號門牌甬人某姓家竊取布被銅壺携之而出適爲包探劉光震所見拘入捕房捕頭令押候解送公堂禀請讞員張柄樞司馬訊辦○昨晨侯阿妹役捕房訴稱家住本邑西門外徐家匯左近曾將馬二匹售與耶松船廠某西人今往收價廠中所雇馬夫山阿培及不知其姓之福生勒索酒資不遂所求致遭毆擊捕頭揮之使出令自投公廨具詞禀控 
[西安官報]  
　　五月初三日邠州王兆慶署華州吏目徐宗齡俱缷事回初四日藩憲牌示正任甘泉縣朱弼臣調補寳雞縣知縣屈壽昌由上海公幹回初五日正任同州府英委鳳翔收厘金直隸州尹昌齡委厘金局提調知縣趙乃普委潼關辦官車局初六日藩憲牌示分縣單熙辰署三原縣丞事知縣李少溶由三水查賑回州吏目徐宗齡上任中部縣常回任典史方大浚住興平提册子初七日知縣王榮綬由芝川收厘金回初八日藩憲牌示縣丞公恩溥請補鳳翔分縣縣丞李壽松請補大荔分縣初九日乾武土厘局劉懋官醴泉縣胡乾州州判王鴻賓朝邑主簿程崇禮俱進省初十日藩憲牌示知縣彭承慈代理隴州事典史李世法代理江口主簿發陜州判魏煜從九鄧樹勛典史唐承緒俱禀到十一日通判李聰往永壽放賑臨潼縣夏進省知縣李炳蓮由涇原收土厘回發陜十二日藩憲牌示典史李養眞請補醴泉典史典史傅耀文請補長武典史十三日府經歴徐恩麟往三原解銀臨潼縣夏回任 
[蘭州官報]  
　　四月二十一日督憲牌示新授喀什噶爾提督焦大聚奏奉諭營署理甘肅提督篆務涼州鎭總兵張永清莊浪協副將永明各回本任署保安營都司鍾曁耀調省另候差委遺缺以該營正任都司劉貴和飭回本任藩憲牌示寗州知州姚長齡調省察看遺缺委卽用知縣陳良均署理委署蘭州府經歴余重寅禀知接印又禀銷稽查百貨土藥差二十二二十三日督憲牌示補用巡檢陳紹年二十五日騐寫履歴試用按司獄楊興基敦煌縣恩貢王翰海城縣歲貢生午克明均二十五日騐看署甘肅提督張回任委署碾伯縣知縣常孝義委署貴德廳照磨龍澍均赴任俱禀辭截取知縣雷光甸委調辦東稍門釐卡差調辦厘金局擔頭知縣張家驥委兼辦順直賑捐局差又禀銷東稍門厘卡差二十四二十五日督憲牌示諭督標無差提鎭副叅遊都守各員知悉照得本督部堂酌定每月加課一次兹擬於本月二十七日仍在内箭道考騐各該員鎗靶準頭仰卽預赴中軍衙門報名聽考候補道張委會辦厘金總局差補用都司張瑞玉委會辦駐省防練各旗督操差補用典史王之臣委查北大城門差二十六二十七日藩憲牌示指分甘肅試用縣丞易襄黄廷梧均本日騐看候補直隸州徐則林委幫辦内城保甲差調辦東稍門釐卡截取知縣雷光甸禀銷幫辦内城保甲差試用府經歴劉宗垚委府試内巡差典史黃清愼委府試外巡差二十八日藩憲牌示寗夏府經歴缺以候補府經歴傅巖請補指分甘肅試用府經歴趙廷黻本日騐看保安營都司劉貴相赴任俱禀辭署洮州同知姬愷臣分發甘肅試用典史王承煦由京莊浪滿營防禦成齡請餉俱進省二十九日督憲牌示儘先補用巡檢陳紹平典史王之臣指分陜西試用典史楊景春均五月初一日騐看試用未入流潘運衡五月初一日騐寫履歴藩憲牌示平涼縣教諭缺以捐納廪增附候選敎職孫嘉猷輪署分發試用訓導王瑞麟五月初一日騐看署寗夏後營守備吳本榮請餉靖遠縣教諭蒲茂送考俱進省五月初一初二日藩憲牌示請補永昌縣知縣黄家模請補平凉縣知縣高光斗各飭赴本任先行試署署秦州直隸州楊宸謨陜西試用直隸州州判石懷璋宋廷楨均由陜解餉補用縣丞林森由西路查厘金回前署武威縣教諭胡生蘭叩謝酌委一次由中衛進省委署碾伯縣訓導王炳蔚赴任俱禀辭補用都司鄧金彪叩謝留督標左營委署循化廳主簿楊承澤委兼辦馬營監厘卡差初三日藩憲牌示隴西縣知縣缺應以截取進士正班祁永膺更補武威縣知縣張庭武進省初四日敎職知縣王長委發審局正審差 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚録]  
　　欽差大臣大學士直隸總督一等伯臣李鴻章跪奏爲揀員請補選缺知縣恭摺仰祈聖鑒事竊准吏部通行内開州縣各缺請補合例人員向應具題改爲具奏等因兹查藁城縣知縣文濂於光緒二十六年四月初五日病故業經具題開缺並將遺缺扣留外補應以本員病故之日作爲開缺日期歸四月分截缺所遺藁城縣知縣一缺照章本應輪補前因藩署案卷燬失某項輪至何班無可查考而地方瘡痍滿地鎭撫需人又不能懸缺久待經臣請將洋兵未撤以前道府廳州縣遇有缺出以截取發往及正途出身與軍功勞績捐班五項酌量請補奏奉硃批允准轉行欽遵在案兹據藩臬兩司查有各項出身新海防分缺間補用知縣陳沐堪以請補藁城縣知縣會詳前來臣查陳沐年五十六歲浙江諸曁縣監生遵籌餉例報捐巡檢指分直隸光緒二十一年遵新海防例報捐知縣分發直隸試用二十二年三月二十六日到省復遵新海防例加捐分缺間補用免試用是年四月二十四日接准部咨簽掣第一名業已扣滿一年定限該員年强才練以之請補藁城縣知縣選缺與例相符銜缺相當毋庸送部引見理合恭摺具奏伏乞皇太后皇上聖鑒飭部覆覈謹奏四月二十九日奉硃批著照所請吏部知道欽此 
　　欽差大臣大學士直隸總督一等伯臣李鴻章跪奏爲查明津沽陣亡文武員弁勇丁彚案請卹恭摺仰祈聖鑒事竊據已故署天津鎭總兵徐得標大沽協副將韓照琦分案禀稱津沽之戰外釁猝發槍砲雨集在事文武將士或在台死守臨陣捐軀雖無補於事幾實盡忠於王事遵飭查明列册呈乞奏卹前來臣查勝敗本無常勢惟致命遂志忠義發於性生雖失地喪師而扶植綱常正氣常存於不敝國家褒崇忠節卹此効命之人卽作維新之氣所關尤非淺鮮謹彚繕清單恭呈御覽合無仰懇天恩飭部各予從優議卹以慰忠魂其尚有查報未齊各員容臣次第查明陸續具奏除飭將各員履歴查造咨部外所有津沽陣亡文武員弁兵勇開單請卹緣由理合恭摺具陳伏乞皇太后皇上聖鑒訓示謹奏四月二十九日奉硃批著照所請該部知道單併發欽此 
　　李鴻章片再據總統武衛前軍等營廣東南韶連鎭總兵馮義和禀稱上年八九月間餉道斷絶軍心惶急經函商護通永道劉焌轉飭豐潤縣知縣張道源勸令寄寓該縣之告病廣東合浦縣知縣楊生春借助銀一萬兩接濟本軍得免譁潰事後據該員聲稱時艱孔亟情殷報効不敢領回等情洵屬急公好義聲請核獎前來臣查去年六月以後洋兵入城我兵暫駐偏隅每因餉道不通時虞飢潰甚有四出刦掠救死不贍者該員自出已貲數盈巨萬其毁家紓雖安較尋常報効尤覺忠誠可嘉核與現章由州縣捐升道員銀數增至倍蓰合無仰懇天恩俯准將該員楊生春以道員歸部卽選用昭激勵除飭取履歴另行咨部外理合附片陳請伏乞聖鑒訓示謹奏四月二十九日奉硃批著照所請該部知道欽此 
　　李鴻章片再據三河縣知縣鄭襄會同委員正任武清縣知縣潘瀛具禀承審法美兩國教士指禀拳匪董如芳僧緒保李順保高歧山等一案現已將董如芳僧緒保李順保等三名訊明禀請正法惟高歧山卽高得勝訊係副將銜漕標候補叅將恃符狡供未便研審應請奏明革審等情前來臣查該叅將高得勝膽敢附和拳匪藉仇教爲名任意燒殺迨經獲案仍恃符狡展相應請旨將副將銜漕標候補叅將高得勝卽高歧山卽行革職歸案嚴審以儆官邪理合附片具陳伏乞聖鑒訓示謹奏四月二十九日奉硃批著照所請欽此 
升允片再調署鳳翔縣事寳鷄縣知縣李端榘於本年四月初三日病故任所據署鳳翔府知府張燮堂轉由藩司李紹芬詳請奏咨開缺聲明所遺寳雞縣知縣係要缺陜省現有應補人員鳳翔縣篆務業經委員前往接署等情前來奴才覆查無異除分咨外理合附片具陳伏乞聖鑒再此係題案因關缺分是以遵照通行改題爲奏合併聲明謹奏四月二十九日奉硃批吏部知道欽此 
　　奎俊等片再成都滿營添練振威一營仿照湘軍營制略爲變通經前任將軍奴才裕祥奏明在案兹值春令合操之際奴才等將該營操練洋槍陣式細加查閱起伏進退步伐尙屬整齊聲響亦皆聯貫各項技藝均皆嫻熟當仍飭令督撫員弁等勤加訓練務使精益求精不得日久生懈致使餉項虚糜以期仰答聖主整飭武備之至意所有奴才等查閱振威旗兵操練洋槍緣由謹附片具陳伏乞聖鑒謹奏四月二十九日奉硃批知道了欽此 
　　奎俊片再准卸任貴州學政傅增淯函稱光緒二十七年正月初六日交卸後由驛入川道經納谿縣地方距原籍江安縣甚近因離鄉二十餘年聞祖塋間有坍塌應卽略爲修葺兼之老母甫自北回亟思省親以慰倚閭之望請爲代奏仰懇天恩賞假一個月俾展祖墓而遂烏私一俟假滿卽束裝趨赴行在恭覆恩命等因前來理合附片代陳伏乞聖鑒謹奏四月二十九日奉硃批傅增淯著賞假一個月欽此 
　　頭品頂戴署理浙江巡撫湖南布政使臣余聯沅跪奏爲揀員調補要缺知縣以重地方恭摺仰祈聖鑒事竊照嘉興縣知縣劉矞祺因助山西振欵保奏光緖二十七年二月初二日奉硃批劉矞祺著開缺以本省道員用欽此准咨到浙自應欽遵辦理所遺員缺係繁難應調要缺例應在外揀員請補查定例州縣應調缺出俱令於現任人員内揀選調補兹於現任人員内逐加遴選查有麗水縣知縣陳廷勛年三十七歲江西清江縣監生由候選知縣遵新海防例捐發福建試用引見領照到省捐離原省改指浙江領咨到浙加捐遇缺先補用免試用江南籌餉勸捐出力保准補缺後以同知直隸州用題准補授麗水縣知縣仍令試俸三年光緒二十五年八月十七日到任在直隸遵例捐免試俸歴俸二十五年八月奉給執照在案據布政使榮銓署按察使黄祖絡以該員詳請調補嘉興縣要缺知縣並據聲明陳廷勛前調臨海縣知縣尙未准部核覆現在嘉興縣缺出該縣交涉事繁盜匪不靖尤爲緊要於該員實屬人地相需未便因前有請調之案稍事拘執等情前來臣查陳廷勛才長識裕穏練勤能以之調補嘉興縣要缺知縣實堪勝任與例章亦符如蒙俞允該員係現任知縣請調知縣銜缺相當毋庸送部引見任内並無承審案件承緝盗案及征解錢糧已起降調革職參限之案所遺麗水縣知縣係專衢簡缺浙省現有應補人員應請扣留俟奉准部覆再行作缺辦補其臨海縣員缺業經臣另行揀員更補理合會同閩浙總督臣許應騤遵照新章恭摺具陳伏乞皇太后皇上聖鑒勅部覈覆施行謹奏五月初一日奉硃批吏部議奏欽此 
　　聶緝槼片再承襲三等靖海侯施澍係漢軍廂黄旗如文佐領下人於光緒二十二年由本旗都統奏明隨伊父現任江蘇武進縣知縣施沛霖讀書學習騎射奉旨允准嗣奉兵部咨催晉京出學澍正在患病詳咨展緩各在案兹據施沛霖禀報伊子施澍所患病症醫治罔效於光緒二十七年二月二十三日在伊任所病故等情由蘇州布政使陸元鼎詳請奏咨前來臣復查無異除分咨部旗查照外理合附片具陳伏乞聖鑒謹奏奉硃批該衙門知道欽此 
 
