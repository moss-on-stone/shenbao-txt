# 1913 - 56 - 4914374

 

Page 1

 
 
社說 
[河東抗命始末記（七）（無名）]  
　　（十）（二）運城觀察使張士秀致政府電大總統國務院陸軍部參謀部鑒頃奉都督來電內開國務院卅一號電內開奉大總統令南桂馨黃國樑果有煽惑軍隊情事應由閻都督派員將一干人証提解省城由中央特派大員會同閻都督訊明曲直等因除派陸軍第一師參謀長李敏軍政司軍馬科科長楊彭齡前往守提外仰該觀察使旅長查照電文將此案一干人証交李敏楊彭齡迅解來省等因李楊於月十一日到運十四日會商結果僉以此次依第一報告止關涉黃南二人閻在事外故大總統命令將南及人証提省及會同閻都督訊問嗣因查出密電數十通皆南直接與閻往來秘密知閻實爲此案原動南黃爲附因即電控閻都督在案閻南旣爲同一案之被告則閻法當迴避閻在被同一訊辦之列無再參與訊辦之權照法律所當制裁者南犯罪行爲地及一切人証物証悉在河東且南爲政治犯罪非社會犯罪政治犯罪牽涉常國家全部或地方一部人証物証嘗連州互縣橫斷各界如南案人証自觀察使旅長軍界証則自各團長營長連長排長見習生額外軍官等政界則自各科重要人員下至差官護兵皆有被煽證此外鹽政官及縣知事縣議員縣紳商學界及鄉間平民城內住民商家店夥皆有關涉須出身證而重要證人及原告又無一非行政官及軍官皆有片刻難離職務之嫌李敏楊彭齡見以種種人證碍難照提兼恐南有逃逸及途中危險之憂僉以再四思維欲避法律觝觸 
 
 
 

Page 2

 
 
種種之困難及人證物證之完全唯由中央特派大員來運訊辦同時並另委鄰省都督或接境帶兵大員辦理同時并取消閻督會辦之權同提歸案訊辦則一可免解送之煩二可免逃逸之虞三則人證物證皆可直接查復會同第三者出而參與訊辦在事實更爲平允愚見未知萬有一當否專此奉聞觀察使張士秀旅長李鳴鳳叩銑（一月十六號） 
　　（十）（三）政府致太原閻都督電太原閻都督大總統令據張士秀李鳴鳳電稱南案查出密電數十通往來秘謀閻爲原動旣爲同一案之被告法當迴避南犯罪地及人物證悉在河東行政官及軍官碍難照提且恐南桂馨中途脫逃請派員赴運或委鄰境都督及帶兵大員辦理等語此案張士秀等先前兩次電禀但稱南桂馨黃國樑陰謀煽惑並無一字牽涉閻督嗣飭提省審訊輒又添砌情節牽控該督希圖抵抗譸張爲幻顯見情虛案歸省提係屬正辦中央旣派大員會審案情曲直非閻督所能迴護即有應訊人證自可擇要酌提斷無軍警政學各界紛紛提省之理至南桂馨如果中途逃逸自有解員負其責任無庸鰓鰓過慮總之張士秀等始則逞蠻抵捕繼則抗令弗交卽此一端其悖逆情形己可槪見昨已宣布罪狀飭令派兵拿辦應仍由該督勒交南桂馨並酌提人證到省聽候派員會訊以肅法紀等因合電遵照國務院號印（一月二十號） 
時評 
[時局談（一）（無名）]  
　　中國之革命其得之也易其成之也自難其得之易者以其遷就也其成之難也者以遷就之局之難以相忍也始旣以畏難而遷就今又以不能遷就之故而致難此中國今日政局之所紛紛而不已也 
　　是故今日之策士所主張者兩言而决欲不遷就者不得畏難旣畏難者不得不遷就若旣以不欲遷就故而至難境旣至難境而又遷就旣遷就矣而又不自甘是中國紛紛永無寧日也 
　　夫不遷就云者貫澈其主張以固定國本之謂也遷就云者有時犧牲其主張容納反對先以固定國本之謂也二者人人當認定其一 
命令 
[二月二十二日臨時大總統命令]  
　　茲制定軍艦職員勤務令公布之此令 
　　科爾沁右翼中旗和碩逹爾汗親王那木濟勒色楞科爾沁右翼中旗多羅郡王托特吉科爾沁左翼中旗鎭國公呢瑪郭爾羅斯後旗扎薩克輔國公齊莫特散丕勒科爾沁二等台吉色勒哈旺珠爾應均授爲翊衛使科爾沁左翼中旗和碩卓哩克圖親王色旺端魯布舊圖爾扈特旗多羅郡王逹什喀爾喀左翼旗多羅郡王魯勒布色楞科爾沁逹爾罕王固山貝勒楊桑巴拉科爾沁左翼中旗鎭國公多爾濟應均授爲翊衛副使此令 
　　此次年班在京之科爾沁右翼中旗和碩圖什業圖親王業喜海順札賚特旗多羅郡王巴特瑪喇布坦東蘇呢特左旗多羅郡王瑪克蘇爾札布伊爾明安旗貝子巴勒吉呢瑪杜爾伯特郡王輔國公烏爾圖那蘇圖察哈爾霍碩特輔國公車旺里克津郭爾羅斯前旗鎭國公逹木林札布應均授爲翊衛副使此令 
專電 
[北京電]  
　　外間所傳英藏協約外人云不實彼謂華人喜於此等事加以穿鑿致外人矙我意擬所在知如此要求不爲已甚乃多如其意想而出 
[北京電]  
　　聞逹賴近對漢民極暴告示稱西藏皇帝 
[北京電]  
　　新疆都督楊增新迭電中央請接濟軍火刻聞陸軍部已撥給二千枝 
[北京電]  
　　傳良佐以逹里崗崖蒙兵屢增不已恐有暗襲之虞擬不日移駐經棚（離多倫三百餘里）以憑抵禦特請中央趕設兵站聞陸軍部已准如所請派員籌辦 
[北京電]  
　　政府接北滿急電俄人近遺計學家赴北滿各屬調查居民納稅詳數及官庫存銀是何用意 
[太原電]  
　　正太車站近日搜查進出甚嚴因有宗社黨匪及鬍匪等受蒙人之誘混入內地以圖起事 
[北京電]  
　　中國銀行自一月念七日至二月一日每日平均發行兌換劵一百六十萬零八千六百十四元 
[北京電]  
　　法部令普通審判與軍事審判之分照總統令除與國體抵觸者外仍照前清陸軍審判試辦章程辦理 
[北京電]  
　　財政部周總長近電各省海關嚴查進口私鑄銀幣實行調查以資信用 
[北京電]  
　　清太后隆裕自去冬患水腫誕日勉强出御甚憔悴曹元森張仲元佟文斌診視均稱虛痰上升氣塞痰塞至念一日病重早間暈去延及午後四時稍轉服粥至翌日午前二時逝世 
　　是日申刻入殮暫安皇極殿三時各國務員入弔 
　　清室派世續景澧紹英陸潤庠陳寳琛伊克坦那王博公睿王溥倫總理喪儀 
　　民國派榮勳江朝宗叚芝貴唐在復蔭昌孫寳琦張廣建言敦源入宮幫同照料 
　　昨日國務院會議定服喪二十七日自二月二十二至三月廿日現任官及現役軍官左腕圍黑紗軍刀柄纏黑紗待以外國君主最優禮各署下半旗民國供應喪費將咨參議院决定暫由瑾妃瑜妃發清室內帑辦理 
　　清太后逝時內監紛紛竊珍物得叚芝貴入宮鎭定之醇王自稱不能保護宣統仍推皇太后其有資格者爲文宗瑜妃穆宗瑾妃德宗珣妃 
　　此事謠諑頗多得發表藥方及優待條件方息 
　　京內報紙均有哀悼之意外報亦甚贊美 
[杭州電]  
　　浙觀察使仍擬設四道聞都督已密保前軍分府呂東升等四員 
[杭州電]  
　　新官制三月內實行廿七開大會派吳鍾鎔爲副官長 
[南京電]  
　　省議會於二十二日開會舉許鼎霖爲正議長錢崇固鄭斗南爲副議長 
[南京電]  
　　造幣廠長夏翊宸昨按照部頒官制草案所定員額分别裁留計裁汰員司十餘名 
[南京電]  
　　應省長現准兩淮鹽運司函請鹽政暫照舊章辦理昨特通飭各縣一律遵照 
[南京電]  
　　應省長昨飭各縣嗣後總統府國務院購運洋貨槪不免稅 
[南京電]  
　　金陵關監督黃瑞麒今日（二十四）到署辦公 
[南京電]  
　　王潤身滋擾中華報案應省長將其撤差後復至公署滋擾爲各團體攻擊已將其工黨領袖取消 
特約路透電 
[北京電]  
　　上星期內此間某某數地叚之居民頗有驚惶不安之狀前門外之店每間七時一律閉門其故未悉目下恐慌已漸消釋 
[北京電]  
　　政府公報載有命令爲清后服喪二十七日期內各公署悉下半旗各官員悉於左臂束黑帶爲記聞政府擬以優禮殯葬清后 
　　北京日報得悉同治之嬪妃聞隆裕后惡耗均私心竊喜隆裕后自知壽命將終彌留之際滿員在側者除載澧外惟世續紹英慶芳三人而已其最後之言曰吾母子兩人孤立於世無一知己今吾棄兒而死吾魂處泉下何能自安乎吾何面目以對列祖列宗吾爲亡國最末之后語至此氣急口噤不復作聲乃目注世續以手數指溥儀世續時跪牀側清后之意顯欲懇其善視溥儀也 
　　聞各嬪妃現存心不善且互爭照護溥儀故宮中情形頗爲紛亂惟政府現已設法處置此事大約必以專斷决之也 
[北京電]  
　　此間墨西哥使署先後接本國政府電文二通第一次由巨里哇茄西亞君發來通報特拉巴拉君已接外務部大臣之任第二次由特拉巴拉發來通報胡曷太將軍已接總統之任按特拉巴拉君昔于狄愛士去國之後曾任臨時統總 
[雲南電]  
　　此間僧侶擬開宴會以爲重興佛敎之發軔已邀請各領事及西人等赴宴並籌議設立僧學校一所此間天方敎中人現已設立天方敎青年會闡揚天方敎之敎旨 
[成都電]  
　　此間現嚴禁私吸鴉片偵探巡警民團等皆從事搜查已拘獲數百人或罰欵或監禁查出之煙煙膏煙具悉行充公據當道聲稱現决意於一月內禁盡吸食鴉片 
[東京電]  
　　帝國議會定期本月二十五日開會 
[東京電]  
　　岡崎君已脫離政友會大藏大臣高橋君遞信大臣岡田君農商大臣山本逹雄君已加入政友會今日下午政友會開會時首相山本伯爵曾蒞會演說聲明决守議會政綱並遵西園寺內閣所定之行政程序實力進行 
譯電 
[倫敦電]  
　　土耳其前任首相哈基君語路透代表謂彼此次至英僅屬半官性質又謂土國必保有塞萊斯之土地俾君士坦丁瑪摩拉海及逹逹納爾諸地可以安全亞得里亞那堡不過土國所爭各端之一耳土國因直接與巴爾幹各邦媾和顯已無效已請列强干涉此事並堅欲保留愛琴海諸島 
[柏林電]  
　　倫敦列强已在擬文致布爾茄利亞與羅馬尼亞兩國請將界務問題委託列强解决 
[柏林電]  
　　列强居間調和之舉茲據哈基君之語氣觀之已略有希望惟須土政府正式委託列强耳 
[柏林電]  
　　駐英京奧俄兩國大使會開特别會議以求解决界務問題二使現正草擬决議書擬定後將呈交各國大使公决 
[倫敦電]  
　　斯考特捐欵已逹英金三萬磅 
[鈕約電]  
　　美政府已通告墨政府不得將前任總統草草處死否則美國將嚴行反對云 
[倫敦電]  
　　班克赫斯特夫人在乞爾西演說復自認擔負近今炸彈案之責任且語侵政府內務部代表曾紀錄其演詞因會場秩序頗亂時爲阻斷 
　　各報連日均載有談話通信社說討論要求參政權女子用武之害多謂不宜輕縱除監禁外應罰以巨欵聞當道已得報告諸女子現謀設計誘騙國務員帕特萊地方之畦斯福艇已派人嚴加守衛以防爲諸女子加損現私行怨愬班克斯特夫人及其他諸女子搗碎玻璃窗者幾有百起之多 
要聞一 
[熱河匪亂之眞原因（北京特約訪員單騎）]  
　　熱河兵匪作亂已詳前報茲得詳細情形其原因至爲複雜自熱河都統任命熊希齡後在熱各官恐熊到任必有一番整作不利於彼因之乘間散布謠言並遍貼庫倫僞告示於某某等日宣布獨立等因崑都統性質和平不敢追究亦不詳告中央自謂身將卸任可以不負責任惟屢催熊到任而已月之十一日熊有到任確期並聞熊帶有拱衛軍兩營時熱街卽有三五成羣形跡可疑之人到處聚語謠言更甚十四日忽傳蒙匪勾通三營兵士卽日起事崑都統得此報告思欲以鎭靜處之亦不爲意至十五日夜匪徒先焚電局三營兵士同時暴動燒毀營房於是四出搶刦風聲鶴唳草木皆兵幸崑都統衛隊一營平素親信尙能用命當卽親自督率扼守各街口極力進剿一面飛飭西街外新募之防營協力進攻兵匪見勢不敵遂由山後北竄此役戰死官兵六七人擊斃匪二十餘人生擒十餘人惟此項勾結之匪是否與庫倫通氣抑係當地馬賊尙未得其眞相容再偵聞 
日本官民之大激戰（四）（東京特約訪員星斗生） 
[演說中止之餘憤]  
　　十一日爲大阪巿民舉行憲法發布二十五年紀念之佳節於斯時也天氣甚寒全巿皆雪受前日傳來之東京火攻事件戟剌殊甚於是巿內之天地乃含有一種不可言狀之殺氣午後一時在土佐堀青年會館兼大阪青年俱樂部之發會式開憲法發布紀念式大演說會日野國明氏就座長席次由木崎愛吉氏捧讀憲法發布之勅語白河鯉洋氏朗讀宣言書繼有數名之辨士登壇之後日野國明氏登壇以痛切之言論讀憲法第五十五條說破大臣之無責任其時宮內西署 
 
 
 

Page 3

 
 
長監臨之命其演說中止俄然滿場皆起立有一少年跳上演壇欲各辨士等暫爲鎭靜質問署長當此之時别有二十餘歲之書生高呼諸君可自此集合於中島衆皆三唱天皇陛下之萬歲同時閧然而起紛紛退出户外此時附近電柱有貼種種不穩之繪畫及文字紙片羣衆見之痰唾土砂雜投遂直向中島而去 
[國民報知兩支局之破壞]  
　　該羣衆人數約三百名經大阪每日新聞社之前奪其社前之旗從北濱東去向國民新聞社支局直破其窗砍落其社牌更向報知支局亦破壞之復向大阪朝報社 
[官僚代議士宅之破壞]  
　　於五時四十分時破官僚議員武內作平家 
[襲大和支局]  
　　乘勢至梅田新道襲大和新聞社支局窗户社號之牌均壞 
[迫大阪朝報社]  
　　别一羣又自北濱出心齋橋道由一直線南走到四子橋電車道襲擊大阪朝報社人各投以瓦礫有數十人將爭入於該社忽社內飛出西署警官十數名衆爲之辟易而散時則七時十分前也 
[再襲朝報社]  
　　七時再襲朝報社該社之周圍有警官五六十名爲之保護一隊乃經西區靸南四丁目新政黨代議士七里清介氏之宅 
[壞三谷代議士宅]  
　　别一隊直至代議士三谷軌秀氏第前痛詆爲官僚之鷹犬破門前之燈及其窗户 
[雪中之狂瀾]  
　　無何凍雲凝而爲雪時則午後七時二十分朝日新聞社前忽集一羣人衆連呼朝日新聞萬歲突貫於北方經渡邊橋欲襲東梅田二六新聞大阪支局然該局已自曾根崎警署密召三十名之警官預爲戒嚴該衆無可如何則就其附近之交番室爭投以石警官乃相率束手遂轉向某商店八木家隨即有一人首先號召揚以牽旗躍上該店之臺上爲擁護憲政之演說一時拍手喝采者有數十百人店前陳列商品之棚立時傾圮人與雪不可辨羣衆喧囂如狂瀾散集於電車左右而益不可收拾 
[警官㧞劍]  
　　前報在七里清介氏第前有數百名羣衆襲來警官乃拔劍與羣衆格鬥又他一部再向朝報社該社前人衆大集俄頃之間已逹於千數百名而其機益危 
[羣衆逹於二萬]  
　　一時半有衆破壞七里之第宅直向朝報社爲警官所阻止不能前進其間電車自四橋以南悉已停止運轉衆又次第增加至十一時二十分頃已近二萬人不餘寸地除自四橋以迄於朝報社前其餘皆人所充塞應援巡查亦次第增其數有四百餘人包圍該社之前後爲之警戒 
[憲兵隊出動]  
　　午後六時三十分大阪第四憲法隊本部行非常集召派出憲兵三十名依熊本大尉之指揮藉以鎭靜大阪官僚黨征伐隊焉 
[繩結之團]  
　　午後十一時三十分有壯士約三十名皆掛繩結之服飾自西徂東其聲閧然經道頓堀劇場之前至太左衛門橋南派出所前猛擊以石壞玻璃窗户呼萬歲更東至日本橋派出所投以小石再呼萬歲閧然長揚而北 
[拘引五十餘名]  
　　十一日午後十二時以前約有五十餘名爲警署所拘（完） 
[裁併海軍部之建議]  
　　統一政府成立海陸兩軍各設一部近日一般談政治者輒謂中國現在海軍事務不過僅有沿江一帶數海艦及定購之新艦設一司令部統率之而有餘實無特設一部之必要政府亦深察海軍一部毫無進行之可言且專立一部耗費國帑已復不資現已提議裁併其所持之理由有數端具錄於下並附記原有海軍部及裁併後之各項經費比較盈絀列表以明之 
　　（一）海軍部不必專設夫人皆知現擬合海陸軍立一軍政部內置海軍軍學軍務兩司軍學司專理海軍敎育軍務司則兼管現有之軍衡軍械軍務等職其餘海軍軍需事宜可與陸軍合辦果爾則省一總長外並可減去四司也（海軍部現制五司之外另有總務廳約可以六司計算故云） 
　　（二）海軍原爲對外而設中國兵船大抵杇壞不堪無戰鬥之能力且所謂國防者實以海防爲重故擬擇現有兵輪之差强人意者如海坼海容海籌海琛諸巡洋艦與魚雷艇湖　湖鶚湖隼湖廌及定購之新艦直隸中央置一司令官統率之所餘諸艦除六楚六江等礮艦十二隻辰宿列張魚雷艇四隻仿水上警察例分轄沿江各省外其他均可作廢艦旣爲無用之艦减少之後不獨養船費大省而修理費煤炭費與左右司令等經費皆因之而减誠至急之舉也 
　　（三）海軍裁汰後之善後費甲海軍上級軍官年在六十歲以上與中級以下軍官年在五十歲以上或五年以上不在海軍者可准其現俸酌給養膳令其休職乙海軍頭目年在五十歲以上與海軍兵卒年在四十五歲以上者均可准其現俸酌給養膳令其休職丙海軍官員年在四十歲以下學有專長者除派入敎育機關外當籌辦海軍將校講習所擇尤補習丁海軍官員年在四十歲以下且素係留學外國者可擇尤續派留學藉資深造戊海軍士卒年在三十歲以下性質靈敏者須於海軍練營內分設數科輪流挑入訓練 
　　原有海軍部行政經費爲四九·○四八八元裁併後軍政部兩海軍司行政經費爲一八·三四九六元上兩案對銷後可省三○·六九九二元 
　　原有總左右司令處經費爲一六·九○一七元裁併後艦隊司令官經費爲二·四八四○元上兩案對銷後可省一四·四一七七元 
　　原有煙台南京學堂費六·六八○四元此項裁撤可省六·六八○四元 
　　原有吳淞醫院經費三九二八元此項裁撤可省三九二八元 
　　原有各艦艇經費爲一二一·八五二二元改併後爲四四·九五九二元可省七六·八九三○元 
　　原有魚營及南瑞經費爲一·四九五二元裁併後魚雷營經費爲一·四○四六元可省九○六元 
　　原有煙台練營經費爲七·五六○○元此項裁撤可省七·五六○○元 
　　原有海軍警衛隊經費爲八·四○○○元此項裁撤可省八·四○○○元 
　　原有煤炭經費爲三一○○○○元裁併後可省一五·五○○○元 
　　原有電報醫藥費爲一·三四四○元裁併後可省六七二○元 
　　原有五金料件費爲一二·○○○○元裁併後可省六·○○○○元 
　　原有各艦修理費爲一五·六○○○元裁併後爲五·二○○○元可省一○·四○○○元 
　　原有勇役服裝費爲一五·六○○○元裁併後爲七·八○○○元可省七·八○○○元 
　　原有駐各國隨員經費爲一一·九○○○元裁併後可省一一·九○○○元 
　　原有各國留學生經費爲五·六九九○元元裁併後可省五·六九九○元 
　　原有新艦煤炭經費爲一五·○○○元裁併後爲七·五○○○元可省七·五○○○元 
　　原有新艦料件及修理費爲一五·○○○元裁併後新艦料件費爲三·○○○○元可省一二·○○○○元 
　　原有新艦電報醫藥費爲八·○○○○元裁併後爲二六六六七元可省五·三三三三元 
　　原有新艦勇役服裝費爲一○·○○○○元裁併後爲五·○○○○元可省五·○○○○元 
　　總數爲三五三·四七四一元裁併後爲一五二·三七五五元共省去二○一九八·六元 
亡羊補牢之籌邊談 
[改訂邊省官吏權限]  
　　袁總統前因蒙疆不靖各將軍都統等權限職守均仍照前清舊例此推彼諉各不負責於防務上妨碍甚多亟須詳爲劃分以清權限各等情事後迄未見諸實行近因各將軍都統鎭邊使各長官等因蒙事日迫紛紛電請大總統特提交國務會議並令卽日議覆聞已經國務例會提出討論兩次除將將軍都統等詳爲劃分外復將直晉奉新甘各都督另行劃分昨已將規定草案封送總統府請大總統核奪矣 
[商榷設立蒙邊總司令]  
　　參謀部及陸軍部近因蒙邊軍事方亟軍隊衆多尙無統屬亟宜妥籌聯絡之法以收統一之效庶幾一旦有事亦不致貽誤事機故該部昨特聯銜密呈大總統請設立總司令官以專責成大總統以事關重要日昨特電各省都督通籌覆示以爲定奪之計俟覆音到齊後再爲議行 
雜評一（無名） 
[謠言]  
　　外人謂英藏協約非實事係中國人喜加穿鑿其實亦非穿鑿係中國人之神經過敏耳中國人受外患激剌甚故遇外事易動神經猶之中國政府受地方反抗之激剌甚一遇齟齬卽易動神經中國人民受兵變匪亂之激剌甚一遇鎗聲易動神經於是所謂謠言者易起 
[裁并海軍部]  
　　爲一時計中國不必有海軍專部爲永遠立國計中國實不能無海軍專部何則現在海軍無多將來無海軍不能立國也然而中國於臨時政府時反有海軍專部將成正式政府時反議裁并非所謂前後倒置也耶雖然若暫并於陸以省糜費力謀進行預定設立專部之期非永遠廢止尙非不當也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[國事維持會之商榷]  
　　孫少侯與王芝祥陸建章林述慶等發起一國事維持會後於前夕邀集政界軍界及各黨重要人物假德昌飯店共同商榷預會者三十餘人首由陸建章述開會詞次由王君演說組織維持會之要旨並將所擬簡章分布座客其大綱凡三（一）維持立法部與行政部之衝突（二）維持中央與地方之衝突（三）維持政黨與政府之衝突衆閱簡章畢蔭留君首起發言表示贊成之意並謂此後興辦事宜以誠實二字爲要義必彼此推誠相與方能副五族共和之本旨次孫洪伊君演說對於本會宗旨頗致疑問孫少侯起而答辯詞色甚厲經陸王二君調停數語後孫洪伊君乃復申明前說略謂余之疑問非對於此會宗旨而言乃對於簡章所列三大綱而言民國成立已逾一年而政治現象毫無起色者病在敷衍調停不知講求正當解决之法而已諸君發起此會以平和統一爲目的余料全國之民斷無不表同情者惟所列三大綱專以維持衝突爲宗旨似與從來敷衍調停之習慣無甚差别卽如中央與地方之關係吾人旣欲逹到統一目的自當使中央威令能行於地方若地方有違法抗令者而亦以維持爲能事則本以統一爲目的者其弊或且助長各地方之不統一政黨與政府之關係亦然使政府而果勵精圖治政黨自不應有所掣肘若敷衍因循一事不辦則政黨各有監督之責豈能坐視不言倘因此而起衝突又何維持之有至於立法權之行使全視今後議員學問才力之如何果能勉盡監督之任則衝突亦非所慮故余以爲諸君子之志則善矣至辦法則是否尙有討論之餘地余頗不能無疑云云於是王陸二君均謂本夕奉邀諸君蒞會者正所以爲討論起見孫君如有卓見擬請詳細賜敎以便修正遂訂於次夜集孫少侯寓所再行從長計議茲將該會致黎副總統各省都督民政長各黨各報館公電附錄於後竊維共和成立歲星甫周政體雖更邦基未固內有軍隊譁變之患外有强鄰窺伺之虞庫藏跳梁藩籬盡撤國體承認悠　無期而且一年以來中央財政全倚外債近日大借欵又復破裂庫帑耗竭羅掘俱窮卽此一端已足斷送吾國臨時政局危迫萬分夫當風雨飄搖之日正吾人臥薪嘗胆之時自非喪心病狂寧肯攘利爭權自速滅亡之禍乃觀吾國現狀則南北新舊各主門户黨同伐異氷炭不容議會與政府有爭政黨與政黨有爭中央與地方有爭地方與地方又有爭內訌之勢日烈一日生於其心害於其政受其禍者乃在國家言念前途憂方未艾且正式國會正式政府非全國四萬萬同胞所託命者耶今成立之期不遠而就各方面言論之實詳爲觀察知已伏有絶大之危機不亟先事設法消融萬一將來衝突過烈激成意外變故彼外人者將藉口軍亂以兵力攫我主權瓜剖豆分勢有必至無論南北新舊各黨要皆不免爲亡國之奴此尤令人不寒而慄者也毓筠芝祥等同爲國民一分子國家興亡實與有職近念生平至交十年以來因國事犧牲生命者指不勝屈民國成立實受其賜今以諸先烈頸血所造之山河乃聽少數無意識之人任意斷送九原有知豈能瞑目我輩卽死有何面目見故人於地下乎用是激發天良奮袂興起聯合中外熱心愛國衆望素孚之士發起組織國事維持會其宗旨在維持時局鞏固國家以至誠大公之心爲排難解紛之舉凡國會與政府黨與政黨中央與地方及地方地方衝突與之處其影響足以危及國家者本會甘受完全維持之責至維持之方法及手叚則因時制宜不能懸定總之不外藉公論及法律之勢以制裁人非以調停遷就者所可同日而語諸公或掌兵權或同民政或任立法職務或居言論機關所抱政見容有殊塗而以維持國家統一爲前提則大都無不一致於本會宗旨諒必深表同情現本會業於二月十七日在北京設立本部公選職員分擔事務各省支部不日亦將推定職員分任組織期於聯合全國一致進行惟望諸公鼎力提倡共支危局本會幸甚民國幸甚國事維持會理事孫毓筠王芝祥林述慶温壽泉楊曾蔚同叩 
新舊政府之觚棱軼史 
[袁總統贈衣]  
　　王芝祥軍長此次查辦江西事件已於十六日由京出發在津小作勾留十九日乘津浦快車赴寗聞軍長於出發之前一日向總統府辭行總統面贈海龍外套一件告以鄙人身居京內無須此物閣下長途跋涉聊以禦寒王當答以大總統所賜斷不敢辭謹卽披領鞠躬退出是亦官場一叚小小佳話也 
[小德張賣履]  
　　小德張者清隆裕太后寵任之太監也前清時攬權納賄積資千萬此次清室將移居頣和園所存珍寳由內廷妃嬪瓜分之小德張竟竊得西太后鞋一雙現在外覓主受買索價五十萬元中國人無過問者有英商某已還價二十萬元張以所差太多未能首肯聞此鞋四圍均鑲以大珍珠係某宮保所進獻者從前購辦並宮門費共耗去七十萬可見專制時代之黑闇也 
贛省財政窘迫狀况 
[電告預算出入總數]  
　　李都督致北京財政部電云前准艶電屬將二年一月至六月收支總數先行假定報部等因茲據財政司彙編總數開單呈請核咨前來合就逐欵開列於後（一）經當歲入田賦二百五萬七千一百三十五元鹽課七十二萬五千七百四十五元正雜各稅一百四十九萬二千一百八十元雜收入二十三萬五千八百三十七元（一）臨時歲入雜租稅一萬一千三百四十一元雜收入三萬五千元統計經常歲入四百五十七萬七千二百三十八元（一）經常歲出軍政費三百六十二萬一千二百一元內務費六十九萬九千七百八十四元外務費一萬八千四百六十元財政費二十八萬三千七百五十二元司法費三十四萬一千九百三元司法費四萬九千四百十八元敎育費三萬九十元實業費四十七萬六百四十二元交通費八百二十元統計經常臨時歲出九百八十八萬五千八百三十一元出入相抵計不敷銀洋五百三十二萬八千五百九十三元又九江常關歲入二十萬一千一百三十四元歲出四萬七千六百七元洋關歲入五十一萬六千四十八元歲出六十九萬四千五百一十九元又部派征蒙費三千六百三十八萬元又前清原派京協各餉銀二百餘萬兩均提出另列合併聲明贛都督李烈鈞叩 
[電爭鹽欵截留充餉]  
　　贛省李都督前奉中央通令嗣後全國鹽務產運行銷用人設局均歸財政部督飭各鹽運使查照向章辦理一案業於十一號電覆財政部謂奉電後迭與所司反覆籌商並體察本省財政實在情形目下實難照辦查贛省食鹽多數爲兩淮引岸其次爲浙爲粵綜計每年鹽務各欵之收入除應解淮欵外本省所得無多現大部籌畫收辦應請諒察贛省　窘實情於未經收辦以前仍照向章抽收截留撥充軍餉劃收後由部協撥以濟軍用旣無礙於通案亦免再事另籌一俟劃分稅項經國會議决再行另案辦理云云去後復於十五號准中央財政部電開鹽稅爲外債抵押品載在辛丑條約現除關稅作抵外不敷尙鉅外人屢議干預鹽務自非專欵存儲不足以內鞏財權外昭國信惟貴省軍需緊要亦不得不並顧兼籌西岸鹽務未經本部收辦以前除應解洋欵仍照舊撥解外其餘所需軍餉應以中央名義暫由鹽務借撥仍祈通盤計畫另行籌補俾早收統一之規無任企盼 
關於贛事之報告（續） 
[攻李者之言]  
　　贛事發現後該省旅居京滬諸紳梅光遠陳三立謝遠涵吳宗慈夏敬觀郭同李國珍等聯名通電各省痛陳李烈鈞禍贛實情文云贛自光復後馬毓寶入督南昌縱匪殃民贛人不堪其苦因約李烈鈞以爲代國珍時充臨時省議會議員實主持之李蒞任後治兵懲匪一時地方秩序稍整鄉人非不德之唯李以武夫愚好自用又喜引僉侫凶頑之徒入居幕中用人行政大率權操彼輩遂至倒行逆施任所欲爲外則反抗政府內則糜爛地方使我贛中父老子弟獨受共和之禍是皆李一人咎也條舉其行厥罪有四各縣知事多其戚友私人其藉端敲詐徇黨舞弊者十居其九廣豐知事汪鯤南誣蔣文瀾王賡心兪良駒等爲匪及以兵力解散政黨萬載知事蔡安邦率兵圍毆龍洲小學敎員楊子光彭兆榮等上饒知事李建鼎誣崔思敬爲匪及串通王賡謨敲詐河口富商汪饒等其他藉國民捐藉禁煙藉控案索詐者所在皆是朋比爲奸慘無天日鄉民迭控均置不理至徐秀鈞蹂躪商會蔡銳霆率兵在街巿槍斃行馬假傳命令拘拿黃金城有梅姓誣人爲竊案經地方審判廳判結徒二年已逾上控法定時間高等檢察廳不受理蔡銳霆以得賄千元持手槍率護兵威逼該廳長陳邦爕辭職均人証具在事實昭著亦不加處分至派武員住守各電局檢查商電任意壓抑侵害人民書信秘密之自由尤其小焉者是其橫暴視强盜尤烈此徇私虐民之罪一强逼富紳危士修認公債十萬不允其請遂下獄又以抗命增罰二十萬危至發毒死獄中歐陽霖之子周扶九之店夥周麗權均曾以勒認公債下獄鐵路協理羅朗山經手路欵毫無糾葛竟派兵拿監於獄前雲南知縣胡思義以任內交代不明不及三千元滇督電李傳胡到滇清理並非令其拿辦李以挾夙怨命令新昌知事夏士藩拿胡到案嗣因合縣紳耆出保夏准暫釋李聞大怒立卽派軍隊前往抄没胡家拘其六十餘歲老父及夏知事等迄今繫獄蔡銳霆生性好殺平日被誣寃死其手者不可勝數臘月初十晚之變路獲六十餘人槪目爲匪不加訊問手斷其頭以自稱快見者謂剃頭挑菜車夫等亦與戮焉夫豈無據草菅人命視專制魔王尤甚是恃威賊民之罪一上年冬傳令財政司以由鄂入贛時軍隊所持鎗械皆未付價應撥十二萬交本省糧餉局其實並無領欵之人徐秀鈞總辦民國銀行黃緝熙督銷淮鹽總局本與狼狽爲奸外間傳言徐黃虧空至百餘萬近觀李謊報該銀行所發紙幣數目希藉中央發欵彌補則所傳未必非眞江西舊入歲約七百數十萬兩現加截留淮鹽入欵合逾千萬兩新發公債三百萬猶在外上年解濟中央不過十餘萬行政費視前清尤减軍數實不過一師以臨時省議會豫算爲無效任意揮霍宮中府中不分歲出至短二百餘萬是營私誤國之罪一贛中軍數本不足兩師近竟增爲兩師部令雖飭緩議李自下命令兪應麓爲第一師師長劉世均爲第二師師長至今名目猶存由滬購辦快鎗七千枝藥彈八百萬粒用黃留守舊護照報關冒稱係馬毓寳督贛時所手購其實馬所購之槍係亞地士洋行三千枝因檢出多係舊鎗由都督府代表余維謙在滬起訴同於臘月二十六晚在滬晤余稱已延律師二人於數日後方訊此次運潯之槍聞係太來洋行於上年九月在滬訂約十一月卽派副官鄢某赴滬押解數旣不同物亦逈異是明明反抗中央之部令林虎所率桂軍本係黃前留守衛隊李私調來贛是分越大總統統帥全國海陸軍之權現於各府設徵兵局命令星火徵調四出其徵兵令登載本省都督府公報命蔡銳霆添練陸師一團亦見之公報現已命率駐湖口是破壞參議院决之裁兵案九江鎭守使戈克安自奉部令截留軍火後李視爲叛命派其秘書戈乃康卽克安胞兄爲宣慰使說戈投誠自儕於小朝廷之列是謀逆叛國之罪又一以上所舉不過其塋犖大者其他視國政如兒戲等法律爲弁髦以人民之生命財產爲不足愛惜而私人之富貴權勢則必須保全者又豈可擢髮數光遠等坐見其誤國殃民至於斯極維桑與梓未免有情因於上年十二月初函商旅京同鄉請其電李要求軍民分治竊以爲李所長在治兵所短在治民如能截長補短兩效其用外而大局內而地方均能實受其福時李亦勉應所求電請政府簡任民政長大總統乃有任命汪瑞闓之令汪之門生舊部徧滿贛中倒屣歡迎自出眞情李初似亦無他嗣爲二三敗類所聳動乃唆蔡銳霆陳廷訓出頭坐閙民政長行署限汪二十四小時內出境直以敵國使臣相遇李時而使人慰留時而使人送行是非有意拒汪則卽不能約束部下二者必居其一汪退入京李藉口冬防派兵駐紮湖口九江建昌吳城等處現蔡率兵四營住湖口於上月三十日內河小輪名飛渡者駛過該處列隊放槍擊斃該船劉姓二副目自三十一日始各船均不敢通行南潯交通爲絶此豈冬防所應爾乎查贛中現在並無大宗土匪况九江湖口旣有鎭守使兵共三千以上何須更增重兵廣信袁州向多土匪出没何不聞派一兵置腹地於不顧獨傾力於門户一隅司馬之心路人皆見謂爲有意藉禦中央派兵之來夫豈過言黎副總統屢電調停亦悍然不顧查李之部下素本不爲所用故屢次兵變歐陽武劉世均平日皆深明大義恪守法紀者獨以上迫於李之命令下脅於蔡陳之凶暴至不能不隨波逐流兼旬以來省中謠言四起居民惶恐遷徙頻仍似此內外相持稽時不决小之糜爛地方大之破壞全局爲禍將來寗可思議光遠等自慚誠信未孚不足以感格兇頑切念前途殷憂何極伏惟諸大君子崇德碩望舉世所欽日見大局之危地方之苦當繫雅懷未能心懌敢乞迅賜援手使國家無分裂之禍贛人解倒懸之厄其功不在禹下矣豈徒一地一時之福哉臨穎神馳不勝迫切待命再光遠等京滬異居此電經函商確定由京譯發合併聲明梅光遠陳三立謝遠涵吳宗慈夏敬觀郭同李國珍謹叩 
　　按贛事發生以來兩方爭辨不已記者列茲三說非敢好爲模稜蓋此三說中於李督之本旨爲李辯護者之用心與夫反對李督者之微意均已具備蛛絲鳥跡端緒顯然讀此自能知是非之眞相也 
[總稅司催索皖省借欵]  
　　皖省前借英法借欵以七處釐金作抵頃據總稅務司電函催索謂若不早爲匯還將派員接收抵押之七處釐稅以重債權云云柏都督准電後明知此欵萬難延緩無如皖省財政困難特電復總稅務司謂前次借欵本應如期償還以昭信用惟新財政司李國筠視事未久且目下正在規畫陽曆正月至六月槪算此項借欵亦應列入一俟籌有眉目卽行滙解歸還 
[浙議會第三次選舉參議員紀聞]  
　　浙江省議會選舉參議員競爭劇烈一再延會迭紀本報國民黨應選黨員原擬第三張翅第四韋以黼第五鄭際平詎各黨員臨時變計酌擬加入王正延陳其美等員致內部紛岐久爭未决直至昨晚夜半始勉强通過念二號上午九時朱監督蒞會議員出席者一百四十五人照章繼續投票第一次王正延得七十四票王家襄得五十二票當選第二次陳其美得七十二票張𣉿得六十一票當選第三次童杭時得六十五票當選時已届十二鐘各議員出席休息午後一時復席議員到者百四十一人投第四次之選舉鄭際平得七十六票當選陳洪道五十二票當選爲候補參議員嘉屬議員某忽割裂條文强指正式參議員不應與候補者同榜嘵嘵置辯同鄉諸人和之經監督再三解釋始得續選復舉出陳時夏沈鈞儒二員國民黨員秦炳漢起立要求延會監督不可仍令照常分票該員拂衣竟出從之者三十餘人復經管理會檢查人數尙有一百另七人適足法定人數續選出王文慶張翅二員該黨員忽又紛紛引去者四十餘人朱監督不得已宣告延會而散 
地方通信 
[松江]  
　　司法經費虛懸松江新檢察廳長陳芝昌君業已任事惟司法經費月需二千餘金華亭謝知事以未奉省長明文不敢墊發廳中則以已奉省垣籌備處來電陽曆三月以前仍照章由縣知事籌撥日昨持電向謝知事熟商謝以未得省長明示不敢造次 
　　謀斃鄰童案准科死罪兇匪方春泉陸補才陸蔣氏謀斃鄰童金炳生一案屍屬恐法庭不肯論抵多方要求法官俯採輿論知非從嚴科罪不足以儆兇暴而安地方故已决擬將爲首兇匪科抵惟自停止刑訊後匪供刁狡以故置死眞際刻下尙未披露云 
鎭江 
[洋商建築油池之交涉]  
　　鎭郡江邊荷花塘地方已設立美孚亞細亞兩洋油池茲又有美商劉懋恩經辦同孚煤油公司總行設於上海並在鎭江設立分行擬購甘露寺左近地畝建築油池刻已由該管領事照會鎭江交涉局及丹徒縣知事查照辦理惟聞該處居民不願售地於該商云 
揚州 
[衛兵衝毀警局案已了]  
　　衛兵衝毀巡警二區一案由軍司令徐寶山着令衛隊將所拘巡士釋出並令憲兵營切實巡邏以免再生事端而警務公所劉警務長亦將拘捕花擔之巡士斥革此事遂含糊了結十六晚問仍有花擔游行街巿區警知爲軍人遂不敢過問矣 
[軍人衝毀戲園案又起]  
　　揚州大同大舞台兩戲園因看價過昻軍界僅給半票一般軍人大爲憤懣以致屢有毆打衝毀之事不謂二十一日晚又有某營兵士在大同買座後因票價低昻爭執遂致大肆咆哮卽將該園衝毀故該戲園已於今日停演 
安徽 
[省議員開談話會]  
　　日昨省議會代表李中一李時蕊在省議會與各議員開談話會提議四條（一）研究省議會選舉參議員應用何種關防（二）研究選舉參議員應在省議會成立前或後（三）研究會員到省旅費（四）研究開會日期經多數討論議决（一）選舉參議員有總監督應用總監督關防以昭愼重（二）選舉參議員照章應在省議會成立之翌日選舉票仍用總監督關防（三）會員旅費應俟省議會成立後由會公决（四）開會日期照章由會員三分之二以上到會今第五區會員尙未到省當展期限至廿四開成立會 
江西 
[李督預備王上將查考案卷]  
　　贛省李都督自接國務院來電謂王鐵珊上將來贛調查一切特飭秘書廳將關於民政長汪瑞闓之事往來文電及中央扣留鎗械事始末情形之文電飭令錄事漏夜趕抄成摺以備王上將抵贛後詳細查考 
[樂安知事密電告急]  
　　贛省樂安縣屬四鄉一帶近有土匪勾結外來會匪預備聚衆起事昨在陳家腦殺猪會議趕置軍火聲稱來城先搶當典錢商再刦經征總局焚署殺官商民驚怖貿易不通大有朝不保夕之虞該縣知事劉天衢征欵數萬存署備解恐遭匪刧特用密電報告都督要求速派大兵下縣剿辦 
[餘干煤礦炸斃工人]  
　　贛省餘干縣官辦煤礦極稱發逹日出煤炭七十餘噸近因辦理不得其法迭遭爆烈損失公欵頗鉅又於一月十三號下午三時窑工挖七八叚扛抬炭出時㘭內陡然爆烈幸不甚大燒去抝內篾拆等件並燒斃工人兩名卽將該礦封閉約修一月卽可開工惟工人退散爲難該礦總理黎賡堯擬視路線之遠近酌給川資又恐該工人等領資後仍不起程特呈請實業司轉領槍彈來礦以資鎭懾其燒斃礦工兩名已議恤掩埋矣 
雜評二（默） 
[國事維持會之商搉]  
　　調停之說有善亦有弊先事而弭風潮解雙方之衝突免大局之危險此調停之善也不論事理之眞相專以和解爲目的而或出於遷就或流於敷衍如孫氏之所言此調停之弊也時局至此固萬不可再起內部之决裂而亦不可事事敷衍遷就致滅是非之眞理失國家之威信然則今日之維持國事將從孫氏言而以武力解决衝突爲維持乎抑執定調停宗旨而以優容手段希望和平爲維持乎吾知必兼此二義而言之矣 
[政府又許借用鹽欵矣]  
　　政府以保全大借欵信用故而再三聲明鹽欵另儲無論如何急迫不得挪用誠不得已之苦心也然曾幾何時而贛省又以中央名義暫時借用矣贛旣可以中央名義借用各省何獨不可以中央名義借用然則將何以示信於六國耶 
[嗚呼揚州之軍隊]  
　　巡城營一怒而衝毀商團衛兵一怒而衝毀警局某軍隊一怒而衝突戲園不旬日而揚州之軍人凡三怒可畏哉揚州之軍人也區區揚州之商民其足供軍人幾次之怒耶 
 
 
 

Page 7

 
 
本埠新聞 
[領事團擬復刑訊之轉圜]  
　　駐滬領事團擬令會審公堂規復刑訊一事聞因竊盜案件每多狡賴且有甫經釋出之犯當日即復犯事其逐出租界者亦轉瞬潛來毫無忌憚故擬規復刑訊以懾匪胆今旣多數反對勢難實行此等匪徒實屬無法可治故復開會討論擬將刑事案犯於禁押期滿之後槪行遞解原籍由地方官嚴加管束若此則卽欲再來旣費川資又延時日較之僅令出界者可以朝往暮來似爲妥善且與法律與情亦兩無妨礙聞各領事業已多數贊成將與關讞員商議施行矣 
[工商部取締華商私入外籍]  
　　工商部劉總長以中國商人往往於虧負鉅欵之後私入外籍希圖抵賴此等不道德之行爲前清時代雖已數見不鮮今則政尙共和亟應取締除咨請外交部照會各國公使轉飭各埠領事自後如有華商入籍須照國籍法愼重辦理外並以各埠商會負有監督之責自應責成各商董隨時查察倘有不肖商人私入外籍務當立時舉發以憑究治聞上海總商會業已奉到部電矣 
[黃海林出殯誌盛]  
　　上海救火聯合會因九舖衆安社救火會員黃海林君救火殞命定於本月二十三日在小南門內會場公祭舉殯其預備一切已詳前報昨日届期救火聯合會各會員與會長毛子堅君等均在場招待本埠政商軍學警各界及浙蘇兩省各救火會代表到者甚衆黃君之子年尙幼稚由家屬派人挈領逐一叩謝午刻會中設席欵待來賓午後一時發引前導有滬西商團全體馬隊並會旗數面西城軍樂全部滬軍營軍樂隊陸軍第三旅軍隊皆倒執鎗枝列隊恭送繼以商團公會軍樂全部義務軍樂一班五族少年保國會義勇隊振華西樂會西城協濟會模範童子團巿立朝宗小學校全體學生公忠演講會希社各會員商學體操會浦東爛泥渡商團閘北商學體操部九舖商團志成商團花業商團水菓業商團韞懷商團永義商團錢業商團及救火會全體會員亦皆倒執鎗枝列隊護送中間有彩亭數座中有省民政長應季中君所頒之訓令及（舍身成仁）四字匾額一方又上海縣吳知事所贈（捨身殉義）四字匾額一方又巿政長陸崧侯君所送匾額一方隨後有各團體所送輓聯一百數十副又有制服亭一座中供黃君當時救火之制服全套又花車一輛供黃君之遺像花車後面有黃君之親族與各團體代表等執紼步行爲數甚衆再後有長梯一架即黃君登屋救火之梯由會長會員舁之而行黃君之靈柩則紮在砲車上四圍綴以鮮花以雙馬駕之救火各會員則在柩車左右照料計由會場出小南門過聖賢橋經董家渡出馬路往北出外毛家弄由新馬路至十六舖橋往南老馬路大碼頭往西進大東門至東街過益慶橋天官牌樓過福佑路往南香花橋舊校場由黃君住宅門前經過往南朝東過廟前待至長生橋往南四牌樓街朝西過上海縣公署往南過縣橋朝西太平街至穿心河橋一直出西門由肇周路至集義公所暫厝聞沿途設席路祭者約有十餘處經過各處觀者均極擁擠幸由商埠巡警廳加派長警分投照料故秩序毫不紊亂 
[江浙水師會哨紀要]  
　　江浙水師定於二十一號在南潯會哨已兩誌前報茲悉混成第三旅李英石旅長自二十號由滬乘坐鈞和兵輪到松會晤松軍沈葆義統領後卽換坐安泰輪船起程進姚江涇由西塘過南麻鎭逹平望震澤至南潯鎭時已在二十號黃昏翌日卽會哨之期各路統領到者爲蘇省軍政司盧司長飛划水師鍾統領太湖水師劉統領滬防水師楊分統松軍沈統領淺水兵輪陸統帶嘉防全軍董陳兩統領湖防全軍費統領等連同李旅長共有十人各處師船共到百餘艘先至南潯齊集由湖防全軍費統領在司令部設筵欵待遂即會商防務嗣後江浙遇有捕剿匪類等事務各互相策應以資聯絡云云宴畢復由費統領偕同各統領開往湖州查察一週遂即分道而散李旅長業於二十二號傍晚仍乘鈞和兵輪返滬聞是日會哨祇有內河水師　統領因公未到云 
[浦東織布廠女工之風潮]  
　　浦東一帶織布廠所僱女工甚多初創時每月工洋三元五角後由三元减至二元七角今則减剩二千六百文昨日爛泥渡陸家渡各廠女工均罷工停機要求加增嗣有福成織布廠女工某氏被廠內拘留不放其夫沈春甫進內探問亦被留住以致大起衝突毆傷畢氏施氏及沈等多人由巡士將沈舁送上海醫院醫治未幾各女工聚集千餘人與該廠爲難雖經第九區巡警到場彈壓刻尙風潮未息不知若何結局也 
[催繳忙漕賦稅]  
　　上海縣知事吳君昨日發出第二十三號布告云案照徵收忙漕前奉江蘇都督通令賦出於地謂之地稅以法律論爲公經濟收入最要之財源人民皆負有按時納稅之義務不容無故延欠攷之東西各國凡逾越法定期限未經完納者則應受滯納處分等因並頒發章程在案茲查上年忙漕完未及半而忙銀雜稅已逾法定全完期限各業户相率觀望竟忘其爲應盡之義務現奉催提緊急若不嚴行催徵何以應報解而維現狀除傳保諭令嚴催外合將奉發章程第三章內第十三條至十九條規定各業户滯納處分摘錄布告爲此布告各該業户速將未完本名下上年忙漕賦稅趕緊掃數清完立卽掣串安業倘再無故延欠惟有遵照滯納處分由本知事執行之勿謂言之不早致貽後悔切切 
　　計摘錄江蘇全省徵收地稅章程第三章（滯納處分） 
　　第十三條從開徵之日起届滿兩月業户未經完納者依據省議會議决案照應納之數加徵二十分之一 
　　第十四條宣告加徵後至一月以上仍不納付者將該業户處以拘押 
　　第十五條拘押至一月以上猶未如數完納者將該業户欠稅之田查封 
　　第十六條查封依左列方法由該管民政長執行之（一）宣布命令使該業户知悉（二）於田之所在地將查封事由揭示之（三）追繳契據 
　　第十七條自執行查封之日起至一月以上該業户仍不完納卽將欠稅之田定期拍賣 
　　第十八條凡拍賣由該管民政長及田之所在地巿鄉公所執行之 
　　第十九條凡拍賣欠稅之田以其價値足抵付稅額爲限但不能適合者贏餘仍歸業户領收 
[查復河道通塞之地點]  
　　巿政廳總董陸崧侯君復上海縣吳知事函云奉二月十號函以本廳函開西區二十七保六圖以內淡井廟邊河泥爲英商小馬立師僱工挑挖妨礙該處公路鄉民阻止不聽請察核禁阻一案當經轉請交涉使照會英領飭阻旋准復述英領函復各節到縣查該處河道是否淤塞應須挑挖以便開通英領函稱各端是否屬實請即酌定辦法見復等因當查該河南通肇嘉浜之帶浦橋東接金神父路業已塡塞改築瓦溝溝盡處卽係小馬立師地產平時轉運花米雜木全賴此河之便利因近溝一段淤塞頗甚遂自僱工挑挖惟河旁小路鄉人恐其挑深坍卸以此嘖有煩言此河自金神父路以東悉已塡塞所餘一半兩邊係農田能一律開通頗於公衆有益查淤塞者祇小馬立師門前一叚本廳已知照工程科往治不令淤塡如有岸泥塌卸之處亦即一併修治完固合行奉復卽祈察照核轉施行 
[湖州回鄉之大紀念]  
　　湖州旅滬七邑同鄉在滬寗車站北首華界海界橋建造會館業已工竣昨開成立大會到者五百餘人下午三時開會公推沈聯芳爲臨時主席沈君即登檯報告略謂昔於丙午年同鄉楊龐諸君有發起捐建湖州會館之議奔波組織購得良田卽爲今日之基礎繼因朱王諸君擬先興辦學校遂致擱置數年至良戍八月二十一日假絲繭公所開第一次同鄉大會當場籌得銀一萬餘兩公舉楊君信之爲總董顧敬齋朱五樓兩君爲銀錢董謝子楠王一亭兩君爲經濟董孫君冠臣爲工程董凌銘之王亦梅兩君爲會計董鄙人即追隨諸君子之後勸募捐欵正欲興築適値滬巿金融恐慌遂又停頓後由旅居各省同鄉滙欵接濟得以漸次經營計自庚戌九月開工至辛亥八月落成適値武昌起義上海相繼光復爲軍隊借駐者又一年至壬子九月軍隊出發始得收回自主嗟乎吾湖州會館不成於數十年前絲業大盛之時而始於今日成立實非意料所及所有地價造築合銀四萬二千餘兩建造收支徵信錄及會章已經分送諸君想已鑒及繼由楊信之嚴濬宣諸君相繼演說畢後由主席宣言謂旅滬湖州公學開辦多年男女學生已逹四百五十人惜乎會館地處偏僻該學校未能附設其中殊爲缺憾深望將來經費充裕再行組織中學校專爲同鄉培植子弟其他如養病院寄殯舍成殮所盤柩安塟資送還鄉賒材施材讓材等項今先舉辦亦先其所急之意也茲定於二十四號設筵請各行政官及同鄉會晏並演新劇二十五號開懇親大會選舉董事務望同來末由紹興同鄉會代表趙賜琛宣讀祝詞畢旋即散會 
[選送陸軍學員]  
　　混成第三旅李旅長昨奉程蘇都督訓令略謂現届北京陸軍大學堂第二次選驗候補學員肄業之期自應通令各軍師旅調選保送等語李旅長遵卽命令步兵各團妥愼選保聞第一第二兩團長申笙詩胡作虞二君以北京陸軍大學爲軍事上最高之學校選騐學員自宜愼重業已飭令本管各營長諭飭各軍官即日齊集團部以便考騐選送矣 
[更改陸軍服制]  
　　混成第三旅李旅長近奉陸軍部令開陸軍官兵服制業經大總統頒定公布因與前南京臨時政府所定之陸軍軍官士兵服制略有變更亟應通令各軍隊從速更正以符定制等語現李旅長已通令所部官佐士兵限於二月底止一律更換茲將服制詳錄於後 
　　肩章上等軍官分爲三級（即上將中將少將）其肩章均以全金質地製織上級中嵌三星二級二星三級一星中等軍官亦分三級（即上校中校少校）其肩章亦均以金地製成惟中加銀線一條（線寬約一米立）中間亦嵌一級三星二級二星三級一星三等軍官仍分三級（卽上尉中尉少尉）其肩以白銀線質地織成中加金線一條（線之寬闊約七米立）一級中嵌三星二級二星三級一星額外軍官（係准尉卽司務長等職）其肩章亦以白銀線質地織成中加金線一條惟中間並不嵌星士兵（卽上士中士下士三等）肩章均以紅呢質地中加狹金線一道上士嵌星三顆中士嵌星二顆下士嵌星一顆其餘上等兵肩章亦用紅呢質地加星三顆一等兵肩章紅地加星二顆二等肩章紅地加星一顆 
　　領章步兵紅色騎兵黃色砲兵藍色工程兵白色輜重兵黑色 
城內 
[縣知事批]  
　　（水爐公所司年柱首徐順卿等呈批）呈悉察核該司年柱首等議决辦法着王長生將後户塞斷祇准前門售水以符行規而杜取巧尙屬持平應卽照准補具切結備查仰卽傳知張許氏王長生一體遵照不得再有異議爭執除知會警察廳執行外此批 
[第一初級審判廳民科批]  
　　（陳毓才據實聲明批）查爾前次抗違命令不肯將什物遷出經承發吏會同司法警察强制執行在案據呈各情如果屬實查爾之什物在一月二十五日搬遷何以爾不早日聲明直至今日本廳着爾繳出契據爾始呈訴察核情詞顯有挾嫌誣指之處試問爾欲陷原告於嫌疑地位受刑事上之制裁萬一虛告反坐爾能担此重咎否耶着仍遵照前批速將契據檢出繳案毋再多凟自取愆戾（李韻芾等訴陸泰孚請求急速辦理批）狀悉此案本廳職權範圍祇能及於本案之保全証據程序爲主至派吏到棧取貨發封商會明認貨股東一節詳核狀訴各情似屬假處分性質自應根據目的物所在地之管轄衙門聲請辦理以符管轄而免窒礙此批 
南巿 
[預防勒索]  
　　第二初級檢察廳昨日條示云照得本廳受理刑事案件除售狀寫狀應照規則徵收費用外如傳案取保以及其他各項辦案手續並無絲毫費用茲特宣示仰各訴訟人等一體知照 
[相持不下]  
　　青浦油車業商人張某在第二初級檢察廳起訴稱被周西滿藉端揪扭撕毀馬褂昨經檢察員傳集訊問兩造爭辯良久相持不下諭令退出候調查明晰再行判决 
[毆傷竊賊]  
　　公生船局之脚划船户金新友將闖至船上圖竊洋紗之劉少蘭當場扭住私刑拷打被巡士查見一併拘解第一區移送第二初級檢察廳驗明該竊受傷屬實着送地方廳訊究 
閘北 
[遺失執照]  
　　閘北偵探隊牌示云本月廿一號據偵探樂錦標報告今日隨倪巡員至公益里逮捕萬國樑一案於途遺失皮篋一只內有第十號偵探執照一張最關緊要除將原照註銷補給新照外合再牌示居民人等一體知悉如送還原物者酬洋兩元倘敢藉端在外招搖一經察出定干拘案嚴辦不貸 
[尙待澈查]  
　　張留生控地棍張毛毛張三多兄弟二人拆梢不遂持刀戮傷排解人張緒喬張留福一案由紅幇成衣張寶泉保出候訊逾限不到前日經司法科飭探勒保將毛毛三多交案移送檢察廳由王檢察員傳到原告見證質訊一過因該被告供詞狡展判暫收押候查明核辦 
[姦污處女]  
　　孫李氏住居恒通里有女林弟年十四歲在某絲廠做工近被淫棍兪少甫誘往法界西新橋福來客棧第八號房間內姦宿前日被氏尋獲扭控法捕房派探移送巡警局經司法科訊問屬實判移檢察廳按律嚴辦 
[是否誣害]  
　　童余氏前日扭王正餘至五區控稱去年臘月王以小洋二角誘騙女兒如文希圖姦污幸爲鄰人覺察喝退今日又以銅元二十枚來誘請爲嚴辦當由龔區長解送司法科經凌科長提訊王供因向該氏索欠成隙致遭誣害判移交檢察廳訊明核辦 
公共租界 
[懸賞緝兇]  
　　英美總巡卜羅斯君昨日發出賞格一道略謂照得有向在四川路八十一號門牌充當出店之林志高（卽李學九）忽於西曆一千九百十三年二月一號夜八時至二號早七時在該屋內被人謀斃因此特懸賞格洋五十元仰諸色人等一體知悉如有人知此案兇犯下落通告本總巡因而拿獲判决者即將此項賞格照給 
[捕頭自盡]  
　　總巡捕房五十八號西捕頭强生近患神經病在工部局醫院醫愈請假四月赴日本等國游歷詎甫抵日本舊病復發在輪自盡前日有電來滬卜總巡以該捕頭在差已十五年辦理警務深資得力現擬商請工部局西董優加撫恤云 
[强搶首飾]  
　　住居北京路之李吳氏前晚在貴州路轉角被匪攫去金鐲一只又長沙路住户陳汪氏前晚乘坐黃包車行經西藏路北京路口被匪搶去金挖耳一支業已分别報請老閘捕房飭探查緝 
[改訂行期]  
　　管理華捕事宜之張正巡官本定於三月一號請假回國遺差由駐廨檢察員麥鼎代理茲悉張君因另有要公届時不能啓行業已改期四月十號就道 
[升調包探]  
　　老閘捕房包探陳阿四新閘捕房包探毛伊文均因辦公得力昨由卜總巡諭各拔升一級總巡捕房包探徐阿華昨奉卜君諭與靜安寺捕房包探王金生對調辦公 
[竊案彙誌]  
　　新閘路一百四十一號劉勉成家前晚失竊値洋三千元之金珠飾物又九江路二號某西人家失竊値洋五百元之金表金牌又江西路客利西飯店寓客某西人失竊値洋八百元之鑽戒一只昨均分别開單報請捕房派探偵緝 
[違背煙禁]  
　　武昌路六百五十九號張仁甫家私售洋煙並設煙榻留人燈吸昨被捕房查悉飭探拘獲張及煙客朱連福王春春曹阿慶兪阿才沈連生曹三等七人連同煙具解至捕房留候究辦 
[店舖失愼]  
　　火車站外界路二百廿一號信義泰雜貨店前晚起火由救火會到場救熄燬屋一間 
[男女爭鬥]  
　　昨有陸仁泉陸林發及婦人陸錢氏陸徐氏等不知何故在途互毆被捕併送捕房候核 
[支吾以對]  
　　王阿二昨持衣服向西華得路某押店抵押被探查見向詰支吾拘入捕房留候查辦 
法租界 
[幸有見證]  
　　何桂林控楊桂蕭劉吉喜潘明桂誘騙其女至新租界將耳上之金圈捋去曾經公堂提訊不認押候查辦在案昨由捕房將見証老虎灶主孟本湖傳訊據稱潘劉兩人是日在我店內叉麻雀至晚並未出門諒無此事質之該女孩稱被楊桂蕭拐往捋圈潘劉似亦在場聶讞員判楊押一月潘劉交保開釋 
[强曳狎客]  
　　某雉妓在途拉客爲捕撞見禀奉捕頭將鴇婦王曾氏傳案送廨請究氏供該妓初來上海不知章程求宥判罰洋五元充公 
[拐賣丐女]  
　　窶人王萬友日前挈同女孩在華求乞後忽失散爲拐婦崔王氏拐往法界售賣旋爲包探偵知拘廨請究中西官以事出華界判送檢察廳訊辦 
[追償損失]  
　　袁昺元承造法商電馳公司黃包車二十五輛因車上鐵件各項俱是銹壞之物令其償還修費洋一百三十六元不允後經捕房騐明禀奉公堂斷令折償在案茲該法商又投廨聲稱車身亦有損壞實不合用須再追償損失判候酌量定斷 
雜評三訥 
[浦東女工風潮]  
　　滬上女工風潮數見不鮮意者中國之女權將逐漸發逹耶抑亦我華人富於模仿性耶雖然中必有導線在各廠主而欲謀根本上之解决消弭無形宜於維持女工生計一層切實籌劃否則風潮終不息也 
[哀黃海林]  
　　人生不過百年同歸一死耳而黃海林之死無論識與不識莫不哀而悼之傳之歌詠播爲美談與黃勳伯夏書林同一榮譽與一般死於革命之烈士同一殺身成仁嗚呼人孰不死可不自擇乎哉 
[取締華商私入外籍]  
　　國籍法自前清訂定後曾咨請各國承認然果承認與否當日未見有明文之宣布也今日爲取締奸商私入外籍故而思及此國籍法則不能僅僅以照會各國一語了之必求各國按照實行而後可以生效力否則空言而已 
專件 
[袁總統對於華僑代表之演說詞]  
　　袁總統十八日正午設宴招請華僑代表一百餘名實爲未有之盛會茲將袁總統演說錄下現在天下大勢趨重商戰文明各國無不以通商殖民爲當務之亟蓋殖民多則國富富而後能强此一定不易之理例如吾國華工在外國作工每歲所得工資不可勝計華商在外國營運每歲獲利亦頗不貲除自養外又以所積蓄者寄回本國其利於本國自不待言譬如有二萬人每人但餘二百元則輸入於本國者已逹四百萬元中國自元明以來人口繁殖與年俱進本國生計艱難故人民多出洋從事工商各業在國家並無保護之實力而我華僑奮志經營氣不少餒且人之具有愛國思想雖久居外邦而念念不忘祖國此我國民之特性直令人可欽可敬卽如此次民國成立亦深賴華僑諸君之力前此政府財政困難頗有人提議派員赴外國各商埠向華僑募捐者余大不謂然蓋以華僑屢次出資助餉數逾鉅萬且近年華僑所經營之工商各業不盡獲利困苦不堪者亦頗有之政府何忍再事剥削乃政府並未募捐而華僑之樂輸仍復源源而來我國民眷愛祖國之特忱不獨余感佩無已卽外國人亦皆稱贊不置余前在北洋任內時卽主張竭力保護海外華僑曾派楊士琦前往海外詢問疾苦但國勢不强所謂保護亦只有名無實政府所派直接保護僑民之機關不外領事故選派領事極須愼重然國勢不强縱領事得人仍少裨益然則欲舉保護之實非具有完美之保護法律及精强之海陸軍不可現在民國初建驟難語此然究不可不力求進步以蘄逹此目的近日之患在人人競爭權利而昧於公理思想黨爭靡已故政治進步甚遲余所願在發明公理思想使政治逐漸進步夫而後國勢可强國强然後能舉保護之實此次諸君來京選舉議員責任重大請抱定公理思想齊心進行爲盻此外尙有請諸君注意者一事即我海外華僑子弟敎育事業是也華僑子弟聰穎者甚多居住外國求學亦易現今世界乃一智識之世界有智識則優勝無智識則劣敗願我華僑多設學堂敎其子弟並多遣子弟入外國學堂讀書誠使多數人民具有政治智識法律智識進可爲祖國宣勞退亦可以自衛身家自衛團體此余所悉心期望者也余夙願僑民參與政事同心協力以逹救國之目的去年曾以僑民選舉權提出於參議院今諸君薈萃都邑實行選舉深望選出學識穩練之人以爲代表以鞏固中華民國以與全國人民同享共和之幸福余之歆幸寧有旣耶將來僑民代表常駐此間時以僑埠情形告諸國會以訂完善之保護法律余亦得常與諸代表相見詳求各埠僑民之情隱內外聯絡一氣肇於此矣願諸君共勉之 
[司法部通令假釋管理規則]  
　　第一條假釋者須受居住地該管警察署之監督 
　　第二條假釋者於釋放時監獄須將到逹於居住地之期限記載於假釋證書 
　　假釋者須按照前項所定期限向該管監督警察署呈騐證書請求鈐印若行期涉及數日時對於寄宿地之警察署亦同 
　　第三條假釋者因天災疾病及其他事故不能依第二條之規定時卽須將其事由向所在地之警察署聲明呈請發給證明書 
　　前項之證明書須向監督警察署呈請鈐印 
　　第四條監獄交付假釋證書時應將假釋之事由報告於左列各官署 
　　一假釋者居住地該管之地方檢察廳 
　　一假釋者原判决之檢察廳 
　　一假釋者居住地監督警察署 
　　第五條假釋者欲爲三日以外十日以內之旅行時須呈報其事由及旅行地旅行日數於監督警察署 
　　第六條假釋者將移居或十日以外之旅行時須報告其事由移居地或旅行地及其日數呈請監督警察署許可 
　　得前項之許可時監督警察署須交付旅劵但移居於監督警察署之區域內不在此限 
　　有前項情形時第二條第三條之規定準用之 
　　第七條許可移居時監督警察署須報告其事由於第四條第一欵第二欵之官署及新住居地該管之地方檢察廳及警察署 
　　有前項情形時應附送該假釋者之關係書類於新監督警察署 
　　第八條假釋者欲爲國外之旅行時須報告其事由及旅行地旅行日數經由監督警察署及交付假釋證書之監獄呈請司法總長認可 
　　監督警察署及監獄須調查事實附以意見 
　　得第一項之許可時第四條第一款第二欵及第六條第二項第三項之規定準用之 
　　第九條旅行之假釋者歸於居住地時即須投到於監督警察署繳還旅劵 
　　第十條假釋者關於職業及其他生計事項須具意見呈報於監督警察署 
　　假釋者有保護人時須署名於前項之呈報 
　　第十一條假釋者須依第十條之規定每月一次赴監督警察署陳述其最近狀况 
　　旅行之假釋者於同一地點爲一月以上之居留時須赴所在地警察署爲前項之陳述該警察署須通告節略於監督警察署 
　　第十二條監督警察署對於假釋者須使之就正業保善行并得發相當之命令或訓示 
　　第十三條監督警察署關於假釋者行狀之良否職業生計之種類及勤惰親族之關係等每六月一次作調查書報告於第四條第一欵第二欵之官署及交付證書之監獄 
　　第十四條假釋者之監督得依交付假釋書之臨獄長官之意見委任於左列各項人員 
　　一適當之親族故舊 
　　一從事於出獄人保護事業者 
　　一其他慈善團體之職員 
　　依前項受委任者每月末日須按照第十三條規定報告其事項於監督警察署 
　　第十五條檢察廳及警察署認假釋者該當於刑法第六十七條時須具意見申報司法總長 
　　前項之申報須經由居住地該管之地方檢察廳 
　　第十六條司法總長取消假釋處分時須通報於假釋者所在地或居住地之該管地方或初級之檢察廳或交付假釋證書 
 
 

Page 8

 
 
之監獄使報行之 
　　有前項情形時須收回假釋證書 
　　第十七條有第十六條情形時檢察廳或監獄須報告於第四條所列各官署 
　　第十八條取消假釋者非在監者時檢察廳得發捕票 
　　第十九條假釋者死亡時監督警察署須通報於第四條第一欵第二欵各官署及交付假釋證書之監獄受前項報告之監獄須呈報其節略於司法總長 
　　第二十條凡警察官吏因監督上必要事項須至假釋者居所中時不著制服 
　　第二十一條本規則自公布日施行 
來件 
[上海實業學校簡章]  
　　（一）宗旨以敎授應用之科學講求必需之藝術務使個人生計之發展社會實業之進步爲宗旨 
　　（二）編制仿乙種實業學校編制分農工商三科附設預科藉便遞升 
　　（三）學額暫定二百四十名 
　　（四）學科（甲）農業科修身國文農業槪要栽培作物速成法改良土壤法製造肥料法飼養家畜法袪除病蟲法繁殖益蟲法實習博物算術英文圖畫體操（乙）工業科修身國文脂肪科化粧科釀造科染色科工場管理法工場經濟學機械工業大意英文圖畫體操（此科本學期末辦）（丙）商業科商業道德國文商業歷史地理商業算術簿記商業理財大意商品學商業法規商事要項商業實踐英文世界語體操（丁）預科修身國文算術歷史理化圖畫體操 
　　（五）入學資格品端體健年齡不過於學力而具有左列資格者　　均得入學（甲）曾在高等小學肄業與初等小學畢業或粗通文理者入本科（乙）曾在初等小學肄業或稍明字義者入預科 
　　（六）納費（甲）學費本科第一學期三元六角第二學期四元第三學期四元四角預科减半（乙）膳宿費第一學期十三元第二學期十五元第三學期十八元（丙）操衣書籍實習器用等費應繳若干隨時酌定（丁）傭費每學期通學二角寄宿四角 
　　（七）學期每年分三學期自正月七日起至三月二十九日爲第一學期四月七日起至七月十二日爲第二學期八月二十七日起至十二月二十五日爲第三學期 
　　（八）休業春假暑假年假星期日開國紀念日本校紀念日 
　　（九）畢業本科三年畢業預科二年畢業預科畢業升入本科本科畢業升入甲種實業學校或從事實業事務 
　　（十）獎勵每一學期終擇學行兼優者奬以名譽證書以資鼓勵 
　　（十一）懲戒違犯本校規則者分别輕重予以相當之儆戒 
　　（十二）校址上海西門外小菜場益豐典當弄內鑫順里 
　　（十三）附則本章程有未盡未善事宜得逐漸修正以臻完善 
春賑工賑電牘 
[蕪湖來電]  
　　上海温處義賑會王亦梅君鑒電悉賑米三千箇日裝出餘當續裝菊候文到接洽後卽回蕪義賑會賢禡 
[致温州電]  
　　温州義賑會鑒函悉平陽平糶米請先發二百石龍泉復文照來稿繕發枬號 
[又電]  
　　温州義賑會沈君鑒調查工賑員六人今同華來甌請派各縣切實調查請公駐甌主持一切枬箇 
[温州來電]  
　　上海温處義賑會王亦梅先生鑒號箇電均悉工賑調查員陳顧已到沈君前日赴瑞調查善後事宜約五日可回餘函詳盤養 
[婦孺救濟會通告]  
　　二月五號（卽陰曆除夕）本會接收永嘉縣知事馮斅典咨送被拐婦女小孩三十名囑令本會分别招領資遺留養除將杭州被拐旗婦關趙氏及其子關金水關金蘭其戚族趙鶴瑞旗婦德趙氏等五人由本會給資派人遣回杭州送交杭縣知事請爲安置尙有十四歲小孩紀和尙（卽季煥章）一名九歲小孩鍾小山一名三歲小孩周根生一名已由本會探訪其家族分别給領外尙有小孩二十三名暫由本會妥爲留養茲將各孩姓名籍貫列後失孩家屬可至泗涇路紹興同鄉會內事務所認領上海籌辦婦孺救濟會謹告 
　　男孩應阿毛十三歲紹興人李阿壽十歲紹興人 
　　丁阿六九歲紹興人潘阿斌八歲嵊縣人 
　　錢阿月七歲紹興人秋生（一名朝松）六歲紹興人 
　　唐杏亭六歲餘姚人周金生十四歲杭州人 
　　史金榮七歲杭州　橋人宋阿楊六歲杭州城內人 
　　魏明容八歲慈谿人陶阿根十六歲無錫人 
　　貝高六歲籍貫未詳秋生（一名方超）九歲紹興人 
　　王賢象七歲紹興人陳阿祥六歲上虞人 
　　趙小賢杭州旗人趙阿品（或姓魏或姓黃）八歲寗波 
　　趙阿翠十歲永康人無名小孩二人約三四歲姓名籍貫未詳 
　　女孩陳小妹九歲台州黃巖路橋鄉人楊梅英八歲台州黃岩城內東門人 
[籌辦奬章手續]  
　　中國紅十字會副會長沈仲禮君奉大總統任命籌辦賑撫專部嗣奉內務部令核准灾賑奬章並經銓叙局訂正五種奬章爲中外男女各界熱心慈善者終身之榮譽該項奬章業向外洋定製聞其開辦手續亦甚繁瑣一請政府行知各省都督民政長凡佩奬章者一律優待認爲中國之慈善員一各省各華僑團體設賑撫分部推舉辦捐職員酌提數釐公費以資辦公一凡奬特章一等章者請大總統命令一順直被災四十餘州縣春賑以工代賑需欵浩繁兼之温處振務善後事宜一預籌各省備荒的欵以免臨時困難茲將該項奬章等差列後凡捐欵逾一萬元募捐逾五萬元奬特等章捐欵逾五千元募捐逾三萬元奬一等章捐欵逾一千元募捐逾一萬元奬二等章捐欵逾二百元募捐逾五千元奬三等章捐欵逾五十元募捐逾二千元或每次捐十元滿五次者奬四等章以上各項奬章除特等一等呈請大總統批准明發命令外餘均由銓叙局內務部正式頒給以昭愼重而爲好善者勸 
 
 
 

Page 9

 
 
   
 
 

Page 10

 
 
自由談 
游戲文章 
[風流紀念會] [  了青]  
　　民國成立别無進步可言惟風流韻事日益發逹故各界同志特於舊曆元宵在愛河情海之間歡喜園地方開一風流大紀念會茲將會場布置情形錄其大略如下 
　　會塲門外用各種鮮花結成牌坊一座高十丈闊如之爲門三爲柱四自柱根以至坊頂均紮有顚鸞倒鳳等彩意態生動光彩陸芳襲人鮮艷奪目上嵌一橫額其文曰（極樂世界）旁懸一聯曰（男恩愛女恩愛但願生生世世長長恩愛人團欒月團欒安得夫夫婦婦箇箇團欒） 
　　由牌坊入大門甬道之上復用合歡樹夜交籐等紮成一亭亦題四字曰（皆大歡喜） 
　　再進爲廣廳名曰無遮殿中供月下老人塑像手紅絲案鴛譜胸綴同心結蜂媒蝶使左右侍壇下紅男綠女執百合香伏地膜拜喃喃私祝者以千萬計 
　　丹墀之上左唱歌求鳳之曲右奏樂奏關睢之章洋洋盈耳與殿中祈禱相雜令人如游逍遙快樂天 
　　東偏爲鴛鴦樓懸風流諸男子攝影唐總理許總長陳總長陳都督尹都督胡都督譚督辦靳參贊邱議員等咸在焉 
　　西偏爲鰜鰈閣挂風流諸女士肖像如美婦法女陳葵香王昌國姚温玉陳五妹郭坤吉謝毅以及縫工女胡灝女等咸在焉 
　　再後爲供奉歷代風流先逹處上自無愁天子下至乞丐齊人姓氏聯翩不及備錄 
　　風流古物保存所則在一偏院內凡相如之琴韓壽之香弄玉之簫紅拂之拂搜羅甚多不勝枚舉迤　數十步爲藏書室正書如西京雜記飛燕太眞各外傳控鶴監秘辛記麗情集等說部如西廂紅樓金缾梅等以及各種情書艷史並新發明之男女交合論生理學等一一皆備 
　　聞最足令人注意者爲蠟人館所製各種模形無不惟妙惟肖但非本會會員不得擅入故外人莫窺眞相焉（三） 
尊聞閣詞選 
[偶題] [  海陵馬漢聲]  
　　揚州十里胭脂水妒艶爭香競物華爭奈有情銷不得春風夜夜夢梅花 
　　泪墮羅裳夢裏痕南朝金粉曲中論可憐一齣桃花扇銷盡風流楚客魂 
[聞雁有懷]  
　　忽聽南來雁懷人又一年一聲秋水闊長嘯碧天連楚楚歸何處哀哀劇可憐遙知天末客洒淚未應眠 
自由談話會 
　　蒙事初起國內大譁責備也請戰也救蒙會也征庫團也勇勇糾糾大有一往直前之槪俄人以我民氣盛頗有退讓意無如虎頭蛇尾有始無終交涉至今無進步征蒙至今不出師因循延誤咎將伊歸政府棄蒙耶抑吾民棄蒙耶不解一 
　　大總統爲一國領袖責任至重品格至尊而一切行政設施或有不愜人意事言論界儘可糾正之忠告之乃滬上某報專以詬駡大總統爲能事夫詬駡亦人情之常奚足怪者第不可比之以非人類之物耳或有勸告之者彼必著論痛斥試問某報駡大總統爲非人類物爾亦國民有何光榮不解二 
　　學校爲製造人才之鎔爐敎員乃其工匠學生卽未經練成之原料也吾過學校之門輙起愛慕之心遇敎員學生於途常表相敬之意蓋吾人心目中以爲天下最尊貴者惟一學校耳無奈最尊貴之學界中人往往有不名譽不道德事不解三 
　　惡惡羡自由談話會中談話之樂恨非文人無會員資格不能在會中談話思念及之不禁淚盈眸睫繼思言論自由不妨試投一稿以冀倖進雖然自由談話會非植黨營私沽名圖利者比卽使主任者允附驥尾又有何益不解四[  惡惡]  
　　亂雜無章一打大總統之選舉舉爾所知銀行團之借欵千波萬折巴爾幹之風雲虎視耽耽蒙藏犂之惡耗日逼日進議員團之來華邦交親密乞丐團之行爲强索硬借護閩社之不軌戕賊性命陸美人之賣劵錦標誰得新陽春之有脚一去難留自由談之文字嬉笑怒駡陳二我之投稿亂雜無章[  嘉定二我]  
劇談（續昨）[  玄郎]  
[小楊月樓之洪羊洞]  
　　令公托兆演起首叚四句原板行腔使調輕圓流利轉折頓挫處又婉轉纒綿工穩之至（猛抬頭）一叚唱做亦得機得勢面面都到入後則中氣稍竭嗓音略見乾枯（宗保兒攙爲父病床來進）之進字音甚短促（自那日）一叚句調俱失之平疲而（千歲吓）一句則收放其音頓挫甚好一渺小之雛伶而唱此全本重頭戲殊難十分討好造詣至此已屬不易此伶年雖幼弱嗓音頗好性質亦極聰明初出檯已聲譽卓卓後日必享盛名爲之師若父者宜善爲培植勿急急於近利使其常唱重要戲而致倒嗓也 
[李德山之嘉興府]  
　　李伶之武凈於工架上不甚圓滿而獨長於跌撲與蓋叫天演白水灘其跌　之勇次數之多滬上實不數數覩前晚演嘉興府躺背幾交甩得非常結實身叚夭矯鬚眉飛舞精神亦頗見活潑用眞刀大戰一場深入險出勇猛異常妙在出之穩健無雜亂之病精采殊好惟丢鬚一場草率而亂火候甚淺此劇於往刦天雕兄弟時每用自安部下四人截殺其刀斧手而摘穿其衣喬充劊吏竊思衣可改易而面目終難假借乃當時官兵見此漫不相識之人毫不疑盧盤詰吾誠不解其何以疏忽乃爾 
小說 
[愛情小說嬌櫻記（十三）] [  漱馨女士筆述天虛我生潤文]  
　　嗟乎梅令亞殆菩薩之化身歟收我惡情魔而去爲我櫻郎消灾障吾將馨香朝夕以供奉之洛河者吾兩人再造之天也然渠爲我櫻郎質產以爲轉圜苟明年不能爲之贖者渠產破矣而此一年之中天不雨金地不產寳此三萬金磅之鉅欵將焉自出則此一年之期不過死刑中之緩决已耳天乎此可憐之歲月吾與櫻郎將鬱鬱以度之乎抑縱我所欲盡享人間所有之福而冥心瞑目以同歸於泉下乎吾知强楚囚以歡笑飼枯魚以香餌在勢亦有所不能也 
　　予自接櫻郎手書之後疑團本已消釋乃越數日又接郁嬌一書其辭曰 
　　妹生不辰所如輙弗遂意自分無開罪於櫻郎而乃絶我至深在櫻郎之心則以愛我而絶我然我感受此非常之情雖欲不愛櫻郎亦不可得今者妹以萬不得已之故隨密司梅令亞以赴歐洲然亦適成爲萬全之計蓋足以爲吾姊與櫻郎慶再生者在此行耳今吾姊與櫻郎之憂患亦已展緩於一年之後妹亦籌之旣熟預計一週必得五萬金磅以資償我櫻郎之情債惟吾姊當原我之情我非必欲奪姊之愛人以爲我愛特吾以愛櫻郎之故寗甘犧牲此身以報櫻郎非必欲櫻郎之愛我有加於吾姊也故不致書於櫻郎而惟致書於姊願姊鑒而諒之 
　　咄郁嬌之爲是言予揣其意直以媚術媚吾櫻郎惟恐予之妬彼乃屬書于予然予豈必妬郁嬌哉郁嬌之言要亦不過姑妄言之耳彼亦等是女子身安得歲入五萬金磅即使能之又何必沾沾於櫻郎之身吾甚勿願郁嬌之眞有此能力也郁嬌果何取乎櫻郎所取者蓋以櫻郎於我之愛情爲至可貴彼之愛櫻郎者愛其可貴之愛情耳彼旣以櫻郎之愛情爲目的物是必欲移我櫻郎愛我之情而於彼身而於彼始快然則郁嬌者直予之愛情之蟊賊耳郁嬌乎汝縱能爲我櫻郎清償洛河之債使我與櫻郎得免於死然而移我櫻郎愛我之情以愛汝則我雖生亦猶死矣洵如是則我寗死我寗與櫻郎相抱而死（二） 
[政治小說鐵血男兒（五十八）] [  常覺獨鶴]  
　　梅聞言不語但斜睇白白中心忐忑不知梅意云何亦凝視之四目專注若電光之相吸引良久梅蛾眉微蹙銳聲謂白曰君明眼人胡竟以不根之談據爲實事儂孤芳自賞豈如閑花凡卉輕易許人攀折耳白驟聞是語且疑且喜復謂梅曰姑娘志趣甚高每思出人頭地則今日后妃之尊何反避之若凂况烏王亦當世英豪豈不足稱嘉耦乎梅曰今上舉止乖張儂甚厭之至云希圖富貴以椒房之寵爲莫大光榮則誠以庸脂俗粉目我矣白至此大喜過望舉前此倐憂倐恨如怨如慕種種不可思議之感情俱冰解雪融如釋重負惟覺來日方長樂且未艾乃欣欣然謂梅曰僕何幸得知姑娘心事頓令私衷愉快莫可言喩語次色舞眉飛爲狀至樂梅亦微笑有頃復曰以儂所見今上非能勝萬幾重任者西奧司大局不久必有變動恐楚材晉用正不能不求助於君也白笑曰僕識陋才疎安能於西奧司有所裨益姑娘視僕過高遽作是想亦思僕不過一新聞記者政治設施絶無經騐縱欲爲貴國稍效棉薄其如力不從心愛莫能助何梅曰君素性　爽何忽撝謙若是以君俠腸豪氣倘西奧西果蒙患難豈能秦越視之且君素重友誼西奧司爲儂祖國君即不爲西奧司計獨不爲儂計乎白細味梅語驚喜交并亦不復置答時梅方俯首整衣白覩金環玉釵素手纖纖不禁心蕩亟思一握以示愛戀復慮唐突强自抑制梅見白沈吟不語眉目傳情知已心許亦相對無言 
　　尼古拉忽思忽前面露不豫色徐謂梅曰王方立待命趣妹前往其速行梅蹙額曰爲時已晏客將散妹今日之職務盡矣體憊甚亟思旋歸一息勞筋兄其代爲興辭尼牽梅臂曰王意慇慇妹毋作訑訑拒人態致逢其怒白亦慫恿曰姑娘即欲還邸亦須詣王前告别况客興未闌釵光鈿影方薈萃一堂姑娘職任招待又安可不一往周旋乎梅不得已隨尼行復對白回頭一笑曰頃間暢談甚快今且暫别容圖後會白笑應之俟其去仍獨立原處忽聞窗外爆竹聲喧言笑雜沓即出至廣場則見火樹銀花炫耀空際葢正施放焰火以娛賓客云（二） 
 
 
 

Page 11

 
 
   
 
 

Page 12

 
 
   
 
