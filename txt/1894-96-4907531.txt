# 1894 - 96 - 4907531

 

Page 1

 
 
[開印癸已恩科直省闈墨告成] [  圖書集成局啓]  
　　闈中文藝隨風氣爲轉移苟非花樣翻新則土飯塵羹未易邀主司之擊節去歲皇恩特沛慶榜宏開闈墨流傳類皆炳炳琅琅驚才絶艷兹經蜀東汪蓉洲先生悉心評選諦當精詳本局亟取稿本付諸手民以供諸君子簡練揣摩之助刻已出書釐定每部碼洋一角八分在三馬路申昌書室及各書坊出售如欲躉購若干請臨申報館帳房面議 
[恭印大淸會典告成] [  圖書集成局代啓]  
　　大淸會典一書薈萃列聖之實錄博采本朝之掌故門分類别井然秩然禮備樂明超軼前代兹有友人覔得　欽定本倩本局付諸手民刻已告成卽日出售計書一百卷分裝八本盛以錦套釐定碼洋一元六角寰海内外欲知　昭代鴻規者允宜家置一編以資攷核也售處在三馬路申館及申書室或臨各書坊及外埠同文書局選購亦無不可 
[三百六十九號畫報告白] [  點石齊啓]  
　　西字報云法京近有三萬餘人皆崇奉佛敎并刋印佛經互相傳送勸人入會會中立有規條俾共遵守亦可見佞佛者之不惟華人爲然矣他若人殺虎以報仇狐遇犬而喪命小鬼之猙獰成會武廟之鐘鼓自鳴乞人有醒世之良言行路有吐人之幻夢新郎投水意欲何爲惡客閙房事終已甚隨附劉陳二恭人圖像及事略等准於初六日出售此佈 
[打響篇]  
　　打響者何打者打槍也響者打槍而使之響也打槍自無不響聲有輕重也實子藥於槍中而出之則響震如雷若僅有火藥而無彈子則雖有聲而不響也夫槍中之實藥與彈原所以爲禦敵攻堅之用非平常可以兒戲出之昨有深山逸客見江上丈人而問焉日僕初來海上見所未見聞所未聞有疑而不能决者則質諸丈人顧竊有所甚不解者往往槍砲之聲隆隆不絶震耳欲聾此何以故豈上海藥彈等類皆係自行製造其値也賤故以此爲遊戲之具乎丈人笑曰子誠深山中人也槍砲則豈有可以兒戲者况租界之地巡捕密布有犯租界章程則必拘解公堂照例懲辦故人家喜慶等事以及祀神敬客高陞鞭砲尙且不敢輒放一爲巡捕所見卽以違章拘去如巨紳大商有祝壽及開吊等事客至則須放砲者亦當告知巡捕房預領照會而後可否則不准也夫此等砲則俗名曰銃但有火藥而無彈子尙且高懸厲禁則豈有以有藥有彈之槍爲遊戲之具者乎子所聞之槍砲聲或者營中操演打靶盖滬上駐紥營頭頗不少常常操演大約在淸晨居多至於輪船進口倘船中坐有大員則各營當放槍以致敬此則不能定以時刻江口泊有兵船凡彼此相敬皆開砲有十三門以至二十一門其聲如連珠不絶又有英國兵船上每逢禮拜五交午正十二點鐘則放一砲以便令人知時有鐘表者可以此時對準此外爲日本公司船進口如帶有美國書信則放兩砲凡若此者皆子所謂隆隆不絶者也要亦應放則放又豈有因藥彈價賤而多放以虚糜之理况此等槍砲則皆有藥而無彈者逸客曰否否夫旣曰打靶則必須練其命中及遠苟無槍彈何以取準此外槍砲之聲響震如此豈有有藥無彈者丈人曰打靶時或者有彈此外則實無彈製造藥彈雖由中國自造而屈計所費殊亦不貲與購之外洋者其値正不相上下又豈能賤吾初不解大員過境何以必須放槍以鳴敬適或偶失一手豈不肇禍故曾論及欲請當事者改鳴槍爲擎槍庶可稍節糜費然習慣者則竟有其舉之莫敢廢焉吾觀昨報言京津防練名營向係晨夕兩操並不打響因打響須用子藥而具領子藥向有定章不容或濫殆於操防之中寓撙節之意惟逢大閱則頒發子藥一概從豐以免打響生疎恭備上游考校聞今歲津沽各營於開操之後每每打靶槍砲之聲時時震耳或言今年首夏當有欽派大員到津閱伍以故先行演習也觀此可見營中操演尙且不用打響者則中國之視子藥亦未嘗不重固未可以輕於一擲者也近來製造日精卽火藥一項其種類名目指不勝屈先此尋常之藥皆置不用其所用者皆新製者也卽以江南製造局所製火藥而論有所謂棉花火藥有所謂栗色火藥有所謂無烟火藥其六角黑藥栗藥更無論矣辦硝製磺採精煉液窮日殫月而後成而試槍試砲不時常有此則固不能吝藥槍砲新製非試不能知其良窳雖其間不無小耗而不能顧也子謂打　者當用子藥是也然試槍試砲亦不得不用子藥去年初試八百磅彈之巨砲固實彈於砲中以試放非僅實藥而已也惟雞心砲槍其端甚銃可以攻厚洞堅而試砲所用之彈則平其頭俾不能深入此其異耳夫中國此時製造槍砲極意　求故試演之時亦不得不認眞亦不得惜此糜費製之旣成則聽各營各兵輪領去而各兵輪領去之後則僅於迎送大員時鳴槍以致敬而於緝匪捕盜等事絶不勤求此則深爲可惜者耳逸客曰北洋各營平日操演且不打響而但作手勢如同兒戲苟非今年首夏有大員至津閱伍則各營必不能多領子藥數年之間技藝生疎勢必於打靶時全不知命中及遠之法然則國家之養兵糜餉何爲也哉丈人曰雖然首夏將有大閱而此時已多領子藥先事操演打響則卽此數月亦可以成勁旅特恐其閱過之後盡皆廢弛打響者仍打不響耳吾故曰養兵於平時不如募兵於臨事蓋卽不打不響打而後響之義也 
[本館接奉電音]  
　　昨由京友電傳上諭一道敬謹譯登○三月初四日奉上諭四川重慶鎭總兵員缺著孫顯寅補授欽此 
[中丞蒞鎭]  
　　江蘇巡撫奎大中丞於本月初三日赴鎭江口辰刻藩司陳方伯臬司黃廉訪織造慶尙衣蘇州府林太守總捕同知劉司馬長洲縣王大令元和縣李大令吳縣凌大令各路文武巡員候補道府州縣撫標各營統領撫轅中軍守備先詣撫轅謁見然後至胥門外官碼頭鵠候已刻中丞排導出轅由三多橋侍祺巷出胥門至接官廳與各官坐談片刻卽登官舫帶以小火輪船望京江進發兩岸兵丁燃槍跪送至初四晚八點鐘時憲舟入丹徒口繫纜接官廳碼頭鎭江及揚州文武各員均遞手版迎迓水陸各營勇鳴槍聲砲聲若連珠中丞以時已昏黃概不見客各官遂紛紛折回聞定於初五日登岸閱視徒陽各處河工然後履勘運河一切細情容再登錄 
[記過示懲]  
　　臺灣製造火藥局被焚時斃命者計共六人其一身雖焦爛尙有氣絲家人不忍坐以待斃急延大稻埕洋官醫局某君爲之敷治無如受傷過甚延至午後亦卽溘然而殞有寍波人邱桂海者父母妻子均在申江噩耗旣聞卽乘輪船至臺撫棺大慟屢詣本局提調蘇冶生鹺尹處哀哀泣訴餘均本地人亦莫不朝啼夕哭慘不忍聞鹺 
 
 

Page 2

 
 
尹向邵大中丞禀請撫卹中丞批給邱家屬洋銀一百元以其向在局中當擦油之役也餘六人進局未久身當小工每名只給洋銀五十元復以鹺尹及局員蕭君香泉不能先事預防誠屬咎無可諉各記大過三次以示之懲仍飭將本局應辦善後各事宜赶速料理 
[齟齬胥平]  
　　蕪湖訪事人云英領事署西南墻外時有人踞地出恭領事飭人拘獲數名送交洋務局請辦局中委員會同縣宰出示申禁業已記諸報章乃愚民目不識丁雖憲諭煌煌依然熟視無覩無知誤犯仍有所聞日前又拘獲一名領事以前此因吳春農太守赴省未歸致辦理者略有齟齬此次請太守訊究以儆其餘太守以甲情尙可原姑從寛典罰繳洋蚨兩翼令地保當堂具領就是處道旁建厠所數椽 
[踏靑肇禍]  
　　本館訪事人自蕪湖來信云淸明佳節風日晴和繡闥嬌娃咸料理鳳頭鞋挈妹呼姨向山温水膩之鄉吟賞良辰美景衣香鬢影絡繹於途誦柳外雕鞍公子騎水邊團扇麗人行之詩眞覺富貴風流天然圖畫更有小家碧玉約伴踏靑臨水折花因風撲絮茜紗衫子掩映於桃紅柳緑間望之尤疑紫府仙人偶臨塵世以致靑皮惡少每每作浪掀波蝶蝶浪蜂任情輕薄韶光百五細雨如絲至淸明日忽雨散雲開露出晴光一片以故赭塔湖堤諸處遊人如蟻約伴踏莎忽有無賴多人登赭山最上層遠挹江光近眺湖水不覺心花怒放意興飛揚見山之北麓西人塚墓纍纍豐碑兀立遂拾亂石向下滾擲以角輸贏墳丁婉言阻之若輩不以爲然𠮟其恃勢凌人目無法紀墳丁急奔至英領事署禀告領事阿君聞言而往靑皮猶興高采烈恣意猖狂一見阿君卽號召衆　兵齊聲囉唣阿君被其所窘莫展一籌洋務局員丁幼蘭直刺聞信前來督勇保護俄而某營主亦帶兵馳至無賴始懼而散歸直剌擬擇佻達者縛數名歸訊明懲辦阿君恐良莠難於分辨商請姑寛直剌允之而風浪以息 
[嘉興火警]  
　　本月初二晚二鼓時嘉興報忠埭混堂弄方姓家偶遺星火頃刻焚燒地保飛禀文武各衙各官急到塲撲救所幸爲時尙早人力易施噴救片時火卽告熄祗燬方姓屋兩椽餘皆無恙 
[教案尾聲]  
　　揚州府屬江都縣宜陵鎭民人毁壞教堂一事前曾詳記報端上月二十六日江都縣林大令偕鎭江關道委員孫大令行抵宜陵至教堂詳勘隨出資招雇工匠將堂中所毁牆垣槅扇以及一切裝潢均照式興修鞏固完善并同駐鎭上不時親往監工須工　後方遄返也一面又會同董事剴切勸諭鄉鎭居民並傳齊各圖地保諭令將爲首滋事者迅速查明限日交出 
[法國兵紀]  
　　法蘭西爲歐洲雄國十餘年前被德人所敗國勢稍衰然十年生聚十年教訓至今復駸駸然有日新月異之勢焉一千八百九十一年計其國中勁旅共五十五萬五千三百三十名差兵二萬五千五百二十六名此指太平時而言若於有事之秋可得兵二百萬人戰馬一十三萬八千三百零一四大砲三千尊一千八百九十二年核計國中共有鐵甲戰艦二百二十八艘兵舶巡船尙難悉數水師員弁共一千九百五十三人兵三萬八千三百四十五名 
[處郡試期]  
　　温州訪事人云處州府趙太守亮熙示期二月二十日取齊各屬文童二十三日舉行府試約歴二旬可以竣事陳六舟宗師定於三月初十日按臨俟月杪試竣回杭而新任徐季和宗師致祥亦可抵省矣 
[儲憲行期]  
　　浙江海運漕糧業已儘數解滬陸續裝運北上津滬各委員亦俱紛紛禀辭赴局聞儲憲世觀察擇於三月初三日由杭垣起程 
[皖省官塲紀事]  
　　委辦舒城中梅河厘務候補通判王珊原别駕德壽現奉德靜山方伯調辦皖北土藥局提調所遺中梅河厘局差委候補知縣劉時齋明府承祖接辦不日帶領家丁蒞局接事○前署安廬道特用道蕭小虞觀察於上月十五日赴各當道處辭行十六日坐招商局江孚輪船鼓浪東下○統領安慶撫標練軍馬步各營宋佩珍軍門月前赴金陵謁見督憲勾留數日旋乘招商局江永輪船於二月十六日淸晨抵皖○委辦皖南牙厘局許小崖觀察現奉督撫憲檄委署理皖北鳳潁六泗道所遺牙厘局差委現辦省城防軍支應局朱翼卿觀察接辦所遺防軍支應局差以候補道王蘭畦觀察接辦○江蘇候補道李耔耘觀察於廿一日行抵安省謁見沈仲帥並拜會兩司勾留一日卽返白門 
[粤東患疫]  
　　廣東訪事人云入春以來雨澤稀少近日更覺火傘當空炎威可畏雖値仲春之節無殊炎夏之時路上行人皆揮汗如雨不特田疇龜坼播種維艱而且癘疫叢生死亡甚衆醫生藥鋪如在山陰道上應接不暇西門外馬草埗某姓家一日之間連斃五命各街皆仿古者大儺之意舁神像出游以除疫癘鳴金擊鼓舉國若狂然非蒼蒼者大沛甘霖雖日事袚除恐亦不能爲力也 
[閩中新燕]  
　　福州訪事人云督憲譚文帥於上月二十八日親至貢院考校鰲峯鳳池二書院生監文童衣冠蹌躋而來者不下數千人直至次日天明始凈塲○督辦北洋電報局余觀察業已到省其女公子許與張笏臣廉訪之少君吉期定於本月初五日官塲咸製喜幛以伸賀悃宜其家室正在桃華灼灼時樂可知已○南臺倉前寳德洋行執事人遣其夥携木鐘三架由大橋騐卡經過因未報稅被巡丁扣留以致互相扭毆局員陳司馬查知將夥送有司衙門懲辦行主人聞而索回禀訴美國賀領事照會南臺稅厘總局略稱夥手携木鐘三架金表二枚過橋修理並非走漏稅厘現被巡丁毆傷旋由總辦將情函覆賀領事究竟孰是孰非自有公論也○楚軍勇丁某甲等數人肩挑器具魚貫而行由鼓樓前經過時十分擁擠正遇乙迎面而來無可躱避將器具順勢推開甲忿極信口詈辱乙舉手擊其肩反唇稽之甲引以爲辱卽奮老拳乙身不滿七尺而氣雄萬夫將甲扭住堅不肯放路人見勇丁兇横咸抱不平甲不能兎脫事爲藩司黃方伯查知卽持片將甲送總理閩浙營務處鹽法道龍仁陔觀察衙門觀察以此風斷不可長立予笞責以昭炯戒○閩侯陳李二大令於二月二十五日四覆文童二十八日發案定於次日末覆 
[鷺鳥春波]  
　　厦門續辦砲捐於去冬開局補傳前届未經輪派殷户再三勸諭尙未聞踴躍輸將也○製造爆竹得利甚厚然稍不如法然放時輙有轟裂之虞日前塔仔街浩源藥店王某試放爆竹烈焰橫飛致傷其手面目亦被焦灼吁險矣○城外某姓婦與某甲同居婦之子甫七齡甲婦以其偷取木柴訴於其母某婦忿甚將子揪住用力鞭撻不料誤觸腰際致傷小腹大哭不止旋卽倒地斃命婦以子死由於甲婦饒舌訴諸地保嗣經人調處令甲婦出棺木等費並出錢若干俾某婦撫他人子爲螟蛤始免對簿公庭○厦門所銷煤油爲數甚巨若一月之中無輪船運到卽便居奇漲價正月間以來貨不多價遂飛漲迨二月半後有三枝桅火輪一艘載到煤油三萬數千箱價値始平惟來貨雖多而報完厘金者僅有百分之一有整頓稅厘之責者將何法以處之○山中之虎前此不時出没居民見者甚多惟僅傷害猪犬並未害人近日虎已歛跡厦地居人當不致談之而色變矣 
[江皋解佩]  
　　漢口訪事人云上月潮浙帮在漢販運雜糧下水時値貨少價昻遠近聞信皆泛舟向襄河一帶購買運至漢口以爲必獲重利及抵漢果然易售且獲重價貪心未饜復攙水於其中後被潮浙帮察出破綻相約不購於是攙水之貨不免霉爛旬日以來到貨愈多統計不下二萬餘石其中以黃豆小麥爲最多價値日减一日如上月黃豆每石値一兩七八錢現祗値一兩二錢二三分菉豆每石値一兩六錢零者現祗一兩三錢小麥向售一兩一錢零者現祗一兩零蠶豆亦然惟芝麻豌豆自開盤後價無增减○俗傳二月十九日爲觀音誕辰至期必有風雨屢　不爽江中大小船皆於十八日移泊漢河舳艫相接帆槳如林水道幾爲之塞○邇來漢口地方呼兒尋女時有所聞大半人拐匪之手有地方之責者將何以善其後乎 
 
 

Page 3

 
 
[蘇臺語小]  
　　某營哨官林姓之弟林某手持二百五十兩銀票一紙至閶門内某錢鋪取銀鋪主某甲審視之餘知爲贋鼎林某不承敲檯拍桌吵閙不休甲不得已赴吳縣署控告凌大令飭差拘林到案林猶出言挺撞大令謂此票爲數不小若不究出原委何以爲作弊者儆飭將林管押刑房飭差詳細查覆再行核辦○養育巷某姓家開塲聚賭正在興高采烈時突有無賴某甲爲不速之客將籌碼攫去翌日央人調處以番佛四尊爲茶酒之敬事乃寢○署武進縣典史徐捕廉淸履現經上憲調省另候差委所遺員缺二月二十九日經藩轅牌示以實缺典史吳捕廉祖蔭飭令回任○蘇州盤門路武總巡善子餘守戎於前夜三鼓時出外巡查至飲馬橋左近見有甲乙二人牽駿馬二匹以其形跡可疑喝令差勇拘拿回局訊問甲供稱姓王向在上海整容店爲夥邇因賭負無以歸償竊得店主皮箱一口内有洋銀若干枚意圖逃逸當被覷出破綻取回原物將小的逐出無路可投只得乘舟回蘇適遇某乙於途言及飲馬橋有散馬二匹盍各牽其一至某處求售當得洋銀不少一時糊塗誤信其言及訊某乙語無倫次守戎飭差送至西路總巡局金明府判各笞百板驅逐出境馬則送歸原主○撫轅附近某公館於二月下旬某夜將近三鼓時忽聞門外窸窣聲知有賊振臂大呼驀聞屋瓦上步履聲如飛而去翌日主人飭丁至各地方衙門請緝當經總捕府劉司馬面諭各捕勇認眞緝捕旋經捕勇頭孔老四在儀亭地方獲住積竊阿巧阿翠二名解至總捕署司馬訊以某夜之事二賊直認不諱司馬判各責數百板禀知臬憲將二賊發改過局管押 
[盜刧富户]  
　　上月廿八夜寍波南鄉走馬塘陳姓家突來盜匪多人踚牆而進傭工王某聞聲驚起挺身而出大呼有盜被盜以巨棍作當頭之棒喝受傷而踣任其翻箱倒篋刦掠一空事後檢點失物約値百金次日開單報縣鄞縣楊大令於上月三十日帶同捕役人等下鄉勘騐飭捕嚴緝未知能破獲否 
[派員勘湖]  
　　寍波東錢湖關繫東南兩鄉水利向由張忠標等經理年前忽有孫抱來等三人運石塡湖經張等禀縣究辦近日又有鄭金友同孫抱來等混呈賣契指張等藉端圖詐嗣經張等請官往勘錢太守准詞批飭鄞縣楊大令會同胡委員下鄉勘得孫抱來等侵佔　分較所呈之契大不相同突有鄉人鄭某出首頂撞大令大怒飭差將鄭扭交地保看管遂呵殿回署 
[公讌改期]  
　　昨報紀滬上各員公讌龔星使兹悉江海關道聶觀察别有公務遂改期今日上午十點鐘時設宴並召某戲園紗　登　演劇想冠裳畢集袍笏盈庭必有一番勝事也 
[攫洋送縣]  
　　前日午後小東門内順興鹹貨行經事陳仁全遣學徒楊實生送洋一百元往南市晉豐莊行經大東門外龍德　忽有衣履翩翩之項繼周攫洋而逸楊駭甚縱步狂追迤邐至裏郎家橋經人將項扭獲送往十六鋪巡防中局局員略詰情形卽令送縣辦理黃大令親提研訊陳　全投案聲稱小的在順興鹹貨行爲經事今日遣學徒送洋一百元至晉豐莊行至中途被項攫取幸經人拘獲先送十六鋪巡防中局轉送案下求爲究辦楊供稱寍波人年十五歲在順興鹹貨行學業今日五下鐘時經事令小的送洋一百元至晉豐莊行經龍德橋忽被項繼周將洋攫取小的在後喊追及至裏郎家橋相近始經人將項獲住項忽將洋擲於地下以致散落滿地俯身拾起幸未缺少旋卽扭往十六鋪巡防中局現送案下項繼周稱靑浦人在治下陳市安橋與張順生股開丁大昌洋貨店昨日意欲回家比至碼頭航船已開故又回店行至龍　橋見楊所持洋包墮落在地小的見而拾取及楊向索卽時歸還不料竟被扭至巡防局誣指爲攫大令以其供詞狡展喝令重責項又稱小的股開丁大昌洋貨店共出股本洋五十元因新年賭博致將股本輸去現欲將此欵歸楚故至友人處借貸行經龍德橋見楊手持洋包墮地小的一時糊塗竟自拾取旋被旁人拘獲洋包忽散迨拾起檢點幸未缺少張順生亦投案候示大令以此事與張無于無庸質訊著卽釋放起案之洋及楊實生俱交陳仁全領去項繼周在路攫洋飛步逃逸與盜賊何異著重笞八百下收所再核 
[船户向隅]  
　　去歲有倪姓創議在滬南設立剛鬣公所具禀道轅旋由聶觀察飭令上海縣查覆黃大令查得倪姓聲名平常改派陸姓爲董事議定猪客販猪來滬每口抽提洋一分五厘作爲公所經費後因猪客意有未愜觀堂不前故又改爲猪客名下每口抽洋一分運猪船户抽洋五厘各船户以裝運猪隻所得水脚甚微安能出此經費遂于前日約齊船户陳姓等四五人候黃大令回署時攔輿訴稱我等運猪來滬每口僅得水脚錢十八文祇堪餬口安能出公所經費求爲禁止黃大令諭令明白補詞聽候批示 
[靜候定斷]  
　　瑙商唖爾生控陳馨甫等糾開和達洋行墊虧洋銀三千餘元一案經宋通剌與美國易副領事會審已錄前報禮拜一第三次覆審午後三點鐘齊集經担律師將被告陳馨甫所供各情逐節盤問原告律師博君亦逐層詰問楊榮三供稱與唖爾生素不相識西歴上年十二月八號陳馨甫聲言在和達行爲買辦先經葉文祥允許墊銀臨期翻悔是以央戴樸三前往商量當經同往唖爾生處問明陳爲買辦屬實惟先須墊銀二千兩及商定之次日卽措支銀一千兩至是月十八號又措銀一千一百九十兩彼此立有收支對數簿各執一本以憑支付惟做至一個月有餘陳忽爲洋東辭歇所墊銀兩除收過外餘由唖爾生出立筆據結認欠洋銀二千三百五十五元零約西歴二月二號支付不料届期延約反被混控且在和達行不過帮買辦陳馨甫代籌墊欵並無股分餘皆與陳馨甫所供相符博律師亦逐一駁詰明白時已上鐙遂約於昨日定斷昨日各人齊集担律師令當日曾充輪船買辦之戴樸三將曾經伴同陳馨甫往楊榮三處商量同往行中應允籌墊與陳馨甫合做買辦各節逐一供明與陳楊各供相符博律師略加詰問亦無歧異供詞旣具担律師聲稱此案兩造關鍵在於究竟何者爲東人兩造供詞各執總須以近情者定讞不得不先將近情兩字分剖明白蓋照市上平常情形論上海租界公堂審理之案凡爲洋商邀爲買辦而致虧耗者所墊之銀皆在二三千兩因此涉訟不知凡幾此與是案近情者也若洋人自墊銀兩得以各沾利益自無不可如因不在行而致虧折甚有旣虧第一買辦之銀再令第二人籌墊在洋人因有此等願墊之華人遂致習以爲常此等案牘時有所見况此案被告陳馨甫無錢無勢雖可爲買辦苟拜楊榮三籌墊則無能爲力安有餘力自行開如是租船攬載之行可知所控本不近情楊榮三則原告禀詞旣已指明不過開鐘表店之人豈能爲大生意諒堂上當亦洞悉案情總之原告所控各節皆屬空言毫無証據卽使情眞則唖爾生所謂情願代爲簽名立據各節擔荷如是之干系恐稍有知識者决不敢爲也至被告所訴情形一切証據均已呈出在陳楊合充買辦合同本與洋東無涉且嘗載明一九成分潤盈餘各節是情狀已顯而易見照案情論應請將原告所控各情註銷唖爾生所有約據照章另赴領事衙門追究担律師說畢原告律師博君亦將案情聲說一過略謂此案第一件是原告供詞堂堂正正總之華人開行由洋人出面不上一家况行中用人旣憑陳楊兩人自主洋人曾不過問是華人開行之一証如陳果爲買辦總應以合同爲憑何以陳無合同且楊與唖爾生素不識面而願籌墊鉅欵斷無此理最可証者行中虧本唖爾生面向楊榮三告知如非東人則何須告明應請堂上將陳之供詞逐層細味可知唖爾生實受其愚楊執二千三百餘兩之約據其時船旣未到何來銀兩應付本不能作爲實在欠銀之憑據唖爾生在滬二十餘年聲名素好應請准理博律師伸說至此奉堂諭情節已明著候會商定斷原被遵諭各散至定斷若何容俟續錄 
[滬南瑣錄]  
　　昨有狀似乞丐之某甲掮燼餘木柴數十斤至滬南喚渡而東駛至中流舟子乘間將柴抽取數根適被甲所見互相角口各奮老拳舟子被甲猛擊一下立脚不牢跌入水中甲知事不得了遂以竹篙橯起然已若木雞矣○前日暝色銜山有一西人駕兩輪馬車行 
 
 

Page 4

 
 
經滬南救生橋左近悞將江北人所拉東洋車撞翻車夫趺傷其臂西人下車審視傷不甚重惟一輪已被撞壞遂取小洋九角爲修理之費車　喜甚再三稱謝而去 
[英界公堂瑣案]  
　　包探張阿五禀稱王梁康串同福昌煤棧李金土竊取煤三十五墩每墩値洋銀七元二角共計二百五十六元三角七分雇陳寳生袁仁渡船裝去將十八墩售與胡金寳收過洋銀五元十六墩售與徐啓能收過六十元尙有一墩有奇由陳寳生等售與浦東白蓮涇某店小的拿獲各人向之盤問忽稱贓在十六鋪當火災時已燒燬矣至白蓮涇某店牌號無從記憶可同往吊贓今將各人送案請究李金華訴稱小的係寍波人在福昌煤棧爲夥船户竊煤三十餘墩請卽究追王供稱小的係寍波人在治下當駁船户所售者係掃艙時積存之煤屑並不行竊金土供稱小的亦寗波人在福昌當出店之役陳袁同供稱小的等亦皆寗波人駕駁船爲業王等雇令裝煤並不知其竊取胡徐同供稱與福昌同業收買煤斤原無發票實不知是竊贓其貨堆存十六鋪已遇火被焚矣宋通剌判令將王及金土各管押六禮拜陳袁各管押一月胡追賠洋銀一百三十元五角徐賠一百十六元再各罰二十五元如數充某西醫院經費白蓮涇所銷一墩有奇候移縣查吊○包探張阿五禀稱昨日小的見王阿友手持金表墜上小照盒一枚形迹可疑拘拿盤問據稱在地上拾得今特送案請訊王供稱小的係寗波人此物拾自自來水橋畔宋通剌飭卽開釋贓存捕房以待失主認領○包探秦少卿禀稱小的查得邵洪卿王陳氏等人賃屋北海路用晉隆洋行紙烟舊匣裝盛次等紙烟混售騙人有碍晉隆聲譽是以拘送案下邵供稱小的係蘇州人自已本有紙烟牌並不冐晉隆字號王陳氏供稱小婦人係上海人自製紙烟出售不敢冐牌秦探又禀稱呈案之舊匣紙烟均在伊等家中搜出宋通剌判令各罰洋銀二十元如不呈繳則各管押六禮拜秦探所呈之紙烟存候毁去○包探沈金隆禀稱有人在天津路某縫衣店樓上聚賭小的查得由毛阿金爲首賭已多日因濳蹤而往拿獲各人尙有縫工正在工作並不拘拿及至捕房夏品三何阿九顧西定李才伍均存洋銀二十五元爲質捕頭遂縱之出外今祇將毛及王阿福等人送案毛供稱小的係寗波人向業縫衣不敢聚賭王及胡小昻郭十二兪光茂同供稱小的等以後不敢犯賭矣此次尙乞施恩宋通剌判令將毛管押二月王胡郭兪各管押一月夏等所存洋銀一併充某項公費賭具銷毁○包探黃四福禀稱昨日著名棍徒林阿仁糾同陳阿根向徐阿榮拆梢小的見之拘拿送案徐訴稱有人私取小的棉襖小的因在某茶館中向之爭論林等聞之揷身多事事後强索酬儀小的已付洋銀一元尙不滿意致被脫去身上之衣質錢使用林陳均支吾以對宋通剌判令將林笞責一百板遞解回籍陳笞責五十板○包探孔阿才禀稱華坤元至張阿根王祥裕等家向婦女頑笑以致口角扭入捕房在華身畔搜出腰刀今特解送案下張王同訴稱華來叩門小的等問以何事華卽出言不遜華供稱小的係蘇州人與伊等爲友腰刀隨身佩帶以防不測宋通剌飭覓妥人保出腰刀歸捕房鎔毁○日本女郎某氏訴稱在治下西學堂讀書被汪友餘竊去書一百七十一本已由包探吊贓請免究辦汪供稱小的係安徽人叩求恩典宋通剌飭卽開釋○包探唐淸山禀稱鄭初發等在公和祥碼頭二號棧房竊取宮帶一箱解奉老爺送交廣肇公所現有管棧洋人投案領贓宋通剌准卽領去○包探孔阿才禀稱野雞倡王瑞寳深夜蹀　街頭拖拉狎客是以拘案請懲王倡供稱小婦人家在江北現來治下賣倡如荷施恩則世世生生焚香頂祝矣宋通剌著押令回籍 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
　　今遺失恊記本票洋五十元第六十一號巳遺失作廢望各寳號切弗收用特此聲明協記竹行告白 
 
 

Page 9

 
 
[毛蟲致病]  
　　西藏多產草羊土人宰其肉而硝其皮運至法國備紡織之用兹某西報言此等羊皮其毛温厚而長土人急於求售晾甫乾卽捆寄至法途中鬱蒸日久多產小蟲深匿毛中細而難見此蟲一著人身卽生疾病工人某甲素操是業凡羊皮之由藏運至法境者細心挑選分作數等以毛色之優劣定價値之低昻出售與人頗得重値如是者有年一日忽額際生巨瘡痛不可耐醫師布蔞士視之曰此毛蟲患也自後當格外小心不然殆矣法員蘭多士基聞之取羊皮細爲察騐果見毛際有蟣虱之類蠕蠕而動至其果否害人則無由辨别乃取剛　一頭以蟣虱遍布其身未幾病發逾三十八點鐘卽輾轉而斃歴試皆然始知其害人誠不謬遂遍告業羊毛之人引以爲戒或曰毛蟲之毒如此欲去其害當於本源求之應令西藏之硝羊皮者設法整頓絶其生機否則當禁止不得運入法國云 
[江畔巨魚]  
　　上月廿八九日杭州天時驟暖穿單夾衣尙覺汗流浹背至廿九晚風伯雨師並轡而來阿香車亦隱隱有聲俄而風力愈狂飛沙走石墻壁震動檐瓦飛下不計其數錢塘江風潮大作江船走錨者數十號次晨江畔有巨魚一尾長二丈有奇居民爭割其肉約重千斤以上惟其肉腥臭異常不堪適口老饕見之亦不免掩鼻而過矣 
[械鬥餘聞]  
　　東莞等四邑挑夫在香港械鬥已紀報章事後港中英官飭差役嚴查密緝以杜禍端並於二月初七日會同東華醫院紳士爲之排解令兩造照常操作無如冥頑不靈之輩仍復尋仇初八日午刻四邑首事赴巡捕房報稱淸晨諸同鄉被東莞挑夫砍傷四人巡捕頭飭差弁嚴密查拿十二點後在大水坑口迤西拿獲形跡可疑之數十人其身無刀械有人具保者概行省釋餘則監押候訊先是初七日下午差役在四方街街市街各拿獲二人並有差弁在海旁西約見二人行藏詭秘搜其身畔皆懷利刃詢悉居附近某屋中隨往查搜復獲三人又有更練頭目在皇后大道西第八十五號房屋瓦面查獲一人亦身懷槍械當東莞人之毁拆鳴勝館也館人咸駭而奔避事後復入此室處旣而差弁到館查看拘獲五人初八日經巡理府將初七日所拘各人研訊中有張鴻者係鳴勝館頭目判令遞解回籍餘人一慨押候十三日審辦計初八日押解回省之人共十二名中有五名籍隷東莞餘皆四邑人氏 
[一并叱退]  
　　潘幼春投英捕房報稱因賭受騙請提賭首甘蘭生追究捕頭派包探陳阿九拘甘入捕房潘聲訴前情甘稱潘借去洋銀七十元向索圖賴反敢妄指局賭捕頭命搜其身畔並無賭具因謂潘曰爾稱因賭受騙憑証全無如果情眞何以無人知覺不安本分可想而知卽一併叱之使退 
[撞斃老嫗案訊]  
　　馬車夫蔣長春駕車不愼將老嫗李張氏碾傷斃命經法公堂送縣訊辦已登前報此案現有人從中料理屍屬亦無異詞前晚黃大令提蔣研詰蔣稱小的駕車素來謹愼此次肇禍實因馬劣所致現已有人出爲料理大令以案雖有人料理然駕車肇禍不可不加懲儆著將蔣長春笞責八百下交的實人保釋 
[法界公堂瑣案]  
　　包探郁庭湘解送小東門外戲館街第七十二號門牌烟倡張竺氏及原告張信發被告唐阿東董東生至案并呈烟鴇林美人筆據一紙張供稱妻子竺氏被東生誘出押與花烟間取去帶擋洋銀二十元旣又誘弟婦某氏賣入花烟館爲倡小的尋至其家願償帶擋洋銀領之回去東生又欲索償小孩寄養費洋銀六元小的亦如數付給東生依舊掯勒不放本月初二日小的又往領妻不遂是以扭入捕房竺氏供稱小婦人於去年六月二十日來申並不與東生姘識伊家住寍波江北岸張又稱弟婦並不在東生家顯見藏匿他處葛同轉問竺氏曰爾因何來此究由何人領出供稱丈夫信來喚小婦人到此旋被扣入戲館街花烟館取得帶擋洋銀二十元據上簽有花押唐供稱小的在英租界望平街開設老虎灶去年十二月烟鴇欲向張收取洋銀張在富春里老虎灶啜茗令楊百順喚小的前往調停東生向在治下小東門外開設花烟館寄養小孩之事小的實出不知東生供稱竺氏有女孩渾身瘡疥託小的寄養人家同轉問竺氏曰爾如何至花烟館供稱伊在寍波　作此項生意此次來滬卽被領入戲館街花烟館事由唐經手唐供稱小的在登樓萬里春啜茗見伊等扭毆向之勸解以致被拘同轉著將東生竺氏押候傳到烟鴇訊核唐交人保出○戴唐氏上街購物被陳南成調戲沈阿才見而喝阻以致爭相口角經巡街捕拘入捕房昨日包探將一干人解案沈供稱陳係著名流氓有羽黨三十六人日在街頭横行不法前日戴唐氏行經萬隆醬園陳卽上前調戲小的見而規勸伊卽遷怒於小的戴唐氏訴稱小婦人年三十五歲孀守多年前日上街購物陳突來調戲陳供稱小的並無調戲婦人之事包探禀稱當日陳向氏調戲沈婉言規戒以致挾嫌至四點鐘時糾領多人向之尋釁葛同轉謂沈曰爾卽知陳有羽黨須實指其人沈未及答卽由二十六號華捕禀稱當時小的兩次見有多人將陳毆擊同轉問爾知究竟因何起釁禀稱陳在弄中窺視婦女彼中切口謂之吊膀子旋被多人圍住小的因上前勸散同轉著將陳押候掌頰八十下沈另行發落○楊祥記訴稱許金友圖賴洋銀一百元求恩提究葛同轉提許研訊許供稱此項洋銀係兒子萬春所借去年八月萬春已故小的本許淸還楊遞呈摺子蓋有陸稿荐圖章中人張汝記投案訴稱當時已言明止利拔本按月付還洋銀三元許掯而不付以致涉訟公庭同轉著許具遵照原議切結另繕筆據交楊收執摺子給還○包探郁庭湘禀稱李泰生家住新街十七號屋中假開設舊貨店爲名專行收買賊贓昨日西門外巡局委員蔡老爺飭汛捕持名片吊出泥刀五柄今特送請究詰李供稱小的不知竊贓以致悞行收買葛同轉　郁探將李送至西門外巡局請蔡老爺發落○包探孫錦榮禀稱竊賊鍾子良糾同連擋大棗子及黃標在城中竊物行經租界中小的見而拘　搜出押票數紙吊到各贓解案請訊鍾供稱小的係崇明人初次來滬曾竊城内玉器公所左近某姓家棉被二條又在小南門木作内竊過一次葛同轉問租界中有無竊案供稱不敢在大老爺治下行竊同轉命押候吊齊各贓待失主認領○寳善街天寳棧接客夥高順舟王仲凝在招商局江寛輪船爭攬主顧與船上茶房口角擊破船門船中大副命用麻繩綑縳父巡捕帶回昨日葛同轉命將寓主提訊高王同供稱小的等在　寳棧接客是日江寛輪船抵埠小的等上船兠攬主顧與茶房口角業已知悔叩乞施恩棧主人李姓現已回揚州原籍同轉著押候各笞責八十板具改過切結○包探朱春和禀稱竊賊李金榮竊取小南門外某姓家銅燭臺錫茶壺銅銚等物携至租界中小的見之拘解案下李供稱小　係崇明人初次來滬窘迫不堪不得已而出此下策曷同轉著押候掌頰四十下贓存捕房待領○謝增福訴稱小的在法總領事公館中供司　之役前晚王阿生扭斷鎖鑰入内圖竊是以拘解案下王供稱小的向在寗波駕舟爲業此次來滬在公館樓上借住一宵次日身無半文不得已將洋鎖扭落葛同轉間爾來此有何事故供稱小的欲往浦東新塲鎭訪尋哥子同轉著管押三日然後送回寗波○本年正月某日太古昌棧主鄭玉亭糾合同業六家控陳嘉記欠銀逃避將陳廣增扭送捕房葛同轉訊供之下著禁押覆訊昨日呈遞禀詞略稱此事現經廣增之兄陳端甫調處立有筆據以三年爲限彼此均已允從求卽銷案並將呈案之棧單發還同轉查得此案前經聚亨莊呈遞禀詞著下期邀同聚亨莊執事人袁鴻卿投案具領廣增交鄭等帶出○去年和昌成報關行主王益甫控行夥王殿卿侵呑銀三千餘兩葛同轉著押候傳到保人追繳殿卿禁押捕房已九越月昨日禀請移送上海縣辦理同轉問爾意何居答稱監生將禁死捕房矣求大老爺高擡貴手俾得殘喘苟延同轉命押候傕提保人來案並飭傳益甫下期投案備質 
[申報舘恊賑所經收順直賑捐二月廿一日至二月三十日止第六次淸單]  
　　二月廿一日福建隱名氏洋二元○廿三日公記銅洋十六元老福興來蕪湖裕泰昌　行未能人經募九户洋二元○廿四日順泰棧銅洋三元體弱多病人求百病消除身體健洋二元柘臯全泰成來平安吉慶如意雙全同心合力合洋五元○廿五日無名氏銅洋一元章洪源八貨平安洋十元○廿六日有心人洋卅元延陵求安子求保煜錘兩兒消災安順洋四十元○廿七日烟台眉山氏洋五角閱報人洋一角救呑生烟藥粉洋十元○廿八日刑部王母病平安洋十元無名氏銅洋二元○廿九日無名氏無名氏各銅洋一元○三十日天順祥交來南溪李浣雲大令規元五十二兩七錢一分翠鐲一付洋四元以共收洋一百十五元六角票元五十二兩七錢一分銅洋廿四元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
