# 1898 - 203 - 4909079

 

Page 1

 
 
[] [  申報館恊振所拜啓]  
　　本館恊振　自經解賑欵以來屢承諉大善士　　接　且有以珍物助擴者惟連城之賣旣承割愛相祋而美玉之沽尤　知音鍳賞特將各　珍玩羅列於下倘蒙仁人君子惟擲廉泉旣能廣積隂功且可增輝藝固誠一舉而兩得也計開朱漁珊帖一部　澹游山水一幅 
[醫書問世] [  圖書集成局代啓]  
　　六科準繩一書爲前明金壇玉　堂先生所箸遠宗古聖名著醫林前由書肆友人倩本局排印以廣流傳　易　霜已空篋笥兹又　付手民較前益爲精美毎部四十八本分　六套實價洋銀六圓又景岳全書爲明張介賓先生所箸立論精卓醫者宗之毎部二十四本分　兩套碼洋三圓世有欲於杏林橘井中獨樹一幟者請臨三馬路申報館申昌書室及各書坊購取以廣揣摩可也 
[四明公所餘論]  
　　嗚呼人當戎馬倉黄砲火喧天之際趨避之惟恐不及而必駐足以觀焉且更從而譁駁焉其冒鋒刃中彈丸血肉交飛性命廢於俄頃雖曰死生大數然亦何不智之甚至於如斯耶當四明公所之起事也法人稱兵以毁圍牆其機甚阽危其勢甚急迫彼甬人聚至千萬輩喧譁鼓譟幾與交爭猶得曰公憤使然與尋常聚衆滋閙者有别耳乃以事不干已者而亦隨聲附和以致法人開槍拒敵彈雨交飛傷者折其肢骸死者陳屍道路傷心慘目幾不忍觀嗚呼是亦不可以已乎而胡爲甘蹈鋒鏑若此也我乃益嘆紅十字會之不可不創也使滬上而有紅十字會則一聞法人成師而出會中人必各携醫具急起隨之見有受傷者立卽舁回敷療去其彈子裹其瘡痕處以僻靜之房進以甘美之食維持調護刻不容疎更何致如連日報章所紀某姓女曉妝之際驀有一彈飛入以致受傷迨送至醫院仍復舁回則已氣絶而斃王正興受傷後狂奔至泉漳會館左近遂仆地奄奄一息血湧如泉哉說者謂上海醫院如林救治亦自易易何必定需紅十字會中人殊不知毎一醫院醫生不過兩三人今幸傷者無多萬一載道瘡痍纍纍枕藉次第施救勢必多延時刻　至血竭而亡若紅十字會則總會多至千萬人卽分會亦須數百人或數十人人多則分任其勞立卽可以竣事其爲益夫豈淺鮮乎且紅十字會不但有益於用軍之地卽天災時疫亦皆應設法救之囊者我友孫君實甫擬勸中國創興斯會曾譯成日本紅十字會章程禀請駐日星使裕公行知總署准行繼又以紅十字會叢譚一帙見貽其中有救護天災一條譯而讀之知彼國明治二十一年巖城國磐梯山噴火爲災猪苗代湖畔村民數百家被火焚燬死者四百七十七人傷者四十一人日后使會中人從事救援得有更生之慶明治二十四年地大震尾張美濃諸處地裂屋頺負傷者多至一萬一千五百餘名口會中人亦分投療治俾皆起死回生其他如明治二十八年火車行至系崎而覆福井縣驟發洪水東奥海嘯秋田巖代二縣地震傷民凡入會者概皆勞瘁不辭救援惟恐不力觀此知紅十字會之斷不可少而其成效之著夫亦人所共知者矣今者閩粤諸處疫癘流行病之興也猝然醫生咸爲之束手日前本報紀金陵亦多時疫而上海毎歲夏秋之際霍亂吐瀉等症時有所聞力作工苦之人死亡不少得紅十字會以預爲準備不特臨時可盡力施救且先時行衛生之法疫癘亦不至一發難收人誠何憚而不量力劻　以竟孫君之志耶况乎邇者廣西梧州一帶土匪蜂起警報時聞大吏檄調各營由粤東馳往剿辦大兵所至不免傷殘起而拯之亦會中人分内事也如謂事繁責重需費不貲孫君雖有此心恐集欵正非易事則何勿傚日本之法先約同志者立博愛社使規模草創以期日後由漸擴充我知不數十年必有能成效昭彰人皆信服者因觀法人欲取四明公所致旁人傷斃良多爰縱言及之以冀仁人君子之抱痌瘝者相與玉成斯舉孫君其樂善不倦乎起而行之時哉誠不可失也 
[本館接奉電音] 　 
　　昨日午後一點鐘時京師飛電傳來上諭一道硃筆一道敬謹譯登○六月初五日奉上諭御史鄭思贊奏請停止　　一摺著禮部體察實在情形妥議具奏欽此同日奉硃筆葛寶華補授宗人府府丞欽此 
[續錄又御史嚴叅康有爲摺稿]  
　　時奴才正在都察院署理京畿道事務告以如有寃抑應到院呈訴不當在私宅商辦乃林纘統竟於次日備辦禮物至奴才處餽送甚至奴才幼子童奴皆有贈貽奴才大駭立卽驅逐之去告以如敢再來定卽奏交刑部林纘統去而康有爲旋來奴才以正言責之康有爲且言禮　微物係由康有爲供備初不以爲愧怍至今康有爲引薦林纘統申訴之信亦仍存奴才家中是則許應騤言其搆訟亦不爲無據至康有爲兩三月中凡至奴才處十餘次路隔重城或且上燈後亦至往往見其車中携有衾枕奴才家丁問其隨僕皆言其行蹤詭秘恒於深夜至錫拉胡同張大人處住宿蓋戸部侍郎張蔭桓與康有爲同縣同鄉交深情密是則許應騤言其夤緣要津亦屬有因若云用爲總署章京不無觖望奴才實親聞康有爲有不能當奔走差使之言由此觀之則許應騤所論康有爲各節皆非揣測之辭概可信也總之康有爲之爲人講學如明之李贄干進如明之陳啓新尤復瞻大妄爲不安本分性非安靜然而奴才始尙以爲其深通洋務不妨節取所長留爲偵探叅訪之用故兩次对其寓所回拜十餘次在奴才家與之晤言雖無一次不規勸其失於其囑託均不敢聽受後亦明知其生事然不欲叅劾蓋恐或阻抑朝廷破格求才之路今見許應騤所奏歴指其奸若終始不言則有違皇上破除情面之訓負恩實甚且康有爲又曾在奴才處手書御史名單一紙欲奴才倡首鼓動衆人伏闕痛哭力請變法其單内所開多臺諫中知名之人而宋伯魯楊深秀卽在其内後康有爲立會保國在單之人皆不與聞惟宋伯魯楊深秀兩次到會列名傳布奴才於其開單之時卽告以言官結黨爲國朝大禁此事萬不可爲乃楊深秀旋卽便服至奴才處仍申康有爲之議且奴才與楊深秀初次一晤楊深秀竟告奴才以萬不敢出口之言是則楊深秀爲康有爲浮詞所動概可知也至宋伯魯奴才未曾與之語言而聞其曾上設立公司之奏亦係康有爲持此議先尋御史黄桂鋆陳奏黄桂鋆不爲所使竟由宋伯魯奏之以康有爲一人在京城任意妄爲徧結言官把持國是已足駭人聽聞而宋伯魯楊深秀身爲臺諫公然聨名庇黨誣叅朝廷大臣夫容臺本執禮之官宗伯以守舊爲過一則曰重邦交再則曰傷邦交以今日之非禮脅制諸臣曲全大局正患無禦侮之才儻使許應騤能折衝樽俎遇事挽回得一分卽可爲朝廷存一分國體凡爲大清臣子孰不喜之奈何獨以爲罪乎尤可怪者原摺竟敢擅擬以三四品京堂降調正卿干預皇上黜陟大權實從來所未有此風又何可長也宋伯魯前者黨庇薛允升今者又與楊深秀黨庇康有爲專以報復爲得計原摺謂可免鄰封之笑柄以奴才觀之該御史等縱不慮天下後世笑不知同臺中正有笑之者矣孟子曰國君進賢如不得已國人皆曰不可是康有爲也我聖祖仁皇帝 
 
 

Page 2

 
 
御製臺省箴曰或藏嫌怨謬爲雌黄受人指囑尤爲不臧是宋伯魯楊深秀也奴才身沐聖朝厚恩久存不敢避嫌遠怨之志故於三月初一日初次封事卽以請甄别御史爲言　目覩此情初亦再四躊躇恐蹈明季科道攻訐惡習遲遲十日不敢輕於陳奏繼思國家變法原爲整頓國事非欲敗壞國事譬如人家屋宇年久失修欹斜欲覆勢宜改造自應招集工匠依法拆卸庶乎瓦木不損終成室廬若任三五喜事之徒運以重椎絙以巨索邪許一聲曳之傾仆而曰非此不能捷速姑無論甎石梁棟毁折摧傷且恐因而壓人更何改造之有其間稍有阻止持重者則反加之毆詈此何理也今康有爲之變法宋伯魯楊深秀之叅劾何以異是此奴才所以終不敢已於言也所有康有爲之爲人如是是否可用應如何辦理皇上自有權衡至宋伯魯楊深秀顯有庇黨熒聽情事然奴才終恐啓臺諫互相攻擊之風仍未敢擅擬其去留可否請旨飭下都察院堂官查覈該員等是否堪勝御史之任覆奏請旨辦理奴才爲整肅臺規起見謹繕摺縷陳伏乞皇上聖鑒再康有爲歴次致奴才信函所擬摺底如有應行考覈之處奴才當呈父都察院堂官咨送軍機處備查合併聲明謹奏 
[日艦告成]  
　　日本訪事人云日本曩於英國矮姆司篤倫撾船廠製造一等巡洋鋼艦一艘能容九千八百五十五墩二百十五節速率一千八百匹馬力上置八寸口速射砲十四門十五珊速射砲十四門十二節速射砲十二門四十七密速射砲七門業已工竣派員往收取名常磐本月七號接電云此船忌於六號試水矣 
[沈船出水]  
　　日本訪事人云曩者有日本兵船名扶桑者行至長濵碰沈海底其管帶海軍大佐瓜生氏外吉按法收禁横須賀獄中迄今多時監期已滿日廷命出之於獄補授佐世保鎭守府軍港部長而是船忽於上月下旬浮出刻由吳軍港部長三浦少將往是處修理聞尙可復用也 
[紀廣西匪亂情形]  
　　廣東訪事人云西匪倡亂後博白興業二縣亦皆失陷計鬱林一州四縣無一瓦全某縣宰金大令佐基眷口均遭其害日前弟聞警前往探得確音據云此處土匪蓄謀已久近因禁米出口遂乘機搶掠廣西各縣貿易者廣東人居十之八九當匪亂時相約協力抗拒因賊勢浩大衆寡不敵致爲所敗匪遇廣東人卽行殺戮其倖而逃回者祗十之三四容縣地方離梧州九十里路途平坦克復尙易至鬱林皆係山路阻隔恐克復尙須時日也現蔡遊戎所帶之各勇已抵梧州卽在此處扼要地方駐紥俟各勇到齊方得進攻東省大憲深防匪徒　及高州信宜靈山一帶立卽電委潘鎭軍瀛帶兵前往堵禦兹聞劉軍門營中調來某弁軍門疑之飭勇將弁所携箱籠搜尋中有人名册一本所載名姓有數千之多軍門詢以何用弁支吾以對軍門卽將弁交番禺縣管押旣而軍門力辭此差不肯著勇丁前往恐有中變之患也并聞現在將此項勇丁所持軍器一概收藏不許携帶云 
[弭患無形]  
　　蕪湖訪事友人來函云自沙市亂民滋事蕪地訛言四起民心皇皇幸當道防維周密弭患無形得以始終寍謐兹聞上月初旬太平府亦有匿名揭帖黏於某教堂門首聲稱教民代人架訟小民慘無天日定期上月二十日聚衆毁堂事聞於當塗縣謝大令立刻禀商府尊會集闔城文武晝夜防範並派差役訪拿造謡之人大令更親自微服巡查如有青皮惡少高領寛辮者當街笞責至外來遊棍無本地正經鋪戸認保則必帶署研究以是數日之間閭里肅然教堂亦照常安謐是誠弭患無形者矣 
[購米運寗]  
　　蕪湖訪事友人來函云皖南鎭總兵黄錦山鎭軍前奉督憲劉峴帥電委在寍國購辦米糧萬石運寍平糶旋辦得米二千石尙有胡大令廷琛亦在蕪湖採買當由江口豫太昌米行攬得河下孫姓船米七百石議定價值互立交單先付定銀二百兩餘俟過載完竣托米厘局陳觀察如數清找翌日米價加漲孫客卽欲悔議加價否則祇肯照原收定銀交米是日大令已經返棹早將所定米價禀知大憲何能任意反覆觀察卽飭彈壓米市委員宋南生少尉查明核奪比查得因有萬順源米行加價挖買致令孫客重生枝節理勸不聽乃會同蕪湖縣押令將米七百石如數兌清然後聽其另糶現聞此米並鎭軍所辦者均已運抵白門惟米價皆嫌太貴已奉制軍電飭止辦蓋已另派專員前往江西坐收矣 
[蠡城火警]  
　　紹興訪事人云五月二十四日黄昏時晚餐初畢忽聞鎭東閣上警鐘亂吼出外探視見西南隅其光熊熊上燭霄漢約　一點鐘許各水龍始敲太平鑼分道散歸詢悉失愼者係城中作揖坊俞姓家因燒豆殻驅蚊致兆焚如之禍所幸周圍均係磚墻火雖左衝右突終不得越雷池一步左右鄰未曾殃及也 
[松江融齋書院六月分課題]  
　　經學五經文字衍改得失說詩鄭風當从小序以正集傳之誤說○史學越句踐臥薪嘗膽以復吳讐論張江陵不受李成梁餽金論○性學求善於未始有惡之先說讀横渠全書書後○算學今舉行平糶有榖一萬一千三百四十石分糶貧戸就人口之多寡分戸爲五等按第五等戸之榖數逐等遞加其滿十口者爲一等戸有四百八十家其滿七八口者爲二等戸有六百六十家其五六口者爲三等戸有八百四十家其三四口者爲四等戸有一千零二十家其一二口者爲五等戸有一千二百家各等戸應各得糶榖若干求十二律管分寸法限六月十二日交卷 
[蕪湖官塲紀事]  
　　蕪湖訪事友人來函云上月十八日新任蕪湖關道徐進齋觀察由大通赴蕪以中江書院爲行臺二十日乘坐江寛輪船前往金陵謁見劉峴帥二十五日仍乘原輪船蒞蕪地方印委各官及各營隊伍均赴江干恭迓觀察接見有差旋卽排導登岸二十六日午前九點鐘卽在行臺恭行接篆禮是時道轅戈什哈親兵及鈔關各項書吏咸分班伺候須臾開印禮成次第衙叅觀察旋退入花廳僚屬以次入謁恭賀任喜觀察一一接見隨復出轅赴各處答謁其英領事稅務司等西官則訂於翌日往拜○升任陜西按察司袁爽秋廉訪交卸蕪湖道篆後擬於某日榮行地方紳商士庶以廉訪在任六載惠政孔多乃於交卸前後數日公送萬民牌傘旗匾及德政碑文觀察謙讓再三然後祗受是亦官塲之通例也○鈔關京餉向例夏季先解一半冬季則掃數解清月前由升任袁觀察將奉撥蕪關京餉數萬兩詳委典史吳少尉清　管解進京旋奉撫憲批准給咨起解適聞新任徐觀察將次按臨是以略緩數日至前月二十日始下駛照例由水師砲船護送至清江然後遵陸北上○鈔關稅務張筱衫大令整頓榷務百弊風清正稅隨之加旺是以毎届瓜期均得道憲優登上考詳請聨差上月間又届第五次瓜代之期升任袁觀察以值此商務疲累稅餉奇絀之際獨能比較加優殊爲難得因仍詳請撫憲札委蟬聨兹奉回批准如所請又内何青弋江稅務委員鄭衢浦少尹亦因比較　　現届第二次差滿道憲詳予聨差 
[甌郡官塲紀事]  
　　温州訪事人云委辦圭藥總局候補府楊伯新太尊葆銘於前月二十九日附招商局普濟輪船來甌在東陽春客邸暫駐襜帷筮吉本月初一日接辦○委辦温州雙門厘局候補縣丞徐聨璧二尹奎齡於前月二十日來温本可下旬接辦因孟稅務司來甌查局已經册報在先總局憲戴子開太守惟恐兩歧令暫緩交替現筮吉本月初一日進局接辦○新署永嘉縣典史孫鏡芙少尉兆鸞於前月二十九日附招商局普濟輪船來温筮吉本月初二日接鈐任事○前代理永嘉縣典史高祝三少尉於初二日辰刻交卸○前代理雙門厘局委員蘇以莊少尹克敬於初一日交卸局務總稅務司赫榷使飭派稅務司孟瑚兩君遍查浙東各局厘課情形前月望間偕委員先後蒞甌定於二十七日清晨親赴東西南朔各門卡局巡視各局員恭迎入局欵以西式茶點茗談片晌興辭而去二十八日乘永靖小火輪船駛往平陽故鰲頭緝溪 
 
 

Page 3

 
 
一帶順道赴瑞安由内河駕舟返郡俟温郡查畢再赴括倉查辦 
[粤東談屑]  
　　廣東訪事人云張文宗於上月十六日到省定於二十四日行香放告二十七日考生員經古并各屬文童經古二十八日考各屬生員大約開考各屬文童須在六月初旬矣○省憲奉電諭今科歲試改八股爲策論惟尙未有牌示耳○南邑帮審委員奇拉布君辦事勤能爲上游器軍乃忽於上月十七日在光塔街公館仙逝其夫人亦於是日去世聞係時疫爲厲近日城内北門觀音山一帶時疫日甚赴醫局就醫者日有二三百人眞有應接不暇之勢 
[鑑湖波影] 　　 
　　紹興訪事人云自端陽節後天氣亢旱雨澤愆期現在早禾固待澤孔殷卽晚稻湖田　日夜戽水桔橰之聲不絶於耳地方官關心民瘼因出示自上月二十一日起禁止屠宰設壇郡廟凡文武各官均虔誠齋戒每日黎明午後兩次環集誠心祈禱想蒼蒼者必能俯鑒誠心立沛甘霖以慰三農之望也○新昌縣治在紹興府迤南距郡城二百四十里界連台州之天台縣萬山叢雜地瘠民貧紹府八縣缺分以新昌爲最苦前奉通行昭信股票各縣照地丁征銀數派借一成限四月先解一半紹屬各縣現惟新昌首先解銀一千數百兩是眞可謂急公奉上矣 
[漢江放櫂]  
　　漢口訪事人云俄租界經旅漢俄商經營創造嗣因工頭陳某將欵項任意挪移以致至今未能竣事現將陳收押縣署接辦者爲大島木坊頗能認眞辦理惟現在江水盛漲祗得暫停工作俟秋後再興工○兩湖鹽務前有改歸稅務司辦理之說日前稅司穆君利清親赴沙市宜昌各鹽局查勘一切情形大約勾留數日卽須返駕也○天時亢旱禾苗漸枯四野農民無不情殷望澤日内更時疫叢興若不速沛甘霖非特難卜豐收卽疾病亦遽難驅除也○漢口義源錢莊所延夥友紹興人田某素有劉盤龍之癖無如五木無靈毎　輒負近因債臺百級乏術彌縫遂服毒斃命亦愚矣哉 
[桃渡清波]  
　　金陵訪事人云省垣爲東南一大都會泰西教士於此傳教者實繁有徒近因米價奇昻飢民毎有聚衆搶米之事且有不法匪徒散布流言欲將教堂焚毁謡諑紛起以致教士咸有戒心相約暫離省垣免遭不測乃將教堂中所有陳設及一切粗重之物開單送請上元縣派人看管俟訛言漸平重返舊舍由縣照單點交原主上元縣主允之各教士遂於五月二十七日相率離石頭城而去○金陵自五月十三日飢民搶米之後城廂内外蠭起謡言人心皇皇咸滋欵懼近日城北一帶有人胸前懸鼓一步一擊其聲鏜鏜所可異者鼓聲至處毎有民居出立門外連日皆然城内保甲總局馬漢卿觀察聞而疑之密派親信人偵探屬實乃禀明督憲劉峴帥飭弁率帶巡兵往捕擊鼓之人及聞鼓而立門外者共十餘名想一經推鞫必能得其情實也○城廂内外錢鋪如林自五月十三日米鋪被掠之後各錢鋪不免咸有畏心洋銀錢票不敢多存毎至日薄虞淵卽將雙扉扃閉是亦曲突徙薪之意也○自五月十三日省垣飢民掠米滋閙於是各米鋪一律罷市雖經上憲飭縣諭令開門並拿獲掠米飢民九人割耳示罰而米鋪中遵諭開市者僅十之三四其餘皆以無貨可售爲辭頃經大憲飭幹委四員分赴城廂内外挨鋪勸諭赶緊購辦米榖照常開鋪貿易不准再以無貨推諉違則重懲經此一再勸諭想各米鋪當仰體憲意不再閉門矣○上元縣陳諒山大令奉飭撤任遺缺以蕭爵寅大令仁暉署理擇吉五月二十七日接篆卽日趨詣各憲轅禀知新猷煥發秣陵人士不禁拭目俟之○大憲以米價昻貴民不聊生委員在五城開設官糶局以濟貧民乃有西門某米鋪主某甲者利令智昏竟與其夥乙丙兩人僞作飢民每日清晨輪往各局購米毎升錢三十六文旋以五十六文賣出事經委員查悉當塲將甲獲住送縣究出與乙丙輪買情事遂一併提案各與笞責荷以三連枷派差押游街市以昭炯戒 
[示定運米章程]  
　　欽命二品頂戴分巡江南蘇松太兵備道監督江南海關蔡爲出示曉諭事照得吳淞鎭米鋪來滬向晉泰昌購運米石一案經關查騐票貨不符飭委員查復供詞支離業經行縣集訊澈究一面飭據委員王令元常會同大關委員翁丞順孫酌擬淞鎭來滬購米稽查章程開摺請示前來察核擬章尙妥可以照行除批飭照章辦理外合抄章程三條出示曉諭爲此示仰米商人等一體遵照毋得陽奉隂違致干嚴究不貸切切特示計開一向例吳淞鎭到申購運米石其號信發祭須隨船呈騐且不論多寡均不准裝袋以示區别日久玩生未免陽奉隂違現值禁止出口自當嚴申舊例只准散艙裝運毎船不得過一百石並候裝時卽報明大關查騐數目相符發票上蓋戳放行行家須將號信發票交與船夥以備大關派人沿途復核到淞後報明淞關復騐方准起貨如查出貨票不符及違例裝袋一律充公一發發票由行家編列號數報騐由大關加一某月日某刻騐訖字樣戳記限其一潮運淞以免一票兩運之弊倘實因風雨阻隔須隨時聲明將發票暫繳大關請批明緣由俟該米船開行時核發一米石運淞報騐起艙後由吳淞行家將發票卽日繳存淞關彚寄大關以憑裕核如有一號未繳卽係私運倫漏應卽澈底根究 
[會議四明公所事]  
　　昨日午後江蘇藩司聶仲芳方伯邀集官紳在斜橋畔北洋務局議四明公所一右到者計江海關道蔡和甫觀察上海縣黄愛棠大令英美總領事嚴筱舫葉澄衷兩觀察所議若何刻尙不得而知俟有所聞定當從速登報也 
[委騐犯屍]  
　　逆倫兇犯譚雲樓在上海縣監病斃黄大令禀請道憲札委鄰封相騐此已列諸報章蔡觀察得禀後卽委寶山縣沈大令來申相騐昨日午後四點鐘時沈大令帶同刑仵差役人等至上海縣署在頭門内降輿典史蔡少尉迎入升座大令傳訊提牢書吳開基禁卒邢棟均供稱譚雲樓進監後自刎傷痕歴久未愈未幾又患脚腫潰爛兼之寒熱交作節經禀明縣主黄大老爺撥醫調治無效延至昨日辰刻氣絶身死並無凌虐等情求鑒又訊同號犯人周小保供小的前因販售私鹽獲案監禁數載譚雲樓與小的同號確係久病身死並無一人凌虐禁卒代官醫呈上藥方數紙開明藥案病情核與各人所供相符大令飭仵騐屍久之唱報譚雲樓除自刎傷痕以外周身並無他傷委係因病身死大令飭吏塡格並取各人切結請同仁輔元堂給棺收殮暫行發壇浮厝候傳屍屬來領判畢赴士地祠拈香然後進内署與黄大令面談片刻隨詣道轅謁見蔡觀蔡銷差遂辭回寶山本任 
[拆屋讓路]  
　　本邑十六鋪橋迤南之裏馬路自經江海關道憲蔡和甫觀察禀奉南洋大臣劉峴帥擬仿照外灘新築馬路之式一律翻砌放闊旋經劉峴帥札行道署飭卽遵照所擬章程妥爲開辦等因觀察因飭上海縣黄愛棠大令派亭耆人等會同馬路工程委員朱森庭明府將十六鋪橋迤南　達南馬頭滬軍營爲止一律勘丈明晰註册申詳一面出示曉諭有佔官路之各家限日拆讓昨日復飭差傳地甲到局諭令傳知 
[行船遇險]  
　　前日有南灣子船二艘由吳淞江銜尾向東行至新閘橋前船偶不小心致船腰横撞　脚砉然聲震大受損傷後船舵工見勢不佳立卽抛錨襄同設法救出當碰撞時篙工某甲立足不穏墮入江心幸夙善泅得以躍登彼岸在已險矣 
[茶肆造册]  
　　滬南馬路工程局會辦委員兼城廂内外保甲總巡帮辦朱森庭明府稔知滬上各茶肆毎容年輕婦女入館啜茗與無賴輩同坐談笑實屬有傷風化日前傳諭各鋪地甲到局令將所轄各叚内共有茶肆若干立卽查明造具清册呈核兹各地甲將所造之册呈局明府察閱後卽於昨日飭差傳肆主到局諭話 
 
 

Page 4

 
 
[客紳控竊]  
　　紳宦馮泰松遣家丁馮升具禀英界公廨控陳阿虎偷竊洋銀昨經劉二尹提訊馮升供崇明人在馮宅當長隨陳阿虎向爲成衣匠時來主人家中製衣服五月初一夜將家主書房中所藏洋銀二百元竊取來申故特扭案求追陳阿虎供稱小的自五月初一夜在馮宅竊得洋銀後初二日卽附船來申窩留鄭家木橋葉順源廾記客棧旋購得銀表一枚及布衫褲等衣服數件用去洋五十元餘洋一百五十元及衣服等物交與棧夥計姓囑其代爲收存棧主沈桂榮亦隨同檢點至初七夜計姓忽與小的言所寄之洋已經失去沈亦避匿不見小的卽同計姓四處尋訪致被馮升所見扭至案下小的自知不合求開恩典二尹判將陳阿虎先責一百板押候飭提葉順源棧主沈桂榮并計姓到案再訊 
[投案自陳]  
　　法商美大洋行失去黄絲七包遂報捕懸賞購緝旋有浦東走方醫生某甲至行中報稱此貨爲周浦無賴小土及二十四二人所竊售與張萬盛地貨行行主爰卽帶甲至捕房述明原委捕頭請讞員鄭大令飭會捕局線勇恊同包探至南匯縣署投文縣主汪大令派差恊同線勇將張夥朱某及小土二十四等人拘獲研訊供出此貨售與姚天泰絲線店旋起獲原樣黄絲一兩四錢帶回縣署經大令移解公堂一面派差拘姚天泰主歸案訊辦前日姚天泰主姚少甫自行投案訴稱此貨由本鎭張萬盛地貨行主出洋銀八十圓買下轉售與店中索價九十圓零八角當時再四盤詰堅稱並無來歴不明情事今知案發用敢投案聲明想庭訊之餘不難水落石出也 
[控追銀欵]  
　　昨日曹阿池扭汪煥卿至英界公堂訴稱被吞票據洋銀一百五十圓屢索不還請爲追給代理讞員鄭瀚生大令著差役暫行看管聽候訊核 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蕪湖祈雨]  
　　蕪湖訪事人云自端節得雨迄今匝月未見雨師降臨四鄉圩田尙可從事桔橰山田則已龜圻老農老圃　望雨澤雙眼欲穿縣主吳邑尊關懷民瘼特於本月朔在邑廟設壇祈雨未知蒼蒼者天何時得沛甘霖以慰下民之望也 
[求雨禁屠]  
　　松江訪事友來函云亢龍爲害四鄉望澤情殷老於農事云若再十日不雨今歲花稻必致盡萎日來城鄉民心大爲惶懼松江府張子豫本守華亭縣劉謙三大令婁縣尊屈吉士大令關心民瘼遂於上月二十八日起分赴龍王廟及城隍神前虔爇心香求霈甘雨市上則於本月朔日起一例禁止屠宰所望蒼蒼者天早沛甘霖以慰下民之望也 
[示諭貧民]  
　　寗波訪事人云日前運到官米現已買空而後批購辦之米尙未運到居民深恐後難爲繼紛紛往糴以致米店擁擠市價日昻鄞縣畢大令民瘼關心除傳諭各米鋪不得關閉外又出示云照得寗郡食米向靠外省今年青黄不接官紳設立公所捐欵購辦已由輪船大批運寗想亦爾等所共知且江西湖廣本年早稻收成大熟以後來源甚旺斷不致接濟不及目下郡境連旬不雨本縣禁止屠宰設壇祈禱傳聞奉化等縣均已得雨此間境地毗連日内諒可均霑爾等亦宜設法車戽以盡農功總之食爲民天官紳必須預爲籌備現在爾等食米只須逐日購買不必顧慮預爲糴存致使米店擁擠市價日昻徒取苦累本縣與吾民痛癢相關不得不諄諄告誡其各凛遵毋違特示 
[扶桑紀要]  
　　日本訪事人云日報謂神戸市面邇來甚形清淡祗海産等物略有出口者此外雜貨一概壅塞滯銷皆因中國近來各物騰貴民俱困迫無暇及此身外之物也否則在所必需何至毫無銷路日人之於中朝時事眞有寤寐不忘者矣○本月九號日皇有諭旨云第二十一號法律乃改正明治六年第一百零三號内之第一條謂此後凡日本人與外國人在日本所産之子必須報經内務大臣方許承領第二條外國人如有以上條件必須由内務大臣照依前條之例允准後並於一年内開明現居何地何所以便　其品行之端正與否○新任農商大臣大石氏正已出有示諭略謂查去年國中所産米榖被浮塵子爲害浮塵子者卽中國所謂蝗也合計通國共减收六百萬石核算價值應得七千五百萬元損害國計誠非淺鮮宜準備驅除之法本年五月十六號據農務局長禀稱本年各路報告浮塵子發生之處多至三十餘縣恐再蹈去歲之轍實爲地方大害等情覽竟不勝戰慄爲此特仰各府縣遍派吏員各於所轄境内恊同當地人民隨處防制毋使再被傷及禾苗觀此亦可見日政府之關心農事矣○東歴六月中長崎埠所入棉花合計六千三百零九包一百九十二萬三千二百斤内美國棉二千五百九十九包一百零三萬九千六百斤中國棉一千一百八十包十萬零九千斤印度棉二千五百三十包七萬七千三百六十斤而印度棉近來日漸加增皆緣中國到貨寥寥兼之價甚翔貴否則各織廠均用中國之棉斷不容彼越雷池一步其孟買棉花自正月至六月止半年中各埠進口者神戸十二萬六千五百七十一包横濵一萬五千零九十五包長崎三千二百零五包合計十四萬四千八百七十一包合之英權得三億七千五百零三萬五千三百五十五墩 
[認眞巡夜]  
　　巡防保甲局委員盛雨村二尹莅差後查知南市二十三七鋪一帶拉東洋車者深夜在暗途行走並不張燈遂時時查察有犯必懲前晚親率勇甲人等至海運局前見王虎生之東洋車無燈飭勇拘住掌頰二十下又至三泰馬頭北首江北人高升亦在黑暗中拉車因喝令掌頰二十下諭以嗣後如再不遵定行重究 
[爭渡已結]  
　　爛泥渡巡防局移送義渡夫頭孫瑞華扭控金阿桂等爭奪行兇一案到縣前晚帮審委員李二尹提訊孫供陸家渡渡船向由父親孫錦亭爲頭目刻因年老歸小的接充金阿桂前曾充過夫頭後因拆毁土地祠涉訟伊恐被累禀准退差當奉義渡局委員大老爺允准向章摇渡船者共有三十六戸今年馬大老爺新到義渡局查得向章僅發船牌二十四面諭飭小的無牌者不准摇渡船於是金阿桂同弟阿海糾令無牌各戸在渡口爭奪父親往阻被金掌頰不能理論故禀奉義渡局轉交爛泥渡巡防局查辦移送案下求斷孫錦庭供與子同金阿桂供摇渡船者共有三十六戸向章局給船牌二十面其餘十六戸亦各執有諭單逐日所得渡資照三十六股分派今春馬大老爺到差夫頭孫瑞華朦禀請給船牌二十四面將原牌名姓任意更改新戸以便索賄卽有原名未敢者亦索洋二元無牌者不准摇渡船尙有船牌五面因索賄不遂掯不給發小的同弟未有船牌獨抱向隅今因孫錦庭每日分派船資私行勒扣數百文以致衆戸不服到局送案二尹問孫曰何以有無牌之戸答稱局内尙未齊發又有錢玉祥張耀中朱徐氏俞楊氏等十二戸投案供稱向來日得渡資照三十六戸分派現被夫頭孫瑞華父子朦禀局憲擅改新戸以致小的及小婦人等老戸無從度日查悉局中牌已發齊皆由夫頭索賄不遂掯不發給二尹覆詰孫曰衆戸供爾索賄從實供明孫供尙有船牌昨日局中始行發出故未轉給所收洋二元乃係局中師爺囑小的代收二尹怒曰爾初時何不據實供陳顯係舞弊由斥再三諭飭速將所領之牌照給各戸俾可照常渡客免得爭閙並飭帶領執有諭單之十二戸到義渡局禀請照前當差隨令孫回去將牌發給妥洽再來禀覆銷案各戸概行釋回 
[法界捕房紀事]  
　　前晚公館馬路迤西某洋貨店失去銅錫各器及荷蘭水等物報捕後捕頭令包探拘獲甲乙二竊賊詰知銅錫器售與阮天興銅錫店荷蘭水則寄存中興里三十八號房屋某姓家因卽起獲荷蘭水送入捕房捕頭命將二賊押候遣包探吊到阮天興所買原贓然後解送公堂禀請讞員鄭大令訊究○上月二十八夜羣不逞之徒擁至吉祥街某粥店將五十號華捕毆傷昨經包探拘獲當日助毆之某甲送入捕房捕頭令押候解請大令訊究 
[美界捕房紀事]  
　　本地人葉隆三向在虹口百老匯路二十五號門牌某西人花園内報灌園之役前夜忽失去紡綢洋傘一頂疑傭婦沈邵氏所竊口角之餘互相毆擊事爲一百五十六號印捕所見一併拘入捕房押候究辦○騑人陳桂林在虹口百老匯路老船塢内充當工匠前日竊取廠内白煤數十磅事爲管廠西人所見立喚八十二號巡街捕拘送捕房押候轉解公堂訊究○江北人李阿王在虹口吳淞路某老虎灶爲夥昨日乘間竊取主人之錢六百六十文被主人所見立喚三百零四號華捕拘入捕房訴請解送公堂核辦○前日五點鐘時小賑金阿碼顧阿榮由鄉間販得鷄鴨若干頭行至虹口廣東街爲流氓李蓮生等十餘人所見向之訛詐取去四十頭事後賣與天潼路沈姓家得洋三元適爲二百四十九華捕所見將李等一併拘入捕房押候究辦○浦東人張紀林在虹口惟四林路十五號門牌某西人處當細崽昨日乘間竊取汗衫一件當由西人所見報知捕房捕頭卽飭包探吳瑞龍將張拘入捕房押候解送公堂究辦○甬人董芝郡張增官向爲小工昨晨至公和祥碼頭串竊舊鐵三十磅爲包探李培芝所見拘入捕房押候解辦○江北徐姓女郎小名三仔向在虹口某繅絲廠内爲女工前日被同廠工作婦人張王氏誘領至四馬路野鷄妓院内押入爲娼論定價洋一百四十元三仔知墮其術中日夜啼泣昨日爲女之父母查知尋至北四川路將張王氏尋獲立喚五百二十四號華捕拘入捕房解送公堂訊辦 
 
 

Page 10

 
 
   
 
 

Page 11

 
 
   
 
 

Page 12

 
 
   
 
