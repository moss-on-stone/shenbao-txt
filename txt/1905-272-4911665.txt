# 1905 - 272 - 4911665

 

Page 1

 
 
   
 
 

Page 2

 
 
[直隷山東江蘇三省留學生爲津鎭鐵路事致父老書代論]  
　　嗚呼我國人性命財産其在今日無一不隸外人之勢力範圍卽無一而不至危至險其危險之最重要者莫如鐵路查各省鐵路有已告成者有方開辦者有未開辦者彼告成與開辦之路已歸外人掌握可勿論矣即現未開辦之路亦莫不羣虎耽耽明攘暗襲存亡呼吸等於若絶若續之交若此者非止一處而津鎭鐵路固其中之一部分且其中之一大部分此路而存直隸江蘇山東三省將藉以俱存此路而亡直隸江蘇山東三省將因以俱亡矣危乎殆哉我三省存亡胥於此路乎是賴則我三省對於此路現在之感情當爲何如對於此路將來之應付當爲何如此某等所爲痛哭流涕而不能不爲我三省父老一述此路之得扶也 
然欲知此路之得失當先知此路之歴史今將津鎭鐵路之歴史分列三期如下 
一光緒二十四年政府採容閎原議勘定路綫爲南北三大幹路之一即派容閎爲總辦借用美欵興築事未定而容以政變撤差築路之議亦遂中輟此其第一期也 
一光緒二十五年英德兩國因蘆漢鐵路權歸俄人之手謀所以抵制之乃由兩國使臣要求我政府貸欵於德華匯豐兩銀行合辦此路訂立豫約此其第二期也 
一自去歲與今歲英德使臣向我政府催訂正約以便興工而我三省官紳議廢兩銀行貸欵豫約收回自辦此其第三期卽當前之問題是也 
計自第一期至第二期爲津鎭鐵路由生入死之時代得失之機間不容髮使爾時英德兩國以兎起鶻落手叚與我改訂正約則我三省人士今日雖奔走呼號庸何益乎不謂兩國因他事牽制未暇措意遲之又久得保存以至今日使第一期之現象忽變爲第三期之現象天若不欲以此路禍三省而待三省之自辦也者又若不欲英德二國之假此路以禍一省而使其將辦而不得遽辦也者事至今日我三省不可不籌自辦且不可不速籌自辦我不自辦即不能禁英德之代辦夫收回自辦與外入代辦非第名分之爭已也當由因生果由果求因其中固含有絶對之利害焉我三省父老烏可不深思而熟計乎 
一關於土地之利害夫築路必購買民地此無論自辦與非自辦之所同者但我自辦則土地權仍屬於我他人辦則土地權卽屬他人考各國私法皆不容外人在内國有購買土地之權利固以彼之得我之失也矧鐵路旣築則沿路數十里之礦産胥將入其勢力範圍土地之失於無形者幾莫　於此矣此利害之重要者一一關於用人之利害夫今日欲辦鐵路固非借材異地不可然由我自辦則外人効用於我者乃我之傭工耳况鐵路旣開學堂續設再閱數雖傭工亦可無用也若由外人代辦則黄髮碧晴之倫爲主人翁吾國之執役者非司事即苦工奔走服役爲彼奴隸甚至藉外人威福魚肉良民禍將不可勝言此利害之重要者二一關於交通之利害貨物之裝載也人民之往來也鐵路之便利旣夫人知之然惟我能自辦則運輸之機關操諸我手斯靈敏活潑便利得持續於無窮非然者太阿倒持授人以柄恐彼之所便我之所大不便也一有事故欲限制我卽限制我欲閉塞我卽閉塞我矣此利害之重要者三 
一關於資本之利害計近年以來鐵路之發逹各國胥視爲利藪其富紳商賈爭投資本於鐵路者以億萬計誠視爲最平穩最鞏固之生産也我國工商不振交易已受巨虧若復以鐵路之業盡讓外人則我民權利日削脂膏益竭後雖醒悟而已無路可築棄天然之生産以舁外人非但可羞　實可痛此利害之重要者四未完 
[中政府與日使商議滿洲撤兵事]  
　　初七日北京電云華政府因日俄撤退滿洲駐兵之期過於延長恐蹈去歲俄兵撤退之覆轍已與駐華日使内田君商議請將撤兵之期改短並深望與日俄兩國立一約章訂定日期以免誤事並請轉逹日政府譯字林報 
[奏請開放庫倫等處電交袁張二督協議]  
　　前日徐世昌端方戴鴻慈等十餘逹官聯名奏請開放庫倫恰克圖及伊犁等處兩宮深爲嘉納已交政務處外務部會議并電交直督袁鄂督張協議譯大阪每日新聞 
 
 
 

Page 3

 
 
[查明車站兇手已死并捕獲餘黨五人]  
　　初七日北京電云天津之警察現已查得二十六日抛擲炸彈之凶手爲一何姓華人其同黨五人已在酒店捕獲該兇手已於當炸彈驟發時炸斃車内譯字林報 
[日人預算東清鐵道之維持費]  
　　議和條約所載歸於我國之東清鐵道其終點以寛城子爲止延長約三百六十二里此鐵路之如何經營則爲别一問題今祇就維持之經費上以至少之數計算每日每里之經費須十五圓合計全線每月之經費不下十六萬二千九百圓左右後日利用此路之利益每月可望有十萬圓云譯東京每日新聞 
[法商注意於福厦鐵路之敷設]  
　　福建紳士陳寳琛與督辦閩浙路礦大臣張振勳主張敷設福州厦門間六百華里之鐵道其經費計八百萬兩擬仿江西鐵路章程辦理現有留在福州之法國商人陳說此路之種種妨害意在阻止陳張二人之計畫云譯大阪每日新聞 
[日總司令宣布大連灣及關東州章程]  
　　滿洲軍總司令官於本月初七日宣布新定大連灣出入船泊及留居關　州商人之章程共計十二條該章程即以發布之　施行譯東京時事新報 
[黄浦江問題之結果]  
　　八月二十九日北京特電云黄浦江問題紛　已久兹聞每年需用經費六萬兩由清政府擔任而以江蘇雲南貴州三省之食鹽及阿片烟之釐金　抵保各國已表同意故本日午後各國公使與外務部慶親王簽調恊約譯東京時事新報 
[淞滬火車擬分别華洋搭客辦法]  
　　美兵在淞滬火車與復且學校敎員衝突一節已紀本報兹悉此事已由淞滬鐵路總辦沈仲禮觀察擬以後火車除三等仍舊無事更張外其頭二等火車每車均隔而爲二華人由甲端出入洋人由乙端出入以免再滋事端擬定暫行章程禀請盛杏蓀宮保核示（古） 
[徽寗會館定期集議拒約傳單]  
　　九月初十日兩點鐘在日暉港本會舘開議力拒美約事以表同情於天下一以使旅美十萬華僑不辱二以使四萬萬國民長其氣節三以使中國之前途於是有興機是日敬邀敝同鄉公忠演說會會長戈君朋雲演說乞同鄉與合國之大同鄉賁臨幸甚（外） 
[商界第四次集議不用美貨江西]  
　　省城各洋貨號迭議不用美貨均誌前報兹第四次開特别議會如美約不改永遠停辦美貨重申前約八條實行到底並公舉十餘家調查美貨是日鎭記棧東侯服周亦到自稱函定美油二千箱今自知悔悟將定函追轉立誓嗣後不辦美貨衆嘉許之衆議咸謂此次抵制極爲和平願我江西全體國民見美國敎士及遊歴之人格外優待庶不失文明拒約宗旨次日復議定查騐章程十條頗稱嚴密（可） 
[擬派專使於荷蘭北京]  
　　中國往年簡放出使大臣本以英法意比四國共派一員俄德奥荷四國共派一員其後以兼攝不便且各國亦多請派專使故近年遂皆改爲專駐惟荷蘭一國使臣仍歸駐俄使臣兼理現聞荷政府頗望中國簡放專使外務部亦已見及於此擬即酌籌經費另派專使前往該國云（盈） 
[贛撫擬再力陳磅虧仍抵賠欵江西]  
　　上年贑省極力湊解彌補磅虧較他省數多計四十萬兩又較他省期早户部因疑贛省財力充裕本年議奏他省解補磅虧皆准抵作賠欵惟贛省不准不知贛省當道彼時祇欲取媚政府一時有此豪舉其實於本省一切新政百未舉一今胡中丞查知彼時情事深滋不悅特已陳奏請磅虧仍抵賠欵奉旨户部議奏復經部覆仍不准抵中丞擬再竭力奏請云（量） 
[直督通飭從速籌欵添設初級師範學堂札天津]  
　　爲通飭事案查奉定章程初級師範學堂須限定每州縣必設一所等因現在科舉旣停直隸各屬已設之初級師範學堂寥寥無幾亟應一律添設以重師資其地址即以原有之考棚及傳習研究等所曁校士館分别改修增拓務令合法可容一百五十人之數其經費卽以歴届辦考供給例費及鄉會試賓興公車等費校士館經費分别提充其辦法按照定章由簡易科漸進爲完全科並附屬小學多設旁聽生在堂諸生只給火食不給津貼照章亦許設私費生應需敎員綂由學務處選派以歸畫一此係小學根本中之根本限本年籌足開辦不得宕延除分行外合行札飭札到該口迅即查照辦理（露） 
[直督通飭各屬將考費棚規據實造報以備初級師範之用札天津]  
　　爲通飭事照得科舉旣停學政祗有考校學堂之責毋庸出棚各中學堂畢業需時届時亦决不在棚考試學政缺較清苦本督部堂擬爲奏增養廉並酌給公費决不仰給地方供應如曩日之所爲所有歴届各屬辦考供給例費棚規及學幕丁胥人等種種規費或司中本有成案或各屬相傳帳目應令據實造報另欵存儲以備初級師範學堂之用不得絲毫隱匿其鄉會試賓興公車等項亦一律造報以昭核實所有各府州縣考棚地址並即繪圖貼說詳候覆奪一律改建師範學堂除分行外合行札飭札到該口卽便查照速辦勿延切切（露） 
[飭查上年江蘇漕糧北京]  
　　江蘇京官左都御史陸潤庠内閣學士吳郁生等聯銜會奏略謂上年米價每石不及三千文而糧價則收三千六百文按之米數即使實徵實解合計六十三州縣浮收已不止數萬萬千至民間納賦洋價則任意抑勒較之市價每元必短七八千文當十銅元一概不收以致民怨沸騰其實皆不肖州縣横徵暴歛各飽私囊於天庾正供毫無分文之益請 
 
 

Page 4

 
 
諭飭督撫查辦等因頃已廷寄飭江督蘇撫確查覆奏矣（望） 
江蘇粮價之巨實係各州縣结合團體運動藩司所致至抑勒洋價縣縣不同則一任州縣之隨意高下而已國敗官邪其謂之何 
[江蘇紳士惲彥彬等請改正三江學額公呈]  
　　呈請照三江師範學堂原奏章程行普及敎育以符定章而昭公允事伏查三江師範學堂創辦於前督部堂張原奏爲兩江總督兼轄江蘇安徽江西三省特於江南地方設立師範學堂爲三省改良敎育之先導其開辦經費由江寗藩司籌撥其常年經費由蘇藩司每歲撥銀四萬兩又以江甯銅元局贏餘爲的欵專供該堂經費之用其安徽江西兩省各按學生額數每縣每名協助龍洋一百元不過稍資津貼不敷尚多所以原定學額九百名甯蘇兩屬六十餘州縣每屬各二百五十名皖贑兩省一百五十餘州縣每省二百名經管學大臣議覆奉旨依議欽遵在案後前督部堂魏改爲三次招集略有變通然以經費取給江蘇省内故學額一遵原奏準情酌理至公至平三省士紳咸無異議嗣後招考時奉行文書者不力致僻遠州縣來學甚少不得不釐訂章程以期敎育普及藎慮周詳至堪欽佩惟聞此番擴充全堂學額加至一倍之多經費驟增不可勝計而江蘇全省寗屬現額九十名今僅爲一百八名蘇屬現額九十名今僅爲一百二名皖贑現額各六十名今皖則爲一百八十名贛則爲二百三十七名多者驟增三倍少者只添十餘人是江蘇與皖贑共擔擴充之名而安徽江西獨被擴充之實也遠隔他省者亟與招徠不問道途之間阻近咫尺者限於名數致灰向學之初心在大公祖爲地方整頓學務原無私意存乎其間但每縣分派以致安徽江西貼欵少而學額獨多似近於喧賓奪主可否請於原定分省之中實行敎育普及之意寗蘇各二百五十名卽以二百五十名額每縣均分安徽江西各二百名卽以二百名額每縣均分其或只招三百名卽照此差算遞减如此則與本堂定章相符於每縣三名普及之說亦不相悖主客之勢又不至過於倒置竊查江蘇省　十多州縣以生何止數百萬大公祖前示堂内學額每縣極少三人明燭萬里同聲感荷惟是江蘇財力供給三江師範已虞不給勢不能再行添設規模完備如今日之三江師範學堂則改良全省敎育機關全恃乎此讀管學大臣議覆三江師範學堂一摺本有咨行各直省酌量仿辦等語現在科舉旣停安徽江西設立師範學堂自在意中此時定額稍隘不致有乏才之歎似與江蘇專取才於該堂者有别芻蕘之言是否有當伏候大公祖裁示照原章改正學額俾江蘇安徽江西各得其平實爲公益謹呈（陽） 
[禀請派兵駐拿巨棍]  
　　江督周玉帥前飭新勝營管帶徐寳山副戎轉飭楊千戎督帶弁勇赴崇明拘捕積惡巨棍范高頭被范黨拒敵受傷已紀本報兹悉該棍現在是處老洪港一帶出入事爲副戎訪悉日前飛禀玉帥派兵一營則往駐拿聞玉帥已准如所請（欣） 
[崑山縣鐵路命案解滬辦理]  
　　近崑山縣寳令具詳蘇撫略謂督憲電諭前在北洋當差之曾恒忠確係英籍曾芝亭如係其子應按英籍辦理等因經卑職復訊曾芝亭據稱伊父實名恒忠正在移解會審公堂間即准英副領事德爲門君來崑當將曾芝亭送交德領事嚴加看管並准德領事到縣抄供帶回並禀催總管理處責令洋工程司查交逸犯文奎等到案質究一面再行訊供擬議詳辦再此案曾芝亭等應照共毆餘人律各擬杖一百遵照新章仿照外國罰金之法改爲罰銀十五兩云云刻下寳大令已將尸親蔣金如蔣寳元李阿第及帮兇林小和尚等四名於昨日押解道署奉袁觀察札發上海縣收押候訊適英副領事德爲門君因此案曾限一月訊理今已逾期奉總領事面諭昨日函致道署請英文繙譯毛君昌嗣至署面商一切（近） 
[租界會議改良食鹽]  
　　英法等界工部局以界内居民每日所食之鹽諸多不潔恐易致疾爰於前日邀集各董會議改良之法聞英美兩界已議有妥善之策法界則尚未議定云（兩） 
[德相又復宣言]  
　　字林報接初七日倫敦電云德首相普魯親王鑒於担姆潑斯報之言論因又宣言云德國惟欲保全已國之商業利益而並無妨碍法國殖民政策之意見至英德勢難免戰之說實爲荒謬兩政府現實過聽報章之議論而失於考查云云德相深信英德之意見即可消滅且英德法之親睦足助英德再和而更願德法親睦之邦交期於永久庶德國不至孤立○德文報接初八日柏林電云普魯親王已兩次聲明德國之政見而答覆法國之請求謂俄德聯盟實與法意兩國相表裏且謂渠實深信德法之和平足助全世界之和平云 
[會議日債]  
　　初八日柏林電云現在德國財政家正會議日本借欵之事德政府已將次允洽譯德文報 
[英允贊成和約]  
　　初七日倫敦電云英國已應允祝賀和約之請惟謂於此約實行批准之前須預先知照云 
[馬基頓之交涉]  
　　初七日倫敦電云土京君土担丁之委員現仍日夕會議馬基頓財政一事土廷則謂奧俄兩國不當過於激烈置其事於無可挽回之地而他國更萬難干預故目前土廷之主議異常堅固譯字林報 
[德京罷工之亂象甚熾]  
　　初八日倫敦路透電云德京罷工之事已有亂象罷工八數確有五萬人五金廠之工人亦將表同情於機器廠工而於十六日全體停歇故届時罷工人數將有十二萬名約（柏林人數二十分之三）該處駐兵現已增加云 
[英艦抵日]  
　　初八日神户電云英國支那艦隊之海軍總司令長亨利提督已率其治下一部分之艦隊於昨晚行抵其處（因天氣不佳到埠時已晚）是處居民已備有極豐盛之儀節歡迎英艦士官譯文匯報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[再續信成儲蓄銀行招股章程]  
　　第四十一節每届議事均就董事中公推一人充正主席一人充副主席如所議之事可否之數適兩相等主席可加一議决權酌理以决定其事 
第四十二節會議時議决之件均由書記登載議　册内由各與議人簽名存儲公司備查 
第四十三節應辦之事旣經會議議决總協理各執事人應卽照此辦理 
右會議 
第四十四節每年六月十二月將各項帳目揭算一次年終刊刻帳略由查帳員核對無訛加蓋圖記分送各股東查核 
第四十五節年終刊刻帳略應將公司出入總數本年贸易情形本年贏虧之數擬派利息並撥作公積之數公司現存股本及人欠欠人之數一一揭載明白 
第四十六節公積滿五十萬元後每股應加給股票一紙與正股一體支息派公餘利 
右揭算 
第四十七節本銀行總公司擬在上海南市萬聚碼頭翻造三層樓洋式房屋按照銀行規制佈置另在北市自來水橋北塊設立分行 
第四十八節開辦以前以上海頭壩昇昌鐵號無錫竹塲巷商會及各創辦人承集人處爲本公司掛號認股之所 
第四十九節紳商願入股者應自此項章程刊佈之日起不論本埠外埠俱以三個月爲限按照西法先行掛號每股先繳股本銀五元限滿截止如投股之數溢出股額之外照各人原認股數酌量匀給 
第五十節股銀交到先掣收條俟股票塡齊再行　給 
右掛號[  無錫周廷弼舜卿謹訂]  
[滬城官事]  
　　松江府知府田紹白太守庚昨日分投各署辭行返松○補用知府李太守國琳由京來申昨到道署辭回湘籍○試用同知袁世顯昨日到道禀見○戊戌翰林鄧邦杰太史山西總辦書籍委員補用巡檢李二尹杕昨均因公到道縣兩署拜會（近） 
[札飭試造無烟黑藥]  
　　滬　製造局總辦魏觀察近接蘇垣督練公所來文請飭代製無烟黑藥數磅先行寄省試騐如果合用再請廣造等因觀察昨飭藥廠委員赶緊如法配製（欣） 
[控究學徒縱火]  
　　英租界北京路鐘表店主史維記昨午投英老捕房控稱學徒蔡新標因不願習業頓起不良於天明時在樓上縱火請爲查辦等情捕頭即派八十一號西探與華探王阿巧前往查明無悮將蔡拘入捕房押候解堂訊究（見） 
[誘娼案發]  
　　北京人武德泉被張喜將其長次二女誘拐來滬鬻于胡家宅小花園錢阿龍妓院爲娼易名玉蘭香王文書經武聞信追蹤而至投控上海縣署汪瑤庭大令准詞前日飭差持文至英廨移提讞員關司馬立即簽差恊探金立生於昨早將錢阿龍玉蘭香王文書三名口拘解至案與英德副領事互商之下德君以雖有移文究係一面之詞判錢阿龍仍交捕房管押二妓暫送濟良所俟查明實在於下禮拜三訊奪（見） 
[押限交人]  
　　甬人王小有投廨控孫長生孫王氏等誘匿伊妻王氏求提究交等情經關司馬於前晚提訊王供憑媒顧氏出洋一百元娶王氏爲妻過門後忽回母家不返向論不睬情急控究是實質之孫供該氏聞在鄰居董錢氏家台差往傳始行避匿孫王氏供與孫同顧氏供爲媒是實不知如何逃走董錢氏供不知該氏下落司馬以衆供確鑒豈容狡賴著將王氏迅速交案從寛辦理董仍狡供司馬遂判孫等交保董交官媒押限十天交人違干究比（見） 
[上海縣案]  
　　戮斃印人開立之凶犯王阿狗由英公廨解縣前晚奉汪大令訊究王供是夜五點鐘工畢歸家妻已安睡開立在樓飲酒大醉欲令小的讓伊與妻同睡當向喝斥開立右手執大飧刀起身猛戮小的將伊推跌受傷大令謂照爾所供開立應仰面跌倒今傷在喉頸顯見狡飾喝鞭背一百下始供開立持刀砍來小的兩手掀伊右手刀劃頸項乘勢推仆是實大令判釘鐐收監候辦○鍾阿妹控潘關生等搶醮弟婦李氏由三林塘巡局解縣經大令訊將潘等收押在案昨提娶婦之施老二及李氏到案訊究施供髮妻病故八月十四日妹夫張樹根來稱有再醮孀婦願嫁祗需洋一百三十元小的卽向親戚貸洋候至十六夜二鼓後張與不識姓名六人送該婦李氏及婚據到來小的將洋如數交張不料今忽涉訟婚據呈電李氏供夫故十五載十六夜間已睡忽聞犬吠由夫嫂開門放進七人促令婦人起身卽被衆人拖出行二里許納入轎中擡至施家是實大令判施由押李氏交媒候提在押諸人質訊究辦○王張氏挈女控壻一案亦奉大令提訊氏女徐王氏　嫁徐阿福十載向住夫開之肉莊内近日夫與蕩婦張黄氏姘識聽其蠱惑將婦人搬出另居家用無著刻緣患病央母往索醫　反遭辱駡無奈控究是實張氏供同大令以徐阿福棄妻蔑倫判飭差協甲將張黄氏驅逐出店夫妻不准乖離如違提究（近） 
[局事瑣志]  
　　十六鋪中局員陳良玉二尹日前飭勇在洪昇碼頭拘獲設攤誘賭之流氓姜木生王永順朱春華　送請上海縣汪大令訊供不認昨日飭差恊同十六鋪地甲至設攤之處查明實　　復候究○太平碼頭林永合烟間主某甲扭嚴鴻生至工程局控稱被竊烟槍三支求究帮審黄二尹提訊不認並稱在滬軍營當勇出防於董渡局内因判令押候飭探往查復訊核辦（欣） 
[會審公廨早堂案]  
　　會德豐洋行控駁船户張周氏偷竊煤炭由水巡捕房送案請究該氏堅不承認司馬商諸英副領事德君判暫押本廨俟查明再訊○陸阿四雇小車送銅錢六包每包十六千文至新閘某處交缷行至新閘路爲過犯陳阿桂卽王阿桂糾黨李阿松攫去一包陸投新閘捕房控告捕頭派探張天林將攫去之原贜取回並將陳李拘案請究中西官以陳犯案纍纍判責三百板管押西牢一年李責三百板押西牢三月○陸稿薦肉　控陳拔卿積欠貨洋昨經包探徐申慶拘究判交保候過堂核奪○嚴仁生禀前晚乘坐包車至白大橋爲謝阿計之馬車撞翻人從車中跌出受傷三百二十八號華捕在旁目賭囑謝停輪詎竟不顧而去由捕急吹號呌始經獲送捕房存洋十五元保出今日臨訊不到請傳該馬夫訊辦司馬准俟出牌提謝究辦保洋照例給還○捕解談逹心張桂生孫廣華至案禀稱張孫二人前日在途將談兇毆詢得張因向談索欠起釁孫冒充包探拆梢小的以其錢債細故喝散不謂逾時　復聚毆因此拘入捕房解案請究中西官判孫笞二百板押一月張笞二百板押十五天談開釋○信亨洋行控張德山積欠銀兩由探陳洪德提案請奪判交保候訂期會訊○馬利遜洋行控鄉婦姚顧氏地皮糾葛由探邵仁初提案判押候於下禮拜四集○印度人阿沙孫控昌壽里馬公舘馬夫張阿巧借洋一百七十六元不還 
 
 

Page 10

 
 
求追司馬允卽飭差提究（見） 
[法租界公堂案]  
　　史錦文控趙孔氏誘匿伊妻王氏一案迭奉研訊牽涉七十二號華捕姚金林昨日飭傳該捕質究史供上月二十三日小的之兄尋見妻與趙孔氏同至隆順館飯店晚膳約定次日交還詎被該捕霸阻並敢將兄毆傷現在城内醫治未愈質之姚供因見伊與女子鬥毆上前查問並無别情徐杏橋供該捕曾與趙孔氏等二婦來店吃飯趙孔氏先行女在店中略坐而去大令判將徐陳二人及趙孔氏一併還押復訊核辦○嘉興婦人薛孫氏伊夫在日與李裕德爲莫逆交夫故後婦卽與李姘識邇李又姘他婦　日該氏將李扭至捕房控稱誘匿伊子等情昨由捕房解訊薛孫氏伊子年十五歲去年由李薦至三馬路讀畫樓學習繪事本年六月被李領匿求追李供在望平街開松筠樓扇店與氏姘識住會香里邇因另娶别婦時來吵閙伊子在讀畫樓習業上月被店主辭歇小的送伊回家不知如何走失有店主王渭川可証大令著押候王渭川來案再核○王海青前日至大昌洋行選購對時表乘間竊去一枚報捕後經包探查獲解案請訊包探並稱此人在美界犯案甫經釋出求請重辦大令判押一禮拜期滿驅逐出境○邵雲卿在城河浜設攤售賣水漬洋貨被王董氏竊去羽綢一疋當塲追獲送案請辦大令判責手心一百下贜交失主○汪瑞林禀對買辦婁阿渭來店購物竊去羽綢一疋獲案請辦婁供出洋四元七角在大馬路某店買來包探禀曾至该店查問並無其事大令判枷號五天發押河浜示衆期滿再責二百板（居） 
[美租界捕房事]  
　　住居楊家灣之江北人大富子被孫紅桃糾衆毆傷報捕各情已紀前報兹悉已由包探劉阿丙查獲帮凶王麻子一名拘入捕房押候送辦○粵人陳阿四前晚乘脚踏車至百老匯路因未燃燈由一百六十六號印捕拘入捕房捕頭著暫時釋出候公廨出單傳訊○陸金生在西華德路向林阿成索取賭債互毆並至捕房互控捕頭以均非善類各押乞息牢一宵以儆○包祥法昨至吳淞路三十三號日本飯店收買洋瓶旋因該飯店内所住之某西人忽失鈔票洋數百元疑包所竊報由捕房飭探劉阿丙拘獲押候查辦（古） 
[來函]  
　　僕生長慈谿嗣在滬老閘萬福樓西設復生煤米號兼作保險業此已二十餘載幼時少學惟畧閱歴史及各種演義見古人忠勇義俠之事無不中懷竊慕遇有奸佞邪逆者亦無不疾首痛惡自謂人生斯世不可無爲時思學書學劍兩無所成致有不文不武之憾徒負　志未得一伸忽忽已五十二春秋矣今年四月初旬見各報大　美虐華工事商會開議曾少卿君倡言不用美貨以爲抵制限兩足月内仍不改良約章事當實行乃美人輕我素無圑結之心至六月十八期滿仍無改良實信是以各會各帮各業皆紛紛集議不用美貨辦法全國皆爲嚮應僕亦追從熱心諸君四處演說正喜各事大有進步（中畧）不久見　諭旨下公忠演說會乃再開十二日之會　爲解釋如下諭旨中分可三段爲最要一中美睦誼　敦從無彼此牴牾之事是拒約宜謹愼勿釀成交涉致朝廷爲難二不應禁用美貨是着眼在一禁字不可擅用禁令而相戒不用則國民人人自有之權三倘有無知之徒從中煽惑滋生事端即行從嚴查究是恐宵小假拒約爲名别生枝節反害大局恭讀此次諭旨吾人宜知朝廷斷無壓制拒約之舉並能鑒及吾人公忠體國力救海外同胞之苦忱云云藉此一會大衆始無退步各圑體得以保全至今不然吾儕一腔熱血早已付之東流故自辦拒約以來發起者爲曾公而中間力持不變臨危無怯挽回絶處之生機實爲戈公荀無戈公則功敗垂成遺笑全球可不恥哉今美議院將於九月十二日開議約章能即完全改良自當照常購用美貨以敦睦誼若彼政府徇其工黨不滿我意則當抵制加厲僕擬以九月杪爲度將店務逐漸清理免致拖累上行庶可一心專辦此事務使必逹大衆之目的而後已我儕須知此事之得失非獨關係十萬華僑且關係四萬萬同胞國家存亡視此爲準彼印度波蘭之前車可不懼耶僕誓不變初心至死方休此爲僞言人天不容設或僕遇難願我同胞仍宜堅持到底勿爲搖惑更望繼我志者出佐戈公以造成中國興發之始基僕雖在九泉與有榮幸焉[  四明同鄉會慈谿嚴承業謹白]  
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
