# 1910 - 36 - 4913295

 

Page 1

 
 
   
 
 

Page 2

 
 
   
 
 

Page 3

 
 
上諭 
[監國攝政王鈐章正月初三日内閣奉]  
上諭吉林度支使陳玉麟著開缺送部引見欽此 
　　上諭吳重憙奏特參庸劣不職各員一摺河南候補通判白榖性情懒惰人亦平庸候補知縣應桂馨人不安分聲名惡劣准補黎岡管河縣丞車鉞宗旨不正久未回工滎澤縣管河縣丞陳謙請咨赴引二年餘未曾回工靈寳縣縣丞鄭榕任性妄爲民不堪擾候補縣丞方培東年老多病難期振作固始縣往流集巡檢國文魁縱子爲非頗滋民怨候補巡檢程霖調驗不到候補典史曹藴鏡浮躁多事永城營虞城汛千總高良發擅離職守歸德鎭右營歸併左營候補把總赫連恭禮募補勇糧舞弊營私均著即行革職候補知縣鄭振軒嗜好未除有意規避候補縣丞嵇爾楫嗜好已甚兼滋物議均著革職永不叙用候補副將石慶藩前管帶防營御下不嚴操防未能得力著以游擊降補該部知道欽此 
正月初四日内閣奉 
　　上諭上年山東被災各州縣業經分别蠲緩錢漕小民諒可不至失所惟念今春青黄不接之時民力未免拮据加恩著將被災之濟甯等州縣各村莊應徵本年上忙錢漕租課等項均分别緩至本年麥後及秋後啟徵其坐落該州縣境内之寄莊灶課與裁併衛所並永利等塲均隨同民田一律辦理以紓民力該撫即按照單開詳細數目刋刻謄黄徧行曉諭務使實惠均霑母任吏胥舞弊用副朝廷始和布澤惠愛羣黎之至意該部即遵諭行欽此軍機大臣署名奕劻世續鹿傳霖那桐戴鴻慈假 
　　宮門抄正月初三日召見軍機澤公 
 
 
 

Page 4

 
 
交旨 
宣統元年十二月二十日軍機大臣欽奉 
　　諭旨憲政編查館奏請飭京外各門衙設立憲政籌備處並將十月十三日上諭恭書懸掛一摺又奏議覆增韞奏留在籍編修陳敬第等續辦地方自治免扣資捧一摺均著依議欽此又奉 
　　諭旨都察院奏赴院呈訴被參冤抑人員現據各省查覆並無冤抑請照例交部議處一摺著依議欽此又奉 
　　諭旨都察院奏代遞署學部右參議柯劭忞等東省鹽務違章私銷亟宜整理呈一件著該衙門議奏欽此又奉 
　　諭旨都察院奏代遞大清銀行副監督黎大鈞等鄂境粤漢川漢鐵路籌有的欵請准予商辦呈一件著郵傳部知道欽此 
二十一日軍機大欽奉 
諭旨憲政編查館奏彚案會議禁革買賣人口舊習酌擬辦法繕單呈覽一摺著依議欽此又奉 
諭旨侍讀學士延昌奏大清銀行關係財政亟宜嚴密稽查俾資整理而免公累一摺著度支部知道欽此又奉諭旨侍讀學士延昌奏請將本年閉歇商號所欠票存之欵照商律分别追償等語着該衙門知道欽此二十三日軍機大臣欽奉 
諭旨修訂法律大臣會同法　具奏修正刑律草案告成繕單呈覽一摺著憲政編查館查覈覆奏欽此 
[東洋名畫]  
論說 
[對於今歲内政外交之希望（醒續）]  
　　（五）籌還國債會去歲各省熱心志士。紛紛倡設籌還國債會。官紳商學各界。莫不爭先恐後。樂於捐輸。下至負販走卒。亦縮其衣食之資。以施其涓滴之助。人民愛國之熱誠。於此可見一斑。今歲會集成數。滙往各國。必可爲首次攤還國債之紀念矣。雖國會請願。未邀俞允。有以不得權利不盡義務之說阻撓其問者。然當局者以義憤所在。不容中止。竟未减其進行之熱度。足見國人辦事能力之堅忍不拔。非可以輕舉妄動目之也（六）組織責任内閣責任内閣爲立憲國最要之機關專制之國君主親裁萬機。大臣參預機務。其行政之責任。全在君主。立憲國則不然。君主不負行政之責任。凡行政之功過全由大臣任之。且内閣總理大臣不過一人。有統一各部行政之權。以一人負全國施行政事之責。故受命之後無不夙夜惴惴。恪恭將事以。期有裨國計民生者也。如行政有背定律。國會得揭參之。由君主下今解散。重行組織。故責任内閣之制。最爲有利無弊。立憲國之精神。上在内閣。下在國會。不可缺一者也。日本未設國會之前。即有責任内閣。所以一事權而專責成。有裨國計。實非淺鮮。我國近數年來。屢經提議。迄未就緒。去冬樞臣會議此事。已擬定内閣制度草案。有於今春實行之說。以監國之賢明。羣臣之通變。定能諮詢從同。以底於成。倘於春間頒布制度。實行組織責任内閣。則當其任者責有攸歸。必能致身盡力。籌畫大計矣。而我國事庶有起色之望乎。 
　　（七）舉行御前會議國家施行政事。最忌散漫而無歸束。中央政府爲一國發政施令之總機關。尤貴互相團結。不可稍涉離散。立憲國之制。由内閣總理大臣統率各部。以謀政事之劃一。遇有重要問題。更開御前會議。召集衆大臣公同商議。而以君主爲首領。所以昭鄭重而期妥善。立法至爲完密。我國近數年來。有政務處聚集王大臣會　政務之舉。朝廷每日召見軍機大臣。并分見各部尚書。諮詢國事。亦已詳慎周密無慮隔膜矣。第遇有重大事件。仍有渙散而不統一之虞。去歲凡遇重大交涉。本有特開御前會議之事。但法制未定。未可視爲久遠之成規。責任内閣。今春倘能成立。自必更定御前會議之制。遇有内政外交重大事件。臨時特開御前會議。取决衆論。以定對付之方針。庶可推行盡利矣。 
　　（八）清理財政各省清理財政。去歲方有頭緒。藩司與監理官。雖有意見互殊。未能和衷辦事者。然目前甘藩因此褫職後。各省聞風知懼。均已 
 
 

Page 5

 
 
破除成見矣。去歲冬季財政報告。自必依期造送。今歲接續前事。於大致就緒之中。更求其屑關頭之所在。以期鉅細必舉。全國財政。自能秩然有序。他日預算决算之基全在是矣去歲欽奉明詔又有清理全國鹽務之舉。造端伊始。措置爲難。開春以來。行將釐訂章程。從事調查。將來倘能盡抉其中之獘竇而廓清之。定一有利無弊之辦法。以期利國而便民。則有裨於我國財政。豈淺鮮哉。且去冬更有實行裁釐加稅。及汰除各種雜稅單行印花稅之說。種種籌畫。苟能於本年内依次舉辦。則足國足民。咸有賴於是也。 
　　（九）興辦海陸軍軍諮處創設伊始。當事者頗有發揚激勵。切實籌辦之概。各省陸軍訓練已久。不見成效。未始非各自爲謀。不歸統一有以致之。自軍諮處設立以來。權勢在陸軍部之上。有糾察全國陸軍之責。去歲無赫赫大功。在人耳目。今歲必能有所更張。務使各省之陸軍呈煥然一新之觀。其餘。尚未訓練成軍者。亦應飭其從速召募。以期早成勁旅。海軍。大臣方自歐洲考察回國。且有今歲更遊美國日本之說。將來出其所懷抱者施諸實事。必有可觀。我國海軍之基礎。端賴於是。 
　　（十）普及敎育學部今春開辦分科大學。去年又有於今春實行强迫就學令之議。簡易識字課本。國民必讀課本。今春亦將頒布。各省簡易識字學塾。亦必次第舉辦。强迫敎育果能實行。簡易識字學墊各省果能一律遍設。則於全國之敎育必能增進猛速之進步也。方今朝廷所以不即實行憲政者。惟以民智未開爲慮。民智未開即因敎育未普及之故。尚望身負敎育之責者。夙夜兢兢。併力而經營之。否則人將斥爲憲政之罪人矣。 
　　（十一）創設審判廳法部及修訂法律大臣。今歲有頒布新刑律之籌備。各省須於省城及商埠設立審判廳。倘能依期舉辦。不涉敷衍。則爲我國司法獨立之起點。且爲收回治外法權之階梯。關係殊非淺鮮。其餘民法商法民刑事訴訟律等。亦應妥速。編訂。依期頒行改良法律。爲實行憲政最要之關鍵。斷不宜任意因循者也。 
　　（十二）擴張交通機關郵傳部有擴張交通機關之責。數年來極力經營。規模宏遠。如收回　報局管理招商局等。均爲統一事權之謀。去年報載更有收回郵政。增闢海外航路。舉辦公債贖回外人經管鐵路之說。在今年必有偉大之舉動。以聳人之聽聞者。（未完） 
專電 
[電一（北京）]  
　　國會請願代表邀集政學各界開新年談話會　商進行方法 
[電二（北京）]  
　　度尚澤公諭財政處司員初五日起即入部辦事勿拘開印舊例 
[電三（北京）]  
　　内務府陵差報銷冒濫甚多攝政王閱摺大怒用硃筆親駁數條 
[電四（北京）]  
　　憲政館擬與民政部議訂防制諮議局議員及辦理地方自治各職員營私罔法專條請旨頒布 
[電五（北京）]  
某京官諷勸國會請願代表出京各代表語頗激烈幾起衝突 
[電六（東京）]  
　　日本明年豫算案中之輕減地租官吏增俸兩項原係政府與政友會商議妥協今於西十二日略加修正通過衆議院其他重要各案亦同時通過 
[電七（東京）]  
　　日本各中學校之漢文敎師組織一漢學會其目的蓋將增加敎授漢文之精神敎育 
[公電（盛京）]  
　　申報館轉各報鑒日人計畫鐵嶺海龍間鐵道甚急官紳罔聞仁 
緊要新聞 
[選舉碩學通儒之眞相北京]  
　　資政院碩學通儒議員保送定章由該院行知學部通行京堂以上翰林給事中御史各省督撫出使大臣分别保送其清册限於選舉年分二月以前咨院以故京中各署去臘即趕辦兹事翰林院先期知會定二十日公同保送各舉所知以便及早造册乃一時運動家熱度驟增邀請同志廣爲鼓吹甚至有央 
 
 

Page 6

 
 
求某科值年爲之奔走認定公舉其人者而尤以出洋畢業生授職編檢之某某爲最該院辦事向以清秘堂諸人爲限此次掌院又未派定專員審查是日舉行保送到者甚多該院乃立名簿一册以備保送人詳註乃運動家更爲得計隨便拉人即於已名下照加保送人某某字樣甚至保送人並未到塲隨便代爲註册列保者當時吳侍讀士鑑得四十餘數程編修明超得二十餘數同人目覩情形深恐以無價值爲累一時甘願放棄公權者遂紛紛散署清秘諸公亦以如此擾亂不成事體當即收簿停止列保俟回明掌院再行秉公辦理不知該院當道諸公能認眞審查否另函云二十日翰林院選舉碩學通儒到者共五六十人被選者爲吳士鑑陳錦濤章宗元程明超等四員 
又聞陸軍部得學部來文後各堂公覆一函謂本部人員所研究者均係軍界事宜無人可當碩學通儒之選因是陸軍部中人無敢涉及此事者 
[中國名畫]  
[大學堂會議開校事宜北京]  
前臘十五日大學堂各分科監督提調並各科敎員等奉劉總監督函約於午後一時到堂開第一次會議臨時總監督以胃病未痊由提調章君一山代表將所定各員功課表及派定書目宣布是日江參議叔海亦因事未至當致總監督一函略謂大學各科程度最高重在學生時時研究而折衷於敎員似無須編輯講義云云各員磋議良久多數贊成至詳細規制須俟開第二次會議再行議决兹將各敎員姓氏及分認各門功課子目列後夏震武（未到）江叔海毛詩（提要）四書胡綏之周禮（提要）饒麓樵通鑑世界史王捍鄭小學中外敎育科學史戴軒橋左傳（提要）郭立山文主科姚仲實史主科林琴南文主科陳石遺史陳善于史馬通伯文主科楊範夫古制國朝事實大清會典譚彝仲地理 
[澳界交涉仍無進步北京]  
　　澳門劃界問題至今未結去臘由外務部據高丞堂而謙咨呈案件照會葡國駐京公使去後當得覆書大致責吾國政府士民之過于强硬并將外部照會層層駁斥措詞甚爲剛决現外部尚未答覆外間所傳和平了結之說全屬子虚 
　　又聞澳界問題自高丞而謙到京後外部計與葡使開議兩次該使始終堅執前議所有我政府送閱之新舊約章及粤省調查所得屢次被佔水陸地址之各項證據均置不議反以我國力爭不讓有碍邦交爲藉口第二次開議時曾面催梁尚書迅速决定解釋此問題之宗旨務於月内賜復故當事者甚覺爲難 
　　聞外部近又按照高丞覆報各情開出界約三項與葡使切實磋商一應劃陸地界務六綫一應劃水路界務上下四綫一索還佔據前山各島至葡使如何答覆尚無所聞 
[國會請願之近狀北京]  
　　丹徒郭毅君寄送國會代表血書並手諭一通其血書係自刺臂血書以購國會國會乎政黨乎血乎十二字兹經各代表登報答覆云丹徒郭毅君鑒捧讀血書並手諭同人等不勝感痛希示住址以便請敎國會請願同人公啟事務所在少沙土園崑新館又致各省諮議局電云各省諮議局並轉各團體公鑒國會請願未准决再要求請勿念北京請願同人公叩 
　　二十五日湖廣會館又開國會期成會係志士黎宗嶽程箴陳佐清馬權公等發起届時警廳特派警員四名及東珠汛委員營兵等八名彈壓監察到會者約六百餘人先由陳佐清宣布宗旨大致謂二十日歡迎代表時議設立後援會表同情者不可勝數現改爲國會期成會實欲各省分會林立第一二兩次請求不遂則再三再四以至十百次總以達到目的爲止隨由黎宗嶽君講明簡章八則（一）宗旨（二）辦法（三）會所（四） 
 
 

Page 7

 
 
會員（五）職員（六）會期（七）會費（八附則）當時有討論者有指陳辦法者台下駁辯蠭起嗣一人高呼諸君勿譁今日之會係爲速成國會一大關鍵俟此關鍵成立後再行詳細研究可耳衆聲始息各向册簿簽名并向收捐處認捐兹查簽名約及百人捐助會費約共三百數十元六時散會 
　　天津籌還國債會以各省代表請求速開國會已歸無效不但大局可慮即籌還國債一事亦將進行無力擬電全國商界聯合開會公舉代表晋京繼續請求又憲政研究會定日内開會籌議繼續請開國會進行辦法又擬將速開國會之關係及組織法著成白話演說俾得喚醒下級國民直隷諮議局副議長谷君芝瑞續被舉爲請開國會代表近已由津回至山海關擬聯合永平七屬紳商學界開會公議繼續請求 
[大清銀行被叅查辦北京]  
　　北京大清銀行辦理不善久已人言嘖嘖日前又經侍讀學士延昌奏參略稱大清銀行關係財政現在弊竇百出亟宜嚴密稽查俾資整理而免公累奉旨交度支部知道當日由軍機處抄交到部聞澤尚書對於此事異常慎重前聞外間物議紛起即知事出有因加意監察今奉查辦之旨决計澈底清查以清夙弊除諭交會計司按照原奏各節確查禀覆外並密派妥員認眞確查并聞延學士此奏實因行中執事諸人異常揮霍恐有侵挪諸弊之故 
[京師近事]  
　　陸軍部奏定籌備事宜直江鄂陜四省陸軍中學均應於今年開辦已誌前報兹聞四省校舍亦已核定直省在保定江省在南京卾省在武昌陜省在西安並已分配京津汴魯等省隷歸保定江皖贛閩粤浙等省隷歸南京卾湘豫川滇黔等省隷歸武昌陜甘新晋等省隷歸陜西現因開學之期將届分咨直江卾陜各督撫應於各省保送陸軍小學畢業生送齊時先期預報本部以便由部派員監查考試以昭慎重 
　　度支部整頓鹽法一事現已决意規仿日本辦法特電駐日欽使飭將日俄戰時新頒之官鹽籌餉章程調查報告以便叅酌取法並議派員親往查考 
　　度支部查前直督端制軍條陳整頓各省捐局辦法頗有可釆現在各省多已設立大清分銀行所有釐捐等欵可由該省銀行代滙京師總銀行交納部庫其廣西貴州新疆甘肅等省未開辦銀行之處暫時仍交釐捐局代收並新定章程十一條通飭各省遵照辦理 
　　自新刑律草章編成後除違警律外均未實行今聞民政部會同法律館編訂之禁烟條例原奏所定罪名均請用新刑律憲政館王大臣以憲政重在法律法律必通中外乃可養成人民之程度請即照原奏用新刑律辦理又原奏有編立烟籍一條原係政務處奏明定章而該館以戒烟已著厲禁將來全國更無吸食之人未便著手條例使國民永遠難滌舊染之汚故將此條删去 
　　翰林院奏請派文淵閣領閣事奉旨派軍機大臣大學士那桐又奏請派經筵講官奉旨派吏部尚書李殿林郵傳部尚書徐世昌理藩部尚書壽耆又奏請派文淵閣校理奉旨派侍講王同愈修撰劉福姚編修商衍瀛 
時評 
[國狗]  
　　追逐獸兎者。謂之功狗。兎死而烹者。謂之良狗。不擇而噬者。謂之瘈狗。指揮隨人者。謂之走狗。反噬。心腹者。謂之庸狗。見人狂吠者。謂之惡狗。窮奇逐妖者。謂之神狗。食祿無事者。謂之豢狗。儽然莫容者。謂之喪家之狗。魏子曰。一國狗類也。 
試問諸君碌碌者。果將自居何等耶。 
或曰。不爲曹爽之三狗。即爲三思之五狗。 
[軍人歟狂犬歟]  
　　屠蘇醉客。爆竹迎年。大地春回之際。蘇台粤嶠間。若予人以特别之紀念者。一犬吠聲。斯百犬吠影。嗚呼此果何故歟。 
　　粤與蘇。地之相去也。千有餘里。乃粤省新軍于元旦次日因。故與巡警衝突。竟成巨鬭。拆毁巡警局。白晝閉城。而蘇州新軍。亦于是日午後肇禍。拆毁中東舖户。毆傷游歷洋人。聲勢洶洶。白晝罷巿。其事同。其時同。其肇禍之出于新軍。亦無不同。 
　　或者曰。今年爲庚戍。庚位西方。五行屬金。有金革之象。義主軍人。而戍又屬狗。孔子曰狗叩氣吠以守。性機警。善伺察。能以内禦外。于義亦主軍人。若是則今年者。殆我武維揚時代乎。彼糾糾桓桓。輩不知勇于公戰。惟沾沾奮于私鬭。果何爲者。 
雖然犬之。類亦不一。有檢。有獒。有厖。有猘。有猲獢。傳曰公嗾夫獒是言犬之知人心也。詩曰載獫猲獢。是言狗之善從禽也。然國狗之猘。則傳固深慮其噬矣。母使厖吠。則詩又深惡其吠矣。彼粤蘇新軍之留此紀念也。殆亦所謂厖猘之類也歟。 
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[籌商城鎭鄉自治訴訟辦法要電]  
[直督致憲政館電]  
　　憲政编查館鈞鑒城鎭鄉地方自治章程第三十六條第九目關涉城鎭鄉全體赴官訴訟及其和解之事一項是否議事會自爲當事者代表全體議决赴官訴訟及其和解事件抑立居間之地位調處民人赴官訴訟及其和解事件祈詳釋示遵夔龍陽 
[憲政館覆直督電]  
　　天津制台鑒陽電悉三十六條九項解釋係城鎭鄉自治全體應否赴官訴訟及訴訟應否和解均須歸議事會議决後始由該會代表城鎭鄉全體辦理之謂至議事會並非在居間地位調處人民赴官訴訟及其和解事件此覆憲政編查館眞 
[中國名畫]  
[膠濟電局又侵利權山東]  
　　青島坐探委員張兆炳前臘具禀魯撫略云鐵路向章不准收發電信前因膠濟鐵路公司擅收沿途華洋商報奪我電利力爭無效至光緒三十三年購回庚子德國所設京烟海陸軍線合同内始附載膠濟鐵路電報辦法章程一則旋於秋間電報總局與膠濟鐵路公司定立合同准在鐵路境内各站代收商電每字津貼電局洋二分若收遞鐵路境外之報無論本省外省由電局轉寄須繳全費經兩國委員簽允在案現聞該公司擬與本埠德國水線電報公司接通電線是又顯違約章奪我電政利權且聞水線公司已派洋員赴滬專議此事有正月通報之說查近來水線公司每月所收報資一萬有餘至少亦有七八千元我電局已受其害若再與鐵路公司接通損利甚巨應請設法交涉以防未來 
[宜荆紳士禀控縣令抑勒洋價蘇州]  
　　宜荆紳士上撫藩憲禀云竊生等守分安業本不干預外務緣宜興荆溪地方於光緒三十二年被災民困未蘇今歲又值水災蒙大憲奏請頒帑施賑罹災區户方冀稍解倒懸生等近讀憲諭各屬櫃收冬征洋價仍照典鋪錢價完納不准高抬低作煌煌告誡具見體恤民生之至意乃宜荆兩縣徵收下忙洋價照典每元抑勒錢六十文若搭三成銅元每元洋價抑至一百文之多且兩縣所頒告示指定收用全英竊思龍元銅元均爲我中國通行國寶疉經歷任前憲諭飭各屬凡關稅地丁正課一律完納收用宜荆兩邑非獨居化外而龍元銅元竟在擯棄之列於理殊爲不解况現當災荒深重物價騰貴民不聊生朝廷方加恩賑恤大憲方曲予矜全而地方有司竟至慢上殘下行此種種剥民苛政以宜荆迭被災阨之區其何以堪此朘削生等用敢不揣冒昧爲亟瀝陳顚末聯名具禀并粘呈徵收下忙洋價告示伏乞大公祖大人電核俯賜飭查禁遏以援民生 
[蘇垣舉定納稅多額互選管理員]  
　　兼署蘇藩樊方伯前因選舉資政院納稅多額議員並遴選管理員一事當經潘紳等推舉廬太守懋善爲管理員嗣方伯以甯屬管理員一官一紳蘇屬應仿照辦理現已選定彭紳麟保爲管理員經方伯會同商務總會總協理詳請督撫派充一面先由方伯通知該管理員等遵照矣 
[電飭籌備選舉多額納稅議員南昌]  
　　江西南昌府武太守玉潤現奉藩司行奉京電籌辦選舉多額納稅議員當在府署設立事務處委杜大令履中王大令珍經理一切劉方伯定於二月初一日到處監選業於臘月念六日宥電通飭各府切實調查造册送交事務處以便轉送核辦 
 
 

Page 11

 
 
分類新聞政界 
[札停無關本省行政經費浙江]  
　　浙撫增中丞以上年諮議局常年會議期中本部院交議各議案曁諮議局提議各議案業經議决呈由本部院批准公布施行者共計十有七件查會議廳第八次會議業經議决停止無關本省行政之經費支出法案一件係由院署施行之案除將各議案札發官報局刋布外現特分飭司道局所一律遵照停止并查明此外有無從前照辦有案應行停止者一律依限停止具報 
[籌備各鄉自治經費常州]  
　　武陽籌備城鄉鎭自治公所正所長惲莘耘觀察以各鄉正在籌備自治多有以經費困難爲言者現擬籌借鉅欵以爲各鄉籌備之用免致苛派經費有累自治進行 
[蘇省模範監獄將次開辦蘇州]  
　　蘇省罪犯習藝所改名模範監獄係就長洲縣舊廢倉厫改建委員候補知縣劉鴻督匠繪圖估造工竣後經撫憲派委候補知府陳炳華騐收尚稱堅實所用經費共銀三萬四千兩昨經蘇州府造具詳細報銷册詳請奏咨並經臬司飭令蘇州府何太守從速將所内應辦各事妥爲籌備大約二月初間即須開辦 
[官界募還國債辦法鎭江]  
　　鎭關道劉襄孫觀察頃奉省憲札開略謂官界籌還國債辦法自宣統二年正月初一日各衙署局所官長員役每月廉俸薪水一律提抽二成存儲備解等因刻已遵飭通行所屬一律奉行矣 
交涉 
[重立中越界碑之交涉廣東]  
　　龍邊那平隘界碑日前忽被擊碎當經大憲飭行查明復設嗣奉大憲電飭龍邊道親行督委前往知照越官訂期會勘即飭鎭邊許令會同鄧管帶與法員妥商辦理因保樂越官希圖混爭妄指附近不列號界碑爲憑佔入内地約一里餘當即加委對汛委員萬國安携帶中越劃界地圖一紙會同許令鄧管帶詳加復勘據圖力爭保樂法越各官雖持異議惟勘明中越界線相符和平辦結按照舊址刻立新碑簽訂中法文合同存案其碑價由兩國分認結清刻已由龍道將所訂合同新立碑文禀呈粤督察核 
[日領請查游歷商人行蹤漢口]  
　　漢口日商福榮洋行行夥古賀千太郎前於明治四十一年五月即中歷光緒三十四年四月在領署領有執照前往沙巿宜昌等埠游歷並販賣東洋食物自去後迄今一年有餘毫無信息該行主日人上田吾六君恐中途遇有不測情事特請代理總領事渡邊省三君照會漢關道轉飭沿途官長調查保護並照送該日人像片一紙署關道吳觀察以該地非本道管轄特據情咨會荆宜關道轉飭各州縣切實查探如有查得與此人相符者務即妥爲保護並將其人消息禀復以便照復日領查照 
軍界 
[統制節儉軍用之一斑武昌]  
　　第八鎭張虎臣統制因各標營軍士所著青呢禮服向例按年更換新者旣至舊服作廢殊爲可惜現特飭司令處所設之縫工廠將各標營所繳舊呢禮服加工修整與新製者無大區别昨特傳飭各營除行閱兵禮及有人觀操時著新服裝外餘則仍著舊服用節經費 
[協統校閱新軍之忙碌鎭江]  
　　南洋編練新軍成立已届四載照陸軍部定章每届年終例由協統校閱軍隊一次以覘各軍程度之優劣及一年中進步之遲速今届經駐鎭江南洋陸軍十七協王遇甲協統照章舉行特於去臘二十二日爲始二十七日告止逐日親蒞南門外三十五標步隊第一二三各營分别校閱學科術科及軍隊内務野外戰務諸門評别等第以便報告大部察奪 
[遣送退伍兵士回籍鎭江]  
　　駐鎭江新軍三十五標各營於去年臘月二十七日舉行第二次退伍共有四百餘人同乘兵輪各回原籍同伍兵衆均在江干排隊送别以表感情 
學務 
[府中學堂取定新班各生名單松江]  
　　松府中學堂推廣新班於上年十二月二十日各縣送到高等小學畢業生在堂考驗取定名次正取各生俟新正開學日一律到堂肄業備取各生俟開學十日後有正取不到者即行挨補間有高等小學畢業生年終升送而未及與考者正月十一日續考一次兹將業經録取正備各生姓名刋布如下 
　　正取五十人俞祖望青喬履祥上王宗淦金湯紹裘青王恩澤青彭承箕金馬錫祉華凌大荃上周至德南張仲明婁朱學俊上秦之銜上談緝熙南凌文蔚上宋仲臣華　聞鈞華陳鶴書南周應隣奉謝同禄華邱平康青張永業南杜志宏婁葉人驄華金象春上劉季辰嘉定朱慶升華蔣鼎成華趙宗預上鮑錫珪歸安金慶　青錢華生青于淵曾華范崇衡上支錫光青馬家駿青方存荃青陸　基婁衛肇源青符慶和寳山汪遷良青孫光顯青孫錫熊上祝遇春青胡永承奉宗繼　奉孟德銘青潘其光青王煥章婁張廷珍青倪智深金 
　　備取二十三人顧實琛金金端章金沈詒易青周文德上宋廷樞婁阮尚伊奉姚後賢金費克明華余義彰奉陸清庠青葉世常青吕長材青徐祖乾青裴　勉奉張炳行華汪佳生華姜文佑華廖柏年奉符炳圻寳山朱學賢上費恩湛奉莊祖亷奉吳厚坤南 
[初等小學添辦八區蘇州]  
　　蘇垣初等小學提調徐分轉以小學爲初學根基省城開辦初等小學以來風氣開通就學日衆前經開辦三十二區嗣因去年奉學司飭辦模範簡易識字學塾未能同時並舉本年添辦八區辦足四十區以符奏案業經詳奉撫學憲批准照會總理章孔二紳照辦現擬覔定校址延訂敎員後定於二十左右開學 
實業 
[贛省物産會之進行江西]  
　　江西物産總會事務所原設百花洲 
 
 

Page 12

 
 
陳列所後進以備開會時便於布置各屬物産迭經馮中丞電催　省隨時陳列至該所委員現奉監督傅觀察諭令　緊籌備進行辦法以便二月間開會先賽再解赴甯刻各委員調查布置一切事宜殊形忙碌 
[禀請開辦竹山鉛銻礦湖北]  
　　卾屬竹山縣之飛雲山因山　常有霧與雲相接遂以命名現經張紳鳳翥查得該山銅銻等礦苗質豐富用土法開採頗能獲利昨特來省將礦樣呈送勸業道署化騐禀懇准予開採飭屬保護並願年捐錢六百串以助該縣學堂經費署勸業道高觀察以該紳願提礦産餘利以助學費自係熱心公益起見惟查該處礦産並未禀准立案焉得遽行以土法試辦殊與礦章不合姑准將所呈　　飭員化騐特飭令照章繳勘礦費百元以便派員往勘 
[勸業塲將舉行給奬式武昌]  
　　卾省兩湖勸業塲近年生意日漸起色兹勸業道高佑諸觀察以各商在塲營業朝來暮往較之在巿肆貿易尤爲辛勞擬分别給奬藉資鼓勵業飭管理該塲委員晋太守齡會同武昌商會總協理將在塲各商切實調查如係價廉物美或改良製造已有進步者分晰據實具復以便製備奬牌於燈節後開巿時舉行給奬式以昭榮譽 
雜記 
[職官姦拐掌姑子詳情江西]  
　　江西臬署統計委員陶某向住毛家園地方與原配不睦離婚年久以土娼掌姑子爲妾詎南昌府發審委員張令近亦屬意於掌姑子與陶往來藉資勾引陶以景况拮据不與深究張心猶未足上月十五日携同掌姑子背陶逃出四尋無蹤由陶禀報警道張觀察嚴札兩縣會同巡警務獲懲辦並一面會司上院請將張令參革訊辦以肅官方現張恐事機激烈四處運動送千金與陶命掌姑子自行投由宁官發賣云 
[風流案中之空城計杭州]  
　　杭垣周菊生薄有資財於藩署賓官弄口置得巿屋兩間僑寓署中頭門内其妻劉氏平日本有西施之名頗不安於室周於茶樓酒館間略有所聞然苦無証據適快頭吳雪珍思得一計囑周僞稱遠出以觀其變周如敎日前告其妻云適因事年内須往桐廬一行遂以被褥行李出門寄存契友家已則潜窺默察用偵探緝捕主義竟於是夜雙雙獲住姦夫吳炳炎被獲時身無寸縷當留下鐵色皮袍一件髮辮一根兎脫而去其妻事敗後亦潜匿於姊夫孫錦蕃家聞周現擬具控縣署未識若何結果也 
[彩票亦抛賣空盤耶漢口]  
　　湖北籤捐彩票總局因臘月份正票巿間價格大跌於銷路大受影響細究其因實由漢口夾街一帶票商中有逞其奸計故爲操縱欲買先賣預將票價放低抛賣空盤俟巿價放濫又值領票限期届滿之時即多方掯買以少數繳前賣之户以多數轉批他埠及自行零售希圖漁利實屬有壞票巿除一面派員查訪其人得實即將所領票額革退無票額之票店即惟批出之商人是問並將本局領票限期改爲開彩前一禮拜截止以杜奸商掯賣之弊而維銷塲 
清談 
[希望今年進步]  
　　簡易識字學塾隨地皆是。簡易識字課本國民必讀課本暢銷無滯。建築象山軍港。整頓福建船政局。製造巡洋艦魚雷艇等。 
　　全國陸軍舉行第一次會合大操。郵傳部創設中國郵船公司專航歐美各國。南洋勸　會聞會。聲譽徧於中外。粤漢鐵路准。歸商辦。與日英美三國立約共保遠東平和。 
[今歲行政問題]  
　　去年國會請願。未蒙允准。請願諸代表及各省公共團體。今年有何舉動。籌還國債會去歲各省均已設立。今年能否攤還國債四分之一。去年屢議未决之責任内　。今年能否成立。海軍大臣去歲自歐洲考察回國。今年有何設施。各省諮議局之議案。去年蒙督撫批准而未實行者。今年能否一一見諸實　。去年籌辦地方自治。毫無生氣。今年能稍振作否。去年京内外各衙門籌備憲政事宜。有未依限舉辦者。今年是否提先舉辦。 
盲話 
[新年夢]  
　　爆聲甫歇。牕隙微白。睡眼初闔。身入異境。千仞壁立。古木參天。夜色朦朧。寒風怒吼。望之生畏。怯不敢前。忽見一鷄頭人身者。服中國之服。又一犬頭人身者。則易西洋裝束。對立余與足下。聲氣相應。素爲世人推許。君必勉之。犬曰余素主張挽回危局。惟在速開國會。君旣爲發起人。於去年肇其端緒。今歲余必勉循成規。克底於成。鷄曰余之鳴聲最大。不患衆人之昏昏君今肩此重任。試問有何能力。犬曰余之吠聲。不遜於君。　在黑暗之時。偶聞聲息。罔不立時警告。今歲將日夜大聲草地中。慷慨談時事。頗有旁若無人之概。鷄曰。漢朝昌邑王賀。見大白狗冠方山冠而無尾。得毋君乎。犬曰。即目予爲冠狗亦何妨。子在六朝時。衣錦衣。效時世裝。爲人玩弄者可羞也於。是鷄慨然曰。去年仗吾　喨之鳴聲。喚醒衆人之睡夢。故能發起國會請願籌還國債等偉大事業。所惜者均。未大告成功耳疾呼以冀辦事人精神之不萎頮。且將憑吾嗅機。專擇反對國會者而狂呌怒號。以聲其罪。雞曰君能如此盡力可稱功狗。將來成效必有可觀。來歲除夕。更相相於此。以徵君言之是否有效。犬曰諾適聞屋外有鑼鼓聲。余遂披衣起。則已旭日滿窻。恭喜發財之聲盈耳矣。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
[世界人傑之愛狗者（西鄉隆盛）]  
要摺 
[農工商部奏遵章豫籌次年農工商政實行辦法摺]  
　　奏爲遵章豫籌次年農工商政實行辦法恭摺仰祈聖鑒事宣統元年八月十四日欽奉諭旨憲政編查館會奏復核各部院九年籌備未盡事宜分别繕　呈覽一摺著依議欽此欽遵由憲政編查館咨行到部原奏内開擬請嗣後每　冬間由該管衙門按本年原奏清單再將擬定次年實行辦法及豫算用欵數目量財政之盈絀爲規模之大小先期切實奏明辦理等因自係爲實籌辦法期利推行起見臣部於本年閏二月間業經釐訂分年籌備事宜繕單列表奏明在案伏查原單所開第三年應行籌備農工商各項事宜計二十二條臣等通盤籌畫詳加復核謹將豫籌次年實行辦法爲我皇上縷晰陳之農政籌備事宜其應行整頓者曰絲茶棉其應行舉辦者曰農會學堂試騐塲絲茶爲出口土貨之大宗非調查現情則整理亦無從著手非專科講習則改良或未盡合宜原單所列如調查内地絲茶情形推廣蠶業茶務講習所均屬切要之圖提倡棉業爲抵制洋紗進口之計編纂圖記冀采西以益中頒布奬章庶風行而草偃亦應如原單所列辦理至於農務分會農林學堂農事試騐塲均爲研究農業開通智識之基歴業由臣部釐訂專章通飭舉辦現在農務分會成立者有六十餘處農林學堂農事試騐塲報部者有二十餘處自應由各直省酌量地方情形隨時推廣務期普及此豫籌農政項下之實行辦法也工政籌備事宜一礦務一工會一度量權衡礦務項下臣部與各省督撫合辦之件爲開辦化分礦質局臣部與外務部合辦之件爲頒布礦務新章化分礦質爲分析原質實習試騐起見臣部旣首先籌設各直省自塵隨時仿辦俾資參攷礦章一層旣須開拓利源尤在嚴杜流弊亟應早爲頒布俾華商洋商均有遵守現在正由臣部會同外務部妥慎釐訂俟修改完竣應即奏明辦理工會爲講求工藝廣興製造之權輿應由臣部按照原單編訂規則通飭籌辦至於度量權衡現已購機設廠分别製造一俟新器製成應即訂定各種細章一律頒行其劃一辦法臣部奏定推行章程第十三條内開官物限二年内改從新器等語所有京外官衙局所曁各省城各商埠自應飭令遵照定章如期改定此豫籌工政項下之實行辦法也（未完） 
本埠新聞 
[粤路股東不願設立監督]  
　　龍建章奉郵部派委查辦粤路方過滬時已有改爲部辦之說去臘函致廣肇公所擬令股東提議請部設立粤路監督以期赶辦路事聞廣肇公所會議後現復龍參議函略云承諭請部設立監督一事昨經公所集議研究據同鄉各股東等意見以現在未經另舉總協理固乏人挈領提綱趕辦一切然即另舉總協理仍恐黨派各分風潮復起勢不能不由部實行監督以期官商和協認眞整頓改良惟添派監督一層須由大部主持股東似未便擅請來諭雖聲明俟全路行車後即行裁撤自無流弊但思粤漢全路告竣不知何年即以粤路而論亦非三四年不能蕆事旣設監督一切用人理財皆由官作主全路告成何能復擬裁撤且此次分局布告工程成本之鉅股東無不寒心若再改爲官辦三期股更難照官則所餘之欵奚能敷全路之用勢必至又蹈湘卾借欵故智是不特有失商辦局面且恐難保其自有之利權云 
[定期開辦浙漕騐兌分局]  
　　浙江海運滬局總辦李時泉觀察去年禀准上台以嘉興府各屬所解之冬漕改從火車起運擬在禾郡車站旁設立騐兌分局曾紀本報兹又禀明升署粮道卓觀察定於新正初六日開辦届時由李觀察親詣禾郡與省憲所委各員互商驗兌事宜至滬局兌米則定初八日開斛 
[總工程局諭禁賭博]  
　　總工程局昨出禁賭告示云爲示禁事上年十二月三十日接准上海縣移請查禁新年聚賭一體示禁等因業經本局出示禁止在案現届新止三日已過凡屬工商中人均應各就其業尤不得麕聚賭博合再出示諭禁爲此示仰諸色人等一體知悉自示之後務各安分就業如有設塲賭博情事定行拘局重辦其各凛遵除飭巡警偵探一體嚴查外切切特示 
[縣令審訊常熟盜案]  
　　公共公廨移解盜犯張海寳等男婦多人到縣前日經田大令升訊張海寳始圖翻供大令喝責籐條二百下供由李根富於初五日糾同小的等共十四人回常熟初六夜先搶米船初七夜復至東門外某姓家由王木春王仁章攝門入内搶洋八百元小的分 
 
 

Page 19

 
 
得四十三元七角抽屜内班戒銀飾係毛三囝搶去是實李根富供家人均呼小的爲娘舅除到案諸人外尚有在逃爲首之大大及王木春王仁章臘子雙寳等人小的得洋一百十元大令詰其尚犯别案數起供與生生二二等曾搶疉鸞莊某姓一次毛三囝供得洋一百元及抽屜内班戒屬實潘和尚供得贓洋七十元曹根根得四十五元李小六得四十元各直認不諱大令飭各釘鐐一面詰問邵根根據供租得小船藉賣竹筷爲生被曹根根將船借去訊之馮新興供因受寄贓物致被牽累船户印小紅顧狗狗顧其其供不知張海寳等犯案悮載被累張章氏供在某犯家幫工四天即被拘拿衛王氏供丈夫衛金源因犯盜案已解昭文大令判將各犯分别管押翌日公廨又將起出各贓解案復提各犯訊問無異飭仍管押一面查明此案先經捕頭徐文緝獲包呵巧衛金源二名訊知以上各盜避匿之所始由包探一併拘獲因命徐文賫洋三百元送請公廨寳子觀大令賞給包探以奬其勞 
[法文公書館招考]  
　　洋涇浜法文公書館定於本月十八日在大自鳴鐘洋房内招考新生二十日開校照常上課 
[賭徒與巡捕爲難]  
　　徐家滙路方浜橋某姓家前晚聚賭一百五十五號華捕經過該處入内喝阻各賭徒以該處毗連華界心不甘服遂將該捕扣住不放後爲八仙橋捕房捕頭聞知即率華捕頭前往解散並將甲乙丙三賭徒拘入捕房押候究辦 
城内 
[粥妻賣子]  
　　湯坤度昨晨將桾子湯有才及中保蔣泰陳四寚等扭至一路巡局禀稱見子有才年已三十歲曾爲娶妻惲氏生有三歲一子名當根今聽從李姓等爲中將小孩私賣於厦門人韓姓爲子並誘騙媳婦惲氏陪同到厦撫養　月給工資洋三元由開水烟筒店之蔣泰發陳四寳等爲中立據前日惲氏與富根已隨同李姓赴厦見子無知受愚求請究辦判將湯有才蔣泰發陳四寳及原告湯坤度一併移送上海縣追究 
[寡婦受欺]  
　　寡婦徐朱氏到縣呼冤訊據供稱曾將二十七保七圖道契地五畝半託錢掌林爲中賣洋八千元除收被吞二千一百元向索恃蠻并被誑去坟地方單一角田大令諭候傳訊究追 
[監犯病斃]  
　　拐犯張連生因牽涉命案由縣收禁外監在案前晚忽患急病延至昨晨身死田大令聞之立即飭承備文禀請道憲派委隣封蒞縣相驗 
[道批二則]  
　　裕蘇分局禀批前禀業經分行上海華亭兩縣曁兩會審官一併傳追據禀前　候札　提案嚴追可也　朝清票批盧　枝係良家女子何以率令在校内供役林二少奶又係何許人旣經啓秀女校徐女士告明情由應即從此追究下落　公共租界會審官飭向詢究限令交出具報 
[官事]  
　　松江府知府戚揚　候補同知王圻俟日本法政畢業生沈維禮昨均到道禀見巡警學堂舍監兼書記員張保清禀謝奉委學堂正敎習差卸任上海提右營城汎周思傑禀知由省回滬 
南巿 
[善堂難靠]  
　　男孩周和尚年僅九齡曾於去年四月間迷路由巡士帶至工程局訊得該孩住在西門外打鐵浜地方伊父周小良向爲鋸工適赴漢口傭工未返遂命發堂留養候伊父回滬具領在案去臘歲暮時小良回申赴局請領不料該孩早已被人領去周因領子無著情急覓死由堂中人再三勸住繼由堂董勸於留堂各孩中任擇一人周不應允刻已禀請局中向堂追還已子未識能珠還合浦否 
[查獲匪徒]  
　　匪徒張毛毛李耕生在法租界内剥搶路人皮衣匿迹南巿十六舖洪聚興小客棧内由法捕頭訪明昨日飭探至總工程局協探同往將二匪提獲暫行收押俟禀明法讞員聶司馬提回訊辦 
[孩屍何來]  
　　昨晨某號崗巡在大東門外北城脚厠旁查見孩屍一具及衣服數件遂即報告總工程局諭飭地甲查明報堂殮埋 
[失慎罰洋]  
　　昨日干後一時鹽碼頭第七號門牌林姓家因煮膳遺火積　幾釀燎原事後由崗巡將林帶至工程局當值處罰洋一元以儆疏忽 
[船夥竊洋]  
　　船户顧有生去臘被夥趙海林竊去洋九十元逃至英租界旋即尋獲扭至捕房搜出洋十三元解由公共公廨移至工程局訊明判留候顧石生到案質訊 
閘北 
[嚴懲拐匪]  
　　清江女子沈小獅子被俞桂福拐至上海匿居新大橋路恆通里去臘被探緝獲解至總局經孫裁判訊明判俞笞　四百板發改過局禁錮二年該女發棲流所留養再核 
[拐逃婦女]  
　　胡石旧控周瑞卿拐逃　妻楊氏一　去年底經四路一區　巡官府氏提案訊明屬實判周遠押候辦氏文明四回管束 
[扭控逆子]  
　　顧高仁昨將其子得高扭至四路一區控稱兒子不務正業不受訓誨請爲嚴辦黄巡官飭將得高戒責五十下具結開釋如再違迕定須提案嚴究 
[均未成灾]  
　　去臘二十九晚八時半夏家弄口張阿桃荳腐店忽然起火幸即救熄又三十晚新閘橋路洪慶里巡警總局保安課員徐某家不戒於火幸四路一區即在隣近由巡士等帮同撲滅 
新租界 
[殃及比隣]  
　　新正初二晚九時新閘路西興里六十六號楊海子家起火延燒左右隣居六十三號至六十九號樓房七幢事後即由捕房飭探將楊拘押候解公廨訊究 
英租界 
[保險弊竇]  
　　英商永年人壽保險公司控張秀峰即張季峰又名張蔀秋串　壽險銀六千兩一案去臘二十八日由廨復訊原告延高易帮辦瓊司律師代表請追據見証談仲興供　張係保險掮客自稱爲學堂教習今春領一蘇人吳根雲至公司　保壽險銀六吉兩未幾稱吳患病身死當時信以爲眞照數賠償事後查悉並無吳根雲其人當時實由張之親戚張雲山至公司代驗且聞死者係吳姓之妹現張雲山早已避匿請爲澈究訊之張亦延律師上堂辯護中西官會商之下以張情殊不實判帶回捕房交六千兩人銀並保如無保人押候再行訊核 
[女子淫奔]  
　　夏相雲控寄姪女王三寶捲取金飾逃匿甯波一案田廨派差協探持文至　海縣境某敎堂内將女移提來滬於去臘二十八日解至公　隨究夏供被　去一千餘金與人私識逃逸求追訊之女供詞游　判女押候移提人証到案再訊 
[人婦威風]  
　　甬八季九　之妾王氏因被大婦虐待逃至捕房轉送公廨判留棲流所候領在案去臘二十八日李投案求領中西官准予領回並諭以後不准虐待 
[私拆書信]  
　　黄龍旺控　　私拆信函　去滙票洋一百二十元去　　十八日由探解廨押候查明訊核 
[竊取鈔票]  
　　洪式衡控張　林張阿耀鍾阿生竊取鈔票洋一百零五元去臘二十八日由探將張妻楊氏一併拘解公堂訊明判鍾押西牢半年兩張各押三月氏從寛開釋 
[失火即熄]  
　　新正初三日清晨五句鐘時老閘橋附近顧家弄孫姓後披屋内起火當即灌息祇焚燬零物數件事後捕房恐有别情飭探往查 
[茶館失慎]  
　　湖北路三萬昌茶館樓卜於昨晚六點餘鐘起火殃及左右隣居約歷一點餘鐘始行救熄至因何肇禍毁屋若干探明續録 
[同是賭博]  
　　湖北路四馬路轉角三萬昌茶館樓上於新正初二日聚集多人舉行摇 
 
 

Page 20

 
 
會詎有老閘捕房一千零二十一號及七百八十七號落差華捕兩人登樓窺見謂桌上置有銀洋必係聚賭上前拘拿旋由總巡捕房探目李星福出爲勸解兩捕不服將李探扭毆該探旋即據情回禀捕頭飭將兩捕暫行看管候核 
[因貧圖盡]  
　　甬婦張孟氏因貧難度歲於去臘三十日早晨八點餘鐘至福州路外灘投浦圖盡當由巡捕瞥見救起送至捕房轉送公廨安插 
[借端滋擾]  
　　老閘捕房一百七十三號華捕於去臘二十七日至山東路三百七十二號薙髮店内聲言捉賭將樹上竹牌一副取去寄於廣東路五百六十號襪后内匿不報告旋被該店主投訴捕房捕頭以該捕不應匿報即飭包探劉森堂　明將　給還略加申斥了事 
[汽車傷人]  
　　英美電車公司查票人章錦榮於去年歲杪在黄浦路某號電車上跳卜被一百十八號汽車　倒碾傷手足旋由巡捕查見車送仁濟醫院醫治現在尚未痊愈 
美租界 
[火警傷人]  
　　元旦黎明時北四川路北首梁姓家擱樓上潑翻火油燈焚燬床帳衣被等物由同居劉　葉嚴氏等帮同撲滅幸未成灾惟劉與嚴氏均被湯傷頭面劉妻梁氏抱　奔逃以致跌傷手足嗣由捕房將受傷人一併送入醫院療治並飭中西探查復 
[逐臭之徒]  
　　元旦晚間西華得路萬丈樓茶館内有賭徒張四元張阿生等抽頭聚賭被二百八十三六百零一兩華捕偵悉向索陋規二張不允而逃該捕等追至板橋弄碰翻尿桶二張二捕均各倒地渾身淋漓臭穢不堪旋即扭至捕房由捕頭詢明情節二張從寛斥　二華　送交張正巡官請爲懲辦 
[因病倒臥]  
　　前晚右年約二十餘歲之某甲倒臥吳淞路上由旁人雇車送入捕房捕頭向詢不答轉送同仁醫院醫治再核 
[口角鬥毆]  
　　鄧阿昌昨在伯頓路與苗升桃因錢債糾葛口角相毆鄧以盆擲傷苗之頭面由捕一併拘入捕房苗送同仁醫院醫治鄧押候解辦 
[兜售淫查]  
　　昨有李和順手持淫　沿途兜售被探緝解入捕房聽候究辦 
法租界 
[又須操演]  
　　法界各捕房華捕年節停操曾誌本報兹年關已過復經麥總巡諭於初六日起照常開操免致荒廢 
[匪徒搶賭]  
　　某匪徒前晚在小東門外賭樹上强搶銀洋數十元奔逃後被混名松江阿大者追獲飽以老拳然後扭交包探送入捕房押候核辦 
[通俗談（東吳）]  
　　妓女喜學良家學生好摹西式田舍翁喜裝官派此皆本人心理上最欣羡最得意之事。而不知爲旁觀者。最可嗤鄙之事。何也。以其畫虎類犬也。 
　　試各舉一例妓女之學良家也。侑酒默坐如死人。學生之摹西式也。剪髮洋帽著華服。田舍翁之裝官派也。初三忌辰穿補掛拜年。 
[新聞畫]  
　　北京人景瑞堂前開天德齋鞋舖後因賭累將店關閉有一女年四歲視如眼中釘謂自生此女以來大不吉利此等寃家萬難容留遂將該女抛於屋上復墜至地受傷甚重現其妻恐再遭毒手將女送往戚家而景則形似闏癲時常佩一小刀謂如遇見冤家必不留情云 
[羣學會徵書啓]  
滬地圖書館之缺乏爲地方上一大憾以致欲研究學術者苦無門徑欲採辦書藉者一時無從選擇以是敝會同人擬懇各貴書局將所出書藉慨捐一分由敝會掣收條爲憑分部列入藏書室俾研究學術者有所稽者採購書藉者有所適從惟望各貴媾局慨然惠帙襄成此舉是則同人所昕夕企禱者也除分送詳細徵書啓外再行登報敬告 
[奏辦江南籌捐彩票廣告]  
第三會正票十二月十四日開彩本公司禀奉　南洋商督憲張　批准援照　奏案接辦籌捐彩票通咨各省一體保護行銷在案現第二期擇定正月二十二日在總公司開彩額設二萬五千張每張分爲十則售洋六元照章仍設分票得彩紅票有三千五百九十張之多實較他票爲優點號副票第六期十二月廿七日開彩廿四日截止如遲不候各外埠設有分公司俾便就近訂購分公司住址○杭州珠寳　○湖州北鴨　○蘇州天燈弄○松江西門外嶽廟○鎭江東塢街○南京坊口大街○漢口義昌　○天津泰安棧分公司○寗波天妃宮後 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
小說 
[短小說團拜宴]  
　　都城爲首善之區。各省之服官者。咸集貲鳩工以建會館。每值新歲。例有團拜之舉。聯鄉誼而固團體禮也。 
　　當十餘年之前。某年正月都門之某會館。循例舉行團拜。同鄉之京僚。上而當侍。下而小京官部司務。無不畢集彼此相見皆長揖。無所謂叩首屈膝者。 
　　團拜禮畢。會館廣廳之上。肴核雜列。水陸具陳。諸京僚以次入座。觥籌交錯。笑語喧譁。一二十餘之少年。獨據右席之首座。高談雄辨。睥睨四筵。意氣之驕。不可一世。衆皆側目而視。無敢誰何。蓋少年者。爲某當道至鍾愛之四子。苟批其逆鱗。禍必旋踵至不少緩。 
　　舞台一區。適與廣廳成一正對之直綫。藉紅氍毹。掛九華燈。伶人某某方艶粧演水滸傳中翠屏山故事。豐容盛鬋。都麗無倫。歌聲入雲。簫鼓競響。觀者皆傾倒迷惑。目動神摇。以爲天上之杜蘭香。紫府之阮凌華無以逾此。 
此右席之少年。傾倒更甚。瞠焉直視。曾不一瞬。其目光與塲上之某伶。互相激射。如流電之往來。 
　　斯時觀者之視線。皆旋繞於某伶之一身。耳有聽。聽某伶。目有視。視某伶。若某伶之身中。具有天然至强大之電力。觀者之精神。悉爲電力所吸引。而不知其所極。 
　　一中年男子。據坐少年之次。獨掉首不視舉杯獨酌。神志洒然旣斜睨少年及某伶。冷然微哂。輕鄙之色。見於眉宇。 
　　無何。某伶劇畢。弛服疾行。至廣廳之上。向觀者略一屈膝。卽趨至少年之側。少年急握某伶之手。耳語數四。某伶力摇其首。作媚狀以蠱少年。少年大喜。眉語目送。手舞足蹈。不自知其怪醜之　出。 
　　次座之中年男子。見此少年與某伶之狀態。則大怒不解。厲聲以謂少年曰。今日爲會館團拜。稠人廣座之中。足下安可如是。幸自檢束。母貽尊甫羞。 
　　少年驟聞此語。怒甚。疾視此男子。切齒頓足。若欲得而甘心。悻悻不能出一語。座客盡。驚 
　　團拜之明日。某給諫之門外。有華車一輛雕輪錦　。彩幛絲鞭。駐良久乃去識者知爲某少年之車。 
　　又明日。某少年之車。某給諫之車同止於某伶之門外。 
不數日給諫遽露章劾某公。措詞至嚴厲。某當道復助之羅織某公竟削職去。 
　　記者曰。炙手可熱。可畏哉某少年。鳳集氷山。可鄙哉某給諫。 
專件 
[旅滬八旗順直商界同鄉讌送卾督瑞制軍頌詞]  
　　今上御極之初元滿洲博爾濟吉特氏恕齋制軍由蘇藩膺特簡鎭撫三吳不數月間復被權督兩湖之命分當入覲道出滬濱距公司榷是邦僅兩年耳甘棠憩茇剪拜留思聯袂掎裳奔走餞送蓋有日不暇給之勢焉商等僑庽華離久叨枌蔭私忱依戀尤倍恒情其可寂無一言以佐驪唱乎惟公以三恪之遺冠百族之上攀鱗附翼疊組重珪而三后開基風高任姒慶流戚畹皆出華宗厥後將相比肩公侯接踵紫囊入侍屢締於天姻赤罽下臨羣推乎地望雖兩漢之許史馬鄧六朝之王謝崔盧閥閱相誇固莫得而並駕歟公起家郎署出擁輶軒宦轍周巡類在大江左右所至興利除害戢暴懲貪若創南昌之警察定樂平之民變上海公堂之案太湖清鄉之舉皆公精力所萃尤其犖犖大者家供生佛户頌福星非偶然也惟是公所設施人皆見之公之心迹人罕如之蓋公以清介持躬以勤敏行政以大公無我與吏民相周旋而愴大局之日迫傷共濟之無人未嘗不憤世疾時痛恨而繼以太息是其忠義奮發出於至誠不以一身之進退爲榮辱而以天下之安危爲憂樂古所謂社稷臣者今於公見之矣兹當首塗北上晝接承恩伏奏帝閽嘉謨入告作中天之一柱江漢澄波挽海水之横飛乾坤再奠盈盈極浦出門開西笑之顔喁喁羣情丐澤仰東流之注將以是行卜之斯則邦家之福又不僅閭里之光已敢進一觴敬爲公壽張縉榮程祖福董立善賈文富周松齡李元賓李永吉趙瑞琛尤萬成王蘭陛周兆銘陳鈺金李春楊學易商文澄張魁元楊文富閻思溥高宏鼐滑景山公頌 
[瑞制軍答詞]  
瑞澂自丙午以來宦轍所至由滬而蘇四年於兹矣時時得與同鄉諸君周旋而晋接之至爲慰幸今者諸君以瑞澂拜命移督湖湘且先入覲特開盛會以寵其行諸君所以奬飾而督敎者至渥且周感媿交集敢謹　之且念近日我國商業之現勢以鐵道航路之便利由南漸趨於北惟握商業實權不在同業之競爭而在外情之練習尤當先其所急規其所藏用以恢張實業揚厲國光此瑞澂翹首企踵於諸君者想諸君亦必熟籌而深計之行將别矣瑞澂惟祝諸君進德修業如歲之新則不僅上海一 
 
 

Page 27

 
 
隅商界前途之光釆抑亦我鄉人禱祝以求者也感佩嘉誼用貢其愚瑞徵敬謝 
[收回五處礦産合同]  
收回五處礦務久經簽押惟該合同尚未公布兹由魯撫奏報摺内録出合亟照登以供衆覽 
爲定立條欵事案照華德採礦公司現與山東官府商定退還礦權條欵如下 
　　第一欵華德採礦公司願將本年三月在採礦二年期限内呈請領照開辦之甯海州茅山礦地三塊退還不再開辦聽憑中國官府另行招商接辦永遠不得過問 
　　第二欵所有光緒三十三年七月十四日所訂華德採礦公司合同聲明一律作廢自此件畫押之日公司即將前項合同交還山東官府 
　　第三欵公司從前在山東五處勘礦工本及繪圖買地房屋噐具一切費用現經彼此商允付給公司庫平銀三十四萬兩分爲四年交清每年匀作二期第一期自西歷一千九百十年正月起每期交庫平銀四萬二千五百兩於西歷每年正月及七月以内照數兌交 
　　第四欵此項銀兩應由接辦各礦之新商承認惟現在驟難招定有人是以由山東巡撫擔保先行設法挪墊每期交由濟南或青島德華銀行照收 
　　第五欵自此件畫押之後公司即將下開各件交還山東官府甲公司勘礦所繪詳細礦圖以及勘礦各項器具乙公司在五處礦地内置買地畝房屋器具丙公司價買之地畝房屋印契或白契丁地畝房屋器具開列清單以憑點交接收 
　　第六欵此項合同簽字後應請山東巡撫奏明立案 
　　第七欵至第八期欵項付清後公司卽將此項條欵交與山東官府註銷以上七欵蒙山東巡撫批准並咨請外務部農工商部允准施行以華文爲主共繕兩分彼此簽押各執一分作據大清國總辦山東洋務局候補道劉押大清國山東勸業道蕭押大清國總辦山東華德採礦公司石簽字大清國山東巡撫部院孫批准大清國宣統元年十一月十九日 
俚詞 
[新年歌]  
　　新年口頭禪逢人必恭喜。發財大發財。滿面春風氣。元旦行出門。忽聞狺狺吠。今年歲屬戍。和聲鳴得意我道犬勿聲。多口防招忌。遇事莫狂嘷。見人甯摇尾。不見江春霖。嚼蠟眞無味。不見王犬變。大吉又大利。犬似解人言。嗚嗚口永閉身臥安樂窩。階前盈尺地。豈患食無魚。膾切不厭細。庸人有庸福。此語切須記先生好好多。如是而已矣。諸君慎莫嗔牛山。四十屁。 
[北氷洋之犬車]  
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
