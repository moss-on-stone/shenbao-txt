# 1895 - 331 - 4908125

 

Page 1

 
 
[開印隋唐演義] [  圖書集成局啓]  
　　隋唐一書雖屬裨官野史而筆法旣好叙事尤詳敷佐旣新選詞尤雅茶餘酒後儘可消閒現掃葉山房託本局代印刻已開印俟告竣後裝訂成册發售以便諸公購閱也 
[重印快心編出售] [  申報館主人啓]  
快心編一書雖係章回小說而其言情叙事頗能娓娓動人且樂而不淫雅合關睢之旨誠近世說部中不可多得者也本館前曾排印數次數經塞暑插架頓空而問價之人依舊源源而至因更重付别劂以饜購者之心兹已告成分裝十册每部碼洋五角請臨申報館帳房三馬路申昌書室汲各外埠申昌選購可也 
[氣毬對]  
有客語於執筆人曰今歲中日之戰旁觀者皆謂日人事事仿效西法是以能勝華人夫日人之奉泰西爲依歸固已然我聞泰西於行軍之際每以氣毬升空際令人測望敵情日人則惟恃間諜傳言始悉我軍情狀其於氣毬一事付之闕如竊意其於西法未免尚有所未備乎敢問氣毬果始於何代創自何人其製如何其用曷若質諸吾子幸明示焉執筆人乃博稽典籍摭拾成篇以對曰氣毬者藉輕氣以上升者也攷諸山海經所載古有周饒奇肱等國善製飛車游行半空日可萬里西人士亦謂當中國唐代時有人思得妙法欲於空際飛行繪畫成圖藏諸秘府意者卽氣毬之緣始而其製尚缺而未詳越我朝乾隆時法國有孟姓晜季行始以布縫製爲毬高三丈餘大如夏屋下有口就地上燔柴使烟燄由口入烟滿而毬卽上騰然製尚未精閱十分時卽飄落旣而又有人以膠漆塗毬體使不滲漏用大繩結竊罩毬之外毬下懸一巨繖繖下置藤牀人居牀中大者容二三人小者容一人牀中備列風雨表寒暑表千里鏡羅盤沙　之類毬之頂開一窓毬之足有門以便臨時放氣將放時以輕氣納毬體毬遂能游泳乎空中客曰輕氣奈何曰輕氣生水中亦名水母氣其爲物也色味俱無不能生養人物質最輕較生氣輕十四倍每見方一百寸祗重三厘故能載物禦風飛行絶迹當氣毬之未放也繫以巨纜使不得轉動及輕氣旣如量斬其纜漸升漸高直出浮雲之表俯視山川城郭夐不見人英國有琪逹氏者贍最壯慣乘氣毬以霄漢爲熟路能凌空至二十三里住空中至十點鐘時又嘗横行歴五千里由英越海而南過法國入日耳曼境以尋常風勢而論大約一時許可行百里或百二十里時遇大風吹送則一時許有行二百五十里至三百里者間或順風吹去忽然回轉故必携風雨表以測之時或毬中空氣脹逼每有决裂之虞則須略開頂上之窓俾得洩去欲毬升高則撤去所携沙袋欲下降則以鍼剌破毬體俾略洩毬中之氣蓋事雖游戲亦足見其巧不可階矣旣而美國人復别出心裁師其意而不泥其法毬下懸一簍中坐若干人周圍繫小氣毬四十有七每毬皆納以輕氣初放時不能落下毬中人大懼以刀剌毬放輕氣出始下墜後倩英國格物家悉心研究方知空中高下之氣分濃淡下方之氣濃升至十五里以上遂漸淡淡之過則不足用然斯時毬之製雖精仍不能行駛自如祗是隨風顚倒久之又有巧工出製爲一拕捩之則卽能隨心所欲東西南北攸往咸宜於是兩國交爭有用以偵探敵營虚實者昔年英有某裨將與敵國互戰乘氣毬瞭敵約以舞旗爲號及爲敵人所見望空發槍彈不能及裨將爰於空中指揮軍士望旗進擊大敗敵人我國同治十年法都巴黎斯被德兵所困内外不能通消息乃將各處羽檄縮印成小紙繫鴿頸上雇人乘氣毬携鴿上升於毬中放鴿各投所之皆能逹俄土交戰之候俄人欲測土耳其山川形勢亦於氣毬中繪成由是觀之氣毬初創時雖爲游戲之具今則兩軍相見實以此物爲要需然苟無柁以便折旋則一旦悮墮敵人營壘中必致被敵人所害近歲天津武備學堂内亦製就氣毬多具令諸生昕夕肄習春秋佳日必就郊外試放以程其技藝之優劣而獨與日人戰鬥未聞有用以料敵情者豈其技尚習之未精歟攷核詳明是所望於整軍經武者抑又攷之西國氣毬之最大者直徑約英度三丈五尺許四圍上下均算約二萬二千尺實以生氣積重至一千六百磅若輕氣則祗重二百磅以二百磅之輕氣浮於一千六百磅生氣之上自能輕如敗葉飄泊天空然則此毬也初觀之頗以爲奇一經格致家推闡原由亦物理之常耳何奇之有至於昔年滬上所試演者則仍是游戲生涯無關實用存而弗論可也 
[春明瑣錄]  
　　崇文門外鞭子巷頭巷居住有木匠某甲因近年官工屢興手中頗裕其人係愚笨之夫偶有失當竟將左近鄰居得罪伊尚不知於是各鄰居每懷詭秘時刻欲洩其憤有無賴某乙不知因何在南城兵馬司涉訟被押遂將甲誣牽在内近日坊主屢飭差役傳甲到案甲聽傳畏懼隱避僻處不知竟學白鶴之高飛否○内城居住旗員文某有白玉搬指一枚質於西交民巷恒裕典鋪典價五兩此物約值三十餘金日前典照失去十月初四日有某甲手持本利典照赴典取贖該典未知其詳竟將物付甲將出典門適文姓入聲言如有取贖白玉搬指者卽我物也典中人將甲揪回於是文姓與甲分辨致起口角傍觀人令文出錢文先不允甲意欲赴官廳理論俄又有人排解令文出白銀四兩將典照買回其事遂寢○前門外之西紙巷子地方有某華人開設一洋飯店牌號三美樓十月十六日開張各處張貼報單店内所備飯食菜蔬俱按西國製造另殷有菜單亦係西國名目其門面油飾彩色以及店裝修所設桌椅器皿皆係西國式樣想不日另有一番茂盛也 
[京城官話]  
　　宗人府丞堂吳君廷芬已於九月廿六日履新闔府當差人等以及左右兩司並供事廳書皂是日懸彩分别伺候謁見○吏部文選司之副郎聯公壽已得有帮掌印上行走之烏布其所遺帮掌印上額外行走之烏布現蒙大堂以副郎錫公齡接充於十月初四日履新闔司書皂人等至期一體伺候謁見 
[示考供事]  
　　十月初四日宗人府爲曉諭事照得本府此次考試供事前經迭次出示招考在案刻下已足備考今定於十月二十日考試合行出示曉諭爾等投考諸生知悉於是日黎明持具卷票親身赴本府衙門聽候點名憑票領卷以便扃試幸勿遲延自悮毋違特諭 
[大帥抵粤]  
　　廣東采訪友人云劉淵亭將軍由臺南内渡行抵省垣連日謁見各大憲深蒙優睞慰勞有加道路傳言謂廣東水師提督鄭軍門因病告休譚文帥擬奏請將軍升署斯缺恐未必然也 
[閩中火刼]  
　　福州采訪友人云省垣妙巷人某甲家於本月初二日忽兆焚如無從救援回祿神大張旗鼓意氣飛陽繞過河心斜穿至小龍湫巷口玄壇廟居民十餘户一炬成灰何閩中火患之多若此耶 
 
 

Page 2

 
 
[北雁南來]  
　　天津采訪友人函云初三日午後天津縣奉部文處决斬絞人犯兩名斬犯邵七係趙家莊人數年前鬥毆開鎗擊斃鄕人王五身死依律擬抵現始就戮者絞犯郝文興順天府人係掘墓刨棺偷竊殮具之案犯也分别决訖邵屍棄置萬人坑郝循例恐其回生晾屍三日責成差保看守然後准屬領埋無屬薄瘞以昭炯戒此係今年勾决人犯若得延到冬至卽獲停勾矣春生秋殺何莫非皇恩之浩蕩哉○津郡青靜滄鹽各屬地多斥鹵不生五榖貧民浩如滄海無以資生幸野田向生野蔓葉銳而繁到秋結實纍纍黃如綻金去根留葉並子屑可作饝土人謂之黃粟菜又有蓬蒿枝葉可作薪子可代茶兼充藥料且可榨油燃火凡諸利用是上天粒我蒸民於斥鹵之區稻粱之外者也今年各屬秋收中稔而黃粟菜尤夾雜叢生每顆重至三兩斤不等客嘗驅車各屬於夕陽西下見各鄕人擔荷不絶非黃粟菜卽蓬蒿據云今歲繁生不特視去年判若天淵且非歴年所能企及繩樞甕牖每就門前穴土爲坑蓄水沃菜以去鹹味然後曬屑充飢蓋是物蔓生鹹地性鹹非此碍難入口也然此雖係鄕人一片生機亦足見該鄕人禦冬之苦况矣現在天氣已寒坐擁銷金帳者亦曾念及北人之啖黃粟菜惻然有動於中否耶○距津四十餘里在白唐口之南地名聚寶莊莊外向係大窪蔓草荒烟數里無屋宇現在起蓋土屋一所空諸所傍四無人烟屋内匾額縱横卓上亦陳設供具爐香繚繞後有井一口水泉清澈據云該井係由牧童放牛踏出井水療病如響斯應故爇瓣香者不遠百里而來前有人果起沈疴遂謂靈爽式憑用是建屋懸額以伸酬敬或謂該井不知掘自何年磚色非新殆向被土埋近因鄕人取土井見神其說者欲藉此以惑人聞聽斂取香資如東坡所謂偶然書作木居士自有無窮求福人之類耳自愚愚人抑何可笑 
[孤嶼梅訊]  
　　温處道宗湘文觀察因温郡秋收尚稱中稔而米價平空陡漲特出示諭嚴禁米石出口並分飭左營遊府李西園遊戎中營守府布兼山守戎出洋巡緝想從此海禁綦嚴米行平糶不至居奇彼數米而炊者莫不頌觀察之德○温郡火患頻仍民心惶恐持青鳥說者咸歸咎於赤帝廟重修不利殊不思人心險薄近有一種匪類在外縱火希圖乘火搶刦如百里坊洪震酒鋪於上月十八夜被人種火於麂眼籬内横井巷某鞋店於二十夜放火將燃府前街厚生錢莊於廿五夜被匪用煤油澆灌店撻遺火草繩幾至成災瓦巿殿巷某甲家亦於廿九晚遺藥燼於籬笆均幸隨時覺察未致延燒厚藏之家莫不共有戒心兹幸冬防嚴密宗觀察督率保甲委員在城廂内外分叚查察徹夜梭巡庶宵小濳蹤不復聞有縱火圖搶之事云○朔門内打繩巷口一帶自客臘被災後各店鋪甫慶落成元氣未復詎上月二十六日申刻該處之荳腐店又肇祖龍之禍火勢熊熊上燬椽簷幸時值傍晚比鄰麕集竭力澆灌隨時滅息誠不幸中之大幸也○新任永嘉縣程康侯大令約俟蟾圓前後可榮蒞任其行李家丁均趁輪船先到彼書吏等送舊迎新又多一番栗六矣○宗觀察鑒於火患隨處關心現屇風高天燥諭令各街道所搭攤架篷蓋一律拆卸以免引火是亦防患未然意也再温俗火災之後其鄰近各鋪户幸保無恙者均懸寫戲單演劇酬神盛巿動以百計且由首事醵資設醮謝龍所費不貲此次府前街遵奉宗觀察諭將演戲之資籌集歸公置備洋龍以禦火患但購一洋龍非二百金不辦如其不敷仍由觀察捐廉湊足蚩蚩者恪遵憲諭靡不歡聲雷動仰見宗觀察之愛民如子有備無患云○水井佛前黃某家因次子患病垂危呻吟牀第每用火籠烘被以其陽虚畏冷也初六夜緣火過猛延燒牀褥竟將黃子葬身火穴牀帳均燬半截迨鄰舍聞臭搗入始行撲滅幸未延燒屋宇殆洽比之福歟○澤進巷陳啓興銀店東阿倍者年屆古稀眉齊鴻案膝前有荀氏八龍類皆克家肖子孫曾繞膝家亦小康本月初二日乃倍之懸弧令旦開筵稱慶結綵懸燈初三晚召串客彈詞倣戲綵之遺意詎初四早起倍作一欠伸遽爾騎箕西去聞者爲之轉喜爲悲但無疾考終非人生易事如倍者總可謂之福壽全歸堂聯四世不愧爲熙朝人瑞矣 
[秣陵寒色]  
　　金陵訪事人云江西候補道朱觀察熙曁丁憂河南候補道易觀察順鼎均由滬乘輪來寗初二日進省趨詣節轅面禀一切逾時興辭而出○湖北鎗礮局監工委員候選縣王明府福昌前辦局差督率製造不遺餘力所造軍械雖係創辦然皆堅利逾常解到金陵軍械所爲數不少均稱利器現奉香帥檄調來寗聞擬令襄辦軍械俾展所長○儀鳳門城外屯紥營勇刁斗相聞刻下忽由官代雇民舫若干艘載赴湖北用福安輪船江平輪船拖帶至其移防湖北抑或援救甘肅外人不得而悉也○兩江張香帥自到任以來極力講求武備延請西員爲練兵教習凡駐省之健勝營新建營督標新兵各營終日在小教塲由西教習督率操演技藝漸臻純熟又馮萃亭宫保統帶萃字全軍屯紥潤州亦逐日訓將練兵與金陵聲息遥聞軍容日盛刻聞甘省回匪小受創懲而大股勢頗猖獗爰慨然有蕩掃惡氛澄清天下之志擬告奮勇赴邊辦賊據官塲中人云業已恭摺入奏上逹宸聰俟奉有硃諭是否允准所請再料理整師前進擊鼓其鏜踴躍用兵不禁拭目俟之○漢西門内有敕封古城隍廟神威顯赫靈迹昭彰向苦經費支絀未能出會者幾十餘年今歲夏秋兩季瘟疫盛行往往朝不保暮號哭之聲幾於無巷不有一時互相祈禱惟求神力庇護果亦保全不少日前該廟住持曁執事人等沿門捐集巨欵以期仰答神庥屆期舁神駕出巡二日彷彿報賽故事申明會期爲初五初六兩日遍貼街巿是日請駕出宫神牌旗傘香亭煖轎排導整齊並有臺閣一架裝飾童男女嬌艶動人該會共有四起迤邐而行入夜二更許始舁駕回宫凡輿衛所經男婦聚觀路爲之塞見者咸謂多年未見此熱閙盛事矣○兩江總督張制軍前奏在湖北設鼓鑄銀圓局鼓鑄銀圓早已奉旨允准通行各省現在此項銀圓漸次推及金陵香帥刻已出示曉諭商民一體遵照目下小銀圓各鋪家咸樂收用尚屬暢銷惟新鑄七錢二分之大銀圓銷用未廣其輕重成色印造光緒元寶與清漢等文字樣一與示諭中所載毫髮無訛○賣菜某甲路過信府河地方適聞某公館人出問價值甲卽歇擔路旁待其檢取奈買主反復掇拾任意躭延甲頗不耐微有口角買主復厲聲相加大肆咆哮挽甲之髮辮拖入門内羣相飽以老拳旁觀爲抱不平競欲奪門而入爲甲興師問罪該公館恐衆怒難犯始將甲推出得以寢事 
[創抽門厘]  
　　江省各鋪聞有十月十五日起抽門厘之說巿面議論紛紛不一大致謂近年生意虧折已成外强中乾之勢加以行商卡厘剥削於前重以坐賈門厘剥削於後萬難支持不如歇業收帳之爲愈有謂咸豐初年創設門厘先由湖南繼而江西今亦宜俟湖南辦理有成然後江西仿照而行有謂裁兵之事明奉諭旨江西至今未行九標則力求勿裁贑標則俟省標裁定而後裁省標則俟各省裁定而後裁門厘之事亦宜力求勿抽或俟各省抽定而後抽諸如此類不知凡幾各大憲愛民恤商無微不至當必有折中持平之道究竟如何容俟續錄 
[江西地響]  
　　九月廿八日夜間江西省垣忽然地響其聲如雷當時洗馬池大街聞者疑爲府學前牆倒府學前大街聞者疑爲磨子巷屋塌連日輾轉詢問始知無牆倒屋塌事大約響在地中倉卒間無暇蹤迹及之耳 
[鄂垣瑣事]  
　　署兩湖督憲譚中丞之文孫某君年甫弱冠聰頴絶倫本月初三日適屆完娶之期署内張燈結彩金碧輝煌冠蓋如雲備極一時之盛聞坤宅係貴州唐廉訪新人卽其女公子也○長江水師提督彭軍門在鄂閱操畢大纛首指襄陽護理漢陽鎭水師中軍遊擊王宗高參戎率同健兒親往護送亦循舊例也○牙厘局憲余堯衢太守調攝荆州府篆所遺總辦一差由當軸委候補同知羅司馬金壽接辦司馬寓鄂有年辦事精詳今膺斯任諒必克稱厥職也 
[白門官塲]  
　　金陵訪事人云本月初六日衍聖公太夫人昌平彭氏駕抵白門繫舟官碼頭逕赴督轅拜會未幾自内傳呼而出大開中門延入内花廳逾刻蓮輿興辭而出○江蘇候補知府石太守作楨前辦大河口厘捐潔已奉公厘金日旺商旅至今口碑載道兹於二十年比較案内蒙上憲記大功兩次儘先拔署一次太守因期滿瓜代業已交卸晉省初六日在督轅銷差並禀謝○江南候補道趙觀察貽書奉督憲札委 
 
 

Page 3

 
 
會辦善後局觀察接札後詣轅叩謝○甘省賊氛甚惡香帥深以爲慮刻因近來確耗究難詳審特委魏直剌　赴甘偵探並解軍餉直剌隨詣　謝委禀定行期○指分江蘇試用縣丞李貳尹廷銓於月初到省初六日赴督署禀知○皖南茶厘候補道嚴觀察翽昌由皖南來寗謁見香帥　禀一切逾時辭出○新選江西都昌縣錢明府鴻壽由京南下路出金陵進省趨詣督轅禀見香帥而出 
[新人受驚]  
　　本月初三日爲周堂最吉之日揚城嫁娶者不一而足聞是日下午有某新人彩輿行經三叉閣巷口是處地滑如油頭肩輿夫偶爾疏虞遽然跌仆幸彩輿左右護衛之人赶卽挽住未將新人傾出然驀受此驚當亦珠冠不整矣隨經人將跌者舁回另倩他人肩之而去或曰揚俗新人在輿中不准移動如左移應窮乾宅右移則應窮坤宅今全身皆移更不知作何解說 
[信資較廉]  
　　厦門租界内本設有寄送書信分局由工部郵政局經理兹於本年秋間創設信黏仙司頭信力紙五種自半仙起至五仙司止若大英書信館寄中國各通商口之信應收洋五角者該局僅只五仙司卽包寄到較之中國各信局價尤便宜數倍唯祗帶空函不寄貨件耳現在生意甚佳西人無利不沾華官於此種利權視如弁髦毫不介意誠爲可惜 
[案將覆奏]  
　　粤東闈姓總商劉學詢卽問芻被控訊鞫等情前已歴詳本報兹聞劉電致友人云公欵賑欵已清算有盈無絀候日内結案奏覆矣 
[世德清芬]  
　　本科翰林秦介侯太史翔步木天後於前月廿二日清晨備齊祭品恭詣上海縣城隍廟致祭據稱太史乃城隍神裕伯公之十八世從孫也所有祝文照錄如左維大清光緒二十有一年歲在乙未秋九月戊戌朔越廿二日已未候選訓導歲貢生十七世從孫秦榮光命次子翰林院庶吉士十八世從孫錫堂謹以剛鬣柔毛庶羞清酌致祭故元至正進士福建行省郎中勅封顯佑伯晉封護海公欽加靈佑上海縣城隍神十七世伯祖景容公曰惟公剛介邁俗正宜爲神卻聘陳書勁節輝煌夫家乘去官歸隱清名焜燿夫史編叙保國之功漕運資其呵護溯題橋之蹟桑梓切其敬恭仰靈爽之常昭宜廟食之弗替榮光懍遵祖訓恪守儒宗循素分以傳家奉遺經以教子次子錫堂猥以弇陋謬列清華此皆先澤之留貽永爲後人之庇蔭久食舊德幸獲報於詩書敬竭微忱用致虔於籩豆公其昭格鑒此苾芬尚饗 
[柏臺啓節]  
　　新簡江蘇臬司吳廣涵廉訪由京來滬各情已紀前報兹悉廉訪於昨晚二點鐘乘招商局江裕輪船赴江寗謁見制憲後由内河赴蘇履新 
[挑補華醫]  
　　虹口同仁醫院華醫仇君應中英藥房之請已辭席而去兹院主文西醫特於昨日就衆學生内挑選有上海人陸君壽德醫術已精堪補斯席 
[英廨早堂案]  
　　包探顧阿六禀稱蘇人包紀增日前曾以翠飾售與製造局某甲計洋一百五十元不料包乘甲出外時卽向甲妾某氏將物取回强欲加價甲以銀貨兩交豈能反悔否則亦須交還原價而包又不肯還洋當經甲投報捕房由小的拘獲送究甲投案供稱職員納有一妾暫居包紀增之樓上當由包掮來翠飾三件職員出洋一百五十元購得繼而又被騙去勒索加價如此行爲情同誑騙故而報捕送請訊究質之包紀增供蘇州人向業儒有翠物三件賣與甲小的要賣一百七十元甲祗肯出洋一百五十元小的以並未到本不能脫手故向取回求鑒别駕商之佛繙譯以包旣不肯賣何故收取價洋殊有不合判令管押七天並著交還洋一百五十元領回翠飾可也○三百零四號華捕禀稱小工葉天成在招商局馬頭竊取靛青三十斤當經小的拘獲人贓送究招商局管馬頭人投案申訴前情質之葉天或供認行竊别駕判令管押五天○雉妓王朱氏在途拉客經三百六十二號華捕所見拘入捕房送案請判别駕判將氏押候遞解回蘇州○包探倪順泉禀稱王阿珊前因犯事遞解今又濳來滬上經小的拘獲送究王阿珊供寧波人前雖犯事業已改過决不敢再犯可否求准免爲遞解别駕得供判令押候仍遞○倪包探又解竊賊陳阿林到案禀稱陳前曾犯案懲辦今又竊取柴福興張福生吳紀毛張杏生沈生寶寺家綢布衣及零星雜物經小的拘獲人贓送究柴等投案請領失贓質之陳阿林供寗波人實因窮苦所致求恩别駕判令笞責二百板管押三禮拜期滿遞解○九十九號印捕拘解沈阿三到案禀稱此人時在外灘扭歐瞿山致瞿受有微傷爲此拘送請訊瞿投案申訴前情質之沈阿三供因細故口角不敢行兇求恩别駕判令沈阿三出洋一元給瞿爲養傷費○包探黃四福禀稱昨日亭午時有小車夫王阿六滿載食米從垃圾橋冲下致將婦人李王氏之脚骨碾傷現在醫院醫治約須一禮拜可好因先將王阿六送案請判王阿六供江北人因車從橋下不能停留然小的曾經呼喚無奈該氏未理以致肇事求鑒别駕判令王阿大酌給養傷費了案 
[法界公堂瑣案]  
　　福建辛卯科舉人郭錦華春官報罷航海來申僑寓萬安樓客棧旋倩棧中人代雇縫工胡錦昌縫製衣服胡竟捲物而逃控經鄭大令提胡到案旋由棧中茶房某甲某乙將胡之屋主顧小仰及同居人翁三多陸阿新交案大令訊供之下將顧翁陸交人保出昨日大令會同祁繙譯官升座甲卽王雲泉乙卽周中秀同投案下包探著保人將顧翁陸交出顧供稱小的住二十五號房屋將樓下轉租與胡翁供稱小的與胡同居陸供稱小的住新北門王供稱當胡捲逃後見顧翁陸在伊家搬取洋棉紗因之呼捕拘案大令問顧翁陸曰爾等旣搬取洋棉紗必知胡下落又謂顧曰爾旣爲屋主胡逃遁之後因何不報捕房翁供稱洋棉紗由客人托小的寄藏屋内並未搬出陸供稱小的托胡裁剪衣服與此事無千大令著將三人一并還押俟胡到案究辦○沈培緒控陳子賓串同王錦三等人將棧單抵押廣豐另造僞單至寶和莊抵押銀兩迭經大令訊供將陳王禁押諭令沈邀同見証人來案候訊昨日沈偕錢秋坪投案大令問曰王等是否托爾調處錢稱陳王等人前曾股開洽成元絲號生員係紹興嵊縣人與王同鄕曾爲介紹大令謂爾旣受人之托理應出爲調處錢稱陳無銀可付惟托諸空言而已沈受騙屬實惟此事亦非陳一人所爲大令著與沈退出下期投案候訊○天福戲館茶房張硯錢控戲館主武春山欠洋銀一千零七十二圓大令訊供之下著將武交人保出予限一月内歸楚昨日顧仁生章自川沈顯林同投案下訴稱小的等均是保人今日原被未到先代武呈繳洋銀五百圓屆期一併照繳大令命退出著下期傳原告到案具領○張啓漁控漁記花行定買棉花被掮客榮根泉吞没銀一百十六兩一案大令訊供之下著邀同漁記行主陳友之來案候訊昨日張投案求追榮供稱堂諭著陳到案因張不往相邀是以未到大令著將榮仍交原人保出同往邀到陳再核○張孫氏控愼生店主欠洋銀一百圓大令准詞出票提店主鄔先成到案昨日包探將原被一併解訊張孫氏訴稱小婦人收過利錢一年計洋銀十二圓其餘求究追鄔供稱小的並不欠錢張孫氏呈摺子一扣鄔稱此係姪子所欠現在店已閉歇小的代爲收帳大令謂爾欲收帳何得欠錢不還限一月内還清延于追比并著押候人銀兩保○春元錢莊之姜文廷訴稱小的遣學徒浦永興收兌大錢不知何以有小錢被獲大令謂學徒當堂供明爾將洋銀十圓兌小錢十三千文尚欲藏頭露尾耶究竟此等事做過幾次姜稱小的如果私販小錢自甘重辦大令與祁君會商之下判罰洋銀五十圓如再販運定當重辦姜稱小的小本經營何堪重罰大令怒著押候嚴究○公館馬路迤西泰豐客棧容留匪類經包探傳棧主徐夢言請訊大令問爾棧留宿客人可有簿據查核徐供稱小的處簿據一一載明包探又禀稱此棧屢次容留竊賊請大老爷從嚴究辦大令判罰洋銀十圓如再容留定將房屋封閉拘爾到案重懲諭畢飭將徐押候交保○九大錢莊夥嚴瑞文混用銅質洋銀拘案訊供押候笞責昨日大令命帶出覆訊謂混用僞銀洋本干例禁爾旣爲錢業豈不知禁令森嚴乎著押候枷號半月期滿責釋○新康洋行西人控馮正揚代姚阿寶擔 
 
 

Page 4

 
 
保將田單一紙　押銀二百兩大令迭次訊供著交人保出具限一月内歸楚兹已逾限昨保人陳瑞卿偕姚投案呈繳洋錢三十元稱前二次繳過八十元共繳一百十元餘求寛限大令謂陳曰當交保時言明如果逾限惟爾是間著一併押候嚴追○楊浩然陳裘然各呈完案切結楊並呈領狀請將繳案之洋領回大令准之著將洋銀五百六十六圓九角八分領去諭以此後須公平交易○池福章徐左英同訴稱在吉祥街開設板棧昨有潘來發者假買板爲名竊去哆呢馬甲一件内有當票七張皮夾一枚洋銀一圓六角當塲拿獲解送捕房又供山曾竊水烟袋一枝求爲究辦潘認竊不諱并稱水烟袋質票已扯碎矣小的原籍寗波有弟在寰泰兵輪船當水手來滬找尋初次犯竊大令著押候枷號一月責釋贓令失主領回○包探禀稱法蘭西書信館日婦與鄕人孫宋氏因買鷄蛋口角昨日途遇扭毆解案請訊孫宋氏供稱小婦人家住浦東三日前來滬喚賣鷄蛋日婦買取蛋二枚用小錢二文小婦人掉換不依反遭毆擊且扯下頭髮一綹求恩明察大令測然憫之與祁君會商著押候交人保出○包探禀稱積竊周老三屢經大老爺懲辦此次又因行竊拘案大令著押候重笞二百板○野鷄挑夫徐阿三陳阿玉肩運泰安棧某客行李十九件失去鋪蓋鞋籃須失主扭送捕房大令訊供之下和豐莊夥投案具保大令著於保單上寫明限三日内尋繳○周寶凝李榮甫投案呈具領狀請將李端生竊　洋銀置備皮箱衣服等物一併領回大令准之 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[琴堂鞫盜]  
　　籖船被刦已紀報章前晚上海縣黃大令升坐花廳提訊船主朱木全訴稱小的係寶山縣人年三十有六在閔行鎭撑駕來往申江籖船已六年矣胞弟元全同在船中前日由閔行開行有盜匪四人附船另搭男女客二十人均在中艙四盜則另坐頭艙不與衆人爲伍當時小的並不介意至傍晚駛至龍華嘴四盜問此處至申有若干里小的告以約十五里現已獲案之曹如生卽持洋銀向後艄開放小的正在把舵喝曰船中不能放鎗恐驚衆客曹飛奔至後持鎗柄擊傷小的頭面復將小的拖出推至頭艙旣而四盜一齊動手各持長刀將中艙兩頭把守令搭客一一走出渾身搜索洋銀等物件旋推入頭艙搜畢劉維榮劉友發兄弟兩人向盜索還原物友發被鎗中乳旁傷勢甚重四盜遂將各客緊閉頭艙中用鐵錨練紏住艙門撑船至岸旁携贓逃去小的至申報明捕役前往勘視行經南巿洪昇馬頭見曹獨自一人在某冷攤上買鞋子因而拿獲劉訴稱小的係安徽人同弟友發附船至申欲上輪回籍身畔帶有洋銀六圓被盜搜去事後小的弟兄跪求給還被盜放鎗轟傷胞弟現已舁案請騐矣元全訴稱小的是木全之弟有洋銀二十四圓盡被搶去大令飭仵作騐友發乳旁果有槍傷鉛珠尚未取出卽飭差役舁至仁濟醫院請爲救治捕役禀稱小的在曹身邊搜出原贓肚兠洋圓呈案請閱朱認明肚兠是已物另有腰帶一條是友發之物曹供稱小的係浙江定海廳人年四十有一向以操舟度日此次由寗波裝沙泥來申售與下海浦洋人船主將小的停歇以致流落此間與友沙鍋阿雞等四人附閔行籖船不敢刼物並無洋槍大令研詰至再判令掌頰一百下曹游移其說繼命鞭背八十下始供認放槍刼物是實大令著釘鐐收禁 
[上海縣署瑣案]  
　　日前陳周氏送逆子阿春到縣聲稱兒子不務正業時來纒擾請爲嚴辦黃大令飭交差看管前日下午新委發審官曹葵生明府升坐花廳書差以次叩見畢卽命帶此案訊問阿春供稱小的係本邑南鄕閔行鎭人年三十有七昆季三人兩弟一名春和一名春泉小的娶有妻室生孩不育現因母親將碼頭生意交兩弟承做以致小的失就反被母親送案求賜宏恩明府判令笞責二百板發收改過所○江蘇撫標滬軍營散勇陳福林船踞滋事經邦帶劉千戎送縣究辦發審官曹明府庭訊之下陳供稱小的係湖南湘鄕縣人年三十娶有妻子去年六月到申投滬軍營當勇某日奉令修路適洪少爺在旁恐致被撞推過一旁並未行兇叩求台鑒且小的已由營重責過軍棍四百矣明府判令收押候示 
[美界捕房紀事]  
　　本邑人徐錦元操木工餬口賃居虹口吳淞路猛將堂附近以樓下轉租與同業之周長生下榻周嘗拖欠房租徐亦無如之何前日忽下逐客之令周不之一理至晚徐復申前令由此互相辱詈繼則角力復扭控捕房捕頭詰間之下令自投英公廨喊控○偷兒某甲前晚七點鐘時至新記浜路見第九十三號門牌之房屋洞門晝啓寂無人影彼則昻然入内施其拿雲手叚適屋主某乙自内突出甲不及逃當被拿獲旋喚包探竇如海拘入捕房捕頭令押候查明曾否犯竊再行核辦○寧波積竊王阿林前晚由周浦順慶里某姓家竊得棉被一條持至篷路某押店求質適爲包探竇如海查獲人贓一併拿送捕房押候解送英公堂訊究 
[江督轅門抄]  
　　九月二十五日翰林編修吳敬修會翰林院檢討宋育仁親拜辭行赴滬太湖水師全軍李新燕　知府陳卿雲謝委書局分校又周光榮奉示繕寫履歴新選江寗府理事同知崇山到由京來委署理事同知裕恆謝委同知陳祖煊謝委釐捐局稽核又曹榮黻謝委釐捐局文案通判李士彦銷假又王頤謝委丁堰厘捐候補知州綃善培禀知由理問在兩淮商捐請奬過班知縣沈善發謝委力乏憍厘捐並銷西二叚保甲差卽辭○九月二十八日翰林院庶吉士章華到由京來改　安徽試用道文弼辦理江南分設安徽籌餉勸捐局卽選道李宗棠赴皖北清理捐案總統南洋兵輪前福建裁缺海壇鎭吳奇勲禀知坐鏡清兵船赴高昌廟統領健勝營楊文彪回海州委辦丁堰厘捐通判王頤赴差並銷聚寶門稽查差委署桃源縣陳紹唐皖軍威靖營採辦軍米委員候選知縣程桂芬赴鎭江公幹丁憂候選知縣袁慶宣扶柩回籍福安輪船黃友勝赴安慶候南琛分載楚勇赴湖北鹽巡檢周永清鹽經歴朱蘭均赴淮又鄭熙齡回浙江直隸候補道徐建寅天津來新授蘇松鎭陳旭由京引見回叅將朱績之由沙巿來丁憂江西知縣張察通州來安徽輿圖局候選巡檢賈之鏞由皖來虎威蚊字船鄭倫策電輪船史建中二位由蕪湖卸煤回提督邱時成銷假知府羅章謝委大河口釐捐差副將張本生謝奏留　標叅將叚高翔謝改歸督標知縣王延年銷水西門稽查差縣丞蘇培銷河運文案差回廣東知縣文博展假五天○二十九日候補道錢德培由江北公幹回知府沈敦和湖北通判曹邦彦知縣王廻瀾均見候補道倪文英謝委會辦善後局周家駒請期服假二十一天前江蘇候補道周嘉猷銷假並銷德州轉運局差知縣游毅之辭赴鎭江措貲○二十日新科探花王龍文會金陵營叅將楊福田禀知沿江巡查看操回副將潘樑柱銷期服假並請感冐假五天通判丁年銷河運差調補沐陽縣周知縣孫友蕚高振聲王世楨劉德元黃金鉞郭冏州同謝上春均禀知在糧道署閱卷畢知縣方道濟到起服引見回由蘇來又但祖翼謝委鎭江水釐分局差卽辭又季逢辛謝因解京餉勞績蒙給酌委一次川同王謨銷姑塘緝私差回○十月初一日藩臺瑞糧道馬署巡道桂釐捐局候補道穆籌防局候補道沈善後局候補道懋鎭江轉運局候補道何軍械所候補道楊候補道程儀洛直隸候補道徐建寅新授蘇松鎭陳旭統領廣保軍兼統武毅等軍李先義委辦大河口厘捐知府羅章知府喻先覺奉委赴通州李家橋壩工程新選江寗府理等同知崇山通判俞鳳琴上海縣黃承暄辭知縣張紹棠李雋陳道濟長發奉示甄别各位均見翰林院王會釐辭行赴湖北城内外保甲局候補道章袁均禀知開辦冬防通判陳元楨到知縣常桂馥數天均展假又李芳奉委解軍火赴鎭江又戴光請假十日縣丞黃領亷到由蘇來巡檢鄧鴻年禀知赴揚○十月初三日鍾山書院山長梁鼎芬内閣中書康有爲均會候補道程儀洛統領江西剛字全軍廣東瓊州鎭申道發由山海關回徽州營叅將吳玉崑均到卽辭丁憂江西知縣張察辭均見廣東候補道陳明遠到銷駐滬偵　輿圖局差回委署理事同知裕恆調署上元縣王芝蘭均禀知接印任事署理事同知稀珊代理上元縣朱湘赴南鄕看案均禀知交卸知州章邦直辭赴下關到小厘分局差○初四日江蘇候補道陳桂森前四川補用副將謝文發均到委辦大河口釐捐知府羅章辭副將楊志高謝充當隨員叅將完報君王華春遊擊郭廷忠均謝先鋒官候選同知延忠禀謝又知縣唐繼淙到由天津回知縣戴光請假半月又文博展假五天署泗洲都司高維元謝委縣丞張嘉瑞李毓杰祥雲輪船李家泰送文弼赴安徽均辭主薄葉煒禀知奉善後局委監用關防卽到差斯美輪船嚴麟寶到由天津裝煤至湖北回○初五日翰林院王會釐禀謝辭行候補道趙燮奉委赴崇明公幹調補壽春鎭郭寶昌新授蘇松鎭陳旭謝飭知赴任副將楊有林謝先鋒官保民兵船吳克威上海來指省江蘇保送知府陳遹聲由蘇來運判徐衡由山東撫署來知縣姚壽春交卸署江浦縣事回通判鍾楠知縣常桂馥均銷假又李芳解軍火赴鎭江准補清河縣丞曾錫璋赴任鹽經歴黃淦鹽巡檢程國治鹽知事李沛森諸世麐回淮均辭鹽大使許福謙奉示寫履歴○初六日翰林院庶吉士章華會襲封衍聖公太夫人歸昌平袁氏會統領廣保軍兼統武毅等軍李先義辭知府石作楨銷大河口厘捐並禀謝二十年比較案内記大功兩次儘先拔署一次鈞和輪船徐長順到送湖南撫臺赴湖北回卽辭回滬新選江西都昌縣錢鴻壽由京來知縣范樹恆由蘇來均到保民兵船吳克威辭回上海指分江蘇試用縣丞李廷銓從九陳初基均禀知到省補昨日皖南茶厘候補道嚴翽昌到皖南來知府吳增僅泗洲都司高維元均見直隸州劉運吉請假數天又魏恆禀知奉委解餉並赴陜甘偵探差知縣孫友蕚高振聲王世楨陳諴黃金鉞州同胡瀛均禀知在署閱卷補二十九日候補道趙貽書謝委會辦善後局差○初八日内閣中書王麟瑩四川來卽辭行赴京又曹元弼由蘇來均到候選府許珏到見美國回候補道劉秉楨辭赴江西清理籌餉捐務南瑞兵船李田到安慶來卽辭赴滬修船卽用縣施沛霖辭回蘇廣東知縣文博展假五天○初九日前江蘇學臺黃體芳惜隂書院山長鄒先舉均會肥西書院山長江雲龍到由京來回合肥軍械所候補道楊請假兩天前安徽寗國府林載亨江西來知府錢松年由滬督修艇船回登瀛洲兵船董全才上海來委辦駐滬採辦轉運事候選同知吳熙齡奉電調寗來通海泰勸捐委員運判金耀忠通州來東海營都司陳吉順由京引見回湖北從九陶遵侃祥雲輪船李家泰送文弼赴安徽回均到河南候補府彭锷回河南運判徐衡回山東湖北鎗砲局監工委員候選知縣王福昌回鄂廣東知縣錢湘南赴甘肅投効水雲輪船馬超羣赴丹徒拖貢均辭○初十日翰林院黃紹基會直隸州魏恆新選江西都昌縣錢鴻濤辭知縣王廻瀾東海營都司陳吉順守備林鳳藻先鋒虎雲湘謝委解軍火赴甘肅均見統領淞防營提督蕭鎭江辭回滬分省知府李壽田奉前出使俄國星使諭到寗候選同知姚錫光禀知隨同洋員來春石泰等查沿江砲台直州劉運吉展假數天　北通判曹邦彦辭赴漢口公幹准補邳州陳道濟請感冐假五天知縣李芳銷解鎭江軍火差又冷利南銷河運差又孫友萼高振聲黃金鉞王世楨陳諴州同胡瀛均禀知在府署閱卷畢代全甌兵船鄺祐昌到由湖北來寗買煤訓導耿遐齡奉示騐看准補武進縣小河司巡檢蔡延熙辭赴蘇試用巡檢李永齡禀知到省補昨日候補道羅嘉杰到由蘇回 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
