# 1894 - 183 - 4907618

 

Page 1

 
 
[代印萬壽盛典點景工程圖說告成] [  圖書集成局代啓]  
　　是書於萬壽盛典點景工程地叚做法分門别類井然秩然閱之無異掌上螺紋本局爲人代印今巳告成每本價洋一角半由　葉山房及各　坊發售賜顧者請卽移玉爲盼 
[新印重脩上海租界城廂内外全圖] [  三馬路申昌書畫室啓]  
　　重脩上海租界城廂内外全圖摹繪精詳如張茂先畫建章宫有千門萬户之觀又如馬伏波聚米爲山形勢宛然在目計裱成每幅碼洋五角裱成摺式碼洋四角未裱碼洋三角賜顧者請至本埠三馬路申昌書畫室曁外埠申昌售申報人購取爲盼此佈 
[繪圖後施公案出售] [  圖書集成局代啓]  
　　施公案一書始於江都縣令終於倉塲總督而以後許多情節離奇變幻可泣可歌迄未叙入閱者憾焉本局不惜重資延請海内知名之士採輯施公軼事凡名臣傳方略實錄無不搜羅殆盡其事實旣蟬聯而下而其敍次之周密用筆之精奇尤駕前刻而上之而施公之政蹟於是乎全也急用新鑄鉛字排比成帙并倩名手繪成圖像冠之篇端至其紙張之潔白刷印之精良猶其餘事每部六本碼洋八角卽日出售欲購者請向天津文美齋本埠江左書林文淵山房掃葉山房三馬路申昌書畫室可也此佈 
[臺防爲今日之急務說]  
　　中國之於海防亦可謂盡心焉耳矣北洋有師船若干訓練多年卓著成效丁禹廷尚書爲之統領屢經出洋雖所至止朝鮮而止然於海上之風濤沙綫以及一切行船布陣事宜則固知之稔矣南洋又有師船若干訓練有年著有成效前無統領之專責近聞劉峴帥派郭軍門寳昌爲之節制南洋各船郭軍門老於戎行自能勝任而愉快且南洋各兵輪前當法人之擾雖亦嘗失手於石浦尚能奮擊於鎮海雖未曾閱歴大海而亦未必在北洋諸船之下也他如粤海閩海皆有兵輪鐵艦與南北兩洋互相聯絡沿江有事則用以防江沿海有事則用以防海故吾嘗謂此時之中國當不若三十年前之懦弱可欺矣然而防之之道則第一當扼其要防其所應防不必防其所不應防應防而防則有備而無患不應防而防皆虚糜也此則全在乎治兵者能獨操勝算而巳夫中國之地海口極多一經開埠通商以來何一處不通輪軸卽何一處不可進兵入犯處處設防尚慮有乘隙而入者又豈有一處可以不防之理顧所謂不必防其所不應防者不過謂沿海口岸有不當敵衝者可以無須厚集兵力其所應防者則兵力不可不厚布置不可不先非竟謂專防一處而他處可置不顧也而其所應扼要以專防者論此日時局果安在哉查中國地方其孤懸海外者約有四處一爲定海之舟山一爲江蘇之崇明一爲廣東之瓊州一爲福建之臺灣此其大者小者則不必論也而此四處若舟山則附於寍波崇明則隷於太倉皆與内地相去不遠雖曰隔海而所隔者近則呼應尚靈無異於内地之州縣况舟山曾與英約不令他人得過雷池一步故其防之可以稍鬆若瓊州則一府之地全在海中似乎亦在應防之列然其地荒瘠出産不多故外人之覬觎者頗少惟有臺灣一隅爲中國海防中所最關緊要之區盖臺灣地方遼闊至今官憲政令所及不過臺南臺北而内地之生番其伏處者尚多不服王化而其出産則頗足以動人五金之礦玉石之坑姑不之計但就基隆煤礦一處言之外洋實所不勝艶羡盖兵輪駛過就彼泊船裝煤其便利有大過於他埠以故前者法人内擾乘中國之不備首先占踞基隆封禁臺灣各口可知此地之於用兵最得地勢且與東洋最近前此曾藉端入犯屈指能有幾時如法如日本諸國其於臺灣地方不啻駕輕車就軌路而謂可不早爲之防者乎然臺灣之海口亦頗有防不勝防者防於東或乘於西防於南或伺諸北其將奈何臺灣自設行省以來諸事極意講求整軍經武不遺餘力各處扼防禦敵之法幾乎算無遺策一切砲臺防壘屹然環列朝廷之所以特於此處改設行省鎮以重臣原早知其地之扼要倘或海疆有事此處爲人所必爭故預爲布置也惟臺地雖多膏腴臺防雖巳布設而初設省治諸事草創一切興大利除大弊之事或未能盡善盡美而練鐵製船諸事亦未暇及兵額不多合之尚足以防一口分之决不足以防數口以云防務實非易易顧吾則以爲此地若不早防倘若前此之爲敵所據則其爲患於中國各處者更有不可設想者故中國而不言海防則巳中國而言海防臺灣實爲首要其船不足南北兩洋當分船以助之餉有不敷閩粤兩洋當協餉以濟之一切軍火器具皆當豫籌濟運之處俾不至爲外人所封以至有援阻械絶之歎而臺地口岸雖多究亦有當衝扼要之處扼要以防之則兵力合而可以制勝况臺地天險不少莫妙於多備水雷魚雷等物必須求其精而靈捷者暗暗埋伏於險處口岸使敵不能防測貿然駛入雷發掣而沈之盖此等處一水雷勝於十萬師其視砲臺巨砲爲敵人所望見者其隱顯不同而奏功乃更速也或者曰兵法出其不意攻其無備防敵之法又豈可以專於一處者余則應之曰攻其所必救防其所必取孫子不云乎哉 
[諭旨恭錄]  
　　五月二十七日兵部題考試八旗生員彈壓副都統一本奉硃筆這塲内彈壓著左翼副都統英信右翼副都統春齡去欽此 
[電諭恭校]  
　　五月二十六日本報電傳上諭江蘇揚州府知府著陳振瀛補授欽此兹接邸抄敬悉陳太守實係補授江西撫州府電碼誤作揚州合亟謹敬校正 
[太液荷風]  
　　婉貴妃係文宗顯皇帝之妃位也近因二豎爲災迭經太醫院請脉進方調治無如年老氣衰日漸沈重延至五月十七日丑刻薨逝循例由内官請舁景山東吉安所含殮所有一切飾終典禮應由總管内務府大臣請旨分别奏咨辦理外立卽行知步軍統領照章派擬官兵前往吉安所住班守衛以昭慎重○户部爲知照事所有本部奏補廣西司漢郎中缺於五月十三日帶領引見奉旨户部廣西司漢郎中員缺著徐承爔補授欽此十四日述旨奉旨是欽此欽遵到部相應知照吏部曁正藍漢固山查照○新任户部寳泉局漢監督王榷使嘉善擇吉於五月二十日辰時往錢局履新傳示各廠大使吏役爐頭卯匠人等至期進局謁見○廂藍旗護軍統領處爲咨行事印務處呈稱本旗護軍叅領關陞於五月初六日病故相應咨行神機營轉行右翼五處馬隊查照○吏部示傳勞績保舉山東候補知縣吳藹仁雲南候補布政使司庫大使劉炳麟二員本部於五月二十四日帶領引見相應示傳該二員於二十三日晚在内城住宿是日丑刻穿天青褂備帶補褂元青褂並佩帶對子荷苞手巾赴西苑門六項公所吏部公 
 
 

Page 2

 
 
所書到伺候排班帶領引　　　排班時不到卽將緑頭簽撤下並先於二十二日卯刻衣冠赴部演習口奏履歴再是否原任現任一二品大員子孫抑或現任一二品大員兄弟立卽赴部呈明○兵部爲知照事所有六品廕生常山一員本部於五月十三日帶領引見奉旨六品廕生常山著發回本處以驍騎校用欽此欽遵到部相應知照吏部查照○侍衛處爲知照事五月十七日奉旨朕於明日由乾清宫檐前乘轎出乾清門由後左門中左門走太和門恊和門出東華門東安門安定門進地壇門具服少座至拜台上祭禮成後仍進安定門至雍和宫後殿拈香畢至太和齋更衣用膳畢出西栅欄門火神廟拈香畢進地安門走北長街進西苑門德昌門還瀛台辦事召見大臣丑正預備欽此○前紀擬將南府一帶圍入南海葢殿一事嗣聞迭用羅經按盤推騐以三海形勢度測南府係在絶字方位若在彼葢造諸行不吉復由廷臣力請皇太后停止此議巳蒙慈諭容後再議○天津運到輪船一艘經海部擬於廣源牐上游處下水駛行巳登前報兹悉海部及原解官弁細勘廣源牐河岸較高船身亦大若在此下水恐多周折遂向西勘得　鐘橋河下平衍下水頗不費手禀知海部總辦允如所擬卽於五月二十五日吉時放輪下水以便駛入昆明湖中○吏部爲曉諭事所有光緒二十年五月分選知府尚其亨一員知縣王炳章劉庭燎楊鎮榮王國恩等四員布政司經歴白荃一員共六員相應出叙傳令該員等於二十四日黎明赴部過堂二十五日赴天安門外朝房伺候掣簽如有不到定卽指名題叅○宗人府爲咨送事准禮部文開婉貴妃殯宫前行初祭大祭禮咨取王等銜名以憑奏派承祭等因到府相應將應行開列之和碩睿親王魁斌和碩鄭親王凱泰和碩肅親王隆懃和碩莊親王載勛和碩應慶親王奕劻和碩怡親王溥靜等銜名咨送貴部查照辦理○兵部爲移咨事職方可案呈前准吉林將軍咨送期滿吉林恊領承順引見到部本部於五月十三日帶領引見奉旨期滿吉林協領承順著仍回任候升欽此欽遵到部相應移咨吉林將軍查照 
[請人調處]  
　　倫敦初三日來電云中國爲日本屯兵高麗事請俄國爲之調處俄國答以中日兩國之兵須先撤退方可再行調處按此說早有所聞想由滬上傳至外洋復由外洋發此電報未可知也 
[戰事將成]  
　　昨日聞得駐滬日本商人接到日本來電令其停止貿易然則高麗不久將有戰事矣 
[乘輪内渡]  
　　昨接本館派駐烟臺訪事人云自朝鮮東學黨擾亂居朝華人各有戒心日前鎮東輪船由朝鮮來烟載回華人六七百名商號之旅居彼處者亦復紛紛内渡五月二十一日中國派駐朝鮮辦理商務袁觀察之瀛　行抵烟臺暫駐行館又電報局學徒多人自朝鮮内渡於五月廿七日搭肥後丸輪船回國 
[香港疫電]  
　　昨日香港來電云新得病者十四人死者十九人在院醫治者一百六十人 
[西泠氣候]  
　　杭垣梅雨兼旬寒燠不時至五月二十八日曉日東升鬱氣薰人急痧症屢見疉出初起則腹疼欲瀉四肢俱冷頭面微汗約一周時卽氣逆而斃許衙巷王姓嫗年五十餘亦患是症投以疎散之劑仍不見效又新開弄有賣茴香豆者於五月二十七日午後沿街喚賣傍晚覺腹疼難忍急歸家高臥延至次日巳刻一縷遊魂飄然而逝天時不正疾疫滋多衛生者當若何珍重耶 
[潮水陡漲]  
　　金陵連日大雨山水滾滾而來潮水因之益漲濱江一帶小圩間有淹没者倘再不晴霽老農之憂未有艾也 
[雲間第一樓納凉記]  
　　松江西門外人某甲某署壯役也年方不惑氣體充强上月之杪晨起往某烟寮忽覺腹中隱隱作痛遂至東嶽廟前某茶肆冀倩薙髮匠挑痧時適大雨傾盆横潦没脛旣入座甫脫一屐而玉山遽頽茶博士趨視之巳面色如灰氣絲不續急呼地保至倩人舁返其家比至早巳魂游墟墓矣○東北鄉中大橋朱姓婦鵠寡鳬單含辛茹苦鄰村十字莊三圖地保夥某甲見之曰是利藪也乃串同族人某乙誑稱母氏患暴病哄令歸寗載至五圖卽售與同姓不宗之朱某爲室婦固甘守柏舟節者呼天號泣旦夕不休近經戚串行劉某據情控諸華亭縣縣主童大令准之立飭公差簽提集訊○北門内某姓孩年甫十齡秉性鹵鈍其父令執贄某蒙師門下負笈從遊顧師雖誨之諄諄而孩終視詩云子曰爲畏途前月杪堅不肯入塾母稍加訓責卽潛吞阿芙蓉膏迨毒發後始察知而巳返魂乏術矣 
[鶴巿閒談]  
　　蘇州訪事人云臨頓路李義盛水烟袋鋪忽來游勇六人選購上等水烟袋四支正議價時若輩突攫之而去鋪夥某甲慌極竭力窮追將次追獲突一人拔出利刃向甲亂揮甲恐受傷不敢追赶一任若輩從容而去○胥門内有周少卿者去年娶王氏女爲妻氏貌頗妖嬈而性偏古怪不特與藁砧不睦併視姑若宼仇前日不知何故竟執姑而抶之并推仆於地姑忿甚偕某戚串投吳縣署控陳凌大令飭差提氏發交官媒看管聽候訊究嚴懲 
[禁造僞藥]  
　　金陵人性剛勁一言不合輒以性命相拚服毒傾生事所恒有歴年經善士徐君精製良藥拯人於危急之中都人士方交口頌之幾致口碑載道日前忽見總辦製造局郭月樓徐仲虎二觀察會銜告示一紙始知徐州一帶竟有私造僞藥致人於死者使含寃有屈者一死於烟膏再死於藥粉豈不大可痛哉其示略謂據委辦救吞生烟局徐丞郁禀稱蒙仁憲會同前淮揚海兵備道憲桂署江南鹽巡道憲吳先後籌欵於省城内外設局施救委職經辦十餘年每年活人四五百無不感恩戴德惟所有諸藥購自外洋製法未諳局憲徐精於化學傳授製藥之方由斯撙節經費不少救人尤覺應手桂憲綰徐道篆時捐廉委職製藥發徐屬施救近有土客來自徐郡傳說有人冒稱卑局派往發賣救吞生烟藥粉瓶式方紙悉如卑局之式惟藥色黑味劣以之救人有服後吐血不止者有痛不可忍輾轉而死者有一吐卽愈愈後腹痛旬日者咸誤謂卑局近來藥之害人職聞之駭異當託友向購僞藥一瓶詳加察騐與所傳無異竊念桂憲委職製藥交由徐州府縣轉發並未赴鄉分售卽偶有來局購用者均係零購一二瓶又職另製此藥係寄上海協賑公所助賑亦在申昌零售均未有販至他處分售者足見各處兠售之藥爲冒託無疑查此種僞藥每服三錢足害一人每斤可害五十人若不早請禁止貽害無窮轉與憲臺好善之心大相逕庭爲此瀝情上瀆伏乞恩准咨請徐州道憲札飭府縣出示查禁並請給示懸挂城内外局中俾求藥者知有區别等情據此除批具禀巳悉該丞經辦救吞生烟善舉有年不辭勞瘁所請禁售僞藥係爲慎重民命實事求是起見殊堪嘉尚仰候咨請徐州道臺轉飭示禁外爲此示仰諸色人等知悉凡有吞服生烟須向該局求救卽使路遠不及往請須購藥存備不虞者亦須認明該局真藥切勿爲匪徒所惑購買僞藥轉滋貽誤是所切要惟旣仿照僞藥在徐屬銷售難保不各處兠銷仍仰該丞留心察訪一經知覺隨時禀局以憑究辦毋稍寛縱 
[學憲過甬]  
　　浙江學憲徐季和文宗由甌郡考畢將回省垣歇夏因文宗與寍波府錢甘卿太守有葭莩誼故乘坐超武輪船於五月二十九日傍晚順道抵甬船泊招商局碼頭道憲吳觀察府憲錢太守邑尊楊大令均在碼頭恭迓略敘寒暄道府縣各憲均各回衙次日早六點半鐘時文宗登岸排導入城先至道署謝步次至府署錢太守欵留茶點文宗揖别出城仍至招商局碼頭坐紅船由内江過西壩回省道憲送至碼頭回署府縣憲送至邵家渡始回 
[武林小誌]  
　　杭城梅雨連棉城廂内外牆坍壁倒巳有數處若官巷口某薙髮店東園巷陳宅不過略損雜物惟三元坊某宅花園内牆倒丈餘壓壞素蘭十餘盆約值百金又太平門外朱姓麻皮行帶坍店屋數椽壓傷夥友二人學徒一人徒受傷甚重不知能保無性命之憂否○前署錢塘縣朱小笏大令交卸後業巳題補蘭谿現奉藩司飭赴新任而大令之介弟又笏孝廉得捷南宫選入詞館於本月十四日開報賀者盈 
 
 

Page 3

 
 
門車馬喧闐不絶於道而錢邑居民去思彌永亦於是日恭送萬民牌傘觀者無不嘖嘖稱羡 
[厦門勝會]  
　　厦門港福海宫由分防署中書差承值每五年迎神一次本年五月廿五六日踵行是舉一切儀仗執事外以絶妙女郎扮成抬閣不下三十餘座風鬟霧鬢綽約欵仙真有北方佳人遺世獨立之概又以綵繒紥成龍燈凡數十起鱗甲生動髯鬛翕張廿五日在厦門港一帶巡行城鄉男女結伴往觀幾於舉國若狂廿六日在厦門大街及各衙署繞行一周會中人以數千計助會者倍之看會者約十數萬人所費銀錢約有二萬以有用之貲作無益之事其愚真不可及 
[潯陽瑣話]  
　　委辦德化旱厘卡候補經歴劉桐孫叅軍祖培於上月廿七日抵潯六月朔接辦卡務○上月廿八日有湖口縣人李銀渡在租界拾取木欄杆下之廢鉛經巡捕告知領事官梁恪思函送江防廳究辦盛菊孫司馬訊供之下喝令笞責二百板枷號示衆○白馬廟住持僧願成六根雖靜四大未空與西園地方桂姓婦結歡喜姻緣匪伊朝夕近來婦又與某甲姘識爲僧所覺不覺三昧火直冒時至婦家尋死臥牀數日欲以温柔鄉作湼槃地婦念佛法無邊恐非醋娘子所敵遂倩檀越竭力調停贈以洋蚨四翼施放鞭爆並用肩輿送僧歸廟善哉善哉放下屠刀立地成佛是真得大解脫者又唐家畈某寺僧亦因犯姦被人割去一耳此僧色界未空非聞根不靜也何處莽漢竟割其耳寃哉 
[觀馬戲記九]  
　　浱暑蒸人冰紈無力科頭箕踞猶覺汗涔涔下西友語余曰哈驀斯敦馬戲班所演各劇推陳出新與前數夜所演者不同况聞班主將赴東瀛在滬勾留爲日無幾子盍趁此良宵飽償眼福未始非紅塵十丈中一服清凉散也余應之曰善乃驅車而往雙輪碾處繊塵不飛新月窺人好風吹袂頗有列禦宼泠然善也之意旣入門戲巳闰演見西方彼美縞衣素裳彷彿廣寒仙子以一足跽馬背一足旁伸作飛鳥展翼勢跕跕欲墮俄忽躍起盤旋超躍跌蕩回翔誠有如陳思王所謂翩若驚鴻矯若游龍者鞭聲起處兩黑馬騰驤而出疾馳數匝忽效窮措大大摇大擺狀忽作屈膝乞憐狀忽作疲困偃臥狀以蠢然獸類而顧善解人意若此假令燕昭尚在固當購以千金空中懸繩如鞦韆狀一人縋而上或以一手攀繩其身則蕩乎空際幾欲隨風飛去或以兩足倒鈎横木身首下垂觀者巳爲之目眩神駭而其人仍餘勇可賈復以兩手持繩兩端各貫横木一童猱升而上作種種變幻狀與在上之人可謂異曲同工不必有大小巫之分也嗣擁兩梯出合而斜倚之望之如雲母屏風中有數人以兩手支撑又有男女無數往來穿梯幾如赴壑之蛇有類旋磨之蟻或兩人並立其巓如登萬峯極頂又二人攀　而上立於其肩幾欲上凌霄漢若携謝眺驚人句來可以把酒問天一人以鼻承竿一童在百尺竿頭或以兩足曳竿而身則横臥於空際苛以腹承竿望之如橋衡然或如常山君之蜿蜒縱身侄掛竿爲之屈而竿頭之人仍從容不迫承竿者亦顧盼自如技亦神矣哉舁一巨木出繫綵繒無數男女數人各持一端繞行數匝所絆忽散忽離忽合錦天繡地雪聚花團如入衆香國裏相傳西國風俗於農工閒暇時每喜爲此駿馬數匹自内而出飛行絶跡超栅數重如履平地彷彿沙平草淺合圍校獵時也至是巳歎觀止遂驅車歸長日多暇爰命中書君紀之以告及時行樂者幸無失之交臂也　 
[疑竊無憑]  
　　法界公館馬路某錢莊學徒某甲揚州産也日前接到家信謂隣居某乙投宿其家乘間竊去衣飾價值甚鉅翌日偵騎四出巳如黄鶴之高飛無從戈獲矣上海人烟稠密宵小易於潛蹤請爲留心跴緝至昨日上午十點鐘乙偕其友某内在途閒行爲甲所見上前盤詰乙茫無頭緒乙友代爲爭辨遂相與入大自鳴鐘對門之某烟館盤問乙但云來滬謀業暫住英界德潤里親串家旁觀者見其人極懦弱謂甲指竊無憑後不知所終 
[調戲婦女]  
　　滬城西門一帶毘連祖界以巡捕不能越界巡邏致流氓得以恣意横行每至夕陽西下時短衣窄袖者結隊往來遇有年輕婦女工作回來輙肆意調笑毫無顧忌有地方之責者宜如何嚴加約束庶不致釀成風俗之憂拭目俟之 
[蕩婦捲逃]  
　　某甲者南京産也向以織縀爲業曾將股東某乙之妻誘拐來滬卜居王家嘴角附近公然以野鶩作家雞乙自妻被誘後檢點家中什物被妻捲取一空約值洋蚨一千數百元遣騎偵尋杳無端緒爲之寢饋難安去歲十一月中乙在南京接友人函報知妻蹤跡遂乘輪船來滬尋覓於十二月中在英界某戱園遇見甲知機關巳洩乘隙遠颺乙遂將妻領回詢以首飾衣服何在則稱早被甲用去矣乙亦置之並不根究甲於今年四月十二日又至南京適乙有事他往甲至乙妻處惑以游詞謂我跋涉關山豈有他圖惟不忍與汝决絶耳我今在滬開設綢莊爾如願去可以同享富貴氏不覺怦然心動又將乙之帳箱私行開看檢取洋蚨二百數十翼乘無人時與甲遁至滬上卜居西門外自以爲雙棲夢穩可期地锥天長不料乙又聞風而至甲知事不妙逃至他處以避其鋒聞乙終不甘心欲赴公庭控告云 
[少尉騐犯]  
　　泰興人王阿二係戳傷馬販趙萬通身死案内之犯現奉憲批將次起解巳紀前報昨日下午典史蔡少尉奉縣尊飭委升坐二堂發出監牌飭原差從獄中將王阿二提出帶至案下略詰數語卽飭仵作將該犯年貌箕斗騐明填注文册以便申復縣尊一面將犯還禁聽候備就公文卽行起解 
[凶犯起解]  
　　敺傷楊阿三身死案内之凶犯姚再良日前騐貌順供將次起解己紀前報昨日十點鐘解差營兵等齊集頭門從監中將姚提出押護起解出大東門大碼頭登程解赴松江投府憲衙門勘訊矣 
[監犯患病]  
　　泰安棧夥朱阿萬被吕三戳傷身死經上海縣將吕三監禁在案昨日吕三陡患痧症禁卒以案情重大立卽禀報内署奉傳諭卽著官醫速赴内監小心醫治 
[交保措銀]  
　　前有同源順珠寳鋪經事葉雪帆等控同業義和昌股東魏幼耕結欠貨洋一萬四千七百元一案疉經宋通剌提訊諭令魏等交保先行理償若干餘俟在逃之股東陸槐卿秦鶴汀到案再行一併追還屢誌本報兹據葉等以料理未妥求請嚴追宋通刺准之著保將魏等交案於前晚升堂集訊葉雪帆等同訴前情並稱前蒙台差趙金向職等理勸先以二折歸還實洋二千八百元後加至三千三百元當經職員與各原告一再商議奈以數目大相懸殊衆人均不允從爲此再求究斷魏幼耕葉勉齋許永順同供稱職等均被在逃之股東陸秦二人所累奉諭後業巳央人商懇各原告先還洋三千三百元餘俟陸秦到案再行理楚職等業己竭力拚湊而各原告尚不應允今蒙集訊環懇格外施恩葉雪帆等又稱前蒙訊押追繳質本之周金培馮錦山職等業巳查明周與陸槐卿等素來莫逆陸等典質客貨之質票由周等向質鋪取贖冀有盈餘據此情形雖無串通情事而周等定知陸秦下落求恩嚴究通剌命提周至案謂爾如供出陸秦下落可以免追質本錢一百二十五千否則定卽嚴比答稱前曾與陸等爲友後巳久不往來伊等之事小的實不知情通剌曰旣與陸等锥不往來義和昌典質客貨質票爾從何得來供實由馮錦山在途拾得託小的取贖以圖有利可獲求恩明察馮供此票實係小的拾來託周贖取通剌判將周等還押著將質本如數繳案再交連環的保限令魏幼耕等仍交原保先行措繳洋四千元暫行分攤各欠户餘俟陸秦到案一併歸償否則送縣嚴追葉雪帆遵諭而退 
[續案犯]  
　　泰安棧接客夥朱阿萬被厲三等刃斃一案迭將牽涉各犯拘獲有王龍生者亦在其内近經英包探孔阿才獲送公堂宋通刺略詰數語著押候送縣訊辦 
[押繳衣洋]  
　　前有妓女徐翠貞在英公廨控訴龜鴇王三林等覇阻從良由宋通刺提訊令該妓覓保理明各欠自行從良嗣據居曾瑩控徐翠貞圖賴成衣工洋而該妓以縫工阿紀卽居曾瑩誘娼不遂揑帳誣控等情控告通刺於前晚升堂研詰居曾瑩上堂自稱監生　蘇州人 
 
 

Page 4

 
 
向在治下開設成衣店曾被該妓拖欠成衣工價洋銀一百八十元零向之索取一味恃蠻爲此具控求公祖大老爺究追徐翠貞供稱小女子糸出良家不幸幼年墮入娼寮不慣迎新送舊屢欲脫離火坑奈被龜鴇所阻此次幸邀憲鑒恩准從良旋經狎客李某出洋若干娶以爲妻小女子業將各欠料理清楚詎阿紀屢向小女子引誘繼而强逼至天津等處賣娼小女子以業巳從良豈可再淪苦海正色却之伊卽懷恨揑帳朦控通刺謂爾究竟有無此項欠欵供稱實欠衣價洋五十五元本應早爲料理因阿紀撏帳誣控以致尚未歸還通刺判將徐翠貞交官媒押繳洋銀五十五元著俟繳到洋銀再行核奪居遵諭而退 
[限日立契]  
　　瑪禮孫洋行買辦徐棣山投英公廨控陳炳燦出售新閘北首基地二十餘畝巳收定洋延不立契請爲追究由宋通剌傳陳至案於昨午會同薩副領事訊問徐申訴前情請速飭立契陳炳燦呈禀聲稱售地是實收得定銀後卽托徐棣山代辦升科伊言衙門中費用及師爺酬儀等項須費銀三百兩職員卽如數措交徐手由徐出有收條後因不敷又索銀一百兩職員因手中拮据卽寫給一百兩銀票一紙及至年底升科單仍未發出職員因有急需向徐商借銀五百兩伊言銀確可借惟費用不敷尚巨囑職員再加銀二百四十兩職員當時不允自行投縣禀請具領雖蒙批准仍須同徐往領且職員與徐棣山成交時並不言及瑪禮孫欲買等語現因家中多故尚須清理俟家事定局卽當立契尚求明察徐供去年代辦升科時陳確次銀三百兩託職員作爲費用嗣以衙門内並不需費分文是以此銀尚在可照數交還通刺商之薩副領事判將陳暫行次保限日立契薩君亦以爲然 
[騐方抄傳]  
　　本埠仁濟善堂所送之純陽正氣丸萬應丹紅靈丹等患病者服之極有效騐不知佩帶在身亦能辟疫兹將藥方抄傳以便遠近諸仁人虔心配合廣爲施送是亦莫大功德也方錄如下○純陽正氣丸專治暑天受有風寒暑濕及發沙等證杜霍香冬术官桂杜蘇葉毛术茯苓姜半夏青木香陳皮丁香以上每味一兩降香紅靈丹各五錢右藥各磨細粉用花椒葉一兩煎湯法丸以紅靈丹爲衣○紅靈丹飛硃沙一兩煉月石六錢馬牙硝一兩飛腰黄六錢當門子三錢煉蒙石四錢京二梅三分赤金箔五十張○萬應靈丹治霍亂吐瀉烏藥二兩西沙仁二兩川栢二兩茅术三兩白芷一兩丁香五分羌活二兩腰四分黄香茹一兩草果仁二兩廣霍杳二兩赤苓三兩前胡一兩防風二兩姜半夏三兩製川樸三兩川芎一兩蘇葉三兩薄荷八分橘白一兩象貝二兩川連一兩杏仁三兩川一金二兩鬼箭羽一兩紅毛大吉七分飯蒸姜三兩右藥廿七味各研細粉用隂陽水法丸如粟子大 
 
 
 

Page 5

 
 
   
 
 

Page 6

 
 
   
 
 

Page 7

 
 
　　　　　　 
 
 

Page 8

 
 
   
 
 

Page 9

 
 
[上海縣署瑣案]  
　　職員楊餘章前赴上海縣控南巿莊永興飯館主蔣端甫結欠帳洋一案黄大令准詞飭提旋由原差提集人証解案前晚由帮審委員葉臨恭司馬升坐花廳提楊餘章到案供稱本地人向開元生長米行與莊永興飯館往來前由蔣端甫之父莊杏春經管從無拖欠情事自杏春故後伊子端甫經手陸續結欠洋一百三十餘元曾立期票八十五元到期又不應付不得巳投案控追莊端甫供稱父親在日與伊行往來多年從無虧欠自父親故後生意清淡陸續欠洋照帳核算祗有一百零二元目下實無力措繳請伊念多年交易格外體恤容小的竭力措繳先繳洋十元餘請寛限楊供刻下天時炎熱不願肇訟情願减讓請速追繳了案司馬謂莊曰爾當繳洋五十元了案不可拖延莊祗求寛限司馬怒曰原告情愿减讓亦屬難得爾反逞刁故意拖延深爲可惡大加申斥莊俯首求恩並稱現在實屬無力司馬准限四個月分期繳清如違提比兩造遵斷而退○三十保二圖地保陳炎和輪充值年地保催繳漕糧陳不知何故不肯催糧由糧差具禀前晚葉司馬升坐花廳提訊陳供素來耕種不勝催辦錢漕之任况各花户觀望不付無計可施司馬曰爾充值年地保豈有不辦錢漕之理顯見刁狡判令枷號交糧差帶至鄉間赶緊催辦俟繳楚開釋○前經甘三七鋪巡防局戴憶珊二尹將積竊涂雲山送縣黄大令暫飭看管聽候　訊此巳登諸前報者也前日下午葉司馬提訊涂供四川人向在軍營當勇後因事斥革回家今春三月來滬謀幹差使迄無成就現欲往杭州尋友謀事司馬曰爾身畔搜出鐵小刀器具骰盆張姓執照可知爾之行爲殊非善類供稱執照係杭州友人之物囑小的帶至杭州交代骰盆係摇會所用又問鐵刀器具何用涂語塞捕役禀稱涂前曾在廿三鋪某米店行竊有案司馬曰爾三月到申至今數月棲身何處答稱在營中友人處託覓枝棲司馬曰爾前曾犯竊今又身帶器具顯係老竊判枷號一月發廿三鋪示衆期滿備文遞回原籍○南巿長元猪行每於販客夜間到行卽給燈籠一盞前夜有販客嚴長發到行以所給之燈破舊出言不遜兩相口角繼以互毆嚴卽臥地不起聲稱被毆受傷十六鋪地甲到塲理勸不明行主忻連夫卽倩人將嚴舁至上海縣請騐值日差禀明葉司馬飭候騐傷訊辦 
[英界公堂瑣案]  
　　鍭探張阿五禀稱黄福卿喚倪秀掌之東洋車遺失金簪一枝報捕後由小的拘獲人贓請究黄申訴前情請領失贓倪秀掌供崇明人因初到上海不諳租界規例求恩鑒核宋通剌商之薩副領事著罰洋半元示儆否則管押五日贓還失主○包探竇如海禀稱王惠林在虹口開設老虎灶時將垃圾傾倒門首有干礙工部局馬路是以拘案請判通剌著罰洋二元○積竊李金標屢經懲辦今又連竊　何氏等三家綢衣數件通剌著笞責一百板開釋○捕解馬夫毛松榮到廨禀稱毛專駕快車與人爭先是以拘案請判毛供以後不敢再犯求恩寛免通剌以馬車　道最易肇禍著罰洋五元充西醫院經費○三百二十號華捕拘王德生到廨禀稱王在途小便小的喝阻竟被毆擊是以送案王供山東人初來滬不知規例通剌姑念初來從寛次人保釋○包探唐清山禀稱徐子卿前曾犯竊遞回杭州原籍今又來滬竊取徐阿狗衣服三件徐阿狗投案求請領贓徐子卿認竊求恩通剌著笞責二百板押候備文遞解回籍○包探陳阿九拘送在途拉客之野雞娼婦王阿金到廨請訊王娼匍匐案下供稱王長蘇臺賣娼海上並未拉客惟在路上與熟客戲謔耳尚求恩典通剌以無論曾否拉各旣與男子戲謔亦係咎由自取本應遞籍現姑從寛著赶緊自行回籍○四百零三號華捕禀稱馬夫王阿三在四川路溜馬往來二次有違租界章程送案請罰通剌判罰洋半元○包探黄四福禀稱張福壽竊取何大全銅燭臺等物拘案請究張供本地人實因貧不聊生偶試空空妙手通剌以張實係貧苦飭差送往棲流所暫行留養○陳阿小前曾犯竊遞籍現又來滬身帶利刃似欲與人尋釁經包探拘案通刺著笞責二百板押候備文再行遞籍 
[廣東官報]  
　　五月二十日補用巡檢鍾祖先禀到京來番禹典史陸禀知本日接印河泊所王禀知本曰交番禺印鹽知事陳昭洞禀知丁父憂○二十一日從九品楊天祐禀到由羅定催兵米回禀知丁母憂○二十二日　補府張文翰禀知委往巿莞博羅公幹禀見○二十三日補用同知吳國章禀知收呈候補典史　紹高禀到京來 
[上海六馬路仁濟善堂經收南北兩巿各米行米麥雜粮捐三月二十一至五月二十日第八十一至八十六旬清單]  
　　元昌豐　行錢四十四千九文永慎和三十八千八百八文恆祥三十九千一百二十六文同順三十四千八十七文同豐和三十千五百七十五文裕祥廿六千七百八十四文穗祥廿一千九百四十三文豐和廿八千七百六十一文乾利一千二百四十四文萬順公廿一千九百九十七文生源拾五千六百四文慎茂豐十四千一百三十四文振豐十一千四百十二文裕慎一千九百七十九文豐記八千九百三十四文　昌泰七千二百三十文聚源六各七百四十四文同吉泰七千二百九十五文永順三千二百九十三文德盛四千二百四十二文同德二千五百九十八文恊記一千三百九十一文元生長一千四百四文三和堂一千六百八十文萬源四千八十四文潤元一千二百二文錦祥一千一百八十六文義記公一千五百四十七文義生九百廿三文洽興昌一千八十五文萬昌一千八十四文正豐一千三百六十九文咸茂一千六百三十五文德大六百七十九唐永慎六百七十七文晋泰九百十九文恆裕三百二十六文恊豐三百三十文源順恊五千六百八十五文錢恆泰六千七十五文大興合四千六百廿三文恆隆三千三百六文大興順七百二十文昇記一千五百三十九文新典和一千五百八十文同興六百廿五文衡大二百十八文裕和五百十八文餘生三百二十一文北同泰三百十文天成義一百五文裕昌三十六千四百七十八文寳泰三十千八百六十六文鼎豫廿五千八百四十五文恆大十六千七百五十八文衍源八千九百十文元餘十二千九百五文松盛十三千三十九文長豐十千二百八十七文震大六千一百二十七文三泰四千三百二十文萬隆六千九百五十九文吉泰十五千七百四十五文元和七千九百五十三文長義四千四十四文恆泰一千八百五十二文生泰川千五百九十七文餘大三千四百五十五文正義隆十六千二百六十一文恊茂二千五百六十一文葆生三千五百廿八文潤泰四千五百七十八文天和三千五百三十一文萬生七千廿六文萬祥昌一千九百廿　文大和六千二百十九文慎生二千六十六文和記二千四百十文泰興二千二文元泰一千五百廿三文義記一千三百七十七文公正九百七十五文同泰一千二百七十四文天元八百六十八文新興六百五十五文甡義四百七十五文南元昌一千一百六文慎餘八百十四聚泰一千四十一文和泰二百五十八文萬盛泰六百六十一文泰潤八千八百一文昌源五千八百七十五文萬祥一百八十四文萬成三百五十六文以上九十七户共收錢七百一千二百二十六文 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年五月二十六日京報全錄]  
　　宫門抄○諭旨二道前錄○教職單○湖督張等奏　准故臬附祀胡林　專祠並事蹟宣付史館立傳摺○臺撫邵奏添設縣丞摺○五月二十六日禮部宗人府欽天鑒正黄旗值日頤和園引見二名　園明園九名○睿　假滿請安○順天府府尹陳彜到京請安○文廷式等謝充講官恩○江西知府陳振瀛謝恩○吉林道聯𨸚　　　○陳田曹樹潘　煜預備召見○卽補道李經楚張鴻順謝恩○補用道周炳勳謝恩○謙光請假五日○倉塲奏漕船五日回空○召見軍機　陳彝陳振瀛陳田曹樹藩祥煜○光緒二十年五月分教職單教授湖北宜昌余開嶧安陸舉正諭江蘇江都李紹基　川安徽和州鈕躍龍鳳陽山西應州秦一士代州山東濰縣孫翰卿武定福建海澄薩承流社州湖北歸州王皆裕黄州湖南道州李　　長沙廣西東蘭黄其棻梧州雲南宣威李炘楚雄貴州平遠陳其傑思南俱舉甘肅隴西孫壽山蘭州歲訓導直隷博野毛頴奉天優安徽來安吳省銘安慶優奉天鐵嶺解廕桐天津山西崞縣張維三汾州山東樂安孫翽桐登州甯陽石星章濟南江西南豐曹煇南康瑞金許達元南昌俱歲江蘇沛縣再汝霈鎮江安徵頴上程蓉照徽州山西襄垣高篤鏞平陽山東嘉祥馬克柱東昌肥城李士奎臨清山東堂邑孝鴻基武定甘肅曾甯于邠慶陽浙江壽昌黄標杭州湖北咸豐劉煥奎黄州廣東新安洪德俊肇慶四川青神張世懽成都天全吳榮欀成都夾江王萬圉重慶雲南蒙自趙景温大理俱舉復諭直隷任縣紀春陵順天河南延津于書雲開封廣西茘浦石維璜梧州俱廪安徽太平馬徵慶安慶附甘肅高台任梁棟涇州拔湖南瀘溪向希敏長沙舉貴州印江張友棠普安拔一復訓山東萊陽李嘉言濟南湖北鄖西胡發春武昌江夏劉全初襄陽廣東廣州吳士叅高州廣西太平馮盛世結安俱廪河南鄭州王鶴山河南增湖南綏甯雷飛鵬桂陽舉○○頭品頂戴湖廣總督臣張之洞頭品頂戴湖北巡撫臣譚繼洵跪奏爲巳故臬司戰功卓著遺愛在民懇恩俯准附祀並將戰功事績宣副史館立傳以彰藎績而順輿情恭摺仰祈聖鑒事竊據湖北在籍紳士前雲南巡撫賈洪詔等聯名呈稱己故布政使銜廣東按察使金國琛江蘇江隂人自少讀書敦尚志節留心經世之學咸豐年間以諸生投効故浙江寗紹台道羅澤南軍營一見卽沈加器異委任營務能與士卒同甘苦而部勒嚴整每督隊剿賊經倉猝犯之屹如也咸豐五年隨克江西之弋陽縣廣信府義寗州湖北之通城崇陽浦圻咸寗等縣六年隨克武昌省城及武昌縣黄州府興國州大冶縣曁江西之瑞昌縣七年故浙江布政使李續賓接統湘軍以該員謀勇兼優委總理營務處卽分軍襲克江西湖口縣進克彭澤縣八年四月隨克九江府旋值李續賓三河敗没該員與故安徽巡撫李續宜招集散亡激以忠義軍威復振九年逆首石達開圍攻湖南寳慶府餉道文報俱梗李　宜往援該員總理營務處率　先赴馳敵一戰解圍升任湖北巡撫駱秉章奏報叙該員之戰功最詳是役實爲諸軍推服之始故湖北巡撫胡林翼與糧臺書謂該員爲湘軍最久之人得兵心明地勢凡緊要軍謀儕輩中無以過之爰委統撫湘軍十四營是年冬逆首陳玉成以全股悍黨勾串擒　十餘萬分道上犯圖解安慶之圍困故提督鮑超軍於小池驛諸軍往救皆失利該員密陳於胡林翼請由間道急行赴援時歲暮大雪該員率所部十四營自濳山疾趨天堂鎮攀援險阻閱十月乃出高横嶺仰天菴從萬山深處俯視賊營賊大驚氣奪十年正月十一日大破賊衆燬賊壘七十餘座先後斃賊六千餘人生擒悍酋藍承宣二十六日與諸軍夾擊又大敗之立克太湖濳山兩城是爲該員督當一面之始十一年二月髮逆大股由皖北上犯楚疆連陷黄州孝感雲夢德安隨州諸城時李續宜由桐城赴援賊巳繞竄腹地在諸軍之前該員以官軍若由下追剿賊必直堫武漢省垣將危於是請以大軍往駐武昌身統七千餘人由南岸渡至漢口雙廟楊店一路疾趨上游與統帶水師彭玉麟爲迎頭截擊之舉連戰皆捷遂克孝感雲夢等城積功洊保道員賞加按察使銜其時逆匪盤踞德安圖窺荆襄該員率所部直搗府城築砲臺掘地道晝夜環攻七月十二日將郡城克復乘勝追至平林巿西河曁應山所屬之吳家店等處殲賊萬餘奏上奉旨加布政使銜交軍機處記名簡放是年九月奉旨補授安襄鄖荆道襄樊爲楚邊重鎮髮捻時相窺伺該員於樊城建築土城督率地方文武整頓團防講求戰守迄以無患同治元年七月髮逆馬融和由湖北鄖西縣敗竄河南南陽府糾黨數萬圍攻郡城該員會南陽與襄樊脣齒相依親率各營越境援剿十六日與賊鏖戰三時之久殲斃悍酋多名賊始敗退次日追擊四十餘里前後殺賊二千有奇城圍立解民慶更生故大學士湖廣總督官文奏報謂宛郡爲南北關鍵設有疎虞不特秦豫有肘腋之憂卽楚邊亦將不靖厥功甚偉奉旨優叙嗣經前湖北巡撫嚴樹森以赴調遲延奏請以同知降補二年經故大學士兩江總督曾國藩奉調赴皖委統義從等營防單皖南一帶　逆迭將豹　嶺黄備鎮等處之賊剿除殆盡三年十月全皖肅清奉旨開復原官補授甘肅鞏秦階道四年皖南撤防因母老多病陳請開缺終養八年十二月丁艱十一年五月服闋因籌勸甘餉出力經故大學士陜甘總督左宗棠奏復布政使銜光緒元年十二月奉旨補授廣東督糧道二年五月到任督辦通省厘務厘剔弊端句稽精密四年十月奉旨補授廣東按察使任事後清理積案謀求吏治昕夕不遑嗣因勞傷舉發於五年六月十四日在任病故綜計該員先後在軍營十餘年身經百戰迭克名城右臂左腹等處均受有傷年甫五十八未竟其用論者惜之湖北士民稱述戰功　念遺澤歴久不忘由該紳等臚列事實聯名呈懇奏請附祀湖北省城故巡撫胡林翼專祠並請將戰功事蹟宣詞國吏館飭由湖北布政使王之春按察使陳寳箴會同善後局司道核明會詳請奏前來臣等查巳故臬可金國琛以諸生投効湘軍知名最早轉戰楚江皖豫各省戰功卓越當時統兵大臣如故大學士曾國藩駱秉章左宗棠故巡撫胡林翼等皆深相引重前在湖北攻剿　逆保衛地方所　克捷不可殫述而其越境解湖南寳慶之圍安徽天堂山之捷解河南南陽之圍皆關繫中原大局稽之奏案采之輿論其勤勞功績　有不可湮没者近年以來如前浙江按察使劉盛藻兩廣鹽運使叚起安徽鳳穎六泗道任蘭生皆以有功地方一經奏講建祠立傳無不立沛恩施　據該紳等公呈籲請合無仰懇天恩俯准將巳故布政使銜廣東按察使金國琛附祀湖北省城故巡撫胡林翼專祠並請將戰功事蹟宣副史館立傳以彰藎績而順輿　出自逾格鴻慈臣等謹合詞恭摺○奏陳伏乞皇上聖鑒謹奏奉硃批另有旨欽此○○頭品頂戴福建臺灣巡撫臣邵友濂跪奏爲添設縣丞以資分防恭摺仰祈聖鑒事竊查臺灣雲林一縣向在林圯埔建治嗣因林圯埔追近内山氣局褊小經臣奏請移駐斗六地方聲明林圯埔應否添設佐雜分防批司飭府察度情形另行妥議辦理奉部覆准并將縣治移駐日期由司詳咨在案兹據臺灣府知府陳文騄查得林圯埔雖非居中扼要之區第地近内山宵小最易藏跡亦不可過於空虚且近來該處腦務日盛各腦丁等五方雜處良莠不齊民情又復强悍難保不滋生事端現移縣相沿離二十五里恐有鞭長莫及之勢似不可不添設佐雜分防以資彈壓擬請添設縣丞一員名曰雲林縣林圯埔分防縣丞舉凡竊盜賭博等案俾可就近查拿實於治理有裨所有緝捕界址卽以附近之涉連西螺海豐布嶼四保歸該縣丞分防餘境仍由雲林縣典史管轄并可將雲林縣舊著作爲縣丞衙門毋庸另建該縣丞並分徵錢糧其廉俸役食等項悉照彰化縣鹿港縣丞之例由雲林縣在於徵收錢糧存留項下編支至應定何項缺目及未盡事宜另再妥議辦理詳由臺灣布政使唐景崧會同臺灣道兼按察使銜顧肇熙轉請奏咨頒印　　並聲明俟奉部覆准後再行遴員前往署理等情前來臣查林圯埔地方空虚旣據該府查明擬請添設縣丞一員分防緝捕實爲因地制宜起見似應准予所請除將應定何項缺目及未盡事宜批司飭府另再妥議詳辦曁分咨各部外所有林圯埔地方擬請添設縣丞以資分防緣由謹會同閩浙總督臣譚鍾麟恭摺具陳伏乞皇上聖鑒飭部核覆施行謹奏奉硃批吏部議奏欽此 
 
 

Page 14

 
 
[光绪二十年五月二十七日京報全錄]  
　　宫門抄○諭旨三道錄前○雲督王等奏新海防第二十三卯捐輸請獎摺○陜撫鹿奏甄别知府片○又　奏請准同知劉任三年片又奏委調署府州縣各缺片○又奏委員暫護糧道篆務片○滇撫譚奏甄别府州縣各員片○直督李奏甄别各員片○又奏報經徵地丁旗産錢糧未完一分以上各員名摺○滇撫譚奏借發琅井柴本銀兩摺○川督劉奏甄别知縣片○五月二十七日兵部太常寺太僕寺正白旗值日無引見○張中堂假滿請安○黄卓元謝授詹事　恩○　年請假十日○聯　李經楚丁立鈞朱福詵預備召見○侍衛處奏派恭送婉　妃金棺派出克公珠爾杭阿○召見軍機聯　李經楚丁立鈞朱福詵皇上明日卯初至大高殿拈香畢還海○○雲貴總督臣王文韶頭品頂戴雲南巡撫臣譚鈞培跪奏爲新海防第二十三卯捐輸請獎恭摺仰祈聖鑒事竊查前准户部咨奏辦新海防捐輸一摺奉旨依議欽此行令仿照籌餉例定銀數四品以上五成實銀上兌五品以下四成實銀上兌常例封典虚銜升銜頂戴貢監等項均照例定銀數核减六成由各直省督撫責成藩司核實辦理隨時發給實收按月造册並將副實收隨册咨送户部核准核給執照隨收飯照銀兩併同請獎清册解部等因當經行司通飭各屬並出示曉諭一體遵照業將第一卯至二十二卯捐生造册奏咨在案兹據布政使史念祖詳稱自光緒二十年正月十九日起截至三月底止收獲報捐實官邵懷烜等六名貢生一名共正項銀二千六兩二錢彚爲第二十三卯所收正項銀兩存儲候撥部飯照費銀兩俟集有成數另文批解等情造具捐生姓名履歴清册及副實收詳請奏咨前來臣等覆核無異除清册副實收送部查核外所有新海防第二十三卯捐輸請獎緣由謹合詞恭摺具陳伏乞皇上聖鑒敕部核覆施行謹奏奉硃批户部議奏欽此○○鹿傳霖片再准部咨道府州縣無論何項勞績保奏歸入候補班人員到省予限一年察看才具分别補用等因兹查有記名錄用知府現署西安府知府周銘旂於光緒十九年五月二十七日到省試看一年期滿例應照章甄别據藩臬兩司具詳前來臣查該員周銘旂樸誠幹練爲守兼優堪以繁缺知府補用謹會同陜甘督臣楊昌濬附片具陳伏乞聖鑒謹奏奉硃批吏部知道欽此○○鹿傳霖片再理事同知三年俸滿例准註册升轉兹西安府理事同知定泰係廂黄旗蒙古監生由侍衛處筆帖式於同治八年補授直隷總督衙門筆帖式年滿奏留直隷以理事同知通判知縣補用歴經委署阜城縣知縣廣盈倉大使旋補保定府理事同知調辦天津海運出力賞加四品銜光緒十三年十月丁憂回旗十四年由本旗帶領引見奉旨交吏部照例辦理欽此簽分工部都水司主事行走十一月引見奉旨著外用欽此十六年正月服闋十月十五日引見奉旨陜西西安府理事同知著定泰補授欽此領憑到省十七年四月到任今扣至二十年四月三年任滿應行候部推升惟查西安理事同知管理旗民交涉案件駐紥省會庶務紛繁必須精明幹練之員方足以資治理該員老成穩練辦事慎勤抵任以來於旗民一切交涉事件細心聽斷辦理持平旗民同深愛戴且清厘保甲稽查匪類均屬認真實爲理事同知出色之員合無仰懇天恩俯准將西安理事同知定泰留任三年以資熟手實於地方有裨臣爲要缺需員起見是否有當謹會同西安將軍臣榮祿附片具陳伏乞聖鑒訓示謹奏奉硃批著照所請吏部知道欽此○○鹿傳霖片再查道府至州縣無論奏調委署代理每届三月彚奏一交等因遵辦在案兹查光緒二十年正月起至三月底止鳳翔府知府熙年另有差委卸事遺缺委漢中府知府劉子銓調署遞遺漢中府知府員缺委候補知府劉本植署理署甯陜廳同知張沅丁憂卸事遺缺委候補同知文清升署理紫陽縣知縣楊調元調省卸事遺缺委候補知縣易潤芝署理三水縣知縣王炳烜丁憂卸事遺缺委試用班前知州賈致忻署理咸陽縣知縣陳丹書病故遺缺委候補知縣張紹衡署理中部縣知縣陳炳煊開缺回籍修墓遺缺委候補知縣鄒琨署理等情由藩司張岳年臬司曾鉌會詳前來臣覆查無異所有本年春季分調署委署知府同知知縣各缺緣由理合附片具陳伏乞聖鑒謹奏奉硃批吏部知道欽此○○鹿傳霖片再陜西督糧道松壽經臣委赴甘肅查辦事件往返約須月餘員缺未便虚懸查有甫經引見回省之西安府知府文啓堪以委令暫護督糧道篆除檄飭遵照外謹附片陳明伏乞聖鑒謹奏奉硃批吏部知道欽此○○譚鈞培片再道府同通州縣等官到省一年期滿例應督撫察看出具切實考語奏　甄别以肅官方兹查有三品銜運銅卓異候補知府昌沅留滇遇缺前先補用知州陸德滋儘选癍用知縣黄啓鳳均各試看一年　滿例應甄别據藩臬兩司先後會詳前來臣查該員昌沅老成穩練陸德滋才具明敏黄啓鳳辦事謹　均堪留省以各本班分别補用除將履歴清册　部查照外謹會同雲貴總督臣王文韶附片具陳伏乞聖鑒謹奏奉硃批吏部知道欽此○○李鴻章片再道府同通州縣無論候補試用人員應自到省之日起予限一年詳加察看出具切實考語奏明補用兹查有候補知府黄本慶候補同知徐洽仁候補通判羅燮陽候補知縣陳慶麟唐貞吉候補知縣鄭光傑曾慶琛甯論熊紹　均到省一年期滿例應甄别據　臬兩司詳請核辦前來臣查黄本慶勤奮耐勞徐洽仁心地明白羅　陽辦事篤實陳慶麟年力精壯唐貞吉才具明幹鄭光傑樸實無華曾　琛勤謹趨公甯論精明穩練熊紹　舉止安詳均堪留省補用俟有應補缺出照例序補除履歴册咨部外理合附片具陳伏乞聖鑒謹奏奉硃批吏部知道欽此○○大學士直隷總督一等伯臣李鴻章跪奏爲光緒十九年經徵本節年地丁旗産錢糧　完一分以上員名開單仰祈聖鑒事竊查户部奏定章程地丁錢糧奏銷依限具題先將未完一分以上員名開單奏報其旗産錢糧曁地丁統計分數又部議嗣後各省經征地丁錢糧議處各案凡數在一百兩以内如有未完在五分以上應革職開缺者於奏報未完一分以上摺内聲明勒限三個月嚴飭掃數徵完各等因兹據布政使裕長查明光緒十九年經徵本節年地丁旗産錢糧巳未完分數員名開具詳細清單前來除原單咨部外謹繕簡明清單具奏伏乞皇上聖鑒敕部查照再未完銀兩均無一百兩以内未完在五分以上應行革職開缺之員合併聲明謹奏奉硃批户部議奏單併發欽此○○頭品頂戴雲南巡撫臣譚鈞培跪奏爲借發琅井柴本銀兩預採供煎以顧課欵恭摺仰祈聖鑒事竊查前准户部議覆嗣後如有必需煎鹽柴本卽應遵照奏案先期奏明始准出借以昭慎重等因當經轉行在案兹據鹽法道普津會同布政使史念祖詳稱覈辦琅井鹽務委員浦榮嵩詳借光緒二十年分柴本銀六百兩卽在該井正課項下如數借給飭令該委員出具印領將銀發次殷實灶户採備供煎以顧課欵仍自次年夏委起依限按月收隨課解繳列入二十二年銷册造報扣繳不足卽飭該委員賠繳照例叅處承借之員遇有交卸未逾限實欠在灶著准其移交後任扣交清還並將前借十九年分柴本銀兩扣繳清欵以符例案等情詳請具奏前來臣覆查無異除咨户部查照外所有借發琅井柴本銀兩預採供煎以顧課欵緣由謹會同雲貴總督臣王文韶恭摺具陳伏乞皇上聖鑒訓示謹奏奉硃批户部知道欽此○○劉秉璋片再查嘉慶十六年八月十五日奉上諭嗣後各直省督撫遇有分發試用期滿人員務須嚴加甄别如實係才具明晣辦事勤能者准予保留又通行内開道府丞倅州縣等官無論何項勞績保歸候補人員卽以到省之日起予限一年詳加　看且具以實考語奏明分别繁簡補用各等因兹查有試用知縣周昌隆補用知縣吳廷璐同知銜補用知縣王恩澍等三員均試看一年期滿例應甄别由藩臬兩司造具各該員履歴清册填註考語會詳請奏前來臣查該員試用知縣周昌隆年方正富補用知縣吳廷璐人甚明白同知銜補用知縣王恩澍年壯才明均堪以留少照例補用除咨部外理合循例附片具陳伏乞聖鑒謹奏奉硃批吏部知道欽此 
 
