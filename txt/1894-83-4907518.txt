# 1894 - 83 - 4907518

 

Page 1

 
 
[代印萬壽盛典點景工程圖說告成] [  圖書集成局代啓]  
　　是書於萬壽盛典點景工程地叚做法分門别類井然秩然閱之無異掌上螺紋本局爲人代印今已告成每本價洋一角半由掃葉山房及各書坊發售賜顧者請卽移玉爲盼 
[開印癸已恩科直省闈墨] [  圖書集成局啓]  
闈中文藝隨風氣爲轉移苟非花樣翻新則土飯塵羹未易邀主司之擊節去歲皇恩特沛慶榜宏開闈墨流傳類皆炳炳琅琅驚才絶艷茲經蜀東汪蓉洲先生悉心評選諦當精詳本局亟取稿本付諸手民以供諸君子簡練揣摩之助刻已開印不日告成釐定每部碼洋一角八分知欲蔓　若干請臨申報館帳房面議 
[新印温病條辨] [  圖書集成局代啓]  
　　温病條辨一書爲淮陰吳鞠通先生所著條分縷析精括詳明誠岐黃家所必讀者也本局用新式鉛字排印刻已告竣寄語杏林橘井中人尙其家置一編以供揣摩之助乎訂成四本每部碼洋六角欲購者速至蘇申掃葉山房江左書林及各外埠購取可也 
[論販運機器章程]  
　　自中西通商以來外洋以機器等件運至中國銷售者日益增加聞總理各國事務衙門因外洋販運各項機器來華者過多現在酌定章程數則分别准否除中國自購官令代購仍准運入通商各口外其無關民生性命之各種機器擬照通商未載入稅章内貨物援値百分中抽五之例計本納稅准入各口此外則不准販運來華業已分行知照矣由此觀之外洋機器之來華者將漸少乎吾則以爲反愈見其多而已何則外洋各種機器中國近來用之者多其製造槍砲船械以及織布軋花紡紗電機等類之關乎大用者無論已卽其餘小件如縫紉之機器踏布之機器印書之機器火柴之機器中國向來所詫爲見所未見聞所未聞者至於今日竟無不皆知運用此外洋機器銷售之所以廣也中國之人旣以外洋機器爲便則外洋之載運入中者生涯正復不惡區區取其値百抽五之稅彼西人之業此者又豈吝出也哉且其所取之稅明雖取之西商其實則仍加之價内機器旣多爲華人所購取則其稅亦祗取之華人而已價可增而銷愈廣此機器之來自外洋所以反見其盛不見其衰也顧不與抽稅而機器之來者仍多則不如抽之而於國家尙有所補雖曰仍取之民而名則究爲抽西商之稅也夫以鴉片爲害人之物明知此物運入中國中國之人咸受其禍而旣不能拒之使不來則不若收其稅以稍補國家之正用是固因時制宜變通盡利其用意可想而知也軍火一項最關緊要其購辦章程何等嚴密毫無罅漏而乃竟有勾通洋人私販軍火以濟匪用者况機器之爲物本非軍火之比而又係有益於人無害於人之具又豈能禁而絶之旣不能禁絶而中國之人又喜用者多則進口之繁盛其孰能禁之是亦一大漏巵也明知此爲一大漏巵乃於此中稍取回用其心亦可謂苦矣然謂於外洋機器之來竟無法以阻之則又不然中國此時自造輪船自製槍砲自備鐵路自設電報皆所以收自已之利權也卽織布紡紗亦皆欲以分西人之利源也何獨於製造機器一事不能急起而仿行日本東洋一國耳其仿行西法也皆得其奥窔凡西人之所有者幾於無一不有不但有其所有而且更有突過其所有以故西人談及日本人咸悚焉憚之惟東洋質地太薄其所成諸物往往脆弱而不能耐久在東洋人用之則可若以用之他國未免不適於用故價雖賤而不足奇也若中國此時亦聽民間自製機器除軍火等件不得私造其餘各種用物機括悉聽其各出心裁競相製造不過十數年而中國自製之機器必將有日出而不窮者爾時外洋之機器華人且悉能爲之卽有販運入口者勢必無人過問矣夫以中國之人其心思才力何一必見其遜於西人西人之製此機器出於創創則難中國此時而欲製造機器則出於因因其易卽於因中而又用創則是精益求精當有較之西人成法而又妙者規矩準繩本中國所自有古昔制作後人見以爲迂遠而不適於用者至於今日每有復古之意蓋機器本亦前古中國之所有後人苦其難而不之習致失其傳余前著物理篇言之甚詳今因外洋尙機器而中國之人因而仿之苟亦用西國之法令民間自造有造而得法精工適用者奬之使得專其利吾知中國之人將各出其資各窮其力以專心致志於機巧之用其精進之功豈有窮期耶抱甕老人抱甕以灌園聞子貢告以桔橰之法唾而不顧謂有機器者必有機心吾不爲也此等議論大約出之於三代以上則爲正論若在春秋之季已近乎不合時宜降至今日而猶執此等識見以與世周旋幾何而不令人齒冷也乎吾故曰定機器抽稅之章更不若令民間自製機器之爲妙民間果能自作機器則外洋之機器又安所用之耶 
[本館接奉電音]  
　　昨由京友電傳上諭二道敬謹譯登○二月二十一日奉上諭近來各省軍流等項人犯往往有中途脫逃及在配所濳逃之事總由地方文武漫不經心或簽差不愼或看守不嚴且有該管員役鬆刑賄縱情弊迨逃脫後不過以通行緝捕了事以致該犯逍遙法外故智復萌再犯之案又復層見迭出積習相沿深堪痛恨著各直省將軍督撫一體嚴飭所屬認眞整頓遇有此等案件立卽嚴叅懲辦不准視爲具文其文武員弁應如何嚴定處分逃犯及解差看守人役如何加等定擬罪名之處著該部妥議具奏欽此同日奉上諭前因御史鍾福祥奏四川吏治蠧蝕汚濁列欵糾叅當諭令譚繼洵前往查辦兹據查明覆奏候選道徐春榮經劉秉璋調赴四川久居權要頗事招搖貪庸卑鄙不槏人言著革職永不叙用署四川提督重慶鎭總兵錢玉興雖無通賄確據惟統軍最多毫無整頓兵驕盜肆貽悞地方直隷選用道葉毓榮迹近夤緣不知自重均著交部嚴加議處請補涪州知州富順縣知縣陳錫暢習氣太深鑽營最巧遂甯縣知縣黃允欽年老聾聵信任親丁閬中縣知縣費秉彝苛虐病民聲名甚劣均著卽行革職資州直隷州知州高培榖瀘州直隷州知州李玉宣宜賓縣知縣國璋旣據查明尙無别項劣蹟卽著該督隨時察看如不能勝任卽行據實叅奏毋稍遷就四川總督劉秉璋措置失當任用非人致招物議著交部議處該省設立非刑名目繁多該督當通飭各屬嚴行禁止如查有私行斃命等事卽行據實叅辦其官鹽局護本銀兩尤當核實支銷如有鹽船失事應須補配支應設法稽查不得僅憑委員含糊報銷致滋流弊其餘地方事宜均著隨時認眞整頓以挽積習欽此○現換灰鼠褂 
[帝里韶光]  
　　兵部爲咨行事職方司案呈查定例每歲春秋兩季應由八旂各營派出官兵於九城城上各按 
 
 

Page 2

 
 
本旗地方齊集吹演海螺半月奏派王大臣查閱等因歴經循照在案今光緖二十年吹演海螺日期奏准春季展期自二月二十日起至三月初四日止秋季仍自七月十五日起至八月初一日止相應咨行八旗各營查照預備並將吹演海螺入隊官兵卽日造具花名淸册咨覆本部以憑查核辦理事關戎政勿稍延宕○管理兵部馬館事務克少司馬們泰現已轉擢户部所有馬館事務應卽奏請派員管理經兵部開列堂銜請簡於二月初四日具奏奉硃筆圈出兵部左侍郎王文錦欽此○新轉户部左侍郎立少司徒山新任户部右侍郎克少司徒們泰均諏吉二月初九日申刻履新經司務廳示仰闔署官員吏役人等至期一體謁見○松吟濤大鴻臚森現已致仕所有西苑門補進内大臣班一差自應另行派員入値經侍衛處咨取各部院滿堂銜開單請派於二月初五日具奏奉硃筆圈出兵部尙書宗室敬信欽此○文華殿大學士臣李鴻章等謹奏爲繕具說帖仰祈聖鑒事查朝鮮國王李㷂恭進萬壽聖節長至令節元旦令節賀表三道方物表三道據禮部文稱請旨賞收一摺於光緖二十年正月二十二日具奏奉旨依議欽此臣等謹擬簽進呈其呈進皇太后中宮前方物有狀無表謹照式錄出一併呈覽再方物表進貢表奏本例不票簽理合聲明請旨二月初五日奉旨覽欽此○年例於新漕起運報明後由都察院開列旗漢御史銜名淸單請派各一員抽查漕糧凡漕糧有無攙雜偷漏一切弊端卽由派出侍御查明糾叅俾天庾止供涓滴歸公本年江安蘇浙等省應解光緖十九年分冬漕新米起運有期經都察院開單請派於二月初五日具奏奉硃筆圈出山東道監察御史文博掌浙江道監察御史高燮曾欽此○正月分騐看各京官除坐簽分發學習外餘皆歸二月初五日掣簽兹有應行掣分行走之新海防郎中一員特用主事一員本月初五日經吏部堂憲配簽當堂抽掣將齊鴻聲掣分户部在郎中上學習行走劉繩武掣分工部在主事上學習行走除示知該員遵照外分咨户工二部查照辦理○户部爲片傳事俸餉處案呈所有正白廂白正紅三旗應領本年二月季兵丁甲米折色銀兩現准銀庫付稱於二月初十日開放爲此片傳貴旂飭知承辦人員務於是日辰刻赴部承領○步軍統領檄飭朝陽門門領等官曁朝陽營汛官知悉准禮部文稱本年二月十四日祭朝日壇自十二日起致齋二日等因爲此檄飭該衙門章京等届期如遇發引𣩵槓一體禁止行走悉令攺由東直崇文二門以昭嚴肅 
[天亶聰明]  
　　側聞我皇上聖明天亶萬幾之暇召對羣僚所有臧否備記聖心遇有叅劾之案飭查回奏必期水落石出斷非事出有因查無實據等語所能含糊了事且量材任使旣不悉由部臣援例又不盡聽開列銜名黜陟升降一秉大公略無偏毗至於熟悉方言兼習蒙古語言文字此猶天縱多能之一端耳試舉黜陟兩事爲薄海陳之某大京兆前被言官叅奏量予優容未幾復挂彈章飭查回奏業經洗刷幾無痕跡皇上問軍機大臣某究因何故屢被糾叅軍機大臣擬代保全皇上謂羣僚協恭原屬分所應爾惟某旣不理於口卽屬衆望難孚著卽易人此係某大京兆被撤之原委也又徐大廷尉致祥前由侍郎奏劾軍機議得降五級調用處分嗣經升轉至副都御史又叅皖藩阿方伯克達春黜爲大理寺卿部臣恐干聖怒凡遇簡放不敢列銜者數載今歲恭逢皇太后六旬萬壽大廷尉又叅辦理慶典人員皇上純孝性成始則天威震怒嗣念其戇直天顔頓霽將摺留中不發適浙江視學需人遂放兩浙學差召見之時温語撫勉晷移數刻此可見皇上如天之仁無所不照無所不包聞大廷尉復遞兩摺皇上一併留中一人首出萬彚承流於以甄虞育夏不難矣草野小臣逖聽風聲孰不含和吐氣而頌曰盛哉乎斯世 
[覆試紀事]  
　　順天新中舉人周學熙陳步鑾湯寳霖等三名因被人參奏另行覆試奉旨著於二月初九日在保和殿覆試欽此是日黎明周學熙等三人衣冠齊集中左門外禮部堂官點名給卷並各給詩韵一本經稽察之奕護軍統領功點放入中左門趨詣保和殿中各按貼定名簽之矮桌握管爲文欽命四書文題一詩題一三孝廉搜索枯腸頗形刻苦關防較歴届爲尤嚴而奶酒點心仍照例賜給並備茶水以潤渴吻二人至申刻後繳卷惟陳孝廉遲至日晚方行交卷由監試王大臣彚送南書房翌晨欽派禮部尙書李鴻藻禮部右侍郎志銳閱卷李大宗伯等憑文校閱將周學熙擬列一等湯寳霖擬列三等陳步鑾擬列四等黏簽進呈御覽恭候欽定是日文題比而得禽獸詩題 
賦得且把長竿釣巨魚得竿字五言八韻 
[詳述臺北火藥廠飛災]  
　　臺北火藥廠被火傷人前已將本館訪事人電音略登報牘兹又接來函云此廠向製土藥去届始由局憲將基址從新擴造另備機器雇工攺製洋藥局在北門外大稻埕空僻之所雖設督工委員數人然一應公務皆由製造局總辦兼理總辦爲蔣丹如觀察今正赴京陛見局務禀由邵大中丞札委提調蘇冶生鹺尹疱代於本月初一日接事局中工匠數十人照章分門别類有捻藥壓藥軋藥篩藥光藥等廠每晨七點鐘時上工十一點二刻時停工午後一點鐘時上工五點鐘時停工與製造局章程彷彿是月十一日淸晨八點二刻各工已齊適因連日陰雨並未大興工作至是照常從事陡聞一聲霹靂將所存火藥二千餘磅盡行轟起霎時烟霧迷濛目不見掌局中人奔往救視則壓藥軋藥篩藥光藥四廠屋宇已盡成瓦礫之塲外圍墻亦轟去十餘丈四廠小工共　七名其五屍身尙在二人則血肉飛薄肢體分崩其最慘者五臓六腑隨藥飄零有掛於樹杪者有落於屋脊署聞七人中祗一邱姓寍波人餘均本地籍詢其起火之由或謂因吸紙烟所致或謂換接皮帶時下手略重觸動鐵器所致究之在事之人均已遭難事後彼此猜疑幾不辨爲何廠何人實兆此禍猶幸天氣陰雨兼以局中所製之藥隨成　解發交火藥庫另優廠中所存無多否則本局内外房屋及遠近居民誠有不堪設想者矣鹺尹聞警後立由製造局徒步至廠巡視一周旋赴撫轅禀知中丞中丞諭以妥辦善後事宜鹺尹乃唯唯而退其如何辦理之處容俟續錄報端 
[不如歸去]  
　　前者新金山等處墾務需人因從爪亞招募華工一百七十三人前往崑士蘭種植現已期滿東主雅意扳留不爲首肯前月已附載拿輪船回爪亞矣聞諸華工所以固却之由因崑士蘭氣候嚴寒時多霜雪華工生長南荒習惯薰風和煦一旦移暖就冷如夏蟲之不可以語冰卽寒戀重衾亦難抵禦故聞杜宇之聲共道不如歸去也 
[古磁出世]  
　　廣東新會厓門爲宋帝　避元兵時駐蹕之所每有古磁盆盎日久深藏波底或埋沒土中土人多有得之者但每見天日卽忽然炸裂絶少完全者某甲以漁爲業前數日垂綸於此見水際徹夜有光異而泅之得瓷碗一具精彩百倍出水如新有某乙者素有骨董癖見之購以銀蚨三翼甲少之謂必得五數乙卽與之欣然携歸如獲拱璧人曰此物將以桃源石供水仙花乎抑别有用也乙曰子不知凡磁器在水土中經數百年火氣盡去以貯食物雖盛暑不腐故特寳之試之果然乃知物聚於所好噫碗其與乙有緣耶不然何其不爲玉碎而竟瓦全也 
[温郡官塲紀事]  
　　温處道蔣幹臣觀察赴省賀年旋於二月十六日辰刻附招商局普濟輪船遄返徐乃秋太守吳健　司馬呂叔良别駕沈子谷大令均赴江干迎迓○十七日辰刻温州鎭張奎垣鎭軍由福州乘超武兵輪船公旋下椗北門外馬頭麾下中軍胡星貴游戎及各管將弁赴江干恭迓節麾○署永嘉縣沈子谷大令任事後暫在公館辦公兹前任邵大令已挈　赴省遂於十八日卯刻入署○前任永嘉縣卲大令抵任三年刻始交卸紳耆公送德政匾二方萬名傘七柄萬名衣兩件德政牌十餘對大令謙讓再三而後受蓋彼此各循俗例也○前任平陽縣沈庚明前任樂淸縣惲直卿兩大令均於十九日附普濟輪船由滬省 
[遼瀋近信]  
　　營口訪事人云十三日輪船大帮進口至十四十五等日共到輪船十三艘惟通州輪船出口時裝貨數千件以灰絲爲大宗餘船裝貨不多皮貨因上年洋莊受虧甚巨今年不敢動手藥材山貨等客皆裹足不前潮帮汕頭生意亦形疲倦市面日衰有心人能有感慨 
 
 

Page 3

 
 
係之○十四日午後興順鑣局内張姓家窩賭被廳署差役所聞馳往　捕賭塲中人各有利器竟敢拒敵幸關帝廟稽查弁兵聞聲趨至賭徒見勢不佳紛紛逃遁共獲十五名差役受傷者五六名一人右手被賭棍陳希盛刺傷現將所獲各犯先行收押俟嚴緝陳希盛及在逃各犯到案再行懲辦○十五日禁止小錢市上錢式一律整齊但須持之以恒勿任奸儈嘗試商民庶有豸乎 
[格致書院癸已年春季特課出案]  
　　去年格致書院春季特課由北洋大臣李爵閣督命題題凡三道其一以月離測經度解其　西域帕米爾輿地考其三整頓中國教務策前已彚齊各課卷送呈爵相鑒閱當經爵相甄别優劣詳加評覽區分等第編次甲乙計取超等葉　　十三名特等朱其鋆等二十名壹等劉嘉㴻等二十三名超等葉瀚楊毓輝許克勤董琪吳壽萱楊振錄孫振鍔李鼎頣孫多捷沙訓仁王恭　朱正元潘敦先特等朱其鋆施世杰陶師韓李昌祺黃世礽張天爵楊梯雲樊葆鏡黃志曾柯來泰張鳳翥林季賢程詹錄汪宗海馮　洪復章劉啓彭李光斗趙貞一項藻馨壹等劉嘉澍徐繼芳劉祖培黃致堯鄭炳章吳翊寅殷之輅胡家鼎儲桂山吳佐淸唐祖繩朱之幹李寳鑄艾承禧施寳潛王德坤張仁安顧儊基徐國幹項蘭馨周鳳鏘言有中項蘭生此次爵相頒發加奬之項計洋三百二十五元其數可謂巨矣爵相之意務欲使格致之學日新而月盛月異而歲不同所以鼓勵之者特至凡在院肄業士子孰不當踴躍濯磨俾學識日有所裨益見聞日有所擴充今日所坐而言者他日可起而行庶不負爵相爲國家儲育人才之至意今計開超等首名正奬銀十兩加奬洋十八元二名正奬銀七兩加奬洋十五元三名正奬銀五兩加奬洋十一元四名正奬銀一兩加奬洋十一元五名六名正奬銀各一兩加奬洋各十元七名加奬洋十元自八名至十三名各奬洋九元特等自首名至五名各奬洋八元自六名至十四名各奬洋七元自十五名至二十名各奬洋六元壹等首名二名各奬洋六元自三名至九名各奬洋五元壹等自十名以下凡十有四人均不給奬自出案之日爲始凡在院肄業諸生仍至三馬路格致書室閱評領奬課卷均存書院例不發還壬辰癸已兩年課藝凡列前茅者均當選擇刊刻用以傳示遐邇俾海内咸知爵相首重實學歸於有用庶幾得以轉移風氣開厥先聲也乎不禁拭目俟之焉 
[福仙園觀劇記]  
　　榖埠羊城春光無價珠兒珠女艷冶如花畫舫銀燈誠不少風流佳話而不知梨園妙選亦有足壓倒京華者古花朝後五日月光如晝嫁綫稍閒偕客過福仙園一聽鈞天雅奏福仙爲粤人所設子弟隷名榮天彩班是晚演金鐘記及先貧後貴二折金鐘記卽包學士判斷奸僧慧性事先貧後貴爲買臣妻偪休攺嫁及旣貴而求收覆水憧死馬前其間描寫潑婦之兇頑貧儒之僚倒淋漓盡致可泣可歌　乎五馬榮歸故鄉衣錦揚眉吐氣激昻靑雲向之白眼相加者至此忽奴顔婢膝噫士當困阨里巷販夫牧豎皆得狎而侮之苟無富貴偪人之一朝則雖錦繡羅胸亦惟埋沒蓬高以終老耳酒闌燈炧蓋不禁感慨係之戲云乎哉至其中笙歌旖旎巾帔鮮妍銅笛一聲萬花齊放是則珠女珠兒之本色見之者固有目共賞無俟贅言 
[再記大克傀儡戲]  
　　天下惟技之精者可進於道丈人之承婤疱丁之解牛宋人之刻楮養由基之射　當其　精臺幾不知培　之爲小泰岱之爲大日進不已而技乃神大克之傀儡戲亦猶是也禮拜二之晚花階月朗柳岸風輕乃乘染翰之餘閒駕巾車而涖止時則座客雲集寳炬光騰瑤琴曲奏錦帷開處見坐者立者躍者舞者騰踔奮迅者酬酢從容者莫不各盡其態如入樵僥國人物風景别有一天又如神禹鑄鼎象物魑魅罔兩無不曲肖座客時時喝采鼓掌聲如春雷一婦曳杖而出素衣翩躚皎如玉樹臨風前探手於懷有無數小孩隨之而出徧地跳躍以杖擊之鏗然作響有二人以胠篋爲事同赴鄉村竹籬茅舍間狙伏鼠行若惟恐人之覺察也者見一家窻槅洞開一人探手入取物而出一人在外接取忽聞犬吠狺狺二人張皇四顧犬奮躍而前猛嚙其衣牛亦驚而奔觸之以角二人乃抱頭竄去有頃臺下奇光又發照見臺上波濤澒洞金碧萬狀珊瑚之樹翡翠之林瑤禽之所翺翔奇獸之所棲息神仙排雲出但見金銀臺海山耶兠率耶吾烏乎測其妙哉花月年年流光易逝及時行樂者盍流覽及之當不讓作十洲三島游也又聞此戲定於下禮拜二卽廿八晚開演專備華人觀覽諸君子其勿負此美意也可 
[鵠迓旌麾]  
　　出使英法義比等國大臣龔仰蘧星使將蒞滬瀆已登前報昨日本埠官塲探知星使已於昨日乘輪就道上海縣黃大令立飭辦差人等預備一切以便旌麾暫駐 
[派兵巡綽]  
　　去年德商瑞記洋行就浦東陸家嘴華棧馬頭左近闢地爲池以便將火油存𫏎鄉民恐遭其毒倩善堂紳董禀請上海縣� 
黃愛棠大令申詳江海關道聶仲芳觀察屢次勘視勸令停工此已登諸本報矣日前有英國某輪船由俄羅斯運到火油二千餘　用機器灌入池内觀察恐鄉愚無識突肇釁端因派出親兵十二名日夜分班巡邏彈壓免致禍生意外又費調停保衛遠人不誠無微不至哉 
[小心火燭]  
　　前日有匪人以火油抺董家渡永泰盛花行門上意圖放火鄰人見而呼捉匪人飛步逃脫門亦不致被焚事爲二十三七鋪巡防局局戴憶珊二尹所聞於本月二十晚督率局勇出巡見某處黑暗中有人飛奔往馬路橋遂喝令勇丁赶上得以獲住訊知一姓毛名阿六一姓王名三一不知姓名阿木一姓陳名全扣問何故慌張逃避毛等同供稱小的等同在某花行當軋花之役復問何故慌張奔避供稱因有事往南行步稍疾非奔避也陳供稱小的係江北人日在南市當小車夫兹由某處裝貨回寓二尹著將毛等三人驅逐出境不准逗留陳交人具保將小車給領旋有趙本之者聲稱願保二尹准之○二十一日晚二十三七鋪局員劉穆亭二尹按叚巡查至董家渡有某姓小鐵店中人訴稱少頃有匪人在門首將洋油潑灑入火圖財經左右鄰灌救得熄求爲騐視二尹將前後門查看一周果有洋油氣遂飭勇丁追尋匪類早已不知所之洎行過馬路見阿六顧金發周阿三等人形跡可疑拘回訊問顧供稱小的行乞度日望老爺慨施一飯則銘感終身矣二尹飭交丐頭領去阿三阿六一味支吾二尹喝令各責一百板將阿三交其母某氏領回管束阿六驅之境外以後如再違犯定卽送縣重懲○某晚有匪人在公義馬頭竹笆上塗抺洋油種火及救熄卽將竹笆拆去以防意外之虞巡員劉二尹以日來此等事時有所聞飭勇丁持名片至滬軍營商請蕭雲卿軍門派勇協同巡綽軍門准之卽派李哨官督勇四名梭巡董家渡然各鋪户猶不敢高枕以眠也某日由某木行主某甲約同花業中人聚集天主堂淸房東某神甫保護神甫再三安慰一面據情函請上海縣黃愛棠大令爲之設法迄今三日尙無覆音未知大令作何辦理也 
[詳訊刃斃馬販案]  
　　二十晚法界孫家弄地方有流氓王阿二卽大風子刃斃馬販趙萬通並傷及劉玉張勝馬長春等三人經黃大令相騐此已詳登昨報前晚黃大令升坐花廳親提王阿二研鞫王供稱小的係江北通州人年二十八歲前爲木匠後在英公堂當打鑼之役現在太倉州巡私船上爲勇丁於四五日前解犯至奉賢縣迄今事竣回來二十晚至孫家弄閒玩見有人彈詞小的駐足聽之忽有馬販趙萬通等十餘人從後面經過趙竟踹傷小的之足小的向彼理論有足穿快靴之張勝出語傷人卽拔利刃向小的刺來小的欲奪被傷大指後將刀奪得向趙刺去不料用力過猛將趙刺斃大令問刀究係何人之物王稱實係張物大令再三駁詰堅不肯認大令喝責藤條四十下責至二十七下王始認刀係已物大令問爾無故帶刀諒非善類王稱因欲解犯是以帶刀大令問解犯固宜帶刀藉以防身今犯已解去何故尙帶此刀王供帶以閒玩耳大令喝曰胡說刀係何物而可帶以閒玩乎王不語大令問爾當日刀藏何處王供藏在褲帶内又問當日如何將趙刃斃並傷及劉張馬等王供現已招認何必多言大令曰人命至重不可草率須細細言之王供現已忘却大令怒其狡獪喝令跪練良久始供稱先刺趙之胸際趙被小的刺後尙連稱好好行走三四步始跌仆於地然後刺及　劉之腿大令著跪過一旁提馬長春上堂詰問當日情形供稱小的係山東人向爲馬 
 
 

Page 4

 
 
販二十晚與趙萬通劉玉張勝等同往索欠旋至法界某錢店估看洋銀後經過孫家弄見有許多人聽唱彈詞忽有王阿二卽大瘋子言趙踹傷伊脚卽在身畔拔出利刃向趙刺去竟至斃命後又向張刺去小的卽拉住王之髮辮劉亦拖住王之衣衿王又將刀向後刺來將小的之帽刺成一孔復將刀向下一拖遂傷及頸項言已將帽呈閱果有一孔王在旁供馬之傷痕係將碗片自行劃破並非小的所傷大令喝曰不得妄言命馬再供馬又言旋卽向劉又刺小的攔阻不住該處人語譁然言已釀成人命矣遂有巡街捕聞風而來將王拘獲此係實情求將王阿二照例重辦大令得供以馬所供各節似尙近情張劉二人因傷勢過重在仁濟醫院療治不能來案遂判將王釘鐐收禁内監俟劉張二人傷勢如何再行覆訊擬辦馬長春退去候示 
[飭保詳查]  
　　浦東廿二保三十九圖人徐阿虎當裴大令在任時控被族人徐桂榮搶榖旋經陸大令斷令給領至今已歴五六年之久案尙未結徐阿虎又投案催領斷給之榖牽涉差役李姓并被徐桂榮於去年二月中糾合陸桂生徐阿朱施坤榮等至家搶去衣服等物並傷其妻且將棺木停放田中前晚經帮審委員葉司馬傳齊一干人研訊司馬問徐阿虎曰爾控徐桂榮共有四五端是否答曰是問現本委先問汝縣差李姓掯汝領榖且曾給伊洋銀是否屬實答却係實情問共給洋銀多少答自奉前縣陸大老爺斷給之後小的向領不料差役李姓竟向小的索賄洋三十元小的一時無力拼當洋十三元給李冀從此可以領榖豈知李以數尙未足故掯而不與小的無奈特來控告司馬曰汝付李洋銀可有憑據答無問有過付之人乎答亦無司馬曰旣無票據又無過付之人本委不能憑信如有憑証無論十三元卽一百三十元亦可著李交案爾所控無憑應不准理又問徐桂榮將父母之棺停汝田中此田是否爾產答係叔父傳下之產問徐桂榮曰汝何故將棺木停在阿虎田中答稱小的於四十歲時爲父母安葬卽在此處田中後將田售與阿虎之叔迨阿虎之叔病故將此田傳與阿虎問出售時可將墳地劃出答稱事隔多年現已模糊問阿虎曰爾之方單可在答已抵押與人問能否交案答能司馬曰此事須將方單交到再訊又問去年二月二十二夜徐桂榮糾人至爾家搶衣可曾報案否答未報問傷及爾妻曾否來縣報騐答亦未報司馬曰然則所控各節俱不能作准司馬又令徐阿朱施坤榮上堂問阿虎曰可識此二人否答此卽桂榮糾來搶刦衣服之人又問該處地保莊子卿沈貴二人曰爾等可知此事答不知桂榮接口稱阿虎控小的搶物實欲圖賴錢糧耳小的曾包繳錢糧故阿虎之糧須向小的處完納自光緖十五年至今約被積欠錢十二千有奇阿虎稱所欠錢糧十二千有奇却有共事小的前有房屋二問售與桂榮計錢十六千曾給小的洋四元尙欠錢十一千有奇可以作抵桂榮稱買阿虎房屋係在光緖十二年間積欠錢糧係在光緖十五年以後况買房之時有中有保當時一併付淸安有蒂欠之事司馬問房契可在答在家中司馬得供著地保莊子卿沈貴到鄉查明去年二月廿二日阿虎家曾否被桂榮糾人搶刦阿虎之方單桂榮之房契著一併交案再行訊斷 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[寵錫榮膺]  
　　中英兩國會議西藏與印度通商之約刻已有成我中國大皇帝念諸員和衷共濟不偏不倚尙屬著有勳勞除中國諸員另行陞賞外所有與議之諸西員一體施恩量加奬錫計華便赫政　賞加頭品頂戴印使波路賞給二等雙龍寳星中國洋關稅務司底刺曁英商波魯花均賜佩雙龍寳星寵錫榮膺洵足一時顯耀矣 
[潯試續述]  
　　江西學憲盛宗師按試九江已列前報兹將續考各塲題目列左○十一日生員正塲題府學索隱德化見乎簪龜德安所求乎朋友先施之未能也瑞昌禽獸居之寳藏興焉湖口富有四海之内至大孝章彭澤富有四海之内至無憂者通塲策問大誓牧誓武成疑義通塲詩題一林堆錦映千燈得花字五言八韻○十二日覆生員經古題孔北海薦禰正平賦以題爲韻詩題賦得半窗晴日照蠶生得晴字五言八韻史論李忠定于忠蕭論輿地庸蜀羌髳微盧彭濮會孟津其道里相距遠近若何算學問堆垛求積術　爾雅解草木鳥獸同名釋詩經解繤中茹蘆解尙書解東堂西堂考童古題秦康公渭陽送舅賦以題爲韻詩題賦得蜀牋小硯碧窗明得牋字五言八韻○十三日考德安瑞昌彭澤三縣童正塲題德安帝之妻舜而不告何也瑞昌舜之不千而娶何也　彭澤宜莫如舜通塲次題孔氏之遺書詩題賦得穿林啼鳥不知名得穿字○十四日考德化湖口二縣童正塲題德化如不待其招而往湖口雖日撻而求其楚通塲次題而不及泉詩題賦得竹色侵杯　得侵字 
[英界公堂瑣案]  
　　某號華捕禀稱小的巡至北河南路天后宮前兒李成福胡阿福等擲骰賭錢是以一併拘拿送案並查得李已疊次犯賭請卽重懲李胡同供稱小的等以後不敢聚賭矣此次尙乞施恩宋通刺判令將李枷號五日胡枷號三日發往犯事地方示衆○包探竇如海禀稱本月十六夜馬其榮所開聚豐米店内遺火花萁幸卽救息十八日夜張怡林所開鐵店樓上亦有稻草被焚此二店均在西華德路捕頭以伊等不知謹愼飭小的禀請老爺派差恊傳馬張判罰宋通刺准之旋卽拘提訊究馬供稱十六夜不知火從向來其時廚房内祗有花萁六梱卽行灌息張供稱十八夜突見樓上稻草中烟霧迷漫幸卽澆滅宋通刺判令各罰洋銀五元○包探張阿五禀稱徐良才在虹口百老匯路開設西式縫衣店招牌碍路知照不依是以禀請老爺傳訊徐供稱小的係寍波人現願將招牌挂高尙求寛宥宋通刺飭交人保出嗣後不許再掛牌碍路○包控張阿五禀稱老沙遜棧房中失去棉花二包疑是棧司江桃寳所竊是以報捕拘案周蓮塘訴稱前有人來棧出棉花五十包用駁船載去後檢點錢内棉花少二包正在查問嚴桂甫言曾見江交出棉花五十包後又運出二包向江盤問言裝去棉花五十包後船户言祇有四十八包故又補交二包問以船户旣言尙少二包曾否檢點明白則言並未檢點然此項棉花每包値洋銀二十元安可如此冐昧因卽報捕拘江送案嚴供與相同江供稱裝船時船户向小的言尙少棉花二包是以補交現由兄長江淸卿賠償洋銀四十元原是小的糊塗叩求恩恕宋通刺問周是否由江兄賠償答稱江兄是正棧司江副棧司報捕後江兄卽願代賠請免究辦通刺曰諾遂將江交人保釋○殷阿大訴稱小的畜有畫眉鳥一頭掛在門前被曹阿雪竊去當塲追獲交捕送案曹供稱小的係寳山縣人以後不敢再竊矣副捕頭禀稱曹是積竊宋通刺飭押候備文解送回籍贓給失主領去○李祖朝者不知何許人亦不知其所開何店訴稱曾用周運卿爲夥用空洋銀二十七元由薦保料理淸楚暫留店中豈　竟乘間竊取洋銀三十二元兹由包探緝獲搜出原贓尙少十二元請爲追取周供稱小的係寍波人因有急需暫時借用所少者祗九元四角願由作保之親戚理還宋通刺判令發捕房管押一月期滿交保起案之洋銀先給李領去缺少者仍憑薦保人料理○無領事管束之西人也可竊取印度人愛曰亨家金磅七枚兌與方九霞銀樓旋由包探沈金隆將也可拘送至案宋通刺飭押俟愛曰亨投案再訊此已　入報章昨日沈探傳到愛曰亨及方九霞夥余永紀愛曰亨訴稱原與也可相識余供稱當時也可持金磅兌取洋銀實不知其竊得也可供稱竊得之金磅已　起案矣薩副領事謂方九霞收兌賊贓本應議罰惟念西人往兌並不知其竊得可無庸議也可理合資遣回國通刺曰然隨飭將金磅給愛曰亨領夫洋銀發還方九霞也可歸捕房移解香港附船回國 
[法捕房瑣事]  
　　昨日葛同轉蒞八仙橋捕房發落各案通事呈遞穌州府儒學副堂包廣文之公子名曉村者投致一函略謂去年十二月十六日在滬乘江裕輪船是晚四更後行抵鎭江被抓手竊去卍字八結洋綾綢馬褂箱内矢去皮衣二件白銅手爐一枚因閱申報知捕房包探勤能請爲查緝如原贓全獲願酬洋八元等語同轉閱視之下卽飭包探留心查緝○湖北妓女張李氏控金海生借錢不遂將火油灌於門上以圖嚇詐經葛同轉押候責懲已記前報昨日提案照原斷笞責一百板問張李氏曰是否幼時許字典金供稱並無其事金供光緖十七年十二月在上海縣涉訟訊問三堂問控何人供控李太和卽李麻子問控何事供控拐逃蒙袁大老爺訊問有案可稽同轉問爾娶李氏有可憑據供有婚帖藏在家内李氏供並無拐逃情事小婦人墮落風塵從未字人術院中皆知之金海生初向小婦人借洋欲回漢口小婦人轉商丈夫以顔面攸　許給洋六元以後不得再來索借小婦人於去年四月初旬至滬同轉以此案旣經控縣須函致縣署查明再核原告斥退候傳案備質○王長奎專在輪船竊取搭客物件屢經公堂懲辦此次又被拘獲葛同轉著重笞一百板候送縣遞籍○王義方在小東門同樂萬雲萬里春各茶肆行竊水烟同等物經包探拘獲吊到原贓已紀前報昨提王義方到案供稱由寍波來滬求恩寛免同轉著笞責一百板押候遞藉○張桂榮在　城河畔售賣押票由包探捔獲解案各失主紛紛請領同轉飭將吊到各贓排列案前令各失主開單指認旋據趙祥卿投案請領皮馬褂等廿八件除吊到外尙少之物求請究追張桂榮供票在茶肆中代人售賣實不知係竊來同轉謂爾已認明爲竊賊望風今又狡展不承著掌頰一百下押候交保出外找尋竊賊交案吊到之贓先給失主具領著交押本洋銀趙遵諭繳洋並呈送酬勞洋一枚給包探收領○陸鶴全竊取招商局棧房靛靑爲巡丁拘獲解送捕房經葛同轉訊明著將陸笞六十板胡永全不應擅收竊贓著罰洋二元胡不願罰著笞責六十板與陸一併驅逐出境不准逗留○福洲人繆彩田將假飾掉包向紹元質洋十元德隆質洋八元經押店報知捕房拘拿到案搜出假金環四副眞金環一副葛同轉以繆言語支離著押候傳到棧主訊問昨據包探傳到同豐棧主王朝宗禀稱此人並非　孝廉長隨因在輪船遇見暫留作僕命提繆彩田到案供由福洲來滬帶來之首飾係師父在福州交下同轉謂旣知假飾豈能質當供稱鍍金首飾隨處可售問所質之洋現存何處供稱箱内存洋四元前在捕房存小洋四元一角尙少押本待將帶來之飾出售作抵紹元德隆押店夥同投案下供稱伊於十三日來質悞受其愚誠恐贖時反遭誣陷故卽投報捕房同轉著將金環一副留抵紹元德隆押本繆彩田不應以假飾掉包著掌頰八十下所存銀環四副給還繆交棧主保出　　福州原籍○江北人兪濟濟控錢品南將妻兪王氏誘領一案經葛同轉訊供押候各掌九十下昨日原告投案同轉命提錢品南兪王氏到　著照原斷掌頰錢品南還押具結父保以後不准再向兪王氏往來兪王氏著交本夫領去附輪回籍並諭以如再有前項情事准赴該管衙門控訴兪叩謝而退○又提在途强攫眼鏡折斷玳瑁脚之張阿全照原斷笞責一百板訊問餘黨張狡展不承着還押候比○寍波人林祺與吳張氏　奸經本夫吳阿元拘獲送捕葛同轉着押候懲責昨日管押期滿命提林祺到案笞責一百板押候遞籍並具結以後不准再與吳張氏來往　張氏掌頰一百下交本夫領回管束○又提在花烟館滋擾之陳文元以枷期已滿着開枷照原斷笞責一百板押候具結交保不准在租界滋擾　 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十年二月十四日京報全錄]  
　　宮門抄○護浙撫劉○奏臚陳已故撫臣政蹟請宣付史舘立傳並捐建專祠摺○江督劉奏兩淮鹽商報効銀兩摺○又奏金陵厘捐局收解數目摺○二月十四日工部鴻臚寺廂黃旂値日無引見○漙顧專摺謝授閣學恩○禮部奏派覆試閱卷之大臣派出李鴻藻徐樹銘裕德○工部奏派承修沿路經過廟宇等處工程派出敬信龍湛霖○召見軍機○○頭品頂戴護理浙江巡撫調補河南布政使臣劉樹棠跪奏爲已故撫臣政聲卓著遺愛在民請將事蹟宣付國史館立傳並據情懇恩准在於浙江省捐建專祠以彰藎績而順輿情恭摺仰祈聖鑒事竊查前浙江巡撫崧駿於上年十一月間因病出缺經臣略舉治浙政蹟與積勞致病之由恭摺馳奏仰蒙恩旨優卹惟是故撫臣宦浙較久其惠澤入人最深而其事實形諸簡牘者尤足以昭兹來許今復臚列數端敬爲我皇上陳之其初蒞浙江也首問民間疾苦莫如南糧折色一事推原其故由於吏胥勒折中飽官民遂爲之交困兵燹以後五十年來歴任撫臣莫不亟思補救而積重難返之勢未易挽回適言官條陳飭下查辦故撫臣悉心區畫博訪周諮折中更定無論是漕是南一律攺收本色一面將旂營兵糧織造匠糧等欵酌量稍减令州縣糶變以供仍無礙辦公瀝情覆奏仰蒙兪允由是百姓無追呼之迫州縣免賠累之苦　浙西生民之咸被其澤者一也光緖十五年自八月至十月霪雨積四十餘日之久田地盡成澤國無望秋收小民蕩析離居鴻嗷徧野故撫臣饑溺爲懷難安寢饋飛章入告欽奉恩命蠲免全漕並發帑金以救災民乞援各直省大吏及浙紳在京供職者籌集鉅費至一百數十萬兩之多遴選各邑公正紳董下鄉查明户口散放冬春二賑不假差役之手實惠及民全活甚衆此全浙之民忘其災而樂其業者一也浙西杭州嘉興湖州三府曁江蘇之蘇州松江常州鎭江太倉四府一州水利皆發源於於濳縣之東西天目兩山近山之南北兩湖苕該諸處爲洩水咽喉之地年久失修漸形淤塞上游每虞泛溢下游莫資灌漑故撫臣旣爲農田籌永久之計又以災祲餘生恐有流離失所於是勞來安集寓賑於工奏派大員以賑餘之欵分叚疏濬宣納至今水流通暢民咸利之其餘如海甯州之備塘河平湖縣之黃姑塘安吉縣之烏牆壩以及杭嘉兩府綿長之塘岸二百餘里湖州堰　七十二漊紹興府三江等閘一一修築挑治以備水旱偏災全浙賓海海寍一帶波濤異常湍急卽前宋臣錢鏐射潮之所沿海塘工在在均關險要海鹽石塘尤當其衝間有殘缺臣前年護理撫篆時曾經奏請修治故撫臣回任後親履其地分别緩急籌撥鉅欵責令殷實紳士購料興築以歸實際此講求水利捍衛　塘而登斯民于袵席者一也浙省科塲弊竇滋多欽奉諭旨飭令嚴加整頓故撫臣聞命之下經畫籌思不遺餘力三次監臨皆終日夜或坐堂黽皇或步行周巡不許考生出號門一步塲規肅然塲外則仿照前江蘇撫臣林則徐江南監臨之法先諭士子分别各學起數按時刻懸燈多寡俾一望而知魚貫前進以防擁擠飭撥防勇代攜考籃以免勞乏並在貢院照壁以前購買民地環以墻垣搭蓋蓆篷　遇風雨藉資憇息於防弊之中仍寓體恤之意凡在與試士子均感其德畏其威不敢復萌故智諸弊用是廓淸此恩威並濟感化之徧及多士者一也近年鄰省會匪不靖准兩江督臣江蘇安徽撫臣咨請協拿不動聲色飭各屬密獲會匪之最著名者王愛亭米幗安劉鈺簧彭長勝楊鈺萌等訊認不諱分别移解懲辦均經奏報有案浙東温台二郡民情素稱强悍往往勾結海盜肆行刦掠故撫臣愼選總鎭大員塡紥防營重兵梭巡緝捕前後擒獲匪首毛炳一麻面度人等多名一經府縣訊明卽令就地懲治以遏亂萌歴次具疏以聞深合古人寛以濟猛猛以濟寛之意此臨事决斷而善良之民得以安枕無憂者一也此外如興修文廟開闢講廬造就寒儒拔取眞才善政不可枚舉淸風亮節彰彰在人耳目間臣見聞旣確正擬上達宸聽備史臣收採之資適據浙江在籍合省紳士前兵部右侍郎朱智等五十五人亦以前項政績合詞具呈並據聲稱故撫臣去位之日衢思巷泣不期而然洵所謂救災禦患有合乎祀法者請援案奏懇在於浙江省由紳民捐資建祠地方官春秋致祭俾伸報饗等情前來臣維該故撫臣起家乙科少受業於今大學士臣張之萬尙書臣李鴻藻之門講求經世學問祗礪廉隅以矜才使氣爲戒一跬步皆有恒度後由部曹外擢山東濟南府遺缺知府旋卽　補沂州府知府維時適値山東軍務初平盜賊充斥沂郡毗連江蘇邊境伏莽尤多下車之始不肯安坐衙齋周歴巡緝在署日少在鄉日多獲匪嚴懲民賴以安鄉農咸來慰勞相與詢訪風俗閒談家常視如婦子家人幾忘其爲二千石之尊者由足上結穆宗毅皇帝特達之知我皇上深體先帝遺意不次超遷不數年由監司而陳臬開藩升任漕　總督補授江蘇浙江巡撫其服官直隷江蘇時與今大學士直隷總督臣李鴻章前兩江督臣曾國荃後先共事同勵忠君愛民之誠凡所設施宜於時措陰被其澤者至今謳思不置卽光緖十五年辦理浙省災振一案全省漕糧旣籲恩蠲免應解京恊各餉仍絡續不絶又復籌欵辦米以實神倉論者但震其安全之偉略而不知權衡財賦宏濟艱難每與有司通盤籌　從容以補苴不欲遽言匱乏上貽君父之憂此蓋時事迫之有不得不然者其忠愛之至術若疏而心愈苦今雖齎志九泉天下後世當共鑒而共諒臣自直隷與之同官比來浙省相處三年之久兩次蒙恩護理撫篆皆承其後旣知其夙夜靖共小心大節卓有可傳無愧宬史純臣之選可否仰懇天恩俯准將已故浙江撫臣崧駿事蹟宣付國史館立傳並在于浙江省由紳民捐建專祠列入祀典地方官春秋致祭之處出自逾袼慈施謹恭摺具陳伏乞皇上聖鑒訓示謹奏奉硃批另有旨欽此○○頭品頂戴兩江總督管理兩淮鹽政臣劉坤一跪奏爲兩淮鹽商報効銀兩恭摺仰祈聖鑒事竊臣准户部咨開辦理萬壽慶典王大臣等會奏明年恭逢慈禧端佑康頤昭豫莊誠壽恭欽獻皇太后六旬萬壽查乾隆年間各省鹽商皆有捐輸欵項由督撫奏明辦理此次各商如有照案陳請　應由各督撫奏明請旨遵辦等因奉旨遵辦等因奉旨依議欽此欽遵咨行到臣當經轉飭遵照兹據兩淮鹽運使江人鏡詳稱據淮南運商雲豐恒等淮北票販鴻慶有容等聨名禀稱伏維聖人御宇賜福陳箕範之疇率土皆臣多壽晉華封之祝欣逢慈禧端佑康頤昭豫莊誠壽恭欽獻皇太后釐延周甲祉介昌辰金鏡離明郅治邁堯天舜日璇闈益算湛恩被八輔九瀛慶洽普天歡騰薄海商等淮鹺世守嵩祝　殷側聞綴景於天衢結構極凌霄之盛竊願飾觀於地叚經營助不日之功謹隨小草以從風共効野人之獻曝右淮南北商販公輸銀四十萬兩爲分叚點景之需稍將涓壤之微藉展編氓之敬禀乞分限呈繳轉詳請奏前來臣查兩淮鹽務實爲財賦大宗該商等轉運旣得循環利益可期操劵渥蒙聖澤感切愚忱欽惟壽宇宏開自應羣情同戴所有公進銀四十萬兩實係出於至誠合無仰懇天恩准其報効如蒙兪允卽飭運司令該商等分限呈繳運庫聽候委解内務府兌收辦理謹恭摺具奏伏乞皇上聖鑒訓示謹奏奉硃批准其報効聽候部撥該衙門知道單併發欽此○○頭品頂戴兩江總督臣劉坤一跪奏爲光緖十九年上半年金陵厘捐局收解數目循案開具淸單恭摺仰祈聖鑒事竊查金陵厘局抽收厘金歴係遵章按半年奏報一次巳開報至光緖十八年下半年止共局用經部覈准從光緖十三年下半年起卽照九分開支各在案兹據金陵厘捐局江寗布政使瑞璋等詳稱金陵厘捐收數本極細微所收之捐向以米榖爲大宗全賴年歲豐稔商販流通捐收方有把握乃近年本省鄰省屢有偏災收成歉薄出產不旺上游米糧又攺由通商口岸用輪船裝運本年春夏之交又復暘雨不時民鮮蓋藏商情退縮兼各卡員實力稽徵覈計本届收數較之上届尙屬有盈無絀兹將光緖十九年上半年厘金收解各數及茶土兩項捐厘數目開單詳請具奏前來臣覆核無異謹循照舊章開具簡明淸單恭呈御覽其局用遵照九分開支仍照案邀免造報細數以歸簡易除飭該局嚴飭各卡員認眞整頓實力稽察務當涓滴歸公以裕餉項並將所送淸册咨送户部查核外謹會同江蘇巡撫臣奎俊恭摺具陳伏乞皇上聖鑒勅部查照謹奏奉硃批户部知道單併發欽此 
 
 

Page 13

 
 
　 
[光緖二十年二月十五日京報全錄]  
　　宮門抄○雲督王等奏剿辦越南遊匪邊界一律肅淸摺○豫撫裕奏籌解直隷河工修堤銀兩片○署江藩胡奏報接篆日期摺○江督劉奏委署蘇省司道員缺片○又奏委署江寍司道缺片○又奏保舉人才片○直督李奏勘估歲修各工摺○又奏堵築各工叚砯尺銀數摺○湘撫吳奏恊解滇餉銀數片○又奏恊解甘肅餉銀片○又奏籌解海軍經費片○江撫德奏撥解第二次籌備餉需銀數片○二月十五日内務府國子監正黃旗値日吏部引見五十一名○良伯假滿請安○瀅貝勒請假五日○克王續假五日○宗人府奏攺派致祭惠陵派出謨貝子○内務府奏派致祭黃木神派出崇光○又奏派致祭馬神○派出立山○召見軍機麟中堂張蔭桓○○雲貴總督臣王文韶雲南巡撫臣譚鈞培跪奏爲宮軍剿辦越南遊匪邊界一律肅淸恭摺馳陳仰祈聖鑒事竊臣等前因越南游匪竄擾邊界當將派兵勦辦情形於九月十二日專摺奏報欽奉硃批知道了卽著督飭派出員弁迅速剿辦毋任蔓延欽此當卽嚴飭各營凛遵在案署臨元鎭總兵馬維騏於九月初六日由蒙自開隊初十日抵都竜布置一切二十日進漫美查得漫美前四十里爲光山山右十里爲五棵樹山左十里爲南登河河南卽黃樹皮背倚大山蹊徑叢雜賊於山脊紥大礮樓一座四角輔以碉樓山腰亦紥營壨數座棋布星羅意圖久踞二十二三日馬維騏派定各營四面進逼相距賊營均只四五里二十四日夜間該匪乘我兵新壘初成分三路來攻馬維騏傳令各營憑壕固守相持至二十五日天明都司白金柱突起開營出隊迎擊奮力攻撲槍砲齊施匪黨敗退擊斃悍匪數十名奪獲义矛四十餘件我兵帶傷四名先是黃樹皮匪黨與安梘大牛之匪聲息相通欲規復黃樹皮非先將附近賊蹤掃凈不能著力遂派副將李正昌懷遠前營管帶周天長由箐門右路傍黑河紥營以牽制賊勢派懷遠左營管帶熊學文哨弁黃文光由左攻取漫瓜寨以截賊匪歸路十月二十日卽將漫瓜攻克各路營壘紥管二十六日把總項筱周帶隊攻其南游擊劉秀和都司熊學文攻其東南叅將馬遇龍遊擊郭先陽等攻其西北並派哨弁王錫恩帶開花砲隊相機遙擊自二十七日黎明開仗各路齊進匪黨亦分路抵拒鏖戰至申酉間賊皆退伏地營不出急切難下相持兩晝夜各營連環攻擊皆未收隊開花砲子聨絡不絶二十九日卯刻賊勢不支始棄壘外竄我兵乘勢追擊斬馘無算敗賊鳬水渡河分股向安梘大牛一帶逃遁其附近碉樓之匪猶復死守不退各軍見黃樹皮賊壘已克勇氣百倍喊聲震地連破賊營十餘座陣斬首級二十餘顆擊斃匪黨甚多我軍傷亡十三名當將黃樹皮踞匪一律掃蕩遂飭各營沿河築壘防守此馬維騏全軍自九月二十至二十八等日迭獲勝仗及十月二十九日攻克黃樹皮賊營之實在情形也知州黃忠勷由省兼程馳抵開化以後路都竜地方爲紅線界内第一關鍵外爲黃樹皮運道内爲白馬關門户關係最爲緊要卽於九月初八日帶領綏遠營馳抵都竜商請馬維騏率領大隊赴黃樹皮督戰自任留守都竜該匪因前敵營壘旣成圖擾後路以解黃樹皮之圍遂於十月初八夜率黨伍六百人由扒龍渡河圍攻小壩子查小壩子北距白馬關西距仁和東距都竜均只半日程當飛調出紥箐門之哨弁彭紫瑞鄧人濬連夜折回馬維騏得報亦卽抽調都司白金柱帶隊馳援都竜臣等得報電飭署開化鎭何雄輝添募勇丁一哨出駐白馬以防内犯另派省防叅將黃呈祥管帶綏靖中營副將彭惠俊管帶綏靖副中營兼程前往策應以厚兵力十二晚賊分三路來撲都竜經哨弁彭紫瑞鄧人濬擊退十四日黎明賊黨大股擁至將黃忠勷三壘圍住都司兪飛熊守備廖興仁中砲陣亡幸白金柱赶到合力固守其時賊勢猖獗左哨一壘已被攻破弁兵陣亡三十五名帶傷二十一名賊復猛撲中壘勢甚危急經白金柱拚死抵禦派隊繞出賊後將後山之賊擊敗賊始稍却是夜白金柱約同彭紫瑞帶奮勇弁兵肉薄先登當將左哨營壘克復斃賊五六十名斬首十二級奪回大砲二尊賊始由茅坪等處渡河敗逃管帶綏遠營黃忠勷未能得力因卽撤退委都司白金柱接帶易名鎭遠營並添調臨平後營副將張士春前來協同防守綏靖兩營管帶黃呈祥彭患俊亦先後到防彭惠俊分軍助守都竜黃呈祥分軍枙守仁和廠適署開化鎭總兵張紹模業已接篆當飭馳抵白馬接辦防務俾何雄輝速回昭通鎭本任辦理各防此都竜後路十月初八至十四等日被賊竄擾各營接仗解圍保全要地之實在情形也黃樹皮踞匪於十月二十九日敗渡黑河後藍綫界内尙有另股不時竄擾緣黑河沿邊三百餘里水淺處無涉其鴉口寨南莊街漫竜筠竹棚小壩子等處仍有賊蹤往來佔踞焚掠當電飭馬維騏速將黃樹皮防務佈置嚴密一面抽調勁旅作爲遊擊之師據派副將張士春叅將馬如珍及哨弁宋智深王仁政蒙朝掄等分爲三隊十一月初六日探有遊匪五百餘人分據鴉口南莊初七日經張士春約會白金柱分兩路抄出賊後同時追攻自寅至午匪勢不支向小河順水敗去登將鴉口南莊等處賊營平毁斃賊三十餘名十一日復有游匪三百餘人分竄摩竜岩頭附近村𪧲燒殺經張士春帶同宋智深跟蹤追剿匪等又竄過小壩子之右至永安塘南角拒紥其勢飄忽異常經馬維騏於十七二十三等日調派白金柱由都竜分哨塡紥鴉口等𪧲換出張士春馬如珍前往永安塘南角邀擊遊匪又分股竄擾筠竹棚距小壩子甚近意圖再犯都竜以致内地木廠仁和一帶民心俱甚驚惶經張紹模派黃呈祥分軍前往堵禦二十四日張士春會商彭惠俊等分三路圍攻筠竹棚賊營自率宋智深居左飭熊學文居右王仁政居中彭惠俊殿後轉戰而前陣斬悍匪多名賊勢漸郤退伏蘆茅中暗放槍砲相持至午左隊土勇拚死直撲賊巢巳近筠竹棚𪧲脚𪧲内衆賊分兩翼蜂擁殺出土勇郤退傷亡十餘人各營　甚廻環進攻鏖戰至二十六日寅刻匪黨搶子打盡越壕奔竄我軍乘勢將筠竹棚突壘攻破一面分兵追殺沿途斬獲無算直追至黑河邊界界内已無賊蹤始各收隊此十一月初六至二十六日兩旬之間各營大小十餘戰迭克賊壘界内一律肅淸之實在情形也臣等查羣賊如毛無所統率卒至悍然不顧依然抗拒官軍燒殺搶擄先踞黃樹皮旋竟覬觎都竜意圖大逞所賴總兵馬維騏督飭各軍分投剿辦後路都竜雖驚而前敵黃樹皮之圍堅持不撤力戰數日卒能掃蕩羣氛救民水火境内一律肅淸論功以力保都竜爲最而規復黃樹皮次之蓋都竜有事非特前敵各軍餉道隔絶卽沿邊内地亦將震動大局所關匪細也雖界外賊股紛如刻思復逞而成勞已著後患宜防謹先擇尤酌擬奬勵並將死事各員弁懇恩優卹以資策勵記名總兵署臨元鎭總兵馬維騏智勇兼備調度有方擬請旨交部從優議叙都司白金柱馳援都竜保全大局擬請免補都司以遊擊儘先補用加副將銜遊擊劉秀和攻圍黃樹皮果敢善戰擬請免補遊擊以叅將留滇儘先補用白金柱劉秀和並請賞給勇號叅將馬遇龍督隊奮勇屢挫賊鋒擬請仍以叅將留滇儘先補用加副將銜藍翎候選知縣牟炳南身臨前敵謀勇堪資擬請免選本班以同知直隷州不論雙單月遇缺前先選用並換花翎遊擊郭先陽都司熊學文帶兵防邊此次賊竄歸仁里本應叅處姑念數月以來鼓勇殺賊奮不顧身功過尙足相抵應請免其置議歴次打仗陣亡之都司喻飛熊守備廖興仁恩騎尉楊謙把總雷福元剿賊獲勝後瘴故之署開化鎭中營遊擊補用副將李正昌把總彭紫瑞擬請旨交部分别從優議卹其餘陣亡瘴故弁兵查明另行咨部核辦此後防務尙緊所有各營在事出力員弁丁勇由臣等詳加查核如果始終得力再行彚案奏懇請奬所有官軍勦辦越南遊匪邊界一律肅淸緣由謹合詞恭摺馳陳伏乞皇上聖鑒訓示謹奏奉旨巳錄○○裕寛片再准户部咨直隷永定河北上汎接築石堤所有光緖二十年應需工料銀兩指撥河南善後餉項扣收平餘銀二萬兩秋撥册報實存漕項銀二萬兩迅速解赴直隷應用等因到豫奴才當卽分别轉飭遵照去後兹據辦理善後支應局候補道陸襄鉞在於善後餉項扣收平餘項下撥銀二萬兩署布政使長祿糧儲道王維翰在於實存漕糧項下撥銀二萬兩均於光緖二十年正月初八日派委候補知縣林廷贊管解起程赴直交納等情詳請具奏前來奴才覆核無異除咨部外謹附片陳明伏乞聖鑒謹奏奉硃批户部知道欽此○○二品　戴署江寗布政使江南分巡道臣胡家楨跪奏爲微臣接署藩司篆務　謝天恩恭摺仰祈聖鑒事竊臣接奉兩江督臣劉坤一江蘇巡撫臣奎俊行知江寗布政使瑞璋入都陛見委令署理藩　　　光緖二十年正月十六日准布政使瑞璋將印信文卷等件委員移交前來當卽恭設香案望闕叩頭謝恩祗領任事伏念　浙　　　　　 
 
 

Page 14

 
 
庸愚省會分巡未效涓埃之報鹺綱兼領時深臨履之思兹復藩篆忝權益覺輇材滋愧查江寗地稱繁庶藩司職任旬宣安民以察吏爲先當勤求夫治理節用乃理財之本宜愼重夫度支檮昧如臣深懼弗克勝任惟有隨時隨事禀承督臣撫臣指授機宜認眞經理不敢以暫時攝篆稍涉因循以冀仰答高厚鴻慈於萬一所有微臣接署藩篆日期並感激下忱謹繕摺具奏叩謝天恩伏乞皇上聖鑒謹奏奉硃批知道了欽此○○劉坤一等片再蘇州布政使鄧華熙現因三年任滿遵旨入都陛見所遺蘇藩司篆務應派員接署以便鄧華熙交卸北上查江蘇臬司陳湜才大心細守正不阿堪以委署藩篆遞遺臬司篆務查有常鎭通海道員祖絡老成持重辦事精詳堪以署理其常鎭通海道員缺查有江蘇候補道蔡鈞才識明通熟悉洋務堪以委署除分檄飭遵外謹合詞附片具陳伏乞聖鑒謹奏奉硃批吏部知道欽此○○劉坤一片再江寍布政使瑞璋三年任滿遵旨入都陛見所遺藩司篆務查有江南鹽巡道胡家楨守潔才優通達治體堪以署理遞遺鹽巡道篆務查有江蘇候補道吳炳祥老成穩練辦事愼勤堪以委署除分别飭遵外理合會同江蘇巡撫臣奎俊附片陳明伏乞聖鑒謹奏奉硃批吏部知道欽此○○劉坤一片再爲治之道首在得人方今時事方殷需才孔亟臣久膺疆寄受恩至深惟有以人事君勉效涓埃之報謹就平日所知者遴舉四員期備採擇查有江蘇候補道李經楚器宇淸華志趣遠　平時於政治得失民生休戚莫不實力講求現在供差江寍臣歴試以事著有成效洵爲有用之才候選道陸元鼎學識淵深操持堅定以進士出宰江南孜孜求治歴任繁劇所至有聲上下交相倚重該員資格較深情形亦熟足膺方面之寄補用道江蘇候補知府阮祖棠操守精細悃愊無華服官十有餘年一以潔已愛民爲本爲政務持大體不尙矯激之行聽斷尤爲擅長堪爲羣僚表率補用道雲南候補知府張慶勛敏練老成通知時事並諳洋務於泰西制造諸法竭慮殫精確有心得襄辦上海機器局務深爲得力以上四員其居官實事臣均知之有素陸元鼎阮祖棠二員並經臣於光緖十九年正月奏保蒙恩傳旨嘉奬有案竊維因材器使聖主自有權衡而推賢達能不敢不進于朝廷以效壤流之助各該員明體達用實爲不可多得之才可否仰懇天恩俯准將李經楚陸元鼎阮祖棠張慶勛交吏部帶領引見量才錄用之處出自恩施臣爲遴才起見事否有當伏乞聖鑒訓示謹奏奉硃批李經楚等均著交吏部帶領引見欽此○○楊昌濬片再甘肅提督周達武在任因病出缺業經臣恭摺具奏所有提督篆務關繫緊要亟應委員接署以專責成臣查有肅州鎭總兵李培榮才具開展秉性忠良前任四川松潘鎭並署四川總督有年自抵肅州鎭後復調署寍夏鎭撫馭軍民措置裕如堪以委令署理所遺肅州鎭總兵印務查有甘肅提屬永固協副將劉得騰誠樸穩練辦事認眞堪以委署遞遺永固協副將印務查有留陜甘記名簡放總兵王文安營務精明堪以委署除分别檄委外理合附片陳明伏乞聖鑒謹奏奉硃批兵部知道欽此○○大學士直隷總督一等伯臣李鴻章跪奏爲勘估温榆河果渠村歲修各工恭摺仰祈聖鑒事竊通州境内温榆河上游果渠村壩掃關繫漕運歴經歲修兹據通永道張紹華詳據漕運通判李占春將光緖二十年果渠村歲修各工擇要估撥復委通州理事通判常榮會勘邊掃七叚並土隄一道殘缺卑矮應分别拆修加塡又草橋西汛房迤北淤有沙灘二叚逼溜直趨掃根情形吃重須將沙灘挑挖深通俾河流順軌該道覆勘需銀一千四百九十一兩七錢一分四厘開單請奏前來臣查該工歴辦章程每銀千兩折給實銀七百五十兩今據估報需銀一千四百九十一兩七錢一分四厘應折給實銀一千一百十八兩七錢八分五厘仍在道庫丁字沽稅銀並灘地租項下動支由通永道督率該廳認眞辦理務于大汛以前照估如式赶修完竣報候騐收理合照繕淸單敬呈御覽伏乞皇上聖鑒敕部查照謹奏奉硃批該部知道單併發欽此○○大學士直隷總督一等伯臣李鴻章跪奏爲永定河堵築漫口並挑築新提塡墊坑塘挑挖引河及善後禦水等工繕具工叚丈尺銀數淸單仰祈聖鑒事竊照永定河于光緖十八年南上汛二號漫口前已將堵築合龍日期奏報在案兹據永定河道萬培因核明南上汛二號漫口軟鑲大壩邊掃加添秫楷運脚挑築新隄帮寛後戧加挑圈埝增高壩　塡墊坑塘修補殘隄挑挖引河補還北二上汛五號北三工十一號各旱口挑築後戧修補隄掃對岸裁灣引河以及兩岸禦水善後石土隄掃等工共需銀二十八萬七百一十五兩九錢八分九毫一絲三忽六微除水　各壩工程各員應賠銀四萬八千七兩三錢八厘六絲三忽五微業已繳淸抵用外計領過藩運兩庫並練餉籌賑兩局撥解銀二十三萬二千七百八兩六錢七分二厘八毫五絲均係實用在工並無絲毫浮冐據該河道禀請具奏前來臣覆核無異除飭該河道照例造册詳請題銷外理合繕開淸單恭摺具奏伏乞皇上聖鑒勅部查照謹奏奉硃批該部知道單併發欽此○○吳大澂片再湖南奉文自光緖十三年正月起恊滇饟銀二萬兩至十八年止陸續共解過銀一百一十八萬兩又本年正月内准部咨令湖南在於湖南恊滇月餉内提銀六千五百九兩九錢九分八厘五毫歸還借欵當經如數匯解海軍衙門騐收作爲湖南應協滇餉之欵均經奏咨在案兹據善後局司道詳稱滇省待餉甚急查核鹽務緝私經費一欵前於光緖十年七月間署撫臣龎際雲奏准全數充餉攺存司庫仍擬於此就提撥庫平銀四萬兩又於江防經費並善後經費内籌湊庫平銀二萬兩共庫平銀六萬兩發交駐湘委員湖南試用縣丞祝鴻泰承領管解赴黔轉解詳請奏咨前來臣覆核無異除分咨查照外謹會同湖廣總督臣張之洞附片具陳伏乞聖鑒謹奏奉硃批户部知道欽此○○吳大澂片再據總理善後局司道詳稱光緖十九年分部撥甘肅新餉銀十六萬兩業經分批掃數解淸今奉撥光緖二十年甘肅新餉銀十六萬兩應於年内赶解三成兹於提存裁併局務薪糧項下動支庫平銀四萬八千兩仍交天成亨協同慶蔚豐厚等商號每號各領銀一萬六千兩均於十二月十五日由局承領限於二十年三月二十五日匯至甘肅藩司衙門交收守候部收批照回銷以濟要需等情詳請奏咨前來臣覆覈無異除分咨户部曁陜甘督臣新疆撫臣查照併飭將其餘未解銀兩按限接續籌解外謹會同湖廣總督臣張之洞附片具奏伏乞聖鑒謹奏奉硃批户部知道欽此○○吳大澂片再光緖十六年接准户部咨奏撥鐵路經費湖南省按年應籌解銀五萬兩當經轉行司道等公同籌議擬在司庫驛站項下籌銀一萬五千兩糧庫南秋米折項下籌銀一萬兩善後局裁减薪糧項下籌銀一萬兩釐金局釐金頂下籌銀一萬五千兩共成五萬之數按年提存聽候撥解詳經前護撫臣沈晉祥奏咨並於十七年正月二十八日將十六年分應解銀五萬兩匯解赴海軍衙門投收又將十七十八兩年分共應解銀十萬兩先後匯解赴直隷總督衙門投收均經隨時分别奏咨在案今將光緖十九年分應解銀五萬兩於本年十一月十八日發交恊同慶商號承領銀二萬兩百川通商號承領銀一萬五千兩蔚泰厚商號承領銀一萬五千兩共庫平銀五萬兩統限二十年正月十九日匯解直隷總督衙門投收以濟要需據藩司糧道及善後厘金各局會詳呈請奏咨前來除分咨外理合附片具陳伏乞聖鑒謹奏奉硃批該衙門知道欽此○○德馨片再江西奉撥癸已年籌邊軍餉銀二十四萬兩光緖十八年十月二十九日欽奉上諭按照指撥銀數於來年四月前解到一半十月内全數解淸等因欽此旋准户部咨癸已年應解籌備餉需依限解淸兹經行據司道具詳以司庫無力全籌此項本係甘餉　撥擬援照籌解甘肅新餉成案在於司庫地丁厘金項下籌撥三分之二銀十六萬兩道庫錢糧内撥解三分之一銀八萬兩以資湊解並由司庫籌解第一次銀三萬兩道欵項下籌解銀六萬兩均經前護撫臣方汝翼附片具奏各在案兹據藩司方汝翼詳稱查此項籌備餉需係爲彌補京餉而設自應撥解以供要需今動放光緖十九年地丁銀二萬兩以爲司庫第二次撥解癸已年籌備餉需交給管解地丁京餉便員試用知縣金盛秋搭解於十九年十二月初八日起行由陸路前赴户部交收詳請具奏等情前來臣覆覈無異除　户部外所有奉撥癸已年籌備餉需第二次動放司庫銀兩委員領解起程緣由理合附片陳明伏乞聖鑒謹奏奉硃批户部知道欽此 
 
