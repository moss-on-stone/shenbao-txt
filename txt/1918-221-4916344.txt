# 1918 - 221 - 4916344

 

Page 1

 
 
   
 
 

Page 2

 
 
時評 
[奉軍與副議長（冷）]  
　　挾軍隊之力以爭議會之副議長此民國以來之創聞也 
　　蓋挾軍隊之力以爭總統者前曾有之矣挾軍隊之力以爭副總統者亦屢闻之矣挾軍隊之力以爭軍餉與軍械者挾軍隊之力以爭某官與某職者日有所見也而今竟有挾軍隊之力以爭議會之副議長之事 
　　然則議會亦何必選舉挾軍隊之力以指派之可矣選舉亦何必運動挾軍隊之力以命令之可矣旣有此直捷爽快之新法轉覺以前遮遮掩掩爲多事矣 
　　雖然旣有奉軍何事不可爲亦安用此副議長哉 
[命令]  
　　八月十五日大總統令茲制定法院書記官官等條例公布之此令 
　　又令茲制定法院書記官官俸條例公布之此令 
　　又令外交總長陸徴祥呈請任命署關中道道尹賈濟川兼辦陜西全省交涉事宜應照准此令 
　　又令農商總長田文烈呈山東實業廳長陳介呈請辭職陳介准免本職此令 
　　又令内務總長錢能訓呈准甘肅省長張廣建電稱臯蘭縣知事梁純仁玩視煙禁請予禠職等語梁純仁著即禠職以示懲儆此令 
[專電]  
　　北京電日旣允我兵通過南滿路赴海埠兵因定十九日出發（十五日下午六鐘） 
　　北京電加藤外相致林日使電有此項軍隊移動中日取同一歩調等語可爲實行中日軍事協定之證（十五日下午六鐘） 
　　北京電頃林日使接其加藤外相電日本政府鑒於德奥俘虜指揮過激派迫擾華境已派在滿守備軍前往助防云云聞日軍一旅確自滿洲出發一部已抵哈埠其最終目的仍向滿洲里方面活動（十五日下午五鐘） 
　　北京電鮑黑督十六抵京已租定大吟公寓（十五日下午五鐘） 
　　北京電張徐衝突因聞張方面以被蝕軍費百餘萬爲理由（十五日下午五鐘） 
　　北京電安福以外之各派議員約百餘人運動先解决時局再舉總統開會日即將提出建議案（十五日下午五鐘） 
　　北京電劉恩格求張作霖爲援爭副議長張乃要求須由其指 
 
 
 

Page 3

 
 
定議長兩人（十五日下午五鐘） 
　　香港電岑春煊已於十四日移寓軍政府公署十五日開第一次政務會議與會者爲伍廷芳林葆懌李烈鈞等（十六日下午四鐘） 
[外電]  
　　北京電金幣條例之發表現信其目的之一乃在强迫銀行團放棄一九一一年條約規定改革幣制借欵之優先權財政部宣布此種兒戲之條例卽能以預定之計畫施諸銀行團而請聲明願否贊助此舉銀行團當然將加拒絶目下各國現金大缺即戰後多年恐亦不致有餘金流出故中國决不能存積預備金而乃欲預備採用金本位是明明欺人之談或謂此舉另一目的乃在抵制美國銀行家加入銀行團（十五日） 
　　香港電昨夜此間有暴風各船舶預受警告均避於安地故無損失（十五日） 
　　以上路透電 
　　北京電北京報界對於日本滿洲里出兵之論調分爲兩派曩日曾鼓吹出兵之反對政府之報見今日政府之對南方針將終無成功之望乃改變前次之主張而力說中國不必出兵其論說大致謂此番日本之出兵實另有野心故中國現無出兵之必要而政府派之機關報對於此問題大有不欲深論其可否之態度一般人士之觀測僉謂政府報之所以有如是之態度或因政府討粤之舉今日正遭挫折故欲暫置對南方針改變方向而專致力於出兵以支持現政府之面目乎（十六日） 
　　北京電中國派往海參崴之軍隊其先發隊六百名於今日下午五時出發其餘亦决計繼續輸送（十六日） 
　　北京電據某方面消息云王芝祥熊希齡等與目下在北戴河之徐世昌張國淦及最近再至該處之陸徵祥相計議擬以外交危急爲理由提倡南北和議同時擬發表關於和議之主張（十六日） 
　　北京電據政府方面接得報告云雲南督軍唐繼堯擬於二十一日到重慶（十六日） 
　　北京電黑龍江督軍鮑貴卿因與政府商議滿洲里出兵事宜於今日進京（十六日） 
　　北京電本日下午四鐘西田通譯官訪問外交部通告日本出兵滿洲里之宣言又協議關於中國向海參崴派遣隊由滿洲鐵道輸送之件（十五日） 
　　北京電中國政府决定仿日本例設置新聞檢查局今日之國務會議已通過（十五日） 
　　北京電徐樹錚因消費奉天軍費百餘萬元被張作霖軟禁在津嗣因據段總理之保證着落徐擬於本日回京（十五日） 
　　東京電今日由桑港預定入横濱港之中國郵船公司中國號輪船在東京灣誤行航路坐礁云（十五日） 
　　東京電前電所述坐礁之中國號旋即出險安抵橫濱（十六日） 
　　東京電航空隊有川大佐一行爲視察歐洲航空情形奉命前往歐洲擬於十六日由橫濱開船（十五日） 
　　東京電今日在首相官邸開臨時閣議審議内政外交各重要事務（十五日） 
　　東京電在輕井澤避署之大隈侯爵今日回京（十五日） 
　　東京電日前歸朝之北京公使館參事官芳深謙吉氏預定十六日出發回任（十五日） 
　　東京電澁澤男爵中野武營藤山雷太三人發起與諸實業家相提携設立臨時救濟會（十六日） 
　　東京電日本宮禁中今日午後開臨時樞密院會議交議强制收買藏米之緊急勅令案此案議决後一俟奏請裁可卽將公布緊急勅令（十六日） 
　　東京電東京春秋會（即報館總會）及大阪朝日時事每日三大報館公同議决請日本政府將禁止登載關於閙米風潮之記事之命令撤廢（十六日） 
　　以上東方通信社電 
　　東京電日政府因禁止米價暴騰騷擾記事之通信致惹起言論界之異常反抗各報紙皆攻擊政府之不法而行此下策春秋會代表者於昨日向水野内務大臣要求其解禁請至今日下午三時爲限决答（十六日） 
　　東京電大阪朝日新聞每日新聞及時事新聞三報館結盟協力彈劾内閣定於來十七日開近畿新聞及通信社大會後更將開關西大會（十六日） 
　　東京電就於派兵北滿事日當局曰此乃以守備軍由滿州之一地點移動之於他地點而已與海參崴派遣軍全然爲别種性質故無須與美國協議云云（十六日） 
　　東京電中國郵船會社之中國號輪船（一萬四千　）在東京灣第一第二海堡間航駛中擱淺坐礁現待救助中另一報曰中國號於昨日浮上平安入橫濱港（十六日） 
　　東京電當今日之時中國應日本之乞糴特凖米榖之特别出口不特受日本國民之多大感謝且信於將來之國交上當有非常之效果也（十六日） 
　　以上共同通信社電 
戰電 
　　倫敦電海格上將今晨報稱夜間戰線敵砲隊仍活動惟無步軍戰事星期二日英軍在狄克布希敗進攻之敵軍夜間該地附近與康美爾西北敵砲隊轟擊甚烈英軍在亞葉特附近襲敵得利俘虜數人英斥堠隊在維曷貝爾康境得進步俘虜若干人現列陣於村東末特蘭東面英軍陣線稍向前移今晚報稱巴爾維萊爾附近有戰事英軍獲進步且俘有敵兵敵軍已委棄波芒哈美·塞爾勒·浦維細哇芒·布柯瓦諸村之前鋒陣地英軍斥堠隊已在諸村周圍得地且與敵軍接觸英飛行家擊落敵飛機二十一架又逐走十架英飛機失蹤者六架（十四日） 
　　巴黎電今日下午公報云亞佛河與瓦斯河間砲戰頗列凡塞勒陣線有敵軍襲擊失利法軍在美斯尼萊胡爾呂境襲敵俘虜若干今晚公報云法軍仍在瑪資河與瓦斯河間得進步已佔據里白柯爾貝爾伐東面之法軍得悉敵軍正在準備反攻先發制之俘軍官七員兵若干人羅瓦伊與拉細尼境仍有活動之砲戰（十四日） 
　　巴黎電安克河與瓦斯河間之大戰綿延四日昨始暫止敵軍竭力圖保羅瓦伊及自旭爾萊至洛瓦容之陣線故從事回攻惟其後備軍各師卒不能佔據寸土羅瓦伊現爲協約軍所逼拉細尼地位亦不穩固且松末河南岸之英軍已佔據泊爾約爾之陣地總之德軍無論委棄羅瓦伊與拉細尼與否必大受遏制如被逼後退則除失戰品輜重人力外且將失進攻巴黎之主要根據地如能保守目下陣線之地位則其後備軍之一大部分將處法軍砲火之下（十三日） 
　　倫敦電公報局宣稱七月間飛行隊共出襲百次其中九十六次乃在德境共以炸彈八十一噸擲擊各要點襲擊次數與所用炸彈其多爲前所未有（十四日） 
　　巴黎電法國輪船公司之丹拉號（三七一六噸）載軍界乘客於七月十四夜經過地中海時中魚雷沉没失蹤者四百四十二人又該公司之澳大利亞號（六三七七噸）於七月十九日在地中海中魚雷起火沉没船役死者十七人搭客九百四十八人中失蹤者三人護送該船之某艦亦中魚雷惟未沉没（十三日） 
　　倫敦電泰晤士報瑞典京城訪員電稱彼得格勒之勞兵會已移至克朗斯太携械飢餓之農民現向該城進發以報紅旗軍蹂躙四鄕之讎（十五日） 
　　巴黎電希爾新福電稱德軍刻向彼得格勒進發（十四日） 
　　倫敦電泰晤士報東京訪員十日電稱日本擬派外交委員團隨遠征軍入西比利亞英國當局亦有此舉北京英使署亞爾斯登君已在海參崴（十四日） 
　　華盛頓電國務部得可靠消息德政府已以哀的美敦書致芬蘭政府令芬蘭陸軍凖備攻擊末滿海濱之協約軍於兩星期内實行又據瑞典京城消息俄國水手自稱寗願與德人交戰而不願委棄其艦否則將自沉其艦以免落於德人之手該消息又謂俄水手曾見里寗氏與特羅斯基氏出現於克朗斯太據法國官報云羅國軍官數員取道俄境跋涉長途加入法軍（十四日） 
　　華盛頓電　英政府承認捷克斯拉夫爲抗拒中歐帝國之獨立協約國乃效意國之所爲至於美國藍辛君近曾宣布美政府對於捷克斯拉夫與奥國其他受虐民族之國家願望深表同情　戰於意法俄三國之捷克斯拉夫軍之總理深感英政詂之舉動　按捷克斯拉夫衆皆視爲奥國具怨望最有勢力之民族聚居德國之南邊其在協約國京城之代表皆謂戰後若建設一捷克斯拉夫獨立國則可於德奥間置一屏障打破德國啓路至貝格逹之夢想云（十四日） 
公電 
　　無錫公民致南京電　南京省長財政廳長鈞鑒無錫征收民國七年忙銀每銀一兩加征銀元五分地方士紳事前並未知悉縣知事亦未出示布告錢糧絲毫爲重違法加征羣情駭愕除另呈外請電飭該知事先行停征以息民疑孫省折蔣士榮顧寳玨吳棣張乃照蔡學輝過開成等叩銑 
　　林天一請西南組織遠征軍電　廣東省城參衆兩院軍政府總裁公鑒自兩院正式開會軍政府完全成立立法與統治機關俱已確定舉國咸慶共和之不亡比聞軍政府要求各國承認已由各國領事轉逹其使館請示本國此舉關係甚重倘得各國承認則北方非法之議院與政府必將天然消滅今北京政府以贊助協約國爲名樹立外交之聲援其實各國頗不直之蓋協約國所望於我者乃對德决戰之助力耳美國以大多數陸軍直抵歐洲與德戰鬭協約國最重視之吾西南方面果能向協約國懇誠相告自願組織十數師團之軍隊由協約國助以餉械實行遠征與美國一致行動必爲協約國所歡迎其承認西南政府自不待計而决吾國救亡圖存之道在此西南政府統一全國之道在此對於世界轉弱爲强之道亦在此一得之愚幸備采擇林天一銑 
要聞一 
[北京特别通信（一九三）（飄萍）]  
　　外交風雲益形緊急 
　　金券條例難以實行 
　　愚於通信一九○號曾略述七月三十日國務會議情形關於日本提出催促實行軍事協定之計劃答覆贊成使中日兩國關係於協約國共同出兵團體以外另加濃厚之色彩自是以後日本對於軍事上之進行日夜無稍休息至本月十一日政府乃得警報謂日本已將以五千人逕赴滿洲里日政府事前並未通告十三日又得報告日本之五千人業自滿洲向滿洲里方面出發政府當接到第一警報之時始知事情重大乃急開外交參謀陸軍三部會議决定外交部派出三人（施長卿王石蓀等皆秘書參事）參陸兩部各派二人前往哈爾濱滿洲里一帶實行考察並爲日本軍隊照料預防兩國兵民之誤會衝突一面於上次閣議之時始覺我國自行派兵增防之益不容緩（以前派國防兵雖曾决定而以過激派與我約定不相侵犯及無費無兵之故擱未實行）乃决定派兵一師以爲中國並未放棄邊防之表示然我國昔旣不能自保軍事上交通之權南滿鐵路之輸送日本雖口頭允許而以車輛不足等種種理由無暇運送我國之軍隊故我國出兵於海參崴及因國防送兵於滿洲里之舉久未能見之於事實益以副座之爭奪張徐之齟齬京津空氣幾令人不敢呼吸嗚呼諸君試思此如何景象也乎（按今日得悉日使已派船津書記官告我以日政府已允許通過矣） 
在日本方面之意一方與協約國共同出兵一方對於國防之任務非有該國軍隊加入不能勝任且傳滿洲里擾亂及被過激派佔領之報我國勤於内訌遂獲此他人爲我代謀之結果吾人今日所注意者惟在協約各國對此態度果爲何若以愚所知英使甚盼我國軍隊之速行出發美國對此亦極注目外交上情勢之變化共同出兵至海參崴已成第二問題惟如何可以略減滿洲里一帶日本軍隊獨任防務之勞乃爲今後東北西北問題之要點日本須完全貫澈其對此之計畫與否尚屬疑問然我國自身之不競至於此極欲從壁上收其良果免於艱危寗非萬死一生之無聊希望也哉 
　　我國最近所發生之金券條例愚於通信一九一號旣略陳其梗槪政府至今尙未以内容眞相示人朝野士夫對於此事國極注意然以不明眞相之故僅能爲表面之評論愚今乃一述其内幕以爲硏究此事者之一助前次所傳該條例係日本阪谷三郎起草之說純屬錯誤阪谷固反對此事者初未與聞此條例也最初之動機仍發生於號稱日本私設公使之西原龜三西原氏欲以已意改造我國幣政使屬於日本幣政之下曾草詳細理由書送諸我國政府（並非此項條例）其内容綱領最重要者（一）我我國直採金本位置（二）金幣須與日本現有者爲同一單位其計畫之深刻令人失驚政府旣接此種理由書加以討論道直採金本位制事實上恐不可能至與日本爲同一單位則日本之幣即同於中國之幣至彼時人皆樂用日本之幣使日幣如今日該國輸入物品之夥致中幣無處可以立足又將如何此論一出反對派乃佔勝利西原氏之計畫不得不歸於泡影然同時四國銀團一聞此信以該團旣與我國幣制問題有三年以上之關係（曾經三次墊欵）遂急催我國提出對於幣制之計畫財政當局受此雙方之壓迫頗似兩姑之間難以爲婦不得已裝作八面美人製成此種非驢非馬似是而非之條例就敷衍西原氏方面言之君囑我採用金本位制我固已表示爲金本位制之準備矣（該條例並未决定金本位制但能謂爲準備）君囑我須與日本爲同一之單位我固定金券爲與美國金幣之一半相當與日本金幣比較不過每百元差十五錢耳（一角五分）西原似可以少慰矣然在西原視之則兩者均失大不滿意於此也又就敷衍四國銀團方面言之銀團欲我提出幣制計畫書此固儼然我之幣制計劃書也然銀團之意見在望我國先將銀幣統一無採用金本位制之必要今該條例雖非决定金本位制而明明爲金本位制之準備此與銀團意見根本上不能相容之處故金券條例發表而後政府欲以之敷衍兩方結果則兩方皆不滿意外傳與日本八千萬金幣借欵之交涉斷難成爲事實而銀團對於我國提出計劃亦必令身無完膚認爲難以實行細思之又至滑稽之一事也上所述者爲外人對於此項條例之態度至該條例之自身疑點亦正甚夥當此銀貴金賤之日謂以此可存預金貨於外國以爲儲蓄金之物體之準備此在理論固然但事實上我國財政狀况所謂寅年食卯年之糧猶虞不給安有儲金於外國之餘暇蓋金者實物也我國將以何物易得此燦燦者乎又以我國政府之信用言之此金劵何人肯安心使用之耶中交票跌價之聲如杜鵑呌血無時不喚我國民以勿信政府金劵之勢力果能駕中交票而上之耶故以内外情勢觀察之金劵條例一紙空文而已况旣不定本位僅與現有之銀幣銅幣並行即令人人使用不過使我國混亂幣政之中添一種花樣加一憎紛擾多造貪官污吏營私自利之機會整頓幣制云云不亦相距過遠也哉（八月十五日） 
[東游通信（三）安東旅行記者抱一唯心]  
　　自前此通信兩回闕然不續讀報諸君須諒旅行記者之難處每於車塵馬足間偷得餘閑纔握管鋪紙而睡魔踵至余亦曲諒此睡魔不欲加以驅斥蓋睡魔有法定之權利旣恣剥之則其肆擾無節不足怪也今請述奉天以束之所見 
　　安奉路自奉天東行渡渾河過本溪湖鳳凰城出高麗門而至安東此高麗門爲柳條邊之東盡處邊城環奉天之西北東三方此門乃前朝高麗進獻方物必經之門所謂貢道是也旣出高麗門過五龍背名勝地而安東至矣五龍背景絕勝有温泉浴 
　　商務安東氣候居東省第一土地肥美物産豐饒但局面較小人口僅二十餘萬有田五百四十萬畝年收錢糧五六萬元而土産極富其民歲入二三千元者尙不得爲富户也只柞蠶繭一項歲出三千萬籠每籠四五千枚絲廠百餘家出口貨價一千二百餘萬元内木材五百萬元柞蠶絲繭四百萬元豆糧三百萬元安東居鴨綠江下游有華人組織之政記公司專事航業與運輸其船行大連芝罘等處就安東論日人未能抗之安東有商會能行使正當之權力爲他處所罕見如外來紙幣苟不得其同意則無論中國外國俱無從流行於巿面故奉天全省紙幣狂飛金融紛亂獨安東巿上所通行限定中國銀行及官銀錢局兩家鈔票 
　　公園蕞爾安東乃有極偉大之公園鳳凰山脉自北方來出於安東之背後其峰曰元寳山山甚高自腰迄趾皆劃作公園闢二丈餘之路曲折上下可坐摩托車登絕頂此等痛快僅見之於外國者不意於安東得之漫山柞林不知其幾千萬株也有亭有樓有飲食店有游戲場登高四望濃碧之鴨綠江蜿蜓出其足下隔江遠矚弔箕子之故封隱隱猶見峨冠博帶之遺民出没於旭旗影裏不知其涕之何從矣公園有落成紀念碑撰文者忽發傷今弔古之幽情於文末署曰某年某月卽日韓合邦後之若干年不意爲人將日韓合邦字樣私行𣵪去殆有不利此字樣之揭著者此公園亦商會所經營也 
　　學務及巿政安東有中學校有小學校有女學校有商業學校全縣小學一百五十所歲出敎育費四五萬元縣知事陳藝在東省頗著循聲宰此年久今已第二任其人富於計劃而恬靜安祥發起儲蓄公會利用游資以擴張地方經濟之能力籌欵改正巿街取之於街旁地價之增進爲陳君改良巿政流通金融新計劃又善能與士商聯絡故其計劃能實行今天下滔滔不意於極東邊疆得此留心民事奮志有爲之縣知事 
　　鴨綠江之木材鴨綠江中日合組之伐木公司資本各五十萬元據報告年盈數十萬元中國所得之利金爲奉天省庫現上流木材已盡迤邐將至吉林境公司未嘗目伐也有一種出資者土名曰料材家放資於勞動者從事採伐而厚取其利公司則坐抽其百分之十之息此合組伐木之約爲當時袁項城所手訂聞日人尙要求種苗木項城堅執不許謂人曰不種則二十年後木盡約廢否則尙有窮期乎故鴨綠江東岸新木鬰葱而西岸童山濯濯矣 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[西比利亞捷克軍之告急]  
　　字林報十四日海參崴電云西比利亞捷克軍之地位日見嚴重狄司令昨夜發一長電致巴黎捷克國民議會報告此事今晨協約國海陸軍官會議時狄司令函送電文交會閱看請即轉遞各國政府其函曰却克兵日趨於艱苦之地位而敵人兵力則有增無減我軍東路擔負縱非莫能爲力然至少亦困難萬分且不可保其成功我軍固當履行職務無所怨懟但有不能不爲協約國告者我軍履行此艱難職務難免不大遭損失今距冬季僅六星期我軍若不能於冬季之初直抵吾人之目的地則此失敗將無異於喪失全師此則大不利於協約國而大有益於德人者蓋俄國將全由德國支配矣援救我軍之道唯在協約國之助戰不以哈巴羅夫斯克陣地爲限而能供給充分兵力以助我軍由伊爾庫次克進取耳狄司令之電文暢言各事尤注重兩大問題即伏爾加與貝加爾間之捷克人亟望援救與出兵進援是已狄司令以爲協約軍之助力僅以防守烏蘇里爲限度而東路捷克軍勢必獨趨貝加爾所可相助者不過謝米諾夫與加米柯夫兩將軍之殘兵捷克軍戰器原不充足而德奥兵則能召集戰士三萬人砲七十尊機關鎗二百架現聞德奥兵已由烏蘇里撤往赤搭以阻捷克軍由滿洲出發捷克軍人數與砲數皆遜於德奥兵狄司令且預料敵人必在伏爾加方面壓制捷克人民使其不敢有所舉動以響應從貝加爾方馳來之援軍尤慮敵人一在阻遏捷克軍一面則以大隊俘兵進攻伊爾庫次克沿途召集現已解除武裝之俘虜另組新軍果爾則介於伊爾庫次克與伏爾加間之捷克軍主隊將受危矣狄司令又謂西路捷克軍如彈藥糧食兵餉寒衣皆尙敷用未始不可待諸來春再謀接濟但種種甲品今俱缺乏若坐待來年則直招禍耳云云貝加爾以西之捷克人久無消息傳來已經一月今日此間始得由蒙古轉來之消息據稱亟待軍火之接濟云 
[日報之出兵滿洲里觀]  
　　十六日上海日日新聞 
　　讀十四日我（日本）外務省發表關於滿洲守備軍一部分移動之聲明（見昨日本報外電欄）不能無感於我人近來所預期也 
　　英國兵僅千餘旬日前在海參崴登岸卽整其部勒北向尼哥里斯克進發其行動之敏活固世所共見也美國之出兵海參崴尙未全部完畢而其紅十字隊及基督敎靑年會等各團體業已開始活動彼首先着手於所謂救濟俄民事業亦世所其見也然則海參崴之出兵確非以戰爲目的直言之即欲賺得俄國人多數之好感之外交手段而已不乘此機而徒較兵力之多少專心於軍隊本然之活動則徒勞而所得且意外之少可知就此意以觀我國出兵之進行不能無憾何則我國此次出兵以戰爲第一義軍人居於前而外交當局者與一般國民皆有被引之勢也　人讀政府二日之出兵宣言尙未忘也今又讀滿洲軍一部移動之聲明爲日曾有幾何對於曩日之出兵宣言不免減殺我信賴之心至可惜也聞七日之閣議後藤外務與寺内總理意見不合我人固不敢信謂移軍滿洲里當必出於不得已之行動然外交與軍事之不能完全統一使國民失所歸向亦未免示第三者以破綻矣我人再告軍事當局曰汝之利劍應用以活人而勿以殺人 
[日本之閙米風潮未已]  
　　路透社十四日大阪電云最近消息表明閙米風潮愈趨愈烈爲輓近日本史中所僅見各大城鎭幾皆調兵彈壓雖舞鶴軍港亦受影響該處工人二千聯合居民開始滋擾吳軍港亦有搗毁米舖情事海兵一部分奉命出隊恢復治安奥山傳來消息謂暴民以炸藥轟一米店毁米二千包暴民二萬擁攻某富户並縱火焚其屋步兵一隊已馳至奥山云閙事風潮今已延至東京沿途諸城已起暴動名古屋閙事之第四夜仍有暴民三萬人在外滋擾大阪境内數處人民終夜未能安枕所有游戲場一律停止兵士一旅分駐各要地兵乘汽車開赴閙事處已發生兵民交閧之事數處被暴民縱火焚燬有一處連燬房屋六所兵士開鎗轟擊擬焚鈴木商店雇員居屋之人暴民在大街中擊碎店舖玻璃窗大阪某處不獨米舖被毁即薪煤店食物店亦遭殃及大阪知事已與第四師新師長會商辦法同日大阪電云大阪神户兩處暴民搶刦各業商舖被捕者甚衆死傷之數亦不少大半店舖閉門停業電車停駛今晚官場諭令居民日落後勿出外游行大阪朝日新聞之晨刋因受擾亂公安之控告不許發行晚間各報載稱三菱公司之領袖捐日洋一百萬元爲賑濟費目下大阪賑濟費已收入百萬元有餘將用以賤價售米十四日神户電云取引所與若干銀行工廠皆閉門昨夜亂事有流血之慘軍警爲勢所迫不得不施用刀刺故有若干死傷載兵之汽車爲暴民打毁並攻擊鈴木所置之工廠及其辦事員之住宅又有輸入外米之某公司爲衆攻擊但爲兵士所保全十四日東京電云昨夜暴民千百成羣分行大街僅在各處擊毁店舖玻璃窗警察嚴守各橋與各公園及各大員之住宅目下米價雖較低落然亂事一時未必全息故警察尙須防衛多日有人以爲此次暴動因貧民對於富户積怨已深今藉米荒聊洩其憤恐將蔓延各處而對於戰中獲利之富人尤爲不平蓋富人誇示其財致觸貧民之憤恨也十四日西京電云此間情　平靖十五日東京電云東京不許報紙登載大阪等處亂事之消息 
[東報之總統問題與南北觀（八月十日國民新聞）]  
　　天津會議之結果張督軍之計畫全歸畫餅曹錕南下之說爲北洋派策士所鼓吹而尙未實行可見北方派事實上早已分裂矣張作霖憤北軍之不利故與曹錕張懷芝龍濟光等會議意欲使段祺瑞一變其討南方針俾曹與張徐重編討南軍乃曹之態度不即不離不肯輕易南下一面則馮總統與曹張共商調和之策徐世昌亦不欲徒爲北洋派之傀儡聲明必以調和爲前提始可就下届大總統之任曹仰體馮意依然在津監視總統選舉以牽制段派段張二人之飛躍勢不能满足成爲選舉總統之暗礁矣曹之南下段所最視爲緊要之問題也誘之以種種香餌不則使張督加以武力的壓迫百方嘗試煞費苦心乃曹則續續提出要求條件一不見允即盤踞天津其不南下如故近以吳偑孚之勸告主意益堅北洋派策士以選舉總統之期日近須用非常手段以除曹甚有謀行刺者蓋曹錕南下問題實使北方之討南方針與總統選舉生蹉跌而滋歧路也南方派則欲結馮曹以謀南北之調和而蹴破段派之計畫即於廣東國會舉黎元洪爲大總統馮國璋爲副總統使馮握實權而促進調和在主張武力之北方欲舉徐世昌爲大總統段自爲副總統惟徐之就任旣有可疑則段不得不立於孤立無援之地位北方分裂之結果以與南方言和北方派或被蹴破則段派之最後策將如何殊難測也（下略） 
[徐樹錚無恙歟（十五日上海日報）]  
　　國以一人興以一人亡國無論大小强弱貧富也旣謂之國則無古無今其興人也其亡人也盛人也衰亦人也人間世事以人爲本位無待言也國法良矣組織善矣從而運用之其目的其希望其抱負與活動純存乎其人就今日之中國言南歟北歟要惟求統一之之人爲急務在我人（日本）眼中除統一外無他事也武力解决歟平和解决歟只要解决足矣無論其取何種手段但求免國土之分裂得靜止其鼎沸姑息之亦可也倒行而逆施之亦無不可只勿令後人發如此江山坐付人之歎而已果焉有一生龍活虎之徐樹錚以渺乎其小之次官挾段芝泉飛躍而出對於西南武力解决之方針以一身獨任之豪氣橫溢揮斥八方壯哉少年將軍宛見快刀斫亂麻之氣槪我人旁觀睨視不覺失聲曰壯士勉旃無何而握奉天張督軍之部兵一舉而扼馮河間派之吭咄嗟之頃使北洋軍人並足而立大舉以復岳州克長沙聲施爛然我人謂將惟此是賴矣夫南北非無人也人才不少而求一能統一南北則無合式之人徐東海固中國第一流人物也然究是消極派之文人非撥亂反正之器所謂治世之能臣耳段芝泉軍人氣質挺然不羣而有局景褊隘之嫌南方之岑西林不失爲偉人然只是骨綆之國士缺包容之度無以駕馭羣雄一言以蔽之曰皆非也更將求之孫岑徐段以外乃有此嶄然頭角之徐樹錚倘或即其人哉然而討伐西南之計畫何其虎頭而蛇尾也其與張作霖之關係亦復昨是今非動輙齟齬寖成仇敵徐樹錚之前途將何如耶我知其討伐西南之運動行將作戰於新國會議員場裏以求制勝耳我人得無大失所望 
[徐樹錚與奉軍]  
　　連日閧傳徐樹錚在津被張奉督派兵看管據十四日確實消息看管一節尙非事實但張督確命徐氏淸算賬目未交代淸楚以前不許離津此天津電話之可信者徐自爲奉軍副司令以來終日奔馳聯絡各方面勢力頗形膨脹張奉督深滋不悅祗以彼此關係甚深未遽發洩近日徐氏心計被張窺破乃不能再忍即將其奉軍副司令名目取消但徐氏早料及此當奉軍入關之始即以奉軍名義四出招兵意云即使與奉軍脫離關係尙有新招之兵可以統率歸入參戰督辦處仍能繼續握有兵權但招兵之欵係挪用奉軍臨時軍費張督謂旣用我欵權操自我即將各旅旅長等撤換劃歸奉軍節制徐氏計畫從此遂舍完全失敗矣其尤甚者則謂徐氏挪用奉軍欵項已至五百餘萬張督向其淸算徐不能將細賬交出張大憤乃令護兵二百名將徐看管事聞於叚總理急派曾毓雋乘下午快車赴津傳疎通之使命僅乃得免實則不至若是之甚也徐近日態度確甚懊喪曾對其友人某云俟此事交割淸楚後伊即赴日本游歷不再事軍政界中之活動云云又聞段因借重後氏之處甚多故不利其失勢下台謀畀以參戰督辦一席但形勢又有變動靳雲鵬本已上辭呈忽有不日銷假之說靳徐關係甚惡人所周知靳從前之辭職本一種負氣舉動當徐勢力盛大時靳不能不持消極態度今徐旣脫離奉軍則靳氏已無消極之必要故政界論者徐氏之全部活動力在於奉軍一且出奉軍後欲改入參戰處未易逹目的矣 
[新國會消息]  
　　參衆兩院談話會新國會衆議院事務處昨已發出通知謂准本院議員楊潤王印川等三十一人函開同人等擬訂於本月十七日午後二鐘在本院會場開談話會等因届時即希準臨聞參議員李兆珍吳淵等亦有函送逹參議院臨時事務處訂於十七日午後二時在參議院議場開談話會惟至十四晚多數之參議員均未接到通知不知是何原因又聞某要人語議員云十七日之預備會最要者爲選舉正副議長問題及選舉期日兩院開會本各别行之將來參衆兩院不必同日選舉衆院可早一二日大約十九二十即可舉行參院因梁燕蓀須十九方到或須遲至二十亦未可知梁君對於同人非常熱心自不能不稍爲等候接洽一切也 
　　副義長問題安福派之議長競爭劉氏方面仍持强硬態度並聞張奉督確注意此席欲使奉天系議員占一副議長甚有謂要兩院副議長者並聞張督所以重視副議長之故因誤解國會性質同於軍隊以爲副議長與參謀長等有指揮議員之權刀故欲親信人參預其間劉氏挾此後援故絲毫　肯退讓至王印川氏則連日患腹疾杜門未出表示不爭之態度據一般觀察將來安福派議員卽本來欲舉王君若因奉天聲威上之關係終恐出於舉劉一途云 
[金劵條例之暫不實行]  
　　金券條例據中外財政家評論一致謂難於實行因並無準備金則斷難成爲貨幣此理極簡政府方面消息現亦承認該條例暫難實行先日財政當局在公府會議席上曾聲明不必即時實行而必須而即時制定條例　專充幣制改革用之二次善後借欵一旦成立我不自定辦法他人必將代吾爲之故必先自行制定云云至幣制局督辦總裁亦暫不發表目下僅從調查着手又聞銀行團對此事亦不甚贊成據云此條例發布之先並未豫告四國銀行團至發布時始行通告故頗傷銀行方面感情聞已决定此後幣制借欵提前交付若金券條便與四國團幣制改革案連結時决不應諾並俟接到倫敦本部訓令即向財政部致某種警告再金券品質其採用美國制者係以比國人比施林克氏所著之中國貨幣論爲參考之故云云按該條例本西原小林等一派之建議惟銀行團方面即日本一部分亦對此頗持異議也 
[臨時參院閉會紀]  
　　臨時參議院因國會成立特於十二日下午行閉會禮二時開會議長王揖唐宣讀閉會詞大總統派農商總長田文烈代表出席宣讀頌詞段總理及各國務員均到由總理親讀頌詞禮成攝影茶會而散茲録各頌詞如次 
　　參議院閉會詞中華民國七年八月十二日爲國會成立之期臨時參議院即於是日解散遵約法也竊維民國再造備歷艱危風雨飄摇惴惴終日僉以良好憲法不能産出即不能納政治於軌道不能納政治於軌道而侈言國利民福何異南其行而北其轍也第欲求良好憲法必先求良好議會欲求良好議會必先求良好國會組織法與議員選舉法而後可本院開會之初同人本良心上之主張力求兩法盡善促成良好國會製成良好憲法以策政治之進步而增我同胞之幸福數月以來諸同人勞瘁不辭昕夕將事兩法告厥成功兩院議員依法選出國會煥然成立是本院最初目的已幸逹到然本院之任務雖於是乎終而我同人之希望方於是乎始國會今成立也將來憲法之良否卽國會之功過國會之功過即我同人之功過也但望良好憲法早日産出福我國家利我人民於亞洲大陸放一異彩國會之功成即兩法之效著兩法之效著則我同人始得告無罪於國民而合五族四萬萬喁喁望治之心庶幾乎可以稍慰前車可鑒來軫方遒臨别贈言尤殷期望爲之詞曰茫茫禹甸藹藹吉人集思廣益利國福民畛域胥化仁壽同登凡百君子樂觀厥成 
　　大總统頌詞今日爲參議院閉會之期本代大總統躬與其盛回憶成立以來所收之效果非常滿足蓋參議院本爲過渡機關專爲修正國會議員選舉法而設方召集之時羣以期限過迫選舉法委曲繁重恐非旦夕所能奏效而自成立後不過三月已將該法議竣且舉日前之幣而悉改之其爲攻苦經營不言可喻昔美國費拉德費亞會議歷時五月議者以收效速成功鉅驚爲未有今貴院所議較之美會議雖有廣狹輕重之不同而爲時祗三月即畢事其迅速實屬罕觀事非始願所能及固有如此諸君勞苦從公功成身退此次所議之事豈惟政局之所關抑亦小民利害將式賴焉莊子謂作始也簡將畢也鉅謹爲諸君頌之 
　　總理頌詞今日爲臨時參議院閉會之日祺瑞不敏得以襄贊典禮拜手颺言其間曷勝慶幸諸君子自上年就職以來鑒於國會組織法兩院選舉法之不良思有以矯正之論者或謂非常之原黎民所𢣷頗疑謙讓之未遑或恐汗靑之無日常賴諸君子毅然决然引爲已任大經大法　逾時而公布全國粲乎隱隱各得其　釐然悉當執兩用中譬諸築室基礎旣立則美輪美奐經始於崇朝譬諸治水積石力導則南條北條同流而共貫民國所由立在乎議會議會所由立實以今日修正之法律爲根本上之根本諸君子之功不其偉歟今第二届正式國會依據條文如法成立即日開會行使　權福我邦國後此兩院之成績皆本届臨時參議院之成績也未來代議諸君子之光榮皆今日列席諸君子之光榮也千里之步有開必先四序之理成功者退敢援斯語爲諸君子祝 
[鮑黑督入京過津]  
　　黑龍江督軍鮑貴卿屢次電請晉京面陳邊防要政乃因政府一再電阻是以延緩起程茲以邊務迫切亟宜磋商特帶同隨員數人衛兵二十餘名由龍江啓程今晚（十二）即可到奉擬在奉不事勾留當即換京奉車赴津與張督等晤商一切然後入京謁見總统總理解决邊防辦法又聞鮑貴卿氏已於十三日下午五時抵天津新車站是時曹省長楊處長並警察軍樂等隊均到站歡迎鮑督下車後即換乘電汽車拜會張奉督適龍使亦至張寓是以鮑張龍三氏赴曹宅花園晤曹經略使云 
[續誌奉天暴徒突發事]  
　　奉天代理督軍張作相　星期六晚因皇宮内發生意外事故即行招集各軍官磋商對待辦法一面拍萬急快電致天津張督行轅大旨謂有暴徒四名携帶鎗械於灰日晚八時半突入皇宮意圖破壞刻已調集軍警園剿特此電聞迨至次日午前四時又發一急電大旨謂擊斃暴徒男女各一名餘二名乘隙遁逸正在嚴緝計斃守望警一名衛隊一名軍警受傷者各一名均已分别檢驗掩埋醫療商民安堵請釋厪系特此續聞餘容後詳云云 
　　張代軍長因前日晚間暴徒之滋擾深恐尙有餘黨散布城關内外昨特頒布戒嚴令凡駐省之百五六二團軍隊及七旅新軍分班値崗嚴重守衛並飭令騎兵二十七團駐省之第二營與警察所騎兵警察隊聯合梭巡老軍署稽查及偵探警廳辦公人員亦均加班勤務戲園妓館及往來行人至晚十一鐘槪行禁止 
　　十日午後八鐘許忽聞鎗聲自西華門繼乃隆隆不絕約計可數十響亘三十餘分鐘斷續不絕人有疑係炸獄者有疑爲搶案者更有疑爲變亂或兵變者出而探訊見街衢間軍警往來如織問之枃不知其究竟欲進城城門已閉已斷絕交通矣翌晨卑出問結果仍言人人殊茲録其可靠之一說云十日晚八鐘有男子三人女子一人不知如何得入西華門頭二道軍崗均被混過及第三道爲宮内値崗巡警所見即時阻止該男子三人着靑白色洋服一人着白色洋服各人身佩紅布袋蠻語呢喃宮内守衛警察林永成外號大個子者疑爲日人因在夜間百般阻止時着靑色洋服之男子即出手鎗將林警擊倒更照定南面放鎗内中二人向西逃走西華門志誠信洋行門首有崗警二人開鎗鳴笛南門裏及西　裏之警察均循檐而至一面電告警廳謂宮殿内有變速派兵前來鎭壓宮殿内三連連長王維翰聞鎗率兵把持東門軍署衛隊繼至放鎗一排工程兵亦放數鎗各商家驚而閉户而困在牌坊内之一男一女則連放十餘發軍警又放鎗數次時各軍官及軍署稽查憲兵一署署長巡官已畢集王連坡處長率同巡官馬警至急令各城門嚴緊把守不准行人往來更調馬二營兵兩連率兵警入内搜查各處尋覓只見巡警倒地不見兇犯蹤影嗣見其避在大樹下各軍官及警務處長乃以爲時當昏夜發令停止放鎗以免人民驚恐更派人分頭搜查犯人因街隊言兇犯係日人即電知日本領事館日警署派警察官吏往騐後知並非日人移時即返迨天將黎明該男女自行鎗斃檢查男子着靑服帶手鎗木匣子彈及匕首前後有乾隆錢護心女子係便服面上左眼眶受傷一處左腿缺肉一塊頭有彈傷確係自戕身死或放彈被炸而死身帶有紅袋一個内盛黃豆小米銅錢更於小竹筐盛有小銅香爐硃筆等物外有七星劍一口黃旗一面上書護國衛民四字背面有符籙一道驗畢各處派人把守至正午十二鐘並無他變軍警在各客店娼窰亦期查得餘犯人心大定至逃出之二人乘倉猝間自西華門向北逃去至翌晨張代督派人同王處長將已死之二犯重行驗明年均二十四五當將其衣服零件一槪收下將屍首令華眞照像館拍照然後棺殮抬至城外掩埋一面拍電張軍長報告情形一面飭令警察偵探嚴查此案迄十二日猶未探得實情或云行剌則主帥並未在奉或云有意擾亂治安則犠牲生命而爲之抑何輕命若此其殆欲藉邪術以圖起事耶抑更别有用意耶跡其行爲必係左道邪術欲圖不軌因時間未至故不得逞遂致失敗也 
 
 
 

Page 7

 
 
　　據另一訪員來函云當該男女持鎗向外射放時軍警亦向内射擊忽斷忽續迨至十鐘男女二人似已中彈而猶未死抱頭痛哭良久側耳細聽隱約聞女具述來意自報金姓謂是日由大連來奉下車後直入皇宮滿欲爲同胞·······並欲爲······報復夙仇今覓失敗事前一腔血盡付汪洋其聲之壯其音之哀令人聞之無不感槪至拂曉四句餘鐘有軍警前來由房上連放五六鎗男則彈中腹與腿女則中腦與腰倒地而斃旋經軍警趨前訊問男則已不能聲惟女曰來自大連餘則聲音模糊不能分辯也另一說云此數人係著名大盜金蝴蝶因看破綠林帶領部屬棄甲來省意欲投入軍伍不意到省後竟被拿獲鎗斃餘黨十數人有懊喪而歸者有逗遛省垣者因見張督並未在省正好大舉始跑至西華門意欲由花園進屋希圖暗殺以圖報仇詎未遂所願死男女二人濳逃二人現在城關内外正大行搜查云 
　　另一消息云警務處長與政務廳長各軍官科長副官諮議等至天明同代理督軍開秘密會議先招衛隊値班軍目追詢原因該軍官謂彼時未在面前未得詳情後又招在西華門値崗之軍兵來訊始末謂時在晚八鐘許有四人至門崗欲進院内參觀竭力阻攔彼聲稱在院内遊覽不進屋内仍不應允彼乃强硬進門遂開鎗幸未受傷内務府林巡警出面阻攔爲彼擊斃是時彼即藏於樹間天色昏暗不見形蹤軍隊開鎗數響寂然無聲不敢上前後又向樹射擊五十餘鎗仍無聲音至夜半二鐘時軍隊欲持燈照看彼乃由樹間云各保各主不怕死者拿命來始知尙在樹下向樹上擊射十餘鎗又無聲音及至天明四鐘則見其二人已死於樹旁矣此事發生之次日早八鐘軍署稽查警察廳稽查前後將起事地點附近之各棧店連查三次以爲暴徒之形跡言語决非東三省人氏非南省即北京故查店之各官長無論何棧遇有南省與北京之客人均詳細盤詰及至晚八鐘仍行繼續巡查至於各關棧店盤查更爲嚴緊暴徒雖已就殪而此中實際自宜電告張督復因枝節複雜非電文所能了然乃委定衛隊軍需長宋君前往天津報告宋氏接文後即於十一號早車前往當暴徒猖獗時衛隊代理營長汪連長帶兵猛力攻擊故二男子未能得入事平之後代理督軍張作相甚爲嘉許乃撥發現洋一百元以資鼓勵其淸宮兵丁林永成旣已斃命由代理督軍賞予現洋三百元以爲養贍家屬之用向來宮殿之内雖無何等奇觀而外人來省莫不由交涉署起票入内參觀此案發生後代理督軍張輔臣擬暫行禁止參觀矣 
[陜事緊急與協助辦法]  
　　陳樹藩昨致政府統密急電略云渭南匪勢自經樹藩疾出西安痛剿後其郭堅一部已皆潰散惟近來疊據探員報告郭偵悉奉軍入陜係一種暫局不日即行入川故現已竄往陜北勾結盧占魁餘衆意在大舉擾秦乞速電示方法俾資防禦等語聞政府業將此電批交參陸處審核又陳氏屢次電請中央設法救援政府昨始議定輔助辦法三項（一）陜爲受協省分軍械無多嗣後由中央按期協濟餉欵軍械（一）准其添練新軍惟不得逾出一旅之兵力（一）暫時剿匪軍隊允由奉軍内抽撥協助 
[湖北政團之新發軔（詹詹）]  
　　自湯濟武氏不黨主義之說興後鄂省固有之進步黨即無形銷滅雖尙留存三數學會不過掛一招牌而已究竟湯之不黨主義果否實行試一廻顧舊國會未解散以前之狀况與夫今日之局勢可知矣吾國所謂大政治家者無論在何方面皆欲運用政黨因政黨如有福之婦人大而總長院長省長小而廳長道尹關監督皆能隨意産出以故自號政治家而欲求富貴利逹者莫不以此爲獵取地位之終南捷徑第此種政客具有惟一之特長者善於辭令是也每每以高尙理想鼓動羣輩使一般轎夫服其有能言人所未曾言之程度近自安福俱樂部於湖北選舉獲得全勝後向日運用政黨者今皆躍躍欲試於是有馬宙伯之統一協進會出現（曾誌本報）該會昨午在撫院街一百十二號舉行職員選舉蕭延章以六十二票被選爲會長蕭爲現省議員黃陂人新參議員蕭延平之介弟馬宙伯之中表馬氏於舉行投票之先宣言自爲有官守之人未便於會中顯露頭角會長一席非蕭某莫屬因此投票結果如言而驗而内部重要事務仍由馬氏主持之記者尋繹該會歷史確非安福嫡　會員中雖以現省議員佔其部份要皆未改嫁之進步黨員即今所謂研究系之血統也然此次之組合則又不以研究系之方略爲標凖其宗旨係組織三分之一或四分之一少數省議員爲操縱兩黨之作用似又非超然派之無所屬騎牆派之兩邊倒所可同語也現在着手初步即以會員中之中堅分子派回各本縣組織分會準備初選欵項由會中擔任據馬氏語人云欵項係由某督軍一人拿出或謂此會由馬氏與王信敷同負責任其說不確同日孫堯卿亦在糧道街某宅開會亦係籌備政團是何招牌尙未擬定而實現亦在指顧聞繼此者尙不乏人至王信敷即新衆議員王運孚現省會首席副議長而代正議長者王爲湯化龍之嫡派一旦改變何以爲情觀其新近致崇實社（卽進步黨省議員俱樂部）一函略謂信敷謬蒙不棄舉爲社長年餘以來毫無建樹現因北上在即已於昨日關會辭退社長職務嗣後一切社務均由副社長主持云云亦可槪見一斑矣 
厦門通信 
　　本月三日督軍行轅召集北兵三百名分裝民船由小輪拖赴同安要隘之丙洲柏頭兩處登岸暫駐該地以爲相機進攻之計而黨軍則分據崎頭及石潯附近以扼閩軍進路聞同城現尙相持不下閩兵被困城中專待援兵未能出險黨軍亦以無砲械遽難攻克惟自戰鬭以來近城居民死亡頗多近則小輪業已停駛信息亦被阻梗且陰雨連日一切均難進行旋又聞自同安兩軍互鬭後兩方相持不下惟並未大戰而北兵三百名（新舊各半）由厦赴援係在丙洲山后亭分道上陸惟初至山后時懼有埋伏即以鎗砲爲先鋒該鄕頓遭燬屋之禍嗣由彼處進行道出紀姓後社鄕不知如何該社亦被焚燬數十椽目下同城北軍仍然守待援兵而黨軍則在西城外八里之烏塗紥駐以防泉州援兵同厦小輪近又開駛但至丙洲方面須繞道而行以避黨軍攻擊又聞黨軍所至之地殷實鉅户亦有被派輸之事惟並不若北軍之橫故鄕人對於彼輩不若對北惡感之甚也 
　　第三路援粤總司令李厚基在厦曾向紳商募債第二次又擬借四十萬諸富紳震於督軍威勢固有勉强以應者而商家則皆多方推却嗣經警廳知事傳諭勸導仍然不得效力昨聞李氏復在行轅設席並邀政界僚屬及紳商以爲疏通感情求逹目的之舉未審果能見效否也 
　　泉漳各處黨匪沆瀣一氣且復佔踞各縣官軍以兵少不敷應敵且北軍於地理民風多不熟識實爲不利近聞李督軍擬用黃培松爲剿匪總司令以黃係南安人措置較爲得宜且前曾辦過當有把握現已電京請爲核准矣 
　　閩省下游向仰南洋僑資爲挹注乃自歐戰以來金價大跌各僑因商業衰落滙價吃虧來源頓減其半厦埠銀根因亦窘迫加以内地兵事不已道路梗塞各項商業俱皆停頓厦中不論何業無不仰屋興嗟坐糜消費此等厄運皆受武人之賜也 
[援閩軍之戰地通信]  
　　援閩行軍記者余毅父通信云援閩軍右翼靖國軍夏旅長七月十二日攻粤饒平之東官浮山洪羅鄭各司令十五日攻擊黃崗之龍眼城均獲勝利同時左翼第二支隊許崇智全部奉陳總司令命令調赴上杭浙灘進攻龍巖第一支隊李炳榮全部駐防下洋中坑一帶取守勢不料十五日敵軍胡克光突率步兵一混成團携山砲二門水機關鎗四挺突由龍安寨進襲下洋李軍猝未及備且因子彈關係遂於十六日退守花窗下繼退大埔城十七早敵軍復由三層嶺黃石下山心分三路環攻大埔城是午李司令率全軍安全退守安樂渡（離大埔二十里）以避其鋒敵軍團長胡克光佔踞大埔後增加閩軍張守圻一團於城内外中學校知事署大通旅館分設第六第十七第二十七三團部招集土匪虚張聲勢號稱三團實則不過一旅陳總司令探知虚實一面嚴令第一支隊一二三營固守安樂渡廣陵一帶高山四五營固守坪砂各地一面急電抽調洪兆麟徐連勝二部步兵五營砲兵機關鎗三連集合三河準備反攻七月二十五六七等日先後到齊休息二日配足軍實二十九號陳總司令下反攻命令午後二時洪徐二司令所部及衛隊各營分由陸路沿三河二岸前進洪徐兩司令參謀副官分乘江平西發二輪上駛記者與焉五時半抵距大埔十五里之廣陵總司令部參謀蔣介石偕同洪徐兩司令赴離廣陵三里之麻砂灣砲兵陣地會議决定攻擊方針後八時回廣陵九時半陸路各隊陸續到齊均於曠野露營洪徐二司令尹參謀長（第四支隊）率駁壳衞隊二十餘人在廣陵之寶忍居前野宿十一時天降大雨衣履盡濕互相起坐洪徐司令及尹參謀長次第向記者談黃崗龍眼城永定白堠及饒平東官浮山等處戰事之經過情形甚詳（七月十二日東官浮山之戰陳總司令調第四支隊參謀長尹驥率步砲及機關鎗各一連協助夏旅是役砲兵連長王惺菴機關鎗連長王昇平均甚得力）一時洪徐二司令親巡各營幕記者靜聽敵軍警戒鎗聲斷續不絕回顧粤軍三千餘人則闐如無人二時洪徐二司令遍巡各營而回得報告陳　司令　由三河乘坐江寗抵安樂渡督戰三時全軍造食四時區分隊伍暗中運動徐司令第六營黃營長率全營出發麻砂灣砲兵陣地直向馬歸岡獅子口前進任正　攻擊弟十營梁營長率全營出發碗窰附近之長江印仟務由右翼包擊敵人左面第一支隊第一營饒營長率全營出發筆架山任務由左翼包擊敵人右面洪司令之第七營則掩護麻砂灣砲兵兼爲正同徐司令第六營之援隊第一支隊二三兩營由第一支隊李參謀蔭軒率領掩護筆架山砲兵兼爲左翼預備隊洪司令率第十一二十八兩營分佈廣陵碗窰長江印一帶爲趨預備隊三十號拂曉五時開始攻擊同時我軍右翼麻砂灣砲左翼筆架山砲向馬蹄岡獅子口牛欄坪高山敵人步兵陣地猛烈射擊連着十餘砲敵軍以水機關鎗四架死力抵抗粤軍步兵衝鋒齊上屢退屢進戰至十一時敵勢不支紛向大埔南門外一帶山地退却獅子口馬蹄岡牛欄坪一帶高山及大埔城均爲粤軍完全克復共斃敵連排長各一名兵百餘名奪獲步鎗百五十餘枝子彈萬餘顆 
[利津縣黃河水漲情形]  
　　山東武定府屬利津縣居黃河下游則淸時下游河工總辦一員即駐該縣年年搶險嵗費甚巨民國財政支絀將河工經費節縮上中下游歸一人經理該縣遂無常川坐辦河工人員從前黃河逼近該縣城根城外護堤實爲全城保障近來黃河南從河灘淤地大牢開墾河身愈𨺗河面愈窄從平面水線測視河較城牆爲高本年東省河水爲災如臨淸冀寗早經泛濫上月底大雨傾注數日不息利津縣沿河一帶水勢增加而上游來源凶猛異常恃該縣鐵口爲下海地鐵口淤塞不能暢逹河水經行該縣無地容納八月五日大水暴至逼近護城堤小船往來堤邊爲二十年來所未有離縣數里之張家灘及大馬家地方迭出險工幾遭衝决官民臨時着急百計搶護前後共四五天現在火勢略停而一片汪洋四無歸束河灘淤地處處種豆尤爲該縣出産大宗小民一線生機全在於此豆莖離地高不盈尺而水勢高至五六尺以上連日往來决盪豆莖已無存在高粱高八九尺僅露三分之一多日浸水根株搖動亦難生活無論水尙未退即使逐漸退出而民間捐失已不可數計河伯爲暴乃至是耶噫酷矣 
杭州快信 
　　督署舉行雙慶遠近來賓臨時俱贈絨花一朶以資識别現由江西某磁廠定製金邊白質飯碗五千餘隻上鐫楊世德堂雙壽贈品及延年益壽仁壽等字每花一朶得向招待處換贈碗一只 
　　入夏以來天時苦旱西湖水閘暫停開放以致松木場以下一帶農田盡皆龜坼昨有多數鄉民手持枯稻投杭縣署報荒請驗 
　　杭縣公民張企芳因地檢廳受理被告張頎等妨害選舉案經該廳偵查終結證據確鑿迄未提起公訴現擬電控司法部及總檢察廳核辦 
　　塘栖繁佐彭樑警務廢弛不知振作經夏處長飭查屬實昨已奉令撤差遺缺委朱鵬接充 
　　天台縣農會會長許仁壽毫無學識凟職違法實業雲廳長主張撤換已令縣迅查覆奪 
　　中央警犬學術傳習所開辦在即警務處已保送前亭址警佐趙廉濤入京肄業 
　　杭縣湖墅鄉本月二十日起添設電話分公司 
南京快信 
　　軍署接到馮總統辭職長文通電昨即在署召集各機關長官會議 
　　軍署參謀長何恩溥電告已謁總統總理准銑日出京回寗 
　　馮總統派赴沂江祝壽代表趙俊卿李督代表李登科鄂督代表楊參謀贛督代表陶諮議昨均由杭轉滬寗車來寗趙於今日午車回京 
　公府待從武官方更生昨由滬乘車來寗明日北上 
　　張弧昨乘滬寗車抵寗卽謁李督住下關惠龍飯店准今日午車北上 
　　張敬堯派來之梁諮議昨由寗公畢乘車赴濟南與張懐芝有所接洽 
　　昨有奉軍一團由浦轉輪運鄂 
　　第二届省議會齊省長有展期九月十五日召集說 
　　省署牌示蕭縣知事張景渠調省委張鏡寰署理所遺常熟縣知事缺委分蘇任用知事葉祖修署理 
　　新任全國菸酒公賣局督辦丁乃掦今日由寗乘車北上又江蘇菸酒公賣局長彭淵恂昨出京回寗銷假 
　　新任代理泗陽縣知事賈廷琛昨已禀辭即赴新任 
　　寗總商會昨電京反對金幣借欵 
　　軍民兩長以豐碭蕭沛各縣土匪業已撲滅昨令財廳撥洋三千元給賞在事出力士兵以示鼓勵 
　　江北淮安等縣昨亦紛電省署報告蝗禍甚烈請派員藩縣設法搜擄 
地方通信 
[蘇州]  
　　省委來蘇省委縣知事李　聲奉省長委派驗勘吳縣金　湖隄岸工程已於日昨由寗來蘇寓閶門外惠中旅館今晨晉謁吳秀之知　茗談許久 
　　警察按期上操蘇州警察廳長崔怡庭君邇因天氣秋凉各區　長警仍擬按期操演特通令各區隊長轉令所屬遵照 
　　承審員銷假吳縣承審員王邦鼒前因患病請假調治並代訂寓蘇候補縣知　曾充縣異承審員陳紀唐代理職務茲王君病愈復元特於日前呈請銷假視事 
　　司法官宴各江蘇高等審判廳民庭庭長蕭敏書記官長王任昨晚假座胥門外三山會館設筵宴請新任武進縣知事姚浚一　觥籌交錯頗爲熱閙直至十二時始散 
[鎭江]  
　　軍艦赴閩過鎭福建李督軍邇因攻粤須調軍艦商由海軍藍總司令曾派聨鯨等艦前往茲因不敷調遣又派靖安軍艦及辰字宿字魚雷艇等三艘趕速往閩聽候閩督指揮日昨駐泊南京之辰字宿字魚雷艇各一艘奉調後均由寗開駛過鎭並未停留鼓輸東下由滬赴閩 
　　知事查勘螟蝗丹徒縣倪知事近因各鄉農田有飛蝗過境特於十四日赴丹徒諫壁大港辛豐各鄉區會同各耆董等履勘有無螟蝗爲災以便詳復省署據諸鄉民聲稱尙無螟蟲爲害間有蝗　飛過尙可趕速漢滅不致成災云 
[揚州]  
　　反對輪船拖運之近訊湘岸運鹽帆船計百餘艘（共裝鹽二十餘標）向由十二圩開至漢口靑山往來駁運近商人因帆船行駛遲緩不及濟銷派輪至澳拖帶以期迅速詎各帆船水手聚衆要挾反對以致鹽運停頓當由淮鹽四岸事務把禀請運署轉詳鹽務署核奪十五日運使奉鹽務署來電謂湘鹽水手集衆要挾案業已電令湘督軍派員隨帶軍隊赴漢彈壓仰即飭商知照並令十二圩棧長傳諭帮頭轉爲勸導以免釀成事端 
[淸江浦]  
　　知事下鄉勘蝗四鄉發見小蝗尙未起翅秋禾已有受傷者淮陰縣知事劉子鶴昨特帶同警備隊多人前往視察並令各鄉董派人捕埋惟逝日大雨天氣較凉可望天然滅跡 
　　籌備農林場淸江省立第一農林試驗場籌辦員朱兆芝昨日來浦著手籌備惟因經費無多恐不能實行預定計劃 
　　律師公會成立淮陰律師公會前日開選舉會結果海洲人徐沛當選爲會長擬定入會費二十元月費二元於昨日呈報高等分廳一面辦理各律帥註册手續以便出庭辯護 
[杭州]  
　　省議長近聞頃聞温台兩屬議員已有十分之六與嘉湖寗紹議員取同一之態度决定公舉阮荀伯爲正議長至副議長二人似亦組織就緒一爲周維濚台州人前民政司秘書一爲王廉定海人前任省議員未知確否 
　　股欵淸算處近聞浙路股欵淸算處代理股務科長袁楚材出缺後因股欵僅有四期不過一年之久即須裁撤擬不另派人員以節經費至所遺職務由辦理股務專員汪貽孫等暫行兼理　　省長請奬大批知事齊省長以知事爲親民之官政治之良窳恒視官吏之賢否爲斷自蒞浙以來對於各知事行政成績嚴加考核不能勝任者已陸續更換外其成績優美者已查照縣知事考成條例加具考語彙案呈請大總統給予奬章以勵賢能聞杭縣知事景崧吳興縣知事强運開紹興縣知事王嘉會等均在保奬之列共計有十餘縣之多 
[福建]  
　　饒懐文靈柩回閩已故海軍司令饒懷文之靈柩由聮鯨軍艦於日前運回暫厝於茶亭庵海軍部亦派部員到閩料理喪事日昨饒之靈柩進城軍警及各機關皆派隊往迎姚代督物派北兵一排並軍樂隊一隊鹽使署亦派巡緝隊一排及該署軍樂隊警廳　派警察隊三十名閩侯縣署則派縣警察隊三十名同在海關埕迎接殊形熱閙 
　　同安居民之驚恐同安城前被圍困經張鳳梧營長會同朱連長分道進援將縣城解圍惟連日以來城鬥尙閉梭巡亦仍嚴密六號夜衆又冒雨近攻惟不如前之猛烈勇鬭僅放數十鎗即退張李朱各長官聞耗隨登城督禦發砲還擊彈若雨下至三點鐘始止現居民一夕數驚大有風聲鶴唳之態又同安梵天寺大佛乃一名勝區域也此次圍城之衆多在該寺取齊近被張朱兩營長協力擊退後有北軍將該梵天寺焚燬一空又　北軍欲將附近鄉社全數盡剿故附近鄉民一聞此風至四號均紛紛搭仁和船三興船來厦避難多屬婦女蓬首垢面狀甚可憫 
[濟南]  
　　張懐芝返濟張子志督軍於津議散會後晋京謁見元首並向院部接洽援粤餉械等事十二日略已告竣遂由京轉乘津浦專車於十三日晨便道返濟再行赴漢與否聞須視曹經略之行止爲定云 
　　招集新議員張兼省長以省會新議員業經依法選出九月一日爲開會之期爰特訓令各縣知事速令當選各員務於八月二十五日前來省報到以便届期開會 
　　濟寗又遭水災濟寗縣於十日晚間陰雲密布大雨傾盆北路電桿盡被冲毁此次水勢較前爲大沿河村莊盡成澤國房屋坍塌田禾淹没即濟寗四關一帶亦水深四五尺此種浩刼爲數十年所未有云 
　　各縣紛告匪警莘縣城東寗家寨被桿首吳殿臣闖入寨内肆意搶掠架去肉票十一名傷斃沈汝龍等六名紛紛向陽榖逃竄曹縣境内之紙坊集趙小樓申莊等各地方於日前被桿匪顧德麟黑狸子白天卒等率領大股黨羽焚燒擄掠所有莊内居民流離載道該縣知事於事後調查計擾害三十三莊擄去二百七十餘名焚燒房屋四百餘間云鉅野縣知事昨具呈省署以該縣孔家莊孔繼綱等家被大股土匪搶刦孔憲令孔繼雅等各家衣物牲口並轟斃事主孔憲功等數名架去男婦十餘名請通令協緝嶧縣城北郭里集地方日前被桿匪二百餘人持械襲擊經該處分防警隊及守圍壯丁極力抵禦鏖戰數時卒以衆寡不敵被匪失陷飽掠以去並擄去男女十三口該縣知事已據實呈報矣鄒縣城東四十里之桃園莊被桿匪于三黑率八十餘人將該莊首户杜長苓李秀麟及李秀麟之子李得金李得寅等十餘人一併架去經莊衆齊集追捕至永安村地方該匪等開鎗拒捕將被架肉票均各在途轟斃菏澤縣官莊地方來土匪一百餘人大肆刦掠莊民集衆抵禦被匪轟斃十一人受傷者十七人墜水淹斃者一人被架者十三人所有寨内各家蹂躪一空該縣知事已呈請協緝矣 
[天津]  
　　第十區議員揭曉第十區（河間）省議會議員第二届覆選舉於十三日上午十時假天津廣東會館舉行開票十一時三刻唱票畢當選人姓名如下吳任萱張漢文郭子衡李洪嶽王蘭馨蘇莘張鳴謙吳錦榮孫宗渭沈之咣戰維馨常琴堂張秉鈺吳海瀛李曰綱馬春棠宗景銓姚乃亭尹寳貞何耀堃何八 
　　寳坻縣又患水災寳坻地勢低窪形如釜底連年水患迭見不鮮今夏雨水過多鮑邱河水漫溢勢頗勇猛浸灌四十餘村又該縣屬王家莊等七十餘村秋禾亦遭淹没其他如新得里李三店各莊因受香河縣屬馬家窩固辛店西孟家溝東王家溝三處决口同被淹澇統計災區不下百數十村均已由縣查勘屬實據情轉報京畿水災善後處請爲分别振撫已奉指令將被災户口列册具報以憑核辦查京畿振務甫經結束而該縣水災又復見告皆由五大河治本計畫尙未實施以至北方之民歲遭昏墊所望政府寛籌經費速施疏濬無可以澹沈菑乎� 
雜評一 
[兩種峙（默）]  
　　今日之時局有兩種對峙一爲自身希望副座者如張擁兵在津監視選舉曹亦擁兵在津監視選舉此督軍對於總統問題之對峙也一爲自身有選舉權者如安福派議員主先舉總統非安福派議員主先解决時局而後舉總統此議員對於時局問題之對峙也吾謂此二種相持之結果又生一無形之對峙焉蓋張與安福派近於段者也曹與非安福派近於馮者也故曹張與安福對峙之結果即生馮段對峙之影響而此後時局上總統問題和戰問題之如何變化胥視此矣 
國會與軍隊 
　　人謂張作霖要求指派議長誤認國會性質等於軍隊吾則謂張　誤認也蓋今日之國會督軍之力可以解散之督軍之力可以召集之對於選舉總統督軍又可以軍隊之力迫脅之會必聽從督軍　揮無異　隊之必服從督軍命令國會旣仰薪督　　力生活則其性質之去軍隊也幾希然以實際言之國會尙不如軍隊也何也軍隊不必畏國會而國會不得不畏軍隊督軍有時畏軍隊而國會則非督軍所畏 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[滬美間運貨水脚之討論]  
　　英文滬報云香港之太平洋運費局主任接美國航務部來電囑其發表從東方各口岸裝運貨物每噸應繳水脚幾何方爲公允之意見就此電察之似美政府以現在由遠東至美國之水脚爲太昂貴矣聞上海各航業公司曾接香港來電徼集意見本月五日各公司集議討論多時决定電覆香港擬定由滬運美之水脚以每噸美金六十元爲根據頃聞東洋汽船會社亦接舊金山來電據稱美政府擬規定運費凡船公司之不遵守其規定條例而收費者則不許從美國口岸裝載煤斤及食水云惟上海各船公司之經理人皆不肯對人宣布此事僅謂此乃總公司所辦之事未便發言云云聞舊金山至上海之水脚每噸爲美金二十五元由小呂宋至舊金山每噸爲美金四十元在航業中人觀之船隻來滬所費極多爲世界他處所未有故擬定運費每噸美金六十元實不爲貴蓋五千噸重之船在上海須繳港稅銀二千二百八十兩每次來滬之領港費銀二百七十五兩五錢而運上貨物每噸費銀二兩有餘因此種之原因故水脚不能不多取也大約美政府所擬由滬至美之水脚每噸爲美金四十五元云 
[中國號郵船之行程]  
　　英文滬報云中國郵船公司駐滬經理人接海電據謂中國號不由滬直赴小呂宋將先往香港該船載有運至上海之貨物七百噸云 
[取銷日船赴歐之額外班]  
　　字林報云東洋汽船公司赴歐船舶除常班外每月且開額外班一二次茲因運歐之貨日見減少故八月間已將額外班取銷 
[周濟從役美國海軍之家屬]  
　　大陸報云上海前應募從役海軍者其眷屬應得之贍養費近數月内皆未領得少者已有三月多者有七月餘以致各户困苦不堪均賴質物度日其中共有華婦一百十六人且有西婦七八人若輩常至美領事署哭訴苦情聞領事署官員曾將此事報告海軍部代爲請求但遲遲未得覆音本埠美國紅十字會曾允濟助之且已撥欵八百元分給各户美領署之加凡拉君亦出私欵數百元以充此用今紅十字會又允撥洋千元周濟諸婦 
[處置德人所有之軍器]  
　　僑居英租界江西路十號鬥牌之德國人華脫華夫因將收藏之軍器瞄準瞄尺砲閂等四箱向買辦華人抵押銀七千兩被總巡捕房二十七號西探目彭山查悉前往搜出前項軍器並傳同該德人解送公共公廨訊供等情經紀前報昨晨復訊先由捕房代表律師上堂陳明案情並稱捕房主張將前項軍器送交中國官廳收管 
稱曾由被告將機器四箱抵去銀七千兩當時並未開視以故不知内中藏有軍器云云詰之華脫華夫訴　原告筆師請將是項軍器送歸中國官廳保管一層我並不反對關讞員商之英副領事卓君判候備文將所有軍器解送護軍使署核收被告華脫華夫開釋 
[南軍遣送捕獲之軍人]  
閩省前敵兵士七十名因戰時失敗爲敵軍所獲繳鎗械子彈後詢悉籍隸徐州等處因由南軍司令代購船票派令排長李成九押送回籍昨日船已至滬即於上午至南站乘坐火車至新龍華換車至北站乘滬寗車前往南京渡江送回徐州遣散師農 
[江寬輪船被撞案近訊]  
　招商局江寬商輪被楚材砲艦撞沉一案前經該局特開董事會議與政府交涉要求賠償早誌前報茲悉該局初向政府索賠江寬船本係援新銘成例索償一百二十萬元政府方面以此次與新銘不同未便援例僅允六十萬元嗣經該局董事會長楊杏城赴京與政府節次磋商現已加至八十萬惟該局尙未滿意擬請再加十萬爲數無多當可通融解决之期當不在遠矣 
　　大陸報云江寬輪船被撞沉没一案不日將在上海中國海軍裁判所開審按照定例須以海軍軍官五員承審而以一人爲主審員海軍部因案情重大已派前充長江水師司令之陳海軍中將爲主審員助以海軍少將四員且將公開審訊預料届時中外人士之觀審者必不乏人按陳爲英國海軍學校學生回華之前且在英國海軍中練習數年之久 
[奧船水夫之動心]  
　　英文滬報云一年前中國對德奧宣戰時扣留奧船三艘船上奧國水夫皆移居岸上當時並無幽禁之之意德船水夫亦然無一被幽禁者德水夫所需用度全由德船公司供給每人月得六十元奧水夫則無此待遇當其登岸時曾向奧船公司經理人請求輔助但經理人拒絕之告以無欵並函告中國當道謂此輩水夫爲不安分之徒且無衣食之資請加幽禁中國當卽依其所言禁之於南市每人每日給以費用四角五分此輩共七十五人種族不一可分三類一爲奧國濱海地方人民操意國語言大半爲意大利民族二爲斯拉夫或克洛興或捷克 
民族三爲純粹奧人三類之中以第三類人數最少奧船艦員大半未受幽禁因彼等尙有養生之資也今事逾一年奧水夫之第一第二兩類久受覊禁之苦而戰事結束尙遙遙無期且鑒此間奧員之行爲不復有擁戴奧國之意頃聞協約國願扶助受虐於奧國之民话恢復其自由故尤怦然心動已决計向外交團呈請投効於協約軍中云 
[敎育廳長來滬]  
江蘇敎育廳長符鼎升因第五届全國敎 
育聮合會行將在滬開會須先籌備議案特於昨日（十六號）由寗來滬訪晤　各敎育團體籌議一切以圖進行 
[函請各業認借冬漕]  
　　南市縣商會致錢業花業油豆餅業米業紗業布業名代表函云逕啓者案准縣公署函轉財政廳令飭息借冬漕上海縣借銀六萬元利息按年一分於繳欵 
時先行核扣借期以六個月爲限自本年八月十五日至次年二月十五日（即陰曆年底）八月三十一日以前繳欵到縣者其息以六個月計算三十一日以後以五個月計算至遲不得逾九月十日各等因轉行到會敝會查短期公債一案業已取銷此次息借冬漕仍照上年辦法除分行各業勸募外務請貴業擔任若干元祈於八月三十一日以前交會報解幸勿見却是所企禱 
[浙贛銷售存土之反對聲]  
　　寗波同鄉會自分電拒烟在籍各團體業經地方長官分别知會茲見本月十四日英文滬報新聞登載鴉片死灰復燃浙人羣起反對而以甬人尤爲激烈寗波總商會復同鄉會函已固結團體堅持到底無論何人若至甬設局銷烟必擊退之前接鄞鎭兩邑知事函已經登報頃接慈谿陳正侯知事定海馮元溥知事復函錄後逕復者頃准快郵代電内開（已見前報從略）等由准此查報載存土運甬事出傳聞雖不致有此事實惟浙省烟禁早告肅請設再死灰復燃不但陷人民於錮毒而友邦條約所在關係尤巨除通告並函致商會曁各自治委員切實勸諭民商毌得認銷外知念奉復等云又馮知事函云頃接蒸日代電仰見嫉惡如讐無任心欽浙省烟毒早報肅清此次存土若准指銷浙省十年之功廢於一旦可勝浩歎不得已而思釜底抽薪之法惟有激勵廉 
恥申明大義使承銷問題無人敢於染指此事全賴公等羣策羣力以爲之弟到定以來對於煙禁雷厲風行絕對不容死灰復燃果有陳戚鉅商認銷自當設法預防並不日剴切曉諭以免流毒而杜奸販云云 
　　南潯自治公所及全體紳商電呈督軍省長云杭州省長督軍鑒吾浙烟禁成績最優官土指銷功敗垂成流毒無窮浙民何堪此事樞紐全在兩公遺臭流芳惟茲一舉乞嚴正主持南潯公民邱炳華屠維屏張維熊金煕張光華張丙三等同叩 
　　旅滬贛民電致贛省各界云南昌督軍省長商務總會曁各團體鈞鑒政府收買滬港存土指省分銷本省亦在其列辱國殃民莫此爲甚務懇速電政府取銷原案以維烟禁而福贛民不勝禱切之至旅滬江西公會叩 
[胡寳怡在滬逮捕五誌]  
　　前逝江督軍署參謀長趙聯璜於前年被人暗殺案内牽涉之淸江人胡寳怡（即胡抱一胡愚又名永才國樑）被老閘捕房特别機關中西探緝獲解送公共公廨訊供管押在案茲經捕房查得胡與暗殺趙聯璜一安並無關係惟於民國四年七月間曾與業已代誅之巨匪丁三花等在江蘇宿遷縣泗陽縣交界地方犯有殺斃鄉民錫麟瑞麟世高世俊世傑立本等十命並縱火焚燒房屋重案故於昨晨傳同案證將胡解送公廨經關讞員與英卓副領事會訊先山捕 
房代表高易律師上堂陳明前情並稱被告於西曆一千九百十五年糾同曾經公堂解往内地官廳正法之丁三花及丁德興丁明斯等在宿遷犯有殺人放火重案搶刦財物分贓逃逸經江蘇齊省長行文貴公堂出票緝拿迄已日久直至本年七月三十一號始將胡緝獲查本案並無政事關係應請引渡歸内地官廳訊辦並由華探目陳雲忠張炳成到堂禀明拘獲被告情形又由眼線張敬安（即張裕卿）投案證明被告與丁三花專在宿遷縣犯有殺人放火重案等語旋據被告胡寳怡之代表律師聲稱案證張敬安前次爲丁三花及尹神武等案均到堂作證今又改名到堂應請堂上注意並向見證盤詰良久又向堂上聲稱被告否認被控案由請爲核奪中西官互相磋商約歷一小時仍未解决遂判被告還押候下禮拜一商明再核 
[再誌厚生典刦案正盜逮捕]  
　　城内厚生典當被刼案内之盜匪徐志海周梁均二名匿跡法租界八仙橋全安茶樓經淞滬警察廳派探協同法探前往緝獲解回警廳嚴詰供認得贓並傳典夥指認無誤押候再核等情已紀前報茲悉淞滬警廳徐廳長昨日已命司法科劉科長飭提徐志海周梁均（實名章炳三）兩盜嚴加盤詰均照前供得贓匀分無異劉科長卽禀明徐廳長備文選派警 
探多名解送松滬護軍使署請爲收訊懲治 
[日船載絲往英之運費]  
　　江浙皖絲廠繭業總公所昨接上海總商會函云據日本郵船會社函稱九月中旬敝公司有蘇野丸（譯音）由日本開赴倫敦可以裝載絲經惟須先由滬運抵神户方可裝船運價每亨届衞（卽一百十二磅合八十四斤）計三十六兩二錢五分再加由滬運赴神户之運費二兩合計三十八兩二錢五分請將上開情形轉致華商等情相應錄函奉佈卽祈查照爲荷 
[扣留華豐布廠賬簿之結束]  
　　今屆夏季印花稅大檢查曾由警廳委員偕縣委會同二區二分駐所巡官等在大南門外華豐織布廠查閱賬簿大小十册因其所貼印花稅票未蓋該廠圖章指爲僞票即將簿據帶回該所由署員孟中武飭令該廠繳呈罰金一百元旣而該廠不服請縣商會向該署員聲明稅證實由會中購給照貼並非僞票孟署員即將起案之簿據申送警廳請示核辦後又由該廠經理赴北京財政部陳明事實謂警廳不應妄指僞稅證遽加苛罰殊失大部維持工商實業之至意等語當經該部長委派專員王靜山來滬詳細調查並順便至印花稅駐滬辦事處調查發行稅證情形後又向各方面查察該廠所貼稅證實非虛僞惟漏蓋印章係屬實情故已准予免罰由警廳將所留之簿據一併發還具領完案 
[敵僑違章受罰]  
　　寓居南京路五百四十五號門牌之德國人斐爾克司已向工部局敵僑註册所領有執照茲於本月十一號未經照章至總巡捕房報告被管理敵僑事宜之一百四十三號三道頭西捕查悉禀請公共公廨出單昨將該德人傳案先由西捕頭上堂禀明被告違章情形質之斐而克司供稱十一號因有他事不及至捕房簽字請察中西官以被告不應違章判罰洋十元充公 
[龍華鄉民賽龍求雨]  
　　亢旱不雨迄已月餘禾稻不無受損本邑各鄉農民紛紛求雨已屢紀前報昨日龍華附近之鄉民亦各以稻柴紥成草龍十餘條出賽求雨經過各鎭由店舖居家燃香點燭爲之迎送極爲熱閙 
[新兵搶食水蜜桃]  
　　舊曆本月初九日駐紥龍華之新兵中有不諳紀律者將鄉民胡福全所挑之水蜜桃三筐搶食一空又將蔡堅銓家之桃園鬥拆破入内將樹上所生之水蜜桃一併摘下分食該處鄉民頗爲怨憤擬禀求押送新兵之委員從嚴約束云 
[西砲臺定期試砲]  
　　兵工廠近又造成過山砲數尊由謝總辦定於八月十九號起以一星期爲限在西砲台逐一試放惟恐試放時附近居民驟聞砲聲或有驚疑爰特函請盧護軍使出示布告以免商民誤會 
[外海水警署派探捕盜]  
　　浙省東台盜匪猖獗茲經外海水警二區署長羅嘉佑查有盜首徐某因犯案纍纍緝捕嚴緊業已逃避來滬匿居滬南某處故於昨日派探員帶同線人來申會同本埠軍警嚴密查緝務獲解究 
[拒欵聯合會宣告成立]  
　　全國拒欵聯合會由虞兆芳等擔任經費函電各省徴求同志已誌前報昨日午後五時由發起人虞兆芳等在海寗路仁和館開成立會到會者三十餘人首由發起人陳說借欵之害繼由到會者互相討論多數主張先立會所定名抵制金幣借欵聯合會佈告全國各團體以便互相聯絡由各小團體集合大團體羣策羣力共圖進行次由在會者各量自己之能力擔任職務首由虞兆芳擔任上海分會經費次由中華油漆廠朱伯泉董貴慶孫炳耀擔任上第分會職務該會暫時附設中華廠内由杜椿蓀擔任演講團羅震慶擔任一切電函文牘衆意僉同遂即宣告成立分途進行 
[省敎育會開會之第八日]  
　　敎授研究會於昨日下午繼續開會由周君越然提議外國人在吾國爲英文敎員者甚衆本會爲交換知議起見應將本會章程第三條會員資格項下增加外國人在吾國現任咸曾任英文敎員者一項顧天放君附議議照周君提議通遇又吳致覺君提議本會章程第三條文字繁複應以乙項併入甲項丙丁兩項併爲一項爲乙項而以周君提出之議案列入丙項周由廉君附議議照吳君提議通過又張叔良君提議本會會務漸見發違職員人數過少不敷支配應添選斡事二人林翥靑君附議議照　君提議通過又吳致覺君提議本會應有以英文發表研究結果之機關其辦法係以商務印書館出版之英文雜誌爲機關報每期以四面爲度不索報酬以本會自有能力刋行印刷品之日爲止周由厪附議議照吳君提議通過並函請省敎育會决定次改選職員爲會長周越然副會長平海瀾書記張叔良會計顧天放幹事汪毓周致吳覺金通尹即散會 
[學生會歡迎南洋華僑]  
　　寰球中國學生會於昨日下午四時開會歡迎南洋回國華僑男女來賓如李登輝夫人金永淸女士江貴雲女士郭美麗女士　煦望碩士劉大鈞碩士沈楚紉碩士江逢治博士及陳金山汪千紉謝碧田馮釗光許亞痴李潤田諸君約四百餘人先由會長李登輝君報告開會宗旨並謂本會歡迎華僑學界諸君此爲第一次同人等志在聯絡諸君情誼共謀學業上之進步蒙諸君惠然肯來極爲榮幸云次總幹事朱少屏君演說略謂南洋僑胞在外日久與祖國情形不無隔膜唯聞在外僑胞多熱誠受國迨兰亥光復得僑胞之贊助者獲益尤多實可欽佩近年來由本會介紹往南洋充當敎員及招待在本國各大學肄業者亦頗不少本會會長李登輝君乃南洋僑胞一份子近自南洋返對於僑胞有所提議（一）在本會所組織華僑學生招待部（二）編輯全國學校章程分贈僑胞俾求學時便以選擇（三）編纂華僑學生理刋倣出洋學生專刋例分贈各界俾知歸國僑胞子弟情形以上三端業經董事會通過次第舉辦再本會設有寄宿舍閱報室彈子房藏書室等所望諸君隨時到會參觀本會同人之意務使諸君於道德學問身體上均得良好之進步云詞後請莫悟奇君演幻術奇巧驚人觀者咸贊美次郭女士鋼琴獨奏洋洋盈耳一時鼓掌聲不絕次華僑學生會會長謝碧田君演說略謂吾僑胞遣派子弟回國求學始於民國初年迨今已有三百餘人吾人在南洋與外人交接之事最多不有學問焉能爭勝且近來某國極注意南洋事業吾儕更宜精益求精勉自策勵云云次字林西報記者金子剛之女公子永淸女士曁湖羣女　最優等畢業生江貴雲女士相檵奏琴抑掦幽雅令人心曠神怡次華僑陳金山汪千仞二君演說畢後合攝一影欵以茶點繼又在會所前空地遊戲有華僑幼稚生二人唱歌朱少屏君作滑稽談美國蜜歇根大學碩士淸華學校敎授劉大鈞君及美國哥倫比碩亞大學碩士前留美學生會會長留美中國學生月報主任現英文滬報主筆鄺煦堃君美國華盛頓大學碩士約翰大學敎員沈楚紉君等先後演講末由華僑學生凌君曁馮釗光君演述故事均娓娓動聽興盡散會已鐘嗚七下矣 
[整理國民學校與廣儲師資]  
　　上海縣知事接敎育廳訓令兩則照錄如下（其一）案查第三届省敎育行政會議議决關於整理國民學校辦法案業經呈請省長核示茲奉指令内開呈悉關於整理小學之議决案　（一）小學校編制多應准照交議案第一第二兩項原文公布（二）小學校敎科宜注意實用案應飭省縣視學於視察所至之地察酌各地方情形隨時指導提倡原案由該廳長存查（三）提倡私立學校案查前准敎育部公布重行修正捐資興學請奬條例對於私人捐資興學褒奬辦法較前益優前已錄正一份抄登一千六百四十七期省公報通令遵照在案足資提倡原案應由該廳長存查（四）增加鄉村小學校敎員俸給案暫由該廳長存查等因奉此除訓令省立師範校長遵照外合將整理國民學校辦法第一二兩項原文乃議决案抄錄公布令仰該知事遵照此令計附鈔件 
　　整理國民學校辦法原案（一）學生較多之處應行推廣級數國民敎育貴在普及而推廣國民敎育應以該處學齡兒童之多寡爲標凖倘遇學齡兒童較多之處原有學校不能容納時自應設 
 
 
 

Page 11

 
 
法擴充然現時學欵支絀另行添設學校則相度校址建築校舍及一切設備事項手績繁而用費鉅深恐財力或有未逮不如就相當之原有學校酌量推廣級數用費較省故在學生較多之處同一推廣敎育與其添設學校毌寗增加級數（二）城市小學校不宜採用單級編制單級編制合全校程度不齊年齡不一之學生在一敎室授課其直接敎授之時間過少間接敎授之時間過多倘敎員不善支配自習之時間流弊更多收效不易此等複式敎授原爲節省經費之一種救濟方法窮鄉僻壤經費支絀校舍隘窄勢不能實行多級敎授乃合程度不齊年齡不一學生於一敎室出於不得已耳城市則學生旣多籌畫經費亦較容易自應採用多級編制俾臻完善而收整齊畫一之效（其二）案查第三届省敎育行政會議議决廣儲師資案業經呈請省長核示茲奉指令内開呈悉廣儲師資案内第一項增加師範學校學級誠如原案所云其預算有關七年度預算已經議决公布應毌庸議第二項續辦講習科係備師資缺乏之縣酌籌救濟辦法毌庸如上届之按縣攤派學額應由缺乏師資各縣自行聯合各認定學額若干並照每生每年納費一百元成案認定經費若干併計費額學額足以開辦講習科一級呈候令交省立師範學校代辦此項講習科旣由師範學校代辦應取一致辦法毌庸由各縣自行籌設應即查照修正原案公布第三項規定各縣學額（一）變更師範區域查劃分師範區域前未據該廳長呈報現在忽議變更本公署無案可稽憑何核辦應即補行呈報一面令交省立師範學校校長會審議覆候核辦（二）師範學校所在地之學生錄取不得超過十分之二查師範學校所在地情形各有不同照原案之規定能否一律實行尙應詳細研究應併令知省立師範學校校長會審議復候核辦（三）在本區域内投考之學生每縣至少錄取一人應准照案公布等因奉此除訓令省立師範學校校長遵照外合將續辦講習科議决案一件規定各縣學額問題第三項議决案一件分别錄案公布令仰該知事遵照此令附續辦講習科議决案現在師資缺乏之縣爲救濟現狀起見應請各省立師範學校續辦甲種師範講習科依各縣之請求酌定人數照額認費（仍依前届辦法每生每年納費一百元）規定各縣學額問題第三項議决案在本區域投考之學生每縣至少錄取一人 
[頒發電氣事業執照規則]  
　　本埠電氣各機關接交通部令頒發電氣事業執照規則十條照錄如下第一條依電氣事業取締條例第十三條之規定特定頒給電氣事業之執照規則第二條經營電氣事業者均以本規則所定之辦法呈請交通部核給執照第三條交通部遇有請頒電氣事業執照者應按照執照格式及各種事項分别塡入執照應記之各種事項由交通部按照呈報書類及派員檢查之結果實記載之第四條請領執照者應按事業之種類繳納照費私設電話執照費每張四十元電燈電力執照費每張六十元電氣鐵路執照費每張八十元第五條遇有推廣事業或變更執照中所記載之事項者應呈報交通部換給執照凡呈請換給執照者一律繳納換照費十元第六條執照如有遺失或毁損時得聲叙理由呈請交通部補給之並繳納補照費五元第七條每領執照一張貼用印花稅二元於請領時一律繳納第八條遇交通部或主管官署派員查驗時應將所領執照繳驗第九條本規則之規定呈請交通部補領執照第十條本規則自公布日施行 
[𡩋波同鄉會募捐消息]  
　　寗波同鄉會建築新會所募欵二十萬元昨又在一品香讌會募捐員並於今日下午在事務所開募捐員全體大會事務所已設備會場各事昨日又由傅洪水君募到滋康莊洋一百元傅君自助洋三十元傅顯光方景耀羅稼沛曹子湘林俊甫張開亭姚牛帆諸君各助十元合捐洋二百元朱純甫募到朱君自助五元朱紳官柴生棠洪以元王仲紳王烈清韓承賢王光儀諸君各一元合捐洋十二元徐正甫君募到馮蓮塘趙茂堂二君各二元戚金蟾林瑞泉俞榮錩張逸民徐金生徐榮卿王昌祥諸君各一元合捐洋十一元周言璋君募到會康號五元馮春源謝振甫二君各二元徐季楣無名氏嚴智遠諸君各助一元合捐洋十二元費如明君募到費君自助洋二十元王漲興君募到自助洋三十元事務所募到王志香君洋十元洪仰賢君十元合計以前九日總共募到洋七萬四千五百九十七元銀五千一百五十五兩 
[新民學校注重實用]  
　　閘北蒙古路明陽里新民學校於昨日上午十句至十二句行開學禮新舊學生計到六十餘人首由校長費公俠君報告本學期學務上之設施謂本校素於國文一科最爲注重茲因調查各生之有志商業者居多數故本學期自國民科三年級起於英文珠算二科格外注意以重實用後由校董凌强君致訓辭大旨謂各生來校原爲求學起見宜關學業上之進步爲惟一目的次將孝親及愛國二事分晰詳解各生絕無倦態聞定於今日正式開課 
[香港大學職員將由北京來滬]  
　　香港大學次長兼監學伊利雅君前往北京遊覽茲聞不日南歸取道本埠參觀滬上各學校聞香港大學之課程可使中國學子得英國各大學同一程度之敎育且在中國爲之費又較省每年約需一千元遠道學生之旅費亦已包括在内云 
[養性女校之追悼會]  
　　務本女校中學科肄業養性女校高等畢業生周大智女士因勤學傷身昨日（陰曆初十日）上午十時該生新舊同學就派克路養性女校開追悼會到會者約四百人首由養性校長謝强公主席宣布宗旨次由該生生母周學孟女士述行歷次由同學浦秀芳女士演說該生之志趣並言該生於孝親兩字尤爲第一長處再次由同學汪師鐘龔純琯讀祭文並述其父母於該生故後悲痛情形一時聞者皆爲之涙下中有平日與女士最親暱者竟大哭不已次由全體唱追悼歌次又有來賓丁志明等先後登壇演說極言該生僅十四而舉止學問實不多覯語語悱惻聽者動容說畢咸向女生小像行一鞠躬禮禮畢由該生家長分贈紀念照片並行致祭禮及致謝禮及鳴鐘散會時已十二鐘矣 
[凡爾登花園之奇彩]  
　　昨晚凡爾登園烟火愈放愈奇除各式奇巧戲劇外並放出通明氣球冉冉騰空能歷十餘分鐘之久此外增添新式提綫戲唱梆子二簧非常出色聞今夜烟火能放出飛船數艘通體透亮航行空際數週又能幻出無數小珠飛揚天半惜爲日不多隔一二天卽須北上好奇者盍興乎來 
[華人網球之决賽]  
　　上海華人網球比賽會自開幕以來比賽員每日到場毫無間斷精神勃發踴躍爭勝是以此次網球比賽之成績極爲優美本星期六午後三時爲决賽之期仍在靑年會操場舉行决賽諸君姓氏錄下成對决賽凌道揚楊錦輝與張子震時昌黎單獨决賽凌道揚楊錦輝 
[再紀分派由美運來之銀洋]  
　　昨報紀分派由美運來之銀洋一則茲悉此項大條銀實係一千六百二十一條計滙豐五百九十六條花旗一百九十條正金三百五十三條麥加利二百零二條道勝二百八十條其所來之洋一百十五箱（每箱三千元）共計三十四萬五千元並非墨洋實係人槍洋昨已悉數交由北市各銀爐鎔化寳銀以應市面所以各錢莊之銀拆已跌至四分矣 
[巡長升補巡官]  
　　浦東三區警署派駐陸家嘴香煙廠之巡官盧學義經淞滬警察徐廳長調升南市第一區警署一等巡官業已接事所遺陸家嘴香烟廠巡官一職已飭第一區署一等巡長張欣榮升補昨已到差矣 
[華盛路火警]  
　　閘北華盛路岐崗里口寳泰樹柴店樓上於昨日上午九句餘鐘起火霎時冒穿屋頂各段救火會員聞警後立即往救惟因天氣燥熱房屋着火即燃以致延燒聚興腐乾作等樓房四幢後由四區余警正飭傳寳泰店主徐松寳到區詰問據稱係住居樓上之寳有家起火寳有爲隔壁林萬興京貨店夥友上月來租房屋民人因其並無家眷拒却不允後由寳有至寧波接其母來滬又經萬興店主林興元介紹始將餘屋租伊居住前日寳有之母忽又回籍昨晚留一不知姓名之人借宿在内今日借宿之人去後寳有下樓買柴二十文不多時即突然起火查林萬興京貨店曾向華興公司保有火險且該店樓上亦有餘屋租與他人而令其夥租住民人餘屋殊爲可疑應請澈查云云余警正當即派警往提寳有已經逃逸乃諭傳萬興店主林興元到案再行核辦並聞三段救火會會員鄧育田當救火時適有牆壁坍倒壓偒頭部車送紅十字會醫院療治傷勢頗重云 
[始則索詐繼則刦掠]  
　　南橋鄉人魏阿二昨在北市烟膏店内購得烟膏五十四盒竹箬煙五十包烟土二十包（約重二兩有餘）欲至南市附乘閔行班小輸詎被流氓偵跟蹝至大王廟前有五六人上前索詐不遂乘隙攫取烟土一包銀洋十元魏當場喊捕由崗警王文印追獲楊福堂林阿奎二名惟所攫證物已被同黨接去當即解至一區署問明兩造各有不合飭送警廳司法科訊究 
[再誌華洋樓中之兇劇]  
　　湖北人曹永生陳桂堂陸寳寳郁宗發與鍾桂生王正才劉崑山等因欠欵紏葛互相爭論後各邀多人在吳淞路華洋樓茶館内啜茗評理一言不合遽將茶壼茶杯等物互相飛擊致曹郁劉三人頭面受傷當由該茶店主王阿法喚補到來將曹等七人一併拘入捕房存洋保出昨經公共公廨中西官傳訊明晰判曹等各罰洋三元充公並着合賠王阿法損失洋五元了事 
[撤銷持刀傷人之訴訟]  
　　楊樹浦東日暉港鄉婦潘梅氏借同證人袁金妹周秀林至捕房報告稱被陸登林潘壽氏因扛抬棺木糾葛持刀行凶砍傷手臂等情昨晨派探李和卿與一百八十二號西探將陸與壽氏拘解公共公廨由張襄讞會同英白副領事訊據原告潘梅氏投訴被告等持刀行凶情形質之被告陸登林潘壽氏供詞推諉中西官姑念原告僅受微偒判令將案註銷被告開釋 
[爭論車資之衝突]  
　　天津人楊得順山東人胡金斗與黃包車夫吳阿二在楊樹浦路爭論車資互相兇毆被八百三十七號華捕查見以楊等在途打架有違定章當將楊胡吳三人一併拘入捕房飭各存洋保出聽候公堂傳訊 
[灑水車碾傷小孩]  
　　法工部局之機器灑水車昨至法新租界愷自邇路灑水詎有一般頑童在該車後面跳躍爲戲嗣因該車倒退致將某姓小孩撞跌碾傷右足血流如注旋有巡捕到來卽將該孩車入捕房送往醫院醫治 
[巡警查獲煙犯]  
　　閔行人翁志遠帶有烟膏一百四十五盒行至南市大碼頭被便衣警察于世傑查知協同崗警霍錫坤拘住搜出證物解至一區警署飭送警廳司法科訊究 
[續誌破獲火車上竊案]  
　　閘北偵緝隊拘獲在火車上竊取搭客許子敬皮篋之積竊馬兆連（即馬三）據供向與鐵路巡警宋三（卽李長發）串同得贓正在盤結之時宋三適持盧布票十五元送至偵緝隊代馬運動保釋當被隊士將洋扣留正欲拘拿宋即抛差逃逸現鐵路管理局任局長已飭該管巡官從嚴追緝矣 
[養媳被虐之扭探]  
　　住居滬寗鐵路北顧家花園之施長如有一姪女名喚阿寳現年十四歲許與張楊氏爲媳過鬥童養已久詎該氏近與周大獅子姘識周將阿寳時常凌虐昨由施出而千涉將周扭控閘北四區署警押候訊辦 
[阿叔砍傷阿嫂]  
　　江北婦人吳楊氏住居閘北興隆里前日與夫弟吳殿榮細故口角殿榮即持菜刀砍傷該氏頭部流血不止當由四區一分所崗警一併拘至該所轉解司法科移送地檢廳核辦 
[粤妓違章之自辯]  
　　粤妓王阿媛前晚在北四川路橋堍招徠某西人前往海寗路妓院内狎游被一千三百五十七號華捕查見即將該妓拘入捕房轉送公共公廨拘留昨由官媒解案經中西官訊據王妓供稱一千三百五十七號華捕與我有隙故被誣指違章拉客求察中西官以王妓一面之詞未便遽信判令罰洋五元充公無洋改押女所五天以儆 
[挾妓同行之截留]  
　　陳金氏年二十餘歲家住滬北又袋角其父現開雜貨店自嫁陳桂泉後被夫騙至租界押入勞合路某妓院爲娼兩個月後該氏因病回家訴知父母禀請曹家渡警區要求離婚未准留養在家詎伊夫陳桂泉又偕姘婦老三潛往該處將該氏誘出仍至妓院爲娼嗣由狎客姜望南領出於前晚至法租界德昌客棧住宿一宵昨晨託其友人吳炳生帶領該氏至南車站擬乘火車前往松江正在購票之際因形色慌張爲駐站巡警陳春和查見向之盤詰言語支吾乃將該氏及吳炳生拘解二區警署留候核辦 
[無賴攫取衣服]  
　　無賴陳根生前日在梧州路小菜場攫取小販徐金洪之衣服圖逃被徐喚到包探尤雲卿追獲連贓帶入捕房昨晨解送公共公廨經中西官訊供屬實以陳係過犯判押西牢二年期滿逐出租界贓給原告領去 
[禁唱花鼓戲再誌]  
　　董阿四糾黨在喬家塘開場演唱花鼓戲爲縣警察第四分所派警將董當場拿獲連同花色戲衣及汽油燈等帶至該所旋有王某到所硬欲將董保去由黃警佐一併解送縣警察事務所訊辦等情已誌昨報茲悉該所警佐領袖王敬常已於昨午備文將王董兩人及一切證物飭警押送地主檢察廳下午經檢察官提案略結一過着將王董收押證物存案候示 
[茶館主被毆受傷　　前日下午有數十人擁至曹家渡馮忠良所開茶肆中聚吃講茶馮見其來勢兇横阻止賣茶致觸若輩之怒一聲呼喝羣起行兇將馮頭而手足等處打傷旋有巡警到來拘獲行兇之顧光如姚玉福陳阿才胡金泉等四名並抄獲斧頭二把押送四區四分所昨送地方廳經檢察官預審之下命馮回去自醫顧等收押候辦 
[黃包車撞傷行人]  
　　黃包車夫陳一春日　拉車至法租界内偶一不愼將行人王元道頭部撞摥血流如注後由巡捕到來將陳及受傷人一併帶入捕房飭將受傷人送往醫院醫治陳則留候核辦咋由捕房將陳解送法公堂請先訊究陳供實因偶不小心致肇此禍求宥中西官判陳還押候王傷痊質訊核斷 
[賄洋充作奬金]  
　　甬婦張吳氏于張氏購買花會字條被崗警解恩科查見搜出花會證據多種該氏等情急各給該警賄洋一元該警不納即將兩氏連同賄洋帶回一區署經趙署長問明諭飭兩氏各罰詳五元充公賄洋兩元給予該警領去作爲奬金 
[包探對調辦公]  
　　滙山捕房包探王金壽與總巡捕房包探張林泰由麥總巡諭令對調辦公昨已分别到差 
[洗衣噴水有礙衛生]  
哈爾濱路二百三十八號門牌洗衣作主甬人殷已財將洗凈曬乾之衣噴水摺疊適被衛生處西人查見以其有碍衛生知照該管捕房禀請公共公廨出單傳訊酌罰 
[冒領諭單之聲明]  
　　本邑東北鄉與寳山縣界毗連之依周塘規定開築馬路直逹吳淞所有築路工程歸軍隊擔任惟該馬路須用民田若干經上海縣沈知事諭派二十三保催徴吏倪承業范友榮等前往查明造册呈報詎於前日將諭單發出時被金步靑（即金阿金）冒名領去昨爲倪等查悉恐其在外招搖别生事故乃至縣署具禀聲明即經沈知事飭將諭單迅速吊回聽候查明再行核辦 
[騙欵分期歸還]  
　　陸雲順前至法公堂控稱陳榮堂曾至商人處假冒作頭稱有法新租界内舊屋木料售與商人議定價洋一千餘元當日先付定洋二百二十元詎將定洋收去後即避匿不見今始尋獲扭案請追詰之陳供認騙洋不諱判令押限繳還在案昨因届限又經提訊據原告禀稱被告現已託人至商人處理勸先還一百元其餘出立票據限期歸還請即銷案中西官准如所請將案註銷判陳開釋 
[破獲南京路賭窟]  
　　甬人張友山在南京路七十三號門牌金蘭火腿站二層樓上私設總會前晚紏同陳瑞生陳森林吳永斌　德明張子芳周洪富余克惠方忠懐徐梅生孔棣林吳劍卿陳麗和王廷根陳春虎康良甫張榮昌李根生周章書張榮大唐天忠董善生等二十一人聚賭擈克麻雀抽頭漁利被總巡捕房捕頭得悉立即率同一百六十五號西探目堯克華探殷玉鼎邵仁初等前往該處將一千人拿獲連同擈克牌一百三十副骨牌多副帶入捕房諭令張等分别存洋保出昨晨傳至公共公廨經中西官訊悉前情判各罰洋十元充公賭具銷燬 
[食物店違章受罰]  
　　界路滬寗火車站附近二百零五號門牌食物店主寳山人金桂卿出售泳忌淋未向工部局捐取執照被衛生處西人查見以其違章禀請公共公廨出單昨日將金傳案經中西官訊明判罰洋三元充公 
[過犯潛入租界]  
　　陳金甫俞阿寶王阿富榮明忠四人迭在法租界内行竊前經包探拘解法公廨訊明屬實判各禁押西牢期滿後永遠逐出租界在案詎陳等又於前晚潛入界内希圖施其故技當爲包探查見一併拘獲帶入捕房昨解法公廨訊究陳等均稱至租界内找尋朋友不敢行竊中西官以陳等旣經驅逐出境不應再來判押三月六月不等期滿後仍永遠逐出租界 
[划船運送贓鐵之根究]  
　　昨晨水巡捕房巡船在浦江中查獲吳大寶之划子船一只上裝舊鐵十餘擔當以形跡可疑向之盤詰據稱此鐵爲北京路瑞泰店所購囑代裝運等語當經水捕房查得該店爲張英祥袁志英朱桂生三人股開遂將三人先後帶入捕房詰據答稱此項舊鐵係向浦東洋涇鎭袁恒泰葉長泰二家買來有發票爲憑等語復經梅捕頭飭探查得此鐵實爲和豐船廠失贓遂諭將贓鐵留存張袁朱吳四人併送地檢廳訊辦 
[車夫拾獲鑽戒之結果]  
　　包車夫陳阿二前在馬路上拾得日本人遺失値洋一千四百元之金鋼鑽戒一隻串同文監師路一千八百三十五號門牌婦人項王氏抵押洋三百四十元彼此分用嗣被滙司捕房包探查悉將陳與王氏拘解公共公廨訊判王氏交五百元人洋並保陳押候再訊在案昨晨又由捕房將陳與王氏解廨經中西官訊據失主日本人投案訴明遺失鑽戒情形詰之陳供鑽戒係在路上拾來託項王氏抵洋化用我因不知租界章程故未報捕求宥項王氏則延律師到堂代辯問官得供判陳押西牢三月項王氏從寛開釋 
[過犯又圖行竊]  
　　通州人顔文惠昨晨闖入蓬路四十八號洋房圖竊當被用人屈根生撞見喚到一千二百八十二號華捕將顔拘入捕房經捕頭詰得顔係過犯押候解送公堂訊究 
[淞滬警察廳批示五則]  
　　顧桂蓀批呈單均悉查該商學徒馮嚴生盜取値洋三千餘元之珠翠鈔票携贓逃逸殊屬不法已極准即備案並發交偵緝隊嚴緝解究可也此批 
　　婦人沈楊氏批據呈已悉查爾媳潘氏坐産招夫旣出於該氏自己之主張自無他人可以阻撓之理如果流氓藉端嚇詐儘可鳴警解究初無備案之必要仰即知照此批 
　　毛祖根批呈悉查該氏被竊衣物迄未據將贓竊獲解到廳所呈内稱人贓並獲誠不知何所見而云然殊屬不解仰候督促查緝俟獲案後再行傳知可也此批 
　　李秀峯批據呈柳遂初違約勒遷向論被毆各節如果屬實殊爲無理已極仰候派探查明以憑傳案訊奪此批 
　　余半濟批據呈已悉所呈是否屬實姑候令行四區警察署查復核奪此批 
來函 
[職業界造就人才之消息]  
　　上海引翔鄉穆氏棉作試騐場爲職業界陶鑄人才之地凡在埸實習若干時期養成樸儉耐勞沉毅勇進之良習慣而具現社會非常需要之人格振興農産物視乎此陶鑄國民性亦視乎此海内志士聞風向慕者苦無餘額不得來此習勞近聞該場主任穆君藕初因紡織界對於美棉之需要並確認該場樸儉耐勞之風紀殊有養成職業界合用人才之趨勢爲特慨投鉅款從事推廣添設第二三四農場盛植美棉廣儲幹才現正在尋覔相當地點以爲事業之收放全在乎人才問題擬添招農場實習生若干人凡篤志之士年在二十左右有高小畢業程度或高小以上程度對於植棉事業自告奮勇者請速向上海自來水橋南塊三和里德大紗廠批發所與穆藕初君親自接洽接見時刻以上午十一時至十二時爲限其身體脆弱者意志不定者貧求安樂者粗處苟且者不能下田工作者曾染奢侈習氣及喜用烟酒與零食等嗜好者槪不必來即勉强請用亦恐不久彼此均無益處膳宿由場主供給惟止有粗糲禁止携帶奢侈食用物品來者槪行試用三月不給薪水試用滿期後略給微酬以供薙頭等萬不可省之零用以三年爲期各立願書其有中途變更方鍼欲别就者則到場以後膳費及所給微酬一槪向保人處追回 
雜評二 
[中國號無恙（訥）]  
　　吾人初聞中國號抵日觸礁之說而驚駭繼得安抵橫濱之報而釋然矣蓋中國郵船公司爲我新創之公司而中國號又爲該公司著名之號此次自舊金山開來預期二十日抵滬據前數日大陸報消息該號所載上海之貨爲七百噸而裝往小呂宋之貨爲三千餘噸運滬之貨雖不多搭客自必不少我人回念歷次商輪所演之慘劇猶有餘悸故對茲中國號之安然出險不能不同聲稱幸也 
 
 
] 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[贊螢] [  逆旅過客]  
　　炎日雖昏火雲猶熾避署於竹林之下納凉於荷沼之濱聞有孺子歌曰天字暗兮月沉雲幕張兮星昏乃吾書窗兮偏閃灼而光騰瞻彼草際兮又炫耀之如燈進而問於余曰此何物耶余曰此乃螢也本爲腐草所化宛似夜光之珠過殊於蠅之穢其腹蚊之毒其喙又非若蟣虱之嚙血螻蟻之慕羶其形也蠢爾其光也炯然入暗室不欺是其誠也避太陽斂光是其謙也應節候無愆是其信也近草而草不焚是爲其仁也衆昏而我獨明是爲其智也設身雖小其德克明是以在陰而不暗燭物而見形孺子聞吾言復又爲之歌曰碩鼠貪殘兮食我禾黍苛政猛惡兮勢又如虎益深益熱兮死者已苦旣擄且姦兮生難逃躱胡不仁之甚兮葬民於水火恃欺詐爲巧兮少誠信之談吐謙乃可受益兮偏鷸蚌之相爭明智可保身兮偏昏昏而沉沉何斯螢之不若兮是安可以爲人吾聞是歌因援筆誌之又竊嘆孺子之心必有靈犀一點者也夫當今之世一切黑幕雖徴萬斛之螢恐亦難織悉畢照今藉是歌而寫出種種現象其明亦大矣哉（四） 
家庭常識 
　　 
[製番牛皮法] [  石莊]  
熟牛皮爲常用之品但其原料悉購於外洋然依法製之亦甚易也法將生牛皮洗刮乾淨浸於石灰水中撈起刮去其毛再浸於淡硫强水内（每水千份須含强水一份）約十二小時取出再浸於五倍子水内四五十日時常翻動取出曬乾即成熟皮（却酬） 
　　 
[捲過書籍復原法] [  炳]  
前刋某君所投之法用水汽蒸後再用平物壓之其法雖好然手續太繁鄙人亦有一法甚易祗須將書反捲（用原來包紙包緊不使鬆開爲度）數分鐘折開則書已平復矣惟時間之久暫須視書之紙料堅柔然最久亦不逾十五分鐘諸君不信試之自明 
　　 
[洗銀廢水之利用] [  張甡樸]  
洗銀器用乏之硝酸及照像用過之硝酸銀内均含銀質切勿棄去仍可提取其銀質其法將用乏洗銀器之硝酸或硝酸銀水和以半量濃食鹽水而銀質　與綠氣化合結成白色如豆腐滓狀之銀綠沈下濾取之以淨水洗滌數次酌加以硫强水少許將鋅數塊置其上待二三日而銀即還原放出其綠氣取出其鋅復以淨水洗滌其銀質加以硼砂少許同置坩鍋内鎔之成塊即爲純銀若以硝酸溶解製爲硝酸銀仍可供用於照像此亦廢物利用之一也 
　　 
[治臭蟲] [  普瑤]  
用樟木鋸末撒於棕榻四週縫中二三日臭蟲自殭按樟木之辣酸氣極重晚須塞鼻而睡此樹滬上稀見近鄉均有此種吾村人烟數十户臭蟲絕跡皆依此法除之甚驗遭臭蟲苦者盍爲淸之 
　　 
[羊癲瘋] [  惕厂]  
凡人忽暈倒手足伸縮不停而口噴白沬作羊鳴者謂之羊癲瘋可以靑草或靑菜葉納之口中使嚼之立醒 
　　附白家庭常識第六集已付排印（附五集勘誤表）定於陰曆七月底出書先期預約仍照舊例每同樣八册收洋一元二角郵費外加一至五集亦經再版補齊來函請直寄棋盤街文明書局因事繁冗不暇兼顧尙乞恕諒天虚我生白 
詩話 
　　閨秀工吟咏者自來殊不乏人然廬山眞而不易見也大抵婦女性情幽閟故其造語逈與男子殊卽其所書之字無論如何亦必可以一望而知投稿家李君漱石未嘗自明其爲女士曩嘗以詩見示察　字跡娟媚斷爲閨秀後知其固然近又以小詩就正於予爲存其眞不易一字錄之以勉女界之好學者難興云招涼院曲栽新竹迎月庭空積落花珠幌雙垂人未見吟聲先　　窗紗記夢云尋幽直到水雲村夢境迷離月色昏一角家山無覓處天涯都是碧苔痕夏夜云紅　花深處冶螢三兩飛如何風露重凉透袷羅衣病中云不是愁中即病中無端嚬笑豈由衷天寒翠袖銷魂薄篝火薰籠隔涙紅客裏思親惟有夢亂餘得句若難工傷心身後身前事茵灟原來一樣同細膩熨貼置之斷腸集中不易辨也另和拙作感懐四律已以墨蹟攝影付石編入栩園倡和集中茲不贅錄[  栩園]  
集益錄 
[尊答一一四問種藕說（二）] [  章震福] 　　 
　　種藕最喜風雨調和倘遇有大風則花葉搖動藕在泥中亦鬆不能多所生長 
　　或當藕已生長猝來雨水致池滿使荷葉滅頂旬日不退則是年藕必不旺且易腐爛 
　　荷葉不宜先采倘先三日采葉再行起藕則藕色變白不能耐久必隨采隨取斯藕色略帶微赤可歷多時 
　　一池之内荷花荷葉無一采摘則無論何時起藕必不損壞偶有采摘其藕必爛無疑 
　　藕生泥中深約三四尺將欲起藕先用水車踏盡池水見底然後人陷泥中用手深深挖起勿令折斷 
　　起藕必以手不能用器具使藕易折傷故湖人稱起藕曰挖藕 
　　挖藕之工無論冬夏必赤下體陷於泥中艱苦令人難受故工價甚鉅論斤數不論日數每擔須工錢百數十文一人每日可挖五六擔亦累甚也 
　　遲排荷栽種者多前已言之蓋遲排荷之藕一時趕賣不及儘可留在泥中倘八九月間天雨水至池水不易踏乾未能動手挖起卽遲至明年春初亦不至於敗壞 
　　挖藕極遲約近一年於今年淸明前後栽種當於次年淸明前後全行挖起再遲亦有不可修云梅酸藕爛謂不能遲至梅子酸時（未完） 
短篇小說 
[言情短篇賊媒（七）] [  瘦鵑]  
　　傑姆把指兒彈着桌面像擂鼓般擂了一會在他心中本不願意去只聽得有人要調戲他老婆便提起了十丈爐火當下打定主意預備伴瑪麗去走遭倘能撞見一二對頭便一頓老拳打他個半死出出心頭烏氣也好想着就一口答應下來瑪麗快樂得甚麽似的忙去換了一身玄色新衣服又戴上一頂半新舊的草帽同着傑姆上禮拜堂去傑姆的衣服已大半在大嫖大賭中送去了單有結婚時新做的一件藍衫子却給瑪麗保存着没有一起葬送此刻便取出來給他穿了進禮拜堂時恰恰遇見了安東奈皮萊司瑪麗好不得意抬着臉笑了一笑安東奈見他驀的同着丈夫到來心中也自歡喜特地伸出手來和傑姆握了一握到十點鐘時堂中早坐滿了人安東奈走上講台掉着他三寸好舌說了一番處世立身的大道因爲傑姆在座說得分外痛切大家聽了都點頭稱是連個無賴的傑姆也聽得不住的點頭安東奈話兒没講完他早在座中流涙嗚咽咧這天回去時一路上兩口兒並不說話各自想着心事回到家中傑姆却好似變了一個人好半天老坐在家裏苦苦的想着兀是關緊了嘴也不去理會瑪麗用過夜飯就點了蠟燭一個人上床安睡去瑪麗把一切零星家事料理定妥也自管去睡不知道怎麽心坎中懷着萬　歡喜按捺不住睡熟後便做了個好夢夢中似乎瞧見傑姆從地獄中飛升起來駕着雲軿上天堂去了正在這酣暢迷離的當兒猛聽得耳邊起了一片哭聲頓時驚醒過來側耳聽時分明是他丈夫的聲音只還疑在夢中不敢相信想傑姆可不是人家一二歲的小孩子難道還夜哭不成當下便伸手到床邊小桌子上摸索到了一匣火柴把那蠟燭點將起來就燭光中　時却見他丈夫伏在枕上正在抽抽咽咽的哭兩個肩胛兀是聳動着瑪麗吃了一驚即忙問道親愛的你爲甚麽平白地哭了快和我說傑姆只管哭也不回答那肩胛一起一伏益發聳動得利害瑪麗輕輕地把手按在他肩上双很懇切的問道親愛的你爲甚麽哭再不說時我也要哭了（未完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報尊聞閣選四十年前之回頋 
[紀吳淞馬路工程事（見壬申年十二月十五日報）] 　 
　　楊樹浦迤北直逹吳淞鎭市西商開築馬路紆長數十里闊四丈應用民田槪予給價此項工程先於路口造橋之初爲鄉民拔去樁木經領事官照會沈觀察札委陳司馬會勘諭話再三婉導應用民田議給巨價並將工程逐段議歸該處本地鄉民各認己田開築仍照給工價商允領事議章禀報觀察稱可行知保甲皆無異詞當將首段工程照章先給價銀勘工舉辦嗣接辦後段工程界跨寳山縣境適司馬奉江督委赴日本查辦某案件事暫中止迨司馬公竣回再照會舉辦所用民間田畝仍先商諸經辦工程之西官即代理美國繙譯事宜之夏副使分别道路鄉僻按畝給銀二百七十兩至三百兩不等勘丈已畢者立契日卽給銀兩數十百户毫無抑勒勉强情形其餘寳邑毗連之處及直北未定之所議先用灰印模成路式俾各圖地保即可從此查造應用各該零户名下之田畝分數亦可先給田價今新任寳邑張大令已奉觀察札調來滬商定初十日會同下鄉勘丈是日已初行抵彭王廟因雨而止旋卽折回原定十二日再往仍因雨阻改期十五日會勘先商定丈後一經畝數册紙造成准即給價是路可立待成功矣 
　　按四十年前西商議築楊樹浦迤北直逹吳淞鎭之馬路所以興該處市面而便交通也今日我國議築依周塘馬路亦猶是意特未知何日觀成耳 
風俗雜記 
[回疆風土紀略（見癸酉年正月二十四日報）] 　 
　　有客自回疆旋者述回人風俗氣候甚詳據云回疆風氣向異内地經年不雨四時多風春間尤甚其風之至也天地爲之晦闇或兩三晝夜不息人畜不能行動拔木揚沙與海中飇颶無異南北西三面多大山雪四時不斷自歸入版圖以來地氣漸移春夏亦偶有雨時聞雷聲秋冬亦多霜露山崗盡沙土回人播種五穀不賴雨澤惟就大山流下雪水作渠灌漑地多震動一年或四五六次不等甚至窗嗚門響幸其土性堅黏房屋則牆厚頂輕不致傾覆人亦不以爲異回人面貌大槪鼻高眉低目深睛大虯鬚連鬢皮肉蒼老女至二十外即露衰容男至三十外即顯老態男雖老而能子女十三四歲即孕回人有夫婦不相得者彼　掬土一撮互揚之即行離異或女人揚土男子不揚女雖出居母家不能改嫁或男子揚土女人不揚男子亦不得再娶 
墨餘 
[滬上竹枝詞（續）] 　 
　　唱說彈詞號女先姑蘇新到小嬋娟琵琶半抱佯遮面含笑低頭學簸錢 
　　么二長三曲巷通迷蜂醉蝶總花叢茶圍已散情難遺絃管誰家樂正濃 
　　華筵雜坐解羅襦薌澤微聞艶彼姝髣髴宦家花燭夜少爺小姐一堂呼 
　　凌波微步渡虹橋倒影春潭水亦嬌生怕來舟打嬌影隔篷人已喚停橈 
　　眉施螺黛髻盤鴉淡雅粧成色自華揷鬢却嫌珠玉重要郎親與送蘭花 
　　大脚吳娘細柳腰逢人調笑任譏誚無端識得拼頭壻又抱衾裯伴寂寥 
　　鹹水人來淡水鄉粤娘風韻不尋常級穿珠履雙蚨赤緻緻圓　六寸光 
　　厚粉濃脂望眼迷午粧初罷日斜西草臺也盼黃昏約不羡鴛鴦羡野鷄 
　　燈球火樹閙元宵男女喧閙似湧潮夜靜人稀斜月冷誰家畫角正吹簫 
　　秋菘春韭列盤飱修士何妨咬菜根更有鱸魚新上巿不敎捨命吃河豚 
四十年後之新世界 
[歐戰中之二異兒] 　　 
　　小貝拉者法國之四齡兒也鬈髪覆額性活潑笑容可掬常喜與人語故其小口終日呢喃不已兒之父母寓松末境之某村村處英軍陣線之後小貝拉呱呱墜地時三十英里外大戰方作旣而英軍稍前進未幾又退近是村故兒入世以來幾無日不聞砲聲隆隆焉小貝拉雖爲嬰兒而多友朋友之身量悉高於兒倍蓰蓋皆英國之軍人也兒所寓之村位於要路旁有河流風景殊足娱目英兵之往游憇者頗盛兒家之屋爲村中之最大者故軍官多就食宿且以此爲集會所諸軍官有一日即去者有盤桓至匝月者計三年之内嘗居兒家者有大將十二員大佐二十員大佐以下之軍官則不勝紀數焉每一人至輙與小貝拉爲友且多與攝影以留紀念故小貝拉之母爲兒所藏之影片已滿一篋影片之景各各不同有立者有坐者有臥者有爲某大將擁之於懐者有與某旋長歡然握手者有嬉於帳棚下者有跨於重砲者有高據戰馬者有背手以視澳兵造竈於野者凡此諸景無一非表示小貝拉戰時之生活也兒不能辨識肩章品級大將與士卒一律贈以甲必丹之號甲必丹者隊長之謂也兒所解之英語僅二短句一爲「再會」一爲「視此」兒之心目中以爲凡屬軍人皆衣灰色戎裝兒父亦服役軍中一日衣法國之藍色戎裝歸兒竟不信父方從事戰爭也 
　　亞米尼亞某處道中一日有土耳其軍官四員環一女童而立女爲基督敎徒年方六齡金髮鬅鬢赤足衣敝服大呼余不願爲回敎徒不已軍官之一以手撫女之肩曰回敎學校旣安且暖衣食豐足爲回敎徒善也女推軍官之手頓足而呼曰奈余不願何前軍官又言爾父母兄弟今皆散失無家可歸與其餓死無寗改奉回敎軍官之加勸喻殆以女貌美可愛也而女仍搖首連稱不願前軍官方欲續有所云他軍官止之曰此子倔强不從善言何必與之多纒投諸犬牢則自····女不待言畢復大呼不願爲回敎徒且直趨犬牢之門牢設地穴畜獰犬數頭門啓而女入諸犬狺狺不已門外諸人皆狂笑而去翌晨諸軍官復蒞犬牢以爲女已劘犬牙矣至則見女枕一蒙茸犬背酣睡未醒僅臂受二創耳軍官以足蹴之怒聲言曰醒！醒！此際如仍不願改奉回敎則將携爾至巿拍賣矣女揉其睡眼環顧室中獰犬與兇徒充塞幾滿而女仍不假思索大聲言曰余雖死不願爲回敎徒也於是諸人推女出牢擁之至巿旣登拍賣場圍觀者如堵但亞米尼亞婦女之　身者夥矣女以方在稚年貌雖美竟無人過問焉拍賣者幾無法處置之卒爲一人以賤價購去以無地容之轉贈與人而是人適爲基督敎徒今女已爲美國賑濟會收養矣 
 
 
 

Page 18

 
 
   
 
