# 1895 - 42 - 4907836

 

Page 1

 
 
[彚解醫傷經費第二批] [  申報館拜啓]  
　　本館自勸募醫傷經費以來屢承諸大善長俯念戰士征戍之勞瘡痍之慘不忍坐視大發慈祥廣霈廉泉源源接濟使臨陣受傷者咸得醫治就痊古誼隆情殊足令人景仰日前彚解第一批經費計銀三百圓業已登報奉聞兹又承諸大善長慨解囊金以佐經費集成洋銀四百圓交匯豐銀行匯至營口醫院是爲第二批惟近來受傷兵士赴營就　者絡繹不絶需欵之急不啻大旱之望雲霓是在有大慈悲而兼具大力量者施惠行仁俾兵燹餘生咸有黍谷回春之　他日仍能奮勇殺賊以保疆圉保全豈不大哉肅此布陳惟希德鑒 
[新印資治新書出售] [  圖書集成局啓]  
　　　　新書爲李笠翁先生所蒐輯其中羅列有明諸大老及國初名公鉅卿奏牘文移遺聞軼事門分類别令閱者如登閬風而採玉泛滄海以搜珠不特仕版中人可資考証卽茶餘酒罷藉此以消遣閒愁亦屬相宜本局印以新鑄鉛字刷以雪白紙張計初集十四卷二集二十卷訂成十二本裝以錦套每部碼洋一元五角賜顧者請移玉三馬路申昌書室各埠申昌及售申報人購取可也此布 
[地營說中]  
　　或疑地營之用便於依山傍谷而未必便于海口長江而不知地營實足爲砲台之輔守禦之法莫妙於此蓋泰西各國縱横海上數十年難與爭鋒者所恃船堅砲利而已彼以至堅至巨之船更附以至捷至猛之砲利則以旁隨小船之兵前驅登岸如墻而進鈍則仍以輪船游奕海面屹然不動伺隙抵罅以期逞志我軍雖有城垣砲台終以四面孤露獃立每當巨砲攅擊未有不遇之而瓦解者蓋敵船雖勢居乎客而堅固安穩兵志定而常逸砲台雖勢居乎主而震撼孤危兵氣散而常勞主客勞逸旣相反勢必不能勉强相敵此歴年來海疆之軍事所以往往失利者敵祗恃其船堅砲利竟能反客爲主以逸待勞以靜制動而所向無前耳夫萬物之情各有相制敵船雖猛豈不可摧竊以爲防海口而能制砲船者惟地營爲最善焉葢敵船犯我海疆其所恃以蹙我駭我傾覆我者特在砲彈之猛耳考敵船砲彈約有二種曰實心彈曰開花彈實心彈横衝力大用以轟擊城垣摧毁砲台壞沉船舶無不立刻見效開花彈爆裂飛騰堅壘觸之者頃刻奔潰要皆能横進而不能俯擊能下落而不能下穿也故各種砲彈獨不能施之于地營夫地營之爲用密固含蓄渾藏形象與城垣砲台遠不相同祗須安紥堅穩縱令敵船砲彈全發全中皆無所用其力矧我以地營爲防非徒以之受砲將有多砲準備用以轟擊敵船乎然則防海之地營其稍有異於陸地者則以審擇地勢爲最要也去水之遠近高低祗須以潮水不到與下面可以　水之處爲度其最得勢則又在乎水口多有灣曲船舶到此必須宛轉廻折不能暢意駛行之處就此扼要擠紥百數十營宜疏不宜密宜散不宜聚以暗道明𥕢聯絡環列砲台左右於每營左近明𥕢安放平砲十數尊以砲台大砲擊其船身以壯軍威明𥕢平砲擊其船面舵樓氣筒桅桿及桅上大繩旁隨小船等物葢敵船� 
舵樓高出船面四面玻璃爲合船之性命所關行船時舵師上樓瞭望以司進退臨戰時兵頭在上以示指揮舵師兵頭尤船中最要之人倘被擊死則合船無主次則擊其小船鐡甲船身太重不能近岸每於對敵之際輒用旁隨小船渡人登岸以攻砲台之後其船掛在大船之旁容易擊壞蓋擊小船是斷其手足所謂射人先射馬也擊舵樓是去其耳目所謂擒賊先擒王也而我之砲能施放有準則在平日操演精熟臨事整暇自如相敵船所行之遲速與海口河面之遠近而測量以擊之則有發必中矣自海上交兵以來沿海之軍非不以巨砲與賊船死敵也惜無地營以輔之使砲台孤立反先爲敵船之大砲擊毁是以每至失利我軍但能於水口兩岸扼險坐守以砲臺爲地營根本以地營爲砲臺輔翼多置砲位約計大口四五百尊小口二三百尊伺敵船進入内口就我範圍然後以大小砲位瞭準一齊施放攢擊船面及旁隨小船卽使敵以數十鐡甲同時進口欲求有一船不損一船不傷不可得也我軍安守地營任船砲之衝擊轟炸均無所施其力縱砲臺或有損傷而地營四面環列敵必不能登岸以逞其志况敵船一入水灣不能迅駛方四面受砲倉皇退避之不暇安敢前進以圖人乎惟地營所用之砲不必定需洋砲卽緑營平日所用大小平砲最爲適用蓋洋砲碼彈價高約計每放一響之價値可放平砲十響且最小平砲其彈可受十兩重者至大號平砲之彈則三斤五斤以至十斤之重皆可施放得力敵船鐡甲雖堅十斤重之砲彈多受數砲斷無有不壞者今海疆各水口均已建築堅固砲臺惟砲臺工費繁鉅雖最大要口勢不能處處建築况又四面孤露稍有損破便難自立加以地營環繞輔衛便是如虎生翼自成屹然重鎭且地營四方以地爲衛上實以土儼與地渾合而一無顯示外露之形可使敵人計算而施其巧又便於就地生法以暗道明𥕢開掘聯絡俾數十百營皆可一氣貫通允成不可動搖之勢竊謂防海善法當未有逾於此者 
[本館接奉電音]  
　　昨日上午京師飛電傳來上諭一道敬謹譯登○正月十九日奉上諭譚繼洵奏甄别庸劣不職各員一摺湖北通山縣知縣劉煥章任性妄爲濫刑苛罰宣恩縣知縣王志章任意苛歛民怨沸騰均著卽行革職以肅官方該部知道欽此 
[大勝倭人]  
　　十九日天津來電云十八日得宋大帥電信内開本日在蓋州附近大獲開本日在蓋州附近大獲勝仗華軍約死傷三千人倭奴殲除殆盡 
[京電譯登P ] 
　　十八日京師來電云目下朝廷諭令駐紥黃河迤南之陳大帥火速率兵至山東其意蓋欲援威海也由南省赴北之兵悉數留於山左俾得阻截倭宼不使來南吳淸帥統率湘勇二萬數千人已出山海關誓欲勦除倭宼 
[威海近聞]  
　　探聞威海之役始尙足以支持至於於失事之由皆悮於楚弁王姓丁禹廷軍門命其統率魚雷船十艘首先衝出不意其臨陣遠颺並未向前攻敵急駛至烟臺將近而船沈反妄告李中丞謂丁軍門已全軍覆没王弁一人僅以身免李中丞信之尙畀以五十金以示體恤翌日始得丁軍門電信謂其逃脫以至僨事定遠爲魚雷所轟船尾已毁而全體尙屬無恙猶可修理自定遠而外尙存靖遠平遠濟遠鎭遠廣丙此外則有征南等砲船六艘魚雷船六艘尙可背城借一其應援之兵已將由濟南取道而至共計四十餘營特計其路程千餘里而遙恐緩不及事耳劉公島對面則有砲臺　座已由自己轟毁所有臺上大砲悉燬以强水令敵人無所用之杏則敵將據以攻我而劉公島亦不 
 
 
] 

Page 2

 
 
可守丁軍門志在與島存亡力守勿去島中各物咸備糈餉尙稱充裕傳諭砲臺軍士所有大砲敵近則發母得虚糜藥彈聞是役也日兵死者亦復不少然每臨陣雖尸相枕藉亦從不退縮以廿四人爲一隊同隊有二十人死者其四人亦不能生依法當斬故但有向前而無反顧日人之軍律亦甚嚴矣我軍亦當以西法練習初何難以一當十哉現聞日兵已抵竹林寺彼此開仗距烟臺僅十有三里日人之爲偵探者遍賄奸匪布滿遠近日人船上所用一種火油偶一著木卽能洞穿其油產於美國我軍後亦購得運至烟臺半途多被焚燒皆由奸匪先通消息得以肆其伎倆奸匪之爲害誠防不勝防矣 
[大帥降倭]  
　　西字報館得十九日日本所發電報云十八日丁帥見劉公島無可扼守卽飭人執白旗求見倭酋伊東　亨願將地方及砲臺砲位兵艦獻與倭人惟求免害船上岸人兵勇及所用西員倭酋允之致意來人向丁帥稱賀按本館並未得訪事人電信此信來自日本未敢信以爲眞若果有此事情則北洋已無一兵船全恃防海大軍與之搘拄矣丁帥之肉其足食 
[預備禦倭]  
　　天津來信云目下竭力抵禦倭人所有載貨之車悉數由官封雇不足則另製新車巿中食物寥寥價遂異常昻貴 
[醫院紀聞]  
　　本埠所集行營醫院捐資由匯豐銀行匯至北邊己登前報十九日又匯銀六百兩計共匯至牛莊烟臺兩處各一千一百兩之多矣慕維廉教士得烟臺來信申謝籌捐之誼幷言目下受傷兵士至烟臺求治者實繁有徒醫院中詳訊情由有一人云小人昆季五人俱隷名軍籍邇來已死其四小人尙獲生還當正月十五日求醫者多至一百人有需用木板夾腿者有需托其膀臂者醫生忙碌非常因招英國恩堂嗚及生都梁二兵船上軍醫爲之襄助幷有教士六人曁女教士三人料量湯藥英水師提督領事官及各商皆臨醫院察視日來屢有饋藥捐貲者誠可謂好行其德矣 
[月湖春影]  
　　寍波訪事人云浙江學政徐季和大宗師定於新正二十七日由杭省起節按試寗波錢太守奉札後卽行文至象山定於二十一日舉行縣試然後接考闔屬武童○寍波拿獲大盜張寳倍格鬥受傷在監倒斃盜黨聞信約集多人於某夜突至武生林阿四家意圖報復幸林早集族人團練當塲格斃一名餘盜畏怯不前紛紛散去○鄞縣楊穉虹大令前因夫人仙逝循例告期服假兹已於十五日假滿遂排齊全副儀仗往文武各署及各紳士家叩謝並賀新禧 
[粤東雜誌]  
　　俗例有所謂打春者蓋古者出土牛以送寒氣之遺意也而粤人則不止打春牛且打太歲不知其何所取義嘗閱道書有云太歲形如肉毬千口千眼閃礫旋轉不定人見之急擊撻則貴否則不利豈師此意耶但錮習相沿已非一日從前竟有抛擲瓦石乘機搶掠者事後拿獲搶匪搜出贓證瘐斃囹圄迨張太守蒞任廣州嚴申厲禁去年遂無敢犯者本年迎春此風雖未盡革而憲章預禁人無喧譁惟春牛太歲舁回府轅時路經東門遇某鄉人荷鋤而來曰去年未打汝使人民不安今覿面相逢不可不受老子一棒遂揮鋤照太歲頂上打去其首以木雕成前年曾遭毁折嗣得陸判官爲之更易乃用鐡揷入頂中今陡遭棒喝當頭遂至噬膚滅鼻一時見者莫不謂鄉人敢在太歲頭上動土其勇誠可嘉矣○粤東臺砲經費自光緒十六年開辦以來均由各行商人認餉承繳至零星行貨餉數無多者於光緒十八年由局憲詳准酌裁聲明此外各行不得覬覦援案請免近有佛山南安北棧紙行復昌興新記等赴厘務總局兼臺砲公所禀稱抽免兩歧擬請將佛山各行一律豁免或令省行照舊抽收局憲批飭碍難准行○邇來省垣盜風猖獗居民時有戒心北門建龍坊某縣試館有某甲者向以磨刀爲業暇時嘗登瓦面哂晾衣裳附近某宅疑其爲飛簷走壁之流禀報營弁於正月初九日帶同兵勇前往圍捕將甲拘回正擬解官審辦嗣得街鄰好善者以甲原未爲匪欲爲保釋惟前經憲示居民人等不得無故登屋遊玩甲雖無盜竊實據仍屬有違憲章遂按律枷號示警候期滿覓人保釋○女攤誘賭大于禁令迭經地方官嚴密查辦幷高懸禁例不啻三令五申無如賭匪披猖仍有敢於嘗試者城内雙桂坊某宅私設女攤嗣經保甲委員查悉帶同營勇入屋拿獲賭匪三名解縣究辦旋經番禺縣遴委幹員帶同差役將開設女攤之賭屋查封○老城馬鞍街某賭館去年經地方官查封近有用某堂名禀請揭封者地言官尙未允准正月之十一日有娘子軍數人環坐門前意圖掯阻謂此館租項乃某老婦養贍之業一旦被封無以養老意欲將所貼封條肆毁嗣得旁人勸導着往尋承租賭徒理處○佛山文昌沙與疉滘壤地毗連爲西南屛障向有圍堤故址自巿廛繁盛行店日增雖滄桑變幻而故步猶存第此圍所轄十數里膏腴萬頃民生國課關繁非輕近年春水方生西流泛濫各鄉均將圍堤增築疉滘人恐爲鄰壑獨取偏災因亦計畝集資增築基隄以期有備無患正月初六日方鳩工庀材欲將文昌沙街道塡高而坊衆以其阻塞鋪門有礙生意情愿置備西水閘板若潦水盛漲則大基汾陽等街在門外堵築小堤便可無虞淹浸惟鄉人則謂門外板閘原屬舊章第恐街中有店鋪歇業無人照糾終至貽悮卽如某年水漲過隄圍基崩决是卽殷鑒也兩詞各執一是莫衷遂起爭端繼而用武毆傷坊衆一人附近各街誠恐匪徒藉端搶掠亦卽鳴鑼閉閘阻止行人刻下兩造已勢成决裂不知有魯仲連其人出爲調處否耳 
[同祝岡陵]  
　　德國前相卑斯麥君於本年西歴四月一號八旬大慶卑君勲猷彪炳傾動一時本國官紳商民之葵曝抒誠者固已異常踴躍卽寓日本横濱各德商亦公議捐集欵項同申頌祝卑君之德惠感人可以覘其梗槪矣 
[花鼓戲]  
　　杭俗每値新正十八日之中卽有無業游民沿街鳴鑼唱花鼓戲男女雜遝每齣或七八十文或一百二三十文多少不等所演者游船補缸扒灰賣胭脂等淫詞艶曲醜態畢露至街坊所演者尤爲齷齪令人不堪入耳班中人皆上虞產遇有輕薄子弟見其油頭粉面招之便來藉演戲之名相與嬉笑取樂實有傷於風化高坐堂皇者曷勿起而禁之歟 
[公子毆官]  
　　姑蘇訪事人云邇日傳聞前署江蘇臬司韓古農廉訪往福山查辦某公子與某委員毆鬥一案某公子者其父爲某營統領年　弱冠喜作狹邪游新正中旬在福山某倡家肆筵設席至銅壺漏盡尙復歡呼拇戰適海防委員某君出外巡邏聞有喧笑聲入内詢問某公子怫然曰爾何人斯敢與乃公事獨不畏我尊拳耶某君冷笑曰查夜我之責也爾何人斯獨不畏我官法耶公子已仗麴秀才之勢不覺勃然大怒攘臂直前某君亦非懦弱無能者揮拳格鬥幷喝令差勇兠拿公子敗北而回翌日率同營勇若干向某君報復某君亦率勇禦之兩陣對圓各以砲火從事互有傷損始各息鼓偃旗事經地方官訪聞勸之使罷越日各投禀詞訐控想事情過巨不能輕易彌縫也 
[胥江錦浪]  
　　蘇州訪事人云葑門内上新橋附近有一尼菴　刹精藍紅塵不到新正某日忽有官差督同工匠立將菴屋　去見者駭然後有知其事者謂菴中女尼不守淸規時有曖昧之事此次經紳董訪悉具禀地方官故有此舉也○閶門丙倉橋一帶爲娼妓聚集之所流氓土棍按户索取陋規龜奴惡之特雇戴阿大作護花幡每節奉白金爲壽去歲之杪戴以他故虧累索債者屨錯於庭詬詈鬥毆喧聒人耳事爲總捕府劉司馬訪悉於新正十四日飭差拘拿嚴訊供稱各娼寮所給規費各流氓以倩小的代爲俵分時或不匀以致口角司馬怒其不安本分飭差小心看管聽候嚴懲○某甲向以喊賣酒釀爲業新正不知在何處賭博贏得洋銀數十枚遂棄其舊業終日游蕩於元妙觀前本月十八日午後身穿元色縐紗皮袍銀緑皮坎肩圍心元色布腰帶頭戴高邊毡帽足登薄底京鞋在閙巿中大搖大擺適元和縣葉大令呵殿過此勃然大怒喝令拘拿甲大呼無罪大令曰且勿究　何如人但看爾之裝束不問而知爲流氓矣遂飭帶回縣署押候訊懲○献子巷章姓家於本月十八日將接路頭神邀集親朋赴財神之宴酒闌席散無以消間遂倩主人取骨牌作牧猪奴戲正在興高采烈忽有無賴一擁而入口稱捉賭不問情由 
 
 

Page 3

 
 
迎桌上及櫃内之銀錢盡行攫去 
[新猷式煥]  
　　新任靑浦縣李大令以名宦之後來權斯篆春秋方富勇於任事爲地方興利除弊不憚精心擘畫到任以來百廢具舉政績一新如創辦團練所費約計千金大半捐廉佽助大令於吏治之外又兢兢以作育人才爲己任月之十七日行觀風之典召集諸生扃門考試備酒三十餘席珍錯雜陳愛士之誠於此可見夜間遞放三牌鳴砲相送以故多士欣然頌聲載道推是心也將來之造福於此邦當非淺尠此特其嚆矢焉耳 
[迎牙星軺]  
　　昨日官塲以張邵二星使議和不成乘法公司輪船回滬特派鈞和兵輪船至吳淞口迎接法捕頭亦遣包探在公司碼頭伺候 
[滬上官塲紀事]  
　　前金陵洋務局總辦蔡和甫觀察於昨日午前命駕赴各衙門拜謁至上海縣署時因黃大令詣省未回由家丁擋駕○升任浙江按察使聶仲芳廉訪擬於本月二十二日赴浙履新前日赴各衙門辭别 
[一產三孩]  
　　美租界西華德路東桂芳弄内有錢某者江北產也在此開設老虎竈其妻某氏雖當半老之年尙作生華之想身懷六甲前晚將次臨盆錢喜出望外急倩穩婆伺候至夜半聞呱呱者墮地穩婆大呼異事詢之乃一男二女一產而得三孩聞者咸詫爲奇事 
[嚴查佛店]  
　　租界中各佛店前經署江蘇臬司韓古農廉訪出示禁止雷厲風行兹廉訪恐若輩仍陽奉陰違標發四百里排單飭地方官嚴行查緝如仍有開設情事卽著據實申詳法讞員葛同轉卽飭包探詳細查明以便禀覆按滬上佛店以英美二租界爲最盛法租界甚屬寥寥今同轉旣已嚴密稽查不知英讞員宋通刺亦實力奉行否耶 
[駁船撞沈]  
　　本邑人王阿林潘阿高二人駕駁船一隻滿裝糞穢十八日淸晨四下餘點時自虹口港駛至浦江陸家嘴角相近突有黑色之某輪船自内飛駛而出駁船避讓不及致被撞沈王潘二人狂呼救命經杉板船五隻聞聲而至將潘王救起得慶更生惟木樨香味則已灑徧東流矣 
[捉賭未獲]  
　　美租界鐵馬路迤北租界之外有某姓家前晚紏衆賭博被該圖地保所知遂奔至江灣鎭禀知汛地趙姓飭勇數名恊同地保前去又告知圖董會合一處馳至聚賭之處兠拿各賭徒已有凖備紛紛越牆而遁盡被漏網豈非賭運亨通耶 
[營勇不法]  
　　海氛不靖川沙沿海一帶防營林立日前有營勇五名見某鄉人門前堆有花萁柴向之購買鄉人告以此柴留以自用營勇謂所買不多可否通融鄉人堅執不允以致口角互毆營勇寡不敵衆敗北回營紏合衆人復來問罪將田中牟麥蹂躪不堪事經某哨官查知親許鄉人給錢賠補中有别哨營勇不願償錢哨官遂置之不理鄉人卽投巡防分局控訴局員立卽據情禀知江海關道劉觀察查悉該營係上海某統領所部乃據情移知統領統領查由陳帮帶在彼督率爰親往將陳大加呵斥並將肇事之勇查出革差帶至肇事處訊明棍責二千下或一千下並安慰鄉人始得了事 
[限期出貨]  
　　德商魯麟洋東哈垓投該管領事署控稱曾有華商晉和成泰生太三洋貨號向我行定買飛龍牌斜紋及粗布等共有五千包除已出外尙有許多未出今時價大跌請爲傳追德總領事施妥博准詞照會英公廨定於昨日下午二點半鐘會訊屆時原被告各延律師至公堂候訊先據原告律師高德祿倩繙譯蔡玉璣申明各節應請飭下晉和等家速爲出貨旋據被告所延律師小威金生倩繙譯曹吉甫聲稱晉和等家向魯麟所定之貨定於五六七月在外洋裝貨來滬路程約須二月光景現在此貨照最遲之日裝貨算已過期約有半月以致時價大跌客商向晉和退還此貨晉和曾向魯麟聲明跌價魯麟洋人亦曾允許當時俱由魯麟式老夫霍靄堂傳話可以到堂作見證霍旋卽到案供稱去年二月至魯麟洋行爲式老夫晉和向魯麟定貨係小的攬去當時曾經言明在外洋五六七月内裝貨來華第一次貨出淸其第二次貨則有出有不出並因貨到過期之故當八月中旬洋東曾囑我至晉和關照貨已到吳淞其究竟到否則小的不得而知晋和於次日欲來出貨則又據洋東言船又開往别處嗣後貨價大跌以致延宕至今晉和亦曾托小的向洋東說妥跌價洋東亦將晉和之語錄入西簿旋據威律師向魯麟洋行問明各節魯麟則稱跌價之語並未來行言及况所定係屬路貨日期本難預定而魯麟又係掮客中西官互商之下謂照此成單上有倘有逼令遵行以及兵險意外等事魯麟不肯認賠等字樣則惟有令晉和出貨威律師又問魯麟曰船到過期錯否答並無錯處問華人因貨過期不出錯否答不能不出若是則華人吃虧太甚矣况晋和向魯麟跌價一節中証鑿鑿可請傳問官謂此事並無確據殊難憑信威律師又謂雖無字據而霍係魯麟之人豈不能作據乎官謂究屬口說無憑現在照據而斷惟有著令晉和威泰生太速爲出貨遂定於一禮拜内將各貨出淸案遂結 
[法界公堂瑣案]  
　　北巿某善堂司事徐子蕃被其叔領子徐春生用穢物塞口幷持刀欲刺因投捕房控訴此已紀諸報端矣昨日葛同轉會同祁繙譯官升座子蕃卽禎祥遞禀聲訴前情同轉問木生係何人春生供稱卽小的乳名旋亦遞禀詞以子蕃霸產匿母等情瀆訴同轉問現存洋銀幾何子蕃稱約存三四百圓爲妹子贈嫁之費前在洋涇橋途遇春生將穢物塞口大遭窘辱幷稱欲與小的拚命春生供稱小的一時氣忿互相爭扭然並未用穢物塞口小的被伊覇持抑勒情實難堪歲暮時曾投縣署喊控旋經旁人勸子蕃出洋銀五十圓同轉謂倘祖宗無基業傳下爾將若何子蕃又稱春生素不安分前者英公堂有案可查同轉著將春生押候嚴懲並諭令子蕃邀同見証人幷携　分家據於下期投案備質○皖北人汪國恩持中法交戰時孫提督勝法書圖求售經巡捕拘案請訊汪供稱小的落拓無聊藉此餬口同轉問此圖從何處得來汪供稱小的向王阿順買來共二三十張王現已往蘇州矣同轉謂去年九月亦有人以此種畫圖求售曾飭探禁止包探禀稱去年曾向賣新聞報人查問據稱城内老學宮前有板刷印汪供稱此圖已屬失晨之鷄無人顧問邑廟花園内各攤均有人喚賣同轉飭探至汪所供之處查問如有此圖向買三紙幷問明在何處刷印○某委員附江永輪船運京銅到滬上棧時扛夫翁阿成竊取二塊行至永安街口經包探拘獲解送捕房昨日將翁解訊翁供稱小的至招商局碼頭大便苦無草紙見蒲包内藏銅二塊不知其從何來包探夥役蔣福生禀稱小的在永安街老儀和棧門首遇此人挾銅而走憶及招商局八號棧房有此等銅上棧故　盤詰此人意圖遁去卽經小的拘住聞委員王大老爺以萬安樓爲公館曾投捕房咨照據云由貴州來此解送至京江永輪船已於十八日開行因另派陳姓具領贓物同轉飭將此銅送至金利源棧房轉交委員收領翁押候笞責一百板○自來火公司西街潘西銀卽潘三經經售新閘某姓家六齡孩子經某姓投控巡局員某君函致同轉幷拘　請辦昨日某君復遣家丁金順投案請將潘帶回同轉允之告以如無甚緊要可卽送回捕房金順叩首而退○營勇攫土已記報章昨日包探將營勇温錦興解訊温供稱小的在湖南會館王大人所統沈營官名下當勇前日王順田王蘭根及小的三人告假出營小的擬往贖當二王向買烟土旣而論價不合蘭根卽攫去小土半枚重二兩有奇每兩約値錢七百文裕昌隆土店主遣夥王聚林投案訴稱來店購土者共有四人初欲購上好之土屢易不合後忽攫土而逃同轉問土重若干聚林稱約七兩有　　全枚重若干答稱九兩有奇每洋一圓可購一兩九錢五分同轉命將全枚及半枚送案並開明發票呈候核奪所有江蘇撫標湘軍後營號衣一件腰刀一柄信一函劉遠銘名片三紙飭探一倂送至營中並飭原告投營候訊○錢老三訴稱小的在菜巿街開錢三泰小烟館隣人小弟薦木工薛金大裝修門面乘間竊去大小短衫二件細珠四十顆翡翠　髮簪一枝花籖二 
 
 

Page 4

 
 
枚鏡臺一座除吊到外尙少各物求卽究追薛供稱小的與錢素來相識一時貪小尙乞施恩同轉問當本何在供稱已用罄矣同轉著押候掌頰一百下贓給失主領去諭令下期投案候示○包探禀稱偷兒陳堯三竊得鵝一頭行經租界中經小的之夥役拘入捕房今特解請訊辦陳供稱小的在鐡路廢基卽北河南路某姓冰廠左近竊來同轉著押候掌頰八十下鵝存捕房喂養俟查明失主再行給領○粤東人蘇學興訴稱小的向爲靛靑客行主王問渠欠銀一千二百餘兩呈帳求追王供稱去年十二月止結欠洋銀四百餘圓以前之帳不在其内另欠四百圓則已還過五十圓總計連前共欠一千零七十四圓同轉著押候各邀公正人眼同包探將帳查對禀覆候核○小東門外某船局出售假船票經招商局總辦查出送請葛同轉究追船局主某甲供稱此票由劉山舟售來同轉拘劉研訊供出紹興人鍾士成所售同轉著交保出外交鍾到案嗣因找尋不到仍將劉管押捕房迄今將及半年招商局總辦屢次函催昨日同轉飭傳葉信意吳寳成並劉到案謂本分府已格外施恩遷延時日今旣找尋不到惟爾是問遂飭將劉送請上海縣辦理幷諭令葉吳投縣備質至船局是何牌號局主爲誰訪事人並不探明豈堂上未經供出耶殊可異已○去臘諸葛映虹控汪富仁專做火油空盤欠銀三百餘兩同轉提案訊供以時近年關未經斷結昨日諸葛投案訴稱除收過外實欠銀二百零四兩有奇同轉命提汪研詰供稱欠數相符求恩寛限計邵通和處尙有銀一百三十五兩可以抵償同轉著押候交人保出寫立期票限二月杪歸淸復諭令諸葛於下期投案備質 
[三軍感德]  
　　本館自勸募行營醫費以來蒙諸君子慷慨解囊早已錄登報牘昨又承天順祥票號送來奉直行營醫傷經費洋銀三十圓永義昶信局來弇山漫士助軍醫費洋銀六圓又小布六匹商隱子助營口醫院費洋銀三圓禮義書屋節省藥貲移助營口等處專醫華兵經費洋銀五圓松江協源信局來養心齋主人洋銀五圓歐君禮廷洋銀一圓本館除塡奉收條外書此爲謝幷仍望寰區内外義士仁人及早輸貲同襄此舉焉 
[上海北巿絲業會館籌賑公所施少欽經解甲午年順直賑欵淸單]  
　　二月十八日解順直第十批規元一萬四千七百三十一兩五錢三月十八日解順直第十一批規元二千兩四月廿四日解順直第十二批規元二千兩五月十九日解順直第十三批規元四千兩八月初二日解順直新災第一批規元三千四百零三兩四錢八分廿一日解順直第二批規元一千五百兩九月廿八日解順直第三批規元二千五百兩十一月十二日解順直第四批規元四千兩統計共解出規元三萬四千一百三十四兩九錢八分 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[瞽人請騐]  
　　吳如林被陸八刓去雙目已列前報矣昨日倩人舁至上海縣請騐其妻奚氏具禀訴稱去年冬陳大來陸愛堂　子四和等聚賭抽頭經浦東防營哨官翁老爺究懲疑丈夫唆使所至常存報復之心日前丈夫來滬購木携帶洋銀一百十五圓小洋銀五十六枚路遇陸等蜂擁而毆刓去兩目身受重傷所穿藍縐紗皮袍縐紗皮馬褂寗綢馬甲以及風帽汗巾盡被攫去經人告知舁回　來漸覺傷勢沈重請卽騐懲帮審委員翁明府飭候堂訊察騐 
[英界公堂瑣案]  
　　昨日禮拜四輪應美副領事莅廨會訊適易孟士君别有要公不及莅廨所有捕房移解之案俱由宋通剿獨判○包探黃四福禀稱施雨仁竊取洋人搿立師鳥籠竹笛各一個又竊李阿其布衣八件紬馬甲一件經小的將施拘獲向詢各物惟李之失贓無着爲此解案請究施供稱與李阿其爲友鳥籠竹笛却係小的竊取李物實未竊過通刺再三研詰堅執如前遂判令將施　仁管押　天期滿交保候查李之失贓○小孩顧阿九屢經公堂懲辦不下十餘次遞解回籍亦已數次昨又來滬東張西望欲一試拿雲手叚適爲包探顧阿六瞥見拘解來案請爲訊究顧阿九供稱曾蒙遞解不敢再到租界昨日在新閘地方行走且並未犯事如蒙鑒核小的自當洗心革面改過自新通剌以顧年紀甚輕竟至疲頑若此深堪痛恨判令戒責二百下管押十天期滿再責二百下○包探陳阿九禀稱流氓李阿四前日向陸星海誘拐皮馬褂一件質錢使用旋又至烟妓朱娘子處尋歡乘間竊取綢袴一條報捕後由小的拘獲人贓送究陸朱投案申訴前情請領贓物李供認各節並無諱飾惟求恩典通剌判將李阿四交捕房帶回管押一個月贓物分别認領○陳探又禀稱陳阿榮前曾犯竊今又潛入聞才卿家意圖行竊適爲聞知覺當卽扭入捕房今特解案訊究通剌略詰數語判將陳阿榮遞回浦東○前日一號華捕禀稱王阿九孫阿大瞿阿林等諸流氓在路吵閙爲此拘案請究通剌略詰數語以王等俱係流氓著交捕房管押兩禮拜俟期滿具結交保○四百二十一號華捕禀稱兪仁安在盛阿五所開小烟館内吵閙毁壞物件是以拘解至案請爲訊究盛阿五申訴前情兪仁安供稱向立合同契據盛不肯交還故與爭論盛供合同却有惟須過付之倪阿大同來方能付給通剌以合同旣有過付之人兪仁安理應邀同倪阿大往取令不得向盛兇毆殊屬不應判令管押四天○二百十五號華捕禀稱馬夫顧阿康溜馬違章爲此解案請判通刺判罰顧洋一元充公 
[美界捕房紀事]  
　　郭某者本邑人也卜居虹口楊宗灣相近家有餘屋招天津人王某同居王向以販買牛肉度日新正以來忽患瘋　之症日甚一日每欲縱火郭恐有不測遂於昨晨投捕房控訴求請拘案捕頭謂旣係患病豈可輕拘諭令嚴密防閑倘萬不得已可唤巡街捕拘拿前來以便送案妥籌安揷○前日本報捕風捉影一節緣朱德甫尙有行李在永祥里九百五十二號門牌之陳阿連屋内當時捕房不理將朱陳斥退至前日下午朱至陳處搬取物件陳勒索洋銀若干朱不允互相扭毆朱卽奔至捕房控告捕頭諭將陳扭進捕房許卽送辦朱奔回陳處將陳扭住定欲送至捕房後經鄰人再三解勸着陳備香燭服禮以了其事 
 
 
