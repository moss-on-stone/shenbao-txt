# 1903 - 44 - 4910715

 

Page 1

 
 
[機器出售] [  圖書集成局啓]  
　　本局今有印書所用之大小各式機器及用手搖之鑄字機器爐出售有需此者請臨申報館帳房導往局中一觀然後議價可也此布 
[新印各書籍發售] [  圖書集成局啓]  
　　十朝東華錄實價洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彙編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○瘍醫大全碼洋三元○臨證指南碼洋一元五角○花月痕碼洋四角○日本國志碼洋二元五角○徐氏十三種醫書碼洋一元六角○大淸會典碼洋一元六角○六科準繩六套實洋六元○醫門法律碼洋一元○諸君欲購者請移玉至三馬路申昌書畫室或申報舘帳房可也此佈 
[論僞鈔之害]  
　　鈔法仿於前漢之皮幣歴唐宋遼金屢變其制以相沿用元世祖入主中夏其時賦稅極重兵役極煩幸賴鈔法以濟明初亦行寶鈔至宏治時廢我朝順冶初年歲造鈔十二萬貫至十八年因庫儲充裕而止嘉慶十九年學士蔡之定奏請行用榰鈔奉諭此奏泥古斷不可行小民趨利作僞必致獄訟繁興罹法者衆殊非利用便民之　該學士著交部議處以爲莠言亂政者戒咸豐三年户部奏請推行官票奉諭旨依議速行通飭各省督撫將軍不可稍存畏難之心朕已洞燭其微久久行之利國利民無窮盡也又是年户部覆奏推廣鈔法奉諭旨朕酌古準今定爲宫票寳鈔以濟銀錢之不足務使天下通行以期便民裕國竊嘗總此數事觀之大抵謂鈔法之可行者必在匣庫支絀民生匱乏之時現銀無可轉輸不得不藉此爲權宜之計若國用稍裕必即設法停罷免流弊之蔓延於民間此蓋自古迄今其事有若合符節者惟今日泰西之制則不然泰西各國之講財政也銀錢出入皆以銀行爲樞紐通都巨邑人埠名區莫不各有銀行其間有官設有民設其貲本或數百萬或數千萬類皆商民信服聲施爛然而其流行於市上大抵不用現銀而用鈔票固由其輕靈簡捷便於取携亦因銀行立法必須有若千萬現銀然後出若干萬鈔票卽其中或有不足亦不過十與六七之比例故行用者翕然無間言而銀行遂得坐收其利中外通商以後中國各口岸外人亦遍設銀行滬上如匯豐匯理麥加利道勝等所出鈔票皆風行一時迨光緒二十二年盛京卿宣懷奏請在滬開設通商銀行其餘各口岸以次添設分行照泰西商例由商董自行經理並以精紙用機器印造銀票與現銀相輔而行數年以來中國通商銀行所出鈔票與匯豐匯理麥加利道勝等皆並駕齊驅並無軒輊議者方思設法推廣藉以濬利源於無　不意獻歲以來忽有奸人僞製中國通商鈔票流行滬上致滬上之藏有鈔票者咸持向行中兌銀擾擾紛紛歴數日始息約計騐明僞鈔票竟有洋銀六千圓之多而日本東京又有人僞造俄國銀行鈔票以致滬上商民之藏有俄鈔票者中心亦惶惑良深夫以徑寸之紙而作銀數元數十元於理於情本亦不甚足恃徒以銀行貲本豐富所造之楮弊又　理細緻斷非尋常所能僞爲故市廛到處通行不復稍生疑慮乃今者作僞者紛然以起竟欲以贋亂眞在銀行旣察出弊端自不能以僞劵兌與眞銀致受無端之虧損惟此項僞鈔在造之之人斷不敢自往行中收銀大抵展轉用於商民以售其魚目混珠之技倆彼爲商民者鈔旣入手一時眞僞之辨豈能了然且匪人旣欲作奸犯科其紙質花紋與眞者必無甚區别更非若銀圓之眞贋凡業貿易者皆能一望而知故此弊一生商民難免受無妄之災而將來鈔票流行必有因之阻滯者所望總司其事之人於匪犯固不可輕縱而於收發鈔票之際必思一至善之法庶人心可以稍安而鈔票不致阻礙此雖商民之幸而亦豈特商民之幸也哉 
[本館接奉電音]  
　　昨日午前九下二十分時京師飛電傳來上諭三道敬謹譯登○正月二十一日内閣抄奉上諭山西太原府知府員缺緊要該撫於通省知府内揀員調補所遺員缺著恩聨補授欽此同日奉上諭江西廣信府知府員缺著沈曾樟補授欽此同日奉上諭四川按察使著馮煦補授吳匡著補授山西河東道欽此 
[宫門抄]  
　　正月初一日欽天監奏風從艮地起主人壽年豐皇上於明日卯正升坤寗宫吃肉 
召見軍機○初二日召見軍機皇上於明日卯正二刻至壽皇殿行禮畢還宫○初三日慶王續假五日立侯富侯各請假十日承侯請假十五日阿克東阿續假十日恩公溥侗各續假十五日文海百日孝滿請安召見軍機○初四日鹿傳霖等同鄉官謝恩召見軍機○初五日王中堂等同鄉官謝恩秀吉等謝加增禁城値班兵丁口分恩召見軍機○初六日徐會灃等同鄉官謝恩橚貝子續假十日良泰祥普各請假十日召見軍機及敬信皇上於明日卯初二刻升中和殿看版○初七日銘公英侯各假滿請安順王續假二十日阿克丹續假十日大額駙續假五日克公請假十日掌儀司奏二月十一日祭奉先殿澤公行禮召見軍機皇上於明日寅正至太廟行禮畢還宫辦事後午正升乾淸宫舉行宗親宴 
[俄國軍務]  
　　英京倫敦來電云俄國太平洋艦隊統領司若利獨洛夫氏近由俄廷調任黑海艦隊統領某日后部大臣飛檄調集候補諸武弁限於二十四下鐘内分配各隊靜候令下啓行旋又得漢城來電云西歴二月十二號俄國亞東艦隊統領司達路苦氏督率兵艦二號飛駛至高麗觀俄人之汲汰備兵殆欲干預日韓楮幣　語之事乎 
[俄習方言]  
　　日本某日報登俄國友人來信云遼東沿海各區凡有軍務之處一切民風土俗國政戎地俄人 
 
 

Page 2

 
 
罔不悉心研究而於武弁之學習中國日本朝鮗蒙古滿洲言語尤誘掖奬勸務底精深去年俄歴十二月六號陸軍大臣下令在琿春創設亞東方言學校每歲選武弁中之有志者十人入此肄習歴四年而卒業除例給薪水外每年人給聽講費六十虚布修學費一百二十盧布夏季放假時更給以旅費二百盧布令赴各處攷求註盧布俄幣名 
[訂約調停]  
　　英京倫敦來電云危地馬拉國一切交涉事宜已由英德意三國訂立約章同時鈐印准交荷京弭兵會調停大約三國中推某一國臨盟餘均聽其調度而已旋又得英電云頃由美國使臣從中排解以金錢五千五百磅償英人所失弭兵會中意見亦大略相同惟德意二國人尙未能快然意足耳 
[蒲土交涉]  
　　英京倫敦來電云近日土耳其國大軍忽屯聚蒲而加理亞國境事聞於奥京維也納人心甚覺洶洶註蒲而加理亞係黑海之濱小國向來臣服土人 
[日韓抗議]  
　　日本某日報云我日第一銀行楮幣向在韓國流行邇者近以漢城尹判忽出示嚴禁有收用者以重罪治之日本代理公使萩原君奏奉日廷之命白諸韓國外務部請將此禁從速撤銷且由漢城尹判列名重復出示聲明因此禁令以致貿易阻滯有違日韓兩國約章孤負睦鄰之誼今已知至此事多所妨害以故從速消除舊令文告重頒云云一面以礦山船舶公廨等官產之有價者抵償日人所損利權並限定地方准日人來興漁業一時韓政府中人見之大爲狼狽急在内議政府邀集當軸諸公互議備文覆答而韓國小民之以負販餬口者大爲鼓譟日麕聚外部及各大臣邸第恣意譁囂謂國家當存亡危急之秋何尙不顧恤我儕使商業阻隔不通銀錢無從支取乎又聞此禁甫下韓人之持第一銀行楮幣向索銀圓者數日之中以十五萬圓計觀韓人之意向如此我日本政府安可不用强抵制使之慄慄於心乎 
[俄使之言]  
　　日本某日報云頃得高麗漢城來電悉東歴二月十一日俄國駐韓使臣宣言曰韓人禁用第一銀行楮幣致被日使要求恐韓廷自主之權將自此而失韓王其亦自悔意計之左乎翌日俄使過訪日本使臣大約亦爲此事也 
[日論比事]  
　　日本某日報云華政府頃將天津白河左近之地讓與比利國闢界通商并准給興築火車鐵路之權俾得山東幹路連絡此英京倫敦來電所述情形也當昔年義和拳煽禍時中國北方棼亂已極而天津一帶獨不見比有一旅之師一旦國旗飄揚突然占得險要土地無論將來暫准比人寄寓或竟永久據而有之要皆與列國政治有所關涉者也 
[韓國度支]  
　　高麗漢城來信云去歳爲韓國光武七年一切度支刻已榷算明白大約支出銀錢一千七十六萬六千一百圓核之所征各項賦稅約少六百二十四圓較上年入欵多三百餘萬圓出欵亦如之 
[龍光人覲]  
　　聞之京師友人云正月初九日巳正二刻皇太后皇上升乾淸宫美國使臣康格比國使臣姚士登義國使臣嘠釐訥韓國使臣朴齊純法國使臣吕班日國署使臣賈思理奥國代理使臣訥色恩德國署理使臣葛爾士葡國署理使臣阿梅達日本國署理使臣松井慶四郎英國署理使臣燾訥理俄國署理使臣栢蘭蓀和國署理使臣歐登科同時覲見十二日巳正總稅務司赫德及林懋德劉克明覲見玉階全戺劍佩鏘鳴中外睦和天顔有喜已 
[西婦蒙恩]  
　　京師友人來函云各國駐使夫人同於華歴正月十三日詣乾清宫覲見皇太后皇上皇后隨蒙皇太后在别殿賜讌讌畢又命以盆中花果及各種食物賜之一時受其賜者咸謂内廷交接其輯睦更勝於前矣 
[恭備謁陵]  
　　京師訪事友人云本月十五日皇太后皇上駕臨西苑駐蹕南海閱視烟火二十日由南海啓鑾幸頤和園駐蹕定於三月初八日由頣和園啓鑾恭謁西陵致祭隨乘火車赴保定簡閱直隷總督北洋大臣袁慰帥所練新軍事畢仍乘火車還京現在内務府方傳辦明角燈曁鋪墊陳設各項器物大約二月之杪當一律辦齊運赴保定備用矣 
[熱河新政]  
　　北洋官報云熱河各屬盜賊横行民不聊生官多玩愒近經都統錫統帥會同直隷總督袁慰帥及前任都統松統帥聨酌議整頓情形會銜入奏兹特分條錄後一熱河道員缺宜酌子變通也熱河道一缺疉經臣工條奏滿漢並用意在取才較廣可期得人惟該道旣綰升遷調補又綜例案刑名一身而兼藩臬兩司事體緊要無論滿漢均非初歴外官所能勝任查各省首府必才能出色爲守俱優之員始克調補擬請遇有缺出專於各省首府内請旨簡放則事理練達必可稱職至承德府知府遇有缺出仍照吏部前議不分滿漢請旨簡放遺缺知府由都統會同督臣於通省現任知府内揀員調補以精選擇以上道府二缺邊俸期滿果係實心任事確有政績會同保奏擬請旨遇有應升之缺開列在前卽令留任候升不必調補内地其俸滿政事中平會揀内地頣員互調以重地方一同知州縣等官俸滿宜免開缺也定例口外同知州縣三年俸滿開缺撤回内地以相當之缺調補原係優奬邊員之意而各該員初到任時情形不熟迨甫知地方利弊又將開缺他調遂存五日京兆之心所以事多廢弛甚至實任大半俸滿開缺委署無人權以佐雜代理吏治因之更壞應請俸滿之員仍行留任由熱河都統出具考語移咨直隷總督遇有内地之缺照章調補所遺員缺卽以留熱候補之員照章揀補庶實任者久於其任可以盡心辦事候補者有缺望補可以奮勉當差於地方實有裨益一宜添官分治也熱河幅員遼闊每一州縣所治動輒數百里不但尋常詞訟傳審維艱卽命盜重大案件亦付之無可如何一任巨匪土豪魚肉鄉民而莫之恤其情固屬查惡而地面過遠亦實鞭長莫及勢非添官不免顧此失彼查朝陽縣距郡六百二十里壤接奉省爲盜賊出没之區治理最難擬改設一府兼理民事治東添設一縣平泉州建昌縣地亦曠大擬於建平酌中添設一縣新添兩縣及舊設建昌縣歸新設知府管理圍塲廳原設同知一員擬放荒後添設知縣一員惟增一官卽增一官之費官易設而擬難籌擬俟各項稅務籌辦有著如何措置詳細情形再行奏明添設一宜開濬利源也現擬仿照直隸奏定章程征收酒稅其鹽堿烟一併稽征至熱河金銀礦產甚多大半皆用土法采取擬由官先行自辦一二處得有功效逐漸推廣禁止壟斷以期大利公溥其圍塲荒地前經勘明擬再確查妥辦不准包攬農民方沾實惠所有增官興學練兵捕盜以及彌補賠欵虧挪息本等項均於心上數欵是賴現在赶緊派員確切查勘次第籌辦一宜講求武備也口外綀軍防營現有十數營無如山徑紛歧盜賊充斥仍覺地廣兵單不敷分布惟練兵須先籌餉方免飢潰之虞擬俟餉籌有著卽行舉辦一宜振興學校也口外民風素悍知恃强而不知明義若必謂化萑苻爲棫樸亦屬迂論然一鄉一邑多讀書明理之人日久涵濡或可漸戢强暴繼兵威而示禮法則廣設學堂亦漸仁摩義之道也擬自承德府先行開辦以爲各屬倡一宜增給公費也口外各州縣大半無糧税羡餘 
 
 

Page 3

 
 
全恃卯規以爲辦公之費州縣用欵浩繁入欵短絀遂巧取横求民不堪命盜賊之横行地方之凋敝皆官員貪墨吏治不修之所致今欲責其守職須先贍其身家公費旣豐再有貪員嚴叅治罪擬俟籌定的欵分别酌給津貼至上司收受屬員饋送本干例禁前經裁革節壽攺爲公費乃近年公費外又收節壽屬員有恃不恐益肆貪婪吏治所以日壞現擬重申禁令永遠裁革以端政本而肅官方 
[水師設學]  
　　天津友人來函云北洋大學堂就西沽分設水師學堂以崔君昌熙爲總辦刻已布置齊備招齊學生定期三月某日開學矣 
[廣東軍政單]  
　　卓異官四員現署新太恊中軍都司調補馗纛營都司伯連年力强健器識宏深講求營務才技俱優紀律嚴明馭兵有術廉能素著給餉無虚緝盜實力兵民愛戴調補梧州協中軍都司蕭文元精力正强能耐勞苦訓練認眞紀律嚴犛營伍明晣才識優長緝捕勤能地方安謐廉潔自矢散餉無虧現署龍州城守營中軍守備該營千總李啓勳年輕力裕諳曉營規技藝優長巡防奮勉緝捕勇往兵民相安訓練實力辦事勤能散餉足額絲毫不苟富賀營桂嶺汛千總馬紹周年富力强營伍諳練才具開展技藝優長辦事穩實訓練有方捕務勤能地方安靖兵民喜悅給餉無虚年老官一員陸路提標右營守備張大武年力就衰步履維艱不謹官一員新會營右營右哨千總莫汝器汛守　弛聲名平常罷軟官二員大鵬協右營右哨千總魏鎮光性耽安逸約束不嚴惠州協左營右哨千總祝時泰賦性愚懦緝捕不力 
[蘇省官塲紀事]  
　　蘇州訪事友人云福建正主考吳印之星使籍隷吳門去年秋闈事竣凊假三月回籍修墓本月十八日假期已滿命駕詣撫藩臬各轅辭行定於二十日回京供職○本月十三日藩憲陸春江方伯乘舟赴江陰迎謁署兩江總督兼南洋通商大臣張香帥十八日傍晚事畢而回屬下各官及署中執事人均詣胥門外大馬頭迎迓○去冬撫憲恩藝棠中丞以蘇垣河道淤塞飭長元吳三縣主分赴所治各鄉詳細勘明禀覆目今春光和煦正合興工因於本月十八日遴委候補知府孫太守毓驥會同蘇州府向子振太守督飭蘇金林三大令再將各處河道覆勘一周以便從事　𢰲� 
[神京攬要]  
　　聞之京師友人云皇上大祀天於圜丘例有祝文刻經禮部會同太常寺敬謹繕成以便臨時應用○每遇會試之年例於正月二十八日由儀制司繕摺奏請簡放大總裁副總裁及同考各官本屇癸卯恩科會試業經禮部知照各部院先期開送銜名以備届時題奏矣○本年癸卯恩科會試仍在汴省舉行刻經禮部援案咨由户部發出庫平銀三千兩交寳興隆銀號匯解河南以便先期佈置一切 
[上海官塲紀事]  
　　昨日本邑商務局會辦周金箴觀察因有要公乘輿至上海縣署拜會縣主汪瑤庭大令○兩浙鹽捕緝私中營管帶姚靖波遊戎江蘇試用州吏目黄幼薌少尹候補同知沈質仲司馬靑浦縣主簿沈少尹潮均於昨日乘輿赴道署謁見蘇松太兵備道憲袁海觀觀察旋詣上海縣署投刺縣主汪瑤庭大令以禮欵之○前上海布捐局委員查明府燕緒奉藩憲陸春江方伯札飭交卸所有局中公務歸龔鎭靑明府接辦昨日乘輿赴各衙門辭行隨卽回蘇另候差委○蘇松太兵備道憲袁海觀觀察本定昨日赴蘇不虞上海縣主汪瑤庭大令商有要公急須馳赴省垣禀見各大憲因之暫滯行旌 
[飭造清册]  
　　上海縣主汪瑤庭大令前飭城廂内外各鋪地甲經收房捐按月彚繳兹查得本年南市十六鋪境内所開行鋪較去年略多爰飭十六鋪地甲趕緊造具清　呈縣以便派差收捐 
[飭修兵艦]  
　　北洋保民兵輪船機器略有損壞直隸總督北洋大臣袁慰庭宫保札行江南機器製造局飭卽撥工修理等因前日已駛至局前入塢葺治矣 
[籌設分廠]  
　　日前江南機器製造局總辦鄭蘇龕觀察乘某輪船赴金陵謁見署兩江總督兼南洋通商大臣張香濤宫保籌議三江口分設軍械棧事宜北悉此事業經定議度地蕪湖設立製造洋槍砲彈火藥廠三處經費由滬局每年撥銀三十萬兩大約日内卽須在彼鳩工庀材大興土木矣 
[上海縣署瑣案]  
　　著名惡棍陸文卿前因引翔港鎮萬生槽坊等家搶案拿獲到縣縣主汪瑤庭大令迭次刑訊堅不承認旋查得陸曾犯挖人雙目及强姦婦女諸巨案因發交攺過局收禁至臘月某日乘間脫逃兹由縣捕在南匯縣境周浦鎭拘獲解案前晚大令升堂研訊陸一味求恩大令曰爾犯案纍纍僅押改過局已格外從寛尙怙惡不悛糾人逃脫兹李王氏又控爾開槍轟擊任意等仇自當照例究辦陸供小的不敢與李王氏尋仇李王氏單與小的有私後蒙大老仰斷令發堂擇配已嫁湯姓小的惟往探問並無别情至在局脫逃實由法界送押之寗波人楊阿裕起意今楊不知逃往何處叩乞施恩大令喝責二千板釘上堅固雙鐐仍發改過局收禁二年○前有徐中们者虧欠大東公司銀欵控經大令收押限繳前晚飭差帶案訊追徐供小的所欠除還過若干外尙少七百元立有期票小的亦有被人借欠之欵求恩交保出外往收大令准子交人保出限十天内理明法界法廨讞員孫建臣大令解送形跡可欵之徐東海到縣前晚大令升堂研訊徐供小的係安徽蕪湖縣人向在洋人處當細崽去年在金陵經人薦至某兵艦當雜差至十一月兵艦回國小的來滬覓就借住法租界表兄處携有洋銀二十七元以十四元取贖金戒指餘均藏在身畔後至浦東友人處賭錢贏得洋銀八元今正初七日回滬借宿素識之某烟妓處次日在一枝春茶樓寫信擬將洋銀寄回家中不料包探誣稱金戒指係竊贓連身畔所帶洋銀二十餘元搜去内有啞板西元小的告明情節包控不信疑小的在南市搶來因之解送公堂移解至案大令曰公堂來文内開爾身畔洋銀俱係啞板去臘南市元益錢莊傭工孫阿三被匪所搶者亦是啞板洋銀不無疑竇爾黨共有幾人從實供明免受刑法徐堅稱小的不知大令喝令鞭背四十下仍不吐實遂飭收押所中 
[籌餉貨捐局紀事]  
　　本邑南市籌餉貨捐局總辦揭述亭太守查悉邇有無業流氓冐稱包抽釐捐私向各商逞强需索爰飭差役密查一面將奸徒名姓開單申請松滬釐捐督辦朱詵伯觀察飭縣按名嚴拿懲治 
[喜筵移振]  
　　頃接謝綸輝善士函述去冬爲令郎韜甫三世兄授室蒙親友祝儀理應備筵伸意以由紹返適値年務紛紜想巵酬酢迄無暇晷不若移緩就急爰將筵資洋銀一百元委充振欵謹爲諸君造福喜氣盈門孑遺霑惠洵一舉而兩得也現黄河决口需欵良殷世之饒有蓄資者其汲汲焉以拯斯困阨可已[  上海北市絲業會館籌振公所施則敬謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[劣馬傷人]  
　　蘇州訪事人云本月十七日午前福建正主考吳印之星使由胥門一帶拜客而回行至道前街長隨某甲所乘之馬忽然驚躍將甲掀翻於地飛奔至府署迤東適有滸墅關人某氏携一五齡穉子躑躅而來被馬碰倒頭面皆受重傷馬復雙膝跪孩身上將孩首亂嚙以致立時斃命旣而馬在人叢中亂躍復踢傷五人中有名阿四金者傷及小腹一息奄奄馬夫某乙則被馬蹄所蹴矐具一目事後地甲投報吳縣署午後縣主林霨生大令帶同刑仵臨塲相騐星使亦親自前來撫視氏呼天搶地泣稍未亡人年三十有一夫兄弟三人祗有此子今竟死於非命將何顔以對翁姑星使惻然憫之許以洋銀數百枚撫卹 
[法界停訊]  
　　昨日禮拜四爲法界公廨訊案之期讞員孫建臣大令偶沾清恙飭丁咨照捕房並持名片禀請法總領事署費繙譯官暫停訊案 
　　 
[上海巡局紀事]  
　　去冬江南機器製造局工人張松林被流氓小寗波戳傷因就近赴高昌廟保甲局控訴局具馬午橋叅軍飭役拘獲訊明笞責枷號局前旋忽毁枷脫逃看役據情禀知叅軍勒限跴緝前日獲諸高昌廟左近參軍略加詰究卽令轉送上海縣署請縣主汪瑤庭大令訊懲 
[英美租界公堂會訊案]  
　　美商德泰行主投本管總領事署控華順公司主唐炳奎借銀不還等情美總領事　情照會公廨卽由讞員張柄樞司馬將華順經理人雷錦堂傳案昨日午刻會同繙譯官白保羅君研訊德泰行主聲稱華順小輪船公司係唐開設上年向商人先後借用銀一萬兩又去取牛皮六百十五擔價銀三千二百二十八兩除　付若干外尙欠六千六百七十二兩正月十二日唐忽病故請將公司中亨達利達元達三小輪船歸商人領回拍賣以抵欠欵雷供華順公司合股開設非唐一人之業且元達輪船已於去冬售與通和洋行利達租與吳楚記亨達係公司中公共之物今被德泰將兩船交河泊司扣留應請給還租摺呈騐唐子年僅十二唐姪被法界捕頭拘禁叩求明察司馬商之白君候照會河泊司將利達給吳楚記具領亨達候總領事與原告查明究係何人之物然後核斷 
[英美租界公堂瑣案]  
　　包探劉森堂解伍廣羉東海王氏到案禀稱張仁炳控徐子卿阮子儀拐賣小孩一案小的奉諭查得伍等三人經買因協同西探往拘伍等賄以洋銀四十元並不將孩交出爲此解請訊追伍供此孩今實不知下落求恩明察讞員張柄樞司馬謂若輩狡展異常非刑訊不可遂商之美總領事署白繙譯官著移送上海縣署比追○包探劉光震解陳阿富到案禀稱此人係著名竊犯近又至趙開堂家行竊衣物報經小的拘獲送請究懲司馬判責五百板管押捕房一年○包探石金榮解馬小和到案禀稱此人係某洋人所雇馬夫前晚在泥城河畔向繅絲婦王朱氏調戲略與爭論竟敢行兇旋由小車夫某甲帮同扭入捕房今特送請究辦司馬判責三百板枷號一月發犯事處示衆○包探倪順泉解宋羽祥到案禀稱此人向孫明標所開店内租得脚踏車一輛質錢蓊銷請爲懲辦宋供小的家貧親老無力將車贖還叩求恩宥司馬判責手心四百下押候傳其母到案領回管束 
[法租界捕房紀事]  
　　甲乙二人由江北某邑來甲在新租界中搭蓋草房藉蔽風雨前晚偶不經意遺火積薪冐穿屋頂經衆鄰同救熄後以甲乙形跡可疑扭送捕房捕頭令押候轉解公堂禀請讞員孫建臣大令訊究○都料匠某甲在比鄰某姓家工作失去皮衣一件疑甲竊取扭送捕房捕頭著交人保出聽候查明然後解送公堂禀請訊核○某甲竊得某姓家木植數株雇小車夫某乙載運失主飛步追上甲乘間逸去遂將乙送入捕房捕頭令押候將甲交出以便解送公堂禀請究辦○垃圾車夫某甲途中拾得金約指一枚某乙見之欲冋分肥甲不允互相爭論被巡捕拘入捕房捕頭今將乙解送公堂禀請訊辦甲自行投案 
[美租界捕房紀事]  
　　昨晨小竊李極士潛入西華德路東姓家行竊衣服若干件携之而出適包探陳洪德所見連贓帶入捕頭令押候轉解公堂禀請讞員張柄樞司馬訊辦○前日傍晚吳淞路雞蛋行主某日本人扭　傭楊阿聖至捕房訴稱被竊洋銀若千元請爲追究捕頭令將楊押候解送公堂禀請懲辦○前晚某國兵船水手闖入司各脫路某粤妓家肆行胡閙擊毁器物甚多妓忿甚投報捕房捕　允派包探前往緝捕 
[江西官報]  
　　候補知府翁庚孫上海公幹回陳光裕邵之純俱謝課吏館敎習指分候補府李士雋指分試用孫毛淦府經鄧裕華俱禀到姬愼思謝酌委一次行知從九戴學禮姚捷勳王儀度俱記大功一次兪永康永新辦保甲回湛精南豐催敎案賠欵交代回新選銅鼓都司楊志信禀到宜黄堂蔭司任道遠據報丁憂以袁錫璋署理遦溪　潭司施汝榮據報病故以周曾營署理長甯典史楊國楨丁憂以杜榮熙署理委署萬安典史沈光訓無力赴任以蔣鼎元署理樂平縣丞尹守奉部調取引見以正任招攜司紀宗翰調署候補道周光棨由京引見回知孫黄錫光往永新公幹陶壎酌委優缺一次曹鈞姚元揆俱拔委一次袁文淵辦支應陳伯文辦提調監督王林辦文案戴學禮辦稽查督操採辦俱武備學堂差指分縣黄元直布理翁長椿俱禀到鄧裕杓辦信豐釐卡按知陳延章禀謝准補行知花翎三品頂戴試用道吳淸高禀到知府吳毓庭辦黄江口兼臨城卡知縣王萬育禀丁母憂署永新縣梁繼泰卸事淸理交代回指分通判汪慶楨新選袁州同知胡尙德俱禀到朱烔楊霽肇奎張宣中俱記大功一次丁炳義接查章内保甲候補道錢德培總辦武備學堂續備右軍後營謝家雲往贑州候補孫趙竣往辦貴溪卡沈乾元委催　永新縣陳令交代楊靑選王忠敬沈瑜鄒嘉年張桂芬胡毓沅俱記大功何文矩張淮楨沈霖巖綬恆陳兪李啓煃鍾元贊潘敦先巖家熾廷熙姚世康然鎭湘俱酌委一次濮道宏拔委一次楊洪鈞辦南昌保甲縣丞潘淮沂謝遇缺先補用行知指分道庫　壽斌禀到吳鳴麒往永新　　姚嶲陶鈞俱酌委一次程租蔚孫家衡買頤盧來源俱記大功一次馬昌駿由湖南查探礦務章程回洪占奎接帶常備中軍右營前内閣中書王憲章由四川來省 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十九正月初五初六日京報全錄]  
　　宫門抄諭旨均已錄前○護晉撫趙奏重定太原滿營常備軍步隊餉章摺○督辦墾務大臣貽奏爲擬派察哈爾左翼墾務總辦專員並請添調人員以資襄理摺○順天學政陸奏爲學官歛錢請旨分别懲儆片 
護理山西巡撫布政使奴才趙爾巽跪奏爲重定太原滿營常備軍步隊餉章恭摺具陳仰祈聖鑒事竊查太原滿營挑練常備軍步隊一旗業經升任撫臣岑春烜將營制餉章奏奉諭旨允准在案奴才護任後卽便飭令赶緊查照奏定章程迅卽挑練成軍按日操演期成勁旅惟查該旗兵等咸以所加津貼爲數過少不免竊竊私議因循不振奴才當卽親蒞該營剴切開導各兵咸知事在必行尙無異詞惟查原定兵丁餉銀除原領米豆底餉外正兵僅津貼銀一兩二錢省城銀賤糧貴不敷養贍亦係實情復與護城守尉景象等熟商據稱旗營官員皆有應支俸薪請將所加管帶以至哨弁公費大加裁减以之貼補兵丁出自情願奴才查改練旗兵原欲一婦從前積習若仍聽其支絀謀食無資安能作其勇氣專意新操今該營官員等明曉大義惠顧同袍尙屬可嘉當將原定管帶以至各哨弁公費量子裁减並將副哨官護兵火夫等項一律裁撤節省餉銀以爲津貼該兵丁等之用計共裁節銀每月二百零六兩六錢匀派各兵丁攺定爲兵目號兵每月津貼銀共十四兩四錢正兵每月津貼銀共八十六兩四錢合之原定餉數尙餘銀一百五兩八錢卽查照原委章程留爲學堂之費其裁去馬一百二十匹外尙餘馬三十匹向章每馬共領米豆草銀二兩一分六釐亦不足用是以往往寄牧於民間今合并爲十五匹實留本營喂養不准再有寄牧之弊以備本營學習馳騁之用此外另設工藝廠一所教習不能操練之人欵由奴才另籌其不及歲者皆入學堂略仿武備學堂教法俾將來所學卽爲所用據護城守尉曁營處務司道會詳請奏前來奴才竊維挑練滿營與挑練勇營不同滿營有底飼之可資有定籍之可考平日絶無逃亡之理臨事庶收緩急之用目前籌給餉項雖已酌加津貼而較勇營爲省自應赶爲籌定以便迅卽操練因卽飭於十二月初一日成軍並選派北洋調來教習二人速赴該營切實訓練除咨部外所有重定滿營常備軍餉章緣由理合繕具清單恭摺具陳伏乞皇太后皇上聖鑒訓示謹奏奉硃批著照所請該部知道單併發欽此○謹將酌攺太原駐防滿兵挑練常備軍一旗應需各欵數目繕具清單恭呈覽御計開管帶官一員以城守尉充當每月原定公費銀一百兩今攺爲三十兩哨官三員督排哨官一員均以防禦充當每員朋支公費原定各十兩今攺爲四兩共十六兩副哨官六員以驍騎校四員領催二名充當驍騎校每員月支津貼原定各四兩領催每月支津貼銀各六兩今改爲三員每員津貼三兩共九兩文案委員一員月支薪水原定銀二十兩今攺爲六兩教習二員每員月支薪水銀三十兩共六十兩此項仍舊哨書三名每名月支薪水原定銀六兩今改爲二兩共六兩以上銀一百二十七兩均不扣建計共减裁銀二百六兩六錢正兵目十八名以領催挑補每名月支津貼原定銀一兩四錢今添六錢攺爲二兩共三十六兩副兵目十八名原定每名每月津貼銀一兩四錢今裁正兵二百一十六名以馬甲挑補每名月支津貼原定銀一兩二錢今添四錢攺爲一兩六錢共三百四十五兩六錢火夫十八名原定每名每月津貼銀八錢今裁號兵六名以馬甲挑補每名月支津貼原定銀一兩四錢今添六錢攺爲二兩共十二兩護兵二十名每名每月津貼銀一兩四錢今裁以上銀三百九十三兩六錢均扣小建計共加添銀一百兩八錢扣去加添尙餘銀一百五兩八錢統計每大建月支銀五百二十兩零六錢每小建月支銀五百零七兩四錢八分常年以六大建六小建核計共支六千一百六十八兩四錢八分又正兵目及號兵正兵每兵應需衣褲靴帽約四兩計二百四十名共銀九百六十兩歲共銀七千一百二十八兩四錢八分照　核發時每兩按新湘平分扣存减平銀四百二十七兩七錢信釐八毫查照原奏前城守尉所擬節省各欵九千六十八兩一錢四分二釐除支用外尙餘銀一千九百三十九兩七錢六分二釐兩共銀二千三百六十七兩四錢七分八毫以作該滿營學堂之用至應需火藥鉛九仍照前奏辦理是以未曾核計合併聲明覽 
督辦墾務理藩院尙書銜兵部左侍郎奴才貽榖跪奏爲察哈爾左翼墾務事體煩重擬派總辦專員並請添調人員分任以資襄辦恭摺仰祈聖鑒事竊奴才奉命會同籌辦察哈爾左翼四旗墾務前於六月間在張家口與奴才奎順奴才魁福籌商設局開辦僅先就近派委旗漢數員暫資差遣當時事未定章需人尙緩查現在各旗地畝情形業由奴才魁福均經周歴勘明並會同籌擬辦法另摺具陳當兹墾務方興之始百端待舉頭緒紛繁亟需揀派望資較重之員二三人俾令總持一切以專責成查有前調之江蘇候補道陳際塘現已到差該員有爲有守才識過人前在江蘇歴膺煩劇無不措置裕如以之統籌東墾全局不難舉重如輕循序而理又查有口北道恩銘才猷閎遠諳練老成前在歸綏道任内條陳西盟蒙墾機宜動中竅要奴才深資襄助現該道調任口北其所屬張獨多三廳正與察哈爾翼四旗毗連該旗情形尤所熟習且蒙旗興墾動與地方有交涉事件有該道相與遇事呼應必能操縱得宜奴才旣資得力於西盟更不能不思借才於東作又查有察哈爾兩翼蒙古　領富倫心細才長旗務素諳其誠信待人尤素爲蒙旗所悦服此次開辦左翼旗地必須有該員爲之聨絡蒙情俄皆鼓舞歡欣不至因隔閡而滋疑慮以上三員奴才與奎順魁福悉心考察洵爲辦墾必不可少之人分之則責大攸歸合之則事能有濟擬均派爲左翼墾務總辦心期領袖得人早收成效奴才尤有請者左翼地畝多於右翼現旣一律開辦所有查勘丈量綜核測繪一切事宜在在均關緊要雖已總司之有屬仍須羣力之兼收前次奴才會同升任山西撫臣岑春煊奏調京外各員到邊任差者僅十數人卽兼以就近咨調之員爲數亦屬寥寥將來西盟墾務暢辦尙恐不敷委用實不足以分布左翼四旗查有翰林院繙譯庶吉士榮光户部主事錡麟步軍統領衙門主事文順吉林佐領德克登額江蘇試用同知何立坦廣東試用知縣程維淸候選知縣劉世謙兵部筆帖式德潤宗學副管宗室勝全等均勤樸耐勞操守可信於丈放蒙地事務似尙相宜擬卽調赴張家口藉資差委如蒙○兪允其應補應選人員仍請援照奴才調員前案免扣資俸出自　　鴻慈逾格惟思辦事匪難用人最要興利之舉去弊爲先除由奴才奎順奴才魁福就近督飭認眞辦理外奴才仍在邊調度或隨時馳往查看倘所委各該員中稍有舞弊營私等情或始勤終惰不能得力者一經查出定卽分别叅辦萬不敢以奏調在先稍存迥護致悞事機所有擬派察哈爾左翼墾務總辦專員並請添　人員分仛辦理情形各緣由理合恭摺具陳伏乞皇太后皇上聖鑒訓示謹奏奉硃批著照所請該衙門知道欽此 
陸寶忠片再臣按臨所及考查各屬教職業經隨時舉劾在案本年八月間臣在河南貢院據井陘學訓導田世英禀稱署教諭伊煥章把持學印逗留郡城平日聲名甚劣遇有婚喪卽出單歛錢大爲士林所詬病等因當卽札飭正定府知府江槐序密查旋據該府禀覆該署教諭送考在郡爲子完姻直至七月底回任平時借婚喪斂錢或事出有因或查無實據惟該二員嫌隙頗甚結怨已深恐由此别生事端因臣批飭先行撤任由藩司遴員接署井陘學教諭伊煥章携印逗留難保無招搖情事且平日聲名甚劣應請旨卽行革職訓導田世英禀訐伊煥章雖非虚誣而其中語多支離無非爲爭利起見不足以表率上林應請卽行開缺以端師範謹會同直隷總督臣袁世凱附片具陳伏乞聖鑒訓示謹奏奉　硃批該部知道欽此 
 
