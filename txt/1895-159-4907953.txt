# 1895 - 159 - 4907953

 

Page 1

 
 
[敬募順直急指啓]  
燕地告災已經年歲兹者奇蒞洊至小民益不聊生易子析骸慘酷萬狀加以日人肆虐轉徒蒼黃歴觀報章所述情形及散振諸君來信較鄭監門流民圖所繪尤爲蒿目傷心本館承諸大善士慨解腰纏源源接濟前已集銀一千兩會同仁濟堂解往災區仍恐地廣人多非區區所能濟事昕宵籌畫倍覺焦勞惟有籲懇仁人善緣廣結不拘多寡隨意解囊俾得集腋成裘及早解往散放庶百千萬哀鴻涸鮒或尙得有生機乎肅此布陳伏惟德鑒 
[論閱報有大益於人]  
人之智愚賢不肖由天所賦幾莫可强而同之此其大較也然鄉閒之人較城鎭之人則愚城鎭之人較通都大邑之人則愚執此鑒衡歴歴不爽豈天以愚者生於鄉而以智者賢者生於通都大邑之閒耶非也蓋人之智愚由於見聞之廣狹閱歴之淺深居鄉之人大都見聞孤陋學問鄙瑣無所用其心自幼至長智戀不開無怪其愚也生長於通都大邑之中者交遊廣衆事理繁賾處處隨機而應變皆足以運用其心思靈明日闢雖　安於愚而不得也昔者聖賢嘗僕僕道途一車兩馬周流列國遊說諸侯於是學識日增博聞廣見得成其爲聖賢假使生長里閈足跡不出於戶庭見聞不外乎鄉曲所與遊者不過鄰里鄉黨之人所見者不出數十里之閒將不免爲鄉人以終老矣安得爲聖賢乎哉太史公亦嘗行天下周覽四海名山大川與燕趙閒豪俊交遊故發爲文章傳之不朽自唐宋以來凡通達之士博雅之儒莫不以廣見聞增學識爲當務之急我朝大儒如顧亭林輩亦嘗輦書以周流天下至旅舍則啓裝檢圖籍以證聞見以求確據是以學識宏通著述淵博由是觀之增閱歴廣見聞豈非啓人聰明才識之第一要務哉雖然出遊者必需資斧或且辛苦備嘗艱難困厄費時失業者所在多有如欲不出門而能周知天下之事者其惟多閱日報乎按日報之設實創始於歐洲其初不過登載新聞無關緊要其後精益求精日益詳備上而國家政事下至巿廛要務莫不備載各國所創新法有益於民生日用有關於教養富强者悉載靡遺於是四民皆知各處之要事聞其所未聞知其所不知人皆以爲有益也羣起而效之至於今日報德國有五百六十種英國有一百六十九種法國有一百二十八種意大里有一百零五種比利時荷蘭共有九十四種其餘各國共有二百五十種合歐洲各國日報不下一千三百餘種每一種每次大約可售七千張美國及南美洲日報亦有一千餘種其他如耶穌教會天主教會各報及幼童所閱之報尙不在內其出報如此之多非眞有益於世能如是之廣遠乎西人見聞甚廣智識日開學問益進上下之情通民情之隱達報之功也中華向以甘其食美其服安其俗樂其業至老死不相往來以此爲務所以朝廷之事草野不得聞百姓之困窮朝廷亦無由知也出一令行一政有益於下民否乎亦不得而知之也甚至宼警在數百里外並非旦夕可至忽謠諑紛起謂賊 
匪壓境倉皇避難自相踐踏財賄器具拋㕖無存及事過心定始知誤於浮言之搖惑或賊已至境則又偃然無聞是皆由於信息不通如病者之麻木不仁也自通商以來西人來華者日衆中國風氣漸開香港廣東福建上海漢口天津等處先後開設報館又有教會各報及月報七日報等不下數十種通上下之情知四方之事凡國家政教之損益民間風氣之厚薄無不備載於中閱之者由此而知各省及各國緊要之事其益匪淺可得而詳陳之一曰增廣見聞凡人之耳目往往囿於一隅除出遊之外不能知他國之事也今有日報凡平日未聞未知之事皆得領會於胸中矣一曰通知時務古人有言識時務者爲俊傑方今泰西各國競尙爭雄輪船軍械日新月異使臣往來聘問修好者不絕於道當今之世幾欲以天下爲一家閱報則各國新聞要事無不朗若列眉藉此以考各國强弱之勢而我亦可爲未雨綢繆之計矣一曰利便商賈凡懋遷有無者以信息靈通爲貴不令他人獨占先著閱報則知某處有某物價昂某處之某物價廉卽可運載銷售使物價漸平而民間亦得利益矣一曰攸關教化凡有善言善行採訪摭錄以供衆覽閱報者可以感動興起流連向慕其爲善之心有不油然而生者乎此四者皆閱報之大益也其餘小益不勝枚舉所惜者中國之報究未廣行就現在所出之各報而以四百兆人數計之則閱報者恐不及千分之一又况鐵路未開報亦難於暢遠是爲美中不足他日廣開鐵路增設報館風行海內庶幾通曉文義之人皆知天下之大事而增其聰明智慧焉從前拘迂之見錮蔽之積習不除而自除豈非有大益之事載區區之意不禁引領而望之 
[北通州近聞]  
　　近日糧價昂貴異常雖去兵荒所致實緣楊村一帶近有河剝船戶串通一氣輙向商船訛索而於糧船尤甚因之商船裹足糧價日漲糧商囤積居奇任意抬價有碍民食道憲張筱傳觀察分飭楊村廳武淸縣將剝船訛索一事嚴密查拿並通諭糧商鋪戶如有積存米麥雜糧赶緊出售倘敢囤積居奇故糧巿價定將糧厔發封鋪商提案究辦想經此一番整頓奸商無從施其伎倆矣○董軍門福祥統帶西軍馬步二十四營駐紥河西務一帶地方迄今北直平靜奉命撤防自五月初三日起連日分起由通州經過官車局預備車輛拉運軍裝器械大有應接不暇之勢○端陽佳節城東南隅上文昌閣大開寺門遊人雲集有某甲年約四十左右不知何故從城上跳下有素識者知爲王姓赶卽下城趨救則已命赴陰曹矣或云彼因節債重累欲避無臺故尋短見良可慨已○江蘇海運漕糧由上海招商局裝輪運津江蘇海運津局於十二日開局兌米分起委員押運北上山東德正頭帮粟米已於月初過天津關因運河水淺節節遲滯故至今尙未報到○倉署傳信定於二十日祭壩騐米○各省採辦軍需戰馬沿途行走例定口內每匹日支料三倉井十斤重草一束若無料豆地方每匹日給乾銀五分自行買喂口外停止槪行牧放近來各營採買戰馬竟有於喂養之外復索乾銀及前站費銀并有將戰馬驅入民地牧放肆意騷擾經直𨽻總督王制憲訪聞派員沿途確查究辦一面出示嚴禁各營員弁採買戰馬務按例定數目向地方官取用不准額外需索故意刁難尤不得違例牧放滋生事端如敢再蹈前轍定行從嚴叅處○東路同知陳小亭司馬報捐過班開缺以知府候補於五月十二日交卸新任東路廳謝新𤲅司馬希芬頒到紅諭卽於是日接印履新○數月以來米麥雜糧價值日漲旋因糧商由山東河南販運糧米到通且麥秋收成有望麥子每石跌落三吊之多其餘粮價亦减諺云價商招遠客於此益信○此壩河水淤淺轉瞬南漕到壩船隻不能攏岸倉憲諭令河廳赶緊挑挖忽碍運道○客有自城北密雲縣來者據云彼處地方餆荒尤甚遍地飢民遊行街巿見有食物卽抓而吞之稍爲嚇阻卽昏倒於地竟有因此殞命者安得賢有司設法賑撫俾斯民重登袵席也 
 
 

Page 2

 
 
[金陵雨雹]  
　　本月十五日十一㸃時金陵省城東南隅天色忽變雲車幾馬忽地奔馳幾疑浣花叟納涼文人溝中當有催詩雨至不期狂風一陣冰雹紛飛大者如杯小者若豆屋瓦多被擊損行人奔避不遑移時天朗氣淸重現一輪紅日嘻碧翁翁眞令人不可思議哉 
[京江會景]  
　　鎭江訪事人云五月十三日俗傳爲關帝誕辰天甫黎明關道憲以次文武各員恭備牲牢詣關廟致祭禮成而退肅肅雍雍錢業會館所懸之綵皆用紅縀製成上列綾絹所製戲文十色五光令人心醉夜間則高列香亭一座雕鏤精細逐層遍綴明燈寳炬騰輝照耀遠近雖鰲山燈景不是過也城內外各錢鋪之進香祝嘏者絡繹於途新河街廣東會館亦懸掛各種珠燈別出心裁絕不拾人牙慧大殿上陳設古玩及各貢品觀者咸謂見所未見無不贊嘆稱奇殿以下用絹紥成象鶴鹿虎諸燈巧妙玲瓏得未曾有迨至矅靈西墜卽燃放爆竹高升一道靑煙上衝霄漢復倩淸各搬演崑曲玉簫低按檀板輕敲羽換宮移聲聲入破以故靑衫名士紅粉佳人逐隊來游非常擁擠詣　一時之盛會歟 
[頭茶已畢]  
　　漢口訪事人云兩湖寍州祁門茶自開盤迄今共售出二五箱四十餘萬件較之去歲有贏無絀茶商雖不及去歲獲利之豐　亦不致枉拋心力刻下每日到有數字或十餘字均爲四五字之茶尾葉片粗老香味不及從前至安化挑源二處所出　茶價仍二十餘兩醴陵湘潭等處亦可售至十餘兩浮梁巨腹賈尙有餘利可沾云 
[問答節略接前稿]  
　　第四次問答節略光緒二十一年三月十六日午後四㸃鐘至春帆樓與伊藤會議伊云今日復見中堂重臨傷已平復不勝幸甚李云此皆貴國醫生佐藤之力伊云佐藤醫治中堂其效甚速可喜李云聞佐藤謂陸奧大臣身熱是否伊云陸奧大臣身子本不甚健現患春温至爲惦念李云服藥當可有效伊云今日身熱稍平李云曾進食否伊云無多一月前本大臣亦患其症其已愈矣中堂身子今日好否李云甚好惟兩腿稍軟耳伊云我父母年皆八十尙健旺李云何在伊云現在東京我生長此處李云是長門否離山口縣多遠伊云約二十英里李云長門乃人物薈萃之地伊云不比貴國湖南安徽兩省所出人物李云湖南如貴國薩斯馬最尙武功長門猶安徽然不能相比所遜多矣伊云此次敗在中國非安徽也李云我若居貴大臣之位恐不能如貴大臣之辦事著有成效伊云若使貴大臣易地而處則政績當更有可觀李云貴大臣之所爲皆係本大臣所願爲然使易地而處卽知我國之難爲有不可勝言者伊云要使本大臣在貴國恐不能服官也凡在高位者都有難辦之事忌者甚多敝國亦何獨不然李云貴國上下交孚易於辦事伊云間亦有甚難爲之事李云雖有難爲賴貴國皇能聽善言伊云皇上聖明當登極之時卽將從前習尙盡行變易故有今日局面李云如是則諸臣之志願得舒矣伊云此皆皇上聖明故有才者得各展所長現談應辦之事停戰多日期限甚促和欵應從速定奪我已備有改定條欵節略以免彼此辨論空過時光中堂兩次節略一則甚長一節昨日擬改約本中國爲難光景我原深知故我所備節略將前次所求於中國者力爲减少所减有限我亦有爲難之處中堂見我此次節略但有允不允兩句話而已李云難道不准分辨伊云只管辨論但不能减少李云旣知我國爲難情形則所求者必量我力之所可爲伊云時限旣促故將我所能做到者直言無隱以免多方辨論否則照我前開約欵所開必須辨論到十日之久方能减到如此李云節略有無華文伊去英文東文已齊但 
華文未全伊交英文另有要欵華文三紙伊云只賠欵讓地與佔守地方三節譯有華文中堂閱後云卽以此已譯三端開議第一賠欵二萬萬爲數甚鉅不能擔當伊云减到如此不能再减再戰則欵更鉅矣李云賠欵如此固不能給更鉅更不能給還請少减伊云萬難再减此乃戰後之事不能不如此李云前送節略核計貴國開銷之帳相離不遠此次賠欵必借洋債洋債爲數旣多本息甚鉅中國將有何法以償之伊云前節略云計二十年還淸洋債何不遠至四十年爲期愈遠本息卽不見重此非我事偶爾言及切忽見怪李云四十年拔還本息爾願借否伊云我借不起洋人借債爲期愈遠愈妙李云自開戰以來帑已空向洋人商借皆以二十年爲限爾所言者乃本國商民出借耳伊云卽非本國之民借債皆願還期李云外國借債但出利息有永不還本者伊云此又一事也但看各國信從否外人借債皆願長期銀行皆爭願借李云中國戰後聲名頗减伊云中國財源廣大未必如此减色李云財源雖廣無法可開伊云中國之地十倍於日本中國之民四百兆財源甚廣開源尙易國有急難人才易出卽可用以開源李云中國請爾爲首相何如伊云當奏皇上甚願前往李云奏如不允爾不能云爾當設身處地將我爲難光景細爲體諒果照此數寫明約內外國必知將借洋債方能賠償勢必以重息要我債不能借欵不能還失信貴國又將復戰何苦相逼太甚伊云借債還欵此乃中國之責李云不能還則如之何伊云已深知貴國情形爲難故减至此數萬難再减李云總請再减伊云無可减矣李云第一次欵交淸後餘欵認息五釐德之於法固然如此但中國自道咸以來三次償給英法軍費皆未加息不過到期未還始行認息貴國豈能以西國之事來比伊云如可全還自不計息 
[神山卽景]  
　　新委署理蕪湖縣李甘亭大令於本月初四日由省禀辭乘輪蒞蕪縣署胥吏書差並廉捕河口等官咸赴官碼頭恭迓大令當卽鼓吹入城借涇縣會館東　之徐公館爲行署擇吉初六日酉時接篆按大令籍𨽻三湘以書生投筆從軍遞保直𨽻州　分安徽歴辦皖北各厘卡並撫轅發審差所謂隆隆日上者非歟○蕪俗例於五月朔舉行城隍會舁神像遊歴城廂卽置神於金馬門外河干行宮相溥是處爲神之岳家丈人峰情深投轄留看龍舟故每年必須小駐一月然後回廟讕語不經洵足令人噴飯屆時香雲繚繞羽葆繽紛香亭擡閣燈彩傘扇五光十色錯綵鏤金幾於有美畢臻無奇不備會經靑石街米巿街走南門出東門繞梅家塘而抵行宮經過街頭巷尾紅男緑女夾道縱觀會中人扮就各種牛鬼蛇神如地方鬼則白衣長身面塗粉墨宛然山門所立黑面鬼則面黑如漆獠牙吐舌令膽小如鼷者望而生怖此外五猖鬼大頭鬼小頭鬼及種種鬼頭鬼腦鬼形鬼相之無名鬼成羣結陰車不勝載斗不勝量又有披枷帶鎖扮作罪囚者渾身密綴銅鉤燃㸃肉香不知果犯何等重罪悉於前三日赴廟掛號領批若甘赴大辟延頸受戮者若果有神靈而欲按圖索驥一一勾决吾恐若輩必四散奔逃毀裝惟恐不速矣愚民見解洵足發人一笑○蕪人最尙競渡之戲節屆端陽無老無幼咸喜雇一葉扁舟挈侶命儔泛棹中流隨龍舟爲進退一若不如此卽不足以賞美景良辰者本屆天公做美驕陽匿影水波不興緑女紅男相與携手河干買舟共渡此携佳替彼泛輕壺桂楫蘭橈輕移緩駛上自金馬門下迄江口十里柔波幾似梭穿錦織而彼烏衣子弟王謝名流則更挈狎客提名倡一棹中流笙歌互奏金樽檀板之餘繼以翠謔　矜致令兩岸觀者萬頭攅動咸不顧龍舟而注意於遊船水國雅游洵不數秦淮水榭吳巿山塘矣至若龍舟鼓舞衝汲廻翔奪錦夭矯輕靈宛若掠水穿花則尤年年之勝事也○新關北卡委員俸靜山大令奉道憲詳委常關稅務廳已接院批轉接委札於初六日接差視事所遺新關北卡道憲遴委保甲總巡張小衫大令接辦遞遺保甲總巡遴委候補知縣朱大令接辦均於是日接事履新同寅僚屬往返道賀者車水馬龍備極一時之盛○太平府郡試經杜受臣太守於四月十二日取齊三縣文童至本月初二日已發長案入彀諸童奪錦歸來揚揚得意聞學憲李小崖宗師試畢皖江行將於月望左右回姑孰節轅並接考本郡院試府憲已接到牌示行文來蕪飭於二十日取齊郡屬文童聽候院試並聲明武試着於閏五月初一日取齊想見文苑武庫同時並舉之盛 
[㸃綴芳辰]  
　　揚城每屆端陽競渡之戲極爲繁盛今年惟北門外城河有龍舟二艘一靑一黃由初五起每日在　　汪五頂橋一帶衝波掠水往來游行岸上觀者雖依然如蟻聚蜂屯而河下桂楫蘭橈容與中流者則寥寥無幾是以奪標等戲亦不多見不似往　之采烈興高想因刻下時事多艱個中人故不欲踵事增華惟略備一二艘奉行故事藉以㸃綴芳辰耳 
 
 

Page 3

 
 
[焦山挹翠]  
　　鎭江訪事人來信云新授京口副都統吉晉軒統制陞由京南下節抵京江筮吉五月十一日辰時接印屆期滿營各勇齊集頭門外分站兩旁八旗營官曁鎭郡府縣以次各官皆整肅衣冠趨轅叩賀官廳之內翎頂輝煌俄而辦差人將大堂上鋪設一新鐘鳴八㸃升任廣州將軍保軍帥委右翼協領府蔭協戎用黃亭舁送印信至導以鼓樂熱閙異常旣至行轅統制整肅衣冠徐步而出啓大門迎入供奉大堂時香案早已備齊丹徒縣王明府及各營官均在堂上鵠立俄聞鐘鳴九下吉時已屆統制朝服冠望闕行三跪九叩禮謝恩旋易公服行拜印禮轅門外升砲三響槍聲纍纍然鼓聲　　然禮畢升坐筆帖式及各馬甲官唱名叩謁禮旣成退入二堂接見府營廳　各官略一周旋興辭而出未幾呂觀察排導而至統制迎入花廳欵以茶㸃午後端坐緑呢大轎排齊全副儀仗詣文武各衙謝步是時轅以外冠蓋往還輿馬雜遝紅男緑女欣瞻盛典接踵而來蟻聚蜂屯眞有如水如雲之盛也○統領兩江廣義全軍李軍門先義前由江陰赴金陵謁見兩江總督張香帥面禀要公兹者在省事畢乘滿江紅官舫用追雲小火輪船帶之東下駛抵京江繫纜怡和碼頭道憲以次文武各官均赴江皋如迓水陸各營勇咸在碼頭排列隊伍以志敬忱移時各官紛紛呈遞手版軍門謙讓再三旋命駕登岸詣各衙拜客至縣署時王大令飭家丁擋駕軍門卽命駕回舟有頃解纜而去向江陰進發各官及各營勇均在碼頭恭送行旌○日前鎭江關道呂鏡宇觀察接見巡防總局曁各叚保甲委員諭以去歲十月辦理冬防以來賴諸君之力地方尙稱安謐今者時交夏令天氣炎蒸諸君查夜過勞擬於五月初一日起停止○辦理江南轉運總局何觀察福海前赴金陵公幹事竣後於本月十一日乘普安官輪船回鎭各官均在巡防局恭迓憲旌觀察隨鳴騶登岸乘輿回局十五日午刻統領新湘全軍陳宇山軍門假焦山梵宇設筵讌欽簉座者爲保軍帥吉統制新湘中營趙管帶○自日人犯順以來南洋各口在在均關緊要張香帥籌辦防務昕夕不遑今雖和局已成仍不肯因循苟且本月十一日札委統領兩江督標浙軍滿字營金都戎滿帶勇三營馳赴江陰防堵都戎奉札後由白門拔隊起程雇就　船數號裝勇東下十二日行抵鎭江舟泊蒜山江滸都戎乘輿登岸向府縣各衙投刺迨黃昏後回舟次十三日天將破曉卽掌號揚帆而下 
[潯陽紀事]  
　　九江訪事人云前報載江西巡撫德大中丞委南昌同知蔡乂臣司馬候補縣王蘭舫大令會同九江關監督誠果泉觀察所委之王涵之明府及九江府尹西庚太守德化縣彭星階大令定於五月十二日訊鞫廬山售地案十一㸃時各官齊集貢院中細加研究將胡某等人當堂取保開釋徐某重責二百板交縣收禁○十一晚九㸃鐘時南昌來電云署德化縣彭星階明府調省後遺缺以九江文報局員王涵之明府祖彝接署○十三日俗傳關帝誕辰潯城文武各官均於黎明時赴武廟行香致祭○署彭澤縣兪子新瑞昌縣胡少卿二明府二套口厘卡趙朗元直刺先後至郡謁見九江府尹太守兼送前九江府崔太守行旌小作勾留次第遄返 
[平山堂閒話]  
　　揚州訪事人云暢晴不雨者已數旬現當割麥揷禾之際鄉民盼澤甚殷甘泉縣境多屬山田全賴雨水以資灌漑邑尊因會同江都縣於本月十五日起在郡廟設壇祈禱以順輿情並出示禁屠三日○邵伯及仙女鎭一帶估客雲集爭購米麥等項載運出江邇日到者愈多各處搜買以致米巿大爲暢旺裏下河等處米船絡繹而來牙儈之流居奇壟斷上月上白堆子每石售三圓一角者刻已貴至三圓八角有奇小麥每石售至三圓二角聞之老農云麥價如此實爲近數年來所未有柴則因河水日退裝運諸多周折是以價亦增高每百斤較上月加錢四五十文中人以下之家曁數米而炊者莫不仰屋興嗟咸有居大不易之慨○皖人某甲向在郡城某典爲夥稍有積儲近以岑寂無聊時動求凰之念倩相識者作伐聘某乙之妹爲妻詎料甲固使君有婦且已生子女數人冰上人曁乙皆未之知也迨乙妹過門已逾兩載中妻以年來不得甲信度日維艱遂於上月挈其子女來揚商訊而至甲情急倩人紿以久不在典是否仍在本城賃住不得而知甲妻遠道相投聞之呆若木偶不知所措現雖春光已洩苦於不知門徑無可如何終日携幼女孤兒街頭蹀𨇾逢人輒泣訴苦衷異地飄零殊堪憫惻而甲則已將典事辭歇帶同乙妹潛往他鄉矣 
[虐媳宜懲]  
　　金陵訪事人云省垣四條巷人馬甲向來設鋪評事街以縀匹爲生涯其妻某氏素性兇悍人皆以雌虎目之生子馬乙年方弱冠撫某女爲媳童養家中叱燕嗔鶯習爲常事月前某日小有所忤擊之以梃因傷身死草草成殮舁往種鼓樓迤北荒僻處瘞之噫其眞滅絕人理者哉乃鄰里傳言咸謂其媳一靈未泯往往號哭於荒烟蔓草之中終宵不輟且附諸乙體歴訴寃情直至馬妻許以每月親往祭奠荒塋始不爲祟此則齊東野語不足信以爲眞也 
[民更告止]  
　　去歲因海氛不靖揚城各當道於開辦冬防時議添十家民更藉以保衛今春冬防撤局民更因甚得力依舊留巡刻下以和局已成且時交夏令防務敉平保甲總局特會同府尊沈太守會銜出示諭令民更以四月底一律告止俾經紀小民得以休息倘有不肖坊保嚇詐歛費准許扭禀定予重懲等語一時見者無不歡欣感頌云 
[文星拜客]  
　　四川學政瞿子玫大宗師鴻璣前日由川來滬假寓泰安棧昨日命駕進城拜會客當道至縣署時黃大令迎入花廳叙談移時興辭而出遄回行臺 
[英雄氣短]  
　　江北人某甲以小工餬口賃屋裏虹口前日因細故反目大遭詬誶自念以堂堂鬚眉竟被巾幗所困不知早赴泉下遂取鹽滷數碗一飲而盡偃臥待斃繼而腹中如雷鳴顏色慘變妻誤爲吞服洋烟卽舁同仁醫院求治醫生騐得並非吞烟係多飲鹽滷之故如法施救得以轉危爲安 
[流氓受責]  
　　流氓張春賢者住居虹口二十三保十六圖地方前日途遇浦東人某婦見形跡可疑意圖冐詐惟思獨木難支卽商諸同類朱金虎陳錦山二人朱陳慨然允諾將氏軋至某處任意訛詐氏見勢不佳料難與爭當被詐去洋銀六枚張卽入己囊朱陳大失所望欲得而甘心張自知理屈避匿不出張母某氏投圓通寺巡防局控朱陳二人拆梢局員王壽華二尹立遣地保將張朱陳三人拿案立卽升坐訊問朱陳歴訴前情張默無一語二尹大怒謂本委訪知爾等三人均在八十個黨流氓之內今因分肥不勻反敢涉訟本欲送縣重辦姑念年輕如知改過從寛免送喝令各責二百板具改過切結存案倘有再犯重究不貸 
[飭查禁物]  
　　任仲康前赴總巡局控稱被曲尺灣公興烟間隔壁鐵店中人毆打撕碎衣服求請提究夏明府准詞飭差拘提鐵店主沈萬順到案當經局差往拘時沈不服差提抗不隨行又有丁阿二帮同覇拒該差卽禀明該處巡防中局派勇協同將沈丁二人解送總巡局禀請訊究夏明府提訊之下任仲康投案供稱前晚至公興烟館挑烟時已關門悮叩比鄰沈萬順店之門沈並不言語開門使毆并將衣裳撕毀失去身帶零物後經公興烟間聞聲出勸始行罷手業已大被毆辱因此來案控訴求請訊辦沈萬順供前夜聞得門外打架不知何人小的已睡臥並未開門任仲康究不知被何人所打誣攀小的今奉提訊求恩明察丁阿二供在䇿電兵輪船充當火夫素與沈萬順交好前夜適到伊店內問候台差來拘小的代爲婉商不敢强拒明府曰旣在䇿電兵輪充當火夫何至深夜登岸問候朋友又敢行强拒差殊屬可惡若不從嚴查辦不足以示儆戒判將兩人交差看管一面函知䇿電兵輪管帶某君請查丁阿二究竟是否在船充當火夫船中有無其人並飭中局委員王二尹速赴沈店細查有無犯禁之物禀明核辦任飭退候示 
 
 

Page 4

 
 
[巡局瑣紀]  
　　前有船埠小顧赴保甲總巡控胡榮生拆梢滋事經夏明府提訊笞責昨據胡母蔣氏投案代子求恩開釋明府姑念蔣氏代求准如所請飭差帶案開枷交母領回管束○周俊發向賣糖之某甲滋事由中局拘獲轉送保甲總巡訊辦夏明府訊供之下笞責枷號現據某圖董赴局代爲緩頰明府始准飭差帶案疎枷交該董保釋嗣後不安本分惟董是問 
[上海縣署瑣案]  
　　本邑浦東廿九保六圖人李福昌李伏根父子也昨日投上海縣喊禀聲稱被親戚曹瑞卿糾衆行兇父子兩人均被毆傷求請騐傷提究值日差據情入禀奉諭著補詞候核○本邑南鄉閔行鎭流氓尤阿狗向開烟間之沈桂州滋擾行兇正在拳打脚踢之際某汛弁經過喝阻拘拿不意尤阿狗性情暴悍不畏官弁竟敢乘勢并打沈桂州某汛弁兩人均被毆傷當將尤捆縛先送來申投上海縣請辦受傷者再行投案質訊到縣後值日差禀明黃大令奉飭看管候受傷人到案訊明究辦○賭棍申子卿唐竹亭前在英界謝湘娥妓院局賭騙人錢財被周某赴松江府憲衙門告發恩太尊札飭上海縣提案訊究黃大令奉札後查申唐等皆住英界遂移請英公廨差提申子卿唐竹亭妓女謝湘娥昨日移送到縣值日差禀明黃大令飭著分別看管候訊 
[美界捕房瑣案]  
　　美界招商局北棧碼頭有運糧夫役其中各帮皆有而以安慶帮爲大宗專以打架爲事時聚於西華德路康土家宅一帶遇事生風附近有西人住宅惡其譁擾前日函告老巡捕房至晚八下鐘麥捕頭遣八號西探協同包探張阿五往是處將安慶帮小工甲乙丙丁四人拿獲送入捕房黎捕頭略問數語立遣中西探送至英捕房歸案辦理○昨日午後三㸃鐘有五六歲之男孩在美界蜜勒路啼哭經二百二十一號走街華捕送至捕房捕頭命暫留捕房候失主認領○天潼路第四百八十一號門牌粵人唐阿連家前晚被偷兒所算混至內室竊去報時鐘水烟袋等物於昨晨奔告捕房捕頭允爲查緝 
[病黎戴德]  
　　啓者今蒙鄭福蘭堂大寳號交來痧氣丸二百瓶痧氣散三百瓶囑代分送又蒙周蓮塘翁助洋五十元戴耘來翁助洋廿元爲敝堂代造曬藥露臺一座給藥房一隔廂兹已落成從此苓溲勃籠中無霉濕之虞頓令疾痛癢疴藥到有回生之效敝堂銘其德萬姓受其恩爲善必昌其獲福正未可量也請誌報章聊伸頌禱[  滬北鐵馬路廣益善堂司董施善昌唐廷桂等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　一百六十二號華捕解李春馬公興兪榮卿至案禀稱伊等在茶樓中口⾓爭毆用刀利傷兪之頭顱爲此送請訊懲兪供稱小的在廣濟輪船執役與馬同事馬失業後疑被小的中傷以致懷恨於心刺傷小的今旣送案請卽究懲馬　稱小的與兪素來相識此次兪欲將小的强行鷄姦小的不從將情告李李責兪不應如此無禮兪卽持刀向李尋仇不知如何碰傷叩求明鑒李所供略同通刺一併送請上海縣黃大令辦理○包探倪順泉禀稱去冬積竊陳阿根曾犯案送懲今又竊取韓仁壽堂唐仁生顧芝中之皮箱一口內有綢布各衣及大小洋銀共八十餘圓得贓後匿跡周雲庭所開客棧內將贓交楊阿虎代爲付質事爲小的查知一併拘送來案唐顧投案領贓陳阿根供稱小的係江灣人窮極無聊恐致凍餒而死不得已於某日從韓仁壽堂後窓入內行竊業已質錢使用尙乞開恩楊供稱小的不知賊贓故代爲付質周供稱前者陳確曾借宿小的客棧中後小的見其形跡可疑婉言辭却通刺判令將陳笞責二百板發回捕房管押半載期滿之日再笞責二百板楊管押一禮拜周具結開釋○五十六號印度捕禀稱昨日巡路時見洪春林在馬路中與人閒話囑伊步上街沿洪非但不依竟伸手毆擊是以拘回管押今特送請訊究洪供稱小的不知租界章程故與巡捕爭論並不毆擊尙乞原情通刺判令管押兩禮拜○四百三十號華捕解　阿大桂雲琴至案禀稱伊等因挑水起見以致口⾓爭毆小的見之解情訊辦通刺令各具切結卽行開釋○包探黃四福禀稱陳金才在靑蓮閣啜茗將藍色紡綢長衫脫下同桌茗客霍立羣悮穿身上以致忿爭小的目擊情形拘請訊斷旋有羅揚烈者金頂煌煌來案作証通刺向之訊問答稱與霍同在某營當差昨日因公來滬霍悮穿陳之長衫陳不應遽指爲賊務求公祖將陳懲辦陳供稱長衫確係己物霍意圖混冐况爭閙之際失去紡綢洋傘一頂通刺著一併開釋不予准理○水包控唐寳榮解冐險登輪船接客之張朝生請辦張供稱小的以後不敢再犯求老爺恩恕一遭通刺判罰洋銀一圓○野雞倡婦王高氏與龜傭張奚氏沿途强拉狎客至家經二百六十二號拘解公堂二氏供稱小婦人等原籍蘇州並不拉客實與某大少講論夜合資耳通刺令赶緊回籍不得逗留○三百九十四號華捕禀稱顏興與史四样互相毆鬥史受微傷稱請訊辦通刺判令顏出洋銀半圓給史爲養傷費 
[法廨停訊]  
　　昨禮拜二爲法公廨訊案之期九㸃三刻時人犯已解至公堂適讞員鄭大令別有要公因飭丁咨照捕房統歸下期禮拜四訊斷 
[法界捕房紀事]  
　　寗波人某甲向在某輪船當水手頻年失業落拓不堪不得已將妻子寄養岳家邇來覔得枝樓意欲重尋故劍某日至岳家探望則屋猶是而人已非詢之鄰居始知去年十一月間母女已相率而遁尋至小東門外始知其妻　　姊氏家遂　巡捕到來將妻拘入捕房管押翌日克捕頭問明情節令押候解請問官訊究○護城河畔某姓麻袋店學徒某乙竊取店主之衣而逸店主據情　知捕頭前日途與乙遇拘送捕房捕頭令押候堂期解訊○包探拿獲二賊送入捕房捕頭問知一在金利源碼頭竊米一在太古碼頭竊板遂令押候解送公堂究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
