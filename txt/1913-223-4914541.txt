# 1913 - 223 - 4914541

 

Page 1

 
 
外論 
[論中國西通大鐵道之重要附譯地訥氏說略（五）（游歐客）]  
[中國西通大鐵路歷史]  
　　千八百九十五年中日馬關條約中國允許日本每省至少須開商埠三處以便日本臣民往來貿易英法以利益均沾爲詞遂得有在雲南省建築鐵路之權英從其屬地緬甸法從其屬地越南可以達揚子江流域直至四川爲界兩强即於此時著手後其結果雖卒修成由老開至雲南府一路共長五百啟羅邁當與東京之海豐港口相連全路約長九百啟羅邁當將來尚須由雲南府延長至四川之叙州其於英國一面則以千八百九十七年中緬條約英國得有由緬甸至雲南省之鐵路權惟或經順寗府或經騰越當聽英國選擇中國須於以上兩處開放其一約中載明此路可抵雲南省亦以達四川界爲止但此展長之路應從何處經過以達四川約中並未載明以此之故中英兩國均可自由選擇一綫英人知其然也欲爲先發之計乃　千八百九十五年有達維斯參謀之勘路團千八百九十八年至千八百九十九年有瓦慈窮斯少尉之勘路團均專爲研究緬蜀鐵路交通一線者也嗣經瓦慈窮斯勘定自南寗河至順寗府一線此恰與印度總督鞠爾松之計畫相合彼時鞠氏方築緬甸至中國接界之拉喜窩鐵路兩綫可以溝逋迨千八百九十八年緬甸至拉喜窩全路三百啟羅邁當行將告竣忽得工程師報告謂瓦慈窮斯所勘順寗府一綫難於通過英政府乃與中國交涉促其開放騰越再就此面研究蓋自太平河及南汀河兩岸以達騰越一路 
 
 
 

Page 2

 
 
平坦毫無險阻則其工程之易自有不待言者（未完） 
時評 
[戰（無名）]  
　　戰不祥事也亦萬不得巳事也兩方之人爭而至於極點無以解决則各拼其死活以解决之以個人言則爲决鬥以多人言則爲交戰也 
　　是故戰之主義是拼死活之主義也非敵死即我死人無不畏死故非至萬不得已時不輕用之其有用之者斷無敵我兩方都不死之理亦斷無敵我兩方都不死而專死第三者之理 
　　此次戰事之起何如乎兩方主動之敵我有一因戰而死者乎勝者勝而不至死敗者逃而不及死唯此不戰之人民不勝不逃而纍纍以死 
　　子彈我人民之金錢也房屋我人民之膏血也流彈所中我人民之生命也然則此次之戰專爲欲死我第三者之人民也嗚呼愚矣怯矣狠矣人民苦矣 
[命令]  
　　七月二十五日臨時大總統命令保衞國家全恃軍人藴急公奉上之忱勵矢死弗渝之守乃能消除禍亂擁護治安南京四路要塞司令官陸軍中將吳紹璘講武堂副長少將銜蒲鑑要塞掩護第二團教練官陸軍中校程鳳章皆夙通兵學深明大義每於匪徒煽惑逆謀潛搆皆堅爲排拒力圖消弭結怨羣邪巳非一日輸忠爲國公爾忘身此次事變將起復擬逕電政府先爲舉發竟觸叛黨之忌同罹不測之殃凶耗驟聞爲之涙下各處軍人皆如該司令等効忠盡職之死靡他則逆亂何自而生人民何由受禍興言及此矜憫殊深吳紹璘蒲鑑程鳳章均各先給治喪銀五千元吳紹璘追授陸軍上將蒲鑑追授陸軍中將程鳳章追授陸軍少將均各從優給卹該員家屬亦宜垂恤卽由該省都督等派員存問於公欵内優致贍資作正開銷以昭特奬忠烈之典爾軍人當知該上將等助順拒逆雖死猶榮其各矢同仇殄彼有罪以遏亂焰而慰忠魂此令 
　　雷震春加陸軍上將銜此令 
　　任命應德閎兼會辦江蘇軍務此令 
　　代理國務總理段祺瑞呈稱據直隸都督兼署民政長馮國璋轉呈内務司警政科科長韓德銘呈請辭職韓德銘准免本官此令代理國務總理叚祺瑞呈稱據直隸都督兼署民政長馮國璋呈請任命王篤恭爲内務司警政科科長應照准此令 
　　代理國務總理叚祺瑞呈稱據熱河都統熊希齡呈請任命李宗元爲總務處科長張秉彝余樹垣爲内務廳科長許定基繆鑰胡善思爲財政廳科長李潤霖盧宗吕沈默爲教育廳科長劉持原扶昌徠爲實業廳科長劉定甲兆榮陞爲蒙旗廳科長應照准此令 
　　代理國務總理段祺瑞呈稱據河南都督兼署民政長張鎭芳轉呈豫東觀察使沈銘昌呈請任命蕭增浩爲秘書戴廷諤爲内務科科長韓僩爲財政科科長陸松爲教育科科長王恩新爲實業科科長豫南觀察使吕調元呈請任命賈庚爲秘書王垓爲内務科科長袁祖光爲財政科科長胡詩培爲教育科科長許中書爲實業科科長豫西觀察使祝芾呈請任命陳其義爲秘書陳啓祜爲内務科科長徐仁祿爲財政科科長李棠書爲教育科科長錢若林爲實業科科長豫北觀察使胡遠燦呈請任命兪麟翔爲秘書顧永煒爲内務科科長劉午元爲財政科科長步鳳書爲教育科科長張如燕爲實業科科長應照准此令 
　　代理國務總理叚祺瑞呈稱據新疆都督兼署民政長楊增新呈請任命韓玉書爲新平縣知事應照准此令 
　　代理國務總理段祺瑞呈稱據直隸都督兼署民政長馮國璋呈稱秘書胡嗣瑗呈請辭職胡嗣瑗准免本官此令 
　　代理福建陸軍第十四師師長陸軍中將許崇智附和亂黨背叛共和復敢私致代理國務總理陸軍總長段祺瑞電文據該總理呈閱原電語多狂悖實屬大干軍紀罪無可逭許崇智應卽褫革軍官軍職並嚴行查拿按法懲辦以爲甘心從逆者戒此令 
　　陸軍總長段祺瑞呈稱代理九江鎭守使陸軍少將耿毅託故擅離職守請褫革軍官並通飭各省緝拿解部歸案審辦等語應照准此令 
　　陸軍總長段祺瑞呈據湖北都督咨稱陸軍輜重兵少校李樹棻倡亂案發畏罪潛逃請褫革軍官等語應照准此令 
[警信]  
　　本埠訪稿今日（三十日）上海無戰事駐紥龍華之松軍巳經退去聞吳淞口外之北軍已在口外上陸吳淞亦無戰事 
　　南京電黄興確已逃走此間人士極疑黄乘日本砲船離此蓋該船於昨夜黑暗中忽然寂靜開往下游故也（特約路透電） 
　　南京電各界盛傳黄興已於昨夜乘小輪離此開往下游（特約路透電） 
　　南京電軍隊返此者興致極高顯因叛變之舉不致有重大之結果所致（特約路透電） 
　　南京電各砲台各船隻並各處之南軍旗幟均巳收下聞第一第八兩師及蚌埠其他軍隊均已反正開回浦口（特約特透電） 
　　南京電程德全日内將抵此間此次起事顯已失敗（特約路透電） 
　　南京電北軍大隊已抵固鎭在蚌埠三十英里之内（特約路透電） 
　　南京電聞鎭江巳爲官軍佔領大約必係揚州之徐軍如果確實則鎭江必將進攻南軍而蚌埠或臨淮關之南軍將無退路（特約路透電） 
　　南京訪函中外人士盛傳鎭江巳爲北軍佔領此說似已確實惟開往上游之輪船皆未云及此事（特約路透電） 
　　南京訪函昨日下午予（訪員自稱）登由鎭江抵此之某船得悉該處諸皆安謐並未見有北軍云惟下游確已起有事端予前言上星期浦口巳有軍隊開往下游南京昨復派兵開往鎭江其眞相如何殊難得知或謂六合業已開戰大約南軍已與徐軍相遇聞徐軍之數不滿六千人（特約路透電） 
　　南京訪函津浦路線一帶並無變象（特約路透電） 
　　南京電路透特别訪函云據最近消息北軍現進攻頗緩津浦鐵路橋梁之爲南軍拆斷者甚多故須延數日主軍始可開抵淮河南軍已派援隊若干開往該處或能因北軍進攻遲緩重得巳失之信任蓋如橋梁皆斷則北軍殊不易渡過淮河擊逐南軍（特約路透電） 
　　南京電此間南軍聞外人代付海軍兵餉及驅逐孫逸仙離開租界等事頗爲忿怒指外人違背中立此間及他處均有排外之謡言惟外人現皆漠然置之蓋南京泊有外國兵艦甚多决無他患也（特約路透電） 
　　南京電今日有客自上游抵此謂湖口砲台於星期五日小戰之後即爲官軍克復江西南軍未經大戰即退至南昌（特約路透電） 
　　北京專電政府得段芝貴軍報二十九日馬當砲台降下游無阻三十日姑塘支隊進取南康北軍由十里埠沙河鎭馬頭鎭三路進規德安瑞昌 
　　北京專電倪軍巳攻鳳台分兵由蒙城進取懷遠 
　　北京專電九江段軍長奉黎兼督令以鮑旅長執法官代理湖口知事俘獲千餘人編運送隊暫不遣散 
[專電]  
　　北京電昨日使團議决（一）無論南北戰鬭員均不准出入租界係據滬工部局所申請（二）在使館外外人宅内若有叛徒潛伏經使館承諾得搜索之（三）外人暗碼電報除使館簽押者外得一律停發惟外國郵件不得停遞及拆閱（四）依戒嚴令而干涉外人之事應由外部將其條件先請使館承認 
　　北京電蔡汪等雖名和平派實則蔡曾偕李烈鈞赴寗運動第八師汪自粤到滬後主張激烈謂贛軍可恃黄意因大動陳其美並謂可一試即不成我能組炸彈隊繼之是蔡汪實爲局中人其調停更無價值惟現有少數國民黨議員與鄂派共和黨聯合主袁退位圖以黎代爲黄等轉圜地步明日韓玉辰等將在參議院提此建議案已先列入日程此亦僅一塲兒戲决不致引起國會與政府之大戰現主持國民黨者爲浙議員褚輔成 
　　北京電現南宿州南軍巳一律退回倪軍巳將范光啟龔鎭鵬等包圍范等將鹽局等欵刼掠一空 
　　北京電此間聞浙出一師助北軍 
　　北京電伊集院回國後遞推西班牙公使白斯德爲使團領袖伊友山座今日謁袁 
　　杭州電浙紳陶保廉公電請兵回復蘇滬秩序已允先派一旅 
　　杭州電滬潰軍入浙截留千餘人 
　　南昌電旅贛日人現經駐潯日領冀木派江安丸輪船載回 
　　南昌電李烈鈞據贛州旅長蔡森派胡德柱督兵一團赴德安助戰 
[特約路透電]  
　　南京電聞獅子山幕府山砲臺兵士皆極不可恃官軍如攻甯城兩砲臺大約卽將降伏 
　　南京電聞今日特由滬寗鐵路派兵至龍潭以阻官軍進逼南軍鎭江今日無船抵此頗不能證　徐軍巳由揚州開抵鎭江之說 
　　南京電英國兵艦哈姆浦希爾巳於昨夜抵此拂洛拉及薩拉托茄二艦均於今晨離此大約開往九江 
　　南京電今晨有炸藥五十箱運往浦口顯作炸橋之用 
　　北京電英文北京日報登有社論謂南軍領袖自稱爲受虐之愛國志士一戰不特藉此以爭彼等之自由且求人類永遠之幸福云云該報忖度所謂受虐之愛國志士皆殘忍饕餮之徒盖於一千九百十一年革命後捲括所得未能饜其貪壑者流又謂此次革命之諸領袖多國民黨之員繼又痛詆國民黨諸領袖謂彼等數月以來惟圖煽亂該報曰此次反對政府之兵事惟國民黨尸其咎故該報主張目之爲亂黨機關令其卽行解散 
　　北京電今日參議院開會議員到者二百九十二人張繼復告病假十二日先由秘書長報告接衆議院來文請本院贊成舉熊希齡爲國務總理繼由司法長宣讀熊之歷史蔣曾燠請該總長解釋熊之政策其餘議員多謂此舉難行且殊無益蔣雖運動否認然投票之後同意者得一百二十六票否認者七十二票無效者四票旣而議員紛紛散走不足法定人數故未能討論二十九員提出要求袁世凱辭任以了國人反對袁氏之兵禍一案按該議案實爲動議現料未便再行提出 
　　貴陽電此間苦旱田禾大損米價日漲新任民政長因反對者頗多未敢履任都督仍代理民政長聞湘省邊界附近之滇軍近小起風潮餘均安靜 
[譯電]  
　　北京電淮河南軍之地位長江上下遊逼之於後倪嗣冲逼之於側故就軍學上之眼光推斷絕難固守惟現因鐵路不能通車故張勳之兵一星期内尚難進臨前敵 
　　北京電據南京消息城内戌軍仍有若干忠於政府 
　　北京電江隂砲臺已降官軍南軍之一部分巳退至浦口 
　　北京電雷震春率混成旅一旅離汴赴滬協助官軍 
　　徐州府電北軍抵此之總數約一萬五千名至二萬名之間沿鐵路駐紥約數英里之遥車站之火車排列甚多前兩日内開車七次每次聯車三十輛載送北軍至距城南八十英里之某處 
　　徐州府電日人現仍在從事炸毁路橋聞固鎭昨見小戰頃見張勳之兵兩車開往韓莊東運河邊之某處聞將由該處直趨青江浦 
　　徐州府電南軍離城之時携受傷之兵同行日來尚未見有受傷之北兵運至此間 
　　香港電岑春煊巳於昨日抵此廣東人民對於軍務情形大爲震駭紙幣已落至七五折 
　　北京電鄂省中央之安陸巳宣布贊成拒袁黎都督卽派兵前往剿平此事無關重要 
　　北京電日來因漢口電報遲滯昨晚始悉湖南巳於廿五日宣布獨立有兵一千五百名或謂係八千名携野戰砲十六尊及化區基斯砲十六尊佔守岳州之某處聞該省不欲附和反對袁世凱僅擬維持本省之獨立以拒外省之兵入境而巳 
　　北京電韓旅長巳離銅仁府赴湘勦亂 
　　北京電孫寳琦由日回京卽進見袁總統日 
 
 
 

Page 3

 
 
政府曾託以贊成北京中央政府之宣言書携呈袁總統 
　　北京電著名社會黨陳伊倫（譯音）昨在此間被拘因與南黨有關之故 
　　北京電六國飯店自昨日起不留華客 
[公電]  
　　寗人電告取消獨立程都督應省長滬寧鐵路總理總商會均鑒黄章離寗取消獨立地方安靖商民極盼寗滬開軌交通無阻人心乃安務請卽日迅速開車以慰衆望而利遄行南京地方維持會商會地方公會卅 
　　杭州全體軍官通電國務院參衆兩院參陸兩部都督民政長省議會宣撫使鎭守使護軍使都統各報館鑒原駐上海製造局第六十一團陳其蔚所統軍隊實係前歳滬軍都督之舊部現隷於江蘇都督雖多浙人並非浙軍前年光復時浙省軍隊出征南京經過滬上亦曾在製造局附近駐紥以致人多誤認該軍爲浙軍各處報載亦往往以此沿訛業經朱都督於徑日通電聲明在案現在滬上報紙尚有未經更正仍稱陳其蔚所統爲浙軍者並聞陳其蔚圍攻製造局時又冐用浙軍旗幟殊玷本省軍界名譽合再通電聲明以免誤會浙江全體軍官叩勘 
　　紹人聲明並未獨立時事新報轉申報時報均鑒閱民權報號外載紹興巳宣告獨立知事陸鍾麟被戕等語全係揑造紹軍力厚秩序如常特聞陸鍾麟陷 
要聞一 
[上海兵禍記（八）]  
　　字林報云領事團因星期一夜飛過租界之砲彈爲數甚夥特於昨晨向鄭李二司令嚴詞抗議今悉已接覆文深爲道歉惟信飛過租界之砲彈無一由官軍開出除領事團會議外各國海軍司令亦於昨日開會討論該問題擬儆戒兩方面租界之内如再見星期一夜之危險則各國軍隊將被逼以行保全公安應有之舉討論之結果尚未宣布 
　　文匯報云領事團今日上午在比總領事署開會除各領事外工部局總董裴亞斯總辦雷福生及總巡勃羅斯亦均與會討論約兩小時之久雷福生君通告本館謂此次會議工部局不致有特别之布告 
　　昨夜本報曾謂龍華南軍業巳退走今悉事屬確實昨夜八點五十五分鐘至九點十分鐘時各兵艦曾向岸上開大砲數響製造局守軍亦紛開槍砲南軍寂然不答約一刻鐘後鎗炮聲止北軍以探海電燈四面照視直至黄浦江下游終夜並無警號南軍之退走暫時必不致再攻製造局陳其美現在吳淞砲臺該處似將作爲用兵之中心點松軍滬軍二千名巳開入内地南市之兵一千二百名仍未移動星期一夜一役死傷逃亡者約二百人今日城内關帝廟仍駐有南軍六百名城南亦有四百名前派出休息之兵六百名現復開回故製造局附近南軍之數巳減爲一千六百名今夜兩軍不致開戰 
　　招商局公平新濟安平三輪船共載北軍約三四千名由巡洋艦四艘護送於昨晨開抵吳淞口外卽在浦東某處登岸並携馬匹及野戰砲多尊内有若干巳由小河開往製造局餘仍留駐附近大約將協助攻擊吳淞砲台該處有砲臺兩座廢用多年大約今將爲北軍佔用因有泥牆石牆等掩護頗便行軍也吳淞砲臺顯未探悉該軍已抵浦東故未聞開炮 
　　有人投函本報請戒人拾取以爲巳炸之砲彈蓋各砲彈往往有墮地未炸觸之卽炸者凡欲拾取炮彈以爲紀念品者須審視雷管巳否炸裂務宜謹愼云 
　　字林報云據龍華最近消息南軍巳棄司令部逃走觀其外狀一似臨行時頗形怱促者然有松軍一隊曾奉命開至松江附近之某處今由該處調回餘兵現駐紥龍華及徐家匯之間南市滬軍營之兵現亦他往據鄉民云或入城中或逃至浦東營内留有小砲三尊機關均經拆去 
　　昨日吳淞並未開戰或謂海軍李司令須候北洋巡洋艦到齊後再圖進攻南軍現用舢板巡邏水面外間復有砲台巳在江口安置水雷之說有西人某君曾於星期日往游該砲台據稱曾見日人雜於兵中 
　　官軍現嚴詞詆責日人謂其始終協助南軍進攻製造局初則僅詆其爲南軍代充細作及指揮軍事現稱日人以種種詭計以軍火接濟南軍更有一無理之事則用紅十字會旗私運子彈至南軍戰線或置於棺木之中或以他法爲之目下凡有車輛器具由租界運入戰地者均須嚴加檢查 
　　文滙報云今日租界盛傳上海贊成南軍之有名者數人日内均將離此赴南現信此說不久將見諸事實 
　　昨晨海關巡查員在老擺渡碼頭見有無人之小輪一隻靠近碼頭顯於夜間順潮水流至該處船首縛有一物初觀狀若水雷繼知乃地雷在本地所製極爲粗草蓋期流至楊家渡觸及中國巡洋艦而炸毁之旋卽報知當道拖至江巡躉船送交中國某巡洋艦 
　　上海駁船公司之駁船星期一夜由德國郵船某號運載貨品開至楊家浜碼頭時爲炮彈擊中水線旋卽沉於深水中駐紥吳淞堤岸之敢死隊巳於日間撤退據由湖南來此之南軍統領蔡新（譯音）聲稱其部下共有兵一千七百名現駐中國公學携有機關槍兩架聞尚有小野戰砲數尊除敢死隊外尚有鎭軍六十三團之兵兩隊駐漁業學校巡邏蔡新司令部及炮台中間之各街道尚有一小隊駐吳淞車站聞今日有廣軍八千名將抵此間北軍運船所載兵士仍在砲台之外并未登岸豫料北方開來之巡洋艦將於粤兵運船抵時開砲轟之阻其登岸 
[大借欵之現狀（北京特約訪員一葉子）]  
　　大借欵債票在歐洲市場出售情况成績極佳殆出於意料之外故資本團代表等之得意自不待言卽政府亦頗以爲民國對於外債信用猶未失　深堪自慰因是而民國財政當局者更欲募外債而巳開端交涉矣 
　　政府訂結大借欵猶未數月今又欲爲第二次之借欵其理由如何欲知之非先說明大借欵授受之現狀與現政府之用途則不能明也 
　　在歐洲出售之民國公債行將及第三期之交付矣第一第二期旣向資本團收受第三期之交付期爲八月五日猶未自資本團之手繳出而資本團與政府之間自今日以前所受授者爲借欵條約簽字後公債票猶未出售於歐洲市場以前交付二百萬磅與其後出售公債之内數次交出二百三十七萬磅之二者卽政府所收受者合計蓋爲四百三十七萬磅云 
　　借欵條約第二條規定（甲）項（乙）項（丙）項三款合計一千零七十八萬磅中除革命當時外國人損害賠償預備費二百萬磅其餘爲八百七十八萬磅自應扣除第一第二期所交納者五國資本團與審計處旣經整理完結卽政府收受借欵將賠欵及到期借欵悉數清償之矣 
　　據第三期所交付者爲軍隊解散費三百萬磅鹽務整頓費二百萬磅革命當時外人損失賠償預備二百萬磅合計共七百萬磅與丙項行政經費及附屬特别費合計五百五十萬中旣收受四百三十七萬磅餘額祇有一百十三萬磅而軍隊解散費鹽務整頓費外人損害賠償費非自實際著手之後則資本團不肯交出雖第三期業經繳付然該欵仍保管於資本團之手而政府固無如之何也 
　　又現在資本團與審計處皆就各省未償之小借欵及行政費附屬之特别費並革命當時外人損害鹽務整理等一一調查整理而政府則絕無挹注移挪之餘地 
　　卽在將來大借欵中政府可以使用之額僅有彼之行政經費及附屬特别費内所未收之一百十三萬磅然此爲政府自九月以前每月所需之行政費應就七八九月三個月分配而交付之者也（未完） 
[雜評一（無名）]  
　　兒戲戰事一以五夜之力數千之人數萬發之子彈而不能攻破一墻圍之製造局喪失人民無算財産無算驚恐無算嗚呼兒戲 
　　兒戲戰事二忽而獨立忽而討袁忽而取消忽而烟消火滅徒使國家損失無數之財産無數之有用男兒無數之名譽嗚呼兒戲 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[程應通電視事後之蔡寅]  
　　蔡寅致程都督電上海卡德路程都督鑒頃聞政體巳愈尅日任事無量歡迎寅本駑下弗克負荷猥承付託方一再固辭以期最後之解決忽應省長伴駕赴滬公署主任相率星散竊思民爲邦本不可一日不加擁護倘機關停滯各縣誤會紛紛獨立蹈前年光復時之覆轍則秩序大亂全省糜爛後來者將何從措手寅係蘇人不得不爲桑梓稍盡義務爰於紛亂之際權爲代理并請金君鼎周君承春等襄理内外各事抱定多留一分公帑卽多存一分元氣少一番更張卽少一處紊亂宗旨蕭規曹隨力持鎭靜旬日以來寧垣賴軍警之力秩序井然治安如昨各税所釐局亦能共體時艱按旬報解各縣間有誤會意旨希圖公舉長官者無不據理力斥遇有不遵電令擅離職守者則遴員代理行政統系依舊一貫此則可告無罪於我公曁我江蘇父老者也今公誠節麾蒞止則嘉惠我吳良非淺鮮民政關係甚鉅前經應省長宏謀碩畫始克臻此今後進行更艱且重駕輕就熟匪異人任應省長本視都督爲去留業有成約除逕電速駕外並乞都督力請回任能早一日來寧卽寅可早一日卸責簿書府庫封貯以待不勝延頸企踵之至蔡寅感印 
　　蔡寅致應省長電上海北京路應省長鑒頃聞督座復出無任歡忭寅此次承都督曁我公托付本懼弗勝所以權允代理者實緣桑梓所在萬難漠視爰約金君鼎周君承春等内外兼籌相與共濟旬日以來抱定多留一分公帑卽多存一分元氣少一番更張卽少一處紛亂宗旨布告全省自餘一切莫不蕭規曹隨恪從準則寧垣幸賴軍警之力閭閻安謐秩序井然各釐局税所亦能共體時艱按旬報解各縣雖間有希圖公舉長官者均經電斥確有擅離職守者遴員代理行政統系幸仍一貫江蘇銀行亦承囑盡力保全區區數事差可告無罪於我公曁我江蘇父老者也先生前語寅以都督之去留爲去留今幸都督愛我蘇民重出任事所盼先生尅日税駕來寗整飭民事刷新政治以竟厥功簿書府庫謹貯以待蔡寅感印 
[徐中將秣馬厲兵記（二）]  
　　今日（二十六）瓜洲方更生旅長送來南軍暗探十一名内有排長二人現巳由徐寳珍師長交司令部軍法處嚴密訊問 
　　第四師部現由申振邦等擔任招集舊部巳舉出四大支隊分頭率兵駐紥現師部定議招集二萬餘人編制一師一混成旅一先鋒隊歸楊瑞文申振邦馬玉仁等指揮分路攻擊南軍一由西路開赴浦口六合歸參謀顧廷藩指揮一由瓜洲直攻鎭江由旅長方更生參謀邱兆鵬指揮以斷南軍後路接濟今日聞三江營業已開戰砲聲隆隆聞於城外 
　　徐寶珍師長决計與南軍開戰今早（二十六）委任顧參謀廷藩率一旅一團機關鎗十六排過山砲六尊赴浦攻擊南軍顧爲全軍總指揮官徐故軍長寳山次子光志現在師部提議專主擁護中央絕不贊成南京黄興經全體軍官一致贊成現師部全軍於二十六日巳陸續出發一赴浦口一赴鎭江攻繫南軍令其腹背受敵 
　　第四師第十五團團長馬玉仁招集舊部組織剿黄軍所有餉薪暫由師長及該團長自先籌墊不日先親率十營開赴六合聯合日前開赴陳家集等處第十六團攻擊浦口直攻南京云 
　　昨日由瓜洲拿獲南軍偵探十一名交司令部軍法處嚴密訊明確係柏文蔚委任至鎭江組織機關及窺探揚軍在瓜情形今早六時由憲兵營提解城東康山一律槍斃 
[李鎭撫使報告九江軍情]  
　　九江軍事情形傳聞異詞昨得李鎭撫使純十六十七二十三日通電參陸兩部報告戰爭情况兹錄原電如下 
　　十六日來電大總統參謀陸軍部武昌副總統鈞鑒拱密連日戰鬥及一切情形節經電禀在案本日午前七點有步砲連合之亂兵五千餘人山姑塘西北六板橋之蹊向我左翼金鷄坡八里坡一帶進攻經張團長敬堯率步兵三營山炮一營機關鎗一連竭力抵禦勢幾不支陸續抽調步兵兩營前往增加抄其左翼奮力血戰至午後六鐘始被擊潰退郤比追至馬宿嶺停止戰備露營以防反攻此次亂兵死傷約三百餘名投降三十八員名有排長兩員據云團長周璧階陣亡奪獲鎗械百餘支我軍受傷官二員目兵十七名陣亡正兵一名知念謹陳純叩諫印 
　　十七日來電大總統參謀陸軍部武昌黎副總統鈞鑒拱密十六號戰勢匪情陳電禀報在案各方面亂軍旣受大創形勢動摇探其第九團之兵多係燕魯籍勇先曾派人入穴以誠招降未遂本日午間其九團之一三兩營及砲隊機關鎗隊見我軍招降佈告遂倫過六把橋琵琶湖匪軍之前哨後渡河繞道來降由張團長敬堯演說利害暫令宿營於距潯三里之定平街純叩印 
　　二十日來電民國丁此時艱邊患未除内亂復起亂黨志在破壞到處煽惑摇動人心影響所關爲害斯鉅持再宣布往九江附近連日戰况以見眞相而定人心溯自本月十二日早八鐘林匪以混成恊一旅以上向九江西北沙河鎭及西南十里舖輪攻我軍分隊迎擊激戰竟日互有損傷十三日拂曉我軍續行攻擊激戰八時匪勢不支紛紛退却比卽有隊追擊而匪退沙河鎭十餘里高地致苗家灣之匪兵增加停止抵抗日没對峙露營當日計斃匪三百餘名傷者倍之俘虜三十餘名我軍傷官三員目兵二十餘名陣亡二名十四日拂曉我軍繼續猛攻至午後三時匪向藍橋方面敗走戰場死屍枕藉約計七八百人俘虜匪軍營長李穆一人連長一人排長二人兵十九名我軍受傷營長一人連排長七員受傷目兵七十四名陣亡目兵十二名十五日匪伏未動探得林匪是夜憤其第三團第一營自守中立鬩牆相闘互斃四百餘人十六日步砲二營由姑塘西北六板橋向金鷄坡典里埠進攻亂軍出奇抄襲血戰終日匪盡潰敗比追至馬宿嶺停止亂兵死傷者千餘人投降官兵五十八名據其中排長云團長周璧階陣亡十七日招撫匪軍第九團連日投誠者無算各方面雖日有小戰然匪勢巳蹙當不難撲滅綜計旬日戰鬭奪獲匪軍步鎗八百餘枝機關鎗四桿山砲四尊現正續行進攻俟得捷音冉容露布純叩號 
[京津各地拘捕黨人情形]  
　　由偵探破獲者天津英租界先農里小白樓前歳革命時趙鐵白逾桓等租定之秘密機關也此次黨人又在該處秘密計畫爲天津高等偵探偵悉於前日（二十一）會同英工部局巡捕等在該處拿獲黨人陳康兄弟二人并搜出炸彈四枚手槍十五枝子彈炸藥若干藥水二十餘瓶當卽一併送交英工部局管押 
　　由軍政執法處破獲者京畿軍政執法營務處於二十三號早八點在順治門外半截胡同湖州館内捕拿范爕輝一名帶往玉皇廟又是日下午四點鐘外城探訪隊馬瑜臣率領探兵三名至魏染胡同華報館内（卽前國風日報舊址）帶去兩人一着西服一着便服 
　　由戒嚴司令部與軍警破獲者國民黨之黨員福建議員張琴浙江議員盧鎭嶽皆該黨中暴烈分子之中堅也前次在衆議院中用墨盒擊打副議長陳國祥卽有盧某在内其平日行動頗不穩當人皆知之近有秘密偵探得其秘密證據於二十二日午後由戒嚴司令部派人拿去拿去之後事爲衆議院所聞恰值是日院中開會遂田院中用電話向執法處詢問執法處答以不知最初探知有新立名目爲戒嚴司令部用電話詢問該司令部答以戒嚴期内該議員爲内亂黨故未咨詢議院云二十二日晚八鐘珠巢街雲南會館被軍警拘去四人内有議員張琴又京畿軍政執法處於二十三號早派兵數十人至北柳巷南豐館（係江西會館）向各屋檢察前後門户均有兵把守館中庽客均不知其故相顧失色詢其搜查之故則謂有趙某新自南中來其行跡涉於嫌疑該舘庽同鄉趙君世城係中國銀行監事旅京多年夙守本分兵士等遂入室大索趙高臥未起遂即以槍相擬迫其招供趙知其誤因出名片一紙並告以現在中國銀行供職請勿誤會於是始道歉出門去惟據該館人云南豐同鄉近數日誠有自江西來者係趙宣撫惟熙同宗并庽其家其人之究有無嫌疑尚未可知趙惟熙擬面見陸建章君告知其故如果有情節可疑之處當卽將人交出以憑究辦否則請不必過事張皇又前夜十二鐘由京師外城右二區派警兵二十餘人并恊同憲兵及探訪多人各携槍械擁至李鐵拐斜街西口公餘俱樂部内當塲逮捕十餘人押回本署轉解營務處據聞此案實關係破壞黨所拘捕之人均爲南方黨人派來之暗殺員此外聞尚牽涉某黨議員某某等在内除該俱樂部共破獲匪徒十一人外同時梁家園某會館亦捕去二人又昨日二十四號上午八點鐘前門東車站執法處稽查郝占一等在站台拿獲要犯三名帶往執法處訊辦 
　　由馮國璋部下破獲者日前馮國璋回津時在火車上遇有形跡可疑者十餘人探係亂黨當場拿獲業經帶往天津訊辦矣 
[熊總理通過衆議院之詳情]  
　　自總統提出熊希齡爲國務總理咨請衆議院同意後衆議院卽於二十三日下午一時復行開會對於任命熊希齡爲國務總理一案竟得多數通過兹將昨日開會事實略紀於後 
　　臨時動議被駁當摇鈴開會後遲至二點始足法定人數宣布開議維時張琴因亞東新聞登載失實以致内城巡警總廳傳訊事請議長按法律保護湯議長云如係逮捕當然由議院認可如係傳訊此係個人責任無求保護之必要曾子書問議長更换新徽章是何用意顧視高又問本席爲何未發新徽章褚輔成云議員之所以佩徽章者乃使他人易於認識耳今更换之新徽章類於國務員之徽章且與秘書廳職員一律殊令人不易認識於是多數議員云徽章瑣事無討論價值請議第一議案 
　　投票前波折湯議長宣布擬任熊希齡爲國務總理咨請同意案當由司法總長許世英說明熊希齡履歷後鄭萬瞻云任命熊希齡爲國務總理一層據各報所載熊氏尚未來京且未承認此次投票同意與否尚不可知卽爲通過彼若不肯擔任豈不等於兒戲不如再遲數日調查意向後投票方有把握徐象先發言極力反對並牽連於大借欵與中俄協約事多數議員云此刻非討論借欵約協等事之時彼遂無言張伯烈云熊希齡之承認與否旣如鄭君所言卽與同意設有一事發生彼若逃跑何人負責褚輔成云彼未來京所持政策如何尚不可知應請熊氏到院發表政見再爲投票於是黄懋鑫李國珍等痛斥其非以爲此係事實上問題并非法律上問題李國珍並駁褚輔成云發表政見係取得國務員資格以後之事此刻熊希齡尚未得本院同意豈能請彼到院發表政見况政府提出政府負責同意與否本院負責并無别項問題請投票可也湯議長云旣有人動議當付表决對於任命熊希齡爲國務總理贊成變更議事日程再緩一二日投票者請起立列席議員四百四十五人起立者一百六十一人少數褚輔成又提議用記名投票法劉崇佑云投票自由不能限制况照例皆係無記名投票湯議長又以有記名投票法付表决贊成起立者一百五十八人亦少數湯議長遂宣布用無記名投票法并命秘書點驗人數舉行投票列席議員共四百四十八人 
　　投票後情形當按號投票時凡投票後卽行出場有退席者有往休息室者及至投票畢復行摇鈴出席議員僅百數十人當檢票時議員等轟轟聚談如茶肆戲園一般甚有口吸紙烟者議員等之漠然國事其程度足見一般矣 
　　報告多數通過檢票畢遂由湯議長報告投票之結果列席議員四百四十九人一人未投票而投同意者二百六十票投不同意者一百七十九票無效者九票按出席議員計算多數通過並云刻下法定人數不足請散會可也時四點二十分 
地方通信 
[杭州]  
　　查辦嘉禾電報局長舞弊嘉和電報局局長顧宜今此次於軍務急電該局長不知何故多方阻壓或脱誤字句或變换原文種種作弊指不勝屈如某日二十一團致電上海急望覆電者待至二日後去詢覆電不料其去電尚未拍出經該團軍官詰問答以鎭江電局曾有通電凡密碼電文概不得拍軍官以鎭江與嘉禾風馬牛不相及且禾致滬電不必過鎭江何得故意留難該局長仍執前語堅不肯拍此其一也又如某日嘉禾戒嚴司令官葉子布電（係明電）二十一團傅團長請留房屋數間等語故將此處緊要字語漏却數字末則譯爲戒嚴令戒嚴司令官葉等字令人無從索解此其二也又前日（二十五日）上海有明電來團除首尾地址名字可解外餘則全文一字難解請其向來局再問是否如此原文則硬索洋十數元方肯對拍此其三也又凡密電送去則聲言必將底稿與看方可照拍若不與看則故意將譯去之電文顚倒錯誤以誤要公又電費必需現洋凡鈔票一概不用再三理論祗得配搭幾成零找則分文不肯某日有一要電該局長多方挑剔或嫌號碼不清或以鈔票不用或以北京龍洋不用或缺少零數必須補足致送電者冒雨往返四次延至數小時始行拍去聞昨日又在電局造作謡言經戒嚴司令官葉頌清以該局長在局拍電旣有種種作弊又復膽敢造謡摇動軍心實屬蓄意破壞巳遵照戒嚴令將該局長顧宜今拘部訊辦矣 
[湖南]  
　　籌畫建築枝路財政司楊君德鄰以幹路旣歸國有則枝路之興修尤不可緩查中路之潭晃西路之長辰南路之衡永共長一千七百餘里總計所需之建築費約洋三千一百八十餘萬圓現已擬定草合同向上海振華實業公司借欵四百萬磅以促進行而維路政 
[雜評二]  
　　南京人民之幸南京自宣布獨立以來不過半月乃未幾而徐州下而浦口危而張勳馮國璋之兵長驅直下而徐寳珍之兵溯江直上而鎭江取消獨立南京一隅幾陷於四面楚歌之危地致岑大元師不得巳而乘桴遠游而黄總司令亦决然舍去而章梓陳之驥洪承點蔡寅歡迎程應接收之電文且繹絡於道矣蓋南京所謂獨立云云者至此巳一大結束 
　　我人當一二日前猶以爲南京必有一場血戰也而今如此程都督通電之效力歟抑黄總司令急流通退之决心歟然而南京如此猶南京人民之幸也（我） 
　　熊内閣又將出現民國成立未及二年而内閣總理幾易人矣唐内閣倒而陸内閣繼之而趙内閣而叚内閣又繼之今者熊希齡又爲衆議院通過而將次躍上臨時政界之舞台矣 
　　雖然吾不知參議院之意見究竟何如熊内閣之命運抑又何如 
本埠新聞 
[上海戰事八誌各方面報告提要]  
　　南軍大元帥岑春萱已離滬往香港（或云青島） 
　　黄興章梓均離寗南京已取消獨立 
　　海軍劉總長已率領海陸大隊抵滬安撫 
　　大批浙軍已於二十九日到龍華附近之梅家弄鈕鐵生所部百餘人退往七寳 
　　閘北巡警與印捕衝突一事巳由柯師醫生調停和平解决 
　　寳山城外至張華浜一帶將有戰事 
　　吳淞將開戰其地點在砲台後面 
　　二十九夜有某國人偕南軍三四百人潛攻製造局約僅一時即被北軍擊退 
　　南市十六舖橋迤南至新舞臺後門一帶前夜大火燬屋百餘幢 
　　法租界臨時救濟會借歌舞臺戲園安插難民 
　　詳情見以下各訪函 
[特别訪函一]  
　　南京自本月十五號宣布獨立即推岑春煊爲大元帥岑對於此舉非常冷淡黄興等屢次來電催岑就職岑多一笑置之近岑以謡言繁多非决然遠避何以自明心跡已於前日密附某輪離滬或云赴青島或云赴香港又聞黄興現以徐州爲北軍攻破張勳馮國璋之兵將長驅而下又徐寳珍之兵巳溯江而上南京處於四面楚歌地位危險萬分不願固守昨巳偕第一師長章梓乘某國砲艦離寗或云巳來滬返其故居或云出洋昨程都督應省長接寗垣各界來電報告已取消獨立請卽赴甯鎭撫云 
　　浙江大批軍隊於二十八號夜特開火車至石湖蕩站（離松江車站約二十里）暫停開放空炮三響駐松葆安營統領沈葆義急往該處詢問來意浙軍謂往滬保護浙籍商民生命財産沈統領遂卽馳回偕同地方公民數人到站歡迎浙軍火車旋過松站而去至二十九晨車抵梅家弄各軍士仍在車中暫駐而駐紥龍華之鈕鉄生部兵百餘人即退往七寳鎭 
　　二十九晚吳淞並無戰事北軍已在瀏河登岸駐紥寳山之小鹽灘上游前次革命時曾造有兵房若干間北軍卽於該處建築上壘以爲根據地南軍則據守寳山縣城現在城門已閉進出均須搜查誠外一帶直至張華浜止民房樹木已一律拆除墳墓亦令攙平大約日内該處當有一場劇戰也 
　　吳淞地方前日巳下令戒嚴所有吳淞口内停泊各船限於二十四點鐘一律離開南北兩軍對於該處戰事中應有手續均巳籌備日内卽將開戰其戰爭地點聞在該處砲台後面云 
 
 
 

Page 7

 
 
　　聞二十九晚九時有某國人率同南軍約三四百人潛地攻擊製造局將近頭栅門爲守局北軍所覺卽開機關槍將南軍擊退爲時僅一小時而損傷亦不少云 
　　鈕鐵生所部之松江軍自前日與北軍第五次劇戰後巳退至華亭所轄之七寳鎭駐紥並聞沈子祥所部者尚在徐家滙地方 
　　二十九晚十一時南市十六舖橋迤南至新舞臺後門一帶被匪類縱火兩面延燒昨日清晨尚未救熄當時雖有就近火會羣集施救無如自來水點滴全無束手無策祇得任其延燒後有法界火龍臨塲用皮帶在黄浦内吸水施救火勢猛烈亦難收效該處爲華法接壤繁盛之區一朝付諸刦灰其復原又不知何日矣 
　　二十九號閘北巡警商團因拒絕印捕致起風潮一事兹悉當肇禍時彼此開鎗情形異常緊急紅十字會沈仲禮君得信較早卽發電話至天通菴公立醫院（卽紅十字臨時醫院）促柯師醫生速發救護隊柯乘紅會汽車至巡警三區與警察長趙君雙方解决並力勸工部局董商團司令巴君和平商議勿尚武力磋議許久彼此允協將所有槍械當塲交紅十字會中立人柯師帶回存儲事定後如數交還並立約簽字事遂定否則中外交惡巨禍立見紅十字會拯傷葬亡外弭患無形顧主權保民命裨益匪淺故自詐晨起西國商團印捕等一律撤回仍由中國商團曁原有巡警往來梭巡人心大定誠滬上居民之幸福也兹將雙方允協之條約錄下（一）閘北巡警站崗出巡不帶刀槍（二）巡警局查明果是軍械則萬國商團巴司令應將商團馬步炮隊全隊悉數退出此後閘北地面仍歸巡警署長趙君率所部管理（三）全體巡警在閘北一帶無論何時站崗巡邏不帶兵器（四）如巡警總局不發巡警月餉則工部局當擔任一切經費（此條趙君反對不允當卽删去）（五）趙君將所有槍械交與調和中立人紅十字會柯醫生保存以上五條删去第四則改作四條彼此巳簽字遵守矣 
[特别訪函二]  
　　袁大總統兹令海軍部總長劉冠雄君率領大兵由海道南下巳於二十八號抵滬劉總長刻在製造局内之海軍司令部暫駐先與李總司令等會商安撫各事旋卽發出示文二道照錄於下（其一）照得此次叛黨作亂禍害江西猶嫌未足乃更據擾滬江陷我滬上同胞於水火之中現蒙大總統軫念滬江係爲水陸要衝前年革命民間輸餉輸兵瘡痍未復忍聽叛黨復加茶毒重益剏傷南顧惻然至於輟食是用特命本總長躬率海陸大隊星夜南下對於叛黨勦撫兼施對於人民力加拯救現方勸喻叛首使之投誠倘彼憬然感悔率衆來歸自當置兵不用萬一執迷不悟則惟有迎頭痛擊以靖地方爾人民須知本總長旣爲拯護而來無論如何决不令一彈一兵擾及爾等爾等亦須各安本業毋事驚惶亦不得暗助叛徒自貽伊戚特此佈告海軍總長劉冠雄自上海海軍行營發行（其二）此次叛徒肇亂商民受省無窮特率大兵南下拯救無罪良民更念愚民無識不免被誘脅從果能甘心改悔許其繳械投誠非但不忍治罪酌量賞給錢文倘仍執迷不悟萬難枉法施仁此外兵民執業照常安堵勿驚本營紀律嚴肅秋毫之犯必懲切莫紛紛遷避以致自悮謀生爲特簡明佈告用以奠定人心 
　　南軍吳淞炮台司令居正以淞口爲南北洋來滬之咽喉防守固宜愼密而沿海東灘川沙地方適臨海濱且有護海堤塘一道綿長三百餘里直達浙杭塘岸寬闊足可行軍若有北軍由該護塘來滬適在製造局之對浦接應甚易故巳於前日派駐淞之某軍隊撥兵一營馳往防堵 
　　紅十字會掩埋隊前日派員備棺前往製造局附近查埋屍身以免疫癘北軍以曾有南軍冒用紅會標幟拒絕不允故掩埋隊人員祇能在望道橋及西栅外附近一帶分别埋葬 
[閘北訪函]  
　　閘北商民因陳英士司令部遷來閘北恐遭蹂躪商請工部局派萬國商團前來保護已歷兩晝夜因並不干預警務相安無事詎前日下午派來印捕數十名分駐警廳及寳興路三區警署因將該署之崗警驅離崗位致起衝突該警等不甘受辱向商團會借得後膛鎗數十枝將印捕逐出界外召集各署長警百數十名守禦於寳山路口而一般公民偵知此事實由少數商民發起不惜將閘北土地贈送外人於是紏集多人將吳子敬擁至市政廳要求懲辦錢市長見人衆口雜不便分辯祗得暫送檢察廳看管以平衆怒嗣經工部局得悉赶派中西探捕及馬巡艦兵等到廳援吳出險洋兵等旋即退去昨晨派日本對馬艦兵百餘名並西捕西探駐守警廳惟寳山路一帶均巳撤回各區長警照常出勤 
　　前日午後工部局所派之印捕與寳山路崗巡大起衡突時該處各店舖相率罷市居民紛紛避入租界有甲乙二鄉孩被槍擊傷幸無大碍現在公立醫院療治當洋兵入境時四區警署張署長曁第一分署藍署員等均親出彈壓勉勵長警保守職務並勸各店舖照常交易晚間各要道加派雙崗又多派巡邏巡士會同警廳馬隊商團等按叚梭巡力保公安而警廳内部科長課員則僅存三四人支持殘局穆廳長亦尚未蒞廳視事云 
[英租界訪函]  
　　南北兩軍於二十八號晚間激戰後各團體預料二十九號晚間必有一場血戰滬南一帶居民亦早逃至租界以避流彈迨至九句鐘時又聞砲聲未幾卽息或謂兩軍小戰即停或謂係某國人乘氣球上升欲將炸彈抛入製造局當被北軍瞥見開砲轟擊逃去云 
　　英美總巡卜羅斯前晚又聞砲聲卽命西印各捕與萬國團練兵荷鎗實彈分往各要隘及交界處各橋樑駐防以資保衞 
　　駐滬外交團以兩軍開戰以來公共租界内被流彈擊毁洋商財産並擊傷西人巳有數起殊違公法昨特咨照捕房卜總巡飭各捕房中西包探詳查界内被傷西人共有幾名損失財産約有幾何着卽查明稟復預備將來交涉 
　　前日午後閘北巡警與英美工部局派往保護洋商之印捕悮會衝突後卽由英美總巡卜羅斯君立發緊急命令調集水軍及馬步各隊與萬國團練兵會同捕房西印各捕一律携鎗實彈並帶車輪炮前往保衞詎好事之徒見而造　謂閘北亦有戰事居民大生驚恐該處天保里南林里等處住家紛紛搬遷滬寗車站以及附近愛而近路海甯路一帶店舖亦一律閉市實則並無戰事徙自驚擾耳 
　　英美工部局咨請萬國團練兵保護閘北洋商一事兹探得印捕與巡警開鎗衝突各節以及和平解决詳情錄後自陳英士將司令部移駐三區境内南海會館後居民恐有戰事大起驚惶卽由閘北商民夏瑞芳等十五人及十五家絲廠代表吳子敬等會議之下各具請愿書要求工部局西董派兵保護生命財産當由各西董開會討論後以閘北一隅處處與公共租界毗連且西商僑居彼處者甚衆議决徇該商等之請遂於二十七晨派萬國團練兵先至南海會館將司令部驅往吳淞封固鎗彈繼至淞滬警察總廳保護兹由四區分者張署長出示通告嗣四一區商團司令尹村夫得悉深恐外人藉此推廣租界係屬喪失地土主權邀集全體商團集議反對並具公函詰問錢市長錢君以閘北兹非租界毋庸外人干預旣該團練等稱由夏瑞芳等請來保護洋商財産何得到廳擅站門崗除即據約拒却外並據精申請程都督應省長核示兩君准卽令行穆警長赶緊添招警備隊實力保護並責成夏瑞芳等商請西人允准退去並議定嗣後雙方各派警隊會同中西團練協力出防巳由二區商團司令將各團員每日出防服式及口號開明送請工部局傳諭各團體查照以免悮會滋生事端是以捕房復派印捕等各赴廳協防詎該印捕與巡警言語不通致起冲突該印捕等回稟卜總巡卽派海軍騎巡以及西捕西探等多名擁至警廳盤踞美捕房亦派大隊印捕與三區警察對敵互相開鎗（聞當時尚悮傷團員居民各一人）幸經紅十字會到塲揚旗阻止未釀巨禍兹悉此事已由甬紳虞洽卿與紅十字會會長沈仲禮出爲調停令該警察等鎗彈暫留公立醫院西商團練亦不干涉他事得以和平解决市面安靜如常矣 
　　閘北警備隊第二排排長吳錦章奉派在城内第一看守所駐防於二十四號晚間兩軍開戰時抛棄軍械逃匿租界前日被同隊兵士衞榮邦尋見扭送捕房昨解公共公堂請究先由衞榮邦投所吳實係逃兵且將軍械藏匿應請帶回訊究訊之吳供滬上警備隊祇有六十名平日於境内日夜巡選以補警察之不足自兩軍開戰後巡防仍不間斷是晚奉派至第一看守所防範曾有隊官周鳳岐面囑如有警變儘可自由惟不得携帶軍械經過租界因見流彈飛來是以抛棄軍械逃出王襄讞商之吳領康君判吳交保候周隊官來廨於禮拜五再核 
[法租界訪函]  
　　前晚法總領事甘世東君以製造局雖暫停戰人心未安故仍派水軍在華法交界各要道荷鎗防衞法總巡藍維藹君亦諭令中西安南各探捕照常出外巡邏並諭不得因進戰稍有懈怠 
　　法捕房藍總巡於製造局未開戰時深恐匪徒在法界内暗設機關謀爲不軌故飭各探查察自開戰後查察比前加嚴前晚由探查見金德喜肩挑皮箱甚重形跡可疑當即拘入捕房由捕頭將箱開看内有手鎗鎗彈等物知非善類解請法公堂聶讞員德副領事詰訊金供小民來申覔就住在斜橋西首朋友王某家現王因搬遷故將皮箱交與小民掮往某處實非自己之物聶君一再駁詰矢口不移判押候查明再核 
　　二十六晚停戰後暫寓法界之逃難貧民巳陸續遷回南市城中自二十八晚續戰後華界居民又紛紛扶老携幼避入租界比前更衆均露宿在八仙橋小菜塲及沿路各處男啼女哭慘不忍聞現由救濟會員發給饅頭食物以延殘喘 
　　藍總巡以滬南城中避難貧民均手持包裹露宿街頭恐有匪徒混跡其間乘隙搶刦故分派探捕持鎗在露宿各處妥爲保護 
　　前晚十二時法界救火會員聞十六舖南首又有火警該處與法界毗連且捕房近在咫尺故急驅皮帶洋龍及救火器械等車前往施救 
　　滬南自開戰以來避難貧民逃入租界何止數萬人携幼扶老宿露餐風沿途啼哭慘不忍覩海軍鄭上將惻然憫之特助元五千兩送請法領事設法救濟兹聞法領事會同聶讞員於前日商借洋貨商業公會邀集紳商貝潤生項如松劉長蔭兪厚卿陳子屏宋仲蘧陳輅卿諸君等十餘人開會籌商當荷歌舞臺主陳輅卿君慨允將該舞臺借爲安插難民之所不取租資又聞羣舞臺法文書館均在商借中以備歌舞台之不敷居住當晚卽行成立開辦招留難民至一千數百餘人之多并經推定幹事員正會長法副領事副會長聶榕卿貝潤生兩君庶務長兪厚卿君庶務員徐乾麟項如松陳子屏張朗齋宋仲蘧等諸君調查長何秋士君調查員張雲江陸維鏞沈成舜陳辂卿等諸君會計長同仁輔元堂凌伯華君 
[南市訪函]  
　　南市地方自兩軍開戰至今各業罷市巳有八九天南商會會長與市政廳等正在維持秩序不意二十八夜戰事又起竟有流彈擊毁内地自來水廠及電燈廠機軸電線以致水火俱無晚間黑暗無覩流兵土匪之縱火焚燒民房者無夕無之二十九晚十二時十六舖祥記碼頭地方又起大火因無自來水救援無術且又風力甚緊一片紅光上燭霄漢法捕房因恐火勢蔓延遂令驅出皮帶車就法租界自來水龍頭揭水澆灌仍難得力直至昨日天明八時始息是役也共燬去房屋百餘幢其損失有數百萬金之鉅兹將灾户錄下裏馬路公盛合順祥記恊和發合裕豐江增茂協順寳成民記義源德張恆茂等水菓行又瑞豐南貨店萬成熟貨店新泰永大鼎豐和興裕泰源豐合泰等衣莊南長興酒館時忻園浴堂升大恒煙紙店裕大燭號計自外馬路大達里至安平北里爲止已成一片焦土矣 
　　南市各業商團現已改組守望團另設機關卽於昨晚起由商團總司令朱少沂君統率全隊便衣出防 
　　淞滬警察廳長穆杼齋刻巳委定科員張生源赴各區警察署會同署長署員等點名驗看各長警然後開呈名册令各長警一律站崗其本月份餉項不日即可給發 
　　大南門外貧民習藝所落成未久原爲留駐貧民習練各種手藝而設不料昨晨忽被某軍所燬房屋悉化灰燼 
[城内訪函]  
　　連日松軍與北軍開戰内有鈕鐵生帶來之紳富商家子弟六十名均年在二十左右名爲童子軍均是顓北馬橋地方人兹巳陣亡四十餘人祗存十餘人前日由鈕帶領回松交還家屬一時陣亡各人之家屬均至鈕處爲難俱云爾旣帶兵理應領隊冲陣不應退後畏縮致有此禍故鈕復復於二十八日帶領松軍至龍華暫駐入時三刻趕至斜橋附近開戰云 
　　滬城各街巷昨日午後大起謡言謂今夜必定火燒各衙門各學堂故此住在衙門附近及各學堂左近之居民紛紛雇人將檯椅等應用之物盡行搬去 
　　南城一帶商民於二十八號晚間兩軍開戰時扶老携幼奔走出城是晚電燈不明警察亦不站崗匪徒遂乘此黑暗肆行搶刦然因此身着流彈者聞亦不少 
　　二十八夜流彈横飛縣前擊死一人新北門斃一人傷一人又右營衙門西首林宅被彈打傷屋頂又西門皇宫對浜各家彈傷牀帳碗盞無數守府署東首顧家弄被流彈着火焚燒房屋數幢西城學堂對門劉公祠被彈打毁房屋及高牆三牌坊盛家弄後面傳姓家第三子擊傷頭額立斃又傳姓老嫗受傷甚重老北門觀音閣樓上有四人環立觀戰擊斃二人傷一人 
　　昨日午前九時有三四人至虹橋一帶挨户知照謂今日一二時卽在此處開戰該處居民聞之大爲驚惶卽紛紛奔往租界此等流氓造謡惑衆乘亂搶掠實屬可惡有地方之責者若再不設法維持必更不堪收拾矣 
[紅十字會紀事]  
　　紅十字會經萬國聯盟日來勿締約又經中國政府委任方爲正式之紅十字會自辛亥民軍起義時紛紛私立會社宗旨旣不純正名目好尚新奇稍一不愼貽害紅會救濟大事斯爲同盟所癘笑兹將陸軍部取締私立電文照錄如下准南京紅十會女子救護團電開南京戰爭生靈塗炭同人等組織女隊出發淮徐各戰地雙方保護請速令該處指揮官隨時保護等情查紅十字人員均應隷屬於紅十字總會凡非由總會呈請保護者概難照准該團旣非總會附屬機關所請自難照辦除電知江北張鎭撫使勿予保護外用特電達希卽查照 
　　紅十字會見法工部局懸有紅十字旗開設臨時醫院正欲派員往查間適法工部局醫官徐利世到二馬路中國紅十字會與吳君敬仲聲明懇爲承認爲該會臨時醫院給發證書彼此救援諸費暫由法工董局公欵開支暫時無庸接濟沈仲禮會長巳承認加給証書 
　　上海紅十字會昨下午三時一刻接九江分會電云湖口之戰死傷甚衆德安戰爭尚烈醫隊何日來潯速復 
[欺侮避難人]  
　　匪徒陳如仲張阿友谷阿梅陳榮林何福興陳金才等於兩軍交戰時在華洋交界處沿途搶取避難居民衣飾均經包探查獲昨晨併解公堂訊供不諱判各押西牢半年贓存捕房候認又住居虹口西華德路之包云亭因將避難婦人王鮑氏頭額擊破由捕查見拘入捕房昨解公堂訊實判包罰洋五元充公 
[妄指客民爲逃兵]  
　　流氓李阿福冒充捕房包探妄指客民王錦玉爲逃兵串黨將王軋至六馬路潮陽樓茶館内勒詐洋十元並金戒一枚被老閘捕房包探曹錦珊查悉禀明捕頭將李拘獲昨解公堂請究李供不承認稱在連生輪船上爲管艙可請買辦張炳賢作證中西官以所供難憑判李押候函詢該輪有無李阿福其人復候再核 
[軋傷浦東婦人]  
　　住居密勒路之浦東婦人徐黄氏前日由鄉來滬搭塘工局之恒華小輪船因搭客百餘人擁擠不堪致氏腰助被軋受傷當送女醫院醫治刻因傷勢日重昨由家屬向該局理論並赴水巡捕房控告請爲查辦 
[粤婦跌傷手足]  
　　粤婦葉李氏前晚搭二十四號電車在北四川路下車跌傷手足由捕車入捕房送往同仁醫院醫治 
[男孩留養候認]  
　　前晚有年約八九歳之男孩一口在路啼哭由美租界巡捕送往濟良所留養候認 
[雜評三（我）]  
　　寳山人之浩刦吳淞炮臺開戰在卽陳其美餘軍巳據守寳山城矣自城外以迄張華浜之房屋墳墓巳一律剗除矣害旣中於生民慘更及於枯骨未戰前之流毒如此則旣戰以後之慘境又當何如嗚呼寳山人之浩刦嗚呼二次革命之災殃 
來函 
[陳潤夫周舜卿致市政廳函]  
　　桂山聯芳先生大鑒敬啓者昨承電話詢問萬國商團協同保衞閘北一事查事前迭經有閘北産業洋商及法領事轉天主堂等紛紛函請工部局保護並有絲廠商函同前請工部局因訂於二十五號下午四句鐘會議曾託總商會寄訊轉邀鄙人前往恊議並非爲總商會之代表其所議者萬國商團會同閘北商團保護治安云云口說辦法三條一不干預警察權二不干涉商團機關三事平後退出等語工部局要求正式致信然後照辦至後來如何寫信之處鄰人未嘗寓目不知其詳辱承垂詢應將實情奉告務祈查照爲荷 
[久記木號來函]  
　　敬啓者頃閱貴報所登前晚兩軍第五次劇戰有某國人在董家渡方久記木行内置砲助擊以致楚有兵艦受傷等情然小號後門緊閉並無外人進内何得有置炮助擊之事想係傳聞失實用敢函請貴報即行更正以免悮會 
 
 

Page 8

 
 
   
 
 

Page 9

 
 
自由談 
[游外奇談徵修逃史廣告] [  酒丐]  
　　啓者我始祖自許由逃堯位以來代有聞人如舜之竊負禺避南河益避陽城伯夷叔齊避首陽其所謂避者皆逃之代名詞猶今世臨難苟免卒然辭職之說也厥後如小白之逃重耳之逃隆基之逃皆明哲保身留爲天下之用其下無論矣降至於今我逃族之德尤極文明上將可逃總理可逃總長可逃都督可逃省長可逃知事警長可逃前乎此者偉人可逃刺客可逃凡遇艱危以一逃保命國之安危民之痛苦不及妻妾子女之親也時或太平利權可復此我逃界末子末孫引以爲光寵者也惟同族散處四方靈光罕勝用通告各界如有逃妾逃官逃犯乞開具履歷寄至安樂界某處編輯新譜以增逃史之光末代逃孫謹啓 
[改良孟子] [  纒夾]  
　　曾子居武城有越寇或曰寇至求獨立曰無殘害我百姓潛去之上海寇退則曰修我牆屋我將返寇退曾子返紳士曰曾先生何如此其懦且怯也寇至則潛去之以爲民望寇退則反殆於不可岑春萱曰是非汝所知也昔春萱有割鬚之禍鑽狗洞者數十人未嘗死焉 
　　朱瑞居于浙有黄寇或曰寇至盍去諸朱瑞曰如瑞去浙誰與守孟子曰曾子朱瑞不同道曾子權也詐降也朱瑞經也愚也曾子朱瑞易地不皆然 
二我居雜綴 
[李秀成遺詩]  
　　忠王李秀成之遺詩於試硯齋隨筆中見錄其一首今余又得兩章讀之頗有英雄風致錄如下舉杯對客且揮毫逐鹿中原亦自豪湖上月明青笠帳中霜冷赫連刀英雄自古披肝膽志士何嘗惜羽毛我欲乘風歸去也卿雲横亘斗牛高鼙鼓軒軒動未休關心楚尾與吳頭豈知劍氣升騰日猶是胡塵擾攘秋萬里江山多築壘百年身世獨登樓匹夫自有興亡責肯把功名付水流 
[滑稽詩話] [  二我]  
　　昔有某督撫患楊梅毒時人某集千家詩以贈之詩云梅子流酸濺齒牙烏衣巷口夕陽斜時人不識余心樂霜葉紅於二月花可謂謔而虐矣 
　　吳三桂自侈平蠻功期垂永久塑像于報國寺左廡布袋和尚之下落成大享諸官鹽道趙廷標者好滑稽三桂指金鋼像使爲詩廷標應聲曰金鋼本是一團泥張拳努目把人欺你說你是硬漢子你敢同我洗澡去三桂大笑亦知其諷己也 
　　舊有新婚詞詠面麻者云高捲珠簾明點燭請教菩薩看麻姑近又有人句云不是君容生得好老天何故亂加圈余酷愛誦之 
　　關中觀者吾邑錢竹汀先生之僕也隨侍數十年亦能拈韻顧平日不識一丁故所作多俚俗語然自出機杼如詠鐘樓云遥望鐘樓一座方當中顚倒挂銅缸東邊撞去西邊響隱另喤琅隱另喤末句蓋狀其聲也又過江云所以當年關夫子開船先唱大江東别饒風致足資藝林佳話 
　　昔人有矮子詞云矮子三寸高進隂溝插雉毛鵝黄蠶繭當氈帽扇箍兒束腰拐丈兒燈草梨園檀板棺材料定睛瞧後園白菜認做老芭蕉其形容可謂盡致矣 
自由談話會 
[時事罪言] [  梁溪酒丐]  
　　中國搗亂至今日而極矣選舉搗亂而議士雜入黨搗亂而人品雜兩院搗亂而法政雜官府搗亂而功利雜蓋人才之昧乎趨勢不知大局其患猶小若更爭權利鬧意氣舍公益而逞私情忘巨禍而修小忿此所以致之死而速其亡也國會成立以來蒙藏風 
[投稿者粉蝶]  
　　孫宗武字閃青浙江海寧人通信處峽石東南湖第二小學校 
　　雲外交日亟水深火熱内困益深國計民生光而不復政界諸鉅子未聞有建一策禦一災爲國社稍圖樂利者而暗殺獨立之聲不絕於耳鼓夫自戕同政割據中原何不拒蒙藏之叛取巳失之藩乎今者江西江蘇竟宣告獨立湖口上海禍結兵連此非南北之爭實戰我無辜之百姓也昔武昌起義中國各省景從者民苦於讓清政苛故收效甚速不意易朝之後政更不良試觀今之從政議員自謂百姓代表豈知皆毛遂自薦無非前朝所遺劣紳刁監奸董訟徒以財力勢力運動得來欲以議席爲衣食之便利故近日政藪中凡昔日貧而無賴者今皆腦滿腸肥余生長梁溪久遷滬上所識耕讀之父老何止數百人未聞有一人曾選舉若輩者然則若輩之從政不過好事逐熱謀利不逞之徒爲揭竿之引進耳苟具公心守定分者將引避之不遑肯失身於魔界哉雖然亦或有二三志士以救世爲心任伊尹之艱不惜降身以就無如薰蕕不合遂起競爭此討袁獨立之所自來也觀其電檄所傳一則曰同胞再則曰公義竟以國利民福爲其擾亂治安之資料惟百姓巳苦其初次革命今復欲以二次革命賺之宜稍有知識之人皆右北軍而左亂黨也但是共和之朝不宜過矜權智况袁項城身爲總統更須虚己求賢今日之爭安知非用人不良北軍下壓有以改之與本月中旬某報謂南軍不勝不足爲辱北軍雖勝不足爲榮因惡袁之擁權並將袁鎭定之功而亦没之此等立言益張南人之驕燄矣數日前汪精衞蔡子民諸君竟請項城讓位爲同黨私情之調護視總統之位如奕棋試問項城旣讓誰能大氣盤旋足爲四萬萬人之柱石者彼何不先舉勝任之才而後請遜位耶或謂黎宋卿都督爲光復首功政黨翕服前者岑春萱等曾公舉其人可勝總統之任不知袁黎二人相去巳遠袁猶管仲黎猶子産也管仲之德不勝其才子産之才不勝其德當今爲尚霸之世孔孟且不能有爲黎豈能勝任愉快乎彼之利黎而不利袁者以黎可爲傀儡袁不肯爲傀儡耳讀二十一日大總統命令謂受國民付託之重昔以仁柔姑息釀兹厲階今當以勇猛精勤贖彼前慝叛黨欲破壞民國塗炭生靈本總統之責當保之拯之方將集天下之才挽墜日於虞淵補漏舟於駭浪斷不忍以五千年神明古國覆自我六十衰翁嗚呼此等大言眞可起衰振弊彼臨難苟免如唐紹儀程德全黄興等以一逃塞責者直魔鬼之於天神耳惟蒙難艱屯非君子不能有濟今國事危險願項城以定志定力擢用公正之才勿信諛詞勿惑讒口勿畏彊禦勿重感情章太炎先生所謂凶人者如果不誣亟須黜汰而所借巨欵更宜撙節支消不得以公民擔任之資爲收服人心之利用謙己下士軫域相融毋畏難毋苟安南山可移此心不改十年之後教養兼興如此總統我民國皆當鑄金事之若逞私情仗權略孫黄等雖不能革命恐後來百姓之革命大不乏人也鄙人六十餘齡一介公民蠖處滬西不求聞達選舉資格甘自放棄日長酒醒偶有所感放筆書之知我罪我所不暇計也 
小說 
寫情小說 
[黄金祟（三十五）] [  天虛我生]  
　　予舟抵岸則已向暮於時瓜山初闢商埠笙歌夾岸繁燈如蝟罨映水中有若萬道金蛇蠕蠕而動城中士女大都買舟來游東船西舫排比鱗櫛語香花氣釀成烟霧轉使當頭皓月失其光妍蝦蟆顧而樂之則慫恿曰公子盍登岸一遊歟予固無可無不可者則即與之偕登經絲廠之門聞機聲隆隆一予念中女兒值得如是辛苦不知其心中乃有多少煩悶彼隆隆之聲殆猶天氣之鬱而爲雷聲也時第一春大餐間尚設西岸蝦蟆導予進則粉白黛綠充滿其間幾無隙座有一細崽嘗爲予家厮役偶見予乃極獻其慇懃導至一室室中置餐檯甚廣可容十餘人已有二客先踞一隅殊不相識予素不喜與生客共席然已至此則亦無奈遂於距離較遠之處亦据一角而坐别呼酒肴使蝦蟆飮於外間予本無意獨飮顧又不能不飮則即隨意點肴數品索白蘭地一杯側耳以聽隔房之歌藉作下酒物耳乃彼二客報復交頭接耳目灼灼以視予狀至可哂予因之食爲不甘方欲推盞弗飮而一片喧笑之聲起於耳後彼二人者己鼓掌疊疊表其歡迎則有一羣婢媪擁三數畫眉人進遠而望之皆夫人也比經予前而予目有如照妖之鏡醜態遂不可掩轉覺妝點之處益形其可憎已耳惟彼二客則興采頓高每與作一笑語必流目以注予意蓋驕於我也我則不禁嗤之以鼻遂不復能飮食即呼蝦蟆撤去蝦蟆異曰珍羞羅前胡乃不落一箸予笑曰倘果飮食予必嘔矣汝即就予之座徐徐享用之可也予先下船以待汝歸蝦蟆乃張其饞眼先視酒肴再顧諸女作鷺鸞笑曰此殆所謂天鵝肉歟予亦不禁失笑彼客與女亦鬨然矣予遂拂衣先行一路揣度蝦蟆之情狀則不禁竊竊自笑蓋蝦蟆之爲人極類劇場中之付凈今踞高座舉酒自豪必有種種噱景呈現於一時也比予返舟則滿船明月皎如霜雪夜色頗爲幽寂舟子以茗進予乃憑窗望月意頗自適俄見鄰舟有人推窗而出予因覘之則一綠鬟女子狀態殊妍惜與月光相背辨視弗明庸知渠已出聲呼曰非珊哥歟予驚喜遇望遽應之曰得毋箏姊乎彼乃格聲而笑予聆其聲殊弗類於箏兒則不禁慚汗無地因即迥身取燈炤之則其人已不復在予方從窻中尋矚則已有人拍予之肩笑曰我固知汝心中惟有箏姊耳予返顧之則其人非他蓋己三年不見之翠君耳予因置燈於几笑謂之曰我殊不料於此間得晤翠姊姊與誰偕來哉翠君曰此又奚涉汝事汝何必問但問汝亦許我小坐談心否也予笑曰姊之言亦殊雋妙方且求之不得安有所弗許哉特不識此外有人不許姊與我談心否耳翠君笑曰我非箏姊安有人管束嗟夫珊哥我聞筝姊乃竟委身於盛氏子我殊爲珊哥不平予曰此所謂皺水生春干卿底事翠君曰且共予坐予與汝言之箏姊之爲人其聰敏固爲予輩所弗及惟其愚則又不可及也彼其之心蓋以愛兒爲殷鑒故於珊哥遂無終身之望予異且說因曰愛兒如何者翠君曰珊哥豈眞不知愛兒事耶旣而曰要亦無怪蓋十餘年來僅於箏姊處匆匆一面箏姊不與汝言汝殆誠不之知然而此事汝又不可不知必欲予言者趣以酒嚮我我因笑曰索飮則索飮可耳奚必故作奇語以爲要求翠君笑曰然則不予飮乎予曰我亦思飮乘此好月與君一席話亦殊得乃遣舟子往沽（二） 
 
 
 

Page 10

 
 
   
 
