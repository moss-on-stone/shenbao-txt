# 1902 - 97 - 4910409

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宫軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善土好施之助他日必能邀福佑於蒼穹者也敬此禱求諸維德鑒 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[禮部奏順天借闈鄉試變通章程摺續昨摺]  
　　一順天貢院號舍查據該府尹覆稱共有一萬六千四百餘間復查據河南巡撫覆稱該省貢院號舍共有一萬四千九百餘間内簾向係主考官二員同考官十四員是内簾房宇及號舍較之京師貢院均有不敷惟據該撫聲稱查勘地址尚可添蓋房屋除内監試内收掌等官分住房宇自應照例豫備外所有考官住房及士子號舍不敷之處卽由該撫酌量展拓以期應用一順天鄉試題目遵照新章第三塲四書義五經義恭請欽命今借河南所有欽命題目擬請卽由派出之主考官於啓程時親赴軍機處恭領敬謹齎至該省俟三塲點名封門後拆封刊刻於進呈試卷時一併恭繳其頭二塲題紙題名錄亦照各直省鄉試之例均於揭曉後進呈癸卯年會試照辦一科舉向有定額本年鄉試恩正併行所有各項錄科卽查照向章錄送儘數取中不必因兩科並行額外增多致滋冐濫其國子監錄科試卷仍照向章解送到部以備磨　　一順天鄉試士子入闈向由四門點進外省貢院規模自與京師不同其直隸貝字號及各省皿字號應如何查覈人數分門匀派之處應由該監臨先期牌示俾士子依次序進以免擁擠一闈中備用書籍旣經借闈考試卽應由該監臨就近調取其科塲條例向由禮部頒發現書籍板片均經兵燹無存亦應由該監臨查取臣部舊日頒發者以備檢查一順天鄉試一切支應向由順天府承辦今借闈河南其塲内外所需經費擬請卽由該撫籌辦作正開銷癸卯年會試亦照此辦理一向例順天鄉試先期進呈前十卷今借闈河南道里較遠往返需時謹擬變通辦理由該監臨於揭曉後與題名錄一併進呈癸卯年會試亦擬照辦一查順天鄉試臣部除奏派考官及奏派各項執事官員外其錄科送考各事宜均由國子監順天府承辦今借闈河南鄉試旣請以河南巡撫派充監臨復經國子監順天府等官同往將事臣部自可無庸派員前往如有臨時應商事件卽由該衙門電咨臣部酌擬咨覆辦理註府丞旣奉旨毋庸前往順屬等官亦應不赴河南一鄉試年老貢監生員仍由該監臨查照科塲條例辦理其應行鹿鳴筵宴卽於出闈日由該監臨就近舉辦一順天鄉試中式士子例於揭曉後取具圖印各結赴順天府塡寫親供彚齊送部今借闈河南若今中式後仍赴順天府塡寫親供士子旅費維艱未免多一往返所有新中士子於會試前應塡親供擬卽由該省監臨代取彚齊送部並嚴禁書吏需索等弊至應給旗匾銀兩亦卽由該監臨轉飭藩司照例給發於辦考經費項下一律作正開銷其覆試塲卽照臣部奏准會試章程與各省新中舉人一體辦理 
[本館接奉電音]  
　　昨日午前十一點鐘時京師飛電傳來旨三道上諭六道敬謹譯登○三月初三日内閣奉旨這所叅疏防監犯越獄之管獄官山西蒲縣典史王殿陞著卽革職拿問交岑春煊提同刑禁人等嚴訊有無鬆刑賄縱情弊照例懲辦有獄官蒲縣知縣魏鋆據報先期公出有無揑飾規避情事並著查明核辦仍勒限將逸犯李有仔王城材嚴拿務獲究辦餘著照所議辦理該部知道欽此○初四日内閣奉上諭此次祗謁東陵著派溥善桂春特圖愼崇勲壽耆充前引大臣欽此同日奉上諭右翼總兵著溥興暫行署理欽此同日奉旨溥良現署對引大臣其所署鑲紅旗漢軍都統印鑰著松溎暫行佩帶欽此同日奉上諭京察記名人員將次簡放完竣著内閣部院各衙門於京察一等未經記名各員内遴選才具優長者出具切實考語傳送由吏部帶領引見欽此同日奉上諭給事中桂斌等請將留署辦事人員酌給奬叙一摺内務府各司員昨已據該大臣酌保如有應保之員亦宜併入該給事中等僅司稽查何得率行奏請著不准行欽此同日奉上諭向例領侍衛内大臣支領豹尾槍護從鑾輿宜嚴敬近來往往攙雜擁擠殊屬不成事體此次啓鑾著御前大臣領侍衛内大臣認眞整飭除應行隨從人員外其餘均不准擅行攔入以昭嚴肅欽此同日奉上諭御史吳鴻甲奏司坊練局覊累無辜請飭申明章程一摺五城設立練局巡查地方禁押兇犯例有明條向不准覊押無辜致干例禁若如該御史所奏路斃之人不令收殮反覊押苦主需索多端種種弊竇實出情理之外著五城御史嚴密稽查隨時禁止倘再有前項情弊著即將該管司坊 
 
 

Page 2

 
 
官從嚴叅處另片奏盜賊平民共禁一室任役隸詐索及命案延擱不騐反將原告覊縻索賄各等語著一併嚴行　　以重民命而安閭閻欽此同日軍機大臣面奉諭旨朕恭奉皇太后駐蹕南苑隨從人等仍穿行衣其餘各衙門值日人員著照常服色欽此 
[俄法宣言]  
　　俄法聯盟已註前報兹接日本訪事友人來信知此事已於東歴三月二十日卽華歴二月十一日由駐日俄法使臣告知外務大臣小村君請轉奏日皇略謂此次同盟如俄國有事於東方法必出爲援助法國有事俄亦如之蓋其相維相繫之情至此已固如膠漆矣 
[俄約存疑]  
　　日本友人來信云中俄滿洲約欵近已訂定四條第一條俄軍撤退之期俟條約換印後爲始其撤兵之期三個月後撤退盛京兵六個月後撤退吉林兵九個月後撤退票龍江兵第二條今後中國之軍事俄國並不干涉第三條今後中國以他國之資本採掘礦山如有合股等事必經俄國允准方可施行第四條關外鐵道俄國須收到中國賠欵方能歸還嗣接天津來信第一條中國須償俄國東三省駐兵費一百六十萬兩第二條俄國除大連灣旅順口駐屯之兵外其餘限一年半内分起撤去第三條中國須自練兵保護其邦上第四條東三省之鐵道礦山雖許中外人開采然須無害東清鐵道及礦務公司之權利二説不同姑並存之 
[俄兵防匪]  
　　日本訪事友人云熱河朝陽之亂俄人以彼處旅居商民爲數甚衆恐遭池魚之殃卽由金州就近調兵五百名前往保護 
[查禁放槍]  
　　京師訪事友人云日前某營官接奉步軍統領衙門札文内開爲轉飭事奉憲票内開外務部文稱二月十九日據俄使照稱兹據管帶護衛隊副將杜别列特禀稱本月十六日本處哈薩克馬兵半隊前往操演路經前門及宣武門之間外城根適行半路突由護城河南沿羣房間向該半隊放槍一出其子有響從頂上飛過未見放槍之人聞其聲係新式小號洋槍所放等因前來本大臣請貴親王轉飭該營地方妥查等因查輦轂地面理應肅靜何得任意放槍况當洋兵操演出入尤須認眞彈壓以期彼此相安現俄使視此事頗重咨行貴衙門轉飭嚴密查辦等因除票飭四河沿汛查辦外一面發票傳知東西珠花市菜市五汛官著各嚴飭巡緝弁兵人等遇有洋兵走隊妥爲彈壓倘有施放洋槍情事應卽查拿送交本衙門究辦旣而内城步軍統領衙門外城五城察院均發出告示嚴行查禁惟前次放槍之人則至今尙未弋獲也 
[關税計數]  
　　香港某西報云日前上海來電言西歴一千九百零一年中國税關共徵收銀二千四百五十萬兩有奇就是年尾季計之粤海關收銀五十六萬八千七百四十七兩江海關收銀二百六十八萬二千九百十二兩九龍關收銀十一萬零九百八十兩牛莊關收銀二十五萬三千七百十二兩津海關收銀三十二萬五千三百六十三兩閩海關收銀三十六萬三千零一十八兩厦門關收銀一十九萬五千零三十四兩汕頭關收銀三十九萬七千六百五十四兩 
[奸民服法]  
　　寗波訪事人云寗波四鄉於本月初旬疉出刨棺之事所刨之棺無論男女兩目以及隂門二骨悉被挖去無力者不敢報官報官者亦無從拿獲後經陸盛夏三太史函請鄞縣赶緊破案黄菊友大令得函嚴比捕役終未破獲不意白晝閙市之區亦有奸民濳行此事者殊可駭也上月二十三日有汪榮甫張官亭趙寅初等四人在靈橋門城樓旁石屋中將一十四歲乞丐欲剖取其腎囊乞丐大呼救命時有染工因晒布登城聞聲往察見有此事不禁駭絶急呼城下之人襄同援救汪等知事敗露一鬨而逃染工以城磚擲之擊中其一逃去其一當將三人獲住送縣請辦黄大令立提嚴鞫趙供象山人年三十九歲汪供寗波西門外人年二十五歲張供年二十四歲共挖眼三次賣與江北岸洋船弄楊景福船埠頭黄大令得供判張趙發差看管一面督帶護勇以汪爲線前往拿楊詎至新江橋人如潮湧不能前往因飭勇將汪帶歸署中大令則親赴巡捕房轉飭巡捕查拿楊景福而楊已鴻飛冥冥無從弋獲矣回署後見署外觀者如堵恐滋事端禀請府憲高太守城守項叅戎同至縣署卽詣提署恭請軍令將汪張二犯正法復將趙寅初以木籠站斃現尙出立賞格密拿餘犯也 
[議裁門丁]  
　　漢口訪事人云邇來官塲中自督撫司道以迄府廳州縣各署均用門丁主持出納以致若輩身居要地招權納賄無所不爲湖廣總督張香濤宫保心焉惡之商諸湖北巡撫端午橋中丞擬將此輩一律裁撤改爲啓事官就佐雜中考選充補是亦杜漸防微之道也 
[委辦警察]  
　　武昌訪事人云鄂省五方雜處良莠不齊雖有保甲各局然積習相沿有名無實前經武昌府梁集菴太守禀商大府請仿照日本章程試辦警察湖廣總督張香濤宫保韙之遂會同撫憲端午橋中丞札委太守總司其事候補府金峙生太守爲之副聞太守之意擬將保甲局原有胥役一槪裁革卽於護軍武愷各營遴選幹練勇丁充當巡捕悉以兵法部勒刻已擬具章程禀請憲示矣 
[大閲先聲]  
　　松江訪事友人云近日官塲接到省垣來信知本年江蘇省大閲已由撫憲恩藝棠中丞定於本月初八日秉節出轅十一日蒞吳淞校閲水陸大操十三日至松江閲正副兩營及提標各營兵弁事畢拆回蘇垣閲視本標各營然後溯江上駛至沙隂鎭江等處巡閲常備續備各軍華亭縣林霨生婁縣屈吉士兩大令爰飭辦差丁役預備供張隨偕中營張華垣叅戎至城南小校塲勘視一周雇匠就演武廳搭蓋彩棚以昭鄭重聞近日頒到新　都守以上均穿補服千把以下祗需短衣作行軍裝束 
[文旌蒞鄂]  
　　武昌訪事人云新授湖北學政胡文宗鼎彝由京師請訓南下本月二十二日行抵鄂垣武昌府梁集菴太守江夏縣陳介菴大令曁府縣學廣文咸趨詣皇華館迎迓文宗旋命駕入城至行台駐節連日拜謁張香濤宫保端午橋中丞曁前任學使蔣藝圃給諫聞給諫急欲交卸已商請文宗早日接篆大約日内卽須履新也 
[叅將鶯遷]  
　　蘇州訪事友人云撫標中軍叅將章伯川叅戎現經兩江總督兼南洋通商大臣劉峴莊宫太保調補江寗城守營叅戎奉札後定於本月初十日交卸起程所遺員缺由撫憲恩藝棠大中丞札委仇志鵬叅戎署理 
[蘇州縣試初志]  
　　蘇州訪事友人云本月初一日爲蘇府屬各縣縣試之期長洲元和吳縣仍假貢院開考是日黎明時蘇王田三大令鳴騶戾止偕三學廣文升堂點名畢然後發出題目長洲老者安之朋友信之少者懷之義元和齊一變至於魯魯一變至於道義吳縣君君臣臣父父子子義吳縣與考者僅一百二三十名長元兩縣亦不及二百名人數寥寥殊爲從前所未有也 
[松郡府試三誌]  
　　松江訪事友人云本月初四日府尊余石蓀太守考試奉金上三縣文童正塲奉賢已冠四書義題不患莫已知求爲可知也義未冠人知之亦囂囂義通塲經題博學無方義金山已冠四書義題不患人之不已知患其不能也義未冠人不知亦囂囂義通塲經題惟學遜志務時敏義上海已冠四書義題不患人之不已知患不知人也義未冠人不知而不愠義通塲經題博學不教内而不出義傍晚放頭牌卽發華婁兩縣招覆案計華亭一百七十名婁縣一百四十六名兹將前列二十名照錄于左華亭 
 
 

Page 3

 
 
周孝永李藩隆文徐廷颺朱士英吳葆誼雷應運周維鏞宋登第宋樹屏張昭淮朱聯輝宋景賢蔣光曾張葆華徐繩祖周維銜周家驤杜衡秦勲威婁縣王正瑩俞兆昌鄒雲章金章方懷瑛沈蘭蔡邦石查曾禧盛元音沈鴻鈞許詹馬治清張道南黄裳唐誠一許文枬郁元宰朱光熊夏步瀛沈淇 
[示護月食]  
　　昨日蘇松太兵備道袁海觀觀察懸示署前云仰屬下文武各員一體救護月食計開本月十六日江蘇江寗府月食十三分四十三杪初虧丑初初刻九分食旣丑正一刻三分食甚寅初初刻二分生光寅初三刻一分復圓寅正三刻十分 
[監司謁客]  
　　前日江蘇候補道周子昻吳鑑泉兩觀察因公來滬命駕入城赴道縣各署投剌拜會 
[籌資興學]  
　　本邑城内張家弄小天竺菴近奉上海縣主汪瑤庭大令諭令董事改設啓蒙學堂嗣因經費難籌議定向邑廟内各茶肆每碗抽捐錢一文書塲中每碗抽捐錢二文昨已出示曉諭矣 
[信局須知]  
　　昨日蘇松太兵備道袁海觀觀察懸示署前其文曰爲牌示事光緒二十八年三月初二日奉南洋通商大臣劉札開光緒二十八年二月二十一日准外務部咨稱光緒二十八年二月初五日准赫總税務司呈稱查奏准設立郵局代民局寄遞信件一事曾於正月初七日將寄交之信包每磅改爲納費三角呈請貴部轉咨在案現在時事變更自應叧訂辦法以收因時制宜之效兹擬自三月初一日起各民局如其在口岸之官局掛號即可代爲寄遞信包毋庸納費除札飭各口郵政局查照遵辦外申請查鑒咨飭傳諭各民局一體遵照等因到道奉此合行牌示爲此牌仰信業人等一體遵照毋違特示 
[嚴禁聚賭]  
　　上海縣汪大令訪知浦東三林塘北首有玄天上帝廟每年三月十五十六兩日殿門大開任人遊玩時有棍徒就廟内糾人賭博爲害良民因傳彼處三區五圖地保趙承基一區五圖地保胡墨卿到案訊問趙胡同供廟内均係小販營生並無流氓設賭求鑒大令諭令照供具結如有流氓聚賭滋閙情事定須提究 
[大令騐屍]  
　　英界正豐街西首祥和銀樓夥宣鳳江因被同事楊開明播弄是非忿無可宣吞烟斃命由包探張寶成協同地保報請上海縣相騐昨日午後鐘鳴四下時縣主汪瑶庭大令帶同刑仵人等命駕至仁濟醫館升座後傳訊三圖地保曹福卿曹供死者宣鳳江肇事處係在二圖並非小的所轄圖内求訊二圖地保黄士泉黄供宣鳳江在祥和銀樓爲夥因與同事楊開明口角爭扭致萌短見小的查知宣係太倉州人尙有屍屬今尙未到楊已被逃逸求鑒大令飭仵作如法細騐旋卽唱報委係服毒身死並無别情大令親視無誤飭由善堂給棺收殮發封一面著黄保傳諭店主盛瑞昌投案候訊 
[詰奸禁暴]  
　　昨日保甲總巡朱森庭明府飭傳本城各汛捕到局諭令每日黎明時各城門須派捕役兩名在彼巡緝見有形蹟可疑之人出城細加盤詰毋許疏懈各捕唯唯遵諭而退 
[體恤花販]  
　　英商老公茂紡紗廠騐花局前因查騐鄉販濕花屢滋事故由英副領事偉晉頌君商准蘇松太兵備道袁海觀觀察檄委二十三七鋪巡防局員邱友林一尹訊理其事嗣以二尹辦理未恊機宜頗滋物議札飭保甲總巡朱森庭明府與洋司事洛神飛會議擬將騐花局改爲公估局遇有攙水之花估價罰鍰以昭公允明府卽詣二十三七鋪巡防局柬邀花業董事程吟園會同商議以便卽日遵照辦理 
[滬南火警]  
　　昨日午前十一點鐘時本邑大南門外蕭家廠内工人修船不愼遺火木料中霎時光燄熊熊上燭霄漢延燒草屋二間經江蘇海運局所備洋龍急往噴救得卽火滅烟消 
[一女兩字]  
　　鄉民湯建忠控朱槐卿誘佔逃女爲媳朱又控湯賴婚並有顧長根控湯一女兩安各情前晚縣主汪瑶庭大令提集全案人證研訊朱槐卿供表姊張氏前與其夫湯建忠商明將女金珠許與小的之子當浼汪竹堂張和尙爲媒於去臘初六日聘定後因湯聽妾唆使意圖悔賴小的已有所聞今年正月二十日適金珠至小的家賀年小的留住家中卽於二十六日與子成親今湯串出顧姓妄控兹有婚帖呈電汪彺堂張和尙供湯朱自議婚姻妥洽後浼小的等爲媒是實顧長根供去冬由女媒湯錫堂男媒顧關全説合於十一月十五日聘定湯女金珠爲媳當出聘禮洋銀一十元後由湯妻張氏私將伊子嫁與其戚朱槐卿爲媳今將婚帖呈求究追湯錫堂顧關全供係媒人餘語與顧相同湯建忠供女兒實許字顧長根之子於去冬十一月十五日行聘因妻與朱係表姊弟於去歲臘月初六日私許朱子爲室小的得悉卽迫令退婚至今年正月杪妻子私挈女兒逃往朱家先自成親求究湯張氏供去冬與丈夫商訪將女兒許字朱姓後因丈夫聽妾讒言至臘月初六日又將女兒重許顧姓圖賴朱姓之婚是實湯金珠供年二十有四父親自納妾後卽與母親不睦去臘初六日與朱姓聯姻雖出母意却曾與父親商明今正二十日因朱表母舅父親携女子前往賀年時朱已知父親有悔婚之意故於二十六日完姻女子旣已失身朱姓願隨偕老大令得供以顧姓聘定在前今念金珠已與朱子成親姑著湯償還顧聘禮洋銀二十元嗣因兩造均不遵斷大令遂判湯金珠發堂擇配朱顧均不准娶湯須還顧洋銀二十元完案 
[解犯過站]  
　　南匯縣民人丁洪生與王周氏犯姦爲親長唐王氏所見喝散追逐失足墮河身死縣主汪蘅舫大令蒞騐後將丁與周氏獲案訊實供詞前月解省勘招邇經臬司效廉訪訊無異發回原縣監禁昨日由申過站上海縣汪瑶庭大令諭令暫收内監飭刑書備文以便轉解前往 
[馬路工程局瑣案]  
　　前日南市和昌盛張恒大寳大萬順等水果行主赴馬路工程局聯名禀控船户張金弟馬丫頭等强欲攫取船上所裝竹笋不遂所欲竟將船夥王全生范小弟二人毆傷等情總辦翁子文太守飭傳一干人到案研訊金明玉供小的在大馬頭和昌盛水果行執業頃由販客訴知笋船到埠時彼處江北船户强來奪笋船夥王全生等向之理論竟被毆傷現在家中延醫調治不克投案叩求究辦張金弟供小的在薛阿四船上執役當時適穿釘靴經過笋船致相爭論並未行兇馬丫頭供詞略同太守以事起細微不應遽爾行兇喝令薄責從寛斥釋○崇明人龔金可扭控船户夏桂福裝運洋紗八十包至吳淞交卸忽缺兩包請爲追繳太守研訊之下夏供上月二十三日小的承裝洋紗八十包由下海浦至吳淞龔遷延不到以致不能卸貨直待至二十七日無奈仍將原貨運回停泊江海關馬頭龔遂叧雇朱錦明所駕之船將貨駁去後忽缺少小的實不知情求鑒太守令水巡捕陳向榮協同地保查明實情再行核辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[平山題壁]  
　　揚州訪事人云某批北鹽船由袁江滿載鹽斤南下行至邵伯鎭相近誤觸淺灘致消淹鹽三百餘包管運委員徐許兩鹺尹聞信馳往騐得河水甚淺僅撈獲四十餘包頗滋疑竇旋卽赴運轅據實禀報運憲程雨亭都轉鑒其誠篤不子深究並蒙許以續運旋又委許鹺尹　塲監鑄差似此憲恩高厚宜如何感激馳驅哉○江蘇候補知府黄太守家瑋寄寓揚城左衞大街去歲奉委辦理大河口釐捐爰將太夫人迎養於此以便晨昏定省得遂烏私不意近日寒燠不時太夫人偶抱微疴遽於二月初八日仙逝太守聞信星夜奔回悲痛無似隨於初九日酉時大殮聞太守原籍江西擬俟百日後扶櫬回廬陵珂里 
[英美租界公堂瑣案]  
　　包探趙銀河禀稱徐東卿至陸田寳店内以購對時表爲名乘間竊取小對時表一對由失主當塲查獲爲特解案請究質之徐東卿供因論價不合卽被栽贓誣陷求鑒訊之陸田寳供實被竊取並非誣指讞員張柄樞司馬以人贓並獲豈容狡賴商之德繙譯判責四百板逐出租界贓還失主○舟子金隆保與駁船户薛晉山因爭奪泊船之所彼此口角金用竹篙將薛右足戳傷由二百十九號巡街捕拘獲交某包探解案請究薛投案伸訴前情司馬判金罰洋銀三元給薛爲養傷費完案○包探李星福禀稱胡阿寳前因犯事遞籍今又濳來租界在某處竊取錫燭臺等件經小的查獲人贓解案請究質之胡阿寳俯首求恩司馬判責五百板再行遞解贓存待領○包探胡瑞龍禀稱何雲甫家失竊珠圈銀押髮等物報捕後由小的查知係傭婦馬周氏所竊遂著薦人田姓將氏從蘇州追獲弔到原贓解案請究質之馬周氏供認行竊叩求恩典司馬判責手心三百下遞解蘇州贓還失主○包探張天林禀稱蔡熹忠行竊隔鄰包裕良家衣服熨斗等物報捕後由小的查獲人贓解案請究質之包供與蔡鄰居被其穴壁行竊務求究辦司馬判責蔡二百板示儆贓給失主○包探顧阿六禀稱流氓陳阿慶林艮品在某飯肆因與俞阿三爭坐位起釁彼此互毆俞傷及頭面報捕後由小的拘獲解案請究俞投案伸訴前情訊之陳林均俯首求恩司馬判各責三百板○甬人林小生訴稱小的向充糧米小工邇有王阿三石阿錢者爭欲充當小的不充卽被糾黨將小的兇毆傷及左自并將林阿毛擲傷報捕後由四百五十一號巡街捕拘案請究質之王石等供認不諱惟求恩典司馬以王等不應行兇判各責三百板發捕房禁押一月示儆○包探張阿五禀稱昨有殘廢乞兒王阿六沿路向洋人求乞錢文爲特解案請究司馬判將王逐出租界不准再來 
[法租界公堂瑣案]  
　　髹工馬阿香在上京館飯店果腹遇一不識姓名之人許薦爲輪船茶房同往烟間開燈竊去烟槍一枝乘間逃逸店夥顧桂堂將馬拘獲送案請追讞員杜枝園大令判責二百板○夏錫卿禀稱前晚十點鐘被賊掩入竊去棉被一條報捕查獲竊賊王阿三吊到原贓求請给領大令判王責四百板驅逐出境贓交夏領回○王阿狗在新北門外行竊銀約指爲包探拘獲解案請訊王供出小銀二角向攤上買來實係銅質大令騐明存候銷燬王判押一禮拜○蔡怡茂前控傭婦徐張氏誘拐婢女春花經大令訊供押追在案昨日原告挈同婢女投案禀稱在英美租界公廨領回送案請訊春花供徐張氏嗾使婢女逃出至英界被拘大令判徐張氏掌頰五十下春花交失主領回○朱毛毛陸敬舟前控陳張氏勒單掯贖一案迭奉大令訊供著陳張氏交到原契及伊子勝全再核昨日朱等偕地保陳鳳山投案禀稱原契被陳張氏兒子抵押洋銀四十元小的情願墊出交伊子贖回大令著陳勝全自行來案候核○過陳氏前控宏茂昌襪店主韓梅春吞没東洋匯寄票洋五百元迭經大令研訊以兩造各執一詞飭過陳氏馳函詢問卽將回信呈候核奪昨日過子拱宸呈遞東洋回信聲稱此欵實爲韓所吞没韓梅春遣子海林到堂代質大令著梅春自行投案備訊○積竊陳子亭迭次犯案驅逐出境昨日偕同黨徐阿和周行寳又來行竊爲包探拘獲解案請辦大令判陳枷號一個月責三百板徐責二百板周責一百板○偷兒張鳳山行竊馬褂一件楊麗夫行竊寗綢女衫一件爲包探拘獲吊到原贓解案請辦大令判張枷半個月責二百板驅逐出境楊責三百板發改過所監禁二個月期滿開釋 
[美租界捕房紀事]  
　　前晚九點鐘時小竊張阿聖混入裏虹口老街某姓蛋行内行竊鷄蛋若干枚適爲店主瞥見扭交一百十一號華捕送入捕房捕頭詰知所竊甚微令押乞丐牢一宵從寛斥釋○前日外虹口元芳路某弄内倒斃乞兒數名某號華捕見之立卽回報捕房捕頭令傳是圖地保轉報善堂備棺收殮○昨日午前甬人王阿倫投捕房訴稱行經裏虹口突被流氓阿仁和尙等索詐不遂攫去金戒指請爲查辦捕頭即令包探劉阿春前往查明再行核辦○前晚糧米小工王阿三與林理豪等在招商局北棧碼頭互相兇毆林等以寡不敵衆被傷頭顱忿無可洩投訴捕房捕頭見林受傷屬實著至同仁醫院求治一面派探將王等拘獲押候解送公堂禀請讞員張柄樞司馬訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年二月二十日京報全錄]  
　　宫門抄諭旨均錄前○粤督陶奏爲查明庸劣不職各營員據實糾叅摺○又奏爲匯解新定第二批賠欵片○又　　爲收解廣東省釐金數目摺○又奏爲鹺員短解餉厘請旨暫行革職以便嚴追片○福州將軍景奏爲籌解新定第二批賠欵摺○寗藩吳奏爲到任接印日期摺○楚督張奏爲解清宜昌關鹽釐銀兩片 
頭品頂戴兩廣總督臣陶模跪奏爲查明庸劣不職各營員據實糾叅以肅戎行恭摺仰祈聖鑒事竊照武營積習各省皆然兩廣尤甚臣抵任後隨事勸誡隨時訪查兹有廣西平樂協副將莊鎭藩辦事不公揉守難信請補廣西賓州營叅將補用叅將文成榜嗜好甚深心術巧滑廣西義寗協中軍都司龎熙政年老糊塗性復貪横管帶福軍後營指分廣東試用知縣劉運文縱勇滋事紀律毫無管駕廣東西江巡船儘先補用遊擊陶梓彰藉案勒詐幾釀事端廣東澄海營在營守備陳子照辦事　頇不洽輿情均未便稍事姑息相應請旨將廣西平樂協副將莊鎭藩請補廣西賓州營叅將補用叅將文成榜廣西義寗協中軍都司龎熙政指分廣東試用知縣劉運文儘先補用遊擊陶梓彰廣東澄海營左營守備陳子照一併革職以肅戎行除將貪劣末弁另行咨革外謹會同廣東巡撫臣德壽廣西巡撫臣丁振鐸恭摺具奏伏乞皇太后皇上聖鑒訓示再所遺廣西平樂協副將等缺現查兩廣均有應補人員應請一併扣留外補合併聲明謹奏奉硃批另有旨欽此陶模德壽片再准行在户部咨新定賠欵數鉅期迫亟宜合力通籌分派攤還一摺内開應令各省關將應解部庫西徵洋欵改爲加放俸餉一欵抵閩京餉改爲加放俸餉一欵京官津貼改爲加復俸餉一欵旗兵加餉一欵加增邊防經費一欵有漕省分解部漕折一欵以上約共銀三百餘萬兩全數提出留還賠欵等因又准户部來電前奏騰出各欵如加放俸餉加復俸餉旗兵加餉舊按漕折新增邊防經費等項各該省向有應解數目宜按應解之數匀分十二次先將第一次銀數於十二月二十以前匯滬以後均按月先期解滬勿誤還期等因當經轉行遵照查廣東省每年應解西徵洋欵改爲加放俸餉除留還四國洋欵外尙應解部銀一十萬兩又京官津貼改爲加復俸餉七千八百兩旗兵加餉一十萬兩新增東北邊防經費一萬六千兩以上每年共銀二十一萬三千八百兩匀分十二次每次應解銀一萬八千六百五十兩已於上年十二月解過第一次銀一萬八千六百五十兩赴滬投納在案今光緒二十八年正月第二次還期又屇限於二十七年加放俸餉撥一萬一千三百五十兩旂兵加餉撥銀七千三百兩共銀一萬八千六百五十兩作爲本年正月第一年第二次應解銀數於正月十三日發交商號協同慶等匯滬限於正月二十以前解赴江海關道衙門投納轉交銀行備還賠欵據廣東布政使丁體常詳請奏咨前來臣等覆核無異除分咨外謹合詞附片具陳再此項賠欵嗣後均查照部章按月匀解擬將解過銀數日期半年彚奏一次合併聲明伏乞聖鑒謹奏奉硃批户部知道欽此頭品頂戴兩廣總督臣陶模頭品頂戴廣東巡撫臣德壽跪奏爲廣東省光緒二十七年上半年收解釐金數目開單具陳仰祈聖鑒事竊照廣東省釐收解各數目向係半年奏報一次兹查光緒二十七年正月起至六月底止各廠共收貨釐洋銀八十一萬八千三百一十一兩九錢二分一釐九毫又收鹽釐洋銀四萬七千八百八兩一錢一分一釐九毫據廣東布政使丁體常會同釐務局司道造册詳請奏咨前來臣等覆核無異除册咨送户部外謹繕清單恭呈御覽至鹽釐一項改歸運司按引抽收是以清單内不列各廠名目伏乞皇太后皇上聖鑒敕部查照施行謹奏奉硃批户部知道單併發欽此 
陶模片再廣東平櫃鹽埠前於光緒初年因招商難得妥人改派委員經理每年應解餉釐裁節籌欵共銀四萬餘兩近年結辦委員均以儘徵儘解藉口歴年遞有短欠現辦平櫃埠務委員廣東候補知府黎汝謙自光緒二十七年正月接辦已届一年僅據解　餉釐等欵銀一萬八千餘兩知解至一萬四千有餘爲數尤鉅難保非有意侵蝕當此餉需日絀若不嚴行懲創不足以警其餘除將黎汝謙徹差嚴追一面派員確查短解實情並查明從前遞年欠餉各員一律分别追繳外相應請旨將現辦平櫃埠委員三品銜廣東候補知府黎汝謙暫行革職以便勒限嚴追仍俟查明有無别項弊竇再行奏明分别辦理謹會同廣東巡撫臣德壽附片具陳伏乞聖鑒訓示謹奏奉硃批著照所請該部知道欽此福州將軍兼管閩海關税務奴才景星跪奏爲閩海福州厦門三都三口徵收十一月分常洋兩税銀兩先行解滬備還新定賠欵緣由恭摺仰祈聖鑒事竊照新案賠欵數鉅期迫所有歸併新關徵收之常税並津關足抽五免税之貨完税目各該口委員一時未能劃清而第一次還期緊迫是以先將歸併新關所收十月分常税整頓先提銀七千兩又於洋關現徵洋税整數酌提二成銀二萬六千兩發商匯滬分别奏咨在案惟此項償欵部議應須按月解滬其第二期還欵係來年正月號商未能開市匯兑少通亟應豫籌飭匯俾届期不至貽誤兹查十一月分收數仍未據各口禀報齊全應先整數酌提常税銀八千五百兩其洋貨足抽五免税之貨完税兩項未據劃清增收税數應仍將十一月分所收津税整數酌提二成銀一萬八千九百兩一併匯滬以副第二期償欵之需兹將前項銀兩按欵照數兑足備具文批於十一月二十八日發交號商新泰厚源豐潤承領匯解限定二十八年正月十五日内解赴江海關道投納合將閩海關光緒二十七年十一月分遵解匯滬第二次償欵統計常洋兩税共解銀二萬七千四百兩除分咨查照外謹恭摺具奏伏乞皇太后皇上聖鑒謹奏奉硃批該部知道欽此江寗布政使臣吳重憙跪奏爲恭報微臣到任日期叩謝天恩仰祈聖鑒事竊臣前接閩浙督臣許應騤行知准吏部咨開内閣抄出本年九月二十八日奉上諭江寍布政使著吳重憙補授欽此等因當卽具摺謝恩籲請陛見一面交缷福建臬司篆務卽行北上途次奉到硃批毋庸來見欽此遵卽馳赴江寍奉兩江督臣劉坤一江蘇撫臣恩壽檄飭赴任於十二月二十二日准署藩司江南鹽巡道徐樹鈞將敕印文卷委員齎送前來臣恭設香案望闕叩頭祗領任事伏念臣水曹末秩山左庸材典劇郡於河南監司幸晉督漕糧於江北臬事繼陳兹復仰荷寵榮承宣重任撫躬循省倍切悚惶查江寍爲水陸交衝藩司綰度支總匯際兹賠償欵迫新政事繁舉凡内治外交安民察吏在在均關緊要臣自維檮昧深慮弗勝惟有屏除習氣殫竭愚誠禀承督撫臣隨時認眞經理不敢因循怠惰自蹈愆尤以期仰答高厚鴻慈於萬一所有微臣到任接印日期曁感激下忱理合恭摺具陳叩謝天恩伏乞皇太后皇上聖鑒再現值封印期内臣於啓用後仍敬謹封固合併陳明謹奏奉硃批知道了欽此 
張之洞片再前准行在户部咨循案撥補光緒二十七年釐金各欵原奏内令查明上年發補釐金各欵係在本省截留者卽由本省照案留用查光緒二十六年撥補宜昌鹽釐經部指撥宜昌關洋税銀六萬兩業經照數解清附片奏報在案兹據湖北荆宜施道宜昌關監督濮子潼詳稱在宜昌關徵存洋税項下提撥庫平銀六萬兩照數傾鎔足色委解鹽道庫交納聽候撥用並查照成案每萬兩支解費銀五十兩共提解費銀三百兩所有光緒二十七年宜昌鹽釐銀兩現已照數解清等情詳請奏咨前來臣覆核無異除分咨外理合會同湖北巡撫臣端方附　具陳伏乞聖鑒謹奏奉硃批户部知道欽此 
 
