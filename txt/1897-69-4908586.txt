# 1934 - 69 - 4908586

 

Page 1

 
 
[小輪船出售] [  美查有限公司啓]  
　　本公司有小輪船一隻名元寶泊在新閘藥水廠前船身堅固機器靈捷現復重新修葺與新造者無異吃水甚淺内河小港易於行駛且亦迅欲購者至申報館帳房面議 
[論淸查善堂事]  
　　善堂者經理地方之善舉者也善舉之事不一端善堂之設亦不一處有合衆善舉而設爲一堂者有各善堂同此善舉者無論通都大邑之間善舉較多善堂林立卽一邑一鎭之間亦莫不各設善堂以行善舉其設立也皆由地方善士禀請於地方官地方官以善舉之事無不允准頒發札諭或卽以所禀之人爲經理或再諭别紳以助之皆名之曰董事其所籌經費有所謂鋪捐者有所謂罰欵者地方官或有捐廉或撥公欵其善堂之太者并有田房産業存欵生息類皆從罰欵捐助而來而惟該董權其出入焉經費之多寡視乎地方之肥瘠大以成大小以成小量入爲出務使無不足之患無虧累之虞俾善舉之可以常行而善堂之可以不廢其所行善舉則育嬰焉恤嫠焉施棺焉掩埋焉冬則施衣夏則施樂地方之窮而無告者養生送死之事皆於是賴焉凡此善舉無論通都大邑城鄉鎭巿之間皆大略相同其有經費擴充規模宏遠者則修橋梁築街路濬河道設義渡立義塾開　局開粥廠無不歸之善堂善堂之有益於地方豈淺鮮哉蓋善舉誠爲地方不可少之事而非善堂不能成此善舉則善堂更爲地方不可少之處旣有善堂須籌經費則董事尤爲善堂不可少之人官長以董事是責地方以董事是賴董事而能潔己自愛涓滴歸公則善舉自能起色善堂自能永遠人無異言窮民戴德若一旦銀錢在手利令志昏不顧公欵之不敷但顧私囊之充足無論橋梁街路河道義渡義塾醫局粥廠等項皆可隨意侵呑卽育嬰恤嫠施棺掩埋施衣施藥之費亦無不爲之侵蝕不顧名義不恤人言但欲蔽官　耳目冀長享此不義之財然幸而官長爲其所蔽地方之人敢怒而不敢言使一旦爲人控告官長淸查不能彌縫水落石出則必至身敗名裂在該董自取之辱誠不足惜惟地方之人藉口於善堂之不可靠善舉之不足憑而捐輸因之日少致善堂不廢而常若廢善舉可行而不能行雖有公正之人亦幾不能善其後亦何怪地方之痛心疾首於該董之所爲哉然幸而爲人控告官長覺察淸其積弊另簡賢能若官長稍存投鼠忌器之心含容隠忍則其弊愈積愈深必至不可收拾而地方公事尙可間耶閲前報紀淸查善堂一事不能不謂柯太守之整頓地方矣本館接金陵訪事友人來函云署江寗府柯太守逢時履任以來一切公務皆實事求是現以省城善堂林立大半由堂董請撥官欵接濟經費合計每年開支之數盈千累萬其中難保無濫費侵漁等弊因禀明大憲委員淸查先頒諭帖飭令各堂董繕具徵信錄報銷册赶緊呈送來署核辦適有安品街補善堂董事自相齟齠具禀控於府署太守派員前往查悉該堂實係辦理不善飭提首董交江寍縣管押堂屋充公城内公善堂亦因董事者不得其人頗多罅隙太守特委候補縣楊明府往查帳目云云公善堂有弊無弊尙未禀　姑勿具論而補善堂首董至於交縣管押則該堂之虧空該首董之侵蝕可想而知且自相齟齠以致控府較被他人摘發者當更明晰是以太守不能不淸查不得不委員也現在各處善堂非無公正之人經理頭頭是道滴滴歸公者然往往有不肖之徒藉設善堂朦蔽官長攪擾地方所收之捐無非供其揮霍贍其身蒙所謂善舉者不過掩人之耳目甚有捐欵一到卽大小瓜分所以無自相齟齠之事而官長亦永無覺察之時安得如柯太守而一一淸查之是亦地方之善政也 
[諭旨恭錄]  
　　正月二十日奉上諭殺虎口監督松堮奏差滿回京齎交盈餘銀兩一摺所得盈餘等項銀八千七十四兩零均交廣儲司松堮着毋庸賞給該衙門知道欽此同日奉旨錫露普齡富康均著加恩賞給委散秩大臣欽此○二十六日奉上諭巡視北城御史文博等奏請續撥煖廠米石一摺京城梁家園百善堂煖廠散養貧婦前經發給粟米三百石本年來京就食者衆多不敷支放加恩著再賞給粟米二百石交該御史等督同紳士妥爲散放餘依議該部知道欽此同日奉上諭此次京察引見三品以下京堂各官欽天監有監副張掄奎太醫院右院判李德昌因何並未到班著吏部查明具奏餘著照舊供職欽此○二十七日奉上諭倉塲衙門順天府奏請續撥土恕園等處粥廠米石一摺本年通州王恕園等處粥廠貧民就食較多所有前次賞給賑米一千五百石不敷散放著再加恩賞給秈米三百石以資接濟餘依議該衙門知道欽此柯日太常寺題二月十八日春分祭朝日壇奉旨遣溥靜行禮欽此同日又題二月二十一日祭昆明湖龍神祠奉旨遣崇光行禮欽此同日又題二月二十一日祭惠濟祠河神廟奉旨遣立山行禮欽此○二十八日奉上諭步軍統領衙門奏王府送交搶擄商人勒贖人犯等請旨嚴辦一摺據稱上年十二月間廣豐木廠商人董崇仁卽董崇謙由醇王府回寓中途被人搶走勒贖經該王府訪查有更夫趙全信等同謀情事當經送交懲辦復經該衙門將拿獲送回董崇仁之覺羅多增等三名並提同該王府首領太監任朗山卽任得祿等分别審訊商人董崇仁因病未能到案該犯等供詞閃爍除將太監任朗山等六名仍交該王府自行看管外其餘各犯請交刑部會同宗人府審訊等語案關搶掠勒贖大干例禁亟應從嚴懲辦着刑部會同宗人府將趙全信李順英祥李升王四覺羅多增多春車夫張寶等八名嚴行審　按律懲辦所有案内之太監任朗山卽任得祿護衛志旭亭卽特依蘇勒劉五卽嘠爾薩邢三卽愛圖哩蘇拉賈二太監羅春等六名一併交部分别管押與商人董崇仁聽候傅質未獲之馮大個薛臣楊啓才等犯仍着嚴拿務獲送部懲辦欽此同日奉上諭步軍統領衙門奏遵保獲盜出力員弁懇恩奬勵一摺著兵部議奏欽此 
[本館接奉電音]  
　　昨日上午京師飛電傳來上諭一道敬謹譯登○二月十一日奉上諭李秉衡奏凌水異漲六丈等處民埝冲塌成口現籌堵築情形請將在事各員暫緩叅處並自請議處一摺本年正月二十二日山東歴城章邱地方因冰凌壅塞水勢陡漲以致民埝被决小沙灘口門寛至二十餘丈胡家岸口門寛至四十餘丈水由郁宗塞經齊東等縣入海此次民埝冲刷實因冰厚水猛去路壅積人力難施總辦道員蔣兆奎提調知府吳煜營官都司劉振興均著照所請暫緩叅處卽著該撫督飭各該員限一月内迅速堵合完竣毋得遲誤干咎李秉衡着交部議處該部知道欽此 
[使臣入覲]  
　　京師訪事人云正月二十五日皇上御文華殿召見各國駐京使臣入覲者計十一國共二十 
 
 

Page 2

 
 
有七人各乘轎入東華門均遵西國之禮偑帶寶刀朝衣朝冠金采眩目制度不一蓋各遵其本國之儀也覲見時每一使臣侍衛兩人左右夾扶而上次第登殿禮畢上賜諸使臣宴於殿上陪宴大臣則李爵相也宴罷而退仍出東華門乘轎魚貫而行各回府第一時觀者充溢於道咸謂珠槃玉敦環海來同萬國衣冠拜冕旖我皇上固深得懷遠招携之道也 
[蜀江錦浪]  
　　重慶訪事人云前月十一日傍晚忽聞警鉦四起東北隅天色漸紅詢悉係巿坡倉壩子某宅失愼其地離府署甚近地方官督飭水龍風馳電掣而至得卽撲滅亦云幸矣○重慶府王太守遵文年逾耳順蒞守是邦已兩次俸滿例應引見惟平日常患咳喘之症跪拜艱難上月初二日出郭迎春復感風寒舊疾加劇太守遂禀請督憲另行派員接署府篆以便回籍養疴一俟病瘥然後再謀引見○新任川東關道任逢辛觀察諏吉於正月十三日卯時接印視事照例放告行香閲城是日各屬員齊至行轅恭賀 
[城垣石裂]  
　　重慶訪事人函云正月十一日下午金紫門城垣巖石破裂忽然倒塌寛約六丈餘尺城上房屋一間及行人十餘隨之下墜傷斃數人幸城下民房相離較遠故不致罹不測之厄也 
[日人治臺]  
　　叻報紀長崎鎭西日報云臺灣總督府於東歴上年十二月初四日兩局長會同各縣知事島司及各旅團長相約地方官等特開議會爰將當日恊議各條照錄於下一番人頑梗異常欲其順化非恩威並施不可若徒以兵戈從事未爲策之善也二土匪已有特赦之令開彼歸化之門顧尙有執迷未悟者應如何使其用命三無論文武官員苟有緊要事件一經聞知務須赶卽通報俾得互相酌量辦理四大成廟祀事孔子久爲土人信仰宜仍其舊以維持風俗亦宗教上之一大勢力惟當兵燹之際爲兵營病院或作軍械倉庫以及他項軍需供給以致摧殘燬壞擬速修葺復舊藉慰臺民敬仰之忱云 
[越南弊政]  
　　法蘭西所治越南一地政令甚苛華民之流寓此間者被虐尤甚凡客初至無分良莠例必押進新客亭查搜行李傾囊倒篋任其所爲倘開鎖稍緩每受鞭責繼往新客衙門察言觀色度量身材報以名姓年庚住址并點印指節紋多方留難恒致延緩數天始能完畢其律例亦輒次變更日新月異終無一定居其地者宜自知防檢偶有大意必墜牢網更須繳納身税向例每年取民十元零九占今又增至十二元五毫西歴本年正二月應一律償還換領新照若爲稽延捉將官去置諸囹圄滿期則逐歸原籍然則欲遊是邦者不可不知也錄叻報 
[烟海淸波]  
　　烟臺訪事人云近年以來巿面略有起色去歲各項貿易多能獲利油作坊尤爲出一頭地誠爲二十年來希有之遭逢也○客歲臘底有由旅順口載來撤勇甚多絡繹不斷至今年正月尙見有過境者當事者恐赳赳之徒滋生事故巡街查夜倍極認眞地方賴以安靜○客臘有省中委員來烟巡閲營伍事竣回省行至萊州府地方遽爾病故時正歲除日家人方料量雞絲蠟燕粉茘枝等爲元旦献瑞之用忽易吉爲凶誠出意料也○去烟東數里地甚荒僻正月廿三日有人經行此地忽見有女屍一具血肉狼藉爲野物嚙食已身首異處矣大駭報官勘騐嗣查得係某姓七十鳥新買一妓因質性粗蠢凌虐致死藁葬雪窖中刻已將鴇逮案未諗當如何辦理也○上月二十五日西南河地方有路斃男子一名衣裳整潔似營勇裝束翌日經官勘騐聞係因呑烟自盡者然不知究因何事出此下策也○客冬　闠之間私鑄小錢流行充斥今年正月間由官出示嚴禁巿面遂一律遵用大錢惟有力之家客臘所收之項類多鵝眼沙壳今則必須洗剔方可使用○正月初七十七廿七三日俗傳爲三人日分屬老壯幼三等人若値天氣淸明必主人口平安康强多福今年正月雖風雪疉作而每届是日適雪霽天晴占騐者均欣欣然有喜色以爲菑屬不侵方趾圓顱之倫定受景風淑氣之益也 
[豫章近事]  
　　江西訪事友人來函云新正以來銀價愈跌愈賤錢價愈漲愈高每銀一兩僅兑足錢一千一百五十餘文而百貨價値無不飛漲各鋪銀出錢入者獲利不啻倍蓰惟小民則受累無窮不知伊於胡底近聞翁小山方伯欲挽時艱詳請德靜山中丞購置鑄錢機器以救圜法并開官錢鋪製官錢票以濟一時之急特尙未見明文不知果能舉辦否耳○本年新正一月非雪卽雨諸父老皆謂春雪過多春雨過久夏月恐有水災人民或有濕病深切杞憂城廂内外因雨雪過多行路者皆帶水拖泥日盼陽侯駕至也○各府縣考試皆加用小戳以杜諸弊日前南昌府試聞義寍文童有用假戳者三名經江訒吾太守查出卽懸牌示謂縣府考試爲朝廷掄才大典卽爲士子進身初階一有弊竇例禁綦嚴兹查義寗州童生某某等蓋用假戳本應究懲姑寛除名不送院試嗣後有似此舞弊者卽照例嚴究不貸想各童見之當不寒而慄不敢有再蹈覆轍者矣○總鎭坡爲城中要道年久失修蕪穢不治大有行不得也哥哥之歎去臘經洗馬池各街鋪戸捐貲修治祗費錢五十餘千而履道坦坦已如砥如矢矣所餘之欵補修萬子祠前街道其捐貲姓名及用費若干與南昌縣嚴禁堆積煤渣擁塞街道告示一併勒石冀垂久遠○府學前天后宮門首設立字寶攤當街賭博屢禁屢開去冬大憲曾出示嚴禁賭博該寶攤仍無忌憚惟官憲經過時始偃旗息鼓暫行收攤逾時卽賭博如故眞所謂瞞上不瞞下者歟 
[蕪客談商]  
　　蕪友投書本館云蕪湖一埠初本不在通商口岸之列光緖二年英人馬加利赴勘閲礦苗途次被人刦殺中朝議卹之外添子四口通商始併浙之温州粤之北海鄂之宜昌而互巿焉次年遂建新關設立領事並將中江塔以迄弋磯一帶江灘畀作租界於是除萊闢污經之營之十數年來始成此花團錦簇之廛巿然猶祗官碼頭迄招商棧一隅之地若鷄窩迤北依然蔓草荒烟蕪穢特甚惟有木商堆放木牌與夫牧豎樵夫躑躅歌唱而巳向時地價極廉自前年日事敉平蕪地喧傳東西各商俱將來此闢爲租界以與吾民爭利於是達官巨賈營謀價買各思先着祖鞭地價遂陡漲三倍其實除輪船各公司外至今未嘗設一行立一棧一旦雲興霧集果何爲耶明眼人早知其爲耳食之詞不敢隨聲附和而好事者猶矯傳某甲來設機器紙廠矣某乙來設製造局矣其實皆子虚烏有之言耳惟澄機觀變之士相顧縱談則謂東西各商異日固將來此挾其機器改造土貨然尙不可以歲月計爲今之計華人不欲捷足先登以杜他人操我利權則已苟欲及時興作則莫如就地取材先自建廠營造如機器軋花廠洋綿紗廠機器礱坊等皆爲獨得之奇蓋棉花盛産於和含宣寗等處向除米糧外卽推爲出口大宗用機器軋之工役旣省運消必旺洋綿紗則就地取材工本較廉專供申漢及本省機織歲消已不知凡幾機器礱坊則更爲投時利器專以碾米裝輪出口旣不奪本地礱業又得工省利溥此三者實爲今日蕪地振興商務上乘苟有多才善賈之流欲爲時勢挽回利權且以奪洋商他日之氣者投袂興起誠爲莫大之宏業也敢先揭出之以爲先聲之導 
[潤州春雨]  
　　京江訪事友人來函云鎭江自正月中旬以來連日晴和頗有春融氣象二十八日濃霧蔽空遠近莫辨二十九日尖風刺面半隂半晴至夜半夢回枕畔聞空中隠隠有聲知阿香已驅車而至翠衾低擁潑水寒生洎乎晨雞三唱曙色微明竹間窗際點滴聲喧自晨至晚檐溜淙淙不絶於耳初四日始雲開風定旭日東升而是夜又雷聲隆隆電光閃閃未幾大雨滂沱勢若傾盆不特溝澮皆盈卽平地低洼之處京皆積水成渠初七日雨師風伯又並轡而來春寒殊甚繞屋梅花尙含凍萼令人日盼枝頭春色也 
[漢皋春漲]  
　　漢鎭訪事人來函云春將半矣子婦丁男正從事田疇之日乃漢上流落荒民依舊成羣結隊歸志毫無雖諸官紳推解爲懷而若輩究難恃以爲安全之計也○近聞湖北藩憲王芍棠方伯委員赴滬採購石印機器運至省城刊刷各種書籍以及糧單官契一切要件○前報紀奏補黄陂縣張明府延鴻隨同洋工師勘測鐵路兹聞明府起程時從者甚多由灄口取道達黄陂至汴屬信陽再由信陽節節進勘直 
 
 

Page 3

 
 
至蘆溝橋相接之處而止所經之處均揷有標記以便覆勘○鄂垣江漢書院擇於本月初八日甄别勺庭書院甄别先於初六日舉行至兩湖書院前有停止月課耑習經學史學算學及一切西學實在工夫各作日記之説兹聞業已試行惟尙未見詳細章程也 
[詁經課題]  
　　杭州訪事友人來函云浙省詁經精舍甄别廖榖似中丞先期牌示飭知監院備卷傳諭各生定於初六日考試是日中丞親自點名其請考各卷先期由書斗給發免其應點中丞點名畢監院陪至花廳小憇隨卽發下題紙懸貼講堂題爲劉晏理財論中興將帥憶廉頗賦以安得猛士兮守四方爲韻賦得桃李一溪紅白花得溪字七言八韻限初九日黎明繳卷 
[京察人員單]  
　　京師訪事人來函云本届京察各堂官保送一等人員吏部定於正月廿七八兩日過堂二月初一至初四日分班帶領引見兹將保送人員銜名照錄於左内閣侍讀德元靈椿英華薛浚楊樹典籍吳均金傅潽　中書慶麟奎林崇恩潤昌潤麟謙福連兆毓隆覺羅崇俊恒謙文淸王繩宗人府理事官宗室英慈宗室崇壽委署主事宗室繼仁筆帖式宗室祥樞吏部郎中延熙延譽恩浩惠森戴錫鈞李澐員外郎范廣衡筆帖式委署主事怡康覺羅明堃松廷匯瀛宗奎文通筆帖式玉書承綱崑瀛戸部郎中鄂芳和爾賡額毓秀孚琦英琦如銓徐承爔余九榖孫毓駿金文同員外郎樂平啓約紹彝恒廉增厚謝啓華馮汝騤筆帖式文和裕珂錫廉琦璘廣鈺崇璞連凱鐵山善祺霍倫泰奎斌成緖文鎭樹森寶泉局大使英勣三庫銀庫郎中那桐縀疋庫員外郎存善筆帖式葵林常緒禮部郎中郭曾炘員外郎悳齡員外郎曾銜宗室麒德延照羅文彬筆帖式巴杭額聯康吉泰恒颺塔思哈兵部郎中恩聯瑞壽恩澍劉尙倫員外郎恩良信勤濮子潼筆帖式委署主事文翰敦崇文光筆帖式啓繩崇廉崇福蔭彬善貴鄂成刑部郎中英瑞英啓定成文超崇恩琦璋熊起磻黨蒙林星賡杜慶元潘江沈曾植俞炳煇員外郎玉貴瑞澂松寛錫恩謝文翹筆帖式聯惠奎綿卜霖興仁麟徵續昶胡圖哩鶴年孚純普庚培福齊斌富綿額特赫廣陞工部郎中端方宗室孚會松墀惠裕錫綸志崇刑部鄭中寶源局監督常英工部郎中寶源局監督趙爾震郎中何乃瑩員外郎福潤延淸許祐身筆帖式錫齡崇衡世善奎璧文麟志琦色克圖文祐延兆錫鋆覺羅英秀文齡理藩院郎中慶秀緒良榮凱福敏志全恭額員外郎伯麒崇林文年筆帖式祿顯達三元瑞崇智善英世林斌衡英順阿林恩連明芳齊東額都察院掌京畿道監察御史繼恒龎鴻書京畿道監察御史齊蘭陳其璋掌河南道監察御史恩順張仲炘掌江南道監察御史覺羅達椿掌四川道監察御史管廷獻掌福建道監察御史裴維侒福建道監察御史胡孚宸筆帖式保寛柏棟聨葆玉振國順禮科掌印給事中褚成博兵科掌印給事中桂年高爕曾吏科筆帖式福申戸科筆帖式慧文禮科筆帖式奎英肇麟兵科筆帖式和瑞刑科筆帖式立保工科筆帖式凌俊通政司知事陳履貞筆帖式崇勳大理寺右寺丞陳毓熊筆帖式長壽翰林院侍讀李昭煒陳秉和編修潘炳年楊佩璋檀璣李桂林胡湘林葉大遒徐琪李佩銘戴兆春黄紹箕支恒榮陳景鎏張亨嘉朱福詵崔永安周爰諏沈曾桐徐受謙吳炳許葉芬劉若曾陸鍾琦恩祥叚友蘭葉昌熾張星吉吳蔭培啓綏待詔聨莊筆帖式覺羅福匯聨凱恩綸榮興存華起居注主事多齡筆帖式巴圖隆阿萬享詹事府左中允文煥右中允高賡恩筆帖式增全太常寺寺丞志驤桐壽贊禮郎覺羅德齡廣隆讀祝官崇恩裕晉筆帖式覺羅耆昌光祿寺署正志瑞胡尙德筆帖式紹曾仲鎧太僕寺員外郎麟趾筆帖式全志廉惠國子監助教松廷龎瑞霖典簿麟瑞筆帖式啓紳欽天監五官正桂芾靈臺郎古啓圖郭世鍾筆帖式奎蔭鴻臚寺鳴贊覺羅寛裕成惠筆帖式文銓步軍統領衙門郎中致澤筆帖式烏拉洪阿承璋倉塲衙門坐糧廳監督戸部郎中寶棻坐糧廳監督吏部郎中李紹芬大通橋監督吏部員外郎成慶舊太倉監督太僕寺員外郎常淸儲濟倉監督大理寺寺丞李桂文筆帖式瑞恒奏事處行走内閣侍讀豐紳布内繙書房行走兵部郎中繼恩内繙書房行走戸科筆帖式舒凌阿内繙書房行走工部筆帖式覺羅穆都哩上諭處委署主事承安上諭處行走翰林院筆帖式希凌阿侍衛處主事多祥署主事潤福中書科中書朱孫茀筆帖式秀麟鑾儀衛鳴贊鞭官耀震筆帖式啓縉太醫院御醫范紹相白文壽吏目蕭天鑑李恒慶唐古忒學司業承慶 
[致祭文昌]  
　　昨日係春季第二次致祭文昌帝君之期本城文武印委各員於黎明時先後命駕赴也是園拈香以次行禮畢然後分道而回 
[蘂珠開課]  
　　江海關道兼理江南機器製造局總辦劉康侯觀察麒祥示期於昨日在本城也是園浜之蘂珠書院甄别觀察因另有要公故委松海防劉乙笙司馬届期赴該書院點名給卷 
[邑廟開園]  
　　相傳二月十二日爲百花生日之期昨日本城邑廟内園等處園門洞開任人遊玩雖天氣寒冷細雨如絲而男女之結隊往玩者仍絡繹不絶該處係巡防東局所轄局員王二尹恐有宵小人等乘間行竊肇事故自早至暮派勇丁多名往來彈壓 
[航船受厄]  
　　前有松江航船裝載食米及柴草等來滬販賣駛至南巿浦中忽遇巨風而覆當卽呼救幸該處所設之救生船聞聲畢集急卽打撈得將該航船中五人盡行撈起渡至沿城垣息影公所中暫爲寄頓換去濕衣所有貨物等則均無從撈取矣 
[捕頭告假]  
　　法界副捕頭謝爾諾辦公三十餘年兹者忽動鄉思爰禀請法總領事給假九月回國省親所有副捕頭一差倩隙鈕暫爲庖代總領事允之謝副捕頭遂於前日挈眷附公司輪船就道 
[上海巡局瑣案]  
　　昨日淸晨七點鐘時有小竊乘間混入南巿龍德橋左近龍王廟冬防局員劉千戎臥室内竊去皮衣所値甚巨事後函告十六鋪巡防中局李蘭史二尹立卽親往踏勘將廟祝俞成章顧福元及甲乙二勇丁帶回研訊一面飭汛捕陳錦從速緝查○昨日朱海德在新築馬路上向張阿四藉端訛詐旋復擁至某茶肆滋閙不休張心有不甘扭朱至十六鋪巡防中局控訴李二尹判令責朱一百板飭具改過切結 
[英界公堂紀事]  
　　前日有粤東某邑人區阿景奔至蘇州河畔正欲聳身躍下適爲一百三十九號華捕所見送至公堂區稱向在虹口聨和館執役日前館中失去器物館主誣以行竊不甘被此惡名故思身赴淸流以明心跡屠别駕著留候訊核未幾聨和館主卽投案訴稱失物業已尋獲别駕遂將區交伊領去○姚興因向馬長恩購馬付價時欠找洋銀四圓七角屢約不還前日向索以致爭毆旋互扭至公堂後經人理明禀請别駕開釋○周阿增年方一十有一前日偶爾出外忘却歸途彳亍於大馬路哀哀啼哭適爲二百五十八號華捕所見送至捕房捕頭令轉送公廨别駕飭値日差暫爲留養○葉雲卿不知何許人貧病交迫困　不堪一百十八號華捕見之舁送公堂别駕著送至棲流公所請司事善爲醫養○前晚某醫生家馬夫某甲同友至麥家圈仁濟醫館對門同三泰酒肆沽飲舉杯話雨拇戰聲喧至十一鐘時始興盡而散共需酒菜資五六百文酒保婉言索之答稱暫記帳上酒保以素不識面爲詞竟觸若輩之怒扭住兇毆更將盆碗樽罍撃毁殆盡酒肆主忿甚投報捕房捕頭令赴公廨控訴旋經比鄰某馬房主保去想須照價賠償也○浙江紹興府屬上虞縣人徐紫雲曾納小家女郭氏爲妾某日將衣飾席捲而逃避居胡家宅王氏家徐忿甚控諸公堂别駕准詞簽差往拘以便訊奪 
[法界捕房紀事]  
　　虹口賭徒持刃傷人一案前經英界讞員屠興之别駕移送上海縣辦理兹得流氓馬興之子馬阿榮實爲案中要犯事後避匿小東門外爲包探竇如海將阿榮拘獲移解歸案辦理○行竊來往長江各輪之賊犯周其高潛蹤滬上經包探拘獲解送公堂鄭景溪大令訊得得其黨有許連生小三子徐四三人爰著包探一併拘送捕房押候究訊 
 
 

Page 4

 
 
[美捕房紀事]  
　　粤人梁阿桂竊取外虹口老街蔣姓家衣服若干件蔣投報捕房昨經包探石金榮緝獲拘入捕房押候吊贓送廨訊究○昨早有偷兒張阿大竊得某處煤炭若干在西華德路經包探張阿五緝獲拘解捕房捕頭飭押候查明失主然後送廨訊究○張阿根錢富全串竊南潯路第五十號門牌包海金家首飾等失主報捕後經包探石金榮查獲一併拿解捕房押候解送英公堂訊辦○前晚有唐阿虎徐雙喜二寗波人在北河南路兇毆旋經三百七十三號華捕一併拿解捕房押候解送英公堂訊核○應小齋前晚至揚子路碼頭溷入某輪船上竊取搭客之衣服若干件事主投報捕房捕頭派包探張阿五查緝旋卽拿至捕房押候送廨訊辦○崇明人郭金郎在篷路某粥店爲夥陸續竊取店内之白米售賣與附近陸江友處店主察悉奔告捕房捕頭遣包探石金榮將郭及收贓之陸江友一併拿至捕房押候送廨訊辦○寗波人張雲卿住漢璧禮路第一千零五十一號門牌開設烟間虧欠房租洋若干元房主將張押出封閉店門限日將生財拍賣以抵所欠詎張於前晚越後屋潛入取出烟鎗若干枝爲房主察悉告諸捕房捕頭飭包探竇如海將張拿案詰問屬實令押候解送英公堂訊核 
[賑捐續誌]  
　　天未厭禍水旱頻仍告急之書紛如羽檄被災之廣需欵之殷至今日而已極矣昨接蜀東幸生人樂助賑洋九十七元又銅洋三元朱安山翁交來楊錦塘洋廿元查煥春爲喬遷筵資移助洋廿元泰和洋行代感悟子助洋一百元不留名不書名各洋五十元協同慶票號交來求是堂洋十七元李德裕堂規銀三十兩盡心子洋廿五元恒孚銀樓經募各戸洋十七元一角又銅洋四元諸君子共濟時艱垂憐瘠苦慨輸赤仄看此時粟挽芻飛誠格蒼穹卜他日椒繁瓜衍拜登嘉貺莫罄頌忱併列報章冀有聲應上海六馬路仁濟善堂籌賑公所制施則敬等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　吳慶泉前投上海縣喊控吳新齋爭奪田産一案前晚由黄愛棠大令倩蔣壽林刺史升堂提訊吳慶泉供稱本邑人新齋係同胞弟兄小的生有三子胞兄生有二子堂兄如章在日曾立小的之子爲後故後遺有田十餘畝胞兄要將姪子爭繼不問情由將大麥黄年等盡行運去向之理説致被毆傷求爲騐究吳瑞香供慶泉之子與如章爲後　　因將子爭繼以致口角互扭前蒙飭小的理勸因勸不聽求鑒康雨華供稱慶泉新齋皆係母舅此次實因新齋爭奪家産起見以致爭毆衛琴齋供充該圖地保新齋至慶泉家搬麥牽牛事實有之吳新齋供如章故世例應立長房之子爲嗣况如章在日當面允許實係慶泉擅自作主將巳子出立且毫無憑據求鑒吳如咸供稱係新齋之子餘供與新齋同刺史得供以如咸不應爭繼搬物於理不合喝令重責四百板具結了案所有搬取慶泉之物姑寛不究○唐錦秀赴縣呈控陳如生欠銀不還一案亦經蔣刺史提訊據唐錦秀供職員廣東香山縣人向業茶葉同鄉陳如生與唐鑑泉合股開店由職員作保掮銀一萬一千兩現在鑑泉逃逸向如生追索如生不允是以控告求訊陳如生供稱年四十九歲向做東洋生意與唐錦秀素不相識合開之奇　油書戰圖一所共有十股小的名下得七股唐鑑泉名下三股計銀三萬兩於去年四月内議妥開設後共賣銀一萬餘兩至八月後生意淸淡以致虧本現在唐鑑泉巳經逃去致被錦秀控告刺史以兩造供詞各執諭令請廣肇公所董事妥爲理處○英公堂移送竊犯陳阿林至縣前晚經將刺史覆訊陳供於去年十一月初八日犯竊一次所竊之贓巳由失主在公堂領去今年正月初七日又犯竊一次係盛公館之物質於恒德與中得洋四十元後被包探獲送公堂移解案下現在患病甚重叩求開恩刺史以陳阿林患病屬實着發普育堂留養俟病痊再行核辦 
 
 
 

Page 10

 
 
   
 
 

Page 11

 
 
[光緒二六十七日京報全錄]  
　　宫門抄○江督劉　　　　　餉出力道員懇恩交部議叙片○又　奏　司飭赴新任片○又奏糧道飭赴新任片○又奏關道飭赴新　片○御史彭　　　　　　外欵糾叅摺○陜督陶奏揀員升補都司缺摺○濱撫黄奏委員接署同知各缺片○又奏造報民欠徵信册摺○正月十六日思佑鈺　額各假滿請安○海公等東黄寺聽經覆命○密雲副都統蘇　岱請訓○魁麟謝授湖北　州府知府恩○李紱藻謝稽察宗學恩○溥侗請假五日○恩慶續假十日○召見軍機蘇嚕岱魁麟○正月十七日　貝子由西陵回京請安○前庫倫辦事大臣桂斌到京請安○黄伯秀吉希朗阿祥普吉恒各假滿請安○大額駙榮中堂各續假五日○裕德請假十日○彭壽續假十日○召見軍機○○劉坤一片再上年江南勸辦籌餉捐輸業將在事出力各員恭摺　奏請給奬所有江南鹽巡道胡　楨淮揚海道謝元福江蘇候補道吳炳祥郭道直程儀洛凌蔭廷江西候補　惲祖祈値江寗欵絀用繁之際該道等兼顧統籌不遺餘力用能勸集鉅欵實屬有裨餉需可否仰懇天恩俯准將胡家楨等交部從優議叙以示鼓勵之處出自鴻慈理合會同江蘇巡撫臣趙舒翹附片陳請伏乞　聖鑒訓示謹奏奉硃批著照所請該部知道欽此○○劉坤一片再前准部咨欽奉上諭江寗布政使著松壽補授等因欽此當經恭錄咨行欽遵在案兹查該司業已到省應卽飭赴新任以重職守除檄行遵照外理合會同江蘇巡撫臣趙翹舒附片陳明伏乞聖鑒謹奏奉硃批知道了欽此○○劉坤一片再前准部咨欽奉上諭江安糧道員缺著吳重　補授欽此當卽恭錄咨行欽遵在案現在該道業已來省應卽飭赴新任以重職守除檄行遵照外理合會同　運總督臣松椿江蘇巡撫臣趙舒翹附片陳明伏乞聖鑒謹奏奉硃批知道了欽此○○劉坤一片再接准部咨欽奉上諭江蘇蘇松太道員缺著劉麒祥補授欽此查蘇松太道經管關税以及通商事宜最爲緊要劉麒祥久在上海情形熟悉應卽飭赴新任該道所管機器局務現因創造新式鎗砲等項力圖擴充應仍責令一手經理以資得力其現署是缺之常鎭通海道呂海寰亦卽飭回本任以期各專責成除分檄飭遵外理合會同江蘇撫臣趙舒翹附片陳明伏乞聖鑒謹奏奉硃批知道了欽此○○浙江道監察御史臣彭述跪奏爲疆吏溺職列欵糾叅請簡派公正大員查辦恭摺仰祈聖鑒事竊圖治之道杜絶營私方可澄淸官守培養元氣要在軫恤民艱如貴州巡撫嵩崑誠不足以膺封疆之任臣風聞劣跡多端謹爲皇上陳之一嵩崑初升貴州藩司全眷赴任僕從煊嚇隨行八百餘人所過屬境需索供應格外繁華至鎭遠府時値仲冬飭署鎭遠縣知縣陳葆恩備具灰鼠皮轎眷屬婢妾均令一律陳葆恩倉猝莫辦至拆袍褂爲之嵩崑猶謂未備大加斥責一嵩崑上年由藩司升任尙未移署五月十七日東庫失銀七百五十兩嵩崑與藩司互相推諉所失銀兩但飭庫官書吏攤賠迄未獲犯一嵩崑自升任後志得意滿動支善後局萬金大修衙署亭臺池沼窮極華麗演劇宴客兩月有餘民間荒歉若罔聞知時省城紳民相約禁屠祈雨嵩崑反向民間索取差肉至一至再一貴州連年旱災均未陳奏嵩崑諱之尤甚先是府廳州縣報災輒被嚴飭後遂迎合催科轉急早徵早解示無荒象覊押比追囹圄皆滿一貴州旱災幾及徧省而遵義府屬尤甚草根樹皮剥食殆盡死亡甚多前川東道黎庶昌籍隸遵義憫念桑梓禀請直隸總督王文韶籌給賑捐銀萬兩撥賑黔黎嵩崑一意諱災不允接放經黎庶昌再三禀懇始肯收存僅撥五千兩購米至遵義平糶其餘五千兩未見報銷一上年平越州歲試學政傳牌秋間按臨旋經該州知州禀據甕安湄潭餘慶等縣生童公禀現値旱荒連年救死不睱何能籌資赴考懇請展緩至冬學政允准奏明在案嵩崑知災情已露始奏稱本年入夏後雨暘不時各屬間有偏災未能一律栽種至秋雨露少滋仍飭令補種等情聞貴州多係稻田春種收八月已刈穫大半萬無補種之理一遵義府年終向有同仁會善舉去臘二十三日董事等在城内祝釐寺發給米票飢民過多數倍往歲擁擠爭先仆斃百十六人遵義縣知縣劉保厚承嵩崑諱災意旨揑禀房傾壓斃三十餘人而在塲彈壓之遵義恊副將則據實直陳文武兩岐嵩崑並不委員查勘一嵩崑上年於撫標親兵外請添護衛三百人經部議駁仍復私設號精練營口糧由防營月餉武弁月課項下擬撥開支營弁等挹彼注兹益復暗缺兵額嵩崑明知不問精練營勇多係游匪倚勢横行往往滋事上年八月十九日有精練營勇數人在省城六座碑地方欺辱過路婦女適城防局提調候補知府熊寶田巡查遇見立將勇丁枷責嵩崑以爲擅責撫轅勇丁未免藐視憤怒不休傳集司道卽繕硃單提訊熊寶田與勇丁對質司道力勸乃上撤去熊寶田差使記大過五次停委十年滋事勇丁旋卽釋放亦不斥革一嵩崑不理政務專親細事日召木石等匠面教以營造雕鏤之法屬吏請謁無暇接見公牘積壓無暇淸釐署内鑿地爲池砌石成山池水取自龍井日役勇丁數百人擔運自辰至午相屬於道衆目共覩將晚方許民汲省城擔水向僅値錢一二文自嵩崑取水灌池民間不敢隨時汲取水價貴至四十文其砌山之石在附郭諸山挖出民間塋地有被毁者敢怒而不敢言一嵩崑親信門丁和齡事無鉅細悉由主持甚至公牘畫行亦出其手和齡與丙妹縣丞梁秉鈞狼狽爲奸凡文職肥缺優差武營管帶副哨多由和齡梁秉鈞交通賄賂省城有和巡撫梁布政之謠伏思貴州瘠苦異常風俗不甚奢靡而嵩崑則途次供帳强人所難官舍鋪張於民不便貴州入欵無多全資協餉而嵩崑則庫帑被竊不飭嚴追軍需擅提徒侈營繕貴州民貧生計本艱連年苦旱慘更不堪而嵩崑則不惟匿災且催徵更嚴存欵不放農時弗諳人命罔恤貴州全撤勇營以節餉糈而嵩崑則抗部增營扣欵作餉私役廢操犯事袒護巡撫統屬文武責任綦重而嵩崑則性耽逸樂專任門丁以致無恥職官相與勾結内外串通沸腾物議種種謬妄貽誤地方應請簡派公正大員認眞查辦雲貴總督崧蕃前與嵩崑同官交誼厚薄殆不可知如蒙簡派查辦崧蕃應否廻避出自聖裁所有列欵糾叅疆吏緣由謹恭摺具陳伏乞皇上聖鑒謹奏奉旨另有旨欽此○○頭品頂戴陜甘總督臣陶模　奏揀員升　都司要缺以重營伍蔡摺仰祈聖鑒事竊查陜西漢中鎭屬華陽營都司辛仲武病故遺缺經部咨覆係題補第三輪第九缺輪用應升人員行令迅揀請補等因當經轉飭遵照去後茲據署漢中鎭總兵龍得勝揀選得俸滿漢中鎭屬留壩營守備趙楨隆年强才明營伍練達呈請升補前來臣查俸滿儘先補用都司漢中鎭屬留壩營守備趙楨隆戎行久歴勤奮耐勞以之升補斯缺實堪勝任亦與輪缺章程相符合無仰懇天恩俯念員缺緊要准以該員趙楨隆升補漢中鎭屬華陽營都司員缺可期得力如濛念允俟接准部覆卽行給咨途部引見以符定制除查取履歴淸册另咨送部所遺漢中鎭屬留壩營守備員缺陜甘現有應補人員應另揀員請補外謹會同陜西固原提臣郖增合詞恭摺具奏伏乞皇上聖鑒訓示謹奏奉硃批兵部議奏欽此○○黄槐森片再署鎭邊直隸同知事騰越同知韋勳承因病請假遺缺查有補用知縣吳耀奎穏練安詳堪以署理又廣西直隸州知州劉雲章請咨引見遺缺查有補用同知直隸州何進賢誠樸不浮堪以署理又新選鄧川州知州胡璧現巳到　應卽飭令赴任其原署該州知州事嶍峨縣知縣羅會元飭交缷回省另候差委馬龍州知州吳雲升撤任遺缺查有卽用知縣桂福年强才裕堪以署理據藩臬兩司光後會詳前來除分檄飭遵外謹會同雲貴總督臣崧蕃附片具陳伏乞聖鑒謹奏奉硃批吏部知道欽此○○雲南巡撫臣黄槐森跪奏爲造送光緒二十一年分民欠錢糧徵　册恭摺卽祈聖鑒事竊察滇省應造徵信册自光緒十三年起至二十年分止業經按年造送具奏在案茲據布眩使裕祥會同糧儲道英奎詳稱光緒二十一年分徵信册分催各屬陸續送司業將臨安景東阿迷鎭雄安寗昆明呈貢平彝太和浪穹隴江鎭南鄧州永平崔慶廣通定遠大姚祿勸元謀等府廳州縣糧欵二十屬民欠册二十本及臨安景東昆明安彝平彝阿迷建水永平浪穹麗江太和定遠廣通鎭南大姚元諾姚州祿勸等府廳州縣糧欵十八屬民欠册十八本刋印己就詳請先行奏咨其餘各屬容俟赶造齊今補送等情前來臣覆查無異除册咨部外所有造送光緒二十一年分民欠錢糧徵信　緣由謹會同雲貴督臣崧蕃恭摺具陳伏乞皇上聖鑒敷部核覆施行謹奏奉硃批戸部　遺欽此 
 
 

Page 12

 
 
[光緒二十三年正月十八十九日京報全錄]  
　　宮門抄○諭旨二道錄前○疆撫饒奏總兵大員立功後在軍營病故懇恩優卹摺○又奏文武員弁在營積勞病故分别請卹片○將軍延奏遴員接署副都統摺○粤督譚奏請旨迅放要缺知府片○又奏甄别知縣片○豫撫劉奏調署知縣片○正月十八日興伯假滿請安○克王請假五日○銘公慶福各續假五日○召見軍機○皇上明日未初至紫光閣筵宴○正月十九日瀅貝勒澤公溥僎玉書各假滿請安○三德續假十日○掌儀司奏二十一日祭奉先殿澍貝勒行禮○召見軍機○○署理甘肅新疆巡撫布政使臣饒應祺跪奏爲總兵大員立功後在軍營病故謹臚陳事實籲懇天恩請從優卹恭摺仰祈聖鑒事竊查頭品頂戴記名提督甘肅新疆巴里坤鎭總兵年常阿巴圖魯張懷玉於二十二年九月在哈密行營因病出缺業經臣會同署陜甘督臣陶模具摺奏報並聲明另奏請卹在案兹據統領定邊馬步各營提督牛允誠提督哈密副將宋賢管帶新勝軍左旗馬隊提督張長安管帶督標後營補用總兵周得金管帶撫標練軍左營叅將羅福宏等聯名具禀竊查已故巴里坤鎭總兵張懷玉安徽懷遠縣人少時倜儻有大志軀狀頎偉同治元年應浙江處州鎭總兵陳國瑞募隸楚勝親軍敢戰無前國瑞奇其才拔充哨弁常攻賊巢撃傷左手筋骨折損大指爲之不伸檢委營官同治二年逆賊苗沛霖圍蒙城國瑞率隊往援派十弁進探均没於陣張故鎭挈敢死二十人乘夜入賊窟悉奪其尸而還時賊號十萬相持久乃獻計截大木爲滾龍每里派二十人猱伏行推入陣遮蔽槍礮横則架以渡濠竪則緣以登城遂克賊壘無數蒙圍已解次年復隨國瑞克復湖北庥城改隸今壽春鎭郭寶昌委帶卓勝前軍後營時捻逆張洛行蹂躪西北張故鎭隨同追勦轉戰河南陜西山西直隸迭受重傷屢瀕於危累功保副將銜花翎遊撃並賞給武勇巴圖魯蕩平張逆直東肅淸蒙陜甘總督左宗棠奏保補用副將加總兵銜復於陜西肅淸案内保記名總兵加提督銜前烏魯木齊提督金運昌接統卓勝軍委辦營務兼統前軍會剿甘肅金積堡時悍回踞馬家灘要隘以死力抗官軍張故鎭率隊猛撲槍中左臂流血被體裹創競進卒奪其地靈寍肅淸保提督遇缺題奏并賞給頭品頂戴移防山西北路搜剿游匪邊境乂安經前綏遠城將軍定安奏委帶統卓勝軍光緒二年冬隨調出關駐紥古城興學校修廟宇繕治橋路諸善舉無不會同官紳捐資創辦至今商民猶稱頌之因防剿精河擒斬竄回西北兩路肅淸伊犁將軍金順保奏賞換年常阿巴圖魯七年欽差大臣劉錦棠委署烏魯木齊提標中軍叅將兵燹後營規蕩然張故鎭極力整頓規模漸有可觀八年陜甘總督譚鍾麟奏留陜甘補用調署瑪納斯協副將營務整飭地方晏然十年請假交缷復委帶定邊三旗兼統七旗十四年署精河叅將十六年護理新疆巡撫魏光燾委統庫精各營旗奏請借補塔城協副將十七年到任繕修城垣創立營制邊防安堵二十一年簡放巴里坤鎭總兵時甘肅回亂升任巡撫陶模飭募新勝馬步營旗委令統帶今年復奉檄委充在防各軍總統駐紥哈密提督牛允誠等半屬昔年舊部遵其指揮調遣所向藉得有功并派弁收撫回目馬致和因以招撫冶八個適首逆劉四伏在羅布淖爾就擒關外遂一律肅淸因奉檄飭赴本任親巡各要隘以備留兵駐防感受風寒舊傷蠲發遂致不起彌留之時惟以渥受國恩未得圖報爲憾問及家事瞪目不答蓋忠勇之性出於至誠也允誠等相從二十餘年其生平戰績見聞較眞現與賢聲等同辦東防見其以死勤事不敢壅於上聞合無懇恩轉奏照例請卹並附祀新疆省城金運昌專祠以慰忠魂等情並造齎履歴前來臣查該故總兵樸勇沈毅謀略優長戮力戎行歴楚皖直汴秦晉隴塞數省戰功卓著一時名將如陳國瑞郭寶昌金運昌等皆相倚如左右手其治軍紀律嚴明尤善拊循士卒與地方相安故不獨淮軍信任卽湘軍亦禮重之前督臣左宗棠撫臣劉錦棠均於該故總兵特加賞識此次關外軍務駐防哈密竄賊不敢内犯東路恃以無虞籌剿籌撫與臣往復電商贊畫之功不少升任撫臣陶模前奏武員内幹練精明善於調度以張懷玉爲最信不誣也現幸西域底平而該故總兵未赴鎭任遽與總兵彭禮堂遊撃楊光初在營先後病故追思前績不禁撫然大樹飄零爲邊陲惜之理合據情轉陳籲懇天恩飭部將頭品頂戴記名提督巴里坤鎭總兵年常阿巴圖魯張懷玉照提督立功後在營病故例從優議卹並請附祀巳故提督金運昌新疆省城專祠以彰忠藎除將履歴咨部外謹會同署陜甘督臣陶模合詞恭摺具奏伏乞皇上聖鑒訓示施行謹奏奉硃批著照所請該部知道欽此○○饒應祺片再文武員弁在營積勞病故例准分别請卹新疆自本年四月湟回出竄提督牛允誠率彭禮堂等馬隊裹糧入山冐暑追剿倍極辛勞而以六月十九二十兩日野馬泉一碗泉之戰爲最苦日行百數十里到處乏水草忍渴耐飢蒙犯亢癘人馬多渴死奏奉電旨該將士觸暑窮追深堪軫念欽此仰見憫恤旁役之意欽遵行知各營無不涕零感激乃至七月首逆就擒各軍回防而數月勞傷與所受旱瘴之症同時大作牛允誠病勢沉重幾瀕於危幸慶痊可其隨營委員候選縣丞陶　元於六月二十四日病故昌馬營次管帶撫標軍左營馬隊頭品頂戴留新補用總兵奇臣巴圖魯彭禮堂於八月初三日在敦煌行營病故管帶哈密協右旗馬隊副將銜補用遊撃叅將候補都司騎都尉兼雲騎尉世職楊光初於八月二十二日病故沙州營次據該統帶提督牛允誠先後呈懇請卹前來臣查彭禮堂湖南湘隂縣人楊光初湖南湘鄉縣人均於同治初年投効湘楚各軍歴在關隴新疆出力獲保前職彭禮堂已於玉門獲勝摺内請保以提督留新疆儘先補用該員本丁憂回籍至哈密留飭募勇墨絰從戎不意積勞身故楊光初於獲首逆摺内保以遊撃留新疆前先補用該員係瑪納斯陣亡提督卹贈太子少保銜楊必耀之子兹復殁於王事情形均可矜憫合無仰懇天恩俯准飭部將提督彭禮堂副將銜補用叅將候補遊撃騎都尉兼雲騎尉世職楊光初各按原保官階照立功後在營病故例分别議卹以昭激勸而慰幽魂候選縣丞陶鼒元擬歸關外肅淸大案請保知縣尙未開保先已身死可否從優照知縣在營病故例抑照例以縣丞議卹之處出自逾格鴻施除取各故員履歴送部外謹會同署陜甘總督臣陶模附片具奏伏乞聖鑒訓示謹奏奉硃批均著照所請議卹該部知道欽此○○奴才延茂跪奏爲寗古塔副都統調補琿春應卽派員接署以重職守恭摺仰祈聖鑒事竊於光緒二十二年十一月二十九日准兵部咨開由内閣抄出光緒二十二年十一月初六日奉旨琿春副都統著沙古林扎布調補欽此同日奉上諭沙克都林扎布現在調補琿春副都統著同延茂帮辦吉林邊務事宜欽此欽遵咨行前來伏查寗古塔地處東邊本年查勘鐵路俄員大半道出塔境現在剿辦滋擾金厰各匪又以寗古塔爲東山門戸地係要區時尤吃緊自應先揀員接署以便沙克都林札布交缷趨赴闕廷跪聆聖訓查有吉林練軍馬步全營翼　副都統銜記名簡放副都統花翎恊領　勇巴圖魯慶裕湡事果斷操守不苟堪以前接署除飭該員遵照外謹恭摺具陳伏乞皇上聖鑒謹奏奉硃批知道了欽此○○譚鍾麟片再瓊州府知府鹿學良據報於光緒二十二年九月二十六日丁母憂例應回籍守制查該府孤懸海外政務繁重未便懸曠所遺瓊州府知府篆務卽經檄委需瓊　馮光遹就近兼攝除將該府鹿學良丁母憂緣由另行具疏題報外所有瓊州府知府係請旨缺相應請旨迅賜簡放以重職守臣等謹附片具奏伏乞聖鑒謹奏奉硃批另有旨欽此○○譚鍾麟等片再捐納保舉候補試用同通州縣到省一年期滿例應分别考察面試甄别具奏歴經遵辦在案茲查候補班前卽補通判胡永昌心地明晣能勤公事候補知縣宋恆坊志趨端正堪以造就新海防試用知縣黄嘉梯年力正盛趨公亦勤新海防試用知縣李乘龍趨公克勤年力有爲均經詳加考察分别照章考試堪以各按本班序補據藩臬兩司會詳前來除將各該員詳細履歴開單咨明吏部外臣等謹附片具陳伏乞聖鑒謹奏奉硃批吏部知道欽此○○劉樹堂片再准補商城縣知縣陸廷楨尙未赴任現調署榮澤縣知縣　聯其商城縣印務卽以榮澤縣知縣連聯調署查明該員本任並無承緝盗案　逾三叅及經徵錢糧有關降革處分　調署之例相符藩臬兩司會詳前　除批飭檄遵外相應附片陳明伏乞聖鑒謹奏奉　　硃批吏部知道欽此 
 
 

Page 13

 
 
[光緒二十三年正月二十日京報全錄]  
　　宮門抄○諭旨二道錄前○寍紹台道吳奏爲恭報接署臬篆日期摺○晉撫胡奏遴員請補要缺通判摺○又奏開設官錢局片○江督劉奏爲江靖軍裁减勇丁片○又奏報銷電報局動支銀兩片○山東學政華奏報科試濟南及登萊靑三府情形摺○粤督譚奏委署知府員缺片○將軍延奏委員接署同知員缺片○桂撫史奏道員飭赴新任片○正月二十日吏部翰林院侍衛處値日侍衛處引見一名○淮安關監督都慶請訓○松堮謝授雲南遺缺知府恩○崇光請假十日○召見軍機都慶松堮○○二品頂戴浙江按察使寍紹台道吳引孫跪奏爲恭報微臣接署臬篆日期叩謝天恩仰祈聖鑒事竊臣於寍紹台道任内接奉撫臣廖壽豐行知兼署臬司督糧道鄭嵩齡現届辦理新漕應令交卸兼任所遺臬司篆務委臣署理等因臣遵卽交卸起程赴省於光緖二十二年十一月十一日准兼署臬司督糧道鄭嵩齡將印信文卷移交前來當卽恭設香案望阙叩頭謝恩祗領任事伏念臣淮掦下士知識庸愚供職西曹愧樞垣之濫厠分巡東浙慚關榷之兼司未報涓埃方深兢惕兹廼委權臬事私衷彌切悚惶查浙江係繁要之區臬司爲刑名總匯如臣檮昧深懼弗勝惟有勉矢愼勤益加策勵隨時禀承撫臣實心經理不敢以暫時攝篆稍涉因循以期仰答高厚鴻慈於萬一所有微臣接署臬篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○頭品頂戴山西巡撫臣胡聘之跪奏爲揀員請補要缺通判以重地方恭摺仰祈聖鑒事竊照寗遠廳撫民通判譚治淸於光緒二十年九月二十四日病故業經題報開缺並將截缺緣由咨部在案所遺衝疲難專題要缺例應在外揀選請補時該省如有廻避卽用原係要缺人員准其先儘酌量請補等語該廳地接邊墻幅員遼闊蒙民雜處俗悍事繁非精明幹練之員弗克勝任晉省雖有分發候補試用通判及應補應調並知縣内保有升階應升人員非初登仕版卽人地不宜未便稍涉遷就自應先儘要缺廻避卽用人員請補查有廻避卽用通判張煥現年五十歲係直隸廣昌縣附貢生遵例報捐通判指分山西試用光緒五年二月二十八日經欽派王大臣騐放四月初一日到省期滿甄别留省照例補用六年於賑務善後出力案内保奏請給四品頂戴九年奏署和林格爾撫民通判十年三月二十五日到任期滿實授並銷去試俸字様因與調補薩拉齊撫民同知周桂敷姻親廻避奉准部覆准其開缺留於原省歸於廻避卽用班内另補惟晉省除歸綏道屬通判並無要缺准其遇有簡缺出時一體補用兹查該員原請廻避之姻親薩拉齊撫民同知周桂敷前已因病開缺該員於歸綏道屬已無例應廻避之人且原任和林格爾通判本係三字要缺今寗遠撫民通判缺項相同自應照例先儘請補該員廉明篤謹辦事精詳以之請補寍遠廳撫民通判實堪勝任與例亦符據布政使俞廉三按察使劉鼒會詳請奏前來合無仰懇天恩俯念邊缺緊要准以廻避卽用通判張煥補授寍遠廳撫民通判洵於地方有裨該員係曾任要缺廻避卽用通判請補通判銜缺相當毋庸送部引見所有揀員請補要缺通判緣由理合恭摺具奏伏乞皇上聖鑒謹奏奉硃批吏部議奏欽此○○胡聘之片再晉省制錢久形缺乏口外歸化等處凡零星用項俱向錢鋪撥兑絶少現錢近則省城制錢亦甚短缺各錢鋪不敢出票以致巿面不能流通銀價日形减落若不設法維持必至商民交困臣與司道等再四籌商惟有設立官錢局以平巿價而維圜法第委員經理易滋流弊擬卽由商務局酌提股本開設遇事官爲維持一切均歸商辦往來交易務取公平卽可免抑勒平民亦無慮虧折公帑現已由局紳曹中裕等議定籌集成本銀四萬兩在省城開設晉源裕官錢局所有局事卽由該紳等公舉殷實妥靠之人經理惟商務局招股事宜甫經議辦尙未集有成數擬先由司庫暫借銀二萬兩俾得湊足成本並飭附近省城各釐卡搭解現錢交局按照巿價代爲易銀交庫庶來源不至匱竭巿面可冀流通仍兼用錢票以致周轉至銀錢時價應由官錢局會同各錢行酌中定値不准任意長落以免奸儈居奇一面由司另籌銀二萬兩委解鄂省搭鑄大錢銀元俟運回後發交官錢局試用如果通行無礙再行籌欵購機鼓鑄以期推廣而利民用所有晋省設立官錢局曁擬鑄行銀元緣由理合附片具陳伏乞聖鑒訓示再官錢局旣歸商辦盈虧官不與聞所借司庫銀二萬兩訂期半年卽行歸欵與動用官本者不同所有該局章程應請免其報部合併聲明謹奏奉硃批戸部知道欽此○○劉坤一片再江靖軍七營除改砲臺專勇酌留一營外其餘六營前經奏明擬裁三營酌留三營嗣經體察情形將裁留之三營援照衡字營之案改爲六底營查該軍六營每營原設勇丁五百二十四名此次裁减一半計每營仍留勇丁二百六十二名營哨官弁均仍照舊統領官酌添親兵二十名所有薪費口糧正雜餉項均仍循照成案接支至裁撤勇夫查照奏案自二月起分爲三起陸續遣散另發三個月欠餉作爲川資以示體卹據金陵防營支應報銷處司道等會詳請奏前來臣覆核無異除將該軍裁留官弁勇夫應支正雜餉項章程咨送戸部查照外理合會同江蘇撫臣趙舒翹附片陳明伏乞聖鑒謹奏奉硃批該部知道欽此○○劉坤一片再金陵電報局同文館委員司事教習報生人等月支薪糧等項業經前署督臣將光緖二十年五月以前動用銀數奏銷在案兹據承辦電報局務道員郭道直詳稱自二十年六月起至二十二年五月止連閏計二十五個月所有督署及江隂吳淞無錫福山滸浦獅子林象山圌山關鎭江通州任家港都天廟瓜洲楊州海州靑口板浦崇明等處電局委員司事報生工頭丁役人等先後設立歸併裁撤各項薪費共用湘平銀一萬八千二百六十八兩有奇又修復吳淞水淺添設象山砲臺電線及移設督署電杆電線工料及添購電機電瓶各項共用銀二千二百九十五兩有奇同文館支用銀四千四百以上總共動支湘平銀二萬四千九百六十四兩有奇照案由南洋防費項下撥給詳請奏咨前來臣覆查無異除將淸册分咨總理衙門戸部工部查照外謹會同北洋大臣直隸督臣王文韶江蘇撫臣趙舒翹附片具陳伏乞聖鑒敕部覈銷施行謹奏奉硃批該衙門知道欽此○○山東學政臣華金壽跪奏爲科試濟南及登萊靑三府情形仰祈聖鑒事竊臣春間舉行科試已將試過五棚並隨棚錄取拔貢情形於六月初三日恭摺具報在案嗣於八月初一日齊集濟南府科試二十六日試畢隨卽出省首試登州次萊州次靑州於十一月二十五日試畢臣每至一棚仍周視垣墻親查號舍均諭廪保以杜槍冐正塲與提覆日均坐視完塲不敢稍懈生童尙無滋生事端者文風人數均與歲試時不相上下謹擇其文理淸通者取錄無缺各學拔貢謹照定章考試兩塲更叅以前數届等第名次拔取如額發落時朂以通經閲史留心時事冀儲體用優裕之才堪備他年任使以上副聖主作育人才至意東省科試尙有泰安武定沂州三府未經舉行明正開印後卽當次第按臨約計三四月間足可竣事所有微臣科試濟南及登萊靑三府情形謹繕摺具陳再臣經過地方瑞雪均霑麥苗滋潤民情安謐堪慰宸廑合並附陳伏乞皇上聖鑒謹奏奉硃批知道了欽此○○譚鍾麟等片再韶州府知府張慶颺現據禀報丁父憂開缺所遺韶州府知府篆務應行委員接署查有候補知府恭保才識練達留心吏治堪以署理據藩臬兩司會詳前來除檄飭遵照並將該府張慶颺丁憂緣由另行循例恭疏題報外所有韶州府一缺係選缺粤省現有應補人員應請扣留外補臣等謹附片陳明伏乞聖鑒謹奏奉硃批吏部知道欽此○○延茂片再現署賓州同知候補通判宋春霆調省另候差委所遺之缺自應揀員接任以專責成查有准補賓州廳同知朱材濟前曾請補該廳同知業巳奉部覆准應卽飭令赴任以重職守據吉林分巡道聯　詳請具奏前來除檄飭遵照外理合附片陳明伏乞聖鑒謹奏奉硃批吏部知道欽此○○史念祖片再臣接准部咨廣西太平思道員缺准以候補道何昭然補授奉旨依議欽此應卽飭令何昭然赴任以重職守除檄飭遵照外理合附片陳明伏乞聖鑒謹奏奉硃批知道了欽此 
 
 

Page 14

 
 
[光緒二十三年正月二十一日京報全錄]  
　　宮門抄○缺單○大臣依奏爲已故大員功德在人懇恩賜卹摺○豫撫劉奏查明陜州厘局失察漏税情形分别擬議審結摺○豫撫劉奏揀員調補省會要缺知府摺○正月二十一日戸部通政司詹事府鑲黄旗値日無引見○普齡錫露富康謝授散秩大臣恩○松壽前往定安莊賜奠請訓○召見軍機溥良○正月分缺單知州山東寗海玉興開缺另補通判廣東惠州何福嵩未過堂知縣廣東海康吳朝昌丁四川興文鍾秉謙近陜西安塞包述佶革安徽霍山程仲昭降布經浙江張鳳翻捐離任州判甘肅河州曾紀安丁巡檢順天密雲李梅修革典史直隸阜平孫志銘革○○奴才依楞額跪奏爲已故大員功德在人久歴彌著據實具陳懇恩賜卹恭摺仰祈聖鑒事竊據左司案呈據右翼恊領全安佐領祥陞覆稱查據舉人榮敬謝翰南及凉郡滿漢紳耆士民等禀稱查凉州滿營正紅旗滿洲前署西安將軍左翼都統圖明額前在左領任内因髮逆猖獗肆擾東南數省於咸豐三年五月二十二日奉調委充委協領管帶凉州滿營官兵馳赴山東山西江南直隸河南六省截剿逆匪迭獲勝仗攻克城卡全股蕩平接仗七十二次殺賊三十一名生擒賊七名奪獲軍械無數至其裹創轉戰疉克名城屢出奇謀以少勝衆俱經前帶兵大臣勝保奏明在案五年四月回凉補授恊領後値陜回煽變秦隴一帶迄無完土慶陽尤形吃緊經前任督臣熙麟飛調率兵往援籌辦防勦回逆畏威不敢窺覷慶郡同治四年五月二十三日凉州郡城内外逆回勾結變亂該署將軍私聯　紳乘間設謀打仗三晝夜將賊巢全行勦滅致凉郡滿漢兩城轉危爲安卽後大學士前督臣左宗棠進兵西寍河州肅州皆於此處屯糧聚餉無意外之虞者此一戰之功也是該署將軍剿洗凉州回巢之事卽爲廓淸河西各郡之基惟時兵火倉皇加以饑饉道殣相望餉斷糧空該署將軍勦淸回巢後特以靜鎭通籌全局築砲台修城池繕甲兵儲米石曉諭鄉民團練勇丁創築堡寨爲堅壁淸野之計使回逆竄擾野無所掠宿無可棲又不時出奇制勝回逆遂不敢重覷凉州又捐資設立粥廠全活難民不下萬人五年補授西安左翼副都統旋署將軍印務時關隴甫經肅淸而伏莽尙衆該署將軍卽以練兵籌餉爲急凡有益於兵無累於民者無不次第舉行數年之後西安營伍卽有起色該署將軍又以孤寡無欵養贍奏將馬廠淤出之地招民開墾計地升課所入之租卽爲養贍孤寡之費旋因舊傷舉發奏請開缺回旗調理奉旨允准賞食全俸該署將軍回凉後杜門謝客晚年尤好程朱之學身體力行復捐貲施藥料刊善書濬泉源以潤民田立學舍以訓子弟遇有善舉無不勇爲於光緒十五年十二月初六日因在營積勞舊傷舉發身故身後蕭條滿漢軍民至今感頌不置等情查明屬實加結覆請呈懇轉奏懇恩賜卹前來奴才伏查該署將軍前則轉戰直東皖豫各省卓著勛勤後又剿洗本地逆回斷其勾結旣爲當時保護本地居民之計卽爲後日尅復河西各處之基至其服官各處皆以愛兵衛民爲主凡有益於兵民者實力舉行奏牘可覆按也以故士民至今感戴身後蕭條僅遺孤孫洵屬功德在人歴久彌著竊思現在回亂甫靖時事維艱聞鼓鼙而思將帥間專牧而念同仇該署將軍戰功卓著政績昭彰使其身後湮没無聞似非所以仰體朝廷褒奬忠勤激勵人材之至意合無仰懇天恩俯准將該原品休致賞食全俸巳故前署西安將軍左翼副都統圖明額照將軍在軍營立功後積勞病故例從優議卹生平戰功政績宣付史館立傳以彰忠藎所有已故大員功德卓著遺愛在人據實呈請緣由除履歴咨部查核外謹會同陜甘督臣陶模合詞恭摺具陳伏乞皇上聖鑒訓示施行再該故署將軍現遺孤孫雙林尙未及歲合併聲明謹奏奉硃批兵部議奏欽此○○頭品頂戴河南巡撫臣劉樹堂跪奏爲查明陜州厘税情形分别擬議審結恭摺仰祈聖鑒事竊臣前因管帶水師砲船委員在武陟趙莊等處查獲私土多箱騐無豫省印花執照係陜州厘税分局經過顯有情弊附片奏請將委員候補直隸州知州夏壽嵩先行革職歸案審辦並請將土販發交開封府行提局卡一干人等澈底根究於八月十五日奉到硃批著照所請該部知道欽此當經欽遵轉行去後旋據開封府知府吳重憙行提人卷到局會督發審局候補知府馬永修候補知縣葉惟憲從公審訊吳重憙未結卸事兹據調署開封府知府文煥錄供分别擬議詳請核辦前來臣詳加覆核緣夏壽嵩籍隸順天由部選氾水縣知縣調補寗陵縣知縣丁憂開缺起復回省以直隸州知州候補光緒二十一年十月間委辦陜州厘務卡設閿鄉縣閿底鎭並在靈寶硤石等處另設水陸查卡延請縣丞銜張煜從九王洪範劉海珊充當司事二十二年夏間土販李金堂等三十五人在陜西武功縣一帶收買烟土五萬一千一百五十七斤有奇運赴朝邑縣三河口馬頭因該處貨多車少先雇數輛載土藥六千八百十七斤零於六月十九日至章底鎭局報税夏壽嵩督同司事王洪範照章按單每百斤收銀三十三兩核收釐税銀二千二百四十九兩八錢塡給大票並發給印花未令照司按包黏貼復因三河口地方日久無車適遇販糧船隻該土販卽將餘土四萬四千三百三十九斤零分搭糧船由水路行走靈寶硤石等卡局關事張煜劉海珊及巡役劉玉成杜斌均未及覺察以致漏税此起私土行抵孟津縣鐵謝鎭渡口會合前赴土車換船委員盤查起獲續據呈騐閿卡所給大票印花希冀影射查核數目懸殊解送省局發交該府會督委員審訊該土販自知悔悟情願照定章每百斤完税銀三十三兩數目加倍補納作爲罰欵除閿卡完解外計土四萬四千三百三十九斤有奇應完税釐銀二萬九千二百六十四兩零前據如數繳淸已將烟土發還取結省釋委員司事亦經該府會督訊明尙無舞弊侵蝕得賄賣放各情惟於水路要隘漫無稽查防範任令私土暢行且於土販李金堂等報税並不將發給印花遵奉逐包黏貼聽其携帶影射該委員夏壽嵩辦理未善業已革職應無　議司事人等均屬　頇疏懈應如該府所擬均酌照不應重律擬杖八十司事王洪範張煜劉海珊係職銜照例納贖巡役劉玉成杜斌分别杖責革役李金堂等漏税例應擬杖業已加倍完税認罰從寛無庸再議除將罰欵飭令厘税局另儲聽候撥用並另咨吏部查照外所有訊結陜州釐局失察竊税緣由是否有當理合恭摺具陳伏乞皇上聖鑒謹奏奉硃批該部知道欽此○○頭品頂戴河南巡撫臣劉樹堂跪奏爲揀員調補省會要缺知府以重職守恭摺具陳仰祈聖鑒事竊准吏部咨開封府知吳重　奉旨補授江安糧道於光緒二十二年十月初五日奉上諭河南開封府知府員缺緊要著該撫於通省知府内揀員調補所潰員缺著張楷補授欽此咨行到臣查例載各省首府缺出於通省正途人員内揀選調補如實無合例堪調或人地不宜始准於摺内詳細聲明各項缺出身人員内遴員調補等語今開封府係省會首府爲衝繁難兼三要缺管轄十六州縣政務殷繁濱臨黄河恊防任重且時有發審要案兼爲各府綱領必須才識練達情形熟悉之員方足以資治理臣與藩臬兩司要於通省正途實任知府内逐加揀選人地皆不甚相宜例得於各項出身實缺人員　遴員調補查有河南府知府文煥現年四十六歲内務府正白旂漢軍海豐佐領下人由監生報捐内務府郎中光緒内子科順天榔試挑取　錄四年加捐知府指分河南試用投效嵩武軍營於收復新疆南北兩城等處出力保歸候補班前補用離營回京捐免考試呈請分發光緒九年六月初十日蒙簡沉　　臣騐　覆奏堪以發往十一日奉旨依議欽此九月初八日繳照到省試　期　甄　留省補用鄭工辦料出力保俟補　复以道員用委署河南府知府捐加二級捐奬花翎賑務出力保加鹽運使銜遵例捐歸本班儘先補用十八年四月題補河南府知府奉部覆准十九年七月初八日到任　　　　　　六日恭逢　恩詔加一級二十二年二月兼護河陜汝道八月題銷試俸十月調署開封府知府該員氣識宏深體用兼　自調署以來措理裕如以之調補　　　　　　　　　俸巳滿三年與例亦符據藩司額勒精額臬司長祿會詳前來相應仰懇天恩俯念員缺緊要准以河南府知府文煥調補開　　知府實於省會要缺　　　　　　　該員係現任知府調補知府銜缺相常毋庸送部引見亦毋庸核計叅罰所遺河南府知府員缺遵旨卽以張楷補授爲此恭摺　　伏乞皇上聖鑒　　　　　　　　奏奉硃批吏部議奏欽此 
 
 

Page 15

 
 
[光緒二十三年正月二十二日京報全錄]  
　　宮門抄○皖撫鄧奏報鳳陽關一年期滿徵收土藥旱税銀數摺○又奏爲游勇搶刦拒傷事主按律定擬片○將軍伊奏爲土豪惡霸審實正法片○江撫德奏報撥解海軍經費起程日期片○鄂撫譚奏甄别知州留省補用片○浙撫廖奏甄别知府留省補用片○川督鹿　奏叅貪劣不職之知縣請旨革職片○正月二十二日禮部宗人府欽天監正黄旗値日無引見○大額駙溥洞啓侯各假滿請安○貴恒病痊請安○徐樹銘等同鄉官謝恩○浙江藩司惲祖翼請訓○乍浦副都統于　請訓○伊犂領隊大臣倭恒額請訓○蓋州城守尉載贊請訓○河南城守尉德元請訓○良培請假十日○召見軍機惲祖翼于珊倭恒額德元載贊○○頭品頂戴安徽巡撫臣鄧華熙跪奏爲鳳陽關一年期滿徵收土藥旱税銀數據情恭摺代奏仰祈聖鑒事竊據護理鳳隸六泗道兼管鳳陽關税務馮煦詳稱鳳陽關徵收洋藥税銀向係專欵交解部庫前於光緒二年試辦開徵因洋藥一項質輕價貴最易走私長淮水路向無大宗往來陸路又易繞越卽經詳定章程責成行戸認納税課不經書役之手藉免從中弊混俟奉文加徵洋藥税厘議由蕪湖關通商口岸統徵復經詳明專徵土藥並將徵收税數先後按年奏報在案兹自光緒二十一年十一月初一日起至二十二年十月底止一年期滿共徵收土藥旱税正銀一千一百五十六兩八錢所有雜耗銀兩除提撥例應隨解飯銀加平等欵銀兩餘爲傾工火耗等項之用照例另請查核具題並造册報部一面委員依限批解外合蔣一年徵收土藥税銀數目詳請代奏等情前來謹據情恭摺代奏伏乞皇上聖鑒謹奏奉硃批戸部知道欽此○○鄧華熙片再查接管卷内池州事主魏振義布店被刦拒傷事主人等平復登時格斃盜匪胡繼英朱四二命當獲夥盜李汶坦一案報經該署州余適中會營勘騐飭據兵役緝獲盜犯陳小驢孜劉判李廣城三名到案提同李汶坦研訊據該犯等僉認於光緒二十一年七月二十四日夜聽從格　之胡繼英夥同在逃之李樂效卽李樂導一共十二人行刼事主魏振義布店魏振義與其史魏振洪等驚起喊捕均被李樂效李廣城李汶坦各用洋槍木棍拒傷搜刦錢文洋槍衣布等物逃出驚動街鄰鳴鑼圍捕胡繼英朱四上前抵拒當被格傷身死陳小驢孜等撩棄贓物各用刀棍拒傷鄰佑逃走李汶坦落後卽被拿獲不諱該州以李廣城等均係遣散游勇執持洋槍夥刦拒捕情罪重大禀經前撫臣批道飭委靈璧縣知縣鄭葆淸會訊供亦相符將李廣城劉判陳小驢孜李汶坦四名均依强刦之案但有一人執持洋槍在塲者不論曾否傷人不分首從均擬斬立决梟示通行均擬以斬立决梟示開摺禀經前撫臣批飭照章正法胡繼英朱四雖被格身死仍戮屍與李廣城等首級一併梟示以昭炯戒嗣據該州查明事主人等傷均平復錄取供招由道移司轉詳到前撫臣未及核辦移交到臣覆核無異除飭勒緝逸盜李樂效等務獲究辦並供招咨部外理合附片具陳伏乞聖鑒勅部核覆施行謹奏奉硃批刑部議奏欽此○○依克唐阿等片再遼陽以南山谷幽深風氣猂獷土豪惡霸藏匿亡命動以睚眦小怨殺人然未有如趙振鏞之甚者查趙振鏞海城縣民豪霸一方凶暴最著奴才依克唐阿紥營遼陽時頗聞其名尙未知其所犯何罪也本年八月該犯假候選同知設局開礦招集賭匪霸佔民婦爲海城辦礦委員惠春拿獲解省交發審局訊辦旋據被害之李向陽以趙振鏞私刑勒罰李福雲以趙振鏞懷挾前嫌因伊姪李學武賒買常國貴鋿餅輒行活埋斃命各情來省控告該犯因曾由貢監生加捐藍翎同知銜恃符狡展堅不承認委員禀經奴才依克唐阿咨革一面密派妥員前往查訪始知該犯挾仇害命已不下二十餘人其有名可指者韓景升梁國緒被活埋身死衆目共睹王知林被刑逼斃命屍首無存此外如通賊强搶坐地分贓假圍練設局誘賭昌領賑糧擅用私刑種種爲匪不法攉髮難數衆口嗈一詞又據已死韓景升之父韓祿王知林之族史王魁林及被詐之王子任先後呈控奴才依克唐阿卽飭發審處迭次提犯熬審始據該犯供認活埋人命藉勢派詐各情不諱旋又訪聞該犯函知匪黨赴各鄉歛錢行賄並逼令鄉人出保如不出保及不湊錢之人多被燒燬房屋柴草甚至黄夜被刼者且附近村屯人心惶惶均以爲該犯一日不正典刑則各鄉不得一日安枕其積威之可畏如是所謂大盜不操戈矛者奴才依克唐阿查趙振鏞以霸辦理民轉招聚匪徒肆行據掠慘斃多命使人敢怒而不敢言迨身覊囹圄猶能指使匪黨刦財放火實屬罪大惡極現已據被害之李福雲等到案環質供證確鑿奴才依克唐阿核共情罪實與土匪無異且前准戸部咨覆並無該犯報捐案據其爲假冐無疑現已飭承審各員取具切供援照土匪章程將該犯趙振鏞鄉赴巿曹卽行正法以儆兇頑而靖地方除飭隊嚴拿匪黨務獲究辦外謹附片具陳伏乞聖鑒謹奏奉硃批刑部知道欽此○○德壽片再查前准戸部咨具奏海軍經費援案割撥提解藉供來年要需一摺光緒二十一年十二月十二日具奏奉旨依議欽此計原奏内開本年三月因海軍衙門將當差人員及應用欵項奏請停撤摺内聲稱每年應解海軍經費統歸戸部收存專爲購辦船械之用等因當經奏請飭下各省將軍督撫曁各關監督將應解海軍經費及各項銀兩内除劃撥南北洋及截留本省不計外均自本年起改解部庫奏准行知在案其光緒二十二年應解部庫各欵現在待支孔殷尤宜預先籌畫免致貽誤又單内海軍經費改歸部庫援案劃撥提解江西厘金銀三十萬兩按八成解足仍令分批解交部庫等因經臣轉行遵照籌解兹據布政使翁曾桂詳稱查江西省每年撥南北洋經費銀三十萬兩按八成飭解光緒十二年奏將前項經費改爲海軍經費計是年分共解銀二十二萬五千兩十三年分共解銀二十四萬兩十四年分共解銀十一萬六千五百兩十五年分共解銀二十一萬兩十六年分共解銀十九萬兩十七年分共解銀十九萬兩十八年分共解銀十九萬兩十九年分共解銀十三萬兩二十年分共解銀十萬兩二十一年分共改解部庫銀十萬兩所有二十二年分海軍經費奉飭改解部庫前巳分作三批共解過銀八萬兩江省能否解足幾成未堪預擬疉於報解案内先後詳奏在案兹查海軍經費爲購辦船械之需自應盡力籌解以資劃撥現於釐金項下動支銀四萬兩以爲奉撥二十二年分海軍經費改解部庫第四批銀兩遴委試用知縣程堻劉昌言等會同搭解於本年十二月初三日起程由陸路前赴戸部交收等情詳請具奏前來臣覆核無異除飭續籌委解外所有奉撥二十二年分海軍經費改解部庫銀兩交委搭解起程日期緣由理合附片陳明伏乞聖鑒謹奏奉硃批戸部知道欽此○○譚繼洵片再准部咨道府州縣無論何項勞績保奏歸於候補班人員令該督撫卽以此項人員到省之日起予限一年詳加查看認眞考核如係爲守兼優堪膺民社之員出具切實考語奏明分别繁簡補用等因茲查補用知州汪應度自光緖二十一年十月十九到省之日起扣至二十二年十月十九日試看一年期滿據湖北布政使王之具按察使惲祖翼取具該員履歴淸册詳請甄别具奏前來臣隨加考騐該員年力富强才具穏練堪以繁缺留省補用除淸册咨送吏部查核外理合會同督臣張之洞附片春陳伏乞聖鑒敕部查照施行謹奏奉硃批吏部知道欽此○○廖壽豐片再准部咨道府州縣保歸候補班人員應於到省一年後察看考核分别補朋又准部咨嗣後勞績道府分發到省按照定例責令該督撫隨時認眞察看扣滿一年後出具切實考語嚴行甄别不得瞻徇情面槪行留省補用等因光緒二十二年七月初四日具奏奉旨依　欽此欽遵在案茲查有候補知府黄家榆新海防例試用知府周志靖韓紱均試看試用一年期滿據藩臬兩司會詳前來臣查候補知府黄家榆才具開展新海防例試用知府　志靖安詳穏練韓紱年富才明均請留省照例補用謹會同閩浙總督臣邊寶泉附片陳明伏乞聖鑒謹奏奉硃批吏部知道欽此○○鹿傅霖片再州縣親民之官必須矢志淸勤方足以資治理臣隄時督同兩司勤加考　茲復查有署江安縣拔貢知縣王虎卿貪婪成性遇案苛索且藉詞慶壽勒令紳民致送賀金圖飽私囊民怨沸勝又署鹽源縣候補知縣吳以詩操守平常昏庸老誖案件積壓諸務廢弛以上兩員實屬貪劣不職理合據實糾叅請旨一併卽行革職以肅官方謹附片具陳伏乞聖鑒訓示謹奏奉硃批另有旨欽此 
 
 

Page 16

 
 
[光緒二十三年正月二十三日京報全綠]  
　　宮門抄○諭旨一道錄前○宗室鍾奏爲振武營勇全數裁撤請飭部迅撥的餉以期竣事摺○直督王奏革員投遞匿名片行污衊洩忿審明定擬摺○順天府奏澄叙官方片○府尹孫等奏揀員升補要缺京縣知縣摺○正月二十三日兵部太常寺太僕寺正白旗値日無引見○銘公假滿請安○松壽由定安莊賜奠回京請安○莊王請假五日○克王榮中堂慶福各續假五日○召見軍機懷塔布徐樹銘○○奴才宗室鍾泰跪奏爲寗夏勇營業經遵旨遣撤懇恩飭部迅速籌撥的餉以償商欵而節局費恭摺仰祈聖鑒事竊查寍夏招勇自上年九月募足成軍所需薪餉製造等項僅據部撥銀二十六萬兩前因餉項不敷不得已暫向商借一面咨部續請籌撥並於奏裁五營摺内聲明懇請飭部續行撥給嗣奉部電令仍由前撥餉内供支復經奴才以商欵待償勇餉待支等情咨請迅速續撥俾資接濟旋奉部覆仍令就已撥之餉酌量匀給各等因伏查各省營制人有定數餉有定章只可按應需之數籌撥斷難就已撥之數匀用奴才籌思再四實有萬難如部議者謹爲我皇上縷晰陳之如部咨内稱挪借商款未先報部不准率行撥還一節查勇營支餉按月開放原無緩期當餉項告罄之時若必須咨請部示而後再行議借則該弁勇等餬口無資安能令其楞腹以待勢不得不暫行通挪俾免斷支之苦又如部咨内稱裁撤各營不准發給　費一節查振威十營勇丁均係各處招募一經遣撤遠道歸鄉非加給口糧誠恐沿途乏資必致逗遛生事勢不能不照章發給恩餉免滋事端又如部咨内稱果能於原撥餉内先儘月餉開支自有盈餘又稱製造軍裝一切均在前撥餉數之内各節查軍裝器械等項原請由甘省供支嗣因省局告罄並未給發是以自行派員採製所需工料價値亦須由此取給均係萬難緩發之項自不能專儘月餉開支必須兩項兼籌庶免顧此失彼當兹時艱欵絀但有可以稍减之處無不力求撙節然京不過汰除浮費力杜虚糜而已斷不能於應支項内再爲减支查上年募勇之初曾經奴才奏明按照行糧章程支餉業蒙俞允准照行糧開支若復改照坐糧餉章支給計每營每月已省銀七百餘兩核計十營自成軍至遣撤實共節省銀不下十萬兩是奴才於支發欵項不敢稍涉虚糜已早在聖明洞鑒之中而實不能省者京未便强令短欠况部撥四川鹽觔加價銀二十萬兩之時亦係聲明作爲半年之需今則一年餘矣僅據續撥銀六萬兩豈能敷用挪借商欵當議借之時原須俟餉到卽行撥還惟屢次請撥始終並未撥給迄今數月之久該號商逼迫已極急須赶緊籌還以全大信統計振威十營自上年八月奏准招募之日起至九月二十二日成軍止支過招募經費銀一萬五千七百九兩九錢二分三厘七絲三忽自成軍之日起卽照坐糧餉章開支嗣因奉旨先裁一半遵於六月二十一日裁撤五營兹又奉准行知寍夏所留五營奉旨一律裁撤遵於八月十四日全數遣散計自成軍起至全裁止裁淸月日扣算共支薪餉等項銀二十在萬四千八百二十三兩四錢九分四釐遣撤十營共發恩餉銀二萬五千八百五十八兩五錢採製帳房旗幟號衣戰裙軍火藥鉛土槍並修蓋軍裝等庫開挖洩水溝濠租賃民房等項需用過銀六萬一千九百十兩三錢四分七釐七毫三絲五忽各局薪公柴炭茶水心紅紙張餧養捐輸駝馬機器匠役盤費脚價奬賞等項共銀一萬七千二百一兩一錢二分四厘八毫八忽内除兩次部撥銀二十六萬兩外實不敷銀九萬六千二百一兩一錢二分四厘八毫八忽確係萬不可少之需現在勇營旣巳全數裁撤積欠亟須如數籌還惟有仰懇天恩飭下戸部迅速照數籌撥的餉俾得早爲淸釐以償欠欵而節局費除一面赶造細數淸册送部核銷外所有振威營勇全數裁撤懇請飭部迅賜籌撥專餉以期及早藏事各緣由理合恭摺具陳伏乞皇上聖鑒謹奏奉硃批戸部議奏欽此○○降三級留任直隸總督臣王文韶跪 
奏爲革員投遞匿名片行污衊洩忿審明定擬恭摺仰祈聖鑒事竊准順天府尹來咨開復候選知縣鄭廷璧投遞匿名片行揑造候補縣丞黄震姦污欵迹一案因黄震現在天津候補無從質證奏奉諭旨將鄭廷璧革職解直審明按例治罪等因當經臣飭委天津府知府沈家本審辦去後兹據該府研審明確錄供擬議具詳前來臣查鄭廷璧籍隸浙江上虞由監生報捐從九歴保知縣歸河南候補並戴藍翎光緒三年委署樂亭縣事旋甄别案内奏叅以府經縣丞降補十一年伊犁防戍案内奏　開復知縣原官歸部選用二十一年三月來至天津憑媒説合娶已故河西務守備張林卽張麟之女爲室張維翰張　鈞均係張林之子候補縣丞黄震與鄭廷璧係妻黨姻親向不認識鄭廷璧素有痰迷病症時發時愈張林之妻張劉氏曾在鄭廷璧家居住後因回住母家將箱櫃衣物寄放黄震家中鄭廷璧疑係黄震圖財挑唆時多口恨二十二年五月間鄭廷赴京謀事未成憶及張劉氏本有銀錢因被黄震挑唆不能告貸愈思愈忿一時糊塗起意揑造黄震姦污欵迹隨寫書信爲函並附呈詞一紙詭寫姓名因黄震係厘捐局員希圖撤差洩忿於六月初發父天順信局分遞　天府尹並保定藩臬各衙門八月底鄭廷璧復赴府尹衙門投信謀事經府尹臣胡　　看出筆跡發交委員審明奏叅革職咨解到直委審明確據供前情不諱查律載投匿名文書告害人罪者絞監候等語此案已革候選知縣鄭廷璧因妻母張劉氏將箱櫃衣物寄存黄震家中心疑黄震圖財挑唆輒敢在客衙門投遞匿名書信揑造姦情污衊殊屬不法查撏寫書信與投遞匿名文書無異惟該犯起意投書祗圖黄震撤差洩忿與告害人罪者有間前遽依律擬絞未免情輕法重自應按律量减問擬鄭廷璧應請於投匿名文書籉害人罪者絞監候律上酌减一等擬杖一百流三千里係職官從重發往新疆充當苦差此外訊無挾嫌訛索並招搖撞騙情事應毋庸議被告之黄震照律不坐該犯揑寫呈詞張維翰等均不知情免傳省累除備錄供招咨部外理合恭摺具陳伏乞 
皇上聖鑒敕部覈覆謹奏奉硃批刑部議奏欽此○○順天府片再察吏所以安民舉錯不容偏廢近年順屬吏治由於缺分太瘠差事太簡幾於奔競成風一經得缺則淸苦難耐動越範圍亟須實力整頓挽回積習庶足以治理兹查有開缺另補知縣陳壽椿冒眛營求罔知大體請以府經歴縣丞降補大城縣知縣李燕昌措施失當不洽輿情請開缺另補古北口巡檢李梅修啫好頗深擅離職守平谷縣典史孫志銘託病遷延久不赴任均請卽行革職以示懲儆嗣後臣等仍當破除淸面如有專事黄緣不能稱職之員卽行隨時叅劾以期仰副聖主澄叙官方之至意謹附片具陳伏乞聖鑒謹奏奉旨另有旨欽此○○臣孫家鼎臣胡　棻跪奏爲京縣知縣要缺請仍以原揀之員升補以資治理恭摺仰祈聖鑒事竊查大興縣京縣知縣趙文粹升補南路同知遺缺前請以寗河縣知縣謝錫芬升補旋准吏部咨覆以該員任　有承緝事主孫珍李文會韓立功董貴川等被刧四案均關展叅降調核與升補例章不符奏請行令另行揀選等因臣等伏查大興縣京縣知縣一缺爲京畿首邑缺苦差繁旂民雜處詞訟滋多係衝繁疲難四項最要之缺非幹練有爲熟瑟情形之員不足以資治理前於順屬各縣内逐加遴選非歴俸未滿卽人地未宜實無堪以請升之員是以揀選得合例應升之寗河縣知縣謝錫芬題請升補該員在順服官二十餘年明白安詳辦事精細前經署理大興縣兩次措置裕如辦理悉臻妥洽於該縣地方民情極爲熟悉以之升補欺缺洵堪勝任雖有承緝盜案四叅成分似於升補例章稍有未符而順屬别無合例堪升之員足膺是選人地實在相需例得專摺奏請復查孫珍等被刧　案均在光緒二十年八月十六日欽奉恩詔寛免以前是以前次题請升補疏内聲明並無承緝未獲盜案况題調要缺一　因公處分例得邀免光絡十二年前三河縣知縣何其　升補大興縣京縣知縣有疏防民人張起玉等四家被刼之案均巳開送三叅　前府尹臣明晳聲叙奉部議准有案今以謝錫芬擬請升補大興縣缺　同一律例免核計合無　懇天恩俯念員缺緊要　以寗河縣知縣謝錫芬升補大興縣京縣知縣實於要缺有裨　蒙侖允俟部覆到日卽行給咨部引見臣等實爲　　人起見謹同直隸總督臣王文韶　詞恭摺其陳伏乞皇上聖鑒敕部覈覆施行所遺寗河縣知縣要缺順屬現在應補人員向應扣歸外補俟奉准部覆另揀員請補今　聲卽謹奏奉旨吏部議奏欽此 
 
