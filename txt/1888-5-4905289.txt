# 1888 - 5 - 4905289

 

Page 1

 
 
　　女學堂議 
　　天地之道始於陰陽帝王之化先於男女男子束髮受書從師負笈有書院以甄陶之有義塾以作育之俾之明道德知禮義制誠善也法誠備也彼爲女子者獨不當明道德乎獨不當知禮義乎乃觀名門大家鄉紳世族之女子從事於拈針刺繡烹鮮調羮斯已耳未聞有延師設塾授之詩書課之材藝者至於茅舍蓬廬挽車椎髻手自縫紉躬親井臼以爲盡女子之能事遂致蠢蠢然無知無識蕩檢踰閑竟不解貞爲何物節爲何物如杭垣某氏女者以賴婚起見致其婿受誣經蕭廉訪昭雪寃案主持姻事俾從一而終不致貽羞於再醮爲女子者當永戴仁慈自知改悔不宜復萌暌離之命而乖好合之情矣乃不意結褵彌月喚入內衙竟敢於廬訪前明目張胆以不願從婿爲詞并求施再造之德定終身之事暨夫人剴切勸諭又置若罔聞哀求作主何其爲女不貞爲婦不節寡廉鮮耻至于此極耶顧吾思之彼倡言於大廷廣衆之中而毫無所忌毫無所諱則並非瀆亂人倫售姦漁色習披猖之性染淫佚之風者可知不過小家碧玉薰心於錦繡之輝煌綺羅之炫燿因而窶貧生厭操作生憎視其婿如贅疣棄其夫如敝屣此皆未習閨箴未嫺內則一若失貞失節之事甚屬尋常無關輕重故不事二夫之大義耳提之而不遵面命之而不受耳然則女學堂之議將以挽澆風易陋俗所當汲汲而不容己者矣或者曰古無女學堂之名其何自昉乎曰古者上自王后及公侯之夫人莫不受學周禮云以陰禮教六宫以陰禮教九嬪以婦職教九御是也如女史女祝女巫則各以職業爲學如男子之專藝而守官者然下至委巷之女亦莫不有師傅云賢而四十無子則爲人間女師是三代以上女教如此其隆女學如此其備也至於今則中華不復行而泰西灰有行之者英法普美諸國其通都大邑皆設有女學堂規模宏敞制度嚴肅其女學生從師受業彬彬守禮爲之師者量其才能課其功程考其學問皆無異于男子至於製造紡織諸所亦間有用女子司事者是以泰西之通才博學奇技異能嘗有女子而過於男子者職是故也或又曰從來越禮踰分之事往往弄文墨聘才華者優爲之故諺有云女子無才便是德是女學堂又何裨於風化何益於政教耶曰女學堂者固將教之以夫婦之倫妯娌之和親族之禮男女之别內外之嚴貞淫之辨而已舉凡驕奢靡侈之習不得一交於耳目慆心佚志之術不得一接於燕閒夫豈馳騖於才華以導其淫亂游戲於文墨以開其情慾也哉彼今之所謂佳人才女者吾知之矣弄月吟風薰香摘艷聊寄於緣情綺靡之作謬托於斯文氣類之通放誕也而以爲風流纎佻也而以爲雅麗狂蕩也而以爲倜儻輕薄也而以爲聰明或傳傅粉之麗詞或著畵眉之佳句居然自命爲卓文君朱淑貞一流甚至贈芍同歸標梅有感訂陌上桑間之約尋花前月下之盟謂天下有情人當如是耳嗚呼至此而風俗政教尚可問乎乃有鑒其弊而矯其失者則又執無才便是德一語輒欲困其材力囿其心思相安於獉狉渾噩之天漸流爲村俗庸愚之輩以爲可以保其貞全其節不知此亦因噎廢食之謀而非窮流溯源之論也夫弄文墨聘才華之女子其弊不在學而正在於不學彼之所謂學者非吾之所謂學也使有女學堂以啓發之薰陶之充其材力心思納之於道德禮義守身不字矢志不嫁之旨知之稔聞之熟安見有越禮而踰者哉或又曰女學堂之所裨於風化所益於政教者既聞命矣然經費之所當籌畫也章程之所當參酌也談何容易行之維艱安得漫然議之曰凡事之難於始作首創者不獨女學堂爲然也今雖未能如泰西之規模宏敞制度嚴肅不得已而思其次焉名門大家鄉紳世族當設一女學堂於家經費則從省也章程則從簡也延明師定日課以教其宗族鄉黨中之女子有茅舍蓬廬之女子願受業於門者聽務須實事求是底於有成毋事虚文毋事寛縱毋淺甞而中止毋泛騖而不專其愚魯者諄諄命之循循誘之俾識德言容功之大意其秀穎者明道德知禮義卓然爲宗族鄉黨光其法已立其效已著必有慕其風仿其制踵而行之者則女學堂可與男子之書院義塾並重於世由此漸摩淪漬雖游女蕩婦亦知所恥而矢死靡他庶幾安於室者不屑爲凱風之母下堂求去者不復學負薪之妻乎 
[本館接奉電音]  
　　○昨接在京友人發來電音有本月二十日上諭一道敬謹譯登○十一月二十日奉上諭托倫布奏軍臺廢員由配脱逃請旨飭緝究辦一摺廢員梁歩高贍敢由配脱逃該都統已飛咨鄰境緝拿難保不私回原籍或潜行來京着安徽廵撫歩軍統領衙門順天府五城御史一體嚴拿務獲究辦欽此 
[古燕寒汛]  
　　○今秋陝甘總督譚制軍將新疆善後局光緒九年一切官銷奏請飭部核銷另造細册咨送户兵工三部嗣經三部核准覆奏在案刻制軍以准銷者計銀一百八十六萬兩有奇自應遵照張香濤制軍奏准章程凡遇軍需報銷以銀一萬兩隨有飯銀十兩專作部中書吏犒賞之需其一百八十六萬兩有奇應解飯銀一千八百六十兩有奇委員管解赴部交納該部於十一月初二日當堂兑收○陝甘總督譚制軍查得秋間有駐俄三等繙譯官王君其厚以州資不敷於藩庫借支銀四百八十兩刻遂咨明户部請轉咨總署以便就近歸還作爲前欠軍需飯銀欵項户部 
 
 

Page 2

 
 
隨咨查總署未聞總署如何抵還也○初二夜四更後前門外廊房頭巷恒美齋扇鋪諸夥已入睡鄉被賊撬開樓窓蛇行而入翻箱倒篋搜括一空並將諸夥臥榻所盖大衣全行竊去迨次晨諸夥睡覺急爲尋察蹤跡則樓窓被火燃盡所幸房屋未經延着遂告諸主人赴中西坊署及西河汛守府禀報並將失物開列淸單刻尚未聞弋獲否也○九月初間署福州古將軍尼音布奏請就臺灣之滬尾打狗二口添設平安外口銀號以便傾鎔銀兩所需經費擬由墩鈔項下動支奉旨交户部核議○本月初六日淸晨南營張叅戎子芳循照上年冬至皇上親詣天壇大祀典禮在前門大街官廳唱點自守備以及兵丁各派差使聞派出守備六員騎都尉世職四員在天橋兩旁跪　跪　其千把外委及雲騎尉世職計共五十餘人或帶兵五名守護巷口或帶兵十名於巷口聽聲或看守御馬或接遞籌馬其兵丁點派四百餘名自前門大街正陽橋起至天橋每一鋪户門前有一兵丁把守所有武員一律補褂跨刀兵丁均號衣跨刀云○幼官學奏稱所有幼童性質聰明熟習騎射兼擅淸語者正復不少擬行文各該旗咨取若干名聽候欽派大員考試奉旨依議欽此當即咨行各旗辦理按官學幼童即十五善射滿洲名將　出其中毓秀鍾靈洵乎間生非偶也○山左某甲業歧黄斷絃後琴不成聲者有年矣適有賈某之妾姿色絶佳爲妻所妒不得已而棄之甲遂央鴆媒爲之作合鶼鶼　翼　限恩情不多時姊妹花結隊聯羣往來甚密甲初惡之繼拒之終乃控於東城刻經堂訊數次各執一是殊難定讞也○前次户部奏請籌欵六條其一命匯號輸捐己蒙俞允兹聞各匯號聨名赴順天府遞呈願共報効銀十萬兩免致逐家攤派高大京兆准之當將原文咨送户部矣 
[玩槍傷命]  
　　○天津人高甲何乙在竹竿巷源盛和洋貨店習業已歷多年一日有鑣師某丙購辦洋貨數宗價既付矣將有事於某錢店因將諸物暫存並出洋鎗一枝托執事者代爲收放諄諄然告以機關靈緊且飽裝鉛彈切宜留意以免疎虞執事者當飭甲扃鎖銀箱中甲少年好事見而異之携至廳前向乙恐嚇乙以爲尋常事初不隄防不料轟然發聲洞穿小腹迨衆人聞聲趨視乙巳奄奄一息命赴皋臺矣店主見禍端突起當即閉門遣人至兩姓家報信乙父聞報大慟赶赴琴堂控訴宫大令准詞命駕親臨相騐 
[賢令禁賭]  
　　○九江向有一種匪徒當街擺設賭攤引誘無知子弟愚懦鄉人一入其中腰纏立罄入冬以來四鄉之入城納賦者往往見獵心喜陣入迷龍喝雉呼盧興高采烈一經賭負或不免於短見輕生事爲鍾澤生明府訪知立即出示嚴禁并督同董捕廉及保甲委員緝拿懲辦賢父母法懸三尺此風當可稍衰矣 
[錢莊擠倒]  
　　○九江各錢鋪向用紅票每紙千文市面流行皆以爲便然戓一經虧閉則貧民受累幾不聊生月初迄今永元春元兩錢莊先後荒閉所出紅票約有數千貫持票往兑者多至抱頭痛哭而回亦可哀已十二晚城外三成錢號因兑錢人衆入不敷出一時羣情洶湧滋閙異常流氓遂乘間而來恣情攫物店主胡某自知事不得了急詣縣署請爲管押一時店夥散若流星店內所存無一完善是夜又牽動同城胡裕成錢鋪兑錢者人山人海存錢數百貫一掃而空店主大驚手足皆無所措幸鍾明府會同城守營弁兵及各官紳極力彈壓至五鼓始得轉危爲安亦云險矣 
[粥廠齊開]  
　　○鄂省自春至冬雪災水災旱災火災風災災况迭呈饑饉之區不少兼之市面冷淡茶商受窘不堪現值仲冬鄉民因亢旱無可耕田皆於漢口麕集官長目擊情形恐滋事故頻催諸善堂早日開廠售粥諸善堂上體憲意竭力籌謀統漢鎭計之初十日開廠者計六處即安善敦實從善道生敦仁及某某堂也每堂按日熬粥需米七八石八九石不等據云每石熬成稠粥七百椀每椀照向章售錢二文聊補經費發籌給粥男女分門而入老幼殘廢則别在一處誠哉法良意美矣每日除善堂可事照料外地方官及諸委員復不時到堂彈壓兼查粥數至十五日惠梓培心從仁三善堂亦次第開煮從此災民無憂飢餓皆大憲及官紳之助也 
[設局貸錢]  
　　○湖北保甲總局黄武昌府李江夏縣龍爲曉諭事照得省會之地商民雜處不一富者固可以自給貧者殊難以謀生盖在鄉閭尚堪耕稼城市則舍貿易而外無所爲食力之圖其有資本者肩挑負販事蓄無虞而貧苦之子往往家無擔石欲謀生計而不能老幼飢寒一籌莫展甚至安於游蕩法網自罹赦之則罪應得刑之則情可憫凡兹民隱固無日不在爲民上者意中也現奉各大憲諭於府城隍廟設立武昌因利局專爲無資貿易者而設借本不取息錢所以恤民艱也還本定以限期所以示民信也有保户者即給所以勸良善也無正業者不與所以儆游惰也當開局伊始合行剴切曉諭爲此示仰城廂內外居民人等知悉爾等務須遵照後開規條辦理既有資本可圖即須力營生理毋得故違自貽伊戚如有恃强滋閙者該局員即行送究定即嚴懲不貸其各凛遵毋違特示○計開局章六條　一此舉專爲小本營生而設不取分文利息借錢一千文者每日還本十文五日一還以百日爲期收淸爲止不准延期拖欠違者送究　一借錢之數自八百文起至三千文止看其生業之大小需本之多寡酌量借與不准爭多論寡　一借錢之人須要有家有保先行到局掛號將户首姓名住址何鋪依何生業牌長百長何人及保人姓名住址生業説明註簿局中即日開條送交鋪委查明相符加蓋圖記次日送局再由司事往查明確實在本地做生意者方准借與若兵勇丁役及游蕩賭博食洋烟抵債不習正務等人概不准借若鋪委查明鋪上並無其人亦即批明送局核銷並扣留其人送保甲局根究　一所借之錢按期還淸方准再借若前借未淸不准再借　一按日送收本錢當面收入帳簿並立小摺一個亦加收字戳記交借户收執以免錯訛　一本局收入制錢九八足串不准小錢少數致玷聲名局中司事及鋪保人等均不准索取分文規費一經查出或被告發定即究懲○計八不借　一食洋烟者不借　一尼僧道士不借　一賭博游蕩不借　一船户不借　一無家室者不借　一兵丁差役優人不借　一無保者不借　一剃頭修足不借 
[古潞近聞]  
　　○新任東路廳管卓堂司馬於十月二十五日到通闔城印委及捕盜營兵弁均排隊出郊迎接司馬用全副執事乘輿進東門到鼓樓後關帝廟行轅前任郝近垣司馬委葉少尉將印送至管司馬循例望闕謝恩入內少憇俄頃排堂升座書吏差役分班行禮叩賀墮即進署將携來之西路廳關防交郝司馬郝司馬即於二十六日帶印赴西路廳新任管司馬於十一月初一日携眷入署是日賀喜者脚靴手版絡繹如雲洵極一時之盛○州試原定於十一月初七日開考邑尊查因冬至前一日諸多不利改期於初九日考試○調任奉錦山海道誠果泉觀察由津捧檄而來道經通州假庽江蘇海運外局小作勾留携眷赴任○李傅相進京於十一月初三日路經通州張家灣地方闔城員弁均至河西務迎謁聞傅相此次進京特詣醇邸視疾云○洋藥税厘前曾奏歸洋關徵收內地一概不收兹聞户部來文內稱除整箱洋藥仍歸洋關收税外其餘零包行至內地仍照前章徵收坐糧廳奉文後即於十一月初一日在署收税○西倉副役某甲勾串前曾告退之西倉花户某乙圖謀正役意在把持經監督面禀倉憲旋奉倉憲密札通州嚴拿甲乙二人押候懲辦○邑紳李珠浦刺史之夫人逝世於十一月初三日發引先期延請錫聘之閣學點主官紳往弔者紛至沓來是日天氣晴明觀者塞路除官銜牌七十餘對外旂輿亭旛傘扇無不輝煌奪目震耀一時觀者多稽羡不置○前有剝船碰漏洋銅沉没一事當由押運委員將銅片設法撈起雇車運京惟船身沈入水中復將船板拆散始得搬運上岸○今冬天氣和煦河水未冰大有暮春氣象喉症天花時有所見死亡者相繼十一月初五早普降祥霙大慰三農之望惜少時即止未能潤透耳○質庫之 
 
 

Page 3

 
 
設原以便民故每逢歳暮有减利之例張刺史奉尹憲札諭通屬典鋪原利三分者減去一分二釐原利二分者减去六厘子母既輕取贖自易而典鋪資本亦得藉以周轉洵兩有禆益也 
[禾郡火災]  
　　○嘉善東門內楊王廟前吳鼎潤綢縀京貨鋪於十七晚二鼓後樓上洋油手照潑翻失火延燒時因風助火勢及救熄已交四鼓計上下岸共燬店面二十餘家約計房屋六七十間并聞起火家燒死一學徒云○嘉興北門內大街江西會館對門張福源壽板鋪於十六日下午時灶間失火幸即時覺察灌救而熄祇燬披屋半椽 
[難民將到]  
　　○法廨讞員王鴈臣司馬接得蘇松太道龔觀察來札內開金陵來電悉有被水難民若干人即日乘輪來滬勢必從金利源碼頭上岸該處係法國租界船到後恐其肇事仰預爲知照法捕頭派人照料云云遂於昨晨發落各案畢將情轉達備捕頭 
[會訊命案]  
　　○法華鎭人王雲龍命案經上海縣裴邑尊申請道憲札委原騐官寳山縣葛明府來滬會審云云已詳前報前日邑尊會同葛明府升堂訊究屍兄王雲貴伸訴前情叩求昭雪吳淞司家丁魏和發供稱是晚家主廵至王烟舘門首見屋中燈火通明恐有不肖之徒溷跡其內遂入盤查王以烟館業已閉門不服盤查出言挺摘家主怒飭將王帶至署中笞責以儆翌日釋回又隔一日而斃命不知伊如何身死其腎囊脚骨之傷乃尸親設法做就叩求明察可也邑尊問爾姓魏該屍親因何控姓周魏稱周姓業已斥退當日實係小的隨廵差役高裕供稱小的當晚回家此事毫不知悉金昌供稱小的隨老爺廵夜王不服盤查是以老爺帶回懲儆沈松張彩供稱王由小的一人行杖餘不知情寳山縣仵作陶某禀稱小的當日騐明腎囊有傷並不傷及腎子若傷腎子自必立時殞命今惟腎囊有傷是以越三日而斃小的所騐並無訛誤邑尊商諸明府再行覆訊核奪 
[捲逃已獲]  
　　○今春有姚楊倪嚴四人在南市洪昇碼頭股開振裕米行行中諸事歸嚴經手本月初嚴忽將行中銀洋棧票席捲而逃遂由姚楊二人具詞投縣控告旋有某弁帶領勇丁數名持摺至振裕聲稱某憲有銀一千兩存在嚴處今悉嚴已逃匿故來索歸有摺爲憑不妨一閲行夥察得摺上由嚴具名並無振裕圖記乃向該弁言此乃嚴之私欵須俟嚴來淸理該弁不允竟欲搬取物件行中人無奈喚地甲至竭力阻止該弁方怏怏而去旋訪悉楊在元吉泰米行遂復至元吉泰吵閙行主以振裕之欵不能來此索取峻辭却之旋由楊偕姚投縣控訴情由前晚該弁偕倪嚴在路行走地甲見之當即將嚴扭住立即知照姚楊到來方欲將嚴扭赴縣署而該弁已率人將嚴拉去姚楊乃投縣伸訴前情裴邑尊廉悉緣由立出堂單提嚴訊究并飭甲將嚴之家屬看管至昨午原差已將嚴拘獲解候訊究矣 
[英界公堂瑣案]  
　　○包探戴金寳禀稱前夜兆新里失火時李文炳家失去衣物箱籠不少開單報捕今查得鮑坤祥乘火槍得皮箱內有衣服係李所失之贓爲此送案李申訴前情鮑供是夜起火時有與李相識之婦人楊阿姐囑小的代搬蔡太守飭該包探將人贓帶回捕房着傳楊氏對質是否囑鮑代搬再行解候覆訊核辦○大春莊吳亭鰲源長莊李祖芬控堃益莊執事人嚴雲豐司帳人羅某等欠銀一案曾列報章蔡太守飭嚴羅等交保出外收銀料理嗣吳李復以嚴等出外仍不理帳具情呈請嚴催太守着保交嚴於昨午庭訊吳李同訴前情并稱堃益莊被人欠銀有六千兩之譜司帳人羅姓弟兄既不理帳又不收銀我等向問反被驅逐今請追銀存案嚴供帳簿被該莊等取去至初五日始交還業已收得二户銀一百餘兩存在董事王明生處以便將來攤派至司帳者淸理帳目約於二十四日可以竣事到時再向各户歸銀可也吳李等又稱董事原言收銀存俟攤派然伊等延不收銀董事不能催促請派差押令收銀呈案太守准之○朱阿寳訴稱楊金和向小婦人調笑爭閙經人解散昨又在茶肆相逢將小婦人扭住兇毆致失銀飾吳雲泉稱是茶肆堂倌楊與婦人尋釁毁壞碗盞楊供朱曾央王顧氏爲媒欲嫁小的小的已出洋四元給該氏往蘇邀朱之母到來作主不料悔言與論爭執不敢逞蠻王顧氏稱楊未給小婦人洋銀更不知説親之事蔡太守判笞楊二百板再令賠償朱所失銀飾及吳請追之毁物○包探顧阿六禀稱陳桂生報失皮袍錫字件等物現在南市緝獲竊犯余阿寳陳瑞林詰得贓存唐利觀嚴阿三處同往吊得并拘唐嚴復以唐嚴轉租李萬氏之房屋因將該氏一併拘案陳申訴前情余陳二賊俯首求恩唐嚴同供並未受寄賊贓李萬氏供轉租房屋與唐嚴不知受寄竊贓蔡太守派差恊同該包探帶同人贓至南市查問明白再行覆訊核辦○包探唐淸山禀稱旗昌洋行西人函致捕房稱細患王阿全藏匿衣服不交因往拘王送案西人申訴前情王供不敢藏匿衣服現在即可點交蔡太守飭該包探帶王至該西人處着令點交衣服覆候核辦○三百二十一號華捕禀稱昨見妓女王張氏在門首拉客爲此拘案請辦王張氏供金匱縣人不敢拉客尚求恩恕蔡太守飭暫發官媒收管俟備文遞解回籍不許再來滬上逗遛 
[法界捕房瑣案]  
　　○甲乙兩人投英捕房控稱附輸來滬同船有劉益術者自稱爲絲線生意被竊去寳銀四錠及零星什物英捕頭飭包探秦少卿將劉獲住稱在棋盤街湖北妓院中賭錢計行竊在四點鐘時至六點鐘即已輸罄所有鋪蓋等物在法界同茂棧中因着該包探帶劉至捕房吊贓兩原告亦投案伸訴捕頭着將劉暫押○福生昌客棧張葛兩客失褂一案備詳前報昨晨王司馬飭提在押之楊金標問葛之棉袍在何處楊初尚狡展笞責至一百板始供認由陳興押在老北門外司馬着包探帶楊往吊贓物該棧夥胡寳琴投案遞禀欲領葛褂司馬問葛爲何不到答稱無暇司馬謂暫存捕房俟伊有暇投案給領可也○前報列利和靛行打架一案昨晨王司馬飭提在押之黄鑑問爾究竟與王少齋之婦因何起釁供稱該婦先與王私識後始娶歸陸是松江人爲賭被拿逃至上海我曾借銀與王并代荐生意豈知伊竟無情義司馬問伊爲何事管押在縣答稱欠銀二千八百兩靛青公所有南北兩處南四北六王事本託邱吉安説妥出洋二百元後悮聽石愼齋之言不肯付洋現今押在東廳伊婦不論何人動輙打架前曾因打而碎火油燈司馬謂爾偌大年紀與伊打架亦非道理爾子帮爾勢所必然爾須將子交案王現在縣署連該婦一併送縣可也黄稱兒子在松江求限五日交到司馬准之交保出外 
[上海陳家木橋電報總局豫皖賑所二十日事略]  
　　○嚴佑翁來電云來電囑霖勿回俟振兄替代惟中牟尉氏扶溝三縣霖已查孫劉賑西華淮寧等縣張經賑皖省太和穎州可以接頭汴省有楊樂兄轉運霖在此坐候無益病軀未愈先慈葬期在即扶溝竣後來欵是否存豫交振翁抑先歸皖省乞速電示霖上○上海製造局憲自聞豫災倡解廉囊於是凡百執事以迄於工匠丁夫罔不興起聞風簽名助賑兹以起解八批在即特蒙聶公墊發二千金俾之彚解災民有知能無感泣○復佑翁電云四五次電悉七批止共解庫十四萬請交樂翁三千孫劉二萬五千存局庫候張經取一萬六又存局庫候振翁取二萬二千外尊處七萬四千中如有餘亦交振翁同人復家福主稿 
[魏塘郭少泉沐佑續賑]  
　　○少泉先生前因目疾曾寫蘭石扇册二百件潤資全數移充賑捐感邀神佑竟獲痊愈本月十九晚兆新里隣居失愼距郭寓咫尺之間倉皇莫措復䖍禱神前願再寫蘭石扇册二百件以助鄭賑果邀天眷得獲平安兹特託四馬路中蕙風閣代收計每件仍减取洋一角全數助賑五日取件以年底爲止遠處信力自備其餘著色博古書等皆不在內是亦好行其德之一端也故樂爲書之 
[送同鄉沈翼孫孝廉回越]  
　　○落落交如水醰醰味似醪萍蓬欣遇合桑梓重英髦鴻寳文多富驪歌唱亦豪送君一歸去鄉夢逐江濤[  高昌寒食生拜手]  
 
 

Page 4

 
 
   
 
 

Page 5

 
 
　　梅花藥　 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十三年十一月初五日京報全錄]  
　　宫門抄○發抄旨四道○河督成奏督辦堵合情形並繕具河圖摺○豫撫倪奏撤調道員飭令回任片○江撫德奏調署道府等缺片○將軍慶奏廣城被刼地方官摘頂勒緝摺○將軍恭奏請修額設船隻摺○粤督張奏叅革管帶各員片○將軍希奏委員齎進參枝摺○將軍古奏閩海關洋税第一百九結起歸於台撫監督片○湘撫卞奏調署知縣片○十一月初五日工部鴻臚寺廂藍旗值日吏部引見十七名户部四名理藩院十名鑾儀衛十八名廂黄蒙三名正紅滿七名廂紅滿二名○壽昌謝署光祿寺卿恩○吉恒請假十日○侍衛處奏派稽查壇牆之大臣派出致麟明秀景善色普徵額安興阿尚昌懋○召見軍機　徐桐崇禮孫詒經壽昌○發抄　李鴻章奏前署元城令完欵開復奉硃批虞運華着准其開復暫行革職處分該部知道欽此○又招商局司事貪鄙妄爲革職奉硃批顧勉夫即顧壽喬着即行革職餘依議該部知道欽此○又提督羅大勝等請照章分别留直借補奉硃批着照所請兵部知道欽此○希元奏吉林新設民官請照舊支給全俸奉硃批着照所請户部知道欽此　　○摘去頂戴革職留任河東道總督奴才覺羅成孚跪奏爲會督工員竭力催辦工料迅籌堵合以及現在辦理情形並謹繕具河圖恭摺進呈仰祈聖鑒事竊於光緒十三年九月二十五日承准軍機大臣字寄九月二十一日內閣奉上諭成孚奏漫口水勢綿弱亟待欵料辦理一摺等因欽此奴才伏查鄭工漫口本爲舊提轉灣之處兩壩形勢既已參差不順復於口門上游挺生一灘西北東南約中斜長二十餘里大溜全逼南趨西壩尤爲吃重該壩八九堡一帶均　溧水溜無定向挑水壩不能得底生基引河雖不能得力是欲挑動全溜側注引河須俟溜勢之趨向稍准方能定挑水壩基之所在非敢俟大溜全定始口籌辦奴才前摺未經聲叙明晰致滋牽混實深惶恐至撫臣倪文蔚擬在上游胡家屯北面另開引河相距口門尚遠與東壩迤北應挑之引河兩無關碍奴才至省會商一切工欵機宜即於九月二十四日馳回工次乃撫臣與欽差刑部侍郎臣薛允升先後來工周歷兩壩逐工履勘查西壩頭前以三面臨水簣土難求故先於該壩頭面築攔黄　一道以禦漫水現在已經工竣原擬東壩迤北估築攔黄壩現擬向北改築新堤俾與西壩斜對以期一舉兩得兩壩壩基業經興工加緊儧築並經詳細履勘審定河勢趨向盤築挑水壩基俾得漸次進占以資挑溜惟壩工之長短以引河頭遠近爲定而引河頭之上下又以挑壩之逼注爲準東壩迤北引河先就中叚挑起仍留引河頭待合龍時相機搶辦蓋兩壩分路進占上下邊埽夾土壩同時並舉而挑水壩漸進漸逼口門愈收愈窄合龍時水勢抬高於是看定河勢之趨向即將引河頭併力挑挖三項工程一氣呵成乃可吸溜東趨此歷辦大工不易之成法故仍仿而行之此次大工需用稭料爲數較多及自八月間開廠以來撒手給價每垜至價銀一百數十兩兩壩所收稭料除動用外計存不過三百餘垜實緣本年伏秋大汛上中兩廳迭搶奇險附近陳料業已莖束無存而新料又因旱潦不時收成短少前經會同撫臣攤派六十餘州縣同力協辦嚴定功過勒限購運一面委員分查札牘交催運到仍屬無多復於兩壩暨北岸以及隣境之東省曹州府直隷開州等處分派委員設廠採購源源接濟工用並另片奏請准予進飭各屬勸諭紳商富户凡有捐輸料物各按例價核明銀數遵照海防新章請奬以昭激勸而期踴躍其餘麻觔磚石纜橛各項雜料亦經提早委　分投採購運工以濟要用刻下盤築東西壩基及挑挖引河需用人夫甚夥雖已僱集數千名並經撫臣招募工賑營勇仍不敷用復經會飭沿河州縣攤募民夫管帶來工分段合作奴才智慮短淺於催料集夫事宜實已竭盡心力無計不施現惟會同撫臣併力嚴催一面詳核各該州縣辦料之勤惰開單咨請撫臣分别存記功過以示勸懲如實有疲玩不力者併請嚴予撒叅以咨觀感而免延誤一俟催集稍多應即行擇吉興工奴才職有專司責無旁貸惟當晝夜監督力任其難殫竭血誠倍加振作斷不敢任聽河員遲緩之詞稍涉因循以仰副聖主諄諄訓誡之至意所有會督工員竭力催辦工料迅籌堵合以及現在辦理情形謹會圖貼説恭摺進呈伏乞皇太后皇上聖鑒謹奏奉硃批知道了圖留覽欽此　○○倪文蔚片　再准欽差大學士管理理藩事務恩承刑部左侍郎薜允升咨審辦案件現已完竣恭摺具奏所有前經撤調之開歸陳許道鞠捷昌應飭回任以重職守除檄飭遵照外理合附片具奏伏乞聖鑒謹奏奉硃批知道了欽此　○○德　片　再吉南贑寧道文惠卓異請咨引見所有該道印務查有鹽法道長祿精明諳練堪以調緒遞遺鹽法道印務查有候補道史悠元年富才明堪以署理又九江府知府王應章病故經臣另行恭疏具題所有該府印務查有候補知府崔湘明練有爲堪以署理除分檄飭遵外謹會同兩江總督臣曾國荃附片具奏伏乞聖鑒謹奏奉硃批吏部知道欽此　○○奴才慶裕跪奏爲特叅城內被刼之旗民地方官請旨摘頂勒緝恭摺仰祈聖鑒事竊據廣寧縣知縣盛昌華禀報光緒十三年九月初六日夜三更時分城內南街福勝廣當舖被歩賊二十餘人越墻進院砸門入室搜搶銀錢衣飾等物拒傷事主該縣盛昌華聞信督率兵役前往堵拿該賊即由城缺逃逸等情禀報前來奴才查奉省地方盜賊素多屢經通飭旗民地方各官督飭捕盜員弁兵丁認真嚴緝兾地方日就安謐乃該縣城內地方尚有被刼之案事前既疏於防範事後又未能即時捕獲捕務實屬廢弛相應請旨將廣寧城守尉奉恩將軍宗室祥翰廣寧縣知縣盛昌華先行摘頂勒限兩個月上緊緝拿倘逾限不獲再行照例叅辦除批飭勒緝贓賊務獲詳辦外理合恭摺具奏伏乞皇太后皇上聖鑒訓示再奉天府府尹係奴才兼署毋庸會銜合併聲明謹奏奉硃批祥翰盛昌華均着先行摘去頂戴勒限緝拿贓賊務獲餘依議該部知道欽此　○○奴才恭鏜跪奏爲循例請修額設船隻以資應用恭摺仰祈聖鑒事竊查黑龍江通省額設大小船一百二十隻內除歷經奏准停修四十二隻外尚有七十八隻兹據各屬查報明年齊齊哈爾應行補脩次船九隻渡船二隻墨爾根應行補修江船二隻黑龍江應行本地補修大船六隻渡船二隻均過例限　朽不堪駛用各等情前來奴才覆查明年應修船隻均與例限相符惟黑龍江城此項應需物料已於新脩之年一併領到其齊齊哈爾墨爾根城此項物料相應請旨飭部給發以備修理除照例題報外所有請修船隻緣由理合恭摺具陳伏乞皇太后皇上聖鑒再副都統祿彭調任黑龍江副都統未經列銜合併陳明謹奏奉硃批該部議奏欽此　○○張之洞片　再准補授雲南提督馮子材咨稱營中管帶帮辦各員必須深知自愛勤愼恤軍方堪勝任兹查所部帮辦右軍後營廣西候補直隷州知州丁學昌管帶右軍前營花翎守備銜拔補千總陳寳光帮辦右軍前營廣東補用從九品陳寳樞帮辦右軍中營藍翎五品頂戴拔補把總李春發帮辦右軍前營廣西補用典史陸廼松等五員遇事招摇不恤士卒除撤去差使外應請從嚴叅辦以儆効尤等情兹整頓營伍之際此等不法員弁自未便稍事姑容相應請旨將丁學昌陳寳光陳寳樞李春發陸廼松等五員即行革職內陳寳光李春發並拔去翎枝以肅軍律謹附片奏叅伏乞聖鑒謹奏奉硃批丁學昌等五員均着即行革職內陳寳光李春發並拔去翎枝該部知道欽此　○○奴才希元跪奏爲採辦參枝專差呈進恭摺仰祈聖鑒事竊奴才於光緒十三年正月二十八日業將續採參枝專差呈准並於摺內聲明採辦參枝已經過時殊不易得仍飭該協領等俟夏令留心妥爲採辦以備上用在案現據户司掌關防副都統銜記名副都統花翎協領文全工司掌關防二品頂戴花翎協領吉陞阿等採得大枝山參八苗中枝山參十四苗計重九兩二錢可稱上品共需工價銀一千四百八十一兩五錢五分仍由所收參税項下以錢易銀照數發給奴才謹將參枝親加查騐分盛二匣嚴密包封飭交雲騎尉雙和齎進仍飭該恊領等赶緊採辦續有所得再當呈進除咨行內務府查照外謹恭摺具陳伏乞皇太后皇上聖鑒謹奏奉硃批該衙門知道欽此　○○古尼音布片　再本年正月滬尾打狗二口遵照新章併徵洋藥税厘業經奴才按照結期繕單奏報聲明所收銀兩由該口委員陸續整數就近移交全臺總糧臺及臺灣道庫另欵存儲聽候部示在案兹該二口收税事宜已自第一百九結起歸於臺灣撫臣監督其一百八結以前另儲臺庫税厘銀兩應由撫臣自行奏咨辦理以重課賦謹附片具奏伏乞聖鑒謹奏奉硃批該衙門知道欽此　○○卞寳第片　再調補長沙縣知縣彭飛熊現丁母憂所遺長沙縣篆務查有湘鄉縣知縣任之駒年壯才明堪以調署據藩臬兩司會詳前來除批飭遵照外謹會同兼署湖廣督臣奎斌附片具陳伏乞聖鑒謹奏奉硃批吏部知道欽此 
 
 

Page 12

 
 
[光緒十三年十一月初六日京報全錄]  
　　宫門抄○諭旨一道錄前○發抄旨四道○粤督張等奏請開復知縣頂戴摺○台撫劉奏在營病故各員懇請議卹片○粤督張等奏叅追知縣欠解交代銀兩摺○又奏委署知府片○又奏委署同知片○又奏新選封川縣飭赴本任片○又奏解第四批鹽課京餉摺○浙撫衛奏解第六批京餉片○將軍古奏交缷兼管海關税務摺○十一月初六日內務府國子監八旗兩翼值日無引見○隆斌謝授廣東遺缺知府恩○潘祖蔭續假十日○八額駙敬信承綬各請假十日○嵩山續假十五日○掌儀司奏初八日祭奉先殿濚貝勒行禮○值年旗奏派管理新營房派出福中堂○召見軍機曾紀澤桂全富森布隆斌○皇上明日卯正二刻升中和殿看版巳初出乾淸門太和門午門大淸門正陽門進壇門至齋宫○發抄王孝祺奏接署水師提督日期謝恩奉硃批知道了欽此○鄧安邦奏到任日期謝恩奉硃硃知道了欽此○劉秉璋奏紳士劉先祿修橋請奬奉硃批着照所請禮部知道欽此○又總兵徐占彪捐修衙署請以建坊奉硃批着照所請禮部知道欽此　○○兩廣總督臣張之洞廣東廵撫臣吳大澂跪奏爲知縣欠解交代銀米叅後全完請旨開復頂戴恭摺仰祈聖鑒事竊照前署英德縣知縣鍾錫綸交代初叅限滿欠解徵存雜欵穀價銀一百八十餘兩米三百九十餘石迭經嚴催未據完解經臣之洞於兼署廵撫任內專摺奏請摘頂禮限嚴追欽奉諭旨着照所請該部知道欽此即經轉行嚴飭完解去後兹據廣東布政使高崇基署督糧道閻希范會同交代總局司道詳稱查該員鍾錫綸被叅後於光緒十二年十二月初九日完解十二年分税科羡耗銀一百八十八兩五錢八分三厘已造入光緒十三年春撥册報又於光緒十二年十一月初五日完解光緒十年省米二百石營米一百六石二斗業已造入光緒十一年奏銷册報又於光緒十三年四月十七日完解光緒九年分省米三石一斗六升九合四勺十年分省米一十五石八斗八升八合五勺十一年分省米六十五石一斗八升三勺又於光緒十三年閏四月二十日完解光緒六年分省米八斗五升三合六勺七年分省米一石一斗三合二勺八年分省米一石三斗三升九合三勺均應造入光緒十二年奏銷册報所有該員欠解前項銀米業已完解淸楚請將原參摘頂之案具奏開復等情前來臣等伏查該員鍾錫綸被叅後即將前署英德縣任內欠解銀米照數全完尚知愧奮相應請旨將前署英德縣候補知縣鍾錫綸原叅摘頂處分准其開復以昭激勸所有知縣欠解交代銀米叅後全完請開復頂戴緣由謹合詞恭摺具奏伏乞皇上聖鑒訓示謹奏奉硃批鍾錫綸着准其開復摘頂處分該部知道欽此　○○劉銘傳片　再台灣自本年四月以前所有各營病故員弁均經臣隨時奏明蒙恩賜卹在案兹自本年閏四月以後據各營陸續禀報提督銜總兵蕭輝緒副將包良臣李盛元參將劉興邦遊擊銜都司張明大陳良佐劉國華郭長青都司熊可修戴質成汪有發守備夏錫漢毛鴻佐梁伯春千總張安陞鄭維起楊繼福世襲雲騎尉劉維穀軍功戴玉階廕生蔡先忠外委徐漢標知縣王鏞鄭廷槐陳百元陳文泉錢維亭五品銜知縣羅榮鋆同知銜蔡松雲縣丞趙慕鼎黄名珍于德玉從九徐家貴未入流王楫貢生包亦庚廪生田曾生員陳耀基等三十六員名均經先後在營病故等情前來臣查該故員等俱係剿撫生番隨營出力久受瘴疫積勞病故理合彚案具陳仰懇天恩俯准將蕭輝緒等三十六員名一併勅部從優議卹出自逾格鴻慈謹附片具陳伏乞聖鑒謹奏奉硃批蕭輝緒等均着交部從優議卹欽此　○○兩廣總督臣張之洞廣東廵撫臣吳大澂跪奏爲前署知縣欠解交代銀兩延不完繳請旨摘頂勒限嚴追以重庫欵仰祈聖鑒事竊據廣東布政使高崇基會同交代總局司道詳稱查有前署文昌縣知縣聶緝慶交代初叅限滿未據造册移交後任結報先經咨部查叅在案現據該員於二叅限內造册結報到司因欵目不符發回改造並查得該員有徵仔正欵銀五百八十餘兩迭經勒限嚴催未據完解詳請叅追前來相應請旨將前署文昌縣試用知縣聶緝慶暫行摘去頂戴勒限四個月將欠解銀兩掃數完解倘逾限不完或解不足數即行查明是侵是挪分别嚴叅所有叅追前署知縣欠解交代銀兩緣由謹合詞恭摺具奏伏乞皇太后皇上聖鑒訓示謹奏奉硃批耶緝慶着暫行摘去頂戴勒限追解餘依議該部知道欽此　○○張之洞等片　再瓊州府知府謙貴於光緒十二年 
大計薦舉卓異現在請咨赴部引見所遺瓊州府知府篆務應行委員接署查有試用知府徐瑋文才識穩練條理精詳堪以署理據布政使高崇基按察使王毓藻會詳前來除檄飭遵照外臣等謹循例附片陳明伏乞聖鑒謹奏奉硃批吏部知道欽此　○○張之洞片　再廣州府前山海防同知陳坤調省差委所遺同知篆務應行委員接署查有缷署陽春縣知縣蕭丙堃幹練勤明勇於任事堪以署理該縣任內並無盜刼已起四叅之案兹據布政使高崇基按察使王毓藻會詳前來除檄飭遵照外臣等謹循例附片陳明伏乞聖鑒謹奏奉硃批吏部知道欽此　○○張之同等片　再新選封川縣山民先經到省繳憑當因封川界連廣西盗風未靖尤稱難治該員初膺外任於地方情形未能熟悉經臣之洞前在兼署廵撫任內奏明留省學習俾資歷練在案兹查該員山民自留學習以來派當差使頗能奮發有爲於地方情形亦漸就熟悉應即飭令前赴封川縣知縣本任以重職守據布政使高崇基會同按察使王毓藻具詳前來臣等覆查無異除咨明吏部外謹附片陳明伏乞聖鑒謹奏奉硃批吏部知道欽此　○○兩廣總督臣張之洞廣東廵撫臣吳大澂跪奏爲籌撥光緒十三年分第四批鹽課京餉及內務府經費銀兩委員職名起程日期恭摺奏報仰祈聖鑒事竊前承准軍機大臣字寄光緒十二年十二月初二日奉上諭户部奏預撥來年京餉擬在地丁鹽課等欵內指撥着於來年開印後分批起解另片奏光緒十三年內務府經費擬撥廣東鹽課銀五萬兩着於來年開印後陸續徑解內務府交納等因欽此並淸單一紙內開擬撥光緒十三年分京餉廣東鹽課銀二十萬兩當經恭錄轉行欽遵籌解又廣東運庫應解京餉難以起解現銀歷經奏明仍行交商匯兑兹據兩廣鹽運使英啓詳稱奉撥光緒十三年分京餉廣東鹽課銀二十萬兩及內務府經費鹽課銀五萬兩前經在徵收光緒十二年十三年分省河鹽課項內籌撥銀一十九萬兩分作本年第一第二第三批京餉及內務府經費先後匯兑解京奏報在案兹又在徵收光緒十三年分省河鹽課項內籌銀五萬兩並隨解一五加平飯食銀一千五百兩作爲本年第四批京餉又在鹽課項內籌銀一萬兩並隨解平餘抬費等銀三百三十兩作爲本年第四批內務府經費合共銀六萬一千九百三十兩飭交殷實銀號百川通日昇昌蔚長厚蔚泰厚新泰厚元豐玖等六家承領匯兑遴委候補布政司經歷文海候補鹽廵檢杜炳坤領齎匯單文批於本年九月二十五日起程附搭輪船進京分赴户部內務府交納所有本年運庫奉撥京餉內務府經費共銀二十五萬兩均已照數解淸等情詳請具奏前來臣等覆核無異除分咨外理合繕摺具陳伏乞皇上聖鑒謹奏奉硃批該衙門知道欽此　○○衛榮光片　再臣承准軍機大臣字寄奉上諭户部奏撥光緒十三年京餉限五月前解到一半十二月初間全數解淸不准截留改撥藉詞延誤等因欽此計抄單內開撥浙江地丁銀四十萬兩業經籌解五批共銀二十四萬兩委員赴部投納及劃解西征餉銀先後奏咨在案兹據布政使許應鑅稱第六批京餉動支本年秋撥報存銀五萬兩委令試用同知莊人寳管解至滬附搭輪船運津解部交納等情具詳前來臣覆核無異除分咨查照撥護並起程日期咨報外理合附片具奏伏乞聖鑒謹奏奉硃批户部知道欽此　○○署理福州將軍兼管閩海關税務奴才古尼音布跪奏爲臺灣之滬尾打狗二口收税事宜奉文改歸臺灣廵撫監督謹將交缷税務日期緣由恭摺具陳仰祈聖鑒事竊奴才於光緒十三年三四等月准督臣楊昌濬撫臣劉銘傳先後移咨接奉吏部咨開福建臺灣改設行省會奏一摺奉旨依議欽此抄錄原奏內開臺灣續後滬打兩海關收税事宜改歸廵撫就近監督嗣後該撫務當遴委妥員經理等因前來奴才遵查滬尾打狗二口徵收税項均由該口委員照案撥解臺防充餉仍按三個月爲一結每結內收支税數繕單奏報歷過四結彚核一切出入欵目具摺奏銷歷辦在案前奉部咨前因自當欽遵辦理隨與撫臣劉銘傳往返咨商所有滬尾打狗二口收税事宜俟届第一百八結適歷一年四結期滿截淸月日定於本年八月十五日第一百九結起即由撫臣監督遴員經理以符定案奴才已預飭滬尾口委員知府李彤恩打狗口委員防禦餘慶遵照一俟撫臣新派委員到口立將收税一切事宜即行交缷並飭第一百八結以前各税項尅日移交淸楚暨將未報各税數赶繕完繳以憑彚核會同奏咨辦理除分咨查照外合將交缷滬尾打狗二口收税日期緣由謹恭摺具奏伏乞皇太后皇上聖鑒謹奏奉硃批該衙門知道欽此 
 
 

Page 13

 
 
[詳述毆捕案由]  
　　○法捕房三道頭華捕張湘寳身穿西服專察各華捕勤惰及租界賭博等事本年閏四月二十八日即西歷六月十九號晚間十二點鐘後由小東門外河沿迤西行全新開河橋忽地被人擊倒頭額砸破昏不知人黑暗之中不辨何人下手當即禀明捕頭飭探查拿一面將湘寳送入醫院後包探憶及有紅黑籌賭徒在小東門外及金利源棧後陳設賭具愚弄鄉人恐即若輩所爲故禀明捕頭於五月初三日前往密拿是日適逢天雨各賭徒有麕聚老虎灶中者隨即拘到徐阿大吳阿順蔡小山趙梅生吳子卿沈阿生王阿二王阿和周阿全徐寳生倪子林張阿桂及薙髮匠陳桂福等十三人押至初十日解訊據供籍貫不一各有生意不敢爲匪後復經王雁臣司馬隔别研訊供認賭博惟毆捕一事堅不肯認承司馬着分别懲辦交保至上月湘寳傷已告痊照常辦事捕頭仍責成明查暗訪務須拘獲行凶人包探嚴頌眉王榮培李雲發等恊同通班探夥及會捕局新充線勇沈進發等四處訪查始知若輩俱在滬南油車碼頭結黨成羣動輒選事旋即禀知捕頭備德祿及祁繙譯官請司馬函致該處二十三二十七鋪廵防局委員隨於九月二十二日飭探往該處三泰碼頭開設烟館客萬之高晉良家查問伊子高和尚當由晉良將子交出復至近處馬家廠顧大中繩索店查問顧之次子顧妙福大中稱子已出外復稱在某沙船上包探等即着大中駕渡船而往舟至江中顧胡亂呌呼稱已他往包探見其支吾當即帶住後經伊長子妙全到來稱願尋到及去而回來亦支吾回答包探等見其有意逞刁隨將大中妙全高和尚三人帶回管押二十三日解訊沈通事及包探等將情節禀明司馬問大中曰妙福何在爾知毆人之事否答稱家住浦東在滬爲繩索生意三月某日因父病回去至閏四月十七日父故在家辦理喪務此事實出不知司馬謂當時爾不在滬事後可知道否答稱後有幾个小友説有毆人之事司馬問小友是何姓名所毆者何人答稱沈海全爲繩索事務來合妙福去尚有北市朋友不知名姓據云相約毆捕後經小的知道謂捕豈可毆因之重責隨即抱病司馬謂現在病可告痊人當交出顧稱尋到交來轉詰妙全答稱小的不在店中事亦不相干涉實未得知細底餘與其父所供相同并稱請將小的管押釋父出外將妙福尋來司馬允之又詰高和尚據供浦左高橋鎭人在某西人處爲排字生涯是日路遇爲繩索生意之沈海全邀往飲酒司馬問飲酒共若干人後往何處答稱同飲者爲海全妙福吳永生許壽松等人事後至新北門外海全妙福立在橋上小的在河沿小便有兩捕來詰問因之走散越二日海全又來云有華捕三人囑去毆人小的未去司馬問囑爾毆何人三華捕是何名字同飲者究竟幾人答稱華捕三人是十九號顧晉生三十號顧裕祥十三號吳海松囑去毆湘寳不知爲何事同飲者共六人由晉生出資尚有一人是顧長根飲時不在司馬謂爾之所供實難深信既囑毆人豈有不知何事之理高稱飲酒之日小的在塲至打架則不在塲矣司馬着將大中勒令將妙福交案妙全高和尚帶回管押此二十三日讞詞也越一日包探又將妙福拘到二十五日解訊司馬研詰之下妙福供稱小的從鄉下來此遇見顧晉生邀同沽飲約去打架司馬問在何處沽飲共有幾人答稱在小東門外飯店中共六人司馬問如何六个人答稱是顧晉生裕祥海松海全及高與小的司馬問囑爾去毆何人事後許爾以何物酬謝去時如何打架何人先動手答稱毆一外國廵捕事後許薦小的爲廵捕其時小的已醉跟隨在後故不曾見伊等如何毆打據聞一脚一拳時在二更地在新開河橋頭司馬謂爾等既不相識何得能毆伊答稱由海松指點初時伊等囑往南市後往小東門外飲酒共飲兩次海全亦與晉生相識毆時海松同往司馬謂妙福既到着將妙全釋出兩人交捕帶回管押此二十五日讞詞也其時捕頭已將三華捕分别管押至二十六日祁繙譯商訂司馬於午後二點鐘時在捕房廵捕頭寫字房研詰先提妙福問爾昨日供何人邀去飲酒共有幾人當再直説妙福答稱是顧晉生邀去飲酒相識六人後則八人高和尚不在內司馬詰八人是何名姓酒資若干在何處同飲何人出資答稱晉生海松裕祥沈海全許壽松顧長根及一浦東人名春泉者共出酒資七百餘文由晉生付給先在裕興街共九人酒店招牌則不記憶矣越十四天遂有打架之事第二次飲酒共八人由海松給資司馬謂飲時如何商量答稱祇説去打架初不説明後海松説是此人司馬着帶高和尚再詰高供打架之日小的實不在塲海全邀去飲酒在十四日小的與晉生素不相識晉生酒資囑酒保記帳並非付給現錢後海全説是拳毆司馬謂伊等毆人有何仇怨答稱不知司馬問妙福伊等約同毆人言欲毆傷抑欲毆死究屬如何下手答稱不説毆傷毆死海松取鐵尺在手海全用拳擊司馬謂伊既有鐵尺如何還囑爾等帮兇答稱不知司馬着帶顧裕祥詰問供稱小的是三十號廵捕去年二月當差起問晉生可是同宗答稱不是問妙福可是同宗答稱不相識問閏四月十四飲酒有幾人答稱不曾飲酒司馬着提妙福對質妙福稱在弄門飯店中沽飲司馬謂顧裕祥飲酒在塲打架不在塲何妨直説可是三道頭開罪晉生所以如此隨着帶吳海松詰問吳供浦東人充當十三號廵捕已八年矣現在有病此事不敢與聞司馬着妙福高和尚與海松對質妙福稱鐵尺是海松所携高稱飲酒時小的同在吳海松仍不認并稱脚患濕氣故不飲酒司馬着傳顧晉生到案據供小的充當十九號廵捕已閲二年問第一次在何處飲酒答稱不知司馬着妙福對質妙福稱在南市約小的往北十四日初次飲酒二十八日又飲飲次約小的去毆人司馬謂此事顯有對証如何還説不知毆時即由伊等動手爾亦不能説不知况伊等説爾指使究竟有何仇怨晉生答稱前者伊等在小東門外便溺以至打架其時小的正在當差喝阻不依故吹號呌裕祥赶去毆伊因之挾怨誣累小的等人祁繙譯謂當時既有是事爲何不禀捕頭將人拘押司馬問裕祥可有此事答稱確吹號呌伊等認得小的故將小的牽涉司馬謂晉生此事人多總瞞不過禍由爾起直説尚可减輕爾與妙福實是一家人晉生答稱伊等毆人小的實不得知其時小的已落班矣司馬謂妙福此事祇能坐爾一人身上何人囑爾兇毆趁此直説可也妙福仍稱是伊等三人囑毆允許事後荐小的爲廵捕司馬謂三華捕曰爾等飲酒可曾飲過晉生直認飲過事在前一月同飲者共五人三人不相識酒錢由我等付給妙福稱在飯店內飲酒晉生稱在酒店司馬謂既給酒資如何不知名字有海全否晉生答有惟其餘實不知問顧裕祥可曾飲過酒答稱同班人時常聚飲餘事實不知道司馬問海松可曾飲過酒答稱不曾司馬謂爾連飲酒且不敢認明係情虚但無論何事總有起意動手之人遂着將衆人帶出分别押候發落又傳張湘寳詰問張稱七八日前已有人算計是日有四人從小東門外來立在橋上小的不及隄防被擊頭一下即倒地後有車夫行過將小的扶起在欄杆上稍憇片時隨至小東門外遇見二十一號廵捕問可見有人過去伊言未及留心其實十九號廵捕欲致死小的尚有四十二號知道此事不妥已經逃去司馬問有何仇恨答稱並無仇恨小的祗辦公事而已伊等是流氓十三號是聽伊等嗾使伊等揚言此案祗責二百板就了結交妥保方可此二十六日讞詞也至二十八日包探又將許壽松拘到押至禮拜二解訊據供甯波人父親小寳來滬已二十餘年小的生在上海現在南市開石作司馬謂爾父即與張國勳涉訟之人素不安分顧晉生是何人答稱不相識與顧妙福是比鄰司馬問飲酒在何日答稱十四日在酒店中妙福沈海全高和尚等同飲邀小的入座其時諸人分坐兩桌中有不相識者計黄酒資六七百文由三華捕付給三人皆不知名姓司馬問晉生海松裕祥在否答稱不相識司馬謂伊等三人因何請爾飲酒答稱彼等附耳密語瞞著小的是以小的不知司馬謂如欲瞞爾决不邀爾飲酒遂着將許壽松交捕帶回暫押候再研問此十月初一日讞詞也中西官訊至此以此事據各人所供由沈海全動手海全實是案中要犯須爲拘到即可定讞隨於十五日天未黎明時由嚴王兩包探帶同夥役及會捕局線勇孫進發等至南市將顧長根獲在翌日解案司馬詰究案由長根供稱上海人住陸家浜向業製造沙船與妙福晉生均非同族是日小的正在啜茶妙福約往北市飲酒問往何處云小東門外因之隨往司馬問幾人飲酒事在何時供稱三五人祇有妙福即福山相識飲畢至金利源後自來火附近處時伊等已打過人聞是海全先動手妙福約同飲共兩次一在飯店由晉生出資司馬着將長根帶回管押此十月十六日讞詞也司馬以衆人均供沈海全先動手須將伊拘到無如家住浦左南匯縣屬遂飭嚴王兩包探僱船前往而由海全繩索店主李阿多指引及至海全家海全並未回去因將伊父關全帶回十九日解訊據供年四十二歳六團灣人開薙髮店家有老母已八十二歳問海全在何處答稱在上海馬家廠繩索店中店主係李阿多司馬問海全年歳幾何可知毆人之事答稱初尚不知半月前因其不歸始訪知此事司馬着將關全帶回管押此十月十六日讞詞也嗣　海全仍無下落司馬以衆人在押已久此案未便再懸因於十一月二十日午後二點鐘時飭將十三號廵捕吳海松十九號廵捕顧晉生三十號廵捕顧裕祥及逞兇人顧妙福高和尚許壽松顧長根沈關全八人解案張湘寳供稱被傷左太陽上及頭枕兩處腰脅踢傷司馬復加研詰妙福長根及高許兩人仍照前供沈通事述備捕頭之言謂一禮拜前妙福在押所嫌飯米不佳菜疏太少因聳在押各人吵閙遂將他手足加以桎梏司馬謂實不安分隨商諸祁繙譯判將妙福枷二月責二百板長根高和尚許壽松吳海松顧晉生五人各枷一月責一百板均俟枷滿再責裕祥責一百板免枷交保又謂關全曰現在衆口僉同是爾兒子海全先動手待伊回家切須送案今姑從寛交人保釋關全稱實情上海無熟人何來作保司馬著包探送往南市二十三二十七鋪廵防局請傳李阿多交伊收管於是將衆人帶回於昨晨發落案遂結 
[幽棲仙侣好學不倦工於繪事近以手寫墨蘭數莖遍贈新知一昨以尺幅見貽賦此報之即請夢畹生政刊]  
　　○三湘九畹結前因腕底香生事底春儂有一言三致意莫將蕙質溷風塵[  徐園百花祠香尉懴情稿]  
 
 

Page 14

 
 
   
 
