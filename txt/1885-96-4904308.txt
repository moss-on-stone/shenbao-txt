# 1885 - 96 - 4904308

 

Page 1

 
 
[請繳第二批古今圖書集成股銀] [  申報舘點石齋主人啓]  
　　本齋於前年夏倡議紏聚一千五百股仿印古今圖書集成每股規銀一百五十兩分三次繳足此議早邀公鑒嗣卽購地造屋從外洋置辦機器復延名手澆鑄字模然後開印至今計已印成數百本雖未裝訂而書之式樣字之精湛極爲雅觀諸君儘可先來披覽惟開印之初機器人工均覺生澀故每日出書無多兹則鉛字業經鑄齊人手亦日臻嫺熟此後按日計工每日約可排原書從四本而漸至六本八本完工可期迅速所以各股友第二批股銀計每股五十兩務望早日交下以便購備紙張及一切工料其銀希仍交申報舘照收并開明第一次股單號頭及股友姓名當卽掣回收據統限於三月廿九日以前一律交淸切勿遲延悮工是所禱盼再此書初議共印一千五百部嗣以各股友喜用大字但字旣放大則紙張亦費本數加多本齋益形虧耗故擬多印數百部藉資貼補旋見市面欠佳且此書亦身本重大遂仍印一千五百部以符原議合併附聞 
[縮印精選大題文彚告白] [  點石齋主人啓]  
本齋去年敦請諸名家精選四書大題文彚業已登諸報章現已選竣共得佳文一萬五千篇製局則無缝天衣設色則翻新花樣典麗矞皇精華畢集可謂無題不備無美不臻近今罕有其匹習舉業者若家置一編朝夕揣摩何患不破壁飛去現於四月中出書分訂十二本外加夾板其價格外從廉如有躉售者速來面議遲則恐捷足者先得也此佈 
[三十五號畫報出售] [  申報舘主人啓]  
本齋畫報之首於本年正月間增送畫譜兩圖後銷路益形暢盛可見名人手筆自是有目共賞此次三十五號之羅漢圖爲阜長所繪花卉圖爲伯年所繪二君擅名旣久索求者恆慮不可多得今本齋按期而出之閲者亦按期而得之積少可以成多精取更堪宏用效法者可獲觀摩之益愛玩者可爲什襲之藏妙在畫報仍然九圖不加分文價目之亷無過於此後仍附淞隱漫錄圖説一則購閲諸君其鑒之此佈 
[補罪言贅言] [  兩江浮沉宦海杞憂人]  
吾讀磬圃先生罪言已痛快淋漓繼讀嚴吉人先生贅言尤切中竅要可見中華之大何嘗無人特手無斧柯奈泰山何使在位者盡如兩先生法人早悠然遁矣然二言中有與吾意見相合者兹不贅言尙有罅漏者請補之一曰請遵旨破格保薦眞才也天下多事人才輩出古之戡亂蕩宼者不借才於異代去年奉有上諭命内外臣工保舉人才在朝廷非不側席旁求無如内外臣工奉行故事詔旨無論已仕未仕乃細閲邸抄所保者則盡已仕無未仕且俱係提鎭道府大員下僚末弁寥寥無幾豈天下英雄盡入吾彀乎應由内外臣工因循玩泄積重難返以爲保未仕者卽奇才異能新進喜事未　掌故一有决裂則有處分一有敗北則有處分一有越姐直言則有處分不若已仕者歷練旣久疲軟易制卽有僨事彼身列顯宦保主必多旣免立異之譏又占卸過之地步步爲身家計不爲朝廷計致煌煌明詔視同具文致山林瓌奇之士撫膺太息無階可升不知蕭曹出自刀筆樊噲起于屠狗武侯躬耕南陽李勣奮於無奈劉基興於　學自古名將賢相疇非出於寒微哉卽我朝剿平髮逆諸功臣如彭宮保李忠烈公江忠烈公王壯武公田興恕等孰非來自田間出於布衣乎惟去年十月二十八日四川總督丁宮保保荐人才内有候補巡檢高啓文足徵天下惟丁宮保能破格用人爲魯靈光殿矣乞再下明詔破除資格搜求巖穴令各督撫遍貼謄黃以天下之大四海之衆安知無旋乾轉坤之才補天浴日之智應詔而出副聖天子求賢之意區區法人何足道哉一曰嚴汰保薦人才之冒濫並另設章程也歴觀内外保薦人才自監司提鎭府道至州縣而止豈佐雜末弁中竟無人才乎布衣巖穴中竟無人才乎尤可笑者其考語多係愛民如子聽斷如流各等語萬牘一律令人欲嘔誠如所保豈官不當愛民如子聽斷如流平抑一省中所保數員如此餘皆不能愛民如子聽斷如流乎今欲大破積習非嚴定章程不可擬請改之曰不僅渾稱保舉人才必稱保舉將才又條分縷晰使不能狥私舞弊曰運籌帷幄决勝千里曰衝鋒陷陣驍勇無敵曰仰識大文俯察地理曰精於數學長於算術曰力舉百鈞日行五站曰水泅晝夜不食不飢曰善籌餉源不貪不苛曰精於製造獨出心裁符此八才方准列保否則以濫保匪人交部嚴加議處至於整飭吏治休飬生息各督撫應辦之事各道府州縣循分之職何得曰人才更何得冒荐牘今列薦牘者非金穴通神卽瓜葛私人才者十之一不才者十之九若不嚴加裁汰考核假人才愈彚進眞人才愈埋沒矣一曰權緩急以諷示言路也伊古有中外卽有戰守自匈奴之侵漢回紇之擾唐北宋之於金南宋之於元戎狄之禍酷矣然未有萬國環伺列口通商恣其遊歴而且保護之噢咻之不特爲三代後之變局實十二萬年中未有之奇局此何時哉吾意内外臣工必有奇謀秘計制敵人之死命近閲邸抄各言官連　累牘無非請整飭科場弊竇嗟夫科場非不可整頓今非其時此與梁元帝周師圍城巡城時猶口占爲詩羣臣亦有和者何以異南宋譏賈似道詩云廟堂籌畫全無策只把科塲鬧秀才輕重緩急倒置如此何不賦一詩以退賊耶在若輩肉食者鄙猶得以書生不知兵解嘲獨怪秉軸諸公何不請旨申飭曰方今孤拔縱橫海洋柏禮也拔　關外覆軍殺將軍書急如星火該臣等進思盡忠正在今日讀聖賢書所學何事徒以科塲不急之務瑣瑣瀆陳足徵平日毫無經濟學問或擲還其奏摺或交部察議庶懲一警百衆志成城言路宏開國威丕振矣區區之心願以補二言之所未及知我罪我所不敢計也 
[本館接奉電音]  
　　昨得京友來電有二月二十四日上諭二道敬謹譯登○二月二十四日奉上諭卞寳第奏委員抽厘得力請從優奬勵等語據稱湖北漢口鎭厘局候補同知吳寳儉操守廉潔辦事認眞自委辦該局以來商民信服收數增多確著成效吳寳儉着俟補同知後以知府升用以爲實心任事者勸欽此上諭前因御史黃自元奏叅署湖南巡撫龎際雲任用非人徇私納賄等欵當經諭令卞寳第確查具奏兹據該署督查明奏稱被叅徇私納賄各節查無其事惟悮聽人言委令已革道員邵光燎管帶營勇實屬疏忽等語龎際雲着交部議處欽此 
[停戰述聞]  
　　昨據天津西友來信據稱聞得法國業已電飭水師提督孤拔於西歴本月十五日停戰並令卽 
 
 

Page 2

 
 
將臺灣口岸弛封又電飭法統領之在越南者定期停戰亦命將北海口岸一律弛封云云按西歴本月十五日卽華歴三月朔也從此中法兩國化兵戎爲玉帛豈非中外商民之幸哉 
[俄阿戰信]  
　　昨字林西報舘發有傳單云俄人又攻阿富汗俄師敗績大受夷傷英廷已向俄廷詰問矣 
[刺客正法]  
　　一介小民妄思犯上迨至身首異處能不有悔厥初乎兹閲英京西報載云德國前有逆民欲刺德皇旋經有司拿獲首從二犯解由刑司審訊逆情確實按例同判梟示獄成之後奏聞德廷德皇乃加恩特改其判將正兇一名處以極刑其爲從之犯則子以監禁十四年之罪命下之日卽就京禁之中將該犯梟首臨刑之時准六十人入獄觀斬按歐西梟斬之刑從未前聞斯蓋因其圖刺國君大逆不倫故予以梟斬處死用昭犯上之炯戒也而德皇於此種案情尙然肯施法外之恩不忍盡戮足見帝度之宏矣 
[蕪湖雜聞]  
　　蕪湖旗昌洋行夥紹德以輪船搭客下船應歸洋棚駁運禀經鎭江　領事官函咨梁小若觀察觀察以未設躉船之埠搭客上下自應用洋棚駁船裝運而蕪湖設有躉船搭客上下應先過躉船然後或挑上岸或用小划進口聽客自便旣可簡省又免疏虞何須該洋行另用駁船裝客除函復駐鎭美領事官外並出示曉諭惟不許小划船驟然上前爭攬免致遇險失事○日前有一種人演唱淫戯經鄒雋之明府訪悉當卽簽差驅逐出境並出示通衢如再有此等情事及差保包庇者定當照例從重治罪○郭善臣軍門於十八日淸晨乘小火輪往梁山○邇日山水陡發勢甚湍急南門外有浮橋一道繩纜俱被衝斷内河各船皆不敢行駛問津者殊歎欲渡無梁也○蕪人俗例凡出天花見點卽供奉聖母娘娘朝夕香花供奉門前則標紅布生人皆忌入門至結痂後卽恭送神駕必用紙紥轎輦船馬傘扇牌坊等物送神之夜或演傀儡戯或唱崑山曲極貧之家亦必倩二三瞽者説書彈唱是以日來瞽者利市更覺三倍有某甲瞽者也而妻亦瞽其兩女兩婿亦無不瞽説故事唱崑曲尤擅勝塲推爲瞽中之巨礕瞽技旣佳瞽利頗厚是宜名之曰瞽門○春餚中食品以鱭魚爲最勝惟瀕江一帶有之俗呼爲刀魚隨園食譜曾載之此魚春初始有淸明前後較多夏令則無然好奇者每以嘗新爲快故淸明前每斤値靑蚨一百數十翼而淸明後一日則僅售四五十文而已○蕪湖各衙門及巨室古寺近皆栽柳萬縷長條參差入畫一交夏令又可向緑樹陰中納凉覓句也 
[關道接篆]  
　　前報列署九江關道嵩觀察於本月十三日由省起程馳赴任所一事兹悉觀察首途後風狂雨驟阻擱行程至二十二日辰刻憲舟始抵九江碼頭府縣印委各員及鎭標各弁均恭詣江干投遞手版觀察傳見有差隨坐緑呢大轎呵導入城小駐領南會館行臺隨於巳刻接篆視事前任洪觀察緖交卸後擬卽携眷回江蘇原籍云 
[邗江官報]  
　　十五日湖北李守戎廷芳解餉到揚卽日兑交運庫○十六日王鹺尹與晉委大團閘差○羅鹺尹崇德委南掣聽差卽辭○灣頭釐捐局徐司馬炳卓到揚○十七日東台塲納鹽課銀二百餘兩○本月十八日晚程尙齋　轉請蔡觀察逢年何觀察維鍵陳觀察晫赴宴賓主東南盡歡而散○同日海分司項書巢分轉到揚○運署傳揚鹺尹濟泰甄别○十九日泰屬梁垜塲納課銀一千餘兩劉莊塲納課銀二千餘兩卽日兑交運庫 
[揚州市景]  
　　元女廟爲南北孔道生意甚旺除六陳而外以席爲大宗每年二三月間卽有甯波客商販席來揚銷售開行者終年利市只在此五六旬中今年以鎭海封口商販起旱不便致各行生意大爲减色他如浙閩各貨及洋藥等亦驟增價惴惴焉恐難爲繼市面如此良可慨也 
[調員差委]  
　　鳳陽府顧榮臣太守現奉撫憲委署鳳穎道篆務蒞任之後更定新章凡淮北牙釐及營務處等事皆委屬下各員分理並不假手募僚日前已先後扎調候補縣王齊海蕭良怡通判蔣廼賡程璧從九周志寛華鑑張文塲典史梁顯光張樹棠及本任無爲州羅士　諸君前往准北聽候差委矣 
[姑妄言之]  
　　甬友來信云近日江南琴山忽然坍崩數丈露出木雕佛手二隻嵌空玲瓏不啻拈花欲笑歐陽軍門聞之卽飭某僧將佛手供奉城中隱德觀中好事者復陳設乩壇拈香默禱隨有神降壇言有濟癲僧趙元壇分保招寳金鷄兩炮台云云由是遠近相傳謂招寳山下西北一帶新漲沙灘約長十餘里致法船不能近攻法人所放爆彈雖有命中之處然皆不能開炸未始非神靈之顯佑也嘻是豈佛之果有靈耶抑甬人之善於附會耶 
[閩垣雜錄]  
　　鰲峯坊馮某素有殷實之名前日搆造屋宇短少木匠某甲工料錢三百餘千堅不肯還木匠情急控縣經金委員堂訊着馮家丁調處議還至該匠如何無禮之處俟帳淸後登門賠禮衆咸服斷案之公○楊制軍札飭恪靖三營福綏三營前赴温州甯波兩處○花巷馨遠樓洋棧某甲于初四日與吃烟之某乙因事爭毆身受重傷是處與圑練局相近遣哨勇彈壓亦被毆傷立時移縣訊騐○烟舘之禁不爲不嚴而各舖户仍於深夜開燈視禁令若弁髦近有舉人翁維璜等具禀制軍痛陳烟舘與妓寮之害並叙明前年監生陳開先因禀禁烟館身遭非命等語經制軍批仰兩司轉飭地方有司查辦○南臺官米局於初四日開辦督辦則福防廳羅大佑太尊也○福甯三沙華税局卡巡檢劉崇貴白湖釐卡巡檢丁椿泉郡北門釐卡府經姚紹唐均卸差到閩○通判李春榮奉委帮辦善後局文案差○州同劉星庚現奉飭知留閩補用○通判王廷芝奉委同華税局查騐洋藥差○同知周士榮禀銷善後局接辦撫署文案○縣丞梁逹士奉委赴水口通判許炳銜奉委赴坊口彈壓秋審人　○藩憲牌示照得石碼通判曹文昭丁憂遺缺應以通判畢大鎬署理○楚軍桂勇副前營統帶都司范賣新樸厚老成前帶後營駐紥沙埕時軍令甚嚴兵民相安無事後奉調守馬江父老相送至有泣下者兹復調紥猿嶼去思之感又當何如耶 
[捐輸開局]  
　　江甯藩署原係前明中山王府地甚宏敞署西廳已設有援閩後路粮臺兹因部議有海防捐輸之舉飭各省一律委員舉辦江甯奉到部文後梁方伯卽委候補知府王紫卿太守總辦捐務而以何子衡二尹凌蓮生少尉兩人爲隨辦局設藩署之福德祠内二月十六日開局卽有因案罜誤之前溧水縣傅大令覲光者首先捐指分發並補足三班計遵八成實銀呈繳共銀二千數百兩比卽上兑其餘另有一單自知府以下計十數員以銀核之足有騎鶴上揚州之腰纏數然未知其中果能如卜式之願輸家之半于縣官以充軍實者伊誰故王太守接閲名單不覺失笑謂正如梨園初次開場彼弁而釵者捧笏請點脚色一般亦可見民匱于財矣惟聞傅大令將求制憲一面出奏一面給咨赴部引見想此番彈冠于于而來一滌京洛緇塵便不難雙鳥飛鳬尺符吐綬矣新班之一鳴驚人如此 
[難厭衆望]  
　　江甯尊經書院自請盧雲谷學士爲山長二月十九日爲師課開宗第一章向例肄業者理應衣冠整肅由監院校官帶領到院謁見山長修弟子之儀拜先生之座禮也盧山長以鄉後進遽擁臯座院中之暴額龍門未得與學士宴燒尾者依舊一燈横舍或五年以長或十年以長甚至有年長以倍爲父執行者正復不少故山長力辭謁院之舉已由江甯府出示通曉諸生矣是日接卷後校官忽以謁院爲詞符 
 
 

Page 3

 
 
題不下時接卷者有五六百人莫不有衣無冠有冠無衣衆口嘵嘵咸執府示爲鉄案且頌山長之力辭爲得體校官之復請爲添足爭持至兩點鐘之久校官見寡不敵衆始仍舊章而散或曰内中有人欲收門包每卷大錢一百文校官意存見好故不復計及于躬蹈朋比之誚院規本以初二爲官課十六爲師課此次以謁院一事往復函商因改十九雨絲烟柳接卷者悉拖泥帶水已不勝寒士之苦乃復驅之至龍蟠里無怪歌行路難者遙望門墻爭以危乎高哉爲斷章取義也 
[木厘减色]  
　　木釐之减色由於木商之裹足而其裹足之由則正如頂羽云非戰之咎蓋前誤於銀根之阻梗後又誤於法人之跳梁此不待智者而莫不知之總辦謝觀察神功默運廣事招徠而終無如河上仙槎可以望牛斗尅期而至者故觀察不勝焦灼已致函蕪湖九江漢陽各關道共籌恤商之策使得節節疏通不致企三山而氣沮或者厘務轉圜有術亦未可知天下事總視爲之者何如耳 
[甯郡天時]  
　　甯郡自本月初起霪潦浹旬晴曦罕見十八日南風送暖潮溼異常入晚天大雷雨以風不逾時忽寒氣砭肌無異嚴冬景象夜半風力雖衰其寒益甚霹靂一震大雨傾盆如是者三晝夜始雲銷日出天氣晴和寒燠無常陰晴不定天時如此人事蓋可知矣 
[江陰近事]  
　　泊守黃田港之登灜洲兵艦管帶官葉都戎伯鋆年甫而立智勇兼全本月念三日爲覽揆之辰船中各水勇搬演戯劇以伸祝頌舞態歌聲頗堪娛悦水中岸上觀者如雲○前日所到電桿已由大海船一艘裝至金陵安置矣○本月十九日起雨雪交加雷風兼作六圩港八圩港及本城北門外田中滿布黑豆芝麻之類土人譁傳自天雨下亦一奇也○陰雨泥濘校塲上不能操演各統領遂飭弁兵就營中隙地照常練習毋稍荒疎○每届春間各商運米赴甯銷售海關釐税所入頗多今年甯波口門堵塞且蛇山洋面法船游弋無常商人心寒胆裂裹足不前致近日關税寥寥較去年相去什伯云○橫雲輪船抵口後寄泊海關對岸 
[吳淞紀事]  
　　前有慶軍營勇二名乞假回籍遭流雲小火輪失事之慘前日救生局將壞船吊起見二勇仍作挽手狀盖墮水之時二人緊相牽扭故死後仍不釋手也所帶箱籠鋪蓋均無遺失肚兠内銀洋亦未化蚨飛去足見打撈者之一塵不染○沿塘一帶厝棺前經防營統領飭勇遷葬無如淸明前後陰雨連綿不能以畚挶從事昨日天宇放晴該勇始得照舊動工俾白骨靑燐不致暴露於荒烟蔓草中也 
[補述失愼情由]  
　　前晚老閘某燭店失愼一節本舘已錄入報章兹查悉該店牌號全豐係紹興人朱某所閧樓上掛滿冥鏹被風吹墮燈旁其畔更積有蘆柴致頃刻延燒燬及什物火乘風勢滿屋通紅隨卽冐穿屋頂店主飛步上樓意欲將火撲息以致頭焦額爛由窓躍下庭心幸隣人急喚巡街捕開取自來水龍頭噴救洎警鍾一擊絲業會館之藥水龍首先趕到俄而老閘諸紳士所備之平安洋龍亦風馳而至帮同澆灌至英法美捕房各水龍齊到時火已息滅因將餘燼撲息次第散歸是役也雖祗焚去門面樓房及店後披屋然附近鄰居早已驚惶擾亂矣回祿君最無情面居家者可不加意防維哉 
[又報火災]  
　　昨晨八下鐘時蝶夢初回鴛衾尙擁忽聞巡捕房蒲牢猛吼四下一停知洋涇浜南又有失愼之事急推枕而起飭訪事人前往探查少選報稱事起於玉露春茶肆斜對門某姓羊肉麵館烟囱爆裂火星亂噴如法灌澆卽時息滅時翁太守正在捕房發落各案聞警立卽停訊飭備捕頭傅諭各包探前往彈壓匪人洎水龍聞警齊至則陽侯早經告退不煩人力再施矣噫三日而三兆飛災何吳回氏之好事若此耶火政之修不容緩已 
[負債吞烟]  
　　粤人鄭金生在自來水行經發工資日積月累虧空各小工洋四十餘元工人屢屢向索鄭實束手無能又恐被洋東所知以致萬分焦灼昨竟吞服洋煙貿貿然至素識之某粤妓處妓見鄭面目有異細察之知欲吞烟自盡立卽舁送仁濟醫院經醫生救治無靈旋卽斃命當傳地保查得鄭並無親屬相知自來水行亦置之不理遂卽報堂棺殮噫平日債臺百級一朝短見自萌旅客下梢往往慘不忍道詎獨鄭一人已哉 
[魂斷窮途]  
　　前日午後巡街捕見甲乙二人貧病堪憐匍匐道左因卽舁送仁濟醫院不移時皆輾轉斃命遂傳地保報堂棺殮發壇召認云 
[調停欠欵]  
　　去冬本邑李姓欠縣署舊役某甲錢十餘千屢索無償至年終商請寫給十千文之期票一紙以正月某日爲期甲得票卽劃付本城林恒豐烟館日前該舘主某乙因票已到期持付李處收取李仍一味游移不肯照付乙忿極遂於前日偕甲扭李至上海縣署喊控將至宅門適被李友某丙所見上前解勸同至署西某茶肆多方調處其事遂寢 
[索詐逞兇]  
　　前日有城西朱家灣人蔣堯忠偕妻髙氏投上海縣署訴稱族弟蔣桂春時來借貸屢經應給依舊滋擾不堪日前又來索詐不遂所求至本月十四日忽至我家將　凳什物悉數搬去我妻向之攔阻桂春恃力逞蠻竟將我妻按倒地下揮拳亂毆並用扁担毆傷兩腿以致寸步難行求請騐傷提究莫邑尊准詞飭將髙氏擡案由帮審委員王鴈臣司馬檢騐據仵作禀稱該婦兩腿果有傷痕遂諭蔣夫婦出外靜候籖提桂春到案訊供定斷 
[女孩失路]  
昨晨翁太守臨捕房時巡捕送一失路小兒請訊該女供稱年甫十二齡姓沈名阿金洞庭山殿前人父親沈雲祥已去世六年母親徐氏父死後卽與麻皮啞子拚識時時將我毆擊去年經船户長生領至上海薦在天地良心間壁馬夫某姓家傭工月得工資三百文前日失手毁壞物件致被東家毆打因卽乘間脱逃擬至鹿鶴春相近某客寓暫住致被巡捕拘到太守問爾小小年歲兼之異路之人何知鹿鶴春相近有客寓可住答稱去年到滬時曾在該處住過太守再擬詰問因聞火警退堂遂着將該女暫押待明日解歸公堂候斷 
[割股禱神許願病痊]  
　　少欽封翁仁丈大人史席久違道範時切孺依仰籌賑之辛勞作萬家之生佛行善有福布德無疆僕聽鼓虎林自慚駑下去冬病因中滿服藥無靈内子虔禱竈神前許愿助賑並割股和藥以進僕立見痊愈今交正大局寄奉完願洋十元以謝神　足感天佑雖杯水車薪敢以小善而勿爲并勸世人每有助賑救災虔心禱告量力而行求福得福嚮應如神幸勿失此機會禍福無門惟人自召乞登報章恭請籌安[  鄉愚弟孫𢉣樅頓首拜上二月十八日]  
[儒醫助賑二月十七日起二十六日止第二旬淸單]  
　　孟河馬培之名醫高弟子江雯靑先生精理内外大小方眿門診每號一百文出診每號四百文第二旬門診内症看二十二號外症看四號出診看十二號上旬六號許姓出診送來大洋一元以上均到敝會舘來掛號共併成大洋一元角洋四元錢七千文歸助東春賑登報奉聞上海籌賑公所施少欽謹啓 
[卓二奉運軍火還自雲南滬江過訪相與把酒敘舊喜而有作兼謝惠賜玉桂並鹿啣靈芝膏]  
　　不負江南二月暉關河萬里故人違驚心鬢髮新霜滿君年方廿二而鬢半白矣回首鶯花舊夢非癸未秋余餞君於周月卿詞史之眉影樓其時同席諸人都已雲散而詞史亦 
 
 

Page 4

 
 
已返蘇州矣四海烽烟勞遠旆萬重山翠撲泟衣相逢此夕須拚醉滬瀆於今酒客稀○且向燈前笑語頻天涯同是别離身一官早羡靑年客萬里還隨白髮親君父太守公亦同官於雲南好把勳勞銘竹帛漫緣詩酒厭風塵他時紀德歌功處一卷文章有故人○平生幾肯附靑雲縞紵深情獨感君紫桂補羸期我健靈芝延壽願同分君並以鹿啣草膏分贈幼色選之江湖牢落慙知已風雨觀摩　論文難侍他鄉齊聚首謂幼色十年舊事話殷勤[  鐵城西河石橋生呈稿]  
[重到申江感作並寄馮六鐵琴]  
　　空憶江南樂重來客感加新愁綣離别舊夢繞繁華耳底山陽笛謂拙閒廬主門前崔護花那堪追往事春色又天涯泥瓜依然在狂朋繫我思綺懷應似昨家計可能支游俠初心誤笙歌舊事悲湖州曾有約莫再負花枝○無題如醉如痴不自持無端離合累相思新歡空待花開後舊約應辜月上時鏡裹更誰憐病骨人前還自展愁眉臨風洒盡傷春滬猶恐卿卿未得知猶恐卿卿未得知殷勤爲寄數行詩麝煤磨處心先碎蠺　披時淚暗滋蘇蕙取誇文字巧王嬙終恐畫圖欺從今事事都歸命成敗　將失足疑○偶成粧成對鏡照胭脂絶代容華也自知阿姊尙嫌眉黛淺教添濃翠學趨時虚堂不自避嫌疑女伴憐深語密時翹首忽驚鸚鵡在悔將心事訴遲遲檀郎性格也難猜一月無端怒幾回背着蘭缸偷下淚從前恩愛半心灰春色無端到謝家怕將春夢憶繁華侍兒不解當年恨爲報新開姊妹花無聊意緖對東風錦瑟年華逝水同春至寒閨仍冷落比隣柳緑又花紅○冉和第五首韻濃粧灼灼乍臨風阿母猶誇芍藥同病後自知顔色减敢將一樣比花紅○春閨怨悔把雙峨蹙重生女仵疑音書靑鳥誤心事落花知盼斷刀環約空傳錦字詞封侯徒有夢楊柳又如絲楊柳又如絲回頭感舊時春風初識面月樣代修眉夢戀香衾煖歡添玉漏遲而今誰共惜惆悵向花枝石橋生未定草 
[送朱夢廬道兄挈眷還鄉]  
頭白還故鄉有母好偕隱佳兒能讀書艷姬供煮茗淸福讓君先逍遙春日永同客二十年畫禪互叅領賭酒醉不辭看花肯輕允一朝捨我婦未免意淒冷此别何時逢南湖夢烟景偑甫弟楊伯潤初稿 
[海天對酒歌]  
　　君不見海天蜃氣風吹開天空海闊無塵埃眼前更堪有同調日日相對傾酒杯吁嗟乎日日相對傾酒杯騎鯨一去不復回[  南湖外史楊伯潤]  
[上海絲業會舘籌賑公所施少欽經收山東賑捐二月廿三四日第六百十一二次淸單]  
浙紹王承槐爲長媳馮氏求臨產平安四十元又爲次子彭年求　疾脱體三十元又爲次媳胡氏求痞塊消除三十元禪臣洋行帳房梁移交客號揰騙水脚罰欵銀廿五兩合來規銀十八兩四錢三分洋九元沈壽淇爲室人龐氏求血症速痊十元又爲次子求疾速愈十元禪臣帳房梁爲弟病痊完愿移親友餽送席金七元高丹翁募三元錢愼叟募二百文陳蔣氏求病愈二元許愿保嬰人二元照名氏一元綢莊來無名氏一元○蘇州太河救生局嚴保翁募交杯水居汪叔常費承陰三户各十元楊元泰六元敦厚堂胡瀛記不留名自隱氏四户各五元壽萱室李新齋二户各四元無名氏代齋德衆姓祿三户各二元邱行恆一元陶順記三百文以上十五户共七十一元三百文○高君劍泉募富貴源頭同字二次一萬九千三百七十號册劍泉居士六元章雙棟山房四元以上廿三日○祁門　氏規銀一百四十七兩七錢瀏河泰昌號澄江詩義堂四知堂三户各規銀四十兩福建華税總局爛印三十元程從周軍門爛印三十元共計重四十二兩四錢孫𢉣　病愈完愿十元金陵章貽五撙節日用十元漢臯陸　耕完病愈愿六元梯雲書屋六元王杜氏爲孫完愿五元廣東無名氏二元俞子文求病痊二元傅培麟完愿二元南徐無名氏一元○蘇州太湖救生局孫嶼翁募萬善同登昌字四千四百四十號四千四百四十七八號鄭戴薜朱韓哀吳程八姓共三百五十元○無名氏募昌字一萬三千三百八十六號册徐　岩二元字怡豐一元○董姓募昌字一萬四千十三號册共十一元○揚州洪第募富貴源頭向字二次一萬三十一號册共銀十兩批見　規銀十兩零三錢一分六厘又洋五元以工廿四日 
[江督轅門抄]  
　　二月十九日知府洪秉鈞禀知奉司委海防捐輸局差○二十日候選同知王賡虁叅將程福蘇州來均禀到○二十二日正任六合縣呂憲秋禀辭赴任藩轅牌示溧水縣與史劉英鋭病故遺缺查有前經請以巡檢樓汝玉咨署現已奉部覆准應卽迹赴新任 
[浙省撫較抄]  
　　二月二十日候補縣莊鳳啓禀知厘捐局委湖屬牙帖差禀見○二十一日候補府虞慶瀾交缷衢卽鹽厘局務回省禀銷差○二十三日餘杭縣路禀見卽辭赴任候補縣馮兆松文缷濟湖厘局差布經歴王澄禀辭赴柴橋厘局差 
[蘇省撫轅抄]  
　　二十五日候補縣黃世本禀知奉藩憲委咨送松滬釐局差遣並銷發審局差又王國振禀奉飭知換蘇差委 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
