# 1886 - 76 - 4904646

 

Page 1

 
 
[石印縮本雪樵經解出售] [  點石齋主人啓]  
　　漢唐以來說經之書浩如淵海而立說不能無異同川省馮壺川先生就衆說之所以異同者彚成五經集解一書而於學海堂經解中采　尤多刊分行世有裨來學光緒壬午秋樹根齋主人重爲鐫版嫌其命名統同易之日雪樵經解有友人見此書之可寳慮傳流之不廣託本齋石印今已竣工　裝八本定價三元准於十五日出書世有先覩爲快者祈向本埠南申昌暢懷書屋醉六堂文瑞樓等處購取可也此布 
[七十號畫報出售] [  申報舘主人啓]  
　　香港公家花圍設立花會琪葩瑶草種類繁多内有小樹一本枝間脫下枯葉數片竟能蠕蠕行動細審之頭足俱備面全身猶是樹葉西人素精　　之學至此亦不能定厥稱名兹就日報所述者慕繪成圖以供博物君子之考証淞隠漫錄圖說一則仍附畫報之末准於十六日出售此佈 
[摘錄上山東撫憲河務條陳]  
　　一河務宜更籌疏分也查東省大堤之建今已兩年然一遇伏秋大汛猶然潰决不能抵禦者其弊有二而築堤之工程不固與沙土攙和猶其後也其一由于連年開决水勢旁注而正河下游反流緩力弱而沙遂停淤由是自下而上河底遂日澱日高海口亦遂日壅日窄尾閭不暢宣洩不速故一遇非常盛漲遂不能不於上游坐灣兠溜及低窪鬆浮之處漫溢衝决歐陽子所謂下游高仰必自上游低下處而潰者此也加以近年河身擡高上出於岸水從民埝翻入如建瓴之勢其力愈猛此雖以古之金堤猶難保其不潰况以一線新埂寛止八丈高止八尺其力難抵禦必然之勢也其一由於兩岸民埝相距太近河身旣高河面復窄盛漲之時水不能容故每遇伏秋大汛下游雖有開决而上游仍疉出險工防不勝防者非關上焦中焦下焦各有分屬不相貫注實因河漕太小消納不及之所致譬如人家霤梘每遇傾盆大雨儘管水從霤筒下駛極其暢快而猛急之時究不能不傾出梘外者緣梘槽太小勢不能容遂卽旁溢非必中有阻塞耳今之河身何以異是然則今欲稍免潰决非先治海口不可查從前南河之壞由於雲梯關海口之塞而入海不暢其雲梯關海口之塞一悮於防海宼布梅花樁而淤再悮於設葦蕩營葦根蔓延而淤三誤於引洪澤湖水入高寳湖使淸口以下淮弱黄緩而淤此南河之所以不治也今查本河自鐵門關以下愈遠愈淺至牡蠣觜入海之處水深不過四五尺寛不過二三十丈且東西大灣諸處河勢愈曲河流愈緩停淤亦愈甚欲驟然疏治求如前此之通暢盖亦甚難擬請蹔時變通假徒駭河下游月河口分作本河尾閭稍分水勢俾入海通暢寛洩較利亦可暫治其標議者或謂分於下游不若分於上游所保甚寛亦似近理不知徒駭一河下寛上窄使徒分于上游若分水太少仍然無益若分水太多徒駭亦不能受不且同於壑隣且徒駭上游去大淸河較遠若引河開寛不獨占挖民田太多亦且工費太鉅欲求兩全擬請先於上游長淸之黄陡崖五龍潭齊河之豆腐窩邱家岸歴城之杜家溝小街紙坊等處擇一地勢稍便者開略窄引河一道分大淸河盛漲之水十分之二再於下游惠民縣去徒駭較近之白龍灣開略寛引河一道分大淸河盛漲之水十分之三則黄流之伏秋大汛旣可分減而徒駭河亦不至有不能容納之虞特徒駭分水不過蹔顧目前而正河仍須及時濬治并擬請奏借南北兩洋及閩海之挖泥船駛至利津之太平灣從入海口門由下而上輪流轉挖計每船一日牽多補少各挖泥一千數百墩三船每日共挖泥三四千墩上下約一年内外可挖至利城以上蓋黄河之底均係淤泥祗要有物焉導引下駛掣動溜勢即能自爲攻刷日刷日寛日攻日深行之旣久不啻事半功倍本河海口旣通正流必迅又有徒駭可資分洩此而猶慮如今日之湍悍衝擊無是理也議者或又謂河不雙行恐此處旣通彼處復塞不依然不能速洩乎不知古人河不雙行之說謂此强必彼弱彼强必此弱非謂通此卽塞彼通彼卽塞此也試觀上代善治河者莫如神禹而當時旣釃爲二渠復又播爲九河非分而何又漢之王景於德棣之間播爲八河宋嘉佑中分爲二流一由德滄入海一由恩冀乾甯入海熙甯中河南徙亦分爲二派一合南淸河入淮一合北淸河入海金明昌時河决陽武仍分二派及元則分爲三汊明於杞濮蘭儀之間各有支渠不使并行一道至潘印川專主束水之說然其治淮亦引七分入淸口引三分入運河此歴來分水之明證未見通此卽塞彼通彼卽塞此也[  此稿未完]  
[本舘接奉電音]  
　　昨晚九點鐘時本館派駐京師訪事人電傳本月十八日上諭二道敬謹譯登○二月十八日奉上　禮親王世鐸慶郡王奕劻奉恩輔國公載澤均着在内廷行走欽此同日奉上諭内閣侍讀學士林維源着前赴臺灣帮劉銘傳辦理臺北開墾撫番事務欽此 
[法報譯登]  
　　東京法字報云諒山地方中法畫界一事尚無就緒緣華官之意法官不肯允從故此事目下尚多轇轕也又云法人擬經營老開地方現已預備駐守之兵矣 
[彈壓土人]  
　　舊金山土人戕害華人前已錄登於報兹閱香港西字報云事過之後該處土人又向華人肇事美廷聞之急調兵前往彈壓土人不肯解散兵遂向之放槍土人傷斃許多始各散去云 
[西人見龍]  
　　西報言有輪船經過阿非利加洲之南在海中見一龍歸而述之以爲奇異據言是處土人先見海水沸騰疑有兩大魚將至旣近始知爲龍蓋其首尾昻然出水上有似兩魚也行時鱗爪攫拏波濤洶湧又似舟旁之漿計龍身約長十丈其頭有時躍離水上則有二丈之高云談者謂西人素不言龍此龍不見於中國而見於阿非利加或者因西人不信之故特欲一顯其奇耶然則龍之靈固昭昭也 
[香港火災]  
　　香港西字報云十一日半夜時王風街某店潑翻火油燈不戒於火店中人懼四散逃奔捕房急擊警鐘隨有二西人馳至飛步上樓救得一老者及其妻時店中火勢飛揚不得由梯而下遂從樓上設法走至他姓家始免於難當二西人上樓時老者方收拾零星苟非急爲救援則性命將不保矣該二西人不誠勇於爲善哉并聞此次火起時幸無狂風水龍亦甚得力故祇燒去該店一家他家俱未延及云 
[華捕獲盜]  
　　港報又云本月十一日晚約九下鐘時有盜四人入某孀婦家行劫劫罷出門被一華捕所見急高聲喚捉他捕聞之飛步而來二盜早已脫逃其一向捕放槍兩響捕急門開隨卽上前擒住當放槍時適有小孩在彼被藥彈擊入口中一盜拔刀剌華捕捕舉棍擊其膀刀落于地亦卽被擒隨拘之入獄中至十二日解送地方官訊得所 
 
 

Page 2

 
 
得贓物值洋九十二元官遂飭暫行拘押將傷孩送入醫院視該孩痊愈與否再定盜之罪名云 
[方伯錦旋]  
　　王鶴樵方伯調補蜀藩未經履任其太夫人迎養在豫章藩署本月初十日方伯雇定巨艦四艘送回河南光州原籍聞太夫人年已八十八歲身膺一品誥封目擊方伯陳臬開藩備極榮顯萱堂日永萊綵春融誠有非尋常百姓家所可夢想者也至方伯在家略行料理卽須赴京陛見然後履新屈指夏秋之交蠶叢鳥道間當可望蜺旌蒞止矣當方伯在江省啓行時紳耆之獻萬民傘德政牌者不下數十起方伯謙謝再三始行收受旋輕車减從由藩署出章江門赴滕王閣碼頭登舟各官自中丞以下皆送至河干握别父老咸執香以送甚至憲舟去已多時尚有含涙凝望者足見方伯善政之入人深矣 
[中西輯睦]  
　　出使美日秘國大臣張樵野星使到港日期及行程已登前報星使於初七日帶同隨員延郎中齡繙譯劉别駕玉麟往拜港督馬制軍是日一點鐘督署列兵迎接如火如荼相見時握手言歡延登鈴閣所說公事外人不得而知制軍隨邀星使赴大花園盛筵欵待同席者則賢主人及星使部郎别駕而外又有何大狀師啓及本港帶兵官三人賓主之間穆穆棣棣制軍隨着其夫人出見且命其女公子彈琴直至金烏西墜始徹筵告别初八日十點鐘制軍命駕答拜星使亦盛筵相待樂且有儀迨一點鐘星使啓行制軍因有公事不獲親送特派政務司放小火輪一艘送至數程兼派洋員帶兵數十名到馬頭恭送而兩廣總督張制軍亦派海東雄砲船護之出境砲船炮臺各燃砲九門併有小船一艘燃爆竹數萬是時岸上水上觀者不下數千人咸謂星使神彩煥發和氣迎人中外交孚誠不愧皇華之選出洋輪船名曰加力我中國祗有出使人等附搭此外並無華民賦偕行偕作云兹將出使美日秘國大臣張樵野欽使奏調各隨員姓名籍貫官職開列以便閱者先覩爲快計開延齡號錫九旗人花翎郎中彭光譽號小浦浙江人刑部郎中瑞沅號仲瀾旗人花翎知府何飛鸞號愼之廣東南海人同知易學灝號希梁廣東南海人知州劉玉麟號寳淼廣東香山人通判姚家俊號祝朋廣東人通判梁廷賛號蓬雲廣東人廣西候補知縣錢　濤號瀚生江蘇人知縣張桐華號子豫廣東南海人知縣張泰號東巖旂人七品筆帖式許珏號靜山江蘇舉人程希山浙江人鹽大使梁誠震廣東番禺人縣丞彭承謨號禹廷湖南人縣丞莫鎭藩號力侯廣東番禺人縣丞江鑑號藻亨四川人按察使司經歴緒齡號芝山旂人守備李之琪號駘選廣東南海人學生顧十頴號敬之江蘇人從九品學生鄧廷鏗廣東人學生 
[蕪市春聲]  
　　入春以來滕六君已惠臨十數次本月初三日起北風捲地走石飛沙虎嘯聲雄一連數日各船皆在江干守候不敢冒險開行至初五晚譙樓已轉二更天公又作玉戯翌日之晚風聲雨聲竟夜不息肩挑貿易者莫不眉山蹙損怨天公之不做美云○雨雪過多春寒料峭麻疹瘟疫此户皆然藥肆醫生無不利市三倍保生者尚其愼之○楊璞生明府政躬稍有不豫然仍力疾從公所望天佑吉人早占勿藥也○招商局董李君炳賢現經調辦鎭江局務蕪局由紹興人魏君昌壽接辦現已蒞蕪李君則於初七日乘輪而赴京口○楊璞牛明府訪得有著名青皮混名小閣王九千歲小覇王坐山虎滾地龍通城虎三王爺滿天星孫悟空等往往遇事生風平空訛詐甚至肆其虎怒辱及蛾眉爲害地方無可勝數因卽榜示通衢許受害之家隨時指名密禀以憑究辦似此雷厲風行或可稍知歛迹也○日前有無賴某甲至某茶鋪購買茶葉鋪中挑剔小錢遽攖其怒唇鎗舌劍誓不肯休鋪夥亦孔武有力者擬縳甲痛毆之甲孤掌難鳴絶塵奔逸隨紏集同黨十數輩至該鋪大肆咆哮堂中器皿搗毁一空並將甲之老母負至舖中意圖訛詐衆隣見其形景羣抱不平報請捕廉邵少泉少尉親臨彈壓洎少尉至甲竟出言頂撞少尉怒飭將甲及其母帶回管押以憑詳縣懲辦○本月初八日梁小若觀察甄别中江書院肄業生童是日黎明觀察卽蒞院點名扃門考試計生童共到四百六十餘人生題顔淵季路侍全章童題足兵民信之矣詩題賦得書牆暗記移花日得書字 
[皖山零拾]  
　　皖垣某甲向爲雜貨生涯顧性木强一言不合遽起睚眦人咸以生張人呼之以致所如輙左落拓頻年賴牀頭人以浣濯資勉强餬口炊烟屢斷苦不堪言一日傍晚甲自外歸沽得燒酒數十文自斟自飲飲次與妻細訴窮愁涙如斷綆妻素賢聞甲言再三温慰旋各就寢至黎明忽聞甲痰湧聲驚而視之則口吐白沬肌膚作青紫色盖已服紫霞膏毒發矣急爲灌救逾時卽斃其妻痛不欲生幾以身殉幸鄰里湊集貲財爲之棺殮好善者更四處募欵以爲其妻日後養膳之資嗚呼金盡床頭英雄氣短生無可樂雖死不辭天下人比比皆然豈獨一甲而已哉惟當此薄俗澆漓獨有善士解囊金貲慨擲生者死者均荷成全則濁世滔滔誠所罕覩者已泚筆之餘敢敬爇心香以拜○某甲素以跟官爲業當某大令在省需次時落魄不堪經甲竭力佽助斯時大令亦感恩圖報許以他日一經得缺務必用作門丁前年選得某縣履新之日卽派甲司錢漕門稿甲事權在手不無染指分肥大令怒搜其箱篋攫取一空甲無可如何默爲忍受至今春甲母及弟向大令婉轉哀求大令置之不理一日大令適伏省謁見上司昻昻然自藩轅而出甲闔家多人皆鵠俟於此一見大令卽揪其衣服辱詈不休大令恐一經播揚不免有傷體面遂給以鷹餅若干揮之使去○某氏婦青年孀獨撫子成人方冀苦盡甘來暮年安樂詎子不肖日沈湎於嫖賭之中一日賭輸數百金無以償逋負歸向母訊稱候補某員現欲稱貸若干倘能金諾子錢當不吝從豐其母信之出累年銖積悉數予之子竟一去不回將前欵付之流水氏尚不疑其有詐也日前乘錢少雲明府出署時貿貿然以某員借錢圖賴等詞攔輿控訴明府問中保何人可有契劵氏語塞不能對明府大怒飭掌頰一百下將狀擲還噫如其子者陣入迷龍千金一擲卒至蜃樓海市架設虚詞致堂上人匐匍琴堂驀受官刑之慘人謂其行同禽獸我謂其直禽獸之不如矣 
[縣尹赴鄉]  
　　去臘丹徒縣聚衆抗糧一事當經省憲委員查辦其爲首滋事之人已訪提四五十名拘押傳訊其中以五區之人爲多該區有富户莊某與隣村江以才卽綽號小兒癆者有夙嫌去歲涉訟公庭江理屈被責積怨益深及除夕江昆仲三人復往莊宅滋閙莊隠忍之不與計較至今正查辦爲首抗粮之人莊遂赴縣首控江以才起釁迨縣差奉票往提而江已聞風避匿矣署丹徒縣事孫明府於二月初五日親涖各區催完錢糧並傳里正諭以當時鳴鑼聚衆者究係何人里正答稱時在夜分但聞其聲而未見其人明府又諭各佃户及早輸將若逾二月初十之限則每石遞加豈非自貽伊戚明府是夜寄宿鄉村鄉人不能供床帳僅備稻草若干擔想賢令尹輾轉中宵當有慨然於小民之困苦者矣 
[袁江雜錄]  
　　漕憲於上月二十八日甄别淸河崇實兩書院生童各有六七百卷漕憲點名扃試放頭牌後始行回署是日生題有斐君子如切如磋如琢如磨童題雨露之所養詩題奇文共欣賞得欣字○鎭憲委署城守營郎都戎桂林於二十八日已刻接篆○署守備程守戎德鈺亦於是日到營所遺城守左哨千總由中營外委叚千戎必得代理○南城門外十里道士庄某姓家於初一夜突來匪徒十數人劫掠衣物並牽其耕牛以去當時某姓與盜格拒被盜刃傷面自身體數處隨經報案請騐候緝贓犯矣○恩樹軒關督甫經交卸尚未成行忽於二十八日仙逝淮上商民同深悼惜官場祭奠更極一時之盛○邳宿運道現已擇吉開工共長三百餘里淺涸約五十餘里分十九叚落由萬提調遴挑諳練員弁集役興工所需經費由江安糧道撥二萬兩江蘇粮道撥五千兩均已解到備用○王營鎭某甲之婦慣作蟻媒比鄰某乙之　稍有姿色湘勇某丙見而悅之由甲婦誘之入室好事將諧媳之姑踵至丙乃驚逸乙媳歸家被其姑辱駡萬端乃仰洋藥自盡聞此事業已報官將澈底根究云○崧振帥之介弟錫侯廉訪於燈節前陛辭出都初一日旌麾抵浦壎箎迭奏淮海相逢亦官塲中之佳話也 
 
 

Page 3

 
 
[潯陽瑣綴]  
　　九江西關外牌樓口正何協信局士某甲膝前一子年已長成雖不能如芝蘭挺秀亦頗安分營生惟性執抝往往一言不合遽爾反顔本月初五日甲因細故稍示薄懲子反唇相稽略不退讓甲怒扭送德化縣請科以忤逆之條甲婦見子送官恐遭不測潜購取阿英蓉膏一吸而盡甲知之急請官釋歸以平床頭人之氣一面延請西醫爲之救治不料受毒已久藥餌無靈宛轉呼號隨卽斃命如甲者一朝之忿禍及其身雖曰意外飛災然亦安見非魯莽之所致耶○正月望後迄今苦雨連緜兼旬不息小本經營之輩茅檐坐守度日艱難而跛癃喑啞殘廢老羸藉伍相之簫苟延喘息者束手待斃尤覺可憐安得碧翁翁速放晴曦俾大地衆生同深歡躍哉 
[四明瑣語]  
　　甯紹台道薛叔耘觀察於十一日因公晉省○甯郡去歲年榖順成各鄉農民無不懽樂入正以來祀神演劇到處皆然其熱閙更勝於城市賭風因而大熾或聚於人家或集於船上喝六呼么夜以繼日蓋以官憲耳目難周故肆無忌憚也○甯郡各官禁止婦女入廟燒香城中各處菴堂寺院尚遵禁令惟城外各處菴院仍有給牒坐夜情事甚矣禁令之難周也 
[解篆續聞]  
　　蘇松太道邵小村觀察交卸篆務入都陛見兹悉觀察任内公事紛煩一時未能淸理故定期二十五日卯時交篆云 
[中冓之言]  
　　前報列又生枝節一案昨日羅太守升堂訊問據楊吉堂供初將妻楊蔡氏寄在表兄蔡雲卿家因知妻與潘廣裕有私急由漢口來滬意圖領妻回去詎被潘及其子子岩等覇阻妻亦不願跟我潘則藍頂煌煌上堂自稱江西人都司銜與楊爲友囑我照顧家屬嗣又來信言要賣妻今伊旣來領妻祗要還我代墊之欵不料楊竟妄指我與伊妻有私其子供與畧同楊蔡氏供丈夫楊吉堂素行齷齪時欲將我價賣今又聽信蔡雲卿之言妄指潘與我姦又有楊之親戚徐慶生陳鎬川上堂稱楊妻不守婦道圖累丈夫楊固規矩人楊又稱妻實無恥妄爲現不願收領求請發堂太守隨飭將一起人仍行分别管押俟傳到蔡雲卿再訊 
[浪費心血]  
　　昔人謂借債者如以湯止沸抱薪救火此言良然近日妓家多金玉其外敗絮其中往往借重債以救目前之急有某妓者虧欠各債約有千餘金積月累年息金亦已不少而某妓冷落門庭無異潯陽商婦欲築避債臺而未果也近有某客願爲妓代還各債納作小星而以妓所欠過鉅不能盡還爲慮妓乃商之甯波人某甲某甲者慣放重利曾借給妓洋二百元者也甲謂如將本利全數歸還總須二三千金恐客無此大力現在爾可暫避俟我轉商各户祗給還本銀較易爲力妓從之于是哄傳妓已逃遁甲乃向各户婉商議將借本折半歸償名雖爲妓調停而實欲吞蝕其半以自肥也又密遺人致信於已詭言客挈妓至西泠已病殁矣各債户雖疑信參半不得已而允之甲自以爲得計調處旣畢隨帶各借票至妓處向客索償妓適患病甚重客以妓將死不願踐前約而甲爲妓代還半本遂致落空抑鬱成病大呼負負而逝世人謂錢財可以計取百計營謀不稍假借卒之天定勝人徒見其浪費心血而已若甲之事猶其小焉者也 
[暫發善堂] 　 
　　一女三字一案前報紀之屢矣前期翁太守飭將阿大之身價洋全數追出當經法包探將得洋者傳提去後昨日堂期捕房將在押之徐桂華馬仁進及阿大解案胡介生夫婦亦投案候示旋據曹裕洲禀稱小的在縣署捕役惠升名下爲夥去年臘月馬仁進來說徐桂華曾欠金裕泰客棧房飯資託我擔保現在徐賣女得洋因向徐索洋歸還棧欵此事正役並不知情今願將洋繳出惟求寛限三日翁太守詰徐桂華究欠裕泰客棧若干徐稱並未欠房飯資因兩人死在伊家索錢了結太守問死者究係何人徐稱伊等兩人寔是拐子從輪船上遇見太守詰其賣女得洋若干徐稱實取洋一百三十五元内付金裕泰洋二十五元零碎用去洋二十元我用洋九十元太守謂身價共洋二百五十元除去一百三十五元尚少洋一百十五元如何用法徐稱朱周氏用二十五元曹裕洲用二十五元隆源舘胡姓用二十元尚有伊店中小夥計分去洋二十元馬仁進用洋十八元太守謂尚少洋七元何人用去徐供語含糊太守謂衆人取洋者皆當交出曹裕洲雖取洋元到案自知錯處尚屬可原朱周氏亦須將洋繳出該氏稱並未經手洋元如何取出是夜我已就睡因四娘姨來敲門說有一女暫寄並不說明綠故在後卽去曹裕洲又稱洋元是伊寄子取去朱周氏實不知情太守調爾但管已事不必幫伊狡展朱周氏若不將洋繳出當管押比追現在世界都被爾等老處婆攪壞爾家中可是於深夜專寄婦女須知公堂自有王法不同滿庭芳等處茶坊酒肆任爾胡爲今限三日將洋繳案朱周氏冷笑不已太守謂有何好笑現在追爾洋元並着將爾子交案爾不愁而反笑顯見爾慣作此種事自仗認得幾个人可以不繳耶切勿妄想朱周氏亦稱願繳太守着將曹裕洲朱周氏帶出分别交保繳洋旋詰阿大爾姓誰答稱姓胡太守謂此是頃間胡羅氏教爾者爾親生父姓誰阿大稱姓命太守謂自今日爲始爾卽呌俞阿大務須記清着將俞阿大暫行發堂候結案時再核胡羅氏夫婦叩頭如搗蒜請免發堂徐桂華亦叩頭稱情願具結如胡介生有十七歲之子願甘處死太守謂胡介生夫婦並俞阿大現在案未定斷年輕女子押在捕房有所不便故着暫寄善堂並非由堂擇配爾不必惶急爾稱兒子學習染坊生意當寫信喚來以免人疑胡羅氏稱無川資太守着於明晨到捕房候示卽令退去包探亦將徐馬兩人帶出太守復將俞阿大盤問南京事隨謂爾旣有丈夫不能胡亂配人今暫寄善堂待查明再行核斷 
[遞禀備案]  
　　瘋人自盡案内之張範卿昨投法公堂遞呈禀詞又據張之同鄉人王大遞呈公禀並粘呈收殮孫讞忠之棺木以及各項買物等發票約計用去洋七十九元翁太守閱竟問玉今日爾一人到案此外列名各人知曉否孫之親屬已來滬否王稱同鄉諸人均已知曉孫之親屬聞不日卽可抵滬太守又問縣署可曾遞過公禀答已遞過太守將禀收下均着退去 
[會匪解縣]  
　　前報列法包探等在新寳園浴堂獲到會匪周忠華一名昨日解送公堂法包探將所獲剌刀兩把腰刀一把洋布十張及各人名片十　紙鑿子一把周繼昌名戳一個一併呈案翁太守詰其名字周又改稱名富順本在虹口廣東街開烟館後搬至英界因房租太貴又搬至法界尚未開張腰刀等不是我物翁太守謂豈别人與爾有仇故以此種物件誣爾耶可惜被獲者祗爾一人如有兩人爾便推諉别人身　 
上着將周忠華及一切物件解送上海縣署究辦 
[英界公堂瑣案]  
　　王阿金稱因兒子走失四處查訪知被周氏誘領向索不認鳴捕送案周氏供並不拐伊子惟知伊子下落可以交出羅太守飭將該氏發交官媒着交王阿金之孩再行訊辦○開妓院之王朱氏控被流氓訛詐報捕拘案懲辦再拿羽黨一節昨由包探獲到爲首之譚永全解案該氏申訴前因并稱譚確是爲首者譚供並未到伊妓院滋事羅太守隨判譚永全笞責二百板以儆○華捕稱昨在路見雷阿行手持鐵斤盤詰支吾拘案請究雷阿行供鐵在碼頭拾來羅太守隨判雷阿行管押三天以示薄懲贓存捕房俟失主認領 
[法界公堂瑣案]  
　　前報列法捕房西捕拘獲私土八十五包據洋藥局來條稱此土是金順隆商船從南京來已經掛過號昨據鄭阿起投案稱從湖南買土至南京再到上海乘坐釣船於初七日動身十三日抵滬在水神閣碼頭上岸翁太守謂若從洋船來當由新關報稅今由釣船應赴大關報稅從湖南到南京轉運到滬沿途關卡豈無一紙憑單不是私土而何鄭稱關稅均由洋藥局認定故不報太守謂爾且退去候函詢洋藥局再爲定奪○法捕房新充華捕昨在洋涇浜打狗橋堍獲到賭徒許大狗並牽絲摇缸一只散錢二百餘文并竹牌惋片等具解送公堂翁太守詰訊之下許稱開老虎灶六十七歲從不會賭不過觀看實是寃枉太守謂如許年紀不會賭錢何反在彼閒看實供尚可從寛今且問爾寃枉否許稱不寃枉太守謂旣不寃枉着責三百板枷號三個月以儆 
 
 

Page 4

 
 
[惠書申臆]  
　　昔人謂精考据者不善詞章善詞章者不精考据惟朱竹坨檢討二者兼之是說也余竊有所未信我朝人文蔚起邁越前古卽就吳中諸大儒屈指數之其能兼詞章考据者已代有傳人昨槐廬主人以新刊惠氏九經古義孫淵如先生全集見示二書固考据精確盡人所知然不可謂二君之詞章非其所習也余嘗謂設令馬鄭作長楊上林賦亦未必見絀於子雲相如蓋文人之心之筆固無所不包無所不具豈得以一藝限之哉今槐廬恐先達之遺書久或散軼特重付剞劂手自校勘則誠前輩之功臣士林所切望也吳中固多君子吾於槐廬云然 
[續娶筵資移賑]  
　　謹啓者接誦玉山縣綿力子賜函並貴同事公惠續娶吉期賀儀洋十四元以屢閱報章知山東春賑方長需款孔亟與其開筵宴客不如移欵恤災或可稍甦涸鮒爲貴同事廣種福田刊登報牘俾閱者於心有所棖觸亦補救灾區之一助也除備函伸覆外竊據情覼述以供仁人俯拾焉[  上海北市絲業會館籌賑公所教弟少欽施着昌謹誌二月十七日]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖省官場記事]  
　　大通督銷總局員楊觀祭儒楊州轉運皖餉局員吳大令雲翔均來皖謁見各憲○去冬壽春鎭郭善臣軍門之太夫人華誔各員弁致送桃儀概辭不受新歲開篆後軍門親赴省垣拜謁各憲并致謝忱初八日就安慶協劉恊戎署中肆筵速客淸歌妙舞裙屐如雲談者羡之○藩轅牌示南陵縣知縣委本任太湖縣德愷調署和州州同委試用縣丞范潮署理天長縣典史委試用典史張錫純署理 
[揚州官場雜錄]  
　　廣東主考錢星使桂森初七日抵揚文武各官咸至河千迎迓憲駕隨於次日登岸答拜午刻程都轉在本署設筵公讌以盡東道之誼宴罷回舟聞卽解維北上○同日瓜洲木捐王委廉之全到揚公幹○初八日周鹺尹世駿委季家橋緝私差○分發大使陳鹺尹應綸稟到安徽人○張屺堂都轉抵揚後因公務殷繁小泊經旬現擬初十日北上○前廣四學院詹又宗嗣賢於月初回揚老宅在賢良街南首巷内本城印委各官連日往拜車馬盈門　友中之往還酬酢藉叙離悰者亦無虚日○初九日楊子穆觀祭由儀棧來○同日湖北鍾守戎培基解餉到揚又板浦塲納銀六千餘兩均兌交運庫○初十日通分司揚分轉由省回○十一日新委姜泰厘捐楊志齋大令文熙由省旋楊大令公舘本在新城巷觀聞日内卽携眷遷居姜堰差次云 
[鄂渚官報]  
　　正月二十八日候補典史李青雲禀知接查賓陽鋪二十九日候補巡檢汪宗溥奉漢陽府委查漢陽西陽坊差稽查崇又三四舖候補典史黄寳華奉臬憲委留查保甲差候補縣會秀瑩奉委巡查江面三十日委辦新隄厘局候補府史敬銘禀見謝二月初一日候補同知盛春頤禀見銷善後局報銷文案差供犁將軍催餉佐領瑞徵進見江蘇遇缺儘先題奏道楊鴻度自福建來省委辦沙市釐局候補府吳廷華各禀到候補縣丞陳重耀奉臬憲委帮查前後所營舖差候補巡檢方功蒼奉漢黄德道委帶巡江舢板炮船並銷新左二舖差各禀知候補主簿楊廷楨奉督銷局委赴脉肚嘴緝私稟知辭候補府經歴方述猷奉委辦白沙洲厘局候補道庫大使羅毓楠奉委郝穴厘局俱禀見謝調辦府口厘局候補從九王炳忠禀辭赴局候補通判黄辰委用縣汪齊輝各禀先後丁憂初二日候補通判易象奉委赴應城會議鹽務問津輪船管　守備胡觀能禀辭赴湘藩轅牌示准補黄安縣黄陂站巡檢肅一錦飭卽赴任京山縣典史委亦缺間用州吏目王駿宇署理初三日候補固知劉仁田候補縣李保澂俱奉藩憲委解第一批京餉汪彦份奉准給予儘先提前拔委一次禀謝前任來　縣唐殿華奉武昌府委巡查江面禀辭候補州判唐文治奉江漢關委調辦保防堡工局並銷育嬰堂事務差初四日漢陽縣薛禀知考試文童畢現定初十　一日看閱武童馬步箭初五日卽用縣宋立球奉委赴麻城提案禀知署武黄同知准補漢陽同知厲祥官見禀辭行藩轅牌示監利縣知縣飭本任諸可榷回任咸豐縣知縣飭新選之劉正德赴任初六日候補巡檢鄒培德禀謝提前拔委一次 
[福州官報]  
　　前署福甯鎭總兵曹軍門志忠現奉委總統長門水陸等營○統領北洋水師丁禹廷軍門於本月初一日由厦澎到省旋於初四日啓輪至上海修整汽機大約月内須返天津○新任海防廳沈司馬于初一日履新前任羅谷臣司馬缷象時有南臺團　百餘人公製綵旂以銘德惠○試用庫大使華鹺尹晉祥委辦史港厘卡○通判王通守壽衡委辦城内單日總查刻已差滿禀銷天○同知平剌史兀煃辦理永春州厘局期滿銷差○督轅牌示浙江乍浦副將篆務查有准補浙江定海中營遊擊陳友定堪以委署○藩轅牌示代理閩縣永慶巡檢林葆森年半期滿遺缺輪應試用巡檢吳炳輝署理兹查該巡檢已赴臺差委所有永慶巡檢一缺應以試用巡檢金延仁署理甯洋縣典史左運增患病請假遺缺應以試用巡檢吳鏡華署理 
[江西官報]  
　　正月二十六日湖北候補按司獄趙良輔湖北善後局委來江催餉禀到二十七日通判閻賡良禀知是日接辦善　局文案差署都昌縣李世靖禀謝加一級紀錄二次行知二十八日補用府但培良禀見辭回河口牙厘分局通判洪範禀辭赴塘口辦理厘卡二十九日署湖口縣彭澤春禀見謝委候補縣項玉桂禀謝題署廣豐縣行知三十日姚學濂由古縣渡厘卡來省領票二月初一日候補府顔鍾驥調辦牙釐局事務斌鑑會辦軍火局王景沂接辦軍火局姜秀瀾接辦善後局陳世標湖口釐局委來省請領長江餉銀初一三日藩轅牌示新淦縣紀昶調署石城縣所有該新淦縣印務以卽用縣朱彭年署理准補市汊司周慶瀛飭赴新任石城縣鍾瀚飭赴南豐縣新任贑縣桂源司周紹其期滿更替以試用縣丞陳福寛署理 
 
 
 

Page 10

 
 
   
 
 

Page 11

 
 
[光緒十二年二月初九日京報全錄]  
　　宮門抄○旨一道錄前○發抄旨三道○楚督裕奏報京銅到鄂附輪開行日期摺子○蘇撫衛奏請旌表片○閩督楊奏請添設鄉試外簾員數摺子○又奏爲道員飭赴本任片○楚督裕奏爲獲盜訊明懲辦摺子○二月初九日户部通政司詹事府正藍旗值日無引見○誠端致祭明陵請訓○廣州協領高堂謝恩○良白縣詒經各請假十日○謙光續假五日○侍衛處奏派管理錫伯甲派出長春倭恒額○召見軍機高堂○發抄陳士杰奏拿獲匪首張興邦正法並請奬出力文武奉旨覽奏已悉逸犯丁萬礽仍着　撫督飭嚴拿務獲究辦萬年青著仍以總兵記名簡放並加提督銜王恩培着賞加三品銜餘依議該部知道欽此○又修築黄河上游堤埝銀數奉旨該部知道欽此○又請將辦理河工之前任臬司開復原官原銜奉旨藩駿文豫山均著開復原官原銜餘依議該部知道欽此○○頭品頂戴署湖廣總督兼署湖北巡撫奴才裕祿跪奏爲滇省委員領運六起頭批京銅到鄂酌發水脚銀兩換附輪船開行日期恭摺仰祈聖鑒事竊照滇省奏委楚雄縣知縣惠山領運六起頭批正餘京銅五十一萬五千斤自滇起程嗣據湖北東湖縣知縣聯均詳報該運員惠山管解前項京銅於光緒十一年六月十四日行抵縣屬黄顙洞險灘猝遇風暴致將第六第十兩號銅船碰壞沉溺銅十萬三千五百三十二斤俟秋後水退再行設法打撈實存銅四十一萬一千四百六十八斤催令委員押運起程等情經前撫臣彭祖賢會同奴才奏報在案兹據該員惠山押解各銅船於八月初三十五等日先後運抵漢陽縣城河據漢陽府知府逢潤古督同漢陽縣知縣薛福祁曁該運員將運到銅斤於八月二十日起至九月初五日逐一盤驗過秤並無短少換附輪船眼同過裝取具運員鈐結由縣加具印結聲明該運員感患瘧疾延醫調治至二十八日歸帮開行等情詳經布政使蒯德標仍遵部咨按照現存銅四十一萬一千四百六十八斤每百斤暫行三錢二分九厘合計在於地丁項下先行酌支銀一千三百五十三兩七錢三分發給該運員具領詳請奏咨前來除將册結咨送户工二部曁錢法堂查照外理合恭摺具陳伏乞皇太后皇上聖鑒再湖廣總督係奴才本任毋庸會銜合併陳明謹奏軍機大臣奉旨該部知道欽此○○衛榮光片再蘇省本年七月間沿江沿海各縣猝被風潮冲決圩岸田廬淹斃人口災况甚重當經飭由甯蘇兩藩庫先後籌撥銀款委員前往分投查明賑撫一面就地籌捐協濟各在案兹有如皋縣乙酉科舉人五品銜試用訓導馬錦繁將伊故父五品封職文生馬如琳曁母五品命婦馬陳氏楊氏存時舘榖針黹餘蓄合計庫平銀一千兩恪遵遺命捐助常熟江陰靖江等縣散賑棉衣等因禀由蘇州藩司譚鈞培派撥靖江縣銀五百兩江陰常熟二縣各銀二百五十兩分别製衣散賑詳請照例請旨建坊旌表以示奬勵等情前來臣查定例士民人等助賑荒歉捐銀至千兩以上者請旨建坊給予樂善好施字樣等語今如皋縣舉人試用訓導馬錦繁遵其故父母遺訓慨助銀　情殷賙恤核計銀數已及千兩洵屬好義可風合無仰懇天恩俯准將如皋縣已故五品封職馬如琳五品命婦馬陳氏楊氏建坊旌表以維風化除咨禮部查照外理合會同兩江總督臣曾國荃附片具陳伏乞聖鑒勅部核覆施行謹奏軍機大臣奉旨着照所請該部知道欽此○○頭品　戴革職留任閩浙總督兼管福建巡撫臣楊昌濬跪奏爲酌擬添設福建鄉試外簾員數恭摺仰祈聖鑒事竊准禮部咨福建省自光緒乙亥科受卷謄錄等官均與例定員數未符行令將何年日月奏請添設詳細查覆如無奏准案據將應添員數酌定奏請添設等因當卽行司遵辨去後伏查福建文闈鄉試原定受卷兼用號舍小印官八員謄錄官三員對讀官三員試卷不過五六千本嗣因入塲人衆逐漸多至九千餘卷外簾各官兼顧難周經前撫臣王凱泰於整頓科塲積獘案内奏准添設對讀官二員其受卷兼用號舍小印官自光緒乙亥至乙酉計五科增至十員或十一員謄錄官乙亥至乙酉計五科亦增至四員或五員均爲愼重科塲起見惟未經奏明畵一添設不足以昭信守今擬福建鄉試外簾自下屇戊子科起添設受卷兼用號舍小印官二員合之原額共十員又添謄錄官一員合之原額共四員對讀官已添二員合之原額共有五員自可毋庸再添如蒙俞允應請飭下部臣纂入科場條例俾得永遠遵行據福建布政使張夢元具詳前來除咨部並將前添對讀原案錄送外臣謹恭摺具奏伏乞皇太后皇上聖鑒訓示謹奏軍機大臣奉旨該部議奏欽此○○楊昌濬片再福建延建邵道奎俊奏准調補興泉永道員缺所有延建邵道遵旨卽以遺缺道恩良補授恩良業已抵閩應卽飭赴新任供職以專責成除咨部查照外臣謹附片具陳伏乞聖鑒至奎俊先經調署斯缺飭將奉文准調日期報司詳咨合併陳明謹奏軍機大臣奉旨吏部知道欽此○○頭品頂戴署湖廣總督兼署湖北巡撫奴才裕祿跪奏爲拿獲强刼拒捕盜犯審明懲辦恭摺仰祈聖鑒事竊據署黄陂縣知縣劉秉懿詳光緒十年正月初九日夜監牛任履謙家被匪撞門入室行刼財物拒傷事主等情一案當經批飭勒緝嗣因疏防限滿犯無弋獲查取文武職名照例顥叅在案該署縣劉秉懿未及獲犯卸事經接任縣吳命椿比差會營於十年七月十九八月初七等日先後拿獲盜犯曾有昇丁林葆二名訊供通禀未及覆審旋亦卸事接署縣黄世崇到任復於十一年二月初十日會營續獲丁大辮子一名提同曾有昇丁林葆隔别嚴審據曾有昇供認糾劫得贓丁林葆丁大辮子俱供認夥劫拒捕各情不諱錄供禀經前署督臣卡寳第前任撫臣彭祖賢批司飭委候補知縣梁家鈺馳往會審該犯曾有昇旋於三月二十六日在監病故禀府檄委孝感縣茹朝政騐訊禁卒並無凌虐詳經批飭歸案議擬隨據該縣會同委員提犯覆訊明確遵批將該犯丁大辮子卽伏意丁林葆照章就地正法兹據該署縣黄世崇錄叙全案供招由漢陽府知府逢潤古轉詳湖北按察使黄彭年核明請奏前來奴才覆加察核緣曾有昇丁大辦子卽伏意丁林葆均籍隷黄陂縣各傭工度日先未爲匪光緒十年正月初九日曾有昇與已獲之丁大辮子丁林葆在逃之陳抛皮丁伏牲丁伏林陳自遥先後會遇共道貧難曾有昇起意行劫衆俱允從卽於是夜丁大辮子携帶鐵鑿陳抛皮携破油傘並洋火餘俱徒手一共七人偕抵任履謙門首丁大辮子翻墻進院打開大門曾有昇令陳抛皮點燃油傘丁林葆丁伏林在外接贓自與陳抛皮丁伏牲陳自遥一齊擁進同丁大辮子用石撞開前後重堂屋門並房門進内任履謙與妻任彭氏驚起喊捕陳抛皮順拾門閂拒傷任履謙右脚大趾丁大辮子丁伏牲用草繩縛住任履謙兩手腕任履謙用力挣札致將左手中指左脚小趾擦傷任彭氏攏護陳抛皮亦用門閂拒傷其左手大指隨各打毁箱櫃搜去銀錢衣物遞交丁林葆等接收分背至陳抛皮家查點按股俵分各散曾有昇等各將分得贓物賣錢同分得銀錢一併花用次早任履謙信知其兄任毓楨赶往看明投報經該前署縣劉秉懿勘騐詳緝未及獲犯卸事接任縣吳念椿到任因疏防限滿犯無弋獲開列職名詳叅旋比差協同營汛兵役拿獲曾有昇丁林葆訊供通禀未及覆審旋亦卸事署知縣黄世崇到任比據兵役續獲丁大辮子卽伏意到案提同曾有昇等研訊據供認前情不諱詰無窩夥竊刦不法别案原贓雖未起獲犯係先後到案隔别研審所供行劫同日及上盜拒捕情形均各吻合核與事主原報亦屬相符開錄供招禀經前督臣批司飭委候補知縣梁家鈺馳赴該縣會審該犯曾有昇旋在監因病身故禀府檄委孝感縣茹朝政騐訊禁卒並無凌虐詳經批飭歸案議擬嗣據該縣委會同委員提犯覆審明確遵批將該犯丁大辮子卽伏意丁林葆照章就地正法兹據該縣錄叙供招由府核明議擬詳司轉詳前來奴才覆核無異查律載强盜已行但得財者不分首從皆斬等語又光緒九年湖北省奏定章程嗣後盜案如有聚衆至五人以上致傷事主者仍照歴次定章獲犯訊明後委員前往會審卽行就地正法等因歴履照辦在案此案曾有昇起意糾同丁大辮子等强劫任經謙家得贓拒傷事主實屬同惡相濟法無可貸自應按律問擬曾有昇丁大辮子卽伏意丁林葆均合依强盜已行但得財者不分首從皆斬律擬斬立决曾有昇已在監病故丁大辮子丁材葆已照章就地正法應與訊無凌虐之禁卒俱毋庸議丁大辮子卽伏意訊無父兄曾有昇有父曾開桂丁林葆有父丁茂華各不能禁約其子爲匪與失察該犯等爲匪之牌保各罪應杖笞事犯在光緒十一年正月初四日恩旨以前應准援免牌保仍革役買贓人不知姓名無從查拘逸盜陳抛皮等飭令嚴緝獲日另結此案首夥七人於叅限内僅獲首夥三名獲犯尚未及半應仍照例補叅盜犯曾有昇一名在監病故管獄官例無處分除供招咨部外謹恭摺具陳伏乞皇太后皇上聖鑒勅部核覆施行再湖廣總督係奴才本任毋庸會銜合併陳明謹奏軍機大臣奉旨刑部知道欽此 
 
 

Page 12

 
 
[光緒十二年三月初十日京報全錄]  
　　宮門抄○發抄旨五道○大臣英奏爲請撥欵項摺子○又奏請撥墊欵夾片○大臣榮等奏爲備差請撥欵項摺子○直督李奏留出洋隨員差遣夾片○大臣榮等奏爲司員俸滿題銷摺子○又奏留司員接管夾片○大臣榮等奏爲總管差滿請予升補摺子○二月初十日禮部宗人府欽天監廂藍旗值日無引見○六額駙芸公熙貝勒那貝勒各假滿請安○湖南正考官陳琇瑩到京請安○記名提督定長謝恩○惠銘嵩山倭恒額奎斌郭敏布各請假十日○内閣奏派騐放之王大臣派出豫王奎潤薛允升汪嗚鑾○崇公奏請開缺○召見軍機定長○發抄成孚奏凌汎安瀾奉旨知道了欽此○又遴派通判查筠等赴東廳候張曜差委奉旨該部知道欽此○陳士杰奏捐助賑銀之學政王先謙之故母等建坊奉旨着照所請禮部知道欽此○又續裁防營勇丁數目奉旨該部知道欽此○沙克都林札布奏滿營換防官兵裁歸舊制奉旨該部知道欽此○○奴才英廉跪奏爲循　請撥欵項以資供辦要差恭摺仰祈聖鑒事竊奴才于本月初八日承准直隷總督照會内開恭閱邸抄光緒十二年正月初三日奉上諭朕於二月二十七日恭奉慈禧端佑康頤昭豫莊誠皇太后啓鑾三月初二日祗謁東陵是日節届淸明恭詣普祥峪定東陵行敷土禮隆恩殿行大饗禮並恭詣惠陵禮成後於初七日還宮所有應行典禮並一切事宜着各該衙門照例敬謹預備欽此應飭藩司督標中軍副將迅速查照成案將應辦事宜赶卽督飭各屬敬謹備辦其馬蘭鎭及此外各衙門凡有應辦事宜亦卽照案敬謹備辦逐一具報查核均勿貽悮等因前來伏查恭逢聖駕祗謁陵寢所有風水界内緑營應修道路橋梁並沿途各處行宮急修糊飾等項事宜均歸馬蘭鎭總兵兼總管内務府大臣督率所屬官兵敬謹預備至燕郊白澗桃花寺隆福寺等四處行宮除中總管内務府恭勘歲修外其應行急修糊飾等工均須敬謹妥備風水界内經由道路橋梁亦應照案恭修溯查從前恭備要差因值永濟籌備兩庫欵項拮据奏請由直隷藩庫專撥銀一萬二千兩以資恭備歴經辦理在案此次恭備要差永濟籌備兩庫仍係無欵可籌惟有循照成案請旨飭下直隷總督轉飭藩司不均何欵撥發銀一萬二千兩迅卽委員解送兌收俾得妥速恭備以期分撥動用俟事竣後核實將緑營用過銀兩細數造册咨送藩司查核找繳報銷内務府承辦各處行宮急修糊飾辦買器具恭備鋪陳等項於年終併案奏銷咨報總管内務府查核所有循案請撥欵項以資供辦要差緣由理合恭摺具奏伏乞皇太后皇上聖鑒訓示遵行謹奏奉旨已錄○○英廉片再查前次恭備普祥峪定東陵永遠奉安所有緑營修墊橋道等項經費共用過銀一萬一千九十兩四分八厘内除先後由藩庫領解銀一萬兩尚欠銀一千九十兩四分八厘卽准直隷藩司咨稱餘候報銷奉部准銷後再行找給等因無如此項欠欵係由前任總兵景瑞所派承辦員弁向鋪商借墊屢經該商催討甚急且現值恭辦要差勢難再令聽候找給歸還合無仰懇天恩可否請旨飭下直隷總督轉飭藩司卽將前項欠欵銀一千九十兩四分八厘一併迅速撥給以淸墊項謹此附片具陳伏乞聖鑒謹奏軍機大臣奉旨卽着咨行直隷總督飭司撥給欽此○○奴才榮頤溥豐英廉跪奏爲恭備要差遵案請撥欵項恭摺仰祈聖鑒事竊奴才等准禮部咨開光緒十二年正月初三日由内閣抄出奉上諭朕於二月二十七日恭奉慈禧　佑康頤昭豫莊誠皇太后啓鑾三月初二日祗謁東陵是日節届淸明恭詣普祥峪定東陵　敷土禮隆恩殿行大饗禮並恭謁惠陵禮成後于初七日還宮所有應行典禮並一切事官着該衙門照例敬謹豫備欽此欽遵移咨前來奴才等恭查陵寢备衙門應行恭備一切事宜自應遵照成案敬謹豫備案查同治十二年恭辦謁陵大差因永濟庫無欵可籌前任守護大臣載遷等奏由直隷藩庫地粮項下撥銀一萬兩以供要需所撥之欵歸入直隷恭辦大差正欵内開銷當經奉旨允准在案竊照此次恭備聖駕祗謁東陵所有陵寢各項急修曁石門工部應修各工用款較煩惟奴才等所管永濟庫入欵開放常年各項尚不敷用現奉辨要　寔係無款可籌奴才詳細商酌惟有仰懇天恩俯准照案仍由直隷藩庫撥銀一萬兩務於二月初十日以前委員解送承濟庫以供一切要需所撥銀兩仍歸司庫恭辦大差正款内開銷所有援案陳請撥解鋃兩恭備要差各緣由理合恭摺具陳伏乞皇太后皇上聖鑒訓示遵行謹奏奉旨已錄○○李鴻章片再出使日美秘大臣張陰桓奏帶出洋各員内有候選道伍廷芳一員查伍廷芳精通西國律例熟悉中外情形久在北洋泒充繙譯隨辦交涉及華洋訟爭之案設注襄籌甚爲得力尚有經手洋務未完事件一時未便他往前與張蔭桓面商仍留該員在津差遣俟經手事畢再行給咨出洋除分咨查照外理合附片陳明伏乞聖鑒謹奏軍機大臣奉旨知道了欽此○○奴才榮頤溥豐英廉跪奏爲司員試俸期滿循例題銷恭摺奏聞仰祈聖鑒事竊據郎中高連呈稱竊職係正藍旗滿洲麟志佐領下人於同治六年四月内由雲南俊秀捐納監生光緒二年由監生加捐郎中單月選用並咨分六部行走七年六月簽分兵部行走於八年十一月初十日補授裕陵奉祀禮部郎中是年十一月三十日到任自到任之日起連閆扣至十一年十月二十九日試俸三年期滿又據員外郎松岫呈稱竊職係正黄旂滿洲中正佐領下人由世襲騎都尉特旨先用候選員外郎籖分刑部行走於光緒八年十月十五日補授裕陵奉祀禮部員外郎是年十一月二十二日試俸三年期滿又據花領員外郎佛呢音布呈稱竊職係正藍旗滿洲榮麟佐領下人於同治六年在捐銅局報捐監生是年復在捐銅局報捐主事候補於同治十三年因生父瑞麟在任病故奉旨伊子候補主事佛呢音布以員外郎選用光緒四年在河南賑捐局報捐奉旨賞戴花領光緒八年七月内選授惠陵奉祀禮部員外郎於是年十月初七日到任自到任之日起連　扣至十一年九月初七日試俸三年期滿今將例應試俸呈請題銷各等情前來查例載滿洲人員捐納升用者亦照各項議叙人員之例試俸三年准其調升等語今據郎中嵩　員外郎松岫花領員外郎佛呢音布各呈請題銷試俸該員等在任三年循分供職均無叅罰事故相應具奏恭候命下奴才等再行移咨吏部該旗註册照例陞轉所有題銷試俸緣由謹循例具奏伏乞皇上聖鑒謹奏軍機大臣奉旨吏部知道欽此○○榮頤等片再查管理永濟倉永濟庫等處司員定章係二年更換一次其從前管倉庫司員遇有差務重要或有經手承辦事件均經隨事奏明仍派接管兹届換班之際惟管理倉務之郎中阿爾薩蘭員外郎廉泰英麟承辦截漕轉運事宜諸臻妥善管庫之郎中達桑阿經　庫務謹愼精詳奴才榮頤甫經到任與奴才溥豐英廉公同商酌倉儲庫欵均關緊要未便遽易生手擬仍派該員等接以期整頓謹此附片奏聞軍機大臣奉旨知道了欽此○○奴才榮毓奎瑛懷塔布跪奏爲總管當差五年期滿擬請量爲調劑酌予升補以資鼓勵恭摺具陳仰祈聖鑒事竊奴才等自歴任以來溯查八旗總管五年期滿例應咨部引見惟因陵寢重地該總管有督率官兵巡防守護之責每遇期滿察看其平素當差勤愼管轄嚴明者歴經前任奏請留任荷蒙聖恩允准在案兹查該總管等於陵寖祭祀均能敬謹將事約束兵丁素著嚴明當差勤奮至於五年之久始終如一尚無貽悮似屬著有微勞第思此項人員本處官階並無升遷　補之途每遇年滿離任回京候缺而候缺班次向無定章多年不能食俸苦累難堪未免向隅實爲可憫奴才等公同商酌擬請量爲調劑嗣後總管等五年期滿後照例咨部註册仿照京旗叅領應升之缺升用在任候升其寔有出色人員容奴才等出具切寔考語專摺保奏送部帶領引見如何給予升途奴才等未敢擅擬出自高厚鴻慈如蒙俯允所請則該總管等感戴天恩自必愈加奮勉實力當差似於陵寖重地大有裨益奴才等爲鼓勵人材藉資臂助起見是否有當伏乞皇太后皇上聖鑒訓示遵行謹奏軍機大臣奉旨兵部議奏欽此 
 
