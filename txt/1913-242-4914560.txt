# 1913 - 242 - 4914560

 

Page 1

 
 
   
 
 

Page 2

 
 
時評 
[南京之結局如何（無名）]  
　　南京非黨人主動地不當獨立而先他省獨立一異事也南京既入黨人之手不當取消而先他省取消二異事也黨魁既走獨立取消可保無事矣乃忽以數十人之力據都督府是不能獨立而忽又獨立三異事也以數十人之力獨立復以數十人之力拘捕而取消之其獨立之力量可知矣不謂取消之後忽又爲此無力量之人所獨立四異事也不惟獨立且能力戰以逐去取消之軍隊五異事也有此五異事而南京方面遂不得不出於劇戰 
　　劇戰既起南京保障之紫金山忽爲張勳之兵所襲得是甯軍之無能也紫金山既爲張軍襲得忽又爲甯軍奪回是甯軍無能而又有能也甯軍既奪回紫金山又砲擊浦口渡江之兵其力不爲弱然而忽又謂甯軍代表渡江而與馮軍媾和欲以平和相讓甯城是則甯軍果有能無能歟實非人所易測矣 
　　以情勢言之甯軍現所據之地位尚得勢而全局恐難於久支讓城之説所以由來而不免爲吴淞之續歟 
命令 
　　八月十六日臨時大總統命令據署直隸民政長劉若曾電稱永定河南五漫口成災己派委會勘估堵並分放急賑等語本月上旬大雨緜河水暴漲以致永定河下游漫溢成災閲電殊深憫系着該署民政長飭速疏消積水繕治隄防趕將决口堵築並查明被淹地方及被災户口分别輕重散放急賑以濟災黎勿任離失所此令 
　　此次亂事肇生政府不得己用兵戰定重念軍士瘡痍滿目人民蕩析離居播遷情形深爲憫惻前經飭由紅十字會妥辦救濟事宜現在戰地較廣籌備所恐難周應再添派施則敬任錫汾辦理救濟事宜該員等義聞素昭夙爲各界推許務即悉心籌辦並聯絡各省議士廣爲勸募以資拯濟而重民生此令據海軍總長劉冠雄江蘇都督程德全等電稱吴淞炮台爲匪徒占據經冠雄督率艦隊排日攻擊復由旅長李厚基率陸隊由江灣前進本月十日十一日兩路迎擊匪徒水陸進逼匪均潰退匪首陳其美居正鈕永建等先後棄台竄逸十三日晨八時遂將吴淞南北塘獅子林各炮台全行克復各等情查吴淞踞江海衝要該匪等占據砲台憑藉陰隘晽絶交通設謀甚狡經海陸各軍節節圍困匪勢窮蹙吴淞各臺一律收復皆由海陸軍將士忠勇奮發冐暑進攻用能迅奏膚功深堪嘉獎所有在事出力人員應由該總長等查明呈請從優給獎以昭激勸所有傷亡軍士並著查報撫恤其投誠軍人亦應分别收撫遣散在逃陳其美居正鈕永建等着即懸賞拏辦以伸法紀此令 
　　據漢口電報局截留呈報湖南省議會七月二十九日致參議院衆議院及各省議會通電有由各省通電取消參衆兩院等語詞旨悖謬顯係侵奪國會權限違背約法着飭湖南都督譚延闓立將該省議會即時解散一俟軍事平定與已經解散議會各省分一局依法另行選舉以期實行代表民竟此令　　夏水倫授爲陸軍少將此令 
　　四川財政司長董修武着免去本官此令 
　　任命龔廷棟署四川財政司長此令 
　　四川國税廳籌備處處長蔡鎭藩着免去本官此令 
　　任命劉冕署四川國税廳籌備處處長此令 
　　任命王懷慶爲鑲白旗蒙古副都統未到行以前由福海暫行兼 
署此令 
警信 
　　南京訪函南京大局己至危急之點張勳之兵仍佔守紫金山極東之茅山（譯音）天保城朝陽門之砲隊及富貴山砲台之大砲終日開砲向茅山轟擊張勳之兵所佔之地位適在山巔之後故幾難保守且南軍以快砲駕於山巔如見有露出一頭即彈如雨下紫金山現由寜軍佔據惟六點鐘時余（訪事自稱）離山之際茅山之巔仍飛北軍紅旗今晚十時該方面復聞大砲之聲必係張勳之兵又圖進攻也兩軍終日時在紫金山兩方面之平 
原互相戰鬭各未得利（特約路透） 
　　南京訪函幕府山之麓江邊附近有一小砲台控制山上砲台之人入路小砲台之戍軍曾與浦口之北軍見戰據傷兵聲稱北軍四百名攻擊砲台戰敗而退惟今日下午幕府山己竪紅旗表明忠於政府北軍之得幕府山無論以游説以武力堪稱得一至寳獅子山砲台曾向浦口開砲數響有火車一輛戰北軍數百名駛抵江邊附近忽有一彈飛來因稍高未中該火車即關機飛逃第二彈又至擊入距車後數碼之地内數分鐘之後浦口江濱無一兵士幕府山曾開一砲阻止獅子山續行轟擊（特约路透） 
　　南京訪函德領事司徒爾斯博士依港内外國各兵艦司令之建議請兩方面之司令展期至星期日下午二時再行開炮兩方面之司令己准如所請現己令各躉船即於今夜或明晨離開戰地下關外國居民奉命即行離埠怡和公司之躉船己移泊上游安寜之處目下己在設法以該城安讓馮國璋今日下午第一師旅長率軍官數員渡江與馮國璋恊商和平投降辦法南軍現佔紫金山北軍現佔幕府山兩方面勢力平分開議此事可免過夫顔面大約必能與馮商妥一切若與張勳恊商和平解决辦法則頗爲難城中外人皆言張勳率北軍南下徒增大局之困難袁世凱殆忘張勳之憎惡於人乎傳聞何海鳴己逃日本領事署則言 
此説不確（特约路透） 
　　南京電北軍己於十六日攻克幕府山南門仍在交戰（譯文滙報） 
　　南京電浦口北軍己渡江在中關登岸（譯文滙報） 
　　鎭江電幕府山與獅子山兩晝夜以來高懸甯軍旗號連開大砲轟擊浦口及由鎭江沿鐵路進發之官軍目下砲聲猶未停止八月十六日夜半某輪船開抵南京由領事圑下令扣留各躉船己拖出戰線之外（譯字林報） 
　　鎭江電聞南京之軍共有一萬五千名浦口官軍現開大砲轟擊獅子山頗有準力（譯字林報） 
　　鎭江電下關外人奉領事命令避居各躉船及各兵艦（譯字林報） 
　　本埠訪函十七夜有步砲兵七營機關槍隊四連乘火車往甯助戰十八午後又有新到之陸軍繼續出發駐淞各艦亦將向揚子江上駛 
　　本埠訪函駐淞海軍陸戰隊調撥三營及機關槍一隊開往嘉定聞離嘉定五里之馬陸鎭己有戰事嘉城亦己安設大砲預備對敵　　北京電據九江電稱李烈鈞己率兵一隊回抵南昌官軍司令警告該城如不逐走李烈鈞及其黨與則將開砲轟城（譯字林報） 
　　廣州電近數日内開戰數次粤軍死傷甚衆城中因經戰事且爲粤兵刧掠大受損失粤軍因見無力續抗龍軍業己投降惟要求加發餉銀城中現己安謐（譯文滙報） 
　　香港電聞廣州近今戰事死者共五千人内有龍軍一百五十人粤軍一千二百人餘爲平民龍濟光己下令遣散陸軍全體故昨夜恐復開戰都督府未燬之一部分亦爲粤軍所刦造幣廠被刦雙毫洋一百萬圓銀條十萬兩（譯字林報） 
　　北京專電沙面及香港交通銀行均電稱龍濟光十一抵粤地方安謐龍電袁陳逃後地方可望安全惟粤中紙幣向虧二千餘萬又被陳胡濫支故益不了請速補助 
　　北京專電龍濟光十六電稱現城廂内外己肅清商店照常開市人心大定粤軍近萬能一鼓盪平實出意料粤省陸軍習於驕悍勳肆要挾除己消滅者不計外其駐外及並未從叛各軍擬酌量歸併不必仍復兩師一旅原額云云 
　　北京專電蔡督電京滇己備二師以主軍由貴向湘以支軍進瀘州至重慶得命即行蔡此意甚决己電令其駐京委員蕭堃等回滇 
專電 
　　北京電昨日憲法委員會决議（一）總統選舉機關以兩院組織（二）須有四分三以上議員出席（三）須有出席議員三分二以上票乃當選（四）如兩次不及法定票數則將最多數次多數二人决選 
　　北京電前安慶七日都督劉國棟及岳某張某日前到京被警廳拘去而劉之獨立實有别種關係旋即釋出 
　　北京電湘派劉某來京請取消獨立但求勿派全軍及舊人前往如派人則如梅韾等最佳　　北京電孫文逃往日本若松地方即住其地巨富安井家即若松製鐵所之主人據此間日人語日政府恐未必許孫在日久留 
　　北京電伊集院因其子病腸炎現擬留在此養病其夫婦仍定十五回國 
　　北京電魯督電德人將實行宣統三年條約奉其政府命令擬籌五百萬馬克辦金嶺鎭鐵廠按約中國有權合股且股在十萬兩以外時得派員經理請部籌念五萬入股財部尚未確復 
特約路透電 
　　北京電據成都電稱大局殊爲危急現由都督維持治安日來刑人頗多新津縣己宣布獨立成都己派兵赴重慶平亂隆昌及榮昌二縣聞有戰事君都督尹抵雅州府 
　　北京電交通部接電馮國璋己於十五日渡揚子江 
　　北京電李烈鈞及歐陽武己逃出南昌城内公署聞無一人南昌商會己派代表至九江導段芝貴之軍入城 
　　北京電據九廣鐵路公司辦事員電稱龍濟光己逐走佔據鐵路之軍該路己照常開車 
　　香港電香港派往沙面之印兵二百名現己抵此 
　　香港電昨日大風其勢極高其速每小時行一百零五英里吹覆駁船舢板數隻美國砲船威靈頓號於風急之際舉號求救旋經拖船拖入避風之所風力稍衰時英國滅魚雷艇哇特號即駛出港外尋覔游艇太維號蓋英國兵艦太買號之軍官均在該艇故也適與該艇相遇即載各軍官回港 
　　香港電據澳門消息該處大風損失甚巨海圩坍塌甚長並吸倒數屋壓斃多人港内駁船沉没甚多澳門漁艇隊被毁及吹折桅桿者不計其數溺斃及壓死者一百五十餘人 
　　東京電張繼黃興孫逸仙同處某輪船於夜半行抵横濱並不掩飾張由基隆登船黄由門司登船孫由神户登船現來東京 
譯電 
　　北京電憲法起草委員會决議嗣後任命國務總理僅須由衆議院通過其他諸國務員則由國務總理提出後續由總統下令在命母須由參衆兩院通過 
　　北京電參議院股會員因張繼罪狀未經宣布故不允除其議員籍 
　　北京電國務院致電各省都督詢問是否贊成改省爲區以固中央權力 
　　北京電周自齊己辭受新内閣財政總長之任　　北京電龍濟光己得勳二位 
　　北京電據國權報載稱日皇己依内閣之請准孫逸仙寓神户 
　　北京電尹昌衡致電中央政府極言逹頼喇嘛之 
 
 
 

Page 3

 
 
　　不可信恃並請政府以武力對待勿再與之進行談判 
　　北京電代理財政總長梁士詒現與比國資本家商訂借欵英金一千萬磅築造張家口至西安府及成都之鐵路 
　　北京電北京大學工法兩科定於九月間開課 
要聞一 
[南京兵禍記（一）]  
　　文滙報云今晨上海接南京海軍無線電音北軍分乘駁船己由浦口渡江至甯獅子山砲臺曾開砲轟擊内有三船中彈沈没溺斃兵士多名外國各兵艦己應某司令之請開出戰缐之外下關中外人民紛紛逃避現己成爲無人之士外國各領事尚未離城惟旦夕恐將被逼暫離下關曾扣留商輪一隻以備拖走外國各躉船現料兩軍尚將續戰聞寜軍心志極堅精神頗壯續接南京無線電音昨日十七日）北京攻轟某城門未得勝利爲甯軍擊退微受損失甯軍現佔據城外之紫金山及獅子山北軍援隊己陸續開抵惟連日攻擊尚未稍得進步 
　　據鴻安公司長安輪船稱星期六日南京曾見大戰獅子山及幕府山先行開砲炮火速而且烈外國輪船公司之各躉船均駐有海軍衛隊各兵艦己開出戰地之外徐寳珍及張勳之兵同日抵甯者甚衆浦口馮軍亦將續抵　 
　　據抵滬各長江輪船聲稱近數日内南京居民因料當地將有戰事紛紛逃避故各船輒滿載避難之人及彼等之行李鮮有隙地該城及四圍之居民己逃避一空 
　　據長江輪船聲稱前星期招商己之快利輪船及某某數船滿載兵士開至下游在安慶登岸九江等處己有大批軍隊開抵蕪湖 
　　據昨日抵滬之長江輪船聲稱數日之前太古洋行某輪船駛抵蕪湖後有苦工多人在船上工作爲南軍逼往開掘戰壕以備激戰當時苦工均不肯前往南軍即拔剌刀威逼之該船工事己將告竣故外人亦無法可向抗議 
　　鎭江曾於星期六日開戰居民紛紛逃避各店皆己罷市英捕艦拂洛拉號及胡特考克號己派兵四百名登岸保護外國居民聞美國兵艦亞爾巴萊號亦派兵登岸 
　　據星期五日鎭江私函云鎭江目下殊爲安静昨今兩日運河開來北軍三千五百人皆有髮辫且衣舊時戎裝張勳己於今晨抵此定明日赴寜有人懷挾炸彈候於碼頭希圖暗殺張勳不意衔行悮投致本人炸去兩腿並重傷旁人一名 
　　字林報云據昨日抵滬之長江各輪船聲稱彼等於星期六日將近正午時離開南京適紫金山與獅子山之炮隊正在交戰曾聞極大之炮聲一二響船上之玻璃窗亦爲震碎 
　　某君昨由牯嶺抵滬據稱自牯嶺至九江一路安静未見一兵僅見游客數人登山而己九江安慶蕪湖等處亦均安静星期六日抵南京時炮聲震耳盖幕府山及獅子子山之甯軍同開大炮轟擊對岸浦口之北軍炮臺開炮極不經意一彈落於怡和公司之隆和輪船船尾水中距船身不及二十碼尚一彈落於招商局鄱陽輪船之旁上游駛抵南京之船輒經領事扣留至第二船續抵時始准開行以便外人遇急即可登船離甯 
　　船抵鎭江時見有火車二輛滿載官軍開往南京聞官軍己繞道至紫金山之後甚至謂己攻入某門此項消息雖屬傅聞然官軍之包圍甯城似己確實云 
　　紅十字會昨接滬甯鐵路來電謂有傷兵二百餘名己在甯鎭途中故該會即於晚間派隊由王培元醫士率領於七點三十分鐘乘火車出發滬寜鐵路車務總管里特君亦乘此車赴鎭並致電鎭江紅十字會巴林醫士請其預備收納重傷兵士其傷勢較輕者則在病院火車醫治 
[上海兵禍餘音（二）]  
　　字林報云自上海失其行軍要點之地位後吴淞與江陰砲台間之大局極足令人注意今後戰塲或將移於該地風起雲湧勢力非小也惟該地大局殊不易解繹今所知者嘉定城己爲南軍佔守官軍足可困之而己然江陰砲台心志何嚮殊難捉摸且該炮台實爲全省最上之險要此固不必夸言者也南軍在該砲臺究佔何種地位今無一知者現信南軍至少己佔據砲台之一其他消息則寂然無聞説者多謂彼等之負嵎僅屬金錢問題耳 
　　據嘉定前星期消息觀之兩軍交綏定期己不遠矣惟迄今兩軍均未行動嘉定之軍聞共有二千人而多屬吴淞退往者官軍今尚未與之接觸蓋目下仍駐嘉定崑山間之羅甸鎭並未前進其數不滿千人决非淞滬見戰之兵大半來自蘇州餘由吴淞開往官軍司令省界之念頗沈故不致以此多數本省之人從事戰争如須開戰則必候以北省之兵膨脹該軍而後出發故尚須稍延時日也 
　　上海官軍司令一二日之前仍以江陰炮台爲南軍之要塞此固不言可知蓋吴淞炮台投降之時彼等皆料南軍多己退往該處不幸日來難得確實消息目下惟知該砲臺之一部分己由南軍佔守即名象山者是也按江陰炮台蜿蜒江濱其缐頗長炮位皆築於距水不遠之低山間山後營房連貫形勢極佳由江上進攻頗難着手惟其炮位近三四年來必己損頽則或可有進取之機該炮臺有十二寸口徑之大炮數尊與吴淞砲台者同式年代己久不甚精利且僅能向長江下道轟發惟其餘各炮皆屬上品内有九寸口徑之大炮多尊及小炮多尊該砲台之弱點則在陸地一方面盍從前築時惟期阻止水師由下游進逼以故防禦陸地進攻之大炮殊爲有限三四年前該炮臺之炮手皆係訓練精之人蓋由所聘洋員精心教授造詣頗高若輩今若仍在該炮台則南軍之地位殊不易攻克也 
　　招商局新康輪船爲近由塘沽載運援軍抵滬之五船之一星期六日有人見其駛至浦江下游於是乃謂該船己載兵赴鎭此説果確則必江陰砲台可以安過而後始敢出發是則該處南軍今僅守旁觀之態度不敢先自開釁詎意其眞相並不如此該船己泊于吴淞鐵路碼頭聞所載軍隊悉己登岸張勳現在鎭江利用火車運送軍隊滬甯鐵路公司本擬於星期六日照常開車至鎭江爲止惟經張勳通告如火車駛過彼之哨隊則未便擔保其安寜故該公司即將此舉暫行作罷 
　　吴淞砲台投降官軍之兵士内有粤人二百五十名前傅吴淞砲台之中有粤兵二三千名云云今始得其實數蓋乃岑春煊由粤携來之衛隊今晨均乘怡和公司某輪船啓程回里 
　　星期五夜上海曾聞鎗聲或謂係在浦東江灣二處旋於星期六日出四調查未得實情浦東之人否認會有開鎗情事該地今全由官軍佔守僅餘滬兵一營駐紥某鎭前嘗心嚮南軍後見大隊官軍開抵該處即宣布中立擔任保衛地方治安故得自保今則其志無庸復言矣江灣一地或有南兵復出刦掠惟鄉民今己照常各安其業無復有南兵之蹤跡近來夜間出哨之兵間有開鎗者惟皆向天發彈以圖驚走搶匪而己 
雜評一（無名） 
　　反對之結果江蘇以服從稱其官其民均爲中國之至服從者不意此次與北軍直接交戰以江蘇之兵最多而又最爲盡力湖南爲激烈派之出産地又多主張獨立之人乃未遇北方一兵未死一人而己取消獨立矣兩兩相形適成一反對之比較 
　　正當之結果江蘇與湖南成一反對之結果而浙江與江西　欵極知照之結果浙江不附獨立始終以不獨立見長江西最初獨立始終獨立力戰若廣東則近似南京廣西則近似浙江安徽又近似江蘇興江西福建又近似湖南皆無特别之可言者也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[蕪湖鏖戰之先聲]  
　　日前柏烈武與祁炚寰管鵬張永正等由省逃竄渡江後沿途騷擾至大通復縱令兵士搶刧現聞曰麕集蕪湖住公安旅館招集舊部逃兵與龔振鵬聯合一氣希圖報復并於荻港安設大砲以資禦敵惟因餉項不支近乃勒令商會捐繳巨欵復苛索房捐民家先繳三月如係李氏則先繳六個月故今　舗閉市民人紛紛逃避而龔尤爲出力終日派兵士四處梭巡搜查輪船上下以及客機商旅并搜查郵局來往信件電報往往有因言語不愼多遭慘殺故近日客棧多不寓客云 
　　頃聞皖北壽州正陽等處業經倪督嗣冲連日克復現大兵己抵合肥聞孫品驂聞風濳逃該處軍隊紛紛投誠倪督即令該軍隊爲先鋒隊業己出發至巢湖迎擊昨日胡師長萬泰己派第一營駐紥大通聞己分兵由繁昌一帶進攻一面派兵輪沿江助勦大兵雲集戰禍　開將恐蕪民難免浩刧云 
[皖省取消獨立之餘波]  
　　昨閲倪督嗣冲有電致省議會謂該會議員邢元偉前在淮上爲南軍指揮因南軍敗績始逃現己將該議員家産查封請省議會速將該議員繳出懲辦以儆具餘并嚴拿柏烈武之死黨管鵬祁炚寰張永正范光啓等以及平日爲柏畫策之私黨如陳仲甫趙宋鄉畢耀章程篤原李時蕊洪忠凱高亞東李光炯楊塵一併緝拿云云刻該會己通電照辦矣 
　　昨有自江南來者言日前有潰兵三百餘名係前次張水正令奪馬當砲台被砲轟擊逃至江南唐家村地方正擬回省因聞省中取消獨立柏烈武張永正諸人均己潛逃北軍己駐紥省垣遂改變方針　向殷家滙而去該處人民大爲驚恐隨由紳董出爲攻待并餽送洋六百元飽餐兵士而去幸免騷擾詎該潰兵至張家灘地方甫入境即放槍兩排商民驚嚇　常復經商民出爲哀求由各商民共凑洋一千一百元始行離鎭不料復有逃兵九人持鎗而返仍欲肆行　括商民以理詰之該逃兵竟開鎗傷斃二人大肆擄掠而去隨後仍有過徑逃兵或三十二十人不等到時無不騷擾鳴呼小民何辜而竟遭此荼毒耶 
[湘鄂宣布罷兵後之小戰]  
　　十三日湘督譚延闓來電己宣布取消獨立罷兵而武漢江面竟有湖南黨人所派之小輪三艘冐掛紅十字會旂幟輪上之人亦冐紅會裝飾以窺探湖北軍情及地域形勢爲水警廳長何錫蕃在漢陽渡江時所覺當即報告都督命停泊鮎魚套内建威兵輪立刻追至青山以外江面開砲擊傷具船身始一併截獲當有數人投水自溺并有二人被炮轟斃在船之二十三人則己一併解送軍法局訊辦矣 
[湘鄂搆兵中之外交]  
羊樓崗所産之茶皆銷俄國俄商新泰永豐等洋行於羊樓設有製磚茶廠四所資本共數百萬現在磚茶正在製作之際各洋行茶莊存貨既儲欵尤厚日前湘軍驟至羊樓崗之俄商永大洋行聞受損害以故漢口俄領事除向湘督交涉外並調駐漢戍軍二百餘人往羊樓駐防以保洋商黎公得信後以與通商約條不合當即指令交涉員力争阻止其文中理由有云查天津條約第四章二條載非通商口岸外國不得駐兵羊樓峝並非商埠貴國自無駐軍之權又查天津條約第十六章五欵載洋商在華之商務如有危害中國政府不加保護者外國得自派兵保護之現羊樓地方己有大隊官兵駐守且經聲明如有損失政府担任賠償貴國自無須派軍駐紥尚不知俄領肯取消前議否也 
[禍機四伏之鄂省]  
　　鄂省鐵血軍養濟院之傷兵因有謀亂舉動被軍隊抄查捕去三人一事兹悉敗露原因由於該傷軍在院内潛製炸彈九號忽失愼炸烈轟聲震地該院在三佛閣街近市爲留鄂甯軍巡查隊所聞卽守其前後門遣人飛報都督府立派稽查率隊圍抄將内中知情未曾殘廢之傷軍二十餘人炸藥二箱彈數十枚彈壳數個一併解至甲棧甯軍司令部内有三名適自炸傷甚重未便轉解都督府訊問即在甲棧前斬决其餘由陸軍軍法局審訊其造彈通匪者必處死刑其餘擬解送回籍監禁黎公以傷軍給養終身原以酬開創民國之功今竟公然謀叛罪無可逭其五官四肢己殘缺之傷軍固不能責其附和然知情不舉亦有應得之罪昨己下令將養濟院與傷軍休養所一併解散其肢體殘毁不能營生者由參謀處另議優待餘遣送回籍 
　　季雨霖遣其族弟季國樑在漢口英界新昌里組織暗殺機關號召漢滬流氓編爲炸彈隊季國樑自爲隊長每日傍晚即同其黨至後湖鐵路外練習抛擲炸彈手法昨經軍法局偵探長周珊茂查悉報告黎公派偵探四人隨同交涉員胡朝宗謁英領事將捕票簽字後即恊同捕房在捕即將季國樑等七人捕獲抄得炸彈二箱徽章禁物甚夥旋由英捕房預審一過訊得實情己於昨日移交鄂政府矣　　昨日黎督發出通告云照得叛黨煽惑密布機關屢經破獲在案武漢綰轂中樞尤宜防遏亂源查現在武昌青年會拿獲魏際隆楊泗堂巷拿獲饒維翰漢口拿獲戴黃鍾道煌漢陽拿獲田玉山據魏犯等供稱該叛黨係奉蔣翌武委任其總機關設在漢口日租界高昌里念二號匪首丁仁傑蔣文漢張統分途運動在武昌荆州黃起事其襄河一帶有匪黨張煥章何炳璋在漢川縣麥望嘴黃同生王仁甫在漢川洗馬口盧金門盧祥生在漢川城分設機關現均在逃供據確鑿自應懸賞緝拿其有拿獲丁仁傑蔣文漢張統諸犯者每名賞洋三千元拿獲朱煥章何炳璋黃同生王仁甫盧金門盧祥生諸犯者每名賞洋一千元除通電緝拿外合亟出示曉諭軍民人等務各隨處偵察匪黨餘跡拿獲請賞以請亂源 
[粤東取消獨立之鱗爪]  
　　軍人首難之原因陳炯明獨立時首赴各師營迫令各軍官簽名贊同簽至第二師蘇師長擱筆凝思以目視各參謀佯作不會意者陳因此遂疑蘇有異志迨後預備出師援贛撥分支隊第一支隊以第一師師長鍾鼎基領之第二支隊以第二師師長蘇愼初領之第三支隊以第五旅長張我權領之定以第一支隊先行出發鍾師長察知軍心不欲先行屢言於陳陳又疑鍾有異志月前汪兆明由京返粤鍾師長欲任用二等參謀官一人陳鍾英（第一師一等參謀以江薦鍾聽而任之陳既疑鍾又值鍾任用由京而回之汪氏爲參謀以爲鍾受中央運動因請汪到都督府會議遂留押之嗣探知汪 
爲陳鍾英所薦連陳一并押留副官梁鑾坡以陳拂逆輿論擅留軍官大爲反對爲陳知悉遂并遭押留鍾得聞此耗恐將及己遂先往港避禍至初四號午都督府會議第二師炮營隊長應輝憤绠强迫軍隊贊成獨立及無故留押汪陳兩參謀率同炮營軍士鳴炮三聲爲號齊集牛王廟舉炮向都督府轟發而難作矣 
　　陳岑二人之行蹤陳炯明自聞兵變即將鬍鬚割去穿便衣偕同翁式亮鄧鏗二人由新豐街天橋後門向小南門而去於五號之晚由省搭法國砲船力治靈到港港官派差將陳看視至六號午由警道副巡捕帶同華差侯亨相福何耀等押送至德郵船約其取道往新架坡而去至岑春萱於三號搭江通夜船來澳即於六號由澳附瑞泰輪船到港岑穿企領白衣無行李神氣頽喪其隨人爲夏香生（即夏翊）熊耀東李某馬某及僕役二人抵港時即由香港副巡捕及華差侯亨等押往地洋丸隨派隨員二人到東洋汽船公司購票公司代理日人森本振太郎婉詞却之略謂現奉日政府令不能載往云云迨到晚間該公司復派代表到船要岑離船惟岑堅不肯去終夜寢息鼾聲如雷直至七號該公司報知警官上午十一點鐘警道馬美沙率同差弁多人乘坐差輪由布勒碼頭直到地洋丸帶岑等同坐小輪埋岸雇坐肩輿先到撫華道處接談約一句鐘然後僱坐電機車到域多利監房差官住所暫住岑此次仍穿舊官紗長衣手持葵扇露頂無帽面色略黃云 
　　陳梁汪慘殺之狀態陳炯明臨走時將陳梁汪三人由監取由在府中槍斃陳受傷後當時尚未斷氣杜貢石返身親自拔鎗連轟二響始倉皇率各兵走未幾炮聲隆然而炮圑之難發署内各官逃走一空陳奄奄一息呌苦不迭適爲憲兵所見知尚未死急由電話請某軍醫速至爲之施救詎覆電以兵隊密布搜查極嚴不能前至復電召紅十字會亦答覆如某軍醫言憲兵扶之起仍流血不止惟尚能言語向憲兵備訴其寃憲兵告現經取消獨立陳聞之忽有喜色以手舉額而逝時己四句餘鐘遲數小時則己取消獨立陳等三人皆可以不死矣陳連英平日待下極慈恕有護兵某極感其恩聞陳槍斃立往尋其停柩處撫棺大哭一慟幾絶陸軍全體現因陳等三人無辜被殺情殊可憫擬於日間開追悼大會以旌其義云 
[黃濂就撫之眞相]  
　　興化匪首黃濂聞由鄭必明及林師肇之介紹業己就撫兹探得黃致鄭之親函録下近據鄉人來云先生委江楊二君抵鄉謂先生以安撫公事將借林香雨君來宣布都督德意衰病餘生突聞賁命忭甚濂德薄能鮮碌碌無所長附生塵界瞬五十稔偷閑視息草草度世足矣亦何必大苦衆生以叢孽障嗚呼濂之罪大矣然罪亦不在濂也官吏酷虐政治不良濂不忍衆生之苦也冀集綿力以排之該事始末於岑雲階先生來閩時己疉呈伸白至孫都督孫旅長蔣府長宋議長諸處俱有濂之伸白呈文遺墨未泯也刧灰未燼好事多磨高克視師鄭五當路而興郡生靈多罹塗炭矣夫岑使來彭余等去初志己遂亦復何求乃築室道旁剿撈歧出遂釀成仙城笏石等役之戰迴首往事心骨爲悲濂自起事來固政府社會所指斥爲壺匪者也匪則搶刦焚燬屠殺之外無事業爲問濂於以上事肯一爲之耶馬首所向婦豎歡呼耕市不驚秋毫無擾此興郡人民所共聞共見也而官軍所至慘虐萬狀屠及耄老戮及孕婦搜刧貨財焚燬廬舍獻忠自成幾疑再世是匪者未必匪不匪者甚於匪矣蒼蒼人民何至此極蒿目桑梓眥涙爲枯濂亦何心多釀禍刧爲哉贛事起後閩宣告獨立先生以安撫命令來興邀吾郡代議士林香兩諸君宣郡督德意撫與否濂不問也躍馬桑梓濂既不爲則千餘蒙難無歸之健兒濂願與先生謀訓而率之北討以効死疆場鞏固民國是當亦孫都督許師長之所許也己往之事譬如昨日死未來之事譬如今日生肺腑之言用敢佈白 
諸希亮察按觀此函黃濂於宣布獨立時就撫特未知取消獨立後能不變計否耳 
[浙督申明並無捕治黨人之舉]  
　　浙江都督府昨日發出布告云查自贛亂發生以來本都督一以維持治安保護人民爲務凡有陰謀破壞希圖擾亂者一經覺察不問何人概行從嚴懲辦近有不逞之徒造謡生事謂本都督府將有捕治國民黨人之舉察其用心意在散布流言使人人生自危之心以圖動摇大局惟查此次各處亂事雖以國民黨人爲之主動者居其多數但政黨與個人宜有分别少數個人之主張未必爲政黨全體之意見豈有不分良莠僅據黨藉爲捕治之理本都督自蒞任以來輩經週歲所有本省各處破壞之徒雖不能洞悉靡遺亦可十得八九但能改過自新概不深究惟甘心從亂不知悔悟者不問籍隸何黨必須嚴行懲治斷不姑息日前奉大總統命令有只問順逆不問黨派之語本都督自當實力奉行深恐民間誤信流言妄生疑懼特此布告仰即一體知悉此布中華民國二年八月十七日都督朱瑞 
[蘇垣兵警衝突紀]  
　　肇釁之情形十七號下午二句鐘突有新募台州兵士數十人（係住貢院内之兵内有數人穿有號衣餘均便衣）鬨至護龍街馬醫科巷口將站崗巡警手中洋槍木棍奪下作爲器械毆打巡警該警不知所措吹警笛喚集各警該兵等見之奪鎗亂打一路追赶至察院巷口轉灣至院巷見警即打洋鎗均被打斷直追至錯坊橋爲止各崗警士無一幸免其正山門之派出所房亦被打毁共計巡警受有輕傷十七八人受重傷者兩名恐難保全性命矣 
　　恐慌之態度是時人民未悉原委大爲驚慌各店舗遂一律閉市南路五區區官及南路區長電話報告警察廳石廳長派巡邏騎巡各隊到來並轉報軍政司盧司長立派衛隊飛騎到場各台兵等均己四散逃去矣當向各舗皆知情形各店始照常開市受傷巡警己抬回警署候示現己由軍政司飭查爲首滋事之兵以憑從嚴懲辦云 
　　衝突之原因此事起釁根因甚爲複雜現己探得數　　節如下前日台兵在顔家巷福泰當典强當時該區巡警到典理解台兵頗怨恨之又昨日台兵數人在觀前某巷攔住一年輕婦人調戲當被巡警喝散又日前有台兵多人在大關帝廟場賭博因無號衣致被巡警拘捕以上前數日事也迨十七號有貢院内之台兵二人騎騾子至護龍街馬醫科巷口下騾後因不付錢與騾夫争吵被該處崗警前來當斥兵士乃有資格之人不應騎騾不付錢該二兵氣忿而去以上數節均在五區之内設遂有此亂歐之舉 
地方通信 
[杭州]  
　　漢民日報停閉誌聞日前内務部咨行浙江民政長謂天鐘報登載論説檄文及漢民日報國内要電均係庇護亂黨詆斥中央於地方治安有害應嚴行取締等情除天鐘報業己封閉外前日晚由省會警察廳勒令漢民日報停版此與該報編輯人邵振青之被捕確係兩事惟官廳　該報會登要件兩則自認官辦性質印刷部機器字模均公家物故於昨日己派員驗收而漢民日報一方面則謂從前與公報處合辦之時會借用公家之物去年秋間經蔣前督批准劃分公家物全由公報處收管漢民日報僅得補助洋一千五百元現用之機器字模係弘文公司之私産非官廳所可没收聞擬具呈到廳惟其中究竟如何非局外人所得知也 
雜評二 
　　善後談一北軍自湖口吴城武力解決後江西方面指日可平今日者馮張之兵會攻金陵段倪之師鏖戰廬蕪區區南方之民軍其不足以敵方張之北兵也亦既昭然其若揭矣但鄙人所竊竊私慮者不在戰勝攻取長驅直下而在連戰矣利師徒卒奔之潰兵 
　　此潰兵者什百成羣勾結爲患前此馬當砲臺之潰卒既爲患於皖兩矣異日金陵廬壽大功告成知必有無數潰兵出現於火江南北之間竊願今之所謂宣撫使鎭撫使者一圖利之 
　　善後談二蕭牆喋血同類　殘數十年精練之陸軍不以之揚威於境外以之鬥力於國中此亦愛國志士目覩今日之戰狀而爲之耳不忍聞口不忍言者矣 
　　然吾竊思之北軍固屬鷹揚熊羆之選南方之軍隊亦未必盡乏可用之才際此外侮憑陵之會竭全國策力恐尚不足折歐風美兩之衝若遽因南北之見横亘胸中異日事定後一律解散横加壓制使南方之士氣不揚而一二饒有軍學之將校遯荒海外匿迹幽裔挾北軍以自重狹統一之閎規此則期期不可者耳（萍） 
　　告國民黨之主張稳健者浙督之通告有云此次各處亂事其主動雖出於國民黨人然少數個人之主張未必爲全體政黨之意見豈有一概窮治之理斯言最爲扼要蓋自各省宣布獨立後國民黨中之一般主張稳健者身受精神上之痛苦心非之而無從自白或因之灰心或因之氣餒者每每見之然竊以爲非計諸君正宜急起而承其後振作精神力矯往過以再造光明正大之政黨庶幾己失之名譽可以恢復否則國民黨將從此掃地矣（默） 
本埠新聞　 
 [P淞滬停戰後種種 
[各方面報告提要]  
　　北軍昨派大隊進攻嘉定惟鄭鎭守使仍擬派員勸令居正等來降 
　　近有謡言謂鈕鐵生等尚欲至製造局决一死戰鄭鎭守使己嚴密防範 
　　聞鈕鐵生深惡黨人作事舛謬將與斷絶關係 
　　鄭鎭守使訪悉黨人因戰争失敗轉謀暗殺己令警長嚴密查拿 
　　昨晨又有拱衛軍六千到淞 
　　北軍己派大隊開往南京助戰兵艦亦將出發 
塘沽尚有大軍如南京一時不能得手即可電調來滬赴甯會攻 
詳情見以下各訪函 
吴淞特派員函 
　　昨晨由招商局飛鯨遇順口平三輪船又運到拱衛軍六千在張華浜滬甯鐵路碼頭上岸並運到砲械子彈不計其數軍隊起岸後則分駐於寳山獅子要炮台灣及各學校中所有炮械子彈等軍用品則運入南石塘砲台儲藏 
　　淞滬雖定南京戰事現甚緊急故日前甫經到淞之拱衛軍步砲三營及陸軍第二十師步兵三營砲兵一營機關槍四連於前晚（十七號）分作三起乘滬甯火車赴甯助戰留淞防護者祇有海軍陸戰隊混成旅午後尚須將新到各陸軍由火車運赴南京援助 
　　甯事緊急駐滬各軍艦亦將於旦晚出發爲陸軍聲援 
　　前晚有駐淞海軍陸戰隊一營由陸路前往嘉定昨晨又調二營機關槍一隊仍由陸路前往所有軍用品則由小車裝運觀北軍之行動則嘉定一方面必有戰事無疑而兩方在面之軍情亦約略可知矣 
　　並聞馬陸己有戰事距嘉定五里嘉定城門緊閉城牆上並置有大砲云 
　　寳山知事署所有器具固己盪焉無存刑民二事押犯亦早經逃避一空所有案卷則幸未失散　　實山縣天事兼都督府軍法科銜錢淦昨出六言韵示云照得軍到境業經恢復寳城南北炮臺反正全邑一律肅清各處派兵駐守斷不再受虚驚本縣即日返署保持秩序如恒凡吾居民人等從此安分謀生烟賭花鼓淫戲新律早定常刑倘有土匪肆擾立即執法嚴懲合亟出示布告其各一體凛遵 
　　北軍現派測繪生多人護以軍士在沿淞滬鐵路線從事測繪不知何故 
　　昨日又派兵二百名前往江灣駐紥玉佛寺内車站中亦派兵四名輪流稽察 
 
 
 

Page 7

 
 
特别訪函一 
　　鈕永建居正等退據嘉定之後布置防守大有久佔之意現北軍一方面己奉袁總統命令嚴剿業於昨日由海軍司令李鼎新率領大隊由製造局出發兜往嘉定進攻一面由李厚基旅長派兵一營由吴淞出發往疁以便兩路爽攻 
　　北軍收復吴淞炮台事前之布置傅説傅説不一兹又有一説謂事前有鹽捕營管帶吴恕之暨周某二君與該臺舊時員弁素相熟識往返密商以保全淞滬生命財産消弭戰禍爲目的嗣因確有把握即報告都督鎭守使省長並保荐前砲台總稽查萬人傑鹽捕營隊官馬得成萬瑞慶梁子洞萬仲良五人奉給密令力向該台及廣軍等營運動人並約定條件本准十一號實行嗣因稍有窒礙遲至十三號早各方面均己接洽由報告人吴周二君等將該臺及廣軍等己竭誠願降情形報告鎭守使李旅長於是日午後四時由萬人傑馬得成葛之覃面請李旅長統兵進台並先由萬某等到台查看有無危險之物諭令投誠各軍士站隊歡迎李旅長躬親履台逐一將砲火等驗收一面當衆演説諭令各歸原職並給恩餉三個月各軍士歡躍萬分即由李旅長親給騐收據與萬某等收執以免没該員等之功藎淞口全臺收復情形至此告終云 
　　前日滬上衆商特遣代表以牛豕烟酒犒勞北軍昨由鄭鎭守使等函復道謝原函如下敬復者潯江肇亂影　抹陵滬局戒嚴恃兹衛隊本以千餘人而護器械非與億萬衆而耀戈矛而乃肆彼貪狼得隴復思望蜀勢成背水守局兼欲攻臺苟非海陸之同心安望金甌之無缺五晝五夜十盪十决此則汝成等所遠釋政府之憂勤近慰商民之期望而稍盡軍人之職分也惟滬濱爲商賈輻輳之區人民值創巨痛深之際金融阻滯百貨停銷滿目瘡痍難安寢食况操戈同室本非仁人所忍而除暴安良亦屬軍人之天職祇覺威憤之交集本無勞勩之可言而執事等不憚煩勞過加藻飾牛羊賁我烟酒頻頒辭既不能受亦滋愧食德飲和之際益勵同仇敵愾之心汝成等謹代我海陸軍人同聲額手致謝此後維持秩序保護治安我軍界商界聯爲一體不難回復元氣共臻上理從此澄江如練願享光天化日優容行見大道爲公得重覩車攻馬同之盛世興言及此想我熱誠愛國之諸君定表同情也 
　　昨日下午五時交通銀行總辦張紹蓮特備牛豕高粱烟捲等物乘火車至吴淞犒賞海陸軍隊李旅長再三謙謝而受 
　　上海兵灾善後事務所昨發通告云本事務所由上海縣公署約同本士紳擬章呈報程都督應省長鄭鎭守使核准開辦附設縣公署内於八月十八日開始辦理查善後應辦事宜頭緒甚繁而於調查被灾損失最爲急要除派員實地調查外凡被灾人民自通告之日起每日上午十一時至下午四時可赴本事務所據實　告以憑復查造册呈請大總統核給撫恤此項報告以十五天爲限計至九月三號爲截止之期被灾各户務須於限期以前來所報告以便彚册呈報幸勿遲延自誤特此通告 
[附上海兵災善後事務所規則] 　 
　　第一條本事務所由上海行政官吏會同地方人士共同發起組織成立兼受上級行政機關之委託專辦關於上海兵灾善後事宜 
　　第二條本事務所應辦理宜分爲三股如左 
　　（甲）臨時救濟股凡施捨留養資遣掩埋等屬之 
　　（乙）　查損失股凡徵集報告調查實况列册呈核分别撫恤等屬之 
　　（丙）公共衛生股凡關於預防疫癘等事屬之 
　　第三條前條甲項事務由上海原有之慈善圑擔任其經費除中央特撥外並由慈善圑募欵充之乙項所需撫恤經費全由中央特撥其丙項經費除請公家撥欵外兼募捐欵充之 
　　第四條本事務所設所長一人由縣知事兼任副所長一人每股主任事一人股員若士人均由縣知事邀集地方政商學界人士互推任之以上係名譽職但因辦事之必要設置各項事務員醫師及臨時雇員等得酌給薪水 
　　第五條本事務所因辦事上之便利即就縣知事公署内附設 
　　第六條本事務所俟上海兵灾善後事宜辦竣後呈請撤銷　　第七條本事務所各項辦事細則另訂之 
　　第八條本規則分别呈報都督省長鎭守使核准施行 
特别訪函二 
　　鄭鎭守使聞有謡言謂鈕鐵生等此次退出淞口砲台實不愿意現須再赴製造局决一死戰無論成敗方始甘心等語鄭上將以此種謡言本無庸介意惟既有此謡不得不嚴加防範故於前日命令防守製造局各局門之海軍警衛隊第一二三等營長督同該管兵士加意嚴防遇有形跡可疑之人在本局附近一帶潛行窺探者着令扣留研詰倘有匪類沿途搶刧行人財物亦着拿究因此該處一帶於前日起重復戒嚴所有弛禁該處交通一層己收鄭上將諭令暫緩置議以免疎虞 
　　陸軍第二十師七十九圑步兵三營砲兵一連機關槍隊一連前日奉鄭鎭守使命令調往寳山駐紥城内暫歸海軍陸戰隊混成第一旅李旅長節制尚有步兵二圑計九營並馬砲工輜等六營現在均在塘沽如果南京難以肅清即可電催搭輪來滬轉赴甯垣會攻 
　　南京陸軍第八師所部内有一混成旅係於本年四月間在河間府招募成軍内有燕人甚多此次甯垣三次獨立該旅又兵士皆不允從致觸第一師之怒竟將該旅軍人戮害千餘名之多現有濳避來滬者約計四百餘人前日至鄭鎭守使處求請巡置鄭君以該旅軍人不允從逆自應安插即於前日一併收納給發伙食留在製造局内住宿以示體卹兹爲海軍陸戰隊及警衛隊官長目兵等聞悉咸謂我等同係軍人不應受第一師之暴虐遂由全體要求鄭鎭守使迅卽率領全部軍隊出發寗垣誓必剿滅以雪衆讎鄭上將諭候會議决定再行核辦　　江蘇應省長兹查覊禁上海地方監獄之宋案要犯應桂韾乘此次戰争之際越獄濳逃聞己往青島避匿惟該犯案關謀害未便漏網除通令各縣水陸警廳一體嚴密訪拿外並己具呈參謀陸軍部迅即轉電膠督設法查緝務獲解滬歸案訊辦 
　　上海地方監獄吴獄官查得此次越獄罪犯共有一百六十五名業己開明犯事案由暨判禁期限造册呈報省長由應省長飭令地方審檢兩廳及水陸警廳一體查緝矣　　福字軍第一營營長徐亞伯自奉委任到差之後終日並不歸營專以創辦軍隊爲由在法租界一帶招摇撞騙因此欲充軍官之人受其愚弄者實繁有徒前日爲該軍劉司令查悉勒繳委狀驅逐出營並己呈報蘇都督查核矣 
[英租界訪函]  
　　居正等退據嘉定因恐北軍大隊攻城傅令開掘城濠分兵駐守水陸各要隘以截北軍來路似爲久守之計無如餉糈缺乏籌措爲難聞擬勸令該處富商巨賈暫行損助軍餉俾資接濟云 
　　鈕鐵生自由嘉定到滬後一般黨人咸促赴甯援助何海鳴以圖大舉鈕因甯垣内容空虚不敢輕於嘗試並以黨人作事舛謬亦頗自悔以故居正囑回嘉定亦遲疑未往探其意旨將謝絶黨人擁護中央云 
　　鄭鎭守使以居正等退居嘉定若任其久佔則彼處商民禍累無期如派大軍往剿勢必生靈塗炭聞擬派員前往告以大義如绶戈來降自當格外優容云 
　　宋案要犯應桂韾於上月二十四號晚間乘兩軍激戰時越獄脱逃匿跡浦東爲南軍偵探軍情頗爲出力兹淞滬戰事己息宋妻方氏特延律師呈請地方檢察長汪君趕緝應犯到案嚴懲經汪君禀請穆警長令行各警區一體偵緝昨又函請公共公廨關讞員照會捕房卜總巡通飭各捕房中西探捕留心恊緝務獲解究 
　　福字營逃兵陳耀廷因糾黨持械至泥城外膠州路附近華界連刧鄉民陳金林顧金順等現洋衣飾逃至租界被戈登路捕房包探將陳拘獲昨解公共公堂請究先由事主與見証陳龔氏等投訴該盜等撞門入内將各人縛住並持刀恐嚇　被刧去衣飾現洋訊之陳耀廷供認糾黨行刧不諱關讞員商之英領哲君判陳押候函致警備隊長詢明若何懲治再行核辦 
[法租界訪函]  
　　法總巡藍維譪君曾於戰事發生後督率中西探捕親自巡防並恐有黨人潛入租界暗設機關故飭幹探秘密嚴查在案現在南京戰事未息華界謡言亦尚未静諸事須當防備故仍諭各探留心密查並除將各捕房附近所立木樁撤去外其餘木樁高墩仍照常設立俟察看情形再行拆除 
南市訪函 
　　西門外日暉港迤西龍華路有小木橋一座上月間由北軍將橋燒燬阻斷敵軍來路兹法總領事甘世東君以該橋爲進出要道戰事己息亟應修整是以函致市政廳請即修造以利交通經陸總董查得此橋劃入軍事損失以内業己函請縣知事轉禀鄭鎭守使撥欵來廳動工修建 
　　滬南製造局開戰以後十六舗裏外橋及陸家石橋均阻止交通并由法捕房派兵守護以免敗失散竄兹因地方平靖十六舖裏橋之石墩業己拆通法兵亦己撤回而陸家石橋之木栅則迄未開啓現由裏外鹹瓜街一帶商舗函商市政廳轉請法捕房速將栅門開啓以利交通而興商業想必能照辦也 
　　上海南商會董事近接紅十字會董事來函以滬上自軍興以來避難男女人民概由本會担任留養並以地方贫户日食維艱己設有平糶局賤價發米又設防疫醫院水陸救護隊等種種機關均爲兵後最要之圖惟慮經費支絀須頼各業公舉代表一人共相佽助以期持久所有北軍於戰事以後維護地方亦頗出力白應籌集欵項分别犒賞以示鼓勵故會董定於日内邀集各業領袖籌議辦法並共同担任募集捐欵以資挹注 
城内訪函 
　　昨有住在大南門内同仁里之曹小樓及住在縣南街之劉吉人住在法租界之陸永機等因曾被陳英士聽人暗唆勒捐軍餉同至地方檢察廳禀控本邑紳士某某等四人瀆職助亂蹂躪地方呈請迅飭捕拿提起公訴等情汪廳長諭候批示辦理 
　　上海鎭守使鄭汝成君訪悉黨人失敗之後近又密遣羽黨身藏炸彈希圖暗殺行政軍政各官若不嚴拿懲辦若輩更横行無忌爰於昨日密令淞滬警察穆廳長轉飭偵探長警嚴拿解案懲治以保治安 
　　上海南城一帶均遭戰禍生命財産之喪失不知凡幾尤以高昌廟一帶爲更甚現聞有熱心慈善之業主提倡减免房租半年以期漸漸復原大南門一帶亦有減租三月之議云 
[閘北訪函]  
　　四區張署長前日奉警備隊長訓令謂有住居新大橋北之王世英字伯揆曾由陳其美委任爲衛國軍司令速飭探警訪拿等因張君奉令之後密飭探員倪順全輯捕解訊前日午後該探員在恒通里二弄二十二號内將王 
拿獲解送到署據供係公民會會員餘詞含糊當即備文解送警廳看管候究（按此事己略見昨報） 
[閳北發現炸彈再誌]  
　　閘北華與路轟發炸彈己紀昨報兹據另一訪函云有在華興路中華法律學校肄業之董福前日午後五時至對門合興義記雜貨店樓上欲與其友董文遠閒談文遠前曾充當光復軍書記其時因有事出外董福即在其榻上假寐以俟其歸至五時半合興店主忽聞樓上有聲趕即上樓察看見董福己被炸彈轟去一臂未幾氣絶身死當由崗巡歸報四區第一分署藍署員立飭地保投檢察廳報請相驗惟董文遠己經遠颺故不知此項炸彈究從何來當將合興店主喬壽齡及文遠雇僕方金銀帶署看管據喬供董文遠租伊樓面半間僅届兩月董福時相過從死者係常熟人文遠係江西人可知决非同族至是否故殺抑係失悮均難懸揣云云方供死者與主人交情頗洽並無嫌隙現在不知避匿何處昨經許檢察官蒞場驗明委係炸斃查無家屬在滬着地保備棺收殮 
[紅十字會紀事]  
　　十八晨八點接王培元醫士由鎭江來電昨晚三時抵鎭傷兵無多今日黎明開赴高資龍潭 
　　紅十字會籌劃南京戰事至爲周妥南京城内下關由紅十字會南京分會寳琅醫生帶隊拯救掩埋歸同善堂南京分會主任鎭江以上由紅十字滬甯救護專車王培元醫生帶甲乙兩班救護隊往來馳救上海車站運傷兵則責任江趨丹鄧笠航兩君 
　　陸軍部黎副總統嚴行取締私立紅十字會濫用紅十字紀章聞部定臨時章程冐用者處以三個月以上六個月以下之監禁徐州劉仁航私立紅十字會有舞弊營私情事聞己電知徐州軍警嚴行究懲矣 
[承造木駁之禍水]  
　　山東人陸明甫住居百老滙路三百二十六號近因承造滙山碼 
頭木駁虧負纍纍三日前偕妻宋氏妾張氏同至山東會館突山手鎗欲先將妻妾擊死然後自戕以致張氏耳旁被鎗珠擦傷經衆勸阻歸家後陸潛吞生烟由宋張二氏報告捕房送往同仁醫院醫治無效而死昨請中西廨員蒞驗屬實即飭二氏具結收殮 
[水櫃内之女屍]  
　　陳德興之女全弟年十四歲在阿拉自司脱路一號絲廠打盆前晚放工不歸由陳報告捕房請查昨晨該廠工人見水櫃内淹斃女屍一口陳聞知往認確係伊女請中西廨員驗明備棺收殮 
[洋員永久休息]  
　　本埠新關辦事洋員某租賃新關總會房間一間爲休息處連日不見該洋員到來總會中人疑之昨日兩房檢視詎某不知何時倒斃在内當報捕房屍送驗屍所昨由領事西醫蒞所騐明收殮 
[失竊股票之嫌疑]  
　　牛慶舉即牛來章）於本年三月間奉山東周都督命令携帶捲逃公欵案内追出之漢口水電蕪湖益新公司等值銀十餘萬爾之股票來滬寓居四馬路九華旅館擬將前欵股票變價歸公因市面銀根奇絀末得受主兹欲回省適又淞滬戰事　生不能首途詎至上星期六前項股票忽失所在報請老閘捕房飭探王寳生查係牛之傭人朱光海　盛堂兩爲昨將二人一併拘解公堂請究先由牛與茶房投訴未失竊之前一日罌留一字條辭退次日又來一信囑赴青島願將股票歸還並將字條及原函呈閲並據王探禀稱查得原告有一損壞之鎖匙棄於牀上據稱股票與現洋一百八十元均置於箱内其洋尚在惟股票無存决非外竊請爲明察訊之朱等供均推頼中西官判均還押候禮拜三再訊並諭原告先將所失股票户名登報聲明 
[馬夫何苦欺人]  
　　馬夫唐阿祥因串黨吞没坐客馬克明值洋六千餘元之考籃内金珠飾物由探查獲並弔到原贜祇少現洋一百三十一元解奉公堂訊供押繳在案昨晨由廨復訊唐將洋交案求釋中西官以馬由蕪湖避難來滬唐不應乘危吞没判押西牢九月示儆呈案之洋交馬領去 
[姊夫欺侮阿姨]  
　　聶玉亭因將其妻妹閨秀押入四馬路三百零五號鴇婦李何氏所開之雉妓院内爲娼該女不願逃回訴由徐姓代報捕房昨派包探將各人一併拘解公堂訊供不認判聶與何鴇分别收押閨秀暫留濟良所候查明再核 
[女拐匪宜懲]  
　　甘肅路四百二十六號住户陸王氏於去冬將蘇州女子胡三寳拐往大連灣轉賣至長春四喜堂内爲娼旋經女函告其義姊張楊氏訴請上海同鄉會派人將女領回報請捕房昨派包探將陸王氏拘解公堂訊實判王氏押女所一年期滿逐出租界女交張楊氏領回 
[拐賣婦女]  
　　蔣許氏前被住在法界之羅黑桃誘拐串同馬福龍帶往長春地方售入妓院許氏不願爲娼與之吵閙爲該處檢察廳查知提案交救濟會帶至上海送入法廨經聶讞員飭派包探將羅馬二人拘獲解訊羅供認拐賣不諱馬亦承認串賣判羅押半年馬押三個月許氏仍交救濟會帶去候家屬具領 
[再誌棄妻重婚之控訴]  
　　前清道署賬房顧晴川之子顧經鈞與前内閣總理唐少川之女唐寳由在外重婚逼令伊妻願張氏另行嫁人該氏不服己投地方檢察廳禀控兹因静候多日未見批示復於昨日偕律師投案禀催 
[查獲私帶煙土]  
　　滬上華界禁烟事宜現由上海縣吴知事繼續進行並移知淞滬警察廳長分飭各區警察署担任調查在案兹悉前日己由第一區三百五十四號三百四十一號兩巡士在南市鹽碼頭查獲崇明人朱福郎陸順泉兩名私帶大土二十一包拘至一區移送司法科訊究 
[煙犯故態復萌]  
　　滬城道前街成衣匠楊子英前因私吸鴉片被禁烟局調查員查獲烟具解局懲罰後仍不悛悔昨日又由第三分署巡士進内查出烟燈烟鎗甚多將楊反其同業胡茂三拘至分署送由第一區移解司法科訊究 
[流氓不復自由]  
　　流氓董炳祥崔德子在鴨緑路攫取俄國人現洋五十三元由廨訊押候辯在案昨經中西官復訊屬實判董押西牢九月期滿逐出租界崔押一月示儆 
 [P流氓消息靈通 
　　曹家渡鄉民王柳生王林華王仁甫李阿炳等前控流氓許錫寳許小毛許阿五許石卿姚刑生姚阿桃姚毛弟姚季昆等持刀傷人當經地方檢察官驗明屬實諭候提究在案兹由汪廳長查得許錫寳等皆避匿公共租界因即備文移請總巡捕房及静安寺捕房飭派包探恊同法警往拘詎若輩己聞風逃避昨日又據王柳生等各原告投案求緝汪君准之 
[第二師也附屬小學定期開學]  
　　省立各學校校長前接江蘇民政長行署訓令云本省軍事方殷餉需甚急一時教育費無從籌畫各該學校祇能通告展緩開學等因本邑第二師範學校長接此訓令後即尊照宣告展綬開學惟小學教育若亦中斷殊屬非是况此時地方秩序業己恢復小學萬無可以遷延之理故該校附屬小學校己决定照前定九月一日開學之期行始業式並聞于八月二十廿二廿四廿六廿八等日招考新生云 
[雜評三（）訥]  
　　攻嘉之軍當南軍之由吴淞退踞嘉定也説者謂有成約將藉嘉定以待遣散耳不料日復一日不見遣散政府又不允　停下令捕拿陳鈕在滬之北軍復相繼開赴嘉定而南軍亦己於嘉城安置大炮以備對敵然則嘉定之戰禍在旦夕間矣吾不知嘉人又將遭幾許損失也 
　　援甯之軍攻南京者己有徐　張畢馮軍而上海之北軍令又派大隊赴援甯城　陷於四面包園中矣雖然戰機之變幻正難逆料以紫金山之成例推之今則大勝者明日未必不大敗明日大敗者幾日又未必不大勝勝敗之故豈盡在軍隊之多寡乎 
來函 
[陳奉兩律師函]  
　　讀今日貴報登載穆杼齋有函復檢察廳有鎗斃匪徒徐步雲等皆犯乘亂搶刧之罪况值　嚴時代自應按戒嚴法條文辦理並無違法情事陳則民等妄加誣控理應援照刑律究辦業於前日函復檢察廳長核辦矣等云云即電詢檢察廳有無是項函牘當蒙答復廳中以案牘煩多前訴尚未函致警察廳故警察廳亦無此函貴報所登或是訪員臆度之詞並非　此事實相應函逹即乞更正陳則民秦聯奎同啓 
[林志舜函]  
　　謹啓者林三和號林鑑岳等假冐小號益豐景皮絲烟牌計皮絲五箱於七號爲小號拿獲當即送存法捕房於八號具禀法公堂當蒙訊明假冐是實將林鑑岳押捕交保今閲貴報所載店號名字互相錯悮请即更正林益豐景號林志舜具白 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[吴淞礮台賦（仿阿房宮賦）] [  奚悲秋] 　 
　　南軍畢淞滬一炮臺降戰争息伏尸數千餘人慘無天日製局北迤而東折直逹淞江二疉巍巍鐵壁銅牆五步一鎗十步一炮門户天成濠溝暗築各據地勢鈎心鬭角烈烈焉轟轟焉彈雨槍烟紛不知其幾千萬落聯鯨遥泊未雲何龍旗幟臨風不霽何虹生死冥迷不辨西東電燈夜燭火光熊熊青燐碧血風雨凄凄一夜之内頃刻之間而時運不齊步騎數隊輜砲各營辭臺急避紛至疁域炮臺天險拱讓北人明星熒熒探海鏡也緣雲擾擾電話綫也江流漲膩戰士血也烟斜霧横放排鎗也雷霆乍驚機關砲也隆隆遠聽　不知其所自也一器一械盡力搜全艦隊進行而駐守焉猛烈攻擊者一十餘天孫黃之收藏陳鈕之經營居白之精英幾日幾時取掠其地情願如山一夜不能有輪來其間竭民膏血絞民精髓尸骸邐迤偉人視之原不甚惜嗟乎一人之榮千萬人之命也爾思權利人亦有其家奈何愛之稱同胞死之如犬羊使慘斃之尸多於南　之農夫避亂之民多於周身之帛縷肢骸枕藉多於九士之城郭窮獨哀啼多於市人之言語使淞滬之人不敢言而敢怒偉人之心日益　固淞軍降炮臺舉北軍一來走頭無路嗚呼逐偉人者偉人也非袁也擁袁者袁也非將士也嗟夫使偉人各愛其民則足以訓袁袁復愛中國之民則自江蘇可至全國以肅清誰得而負固也偉人不暇自哀而國人哀之國人哀之而不鑒之亦使國人而復哀國人也 
海外奇談 
[英國最富之乞丐] [  粉蝶]  
　　英國奴維基地方有一乞丐自二十一歲行乞起至六十餘歲積金己逹六十萬兩之多其致富之由乃剥削羣丐而成蓋以所乞得之錢如晨借一文於他丐至晚須償二文且其行乞之法另有一種手叚每至人家並不高聲大叫必脅肩谄笑下氣柔聲使人不忍不施也人間其積有如許金錢何不娶妻立業而甘爲此賤役答曰若一娶妻立業必多用費子然一身乃可儉省且得自由行動耳其先藏金之處極爲秘密忽於醉復微露蹤跡羣丐乃盡竊而去丐懊悶非常竟成痴病卒至餓死云 
[女子奇遇]  
　　女子某東京人也聰明異常其父素性迂拙不令識字女懊悶成疾一夕夢神形如判官以刀劃女胸開而納以書數本復以線縫其胸拍女肩　爾願償矣忽然驚醒起視書卷皆如素識且能解其意義喜極不敢告父後爲文學大家 
[德國最强壯之婦人]  
　　德國有婦人自十六歳至三十一歲己産于女四十五人且不用乳嫗無一死者德皇知之賜以國家禎祥匾額時人咸敬羡之 
尊聞閣詞選 
[秋夜] [  痴見]  
　　天字净無塵仰見銀河影薄寒時正生頓覺衣衫冷萬户聲己稀爽然得清境更深人悄悄秋盡此中領竹露滴空應微聞孤鶴警秋老夜沈沈獨坐室開敝珠簾捲上鈎月照中廳朗凉颺高樹來天籟倍清爽家家砧杵敲添助秋聲響王孫歸不歸使我勞夢想 
[夏夜池上納凉]  
　　寂静得幽趣池塘夜未央月篩花影碎風縐水紋長地僻人蹤少更深鶴夢凉此間堪避暑聊可樂羲皇 
[秋聲]  
　　萬籟相吹息秋聲到夜分最憐孤客意偏向半窓聞葉落初疑雨風飛欲掃雲蕭然燈影裏遠道憶同羣 
[秋怨]  
　　愁煞新秋至征夫未到家可堪涙滬處又變斷腸花 
[新秋園中即事]  
　　園林瀟灑却初更暑退凉生繫我情紅蓼着花饒雨意碧梧落葉帶風聲驚心怕聽疎砧急脱手方抛圑扇輕縱少亭臺與曲榭四山排列座間横 
[秋日過山家]  
　　吾愛山家好閉門謝塵事莫驚隣犬鳴疑是催租至 
遺聞軼事 
[山左李] [  特徤藥齋捫燭盲談]  
　　吴江某酒樓生涯甲邑中某歲來一叟宣髮蒼髯容貌奇偉據案浮　酒至輙盡自朝至日昃傾無算爵賣酒者異之詢其姓氏自言山左李姓住縣署其司閽家與某同里閈其至吴江爲訪某來也嗣後無日不至每酒酣耳熱輙强諸傭保拇戰賣酒者疑之以叟既非豪賈又異富紳日日縱飲杖頭錢大不易且某司閽與叟桑梓情耳陳蕃之榻下己經年恐受者未厭施者倦矣一日叟來且薄暮飲己半酣入座連傾三巨觥顧賣酒者笑曰今日意興良佳請與主人爲迷藏之戲可乎賣酒者晒曰老人鬚髯如戟亦作兒女子事乎叟曰僕墓木拱矣不爲無益之事何以悦有涯之生今與主人约予稔知樓之左有斗室焉爲主人臥起處予匿於中主人偕諸傭保入室覓我得我則我以四銀錢爲主人壽不得則以半之酒資飲我賣酒者易之以爲叟之資舞殊己入我棄叟乃去外衣東縛如崑崙奴將入戒諸人曰今必母窺竣予聲室曰藏矣則皆進僉曰願如約賣酒者曰叟言當伹叟藏身處苟越此室雷池一步者則前言爲不足踐叟曰予固言室中请勿慮叟既入闔其扉燈驟滅俄頃聞呼曰藏矣諸人競執火入室中除臥榻外笥二櫃一案一椅二三巨壅六七具而己相與窮搜卒不得叟上視屋頂則罐蛸在樑旁察窗牗則屈戍牢鈎或疑叟隐身户後乘諸人初入擾攘時先脱身出於是争赴外室甫越户限叟己躡足從諸人後撫掌曰僕勝矣請如約賣酒者愕甚曰酒非所吝但叟藏身處願明以告我叟曰僕少習拳術能挂身屋樑如蝙蝠今老矣無能爲矣適姑以此術仰貼牀下不虞諸君之不我察也於是咸譽叟能縱飲極歡叟曰予以術賺主人酒或不我慊請更爲易形之戲如昨約賣酒者默念叟長髯繞頰碩榦頎頎雖暗摸索亦合認得意者叟本豪士不欲以游戲喪予資將以此償今日值耳然則我勝必矣遂曰諾翌午座客方滿賣酒者往來　　無寜趾忽一駝背叟形容枯槁目雙瞽如堆螺扶一童子入與賣酒者摩肩遇語童子曰爲我呼酒家翁具醇醪賣酒者方手壶酒趁客座聞叟語視其面殊昧平生遂曰客杲需佳釀者請少坐匆遽欲行瞽者　握其臂曰目鈍哉主人也以手拊面驟伸其腰則山左叟也賣酒者駭呼曰敗矣顿忘有壺在手悉傾於地乃堅握叟手而凝視之歎曰我目匪鈍特叟技神耳蓋叟能以魚鱗納眶中蔽兩瞳子歛氣於腹肌皴如乾蘋婆聳肩背作素駝狀賣酒者驟遇於忽遽之際宜不辦爲叟也於是始疑叟爲非常人出佳釀共飲欲受其技叟歎曰予弱冠技成求致身疆場傷國家干城之選不意當時將帥其用人非賄賂即乞憐耳予病未能也迨裘敝金盡所如不合遂放浪形骸落拓江湖聞今老矣潦倒不能横飛更不欲以技誤人主人休矣酒闌出四番佛授主人曰予非賺酒食者也特以此與主人戲耳請以此償兩日值賣酒者固辭叟曰姑留此爲他日酒貨可乎賣酒者乃受自是叟不復至探之己返山左矣後有知者曰叟固少林派也以慣世嫉俗不惜自污中年託身爲樑上君子遇窮乏者必盡力傾助之曾拯某司閽於厄蓋竊而近於俠者也偶爲緝捕者弋獲以術愚閭官卒不虞其爲竊也曉歲深悔其非乃改行從善自隐於酒云 
自由談話會　 
　　南市電車開行後尚愜人意惟電鈴聲浪太弱恐與行人生命有莫大之危險願該公司有以力矯之 
　　上海自經兵燹以來尸骸枕藉穢氣熏蒸將來之疫癘恐终不免所望談衛生者急起而預防之並將防疫之法通告居民庶有所戒備也可 
　　日來城内外又有息戰公醮蘭盆勝會等發現我謂恤死不如救生諸君何不節此浮費以移助慈善救濟圑使貧民多沾一分之實惠也[  奚悲秋]  
小説 
寫情小說 
[黄金祟（五十四）] [  天虛我生]  
　　吾讀此書既竟如墮五里霧中兩四探索筝兒之心亦殊不能得其端倪更爲筝兒設身處地以思則知筝兒當此之際實有萬難解决者也彼與盛氏子非不可離然而可離者非道也筝兒殆亦筝之熟矣然則我以素卿之書與之觀看不啻促其踐他生約耳趣當以書慰之繼而又思此書更不可以措辭則拈管而輟者再終至擲筆揉紙廢然而嘆中心追悔痛惜而往之光陰皆爲自誤果知素卿能於吾母之前善爲説辭者胡不早爲之計迨至放豚入笠而復追之抑何補哉既而又思筝兒爲盛氏子所佔乃在素卿未來以前則大錯鑄成實己有年由今思之則己往之事悉皆誤於期期不敢出口之故今兹乃知天下實無難事特人自不爲耳然至於今則如己决之罪囚復奉赦詔於既死之後復何益歟復何益歟因之息怨自艾更無一念堪以自解晚窗獨飲輙借杯酒以澆塊壘花氣撩人最難排遣每向水窗露臥乃爲凉飈所侵於以臥病初猶强自支持曾不數日遂勿能興而心海熱潮時挾熱血起爲波瀾久之亦即探喉而出則己成爲長吉之症醫者蹙額謂非藥石所能奏效予亦自分不起力疾馳書以謝吾母及素卿更以一簡寄筝兒爲申來世之約發書以後轉覺胸次空無一物舉念世間事物皆非我有獨我素卿殆將從我於地下而吾母之哀慟不知又將何如乃更幻爲種種夢想悲歡離合悉數呈現於一時昏昏擾擾亦幾忘其昏曉一日破曉忽聞有人放舟來迎謂爲吾母之使呼而至前予猶以爲朦朧間誤認也讀吾書者當知來者非他是蓋爲我素日厭憎之阿珠也惟在此時予見阿珠殆無異於獲見筝兒蓋阿珠實爲筝兒之代表予因感於筝兒之關切力疾而起屏去左右呼阿珠近前爲詢筝姊安否阿珠則呐呐似不能言第以一簡示我剖而觀之則筝兒所密貽者也略云 
　　前日書來急切無以爲答得侍君子固爲畢生之願惟素日諗知太夫人之威嚴安保無一時之愛憎予惟苦於家庭專制方謀解脱若復墮入孽網則薄命人之死期當可立至我死固不可惜其如愛我之珊君何轉輾籌思若果成爲眷屬則我兩人殆將陷入於愁城怨府之中不可復拔君之愛我固不在於形跡之間我欲報君亦不必在箕帚之列然則此舉誠爲蛇足既無益於汝我而更有損於賢伉儷之愛情薄命人方期懺悔以求來生之福何敢更以此身而爲愛情之蝥賊以重其辜或者留此不盡之緣抱此未了之願則無論來世今生終當有美滿圓成之日耳夫我之心君豈不知乃於今日忽來决絶之書展讀三復其辭若有憾焉嗟乎珊哥我與珊哥雖使我身化爲灰燼我心亦無所勿願特不忍我珊哥因我之身而陷入於窮愁極苦之境人生處境雖不免於悲歡然使可歡不歡携其所歡而趨入於悲境母亦所謂自尋煩惱者歟珊哥解人請釋所疑促裝過我與共歡笑更以一言以博君歡彼盛子者己爲黃金之崇驅之而去去或竟如黃鶴亦未可知書不盡意諸容面罄今遺阿珠打槳相迎途次珍重謹掃蕃榻爲侍文園之病盍歸乎來（二　） 
文字因緣 
[玉田恨史題詞（用咏霞女史韻）] [  梅香女士]  
　　情到濃時魔更深遽然離别涙沾襟玉臺人去眞凄絶紫府程途何處尋 
　　思量往事最傷神刀剜心胸費至誠孰意天公無好意東風吹散意中人 
　　魂到黃泉知不知此時此景最相思風吹簷録疑郎至萬樓情絲一叚痴 
　　妙筆生花似吐珠寫來情事不糢糊破除迷信當頭棒莫作閒情小説書 
 
 
 

Page 11

 
 
   
 
 

Page 12

 
 
   
 
