# 1884 - 274 - 4904127

 

Page 1

 
 
[籌海初集出售] [  本舘主人謹啓]  
　　　滋圃軍門天培道光年間名將也揆文奮武智勇兼全其駐節粤東時適值海疆有事軍門運籌帷幄卓著戰功海外强鄰氣爲之奪曾自裒生平奏議文移等類爲　海初集本舘取而閱之覺指陳羊務澗中機宜所繪戰陣及形勢各圖尤歴歴如覩　悉不遺馬伏波聚米爲山當不是過况目下海氛不靖正當講究邊防之際此書尤爲切要因用活字板排印問世其圖則託點石齋攝影印成附入卷内分訂四本准于本月十九日出售價洋三角正諸君子有志籌防當亦先覩爲快乎 
[第十六號畵報出售] [  申報館主人啓]  
　　兵凶戰危傷亡軍士實意中事而馬尾則禍起倉猝傷亡之慘幾不忍言聖人　懷南服知之頗深特發帑金萬兩到防查給傷亡將士用急圖之俾薄海周知國恩之高厚再本埠西商於華官照會堵淞一節集衆會議時着友前往觀看繪成會議情景圖中人數近百而面貌無一和犯者大是奇觀兩圖編入此次十六號畫報准於十六日出售仍於畵報之末附送淞隱漫錄圖說一則閱者鑒之此布 
[論商會議和之意]  
　　兩國至於氣憤相爭之際各逞其志各奮其力必欲一决勝負以爲快一戰不已再戰三戰斷不肯甘罷此固情勢所必然也當今中法搆釁樂好尋仇大有兵連禍結之勢中國因法人無端侵侮我藩服擾亂我邊疆戎首之禍實開自法人其勢不能降心以從以與法言和况前此亦曾含忍多次而法人無理取閙大言不慚慾壑辭盈貪心無厭斷不能屈意相兢夫是以此時之中國必無言和之理而在法人旣已開此大口興此大衆一旦而偃旗息鼓自願罷兵亦恐不肯爲此虎頭蛇尾卽使一敗再敗亦將竭力支持是此時之法國亦無言和之勢兩不相下而城門之火殃及池魚商務之衰可立而待目下情形各處通商埠頭已覺交易寥寥人心惶懼若再一相持或至一年二年之久則商務之壞將有不可設患者矣此商會中人所以亟欲起而維之也夫泰西之俗商務視爲最重而英國之商務甲於歐洲大都合歐洲各國之商務計之英人得十之七八其餘各國不過十之二三耳故爲商局起見則除非英國爲之創而糾合各國以爲中法兩國調和其間或尚可以挽回補救然前此上海商會集議電致倫敦商會欲請各國調處此事倫敦商會亦旣電覆謂願相助爲理而已逾多日迄未見其有如何調處之方而基隆之信息又有所間中法之仇隙又增一層矣夫兵凶戰危中國何嘗不知特以法人無理太甚相欺已極無論君臣商民無一不同深義憤言及法人往往切齒攘臂寍與决一死戰必不肯與之言和中國戰而勝固無懼乎法人卽中國不幸而敗亦斷不肯伏氣法人於此固無如我中國何而中國之商則亦未始不以戰爲危而以和爲安也若得泰西商人齊心恊力欲爲兩國釋怨言和卽中國商人亦所深願然而刻下此事迄無成議者其故何也前見倫敦電報謂英國議院集衆議事言及中法之局皆不願與參和議此信不知在未知商會集議之前抑係已知商會集議之後如在商會集議電達倫敦商會之後則英人於此事不願參預又烏得有人出爲調停也哉或者謂英人商務雖重然此時而中法禍結英商失利其害猶小設法人受虧　將來英商之不利將更有甚也者夫是以英人此時不願與聞也俄土之爭英法等國先皆袖手以坐觀成敗迨俄人探入土兵不支其危不啻朝露於是各國皆出爲勸和從中定斷分疆畫界各息兵戈而土國之地則除畫歸俄國外各國亦有分潤此正如中人之有中敬所謂　蚌相持漁人得利者也此時中法雖已開戰然兩國之力尚不甚疲彼各國者斯時縱有躍躍欲試之意而仍作冷眼之旁觀必至兩虎之鬥一死一傷而後爲一舉剌兩虎之計朱可知也說者又謂公法成例兩國如有戰爭彼此不能相下則其商人可以出爲相勸顧旣欲相勸則必先思失所以勸之之道如勸中國償費乎則中國萬不肯聽如欲勸法國退讓乎則法國恐未必遂讓如此則商人雖勸亦將與不勸同又豈足以使兩國降心相從也耶夫商人卽使出爲勸和但能以口舌相阻而已必不能使其各本國勤兵力以相助爲理也口舌之力而欲以奪兩國兵爭之權其勢必有所不能且兩國正在氣憤之際亦决無可以言和之隙西商此舉恐未必有志竟成耳雖然尚有一法於此商人而欲力止兵禍固非易事商人而欲保全商局猶非難事但請諸兩國凡通商各口岸中西商人薈萃之區請兩國兵士勿涉其地途中船隻兩國皆照騐放行不與留難商人亦恪守局外之例斷不與聞軍事斷不以食物等類接濟兩國之軍而貨物往來商船進出皆無所阻滯與平時無異如此則戰事雖不能免兵禍卽不能弭而商局尚不至於大有損礙否則兵一日不解地方一日不靖商務一日不興吾恐中國之所損者猶小各國之商人所失尤大英國之商人則較他國爲更大商務之振興將無時矣吾則以爲中法之事商人欲爲勸和其意誠佳其志誠大但　勸之不得其法則其勸之也亦與弗勸同此時商會中人旣有此議倫敦又已准爲助理及此事機初動之際苟能深思遠慮籌一良法謀定而後行之則一言而可以息兵一言而可以罷爭厥功偉矣非然者遲誤因循迄無成議恐再一交兵則進說愈難而奏功愈不易矣彼商人亦會慮及於此否也 
[諭旨恭錄]  
　　八月初八日奉上諭前滕給事中秦鍾簡奏叅江西巡撫潘霨庸劣不職翰林院侍讀王邦璽奏叅潘霨覆奏粉飾任用劣員各節先後諭令孫毓汶烏拉布馳往查辦兹據該侍郎等確切查明分案具奏各摺片據稱餘干德興兩案鄒頤所欠丁漕係屬已戶並非勒令包完楊之望欠糧無措愁急自盡實非委員逼勒九江閱兵查無家丁嚇跌抬夫落水之事贑關撥解撫署公費係道光年間奏定有案該撫並未　外需索其覆奏催漕辦災各摺並非粉飾欺罔伊子潘志俊本未干預公事交結屬員其餘信任劣員廣通賄賂各節亦均查無其事卽着毋庸置議惟原奏楊姓欠粮之案聲叙錯误新喻縣滋事一案未將實在情形先行奏聞係屬疏漏　懦着交部議處劣幕高隆　雖據查明業經回籍仍着該撫飭屬隨時查察不准再行濳赴江西餘着照所議辦理欽此同日奉上諭前因翰林院侍　王邦璽給事中秦鍾簡先後奏叅江西廣信府知府董兆奎勒捐多金虐用非刑性情暴戾贓私狼藉等欵迭經諭令孫毓汶烏拉布確查叅辦兹據該侍郎等查明覆奏董兆奎被叅各節雖查無侵蝕捐欵藉端得贓等情其平日辦事亦尚認直惟於商民犯罪不論輕重任意私罰雖爲充公起見究屬有違定例至審理案犯並不虚衷研鞫擅用非刑尤屬有干 
 
 

Page 2

 
 
例禁董兆奎着交部嚴加議處其失察之該管上司各官着查取職名交部照例分别議處餘着照所議辦理欽此同日奉上諭張佩緰奏整頓陸防並查明失事及陣亡之將弁分别懲辦優卹各　片閩省防務緊要着穆圖善會同張佩綸嚴督各軍實力布置左宗棠楊昌濬陸續率帥到防並着統籌全局務臻周密所有馬尾失事之遊擊張成暗中敵計致今全軍氣沮着革職留營効力副將張陞楷聞警退走荒謬畏葸着卽行革職交楊昌濬審訊明確照例治罪陣亡之叅將高騰雲死事慘烈着照總兵例從優議卹五品軍功陳英力戰捐軀着賞給都司銜照都司陣亡例從優議卹船廠學生王漣着照五品官陣亡例議卹守備許壽山葉琛立品軍功林森林均着從優議卹餘着照所議辦理該部知道片二件併發欽此同日奉上諭前任兩江總督李宗羲由州縣存　封圻勤勞素著前因患病准予開缺調理兹聞溘逝悼惜殊深李宗羲着照總督例賜卹任内一切處分悉予開復慮得卹典該衙門察例具奏欽此同日奉上諭文煜奏假期届滿病仍未痊懇請開缺一摺文煜着准其開缺安心調理欽此同日奉上諭前據御史方汝紹奏叅安徽署壽州知州沈慶立不理民事延置盜案各欵當諭令孫毓汶烏拉布確查具奏兹據該侍郎奏稱查明安徽署壽州知州沈慶立履任以來編辦保甲賑恤災民尚非置民事於不理其命盜案件皆立時勘報緝拿並無諱匿不報之件惟謹飭有餘難勝煩劇請開缺察看另補等語署壽州知州本任亳州知州沈慶立着卽開缺留省察看遇有相當缺出酌量另補該部知道欽此同日奉上諭禮部奏遵議前任湖北布政使王大經捐田贍族可否賞給　額請旨辦理一摺王大經克承先志陸續捐置義田等項共銀一萬二千餘兩養贍宗族敦睦可風着南書房翰林書寫匾額一力交浙江巡撫轉給祗領以禾嘉　欽此同日奉上諭山西太原府知府員缺緊要着該撫於通省知府内揀員調補所遺員缺着杜崧年調補河南汝甯府知府員缺着李德洄補授欽此同日奉上諭廣壽着補授總管内務府大臣欽此同日奉旨正紅旗滿洲都統着額勒和布　補正白旗漢軍都統着長順調補烏魯木齊都統仍着升泰署理長順未到任以前着本格署理欽此同日奉旨恩承　補授内大臣欽此○初九日軍機大臣面奉諭旨本日引見之兵部候補主事繼恩着於初十日預備召見欽此○初十日奉上諭鹿傳霖奏特叅報災不實之知縣請旨開缺議處一摺據稱本所閏五月　河南魯山縣地方暴雨傾盆沙河水溢該縣知縣張其昆禀報田禾間被浸淹人口幸未受傷續報有傷斃人口倒塌房屋情事經該撫委員勘明房屋倒塌甚多與該縣所報不符等語各省偶遇水旱偏災地方官自應確查禀報似此勘報不實殊屬玩視民瘼魯山縣知縣張其昆着卽開缺交部議處餘着照所議辦理該部知道欽此○十一日奉上諭兵部學習主事陳彝謙着發往廣東　彭玉麟張之洞倪文　差遣委用欽此同日奉上諭昨日召見之内繙書房章京兵部候補主事繼親着交軍機處存記欽此同日奉上諭翰林院侍讀王邦璽奏縷陳丁漕利弊請飭疆臣實力興除一　丁漕乃國家維正之供凡我小民踐土食毛孰不願　躍輸將及時完納乃各直省往往積欠頻仍致虧正賦皆由地方官任用胥吏苛索取盈種種獘端實堪痛恨兹覽該侍讀所陳各條於丁漕利弊尚爲詳悉亟應認眞整頓期於國計民生兩有裨益着各該督撫查照所奏悉心體查督飭所屬州縣將丁漕一切利弊實力　求務使賦課無虧鄉閭不擾以裕度支而恤民囦欽此○十二日奉上諭吏部尚書廣壽老成練達學問優長由樹譯翰林荐擢詹事供職内廷在弘德殿行走开授尚書補總管内務府大臣宜力有年克盡厥職前因患病迭次給假方期調理就痊長資倚畀兹聞溘逝悼惜殊深加恩追贈太子少保銜賞給陀羅經被派員　載　帶領侍衛十員即日前往奠醊照尚書例賜卹並賞銀一千兩由廣儲司給發經珠喪事任内一切處分悉予開復應得卹典該衙門察例具奏伊子恩聯着賞給員外郎俟及歲時分部學習行走用示篤念藎臣至意欽此同日奉上諭順天府奏拿獲盜犯請交部歸案訊辦一摺所有此次拿獲之二馬卽魏二馬着卽解交刑部歸案審訊按律懲辦仍着飭屬嚴緝逸犯務獲究辦欽此 
[福電紀聞]  
　　昨晨八點鐘本埠官塲接有福州來電云據長門十七日下午五點鐘電信稱川石山外頃又來法船十八艘停泊未知何意或疑法在臺北未能得手故仍駛回也 
[續接福電]  
　　昨晚本埠官塲又接下午四點鐘福州發來電信云是日午刻將軍由長門發電報稱法船之在閩洋者僅存大船三艘小船二艘餘船均已開往他處云云法人豈將以數船牽制福州而以大隊窺伺别處耶守邊諸將不得不嚴爲之防也 
[厦門要電]  
　　昨日下午五點鐘十分本館厦門訪事人發來電報云英兵船麥爾林由台灣到厦門帶來信息稱基隆淡水兩處地方均爲法人攻取現在法人已在基隆屯兵駐守電音止此其詳俟接續信再錄 
[西信照譯]  
　　西人信息云法人所以能攻破淡水者因先用大砲轟壞岸上砲台然後設計撈起水雷並將石船移開然後鼓輪駛入口内現在法船以兵事粗了將開往北邊一帶矣 
[行舟宜愼]  
　　太古洋行武昌輪船由天津來滬出北河口時輪葉爲水雷所絆不能旋轉該船二副遂卽入水將水雷上之電線割斷始得展輪出險行舟者可不愼歟 
[戕害教士]  
　　西人傳言有美國教士在河南爲該處鄉人戕害大憲聞之卽派員查辦而鄉民又將委員殺害未知確否錄之以俟續聞 
[津沽西信]  
　　前報列美欽使楊大臣出京抵津一節兹有天津西友來信言初十日李傅相邀楊大臣至水師學堂大餐並請西員多人相陪彼此頌祝談論亦述及中法目前情事又言内閣會議之時朝廷之意亦有欲和之意此係西友來信所述沽錄之以觀其後 
[津沽近信]  
　　北洋防務異常週密大沽北塘各口疉置水雷僅留一線水道以便商輪及别國兵船來往晚間仍不許入口以免混淆旅順口亦復如是○水師中英美各國人早辭職而去惟德國人漢納根昆李及瑞乃爾等數人在旅順口或守砲台或當教習督同華兵嚴扼要隘旅順口四年前尚未設防傅相以其爲北洋鎖鑰特築一西法砲台以資控禦現在兀然成一重鎭矣○北洋定章凡西人之服官中國者如遇開仗則加倍支取薪水現在漢納根等均在海防項下領雙分薪水云○山海關一帶爲京畿後路錦州旣無輪舶又無砲台更爲可慮兹悉由辛集調十數營赴永平蓋卽爲山海關壯聲勢邇日道旁馳驟河上逍遙無非熊羆之士也○聞德稅務司璀琳有信致旅順口漢納根稱八日内當有法船來犯務須格外留意德君向不作誑語如是云云必有眞知確見而華人轉謂日間和議可成不知何所見而云然也○津人呼蝗虫爲螞蚱今秋蝗虫　野貧人早晚帶露捕取每每盈筐挑入市中沿街售賣盖蝗翅着露便不能飛津人食品中每愛炸以侑酒生之者衆而食之者亦不寡故雖有亦不甚爲害云 
[定期集議]  
　　倫敦電音言法廷現已諭令召集議院各員定於八月二十六日聚集議事電音止此想必爲中法之事然則未議以前之所謂發兵幾何諸說皆非確音矣 
[輪船被拘]  
　　前報所列賽加納胡思禮兩輪船裝煤至芭蕉山售與法兵船一節兹聞該輪船行抵香港爲港中英官所拘其因何被拘 
 
 

Page 3

 
 
是否爲裝煤一事則不知其詳也 
[兵船行蹤]  
　　昨日美國水師提督坐德愣登兵船開行出口寄椗吳淞并聞美國兵船名祖尼阿得本泊於浦中者現定於今日開往東洋又有奥國兵船阿爾伯得勞思久泊浦中現亦將開行他往矣 
[沙市雜錄]  
　　七月初旬胡萬昌信局有由江漢關寄荆南道于觀察信一封送交道署觀察啓視則係匿名書皆沙市禁革烟館未臻妥善之語因問送信之人信皮上何以無漢口胡萬昌戳記答云官塲信向不掛號故不葢戳觀察未信令將送信人暫押俄而沙市保甲局陳孫程三委員陸續撤委代者一爲周君文起一爲姚君超第一爲高姓也惟元字叚委王君蓮亭現在代理松滋縣丞仍虚此座以待大約信内未經涉及也○報竊之案層見疉出尤奇者集義質號架下者充棟高者接椽一日忽失去樓字號七十餘件門扃嚴密不知盜從何來司事者仰屋而嘆忽覺屋瓦鱗比之狀與上下似不相承者因悟揭瓦取物易如探　倘非細爲審視幾不覺妙手之從天而下也又有某姓晾衣於晒臺之上蜀錦吳綾燦爛奪目至晚將盡納之笥中登臺一望祇餘一片殘陽止深駭異忽憶午間見隣家瓦工檢點屋漏急詣問狀隣言渠自云君家匠人也戴箬帽而　草履者非耶是必以誑予者誑君耳某始恍然相與服賊之狡又某姓房闥深䆳被竊衣飾十餘件報捕未獲忽夜聞窓外鞭砲聲驚起視之屈戌已被剔開堂屋櫃鎖斷落檢點諸物幸不遺失而桌上一紙書裏當票數紙書謂前日承借區區爲道途之費故將當票送來今特不動一物以明不苟某覽竟爲之橋舌不復追捕取出原物費錢十餘千若是賊者殆所謂財帛分明者歟○子貝淵原議築堤建閘相特啓閉而閘口過小出水無多致監利之北鄉春秋季全未栽種六月二十四日觀察因旱修省勤求民瘼旣飭行恤民八條遍懸通　復念及東鄙停潦之害自繕禀稿請重建朝天閘以資宣洩精切暢逹洋洋千餘言稿成而甘霖大沛彼羽客緇流唱天尊拜彌陀者有此禱雨神術否 
[鴛水瑣記]  
　　嘉興於初四早狂風怒吼急雨傾盆至初六日午後始止房屋之坍倒樹木之拔折不計其數雜糧亦大有損傷云○北門外六七里有安樂王廟於初八日迎神祭賽祗以市面寂寥會中人不似去年之興高采烈也○桐鄉縣金明府謁見太尊後於初八日赴烟雨樓施王廟等處徜徉竟日藉以游目騁懷次日卽回桐鄉矣 
[竹西官報]  
　　揚屬連河堤工總辦黄糼農觀察祖絡現奉曾爵帥委赴湖北萬户沱增收川省鹽厘盖此項厘金每斤向繳八文嗣减至五文刻下爵帥擬復舊數以濟南洋餉需至堤工之事已委揚城保甲局吳柏莊觀察兼辦擇於本月初十日接委云 
[皖垣官報]  
　　藩轅牌示本任舒城縣典史沈庭華檄飭回任供職以專責成又示當塗縣金耀奎調署青陽縣青陽縣華椿調署當塗縣 
[吳淞近事]  
　　前日三點鐘張華浜輪船營務處吳君安康接到憲札卽至六營公　與陳總統曁各軍門會議軍情至日暮而返○昨晨王雲莊明府坐飛雲輪船到滬謁見道憲面禀要公○慶營砲台上有繩一條長逾十餘丈由駁船運交砲台前當有兩兵上船扛取偶一失手將繩悞投水中兩人亦立足不穩仝時落水幸卽鳬水登　未遭滅頂之禍聞此繩價值甚貴刻下募熟諳水性者撈取云○昨日相傳係潮頭生日適東北風大作銀山十二天外飛來披僅觀濤廣陵者猶不免興望洋之歎也○昨日午後一點鐘馭遠兵船及美國㕶叨㕶綢納叨二艘均在張華浜口寄　○南瑞鐵甲船於一點鐘開回江寍○淞口到劉河七十里由劉河到白茆七十里第二砲台防營實歸熊姓管帶非袁堯釆也合補述之以正昨報之悞 
[同室操戈]  
　　虹口公義局招募勇丁延請教師兩名一係粤人一係山東人昨日傍晚時兩教師此較武藝山東人力稍遜於粤人而拳法則過之粤人連跌兩次變羞成怒遂將山東人抱住扭打各山東人心不能平齊出相助粤人亦令其黨相拒取腰刀亂砍以致山東人受傷二名餘皆從後籬笆門逃逸局中器具亦被毁傷未知如何辦理夫延教師所以訓勇丁也乃不思外禦其侮而徒爲同室之鬥得毋　不戢自焚之誚耶 
[滬北失愼]  
　　昨晨七點半鐘法大馬路永安里底同德里後小弄内平房失愼烈焰飛騰勢不可遏幸此時鋪戶居人皆已隢起赶緊集救巡街華捕立報捕房法界火龍先到將皮管套自來水龍頭起水甚便法捕頭督率中西各捕及包探等分叚巡緝以防搶火匪徒火夫有從屋頂將水澆灌者但見一道白光從空中飛洒而火已熄矣計燒去平屋兩間拖倒兩椽或謂係煤炭棧房中起火嗣查明柴棧房間壁之小客寓中起火故將該寓主拘押捕房星星之火可以燎原顧可不愼乎哉 
[嚴禁陋規] 　　 
　　上海　户居民口用之柴皆由浦東西鄉民用船載來不論船泊何處船埠頭卽按船收錢稍有齟齬取櫓拉篙無所不爲又有一種地棍串通柴行自稱爲營中巡汛亦按船收錢謂之取乾用柴販不堪其擾具禀到縣請將此項柴捐充爲善舉經上海縣批准由善堂收管在案刻下日久玩生仍有冐充營巡向船户收捐之事經提右營陳叅戎嚴密訪拿并出示曉諭柴行船戶人等如遇此等棍徒到船收費立卽捆送以憑移縣嚴辦云 
[虹口瑣聞]  
旗昌洋行美富輪船在虹口耶松老船塢修理昨日已出塢矣○昨日虹口公和祥碼頭棧房内運出洋鎗數百箱每箱二十四支並鉛彈火藥等件聞係載往金陵云○虹口招商局碼頭向無自來水管昨日已動工添埋矣○虹口撐杉板船人約於今日在申江樓茶館集議未知所議云何 
[贖房涉訟]  
　　葉曹氏投上海縣控稱夫故多年並無子女道光二十二年曾出錢一百四十千抵押張龔氏住屋一所由氏轉惜别家收租度日詎目下張龔氏欺凌孤寡並不給還原價竟欲硬令房客遷移氏央中理論該氏一味逞蠻且持刀自家以爲挾制求請提案研究黎邑尊准請之下經蔣明府研訊各情葉曹氏申訴前因張龔　及媳張　氏子發祥同供該産押至三十餘年葉曹氏所收租金早已和浮於本現氏等别無恒産餬口故欲贖還該氏不允致相口角輙被毆傷咽喉求恩訊斷明府謂抵押之産本可贖回然須備齊原價取贖今爾等兩造俱係婦女糾轕紛爭各　不合可邀同族親原中調處停妥禀候核奪 
[地保受笞]  
　　前報登案關重大一節前日黎邑尊又提案覆訊因十二圖地保許靄卿辦理不善咎實難辭着笞責一百板管押班房候再研訊 
[英界公堂瑣案]  
　　前日傍晚泰吉錢庄夥潘仁銳扭顧潤山至公堂控稱曾被伊兄顧容齋欠去銀六萬餘兩避匿不面今得尋見潤山爲此扭案黄太守隨飭一併暫押昨晨庭訊潘申訴前因被告稱姓沈名光裕湖州人平空被扭到案殊爲不解及詢伊何事始知誤認我爲顧潤山太守謂潘旣與顧有鉅欵往來難道人尚未識乎潘答稱如果錯　請卽移縣可也太守謂泰吉庄原控顧蓉齋已投臬憲衙門候訊今扭案之 
 
 

Page 4

 
 
人如果係顧弟潤齋本分府亦不能受理何况悮扭他人因卽將潘大加申斥沈又稱無端被扭遭押一宵心實不甘務請究辦太守隨飭一併解縣沈乘肩輿而去潘則隨後步行云○巡捕解送爭毆之一起人請訊倪雲晋供甯人同鄉沈寳生借住我家被欠租洋一元五角向索無着卽移居蔡湘齋家非因往索爭執忽有沈友陳子仁出面將我扭毆我妻到來解勸亦被毆傷陳供昨往阜康里親串家突見素不相識之倪雲晉扭住沈寳生毆打故卽上前喝阻我與沈亦不相識沈供曾欠倪租錢四百餘交現已移居蔡處倪來索欠爭執去後復糾人前來時我不在家竟將我叔父沈生來毆傷我聞信報捕拘倪叔父現在仁濟醫院療治我與陳確不　識因見我遭毆喝阻反被誣指行凶倪母莊氏上堂訴稱媳婦懹孕三月現被毆傷恐有不測求請究辦黄太守謂似此細端何致擾釁飭將倪陳二人暫押俟受傷之沈生來投案再訊○押犯病斃一節曾列前報兹悉死者係謝阿昭非王阿昭緣日前倪桂和控謝誘領養媳託　晋生經手價賣黄太守飭提謝潘到案將謝管押潘則交保出外尋還倪媳到案再訊嗣由汪天祥卽汪月樵代潘具保潘出外後並不尋人交案延擱迄今謝在押患痧送棲流公所醫治無效身死經差禀官飭傳屍妻陳氏屍子阿狗到案一味胡鬧昨由原差復傳原告倪桂和保人汪月樵及屍親一併解案倪供訴前因并稱汪保潘出外之後潘曾言我媳殊難交還托汪向我理說願償洋三十元了結我亦已允從詎汪接得潘洋卽避匿不面致案延至今兹因謝患病身死經差傳我復有人向我調停令汪還洋三十元以十元給我二十元給屍妻備棺成殮扶極回籍我已允爲了事汪供潘再四懇我作保我因潘開同泰客寓家屬均在滬上故　具立保單豈知保出之後卽逃避無蹤我由差催促交潘甚急無奈央人許倪洋元以了此事然我亦一時無力措洋並無潘給我洋元被我侵吞之事現謝病故復經友人調處我已付過現洋十五元又給期　洋十五元分給屍妻及原告他時遇見潘姓必須向索伊如不還則墊出之洋尚須扭請究追屍妻陳氏挈子阿狗訴稱現已將夫棺殮卽欲雇舟扶柩回里太守飭該氏具丈夫在押患痧送由棲流公所醫治無效身死自行備棺成殮扶柩回藉甘結當堂畫押又飭原告倪桂和具請銷案切結汪本可開釋因有另案移提暫押候示○被利洋汀西人稱雇用蔡文奎經收銀洋被竊絲巾五條搜獲原贓交捕送請懲辦蔡供在西人處爲夥存有現洋四百元絲巾係我白已在洋涇橋堍攤上買來如何可誣找行竊西人又稱蔡確存有洋元亟絲巾上現在我西文名字詎非伊行竊之証翟副領事商之黄太守以蔡仃竊有據請判押一月所存之洋俟期滿開釋後可自向理索贓交西人領去○西人某訴稱有竊犯劉阿仁阻斷後門之鎖入内被我撞見喚捕到來劉卽跳窗圖遁追獲送案　辦劉供前在西人處做過小工有拾存之煤屑堆在一處昨圖取出致被喚捕拘案捕禀該竊確係扭鎖入内及我到來伊又跳窓圖遁黄太守商之翟聞領事判管押一月以儆○包探阿五禀稱昨夜在路見前曾犯行竊之鄭阿大入戲　内我就跟進拘拿伊胆敢在身畔漠出洋刀意欲刺我當卽奪住帶至捕房送案洋刀呈閱　供前曾犯竊業已改過在鐵厰作工曾因患病停止現已痊愈昨至戲園尋友托覓生理適　包探被拘不敢持刀恐嚇黄太守商之翟副領事判管押十四天洋刀存銷○包探秦少卿在路見董三榮手持銅脚爐銅盆等件盤詰來歴言語支吾送案請究董供銅器幾件係在吳淞口親戚家取來並非竊贓黄太守判管押一月銅噐存在捕房俟失主認領○新關辦公之西人亨特主訴稱家在新閘西南宅畔籬笆時　被竊因知照該處地保托爲料照伊竟置之不理爲此報捕房傳提送案二十七保九圖地保姚玉成供此西人住宅常有巡捕梭巡且亦雇用更夫失竊籬笆如何間及地保黄太守謂地保本　承緝之責爾竟置之不理殊屬非　飭卽趕緊緝查 
[杜西嗚刺史中秋夜仙逝賦此悼之]  
　　十載楊州恨已忘逍遙跨鶴赴仙鄉濛濛細雨天垂涙颯颯秋風月掩光身外無多餘剩墨胸中未冷爲高堂遙憐白髮倚閭者得耗還應哭斷腸[  三十六江外史泣稿]  
[浙省無轅抄]  
　　八月十一日前署縣縉雲青來保專丁來省禀知七月二十日交缷在郡候算交代寗波船貨局候補縣衛恩奎專丁來省禀知捐數有盈奉匣捐局札飭留辦半年叩謝○十二日傳斯懌禀知粮道面諭赴滬公幹禀見卽辭新選雲和縣鄭禀見 
[蘇省撫轅抄]  
　　十五日候補縣趙景熙禀知辭奉牙厘局委解餉銀赴杭州縣丞郭潤畦禀知奉首府委赴常熟公幹分發江蘇試用主簿李渤湖北人禀到○十六日候補縣玉鏞禀知本日到積榖倉文案差准補松江府經歴陳其璟謝飭知赴任候補府知事張澤林禀知奉委赴江北一帶緝捕差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年八月初八日京報全錄]  
　　宮門抄○諭旨十一道錄前○都統繼奏肅淸股匪擇尤請奬摺○大臣杜等奏爲請旨夾片○河督成奏搶修河工緣由摺子○大臣吉奏爲循例奏聞摺子○八月初八日禮部宗人府欽天監廂監旗值日吏部引見三十七名○醇王因伊子賞公爵謝恩○文中堂專摺謝准其開缺恩○張衍熙等預備召見○廣順續假五日○召見軍機李德泂張衍熙韓文彬奎昌○○奴才繼格跪奏爲練軍官兵疉獲勝仗擊散股匪擒斬首要各犯地方一律肅淸謹將馬步練軍分别撤留並在事出力員弁擇尤奬叙以昭激勸恭摺具陳仰祈聖鑒事竊奴才前將熱河練軍官兵大獲勝仗生擒首犯楊長青等正法並飭搜捕餘匪各情形專摺馳奏欽奉諭旨匪目王端仁率黨二百餘人逃入圍内及匪目周元得等未獲仍着嚴飭各員弁跟蹤追捕迅將在逃餘匪悉數殄除毋留餘孽以靖地方等因欽此奴才當卽飛咨直隸總督提督察哈爾都統宣化鎭總兵欽遵分札各路官軍互相聯絡由圍外四面堵禦由圍中自西南向東北分搜令佐領全齡都司李仁元在東圍迎擊以期悉數殲除並令查明此股逆匪究竟有無宋敬思楊步雲其人務得確情毋致漏網去後嗣據豐寍縣知縣文卜年報稱敗匪百餘人在獨石口屬長樂盤踞毗連該縣屬大灘與古什爾牌鄉勇接仗勢甚强悍奴才卽飛札古北口外委姚玉祥武振宗督帶馬隊前往會同該縣添兵剿捕該匪等竄向蒙古草地田井地方而去又據大閣爾巡檢孫原植會同把總任家樹禀報盤獲逆夥温翠林于佩水二名解郡審辦又據佐領全齡都司李仁元會禀由壩底竄來賊匪多名在駱駝傷滋擾該佐領等帶隊連夜前進該匪猝不及防我兵奮往直前槍斃賊匪十數名餘匪逃竄追獲逆夥劉逢林任河南宗金榜卽快馬曾金榜三名解郡審辦又探得餘匪竄至圍塲翠花宮一帶該佐領等進剿至案巴鳩大川遇賊二十餘人我兵復鎗斃十餘名生擒任　子一名供認隨同逆黨在黑旗隊内拒殺兵勇等情旋因受傷太重未及解審而亡奴才批飭戮屍梟示又探得有零匪逃入克什克騰旗該佐領等督隊進勦至哈拉長漢遇賊三十餘名死命拒敵我軍奮勇擊斃悍賊十餘名搜獲逆夥柴玉花陳洛虎萬名奎三名餘匪零星四散又據多倫同知陳金式禀報會同守備王文順分帶馬　隊兵勇裏糧由正黄磨盤山入圍向東北搜捕叅將許春浦恊同守備松恩由如意山進圍向西南夾搜七月初四日接據叅將許春浦禀報會同守備王文順松恩進圍挨次搜查並無賊匪惟北長林予紅石巒梁紅石巒溝神仙洞老營盤等處有賊匪支蓋窩舖遺棄器皿業經督令兵丁全行焚燬於六月二十一二十二等日陸續出圍守備王文順駐札圍外三座山多倫兵勇均已回營又據佐領全齡都司李仁元先後稟稱東圍一帶亦無賊蹤並查得此股逆匪確係楊長青楊九如王景河黄敬思爲首周元得馬洛八王端仁張明袁鳳朝爲賊目其朱敬思楊步雲實無其人訪之鄉民牌社衆論命同訊之前後獲賊均供實無楊步雲宋敬思其人楊長青楊九如已被獲正法其馬洛八張明王景河黄敬思等連次與官兵接仗或被砲傷或被官兵陣斬與叅將許春浦圍塲總管齡海禀報大略相同叅將許春浦禀稱接據宣化鎭知會獲賊陳鳳山禇敬山亦供無宋敬思楊步雲此外亦再無著名賊首並據赤峯豐寗　平平泉等州縣禀報境内均無股匪盤踞所有各路續獲解到之逆伙温翠林于佩水劉逢林任河南宗金榜卽快馬曾金榜已經奴才督飭刑司司員恊領道府審訊均各供認同逆首楊長青等豎旗起事殺傷兵勇不諱已於訊明後均卽正法傳首犯事地方懸杆示衆其圍塲同知赤峯縣兵勇曁圍塲四汛官兵駐圍練軍陸續捕獲逆夥張得馬明郭至朋郭玉貴尤得來喬玉珍姜明孫幅榮馬倫艾潮廣張文廣張英姬隆起魏文里曹永泰李鳳義曹洛六李大眼卽李興海劉方風李景常侯更明李發才與佐領全齡等搜獲逆夥柴玉花陳洛虎萬明奎等共二十五名奴才飭令就近解交各地方官嚴審明確供認隨同逆黨與官兵接仗法無可貸之犯仍飭承審各官虚衷研訊確情分别懲辦伏查此股逆匪楊長青等託名報讐豎旂起事敢謀不軌民情因之震動幸我軍往勦迅速恊力同心不分畛域尚未各處蹂𨈆刻下並無股匪盤踞只有零星小醜在各處藏匿除飭嚴密搜捕凈盡以絶根株外現在熱河境内一律肅淸所有佐領全齡都司李仁元仍令各督本隊在於阨要處所實力防堵統俟鄰境呈報肅淸再行撤隊歸伍其古北口練軍馬隊現因海防吃緊業經直隷提臣李長樂咨調回蘆前奏調之古北口練軍步隊五百名因現只搜捕餘匪無需多兵亦卽飭令撤回防所至此次逆賊變起倉猝旬日之間聚至千數百人豎旗分隊勢甚被猖實非尋常盜匪可比該文武地方官曁各官兵練軍等於山林叢莽之地暑日炎蒸之天風雨露處人馬裏糧均能奮勇殺賊迅速撲滅不致滋蔓難圖不無微勞足錄自應擇尤保奬以勵士氣而策將來謹開具淸單恭呈御覽叩懇恩施其出力稍次者由奴才自行酌核奬叙陣亡之兵勇俟詳細查明造册咨部請卹除嚴飭地方文武各官一體嚴拿逆目王端仁周元得務獲法辦並飭詳查馬洛八張朋王景得黄敬思等果否被砲傷斃實情毋任假託漏網外所有練軍官兵疉獲勝仗勦滅大股逆匪熱河境内一律肅淸先將古北口馬步練軍撤隊回防仍令熱河練軍官兵扼要防剿及在事出力員弁請奬各緣由理合恭摺具奏伏乞皇太后皇上聖鑒訓示遵行謹奏請旨奉旨已錄○○杜嘠爾等片再奴才准刑部咨覆内開查已革章京福厚得受棍布扎布銀一百兩係因案犯到烏求將收禁免致疎脫於法無枉按不枉法則折半五十兩罪止杖六十徒一年惟先後得受已革副將軍公車登端多布多爾濟並三畢拉訥爾布銀兩馬匹雖係送與路費並升階賀禮究係因事餽送折半計贓七十兩將福厚審依出使於所差去處受餽送若因事受者計贓以不枉法論不枉法贓七十兩律擬杖八十徒二年所得贓銀照例勒限一年着追限滿能否完繳再行核辦曾經奏明在案兹據該將軍咨稱該革員福厚於一年限内將銀兩馬匹均已全數完繳例得免罪至已革扎齊魯克齊棍布扎布係以財行求計與贓折半五十兩受財人同科例擬杖六十徒一年今福厚於一年限内完贓旣例得免罪該員棍布扎布究較受者爲輕且恭逢光緒七年五月十四日恩詔亦應免其治罪惟均係職官應否准其免罪之處自應由該將軍奏明請旨遵辦本部碍難率覆等因咨覆前來奴才等伏查此案革員福厚等旣經刑部核覆例得免罪奴才等遵照部咨請旨可否准其免罪之處恭候欽定俟命下之日再行遵辦理合附片具奏伏乞聖鑒謹奏請旨軍機大臣奉旨刑部議奏欽此○○成孚片再本年搶修埽工現已壓廂高整者係南岸上南河廳屬鄭州上汎頭堡邵家寨頭埽上首空檔埽工十叚中河廳屬中牟下汎十堡上叚順堤頭埽至十增埽工十叚下南河廳屬祥符上汛十八堡月埝尾新頭埽上首埽工四段該埝尾埽工三叚十九堡新挑壩埽工四叚共埽十一段北岸黄沁廳屬武陟沁河汛龍王廟埽工六叚西街口埽工五叚師家後埽工二段又師家後上下水埽工各三叚共埽工十九叚衛糧廳屬封邱汛西圈埝第九叚下首起土壩前埽工六叚祥河廳祥符上汛十五堡魚鱗壩頭埽並四五埽掃工三段十六堡埽靠埽工五叚共埽八叚下北河廳屬祥符下汛二堡挑壩迤上空檔五埽迤下順堤頭埽至十埽埽工十叚以上各埽均因交伏後河水疉漲溜勢逼勁先後刷蟄卑矮經各該廳按叚加廂高整者得資抵禦理合附片陳明謹奏軍機大臣奉旨覽欽此○○奴才吉和跪奏爲到任查閱官兵技藝點騐軍器馬匹盤查庫欵各緣由恭摺奏聞仰祈聖鑒事竊奴才前將接印日期於閏五月十七日奏報後隨與副都統奴才溥偀奴才聯恩逐日校閱官兵技藝槍箭中靶約在三分之二排演陣式步伐整齊進退連環聲勢聯駱馬上三槍三箭均亦嫻熟有準幼丁五子過堂槍俱各靈便趫捷新設武學刀矛雜技均屬可觀當已擇其技藝優長者量加奬賞以示鼓勵其稍涉生疎者當堂責懲並飭令該管官嚴加訓練務使一律純熟奴才仍當與左右兩翼副都統每月按期親赴敎塲輪換操演指授機宜務期精益求精咸成勁旅點騐各項軍械足堪應用内有因征調帶赴軍營損壞不齊者當已飭令陸續修補務使一律完整現經養馬一千匹亦皆　壯堪供差操間有倒斃者已責令恊佐各員隨時買補盤查庫存各項按册核計數目相符並無虧短情獘伏思奴才受恩深重報稱毫無當此時勢多難自應殫竭血誠寔事求是於一切操防事宜寔力講求悉心經理斷不敢稍涉虚飾致負委任所有奴才到任查閱官兵技藝點騐軍器馬匹盤查庫欵各緣中理合恭摺具奏伏乞皇太后皇上聖鑒訓示謹奏軍機大臣奉旨知道了欽此 
 
 

Page 10

 
 
[光緒十年八月初九日京報全錄]  
　　宮門抄○諭旨兩道錄前○發抄旨四道○漕督楊奏調兵防守請撥餉接濟摺○又奏請暫緩裁减事宜綠由片○皖撫盧奏委署司道片○又奏新授道到省飭赴任片○又奏大臣服滿日期片○又奏司道到任回任片○皖臬張奏報到任日期摺○皖撫盧奏報接任日期摺○大臣杜等奏援請給假調理片○將軍文奏爲協領六年俸滿請一體送部引見摺○八月初九日兵部太常寺太僕寺八旗兩翼值日無引見○豫王等各謝調署缺恩○善慶由天津回京請安○陳蘭彬請假十日○繼恩預備召見○掌儀司奏十一日祭奉先殿載瀾行禮○召見軍機繼恩○皇上明日夘正二刻至奉先殿壽皇殿行禮○發抄彭祖賢奏拿獲盜犯袁七兒等審擬奉旨刑部議奏欽此○又請將續完錢糧之廣濟令土方田等免議奉旨該部　奏欽此○潘鼎新奏候補守龍溥霖補泗城守奉旨吏部議奏欽此○又无河令謝珩署羅城令奉旨吏部知道欽此○○頭品頂戴漕運總督臣楊昌濬跪奏爲新增勇營募齊訓練並酌調營兵分别扼要防守籲懇天恩撥餉接濟恭摺由驛具陳仰祈聖鑒事竊臣前因江北沿海地方應行防守奏請添募步隊一營馬隊一起奉旨着卽招募成軍選派得力將弁管帶認眞訓練以備緩急等因欽此遵經募齊　隊五百人派記名總兵王樹標管帶馬隊一百二十五人派記名總兵張保聖管帶該二員皆淸淮舊將訓練有方現在權紥於淸江昕夕操演以備緩急臣前次具奏時海疆尚無戰事今則臺灣福建屢經開仗頃據海州士民以團練力　禀請派兵誠以江北各海口雖距洋面較遠民心不安卽盜賊所由起也亟應妥爲布置備禦不虞新勇尚須操練只可酌調營兵分别防守臣先經遴委候補同知潘紀恩分省補用知縣成心中勘明海口地勢及應行設防事宜臣復悉心酌度海州之青口臨洪口派東海營師船巡防並調海州東海兩營兵丁各二百名紥於口内阜甯之灌河口射陽湖口派淮安水師左右兩營巡防並調佃湖廟灣兩營兵丁各二百名紥於口内鹽城之新洋港派鹽城營師船巡防並調該營兵丁二百名紥於口内水師扼要港口稽查出入陸師築壘安砲認眞操演水陸相資較爲得力其阜寗之黄河口鹽城之鬥龍巷卽飭淮海水師及鹽城營撥船尋查無須旱隊昔日砲台早經坍塌又皆不得地勢無庸修復惟統計各海口僅有師船十六號實虞單薄昨經咨商督臣撥船十號現准咨覆無船可派惟有就現在兵力認眞巡緝此海口設防以安民心之情形也淸淮各營勇隊多在上游伏莽未靖居民恃以爲衛淸江一帶頗覺空虚且遇事機緊迫上游之勇亦不能不調以應急臣現於漕標中左右三營挑選兵丁四百名派遇缺題奏提督中軍副將王顯發管帶在浦紥營勤加操練一切規制悉與標營同藉以稍壯聲威兼備更替勇營之用惟是勇餉馬乾兵丁口糧皆必不可缺之欵軍火等項尤應寛爲儲備以供操防淸淮餉本不敷實難措辦擬於江安糧道庫每日撥銀二千兩蘇松糧道庫每月撥銀一千兩其餘不足之數另行設法籌備但道庫漕項等銀除例支外莫非報撥解部之欵合無仰懇天恩俯念防務緊要准予撥解以濟急需俟事定之後勇可裁减兵可歸營卽當奏明停止不敢稍涉虚麋理合恭摺馳陳伏乞皇太后皇上聖鑒訓示謹奏軍機大臣奉旨覽奏均悉漕標三營勇餉著准其於江安糧道庫每月撥銀二千兩蘇松糧道庫每月撥銀一千兩餘依議欽此○○楊昌濬片再准兵部咨覆奏總理各國事務衙門節餉併兵一摺議令各省酌裁官兵節省俸餉奉旨依議欽此咨行前來臣遵卽札飭藩司標營並咨會督撫臣在案現當防務緊要調用兵丁所有裁減事宜擬請從緩撤防歸伍後再行查辦理合併片具陳伏乞聖鑒謹奏軍機大臣奉旨該部知道欽此○○盧士杰片再臣現奉諭旨署理安徽撫篆所有本任藩司印務亟應泒員署理以重職守查有按察使張端卿堪以署理所遺臬司印務查有安廬滁和道丁峻厚重安詳甫署臬篆交卸堪以仍委署理遞遺安廬滁和道印務查有候補道陳烺老成端謹堪以署理除分檄飭遵外謹會同署兩江督臣曾國基附片具陳伏乞聖鑒再臬司張端卿甫經到皖未及三月例不加考合併陳明謹奏軍機大臣奉旨知道了欽此○○盧士杰片再新授徽寗池太廣道梁欽辰現在到省應卽飭赴本任以專責成除檄飭遵照外謹會同署兩江督臣曾國荃附片具陳伏乞聖鑒謹奏軍機大臣奉旨知道了欽此○○盧士杰片再據前任湖廣總督臣李瀚章遣丁禀稱瀚章於光緒八年三月初二日在湖廣總督任内丁親母李氏憂卽於是年四月二十六日扶櫬回抵合肥縣原籍守制兹自丁憂之日起至十年六月初二日不計閏二十七个月服滿遵例呈報等情由縣詳轉請奏前來前撫臣裕祿適值丁憂未反覈辦移交到臣除咨部查照外所有前湖廣總督臣李瀚章丁憂服滿日期理合附片陳明伏乞聖鑒謹奏軍機大臣奉旨知道了欽此○○盧士杰片再新授安徽按察使張端卿到省當經前撫臣裕祿會飭赴任署臬司安盧滁和道丁峻亦卽飭回本任以專責成適值前撫臣裕祿丁憂未及會奏移交到臣謹會同署兩江督臣曾國基荃附片陳明伏乞聖鑒謹奏軍機大臣奉旨知道了欽此○○二品銜安徽按察使臣張端卿跪奏爲恭報微臣到任日期叩謝天恩仰祈聖鑒事竊臣渥承恩命補授安徽按察使當經具摺恭謝天恩籲請陛見奉旨著來見欽此旋交缷署陜西藩司篆務於光緒十年五月二十一日到京趨叩闕廷仰蒙召對二次訓誨周詳莫名欽感陛辭後遵卽束裝起程於六月十四日行抵安徽省城奉督撫臣飭知赴任二十日准署按察使安廬滁和道丁峻將臬司印信文卷移交前來當卽恭設香案望闕叩頭謝恩祇領任事伏念皖省地當冲要臬司職在明刑舉凡安民察吏禁暴詰奸責任綦重矧值時事多艱江防尤關緊要加臣檮昧深懼弗勝惟有殫竭愚誠倍矢勤愼隨時隨事禀承督撫臣實心經理以期仰答高厚鴻慈於萬一所有微臣到任日期並感激下忱謹繕摺叩　天恩伏乞皇太后皇上聖鑒謹奏軍機大臣奉旨知道了欽此○○暫署安徽巡撫布政使臣盧士杰跪奏爲恭報微臣接署撫篆日期叩謝天恩仰祈聖鑒事竊臣接准撫臣裕祿文開光緒十年六月十六日内閣奉上諭裕祿現在丁憂安徽巡撫著盧士杰暫行署理欽此旋於七月初一日准撫臣飭委安慶府知府成善撫標中軍叅將吳峻基恭齎安徽巡撫關防蕪湖關監督關防各一顆曁王命旗牌文卷等件移交前來臣卽於是日恭設香案望闕叩頭謝恩祇領任事伏念臣中州下士知識庸愚迭邀特達之知洊歴屏藩之任調皖五載未效涓埃夙夜撫衷冰淵時凛兹復仰蒙恩旨權懾專圻命錫自天悚惶無地查皖省地方冲要巡撫政務殷煩舉凡察吏安民整車籌餉責任綦重報稱滋難矧值時事之多艱尤以江防爲要務如臣檮昧深懼弗勝惟有殫竭愚忱倍加黽勉將應辦事件逐一面詢撫臣並隨時隨事會商督臣實心經理不敢以暫時攝篆稍涉因循以期仰答高厚鴻慈於萬一除恭疏具題外所有微臣接署撫篆日期並感激下忱謹恭摺具奏叩謝天恩伏乞皇太后皇上聖鑒謹奏軍機大臣奉旨知道了欽此○○奴才杜嘠爾車林多爾濟恒明跪奏爲蒙員患病按照新章給假調理恭摺具奏仰祈聖鑒事竊據扎薩克圖罕部落盟長公密　木散布等呈報本盟札薩克頭等台吉索諾木車林舊因腰受地氣以致嘔吐腹痛力衰近又加以迷亂眼花等症雖經延醫調治總未見效實難力疾辦公是以呈請照章給假俾資調理其扎薩克印務派委本旗協理台吉布克那遜署理等情當經差派管旗章京綽克圖前往查騐屬實取具該扎薩克印結據情呈報前來奴才等查該扎薩克索諾木車林現在患病請假旣經該盟長等查騐屬實自應按照定章給假兩個月令其調理所有扎薩克印務卽照所請派委本旗恊理台吉布克那遜署理除將呈送到印結存案備查並檄飭遵照外理合恭摺具奏伏乞皇太后皇上聖鑒謹奏軍機大臣奉旨知道了欽此○○奴才文緒祿彭跪奏爲呼倫貝爾總管擬請仿照各城恊領等六年俸滿一體送部引見以勵人材恭摺仰祈聖鑒事竊准呼倫貝爾副都統咨稱該處原設索倫總管二員巴爾虎總管二員額魯特總管一員各掌一部落之事其中精明强幹練達公事者殆不乏人擬照各城恊領水師營總管六年俸滿之例一體送部引見等因咨請前來奴才等查該處本係游牧之區所有旂丁不事稼穡向以豢養牛馬爲業飲血食性人頗强壯歴經出征最爲得力如從前封公之海蘭察現官烏里雅蘇台將軍杜嘠爾皆其部落之人功績昭著久在聖明洞鑒之中今該總管等均係三品正項旗人與各城恊領同爲管旗之員並無分晰查各城恊領與水師營總管例准六年俸滿送部引見候簡副都統惟該總管等六年俸滿例内雖無不准保送之語第向未辦過成案奴才等未敢擅便　相應請旨俯准該總管六年俸滿可否仿照恊領等之例一體保送引見之處出　鴻施奴才等爲鼓勵人材起見是否有當理合恭摺具陳伏乞皇太后皇上聖鑒謹奏軍機大臣奉旨兵部議奏欽此 
 
