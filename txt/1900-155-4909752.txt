# 1900 - 155 - 4909752

 

Page 1

 
 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閱者不便爰會通兩家之書撰爲是編用筆謹嚴叙事詳備方今國家崇尚實學稽古之士允宜家置一編惟惜坊間所印均係删節之本又字畫纖小讀者憾焉今埽葉山房主人覓得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈 
[正續名醫類案出售] [  圖書集成局代啓]  
　　名醫類案一書爲有明嘉靖時江氏父子所輯而我朝乾隆中浙人魏玉衡先生爲之研搜考訂畢力捕綴廣爲續集六十卷其中條析病狀援据方書臚列治法斧藻羣言足稱岐黄之功臣青囊之盛業誠醫學入門之階梯也刋印行世板久燬失耕餘堂主人覔得精本托本局詳加校印帋墨精良字跡放大不費目力計正續兩集共計二十本價洋四元世有欲樹杳林之幟者請臨上海三馬路申昌書室並各書坊選購可也 
[與客談義和拳匪作亂事]  
　　星期多暇梅雨涔涔有客叩門謁執筆人喟然而歎曰嗟乎哉何天下之人竟言與行違若此哉執筆人曰何謂也客曰我於逆犯康有爲之設保皇會及亂匪義和拳之扶清滅洋而知之夫康有爲之矯旨徵兵謀圍頤和園威偪皇太后是明明陷皇上於大不孝也其所以陷皇上於大不孝者蓋欲藉此以窺竊神器奉逆黨譚嗣同爲百里璽天德得以威福自專也乃至遁匿南洋猶侈口曰保皇保皇設會斂錢誘人入黨嘻吁嚱我皇上並不至於阽危安用康有爲之保護康有爲旣犯大逆不道之罪更有何術以保我皇言則是而行則非豈非奸刁險惡之尤者乎若夫義和拳流宼也其人無康有爲之狡獪不過紏集烏合之衆揭竿斬木嘯聚爲非蹟其焚燬教堂近於哥老會之舉止誘人誦咒近於白蓮教之行爲而乃揭帖通衢大書特書曰扶清滅洋一若洋人爲我中國所不共戴天之分故思滅之以扶助中國也者然試問所壞之鐵路回中國所築乎抑洋人所築乎所斷之電綫固中國所修乎抑洋人所修乎所戕之武職大員固中國所派乎抑洋人所派乎日後洋人興問罪之師彼能仗義執言與之折衝樽俎乎而尚曰扶清滅洋我恐適以危聖清億萬年鴻基而長洋人飛揚跋扈之氣燄也何其行事與康有爲不相謀而適相合耶則正告之曰康有爲烏足以比義和拳從其外而觀之康有爲之設保皇會於南洋煽惑至數萬人大言炎炎去順效逆又得外人曲爲之庇狡兔之窟蒂固根深時局盱衡誠爲可慮究之其人旣無利器又乏堅船遠隔重洋斷不能稱戈肇亂惟是逞其如簧之口騙人財物以期殘喘苟延巳耳若義和拳則煽禍於近畿蔓延至數千餘里隨處紏黨愈聚愈多察其行蹤與咸同間捻匪無異特捻匪專劫掠鄉村百姓義和拳則舍百姓而仇視洋人無論朝廷不忍不教而誅坐視其勢燄益張禍機益烈卽使奮我羆虎戮彼鯨鯢蕞爾么麽不難殄滅而洋人之傳教於中國應雇於中國經商於中國者身家性命所喪良多他時執和約以索償勢必至舌敝唇焦民窮財竭若中朝不卽興師剿洗而重煩他國之越爼代庖則割地行成更爲意計中事威海膠州之居局恐將復見於今兹豈非義和拳之作亂其禍患較康有爲而益深哉然則今將奈何曰康有爲旣巳匿蹟他邦聽之可也卽慮其誘惑出洋貿易之華商亦惟責成出使大臣及理事等官盡心禁遏而巳獨至拳匪之患近在肘腑爲日愈久則勢愈蔓延我皇上當嚴飭封疆大臣張我三軍殲除醜類毋畏葸而匿報毋姑息以養奸早一日敉平則少一處禍亂若夫西人之被害者則出貲以撫卹之西人之遭難者則調兵以保護之西兵之登岸入京者則設法以聯絡之鎮定之務使各國不干預其間則一切善後事宜尚不至於十分棘手倘再匿不上達致皇上猶以爲拳匪保護鄉里並非謀叛朝廷恐匪燄卽可消除而外侮又將洊至矣豈不大可憂哉 
[日俄交涉]  
　　日本報云頃得高麗漢城電信知日俄兩國前因馬山浦事幾致齟齬現經他國調停不日卽將妥協蓋日人巳允照公平之價將售與俄人也 
[韓興鐵路]  
　　日本報云高麗漢陽釜山鐵路公司前曾派機器師履勘路由兹巳事畢而回述及由漢陽繞道某處以達釜山爲程三百英里應設車站四十一處共需工料銀二千五百圓韓廷諸臣議撥二萬圓爲勘路之費至殷商富户之踴躍入股者實蕃有徒公司之成可拭目而俟矣 
[整治巖疆]  
　　香港循環日報云近聞中國政府擬將秦皇島新開商埠布置一切并興築砲臺船塢以便日後屯泊水師派前者經營旅順口及威海衛之德員某君督理其事現巳由北洋海軍提督葉桐侯軍門前赴島中詳加查閱矣 
[更定營制]  
　　金陵訪事友來函云駐紥省垣之衡字全軍向照淮楚各防營規制每營勇丁五百名前年大憲因節省軍糧裁撤過半攺營爲旗邇者時事多艱外侮日迫大憲通籌全局仍還舊制適有駐紥海贛之棟軍三營潰去三分之一統領林蔭棠觀察朝棟奉憲撤差由前署兩江總督鹿滋帥檄飭衡軍統領王子英總戎前往將未潰之兩營帶來省會迨正任兩江總督南洋通商大臣劉峴莊制軍回任飭卽併入衡軍而將管帶降爲帮帶哨弁降爲帮哨哨長降爲什長月前總戎申禀督轅請改刊統領衡字五營鈐記以昭信守制軍准之本月初四日頒發到營越日總藶趨詣督轅叩謝 
[委辦農務]  
　　武昌訪事友來函云鄂省創設農務局由程雨亭觀察綜理其事經營數載略具規模旣而觀察奉召北上局務由朱惠之觀察代庖惟朱觀察辦理善後總局政務殷煩現又兼統武愷四營操練巡防益覺不　兼顧因禀請督憲張香濤制軍另委他員接辦以專責成制軍俯如所請檄飭凌晴霄觀察駐局辦事業巳於本月初六日到差矣 
[力保商旅]  
　　鎮江訪事友人云上月二十八日怡和洋行吉和輪船中途被匪滋擾自是以後行人咸有戒心兩江督憲劉峴帥聞之飭調弁兵嚴緝長江一帶旣而鎮江關道憲長久山觀察會商長江水師提督黄芍巖宫保派撥水師砲船數十艘常川在三江口巡緝復雇定商船令弁兵裝作商民水手等人到處游行認真查察是誠除暴安良之善政也 
[示安民教]  
　　南昌訪事友來函云江西省城自前年冬間喧傳有人專欲與教堂爲難一時不逞之徒播散謡 
 
 

Page 2

 
 
言徧及各屬以致上年教案迭出雖經地方有司隨時勸諭不啻三令五申墨乾筆秃無如匪徒百計煽惑民氣終未靖囂凌近復經洋務局大員會銜出示曰欽命頭品頂戴總辦江西洋務局督糧兼巡南撫建道李欽加按察使銜專辦江西洋務局候補道丁爲剴切曉諭以安民教事照得通商各國在内地傳教設立教堂均經欽奉諭旨准行載在約章歴年巳久各屬民人從其教者不免日漸增多然教雖外國之教民仍中國之民一切詞訟應由地方官持平審斷教堂志在勸善向不干預乃愚民不知此意往往以薄物細故因教民而遂及教堂事久竟成仇怨甚至聚衆毁堂釀成巨案迨及身罹法網後悔巳遲其情可惡其愚亦可憫焉本道爲期民教相安起見除通飭各屬遇有民教詞訟迅速持平辦理外合行剴切曉諭爲此示仰民教人等一體知悉須知傳教本意原係勸人爲善旣經入教更宜堅心向善不得藉教生端若犯教規卽應斥逐業經廣饒九南道憲示諭在案而未經入教之民尤不可心存歧視致啓猜疑卽或因事齟齬亦可隨時呈控由地方官傳集兩造秉公訊斷决不以民教之分有所偏縱爾等亦毋得懷疑滋釁自示之後務各安分營生共敦睦誼倘敢恃勢妄爲聚衆滋閙定卽嚴飭各地方官查拿懲治本道言出法隨决不寛貸凛之切切毋違特示 
[另籌經費]  
　　廣州訪事友人云李鎮戎先義承抽賭規歸入海防經費每年認繳七十萬金嗣以收數不多具禀督轅籲求核减兩廣總督李傅相責其舞弊營私嚴詞批斥一面令開呈詳細數目限三日内禀覆核奪旣而鰲頭杏巿堡紳士陳秀清等以彼處民風純樸賭博之事鮮有所聞深恐此端一開風俗人心未免因之大壞聯名禀請仍前示禁倘慮經費無著願另行設法繳呈傅相嘉之卽批飭鎮戎遵照將承充之案撤銷 
[都戎護篆]  
　　紹興訪事友來函云紹興恊萬雅伯協戎禮彬以提標中軍叅將升補是缺例應赴京引見本月初九日接到上憲札文内開所有紹興協副將篆務札委中軍言都戎暫時護理等因迨十一日辰刻接篆視事左右兩營自守備以次均往叩賀如儀大約日内協戎卽須起程北上矣 
[軍門小極]  
　　松江訪事友來函云江南提督兼自强軍統領李壽亭軍門前從防次秉節回松江節署征塵甫浣卽擬於本月十五日校閱正副兩營練軍十六十八兩日閱視標下松五營及金柘青三營叅　都守曁千把外額人員洋槍打靶各武弁聞信後日至小校塲悉心演習以冀發皆中的不致臨事疎虞詎料日來軍門忽政體違和連發瘧疾以致未能如期校閱聞之細柳中人有謂攺遲至十九日者然尚係逆億之詞也 
[鹺憲回轅]  
　　揚州訪事友來函云本月初八日清晨新任兩淮運司柯遜菴都轉躬往十二圩盤查儀棧堆鹽事畢登舟卽於是夜四鼓時回轅屬下各員均於翌日清晨往謁 
[匪人猖獗]  
　　英商怡和洋行吉和輪船由鎮江上駛中途被匪滋擾巳縷紀前日報章矣兹接蕪湖訪事友人來函知當日竊匪之溷迹船中者實共二十五人由鎮江開行約二十餘里船上司事照例查騐客票見若輩皆妙手空空因令出資補買若輩大怒卽拔出明晃晃柳葉刀厲聲曰乃公游歴江湖從未給過絲毫水脚今爾等欲索船票請飲此刃毋致悔及噬臍也旁一水手似曾相識勸令照給以免他人藉口效尤致被砍傷肩臂又一水手傷及面部船主某西人聞聲趨視若輩卽揮刀猛砍幸西人手執七響小洋槍迎面先發槍子洞穿匪頰於是匪衆大閙肆意横行搭客亦驚惶無措西人急傳號令轉舵回鎮江匪黨聲稱若果駛回定卽將船付諸一烟莫謂寳清上海兩輪船之禍不復見於今兹也西人懼祗得仍前上駛及抵儀徵洋棚中放船來接若輩乃魚貫而去西人亦莫敢如何次日上午行抵蕪湖將情訴知駐蕪英領事麥迪莫君照會蕪湖道請速設法將此股匪徒二十五名實力查拿務獲究辦道憲吳季卿觀察卽將情飛咨鎮江金陵兩關道從嚴查緝是日蕪地有某客在船目擊情形言及匪黨猖獗之際手中各握火藥一包大呼敢有違言願與爾等同歸於盡船中人大驚向匪竭力排解良久始得帖然蓋當時之危亦間不容鬖矣不知爲民上者將何以善其後耶 
[自役羅網]  
　　廣州訪事友人云上月某日花縣横潭渡船由省開行船中預伏匪徒七名行至荒僻處開槍恐嚇大呼曰有敢與乃公爲難者請受此彈隨將諸客所携貨物銀兩搜括一空呼嘯而逸越數日二匪携所刼絲數斤向絲鋪求售旋爲新會街合利絲鋪夥友察知的係當日所失原贓遂虚與委蛇一面遣人至安勇駐紥處所密告情由得以人贓並獲轉解西關汛弁略加研詰然後送交縣宰訊懲是亦可謂自投羅網也己 
[嚴究漏捐]  
　　廣州訪事友人云自國家抽取釐捐商人之點者往往賄串西人以遂其偷漏之計大憲懲前毖後從嚴查辦以儆效尤無如此輩利令智昏往往有所不顧近日同榮蒲包鋪不服徵捐藉口店爲某西人所開多方推諉經同業公泰等鋪禀請釐務總局查明究辦局憲惡其刁狡札行南海縣拘同榮店夥梁簡生到案訊懲并將貨扣留俟縣主訊明再行核奪 
[嚴懲拐匪]  
　　武昌訪事友來函云邇來鄂省迷拐幼孩之案層見疉出以致謡言四起人心皇皇江夏縣陳介庵大令聞而惡之因遴派幹差分投城廂内外嚴密查訪本月某日緝獲積年拐匪甲乙二名解入縣署大令研訊之下飭取藤條鞭背數千下一時血肉狼藉聲若宰豕觀者環若堵墻同聲稱快大令以此輩罪惡貫盈未可輕縱爰稟商署臬司孟志青廉訪擬裝入站籠斃之以昭炯戒語云治亂民用重典大令其深知此意者哉 
[之江火警]  
　　杭州訪事友人云本月初八日之夜三鼓時忽聞警鉦四起啓户出視惟見東南方紅光燭天閱片刻卽隱各水龍方飛馳赴救中道折回次日探知望江門外李姓草舍燈煤遺火致兆焚如幸四無居鄰僅焚去草舍二間不致蔓延無際 
[鳩兹火警]  
　　蕪湖訪事友人云近日蕪地火警頻仍類多起自茅簷蔀屋蕪湖縣張邑尊方禀奉道憲面諭出示通衢嗣後人烟輻湊之區不准再建茅屋不料人事雖密天意難知四月二十七日之夜南岸晉康公司巷後一帶茅簷又兆焚如之禍時巳夜闌人靜兼之封家姨助桀爲虐火勢遂益覺狂狂比各鋪水龍並保衛營兩岸洋龍馳至竭力狂噴並拆去近火之屋始得漸次救熄然巳焚去四十餘家矣至本月初二日之夜更魚兩躍時南岸楊泗廟下首轉灣向北之某巷又報火起時居人尚未就枕急卽鳴鉦告警北岸各洋龍　駛渡河取水施救約歴炊許亦卽火滅烟消惟王榮昌醫園等瓦屋得如魯靈光殿巍然獨存北岸陡門巷爲長街出入要隘店鋪如林中間亦有草屋數椽大半開設烟館初一夜蓮漏三商不知何來星火適保甲總巡袁澤民少尹帶勇出巡見之卽大聲呼救經鄰衆提筐抱甕登屋灌澆得以應手撲滅次日張邑尊聞之飭差協保勒令各業主務將草屋一律拆除以杜後患 
[錢江榴火]  
　　杭州訪事友人云省城防軍製造局需用硝磺由局憲札委候補知縣邱大令鴻文赴閩省採購巳於本月初八日稟辭起程矣○每歲五月游手好閒之輩迎温元帥偶像出游妄語能除疫癘實惟過巿招摇自甲午年中東肇釁前任浙江巡撫崧大中丞深恐匪徒混迹札飭地方官嚴加查禁此舉遂廢上年杭地時疫盛行滿營中尤死亡相繼前任將軍濟留守商請浙江巡撫劉景韓大中丞暫行弛禁乃於六月内補賽以順輿情本年監生俞某等又聯名禀請於五月十六日舉行中丞准之諭令除尋常儀仗外不准扮演各種奇形怪狀亦挽回末俗之 
 
 

Page 3

 
 
苦心也 
[防患未然]  
　　前日上海縣汪瑶庭大令接署松江府張子虞太守札文内開奉前署按察使司朱排單札奉欽差大臣兩江總督部堂劉札開爲通飭事照得本大臣訪聞三江各屬教民日多教案日衆皆因該州縣平日於民間詞訟往往延不勘斷或審斷不公百姓負屈難伸輙投教堂祈求教士爲之代請初用私信繼用公文甚至於州縣在堂審案之時教士旁坐觀聽爲教民辯駁庸懦牧令因而遷就一二由是民間以投教可爲護符從風而靡循此不改將盡驅平民入教而地方官不能自主矣是該州縣不能治民各道府不能察吏之過查各省本設有詞訟章程審斷各有期限日久玩生遂成具文應由該司將原設章程斟酌損益重行申明以後由該管道府認真查看如各州縣於民間詞訟審斷逾限及審斷不公或由道府提審或委員往該州縣督同審理以期政平訟理兩造無歎息悉恨之聲不至相率入教如有民教交涉案件務須遵照條約由地方官按中國例持平辦理不得屈抑教民亦不得袒庇教民激成分隙至教士登堂觀審條約所不准行竣拒婉辭是在該州縣相機妥處當此時局艱難朝廷旴食該地方官職守攸關以固結民心爲第一要義而教民仍是中國百姓亦不得稍存畛域之私釀成事故除通飭遵辦外合行札飭札司卽便通飭所屬各地方官一體凛遵毋違特札等因奉此本署司查定例州縣自理户婚田土等項案件限二十日完結如逾限不結不及一月者罰俸一個月一月以上者罰俸一年半年以上者罰俸二年一年以上者降一級留任又本省清訟月報章程則以是否依照例限審結每月按成數定功過該管道府直隷州視州縣功過之多寡爲衡立法巳極周備損益亦尚得宜但使各州廳縣遵守勿違該管上司認真稽核自無流弊兹奉前因除申覆並分别移行遵辦外合亟排單通飭札府立卽遵照認真稽核轉飭遵行毋違特札 
[尚衣謁客]  
　　前任江寗織造增壽臣尚衣崇交卸北上道出滬江假英界某客棧暫駐行旌昨日午前乘轎赴各當道處拜會至敬業書院時上海縣汪瑶庭大令飭丁擋駕 
[清理人欵]  
　　法界天順襪店主俞仁生虧欠各女工工資及房租等項無可彌縫端節前席捲而逃旋經某包探拘獲解送公堂讞員朱森庭明府訊供之下飭包探傳諭各女工呈核細帳并登報聲明將店中貨物生財拍賣作抵前日管理房租之某甲投案請追房租洋銀十六元未幾有某乙者投案禀稱願保俞出外清理明府准之 
[非種宜鋤]  
　　美界小流氓多於他處西華德路餘慶里尤爲此輩麕集之區每届日落崦嵫卽結隊成羣見有婦女之踽踽獨行者向前圍繞或拔其簪珥或攫其銀錢甚且闖入人家乘間行竊近日更將里中所設自來水開機注射自下而上能使銀泉萬道高越牆垣以致積水成渠幾無一片乾淨土不獨水管損壞修理需資於自來水公司大有關碍且亦非捕頭安良除莠之心安得各探捕嚴密查拿懲一儆百庶居民不致同苦驛騷耶 
[輕於鴻毛]  
　　南巿陸家浜左近石街人某甲年約四十餘以賣荳芽菜爲業前日午前不知有何寃抑購服阿芙蓉膏迨至毒發呻吟家人設法施救無如受毒巳深返魂無術矣鴻毛性命不亦愚哉 
[上海巡局紀事]  
　　南巿草鞋灣左近有韓老德者武生也平日以販馬爲生日前向張姓購得川沙某武生所失白馬一匹擊諸南馬頭左近適被某武生尋見向韓饒舌韓不甘受汚衊之名卽赴二十三七鋪巡防局中控訴局員盛雨村二尹查得此事肇於新馬路諭令訴諸捕房韓無奈奔赴上海縣署禀控不知汪大令將如何辦理也○日前二十三七鋪巡防局中人將迷失歸途之女孩一口帶回禀知局員盛二尹留候家屬認領至昨日本城四鋪地甲夥役楊某投局禀稱此女係某公館中所失請卽給領盛二尹詰以孩之年歲容貌楊默不能對乃命禀請東局委員陳禾亭二尹繕函來局以定從違 
[馬路工程局紀事]  
　　前者六號巡街捕拘獲沿途竊物之李沈山解經馬路工程局總辦程雨村大令研訊枷責在案前日李忽患病十六鋪地甲解案請示大令命將枷開去交人保出○奎泰煤炭行夥張榮生扭周正林至馬路工程局控稱被欠貨價洋銀七十餘元向索不理請卽究追總辦程大令命地甲帶出妥爲調處毋庸涉訟 
[英美租界晚堂瑣案]  
　　妓女森佩紅控鴇婦阿田谷霸阻從良前晚讞員翁笠漁直刺升堂研訊林妓訴稱小婦人係此間土著年方二十當十歲時被族人賣入西合興沈姓倡家取去身價洋銀一百四十圓閱七年積得纒頭資贖身而出依普慶里鴇兒阿田谷賣倡迄今又三年矣每思跳出火坑輙被鴇兒所阻兹者操洋貨業之朱小鴻願娶小婦人爲繼妻所欠帶擋洋銀一千四百圓有衣飾可抵乃鴇兒恃有奥援阻不許小婦人從良刻下朱巳往蘇州叩求大老爺恩加超豁直刺著暫交官媒看管俟朱來案訊明核奪○前日昭文縣人茹謝氏挈其女謝茹氏投案訴稱女婿謝洪卿突將女兒逐出以致窮無所歸叩求大老爺恩斷直刺准之至晚升堂研訊茹謝氏訴稱小婦人年五十有一女兒前由周佑生及阿翠娘執柯許字與謝涓吉本年三月初五日親迎兹者謝無故將女兒攆逐出門小婦人親自送回竟敢紏人毆逐不得巳投案控訴叩求將女兒暫行收押否則恐被加以惡名謝茹氏訴稱小婦人自嫁謝姓並未失德不料丈夫忽與周妻私識迫令小婦人大歸直剌著暫交官媒收管候飭提謝周並阿翠娘覆訊察奪○前日陳振臣卽陳蓮生控馮耀宗欠銀圖賴唆使車夫兇毆直刺略詰情由諭候過堂覆訊至晚飭提究問陳訴稱監生在治下開設六祥棉纱號馮在號中執業去年虧空銀六百餘兩後祗收得三百兩今年忽另開瑞豐號前月監生向伊購定棉紗二十五包至期只交二十包其餘五包延不交出向索舊欠反敢唆使車夫逞兇求恩究辦蔡連生陳燕謀牽涉到案所供相符馮供稱去年監生在六祥貿易至歲杪核計盈餘銀一千六百兩監生應得若干被陳掯匿今春另開瑞豐號前所定棉紗二十五包巳付過二十包其餘五包欲抵前欵詎意陳竟紏衆滋擾叩求公斷直刺飭差役帶同原告吊齊帳簿結算清楚禀候核斷 
[法租界捕紀事]  
　　前者泰來洋行買辦朱某家被賊竊去綢縐衣服及金珠首飾等物約值六七百金開單投報捕房請爲查緝前日某包探在吉祥街緝獲賊犯錢阿三帶入捕房盤詰之下認竊不諱并稱尚有同黨二人一名大眼順卿一名麻皮阿寳皆在英界犯案管押捕房所竊各贓分質城内安生厚生洪源振大各當鋪捕頭令押候解送公堂禀請讞員朱森庭明府懲辦○前晚某包探緝獲甲乙二竊犯起出各贓中有錫燭臺大士等物捕頭命押候解送公堂稟請訊辦 
[美租界捕房紀事]  
　　昨日寍波積竊陳雲才混入乍浦路粤人某姓家竊取綢布衣服携至某押鋪求質適爲包探沈阿岳所見拘入捕房捕頭令押候解送公堂禀請讞員翁笠漁直剌懲辦○昨晨偷兒張阿海混入北四川路甬人黄木舟家竊取木質報時鐘一架適爲包探張阿五所見拘入捕房捕頭令押候解送公堂禀請訊辦○前晚賊犯方瑞寳混入篷路粤人黄甫卿家竊取綢布衣服適爲包探劉光震所見拘入捕房捕頭令押候解送公堂禀請究辦○昨晨五千七百六十號東洋車夫陳阿三在外虹口百老匯路奮步飛奔適有某西婦迎面而來不及避讓遂被撞倒於途傷及額角一百九十一號印捕見之拘入捕房捕頭令押候解送公堂禀請訊究○前晚某西人至閔行路五號門牌西國飯館果腹嗣以飲酒過醉不知因何袖出利刃將細崽倪阿慶户背剌傷血如泉湧迨奔赴捕房聲訴捕頭見其受傷屬實揮之使去令自投該管領事署具控 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[无妄之災]  
　　揚州訪事人云郡城缺口大街蔣家橋九成布店開設有年樓屋六間極爲軒敞本月初九日之晚七點鐘後店中人忽聞樓上格格作響旋卽𥒐然倒下零磚碎瓦错應成堆店中二十餘人呼救之聲慘不忍聽猶幸樓板爲櫃檯等物所阻不致受傷時有甲乙二人在店購物内一老者皮開骨折血肉模糊并災及行路之丙丁戊三人噫斯真可謂无妄之災矣 
[上海縣署瑣案]  
　　楊桂控王阿大誘拐女兒林珠前日縣主汪瑶庭大令升堂研訊楊林珠供稱年一十有八父親在本城開錫作前用王代工見其勤慎許贅爲婿後忽翻悔轉薦至李福壽所開作内至本年三月父母貪得重賂欲另賣與某富商爲妾因私與寄母陳馬氏商議由陳馬氏挈至新北門與王相晤約定同逃至無錫成親旣而陳馬氏偕其夫陳阿二向李索詐不遂唆使父母控告求賜玉成陳馬氏陳阿二同供不敢多事楊周氏供丈夫楊阿桂患病不能到案女兒林珠自幼詐字江北某姓子從未許過王阿大大令曰爾旣將女許字某姓今涉訟巳久爾壻及媒人何以並不投案聲明楊周氏俯首不答王供小的係無錫縣人前年在楊作内爲夥楊夫婦面許贅小的爲婿後忽將小的薦至李姓作内今春其女林珠尋至小的處聲稱父母欲賣與某富商作妾意頗不願故隨小的回原籍擇吉成親惟無媒人自知不合叩求恩典大令謂周氏曰爾旣未將女許字他姓爾女又自願隨王莫若從權斷合周氏不允大令遂將林珠交周氏領回王掌頰五十下○前者管少卿控王阿文金懷卿等六人挖去雙目前晚汪大令提案復訊王長桃供上年六月初十日管之妻弟金卜海來稱被管姦佔寡嫂潘氏紏令小的同往捉姦及至見王阿文先在潘氏房内旋聞管大呼救命小的恐懼奔回後不知其究竟王阿文供小的聞金卜海言及管將伊寡弟媳姦汚後復價賣今又誘伊寡嫂潘氏通姦羞憤難堪紏同小的與本邑人甲乙兩名至潘氏房中將管綑綁由甲乙挖去雙目潘氏乘亂逃出徐阿忠供管姦佔　氏懷孕後欲賃小的房屋臨盆小的不允遂被株連求鑒大令問潘氏姦生之子現在何處答稱所生係女孩由管寄與醫生顧子卿家金懷卿供管與小的之姪媳潘氏通姦姪兒卜海忿不能平紏人刓去伊目並無他仇叩求恩宥金卜海供寡嫂潘氏並未與管通姦王等知刓目之罪無可逃逭藉此誣衊尚求明察大令謂本縣訪明管兇横素著與爾嫂姦生一女由爾紏人挖目今忽翻悔其中定有别情喝令掌頰一百下鞭背二百五十下然後上天平架旋問地保宋尚邦曰爾知此案實情若何禀稱小的與管合充地保餘語含糊大令著掌頰一百五十下始稱管與潘氏通姦某日適在房中被人挖眼大令惡其不卽實供復令笞責一百板轉問王阿文曰挖目時究係何人動手答稱不知大令怒喝責藤條五十下始供金卜海自挖一目尚有一目被上海豆腐司務某甲挖去甲之姓名小的實不知悉訊至引管摸索上堂供稱金卜海並未行兇實係王阿文等六人所爲叩求重辦大令怒其不候傳訊貿然闖至案前喝令掌頰五十下隨飭將金卜海釘上脚鐐收禁自新所王阿文金懷卿還押餘人交差看管候再訊核 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十六年五月初六日京報全錄]  
　　宫門抄○諭旨三道錄前○護吳撫陸奏爲鎮江關第一百五十四結期内徵收華洋稅鈔及支解數目摺○又奏爲鎮江關第一百五十四結期内徵收洋藥稅釐銀兩並開支數目摺○署江督鹿等奏蘇省光緒二十一年河運漕糧在事出力員弁書吏開單懇恩分别給獎摺○護吳撫陸奏爲常熟舉人欠糧不遂闖入縣署咆哮公堂請旨斥革以儆效尤摺○宗人府奏爲奏聞請旨摺○吉林將軍長奏爲交涉局總辦期滿送部引見揀員接辦片○五月初六日理藩院鑾儀衛光祿寺正白旗值日無引見○詹事府代奏連甲謝授左贊善恩○候補知府沈麟書謝恩○錫侯續假十五日○王金鎔預備召見○召見軍機王金鎔沈麟書○○二品銜護理江蘇巡撫按察使臣陸元鼎跪奏爲鎮江關第一百五十四結期内徵收華洋稅鈔及支解數目繕具清單恭摺仰祈聖鑒事竊照鎮江關徵收稅鈔截至一百五十三結止疉經按結具奏在案兹據鎮江關道長恒詳稱自光緒二十四年十一月二十日起至二十五年二月二十日止第一百五十四結期滿共徵洋商船隻進出口正稅銀二萬四千八百一十四兩零進出口半稅除存票應行提存一千八百一十三兩零外凈銀三千五十三兩零洋船鈔銀五兩零子口半稅銀三萬七千五百七十四兩零華商船隻進出口正稅銀二萬四千四百二十三兩零進出口半稅除存票應行提存銀二千八百七十六兩零外淨銀八千四百四十七兩零華船鈔銀九百八十五兩零洋商正耗内提解部庫四成華商正半稅内提解部庫五成二釐華洋船鈔内以三成解交總理衙門其餘七成提交總稅務司收用以上徵存各項稅銀除開支司稅經費鎮江關經費委員薪水子卡司事巡丁薪水工食傾鎔火耗出使經費等並解固本京餉户部京餉閩廠造船經費等欵外連同上結存稅實存銀五萬二千八百五十六兩零所有歴結借撥未經提歸洋藥鹽稅等銀仍俟下結再行分别歸欵造册詳請奏咨前來臣復核無異除將原册分咨總理衙門曁户部查照並令將是結徵收稅鈔及洋船往來各數目造册送查於理合會同通商大臣署兩江總督鹿備霖核繕清單恭摺具奏伏乞皇太君皇上聖鑒謹奏奉硃批該衙門知道單併發欽此○○二品銜護理江蘇巡撫按察使臣陸元鼎跪奏爲鎮江關第一百五十四結期内徵收洋藥稅釐銀兩並開支數目繕具清單恭摺仰祈聖鑒事竊准户部咨各海關加徵洋藥稅釐一欵旣歸海關併徵自應照章存儲關庫聽候部撥又准部咨凡指明由加徵洋藥稅釐項下開支銀兩應各歸各欵動用其收支數目另列清單按結奏報等因均經先後轉行遵照巳截至一百五十三結止具奏在案兹據鎮江關道長恒詳稱自光緒二十四年十一月二十日起至二十五年二月二十日止第二百五十四結期滿鎮江關共徵洋藥正稅銀三萬五千二百五十六兩洋藥厘捐銀九萬四千一十六兩除分别支解外連同上結實存正銀五萬二千七百五十九兩零厘捐銀九萬六百一十八兩零共實存銀一十四萬三千三百七十七兩零一併存儲關庫聽候撥用開摺詳請奏咨前來臣復核無異除歸該關原摺分咨總理衙門旣户部查照外謹會同通商大臣署兩江總督臣鹿傳霖核繕清單恭摺具陳伏乞皇太后皇上聖鑒謹奏奉硃批該衙門知道單併發欽此○○頭品頂戴署理兩江總督江蘇巡撫臣鹿傳霖二品銜護理江蘇巡撫按察使臣陸元鼎跪奏爲查明蘇省光緒二十一年河運漕糧在事出力員弁書吏開繕清單懇恩分别給獎恭摺仰祈聖鑒事竊照蘇州等屬光緒二十一年冬漕分撥米一十萬石帶餘米五千七百六十九石零飭由長洲等二十五州縣認運分赴寳應一帶採買秈米就近撥交民船受兌委員騐米兌裝於二十二年三月十七日兌竣開行跟蹤江北河運米船聯帮前進於九月二十六日銜尾抵通經倉塲督臣自十月初三日開兌起至十月初五日止將正餘米石一律騐收完竣核計自寳應水次騐米兌裝分帮派運尚屬順手第漕船開行後沿途河道淺阻挑挖起剥倒塘灌送無不竭盡人力且蘇省派委員弁較之江北人少事繁每以一人兼理數事而各該員弁等長途跋涉百費經營均能認真將事妥速交卸米色亦乾圓淨潔毫無霉變洵屬倍著辛勞據蘇松糧道羅嘉杰會同署蘇州布政使吳重憙查明在事尤爲出力員弁書吏遵照新章開造詳細履歴清册詳請奏咨給獎前來臣等伏查蘇省光緒二十一年冬漕分撥河運米石因河流淺涸節節阻滯幸在事員弁認真催辦不遺餘力得以交兌無悮不無微勞足錄除將出力稍次者由臣元鼎分别給予外獎外謹將尤爲出力員弁書吏酌擬獎勵等差開繕清單恭呈御覽合無仰懇天恩俯准分别給獎以昭激勸除將送到履歴分咨吏兵二部查照外理合會同漕運缰督臣松椿恭摺具陳伏乞皇太后皇上聖鑒訓示謹奏奉硃批該部議奏單併發欽此○○二品銜護理江蘇巡撫按察便臣陸元鼎跪奏爲審明舉人欠糧不遂闖入縣署咆哮公堂請旨斥革以儆效尤恭摺仰祈聖鑒事竊案據前任蘇州府知府彦秀詳稱常熟縣舉人閔瑞慶應完巳業閔芝軒户名光緒二十五年分銀米屢催延宕卽經提案追繳仍復恃符刁抗迨二十六年正月十二日由縣備文解省始知畏懼將銀米照數完納隨卽按户掣發版串給執詎該舉人積慣包抗挾追繳之嫌籍稱年外漕糧不應每石加收錢五百文係屬浮收要於印甲之外再將加數另給憑據連日至縣署大堂糧櫃百般喧擾經常熟縣知縣楊家騵會同因差委赴常熟之新選昭文縣知縣張瀛富堂詳加查訊開導年外加價係歴經奏明辦理該舉人竟不服訓斥出言放肆咆哮公堂隨將該舉人甲解到府督同局員提案研訊據供闖入縣署咆哮公堂均屬實有其事惟旣認咆哮公堂應卽照違制律杖一百照例詳革免其發落詳請奏革等情當經臣批飭蘇藩司會同臬司議詳去後兹據署蘇州布政使吳重憙署江蘇按察使朱之榛會詳該舉人閔瑞慶卽凉芝軒因欠糧不遂闖入縣署咆哮公堂實屬膽大妄爲當此整頓清賦嚴杜包抗之際未便稍子姑容旣據蘇州府訊明詳請斥革應如所請辦理詳請具奏前來相應請旨將常熟縣舉人閔瑞慶卽行斥革免其發落以儆效尤除鈔奏分咨户禮二部查照外謹會同署理兩江總督臣鹿傳霖恭摺具奏伏乞皇太后皇上聖鑒訓示再查得該舉人閔瑞慶係由附生應光緒二十年甲午科江南鄉試中式第八十一名舉人合併陳明謹奏奉硃批著照所請該部知道欽此○○宗人府宗令和碩禮親王臣世鐸等謹奏爲請旨事恭照同治四年四月二十八日軍機處交出奉旨嗣後仁宗睿皇帝宣宗成皇帝位下溥字輩俱著宗人府奏請命名欽此欽遵在案今不入八分輔國公載瀾於光緒二十六年四月初七日辰時生第五子臣等請照例交軍機大臣擬字敬謹進呈恭候欽定賜名爲此謹奏請旨奉旨欽此○○長順片再吉林自創修鐵路後交涉事繁經前任將軍延茂奏准於少城設立交涉總局經理鐵路交涉一切事宜所有該局總辦銜名歴經奏明在案迨奴才到任後適該局總辦署吉林府知府謝汝欽調回長春府本任卽委正任吉林府知府鄂齡接充此差兹鄂齡因邊俸三年期滿循例請咨引見所遺交涉總局總辦一差非精明特達之才難期勝任查有署吉林府知府候補知府文韞内剛外柔深識大體堪以委誽除檄飭遵照並咨總理各國事務衙門查照外理合附片具陳伏乞聖鑒謹奏奉硃批該衙門知道欽此 
 
