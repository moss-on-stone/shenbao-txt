# 1901 - 12 - 4909967

 

Page 1

 
 
[售書濟急] [  申報館協振所啓]  
鹽城陳惕菴孝廉玉樹文章品詣冠絶時流生平著述極富其毛詩異文箋十卷已由前國子監祭酒王益吾先生刊入南菁書院叢書中海内士林莫不珍若球璧兹又刊成所著詩古文辭十卷爲後樂堂集其識見則聛聣古今其議論則融洽中外誠當世之通儒近今之傑士也日前特寄來百部囑售資捐入濟急善會每部五册取値六角凡在儒林諒必以先覩爲快也 
[論本報所紀减放秋季官俸事]  
　　本月十八日本報云向例京師各官每年春秋二季應領俸銀先期造具淸册飭吏赴吏部稽俸廳詳細磨對以備按員給發本年自聨軍入京後各部院停造俸册現在軍務稍平已經吏部行知各部院請預將堂司各官銜名及應領本年秋季俸銀數目先期造具淸册咨照過部定於十一月初二日午刻飭吏赴本部稽俸廳磨對以便咨照户部陝西司劄各銀庫定期開放惟聞此次俸銀均須按照原數减半給領果否如是刻尚未見明文溯自制祿代耕之典詳於周室後世因之不廢官高則祿厚官卑則祿薄皆所以供祭祀備事畜給賓客養僕隸贍其家室俾無内顧之憂本朝之制文職京官給領俸米外官給領俸銀迨雍正時朝廷以外官俸薄不免有貪婪之弊爰定文職養廉之例疆吏多至一二萬兩下至州縣佐貳亦以千計以百計於是外官所入優於京官矣夫外官所得廉俸豈眞足以贍家室哉不過用以抵攤欵耳京官則除炭敬印結别無進欵故於俸米一項視爲正經出息乃自拳匪肇禍六飛西幸百官死亡相繼其幸而存者亦流離瑣尾困頓不堪在坐守危城者自遭蹂躪家室蕩然幾於朝不保暮前經江鄂督憲劉張兩制軍及東撫袁中丞電匯銀二萬兩濟之旋查得各省京員祗五百人每員可得四十金而九卿衙門爲原電所未及故不在應分之例尚不免於向隅京中薪桂米珠得此區區何濟於事朝廷遠在西安引見騐看停止已久别無印給銀可分所恃者俸米耳吾知京官之望俸不啻如農夫之望歲矣現在和議略有眉目吏户兩部定期發俸各京官可稍謀卒歲之資惟一季之俸所得無幾如果减半發給則所得更微平時猶恐不敷際此困苦之時其何以資度日猶憶光緖二十三年因國用支絀將内外文武官四五品以上亷俸扣支三成以資節省旋又經户部奏請將光緖二十四年京外文武各官廉俸照二十三年章程文職自五品以上武職自四品以上按扣三成俟一年期滿再行辦理當時時局承平外官本無大損而内員已皆有阮囊羞澀之虞乃近日忽又減放五成京官不更苦之又苦耶説者謂皇太后皇上西幸長安宵旰不遑國用萬分支絀凡在臣僚宜如何同甘共苦卽俸銀停止亦安敢生觖望之心而尚可領得一半已屬格外生成竊意際此時局艱危减放俸銀誠不得謂朝廷之薄待臣子惟僅减京員則究欠平允蓋前者扣成給發内外一律而此則獨指京員而言似未能適得其平所望當軸者斟酌盡善不致京員獨集於枯庶免因此而失大體也又豈僅各京員之幸哉 
[本館接奉電音 
[ 
　　昨日午後一點二刻時西安行在飛電傳來上諭三道敬謹譯登○十一月十九日行在内閣抄奉上諭李鴻章奏特叅縱匪生釁文武各官一摺永平府知府重燠著卽行革職建昌管都司錫光城汛把總賈桂一著一併革職發往軍臺充當苦差以示懲儆欽此同日奉上諭直隷永平府員缺著管廷獻補授欽此同日奉上諭李鴻章奏臚陳知縣風節請旨奬勵等語直隸遷安縣知縣李炤庚著開缺以知府仍留原省卽補欽此 
[飭商條約]  
　　日本某日報云東歴明治三十三年十二月三十一號卽華歴本月初十日京師來電内開中國大皇帝披閲議和網領卽電飭全權大臣慶王李相在約上畫諾一面商之列使將其中不便之處分别减輕務須盡力行之以副朝命刻下慶王李相已將其意冋列使告知矣 
[西電姑譯]  
　　昨日上海字林西字報云刻接北省電音内開各國開列議和子目多至二百數十條其中頗有窒礙難行之處皇太后皇上以爲准之旣有傷體制拒之又恐生意外變端必得張劉二督臣調護維持方能妥洽而江鄂兩省職任綦重未便遽離因擬飭下慶王李相乘便商諸各西使擇一南北適中之地興二督臣就近籌商俾美善兼臻略無畸重畸輕之弊執筆人按西報雖有此説然本館尚未得確實消息未敢信以爲眞姑譯登於此請閲者靜以俟之可也 
[西人意見]  
　　昨日上海字林西字報云某日各國駐京使臣會議咸謂和約未定以前所有保定府城宜援照天津都統署章程暫派德法武員二人會同治理民事 
[路工暫輟]  
　　昨日得天津來電云目下山海關鐵路已修至塘沽中隔北塘河應建鐵橋三處適逢材料告匱兼之天氣嚴寒是以日來擬暫停工幸河水已膠中冰槎可任意往來不致臨流裏足也 
[續解軍米]  
　　武昌訪事友人云前者湖廣總督張香濤制軍欽奉諭旨飭辦軍米五十萬石運往陝西行在等因查得鄂省庫儲支絀挹注維艱爰奏請恩准與兩江總督劉峴莊制軍通力合作就江鄂兩省各辦十萬石以應急需已先後委員采辦由漢口轉軍總局憲惲莘耘觀察分批委員督解行在兑收近日續奉電旨以陝省荒歉之後蓋藏久罄軍民待哺嗷嗷飭仍力籌鉅欵源源接濟以免匱乏之虞因卽行知署湖北藩司瞿賡甫方伯漢黃德道兼江漢關監督岑馥莊觀察欽遵一面就藩糧鹽關四庫籌撥銀若干萬兩檄委李大令寳洤馳往下游採辦 
[教案棘手]  
　　武昌訪事友人云前者湘中民教不和致有戕害教士之事湘撫俞廛仙中丞以案情重大札委礦務局總辦蔡伯浩觀察束裝至鄂與駐漢口各領事設法調停觀察旣戾止卽拜會各領事籌商一切並渡江晉謁湖廣總督張香濤制軍面受機宜傳聞西教士要挾多端恐一時未能就緖也 
[南皮制軍申勸商人購機製茶札]  
　　爲剴切申勸事照得中國出口土貨以茶葉爲大宗而漢口商務之盈絀尤專視茶業爲盛衰近年印度歐美東洋各處種茶漸多銷流漸廣雖茶質遠遜中國而外國人究心培植加工烘製洋茶貨價日高一日我茶出口年少一年若不及早整頓則必如他事終落人後原有大利盡爲外人奪去豈不可痛可危前經屢飭江漢關道悉心考究妥議詳奪並札委税務司穆和德勸令華商集股仿照外洋烘製之法購機試辦旋據江 
 
 
] ] 

Page 2

 
 
漢關道詳據武昌府崇陽蒲圻通山咸寗興國等州縣及茶釐委員易守學浩曁茶業公所商董禀覆前來大率皆以機器製茶水味苦澀香氣不淸止宜英國以外不能暢銷機器價貴成本難籌不若仍循其舊爲詞查華商性情但以襲故套圖小利爲事而憚於求精官塲積習但以因循省事搪塞上司爲能而懶於振作當經批駁飭令再行悉心體察妥議詳奪在案兹已日久未見詳覆特再札催該商等須知中國茶葉所以至今仍勝於洋茶者乃中國土性天氣使然至於人工烘製則人事之不齊斷不若機器之一律若中國仍用舊法洋商必藉口人工不能停匀製法不能乾凈極力傳播煽惑務使各國盡銷洋茶而後已恐各國銷路日久皆將窒塞豈獨一英我若攺用機器是製法與彼同而茶質較彼勝又何能與我爭衡乎謂若機器製茶香味全失此説最謬查洋人飮茶專取濃厚旣爲消食又防膓胃先用鐵鍋熬成濃汁將飮之時注於甌内必加入洋糖兩塊再攙入牛乳一勺已别成一種風味卽使淸芬雋永如浙之龍井蘇之碧螺閩之蘭蕊配以中泠惠山之泉一用西法煎熬調和恐亦不能辦其爲何味矣西人所謂淸香豈如中國詩人墨客品茶諸書所謂淸香耶况機器烘製其經火成熟與人工同而迅速停匀無烟氣無薰氣無馬糞氣則遠勝之何反至有損香味尤不可信若謂機器製茶止銷於英尤爲無稽妄説漢口烟筒林列者卽俄商以機器製茶之屋也數年來俄人亦漸購印度茶所買者卽皆機器之所製也近年温州機器製茶味美價善洋報盛稱該官商等獨未之聞耶至漢口茶商連報虧折大抵皆因零星小販太多資本不足重息假貸减價爭售致壞市面若各大商能集股購機製茶小販力薄不能購機勢必不能與之爭利是小販不禁自絶旣無小販則華商不爲洋商挾制市面必日有起色矣前據税務司穆和德面禀洋商之欲來漢試辦者甚多而華商皆畏葸裏足不肯集股本部堂聞之殊爲華商惜此事所需資本不甚過巨多則十萬少則六萬亦可試辦以漢口茶商之盛豈竟無一二有識有志之人爲中國挽回利權耶爲此札仰該關道務速再爲傳集各商極力勸喻籌辦以爲明年之計毋負本部堂勸導苦心務期議有端倪如有須官力維持保護之處本部堂定必竭力扶持倘商人集股不足本部堂亦可酌籌官欵若干相助以期成此盛舉除札行江漢關道遵照傳集商人切實勸諭禀覆外合併札行爲此札仰該局卽便遵照毋違此札 
[日員瓜代]  
　　杭州訪事友人云駐杭日本領事山崎君桂現由日廷調回另簡大河君平隆繼其任本月十一日大河君接篆治事山崎君擬卽整理行裝乘小輪船赴滬然後遄返東瀛 
[除惡務盡]  
　　廣州訪事友人云日前海豐縣屬紳士陳二南等以目下盜匪猖獗爲患閭閻聨名赴督轅禀訴兼署兩廣總督德靜師批其牘尾曰查海豐一帶盜賊衆多業經派委莫鎭督帶喜字營勇前往查緝拿究據禀仍復猖獗甚至營弁下鄉緝捕匪徒藏伏山谷伺刼并有截殺行人夜攻人家情事實堪痛恨亟應從嚴拿辦仰缉捕總局卽移莫鎭并飭文武督率弁勇約會鄰封合力剿捕嚴限勒交務將各匪悉獲從嚴懲辦倘有當塲拿獲或係積匪准訊明先行正法再行錄供禀報包庇窩贓者與匪同罪各匪黨如能指拿首要除免罪外并酌加奬賞該員等務各振刷精神認眞辦理愼勿玩泄致干未便此繳 
[爭繳餉銀]  
　　廣州訪事友人云當北洋大臣直隸總督李傅相總制兩廣時宏富公司商人盧華富禀請每年認繳餉項洋銀八十萬元另報効四十萬元以三年爲期承辦小闈姓票傅相准之乃開辦迄今甫閲數月忽有梁子卿等另設廣德公司具禀善後局願每年繳餉項洋銀一百二十萬元另報効八十萬元局憲躊躇未决旣而恒安巨和兩堂商人周廷珍等復赴藩轅禀請每年認繳洋銀一百六十萬元另報効八十萬元期以八年似此踴躍爭先其獲利之豐槪可想見特未知宏綱獨攬者果何以劑其平也 
[貞桑苦節]  
　　鎭江訪事友人云南門有胥某者自幼聘定某姓女爲室擇吉臘月某日完姻詎料前月胥忽病故胥父不忍其女之未婚而寡令媒妁將庚帖送還女聞信痛哭失聲自向父母哀求願往胥家守節親戚多方勸阻女終百折不回爰於胥五七之期由胥父雇輿迎娶過門抱木主行合卺禮一時附近居民觀者如堵莫不稱女之貞節可嘉云 
[楚江瑞雪]  
　　武昌訪事友人云長至節後忽晴忽雨乍暖乍寒迨本月十三日北風怒號寒威凛冽入夜花飛六出鴛鶩瓦上一白無垠騷客詞人咸安排紙閣蘆簾尖叉鬥韻若銷金帳底低唱淺斟美酒羊羔更别有一番風味惟無袴公街頭瑟縮凍餒可憐幸次日天卽放晴一領黃棉廣被大千世界苑檐蔀屋中人無不欣然色喜矣 
[武林快雪]  
　　杭州訪事友人云冬至節後天時和暖幾類陽春迨十三日陰雲四合大有降雨之勢入晚十點鐘時雷聲殷然移時卽息旣而風雨交作勢如萬斛奔濤次日天氣轉寒終日陰晦至黃昏時節雨師復降繼以微雪十五日侵晨鴛鴦瓦上銀光燦然自此朔風凛冽寒氣逼人雖御重棉尚多瑟縮彼街頭無衣無褐者正不知景象若何矣 
[東瀛雙鯉]  
　　日三訪事友人云長崎縣知事服部君一三内調後所遺之缺經政府以荒川君儀八郎補授荒川君蒞任後各華商於福建會館設宴恭請簉座者爲郵船會社大寫某君○本月十一日爲東歴元旦各華商衣冠濟楚往各衙及各商家賀節各日商亦設宴富貴樓以饗賓客蓋循舊例也○日皇太子擬於本年往泰西各國游歴俟定期後准乘敷島軍艦起程○日本步兵第二十一聨隊在中國京師搜得書籍四百八十册交第五師團司令部轉呈宮内省上獻 
[秦淮寒月]  
　　金陵訪事友人云本月初八日爲金陵釐捐局總辦穆少若觀察克登布之夫人設帨良辰省垣各當道及各釐卡委員均冠服登堂捧觴上壽華筵開處賓從如雲○上元江寍兩縣文廟前每有江湖賣技者流搬演雜劇邇有一種流民勾通地棍縣役在道旁擺設賭攤招引牧猪奴一流人呼盧喝雉負販小民被誘入局立傾其槖以致無以爲生飢寒生盜心往往有流爲匪類者江甯縣孫鼎甫大令聞之立卽出示禁止倘果令出惟行亦閭閻之福也○省垣地面遼闊五方雜處良莠不齊往年一交冬令卽由各路保甲局員延請紳士分叚籌辦冬防藉以守望相助閭閻遂賴以乂安今年上憲以鄉間旣有民團城中又有商團因不再添設冬防不意甫及仲冬而城鄉已盗賊蠭起轉瞬天寒歲迫匪人益肆意橫行相彼小民恐無安枕之日矣 
[京口寒潮]  
　　鎭江訪事友人云此間五方雜處良莠不齊遊勇匪民所在多有常鎭通海道長久山觀察恐爲民　札飭丹徒縣保甲局水陸總巡一體嚴加查緝有犯必懲匪類遂得稍稍濳蹤於此益見治亂民之宜用重典也○每届冬季例設粥廠以濟貧民本年地方官體念民艱提前興辦於本月十六日開杓施放一時飮和食德者歡聲若雷○邇來嬰孩多患天花之症調攝一或不愼每致夭殤牛痘局又以時值寒冬並不施種彼心誠保赤者其亦思防患之道哉○丹徒縣莫嶼香大令近以宵小繁興劫案迭出每夜親出查緝常至斗轉參橫之後始命駕而回某日之晚巡至小巷口見甲乙丙三人身穿黑衣手持軍器知非善類令差役上前擒獲在身畔搜出手槍三枝洋刀三柄遂一併帶回聽候訊辦 
[定期接篆]  
　　新任蘇松太兵備道兼江海關監督袁海觀觀察由金陵省會禀見兩江總督南洋通商大臣劉峴帥然後乘太古洋行大通輪船來滬本邑文武各官以及滬軍營提右營安字營奇兵營各勇咸整隊至招商局金利源馬頭迎迓昨日午後一點鐘時大通抵埠各官咸具手版禀安俄而觀察乘緑呢大轎排齊執事由大東門入城繞道太平街縣前街至敬業書院行轅暫駐各官復遞手版觀察接見有差旋　出紅諭定於本月二十二日已時接篆 
 
 

Page 3

 
 
[柳營頌德]  
　　昨日駐紥本邑日暉港之督標安字營統領顔梓琴鎭軍率同麾下弁勇公送德政牌八扇萬名傘一頂至蘇松太兵備道轅恭頌升任湖南藩司余晉珊方伯德政方伯謙辭至再而後受 
[預備開倉]  
　　上海縣汪瑤庭大令定於本月二十二日開倉徵收漕米昨日特派家丁帶同辦差人役將縣西常平倉灑掃淸潔以便致祭倉神 
[委解餉銀]  
　　前本邑南市馬路工程局總辦桯雨村大令經升任湖南蕃司正任蘇松太兵備道兼江海關監督余晉珊方伯札飭護　餉銀七萬五千兩取道漢口前赴西安投行在户部交納大令奉委後當卽部署行裝現已漸次妥貼遂定期本月二十七日領鞘登程望三秦進發 
[解犯起程]  
　　上海縣獄所禁徒犯姚阿石將次起解已紀本報昨日縣吏繕就公文縣主汪瑤庭大令升堂點騐飭上刑具然後派令差役押解登桯 
[逃犯卽獲]  
　　前晚本邑老北門内九畝地畔攺過所有押犯五名相率穴壁濳逃幸看役及駐勇知覺竭力追拿姑得先後擒獲押簾所中 
[華捕受賞]  
　　本邑南市捕房向章每季由捕頭察核各華捕功過其有當差勤愼者每名犒以小銀錢由一角以至三角不等　屇冬季捕頭王經年照章禀請馬路工程局總辦葉孟紀司馬照章給賞分别等差計三道華捕每名賞小銀錢三角自餘或二角或一角各捕領賞欣然相與稱謝而退 
[諭遷墳墓]  
　　昨日法總領事白藻泰君發出告示一道實貼通衢其文曰爲出示曉諭事照得新租界内業户之産四址挿立界石以便稽查若不遵諭作爲無主之地立卽充公所有墳墓再限自本年十一月十五日起至明年二月十五日量律遷淸爲此諭仰新租界各業户預爲知悉爾等須知租界内章程自諭之後及早搬往他處安葬以淸潔租界誠恐穢氣薰蒸故先出示知照各宜凛遵毋違切切特示光緖二十六年十一月十五日卽西歴一千九百零一年正月六號 
[獲匪紏葛]  
　　本月初一日駐紥本邑西南鄉日暉港之安字營勇丁拘獲僞國會自立右軍營務處委員龔超一犯解經統領顔梓琴鎭軍核辦旣而英美租界工部局董以龔犯於本月初三日甫由公廨讞員張柄樞司馬了票飭拿何以營勇竟於未出票之前往拘有違租界定章妥禀請領袖總領事函致蘇松太兵備道兼江海關監督余晉珊觀察請將龔犯開釋觀察查得龔犯曾由營縣查覆稱係自行投誠心焉疑之因札飭司馬稽查實在情形旋經司馬覆稱此案所出差票至十一月初七日始由領袖總領事簽字經捕頭轉交差役至安字營勇拿獲龔犯不知在何處並未協同差探如在租界以外不能以違章論等情英國總領事署繙譯官梅君則謂龔旣獲案應先解公廨會訊方可送縣訊鞫遂於前日函請司馬照辦刻下司馬尚未經作覆也 
[印兵操演]  
　　昨晨十點鐘時駐紥提藍橋之印度兵約三百餘名肩荷洋槍至楊樹浦半凇園左近荒地上操演列陣之法軍容荼火蔚然可觀至十二點鐘時始由統帶官督隊回營 
[新界火警]  
　　前夜二點鐘時新闢公共租界孟格路江北人某姓草屋中不戒於火突兆焚如經瞭望臺西人鳴鐘報警救火會各西人急驅皮帶車馳往噴救不久卽熄僅焚去草屋二間 
[法租界捕房紀事]  
　　昨日係捕房發落各案之期讞員杜枝園大令因迎謁新任蘇松太兵備道兼江海關監督袁海觀觀察飭家丁先期知照捕頭暫停發落○甬人馮庚曾生欠某甲洋銀數百元被甲控諸法界公廨杜大令准詞出票飭包探將馮拘入捕房捕頭令押候解送公堂禀請訊究 
[美租界捕房紀事]  
　　前晚八點鐘時歹人朱阿三闖入西華德路第二百三十六號門牌某洋貨店攫取絨布一匹飛奔而逸被包探孫阿星追獲解送捕房捕頭令押候解适公堂禀請讞員張柄樞司馬訊辦○積竊沈金寳屢經遞解恄惡不悛日前又潛來滬上匿跡虹口某里内昨晨包探卲仁初遇見因卽拘入捕房捕頭令押候解送公堂禀請究辦 
[利普羣生]  
　　國家多故天災流行三秦告饑人幾相食本館協振所汲深綆短深慚無補時艱淸夜思維輙復撫膺浩歎日前承無名氏大善士助陝振洋銀二百元又吳興海客大善士助陝振洋銀五十元又蘇州隱名氏大善士兩户各助陝振洋銀五十元又淮安棉力子大善士助陝振洋銀四十元又黃克明大善士助濟急會洋銀三十元又陳霞裳大善士以六十壽誕將各視友所餽禮儀計龍銀四十六元對開小洋銀六枚銅質僞洋銀一元悉數指助救濟會又彭大令飛熊求孫同生患病速愈助濟急會規元五十二兩六錢又俞幼山大善士求妻病速愈助洋銀十元凡此仁漿義粟皆由好施樂善而來語云救人一命勝造七級浮屠今如諸大善士之修德行仁生死肉骨彼三輔之士有不淪肌浹髓同祝諸大善士無量福無量壽者哉拜領之餘謹書數語代災黎百拜九頓首以謝 
[籌辦陝振十四誌]  
　　啓者則敬昨致欽命出使德國大臣户部右堂呂鏡宇星使函云竊則敬萍堠脩阻悵鯉訊之罕通榘範遙承喜鵲音之迭報下風逖聽積日馳思恭維大人望重華洋勛崇砥柱時艱宏濟播偉猷而道重交鄰峻秩超遷抒遠略而恩承魏闕司農綜度支之任外邦懷柔遠之仁遐企星軺莫名露祝則敬滬濵寄迹振務謬膺慨三輔之鴻嗷媿難補救望五雲而驤首不盡依馳肅禀恭叩鈞祺伏祈垂鑒又夾單云敬再禀者叩送鈞顔瞬逾三載事變陡作愾歎徒深憲臺適際其艱一切爲難情形可想而知遠企藎勞倍深景系陝省告災 
奇慘情形舉難言狀現經大部奏奉明詔發帑振濟並派則敬等勸募義振開辦實職捐輸惟是災區過廣需欵甚多則敬猥以輇材勉承先志比年各行省偏災開辦振捐靡役不從深知羅掘已空捐務早成弩末此次捧檄以來昕夕籌思時値物力艱難勸募尤非易易因思華人之寄居歐美各埠者類多殷實每遇善舉一經提倡無不踴躍從事兹謹備公函十分捐册十本仰懇垂念災黎之苦况賜爲察閲并乞飭發各埠廣爲勸募集有成數請匯寄來滬則敬謹當彚解災區散放其有願奬何項官職者請卽開明詳細履歴擲寄自當塡寫熱照寄呈不悞華人本見義勇爲得憲臺登高一呼尤必如響斯應翹盼仁施曷其有極再叩鈞祺則敬謹再禀上海六馬路仁濟善堂盆湯弄絲業會館奏辦陝西義振總局施則敬錄 
[得物須知]  
　　本善會所設之得物票準於月之二十七日一點鐘在張園當衆揭曉承園主人轉商廣益公司派司友人等到園照料至揭曉之法由公司借銅球一個以二千號碼納入球中搖出第一號卽作爲第一彩搖至五百號而止次日當卽刊發對號單隨時各本善會帳房領物此事敝同人深佩廣益公司之好善爲懷力爲襄助尤感園主人之雲情稠疉有加無已惟有代北首災黎焚香叩謝而已至售票之處除本善會帳房外本埠如張園晝錦里義生錢莊大馬路五福弄口同得財大馬路公興里口美利等票行均有寄售尚乞諸善士儘日内移玉購取爲盼 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[女棍宜懲]  
　　杭州訪事友人云省垣羊市街某氏婦年約　　　　　惡素有雌虎之名本月某日至望江關大街某酒店中獨酌忽與座客某甲口角氏大怒卽欲飽以老拳幸甲見幾飛步兔脱氏忿無可　遷怒於店主某乙將杯盤任意摧殘乙忿甚奔投保甲局歴訴情形局員某二尹思有以懲之立派勇丁將氏拘案研訊之下氏尚敢效女嬃申申之詈二尹赫然震怒喝令掌頰四十下命地保押令游遍六街以示之儆 
[上海縣署瑣案]  
　　張俊發控傅德卿盜賣壽板前晚縣主汪瑤庭大令升堂研訊張訴稱小的部購有壽板一副安置家中某日適因事出門被傅德卿至家騙去求恩究追傅供稱張出門後伊母因無錢使用將壽板托小的向李姓押得洋銀一百五十圓求鑒大令著交人保出候傅張母並李姓到案質訊核奪○去夏本邑西南鄉民人姚芝雲被人毆斃屁屬報縣後經大令騐明訊詰飭捕嚴緝兇人旋經捕緝詳獲劉金祥一犯屢訊不承收押在案今又續獲胡福堂一名押解到縣前晚大令升堂研訊胡供小的係本邑人向爲小工姚芝雲因何身死實不知情大令一再盤詰堅執如前遂飭收押再訊○前者木作頭凌晉奎控周蓮溪賣屋不交大令飭壯周收押限交在案兹者袁兆熬等聨名附控周罔賴借欵等情前晚大令飭差將周帶案訊究周供凌處房屋刻下正在淸理以便點交惟堂時僅賣八間之伊控稱二十一間小的受虧太甚可否求恩著凌加價若干以昭平允大令不准袁供周以房屋抵去洋銀若干叩求追給大令問周曰前次李姓控爾欠銀今爾延不淸理李姓願將此欵助振著爾速卽繳出以便移送協振所袁欵亦須從速淸理不得拖延周供李袁兩姓之欵小的有被人所欠之銀作抵求恩寛限取保出外料理大令飭仍還押速卽理淸如延干比 
[馬路工程局瑣案]  
　　前日南馬頭船户李維發與其妻徐氏口角其弟維雄突將徐氏痛毆氏大聲呼救四十七號巡街捕聞之將一干人拘住解入捕房捕頭令轉解馬路工程局總辦葉孟紀司馬研訊之下徐氏供小婦人係淮安府屬鹽城縣人母親由原籍來此暫住舟中用去錢數十文丈夫知之卽將小婦人毒詈夫弟維雄更肆意兇毆叩求明鑒司馬謂維雄不應毆辱其嫂判責四十板具呈攺過切結然後開釋○前日倪阿土與朱子淸在馬路中互扭某號巡街捕見之一并拘入捕房捕頭令轉解馬路工程局總辦葉孟紀司馬研訊之下倪供小的係南匯縣人駕駛航船往來七灶鎭前者朱妻忽然失去小的在英租界四馬路中尋見特往報知當時朱許給洋銀三元然小的僅取得小銀錢十角餘竟延約不付是以向之理論朱供小的係婁縣人小的之妻前忽逃逸無蹤由倪訪知縱跡得以前往尋獲所有酬勞洋銀已如數付給並無尾欠司馬惡其有意刁狡飭將所許洋銀照付 
[英美租界晚堂瑣案]  
　　鴇婦劉周氏前將螟蛉女花春林　與汪竹卿爲妾議定身價洋銀八百元由汪友林振轉付旣而劉鴇忽以凌夫婦侵吞身價銀二千兩具詞禀控讞員張柄樞司馬准之前晚飭提兩造並傅江研訊劉鴇供前者小婦人撫一義女攺姓曰花字以春林憑林振説合　與汪竹卿爲妾被林將身價銀二千兩悉數吞沒叩乞訊追汪供花春林前在西同芳里賣笑時小的曾與訂交嗣以厭棄風塵由小的出洋銀八百元代償各欠得以脱離樂籍遷至林家寄住一年劉周氏竟敢前來引誘經花具詞呈請備案迨後小的將花接回原籍劉鴇計無所施遂揑詞誣控叩求究辦林供劉鴇買良爲娼案如山積小的因見花有志從良故勸汪贖出暫住小的家内至身價由汪親手付與劉鴇突被誣控叩乞鑒原司馬謂劉鴇曰爾呈詞内載明花係親生女兒今在堂上忽稱螟蛉女查汪代償各欠憑據確鑿豈容任情誣控殊屬刁狡如不實供定卽從嚴懲辦劉鴇始稱小婦人實由陸阿寳朱寳福唆使一時糊塗致有此事叩求恩宥司馬喝令掌頰八十下再用新製木凳重責手心一百下劉鴇痛極長嘷聲如斬豕責畢司馬飭押候交保開釋林等無干斥退○前者寡婦沈呂氏控吳傑臣浼人向故夫借貸洋銀二百五十元延約圖賴時鄭瀚生大令方操讞政研訊之下諭令將吳交人保出分六個月拔還迄今已閲三年吳僅還洋銀六十三元其餘延不淸理屢經氏投案控追司馬勒限提吳前晚原差將吳送案請訊吳供小的所欠之欵刻下無力歸償尚求寛限司馬令用新製木凳重責手心一百下押候年内淸償違干提比 
[英美租界公廨紀事]  
　　昨日讞員張柄樞司馬因迎新任蘇松太兵備道兼江海關監督袁海觀觀察未暇升堂會訊先期飭丁禀知領事官並知照英美兩界捕房暫停訊案○陶𦸅寳投公廨訴稱前由包伯英作伐娶馮李氏爲室旋被沈李氏等誘串捲逃請爲提究司馬准詞卽� 
於前日飭差將馮李氏李三大包沈氏提到押候傳同原告質訊○前者英商有悟洋行主金世美控林福生卽林承祥保陳鳳岐爲買辦虧銀逃逸等情司馬准之飭提會訊諭令交人保出限期淸理兹已限滿由英總領事函致司馬請卽提案比追司馬命保人將林交案押入翼房聽候帶案訊究 
[救濟善會紀事]  
　　昨由杭州鼎記錢莊本分會交到九月分代募捐欵計洋銀二千三百六十五元九角銅質僞洋銀一元並承將諸善士姓氏捐數彚造淸册一併寄來俟續請登報以昭信實又承天順祥票號交來渝城各善士合助規元五百二十五兩又五百七十七兩五錢金陵督中軍經募督中協趙統領元字營劉各助洋十五元元字左營彭右營陳合助十五元護軍分統十五元張寄嵐陳碧卿李元縉護軍前營曾金陵營陳新兵後營凌右營簡護軍後營余城守協蔣總臺劉護軍左營宋督左游府王水師左營陳護軍副左營紀萱壽堂護軍右營吳護軍副前營張無名氏以上各十元孟癯仙四元解天網女小銀錢十故諸君子競解仁囊不遺餘力將來食報左劵可操謹書數言以鳴謝悃上海慶順里救濟善會陸樹藩潘炳南丁紹芬等謹誌 
[皖省官報]  
　　十一月初七日委辦棕陽厘卡知府梁泰亨五河厘卡知縣林東雲均辭知縣陳兆煊到解京餉回　初八日通　　　　　由皖北　差並由賑局奬戴花翎並謝酌委署理州縣一次巡檢任坤山到由太濳提漕糧回李鑒到则西京解貢　　　　　　十日壬辰　翰林洪汝源到湖南人委辦三埠管厘卡知縣盧忠麒到謝　委一次候補知縣羅琳謝酌委一次府經袁汝梅到由皖南措資回十一日欽　　　　　　　　　　　　人侯補通判陸承鎬到知代首縣下卿勘案回　十二十三日候補知縣陳守先辭奉臬臺委赴六安提案朱存理州同程建猷均　　　　李殿　　　　　　　　　　　陵十四十五日候補知縣蔡錫元辭委解京餉巡檢上官松到由霍提盈餘回前任望江縣敎諭孫仰嶧知奉藩憲札委派省城馬步等營稽查處十六日兵　　　　　鴻儀工部主事寗鵬南均辭行候補通判郭文森辭解賑欵銀赴陜西典史李殿揚辭解老湘營餉赴金陵 
[金陵官報]  
　　十一月十一日前江甯藩臺瑞銀圓候補道劉均見總理蘇防水陸營務處統領太湖水師新授江西南贛甯道賀元彬皖南茶厘候補道趙有倫均見辭欽賜翰林院討朱錫霖辭行十二日翰林院檢討宋育仁到親拜上海來吳淞開埠工程候補道何福海辭奏派勸辦陜西賑捐候補道黃嗣東到上海來知州張頤慶縣丞孫兆泉均銷隨解方物差回上元縣龍禀知赴東鄉相騐卽回鎭江關彈壓知縣邵文炳見辭十三日巡道徐禀知今日考吏治内閣中書尹克昌辭行承襲二等男黃鉞到由京來知縣施之瀚禀知解餉赴蘇辭直隸州州判王元輔叩謝委辦揚關中閘查税委員差鹽經歴程興嗣銷隨解方物差回 
 
 
 

Page 10

 
 
   
 
