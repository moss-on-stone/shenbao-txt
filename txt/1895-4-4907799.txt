# 1895 - 185 - 4907799

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○資治新書砥洋一元五角○潘頤福咸豐朝東華錄實洋一元三角○王益吾咸豐朝東華　錄實洋二元五角○左文襄公奏疏碼洋四元○繪圖三國演義碼洋一元五角○駁案彚　碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會興碼洋一元六角○六科準純六套實洋五元五角諸君欲購者請移玉申報館帳房可也此佈 
[兵事蠡測]  
　　有國者將欲鷹瞵虎視雄長八埏何恃乎恃有兵而已矣有兵而不練與無兵同練之而不得其法仍與不練同平時飲博嬉游臨警倉黄潰遁徒費國家無數錢糧以養此無用之兵遇有缓急曾不得收一日之效然則有兵固不異於無兵也且有兵轉不如其無兵也中國旗綠營制額設六十萬承平旣久玩愒相仍疲弱不可復用迨赭宼事起中興諸將帥遂創招勇之舉夫兵係國家額設勇則臨時招募兵係常居戍所勇則來自田間似未可廢兵力而資勇力然自潢池升兵以後毒燄四煽所過之處城郭爲墟戎馬蹂躪幾徧行省曾未聞旗綠各營殺一賊立一功而湘淮諸軍獨以能戰聞可知何地無才苟能善用之自得其死力固不判乎兵與勇也旗綠各營之所以不能用者以其習氣太深非伐毛洗　無以變易其面目振作其精神而勇則招募伊始所定營規斟酌盡善管帶者又皆勤苦耐勞與士卒同甘苦約束嚴明不染旗綠各營習氣是以東征西剿所向有功湘軍創立在先淮軍繼之殺賊立功亦以湘軍爲最多曾忠襄之攻安慶克金陵以少勝多堅忍耐戰足爲湘軍生色而厥後左文襄用兵西陲痛洗回巢亦多得力於湘軍而曾文正於江南平定後嘗謂湘軍已成暮氣不可復用此後辦賊當倚淮軍其後捻逆猖狂中原糜爛擒渠斬馘得以漸奏膚功圖賴淮軍之力而湘軍之不可用則未有明騐也在文正之意不過謂所募湘軍皆係故鄉子弟當初行招募時原祗爲保護桑梓起見厥後率赴他省剿賊轉戰而前所向克捷遂成不世之功此非初料所及故事平卽陸續裁撤且言以後勿再用湘軍盖深有見夫大名之不易享大功之不易居而爲此欿然不足之言也淮軍之名與湘軍相伯仲合肥相國倚以辦　嘗謂淮軍一足抵他軍十而朝野論者亦無不以淮軍威名藉盛足以後來居上乃自朝鮮事起與倭人相見以兵戎自平壤一役以迄旅順失守著著落後事事讓人問伊誰之過則皆曰淮軍也於是論者咸譁然而起謂同一淮軍何以昔勇而今怯昔勝而今潰此豈暮氣中之耶抑綂率者之非其人耶由是各省添募鑒於往轍有不取淮軍而專以湘軍者不知湘軍可用卽淮軍亦何嘗不可用往時削平大憝湘淮二軍並駕齊驅威名本不相上下豈得因偶然小挫遂從而强分軒輊意欲爲因噎廢食之計夫用一兵而擇知兵之將以綂之則甘受約束奉令承敎可使赴湯蹈火以怯將綂之則號令不明士心不一未遇敵而先逃一交綏而已潰故兵之强弱無定形惟恃綂兵者以爲轉移苟旣得綂兵之人而又得熟悉戎機運籌决勝之大帥爲之指揮操縱則數十萬之雄兵攻戰守禦皆聽命於一人心志旣專運用自妙何至小勝則逐利小挫則狂奔甚且各自爲計不相援應坐視其喪師失地而不顧哉故爲目前振作計則在綂帥之得人然猶有慮者兵之所恃者在械而用械則全恃練習於平時未易程功於一旦湘淮諸軍雖有戡平大憝之功然土匪内變與敵國外患不同土匪不過烏合之衆但知搶掠擾害地方初無大志所持鎗械則又朽窳多而精利少搶掠者時而窮則食用亦虞不繼官軍但節節進剿彼自力竭計盡卒致覆亡而後已若敵國則氣盛於我謀裕於我器利於我兵練於我糧械如有缺乏彼尚可羅掘以繼之固不若土匪之易於殄滅也我所用者猶是向日之軍而所剿者已非向日之宼卽使將皆冐死士盡爭先而與之相搏於鎗林砲雨中不免傷亡枕藉此無他一練一不練之故也西國常練之兵最大之國不下百萬其次七八十萬五六十萬不等盖泰西諸國强弱相倚大小相維苟不致力於兵事卽不免爲他人所乘故當承平無事之時亦亟亟焉以練兵爲要務中國旗綠各營旣不足用所恃者惟各省本有營勇及臨時招募之勇無論器非素練未能收效臨時且此處募數十營彼處又募數十營下令開招旣不免稽延時日長途跋涉亦未　據赴師期故爲有備無患計非平日常有練兵百萬不爲功不然者招募頻仍征調日迫得毋慮鞭長之莫及也哉 
[上諭恭錄]  
　　十一月廿二日奉上諭順天府奏西城資善堂暖廠收養貧民衆多援案請加賞米石一摺本年近京地方水災較重貧民就食尤多前賞小米三百石不敷散放著再加恩賞給稻米四百石以資接濟另片奏同仁各暖廠援案請給米石等語所有同仁東南西三廠著各賞給倉米二百石以惠窮黎該衙門知道欽此同日奉上諭李秉衡奏絞犯越獄脫逃限内拿獲請將疏防之管獄各官分别革職議處一摺山東招遠縣典史黄壽彞疏防絞犯楊辛未越獄雖於限内協同拿獲究有應得之咎著卽行革職免其拿問署招遠縣知縣許源清著交部照例議處餘著照所議辦理該部知道欽此同日奉上諭崑岡等奏請簡員署理對引大臣一摺福錕現在請假所充對引大臣著派熙敬署理此次該衙門咨取堂銜開單請簡何以祗有四員嗣後各項差使凡有應行簡派人員均著全行開列以杜規避欽此○廿三日奉旨查辦鹽運使豐伸泰道員明保玉恒景星知府重燠通判祥麟俱外用廕生桂連布著以文職用擬補内閣中書車毓恩吳嶔羅家勸吳中欽王鑫俱准其補授兩廣石橋塲鹽大使李家駓著照例用廣西太平府土州州同員缺著王鴻熙補授黑龍江綏化廳通判經歴員缺著劉敬山補授截取刑部郎中鹿學良熊啓磻内閣中書張士鏸金鴻翎保舉河南候補知府王維屏河南候補直隸州知州黄璟直隸候補知縣平章山東補用知縣松秀廣西候補知縣劉蔭泉俱照例用俸滿山東安邑縣知縣萬啓鈞著回任欽此同日奉旨鎭國將軍載津之第三子著命名溥俶欽此同日奉上諭葉在琦奏酌保學行兼優之敎官懇恩奬勵一摺中書銜貴州鎭寗州學訓導袁照虁著以州判不論雙單月在任遇缺陞用敎諭銜貴筑縣學訓導楊鑫鼎興義縣學訓導孫家璠均著賞加内閣中書銜該部知道欽此同日奉上諭黎榮翰奏考查敎官生員文行兼優請旨奬勵等語陜西署興安府學敎授候選敎諭李志復著以本班儘先前選用朝邑縣學敎諭沈德福石泉縣學訓導高汝翼南鄭縣學敎諭張桂森均著賞給國子監學正銜綏德州學正周斯億著賞給五品銜候選知縣蒲州縣學訓導馮庚著交部議叙蒲城縣學附生王驄著賞給訓導銜西鄉縣學廪知朱存誠涇陽縣學拔貢生劉清垣華陰縣學廪生楊炳勳葭州學廪生任家振三原縣學廪生邢祥麟均著敎 
 
 

Page 2

 
 
職選用該部知道欽此○廿四日軍機大臣面奉諭旨十一月二十七日著推班欽此 
[本館接奉電音]  
　　昨由京友電傳上諭一道敬謹譯登○十二月初八日奉上諭李鴻章奏遵查旅順失守各將領中黄仕林落水救出趙懷業衛汝成二員尚無下落等語記名提督黄仕林失守砲臺著革職拿交刑部治罪趙懷業衛汝成仍著嚴密查拿迅速解部毋任避匿欽此 
[英電譯登]  
　　倫敦來電云目下中國擬遣大員至日本議和美國聞之願派員前往　助日主亦已唯唯允從矣又云十一月二十三日接日本來信言及是日中日兩國之兵在奉天大戰華兵死傷約共三百人日兵死傷者多至四百二十二人按此信來自倭邦其中不無諱飾旣云死傷之數多過華人諒已大受傷夷幾無噍類矣乘勢進剿是所望於弔民伐罪之王師 
[奉省軍情]  
　　昨接本館派赴奉天專探軍情之友人手書云唐沅圃軍門奉帮辦奉天軍務之命本擬率拱北利運鎭東各輪船至營口先一日鎭東裝譚朱兩管帶之老湘後營勇丁一千名出口旣至暫駐東營候令旋接天津電信悉拱北等船出口時北風大作折回唐沽軍門及李觀察光久潘綂帥萬才改由陸路出山海關將來東邊一路胥歸軍門總綂至吳清帥所部勇丁一律赴營口駐紥大同兵則屯於蓋州大高嶺聶呂兩軍連獲勝仗耿岐山軍門三營亦悉赴前敵聞已克復連三關要隘矣倭酋强改金州廳爲洛川縣設有知事等僞官岫巖州亦改地名用高麗人充僞官○ 
[營口近聞]  
　　本館派赴營口訪事人云署營口海防同知正任岫巖州知州王朶園司馬已捐升道員奉到開缺部文禀請交缷聞大吏擬以福司馬署理遺缺○高家屯湯池等處距營口不及百里聞是處倭兵忽然退去意者屢有大兵剿洗是以恇怯潛逃乎○市中糧價依舊如前惟煤炭及柴昻貴異常小民困苦鼠竊狗偷靡日不有○ 
[蘇州火警]  
　　蘇州訪事人云本月初六夜四鼓後省垣臙脂橋附近某姓家内眷女紅旣畢喚雛婢作點心婢睡眼朦朧悮遺星火及睡後祝融氏卽眉飛色舞大肆威風赤燄狂飛不可遏抑迨家人起而施救早已冐出簷牙不得已四出鳴鑼奔馳告警各龍夫從黑甜鄉中驚起急舁水龍而往源泉嘖薄濺玉跳珠地方文武各官亦次第臨塲爲之彈壓幸時適風清月朗人力易施未及半時卽能漸漸救息事後訪知焚去某姓房屋三進延及比鄰兩户約燬十餘椽 
[憲節過揚]  
　　雲貴總督王虁石制軍奉詔入都由漢口而蕪湖本館已歴登於報兹接揚州訪事人信云本月初二日制軍秉節抵維揚印委各官均黎明時命駕出城在碼頭鵠候迨憲舟下椗後兩准鹽運司江都轉及保甲局兼長江營務處周觀察堤工局郭觀察曁府縣文武官員依次遞呈手版制軍接見之下時報時鐘已針指四點隨傳令於是晚解纜北上駛赴袁江文武各官曁鹽揚等營仍恭送如禮 
[苗兵過境]  
　　揚州訪事人云貴州古州鎭丁衡三鎭軍槐綂率苗兵將次由揚州北上茅簷蔀屋咸欲一瞻大帥威儀無日不雀跂鷺翹伫候旌節本月初二日江都甘泉兩邑宰接上站傳單知鎭軍已由京口渡江卽日可到爰派丁差妥爲照料一面出四言告示黏貼通衢略謂大軍過境切勿張皇秋毫無犯賣買照常是日傍晚前站飛馳而至初三日晨大隊由瓜洲登陸迤邐入南門魚貫緩行至三义閣前尋覓客寓兩邑宰派人告營哨官弁謂爾軍人衆恐客寓窄狹不敷似仍宜另覓空闊寺院俾得安身於是營哨官弁相率至城外小南海天寍寺等處暫駐一宵當入城時各鋪户咸惴惴然不敢偪視繼見其入市購物循規蹈矩並不爭較價錢言語雖不能通然舉止平和毫無　囂獷悍之氣於是人皆樂與交易且有爭攬生涯者各兵皆不用號衣一律穿天青企呢襖褲足登快鞋年皆在三十左右每至一處居人圍觀如堵有好事者與之談自云丁綂領待我等如手足一般甘苦與共我等皆願爲効力誓殺倭奴復指所穿呢襖曰此皆綂領恩典在漢口製成頒給内係絲綿及頭髮輕而且暖頗利出征綂領旣報効國家我等自當拚命報効綂領云云語雖俚直然忠義之氣已可於言外見之已洎午後又到有穿薑黄號衣者若干人衣上號補大書貴州古州鎭衡中營親兵先至者語人曰親兵至則綂領節麾將至矣我等明晨卽先拔隊北上云或曰此次到揚者約有三營尚有數營日内亦可馳抵京口又聞鎭軍當甲申年安南之役頗著聲威麾下三軍萬衆一心同仇敵愾吾知蕞爾倭國當必聞風膽裂不敢交綏矣 
[芝罘觀海]  
　　冬至節後氣候温煖積雪融化街衢泥濘屐聲錚然頗似雨後情景何時令之不正如是○日前由廣仁堂置備路燈沿街竪立分撥各鋪户挨班燃點當軍書旁午之時馬蹄人跡終夜往來頗形方便○各西人自練圑兵以防土匪滋擾官商人等一律持械入伍操練極爲認眞以視奉行故事毫無實際者固不同矣○自烟臺至登州路約百餘里爲西大道必經之路車騎貨物往來不絶時有匪人乘機刦掠嗣由登榮練軍派撥弁兵設卡梭巡地方始覺安靜今當辦理冬防仍由營中酌抽數哨在此駐紥以緝奸宄而衛行旅○本届粥廠開放頗早蓋因就食者多迫不及待故也○中歴上月二十九日適當西國耶穌生辰是日各洋行皆停辦公事海關亦閉關一日 
[潞水霜鱗]  
　　劉峴帥於冬月十四日由張家灣經過卽日進京並未勾留○通協右營張蘭譜把戎瑞調署三河縣右營把總遺缺以候補把總姚鳳軒把戎桐署理○調署通州張刺史兆爵於冬月十一日由京捧檄來通十二日午刻接印十五日拜廟考取代書十六日點卯○城垣缺陷三十六處前經委員飭工修築刻已一律告成冬月初八日張觀察親往騐收○冬月十三四等日有陶管帶自天津來通募勇寓西街同興店縣旗招軍棚頭每名給銀五兩五錢正勇每名給銀四兩五錢閱兩日共招壯勇一百五十名卽日下船載赴津沽○順天府陳大京兆前發冬撫賑銀四千兩近又頒到一萬兩張直刺傳諭四街兩關鋪商按市價易錢以鋪户之大小定銀數之多寡迅速協同委員書差分往被災村莊認眞散放以期實惠及民○節交大雪天氣反覺和煖河水滔滔不異平日茶船貨船時有䟎程北上者冬月十七日復降大雪狂風凛冽從此河氷凝結不復開釋矣○天氣嚴寒皮貨昻貴兵民爭先購買以致估衣店皮襖局存貨爲之一空 
[嚴禁差擾]  
　　客有自北通州貽書相告者謂近日官兵過境運送軍火所需民車由官發給車價絲毫不扣風聞順屬州縣有不肖差役借差訛詐往往以一車之票訛至數家旣飽其慾復以窮苦人家之車奪去强充官用貧民受害匪淺尹憲陳大京兆俯念貧民艱苦詳定章程頒示曉諭嗣後官差雇用民車由官當堂發給車價不准書吏經手尅扣一面將車夫姓名與發給車價按起榜示如所發車價與榜示不符許車户赴州喊控從重究辦 
[浙撫回轅]  
　　前報紀浙江巡撫廖榖帥閱視海口砲臺兹本館訪事人來書云榖帥在乍浦及寍波府屬鎭海口岸巡視一周復至海寍騐看海塘卽於本月初一日午刻回省在城印委各員曁各防營均在清泰門外江干烏龍廟中恭迓 
[浙省官塲紀要]  
　　倭奴犯順以來各處軍情一時藉電線傳遞天津爲畿輔重地消息頗覺靈通廖榖帥因派縣丞熊二尹懏赴津偵探於十一月二十日起程○典業及錢酒所輸海防捐寗波已派員辦理兹趙展如方伯派委候補縣秦大令耀奎往紹興府各屬籌辦同知黄司馬瀛海往温州府帮辦 
[出洋有期]  
　　出使俄國大臣王爵棠星使定於初十日起節出洋前日下午乘坐綠呢大轎前導戈什哈十餘名至法領事署辭行昨晨八下半鐘至城中各衙署辭行出新北門換坐四輪轎式馬車回轅已十二點鐘矣 
 
 

Page 3

 
 
[牢悮吼]  
　　昨晚七點三刻英捕房警鐘亂鳴旋分四下美捕房則鳴鐘一下美界皮帶車首先馳出却不見火起何處四處尋視始知在美租界中梅家巷對面浦左某姓家救火諸人始驅車而回究竟若如何失火容俟探明再述 
[法界火警]  
　　昨晚八點三刻鐘時法大馬路紫來街東首朝北門面某姓洋貨店不戒於火烈烈轟轟冐穿屋頂延燒左右鄰居法捕房近在咫尺聞警之下首先將皮帶車駛出開自來水龍頭奮力灌救在後火龍及英美各水龍亦飛馳而至奮力合救至十點鐘時火勢稍殺至如何起火情形容俟探明續錄 
[女孩待領]  
　　前日下午有女孩二口在小東門外沿街啼哭巡捕見之恐入匪人之手因卽帶回捕房翌日克捕頭向之詢問兩孩自言李姓大者十二歲小者十歲家在天津父業縫人已隨船去捕頭令暫留待領 
[騙銀被獲]  
　　美租界斐倫路泰來木行向與美界後馬路協昇錢店往來昨晨有某甲冐稱協昇莊飯司至泰來行取出發票一紙謂奉執事命來取摺子一個以便對核該行執事卽將摺子與之甲持摺怱怱而去執事者暗思協昇莊内無此飯司得無有詐卽遣學徒往協昇根問該莊答以並未遣飯司取摺必係拐匪冐名撞騙正驚訝間有某乙衣履整齊至恊昇莊甲亦同束裝作飯司模樣取出摺子謂奉泰來行執事命來取洋銀四百元票銀四百五十兩有摺子呈照其時泰來學徒尚在該莊當將甲乙一併拿獲扭入英界老巡捕房管押以待解案訊辦 
[小工跌傷]  
　　江北小工曹大張黑子二人前日在美界招商局中棧碼頭鯉門輪船工作至下午忽失足從艙面跌至艙底曹跌損手臂張跌傷左足經人舁送同仁醫院求治未知能免殘廢否 
[同室操戈]  
　　虹口北首分水廟左近有鄉人楊某者前日爲細故與族弟某甲口角繼至用武互扭之餘甲卽取扁擔當頭猛擊楊將右手擋架致被將右臂擊損甲見已釀禍飛步遁去楊奔赴二十三保十五圖巡防局控告局員騐得受傷屬實立飭局勇四名往拿而甲已遠避他處杳無蹤影矣 
[學童不見]  
　　美界篷路西華德路轉角處德順雜貨店有男孩年甫十一前日清晨持書包往塾中一去不回不知匿跡何處抑入拐匪之手店主已投捕房控訴捕頭允飭包探查訪未知能珠還合浦否 
[封印有期]  
　　兹届年關各衙門循例封篆本埠官塲昨日接蘇藩司黄方伯行文飭知定於十二月十九日午時封印二十一年正月十九日卯時開印本縣黄大令已飭書差赶緊辦公將舊案逐一清理 
[設電餘聞]  
　　滬南製造局及道轅起造電線直逹南匯川沙等處已紀前報兹悉電線業已造至浦東篛帽塘地方乃上海南匯交界之 
處再由南匯接至川沙刻下上海境内一律竣工道轅亦已裝竣故承辦照料之幹役薛貴昨日已將辦竣情形禀覆黄大令矣 
[繫馬起釁]  
　　滬城小南門外大校塲中濬有一池經同仁輔元堂籌撥公費起築有笆俾免行人失足嗣因被人繫馬致笆易損經輔元堂撥欵重修迄今工已告竣武進士秦紹衣有馬兩匹仍繫竹笆經同仁輔元堂董曹奇耘查悉不許繫馬秦不允致相口角昨日十一點鐘秦曹兩人赴縣互禀適黄大令往北拜客由門　勸解曹云此笆曾經縣尊出示禁止繫馬秦恃護符以校塲爲放馬之所心有不甘旋卽回去將馬牽至學師署面訴宣琴山廣文以一面之詞碍難遽信隨命駕蒞縣其時黄大令亦回　商辦理其詳容俟續錄 
[會欵糾葛]  
　　屈士進投縣呈控胡少亭糾合一會中途忽散共欠會錢一百零四千黄大令准詞提訊經翁明府訊問屈供華亭縣莘莊鎭人在青浦帮夥胡少亭集會小的允交一會光緒八年分起會至十四年會散被各會友共欠會錢一百零四千第三會陸子泉松江人欠三十五千現在北市抛球塲某綢莊爲夥第四會高琴軒亦松江人係何少亭之東主現在内虹口内泰米莊欠會錢三十一千第五會朱根仁卽陸子泉頂名接交欠會錢廿七千何少亭頭會欠十一千求恩斷追又提何至案供是青浦人向爲米業現在上海開設小米店合會一事小的均已理清會票亦收轉屈供大凡合會中途分散如錢數不清理應向頭會是問况胡與陸高等另行劃清將小的會錢置諸不理良心喪盡明府謂胡曰屈士進允爾交會亦是美意不可見利忘義存心吞没胡一味狡賴明府謂屈曰今察胡少亭供詞甚狡非提陸子泉高琴軒兩人到案核斷不可但將届歲闌封篆若出票飭提定須拖至明年方可了結因會錢等苦於拖累現有一法飭差協同爾等兩造齊到陸高兩人處將會簿算明查詢禀復核斷屈叩謝偕胡隨差而去 
[挖開河道]  
　　本邑鄉人陸同福等與陳明道互控私塞河道有碍水利各呈繪圖請斷黄大令准飭提訊前晚翁明府先訊地保楊慶勳供稱是輪年地保此專有所不知又提丁左鄉到案供南匯縣人在陳明道家訓蒙明府曰此案本與爾無干因地保含糊傳爾一問惟陸同福控稱陳明道因聽爾言河水冲碍來龍風水是以塡塞可是如此答稱不知風水並未多言河係陸同福自塡明府謂爾不可偏袒爾東丁稱此係實供明府飭令先去免致拖累丁叩謝而去又提陳明道供住馬家浜與陸同福之姪陸少卿比隣因有仇隙被將宅基河道塡塞冋之理論反被擊毁窓檻大門求請訊究陸少卿供陳明道建造新屋添蓋書房因後門沿河地促是以塡塞致絶水源有碍田禾陸同福偕子陸春全同供陳明道因造屋缺地故有塡塞之舉陳稱今年二月廿五日陸少卿塡河我尚在申至廿七日始回河已塡塞明府又問地保楊慶勳河究是何人所塡陸少卿是否擊毁陳之房屋楊裝聾作啞諉爲不知盤問至再不肯吐實明府大怒以似此刁狡實堪深惡喝掌頰廿下再問始供房屋係陸少卿打毁河道不知何人塡塞陳陸彼此推諉辯論不休明府判陸少卿擊毁陳明道窓檻物件賠償錢十千文河道旣不認塡飭差協同地保前往挖開飭兩造具遵斷結完案 
[交人釋累]  
　　本縣准崇明縣行文内開殷龍生呈稱妻被王老虎誘拐到申移請關提解歸訊辦等因卽飭差役查明王老虎前住陳松岩家向之責問則言現已搬去不知下落差役將陳解案經翁明府提訊陳供蘇州吳縣人在滬南租屋開絲線作尚有餘屋憑對門之宋雨生作保轉租與王老虎居住七月初一日搬進八月初一日搬去收房金三百文明府問王老虎居住一月共有幾人答父子及男孩女孩一婦共五人祗知是伊妻室不知伊是拐來問婦人有若干歲答四十左右明府謂崇明縣來文關提爾不將人交出事不能了供稱有保人宋雨生小的已與同來明府卽傳案宋供王老虎名根生向在崇明充當鹽快年約五十餘係小的妻舅小的原籍崇明來滬已久以前知伊喪妻今年夏間挈眷來申託代賃屋指婦人爲伊續娶小的信以爲眞代租對門陳松岩轉租之屋住甫一月搬去不知下落後奉台差查拿小的知伊誘拐不免拖累立卽尋到伊子王雨全查問據稱伊父不知何往或回崇明亦未可知小的恐遭波累將伊帶來請訊明府訊詰之下供年三十歲父親王根生小的向爲茶食生意前在大東門湯茂昌楊恒興等家做過刻下失就住在客棧殷龍生之妻愿跟父親自十四年分起父親陸續用洋一百三十九元立有筆據殷龍生允許此婦憑父親挈帶何處皆不顧問筆據呈閱明府閱竟曰旣有筆據何得赴崇明縣控告現今爾父遷往何處答稱不知陳松岩供九月初一日由王雨全帮同搬去故意諉爲不知明府謂陳松岩宋雨生兩人旣將王雨全交案得免拖累當先行回去照常安業兩人叩謝而退王雨全收押候備文解歸崇明縣訊辦 
[會訊煤案]  
　　瑞典國商世和洋行主人以買辦顧子言舞弊投該管領事署控告瑞領事柏固君准詞照會英公堂顧亦以行主欠俸金 
 
 

Page 4

 
 
十一個月爲詞投公堂申訴昨日二點鐘時會訊世和洋主倩律師波羅得到堂申辯顧倩律師小威金生代質波律師稱世和洋行買辦顧子言曾向行中言買東洋煤一千墩每墩價銀八兩先收十五天期票一紙計銀五百兩成單上註明無論何處均可提貨約以十日爲期定議時在西歴去年九月二十一號當時行主不在上海至二十七號回行由行中大寫排姓告知此事並交五百兩期票在後顧不來出貨向之催出則倩行主代爲出售現由行主售去六百噸之譜尚有四百噸在寍波馬頭空地上定價每噸八兩代售之六百噸則因一百噸每噸五兩五銀二百噸每噸六兩三百噸每噸五兩中西官謂若此則顧虧本矣答稱是然行中亦虧本現在此煤由伊囑洋主買去應每噸作八兩算顧稱並未托賣試問伊能交出憑據否波律師稱可以交出現旣索交憑據請另行訂期會訊可也通刺允之 
[英界公堂瑣案]  
　　包探張阿根禀稱本年八月倪洪泉失去幼孩一口小的查係施耀章誘去倩陳百川售與粵婦彭李氏是以將一千人拘解請究倪訴稱小的係崇明人姪兒於八月某日失去今幸查獲叩求老爺准小的領歸彭李氏供稱小婦人因無子嗣故以洋銀十八圓買此孩　螟蛉子陳供稱小的亦崇明人施倩小的將伊姪出售小的得中費洋銀二圓並不知其拐得施供稱小的與倪爲友言及欲將此孩賣去故小的轉托陳經手售與彭李氏小的分文未得價銀亦由倪自行取去倪聞之卽謂我與爾素不相識安有託爾售孩之事通刺與易副領事商定然後判令將倪笞責二百板交張探帶回捕房管押半載期滿再笞責二百板陳亦管押捕房半載並令將俵分所得之洋銀二圓繳出彭李氏著具以後不再價買幼孩切結存案備查孩給倪領去○三十六號西捕解陸朱氏林阿大沈金泉等至公堂禀稱伊等因捉姦互毆請爲判斷通刺著押候過堂覆訊○包探竇如海禀稱小工頭目栢生王阿狗樓阿桂顧阿大張阿耀等與唐少卿理算運物力錢以致口角今特拘請究懲唐供稱小的充扛棒頭目前日雇顧等運貨計運力洋銀六圓已給與顧之頭目吳朝奚昨忽糾約多人邀小的至某酒肆沽飲需錢六千餘文顧供稱唐雇令小的運貨二千三百餘件言明每件錢四文約需錢九千餘文伊僅給吳洋銀六圓故向之理論吳投案訴稱顧等俱在小的處當小工此次代唐運物言明每件四文計共九千數百文唐僅給小的洋銀六圓顧等又往理算並無不合惟飲酒過醉以致滋事殊不合理現由小的理勸兩造俱已允從酌貲由小的付給通刺令顧具中以後不再滋事切結○銅工王阿三李榮寳日在楊樹浦一帶調戯女工惡跡昭彰人所共憤昨見某繅絲廠女郎陳張氏乘車過此又口出惡言以致被扭交捕房解送至案氏投廨申訴前情王李同供稱將氏調戲别有一人小的等見而呵斥突被扭至捕房通刺判令各枷號一禮拜○陳輝甫竊取廣同豐烟館内烟槍一枝經包探黄四福拘獲人贜送請訊究通刺令帶回捕房押送至寍波原籍贜給還失主○包探黄四福解竊取大馬路盛德豐洋貨店絨布一匹之朱生元請訊通刺著探仍遞解無錫贜給還失主○包探解劉福全劉和尚等人至公堂供稱小的在徐身畔搜出東洋刀及鹽捕營號褂且與曾經犯竊之劉和尚同行是以拘請研究徐供稱小的奉飭解販私人至張老爺營中故身畔帶有刀褂與劉不期而遇並不同行劉供稱小的奉老爺遞解後因父親在周太僕廟開設小茶肆昨日適因買物來滬如蒙恩宥以後决不再至租界中矣通刺著交伊父領回不准再來上海徐押候函送該管營官收管○包探秦少卿解朱入卿至案禀稱小的見朱在四馬路某茶肆持春宮册頁求售以其有違禁令送案請懲通刺判令枷號一禮拜發犯事處示衆春宮五套存候焚燬 
 
 
 

Page 5

 
 
[石印詳註尺牘全新繪圖目蓮救母全傳]  
上海望平街飛鳴閣書坊二馬路千頃堂書坊發兌 
尺牘全新爲上海名士於今年新譔最合時下筆法專取商賈往來慶賀慰唁親友家書無論婉轉曲折千頭萬緒之信無不全備好在逐句逐節註明解釋閱者一目了然便能動筆並附婚喪帖式估看英洋捷訣與巿間各尺牘毫無雷同每部實洋四角認明藍紙簿面以免混充○新出繪圖目蓮救母是書照京都原樣重校石印文詞工雅佛法筆現如觀音點四大元帥目蓮數閱地獄救母其中情節共有一百餘則筆難盡告且逐節精細繪圖實非尋常小說可比不特娱目醒心誠炫世之南針也每部價洋四角○並石印繪圖龍圖公案每部價洋四角 
上海陸家石橋外外鹹瓜街口同慶堂戒烟吉祥參片○分售四馬路鴻福來票行 
[上海同慶堂聲明貨真價實]  
上海陸家石橋南外鹹瓜街口同慶堂戒烟吉祥參片○分售四馬路鴻福來票行 
本堂首創戒烟吉祥參片用上等貴重藥料和眞正老山人參剔選精良務使功歸實效以故風行各省天下馳名如食烟一錢服藥兩片法以五日一减戒至一月心癮盡去再不喜食洋烟因不用土皮烟灰諸種有害之品與大言不慚有虚名而無實濟者判若天淵兹有忘八匪徒以買藥爲名乘計竊去仿單冐效式樣往各埠兜消有壞本堂聲名而悞諸君貴體故特於去年四月朔日爲始更加石印三星賜福圖爲記以别眞僞豈意未及三月見市上有三星圖作牌而買戒烟片者與本堂牌記相混　仕商賜顧請騐以式樣併色香味三者俱　以及盒外漆印爲憑方是正藥否則旣受其欺不得其眞大失本堂匡濟之誠所厚望也大盒百六十片一元中盒七十二片價五角小盒二角半分售湖南○金陵○常熟○通州○常州○江陰○海門○崇明○寗波○嘉善○硤石○新塲○上虞○無錫○天津○廣東○漢口○武昌○牛莊○蘇州○江西倘蒙函購當班回件逢三逢七門售九扣批發公道賜顧者請指明陸家石橋南巡防局對面便是 
[詹誠德堂始創專治陽痿參茸海狗腎壯陽如意種子丸此丸獨重用參茸海狗腎故而功效神速馳名天下]  
包治遺精第一靈騐固精丸 
凡少年先天不足或傷於酒色腎氣虧損或久嗜烟霞遺精等症若不早治百病叢生且慮壽夭但服此丸功效神速兼能延年種子每丸一角小丸每兩三百文 
專治陽痿參茸海狗腎壯陽如意種子丸 
不孝有三無後爲大凡男子陽痿精衰諸虚百病或見色而流精或未交而先泄或由精冷精薄或泄而不射雖有妻妾亦難生育此丸煖腎壯陽有求必應藥性平和老少久服令人多子多壽用詳仿單每瓶價洋一元上洋英老巡捕房對門中和里内詹誠德堂啓 
[綢業公議禁借彩綢]  
啓者吾業向設彩局凡士商需用均由彩局租賃乃年日旣久各號狥情出借日多爲此南北同業公議於甲午十二月朔爲始以後各店一概不准私借悉歸彩局經租如有狥情察出公同議罰特此登報佈告以免臨時見却幸乞士商垂鑒南北綢業公啓 
[邵製天醫半夏餅]  
上海鐵馬路寳順里大德生藥局發兌 
天下大凡男婦咳嗽靈丹早巳馳名獨製無雙專治○咳嗆痰多○氣促不仁○咳痰帶血○寒熱積痰○寒痰嘔噁○肝厥痰厥○冷哮痰飲○驚風痰喘○產後怯咳○年老夜嗽○氣緊痰迷○胃氣刺痛○風寒濕脾○陰虚陽虧○等症諸病立見効騐其功難述另詳仿單註明服法每錢洋四角遠埠信資自給惟本局不惜重資揀選道地藥材虔遵法製虚言罔効必遭雷殛火燒存心濟世之意也 
[天下第一靈騐耳聾丸]  
天下馳名粤省保壽堂大藥房發兌鋪分上洋鐵馬路總桃源坊東首坐北朝南雙開門面便是近多假冒購者宜慎 
凡患耳聾一症皆由腎經氣虧腎水爲一天之原往往腎不足者虚火上升所謂水虧陽旺是也或因怒鬱傷肝勢必至耳鳴耳聾耳脹耳嚮目眩昏花等症本堂存心濟世家藏良方秘製妙藥無論男婦老少新染舊疾急宜服此則腎水眞陰皆足矣每料價洋一元先試半料亦可○倘兩耳常流膿水或因扒挖所傷宜用珠黄吹耳止膿散吹之立騐每瓶五角○金鎖固精丸每兩二角○固精延壽膏每張七角○婦科白帶丸每瓶五角○六味地黄丸每兩五分○諸般嗽咳丸每瓶二角 
[天仙茶園]  
十二月初九日演 
趙州橋　鳳鳴闗　二進宫　　天闗　賣餑餑　空城計　狀元譜　千里駒　拾呌　 
十二月初九夜演 
長安登殿　血手印記　五龍聚會　屏兒下書　捉拿謝虎　接演八本新戲　鐵公鷄　和春出京向榮歸位私斬嘉祥　大倒廳門　思凡下山 
[丹桂茶園]  
十二月初九夜演 
火燒濮陽城　曹操中計　御園救駕　鳳陽花鼓　駡打城隍　取定軍山　三本四本新戲　並蒂蓮　祝壽賞荷送花樓會分别質鳳 
[天福茶園]  
二月初九夜演 
取三郡　演火棍　滿堂紅　先天後天虎將招親　石十回　雙投山　惡虎村　江都縣　黑馿告狀 
[天儀茶園]  
十二月初九夜演 
五雷大陣　瞎子捉姦　劉馮廷志玉奎　煩演　雙李逵　靈芝草少華山池水驛夏月潤連營寨金鑲玉八千紅翠屏殺山 
[福仙茶園]  
十二月初十夜演 
特請京崑山陜潮州湖南五班演 
廣潮名角法門寺湖南新到吁香藥京都新到文昭闗山陜新到雙鎖山京都回申彩樓配姑蘇新到寄東潮州名角羅芝蓮清風亭廣潮名角少華山 
[丹桂茶園]  
盖聞演古詞今盛世之徵勸崑曲奏賞雅士之樂境惜今先輩凋零名家稀少賞鑒家無不以鮮見爲悵本園日前登請蘇淞諸台會串兩天旣承諸君爭相光顧欣悉其中不乏知音雅士今幸適逢其遇隨卽登請吳越諸大詞台集請蘇淞諸台于十一日起十三日止會串三天兼理先時雜劇巳承金允想屆時赴串諸台無不盡技以獻賞鑒諸君旣可豁開眼界務使衆情歡悅以酬今謹請諸爺台會串謹此佈知本園主人啓 
松江　楊清集　崑山吟雪集　嘉興遏雲集　姑蘇韻娱集　海上鏘鳴集 
[新軿滿檯時式燈彩新戲]  
荆州新聞女子變男 
陰功傳 
本園前排新戲諸君賞鑒承蒙贊揚今軿陰功傳一戲係荆州現時新聞其中情節自古以來未有此戲之奥妙奇觀者也所以主人不惜工本預聘都中超等彩匠紮就五光十色滿台簇新燈彩天宫地府天門地穴羅漢佛山海島仙景菴堂寺院全用眞金盔甲紮出托塔天皇韋陀玄壇四大經剛送子娘娘觀音大士諸色神明内藏外洋鋼絲法條自行機器走坐如活今巳工竣擇吉登檯試演屆期務請諸公早臨賞觀始知小園言之不誇也天儀茶園謹啓 
[禮拜五拍賣]  
初於初九日十點半鐘在本行内拍賣東洋磁噐花瓶杯盆各色綢屏風竹噐漆盤料噐花瓶黑染料及東洋各種益景花草樹木花蕊等類餘物不計此佈瑞和洋行啓 
[禮拜五拍賣]  
初九日十點鐘在江西路廿六號本行隔壁拍賣鈕扣男女鞋靴蜜臘烟嘴烟筒胸挿袖口領頭墨架并生財橱窻什物此佈魯意師摩啓 
[禮拜六拍賣]  
初十日卽禮拜六十點半鐘在本棧不限價拍賣各色海馬牛牌鵝牌猪頭呢元靑尺六獅旗絨各色雙飛龍羽布美人白羽紬等貨謹佈義記洋行啓 
[限期拍賣]  
北京路第一百零八號房屋德成錢莊停閉己經三月該經手避匿不面所欠房金斷難再延限於是月初十日爲止如不理涉祗將生財拍賣以清房租此佈順記經租帳房白 
[失票聲明]  
啓者於本月初一日由正大莊發出杭州厚記莊匯票一張第二百九十四號計銀一千二百兩此票己經在途中被刧今己關照前途作爲廢紙請各寳號切不可收用此佈均益 
利濟局東輪船方日下午二點徃蘇州雙日開徃杭嘉 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[掃墓燒山]  
　　杭州清波門外天馬山爲居民營葬之區上月廿三日午後有某姓在彼掃墓焚化冥鏹火延草中頃刻之間滿山皆火無可施救直至天晚始息約計燒去三四里方圓幸皆荒山并無停柩其中一星之火可以燎原信然 
[乞兒凍斃]  
　　杭城自交冬以來天氣晴和宛如仲秋光景無以禦寒者舉欣欣然有喜色乞兒露宿亦不至號寒上月十九晚封姨肆虐滕六君徧野飛揚次早起視滿城樓閣盡如玉砌銀鋪是日雪仍未止至晚已積有三四寸厚矣廿一日天雖放晴而寒冷異常滴水成冰聞是夜白衣寺前凍斃乞丐二名洋市街胡宅門前亦凍斃一名已均由地保報堂收殮 
[節婦殉夫]  
　　金陵訪事人云河南叚保甲分局委員周厚菴大令瑞麟安徽廬州府人上月十六日交缷局務遷居二道高井公館聽鼓應官之暇飽覽六朝山色藉暢今懷宦海中亦頗饒樂事也其次公子前歲娶於廬郡某名族之女妾織若蘭之錦郎描京兆之眉魚水聨歡此樂何極女生於閥閱長適宦家飽讀詩書深知大義翁姑頗敬愛之比來公子忽患瘠首疾延至十一月十三日遽赴玉樓其時方賦歸寍聞訃之餘一慟幾絶麻衣如雪星夜奔喪中途欲跳赴清流以爲之殉經僕婦勸救得免十七日行抵白下親視含殮畢掩淚入房翌日清晨並不見未亡人啓扉而出蓋臨臥已私服阿芙蓉膏矣至午刻毒發呻楚家中人急毁擐而入亟延徐文韶善士用藥诈救洎善士至而女已體如冰冷早已魂返泉臺大令憫媳之賢孝性成棺殮如禮旋禀請採訪局憲將節烈事申請大吏上逹九重他日者綽楔增輝恩逮泉壤大令不亦與有榮哉 
[馬扁傳]  
　　金陵訪事人云近有一種騙子無中生有花樣翻新潛雇手民摹刊當票街頭蹀　售與貪得小便宜之人及持付典肆騐之則長生庫中非特無此物件質下卽比對騎縫印記亦不相符日前經永豐當禀請地方官出示曉諭略謂如遇此種騙子務須扭案嚴懲○山陽某嫗年將就木蜷縮如蝦一日彳亍至油坊巷中逢人便問謂頃有一貴官賞老身票據二張不知有何用處老身目不能識丁字煩官人爲代騐之好事者向之取觀則善後局所給棉襖二件之據也直告其由嫗尚不信轉而問同鄉賣柴之某侉子侉子見其老邁可欺哄之曰恭喜你發財此每張一百文之錢票也嫗乃囅然微哂曰幸大叔係老誠人否則老身已被若輩所哄入其彀中矣特不知錢從何處支領侉子曰錢鋪在城北北門橋此去約六七里之遙嫗聞而駭甚謂老身行步艱難如此遠途烏能前去只好作爲廢紙塞諸葦壁縫中矣侉子曰婆婆如願貼我四十文足力將票付我往取我將柴售去當先墊付現錢嫗合十頂禮曰阿彌陀佛老身今日一出門卽遇着你這種好人眞是菩薩保佑言已隨至鈔庫街侉子售柴訖遂將一百六十文付嫗嫗再三稱謝而去侉子卽大踏步往東過文德橋至貢院中領取棉衣二件司事騐得票係　鼎當飭勇將侉子拘住問此票由何人僞造侉子以買自老嫗對勇謂游供鞭以藤條擬帶回局中轉送縣署究辦侉子駭極哭訴情由司事知其被人所愚叱令釋去 
 
 
 

Page 10

 
 
[光緒二十年十一月二十二日京報全錄]  
　　宮門抄○諭旨四道錄前○直督李奏委署道員片○又奏查明州縣災歉情形分别蠲緩摺○又奏查明錢糧完欠數目片○又奏查明屯租並無未完一分以上之員片○又奏報銷運漕船脚銀數片○護湘撫王奏報新賦錢糧完欠數目摺○黔撫崧奏新海防十四次收捐請奬摺○又奏收到川省協餉銀數片○十一月二十二日兵部太常寺太僕寺正白旗值日吏部引見二十七名禮部六名兵部三十名刑部四名鴻臚寺二名國子監三名正紅滿六名镶紅蒙四名兩翼十六名内務府十六名○桂公由薊州到京請安記名總兵賀星明到京請安○海緒文璧各假滿請安○端王福中堂英信各續假十日○耆齡文熙各請假十日○鳳鳴希朗阿各請假五日○花尚阿續假五日○吏部奏派騐看月官派出額中堂崑岡長萃楊頤李端棻英年顧璜岑春煊德本唐椿森榮陞謝希銓張仲炘和福孟繼壎王鵬運○召見軍機薛允升賀星明皇上明日用膳辦事後進内入齋宮○○李鴻章片再天津道方恭釗由湖北荆宜施道調補今職前後接算歴俸已滿六年經部調取引見自應委員接署以便交缷給咨赴部所有天津道篆務查有二品頂戴軍機處存記候補道呂耀斗品學純粹資勞甚深堪委署理仍兼辦綏鞏支應局事務除檄飭遵照外理合附片具奏伏乞聖鑒謹奏奉硃批吏部知道欽此○○革職留任大學士直隸總督一等伯臣李鴻章跪奏爲查明開州東明長垣三州縣濱臨黄河村莊秋禾災歉請分别蠲緩糧賦恭摺仰祈聖鑒事竊查順直州縣本年災歉情形已分别輕重另報奏辦所有開州東明長垣三州縣濱臨黄河村莊因黄水泛濫運年被淹間收一水一麥之利與尋常不同本年伏秋大汛黄流屢漲據各州縣禀報被水當飭大名府親往督同勘議兹據藩司裕長核明具詳前來臣查開州渠村集等七十八村成災七分三里店等十三村歉收四分西葛郝等二村歉收三分東明縣馬頭口等五十七村成災七分西東明集等二十八村成災六分敬寨等二十一村成災五分于寨等四十一村歉收四分傳寨等十二村歉收三分長垣縣任雙祿等一百十六村成災八分温寨等六十一村成災五分馬樓等十九村歉收四分扈油房等二百五十村歉收三分據報被災之區附近成熟村莊收成中稔貧黎得以傭趁謀食且於水退後已次第翻犁種麥應照向例蠲緩錢糧無庸另籌賑撫請將成災五六分村莊應徵本年錢糧蠲免十分之一成災七分村莊應徵本年錢糧蠲免十分之二成災八分村莊應徵本年錢糧蠲免十分之四其成災五六七分村莊蠲賸錢糧緩至光緒二十一年秋後起分估二年帶徵成災八分村莊蠲賸錢糧緩至光緒二十一年秋後起分估三年帶徵如有未被災以前花户長完銀兩准抵下年正賦又各災村應完節年錢糧歉收四分村莊應完本節年錢糧并歉收二分村莊應完節年錢糧均緩至光緒二十一年秋後起徵其出借倉榖等項一體緩徵并分别减免差徭以上三州縣歉收三分村莊應徵本年新賦同成熟之區應徵本節年錢糧仍照常徵收以示區别除應蠲緩各村先已出示停徵并開村莊地數銀數清單咨部曁飭取册結彚辦外理合恭摺具陳伏乞皇上聖鑒訓示謹奏奉硃批另有旨欽此○○李鴻章片再前户部咨嗣後新賦錢糧綂歸上下忙案内考核其舊賦錢糧卽自光緒八年奏報七年比較起將積年舊欠若干本年帶徵若干已未完若干並比較上三年之數開具清單於奏銷外專案奏報比較以憑考核等因兹據藩司裕長詳稱查明光緒十九年應徵舊欠錢糧完欠數目並比較上三年已未完數目開單詳請具奏前來臣覆核無異理合附片具陳並繕清單敬呈御覽伏乞聖鑒敕部查核謹奏奉硃批户部知道單併發欽此○○李鴻章片再准部咨嗣後各州縣經徵通津二帮屯地租銀如未完一分以上先將職名奏報等因兹據藩司裕長查明光緒十九年經徵通津二幫屯地租銀並無未完一分以上之員具詳前來理合附片陳明伏乞聖鑒飭部知照謹奏奉硃批户部知道欽此○○李鴻章片再江浙海運漕糧由直隸官剝船接運至通前於光緒十二年經臣奏定每年每船由江浙漕項内酌貼工食銀五兩十六年因米少船多每船祗能輪運一次所得水脚已較歴届爲少終年停泊苦累難堪此項工食若按米數核减必致偷漏滋弊奏明仍按每船五兩發給旋准咨令自光緒十七年爲始每平斛百石准給工食銀七錢五分其從前按船給銀五兩章程卽行停止等因復經臣歴陳船户苦累情形奏請照案仍按五兩給發俾赡身家奉旨著照所請户部知道欽此兹查本年分撥蘇省官剝船一千一百三十八隻除舞弊革辦外其餘一千一百三十五隻每船仍發津平銀五兩共給津平折實庫平銀五千四百五十九兩三錢五分仍由道庫漕項内勁支據江蘇糧道吳承潞詳請奏銷前來臣覆核無異除清册領狀咨部其浙江糧道酌貼銀兩由該省照案自行造報外理合附片具陳伏乞聖鑒敕部查照謹奏奉硃批户部知道欽此○○二品頂戴護理湖南巡撫按察使臣王廉跪奏爲恭報光緒十九年新賦錢糧完欠數目仰祈聖鑒事竊照奏銷錢糧例應將徵完數目專摺陳明歴經遵辦在案據藩司何樞糧儲道但湘良查明湖南省光緒十九年分奏銷應徵地丁漕項等銀完欠數目分别開單具詳適值撫臣吳大　交缷未及嚴辦移交前來臣逐加查覆湖南省光緒十九年分額徵民屯地丁起運存留驛站蘆課正耗等項錢糧共銀一百二十五萬一千八百一十八兩三分内除　縣益陽等州縣並岳州衛被水案内蠲免銀一萬四百三十三兩六錢五厘又除湘陰等州縣並岳州衛被水案内援徵銀二萬六千二百三十七兩三分八厘實應徵銀一百二十一萬五千一百四十七兩三錢八分七厘内已完銀一百一十三萬九千二百五兩一錢五分一厘未完銀七萬五千九百四十二兩二錢三分六釐又漕糧項下額徵米折驢脚隨漕淺船軍安閑丁等項正耗共銀一十四萬九千四百八兩二錢六分三厘三毫七絲三忽六微八纎内除湘陰等縣並岳州等衛被水案内緩徵銀三千三百一十七兩七錢八分五厘又除坐支孤貧口糧屬祭並留供兵糧本色米折銀一萬九百二兩一分九厘八毫七絲三忽六微八纎及未完隨漕淺船軍安閑丁等銀三千四百九十八兩六錢四厘三毫例應隔年奏銷不計外實應徵銀一十三萬一千六百八十九兩八錢五分四厘二毫已完銀一十二萬八千三百二十五兩一錢一分八厘二毫未完銀三千三百六十四兩七錢三分六厘除飭藩司糧道嚴飭所屬將未完銀兩勒限催徵務期掃數全完不准稍有蒂欠並將各項奏銷册及經徵未完各官職名照例另疏題報外理合恭摺具陳伏乞皇上聖鑒再光緒十八年奏銷案内原報未完起運南驢等銀五萬一千一百三兩六錢二分九釐四毫已據各屬於奏銷後完解銀四千五百七十三兩八錢九分三釐七毫未完銀四萬六千五百二十九兩七錢三分五厘七毫又查原報光緒十七年未完起運南驢等銀三萬二千六百六十六兩五錢一分一厘二毫未完銀三萬六百四十六兩六錢九分八厘二毫又查原報光緒十六年未完起運南驢等銀二萬六千二十三兩一錢二分五厘已據完解銀二百七十一兩六錢四分三厘未完銀二萬五千八百一十一兩四錢八分二厘另行照例辦理合併陳明謹奏奉硃批户部知道欽此○○頭品頂戴貴州巡撫奴才崧蕃跪奏爲黔省接辦新海防捐第十四次收捐名數銀數恭摺具陳仰祈聖鑒事竊查户部議奏遵照海軍衙門奏准籌備海防需欵緊要擬請停止鄭工捐輸接開新海防事例收捐以濟急需一摺又准户部咨議覆直隸總督李鴻章奏請推展海防新捐照鄭工條例量爲變通一摺於光緒十五年十月十八三十等日均奉旨依議欽此又先後准户部咨各省新海防捐輸奏准展限一年各等因前已檄行藩司遵辦其初次至十三次收捐數目均經奏報在案兹據藩司嵩崑詳稱自光緒二十年二月初一日起至七月底止收捐竇官七名隨官監生三名共計十名作爲第四次共收實銀二千八百二十九兩六錢詳請奏咨前來奴才覆覈相符理合仰懇天恩俯准給奬以昭激勸除册咨部外謹恭摺具陳伏乞皇上聖鑒勅部核覆施行謹奏奉硃批户部議奏欽此○○崧蕃片再光緒二十年八月分收到各省關解黔軍餉銀數業經奴才奏報在案兹查九月間僅收到四川省鹽厘鹽稅協餉抵捐等銀三萬五百兩恊餉銀一萬二千兩共銀四萬二千五百兩據布政使嵩崑申報前來除咨部查照外謹附片具陳伏乞聖鑒謹奏奉硃批户部知道欽此 
昨接十一月二十二三四等日京報先行照登尚有二十一日一本容俟續到再行補列[  本館附誌]  
 
 

Page 11

 
 
[光緒二十年十一月二十三日京報全錄]  
　　宮門抄○諭旨三道錄前○總兵楊等奏三省會哨情形摺○大臣麟等奏陵寢各工請飭勘估修理摺○又奏請查騐陵寢應修處所摺○又奏儀樹回乾並補種成活分數摺○順天府奏叅辦賑草率之知縣片○又奏豫籌春撫請催原撥銀欵摺○又奏請奬勵片○又奏請給奬片○豫撫劉奏查明各屬已未給交代起數摺○十一月二十三日刑部都察院大理寺正紅旗值日無引見○熙敬謝署對引大臣恩○山西學政王廷相到京請安○謨貝子溥桐陳學棻各請假五日○成公請假十日○侍衛處奏派稽察壇廟派出敬昌舒存福珠禮德魁玉璋春齡○召見軍機王廷相○○提督銜記名總兵署理河南河北鎭總兵奴才楊鴻禮記名總兵署理山東曹州鎭總兵沂州營副將奴才曹正榜跪奏爲三省會哨日期巡查地方情形恭摺仰祈聖鑒事竊照直隸大名鎭河南河北鎭山東曹州鎭總兵每年十月内各帶官兵在於直隸開州地面會哨一次並將巡查地方情形聨銜具奏歴經辦理在案本年届當會哨之期奴才等互相函商約定日期選帶官兵分路行走各由接壤之處週歴巡查於十月十八九等日馳抵開州晤面會哨奴才等頃於十月十六七等日在途次各准署直隸大名鎭總兵李大霆咨稱現奉直隸總督李鴻章飭調前赴山海關駐紥防守未能依期前往隨檄委署開州協副將劉朝幹就近在該處會商認眞緝捕奴才等經過地方留心察訪二麥播種百姓安堵堪慰　宸厪伏查直豫東接壤處所俱係大牙相錯素爲盜匪出没之區必須三省同心恊力嚴密巡防方免疏虞奴才等商同副將劉朝幹惟有和衷共濟聨爲一氣督飭營汛不分畛域認眞巡緝如有匪踪一經跴實無論在何省地面就近知會該管營縣合力　拿總期盜賊歛跡農民安枕以冀仰副聖主除莠安良之至意謹將奴才等會哨日期及巡查地方安靜情形理合聨銜恭摺具奏奴才等拜摺後帶領官兵仍分路稽查各回本任合併聲明伏乞皇上聖鑒謹奏奉硃批知道了欽此○○奴才麟嘉意普文瑞跪奏爲循例恭摺奏明陵寢急修各工請旨飭交本年查勘歲修工程大臣按欵勘估分别緩急修理以昭敬愼事恭照本年各衙門應行呈報急修陵寢各工據該管司員開列各項呈報前來經奴才等親詣各處詳加履勘除情形稍輕尚可緩修並方向不宜俱經劃除分界應請修理在二十六項敬繕清單恭呈御覽謹此恭摺具奏伏乞皇上聖鑒謹奏奉硃批工部知道單併發欽此○○奴才麟嘉意普文瑞跪奏爲恭查陵寢應行歲修處所循例奏請欽派大臣查騐事竊查陵寢歲修工程需用錢糧向例均在一千兩以内歴經辦理在案兹據各衙門呈報各陵曁各園寢並石門工部總管衙門應行歲修處所共計四百七十九處等情前來奴才等隨卽派委掌關防郎中瑞琛郎申桂林郎中宗室載邦員外郎明盛等分往各處復加履勘均與原報情形相符除另造細册咨送工部外理合敬繕清單恭呈御覽伏乞皇上聖鑒謹奏奉硃批工部知道單併發欽此○○奴才麟嘉意普文瑞跪奏爲儀樹回乾並補種成活分數循例奏請欽派大臣查騐事竊據内關防掌關防二品頂戴花翎郎中逹桑阿等呈報陵寢共大小儀樹十六萬六千八百五十八株本年回乾松樹七十四株柏樹三株應請照例補栽又光緒十九年共補栽樹七十株成活樹六十九株核計成九有餘等情一併呈請查騐前來查向例每年限内限外儀樹回乾並補種成活樹株數目綂俟欽派大臣查騐後於冬至前期分别補賠照式栽種又道光七年經前總管内務府大臣寳興奏准嗣後補栽小樹但於大樹稀疎之處照式補栽稠密之處卽可毋庸栽種等因歴經辦理在案所有本年回乾大小儀樹仍照向例於冬至前期督飭該管官員差役挑選茂盛樹株　謹照式栽種以期易於成活除將回乾樹株數目曁上年補栽成活分數敬繕清單恭呈御覽理合奏請欽派大臣一併查騐謹循例具陳伏乞皇上聖鑒謹奏奉硃批工部知道單併發欽此○○順天府片再設官所以爲民而卹民之政莫重於賑務查有正任香河縣調署保定縣知縣黄士杰署永清縣知縣候補知州龔蔭培辦理冬撫均形草率雖别無貽悮未便姑容除將該二員撤任檄調來京察看外謹附片奏聞伏祈聖鑒謹奏奉旨已錄○○臣家鼐臣陳彞跪奏爲順屬賑務方殷豫籌春撫籲懇天恩飭催原撥銀欵恭摺仰祈聖鑒事竊臣衙門於本年八月二十六日奏請飭部將原撥畿輔荒經費一欵嚴催各省刻日起解湖南漕折一欵將本年應徵新漕儘年内先行墊解到部仰蒙俞允嗣於十月二十七日具奏賑務現辦情形摺内聲明此兩欵留爲春撫之需在案目下冬撫事宜臣等函牘頻催俾窮檐及此隆冬普霑實惠一俟散放竣事各屬報齊尚擬於歲杪酌量加撫一次又蒙恩賞給倉米於大紅門定福莊設廠二處計日卽可開辦其平糴一事已於内外城分設三局採辦天津大米及京外粟米紅糧現正源源而來足資接濟惟察看各屬情形高地積水漸消均已種麥低窪之區春麥難期則春撫尤急綜計賑欵兩淮商捐尚有十五萬兩已解到部加撫不至竭蹶而湖南應解漕折七萬二千三百餘兩各省應解畿輔備荒經費十二萬兩臣等前於恭錄諭旨咨行後疉次函電切商各省現撥湖南報解漕折二萬兩其備荒經費一欵唯四川全數報解廣東報解一萬兩江西湖北浙江具允籌解廣西則以釐絀餉稀難於撥解相覆其餘江蘇安徽福建湖南並無覆音現在軍事未息各疆臣支拄之難可以想見臣等亦明知其難是以半年以來初未告糴於各省而來春所恃只有此欵旣於部議原撥之外别無所求斷不能於部議原撥之中再有短絀且臣衙門入欵無多非比外省尚可挪移濟急萬一此兩欵解不足數則明年春撫旣無别項可籌卽歲杪加賑亦難决計散放是此兩欵能否解齊所關於賑務甚鉅唯有仰懇天恩再行諄諭各該省力顧本根勉爲籌撥務儘年内掃數解到並請飭部電催各督撫先令電覆起解日期以期迅速臣等之幸斯民之福也所有豫籌春撫請催原撥銀款緣由謹恭摺具陳伏乞皇上聖鑒訓示謹奏奉旨已錄○○順天府片再順屬頻年被災深賴在京紳商集捐恊撥本届官項愈絀將伯尤殷需人固多需欵更亟奬其已往正所以勵其將來現據翰林院修撰黄思永等呈稱安平公所十六年集捐銀二萬三千九百七十九兩十九年又捐銀五千七百三十一兩集善堂十六年捐銀二萬五百七十二兩十九年又捐銀二千一百五十六兩同善堂十六年捐銀二萬一千三百四十六兩百善堂十六年捐銀四千五百六十六兩勉善堂十六年捐銀一千六百兩均在近畿一帶散放義賑援案請給捐生奬叙等情飭由籌撫局核數相符詳请奏咨前來臣等覆查無異除先咨明户部立案俟該紳等送到各捐生履歴再行咨部核照外謹附片具陳伏乞聖鑒謹奏奉旨已錄○○順天府片再上年水災極重飢民來京就食者頗多經京紳刑部主事邵椿年夏敦復等呈請給發官地添建煖廠當經臣衙門撥給宣武門外敎子胡同官地一區計伍畝有零該紳等集捐建屋一百二十餘間收養災民一千三百餘口又就廠南購地九畝以作義園綂名曰翼善堂計用銀九千六百四十兩除撥協官欵四千兩外實募捐銀五千六百四十兩洵屬實惠及民查向來紳捐之欵例得照章核奬兹據籌撫局詳請奏咨前來臣等覆查無異除先咨明户部立案俟該紳等送到各捐生履歴再行咨部核奬外理合附片具陳伏乞聖鑒謹奏奉旨已錄○○頭品頂戴護理河南巡撫布政使臣劉樹堂跪奏爲查明光緒二十年上半年豫省各屬已未結交代起數繕單彚報恭摺仰祈聖鑒事竊查豫省各州縣交代遵守二叅限期勒限清算每届半年彚奏一次歴經遵辦在案兹自光緒二十年正月初一日起至六月底止又届半年期滿據署布政使桂霖會同按察使長祿造册詳報前來臣覆加查核此次結報交代二十二起欵項一律清楚尚無逾違二叅之限除將未滿初叅尚未算結各案飭司嚴催依限算明結報提清欠欵如有逾違照例叅辦並將已結各案催令造送册結分案咨部外所有光緒二十年上半年彚報已未結交代起數緣由理合敬繕清單恭呈御覧爲此專摺具陳伏乞皇上聖鑒謹奏奉硃批户部知道單併發欽此 
 
 

Page 12

 
 
[光緒二十年十一月二十四日京報全錄]  
　　宮門抄○諭旨一道錄前○江督劉等奏江蘇賑捐收支欵目請奬出力員紳摺○陜撫跪奏查明舊賦錢糧完欠分數摺○江督劉奏奉賞給福壽字片○川學政瞿奏省城書院請頒御書匾額摺○陜撫鹿奏甄别知縣片○臺撫唐奏委署知府片○十一月二十四日工部鴻臚寺廂白旗值日無引見○奈曼王假滿請安○八額駙謝署御前大臣恩○載津因伊子命名謝恩○截取知府鹿學良熊啓磻預備召見○補用知府王維屏謝恩○召見軍機鹿學良熊啓磻○皇上明日卯初二刻升太和殿看版已正進壇入齋宮○○頭品頂戴兩江總督臣劉坤一頭品頂戴江蘇巡撫臣奎俊跪奏爲江蘇賑捐完竣謹將收支欵目照案奏銷併在事出力員紳籲懇天恩可否援案保奬恭摺仰祈聖鑒事竊查光緒十八年江蘇江寍揚州各屬因旱成災小民蕩析離居極爲困苦經臣等援照順直賑捐成案開辦賑捐欽奉谕旨敕部給奬封典虚銜翎枝員監等項分次造册咨部給奬當卽分派委員廣爲勸辦將籌辦賑撫情形先後陳奏並聲明動用各欵照案另行開單報銷在案伏查此次江蘇籌辦賑撫經印委各員查明户口體察被災輕重情形因地制宜分别散放銀錢米榖佐以耔種棉衣收養畊牛收買蝻子疏濬河道排築埂壩港道以工代賑曁於江寍省城浦河等處截留收養災民陸續資遣回籍俾免失所凡有可以爲災民謀生活者無不悉心講求力圖補救支用各欵數目多寡不一均皆覈實散放不假胥吏之手期於實惠均霑以仰副朝廷軫救災黎實事求是之至意兹查前項賑捐内除撥解順直山西等省賑濟銀七萬兩均歸各该省列收造報外實計撫恤併留養災民大小七十三萬七千九百三口又一萬五百四十九户共放榖一萬五百二十三石二斗五升内除動用倉存六千三百九十一石五斗共餘榖四千一百四十一石七斗五升合銀二千二百二十六兩有奇又放米八萬二千四百五石四斗七合計合銀十六萬一千九百三十一兩有奇又放口糧錢二十七萬六千一百三十四千有奇合銀十七萬七千一百十三兩有奇又放耔種錢四萬二千二百二十九千有奇合銀二萬七千九十三兩有奇又放鹽菜柴錢六萬七百十二千有奇合銀三萬九千七百三十三兩有奇又放蓆棚錢九千八百六十六千有奇合銀六千四百五十七兩有奇又放棉衣三十九萬一千五百套合銀三十九萬一千五百兩又收買蝻子錢一萬八百七千有奇合銀七千四十五兩有奇又資遣災民支錢一萬五千六百四十七千有奇合銀一萬二百四十兩有奇又放米二千二百三十三石七斗五升三合計合銀四千三百七十四兩有奇又收養畊牛放銀六萬五千三百四十七兩有奇又疏濬河道排築埂壩以工代賑共放銀二十一萬九千六百五兩有奇又棉衣一萬二千三百套合銀一萬二千三百兩又放安徽舒城正陽關被火災民撫恤銀五千五百兩綂計以上各欵共放庫平銀一百二十萬七千四百六十一兩有奇又本色榖六千二百九十一石五斗均經印委各員親歴災區認眞散放實用實銷並無浮冒據賑捐局司道援案開單呈請分别奏咨前來臣等覆覈無異查前辦蘇皖及蘇浙捐賑曾經開單奏咨俱蒙聖恩允准並將勸辦出力人員擇尤保奬在案此次江寍揚州等屬災象極重工賑浩繁又值各省捐局林立之時籌辦甚非易事各該承辦員紳竭慮殫精廣爲勸募竟能集成鉅欵惠濟窮黎辦理一切賑撫事宜悉臻妥善實屬異常出力可否仰懇天恩俯准援案給奬之處出自鴻慈除將收放銀兩清單公咨户部工部查核外謹合詞恭摺具奏伏乞皇上聖鑒敕部查核施行謹奏奉硃批着照所請該部知道欽此○○頭品頂戴兼署西安將軍陜西撫臣鹿傳霖跪奏爲查明陜省光緒十九年舊賦錢糧比較三年完欠分數開列清單恭摺仰祈聖鑒事竊查前准户部咨陜西省舊賦錢糧比較上三年完欠分數自光緒八年起按年開單奏報新賦錢糧綂歸上下兩忙案内考覈旋准咨送單式考核舊賦以未完之數爲綱令仍照江西省奏報清單辦理各等因查陜省正賦錢糧節經飭屬設法招懇因地廣人稀迄未一律盡闢近年剔荒徵熟察騐民情僅將舊賦帶徵一年以示體恤所有十八年以前民欠銀兩經各前撫臣曁臣奏奉恩旨豁免在案現當查造十九年舊賦比較之期查得陜省光緒十九年分應徵舊賦自十五年起至十八年止民欠未完錢糧内十五十六十七等三年早已豁免並無續完銀兩毋庸開報十八年除荒地免徵外共未完銀一十萬八千七百四十三兩零内除臨潼延川扶風褒城沔縣五屬水災案内暫行豁免銀一千一百三十三兩零又臨潼富平二縣十八年雹災案内奉文緩徵以前已完准流抵十九年正賦應仍歸十八年帶徵銀二百四十三兩零實未完銀一十萬七千八百五十四兩零截至十九年奏銷止共計徵銀一千一百七兩零照數在於十九年續銷册内列收造報實在民欠未完銀一十萬六千七百四十六兩零業經奉文全數豁免等情據署藩司曾鉌具詳前來臣覆查無異除咨部外所有光緒十九年舊賦錢糧比較敬繕清單具奏伏乞皇上聖鑒謹奏奉硃批户部知道單併發欽此○○劉坤一片再據前安徵壽春鎭總兵郭寳昌呈稱接奉親母曹氏家信現在倭氛不靖時事孔殷側聞皇太后特頒内帑爲東征將士飽腾之助薄海臣民食毛踐土宜如何激發天良捐摩頂踵上釋宵旰焦勞我以耄年迭荷恩綸優游盛世更當倡捐銀兩勉效涓埃所有歴年節省家用積存銀五千兩悉充餉需等語遵將銀兩解交支應局兌收藉展微忱等情呈報前來臣查郭寳昌本係告養人員在籍侍親已及十稔此次倭人肇釁經臣派委郭寳昌前往上海辦理防務伊母訓以盡力在公勉圖報稱其賢明之識有過人者該氏年已九十遭逢盛世歴次蒙恩賞給匾額並頒賜上方珍物有案現因軍事方殷報効鉅資尤屬深明大義雖據呈稱不敢仰邀奬叙臣未便壅於上聞可否仰懇天恩賞給福壽等字以惠耆年之處出自聖主逾格鴻慈非微臣所敢擅請謹附片具陳伏乞聖鑒訓示謹奏奉硃批另有旨欽此○○翰林院侍講學士四川學政臣瞿鴻禨跪奏爲四川省城書院爲漢臣文翁勸學遺跡籲懇天恩頒賜御書匾額以崇風化而勵人才恭摺仰祈聖鑒事竊惟西漢文翁爲蜀郡守遣張叔等十餘人東受七經還歸敎授因修建學舘於成都市中招聚諸生明經飭行蜀中由是大化比於齊魯史册榮之其時天下郡國皆立學校實自文翁爲之倡後世書院之設亦卽權輿於此今其講堂石室故址猶存康熙年間按察使臣劉德芳卽其地建錦江書院迨光緒初年前總督臣吳棠與前學政臣張之洞又於其旁近地增搆尊經書院振興實學調高才生住齋肄業風氣爲之一新時閱二十年淵源相承英才輩出川省人文之盛並美東南其成效昭然可覩臣到任以來亦惟循守前規時加勸勵申定程課無論所治何業要以讀書立品爲歸臣嘗謂今之敎官虚有訓士之名耳若論造就人才則全在書院以敎官與士子隔整飭無由書院則萃士子於其中而講習之猶有古昔學校遺意此書院之關繫土風誠非淺鮮也伏思宋時白鹿石鼓應天嶽蔍諸書院有司以聞太宗眞宗皆爲賜額以示優異我朝文敎昌明遠軼前代江浙等書院多蒙列聖褒題宸翰陶奬儒風欣逢我皇上右文稽古崇化勵賢各省書院有屬先儒事跡者一經臣工奏請悉荷欽頒匾額海内人士無不歡欣傳播景慕休明兹四川省城書院爲漢臣文翁倡敎之區多士涵泳聖德益復爭自　磨蒸蒸向學可否仰懇天恩賞給御書匾額一方祇領摹勒敬謹懸挂錦江尊經兩書院將使循吏之遺徽得被熙朝之榮遇而青衿士子出入瞻仰愈以動其感發興起之思則聖天子聲敎之隆曁訖更無涯涘矣臣愚昧之見是否有當謹繕摺具陳伏乞皇上聖鑒訓示謹奏奉硃批另有旨欽此○○鹿傳霖片再准部咨道府州縣無論何項勞績保奏歸入候補班人員到省子限一年察看才具分别補用等因兹查有同知銜補用知縣蔣澤煦光緒十九年十月初十日到省試看一年期滿例應照章甄别據藩臬兩司會詳前來臣查該員蔣澤煦明練安詳堪以照例留陜補用謹會同陜甘總督臣楊昌濬附片具陳伏乞聖鑒謹奏奉硃批吏部知道欽此○○唐景崧片再臺灣府知府陳文騄奏委署理臺灣道篆務所遺臺灣府缺應卽遴員接署以資表率臣前在藩司任内會同臺灣道兼按察使銜顧肇熙查有候補知府孫傳兗年壯才明辦事勤愼堪委署理臺灣府篆務當經會詳請奏前撫臣邵友濂未及核辦缷事移交到臣除批飭遵照並咨部外謹會同兼管福建巡撫事閩浙總督臣譚鍾麟附片具陳伏乞聖鑒訓示謹奏奉硃批吏部知道欽此 
 
