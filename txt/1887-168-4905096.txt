# 1887 - 168 - 4905096

 

Page 1

 
 
[新出典制分類文稿出售] [  點石齋代啓]  
　　是集宜晝樓主人所託專選窻作分門别户悉照四　類典之例每類中書卷典制等文搜括　遺不特取用取不竭并可觸類旁通其有裨於作文者不淺也分訂十本價洋二元售處在法大馬路南申昌及各書坊蘇城在　門内平江路潭子里吳宅均可購此佈 
[敬印雍正原批諭旨告白] [  點石齋主人代啓]  
　　雍正硃批諭旨一書凡百十有二册武英殿刋板初印本民間向不多見自經兵燹尤如吉光片羽彌希彌珍而四海臣民轉無以窺建極之精心而郅治之謨不著今有友人出其家藏初印本付點石齋石印仿巾箱直行本大小而凡三擡雙擡單擡諸欵式悉仍舊貫不敢經易體裁致違功令敬印原字赤黑分明絲毫無悮非比銅板梨板之字跡模糊易於差謬本齋隨股附發樣張明眼人自能辨别也現已開印定本年九月底出書預定每部價洋二十八元先交八元掣取書票書成找洋二十元憑票取書一部其未經附股者統定四十元發售每部計六十册外加文木箱子一只提攀鎖匙悉用雲銅隷字顔蓋精緻絶倫凡在同志幸早賜顧售股處上海點石齋蘭局帳房清遠里新泰絲棧杭省薦橋街晋義莊蘇垣閶門各錢莊鎭江鹽公棧京都源豐潤票號 
[古事比開印告白] [  點石齋代啓]  
　　古事比一書爲國初方田伯先生所著閻百詩徵君奇賞之每舉一事必上下千古求其偶以相比附計五十二卷爲目二百七十六其分門列目較之各種類書獨爲詳晰欲用何典卽於何門中求之怪怪奇奇如彼秘籍卽如身體門有云堯眉八彩魯僖司馬馬卿亦眉八彩世祖日角唐高祖亦日角竇憲鳶肩馬周駱賓王亦鳶雇班定遠虎頭燕頷包拯亦虎頭燕頷司馬懿狼顧周嵩亦猏顧而形同者事不同人不可以皮相也云云略　梗槩可見一班凡駢四儷六之文人刻肩裁紅之賦手得此一編可以用之不竭惜原板久佚書肆罕覯今聽蕉主人出其家藏原本付點石齋石印字跡必求工整校對不厭精詳洵爲藝林鴻寶訂成六本定于八月出書如蒙賜顧請至點石齋帳房面訂可也印書無多幸勿遲悮 
[柔能克剛論]  
　　清晝方長梅雨乍歇淡日微漏濕雲猶癡適有餉以洞庭山之炎果者相與大啖時以攤飯初罷筆耕梢閒乃與二三同澤作片刻之清談或及人生口腹之欲霧裏看花客曰一人之身所以終日勞勞夙興夜寐不敢稍自休息者果何爲哉無非爲衣食計耳而食之計則尤先於衣古人言飽煖飢寒其所以不曰煖飽寒飢者良有以也人以謀食之故而或勞其筋骨費其心思皆以供口腹之養不特養一身而且養及全家妻子彼爲妻子者則安坐而受我之養自思此身之况瘁則有時廢然欲暫休息一念及嗷嗷而又不覺奮然以興譬如鳥雀之入于籠中其甘心自困者祗以籠之中有水有食可以適其飮啄故也人惟欲養其口腹俾人得以束縛而馳驟之豈人之智乃不異於鳥乎良禽擇木而棲良臣擇主而事雖朝廷之上亦一大樊籠爵以榮其身祿以養其家則卽籠中之水與食也且不但在籠之内者不肯輕出其籠卽在籠之外者猶將多方豔羡欲稍稍分其籠中之食否則亦自籠外于于然而來願處籠中以就水食由是觀之天下之大四海之廣萬民之衆何者能逃出於樊籠之外乎而其處於籠中者則又不願穆然靜處但圖一飽而卽止一身之費用何許而口腹爲最然則人身之最便宜者其舌乎舌之爲物一無所用惟知辨味而已而人之費心費力竭其耳　手足一切之用無非自求口實而三寸不爛者乃安享其成而不辭蓋人身之中惟此爲安且樂焉蘭月樓主人撫掌稱善曰妙哉言乎吾欲求安且樂其將爲舌乎然而無齒牙以咀之無唇以爲之進無喉以爲之咽則舌又烏得而享其逸夢畹生曰是惟有此數者爲之效勞斯舌得以享此安樂今而後吾將學舌庶有以安吾身乎余曰舌之所以得此者何以故哉惟以柔道處之以無爲應有爲於此蓋可以悟道焉夢畹生曰一身之中惟舌爲柔固已然心亦處於内而甚柔胡爲乎勞心之大人不免動耗心血耶余曰是又有說心者身之主也耳之於聽目之於視鼻之於臭口之於出納手足之於動作皆聽心之號令而心則初不自覺也施於四體四體不言而喻則心之逸甚矣心之勞勞其運用之靈明非勞其渾沌之本體也且吾聞之昔有一女子瀕河而樓居一日見有一舟泊于岸側舟中有書生手一卷靜坐篷窗中丰姿秀美意度端凝女目注久之不覺心動無何解維而去女子忽忽如有所失遂病瘵而卒父母以其童而癆也乃焚其屍膚骨悉燬而心硬如鐵竟不得焦異而藏之後有波斯胡見而大喜以重金購之去人問其故則曰此其中已因幻想　成形故身死而心不死也因取鋸解開片片皆有一　　書生伯丹倚窓觀書狀由是而論則心之爲物正剛而非柔又安得不勞而又安得不傷乎且心卽不勞不傷而其享用終不如舌柔之爲用如是如是是豈獨一身之中爲然哉推而至於一家夫剛而婦柔故丈夫勞瘁於外而婦人乃安享於内推而至於一國武剛而文柔故武夫效力於疆塲而文臣乃弄筆於帷幄由是而愈推愈廣無非柔道之所運而化也伐木以爲薪不能捆之以木也取稻草一束而捆之有餘矣人以爲木之爲薪斧之力也而不知斧不能自運而運斧之手則固柔於斧也今我中國與泰西各國通商西人事事佔强中國時時受虧人以爲此固勢力之天下外國以强凌弱中國亟須自底於强乃足以與西國相敵善謀國者則曰不然以石擊石兩石俱碎以虎鬥虎兩虎俱傷今我一以柔道持之猶之以水受石石没於水而水無傷也以阱待虎虎入於阱而阱無恙也詩人美仲山甫之相業而曰王之喉舌盖早有見於此矣柔之爲用不亦大哉言未竟忽聞門外有喧嚷聲令人覘之還報曰有開飯作者向人索包飯資無所償相與口角旣而各揮老拳破頭爛額而扭入捕房去矣蘭月樓主曰嘻舌之害人至於如此此則柔之爲禍猶得以克剛哉余曰我之所言以其所享者言之也今夫一家之中婦人安享於室斯亦已矣而有時或肇禍於外致罪坐於夫男是獨非此類也乎我以柔道待人而人或以我爲弱步步欺入如中國近來力主柔遠之經而外洋各國如俄如法如日莫不駸駸焉思逞其欲柔且不足恃矣雖然柔其所柔非我所謂柔也嗚呼柔道果不足恃也與哉謂余不信請視吾舌 
[倫敦電音]  
　　初三日倫敦發來電報云英國與土耳其新立草約當有俄法兩國告知土耳其君主謂爾國務須留心如與英國將和約互換則必當與爾國爲難然則俄法之意可知矣 
[東報彚譯]  
　　日本報言日本有某伯爵由日廷派往外洋遊歷擬定遊資三萬元乃該伯爵遊畢言旋核計所用有四萬元國家不能添付隨由該伯爵將私財田産彌補用欵云又言東京之三菱公司某日突遇火災焚去棧房計 
 
 

Page 2

 
 
被焚之貨值價約十萬元亦大災已 
[緝私疑案]  
　　香港西字報言閏四月廿六日九龍地方有因緝私滋閙一事先是據九龍人言有一木匠某甲突有巡丁入其室搜檢洋藥木匠問其有無憑據則不之見木匠遂與旁觀諸人共執該巡丁將以送之捕房途經洋藥局局中人出而奪之并將木匠及旁人之助木匠者捉獲兩名云巡丁之言則曰我見該木匠手中似持有洋藥故索觀之木匠不允適又一人至遂將土交與其人而邀同十二人將我扭住云送捕房行至中途伊忽不肯前行我將木匠拘獲并獲其同黨二人云彼此各執一詞詢諸巡捕則亦以該巡丁之言爲未必確宮命將三人暫押俟覆訊定奪 
[傳言姑誌]  
京内來信云廣西巡撫李大中丞秉衡遞到六百里軍報謂廣西髮逆老巢内近有與遊勇土匪勾結蠢動揭竿而起爲地方之害經李中丞飛檄附近各防營進剿並調桂省馬步各隊前往助援李中丞已赴該處相機布置此係得諸傳言姑照有聞必録之例録之確否尚待續聞 
[總署試題]  
　　前報總署分日考試六部保送出洋游歷各員一則兹將總署堂官所命之題録左以供衆覽計上月二十一日考吏户禮三部司員三十一員題爲海防策邊防策二十二日考兵刑工三部司員三十四員題爲鐵路論前明以來外洋交涉略各員靜坐搆思振筆直書屆時呈交試卷毫不遲延經濟文章並擅其勝洵一時之選也 
[澳門徵收洋藥稅銀章程]  
　　大西洋澳門地捫曁所屬地方總督高爲札知事照得經奉一千八百八十七年三月二十八日上諭所定等因兹議自本日起相助中國抽收洋藥稅項又經與總督公會酌議將列下之澳門及其屬地查緝生洋藥章程允准施行其章程經署輔政司畫押爲據所有各官員均應知悉一體遵行爲此特札須至札者澳門一千八百八十七年六月初四日查緝生洋藥章程○一澳督簡派官一員名爲督理查緝洋藥官其職分係飭令各人在澳門及其屬地曁其屬大西洋之海面等處遵守此生洋藥章程者核督理官應有委員二員相助並代其辦理兩委員亦由澳督簡派一在澳門一在氹仔過路灣附欵此督理衙門平常開門辦公之時係每日自早晨九點鐘起至下午四點鐘上○二除洋樂裝滿箱之外其餘零星碎件不准運入並不准收儲○三至於公菇姻不及一顆白皮波斯金花不及三斤者均不准買賣交易如有人欲買賣洋藥以便出口者倘係公菇一顆以上白皮波斯金花三斤以上惟未及一箱者必須赴督理衙門領取牌照方可附欵其牌照須依澳督與總督公會商議之章程發給○四所有領取牌照以便按照上欵第二端買賣零碎洋藥者如有賣洋藥不及一箱須於每包洋藥黏貼憑單一紙該單卽照附此章之　字格式○五除承充煮賣熟洋藥商人及領牌照買賣洋藥人之外無論何人如有未上欵所言之憑單則不准收存亦不准代人收貯不足一箱之洋藥倘有該憑單亦須另有督理官特發之出口准單方可收存至其出口准單照曰格式附欵一如有洋藥辦其重不逾二兩乾不在此欵所禁惟每一洋藥辦必须運入口之商人給憑單一紙與洋藥辦相附而行附欵二如督理官按照所奉澳督憲訓示明知不宜發給出口准單則不給發○六凡領賣洋藥牌照之人將買賣出入洋藥不論係自有者或代理者均要明白登在數部内其登記式樣應依督憲定議○七凡有違第二第三第五等欵者卽將其人罰銀所罰之項不得逾一千員另將其洋藥充公至于所罰之欵應由該管衙門審明定斷行罰附欵如有領賣洋藥牌照之人違其應遵之條欵自應受罰但其所罰之銀不得逾五百員但有情形指明理宜從重懲罰者方可多罰惟不得逾一千員○八凡運洋藥入口該洋藥一到澳門須立卽報知督理官有洋藥若干箱運來或收儲附欵一凡洋藥入口者須填寫　字格式稟請督理官准行方可起卸附欵二凡運洋藥入口者除第一欵附欵所定督理衙門開門辦公時候之外如欲將洋藥或收儲或起卸必須報知船政廳以便委人查緝附欵三上附欵一所言督理官唯行起卸洋藥須要按○字格式有此准單方可起卸運入棧房惟須承充洋藥商人或其代理人簽名單内盖印方許起岸貯棧○九凡要將洋藥裝滿一箱運往出口者亦必須遵依上欵及其附欵所定之規矩而行惟其禀請之單須体　字格式而禀并督理官之唯單亦應遵依　字格式而立附欵如在澳門及其屬地海面各處將洋藥由此船搬過彼船或在本澳西洋地方内由此處帶運别處亦必須遵守以上之規矩推其格式須照曰　字格式○十凡有違上二欵及其各附欵者則將其人罰銀所罰之銀至五員爲止另可將其洋藥拿獲○十一凡運洋藥入口者應將其貯下之洋藥及其買賣之洋藥與其轉賣何人前往何處之情形皆要明白眞實登註部内並任由督理官詢明各情形該商人必須據實言明若要繕寫其情形亦須照依録明呈出及該督理官若要按照色樣書寫記號亦須書記如違罰銀至五百員爲止○十二除凡領水師官發牌照捕魚船之外其餘華裝商船及别項華商船均於西歷十月至三月内由晚六點鐘起至翌早六點鐘止又其餘别月内自晚七點鐘起至翌早五點鐘止皆不准出澳及其屬地各口如違罰銀五百元其船及所載之貨充公抵罰附欵如有實據指明委係躱避風颶偶違例限出口則從寛免咎或眞有緊急防免該船損壞而違例出口者亦可從寛免咎但其緊急之事並非該船之船主頭人與司事人疎忽自悮所致方可從寛免咎○十三自將本章程施行之日起凡人有洋藥或收存者或自有者或在岸上或在本澳屬西洋之海面者須報知督理官將該箱若干有何記號有何號數繕單呈督理官收存○十四督理官及其委員或在澳或在氹仔或在過路灣有權可以隨時任便到洋藥棧房搜杳並看騐其成箱洋藥如要囑令將棧房内所存洋藥繕單言明若干箱並其餘情形若保皆要聽行繕寫附欵獨自日出之時至日入之時方可到棧房搜查須要立案卷爲憑此稿未完 
[靈谷奇案]  
　　金陵出朝陽門十餘里有靈谷前明移誌公骨塔於此林木幽邃實朱明太生洞天之旁支也谷有寺曰龍泉相傳卽八功德水祈雨最著靈騐上月初某大官有女甥殞於署埋玉寺後越數日忽哄傳有盜其棺者聞者多不信以人之見之者皆以爲葬也廿七日上元縣陳大令前往勘騐果見穿土一丈有餘悺未剖而盖已揭棺内珠襦錦絞皆上下　齊並無繙摺痕惟頭稍偏又下頦已脫據其老嫗云頭上有一翡翠簪口内含一大珠可值百琲此兩物皆不見其餘金釧金戒指金小錠銀押枕皆一無損失從視者俱不勝詫異謂此刨棺賊比劉義高十倍大令着速爲掩覆現在已懸重賞派幹役四出跴緝想不難立卽破案也又靈谷之隣巘俗名茅草凹緇流作僞者卽妝點小茅君遺跡僣竊茅山香火每當春二三月愚夫婦之求福田者亦絡繹不絶由是寺以富名僧亦非凡品矣甯俗凡崛起之户重得檀越名喜布施其婦女尤以豢僧多寡卜家道之盛衰名曰月米打月米者必以蠢道人肩兩巨筐隨其後已則曳袈裟捧原漆小叵籮徑入人家人家見僧至有寄名蓮座者益視光且圓如自家物雖雛僧亦不避故房櫳清淺家行道人猶間其笑語聲大茅山藉藉人口諸女伴輒恨不得隨喜得小茅山亦足解嘲今春天多晴上山者更盛惡少之尾寶馬香車垂涎雲房者非一日前四月初香火漸少忽瞥見小轎四乘憇山麓轎中人徐娘半老而金飾似耀其暴富者惡少相謂曰是可取也詎隨至寺則寺僧之所以留此四人者不可却乃令輿人頟自返而留兩嫗爲伴宿惡少因同輿人下山互相嘲詰輿人初不料其作意也一路問答甚歡造次日舉輿來迎則相向垂淚詢之始言昨夜有强暴十數人撞門入縳僧於柱搜括香積廚奪其洋蚨二百餘元毛錢百數十千房中有大錢七十餘千竟未動大約畏其重贅故不欲以猪肝累人至婦女則衣服首飾無一存者幸當下白戰無寸鐵僧雖有降魔杵而將軍無用武之地正如諺所謂財去人安樂未必非皈依之默佑故各家殊不怨大雄氏之無能爲力也刻下此案亦未破不出五十日而 
 
 

Page 3

 
 
巨案再見誌公有知吾當　北山移文以問之 
[宮保行程]  
　　彭雪琴宮保將湖北江西等省水師閱竣駐節湖口縣石鐘山連日將各會匪盜案飭地方官分别懲辦畢擇於上月二十八日起節赴皖省巡閱各水師 
[營口叢談]  
　　道憲廣觀察偶抱清恙請假一月簿書叢裏抽身雲水光中洗眼東坡句可以移贈○海城縣奭大令召南因公晉省聞已升任遼傷州云○上月廿五日下午有客偶動馳馬之興借得一馬馳驟於大街上意氣揚揚甚自得也適有七八歲小孩在街中行走不及避讓被馬撞倒客加鞭疾馳不顧而去乃上燈時回棧則小孩已經人導引而至與客理論後經棧主爲之調處其事始了○賭禁旣弛公然設賭局者竟有一二十處有高文炳者因與同伴爭利被某甲等誘至老爺廟後砍去左手三指頭額亦受重傷氣息奄奄頗形危殆未知如何了結廿四日下午又有楊鳳舉與朱姓等聚衆械鬥楊之頃門被棍擊傷朱亦受刀傷數處經人勸解兩下始各分散楊之弟六秃子倩人將兄舁回家中適遇廳憲鹵簿喝問情由知其因賭起釁親自押同差役將朱某屠某兩人　去以待訊辦廿七日午後又有秦陳兩姓在老爺閣械鬥各有損傷秦之傷勢尤重恐不免釀成命案也賭之爲害如此如之何其勿禁○近日油坊大獲利益蓋因豆價昂而豆餅則銷塲甚旺也○向來河水至新秋時候水味始淡今年自三月中澣後水卽甘淡久客營口者謂水味早淡年歲必然歉收不知騐否 
[信船被刦]  
　　昨悉本埠順成信局接有電報知上月二十九日由上海開去之恊源順成兩信局之船行至嘉興南門被盜搶刦凡各仕商所寄貨物銀洋大小土等件被刦一空爲數聞實不少其細情容俟再登 
[令節封關]  
　　今日爲端陽令節海關例不并門本埠各銀行又以適值禮拜六下午卽行閉門停公四點半鐘起補行慶典之事苟大放晴光定必格外熱閙也 
[橤珠書院預行六月分小課]  
　　四書題紅紫不以爲褻服兩節經題蒙以養正聖功也詩題賦得金山一點大如拳得山字五言八韻 
[官醫開局]  
　　蘇松太道龔觀察胞與爲懷特聘名醫程君藹如孫君芸軒陸君硯鋤翟君璧先高君遜齋吳君杏村等就城内藥皇廟於五月初一日爲始設立醫局凡有貧病無力延醫者可於午前至局就診如有極貧者並可給藥云 
[受傷甚微]  
　　前紀本縣西首某銅鋪學徒持刀刺傷師母投縣喊控一事前日經帮審委員吳司馬飭提兩造訊鞫該銅作主婦魏陳氏訴稱丈夫在日曾收潘阿茂爲學徒現已滿師仍在店中工作潘忽自行辭歇欲搬鋪盖小婦人因其透支工錢八千餘文故令歸清再行搬取鋪盖不料潘持刀行兇突將我手刺傷求恩檢騐潘供浦東陸家行人家中尚有叔父前晚向搬鋪蓋師母謬稱虧欠伊錢將鋪蓋靳而不付致與口角不敢持刀行兇欠錢之事實係子虚司馬察得該氏受傷甚微並無妨碍淮潘因細故逞兇實屬可惡喝令笞責以儆將來潘一再求免司馬姑着原差帶潘往浦東交伊叔父收管該氏控追欠錢無憑不理鋪蓋交潘具領 
[藉詞妄控]  
　　浦東榆柏漁橋地方有計炳卿者投上海縣呈控吳土金藉修橋爲名募洋二十元遷延多日未見興工情同誑騙乞恩提究當經蒯邑尊准詞飭提去後前日由帮審委員吳端甫司馬集訊計投案伸訴吳土金供稱所收計炳卿洋二十元實備修砌街道之兩助洋者不止計一人况所需經費立有清單可據不敢歸入私槖至於修橋之事實因經費不敷故擬暫緩叩求明鑒司馬又　計　卿據稱吳於募　　曾言洋係修橋所用今忽諉諸修路經費不盡不實已可概見司馬察得吳土金並無侵吞公欵情事計炳卿藉詞妄控殊屬非是將計略加申斥並着具誣告切結備查 
[英界公堂瑣案]  
　　留春戯園管門西人名　者拘送伶人郝二銘張桂卿至英公堂由蔡太守訊據該西人稱因郝張二人突至戯房與管班人郭同來尋釁太守命俟郭同來投質再訊已列昨報昨經人舁送郭同來投案聲稱郝二銘前來圖詐行兇我受棍傷左太陽旁及手臂左足等處均受傷請爲究辦郝二銘仍供我在蘇省時被伊用刀斫傷六處足傷最重已成殘廢曾經投縣控告今來尋郭並未行兇郭實裝傷張桂卿供詞如前郭郝二八兩相爭論太守商之賈副領事飭差恊捕送郭至仁濟醫院騐明傷勢再行核辦郝張仍交捕房帶回郝又請將郭移蘇省郭稱不願到醫院醫傷容自延醫敷治兆豐洋行買辦陳芳水上堂稱郭欲自行醫治并稱伶人吉勝奎之事已經徐世芳調停門白太守謂今送郭到醫院騐明傷勢如欲自醫亦可○潘趙氏扭邵鳳英至公廨控被邵吞没銀洋等情由蔡太守庭訊該氏供邵　妓時我爲傭婦被借洋一百五十元立有借票後伊避匿今始尋見尚敢圖賴反有自稱武員之張姓將我毆打故將邵扭案請追票據呈案邵鳳英供現已嫁張姓前爲妓時借該氏之洋已經還清張姓遣家人投案聲稱邵係主人之妾該氏不應前來吵閙蔡太守謂邵旣稱已經還清如何票據尚在該氏處隨問邵有人保否答稱丈夫向在臺灣營中効力滬上無熟識之人我與開高陞棧者認識可以保我太守飭差送邵至該棧着人作保太守又諭該氏曰向例妓院傭婦帶擋洋本不究追惟念帮傭之人當酌追以示體卹諭令退去候示○張德潤扭吉仁甫至捕房　送公廨由蔡太守訊問張供開銅匠店有人在南京開銀樓由我承造鐵欄杆等各式裝修共值洋六百元之譜我央信誠船局之吉仁甫雇船裝運至南京計船價洋八元五角因無人押送另加洋二元托吉照料立有船票言明十日可到豈料半月後南京信來催促且開張之期在邇問吉則一味支吾延至一月我着急自雇船二艘一從外河一向内河找尋至無錫得見該船生財雖在已少零件值洋十二元我囑將生財過船運往南京交卸所少者及另雇船資電報費等共計洋二十餘元尚有生財找價二十餘元以我遲悮前途不肯照付共虧耗洋四十餘元應向吉追償吉供雇船是實當時原囑伊雇人押送另有洋二元係防關卡查艙時費用並非代爲照料張旣自行尋到該船不應釋放如何反向我追償虧耗我祗得用洋七角太守謂張將價值六百元之生財託吉雇船中途被逃吉竟置身事外直待張自行尋見反稱何不自向追齊然則要爾船局何用爾開船局者祇圖取利不顧人害殊爲可惡着將吉管押追償虧耗張又稱請爲追足太守謂爾亦有疏忽之咎退去候辦○福州人陳圖嘉稱在鎭西兵輪爲二車曾代友人携帶信洋箱子暫寄凌阿玉所開之烟館中及向取忽少洋信一封計洋五十元報捕拘凌及婦人凌嚴氏送案由蔡太守訊據凌供箱未開過如何缺少等語太守以陳所控難憑姑飭凌阿玉凌嚴氏交保著陳查明証據再訊已列前報兹由陳一再投案請追太守以陳所供福州土語不甚明白着邀能傅福州語并曉官語之人到堂定於下禮拜一傳凌覆訊核辦陳叩謝而退 
[陳與昌棧來信]  
　　謹啓者江西撫州金鷄縣黄家墩人易友雲年十八歳前月廿三日同伊友李鴻賓來申搭定宜昌輪船至甯擬由甯至福建已將行李等物運至該船其時船尚未開故復上岸晚餐詎赶至碼頭該船業已開往兼之身畔不名一錢左思右想無計可施旁人見其可憐卽送至本棧昨已託招商局江　輪船送往漢口因伊戚係在漢陽縣小河口開設許遠德堂草藥　故也恐伊友李君無從尋覓　此奉聞 
[同仁輔元堂來信]  
　　本月初三日巡船在順泰碼頭撈來男浮屍一具年約五十外歲黑鬚身穿藍洋布長衫黑布背心藍布短衫褲黑布裕套褲藍布肚兜黑羽縀雙樑鞋曰布襪六根黑緶線當經本堂騐得該屍並無傷痕殮埋義塚如有親屬來堂認領可也 
 
 

Page 4

 
 
[天南遯叟高昌寒食過訪方病起感賦一詩録呈吟政]  
　　昔賢長往矣辮香安所祝道味盎名山足音跫空谷聲氣聯共司愁病慰我獨論時壯潛夫知言善平叔情如針芥投散抵清凉服曠懷天寥寥噫氣風穆穆脾睨滿乾坤感慨空抒柚世局滄與桑時運剥仍復王郎天下才夙擅人士目何子人中爽足造蒼生福奈何隱不見徒以歌當哭抱器憤去國箸書愁仰屋令譽徧嬴寰狂名謝薦贖山林友足尚雲海居同卜我亦客天涯交獲訂滬瀆談笑形年忘周　詩酒熟巨壑匯羣流亂山集喬木悟空眼前花坐大胸中竹方今事修輯凡百尚和睦商憑萬國通地能千里縮捷徑崎嶇平危機鋒刃伏萬寳貢精華百工紓藴蓄遐方奇技呈廣厦英才育富强需異能延攬出當軸時流錐脫囊吾黨玉韞櫝幽香閟春蘭晚節傲秋菊逍遥物外游脫略桑下宿伊人賦蒹葭君子懷淇澳悠然有遐心怏然得私淑不盡古今情朗吟天地肅意琴主人稿於延秋小閣 
[題粉墨叢談録請夢畹生粲政]  
　　綴玉聯珠筆一枝平章風月繫遐思西崑穠豔離騷怨都是才人託意詞梨園韻事記零星妙論如環本性靈遥想一編删訂夜滿窗凉月短檠青一曲黄河酒滿巵旗亭畫壁憶當時蘭香韻絶謂蘭仙桐枝秀謂桐蓀一樣春風仗護持漫說無情勝有情錦氍毺上態輕盈知君别具看花眼雛鳳嬌鶯互品評 
[皖江李仲仙觀察新授川南永甯道余得蒔圃電信欣慰無已急倚金縷曲一解買之並求清鑒]  
　　薊北音書至道九重新　玉詔蜀 
岡充使天上聲名臣節重鳳闕傳呼姓字看一路福星遥指劍峪春雲巴嶺雨慰蒼生治化稱神異崔曲政定堪繼大材况更窺清秘與往日蘭亭絶唱後先相齊公綽亷明陳敬恕轉瞬榮膺疆寄每馳想㕔前薜荔回首西樓幽夢結侍鈴轅願覓紅塵騎依戀切遠將意梁溪瘦鶴詞人鄒弢稿 
[浙省撫轅抄]  
　　閏四月廿六日分部郎中左孝同湖南籍來浙拜會○廿七日郭式昌禀知防軍局委提調製錢局務候補同知蔡文杰禀知藩司委解廿餉差○廿八日楊克昌禀銷鄞慈奉鎭催漕項差○廿九日候補巡檢何夢星禀知軍裝局委兼昭料鑄錢局差務 
[蘇省撫轅抄]  
　　五月初一日候補府存壽禀銷硝磺局差候補通判黄承乙禀知奉委閶胥門外總巡差候補縣李秀鍾禀辭奉藩憲委解餉赴甘肅趙樹楷禀知奉委並管硝磺局差○初二日委署昭文縣吳觀樂銷閶胥門外總巡差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十三年閏四月二十七日京報全録]  
　　宮門抄○發抄旨十道○直督李奏天津道代運奉天等處　豆均由營口裝載輪船摺○禮親王等奏請本年軍政卓異人員記名簡放摺○御史恩等奏恭坊官捕務廢弛摺○東撫張奏同府知縣廻避照章揀員對調摺○直督李奏請借補副將片○閏四月二十七日禮部宗人府欽天監八旗兩翼值日兩翼引見二十名○畢道遠假滿請安○富森布因伊子補員外郎謝恩○寳連伊克坦各預備召見○桂全續假十日○薩凌阿請假三個月○禮部奏派搜檢之王大臣派出豫王麟書祁世長敬信寳昌八額駙大　駙德福德　明魁○召見軍機敬信春綿寳連伊克坦○發抄張之洞等奏代理瓊山令欠解交代奉原批鍾繼志着暫行摘去頂戴勒限完解餘依議該部知道欽此○又卽中王葆眞抗完沙課奉原批王葆眞着暫行斥革歸案究辦該部知道欽○又大挑令蘇昕明期滿甄别奉原批吏部知道欽此○又鹽大使李嘉禧等期滿甄别奉原批吏部知道單併發欽此○慶裕奏遵保擒獲馬賊出力員弁奉硃批該衙門　奏單二件片一件併發欽此○又守尉興麟等奬叙奉硃批覽欽此○邊寳泉奏邵友濂飭赴台灣藩任日期奉硃批吏部知道欽此○譚鍾麟奏揚志進補白土營遊擊奉硃批兵部議奏欽此○又臬司方汝翼到任奉硃批知道了欽此○又蔣松林借補靖遠營都司奉硃批兵部議奏欽此○○大學士直隷總督一等伯臣李鴻章跪奏爲天津道代運奉天牛莊及錦寍廣義四州縣米荳現經委員前往察商定議均由營口裝載輪船以資使捷恭摺仰祈聖鑒事竊臣前因天津寍河兩縣海船承運奉天米荳賠累難支擬由天津道雇備輪船代運自　年爲始先行試辦奏奉諭旨允准當經咨行遵照旋經將　慶裕侍郎啓秀府尹裕長將籌辦情形覆奏一致以錦寍廣義四州縣海口偏僻輪船不能貼岸剥兌艱阻爲慮臣復飭天津道胡燏　詳細妥議兹據該道詳稱牛莊米荳前擬就近運赴營口剥兌上輪錦寍廣義四州縣米荳因距營口較遠挽運維艱是以有分赴釣魚臺天橋廠海口剥兌上輪之　該道於奏准後卽派候補同知張恩霨馳往奉省會同承辦米荳印委詳細酌該四州縣均願將米荳一律改運營口與牛莊米荳聯爲一氣　載上輪在奉省可免延悮限期罰賠煤費而天津雇輪徑往營口分批領運亦較便捷洵屬兩有裨益至輪船運戴以有　袋裝盛爲宜本屆奉省難於措備暫由天津道墊欵購買裝米雙絲洋麻袋二萬條裝豆單絲粗麻袋一萬條交招商局陸續運住營口卽令該口海防同知妥存候用下屆應由奉省自備於營口槽牛船捐項下每年除歸天津運費銀一萬兩其餘儘數撥歸奉省作爲購袋之需從前津甯海船承運米豆係由奉省委員押同船户套斛上載今改用輪船情形不同應由天津道先期遴派妥員赴營領運會同委省各員騐明米豆成色較斛裝袋上輪如米豆成色不佳斛面不足應貢令奉省承辦之印委各員照數挽補上輪之後倘有潮濕霉變以及抵津卸載盤量短缺卽惟天津領運委員是問彼此互具甘結各專責成天津委員固不得刁難需索奉省印委各員必當慎選乾潔米豆不准攙雜短少並統限五月節前牛莊及四州縣一律運至營口囤寄棧房由山海關道電知天津道雇輪前往所有營口接收口袋支發扛費及囤棧剥運彈壓催提事宜應責令營口海防同知妥爲籌辦並由山海關道隨時認眞督率照料務昭妥　到津後運通事宜仍由天津道查照向章辦理奉省應派押運委員仍令携帶原斛附輪來津會同天津委員赴通交倉等情詳請奏咨前來臣查錦寍廣義四州縣米豆旣經議定運至營口通商口岸與牛莊　荳聯爲一氣搭載輪船並購用麻袋裝盛由天津道委員前往領運洵屬彼此便捷奉省前旣奏所慮各節皆　庸議慶裕等來咨亦謂張恩墛等所議甚爲妥恊已分飭印委遵辦統限五月節前將米荳運齊營口候載如有末盡事宜再隨時察酌妥辦務歸盡善除咨行外理合恭摺具陳伏乞皇太后皇上聖鑒謹奏奉硃批户部知道欽此○○軍機大臣禮親王世鐸等謹奏查本年軍政卓異人員據兵部文稱於閏四月初二等日由本部帶領引見奉旨鑲黄旗頭等侍衛連慶等一百員均着交軍機處記名欽此欽遵咨送前來臣等查照歷屆辦理成案謹將此次奉旨記名之鑲黄旗頭等侍衛連慶等三十八員履歷年歲及原保人臣銜名繕寫名單恭呈御覽遇有京外副都統缺出與各項應放人員名單一併進呈候旨簡放其餘記名四品以下之章京等六十二員仍交各該旗營照例辦理爲此謹奏奉旨知道了欽此○巡視北城御史臣恩燾給事中臣李鴻逵跪奏爲坊官捕務廢弛恭摺糾叅仰祈聖鑒事竊臣城所轄石窩村地方民人賈德順呈報伊妻賈李氏於本年正月二十六日夜間被賊毆傷身死當飭正指揮何振綵騐明後咨送刑部辦理在案兹四月二十一日據刑部移稱賈德順住居石窩村地方四面並無隣舍本年正月二十六日夜間賈德順同妻賈李氏聞屋外籬笆有聲隨卽出院至柴門外查看賈李氏見有賊人不禁聲喊旋卽被毆倒地賈德順畏懼逃避賊去始行回家見賈李氏受傷擡進屋内賈李氏旋因傷移時殞命等語前來臣等查副指揮李金章職司緝捕於賈李氏被賊毆傷身死一案事前旣疎於防範事後又未能將要犯速獲實屬捕務廢弛相應請旨將北城兵馬司副指揮李金章交部照例議處以示懲儆是否有當伏乞皇太后皇上聖鑒謹奏奉旨已録○○頭品頂戴山東巡撫臣張曜跪奏爲同府知縣廻避照章揀員對調恭摺仰祈聖鑒事竊照准補單縣知縣吳汝繩現年三十八歲安徽桐城縣人由監生報捐縣丞指分北河試用因轉運賑粮出力保俟補缺後以知縣用又因堵築東明高村黄河漫口出力保准免補本班以知縣留直儘　補用以胞兄汝綸現任直隷兾州直隷州知州廻避改掣山東光緒八年八月到省遵海防新例報捐本班儘先補用並加同知銜十二年九月題補單縣知縣業已奉准部覆旋據該員禀稱與准補鄆城縣知縣吳寳三係同祖兄弟今同在曹州府屬例應廻避請揀員對調等情查例載丞倅牧令佐　等官如有同祖兄弟應廻避者同在一府令後補者廻避以别府相當之缺酌量揀調等因兹查鄆城縣知縣吳寳三奉准部覆在先該員吳汝繩請補在後照例應以後補之單縣知縣吳汝繩廻避臣督同藩臬兩司查有兗州府汶　縣知縣松年現年五十一歲係鑲藍旗蒙古格圖肯佐領下人由監生遵例報捐縣丞指分北河試用咸豐十一年到省監收海運漕粮出力保俟補缺後以知縣用並加知州銜又因扼守黄河堵剿捻匪出力保准補缺後以知縣　先前補用同治七年丁父憂回旗守制服滿起復報捐免補本班以知縣歸原班補用因與胞叔同省廻避改掣山東十二年二月到省因逾到省定限部議降三級調用奉旨着該撫出具考語送部引見再降諭旨等因欽此欽遵於十月十八日由吏部帶領引見奉旨松年着仍發原省以原官用其降調之案改爲補官日降三級留任欽此光緒九年欽奉恩詔寛免降三級留任處分題補汶上縣知縣於十二年二月初六日到任單縣與汶上縣均係沿河要缺應請互相調補以資治理據布政使崇保按察使福潤會詳請奏前來臣查准補單縣知縣吳汝繩年力正壯才具有爲汶上縣知縣松年樸實穩練年富才明今因吳汝繩廻避以之調補均堪勝任與例亦屬相符合無仰懇天恩俯准以汶上縣知縣松年調補單縣知縣所遺汶上縣知縣員缺卽以廻避單縣之吳汝繩調補如蒙俞允該員等係以煩缺對調煩缺銜缺相當毋庸送部引見亦毋庸聲叙叅罰所有一切因公處分例免核計合併陳明謹會同河東河道總督臣成孚合詞恭摺具奏伏乞皇太后皇上聖鑒訓示謹奏奉原批吏部議奏欽此○○李鴻章片再入名鎭標開州協副將張桂芳勒休遺缺應用儘先及借補人員前於上年十二月請以記名總兵孫善成借補旋經部咨孫善成並未奏留直隷碍難議准等因臣查開州協副將地當東豫交衝汎地寛廣盜蹤游戈練兵緝捕保衛商民責行綦重非勤幹之員不克勝任該員孫善成樸誠穩練曉暢戎機能耐勞罟久在直隷差遣熟悉情形現署斯缺措置裕如向例記名提鎭無論是否奏留均得借補臣處及各省歷經辦理奉准有案本與官階較小必先奏留者不同雖本年二月部定新章提鎭亦須先行奏留始准借補但新章在後此缺原請借補在前仍應照回例核准且該員隨剿髮捻各匪迭著戰功係同治四年奉旨以總兵記名簡放資勞甚深前於同治十三年二月奏　瓜洲都司底缺曾聲明調赴直隷差遣亦非並無省分人員復於本年四月奏請留直補用人地旣甚相宜例章尚無不合仰懇天恩俯念開州恊副將員缺緊要　准以記名總兵孫善成借補以重操防嗣後借補人員再按新章辦理除履歷前已送部外理合會同直隷提臣李長樂附片具陳伏乞聖鑒訓示謹奏奉原批兵部議奏欽此 
 
 

Page 12

 
 
[燕蘭新譜]  
　　瑞勝和班專吹秦腔係楊娃子黄胖兒想九霄三人所創四月某日某邸演戲賞賜頗豐瓜分不均致犯衆怒楊等因將諸 
武伶辭歇諸伶怒甚欲與尋仇旋由某富翁勸解再三令楊等借給曰鏹千金俾諸伶另合一班開臺售技諸伶允之隨赴張家口邀得老生十二紅花旦盖蘭州雙掌燈等定於五月初六日開演班名寶勝和想屆時氍毺紅處粉膩脂翠舞態歌聲定足消魂蕩魄也○包衣人喬某翩　慘緑丰致絶倫與抓髻趙同喜什不閑班扮作小女兒嫋嫋婷婷齊齊整整風流清影寫上春屏廻視十萬名花不覺賤如糞土人皆以小喬呼之蓋襲周郎佳話也前時承值潄芳齋頗邀宸賞梨園聲價幾于噪遍軟紅中近其兄以爲落落鬚眉何致與蕩婦妖姬爭妍門麗嚴行約束不准徵逐於歌舞隊中而喬則技癢難撓仍不免潛出扮演一日與同班約集於東單牌樓長義茶社其兄侦知偕移人持械擁至喬急踰垣而避所有脂籨粉盝歌扇舞裙摔毁無遺幾如風掃敗籜翌日班主以喬兄糾衆搶奪等情控諸官署噫喬固習於下流而其兄煮鶴焚琴亦未免大殺風景矣不知此後銅雀臺高能免春光鎖住否 
[仙令去思]  
　　台州訪事人來信仙居邑尊伍芝孫明府在任三年政績昭然民情愛戴仙故多匪乙酉夏間匪黨謀不軌率衆攻城伍公剿撫兼施不惜重賞著名匪首無一漏網地方賴以案謐兹以秩滿得代仙人感公之德惜公之去招梨園演戯十日以餞公行其戯臺燈聯曰賢宰執除暴安良任怨任勞不愧斯民父母我士庶銘恩佩德一觴一詠競傳下邑絃歌額曰歌功頌德攀轅臥轍情見乎辭伍公於縣署大堂亦製一聯曰三年來心血嘔枯纔博得幾日餘閒四鄉無擾百里内萑符告戢願從此各安耕鑿永慶澄清可以想見賢令尹之得民有由來矣以上請先登諸申報仙邑缺分著名苦累伍公清廉自矢三年如一日瀕行幾不能具裝有欲醵金以贐者悉却不受四鄉公製德政牌傘甚多以閏四月初三日啓程是日天朗氣清惠風和暢傾城士民觀者如堵沿途爆竹聲不絶紳民道旁祖餞路爲之塞公亦步行酬答比登舟已醺醉駐防劉鎭軍排全隊於城外候送旌旗耀日矛戟如雲次乃城守汎兵亦出隊遠送伍公一一慰勞遜謝而自募之親兵小隊數十人又排齊隊伍吹號前導本署書差亦沿途跪拜城鄉紳士皆衣冠齊楚就河干把盞旁有路亭則同城寅僚於此設餞而劉鎭軍及後任甯大令亦在此相送公狀貌高大豐偉年甫强仕而未有鬚臨别之際詞氣慷慨比登舟忽有藍縷老少多人各執香望風叩拜則養濟院育嬰堂之孤貧男婦也公亦若不勝情略賜遺去仙在台屬六邑之中尤爲難治凡官此者非曰缺累則曰民刁公涖事三年口不言苦而於士民則噢洑撫育不啻家人父子之親治績甚多不暇備述而禁苞苴勤聽斷除花會懲械鬥免命案之牽連治豪强之詐擾久已膾炙人口蓋不僅剿除土匪一事擅長也公諱桂生江南上元人曾宰黄巖黄人至今思之不置云來稿 
[奉和小樓主人小樓吟飮圖元韻]  
　　太白風流宛可尋天懷曠達證胸襟從來詩客皆眈酒每到酣時輙浪吟蠟屐東山藏遠志螺杯北海訂同心愧余量窄愚才拙漫欲追陪許賞音 
[奉和小樓主人小樓吟飮圖元韵]  
　　觴詠風流何處尋多君送抱與推襟地瀕歇浦通游跡人似香山愛醉吟聽雨春深花解語看雲江晚水澄心畫中詩意詩中畫輞墅於今有嗣音[  古滬石薌黄觀保初稿]  
[奉和小樓主人小樓吟飮圖元韻]  
　　久聞勝境擬探尋海角塵囂未滌襟赤壁泛舟追舊夢余有夢遊赤壁圖已裝成册金針壓綫負閒吟别無傑閣能娱目只有高樓最賞心濁酒一瓢詩一卷願從摩詰證知音[  古滬蘇紹炳稼秋氏甫稿]  
[奉和小樓主人小樓吟飮圖元韻]  
　　詩盟酒社幾追尋况復登樓暢素襟入勝如披摩詰畫求工還效義山吟能修五鳳洵高手欲掣長鯨有壯心海上從君遊最久牙琴一曲愧知音[  知非子田徵膏芄卿氏甫草]  
[奉和小樓主人小樓吟飮圖元韻]  
　　崇臺廣厦一千尋蜃幻空題海上襟何以小樓成大隱共盟息壤託高吟淞濤濯鍊詩仙魄浦月邀娱酒聖心愧我登臨無遠興惟將郢曲答元音[  當塗黄安謹子慎氏稿]  
[讀惜花外史七古一章與僕頗有同病相憐之感因持四十以贈卽希玉和]  
　　莽莽天涯客滔滔江上波舉杯憑劇飮拔劍莫高歌境遇坦平少詩情柳鬱多余堪聯伯仲煮酒共吟窩[  梅子黄時西湖花隱稿於歇浦夢杭州室]  
 
