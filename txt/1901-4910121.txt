# 1901 - 166 - 4910121

 

Page 1

 
 
[勸募順直秦晉急振] [  申報館協振所謹啓]  
　　畿輔一帶自遭兵燹居民流離轉徙家産蕩然困苦情形筆難殫述而秦晉兩省又旱　爲災徧野哀鴻嗷嗷待哺甚至易子而食析骸以炊不顧害理忍心以兾苟延殘喘其稍存惻隱之心者每致全家餓斃傷心慘目雖鐵石人見之亦當爲之涙零朝廷疉降恩綸勸募振捐以救被災黎庶本館協振所自慚綿力無補車薪維藉四方善士海内仁人慨解囊金以蘇涸鮒聚沙爲塔集腋成裘但求振欵能多募數金卽災民可多活數命立待彚解乞勿延遲功德之深無有涯涘肅此謹佈諸維德鑒 
[新印胡文忠公全集] [  圖書集成局啓]  
　　益陽胡文忠公以文學之才出膺節鉞於咸同年間削平粤逆重奏中興偉烈豐功與曾左諸勳臣大名同垂宇宙其奏疏文牘先由嚴渭春中丞選付梨棗惟删汰過多咸以未窺全豹爲憾旣而曾忠襄公復取官私所藏勒爲遺集計八十六卷凡整軍經武察吏安民諸大政甄采無遺可稱全璧兹書肆友人倩本局用大號鉛字排印成書紙墨精良校　詳愼分装八本碼洋一元五角現朝廷方重政治之學有志經世者誠不可不家置一編也售處在上海三馬路申報館申昌書室煥文書局江左書林文瑞樓古香閻祥記書荘宏文閣各家請就近選購此佈 
[新印繪圖大字瘍醫大全告成] [  圖書集成局代啓]  
　　顧練江先生瘍醫大全一書集外症之成闡諸家之秘繪圖貼説附以經騐各方病者不煩延醫可以檢方而治最稱利便惜坊間輾轉翻刻魯魚亥豕遺悞良多邗江夏君毓芝有鑒於此爰覔得初印善本倩本局以大號鉛字排印校警詳愼紙墨精良每部十六本分装兩函碼洋三元寄語海内諸家尚其各置一編以備衛生之用售處在上海申昌書室愼記書荘及各書坊均可選購請就近移玉可也 
[續錄香港教士王炳耀上合肥傅相要政條陳十則]  
　　一變制洗國恥也法度之設因時制宜惟以保國安民爲旨而已今外交自主之權已失士商之氣亦喪此甚可恥日本深恥之探本尋源急變内政修律例改官制易冠服去泰西外視之心於是盡收自主之權民恥亦遂盡洗若欲自强以洗前恥急宜變學校開民智修軍政改武科固也然心術不化内政不變律例不改彼反懼我如虎恐我恃勇以洩忿反速其圖害之心且公法之理皆本基督道之微旨久爲各國内政之基今我不欲本之以自修而欲人守之以待我其於基督教也又陽許而陰沮之國患烏得不日深故内洗國恥外安旅民宜法日本也一學校求實用也泰西文實學院門類繁多今更加以中學能至二十五歲而卒業者千人中恐不得一再令苦心講肄不暇謀仰事俯畜之資其何以淑爲今日計中西學術宜分途考取且不論普通專精皆可應考凡考譯漢各書由淺久深均有次第某科考普通學某書專精學某書皆有定率使秀才舉人進士諸科名與四民共之各必爭盡所能其考西學者宜用西文與西師擬定秀才舉人進士各科之書初莫過繁阻人前進當新政初行之始中西學各别宗師庶不屈中西學士而得講求實學之眞才則中興之基在是矣一學堂宜愼選也縣設小學堂不拘多寡中式爲秀才給以憑照升諸府設之中學堂中式者爲舉人給以憑照升諸省設之大學堂中式者爲進士而選其尤者給以憑照升於京師之太學取入翰林故京師之太學卽可以翰苑名之就學者須有進士憑照以免濫竽充數灰天下志士之氣而亂國家仕進之階此釐正眞才之法也秀才考於府舉人試於省進士槯於京師凡學堂不論官設民設一律考取無分軒輊惟京師之翰苑設自朝廷由縣小學堂至京師翰苑皆立日册錄諸生品行将屆考期由學堂列品呈送宗師取列高下或因品定才或定才參品倘查呈送之册有與日册異者宜黜總教習且令族長父兄将各生處家品行隨報學堂登錄品册或立學院監督或由各縣學正巡視各堂稽察品詣如是則德有選藝有序學士之德業並進此强國之本也一民志宜鼓勵也今日百姓之志灰於鴉片害已深矣英教士見而惻然歸國倡禁故丙子年粤東香港教士立勸禁鴉片會禀經出使英國大臣郭向英廷議禁庚寅壬　等年復上書英廷請禁乃下議院員多藉詞於我朝自不欲禁事遂中止然其會至今禾散遇便仍力勸國人倡禁所惜今日者中英國家同患烟利之心癮甚於百姓甘中烟毒之身癮英國無論矣中國受害之大不惟歲漏銀五十兆兩於外洋已也且灰民志弱民身欲振奮而不能哀哉痛哉跪求皇上嚴諭吸烟之士不准應考職官予限戒除或奬勵善士立會勸戒多一人入會卽少一人吸烟然後與英廷議定中國植烟限以五上十年改種他物總計印烟年來若干值銀幾何烟數遞减烟價遞加或烟與銀遞年漸减烟税雖絀他税轉赢此使德隨員潘參贊之妙策諒可施行或烟税視改植之物增税幾何行之十年而大禍除誠普天之福也一新字求准行也我國勢力衰人民苦積成此患幾至莫救其故實多而最要者人心虚僞各省異心與民智之未啓耳欲挽虚僞首在崇道德欲聨各省首在通言語欲啓民智首在識文字我國文字之美實冠地球而成一家之藝學其難亦冠天下此舉國所以鮮識字之人也中日和後下士撰拼音新字筆畫簡易人雖至愚旬日可通且可助文字切音之用用以譯各種藝學教授男女民智必易啓而藝業興矣日本用漢文並有土音助讀之字今日幾無不學之人藝業大振有據可徵此新字者分韻母聲母共一百二十三字可以拼寫全國土音教授各省言語通而心志孚於强國握要之圖不無小補焉 
[本館接奉電音]  
　　昨日午後西安行在飛電傳來上諭二道敬謹譯登○四月二十六日行在内閣抄奉上諭郭曾炘現已補授通政使司通政使著仍在軍機章京上行走欽此同日奉上諭本日召見之直隷候補道吳懹著以道員發往湖北交張之洞差遣委用並交軍機處存記欽此 
[議開商埠]  
　　東京信息云近有華官聨合同志欲令滿洲遍地通商議和大臣将此事密商某某等國使臣美使謂不獨滿洲宜然卽中國各行省中皆須大開門户俾各國咸得入内地經商惟中國政府諸臣以爲華官須有管理外人之權方可議及此事各使皆不允從恐未能遽爾議定也 
[俄法訂交]  
　　日本泰晤士報云當俄法兩國之聨盟也由法國外部大臣往俄京與俄外部大臣面訂約章中有俄人如欲在滿洲開疆拓土以至黑龍江之南法當力助其成一語不知中朝其亦知之否 
[毁物償銀]  
　　南洋新加坡叻報云太平洋西畔有火奴魯魯島焉其地産檀香俗遂以檀香山呼之前因島中時疫流行焚燬華日兩國商人鋪户今議償日本商人洋銀六十萬圓分三年交付並加利息五釐惟未悉華商之被燬者島官擬何以酌償也 
[删汰例案]  
　　師京訪事人云六部自奉到棄案用例限兩月辦理就緒之旨各堂官飭另設公所由各稿 
 
 

Page 2

 
 
司員督同各司官将則例重行纂修删繁就簡每公所祗派書吏數人供奔走繕寫之役每人月給薪水五六金惟吏部因例案較繁關繫尤要經留京辦事大臣添派陳玉蒼給諫曁某侍御會同本部司員經理其事 
[忌諱宜知]  
　　閩友來函云日前閩浙總督許筠帥札行洋務局轉飭各府州縣略謂嗣後凡與各領事各教士往來函牘遇有番字均宜酌改如番銀應寫作洋銀此外番客番邦等字亦當一體更改蓋所以敦睦鄰之誼也 
[粤督請假]  
　　廣州訪事人云兩廣總督陶芷芳制軍年雖耄耋而精神矍鑠事必躬親日前政躬偶爾違和不能治理案牘遂繕摺入奏請假一月以資調攝 
[會匪成擒三誌]  
　　鄂省緝獲會匪扳出通城縣舒大令恭壽之子與之同黨旋在池中起獲刀械云云前已兩登報牘昨得武昌采訪友人手書云大令之子名蒲生籍隷湖南長沙縣由廪膳生納粟爲通判事發卽經湖廣總督張香帥由電奏請革職以便歸案刑訊大令雖情深舐犢自知案情重大萬難曲爲之庇特於日前通禀各大憲略稱卑職之子暱比匪人不務正業屢經訓責罔有悛心今旣犯事到官自應盡法嚴治惟家屬實無通同情事務懇網開三面免子株連等情情詞極爲哀切香帥爲之惻然刻已札飭承審是案之各官僅将舒犯澈底根究家屬一律從寛矣 
[飭交匪黨]  
　　武昌采訪友人云鄂省查辦逆匪嚴密異常連日緝捕局緝獲匪黨甚多均由發審局員研訊中有某犯供出襄陽籌餉局總辦楊大令之子名某者實係匪中首領因卽據情上禀督轅督憲張香帥以事關謀叛不能稍事含糊立卽電飭安襄鄖荆兵備道朱少桐觀察轉飭大令速将伊子交案訊出眞情俾成信讞 
[拘獲會匪]  
　　漢口訪事友人云上月下旬某夕漢陽縣署差役在新馬頭河街某小客棧内拘獲自立會匪某甲一名解至鄂垣營務處禀請訊供懲辦 
[松江武試全案]  
　　松江采訪友人云本月初五日之夜江蘇提督學政李蔭墀大宗師頒發府屬各縣武童招覆案時適大降大雨勢若傾盆而觀者依然密若堵墻不憚拖泥帶水亦足見赳赳之士無不志切鷹揚也兹将全案姓名備錄於下　華亭　金錫圭　朱增華　沈士龍　荘洪魁　何其忠　高進發　徐劉發　陳日新　顧家駿　李金彪　王承奎　石　雄　撥府　袁道高　談增祥　徐家聲　陳鴻藻　奉賢　金雄飛　顧鵬飛　姜鴻佐　朱桂馨　吳昌駿　王龍標　王　權　俞　龍　蕭定傑　張廷杰　裴根堂　沈鳳祥　撥府　唐得勝　衛家駿　婁　鄭上員　金占鰲　蒋文彬　徐宗耀　蒋啓秀　陸雷震　朱賡陛　蒋士進　徐宗華　趙晉宗　繆國祥　陳士英　吳國樑　顧鼎奎　周殿藩　撥府　趙殿邦　金山　張雄毅　陸徵邦　沈光耀　徐福韶　王金榜　陳維鏞　楊遇椿　李　榮　高兆斌　金光亮　張聲遠　陳金榜　阮光照　上海　張鎭鈞　衛　國　姚一清　吳俊儀　徐世昌　張國樑　張元鍔　徐繼逹　張俊傑　陶楨兆　吳兆祥　沈起鵬　荘允中　程兆麟　錢永清　徐　恩　陸泰焜　何　芬　姚　增　秦國楨　朱廷貴　孫進吉　撥府　曹奎順　蔡鳳岐　陸　石　顧鴻魁　余廷楨　余禎祥　王　晉　龔翔鳳　丁國樑　魯國賓　王臨燕　沈震巖　南匯　儲秉仁　顧徵宣　潘文虎　王秉鈞　沈蓉鏡　楊鳳飛　朱占元　王震東　顧仁龍　楊聨輈　汪攀龍　徐承壽　儲秉禮　俞性仁　王朝佐　龔光鑒　王成一　楊永清　儲秉義　金翼飛　撥府　盛飛龍　金聨駿　徐忠委　衛毓才　吳崇德　郭級陞　青浦　陳履乾　葉國華　楊安國　曹寳鼎　陳朝元　陸壽朋　王長紳　沈邦治　沈邦昌　吳宸駿　李士龍　陳雲亭　沈士標　錢承勳　楊文龍　張朝樑　金兆魁　撥府　祝士英　金　鼇 
[漢皋火警續誌]  
　　上月二十八日之夜漢口黄陂街潮嘉館左近某書局被焚昨已略紀於報兹又接漢口訪事友人來函云是夜火起於鴻寳書坊延及鋪户八家内有萬太公謙益寳昌祥福生恒四錢店所失尤巨事後有匪徒至火塲上掘取燼餘之物致将牆脚摧毁　然一聲無異山摇嶽撼附近居民陡被壓傷數十人因傷斃命者十餘人内有數人聞係隷名水會者是亦無妄之災也 
[都下委譚]  
　　京師訪事人云四月二十一日步軍統領仍回原署辦公署前懸燈結綵司員吏役均到署伺候午前慶親王入署拜印迨申刻副堂瀛貝勒呵殿而至司員吏役以次謁見如儀直至紅日西沈始分道而散○四月下浣以來都中銀價漸貶目下每銀一兩值當十京錢十三千五六百文銀圓每枚值錢九千五六百文邇來四野得雨二麥有秋糧價亦漸低减貧苦小民或不致有米珠薪桂之歎矣○德國駐京軍隊現已陸續出都街市間漸少洋兵來往其所管地界均交華人管理巡查一切仍循舊規不准稍懈都城地面頗能安謐如常○四月二十一日刑部擬定斬梟盜犯十名綁赴市曹處决監斬者爲刑部某司員曁德界某繙譯中有某甲者曾充中城練勇與某乙訂金蘭交乙近被盜犯牽涉經人告發逮者至門適甲在家貿貿然冐乙之名隨之而往迨歸案刑訊甲自認爲盜比送刑部更矢口不移案旣定始由家人赴部呈訴寃抑部臣不准乃浼素與某洋員熟悉者訴請解救洋員允之當處决時甲名在第六劊子将行刑矣突有洋兵數名馳至與監斬之某繙譯操西語問答某繙譯轉禀司員立釋甲縛仍回禁囹圄未知将來如何定斷也○四月中旬某日有德國兵三名雇騾車三輛各乘其一馳赴京西歸途距城一二里四望無人遂濳抽利刃将車夫某甲猛剌甲痛極倒地餘人見而大駭皆棄車而逸三洋兵遂驅車入城移時兩車夫将甲覓得扶掖而回比至城邊門已下鍵次晨始得歸家濳於城中尋所失車騾閲數日不可得旋聞崇文門外某油酒店出售騾車二輛急往視之則所失物也詢其售價每一車騾索洋銀七十元甲怱怱付與定銀隨具詞控諸附近公所公所員紳傳集油酒店中　質訊始知此車實購自某繙譯某繙譯則受德兵所使公所員紳乃令店主交還車騾由甲措還店主購價之半 
[禹陵風雨]  
　　紹興訪事友人云杭人徐某挈其梅鶴寄居郡城利濟橋畔上月某日午　不愼遺火積薪之中旋卽濃烟四塞幸衆人竭力撲救卽時火滅烟消○紹屬可有械鬥之風迭經當道禁令嚴申依然不改日前餘姚沈姓武生與寄居慈谿之同族文生不知有何怨仇互糾族中丁壮持械格鬥約歴一晝夜之久兩造被槍彈擊斃八人現已報縣請騐矣○諸曁教案前已縷記報端現由鄉民将所劫二犯縳送到縣釘鐐收禁禀請上憲從嚴核辦縣主李石朋大令方奉藩憲札飭調署長興縣未及履新遽出是案是亦可謂宦海風波矣○上月中旬各鄉所育二蠶皆已上山作繭華洋各商之携貲收購者絡繹如梭紹興府熊再青太守深恐匪徒乘機竊發特派水陸各營四出巡哨以壮聲威某日錦華廠夥某甲携帶洋銀三千餘元由紹下鄉行至半途突來暴客若干人将洋銀衣物悉數劫去現已報縣請緝矣○有方某者年将知命不識向操何業近因落魄無聊於上月十三夜在昌安門外本栅上雉經旋被支更者所見呼衆解救良久始醒詢之惟涙如雨下嗟嘆不已旋有好善者給以青蚨數百翼乃再三稱謝而去○前江南鹽巡道胡芸臺觀察之靈櫬由金陵扶回原籍上月初九日行抵蕭山俟開弔後卽須尋覓佳城卜吉安葬○紹郡内外河水勢高下不一向本築有塘壩以資蓄洩前年壩船載客過多遽遭沈没溺斃若干人隨奉大憲禁止嗣後商民往還須由官道繞行盤旋數十里殊形不便兹有某甲者投府署禀請重開前壩以便行人并願月捐巨欵若干未識能邀允准否也 
[神女珠光]  
　　漢口訪事人云前有人擬在漢鎭集股創辦自來水迄未成功兹者中外和議已成人心漸定又有人擬招股開辦以便居 
 
 

Page 3

 
 
民其章程尚未詳悉不知能有志竟成否○近有某粤商具禀湖廣督轅請開彩票每年報効若干萬金其章程悉仿上海廣濟公司江南義振票第不知香帥允行否也○上月某日兩江總督劉峴帥委員押解撤勇二千名乘飛鯨兵船過漢文武員弁皆往江干彈壓蓋恐若輩登岸滋事也旋卽展輪上駛赴荆河口及岳州兩處遣散 
[上海官塲紀事]  
　　日前日本長岡雲海子爵護美由武昌金陵游歴回滬假寓郵船株式會社昨日午後二下鐘時蘇松太兵備道袁海觀觀察命駕前往拜會並拜會日本總領事小田切富卿君萬壽之助○日昨盛杏蓀丞堂柬請日本總領事小田切君予爵長岡君定於本月初十日至某處飲讌並邀蘇松太兵備道袁海觀觀察陪賓 
[體恤貧員]  
　　向例在滬差遣人員每至年終由道憲酌給若干金以資體恤今蘇松太兵備道袁海觀觀察改定章程分三節給發前日端節酌定縣班每員給洋銀十元佐雜每員給洋銀六元到轅請領者共三十餘員 
[巡員互調]  
　　近聞官塲傳述浦東唐橋鎭巡防局員王芝仙叅軍經蘇松太兵備道袁海觀觀察飭與南市二十三七鋪巡防司員邱友林二尹對調業将下札委定矣 
[巡局鶯遷]  
　　蘇松太兵備道兼江海關監督袁海觀觀察飭就浦東楊家渡新設巡防保甲局以前經封閉之某尼姑菴爲局員辦公之所旣而局員程紫鳴二尹以是處地太偏僻往返不便查有土地祠屋宇寛敞地當要衝爰卽禀諸觀察擬将巡局遷入祠中觀察准之二尹因擇吉前日鶯遷 
[售票被拘]  
　　前者本邑南市有人私刊彩票銷售於市詐騙錢財保甲總巡朱森庭明府訪聞通飭各巡局委員查拿懲辦兹經二十三七鋪局員邱友林二尹查得爲首者係南倉街某南貨店中人爰将彩票式樣呈請明府察閲以便從嚴禁止 
[未便騐傷]  
　　昨日本邑南市青龍橋左近某老嫗不知因何起釁被人毆傷奔赴二十三七鋪巡防局控訴局員盛雨村二尹以巡局未便騐傷諭令自投上海縣署禀訴 
[劣捕宜懲]  
　　浦左爛泥渡巡防局員徐錫臣二尹以境内店鋪居民呈報失竊者多至數十起汛捕張洽忠遇事怠忽並不留心緝捕以致從未破獲一案因於前日命傳到案笞責三百板勒限緝捕如再玩延定卽禀縣革究 
[研訊會匪]  
　　逆匪徐春山供出同黨龍積三匿迹法租界中蘇松太兵備道袁海觀觀察因卽札飭上海縣汪瑶庭大令派令公差薛貴協同英美租界公廨差役洪福法界包探嚴頌眉至新街費張興小客棧将龍拘獲帶入捕房昨日解送公堂讞員杜枝園大令會同法總領事署繙譯官費亨祿君升堂研訊薛貴投案候示龍匪供稱小的係湖南湘鄉縣人原名光輝號心堂現年三十有二家有父母妻予光緒二十四年小的至浙江台州某營當勇堂弟瑞堂向在滬軍營當差兹者小的由寗波附某輪船來此探望瑞堂不意瑞堂已先回籍薛貴禀稱龍友劉春生現在因案禁押縣獄據言龍係富有票匪大令商之費繙譯著将龍押候覆訊核奪 
[命案送縣]  
　　法租界興聖街周虎臣筆店夥王耀先侯起義在清風閣茶肆與丹徒人王桂卽王少卿因借棋予扭毆釀命捕頭令包探協同地保報請上海縣汪瑶庭大令詣騐隨将王侯及茶博士張榮寳帶回捕房昨日解送分堂讞員杜枝園大令略詰數語飭包探解送上海縣署歸案訊辦 
[法界火警]  
　　昨晚鐘鳴八下法國新關租界八仙橋西首福連菴左近某姓木作内遺　積薪以致失愼一時烈燄飛騰冐穿屋頂救火會西人聞報警鐘急驅皮帶車馳至是處尚未安設自來水水管遂由八仙橋接至火塲汲水灌救移時始滅計共焚燬房屋若干俟明日續錄 
[幾兆焚如]  
　　前晚一點鐘時美租界武昌路第四百六十九號門牌甬人某姓家偶不經心潑翻燈内火油以致烟霧迷漫幾肇燎原之禍幸卽取水救熄不致成災 
[英美租界晚堂瑣案]  
　　甬婦平趙氏控張王氏誘藏其媳前晚讞員張柄樞司馬飭提兩造升堂研讯平趙氏供稱兒子平紀發年二十歲光緒二十四年娶張王氏之女爲媳成婚之後張王氏屢經接返伊家至去年十二月竟被藏匿不放叩乞究追張王氏供女兒實被平姓凌虐難堪故小婦人接令回家養息平張氏所供略同司馬将平張氏交其姑領回管束一面飭張王氏具呈安分切結然後從寛開釋○甡記磚灰行主張德潤控木作頭魏煥章卽魏金魁圖賴貨欵前晚司馬研訊之下張供光緒二十四年魏與小的合本謀生後因虧耗積欠洋銀三千餘元當經浼人理處願照七折歸還先付現銀一成其餘繕立期票八紙分八年付楚詎料今竟有意圖天已有兩期未付魏供小的無力籌銀求恩寛限司馬限令月底先繳洋銀一百四十元尚有一期俟年底歸還兩造皆遵斷具結而退 
[法租界公堂瑣案]  
　　駐紥許浦之南字中營哨弁龍桂生因公來滬假寓名利棧與蒋廣儀同宿一房前日箱内矢去洋銀五十餘元欵蒋所竊因於昨日扭案請訊蒋供在湖北某署當繙譯日前由漢口附某輪船來滬與龍同住名利棧某號房内不知伊如何失物查龍係假冐哨弁覊留滬上已三月餘積欠房飯資分文不付大令飭傳棧中司帳人王仲卿俞晉臣詰訊同供龍客來棧一月房飯資並未付過大令與費繙譯會商叱各退出聽候查明復訊核奪○沈桂發訴稱前日在某烟館開燈與林子卿同榻被竊對時表一枚翌日在途尋獲扭案請追林供小的向在某洋行爲細崽與沈同搨吸烟不知如何被竊當時並未言及大令著押候查明復核○句容人唐敬三訴稱小的妻子吳氏被潮州人劉祥生霸佔向之詰責竟敢将臂戳傷大令略訊口供諭令押候查明核奪昨日飭提至案大令謂本委今已查明唐所控均屬實情判将劉枷號一月笞責五百板唐吳氏枷號一月鞭背五十下期滿聽候發落○孀婦王梅氏投案訴稱兒子文星不務正業日事遊蕩請大老爺提案禁押冀得改過自新大令商之費繙譯准如所請○比邱尼雲祥投案訴稱女尼由湖南來滬寄錫老北門内雲居菴前日道經護城河畔突遭流氓張阿虎陳金生王榮生搶去藏佛二尊向某押店質得洋銀一元數角報捕查獲送案請辦大令判各責二百板贓給失主具領○法文報主人被車夫阿文竊去洋銀十五元及值洋銀四元之油衣一件因将舉薦之王阿四送案請追王供阿文實由小的薦去不知伊竟犯竊叩求恩宥大令著交人保出限下禮拜二措賠洋銀十元○朱隆順投案訴稱前日小的附廣濟輪船來滬失去綢衣十餘件報捕後拘獲竊賊岳榮江吊出原贓解案請訊大令著檢點各贓稱尚未齊全遂諭令将岳押候嚴比 
[美租界捕房紀事]  
　　昨晨本邑人胡榮祥行經裏虹口老朱家宅左近突遇范毛毛范來太及阿金三流氓强索不遂肆意行兇胡忿不能平投訴捕房請爲究辦捕頭允之○昨晨江北小竊王阿桂竊取外虹口某碼頭貨棧中所儲舊鐵適爲管門之印度人所見扭入捕房捕頭令押候解送公堂禀請讞員張柄樞司馬訊辦 
[來信節登]  
　　本月初二初三兩日本報附張登某教民行經本城太平街所携象牙骨摺扇被小流氓攫去旋經某司鐸函致蘇松太兵備道兼江海關監督袁海觀觀察請飭上海縣汪瑶庭大令查辦等因兹得某司鐸來函略謂遍詢天主教各司鐸並無因失扇細事致函道轅之舉云云若是則此函明係被外人冐繕矣事亦奇矣哉 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[除道文言]  
　　辦理九江保甲總局江西補用縣正堂黄欽加同知銜賞戴花翎署理江西德化縣正堂議叙加二級紀錄四次沙爲出示曉諭事照得時當夏令天氣漸熱現奉道憲面諭城廂内外街巷堆積齷齪穢氣難聞均應打掃潔凈以免蒸成疫癘且潯陽爲通商口岸尤宜整潔等因奉此查清理街道糞除穢汚實爲養生之要道無如鋪户居民不知自愛各将家内穢物傾倒墻根屋角以致日久成堆穢氣蒸騰行人掩鼻除飭傳地保坊捕督緝人等分叚鳴鑼諭知并由縣加派棚頭帶同練勇交由本總局各按地叚飭令常川照料以專責成外合行出示曉諭爲此示仰城廂内外鋪户居民諸色人等知悉街衢巷道最宜整潔當兹夏令尤應滌除穢氣爾等各将門首及墻根所積穢物各自分叚挑除凈盡運至荒郊傾倒富室鋪户别有工人可派力作小民僅費半日之　祇須通力合作並非强人所難自出示之日起勒限十日内無論大街小巷一律按叚清釐限滿之日卽由本委員按叚稽查如仍有穢物堆積　旁隙地未經掃除者立提該叚坊捕及貼近居民嚴加責懲仍勒令挑運打掃以儆偷惰經此次清釐之後凡爾居民穢屑置桶逐日傾倒一經積滿卽挑赴城外荒僻之區不准再於牆根屋角任意堆積仍每日清晨各将門首街道打掃一次務使穢氣全消民無疾疫此係奉道憲面諭要件愼勿視爲具文致干重咎其各凛遵毋違特示光緒二七年五月初三日示 
[上海縣署瑣案]  
　　前者江北人陳王氏控同鄉毛鵬程誘匿外甥女及女兒等情縣主汪瑶庭大令准詞飭提毛到案前晚升堂研訊陳王氏供稱前年外甥女及女兒患病因携來滬上求醫初居某客棧中後由毛邀至伊所開鷄鴨行申暫住未及數月外甥女及女兒突被誘匿無蹤求恩追究毛供稱小的與氏有桑梓之誼故邀令暫居行中後氏忽遷出加行賃屋閲時未久聞其外甥女及女兒被人拐匿小的實不知情大令謂氏所控無憑殊難深信氏堅稱此事有劉某可爲見証大令飭将毛收押諭令氏退去靜候提劉質訊○前月十七日金阿桂之姪孫金某在陸家渡孫錦亭所操某號渡船上墮入浦江淹斃翌日由金撈獲屍身草草棺殮暫厝左近凉亭申嗣因來往行人諸多不便經地保禀請大令提訊金供稱小的於光緒二十二年承充渡夫頭目嗣與孫錦亭涉訟經前縣主王大老爺一併斥革未幾孫賄通義渡局申人化名復充日前姪孫因事晚渡遽被推墮浦中以致身死大令謂孫與爾並無大仇何至将爾姪孫設計謀害顯係架詞圖詐殊屬可惡限爾於五日内将屍棺遷葬不得有違孫如果化名復充聽候移查核辦○浙江寗波府屬某邑人朱掌林前将周福寳毆傷被人控諸縣署大令飭役拘拿收押以便核定罪名刻下周傷勢已痊朱因浼人禀求交保出外大令允之前晚提案訊詰朱供稱小的以後定當改過自新不敢再犯求恩寛宥没齒不忘大令飭交妥人具保 
[英美租界分堂瑣案]  
　　包探倪順泉李佩之解陳土生王本生范阿根顧桂榮到案禀稱伊等四人在某包探處當夥曾役将不知其姓之阿保帶至萬福茶樓恣情威逼以致外間譁傳被伊等毆斃捕頭聞之密令小的等四出訪查不知匿屍何處今特連茶館主德吳福解請訊究吳德福供前者顧曾偕一人至小的處品茗未幾其人發痧小的與以臥龍丹不知以後曾否痊愈顧供是日小的與阿保品茗瞥見其汗如雨下状似　痧旋由吳給以痧藥經小的送至浙江路南京路轉角處故以後情形均不知悉陳等三人供詞大略相同讞員張柄樞司馬商之佛繙譯官謂事無憑証碍難核斷准交人保出聽候查明核奪○玉器掮客馬福生行竊日本人西村信次郎之珊瑚珠一百零八顆珊瑚筆架一座經包探倪順泉李培之拘獲解案請究司馬判押捕房三月○流氓梅永春顧阿和張雲卿趙晉卿向趙桂林訛詐洋銀五元由包探邊槐州拘解請究司馬判各責二百板枷號一月○前晚劉阿三行經閘北被流氓朱福林攫去象牙骨摺扇報捕後由包探阿六拘獲解請訊懲司馬判責三百板枷號一月發犯事處示衆○新關寫字房失去銀質對時表一枚及油衣算盤等物報捕後經包探竇如海前往查勘在傭人葛金富身畔搜出洋銀一元八角及各項原贓昨晨解請訊究司馬判責三百板管押捕房兩月○傅紀生行竊王陳氏家布衣一件經包探陳根寳拘解請究司馬判責一百板贓給還失主○陳日入行竊何公館中綢皮衣服等物約值銀六百餘兩經包探趙銀河拘解請辦陳供諸物實由蔡天樂所竊今蔡已不知逃往何處司馬飭趙探帶回捕房押候提蔡到案再行訊辦 
 
 
