# 1888 - 98 - 4905382

 

Page 1

 
 
[新印曾文正公書札出售] [  申報館啓]  
　　曾文正公勛業文章彪炳寰宇觥觥大集久付棗槊本舘前將向未刋出之家書一種印行海内鴻懦爭先購致茲又經景賢書屋覓得公之書札以新鑄鉛字印成中皆致名公鉅卿之函或講戎機或闡理學或詳漕政或考鹺綱要皆確切精詳原原本本而校對之心細印釘之工良尤爲有美　臻衆目共賞計二十七卷都二千八百四十一首又續鈔六卷都二百九十二首現巳出售每部分裝二十本價洋一元六角諸君子有先覩爲快者至本埠申昌書畫室各書坊及外埠各申昌購取可也如欲躉購則請至本舘帳房　面議 
[重印增廣策學總集大成出書告白後附全蜀水利攷] [  點石齋代啓]  
　　是編係德化蔡梅菴先生蒐輯於十三經二十二史策案纂要全璧正續編修鳳樓諸書收括無遺餘如經解三通困學日知經義述聞曁各名人經解史論則取其精要者採之計不下有百數十種其賅博淹貫視繁簡兩家殆十百千餘矣學者各置一編廣覽博觀而詳說之橐筆文塲十事對九有餘裕焉聞見齋主人延請名宿悉心校勘曾經印行早邀士林賞購巳罄矣爰特重印刻已出書字蹟尤清裝訂六本外用綾套每部計碼洋一元六角請向申昌掃葉山房江左書林及各書坊均有售焉如欲躉購者則請移玉至邑廟豫園翼化堂善書坊内聞見齋主議値價當格外從廉 
[備荒新說上]  
　　格致書院中西董事所出冬季課題爲水旱災荒平時如何豫備臨事如何補救論其卷爲蘇松太道憲龔仰蘧觀察所鑒閱趙君元益首奪錦標文中所陳豫備之策有八今略掇其大旨以登於篇一曰樹藝夫所謂樹藝者不專在粟也苟宜於種植者皆可作粟觀也周禮太宰以九職任萬民二曰園圃毓草木三曰虞衡作山澤之材孟子教惠王於農時之外卽進之以洿池山林諸大政古語云木奴千無凶年誠以備荒之法宜廣而不宜隘宜全而不宜偏雜糧借以輔糓則卒歲無憂而粒食匪艱也巨木鬱爲茂林則地氣上騰而天氣下降也今天下亦競言務本矣然南方習於種稻叔麥次之榖種則未多也北方狃於種粟粱麥次之水田則僅見也又競言重農矣然内則關陜襄鄧許洛齊魯多沃壤也棄而蕪之倚糴鄰境胡爲者外則朔方五原雲代遼西皆耕地也委而曠之專仰輸輓胡爲者豈地利之不足果有不可通變樹藝者歟抑安於媮惰而不願舍舊謀新也或曰山多田少之地其田磽确功費大而利息薄其沙瘠不堪樹藝者豈能强之使爲膏腴耶爲是者特不知轉移土脈之法耳苟能講求樹藝則天下實無不可用之土也要在格物者之善察其性耳英國挪佛一郡昔爲荒地嗣審其土宜廣植羅蔔居民以之牧羊而獲利特厚撒里司曰釐平原土本磽薄自肥以鳥糞而百糓滋生伊里島田向苦卑溼後用機器竭其水土脈特肥他如栽樹引雨植樹防荒西法與古制相通實多可採將兒樹藝之學日精旱潦必因之愈少而果蔬草木皆可以資民用此備荒之要事也一曰繪圖水旱之災成於天者顯而可見成於地者散而難稽可見者無不求免於意中難稽者無不恝置於度外今北方之地旱則千里沙磧潦則一片汪洋必得雨水調和乃能成熟倖天時而失地利果何故哉蓋不明地形之高下水道之源流膠於成見不能因勢利導耳然則欲用地利以濟天時之窮者非先繪地圖不爲功成法具在其利靡涯巡行阡陌按視形勢每苦閱歴難周心目易昧有圖則何處可涌溝渠何處應修隄障地之高低何畜何洩水之原委何去何從不出户庭己得要領利一凡興大工辦大役必博稽衆說擇善而從然恐輿論紛紜莫衷一是有圖則其說一一可證不能託諸空言利二水旱報荒縣令下鄉踏勘四顧茫然卽欲分别等差亦恐無從下手諉之書役需索牽混作弊繁多有圖則田疇道路村莊無不悉載何處先旱何處先潦如示諸掌無所隱亦無所飾利三履畝清丈所以均賦稅而蘇民困也然舊用之弓與部定之弓參差不等或盈或縮百弊叢生有圖則若網在綱有條不紊按畝均收分等定稅豪强不能欺隱利四繪圖必用計　開方之法測量精詳悉心定準有總圖有分圖凡細港支河以及地勢之高卑水流之順逆潮行之通塞皆須實事求是一一備載則地利不失矣此備荒之善其也一曰農學古者設農官親行田畝教誨農事月令王命布農事善相邱陵阪險原隰土地所宜五榖所殖以教道民必躬親之農乃不惑命有司趨民收歛務蓄菜多積聚三代聖王養民之制保民之意猶得於載籍中推求之今國家以財用委司農而四方貢賦掌之户部凡諸部諸寺諸監皆得按其盈虚以至爲存留爲起解爲撥補皆得操其贏縮自軍興以來邊鎭之疾呼司馬之督遣主兵者動以誤餉之罪責司農主財者且不容以出入之數衡民力矣更何論乎百姓多寡虚實之數農民補助賙恤之事乎名實之不符非細故也或曰州縣爲親民之官其責至重凡先王　備之玫農部所不能行者州縣應體察時地因勢而利導之然而何可得也今州縣之吏惟知司錢榖之出入而已有能致意於溝之洫之耕之薅之者乎司催科之緩急而已有能致意於食之用之節之積之者乎幸有其人所用非所長卒不得志以去爲今計莫若擇精敏仁惠之大員加以總督農務之權如漢趙過官以搜粟都尉元姚樞官以勸農使專於教民耕植寛以歲月委以便宜則責有歸而效有屬或仿泰西農學館之法藉化學之理查究地脉何土與何物相宜借植物動物之學俾栽種牧畜各順其性情則不但原有之物出産較前豐美且可博採萬方佳種萃於一堂散於通國而農務因農學而愈盛矣此備荒之本政也一曰鐵路採買米榖爲賑飢之用路近則易爲力路遠則難爲功欲使載米之器良便而運米之價又廉舍仿造鐵路之外别無善法昔人云千里饋糧民有飢色又云備荒需糧别無奇策惟有相道路之遠近就便轉輸以通米糧之有無而已夫以粟匱財竭之時而運濟米糧必相道路之遠近爲便否則近者幸而遠者不幸矣又况亢旱爲災浹月不雨内河淺涸舟楫不通數十里之内皆資擔負稍緩須臾民困益甚諺云救荒如救焚救焚者必取水速而且多方能滅火救荒之道亦然以此有餘補彼不足有鐵路則多而不費速而不勞誠莫大之利也或曰方今國用支絀若勉籌鉅欵以造鐵路誠恐所得不償所失且沿江海之省已有輪舶在來運載亦甚便矣是亦不可以已乎嗚呼爲是說者蓋未嘗綜計其利耳欲成不世之功者豈可爲浮言所惑耶考西國初創鐵路之時議政院中皆以爲不可甚有誚之爲病狂者逮後行有成效人皆詫以爲奇人之難與圖始中西一轍今中國創造鐵路已先擇要道小試其端俾民習於見聞知其利益然後逐漸推行無往不效水道有輪船者内地則有鐵路以輔之且與電　互相表裏此備荒之新政也[  此稿未完]  
[諭旨恭錄]  
　　二月二十六日奉硃筆稽察廂黄旗漢軍旗務着文杰去欽此同日奉硃筆文保稽察値年旗事務欽此 
 
 

Page 2

 
 
[本舘接奉電音]  
　　昨接京友發來電音有本月初三日殊諭二道敬謹譯登○三月初三日奉硃筆馮應壽補授吏科掌印給事中欽此同日奉硃筆日年補授兵科掌印給事中欽此 
[古潞近聞]  
　　游倉帥於二月十九日由京臨通闔城文武印委齊至西關外天成菴迎謁○興倉帥於二十五日出巡文武員弁迎迓如禮○許仲韜觀察於二月十七日啓節赴津謁見李傅相面禀地方事宜○東關套褲楊某與州署馬快楊德山素有仇怨套褲者無賴之别名猶滬上所謂流氓天津所謂混混也一日南關高脚秧歌進城拜廟二楊遇諸大燒酒胡同套褲楊率領數人各持兇械將馬快楊擊倒于地棍棒齊施密如雨點以致皮開肉爛骨折筋傷家人舁至州署呼寃想須澈底根究也○百家經紀由坐糧廳厙領出修埝船隻銀兩刻已一律開工裏河五閘間丁丁之聲終日不絶○刻屆上忙之期應徵民地糧銀及正雜旗租定於二月初七日開征每月三八卯期完納逢十聽候比較 
[北通試事]  
　　許筠庵大宗師抵通後於十六日恭詣聖廟回轅卽考試童古十七日考生古十八日考文安大城覇州永清涿州房山昌平保定寗河九邑文童二十日考武清薊州懷柔順義密雲縣密雲衞三河寳坻八邑文童二十二日考大興宛平良鄉香河固安平谷通州八邑文童二十四日考十四學文生二十六日考十學文生定於二十九日奬賞三月初一日起馬按臨永平府考試○學憲考試童古除詩韻外片紙不准夾帶有童生六名搜出書本學憲命付之一炬内有一童所帶者係家藏白綾賦稿約數千篇聞者惜之○某文童諱其姓名平日席豐履厚胸中若没字碑塲前約定同塲某榜首代作兩文一詩取進後謝銀一百二十兩先付銀二十兩八塲後某榜首挑列堂號加以塲規嚴肅寸步難移以致彼此不相及某童草草完卷徐步出塲行至北街聚珍樓前因買食物將身畔銀票百兩失去己尚未之知也回寓知覺急往掛失已有人持票來取鋪夥尙未付銀彼此紛爭兩不相讓經人排解以銀十五兩送拾票者此事始寢○新進文童例應謁見學師取結覆試順屬撥府文童因廪保從中把持以致册卷遲延不送學憲聞之大怒將廪保發學嚴加申斥并諭以嗣後如有此等情形定將該廪保革辦不貸○某甲山東人慣作鎗冐者也良鄉縣正塲時冐替該縣文童入塲應試同考者知之扭至提調管司馬前告其冐名頂替當卽將名字扣除訊明情實薄加戒斥枷諸貢院前 
[三山春色]  
　　福州育嬰局經陳予良封翁何翊卿司馬與諸紳董整頓後從前積弊一掃而空局紳諸孝廉尤實力實心孜孜爲善長邑甘蔗鄉一帶溺女之風比他邑更甚自經設局開辦保全孩命幾難僂指以終某甲南臺人産一女孩托穩婆送局留養穩婆固人面獸心者以女交販冐嬰孩之某乙售入某娼家事隔月餘經甲查悉到局指禀局紳據情函告劉特舟大令立卽拿乙訊出眞情判令笞責荷枷并製木牌書明販賣情節鳴鑼巡遊城巿以昭炯戒閩清某鄉吳姓耕讀傳家一女年甫及笄鄰鄉王氏子曾托鴆媒說合吳婉言却之嗣吳將女字劉王忿忿不平以悔婚控諸有司提訊之餘以王並無婚書媒妁斷女歸劉王心不能甘屢控屢駁迄今約年餘矣正月間王訪知劉吉期將屆紏率多人揚言搶女女恐爲所辱吞服阿芙蓉膏霎時毒發斃命王遂將吳家物件强搶一空吳衆寡不敵無可奈何事後瀝忱控諸閩清林大令據案通詳大憲以案關人命委荆大令瑞前往會審其如何定讞尙未有聞訪事人函告如此然其中情節不免附會支離是耶非耶無從臆斷也○津門樓某甲向以屠豕爲生一日有客前來索欠甲執簿與之核算中有一節數目不符正在互辯間甲陡入内持屠刀自將右手掌心刴爲兩截立時昏倒血湧如泉家人聞知延請西醫診治未知能否痊好也 
[閩省官塲述事]  
　　陸路提督孫庚堂水師提督彭楚漢兩軍門均於上月二十七日乘輪回轅文武官員咸出郭恭送如禮署沙縣章國均禀辭赴任知府明濳道委充學憲提調 
[搶犯正法]  
　　漢陽縣南鄉有張姓者曾在漢口開設錢鋪近已收歇去歲某夜忽被盜黨搶去錢物約値二千餘金有二盜向近處某廟投宿被住持僧識破通風於外卽有鄉村無賴輩將盜贓刼去二盜乘間遁走恨甚伺僧於某夜外出縱火燬其廟宇焚斃齋公一人小孩一口失主與苦主紛紛呈訴漢陽縣鍾邑尊近始拿獲二盜供認搶掠放火不諱鍾邑尊於上月二十五日將二盜綁赴巿曹處决首級一懸於龍王廟一懸於五顯廟以昭炯戒 
[學徒短見]  
　　漢口長盛街某烟店招有學徒一名日前欲辭歇回家不知何故被主婦扣留行李學徒無可如何吞烟斃命聞該學徒年僅十九歲咸寍縣人刻下漢陽縣鍾邑尊己下塲相騐委係服毒自盡店主尙不至十分受累云 
[禾中紀事]  
　　嘉協左右兩營汛兵於上月廿六日起經金守戎傳集在内教塲操演聞賀恊戎尙須調集各外汛來城操演水師營楚軍亦經丁統領傳集操練技勇○嘉興府宗太守於廿七日傳本署書辦張某到案面諭數語飭發秀水縣管押嘉興縣王邑尊廿八日傳到刑書陳某并差役曹姓飭令收禁未知爲何事也 
[路斃報官]  
　　日前寗郡東嶽宫大門内有一不識姓名之人頭戴毡帽身穿攏褲年約四十餘歲猝然倒於王天君神前口吐白沫住持僧見勢不佳意將拖出門外旁人疑其患猪癲病阻之閱半晌竟不能起遂由住持僧報知地保徧貼招認字樣延至三日並無屍親認領不得已報官請騐徐邑尊到塲檢騐果係猝病身死當飭住持僧備棺收殮揷標待領 
[儀河竣工]  
　　挑濬儀徵鹽河等情已列前報刻已一律挑竣當由督憲曾爵帥檄委候補道于觀察前往騐收聞于觀察於上月廿四日到工隨卽登岸會同儀河總辦丁蘭生觀察逐段較騐後至晚回船卽於翌晨解纜旋省說者謂儀河距江甚近朝暮潮汛最易淤塞此次挑濬甚深春水一篙中流容與往來者從此無虞膠滯矣 
[厘剔積弊]  
　　各署分局收放各欵洋價雖照巿盤然照巿必有伸縮此項盈餘謂之洋水辦事者藉以稍資津貼此各處向來之通例也杭州海塘工局亦有此項洋水管理收支委員以之貼補公費蓋已積習相沿匪伊朝夕矣吳春泉觀察現在會辦塘工首先辭去薪水凡事必躬親整率不避嫌怨且以經費支绌在在力求撙節不敢濫用又查得收支所洋水一欵業有錢三千數百串責令辦理收支者悉數繳出歸公委員以此項相沿已久且須貼補公費倘須照數清繳不特力有未逮亦實難以賠累因委曲浼人向吳觀察再三懇求觀察念積弊太重不得不剔而去之諭以局中辦事本有薪水局費嗣後此項洋水不准以貼補公費爲藉口務須盡數入公惟此弊相沿已久姑准寛其旣往除貼公費外責令繳出制錢一千七百數十串方准完案委員已遵諭籌繳矣 
[格致書院戊子年春季課題]  
　　西漢人才可與適道東漢人才可與立三國人才可與權論此題爲蘇松太道憲龔仰蘧觀察所命今自刊申報之日爲始海内人士樂預其列者所撰佳文請自封固仍送至三馬路格致書室書鋪交卷限於三月杪截止過期循例不收以便彚呈龔道憲鑒閱評定甲乙 
[藩憲過滬]  
　　新簡江蘇藩憲黄方伯彭年於昨日四下鐘時乘坐招商局輪船自金陵抵滬上海縣辦差人等預備官舫并小火輪船方伯並不登岸隨卽换船赴蘇履新本埠道廳營縣以及文武印委各員咸迎送如禮 
 
 

Page 3

 
 
[法員拜客]  
　　昨日午後二點鐘時新任法總領事華君偕繙譯官祁君各乘大轎前導仍有華捕十二名以副捕頭率帶進城拜會松海防劉司馬上海縣裴大令以示輯睦之意 
[下鄉判案]  
　　上海縣裴邑尊親詣浦東裕伯題橋致祭鄉賢秦公祠時飭差將楊沈氏控案内之李阿錫帶至該處祭畢卽傳沈氏質訊沈氏稱故夫曾充地保李素不安分因作蟻媒事發逮案將房屋一椽價賣與夫夫故後李藉找價爲名糾衆攫取花豆李稱房屋未經賣絶去冬屢向找價該氏一味搪塞故向伊暫借花豆邑尊謂糾衆攫物何謂暫借飭笞四百板帶回訊辦旋有鄉人陳某控稱胞兄在日曾欠鴉片烟錢兄故後嫂嫂不能度日再醮他姓有吳邱等四人向小的索取烟錢并須酬謝小的無錢不能允許伊等卽恃强將家中門窓盡行搬去邑尊立卽飭提吳邱等四人帶回訊辦復有某氏婦控内姪某甲吞没家産邑尊亦卽飭差將甲提回至前報載吳如林與徐榮海械鬥一案因該地保等均不在鄉是以未經集訊惟派家丁差役在鄉查明禀覆隨乘原船回在南碼頭登岸道經草鞋灣見某姓家燈燭輝煌桌上供有佛馬蘇人某甲等喃喃宣佛號卽俗所謂念仙卷也邑尊命停輿立飭値日差將甲帶去及回署時飭將鄉人等交差看管甲鎖在二堂候訊說者謂邑尊關心民瘼觸處皆然頌以神君洵乎不愧云 
[不准擺攤]  
　　新北門吊橋上擺有水果舊貨等攤殊碍行路上海縣裴邑尊於昨日飭令十二鋪地甲一律驅逐以便行人 
[失愼續聞]  
　　昨報列英大馬路西失愼一節兹悉火實起於蜚英石印書館後裝訂書籍處焚去房屋一椽半卽經各洋龍各藥水龍救熄聞所焚書籍爲數甚多其毘連之善鍾馬房門窗亦已焦灼以致馬匹奔出碰倒幾人據云其中書籍均曾保險若是則尙可望其賠償也 
[上海縣署瑣案]  
　　前晚葉長秀控親戚徐姓覇佔家産裴邑尊察閱呈詞以事隔多年未便准理葉一再叩求邑尊乃着將葉發待質公所管押候示○虹口人徐咸寳陳阿和窩頓私硝由英公堂訊供送縣裴邑尊訊明情節各予笞責枷號期滿管押在案私硝飭送硝磺局充公前日該圖地保挈同保人投案求保邑尊准之諭以嗣後不准再有前項情事如欲傳案訊供惟地保及保人是問 
[解犯續述]  
　　昨報列解犯歸案一節昨晨蔡太守給文飭役趙金雇舟督同通班夥役押解潘阿四小松江翁耀眼等用小火輪帶往太倉解交莫直刺訊究蓋因各犯中有鹽梟在内故用火船拖帶以昭愼重也 
[大姐送捕]  
　　英界西公和底金婉珍校書所僱之大姐阿金阿寳於前日路經法界洋涇浜找尋嫖客某甲其時適有包車夫某乙淘米回手携飯籮與阿金相撞阿金等卽肆口詈詬該車夫見非善類不與計較回并住處兩大姐竟吵到車夫之東家某西人處因之將兩大姐送法捕房管押嗣經人保出囑於昨日堂期由保交案適昨公堂停訊諒於禮拜二解訊也 
[英界公堂瑣案]  
　　沈善鍾訴稱昨夜鄰近釘書作失火慌亂之際被沈阿茂取去銅花千等件由捕阻獲沈係我處馬夫沈阿大之父請免究懲阿茂俯首求恩蔡太守准子免處○徐金林訴稱族弟徐茂林持刀撬壞竹笆竊去皮馬甲携至相界被捕拘拿茂林供稱年十六歲蔡太守判戒責手心百下贓交金林領去○袁順來訴稱昨夜陳載新掘洞圖竊幸巡捕見而獲住搜出鐵鑿送案包探王阿二禀稱搜陳身畔内穿外國衣中有賊袋陳供湖北人向曾當勇現住法界昨夜至怡和碼頭找友人劉德生托伊荐作小工不敢圖竊西衣出錢四百五十文買來包探又禀掘洞在夜半時何謂尋友蔡太守飭該包探將陳帶去查明有無别案再訊○鄉民沈炳生拾得洋銀二元韓阿金認爲已物口角之下由包探顧阿六解送公堂蔡太守訊取口供着該包採查問飯店再訊以上情由已詳昨報昨日該包探禀稱據飯店中人言韓曾來吃飯惠帳時確見攜有洋銀及出外復來問有無洋銀二元遺忘在此回伊烏有至其遺落在路有人拾取各情均不知道太守謂由是觀之洋固韓物旣已被沈拾取判各得洋一元兩造均稱謝領洋而退○小客寓主婦汪李氏訴稱夥計陸阿松竊取竹籃内洋銀物件而逃由包探拘住起贓洋銀已歸烏有陸供被老道士行竊尋見後原欲扭至主婦處忽被遁逃及包探來將贓交出現在老道士已往金陵蔡太守飭該氏將起案之贓領去陸押令交出老道士再訊○一百九十一號華捕禀稱何阿大何阿四車上裝載箱籠甚高有楊兆川押行囑伊卸下伊竟不依爲此拘案請罰楊及二何同供不知違犯叩乞施恩蔡太守判罰楊洋一元二何合罰一元撥充醫院經費○西捕見虹口憶大馬車行毛阿仁深夜乘馬奔馳幾致肇禍禀請蔡太守飭傳訊詰毛供乘馬出外因馬見燈火是以亂奔蔡太守判罰洋三元撥充醫院　費○包探王阿二禀稱曹茂華投捕房訴稱陳阿川向伊借錢不遂以致行兇及拘陳查明因賭口角今特送案曹供江北人現在西人處拉包車實因借錢起釁陳供亦江北人與曹賭錢被欠向索紛爭蔡太守謁曹所控不實陳非安分可知飭交人保釋不得再向饒舌○金阿桂唐李氏王秋桂等各報失竊由捕緝獲人贓竊犯劉阿奎供崇明人蔡太守判笞責百板管押二月贓交各失主分别認領○包探陳阿九禀稱蔣世增報失衣物絲線由小的緝獲竊犯陳順興詰得贓交同類戴阿寳售與施仁才一併拘案吊贓送案蔣申訴前情陳認竊求恩戴供小的代爲變贓原是不合惟並未同往行竊施供不知竊贓是以誤買蔡太守判陳笞責百板管押三月戴押二月施押一月贓交蔣領 
[法廨停訊]  
　　昨禮拜六係法公堂訊案之期因别有要事停訊一日 
[法捕房瑣事]  
　　前日有某氏婦扭送伊子某甲到法捕房訴稱伊子違訓不務正業送請懲辦法捕頭兒甲之母舅亦同氏前來因着將甲押候送案○八仙橋慶泰米店及某煤炭店某粥店三户拉某甲到法捕房訴稱甲開粥店賒去米煤分文不付私將物件搬取乘間逃走今得尋到爲此扭送捕頭着將甲暫押候解公堂○八仙橋某烟間被竊烟鎗一枝報捕復經法包探獲到偷鎗人拘進暫押候爲解案○城河浜某衣店被人賒去衣服値價四十七元本約於月底歸還到期無着賒衣人本住某客棧店夥去尋時人不見面棧中人不管此等事店夥正在爲難適在路遇見賒衣人之傭人因之扭住據傭人稱亦不知主人何往而箱内有當票計本五元票中物是否原贓不得而知兩卜同到捕房捕頭着自投公堂訊理 
[壽筵濟困]  
　　謹啓者本埠製造局總憲聶大善士光臨敝堂聲稱張太夫人本年三月十九日欣逢花甲大慶承同寅世好寵錫隆儀爲慈親稱觴理宜設筵叩謝因見敝堂施粥經費支絀乃以筵資洋四百元移助窮黎千百足敷一月之糧造福無涯當獲無量壽矣上海六馬路仁濟堂司事拜啓三月初三日 
[助賑彚登]  
　　二月十四日袁講泉先生交來無名氏洋一百元十八日純泰莊交來南沙翁菉記洋五十元廿二日杭州萬承志堂寄來樂善居主人助太乙丹二千二百五十錠廿三日文報局交來長崎理事府楊星垣善士洋四十元廿四日源豐潤號交來德國使署共水民庫平銀二十兩廿五日蔚泰厚票號宋子翁交來都門退省室主人京平銀九十八兩合申規元一百兩另另九錢四分又杭州萬承志堂續寄來廣嗣主人助太乙丹二千二百五十錠廿七日虞陽隱名求子人洋一百元廿八日湖墅吉恒豐號問經堂大善士續寄到第十三次賑洋二百另五元又銅洋二元其捐户姓名另列清單廿九日馬謝周洋二十元又大新洋布號春筵移助三十元三月初一日杭州萬承志堂續寄來延齡居主人助太乙丹二千二百五十錠以上來欵謹收入册併俟彚解矣屢蒙匡濟遠拜宏施使節宣仁春來海甸靈丹濟世疾起瘡痍迓天和而費節賓筵 
 
 

Page 4

 
 
培心地而澤綿子舍有求斯應爲善必昌先代災黎遙伸感悃[  上海三馬路與昌絲棧協賑公所竹坪陳煦元啓]  
[秋坪李太守善人也僕僅耳其名未經謀面今春游滬知已召赴玉樓天道難知可勝浩歎用製一聯吊公千古]  
　　我僅聞名不覺也揮知己涙天如保善何妨多假此公年[  信天室主人王履康拜挽]  
[贈埽緑山人卽希吟正]  
　　自是閒雲野鶴姿相逢海上訂心知微之佳句愷之畫寫盡江南二月時[  秀峯陳彦末是草]  
[小詩二章敬呈龔觀察卽請鈞誨]  
　　玉杖延康德望尊九天歡笑藹春温深情契治憐窮子曲意栽培到釗根去冬謁兒數次蒙允栽培不勝感激雲路三千攀鳳翼仙源咫尺近龍門風塵潦倒逢青眼如此矜全敢負恩去臘承賜厚儀郤之不恭受之有愧○雅懷風義廣包涵海國同春政化覃中外歡情融小大主賓夷誼盡東南福星滿路羣黎慰靈雨隨車四境甘寶纛牙旗威令肅勲華輝映使君驂治晚生金匱鄒弢拜稿 
[輓王益齋叅軍]  
　　不作霸陵尉官卑品自清君奉差松滬二十餘年迄未綰符龍沙縈舊夢君曾到烏魯木齊因輸邊粟得官 
驥子擅文名兩令嗣皆早歲游庠友誼殷簪盍生涯仗筆耕紅塵今撒手此去主蓉城[  桐鄉嚴錫康未定草]  
[奉贈周養蓀明經卽希吟正]  
　　閒靜丰姿練達材幸承芳範共徘徊眞如夏日使人畏常有春風入座來庭畔桂蘭添馥郁門前桃李荷栽培師嚴愈見道尊重教澤留貽明鏡臺[  甬東小樓主人未定草]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[咏物五律四首錄塵高昌寒食生大詞宗教正]  
　　桃花錦浪湧山隈尋芳蝶作媒遠香迷古洞舊夢憶大台着露嬌腮潤臨風笑口開莫嫌春寂寂客有問津來○牡丹玩賞興無窮奇葩一捻紅低昻承曉露歌舞醉春風捧日應殊寵傾城羡不同洛陽稱富麗聲價甲花護○柳絮春風吹不盡如此總纒綿力小偏能起情多每易牽無才休咏雪有志欲凌烟寄語深閏裏封侯印已鐫○落花爭怪風姨虐飄零國色多沾泥空墮涙入水肯隨波幾瓣尊前舞餘香簾外過可憐金谷裹紅雨織如梭[  莘溪閒農鄭子梅呈稿]  
[二月二十日爲綺禪庵主二十初度海上諸詩人觴之於杏花樓高昌寒食生爲之作記刊入申報捧讀下疉迭前韻奉賀卽呈瀛伯桂 
[笙曁諸大吟壇同政]  
　　鳴珂早仰德星里載筆深慙老學庵爲祝詞人開海屋好移壽佛入山龕詩情遠託瑤篇寄禪味新從玉版參獨羡終軍懷壯志却偕何遜縱雄談介壽欣聞拂錦箋玉樓人醉杏花天成句半酣春酒尊前曲一轉秋波悟後禪走筆知君常有句稱觴笑我獨無緣元龍豪氣况年少贏得詩名海内傳[  丹徒綺禪閣主楊家禾拜稿]  
[奉題種榆山人醫論]  
　　經旨通明後羣言瀝液收著書成一代傳世足千秋黍谷春生手刀環悟上頭活人仁術事積德澤長流壯歲恒心在知君藝術精閉門勤握槧得句勝連城山人尤善吟詠名播醫林重人如秋水清懷才終一遇春木自條榮甬江老漁陳國祥拜稿 
[上海陳家木橋電報總局豫皖賑所經收兩虞電局接錄第五批賑欵細數另登]  
　　兩廣中協署内霜字册謝家明藍廷楷陸文華陳昌翰史良純李芝隣宋雲梯黄心泉福笏堂九日各二元修德堂無欺氏敬愼齋王幼安王少宇王燕昌王心安王靜軒八户各一元潘文光黎國榮趙祖彝彭　光高文錦玉輔邦陳廷偉趙祖垣高知生黄敬　林仙根馬綺樓麥達卿龍跋卿十四户各三錢六分黎定元一元以上共計銀廿四兩四錢○水災册玉字號鳳鳴四十元李榮陞五元蔡林方陳兆藻謝顯明三户各四元李長耀四元麥奎開三元梁顯廷二元高佐清一元區廷讓二元薩國瑞四元胡志祥一元廖文彪趙良弼王應奎三户各一中元以上共計元五十三兩二錢八本原氏十三兩九錢六分温衍昌堂九兩九錢洋分沈公舘一兩八分張趙氏一兩三錢五分張蒲安二兩七錢一分各盡心力一兩九錢六分南海學東齋陳繼芳二兩八錢心有餘而力未逮齋一兩四錢無補一兩張唐氏張伯鳴唐受虞三人各六錢九分張氏張龍氏黄日坡張鳳巢四户各一中元王任氏楊王氏二户各一中元楊章朝朱恆心堂布氏三人各一錢八分啓正坊衆六錢五分零銀洋七錢二分周陳二户各一錢鍾文德堂七錢譚何一錢一分又銅洋七錢二分杜廷彭一錢二分霍氏一毛受催女史七齡女二人各一伯來鶴山人十元馮清芳堂八元陳村集成堂八元鍾敬承堂張福蔭堂各四元玉堂侍史祈椿萱康健四元又部平洋六元泗隆三元楊隆記二元貧無立佳松山補過楊小唐楊松記遠香齋林裕本堂歐　生八人各一元錫山含記綿親壽二人各二无梁樹德堂一元以上共計銀三十七兩四錢四分○以上統共合計銀一千七百八十八兩五錢八分二厘于丁亥十一月初五日實收銀一千兩正合併聲明 
[上海陳家木橋電報總局豫皖賑所經收蘆州電局第六批欵細數]  
　　使君受福　蜀四伯八十九號叙州府張鹽窩局沈子充大令募修巳堂沈四千文閏秋山舘李二千文沈叔　一千文沈叔慧沈宜生沈彝生沈鄂生四户各七伯文以上合計銀六兩○救灾圖單册川字廿三號團保總局張喧和先生募彭儀五千文鄧朝賓彭昭二户各二千文彭煊蘇止樂宋洪鼎宋富亭羅吉祥彭玉林彭尙欽梁賓周炯毓峰李作林宋洪恩曾正容彭文彬彭朝賢王運熙殿王玉斌楊興發潘源興劉義順孫向榮孫騰鹿孫茂元軒轅宫文武宫廿五户各一千文以上共計三十四千文又　蜀字廿四户曹元琨恩濟余世芳三户各一千文曹道鵬宋元奇先召奇張國賢鄭燮儒鄭禮智鄭禮庸曹道常曹道鯤張光元駱發洪甘連鑑蕭振龍孔繼聰甘仲李洪興陳萬起蕭先有楊正榮楊　張文繡廿二户各五百文楊中楨楊中雲曹元琛曹元襄佘萬順游萬順王魂曹道涵董明芳董廷等十户各二角五十以上共計十六千五伯文又册熟字廿五號周藥軒四伯周子嘉周梓方二户各三伯周劉氏汪游氏汪未氏周孫氏汪天錫汪宣福汗遐福周子明周清周海胡國林黄子鑑邢春華蕭甫仁劉煦堂袁步青劉字江劉文波楊全三宋曉汀吳化堂鄭蕃溪周益泰周香圃僧文續廿五户各二伯文以上共計六千文統共合計便平銀三十九兩二錢四分實收規元四十一兩二錢另二厘於正月初七日由存義公票號交到合併聲明 
[鎭江電局代收順直東豫皖賑捐正二月清單]  
　　沐陽友人募求病速愈四千信義會二千六百五十文朱義豐泰來恆求病速愈三人各二千泰泉一千五百黄有福姚武興黄玉明束原　豐源恆成恆盛萬豐春泰恆源天佑永尙義堂朱承彝堂務本堂十三人各一千袁魁信徐准齋李廉徵信成鄭鍾興隆吳慶增無名四人隱名陳升愛記次記知足常樂人十六户各五伯孟錫芝陳智生吳同孫開生無名無名六人各三百無名六百王繼先李嘉盛無名施琢齋萬隆銀樓陳齊賢蔡連陞周玉連宋文里無名七人不書名來記多記團吉彭等記二十二人各二伯無名二人各四伯葉清正尹桂元各一伯五十李休徵李元春李嘉林李祥春桂芳李廷寅白田鳳姜永旺白田均陳志恆劉廷貴劉慶安劉貫助李慶魁李慶餘李卿方李卿采李徐士童大久夏金聲周天祥張朱二十二人各一百以上共來洋四十三　錢一百四十姜募無名二員傅雲山姜朗之蕭仁和夏姓朱茂堂永順合義門堂楊子林張列三無名王善安同順祥黄丹甫吳顯廷義泰福春和黄　五十七人每一員周訓臣象儀恆仁和得王靜明四人每五角太古募積餘　三十二員吳徵亭五員葉錦臣太古躉船衆水手二員慶堂四伯宛亭李姓謝炳林三人每三伯謝炳文潘漢雲黄東生三人每二伯黄　各一伯黄義興募無名祈人曰平安五員椿康健餘平利二人每一員五角張如生賀草草勞人添丁儀二員許小莊等二十五位六元王克宜孫雲漢共二千劉虞庭一番乙千張堯庭陳吉堂賀鑒臣三户各二元胡鑑庭蔡錦江汪壽人楊志齋鍾繼堂五户每一元宋易谷二千吳敬齋程志奎江體爾二千張　郊封耀庭二千馮步階封文連各乙千吳鑒波盧禮卿二户各一元貴仙友郭念典方民山萬愼之韋景圍共二元蘇蓉亨劉　山一兩符石菴桂壽山二户各半元唐盡臣朱潤生各一元朱瑞卿朱善生各半元周應祥方權衡王學相共一元黄智安一千草草勞人補八十作一元草　勞人添丁席資八千八百五十唐子卿四百以上共來五十一元丁得隆募蔣聘三一千董聲水六百吳明文吳文之各一百同生厚募徐松軒恆昌莊信義永人和利義和源李金春楊百臻八户每一元王金泰一元李衡豐六百祥吉豐夏瑞昌姚子偉甘凉興順記江鴈州元修春記康義昌石泉永發荆和號曹幼書十一户各五百五十順興祥四百震源亨三百以上共來十六元輔得堂袁春記共三十元于得甫募無民十元善募無名十元楊子會十元李萬程十元無名十元無名九元上游局諸友席資八元曹永茂五元維陵買痴生本洋五元勉力子五元無名四元京口驛公助三元王錦陽祝張耐寒尊慈胡太恭人壽儀四元紀厚齋募無名二元張志青醫資移二元李金山募無名二元李誠章一元曹韻翁募無名一元徐文城亭口驛罰王祥蔣三徑堂顧裕如毛祥甫李文山三友李白沙貼遠塘秦無名九户每一元黄寶榮乙圓本叅師二圓四角慈雲定圓師六角無名二伯三十四○共收英洋三伯廿六圓六七六六合二名寳二伯二十兩五錢七分一厘六毫共收錢二千六文六六三合二七寶一兩三錢二分五厘共收本洋五員七八五合二七寶三兩九錢二分五厘○大共收二七寶二百十五兩八二二分一厘六毫[  鎭局同人拜啓]  
 
 
 
] 

Page 10

 
 
   
 
 

Page 11

 
 
[光緒十四年二月廿五日京報全錄]  
　　宫門抄○諭旨二道錄前○廣西撫李奏爲在籍千總糾衆謀毆並恃强屢次行兇擾害民人審明定擬摺子○二月二十五日户部通政司詹事府正白旗値日無引見○尙宗瑞致麟秀吉阿克東阿各假滿請安○長善謝稽查七倉恩○前粤海關監督增潤到京請安○恩立祥霖預備召見○志元續假五日○吏部奏派騐看月官派出徐桐麟書崑岡孫詒經周德潤奕年黄體芳明桂文敬鄭訓承瑞霖翟伯恒伊薩本林步青德本童毓英○兵部奏派演放水師砲位派出八額駙載瀾○召見軍機徐桐恩立祥霖增潤○○暫護廣西巡撫二品銜開缺布政使臣李秉衡跪奏爲在籍千總糾衆謀毆並恃强屢次行兇擾害審明定擬恭摺具奏仰祈聖鑒事竊臣於光緒十三年四月二十八日片奏容縣在籍花翎守備銜拔補千總甘沛棠素不安分因控爭田唐帶人尋閙致傷謝子安身死解省委審恃符狡展請旨卽行革職以便審辦奉到硃批甘沛棠着卽革職嚴訊按律究辦欽此當經轉行臬司欽遵辦理兹據提齊應訊人証發委桂林府審明糾衆謀毆致斃實情並究出甘沛棠屢次行兇擾害各情照例議擬解經按察使張聯桂覆審詳辦前來臣提案覆鞫緣甘沛棠籍隸容縣成豐年間粤西盜賊蠭起甘沛棠投入髮匪陳金剛夥黨在縣滋事因被官軍進剿窮蹙甘沛棠歸誠入營投効同治年間隨同勦賊出力迭保以千總補用加守備銜並換花翎隨卽由營銷差回籍並未收標與已死謝子安隣村居住素識無嫌甘沛棠早年置有土名牛車坪禾田五畝田旁魚塘一口批與謝子安耕種養魚議定每年共交租錢二十千文按年清欵不得拖欠立有字據光緒十一年十月内謝子安陸續交過是年租錢十千文餘欠一半約俟年底交清屆期甘沛棠屢向催索謝子安仍係推緩十二年二月初十日甘沛棠至謝子安家令退還田塘另行招佃謝子安言語支吾遷延不退甘沛棠隨以覇業吞租赴縣具控該縣票差龍有姚梅傳訊謝子安因病未能到案經該差役稟明在案甘沛棠因謝子安欠租旣不清還田塘又不速退心懷氣忿起意尋毆捉拿送究向雇工張十四陳一告知令卽邀人帮助張十四隨邀得潘二潘十四二人陳一邀得李五羅亞有二人甘沛棠又邀允素識之梁七一人約定三月十七日黎明時候在甘沛堂家會齊至期梁七携帶自已家内防夜竹銃張十四等各拿木棍甘沛棠徒手一共八人走到土名古城地方陳一心懷畏懼託故不行甘沛棠聽聞氣忿喝令速走如敢中途退縮定不甘休陳一無奈仍復回去走到謝子安門首甘沛棠與張十四等擁進大門喊稱捉拿謝子安毆打梁七站在門外謝子安與其堂弟謝曰安窺見卽由屋内旁門走出逃避梁七上前追赶謝曰安先走謝子安落後轉身低頭拾石梁七點放竹銃致傷謝子安頂心等處倒地時有陳成志路過看見喝阻不及甘沛棠聽聞銃響與張十四等由屋内赶出見謝子安已經受傷倒地俱未動手甘沛棠復喝令梁七上前硬將謝子安施起行走稱要送官拖了幾步謝子安已經氣絶梁七鬆手與甘沛棠等分路走散隨經該縣文星照訪聞差拿該差帶屍子謝元進赴案報騐詳緝迭次差拘甘沛棠匿不到案屍子謝元進卽以前情自赴龍州臣行營皇控隨經行司委員赴縣恊拿提解詎甘沛棠帶同伊子舉人甘恒暄先已潜赴東省隨以謝子安係因差拿拒捕格斃並非糾毆致死揑情前赴督臣衙門呈訴當經臣咨請解回西省飭發桂林府審辦該前府秦煥督同局員提訊供詞狡展禀由臬司詳經臣奏革奉硃批斥革嚴訊究辦據該府奉司行提人証差役解省質究兹據容縣將見証陳成志及差役龍有姚梅等解司發府審明糾衆毆斃寔情並究出該犯甘沛棠於光緒九年内因外姻親戚梁士綸有自置田畆坐落縣属土名澁塘地方於咸豐年間賣與楊冠卉管業憑中立契田價交清光緒九年十二月梁士綸往向楊冠卉議贖此田楊冠卉不允卽以恃强勒贖赴縣呈控經該縣文星照斷令楊冠卉管業甘沛棠因梁士綸係自已親戚竟被楊冠卉控告心懷忿恨卽於九月十四日帶同素識之胡俄袁吉二人邀同梁士綸各携鐮刀前往澁塘割取楊冠卉田禾約有兩擔維時禾未成熟割斷卽丢棄田内是年十一月二十七日甘沛棠與素識之秦庸因事外出與楊冠卉族人楊八路遇甘沛棠卽向楊八斥駡爾之族人楊冠卉不應將梁士綸控告楊八用言分辯甘沛棠卽喝令秦庸將楊八拿住帶囘家内用繩綑縳用拳毆傷楊八左臂膞脊背兩處楊八再三哀求始行釋放又廣東客民陳劉謝等向在外属開設油店甘沛棠於光緒十年二月内不記日期向陳劉謝定買生油十二萬斤不問實價多寡每百斤僅許價錢八千文並要四月將油交足運赴廣東發賣陳劉謝等素知甘沛棠强横祇可答應不敢計較甘沛棠後聞陳劉謝等店内缺油卽於三月初五日往向陳劉謝等店内取油陳劉謝答以尙未到期央求寛緩甘沛棠不依用言斥罵將其棹椅打毁並說如不交油卽糾人將店拆毁陳劉謝等畏事情願出錢認罰甘沛棠索得錢一百二十千文方纔事息所得錢文早經花用楊冠卉楊八陳劉謝等均未敢告究由府稟司行據容縣查覆均係實有其事當日因畏甘沛棠兇惡俱未敢控告其毁棄楊冠卉田禾現估計値銀九錢二分嚇索陳劉謝等錢文佔値銀一百二十兩現在楊冠卉楊八俱已遠出貿易陳劉謝等籍隸廣東恐甘沛棠再向索擾早已歇業回籍請免傳訊以省拖累並稱曾據紳士封掄英等聯名赴縣具呈甘沛棠動輒逞兇滋事賊心未改受害之家畏其兇燄多不敢控告該縣採訪輿論衆口一詞等情現到案之見証陳成志供亦相符照例議擬將該犯解司覆審詳辦臣提犯覆鞫供認前情不諱詰係一時起意糾衆謀毆並非約期械鬥及另有在塲帮毆之人前控謝子安被差役格斃實係希圖卸罪並無别故此外亦無另犯不法别案矢口不移似無遁飾查律載同謀共毆人致死原謀杖一百流三千里又棄毁人稼穡計贓准竊盜論又威力制縛人於私家拷打杖八十又恐嚇取財計贓准竊盜論加一等竊盜贓一兩以下杖六十一百二十兩杖一百流三千里又凡係加功止杖一百流三千里又例載凶惡棍徒屢次生事行凶無故擾害良人發極邊足四千里安置各等語此案已革千總甘沛棠因謝子安拖欠田塘租錢不清延不退佃起意糾衆謀毆致紏往之梁七銃傷謝子安身死又恃强割毁楊冠卉田禾憑空將楊八綑毆並向陳劉謝等嚇索得贓實屬屢次生事行凶無故擾害查該犯糾衆謀毆致梁七將謝子安傷斃應按原謀問擬及棄毁楊冠卉田禾綑毆楊八並向陳劉謝等嚇索得贓均罪止杖流應以屢次生事擾害從重間擬甘沛棠合依凶惡棍徒屢次行凶無故擾害良人發極邊足四千里安置例擬發極邊足四千里安置事犯在光緒十一年正月初四日欽奉恩旨以前到官在後毋庸查辦自應發配安置惟查甘沛棠自投誠後荐保武職其子復登賢書應如何安分守法乃仍不知自愛平日武斷鄉曲肆意强横屢犯多案又復糾毆釀命藐法已極若照例徑行解配恐别有滋事更難保不濳逃回籍擾害地方緣其平日結黨横行無惡不作身遽常有數十人往來相伴欺凌官長形同匪類合縣紳民盡皆切齒痛恨實爲土豪地棍之尤設今逃回必致尋仇報復釀成禍患該縣紳士封掄英等聯名具呈報稱甘沛棠恃符作惡所有受害之家畏其凶横不敢控告者不知凡幾總之甘沛棠以髮逆夥黨窮促來歸尙復匪心未改怙惡不悛寔非平民犯罪可比未便稍涉輕縱據司詳聲請監禁前來擬請將該犯甘沛棠留省嚴行監禁以消其桀驁之氣俟十餘年後果知悔悟再行解配安置如己過十年遇有恩旨查辦减等仍察看情形分别辦理所毁楊冠卉田禾估値銀九錢二分及嚇索陳劉謝等錢一百二十千文均照數着追查傳楊冠卉陳劉謝等給領至該犯之子舉人甘恒喧於該犯釀命之日尙在會試未回並不知情惟查其平日亦不甚安分應請飭縣隨時查察如有不法情事立卽詳請革究勿稍姑容差役龍有姚梅奉票傳喚謝子安不到已禀明該縣至謝子安被傷身死訊與該役無涉應與救阻不及之陳成志均毋庸議凶犯梁七未獲照例補叅與張十四等一併飭緝獲日另結所有失察竹銃應議職名查明補送謝子安批租田塘由縣追給甘沛棠家屬管業所欠租錢身死勿徵屍棺飭屬領埋無于省釋除全案供招咨部外合將審明議擬緣由恭摺具奏伏乞皇太后皇上聖鑒勅部核覆施行謹奏奉硃批刑部議奏片併發欽此 
 
 

Page 12

 
 
　 
[光緒十四年二月廿六日京報全錄]  
　　宫門抄○諭旨一道錄前○教職單○陜督譚奏審明重犯按例定擬摺○廣西撫李奏爲據呈前任撫臣功德在粤民情愛戴懇恩予建專祠摺○二月廿六日禮部宗人府欽天監正紅旂値日無引見○怡王鄭王等由東西陵回京請安○錫珍綿宜各假滿請安○尙宗瑞等前往南苑請安○尙昌懋服滿請安○吕鍾三蔭保各預備召見○良培請假十日○禮部奏派泰東陵神牌告祭還位派出崑岡祁世長○又奏派致祭先蠶壇派出崇光○召見軍機怡王白桓吕鍾三蔭保○皇上明日用膳辦事召見後至紫光閣演耕藉體○光緒十四年二月分教職單教授安徽穎州張傳玉安慶舉浙江台州俞廷熙寗波甲湖南寳慶吳德襄長沙拔正諭山西襄陵宫兆鳳寗武廪陜西商州魏昌同州浙江永嘉孫禮煜杭州雲南鎭南劉鳳騫雲南俱舉訓導江蘇沛縣陶福保蘇州陜西岐山張福澤西安河南登封向日葵光州俱舉陜西商南劉腆同州歲湖北房縣劉洪烈漢陽歲甘肅正寗王原瀚平凉優浙江浦江武家駿杭州優復諭直隸肅寍楊淑震天津副山東朝城王彦佶貴州浙江大平徐昻青寗波廣東永安吳仕清廣州廣西羅城黄超才梧州俱舉山東齊河陳丹書青州廪河南尉氏鄭鼎銘彰德附浙川郭夢卜開封恩湖北漳劉選青武昌附雲夢明兆旗武昌附廣東龍門張乃瑞肇慶廪四川開縣吳觀光順慶副雲南呈貢李兆恒楚雄恩復訓直隷遵化李培永郝薌順天河南永城孫泰階開封廣東肇慶鄧國忠韶州俱廪○○頭品頂戴陜甘總督臣譚鍾麟跪奏爲審明致死一家二命重犯按例定擬恭摺具奏仰祈聖鑒事竊據碾伯縣知縣衷效侏詳報民人袁内甲挾嫌謀殺金鋸爾並另傷熊張氏一家二命身死一案臣以案情重大批飭悉心研訊妥擬招解嗣經審擬由府解司因案情未確發委署蘭州府知府胡孚駿督同局員嚴行審訊兹據該府審明議擬詳由臬司方汝翼解勘前來臣親提覆鞫緣袁内甲籍隸碾伯縣務農度日已死金鋸爾係熊德明之女熊張氏係熊得明之妻隣莊居住光緒四年袁内甲憑媒聘定金鋸爾與伊子袁六十三爲妻當送財禮錢十四串文藍大布四疋維時兩家兒女均小尙未婚配十二年四月袁六十三病故熊得明前往慰問該犯談及子亡無依傷心啼哭熊得明許以金鋸爾爲該犯義女他日贅婿養老袁丙甲信寔屢向央領金鋸爾過門同住熊得明意存翻悔終未准領十三年三月初二日熊得明將金鋸爾改許鄧姓爲婚袁内甲聞知生疑向索原送財禮錢布熊得明不肯退給反斥袁丙甲藉端訛賴袁丙甲因思人財兩空起意將金鋸爾殺害洩忿初四日早袁丙甲探知熊得明上墳卽携帶小刀濳至熊得明家中適金鋸爾在廚下做飯見袁丙甲手持小刀起身喊呌袁丙甲赶上側身用小刀戳傷其右耳根金鋸爾走避袁丙甲從後連戳傷其右臂膊脊背金鋸爾回身奪刀袁丙甲亂戳傷其右手腕右血盆骨右脇倒地袁丙甲又戳傷其左肩甲咽喉熊張氏聞聲赶出上前奪刀致刀尖劃傷其右手中指無名指小指熊張氏順取門旁防夜短矛格落小刀攔門亂戳袁丙甲見無出路一時情急奪過短矛冒戳一下適傷其左乳倒地又經熊得明之母熊劉氏出救袁丙甲奪路逃跑熊劉氏查看金鋸　已死熊張氏在地聲哼扶炕調治延至下午亦因傷殞命報騐訊詳批飭覆審議擬由府解司發府覆訊據蘭州府審擬由司詳解到臣提犯親審據供前情不諱詰係挾嫌起意謀殺金鋸爾並冐傷熊張氏身死並無知情同謀加功之人案無遁飾查律載致死一家二命係一故一鬥者擬斬立决奏請定奪毋庸斷給財産等語此案袁丙甲挾嫌起意用小刀故殺金鋸爾身死經熊張氏聞聲赶出攔阻後奪矛冐戳熊張氏殞命查已死金鋸爾雖係該犯聘定之媳惟尙未迎娶過門並無名分應同凡論已死熊張氏係金鋸爾之母係屬一家袁丙甲合依致死一家二命一故一鬥者擬斬立决例擬斬立决先行剃字毋庸斷給財産熊得明旣許將女金鋸爾仍給袁丙甲認爲義女後復追悔另字本有不合姑念其妻女均死非命應與救阻不及之其母熊劉氏均免置議除供招送部外所有審明致死一家二命重犯按例定擬緣由理合恭摺具奏伏乞皇太后皇上聖鑒飭部核覆施行謹奏奉硃批刑部速議具奏欽此○○暫護廣西巡撫二品銜開缺布政使臣李秉衡跪奏爲據呈前任撫臣功德在粤民情愛戴懇恩予建專祠並將事蹟宣付史館恭摺具陳仰祈聖鑒事竊據廣西紳士在籍二品頂戴浙江補用道靳邦慶翰林院編修曹馴庶吉士周璜廣東試用道王錫誥三品銜湖南補用知府易鳳儀等呈稱前閱邸抄光緒十二年十一月初十日奉上諭雲南巡撫張凱嵩由知縣荐擢封疆自簡任雲南以來於吏治軍餉諸務均能實心籌辦克稱厥職兹聞溘逝悼惜殊深張凱嵩着照巡撫例賜卹任内一切處分悉子開復應得卹典該衙門察例具奏欽此恭誦之下仰見朝廷篤念藎臣褎卹有典而追思該撫臣功德在粤愛戴難忘謹將其政績一一具呈伏冀奏懇恩施該故撫臣張凱嵩係湖北人由進士以知縣分發廣西道光乙己年來粤正値地方不靖郡邑盜賊縱横該撫臣贍略過人經濟夙裕歴任興業馬平懷集蒼梧臨桂等縣首以綏戢爲務屢殲土匪强宼所蒞之地民獲安居其有關教養保衞之善政不可勝計猶記該撫臣令臨桂時當洪逆猝逼省垣大軍遠在永安根本之地守衞旣單糧米復缺勢甚岌岌遂便宜行事調團協助購米儲糧徧歴各城布置防守援軍乃躡賊蹤而至驅狂宼以保危城民慶再生是戴該撫臣之德于無形也及其擢守慶遠正頑團肆虐於内强宼迫擾於外設法整頓而捕治之交卸郡篆後猶激勵土團會合湘勇以定禍亂慶郡復安卄任撫臣勞崇光舉其才堪重任迭荷恩命秉臬陳藩晉膺疆寄其任臬司也以賊蹤飄忽宜防未然省標額兵不敷分布精選民壯得二千人令習刀矛槍炮按三六九日期聚而操演酌給飯食暇日仍各謀生計有事則登　助守節繁費而收實裨聲勢旣壯有恃無恐其任藩司也庫欵空虚度支喝蹶籌餉贍軍昕夕不遑猶念鄉試屢停無以培士氣而安民心特請具奏開科以光文治又以政教爲致治之本軍興日人教職半多懸缺司鐸不充詳請銓選如額南寗太平泗城鎭安思潯州等府屬皆兵燹凋敝之區守令以下各員補署赴任視爲畏途卽有廉能之吏亦苦於辦事無資興舉難奮乃籌給赴任以資辦公經費畏難趨避者劾之勤幹盡職者奬之講求治理以圖補救當同治初元賊氛尙熾羣盜如毛雖經升任撫臣劉長佑剿滅甚衆而逆匪張高友尙盤踞平樂府屬蓮塘擾及桂林府境爲省門肘腋之患太平府屬則有逆匪吳凌雲據隴羅爲巢潯州府屬則有逆匪黄三卽黄鼎鳳伏於平天寨南寗府屬則有逆匪梁安梆孫仁廣分踞那擅山澤皆不時出擾爲十餘年稽誅之巨宼勢頗鴟張其餘乘間竊發竄擾城邑村寨者亦煩有徒若不剿除何以言治維時劉長佑在潯治州軍拜總督兩廣之命由潯東下正當剿捕吃緊人情不無疑慮張凱嵩補授廣西巡撫接篆任事卽將逆匪張高友殲除民心乃定調派各軍分道進剿親赴南寗督師又將吳凌雲黄鼎鳳梁安梆孫仁廣一律蕩平此外有賊之區體察情形審酌輕重或責諸守令或調派官軍實力攻剿先後將梧州府屬蒼梧縣股匪潘墉谷縣股匪范亞勝滕縣股匪霍十八柳州府屬馬平縣股匪梁扶吳來賓縣股匪張玉潰劉亞結思恩府屬賓州股匪宋扶捍武緣縣股匪蒙李旺韋治鞍上林縣股匪莫鳳皮周安梆鎭安府屬歸順州股匪楊三潯州府屬桂平縣股匪姚新昌劉三九武宣縣股匪廖八百色廳股匪孔稱泗城府屬凌雲縣股匪譚三黄德勝南寗府屬上思州股匪李加燕鄧單眼太平府屬左州膳匪盧裕綸共二十餘起次第殲滅皆係蟻聚蜂屯久爲民害者也其餘零星匪類隨在捕除未可悉數又因貴州荔波縣苗匪時擾粤邊督軍越境會剿痛加懲創於是腹地邊疆漸臻安謐該撫臣於剿平各巨匪卽手定善後時政八條日講聖諭察民隱謀生計卹死事興書院清荒田除伏莽戢强團通行各守令遵辦責以治效民困藉蘇今者哲人已逝遺愛難忘伏見有功於地方者皆得呈請建祠以祀該撫臣之功德昭昭在粤輿情共戴理合臚列事實呈請奏建專祠並將事蹟宣付史館俾得報享而彰政績不勝翹禱之至等情據此臣伏查前任撫臣張凱嵩由縣令於咸豐同治年間迭蒙恩命洊擢巡撫其勦辦各股賊匪又奉旨賞加頭品頂戴戰功治績皆有可考今因輿情愛戴呈乞恩施相應據情上請合無仰懇天恩准於廣西省城建立已故前任廣西巡撫雲南巡撫臣張凱嵩專祠並 
勅將事蹟宣付吏館出自鴻慈謹會同兩廣總督臣張之洞恭摺具奏伏乞皇太后皇上聖鑒訓示謹奏奉硃批另有旨欽此 
 
