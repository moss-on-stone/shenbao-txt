# 1900 - 62 - 4909659

 

Page 1

 
 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新臬别駕有續集之刻近年上海葛君子源又以饒氏之書祇采自道光以迄同治雖名臣奏疏私家著述已有美必收而海防礦務諸學尚付闕如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天虎地輿公法約章律例礦務鐵路電線錢幣商務敎務籌學測繒議院史學官制兵政諸門多至四十八卷分門别類詳愼校讐附于經世文續編之後倩本局印以新鑄鉛字現已裝釘成書價目格外從廉計皇朝經世文編廿四本洋三元續編連三編世本洋三元單買三續六本洋一元在上海三馬路申報館申昌蘇申南北掃葉山房發兌 
[書昨報紀勤求民隠後]  
　　昨日本報紀代理上海縣篆之戴子邁明府發貼示諭云爲求通民情願聞已過剴切勸諭事照得上海人烟稠密五方雜處濵臨江海接壤南匯靑浦川沙寳山等廳縣港汊紛歧梟匪光蛋地棍流民盜竊充斥此拿彼竄防不勝防甚至擄人勒贖逼醮搶孀姦拐婦女架空訛詐其風俗之壞莫此爲甚除選派幹役汛捕密訪拿辦外其鄉愚無知遇有事故輙敢輕涉公庭此中必有訟棍唆使煽惑愚人從中漁利以致原被人証廢時失業難保其不拖累無辜且有兩遺願休而棍徒帮扛不能寢息者此種惡俗殊堪痛恨本縣不憚苦口勸爾商民各行手藝人等知悉嗣後或因口角細故爭閙儘可先向公正紳董親族鄉鄰訴明及時調處息事若萬不得已之事准其將眞情實據控訴本縣自能秉公折衷與爾剖明曲直切不可因一時之忿撒謊砌詞動輒爭鬥聽人唆使涉訟公庭自貽伊戚須知訟則終凶也執筆人閱之深佩明府整頓民事洞見本原不以五日京兆自居諄諄誥誡其足造福於地方誠非淺鮮惟言之非艱行之維艱蒙尤願明府以所言之卽見諸行事也自來親民之官以州縣爲最要理民之事亦惟州縣爲最難昔汪龍章先生云天下治權督撫而下莫重於牧令雖藩臬道府皆弗若也何則其權專也專則一一則事事可以身親身親則見之眞知之確而勢之緩急情之重輕皆思慮可以必周力行可以不惑可見凡事貴乎身親而不僅徒託之空言也故凡州縣所治之地小或數十里大或百餘里消息得以通靈民情得以上逹斷視乎官之精神官能精神貫注則民雖散處數十里百餘里之中自不啻聚於户庭儼聯家人父子之誼若精神偶有不到之處或竟全不用心精神怠忽則雖數十里百餘里之間奚啻千里萬里之遙隔亦何怪是非之易於顛倒黑白之易於渾淆耶無論數十里百餘里之間耳目所不周思慮所不及卽一署之中吏胥之舞文差役之蒙蔽官雖日坐堂皇而其實如在夢中此皆精神之不到而不能力行之故也不敢謂當世有牧令之責者皆蹈此弊而積習旣深挽回亦非易易非有十分經濟精明强幹之員不能愈此痼疾今讀此諭不知者必以爲官樣文章具文視之而蒙則謂旣有此示必存此心旣存此心自不難見諸行事明府雖暫綰銅符苟能盡一分之心卽可清一分之弊而民卽受一分之福自不能以具文而忽之焉况上海一隅更爲繁劇五方雜處良莠不齊誠如示云盜竊充斥最爲閭閻之害　府能有案必破有破必懲將見流民土棍當擴織一淸矣訟獄繁興不無訟棍之唆使然大半爲訟所累者皆因案不能早結故也明府能有控卽提有提卽斷有斷卽了民雖不能無訟而受訟累者自少矣且案能卽了卽有棍徒不及從中播弄而扛帮之風亦自息矣芻蕘之獻不知有當於萬一否也 
[本館接奉電音]  
　　昨日午後京師飛電傳來上諭四道旨二道敬謹譯登○二月初八日奉上諭張春發著調補湖北提督未到任以前著張之洞兼署欽此同日奉上諭廣東陸路提督著鄧萬林補授張銘新著補授廣東碣石鎭總兵欽此同日奉上諭斌傑奏假期屆滿病仍未痊懇恩開缺一摺山海關副都統斌傑著准其開缺欽此同日奉上諭張之洞奏提督因病出缺請旨簡放一摺湖北提督吳鳳柱久歴戎行樸誠勇敢轉戰江蘇安徽河南山東等省迭著戰功先在湖北統帶各營深資得力前經補授湖北提督撫綏控馭悉恊機宜官吏軍民均能浹洽兹聞溘逝軫惜殊深加恩著照提督例賜卹任内一切處分悉予開復應得卹典該衙門查例具奏該提督有無子嗣著張之洞查明具奏該部知道欽此同日奉旨著派世鐸管理武英殿事務欽此同日奉旨榮祿著補授内大臣欽此 
[俄兵消息]  
　　日本訪事人云日前俄國派兵一隊往一隊往阿富汗駐紥避外者不免竊竊疑之後詢之俄人知因彼處亂民肆擾爲害閭閻故政府調兵前往俾資鎭撫也 
[微嫌已泯]  
　　漢口訪事友來函云前報紀英俄齟齬一則兹查此事已由上憲委員會同領事官到漢將兩國界限詳行勘定此後當可言歸於好不復再有違言矣 
[批飭緝盜]  
　　廣州訪事友人云東江一帶盜匪横行前經是處紳士投督轅禀控署督憲李傅相札委黄鎭戎金福會同陸路提督嚴密查拿旣而紳士蔡繼曾等又禀請傅相及早剿辦毋使貽患養癰旋由傅相批示云據該紳瀝禀會匪猖獗情形卽經會同撫部院奏派陸路提督立飭兵勇抵鄉澈辦兹復據禀該鄉昇平約地方上年以來報刼至四百六十餘起匪勢鴟張實非尋常搶刼可比該鄉受害不淺深堪憫念現在陸路提督增募之勇諒卽招集成軍應先從三多祝地方親臨督辦匪首李金淮現在何處應卽督團購線探得的實地方先行圍捕獲到匪犯訊實確供卽遵照此次奏復新章電請正法傳相當同治年間削平大憝重奠河山决策運籌論者每謂亞子復生光弼再世亦不能如其用兵之神想區區小醜一經借箸不足平也 
[爭認賭捐]  
　　廣州訪事友人云粤省大憲近以餉項支絀擬將全省番攤賭規查照前辦海防成案仍子征收當委廣州協李協戎先義妥爲辦理協戎統籌全局每年願繳洋銀七十萬元禀知督憲李傅相已蒙首肯將於二月初一日開辦矣不料近日又有某富紳面禀撫憲德靜山中丞願每年照李協戎呈繳之數再加洋銀五十萬元共計一百二十萬元中丞以事關餉需愈多愈妙立卽拜會傅相商議一切傅相允俟詢問李協戎能否照辦再行定奪 
[翹盼文旌]  
　　九江訪事友人云前者府尊孫景裴太守接奉江西提督學政李伯虞宗師札文飭於正月十六日先行取齊聽候示期考試太守遵卽出示曉諭闔屬生童一體知悉於是峨冠博帶之倫均各摒擋資斧襥被而至不意遲至本月初三日文旌尚未賁臨不特各士子秋水望穿而羞澀阮囊類多告罄愁眉雙鎖咸不解衡文者何以濡滯如斯或曰漢武帝之重見李夫人也姗姗來遲而愈形嫵媚宗師殆守其傅家韻事故偶作此搖曳多姿乎不然而何爲 
 
 

Page 2

 
 
魚沈雁杳耶 
[司鐸得人]  
　　松江訪事友人云宋頴生廣文雲堦籍隸奉賢年逾七秩優游林下晚景堪娱近日忽接省垣來信知由署江蘇藩司吳仲懌方伯委署江陰縣學訓導頴友咸往道賀說署謂是缺前由華亭縣明經秦幹臣廣文贊堯司鐸有年頗施化雨厥後吳廣文捧檄而至未及任滿遽歸道山今又以宋廣文任之豈九峯三泖靈秀所鍾皆將行其道於彼都人士乎何其後先之輝映也 
[廉訪禁賭]  
　　欽命二品頂戴署理江西等處提刑按察使司按察使總理驛務春爲出示嚴禁賭博以正人心而挽風俗事照得開塲聚賭設局抽頭大爲地方風俗人心之害例禁極嚴法難寛宥業經前司分别示禁札飭查封拿辦在案今本署司蒞任風聞省城内外仍有不法匪徒大開賭塲聚賭抽頭之事甚至與衙門書役勾連一氣以致掩蓋愈巧破獲愈難自應嚴拘究辦以靖地方除札飭南昌府曁南新二縣並保中總局前往城廂内外嚴密查禁一面嚴拿賭棍務獲確訊究辦外合亟出示嚴禁爲此示仰省城内外軍民人等知悉爾等須知賭博實爲盜賊之源與其傾家敗産犯法亡身何如洗心滌慮各尋正業自示之後如再有不法匪徒仍敢開塲聚賭抽頭本署司一經訪實定將首夥賭棍并房主一併發縣照例從嚴究辦並將房屋查封入官决不寛貸其各凛遵毋違特示 
[漢口官塲紀事]  
　　漢陽訪事友人來函云原任武昌府逢子政觀察於正月二十七日接署武昌鹽法道篆漢陽府余堯衢太守亦於是日接武昌府篆其漢陽府事務仍由余太守兼攝須俟施鶴笙太守到後方能料理交卸也○漢陽保甲總局林大令道坦已赴孝感縣新任所遺總辦一差經府尊余太守業委黄大令修祁接辦昨已蒞局視事矣○寳塔洲厘局劉大令震嶽因侵蝕公欵被司事投撫署禀控撫憲准詞已經委員查辦聞黄州厘局丁太守克柔亦有被控之事未知確否 
[潯郡官塲紀事]  
　　九江訪事友人云正月二十六日日本人某甲道經潯陽欲赴江西進賢縣境擬請道憲給發護照適明觀察赴金陵公幹未回遂由府尊孫景裴太守委保申總巡鄭幼戟明府護送出璄○前者鎭憲宋佩珍鎭軍委上海製造局督造大砲十餘尊近已將次工竣爰委林輔臣少尹志忠赴滬領運以便騐收○新授德安縣賀月槎明府輝玉由省領憑戾止擇吉上月二十四日接印任事○九江道明華亭觀察赴金陵稟見署理兩江督憲鹿滋帥已於本月初一日附江永輪船錦旋 
[浙省官塲紀事]  
　　武林訪事友人云中城保甲總巡齊司馬因事辭差所遺局務由署臬司世振之廉訪札委候補知縣李大令寳枬接辦已於本月初四日視事并奉府尊林太守委令兼辦清道事宜卽查取下城總巡春大令所訂章程以便仿行○處州府靑田縣張大令尊之去年由藩司惲菘耘方伯詳請調補慈谿縣缺業已奉部核淮應飭赴任所遺篆務擬以試用班儘先補用知縣吳大令蔭慶請補又慶元縣缺以新海防遇缺先用知縣梁大令登仕請補又景寗縣缺以新海防分缺間用知縣錢大令增勛請補已於本月初三日懸牌示知矣○部選永嘉縣縣丞江二尹宗瀚奉藩司飭赴新任卽於本月初四日起程履新○江干釐捐局總辦劉海臣太守宗標現奉藩憲委署嚴州府篆所遺局務委邵太守秉經辦理本月初四日劉太守交卸後卽命駕至三廊廟登舟前赴新任○製造軍火需用硝磺甚多現由防軍局憲委大挑知縣王月樓大令啓文赴福建查探價值以便採購○杭州府照磨缺經藩憲惲菘耘方伯委試用縣丞李光鼎署理寗波府經歴缺委試用按司獄王孝鼎署理開化縣縣丞缺委候補主簿王文光署理均已於初二日懸牌矣○撫轅文案經撫憲劉中丞札委候補知縣鄧大令裕榛辦理營務處提調札委候補知府舒端甫太守大章接辦太守卽於本月初二日到差○請補海寗州知州郭剌史文翹刻經藩署奉到部文准其補授輝方伯當卽下札飭知想剌史卽須料理赴任也 
[東瀛雜錄]  
　　日本訪事人云遞信省出有示諭云南阿非利加之搭浪司華列地方所有私用電碼悉行禁止據萬國電信總理局通知前來理合出示曉諭○日本之赤城兵船不知駛往何處刻已派高雄兵艦往索矣○日本曩因疫癘盛行故不特輪船進口均須派醫騐看卽火車往來亦須騐視今疫已消滅故内務省出示撤回凡履日土者從此可往來無阻矣○日本外務省及文部省接到中國湖北農務學堂咨文欲聘請農學士二員當由日政府選定滋賀縣技師第四課長農學士吉田英二郎君於十四號在横濵乘輪船赴華○扶桑兵輪船曩在吳軍港改修今已工竣其砲位艙面及機器均改新式已於上月二十七號演駛業經編入吳鎭守府之常備艦隊矣 
[雲津春浪]  
　　天津訪事友人云前者保甲局總辦史司馬善貽與魁陞綢店積有微嫌前往尋釁被毁器物甚多是處紳商咸動公憤聯名向道轅督轅禀呈司馬知事不諧遂倩和事老出爲排解願賠洋銀三百元各紳商羣守不爲已甚之言允卽了事特未知上憲處將何法以彌縫之也○上月某日保甲總局門首黏一匿名揭帖歴陳第九叚局中勇丁招搖訛詐情事總辦史司馬聞之卽將是叚委員莊君傅至詰問令回局查察嚴加管束毋任在外滋生事端○津郡天氣自元宵節後日見融和紫竹林上下海河一帶冰凌已漸融化臨流一望微聞流水湯湯水勢亦漲三尺餘想不久三公司輪船當可連檣戾止矣 
[吳山立馬]  
　　杭州訪事友人云本年恭逢皇上三印萬壽特開慶榜嘉惠士林濟濟多才咸思步上蟾宫折得一枝丹桂因各抱兎園册子假敷文崇文紫陽三書院一席地以便絃誦鼓歌外府州縣諸生來杭肄業者尤多若過江之鯽以故本月初二日三書院甄别報名者每院竟有二千餘卷之多敷文劉中丞主試生員題子曰譬如爲山三章童生題不以其道得之至不以其道得之生童詩題賦得半橋山影夕陽天得天字崇文惲方伯主試生題智譬則巧也一節詩題賦得檐枝不獨同攀桂得同字童生題自反而縮三句詩題賦得功名維使連三捷得三字紫陽世廉訪主試生員題民可使由之二句童生題不患無位生童詩題賦得明年芙蓉鏡下及第得年字是日題紙旣下劉中丞以棄取攸關限二刻鐘作一小講加戳二鼓前繳卷遲則不閱崇文紫陽亦照此辦理故報名者雖多而繳卷每院不過一千名左右○本月初三日爲致祭文昌帝君之期撫憲劉景韓中丞親臨主祭司道以下各員均分班陪祭濟濟蹌蹌衣冠肅穆誠盛典也○本月初五日爲上丁釋菜之期是日子刻仁錢兩邑尊先詣本縣學宫行禮畢卽命駕至府學伺候至三點鐘時府尊林太守前來致祭其崇聖祠本應學憲主祭此次文大宗師已出棚按試故由太守恭代禮畢退入官廳旣而文自司道武自杭協以下及將軍都統織造各憲先後戾止時交五鼓撫憲劉景韓中丞駕臨各官迎入小憩旋更朝衣從便門趨入由引贊生導引至盥洗所盥洗後詣丹墀下文東武西依次站立堂上樂作兩階佾舞生三十六人按列起舞正殿由中丞行三跪九叩首禮東配藩司惲方伯西配臬司世都轉東哲巡道時觀倧西哲本應糧道鄭觀察因事請假由林太守恭代東西兩廡先賢則仁錢兩邑尊先儒則府學二廣文也　則均在陪祭之列衣冠蹌濟禮樂雍容文物聲明於斯爲盛迨禮成而散時已旭日東升矣 
[漢皋雜錄]  
　　漢口訪事友來函云漢鎭通濟門外本係荒漠之區自爕昌火柴公司創設以來居民咸就近卜居藉謀生計邇更人烟稠密巿面日繁惟是處距城較遠官憲耳目難周前曾由大憲飭委武弁吳某駐守其間兹又聞加委周子藴二尹恊同鎭守藉以保衛商民亦爲政之要務也○去歲漢陽城外三里坡倪紳家被匪行刼控案後匪首某甲卽被縣捕秦泰拘獲甲賄以重金遂私行釋放現在甲又在黄陂縣屬某處犯案被拘卽將前情和盤托出邑尊立卽備文到府府尊余太守立飭將秦執獲派役多名解至黄陂與甲對質○武勝關左近山洞爲蘆漢鐵路必由之區現在比國某工程師雇用華工多名用西法開鑿以利遄行然費鉅工難竣事之期殊非旦暮可俟也 
 
 

Page 3

 
 
[爼豆馨]  
　　昨日代理上海縣篆務之戴子邁明府偕縣丞劉二尹主簿孫少尹典史周少尉赴昭忠祠致祭如儀報功崇亦當日効命捐軀者所念不到此也 
[少尉謁客]  
　　新任上海縣典史趙少尉熙昨日由蘇州乘舟來滬先諸道縣各衙門禀到然後拜會前任典史周穎伯少尉茗談片刻而别 
[康黨求庇]  
　　日前江海關道憲余晉珊觀察接奉大憲行文知政府飭拿康梁二逆之羽黨某某訪悉内有八人現居英租界卽札飭英美租界公廨讞員翁笠漁直剌嚴密查拿直剌卽簽差持票至大西洋值年總領事署簽字大西洋總領事華德師君允之八人大恐急卽禀求英總領事設法保護英總領事爰通飭各捕房嗣後公廨提人無論何案須先管押捕房俟解送公堂訊明實情再交華官訊理 
[鄉民訴寃]  
　　匪棍高春泉等二十八人爭攬招商局北棧裝運漕米糾衆閙事經美界捕頭派捕拘送公堂訊實懲辦不意昨日淸晨忽有男婦四五十人執香麕至公廨爲高等呼寃環求伸雪襄讞委員張柄樞司馬諭以此事究由何人爲首爾等須明補詞聽候批示各鄉民叩頭遵諭而退 
[漏稅待懲]  
　　日前船户江金寳承裝某處貨物來滬並未赴關報稅爲江海南關某巡丁查獲解經海關總辦命轉送捕房寄押候禀請江海關監督余晉珊觀察委員赴局會審以便澈底根究 
[示革陋規]  
　　日昨代理上海縣篆之戴子邁明府抄奉前任松江府濮紫泉太守所頒告示一道旋卽發貼通衢其文曰爲出示勒石永遠巖禁事照得上海各處碼頭所有埠頭名目早奉丁前撫憲札飭禁革當由該前縣朱令以該縣地處衝繁需船絡繹設無稽查約束之人勢必攬奪搆釁詳明改設船行由公正紳耆結保詳請給照著充不得另立名目私自索費至於向來惡習如帮差貼捐埠規一切油燭浮費概行革除如衙門差役暗地朋充立拿重辦由縣詳奉批飭應前道憲核明詳復奉批如詳飭遵等因在案乃日久玩生廿五年正月間有大挑教職茆彦莨等在道憲衙門禀請嚴禁船牙不准勒索船頭黑費之案當奉批府提訊旋於二月間奉臬憲以茒彦　等控案札府提集澈究詳辦並飭將善釐濫捐埠役陋規一律革除以免騷擾嗣於三月間經舉人石可宗等禀奉督憲批道飭府將所禀埠役河快人等勒索陋規及運柩黑費各節飭令出示勒石永禁具復本府迭札該前縣赶將原告的被解訊不啻舌敝唇焦現據茆彦莨以該前縣王令家丁胡少溪避不到案主持上控之蔣承恩業已病故禀奉道憲批准緩提並飭將所請朱長生不准再充淮揚管帮並示禁勒索黑費一節併卽核明辦理當經飭據前署縣藍令查明禀復據稱茆彦莨等所禀黑費係船牙所派管帮私收埠規似此巧立管帮名目以爲私收埠規張本定必勾通差役暗地朋分貽累小民言之可恨自應查明禁令赶緊一律禁革至於通瀛公所善釐據禀捐及雙線鞋底等業是以窮苦食力之人而强以彚濟善捐之事於名不正於言不順而况所收捐錢未聞興辦何項善舉眞以窮民之物力徒飽劣董之私囊亦應將通瀛公民迅速裁撤其托名善釐一概停收以杜紛擾合行出示勒石永遠嚴禁爲此示仰諸色人等知悉爾等須知船行管埠私收規費現已禁革所有埠役河快人等規費以及帮差貼捐一切油燭淨費一律查照舊案永遠禁革卽通瀛公所亦已裁撤其托名善厘不准再行抽收分文惟此次示禁以後倘有衙蠧船牙劣董人等再敢向爾等私索規貿善厘許被累之人立卽赴縣喊控以憑提案嚴究不准稍涉寛縱仍飭縣隨時查拿懲辦以安民業其各凛遵毋違特示 
[淫棍送縣]  
　　前者萬友春投英美租界公廨控淫棍丁照榮卽上海縣劣差丁全姦拐妻室吳氏向論被毆經襄讞委員張柄樞司馬訊明口供判將丁押候繳還吳氏捲去各物再行核辦詎丁挺押至今置之不理其祖丁保和復求某宦修函緩頰司馬閱之大怒前晚提案覆訊萬投案供稱正月十五日被丁照榮誘令妻子吳氏捲去皮箱一口内貯契據及綢皮衣服並金銀飾物等件求恩究追吳氏供小婦人逃逸時並未携帶家中物件求鑒司馬以吳氏刁狡異常喝令掌頰六十下覆加詰問堅執如前丁照榮自稱知罪泥首求恩司馬謂丁倚勢横行不法已楫著重笞五百板移送縣署請代理縣篆之戴明府按照姦拐例從嚴革究吳氏仍發棲流女所留養萬旣開妓院亦非善類所控被捲各物　不准追斥釋完案 
[解犯過站]  
　　南匯縣汪蘅舫大令派差押解私宰耕牛之楊阿妹赴省勘招昨日道經上海解差循例投縣署禀請過站代理縣篆之戴子邁明府飭收禁内監候備文解赴松江府署過堂然後轉解至省 
[上海縣署瑣案]  
　　前日二十三七鋪巡防局函送夏曾良扭控蔣永奎誘賣子女一案前晚代理縣篆之戴予邁明府提案研訊夏供江北人與蔣永奎同住蘇州去冬小的與妻患病將五歲之子與十五歲之女寄養於親戚謝姓處迨小的病愈往領據謝稱所寄子女均被蔣永奎冒領已帶往上海小的跟蹤來申行經南巿適與蔣遇當卽扭入巡防局轉解案下求究蔣供向在蘇州開設餅店與謝姓鄰居去年夏曾茛夫婦患病沈重將子女寄於謝姓處并稱如有主顧情願售去小的得悉卽代爲物色成交所得價洋由謝轉交於夏收領求察夏供並無收洋之事明府以兩造供詞各執判蔣收押著夏赶緊邀謝姓到案質訊核奪○沈惠齋向在已閉某錢莊執事結欠申兆祿等銀兩控經戴明府訊供收押限期繳銀前晚明府飭提覆訊沈供已懇錢業董事陳姓向申勸妥先還現銀三百兩其餘出立期票陸續歸還明府准之著押候繳銀開釋○湖北人王老八誘領某姓女名蓮娃者匿跡上海由湖北漢陽縣差役李茂禀請戴明府派差恊提到案前晚升座研訊王供在滬多年並無誘匿婦女之事去臘李尋至小的處稱在漢陽縣差役池全孝名下爲夥來滬緝拿誘逃婦女之案缺少川資暫向借貸小的念係同鄉借給洋銀三元不料李竟視爲可欺後又欲借洋銀三十元小的不允致被朦控明府謂爾旣與拐案無干何以遽肯借洋情有可疑惟李現已潛回湖北無人質証姑著押候移文漢陽縣查明再核 
[上海巡局紀事]  
　　前晚南巿北施家弄蔣姓家有人設局聚賭流氓小嘉興往索規費蔣靳而不予因卽糾集黨羽多入一擁而入僞稱捉賭各賭客踰墻躍屋逃避不遑次晨附近鄰居以其終夜喧譁擾人清夢特赴十六鋪巡防南局禀請禁止○前晚虎威兵艦水手楊金福在某處沽飲醉後行經南馬頭徐福金所設車寓前悮將門首所停東洋車撞倒徐聞聲而出扭住痛毆事後楊心有不甘赴二十三七鋪巡防局禀控局員邱二尹飭候十二圖地保查明再核 
[馬路工程局瑣案]  
　　某號東洋車夫朱阿六前日驅車至南馬路停於中途十六號巡街捕以其有碍道路斥令移於道旁朱持蠻不允嗣由某號印捕持棍擊之致毁其車板朱不肯甘休相與爭閙由捕拘入捕房捕頭命移解馬路工程局經總辦程雨村大令提案研訊以示有意違章本應罰鍰姑念車已損壞著自行修理斥退○前日張全英白樹明二人在南巿豐記馬頭海神廟前設攤誘賭嗣因言語齟齬互相扭毆爲二十五號巡街捕所見拘入捕房轉解馬路工程局局員程在令提訊之下判令各責二十板驅逐不准再行逗留滋事○前者寗波府屬鎭海縣人臧永裕將江南義振票號碼塗改至某票號兌收彩洋爲店夥察出告知廣濟公司拘解馬路工程局局員程大令提訊之下臧供此票係四馬路東興印字館歇夥名金福者囑令代取大令命戒責四十下前日覆提研究有吳少卿者投案具保大令諭以十天爲限務將金福交案如果逾期不到惟保人是問吳遵諭其限狀卽命將臧釋出 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂會訊案]  
　　某英商控稱　買第三千一百三十六號地基一方竪立界石被人拔去地保顧月才置之不理請爲究懲當由襄讞委員張柄樞司馬將顧傅案昨晨會同梅繙譯升座研訊某英商投案請辦顧供西人所立界石實因天雨衝倒今願照舊代立叩求明察司馬商之梅君著赶緊理妥禀覆候核 
[英美租界公堂瑣案]  
　　包探倪順泉禀稱竊賊王順昌竊取楊姓家皮箱一口内藏皮衣一襲經小的緝獲人贓送案請究楊遣人投案領贓王認竊求恩襄讞委員張柄樞司馬商之梅繙譯判責二百板贓給還失主○包探劉阿丙解送匪人王其卿到案禀稱此人專造銅質僞臂釧向各質當鋪朦混付質稍不留意輒受其欺昨被質鋪夥程維卿察出破綻扭送捕房捕頭令小的解案請究程投案訴稱小的在某質鋪執業王將僞臂釧前來嘗試幸卽察出是以交捕送案務求重辦以儆效尤王供稱此釧係友人託付長生庫以應急需並非小的自造尚求恩宥司馬謂眞贓鑿鑿毋庸狡賴判責二百板管押三月○包探袁春榮拘解流氓瞿銀大徐三山到案稟稱前日此二人在裏虹口乾元萬春茶樓向袁阿三葛毛毛索詐不遂持刃行兇致將袁葛戳傷適爲小的所見因卽拘獲今袁葛方在同仁醫院療治恐難卽痊瞿徐本係著名賭徒請爲究辦瞿徐同供小的等並未犯賭亦未行兇解案之刀實卽袁等之物叩求明察司馬著押候袁葛傷痊再訊○包探張阿五解送徐泰祥到案禀稱此人行竊其叔福泰所置桕油三桶洋糖八瓶經小的查獲送請究辦徐福泰投案訴稱逆姪泰祥屢犯不端今旣送案叩求嚴懲徐泰祥供小的年少無知聽人唆使尚求恩典司馬判押三月○包探朱阿高禀稱前日婦人楊阿巧卽秦楊氏控夫秦阿三索擾不休經小的將秦拘獲送請究懲楊阿巧供小婦人傭於大西洋領事署丈夫秦阿在不務正業時來索擾此次實由洋東報捕並非小婦人控告求鑒秦阿三供小的患病纒綿無人侍奉是以囑妻同回江北並未前往索擾叩求明察司馬判將楊阿巧交秦領回 
[法租界捕房發落]  
　　昨禮拜五朱森庭明府蒞捕房發落各案偷兒陳紹祺在外國墳山竊取花盆爲失主拘獲人贓解經明府訊供昨日命提到案照原斷笞責二百板釋出○偷兒陳大前至招商局金利源棧竊取牛油若干當塲拘獲解經明府訊供昨日又提到案著笞責一百板釋出○顧狗狗王和尚二犯在東洋車上攫取大錢六百文解經明府訊供押候分别責懲昨日命提到案著照原斷顧責三百板王責四百板一并斥釋○小東門外宏昌魚行主童寳慶前控魚販戴阿高結欠貨洋一百零八元避匿不見迭經明府訊供交保出外理處兹戴已向原告商懇約期立票陸續歸還原告業已首肯昨日投案求銷請將戴釋出明府准之 
[美租界捕房紀事]  
　　昨日外虹口公和祥碼頭八十號棧房江北小工繆阿九張利保不知何故互肆兇毆棧中司事某甲見之喝阻不服立鳴一百七十七號印捕一并拘入捕房捕頭令押候解送公堂禀請讞員翁笠漁直剌訊辦○前晚偷兒姚金生在斐倫路浜内竊得小船一艘正欲逃逸適爲包探沈翠濤所見卽將姚拘入捕房捕頭令押候解送公堂稟請訊究 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
