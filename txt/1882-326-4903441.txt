# 1882 - 326 - 4903441

 

Page 1

 
 
[覆豈必山農書] [  申報館主拜啓]  
　　日前接誦瑶緘祗聆種種諸承關愛感何可言惟望雙鯉時頒以匡不逮是所盼禱至於尊寓住址亦乞群細知傳得覼陳一切專此敬覆順頌述安不一 
[縮本史記出售] [  點石齋主人啓]  
　　學者抗心希古淹通經籍尤貴博覽史書從前廿四史有大板而無小板寒素之士未易購置且卷頁旣多舟車携帶亦嫌不便本齋有鑒於此不惜　　訪購原板初印廿四史用照相石印法縮成袖珍本公諸同好史記現巳印成訂爲四本外用木套板擇於本月十八日出售每部價洋二元五角此書　係縮本而字樣較本齋所印之康熙字典加大故能使閲者了然於目　異掌上螺紋毫不費力且紙張潔白裝潢精工價值旣亷取携亦便洵爲史書中最善之本其餘各史當按次照印式樣與史記一律屈時當再出告白以便諸君來購分之則部居各異合之則先後同揆想海内賞鑑家必以先覩爲快也售處仍照曩例請卽賜顧爲幸 
[呂宋災荒宜賑説]  
　　小吕宋一國向屬於日斯巴尼亞今人多以日斯巴尼亞爲大吕宋或者謂吕宋之得名由大吕宋而推及而不知非也　 
吕宋乃其本名因爲日斯巴尼亞所得於是别之爲小吕宋而以日斯巴尼亞爲大吕宋殆亦唐時突厥匈奴尊太宗爲天可汗之意小吕宋雖係小國　屬於日斯巴尼亞而實爲南洋輪船經由之所各國船隻往來多以吕宋爲東道主前者本舘因屢聞呂宋被災特著論説言各國旣於呂宋有通道之誼則亦當於吕宋盡撫恤之道昨又閲日斯巴尼亞領事勸賑吕宋啓一萹不禁益爲之慨然以歎惻然以悲也夫吕宋區區南洋一小國本屬地瘠民貧其所出之貨不過寥寥無幾故各國准其發售呂宋票以爲津貼之資每月可得數萬金半以爲善舉半以爲度支以一國之地而月得此區區已不見其有所寛裕而况近日疉遭巨災始則霍亂疫症死亡綦多但就其京城馬尼利一處而言死者已及三萬人至於孩提之子怙恃俱失嗷嗷待哺慘不勝言雖有好善者亟爲設局收養而其情形之悽慘實覺不堪設想矣而乃一波未平一波又起突又遭地震之禍夫該處地多火山熱氣蒸騰地固時有震盪不備之患而實則其害尤甚大厦崇墉莫不被其摧壞所不壞者但蓬蘆竹屋之輕者尙不至全行震壞而已乃復加以風颱爲災飛廉肆虐上而官署營房善堂作舖無不埽蕩一空鳩工庀材重新建造其費當復不貲其房屋之未經遣地震之刼者至是　悉數毁傷小孩之見收于善堂者遭此一劫仍復興悲而該處居民蕩析離居高山之中搆巢營窟苦不勝言潮水又乘風而入捲壞田廬亦復不少屈計已聞月中連遭大災三次霍亂之症又漸盛行更加他症致死者益衆此情此景言之酸鼻聞者傷心日斯巴尼亞領事官創此善舉雖爲其屬國被遭代呼將伯而準以救災恤隣之義亦属理所應爲在泰西各國旣以吕宋爲東道之主固有顧念災荒不忍坐視者卽中國仁人君子當亦有勃發其博施濟衆之宏願者已中國人之寓居該處者近來亦實繁有徒客居罹此奇災旣不得不興懷於桑梓華人聞此又安得不推惠於覊人况前者中國晉豫齊秦等處連年旱荒寓居外洋之華商曾慨解客囊匯寄巨欵分西江之水甦涸轍之魚可知梓里情深善緣早結卽在泰西各國亦嘗籌寄賑資惠此中國今吕宋縱無華人庽彼而準以報施之禮前者西人曾加惠於中國今此中國安可不加惠於西人當此中外一家無分　域準情酌理誼不容辭雖近來江皖各處亦有災區東南財源漸見加遺或慮有自顧不暇之勢但江皖現在捐有成數縱不能遍行膏澤尙可以敷衍片時吕宋猝遘閔凶疉逢大刼而該國又素稱貧弱以本國之款濟中國之人平時尙且不敷何堪值此巨刦故以江皖之災較之吕宋覺輕重微有不同今欲分江皖之賑以濟吕宋其勢固有不能若但顧江皖之災而竟置吕宋於不顧亦不免失之太恝現在總理衙門已知此事度謀國諸人必有據情入告者卽在中國官紳亦多樂善好施不分畛域商賈之輩則更當踴躍翫施不但盡字小之仁抑亦溥大公之澤揆諸前後報施之理亦所應爾若商船有經由該處藉叨其東道之蔭兹者尤爲分所難辭吾知華人好善者多必不以視同秦越也至若泰西各國大都國裕民豐而於吕宋一隅輪船往來尢爲繁盛且與日斯巴尼亞咸相親睦推日斯巴尼亞之情則宜助念吕宋之可憫則又宜助倘得各國共分餘潤則吕宋災民之受惠無窮卽日廷亦且欽感不忘矣中外各國其亦有意否乎 
[福州火警]  
　　福州西字報方初九日福州長橋左近突遭回祿計焚去房屋一百二十間適值風勢狂猛火隨風烈遂致燎原時當冬令風高物燥尙其加意也哉 
[杭垣决囚]  
　　本月初六日浙垣接到部文時已下午當卽札飭無杭四營一面札知兩縣由縣監提出斬絞犯各一名綁赴清波門外處决聞浙省秋勾之犯部文亦已到省計共二十一名云 
[命案續述]  
　　前報列永嘉柟溪興壠地方出有械鬪命案此據温友所述而言也兹悉非興壠地方係廬山興發地方聞其起釁之由因彼此爭山遂用鋤將某甲擊死該處離城頗遠故上月十九日之命案至二十五日始行報縣刻已由縣禀府札調隣封前往檢騐瑞安周邑尊業於廿八日抵郡遂飭永嘉差役迅將船隻備齊以便次日啓行乃此處命案尚未檢騐而他處命案又接踵而至西柟溪邵岸地方於二十日亦因爭奪荒山遂致同族械鬪而上方邵姓遂用九節鞭將下方邵姓擊傷十餘人業經報縣除輕傷不計外受重傷者共有六人中有一人腰受彈傷必不能延殘喘也惟西柟溪屢出命案樂瑞平三縣業經調遍不知此次命案當委何縣相騐也又聞西柟溪人心兇悍凡有械鬥之事往往以女子當前使受槍彈故此次下方邵姓盡以婦女爲前茅而男子執械繼之上方人開一砲下方婦女已受傷十餘人非特此也卽服毒圖賴等事無不以女子充之視人命如草芥故命案獨多也 
[武員更調]  
　　玉環叅府鄭君鴻章與定海叅府張君希順對調早接明文兹悉張叅戎已於上月二十八日抵温擇於本月初二日接印故署理之鄔叅戎不日卽回温標中營游府本任而現署中營游府之余君德臣交卸後已接帶温標精兵三百名矣 
 
 

Page 2

 
 
[私遁被獲]  
　　温郡大南門内第一橋口有擺鹹魚攤者名慶彬有妹三人長次均已適人幼者年雖及笄而尙在深閨待字也有陳某者福建桐山縣人僑居於此家頗小康聞其貌美願出英餅七百元納爲簉室慶彬已允之矣女素與表兄進福有嚙臂之盟聞兄言意頗不悦私謂隣女曰吾兄近來贸易頗利何必爭此區區身價耶若嫁我於本邑人雖爲乞人婦亦所甘心否則有死而已鄰女聞而婉勸之然女志終不可囘遂於上月二十六晚偕表兄私遁慶彬遣人四路追緝本月初二日獲於東山書院中親戚出爲理處而兩下皆不肯從慶彬遂將進福及妹一併送縣初三日經黄廉捕訊問不究姦情僅科以拐騙幼女之罪責進福二百板並荷枷示衆云 
[惡僧肆毒]  
　　津人甯三向在奉省作公門勾當家眷居於營口前前充當岫巖縣門簽因本官公事晉省甯竟私作威福逼死鄉農二命經本官回署查知卽自行上詳檢舉將甯禁獄至今尙未定讞甯有妹嫁津人王三亦當門丁者積貲頗厚王死甯妹寡居今年秋間知甯犯事之信赴營投親却與一僧同伴而行僧名明通行李華煥且有　人陳金玉隨侍抵營後卽寓甯之家内詎　奴竟欲調姦寍妻鄒氏鄒不從聲喊僧與甯妹助僕肆惡將鄒氏綑打鱗傷徧體忿極卽赴海防廳喊控寳司馬立卽飭差拘提而僧僕早已遠颺及甯妻回家則前後門又被鎖閉破門入室甯妹復揑稱鄒氏帶同差役將伊之衣物搶去等情喊控實司馬現已將原差人等一併收押以便查明核辦諒司馬素有神明之稱不難水落石出也 
[循吏愛民]  
　　奉天友人來信云奉省現在親民之官其實心爲民者如海城縣張明府盖平縣徐明府及海防廳寳司馬皆慈祥明察不愧民之父母而塞外民情剛直見官長辦事公正雖受責者亦感頌不置云 
[金陵瑣聞]  
　　李姓者籍隷湖南寓於金陵巡道署後之益仁巷内前月其戚某甲來借居數日於月底始去李姓卽於是日被竊計失去銀四百兩當赴保甲分局報案旋經委員李别駕前來踏勘係撬門而入然撬者宜自下而上今則自上而下似有可疑又銀兩存於箱内其鑰匙尙懸於裏間屋内壁上門亦下鎖因隔間之板甚短故竊者用竹竿將鑰挑出開箱取銀而逸尤非外人所能猝辦故鄰里嘖有煩言現雖經保甲局派人跴緝尙未知能獲案否也○又狀元境内曾文淵堂書坊因虧空結訟門已封閉昨有江西販書客楊姓出洋十元租其中進樓房三間作寓由側首小門出入其後進尙有别叚保甲委員同住九月三十日之早八點鐘有友人邀楊姓赴茶社小聚良久始歸迨登樓見房門洞開鎖已扭落不覺大駭急入房查檢則箱上鎖亦扭墮内有朱提二百金亦如靑蚨飛去今年南闈赶考書店過多以致未能獲利兹并血本遺失不帝罄其所有該客呼天籲地痛不欲生雖保甲局允爲查緝恐亦難望珠還矣○孫嫗以售珠翠爲活計兼伴新人卽俗所謂送嫁娘是也積累日久頗稱小康並於石壩奇望兩街治有房産嫗無子與壻馮姓同居婿以設肆賣通草花爲業亦無子有女三人長女貌頗不惡絶無小家習氣有某生少年入泮顧影自憐聞馮女美且賢因謀爲贅壻孫嫗貪其清門且係讀書種子遂商於馮而許焉去年贅生於家初尙和好無間迨數月後生漸夜郎自大言語之間每多諷刺孫嫗等均以嬌客姑容忍之初生之附爲婚姻以兩姓均無子息且有薄産冀欲得而甘心葢醉翁之意固不獨在酒也嗣以養老女壻自居每欲請代爲執業孫嫗等因望其上進以爲門庭宗族光故不肯以瑣事相累由是遂成嫌隙馮妻積不相能乃謀與生晰居然每逢佳節良辰翁壻尙通慶賀女家尤餽遺不絶頃於九月三十日馮赴生家看女因與生言語齟齬生竟怒掌馮頰色至靑腫馮恨極欲鳴諸官旋爲戚友調處而止昔第五倫三娶孤女人　其撾婦翁不圖今日竟有其事亦可見世風日趨於下矣○本月初一夜間又有武生　竊一案該生等寓於督署左轅門外因連日陰雨不能試馬悶坐無聊晚餐時沽酒暢飲行令猜枚豪情勃發俱至沈醉夜間被竊去洋蚨數十元及衣物等件共值洋二百餘元當向上元縣報案並云考費均被竊去若不赶爲破案不特不能與考卽現在已有斷炊之患故縣尊先委捕衙蘇少尉踏勘一而傳捕嚴諭務在人　均獲遲則立于重比云○金陵自重陽後陰雨連綿自念五日起復細雨如塵時作時輟首寂泥深數寸向例武闈較閲大員均於十月初六日入　故供給等官及差役人等均於前月杪在武塲左右搭蓋蘆蓬棲止以便就近料理一切現值苦雨之後所居皆在積潦之中加以上面僅止薄蓆一二層亦不足以蔽風雨故衣物等件無不霑濕又恐時有公事呼喚不敢遠離諸人仰望金烏不啻如農夫之望歲其情亦殊可憫也 
[宜昌雜誌]  
　　宜昌於前月初以來秋雨淋漓至望前數日且暮竟不在點是以水勢有漲無退鄉民恐悮春花頗切負勝之望也○庚午年以前川鹽下行武漢宜昌生意頗見暢旺近因川鹽不准運鄂又遭大水市面頓覺清淡居民垣墻大半用土築成無有砌磚墻者今秋陰雨連綿時有倒塌英領事公館本係租賃民房上月十一日午後四點鐘時公館西首垣墻竟倒去五六丈　未壓壞什物行將大加修葺也○招商局江通輪船約十日往來一次上月初十晚十一點鐘由漢到宜十三日早卽開　漢口此次船内所裝上水貨物約計三四百件棉花包居其大半餘卽洋布包海帶等雜貨而已下水貨物多半四川藥材因輪船上下快便不拘有貨無貨停泊三兩日卽行開去故貨物可不致囤滯耳○宜昌雖通商品岸而公門中亦無甚事九月初八日告期僅收詞二紙一係訟武生一係訟皮匠皆田土小事不難斷結也○戲班只有慶雲玉成二班慶雲行頭略覺新鮮演一日不過六七千文名曰荆河調盖荆州以上土腔也其有游蕩無業者結伴聯羣習漢班聲調而坐唱者名曰圍鼓班近有圍鼓班中人借慶雲等衣飾開面上臺高唱漢調較荆河調差强人意故戲資每日須十餘千文云○東湖龍明府于上月十六日出示禁屠祈晴時僅縣令一人詣縣城隍廟拈香三日後未見紅日高懸又訂於二十二日闔城文武員弁俱虔誠往縣城隍廟祈晴二十四五兩日天果開霽人心爲之大快○上月杪大南門内東嶽廟中有流庽之橈鬼子倒斃二十餘人盖因天氣驟寒風雨交作船不敢開橈鬼子無處尋討衣食以致凍餓而死幸城内培元堂囑各處保甲見有路斃者卽行投報入册施棺收殮又專雇二人抬屍往城外義塚掩埋此一陰德事也按撓鬼子者宜昌人之俗稱猶江南之縴夫貧苦不堪乞丐之流亞也○某甲不知何處人氏跟官來宜凡衙内買辦什物及綢縀布疋等件均係甲經手近不知因何事被官開除甲卽在城内崔祥興縀店内詐取靑縀子一疋醬色摹本縀一疋托言拿進官衙揀中卽來付價該店以爲老主顧任其携去不料久候不來該店始打發人到官衙討信據囘稱甲已被逐並無令買綢縀之事該店與衙署中人四出追尋甲竟杳如黄鶴矣 
[婦棄其夫]  
　　昔朱翁子採薪自給行歌道中其妻以爲羞下堂求去斯事也載在史書形諸歌詠雅俗皆能道之乃近聞津沽某氏一事竊歎古今人固有不相謀而適相合者某氏乾南　柳甲之妻也幼爲養媳及笄而婚生一子年已十二歲緑葉成陰非復長條似舊矣柳有老母另住鄉間自食其力甲因城南有屋兩間擬於此開雜貨舖且迎養老母商之於氏氏不肯以棄母爲請柳集親朋勸之氏堅不允且言與姑不兩立親朋無如何氏亦歸父母家甲以謀之無成不能恝然於心遂赴岳家叩其行止氏拂然曰何絮聒乃爾半世夫妻非無香火情但我萬冰能望老嫗眉睫爾若相逼請從此分於時某氏一面以口相角一面以手磨墨柳固莽男子嚄曰是亦痛快事但勿後悔氏謂求之不得何悔之有且我視子如贅癅君可挈之歸夫妻子母永斬葛藤毋相累也隨出一素纸畫一十字並印手痕擲紙與柳柳爲所迫亦簽押醮脚印於其上纸上無字 
 
 

Page 3

 
 
者盖倉猝未及寫就柳又目不識丁且盖脚印手痕以便塡寫離婚字據耳時已傍晚柳無顔寄宿岳家遂負子而返跟蹌行念餘里比到家泣不能仰其子亦呼母不置翌日忽思白殺其子爲其從兄勸免未識能再求故劍否也 
[創設借錢局告示]  
　　寍波府正堂宗爲示諭事照得福建人之在甬江者除正商大賈外其窮苦無聊者往往以賭爲生害已害人屢經府縣拿辦驅逐不少姑容特念窮困人中　多安分良民以營趁度日徒以資本無出不能謀衣食或陷入憊黨深爲可憫現有候補主簿虞仲汶籍隷閩省經本府委令驅匪安良該員以利濟爲心向同鄉中措錢數百千文禀請仿照揚州借錢局辦法凡福建人之誠實營生不吃賭飯之人具保者借給資本錢自數百文至二千文爲度每日還本十文五日一繳不取分毫利息擬具簡明章程禀請出示前來除札鄞縣派差彈壓並委甬東巡檢會同辦理外合亟出示曉諭爲此示仰閩籍人等一體遵照定章辦理此係濟人行善之事事屬創始如有應行變通者隨時變通示遵倘有不法之徒不遵定章擾亂局規滋事或煙賭之徒妄思借錢烟賭者立拿送府縣重辦其各凛遵毋違特示計開一此舉設措錢四百千文專爲福建人來此異鄉人地生疎覓食無處資其作小本營生而設無論何項公用概不得挪移每借錢一千文每日還本十文五日一缴以百日爲期收清爲止不取分毫利息不准延期拖欠一借錢之數自數百文文起至二千文止看其生業之大小需本之多寡酌量借與不准爭多論寡一借錢之人須要行家及妥當生意人具保先五日前來局掛號將姓名住址及作何生業保人姓名住址説明掛號註簿候司事往查的確在本地作小本生意者方准借與若有本資及素不安分不習正務等人概不准借一借錢之人必須來局出具甘結不准遊蕩賭博吃食洋烟酗酒滋事等情及到期本錢自行繳局不致拖欠分文不具結不借一借錢之人一概還清後如要再借必須再托前次保家來保方准再借一借錢之人如有逃走不還將此錢不作生意携去賭博本局祭出其錢着落保家是問仍將借户姓名送縣提究一按日收來本錢當面加一收字戳記收入帳簿並立小摺一本亦加收錢戳記交借户收執一擬蓬一六日放錢二八日收錢每收放錢文定九點鐘起至一點鐘止不能竟日專候一繳錢日期如遇有事或患疾病必須早一日托人來局説明再行由局遣丁查察隔日來缴不准拖欠過三日一委員及司巡須要克已秉公不徇私情不辭勞苦常常嚴肅查察借錢之人如在街中廟宇賭博酗酒滋事遇見立拿送府縣究辦 
[新增公司]  
　　本報後登有中國各商裝貨輪船公司章程條分縷析頗爲美備查該公司董事諸君多係大商人共相帮助購股者亦係巨賈將來裝貨亦屬衆股友合力定卜蒸范日上聞諸董事目下業有舉動前保寍保險公司之耐爾生先生已於前日由福州來滬一俟集股興行日後愈推愈廣輪行各國無遠不屇其生意之隆盛當較之現在所有之各公司尤爲生色者矣 
[水船傾覆]  
　　輪船上之食水皆向水船購買前日惇信輪船正值購水之時有某駁船載水赴該輪船忽然傾覆溺斃者一人 
[主考回京]  
　　浙江正主考許抵滬情形節經列報兹聞許公定期於十九日乘輪北上云 
[邑尊晉省]  
　　上海縣范邑尊於昨午後由新閘碼頭乘坐民船用小輪船拖帶赴蘇謁見各大憲不日卽當返滬云 
[匠人受傷]  
　　裏虹口新街之新造房屋前日有漆匠在門上油漆偶然失足墜地嘔血甚多經衆人舁送回家不知能無恙否 
[醫館治傷]  
　　祥生船廠夥陳阿生控王炎金一案前前報兹悉王炎金當時已被用木棍打傷頭顱前日解案訊係楊金亭爲奪工挾嫌起釁當卽發回捕房管押候質詎王頭傷冒風頓然高腫經捕頭送入同仁醫舘調治又虹口入楊茂和現年二十四歲前日在外虹口不知因何與人爭論致被攅毆胸脇受傷經巡捕送至同仁醫館調治又英租界大新街繪芳樓弄内天津人某姓家雇用之傭婦蘇人於昨日十點鐘時因上樓失足墜地磕傷頭面手背等處血出不止當卽雇車送至仁濟醫館調治均未識能無恙否也 
[纏訟不休]  
　　公平洋行將新閘地方之地基租與陳阿桂造屋今因需地令其拆讓不允涉訟經公堂及縣署均斷給銀兩着將地還業主而陳阿桂仍不遵奉公平行又令黑人偕捕押遷被陳母陳浦氏潑糞污人頭面巡捕當將陳浦氏拘送英公堂太守以案經移縣又將該氏送歸縣署核辦兹悉公平行又報由捕房派中西捕及工匠人等已往該處將居人赶令搬移拆去房屋四面均築籬笆陳則又投縣署禀訴未識如何了局也 
[瘋人控女]  
　　前日將晚有年約五十歲左右之紹興人張某頭面及上身衣服均有血痕投英界公堂喊控聲稱住老閘北首之唐家弄中因訓女　服反遭毆打忿不欲生自將小刀刻頸尋死被隣人勸阻然已戳傷故投憲案乞賜懲辦陳太守察得張某狀甚窮迫受傷屬實隨賞給錢文諭令暫回候示及傳該處地保究問知張實有瘋病者至所控各情現尙飭差查訪以便定奪也 
[奉勸助賑道情歌]  
　　歎世人挾妓忙破工夫賽病杜戲園酒館拉虚愰張朱票如飛去帶醉妖嬈正晚粧珠鈿麗服多時樣裝烟纔畢抽身起轉局包廂第幾房伸頭探腦東西望似這般含酸忍氣問何如助賑功長歎世人擺酒忙點珍饈佔繡房呼朋嘯侣高軒降猜拳侑酒皮杯送趁興翻抬再上塲百金席誰稽帳偎紅倚翠聲聲好骨軟筋麻陣陣香冤家催把房間讓似這般風流雲散問何如助賑功長歎世人兩脚忙打茶圍宿夜香當春訪艷心花放情過夫婦甘拚命果結楊梅暗種瘡癰疽淋濁誇時尙神枯金盡形容减緑笠靑簑笑且當無人野渡舟飄漾似這般循環報應間何如助賑功長歎世人行樂忙雇馬車自拉韁揚揚得得意飛來往靜安寺畔鴛盟會歡喜禪叅淨樂王諸天護法都惆悵鞭絲帽影斜陽外芳澤親沾　欲狂無端狹路冤家撞似這般横遭命案問何如助賑功長歎世人看戲忙講西皮説二簧京腔綁子隨心唱少年子弟春心亂艷語淫聲着意裝倫常風俗歸淫蕩衣冠塗炭優伶貴履舃交酬把臂商山陰道上無暇賞似這般歡娱片刻問何如助賑功長歎世人眞個忙茶酒館烟賭塲抛球打彈時新樣弟兄陌路妻兒哭骨肉參商友誼亡荒唐終日神魂蕩軟披細挂俱羅縀繡帶京鞋五色鑲狂瀾欲倒誰屏障似這般繁華浪費勸諸君阞賑功長[  北固山樵六吉道人涙和墨稿]  
[安仁樂善局衣米章程]  
　　蓋聞貧富雖分饑寒則一枵暝可憐每食時虞不飽章身莫給無衣何以卒歲本局目擊心傷緣就常年辦理義塾　字外夏施醫藥冬給衣米所有章程開列如左一本局自夏秋醫藥施竣後常卽籌辦衣米塡票蓋戳隨時　派統以冬至後起給發清明日停止一本局自同治十二年起開辦向設粥廠因租界發粥擁擠改章發米每日每日發米三合小口减半一發米浲五日發一次憑票方可照付因於先期派着司事查明眞貧分别大小口數塡簿給票一查遇有年老及癱瞎不能行動者有隣則塡明某隣代領無隣則由局使每日每名照大小口送給與食一施米暫因經費欠充定限以二百名口爲率俟捐欵充裕按照原報名次查明補給一乞丐人等住址不能一定者本局無從按查因嘵貼　單於冬至前三日内由該丐自投來局騐明面貌年歲給票亦照五日發米一次一棉衣向分正副兩號正號全用新布新棉副號間用舊棉原衣配搭統以厚實長大爲率一凡遇善士樂輸衣米或卽由局出票代散代給或由善士自行分派向局掣票者註明或米或衣由局司事憑票照發自無重與疉取亦不需費分文一貧户查有年老男婦舉步需人扶持者格外加惠添施棉帽兜一個及瓦　罏一具一塾以十　徒延一師凡塾師修膳塾徒書紙筆墨概由局給不取塾徒分文朔望察課以分優劣而嚴賞罰一借字常川雇夫輸户　收由局月給飯食外每　給價二文隨時化　送入大海並收春册及淫書淫畫逐件酌價眼同焚燬一施醫給藥以五月初一日起中秋後止延請内外專科選用道地藥料出診門診不費病家分文其實在貧病及住客寓者每藥一劑給煎炭錢二觔愈後資遣回里右擬各條本局經辦其間惟期實事求是誓不妄費分文每屆年底造册報銷大憲核實外元日日　　事偕各司事詣邑　拈香以明私弊而矢無他謹此　陣統候垂鑒[  安仁樂善局司董同啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年十月初五日京報全錄]  
　　官門抄○旨一道錄前○内務府奏遵旨查明覆奏摺子○陜督譚奏鄉試完竣接試繙譯並房考兼用候補人員緣由摺子○署直督張奏請改撥知縣地方夾片○黔撫林奏揀員對調知縣摺子○太僕寺卿吳奏特保賢才摺○又奏請奬叙摺子○大臣文奏爲審明定擬摺子○十月初五日户部通政司詹事府八旗兩　值日無引見○内閣奏派驗放之王大臣派出豫王靈中堂張之萬童華○又呈進賀表○召見軍機○○總管内務府謹奏爲遵旨查明覆奏事本月十一日内閣奉上諭御史李鴻逵奏本月初八初九兩日有人赴該御史私宅稱係御茶房太監孫姓名英瑞有話相商因該御史出門未回留下名片而去並不言明何事請飭查辦等語太監私行出外例禁綦嚴朋敢赴言官私宅求見亟應嚴切　究着總管内務府大臣查明卽將該太監解交刑部嚴行訊辦欽此臣等當卽詢據御茶房首領太監趙喜兒等結稱本處太監共四十八名並無孫英瑞其人本月初八初九等日亦無告假外出之人等語復調該處名册詳細查閲只有孫有富一名當交愼刑司審訊據該太監供係河間縣人年十七歲於光緒八年四月二十八日由會計司交進當　自交進後並無告假外出情事臣等猶恐他處太監假冒復經行文敬事房於各等處總管首領太監内詳細查報據稱徧查宫内各等處並無孫英瑞其人隨調取各處太監花名總册詳細檢查亦無孫英瑞之名臣等無憑解送謹恭摺覆奏伏乞皇太后皇上聖鑒謹奏奉旨已錄○○頭品頂　陜甘總督臣譚鍾麟跪奏爲甘肅文闈鄉試三場完竣接試繙譯一律安靜並房考兼用候補人員恭摺奏報仰祈聖鑒事竊甘肅本年壬午科鄉試照例由臣監臨於八月初六日入闈其應調同考官八員查進士舉人出身之實缺州縣不敷調派除於現任州縣内考取渭源縣知縣劉藜光碾伯縣知縣趙文偉秦安縣知縣賈文濤三員外遵照道光十年通行章程在候補人員内考取得卽用知縣周兆璋潘炳辰大挑知縣劉亨桂補用直隷州知州舉人傅壽森補用知縣舉人喻炎丙五員文理　長堪以派充分校應試士子共二千八百二十八名三塲完竣已將硃卷封送内簾十七日接試繙譯計駐防士子十五名照　點進貢院隨詣内簾恭領欽命題目嚴密缮刊散給士子十九日出塲内外簾一律整齊嚴肅除將繙譯試卷十五本逐一彌封鈐印卽日委員解交禮部外所有原奉欽命繙譯題目敬謹封固附摺恭缴臣於二十日出闈仍劉提調署蘭州道長謙監試平慶涇固化道方鼎錄在閲内稽查彈壓並委督標中軍　將住宿貢院門外巡邏稽查以昭愼密所有甘肅鄉試三塲完竣接試繙譯均各肅靜曁房考兼用候補人員緣由理合恭　具奏伏乞皇太后皇上聖鑒謹奏軍機大臣奉旨知道了欽此○○張樹聲片再據藩司崧駿臬司剛毅詳稱定例河工大挑知縣試用二年期滿不能練習河務而才具堪膺民社者於甄别時奏明攺撥地方不得過十分之二等因兹查光緒六年庚辰科北河大挑試用知縣九人内沈昌宇一員現在二年期滿河務未能熟悉惟講求吏治堪膺民社應請攺撥地方歸入庚辰科地方大挑知縣内比較科分名次先後序補等情具詳前來臣覆核無異除履歴咨部外理合附片陳明伏乞聖鑒飭部查照謹奏軍機大臣奉旨吏部知道欽此○○頭品頂戴貴州巡撫臣林肇元跪奏爲揀員對調知縣以重地方恭摺附驛其陳仰祈聖鑒事竊查安平縣係屬簡缺地當孔道驛務殷煩仁懷縣亦係簡缺民情刁悍訟獄煩多現任安平縣知縣許國榮仁懷縣知縣何銓各於本任未盡相宜應行對調以期勝任臣督同署藩司松長臬司易佩紳查得安平縣知縣許國榮聽斷精明仁懷縣知縣何銓辦事勤愼堪以兩相對調以期人地相需於驛務政事均有裨益惟查以簡調簡與例稍有未符而黔省辦理善後一切應辦事宜不能不體察情形變通辦理合無籲懇天恩俯准將現任安平仁懷二縣兩相對調以重地方之處出自鴻慈如蒙俞允俟接准部覆係屬對品調補毋庸送部引再該員　均無降革留任及展叅案件合併陳明除册分咨部科外謹將對調知縣緣由會同雲貴總督臣劉長佑合詞恭摺具奏伏乞皇太后皇上聖鑒勅部議覆施行謹奏軍機大臣奉旨吏部議奏欽此○○督辦寍古塔等處事宜太僕寺卿臣吳大澂跪奏爲特保賢才懇恩破格櫂用以資治理恭摺仰祈聖鑒事臣竊維古今吏治得人則理造就人才之道成於學問者半成於閲歴者亦半邊省苦寒之地賢才本不易得臣所咨調札　及遠來投効之員隨時考察其實心任事能耐勞苦者尙不乏人求其通達治體可期遠大之器臣亦未敢輕許查有歲貢生候選訓導胡傳宅心純正識力俱堅平日講求經世之學於邊土風俗山川地方利弊瞭如指掌不務空言該員爲原任詹事府左春坊左中允劉熙載及門弟子親炙有年論其學問志向有體有用實足爲國家幹濟時艱不僅備一方牧令之選現在吉林邊務事多創始又當添設民官需才孔亟之時若拘於資格則人才湮没而弗彰臣亦不能辭蔽賢之咎合無仰懇天恩俯念邊才難得准將候選訓導胡傳以知縣留於吉林遇有相當缺出由將軍銘安酌量奏補似於邊圉地方不無禆益臣爲破格用人起見是否有當謹繕摺具陳伏乞皇太后皇上聖鑒訓示謹奏奉旨已錄○○督辦寍古塔等處事宜太僕寺卿臣吳大澂跪奏爲三姓防軍會同練隊搜勦馬賊出力人員遵旨擇尤酌保請奬以示鼓勵仰祈聖鑒事竊臣前因三姓江北地面寛闊與黑龍江毗連之青山黑山時有伏莽此拿彼竄杞飭統領綏字軍直隷候補直隷州知州戴宗騫泒隊入山會同本城練軍迭次搜剿屢有斬獲於氷天雪地之中窮追六十餘日卒將藍洛五王林王貨郎等著名匪目悉數殲擒人心稱快地方大致肅清經　會同吉林將軍臣銘安恭摺具奏奉旨覽奏均悉仍着督飭戴宗骞等寔力搜捕餘匪以靖地方余廣源着照所請奬勵其餘出力人員准其擇尤保奏毋許冒濫該部知道欽此欽遵在案旋又札飭戴宗騫遴派員弁分赴各山溝將捕貂砍木揀　各項民人一律編查户口並於入山各要隘派隊駐守以資巡緝數月以來松花江南北兩岸並無匪蹤出入遠近鄉民紛紛領地開墾察度民情均各安居樂業臣等仰體聖主綏靖邊　之意仍當隨時督飭該統領等加意巡防不敢稍有疎懈所有前次勦匪在事出力人員經臣轉飭查明呈報前來臣詳加查核尙無冒濫情形除千巴外委各弁照例咨部核奬外謹將尤爲出力文武各員開繕清單恭皇御覽合無仰懇天恩俯愈該員弁等帶隊窮搜斬擒匪目著有微勞准其分别給奬以昭激勸所有遵旨擇尤保奏人員開單請奬緣由謹會同吉林將軍臣銘安　　具奏伏乞皇上聖鑒謹奏軍機大臣奉旨該部議奏單併發欽此○○奴才文緒祿彭跪奏爲　明已革佐領毆斃人命按律定擬請旨飭部核議恭摺仰新聖鑒事竊查前據布特哈總管諾們德勒和爾呈據披甲依興額報稱伊弟巴彦吉爾嘎勒因與佐領景德口角致被用棒毆傷保　限内身死一案該員不受管押報經奴才等奏叅革審奉旨着照所請該部知道欽此欽遵在案兹據該總管審明定擬解省覆勘奴才等督同司員細心　鞫緣景德係正紅旂世襲佐領與同旂已死披甲巴彦吉爾嘎勒素好無嫌今年二月三十日景德乘坐領催恩福之車帶兵田景西丹雙慶定常等入山捕打牲畜路經拉哈站辦買口粮酒醉遇見甲兵巴彦吉爾嘎勒買辦酒麵回行亦　坐恩福車上行至索拉輝屯景德以車上酒瓶滲漏責打赶車兵田景畏懼躲閃致將巴彦吉爾嘎勒　袋掽撒當向不侬彼此口角該革員拾棍毆傷巴彦吉爾嘎勒脅背後助左腿巴彦吉爾嘎勒嚷罵景德又踢傷腎囊倒地復又用手搯傷咽喉氣閉不語景德鬆手棄於道旁催車回家巴彦吉爾嘎勒甦醒爬到伊妹夫英吉爾善家告知前情伊妹找向理斥景德欲要奔毆英吉爾善攔勸該革員用烟袋向戳致被奪棄景德抽身佩尖　戳傷英吉爾善左肐肘經恩福奪刀勸散次日景德悔怕覔藥給英吉爾善敷治傷痕央求暫勿庸報官依興額等應允不期巴彦吉爾嘎勒傷重延至十九日身死報案委員詣騐屍傷審明核勘今經提犯覆訉各供前情不韓實無另有起衅加功之人案無遁飾應卽擬結查律載鬥毆殺人者不問手足他物金刃並絞監候等語此案巴革佐領景德掽撒巴彦吉爾嘎勒麵袋不好言相説乃竟形同無賴擅用木棍毆打迭又搯踢以致傷重在保辜限内身死寔属兇暴自應按律問擬除金刃傷人輕罪不議外合依鬥毆殺人者絞監候律擬以絞監候秋後處决恩福田景雙慶定常自覩景德兇毆未能勸息均属不應均照不應重律各擬杖八十折責發落屍兄依興額於伊弟被人毆傷並未卽時報騐亦有不合應照不應輕律答四十以示薄懲除將供招騐單送部查核外所有審擬緣由是否有當理合恭摺具奏伏乞皇太后皇上聖鑒飭部核議施行謹奏軍機大臣奉旨刑部議奏欽此 
 
