# 1909 - 339 - 4913241

 

Page 1

 
 
   
 
 

Page 2

 
 
   
 
 

Page 3

 
 
　　本報創設以來垂四十年久已風行遐邇現爲益求完備起見自二十九日起改用上等潔白紙張廣搜材料擴充内容并延聘畫師將新聞小說各處風景擇其有趣味者繪成畫圖報一大張按日石印附送以答閱報諸君期望之厚意諸君如有緊要函稿各種專件尚乞不棄隨時郵寄本館登錄以匡不逮則更幸其[  本館同人謹啟]  
上諭 
　　監國攝政王鈐章十月三十日内閣奉 
　　上諭外務部尚書梁敦彦正白旗滿洲都統符珍廂白旗蒙古都統芬車吏部左侍郎唐景崇禮部左侍郎景厚均著加恩在紫禁城内騎馬欽此軍機大臣署名奕劻世續鹿傳霖那桐戴鴻慈 
　　宮門抄十月三十日召見軍機馬文翰李家昌 
論說 
[改良教育淺說]  
　　甚矣言之不可不行也。今日言之而不行。則他日言之。此人言之而不行。則他人言之。他日言之他人言之而仍不行。則勢必日日言之。人人言之。夫惟日日言之。人人言之。則其言雖如金石。雖有價値。幾等之爲老生常談。不惟聽者不欲聽。即言者亦將設法避之而不欲言。以爲此老生常談。固不足以動人之聽。而冀其可行者也。而天下事之隳於其中者多矣。中國教育。尚在幼稚時代。未能一蹴而臻於完善。誠不足怪。第旣不完善。必求改良。改良敎育之法。言之者久且衆矣。然而其說皆不行。其說旣不行。則勢必如我所云。幾視之爲老生常談。而教育益無改良之望。不知教育者。固無可以標新立異者也。改良教育者。亦無所用其驚衆駭俗爲也。我因不避老生常談之誚。更進改良教育之言。 
　　教育之善。一言以蔽之曰普及。我國辦學之人。口中日日言普及。而至今未收普及之效者。學堂之課程。辦事者之目的。皆非普及教育之方法也。因舉日本中小學堂敎授之方法。參以我國現情。有亟宜設法改良者數事。條列於後。願今之辦理學務者注意焉。 
　　一求適用珠玉雖美。不如水火布帛菽粟之切於日用。此人人所知也。而不知我人生活上有必要之常理實務。同於水火布帛菽粟。亦不能一日無。故敎育以切實適用爲要。日本高等小學卒業。始課漢文。高等學校。始授論語孟子大學中庸。良以兒童腦力有限。宜擇最急要者授之無暇。騖及高遠耳。嘗見吳京卿汝綸所著東遊叢錄。記其考察敎育時。日伯爵大隈語之曰。經史詩文之學。宜用之於大學專門。不宜用之於普通敎育。又菊池文相曰。日本明治十年至二十年間。大學程度甚淺。然今日行政當國諸臣。均是此十年内所造成者。蓋救急應用。非研窮學術之比。程度不必過高。但求適於實用已耳。夫以堂堂當國之大臣。尚以救急應用爲重。而况一般普通之國民乎。因憶日本報紙。嘗論中國士大夫。有讀書十年服官十年。不知五洲之方向。八星之名目。曁拿破崙華盛頓俾斯麥爲何種人物者。甚至百里之中。民情風土未悉。一身以内。骨骼脈絡不知。而獨於乳臭之兒。則敎以艱深高遠之學問。啟蒙初學。即授以學庸論語諸書。而反置尋常日用之歷史地理動物植物算術生理等科於不講。此眞洞見我國舊敎育之弊病者也。今我國競言新敎育矣。敎育之目的。敎育之方法。往往不能撇去舊日之心理。而有請除讀經一科者。則且目爲離經畔道。我非欲初學者人人陷於離經畔道也。但願兒童稍省腦力使。從事於生活上適用之學科。而以艱深高遠之學問。留爲專門家研究之資料。則所謂合之而兩損。離之而兩美者也。 
　　一定宗旨國民愛國之心。必由小學校養成之。以其腦力强而意思專也。故科目種類雖多。講授之時。皆宜與修身一科。相關切。即與　國主義相組合。日本各學校。無不頒賜御影。無不有君代歌。三大節時。敎習學生。齊集講堂行禮。學生千餘人或數百人。分班遞進。整齊嚴肅。行禮時同唱君代歌。卽國歌。凡二十八字。係祝萬歳久長之意。奏樂和之。其聲洋洋。令人忠愛之念。油然而生。旣畢。齊向御影致敬。敎習勗以忠君愛國之詞。故其愛國之念。自幼即深入腦際而不可拔。且日本小學校敎科。必數外國之短。稱本國之長。使先入爲主。以固結其愛國之心。至中學校。始取外國之所長而教之。方甲午一役。爲俄德法所挾制。未克全償所欲。歸而立紀念會。并於中小學敎科。插入此節。務激刺生徒之腦筋。使人人皆蓄義憤。 
 
 
 

Page 4

 
 
圖報此仇。乃不久而果有滿洲之捷。此其成效之可見者也但。稱本國者不可徒長其驕矜自尊之心。刺外國者不可徒引起其蠻野排外之惡感。此則在教。授者之講解何如耳。我國今日。强者多挾華洋之界以自尊。弱者且因國勢之絀而媚外。握教育之權者。能弗注意於斯歟。（未完） 
專電 
[電一（北京）]  
　　政務處陸軍部議决軍學院應獨立擬保馮國璋段祺瑞王英楷良弼四人請簡二人爲該院大臣 
[電二（北京）]  
　　某侍御奏叅駐藏大臣聯豫温宗堯均才不勝任樞垣議保唐紹怡張蔭堂前往接替 
[電三（北京）]  
　　江蘇紳士張毓英等條陳銅元利弊事度支部現已議覆 
[電四（北京）]  
　　學部議定碩學通儒保送議員凡候補京堂有差者亦准保 
[電五（北京）]  
　　吏部議定孝廉方正改爲自奉恩詔後以四年爲限每八個月保送者試一次 
[電六（北京）]  
　　川督奏票鹽改官運商銷每歳可增百數十萬 
[電七（北京）]  
　　新簡晋臬王慶平奏請陛見奉旨著來京陛見 
[電八（北京）]  
　　攝政王面諭樞臣凡有要事須嚴防洩漏 
[電九（北京）]  
　　新直督陳夔龍奏請賞給滬道蔡乃煌頭品頂戴奉旨照准 
[電十（厦門）]  
　　閩省鐵路總理陳寳琛由京請假回籍今日（三十）到厦 
[電十一（東京）]  
　　舊金山電稱英國政府報告今年棉花收獲逹一百萬綑以上市價因之下落 
[電十二（東京）]  
　　舊金山電稱美國有後援海兵七百人奉命於西歷十三日乘斐拉德斐亞號航赴尼加拉低西蘭亞軍將接近武爾原美國婦人多因駛到炮艦逃避國外 
緊要新聞一 
[督撫聯銜奏請組織内閣消息北京]  
　　新簡鄂督瑞莘儒制軍以國勢阽危朝不謀夕此時若非整理内政别無禦侮方法擬聯絡各省督撫奏請組織内閣現浙撫增韞魯撫孫寳琦粤督袁樹勛東督錫良奉撫程德全吉撫陳昭常黑撫周樹模新簡直督陳夔龍皆已應允日來正在往返電商奏請方法故瑞制軍近雖偃病在牀仍日與張季直殿撰商議組織内閣之手續並聞關於奏請組織内閣與各督撫之往來電文强半出於張季直殿撰之手將來聯銜入奏雖須推北洋大臣陳夔龍領銜其草奏一事仍當屬之張殿撰聞張殿撰不日尚擬來京調查一切 
[民部推廣地方自治北京]  
　　民政部西郊自治局自前年冬間開辦由部派委聯仲宜部郎會同中營鎭台王采南君及紳商吳贊臣王澤齊連世五諸君辦理西郊一帶地方自治事宜略見成效今又在西直門外廣通寺廟内公立小學堂擴充學額建蓋西關農事講習所並分立宣講所自治研究所共十餘處惟苦用欵支絀現正與諸同志籌措經費 
[鐵尚書整頓放餉弊竇北京]  
　　鐵尚書昨日與軍需人員面商所有陸軍兵餉向歸各該營官長統於月杪發放已遵照辦理在案頃聞南北苑某營官長或於兵餉扣除餘利或於月杪竟不發放殊屬不成事體故特飭近畿粮餉局製造一公正湘平以備放餉之時當塲試驗銀兩是否虧損並將各營兵餉或派督練處叅議官前往監放或派糧餉局總辦前往監放以杜虧平差色等弊 
 
 

Page 5

 
 
[日本倉知氏來東之原因哈爾濱]  
　　伊籐被刺後日本政府即派倉知政務局長來東以繼伊籐之任其究因何事外聞傳說紛紛不一有謂與俄國商議分割滿洲有謂與俄國商購東清鐵道惟現在俄國度支部長官已經回國旣無可議之人則所傳二說恐不確實現　確實消息倉知此行專議伊籐刺客安重根之處刑問題現日本司法官對於此事共分二派有謂安氏罪實重大不可不處以死刑有謂安氏係國事犯刑罰輕重之間於國體大有關係故宜從輕處以永遠監禁最爲得當現究從何說尚未定議倉知日内當即斷决此事 
[粤督與廣州將軍之意見廣東]  
　　署兩廣總督袁樹勛自履任以來廣州將軍增祺積不相能袁樹勛遇事認眞其所執行事件往往與增將軍違忤增祺性質則偏於隂柔一派諮議局前留地四十丈不准建房之說聞其所電陳實由該將軍故爲張大其詞當時諮議局籌辦處并未固執一說自得憲政編查館覆電始知該將軍居然據以上聞故廣東官紳現皆不直增將軍之所爲云 
[留美學生護送員之行程]  
　　美洲通信云此次我國派赴美國遊學之官私費各學生昨經護送員唐國安帶領各生搭車赴波士頓分赴各埠留學聞唐君安置各生後并不在美逗留即偕書記唐孟倫由紐約搭輪渡大西洋作洲歐之遊由西伯利亞鐵路歸國至留美各學生政府已派使館二等參贊容揆充當監督並聞駐美公使伍廷　亦决意俟新任張公使抵美交卸使篆後卽偕其夫人遊歷歐洲各國然後歸國 
[楊道余守辦理宜案與贛撫往來密電]  
　　楊道余守致贛撫電南昌撫憲鈞鑒逹密陽電敬悉宜春善和鄉要犯除已獲鄒言發及攻城時擊斃各姓名另禀外尚有袁宣五孫鳳七潘裕章孫閣十潘慥三鄒洪八袁定祥等各名未獲查係首要前徐令象藩在鄉先飭繳械及械已繳到始行宣布交犯蓋恐聞風驚匿不得不略分次第迨提及交犯各鄉紳耆果躱避不出適因掩捕鄒發言竟不聚衆追奪之事該鄉本來附和人衆一聞拿犯不免人懷疑懼因之各村有抗拒之謡營縣進退爲難經職道楊會康知府余長春會銜剴切曉諭按村指出的名勒交並懸賞查緝寛其脅從一面責成由管帶嚴加部勒以示格外鎭定一面飭徐令邀别鄉紳耆赴村開導始有潘袁兩姓紳來謁願導兵入村拿犯事機已轉謡訛亦息曾發蒸電禀慰憲厪昨十一日徐令已帶隊往雙江口伊處楊紳導往仍按村指名勒交謹再遵飭該營縣等約束弁勇差役格外愼重毋稍滋擾能否就範容再電陳康春禀印 
　　又電　南昌撫憲鈞鑒逹密初十電禀及致陸張兩道佳電諒均賜鑒頃營縣報告新塘袁姓紳耆現亦往謁願導官兵入村緝兇徐令已於今日率張鄔兩紳帶兵八棚前進先駐雙江口查緝以次清查新塘各村惟聞台上孫姓尚負隅自固如各村就範該村諒難獨抗合先禀聞以紓憲厪康春禀印 
　　贛撫覆電　萍鄉專袁州楊道台余守鑒文酉接眞電亥接蒸電均悉善和鄉事已漸得機仍飭營縣妥愼從事辦理極合各姓已否就範隨時電告地方擾亂之後總以安定人心爲第一要義院元印 
[贛路股東喻史蕃呈贛撫辯誣文江西]  
　　竊職道於本年五月杪請假回里曾托友人熊紳元鍠購買鐵路股票迨八月二十三日抵省熊即走函報告已代購定南潯路股一千股計洋五千元並詢及填何堂名以便持往公司過戶職道囑即填寫喻庶記安様次日晚間熊復親來稱公司因明日開股東會忙迫異常現將代買各股票騐明經總協理允先發給股東入塲劵及議决權票其原股票暫存公司隨後換給等語並交來原股息摺二十一扣編有字號另單呈電查轉買股票來歷或有不明應歸經手人担其責任今本無糾葛票存公司待換亦甚與該公司現行章程相合不料事出意外前月股東開會之第三日因議員爭給鹽斤公股議决權票當經總協理應允當塲宣布而寗商萬維坤忽肆狂言致與議員衝突職道雖爲股東亦爲議員對於此事力主和平研究且與陳總理三立居間調停多方排解乃反被人唆令萬維坤出頭揑詞電禀郵部督憲並禀憲台誣職道以冐充股東結黨營私蹂躙會塲種種不堪之惡語雖蒙憲台准部咨飭勸業道查明電復兩解其事然已足辱當時羞天下士矣職道所以遲遲不肯具訴者以當日會塲情形是非曲直昭然在人耳目不待辯亦不屑辨也詎萬維坤等意猶未已近復抹煞公論嘵凟憲聰始終以職道因何混有入塲劵爲詞佯爲不知職道有應換之股票存公司者其謬妄誠爲可笑夫入塲劵者從股票發生股票者爲入資確據展轉買賣聽人自由公司章程早經規定職道必有買定之股票呈驗公司公司乃有議决之股權付與職道此非可强追而來夤緣由得者也若謂熊元鍠不得爲人　買股票並不得自賣股票與人則必公司於未開股東會以前登報聲明定有特别專條而後可今公 
 
 

Page 6

 
 
司旣照章認職道爲股東而同爲股東之人反誣指職道爲串冐是何居心眞難懸揣爲此縷陳領劵赴會緣由並粘抄熊紳元鍠原函及交來原股息摺字號洋數呈請憲台鑒核揆之法理應否作爲股東懇乞詳賜批示以維路政而息訟端大局幸甚 
[京師近事]  
　　近日東三省人民頻有要電至京語極激烈聞有願爲國死不願苟且偷生以貽笑於外人等語 
　　九月份江蘇印結費甚爲起色每人約分五十金特此項印結已成弩末如果捐例永停九月以後將漸漸減色矣 
　　琉璃廠多古書店然曲高和寡生意不能起色昨有女教員二人至各書店選買若干種命二女傭携書隨行女界中能讀古書眞加人一等哉 
　　前門大街逢三六九期各種貨物小攤自西河沿至大棚欄不下百餘處聞該段巡警暗中收受陋規始准擺設否則責其有碍行路即與爲難有該管之責者何充耳不聞耶 
　　京師各市塲均有貨物彩票出售或銅元六枚一張或銅元三枚一張婦人儒子爭相購買惟此種彩票弊竇甚多頭彩往往自得商界騙錢無過于此有巡警之責者亟宜嚴禁 
　　近來天氣漸短攝政王時常不還府第暫在三所住宿現有驍騎護軍兩營添派兵丁晝夜巡邏以資謹愼並有蘇拉多名在彼預備要差 
　　雲貴總督李仲仙制府經羲十月十五日接印視事其護督之雲南藩司沈幼蘭方伯署藩之雲南提學司葉伯高學使均各回本任現已奏報到京矣 
　　殖邊學堂爲蒙古王公所公立各王公均有捐欵日前該堂教務長范景生君因該堂經費支絀特往博公邸第面謁請捐鉅欵以充經費現聞博公已允復捐俸廉銀四千餘金以備造就殖邊人才之用 
　　外務部那中堂梁尚書因出使英國大臣李經芳及出使和國大臣陸徵祥皆於本年任滿應行開單衡員接替惟聞那中堂對於出使人才頗爲愼重故一時尚難請簡擬奏請留任奈該使臣因出使外洋之差部内並無格外升階故亦皆不願留任現那中堂等正在妥擬變通辦法 
時評 
[黃白果終分校耶]  
　　國勢孱弱而事事受人欺侮此天演之公理也 
　　自美國黃白分校之議起旅美之黃種人引爲大辱莫不駭汗奔走呼號乞救日人則以國勢强圑體固手叚敏極力爭持而獲得取銷前議不傷感情之效果我國則以國勢弱圑體散手叚劣屢次呼籲而僅獲敷衍目前勢將復發之結果於是我華人之旅美者憂其議之復行也婉轉乞援今且未已嗚呼弱國受强國之侮辱而無可告訴也竟至此哉 
[葡輪果眞避風耶]  
　　外國兵輪之擅入内地也前此則有英兵輪屢入鄱陽湖之交涉今則葡國之馬交兵輪亦駛入内河矣粤人驚而駭之而粤督則坦然信之曰葡輪避風耳嗚呼此後之外輪駛入内地者無不可以避風爲詞 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[贛省選舉資政院議員江西]  
　　贛省諮議局於十月二十四日選舉資政院議員是日由馮中丞督同行政官先後到局監視投票議員到者共九十五人折半計算應以四十八票爲當選贛省照章選舉六名候補六名旋經當衆開票當選二人閔荷生五十票鄒國瑋四十八票其餘十名定於二十四日行决選投票加倍以得票次多數者開列喻兆蕃四十五票汪龍光四十五票劉景烈四十一票賀贊元四十票黃象熙三十五票孫振湄三十三票黃大壎三十二票文龢三十一票饒正音三十票秦鏡中三十票巫占春二十九票蕭輝錦二十八票王明德二十八票葉先圻二十七票郭志仁二十七票黎思位二十四票聶傳曾二十三票劉景熙二十三票黃鴻烈二十票黃蘭芳二十票 
[安徽諮議局行閉會式紀事安慶]  
　　皖省諮議局所議各案已於上月十七日告終二十日舉常駐議員因二十一二十二兩日皆因忌辰不能冠服行禮於二十三日行閉會式是日朱中丞及行政各官皆蒞局會塲振鈴後贊禮員宣引各議員先入會塲次引行政各官同人會會塲就坐有頃請行政長官演說朱中丞所宣頌詞錄左 
　　今日諮議局閉會成禮距開幕期已五十日矣議員諸君子對於本省所議各案頗具熱心極合指陳利病籌計治安之旨使者不勝佩慰之至當其開辦之切事屬創行不無簡略此固各省所同者夫各省之諮議局往往因官紳意見不合致生衝突頗爲詬病獨吾皖於提議事件官與紳和衷商辦極其融洽此實皖省議局之特色亦地方人民之幸福也兹者會期已終常駐議員早經舉定甚望諸君子不以今日爲集議會塲議案之終而以今日爲調查各屬利弊之始在常駐各議員爲諸君代表固皆責無旁貸矣而諸君子亦爲多數人民之代表旋里之後於鄉邑因革損益之事知之必悉責望尤殷地方自治更須提倡庶足以敦促立憲或不待九年期限憲政即可觀成使者不勝期望拜禱之至 
　　贊禮員復請議長答詞方議長乃宣言曰本局議案今已告終猥荷行政長官褒勉議員等無任慚感竊維本局建議各件約有百起决其切實可行者不過數十件蓋皆就其最要者議之次要之件皆待緩議故成立之案尚少恐蹈多而不精之咎也駐局同人亟應賡續進行毋負天職即暫歸者對於重大問題及地方興革各事亦必各抒所見由局轉請行政長官施行以副垂敎摯意合行代表敬謝 
旋由各議員與行政官分東西向立各三揖而退禮成摇鈴閉會 
[新簡直督卸任起節紀事武昌]  
　　新簡北洋大臣陳小石制軍於二十四日交卸鄂督篆務署藩高澤畬方伯署學齊照岩文宗署漢關道吳肇邦觀察亦於是日分别接篆楊護院則在藩署接受督篆並王命旗牌所有司道文武均免堂參陳制軍之夫人因須回浙省親即於交卸日乘輪往滬赴浙制軍則於二十六日登楚材兵輪渡江至漢是晚卽在兵輪駐宿二十七日拜辭漢上官商及各國領事稅務司郵政司各洋員二十八日辰刻乘專車晋京鄂省官塲預備往送者頗多養濟院各孤寡殘廢貧民感制軍德尤深特製就德政牌傘於二十六日制軍出署時糾合全院扶老擕幼親送到轅陳督甚爲憐憫當飭戈什温言存問以慰其勞 
[粤省善後局尚難裁撤廣東]  
　　袁督昨日劄覆諮議局文云據諮議局呈報提議裁撤善後局一案開具理由書經過兩次讀會多數意見相同請察核裁奪施行等情到本署部堂據此查善後司之設歷經前任督撫奏辦祇因賭餉相承頗招詬病又以軍需至急餉項繼長增高賭禍亦勾連固結本署部堂心焉非之故從根本上解决賭餉旣除則該局之腥羶自去應如何酌量歸併亦自易着手今日籌抵尚未實行則賭餉勢難遽去即不能無該局以爲之樞紐如不禁賭籌抵而但曰撤局即儘歸入藩司其腥羶之傳染自在故善後局之被人指摘其原因固在賭餉也本署部堂有見於此並接憲政編查館本月初九日電有在行政範圍仍由督撫奏咨無庸交局議决之語故于日前已專摺奏陳財政困難情形内稱粤省各局所出納均屬正經欵項惟善後局所收以賭餉大宗腥羶相習輒爲人所詬病然賭餉之減禁旣視籌抵之有無而餉需之籌撥又以該局爲樞紐就目前情形祗得將該局冗員糜費切實裁汰惟善後名義究有未符擬援山東成案改名爲籌餉局仍由藩司總理并派員會辦以昭周密庶符本年四月間諭旨各等語與來呈用意亦尚相似而辦法則取乎漸進蓋有由也更有可資研究者各省所以設善後等局原始于中興諸督撫彼時何以不責成藩司出納而别立局所蓋藩司出納有一定之堂期而軍需刻不可緩又藩司所管顯係正供而局所則專儲特别欵項且局所所糜費者係局員人等種種消耗而藩司衙門在他省亦有書吏侵漁減平扣色諸弊際此改絃更張之時更應博採周諮以期盡善除由本署部堂裁奪辦理并候旨欽遵外爲此劄覆諮議局 
 
 

Page 11

 
 
查照袁督劄覆後當以該局支用欵項漫無限制爲人詬病自是實情特札飭該局司道等認眞樽節并定限三百兩以上之開銷費須預先呈報理由靜候批准方得動用 
分類新聞政界 
[督辦巡閱各釐卡弊竇鎭江]  
　　金陵釐捐總局督辦瞿觀察璇璣刻以各處局卡收數日見短絀恐司巡等不無舞弊自飽囊槖而於公家欵項肥瘠漠不關心昨特禀知江督親往大河口泗源溝六合瓜洲鎭江高寳等處巡閱各釐卡以期釐剔弊竇力加整頓 
[市民公社之繼起蘇州]  
　　蘇城市民公社經施君炳卿等創立以來整頓火政修理觀前街石板溝井一律告竣即各横巷口小溲之所亦均改爲水門汀以重衞生辦理尚著成效所費已屬不貲兹悉常熟各商界聞信後亦欲踵行組織以圖公益爰於日前函致該社索取章程以資仿辦 
[修正豁免田賦章程蘇州]  
　　升護撫帥陸方伯前在藩司本任以各屬田賦原有民欠欽奉諭旨應行豁免爰將歷次豁免章程參酌今昔情形逐條修正詳奉升督瑞制軍批准照辦當卽移會江藩司寗蘇兩糧道曁通飭各屬一體遵照 
[查復郵禀控案之混揑蘇州]  
　　崑山縣張紹棠大令前據盧敬端趙欽沈葆仁函禀該處大市鎭劣董戴行際得賄舞弊並客商金梅臣下鄉被也痞張阿二無端毆辱請分别提懲等情當以來函所禀各節如果屬實自應提案嚴究惟係郵局遞呈面印江蘇全省商會公所紅戳究竟有無虛揑特函請商會查明等情該會以蘇省旣無全省商會公所之名稱又無盧敬端等其人顯係不肖棍徒妄施伎倆昨已函復該縣嚴行查訪究辦以杜奸僞而儆刁風 
軍界 
[查報汕頭沿海形勢廣州]  
　　袁督日前准海軍大臣咨開派員詳查沿海港灣形勢以爲振興海軍基礎現聞查得汕頭一島形勢居甲子淡水上游爲閩粤交界要衝最得沿海形勢其入口海岸即爲馬嶼山該山左右環抱口門狹處航路僅容一二輪船該山之外即屬大洋波濤洶湧輪艦不能駐泊如在該山兩面設砲置防築造台壘極得海防形勢且山巒壁立異常險竣山前又有淺灘以爲輪船往來阻碍如有事時實沿海防備之要塞當即據情並測繪詳圖咨報海軍處核辦矣 
[派員督辦馬房工程鎭江]  
　　駐紥鎭江之陸軍第三十五標現議建築馬房其工程一切刻已由江督張制軍委鍾司馬祥燾於二十七日乘火車蒞鎭以便監察開辦 
[電請馬隊緝拿餘匪安慶]  
　　壽州積匪鄭長富業已拿獲就地正法在案惟黨羽衆多散處懷鳳壽定各屬境内肆行滋擾搶刦之案時有所聞居民寢饋不安皖北道毓觀察昨特電禀皖撫請派馬隊管帶解星科率帶馬隊數十名前往各屬認眞巡緝以靖地方而弭隱患 
學務 
[四府公學特别大會紀事浙江]  
　　金衢嚴處四府旅杭公學監督張炎紀侵蝕學欵席捲潛逃已誌昨報兹悉四府同鄉以張某不顧名譽捲欵潜逃然公學則萬不能因之解散特於昨日午後邀集同鄉舉行特别大會籌欵接濟併另舉監督當由蔡君雨香承認由木捐項下籌洋一千元惟恐緩不濟急即由徐則行君暫認籌墊英洋五百元一俟木捐欵項籌集時再行歸完其餘如蔣樂山君欠洋二百二十六元則由虞君賡甫承認歸繳張炎紀所欠之洋則由周君望陜吳君熱麟函催於是投票公舉監督最多數應君貽誥得三十三票當選 
[敎育出品研究會閉會詳誌鎭江]  
　　鎭郡教育出品研究會於上月二十八日開會到會者甚衆首由常鎭道劉襄孫觀察演說現今物産會即格物致知之本意在往古固已有之而齊家治國平天下之道亦無不基本於此次由鎭江府承瑞卿太守提議丹徒丹陽漂陽三縣皆經呈送教育出品惟金壇一縣與太平廳尚未有敎育出品呈送現須赴該兩處催辦後由敎育會正會長楊邦彦君報告開會理由嗣後凡在敎育中人宜不時研究出品以便陳列演說畢摇鈴散會 
[催送教育展覽品山西]  
　　晋提學日前札知各學堂云前准南洋勸業會咨及學部札徵送教育各品赴會業經本司分别通行限十一月内一律申送到司會同教育總會開全省學堂成績展覽會各在案查學界爲四民之冠出品列教育於前歳月不居程限已迫若不及早儲備届時省垣開會工商各界珍奇駢列教育之品獨　劣下必致士林寡色學校無顔即明年彙送南洋登諸廣塲亦必騰笑四鄰貽羞晋省爲此再行札催即便遵照預備申送勿再延緩 
[潞安實業學堂成立山西]  
　　潞安府文太守下車伊始即以擴充學務爲事頃因農林學堂林科畢業生馮君祖唐遊東歸國太守遂與商辦實業學堂注重蠶桑現已籌有的欵就舊日上黨書院故址改修 
實業 
[詳定赴賽商品免稅照式杭州]  
　　浙省杭甬出品協會早報成立一俟州縣協贊會設齊即須勸導商民轉運天産製造工商品物運赴各埠陳賽經過關卡照案免稅昨日由出品協會監督勸業道董道擬具賽品免稅護照圖式具詳撫憲請即札發杭甬温三關並照會稅務司查照辦理其護照内略稱浙省設立杭甬出品協會各屬賽品裝載輪船運至杭州寗波出品協會展覽者經過新關自應遵照南洋大臣奏案一體免稅兹由本道查明貨色件數滇寫護照發交協贊會轉給賽會運商收執該運商於起運時呈請海關道衙門換給護照轉送稅務司簽字蓋印凡 
 
 

Page 12

 
 
遇賽品特照到關驗照放行不稍留滯業經詳奉巡撫部院批飭議准有案倘有照貨不符及中途折卸私售等弊應聽稅關照章罰辦 
[請設廠開辦金礦庫倫]  
　　庫倫辦事大臣延祉等奏據金廠總辦柯樂德報稱珠爾琥珠附近之哈拉格囊圖地方前於宣統元年二月間呈報該處金苗暢旺尚未查實懇請發給踏勘執照所有該處踏勘事宜暫由珠爾琥珠金塲監辦官兼辦嗣於本年夏間出口人多無可安置遂就其地加工踏勘所出金沙尚堪敷作并報有依流河鄂奴雷台沙雷畢利台等處堪以踏勘各等因呈報前來除現報各處照章給票勘驗外查哈拉格囊圖一處截至本年八月底所淘金沙尚屬暢旺擬於明年四月間設廠開辦 
[咨查閩省礦産情形福建]  
　　農工商部改訂礦務章程咨閩飭查該省採礦辦法及礦産經過關卡釐局應徵納釐銀若干業經督憲札飭農商局轉行各屬查復核辦兹聞漳州各屬業經查明具復略謂近年各屬并無民人開採礦産各釐卡亦無征收礦産釐金之事 
雜記 
[蘇城業戶收租紀聞蘇州]  
　　蘇垣各業户本年收租各情迭紀本報兹悉各鄉佃戶業已先後赴棧完納卽如湘城唯亭等處亦均陸續繳租其無力措繳者實係被災之戶居多而潘尤吳張諸大紳家本年折價旣短雖收數不如前年之旺然較諸病農利已高抬折價之業戶收數寥寥者尚不失爲中稔葢諸紳之意刁賴之戶固宜懲而被災之農亦宜恤與其病農不如恤農云 
[劣生與巡警衝突紀聞浙江]  
　　蕭山舉人朱壽枬（烟籍）於十一句鐘時手執警燈閒行市中站崗巡士向之勸阻朱紳之僕即與巡士口角幾至用武此二十一晚事也至二十二晚朱紳復邀其門客偕無賴十餘人手執警燈口吹警笛招摇過市站崗巡士又向之勸阻朱即批其頰巡士知其爲紳士也復畏其人衆不敢計較迨他巡士聞知因奉法受辱將相率罷崗全班三十餘人均向巡官廳辭差復經翁令以好言勸慰始獲無事而該處巡董陳齊賢則力向翁令處禀辭略謂地方士紳各尚意見阻撓新政職本無行政之權對於此事百端牽制實難爲力云 
[蘇垣得雪紀聞蘇州]  
　　蘇垣天氣近來日形寒冷風雨連綿突于二十九日下午紛紛降雪彼蒼者天大有製造琉璃世界之象並聞雪線甚廣東迤至黃渡一帶爲止自此以東變爲霢霂矣 
[邑令逼承烈婦通姦紀聞山東]  
　　嶧縣近有强姦未成羞憤自盡一案其夫張某赴縣喊控金大令即拘訊姦夫某甲供係通姦金大令遂指張爲誣控張痛妻慘死堅執不服大令大怒重笞之初猶不承及笞至六百餘受刑不過竟具誣控甘結了案吁亦可異矣 
[寄宿婦盗銀夜逃紀聞廣東]  
　　汕頭鎭二十夜三點半鐘時突有婦人郭魏氏到兩路分局訴稱家住吉安街日與鄰舍洗衣積下辛苦銀五十元寄住婦人黃陳氏偷去如尋不着惟有一死該佐尉當卽飛飭巡目兵上緊嚴查一面親到海旁各處搜拿詎黃陳氏偷銀後由德安街逃走被巡兵方清拿獲卽取銀四十五元相送懇其放行留下五元作爲盤費方清見利心迷立行放走逃過次叚行經至安街又被巡兵蕭元看見向前盤問即行拿獲黃陳氏將銀三元賄放蕭元不允黃陳氏稱願照方清例取銀二十元相送蕭元亦不允當即帶回分局行未數武適蕭巡尉巡街撞見即一併拿回報由巡官詰問屬實並傳到郭魏氏前來認銀果然無異嗣經警務長親自提訊黃陳氏亦供認不諱當將原銀給郭魏氏領回黃陳氏隨即驅逐出境巡兵方清重責二百斥革押辦巡兵蕭元辦事認眞能獲盗婦當堂賞銀十元拔升巡目俟有缺出再行拔升云 
清談 
[禁人之冷嘲熱罵何爲者]  
　　諺曰。欲人不知。除非莫爲。記者曰。欲人不言。除非莫爲。 
　　諮議局者。輿論代表之地。非怙過飾非之地也。苟無醜態現於外。則人言何恤。而必鰓鰓焉禁人之冷嘲熱罵何爲者。 
　　若某省之諮議局。特無人直揭其醜態耳。苟揭其醜態。不必冷嘲熱罵也。即直紀其閉會時之歷。史而彼已汗顔無地矣。 
　　議員宜以虛心訥諫爲要。若以諮議局負預備立憲之大題目。即不許人評論其短長。施之以譎諫。世界各國之議院。有此專制之手叚乎。 
　　英美各報紙。對於選舉運動之冷潮熱罵。乎謂甚矣。然亦不開頒有禁止之命令。而我國諮議局初具萌芽。即欲。禁人言論自由乎。 
　　議員固宜以愛惜名譽爲要。然各譽非徒禁人笑罵。而即可保全者也。亦在各議員自愛而自惜之耳。 
　　竊願爲議員者。尚其返而求諸已。而勿輕爲人傀儡。則諮議局前途幸甚。 
[我憶（東吳）]  
　　我憶已撤某議員複選當選之時。固有人痛詆之不遺餘力者。而今忽極力袒助之。何乃判然如出兩口乎。 
雜著 
　　大雅不作。世風陵夷。歐化初來。國粹寖失。有心世道者。惄焉愛之。投資刊書。以餉學子。迭承厚貺。披讀一過。聊抒管見。以當介紹。 
　　錢牧齋又鈔虞山錢謙益。歷仕兩朝。依違首鼠。尚論者鄙之。然其爲文也。汪洋恣肆。俊偉光明。腴而不縟。華而不浮。漱諸子之瀝夜。擷透固之芳潤。洵能於方桐城曾湘鄉之前。别樹一幟。爲龔仁和一派鼻祖。書被禁錮已歷二百年。承學之士。率以爲憾。今得國學扶輪社諸君。出沈淪而付諸鉛槧。有功藝林爲不少矣。讀此書者愼勿以人廢言可也。 
　　寳惲室帖武進惲南田。黃冠逸民。立志高尚。非其人不與交也。所居甌香館。倡酬皆一時名宿。精於繪事。初學王蒙。以山水著。旣與常熟土翬交。恥爲第二子。遂兼用　熙黃荃法。畵花鳥自爲題識書之。世稱南田三絶。是帖即其畵端之題識也。間或雜以酬倡之作。峭勁蕭洒。類其爲人。上海書畵社爲梓行之。飛舞生動。不失廬山眞面詩曰。高山仰止。景行行止。於以知海内之景行其人者。益當景行此帖也已。 
　　國朝文棟儒生處世。立功與立言並重。藴之爲佳文。借之即爲大業。本朝開國。幾三百年。文人輩出。霞蔚雲蒸。婁縣姚氏江右李氏之文錄。善化賀氏陽湖盛氏之女編。久已膾炙藝林。惟承學之士。往往以繁博爲憾。夥縣胡君嘉銓撮其精要。彙爲一編。其有功於世道人心實非淺鮮。今日者浦東中學據爲教本。時中書局梓以印行。不脛而走。可卜也。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局 
[浙江諮議局覆議案]  
　　浙撫說明交諮議局覆議籌辦浙江全省簡易識字學塾修正案 
（一）查籌備憲政清單内規定宣統元年應創辦廳州縣簡易識字學塾第二年推廣之第三年創辦鄉鎭簡易識字學塾第四年推廣之是此項學塾其在本年惟廳州縣必須設立而不必預計鄉鎭者也推憲政編查館立法之意凡籌辦巡警及簡字學塾必須規定先後次序由城關而鎭埠而四鄉者誠以風氣有通塞之殊籌欵有難易之分循序而進則易課成功耳本部院所提議之原案於本年專注重在廳州縣者即此意也又凡憲政清單内所列各項於創辦以後每限六個月准報其成績一次此亦不能不爲鄉鎭籌及者今查修正案删去廳州縣三字改爲全省之籌畫已與憲政清單規定不合又擬廳州縣與鄉鎭同時并舉亦失憲政編查館所定循序而進已本旨且據修正案第一項規定各廳州縣城鎭及人口滿一萬以上之鄉必設簡易識字學塾一所云云夫以廳州縣城關人口最多之地而乃僅設塾一所教育之力能及幾人將來六個月奏報之際必無成績可言而鄉鎭或因籌欵爲難未能同時舉辦豈非兩失此不能不慮及者也本部院原報之案雖於本年注重在廳州縣而於鄉鎭苟力能提前辦理原不限定以較之此修正案旣有根據又無滯碍應請參照原案再行覆議 
　　（二）設立簡易識字學塾所數之規定本部院所提原案以各廳州縣學額爲標準者乃以戶口尚未查清不得已仿照諮議局章程以各省中式之額爲選舉議員之標準然僅限於本年名廳州縣城廂之學塾而止其標準十分確當與否似無大關係至明年以後戶口已經查清則籌辦鄉鎭學塾之時即可以人口爲標準作永遠遵行之計此時似不必預爲限定區域以免將來有所變更徒滋分擾若如此修正案所規定以各廳州縣初選投票區爲設所之標準旣非可以永遠遵行難免以上所論之弊且初選投票區實不可以爲設所之標準查各廳州縣初選投票區當劃分之時大縣有少至四五區小縣有多八九區者今查修正案表中所列如秀水平湖石門新昌樂清等縣皆風氣開通戶口稠密之地乃全縣祗定五所甚或至四所而如新城於潜昌化安吉孝豐淳安壽昌分水龍泉宣平景寗等縣素稱僻苦者反定至九所十所此與事實大相懸殊者不可不覆議也 
　　（三）簡易識字學塾所注重在敎授年長不識字義之人民其性質與簡易初等小學專收學齡兒童者顯有區别現僅規定設辦一年畢業二年畢業兩種則年長而願就學三年者反限制其向學之期又與部章不合 
　　（四）佐治員名目本在政務處所擬外省官制之内將來新官制頒布後各廳州縣皆須一體設立且不獨學務爲然浙省各府學務佐治員之設係援照安徽湖北等省成案并據王姚二議紳公函所請先行試辦凡清釐文牘委查案件催核表册均該縣等之專責設遽行停罷各屬關於學務上控之案紛至杳來勢必另發省委經費固仍不能省又各學堂一覽統計等表創辦兩載以來甫稍有條理若無佐治員隨時督催就近指導恐不免時有舛錯於學務之進行有礙 
　　（五）學務公所議長議紳學部奏定續擬提學使辦事權限章程内載有應給予薪資字様且議長額設一人議紳額設四人與清理財政局議紳無員額規定者不同不得援以爲例至熱心公益之紳士甘盡義務卽如陸議長以全年薪水捐辦仁錢社學盛議紳經辦鎭海中學堂且先後捐欵四萬有餘則出自各生之自願學務公所仍須遵照部定章程辦理也 
[覆議籌辦浙江全省簡易識字學塾議案]  
　　一城鄉同時設立簡易識字學塾之理由 
　　（甲）籌欵難易之關係 
　　鄉鎭籌欵之難甚於城關地方財力有限若儘先提作城關設塾之用異日鄉鎭必因籌辦之難啟與城爭執學欵之漸於籌備憲政成績亦有妨碍且鄉鎭年長失學人數必倍蓰於城關鄉鎭早一日設立即憲政早一日進行修正案於籌欵方法不厭求詳正爲城鄉同時設立起見 
　　（乙）奏報成績之關係 
　　詳譯籌備憲政清單所云所以强制各省之必行若以第三年創辦之鄉鎭簡易識字學塾提前於第一第二年與城關同時舉辦以成績論祗見其優良斷無以第一第二年設於城關者爲成績設於鄉鎭者卽非該廳州縣之成績 
　　二所數之規定 
　　部字勸學所章程以分劃學區爲辦學入手方法修正案分區設塾之理由據此爲城鄉同時設立起見故暫以初選舉投票區爲標準以救原案以學額爲標準之失覆議案所云所數之多寡於各廳州縣支配似有不匀不妨逕以大治規定十所中治八所小治六所城鄉同時舉辦似爲較進 
　　三畢業問題 
　　查部章簡易識字學塾所以敎年長失學之愚民與寒畯家力不能入初等小學堂之子弟而言今覆議案指稱注重在敎授年長不識字義之人民未免與部章不合修正案所擬規定設辦一年畢業二年畢業之二種係就初辦時設備而言並非限制不能設辦三年畢業一種也此意已於修正案理由下說明 
　　四學務佐治員之裁撤 
　　查總裁官制大臣奏改外省官制摺開知府佐治員係由所屬佐貳雜職改置若舊有雜職並未裁撤而遽添設此項佐治員未免與外省官制抵觸如以清釐文牘委查案件催核表册爲該員之專責何以詳定學務佐治員暫行規則凡一切文牘仍由府幕辦理佐治員僅任催辦之責似可母庸設立專員至學堂一覽表係由各州縣勸學所造核佐治員不過坐擁虛名何必歳增千數百元經費以養此冗員爲 
　　五議長議紳 
　　議長議紳本有薪資修正案所指因陳議長以全年薪水捐辦仁錢社學現當學務萌芽公欵奇絀竊恐熱心公益之紳士斷不止陳紳一人修正案所云原爲籌欵預備起見並非强制 
 
 

Page 19

 
 
本埠新聞 
[勸學所舉定職員]  
　　上海敎育會於十月二十九日選舉勸學所職員當選名單列下縣視學員兼總董吳馨佐理視學協董楊保恒佐理財政協董秦錫田西南鄉勸學員李宗鄴（辭退）李維清東南鄉勸學員趙履福孔祥百北鄉勸學員王銓運曹驤西鄉勸學員朱壽愷王豐玉東鄉勸學員劉志濤朱日宣南鄉勸學員劉增祥（辭退）錢椒中鄉勸學員王納善葉景雲 
[捐助築路經費]  
　　新閘橋至新大橋蘇州河北岸前經巡警總局派員勘丈擬築馬路一條並建木駁曾紀本報兹由該處某絲廠等首先捐助經費銀三千餘兩解繳總局定於日内開工興築 
[銀行失竊之奇聞]  
　　黃浦路二十號門牌華比銀行前晚被賊擊碎玻璃窗入内竊去銅元四十二千該賊於檯上留一黃紙字條大書江南第一山王小么路過暫借並書一西文王字昨經該行查悉訴知買辦胡寄梅將所留字條携至福州路總巡捕房報告捕頭以此案與春間中國通商銀行及上月招商局失竊情形如出一轍頗有可疑立飭西探頭目彭山與華探頭目李星福帶同各探前往勘明嚴密偵緝 
[華人不顧主權三誌]  
　　閘北華界北南林里朱姓私囑租界自來水公司接裝水管已兩紀前報兹悉所有拆下之龍頭九個昨已由四路一區黃巡官飭朱具領至如何辦法尚須俟滬道示知再行核奪云 
[會塲建設體育館]  
　　中國體操學榏擬於張園出品協會内建設體育館分爲四部（甲）陳列關於體育之書籍（乙）陳列關於體育之圖畫（丙）陳列各種體操之器械（丁）組織上海學界全體體育大會現已逐一佈置聞下星期日即可開館 
[巡警總辦又得兼差]  
　　閘北巡警總辦江頡荀觀察現奉江督蘇撫委辦蘇省警務總參議觀察奉札後即於昨午乘坐火車赴蘇謝委 
[城内]  
　　定期訊案○滬道牌示云照得民人童德堃控沈雙林鄭祥麟李饒氏等誘拐一案本道定於十一月初三日午堂親提集訊仰原被書役行杖人等一體來轅伺候堂事 
　　措贖田畝○林寳春昨日到縣喊控董掌生措贖抵田即由田大令提訊林扭曾於光緒二十八年將田二畝向黃掌生抵錢五十六千文今向回贖被措不聞放有串揑絶契情事大令飭具如虛于究切結准予提訊 
　　贖回小孩○小孩黑囡前被馬和尚拐匿串同王老太婆賣于夏倪氏帶至寗波轉賣經孩父控奉公廨提到王倪兩婦送縣訊押在案兹由倪氏之子夏紀根赴甬將孩贖回送案判孩發堂留養候伊父具領夏倪氏從寛開釋王老太婆還押 
　　展限料理倒欠同業鉅欵之鼎泰莊經手閔式臣昨日由縣訊比閔求展限十天料理清楚判還押准於十天内埋清再延嚴懲 
　　妓女苦况○小東門外花烟館妓女張雙喜陸小紅兩人前晚逃至城内一路分局經游正巡官審訊張妓供四川人年二十三歳父母早亡由韓公館領爲婢女至十三歳時被人誘騙到申賣於王姓花烟間爲娼迄已九年積資不少惟該鴇兇惡不堪偶然生意清淡即遭凌虐求恩超豁陸妓供江北人生母早故被後母瞞父將女子帶至上海押於王鴇所開之花烟館爲娼已有二年因被該鴇凌虐是以與張雙喜商同投案求請一併超豁判送普育堂擇配 
　　道批三則○花則敬禀批此案現經本道函請巡警總局派員查復核與該民上控情節尚屬相符應再由廨傳集兩造應訊人証秉公復訊究斷毋稍寃抑仰會審官寳令遵照辦理仍具復察奪原丞抄發韓春芳禀批前禀批廨集訊追理何以迄逾二月仍未遵辦仰會審官速遵前批辦理具報毋再違延夏王氏禀批查此案前禀並未遞到兹據前情候移請巡警總局查核飭遵抄黏附違式特斥 
　　官事○奉天交涉司韓國鈞商部三等顧問官候選道周廷弼江蘇候補道交通銀行總辦唐治堯候選巡檢樊樹棠昨至道署拜謁即用知縣鄒壽祺昨至道署禀知奉提學憲委查上海各學堂呈遞履歷 
[南市]  
　　已有着落○川沙人曹鴻儒之妻楊氏於九月間來滬假庽表嫂王季氏處嗣被鄰婦顧曹氏串同成衣匠張克勤誘至張高氏處後忽不見由曹控奉南區移解工程局判候查明張高氏是否蟻媒再行核辦在案昨又提案訊知楊氏實由張高氏託周黃氏薦至楊樹浦范姓肉店帮傭判張戒責一百下周黃氏交保限兩天交到楊氏餘均開釋 
　　瘋子毆人○總工程局西區分辦處已革巡士王某素患痴病迭次滋事前晚七點鐘時在老白渡馬路中呆立某號崗巡詢其何爲王遽行揮拳擊傷該巡士胸次頃刻吐血旋由隣崗巡士開知帮同拘送到局押候核辦該巡士送往醫院療治 
　　有無保人○寗紹公司碼頭探夥某甲前因庇賊分贓被工程局拘案訊實鎖示責押在案兹因押期已滿於昨日帶案命交妥保逐出境外如無保人再押一月 
　　限期交洋○已閉元大板木行股東張福海前在工程局控告該行執事邱榮生吞没股本並欠交房租由局移送商務分會理處未洽昨又提訊裁判員以商董勸照五成半歸還頗爲公允判邱交保限三天内仍照商會所勸交洋七十四元五角到案以憑復核 
[閘北]  
　　以卵敵石○鹽捕親兵營書記生趙建勲因事撤差日前投禀巡警總局控告該隊隊官尅減軍餉經總統汪觀察查悉所控不實昨飭警法科提訊判趙遞回原籍將案註銷　　承認串拐○曹楊氏控賴玉照及其姘婦吳氏趙三姑娘等串拐其子一案昨經巡警總局德裁判員提訊賴等供認不諱惟孩已賣往廣東求請寛限交案判各還押候交到曹孩再行核辦 
　　不認串拐○紹興人趙阿堂同妻吳氏控謝章氏陳阿六串拐伊子一案昨由巡警總局德裁判員覆訊不認判仍還押候補提同黨再行訊究 
[英租界]  
　　旅館發封○張少卿等租賃南京路一百五十六號房屋開設第一行台旅館未滿一月因虧欠房租被房東控奉公廟於前日飭派差探發封備抵 
　　盗取票銀○法大馬路泰順合號被許厚甫竊去莊票銀兩逃逸無蹤昨由該號夥投報福州路總巡捕房請爲協緝並稱如能將許拿獲愿酬洋一百元捕頭允爲飭查 
　　棧主見機○廣東路一百九十七號新振興客棧夥洪錫卿昨携綢布衣服六件棉被一條至總巡捕房禀稱此物係庽客陳少山所存兹陳因竊取新利洋行刀义等物已被拘獲收押棧主恐被波累囑令送來捕頭諭飭存候核奪又開該賊陳少山所竊刀义等物售於鎭江裕昌洋貨店昨經公堂訊明立派差探持文至鎭江洋務局禀請派勇吊贓以憑核辦 
　　洋人失竊○南京路二十一號門牌某洋人家前晚失竊素綢十七疋現洋七十元昨日報知捕房飭探查緝 
　　查獲原贓○江西路四百四十六號某姓家失竊値洋六十元之綢皮衣服四件昨由包探葉長亭在法界公泰當内查獲皮衣二件帶回捕房由捕頭諭令失主歸還當本洋二十七元將衣領回 
 
 

Page 20

 
 
　　新捕上差○英總巡卜君以敎練所六百三十四號等華捕十五名現均訓練純熟昨特諭知華捕張正巡官令將該捕等升爲四等巡捕分派各捕房當差 
　　巡捕升級○英美捕房四百六十七號等二等華捕三名及三百十三號八百十二號三等華捕兩名又二百十九號等四等華捕二十六名均因巡緝認眞昨由華捕張正巡官禀知卜總巡一律拔升一級以示奬勵 
[美租界]  
　　捕廳驗屍○無名男子路斃待驗已紀昨報前日午後上海縣田大令因另有要公委捕廳趙少尉蒞驗委係病死查無家屬諭令善堂收殮發壇候認 
　　車夫被毆○小車夫張得富昨送木料至黃浦路禮查飯店作塲内不知何故被小工多人扭住蜂毆並將小車擊壞張即投報捕房派探查辦 
　　西人酗酒○昨有酒醉西人雇坐楊春章之人力車至蓬路不名一錢向索被毆當由巡捕將該西人拘入捕房押候核辦 
　　傭婦被疑○住居有恆路六百十七號之江姓婦人疑傭婦顧胡氏行竊綢衣扭控捕房押候查辦 
　　探夥分贓○張應春周大龍日前在東洋公司碼頭上竊得鈕扣數十匣與探夥金阿四銷贓分用昨經包探將張周金三人一併拘獲押候究辦 
　　包探獲賊○張壽富昨竊招商局北棧之鐵器被探緝獲送入捕房押候解廨訊辦 
[法租界]  
　　串賣女子○張德順昨至公廨禀稱妻子於前年挈兩女兒由蘇州原籍私偕歇夥周曉山潛逃來申至今年六月間尋見控由上海縣發堂兹聞已經釋出長女阿根尚未尋見直至昨日始悉阿根在治卜寳裕里朱福堂家學習彈唱報捕拘案請爲根究朱同伊妻田氏投稱前年由陳沈氏領阿根來家出洋一百元買下有據呈覽陳沈氏供婦人與阿根之母相識曾由小南門剃頭店主趙根生領來託婦人爲中售於朱姓現已向趙追問適趙出外據伊妻言今日趙可到案禀明原委不知因何不來判朱等三人交保阿根送堂候移縣吊查原卷再行訊斷 
　　期票紏葛○華法公司延蒲石律師投廨禀稱該公司收下大盛廠閏二月及三月期票兩張計銀六百兩届期往收謂票已作廢但此票如果遺失亦應登報聲明其爲有意圖賴不問可知請傳經理人楊銀之到案訊追楊亦延柏爾德律師投稱楊因有事須俟下禮拜一投案候訊中西官准之 
　　追索找欵○木作頭徐桂祥前將他省田單託范吉甫作保向大昌洋行抵銀一千兩逾期不贖控由公堂提案交保徐即避往漢口復經關提來申收押在案迄已日久挺押不理昨日提案研詰徐供此案雖由范代還銀四百五十兩惟范尚湏找還小的造屋價銀若干方可料理判徐還押候傳范再訊 
　　是誰之過○蔣化南向在鎭江當差此次携同家眷乘立茂商輪來申共有行李三十餘件託茶房胡德壽留心安放詎到申後遂一檢點少去提匣一只内有公文銀洋等物蔣即報知捕房將胡拘廨押候究追 
　　客棧欠租○長發客棧欠信義洋行房租三月另十天共計銀八百餘兩控由於堂飭將經理人唐友興傳訊據供實因生意清淡所致判唐交保根七天先交兩個月租金餘限十四天付清 
通俗談 
　　匪人狡獪之伎倆。可謂無奇不有。華比銀行失竊。留書江南第一山王小么路過暫借字様。與前此通商銀行及招商局失竊。如出一轍。果有王小么。其人耶抑亦行竊者。欲掩其可疑之迹。而姑藉名於王小么之路過。以惑人耳目耶。捕房辦事明敏。必有能辨之者。 
　　從前大盗俠賊。探人囊盗人篋或取人首級於重門深閣中。往往留眞姓名以去。今之留姓氏以自掩其迹者。仍小竊之所爲而已。 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[湖南粤漢鐵路總公司招股簡明章程]  
　　第一條本總公司定爲招股三千萬元不計閏周年六釐行息紅利均分以五元爲一零股百元爲一整股合二十零股仍爲一整股應在於三千萬元内先招股六百萬元無論零股整股以一次全交者爲優先股除官息外所得紅利先提二十成之二作爲特别報酬并一面兼收普通股自宣統元年十一月初一日起至六年十月底止分爲五期每年零股交銀一元整股交銀二十元凡優先股先給收條俟繳騐連股欵解到公司卽行起息掣換股票普通股前四期亦均就此收條分别登載起息俟五期收議掣換股票 
　　第二條本總公司入股專用銀元凡以銀錢入股者須自向就近錢店兌換并無六八折扣名目以昭劃一 
　　第三條無論遠近股銀均按月一解必交到本總公司方能起息每月初一日後交到者應歸本月十六日起息十五日後交到者應歸下月初一日起息凡外埠收銀起息日期均須酌量程途遠近塡注月日至發息日期每年均定三月底以昭劃一 
　　第四條路線所經田地以及車埠碼頭均准按時價估計入股填給股票息摺其不願者聽 
　　第五條股銀由股東逕交本總公司曁湖南官錢局及余太華鹽號義豐祥錢號裕源長錢號朱乾益鹽號吉順祥鹽號逹順錢號百川通新泰厚日昇昌各票號經收均立給收條其本省各府廳州縣及各省繁盛埠頭距省窵遠均由各地方官或託官錢局或遴舉殷實商號代收其官息仍由各代收處核發以省周折而取便利 
　　第六條凡納資入股給發收條時並無分毫規費如有藉詞需索情事准入股人赴本總公司聲請查明究辦 
　　第七條本總公司分任招股之人均不開支薪水夫馬其本總公司一切開辦經費亦在另籌他欵撙節支銷以及贖路保息等項概不動用股本自宣統元年十月十一日起凡一人經手招滿一千元者以四十元酬勞一萬元者以四百元酬勞一切經費解費均在其内不另開支分文倘招集愈多者以次遞加現銀領股票均聽其便其代招不及一千元者毋庸給予酬資至本省各府廳州縣能勸集股欵至十萬元以上而絶無擾累者由本總公司呈請優給外奬 
　　第八條本總公司所認爲代招股人由介紹人完全擔保 
　　第九條本總公司專集華股自辦無論零股整股均惟華入自購不附洋股設有股票或轉售或抵押入他國人之手本總公司概不承認該股票卽作爲廢紙並將該股欵罰作地方辦公如股東改隸洋籍者亦將其股票作廢惟寄居外洋華商由中國出使大臣曁中國領事文送入股者亦一體認爲股東 
[江漢大學期成會章程（續）]  
　　第十六條理事得任免書記庶務會計并指揮監督之 
　　第十七條理事所任職員若總會認爲不當時得令理事改任之 
　　第十八條因理事所任職員之過失致生損害時總會得令理事成該職員賠償但對於會外本會不卸其責 
　　第十九條監事監查本會財産及應屬學校之財産并事業之進行對於此等事項如有意見得述之於理事或自行招集總會報告之 
　　第二十條理事監事有不得已事故欲辭職時須招集總會得總會同意始得去職 
　　第二十一條理事監事有重大過失者總會得免其職另行選舉但因其過失所生損害須于去即行賠償 
　　第二十二條常議員當開總會時有評議一切之權限遇有急事發生不及開總會議决之塲合得協商理事監事從權處决 
　　第二十三條本會每年隂歷正月六月開總會二次由理事招集之但通知書須將應議事項記明否則須在會塲得出席者過半數之同意方得開議有緊要事項須公議時理事臨時招集總會 
　　第二十四條理事於會期前所經手一切事項均須報告總會 
　　第二十五條總會非本部所在地之會員過半數出席不得開議 
　　第二十六條總會議事以出席者過半數之同意决之但因事缺席於開會期前申具意見於理事者關於該事項豫入出席之數 
　　第二十七條理事監事之任免會章之更訂及其他特别事項非本部所在之地會員四分之三以上出席不得開議 
　　第六章經費 
　　第二十八條會員每年納費六元充本會通常經費於通常總會時分繳此外有特别樂捐者聽 
　　第二十九條本會有特别支出前條之欵不足同　　會員中募捐充足之 
　　附則 
　　第三十條本會募捐及捐欵管理詳章另訂之　（完） 
譯件 
[蒙古談（楊志洵）]  
　　蒙古人民逐水草而居除市塲及都會若干處所以外無村落亦無道路惟張家口經庫倫至買賣城一路係俄人郵遞之驛每相隔八里或十里十三里則有一驛除此郵遞一路以外平沙萬里絶無人烟庫倫係喇嘛敎主所居故成大市人口十萬其四萬爲喇嘛敎士　其一萬則商工牧也庫倫之西三十里地名和林在昔爲元代之大都今已闃其無人並無草木内蒙古第一大市爲翁牛特旗之赤峯有戶一千五百人口二萬餘大半係内地之民移居至此其次如鄭家屯洮南府懷安縣皆係移民所居鄭家屯之大豆農安縣之農業近年皆異常旺盛洮南府當夏季之時移居之人至十萬以上 
　　蒙古地方面積比於日本殆加七倍而人口散居此大面積之中者不過 
 
 

Page 27

 
 
三百萬移居之民數在七十萬以上居其四分之一 
　　蒙古内地所銷洋貨來自日本者居多如火柴米海參海蝦砂糖藥料玻璃鏡及其餘雜貨等其市價米每斗四圓海蝦大者每斤一圓小者每斤四毫砂糖每色九圓半或十二圓餘海參每斤一圓一毫但此等日本貨物祇散布内蒙古各地外蒙古則絶無日貨凡皆依中國商人及俄商之手而輸入之者也 
　　中國人民經商於其地者除鄭家屯洮南府等地人口稱密市塲與内地無殊其餘各地則聯成商圑携帶帳幕以事貿遷與昔時埃及之行商相若其交易也以物易物俄人經商其地者以庫倫及赤峯爲主此外各地亦無其蹤跡也 
　　蒙古人所深信者大抵喇嘛教也然東方西比利亞之耶克特人滿蒙境内之索倫人逹瑚爾人瓦爾喀人及蒙古内地之中國殖民其所信仰與蒙人殊蓋另所謂薩滿教者係日蓮上人之弟子日持所創其形式與沙門相同以祈禱愈病及豫言禍福爲其宗派介乎佛教道教之間亦謂生有過惡則墮地獄又謂夢寐之間慮魂則離其軀殻若迷惑不歸或能憑托於他人之軀遇魔則肉體死故尚祈禱祈禱之式以跳以踊名曰跳神其食物純係牛乳及肉類無穀物蔬菜遊其地或數日不能得水又不識製醬酸之術除鹽以外無復他物可佐烹調者矣 
小說 
[社會小說自由女（二十八）]  
　　第八回逐流氓尊拳毁鷄肋受迷藥狹路救佳人 
　　江鏡波道。三個人攅毆一個。不知道究竟是那個欺凌那個。如今我也不來和你多話。你只去叫了警察來。再說别的。只要到了警局裡頭。這兩個人的受迷藥不受迷藥。自有醫生查騐。無從欺隱。老實和你說。若是到了警局。研訊出來。這兩個人。若果然是你的女兒。果然没有受迷藥。我情願自已認個誣罔好人的罪名。你快快的呌巡警。不要躭擱。你若是不敢叫。我來。和你代勞就是了。那婦聽了。雙眉一縐。大怒道。什麽青皮光。。 
　　於這般放肆。你可知道我們老爺柳作圭。是制台那裡的幕府。江鏡波不等他說完。接着說道。不要說你們老爺。不過是個制台的幕府。就是你。 
老爺是制台的老太爺。今天也是放你不得。你好好的把這兩個女子放了下來。萬事全休。我也不來追究你們的黨羽。如若不然。今天叫你認認。我江鏡波的利害。那少婦還没有回答得出。只見兩個人走到江鏡波的身旁。把江鏡波肩頭一拍道。鏡波兄。你不要這般性急。我們且好好的商量。江鏡波聽了。認得是袁直齋和許星彩兩個人的聲音。回過頭來。一看。果然是他們兩個。便道。你們兩位來得正好。堂堂的一個省城。竟有這様的匪徒。敢於用迷藥迷人。串同誘拐。請你們兩位把這一起人交到本區警察局去。務要審問一個水落石出。把他們好好的懲辦一番。也是我們應盡的義務。袁直齋聽了。還没有閉口。許星彩搶上前來。指着那少婦。和江鏡波說道。你不要生氣。我有一句話兒。要和你說。這個人的的確確是我們同事柳作圭的夫人。並且還是我的親戚。倘若認眞追究起來。非但在舍親面上不好看。就是老帥面上。也有些過不去。今天請你看我的薄面。將就些兒。免得我們舍親當塲出醜。江鏡波聽了。想了一想。說道。星彩兄。並不是我不肯聽你的說話。但是像這様的人。實在是敗壞社會。妨害治安的蟊賊。若不好好的把他懲辦一下。將來他。胆大起來。更是無所不爲。不知社會上有多少人。要受他的害。從來大義滅親。我勸你竟不必管他的閒事。 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
