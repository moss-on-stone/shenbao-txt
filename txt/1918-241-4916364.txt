# 1918 - 241 - 4916364

 

Page 1

 
 
   
 
 

Page 2

 
 
時評 
[位置（冷）]  
　　中國政局一位置問題而已中國政局之變遷一位置之變遷而已故今日北方之總統選舉定卽一位置定而其餘之位置方紛紛以運動也 
　　凡在他國政局之變遷與位置之變遷自亦有所關係唯於位置關係之外所謂政治也政策也必亦與之而同有變遷焉我謂中國之政局僅有位置關係者以位置之外無人得有暇以及此也 
　　嗚呼民國以來離位置以外之政局曾有幾見哉 
命令 
　　九月四日大總統令交通總長曹汝霖呈請任命何元瀚蔡傳奎爲僉事均照准此令 
　　又令司法總長朱深呈總檢察廳代理檢察官戚運機王義檢單毓華現因裁缺請予免去職務均照准此令 
　　又令司法總長朱深呈請任命趙緝熙署奉天高等檢察廳書記官長應照准此令 
　　又令兼署財政總長曹汝霖呈請任命金世澤爲東三省錦縣場知事莫文偉試署北鎭場知事朱文萃試署隆綏場知事均照准此令 
　　又令司法總長朱深呈湖北麻城縣監犯戴光耀舉發同監潛謀反獄並阻止越監脫逃洵屬急公守法深堪嘉尚擬請宣告減刑等語本大總統係照約法第四十條將戴光耀原判無期徒刑減處一等有期徒刑十五年以昭激勵此令 
專電 
[北京電]  
　　今日上午十時選舉副總統兩院議員到九十八人延一時仍不足數提議用會合會名義定明日午後開談話會遂散會並聞有緩舉副總統案三起（五日下午一鐘） 
[北京電]  
　　徐派擬西南事先與岑陸接洽副座問題江蘇議員多數主馮而主張主曹主段者不一若卽選舉則安福部先分裂故决定從緩（二日下午十一鐘） 
[北京電]  
　　今晨總統選舉安福派設臨時轉運部專運送各招待所議員入場選舉以免遺漏又派李慶芳專司稽查在門首點數王揖唐得一票唱時議員鼓掌大笑研究派之黄羣藍公武皆出席隨衆鼓掌馮竟無一票徐樹錚今日亦到場參觀（四日下午五鐘） 
[北京電]  
　　倪嗣冲之謀爲農商總長因時局影響皖位置不固且富有資財欲在各處林鑛銀行内伸入根柢一方希望徐樹錚獨當一面以皖督爲根基雙方正在接洽（三日下午三鐘） 
[北京電]  
　　段電發出卽有奉豫黑皖直湘陜各督覆電倪電謂總雖改選閣應維持（三日下午二鐘） 
[北京電]  
　　東海派員迎王士珍（三日下午三鐘） 
[天津電]  
　　奉督代表孫烈臣許蘭洲均赴京奉司令部現正在訓練新兵（四日下午五鐘） 
[天津電]  
　　曹锟又有五日南下之說張懷芝有電來商渠赴贛行期皆言俟總統選出後起行（四日下午五鐘） 
[北京電]  
　　葉恭綽因與曹汝霖不 
[北京電]  
　　章公使電告寺内雖抱退志日皇意仍命暫留（三日下午二鐘） 
[北京電]  
　　據探報唐繼堯養日赴渝集各軍大會熊有日赴會川滇軍意見日深唐聞熊派員進京擬赴成都監視請飭奉軍等速進云云又閩軍迭敗黄岡大埔上杭汀漳等處相繼失守（四日下午五鐘） 
[北京電]  
　　馬福祥屢懇准胡景翼投誠陳樹藩堅不允（四日下午五鐘） 
[北京電]  
　　馮玉祥特急電川貴軍合盧某爲總指揮集辰大舉攻常請速援（四日下午五鐘） 
[北京電]  
　　英教士某承副領事意向陳遐齡磋商和議並勸華軍勿進逼噶倫（四日下午五鐘） 
[天津電]  
　　曹錕連日檢閱軍隊昨已完畢卽電中央言刻正補充各軍俟補完當卽南下並請撥軍費五百萬（三日下午三鐘） 
[天津電]  
　　意大利司令帶武官二十餘員目兵六百七十名昨上午九時半由秦皇島抵津（三日下午七鐘） 
[天津電]  
　　振武軍四營由小站過津南下（三日下午七鐘） 
[天津電]  
　　日領函致財政廳索閱稅章以便轉諭僑商（三日下午七鐘） 
外電 
[巴黎電]  
　　前充上海總領事目下充倫教代理總領事之康恩君已任爲駐暹羅公使（三日） 
[北京電]  
　　駐美顧公使致電政府建議於北滿用兵之時將中東鐵路交由美國史梯文氏委員團管理之按史氏今有鐵路工程專家二百三十人霍爾瓦特將軍戰前曾置有包爾文發動機五十架均未配合並美國鋼軌六百餘哩及其他各物史氏有此充足之材料必能應付協約國軍事需求而不礙及尋常車務（三日） 
[北京電]  
　　聞南軍現正進逼福州人民大震（三日）以上路透電 
[北京電]  
　　川邊漢藏兵現停戰議和由議和代表畫定區域雙方之兵均不得移至界外藏人力促重開中英藏三方面會議解决今日中藏所爭之問題聞藏人現主修改拉薩條約續在印度商訂之（三日） 
[北京電]  
　　北方軍界現恐揚子江督軍將與北京政府爲難甚爲惴惴多數人民覺和局之成與良政府之重得建設唯揚子江之諸督是賴（三日）以上字林報 
[北京電]  
　　總統選舉會於四日上午十點鐘開會兩院議員同時出席者參院百二十七名衆院二百九十二名兩院均更得數名之增加由梁士詒述簡單之應酬後就王揖唐議長席開始投票至正午參議院投票畢衆議院繼續投票參議院全部投票選徐世昌衆議院亦同情况其開票之結果總數四百三十六票中得四百二十五票徐世昌當選議場之外部以步軍統領警察及保安隊七百名爲警備市中一律揭揚國旗表示祝意（四日） 
[北京電]  
　　關於副總統選舉各派竟見大略一致概决於五日舉行形式的副總統選舉因出席議員不足法定人數流會又參衆兩院擬開聯合會協議改定選舉日期據此以觀則五日之副總統選舉當然以流曾終了矣（四日） 
[北京電]  
　　林公使擬於六日下午八鐘半出發赴奉天經由大連乘哈爾濱丸回國（四日） 
 
 
 

Page 3

 
 
[北京電]  
　　選舉總統會於四日午後塕時半投票完畢開票之結果於投票總數四百三十六票中徐世昌得四百二十五票當選爲大總統段祺瑞得五票王士珍得一票張謇得一票王揖唐得一票餘皆爲無效票是日之選舉會全依民國二年之例議員不准在選舉未畢以前離會場固不待言卽旁聽人亦同受此禁令當投票之際令勞聽人退出會場至開票時再令入場此等辦法係傚袁世凱之惡例者但亦並無人反對會場中特爲外國人備茶點（四日） 
[奉天電]  
　　日本赤塜總領事發表在滿洲關於鑛山事與中國官憲交涉之結果與中國人締結契約以日本人爲一律可受領事管轄領事之許可云（四日） 
[奉天電]  
　　林公使擬於七日夜來奉經由大連歸朝云（四日） 
[東京電]  
　　日本陸軍發表我騎兵隊之主力於九月一日至博恰洛浦二日復向比根前進其騎兵之一中隊已於八月三十一日抵比根又我十二師團之先遣步兵隊於九月一日進入伊滿故伊滿比根間之鐵橋未被敵人之破壞又前由藤井枝隊以保護鐵路電線之目的派遣先發一部隊於八月三十一日到博爾卽耶又頻接該枝隊長報告敵之騎兵約二千在瑣科烏愛夫斯克附近已由該隊長命一部隊於九月二日晨由滿洲里出發向該方前進参（四日） 
[東京電]  
　　據公報云日軍於一日入伊曼（五日） 
[東京電]  
　　外交調查會昨日開會昨日開會時祗議承認捷克之獨立及北滿派兵之報告等並未提議增兵問題（五日） 
[東京電]  
　　日本全國新聞記者將於十二日開大會公議彈劾現内閣（五日） 
[東京電]  
　　臨時西伯利亞經濟委員會本日在外務大臣官邸内開會協議援助方法（五日） 
[東京電]  
　　捷克族在法國之國民協會曾於前月杪向駐在英國之日本珍田大使要求承認該會爲對德奥之交戰國團體珍田大使卽將此意轉達日本政府日本政府審議後决定准予承認今明日中將正式發表（五日） 
[東京電]  
　　據華盛頓來電云美國政府於九月三日公布云現已認捷克族與德奥兩國間戰爭狀態之存立幷承國民委員會爲其實際上之政府而與之開始公式之關係（五日）以上東方通信社電 
[東京電]  
　　昨日外交調查會終結後原政友會總裁往訪三浦觀樹將軍長談約三時間之久内容秘不外知惟據政友會側之觀測寺内内閣雖已决心總辭職然尚不願爲糧食風潮倒閣故尚躊躇云現内閣派之某議員於去四日造謁寺内首相協議新政會及淸和會之合同問題時謂首相曰當此時而有内閣總辭職說至爲無趣首相昂然答曰倘有適當候補者情願速退避賢路云内閣側所出斡旋之淸和會及新政會兩派之合同歸於不成其影響總辭職當甚大也（五日）　 
[東京電]  
　　日本將承認捷克族爲西伯利亞之共同戰鬬團體近當發表宣言（五日）以上共同通信社電 
戰電 
[倫敦電]  
　　今晨海格上將報稱星期一日斯加泊河南面之戰事英軍大獲勝利敵軍在防備已久之特羅柯爾丶克安陣線被創甚重故今晨乃沿全戰線退走星期一日之大戰我軍除重創敵軍外且俘虜約萬人我軍刻仍前進聞已入泊朗維勒等三村星期一日加拿大兵之攻克特羅柯爾丶克安陣線大展勇能該陣線敵軍曾佈置十有五月凡新式之工程靡不完備可稱絶大之障碍該處守兵近曾大增我軍嘗於八千碼之陣線發見敵兵十一師之多而加拿大兵勇不可當竟藉左面英兵之偉助一舉下之南面特羅柯爾丶克安陣線與興登堡陣線之交點亦至鞏固則由陸軍中將費格森率英兵蘇格蘭兵及海軍陸戰隊横掃而過由北面包圍克安垂暮該要點卽入英軍之手今晚報稱我軍昨日重創敵軍後續在貝朗勒與桑塞河間得進步敵軍後衞圖阻我軍者爲我軍所敗敵退軍大爲我軍砲火所創里斯河南面之英軍已佔據里歇波聖伐村列陣於拉巴塞路且攻陷愛斯台萊村俘虜若干人獲砲數尊我軍在蘭斯西郊及奇凡希拉巴塞東北二面稍向前進（三日） 
[倫敦電]  
　　今晨海格上將報稱各地點有小戰事我軍伏已抵村叢林東邊且在其他地點稍得進步我軍已抵北運河陣線且已佔據亞拉丶坎白萊路北面之愛柯爾特聖康丹我軍在里斯河兩岸得進步現進逼新教堂村及拉凡蒂村且已佔有薩葉等三村（四日） 
[倫敦電]  
　　蘭斯鎭已下（三日） 
[巴黎電]  
　　今日下午公報云夜間松末河陣線並瓦斯河愛恩河間均有砲戰敵軍在凡塞勒河境與伏細巨龔擊數次未獲效果陣線他處無要事今晚公報云法步隊在愛泊朗柯爾村對面渡松末河稍南之法軍在北運河東面干夫里村得地俘虜二百人法軍在洛瓦容東續得進步已抵薩倫細村外該境砲戰仍在劇烈進行昨日法軍在愛萊特河與愛恩河間俘虜一千二百人（三日） 
[倫敦電]  
　　英軍已佔據愛坦村進愛柯爾聖康丹村故自昨夜至今英軍已得進步一英里許英軍且佔據吕曼柯爾村及北運河西岸並在距貝朗勒鎭北二英里之高亞蘭亞村渡過該河蘭斯鎭陷落消息傳之過早蓋英軍猶在效外也（四日） 
[巴黎電]  
　　半官公報宣稱法國某大將昨日語人曰協約國偉力收功之時間似已在目前矣吾人今已臨競走場最後之一匝而逼近奪標之點云（四日） 
[海牙電]  
　　據某報載稱德軍大本營已由斯巴遷至列省之凡爾維愛爾（三日） 
[亞姆斯特丹電]  
　　俄國泊拉夫電報載稱内務總長烏里資基氏被剌後彼得格勒居戸之被搜查者甚多英國大使署亦在内使署中人曾與搜查者開鎗互擊致死過激黨搜查員一人又傷二人使署中死英人一尚未查明姓名另有數人被拘使署之屋已爲紅旗軍佔據所儲軍械及重要文件皆被抄云（三日） 
[倫敦電]  
　　北俄英軍司令部公報云協約軍並俄兵於八月三十一日佔據亞昌格爾南面七十五英里之哇波才斯加約鎭北面之地點一處且敗反攻之敵軍加以重創我軍現正進逼該鎭武裝火車之大包於戰時極爲得力（三日） 
[倫敦電]  
　　里寗氏之死耗迄今尚未徵實據莫斯科過激黨電報聲稱里寗氏之傷勢可保無礙泰晤士報丹京訪員電稱狙擊里寗氏之二女子其一名杜拉加浦蘭在俄甚爲著名一九○七年因謀剌憲兵長洛維斯基氏判罰監禁十三年兼作苦役（三日） 
[丹京電]  
　　漢堡格自由報載稱里寗氏乃爲爆裂性毒彈所創其効力尚未充分發展莫斯科居民移往彼得格勒者已有數千人當道出示謂人民如携帶武器查出卽須處死如謀反抗政府查出卽須監禁産業没官（二日） 
[巴黎電]  
　　法國外交總長通告俄政府謂如不開釋所拘旅俄協約國人民而容彼等啓程回國則協約國將嚴懲境内之有名過激黨藉以報復云日使署與日領署人員甫離莫斯科旅俄法人卽被拘禁巴黎時報曾載有法政府致俄之公文謂國人如有受虐待等情則將令過激黨政府諸領袖負責此文以法俄文由無線電傳至俄國（二日） 
[亞姆斯特丹電]  
　　德國佛蘭克費特報承認德國人民今漸知戰爭不能僅恃武器了之赫特林伯爵不復抱以戰功博和局之幻想（三日） 
公電 
[閩人呼籲息戰電]  
　　北京大總統總理福建同鄉會廣州軍政府厦門李督軍並轉閩粤前敵海陸軍各司令均鑒南北戰爭兵連禍結湘蜀糜爛往者已矣乃閩粤又自相殘兵匪紛乘生民塗炭且爲湘蜀之續前車覆轍不寒而慄苟其能促大局之解决卽犧牲一隅亦不足深惜但曠觀時勢人心厭亂湘贛前敵旣已按兵不動閩疆僻地得失更無足重輕不在必爭之列又况福厦商場外人叢集尤易啓干涉之漸惟願南北當局閩粤將領互商停戰以維現狀共防土匪以解倒懸更望全閩耆舊各省賢豪力任調人爲閩人留一線生機爲國家養一分元氣大局解决期在旦夕更何用操戈同室以重困我將士殘殺我人民耶臨電哀鳴無任叩禱之至沈瑜慶高而謙李景銘高鳳謙江畬經郭　許繼祥李宣龔陳承澤曁三山會館全體紳商同叩歌 
[松屬士民請取銷封閉松鹽電]  
　　北京財政部曹總長鈞鑒松　　屬倚鹽爲活者數十萬人一旦封閉無異扼吭奪食彼知必死豈肯束手待斃梟匪乘之大禍立見自古爲政但聞使危者安不聞使安者危斷無驅無辜良民迫令就死之理公亦松屬人也寗忍以區區五萬元之短收而糜爛百餘里桑梓戕賊數十萬父老子弟伏乞毅力主持取銷前議别謀補救全民命而安地方戴德無量松屬士民雷奮程龢錢銘銓李維翰阮惟和同叩歌 
要聞一 
[北京特約通信（齡）總統舉徐東海馮段同時下臺曹張不肯南下]  
　　選舉總統一事據研究系中之馮派所說則贊成吳佩孚等之所主張先决時局後選總統以爲總統問題關係重大若非南北一致則所選總統未得南省同意將來能否統一尚屬一問題况前敵各軍多無鬬志各將領都以和平爲請則其不願自相殘殺已可概見卽南方各省自用兵以來亦已羅掘俱窮筋疲力盡與之言和當亦無不願意故不若趁此時機解决之較爲事半功倍而安福系則不然除眞正之段派外非不希望和平惟其速選總統之見地幾於全體一致前日開兩院聯合會以解决選舉總統問題其結果則安福系占多數仍以速選舉通過定於本月四日實行速則速矣第默觀時勢有不可解者數端請與留心時事者共參之新舊兩國會南北對峙新國會之所選未必舊國會亦選此人如果各選一總統則孰爲是熟爲非爭執愈烈其將南北分治乎抑仍訴之於武力乎是欲求統一而去統一愈遠一也旣選總統之後無論新總統之主張若何藉曰出以和平而南方旣不承認此國會安肯承認此總統根本上旣難解决將以何者爲和平之媒介仍欲訴以武力則軍無鬬志餉械俱窮亦安能一鼓盪平俾南方不敢再萌異志是則和旣不能戰又不可將何術以解决此問題乎二也具有此二疑問而此次選舉之總統果能爲中華民國全國之總統乎至以湘粤等戰事而論自吳李兩師撤退劉陽失守後湘中情勢異常危迫而閩省則因浙軍反變連戰連敗更有朝不保夕之勢前日李閩督急電求援甚有謂若不速援卽不免爲劉存厚龍濟光之續者危急情形概可想見無如張總司令旣有不肯南下之表示而曹經略使表而上雖有服從中央整裝以待等電而昨日密致政府一電則謂前敵各軍將領不和兵心不固撤退者撤退觀望者觀望均不奉令而自由動作如此雖尅日南下亦以調度不靈無濟於事不若俟有機緣再行南征之較爲得策云云是亦可見其不願出發矣目下京中謠諑紛紜人心浮動甚有謂復辟之舉經某某兩督贊助業經成熟而不日卽當實行者是不過爲無稽之談不值識者一笑總統之舉徐東海各政黨均無異議今日所開預選會已經决定固無變更矣惟副總統問題則以覬觎者多决從緩選若夫馮段之各存意見固爲不可掩之事實馮主和段則從中破壞之段主戰馮又從中阻撓之延至今日旣不能戰又不能和混混沌沌之局面要皆馮段不和之所致也昨日兩院又開茶話會决俟總統選舉後使馮段同時下臺蓋馮去而段留非特馮黨不甘卽和平亦斷不可望以段所主張之主戰政策在段不便有所變更故不得不以和平兩字暫諉之後人顧自馮段下野繼任總統選出後内閣問題亦極重要究以何人組織尚屬一疑問默察各方面情形則梁燕孫最有希望以梁爲徐之舊屬且爲素所信任之人對於各政黨亦極融洽不至有反對之聲浪惟段雖卸去總理仔肩而參戰督辦則依然存在且有徐樹錚等爲之謀畫如果梁氏組閣不容段派之任意行動段派又安肯低首下心於梁氏之下則將來梁段之間亦難望不生嫌隙更有馮派勢力亦非薄弱一旦馮果下野亦安能寂然無所表示是則黨派愈多競爭愈烈種種紛擾思之益覺可危蓋如現時之南北相持猶其顯焉者也或曰段内閣解組後過渡内閣暫以田文烈當之是否確實請觀其後 
[新國會産出總統之形勢預選會一致决定徐東海推讓電文]  
　　今日（四日）上午十爲時北方新國會選舉第二任大總統之期東海之必獲當選已絶無問題卽隱居津門久不聞政之黎黄陂近因事派遣代表來京亦囑其轉告鄂籍議員希望選舉東海各政團方面憲法研究會昨已正式議决推東海爲大總統候補者安福俱樂部昨開預選會於太平湖到者三百八十四人東海凡得三百八十三票故徐東海之大總統必可於今日之選舉會中圓滿選出也 
　　東海方面聞於一號梁王兩議長謁見東海敦勸擔任之時已經得其默許當時東海曾言諸君何苦推我衰朽之人登臺梁王兩議長卽答謂相國之外無人能解决時局時局不解决無以一致對外相國若許年紀忍見亡國之慘乎東海云諸君以國家爲前提責我以大義我亦無法但是諸君舉我是希望我將一切事件辦好但是我出山之後辦得好辦不好我亦無有把握云云此前二日東海之談話也惟東海於被舉之後必有一度之推讓期電文業已擬好電中大意略云以風燭餘年腐舊腦筋當此内憂外患實無智力挽此狂瀾頻年以來幸蒙野朝諒我苦心得以優游歳月此後泉林修老得正首邱莫不拜蒼生大賜私衷方自慶幸孰知愛我不終第二届總統强予擔任固知國家興亡匹无有責但蒲柳朽質雖任艱鉅興其敗亡於墓木已拱之老夫何不旁求識時應運之英杰四海之大何患無才敬抒苦衷以讓賢者云云然各方面得到此電必仍一致勸駕可斷言也 
東海就職後對於收拾時局之主張自爲國人所急欲聞知聞日昨吳笈蓀曾語人云東海以大局能否息爭爲去就之標準至對於選舉本人决不活動若河間合肥兩公交相推許則當選後當依此方針進行云云此亦可窺見其一斑矣 
　　選舉大總統以選舉人總數三分二以上之列席得票滿投票人數四分三者爲當選本届國會參院以一百十二人爲達三分二之法定數衆院以二百七十一人爲達三分二之法定數二者合計當以三百八十三票爲選舉總統之法定數又總統選舉會依法以參院議長爲議長衆院議長爲副議長昨日參院梁議長有病不能起床如本日（四日）稍痊自可出席執行職務如仍不能起床當由王揖唐代理執行議長職務云 
[副座問題將成懸案]  
　　新國會選舉副座問題已有决定緩期之勢昨晚憲法研究會繼續開會時籍忠寅報告與梁燕蓀談話（籍言）本會同人對於速行總統選舉本有懷疑惟大勢所趨本會亦已抛棄其懷疑之意一致贊同惟選舉副總統情形又與選舉大總統不同蓋大總統之候補者各方所推惟東海一人副總統之候補者則不然本會同人希望和平統一究竟選出人能於和平統一之前途有益此際殊難斷定故絶對主張從緩等語（梁答）此意鄙人極表同情卽各方如此主張者亦未嘗無人不過未經多數人開會討論之决定耳敬當以此意代爲轉答（籍言）鄙人等此來頗希望得有效之答覆（梁答）不可有效云云籍君報告畢當由各會員同加討論結果决定兩項（一）贊成徐世昌爲大總統候補者本會會員四日一致投票（二）副總統暫緩選舉如五日續開選舉會本會會員一律不出席當卽發出通告約束會員研究會旣已决議緩選卽其他各派亦頗有此主張聞已由王敬芳等提出議案其措詞云上月三十一日兩院會合會議長宣讀民國二年選舉總統會先例係大總統選出之翌日選舉副總統查前日會合會係總統選舉會之預備會在法律上本無拘束之效力現在時局糾紛議員等認爲此時迅速舉出副總統恐各方意見未副益予時局以不良之影響自宜稍緩時日適當時期再行定期投票事實所在於法律範圍之中有可兼顧之餘地自不妨稍加斟酌况大總統選舉法規定副總統之選舉與大總統選舉同時行之此同時之解釋但令選舉在改選大總統期間以内卽可認爲不相牴觸爲此提出意見敬請公决提出者王敬芳籍忠寅梁善濟黄羣藍公武王玉樹熊正環翁恩裕鄭仲升李東萊畢維垣訾雲岫白常文宋育德耿兆棟張欽宋弼良高登魯徐果人葛夢樸蔣季哲沈椿年王行健鄧述禹高錫恩林月袁榮吏潘補李紱恩張濂張恩綬葛莊韓世昌美周輔黄家璘劉以芬郭涵吳鍾鎔邱曾煒陳亮陳爲姚陳之麟于之鳳祝華如 
[歐戰特約通信（三）西歐聯軍攻勢之第三幕]  
　　在已往之一星期内西歐聯軍捷報頻傳聯軍統帥福煦上將利用鐵道線在廣闊之陣線上分擊敵軍陣地其用兵之神奇進攻之得勢不特爲此次大戰中所未有抑亦爲自有歷史以來所未覩當德軍之調集後備兵以備阻止聯軍之進攻也聯軍已乘時鞏固所得之地故損失甚微且能留其後備兵以爲援應同時復在陣線他段爲大規模之進攻此種手腕巧妙絶倫吾人固可預測將來聯軍進攻之起點卽德軍亦熟知之惟德軍殊無充分之兵力扼守全陣線故其結果必於數地點讓步殆可斷言聯軍所採取之戰略於將來戰事極爲有利蓋此種包圍行動德軍之犧牲必鉅凡崇拜德國武力者可以憬然悟及聯軍將令一旦採此戰略其運用殊不弱也聯軍此次之攻勢亦將有所限制乎自軍事學理上討論之使德軍而不能覓得一種富有彈力性之廻旋地則聯軍之攻勢絶無何等之限制目前聯軍陸續所取之攻勢愈形猛烈回溯攻勢第一幕之開始起於七月十八日在廣西十啓羅邁當之陣線上進攻自方台拿瓦起至貝里元止其結果聯軍將陣線前移自蘇瓦松蜿蜓而逹萊姆攻勢之第二幕聯軍在廣三十五啓羅邁當之陣線進攻自亞爾具起至摩吕爾止其結果聯軍乃進據蘭斯至蘇瓦松之陣線今聯軍之攻勢已入第三幕矣其結果則上述兩處陣線之戰事或將倍形劇烈當德軍猛攻時福煦統師竭力保守其後備兵迨聯軍反攻開始福煦統帥更設法節省之保存其充分之戰鬬力故目前聯軍所有之兵力實爲一種完全之生力軍英軍於德軍第一次進攻時卽保其實力未出應敵福煦統帥擁此貔貅之眾其價值殊未可限量至美軍則源源運法後授不竭美人爲榮譽而戰其勇殊不可當也 
　　聯軍之兵力蒸蒸日上旣如上述而德軍則深入陷阱兵力已窮死亡枕藉補充之困難已無可掩飾最近曾解散六師團以爲補充缺額之計且每隊之兵力有減至四營或三營者聯軍所搜獲之德軍軍令其中有云『吾人深願補充勢力薄弱之師團然爲不可能之事』德俘聲稱德軍唯一之怨望厥爲休息時間之缺乏德軍有某師團曾經劇戰於八月十日調往陣後未及補充遽於同月二十一日復開赴前敵德國報紙對於戰事前途深抱不安柯洛業日報最近刋有一文絶堪注意其結尾云『比利時及亞爾薩斯勞蘭已不成問題今所當』討論者厥爲德國之存已問題而已德軍竭蹶之景象將令前敵軍隊勢成瓦解而不可救藥意賢那之故事將重演於今日（按拿破崙曾大敗普軍於意賢那）具其潰敗之程度當百倍於昔蓋公理必戰勝强權此乃事理之當然也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[東西捷克軍會合後之重大問題]  
　　字林報四日海參崴電云烏蘇里陣地之協約軍繼續進取今已佔領比金鎭通至哈巴羅夫斯克之大路已有三分之二爲協約軍所據有霍爾瓦特將軍偕閣員數人昨夜由此起程赴滿洲邊界此間人士對之頗起猜度 
　　字林報三日海參崴電云東西之捷克軍今已會合矣西比利亞之道路今已開放矣至是關於協約軍出兵海參崴之重大問題遂緣是而起就某某協約國關係而言出兵一事專爲援助海參崴捷克軍以救其在西比利亞被圍之同志起見若深入西比利亞另設立對德作戰之陣地則非其原意也今捷克軍已突圍而出似未致中途遇阻而碍其整隊起海參崴依照原定計畫轉往法境之行動是協約軍援救捷克軍之目的已逹到矣然則已逹目的之協約軍將退出海參崴而使捷克軍從伏爾嘠河撤往他處任令俄國東部與西比利亞門戸大啓供德國之開拓否歟以事勢言協約國當不致有行此危險政策抛棄捷克軍在此所得效果之意捷克軍今沿伏爾嘎河與俄人携手進行雖俄人兵力今尚未知然雙方一致足以禦敵是以西比利亞與俄國東境謂在協約軍掌握中亦無不可夫俄人所以氣高膽壯組織新軍者實捷克軍奮取攻勢之主動力有以激成之若捷克軍今竟撤往他處顯明協約國之不注重西比利亞則協約國安能望俄軍成就有價值之功績乎捷克軍之進退全聽協約國之指揮今集於伏爾嘎河戰地之軍隊力量雖强然除守勢而外尚無大舉之餘力協約國於此似有兩策擇一爲之卽任令捷克軍扼守西比利亞要塞或出兵增厚其力以圖進取是已西境德軍漸形衰敗當此時機若有重兵從東攻入則其價值極大今協約國適有行此大規模舉動之天賜機會矣觀捷克軍東下之迅速足徵西比利亞鐵路之完好以伏爾嘎河之捷克軍爲陣前之屏障則協約軍乘車出發齊集於其陣後實非難事戰地多一旅兵士卽可增俄人編練軍隊之勇氣蓋軍事觀察家皆謂新俄軍之發展全恃協約國旗之飛揚與協約國軍之厚集而定也 
　　路透社三日海參崴電云可恃方面稱自西駛來之火車已抵加里姆斯加雅是處爲中東路與阿穆爾路兩線之接軌處而昨夜行抵鄂嫩河之謝軍已與由赤塔出發之捷克軍相接今日哈爾濱捷克軍司令部格薩博士來電其文曰敵軍敗矣捷克軍已與同志相合余今日已直接與駐紥哇洛維那雅之蓋達司令通訊明日余將親往晤之云 
[鮑貴卿有憤激辭職說]  
　　鮑貴卿督軍出京業已及旬於一號回抵任所而中央所允派赴北滿之奉軍及中央直逹赴黑軍隊均因軍費等問題尚未開拔茲聞政府昨接鮑督火急電内稱抵黑經旬中央允撥各項軍隊迄今不見開到殊深疑惑目下邊情萬分緊迫瞬息卽變中央與貴卿所訂計畫現因軍隊不到實已等於廢紙貴卿奉職無狀值此防務急迫邊情吃繫之際貴卿焦灼萬分難再支持敢請另簡賢能以免貽誤又一消息謂參陸處昨接鮑黑督來電略謂日軍開乞塔者計有步三營砲一營騎一營工程一連輸卒二千查乞塔臨黑江邊我張旅有馬隊二營在江南岸游派在乞塔北岸倘日軍到時必有激戰至貴卿携來計畫規定中央出兵兩旅保守江岸今軍隊久不見到實使疆吏溺職云云 
[鮑黑督回江紀]  
　　黑龍江鮑督軍日前偕同張軍長由津來奉勾留一二日磋商國防事務業已電告江省准某日由奉回江江省軍署接電後卽派團長李榮九秘書廣倫淸鄉督辦馬瑞祿並衞隊營長警務處長來奉迎迓鮑督遂於星期六晚九點五十八分　乘南滿火車回江張督先於八鐘令沿路上加派軍警保護而孫汲吳三師長曁警務處長財政廳長副都統五十四旅五十三旅混成七旅旅長衞隊營營長各參謀副官先赴車站等候迨鐘點已到鮑督卽與各軍官作别北上是時由軍署至小西門均加派軍崗憲兵巡警亦設崗位由軍署至小西關均係衞隊保護小西關至小西門係百六團及混成旅抽兵保護各軍崗值兵係正背式站法正式站係防範行人背式站係監視商號恐匪人隱匿商號故也 
[出兵滿蒙中之國防消息]  
　　靳雲鵬將任國防司令國防總司令一席現已决定設立聞政府爲愼重起見擬取專任性質不由督軍兼任某要人擬提靳翼靑徐又錚兩氏爲國防總司令之預備人物然徐已表示不就大約此席將屬之於靳氏矣 
[鮑貴卿電催赴防軍隊]  
　　政府擬定添派兩旅赴黑尚未實行昨黑督鮑庭九密電參戰參陸兩處謂中央曾决定派兵兩旅來黑現在邊事日亟無論如何請於旬日以内將所擬派之兩旅軍隊迅令開拔來黑以厚兵力而鞏邊鄙又聞鮑黑督在京時曾與參陸辦公處籌劃邊防屯駐兵隊比時已擬有說帖所言極爲詳盡自齊齊哈爾到海拉爾及興安嶺等處分段扼要駐守約兵二混成旅當時參陸處對於此項計劃亦曾開會議决贊同此議現鮑黑督特來電催促辦理以固邊圉 
[中東路已由國軍警備]  
　　中東路沿線五站至雙城子一帶現經林代將與大谷總司令商允完全由我國軍隊擔任警備昨林代將電告已由國軍派三連隊分佈嚴密戒備矣 
[吉林保衞團改編陸軍]  
　　吉省因國防日緊現擬將所有保衞團改編爲陸軍協同防禦孟吉督郭省長三十一特電國務院呈請核示略謂全省所有保衞團將及萬人類皆地方自由籌欵值此軍需支絀邊防吃緊之際擬卽以該項保衞團編成陸軍二十營分防哈埠至五站（東淸路沿線）以資守備 
[滿洲里議設留守司令]  
　　政府昨接鮑黑督來電略稱滿洲里現設留守司令部派孟團長帶委員二員繙譯六員及電報員等駐滿辦事遇有重要軍情隨時報告關於軍事外交亦可就地辦理或轉請示又聞張煥相總司令昨亦電致政府報告已於東日抵滿洲里刻正籌辦留守司令部事宜云 
[東海當選後政局之揣測]  
　　新國會之總統選舉業已如一般人所預料總統一席果屬於北洋派資格最老之徐東海氏聞總統選舉會中前數日早已預備當選證書俟經形式上之投票後卽謹敬致送面東海方面亦已備好推讓之電届時拍發此電不分南北畛域卽西南數省亦一律拍致逆料各省必有一番勸進之電東海亦必不再辭故今日時局問題不在總統問題而在總統舉出後如何解决時局之問題也關於此點頗聞東海曾經密函各方要人徵詢意見素抱和平希望之王士珍氏於二日由天津答復東海一函内有所盼就任之後南北卽日妥洽以昭大信之語東海接函後昨晨已派專員赴津請其來京磋商一切究竟東海方面對於南北妥洽一事誠意如何雖非吾八所知然而時局轉圜之機實在此時殆有可信耳 
近日時局岑寂已極自河間表示下野合肥通電息肩以來政府方面雖未變更應付西南方針而實際上因借欵來源之中斷以致未能如前足以鼓舞士氣雖前敵請欵之電報紛至沓來殊有愛莫能助之感至閣員中自上届閣議錢總長主張總辭職後雖經合肥勸諸閣員暫行支持現狀而各員咸存五日京兆之心故昨前兩日所辦之事類皆屬於交代項下主戰之不易堅持内閣之必須更造殆爲一般所公認惟合肥旣表示下野後繼内閣究屬何人組織實爲今日政談之資料現東海因尚示登臺故無此項意見吐露近聞某要人之論以爲目前之繼任總理雖不必定屬軍人然仍當以能接洽軍界者爲要此外外交非不吃緊然北京解釋則比較不如對内軍事之重外傳梁燕蓀氏將爲後　總理之說昨有人詢諸梁氏據言余（梁氏自謂）絶無願入政局之意匪但余意如此卽朱桂莘亦與余相同云云據政界觀察段若果去當先組織過渡閣其首揆一席必屬田文烈氏因田氏尚與軍界接洽而復得東海之信任至錢能訓當爲運籌幃幄之一人未必願負此過渡之任務也 
[段内閣議决總辭職]  
　　日昨（三日爲星期二國務會議之期段總理到院較遲各）國務員於上午十時五十分均先後到齊十一時入席列入議事日程之各事件如河南督軍趙倜請核議之自籌行政經費案中東鐵路之管理權問題閩督李厚基請增加兵工廠經費案等均無暇議及所討論者僅全體閣員應否總辭職之問題蓋此項問題基於段總理通電引退而今日又已爲第二届總統選舉之期各方面之趨向已成一致新總統必可如期選出故不得不積極討論此項問題也聞討論結果多數主張爲全體辭職於是决定於今日（四日）提出總辭職書幷聞討論此項問題亦僅經過一小時之久其終止時大約只在正午十二時零分至於上述議事日程所預列之三案中之河南自籌行政經費案各閣員旣未暇議未便置而不辦乃由方立之秘書長以國務會議名義批部覆二字以了其事旋卽相率而散又一報告本日閣議新銷假到院之陸外交總長對於緊切之外交問題亦未提及各總長中亦未有人入府報告 
[主戰派意興闌珊之流露]  
　　　　陸處祗維現狀參陸處昨日發出緊要通電分致湘鄂贛　　前敵將領其内容係諄囑各將領於選舉總統内閣遞嬗之際雖與南軍爲局部之停戰然對於守備地方維持現狀不得稍事疏虞致礙大局云云其於前方軍隊殆無迫令進戰之力量矣 
[張懷芝尚難南下]  
　　頃聞蚌埠倪督軍昨日密電政府謂張總司令原擬暫緩南下所有前路軍隊請歸曹經略使指揮前進嗣冲現派參謀長赴濟以津議表决南征計畫仍請志帥卽日啓程已得其允可懇中央迅將餉彈撥給以赴事機惟張氏東日曾來一電謂閩垣危迫逹於極點已與曹使籌商速撥援隊星夜馳往以挽危局懷芝擬俟選舉就緒當卽南下先赴贛省策勵進行計無妨礙等語則倪氏所謂張懷芝已允卽日啓程者殆尚未必可靠也 
[吳光新遲遲回防]  
　　軍界消息日昨鄂督王占元拍來萬急電二聞一係逕達參陸處者一致長江上游警備總司令吳光新者内容均係關於鄂西防務自吳總司令北上後各師旅營長紛紛告假逕離防次迭經去電阻止並責成保守險要母得輕離以維現狀萬望吳總司令早日趕回前敵以資鎭懾而固軍心 
[劉存厚亦思北上]  
　　四川督軍劉存厚前曾電請來京面陳軍事聞政府以川軍北犯陜南危急該督萬一遠離北上敵軍難保不乘機進攻不但於川陜軍事發生不便且恐影響及於全局已由院嚴電令劉氏母得擅離職守嗣後關於川陜軍務中央自當設法接濟倘有軍機要務儘可派員來京陳述一切 
[安福派議員之内閧]  
　　新聞編譯社消息云據安福派某議員來書言該派内部向由少數人把持一切事務其餘議員不過在議會湊足法定人數關於各種問題効舉手及高呼無異議之勞而已議員之於此種高級領袖固不敢有異議主從之分使然也該派旣非以政策之議而結合各議員之間自然不能發生黏性精神之渙散在熟悉其内容者類能言之由是動之以鄉誼視其省别面分設招待所各招待所中由領袖擇一解事者名之爲某省招待幹事密授以一萬金乃至三萬金不等以統率本省議員及傳宣領袖之意旨爲職此安福派階級制度之實在情形也顧所謂幹事未必果能高人一等而某數省幹事蒙此殊寵其趾高氣揚目空一切頗招一般議員之厭心故推翻幹事階級之舉久已醖釀但隱忍未發耳前日（九月一日）梁王二議長奔走終日遍訪各招待所爲選舉總統作最親暱之游說措辭頗卑遜有禮迨至議員最多之某省招待所時某君答以議長之宏謀遠慮和氣迎人爲某等所心折但更有所希望者卽對於議員似宜一視同仁若指定一二人爲特别議員似非最適宜之辦法云云特别議員者指幹事也梁王悟其意卽允以爾後由招待所自舉代表三四人常至俱樂部接洽一切故昨日各省不平分子已聞風興起陸續舉出代表矣 
[湯濟武在坎拿大遇刺]  
　　昨日海軍部方面接坎拿大維多利亞地方傅霖君來電内稱湯濟武君本晚八時在該埠爲人暗殺云云此電係轉湯鑄新者嗣私人方面亦接到多利亞霍聖君來電報告湯於本晚八時在該埠被剌惟兩電僅稱本晚八時而傳電係二日發霍電係一日發據此間推測由美來電約一日可到則湯氏遇剌或在一號晚間又有一疑問則因該兩電均祗言被剌並不言及身死或受傷輕重情形惟霍君係隨同湯君到美之人若僅係受傷霍電亦必叙及今玩其文意似湯君已蹈極危險之程度現已由外交部急電駐維領事王君查覆一面並電我國駐英施公使令卽查詢眞相如果有此事應向英廷交涉請其嚴緝兇手矣 
　　又據中央政聞社消息云湯濟武君自本年春間下野以後卽赴日本後又轉去美國游歷美人以湯君爲中國政界之名流對之頗表歡迎詎昨日海軍部接到在美中國海軍留學生電告謂本月二號晚八時湯濟武在加拿大維多利亞旅館被華人暗殺等語同時湯君京宅及劉崧生處均接有此項惡耗被擊之由一時雖難得其詳但研究派與國民黨政見相歧實多誤會湯君此次在美被擊其或由於年來兩派政治誤會之結果而遭其毒手亦未可知也又一消息三日上午海軍部接美國來電請其轉交湯薌銘者言湯化龍君在坎拿大突被刺客手鎗刺死原因及犯人未詳但此項消息究竟確否尚未證明云 
[政府所得法軍勝利報告]  
　　歐戰最近形勢聯合軍頗獲勝利聞駐法公使胡維德日昨有電致外交部略謂敵軍自近日累次大敗後不復能軍戰事可望促短戰後籌備各國均正籌議吾國應早爲之計末謂華工到法尚形缺乏可再輸送多數華工來法云云又聞唐在禮中將二十八日由法國瑪爾賽地方電致參謀部報告法軍勝利情形略謂法軍自八月十日起轉守爲攻中將郝潑之步砲隊卽已　領尚阪尼以西那劯爾等處霞飛將軍已由阿崗將司令部移進克斯揑鎭至二十日戰事益烈法軍所向皆利遂佔領敵陣地二百萬平方邁當獲大砲七十五尊鐵路火車千餘輛糧秣彈藥十餘萬奇羅格倫姆敵軍死傷及被俘者六萬七千餘人英意美軍陣地尚不在内英皇已來電致賀法軍各司令之偉績請政府亦去電致賀以貫澈參戰之精神云 
[湘省南北軍停戰近况]  
　　湘中戰局自張敬堯孫烈臣田樹勳諸氏先後主息内爭共禦外侮說者卽謂湘戰可從此收束矣及吳佩孚趙春霆馮玉祥張宗昌陳德修王承斌閻相文蕭耀南張學顔潘洪鈞張克瑤各將領馬電拍發後湘人尤歡然互相走告以爲前此從事戰鬬披堅執銳之北方軍人旣已全體一致舍戰言和則無論如何以後當下至再有戰事若更以前敵最近情勢言之則湘南旣久已停戰張宗昌又頓兵茶陵聲明不再進取田樹勳則以寳慶大水成災亦經與南軍相約暫停戰鬬是和平之機業已垂熟但願南北當局相見以誠速謀妥協勿使前敵將領空抱此和平希望耳 
　　前據軍界中消息吳佩孚將以直隸各軍隊移駐衡山湘潭醴陵株洲湘隂各屬外間遂有吳氏之移駐後方係與南軍有約南軍則承認吳氏任某項要職吳氏卽讓出衡州之說實則此等消息甚不可靠據聞北軍雖已稍退然僅祗退至祁陽界口及祁陽對河之生泗嶺一帶湘桂軍前線亦已退至芝城第一山等處近日又有謂南軍反攻甚急者亦屬誤會蓋誤以開赴瀏陽之援軍爲救應前敵之軍隊又誤以由長沙各鄉調回之軍隊爲前敵敗回之潰軍也（瀏陽近有非正式民軍與北軍接戰張督已抽調駐）省軍隊前往助援又恐省城空虛故又將前此開赴長沙各鄉之淸鄉軍隊調回省垣以資防範） 
　　漢口交行駐湘撥兌處昨忽停止兌現致漢行交票驟在不能行使外間謠傳謂漢行已先行停兌其停兌之故則因湖北已經獨立云云事經張督查明毫無影響除飭裕湘銀行以銅元收兌此項交票外並派人嚴密查拿以憑究辦聞已將拒絶漢口交票之商店拿獲數家聽候訊究一面仍令各商民照常通用不許阻滯 
[京訊中之閩局危狀]  
　　自援粤童軍所部陳團加入南軍後童副司令倉猝敗退南軍遂連陷平和諸邑汀漳亦遂告急茲據外人消息南軍近日攻擊漳州益力漳州勢甚危急童保暄以現在所部不堪應戰對於戰事不復有所表示而代督姚建平亦改變從前態度主張不戰故漳州方面日來幷無援軍其危急情形匪可言喻李厚基總司令東日曾有十萬火急電報到京内有三日不見援兵到來則閩疆雖有若無厚基守土有責生死以之敬候速示機宜等語一面致電曹使請予救援由曹使轉電政府謂准李閩督電開現在閩事已陷入極危險之地位非但進取爲難卽保守亦大不易倘蒙援救請飭各路軍隊星夜前進一面代請中央妥籌接濟等因祈察核辦理云云政府對此作何布置尚無所聞而昨日外間又傳浮山失守之報則又不唯汀漳一路爲可慮矣 
　　又據一日厦門電訊漳洲刻雖未爲南軍佔領但北軍毫無戰意已早等於失陷三十日拂曉時敗走之北軍將漳州大肆搶奪更有進據厦門之意故厦門人心大起慌恐商店已多停業 
　　頃聞政府某要人云浙督楊善德昨轉來童副司令保暄一電係呈報密察赴閩浙軍似有厭於應戰情形若再强之進攻恐多未便故保暄於艶日將大本營由和平移退漳州以維現狀此後究應如何進止請示機宜以便遵照等語理合照轉懇請核示云 
[廣東最近之戰訊]  
[浙軍附南後之潮汕]  
　　攻閩軍卓副司令沁日電云廣東督軍皇華館劉鎭守使鈞鑒本日拍呈一電計逹鈞座本軍在隈溪擊退敵軍後據險扼守按兵不動彼無如何乃連日晚間屢來暗襲均爲本軍察覺分頭擊散浙軍附義後陷於危境有不可不退之勢本日下午本軍進逼敵卽向黄沙坑方面退却本軍跟蹤追至賣酒舖附近佔領陣地嚴密佔領計隈溪一役斃敵甚夥並奪獲鎗械數十餘桿現一面通信各軍會同進擊謹電奉聞第三軍副司令卓貴廷叩沁印 
　　浙軍第一支隊云自宣佈加入護法軍後在閩浙軍受此刺激躍躍欲動又經蔣氏密派專員分赴該軍駐地從事運動昨陳司令據前鋒探報稱駐漳州之童軍麥德錫所部團長凌義漢原爲蔣使舊部頃見第一支隊附義爲南軍優待决意取同一態度倒戈投誠經與部曲决定趨向堅守陣地先行宣布中立一面派員與粤軍聯絡一志反攻現童保暄麥德錫等聞耗非常恐慌深慮所部爲人運動特親赴泉漳各處陣地極意慰勞幷由厦將補充團調駐前線以監視其舊部軍隊云 
　　李根源電云軍政府岑總裁伍總裁林總裁參議院衆議院莫督軍參謀部李部長方次長大埔陳總司令潮州高參謀長幷轉吕戴之蔣伯器王文慶三先生鑒梓公效徑電敬悉戴公單騎赴敵開誠勸諭遂率浙軍一團以上之衆首先來歸我武維揚敵衆奪氣殊功偉續慶幸同深溯自軍府旣開義聲大振北敵内閧禍變方滋澄淸之機端在今日浙軍將士夙翊共和必能感於至誠聞風向義所冀諸公伸張信義早竟全功恢越甲之榮名戡閩邊之氛祲是爲至祝根源叩宥印 
　　軍政府參讛總長李烈鈞以援閩軍事積極進行迭准陳炯明總司令來電促赴潮汕贊畫戎機幷與所部滇軍籌議進取亟須親行前往視察一切特與各總裁商定决於日内親赴汕頭以憑協定方略至所遺參謀總長職務則擬暫由次長方聲濤兼攝 
[澄邁攻下後之瓊州]  
　　廣東討龍司令沈鴻英刻以黄志桓所部業在瓊山澄邁各屬節節進攻（按邁縣早已克復）海軍各艦亦經先後駛赴瓊海海陸夾攻計盡亟應乘時進行昨特將原駐雙溪港外之廣亨平南等艦調赴海安幷將雷城步砲各隊選撥三營附以機關鎗隊兩連星夜開拔落船由永翔兵艦保護出海相機渡瓊幷聞臨高港業於本月宥日已爲楊錦龍第二支隊實行佔領沿岸一帶沈軍已陸續登岸龍軍兵艦保民等因戰鬬力不足恐爲我軍所截旬餘不敢出海 
　　瓊崖各屬自討龍軍興後瓊東澄邁定安樂會一帶民軍蜂起聯合討龍聲勢浩大昨黄宣撫使接海口專員牒報南豐嶺門閔安各區熟黎近經姜飛馬朝俊等派員聯絡妥協共同討龍已編集丁壯兩大隊數約三千餘人暫在文昌澄邁各地臨時集合分配鎗械然後再定確期會攻瓊府查瓊地熟黎素以勇敢善戰著濟軍向所畏憚現與民軍會合聲援更盛俟接戰後再布捷音云云聞黄使據報已轉電來省矣 
　　當道曾派李恩賜李永昌爲瓊崖招撫使飭卽前赴瓊崖妥愼辦理頃聞該招撫使準日内成行幷約同瓊崖宣撫使黄志桓一同前往俾得相助爲理及早解决當道昨已派定廣庚軍艦護送前往矣 
[西南之政務會議]  
　　前日（二十九）軍府開政務會議午後一時齊集岑總裁主席伍林兩總裁及李代總裁均列席惟莫代總裁適因政躬違和故未蒞會特派郭參謀長椿森代表聞是日所議要政（一）國會經費問題此項經費前已决定除每月在鹽欵盈餘項下指撥十萬元復由護法各省區分派五萬元近以各省認派之費尚未解到而國會開會後需欵孔亟現議决暫由廣東政府墊撥五萬元俟各省解欵到後再行撥還（二）舊軍政府交代問題此案前次議定俟各 
 
 
 

Page 7

 
 
省代表到後再行討論現以各省代表恐一時不能齊到而舊軍政变代急須結束乃决議將全案咨交國會議决（三）浙軍向義後之待遇已通過任命吕公望爲援閩浙軍總司令王文髮爲援閩浙軍參謀長陳肇英爲援閩浙軍混成旅旅長各案議决後旋卽散會休息 
　　附國會方面消息云衆議員陳家鼎丁超五李爕陽彭養光袁弼臣以爲非常之時必以事實濟法律之窮護法之義必以法律救事實之困故特聯名提出一案於衆院請仍以非常會議維繫軍政府軍署者禇輔成等五十九人其所根據之理由爲約法未完全恢復正式政府未依法組織以前除臨時會自行開會外仍一面以非常會議維繫軍政府於法律事實兩無窒礙云云此案於國會軍政府均有關係刻已付院議討論矣 
[廣東水災之善後]  
　　李耀漢省長以西江上下游一帶潦水復漲各屬多已成災除令飭各知事趕辦賑濟外當以災區廣濶難民衆多現下雖有籌賑處救災公所分任出賑但善欵有限仍恐普及爲難特在肇軍司令部召集文武屬員商議救濟辦法並先捐廉二千元以爲提倡各統領如邱可榮翟汪李慶等均有捐助聞集欵頗鉅已派員購辦賑品分運高要高明鶴山四會一帶妥爲散賑茲將各電錄下李省長飭查災情電廣州籌賑處粤海道尹香山陳知事陳哿報悉昨據該縣飛報杭鎭水患情形業經電飭妥爲賑撫在案現古鎭鄉地方亦因風雨兼旬所有桑田盡成澤國農民乏食情殊可憫仰籌賑處彚案核明酌予賑濟並一面由縣詳勘災情通報察核省長宥印 
　　李省長飭辦急賑電廣州籌賑處粤海道救災公所四會許知事四會矜育堂董林伯珍等號電稱霪雨兼旬河水暴漲懷寗二水建瓴直下西北兩江倒貫而入十六夜增漲丈餘縣城傾塌漫溢崩决房屋人物飄流哭聲震天災民遍野一望汪洋米薪交通俱絶飛電求救乞解倒懸等情前來查該縣潦水復漲比前尤烈城牆冲卸各團崩决迭據該縣電報到署約經電飭賑救在案據陳前情仰籌賑處商同救災公所速籌賑濟一面由縣督同團警曁地方紳商設法趕辦急賑曁將各地難民妥爲安置母任失所並轉該董等知照省長宥印 
[雲浮縣呈報災情電]  
　　縣屬都騎楊柳王羌石龍四保五六月間潦水漲發早造田禾桑蠶魚塘雜糧已被淹没損失極鉅去次西潦復漲各堡遍成澤國水勢較乙卯年僅差二尺約計淹没田禾雜糧一萬餘畝卽高處之田亦被山水冲没房屋略有倒塌幸無損傷人口牲畜情事茲據各堡紳民述哭狀請予賑恤前來當經會商紳董先行設法施賑以救災黎均以難於籌欵無力救濟爲言知事查縣屬地瘠民貧向無圍基當潦水爲災早造旣已失收晚造亦難補種災民數萬待哺嗷嗷目覩耳聞殊堪憫惻若不設法拯救勢必淪爲餘殍除將查勘情形另行列表呈報外合先馳報迅賜轉商救災公所酌撥米石運送到縣以便分送各區散賑以救災民實爲公便雲浮縣知事歐陽濬叩 
[奉省軍隊之編制忙]  
　　張督軍前在天津會議呈請政府允准將奉軍改編三師而第一第二兩混成旅改編爲奉軍第一師業已任命張景惠爲師長至第二師以許蘭洲舊有軍隊九營合混成第六旅全旅改編成師卽以許氏爲師長第三師以馬龍潭之軍隊八營合編爲一師卽以馬氏爲師長現張軍長待三師編成後卽電請政府任命而其駐紥地點亦已劃定各有專責第一師駐紥湖南永衡第二師駐紥宿州及信陽等處第三師因東邊地臨鴨江當此國防吃緊之際該江實屬咽喉之地恐過激派繞海而來兵力不足以資防範故决將該師仍駐東邊 
　　新編奉軍旅長鮑子揚陳錫五二氏於二十九號奉張軍長令赴河南（鮑子揚軍駐兵地點）山西（陳錫五軍駐兵地點）點驗兵額（兵額仍按混成旅編制）如缺兵額卽由東省招補新軍由河南山西點騐畢卽開往天津編制仍駐紥天津鮑陳二旅長以本隊留駐天津如遇奉督軍命令或呈報文件彼此傳遞不便請在奉天設立辦公支處以各旅副官長辦理已經張督照准現正採擇地點鮑陳二旅張又以二旅軍隊均屬異省籍丁其性情如何未能預悉故呈請張軍長每旅特造鬼頭刀五柄亦蒙照准趕急製造給發並面諭如兵隊違反軍規卽以梟首之刑處之 
陸軍第二十七師參謀長高維嶽升任新編混成旅團長已誌前報茲聞高氏與該師二等參謀邱君早赴關内贊襄戎機本省師部僅有一等參謀宋雲升氏辦理一切頗形忙碌當局以數月以來諸事均能合法擬以參謀長畀之日内卽行宣布 
[禁烟會請廢銷土約案（續）]  
　　（甲）許議會之監督（乙）認禁烟會及地方慈善團體之監視及調查云者比較的五十步尚似差勝於百步也今若此漫無制限推極其弊製藥者難保不挾售私土今已見端矣矧私土之約數比之此項存土或且倍蓗什百而不止爲是政府收買存土製藥指銷蘇浙贛粤四省本非弛禁也而實則過之目前所限銷者雖僅有此數然積長增高浸假滋蔓恐被茲禍水者由南而北自西徂東勢不至幷已告肅淸之省區而重禍之不止前功赫赫棄於崇朝内之召民族之弱亡外之貽友邦之詰責甚可懼也再以籌欵言之民國成立以來軍民政費何一非取借外債責魚人民而尚未有若此次當局與滬上外商新訂收買存土契約暗幕中攫得二三稒人之百倍利市隱加人民以購買經濟力之負擔且　其口扼其吭飲之鴪毒置之死地忍心害理至於此極者也或夫表面上買土獲取之餘利一千二百餘萬更不知運用於何項場合誰復能過問者近頃美國大慈善家哈密爾檀女士翩然來華誓繼其夫輔助華人禁烟未盡之志特與本會接晤以爲此次收買存土之當事者縱博有纍纍黄白物之苞苴行此亡國戕民之下策國若亡彼輩其能獨享富厚乎又云中國禁烟實基於十年前海牙萬國禁烟會議其夫卽與會最盡力之一人也美政府屢得國人報告謂中國烟禁已一律肅淸今此周歷各省實地調查乃知凡所報告皆誑言耳前此中英禁約之所以能締結者出於英國議會及政府自動者半出於北美合衆國人之倡提及世界各國之公議者半不外以人道主義待中國耳今中國自不以人道待其國人更爲此率獸食人之惡行眞索解無從矣本會赧然嘿無以對然世界人言亦殊可畏用特披瀝肝膽延頸哀呼爲民請命敢祈總統總理毅然獨斷折按原價收買存土集滬焚燬以剗毒孽而履信約固屬無上上策脫以當此善後期間收買存土製藥行售殆爲一種萬不得已之釜底抽薪卽藉以肅淸烟禁則亦希行文國會追認幷妥訂善後懲治及制限條例卽由政府徵之中外醫學專家擬定方劑妥善修和會同地方團體以及社會慈善機關公同監製另立處所而發行於實未肅淸之省區庶幾已禁絶者不致重罹沈湎未禁絶者定必由此剷滅根株内以全國人之命脉外以杜友邦之責言社會幸甚國家幸甚本會職責所繫不暇擇言臨書不勝悚惶隕越懇切激迫待命之至 
[九江近事]  
　　潯商會稽查邢某昨查獲長安小輪販運私米十餘包囑其駁回該輪中人不服竟將邢某毆打旋由商會函知水上巡警轉派桑巡官督同水警前往勸導該輪水手復將桑副官毆傷當由商會用電話報告鎭道兩署隨派警備隊二十名偕水警多名馳赴該輪拿獲兇犯送交警察廳轉送法庭懲辦並由九江關監督咨行稅務司立將該輪扣留 
　　原任九江縣知事汪念祖聞將調任新建九江遺缺當軸擬以上饒知事袁延闓調任因九江爲交通之地袁才頗長於交際故以是缺畀之 
　　聞張子志總司令昨又有電致陳督謂九江縣知事倪欽若不迅速緝獲劉彦卽將倪呈請中央革職訊辦云云陳督對此頗爲躊躇 
　　南潯路因收國有問題近已停頓且部訂償還股欵尚不合現欵三成聞前次有人吸收股票者不惜出價三四成以圖後利現票價已一落千丈卽有以一成餘出售者亦無人敢問矣 
　　吉安土布商人前以潯關加稅有違部令呈由九江商會分呈財政部稅務處請求核辦現奉稅務處指令略云本處前所定之土布標進六條專爲各海關科征布稅而設與土布暫免内地稅釐三年之案截然兩事原呈倂爲一談未免誤會 
　　李仲仙氏近在廬山租界内購置地皮備建屋避暑之用聞已看地二千方每方須價洋五元 
[江西省議長之競爭]  
　　江西第二届省議會議員早已如數選出自應定期召集經戚省長依照省會暫行法第二十一二十二條所規定令知九月二十一日爲省會召集之期並通行各通轉飭所屬各當選人迅速來省云云至此次運動正副議長者大抵不外乎黨系中人（一）讜言社議員人數雖佔有五分之二而其人材實屬寥寥於是饒正音李澤蘭胡廷校三人以老輩資格出而組織議長派人四出運動入黨現定票價每票八百元而究其是項經費之來源則實出於願改爲商辦運動之用饒胡等因向當局索取此欵移以收買議長乃事爲他社所聞亦埀涎此欵後經當局和解謂他日何社戰勝則將此欵給付何社刻下彼此不必競爭云云饒胡等又要求當局在水利經費項下陸續撥欵三萬元此間報紙譏之而饒胡等對於議長一席現仍積極進行（一）合羣社議員人數前祗四分之一惟其人材衆多且爲近時一般人心所趨向之超然派紛紛投入該社已佔有過半數之名額羣推龍欽海曹俊顔丙臨三人爲議長而此三人中則又競爭正席刻正相持不下顔氏前已列席副議長此次非逹正議長目的不可惟苦無經濟能否如願尚未可知曹本中資近亦慨然每票出洋三百元已派多人分頭運　龍欽海歷任法學教員法校校長其弟子當選者不下四五十人現已得熱心同志某君借助鉅欵爲龍圖爭正議長將來正副議長三人龍必得其一（一）超然派本佔四分之二有陶緒泰蔡鑑出而組織議長特設超然派招待所於帶子巷後因人數不多難相角逐陶蔡遂自行打銷是超然一派已不成問題矣 
[杭州快信]  
　　閩電陳肇英附粤後童副司令現又在詔安分配軍隊計劃進攻潮梅一面電謂加撥勁旅精械尅日赴閩俾便進行 
　　軍界消息李厚基昨來密電報告近一星期内戰况詞頗冗長有厦門漳州一帶完全無恙省防極形鞏固等語確否不敢逆　 
　　省垣近日謠言蠭起喧傳有大批黨人匿跡軍警各界防緝益形嚴密 
　　二師新徵兵士日來陸續開杭新委助教孫長金朱煌等亦呈報到差 
　　各屬屠宰稅半由認商包辦弊竇百出商民紛來訐控財政廳擬設法整頓已通令察酌就地情形呈復核辦 
　　省稅滯納罰金前交省議會提議迄未解决現在財政廳徇各縣請求已准展緩至本年下忙爲止 
　　浙省近來外縣各監獄反獄越獄等案層見迭出平日管理無方已可概見高檢廳已派員分起各屬調查藉圖整頓 
　　齊省長爲整肅官方計已責成四道尹考核知事成績每三月呈報一次 
　　杭縣律師公會於法院對面建築新屋（高大洋房兩進）現已落成不日通告遷移 
　　武康上柏鎭商董唐全榮等電呈齊省長雲廳長稱昨晚本鎭商會總理曹家謨無故被警逮捕送縣管押商民惶恐乞迅電縣釋放以息公憤 
[南京快信]  
　　昨日（四日）爲北京選舉第二屆總統之期各機關均懸旗慶祝閩李厚基乞援聞中央電令倪嗣冲抽調所部赴閩救援 
　　吳佩孚派胡敬培來寗與李督面商時局 
　　陳之驥今日因事尚未赴贛 
　　倪嗣冲之參謀長李玉麟由安慶蕪湖大通查防事畢昨過寗回蚌 
　　聞蚌埠連日迭開軍事會議安武軍各路統領現集蚌埠聞滁州前日又破獲黨人機關一處黨首陳某已解蚌訊辦 
　　滁州奉軍已開赴臨城聞安武軍統領李紹臣昨至浦晤王巡閱副使商截剿亳縣土匪事 
　　魯督軍署王參謀奉派來寗恊商蘇魯交界剿匪事宜昨已事竣乘車回濟 
　　陜陳樹藩派來之諮議涂敬佩今晨已乘輪赴贛 
　　李督派參謀陳光耀赴浙與楊督軍接洽 
　　無錫縣知事呈報省署大有運米公司已限令取銷 
　　由蘇運米出口問題疉經軍民兩長電拒聞可望打銷 
　　實業廳委候補知事陳時泌兪訓淵李鵕聲沈啓熙姚日新紀藴玉杜芝庭等爲各縣臨時實業視察員 
地方通信 
[蘇州昌善局董爭執案近聞]  
　　婁江昌善局因爭奪管理權釀成鬬毆訴縣提訊等情已記前報嗣經丁春之沈維驥徐培之等先後互控省道各署令吳秀芝知事秉公查辦卽經吳知事柬邀蘇城各善堂董事至署會議無如此事糾葛頗多一時難以解决而丁春之又以警區辦理不善致成鬬毆現下不願接任董事等詞具呈省署核示經齊省長批示云呈悉查此案前據沈紳維驥等先後具呈到署當經令行吳縣知事查辦在案究係若何實情俟復到再辦仰卽知照 
[法廳照常全日辦公]  
　　高等審判廳前遵部章於夏令休假每日以上午八時至十二時爲辦公時間下午一時卽行散值現經林廳長以夏令已過自應照常全日辦公特重行規定每日上午九時起至十二時止下午一時三十分起至四時三十分止爲辦公時間已於三日頒發布告矣 
[令飭調查保外病犯]  
　　高等檢察廳接奉司法部訓令略謂監犯病重保外就醫原係體卹病囚臨時權宜辦法一俟病勢稍愈卽須收監執行迭經本部隨案指示該管各員自應遵照辦理乃查自本年一月迄今各廳呈報此類案件頗爲不少而續報病故及病愈收監者殊屬寥寥實與愼重執行之旨大相背謬若不嚴行查復是卹囚之政將轉積弊之叢爲此令仰該廳迅卽查明原案分令速行調驗各犯病情分别核辦母任藉詞延宕致誤執行云云王廳長奉文後已轉令各地方廳各縣知事一體遵照 
[麵業公所會議]  
　　蘇州麫業公所日前因修訂規章開全體大會公决通過幷將會議情形錄簿送請同業各店蓋章嗣因章程旣經修改卽須全體共同遵守前次開會深恐未盡周知特於隂曆八月初二日在元妙觀雷祖殿内再開全體大會爲最後之解决云 
[籌加茶糖營業稅] 　 
　　吳縣知事奉財政廳長轉奉部令略謂中央籌議增設全國奢侈品之營業稅列爲茶糖等項一等稅每年四十元二等稅每年十六元三等稅每年八元仰卽調查本省情形迅卽呈報以資採取等因奉此除分行外合行令仰該縣查照辦理近聞吳知事已會同警廳飭區詳細調查矣 
[鎭江省令愼重學欵]  
　　丹徒縣署奉省令略稱查各處固有學欵不得移作他用迭經通令各縣遵照辦理在案近來各項稅欵屢經催解而各縣往往蔣學務欵項移提暫充雖爲勉顧要公而學務前途貽誤良多嗣後無論何項學欵不得移提挪作他用如有仍蹈故轍再經查出者定卽撤任懲處决不寛貨云 
[移請商會調查紙料]  
　　丹徒縣知事倪和甫昨接財廳函開轉奉財政部咨以本部所管漢口造紙廠開辦經年規模粗具惟以紙料輸自外洋成本旣重獲利甚微查吾國物産豐富製紙材料所在皆有該省所産竹類以何地爲最良品質若何産處是否相近河道運輸是否便利就地購買價格若干運輸至漢需費若干當地有無商舖擔任採運希卽詳細調查見復等因卽經函請商會詳查報復 
[麵粉暢銷之一斑]  
　　近日上海麵粉行銷安東及營口各地日有起色鎭郡貽成各麵廠得此消息咸將麵粉紛運至滬銷售頗形活動價則有增無減每包已提起三角有餘麥價亦漲洋二角本月三四兩日江北高郵裕亨泰來大豐各麵厥用民船裝貨到鎭改由輪船運滬者爲數頗鉅云 
[揚州警所咨解姦拐案]  
　　邑人張慶洋誘姦劉子源十五齡幼並唆該女竊洋二百二十元銅元二十二千潛逃當由劉報警所飭各區緝拿旋由三區黄昌森區長在舊城拿獲解所訊究嗣有尹元恪等捧呈息結呈請銷案陳警佐以事關誘姦拐逃有犯刑章未便擅主二日將人犯咨解縣署聽趙知事訊奪 
[稽核所協理蒞揚]  
　　海州稽核造報分所協理日人畢祿爵氏現因公來揚謁見揚分所協理高洲太助氏及張運使公畢當卽回海 
[淸江浦小輪開班]  
　　自淸江至宿遷輪班停止後商旅因土匪沿途搶刦均須繞道他處九月一日該輪已照常開班乘客異常擁擠又由淸江至鎭江小輪每日往來之船上客人物件時常被竊現由該局議定辦法矣 
[創辦織綢廠]  
　　浦紳倪嘉福現擬辦一貧民女工場專織絲綢各貨地址擬在舊銅元局内一日往謁王耀齋道尹請其協助王道尹已允代呈省長能指撥最好否則擬出租價若干云 
[寗波革除現水之變相]  
　　甬市規元自中國銀行掛牌革除現水各業進貨不致受意外之損失誠爲無上政策三日杭州副行長金潤泉到甬力主和平辦理鑒於逐日收客太多改以規洋滙兌錢致暗盤規元竟長至一百三十七元八角英洋升一元龍洋升五角云又聞甬江錢業董事周宗良柴和廷二君近爲革除現水事特於二日赴杭與中國銀行籌商平現辦法並要求運現接濟甬市聞中行已辦就鉅欵准卽運甬云 
[鄞奉輪船開班]  
　　鄞奉小輪公司所有商輪因被關扣留停駛日久呈請速示解决經關督函商稅務司原情免罰業已商妥批示云此案查無他項違章卽因拖船未先報關請給准單專照亦在禁令尚未公布以前原情免罰仰卽知照 
[杭州革除現水要聞]  
　　省令革除杭紹甬三市現水錢業頗爲恐慌二日各錢業所存現洋不及七萬元後由中國銀行撥現接濟故是日現水無甚漲落三日紹商因花衣用路來杭裝運大批現洋中行以漫無限制現洋流出極易未允所請於是下午五時錢業開市現水突漲至九角卽晚中行蔡行長邀請錢業同人並總商會顧會長到行會議辦法夜午始散無甚結果四日杭縣景知事已出示嚴禁現水錢業同人仍於下午在會館中會議市價及善後辦法總商會則先於上午開會討論以禁運現洋出境爲必要仿上届辦法凡一千以上者由商會給護出運每日以一萬元爲限湖墅米用不在此例一面由中行備現一百萬元源源接濟市面錢業中人亦多數贊成矣又聞紹興錢業自得省市軋現消息後現洋更形居奇而市上花用源源不絶錢業現欵缺乏是日中國銀行金副行長尚未到紹市面爲之停頓後由同業相與維持至下午四時評出杭洋水二十五元七角現水三元四日惢开早市惟杭洋水已漲至三十二元現水則在四元有零 
[嘉興盜犯執行鎗斃]  
　　日前軍警所緝之謝子南江某等二人經縣公署司令部一再研訊供認刦奪財物並暗殺多人不諱當經審理終結將謝子南等二人判處死刑詳准軍督於四號驗明正身押赴東郊執行鎗斃矣 
[局長整頓捐務]  
　　第二區烟酒公賣局局長汪仁溥以嘉邑地方遼濶港紛歧雖有稽征所稽查員等分任調查而私販私運偷漏捐稅在所難免且有一般匪徒借公賣之名在外敲詐亦所在多有特將本局職員司事一律換給符號以免訛詐云 
[教育會挽留學董]  
　　嘉興第一區自治委員兼學董陸繼鍷因事務紛繁教育經費又極支絀辦理學務甚形棘手特於前日函請辭去學董兼職本區教育會以驟易生手必至茫無頭緒呈請張知事挽留張知事已允准挽留矣 
[安慶質舖被刦請求免賠]  
　　渦陽縣集門集之公濟人和通濟等質舖於七月間被匪搶刦一空一物無存查公濟當本約五百十餘千文人和當本約六百五十餘千文通濟當本約五百二十餘千文似此變出非常究非尋常失愼可比特呈請省長可否邀免酌賠惟聞省長以各代質舖損失甚多原物難以取贖自係實情所請邀免酌賠之處應查照地方情形及人民習慣辦理云 
[劃勘蕪湖租界]  
　　蕪湖租界界址自前淸以來未淸界限以致諸多糾葛蕪湖交涉員函請省長速派委員勘劃立界黄省長已函請陸軍測量員幷委專員前往幷令財政廳發給測量員來往經費矣 
[濟南張懷芝之行期]  
　　援粤總司令張懷芝特派代表萬其谊赴京與段總理磋商接濟餉械問題已於三十一日由京返魯據政界人云張總司令赴漢之期原擬俟萬回魯後卽可確定然現在段總理已經通電辭職則張司令之行期能否卽此决定尚未可知 
[周自齊來魯放賑]  
　　山東水災督辦周子廙近籌有大宗賑欵三十日偕勞之常等四員由津赴魯着手辦賑或云周奉某當局密命與張總司令有所接洽云 
[招兵委員之兩訊]  
　　龍濟光電所部楊李兩委員來魯招兵於二十六日誤入東阿縣剿匪區域内爲該警備隊獲解來省交由軍法科審訊問明來歷業已釋放一面電致龍使屬令申令各招兵委員嗣後母得再入剿匪區域招兵又招兵委員錢錫霖來東招撫土匪已兩次編練成軍發往湘省日前又招匪二千餘運到濟寗不知因何將軍裝鎗枝全數扣留發給川資縱放回里衆匪退無所歸遂致數十成羣到處搶掠云 
[天津減河决口成災]  
　　滄縣屬之減河前日水勢盛漲孫莊及安樂莊一帶紛紛蟄陷民人正在竭力堵塞詎水勢來源太猛宣洩不及子來屯風化店官莊等處漫溢成口被淹者約有百數十村一片汪洋該縣知事已親往履勘水勢酌定被災分數詳報上憲云 
[安平縣又請急賑]  
　　安平縣之西趙莊等數十餘村去秋大水淹没至今春猶未涸盡迨夏初滹沱河水大漲又遭波及麥秋未收秋禾又屬無望人民異常困苦該縣知事已請省長迅發急賑 
[長官勘驗河工]  
　　曹省長楊處長等一日上午九時乘經武小火輪親赴良王莊一帶驗看河工在老鐵橋地方登輪並附帶一輪爲隨員護衞所乘其輪開駛甚慢曹省長楊處長唐子奇同坐於經武輪上以便查騐由芥園直至良王莊挨堤詳細驗看午後六時始行返津次日京畿河工善後督辦熊希齡津海道尹姒錫章亦乘小火輪赴南運河一帶親驗河工云 
雜評一 
[問題愈决愈難（默）]  
　　國人孰不望解决時局然而今日之時局有一事難决一事之勢以北方言之有大總統資格者不過一二人一二人之事易於解决者也進之爲副座問題則所欲得者有四五人矣故此四五人之爭已較大總統爲難决也更進之爲内閣問題凡奔走於徐馮段之下而欲植權勢者無不希望之故其爭之之人奚啻以數十計則其解决更難矣至再進而言南北妥協問題則妥協之前須先妥協兩方之人之位置試問今日兩方之軍政界欲佔位置於統一之下者可屈指計乎則其解决之難之尤難自不待言 
　　是故今之選舉總統僅解决北方最易之第一幕也吾人且觀其第二幕之解决 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[拒絶指銷存土之猛進]  
[中外合拒之發起]  
　　朱葆三曹雪賡聶雲臺蔡式之梅益盛王鈍根等發起上海中外聯合拒絶指銷存土會於昨日通告各界云謹啓者指銷存土名爲四省實禍全國使歷年中外人士辛苦經營之禁烟成績毁於一旦辱國殃民莫此爲甚茲擬聯合中外各團體共同拒絶爰定本月六號卽古歷八月初二日下午四時半假座四川路靑年會略備茶點敬請各團體領袖代表集議辦法以圖挽救届期伏候賁臨藉領雅教幸甚禱甚附呈草章至希裁察（上海中外聯合拒絶指銷存土會草章）一集會地點在四川路靑年會二集會日期先於本月六號下午四時半召集各團體代表會以後再開聯合大會三進行辦法（甲）首次代表會由申地基督教中國傳道聯會西國教士聯會邀請本埠商會學會同鄉會靑年會諸領袖及中西各報館主筆等蒞會協商辦法四以上和條是否有當統俟諸君子公議（乙）代表會所擬定辦法於首次聯合大會時逐一提出公决（丙）設立辦事處以便各團體聯絡通信（丁）公舉辦事員（一）會長（二）幹事（三）文牘（四）會計（戊）發函聯合外埠各團體（一）中國内地各省基督教會及農工商學各會（二）國外華僑各團體（三）各國基督教會禁煙會改良會（己）請願中國政府將存土捐作善舉（一）捐助歐洲戰地紅十字會醫院（二）捐助中國各省中西慈善醫院（三）捐助各國慈善醫院（庚）捐集土價（一）請求北京各國公使轉求各國政府將庚子賠欵減讓若干作爲捐助（二）請求中外各團體捐助（三）請土商減價作爲捐助（四）不敷之數由中國政府補足（辛）請求官府嚴禁私土（一）租界領事團（二）會審員（三）内地各地方官（四）凡係烟土不論有無印花稅概與私土一律嚴禁（五）凡有嗎啡鴉片之戒烟藥一概禁絶 
[贛省官商之合力]  
　　旅滬江西紳商曾以存土指銷贛省事電請本省軍民兩長曁總商會竭力抵禦昨日已得陳秀峰督軍及商會復函一致堅拒原函錄下敬復者頃奉來函拜悉一是貴會殷殷以存土分銷爲慮識深鑒遠高誼堪欽查此事昨已准内務財政兩部來咨當卽會同省長電詢蘇浙鄂三省辦法因聞蘇浙鄂三省反對亦甚力擬取一致辦法俟得復電當再與省長會電中央據理力爭以副貴會維護桑梓之盛意此復祗頌公祺陳光遠拜啓江西公會同鄉諸君公鑒接奉台翰具見同情敝會對於此事業已具呈當道懇乞力爭維持烟禁免毒贛民茲特將所有呈稿及督軍指令各照抄一份寄塵公覽卽希察核爲禱此復敬頌公祺南昌總商會啓 
[販運食米之反對與進行]  
　　滬上米業中人偵知大有販米公司成立後尚有繼起之運米機關較大有公司尤爲宏大係由部中允准與官場互相聯絡者該業因生計攸關决計拒絶業已通函産地各商切勿與之交易以維同業而免競爭云 
　　荳市街大有公司成立後先後派人至無錫崑山靑浦朱家角四處入手採辦經紀前報昨日本埠米業已得該處消息以上四處已於此兩日間共裝出一萬六千石均由鐵路輸運北上並不由滬經過昨該公司又派人出發常熟唯亭同里三處廣爲搜羅 
　　該公司駐滬經理嚴慶雲李仲漁二人對於米業情形素所熟悉惟在該公司祇負進貨之責尚無全權聞昨日王克敏又派李長春周士杰二人來滬爲該公司稽查以期督促進行故嚴李兩人特於昨晚假座一枝香爲李周二人洗塵 
　　旅滬津帮米商仁和元泰謙益義和等號因大有公司侵害營業特顀同業在義順棧集議决定辦法　則（一）研究該公司之營業是否合於商律而於禁止出洋出省有無抵觸（一）同業聯呈江蘇軍民兩長察核辦理（一）電達北京天津總行向中央農商財政兩部詰問理由 
　　本邑公民毛義鈞呈江蘇省長請堅守米禁電部取消運米公司以維民食等情昨奉省批以本省米禁歷有年所況値靑黄不接之時尤無弛禁之理該公民母庸過慮 
[廣肇公所二十九期會議紀]  
　　廣肇公所於前日開第二十九期會議午後二時五十分開會公推温欽甫爲臨時主席隨由主席宣布云前兩次會期因人言龐雜不成會議致積壓公要多起茲擬擇其中稍要者淸理請諸同鄉略俟片刻然後請發抒偉論繼由代理書記李用行宣讀潮州會館來函内開駐汕滇軍有索欵情事等因公議以事關軍隊索欵拿人未便遽聽一面之詞應先調查屬實然後覆潮州會館再行去電可也又全國抵制金幣借欵上海分會來函内開金幣條例已見命令喪權辱國擬共謀補救要求贊同並答復意見等因公議函復該會表示贊同又唐露園函薦徐峙崧充任本所正書記職公議本所正書記一缺未便久懸今徐君旣由唐露園先生介紹自當試用至薪水定月支六十元又嶺南置業有限公司來函願包租五福里一帶房屋每年出租銀二萬七千兩以三十年爲期公議俟大會公决又宣布廣肇同鄉霍守華等來函幷條陳公所改良辦法數條公議俟大會公决並請同鄉諸君發表偉論旋由盧偉昌起言廣肇公所因改組事發生風潮游成雙方意見牢不可破鄙人不敢批評那一個不是但各執一說若徒以筆舌相爭恐聖如孔子亦無能爲力最好請反對改組者今日明白對衆指出理由庶幾有所折衷得正當之辦法倘再蠻爭不已不獨各體面人不敢到所卽鄙人亦不敢再到因聞外間謠言謂鄙人等甘作温宗堯等走狗不知縱作走狗祗可作同鄉公益之走狗餘不肯作走狗（衆鼓掌）又遍傳我精武體育會人於上星期欲在公所用武不知我精武會員程度在滬設立十餘年從未毆打平人蓋視打平人爲最恥辱之事况打同鄉乎鄙人實見六堂派來傳單有公所爲商人團體一語故特蒞會以廣見聞而維公論因將會内徽章卸去然後到所倘有加以毆辱亦决不與之較量惟據愚見而論其最關要緊者厥有三條（一）維持道德（二）提倡公益（三）改良辦法俟董事及諸公採擇日内傳單紛紛有言主席可用可不用有言二三人把持要賣公所純是無意識之詞總以力從和平上設法解决先求雙方消除意見然後着手商酌進行次霍守華起言鄙人在外日多向不知上海情形此次與胡耀庭君叙談說及伊之改良意見書雖甚贊美究未免陡發警人之語緣社會暮氣沉沉忽然發此異彩深恐驚駭世俗不易舉行而胡君堅持宗旨必欲逹興學之目的亟圖改組鄙人亦遂勉効棉力故不覺言之喋喋查五福里租息祗二釐餘區仲儀空欵潛逃竟不追問董事每届會議多不出席何以對我同鄉今閱六堂傳單内言胡君竟見書有出賣董事評議員之意但該書本言明經許多手續乃得選爲董事與評議員選定後始得盡此百元五十元之義務似此何得誣爲價賣又有一傳單言在商言商試思廣肇公所四字係廣肇兩府人公共之所何得因公所而有此語設使工界言在工言工學界言在學言學政界言在政言政豈不將公所四分五裂總之凡係廣肇人如果言有條理者人人皆可入公所言事今傳單發此怪現狀無惑乎胡君注重興學如是其急也再環顧本所所掛入學報名牌查有報名數年而不得入學者苟非擴充學額則勞動社會之子弟無書可讀再無人提倡改良則我同鄉幼稚隊内愚頑不肖之徒必將日見其多誠不解反對者多生枝節阻撓進行究竟是何居心故胡君之宏願果能切實施行將見公所每年入欵增多所有辦公益事皆易措手推廣學堂後起之秀蒸蒸日上而目前董事部旣經整頓則又辦事有精神利在必興弊在必除文明程度刷新耳目外帮外省踵而行之或將改良全社會得與文明國相携手豈不偉歟次崔通約起言鄙人自外國歸來已三載於茲非敢自稱高尚純潔然從未嘗履公所之門邇聞風潮劇烈同鄉鬩牆殊貽外族笑鄙人是宗教家向以和平爲本旨貿然自儕於魯仲連之列冀以言論息爭端未識同鄉諸公果許我否也自少出亡在外奔走各國辦報多年又復喜向社會演說議場上或有不識我者現則虹口一帶縱不知我姓名亦識常常演說之白髮翁矣今日之事並非有所偏重温胡霍諸公均生平未經謀面者而梁綸卿翁則固同府而兼舊居停者也霍君之請願係根據胡君意見書首以五福里房屋增租爲詞六堂派傳單反對改組外部每謂含有抗租意味綸翁亦房客之一我今先爲綸翁辨冤伊向來喜作善事增租爲同鄉謀公益豈有不贊成之理卽寓五福里各同鄉多是營業發達之字號亦豈區區較量此租金者但胡君之改組實於世界潮流極爲訢合蓋優勝省敗天演公理斷不宜承訛襲謬堅持不肯改良今人動稱廣肇公所是商人團體一似商之外便與公所脫離干系也者但伍秩庸先生明明是官矣然鄙人在美洲時已知伍先生投資營業不少迨在上海又知伍先生預股於各公司亦不少則伍先生之於公所目之爲官乎抑目之爲商乎今此團體卽非顔其額曰廣肇商業公所當然政工學各界均有份子况聞初建之時各界均有捐欵而政界捐欵尤鉅且姑勿具論獨是商亦甚難言矣中國人之程度今日遽欲自號爲商竊恐爲時尚早蓋商有商學復有商律西人業商要自有專門學問觀近日發生之風潮則其偏執已見亦適成爲上海商人而已最奇者鄙人見一傳單内有言如要改組亦應俟年終到期如何乃議等語眞是一大笑話孟子豈不云乎如知其非義斯速已矣何待來年譬有人焉勸其戒烟答之曰俟我食過今年來年乃戒勸其戒賭又答之曰俟我賭過今年來年乃戒試問還成說話否然或因改組事有詰之者曰公所之建築汝並未有捐資何必揷嘴則諺有云前人種菓後人收又云牛耕田馬食穀果如詰者所言必將起已故之捐資人然後可談公所事矣有是理乎公所之改組事其所當然與其所以然我亦說之不盡曩曾將新舊辦法繪成圖樣請諸公察閱鄙人且將各圖懸起從旁一一按圖解釋便當瞭然質言之大約舊辦法是西席政治凡繁難不决事祗曉得問師爺議場上未易發生公益效力新辦法是平民政治所有公益事均可由議場上産出何去何從不難立判鄙人今日之言是論事不是論人許奏雲先生與我並無宿恨前在粤垣與許氏子多有來往幸母誤會說訖咸稱善不置次霍守華重復起言鄙意欲請出席董事定一確期開一同鄉大會解决改組各事未識在座同鄉諸公贊成否衆均舉手贊成遂請問主席將來改組事是否須開同鄉大會並訂何期主席言仍俟各位公决今尊意以訂何期爲合不妨賜教霍君言此係董事之責任鄙人不便干預於是董事互相磋商訂以（新曆九月十五日卽舊曆八月十一日）在廣肇醫院兩點鐘舉行次張瑞卿起問開同鄉大會是否由個人到場發言抑歸代表發言請主席答覆經詳細磋議决定須歸代表發言庶免呌囂龐雜如個人中欲發抒意見者准其向該代表陳說以達於會場次陳傑初起言今日改組之事必須精神貫到底方有良好結果尤須從根本上解决何謂根本良肊是也幸勿能言而不能行如言不符實便於良心上問不過去故須作良心上之改革勿徒作形式上之改革不改則已改之則必求盡善盡美乃妙其中參有許多滑稽之語令人發噱者亦一演說家之能手也次方容均起問如開大會時董事仍多數不出席又如何辦法本日出席董事互相磋商並採取衆見僉言同鄉大會倘各董仍不出席是有意放棄且全不給面子於諸同鄉矣演說旣畢遂宣造散會 
[浙督籌商軍事之急電]  
　　松滬盧護軍使昨接浙江楊督軍急電大致謂省垣現已特别戒嚴茲有軍事上之磋商請派代表來浙與議云云聞盧使擬派馬參謀赴浙云 
[分給赴美水夫之贍家費]  
　　華人前應美國海軍之招募充當水夫其家屬久未接到贍養金嗣由美人紅會設法資助各情迭誌本報茲據大陸報云美國寄來之養家費已由上届郵船滙運到滬當由美署分給各家屬計來領者約一百四十戸共約六千元據美員意見此次養家費今將按期寄來嗣後各家屬當不致有經濟窘迫之苦云 
[猶太人慶賀元旦]  
英文滬報云照猶太曆計算此星期六日爲猶太第五千八百七十九年之元旦上海猶太人將於是日舉行慶賀 
[電梯碾斃苦力]  
　　北京路八號門牌達昌洋行小工周和尚前日搬運貨物至電梯處失足跌入升降機之隔層内司機人錢阿福未經得悉照常開機致被軋傷肚腹立時殞命當經該行大班西人通知總巡捕房派探邵仁初與西探目海明惠將屍舁入驗屍所報請公共公廨李襄讞與美副領事德君於昨日十二句鐘蒞所驗得周和尚委係被電梯軋傷肚腹等處身死當卽飭承塡明屍格升座卽由捕房將司機人錢阿福解案詰據供稱死者昨晨與小工三人同搬貨物三人均未被軋惟周軋傷致斃我實不知况該電梯之門久已損壞可以任人開啓曾經屢次通知包修電梯之行家請其派人來修遷延至今已有三載仍未修好致肇此禍云云並據屍母周陸氏屍妻周沈氏投稱周和尚昨早出外做工忽被電梯軋傷身死惟家境貧苦求恩作主籌語中西官會判曰驗得周和尚生前委係被電梯軋傷身死着屍妻周沈氏具結頒屍棺殮聽候核奪 
[再誌溺斃船夥之追究]  
　　新閘成都路德慶里張森坤（卽强毛頭）家於上月二十七號失竊錫臘扦一副疑係停泊該處大王廟附近之船戸甬人朱林生船夥周言標（卽宜標）所爲遂糾多人將朱等兇毆受傷周因被追失足落河身死後張森坤情急卽私行將周屍棺殮寄柩寗波會館事爲屍弟周言生（卽宜生）偵知來滬報告新閘捕房轉請公共公廨出票查拿已紀前報茲悉捕房業已咨照寗波會館將周宜標屍棺抬至斐倫路驗屍所報請相驗昨晨由探邵和鈞將張森坤緝獲押至屍場迨至午刻由李襄讞與美德副領事蒞所開棺檢驗卽據檢驗吏禀稱周宜標身死旬日屍體腐爛難以檢驗請爲核示中西官諭准免驗遂卽升坐公案先由九號西探目斐斯蓋潑投訴前情繼據朱林生投稱上月二十七號我與死者登岸欲往粥店吃粥忽被張森紳糾衆三四十人手持竹竿誣指竊物將我等兇毆我身受重傷周因被驅追落河當時我尚不知周已溺斃故卽逃回家中延醫調治嗣經屍弟周宜生聞知其兄身死不明囑我同至捕房報告請求伸雪並據屍弟周宜生訴稱我兄被張無故毆打追逐落河致死請求嚴究詰之張森坤供稱是日被朱林生竊去臘燭台爲我瞥見上前窮追死者情虛逃往船上失足落水身死經人將屍撈起由阿金等到來向我勒索洋二百四十元並經榮仁福邱福金等講妥貼洋五十元是實中西官會判曰據檢騐吏報告已死之周言標屍體腐爛無從檢騐着屍弟周言生先行具結領棺暫厝張森坤押候解送公堂訊辦 
[汽車公司被焚之戒心]  
　　東方汽車公司之房屋前被焚燬今奘繙譯官重行建造蘇州路之新天安堂與博物院路之戲館以其相距甚近誠恐再有不愼致遭波及故致函工部局反對其建築工部局答稱不便阻止其工程但設法限制其汽油之堆積以不致肇禍爲度云 
[葡人與搶土案亦有關係]  
　　英文滬報云四日午後二時英法偵探持法捕房建捕票在吳淞路某號捕獲葡萄牙人一名因與六月間法界搶土案有關當卽送交法捕房監禁 
[永安公司開幕誌盛]  
　　昨爲南京中永安公司開幕之期上午九時由總督理郭樂君協同各司理啓門開幕未幾政界如滬海道尹王賡廷等商界如總商會副會長沈蓮芳南商會會長蘇筠尚貿易公司謝復初等曁 
各團體代表約計五六百人先後蒞止當由郭督理楊正司理及各職員分投招待入休憇室略事茗叙至九時二十分始由郭楊諸君邀衆入會場分别入座振鈴開會當經各股東公推郭樂君爲臨時主席郭君卽登台宣布創設公司之緣起略謂本公司今日開幕辱承諸君惠然蒞會榮幸無極溯本公司永安號其發蹟地卽英屬澳洲雪梨大埠其次分設香港又其次卽今日成立上海之永安有限公司是也以本公司之名義出現於世界之屈指計之迄今已二十餘年竊思永安公司同人在澳洲營業與外人競爭利權私心自問尚不至瞠乎其後此非敢自爲誇語也卽以香港論開設以來亦已十餘載頗稱發逹雖值歐戰時代貨品供給維艱船舶運輸不易實於貨物進口極形障礙而永安公司在香港澳洲方面仍日有進步於此可見其名譽上信用上久爲各界所深許而樂於交易者也今再與諸君言本公司創設申江之原因前四年鄙人道經上海見滬濱乃中國口岸通商之中樞環球貨品轉輸之孔道殷商巨賈咸集其間南北菁華薈萃於此誠我中國一最盛繁華之商埠也故鄙人回港與同人會議卽提倡集資開辦購地建築斯言一出認股者紛至沓來爭先恐後數月之間股本已逹二百萬元之數居然滿額惟購地維艱遷延歳月又值歐戰材料短少採辦尤難以至工程愆期悠悠兩載今始造成照本公司内容言之惟洋貨部與大東旅社頗覺守備若屋頭花園僅可築成一部份尚多缺點須待來年夏間將後面地方再加建築俟一切佈置周密斯時可爲遊人消遣怡情之地待工程完竣進行有序厥後乃酌量擴充工業惟事體宏大來日方長竊慮敝公司同人學淺才短莫償素願今日本公司開幕乃初出世第一時期如襁褓嬰孩須人撫育方能成立萬望諸君或屬交好或係股東時賜方針俾本公司藉以蜚聲海上利益厚沾則敝股東感德固多將來實業擴充卽國人亦受賜不少此皆屬望於諸君子樂觀其效云云述畢由總商會沈副會長登臺宣讀頌詞（另錄）各轉體代表亦先後朗頌祝詞讀畢復推來賓及股東等相繼演說至十一時始由該公司正司理楊輝廷君登臺宣誦答詞（另錄）以謝來賓盛意答畢卽奏樂振鎗宣告散會已鐘鳴十一下半矣惟該公司啓門後因買客衆多故經公司刋印門劵每張售洋二角入門後仍可作抵貨價聞是日門劵共售一萬餘元亦可見買客之盛矣 
[總商會祝詞]  
　　易曰聚貨禮曰阜財先民足式善賈多材縱茲海上商戰稱雄操奇制勝自在神通鴻基首關有志竟成四方來信萬物咸亨聲名洋溢日起隆隆利市三倍指顧之中 
[公司答詞]  
　　竊維國家之富强在於商務之發達商務之發達在於工藝之振興東西各國凡百工藝罔不悉心研究精益求精故其出品人多樂用之市場旣貨無滯銷商務亦日形發達原其材料恒多取給於中國一經製造獲利倍蓰世之欲爲興國利民計者不可不深長思也我中國地大物博出産宏富工藝製品應駕歐美之上惜不能銳意講求致令工藝窳敗如故商業凋敝如故良可慨已敝公司深念及此故於營業性質之中仍寓啓瀹民智之意先行羅致環球貨品陳列商場試究其何者爲製作之特色何者爲出品之最優何者爲市場之易銷何者爲生民之利用逐一攷究以備將來漸次擴充實業挽回權利此則敝公司目的之所在也惟自揣綿薄杯水車薪收效有限仍望我國人急起直追陸續興辦或將我國原有者改良之未有者仿造之庶幾工藝日有進步物品日見精良迨至舉國風行日新月盛則敝公司銷售土貨之不暇無事外求豈不甚幸今值開幕之期辱承嘉賓及各團體惠臨並蒙奬賜祝詞厚貽珍品愧無以當但旣承諸君雅意尤望時賜教言以匡不逮是則同人等所歡欣鼓舞於不盡也謹此鳴謝幸垂鑒焉　 
[杭甬紹現水風潮近訊]  
　　浙省杭甬紹三市現水風潮甚烈雖經中行撥欵接濟究以現洋無多迄未平靜浙省當道曾與中行長蔡谷淸邀集商會籌議革除現水及善後辦法亦未確定當經蔡行長呈請北京總行指示方針卽經總行委派總編輯袁麟伯君（袁爲前上海地方審判長）赴浙調查現已返滬不日回京覆命云 
[川沙新圩塘急待搶修]  
　　浦東川沙縣境九團至八團一帶新圩塘於日前風雨交作之際爲海潮冲坍當經該處鄉民各以柴草泥土爭相堵塞未釀巨禍旋經水利協會張伯初等得悉立卽呈請章知事派委艾警佐前往履勘籌議搶修工程昨章知事已據情呈報江蘇齊省長曁滬海道王道尹請爲核辦矣 
[陸家嘴添設崗警之規畫]  
　　浦東陵家嘴一帶地臨浦灘廠棧林立曾由富潤公司雇用巡丁 
 [ 
 
 

Page 11

 
 
沿街巡查藉維秩序前淸時曾經二路正巡官兼浦東總巡汪龍標擬在該處添設崗位派警巡邏站崗詎各洋商藉詞阻止彼此交涉頗費手續旋以汪君調任宜興知事案遂延擱迨民國三年又經淞滬水陸警察督辦薩鎭冰提議創設崗警亦彼阻拒案懸至今迄未實行茲該管淞滬警察第三區警正曾永奎以該處設警巡邏與洋商方面並無阻碍故於前日督同巡官劉思誠前往勘定地址添設崗位三處日夜輸派巡警守望並已將情詳報徐廳長請爲核奪矣 
[網船撈獲烟土之釁端]  
　　江北網船戸沈金才姚荷葉子等日前在浦東其昌棧外浦濱撈獲烟土數十磅托同鄉人朱長富代爲銷售得價三千餘金嗣因被朱吞没過半遂致爭論各糾同類多人在三井棧附近互相械　將朱毆傷勢頗沉重後由朱之家屬報告該管三區二分駐所飭拿行兇之人到案究辦現徐廳長亦已聞悉　事當卽派員調查以憑核辦不知此種意外之財能保不抄没入公否 
[軍警會同捉賭續紀]  
　　閘北寳山路某號洋房某西人所開之賭場於本月三號晚間經盧護軍使徐警廳長派令三十七團陸軍及游巡隊士等前往逮捕已紀昨報茲悉是晚軍警到場時該西人早已聞風逃避屋内賭具等物亦已搬運一空徐廳長與三十七團陳團長見此情形料知入内搜查必無效果遂將軍警一律撤回候再籌商辦法續行拿捕務獲究辦 
[盜犯迭次上訴之終結]  
　　去年春間閘北恒通路恒通里張德勝等家被盜夤诳搶刦當經各失主開明失單投報警局飭派探警先後拘獲盜犯邢小六子陳四麻子徐國慶徐國愛龔德勝樊其如蔡五等各犯由淞滬警察廳備文申送松滬護軍使署發交軍法課訊供明確詳准軍民兩長飭將爲首之邢小六子陳四麻子徐國慶等三犯先行鎗斃其徐國愛等四犯因情節稍輕發送上海地方審檢廳按照通常程序訊明判决至去年十月中經地方審檢廳訊實宣判徐國愛龔德勝樊其如蔡五等四犯各處無期徒刑嗣徐龔樊三犯不服判斷聲請上訴准卽備文派警將徐龔樊三犯申送蘇州高等審檢廳訊究其上不訴之蔡五亦一倂解蘇以憑質訊旋經高等廳覆審之下飭將原判撤消徐龔樊三犯改判一等有期徒刑着各監禁十二年乃徐國愛等仍舊不服又上告於北京大理院業奉大理院書面判决上告駁回仍照高等廳原判决報行行文到蘇高等廳已於昨晨備文連同全案卷宗派警將徐龔樊蔡四犯押乘火車來申發回地方廳執行監禁午後由地方廳林檢察長諭將徐國愛龔德勝樊其如卽時送監執行監禁十二年其蔡五一犯亦送監執行無期徒刑云 
[兵工廠紀事兩則]  
　　上海兵工廠所造之勃郎林手鎗及輕機機關鎗頗合軍用故各處陸軍來電定造者甚多所有額定日夜二工所造手鎗二百十支及每月造成輕機機關鎗四尊實屬不敷分解故由謝總辦飭令鎗廠籌議以後製造手槍與機關鎗能否增造若干着卽復核云 
　　煉鋼廠提煉之鋼質性極堅硬較舶來品爲尤勝近因製造鎗子及砲彈兩種之鋼盂需用鋼料浩繁故由煉鋼廠特飭各匠加做夜工趕速煉鋼是以該廠連日廣購材料日夜提煉頗爲忙碌 
[工校畢業生出洋實習]  
　　江蘇齊省長令行上海工業專門學校唐校長云頃准交通部咨以上海工業專門學校畢業生孫寳墀吳鍾偉二名由該校洋教員萬特克來函訂用以資出洋寳習自應照准先行派往等情咨請查照合卽轉令該校長查照 
[各學校之擴張]  
　　白克路上海公學本學期新生前往投考者約二百餘人該校因校舍一時難以擴充且去取極嚴故學額仍舊又增設中學四年級另聘教員數人如英人湯博士及前江南中學校長張嘉壽等擔任英文文學諸科該校對於管理上本學期更加注意特請教務主任陳君兼任職業於昨日上課一　濟濟頗極一時之盛　　中華公義會在閘北新民路協志里設立之義務國民學校成效卓著已爲社會所贊許茲聞該會學藝部主任以日校課程浩繁致英文一科付諸缺如故自本學期起於晚間特設英文夜社聘請張粹英君擔任義務教授 
　　新閘路大通路東上海英文學院爲殷芝齡君創辦其主要科目如文法讀本作文等類皆由殷君親授頗爲認眞並慮學者偏重於國文不無抛荒特設國文專修一科於課餘下午五時至七時延長於國文之宿儒教授實用國文凡論說傳記尺牘禀啓無一不備俾學者於中西文字兼程並進云 
　　麥根路中華商業專門學校本係四層洋房校址頗稱宏敞日前開學以各科錄取新生旣多舊生亦相繼而來原有校舍不敷居住特於左近新關校舍多間以資寄宿聞尚有餘額可補定九號正式開課云 
　　靜安寺路江南中學日夜校課成績卓著科學完備刻聞夜校由校長徐紉蓀添設圖畫專科敦聘圖畫美術學院畢業謝之光擔任夜班圖畫分别教授以期普及審美觀念云 
[寗波同鄉會募捐消息]  
　　甯波同鄉會募捐二十萬元昨爲限滿之期繳款者更爲踴躍事務所通告議定展限一月至隂曆八月底爲止請各募捐員繼續勸募務足定額並已印刷一月内各募捐員經募捐欵比較表分送以資考核昨日止總共募到洋十萬零一千五百十四元九角三分銀五千一百五十五兩茲將捐欵細目補錄於后林孟垂君募樂震田邵永祥兪惠臣王九齡九江新順記毛慶祥諸君各五元九江順和祥嚴玉麟君袁保淸君陸逸史君各二元錢蔭甫包大椿沙珊卿三君各一元張星章君募通和號四元戴阿茂趙友三張仁記裕大各二元陳安心君葉槐記各一元張君自助五元丁耿庭君助洋二十元葛虞臣君募葛文燦君五十元葛君自助五十元林孟埀君募中華銀行洋一百元嚴志鋆君募北慶雲二十元又諸君二十元嚴君自助十元姚愼卿君五元胡桂卿君募華泰藥房十元周禮倫君助洋一百元許明德君募猪業敦仁堂一百元源大三十元源順二十元王可城公餘朱祖誥徐正科朱筱生萬豐王春泉諸君各十元王修永周純芳周益元德記忻顯高潤大夏芝芳李金鏞朱祖臯史祥熊諸君各五元朱秀棠陳寳章顧葆松方智彬四君各三元徐大猷忻文堯傅賢俊三君各二元袁子嶷君募元孚莊二十元童蘭生義生行恊豐裕瑞康大成各五元義源莊東源各三元朱存仁方善瑛戴曉雯孫子美童柏蓮陳家甫童遜良虞賢卿諸君各二元莊子然吳位卿鄭美棠陳錦章無名氏君各一元袁子嶷君自助四元餘容續報 
[國貨維持會今晚集議]  
　　中華國貨維持會致各評議員函云本會定於陽曆九月六日晚八時半續開評議常會爲最後討論國貨證明書事取决多數届時千乞准時惠臨各抒眞確之主張藉便事務之進行總期有利提倡母須顧惜情面若是始得代議制度之精意焉專此通告 
[鬃業公所董事會之議案]  
　　鬃業公所於前月二十六日開成立大會選舉董事已誌前報茲悉該公所又於前月二十九日下午一時開第一次董事會議各董事全體列席議决各件列下一議董事駐所以滬鄂常三帮帮董每日輪舉辦事時間以每日下午五時至六時各工人有所接洽亦按規定時間辦理一議所中銀錢出入各帮帮董中每帮推定一人共同執掌每月必須結一淸賬縣示銀錢至百元之數須存放銀行不得私人移挪一議調查收捐等事卽以各帮帮董輪值除會計三董之外分作三組每組每旬更換一次抽籤定之日期以次類推一議抽提捐欵照章做短鬃者得一元一資抽提二十文以充公所公益之用如專做長鬃者除照章抽捐外每擔另抽捐欵洋三角又承接洋行包紙裝箱每件大洋五分一議各工人承攬客貨預先至公所報告何處何價經公所登錄記事牌揭曉同業中不得私自跌價兜攬一議董事常會照章每月月杪舉行一次以便磋商進行事宜以上各議准於八月初一日施行 
[紹酒公會常會紀]  
　　上海紹酒公會昨日午後二時開第十三次常會到者甚衆由坐辦裘如帮起言我紹酒一業歷年捐稅疉床架屋獲利甚難同業又大都墨守成規跌價招徠若不重整行規恐難維持幸蒙諸君熱忱公益贊助本會共籌進行溯自成立以來倐經半載擗辦事件陸續登報聲明諒蒙台閱近本會發起學校爲培植人才普及教育起見所籌經費均蒙同業諸君解囊慨助同業幸甚本會幸甚又朱祖仁葉正興報告本會已由同業委理舊欠債欵已公聘華洋律師維護債權到會票據已有百數十件本會因念時勢多艱金融困難爲維持商業計須用和平主義勸其從速解决業已了結半數之多云云次由章長生何錦春潘福順等討論紹酒須研究改良製配原瓶以圖推廣而重衞生衆皆贊成旋卽散會 
[各處電報之通塞]  
　　松滬護軍使署接江蘇李督軍函云頃准交通部咨據詔安電局電稱至漳州黄岡等處電線業經先後修復又據湘隂局電稱水勢大漲局内積水三尺通電又異常困難又據津市局電稱大雨淋漓山水暴發河水陡漲入局已深達三尺電桿均被水淹又據常德局電稱因水勢大漲德山電線被民船撞斷現在水仍洶湧不能前往修理各等情咨請查照轉飭所部軍警一體知悉等因除分行外函請查照 
[營造殯舍之保護]  
　　米業仁穀公所近在西門外法新租界附近購地數畝營造該公所附屬之撫濟會殯舍現已繪圖招工建築恐被近處流民乘機竊取物料或任意滋擾阻碍工程是以由公所董事呈請淞滬警察廳令飭該管警所隨時飭警保衞 
[小汽油船下水試行]  
　　浦東大團鎭協盛昌銀樓主葉鳳生近向本埠某洋行購辦汽油小機自製一船長約英尺二丈可坐十人業已工竣於前日在該鎭市河中下水試行迅捷如飛觀者莫不贊美 
[署長升調營長]  
　　四區警察署署長余炎卿現奉駐滬兩江緝私營統領宋明善委任爲緝私營第三營營長駐紥閔行余君接到委任狀後當於前日赴警廳向徐廳長辭職昨日淸晨卽赴任履新閘北市經董及慈善團救火聯合會各團體因得信較遲不及預備開歡送會祗派代表王彬彦臨時恭送沿途燃放高陞鞭砲以壯行色造缺由徐廳長委督察長張際平暫代 
[緝私統領之大刀闊斧]  
　　蘇屬緝私統領宋明善到差後擬將所屬水陸各軍改照陸軍章程重行編制營長以下改隊爲連正目副目正兵各名目致起二團九營營長之反對有結合團體將宋推翻之議宋因此大爲震怒於前日先將第一團兼一營虜桂馨撤差委高靑田接辦昨日又將第二營營長薛振中撤調委統部稽查薛萬有接充第三營張師泰第六營蔡和淸亦均撤差另委他員接辦 
[張家宅發現縊斃男屍]  
　　南車站西張家宅地方昨晚有一無名男子自縊身死年約三十餘歲身穿藍布短衫褲當由方十二圖地保報經上海地方檢察廳於昨日午後派令檢驗員往驗塡格飭保報堂備棺收殮示召屍屬認領 
　　又一訪函云廿四保方十二圖地保錢永生昨午到地方廳禀稱滬杭火車站南首張家宅地方柿子樹上今晨有一無名男子在彼自縊斃命當經該處鄉民查見告知地保往看屬實察得該尸年約四十餘歲形似客籍查無家屬爲此報求相驗午後經沈檢察官沈檢驗員等前往驗明委係自縊而死判由善堂棺殮 
[女子投河斃命]  
　　閘北實山縣界吉一圖地保陳友卿昨午至上海地方廳報稱閘北第五區警察署寳興路鐵路旁有一小河今晨六時許有年約二十餘歲之女子投河身死查無家屬禀求相驗旋經沈檢察官毛檢騐員等蒞場驗明該女屍委係投河溺斃塡明尸格判由善堂棺殮候屬認領 
[行人猝然殞命]  
　　前晚九句餘鐘有年在四旬左右衣衫檻褸形似乞兒之無名男子行經老閘唐家弄歸仁里内跌仆於地口吐鮮血數口猝然斃命旋經巡街捕查見報告捕房飭探奚德安往查屬實因無屍屬遂據情回禀捕頭諭着該圖地保報堂棺殮厝壇候認 
[招領迷路男孩]  
　　高昌廟警區昨由崗巡查有迷路男子二口年均六七歳詢其住址祗稱家在墳山路亦不能知其父母姓氏内有一口似係寗波口音現山李巡官招留在區缮發傳單招人認領 
[調戲行兇之薄懲]  
　　無賴鮑召坤前晚在東有恒路赤身裸體將婦人陳周氏攔住去路百般調戲並以手探摸該氏胸膛氏以正言斥之鮑竟老羞成怒糾同葉興元等將氏兇毆氏乃喚捕拘入捕房昨晨解送公共公堂請究卽據陳周氏偕證唐洪樓母子陳尹銘上堂證明前情求究訊之被告鮑召坤供稱昨日至友人葉興元處晚膳飲酒過醉出外偶與原告碰撞並無裸體調戲行兇之事質之葉興元供稱鮑至我處吃過節飯回去在途與原告打架我並不在場中西官會商之下以鮑裸體在途攔住婦人調戲有傷風化本應重究姑念醉後無知從寬判押西牢二月葉押一月以儆 
[騙案證據欠缺]  
　　湖州人章梅卿與鈕子餘在公共公廨刑事科控同鄉人方印福於四月二十二號至無錫路二十號門牌騙取值洋五十八元之縐紗三疋昨山滙司捕房中西探將方拘解公共公廨經兪襄讞會同美丁副領事訊據原告章梅卿與鈕子餘訴明被告用欺詐手段騙取貨物情形詰之方印福供稱是項縐紗係由同鄉人羅同鄉與原告說妥挽我到場原告千卽將貨物交取去嗣因向羅索欵無着迫我賠償不允遂被揑詞誣控求察並由見證吳仁齋投案證明被告現在伊處營業餘供與方略同中西官以原告所控證據殊欠充分遂判將案註銷被告開釋 
[騙取脚踏車之慣技]  
　　甘脚踏車行主林毛郎昨投法公堂控稱日前有素識之翁金　前來租去脚踏車一輛旋翁又帶伊友王三囡前來又租去一輛由翁擔保詎料一去不返報捕後經探將翁王兩人拘獲吊出原贓一輛尚有一輛無從吊取求追又新昌脚踏車行主投稱日前亦被王三囡前來租去一輛業經捕房吊案求請訊辦詰之翁金錦供認在林毛郎處租車一輔並未爲王擔保租車王三囡供民人祗在新昌租車一輛實未向林毛郎租車求察中西官判翁押六禮拜王押西牢兩月吊案之車給予原告領去 
[汽車撞壞人力車]  
　　滬西滄洲路十二號洋房内之汽車夫兪林貴於前日午後駕駛八百二十號汽車行經新閘白克路將劉阿福之黄包車撞壞劉卽喚捕將兪連車帶入捕房昨解公共公廨經中西官訊悉前情判兪罰洋十元充公再賠原告修車費洋二元 
[三人毆傷二人]  
　　張阿四陳金生浦阿桃等三人口前至法新租界善鐘路地方在自來水龍頭上洗面不知如何與駱鴻友劉丁茂等口角用武致將劉駱等毆傷後由巡街捕聞悉到來將張等三人拘獲並將受傷人帶入捕房飭送醫院醫治昨將張等解至法公堂由捕頭禀明前情請究中西官判張等各交尋常保出外聽候原告傷痊再行核辦 
[爭先泡水之衝突]  
　　揚州人徐柏明與甬人張德興在楊樹浦路提籃橋附近某老虎灶爭泡開水口角互毆被一千一百三十七號華捕查見以兩造在途打架均屬違章因將徐張二人一倂拘入捕房禀明捕頭飭各存洋一元保出候示 
[小販又來蹧蹋]  
　　南市十六舖橋堍與法租界小東門外捕房毗連之後牆脚屢被小販在隙地支搭蓆棚營業並於晚間容人臥宿而一般流丐亦在旁蜷臥　氣薰蒸前經法捕頭親至南市第一區署與署長晤商會同趕逐在案乃日久現生邇來又有多數小販在彼設攤現經趙署長訪悉又派長警設法取締 
[行使僞幣之懲治]  
　　紹興人陳阿友丁阿明將銅質銀元持至南京路三百四十八號門牌徐小亭所開之烟紙店混用後以往福州路二百九十七號門牌某烟紙店内混兌被店夥吳金培察出喚捕將陳丁兩人拘入捕房抄出僞洋三元昨晨解送公共公廨經中西官訊供屬實判陳丁二人各押西牢三月銅洋銷燬 
[抄獲私運進口之烟土]  
　　山東人李金山私帶烟土六十兩韓甫帶土十二兩劉順生帶土六兩均由海參崴乘羅松公司輪船於昨日抵申李等欲雇划船上岸之時爲水巡捕房何探目登輪搜查卽將李等所帶烟土一倂抄出又在李等身畔抄出羅卜票洋一千餘元解送水巡捕房由梅捕頭諭將李韓劉三名連同票洋倂送檢察廳訊核烟土送往海關候燬 
[婦人違犯烟禁]  
　　揚州婦人陳唐氏近在滬西哈同路十四號屋内私設烟具留人喫烟被戈登路捕房捕頭訪悉以其故違禁令飭探將氏連同烟具帶入捕房昨解公共公廨經中西官訊供明確判氏罰洋四十元充公煙具銷燬 
[兩肉莊先後受罰]  
　　肉莊主陳錫田近倩萬興猪作主樊良心在鄉間購買鮮猪兩頭宰剥後從南碼頭過渡因未照章蓋印被認包屠宰稅之司事查見卽行扣住帶入一分駐所陳明違章情形請爲責令補繳稅欵並須嚴罰以備效尤王署員卽飭陳繳呈罰金兩元並照章補繳屠宰稅昨日又有外倉橋地方肉莊主張雲生亦將未蓋印之猪雙在店應售爲警查見報告王警佐傳張到所問明違章屬實罰洋一元充公 
[舊貨擔未領執照]  
　　沈阿榮日前挑擔至法新租界善鐘路收買舊貨未向工部局捐領執照爲捕查見以沈違章當卽帶入捕房昨解法公堂請究沈自知不合以後不敢違章判罰洋二元如無力繳洋改押二元 
[過犯又犯竊案]  
　　過犯朱桂生日前在小東門外法租界摸竊行人楊紹天身畔銀洋當被察悉喚捕人贓並獲帶入捕房昨解法公堂請究先據捕頭禀稱原告因有要事故未到案請核詰之朱供稱實因貧苦無奈犯此不法之事求宥判朱押西牢六月期滿仍永遠逐出租界 
[女工褲襠内搜出繭子]  
　　北福建路（卽唐家弄）九十七號門牌綸華絲廠繅絲女工吳王氏於昨日工作之際乘間將繭子藏匿褲襠内希圖於放工時夾帶而出詎爲該廠管車人陸申麟窺見立命女工頭目將喊搜出喚到七百三十一號華捕將氏連贓拘入捕房禀明捕頭轉送公共公廨押候訊究 
[鐵皮來歷不明]  
　　郭阿二携帶來歷不明之洋鐵皮一百餘張在北四川路崑山路口徘徊被包探王少廷查見以其形跡可疑拘解公共公廨訊判押查在案昨日又經中西官提訊之下判郭押二禮拜以儆 
[交涉公署之佈告]  
　　江蘇交涉公署昨日發出布告云本署迭據陳敬銘楊德　等來函以墓地與族人糾葛請令會丈局止轉送契聲叙旣不明晰眞僞亦屬難詳此等公件例應正式具呈黏貼印花方能核辦如有函請概不准理此佈 
[上海縣公署批示三則]  
　　馬何八爲戎松乾誣告軋班請求澈究由呈悉此案應以該民曾否領有本署航船執照爲斷無照私行卽屬違章自應扣留以儆違抗至所請釋放一節照章本應究罰姑寬着覓取的保並具不再違章私駛切結呈署核奪可也此批 
[又馬何八爲投案候質請求准予審理由]  
　　已於前呈内明晰批示矣母再多瀆 
[楊忠海爲盜補船照請求澈究吊銷由]  
　　呈悉查許由意等執照係照章報由該鄉經董轉呈請領該經董呈文内有據船戸楊忠海函稱云云是請換執照該民實爲主動且案經四月間出示布告事逾數月所呈如果屬實當時何以不卽舉發其中顯有别情情姑候行文經董查復再行核辦仰卽知照此批 
[謝劵]  
　　昨承法租界大世界游戲場贈以觀覽劵十八紙書此道謝 
中華職業教育社通訊 
[中華職業學校續取新生名單]  
　　汪鳴岐　施殿淸　趙松奎　錢福百　嚴兆麟　陸夢周　傅夢禮　龔振鐸　張慶生　經煜明　倪祥奎　瞿通勳　周學淵　徐家璆　吕連生　本校定於九月八日開學以上各生務須於七日携帶行李及應需費用到校 
來函 
[貴州中國銀行李孺植來函]  
　　逕啓者滬上近來以借辦報爲名致函内地各署局所或贈某名家字畫或贈金表眼鏡者種種形色不一而足要之其伎倆不過以誘騙報費爲目的受愚者不知凡幾孰知愈出愈奇生面别開又有所謂大華報出現以籌備處名目致函内地稱宗旨如何正大内容如何豐富購報全年者贈大華緞衣料幷附贈劵一紙縣署友人漫不經意函達鄙人代爲滙欵購該報全年時行中停止滙兌祗得由郵滙去報費洋十三元來件卽寄行中轉交自春徂夏杳無音耗迭次函催所謂報紙未見寄來卽隻字亦未奉復曾閱各報揭示始知係假報爲名實行其詐騙手段莠之亂苗被害者詎可勝計若不治以峻法流毒眞不堪設想抑於報界名譽有關敝處區區之十三元不足惜然各處寄費奚啻盈千累萬現已報捕查獲如何處理請揭明爲幸（下略） 
　　按自商務報假鴻福劵誑騙報費以來類此者不一而足據調查所得前後不下十餘種名目雖各各不同而借以騙錢則一若輩不足責惟願内地同胞勿再爲永不到手之贈品所動徒擲金錢於烏有也上海日報公會附白 
雜評二 
[今日之拒土聲（訥）]  
　　國之所與立者其本在得民心惜民力培養民之元氣施於政令者在愛護世界之人道維持公共之法律顧全國家共有之名譽於此數者而保守之雖一時窮於財政陷於危難其國終有復興之日若背此而行則其立國之根本亡矣 
　　今之存土製藥事無一不與立國之道相反者也事起之初國人同聲反對猶冀政府之有所覺悟也乃久而不聞有取銷之表示豈當局注意於總统之爭而有所不暇顧耶抑旣處不得不下野之勢而一切悉委之他人耶是誠吾人所不解已 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[以國會爲武器說（見三月三十日專電）] [  濟航]  
　　國會者民國之主人翁也言論可以自由意思純屬自動上則監督政府而不仰政府之鼻息下則代表人民而不背人民之意向夫固莊嚴神聖而不可侵犯者也何居乎竟爲人之武器乎夫武器亦多端矣克虜伯之大砲射遠並可摧堅而堂堂議員未出都門一步也勃郎林之手鎗短小利於暗藏而袞袞諸公固皆龐然大物也豈以其身被金錢收買體若銀幣裝成有若銅頭鐵臂可冒彈雨鎗林乎抑因其刀筆選來書吏鼓簧不乏文妖利用舌劍唇鎗以當詞鋒筆陣乎而吾以爲皆非當其材也蓋其肢體具全由人玩弄口舌雖在不啻緘箝則可謂之傀儡形同仗馬徒壯聲威呆若木雞有何言論則可謂之啞鈴高帽禮服隊列衣冠宼冕堂皇胸懸徽識則可謂之衣架西餐大菜此往彼來酒地花天朝醺夕醉則可謂之飯桶票舉財神滿腹銅臭厦庇寒士一心錢迷此可謂之大撲滿有人授意印入腦筋當場發言儼同機械此可謂之留音　儀表端方金玉其外心思糊塗敗絮其中此可謂之繡花枕頭曾帶甲儼列議員目不識丁居然當選此可謂之没字碑若是則皆吾人家庭日用無足輕重之物也何武器之足云雖然某派而欲以戰勝於朝廷者戰勝於疆場也如能忠若犬馬力竭股肱信及豚魚誠開金石則忠信卽可爲甲胄矣以禮服衆不貽相鼠之譏見義勇爲不用鬼蜮之計則禮義卽可爲干檐矣且師克在和不在衆果也袍澤興歌和衷共濟則赳赳武夫桓桓將士必不致棄甲曳兵而走矣師直爲壯曲爲老果也弔民伐罪師出有名則堂堂之陣正正之旗將羣起簞食壺漿以迎矣衆志成城使民制挺雖堅甲利兵不足畏何必以形同木偶勢若散沙之國會爲武器耶噫某派之計左矣（六） 
家庭常識 
[花蟲] [  王惟喬]  
當棉花熟時常有一種小蟲匿居其間似乎二蛻之幼蠶其色有黑白相間者則可占棉價之貴賤如上半黑而下半白者則前貴而後賤上半白而下半黑者則前賤而後貴此係久業棉者告余爰誌之 
[治油板銀圓] [  祈善]  
用硝酸水少許泩其上後用棉花拭炭灰擦之光潔如新 
詩話 
　　潘君肖竹著有縱横上下屢詩三卷自民國二年來感懷時局一發露之於詩會五疊少陵秋興之作其詩散見於滬上報紙去秋復辟之後又有六疊秋興之作爲世所未見其所言頗有至今日而騐者亟錄之以當詩史其一云海風吹溼過遙林長夏沈沈秋氣森縱使反戈能復旦蚤和搆難　羣隂卽看覆雨飜雲手那識回天捧日心文武聖人終不死幾時餘孽伏刀　其二云五色旌旗落日斜妖氛一夕滿京華將軍緊握懷中璽奉使虛迎海上槎討賊司農權倒印依風胡馬咽悲笳此中謀主君休問反舌無聲　語花（段氏討逆檄中有問其謀主則巧語花言一羣鸚鵡之語）其三云北邙螢火逐餘暉中露黎侯賦式微（黎在總統夜避入日使館）江表徒思拑馬秣臺城寗見紙鳶飛（黎氏密授匡復機謀於丁槐段氏則謂得黎電以計逆自任）若云避禍情猶恕　爲爭權法又違復避共和都是假紛紛只爲稻粱肥其四云政局眞成似奕棊鬼謀曹社更堪悲廊房一旅興師日馬廠三軍奪帥時磨盾文章曾疾草（梁氏有盾鼻集聞此次討逆檄文係梁氏手筆）投機事業又爭馳劇憐選退渾無據遶室徬徨有所思其五云浹辰還我舊河山（自七月一日復辟越十二日而敗）狐滑狐埋反掌間已擁朱滔同犯闕誰招董卓竟開關諸軍跋扈稱兵諫首　邀功亦赧顔沃炭　蓬成底事幾人曾點僞朝班其六云一葉梧桐　幷頭黄楊厄閏早驚秋人無遠慮憂天墜民有訛言說地愁介士　階逐瘈狗樓船横海誓盟鷗扶搖直上圖南異會見風霆　九州（海軍總長程璧光率第一艦隊赴粤宣言護法）其七云大樹將軍不競功沈幾觀變鎭吳中戀枝烏鵲愁明月抱葉秋蟬怕隕風三載白門隄柳綠千年赤壁土花紅須知黄雀螳螂意　蚌相持有釣翁其八云南轅北轍路逶迤旦夕風雲起澤陂狡兎有謀工鑿窟鷦　何處覔巢枝人心不是偷安慣國步寧爲大盜移鵬徙天池初奮迅已看海立與雲垂（常國會開會廣州[  蘭徵]  
格言彚錄 
　　作事須主意拿得定做人須良心放得平 
　　應酬上故意謙遜其人必詐語言中不顧頂撞其人必忠 
　　欲享現成福不能稍帶一點脾氣想吃子孫飯必須先作一點好事 
　　與朋友交際銀錢上易傷感情與親戚往來傭僕間易生口舌肯吃虧者往往不吃虧貪便宜者每每失便宜 
　　吃茶要揀得人少地方其水必沸買物要看得人多店家其貨必眞 
　　不用外國貨謂之眞愛國能賺外國錢謂之眞本事[  郁次靑]  
長篇小說 
[冰山奇俠傳] [  常覺小蝶合譯天虛我生潤文]  
（原名HAN　OF　IOELAND法國囂俄著） 
　　第二十四章敗謀 
　　朝陽甫透海平線而出照射蒙貢堡中如塗新血亞菲爾諸人尚於昨夜卽集此間竟判决舒墨客及雅谷死刑故日光一出斷頭臺已高立雲表戌兵圍繞刀光剌耀空氣如臨大敵鼓角之聲時時渡海峽而出其聲凄厲若含死聲日光亦爲之黯淡無華而港中來艇如鯽均指蒙貢來觀此殺人大典廣場之上人擁如潮衆目一的爭望斷頭之臺臺上有魁碩之人衣紅衣握斧而立氣概凛然而其目光所至人人咸有恐懾之心恐其斧口竟相其頸而議者皆曰屠伯羅佶今日又得爽其手矣臺前燃巨燎如臂中植高桅標犯人名姓黑旗書以白字隨曉風而颺雅谷與舒墨客相對立全身黑衣緣以紅條領上猶繫勳章二人目光則皆注於高塔樓窗之内蓋知此中有人不知摧痛已何似矣雅谷氣度慷慨殊無怯容其初志本欲脫舒墨客於死今雖不能然已得瓊仙爲婦今與婦翁同死亦滋甘也惟一念其老父奉使遠出不能目送其子之死又不禁悲痛塡膺力自忍涙但默禱上帝福其老父而已鐘聲復動爲舉行褫爵禮時亞菲爾乃出諭旨令雅舒二人跪而聽之旨意乃責備二人之謀亂讀已卽飭左右摘去二人所戴勳章舒墨客殊不抵抗但作微哂而雅谷此時心已早死但仰面向天默自禱於上帝第二次鐘動則行刑之時已至羅佶眉目軒舉霍霍磨其鋼斧但俟號令一聲則二人之頭立墮乃當此際忽有一片喧聲直自堡外而進觀者萬人攢動若有所變亞菲爾大駭疑罕恩來行刧矣起而視之則見人叢之中主教已亟奔而來一手尚扶一牧師且行且呼曰止止吾來尚不爲遲也（未完） 
特徵稿件 
　　自由談近來投稿類皆陳陳相因讀者不無厭倦茲擬將原舊各欄改換一新特徵稿件如下（一）小品文字以文情並秀者爲合格或今人所著游記以叙述風景歷歷如繪者爲合格（二）益智圖畫試以英文字母載中國繁用之字繪作簡單人物形狀使不識字者易於記憶圖書以便於木刻者爲限（三）關於藝術上之品評或方法（四）饒有趣味之譯件或筆記（五）約二三千字之文言小說上列五項酬潤（一）（三）（四）（五）分三等酬每千字自三元至一元（二）每幅限用四字分三等酬自二元至半元稿寄自由談編輯部無論選刋與否原稿概不檢還並不答復　稿須蓋圖章應得酬潤人名每逢陽曆月朔揭載本欄向本館會計處支取 
　　來函照登　前刋村士投稿夏秋蠶飼育法此係抄襲省立第二農業學校農科講義俠農先生編著之養蠶法其中字句毫無差異實屬無恥之極茲特舉發請卽停止酬潤並請將來函登諸報端以杜抄襲而儆效尤專此卽請撰安逸秋上九月三日 
村士如來信領酬請以此信寄與一觀 
 
 
 

Page 15

 
 
   
 
 

Page 16

 
 
   
 
