# 1934 - 43 - 4908560

 

Page 1

 
 
[暫不加價] [  申報館主人啓]  
　　啓者現在沿江沿海及蘇杭通商各口岸中國已設郵政局本館所出申報由局寄往暫貼寄費不加分文仍照原價出售大雅鑒之 
[恭讀光緒二十二年十二月二十六日川督鹿奏奉上諭二十九日御史李奏奉上諭各一道謹註]  
　　中國以時文取士於近世需材應用之　實非所宜顧言者羣議變通而朝廷以祖制爲重未能更易成法或僅於三塲策問間以算學格致時務諸題而一二塲之制仍以時文爲重夫取士爲國家大典誠慮草率更張有新法卽有新弊是以遲遲未决此亦老成持重之意然易新法固慮有新弊而用舊法豈無舊弊旣不能變通於法外豈不思整頓於法中今歲又逢大比之年各省舉行鄉試一時内外臣工所奏請若有不謀而合者宜其均邀俞允也前閲新正初四日本報接奉電音内有光绪二十二年十二月二十六日奉上諭鹿傳霖奏川省科塲積弊太深請飭申儆等語科塲爲掄才大典宜如何整齊嚴肅乃據稱川省近科塲規異常寛濫士子領卷後出入無禁竟有携卷出塲至啓門時　入者其謄錄彌封等所亦皆有賄買勾串情弊實屬可惡明年丁酉科鄉試著鹿傳霖申明定例認眞整頓並著先期出示曉諭該士子等倘再抗違或有藉端挾制鬨閙者卽著嚴拿按律治罪毋稍寛假其内外簾官著加意遴選並飭令提調等官嚴飭書吏務期積弊一清用示朝廷拔取眞才至意欽此又二十九日奉上諭御史李念兹奏江南科塲弊竇滋甚請飭整頓一摺科塲爲掄才大典理宜嚴密關防剔除弊竇方足以拔取眞才若如所奏江南鄉試同考謄錄對讀各官及承辦書吏種種弊端亟宜嚴申禁令著兩江總督江蘇安徽各巡撫按照科塲條例實力整頓務使弊絶風清用副朝廷籲俊求賢至意該部知道欽此本館執筆人謹按川省與江南相去數千里而鄉闈弊竇大約相同可知由此以推各直省皆未必能風清弊絶執筆人廻溯半生曾閲十二度槐黄計共三十六塲凡携襥被就宿於矮屋中者蓋已百有八夕矣以諸所見證諸所聞塲前則有通房買薦之弊賄打聨號之弊臨塲則有頂替接卷曁封門以前携卷出塲之弊此二事者或未必有意作弊要之非愼重將事之道至於僕從人等向不准送入龍門今則負擔成羣甚至雜以婦孺此風始於官卷以致民卷爭相效尤至官卷所携僕從封門時多不出塲或混跡供給所中或寄宿號官房内甚至私藏槍手無弊不作迨至出題封號之後其弊尤多雖近科逐號細查其實亦多未能認眞稽察至次日開號後不遵提籃交卷之令彼此往來形同互市善爲法者必知其所要領矣若夫交卷上堂後五所中之弊相沿更多未易釐剔此則所謂清官難逃猾吏一人之耳目豈能周到至於内闈諸事未敢臆揣惟薦卷房批似應由各房官加蓋圖章騎印卷上竊聞省垣無藉遊民每有揑稱通房買薦事後串同書吏僞造薦批以塞責者若有印章騎蓋可杜此弊此外塲外槍手南闈尚少未若他省有以傳遞稱局者以上皆南闈積弊之實在情形也昔某先達嘗言弊者養命之源何可輕去良以此之見爲弊卽彼之見爲利在公家謂之弊在羣下卽謂之利此種利藪大率出於宦家子弟富室後生或因曳白堪虞欲倩捉刀人彌縫其闕或則竟有欲以多金博一舉可由正途入仕籍者在貪其金者固屬利令志昏在揮金之子病實由於不知命若命該中舉雖不倩槍替亦可竟中若命不該中雖多金豈能挽回定數語云文齊福也齊此卽窓下莫言命之説也又云福至心靈此卽塲中不論文之説也窓下惟不言命而言文故能專其心於文中塲中惟不論文而論命故不分其心於文外使人人能知命則文塲之利藪空卽文塲之弊端絶矣是故以刑法繩之不如以教化迪之之爲貴也 
[本館接奉電音]  
　　昨日清晨京師飛電傳來上諭一道敬謹譯登○本月十四日奉上諭雲南雲南府知府員缺緊要著該督撫於通省知府内揀員調補所遺員缺著松鄂補授欽此 
[杭垣郵政]  
　　浙江訪事人云中國郵政局業已奉旨准行定於本年元旦爲始浙省應卽遵循開辦惟事當創始一切章程需妥爲酌議杭關道憲因會同税務司禀請撫憲緩至開印後舉行至設局之所業由新關總書姚某租定忠清里學官巷口劉姓之屋所有局中應用各物已赶爲措辦矣 
[鳩江郵政]  
　　蕪湖訪事人函云中國郵政局定期正月朔日開辦業經通行各處所有徵收信資章程蕪湖關已於客臘發給各民局寄帶各項小包每件重不過八斤四兩寛不過八寸五分長不過一尺七寸厚不過八寸五分者其費每磅收洋一角多則每磅加洋五分一斤以内收洋一角三分多則加銀六分其信資每封重二錢五分者收洋二分五錢者四分七錢五者六分挂號回單每張須加洋四分明信片一分新聞紙華紙半分洋紙一分如數張作一卷每二兩收洋一分貿易册及印籍等重二兩取洋二分遠近一律惟冬令河凍寄帶天津京都牛莊三處信資加倍尺書來往信資較民局便宜故新正初四頭班輪船抵埠已帶到信函二三百封自是日見加多民局生計不免爲之減色疉向郵政局商懇旋幸總辦飭知准民局將所收信件自作總包交本口郵政局轉遞别口者每磅收費一角出示曉諭暫行試辦民局尚得沾微利乃於初五日起購買信票遵示寄發總包然民價昻於官價人多舍此而就彼所剩内地信係各内地分局所彚集向無利益可沾且須代墊寄費又見各外埠民局至初七日尚無總包寄至乃公議停班不收不發至初九日下水輪船抵埠郵局交來漢口等埠總包是日上水輪船上海鎭江兩處亦有總包寄至各民局遂復照舊營生所有外埠寄來散信郵局雇有送信之人逐日分送郵局所用法碼係泰西十六兩比照中國祗有七五折每斤祗得十二兩每兩祗得七錢五分民間照此核算自可無所參差但信資總須預買信票自酌重輕黏貼投入郵局信箱否則臨寄時送由郵局代權分量給以現資亦可局内派有西人一名華人繙譯一名聽差華人兩名專司收信等事所有試辦章程辦事時刻抄錄於左計開一本局辦事之時除禮拜日曁放假日外每日午前十點鐘至午後六點鐘每晚九點鐘至十二點鐘惟禮拜一晚間不辦事二禮拜日曁放假之日本局辦事午前八點鐘至九點鐘晚間九點鐘至十二點鐘三凡購買信票掛號回單每日以午前十點鐘起至午後六點鐘爲止惟禮拜曁放假之日則在午前八點鐘起至九點鐘爲止四本局信箱凡貼有信票之函曁新聞紙可以隨時投入如未貼信票之信函等件不得投入本局亦不發遞五凡下水信件等本局收至晚間十二點鐘爲止六如下水輪船到埠在十點鐘以後本局仍補收下水信函赶卽發遞七凡上水信件本局收至晚間十二點鐘爲止八如上水輪船到埠在十點鐘以後本局仍補收 
 
 

Page 2

 
 
上水信件赶卽發遞九凡上下輪船遞到之信本局决無故意遲延十以上章程係暫行試辦如察有窒碍隨時酌改曉諭此郵局辦事之大較也道憲亦出有告示曉諭開局日期並議准掛號民局交送信包章程五欵 
[以工代振]  
　　客有來自淮南者述及客秋兩淮泰屬草埝等塲海水爲灾灶户流離蕩析各大憲除籌欵振撫外查悉煎鹽灶屋以及各處潮墩被水衝坍亟須修復淮南總局委員因籌議禀准　　江都轉先由庫内墊撥銀若干以濟其事事後陸續由各商捐助繳還客臘下旬忽有泰屬某塲商向總局呈詞擬出貲自行修理局員批示云泰屬被災塲分應需修築屋墩經費業由本局禀奉運憲批准由庫先行墊撥五千串再將局收振捐奬案善後餘欵湊足一萬串解由泰分司發交被災各塲以工代振將來仍由塲運各商捐助認還歸墊在案據禀該塲屋基由商自行修築等情核與章程不符勢難兩歧該商自應仍遵前諭公同籌議酌量捐助以全善舉云云説者謂被災各塲應修墩屋甚多所解之銀恐尚不敷應用然灶屋實爲產鹽之根本各商旣奉批諭想定能踴躍輸將也 
[鹺署紀聞]  
　　揚州采訪友人云兩淮鹽課向由各鹺商呈繳淮南總局由局憲彚解運庫存儲兹者兩淮運司江蓉航都轉擇吉正月初四日辰時啓庫開徵除先期出示曉諭外復行知局中轉飭各商一體遵照至期都轉公服升座知庫巡四首領等人堂叅旣畢庫廳許鹺尹請領鑰匙將庫門洞啓各商呈繳之鹽課銀兩朱提白鏹纍纍然堆積滿堂都轉令鹺尹率同庫書騐封過平一一入庫此蓋獻歲以來鹺政之嚆矢故鄭重若斯也至兩淮四岸引鹽客歲銷塲尚旺上半年西岸雖稍稍减色而下半年暢旺逾前至臘杪都轉接奉督鹽憲劉峴帥公文催運西鹽以符定額遂轉飭淮南總局出示嚴催局員奉札後立卽出示局門大略謂奉運憲江札奉督鹽憲劉札開據江西督銷局禀西岸本年上半年短銷安鹽脱擋等情到本部堂據此除批據禀已悉仰卽赶緊設法整頓以冀日有起色毋得諉卸是爲至要安鹽脱擋不無於銷市有累候行淮運司嚴催等因並抄黏到司合亟札局札到該局卽便轉飭各西商赶緊訂買領運各等因本局奉此查西岸壬辰春綱前據各西商投咨訂運四萬八千引截至年終已據請運四萬一千引尚有七千引未據訂買殊屬玩延合亟示諭爲此示仰西岸各商赶將未運引鹽立卽訂單領運請照出江毋再遲延 
[邑令被叅]  
　　杭州訪事人云仁和縣伍芝蓀大令桂生上年已過道班嗣因辦理洋務仍留署任兹聞大令已被褚伯約侍御列欵糾彈奉　旨交浙省大憲查覆雖所奏是否屬實而大令例應開缺聽候查辦所遺仁和縣一缺藩憲丁方伯已委請補是缺之蕭大令治輝先行署理矣 
[西貢火警]  
　　香港中外新報云西貢所屬助倫埠於客臘下旬某日慘遭回祿之災事後查得被焚鋪户貨物約值洋銀二百萬圓被災之地約廣四十三萬五千六百方尺洵一塲巨刦也 
[粤東火警] 新正初三夜魚更報罷寒雨紛飛佛山鎭大墟三官廟附近某店不戒於火警鉦乍鳴坊隣齊出查知店中人以　牌爲樂繼復炊黄粱以消永夜至精神疲倦息燭就寢寒戀重衾不知遺火積薪遽兆焚如之禍幸得立時撲滅然已驚動多人矣○初六日省垣謝恩里某店偶因失愼致兆焚如後得附近水龍馳至救熄不致爲災○是晚四鼓後　瀾橋廣興隆藥材行因祀神遺火以致延燒立卽四出鳴金號召機器洋龍及各街水龍紛紛灌溉祝融氏始廢然而返祗焚去店之後屋不致殃及池魚亦云幸矣 
[襄垣火警]  
　　蕪湖訪事友人云本月初九夜二街石觀音廟某姓茅簷因新歲無事偶作葉子戲迨至夜半後兩點鐘時倦眼麻茶誤將桌上火油燈帶翻一時烈焰橫飛燃及蘆壁遂致冐穿屋頂照耀通紅左右鄰居均各延及是處悉係茅屋吳回氏遂大肆其虐毒燄飛揚保衛營練軍營與各公所洋龍聞警齊出爭先馳至飛泉萬道四面狂噴又得饒守戎親執火鈎拉斷火道始得烟消火滅被火者男啼女哭慘不忍聞更有衣不及著履不及穿赤條條一絲不挂自黑甜鄉逃出者翌晨地保檢點災户計共六十一家萬邑尊正在捐廉散給蘆席錢米俾得暫顧目前適太平崔姓善士道經其地觸目慘然乃就廣仁局按户散給白米二斗聞當火起時萬邑尊適查夜過此飛飭丁役招集水龍並督役彈壓因之在後各茅屋中人得以搬出物件次晨檢之毫無所損亦云報矣 
[右城火警]  
　　金陵采訪友人云某晚城南馬道街吳姓家廚下火起燃及積薪回回熊熊高徹天半各水龍夫聞警馳至吸水噴射無殊倒瀉銀河逾時祝融氏卽力衰而返得免燒及正街然後進住房已悉成灰燼矣 
[邗江火警]  
　　揚州采訪友人云客臘二十七日之夜十一點鐘時郡城大東門迤南蔣家墩某姓家遺火庖廚以致登時轟發熊熊之燄上薄雲霄隣人急出外鳴鑼邀人救護及某善堂水龍馳至向護城河取水圍澆未及片時卽應手而滅然已燬去五家矣聞某姓孑然一身向在某茶社爲博士歴年銖積寸累牣其私囊自思身後無人死將誰殮遂豫製　具以備不虞不圖罹此飛災以致付諸一炬兼以搬物之故被火灼傷額爛頭焦奄奄一息殊可憐也 
[鐵路儲煤]  
　　香港中外新報云俄國西比利亞鐵路世界馳名但有路無煤幾成癈物必每隔一百四十基洛設煤庫一所預備添煤方足以有備無患俄政府有鑒於此特派礦學技師多名分往沿路各内地尋覓礦產計一年之内費至國帑五十萬羅卜可謂鉅矣行蹤所至見沿路煤礦火油礦不少惟西比利亞西部由烏拉爾至阿爾泰相距一千四百五十基洛平沙浩渺林木稀疏礦脉亦因之不見一千八百九十六年始於阿博子苦海岸覓得煤礦及金礦各一按煤礦火油礦由尋覓而得者第一在急魯義自荒區依魯子依洗鑊路之南方計煤礦有四處第二在阿爾泰苦滯業子谿中煤礦一處第三在亦野你寫谿中煤礦一處第四貝嘉爾湖兩岸皆有煤礦第五在亞布洛壘山後煤礦一處又黑龍江發源之處亦有煤礦第六在黑龍江邊有金礦一處至烏港火油礦及日本海附近處煤礦亦皆不少以上各礦蓄煤甚厚取之無盡用之不竭俄人得此西比利亞鐵路獲利確有把握矣不知中國謀鐵路者可曾念及覓礦之策乎 
[三韓清議]  
　　廣東省垣中西報云巴黎某日報言高麗背海面陸形勢天成八道島嶼交錯港汊迂廻便於出奇設伏其人善戰宜散不宜整短兵霰擊是其所長昔者他國之屢不得利於高者皆缘此立國已千數百年恩澤淪浹入民已深其民能忍而堅摧之不易偶有兵難雖力不能爭亦多方殺敵以洩其憤卽身被顯戮亦所不顧其尚義之性然也三百年前日本曾據其地歴時六載終以高民擾之遂撤兵回國甲午之役日人復以重兵屯高境高民不忘舊讐又痛其君之亡而國之敗也追維戎首輒欲得日人而甘心故日人被戕者屢矣日政府無奈之何檄令日商之旅高者盡行回國雖東學黨聚衆倡亂顯于國紀可亦一時義憤所激固未可厚非當此民心未集士氣未解苟收合其衆勉以大義休息而激勵之懲前毖後力圖自振數年之後猶可轉弱爲强由此雄立亞東殆反手間事乃當國諸臣計不出此徒事彌縫敷衍以冀數年無事得以苟且偷安其於全局安危未嘗一爲籌及是可慨也 
[羊城春景]  
　　香港中外新報云元旦春熹透露陽和煦人羣鳥喧晴百花競秀往來賀禧者衣裳冠蓋揖讓成風熙熙然春臺同登誠勝事也比至初二日乍明乍　　釀春寒初三四兩日則陰雲四合細雨廉纎箕伯封姨似欲於嫣紅姹紫中一施其伎殆亦如人之有喜怒水之有潮汐也迨初五日天末雲容忽然間豁杏花之雨不復沾衣楊柳之風僅能吹袂不必爐圍活火衣著縷金已覺吹面不寒東風解凍寺垣熱閙寺 
 
 

Page 3

 
 
院如華林長壽海幢等處均游人如織各自陶情試以映相之法繪之謂非遊春之一巨觀歟其最繁華者莫如花埭泊畫舫於河畔者舸艦迷津整遊鞭於園中者衣香襲徑紅男緑女點綴春光不獨異卉靈葩因時獻媚此中樂景曾於少年時領略之今則冷淡老懷不復作揚州廿四橋之想矣地方有司恐匪徒從中肆毒因飭營弁率勇在各處要路駐守嚴密梭巡故能素履自安不敗遊興可知凡事苟實心整頓作未雨之綢繆則王法森嚴儘可懾服靑皮無賴也 
[水鷄驚散]  
　　廣東省垣中西報云省河之有水鷄不啻申江之有野鷄惟一則山林是適一則雲水爲家故實雖同而名則異耳靖遠源昌新豆欄等街爲水鷄羣集之處若輩淡妝素服不事抹粉塗脂自具清水出芙蓉天然謝雕飾之致客有臨江訪艷者駕一葉之輕舟舉匏樽以相屬水天樂事無異神仙何夢瑶珠江竹枝詞云儂是珠江水上生今年水比往年清海珠寺右魚珠左無數人來看月明蓋爲此詠也南海縣黄明府以其傷風敗俗等於濮上桑中爰於去臘十八夜鼉更二下時前往驅逐維時寒月初殘夜潮正上一聲令下四散分飛客有夢入鷄羣者攬衣推枕膽戰心　惟聞柔櫓一聲已摇入水雲深處矣 
[東報譯登]  
　　日本東京日日新聞云東歴正月三十日有俄國兵艦名伊其者由長崎開赴橫濵俟日本皇太后下窆時聲砲致敬然後至香港巡行○日人松崎氏名萬長者華族也前以欺詐騙財事發經裁判所定以重禁錮四月又十五日之罪在巢鴨獄中當苦工上月三十一日因日皇太后國喪得以赦免刻已開釋歸家矣○日本各地小孩皆患天花東歴上月二十六日午前迄二十七日午前東京府屬患此者多至九十三人内務省惄焉憂之飭府縣官開設檢疫所及避病院以豫爲之防議定經費銀五萬圓○去秋日廷遴派中將川上氏中佐村田氏等人游歴臺灣安南廣東諸處刻已返至長崎擇定小倉丸乘之而赴神户○東歴本月初三日陸前國女川郵便局無端火起祗一轉瞬盡化刼灰○東歴上月十七日午前東京忽然地震屋宇器物跕跕不安居人感之似覺全身疲弱旣而得各地電信悉宇都宮水户前橋熊谷橫須賀甲府銚子新澙山形橫濵石卷福島宮古岐阜彥根伏木靑森長野名古屋輪島等處同日地維震動特不知有無倒屋傷人耳○上月十六日英國兵艦名辣之他者由香港駛抵橫濵旣而水軍二十餘名同罹氣病因入山手海軍病院求療至月杪已悉數告痊因同返船中解維他適○東歴上月初四日天未黎明鐘鳴四下大坂商船會社三光丸行至伊豫國北條沖突被郵船會社尾張丸所觸以致沈没計船客九十一人溺死者多至七十人○華人馬錫方客居橫濵居留地一百三十四號屋中東歴本月初五日午後二點鐘閲三十分時忽以綫香爇火置室中猝然燄發時適狂風怒吼幾於一發難收幸救火會中人爲之竭力救熄 
[星使將來]  
　　出使英義比大臣羅星使豐祿由都陛見出京到津坐某輪船將次到滬上海縣黄愛棠大令接奉電音故已飭辦差家丁准備薛迓 
[預備舉襄]  
　　丁憂江海關道黄幼農觀察之太夫人擇於本月十六七八等日在署開吊曾紀前報現聞已將喪事應用之物飭差赶備齊全届時舉殯發引想更有一番熱閙矣 
[停公賀節]  
　　昨係元宵佳節英界讞員屠興之别駕先期知照美領事及各捕房停訊一日並於清晨乘轎式馬車至滬南製造局新任海關道劉觀察行轅賀節 
[示照登]  
　　欽加鹽運使銜在任候選道特用府江蘇松江府上海縣正堂黄爲申明定例出示嚴禁事照得上海五方雜處訟獄繁多凡遇民間控告事件例應由官代書繕寫呈詞加蓋戳記註明保戳人姓名俾杜揑冐等弊乃近來往往不遵狀式率用白禀以致揑名遞禀之事層見迭出甚至上控之案多有揑名者如曹家行局董曹協恭赴府呈控楊秀堂等聚賭一案現據曹協恭在府禀明實未具禀不知何人揑名砌誣又書業董事衛鍾駿赴府禀控文宜書局等售賣淫書一案現據衛鍾駿之子衛文瀾呈明衛鍾駿已於八月三十日病故府禀係寫九月而又改十月似此隱身暗地陷害他人實屬刁惡已極若不嚴行查究不足以儆將來查律載凡投隱匿自己姓名文書告言人罪者絞監候雖實亦坐又越訴者笞五十又誣告加三等各等語除將揑名各案餘差嚴拿懲辦外本縣愛民如子不忍不教而誅合先申明定例出示嚴禁爲此示仰闔邑諸色人等知悉知須揑名控告罪應繯首縱使一時朦混終有水落石出之期自示之後務各安分守法切勿挾睚眦之微嫌逞刀筆之能事圖快私意妄陷無辜致一朝敗露害人者適以自害徒貽噬臍之悔自取殺身之罪卽有實在干己事情亦須用自己姓名由下而上不得違例越赴各上憲衙門控告倘仍有心故犯一經查出定當按律重辦决不寛貸勿謂言之不預也至嗣後凡有控告事件除地方紳董禀陳一切公事外其餘尋常細事務須覓保由代書繕詞呈遞不得混用白禀如違槪不收閲各宜凛遵勿違切切特示光緒二十三年正月日示預用空白 
[訛詐侍懲]  
　　本報前紀平空索詐一則有差夥雪芝等人向蘇姓僞稱爲童迥一案牽涉故來提人等語當時蘇因事出外由其妻某氏商令鄰居玉器作主排解出洋十五元了事現經原差察知此等情事將雪芝等看管禀明黄愛棠大令刻已飭差將該差夥等拘案收押想一經訊實必當執法以懲也 
[局員懲賭]  
　　江北某邑流氓混名王祺麻子者近在南市西陸家浜一帶抽頭聚賭事爲二十三七鋪巡防局姚邵二委員訪知特飭甲勇嚴拿懲辦○南市十二圖開設三鳳茶園之陳順南有抽頭聚賭情事二十三七鋪巡防局姚邵二委員聞之特於昨晚親帶局勇地甲往查當塲拘獲與賭之某甲等十一人帶回嚴訊判令各笞責二百板陳則重責三百板著具改過切結 
[奉禁淫書]  
　　法界讞員鄭大令接奉上海縣移咨内開據江寗府文生楊光　等以刊刻淫書最爲傷風敗俗例禁綦嚴爰禀請府憲柯太尊申請臬司吳廉訪轉飭上海縣黄大令一體嚴禁略謂刊刻淫書國法森嚴無論販賣及看書之人各治以杖徒應得之罪租界華洋雜處誠恐不法之徒罔知法紀爰卽出示懸掛捕房門首俾衆咸知從此雷厲風行書業中人諒斷不敢以身試法矣 
[彈壓香市]  
　　昨日爲上元佳節本邑城内文武各衙門及各處居民鋪房咸懸燈結彩慶賞元宵邑廟豫園自早至暮遊人如蟻茶坊酒肆之中幾無虚座巡防東局王二尹恐有宵小之徒乘間竊取物件故特派勇丁多人往來彈壓是以城隍廟及星宿殿等處善男信女紛紛入廟拈香者不聞有失物及被囉唣之事不可謂非巡察之功也 
[瘞旅記]  
　　昨日本邑南市老白渡有路斃無名男屍一具地甲訪查屍屬無有知者乃照章報知某處善堂請發棺衾雇人收殮旅魂漂泊誰賦大招靑燐白草之間當有中宵啜泣者矣 
[匪友拆梢]  
　　租界流氓甚多自經巡捕房嚴拿後若輩始知歛跡惟英界寳善街王大吉藥肆旁小弄内之各小客棧仍不免有流氓溷跡其間有名小眼金生者彼黨中之領袖也每日在街市游行專以拆梢打架爲事前日金生甫從棧中出門適與盛京輪船之管棧人阿春相遇本有一面交彼此招呼而過詎料金生忽生歹念卽反身招令同黨名毛蟹者一同赶上將阿春軋入小烟館中向之索詐定欲借洋十元爲茶酒之貲阿春答以無錢應付彼等遂强將所穿之元縐皮褂剝下質洋七元瓜分而散阿春遭此挫辱心甚不甘當卽回輪告知買辦由買辦函告四 
 
 

Page 4

 
 
馬巡捕房捕頭立飭包探秦少卿往查屬實將金生拘押捕房候解送公堂究辦 
[之牛角傷孩]  
　　昨有鄉人手牽黄牛一頭由新閘向西而行至江寗公所前適有一十二三歲之小孩在彼戲嬉不知如何牛忽赶上將　栗出角向孩腹猛觸幸鄉人竭力牽拉僅傷腿際不至受有重傷亦云幸事未幾孩母聞知飛步赶至將鄉人扭住不放欲送巡防局訊究後經旁人勸令鄉人出洋兩元爲孩養傷之費事始得寢　 
[英界公堂紀聞]  
　　毛陸氏僦居胡家宅左近去臘曾向鄰居某甲借得首飾若干件僞言爲親戚人家代借甲以誼屬鄰居未便辭却遂慨然付之詎知婦持去後竟杳如黄鶴甲於前日據情投報捕房捕頭以其情同誆騙立飭包探趙銀河往查昨晨趙探將毛陸氏拘獲起出原贓當卽帶入捕房捕頭飭送公廨屠别駕著官交媒押候訊奪○湯玉齋者不知何許人以筆耕餬口曾代王守貞抄寫物件被欠筆資洋十餘元屢索無著前日又往索取有王友陳友梅出頭硬阻帮王肆毆傷及頭顱血流滿面當卽互扭至公廨别駕著押候訊奪○前日有丐婦六七人沿門索錢異常吵閙四百九十八號巡捕喝阻不理因一併拘入捕房捕頭飭送公廨别駕著逐出租界之外 
[法界捕房紀事]  
　　沈仲林向在南市聚源豆行司帳邇因失業無聊改爲花子掮客去歲之冬承接日商小泉洋行花子千餘擔無貨可交避不見面近爲小泉行夥某甲在城内瞥見扭入縣署禀明門稿交差看管昨日小泉洋東投法領事署及鄭大令處控訴當卽出票飭探持往縣署將沈帶回捕房押候堂期解訊○某公館轎班某甲與家丁某乙口角爭毆爲主人送押捕房候堂期解訊 
[美界捕房紀事]  
　　賭棍陳樹山卽江北樹山屢經懲辦遞解回籍無如怙惡不悛仍來滬上匿跡虹口地方前日下午在漢壁禮路閒游爲二十三號西探所獲解入捕房捕頭著押候解送公堂究辦○虹口老街協記石子行將石條碎石悉堆於下海浦馬路中經走街捕告知捕房捕頭據情禀知公廨屠興之别駕於昨晨咨照捕房派包探石金榮諭令搬清行主限於今日早堂自投案下聽候訊罰○外虹口老街德和質鋪主有婢女一口年十七名東順忽於前晚走失鋪主奔告捕房捕頭允爲代緝未知能珠還合浦否○偷兒李阿二江北產也前曾犯竊遞解回籍兹又潜來前晚溷跡於裏虹口經包探石金榮緝獲拘入捕房押候查明此次曾否犯竊然後解送公堂訊究○昨日上午有某洋行之馬車一輛疾馳至篷路誤將金祥記洋貨店之東洋車撞壞經四百四十四號華捕將馬車拘送捕房捕頭以東洋車小有損傷免究 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[普太和始創戒烟一粒金丹批價格外公道]  
此丹乃本號始創戒脫萬人其功之速其法之妙久爲海内馳名矣但邇來冐效者頗多不特外省人冐效卽吾粤藥家亦多依樣葫蘆是誠魚目混珠有眞僞之難分焉　諸君賜顧者尙希認明本號牌記庶不致悞是丹品性和平不燥不熱每瓶百粒計重三分能戒烟一兩可見藥小勝多丸小力大服後不但癮除患消且能補元益氣種子延年誠戒烟之金丹幸勿輕視○每瓶價洋一角如批發者彼别家格外公道○分鋪蘇州紹興京都江西○分設金陵蕪湖常州杭州湖州常熟仁川○上海棋盆街高大洋房廣東普太和丸藥店啓 
[利翁機器公司]  
啓者法人莫君尼諾精通製造格致等學爲人信實諳練久己遐邇馳名且在華多年情形無不熟悉前數載在上海怡和絲厰内經手辦理一切均稱妥恊後因事回國從此閱歴又深造詣又精自不言面愈茲復榮來中國受利翁公司監造東方各工程總器廠之托兜攬招徠是廠包造鐵路火車開挖各礦建造兵商各輪船海陸軍械水陸電線電燈汽機以及絲紗廠内理紡織染等各機器無不一應俱全兼售各機器應用各料貨物堅固精緻價値格外從亷且各機器到後裝配安放等法莫君可一手承辦近聞盛杏蓀京卿業已敦請莫君包造鐵路叚工托由是廠購買機器物料同軌之庥富强之效自可立見中外　官商如蒙賜顧請至莫君處妥議遠者可函致莫君帳房購辦是幸莫君帳房在滬北山西路四十一號便是此佈　滬上有心時事人謹白 
[浙省孔鳳春粉局聲明勒石永禁假冐]  
本號開設杭城淸河坊拐角數十餘年向以選辦上品氷麝精製宮粉久蒙　貴客賞鑒四遠馳名前有射利之徒每逢香市之際假冐本號招牌專以劣貨銷售欺朦　客商甚至勾串舟子力夫暗地貼用於本號聲名有碍前曾禀請　邑主備案外特加丹鳳爲記業經登過申報近又有無恥之輩仿冐本號牌字招紙亦用丹鳳圖記魚目混珠實堪痛恨今不得已重請　邑尊嚴諭勒石申禁凡　仕商賜顧者務須認明杭城淸河坊拐角本號招牌并有碑示爲記庶不致誤於明年正月爲始改用石印發票先此佈致丙申冬月孔鳳春主人又白 
[英商江庸洋行]  
專運各國名厰軍械機器雜貨五金洋貨疋頭一應物料均可定辦其價格外公道以廣招徠如蒙　仕商賜顧請至上洋四川路白大橋南首本行賬房面議可也 
[情一統志開辦啓]  
　　　欽定四庫提要所載刋行兩次初次刋行者三百四十二卷至亁隆二十九年二次奉　敕篡輯者五百卷案其凡例自二十九年二次奉　　纂修　　　　　　首載各項册檔均以亁隆四十九年送核者爲斷較之初次刋行者增入平定伊犁等處拓地二萬餘里以及西域諸回部縻不備載至亁隆四十一年　定　　　　　爲　今輿地　　海寰宇勝覽之寳笈也惜此書流傳絶少迄今竟難購見今本齋幸得亁隆二十九年刋本全書一部不自私秘亟付石印公　　女　　　　　　　之初理合通啓凖在丁酉二月出書以便遠埠函至上海愼記點石齋杭州竹簡齋購睹爲快每部分裝六十本盛一匣售實價洋十六元　　　 
 
 

Page 12

 
 
[光緒二十二年十二月二十四二十五日京報全錄]  
　　宮門抄○諭旨一道錄前○選單○直督王奏請將豫省蘆鹽加價援案隨引完交分批解豫摺○又奏請奬叙片○又奏南北運河搶修銀兩請飭估撥片○又奏查明屯地租銀並無未完一分以上各員片○東撫李奏請議卹片○陜督陶奏校　　營官兵　　情形　○又奏請仍以原擬之員補授後營守備片○十二月二十四日○恭王等得賞謝恩○綿宜假滿請安○徐郙等謝賞福壽字恩○恩輝玉書各請假十日○恩佑椿籌三德各續假十日○召見軍機○十二月二十五日○張口堂專摺　賞謝恩○明桂請假五日○德魁請假十日○阿克東阿續假五日○恩慶續假十五日○召見軍機皇上明日辦事後進内入　宮○十二月分選單小京官兵部司務羅香豫福建廪翰林院典簿陳佑啓湖南舉同知江蘇蘇州趙毓忠河南監知州雲南安寗陳清源湖北拔鎭安王瀚存河南舉知縣江西興國陳宏燮浙江監浙江桐廬沈宗麟廣東舉河南偃師劉傳琳湖南監四川　文鍾秉　浙江增江蘇震澤劉潤珩湖南甲無錫孫贊元直隷慄陽曹宗周直隷俱舉廣西富川張文林安徽監司獄盛京刑部陳　屏江西監吏目貴州鎭寗李毓泰順天監巡檢江西萬安鄒承燾湖南江蘇銅山蔣志植浙江俱監安徽建德楊毓峯浙江吏員　典史直隷　雲李恩厚奉天廣東歸善羅開文四川浙江黄巖李庚四川俱監山西　喜施惠均浙江吏員○○降三級留任直隷　督兼管　蘆鹽政臣王文韶跪奏爲請將豫省蘆鹽加價援照直省成案隨引完交分批解豫以紓商力恭摺仰祈聖鑒事竊　　蘆鹽運使李興鋭詳稱據南引商人楊成源等聨名禀稱商等行辦豫省　鹽引岸僅止五十二州縣此外盡食淮東潞三省之鹽　　接壤價值不同彼三省行　票鹽與長蘆不同　引無論銷完與否均應包交課帑自鄭工决口以後引岸被冲運艱銷滯兼之近年　効捐輸有加無已商力疲乏非止一年上年又值海嘯成災灘鹽昻貴運脚增加每包成本較前多費二兩有奇後奉豫省奏加鹽價　錢二文名雖加之於民實仍出之於商原議軍務一平卽行停止乃於八月間復經豫省奏委大臣在濬縣大橋設局抽收商等領運引鹽就中等引岸每名二千五百包者計算應交津錢五千五百串之多旣難由津運寄更難在濬借交必須函致引地湊銀解濬墊繳　有遲欠船卽被扣守候多日水脚倍加且偷扒淹盪耗損百端標銀到濬又須換錢交納旣受湊借出息之虧又有欠價折閲之累其　費川資以及各項花銷所需更鉅豫岸臬私充斥無法整頓當兹本重銷滯已屬疲累莫名若再交加價勢必叅革相繼引積岸懸　　萬分危迫伏念蘆綱幸依輦毂歴次報効捐輸無不首先倡率皇仁所被亦較他省爲優上年因軍務捐借等欵幾及百萬均係　綱各商分認湊繳並無直豫之分現在直省加價經部議准每斤加價一文酌中折算隨引繳銀三錢豫岸同一蘆商加價未蒙酌　　免向隅惟有懇將豫岸加價一項援照直省成案每斤加價制錢一文隨引完繳銀三錢俟銀有成數分批解豫以紓商力等情該司　蘆綱素形疲累南引尤甚當豫省奏請加價之初原奉部議令於行銷州縣分收無庸設局繼則蘆鹽議准免予加價嗣因豫省防軍　撤又議加收鑑空衡平原無成見上年各軍撤防後豫省咨覆鹽斤加價一案亦深悉綱疲運滯不欲失信商民第以奉籌償欵爲　　奉部議准各省攤還　欵案内河南每年奉撥鹽斤加價項下共銀六萬兩卽以蘆鹽行銷豫省二十萬引每引加收銀三錢計之　　收銀六萬餘兩以抵奉攤洋欵一項有盈無絀倘豫有别項用欵尚有淮東潞三項加價所收倍多足資挹注蘆商課帑向係包完准　潞係屬票運情形迥異若照蘆商直省成案准予減收隨引完交俾直豫一律簡要不　旣省設局之費更蘇疲綱之累核與豫省原　蘆綱按照銷鹽引數徵收不另設局之議尤相脗合淮東潞三綱加價照舊抽收自亦無所藉口旣據該商等援案聲請情詞近切應請准如所禀辦理等情詳請奏咨前來臣覆加察核委係實在情形合無仰懇天恩俯准將豫省蘆鹽加價一項援照直省成案　引交銀三錢隨引完交專欵存儲司庫分批解豫不准絲毫蒂欠庶商困少蘇而豫餉亦可無誤除咨户部外理合恭摺具陳伏乞皇上聖鑒敕部查照施行謹奏奉硃批户部議奏欽此○○王文韶片再前准部咨息借商欵以充軍餉如集欵至一萬兩以上准將籌集之人先行請奬銜封等因當經轉行遵照兹據前署藩司季邦楨詳稱同知衔調署藁城縣知縣正任撫寍縣知縣貴咸勸據　童馬清凱倡捐銀一千五百兩情殷報効不願清還又紳商馬蔭梅等四十八家共借銀一萬二千四百兩先後解司充收當將馬蔭　等借欵分給約票祗領在案查貴咸籌集捐借各欵至一萬三千餘兩之多核與請奬章程相符馬清凱倡捐巨欵實屬深明大義有　軍需按賑捐新章由武童報捐監生加捐叅將銜計實銀一千四百兩四錢　清凱所捐銀數有盈無絀詳請具奏前來臣覆核無異合無仰懇天恩賞给貴咸四品頂戴馬清凱叅將銜以昭激勸出自逾格鴻施除履歴册咨部外理合附片具陳伏乞聖鑒　　謹奏奉硃批該部議奏欽此○○　文韶片再永定河搶修經費原定續增共銀二萬七千兩南運河每年銀六千兩北運河每年銀一萬七千兩經歴次奏准部議北運河自同治十年起按原額每千兩發給實銀四百兩南運河自光緒五年起按原額每个　發給實銀六百兩永定河自同治十二年起仍照原額實銀全發兹據永定河道陳慶滋詳稱光绪二十二年汛期實用搶修銀二萬五千九百二十二兩六錢又兩岸上游各汛加添運脚不敷通融搶修項下銀一千七十七兩四錢共用實銀二萬七千兩又據署天津道高驂麟升任通永道張紹華詳稱光绪二十二年汛期南運實用搶修銀三千五百九十八兩三錢五毫北運河實用搶修銀六千七百九十九兩三錢七分五　各等情詳請具奏前來臣覆核無異除分餘該河道等照例造册繪圖詳請題估外理合附片具奏伏乞聖鑒敕部查照謹奏奉硃批該部知道欽此○○王文韶片再准部咨嗣後各州縣經徵通津二帮屯地租銀未完　　以上先將職名奏報等因兹據藩司員鳳林查明光緒二十一年經徵通津二帮屯地租銀並無未完一分以上之員具詳請奏　來理合附片具奏伏乞聖鑒敕部查照謹奏奉硃批户部知道欽此○○李秉衡片再河工修防首重物料必須採辦得力方免貽误事機兹查候補鹽大使張士吉四川南部縣人委辦河工椿料勇於任事每届伏秋汛漲險工林立需料愈急購運愈難　員不辭勞瘁往返千餘里奔馳於寒暑風雨之中廣爲設法采辦源源接濟俾得無誤工需乃以冐暑遄征積勞致疾本年六月初五日殁於濮州工次身後蕭條情堪憫惻據下游督辦候補道丁達意援案禀請奏卹前來臣查歴年采辦工料積勞病故人員均經　　臣及臣先後奏　　恩准賜卹在案今候補鹽大使張士吉在工積勞病故情事相同合無仰懇天恩俯准敕部議卹出自　　除飭取履歴咨部外理合附片具陳伏乞聖鑒訓示謹奏奉硃批著照所請該部知道欽此○○頭品頂戴陜甘總督臣　　跪奏爲校閲光緒二十二年各營官兵　　　竣恭摺仰祈聖鑒事竊照陜甘督標並蘭州城守六營馬步守兵向係春秋二　　操去歲河湟賊氛四擾防練各軍徵調頻仍經前督臣楊昌濬檄飭暫緩辦理現在軍務告竣適届秋操之期仍應依期合操以符　　臣於九月二十八日率同司道親臨教塲校閲各營官兵操演香山速戰等陣隊伍整肅器械鮮明進止如法施放連還槍砲並噴　火　穩練有準比較刀矛籐牌亦屬便捷所練馬隊合隊操演馬上放槍極其靈便臣擇其技勇出衆者分别奬賞以示鼓勵仍嚴飭各　將弁一體認眞操練實力講求務期一兵得一兵之用庶不致餉有虚糜以冀仰副聖主整飭戎行至意所有微臣核閲光緒二十二年省標秋操情形理合恭摺具陳伏乞皇上聖鑒謹奏奉硃批知道了欽此○○陶模片再臣接准兵部咨開陜西提　　營守備員缺以儘先守備提屬同州汛千總李士貞請補查儘先守備名次在該員之前者尚有朱墀清一員摺内漏未聲叙行令　　覆奏到日再行核辦等因當卽轉咨查覆去後兹准開缺陜西提臣雷正綰咨開查得儘先守備朱墀清向在陜西撫標供差於　　營務地方不甚相宜應仍以李士貞請補前來臣覆查無異合無仰懇天恩俯准仍以該員李士貞請補授陜西提標後營守備　　可期得力如蒙兪允該員係曾經引見之員毋庸再行送部應請飭部發給實授劄付以符定制除該員履歴清册咨送兵部查照外謹附片陳明伏乞聖鑒訓示謹奏奉硃批兵部議奏欽此 
 
