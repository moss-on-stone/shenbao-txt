# 1909 - 320 - 4913222

 

Page 1

 
 
   
 
 

Page 2

 
 
[上諭]  
　　監國攝政王鈐章十月初十日内閣奉 
　　恩詔奉天承運皇帝詔曰朕惟禮明追養孝莫大於饗親詩紀羣禋典莫隆於格祖馨聞是播殷薦維虔矧慈範樹於六宫尊崇宜備懿德光於四表報享尤殷爰考彜章用彰茂矩欽惟皇祖妣孝欽慈禧端佑康頤昭豫莊誠夀恭欽獻崇熙配天興聖顯皇后坤元協吉泰運延洪度表肅雍邁徽音於任姒道崇巍蕩躋郅治於唐虞親政事而宵旰忘勞軫民依而祁寒冺怨錫萬宇承平之慶式啟鴻圖貽兩朝遠大之謀彌殷燕翼羣賢並進左右夔龍元惡必懲誅流驩絲乃醜類尚思蠢動渠魁猶肆鴟張特遣六師用張九伐舉天戈而西指關隴肅清擁鐵甲以南征江淮底定由是皇圖鞏固上理咸登寰海交通宏規益闢儲羣而立學文教覃敷習陣法以成軍武功丕顯興墾務而盡田疇之利修鑪政而發金錫之藏振商業則百産羅珍尚工藝則五材備用舟車畢達權量胥同而且恤民以减刑章化俗必敦禮議肅明禋於闕里俎豆 
 
 
 

Page 3

 
 
升歆講信睦於鄰邦敦槃修好葢能綜古今之制斯能得中外之宜是以會集議員頒行憲政允符輿論胥洽羣情朕以幼冲纉承大統恪遵遺訓勉奉前型仰聖化於椒庭功參位育蔭恩暉於蘭殿祚衍靈長方期率土臚歡永嵩岳華對之祝詎意重霄遠隔增秋霜春露之悲澤溥璿圖五十年創成宏業光宣璆册念二字崇上徽稱昔年吉壤曾諏隰原是度今日祠鄉永奠靈爽攸憑奉先則志切瞻依望山陵而興感承祀則情深愾懓饗寢殿以通誠敬告天地宗廟社稷先師於宣統元年十月初四日奉安普陀峪定東陵禮成初九日升祔太廟几筵在御彌存昭假之思圭瓚肅將益切苾芬之荐旣竭誠而盡禮宜錫類以推恩所有事宜開列於後一恭送孝欽顯皇后奉安禮成之執事大臣官員加一級一直隷辦差之地方文武官員加一級一内外大小各官除現在品級從前已得封贈外其升級擢任者着照新銜封贈一滿漢孝子順孫義夫節婦該管官詳加諮訪確具事實奏聞禮部覈實旌表一各省儒學以正貢作恩貢以次貢歳貢一各省養濟院所有鰥寡孤獨及殘疾無告之人有司留心養贍一窮民無力營葬並無親族收瘞者地方官擇地多設義塜掩埋毋使暴露於戲重祭先之典告備告時徵昌後之祥卜年卜世尊親共戴與覆載以同仁褆祿偕臻徧垓埏而被德布告天下咸使聞知 
　　上諭恭送神牌黄輿回京之王公大臣均著賞加一級各旗營派出護送官員著一併賞加一級兵丁著賞給半月錢糧其沿途恭請黄輿之鑾輿衞校尉五百四十八名着每名賞給一兩重銀錁一個由廣儲司支領欽此 
　　旨本月初九日考欽顯皇后升祔禮成所有太廟讀祝官景旬贊引官常清典容官瑞鐸唱樂官德祿著各紀錄三次捧帛爵之宗室章京載照惠普毓照載霞崧耀溥棣聯福毓佑延慶綃亮載岳毓盈德岫安齡玉通恩鈺恒圻毓鏢善岫毗荃毓凱松瑞春元恩榮毓樸毓果祥增載鈺載令興瑞載莊榮昌恩厚毓霽毓霂載勵益秀扎朗阿毓陽毓英載勃載煒盛昆等四十三員並着各紀錄二次欽此 
　　旨成都將軍着玉崑補授欽此 
　　旨凉州副都統着恩志調補欽此軍機大臣署名奕劻世續鹿傳霖那桐戴鴻慈 
[宫門抄]  
　　十月初十日召見軍機姜桂題 
論說 
[論中國今日之内情外勢（醒）（四續）]  
　　綜上述八端而觀之。亦可知我國内情之大概矣。其中以人心泄杳。民智閉塞爲最可慮。實無下手挽回之方。社會黑暗。由人心泄杳。民智閉塞而來。人心民智。苟能挽回。則社會未有不開明者也。實業之窳敗。與國本民命均有妨害。人力尚可挽回。亟應及早設法。以謀發達。實業倘能興。盛則水旱之災患。生計之困難。民情之恐慌。游民之衆多等。均可涣然解釋矣。所謂一濬其源。其流未有不清者也。以我國今日人心民智之阻滯。而更加以生機之將絕。其有害於國家之大局。實有不忍言者大亂在卽。後患堪慮。秉國諸公。其亦鑒及否耶。危機暗伏已久。一旦暴發。誰能抵制。早爲未雨綢繆之計。庶免臨渴掘井之誚。凡我上下其各奮勵前進也可。怠忽延誤之惡習。幸勿再犯。嬉戲歡舞之故態。宜稍掩藏。内情之危象已見。愼勿等閒視之也。就我國今日之内情而論。已有岌岌不可終日之勢。而强敵環伺。無異羣虎之對一羊。時思磨爪張牙而攫之。其危象更有甚於内情者。凡我國人尤當特别注意者也。兹將列强經營我國之現象申說如左。 
我國與外人之交涉也。以鴉片之戰爲始。迄今已七十餘年矣。開五口爲商埠。割香港賠兵費。創鉅痛深。爲後此交涉失敗之開端。至今思之。猶有餘痛者也。外人對我之政策。自往及今。約可分爲數期。自鴉片之戰至英法聯軍之役。爲開闢商埠之時代。自甲申法越之役至甲午中日之戰。爲撤棄藩屬漸次侵及内國之時代。即割遼東半島（後以俄德法三國之抗議未果。）臺灣島是矣。乙未丙申之交。爲列强盛倡瓜分。租借我國沿海諸港。訂定勢力圍範之時代。當時歡西諸國注目亞東。大有朝不保暮之勢。庚子義和拳之亂。八國聯軍航海而來。燕京淪陷。帝駕出狩爲我國外患最亟之時代。大局瀕危。幾至不可收拾。嗣因列强之政策不一。遂言歸於好。僅以賠償兵費了事。不可謂非大局之幸也。後以俄兵久踞滿洲不允撤退。又釀成日俄之戰。幸日本獲勝。尚以保全中國領土名義。還我滿洲以支危局。萬一俄勝而日敗。則我國早成瓜分之局矣。此次滿洲新約告成。伊藤遊歷滿洲。俄國財政大臣廓克亦來滿洲。雖會議何政。有不可知。然天下事變。紛紜繁賾。風雲慘澹倏忽百變。邇來且有列强派人監察各省財政之謡。中西報章。喧傳已久内情。如何尚未公布而。津埠各領事。且公然以外交團名義干涉吾内政矣。後此茫茫不知又將變成何種局面也。凡我上下其亦慮及乎。此而亟謀挽救之策否耶。就目前列强交涉之可慮者列爲六端分述如下。 
　　（一）滿洲之紛爭甲午之戰旣罷。割遼東半島於日本時俄德法三國以保全東亞平和爲言。要約日本退還。旋俄以此事索酬於我。遂租借旅順大連闢爲軍港。自是俄人擴張海軍築造西伯利亞鐵路。兼程並進。頗有大舉南下之勢。當時歐西諸國咸側目而視之。後當拳匪之亂聯軍轉戰於京津之間。獨俄軍羣集滿洲。旋和議告成聯軍約期撤。獨俄軍不允撤退。日人大憤屢開談判。卒未能和平議結。遂宣言開戰後日軍大捷。俄軍退出滿洲。日本以維持東亞平和。保全中國領土爲名。遽以滿洲還我。派外務大臣小村來天津。與我協訂處理滿洲之約。而大局乃定。蓋自中日之役以迄日俄之戰。前後十餘年間。滿洲儼爲日俄兩國之爭攫物。波瀾迄未少息。至是乃得謂之粗安。然自日俄和議告成以迄今日。前後凡五載有餘。其間種種困難之交涉。不勝枚舉歷任。將軍總督如趙爾巽徐世昌等。時以才不勝任入告。亦可見其辦事之難矣。後以間島領土權安 
 
 

Page 4

 
 
奉鐵路改築權兩問題相爭最烈相持亦最久。餘如開採撫順煤礦。招練鐵路護兵等。亦爲。兩相爭持之點。遷延數年。無由解决。本年八月間日本以自由舉動從事攺築安奉鐵路。定期開工公然以文書告我政府因此。遂與駐京日使重訂滿洲新約十條。除間島領土權收回外。餘則一如日人之要求。此約公布後美國新簡駐華使臣。奉大總統命將與日人抗議。該使臣即在某報宣布其意。美政府恐其有傷國際交誼。遂撤回該使臣。以示和好。嗣後伊藤遂有遊歷滿洲之舉。俄財政大臣廓克亦以此時來滿洲。似有互商要政之勢。不意伊藤甫抵哈爾濱。即爲韓人炸斃。而由是廓克擬赴東京矣。日本更擬派外部次官來滿洲矣。且擬派人來滿洲迎廓克往東京矣。警聞頻傳。列强注目。邇來雖廓克遄返俄京然道路紛傳。更有俄國續派威特來滿洲之說。日本伏見宫親王及東鄉海軍大將乃木陸軍大將等將到滿洲。參列旅順口戰没忠魂碑之除幕式。種種舉動。於表面上雖若無關緊要。然近日東督電告外部云細觀日俄兩國近狀。頗有協而謀我之勢。大局危急。殊屬可慮嗟嗟。列强之外交手叚。嚴守秘密。最忌聲。張竊不知内部之實情果何如也（未完） 
專電 
[電一（北京）]  
　　外務部議定間島等埠准設領事署 
[電二（北京）]  
　　攝政王面諭姜桂題防務緊要須加意認眞 
[電三（北京）]  
　　晋撫寳棻被人嚴叅 
[電四（北京）]  
　　禁衛軍議定挑選萬人 
[電五（東京）]  
　　日美兩國間無線電信因距離過遠不克告成陽歷本月二十一日夜試驗雖感應數回終以電氣多障通信不明至日本布哇間之無線電預想於十二月十四十五兩日實騐後可望成功 
緊要新聞一 
[學部消弭教禍之苦心北京]  
　　學部爲息弭教案起見議擬遴選此次考列最優等之兩洋留學於中學素有根底者數人即將基督教書擇其精要者譯之如有與孔教暗合者以四子六經成語互相參証貫串成文頒發各省學堂官署庶使咸知西教不外墨子兼愛勸善之旨俾得一切猜嫌涣然氷釋民教免生仇視則教案自息云 
[民政部咨行各省添設警務長北京]  
　　民政部以巡警道已設專官警務爲民部要端凡盜賊疫厲之未萌爭訟鬥毆之將發均與閭閻休戚相關且值預備立憲之初舊章新律次第施行則府廳州縣佐治員實難緩設現擬於各屬一律設立警務長以資佐理已將籌議事項咨行各省查照妥籌辦理 
[度支部整頓各省銀號辦法北京]  
　　各省官商設立各銀號迭經部咨一律改照銀行辦法註册惟迄今日久遵辦者寥寥現度支部查銀業乃凡百商業之母關係至重亟應查明此項行號票莊一切貿易出入規制種類各情形以憑酌核當飭由各省調查局併案查報 
[豫省認籌海軍經費北京]  
　　豫撫吳中丞因認籌海軍經費事飭據藩司詳稱豫省入欵全恃丁漕常年解支出入相抵自上届認還俄法英德借欵磅價等項共銀四十七萬二千餘兩旋又添籌兩次新奏洋欵每年銀一百二十八萬八千餘兩出欵驟增已難搘拄加以新政迭興無一不需籌欵近日銅元停鑄更無餘力補苴入欵則昔有而今無出欵則頻增而不减以目下豫省財力而論已屬竭蹶萬分現飭認籌海軍經費實屬悉索俱窮力有未逮惟海軍關自强大計雖庫欵支絀異常不敢不勉力籌措現擬認籌開辦經費銀六十四萬兩分四年解清常年經費銀八萬兩按年照解在於耗羡税契釐金鹽觔加價等欵項下動撥如有不敷無論正雜各欵隨時湊撥作正開銷以期無誤要需等情現中丞巳將認籌銀數先行電復度支部並附片奏請敕部立案本月初一日奉硃批該衙門知道 
[湘鄂諮議局爭廢路約之動容北京]  
　　湘路借欵問題久經湘人反對電請樞部力爭廢約屢誌前報兹聞鄂省諮議局亦將所擬辦法電致湖南諮議局請協力合爭並詢湘境籌欵方法繼接湖南諮議局復電云儉電悉敬佩借欵爲兩省鉅害應合力拒免敝省籌欵方法容函詳日昨兩諮議局全體遂將借欵利害電禀徐尚書詞意極爲懇切並詳陳自辦方法及士民對於此事之激烈情形請尚書一力主持以弭後患尚書接閱之下甚爲動容云 
[科布多接修電線辦法北京]  
　　科布多孤懸塞外蒙回民教動起齟齬電線至今未設聲息不靈非惟交通不便邊疆大局亦難資控馭郵傳部前議接修綫路爲經營蒙古之張本嗣因籌欵暫從緩議現在科布多辦事錫大臣恒商請徐尚書擬由恰克圖及庫倫電桿接綫至科布多以資聯絡徐尚書當以恰克圖等處電綫係中俄丹合辦大北公司所創修此次接綫科布多亟應保固主權劃清界線擬按歸太接修電線辦法先商由錫大臣協欵自辦再派員勘估購料興工俾可早日告成以重主權而維電政 
 
 

Page 5

 
 
[粤督電陳治邊責重守令之政見北京]  
　　袁督以粤邊危迫非籌正本清源之策不足以弭巨患特將籌布情形於日昨電陳政府略謂沿邊一帶三點會匪蔓延已久良善之民不肯入會者輙遭據刦而又畏其報復不敢禀告不得已相率入會以保其身家而甘於庇匪於是狡匪之蹤跡益難究詰矣欲籌正本清源之策非牧令得人使之久任毅力堅待勦撫兼施教養並重難期得力惟邊境缺瘠事繁從前尚有優缺調劑近日銀貴錢賤向之優區今成苦缺擬設法另籌津貼准以三年爲期果能戢盜安民立予超擢必使官能保民民爲官用而不爲匪用自可以收效於無形俟統籌全局再行奏明辦理 
[川督奏報勦辦夷匪情形北京]  
　　川督趙爾巽具奏略云川省沿邊州縣營汛地方多在夷巢環拱之中漢夷錯處夷强漢弱搶掠男婦輾轉售賣一入凉山老巢遂若沉淪絕域鞭笞桎梏慘虐不可言狀清查近三年中寗遠之西昌冕寗鹽源會理越雋等廳州縣及雷波峨邊馬邊屏山等廳縣有案可稽者計被殺男婦一千六百六十餘名被擄男婦四千三百餘名除查有主名勒令坐班夷支繳出者僅六百三十餘名外餘三千六百五十餘名遂至不可究詰搶去民間牛馬牲畜兩萬餘隻什物財産喪失者又稱是國威日墜邊圉日侵民户日見消亡猓夷日臻繁盛而議者輒以猓夷素嫺戰鬭潛伏箐林飛走巖澗狡若狐兎捷若猿猱歷來用兵均未得利遂以畏難姑息之心爲覊縻苟安之策奴才自上年到任後深知夷患日深非認眞剿辦不足以紓患而衛民爰於搶掠馬料河一案派兵深入剿辦尚稱得手本年復將淺山各夷一律剿撫平靜又以其間分兵剿平西會交界之二板房夷匪均經歷次奏報在案現在邊防文武已漸去其畏葸因循之習邊兵團練日與夷人相逐漸亦習其技能查馬料河一案滋事之吉狄馬家等支及去冬戕斃游歷英人卜樂克及同行漢人五名一案之阿猴蘇噶等支均恃其巢深穴遠以爲官力不及尤肆披猖自不得不痛予懲創使知儆畏兹值夷地收穫之際有糧可因當經飭令建昌鎭總兵田振邦署寗遠府知府陳廷緒添招勇營增調團練於本月初旬進兵先辦吉狄馬家支夷如果辦理得手即由交脚進規阿猴蘇噶等支又檄飭馬邊廳邊防文武嚴整邊備一俟寗遠之師進至交脚由東路掃蕩而出馬邊之師即由西路掃蕩而入同時夾攻使阿猴蘇噶等支兇夷首尾不能相顧庶可以戢兇暴之風圖控制之策查由寗遠以至馬邊中間夷地綿亘六七百里如能會兵互抄是由東而西已將凉山老巢穿破將來能否大舉平其地籍其人以除兩省腹心之患及應需兵力餉力亦可就此次實驗所經準酌豫算以資籌計除前後剿辦夷務需用餉項作正開支外所有奴才續辦凉山猓夷以紓邊患緣由是否有當伏乞訓示十月初一日奉硃批知道了 
　　又奏云竊寗遠府屬西昌縣與會理州交界之二板房地方綿長二百餘里南北闊數十里至百餘里不等崇山矗立惡谿老林周圍環抱素爲吳家支夷所窟穴計正支旁支共有黑白悍夷千餘人搶刦捆擄積案如鱗會理各塲受害尤鉅本年三月初間該夷大股出巢焚毁老碾鄭姓房屋殺斃二人嗣又搶擄鐵匠房一帶居民殺擄十餘人至三月下旬竟紛刦會理之岔河塲掠逐居民意在久據時適寗遠淺山各夷均已納欵乞降因卽電飭建昌鎭總兵田振邦署寗遠府知府陳廷緒騰出兵力速籌剿辦一面派員紳招撫附近支夷以離其黨而吳家支夷恃其地險人强斷路築牆調集戰手公然抗拒又以其間出刦岔河一帶經團追擊陣獲兇夷二名四月十一日各營進紥紙房老碾是日附近之李子坪太坪子劉安兩支夷來營投誠復檄調駐普格之巡防第三營管帶洪長楨會剿查看地勢分由東西兩路進兵因兩路險峻遂盛兵佯攻西路暗以重兵趨重東路以爲潛襲之計西軍自十五至十九等日屢次搏戰進駐小水井一帶二十一日復自秤桿梁子進攻破黑河合村夷堡十餘處獲黑夷馬頭一名鎗彈梭標等件我軍亦傷哨弁一人正兵一人以地險不能駐軍仍回紥小水井東軍亦於是日潜抵二板房山脚夷衆守禦甚堅因見東軍人衆悉調梟悍夷目麕集死守恃其西路峻險守禦稍懈田振邦親往相度地勢知夷匪已將窄道挖斷懸崖陡壁無路可通兵貴蹈瑕因密調王振清一營回攻西路激勵賞罰於二十五夜四鼓拔營進攻乘匪不備朱登五一營奮勇先登攀藤附葛而上王振清張開駿二營繼之二十六日黎明朱營進至蘇灣擊散黄草坪伏匪直奪張家灣該處爲二板房門户山隘險要伏匪四起該營搏戰二時正值喫緊王張兩營繼至合力奮擊鎗傷悍匪百餘名陣斃戰手三十餘名匪衆潰散我軍遂上山奪踞二板房老巢焚夷堡數十座東軍亦乘勢進攻鎗斃夷匪一名獲礮械梭標多件攻毁夷堡十餘座查點兵丁僅受傷十餘人吳夷巢穴旣毁聚集糧倉什物焚掃殆盡然猶恃山嶺崎嶇據險自保二十七日田振邦親督巡防各營進攻並懸重賞選銳卒百餘分兩隊冒死先登前隊踞巖石發鎗後隊猛升更番迭進遂奪其隘悍夷約五六百人呼嘯拒戰砲石雨下鏖戰三時之久陣斃悍匪百餘名餘匪多中鎗傷落巖死者不計其數盡焚附近夷堡數十座我軍傷亡六十餘人遂進紥洋棚子高踞山顚成俯瞰之勢陳廷緒續派定遠營哨弁何萬林前往助剿五月初二初四等日洪營搜山斃匪多名斬巨酋吳四馬頭首級一顆自是該匪深匿山硐不出硐約十餘處毗連險隘左右深溝羊腸一綫匪衆於硐外要隘築短墻日夜瞭守窺我軍動靜稍近則滾木擂石毒箭快鎗蝟集守禦甚固田振邦 
 
 

Page 6

 
 
廣派响導冒險探路示以必攻初六日該夷遣人託蘇團乞降當開降欵十五條責賠兵欵三千兩該夷抗不遵照該鎭遂於初九日分兵三路親督朱營攻中路派陳敾詩率王張二營定遠一哨攻右路洪營及蘇團攻右路各選銳卒冒砲石奮死先登以抬鎗仰擊斃匪多名奪其要隘各匪猝失所恃紛出拒戰我軍奮擊斃悍匪甚多餘匪潰竄遂平其險隘石硐十四處毁蠻房二十餘間獲牛羊馬匹八百餘頭拔出難民二名陣亡曁受傷兵勇數十人蘇團奪獲牛羊約千餘頭此前後攻剿迭獲勝利之情形也該匪經此懲創巢穴盡破財産全失窮竄無歸因浼託已投熟夷劉叫化安定邦等來營代求乞撫陳廷緒亦到前敵與田振邦等會商以醜類不可盡殲兵屯則相持日久且山地磽确無田可耕費煩役重得不償失惟有就其窮困乞降之時隂行殖民箝制之策禀經奴才電飭照辦爰開與降欵十五條該夷甘願遵認坐質换班辦繳舊案繳兇夷三名鎗七桿賠兵費四百兩限三年繳清年納荍糧三十石認設化夷學堂二處年籌學費百兩編夷團歸汛官漢團管束改漢裝保路看哨建碉駐兵修路聽漢人前往開礦由代懇乞撫熟夷連環擔保永不滋事遂於二十七日鑽皮揷血該鎭府等協同監視並調西會沿邊各團及附近各夷大會於紙房之河灘各夷聞風欵附爭先牽羊來降除吳夷外共到十七支按册點名計千七百餘名吳家支黑白夷到者百八十人均畏威戢伏誓不復反當將二板房换班坐質黑白夷共八名帶回府城夷卡坐質自會里州摩娑營起至建城大小路三百餘里分劃地叚飭各夷具結承保訂立漢夷團歸夷團併歸漢團管束移巴松汛外委汪茂林於岔河以督之此後二板房各夷地卽不隷土司管轄委紳開辦杉板廠藉啟榛莾而資控制此又籌辦善後之各情形也查此次移師進剿僅及兩月總計平夷地二百餘里投誠夷衆十八支斬馘一百三十餘名使其巢穴盡傾羣夷懾服所有在事出力各員弁不無微勞足錄仰懇俯准併入寗遠淺山肅清案内從優保奬如蒙兪允即由奴才另案奏奬陣亡人員分别請卹動用軍餉作正開支是否有當謹會同成都將軍奴才馬亮四川提督奴才馬維騏恭摺具陳伏乞訓示同日奉硃批准其擇尤酌保 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[江蘇諮議局初十日議塲紀事南京]  
　　本月初十日江蘇諮議局開會議長宣告今日有緊急動議一件係海州賑災近由州牧及紳士酌定有五千元資格者即須派捐若干因有海州人控訴董事及州牧藉端滋擾此事於地方自治及以後辦賑選舉均有影響應先議一辦法可請海州議員許君鼎霖先述此事之大略許君因言海州前有七十三人上控藩司批示有恐受人指使及紳士應量力捐助等語昨夜又有三四十人來寗稱刻下地方官竟出牌票衆人驚惶似此情形恐兆事變因擬辦法三條（一）請制台電飭州牧將五千元資格派捐一條先行取銷而以前年紳富捐册爲准（二）請制台嚴飭州牧將牌票即時撤銷（三）一面仍勸導紳富量力捐助但不願捐振不可勒派衆皆贊成遂决議卽日由局呈報以解海州官紳之衝突旋宣布審查南漕改折案報告討論公决議定卽將財政法律會同審查之報告呈報又宣布整理聯合農會組織農林公司案報告開第三讀會即行通過又宣布審查清理官銀錢局之議案之報告至此略爲休息後卽開剔除批解丁漕規費及畫一幣制兩案審議會五時散會 
[滇南邊防片片錄雲南]  
　　要政之籌辦雲南自滇越鐵路直抵省城後防務日形吃緊某國在省經境營日急政府諸大臣擬籌辦各項要政以資抵制一爲厚增兵備一爲修通各邊防路電一爲嚴守礦權及各處警權三事陸續振興庶可維持危局現正籌商入手辦法電咨新督李仲帥到任後酌量興辦 
　　礦商之接踵雲南礦産最富疊經該省派員出洋招股開辦前有南洋華僑雷君於春間往勘已將機器陸續運到資本有七八十萬金兹聞又有西洋華僑陳介石君備足資本百萬七月由香港取道安南赴滇開礦因沿途雨水過多鐵路損壞故遲至九月底始到滇先托核省候補通判郭殿藩君介紹料理一切郭君籍隷廣東於礦學頗有經練云 
　　鎭道之傾軋雲南陸軍鎭統崔祥奎軍學最優品望素著惟到滇以後頗爲當道所掣肘其勢甚孤巡警道楊福璋尤好與之爲難楊係一候補知府由前督驟保卽簡道缺勢力無比聞崔不得不稍避其鋒刻已頗懷去志矣 
[俄人責問蒙荒設治之警告哈爾濱]  
　　吉黑兩省蒙荒地方自設府廳州縣以來凡外國人之欲到其地者必經地方官發給護照始准前往惟俄人以前訂約章准往貿易故常不請護照來去自由現經洮南府禁阻該國領事遂以蒙荒設治未向該國通知該國即不能承認等詞照會哈爾濱道責問阻止貿易顯係違背約章該道以事關重大已電告外務部與東三省總督請示辦法 
[海外各埠歡迎海軍大臣誌盛]  
　　叻埠函云海軍大臣洵貝勒率隨員十餘人附搭德郵船於九月十二一點鐘抵叻先由星架坡商會刋登告白布告使各張燈結彩高懸國旗以示歡迎故星架坡各商店十二辰早即有預竪國旗以恭迓者至午後十二點半鐘駐坡左領事偕同隨員同至官碼頭拱候星架坡之紳商亦同至商會齊集約二點鐘亦同至官碼頭預候坡督亦預派兵一隊排列碼頭以資護衛并派有警兵辟易行人異常莊重直候至下午四點半貝勒始至坡督已預派前鋒官安排馬車伺候貝勒登官碼頭與各官紳見禮訖即帶同藍鎭冰梁誠共三人興前鋒官同乘坐馬車前往督署謁見坡督時約五點鐘矣略坐片時遂與辭乃往中國領事署時隨員十餘人亦同至左領事已預備酒席隨聞商會亦准備筵宴貝勒乃辭領事於七點鐘率同隨員共約十餘人同到商會紳商三十餘人一一見舉七點半入席至九點鐘貝勒興辭與左領事等同往余家花園夜叙聞該輪尚未啓行故十三日余君連城備有午餐貝勒亦擬下午乃返船云 
　　文滙報昨日倫敦電云考察海軍專使大臣洵貝勒薛軍門前月底使節已過紅海本月十一日安抵倫敦英國君臣是日在温特沙宫歡迎中國海軍大臣當時洵貝勒薩軍門梁震東曾經引見英后旣而賜宴在座者有英后腦威后及其他各皇族海軍專員宴舉游閱格林維克海軍高等學校及醫院學校 
分類新聞政界 
[蕪商禀請免辦印花税安慶]  
　　蕪源商務分會近禀皖撫以皖省創辦印花税體察商民情形異常交困力實難支擬俟他省實行後再行酌辦伏乞示遵等情朱中丞據禀後卽行印花税務處沈藩司飭遵埃 
[停給月奬發充警費蘇州]  
　　蘇撫瑞中丞以標營武職向由撫卹院月課打靶一次分别奬賞原所以示奬勘而免生疏乃積久成習此　 
 
 

Page 11

 
 
月課有名無實並不足造就武備人才現值整頓軍紀實事求是之際未便再沿舊習糜耗公項况本省巡警推廣改良尚苦欵無從出挹注爲難應將標營各武員月課自十月分起停止給奬所有此項月課奬欵由司仍在興息項下按月撥洋四百元移解警務公所作爲添撥推廣改良巡警額支經費由該公所列册造報查核一轉移間公欵旣不至虚糜警務可漸期進步日昨已諭飭標營各武員一體遵照并行蘇藩司曁中軍查照辦理 
[開辦檢驗吏學習所之計畫蘇州]  
　　蘇臬左廉訪以法部咨行各省飭令設立審判廳省分應於上級廳内附設檢驗吏學習所其未經設立審判廳者卽在法政學堂設立等因當經廉訪查勘該堂地址狹隘勢難兼容現在已設審判廳籌辦處並附設司法研究所自可卽於所中附設檢驗吏學所亦附屬於籌辦處以聯一氣延訂教習專授檢驗之學識技能務期練習明通以備審判廳檢驗之用此項學生畢業考取最優等優等中等者得派爲檢驗吏優給工食盡五年義務遵照吏部奏准章程送部考試分别錄用人格旣重舊時仵作不得冒濫報考本司統轄全省刑法無論寗蘇均應預備惟現時尚未能一律舉辦須逐年籌設今以四十人爲額先開一班俟前班畢業再開後班云 
[司法研究所變通辦理蘇州]  
　　蘇臬司以司法研究所爲各級審判廳之預備前由撫憲考試學員已奉酌取行知到司惟到數寥寥以現在宦情大抵急圖差委且有居養久移不願再充學員者惟是朝廷籌立審判廳附設檢察廳爲司法獨立之地所以示明允而保公安者至爲重要且將收受外人訴訟案件使非中外法律精研有得恐難因應咸宜現已詳明研究所分爲甲乙兩班不論在寗在蘇人員每班各取五十名調查法政學堂考取最優等優等畢業各員及曾在讞局充當局員考試列爲甲班兩學期畢業再取中等畢業各員曁正佐人員並本省廩增附監考試列爲乙班三學期畢業每學期以四月爲度將來按照官階派充推事檢事之任分赴一府三縣實地練習兩月量材酌用日昨已諭飭正佐人員可赴審判廳籌辦處報名至本省廩增附監可由本省紳衿或殷實商舖到所報名作保聽候示期考試 
交涉 
[電告俄人私徵貨税奉天]  
　　東督錫制軍昨電外部謂近有俄人在黑龍江華人界内冒收貨税實係有碍主權請大部照會駐京俄使轉爲禁阻 
[洋務處改交涉局辦法廣東]  
　　袁督昨札飭洋務處辦事各員文云粤省交涉殷煩向無關道又未設交涉使專職僅於本署附設洋務處派委員數人分掌各項事宜原與純全幕職不同前次本署部堂查組織幕職本擬變通章程於交涉一科將向有委員分充叅事副叅事名目然細繹幕職定章附有一人得兼三科以上之事等語又幕職主管事件重在掌理文牘是交涉一科雖幕職範圍祗應就原有委員中之掌理文牘者遴委一人爲叅事無須悉數派充以符部章而示區别本署洋務處向係附設旣未刋關防亦未有總會辦名目而辦事人員頗著勞績洋務二字亦應釐正名稱應將本署之洋務處改爲交涉局魏京卿瀚爲該局局長蘇道銳釗爲副局長夫馬公費一切仍舊其餘委員差缺悉照舊供差惟陶丞邵彬向主管交涉文牘與本署幕職爲近即派該員充叅事員似此一轉移間於事實旣屬相符權限更爲明晰魏京卿蘇道仍可隨時叅閱幕職文牘以資接洽合行札知札到該處卽便知照 
軍界 
[咨明派充禁衞軍官天津]  
　　禁衞軍第二期績行編練營隊應績官長擬由近畿各鎭及二四等鎭内考選前咨直督請將與考各項軍官開單咨送現已定期覆試分别去取所有此次考定之第二鎭步隊督隊官劉子翼等十二員均堪以開去原差調歸禁衛軍委任昨已咨行直督查照轉行二四兩鎭分飭遵照矣 
[陸軍學生展期給照蘇州]  
　　蘇撫瑞中丞以陸軍速成學生倪天爵等六十人試充軍職期滿回蘇接准部咨頒給執照及成績表到院或由本部院當堂給發當因感冒委藩司於初八日來轅代行並牌示在案現查此項學生均已回籍省視所有給照事宜應行展緩時日除俊各生一律回省再行由處禀請示期頒發外仰即遵照 
學務 
[中學畢業生申請給奬松江]  
　　松府中學堂頭班畢業因祇四年例不得請奬惟近聞學部奏准中學學期縮五年爲四年則去冬頭班畢業似在請奬之例校中職員遂陳請府尊戚太守轉詳樊學使照章給奬不知能否邀准也 
[教育出品研究會議紀略蘇州]  
　　蘇垣教育出品研究會日昨在滄浪亭開教育出品研究預備會首府何太守三縣及各學校監督校長教員等均到會與議當經宣佈開會緣由並議决會章十二條内定出品幹事一員會計書記庶務各一員調查十二員每星期爲常會設事務所於中學堂内所有出品分普通特别兩種其運送陳列裝置各經費均由學務公所官立學堂學欵處撥欵捐助並分歷史地理農學音樂體育等十四部至公立私立學堂能捐助者聽現定於十五日開教育研究成立會議 
[法政學堂職員更動之一斑天津]  
　　天津北洋法政學堂監督張太史鳴珂被控一案現經查辦撒委昨已改委分省補用知府胡銓之太守鈞接辦聞太守係湖北沔陽縣人兩湖書院出身中學監學官劉敬銳此次亦在被控案内新監督到差後諒須更動會計員李鑫業已辭差雜務員黄炳琳亦因查辦辭差 
實業 
 
 

Page 12

 
 
[氈呢廠定期開工武昌]  
　　鄂省氈呢係張文襄卸任督篆入閣時委候補道嚴開第所創辦該廠係官商合股營業招集股本銀六十萬兩官四商六現廠屋已經落成機器等件亦向天津禮和洋行購就運鄂裝配齊全所有工程師助手亦向德國聘訂其氈呢原料則委員向津奉汴秦等省陸續採辦昨嚴觀察特禀知鄂督准於十月二十五日開工以振實業而挽利權 
[桂省歷年辦礦成績廣西]  
　　粤西各屬礦産可開之礦約共三百餘處鐵礦最居多數銻煤錫礦次之金銀銅硫磺晶石各礦又次之現時成立公司禀請開辦者貴縣則有寳興公司辦三叉山銀礦又有振華公司辦天平山銀礦河池州則有慶雲公司辦南丹土州錫礦賀縣則有天腴公司辦養牛冲等處錫礦振華資本較鉅礦師尤爲得人二三年間當可大著成效官辦之富賀煤礦亦屬可興美利該礦煤質前經寄往德國名廠化驗據稱灰輕油足可煉上等焦炭現正從事開井俟明年井工告竣産額方可大增富川錫礦藴蓄亦宏現因煤礦工程吃緊未克極力兼營暫附入富賀官礦局兼辦當俟煤礦井工告成再行推廣采掘云 
雜記 
[劣董聳動鄉民把持田租紀要蘇州]  
　　蘇城各業户已於本月初七等日先後開棧收租所定折價每石約在五千以外上下銀碼錢碼均有惟向例開征前數日因各棧洋價料石均可照讓故佃户爭先還租本年白湘城鎭董姚文潞即姚伺鶴見田稻略有虫傷倡議貼荒徵熟聳恿鄉民合羣報荒收受報費因此影響及於各鄉致各棧發出租由鄉民均置之不理現如長洲屬之湘城鎭太平橋元和屬之用直唯亭等處類皆把持不繳兹聞長洲各屬已由趙大令諭飭地保經造等赴鄉掮牌鳴鑼示衆趕先還租惟不將刁董懲辦一二恐本届田租必致一敗塗地也 
[鹽梟鳴鑼糾衆拒捕紀聞杭州]  
　　紹所會嵇縣巡商張和茂等日昨聯名具禀運轅轉據紹屬緝私營督巡盧哨官馳告於九月二十五日率帶勇隊出巡至會嵇縣屬之單家埭地方拿獲私鹽三担並私販一名方擬帶回送究不料在逃梟販輒敢糾集就地羽黨阮阿董等鳴鑼聚衆瞬息數百人將人鹽奪回並將巡勇杜榮陞擒去綁縳攅毆傷重垂斃軍裝亦概被刦去似此糾衆拒捕實屬目無法紀環請迅飭地方官會營嚴拿究辦等情到司現聞王都轉已回明鹽憲電飭府縣會營查明首要勒限嚴拿務獲訊究詳辦矣 
[縣令虧空自盡之慘狀安徽]  
　　前任宿松縣王令大慶原籍山東以進士改官到皖歷任均有政聲前於宿松任内虧累公欵約萬餘金近因公家追繳甚迫無從抵償遂於初七日夜間服阿芙蓉自盡所有身後殯殮一切聞由首府豫太尊爲之紀理該故員並有致同寅絕命書略謂久不見天急莫能待尚乞代陳左峯未能補救於生前尚可加恩於身後因公虧累只好以命抵之所可憐者眷口無力回籍也云云該令結局慘若此良可慘矣 
[札飭各屬嚴行拒賭之原因江西]  
　　江西義寗州紳士陳伯嚴主政三立邀集同人設立拒賭會擬具簡章禀請核示立案奉馮中丞批云賭博廢時失業爲害最烈故例禁綦嚴豈容干犯據禀邇來牌九麻雀不一其名官紳商學各界幾於無人不爲實屬有違禁令傷敗風俗察閱附呈拒賭會章程甚爲周密具徵留心公益保衞地方整俗防害無微不至深堪嘉佩仰巡警道查照妥擬示稿同章程圖說等件一併通飭各屬遵照嚴行查禁務使惡習剪除地方日臻治理本部院有厚望焉 
清談 
[敬祝上海出品協會（醒）]  
　　南洋勸業會定於明年四月朔開會。上海爲南洋首屈一指之商埠。工商業早見發達。理應極力贊助。是以特開出品協會於張家花園。已於初九日開幕矣。場内設備。諸臻完美。足見當事者之頗費經營并託。租界通行之電車代售入場劵。免收車費。以利往來。更可謂善於布置者矣。此會之設。吾所致頌者有。五（一）各種物品。經此一番陳列。則明年赴會時。劃然有序。不致凌亂參差矣。（二）爲南洋勸業會之雛形。俾觀者知南洋勸業會之規模。必較此更大。以引起其赴會之心。（三）勸業會之設。惟在激勵人民致力於工商業而已。今此出品會無異小勸業會。足使觀者恍然於工商業之不可不講究。（四）從事工商業者。可比較蘇松太三屬所出物品之優劣。以圖早日改良。而博明年赴會後之優譽。（五）我國之工商業。窳敗不堪素爲外人。所輕視上海爲各國人士麕集之所。今以蘇松太三屬之天産物製造品陳列一處。不下四萬餘種。足使外人知我國亦有精良之物品。未　讓彼獨擅聲譽也。嗚呼盛矣。 
[雜著（泖東草堂筆記）]  
　　漢儒所謂三綱者。非止重其位而亦重其德。朱子曰。百辟鄉士。至於庶民。皆賴君以爲綱。所謂不懈於位者。蓋欲綱常張而不弛也。由此觀之。臣不忠。子不孝。婦不順。固爲蔑棄三綱。而君不君。父不父。夫不夫。亦三綱淪廢之象也。大學爲人君止於仁。爲人臣止於敬。孔子言君君臣臣父父子子。孟子父子有親。君臣有義。夫婦有别。皆兩邊對舉。後世之言　常者。曰忠孝。曰貞節。非不足以激厲薄俗。　所以責綱之張而不弛者蓋罕矣。朱子曰。舊只以爲臣下當忠。而不及人主。則無道之君聞之。將謂人臣自是當忠。我雖無理。亦得如此。則在上者將肆其無禮。後人好避形迹。　不肯分明說。可謂思深慮遠之言矣。 
　　朱子知潭州時。孝宗升遐。光宗不能執喪。中外洶洶。遂乞放歸。草封事。極言父子天性。不應以小嫌廢彝倫。言尤切直。然則宫廷媳　之際。疆圻之臣無不當干預之理也。 
　　文質雖不可相勝。然相襄則野不敵史。相　則史不敵野。春秋列國皆尚文。而不能破　之質。六國取中原文勝之地。而秦以質并之。遼金元質朴無文宋以文明禮讓道義之邦而不能敵。故列國並峙之秋。甯有質而無文。伊川語。錄或問曰。新有進意否。抑只是無非意。曰有進意。學者求有益。須是日新。竊謂爲學如是。爲政亦然。西人之政藝。只是日新以求進。中國則求無弊而已。然不日新。正不能無弊。程子又曰。不言新者必日退。未有不進而不退者。 
　　欲以言論勝人。雖爲辨理之是非。終是意　明道與門人論有不合。則曰更有商量。氣象含蓄最好。 
　　鬼神一氣之屈伸而已。此氣非是空氣。即　子所謂眞元之氣是也。格致家言。光熱也。　臭也。電也。皆有至微妙之氣以通之。名爲以脱古人祭鬼燔燎羶薌而用樂。皆以聲臭光感動眞元之氣也。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局江蘇諮議局議决案 
[一議决永遠停止彩票案（不可行）]  
　　查售賣彩票無異開賭奬勵游惰破壞道德貽禍之烈莫此爲甚是亦本省應革事件之一種本局謹按奏定章程第二十一條應辦事件在會議時提議議决定爲不可行事件應請督部堂撫部院更正施行兹將其理由及更正方法分别如左（甲）不可行之理由一彩票報効所得幾何而貽社會莫大之弊害以賭誘民有乖政體一外人租界禁令綦嚴有犯必懲視彩票店之所在即爲租界非租界之境畔相形之下有傷國體（乙）更正之方法一永遠停止江南彩票應請督部堂將承辦江南彩票之禀未批准者嚴詞駁斥已批准者立予取銷並請即行具奏永遠停止不准再有彩票名目一永遠停止安徽省彩票爲督部堂兼轄省分而彩票爲各省流行之害請照江南彩票一律嚴禁一勸業籤捐廣東廈門北山六圍等各票應請督部堂嚴飭各廳州縣一律永遠禁止在本省境内發賣并飭各廳州縣將境内有無售賣彩票情事列入月報册内一嚴罰私售彩票之人犯則毁其票處三月之監禁再犯倍之三犯又倍之一各省無論已行彩票與否除本局將本議案通移各省諮議局外仍請督部堂通咨各部各省一體嚴禁 
[一議决學務公所整頓事宜請轉飭兩提學司案（可行）]  
　　一提學使按照部章督率所屬職員限定鐘點每日入所辦公應請將所定辦公鐘點宣示各地方辦學人員俾得依時到所禀承一切 
　　一議長議紳應請每年於教育總會大會期按照定額加倍選舉開單呈報督部堂撫部院曁提學司以備擇定後分别延聘奏咨其被選舉資格不以教育總會會員爲限 
　　一查寗屬議長議紳向由公舉於部章範圍以内加意鄭重實無流弊應請將本條定爲本省單行法以附部章而行寗蘇一律辦理 
　　一議長議紳應定會議日期以盡贊畫之責會議時請提學使主席抉擇可否公布施行 
　　一課長課員應查照部章切實辦事並刋行各種報告以備辦學人員之研究其有曠職者應即照章撤换以絕因循數衍之弊 
[一議决蘇路公司請議瓜清路綫應走東堤或西堤案（可行）]  
　　查山陽寳應高郵三縣境内路綫應由西堤經行清河境内宜於何處渡河與清徐接軌應由蘇路公司隨時酌量邵伯以南河湖混合應由西堤盡處架橋通過多留水道以便宣洩其間若何施工仍由公司就當日測量路線參以現時輿論斟酌進行 
[一議决督部堂交議淮揚水利應自東堤寳應以下邵伯以上一律改修石工案（可行）]  
　　查督部堂交議案所詢辦法原有公家借欵興修歸下河各州縣民田認捐幾成分年帶徵抵還一策兹議得運河水勢上承沂泗西接淮湖湖面從寳應以下邵伯以上面積極闊水漲之時湖河通連全恃運河一綫東堤爲水作障隄東各州縣民田逾千萬畝欲保民食自應力求保壩因保壩而致運隄崩潰則力食民命兩不保全長此不圖後患將日亟惟西隄濱湖處所多係碎石工叚現已由督部堂派員勘估尅日興修至運河東隄向係土掃工程年年翻築柴有空心土無堅質即大加興修緩急决不可恃現在通籌利害議將運河東隄從寳應以下邵伯以上一律改修石工每年立秋十日後如運河水漲歸江各壩不能宣洩不得已於車南新三壩之中酌用兩壩分洩水勢以爲兼籌并顧之訃下河人民從此安心農業公家歷年歳修搶險各費亦可節省惟百數十里石工需欵甚巨議由運隄以東各州縣民田凡有利害關係者分别攤認下河民田在千萬畝以上按畝攤捐可得巨數分年帶徵攤還每年每畝分攤認繳數亦有限再由公家分認似更易於著手修築石隄時兼於高郵寳應一帶隄東有引水河處酌添减水閘洞十數座水小足資灌溉木大兼利宣洩更將運河濬深使水行暢利從前工員積習偷减浮縻皆所不免此次議請督部堂設立淮揚水利總局由官紳分任其事估工籌欵力除隔閡平時疏濬運河及湖口淤墊之處可將挖泥機器船改歸淮揚水利總局以爲疏濬之用至於治本之計上下游地平水平以及各湖河瀦水之容積洩水之分量亟應實地測量是否可以設法分疏力爭上游或於盛漲之時多闢去路俟逐段測量預籌經費另行開辦淮揚水利總局所有設局估工及修隄濬河之欵除公家分認幾成外餘由隄東各州縣在所有民田内按畝分年攤認開辦之欵應先由公家借欵興修一面核估攤捐一面借欵興辦淮揚水利關係江北全局民食民命利害甚大應請督部堂速核施行 
[一議决規畫全省教育案（可行）]  
　　甲關於教育費之規定 
　　一省教育費綜於學務公所地方教育費綜於勸學所均責成歳製預算决算表 
　　省教育費官欵居多地方教育公欵多於官欵論辦理統計似公欵散而難稽官欵較易查核然各學堂官欵由各署局直接支放者居多甚或并未行知有案以致教育費支出有不見於提學司之報部表册而轉見於各署局之銷册者嗣後應令各署局支放之欵關於省教育者撥由學務公所支放關於地方教育者撥由勸學所支放以期統一如實有不便之處不得不直接支放亦須將撥欵案由支放月日行文報告俾有完全之統計至公欵應由勸學所調查期無遺漏 
　　一各項教育費收入之數應照光緒三十四年統計務使有增無减推廣教育以增籌經費爲第一義惟籌畫不易一面設法增加一面應先將現有之額加意維持查現行統計表式收入欵分官欵公欵産業租入存本利息樂捐派捐學生繳納雜收八種除樂捐及學生繳入兩種外其餘應照光緒三十四年統計原額列入預算不足者籌補不的實者使之的實學堂有辦理不合法者雖令停閉不得將其原有之欵充教育以外之用縱有節存之欵亦當提出不宜并入第二年預算案内 
　　一地方教育費視其性質别爲廳州縣教育費與城鎭鄉教育費廳州縣教育費卽城鎭鄉公共之費即以辦城鎭鄉公共之事以後廳州縣教 
 
 

Page 19

 
 
育費不足必取給於城鎭鄉城鎭鄉所籌教育内尚當提出廳州縣之一分今就原有之欵畫分之則姑以其收入有公共性質而不能畫分者歸之廳州縣其非公共性質或雖有公共性質而可以畫分者歸之城鎭鄉 
　　一廳州縣教育費之支出定爲勸學所高等小學女子高等小學初等實業學中學初級師範學六項此六項爲廳州縣所不可少者惟後三項如力有未逮得聯合他廳州縣辦理其勸學所經費最多不得過全境教育費十分之一 
　　一城鎭鄉教育費之支出以初等小學半日學堂爲主注意普及不能不并力辦此兩項學堂今辦學者喜於濫設兩等小學寔爲一弊權其緩急設一兩等不如分其經費多設初等庶教育有普及之望若物力果充初等小學畢業生果多未當不可兼辦高等及他項學堂 
（甲項案已畢） 
本埠新聞 
[南市商務分會開會紀事]  
　　南市商會分所現奉商部覆准改名商務分會特於初九日邀齊各議董各業代表在毛家弄新遷會所開全體特會午後三時開會由總理王君一亭布告各件如下一本分所現奉商部批准改爲商務分會定於十一月初一日啓用圖記其未盡各事另行訂期集議一第三届收支帳略並歷届收支總數逐年增多之比較一遷移會所之緣由一商團公會及商學會租借會所每年貼租洋各一百元一奉總商會上海縣來文轉奉憲行爲調查度量權衡事應將表式備函分致各業祥註復會一本分會理案外擬實行調查一門以資商業之輔助一勸業會爲招股事先將章程分送各業請各業集議認股以上各節布告畢復謂本分會承諸君熱心贊助會務日見發達惟鄙人蒙部札准委爲總理媿難勝任請以三個月爲期另舉賢能衆不贊成請勉任一年乃答云姑俟開正式大會再議繼由議董沈君縵雲宣布開會遲遲之原因謂本分所禀請商部改名商務分會會所遷至毛家弄因未奉到部文是以未經開會前日某報登載之語係屬訛傳云 
[初誌出品協會會塲情形]  
　　靜安寺路張園内上海出品協會自初九日開幕後游人絡繹不絕大有肩摩轂擊之勢兹將會塲情形錄下大門外爲賣票室游客投小洋四角購其門首入塲劵一紙牌樓一座上標出品協會四字裝點紅綠電燈三百數十盞旁懸大龍旗二中栽大柏樹一株上懸電燈百數十盞門内備會塲鮮花車二十餘輛以小洋五分購車票一紙可任意拉至各處中央三角地爲電燈公司威麟洋行之燈棚電燈多至千餘盞進内即開設之各商肆其中以柏德洋行之裝璜爲最佳其餘泰豐罐頭食物公司美華利興昌祥等陳設亦殊特别又有大清郵政局專遞會塲内外信件並有救火器十餘架（工部局救火會二架）消防隊十餘人（南市救火聯合會小桶洋龍皮帶車共十架）消防隊龍夫四十餘人日夜防守又特雇偵探十名暗巡會塲英捕八名華捕六名日夜巡邏會塲巡丁二十人分布四處靜安寺路亦布滿巡捕沿途照料車馬會塲後門通威海衞路遊客由前門進後門上車大洋房内爲陳列塲塲内陳列中國物品多至一萬數千種塲外牌樓遍紥菊花蒼柏並懸電燈數百盞圓頂上四圍裝燈二百數十盞中央設總機關部總管會塲鉅細事務外爲售福引劵及贈彩處納小洋二角當塲出彩領取彩物南爲會塲捷報印刷所編輯部速記處幹事員會集所及裕豐洋貨萬章綢緞鼎陽觀等店往東卽音樂廠廠大百五十方丈中懸電燈千餘盞掛萬國旂遍紥菊花終日輪班演劇並作中西各樂納小洋四角即終日聽曲概免茶資並可入萬生園徧視虎豹犀象飛禽鱗介之屬東首荷池内停泊無錫燈船一艘四圍裝電燈數百徧紥菊花又懸明角燈玻璃燈三百六十餘盞北首草地上蓋大棚一座廣百二十方丈爲洋商陳列塲上海自來火公司裝新式燈二百餘盞全棚計洋商二十餘家老洋房内爲萬家春番菜館大慶樓酒館小花園茶館南首彈子房前爲會塲醫院慈善會售物充善舉處陳列所舊址樓上爲上海書畫善會樓上下設店十餘家該會每晨九點開幕晚十二點閉會日夜增放燄火入晚電燈紙燈自來火燈各式燈光上冲霄漢昨有精於光學之洋人入塲徧視測算光線謂全園之亮光可抵三萬四千八百枝洋燭之光會塲幹事共計百餘人僕役八十餘人各塲店執事共二百八十餘人出店三百七八十人巡捕包探巡丁消防隊等共一百四十餘人工匠百數十人特此會開幕太促尚有各種特别增盛會塲之物不得不隨時添設故現在復添置大自來火燈數十盞龍燈獸燈數十架以助游人之興味是會逐日開支甚繁聞商學界願入會贊助者頗不乏人云 
[河工京控案近聞]  
　　浦東商民朱志琴龔硯耕等因上年開浚馬家浜赴京上控經紀前報兹悉滬道蔡觀察現已札行南滙縣舉令詢問列名控告者是否商學兩界之人限令即日具復以憑核辦 
[查拿勾串洋人之奸商]  
　　達商律師處譯員巢堃君前日函致總工程局略云浙江省秀水縣境文明戲園因事封閉禁止開演嗣有奸商李樂山勾串洋人出名私行啓封在内唱演事爲地方紳商學界查悉大動公憤禀縣查提李卽逃遁來申匿居南市海味公所内請爲查提等語昨孫裁判飭探查得南市並無海味公所容再查拿究辦 
[官紳捐資修路]  
　　浦東爛泥渡街道年久失修兹由二路巡局汪正巡官與鎭董陳桂林等發起興修聞此項經費除汪巡官首先捐助外其餘悉由陳桂林張妙生戴登川傳小菴陳永叔等多人分别擔任並未捐及鋪户居民亦可見辦事諸君之熱心公益矣 
[總巡拿獲流氓]  
　　咪吔火油池工頭唐月山去臘在洋涇鎭被流氓爛汚寳生湖北大毛小白生林麻子兪三等因借洋不遂突用利刃戳傷多處並開放手槍當經緝獲數人由縣分别懲治在案惟兪三一名漏網已久忽於本月初六夜一點鐘被浦東總巡汪明府親率勇役在賈家角地方小茶館内拘獲並獲同黨丁廣興一名隨即帶局研訊兪三供認在塲帮兇而於開鎗一層堅不承認明府除飭將該茶館房屋先行發封外立卽錄供禀請總辦汪觀察核示遵辦 
[西捕不通言語之貽誤]  
　　法捕房所雇法國巡捕能通中英兩國語言文字者絕少因此出差時遇有英人華人吵鬧口角上前詰問每因言語不通致有誤會兹麥總巡特定新章嗣後法國巡捕落差後須赴法文書館學習語言文字兩小時或英或華悉從其便 
 
 

Page 20

 
 
[城内]  
　　盜匪傾軋○捕役朱文孫駿拿獲紏搶葉榭航船之李金標即李老么前晚由本縣田大令提訊李供此案由另一李姓紏夥十人坐船兩只往搶小的祇知情由並未往搶王德才供實係李金標爲首小的摇船亦由伊來邀質之李仍不承認並指王德才曾在某處犯有搶案判李釘鐐與王分押候再研訊 
　　厭於興訟○莊勝奎在縣禀控莊友章串通二十八保六圖董事沈紹剛便贖田地已誌前報兹悉原告莊勝奎以沈延不到案不願候訊亦擬潛行回家昨經原差覺察立即攔輿禀請核示 
　　控告冐牌○浦李氏昨至上海縣署喊控城内浦五房肉店影戤牌號請爲提究田大令諭飭補詞再行核辦 
　　刑具來了○生昌豆行夥陸潤齋控船户吳阿掌盜賣黄豆經總工程局將吳收押在案後由其母赴道上控謂將伊子嚴刑逼供已紀昨報昨日午後工程局正裁判官孫明府帶吳到縣與本縣田大令會訊陸供七月十三日雇吳船裝載黄豆一百餘石往嘉興當晚吳即來行報稱船在浦東遇風失事貨物不致缺少迨後查點存貨無幾其餘悉被盜賣約值洋七百餘元吳供該船託老大錫卿二人撑駕是夜避風失事小的並不在船迨小的至失事處查看時所載黄豆已被旁人撈去實非盜賣明府曰總工程局素無天平等刑具爾何唆母妄控吳叩求寛宥大令喝責二百板收押究追 
　　道批二則○傅財興禀批查華信公司所辦浚浦塘柴係陳成生出面承攬據稱該商爲公司經理銀錢應得柴欵等情當有合同帳欵爲憑兹均未據呈驗何能將柴捐欵項憑空給與該商領用不准陸善甫禀批現經本道據縣查復案已集訊姚善祥所稱另立議據空言無憑宋陞庭控伊揑結朦充則無言可辨另諭姚振榮承辦取具圖董切結呈案係照向章辦理等語爾等乃敢揑訟扛帮殊屬刁狡特斥 
　　官事○蘇松鎭總兵徐傳隆昨日差弁到道禀知各師船在吳淞會齊水陸各兵操演丁憂五品銜前太倉州鎭洋縣葛恩元昨日到道謝孝 
[南市]  
　　各執一詞○林子香昨將陳文奎扭至工程局控被欠洋一百五十六元圖賴不理陳裁判以兩造供詞各執判陳交保出外自行理處 
　　剪竊鎖片○王徐氏乘甯波輪船來申在碼頭上被成衣匠陳寳寳乘隙剪竊幼孩所懸之金鎖片當場追獲送至工程局訊實判戒責一百五十下押三天贓給該氏具領 
　　不認舞獘○大東門外德大京貨店執事陸思經將店夥張佩梓扭至工程局控張串同他夥私運泰西緞出外復於上月二十四日携帳脱逃今始尋見求究訊之張堅不承認判交陸帶出自邀薦保人理處 
[閘北]  
　　情虚逃逸○總局路裕隆踏布坊失竊貨物由坊主陸應書投報四路一區經黄正巡官諭飭汎捕勒限破獲在案兹經巡官查得該捕陳兆及流氓魏雙喜等於此案有賄縱情獘昨日飭傳均已逃逸諭傳該捕正身趙玉到案訊究 
　　拆除草屋○郁龢控任阿三冒收地租一案昨經四路一區黄正巡官訊明判任將所蓋草屋限十天一律拆除並補提經手之朱三等到案覆訊 
　　查獲竊賊○日前有販鷄蛋之某甲帶洋二百五十元擬乘滬寗火車回家詎在車站被積竊李少亭等將洋竊去甲即投報巡警總局昨由偵探隊官周二尹帶同探弁探捕等將李緝獲解交總局押候訊辦 
　　劇竊收禁○長江劇竊陳二獃子即高獃子昨由巡警總局孫裁判提案覆訊陳仍狡賴喝責六百板始認行竊途人財物數次判發押改過局六年期滿遞解回籍 
　　盜賣車輛○吳道昌將秦寳銀扭至四路一區控被竊去東洋車一輛賣於劉鴻貞經黄正巡官訊實判秦笞責三百板飭具改過結交保開釋 
[英租界]  
　　主僕齟齬○倪弟弟陳阿亭陳阿六陳阿弟陳炳懷等五人均在泥城外麥特赫司路八號洋人家爲侍者因謗譭洋東名譽前日又相率抛工被該洋東報知靜安寺捕房派探一併拘獲昨晨解廨請究倪等均求追給工資代理襄讞德大令商之美海繙譯官判倪等交保候查明於下禮拜二訊核 
　　亦一惡劇○過犯王連生前晚混入天仙戲園竊取看客余苗氏衣服當被扭獲鳴捕拘入捕房昨解公堂訊究判王押西牢半年期滿驅逐出境 
　　女子迷路○揚州女子衛寳珍不辨路徑在途哭泣由捕帶至捕房昨送公廨研訊女供住居揚州南門外父名衛太昌今隨鄰婦來滬找親在途失散判送棲流所留養候傳家屬認領 
　　拐匿女孩○陸沈氏控王奶奶拐匿女孩昨由包探解廨押候禮拜三訊辦 
　　開釋病犯○徐阿四因犯拐案於去年九月間由廨訊實判押西牢二年在案昨因患病由新閘捕房禀明公堂將徐開釋 
　　不諸章程○王杰携帶佩刀在租界行走巡捕以其違章拘入捕房昨解公堂訊究判王罰洋一元刀存捕房著自往取回 
　　知法犯法○金匱縣捕役王金標之夥王耀廷與妻王屠氏串同過犯李雲卿即李雲飛至蘇州路倪勳臣家用竹杆爬墻入内竊取衣物後被匯四捕房包探查見一併拘入捕房昨解公堂請究中西官以王知法犯法自應重辦判與李各押西牢半年期滿驅逐出境氏押女所三月 
　　串拐小孩○王學甫控李照海與李姊姘夫老張串拐伊孩一案昨由公堂復訊李供老張已經法包探緝獲判送法公堂併究 
　　又獲一賊○過犯羅阿坤即王阿根與無領事管束洋人非立師串竊華洋各商脚踏車該西人已奉公堂訊明判押西牢二年在案前日又被包探將王與收贓之徐春華一併查獲昨解公堂訊實判王押西牢一年期滿驅逐出境徐押一月 
　　合股紏葛○湯桂庭祝鳳生丁記管記榮耀記等因股本紏葛在廨互控昨由包探傳湯等到案一併過堂候訊 
　　混用假票○夏子和將久康莊假票向源和洋行騙取貨物昨由包探將夏傳至公廨請究判押候禮拜六訊核 
　　欠租被控○倪增寳陳阿增楊振新繆貴培等均因積欠房租被控昨由包探一併傳至公廨判倪陳分别交保候禮拜三傳訊楊繆交保限一禮拜自向原告清理 
[美租界]  
　　西人兇狠○前晚有某西人在北四川路雇瞿雙慶之小車裝儎物件因瞿爭論車資被該西人擊傷頭面旋由巡捕帶入捕房送請醫院驗明傷勢再行核辦 
　　妻女潛逃○住居百老匯路之劉九餘昨至捕房報稱其妻沈氏前晚帶問九歳之女潛逃無蹤請爲查緝捕頭准之 
　　同居失和○住天潼路之錢春生昨因失竊衣物與房客沈蘭芳口角扭毆由捕拘入捕房捕頭令沈遷移一併斥退 
　　裁縫行竊○住居天潼路之王文友昨被成衣匠張水金竊去綢皮衣服五件王至捕房報請查緝 
　　小工爲賊○小工胡元招徐阿旺昨在碼頭上竊得洋紗一包被探查獲解入捕房押候究辦 
[法租界]  
　　乘間脱逃○西牢押犯多人昨晨在新租界充當勞役忽然脱逃六名監督巡捕覺察後立即報知捕頭飭探查拿旋即弋獲兩名繼又由工程局西區獲住兩名送還捕房收禁候解公堂訊辦 
　　工人胡閙○永安街成大蔴袋店昨遣工人送蔴袋十只至菜市街福源公米店後因爭索車資互相爭吵該工人遂將筐中之米掀翻並擬硬搶蔴袋五只帶回後由巡捕到來囑令米店夥偕該工人同往成大店内述明情由始得無事 
　　失火即熄○新租界某姓家前晚遺火積薪忽肇焚如幸爲時尚早即經衆隣撲滅未成巨災 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[江蘇諮議局議塲速記錄]  
　　初六日記（續） 
[宣布王嘉賓提出籌高淳縣水路及爲民寛賦案]  
　　王君陳述右案之理由書 
　　七十號言此議題雖係高淳一縣之事而其水害實關係寗徐兩屬極贊成成立 
　　議長請主成立應由諮議局轉呈者起立表决全體起立 
　　議長問是否交特别審查會 
　　四十八號言王君　案尚無辦法而注意之處在爲民寬賦似不必交審查會卽可决議轉報 
　　七十號言爲民寬賦當卽呈轉至籌水路一層似非即時可辦當交常駐議員籌畫辦理亦必從測量入手四十八號贊成 
　　九十一號主交特别審查會先提清綱要再交常駐議員籌畫 
　　八十六號言須交特别審查會 
　　議長言是即可併上四案交特别審查會 
　　九十九號言此案是不能併上四案須另設特别審查會非寗屬之人不能明晰 
　　議長言現在須先辦寬賦然後併上四案交特别審查會且請寗屬議員同至特别審查會中討論如贊成此意者請起立多數起立 
　　議長言日表第八節至第十五節凡入案均係鹽務可否省去朗讀請諸君研究發表意見後卽併交財政審查會以期節省時間 
　　整頓運商案之提議者凌君陳述違章朦收之情形略謂運商所收銀錢初有限制同治後銀錢價值不等遂每兩有收至一千六七百文者自曾文正設法整頓本於原案中聲明如洋價每元在一千五百之内則仍規復一錢五之制現江鄂贛三岸已規復其半至近八九年洋價又跌鹽商又要求規復原價屢經鹽官批准歷年案卷均可稽考每案必注明如洋價加漲又須逐漸减短而現在洋價加長而减少未見實行甚至鹽釐二成應請提歸公家者亦隱爲私利前端督曾加整頓補繳票價但歷年朦收爲數甚鉅而皖贛湘鄂銷鹽之處亦有公函均將此事提議俟江蘇諮議局議决後即可直接於鹽務司道交涉故特提出此議案以待公决云云並述安徽江西湖南北四省對於此事之辦法請决依何省同一辦法 
　　議長言此案本有公呈遞與江督請將歷年餘欵改作路股現在凌君欲决定辦法將江蘇應得之欵卽爲淮揚水利公司測量之經費則江北水利公司入手之始又稍有基礎究竟此欵是否歸入淮揚水利公司當請公决 
　　五十四號問欲將此欵之辦法解决現時恐不能即定指撥之處 
　　四十七號言凡案必有指歸先定歸撥何用則公牘較有把握 
　　五十七號言此事恐不能卽决鹽務事情形較繁須俟審查會報告再决　　三十七號言不如今日將内部事先决 
　　四十七號贊成先决因路股爲江蘇興利而水利則非但興利且可除弊議長言或先决是否照安徽辦法抑照皖鄂湘三省辦法 
　　四十七號言提出此問題則當分别言之安徽辦法是集五省紳士名義具公呈皖鄂湘以諮議局名義聯合具呈如用紳士名義則諮議局不提議亦有具呈辦理之人如以諮議局名義行之則先當决定此議題應成立不應成立 
　　一百十號言商家多收之欵爲江淮水利公司之用亦甚正當 
　　議長言現當先决歸撥何項如贊成撥江淮水利公司者起立全體起立四十七號言旣言紳士具呈則諮議局卽不提議亦有紳士擔任故先當决諮議局應提議不提議 
　　議長問此案是否當由諮議局負任 
　　九十九號言應用諮議局名義因已表决歸入水利公司則諮議局應負其責任 
　　議長請贊成者起立多數起立 
　　遂决併上數案交財政審查會 
　　一百二號述對於裁撤下砂兩鹽塲及崇明塲大使案之意見略謂長江下流昔有鹽塲各因江水冲積而近處海水鹽性减少故今已並不出鹽而鹽塲則如故下砂有頭塲二三塲崇明亦有大使均同虚設鹽大使旣無所事事不過竈庫而已竈庫係昔日煮鹽上之産業由大使經收轉解浙鹽務其數不過六七千而已鹽大使無所用亦已耳而於是常千預地方詞訟其胥役工吏尤漁肉鄉民不勝其擾因常思此區區徵收竈庫之一事何不可歸地方官吏經理而必另設此三數衙門以貽地方累故若撤去在朝廷可省一分行政經費而在民間少一衙門即少一分騷擾况現在崇明塲之竈庫已歸崇明縣代收而其餘各塲所派收庫之人皆無不由縣官遣派者塲大使並無節制差役之權是裁撤後卽於徵收竈庫亦反有百利而無一弊者但此事非諮議局議决範圍以内卽使成立亦須移知浙省故祇能立爲建議案 
　　四十七號言此係建議案不必交審查會但崇明一面應補一理由書且可即由諮議局備文建議 
　　議長言可補理由書併交審查會 
　　四十七號言今日不如即由崇明某君述明是否情形相同卽可當塲表决 
　　一百三號言崇明情形大略相同而其間有一二稍有變異似當交審查會 
　　四十七號言頃因聞崇明與下砂事出一轍故主張卽决若有不同之處則必交審查曾得其理由書方可建議 
　　八十二號述崇明鹽塲情形議長屬具理由書交審查會 
　　提出蘇屬鹽課攤派地丁項下裁撤巡鹽各營案之秦君陳述本案之理由 
　　决併交審查會 
　　張議長自提議案請蔣副議長主席 
 
 

Page 27

 
 
[宣布張謇提出本省單行章程規則截清已行未行界限分别交存交議案]  
　　副議長言此案關本避自已之權限關係甚重應加研究公决施行 
　　八十八號問是否由督撫將卷册轉送 
　　四十七號言原係贊成人臨時發生一意見現在當提出數種開明類别因原案中未爲分晰浩無涯涘現旣不能指定自何年起則何時規定之法令規則當歸諮議局此又一問題也　 
　　四十八號言案中督撫對下之法今有訓示等且不必盡屬全省其中應小有修正應請交法律審查會修正卽行施行 
　　副議長問贊成四十八號交審查會者請起立表决全塲一致起立 
[宣布如臯撥積榖捐充自治教育經費更正名稱請議案]  
　　四號言此案與金祖澤君等議案相同請併案交審查會衆皆贊成 
[宣布胡伯言提出徐州實行墾荒案]  
　　議長問此案是否交財政法律會同審查 
　　四十七號言從前有清查荒地案己交財政審查會議題相類可否卽交財政審查不必法律協查 
　　十三號言中有關自治語應歸財政法律協會審查 
　　胡君言此案重要應請委特别審查會 
　　一百二號言清查荒地江南北情形相同似不必另設審查 
　　議長即請贊成交財政法律會同審查者起立全體起立 
[宣布資格審查會報告提出陳士髦撤銷議員辯誣案]  
　　討論移時經衆公决緩辦遂宣告散會 
小說 
[社會小說自由女（九）]  
　　第三回唇鎗舌劍約法三章倚玉偎香温柔一晌 
　　江鏡波連。忙睜開兩眼。細細的看時。原來不是别人。就是自己揀中的那個小影裡頭的女子。江鏡波到了這個時候。不覺心花大放。意蕋怒開一時眉飛色舞。却倒說不出什麽話來。只見那麗人身上穿著一件湖色縐紗夾襖。下面襯著元色縐紗褲子。一雙天然脚。穿著一雙元色緞鞋。頭上梳著一條汕鬆大辮。烏沈沈黑油油的髮光可鑑。身材不長不短面龐不瘦不肥。婉婉當春。亭亭似月。瓊瑶作骨。氷雪爲膚。擬洛浦之神妃。驚鴻照水。比趙家之宜主。飛燕當風。眞個是說不盡的萬種嬌嬈。寫不出的。千般嬝娜。江鏡波看了。心上覺得突突的跳起來。七上八下的不得主意。只得搶上前來走到那女子身旁。也不握手。也不牽衣。灣下腰去。深深的打了一拱。口中說道。天仙化人。下臨塵境。我江鏡波那世裡修來的福氣。居然得近嬌姿。只恐怕書生薄福。銷受不起。那女子雖然一步步的走進廳來。却還是低著個頭。微微含笑。如今見江鏡波。上前打拱。又說了這樣的幾句話兒。不由得寳靨微紅。桃腮欲暈。别過頭去。羞答答的還了一個萬福。江鏡波見了。心上暗暗的喝彩。暗想這個地方。原有這般的人物。看他眉目之間。雖然嫵媚非常。却没有一些兒輕賤的骨。相現在一時失足。到後來一定有回頭省悟的時候。正在想著。只聽得有個女子的聲音說道。腐敗腐敗。這樣的維新時代他們兩的個人。還行出這般陳腐的禮節。做出這般頑固的樣兒。眞正是天生一對。江鏡波聽了。抬起頭來看時。原來就是和袁直齋在一起說話的女子。對著他們兩個人。指指點點的。好像狠看不起他們兩個的樣兒。 
國外新聞 
[日本外國商業之驟增]  
　　初十日東京電云日本外國商業報告業已發布以目下核計出口貨較入口貨超軼日洋二百五十萬圓有奇至本年歳杪大約超軼之數可增至日洋一千萬圓本年出口各貨已過去年出口之數 
[奥國軍界謀殺]  
　　初十日倫敦電云據奥京維也納電稱奥國有升任之陸軍員十人近接郵包上開係醫神經虚弱之藥樣實則藥内含有青酸毒品中有一員名墨特者吞藥二服立時殞命 
[南美洲火山噴燄]  
　　初十日倫敦電云南美洲台那里夫島之火山噴燄之口共有四處其噴出之鎔石已成巨流最大者廣有一千三百英尺已將三英里半面積之地蓋没有山谷一處深有八十英尺已爲鎔石塡滿附近之鎭岌岌難保居民已逃避一空 
[日報多疑之一斑]  
　　朝日新聞接北京訪事電稱本月八號朝日新聞所載美人赫爾培君及恩特胡君與韓人同謀行刺伊籐新聞一則其表題日二危險美人紐約報北京訪事曾於十一日接日本電傳此事該訪事似卽電詢赫恩二君因赫君曾於十六號由奉天電告該訪事謂朝日新聞果謂彼及恩君與刺客同謀則彼與恩君將控告該報誹謗品行之罪又謂設日人視彼等與韓人同類美政府亦不致緘默無言云 
[狙擊伊籐刺客之供詞]  
　　據大連電稱狙擊伊籐之刺客安氏已預審告竣將正式審問聞將禁止外人旁觀該刺客自供其刺死伊籐共有十五原因今略舉數端如下一一千八百九十五年韓國皇后之被害實由日本官吏之慫恿一日本與韓政府締結條約使韓國成爲日本之保護國一廢今太上皇一裁去韓國之陸軍一强逼借用日欵洋三百萬圓一擾亂遠東之安寗一一千九百零七年締結韓日條約譯字林報 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
