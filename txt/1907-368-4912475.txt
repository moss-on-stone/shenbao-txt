# 1907 - 368 - 4912475

 

Page 1

 
 
   
 
 

Page 2

 
 
上諭 
　　九月十二日奉 
　　上諭雲南雲南府知府員缺緊要着該督於通省知府内揀員調補所遺員缺著陳寳晉補授欽此　同日奉 
　　上諭貴州按察使着楊文鼎補授欽此　同日奉 
　　上諭錫良奏甄别屬　請旨勸懲一摺雲南開臨廣道魏景桐曲靖知府秦樹聲麗江府知府劉鈞署永昌府知府試用知府謝宇俊普洱府知府王正雅調署鎭邊廳直隸同知劉成良候補直隸州知州江藴琛署沅江直隸州知州他郎廳通判陸長潔昆明縣知縣陳先沅順寗縣知縣有瑞候補知縣田亮勳周安元林志恂均著傳旨嘉奬升任貴州按察使前迤西道關以鏞閶茸尸位不勝邊要著開缺以簡缺道員歸部銓選試用道凌心坦辦事欺朦擾商病民着卽行革職試用道曾垂治行檢不嚴屢招物議著以通判歸部銓選雲南府知府鄒馨德巧滑隂柔示恩樹黨大理府知府陳秉崧年力衰頽不能振作均著開缺以簡缺知府歸部銓選大關廳同知鄭鼎纓浮開苛索荒謬貪婪候補知州王敬彝貪汚猥鄙行止有虧均著革職永不叙用並勒追贓欵黑鹽井提舉李訓鋐氣習浮華聲名素劣准補維西廳通判黄景濬婪受差規不知自愛試用同知汪世敏進銅弊混膽大妄爲河西縣知縣滕竹袒庇差役相騐不實試用知縣熊辰昶乖戾任性誕妄支離候補知縣李光遠訊驗荒唐濫禁斃命均著卽行革職候補知州戴奇勳相騐草率狡執飾非著以府經歷縣丞歸部銓選武定直隸州知州趙鑾揚年力就衰難期振作姚州知州李金鰲精神委頓政多懈弛准補師宗縣知縣江毓菁久病未愈官缺虚懸均著開缺以原品休致新平縣知縣詹坦戢暴無能幾釀巨案准補祿豐縣知縣程大錫兩耳重聽難膺民社彌勒縣知縣傅學敬才力平弱辦事竭蹶准補麗江縣知縣袁照蓉耳疾甚重聽斷爲難惟文理尚優均著開缺以教職歸部銓選騰越廳同知葉如桐才具平庸難勝邊要准補鎭邊直隸廳同知秦定基事理茫昧措置失宜准補蒙自縣知縣張祖蔭小有才能好行詐僞宜良縣知縣王鎭邦才足有爲性躭安逸均着開缺另補餘著照所議辦理欽此 
　　十三日奉 
　　上諭梁誠著恩賞給頭品頂帶欽此　同日奉 
旨廂黄旗漢軍副都統著麒德署理欽此　同日奉 
　　上諭朕欽奉慈禧端佑康頤昭豫莊誠夀恭欽獻崇熙皇太后懿旨振興國勢必須簡拔人員朝廷側席求賢全賴内外大小臣上虚心訪薦着在京大學士各部院尚書侍郎都御史副都御史在外各省督撫率同藩學臬三司公同訊求詳愼甄擇不拘官階大小及有無官職如確係有才堪大用及各擅專長者卽行切實薦舉以備任使每署每省多不得過五人至少一人所擧各員其心術品望才器學識及生平經歷事實詳晰臚列限六個月内具奏朝 
 
 
 

Page 3

 
 
廷因材器使本無求全責備之心各該員所夙擅長固應標舉其長卽偶有所偏亦可指明其短一俟陸續報到復由吏部奏請簡派明達公正大臣分起訂期察看詢問出具考語聽候召見分别量材破格擢用迨試有成績原保各員定予嘉奬其一無所舉及舉不以實者量加處分濫舉固應示罰蔽賢亦須示懲庶幾賢才登進共濟時艱有厚望焉欽此　同日奉 
　　上諭朕欽奉慈禧端佑康頤昭豫莊誠夀恭欽獻崇熙皇太后懿旨前經降旨於京師設立資政院樹議院基礎但各省亦應有習取輿論之所俾其指陳通有利病籌計地方治安並爲資政院儲材之階著各省督撫均在省速設諮議局愼選公正明達官紳創辦其事卽由各屬合格紳民公舉賢能作爲該局議員斷不可使品行悖私武斷之人濫厠其間凡地方應革事宜議員公同集議候本省官吏裁奪施行遇有重大事件由該省督撫奏明辦理將來資政院選擧議員可由該局公推遞升如資政院有考查詢問等事一面行知該省督撫一面通行該局具覆該局有條議事件准其一面禀知該省督撫一面通禀資政院查核其各府州縣議事會一併預爲籌畫務期取才日宏進步較速庶與庶政公諸輿論之實相符以副朝廷勤求治理之意欽此 
宫門抄 
　　九月十二日　召見軍機　賀國昌　梁誠 
　　十三日　召見軍機　梁誠 
論說 
[論開國會當先於地方自治教育普及（綰）]  
　　天下之物。自審隸於已之。保有界内者。則恒實力治之。亦以意解中固有完整之秩序。治之。自審雖已有而時動將爲他人攫有之恐。機者。則方治方備。恒䛛顧出之。又故以不正當之秩序介之。自審竟不復爲已有。内慮與外作恒殊異。則或故意朦混出之。或更背亂秩序出之甲之說吾爲已過之中國說也丙之說稍刻論焉爲恐慌時代之政府說也乙之說則正狀今日之政府也。 
　　中國者。吾國之君主。向認爲已有物也。以恒情度之。凡物屬於已主權所有者。其成毀優劣之觀念。恒切於他人之視此物。其經營以求達久存之目的。恒離去。敷衍而注意甚力。較諸對於公羣利益之義務。實心與無實心迥有别故昔之中國勤勞於君主專制其比例當如甲。民智漸開。干涉主義漸盛。公言騰布國中。隱若監督者秘黨四潛風鶴時增怵心。此時之中國。吾國之君主若政府。視此國。時恐一減專制權。卽不復爲已有者。然又外患環偪内審無抵制之方。臣民請願。表面諱固拒之迹。遂出。其故迷針向之。伎倆輙變易正當之秩序。以詔試行。而徐息肩以。圖蒙民保權之暗策雖論近刻實燭其隱此其例固如丙。對内之兵力略可恃。時論派主和平漸多。備顧問之政才漸登進疆臣介保守改革間然咸奉　朝命。數者參審。乃少迥過慮之心。姑作一餂試之想。此時政策。殊似出穴之鼠。左右顧無他而少進焉。惟於下手應有之大扼要。仍繞避之不敢驟嘗試。而第持一秩序上之應後爲者擧而責諸第三人。俟其後吾意中所謂之利弊見。而再議其他之行否此其例當如乙丙與乙皆近時政府所經歷恐慌及懷疑之現狀也恕論之亦可謂有時由丙之比例而進於乙之比例。吾言此。吾蓋有感於近日　詔命學部民政部籌擬教育普及地方自治兩問題。 
　　兩問題者。近日國民最歡迎之口頭禪也。一旦明見　諭旨。將實行。吾度天下不知當幾人歡舞。幾人感奮。以爲新中國。卽將基礎於是者。而吾乃以此兩問。題演爲乙與丙之比例。則又何說。（未完） 
專電 
[電一（北京）]  
　　外部因浙路難廢决議借英金一百五十萬磅擬將爲難情形定於月底入奏 
[電二（北京）]  
　　袁張兩軍機均主張鑄一兩重之銀幣度支部謂有窒碍須改金幣是以尚未出奏 
[電三（北京）]  
　　鄂督趙爾巽密電外部言□和□昌兩洋行私運槍彈進口請照會德使駁阻 
[電四（北京）]  
 
 

Page 4

 
 
　　駐韓馬廷亮電達政府報告日本皇太子及伊藤公爵曾禰子爵來韓情形按此條可與國外新聞參觀 
[電五（揚州）]  
　　揚州警兵不遵約朿於十三日聚衆抗官 
[電六（杭州）]  
　　浙省師範學堂（第一次招考）本月二十一起至二十九考竣（第二 
次招考）十月初一至初十截止報名十八至廿五考竣 
緊要新聞 
[陳御史參劾岑摺之内容北京]  
　　御史陳慶桂日前叅劾岑宫保摺中略謂岑春煊去年薦擧麥孟華於張曾敭幸張不爲所愚聞麥孟華現仍逗留杭州岑隨時與之往來情誼極密形跡可疑應請　旨飭下蘇浙兩撫嚴逐麥孟華出境并查明岑春煊究竟有無與謀不軌情事等云　兩宫覽奏深滋不悅張中堂面奏御史係風聞言事確否尚未可知臣觀岑某血性過盛有時稍失驕盈斷不致有他意云云　太后始將陳摺留中（忠） 
[滇督電拒曾廣銓北京]  
　　滇督錫制軍電致政府略言雲南迤西道曾廣銓業已奉　旨簡放但該道地逼强隣辦理交涉關係全局極爲緊要滇中人士於曾嘖有煩言可否將曾調至腹省等語（亥） 
[考試游學畢業生等第榜]  
　　學部爲牌示事照得本部考驗游學畢業生業經按照學科分場考驗評定等第合行榜示須至榜者　計開　最優等七名　章宗元浙江烏程縣人由附生遊學美國習商科　王建祖廣東番禺縣人遊學美國習商科　鄺富灼廣東新寗縣人遊學美國習文科　熊崇志廣東嘉應州人遊學美國習文科　程明超湖北黄崗縣人由擧人遊學日本習法政科　陸夢熊江蘇崇明縣人由附生遊學日本習商科　稽夢孫江蘇常熟縣人遊學美國習商科　優等十七名　葉基楨江蘇吳縣人遊學日本習農科　李登輝福建同安縣人遊學美國習法政科　施哷本荆州駐防廂藍旗滿洲人由附生遊學日本習法政科　吳桂靈廣東新安縣人遊學美國習工科　鄭豪廣東香山縣人遊學美國習醫科　李宣威福建閩縣人遊學日本習工科　志慶江蘇上海縣人遊學美國習法政科　高种福福建侯官縣人遊學日本習法政科　譚天池廣東新寗縣人遊學美國習農科　林志鈞福建閩縣人由附生遊日本習法政科　林蔚章福建侯官縣人由附生遊學日本習法政科　蒯夀樞安徽合肥遊學日本習工科　孫海環浙江章化縣人由附貢生遊學日本習工科　張鴻藻湖北咸寗縣人由廩貢生遊日本習商科　錢應清江蘇崇明縣人由附生遊日本習法政科　邱中馨福建長樂縣人由附生遊日本習農科　沈鈞江蘇婁縣人由附生遊日本習工科　中等十四名　楊華直隸天津縣人遊日本習工科　趙學廣東新會縣人游美國習醫科　陸家鼐江蘇崇明縣人游日本習工科　郭鍾韶直隸深州人由附生游日本習醫科　梁志震直隸豐潤縣人由廩生游日本習法政科　虞順德江蘇上海縣人　美國習醫科　秦岱源江蘇無錫縣人游日本習工科　鄧振瀛湖北江陵縣人游日本習農科　屈德澤湖北東湖縣人由副貢生游學日本習農科　宋發祥福建莆田縣人游美國習格致科　屠師韓浙江秀水縣人由附生生日本習農科　黎邁貴州遵義縣人由附生游學日本習工科　黄立猷湖北沔陽縣人遊學日本習農科　易恩侯湖北隨州人由附生遊日本習法政科　九月初六日 
　　學部爲牌示事考驗遊學畢業生業經按照學科分場考驗評定等第分别榜示在案仰取列最優等優等中等諸生於本月十二日已刻親身來部塡寫親供田本部給發及格文憑並照原有官職各備衣冠以備演習驗看禮節此示 
　　學部爲牌示事本部考驗游學畢業生凡平均分數在六十分以上者業經分取列最優等優等中等榜示在案其平均分數在五十分以上之陸家鼐吳洪元安當世三名仍由本部照章頒發分數文憑仰於本月初八日來部領取可也此示　九月初六日 
[外商兩部派員查事武昌]  
　　農工商部主事祝君爾宏外務部主事王君鍾麟乘京漢火車於初九日抵漢聞祝君係奉堂司委查武昌草湖門自闢商塲官佔民地事王君係密查漢口日本新闢租界及後湖城垣馬路官商爭執事其行蹤均異常秘密云（音） 
[浙江参案揭曉北京]  
　　前浙撫張筱帥交卸時曾上一摺奏叅屬員多名兹已揭曉照錄如下　銅元局委員即用知縣黄霦帮辦收支卽用知縣董秉清均革職永不叙用　收支委員同知趙增恪工程縣丞彭汝球均革職　烏程縣史悠祿歸安縣朱鑑章長興縣陳允豫均因荒案先行革職　青田縣范澤溥平湖縣鄧化龍均革職　尚有銅元 
 
 

Page 5

 
 
總局兩人一收支員熊姓一轉運員胡姓此外再有某縣令一人均在其内（比） 
[片交外部速簡領事保護華僑北京]  
　　日昨軍機處片交外部略謂英屬之南斐洲新加坡檳榔嶼美屬之金山吕宋紐約檀香山嘉里約日本之横濱神户長崎韓之仁川金山甄南甫等十四處俱　設有領事俄屬之海叅崴僅有商務委員此外如英之澳大利亞紐絲綸等處英政府已允我添設領事宜速派員前往至法之西貢河内二處荷屬之爪哇英屬之坎拿大等處皆爲華僑衆多商務雲集之區前與法荷等國議設領事至今多日總未辦有端倪應卽從速商辦自當期底於成一面通電駐洋各使臣隨時考查情形凡有華僑所到之地並商務繁盛之區務當陸續　部轉商各使酌派領事以擴國權云云（酉） 
[部議派員覆查三都澳軍港北京]  
　　陸軍部前議在三都澳設立軍港曾咨閩督調查地勢情形現據覆稱三都澳内島嶼林立環繞千里南通百粤北達津滬爲天然絶妙軍港可供　軍根據之用應請派官覆查以決辦法等語陸軍部現擬派員前往測勘如果合宜卽於此地設立軍港（酉） 
淞滬要聞 
[滬道函復籌辦公倩之爲難]  
　　滬道瑞廉訪函復 
許靜山京卿略謂蘇省禁烟以收歇烟館爲起點雖已一律遵行然藉膏店爲名開燈私售者在所不免疊經敝　派員密查而地方官往往爲差保所朦其弊未能杜絶公擬籌辦公債以抵洋土藥之稅捐　美法良洵足欽佩無如本年上海絲業一項雖稍稍活動而此外各貨均形銷滯華洋生意清淡異常爲向來所無查公債票應回民間勸募目下商業如此勸募固屬爲難且稅釐出於商貨貨旣滯銷不克暢運關稅局釐收數因之亦復短少以收抵放左支右絀其餘外銷掣肘情形大都相同再三調查一籌莫展是以至今尚未議復每一念及悚愧莫名當兹交卸在卽惟有移交新任梁觀察酌量禀辦云（域） 
[奉札拿獲著名票匪]  
　　前日江督端午帥密札滬道瑞廉訪密拿著名票匪劉春山廉訪應卽派偵探員楊錦山嚴密查拿等情已誌前報昨楊探在吳淞相近已將該匪拘住并在住處抄得票布及簿子等各物票布上載有九龍山字樣簿上載明各匪頭目姓名及口號等均係悖逆之語業已解送道轅經瑞廉訪飭送縣釘鐐收押候訊（永） 
[滬道擬就營地建造監獄]  
　　籌辦寗滬監獄委員王吏目日前繪具改良上海監獄圖說開摺呈請滬道核示已誌前報兹瑞廉訪以縣署原有内外監旣無餘地可以擴充添購民地又乏鉅欵舍九畝地外别無合宜之處惟該處本係營地並曾准萬參戎函商擬在該處改築操場並留營兵義塜地位雖未認可將來仍須禀請憲示遵行方無窒碍但建築開辦等費數已不資究應如何籌措不得不先行議及特函飭上海縣妥籌核議迅速通詳以憑核辦（企） 
[各領深願滬城開通馬路]  
　　洋人乘人力車入城游覽由巡警局報中滬道照會領袖領事飭阻等情曾誌前報兹悉領事公會集議僉謂深願　海道速將城中各路改築馬路俾華洋人等一切車輛得以往來行駛共受利便之益爰特請領袖西拂君將情照復滬道赶緊興辦（琴） 
[駐滬日領又致浙撫電（爲高慶堂事）]  
　　署浙撫院信大人鑒十月二號送高慶堂案照會萬難再任躭延請速覆以便核辦駐滬日領（比） 
[更正]  
　　昨報專電攔載美順輪船軍火三十三箱被蕪關查獲一則兹接美最時洋行來信謂此項軍火係中國官塲訂購由滬裝運時已報關納稅並非私運合行更正 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
畫史 
要件 
[民政部會議金幣說帖]  
　　謹按度支部原奏於行用金幣一事熟權各國之成法酌按中夏之所宜又以未辦之前利弊宜切實研究臚分甲乙丙丁四種具見改正幣制設法維持之苦心惟中國幅員過廣風氣不一漢唐以來於輸易錢貨行用金銀幾皆聽民間之自然從未籌劃一之規則通典通考所列及見之正史稗官者云某處用錢某處用銀某處以布帛等交易唐宋於銀錢之外上之賜予徵收下之餽送輸納多書綾絹若干疋綿若干斤米若干石皆其証也南宋元代多用會子寳鈔明初夏稅秋糧多征本色關稅始徵金花等銀迄於末季遼餉練餉改折始多我　朝沿之自漕糧外夏稅秋糧徵本色一而折色九關稅鹽課等無不徵銀於是浸浸乎爲銀本位之國墨元始行閩廣嘉道之際遂遍東南林則徐有官鑄銀餅之奏實卽欲鑄銀元近年則官鑄銀元逐漸推行始可爲用銀幣之國然而陜甘各省使用猶稀偏邑下州通行尚少是國家上下之程度闤闠灌輸之情形不特去用金之國遠軼霄壤卽勉幾用銀之制亦幾乎可望而不可卽也現旣酌議用金自當就本國情形詳爲研覈以期籌辦有基商民擾而不亂總應議者蓋有十焉一各省用銀塊之平最爲紊亂就公家言有庫平有公砝平京二兩平京六兩平有老湘平有新湘平有中平關平有漕平規平已不下數十種之多而各省商民所自用者一省有十數種之多卽偏小州縣亦有數種之異近來銀元盛行而以中外銀元易貨易錢者價值亦多至數十種胥吏之取盈奸儈之得利實皆以此良善之完欵商旅之易錢受虧纍纍今議改定幣制自宜首議畫一權衡此應議者一也銀色則公家所徵自地丁必用寳銀外鹽課名爲九九實則低潮已甚各項常稅亦多隨其地之習尚有官以所贏貼補者有徑以入庫者民間如晉豫陜三省之隣接處所則用元絲銀色極低而以之易錢易貨則得價成數尚高於紋銀一二成皖省好用年久墨洋卽至爛碎尚高於各項銀元之價皆以本地便之非此不用各省視此者所在多有如新疆之天罡西藏之銀錢則更自爲風氣今欲槪通銀幣則以徵地丁者徵鹽課鹽商卽將吃虧於用各色雜銀者强令用銀幣則市面未必行使此應議者又一也各省市面現有用銀元者有專用銀塊者有僅用銅錢者有雜用私錢者有併官私錢皆無而專用紙票者有以貨易貨者今旣議推行銀幣則非於向無銀元銅錢之處設法灌輸力開風氣必致叢生隔礙害及商民而欲廣鑄銀幣尤非部庫先有鉅欵不可此應議者又一也（未完） 
分類新聞 
政界 
[張司使考察地方自治奉天]  
　　民政司張珍午司使元奇於初三日帶同民政司户籍科科員廖柄樞又民治科差遣王濟輝王永祿副司巡警局劉存智赴東邊十餘州縣考察地方自治云（酉） 
[不准鹽船赴岸銷售揚州]  
　　豫省鹽販張瑞生等具禀運司請將淮北原裝鹽船卽就提岸銷售不必赴埧捆運以省周折等情當奉趙都轉奉批示云查淮北上年歉産借運東鹽南鹽票販成本加重隣私乘隙侵灌岸銷因之疲滯從前該正陽督銷局徐牧到差之後禀請將票販提價一律减輕以維岸引嗣仿查該正陽行户等尚有積弊又經札飭徐牧設法整頓現尚未據具覆應候覆到辦惟查徐牧節次來文力求輕本數月以來電函交馳亦無非欲蘇商困同保藩籬該販等業在其中此意當能共喻乃該販等不憚千里之勞妄作破壞輪章之想禀稱原船提岸何異赴埧自捆從前流弊滋多革除非易所清斷殊屬攪亂大局斷不准行除飭正陽局知照外著卽遵照辦理（論） 
[嚴催屯衛繳價杭州]  
　　浙省屯衛各所屯田繳價納稅一案前奉張中丞札飭催辦由司通飭各屬迄未開報現聞信署院復又嚴催兼衛各州縣將田地畝分赶緊丈量完竣編號立界分别都莊坵每科則字號 
 
 

Page 11

 
 
荒熟畝分土名户名按上中下下二等則柱　應繳價稅銀數勒限文到十日内會造散總各數細册繪圖貼說專案送司應繳稅銀分欵掃解並將每年所得平餘實在數目核實開報禀復務須和盤托出不准絲毫隱慝云（風） 
[會議堂開會福州]  
　　閩督松制軍現就署中開設會議堂卽前藩連方伯所設研究所之大意已於本月初二日開會省紳中如陳弢庵閣學林惠亭太史鄭友淇太史等均延爲議員（青） 
交涉 
[查復華僑損失]  
　　中國駐舊金山副領事金太守近奉駐美公使電命前往晚香坡地方調查月前該處暴動排斥東洋人民中國僑民損失之數旋據查明報告所失計值金 
[中俄北滿稅關問題之解决北京]  
　　北滿洲稅關問題中俄迭次交涉互相爭執久延不定現經彼此和平商辦業已解决不日卽將開關矣（黄） 
[部咨禁給外人游藏護照北京]  
　　外部近咨黑撫程雪帥略謂西藏地方向不准外人游歷日前川陜兩督誤給英商游歷西藏護照向藏直發幸經藏官勸阻始行折回嗣後應通飭各地方官及洋務總交涉局一律不准給發此種護照等語雪帥當卽札飭交涉局通知各處並飭查報從前曾否發過云（白） 
軍界 
[已撤鹽捕營管帶電禀訴寃杭州]  
　　浙西鹽捕營管帶劉承業被屬弁馮國清等列欵控告經新統劉光才軍門飭查有因電咨浙撫撤換兹該管帶亦電禀聲明乞恩昭雪電文錄下　撫憲鈞鑒卑職到差極力整頓營務裁撤劣弁數名竟有主使撤弁揑名右領哨馮弁國清等名向提轅誣控馮弁已禀剖聞提帥撤卑職差以來查派趙游擊雲龍接帶事實甘罪謹求保全叩恩辯明寃枉乞公主持卑職承業叩齊（交） 
[清留守查明協領劣迹鎭江]  
　　南京將軍清留守前蒞鎭閱操時順便查察已革京口八旗協領蔭淡齋劣迹聞已查有實據擬再加罰辦云（庶） 
[鎭郡西南鄉擧辦團練鎭江]  
　　鎭郡南鄉近因盜案迭出由丹徒縣王大令會紳籌辦團練以資保衛日前具禀江寗軍械局坐辦請領快鎗百餘枝以便分别給用（庶） 
學務 
[派定方言學堂監督南京]  
　　寗垣籌設方言學堂業經江督飭寗藩司詳議章程批准照辦現由端午帥札委安徽補用知縣方賓穆爲該堂監督每月給薪水銀一百兩云（商） 
[鄂提學允准禀請續假武昌]  
　　湖北興國州學生馬駿留學東瀛尚未畢業前因母病請假回鄂現母病未痊特具禀提學司請移咨留學生監督續假一月當奉黄仲弢學使批示云據出使日本大臣新定假期規則如有遊學生因父母病請假准給假三十日卽須回校該生所請其該校規則是否相合姑念情形可憫准卽移咨展假一月以全孝道（今） 
[中學堂定期擧寿運動會松江]  
　　松江府中學堂監督謝君宰平現定於二十七日舉行運動會華婁高等及懷新兩崇各學校亦以次預備擧行云（伏） 
[請提寺産興學鎭江]  
　　金壇縣于士銘等日前具禀鎭江府略謂該縣超然寺産業甚富向爲紳董所侵蝕該寺旣非載入祀典不如歸併學堂藉可擴充學務當奉承太守批飭候詳請上憲批　再行飭遵（射） 
[高等小學堂添設預科鎭江]  
　　金壇縣高等小學添設甲班預科現已考取學生四十名定於十四日開學（射） 
[理化會開會演說鎭江]  
　　鎭郡理化講習會於初十日開會先由會員宣佈立會宗旨繼由各講員演說理化之關係理科之大要聞與會者共三十餘人云（御） 
實業 
[自製顯微鏡批准奬勵廣東]  
　　粤省興寗縣附生李任重具禀提學司請試驗自製顯微鏡等情當奉批示略云本司親加試騐比原物大至加五百倍確能明嘹適用查顯微鏡之作用全在凸靈視日本所製顯微鏡尚不能自造凸靈視必須購之西洋現據該生呈稱一切原料皆非取材於外足見藝術精微裨益教育曷勝嘉慰查學部奬勵教育品物章程第一條内開製造教育用品分爲三等每月所出之品值二千元以上者爲甲等千元以上者爲乙等五百元以上者爲丙等又第五條内開由提學司查考屬實按具等級給與頭二三等奬牌傳知各學堂一律購用一年之後確係辦有成效再由提學司報部酌核或咨明稅務處免稅或另籌狀勵之法各等因現該生尚未集資製造應卽籌設推廣再行禀請考查分别奬勵云云（甲） 
[改良運鹽辦法鎭江]  
　　江北西壩爲鹽務總匯之區每届官鹽上市用土車運至清江所費甚鉅前由各鹽商會議集欵千餘金造大車二十輛牛四十頭專爲運鹽之需並另築茅屋數間爲牛車廠聞日内卽可成立云（射） 
[靖湖廳通判梁書祥詳各憲文（爲西山試辦煤礦事）]  
　　爲轉詳事據職商候選道羅飴禀稱職商世居東村地方伏查西山東宅河望崦嶺南塢包山縹渺峯綺里衙里天王塢等處向産煤觔舊開煤井所在皆有陳跡可稽太湖備攷亦曾詳載近年外人到山遊歷時有所聞迹近覬覦乖涎日久若不自行開採設法保全誠恐利權外溢難以挽回加以西山孤峙湖心民情向來瘠苦生計艱難善良者苦衣食之無資狡黠者懼外匪之勾引若能使該處居民開採煤觔到礦工作發給工資貧民餬口有資亦不致流爲匪類兹擬由職商先行籌墊規銀一萬兩在西山望崦嶺等處三十六里以内購買礦山租用民地暫用土法開採先將舊井修濬試辦一俟辦有把握再行招集股本購買機器逐漸擴充謹擬 
 
 

Page 12

 
 
試辦章程十四條呈請免予立案給示保護並懇轉詳各憲咨部准予立案一俟四至方里丈量清楚卽行繪圖貼說禀請頒發開礦執照以資遵守而符定章等情到廳據此查中國礦産隨地皆有現在朝廷振興商務凡有礦産處所准有資本家購地開採各省已多開辦不僅蘇地爲然今該職商羅飴擬在西山東宅河望崦嶺等處購地開採煤礦實爲地方興利起見當由通判協同該職商親詣察勘並無窒碍情事自應准如所請先行試辦除一面曉諭鄉民毋得阻撓並選差彈壓曁諭該職商一俟試辦有效赶緊妥擬章程及四至方里繪圖貼說呈候另行詳請咨部頒發執照外合將呈到試辦章程十四條錄摺具文轉詳仰祈憲台鑒核俯准先予立案批示祇遵（眞） 
[農工商部奏辦洋灰公司北京]  
　　北洋官辦之洋灰公司前經北洋大臣咨行農工商部呈請立案原咨略云查房山縣屬有一十質與外國塞門丁泥相類以之製造方磚及塗堊堵壁等用極稱堅固曾經德國洋工程師考驗亦謂此泥性質與塞門丁不相上下且較塞門丁細堅固查塞門丁泥一項銷運中國爲用甚廣利源外溢實屬不少兹擬酌撥官欵若干萬創設洋灰公司以便中國工程之用卽以挽回利權等語現經農工商部以此項洋灰旣於製造工程多所利便不可不歸奏辦因於日前具奏著爲奏辦洋灰公司并奏明該公司如果辦有成效再行將剏設之各員分别請　旨奬勵云云當已奉　旨依議矣（莫） 
雜記 
[重慶拿獲匪首李謇詳記重慶]  
　　匪首李謇日前由黔來渝復往江津縣道出圓明塲適塲上駐有川東砲隊營勇李擬趨避而營勇已跟追在後李卽竄入李木匠家一匪升樓嘹望其餘各執械以待營勇等將匪衆圍困無法擒獲擬縱火焚之匪知事急鳴槍突出擊斃什長一名長驅而去當塲格斃從匪劉玉清一名餘匪逃至銅梁縣屬之陳家場枵腹難行爲巡防兵丁偵悉拿獲三人縛送重慶究辦（鮮） 
[蘇臬批飭勒拿犯法巡弁蘇州]  
　　蘇垣中路巡警分局巡弁王占奎誣拿良民談廣德酷刑逼供爲竊前經巡警總局臬憲批飭長洲縣驗明傷痕並飭中路巡官陳令交出該弁士占奎解縣訊辦昨經陳令申復以該弁王占奎現在吉林省前升臬司朱金帥處當差等情當奉朱竹石廉訪批云巡弁誣拿良民以洋油薰燒其背逼認爲竊殘慘幾無人理情罪何等重大該令身爲巡官一經查知卽應將該弁看管聽候訊辦豈可任其脫逃乃經總局札飭交縣始以赴滬勒傳託詞搪塞延至月餘迄無影響且始終無一字具報到司迨長洲縣將驗訊情形申由本署司札飭勒交猶不自引咎嘵嘵置辯謂奉諭查辦王占奎早已濳逃欲自掩其延縱之迹本應撤差示儆因念該令在各巡官中較爲熟習姑寛暫緩撤差旣稱查明王占奎現在吉省前升司處差遣應卽勒限一月由陳令詳叙案情專差禀請押帶回蘇歸案審辦仰蘇州府卽飭遵照辦理（赤） 
[索詐不遂揑詞誣控松江]  
　　婁縣黄橋田大濱凌俊德與其叔父凌富全向係無賴日前俊德僞揑借據向何順德卜阿雲兩家各圖詐洋數十元向卜兩姓以從前並未向彼借貸不允凌富全卽唆使俊德砌詞投婁縣署禀控卜何兩家圖賴并由李順全領告復串出蔣全隆爲何姓借欵中人作證皆由何秋坪大令提集兩造審訊大令以何姓及卜姓借欵時在七九兩年借户年月各不相符何以票内筆跡一律且據卜凌氏禀稱伊故夫卜順龍在日並未與卜友全作中顯見揑詞誣告無疑立將凌俊德責打四百下當即完案其唆告之凌富全因避不到堂幸免責打（不） 
[周鎭軍關心水利漢口]  
　　漢陽周鎭軍札飭千總周雲根外委熊振貴略謂查漢陽府城外河泊所汛河干一帶泊船甚多擁擠阻塞仰卽迅速前往會同該管汛官劉禹聲率領兵丁將河口水澢一律趕清以靖河道（今） 
[籌欵修築四官殿漢口]  
　　漢上四十八帮行商遇有要事會議每借四官殿爲聚集之處現該殿因年久失修牆垣傾圯業由各商會籌集欵項興工修築矣（今） 
小吕宋通函 
　　岷尼刺稅務司稽查華人報商子紙進口者核計自去年西歷七月截至今年七月統共有一千三百餘名口稅員查有代夥記冒認作子者有非親生子者有來埠後往别處僱工者目下報領商紙格外嚴核以杜假冒之弊又新例商子紙二十一歳亦准入口惟十六歳至二十一歳准其不用親父携帶至十六歳以下必須親父携帶乃准入口查前進口之人有可疑者已傳到稅關覆訊可見作客之艱難矣 
　　總稅務司八月十八日札諭各輪船舟師人等飭遵第一百九十二號關諭之華工禁例與西本年二月二十號議院所擬禁欵（禁欵錄下）第十二欵所有各該輪船舟師人等該船載有外國人搭客由非立濱各口岸及出口夫出口者之前各該舟師須將船上所載外國人搭客名數男女名姓年歳之國份居處（指非立濱）職業與最後到非立濱日期逐一詳細開列呈遞該口稅務怀查照否則將船逗留不准發給開行牌照直至該件呈遞該口稅務司時並須准於本年十月一號頒行例禁之日所有美屬之非立濱國民不在此例至例内之第四十二條欵稱各該輪船進口船面搭客位置須示以限制此例擬於一千九百零九年正月一號頒行 
　　本埠搭口木屋係用以覊禁新來未審之華人者現議畧加改良間置房舍分别男女住所不致混亂云 
　　本埠議例局現會議擬於美内務大臣挨女遏到岷時請其禀呈議院删除抽捐每客入口銀四員之例 
　　議例局議禁鴉片特訂限制之法使其先於一千九百零八年三月一號限制漸受困難日就月將習憤則成自然而滿限亦不覺其苦至减少之法擬以先一月消流若干爲斷每月减五分之一并加重徵抽餉牌如先一月抽一員第二月五員第三月十員第四月十五員以次逐加滿限之後除醫生製藥師與政府授權之官吏外卽前領有吸烟牌照之人亦不得有鴉片留存違者卽以極嚴酷之法律奸懲治云 
　　美政府有意藏伏魚雷四百九十五個在岷尼刺海口以爲防海之計預備此項魚雷費約美金數百萬元 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[滑稽小說支那旅行（十五）]  
　　弗倫聽了。想想這幾句說話不差。没奈何。只得瞪著眼睛。問他道。照這樣說起來。你是一定要咱賠償的了。但是要算多少價值呢。日本人聽了。伸出一個指頭。對他笑道。不多一百磅。弗倫聽了。他要一百磅。登時急得頭上的汗都淌了下來。急問道。就這樣一個東西。難道就要咱賠出一百磅麽。日本人又陪笑道。不敢相欺。實是原價一百磅。弗倫道。就算你原價是一百磅。咱不過輕輕的放了一鎗。難道就會打壞了機器麽。日本人又笑道。不瞞先生說。這些動物的機括。一古腦兒都在腦袋裡頭。先生想是一鎗正打著了他的頭部。所以一下子就壞了。弗倫聽了。無話可說。想著今天遇著了這樣的累贅事情。料想不賠他是不行的了。但估着身邊帶的紙幣。不到一百磅。便咬著牙齒。忍著心疼。從袋内摸出一把紙幣來。點了一點。果然只有六十磅。只得又向福池借了四十磅。給了那和他索賠的日本人。連忙拉著福池。飛也似的往外就跑。口内咕咕噥噥的罵著道。混帳的日本人。奸刁的日本人。咱總算上了你一次的惡當罷了。福池正太郎聽他隨口把日本人亂罵。雖然有些生氣。却又覺得十分可笑。只得向他說道。你爲什麽要這樣拚命的飛跑。把我累得一身大汗。難道你慢慢的跑。就有什麽人追你不成。弗倫聽了。方纔把脚步放慢了。喘了一口氣道。今天無緣無故的。被這日本人索詐了一百磅去。咱心上二十四分的不快。所以要急急的離了這個地方。說着。早到了停車的所在。弗倫同着福池。跳上車去。垂頭喪氣的坐着。福池問他可還到什麽地方去。弗倫有聲没氣的答應道。咱今天閙了這麽個亂子。那裡還有心緒再到别越去頑。只請你同咱去洗一個澡。咱們就回去罷。福池聽了。便叫馬夫到松風園去。馬夫答應了一聲。加上一鞭。不多時早到了松風園的門口。二人跨下車來。走進看時。果然是一個極大的浴所。那一班往來奔走。供應使役的。都是些十六七歳的女子。一個個都長得芙蓉如面。楊柳爲腰。春融寳　之香。紅門胭脂之色。滿座裡紅飛綠舞。柳顫花搖。福池正太郎是看慣了的。不以爲意。 
國外新聞 
[大西洋無綫電告成]  
　　十二日紐約電云麥考利所造之無綫電報業已告成自老凡斯考亞（坎拿大之一省）至英國愛爾蘭島商務信息已可傳遞其第一次之電係傳與英皇愛德華者　又倫敦電云昨晨麥考利君報告所設之無綫電兹已告竣美洲英倫及威爾斯（英倫之一省）三處業已開電昨日倫敦有兩晚報已此電傳信揭登報端 
[美國太陽報之驚論]  
　　十二日倫敦電云反對政府之太陽報載有驚人之論說謂美國隊艦開赴太平洋之原因實預備與日本交戰耳 
[日本皇太子在韓詳情]  
　　十二日東京電云日本皇太子昨與韓皇皇后及皇太子飲宴太子贈韓皇菊花佩領一又贈韓皇太子菊花綬章一韓皇於日本皇太子之隨從俱賞賜有差　今日韓皇回拜日太子 
[黄白之釋嫌難望]  
　　十二日東京電云温哥武島維多利亞地方排日會現强逼議紳五人辭職因反對排日政策故也 
[脫人亦懼亞人入境]  
　　十二日倫敦電云脫國首相在茄哈斯堡演說謂脫政府正竭力保護小資本家以免爲印度商人所排擠並謂亞人入境實爲脫國莫大之患云 
[美國銅市之大恐慌]  
　　十二日倫敦電云紐約銅市不振著名之股分公司紛紛倒閉國家積儲銀行亦因之停止收發　銅大王蒲脫君及海恩斯君已辭去商業國家銀行總董之職　德國海恩裴克銀行業之海納索爾公司亦已閉歇 
[德國銀行負欠鉅欵]  
　　十二日栢林電云德國海恩裴克海納索爾公司所欠之債計有二十五兆馬克産業僅值十五兆馬克以上譯字林報 
[丹國籌議國防]  
　　十三日栢林電云丹瑪國政府請議院將國家防護政策及保守國粹兩事速行議决 
[石腦油井發見]  
　　十三日栢林電云俄屬賽茄連東北海濱那皮爾灣附近發見石腦油井且該處水道可通行大輪現俄國礦務局已允許凡有開採此處石腦油事業俄人與外國人民均得同等之利益云 
[荷兵征服島民]  
　　十三日栢林電云據海牙來電謂佛老萊斯島陸卡土族現已爲荷兵征服 
[緬甸年稔]  
　　十三日栢林電云今歳緬甸米穀有豐收之望因是大條銀價可不致再行跌落以上譯文匯報 
本埠新聞 
[江督札司道商務局文（爲上海學董請撥大生廠新股餘利事）]  
　　爲札飭事據上海縣勸學所職董姚文枬禀切職所請撥之通州大生紗廠官機新股餘利一欵係上海灘地升科變價息欵四分之一實爲上海地方應得之欵上海居中外學戰第一要衝對外競爭一無措手職等苦思力索請撥此欵兾立基礎是此欵又爲上海此須之欵迫待之欵乃兩次由滬道詳懇憲恩均爲商務局沮尼不行文書往返實際虚懸歷時已 
 
 

Page 19

 
 
一年有半良用浩歎伏思上海灘地變價所得常年息欵商務局已用四分之三而本邑學務要請四分之一先公後私之義不爲不盡乃商務局因舊股之息撥用在先遂若新股之息亦爲固有恐非公理所許無論商局原詳語多影響卽爲要需竭蹶確係實情則南洋全局問題亦何至專以一邑爲魚肉職等謬膺職任棘手疚心燋灼憂惶不知爲計惟有呼號逕達伏乞大帥俯念大生紗廠官機新股餘利爲上海應利之欵又爲上海必須之欵迫待之欵特予批准自扣清修費爲始全撥上海學務之用分飭各司道立案遵行出自憲恩感戴何極若必交議則請分札寗蘇兩藩司兩學司江蘇臬司蘇松太道馳函互商聯銜議復以免私惑並徵採寗蘇議長議紳及江蘇教育總會之意見然後加以憲斷用示大公不勝厚幸伏維大帥主持憲政廓清弊習用敢不揣冒昧披瀝上陳無任激切屏營惶悚待命之至等情到本部堂據此除批此項大生紗廠新股餘利迭據該紳等禀道詳請撥歸上邑學務經費均經批飭江南商務局會同藩司議復碍難勻撥批飭遵照在案兹據稱此項新股餘利係上海灘地升科變價息欵四分之一爲上海地方應得之欵請自扣清修費爲始全撥上海學務之用等情查大生紗廠息銀向歸商務局經理除解還各項欠欵外餘均撥充該局商校及實業學堂等項用費以本省之欵濟本省之用辦法並無不合似不能以上海灘地價欵卽指爲上海應得惟究應如何辦理仰上海道飭候分行寗蘇藩學司及蘇臬司江南商務局會同該道妥商籌議復奪再行飭遵此批禀抄發並分行外合行札飭該□卽便遵照會同妥商籌議復奪毋違（企） 
[宰猪公司違章判罰]  
　　宰猪公司經理人羅兆豐及祝和泰等串出美商密司拖羅在蘇州河内將張天秀等猪船攔至嘉興路碼頭將船户朱阿根尤阿根朱金根張三囝陸阿小高阿九朱召卿沈海榮唐芝香等驅至岸上遂將猪赶至公司代爲宰殺經張等訴知捕房由捕頭親自前往將猪交還一面禀請公共公廨將羅祝兩人提案於昨解究捕房延律師高易投訴前情並稱該公司初無洋商在内兹有美商照案應歸美領事會訊惟此係捕房控案不必拘執應請公堂訊究羅祝兩人亦延律師博文報探此案係美商應有利益照章應歸美領事會訊兹公堂免須會訊應請公斷傳詢美捕頭稱禮拜六午後兩點餘鐘據張天秀等報稱有猪船五隻在蘇州河内被人攔去並將船夥兇毆上岸猪只赶入宰猪公司代殺等語當飭中西包探往查屬實令將猪隻父還不允至第二日親自前往飭令交還查羅祝等實屬違章應請訊究張天秀等同供有猪二百八十四隻除交還外尚少三隻求追唐芝興供開肉莊因公司將猪攔去是以停市一天約虧拆洋一千餘元傳訊美商密司拖羅稱是經理公司係羅兆豐所開禮拜六有三四　頭猪隻送至公司宰殺宰殺一猪計取小洋兩角餘不知情訊之羅祝均供詞支吾讞員寳子觀明府以羅等違章屬實商之德師副領事判羅罰銀五百兩祝罰洋五十元一併充公示儆（業） 
[道批二則]  
　　孫如山禀批現據再三禀凟姑仰南匯縣查明提究如虚反坐○韓孫氏禀批　此案道契過户爲押爲騙一經傳訊掛號之愛爾德不難水落石出前據廨禀業已明晰批示至於三元公司賬目如何糾葛係爾夫與裴勉三之交涉於源利莊欵無干未便牽混應准另案控理應早批明仰會審委員遵照前批秉公訊斷（軌） 
[查勘蒲肇河工情形]  
　　前日本縣李大令下鄉至七寳鎭會勘蒲肇河道兹悉婁青兩邑尊有事未到大令在七寳河工局小憇旋命駕察勘河工查得該河深處祇有三尺許淺者不到二尺五七寸不等上海佔有三分之二工程非小年内不及興工開挑必須明春始可動工云（尾） 
[飭差吊銷埠頭諭單]  
　　土棍周竹亭姜永春日前化名投勸學所朦禀每年願交洋二百元充作學費充爲船埠頭大令准如所請給諭承充今經大令查得周姜二棍均係素不安分之人未便承辦當即飭差將周姜之准與承充諭單撤銷弔回候另爲出示招人承充（哲） 
[五印人殺死印婦之慘聞]  
　　前晚一印度婦擬趁太古紹興輪船赴粤回藉忽有印度男人五名尋蹤至該船與婦口角移時竟將該婦殺死水手當將印人拘住三人二人逃去經船主報由英法捕房飭中西探將兇手三印人拘住解押將女屍送往斐倫路騐屍塲於昨晨候領事西醫驗明核辦（舟） 
[飭禁抛棄屍棺]  
　　英工部局衛生處洋人昨至閘北巡警局稱新造橋北首有人抛棄屍棺有碍衛生請飭查禁等語當奉飭令地保查明有無屍主及地主姓名覆候核奪（衣） 
[車夫姦宿幼婢]  
　　河南路某姓家婢女春蘭被車夫王阿福誘出姦宿傷及下體報由包探張寳榮將春蘭送仁濟醫院醫治王則押解究辦（業） 
[巡捕賽跑]  
　　昨午後三點鐘英美租界捕房各捕頭率領中西印各捕至跑馬廳賽跑各國領事及紳商等咸到塲觀賽聞奪得頭標者賞以金表等物云（業） 
[上海官事]  
　　候補道熊春齡昨至道轅拜會○前江西瑞州府新昌縣知縣朱鴻儒奉憲派委來滬調查機器昨詣道轅禀見○新委辦理巡警總局節制城内一路五區事宜通判游澤寰禀知道憲今日到差 
訟案 
[上海縣案]  
　　本縣帮審李明府前晚提訊喊控之甘洪基供次子在滬開店於去年正月初五病亡小的於上月到此盤柩命媳朱氏同回上元縣原籍朱氏不守婦道每夜出外或竟不歸控求提究判候飭差邀同親戚理諭○又訊巡警局函解之包財生供則荐木作張錦泉至瑞記包造房屋復向小的借洋墊用除收尚欠二十餘元向索延賴伊到瑞記帳房自領工洋二百二十元照算透收錢六千餘文亦不歸還鳴捕拘局解案張供瑞記工程係包兄瑞隆承攬轉包小的收洋二百二十元應找小的六十餘千八月杪財生約小的到信昌祥烟館算帳將承攬奪去圖賴找欵乞鑒判邀同瑞隆算帳禀候復斷○又訊互控案内之張承勳供住宅一半基地八分昔年由祖父售於楊姓小的弟兄尚存基地一畝三分中間客堂未　豈能公用楊供祖客堂向來公用方單尚在契據因昔遭兵燹遺失致張欲霸爲獨産明府判飭差協亭耆往丈覆訊○本縣李大令飭提高昌廟巡局函解之陳金太許順俱供龍華百步橋孫姓家破盜搶失衣洋後小的等路經該處地上拾得衣服致被局勇追拿解案大令駁詰至再判均押候嚴審○又訊呼寃之戴來發供開首飾作有祖遺地一方坐落二十五保十圖内三十年分賣於三泰公司二畝自剩三分餘今遭鄰業張姓佔去一分餘上月杪小的前去理論張即紏令李姓等逞兇所帶粮串亦被毆失乞恩提究判事隔經旬姑候查核（車） 
[總工程局紀事]  
　　怡和土行前控南市鴻園茶館主沈增德沈增豎欠土銀三百两一案昨由孫明府復訊判交保折還洋二百五十元先交一百五十元餘限十一十二日拔付○方賢林控稱在老白渡分開荳腐店突被鄰居同業陶掌掌率領男女多人搗毀物件阻止開張當由張明傳訊陶妻供因方違章是以搗毀判照公所勸理貼給遷費及償還毀物洋 
 
 

Page 20

 
 
三十元另罰洋十元一併照給以便勒限遷出○虹口沈家灣易大木行前由作頭陸福生向購廣木三十支價銀三百五十餘兩嗣因貨色不合退還寄於浦東草泥蕩托陸照料近由陸報知被張阿金湖州阿四串竊二十五支托排工小錫子寳　得洋六十元行主沈耕生查知此事實由陸與陸文秀等同謀控局訊明判押限交出張阿金候訊阿四無干涉斥退○蘇人茹景元之妻許氏逃出多年近日由茹偵知與李寳泉姘識住居篾竹街已産女孩昨偕氏兄來申尋見扭案該氏不認兄夫判戒責二百下交茹領回女孩歸茹暫留侯李到案斷給領回（夏） 
[公共公廨早堂案]  
　　前夜英界偷雞橋保康里胡雲青家失愼燬去樓房三幢經五十四號西探查明胡保有火險銀三千兩恐有縱火圖賠情事於昨日將胡解究胡供火起廚房係因遺火稻艸所致求察讞員寳明府以無心失火遂商之德師副領事判罰銀三百兩充公○同茂號主朱培甫因與裕通號内擋手人等往來用空賬銀數萬兩逃避經裕通號報捕泒探將朱拿獲於昨解究朱供係義商用人並無股票何能將小的拘捕求察並有律師哈華托投稱請將朱交保候示明府判交妥保二面照會義領事於下禮拜六再訊○盜犯李向榮夥同戴文高即包阿九陳文軒等强搶宋連生家鈔票錢洋一案昨解請究判一併送縣訊辦○小車夫供見田張漢子胡崇甫奚渭文黄學祖王光才馬克富等串竊陳廣記行内石子判押候補提人証於下禮拜六再訊○陳海青與陳沈氏串賣女子韓大雨子一案昨解復訊帮讞王明府商之德領事判陳押滿三個月再核該女暫留棲流所各三月後無家屬具領即由所擇配○吳阿二竊曹阿保等家衣物判押一年逐出○倪金生與許貴林串竊甘月松等家衣服各物判倪押一年半逐出許押三月○陳周氏竊方允生家金圈判押二月（衣） 
[美租界捕房事]  
　　成衣華生記報有西婦定製衣服不給價洋飭投該管領事署禀控○包車夫顧阿二向塘山路某西人索取工洋不付反被兇毆投訴捕房飭赴該管領事署控告○張阿才擊傷陸阿福頭面由捕帶入分别管押送醫○北河南路四百六十四號及六十五號居民羅林氏劉王氏等控經租人收去房租不給房票反索小費捕頭著赴經租賬房陳訴（西） 
[閘北巡警局紀事]  
　　新元麯館夥將喜春勒加工資不遂攫物圖遁由店主控局黄巡官判笞責一百板以儆○傅洪元控慶豐米店不付麯粉價洋由黄巡官訊得共取麵粉一百包售去十餘包尚存八十餘包判令將售去之價照算外餘貨交還原告了案○朱福　控陳東林搶火一案陳堅稱在路拾物判薄責五十下逐出○沈大桃王引福二車夫悞將顧桂生家幼孩撞跌河中受傷幸卽拔起由巡士送局判沈王給顧養傷洋兩元了事（衣） 
[法租界公堂案]  
　　裕豐米店控追陶瑞卿頂首洋一百五十元一案昨日立興買辦劉蔭堂投稱裕豐之屋由本年二月接手陶稱裕豐應補交兩月房金判將租摺留案查核○楊伯寅陳雍叔經賣梁沈氏地皮一案迭邀公正人核算尚未理妥昨又到案判存案之田價先給梁沈氏五百兩於下期具領餘有六百餘兩須俟兩造將帳算明方可給領○鍾如琪以徐世寳控妻月蘭背逃曾由郁阿生紏黨冐探到家滋詐等情昨傳鄰証戴來生據稱郁確到過月蘭家惟冐探事不知判郁交保查核○潘阿才竊南誠信烟客衣押十四天○陳榮發在客棧向陳立生王阿小兩竊賊詐贓不遂用刀戳傷　一併枷一月押改過所三月○金泉生係蔡連生戳傷陸金泉之黨羽訊供不認判押查○吳金山史維記朱桂泉等十餘户俱欠新沙遜洋行房租二三月不等控由公堂一併傳案判各限三天理楚○王金良竊招商碼頭舖蓋枷一月拍照出境（舟） 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
農務條議 
[茅麓明農公司改良管見十條（續）]  
[丁畜騾馬以便梭巡]  
　　茅麓全境十數里地方遼闊聲氣不通各工棚相隔甚遠巡查監察常川游弋殊形不便車行旣緩徒步亦勞愚見須畜善走騾馬一二頭公司中自總協理以至各職員每日抽身得暇即乘馬至各工棚游弋飄忽無常或朝或暮或晴或雨出其不意到棚點名有出外游蕩及在棚高臥者烟賭者卽行記過或即革除 
[戊定畫一之工價以免參差]  
　　茅麓工價自十數千文以至三十數千文不一極形參差聽工頭分派尅扣分潤諸弊因此而起同爲勞力之工作有何等級卽或其中力有强弱不能同等何至相懸之數如此之大而等級之判如此之多豈工頭竟有裒多益寡稱物平施之道如諸葛公我心如秤耶其中弊端不問而知而公司内工價之帳遂以紛雜愚見各棚工頭應全行裁撤棚内工作農器一切事件均惟該棚督工司事是問定一律之工價願者留下願者去强者用弱者汰工人之能力須用一律工人之價值亦歸一律無所增損整齊劃一有特别之能力者隨時或酌給特别之奬至於工價不能絲毫參差餘如燒飯之夥夫放牛之牧童亦須酌定相當之價值流歸一律不能聽工頭包攬浮冒或以工頭之妻女充當 
[已各工棚應用物仵槪行折錢以免浪費]  
　　各棚工人床帳被褥凉蓆等物向歸公司發給工人不自愛惜視爲非已之物任意損壞公司每年修治更新漏巵甚大愚見應一律折錢或竟一律蠲免公司招工槪不管此等用物破除成例 
[庚劃界線暫定界址]  
　　清查本山界址最爲要務其中頭緒紛雜地方遼闊非數日所能竣事界石旣不可恃界樹亦未易周栽愚見先用牛犂周繞水山邊界破土爲界線插立標認此事輕而易擧且易辨别隨後再於界線内分段清查卽沿界線栽種界樹各棚墾工先從界線處墾起將來由邊境而墾及腹地逐漸清厘 
[辛開歡迎會以聯絡地方官長]  
　　深山僻壤性質愚蠢無文明之可言急則治標必用壓力現在公司積玩之後非用猛烈手段不能振新耳目警懾羣奸所有外界交涉必須假官法以爲後盾現宜聯絡地方官爲公司之輔助倪大令下車伊始似宜由衆股友出名函邀倪公來公司筵讌以表歡迎之意聞倪公素行正直其辦理賑務頗能實惠及民我公司必獲保護之益此擧可以消弭無數禍機保全莫大之和氣觀瞻所在殊非細故於將來清查界址整頓工棚均有裨益並非諛媚官塲實寓無窮深意况歡迎會之設亦極合文明公例惟必得股友多人來山開會方可壯觀始成局面若祇二三股友寥若晨星亦殊寒儉翎頂輝煌多多益善請 
　　諸君子勿視等浮文而或笑爲腐敗至鄰近村鎭各董事亦擬另設一席以欵之以便將來藉資臂助 
[壬購辦新器開墾以省工費]  
　　開墾用人工極迂緩亦極耗費其中弊端百出更不待言欲求便利之方莫如用外洋開墾機器用費省而成功速然外洋機器種類甚多價值亦昻公司現當節省財用之時萬難猝辦現應購價廉工巧之機器不用煤火而用牲畜運動此等機器宜急購之茅麓每工棚每年需費數百千文以數百金置一機器其得力甚於數十工棚節省之資每年當以數千元　孰省孰費何去何從不難判斷所謂一勞永逸暫費永寗也 
[癸建置倉屋囤積物産]  
　　本山所出貨物盈千累萬匿無存儲之所則抛棄可虞盜竊亦可患出售運輸不無停頓之時去歳石馬橋有工人推山芊兩車不知下落漫無稽攷爲今之計宜建置倉房預備堆積物産派公正司事掌管稽查出入化散爲整非此不可（完） 
雜俎 
[美國鐵路公司每年用四萬元廣告費]  
　　向來美國實業家常於廣告上費巨大之資金不稍吝惜美國人稱之曰廣告戰爭例如著名之牢野爾瓣根寳大及食料品福斯每年用去廣告費約有二百萬元以上又如鳥約之瓦奈梅卡及美伊茜等勸商會每年所用廣告費亦須二百萬元以上哈利曼鐵道預定從本年起每年須用廣告費四百萬元現已由其廣告部調查其方法據哈利曼氏云此項廣告費之大部分擬用之於新聞紙上之廣告（除新聞帋以外登載廣告之法尚不可計數故須調查其法也） 
[英國操練飛舟]  
　　上月二十三日英京日日電報云管理國家氣球機器統帶亞打雪陸營氣球隊參將閏咽活刧巴君於初六日往壓呵地方試練飛舟當時飛舟師甲敦丹尼自乘飛舟升空數次駕駛約歷一英里據云此次試練飛舟每一點鐘能行七十英里甚屬可用且能旋轉自如云 
[法國賽駛氣球]  
　　上月二十三日法京開賽行遠之氣球統計球師十九人各乘氣球升空賽遠内有一球墮落沙活海中被漁人拾得十五人落在已國之外其餘四人不知下落時有德國八打尼輪船開赴波塞駛抵北海將該氣球中之兩球師拯救登輪據兩球師自言我伏球中隨波逐流已歷數點鐘之久惟當拯起之際兩球均隨水東流故爲漁人拾得云 
 
 

Page 27

 
 
   
 
 

Page 28

 
 
   
 
