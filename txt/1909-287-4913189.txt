# 1909 - 287 - 4913189

 

Page 1

 
 
   
 
 

Page 2

 
 
[本館特别廣告]  
　　本協賑所開募鄂省賑捐以來應者殊寡迭經漢口商會函催實屬無欵可解惟本協賑所前日經募甘肅賑捐除已解外尙餘五千餘元刻下甘省災荒業經各團體熱心捐助民困稍紓祇得移緩就急將甘肅未解之欵移解漢口昨已將所存五千元交上海商務總會請其滙解災區藉資補助[  申報館協特所啓]  
[今日本報目錄]  
　　第一張論說來稿專電緊要新聞一 
　　第二張緊要新聞二分類新聞評事清談雜著 
　　第三張各省開辦諮議局本埠新聞來函 
　　第四張事件小說國外新聞 
論說 
[讀張制軍淮揚水利議案感言]  
　　江蘇今日諮議局成立矣合八府三州六十六廳州縣之議員濟濟一堂集議要政江督提出之議案四蘇撫提出之議案十記者比而觀之其中以實行印花稅補救州縣困難修築淮揚運陽三大問題爲最要顧印花稅之實行州縣困難之補救蘇省各議員類皆研究有素利害旣切於一身决議自中於情事獨此修築淮陽運隄之舉其議即導淮之變相其事爲淮揚海二府一州人民數百年來之大患勞臣謀國主持於上志士憂時抒議於下淮海則苦其水之少而日夜思所以蓄之淮揚則患其水之多而日夜思所以洩之言論鼎沸積牘累帙始則淮受黃流之逼迫而闌入河湖淮揚人民受陸沈之患繼則淮受黃淤之湮塞而水無去路淮揚人民更受陸沈之患遠者不必論計自丁酉戊戍丙午以逮今茲十年之間巨災四見江督張制軍有鑒於此特提出淮揚水利議案毅然有沈災澹禍之志又恐民力不逮不敢堅主導淮入海惟沾沾修築東西兩隄以 
 
 
 

Page 3

 
 
爲急則治標之計誠哉仁人君子之用心淮揚各州縣數百萬生民之樂利也特不知淮揚各議員對於此等議案有若何感情將如張督之旨張皇補苴僅南流而注之於江乎抑或如原任江北提督劉軍門之議大開車邏各壩以東流而洩之於海乎否則或日繼曾文正劉忠誠之志事挑濬舊黃河以復淮水之故道乎然而茲事體大初非規規於目前也關六七縣之安危繫數萬家之命脉費欵鉅者其收效必宏費欵寡者其收效亦簡君子之於事也務當决大疑定大計毅然爲百年必世之謀不當局於一隅斤斤焉爲苟且儉安之計張制軍之用心固以息事寗人爲主張各議員膺鄉里公選自當爲鄉里捍災禦患維深一勞永逸之計統全局以立言綜古今來之言淮揚水利者會而通之以折衷於至當定爲决議上之督部以蘇民困此時之因應一失其宜微特小補罅漏無濟於事舉數百萬之金錢付之東流而淮揚水患仍不能除即或淮揚水患稍稍紓矣而淮北一帶依然如故旱則赤地千里潦則一片汪洋或將紓其患於北者轉而移其禍於江南始謀不臧噬臍奚及記者庸敢即其見聞所及與夫平日管窺之一得掇拾成篇稍效土壤細流之助以備持議者採擇焉 
　　一淮揚水患之原因淮以南江以北周圍千百里澤國也運河貫其中東西二隄夾之西堤以西爲上河澤之所鍾舊有汜光白馬甓社邵伯等十七湖東隄以東爲下河澤之所鍾舊有射陽廣洋大蹤綠洋等三十六湖上河西南接連滁泗天長諸山危岡斷隴起伏相續地形較高水之所從發也下河東北與海爲鄰地形爲卑水之所從洩也其外則有范公隄以障海潮之出入有串塲河以通引鹽之往來而兩隄左右各有閘壩涵洞以資宣洩自海岸日高淤沙日積而朝宗之路不暢隄東各州縣於是殆形如釜底矣此一阨也自黃河南下奪淮正流清口一帶淤澱日高淮水欲由故道出海而黃河已阨其吭於是滔滔長淮不能北注遂齧高堰翟壩周橋一帶之隄以東洩於高寳諸湖而淮揚兩府遂以一隅受長淮千里之水淮揚之害靡有已時幸賴賢臣設法補苴於湖隄則設仁義禮智等壩以减全湖之水勢於運隄則設車邏等五壩以洩運河之異漲於沿江則疏芒稻諸河之洩湖漲之壅滯伏秋盛汛啓閉以時而淮揚民田實利賴之咸豐初元豐工再决黃河北徙而淮揚一帶方自謂永絶河患矣然淮渠舊道流沙壅積間叚高仰而洪澤湖水勢又復北高南下形如側釜張福口引河洩水無多於是大溜南注盡由禮字河直趨高寳等湖以注運河以射陽爲歸墟以串塲河東西塘河爲絡所恃者北則山陽涇洞二河洩運河溢水入射陽湖以逹於河南則以邵伯爲鴻溝邵伯以下南從金灣各閘洩水東注爲運鹽河支渠交錯由芒稻等河入江邵伯以上東由各港貫范公隄之小海丁溪艸堰等閘分由新洋東川鬭龍三港以入於海偶遇盛漲宣洩不及西隄受淮湖之阨而岌岌堪虞東堤復受西堤之阨而險象迭生各閘壩不開則運河之水無地宣洩而隄西農田實受其害開則東堤一帶之人民田禾悉付漂沈大吏之處此誠有岌岌兩難之勢顧獨不解河水北趨已歷數十年何以不爲長治久安之計乃竟出此杯水車薪之下策自小民視之一若厚于堤西而薄于堤東也者坐令六七州縣之人民顚連無告年復一年而靡所底止噫嘻禍烈矣 
（未完） 
來稿 
[論籌備憲政必以改良敎育爲起點伍達六續]  
　　三校外取締學校管理生徒當其在校之時非不謹守規則及散課出校則能守規則與否一任學生之自由謂非校中耳目所及固矣然旣爲某校生徒而敢在校外爲不規則之行爲其敎育之未能盡善無所諱飾即父兄不加指摘而社會對於學生舉動必滋誹議而生輕視學校之心是以日本學校有校外取締法另設校外取締視察報告薄校中各教員分界視察之有爲非禮之舉告知校長處以罰則若日本某師範附屬小學則就諸生所居畫爲五區區各以敎員二人或三人任之並舉區中諸生之父兄一二人爲家庭總代表以時巡視勿使諸生有過舉竊謂辦學者精密如是而社會猶有不樂送子弟就學者吾不信也 
　　以上三項皆關於小學之訓練 
　　綜核三綱十八目皆爲事實而非空談皆爲精神而非形式皆切實可行而非務爲迂闊辦學者必遵是以行而後能精神彌滿事事徵諸實在亦惟精神彌滿者而後能遵是以行不致徒託空談今之言興學者動以財材兩難爲慮非曰經費難籌即曰師資難得不知經費猶爲第一義所最要者乃辦學之人辦學得其人確遵省費務實之旨勤之以訓練信用旣立來學者衆小學且大爲社會所歡迎尚何經費難籌之慮普通小學之成效旣著年長失學人民及寒酸子弟方以不識字爲可恥以不克入小學爲大憾因是而簡易識字學塾乂必爲社會所歡迎而九年籌備期内識字人民自無不足定額之慮嗚呼是皆地方勸學所敎育會自治公所曁身任敎育諸公之責也企予望之矣（完） 
專電 
[ 
 
 
] 

Page 4

 
 
　　留學生考試已揭曉最優等林大閭項驤林志琇劉鍾華劉宗倫濮登青唐有恒吳匡時程鴻書王若儼王煥文王兆柟朱光燾等十三人優等于樹楙等五十二人中等林大同等一百九十人 
[電二（北京）]  
　　攝政王電諭海軍大臣振興海軍以艦爲要此次親往考察其購艦置械俟考察畢再訂 
[電三（北京）]  
　　清理財政造報逾限處分已定遲六個月者降三級調用督撫降一級調用均公罪 
[電四（北京）]  
　　趙炳麟請假省親 
[電五（杭州）]  
　　今日（初八）諮議局在辦事處集議上午舉定蔡煥文等九人爲部長下午選出各股主查理事勞絅章等九人明日開第一次審議會初十開第一次正式會 
[電六（東京）]  
　　日本著名兵法家陸軍大將小川又次君（日俄戰爭時曾於遼陽負傷昨日逝世 
[電七（東京）]  
　　現今調查清國留學生之在日本者總數共五千二百名内有報學生一百二十名 
[電八（東京）]  
　　美國色德兒電稱該地博覽會業已告竣十六日閉會觀覽者之總數約達三十七萬人 
[公電（安慶）]  
　　各報館鑒今日開談話會籌議協贊會辦法由紳界决定十八日成立安慶出品協會事務所庚 
緊要新聞一 
[樞府預防諮議局之爭執北京]  
　　上月杪樞府會議世中堂謂各省諮議局將次開辦東南各省風氣開通議員保毋有違犯規則之舉亟宜重申誥誠因有八月三十日之上諭昨又提議謂九月初一之期已過各省現正提議事件如有與督撫爭執事件責成全在資政院以後遇有此等事件請决於資政院應由孫倫兩總裁秉公判决勿得稍爲回護督撫亦不得偏重人民一面致涉囂張方爲公允云云各樞臣均贊成其說 
[李家駒之憲政談北京]  
　　資政院協理李家駒接接差後頗以大展所抱爲已任昨特詣倫總裁處商議謂責任内閣爲立憲國之要素有此爲立憲無此者雖種種取法各國制度適成畫虎類犬而已中國此時亟宜從速組織以慰民望而植立憲之基礎應請　摺奏陳切陳利害聞倫總裁頗爲所動李又以各省諮議局均已成立資政院選舉議員辦法亦應早日妥訂其各部院中人前已議定數人開單候請欽簡惟以各人意見不同不無改動故目下仍未確定此外一切院事亦尚毫無端緒殊非注重立憲之意應請切實舉辦駒自當盡心襄助云云 
[外省籌辦印花稅之爲難北京]  
　　度支部前資行各省督撫試辦印花稅已閱一月資覆開辦者尚屬寥寥聞各省大半因此項稅章辦法條理繁密須詳加研究並酌察地方情形妥籌預備惟部文限期速迫斷難再事延宕故沿海數省大吏已通飭所屬限半月内明晰具覆刻因商民無力擔負類多觀望故實行殊不易易也又聞自天津衆商求緩開辦後大生阻力都察院各御史昨日齊集於署會議此事謂國家需欵甚殷無不實行之理惟各省捐稅過於繁雜旣實行印花稅當將各項捐稅各目一律革除否則商民不堪其苦現擬封章請明降諭旨飭下度支部及各省監理財政官並各省督撫切實調查凡不列正欵之捐稅均須蠲除以恤民艱仍應先將應革各欵預爲曉諭再爲開辦印花稅如此辦理商民亦必樂從云 
[富籤公債票發行有期北京]  
　　農工商部奏辦富籤公債票迭紀前報現聞該部自經奏奉依議後已將詳細辦法分别擬定大約十月中旬即可分發各省商人承領銷售 
[俄人展築東清鐵路告竣奉天]  
　　俄國東清鐵路已展築至齊齊哈爾約長十六華里業於八月十四日開車得寸進尺其距臥闥幾何矣 
[加拿大亞人入境之生機]  
　　美洲通信云加拿大各鐵路公司請求政府謂如不許東亞人續入加省恐路工必至中止因該公司等近需雇用工人約一萬餘名云 
[港澳又遭大風]  
　　西報載初七日香港電云昨日下午此間猝起大風徹夜不息直至今晨風力始殺陸地所損雖不及一千零八年及一九零六年九月十八號風災之甚而水上損佚數頗不資國家 
 
 

Page 5

 
 
挖泥船森愛洛區號現擱淺於港之東北盡端葵利灣當風勢正疾之時美孚火油公司之帆船萊黑斯脫號曳錨徑向日本郵船公司之郵船香港丸撞去彼此微受損傷葡國巡洋艦巴屈利號舵輪亦稍受傷又電云據澳門電稱葡萄牙殖民地亦遭大風風力極猛損失頗巨房屋吹倒者不計其數並沉没民船數艘法國砲船阿古號及葡國砲船馬科號均爲風吹入稻田之内並死傷人口甚衆 
[西報譯要]  
　　日本壟斷滿洲路權之手叚字林報載初七日東京電云聞日政府現已向中政府交涉擬與英美兩國合築錦州至齊齊哈爾之鐵路並擬敷設一綫由南滿洲鐵路以達齊齊哈爾 
　　英將吉青納庽京情形又載同日北京電云星期一日晚間駐京英使朱邇典設宴欵待吉青納將軍列席者有貝子貝勒及使館各職員昨日吉將軍曾出游天壇喇嘛廟孔廟等處晚間應外務部及陸軍部之請在某處赴宴今日曾叅閱禁城新軍明日擬赴天津謁見端督及唐紹怡即晚擬乘專車赴派順口此次吉將軍抵京頗蒙政府優待云 
　　德皇與蔭昌茶會文滙報載初七日棑靈電云德皇今日在中國公使署與蔭昌茶會蔭使即以宣統皇上璽書一通面呈德皇 
[魯省諮議局開幕紀事山東]  
　　初一日山東諮議局行開會式午前八時各議員到局撫憲及司道以下各官畢至先在後廳跪讀三十日上諭後始履會塲行開會式會塲布置如下一台上左偏爲撫台及現任司道席二台上右偏爲各局所行政官席三台上中間稍前爲正副議長席再前爲演說台台前設速記席四台下面北爲議員席五樓上北向正中一間爲預備中央政府或資政院人員旁聽席偏左一間爲外國交際官旁聽席偏右一間爲外省官吏或諮諮局人員傍聽席六東西兩樓爲普通旁聽席七北樓右邊第一間爲新聞記者席撫憲及各議員齊集就席後摇鈴開會由報告員登台報告開會詞畢請撫台登台宣讀祝詞次請議長就議長席起立宣讀答詞畢撫台就台上與議員等起立相向行三鞠躬禮禮畢撫台復登台演說政見謂使者對於諮議局凡以三事爲唯一之宗旨一曰守法令二曰布腹心三曰求眞理至於應議事件先分别國家行政地方行政的性質凡應歸諮議局議决之事使者必秉公裁奪而於諮詢事件則不厭求詳不存已見一事自有一事之宗旨自應隨時訪求輿論折衷主當云云次由正副議長登台演說事畢摇鈴閉會全體攝影而散 
[浙江諮議局第四五次大會記事杭州]  
　　初五日下午一時諮議局開第四次大會首由議長陳介石君報告前日選舉候補常駐議員因票未如額當開列次多數加倍二十四名延至今日再選當由書記長張君報告議員實到一百另二人核須五十一票爲當選即由書記照例發票仍以名片選票兩匭分投投畢議員樓守光臨時請假及某議員因腹瀉請假均經議長許可出席次書記開票唱名計顧榮第得六十五票鄭永禧得六十四票褚輔成得六十四票狄翬得六十二票陳敬第得六十票高金培得六十票韓澤得五十九票謝鍾瑞得五十九票沈椿年得五十九票傅典修得五十五票范耀雯得五十三票鄭希樵得五十二票以上十二員當選爲候補常駐議員内有票數相同計六十四票者二六十票者二五十九票者三照例出議長抽簽定席次選畢陳議長布告定章第五十四條第十四節議員席次照章應分部及抽簽定席惟本會假定規則係論年齒分配現在應否實行規定請公决副議長沈鈞儒起言請議長將表决方法宣布惟鄙意前定席次係論年横列現或改爲直線分三序編作九部褚輔成君起言三序分部仍不能支配多寡擬以直線用循環回復排坐似較妥協全體贊成當即摇鈴休息届時仍振鈴復席由書記部分别唱名抽簽抽畢張善裕君起言現在議員坐席旣經簽定似應分别照簽數易位惟時間短促應否變通先舉審議長請議長宣布公决案贊成先舉當由書記長報告本月實到一百二人現樓議員等三人請假應發九十九票以五十票爲當選開票後陳敬第得四十五票王廷揚得四十票均未足額例應將次多數陳王二君倍開再選及發票僅至九十五票（突少五人是否向會長請假未經宣布）復經書記長宣布應以四十八票爲當選開票後陳敬第君得五十二票當選爲審議長是日陳君因事未到故未宣布意見當即散會 
　　初六日下午一時諮議局開第五次大會是日會員實到八十七名照作日簽定席次分别入座經議長陳介石君宣告今日續會照章應選各股審查員當由書記發票先舉第一股資格審查員照章仍用名片分投開匭以最多數范耀雯王佐陶保霖褚補成勞絅章王廷揚徐秉謙涂山邵羲九名當選選畢摇鈴休息届期入座接選第二股財政審查員仍發八十九票開票後以梁有立熊文王理孚蔡汝霖黃炎詹熙洪錫礽王家襄張傳保王序賓葉誥書余鏡清朱其鎭陳訓正樓守光陳翼亮　渡沈椿年劉耀東聶日培張善裕張棣楊山立金尚銑杜子楙潘秉文傅典修顧榮第二十九名當選原額二十七名當由會長抽簽將顧榮第傅典修二名抽出黃炎君力辭審查職會長答章程未經規定選則可辭則不能會衆亦不允其辭當即摇鈴散會是日議員缺席者如丁中立陳敬第等多至三十人 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[贛省諮議局選舉副議長南昌]  
　　贛省諮議局全體議員於九月初三日在江南會館互選副議長經馮中承督同司道監視議員分班投票各議員投畢之後當衆開票計石城議員黃大壎（戊戌進士前翰林院編修）得五十七票德化議員劉矞祺三十五票萍鄉議員喻兆蕃三票萬載議員郭賡平三票復行第二次投票開票計郭賡平（翰林湖南候補道）得七十票劉矞祺七票上饒議員張柱七票喻兆蕃六票永新議員賀贊元二票萍鄉議員葉先圻二票靖安議員劉永懋二票浮梁議員汪龍光一票當經執事各員當衆宣布黃大壎郭賡平均爲當選副議長云 
[江蘇諮議局初六日開會紀事南京]  
　　初六日一時開會由議長宣布委任之法律審查員十一人雷　奮張家鎭秦瑞玠陶保晉王立庭錢崇威張蔭榖沈臧壽潘鴻鼎潘承鍔善潤又請議審查員十三人馬良王錫爵馬士杰屠　寛王乃屏孫靖圻孫寳書洪錫範梁　菼劉永昌張伯英張開圻施雲鷺又資格審查員七人崇樸周虎臣王嘉賓莊士松丁祖蔭凌鴻壽高梅仙卽委夏寅官爲財政審查長姚文柟爲理事雷奮爲法律審查長秦瑞玠爲理事馬良爲請議審查長張伯英爲理事崇樸爲資格審查長凌鴻壽爲理事議長宣布意見兩條一法律財政二科遇有相連之關係時可會同審查二遇有特别事故應設特别審查員時各科審查員亦可被選經議員公决補入議事細則是否宣布督撫提議之案督派委員四人虞汝鈞朱之英及索張二君撫派委員五人夏敬觀王庚田寳榮金兆蕃孫毓驥到會陳述意見議員質問者甚多而以補救州縣困難一條爲最委員應答之言亦甚多而以可由諮議局調查案卷一語爲歸散會時已五時三十分矣兹將第二次議事日表錄左初八日下午一時開會一提議督撫議案之不關財政法律者應如何審查一宣布議員丁祖蔭提議案三條甲實行印花稅减輕田房契稅乙官膏專賣停止膏捐丙南漕改折匀定公費一宣布議員金祖澤提議案一條移積穀捐爲自治敎育經費改正名稱一宣布議員方還提議案一條南漕改折初九日下午一時各項審查員開會初十日下午一時開會一宣布副議長仇維恒提議案六條甲州縣賠累乙首縣盡職丙治匪丁清查官銀錢局戊禁止雀牌已簡字一宣布議員丁祖蔭提議案一條整頓蘇屬學務一宣布議員孫啓椿提議案一條實行清理戶口大綱十一日星期休會 
[奉吉諮議局開幕紀事奉天]  
　　奉天諮議局於九月初一日行開局禮初二日互選議長及常駐議員初三四日休息定於初五日開議聞督撫提交議案甚多率皆負擔問題所有選定正副議長及常駐員姓氏錄下議長吳景濂副議長孫百斛袁金鎧常駐議員陳瀛洲毛椿林温廣泰永貞書銘劉興甲張程九十香山牟維新吳國珍候補常駐議員王蔭棠王化宣鹿鳴王玉泉馬泮春王星原辛酉山當開局行禮時督撫司道均蒞止叅觀者數千人座爲之滿升旗時三呼萬歳聲聞數里 
　　吉林諮議局於九月初一日午前開局行禮後即互選議長慶康當選爲下議長趙學臣慶山當選爲副議長時適吉撫出巡由提法使代表提交議案九件 
[湖南諮議局開幕紀事長沙]  
　　九月初一日六時湖南諮議局假府學宫明倫堂行開會式撫憲及以下各官與議長譚君延闓副議長曾君熙代理副議長羅君傑（因馮君錫仁未至）及諸議員蒞局行禮畢共上籌備憲政曠典祝詞是日會塲布置岑中丞居左試用知縣車伯葵大令賡讀頌詞議長譚組安太史延闓居右各議員居中致答詞司道居後（學司吳子修文宗以考優拔廻避未到）禮畢至九鐘時閉會官長與議長議員書記長書記茶會而散備極歡悅 
[山西諮議局互選議長補誌太原]  
　　八月二十五　　日山西全省議員齊集諮議局内舉行正式互選撫憲寳委藩憲丁充當互選監督是日下午一時親行臨局各議員舉行一揖禮先由監督演說諮議局議員與全省關係演畢即依次互選先選得正議長梁善濟共得六十票當選梁遂起席對監督各議員辭退云弟自東瀛歸國擔任爭礦敎育各項公益事務心力運用已多去秋迄今又復籌辦選舉數年以來内外紛馳精神疲敝此番深蒙諸公舉定竊以弟之材力曷克當此云云當經監督及各議員以公衆委任理無可辭力爲止之次互選副議長先舉得杜上化四十三舉當選又舉得劉篤敬五十二票當選杜君報告謂弟才淺學疎兹獲被選殊深悚愧惟劉君德望素深識力兼備近年來舉辦晋省各事尤爲熟練應請劉君列副議長首席監督各議員同聲贊成 
 
 

Page 11

 
 
叅觀者亦羣爲拍掌副議長之次序遂定次劉君報告語弟旣經當選所有前辦之鐵路事件急請早日公推人員以便接辦當由各議員决議鐵路事宜本國商辦性質且自劉君充任主持總理薪水概未支領旣屬義務擔任自與兼辦他事者不同仍請主持爲宜往復議論頗久至下午七鐘始行閉會 
分類新聞政界 
[院司對于改良監獄之政見蘇州]  
　　蘇臬司以蘇屬擬設監獄官吏養成所即請附於省城罪犯習藝所内應派職事員役擇其不可少者酼派其餘均由所中各員兼任其學生以六十名爲定額凡年在二十五歳以上四十歳以下身家清白不染嗜好文理通順或已習法政者均爲合格分官紳兩班攷選以年半畢業試騐給憑將來分發各屬授以典獄書記看守長敎誨師等職詳奉撫院批云查恤囚之典當注重於監獄古今中外軌轍相同如宋詔獄椽以時灑掃檢視飲食醫藥法循至今良稱美備惟地方有司每多漫不加察聽任獄卒肆其欺朦旣多汚穢不治加以凌虐爲習本部院實深惡而痛嫉之然立法除弊必自擇人始今蘇省設監獄官吏養成所其官吏必具有上等資格固無論矣其下級看守之人尤必將舊時役卒不許雜厠方可除舊以布新外國監獄章制非但有學堂以敎罪犯且有學堂以教看守之官吏即下至押丁小使莫不身受敎育其法至纖至悉該司採取章程亟應詳加規定况値設所之初務愼其始毖不可使未經敎育者授以事更不可使舊日吏役厠其間此最爲緊要關鍵蓋一有舊役則如傳染之病滋蔓極連事關恤囚不可不愼餘悉如詳辦理除行藩司善後局將該所月需經費五百兩左右之欵籌定自開辦日起按月撥解外仰即遵照仍將應定規則課程趕緊妥定詳奪卽行開辦毋延至該所旣定名爲所所有校長應名爲所長並卽飭遵 
[飭查員紳藉公勒派民費江西]  
　　江西廬陵縣紳士安徽候補道彭家騏等禀統計處員紳藉公勒派懇請停免以綏地方奉撫憲馮中丞批云查各廳州縣統計處係遵憲政編查館章程設立調查戶口應設調查長調查員係遵民政部頒行章程本省通行統計處辦事簡章原飭于署内或公所設立選擇紳士協同辦理經費就地方公欵發支設有敎育會商會農會均應担負調查之責核與來禀所陳辦法無異日本調查各件係分三級田町村而郡市而府縣層遞求詳本資羣力合成非憑少數蒐採戶籍之事地方自治成立自有責成此時始見萌芽不容不依逐年預備遵章舉辦是統計處調查民情風俗與遵設調查員長調查戶數口數兩事並行應分晰也凡事不立機關由分而合總難于精密洵是篤論調查戶口與調查民宜土俗由村而都而圖而縣合於多級之制亦合於選擇士紳協辦之旨該縣各項新政調查是否可併義圖紳董以靈機關而節經費收房捐以充統計費前據縣禀批查向未奉復核定戶出三十文以充調查戶數門牌經費未據該縣禀報有案查戶之費應以舊有保甲經費充用係民政部章程載明每戶三十文非尚保甲舊章不容任意派捐又滋擾累仰巡警道會同調查局速飭吉安府督同廬陵縣查照所禀各節邀集公正明通紳士澈查妥議詳覆察核調查各件期限嚴迫不得稍事藉延亦不得虛糜經費並飭知照 
軍界 
[派員赴京領陸軍速成生回省蘇州]  
　　蘇省陸軍速成學堂畢業各生前經咨送京師陸軍部聽候考驗茲接部電各生現已考騐事畢速派賆領回等因瑞中丞特派陸軍學堂提調藍均教練處提調周鼎銘二員赴京領各生回省該二員已於初七日禀辭啟行 
[緝私隊統帶易員湖南]  
　　湘省西路與川黔滇三省毗連時有匪徒出没爲害商旅更有土販結聯大帮任意闖越希圖漏稅前年設有保商緝私隊專爲防護土商起見迄今兩年頗稱得力現在該隊統領吳太守本植迭請銷差昨奉省台批准所遺統領一差已札飭西路巡防隊陳統領斌生兼辦矣 
學務 
[法政學員請免重行研究蘇州]  
　　蘇省前因籌辦各級審判廳需才孔亟特于蘇府署設司法研究所招考官紳入所肄習定章凡已在法政學堂畢業人員亦須報考入所詎法政學堂官紳各班全體學員聞之大不爲然昨特公舉代秀員具禀監督處略云法政學堂畢業人員若再令考入司法研究所肄習未免與部章不符擬請資會撫憲轉飭將法政畢業人員免予入司法研究所仍一體咨送審判廳差委云云監督朱古微侍郎接禀後已據情咨請蘇撫核辦矣 
[添設宣講所批准立案蘇州]  
　　蘇垣地方自治會前在天后宫内添設宣講所一區於初二日起開講各情已紀本報兹悉該所已呈請籌辦處立案當奉批示云貴紳就北街天后宫推廣宣講所一區具見熱心自治至飭該路巡官每期派巡警二名站立門口并諭該區地保等來所照顧業已由處移請巡警總局查照矣 
實業 
[照會出品勸業辦法杭州]  
　　勸業道照會杭州出品協會文云頃准南洋勸業會事務所坐辦陳道台琪函開貴處蔣科員業已來寗遵即飭員隨時接洽以副雅望除隨時由蔣科員自行禀報外如有協商事宜仍應另達台端妥核貴會别館擬包造包拆辦法甚善然能維持永久如南京新北市之浙江會館且留吾公手創之記记其爲德於吾鄉人尤不可没也高明以爲何如至出品一節應請按照出品分類書派商會人員逐市徵集普通物品以完備爲上不必專採新奇精美之品爲賽珍計也惟大宗出品如絲茶顧繡礦木金石食物衣服等類不妨彚集多數蔚爲巨觀以資比較而擴銷路不勝翹切等因准此除照會各屬出品協會外 
 
 

Page 12

 
 
合行照會貴會遵行 
[頒給物産會員名譽奬憑蘇州]  
　　蘇撫瑞中丞以蘇府物産會會務已竣所有在會出力人員不無微勞理應奬給名譽憑照以資鼓勵日昨已將各員憑照加蓋印信發交首府分别頒給計幹事調查員等百五十餘人至出品之家業經審查擇尤給奬如李宏興之紗緞馬乃斌之漁業模刑張楫如之雕刻虞興公司之紡織汪聖言之漆噐貝謹之蠶桑標本徐萬泰之五彩織緞莊子槃之改良木噐汪和記范國章丁洪鈞尤屏翰之泰西紗緞頤和公司之罐頭食物王文周之改良絲車天秤尊漢閣漢貞閣之碑帖雕刻王鳳清之刺紗字對均經給予奬憑其餘不及備載 
[禀禁米石攙水糶售蘇州]  
　　蘇屬章練塘鎭米商孫志垣等以本鎭爲米業大宗乃鄉民糶售米石往往任意纔水一經霉腐行家受虧非淺米業日無起色更有一種無帖白拉亦於商業大有關係現當新米上市之際爰爰特禀請元和吳大令出示嚴禁以衞商業 
雜記 
[鄂吏對於張文襄之哀思武昌]  
　　鄂軍張虎臣統制在抱冰堂延僧二十四名誦經追荐張文襄其妻女亦服素服按日至抱冰堂行禮哭奠若喪考妣聞初九日經始誦完紡織絲蔴四局督辦不綍昌觀察因該四局係文襄所創造亦延僧二十四名於初十日繼續在抱冰堂誦經追荐陸軍二十一混成協軍官現公製紅緞大旗二面上繡公忠體國廉正無私字様並列文襄全銜及全協軍官職名於日昨恭送至抱冰堂内懸掛開缺鄂臬梁星海廉訪由粤來漢往京祭奠張文襄現悉梁過上海時即電江督張制軍直督端制軍請奏文襄前在兩粤兩江政績又電川督趙制軍請奏文襄在川督學政績並分電鄂督湘晉二撫請奏文襄督楚撫晋政績到漢口時又電粤紳籌建祠堂並傳知紳學兩界設位祭奠以伸追悼之忱聞染在漢時接端制軍復電有云摺稿待公秉筆故梁擬於入都後即往天津一行又聞鄂督陳制軍亦囑司道轉致意於梁謂文襄事蹟惟公知之最詳擬請主稿梁謙讓云俟出京時來鄂當據實開一實錄以備選用 
[照會士紳調查現行禮俗蘇州]  
　　蘇垣長洲趙大令前奉上憲札准禮部禮學館飭下各省調查現行禮俗表限一年彙齊送館以爲釐訂之資爰將奉頒府廳縣城鄉禮俗一覽表於日昨再行照會尤潘二紳分别調查詳細登注以憑具復 
[湖北水災籌振事宜彙誌武昌]  
　　湖北今夏水災綦重中秋後荆襄兩河又發大水二丈有餘遂使涸復之處復被淹漫致二十餘州縣秋後顆粒無收災民露宿風餐區域愈廣振撫愈難現在四川雖開米禁准運二十萬石但武漢人口過衆日需米六七千石計算不足二月之糧而外州縣待振之人日亦需米糧數千担情形危迫後患方殷昨陳小帥以現雖派人在奉直一帶購辦雜糧接濟災區惟直隸現奉旨只准購運玉米二萬石而奉天之糧價値又昻雖已派員往辦終恐不能多購特電商汴撫吳仲帥准在信陽一帶採運大小麥數萬石以資接濟業飭由籌振局委派知縣孫記桂携欵往汴先行購運一萬五千石又以現時雖有振欵錢二百餘萬串但一經分散災民所得者甚微轉瞬隆冬勢必滋閙震動大局不能不預行廣籌振欵特遴委知縣金崇爵周焴張賡陛吳凱元等會同夏口廳丞馮篔於初四日在漢口商會開特别大會邀集各帮商董經紀人等會商籌欵辦法凡有慨捐鉅欵者立即禀明鄂督奏請奬叙並可照外辦章程移奬親友聞是日因雨各商到者寥寥其到會之人又以本年市面清淡物力艱難前曾由商務善會墊欵十餘萬串助振現在尚未歸墊故衆人均有難色所捐之欵僅萬餘元而已 
評事 
[滿洲之危局]  
　　自中日缔結滿洲條約安奉鐵路歸日人築造後俄人即欲先設黑龍江鐵道以抵制之會寗鐵路歸日人敷設後俄人又欲暗劃琿春路線以抵制之自日俄兩國要求滿洲路權後而英美兩國資本家亦起而抗議欲築錦齊鐵路以抵制之自英美要求錦齊路權之議發表後則俄國又欲要求恰克圖至張家口之鐵路藉以抵制英美之抵制而日本亦藉口於日使商訂滿洲條約時曾有將來築造錦齊鐵路須准日本資本家同沾利益之請又復要求該路與南滿路線銜接以圖抵制英美之抵制如此各國連環抵制互相要求不已則受其損抶者何國乎眞所謂鬼相打難爲病人也 
清談L 
[特色乎缺點乎]  
[江西]  
　　江西諮議局開幕之日會場中設演台左設優級小學生唱歌處右設軍樂隊處黃大史摇鈴開會左右奏風琴唱歡迎歌軍樂齊舞及章大令代馮撫讀祝辭畢復奏琴樂琴聲鏘鏘樂聲泱泱美哉唐虞三代之盛曷克有此然而仰瞻各議員之顔色則有愉快而無憂勞 
　　記者曰此係江西諮議局形式上之特色 
[福建]  
　　各省諮議局之開幕均在初一午前九時福建亦定九時開會乃因總督遲到之故延至十時十五分開會夫諮議局爲千古以來未有之盛舉宜如何鄭重其事今閩督後時而至至開會不能遵照時刻則其輕忽將事也已可概見一斑 
　　記者曰此係福建諮議局精神上之缺點 
雜著 
[重陽談（天目）]  
　　魏文帝與鍾繇書（歳往月來忽復九月九日九爲陽數而日月並應故曰重陽）續齊諧記（汝南桓景隨費長房游學長房謂之曰九月九日汝南當有大灾厄急令家人縱囊盛茱萸繫臂上登山飲菊花酒此禍可消景從之　此後人所以有重九登高之舉也夫歳有十二月無月無九日奚必於九月九日而獨異一月之中有初九十九二十九等日九月初九爲重九則九月十九九月二十九皆可謂之重九又奚必於九月九日而獨異其類於此者如三月三五月五七月七皆是此皆計數之自然豈有他故哉至桓景　事可信與否姑置勿論弟後之人豈必盡如桓景後之重九豈必盡如桓景時之重九後之地豈必盡如桓景所處之汝南而重九登高相沿成習無病而呻殊可笑也今日敎育漸興迷信自可漸除當此凉秋九月嚴桂方香籬菊初綻日日可以雅游疇必拘乎重九内地學堂尚有沿此舊習放假輟課者是亦奏定學堂章程之所無而敎育家急宜戒　者也 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局選舉訴訟 
[江蘇（）邳州]  
　　徐屬邳州公民廪生崔榮申等聯名公禀控告邳州應刺史祖錫誣衊議員陳士髦停止被選等情當經督憲張制軍批飭徐州府田太守查明核辦乃前日該公民等又具公電至督院云陳士髦停止被選一案禀奉籌辦處飭府州檢卷呈復州旣違章誣陷府亦偏聽固庇滅卷朦復乃意中事照此辦法邳民死不承認懇派賢員到邳會紳調州卷抑或調學台表册報告候核乞主持 
浙江諮議局議案（一） 
[完漕試辦規則法律案]  
　　理由 
　　（一）浙省起運漕米四十萬石完漕時種種積弊不勝枚舉刁生劣監百方包攬狡書猾役從中舞弄以致强者聚衆閙漕弱者疲玩不交究其實官民交困不過爲刁生劣監狡書猾役不利數而已此誠積幣之亟宜革除者革除積弊非釐訂一定規則不足以資遵守此本法律案提出之理由也（二）本法律案原就浙江完漕情形擬定救濟方法暫行試辦可認爲本省單行規則（三）查諮議局章程第二十一條第六項議决本省單行章程規則之增删修改事件此項規則旣爲本省單行規則應在諮議局議事範圍之内 
[完漕試辦規則]  
　　第一條州縣每届完漕時須駐倉督收每厫選派監收員一人監視倉書斛手檢選米色穩斛平概等事 
　　第二條完漕須逐日分莊交納由州縣先期榜示如初一日收甲莊乙莊之米初二日收丙莊丁莊之米各花戶不得遲延亦不得攙越 
　　第三條完漕時須編定各莊花戶排次每日各厫依莊册花戶次第以十戶爲一排按排進厫交納前排未畢後排不得混入 
　　第四條按排完漕每一人止以一戶爲限不得以一人包完數戶其糧額在一斗以下者准其託本莊糧戶帶完但不得以一人帶完至三戶以上 
　　第五條各莊完漕之日應由莊首邀請地方自治董事會會員一人到倉稽查董事會未成立以前即責成莊首行之 
　　第六條各花戶呈様米時由監收員會同董事會會員騐明分别收駁如有掗交提袋及糾衆滋閙情事按律懲辦 
　　第七條各花戶當日如有駁退尾欠限三日内補完至遲不得過五日 
　　第八條各花戶完折色者隨時由州縣牌示照市折價各花戶須案照第二條排定日期辦理 
　　第九條各花戶完折色者須自封投櫃但糧額在一斗以下者適用第四條之規定 
　　第十條關於完漕事宜倉内書役及各都圖莊里各書粮差玕保等如有舞弊及索費情事查出或經人告發加等治罪 
本埠新聞 
[南北貨業集議貨捐局阻碍商務]  
　　本邑南市南北貨業因貨捐局改騐印爲紙印窒碍甚多羣起抵抗已紀前報茲悉又於前日假商務分會開會出南北各業派代表到會宣佈貨捐局議改捐章阻碍朝廷興商之至意其所碍有五端一廢時二勞力三糜費四受屈五流弊現擬公請商會諸董轉達商部飭知貨捐局收回成命以維商政 
[余發程案近電]  
　　南昌撫署轉外部劉丞堂鈞鑒公辦余案舉國翹盼挽已倒狂瀾案冀平反洗國恥伸民寃惟公是賴旅滬鄂商王爕山等叩 
　　南昌撫憲鈞鑒余案未結公憤難平英領欲錢抵乞堅拒懇向英領嚴重交涉以全民命旅滬鄂商王爕山等叩 
[搗毁印花坊之結局]  
　　大盛印花坊被業董蔣子春勞文榮糾衆搗毁等情迭誌前報茲有法商麥得意投稱坊係商人所開倪順發係爲經理蔣勞二人糾同工匠二百餘人來坊打毁各物越界拔人有違定章求請重辦倪稱是日奉洋東遣在蘇州辦貨迨向店中檢視被毁印花板一百三十副每副計洋一元又被搶去布五十二疋共計値洋三百餘元有半月之久不能營生求恩追償損失孫祖富稱小的見有衆人洶湧而來即將大門緊閉避匿樓上旋被打門入内尋獲軋往力浜橋地方驀見蔣勞二人在内指揮令衆拔往印花公所私自弔打以致足骨至今受傷未愈蔣供小的於六月間已辭董事之職此事因倪强扣各工人酒錢敗壞行規致觸衆怒遂出此策小的乃是董事咎有應得惟倪敗壞行規亦請得究勞供雖是行頭亦與蔣同時辭退餘語相同判蔣押三月勞押二月另賠償損失費洋二百五十元了案 
[飭議開濬吕水溝支河]  
　　日前有莊以敬者具禀縣署請開呂水溝文河茲奉批云該處吕水溝支河關係三十八九圖農田水利如果積年淤塞開濬自不可緩惟該河原有河身現除淤境尚剩深廣各若干如照呈叙後面二丈河底六尺深以八尺爲度須挖土方若干兩旁受益農田計若干畝按畝攤派如何出夫是否邀集兩圖農耆衆議僉同經费若干已未籌備均未縷晰明叙無憑察核候諭飭該兩圖董事速邀業戶農耆妥議復奪 
[地方公益會提倡商市]  
　　初七日下午八時城内地方公益研究會常會延請薛貽榖先生演講大旨謂城門已闢車馬已通城内各商家所售貨物價値之貴賤物質之美惡若能與租界不相上下購物者誰願舍近圖遠此亦振興市面之一端務宜注意出之講畢又提議邑廟豫園内興夜市事至十時散會 
[救火聯合會限制洋油]  
　　救火聯合合前曾禀准縣署凡有批售煤油之店均以存儲五箱爲限以免危險經李前故令出示飭遵在案昨日該會調查員查得西門内杜家灣陶沙塲口湧源小木橋口餘昌祥雜 
 
 

Page 19

 
 
貨店均儲火油十餘箱實屬違背定章即由該會函請西區飭甲傳兩店主到局訊罰 
[南市商會改期開會]  
　　南市商務分會本定初九日與附設在内之商團公會商學會等公同開會籌議一切茲因是日商團會各會友均無餘暇是以議改十一日開會 
[城内]  
　　拆梢○著名流氓銅匠全全妈張全全冒充道探向新北門内沈某所開之銅作指稱收買賊贓拆梢嚇詐日前由道探拿獲解轅發縣經襄讞員德明府審訊張供向做銅水烟袋套子前與友人同到沈姓店内商借英洋十元小的取用七元餘三元係友人取去不敢拆梢明府判張還押候傳銅作主沈姓到案質訊 
　　掯贖○王子良扭凌茂生到縣喊控掯贖田單一案亦奉德明府提訊王供浦東人光緒十九年間與毛景山凌惠泉等合做棉花生意不料棧房失火焚燬以致虧本計算應派虧本錢八十千文當將自已田單八張計田十畝左右托凌爲中抵與毛景山威三十一年毛凌相繼物故凌子茂生串通毛子坤林將單轉抵他處近年小的備本取贖茂生將單措阻索銀二百五十兩延約至今不肯放贖情急無奈扭案求追凌茂生供王子良之田單有四張確係轉抵與高姓處其四張仍在毛坤林處求請寛限情願清理明府判凌交保限五天理明如違押追 
　　局示○一路巡警分局游正巡官牌示略云近據巡查巡長王震東報告偏僻小弄路燈往往未及天明即已熄滅業將該管燈夫從重懲罰以爲希圖小利擅扣燈油者戒乃前日又據巡邏巡長左榮熙查見燈夫趙銀郎於該管唐家弄一帶之燈均未及三句鐘一律熄盡趙家宅火腿弄等處之燈甫至三點亦已熄滅過半燈夫趙銀郎乃敢如此胆玩扣减燈油著從重笞責三百板該夫頭徐松林任情放縱亦著罰工食錢六百文以昭懲儆王震東左榮熙於查燈一事尚屬認眞著即將此次所罰給該巡長等以示奬勵 
　　官事○湖北候補道趙鴻圖花翎道員用候補知府巡警局文案曾紀桐浙江委解京餉委員補用知縣傅奕和昨日均到道轅謁見顓北馬橋巡局委員梁慶眞高昌廟巡局委員李錫年均禀請銷假 
[南市]  
　　傳知遷棺○總工程局工程處查得十二圖地方有陳大觀者將棺浮厝由局圈用之徐姓空地不免阻礙路工昨傳該圖地保諭令傳知遷移 
　　分别償還○承駁柴炭之船戶陳定全扭同業唐掌和至工程局控被欠去代掮貨賬洋四百另四元七角嗣唐又扭陳阿二至案控稱亦被欠洋二百三十二元以致不能理清前欠陳副裁判判陳阿二先還唐欵飭交保限初十日先交洋一百元餘約二十日還清唐先繳洋一百元給陳富全具領餘限本月内還楚 
　　實在難斷○張德祥向爲布業妻某氏被飯司張關泉之妻以領往川沙看會爲由誘至寗波匿在劉姓處昨特扭控工程局關泉供德祥失業不能瞻家自願賣妻已收去洋十元詰之德祥堅不承認官判事在外埠未便訊斷著關泉交保帮尋 
[閘北]  
　　賭徒三窟○著名廣帮賭徒陸某等近在嘉興路火車站北四川路德仁里及延绪山莊等華洋交界之處租賃密室開設花會翻攤誘人賭博輸贏頗鉅 
　　五期拔清○何正幹昨投四路一區控王德昌欠洋九十元屢討無著請追判王還洋四十五元分五期拔清交保了案 
　　各責二百○王阿桂包長金張阿仁徐阿二徐阿三徐如林等六人前晚在洪安里對門聚賭被四路一區巡士查見拘局提訊判各責二百板具改過結斥釋 
　　鄰人垂涎○老婦陸姓住居文安坊稍有積蓄前日病故由其弟林寳初草草成殮鄰居徐曉仁袁洪發邵廷州等見而不服嘖有繁言林老羞成怒向徐等尋釁扭敺由巡士拘入四路一區判押候查明究辦 
　　挑水可惡○楊家石橋陳姓老虎灶之挑水夫王大在就近小浜内挑取汚水被巡士查見拘局判王責手心一百下 
　　不會茶資○殷如全昨扭匡國富至四路一區控被借洋十元不還請追匡稱洋已憑中人殷學台分四期還清今日因向索借票口角被扭至茶館内有汎捕夥陳兆令小的出洋一元六角爲茶資不允致被扭局官諭暫押候訊 
[新租界]  
　　洋人失竊○泥城外西大路七號洋房内西人排夫家前晚失竊珠寳金飾等物約値洋數千元報由捕房飭探查緝 
[ 
　　私收賬洋○繆松林因私收新順記號内帳洋二千餘元押追在案昨日復訊繆供無力歸償求宥判繆押西牢一年半如能限内還洋准予酌核 
　　按前報載老順記所控者誤也 
　　串拐鄉婦○蔡孟榮王時明王顧氏串拐鄉婦曹包氏之媳阿寳販賣訊押在案昨奉復訊判蔡王各押四月王顧從寛開釋阿寳交其姑領回 
　　園主欠錢○丹鳳髦兒戲園主趙春庭因欠看門印人工洋不付被控公廨傳案請究判趙交保候英領堂期解訊 
　　無家可歸○婦人張桂英不辨路徑在馬路徘徊由捕查見於昨解訊據探目張寳榮禀稱查得該婦因案判發棲流所擇配後與其夫不睦分離復奉改發濟良所五年現已期滿釋出無家可歸因之迷途請爲察核判婦暫行留廨候核 
　　藉端拆梢○張文炳李順卿藉端向榮玉泉拆梢被控捕房查獲解訊均不承認判押候查明實情再訊 
　　在途拉客○雉妓陳二寳華第二李小寳王二妹均因在途拉客傳案請究判四妓各罰洋五元一併充公 
　　是否有意○許春和控大清銀行用人蔣卜三混用銅洋昨日解究訊得蔣非有意混用判將銅洋四元銷燬蔣從寛交保斥釋 
　　慣竊脚車○無領事管束之西人非立司因竊中西各商脚踏車被控捕房由探查獲昨解請究中西官略詰情由判該西人押候查明並提同黨到案訊核 
　　串拐男以○張阿生與陳陸氏串拐董阿才之男孩阿毛價賣於王陳氏由探查獲解訊判張阿生押西牢三年陳陸氏押女所三月孩交董領回王陳氏開釋 
　　攔路調戲○流氓徐三郎攔路調戲婦人陳馮氏不遂乘間搶氏金戒由探查獲判徐押三月 
　　不知自愛○徐阿三姚金樓潘金生因打嗎啡毒針代烟由捕查見一併拘入解究判姚押兩禮拜徐潘送棲流所醫治 
　　圖賴墊欵○著名地販賀茂生因賴田益慶陸鴻卿墊欵銀一千兩洋五百元被控公廨前晚提訊賀供求寛限判賀交妥保限一禮拜清理違干未便 
　　不還押租○莫兆熊控黃芝軒不還押欵及租金共銀五千一百三十四兩前晚提訊莫由伊姪莫尚欽到堂代表求追黃供詞推卸判交原保候補傳人証到案訊核 
　　串騙銀兩○美華利等三十餘戶環控鎭江裕大號夥項鶴林並莊客葛委藩串騙銀六千餘兩前晚解究判項葛各交的實妥保限二十六天清理如違提追 
　　虧欠票銀○濬川源銀號霍濟菕控北京路福興里乾益棧内駐滬之慶泰隆號夥根聲齋欠匯票銀四千餘兩前晚提訊楊祇認欠銀二百餘兩判楊交原保限一禮拜自向原告理楚 
　　圖賴借銀○陳美棟控邱開初樓美如圖賴借銀四千兩前晚提訊以邱未到判樓仍交原保候移傳人証到案再訊 
　　查究起火○昨晨四句餘鐘老閘唐家弄歸仁里一百八十號金錫壽家起火延及比鄰孫姓當經救火會西人澆息共燬房屋四間事後捕房恐有别情派中西包探往查起火詳情復核 
　　私收水脚○腦威商安南輪船主控程雨徵私收運貨水脚銀兩逃匿一案昨晨會訊原告延高易對辦律師上堂代表請追程亦 
 
 
] 

Page 20

 
 
延律師到堂代辯官以程不應私收逃匿判帶回捕房押繳洋一千另十八元到案准予開釋免究 
　　渾用僞票○陳子祥因將僞票向李肇初還欠混用訊押在案昨奉復訊判陳押西牢二年假票並僞圖章一併銷毁 
　　圖竊反誣○謝阿翠因竊婦人邱阿雲金戒反誣其夫謝阿鳳紏人兇毆等情昨日解究判阿翠交保著下禮拜二傳謝阿鳳到堂訊核 
[美租界]  
　　心痛自盡○唐高氏因發心痛病吞烟自盡前日下午上海縣田大令委捕廳趙少尉蒞驗委係服毒身死當由氏女韓唐氏婿韓仁明求免發封自行棺殮 
　　因病倒斃○劉阿榮前日倒臥廣西路上由捕車送同仁醫院醫治無效亦經趙少尉險明因無家屬飭保將死者身畔票洋十元購棺收殮 
　　跌入水鍋○孫阿福在嘉興路鍾世榮洗衣作爲夥失足跌入熱水鍋内湯傷甚重車送同仁醫院醫治無效斃命昨由捕房飭保報縣請驗 
　　電車撞傷○小車夫羅阿生昨在西華得路被某號電車撞跌碾傷足骨投報捕房飭送同仁醫院醫治核辦 
　　成衣調戲○成衣王仁生昨在鄧鐵路調戲女工田巧芝張秀芝張金妹由捕拘入捕房飭押二時從寛開釋 
[法租界]  
　　帽子價値○王連章前由范錦榮担保向董阿再賖去帽子値價洋一百四十元日久不還判令折償洋一百二十元分兩期交清第一期已交過洋六十元後餘洋仍不遵交昨又提訊王稱實無力措交判再押一月 
　　母女重逢○女孩周崔子前因迷路送發善堂留養兹經核母周倪氏赴堂認明將孩帶案求請給領司馬准之 
　　不知違章○陳根三沈小弟前因扛運全身牛隻在寳昌路經過爲宰牲西人查知送廨押交復興作主唐阿三到案訊辦前日將唐拘案稱該牛是在某姓家購來不知違章求宥判罰洋十元後因無力遵罰遂改押捕房十天 
來函 
[宜春學界被誣慘狀]  
　　逕啓者敝邑此次滋事肇於府縣統計處逼收圖捐敝邑共計一百四十六圖每圖派錢十串府統計二成縣統計八成七月間張縣憲卸篆代理吳縣憲催差勒收各圖艱於出吳縣憲遂簽差鎖拿圖保二名杖責監押各圖保情急生變遂謊言城内抽收百貨釐金於是米不進城二十六日各圖保復以合邑圖衆名目具控府縣懇乞恩免縣批此欵係統計經費至如何變更之處俟禀上憲核奪府批俟抽收二三年後統計告成不必交納圖保見批詞堅捐難乞免遂關會各圖紳士恐釀禍急趨府署太尊不見紳士憂鬱莫可如何八月初三日遂風起水湧齊集圍城府縣見鄉民攻及已身無計躱閃遂嫁禍紳界親到城北大橋頭對衆揚言曰此非我官府要錢乃紳士要錢愚民無知不知統計之非學務且不知統計之非紳辦凡一切新政皆疑紳士無故生事遂釘忿紳界娶進城毁學殺紳府縣又懼不測乃命開鎗堵禦當擊斃鄉民數名無辜病媪一人鄉民抱憤遂屯聚於石神廟初七日復攻西城門官兵堵禦鎗斃多人府　見傷民旣多圍仍不解乃提出前所監押之二圓保當堂質問故意挑剔謂爾紳不公無妨指名具控本府縣自有辦法圖保遂指名妄控糊列八條初十日府遂如禀出示張貼城鄉允以各捐一律不收學堂一律停辦且勒碑永禁鄉民遂散歸鄉里將各鄉學堂概行焚燬在敝邑之遵辦新政也擬籌一欽必先揣度情形禀商長官經官批准乃奉示遵行從無有未奉官示妄抽一文府縣有案可核况官小學堂開辦七年各局所示開辦二三年抽收欵項毫無異議且與各圖保毫無干涉再以此次滋事盡出圖保之倡合何以七月二十六日之禀詞不指斥紳士且何以不起於未收圖捐之前而起於逼收圖捐之際乎則此次之禍釀於統計不待智者而知之矣邑紳盧元弼素性贛直爲學界所共認一切公事前未與聞去歳六月始舉充勸學總董勸學所之經費惟於稅契項下每兩銀拍錢五文餘皆挪移大同局之現欵於各處欵項毫無挹注但不知何事開罪於太尊而終始嫁禍於學界若此之很也自太尊出示以後民勢洶洶謂各項新政果然是紳士生事而毁學殺紳之焰益熾官小學堂董事易澍被鄉蠻綑去備受慘刑學生穿操衣者均被毆索金且聞有毆斃者各鄉學堂被燬者十餘區下匾停辦者七八區鄉學一無所存鳴呼以開通民智豫備立憲之學校忽以一紙誣妄付之一炬敝邑固墮入黑暗矣以如此之惡湖如此之影響風聲鶴唳不燬盡全國之學堂不止太守爲奉宣新政之領袖理宜先事預防乃始則規利痛責圖保繼則畏禍誣及紳界終則貪功妄信有匪其自爲計則得矣獨不慮長奸邪之燄擴亂民之權不惟學界人人自危即將來爲官長者辦理新政又何以措手乎爲此縷陳顚末以與我學界共圖之宜春學界公啟 
　　王安民第二次通告各團體諸君鑒 
　　上海民立中學堂演劇有害敎育前遂盡人皆知頃閱新聞神州時報告白該校不自引咎反謂安民有意破壞該校名譽狂犬亂噬殊覺可笑至於當日演劇如湯貨欲見孔子之怪狀迎春坊四弄之口吻出賣入塲劵之奇聞等安民實不認言還乞諸君子調查可也 
　　附錄致上海民立中學堂校長函 
　　啓者安民由寗蘇歸來時車中得讀貴校廣告内言三天内詳細答復殊爲可笑安民與足下謀面數次豈往址職業獨未之知乎抑貴校豈無號簿乎足下以辦學爲名誘惑青年入於邪途尚不自引咎名譽之破壞與否自有公論惟安民與足下交涉若何靜候憲批可也 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專電 
[浙江諮議局議事細則] （續） 
　　第百十九條議長認爲必要時或有議員十人以上之要求時亦得不用起立之方法使以記名或無記名投票决之 
　　第百二十條行記名投票時以問題爲可之議員記名於白色票以問題爲否之議員記名於青色票順席次投入投票匭 
　　第百二十一條行無記名投票時依前條用紙順席次投票同時將名刺投入投刺匭 
　　名刺數與現在議塲議員數不符點檢名刺對照名簿使之補投 
　　名刺數與票數不符則再行投票 
　　第百二十二條行表决時當將入議塲處閉鎖 
　　第百二十三條投票畢議長宣告其結果 
　　第百二十四條議員不得請變更自已之表决 
　　第五章秘密會議 
　　第百二十五條定於諮議局章程第四十一條之禁止旁聽事件發生時當先期禁止之 
　　若在會議中時議長得不用討論立决可否屏退旁聽人 
　　第百二十六條秘密會議之紀錄不許刋行（未完） 
小說 
[奇情小說美人虹英敦勞斯著瘦狷譯意（一百）]  
　　第五十章 
　　數日後伴雪葬矣埒根及楷羅均已負罪入獄屋克來久爲彼等所盤踞塵埋霧罩久駐妖氛今則幻影含沙悉作鏡花水月巍巍巨第中乃滿貯一種太和翔洽之趣 
　　自辣司登夫人及葛蘭崖至屋克來後昕夕與梅黛嶺晤聚一則聞聲影慕幸尉相思一則舊雨歡逢聯床夜話客稱旣醉主曰未央酒綠鐙紅幾不復憶往日愁苦事顧一言及佛憨則互相鑿枘葛蘭崖堅謂佛憨屬意梅黛嶺勸其早日成婚葛蘭崖勸之益力梅黛嶺拒之益深時時莊言曰吾非無情於佛憨顧迭受外界之激刺萬疊情絲遂等諸雲隨風散不著纖痕重以佛憨與君目成已久心印有年負我負人强顔求合尤非吾之所敢出嵯乎十年杜牧一覺揚州今日秋墳昔年春夢塵世良緣皆當作如是觀耳我心匪石君舌徒饒此後一棹重瀛或在天之涯哉在地之角幸則挾新智識以歸有所建樹否則環游塵海漱石枕流亦未嘗不可以尉半生淪落家居以老僕且恥之况欲以痴男騃女之所爲責諸我梅黛嶺之身耶 
　　葛蘭崖瞿然曰君眞能勘破情關耶曰是即不能然情之眞詮目謂獨審蓋情者隨境而異尤隨事而變即如吾之禁錮安索仍於報仇之中全其父女之情否則首之於官逐之於外亦奚不可者顧君子不爲已甚吾何獨斤斤於一殘廢之人至於情愛之情尤當出以審愼吾之於埒根君之於伴雪一念之差幾成大錯餘如愛蘭辣司登夫人等亦大都視情爲無足重輕之物卒之一聲河滿齊唱懊儂今者君與佛憨交成莫逆而必强以讓吾則在佛憨爲負情在君爲矯情在我已空色相復惹綺愁亦安所用吾情一舉而三人失其所君何爲此紛擾爲 
　　言未已侍者持雅麗芙電進室中人羣起讀之曰 
　　非力魄寒蕾赦矣明日當共趨候君等敬達謝忱 
室中人讀已相視有喜色翌晨雅麗芙及寒蕾遂至屋克來承梅黛嶺之請即與葛蘭崖等共住於彼一日禮拜堂中月丁聲鏗然佛憨及葛蘭崖結婚矣禮畢歸家則梅黛嶺已作樓頭黃鶴留書一緘爲别書曰 
　　微塵世界泡影衆生睫闇方寸識拘跬步秋草喻其榮枯蟪蛄同其晦朔沉沉蛤利黯黯女界萎恭庸懦視爲故常問有一蛻故鼎新以巾幗而行鬚眉之事者乎有之請自隗始（完） 
國外新聞 
[瑙船擱淺]  
　　初七日香港電云香港瑙威領事今日接到電信謂瑙威汽船拉搿買號在西沙島擱淺望速派船前往拯救船伴現均乏食大副某君患熱症殞命船主及其妻並船上職事一賆水手兩人均乘小艇渡登法屬海邊 
[中美亂事]  
　　初七日栢靈電云中美洲共和國尼卡拉圭港因國内有亂業已封閉 
[俄皇赴意]  
　　初七日倫敦電云俄皇取道哇地薩前赴意大利外務部大臣夷斯華克亦隨皇同行俄后則留駐於里凡堤亞 
[各國注意西班牙治死黨魁]  
　　初七日倫敦電云英國工黨議員在下議院質問政府曾否設法阻止西班牙鎗斃無政府黨費雷氏外務部大臣葛雷答稱歐洲他國之内政英國向不干涉已成定則政府今未便出此範圍社會黨議員葛萊森聞首相答言怒不可逷即肆意痛詆並提議停止議院會議惟贊成此議者僅有十八人故未成而罷同日栢靈電云英法比三國國會中近皆有議員質問政府關於西班牙治死無政府黨費雷氏事宜諸國大臣皆謂未便干涉他國内政不肯置對 
[俄擬併天芬蘭]  
　　初八日倫敦電云據聖彼德堡電稱俄國現已派精兵一隊前往芬蘭先將維巴省占據芬蘭上議院近已解散代以俄國宜吏同時並拒絶芬蘭陸軍另立之議且經國會命撥英金二兆磅輸與俄國陸軍 
[探家近舉]  
　　初八日倫敦電云據華盛頓電稱北極探險家裴萊君已將一切報告呈交國家地理學會核斷 
 
 

Page 27

 
 
   
 
 

Page 28

 
 
   
 
