# 1892 - 281 - 4906998

 

Page 1

 
 
[勸募山左汴梁急振啓] [  申報館恊振所同人拜手]  
　　前者順直洪水洚洞爲災猝不及防以致生靈塗炭敝協振所已印成捐册附報分呈樂善諸君兹又屢按山東河南急電告災咸稱河水決隄平地化爲澤國小民顚沛更甚於前噫胡天之不佑斯民至於此極耶所望　　君子之接到敝所捐啓者時艱蒿目大發慈悲見義勇爲當仁不讓急分家量以拯哀鴻庶幾災民之不死於水中者猶得藉義粟仁漿以延殘喘實敝同人所望雲九叩者爾 
[新印鉛板大字康熙字典告成] [  圖書集成局啓]  
　　康熙字典一書家絃户誦垂二百餘年目今殿板不易購求近時所出者雖極精工然細若毫毛久閱恐傷目力本局將用新鉛鑄成大字排印而成讎校再三毫無髮憾卽燈脣酒尾老眼昏花者亦能一目了然全不費力兹巳告竣釘成十二厚本雪白連史者每部連套碼洋二元五角上等竹紙者連套碼洋一元八角由上海申報館帳房及外埠經理申報處出售寄語芸窻秀士青瑣才人移玉惠臨及時購取也可 
[書許仙屏河帥奏報黄河情形摺後]  
　　黄河之患自漢迄今蔓延未已國家歳費帑金巨萬爲河工之用而從事河工者卒未聞出一至計建一良規爲一勞永逸之策其所爲循分供職者無非粉飾補苴以掩一時之耳目當夫伏秋大汛泛濫爲災河臣封章入告往往張大其狀危迫其詞請發帑項俾濟要工迨帑項旣頒稍購稭料搶廂築堵轉瞬節屆霜降河流緩縮得以將決口堵塞則又入告九重鋪張揚厲謂督率若何勤勞籌備若何周至在工員弁若何踴躍從工大王將軍若何顯靈効命而攷其實則祇爲開復處分地步河工之堅穩與否仍無把握也一至明年伏汛盛漲依舊險工迭出前此所報工堅料實確有可恃者至此竟毫無足恃未幾而又以潰決聞矣未幾而又以添欵請矣年復一年覆轍相尋終無底止是豈治河之竟無善策哉大抵從事河工者無非借治河之名爲肥己之計上下相蒙固守成見牢不可破歳修之費大半悉充腰槖其用之於河工者寥寥無幾蓋在工者正欲以旋堵旋决旋决旋塞得以從容請欵肆其侵漁之計倘使工堅料實則合龍之後永無潰决之時歳修經費可以大减在事者將何從而染指哉嘗聞父老言往時在河工當差者無不乘堅策肥揚揚自得盖皆視此爲美差藉以厚其封殖侈其奉養張其聲勢廣其交游而於重大工程爲國家帑項之所繫蒼黎性命之所關者反視爲不足重輕如越人視秦人之肥瘠莫焉不加喜戚於其心使在工者皆存此心欲求河患之弭豈可得哉夫論治河於今日盖亦難矣昔神禹治河水由地中行今則河身之高於地者日益甚繼長增高其勢且日甚焉而未有已覆杯水於堂㘭之上難保其不旁溢置河流於平陸之顚何怪其多冲决哉禹之治河順水之性今則河流屢經遷徙旣不能規復當日之故道又不能將河底濬深使水之在地上行者仍在地中行則河流之患將有何術可以弭之自古迄今聖君賢相關心河患擘畫良規見於奏牘載於國史者不知幾千百萬言卽彼西域人士來游中土以河患爲言者亦嘗屢陳其說或謂宜於黄河之濵相擇隙地挖數大方池引河水灌其中以旁達於支流小港旱則可備灌溉潦則以資宣洩如此則河水以分注而無洶湧之虞自不致别騖横驅貽害地方矣或謂宜另挖河道自西北至東南以迄於海所挖之道深而且闊旣成之後引河水注其中庶爲一勞永逸之計或謂河隄宜用四門町培築盖此物遇水益堅以此築隄自必堅牢耐久永無潰决之患凡所敷陳非不近理然試問似此規爲不知當費銀錢以若干計無論目前庫帑支絀萬不能興此大工卽使遲至數十百年之後開礦産設銀行行鈔幣國計日充或者有力辦此巨工而此數十百年以前河流無歳不漲險工無歳不出又豈可悉俟之將來而任其爲害於目前哉昨讀許仙屏河帥奏報黄河情形一摺而不禁躍然以起焉摺中所陳可幸者三端而復懍之以懼持之以恒不以諉之天事而以責之人事旨哉言乎世之遇事藉口天事者皆其不能自盡人事者也仙帥自摧任總河後卽能破除情面力掃積習不避謗怨實事求是設立河防局激勵屬員廣儲石料險工未出防患已周惟於無事時多一綢繆斯能於有事時少一叢脞由此以觀河患亦何嘗不可弭哉大抵圖治之方不外乎力戒虚僞務求眞實苟不以眞實爲事則雖極易措置之事亦終於無所成就若能以眞實爲事則雖他人視爲極難者在我亦可綽有餘裕推此心以治兵則兵自强推此心以理財則財自裕推此心以修好睦鄰自可折衝樽俎固邊圉而張國威又豈獨治河爲然哉 
[津電譯登]  
　　昨接析津來電云新簡長江水師提督黄昌岐軍門於今早十點鐘時乘招商局新裕輪船開行來滬○津電又云順天學政李芍農宗師定於廿四日按臨天津舉行歳試 
[電告燬堂]  
　　福州來電云有牧師挈其妻至離建寍府治百里許之建陽縣設堂傳教忽被匪人縱火堂燬而牧師夫婦亦焚約幾殆幸縣官派人救護將牧師夫婦送入署中 
[燕市雜言]  
　　京師近日宵小横行宼盜竊發報失之案僂指難終左右兩翼烏德二翼尉嚴飭步營捕盜海捕海察各步軍校及各廳官於所屬地叚加意梭巡鄰封如遇竊賊亦當不分畛域一律兠拿每夜更柝甫敲官兵卽分投巡緝梆聲震耳燈影盈眸蓋欲示以先聲俾宼盜知而隱避耳○日前某大臣出正陽門赴宴中途爲車馬所阻轎不得行濡滯多時及至而宴會已散不覺勃然大怒立諭該管營汛禁止車馬停歇復經街道察院製就木牌四面立於弔橋四隅上書街道察院示正陽門橋街道理宜平坦乾潔車馬往來衝繁不准停車阻滯禁止零賣小攤便溺作踐等事倘敢藐玩不遵定行嚴拿懲治 
[旗學課程]  
　　八旗官學教導滿蒙漢兵子弟以期造就有成俾得攀龍附鳳近數年來人才日出凡入學子弟擇其聰頴明敏者考其經書之純熟與否字跡之端楷與否或詩或文能搆成與否由此定其取舍照額繕册呈明國子監由監覆考果優者准其入學讀書每名每月給養膳銀一兩五錢每日清晨由家學午飯則由學　和弗庸回家晚課畢方准挾書而去明日復然學中由堂官派出甲班一員總司其事又由監考官考　舉監生員作爲各學中教習派入各學學分數齋一齋以二十生爲限不得逾數每月將終總理者考功課一次年終則合堂大考優等者賞銀及筆墨書籍箋紙惰懶無功資質愚魯者由監除名教習三年報滿例以知縣選用故常年功課勤愼不倦無濫竽充數之人是 
 
 

Page 2

 
 
誠培養人才之一道也 
[猴子放火]  
　　閩人李某在𠰴叻作小販數月以來積有百十金因與鄉人葉某至岺株巴曷共設一小店不半月二人卽空手而回所有資財均已付諸一炬問之知其事者曰是處有某甲畜一猴厥性甚靈一日忽走脱覓之不獲詎此猴出外無所得食常至各店肆擾居民恒患之一夜猴至李店竊取果餌爲葉所見持槍擊之一擊不中猴卽遠颺葉漫焉置之不以爲意至明夜忽火光暴發葉李從夢中驚覺則火勢已成無從撲救卽貨物亦不能搬徙僅以身免倉皇走出業已爛額焦頭當時　李二人猶見火光中有一猴跳躍而去始悟猴挾昨宵之恨故特潛來縱火也 
[緑林豪客]  
　　廣東惠州府屬海豐縣人容翁家擁厚貲好施仗義一日有素不識面之四人造門請謁翁揖之入一一叩姓名各舉以對翁曰素昧生平遽蒙枉顧不識將何以教我其一曰聞公高義素能救人之急故不嫌冐昧特來求貸白金五百以濟急需公當不我拒也翁以現無存銀對轉思此四人突如其來必非無故者從容言曰客如急有所需必欲如數則力有不逮若二三十金猶可勉爲也四人曰我輩揮金如土戔戔之貲不足供一飮似此綿溥固不足入我輩之目亦豈宜出於公之手耶旣不見諾卽當告辭後其勿悔語畢遽起拂衣而去去後翁與家人忖度疑是打單匪徒遂齊集家丁備械以禦次日翁偶至門首見一字帖高貼墻上大意謂貸貲不遂所見不逮所聞殊非仗義者姑念爾平素好施不忍加害云云遂知其爲緑林豪客無疑 
[吳門諺語]  
　　吳江縣宰飭捕役某甲緝查某案逾限未破遂卽嚴加追比其妻某氏慌急無措四處購覓線人旋有人告以是案欲破須往蘇州一行氏卽偕夥數人駕一葉扁舟於十八日傍晚抵胥門外翌日偕線人入城行至撫轅見有名小五者吹鼓亭内樂工也正携鼓籥入亭承值綫人指之曰犯在是矣某氏急大踏步上前扭住其辮繫以鐵練拽至舟中差役目覩情形立卽禀知巡捕官飭差前往迨至則舟子已將解維差役立呼地甲至將船看管一面將舟中人如數拘解撫轅禀明中丞發交吳縣訊理○某日下午有某甲者年逾弱冠衣履翩翩偕一女郎行至大石頭巷忽有乙丙二人迎面而來甲一見卽色然以驚急就身畔出洋銀六枚卑詞奉敬乙丙受而藏之拱手作别行未數武復飛步赶上猛揪甲髮辮拽之以去不知所之女郎雙涙盈盈欲哭不哭詢諸知者謂甲積　也女其姘婦也乙丙捕夥也兹因某案敗露故特拘之歸案耳○本月二十日清晨有一貨船由某處滿載至姑蘇駛至太湖中一帆高掛容與中流不料湖中突起旋風以致桅檣中折船在湖心旋轉勢甚阽危他船見之正欲駛往援救忽又起大風一陣船送傾翻幸舟子素日善泅得免與伍大夫爲伍惟船中貨物已悉付鮫窟龍宫矣惜哉 
[杭諺]  
　　杭州來信云近有一種操湖南音之人持刀求售每至一家脱頴而出任人選擇據云不必現錢交易請試用一年如不犀利不取分文大户小家多心懷疑慮無敢一試截猊剬象之良者○某甲與宋時蟋蟀相公有同好捕得蛩螿蜻蛚育諸甆盆時携至三元坊某姓家開塲角彩一蟲形較大屢角屢勝視之不啻同拱璧也有某乙者取而視之偶不隄防蟲竟躍出盆外撲以手力過猛左腿折焉甲喪蟲如喪考妣誓不兩立扭住乙辮拳足交施悮觸桌上所列數十盆盆墮而無一瓦全者蟲滿地亂跳少焉皆不知去向衆蟲主怒甚一哄而起互扭成團至上燈時始各散去○某甲年三十餘身雖矮而甚肥前月下旬患搭手外症膿血淋漓未及告痊忽又疽發於背紅腫而腐痛如針刺刀割日夜呻吟旣而瘡口變黑紅腫處漸麻木不知痛癢延至本月十九夜名登鬼籙說者謂其人精血太旺凝結而成理或然歟○各善堂每年兩次收取暴露棺木掩埋近有從他處載來者大小約數百具均停在錢塘門外鬼神堂俟冬至前後發壇安葬 
[紅葉館冶秋記]  
　　日本來函云美國將開閣龍博覽會日本婦人擬集各種女工所製品物運往會中日前求借皇太后御製各品以壯規模皇太后許之令將青山别宫所置織物西種屆時帶去○本年秋季陸軍大演經日皇裁定駐營櫔木縣下野國宇都宫市并讑於本月二十一號啓行○長崎中國理事官張子豫司馬因有要公須面禀李伯行星使遂於本月十四晚偕東譯官王君乾生附神户丸赴東京○英人以妓配犬一事播傳遐邇共抱不平駐日英公使恣此事未易彌縫殊深焦灼特調駐崎英領事入京籌善處之法或曰英國與我大清交情特厚此次李伯行星使將回國故領事前往送行非有他事也○日本長崎諏訪神社每至秋間賽會例由七十二街居民輪值今歳節候較早輪值之十家遂擇期隂歴八月十七八九三日舉行預期節告四方俾得來觀盛會奈天公不做美屆期霪雨連朝會中人無不愁眉雙鎖云 
[整頓街道]  
　　揚城街道本不甚寛通衢閙市兩旁排列貨攤星羅棋布行人稍不經心不免碰撞之虞近日更有一種薄笨車横置路口兠攬生意跋來報往絆跌堪虞江邑宰朱明府乘輿而出目覩情形特頒簡明告示一通其文云通衢街道理宜寛凈每見小車横置路徑有碍行人亟應嚴禁如敢故違提案懲儆見者曰　雖細故然亦責令尹整頓地方無微不至也 
[臺澎道示]  
　　爲剴切曉諭事照得律載教唆詞訟及爲人作詞狀增减情罪誣告人者與犯人同罪又例載積慣訟棍串通胥吏播　鄉愚恐　詐財一經審實卽依棍徒生事擾害例問發雲貴兩廣極邊烟瘴充軍又兇惡棍徒屢次生事行兇無故憂害良人人所共知確有實據者發極邊足四千里安置又臺灣游民獷悍兇惡肆行不法犯該死罪者卽照光　例擬斬立决犯該徒流以上者照棍徒生事擾害例發極邊足四千里充軍仍酌其情罪較重者攺發新疆給官兵爲奴各等語國法煌一豈容干犯本司道欽奉簡命巡察是邦詰奸禁暴除莠安良乃本司道之專責查近年以來獄訟繁興閭閻苦累推原其故一由於訟棍之播弄一由於勢惡之强横民間口角錢債户婚田土等項細故本係一時小忿苟得里隣親族平情調處儘可息事免爭乃有訟棍暗中挑唆必令成訟牽累多人紏纒不已遂使在案人等均致廢時失業甚而蕩産傾家彼則從中漁利逍遥事外以此自爲得計民之受　愚而被其害者不知凡幾言之實堪痛恨至勢惡土豪平時專以魚肉鄉民爲能事恃强凌弱無所不爲小有不平卽紏集多人逞兇搶擄甚至紥厝圍殺毫無忌憚此等風氣爲内地所罕聞實與訟棍均爲地方大害亟應及早翦除以安良善惟本司道不忍不教而誅除飭地方官查拿外合亟出示曉諭爲此示仰合屬軍民人等知悉自示之後務須安分守法倘能攺悔自新姑寛旣往如敢藐視王章仍蹈前轍一經本司道訪拿到案定必從重究辦並許被害之人卽在就近印官衙門據實指名呈控立予拿辦不稍寛貸毋謂言之不早但不准刁民以無據之詞挾嫌妄告自干反坐均各凛遵切切特示 
[江西官報]  
　　候補縣胡欽由京起服來江指分府經馮士俊禀到係江蘇附生龍泉縣丞張友閔據報丁憂以布經劉霞蔚署理都司李樹　　充撫轅武巡捕調署城守外委豐城外委吳得麒病故遺缺以現署斯缺之南昌外委鄔保清調補豐城縣外委遞遺南昌外委以城守額外馬忠禮拔補所遺額外以馬兵朱起泰拔補知縣陸垣往吉安候差建昌同知唐繼周卸事往九江就醫 
[育嬰章程]  
　　兩湖制憲張香帥前曾出示並札委紳董勸辦育嬰事宜早經登報兹由訪事人抄得章程寄示尤深敬佩爰先將助養章程十條錄左一育嬰由官督紳勸辦俟捐項集有成數妥議章程遴樸實明幹家道殷實之紳耆諭令承辦不肖者愼勿使與人望所歸呼應自捷以鄉人治鄉事造福桑梓功德無量賢者必不膜視尤在良有司平日虚心延訪接以禮貌都人士亦勿謂非公不至也一各屬舊行堂養者除照章辦理外量其經費尚充可兼行助養民間習知其便送堂者少堂額自可漸裁不能則當徐圖之至新設堂之處　行助養以歸畫一試行 
 
 

Page 3

 
 
半年後將情形禀候核奪一各屬地方遼闊分里分圖必有一定地叚酌量若千里設局一處城局專顧城廂及附近數里鄉局四鄉分設不必置屋附入向來辦公之地兼辦或廟宇亦可以節冗費鄉局旣多或每鄉擇適中之地每年定期會核一次互相稽查亦可須相其地　形爲之　處設總管一人專司稽查不理銀錢分管二三人輪司收支與總管和衷商辦必得公直不苟勇於爲善之人而任之家道殷實者可不開支薪水寒素似當酌定俾得專力辦理每年正月將上年收支細數會核無悮彚入總册交總管收執仍造具四柱清册禀縣備案縣於二月内通詳附核董事三年一换以均勞逸每屆交代預商境内正紳公舉接管之人卽令眼同會核過交新董出具墨領會禀三年辦理情形請諭接管不得私舉私授上屆董事仍酌留一人與新董會同辦理以資熟手下次交代亦如之一各屬能捐集鉅欵目下卽可置産甚妙不能亦須每年略有贏餘徐圖置産庶可經久開辦之初定額給錢不妨略隘始基旣立異日不難推廣惟此項錢文須實用實銷别事不准支挪以重義舉每年收支仍當鈔貼　衢俾衆咸知一此舉期便貧民給費務須核實當於編查保甲時令團保查明全無家産及資本不滿十串者爲極貧資本不滿三十串者爲次貧於門牌内塡註仍另立册存局每團有一定地叚造册後有彼此遷徙者由保正隨時查報報育之嬰亦可責成查察每年酌給薪賞若干每若十里内公舉社長一人專司查報保認之事預由堂刊發小戳記一顆該處應助養貧户口册一本空曰報單多張入册户生有子女者赴社長處報請騐實謄給　單持單赴局换給照票照票用二聨式左爲票根存局右給本嬰之家以便領錢每月定期發給錢文前三日仍先持票携嬰赴社長家查騐無弊於票後應領月分蓋戳限滿收回照票如有夭殤赴堂繳票停發仍給本月應領之費以慰之堂董卽親往騐明鄉間可由社長往騐社長徇情斥退另舉一報嬰之初酌給喜賞二千以勸之以後給助養錢六百或四百文以一歳或歳半爲度至願抱作媳者報局註明均照章給發其未入册之户而願抱養報育之嬰者亦准給與抱養者加贈錢一千文一凡貧婦未經入册而夫亡遺腹生子者果能矢志撫孤准報明照章給費以示奬勵而全名節採蘄水薛令章程一境内有溺女者責成社長保正隨時查察報明董事公同議處凌磨養媳者亦如之隣右指發者查實給賞八百文堂董不得憚煩及狥隱含糊了事一境内有遺棄子女者拾得之家頗願認爲義子義女養媳准報局查照堂養領媳給牌查騐之法辦理給與錢文如不願留養將嬰送局照章立給喜賞董事爲之雇人寄養亦查照外堂寄養法辦理但須徐擇人抱養方免窒碍其抱養者亦給與木牌仍酌賞錢一千文此係爲遺棄者計寓堂養於助養之中凡棄嬰者恩情旣絶日後不得向抱養之家索還尤防其旋棄而旋願抱養希圖領費一助養之法最爲簡便每月定期給費董事赴堂照應一日之内便可畢事不必開局以節糜費每月火食雜項核實支銷得人而任惠莫大焉以上章程十條扼要在第三四五條極簡易亦極精詳在事者不可大意但勸辦之初各該州縣須先頒告示痛陳利弊開示誠心集捐自易捐定妥議章程仍刊刷告示使遠近周知辦理得法民旣習而便之雖有堂養之處亦必不願送而堂養可漸减减矣此令日要義也至各屬各鄉有一時集捐不易者可用筒捐及六文捐相輔而行徐籌捐欵以期經久 
[軍麾已返]  
　　江南提督譚青崖軍門來申卽於昨晨乘滿江紅船返松郡城守營及各弁均至江畔送行 
[美使抵滬]  
　　美國派駐華京之欽差鄧弼君於前日挈眷乘招商局新濟輪船至滬 
[沈船控縣]  
　　船户奚楨祥兪阿濤朱三三由嘉善裝磚若干塊瓦五萬六千餘張於本月十六日開行來滬投和記行交卸行至南市董家渡忽與登瀛洲兵輪船互碰以致貨船截成兩橛人貨均入水中幸奚等素日善泅攀住船梢旋由救生局巡船救起前日投縣喊控適黄大令拜客而回飭值差吳裕分别看管晚間升坐三堂提訊奚朱兪同供稱小的等皆本邑人駕舟爲業此次裝載和記行中磚瓦并有鄉人託附載之紹興酒二十五罈今被登瀛洲撞沈小的等蟻命難全是以來案控訴大令仍交該差帶去聽候禀明道憲核示 
[法繕難寛]  
　　徐正方卽徐振芳前因向應嘉平借錢不遂持刃戳傷應之手臂控由公堂送縣後黄大令訊供枷號發交頭鋪地甲逐日帶赴頭門鎖繫示衆不料地甲略一疎虞卽被逃逸及拿獲又逃大令大怒將差役李明及地甲嚴加比究務令拘獲差甲無能爲力哀告捕目趙金趙卽派夥役四出訪尋旋知徐避匿寳山縣境江灣鎭及往查拿又知徐已往小南翔一路跟蹤而往得與徐遇徐竟持械拒捕互相鬥毆旣而力不能支依然拘獲前日押解來滬由趙捕協同原差解送縣署晚間大令升堂提訊徐供稱小的係寳山縣人耕田鑿井向爲安分良民前雖偶犯事端現已知錯求大老爺格外施恩大令喝令重責一千板釘鐐收所聽候嚴辦 
[命案已破]  
　　寍波人王阿多被仇人刃斃將屍抛擲河中由二十三保二圖地保沈錢揚投上海縣報請臨騐其時縣署帮審員竇奠高明府鎭山方攝縣篆詣騐屬實卽將形跡可疑之賈鄔氏賈阿標馮寳林拘拿嚴訊堅不承招遂分别管押後屍妻投案泣請伸寃適黄愛棠大令履任查閱接管卷卽加派捕役緝查兹由捕役購得眼綫陸鳳芝帶同夥役往蕪湖緝獲案中首犯鄔惠忠立卽附某輪船回滬昨日午後抵埠當卽押解縣署 
[滋事宜懲]  
　　本邑紙匣一業向有定章不許外行攬製紊亂行規邇有某甲者在城中某乙紙匣作爲夥同業知覺以其故意違章遂於前晚邀集多人在晝錦牌樓渭園啜茗評理乙尚未到忽有朱雲亭周阿元曹金生謝平榮等揷身多事向業此之馬德仁朱勝堂爲難馬以雲亭等事不干已斥之雲亭卽不問情由肆行毆擊並將茶肆中諸物搗毁一空兩造止在難解難分適保甲西局巡員高小雲二尹帶勇巡查過此飭卽拘拿盤請馬與勝堂同供稱小的等向爲紙匣生意今日同業有事在此會議忽雲亭等來此多管閒事將小的等兇毆甚至茶館中物件亦遭擊繁二尹以諸人深夜滋事未便寛容著將一干人送縣訊辦其時黄愛棠大令正在升堂訊案值日差禀明情節大令命帶案研訊馬及勝堂所供如前周曹謝同供稱小的等或小本營生或經紀貿易素來安分不敢肇生事端此次在旁閒觀悮被拘案大令著馬將公議條規呈案核奪雲亭等四人聚衆滋事判令各笞責五百板枷號半月發滋事地方示衆 
[英界公堂瑣案]  
　　包探秦少卿禀稱劉裕榮時至科發老德記新泰興亨達利福利惠爾生等處假購物爲由乘間竊取玩具以及牛奶牙粉兹經小的查獲人贓解送案下科發等西人均投案請領失贓劉供稱小的係湖南寳慶府邵陽縣人向在某營當勇撤退後由金陵前來度日艱難以致犯竊求免罪戾願卽回鄉蔡太守判令笞責二百板押候備文遞解回籍贓給各失主分别認領○王寳生訴稱王阿金持洋銀一元來换錢騐明銅質與之爭論由捕拘送案下王供稱小的將棉花售與大塲鎭某行收下花價洋銀實不知爲銅質蔡太守判令管押一月僞洋銀當堂劈毁○陳小林訴稱小的向與楊阿三相識兹在某茶肆相逢偶因細故紛爭突被用木棍擊傷雖卽醫痊心不甘服故請捕房送案求卽訊懲楊供稱小的曾與陳在海南帆船執役因之相識昨日雖與口角不敢行兇蔡太守飭將楊交人保去○包探唐寳榮禀稱昨日小的見張阿海等在路賭錢拘拿送案張及方阿生王阿二同供稱小的等偶爾抺牌藉以消遣如蒙恩赦以後誓不再入迷龍陣中矣蔡太守判令各枷號五日賭具存候毁去○李阿及訴稱小的有錢一千文被關阿榮竊去當塲拘獲送案請追關供稱小的初次犯竊求免判笞蔡太守謂若然則當管押一禮拜以示薄懲贓給失主領去○楊富年潘阿榮同訴稱張文才糾黨至小的等茶肆中啜茗吵閙之餘將茶潑在某姓女郎身上女郎向之辱駡伊等卽冐稱包探夥反欲扭人吃講茶適有巡捕到來拘拿送案文才及陳阿四同供稱小的等向在治下小本營生昨日偶有空閒同往試茗 
 
 

Page 4

 
 
不敢肇禍尚乞施恩張錫林訴稱文才是小的胞弟向來安分求免株連蔡太守判令將一干人各管押半月錫林叱令退去○包探黄四福禀稱翁金才所開烟館内失去烟槍烟燈小的查知陸阿全所竊拿獲盤詰祗認竊取烟燈至烟槍仍無著落兹特送請究懲陸供認竊取烟燈並不知烟槍所在蔡太守判令管押一禮拜烟燈給失主領去○包探沈金隆禀稱小的查得崇明人陳美郎曾因犯事送請大老爺遞解回籍今復潛來適爲小的所見因卽拘拿送案陳供稱小的前者雖因犯事遞解目今實已攺過自新來滬尋訪友人决不再蹈前轍叩求恩典俾贖前愆蔡太守判令笞責一百板押候仍備文遞籍○吳慶元訴稱家有運米小車一輛被許金寳竊去查獲人贓解送案下許供認竊車連連叩首其意若欲籲恩寛宥者然蔡太守判令管押三禮拜贓給失主領去 
[法界公堂瑣案]  
　　三十二號華捕禀稱前晚十二點餘鐘　小船帮流氓錢阿奎等數人在十六鋪橋上溲溺大聲呼喊小的拘伊喝阻錢兇横異常將小的拖至十六鋪鐵錨弄地方痛加箠楚甚至撕破號衣有十六鋪巡勇及捕房中西捕等在後跟追將錢拘獲滋特送案請究同轉問錢曰爾等共有羽黨若干人何故深夜在外胡閙錢供稱小的向在鄉間耕種餬口並非小船帮中人不敢聚衆行兇同轉謂爾等擾害地方深堪痛恨判押候笞責一百板枷號一個月示衆○東洋車主王子良訴稱車夫王阿六於本月十九日將車租出迄今並未交還查問之下知伊將車抛棄四明公所地方被人將照會挖去小的當將車並王阿六尋獲送交捕房轉解案下王供稱此車早已交還目下失竊車照與小的無涉謂旣原告訴明情節豈容爾任意狡賴著將王阿六交原告帶去自行追究如掘强不依准卽送案辦理○包探王榮培禀稱張阿福在洋涇浜相近弄中竊取木料兩根行至中途爲小的所見拘獲送案同轉詰問之下張供認竊木遂判押候重責六十板○探夥王阿狗禀稱前晚三點餘鐘見曹金和等四人在京江棧弄中將自來火關閉疑其行竊當卽上前拘拿有三人爭先逃逸僅將曹金和追獲送案請究曹供稱小的向在葛安樓爲接客前晚自外歸棧行經此處並未將自來火關閉同轉以曹不肯直供著押候查核○竊犯沈寳生前日被英包探夥張方焦洪三喜等在法界拘獲解至英捕房歸案辦理昨據該探夥等以該竊曾供認在法界金利源碼頭竊取衣服兩件故又送至法捕房請爲究辦同轉訊得沈寳生曾被該探夥私刑毆傷著送仁濟醫院療治飭包探孫錦榮將探夥張方焦洪三喜等兩人傳案再行質訊○東洋車主高春山姚阿大何光聚訴稱小的等屢次失竊照會查無影響今知行竊照會之陳丫頭巳被包探查獲是以投案禀訴陳供稱照會係出錢購得同轉謂爾作此好買賣斷非一次著押候比究○捕役蔡希賢將茅道士之妻施氏逼勒賣娼屢詳前報昨晨捕房將一干人送案同轉逐一研究蔡希賢等仍執前詞遂著送縣辦理○跑灘賊李國友因一再犯事經葛同轉飭令移送縣署請遞回丹徒縣原籍○邵阿瑞由寍波販運　錢四十五千來滬經包探查獲押交同伴錢阿小到案質訊已列前報迄今爲日已久錢阿小仍未到案捕房又將邵解案請訊同轉訊究之餘邵仍抵　同轉謂錢阿小不來質訊可見私錢實係　所販無庸抵賴著責一百板枷號一個月示衆○胡錫卿控被流氓顧阿生陳春林等剥去衣服同轉訊明兩造均非善類著俟原告到案再行核辦嗣因胡錫卿遷延不到以致案懸未結昨晨胡始投案聲稱小的被顧阿生等毆傷當卽回家醫治迄今傷勢稍輕是以來案禀明同轉謂本應將爾重辦姑念身受傷痕從寛免究顧阿生陳春林各責三百板枷號三個月示衆○萬選樓書坊林正元控學徒戴紀生竊洋逃避將薦保汪搢卿送案押交學徒到案質訊此已列報昨晨汪搢卿携學徒戴紀生投案戴稱初三日兩點半鐘在樓上探洗烟盤至四點半鐘下樓失洋之事並不知悉同轉問擦烟盤時可有人至樓上否供稱有店主親戚孟伴張並小店主林同生確曾上樓同轉詰訊孟伴張供稱並未上樓實遭誣指且洋箱上鎖匙係林父經管外人豈能開箱行竊同轉又問汪搢卿曰伊等尚不認行竊爾何以遽願賠償汪供稱學徒係小的之外甥年幼無知恐被恫喝故認賠一半洋七十五元不料林悮認小的情虚遂被扭送捕房同轉著將學徒等還押再候訊究 
[湯餅移振]  
　　陳宗清善士新得文孫承親友惠賜隆儀本擬略備筵宴以酬高誼因念順直齊豫災民困苦特以英洋二十元交本館協振所助充賑濟爲諸親友造福當此偏災疉告待賑孔急之時承大善士節獻酬之糜費厪飢溺之殷懷一舉而兩善備高風古誼誠有超出尋常者除掣付收條外謹書梗概以揚仁風 
[爲善及時]  
　　謹啓者敝局接奉江右施厚德堂大善士求母病愈康夀妻産後病愈合家平安由彤源莊交來樂助賑洋一百元又奉鄧懷遠堂大善士樂助賑洋五十元又五魚堂大善士樂助賑洋十元當此時局艱難籌賑清形萬分吃緊捨救命之銀錢邀上倉之默佑　逢其適報應彌彰却病延年自可操劵除掣奉核奬收禀求附登報牘叩謝鴻慈上海六馬路仁濟善堂奉辦順直賑捐滬局施助　子英　謹識 
[澤被窮黎] [  上海泰安里同善永善堂司謹啓]  
　　謹啓者敝堂常年施說給藥自入秋以來貧病到堂求治者仍如山隂道上且轉瞬冬令正值籌欵開辦粥廠寒衣等善舉無如向無恆産經費支絀務望 
　　各大善士慷慨輸助以資擁濟俾貧民無痼疾之虞而免飢寒之歎兹蒙江西居安思危氏由本埠恆豐　號　來洋二十元又蒙寓乍福建黄景山善士募助洋廿九元富陽恊源昌蔣募助洋十元　省致中和邵善士募助洋十五元寗海縣王存厚堂助洋二元蘇州周琴西善士助洋六元溧陽蔡錦堂善士募助洋十二元祖領之下欽佩奚似仰見慈祥愷惻善與人同欣看百福駢臻千祥雲集[  緒等代貧民九叩曷勝鳴謝]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金陵官報]  
　　十九日將軍豐會辦湖北督銷局候補道楊鴻度見辭赴蘇州辦儀棧候補道凌蔭廷禀辭兩自縣陶藍禀知今日考試武童步箭直隷州謝陶禀知辭赴蘇州謁見撫憲鹽大使鮑曾憲禀辭回揚藩轅牌示海州直隷州吏目陳召猷丁憂遺缺查有鄭工遇缺先州吏目王敬銘堪以請補又現署徐州府經歴程榮期滿遺缺查有試用府經歴潘泰寛署理 
[郭少泉先生手書聖德千字文序]  
　　魏塘郭子少泉與余交有年矣工書善畫再游東瀛其藝愈工近則在滬上作寓公書名益噪求之者户外屨常滿而君亦欲以其所心得者沾溉後生前日出其手書行楷同治聖德頌見示披閱一過見其字字斟酌飽滿始終不懈頌爲皖中程君夀保所述盖取梁周散騎所集右軍散文千字而參錯以成文者也中間叙主聖臣良中興諸臣名姓一無罜分文之奇者而又得郭子手書可謂合璧矣夫千字文古來所傳惟智永禪師及懷素諸本多楷書草書而獨無行書郭子此帙實補其缺同人見之爭欲以先覩爲快余曰曷付之剞劂氏以爲後學之津梁郭子欿然猶不欲固請之則曰當乞吾子爲之弁言則應之曰余雖不文因一言而子之秘爲私珍者竟獲公諸同好又何憚而不爲哉遂書之　光緒十有八年歳在壬辰秋八月古越高昌寒食生桂笙何鏞拜序 
[上海北市絲業會籌賑公所施少欽經收順直山東河南賑捐七月廿五六七日第三千三百零三四五次清單]  
　　二十五日杭州施佑安代募由萬成莊來洋十二元熾記求保合家老少平安洋十元無錫南濟順典不書名洋十元太倉楊吉卿爲凌廕軒親翁病中許賑今已作古囑渠子古香措繳了願十元祥發元代募無名氏十元潯江無名氏十元胡惠吉堂心愿洋十元不書名心愿四元王大生衆友洋八元八角錢八十文陳德銀祈保世情順境合家大小平安洋二元袁姓二元嘉定趙永泰日本洋一元銅洋二元趙蓉記洋二元太倉吳行恕同名合助一元吳湘記錢四百文九江同順雲路軒洋一元○金可翁來凌湖德茂園休邑戴沂川爲父六十生辰承各友親族程聯通戴撫之凌雲學吳階平伍茂生吳子堅王夢九朱三多葉駿卿陳松巖邵愼樑趙曲江周長夀吳培力陳正强江國祥王韓卿孫蓮士金可仁程薌林吳兆豐王丹友吳靜山盧國洪吳子廷童竹嚴汪振之胡履忠葉鼎珊金順遂余金幼祈念八章誦禾王神卿陳應銓朱良田張益友吳秀眉戴連起姜添順宋龍生陳元標葉端甫汪少報江鑑卿安甫吳廷德李增先程晋卿舒連慶張滿祺朱茂貴江乾昌陳愼生任鶴年沈瑞甫朱萼甫戴少山　海珊太守方承宗周瑞軒吳連福吳三餘　寳生陳君佩程幹之江新成福竹令汪雲樵陳祥益章桐　孫益鍾張均望陳典三陳詠香沈竹莊吳承祖戴天貴程遠順費福夀朱棣甫陳繩武吳苕生李穀先汪履吉汪文彬陸鴻莊唐菊山程萬魁項維新龐枚臣范梓軒程紫峰王爾康張寳林丁龍生韓司務吳永棠朱明遠朱四維胡言甫槐甫陳瑞生瑞怡賜儀一百零二户合洋六六十元移助爲之造福並愿椿萱安康闔庭清吉募休邑吕寳田求嫡母查恭人老身康健闔家平安洋一百元朱四維求闔家平安洋一百元朱四維求闔家平安洋二十元菱湖德茂園衆友求客中平安洋二十元○二十六日弇西贅生繳春聞心願洋五十元心長力短人酬神移賑由寳順莊來洋二十元山隂胡趙氏來病速愈洋十元鴻豐棧洋三元江孚船捉獲扒手瘦物質資移助洋二元三角宜興鵝西中隱洋一元銅洋一元○二十七日蘇州源康莊中秋節省酒席費移助由惠泰比來洋二十元會稽朱秦氏還願洋十元無錫輔仁募移筵洋五元又必定無名氏各洋一元無名氏洋五元頴川樹德氏祈佑平安三元餘慶堂解洋二元望成子爲父求病速痊洋二元胡欽蓮洋一元志本堂洋一元孚生堂一元○劉越千經募徐慶堂人瑞堂宗樹恩鄭翌廷瑞彩堂王月亭鄧桐軒張榮清吳周任泗源無名氏十一户各洋一元餘德堂嘉樹堂趙位三許文基半部堂五户各洋五角全完堂錢一千三百五十八文懷德堂無名氏各錢六百文益夀堂錢四百六十七文四如堂雲衢氏雲程氏二銘堂樊榮善于範堂張郁哉七户各錢四百文龔少雲宗伯韓繆春田少塘氏無名氏五户各錢二百文共三十二户合洋二十元 
 
 
 

Page 10

 
 
   
 
