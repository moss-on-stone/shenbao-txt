# 1895 - 213 - 4908007

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印賦學正鵠重印各書出售] [  圖書集成局代啓]  
　　賦學正鵠集釋係平江李次青先生所選分　十種淡妝濃抹各　勝長誠爲初學之秘笈文瑞樓主人倩本局用鉛字排印　批註　悉依原本城讐裝訂格外精良計每部四本價洋四角○曾惠敏公全集每部洋八角○彭剛直公奏疏每部洋七角○詳註八家四六文鈔每部洋一元二角　向蘇州問門緣蔭堂上海棋盤街文瑞樓兩書坊購取 
[宏學校以育眞才]  
　　今夫學校者人才之根本也格致者學問之根本也非宏學校無以廣收人才非崇格致無以大明學問故培養人才必自學校始講求學問必自格致始而後所得人才乃爲眞才所成學問乃爲眞學中國學校之設　有文字一途而所爲文字者不過曰時文而已不過曰試帖詩賦而已夫文字雖係爲學之源而此種文字非歸實用當其入門之初始基已誤旣不能見之於措施又不能通之於事理實效不存空談無補是率天下之民而出之於無用者也世之爲學者一事一物且有眞際幼而學之壯而行之出其家修以爲廷献今日之所學卽他日之所用治國平天下之本胥在於是且也爲陶爲冶必有專門攻石攻木亦多專業爲冶者不能爲陶攻石者不能攻木易一事而爲之而其巧拙精粗長短美惡判然矣語云耕當問奴織當問婢今欲用兵而與白面書生謀之安得不蹶乎哉今中國之士胥出於時文帖括一途消磨天下之人才於無用之文字中及其出而筮仕也則所學俱非所用問以錢榖不知問以兵刑莫對而國家乃望其周歷三臺盡兼六部欲其無叢脞無廢弛安能得乎古人之爲學必材通文武學貫天人本末兼賅中西一致自科甲之風行文字之用絀國家率以空文取天下之士而士無眞士亦無眞學學校中所教文武旣無分途於是用人亦無把握文而可爲武使之治軍旅武而可爲文使之佐治理夫使其人而果能文武兼優才非世出以之致君澤民豈不甚善然而爲上者固未嘗試之而遽畀以職也内先無以取信於已外究無以取信於人徒以資格聲望以取之而已其不至於敗事者幾希其可以爲國幸者究不可以常幸也今將一反其積習必先增廣學校講求格致以常勝之道爲國而立中國於不敗之地用以拔取眞才羅致眞學先直下令國中各府州縣俱立學校每省發一大員爲學部大臣以總其成每年成材者登諸册簿取士之道分爲數科而不拘於一格先以中國文字爲一科以爲進身之階入門之基凡欲學以下各科者必先學此此外以外國語言文字爲一科以萬國公法爲一科以中外律例爲一科以中外醫道爲一科以輿圖算學爲一科以步天測海爲一科以格物化學爲一科以機器工務爲一科以建造營壘房屋爲一科以創製船舶爲一科以駕駛輪船爲一科以鐵路建法爲一科以開礦煉碽爲一科以農務樹畜爲一科以電氣製用傳法爲一科以陸軍練法爲一科以水師練法爲一科凡州縣鄉鎭中願學何科者其數得二十有五人則爲之專設一師其有兼學數科者聽之凡有中國人學習西法經西國考試給以憑照者則延以爲師如無其人則專聘請西士須學識精通方能居此師席也學者每年兩次考試由師命題以答問之法爲之能問十答五者是爲通才其師給以執照問十而不能答五者置之明歲再考由縣而得執照者謂之秀才注以科目進之於府由府而得執照者謂之舉人進之於省由省而得執照者謂之進士大抵於縣府省各學三年積九年之功無有不通者國家有公事則選此等人以辦理欲爲議員者則議公事欲爲官員者則辦民事一縣一府一省中無人不可以爲官何須捐納爲哉此卽古者鄉舉里選之遺意也嗚呼一國之人才視乎學校學校隘則人才乏學校廣則人才多中國各縣各府無不有學縣學府學之外則有書院宜乎人才之多且盛矣而不知所以教之之道未也使天下之人才而盡出於一途士子雖有奇材異能非此末由進身及其獵得科名則無論其若何率皆用之不遺朝登賢書夕升仕板取之之途隘用这之途廣欲其得眞才也難矣今則取之也非一途用之也非一事取之公也用之專也而人才有不自奮者哉 
[諭旨恭録]  
　　六月初六日奉上諭榮祿等奏拿獲偷拆園庭木植並糾衆搶人勒贖人犯請交部審辦一摺所有拿獲之賊犯小崔卽崔拴子魏四小恩卽恩及小趙卽趙椿孫梯青韓順等六名著交刑部嚴行審訊按律懲辦未獲之李三等六名仍著嚴緝務獲究辦該衙門知道欽此同日奉上諭啓秀著充會典館副總裁欽此 
[日敗確情]  
　　日本來書云臺灣之役言人人殊間嘗取日人私論及各日報所記參觀之其受困情形蓋已瞭如指掌矣日人之言曰臺兵狡計實多每次行軍途中或不見一人或數十殘兵與之接戰且戰且走及至叢林家屋猝發火爲號四面兜圍日兵或死或傷無有能倖免者目下水陸二軍將士陸患疫症水患脚氣兼之海水不堪汲飮天氣又熱如熾炭眞敝疲難堪云○日報載安平鎭統領爲胡君嘉裕附近土地皆歸其統轄部下兵士勇悍絶倫較之湘淮各軍聞砲卽遁者相去眞不啻天淵胡每擇深林中堅固房屋屯紥其中時出至日兵所設行營肆行刦奪日兵多被殺者以致跋前疐後大有不能兼顧之憂東歷七月一號日本步兵第一大隊及第六中隊添入工兵中隊約集進攻自午前六點鐘時戰至午後三點鐘時日兵因彈盡而退刻下十餘日内臺兵聲勢益雄以致新竹以南無復有日人蹤跡云○又云臺灣地多險惡斷岸絶壁横亘於前大砲及野戰砲不能搬運現在改將山砲臼砲及小銃運往軍前○東歷上月二十九號得臺灣電報云臺兵常改裝農民模樣潛至三貂嶺附近刦殺日兵以故日本師團長命山根内藤澤崎率三枝隊協戰當發電時砲聲已不絶於耳登之報牘如是云云至於勝負情形絶不提及意者日兵又遭挫衂故諱而不言乎 
[詳述新闢租界事]  
　　德國人在天津新闢租界前已紀諸報端兹接訪事人來書云自紫竹林迄杏花村向有英法美三國租界後駐津美領事以本國商人無幾將租界中房産地畝併歸招商局管理於是租界惟英法兩國獨存兹者德人擬由杏花村以下三井洋行起至靳莊止將沿河地叚永遠承租當道者查得其地包括閩粤義塋約共數十畞當乾隆朝卽有烏船户曁閩粤入之客死者攢瘞於此迄今多至屍棺二千四百餘具年湮代遠無血食者約二千具 
 
 

Page 2

 
 
如竟作爲租界無論所得地價不敷遷棺另葬之費且於附近梁家園營門以内並無寛闊之地可以購抵然亦不欲重違德人之請一面更須無拂閩粤輿情因札飭津海關道盛杏蓀觀察會同粤宦黄花農伍秩庸兩觀察籌商辦理又聞俄人亦擬開闢租界以寓官商惟事有後先碍難並舉須俟德租界辦竣後再行議定章程云 
[柳營煥彩]  
　　天津訪事人云去任之官部民致送德政牌額萬民衣傘雖干例禁近已成爲官樣文章矣至於統兵將領兵符一去軍士卽視若等夷從未有獻媚貢諛醵金頌德者有之自曹藎臣軍門始軍門爲前廣東水師提督當倭人事起奉旨協同兵部侍郎王雲舫少司馬督辦鄉團招募津勝三十營駐紥小站今春倭船窺伺祁口軍門移營往駐藉遏兇鋒兹者和議已成遂奉札撤遣十八營餘歸鄧善卿鎭戎接統本月初四日軍門節返天津前導除刀鎗劍戟外有所部營哨將弁勇丁恭送之萬民傘十八頂德政牌二十餘對門旗四十餘面匾額十數方排列整齊雜以軍樂招摇過巿觀者如雲 
[閩中大疫]  
　　閩中氣候十分酷熱街旁溝洫久不開濬以致壅塞不通加以霖雨愆期驕陽日熾難免蒸爲穢氣日間已不可耐一至夜靜更闌尤覺惡濁難聞令人掩鼻不遑省中人口不安始自西北現已漸至東南其發病多係神識不清或生癍毒結核諸症醫生不諳治法攻補温凉紛然雜投只速其死且變症極速不過一二日間卽已魂歸地府故不病則已病則盧扁亦爲之束手從未見有醫愈者傳染尤易甚有一家連斃十餘命或五六命有小錦巷鄧姓操布販術不識方書詭云得有仙姑金針能治時症衆惑之相率就治其門如巿不知鄧不過藉此爲誑騙計非有眞本領也故絡繹而去者無不狼狽而回近日由城内延及南臺上下杭横山鋪后洲觀音寺等處人口多不平安亦有一家而斃數命其症以吐瀉爲多皆朝發夕死或未經延醫而斃又有醫已到而藥尚未入口已爲鬼物水部門外近日漸有此症外鄉如尚幹馬尾琯頭相距數十里之遥亦不免傳染死亡不少城内外各里社皆延羽士設壇念經以禳時疫并出儺神製造綵舟爲送瘟之舉夕間各家出丁打鑼敲鼓并粉裝擡擱馬上鼓吹四處游行藉以逐疫民間皆扶老携幼夾道踵觀以冀神靈之默佑云 
[甯城又火]  
　　六月十一夜三更時甯城靈橋門内皂莢廟後公興紙棧房不戒於火一時紅光燭天警鑼亂鳴遠近各水龍星馳電奔而至竭力吸水狂噴猶如萬道飛泉從空而降祝融氏始歛威而退約焚一點時燬去樓房十餘幢天氣亢陽易於燎原居家者可不慎與 
[蘇撫赴甯]  
　　鎭江官塲接到邦江電音悉新任江蘇巡撫前浙江布政使趙展如中丞舒翹陛辭南下由袁公浦乘坐官舫用小火輪拖帶於六月初十日薄暮駛抵揚州定於十一日清晨起程逕赴白門瓜洲爲旌帆必由之道於是闔郡各官咸坐紅船赴瓜洲口迎迓並飭辦差家丁在鎭署碼頭搭蓋蓆棚結綵懸燈點綴一新並設行轅於接官廳以待旌麾戾止長江水師鎭禁各營勇丁自江口直達大碼頭約三里之遥列隊鵠候旌旆連雲戈矛映雪軍容荼火一時稱盛迨日之方中始見永清官輪帶憲舟鼓浪而來護送船隻有漕標營砲船太湖水師砲船七八艘憲舟旣抵碼頭關道憲吕觀察副都統吉統制鎭江府等薈萃河干旋詣舟次擺設香案寄請聖安行禮旣畢各呈手版禀安禀見中丞一一傳見良久始别直至五點鐘時中丞卽命啓輪出江口上駛前往金陵拜會兩江總督張香帥面商機要然後赴蘇履新瀕行停泊瓜洲各砲船扯旗升砲以志敬意府縣各官亦乘舟遠送傍晚始回 
[鬱金堂題壁]  
　　金陵訪事人云調署江蘇臬司胡廉訪家楨於本月初六日蛟卸鹽巡道篆先卽封雇極大官舫若干號運載眷屬及器物赴吳門旋於初八日詣督轅禀辭并往各當道處拜别至藩署時瑞方伯迎入内書房茗談良久次晨命駕出旱西門江甯府李太守及上江兩邑宰在碼頭伺候及至相與寒暄隨有督捕營城守營護軍營各勇鵠列江干鳴鎗申敬○評事街太倉巷人某甲不務正業素喜狎邪遊某日乘醉至秦淮訪艶春風一度其樂無涯忽染沈疴呻吟欲絶鴇母急延某醫爲之診視醫見其頂心無汗尚可療治遂取缐香一枝爇以火猛向臍下灼之甲痛極狂呼隨得甦醒醫復進以參附大劑其病乃痊○東花園人某姓家頗小康房屋寛敞有候補道某觀察賃而居焉一日某姓家有病亡者遂商諸觀察擬將前進爲吊客憇息之所詎料觀察夜郎自大竟以官勢壓人不允所求且以惡言相向及入殮又請武卡某守戎派出親兵兩名勒令某姓舁屍棺由後門出卽吊客不許道經前進某姓不勝愤恨齗齗與爭觀察堅執前詞略無情誼某姓怒爱將兩親兵綑缚呈送保甲總局未知局憲將何以了之○疫癘流行死亡相繼初起時大抵腸腹絞痛手足麻木繼而吐瀉交作冷汗涔涔延至四小時卽無回生之術好事者沿街建醮以乞神庥鐃鈸喧囂其疫益盛信府河一帶每日死者多至十餘人江寍藩司瑞方伯聞而憫之發出銀三千兩令廣和堂及童恒春配製痧藥交厘捐善後等局施給病人無如藥力較輕難於見效嗣經徐聞韶善士别出新藥名曰救急丹在信府河申昌分送不論四時急症將此藥三四厘吞服卽可起死回生是以往气刀圭者門常如巿○江甯縣翁明府延年蒞任以來見夫子廟前三教九流如蟻之集宮牆萬仞幾爲牧猪奴麕聚之區因出示通衢嚴申禁令若輩遂不敢輻湊於此衆流氓亦無敢有沿街滋生事端者猛以濟寛實爲政之要務也 
[更換甲商消息]  
　　杭州鹽務四所甲商向由現行配鹽之殷實商人充當前因松所甲商顧君子謹病故商人中謀充是缺者不一而足咸托紳士至運憲前關說惠菱舫都轉以甲商爲鹽課總司出入攸關未便稍徇情面凡有關說者一概謝絶現聞都轉之意擬令顧君哲嗣養和孝廉接充蓋素知孝廉人極精明平時代尊人辦事頗爲勤慎一切公事尤能熟悉情形且當庫欵支絀之際未便遽易生手然此皆外人傳述之辭札委未下運憲之意果將誰屬俟有確音再録 
[武林賽會]  
　　杭州各廟土地神每逢誕辰便有朝闕謝恩巡社之舉俗傳本月初九日爲鹽橋廣福明王壽辰神姓蔣氏本邑人向操米業以歲荒平糶毁家濟難殁而爲神功在一方宜其廟食千秋也初八日廟中司事舁神像出巡先至貢院前朝拜北闕復至祖廟巷廣福祖廟拜謁祖先相傳此廟卽神之舊居供奉蔣氏先祖於此故須拜謁謁後由上祖廟巷出枝頭巷徧行社下然後回殿前導旗牌廿餘對鼓樂一班香亭一座勅印馬一對清音一班煖轎一乘後面各班衙役十餘起然後創設禁卒文武判官排隊而行神像坐於顯轎以傘扇蔽之雖無各樣助會然亦楚楚可觀所過之處居民咸焚香點燭在街旁迎迓觀者擁擠異常幾致填街塞巷亦一時之盛事也 
[說怪二則]  
　　鎭江人陳姓昆季二人年逾弱冠在蘇州道前街貿易已閱多年昆在某錢鋪爲執事季在新開之福泰小錢莊爲夥依人籬丁頗著辛勤本月初八日下午昆季忽同時患病兩鋪主各爲之延醫診治而季之病較重於昆醫者囑福泰店主買棹送季回里店主遵囑遣人舁送登舟時已傍晚不料甫經啓椗病者卽溘然長逝翌早昆在某鋪呻楚牀頭忽睜目曰我弟病勢若何同事者答曰令弟已於昨日回鎭江矣昆笑曰現在此間何得謊我聞者知其有異莫不毛骨悚然旣而大聲疾呼曰弟來弟來可速携我同行言已卽瞑目不語撫視之氣已絶矣○蘇州人何某向操布業家住元妙觀後面年逾不惑中饋尚虚因於本月某日憑氷上人娶本城再醮婦某氏爲室成婚之夕偕入洞房搴簾却扇方謂蓬山咫尺可渡仙津忽起旋風一陣將妝臺上畫燭吹滅新婦意桌上必有洋火在遂於黑暗中摸索觸一手奇冷如氷突將其臂緊握不釋新婦驚極狂呼顚仆於地家人聞聲麕集燃火燭之見臂上有爪痕五處其色青紫口流白沬人事不省當爲之延醫診治一面灌以薑湯良久始醒詢其故新婦歷述所遭或謂此必前夫冤魂不散故來纒擾也何卽化冥鏹并許延僧道超度始覺暗中釋手以上二則說近無稽姑妄言之亦豆棚瓜架中逭暑招凉之一助也 
 
 

Page 3

 
 
[神山集錦]  
　　本任蕪湖縣調署建平縣王宇春大令萬甡定期初二日由蕪買舟赴建履新已紀前報屆時官紳士庶咸往署前攀轅留别大令謙謝再三各紳耆始往内河官碼頭鵠列以俟是日憲駕由花街出南門登舟沿街鋪户居民公設香案上置清水明鏡以表大令清如水明如鏡之意保衛營並練軍小營亦各排隊河干鳴鎗恭送直至花磚影動諸客次第登舟唱驪揖别憲舟始揚舲上駛○蕪湖縣典史有少尉禀報丁艱遺缺由府憲暫委陶少尹前來代理兹聞省憲已另委候補夏少尉來蕪署理不日捧檄履新○某甲慣運私貨至本鄉三里埂一帶販賣鄉間痞棍久欲向之訛詐上月二十六日不遂所欲卽糾黨强肆攫奪計失洋蚨百枚甲孤掌難鳴星夜奔至蕪湖縣喊控李大令略訊情由卽選帶幹役親自飛輿前往掩捕至則痞黨尚未俵分恐干攫奪靡戾原贓悉置道旁各自逃遁保甲檢點之下尚是原封大令令當塲具領一面仍留幹役在鄉跴緝○鈔關第三批京餉三萬兩於上月二十七日在道署當堂釘鞘由管解委員婁午峯少尹領解下船六月初一日禀辭出江揚帆下駛仍循清江浦遵陸北上聞沿途所經各驛站向例每銀萬兩支應護兵四名多則遞加近來各驛縣宰每不照例給發甚至餉銀數萬僅發護兵兩三名且皆烟霞窟中人委員以護兵太少挨站爭論亦絶無起而應者聞各省解員行將聯名禀陳當軸重整舊章云○上月下浣積雨兼旬破屋頽牆被雨浸倒者不計其數尤以二十四日夜爲甚鷄窩某姓新築巖墻尚未收頂被雨灌入以致騞然坍倒其下乃某嬌草蓬被壓在下媪時與子女深入睡鄉昏然罔覺適保衛營勇查夜過此冒雨赴救將瓦礫扒開得免壓斃推一少年男子受傷頗重饒守戎贈以清蚨數千翼囑令延醫調治可爲好行其德矣○保衛營爲地方官商合力捐辦專以保衛商民者近來倭患雖平然南北各省散勇紛紛載至巡防保護關係匪輕袁觀察恐商力維艱特禀明督撫兩大憲汰弱留强裁去四十餘名加意訓練冀將來可成勁旅管帶饒翼卿守戎遵示裁留帶隊赴道轅點名觀察見其驍　絶倫無酣嬉惰玩習氣爲之贊賞不已○初六日俗傳爲揚泗將軍誕辰漁翁網户皆分立壇坫爲神祝嘏香花供養之餘又雇盲詞或傀儡戲以　神之耳目傍晚會畢卽就神前歡呼暢飮大有肉林酒池之風約計是日會壇共十餘處神前皆供大肉肥魚神果遍嘗一臠諒可免爲負腹將軍矣 
[安徽水發]  
　　嘉定縣某明府昨日函致本縣黄大令内開安徽儀徵六合鳳陽靈壁銅山滕縣等處本月初間大雨如注數日始止以是河水漲發阻塞行途遇有遞解人犯請暫截留緩解俟前跕水退再行函知云云黄大令接閱來函亦卽據情函知下跕南匯縣概行截留矣 
[方伯蒞滬]  
　　新簡浙江藩司胡方伯聘之將次蒞滬本縣黄大令探悉之下卽飭辦差人役預備迎迓已列前報兹悉方伯昨日一點鐘抵埠在金利源碼頭下椗旋卽登岸以萬安樓棧爲行轅本埠文武各員咸往恭迎 
[西員拜會]  
　　前日法總領事吕班君乘坐　呢大轎以中西巡捕護衛進小東門赴道轅拜會劉觀察迎入花廳茗談良久興辭而出 
[扶櫬回籍]  
　　原任江西建昌府王太尊殁於任所其靈柩由公子輩附搭招商局江孚輪船扶之來滬於前日午後抵埠在金利源碼頭暫寄其瀛眷假滬北泰安棧小住俟輪船北上扶櫬回旗永安窀穸 
[失火待查]  
　　前晚八點餘鐘英界三洋涇橋衡三泰小錢莊不知如何將火油燈撞翻一時烈燄熊熊勢將上熾左右隣聞譁噪聲紛紛馳集竭力灌救得以熄滅事爲捕房所聞以該店曾保火險恐有别情立飭包探往查現尚未知有無别情也 
[仍擬辦團]  
　　本埠關道憲劉觀察以邇來滬上散勇甚多恐生事端札縣照會各董事仍擬興辦團防以資保衛前晚城廂内外各叚董事齊集同仁輔元堂商議一切惟一時籌捐不易未知能照諭舉辦否 
[要路停棺]  
　　日來天氣炎熱火傘高張偶觸穢氣卽患時疫朝不保暮不及醫治而死者甚衆城中廣福寺前小石橋乃行人往來孔道最宜灑掃清潔乃於前日有等無知之徒將患時疫而死之新棺停放橋面橋堍共有四棺臭氣塞途行人恐觸穢氣視此橋爲畏途設有經過者多染疫邪若輩停棺是處爲害不淺著令移厝曠野之處是所望於賢長官曉示施尾也 
[痧症二則]  
　　法界彩視街某姓所開之小客棧留宿者皆貧苦之人前晚十點鐘時有安徽人某甲陡發痧症棧主恐遭波累將甲扶出坐於公泰典當墻脚一息奄奄勢在垂危有好善者給予痧藥並雇薙髮匠爲之挑治無如四肢厥冷陽氣已脫實難奏效延至黎明時一命嗚呼翌日由巡街捕報知善堂備棺收殮○孫家弄某花烟館前晚十點餘鐘有某烟妓之母來向本家索取錢項一時間四肢厥冷不省人事或云患痧或云吞烟莫衷一是不逾時已氣絶龜子恐遭波累將屍舁至空屋内暫停央請魯仲連一流人出爲排解不知如何了結 
[大令騐屍]  
　　昨晨同仁輔元堂聯單報縣縣門外廿五保十三圖斜橋頭趙家浜内船中有男屍一具報請相騐黄大令卽於午間帶齊刑仵書役人等鳴騶前往早經該處地保談士魁備設公案大令降輿升座訊問地保供稱無名男屍縊於船上不知何刻到此查無屍屬出認大令勘看該船無棚形似渡船其中並無什物亦無竹稿木櫓其船浮氽中流其屍赤身惟一件單馬甲遮蓋下體卽命將屍舁至岸邊飭仵察騐頸項有縊繩繞匝週身無傷委係自縊身死年約廿餘歲報畢大令親騐無異飭令棺殮由堂備棺收殮發壇浮厝標記待認地保取具領棺切結存案諭飭該地呆查訪如何確情并傳屍屬投案禀明核辦諭畢而回 
[壓斃女孩]  
　　甯産某氏婦住居美界源芳路第一百二十七號屋内向與木匠阿松有私刻又與繅絲棧司事某甲結露水緣阿松頓起醋意時常尋隙前晚甲適與氏暗約被阿松察悉破門直入樓下轉租與某姓居住甲卽避匿同居室内阿松已闖入將甲按住兇毆適同居有女孩在牀産甫十一月竟被壓死刻下同居不肯甘休未知如何料理 
[從寛斷結]  
　　寍人鍾再生年甫弱冠輕薄性成略解西語因在某洋行司店堂細崽之役月得工銀十餘元母子二人頗堪飽煖惟乏佳偶屢求不得今春三月間喬遷至新衙門後面永平安里轉租沈榮生之樓底全間沈有女年華二九稍具姿色待字閨中鍾見而垂涎某晚十一點鐘鍾自外歸家一轉瞬間卽掩入女房欲行非理事女父聞知有異取火燭之斥以正言鍾反出言不遜沈某怒從心起順取剪刀將鍾髮辮剪去旋擬愬捕送官鍾母聞而駭極急向沈跪求至再愿出立伏辨並服禮了事沈恐醜聲外播亦願寢事至次晨鍾母子忽食前言反糾集親友多人向沈理論爭扭之餘同至捕房捕頭略詰情由飭送公堂請究屠别駕庭訊之下鍾傅氏供稱小婦人係寍波人丈夫棄世有年遺下一子素來安分營生尚無違犯不端之事實遭誣姦割辮别駕謂爾子所爲之事本分府已訪明實在爾須從實供明尚可從寛辦理否則當照例嚴辦氏始供實因兒子圖姦起見致肇釁端求大老爺格外矜全别駕命將鍾逮案旋見蓬頭垢面僞裝傷勢俯伏案下默然不語别駕命擡頭問爾之髮辮因何割去鍾嘵嘵置辯問爾母業已供明尚敢狡賴實屬不知自愛本應從重嚴辦姑念爾母一再苦求今姑格外寛恕命鍾跪在一旁沈供紹興人向在治下習染坊業現住永平安里尚餘樓底一間轉租與鍾傅氏母子居住今春三月間遷至初尚相安無異不料鍾再生人面獸心膽大妄爲竟於前晚十點餘鐘入女兒臥房任意妄爲小的聞而出視鍾竟敢出言無理一味蠻横小的忿甚順取剪刀將其髮辮剪去旋擬扭訴憲案因其母哀求至再允寫筆據並卽日遷移不料次日傅氏母子非但食言反糾集多人將小的毆辱是以鳴捕拘案别駕謂鍾曰汚衊閨閫例有專條姑念爾母一再苦坟且念爾年輕無知姑從寛掌嘴五十下具結改過安分謀生不得再有違犯情事判畢飭交伊母領回管束沈斥釋 
[英廨瑣紀]  
　　胡葉氏葛袁氏葉謝氏賃屋同居前晚共坐納凉忽相口角繼以扭毆當經一百四十七號華捕拘入捕房捕頭略問緣由 
 
 

Page 4

 
 
卽飭轉送到廨值日差詢明情節禀知屠别駕飭暫交官媒看管候訊○三百六十六號等華捕先後解送病民葉雲高陸阿四陸新泉陳亭合及無名瘋子等五人到廨請爲安插屠别駕飭轉送棲流公所妥爲醫治○董鴻文與王麗川因在途索欠口角互毆經一百六十五號華捕拘送捕房轉送至廨由值日差禀明屠别駕飭暫行看管靜候訊核○二百十八號華捕解沈嚴氏到案禀稱因見此婦與伊夫爭毆當將夫婦一併拘入捕房捕頭飭將此婦轉送來廨請暫管押由值日差禀明屠别駕飭將沈嚴氏暫交官媒聽候堂訊 
[美界捕房紀事]  
　　虹口著名流氓張百勞卽彼等自稱五虎將之巨魁也經縣尊黄大令訪拿在案日久未獲兹於昨晨經張阿五竇如海二包探查獲張父名文宗者向信天主教因不安本分被主教驅逐復信耶穌賃屋在美界漢璧　路第一千零五十七五十八號樓房二　門首懸有耶穌講書堂匾額此次百勞在外招摇撞騙無所不爲曾與住居武昌路沈小村之妻有私沈家道豐厚被騙巨欵約一千餘元旣獲到案詢知所騙之物均藏父處遂將原贓吊出計有皮箱二只另有犯禁之火藥鋼刀手鎗等物一併解入捕房押候解送問官究辦○美界北蘇州路豐順里前晚十點鐘里内某某等三婦緣細故口角甚至扭結一百四十七號走街捕至一併拿送捕房捕頭訊詰原由三婦各執一詞嗷嗷强辨捕頭卽命該捕將三婦人送至英公堂訊核○公和祥碼頭運貨小工江北帮爲大宗前日午後衆工人因畏暑氣欲暫停半天工頭某甲甯波人不准停工反將衆小工毆擊衆喚一百零三號三道華捕將甲拘送捕房捕頭略問原由令自投英公廨控訊一併斥釋○浦東人某乙年約三十餘歲未悉其姓氏但知其向操縫工餬口前晚行至美界西華德路兆豐路轉角處忽然倒斃經走街華捕報知捕房捕頭飭傅二圖地保奚坤寳查無屍屬卽報請善堂發棺收殮○前日旁晚時有甯波人某内年逾不惑倒臥外虹口老街莊源大弄内越一刻許卽斃命四百六十七號華捕報知捕房旋經屍友王阿蘭出爲備棺收殮 
 
 
 

Page 5

 
 
此酒得自仙傳有天地日月五行陰陽之精氣製成内且天生靈芝仙草黄山野术眞正人參鹿茸海狗腎並各種滋補之品藥性和平不燥不熱四時宜飲專治陽痿不舉精薄無子未交精泄或泄而不射諸虚百損五勞七傷夢遺白濁四肢酸軟服卽立愈雖白髮老翁極弱之身體將酒略飲少許陽物立刻雄壯堅如鐵石任意房事百戰百勝綠酒内重用參茸芝术海狗腎故而功效如此神速况酒性最能助陽凡頭面手足骨節無所不至常服煖丹田益氣血補命門塡玉池開胃健脾强筋健骨烏鬚黑髮轉老還童多子多壽却病延年補身種子興陽第一功也大瓶四元中瓶二元小瓶一元○參茸海狗腎興陽種子丸每料一元單料五角小丸每兩二元單料一元功效同上○另有人參鹿茸海狗腎發兌貨眞價實包退回換不料近出射利走方郎中租住西首及小弄樓底半間專門冐效敝堂疝氣耳聾吐血等膏丸近來又不知用何僞物冐冲補身種子一酒公然出售兼只字不改閙亂於巿使人玉石總總難分實堪痛恨嗚呼人心狡滑刁詐如此明明自假反説人假天下豈有堂堂多年大藥鋪反冐爾區區資本新設小店乎虚實嗔假自有公論豈不聞令人恥笑乎經云醫不三世不服其藥所云庸醫殺人僞藥喪命卽乃此輩爾設也倘該匪仍然口舌强辨不知改悟卽日將他所賣數種騙人假藥根由和盤托出莫謂言之不先也賜顧者請認明上洋鐵馬路東首坐北朝南雙開門面便是眞正始創第一家老店非發咒問世希圖漁利可同日語也近多假冐信局寄購均送總藥目書一本共百餘種靈騐要藥分别眞僞 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[勸辦團練示]  
　　鄞　正堂楊爲出示勸諭事奉府憲札奉撫憲廖排單函開近日各屬搶刦之案層見疉出盜風之盛實爲地方大崽前經疉飭認眞辦理保甲終未見著有成效因思團練之舉與保甲相輔而行各屬情形不同村鎭之貧富亦異然各有身家可思保衛無以異也今以大鎭而言本地紳董各於佃户及夥友中擇其二三精强者報名入練以百二十名爲率夜以二十名往來巡緝貼給飯食若干文　值夜者不貼次日復易一班四日則周而復始是常以三十人之費而養百二十名之團勇出資固屬無多勞逸亦可相劑每月更合演三次使之互相聯絡於農時當亦無碍其餘村鎭較小者以次而减至有著名匪衆紏合多人團練所不能捕必借助兵力者卽當密禀移營前往　機辦理近來各　裁撤勇夫雖經設法資遣而外來者未能盡絶土著者不皆安分况雨暘不必應時秋成尚未可卜一交秋冬盜風勢必更熾不及先事圖維日復一日何堪設想應由府妥商屬縣各就地方情形叅攷牧令團練成法於一切舉董設局籌費置械以及添設瞭臺瞽鑼之類悉心商辦等因奉此除另行函商外札縣查照憲飭叅攷成法照會公正曉事紳董各就地方情形相機舉辦毋違等因到縣奉此查去年海口有事誠恐内匪肆擾奉撫憲札飭舉辦民團當經出示曉諭城鄉一律舉行各鄉鎭禀投遵辦者甚屬寥寥卽已辦之處亦早經停止現在海防雖漸次裁撤而各路遣回甯臺勇丁絡繹不絶若輩本非安分之徒難保不各處逗遛乘間刦搶是内地巡防尤應嚴密自應遵照撫憲函諭妥速舉辦團練以資保衛除照會紳董督率辦理外合行出示勸諭爲此示仰闔邑紳富軍民人等知悉爾等須知舉辦團練卽所以保衛身家慎勿吝惜小費自貽隱憂至佃户壯丁能否選擇或應如何雇募各就地方情形妥爲叅酌總以富者出資貧者出力按夜分班巡緝有警則鳴鑼爲號彼此聯絡互相援應俾宵小不　竊發閭閻得以敉安務各遵照毋違特洋光緒二十一年六月初九日給 
[縣案二門]  
　　周張氏偕媳吳氏扭袁光善到縣喊禀稱被袁踢傷肚腹求請騐傷前晚經夏明府升坐花廳提訊周張氏供本地人同媳吳氏在南巿楊家渡撑擺渡船度日袁光善前來擺渡小婦人等見伊酩酊大醉不許上船伊卽舉足連踢吳氏肚腹五下現有懷孕三月受傷之下腹痛頻仍明府曰旣以受傷應飭仵作官媒看騐答稱傷在内腹外表無甚傷痕求免騐明府曰旣有三月懷孕如果踢傷其胎早墜現在安然無傷可知袁光善供江北泗州人拉車度日到埠喚渡周張氏招呼上船停泊不開小的迫之速開伊說要候五人上船方肯開行小的情急屢催　　口角稍爲互扭並未踢他被他曾打一掌求恩典明府曰爾是男人不應與婦女毆扭姑念周吳氏傷勢不重從寛笞責一百板一併釋放各覓人具保○常熟人周莫氏文君新寡與姘夫某甲挈帶已女二寳來申賣與野鷄妓院爲娼經捕役見伊倩節形跡可疑解案禀請訊究前經夏明府訊供之下判令周女二寳發堂留養周莫氏轉交官媒看管候提西園烟間張某到案繳出周莫氏寄存賣女身價洋五十元再行核斷在案詳紀前報兹據該氏具禀張某之洋已經清割明白明府前晚亦飭原捕帶周莫氏到案發落諭曰爾女二寳旣經價賣恩義已絶不能斷爾領回准定在普育善堂擇良婚配爾作此不端本應遞解回籍姑念苦求從寛交的實人保釋 
[上海北巿絲業會舘籌賑公所施少欽經收順直賑捐閩五月初一日至十四日第四千二百九十九至三百十二次清單]  
　　初一日武林吟梅仙館新保母子平安洋一百元江甯宋玉田善士募無力博施人求齒疾全愈永不發作由元源莊來四十八元許永昌病愈還願並祈永不復發十元悟之林五元○初二日知非齋曹平足銀五十兩合規元五十三兩七錢七分五厘恩餘堂爛板洋一百零六元保安子洋十元梁洗氏五角○初三日吉陵補過氏洋廿元練塘李華港銅洋二元○初四日間第平安氏由同康莊來洋一百元又孫不書名顧無名各十元山陰楊本恕求母病速全由鳳祥來四十元緒綸公所關帝聖誕沿例虔祭飮福今逢閏五月移資種德由裕和榮記司月交來洋廿元俄使署李德順善士募釋葠由文報局來十元金陵李仁康求父病速愈十元召溪氏求順吉五元杭垣趙慎修求産業興隆二元趙壽記二元許安雅堂求家運順遂一元許葆素堂趙延秋趙養志三户各一元蘇城金鼎三角具瑋貝龍珍各二角○初五日太倉留賓軒洋十元隱名氏求平安五元不留名求母康健由松江廣大寄來二元德清汪番銅洋十二元○初六日金陵無名氏爲夫病求愈飾金　錢二分一厘兌見洋十三元八角太倉徐知止堂求母病速愈洋十五元李壽根三元三墩倪求母病愈二元又求妻病愈一元朱善士一元蘇州汪汝昌爲子福保求病速愈一元通州乾復當皖南居易山房窮途子求病速痊一元銅洋二元○初七日萬予氏求夫病速愈由崇餘莊來洋廿元太倉張衍慶堂爲兹五七　　移助十元楊郭氏一元○初八日常熟相箴女史求二親平安洋廿元水陸平安洋九元錢二百八十三文福壽康甯洋九元錢二百八十三文○初九日隱名氏洋五角○初十日徐子威洋五十元蘇閶億和棧高燦順祈保水陸平安十元唐其珊五元定海廳署六元蘇州劉家偉家俊求母病速愈一元○十一婁東隱名氏洋五十又五十元平湖文新堂朱門嚴氏祈病速愈廿元九龍山樵陸氏將百日孩壽培覿敬移助三元○十二日吳鼎盛經理人募無名氏洋廿元冶山仍募第四次由源通銀號來十元許瑞梅二元無名氏十元唐　小洋五南通州隱名氏銅洋一元○十三日靜芬女史還甲午年九月所許之願先繳洋廿元王姓一元還願人一元陜石隱名氏銅洋一元○滸浦許建中募原陽氏洋廿元三槐堂王十元百忍堂張六元王許氏爲父雲母胡太夫人責冥福四元○桐城裕泰募無名氏曹足銀二兩又三户各一兩　八錢又二户各二錢棄亮臣三兩八錢本洋一元張董氏張老太太名心氏葉張氏四户各曹足銀一兩張中資本洋一元馬姓張姓各英洋二元共十四户合曹足銀十三兩英洋　元本洋五元○十四日無名氏洋二百元嘉定馮芝　十婁邑唐琛求喘症痔恙速愈　元南匯姚夢生求父　嗽速愈小洋十角○高　丁玉軒募王銘卿洋廿元吕紹端求　愈　謙堂各五元陳一峰　父冥　　元平宴遂心三元秣陵隱名氏求小口免災一報恩堂錢四百文十笏堂三百文庚記辛記辰記午記四户各二百不留名秦手子記三户各一百文共十五合洋四十元出錢二百五十 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十一年六月初五日京報全録]  
　　宮門抄○諭旨三道録前○府尹孫等奏查覆同知叅欵　　　奏揀員升補同知摺○皖撫福　奏請准藩司暫緩北上片○六易初　日禮部宗人府欽天監正黄旗值日無引見○松安　　請安○睿王立山各續假五日○崇光請假五日○孫毓汶奏請開缺　倉塲奏漕船五日回空○都察院奏派專司稽察　派　　郙○召見軍機　徐郙錢應溥○○臣孫家鼐臣陳彝跪　　　查明同知叅欵據實覆陳恭摺仰祈聖鑒事光緒二十一年四月二十八日承准軍機大臣字寄奉上諭有人叅東路廳同知陳　清前在南路廳任内因案勒索贓銀經人控告撤任調署東路廳　知審理案件濫用非刑信任家丁黄子和等納賄營私各欵請俞　辦等語著孫家鼐陳彝按照所叅各節確查具奏等因欽此仰見　皇上澄叙官方至意曷勝欽佩查直隷候補知府前東路廳同知　鏡清在順天年久公事熟諳而論事論人時有過刻之弊譽之者以爲練達毁之者則直以爲挾私兹旣奉　飭查唯有悉屏愛憎之言求之實事當經密札通永道張紹華秉公確查逐條禀覆臣等復詳加考核敬爲我皇上陳之如原叅該員在南路廳任内案索贓銀八百兩經人上控撤任因此有陳八之名又名陳無賴繼復夤緣回任一節卷查光緒十三年永清民人陳光第與韓桐韓得保等爭地鬥毆韓桐情急自戕京控咨交飭廳訊詰屍妻韓石氏復控都察院奏奉飭交刑部例應暫撤案結回任原摺本無索贓之語據該道稱該員懲責賊盜往往多至八百或因此得名並無無賴名目原奏該員營求對調致前任東路同知郝聯薇氣憤自盡經人彈劾一節查該員十五年冬回南路任十八年六月調署東路前任同知郝聯薇亦於是月因病出缺十二月御史李慈銘奏叅經欽派大臣查明奏結伊子州判郝國鎭現分通永道差委該道面加詢問並無異詞又原奏該員置三眼枷鸚哥架十五斤重鐵镣責人以數千計往往斃命尋常詞訟視賄之多寡爲曲直一節經該道飭據現署東路㕔謝錫芬查覆該署並無此等非刑傳關該員家丁亦供從未用過至該員審辦惡緄蠧役用刑頗重尚無因傷斃命控案尋常詞訟亦無貪贓枉法劣跡又原奏該員任用家丁黄子和楊二爲耳目巿　彭亦山爲腹心納賄營私皆緣三人以進一節據黄子和卽黄升供固安人隨該員十二年今年曾派赴三河訪民婦王閻氏命案楊二卽楊嘉供通州人隨該員十九年彭亦山供内閣供事祖籍薊州寄居懷柔在京住連升店該員到京亦住是店因此相識曾到通州二次又據同供並無爲該員納賄營私之事該道詳細查訪原叅雖無確據而黄子和楊二高車駟馬人言嘖嘖楊二又籍隷通州難保無朦蔽招摇情事又原奏該員來京與屬員微服冶游物色姬妾曾被訛詐原奏並無姓名無從稽考又原奏該員赴各屬勘災視供應　贈之厚薄以爲賢否一節據前通州榮恒前甯河縣謝錫芬武清縣潘瀛寳坻縣張及第薊州姚虞卿香河縣王　武結稱均無其事該員任東南路同知有年屬吏較多無從徧問現據該道取結似亦未便深求又原奏該員已保開缺仍戀棧一節查該員於上年海運案内得保過班奉到行知卽行開缺現在久經交卸臣等覆查原叅各節大半查無實據惟家丁黄子和等旣據該道查覆難保無招摇情事且黄子和之名屢見訟牘據供曾派三河查案卽係干預公事該員派丁訪案任用非人致招物議難爲曲解黄子和楊二彭亦山現均提解到京應分别遞解回籍交地方官嚴加管束彭亦山并斥革供事直隷候補知府前東路廳同知陳鏡清應請旨交部照例　處所有查明同知條欵緣由理合恭摺覆陳伏乞皇上聖鑒訓示再此案因該道查詢各屬有需時日是以覆奏稍遲合併陳明謹奏○○臣孫家鼐臣陳彝跪奏爲同知要缺需員循例揀選升補以資治理恭摺仰祈聖鑒事竊查升補東路同知謝裕楷於光緒十九年十一月二十四日在署大興縣任内聞訃丁母憂業經具題開缺照例以本員聞訃丁憂之日作爲開缺日期歸十九年十一月分截缺所遺東路同知一缺管轄通州等七州縣職司捕務並河工漕運及審轉所屬一切刑錢案件係衝繁難三項要缺例應在外揀選查　屬四路捕盜同知爲京畿繁要之缺責任極重與别項同知逈不相同而東路地當孔道又有河運漕務尤須人地相宜定例遇有缺　先儘順天府屬人員内揀選能駕馭捕役緝盜有方之員具題引　見補授又道光十八年新例内開遇有四路同知缺出先以大　宛平二縣升補一次並直隷闔屬人員升補二次又道光三十年奉部通行内開嗣後州縣以上應升缺出先儘各項著有勞績應升人員升用如實因人地未宜必須於摺内聲明方准於合例應升人員内照例升用又同治三年奉部議覆臣衙門條奏章程内開嗣後　保題升調人員應令於保題疏内將該員任内有無積案及欠解錢糧承緝未獲盜案詳細聲叙已起降調革職叅限者概不准　升調各缺其有缺係繁要爲地擇人者亦應據實陳明仍照定例辦理不得空泛考語濫行保題又光緒八年奉部議覆章程内開嗣後順天府四路同知缺出如輪屆大宛二縣請升時該二縣或甫經到任或不得其人仍查照例内專條先儘順天府屬人員揀選能駕馭捕役緝盜有方之員請升不積輪升班次再有缺出仍以大宛二縣知縣酌量請升各等語查上次東路同知郝聯薇病故遺缺已以寳坻縣知縣謝裕楷升補又北路同知蔡臻升補冶中遺缺已以三河縣知縣賴永發升補今東路同知一缺輪應大宛二縣升補惟查奏補大興縣知縣趙文粹升補宛平縣知縣王夢齡均甫經到任歷俸未滿例不准升俟再有同知缺出補行請升自應在於順天所屬人員内揀選升補前經於順天所屬人員内揀選奏請以平谷縣知縣鍾德輔升補奉部議駁另揀以永清縣知縣王言昌升補旋准吏部咨覆該員任内有例關展叅降調處分核與升補例章不符應毋庸議令卽另行揀選等因知照到臣衙門因思實缺州縣在任承審承緝起叅之案勢所難免細繹奏定新章係屬申明舊例原指尋常升補而言如缺係繁要爲地擇人者似非同日而語則四路同知更難相提並論向來四路同知在於順屬實缺州縣中擇補誠以該員熟習情形治理可期裕如有裨地方查近年游勇横行州縣歷俸稍深缺分較繁者展叅之案幾於無人不有若以有展叅之案不准離任是四路同知永無可升之員而轉以候補及外省人員升補似於吏治難期有益自應仍在順天所屬人員揀選升補惟順屬人員内非人地不宜卽才難治劇未便稍涉遷就兹查永清縣知縣王言昌年六十二歲係雲南昆明縣人由優廪生中式同治庚午科帶補戊午正科已未恩科本省鄉試舉人會試後投入黔省軍營効用於克復興義府城全黔肅清案内在事出力保以知縣分發省分歸候補班補用嗣在雲南捐局報捐同知升銜光緒六年赴部騐看簽分直隷經欽派王大臣騐放堪以發往覆奏奉旨依議欽此於是年六月二十八日到省七年閏七月在三河縣帮辦孝貞顯皇后梓宮奉安大差奉旨賞加一級神牌回京升袝奉旨賞加一級欽此題署今職於光緒十五年五月二十一日先委到任奉部覆准於是年八月二十四日奉文任事試署一年期滿題請實授十七年五月赴部遵照新海防例捐免歷俸在案據直隷布政使陳寳箴署按察使朱臻祺會詳請奏前來臣等查該員才具優長辦事穩練以之升補東路同知實堪勝要缺之任不積轉升班欠與例相符該員於畿疆情形最爲熟悉且能駕馭捕役緝盜得力人地實在相需例得聲明奏請合無仰懇天恩俯念員缺緊要仍准以永清縣知縣王言昌升補東路捕盜同知實於畿疆捕務有裨如蒙　俞允俟奉准部覆到日給咨送部引見至該員係屬初升任内並無承審積案承緝未獲盜案經徵錢糧已起降調革職並四叅處分雖該員任内有承緝曹張氏李東海馮永清張楹等被刼四案又承緝無名男孩被勒一案均係例關展叅該員請升東路同知要缺一切因公處分例免核計所有叅罰案件係在光緒二十年八月十六日欽奉恩旨寛免以前毋庸造册送部其奉旨寛免以後並無叅罰案件所遺永清縣知縣係屬選缺直隷省現有應補人員應請扣留外補容俟奉准部覆核明開缺日期再行照例序補謹會同署直隷總督臣王文韶合詞恭摺具陳伏乞皇上聖鑒敕部議覆施行謹奏奉旨已録○○福潤片再署藩司按察使員鳳林蒙恩補授山西布政使奏請陛見欽奉批旨允准應卽卸篆入都惟現值地丁等項　糧核辦奏銷之時鈎稽造册　緒紛繁須賴該藩司一手經理完竣未便更易生手新任藩司王廉現已赴京入覲來皖之期不遠擬請俟王廉到任再令員鳳林交卸藩篆起程北上謹會同署兩江督臣張之洞附片具陳伏乞聖鑒謹奏奉硃批著照所請欽此 
 
