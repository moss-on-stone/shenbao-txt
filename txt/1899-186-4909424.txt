# 1899 - 186 - 4909424

 

Page 1

 
 
[中澤哀鴻] [  申報館協振所謹啓]  
　　皖北各屬連歲慘被奇災小民蕩析離居狼狽情形雖鄭監門流　圖亦不能彷彿萬一加以牛匪作亂干戈遍野益不聊生本館協振所從諸君子後承辦義振募捐之牘乞振之書旣已歴登報端蒙海内諸大善士惻隱爲懹陸續摡捐巨欵生死人而肉白骨其功德何可限量惟是災區過廣來日方長杯水車薪終難濟事若不源源接濟誠恐凍餒餘生不免流爲盜賊言念及此可爲痛心所望諸君子節日用之資爲行善之舉慈暉所布自能感召天和他日福壽綿長公侯萬代匪特百萬哀鴻所禱　以求亦本協振所所馨香拜祝者也肅此布陳伏維垂鑒 
[廣學會譯著新學彚編中國度支考英興記正續中東戰紀本末文學興國策時事新論出售翻刻重]  
　　明詔迭下實學浡興吏治儒脩乘時交奮不蒐新籍曷豁靈襟上海廣學會諸君洞燭外情周知華故著書十載信足端風敎而杜窕言天下大同此其左劵合括宏旨藉貽通才○新學彚編四卷裹西瀛旅客名篇開東土導師先路理明法備言簡意賅八角○中國度支考二卷詳稽奏報臚舉出納言外深其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財賦持較中國支度主善爲師有德則樂興華秘鑰敬告司徒三角半○中東戰紀本末一圓半續編七角文學興國策二角三書倂售二圓均與先譯之泰西新史攬要時事新論等書傳誦士林無勞述讚○時事新論六角○上海廣學會總局申報館及各書坊出售外埠書坊及敎士售書處亦可向購[  圖書集成局啓]  
[論本報紀日本人豫防烟害事]  
　　鴉片出自印度本草綱目謂之阿芙蓉卽鶯粟花世昔宋蘇氏轍嘗贊鶯粟曰鶯小如鶯粟細如粟與麥偕種與穄偕熟苗堪春菜實比秋榖研作牛乳稱爲佛粥蓋以印度尙佛教故以佛粥呼之其云研作牛乳者大約如今之種植鶯粟　割取其漿之謂然則此物在宋時已有之不自今日始也惟自宋迄明未聞有吸之者不知何人作俑以一燈一槍橫陳吞吐耗人血氣敗人精神傾人財產然受其害者惟土耳其　中國耳别國未聞有染此者雖國勢之强弱不盡係乎此然未始不係乎此土耳其之積弱已無人不知今則西人每以中國比之土耳其可知致弱之由不能不歸咎於烟害也當鴉片初入中華之時國中非不懸爲禁令惟禁之不力致漸推漸廣吸者愈衆禁之愈難遂令中國男婦四百餘兆人吸之者竟居十之二三現在非但不禁旦爲征稅起見聽民自種初惟來自外洋謂之大土今則各處内地多栽種仿製謂之小土人以爲小土一多可奪外洋之利朝廷旣不能禁人吸食與其利溢於外不如自栽之以塞漏巵詎知小土雖日見其多而來自外洋者亦未嘗稍減可知吸者之年盛一年矣回溯與英立約時不能嚴禁進口致受其荼毒貽害無窮有志之士莫不太息痛恨於從前之失計乃種烟者復尤而效之將來痛悔更何及耶日本與英國立約訂明鴉片不得入境如經拿獲全數充公或竟抛棄於海有不服者罰無赦似此嚴厲英國亦未嘗有違言故日人至今無一染鴉片癮者雖其國禁令之嚴亦由早清其源使無從傳染耳觀昨報紀豫防烟害一節可知日人之於禁烟誠哉不遺餘力矣日本東京日日新聞云凡人吸食鴉片則氣質不能康健且多行敗懷風俗之事疫癘亦最易傳染而華人嗜此者獨多邇者白人與之日親往往沾染其癖是以世上各國汲汲焉咸懸爲厲禁我日本所定刑法第五章第一節有以鴉片輸入及製造販賣者處以有期徒刑輸入吸烟器及製造販賣者處以輕懲役其在役塲吸食者處以二年以上三年以下重禁錮受寄鴉片及吸烟器者處以一月以上一年以下重禁錮今者朝廷旣准華人僑居内地深恐内地亦染此種惡習惟有加以嚴刑峻法庶人皆知懼吸者自稀否則旣傷其身又失其業爲禍正無窮期是在警察署之嚴密防閑無稍疏忽而已說者謂日人於三十年來能日躋於强盛者由於仿效西法惟日孜孜而不知其於禁絶鴉片烟早已立自强这本中國雖嗜之者衆一時欲禁無從然苟能上下一心竭力整頓亦似不難力袪痼弊盡掃妖氛至於禁之之法前人議者已多無論禁進口禁栽種禁烟館總之有治法須有治人否則禁令雖嚴人仍視爲具文與不禁無異亦徒多此紛擾而已然則中國而欲自强也非禁烟不可中國而欲禁烟也非法日本不可 
[法人要索]  
　　西字報云法人前因匪人閙教一役向中國政府索取四川開礦之利現聞重慶英領事及駐京英參贊並無阻止之意故四川各華官已將允重慶法領事之請至法人擬開之礦計共六處盡在重慶以上成都以下云 
[教案重提]  
　　天津國聞報云貴州教案久未提及人皆莫測英人之意邇來英人突向中國政府請禠雲貴總督之職或調任他省二者必行其一傳聞政府將允其所請矣然僕則未敢深信 
[譯西報論俄人開拓西比利亞之易]  
　　西字公論報云俄羅斯人之拓土於西比利亞也其用意之深成功之速實有出人意外足駭聽聞者昔俄之高加索人不遠數千里沿河至游牧之處闢其曠野建屋而居運歐洲之貨以與土人貿易矯俄皇之命以與土酋通使乃野蠻文明未啓以爲非我族類貿然　衆以攻然來者日多拒不勝拒未幾而習其風俗彼此無分且更互結婚姻以致羣焉變爲俄人俯首而受俄皇之節制矣事經五十載至十六世之末舉西比利亞全境已盡歸俄國版圖俄之幅員遂驟增至二十萬方英里然核其所費則不若歐洲一戰之多　天下事孰有奇於此者哉 
[德藩統軍]  
　　西字報云德國駐紥東亞之海軍向分兩隊各由提督統之傳聞將來擬　亨利親王總統至目前之提督則作爲副統帶云 
[滇中民亂續聞]  
　　香港循環日報云刻得西貢來信言法總督兠馬氏將抵雲南時間有棍徒煽惑蒙自附近之錫礦工人謂法員旣來勘騐日後必將礦奪去爾等難免失業之憂礦工信之俟法總督離滇卽攻擊蒙自洋關並刼掠法領事署法總督聞而懼甚移咨地方官請出示解釋民心礦工仍不干休嗣經華官重加創懲若輩始歛迹現在大局已安靜如常矣 
[直隷鐵路近聞]  
　　天津國聞報云由蘆溝橋達保定之鐵路火車早已暢行由保定達止定之鐵路亦已勘定地址至西關外橋工則近將告竣路工已修至正定府邊界矣 
[銀行經始]  
　　京師友人來信云英國匯豐銀行在京師創設分行定於西歴七月一號開張是日午刻行中執事者特張盛讌以欵嘉賓計到者自慶王及李傅相以下中西貴顯多至六十七人酒行數巡慶王掦觶致詞恭祝兩國 
 
 

Page 2

 
 
朝廷同臻康樂旣而使臣領袖日斯巴尼亞星使某君祝匯豐基業恢宏生涯鼎盛云云迨客散已花梢日過曜靈漸西矣 
[帥節抵津]  
　　天津國聞報云廣西提督蘇子熙宫保欽奉特旨召見由粤至申航海北上五月二十四日節麾已抵津門假寓浙江會館聞征驂小憇卽當乘火車入都也 
[軍節移防]  
　　烟臺訪事人云登州所屬各防營向歸夏軍門統帶青島之役軍門移札南路登州未免空虚嗣因有德兵船在廟島一帶洋面游弋軍門遂督率帳下舊部還札登州外侮日逼防務固宜加嚴也 
[鹺政叢譚]  
　　揚州訪事友人來函云近日兩淮運轅疉接各岸督銷局來文大旨皆稱岸鹽脫擋需用孔亟咨請迅開新綱連禾運之殘綱諭商赶速訂運星夜上駛以顧銷巿等情運司江蓉舫都轉正擬飛飭各商遵照辦理旋由運商清吉昌等聨名公禀大略謂振江船户等禀稱身等以船爲生向來裝載淮鹽出江駛往各岸交卸如有短斤等情由身等照數賠補歴蒙雇運有年詎料近來經過各卡往往任情　搠勒　多斤卽無夾帶亦須抽提以致身等抵岸卸載每次短斤甚夥照章賠補受累不堪甚至水脚不敷扣抵迫至拆賣船板清繳兒啼女哭　不忍聞伏查運鹽江船本有八九百號年來日漸稀少是其明証等情商等逐細訪查來禀雖未盡實然亦未必盡屬無因是以商等訂　後招雇船隻每多掣肘領運引鹽不能尅期抵岸若不環求憲核轉詳督鹽憲則於岸銷硃多關繫云云　轉披閱之下立卽轉詳督鹽憲劉峴帥旋奉帥峴批云據詳已悉各岸需鹽甚亟各商船户等自應星速載運上駛方免脫擋之虞乃運商則諉之於雇船爲難船户則謂受載坐困均歸咎於各卡勒提甚屬不顧大局各卡提鹽翻搠亦屬不成事體嗣後各卡員務須躬親掣騐不得任聽司巡通同舞弊尤應選擇妥實之人充當船户夾帶仍照從前定章罰辦俾可懲一儆百仰候通飭各卡一體遵照該司應仍嚴催各商招雇妥船裝運上驶倘再藉詞推諉定卽查明扣連　通秤砠應由該司較準另行呈請頒換以昭一律所請查提鹽斤全行抛水反覺漫無稽考安知無揑報情事流弊滋多應無庸議繳都轉遵卽札飭淮南局員諭令各商迅雇妥船裝運上駛以濟岸銷毋再推諉刻門各商已凛遵憲諭　往十二圩等處招雇珞船矣 
[浙省官塲紀事]  
　　杭州訪事友來函云浙省各倉積榖前經杭州府林太守率同仁和錢塘縣主親臨查騐旋示期五月二十七日覆查大倉以昭核實○上城二叚保甲分巡委員現經期滿藩司世廉訪札委候補巡檢易分尹咸泰接辦二尹奉札後於五月二十八日到差○製造火藥需用硝磺前經　軍局憲委程司馬恩堃赴徐州採辦五月十七日司馬回省銷差幷將所購硝磺五十餘件交防軍製造局騐收二十六日局憲復委候補巡檢孫少尹榮瑔赴江蘇一帶查探價値以便採買仁和縣教諭梁夢樓廣文沅秉鐸武林於兹六載春風化雨名重儒林前年八旬壽誕適値重遊泮水之期膝下芝蘭爲之開筵祝嘏童顔鶴髮望而知爲神仙中人邇者偶抱微疴方以爲天相吉人卽可喜占弗樂不意五月某日忽撒手西歸遠近聞者爲之歎惜不止○府學訓導沙廣文際清前經禀請開缺未奉上峯核准先請假回籍調養旋於上月中旬某日在鎭海原籍逝世由家屬禀報到轅其遺缺應歸何人序補尙未見有明文也 
[榕陰選勝]  
　　福州訪事友來函云城外南臺洲邊街某氏婦踓出自小家而碧玉丰神婉約可愛邇者茶巿方興婦日往茶行中揀茶以博蠅頭微利五月某日回家過晚其姑絮絮詰問婦怒遽將磁碗抛擲適中其姑額上昏暈仆地鮮血直流幸經人設法救醒婦懼濳回母家其姑情有不甘奔投侯官縣署呈控縣主劉特舟大令飭差提婦到案鞭以藤條以儆潑悍○福州通商局向歸督糧道總理並有會辦道員以資臂助其次則文案以及委員不下十餘人每歴三年例得優差或委署一次誠宦途之捷徑也現經督憲許筠帥改爲洋務處又以局屋狹隘另假花巷某宅辦公特派道員陳觀察同書爲督辦幷遴委大小各員分司其事羣才濟濟此後當可措置裕如矣○福州米價昻貴民食維艱督憲許筠帥下車伊始卽籌欵派員馳赴上海蕪湖等處采辦米榖到閩設局平糶巿價因之驟減一時歡聲載道有口有碑邇者閩中大水爲災西南鄕田禾損傷尤甚鄕民之赴局糴米者日多一日筠帥查知局中存米有限而外來之米尙未運到深恐不敷周轉爰與司道熟商將增廣倉所存積榖　米接糶旣可以濟民食又得推陳出新誠一舉兩得之事也洪水現雖告退而大橋下一帶依然澎湃奔騰某日有山東某號所雇之船停泊津頭夜間忽錨練脫落斜撞對面釐局水亭亭址岌岌將傾亭中委員司巡等人大爲驚駭幸舵工設法駕駛得免於禍○邇者閩中時疫繁興或患結核或患發瘢雖輕重各殊類皆朝發夕死城外下浦街橫街一帶疫氣尤甚有某薙髮店兩日間連斃三命某姓數日内斃至四五人誠非常之災也先事豫防是在衛生之君子 
[月湖逭暑]  
　　寗波訪事友來函云邇來東鄕花會盛行蔓延多處紳士傅邦翰等聨名赴寍波府署禀請查辦府尊李太守批示曰查花會爲害閭閻業經出示嚴禁拿辦在案據稱花會始自童夾岙現已蔓延多處實屬目無法紀旣有開塲地叚及首犯姓名亟應跟蹤拿辦仰鄞縣立卽移會營汛選派　力兵役密赴該岙嚴拿首犯孫光甫務獲訊究懲辦差保得規包庇一倂提案革究毋稍輕縱泄延該紳等尤當約會鄕族各自禁止家屬人等不准猜壓是亦塞流之一助也○月前東鄕紳士陳孝廉等將開設花會賭犯陳小生崔才松裘阿仁三名獲送鄞縣署縣主畢大令提訊之下著各笞責一千板荷以巨校發頭門外示衆旣而孝廉等又請將三犯攺發犯事地方大令准之飭傳地保押至五鄕碶鎖示不料當夜卽逃去其二次晨地保查悉赴縣禀報不知畢大令如何辦理也此外又經鄞縣差役某甲拿獲花會首犯孫光甫解送縣署禀請大令訊懲 
[宜昌談屑]  
　　宜昌訪事人云前者天時亢旱地方官設壇祈禱以慰民情至五月十一日以後各屬連得甘雨惟府城内外依然旱魃爲災地方官因齋沐薰壇依然禱祝至十八日始大雨時行十九日黎明而止農民莫不欣然慶賀咸以爲可卜豐年矣○政局需用選熟諳西文者充當供事之職因於五月某日示期禮拜一午後二點鐘至四點鐘命題考取入選者月給薪水十兩一時應試者多　十餘人然止取二人○上月初旬某日長楊縣解來男女二犯女年不滿二十據云所犯者係弑夫之案男卽姦夫也不數日卽由某輪船押送到省望後省中將男犯首級送至宜昌解回原籍懸竿示衆聞女犯亦已在省垣正法矣○近日江水盛漲兼之晴少雨多以致鮮魚菜蔬無從購取西人所用牛羊等肉價値甚昻至雞鴨則收自四鄕然尙不足以供朶頤也 
[荆州瑣誌]  
　　沙巿訪事友人云崇陽人劉某在龍堂寺前開設薙髮店年逾弱冠新賦桃夭其婦某氏二八年華頗有姿首同業蕭某聞而艷之向劉諧謔婦在内聞之心滋不悅情人邀夫兄阿大至責蕭無禮忿爭之下蕭膽敢拔刀相向阿大見勢不佳飛步趨避蕭躡　窮追至毛家巷連砍二刀阿大身受重傷登時倒地適劉夥某甲追至急將蕭扭交地保投報縣署未知能免釀成命案否也去年洋碼頭巡丁閙事焚燬洋房關署釀成巨案其肇禍之由實緣招商局中人張鴻澤庇護巡丁抗不交出所致今諸人均已分别懲處　張仍事外逍遙事爲總理衙門查知移文鄂省督撫電飭荆宜施道兪君實觀察轉飭江陵縣密拿究辦五月十五日黎明時縣主李清溪大令不動聲色乘張不備飭差拘獲傳聞日内已由省憲委候補通判張堯臣别駕來荆提省從重處治矣○日本郵船大元丸現已修理完竣某日由沙市駛赴宜昌攬載貨物甚多其獲利當可操劵而待也 
[匡廬瀑布]  
　　江西訪事友人來函云江西銷售淮鹽名曰西岸其局中内銷外銷一切欵項名目繁多五月某日督辦達右文觀察接奉 
 
 

Page 3

 
 
剛中堂札飭馳往金陵面詢西岸事宜因卽束裝就道想贑省鹽務當有一番整頓矣今歲省垣及瑞州各屬蠶事頗爲興旺刻下新絲上巿省垣每兩售錢一百六十文瑞州一百五十文民間驟添此一宗利益飲水思源未嘗不感翁筱山方伯江訒吾太守之利賴無窮也○藩憲張筱　方伯查知南昌新建各屬圩堤皆有坍塌之處特委吳子益明府會同南昌縣孟子卿明府新建縣　幹臣明府查勘南新圩堤汪荃香明府會同南昌縣孟子卿明府豐城縣黃杏泉明府查勘南豐圩堤聞將統籌全局大加修築果爾則贑省之民當可永無水旱之患矣 
[九峯翠]  
　　松江訪事友人來函云本任上海城汛右營千總李采臣千戎榮亮自奉文調署福山左營千總後因抱微恙尙未履新不意五月中旬遽爾因病逝世遺缺由江南提督李壽亭軍門將城守營千總現充提轅巡捕之周監之千戎思傑調補已於二十九日下札想不久卽當履新矣○西門外秀南橋一帶水勢湍急異常五月某日左近某姓奚童因天氣炎蒸與羣兒問諸水濵以游以泳忽爾爻占滅　深入蛟宫某姓急遣人促童父來松熟商一切想須小有破費矣○五月某日東門内某地甲拘一年輕竊賊送官究辦有知者謂此賊被事主禽獲大受鞭笞臂已擊斷在若輩肆　　　之謀其情固爲可惡然竟下此毒手抑亦未免太過矣○連朝好雨禾苗勃然而興滿篝滿車可以預决猶憶去夏米價飛漲每石需洋銀六元餘猶慮無從購致今則上白米每石祗需四元五角而各倉存贮尙多巿上洋銀亦逐漸增長每圓可易錢九百二三十文貧苦小民無不色然以喜 
[上海官塲紀事]  
　　上月三十日上海縣王欣甫大令因公赴省昨日午前事畢回滬定於傍晚赴松江謁見濮　泉太守聞大令赴省時藩憲聶仲芳方伯詢及近來上海屢出盜案何以多未破獲大令答以已獲數犯供認不諱刻將錄供申詳矣方伯頷之○昨日亭午時上海縣學教諭殷稚鴻廣文至縣署拜會王大令大令延入茗談良久而别 
[英員拜會]  
　　新任英正領事華倫君訂期昨日拜會江　關監督蘇松太兵備道憲曾經郛觀察觀察特於午前命駕蒞英美租界會審公廨鐘鳴十下華倫君帶同繙譯官梅　乘輿戾止觀察延入花廳茗至一點鐘之久始興辭而出未幾觀察卽鳴騶入城聞所商者爲開闢公共租界事宜然外人究未知詳盡也 
[讞員恤囚]  
　　時交夏令炎暑逼人英界公廨因案管押人犯蜺蜷一室困苦堪憐讞員翁笠漁直刺憫之捐廉購辦葵扇草蓆人各分給一分並雇鑷工爲之薙髮各犯感深寤寐　不欣欣然稱頌弗諼 
[續獲兇黨]  
　　前者小夜壺卽沈儀心在英租界中被人戳斃探捕先後拘獲各犯均由讞員翁笠漁直刺送縣訊懲前晚包探趙銀河巡至松江路拿獲董聲福一名詰知爲正兇沈毛毛之黨遂于昨日解送公堂請訊直刺因時已過午飭仍帶回捕房並而諭趙探云本分府業已通飭各捕役以後凡有鬆辮高領短衣窄袖足穿挖花鞋之人無論曾否犯案見卽拘拿如身畔帶有兇刀則訊明後加等治罪爾等如遇此輩一體拘拿可　趙探唯唯而退 
[貧病蒙恩]  
　　欽加四品銜調署江蘇松江府上海縣正堂王爲出示曉諭事照得時交夏令疾病繁滋查浦東一帶離城較遠鄕民患病艱於就　亟應設局施送以衛民生兹本縣照章在楊家渡斗姥堂内設立施醫藥局擇於六月初二日開局每逢雙日不論何人患病立卽赴局診視按方取藥至九月分停止所有局内一切用欵均由本縣捐廉給發不取病者分文除申報各大憲並諭董認眞經理外合行出示曉諭爲此示仰　處居民人等體知悉毋違特示 
[劣馬傷人]  
　　昨日清晨蘇松太道曾經郛觀察命駕出城行至縣西從人所乘之馬忽驚而人立踢傷道旁賣角黍之某寡婦勢頗沈重從人見而　之雇人舁至道轅俟觀察　轅禀求撫恤 
[毆捕受懲]  
　　前日午刻南巿第八號巡街捕陳志卿落差後偕十一號捕陳阿濤至新馬路裏街金三郎所設水菓攤上購取楊梅忽地互相毆擊事後陳回訴捕房捕頭浼十六鋪地甲將金拘獲解送工程局會辦委員司徒貽芬司馬提案研訊陳供是日午刻小的落差後至裏街金所設攤上購楊梅一小籃金索價三十六文小的許以十八文金卽出言不遜繼復扭住髮辮兇毆不得已告知捕頭將金拘案請訊徐供陳被金毆小的目擊其事務求究辦金供小的在新馬頭設攤售水菓陳來購取楊梅論價未諧小的憶及上月十八日陳取去挑子二枚未曾給價向之索取以致爭毆司馬命書吏查問此事旋據禀稱陳捕於五月十八日午前派往天主堂當差午後在廣濟公司開彩處彈壓司馬謂金曰爾之設詞逞刁今已無可掩飾矣究竟帮兇者共有幾人現在何處從速指出以便拘拿金稱當毆鬥時祗小的一人並無人掄拳相助司馬大怒命從重笞責一百板金仍狡　不肯承認司馬叱再笞責始供有某某等三人帮兇現在已不知何往司馬著還押捕房候飭探將供出之人拿獲然後覆訊核辦 
[停工再誌]  
　　紅帮縫人相約停工已誌昨報先是英美租界工部局董以邇來寓滬西人日多一日而紅帮縫人合英法美三租界中不過千人之譜往往昻其價要挾多端因思當西人初入中國時衣服皆由本帮承製並無紅帮之名刻下欲仍令本帮中之能製西衣者一律工作紅帮中人間之大爲不平因於前日相率停工頗有把恃巿面之勢昨日美界藍副捕頭特遣包探洪阿銀費阿銀胡瑞龍等將爲首肇事之人傳至捕房告以卽日照常工作如再有聚衆停工情事定卽拘送公廨禀請嚴懲 
[上海縣署瑣案]  
　　馬路工程局函送殷西園誘拐藍林氏一案　縣前晚經襄讞委員馬清渠明府提訊藍林氏供溧陽縣人年二十有　三月某日被殷西園之妻誘之來滬留住伊家逼令作殷妾小婦人不從卽被將女孩抱去價賣與人又欲設計誘賣小婦人屢以議價不合而止前日殷妻出外小婦人因乘隙奔投工局喊寃蒙局員大老爺轉送案下求恩訊辦殷供職員原籍揚州藍林氏因歲荒乏食由伊母舅賣與職員爲婢出身價洋銀　元今雖帶至滬上然並無價賣與人之事且亦未嘗賣其女孩明府飭暫行收押所中限兩日内呈到捐照再行訊辦藍林氏發普育堂留養○成衣匠顧　壽與李阿招同居法租界醬園弄上月某夜顧向李妻何氏圖姦不成老羞變怒持刀戳傷李　報由捕頭送入仁濟醫館療治將顧拘解公堂送縣訊供收押後因病重禀經王欣甫大令發普育堂醫治今李傷已平復公差解至案下前晚馬明府升堂研訊李供被顧猛戳腹部腸已溢出幸經西醫治愈惟求　辦何氏供年二十有四嫁李四載顧突向小婦人圖姦小婦人不允伊卽持刀戳傷丈夫求究顧供小的蘇州人並不圖姦惟因事挾恨故將伊夫戳傷現在小的患病蒙恩發堂醫治未痊務乞從寛日後當安分守法明府謂顧旣患病未痊暫免加刑著覓的實人保出俟病痊送案補責 
[美界醫院紀聞]  
　　前晚小竊　　甫至外虹口某碼頭圖竊心慌意亂突從高處墜下頭觸於石腦漿逬流事經管碼頭西人所見舁送同仁醫院求治醫生云傷勢頗重恐難保無性命之虞也○浦東人潘阿三在外虹口老船塢工作前日偶不留心被機器軋傷共臂血肉模糊　仆於地經人舁送同仁醫院求治恐不免終身殘廢矣 
[及時行善]  
　　昨日本館承新閘棲流公所董事瞿君梧生惠贈紅靈丹及痧氣丸各五十瓶天中茶八十包拜登之下謹當代爲分送幷志數語以達感忱 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禾中近事]  
　　嘉興訪事人云上月二十三日初更時府轅左近周東灣樹上有人自縊行人見之告知府署府　立飭親兵到來救之漸得蘇醒檢其身上得一寃單乃知其人姓宋雲南人投親不遇囊無半分旅食難謀致萌短見乃于翌日賞給用資俾　故里○駐防新軍及楚軍於五月二十二日排隊往蘇州塘郡守及兩縣主亦各乘舟而往蓋因臬司李健齋爵廉訪赴　　閱視地臺公畢回省繞道至此故往恭迎也○五月某日秀水縣署各役集資傳全福堂戲班　臺縣署外三相祠前演戲　具牢釀恭祝　辰循向例也○前經調至禾中之楚軍右營及兩浙新軍分紥嘉秀兩縣漕倉及東門　每日經管帶教習就曠地　揀槍砲之聲絡繹不絶○今歲各鄕蠶頗豐收絲價亦日有起色油米則日漸貶價目下新菜油每擔只需洋銀八元一二角冬米每石三元八九角 
[上海巡局紀事]  
　　捕夥王阿香前被流氓彭阿狗挾仇尋釁拔刃行兇因訴知十六鋪巡防南局局員　　森二尹飭地甲拘彭及其羽黨張阿新至案研訊在彭身畔搜出兇刀一柄乃命一倂管押候備函移解總巡局究辦○匪人李海大　取某姓所携洋銀若干經某姓投報十六鋪巡防中局昨日捕役將李解請訊辦局員文二尹飭押候移送總巡局訊究○南　楊家渡人何阿巧之子阿六誘令鹽馬頭成衣匠周琴山之女阿金捲取衣飾而逃由周控諸十六鋪巡防北局局員楊聘侯二尹飭提何阿巧到案　交伊子事閱多日周投局禀催阿巧知不得了因於前日將阿六及周女阿金交案二尹升座研訊阿金供稱　隨阿六度日二尹惡其無恥命掌頰二百下交周領回管束阿六笞責四百板具結交保 
[英界公堂瑣案]  
　　洋人司脫藍有洋銀存在俄華道勝銀行掣有支票俾需用時可簽字往支有王及高者不　如　　支票竊取冐簽司脫藍名字至行支取洋銀五十圓事爲行中人察知扭住盤詰送入捕房昨晨包探倪順泉解案請　　　　人投案聲訴前情幷求嚴辦司脫藍亦投案请懲王供稱小的自知罪有應得惟求大老爺法外施仁讞員翁笠漁直刺商之　　　官然後判令笞責四百板管押一年○包探倪順泉禀稱浦東人張文華係三十六個黨流氓之頭目日昨至曹順泰本作借定製板凳爲　糾衆訛詐洋銀三十圓兹經小的拘獲送請究懲曹順泰木作主曹某投案訴稱小的被張取去板凳兩條不付分文反敢糾黨數十人强借洋銀三十圓跡近拆梢務求嚴究張供稱小的以駕船爲業不敢訛錢所指同黨均係袖手旁觀者且亦不知其名姓直　著發回捕房押候拘齊同黨諸人再行訊辦○包探竇如海禀稱某圖地保王掌掌所雇車夫張海林竊取夏廷楨家綢衣十二件洋銀二十圓鈔票三十圓曾由小的解案大老爺以贓未吊齊交掌掌保去兹查明張所竊之衣由掌掌購取因往吊出送案請懲夏投案訴請追贓張供稱小的竊得衣服售與主人至洋銀鈔票及售衣所得之錢則已花銷罄盡矣掌掌供稱小的係在官人役烏敢知法犯法收受竊贓直刺判令將張笞責五百板管押一年掌掌交人保去○八號西酒肆主某洋人控細崽李東林冐收洋銀一圓出店人陳阿竊取鐵斧一柄昨日包探秦少卿拘送李陳至案洋人投案歴訴前情李供稱小的充當管事主人所放之帳應由小的經收實因積欠丁資故藉此圖賴耳陳供稱斧係劈柴所用平時存放小的臥房中何謂竊取主人實由圖賴工資起見砌詞來案控陳尙求大老爺電鑒繙譯官請直刺將李陳開釋諭以如不甘服可赴領事署控告○包探倪順泉禀稱趙月坡家失去鈔票洋銀五十圓疑係沈阿三施阿福所竊投報捕房捕頭令小的往查並無實據今特解案請判趙投案請追所失之贓沈施同供稱小的等實未行竊叩乞鑒原直刺著一倂開釋不予深求 
[法界捕房瑣案]  
　　東興聖街大成祥東洋雜貨店執事人王祿卿控店夥洪仁貴與歇夥吳子方串竊進貨簿及碼單交同　祥主劉清泉轉交自稱洋務委員之曹維善勒索銀六千兩讞員朱森庭明府會同何繙譯訊取口供押候禀明道憲核辦此已紀諸前日報章矣昨日　拜一明府蒞捕房命提曹維善及洪吳二人到案復訊曹維善供職員係有差之人此事旣有所聞理應查究今該店忽控職員索賄職員並未過一文尙求明鑒明府謂此案本欲禀請道憲大人核示因租界章程須與西官會審凡遇拆梢訛詐之案皆西官所深惡是以本委亦未便姑容今本委業已查明爾之洋務差使不過掛名而已並無海關查騐之責所有簿籍碼單究竟何在曹供請將職員送交水利廰限半月内將簿籍碼單追回呈案明府不准著還押再核○鴻泰祥京廣貨店主錢長壽侵用張慶生應繳之洋銀一百元經明府拘案押繳錢求帶出措繳乘間脫逃包探將伊母錢楊氏拘案明府著先將洋銀一百元繳案再核昨日店夥張華林呈繳洋銀九十八元明府著存候給領錢楊氏交張帶出限二十日内尋交張慶生如逾限不交將店發　拍賣以抵欠欵南翔鼎和洽烟紙店夥陳金和偕蘇和太葛順全投案控車夫金洪泉私刊圖章冐取各貨明府飭弔到各贓存候給領金洪泉枷號一月期滿責釋昨日陳金和投案領贓明府著邀同蘇葛二人來案具領○汪李氏控蕭阿桂顧生寳誘領伊熄潛逃明府飭將顧生寶父保蕭阿桂押候究辦昨日氏　捕房聲稱媳婦業已尋回請將蕭阿桂釋出明府准之○徐祭氏控顧榮才誘媳潜逃匿不交出明府飭包探帶顧至楊樹浦西莊街將氏媳畢氏帶回復訊核奪○久康錢莊主某甲控李生甲欠錢四百五十千潛圖逃逸經明府將李交保出外理處迄今無人具保昨日命提到案諭令赶緊覓保○丁周氏控聚賓園徽館主薛雲伯欠洋銀一千六百元延宕不還明府飭提薛妻許氏押交其夫到案訊究昨日飭包探帶出覓保○積竊陳連生由包探拘獲解送至案明府飭重責四百板卽行釋出 
[應時助藥]  
　　駒陰一瞬初伏將臨人事勞勞奔馳衣食届此赤日當天無論早暑衝炎卽深居簡出者亦俱小心翼翼惟恐暑氣之或侵也敝所循章製藥方便遵行兹蒙鄭福蘭堂惠到痧氣丸二百瓶仰見蘭生福地定邀多福之徵幾如賜藥慈天益切銘慈之願懇請登報以彰感德而昭實惠此啓[  滬北棲流公所司董謹啓]  
[金陵官報]  
　　五月二十九日藩　恩禀知今日卯時任事正任鹽巡道胡禀知交缷藩篆揚州保甲局候補道王　辭回局後赴徐州騐收河工差辦理鎭江招商局兼理南　招商局候選同知朱馮壽鎭江來署六合縣趙興　知縣鄭汝騤由滬公幹回均到上元縣蕭禀知奉府委代拆代行江寗縣戴禀知點騐東善橋江寗鎭銅井牧　亭四鎭練丁 
[皖省官報]  
　　五月二十三日鳳廬同知劉鑌辭攺掣安徽大挑試用知縣杜葆光到江蘇人戊子舉人分發安徽試用巡檢靳紹基到順天人知縣汪承祖到赴池州公幹回董玉書知奉委發審局學習同知沈定知奉委辦巢縣厘卡○二十四日候補直隸州王大慶辭奉臬憲委定遠拿訊案件○二十五日新選江蘇太倉直隸州吏目方矩到歙縣人候補知縣龔樹棠辭赴繁昌　案巡檢蔡蔭楣解學院養亷銀並老湘營餉赴金陵回通判程　辭回皖北差遣○二十六日卽用知縣　春官到赴桐城公幹回並　奉委解京餉　奎綬知奉撫憲示於廿　考武備學生縣丞桂馨面試典史龔思沂到銷帮查建平保甲回○二十七日會辦　　洋務通判王德壽到典史任春　到由石埭　保甲回巡檢程慶曾到　服來省李鑒知奉委解平　等銀赴金陵○二十八日候補知縣王懋　 
到委解京餉回府照磨　海赴東流巡檢唐錫桐赴經縣均到銷帮查保甲回○二十九日委辦巢縣厘卡同知沈定辭候補知縣周德興知奉臬憲委赴六安州會訊案新　潛止縣　導王友彬辭 
[江官報]  
　　五月二十六日曾大令紀樑委解京餉起程華鹺尉淦銷城外九十雨叚巡查葛鹺尹培源辭解蘇州餉○二十七陸　尹寳由南京回鎖解餉差○二十八日儀　　調任　　杰禀辭　　葉分轉爲楨委淮北總巡戴鹺尹其原委許坎　卡 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緖二十五年五月二十二日京報全錄]  
　　宫門抄○諭旨一道錄前○江督劉等奏爲核銷光緖二十三年冬　各項經費摺○又奏爲辦　清丈蘇屬各沙洲田畝摺燕督裕奏爲裁倂准練各軍一　完竣摺○五月二十二日吏部翰林院侍衛處値日無引見○奕功假滿請安綽哈布謝授寗夏將軍 
恩○李蔭鑾謝授副使恩○克王請假十日○良培續假十日○潘靜章宜鏗額預備召見○順天府奏京師得雨五寸有餘○吏部奏派稽察左翼覺羅學派出李昭煒○召見軍機綽哈布潘靜章宜鏗額○○頭品頂戴兩江總督臣劉坤一頭品頂戴江蘇巡撫臣德壽跪奏爲查明蘇省光緖二十三年冬漕海運項下例支增給各項經費開單恭摺仰祈聖鑒事竊照蘇省同治二年起至光緖二十二年分止歴届起運漕白糧米征收動支各欵業經先後開單奏准核銷各在案兹據蘇州布政使聶緝槼蘇松督糧道羅嘉杰會詳稱蘇省每運經費自同治四年奏准每石支銷庫平銀七錢以後各年疉經奏咨加給沙　修費天津官剥耗米等欵均於漕項内動支經費已形支絀迨同治十二年各漕起攺辦徑運赴通州交納用欵益多奏經户部復准每石加增銀五分將蘇屬應解江安糧道庫一半節省銀兩飭屬全行征解蘇松糧道庫撥　此項加增運費設有不敷於漕項未提欵内撥足等因歴經遵照辦理兹查光緖二十四年海運二十三年分交倉漕白正耗並經耗剥食等欵共米四十九萬一千八百六十石零所需商船水脚神福天津通州解支各欵均由蘇松糧道督飭在事各員按欵支用核計共用庫平銀三十六萬八千二百二十二兩零内除增給每石五分運費應用銀二萬四千五百九十三兩零遵於江安糧道歸蘇一半倉項銀内動支外尙該銀三十四萬三千六百二十九兩零内商船水脚神福等欵照案以行月等米糶價抵支其天津通州用欵則以道庫漕項銀兩抵支通融核算尙不逾每石七錢五分之數此外增給各欵内除民船守候口糧業經裁除外其餘儘於道庫漕項内動用分别列入漕項奏銷及季撥各册造報達部均核與以漕辦漕定章相符至商船承運糧米全藉水脚等銀爲生計乃自裁扣修船一欵以來已屬困苦近因銀價奇短一切用欵均係以銀易錢核計暗中虧耗所費不資奉飭核扣减平應請邀免再扣以甦商困所有本届支銷細數遵照部行造具分欵細册送部查核等情詳請具奏前來臣等復查光緖二十三年分冬漕辦運支給各項用欵均係撙節開支實銷尙無逾每石七錢五分之數增給各欵銀米内除民船守候口糧業經奏裁除照奏准之數分别解給亦無浮濫除細册咨送户部外理合會同漕運總督臣松椿恭摺具陳並將用過經費欵目總數開列清單恭呈御覽伏乞皇太后皇上聖鑒飭部核銷施　謹奏奉硃批户部知道欽此○○劉坤一等片再江蘇省沿江沿海各屬沙地坍漲靡常利弊叢雜前經部臣議定十年一丈蘇屬自上届清丈後至今已歴十餘年各屬沙洲林立新漲灘地甚多徒爲沙棍蠹役影射　佔從中婪索當此時局艱危度支匱乏如此正供鉅欵豈容奸蠹隱欺辦理清丈實爲當務之急先經札委候補道錢志澄會同蘇藩司聶緝槼酌議章程詳辦去後兹據該司道會詳叅照上届成案議定章程以清理漲坍爲第一關鍵漲者卽令補繳價息准其承買給照執業坍者卽子勘明請豁俾免賠糧之累幷將控爭漲灘各案由縣委各員逐一勘訊斷結其有舊額　地變成膏腴者分别轉漕以杜避重就輕之弊員董差役薪工等費概動公項不准向沙民索取分文以免擾累詳請核示前來查核該司道所擬章程洵足以除積弊而恤民隱實於國計民生兩有裨益除飭令先將蘇屬之江陰靖江丹徒丹陽武進常熟寳山等七縣坍漲沙洲分委幹員會同印官次第勘丈認眞辦理一面由臣等出示曉諭外所有清丈蘇州等屬沙洲緣由謹合詞附片陳明伏乞聖鑒謹奏奉硃批該部知道欽此○○頭品頂戴北洋大臣直隸總督奴才裕祿跪奏爲直隸淮練各軍裁倂事竣謹將辦理情形恭摺具陳仰祈聖鑒事竊奴才遵旨裁倂淮練各軍通盤籌盡酌攺營制餉章以期精練於光緖二十四年十二月間將籌辦情形專摺具奏欽奉硃批著照所請該部知道單片倂發欽此當卽將大沽北塘海口及永平古北口熱河應挑各營咨行提督聶士成督率挑選内地應挑各管分委藩臬兩可及該管地方道府會同挑選據先後禀報各將淮練各軍挑留馬步砲隊五十三營一律挑齊均自本年二月初一日起照新定餉章開支餉項其應裁人數内除駐防庫倫練軍馬隊一營經庫倫辦事大臣興廉等奏准仍留親正兵原額五十各毋庸裁撤曁楚軍馬隊兩營經正定鎭總兵藍斯明帶赴豫省尙未回防外計共實裁官弁兵夫七千二百四十七員各查照向章兵勇籍隷南省者每名發給兩個月口糧　隸北省者每名發給一個月口糧作爲遣餉南籍遣勇並雇用輪船裝載派員押送以免沿途逗遛俱分起遣送回籍現已一律遣竣均極安靜所有發過遣餉及輪船水脚等銀應照歴次裁勇成案在於淮練兵餉項下就欵開支並遣勇花名及各營應繳官馬變價銀兩均分飭造具　册報部查核具藍斯明帶往河南楚軍馬隊兩營應俟由豫撤防回省後再行辦理專案奏報至奴才上年十二月具奏摺内原議裁倂後以淮練兩軍歲協餉計之約又節省銀三十九萬餘兩現在楚軍馬隊兩營留防豫省餉項尙難停發又庫偷奏准免裁練軍馬隊　十名仍須照支又熱河都統色楞額奏准前由朝陽調劄圍塲練軍馬隊一百名仍留該處駐劄卽照駐防旗營練兵協餉成案由直隸練餉每年協濟銀一萬二千兩遇閏加銀一千兩亦當遵照籌撥並前奏練餉攺發湘平應撥補部庫原扣京平餘及淮練兩軍統領公費巡哨加夫按照新章應支各欵曁協解熱河練餉撥解永定東明兩河燒磚經費等欵均須在内動支此外實共約又節出銀三十萬兩上下内除前經奏明由節餉下撥銀九萬兩認籌閩廠造船經費改爲湊解新募武衛中軍餉項外　餘均擬湊撥宋　聶三軍加餉之用已會商大學士榮祿通盤籌畫另案奏明辦理至各軍挑倂後卽按照前奏以練軍馬步隊三十三營分防内地各府及熱河庫倫各邊隘以淮軍左右翼馬步二十營駐守砲臺專防海口其各臺砲位應以新式快砲爲利器上年大學士榮祿巡閱海口曾以大沽等處原設砲臺舊式居多會商奴才設法整頓將大沽北塘山海關等處砲臺除原設砲位挑存可用外大沽添撥　二生特新式快砲五尊北塘添設十五生特快砲三尊十二生特快砲一尊山海關添設十五生特快砲二尊十二生特快砲四尊其餘舊式前膛鐵砲槪行撤繳前項快砲係就軍械局所存撥用安設砲位應需運脚工費歸入海防案内報銷淮軍左翼十營原以通永鎭李安堂統領該鎭駐劄北塘距山海關四百餘里所有分劄山海關之營當派記名提督鄭才盛分統督操淮軍右翼十營原以天津鎭羅榮光統領惟大沽迤南祁口地方雖無砲臺亦屬海防要地必須有營分劄而距大沽較遠所有分劄祁口之營當派記名提督梅東益分統督操各聽通永鎭天津鎭調遣以期周密提督聶士成遵旨統領通省各營奴才與該提督商訂操練章程分發各軍認眞訓練以期步伐一律可分可合悉成勁旅嗣後附近之處奴才與聶士成或隨時調操或親往察閱邊遠之處亦不時派員往查如有操練懈怠及空額扣餉等弊卽行據實嚴叅不敢稍涉寛縱以仰副朝廷整軍經武之至意所有淮練各軍裁倂事竣現在辦理情形理合恭摺具奏伏乞皇太后皇上聖鑒訓示謹奏奉硃批知道了欽此 
 
 

Page 14

 
 
 
[光緒二十五年五月二十三日京報全錄]  
　　宫門抄○諭旨一道錄前○吳撫德奏爲江海關一年期滿徵收内地商稅銀兩摺○提督黃奏爲出巡營伍日期摺○總兵曹奏爲接署曹州鎭日期摺○吳撫德奏爲蘇州關第一百五十結收支報銷摺○又奏爲蘇州關第一百五十結徵收洋藥稅釐並開支銀兩摺○五月二十三日户部通政司詹事府廂黃旗値日無引見○李昭煒謝稽察左翼覺羅學恩○李煐圖塔布預備　　召見○倉塲奏漕船五日回空○召見軍機李煐圖塔布○○頭品頂戴江蘇巡撫臣德壽跪奏爲江海關一年期滿查明徵收内地商稅銀兩循例恭摺具 
奏仰祈聖鑒事竊照江海關商稅每年應征正額銅斤脚價及盈　共銀六萬五千九百八十兩三錢三分歴經扣滿一年關期奏報在案兹自光緖二十三年三月起至二十四年二月底止一年期滿前該關道劉麒祥曁正任關道蔡鈞各任内徵收稅鈔銀三萬六千四十八兩六錢一分一釐又海運漕糧河衛各船搭裝二成貨物免稅銀四千七百七十九兩三錢七分八釐共實徵抵徵銀四萬八百二十八兩九厘照額計短徵銀二萬五千一百五十二兩三錢二分一厘緣滬關常稅向賴河船轉運進口以油豆餅爲大宗出口以棉花布匹爲大宗常稅歴年短絀歴據該關道將常稅短徵情形詳請　奏報在案嗣准户部議覆江海關洋常兩關騰挪節省每年認定加解銀四萬兩以爲貼補足額之需自光緖二十二年起作正入收造報等因咨行札關遵辦續經前署督張之洞奏明將前項認加銀四萬兩解充南洋陸軍學堂經費之用伏查此届關期經該關道實力整頓委因沙船大半歇業商貨阻滯稅無來源以致短絀實非稽徵不力業經遵照奏案由各該道按照在任月日分别攤貼足額 
又新增北洋　稅一項前議每年酌加額外盈餘銀一十二萬兩不作永遠定額旋因鎭江揚州平定商販仍由内河行走不能足額又經奏明儘徵儘解在案今届一年關期報滿共徵新增茶稅正耗銀五千四百五十一兩八錢二釐四毫實係儘徵儘解並無收多報少情弊以上所徵各項稅銀除例支經費外業已照案分别撥解兹據該關道蔡鈞詳請核奏前來奴才覆核無異除飭認眞稽徵並造具收支清册詳咨外理合恭摺具奏伏乞皇太后皇上聖鑒謹奏奉硃批户部知道欽此○○太子少保銜長江水師提督奴才黃少春跪奏爲恭報奴才出巡營伍日期並先巡下游緣由恭摺仰祈聖鑒事竊查長江定例提督每年出巡上下游一次以資考察奴才現總統江勝六營駐防鎭江曾於上年二月初四日謹將遵例出巡及駐鎭籌防情形專摺奏報在案旋因下游巡閱事竣循例駛赴上游校閱適値沿江飢民甚多盜匪滋熾防務亦甚吃緊經兩江督臣劉坤一商令奴才暫緩上巡仍駐鎭江以資鎭撫於九月三十日附片具奏奉旨著照所請欽此欽遵在案奴才因仍駐鎭江督軍操練十月遵旨改習德操奴才嚴飭各營員督率自强軍派來教習逐日勤加訓練不敢稍懈以期速成勁旅其步伐止齊已有成效伏念出巡爲職守所關亦須兼顧因鎭江與瓜標四營附近先期通飭調齊瓜洲三江孟河江陰四營帥船於本年四月初二日齊集鎭江會操各陸水陣及槍砲打靶刀牌雜技尙皆嫻熟其有汛地緊要恐疎巡防未便槪行調齊者奴才定期四月十九日由鎭起程乘輪下駛校核巡閱順道入蘇與撫臣商辦一切整飭事宜事畢卽當仍回鎭江俟夏秋之交如防務安靖再與兩江督臣籌商相度時勢乘輪派江上駛校閱提標湖口漢陽岳州各標營伍以符定例奴才自念受恩深重當此時事多艱自當激發天良整頓江防不遺餘力遇有應辦事宜隨時與沿江各督撫臣妥商辦理總期餉不虚糜兵歸實用以仰副朝廷軫念江防之至意至署中公事奴才上年出巡駐鎭時業經奏明在案檄委中軍副將魯洪達代拆代行其緊要事件仍包封遞至行次由奴才親自核辦以昭愼重除俟上下游巡歴事竣謹將巡閱情形另行奏報外所有出巡營伍日期並先巡下游緣由理合恭摺具陳伏乞皇太后皇上聖鑒謹奏奉硃批知道了欽此○○記名遇缺儘先題奏提督署理山東曹州鎭總兵綽勒勸巴圖魯奴才曹福勝跪奏爲恭報奴才接署鎭篆日期叩謝天恩仰祈聖鑒事竊奴才於光緒二十五年四月初一日接准山東撫臣毓賢咨會欽奉諭旨曹州鎭總兵崔廷桂因案革職所遺鎭篆奏委奴才署理等因遵卽由省起程於是月十一日赶抵曹州鎭府城十二日准前任總兵崔廷桂檄委中軍遊擊孟標將總兵關防一顆王命旗牌五面杆未用火牌三張幷文卷例書等項齎送前來奴才當卽恭設香案望闕叩頭謝恩祗領任事伏念奴才湘省武夫投効楚軍征剿髮捻苗逆轉戰湘鄂豫皖蜀黔數省歴保以提督記名簡放賞換綽勒勸巴圖魯名號復奉上諭遇有提督缺出儘先題奏光緖十年調赴山東烟台辦理海　十九年經前撫臣福潤送部引見當蒙天恩召見一次訓誨周詳頂感之下著發山東差委二十年曾署斯缺涓埃未報兹又渥　殊恩復權斯篆曹州情形雖深就悉惟轄境界連直豫皖三省素爲盜賊淵藪防範不容稍疎奴才惟有殫竭愚誠矢勤矢愼遇事咨商撫　妥爲辦理督率營伍認督訓練加意巡防以期仰副朝廷整飭戎行綏靖地方之至意不敢以暫時攝篆稍涉因循冀答高厚鴻慈於萬　所有奴才接署曹州鎭篆務日期並感激下忱謹繕摺叩謝天恩伏乞皇太后皇上聖鑒謹奏奉硃批知道了欽此 
○○頭品頂戴江蘇巡撫奴才德壽跪奏爲蘇州關第一百五十結期内徵收稅銀並開支數目繕具清單恭摺仰祈聖鑒事竊照蘇州　埠通商設立稅關業將徵收稅銀截至一百四十九結止恭摺會奏在案兹據代理蘇州關道朱福清詳稱自光緖二十三年十二月初九日　至二十四年三月初十日止第一百五十結期滿共徵洋商船隻連進口正稅銀三兩洋商出口正稅銀九百七十九兩零洋商復進口半稅銀　兩零華商船隻進口正稅銀三百九十四兩零華商出口正稅銀一千一百七十七兩零華商復進口半稅銀五百六十二兩零共徵收各項稅　三千一百二十一兩零除支稍傾鎔火耗並蘇州關額支經費等銀一千七百五兩零外連同　結實存銀四千二百五十兩零其船鈔一項仍　由江海關徵收理合分造清册詳請具奏前來奴才覆核無異除將送到原册分咨總理衙門曁户部查照外理合會同通商大臣兩江總督　劉坤一核繕清單恭摺具陳伏乞皇太后皇上聖鑒謹奏奉硃批該衙門知道單倂發欽此○○頭品頂戴江蘇巡撫奴才德壽跪奏爲蘇州關第一百五十結期内洋藥稅釐銀並開支數目繕具清單恭摺仰祈聖鑒事竊照蘇州關徵收洋藥稅數目業經造　至一百四十九結止恭摺會　奏在案兹據代理蘇州關道朱福清詳稱自光緖二十三年十二月初九日起至二十四年三月初十日止第一　五十結期滿徵收洋藥正稅銀六千一百五十六兩釐　銀一萬六千四百一十六兩除分别支解外連同上結共實存銀四十七兩零開具册　詳請奏咨前來奴才覆核無異將該關册摺分咨總理衙門户部查照外理合會同通商大臣兩江總督臣劉坤一核繕清單恭摺具陳伏乞　皇太后皇上聖鑒謹奏奉硃批該衙門知道單倂發欽此 
 
