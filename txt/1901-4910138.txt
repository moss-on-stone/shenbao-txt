# 1901 - 183 - 4910138

 

Page 1

 
 
[再續鹽城陳惕庵明府擬上] [  皇帝書一]  
　　其七曰羣臣頌揚稱聖臣聞皇帝陛下之稱尊號之上石刻之頌揚皆始於無道秦而尤無謂者莫如稱聖夫堯舜湯武皆聖人也攷之尙書禹稷皋陶稱舜曰帝仲虺伊尹稱湯曰王周公召公稱武王曰王未聞稱聖也乃秦臣李斯撰泰山石刻文曰皇帝躬聖又曰遠近畢理咸承聖志琅邪石刻曰聖智仁義之罘石刻曰大聖作治又曰宇縣之中承順聖意東觀石刻曰聖法初興又曰羣臣嘉德祗誦聖烈會稽石刻曰聖德廣密秦亡漢興此稱不變其禁羣臣上書稱聖者光武孝明帝而外他無聞焉夫具曰子聖周幽王所以亡也僕臣諛厥后自聖穆王所以自儆也不知其君非聖而聖之是之謂愚明知其君非聖而聖之是之謂欺因君之自聖而聖之是之謂長君之惡君未自聖而聖之是之謂逢君之惡此事理之極不可解而謬戾之無可辨者乃越二千三百餘年相沿不改何怪人君惡聞直踈人臣阿諛將順而不肯盡言乎此秦之禍後世者七也其八曰任法而重吏臣聞今天下之大害有三曰利曰例曰吏利之禍人家國也久矣至例與吏之爲害則皆始於秦三代未之有也夫今之所謂例卽秦之所謂法也史記秦本紀言始皇剛毅戾深事皆决於法母邱壽王言秦廢王道立私議滅詩書而首法令秦石刻之辭曰皇帝臨位作制明法又曰治道運行諸産得宜皆有法式又曰除疑定法咸知所辟又曰驩欣奉教盡知法式又曰普施明法經緯天下法令之繁實權輿於此至漢代法繁益甚有所謂令甲令乙者焉夫法也者胥吏之窟宅法愈繁吏愈多法愈密吏愈巧此其弊恒相因也古者吏與士合孔子亦曾爲委吏司職吏至秦坑儒士命學法令以吏爲師侯生言始皇專任獄吏獄吏得親幸博士雖七十人特備員弗用至此而吏與士始分矣漢宣帝時路温舒上書言秦有十失其一尙存治獄之吏是也又言秦之時羞文學好武勇賤仁義之士貴治獄之吏臣愚竊謂秦人貴吏之害豈惟流及於漢沿至於今如水益深火益熱汎濫焚燬遍天下矣州縣之吏病民督撫司道之吏病州縣部吏合督無司道州縣而病之自部吏至於州縣吏皆父傳其子兄傳其弟黄宗羲言今天下無封建之國有封建之吏誠哉是言也部吏之深於例者司員倚以集事堂官亦拱手仰成不能出其範圍吏乃作奸犯科上下其手同此一事或援此例或援彼例以賄之有無爲案之準駁外省督撫提鎭亦且納賂與交究其鴆毒之源嬴氏實爲罪首此秦之禍後世者八也夫祖龍無道浮於癸辛其陵久爲項羽所毁其主不得入歷代帝王廟而其政制之久而不替幾同百世之師此宇宙間極不可解之事皆漢高帝與其丞相蕭何不學無術之所致也然漢臣如賈山賈誼董仲舒皆極言秦失有改絃更化之思此後雖有英君賢相莫悟其非即有知其源於暴秦者然以唐虞三代已　步趨非易姑以秦政爲師亦不失荀卿法後王之意今英法美德諸𫒗遠來互巿挾其近古之治以陵轢中華有識之士乃恨祖龍之流毒無盡而知夏后殷周之治猶可復也臣願陛下罷捐官之詔令而虚銜翎枝概行停止則名器不濫而吏治可清立武備之學堂而屯田團練以次舉行則文武不分而兵農合一廣建言之路俾士民皆得敷陳則障蔽盡撤斥干政之奄寺則倖門不開簡牧令以教養黎庶卽爲强兵富國之源紆尊降貴優禮臣僚禁封章之諛頌芟則例之繁蕪蠧吏劣胥大加裁汰革嬴秦之弊卽上復中古之規取海外之長實以反中國之舊是五帝可六而三王可四也今士大夫卽拘墟不學未有不知秦之無道而惡之深者卽未有不識隆古之治而慕之深者以此詔告天下蜩螗沸羹之議論自當弭息而國是　定於一矣臣草茅疎逖不識禁忌位卑言高瀆胃天威惟陛下宥其狂愚幸甚幸甚臣誠惶誠恐頓首稽　謹書此書已畢尙有第二書容遲數日再登 
[諭旨恭錄]  
　　四月二十二日奉上諭兵部奏欽奉恩詔查辦軍臺廢員開單請旨一摺上年三月十二日特頒恩詔將効力贖罪各員分别查辦兹據兵部查明請旨自應酌量辦理除張繼已免發遣王育桐已准釋回李奉選交萬本華差遣林志魁一員發往山西隨營効力現經奏叅另案辦理外其軍務獲罪之廣順恩祿恩綸永福及已革御史鍾德祥均毋庸查辦外其未經查明下落之蘇錦堂不知去冋之賈文桂未經咨報起解之花鳳魁許如龍周星詒存誠德音依善湯恂逹陳文垣賈元桂並在途在營在籍在配脫逃之周啓江汪殿元周策動索成曾昭仕解魁元李正鈞許懐清德馨許志耀奎英邊得勝賀永銘王動春慶王得勝富昌李明哲張九圍黎定攀邱瑞祥李振海張同方譚飛麟吳蘭生興福周啓昌勝額圖榮陞杜振元成福張景堂杜光凱雙全哈逹洪阿田福志梁步高張陞楷唐永福劉正興許鴻範兆齡蔣有棟順喜楊昌春楊智清畏罪脫逃揑報病故之潘高升著分别飭催查拿朱佩馨王炳烈繼德哈新泰均著加恩釋回李崑泰馬良麒劉秀和楊載春楊萬才丁耀龍廖連陞均著加恩减免三年宗緒著加恩减免二年馬友賢恩海均著加恩减免一年届期卽行釋回以示朕法外施恩至意餘依議欽此同日吏部部具奏翰林院侍讀一缺奉硃筆圈出許澤新補授所遺侍講一缺奉硃筆圈聉彭清藜補授又司經局洗馬一缺奉硃筆圈出支恒榮又詹事府左中允一缺奉硃筆圈出周克寛又詹事府右中允一缺奉硃筆圈出李士鉁又詹事府左贊善一缺照例將支恒榮轉補所遺右贊善一缺奉硃筆圈出趙尙輔欽此○二十六日内閣奉上諭崑岡等奏遵旨續查殉難官員等第十一次懇恩賜䘏一摺當諭令軍機處酌覈　奏兹據該大臣等開單呈覽或臨難捐軀或闔門殉節允宜悉予褒揚以彰忠烈護軍叅領海忠阿著照副都統例賜䘏護軍校玉連著照委護軍叅領陣亡例從優賜䘏筆帖式增俊著照主事陣亡例從優賜䘏同知直隸州用候補知縣吳葆長著照直隸州知州例賜䘏七品頂戴張坦著照七品官例賜䘏北倉大使胡宗翰議叙從九品吳鳳麟均著照八品官例賜䘏議叙七品銜孫惠著照七品官例賜䘏六品軍功陳宗源著照六品官例賜䘏供事孫德新鍾德祿著照九品官例賜䘏巡檢徐炳翰著照八品官例賜䘏　生薛家麟呂廷珪著照例賜䘏文童梁漢恩徐炳章馮煦張明善王松齡均著准其旌表守備毛毓琇之妻陳氏訓導毛毓琛之妻金氏典史毛宣翰之妻王氏教職毛宣治之妻趙氏文童毛宣逹之妻崔氏均著准其旌表廪生毛宣懌監生毛宣詩毛廷恩均著照例賜䘏河西務外委毛宣仁著照把總例賜䘏從九品毛恩綬著照八品官例賜䘏毛宣懌之妻胡氏女二名毛宣詩之妻張氏女四名毛廷恩之妻金氏女一名文童毛濟卿及毛恩齡之妻胡氏毛恩錫之長女一名均著准其旌表候補知縣世魁著照五品官例賜從九品范作霖著照八品官例賜光祿寺署正王恩第著照五品官例賜䘏衛千總范樹堉著照守備例賜䘏五品　功哨官程廷華著照五品官陣亡例從優賜䘏候補通判順齡著照五品官例賜䘏伊妻鄭氏著准其旌表六品銜拜唐阿德榮著照六品官例賜䘏伊弟婦高氏女一名子媳王傳氏孫女連孫女 
 
 

Page 2

 
 
一名及女僕張氏李氏均著准其旌表護軍繼煋著照護軍校例賜䘏伊嬸母張氏伊妻姚察氏子延灃延鈺及妹一名庫守祥烺之妻李穆氏庶吉士徐炳文之女一名縣丞詹紹周之女一名護軍祥惠之妻富察氏及子增寛增俊祥瑞之妻博蘇特氏工部主事松林之繼妻伊爾根覺羅氏驍騎校富昌泰之妻金氏子景德女一名長子媳瑞氏孫麟佑禮部筆帖式崇山之妻舒舒覺羅氏護軍祥泰之妻完顔氏均著准其旌表公中佐領伊崇阿著照叅領例賜䘏伊妻王佳氏驍騎校嵩峪之妻佟佳氏披甲恩光之女二名領催壽泉之嬸母顧氏弟桂泉妹四名子曰曾曰懋姪白檍均著准其旌表厙大使玉福著照七品官例賜䘏伊母王氏伊妹一名均著准其旌表候選縣丞俞瑞之妻元氏民人安肇瀛及其母杜氏均著准其旌表七品頂戴護軍成秀著照護軍校陣亡例從優賜䘏驍騎營槍兵崇昆練兵桂普馬甲祥瑞養育兵文奎隊長全興神機營馬甲賡音布虎神營隊兵林慶均著照驍騎校陣亡例從優賜䘏六品頂戴領催慶祥廣陞著照六品官陣亡例從優賜䘏領催奎秀著照驍騎校陣亡例從優賜䘏八品頂戴馬甲董連元馬甲保麟裕安長泉保玲王永立保祥李景瑞田應時敖爾布張桂祥李永福清華崇善德斌全順定保榮慶維明砲手慶煥養育兵奎茂齊德森明保永順泳全松長均著照驍騎校陣亡例從優賜䘏外委王文志著照把總陣亡例從優賜䘏勇丁李茂軒著照把總例賜䘏敖爾布鍾珊均著照驍騎校陣亡例從優賜䘏六品頂戴領催孟鍚著照六品官例賜䘏七品頂戴護軍嵩封著照護軍校例賜䘏護軍慶元之子玉壽著准其旌表該部知道欽此 
[本館接奉電音]  
　　昨日午前西安行在飛電傳來上諭三道旨一道敬謹譯登○五月二十日行在内閣抄奉上諭通政使司叅議著范廣衡補授欽此同日奉上諭山東濟南府知府員缺緊要著該護撫於通省知府内選員調補所遺員缺著馮汝騤補授欽此同日奉上諭陜西學政沈衛奏呈進書籍請將校刊各員紳懇恩奬勵一摺據稱三原涇陽書院官紳刊刻書籍不下二百餘種均關典要該員紳等捐集經費校刊精勤有功學校殊堪嘉尙國子監學正銜舉人劉光　著賞加五品銜西安駐防舉人候選通判成安著以知州分省補有已故五品銜國子監學正銜孝廉方正恩貢生賀瑞麟著追贈五品卿銜已故湖北試用知府劉昇之已故候選知府劉賢　已故道銜增貢生劉昌復均著追贈三品銜郎中銜中書科中書柏森著賞加四品銜道銜監生劉嗣曾同知職銜附生劉昌晉均著傳旨嘉奬以示鼓勵該部知道欽此同日奉旨這所叅疎防監犯越獄之管獄官江蘇句容縣典史吳溶著即革職拿問交聶緝槼督同臬司提同刑禁人等嚴行審訊有無鬆刑賄縱情弊分别懲辦有獄官句容縣知縣黄傳祁據稱先期公出仍著交部照例議處並飭勒緝逃犯黄五務獲究辦該部知道欽此 
[恭修蹕路]  
　　天津直報登西安來電云日前奉旨簡張百熙桂春景灃陳䕫龍爲修葺回鑾蹕路大臣刻已涓吉五月初四日由陜西行在起程矣 
[星使起程]  
　　天津直報登京友來函云前者奉旨簡桂月亭侍郎爲出使俄國大臣刻奉朝命催令迅速起程侍郎遂率同章京王君及戶部郎中薩君蔭圖於五月初二日由西安行在遵陸入京大約小作句留卽須航海至申江前赴俄京聖彼得羅堡以便楊子通星使受代而還也 
[分期試吏]  
　　京友來函云前者戶部雲南陜西兩司考試書吏以定去留旣而福建司亦示期五月十六日報名十八日卯刻考試貴州司示期五月二十日報名二十二日卯刻考試 
[帝京巿景]  
　　京友來函云回鑾有期人心大定京師四恒及義善源元豐潤諸銀號皆已照常匯兌此外各西票號之與津通各爐坊交易者多至一十五家先是西河沿金店如仁昌如廣裕如豐源亂後暫時賃屋開張至天豐鎰豐三益三義和寶興隆恒裕各家則房至本未被毁刻下俱大張旗鼓生意不减於平時矣 
[通案已結]  
　　北通州友人來信云傳聞去歲州境拳匪所毁各教堂及教民房屋器物已於本月初七日由地方官與教士議定償給銀二萬六千兩教士遂不復有後言 
[高日違言]  
　　西字報譯登日本阿殺希報云邇來高麗政府忽備文照會日本駐高使臣林君略謂貴𫒗在韓京設立郵便局事出條約之外今雖整理就緒請卽徐徐撤去以免兩國違言林君查得西歴一千九百九十年十二月所訂日高和約有准日人在高享受郵便利益一條今高麗因受所聘外人指示智慧稍開遽將前約視爲弁髦因之未允所請不知高麗政府能自此默爾不言否也　阿殺希係和音譯爲朝日二字 
[喇嚒赴俄]  
　　華歴五月二十一日英京倫敦來電云西藏大喇嚒特派其徒赴俄修好俄皇見諸畢得哈甫地方禮意甚爲周摯臨行更賜以珍物以敦睦誼一時外人議論皆謂日後西藏恐歸俄人保護然聖彼得羅堡日報名維多馬斯的者則謂本館深知西藏一地自有主者斷不能屬之他人 
[奥洲備兵]  
　　華歴五月二十一日英京倫敦來電云英屬奥斯地利亞洲議政院中人議欲籌餉徵兵保護本境并招集商團添設馬隊倘一旦有事則合洲男子皆须執戟從戎　奥斯地利亞卽華人所謂新金山前報譯爲奥削尼亞洲蓋音同而字異也 
[德相騎箕]  
　　華歴本月二十二日德京柏林來電云德意志國前首相富亨羅紺王爵已於日前薨逝享年八十有二以名臣而登上壽亦可謂生榮死哀矣 
[俄工肇亂]  
　　日本報云前者俄國各學校生徒同心譁譟幾釀變端刻方稍稍敉平而聖彼得羅堡附近冶鐵工人又以賃銀不遂於西歴六月二十號糾集工人數百輩突向巡捕爲蓶以致傷及巡捕十有二名迨兵士聞警而來衆工人仍逞强與之抗拒　斃兵士二名衆工人之死於是役者約四十名傷者約一百五十名目下益復騷擾不堪恐其黨將愈糾愈多其　亦愈久愈熾也 
[四志西江水患]  
　　江西大水成災前已迭紀本報昨得南昌訪事人手書云省城内外自端午日水源已漲至一丈二尺有奇迨十四十五日復大雨如注河水繼長增高城外勢將溢過直冲巷城内則因魚尾閘衝塌水卽汩汩而來貢院門前深至四五乄東湖書院亦積潦没踝南昌縣學大成殿明倫堂皆一片汪洋新建縣學地勢尤低水更茫無畔岸濵河圩隄皆被衝倒十五日各憲示禁屠宰設壇關帝廟求放晴光幸十六日雨止天霽河水卽退二尺許翌日又退二三尺大約想此後羲和叱馭屏翳銷聲浩瀚狂瀾當不難挽之於旣倒也撫憲李勉林中丞以居民多被水淹特派小輪船及義渡船拯出數千人飭縣設法安頓南昌縣陳明府新建縣孔明府令一律暫居城上兵棚委員彈壓不准上街滋事並煮粥散放俾日得一飽又查知城内三湖水溢到處阴滯難行特雇小划船十餘艘分布高士橋筷子巷算子橋洪恩橋百花洲三通橋狀元橋靈應橋墩子塘北營坊一帶每人日給工飯錢一百六十文以渡行人每人祇准收錢一文以免褰裳之苦 
[平糶濟民]  
　　南昌訪事友人云江西撫憲李勉林中丞以贛省患水災象已成札飭督糧道劉幼丹觀察督辦急振總局事宜並照會在籍巨紳李薌垣中丞梅筱巖太史華再雲侍御陶補孫部郎程稻村主政一再集議於逍遙别館定期本月十五日開倉將積存之榖二百石發交各米坊碾米平糶分設東南西北四局自十七日起由局收錢發票准貧民持往倉中領米核定每米一石收錢一千二百文每人准糶取一石而 
 
 

Page 3

 
 
省城内外米店不下千家其價仍低昂不一竟有每石九扣斛售至錢四千五百文者中丞聞之示限河升每升收錢三十文不知各米店中人能遵照辦理否 
[建昌蛟患]  
　　南昌訪事人云本月初八九日江西建昌縣出蛟大雨而隨之至水源驟漲衝倒城池衙署民房不幾可以數計人口淹斃者多至數千縣主某大令竭力狂奔猱升屋脊而官親幕友門丁奴僕已斃八十餘人誠慘矣哉同時臨川縣亦被水成災袁河瑞河贑河撫河日有屍身數十百具順流　下日來各大憲已委慶明府豐往建昌鄭明府季相往臨川查勘災情設法振濟矣 
[頒照勸捐]  
　　去年十月升署浙江巡撫余晉珊中丞備兵海上時目擊陜省沈災待振孔亟籌墊庫平銀五萬兩商請盛杏蓀丞憲匯交嚴佑之善士携赴秦中擇尤散放俟日後勸募捐欵歸還曾由丞憲專摺奏報在案兹者丞憲接奉行在戶部頒到秦晉振捐實官銜封貢監翎枝等項空白照五百張飭卽分行各屬照章勸辦除歸還墊欵五萬兩外所有隨收部飯費及陜局公費銀兩按欵提存俟有盈餘再行彚解等因爰於前日將照移送蘇松太兵備道袁海觀觀察觀察以二百張札發松江府二十六張札發上海縣諭令分投勸募縣主汪瑤庭大令遵卽出示曉諭俾各捐生竭力輸將 
[預備儀仗再誌]  
　　出使德之醇德國之醇親王將次來滬上海縣主汪瑤庭大令奉蘇松太兵備道兼江海　監督袁海觀觀察之諭預備儀仗以便恭迎此已紀諸昨報矣昨日大令飭差持名片至徽寗會館商借黄縀傘扇及鑾駕旗幟之類并在泥城外洋務局備辦一切供張俾邸駕抵滬暫駐節旄 
[營官謁客]  
　　昨日江蘇撫標滬軍營管帶龍葆珊遊戎因有要公命駕至蘇松太兵備道轅謁見道憲袁海觀觀察旋又至上海縣署拜會縣主汪瑤庭大令晤談良久而别 
[曹緩查膏]  
　　奉委稽查本邑烟膏捐之陳荇香明府原定於昨日親詣南市各烟膏鋪稽察烟膏銷數適值陰雨泥濘舉步維艱遂知照十六鋪南北中三叚及二十三七鋪各巡防保甲局員須俟天色晴霽然後會同上海縣主汪瑤庭大令保甲總巡局員朱森庭明府命駕親往按叚稽查 
[急症宜防]  
　　浦東人姜如明冋在英界洋人總會中拽風扇日前正在扇影飘搖凉風習習忽爾頽然倒地氣息全無總會中人急報知捕房捕頭派包探何阿春前往查明令地甲喚死者家屬前來領屍棺殮某洋人憫之給以洋銀二十五元助殮埋之費 
[溝瀆輕生]  
　　前晚八點半鐘時有不知姓名之人至本邑英界老閘橋上聳身躍墮吳淞江兩岸之人見之急設法援救則已毫無蹤影不識有何冤抑竟爾視死如歸也 
[南市咫聞]  
　　前日傍晚七點鐘時本邑南市楊家渡裹街小弄内順福園浴堂後屋不知如何失火炎炎之勢幾致燎原幸得多人帮同救熄然已奇險迭呈矣○日前本邑南市賣饎飯人陳福生持洋銀十餘元行至大東門外王家嘴角突被張新卿小狗頭方小狗等衆流氓逞强攫去當時僅扭獲方小狗一名送交十六鋪巡防南局局員陳禾亭二尹研訊之下責令交到新卿之弟阿三訊明管押限交新卿到案訊究違干重懲 
[南市捕房紀事]  
　　前日傍晚時朱順卿吳明照偕至南市新馬路同運通彩票店選購彩票乘間圖竊被店夥周錦榮察知扭交八號巡街捕解入捕房捕頭令押候解送馬路工程局禀請總辦葉孟紀司馬訊奪○前日朱藝齋由某處雇舟來滬停泊浦濵夜半被賊竊去衣服一包因於翌晨開具失單投報捕房捕頭倩水巡丁嚴行查緝務獲贜賊究懲 
[英美租界公堂會訊案]  
　　英商老公茂紡紗廠執事洋人投本管總領事署控華商寶誠洋紗號影戤紗牌意圖漁利等情英總領事函致讞員張柄樞司馬司馬立飭傳到寶誠執事人孫楚卿訂於前日午後三點鐘時會訊届時英副領事梅爾思君命駕至解會同司馬升堂老公茂洋人投案訴稱商人所用洋紗牌描繪福祿天官今寶誠用利市天官爲記顯係有心影戤務請訊懲孫供稱此項紗牌前由某畫師繪就倩宏源洋行某洋人代印正副共二萬張初次由某客定購紗六百五十包用此牌號曾交老公茂洋人看過不知緣何忽又控案目下願卽改換他牌叩求鑒宥旣又倩律師小威金生反復聲辯司馬商之梅君予限半月改用他牌並將所印之牌繳案 
[英美租界公堂瑣案]  
　　騙子王小梅串同金芝祥等在後馬路仁美里僞設裕豐泰洋貨號向各綢縀莊以及衣莊銅器店木器店騙取貨物逃逸無蹤旋由某包探緝獲金芝祥解案昨又經包探張阿五將王小梅拘獲解請訊究原告王阿培顧以全投案領贜王小梅一味支吾讞員張柄樞司馬商之白繙譯判令笞責五百板管押捕房一年吊到各贜分别給失主具領○積竊龔榮生屢犯竊案經司馬笞責遞籍昨又潛入租界中圖竊經包徐榮珊拘解請究司馬飭仍遞解回籍○顔寶榮攫取趙姓小孩臂上所籠銀釧一枚報捕後經包探張天林拘解請究司馬判令笞責三百板○陳桃桃竊取奚坤寶家皮箱並衣物若干經包探張阿五拘解請究司馬判令笞責三百板管押捕房一月○呂廣居竊取某西人家舊鐵一塊經包探倪順泉拘解請究司馬判令笞責三百板○蕭友生被方阿根竊取紗一疋報由包探張阿五拘獲解請訊辦司馬判令笞責三百板贜給還失主○席阿三高阿金王阿四串竊杭茂記及兆豐木行木板十二方柱料九十四株經包探顧阿六拘解請究司馬判令各責四百板管押捕房半年 
[美租界捕房紀事]  
　　昨日午前某西人函致捕房稱北四川路仁智里第二百六十四號門牌粤婦某氏將十餘齡婢女逐日凌虐任意毒毆請爲查究捕頭令包探邵潤初前往查明以便解送公堂禀請讞員張柄樞司馬訊核○昨日清晨小竊顧寶榮濳入吳淞路第十號洋房某西人家圖竊適爲西人所見扭交巡街捕帶入捕房捕頭令押候解送公堂禀請究辦○前晚偷兒江小弟掩入穿虹浜某姓家竊取衣服携之而出適爲失主所見扭入捕房捕頭令押候解送公堂禀請訊辦 
[巨欵助振]  
　　本館協振所頃接旅居閩垣之婺北禮耕堂詹益敏大善士來函以閩省疫症流行交助直隸振捐洋銀五百元求保合家平安繆山氏大善士捐助陜振紋銀十五兩七錢三分伸元十六兩七錢六分五釐合洋銀二十二元六角義生火腿棧諸善士公助急振洋銀四十元郝寶德善士助振捐洋銀十二元另代募各善士洋銀十八元共三十元囑助晉振當卽分别掣給收條彚解各災區散放竊維天災流行國家代有毁家紓難古道可風諸大善士具惻隠之心解倒懸之困仁漿義粟飽飫哀鴻生死肉骨立蘇涸鮒降祥降福左劵可操謹綴數言代災黎九頓首以謝 
[晉撫岑中丞乞振電音]  
　　匯業公所諸善士鑒晉省災重振繁庫空如洗現雖得雨而青黄不接之時需振尤亟若無接濟則前兹溝壑餘生轉瞬復成餓殍目擊心傷倍深惶急頃美國善士亦携銀來晉振濟晉災之重可想而知諸善士念切痌癏或誼關桑梓務懇廣募義振迅匯寄晉捐資諸善士銜名籍貫三代請按月册報一次如有願得實官及銜封者當按照銀數分别核奬萬金不多一錢不少盼望東南善士共施惻隠以拯殘黎三晉官民同深感謝岑春煊叩五月二十三日 
 
 

Page 4

 
 
 [G 
[袁江友人來函云]  
父老攀轅安東縣張大令壯彩蒞任以來清庶獄釐積弊興學校課農桑其急所當務尤在舉辦團練安邑素患多盜近復加以安清帮匪白日强刧搶奪民不聊生大令命各鎭設局量户積資招募練勇分叚巡防擇公正紳士董其事延敎習以訓練之於是匪黨斂迹夜不閉户安民以爲數十年來未有此安靜現聞大令將奉檄去任閤縣父老慮易生手團練必敗赴　漕帥前焚香叩留者日數十百人絡繹不絶未知　漕帥能曲順輿情否也 
P>上海南京路華興公司燕窩糖精　一月之内　專憑發票　包退回換　以明眞僞 
本公司創製清補燕窩糖精大匣五元小匣二元半功效昭著膾炙人口并備去燕窩毛大小機器發售便人素邀中外仕商許可近年來銷路甚大四海馳名向設上海英租界南京路一百四十七號門牌購者紛至户限爲穿應接不暇今年四月間特添設英大馬路虹廟西首從前普益彩票公司舊址第一百七十三一百七十四兩號門牌紅磚高大洋房製造發售以便主顧而免稽遲專應門市任憑選擇并發兌上等官燕毛燕白木耳珍珠牛髓粉以及燕窩去毛機器壺兩月來購者盈門如入山陰道上足徵本公司貨眞功大名下無虛現益精益求精以副　賞鑒　諸君子欲知製煉之法本公司有去毛機器可以當面傳授　上海南京路華興公司謹白 
[善治花桞毒症上海此丹獨歩]  
京都寳齋藥局○天下馳名○靈騐第一○異人傳授珠黃八寳化毒丹○包愈男女一切楊梅結毒限日全愈永無後患 
此丸乃本齋獨得異人傳授良方重用眞正犀黃珠粉血珀極品上藥泡製久練成丹專治男女楊梅結毒横痃下疳小便皮破腫爛一切毒門無論初起染久包可限日全愈如前醫不精服藥不愈或庸醫圖利不顧人之性命攸關獨用輕粉升藥倒提丸等當時立愈乃毒氣内閉逢春又發四肢痛酸甚至鼻塌髮秃紅班起點皆緣毒藏筋絡且必染妻絶子其害非淺餘毒未凈其患不休此實醫者未得方述患者豈望安全今本齋不惜重資修合濟世染者卽將此丸服下立刻止痛消腫去毒凡極重極危之症服藥一料立可全愈價雖略貴而效足值當能掃盡骨内一切毒氣且能生育無害屢試屢騐必發必中輕者五天全愈重者七天絶根如用倒提丸輕粉升藥雷殛火焚凡誤染此毒者雖諸醫束手危險萬分請嘗試之方知本齋藥靈方眞之功也○每料價洋十元每瓶洋二元○另有珠黃下疳散每瓶洋七角如男女下疳腫爛或陽物臭爛成筋或爛去半節搽此散立見拔毒去爛生肌止痛保復原形仍可生育得子此乃第一仙丹也○立愈珠珀五淋白濁丸價洋一元○鋪分上海二馬路中市西鼎新里口石庫門内便是 
[獨秘真人参必孕丹]  
新昌人參號發兌每粒一元無扣○此丹孕子最速天下無出其右者統治婦人百病誠絶世聖藥也四海馳名本號獨秘其餘假冐購者留意 
竊惟售藥除古方以外謂之秘方者不宣之稱也爲衣食計豈肯輕洩旣不洩焉旁人安得而知雖有效尤者無非隔靴搔癢何足道哉人參必孕丹爲本號獨得之秘人所共知而其種子靈效敏捷絶非尋常好在出售七載之久是否靈效難逃公論不必自述也此丹孕子功效妙在王道取勝蓋得眞人參之力迥非市上專用燥藥宣淫者比此無論體質素虧久不受孕者只須服丸六七粒足彀懷孕或十丸不等統治婦人百病一切胎前產後雜症輙服一二丸其應如響誠婦科中不可多得之秘寳也謂余不信盍請一試便知虚言欺人罪我惟天每丸定價一元不折不扣遷移英租界六馬路仁濟善堂斜對門仁　里内第五家高大石庫門 
[戒烟如此容易豈可錯過]  
此藥戒烟之易之速之靈當世無雙○必達大藥房始創戒烟救苦水專爲救世起見仿冐必罰遠近賜顧謹防影射 
本醫士存心濟世所製戒烟救苦水自甲午年在新嘉坡施送考騐貧苦華人咸得超苦海而登袵席又慮未能盡善復在各醫院善堂使吃烟患病之人試戒果然非但癮去不覺且病愈無形一時身受者之感激與旁觀者之稱羨歡聲雷動無不嘆其功效之速方法之妙此固彰彰在人耳目者也初本無意來華詎料實至名歸竟有不遠萬里輾轉託購者且不服則已服則藥到均能癮除其戒除之人則名公鉅卿者有之富紳巨賈者有之負販食力者亦有之因此互相説項求者愈衆爰遍游各省凡舟車所至踵門問藥盈階滿室去年重蒞申江購者如雲就上海而論已有二千餘人戒去遠埠可知風聲四播新聞等報咸爲著論傳揚考之衆口旣如彼質之各報又如此是否實有神效是否當世無雙難逃賜顧諸君及明眼人之公論無庸空言自詡邇來洋烟日貴苟不及早圖戒微特破財誤事難期上達且傷體乏嗣易致夭壽爲告有阿芙蓉癖才堅心方戒勿半途而廢是所厚望焉大瓶十元中瓶二元小瓶一元如購大瓶分兩較爲便宜　上海老閘橋北首唐家弄徐家花園必達藥房内 
[立愈小腸疝氣除根神藥]  
廣東陳恒德堂神藥到申 
本堂秘製立愈小腸疝氣膏藥其功之速無出其右無論隂囊腫脹隂核偏墜甚至坐臥不安痛苦難忍速將此膏貼之立覺隂囊縮小氣鳴脹消極至兩天包能除根屢試屢騐百發百靈倘年久根深宜貼正號則藥力大而取效愈速矣每張正號一元副號六角○外有第一神效疝氣丸每盒一元倘外貼内服雖十年二十年之老症愈後可保永不再發誠治疝氣之神藥也○假冐甚多購者認明○廣東陳恆德堂分設上海英大馬路萬康醬園對門德仁里内石庫門函購信力自給 
[江西省城泰西大藥房經理批發]  
貨眞價實○江西泰西大藥房○翠花街乾順祥金店兩家發兌○華興公司燕窩糖精 
本公司創製燕窩糖精之功家喻户曉業已名滿天下矣近年以來四方向本公司函定燕窩糖精格外踴躍江西省垣人文薈萃銷塲尤爲各省冠本公司爰於江西一埠現託　○泰西大藥房　○翠花街乾順祥金店兩家經理批發價目大匣五元小匣二元半童叟無欺仕商賜顧請就近向兩號選購如要貨太多宜早預定此佈上海南京路第一百四十七號門牌南洋華興燕窩公司白 
[護身至寳]  
安利醫生秘製專治百病神效虎骨衞身膏藥其力甚大不論男女老少奇難怪症無不藥到病除丹車易帶官禮更宜外埠託郵局函購最妥此膏培元固本却病延壽有洗心換骨之妙起死回生之功通念四道血脈鎖卅六道骨節有病治病無病貼丹田命門二張一切毒物不敢近體登山行船無漳嵐頭暈之患妙在香氣四射經月不散久貼百病不生冬月手足不冷夏日身體不熱男子鬚髮不白婦人能多生育功效奇捷幸勿輕視統治各症列左○遺精白濁○經期腹痛○赤白帶下○小腸疝氣○内外痔瘡○新舊瘧疾○咳嗽冷哮○傷風頭痛○臌脹痞塊○左癱右痪○手足麻木○筋骨疼痛○腰膝酸軟○心肝胃氣○肚腹飽脹○泄瀉痢疾○以上各症均按穴道貼上卽愈功用另詳仿單每張一元每箱廿四張計洋廿二元外加錦匣賜顧者認明此膏系用紅緞緞上另盖印記以防假冐　上海四馬路望平街口大隆公司經售 
[戒煙最便之法從來未有]  
泰西未士括打秘方創製冐效必罰外埠函購託郵政局最妥 
大凡戒烟藥無非用以抵癮服下卽不得吸烟是直以藥代烟而已將來服藥愈多腹中烟積愈厚致生烟虫叢生百病一經道破殊屬可危惟戒烟溥濟水並非用以抵癮乃俟吸烟之後隨癮大小而服此水當烟氣佈滿五臟六腑之時急將此水服下藥力能隨烟所至將週身烟毒一掃而空妙在並無尅伐之品服此者日漸見功三日便覺烟味甚淡七日愈覺吸烟無味至半月後雖日臥烟榻見人對面吸烟香氣噴溢亦斷不思吸矣歴騐多人無不稱便每瓶一元二元大瓶十元分兩較爲便宜零躉無扣售處在虹口白渡橋北仁智里十三衖括打藥房 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　日前沈阿毛徐紀生等人因捉姦肇事被駐防徐家匯武弁陳君拘解上海縣署縣主汪瑤庭大令訊取口供暫行收押旣而地保張裕卿又解俞金昌顧阿二到案大令研訊之下張保禀稱小的奉諭補拘俞顧聞此外尙有吳阿妹一名在逃未獲叩求鑒察俞供小的在陸秀卿所開油車爲夥捉姦之事實由吳阿妹起意是晚小的在法華鎭顧阿二所開烟館吸烟吳來糾約小的同往小的不從顧聞而欣然立卽隨之而去顧供吳阿妹喚小的捉姦小的不合聽從前往後吳詐得洋銀二十元分給小的兩元小的未受求恩鑒宥徐紀生供此事小的並不干涉沈阿毛供吳阿妹起意捉姦糾令小的等偕往然所得洋銀小的並未分用叩求恩宥大令判令將俞徐各責二百板交人保出沈阿毛開去脚鐐與顧阿二同荷雙連枷發犯事地方示衆張保笞責二百板責令速將吳阿妹緝獲解訊○金鄧氏控兒子阿毛忤逆大令研訊之下氏稱兒子阿毛聽從婦言百般違忤叩求究辦阿毛供小的年二十有五母親將已嫁胞妹留養家中作無恥勾當小的體面有關向之斥責及妹夫來領母親堅留不放今更揑情誣探叩乞鑒原大令判令掌頰一百下飭差帶出諭令鄧氏不准留女在家○捕役解行竊鹹瓜街通和糖行之賊犯吳玉亭并贜錢十二千到案大令飭傳失主高華臣研訊高訴稱被竊錢十九千衣服十餘件求恩究追吳供小的係四川某縣人　在金陵當勇革退张曾犯竊兩次今又串同陳某行竊衣服等物寄在法界順發小客棧内大令飭責三百板釘上脚鐐交捕帶出起贜禀覆核奪 
[英美租界晚堂瑣案]  
　　徐李氏控春記正綢莊司帳人吳指華誣其子作潤生行竊洋銀扣留衣物等情前晚讞員張柄樞司馬升堂研訊徐李氏訴稱小婦人之子潤生在春記正綢莊習業已閱四五年從無失悮今者吳忽誣指竊取洋銀一百元將衣服金約指等一併扣留向論不理叩乞究追吳未及置辯包探張才寶忽投案禀稱吳失銀後曾報捕房今捕頭特令小的禀請大老爺明日公堂會訊司馬笑謂此案係華人控華人與洋人無涉何會訊之有張探遂默然而退司馬向吳研詰吳供稱前者帳房中失去洋銀一百元查係徐潤生所竊冋之盤詰直認不諱隨交還六十一元尙少三十九元以皮袍皮褂作抵司馬謂若是則徐行竊屬實矣遂著責手心一百下以儆令吳將衣服交還○前者王阿其金阿三控已閉丹鳳戱園主周鳳林不還押櫃洋銀司馬諭候提周質訊前日廨差將周提到司馬研訊之下王金歴訴前情周供此園開設時共有六股除小的二股外餘由徐丹林韓得有郁禹門李文卿各得一股嗣以虧耗不堪因之閉歇園中進出均有帳簿爲　今李避匿無蹤致難理處叩求鑒察徐韓所供大略相同李遣抱呈蘇三三投案禀訴情由司馬飭將周徐韓交人保出速將園中簿據檢呈以便結清理處蘇押令將李交出違干比追 
[法租界公堂瑣案]  
　　揚州人夏林氏之女小字阿昭自幼賣與　兒王馬氏責令學習演戯前日夏林氏偕小胖子卽趙阿二將阿昭及同班女伶金寶領出王　報知捕房捕頭遣包摖將一千人拘押旋於昨日解請讞員杜枝園大令與費繙譯會訊王鴇投案伸訴前情夏林氏供女兒不願學戯是以小婦人偕趙阿二領回隨有曲師蕭寶山者投案訴稱阿昭金寶均在小的處學戯今被夏林氏等誘出且取去銀臂釧及衣服之類小的尋至伊家趙强索洋銀二十元大令商諸費君將小胖子卽趙阿二枷號一月笞責三百板夏林氏掌頰二十下著交還臂釧衣服阿昭金寶交王　領回不准學戯○高朱氏訴稱前由姚許氏介紹以洋銀八十四元買得江北某氏女今被母族領去故將姚許氏扭案請追大令飭將姚許人交保出外限十日内交還某氏女○邵中才訴稱本年正月某日俞沖堂借去洋銀一百五十元後還過三十元尙少一百二十元迄今向索不還索之過急則反將小的扭入捕房朦稱訛詐以致寃遭禁押旋由捕頭令小的折還一半小的心不能甘叩乞秉公判斷俞供此係小的所欠賭帳已還過三十元矣大令著聽候查明核奪○潘木林由浦東運柴來滬泊舟三洋涇橋畔某夜忽被匪徒縱火焚燒追至老北門外拘獲王桂生解經大令訊鞫王不認縱火大令著押候查明昨日其父王阿巧投案訴稱兒子桂生冋在某珠花店習業從未犯案求恩開釋大令以時已深夜不應在外閒游著罰洋銀十元以儆○惡丐蔡阿新陳阿三王金樂朱阿六王新發王慶生沿門强索不遂所欲動輙行兇昨由包探拘解至案大令向之詰訊蔡等同供小的等初來上海未知租界章程求恩寛恕大令判各責五百板○包採禀稱王連生冋習印書之技現已失業無聊至某輪船行竊某搭客所携鋪蓋售得洋銀一元六角由小的吊到原贜交還失主一面解王案請辦大令判責五百板○陳長生訴稱前日由處某處附某輪船來滬失去縐紗一疋報捕查獲賊犯張阿三吊到原贜送案請究大令判責三百板贜給失主領回 
[芹藻揚庥]  
　　金山彭孟芳茂才惠函云日前曾立願許助陜振洋銀三百元求院試獲雋並先寄洋銀十元餘俟續繳何幸區愚忱默邀神佑案發果遂所求莫名欣慰特將其洋如數奉上計交到洋銀二百九十元青雲得路先開如意之花丹桂飄香再續登科之記感應之機捷于桴鼓乞登報牘用勵觀瞻上海六馬路仁濟善堂籌振公所施則敬等謹誌 
[江西官報]  
　　署饒州府劉家蔭缷辦瑞洪卡回知縣　恩光謝輪委厘卡一次行知張樹森解餉赴申羅文昭往饒州措資黄作元解漕折陜西回甄官保缷辦神岡山卡回丁樹棠起服來江投文知州尹葆衷解漕折京回從九陳爲棣宜春催道欵回署右營姚文煥禀謝請補行知知府趙于密湖南勸辦江西賑捐回從九何延年往安遠辦保甲高維陳往鄱陽催地丁朱璋建昌催减平回沈熙南城催稅契回指分道庫王福恆禀見騐看署建昌遊擊晏忠諒缷事回新選贛州府連文冲禀到李毓璠就醫林元愷措資俱往九江向世清謝拔委本班一次熊濟洙上海順直賑捐委會辦江西分局縣丞方樹銘投文劉瑞聰樂平催漕折回劉綬青崇　催屯糧回義甯八疊司于璘據報病故以候補典史李作楫署理 
 
 
 

Page 10

 
 
   
 
