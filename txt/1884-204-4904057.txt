# 1884 - 204 - 4904057

 

Page 1

 
 
[第九號畫報出售] [  點石齋主啓]  
　　本舘凡得本朝名臣圖像立倩畵手謹敬鈎摹演說近時事蹟列入畫報以饜四海欽仰之誠故前次三號畫報中繪有李傅相曾襲侯像而此次九號又有親王大臣與左侯相玉照想傾心賢哲者自必覩爲快也茲於六月初五日發售第九號畫報仍附淞隱漫錄圖說一則閲者鑒之此布 
[淞南夢影錄出售] [  申報主人啓]  
　　淞南夢影錄一書爲申左夢畹生黄式權茂才所撰皆記滬上風土人情小而烟花鞠部大而華洋交涉莫不備載此中閲之足以廣眼界足以拓胸豫筆情之輕倩命意之精微足爲海陬冶游錄之嗣響本舘取其原本用活字板排印成書訂成一本刻巳告竣定於本月初三日出售每本收回工本洋八分售處仍照曩例想有目者自當共賞也此佈 
[和議以速成爲貴說]  
　　中法之事前此五條約欵成之最速其後法人中變說者謂其進銳者其退速議之速成其中或不無疎漏之處以致法人得以爲口實而不知五條約欵頗爲簡淨法人之所藉口者以都中傳聞則謂初不在五條之内而以五條之外尙有續約一條爲言其實則所謂續約者不過福尼兒以一條呈傅相方撤兵之期傅相以其並非公文而置之不答遂爲法人之口實傅相固不任受咎也今者曾沅圃爵帥膺全權之命來滬議詳細條約詳細條約者卽前比簡明約欵中所云三月以後訂定者是也然則前此簡約可以從速今此詳約必宜愼之又愼似不宜於速宜於緩矣然而其事有不同者若前此簡約旣成之後法人並無後言則此時照約詳擬雖緩無訪以人心無所惶惑也今則簡約定後忽然而有諒山之役法人執此爲言洶洶然調兵集艦水師提督孤拔尙耽耽於福州海口以致人心惶惶且有索賠兵費之說華人衡情酌理咸以爲中國而如願以償之不特巨欵不能立措而且民間亦皆有不服之心如不償法人之願恐旣開此大口未必遂肯罷手騎虎之勢實有所難其勢恐必出於一戰以故各處紛傳謡言四起巿面蕭索銀根緊迫聞福建金價驟昂是必有人購辦金子以爲便於携取可作避兵之費計者一處如是他處可知上海一隅爲各國通商碼頭不但中國保護卽他國皆自爲保護大可安堵無驚而亦復皇皇然紛紜不靖前有某孀婦搬避去滬而爲人誘騙箱物以去者余所聞者有此一家其餘當不止此盖此數日以來提心弔胆者已不乏人也前日曾九帥甫至滬瀆卽有謂業已談過和議者枝枝節節語皆不足憑準彼此互相拜會尙未論及約欵而人心之猜疑已不定如此倘開談之後偶延時日則外間物議尤有紛然者矣夫詳細約欵彼此商酌自不可草草而就以致中多罣漏貽悞事機但於賠費層講明後先明示民間俾昭然有以共曉而人心卽可大定其餘諸事當不妨姑爲緩圖蓋近日人心之所以惶惶不靖者正以兵費一層故也夫前聞都中傳言聖謨所定於賠費一節决不肯從并聞法人近亦自知諒山一役彼　均有悞會之處由是言之不賠兵費一說已可得之於言外諒山之役法人猝遭覆敗中朝惻然憫之稍稍予以撫卹當亦不關乎大局天下事必有轉環或者此番和議不難順手然民間則猶未之知也多議一日則多生一日之議論中西諸人所懸懸焉盼望綦切者止此數日内之事耳或者謂前此哀的美敦書遞往北京限以七日　期此七日中人心不知若何惶惶其後已屇七日而忽焉展限詢係出於法人之意人心卽由是大定謂旣經展限則可以從緩計議必不至一朝决裂今滬地議和兩邊意見不難顯然共見卽使稍遲緩焉要亦審愼周詳之意庸何傷而不知人情之　摇者亦旣多日理待九帥之來不思決計議而成共享太平之福議而不戈共奮敵愾之氣顧視草野固無不延頸跂足以待確音若多延時日恐人之殷殷然同深仰望者於心終有未安也夫　細約欵不妨妥爲商議必求其至愼至精絲毫無憾而後已卽緩以時日無傷也而和之可成與否則實不難一言而决旣决矣卽以示之於民俾薄海芸生皆得各安生理兵事旣免商務可興此事所關出入頗巨固不可不早計及之也中國之民實大有同仇偕作之志而其中亦不無幸災樂禍之人時際其艱會逢其適若輩無中生有造言生事以思摇惑人心設有變端彼卽乘機而入藉此以肆其毒上海五方難處此類尤多官憲禁之巡捕緝之猶不能使之絶　故苟悶葫蘆一日不發卽人心一日不安而生事肇禍之萌卽基於此九帥且早識於幾先矣彼法人旣非必欲與中國搆兵則又何必多生枝節自悞機宜天下事有宜速不宜緩者此類是也兩意訢合不差累黍尙其早爲决策也哉 
[執理與爭]  
　　本埠西人傳言接到北京最近消息云署法公使謝君日在總者反覆互議總以中朝首先背約齗齗相爭賠餉一節雖不能如其數亦斷不能無其事或竟改爲撫卹名目皆無不可總署諸公則謂違有約章實非我國之過賠卹之言何自而來相持數日不能决現已由總理衙門會銜照會駐京各國公使請仿照泰西規制宏開議院請各國分使惠臨公評曲直比聚議時命稱兩國均無不合仍是模稜兩可之說而法公使猶未肯稍叅活著堅稱須電請法廷定奪現總署已電知南北洋全權大臣如與法國官晤商賠費一層萬難允許云此係西人傳言確否大不得而知也 
[福州續信]  
　　昨日滬上西商接到福州電音云兵船現已由馬尾改泊長門灣計大小砲船共有七艘逐日在船操演以壯軍威觀其聲勢似粮食煤火甚爲充足者惟基隆地方官憲已出有告示嚴禁煤斤出口蓋以防接濟敵船也自華六月初一日起法兵艘入夜後皆高燃電氣燈照耀海面如同白晝或謂一以便瞭望一以防我軍之攻襲也至前報孤拔將來滬面謁曾爵帥則電音未之及云 
[會議機密]  
　　昨午前九點鐘時法欽使巴德諾脱法總領事李梅法繙譯微席葉三人坐馬車至兩江督憲曾爵帥行轅會議中法交涉事宜許行篔星使陳伯潜閣學邵小村觀　張翰卿太守均在座至十二點鐘未有成議法欽　 
使卽辭出約於今日五點鐘再議當議事時　退從人關防　密陳舫仙方　劉連捷軍門及海防廳上海縣英法會審各委員均在外廳伺候云至四點鐘時總稅務司赫德亦到行轅伺候 
[本埠傳言]  
　　昨晚上海中西各商謂日間曾爵帥與巴大臣如何面議外人雖不得與聞然傳得午後己發密電至京揆厥情形兩國當可言歸於所未必竟至興戎也 
 
 

Page 2

 
 
[西人傳言]  
　　昨晚又聞西人相傳謂中國已允出銀六百萬兩由法使電詢法廷再行定見云云此係西人傳言至其確否則非本舘之所知也 
[烟台消息]  
　　陳雋丞大中丞聞於初二日由省督率練勇八營到登州以三營飭紥在郡城附近處其餘五營暫留黄縣一帶海口以俟調遣云 
[淮上籌防]  
　　聞漕憲近接南北洋大臣來文以法人背盟防務又緊沿海一帶輪船雖難近口然亦不可漠視急須妥籌防範云 
[新法行船]  
　　美國人居於紐約名古德里出新思一法以行輪船不須用煤但以輪葉着於鍊條上而盤於船底輪葉自能輪轉而激船駛行行時並無浪頭據云此法有三益一可省煤費二舟行無浪不害他船三如遇敵船相改輪葉不致被損有此三益實爲翻新出奇之利器也現在試諸某船其船機器本重七百五十墩改用鍊條止重一百墩而行駛如常兹又擬試諸極大之輪船以騐其合否此則又駕乎氣機等船而上之矣 
[金陵巿面]  
　　金陵自赭宼擾攘後民氣未盡復原近更以中法釁生人心惶惑致巿中生計日漸蕭條邇日赤金每兩足紋十九換寶文每兩大錢一千六百五十文英洋每元一千一百五十文本洋可多八十文熟米每石二千五百文牛庄油每一洋可購十三斤七八兩柴每百斤僅售錢一百四五十文錢貴物賤視去歲有天壞之殊不知關心民瘼者亦有以善持其後否 
[凶毆宜懲]  
　　香港西字報言閏五月念六日香港招商局門前忽有魚販及建帮中人不知何事先則忿爭旣而凶毆身邊皆有刀棍等物以致受傷甚衆有破顱者有斷臂者嗣經巡捕前來解散拘獲　毆者數人解送捕房以憑訊辦其受傷者咸送入醫院療治矣 
[蘇守易人]  
　　正任蘇州府畢東屏太守前請病假憲委常州府桐太守署理斯篆兹聞畢太守因病久未痊復請開缺業巳禀准日前藩轅懸有牌示以鎭江府魁文農太守元調補蘇州府知府聞魁太守在鎭江府任内輯暴安良政聲卓著而於杳禁烟舘尤爲認眞今者移守蘇垣可見上游倚重而亦三吳士民之福也 
[鹽梟處决]  
　　木瀆鎭鹽梟拒捕案内前已拿獲兩名解至蘇垣於前日請令處决護衛兵勇極其整肅此等獷悍之徒幾不知有三尺法一旦明正典刑以梟徒而獲梟示人心爲之大快 
[雷出地奮]  
　　前月二十一日番禺某鄕落有雷起自田間時農夫婦子耕稼方殷驀一聲霹靂岳撼山崩人皆狙伏於地及舉頭四顧見雷起處禾苗已盡成灰燼亦世所罕聞者也 
[連獲盜匪]  
　　羊城盜風素熾風高放火月黑殺人緑林客暴戾恣睢久已習聞習見前月二十二日西關汛弁某在帶河基地方緝獲盜匪八名二十五日廣恊兵勇在芳村地方亦緝獲十二名搜出軍械甚多均卽解縣審訊蓋新制軍莅任後各汛弁恐偶一疏虞卽遭參劾故搜捕若斯之出力也 
[鎭江火警]  
　　前日鎭江西城外某姓家因午炊失愼霎時烈燄騰空勢不可遏幸時在白畫各水龍聞警馳救得卽撲滅僅燒去草屋十餘聞瓦房兩間而已 
[邗江多疫]  
　　今歲揚州多疫症發軔於寶應高郵至邵伯鎭一帶漸漸傳入府城其症有緩急之分急者頭暈疼痛遍體發燒若霍亂然治之稍遲必不可救緩者骨節酸楚飲食不進腹瀉如痢久之亦致斃命然視急者尚容措手刻下二豎子遍游城巿幾於户盡病人操和緩術者夜以繼日踵趾爲疲寄語此中人尚其珍重自玉哉 
[袁江雜錄]  
　　前報列袁江祈雨兹悉前月二十一日已沛甘霖秧田水足農心不致憂旱旣太甚惟河水污穢不堪飲之易於致疾故發　　　　　痧霍亂日有所聞幸前月杪運河上游水已漲發得雨後更滔滔下注　緑波柔清江等汛各漲水四尺有餘誠哉天從人願已○山陽北城門○有大鐘一口夙著靈騐每遇亢旱撞之數日則雨師必命駕而來此次循例舉行雖雨而旋仍晴旱故浦上已撤壇而山陽仍禁屠宰至二十七日天微明時大雨傾盆向午始止居民益神鐘之靈騐其果鐘之靈騐乎哉問之此鐘仍漠然罔覺已耳○淮湯海道王芍農觀察夫人遘疾前已登報兹悉夫人於前月二十六日卯時仙逝翌日丑刻入殮聞棺衾之外一切喪儀槪從儉約想觀察返魂無術遺拄神傷故不注意於繁文縟節也 
[仙人賠罪]  
　　劉虎兒者京師宣武門外方壺齋地方人向爲梨園中丑脚衣冠優孟夙擅詼諧本年四月間忽自稱有神降家中附在伊身拯救下界塵劫遂約其友劉三有陰紏無賴三十餘人設壇降乩自呼救劫大護法號三有爲濟難金童其餘或爲救苦功曹或爲渡迷待者名目離奇不値識者一噱人有叩以休咎者言之若數家珍求醫則出身畔藥丸與之然應驗　否明眼人已可會之言外矣該處有胡生者素不　鬼神之事一日偶至壇閒觀爲虎兒所見僞稱赤脚大仙有旨欲收生爲徒生不允仙令濟難金童執而責其掌生不能撑拒大受夏楚之威責舉悻悻欲去仙默忖生此去若控諸官則我必不利因以金剛之目爲菩薩之眉婉求生書名册上生大怒不從仙恐令金童好言代求謂爾不欲著錄門下則幸毋興雀角鼠牙致敗乃公事生置若罔聞仙愈窘迫越二日遂僭同黨諸人詣胡生家肉袒請罪稽首若崩角生唾其面仙笑而忍之並言刻下仙已不來倘再設壇任爾控究可也生一笑而罷時觀者若堵墻無不掩口作鸕鷀鶿笑 
[賊冒狐仙]  
　　京師前門外琉璃廠北天空地闊四無居人艸樹蒙茸足跡罕到北接西河沿與城垣只隔一濠即前明琉璃窰國朝　其舊爲工部琉璃監督署春夏間近窰居人夜輙聞抛磚擲瓦聲咸驚爲狐仙作幻一時鳴鼎焚香皆願與青鳳阿紫一流人通欵曲附近被竊者實繁有徒捕役默忖尾翛翛而性綏綏者未必爲梁上君子其中諒有虽故乃潜蹤窰内以伺其變閏月二十二日夜捕方探頭窰門外驀見人影在墻投物於地陡出喝之其人鼠竄而北穿林逸去追至西河沿穿巷涉濠攀城垣而上捕急將撓鉤鈎下送官究治祝禱之家始悟非狐然妙手空空兒早受人間香火矣嘻 
[救溺自溺]  
　　日前寍城採蓮橋下有某姓小兒失足落水適漁人某甲因事來郡路經是處見之卽賈餘勇入水打撈斯時海潮初上雪練狂飛雖素習風波至此亦無力泳游致占滅頂適有善泅者二人在岸見勢不佳急躍下將小兒救起而甲已氣息全無屍浮水面矣衆鄰咸謂某甲之死雖有定數然救人自溺情實可憐遂勸某姓出貲備棺收殮交屍　領去 
[同赴清流]  
　　酒邊紅燈邊曲花外青山柳外橋十里秦淮固是風景不俗然波流浩渺往往及溺堪虞愼毋貪聽玉簫時徙倚於紅橋碧水間也上月十二日有一慘緑少年團扇輕衫向柳陰下納凉閒步偶一失足竟墮入河心經篙師赶緊打撈而蹤跡杳然想己從三閭大夫之後矣是日游船頗盛簾垂湘竹　簇桃枝鬢影衣香不數水嬉往事晚閭有數人散步利涉橋下忽砰然一聲一人已滾入波際雖經岸上人同聲 
 
 

Page 3

 
 
呼救而援手無人遂占滅頂語云水懦易溺斯言信然 
[捉姦笑柄]  
　　某甲者在嘉興東門口開洋烟館紙閣蘆簾幽檠短榻有煙霞癖者羣往就之而甲亦賴此以自給娶一婦半老徐娘尙多風韻不免全家鷄而戀野鶩有某和尙色相未空情魔頓惹遂與婦結歡喜因緣借陽臺而說法入慾界以叅禪了無罣礙而香積廚中千白日齋糧已爲紅蓮用罄矣矣婦得和尙之資遂不復求舍利　　另與王三　子相識王曾充汛兵因事斥革後作煙舘夥與甲同業遂亦與婦同好狎暱旣久去年帶婦潜遁至張堰　賣一椽屋設烟寮焉甲遣人蹤跡得之逐至出境而買舟載婦至西鄕鬻於鄕人家婦旣歸出舍　鬱鬱不樂指　 
桑駡槐朝啼夕哭鄕人不得已於前月送婦至甲家不索原値委之而去甲受之而不理也婦屢經挫折頓欲改過自新店務家事罔不悉心經理大非阿蒙本色而甲怨未忘雖女元龍高臥樓上而亦不作同夢想也上月杪王三麻子驀地回來偵知婦夜　樓上遂廿屋而入續舊好焉藏韓掾於床幙間已五閲晨昏而甲尚未知分香一叚故事繼聞人言藉藉甲乃持刃上樓揭帳一視玉體横陳甲忿極向王臀際直刺兩刃王痛極而醒不暇穿犢鼻褌赤條條下樓疾奔向東栅口而去臀血猶淋淋下也遠近聚觀之人約以千百計或曰甲以三寸鋼鎚直搗後庭深得出爾反爾之法或曰禍根未去後患難防惜甲當時倉卒下手未及發其根而掘其株耳 
[運槍過滬]  
　　昨日新南陞輪船由香港來滬裝有洋槍一百八十箱每箱計槍廿四桿聞此槍係向德國購來實爲上等之槍至滬後當運往天津以備應用也 
[吳淞消息]  
　　昨午後四點半鐘有法國的斯丹兵輪由申浦開至吳淞口砲台南寄椗又有德國二枝半桅兵輪一艘駛進張華浜並未停輪直至滬江傳聞有欽差一人在船云○砲台外趕築土城刻已一律告竣崇墉仡仡洵足以壯軍威而禦外侮也○無賴之輩揑造謡言鄕民無知間有被其煽惑而挈眷他往者抑知近日南北洋籌備海防十分嚴密外人何敢輕覬况刻下和戰尙未定局食毛踐土者但當靜以觀變共賦同仇何事紛紛遷避哉 
[安民告示]  
　　欽加二口銜江南分巡蘇松太兵備道邵爲曉諭事查法越搆兵中國業與法國定有和議中外商民早已共見共聞嗣因　　 
諒山一役稍有齟齬亦經彼此說開永敦和好不意近有中國匪徒藉端造言生事希圖摇惑人心妄繕匿名揭帖以奉命公誅爲題揑造無稽之　 
談四處播散實屬大千例禁揆度該匪等用意無非造言煽惑欲使商民搬遷乘機搶刦　奉曾爵督憲諭飭曉示商民照常安居樂業無得輕　謡言驚惶遷徙一面卽由地方文武嚴密訪察拿究如有匪徒滋事中外官兵合力擒捕以靖地方而固邦交等因除由道分别移行遵辦外合亟出示曉諭爲此示仰軍民人等一體遵照各安生業母信謡言是爲至要切切光緒十年六月初十日示 
[本埠練勇]  
　　知上海縣事黎壺山大令因中法失和民心惶惑深恐匪徒乘機騷擾因諭飭各舖紳董籌辦團練該紳董等已議定每舖派練勇二十名每夜在火神廟會哨以資防衞並傳諭各更夫夜靜後行人不携燈火者不准開栅放入云 
[搶女案結]  
　　前報紏人搶女一節兹悉已據張才林將王趙氏交案王供稱年二十三歲嫁已四年胞妹秀英現年十八尙未字人前日小婦人在南黄浦摇渡船張才林紏同張耕大等突至我船將我掰至岸上見已備有轎子令坐我驟　此變不知所措惟臥地不行被伊等强掖至楊福林家聞人言似此情形不能硬令拜堂等語刻因受驚成病此係平空搶人求恩懲儆明府訊張才林爾究有婚帖媒訨否答稱媒人確係祖母婚帖現存姑母處明府謂祖母豈可爲媒爾前供並無婚帖今稱在姑母處顯係揑朦速從實供招尚可從寛辦理否則定照强搶婦女例群辦張知難隱諱實供悞聽匪言求賜恩宥明府飭責三百板王趙氏交其母趙張氏夫王和和具領完案張耕大等從寛斥釋 
[縣訊流氓]  
　　會捕局勇拿獲流氓金心岩由法公廨送縣等情己列前報前日蔣明府堂訊金稱並不犯事餘與在法公堂所供相同明府謂爾果無劣　何致上憲訪拿且聞爾曾兩次犯案受責顯非安分之徒飭先笞一百板押候查辦 
[施送靈丹]  
　　時當酷暑疾病滋多瀉痢之症尤屬難治求放心齋主人向有通利散施送專治赤白痢及水瀉等症其騐如神今主人移硯法大馬路興聖街口文淵堂書坊修合此藥施送濟世是亦仁術之一端也諸君如有河魚之疾盍早乞靈丹以療之主人并精岐黄請診俱不計資是殆隱於醫者乎本館與人爲善樂書數語以廣其傳　 
[穉子助賑]  
　　少欽封翁善長大人閣下謹啓者敝寓八齡穉子得聞業師讀今日申報貴公所代募松江府屬青浦縣界金澤港遭龍風奇災居民遇此大劫困苦情形不堪言狀讀申報所載泉唐汪姓十齡童子奉長者讀報　切指示驚悉風灾之慘頓生　隱之心卽將平日所省點心筆墨之　湊成洋四元移助救災今穉子得悉汪氏麟兒助賑情形遂欣然稟請高堂將所積新年叩謁各親長賜百歲果儀錢換成洋四元敬步汪氏十齡童子後塵飭人送上祈察收代爲轉寄諸費清心容後叩謝虔請德安伏希垂鑒旅居本埠樂善里東粤愚弟馬從善頓首謹上六月初五日 
粤東馬氏八齡童子奉業師讀報至金澤龍風屋宇傾圮一節卽能感發善心甚爲難得汪姓導於先馬姓效於後兩賢郎髫年入塾早立大志將來秋甲聨登出膺民社心存撫字定能安此遠謨足見庭闈訓迪函丈提撕有並行不悖者請列貴報俾讀者咸知汪馬直娃出有佳兒勇於爲善競爽一時孺子可教皆出自貴報聞善必錄其鼓勵人材惟日不出之枕無不躍所紙上矣人性之善猶水之就下尋繹斯函直與亞聖相發明願天下束髮受書者其亦共識遵循也可[  上海絲業會館籌賑公所教弟施善昌謹識]  
[訛字更正]  
　　初八日報載津信譯　言德廷已諭令德人之爲中國雇用者一律辭職云云德字悞作法字合亟更正感舊三绝句錄呈淞北玉魫生霧裏看花客兩大吟壇斧政○輕盈體態妙無雙一笑嫣然倚碧窻昨夜燈前輸密約迎風開户剔銀缸漏轉更殘晚镜慵喁喁小語訊游蹤雲鬟低掠佯羞怯暗度巫山十二峯眉鎖春愁緊不開臨歧勸酒兩三不癡心欲把歡悰續更　蕭郎過夜來[  西平羅貞意誠伯甫未定草]  
錄夢中友人見贈之作甲仲夏一日天南遯叟被酒不得眠忽傳有客至䦱户迎入長揖就座視之則故人吳沐菴也云從秦中來道出此間一謁老支余與沐菴别二十有四年矣聞巳客外齊魯間乃今尙存於人世耶執手道别後事涕不能仰沐菴口占五十六字贈余怱遽欲去方擬挽留蘧然竟覺顧其詩尚歴歴能記急爲錄出以見朋友精誠死生無間巨卿元石今豈無之哉嗚呼○天涯客况悲王粲地下交情剩　虔一代詞章雄北地卄年壇坫主南天飄零空灑憂時涙孤憤徒成感事篇燕頷已虚猿臂老不如歸去伴重泉 
[漫興]  
　　殺人尙惜無黄祖薦士何曾有孔融放眼千秋時局變論交四海霸才空審機誰發千鈞弩議救虚張遠　弓太息籌邊無善策 
[安能談笑却羆熊] [  淞北逸民王韜无晦甫未定草]  
 
 

Page 4

 
 
　　上海北巿盆湯衡絲業會舘主施少欽經收順直山東江浙等處賑捐六月初一二三日第三百五十一二三次清單○漢口教實堂由太古北京輪船來純湯正氣丸兩　計八千服吳本義由味三堂書坊來敬　全書一百本○每一百四十四日出　助賑彩票筠記九百四十四號一張計洋二元以上初一日○讀　軒由滬南天昌南貨號來十元僕家和募黄姓由湖北蘄州榮昇錢號寄全泰盛局來三元今是昨非人移緩　急由　石永和局來一元南徐無名氏移助閏月所减房租資一元四開一元錢五十文○滬城果育堂由李君麟策交來蟾酥丸二千瓶　龍丹二千瓶天中茶二千服○太倉錢第由本埠八仙橋兪君交來純陽正氣丸兩箱計一萬服○滬城巡防保甲總局馮印　圻因有無主贓物移交銀圓戒指五只重四錢八分黑布舊羊皮女馬甲一件藍杜布短棉襖一件囑歸助賑彩票册○第一百四十五日出售助賑彩票東新塍恆記九百四十五號一張馮來記九百四十六號一　共售二張計洋四元以上初二日○汝南還愿人爲兒病愈移助一月辛俸十元古黟吳梅生求父病愈酬愿十元古黟萬姚氏求體安康十元○象山玉泉場沈經募祝同心先生富貴源頭同字二千三百九十三號册玉泉場沈自助四元徐有才蕭陶甫二户各一元賀衡軒黄鼎黄全森黄大成全定　洪　舒雲圃有心無力人八户各半元共十一户合計十元由錢塘邑庠姚靜庵寄永泰豐局來○練塘營署黎漢西游戎代募捐册湖南黎杜氏求病痊八元金澤汛官提前營陳梅村二元汛兵周大興袁春生二户各一元由全盛局來○太倉繆君季豐代慕捐册由李君安甫轉募品菊山房金助錢六百文敬業堂公記四百文百忍堂張榮桂軒李錢康甫孫煥文四户各三百文望古齋錢嚼雪菴李　雪居李求志堂金燕翼堂顧𢗝農仲子　復盛　　堂凌八户共二百文無名氏一百文不留名五十文繆疑修堂移酬火神愿一百四十文　移白龍準母醮愿六十文方恂如一百文上存餘錢一百文共計錢四千三百五十文歸付藥店合助沉香丸四萬服每服十五粒由永義昶局來○第一百四十六日出售助賑彩票食德齋由嘉善順成局來九百九十八號一張計洋二元以上初三日 
[浙省撫轅抄]  
　　六月初一日知州晏向辰禀銷縉麗青松遂五縣地丁差禀知厘捐局委平陽厘局差叫見叩辭汪肇敏禀知臬委督審局差叩見 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
