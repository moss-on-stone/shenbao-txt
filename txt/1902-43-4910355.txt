# 1902 - 43 - 4910355

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○　芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[論中國近日讀書之不易]  
　　天下之人無論古今中外富貴貧賤皆必使之入塾讀書將以啓其聰明增其智慧明其所未明知其所未知也大抵中人以下居多苟非上智斷不能驟然啓悟則凡欲明其所未明知其所未知必循序漸進由淺以入於深由深以入於精微夫然後可期其貫通所謂日知其所無月無忘春所能讀一日之書受一日之益讀一年之書受一年之益譬之行路登高必自卑行遠必自邇此乃一定不易之理一成不變之法是則人不讀書則已讀則苟非半途廢棄見淺見深無有不能成就者中國自周秦漢唐以來鴻儒碩彦緯史經經非不人才輩出蔚爲文明無如舉國之人深淺懸殊上哲卽能經經緯史下愚幾至不識之無迨有明以八股取士致讀書之士囿於詞章而實學又日見其少我朝因之文學日衰人才日少泰西通商後外人每謂中國讀書識字之人太少故不能日强考之西國識字人數最多者每百人中有九十餘人此尚是前十年所核想此十年之中教育日盛當無不識字之人矣且西人非入塾讀書則已入塾讀書必使習普通之學凡天文地理農工商賈以及交涉粗淺之學無不使之盡知非若中國之人僅識數目姓名已也卽不能人人盡習普通學而苟得其半則較之蠢蠢者已不啻天壤之懸現在中國欲振興人才翻然思變朝廷詔廢八股設學堂草野耳目爲之一新薄海精神爲之一振說者謂西國振興學校亦不過數十年而已如此之强盛中國因勢利導良法在前規倣較易當有事半功倍之益閱一二十年不患不能與西人頡頏而予則竊有慮者方今風氣雖開父兄子弟皆有讀書成才之望無如人心之未齊經費之不足師資之不易不無有進退維谷之象故論成才則自較前爲易而讀書則更較前爲難何言乎人心之未齊也方今 
而留者尚多大抵肄業之士恐一經改設則膏火無著而地譧官亦以寒畯無生計不無姑息之見致相觀望甚至庠序中人各懷意見非人心之未齊乎官設之學勢水能萬閩廣厦盡庇孤寒則必藉私設之塾多庶鄕村市鎭之子弟得免向隅而每設一塾賃屋置器備膳延師在在需欵修脯目不能不豐否則斷不能持久束修一豐則貧者何能勉力祇得任子弟之荒廢矣西國則公家必籌津貼使學堂修脯可以少收而貧者易於入塾中國當度支匱乏之時不能徧及非經費不足之可慮耶至於師資則更非昔比昔之訓蒙者教幾句韻言但能背誦即畢一日之課而西人普通之學即於蒙童基之方今變革伊始中國士人且夫嘗謂之見未除一切時務尚茫然不知使之教授其何能淑若三家村之老學究更無論矣以之言師不亦難乎况從前貧苦之家以數十文購三字經千字文卽可使持之入塾今則置備書籍卽各種蒙學課本價目昻貴費加十倍百倍不止且課本未能盡善尚須隨時變易而謂貧者力其能逮乎故曰讀書之難莫難於今日也是所望於在上者竭力籌之使各處皆受其益庶讀書識字者或可加增否則變猶不變有名無實甚可惜也 
[外臣奏對]  
　　西字報云去臘英國使臣蕯君入覲中國大皇帝奏稱敝國大君主現簡外臣充當全權公使來承麥端奴之乏敬請覲見以便呈遞國書竊思外臣責任非輕深願陛下及政府諸臣永固邦交同敦輯睦敝國君主曾令外臣敬逹宸聽願中國力持自主之權芟除積弊推廣鑄造振興地利使羣黎日臻隆盛此則敝國君主所誠心所仰望者抑外臣更有說者當今天下輪船來往車路縱横加以消息飛傳電音頃刻可逹因之各國交誼固於疇曩教化所施得以互相仿效日新月異裨益良多陛下圖治勵精宵衣旰食若將往昔閉關自守不與外人交接之弊革除則國勢之强操劵可待矣敝國君主更深願陛下荷天之寵無疆惟休言畢皇帝徐吐玉音由慶王轉逹曰貴大臣呈遞國書朕心甚愜貴國君主永敦交誼並願敝國日漸興隆情意殷拳實深寅感貴大臣奉使來此定能存心公正辦事和平以維持中英之好朕惟祝貴君主仰叨上天福庇遐齡永錫國祚綿長以仰答盛意而已 
[俄允改約]  
　　日本報云去歲滿洲條約議自合肥李傅相迨傅相薨逝中朝另簡議和全權大臣即將前約大加册改送請俄使轉逹俄廷至西歴本年正月二十二日俄政府將所改諸條一一議准按全權大臣刪改之欵有阻止俄人干預滿洲武備之事及將牛蔣鐵路交回中國至俄人前擬派兵守衛鐵路一節則悉行刪去自立約之日起以三個月爲限先將屯駐盛京之俄兵撤退續限三個月撤退吉林省俄兵若夫駐守黑龍江之俄兵則遲至吉林撤兵後三閱月亦須一律出境是則俄人撤兵之期較初議短去三分之一屈指簽約後一年内中國可全行規復滿洲矣 
[美求築路]  
　　日本報云頃得京師電信言美國某豪商欲求中朝准建鐵路直逹金陵傳聞此商不特欲行駛火車且更别有用意之處至其所築之路則從蘆漢鐵路繞出天津南至鎭江然後分枝修築云 
[德議保商]  
　　德京柏林來信云某日德國水師大臣他必氏在議院中宣言曰我德近在海外推廣利益必得水師保護方可免於疎虞應於西歴一千九百零四年前多派巡船分巡各處聞者皆韙之 
[續述日軍慘斃事]  
　　日軍慘弊情形昨已譯登本報兹得本館派赴長崎訪事友人手翰云是軍本定於東歴正月二十四日回營乃届期絶無影響津川聯隊長因於二十五日派令兵士六十名由三上少尉帶往偵尋二十六日行至距青森十里之由茂木見一兵丁僵仆雪中迨救甦詢其顚末始知全隊皆凍死雪中立卽前往將雪掘開露出屍骸一百三十九具尚少七十一人至二十七日歸營禀明隨調集全隊兵丁輔以民夫三百名四處搜索旋又查得屍骸三十六具其中祗倉石大尉伊藤中尉等六人得慶更生後經陸軍大臣兒玉氏具摺上奏日皇十分哀悼特旨將死事 
 
 

Page 2

 
 
慘烈之山口少佐興津大尉升叙正六位 
[日人慘斃]  
　　日本某日報云頃接天津來電悉有日人寺本寅彦者原籍熊本流寓京師近就東牌樓開設講堂研究學術去臘某日不知因何至天津突被奥兵槍斃目下日官方在查辦尚未得有端倪也 
[畫界已定]  
　　厦門訪事人云鼓浪嶼自作爲各國公共租界卽經中外各憲議定章程去歲臘月某日興泉永道延少山觀察邀同駐厦各領事至日本領事署簽押以昭信守 
[展期入覲]  
　　武昌訪事友云去臘湖廣總督張香濤宫保欽奉電傳諭旨著與兩江總督劉坤一先後來京陛見等因爰將任内一切事宜預爲部署正擬擇吉登程旋又奉諭以長江改訂商約關繫緊要已派盛宣懷在滬議訂著會同籌酌妥善然後請旨北上大約須暫緩時日再行入覲天顏矣 
[委查金礦]  
　　香港循環日報云中國礦産甲於五洲特以礦學未興不敢輕爲開採今者民窮財盡國帑空虚賠欵重重無從羅掘幸地不愛寳尚有數千年未發之精英若採取得宜頗足濟目前之急此礦務之不可不亟爲講求者也去臘粤督陶芷芳制軍查悉開建縣屬向有金礦金苗甚旺較漠河所産成色尤高特委吳别駕貞亮前往稽查以興大利如果辦有成效則取無盡而用不竭其利賴爲靡涯矣 
[整頓水師]  
　　蕪湖采訪友人云長江水師創設迄今歴四十餘載日久頽廢非復疇昔規模以致長江上下游奸宄叢生無異荆天棘地自程從周軍門蒞水師提督之任嚴加整頓汰弱留强去歲叅革老弱不力貪鄙庸劣之員弁多至二十餘人並檄令鎭恊各員實力查察各營員弁爲之悚然說者謂自彭剛直公薨逝後歴任提督從未有若此之破除情面猛以濟寛者誠東南半壁之保障也 
[力保常關]  
　　武昌訪事友云湖北武昌稅關向歸武昌府經理自梁集菴太守蒞任後力圖振作疉次誥誠司巡吏役人等破除積習以裕國課而便商民近因各處常關改歸稅務司經理武昌關亦在裁併之列雖經湖廣總督張香濤宫保電商外務府請免裁併而西人堅執前說未遽允行太守以内地利權斷不宜令外人越俎爰禀商宫保願於每年額徵銀兩外加認銀一百兩以免外人藉口請再咨商外務部免予改併以安商業而保利權宫保亦深以爲然刻已備文咨逹外務部尚未知能否允行也 
[飭繳欠捐]  
　　廣州訪事人云去歲粤省辦理房捐迄今已閱數月收數雖稱暢旺而抗不遵繳者亦時有所聞日前南海縣裴大令出示曉諭曰照得粤省開辦房捐實因庫欵支絀萬不得已之舉前經督憲奏明抽收奉旨遵行節次示諭在案粤東民情强悍本縣深以創辦之初不無隔閡爲慮乃在西關槳欄打銅等兩街地叚最長最盛竟首先遵示完納於是各街均聞風興起捐數踴躍大局遂定該兩街急公好義遵君親上樹之先聲實堪嘉尚本縣已據情禀明督撫各大憲發給匾額懸掛公廟以示奬勵惟戸口繁多賢愚不齊約計西關應納房捐者共有四萬餘戸之内竟有數十戸抗不繳捐已由房捐局委員婉轉開導寛限體恤不爲不至乃爲日已久該鋪戸仍未遵繳竟有出言無奬專與委員挺撞以自鳴得意者各委員深恤民艱不肯向該鋪戸負氣爲難捐數疲滯收不足數屢經房捐總局札催申斥本縣亦一再到局詢問所以短欠之故各委員等始將欠戸陳明開示本縣細查屬實夫以四萬餘戸計之不遵繳捐者僅數十戸原不爲多此數十戸此若不嚴予根究則相率效尤勢將遺悞大局戸捐係奉旨飭辦各省通行本縣萬難當此重咎故特認眞查追派差逐戸催繳而内有德寍里陳頴川堂戸竟於册上自寫言明不繳字五福里黎光裕堂出言不遜主使抗捐西隆里石燕貽堂恩寗新街梁宅迭經差催抗不遵繳似此膽大玩違豈朝廷赤子食毛踐土者所忍出此時局艱難庫儲如洗兩宫憂勤幾至節衣縮食每遇疆臣部臣建言籌欵猶諄諄以不擾民爲訓此次粤省房捐止二十取一該業戸等卽照數輸捐所損幾何其有益於公欵者亦不過九牛一毛今竟有意抗違其不肯繳捐之事小而目無君籌上藐視官長此風斷不可長自應擇尤示懲除將陳潁川堂等住屋先行查封並嚴拘各該戸丁到縣押繳酌究外合行出示曉諭闔屬紳士商民人等一體遵照赶將欠繳房捐銀兩尅日照常如數完納本縣方可既往不咎從寛辦理愼勿再事抗違自貽伊戚也凛之切切特示 
[飭裁釐卡]  
　　厦門訪事人云此間百貨釐金改歸商人承辦道憲延少山觀察因於去歲臘月初六日史　港仔口提督口各分卡委員司事一概撤回總局亦祗留提調支應二員以資佐理 
[綏靖海道]  
　　廣州訪事人云粤東候補知縣陳大令詩以此間内海外洋船隻往來不可勝計苟不嚴加約東勢必流弊良多爰擬仿長江船鈔之法條擬章程禀呈大憲旋由籌餉局憲懸牌曉諭云照得粤東水道紛歧内河外海各漁船戸以船爲家中　則虎門大鵬澳門赤溪廣海等路東路則南澳汕頭平海甲子等路西路則陽江東北海海口等路營兵衛役借查私緝匪爲名種種擾累該戸　受其苦現擬籌辦保護船戸編號給牌以清水道而安商旅所有各路各澳船隻大小等數灣泊各埠亟應查知并傳集各澳長到省聽候諭派辦理船務中路委千總李長安東路委知縣陳詩西路委千總羅全安由本公所妥定章程刊發印册分檄查諭去後合卽曉諭爲此示諭答澳　　保練船民船等一體知悉須知此次辦理船務專爲綏靖海道嚴除各項需索便宜船戸起見各宜遵照聽候編列牌號以憑實力保護 
[除莠安良]  
　　武昌訪事友云武漢一帶五方雜處良莠不齊每有不法棍徒遇事生風魚肉良善閭閻被害往往敢怒不敢言事爲湖北巡撫端午橋中丞所聞密飭親信之員易服改裝分詣武昌漢口等處偵查將匪黨姓名一一列諸册籍内有小皇帝小霸王飛天蜈蚣諸名號中丞見之大爲震奴立卽札飭武昌府梁集菴太守漢陽府趙楚江太守及江夏漢陽夏口各廳縣會同緝捕局嚴密查拿務須一網無遺不得任令逍遥法外是亦除莠安良之善政也 
[西學創興]  
　　蕪湖采訪友人云此間爲通商大埠華洋雜處而西學尚未設有學堂有王君廓青者籍隸合肥向在泰西大書院肄業於聲光化電測算諸學靡不刻意研求去冬新横街沈子陶司馬創設英學堂延請王君爲教習一時從游者經其指授罔不融會貫通是亦可謂當務之急已 
[善門難開]  
　　蕪湖采訪友人云去歲之夏安徽和州大水爲災圩堤倒塌田廬牲畜漂没無存壯者轉徙他鄕老弱轉於溝壑江蘇義振局善士岳君憫之特於冬間籌製棉衣褲三千套輔以洋銀十餘萬圓分投散放見有鳩形鵠面者或給衣褲一套或給洋銀數圓無如災廣人多博施非易以致散放之際衣服被人撕破甚至面上抓傷事爲州主姚石荃直刺所聞派令護勇妥爲保護始得免遭辱侮突出重圍諺云善門難開洵然 
[温郡官塲紀事]  
　　温州訪事人云新委浙江温處鹽釐局總辦鄒渭清觀察仁溥於去臘二十日辰刻由杭至滬附招商局普濟輪船抵甌屬下印委各員均詣馬頭恭迓觀察在接官廳小憩接見屬員隨乘輿進公館暫駐○新任平陽協文梅五副戎占魁於去臘二十日辰刻由滬附招商局普濟輪船抵温謁見鎭道二憲後卽命駕赴平陽涓吉二十三日履任○前署平陽恊秦景濤遊戎龍標交卸協篆後本任右營遊擊現由穆子章遊戎署理大約回任須稍遲時日矣○洋廣貨捐局員戈幼山大令石麟奉札署理寗波象山縣篆因局中庖代無人一時未能交卸去臘二十日上憲委陳鑑漚大令來局接辦戈大令因附永靖小火輪赴甬度歲然後筮期履新○温州府王雪廬太守因各處搶案迭出特發簡明 
 
 

Page 3

 
 
告示遍貼通衢略謂土匪行刼國有常刑准爾良民格殺弗論有此示諭則亡命者庶知所儆惕乎○永嘉縣秦鹿坪大令於去臘二十二日冐雪赴西溪悟瀉地方相騐命案至二十五日始回署 
[皖省官塲紀事]  
　　蕪湖采訪友人云去冬臘月初旬新任安徽巡撫聶仲芳中丞命駕蒞梁山巡閱砲臺及練勇操演和州直隷州知州姚石泉直刺前往迎謁并設盛筵欵之○太平府保甲委員項子青大令刻因當塗縣吕璇甫大令被劾由府尊委令暫行代理去臘涓吉蒞任巡城閱獄一一如儀○和州東梁山砲臺統領穆游戎前因患病請假遺差由和州城守營陳三錫守戎庖代去臘游戎病故大約守戎可望蟬聯矣○去冬安徽督學使者綿逹齋宗師考試太平府屬生童定於今春以次按臨和滁泗三屬 
[羊城春眺]  
　　廣州訪事友人來函云女棍姚區氏誘某氏婦至香港鬻入娼寮經氏夫控諸南海縣署縣主裴大令移文緝獲訊明口供去臘某日由獄提出發往泮塘仁威廟前站籠示衆見者快之○去歲臘月十有二日南海縣裴大令飭差由獄中提出盜犯潘亞健潘亞開潘亞耕陳亞育李應修程亞桃梁亞浩吳亞池等八名派弁帶勇押令登船解赴九江黄泉江浦各巡司署飭卽分别解至犯事地方用木籠站斃以伸國法而儆凶頑○去臘某日有流民結隊成羣赴省城附近各鄕村求食聲稱由某處避災來此實則隂以邪術攝取人家銀物入門必先乞茶烟人或憐而予之往往墮其彀中蓋卽鐵算盤之流亞也番禺縣屬居民受其害者尤夥迨事後查悉而若輩已蹤跡杳然矣居家者可不愼之又愼哉 
[鷺海春帆]  
　　厦門訪事人云去臘某日有流妓由龍巖州來厦欲附輪船赴省門巡街委員知之向索番佛五十尊事爲厦防同知張司馬所聞立將委員撤差以示之儆○厦門五方雜處良莠不齊每届三冬宵小尤易於竊發去歲臘月厦防同知張司馬每夜帶同差役至各街巷巡查某晚查得某妓寮尚未閉門即提龜子至輿前笞責八百板以儆 
[示領牙帖]  
　　去冬松滬釐捐總局督辦朱詵伯觀察查得本邑各行每有無帖私開或朦頂舊帖擅抽用錢者爰飭役查明無帖之戸共四十餘家開單粘移上海縣及籌餉貨捐局會同出示曉諭凡無帖各行通限一個月赴貨捐局呈報領帖方准開張如敢抗違定提究辦蓋亦官樣文章也 
[觀察返局]  
　　日前本邑南市江南機器製造局總辦毛實君觀察乘舟赴蘇垣恭賀各大憲年禧至前日事畢回滬既下碇卽命輿入局視事如常 
[解犯過申]  
　　南匯縣汪蘅舫大令訪拿擄人勒贖之巨棍夏小弟計子怡計子榮及松江杏元四犯審實收禁通詳各上憲旋奉臬憲朱竹石廉訪文開著卽解省勘招因於前日簽差起解昨日行抵申江來差投文縣署縣主汪瑶庭大令騐得首犯夏小弟裝入木籠其餘亦均加上全副刑具遂飭暫收獄中聽候備文轉解 
[獲犯候解]  
　　去歲浙江仁和縣某公館被賊行竊巨贓報經縣主某大令飭捕拘獲賊黨胡阿二訊知首犯朱連生匿跡滬江爰卽移請縣主汪瑶庭大令派差協緝昨在租界中拘獲押解到縣大令飭暫行管押聽候備文解往仁和 
[拐案破獲]  
　　拐匪陳阿喜在江浦縣境誘令范胡氏卽胡方氏來申向人求售被英界某包探拘獲昨日解送公廨讞員張柄樞司馬略加詰究派差押解縣署縣主汪瑶庭大令諭令分别收押聽候備文解往江浦就近訊辦 
[嚴辦流氓]  
　　福生阿巧阿五三流氓不知其姓日懷藏利刃狙伏僻靜處攫取行人銀物以供烟賭之資事爲保甲總巡朱森庭明府所知飭差拘獲研訊之下刁狡不承因飭各責二千板收押改過所三年以示之儆 
[糞頭候辦]  
　　去年有民人鄒大山者具禀赴蘇松太兵備道轅求准承包南市馬路旁各戸糞穢每月捐輸洋銀八百元首憲袁海觀觀察准之飭工程局總辦翁子文太守查明辦理迨臘月之杪鄒忽欠捐逃逸太守因禀明觀察四出查拿昨日已獲解至局押候禀請觀察核示施行 
[副捕假歸]  
　　法租界捕房藍副捕頭旅滬有年頗動梓桑之念爰禀請法總領事給假九個月遄回本國所遺捕務由克總捕頭令八仙橋捕房麥副捕　兼理 
[浦東火警]  
　　前日午前十點鐘時虹口怡和碼頭浦東某棧房司痻之印度人某甲在披屋内午炊遺火積薪忽肇焚如之禍幸經鄰近居民取水灌救始得烟消火滅祇焚去披屋一間 
[上海縣署瑣案]  
　　保甲總巡局移送賀升劉三元兩人至縣前晚經縣主汪瑶庭大令研訊賀升供稱小的係湖南人在某營蕭管帶處爲家丁去臘隨小主人到申與李姓借居城内九鋪青蓮菴劉爲李姓之僕正月初三日小主人偕李姓赴友人處宴飲小的隨往留劉在菴看守嗣小的因事先回見房門鎖閉劉已不知何往立待移時劉始從外而入面色慌張急令啓鑰入房則箱上之鎖業經扭毁向之詢問支吾以對隨禀明小主人檢點各物失去洋銀一百七十餘元並金飾數件查詢菴内住持據云僧徒目鑡劉將箱鎖扭去是以送劉至局移送案下求卽訊追劉供稱小的亦湖南人主人李姓前日同蕭出外赴讌命小的看守臥房小的不應出外閒遊致被匪人行竊賀供稱劉連日賭博輸貲甚多無可彌縫以致行竊大令命將劉鞭背五十下堅不供認復責五十下刁賴和前因諭令收押候訊○前日有僧人名蒂榮者投縣控請騐傷大令升堂研訊蒂榮供僧人在浙江天台山某寺焚修去冬來滬就龍華寺掛單此寺曾奉道憲大人飭大老爺標封今歲元旦寺中某住持私自啓封廣招男婦燒香僧人恐肇禍端起而阻止住持怪僧多言肆行毆擊以致傷痕纍纍叩求騐究大令惡其多事飭掌頰十下驅逐出境一面飭差往提該圖　　並住持僧到案嚴行究辦 
[上海巡局紀事]  
　　浦東招商局棧房運糧工頭楊阿狗前因掯給各工人工資致各工人相率滋閙中有唐炳華者被楊毆擊受傷家屬不肯甘休扭楊至楊家渡巡防局控訴局員羅秋阜二尹研訊之下將楊再四申斥飭具改過切結存案備查○浦東唐橋巡防局員王芝仙叅軍訪悉改歲以來附近六里橋等處賭風大熾特傳諭地保協同勇丁前往驅逐 
[英美租界公廨紀事]  
　　日前伶人李春來投英美租界公廨控白文奎收取工銀潛至他處梨園演劇等情讞員張柄樞司馬查得白伶已往蘇州遂於昨日命差役王蘭協同包探張寳成赴蘇關提歸案訊理 
[英租界醫院紀聞]  
　　有揚州人顧來基者賃屋西門外開設車行素與其妻郭氏琴瑟不調前晚出外觀劇迨回家忽又占脫輻之爻將小洋瓶砸傷郭氏痛極聲嘶旋竟昏暈鄰人聞知代爲舁送仁濟醫館刻經醫生設法療治大約不致有性命之憂矣○甬人姚青以手藝度日夙患羊癎瘋昨日行經河南路舊病猝發倒臥路旁句探何阿春見之雇車送至仁濟醫館求治移時蘇醒遂稱謝而去 
[免染喉症方]  
　　萊菔子三錢青黛五分薄荷四分象具三錢桔梗二錢青鹽三錢一料可服三人預服可不染時行喉痧如嫌其味太鹹或將青鹽减半亦可石方敬請貴報館大善長賜登報章功德無量[  世德堂來稿]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[勘界陳詞]  
　　南昌訪事友人云前者江西上高萬載兩縣因爭疆界訐控不休迭經大憲委員往查而議論紛紜迄未能折衷一是既又委朱太守錦會同瑞州府俞太守培元袁州府姜太守秀瀾前往勘明旋卽據實禀覆曰竊卑府錦於某日奉憲臺札以奉撫憲批據上高萬載二縣會委禀覆盧家洲盧羅兩姓互爭疆界情形會勘繪圖各請示遵一案奉批查勘情形大相逕庭案關疆界該委令各執一詞自非覆勘不足以昭折服飭卽會同瑞袁二府訂期親往盧家洲會督上萬二縣曁原勘各委員確切查勘核對兩邑志書查明向來辦案征糧界限秉公定斷釘立界石妥結具詳毋稍偏倚致滋爭訟等因奉此因卑袁州府新舊交接遽難訂期會　至某日由省束裝起程某日抵卑瑞州府當將起程抵郡各日期馳禀憲鑒在案兹卑府等於某日先後行抵盧家洲市同寓一處以便晨夕會商辦理次日卽會督上萬二縣曁原勘各委員親詣盧羅兩姓前各指定之石坑水坑共計四處逐加履勘並以向盤指對坑口坑身均南北相向略偏東西並非東西對衝按之方向已有不符即就所指之處言之石坑均無一拳之峙水坑亦無一淵之渟實之不存名將焉附且與盧市相距均約三五里遠望微茫勢難强歸一線此則未可指爲天然分界致令兩造有所爭執也查上萬兩邑交界之處在盧姓控爲在盧市下街以下之文昌閣而羅姓則控爲在下街頭卑府等以地勢顯然無難確按遂復前詣勘得盧家洲西南距萬載縣四十里東距上高縣城七十餘里計有鋪戸民居二百餘家分上中下三街下街計五十餘家文昌閣在下街以下約里許距上高洋田街約二里許當飭兩造各檢契據呈核旋據盧姓檢呈盧金華下街渡船埠口店契一紙盧秋元下洲渡船頭屋契一紙敬之下街店契一紙均有印據並有田産各印契五十餘張卑府等逐一查騐其載明屋坐落盧市下街田坐落文昌閣左近者固有可憑其餘土名雖或叅差而文契均載明萬轄實爲可據羅姓呈到之契内有盧及登後裔美芹等賣與羅積榖會下街花生墟及茶子墟等處一張載明上邑崇本一圖惟查光緒十年間盧子馨控其族人長生等盜賣與羅望五爲業卽係此屋曾奉前撫憲批飭訊斷因關拘人證未到詳請註　買賣未明雖在上高投稅亦難爲據[  此詞未畢明日續登]  
[南市捕房紀事]  
　　昨日有一五六齡之勇孩在南市新馬路中往來彳亍迷失歸途旋由某號巡街捕挈至捕房捕頭命　待家屬來領○昨日有沈某者　至公義碼頭龔毛良航船上東窺西探龔疑是偷兒扭住凶毆致沈　傷沈重事爲巡街捕所見一併　至捕房龔稱沈竊取船上棉被捕頭以指竊無憑一併押候解馬路工程局禀請總辦翁子文太守訊究 
[英租界捕房紀事]  
　　前日王永金潛至西上林里某姓家行竊衣服數件旋經包探劉杏卿拘獲解入捕房捕頭令押候解送公堂禀請讞員張柄樞司馬訊辦○前日鄕人毛和尚以水攙入棉花出售經騐花洋人洛神飛騐出毛不服與之爭持洛神飛遂報知捕房捕頭令包探李星福禀請司馬出票拘提究罰○某甲不知何許人僑居福建路源興小客棧日前無端患病延至昨日遽爾魂返泉臺當經棧主報知　房捕頭令包探查明報堂收殮 
[法租界捕房紀事]  
　　前日流氓夏阿根　取某女郎所携衣服一包適爲包探陸阿寳所見連贓解入捕房捕頭命押候解送公堂禀　讞員杜枝園大令訊究○前晚積竊宋阿三潛入寄居菜市街之某姓家竊取首飾衣服旋爲包探陸阿寳緝獲解送捕房捕頭令押候解送公堂禀請究辦 
[美租界捕房紀事]  
　　昨晨鄕民王阿狗肩挑鷄蛋數百枚沿途求售行至吳淞路與粤婦某氏論價不合互肆凶毆旋互扭至捕房聲訴捕頭詢知事起細微申斥數言揮之使出○昨晨流氓徐阿勝貿然至唐家弄中同甬人沈阿土索詐不遂所欲肆行毆擊沈忿甚投報捕房捕頭允派包探拘拿以便解送公堂禀請讞員張柄樞司馬訊辦○前日傍晚有某乙者至虹口西華德路某姓小烟館内開燈過癮正在吞雲吐霧之際忽大呼腹痛宛轉而斃烟館主急　報捕房捕頭令地保查明並無屍屬因卽備棺收殮 
 
 
 

Page 10

 
 
[奏疏彚錄]  
　　太子太保頭品頂戴兩江總督臣劉坤一跪奏爲已故總兵戰功卓著遺愛在民臚陳事蹟懇恩宣付國史館立傳並准捐建專祠恭摺仰祈聖鑒事竊照上年九月記名提督安徽壽春鎭總兵郭寳昌因病出缺經臣會同安徽撫臣王之春奏懇優卹並遵旨查明該總兵子嗣具奏復荷諭旨郭寳昌長子江蘇候補通判郭占芝加恩以同知用欽此均經轉行欽遵在案兹據壽春鎭總兵宋朝儒等聯名呈稱已故壽春鎭總兵郭寳昌安徽鳳陽縣人咸豐九年投効袁甲三軍營充當哨官力解鳳陽府縣城之圍旋經前浙江處州鎭總兵陳國瑞行充楚勝軍管帶駐紥江蘇高郵寳應界内適捻匪花龔轄孜以萬衆來犯該總兵率死士十八人出間道迎擊賊不敢前復大呼陷陣殺賊數十人賊遂大奔是爲立功之始十一年九月攻克天長保陞儘先守備並賞換花翎同治元年正月捻首任柱李成率衆十餘萬犯法江浦該故鎭奉檄往援先後擊敗任柱李成於車轎鎭衆興集旋乘黑夜以千人伏賊營外自率親軍逾壘潛入内外夾擊賊衆大潰乘勢襲破賊營二十餘座擒賊不可勝記奉旨免升都司以遊擊儘先選用賞給卓勇巴圖魯勇號三月捻酋劉天福等復犯法江浦該故鎭率軍堵截一日之戰賊退紥高陵澗之　河乘勝追擊風雨交作槍砲不能發軍中裸身酣戰自朝至於日昃殺賊千餘人賊洶懼鳬水爭竄淹斃無算五月山東棍匪商圭宋之岡等聚衆謀叛集於邳宿一帶前漕臣飛飭剿禦該故鎭率軍進剿賊首就戮奉旨免選游擊以叅將儘先選用二年三月土匪孫化祥勾結任柱李成叛於中村該故鎭往剿值任李來援連敗之中村人孫化祥出降東境費嶧數邑以安奉旨免補叅將以副將補用五月親王僧格林沁檄調楚勝軍赴白蓮池助剿該故鎭始至之日卽陣斃賊黨劉金春生擒賊目劉伶印斬殺數千人奪騾馬三百匹奉 
旨以總兵交軍機處記名簡放八月白蓮池平時苗沛霖叛攻蒙城頗急親王僧格林沁檄陳國瑞與該故鎭往援軍次洪城攻克賊營三座九月復攻王家圩破之移軍河北與苗逆對壘該故鎭乘夜行軍鳬河渡南立築三營賊見大驚以全力來攻堅守不出會各路援軍至圍之數里苗逆悉率精銳突圍而出戰三晝夜正相持間親王僧格林沁由東省馳至立馬視賊營發開花砲十數賊駭潰該故鎭會同各軍四而兠剿斬首一萬餘級生擒二千人奪獲賊船數百號苗逆死亂軍中乘勝分兵四出疉復板橋集龍岡張家灣雙橋集駱駝鋪等二十餘圩削平苗逆之寨擊散十八岡教匪軍抵下察賊以城降旋克復穎上籌州懷遠等城並大小百餘寨淮北敉平奉旨賞加提督銜三年五月該故鎭遵旨隨同帮辦軍務陳國瑞赴安徽六合交界防堵其時髮逆東竄方優麻城光州固始吃緊陳國瑞令該故鎭移師往剿率二千人先行賊樹木爲栅堅不可犯該故鎭深夜拔栅而入賊驚起格戰適大隊踵至圍攻夾擊殺賊五千麻城解圍親王僧格林沁以該故鎭才堪濟變令與陳國瑞分營另立一軍名曰卓勝至是該故鎭始獨領一軍與楚勝相頡頏矣八月僞福王陳得才僞瑋王藍長春及僞將馬融和等擁衆十餘萬闌入英山之東北該故鎭既連敗之最後黑石渡一股殺賊逾萬馬融和方議投誠疑懼未决該故鎭單騎入其營呼酒共飲諭以禍福反覆數千言夜深解衣與融和同榻融和大喜旋　得才縊死山谷乃與藍長春卽日率數萬衆降十二月奉旨賞穿黄馬褂十二月捻逆犯寳豐勢頗張親王僧格林沁分軍爲三翼　之該故鎭率右翼全軍從後抄擊轉敗爲勝四年二月賊竄確山僧格林沁親率大軍由中路進陳國瑞進西路該故鎭進東路時賊專顧西山口要道不虞郭軍由東猝至倉卒接仗我軍勇氣百倍無不以一當十陳國瑞軍由西路逼擊殺賊西千餘黨星散是爲河南兩大捷凡隸　中者至今猶豔稱之四月廣州之變奉旨革職撥往新疆旋經前督臣與安徽撫臣喬松年會奏诅免發遣留營効力六年正月　松年奏調赴陝助戰捻回各匪三月抵陝適老湘軍繼至合軍進戰一敗捻衆於徐家堡再敗回衆於石牛山三月攻克臨平收復辛店及南渠上渠等堡嗣於武功興平三原富平惠店等處接續進戰輙獲全勝捻首張總愚初踞老巢不出旋悉悍黨萬餘陣於富平城下該故鎭飭分統宋朝儒鄧正峯等設伏村内自督親軍與賊鏖戰佯敗望伏兵處疾走賊尾追之宋鄧兩軍待賊過半突出截殺該故鎭回軍痛擊生擒數千陣斃不可計數賊衆駭散自是兇燄頓戢五月奉旨著免發遣留營剿賊六月賊入蒲城擾大荔該故鎭慮賊趨韓城郃陽以窺晉會合老湘軍由北山兼程而進疾抵永豐鎭單郤之該故鎭自入陝後無日不戰必捷九月奉旨開復原官並賞還勇號時左宗棠奉命督師檄該故鎭會老湘軍築長牆於富平十月攻克綏德州吉州等城賊繼竄郃陽降州高平武涉復回究懷慶彰德該故鎭隨峣所向星夜追擊賊不得逞十二月奉旨補授安徽壽春鎭總兵員缺七年正月賊出彰德入磁州擾及邯單趙州該故鎭自率輕騎尾追至　沱河賊軍河北我軍河南該故鎭雪夜鳬渡突入賊營麾衆奮擊賊敗走復破深州圍保定畿輔戒嚴有旨傳諭郭寳昌劉松山速顧西陵郭寳昌著先行交部從優議叙該故鎭聞警由東道倍馳一日夜行百八十里鈔出賊前逹保定城西嚴陣以待賊乃引去左宗棠官文會保得旨賞換法福陵阿巴圖魯勇號時淮皖各軍會合直境賊復由直入豫該故鎭跟蹤追剿至豐邱之黄河套該故鎭約同諸軍乘夜攻刼賊營乃自率馬隊一起步隊一起先行是夜昏不辨路賊聞人馬聲糾衆圍攻該故鎭單騎遇賊受傷落馬宋朝儒寺踵至奮力衝入遇賊死戰賊始奪路走時該故鎭已昏絶墻隅頭頂左耳左手右胯受刀矛傷子傷十三處經前安徽撫臣英翰將血漬風帽送交軍機處呈騐奉旨賞假兩月安心調理並蒙頒賞荷包翎管搬指刀鐮等件直東肅清奉旨賞還黄馬褂交軍機處記名遇有提督缺出請旨簡放並賞給騎都尉世職同治十一年到壽春鎭本任兵燹以後民氣凋殘伏莽未靖數月之内先後拿獲巨匪數十人悉置之法民賴以安十一年六月霍邱土匪李六攻破附近村莊數處有衆數千人該故鎭督軍往剿一戰平之奉旨賞給頭品頂戴光緒二十年春教匪倡爲翦辫之說摇惑愚民所在震驚該故鎭出示曉諭密訪獲斬奸人數名民心乃定六月宿懷鳳漏網積匪謀爲不軌匪首匡同糾約胡志瑞趙爽陳駱駝劉添鳳劉四巴朱秀李涼等擬各於宿州懷遠鳳台三處同時起事該故鎭聞報飛移徐州歸德兩鎭會師往剿即時擒獲匡同等數人訊明正法復派部將郭占元李文奎等將胡志瑞拘獲奉旨交部從優議叙十年奉旨以二千人駐紥梁山該故鎭到防後請建砲臺設電線經營締造歴十餘年諸防軍咸取則焉後以母老陳請終養二十一年中東釁起奉旨飭令北上二十二年春到京奉旨補授廣東南韶連鎭總兵旋調補壽春鎭總兵是年丁母憂奉旨改爲署理二十四年皖北大饑渦陽匪徒乘機起事該故鎭調集兵勇會合鄰省援師相機進剿一面出示解散先後擒獲匪首劉疙疽邵大發等數人餘衆解散不逾月而事平該故鎭在任前後二十餘年如捐修壽州城垣鳳陽縣署創建臨淮學宫捐送鳳陽八屬士子卷貲光緒年間及皖晉豫直各省先後告災該故鎭疉次捐助銀米數逾鉅萬其見義勇爲如出天性論單功固宣力有年勤勞歴著論政績亦功德在民輿情愛戴查中興名將如程學敏張樹珊周盛波周盛傳均蒙恩准建祠子諡宣付國史館立傳該故鎭戰績相等資望較深援案禀請具奏前來臣查該故總兵郭寳昌弱冠從軍轉戰八省忠勤奮勇所向克捷身受重傷不下數十處行軍紀律最爲嚴明在任之日威惠兼施軍民咸畏幾於萬口交頌婦孺皆知綜核生平無愧名將合無仰懇天恩俯准將已故記名提督安徽壽春鎭總兵郭寳昌戰功攻績宣付國史館立傳並准在原籍及立功省分自行捐建專祠以彰忠藎而順輿情至應否加恩子諡之處非臣下所敢擅請出自逾格鴻慈除將該故鎭清册分咨查核外理合會同安徽撫臣王之春恭摺具陳伏乞皇太后皇上聖鑒訓示謹奏奉硃批毋庸予諡餘著照所請該衙門知道欽此 
 
