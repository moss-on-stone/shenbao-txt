# 1909 - 338 - 4913240

 

Page 1

 
 
   
 
 

Page 2

 
 
   
 
 

Page 3

 
 
　　　　本報創設以來垂四十年久已風行遐邇現爲益求完備起見自二十九日起改用上等潔白紙張廣搜材料擴充内容并延聘畫師將新聞小說各處風景擇其有趣味者繪成畫圖報一大張接日石印附送以答稅報諸君期望之厚意諸君如有緊要函稿各種專件尚乞不棄隨時郵寄本館登錄以匡不逮則更幸甚[  本館同人謹啓]  
[上諭]  
　　監國攝政王鈐章十月二十八日内閣奉 
　　上諭毛慶蕃奏考覈吏治據實舉劾一摺甘肅署卑蘭縣事議叙通判賴恩培署河州事丹噶爾同知張庭武署狄道州事寗州知州陳必淮旣據該護督臚陳政績均着傳旨嘉奬前署寗州知州候補知縣惠占枳妄報開墾荒謬糊塗前辦新固渠工卽用知縣薛位執拗性成類有心疾西大通縣丞馬朝襄浮躁喜事妄改渠章前辦法政學堂收支委員試用典史周錦章無賬可稽有意侵蝕均著即行革職前署寗州事補用知縣陳文明貌似有才辦案草率着以府經歷縣丞卫補開缺循化廳同知王開斌年老多病縱用門丁著勒令休致署華亭縣事張掖縣知縣汪崇瀚才識庸闇年力就衰惟文理尚優着以敎職歸部銓選該部知道欽此 
　　上諭本日引見之降補都司用總兵李家昌著以副將用欽此軍機大臣署名奕劻世續鹿傳霖那桐戴鴻慈 
　　宮門抄十月二十八日召見軍機玉崑 
論說 
[論中國今日之内情外勢（七）（續）（醒）]  
　　如上所述。可見外人謀我之政策。日益緊近。而不稍鬆懈也。六者之中。尤以滿洲西藏爲最危急。近日東督錫制軍因辦事棘手。電請開缺。吉撫陳中丞亦因吉省財政困難。無能爲力而有退志。俄國又有派人赶日本商議要政之說。且有日俄又將開戰之謡。風雲變幻。頃刻萬狀。竊未知其何所底止也。西藏爲英俄必爭之地。近兩國極意籠絡逹賴班禪喇嘛。喇嘛甘受其播弄。早有移心外向之勢。駐藏大臣時有辦事爲難。才不勝任之急電到京。而近來理藩部亦。上藏事棘手。前途可慮之封奏。可見藏事之危急不亞於滿洲也。 
　　綜觀上述之我國内情八端及外勢六端。可謂内外交迫。大勢岌岌。有如朝露之不可久存矣。人病垂危。猶不得不乞靈於。醫藥。存萬一之希冀。我國之大局。日趨危殆。亦安忍坐視其傾覆而不爲之設法挽救也哉。挽救之策何在。據記者私見所得。約有四端。此固人人所知者。不嫌駢枝。略述如左。 
　　（一）普及教育以正人心而開民智國以民爲本。民氣盛。則國强而存。民氣餒。則國弱而亡。在昔已。然而况今日列國競爭之世界乎。我國所處地位。危殆已極。不恃民氣。烏能轉危爲安。然欲民氣之盛。非使其有合羣愛國之心志不可。欲其有合羣愛國之心志。又非。使其富智識。蓄道德不可。則普及教育。誠當務之急矣。我國自興學以來。已將十年。自大學高等以迄中學小學。燦乎大備。從學者爲數已屬不少。然無明效大騐者何也。蓋因學校教育之勢力。僅能及於一般青年子弟。凡普通人民。均未易霑其教化也。爲今之計。應注重社會教育。務使未入學校之人。一律普受敎育。是惟在多設簡易識字學塾半日學堂夜學堂等。并隨處設立宣講所。 
 
 
 

Page 4

 
 
敦請富於辯才者。分任宣講。務擇有關國家社會個人之事。一一詳解之。以發聽者之深思。苟能力行不逮。則將來之效驗。必大有可觀者。若不於此着想。徒從事於學校教育。則範圍狹隘。安能得偉大之效驗哉。凡我上下。當共負其責。而急急注意於此者也。 
　　（二）振興實業以足國用而裕民力我國自舉辦新政。籌償賠欵以來。國家財用。日見支。絀計臣仰屋興嗟。大有無米難炊之勢。力今創辦海軍。又需大宗欵項。而土稅已將無着。實行印花稅。又多爲難之處。出欵漸增。而入欵銳減。何能持久。耶國家之財用竭　如此。回顧民間。果何如乎。戶口日增。實業不興。土貨滯塞。洋貨充斥。每年流入外國之金錢。無可勝數。生計益。艱民情惶急。游民衆多。盗賊横行。於此不謀挽救之方。實將來大亂之階也。挽救之道無他。亦惟有振興實業而已矣。於國家財用一面所宜設法振興者。如關稅郵政鐵路航業電政礦産等。均須就已有之成局竭力整頓之。而於未辦之事業。竭力擴充之。最貴實事求是。切忌虛張聲勢。其餘民間實業。如銀行公司商辦鐵路航業等。亦須由國家提倡保護。惟恐不至。此外凡各種日常所用之洋貨。尤應奬勵國人從事仿造。西北各省荒蕪滿目。亟宜移民開墾。以興農利。此應由農工商部郵傳部與各省商會農會。實力籌辦者矣。而全國之實業家。亦應鼓舞精神。共謀進取。小則與身家有益。大則與國家有利。凡我國人。其各勉之。 
　　（三）愼重外交以保利權而免失敗方今列國競爭。不顧公理。徒恃强權。弱國與强國辦理交涉。所以着着失敗者。即因强國以盛勢凌人。弱强無從抵制故也。我國與各國交涉。從未得有勝利。亦因拙於國勢耳。然辦 
理外交者。亦不可因。國勢之。不强。而事事遷就於人。人益進而我益退。茫茫後顧。伊何底止。惟其國勢之。弱遇事不能與爭。尤應出以愼重。斷不可因循苟且。以貽國家無窮之大患。况列强對於我國。早有機會均等。利益。同沾之議。我於一國稍授以持别之利益。則各國紛紛效尤。我將何辭以對乎。各國辦理交涉。其所恃者爲軍備。而尤在民氣。故民氣者爲外交之後盾。不可不培養而維持之。强國且恃民氣。而况弱國乎。曩者美國黃白不同校之問題起。日人大譁。開會抵制。政府從而和之。乃能使美人出而調停。我國當此積弱之餘。與列强交涉。若不恃民氣。而徒恃外部諸公與之對待。恐無濟於事也。目今滿洲蒙藏滇桂之交涉。日趨危迫。竊願外部諸公變其辦事之方針。凡與外人交涉。當借重輿論。以爲抵制之助。而代表輿論之機關。尤應深加維持。不宜過於摧殘。雖其間不無口出危言。以悚人之聽聞者。然言雖過激。心實無他。欲培養民氣。不可不維持代表輿論之機關。當局者其念諸。 
　　（四）擴充軍備以張聲勢而息。紛爭國力之强弱。全以軍備之弛張爲衡。方今。地球各國之以當强稱者。其軍備未有不充實者也。我國自創練新軍以來。規模粗備。歷次大操。頗著聲譽。當局者從事敎練。務使兵卒熟諳戰術。可臨大敵。而尤應激發其保民衞國之心。鼓舞其冒險敢死之氣。古語云。兵在精而不在多。倘操練之。新軍。人人足以當軍人而無媿。則一旦疆塲有事。必能拚一死以與敵人抗矣。此執掌軍政者所應夙夜孜孜者也。我國海軍方在籌辦。將來效果如何。尚未可卜。竊以爲當此庫帑奇絀之際。籌辦海軍。不宜苟簡。亦不可誇張。軍艦多購魚雷。軍人宜重教育。巡洋艦戰鬪艦不必多備。苟駕駛管理之得其道。而軍官兵卒又人人存敢死之心。則聲勢已壯。亦足示威於人。此後列强與我交涉。或稍存退讓之念。亦未可知。是在執掌軍。政者之善爲布置耳。 
　　要而言之。内憂外患。均不足畏。所可慮者。國事之紛。亂無定耳。上述四端。均爲急則治標之計。若欲於根本上有所計畫。使國事日有起色。則非縮短實行憲政期限。早設國會。并速立責任内閣。使官民共負責任不爲功。蓋根本不固。徒枝枝節節而爲之。必無濟於事者也。近直隸江蘇諮議局有聯合各省呈請速開國會之議。偉哉此舉。去年各省國會請願之代表抵京。卽頒九年籌備立憲之詔。朝廷俯順輿情若此。今有呈請速開國會之舉。或竟邀允准。亦未可知。記者竊願倡議者之實行其事也。（已完） 
專電 
[電一（北京）]  
　　攝政王近遇要事常請懿旨 
[電二（北京）]  
　　粤督奏緝匪花紅永遠裁革又奏留夏文炳辦理廉欽防務奉硃批速赴滇任所請留辦防務不准 
[電三（北京）]  
　　晋撫丁寳銓奏請陛見奉硃批毋庸來京 
[電四（北京）]  
　　陸軍部以東三省兵力單薄擬調四鎭前往填紥 
[電五（北京）]  
 
 

Page 5

 
 
　　又議設軍學口筒大臣准專奏 
[電六（東京）]  
　　日本人研究漢學近復盛行故文部省今次組織漢學研究會命長於漢學者十人爲該會委員使之研究教授中學校漢學方法 
[電七（東京）]  
　　東京各大銀行擬低减定期預金利率三井銀行已低减千分之五於今日（二十九）實行 
緊要新聞一 
[外部電詰吉撫因何借欵北京]  
　　天津德華銀行前由吉林度支司代秀向其暫借德金四十五萬餘馬克撥還前吉林逹將軍桂所購洋礮之價曾由外務部電詰吉林巡撫略謂吉省因何借用洋欵並未報部有案請即電覆旋據陳撫電覆云此項借欵係前將軍逹購砲六尊欵未交付洋商催逼甚緊始從權暫借於七月初一交付立有合同由吉省一年以内自借自還與個人借貸無異不關國際交涉亦無抵押之件借欵付清合同即可撤回别無枝節 
[敎科編輯局將遷學部北京]  
　　學部附設敎科編輯局本隨張文襄爲轉移者也文襄在何處敎科編輯局卽設在何處今文襄旣没有敎科編輯局尚設在白米斜街旁近距離學部甚遠其在從事編輯一般人員往返甚爲不便日昨有某司員請示於榮相請移該局於學部内榮相瞭知此中底藴且素不愜意不加可否請示者不得要領而去但聞終將移之學部云 
[旅美華僑抵拒黃白分枝之籲請]  
　　金山埠通信云美國黃白分校我華僑引爲大辱近有文天拿省貓室地之西人欲效舊金山埠分校之舉旅居該埠之我國學界諸君起而爭之禀請領事具詳欽差與美政府交涉風潮暫爲息止華僑又恐死灰復然爰於前日復行禀詳欽使爲消患永久之計兹將禀詞錄下禀爲黃白分校議雖暫息兩年之後仍慮死灰復燃乞設法駁除永遠銷萌事竊商等於此議發佈之時卽馳禀總領憲大人求轉詳伍使憲據約向美廷力爭並商請中華會館律師致函語駁業蒙俯准事貴神速稍縱卽逝厥後亦未蒙指示如何辦法所謂自弱職此之由商等轉念彼議起倉猝在院門將閉之時眞有乘吾不備議可速成之想深恐緩不濟急後發人制復一面由内邊雇律師預爲運動阻壓其議幸得如願計共費銀四百五十員惟本埠華童男女就校者九人而已經費殊難賴舉埠華僑咸懷國恥而出首辦事人清白乃心視如已事故無論工與商皆慷慨佽助湊足斯欵并未有向鄰埠派捐分毫似此合羣有效差堪告慰然彼議雖暫息而期約僅在二年之内急則治標未獲正本清源諒彼議必有重提於異日者敝埠力小任重時懼折足覆餗之危况大埠分校案久未妥結而今已如實行勢將蔓延各省羣起效尤甚可憂也伏乞領憲詳請使憲據約與美廷力爭并率大埠紳商等衆提案上控彼議員雖横或亦有屈復公理之日挽利權在此爭國體在此若竟犯而不校彼反自詡爲優待此無他華人心滿意足無復爲不平之鳴故且以華人庸愚可欺才智圑體均出日人下横議之來日新月異苛例層出其何能堪乃深悔如諺所譏畏首畏尾身其餘幾者嗟何及矣此今日理勢上之不可不爭也以大埠圑體之衆人才之盛財力之雄論勢亦未遑多讓論理則實居其優合至力以赴之未有不清者也就令爭之不獲而案無遁飾公理難逃交際責難我有詞矣人心不死强權必爭在彼多一悖條約之恣横在我多一國恥錄之證佐他日議院告成人手一卷因應報施以人治人終心逹其比對持平之目的也惟愿我領憲力圖之僑民幸甚家國幸甚即凡與國之交際上亦幸甚宣統元年某月某日滿淺打省貓室地中華公所闔埠商民廣陵昌和生隆許柏等叩禀 
[詳請駁回美敎會租借莫干山地杭州]  
　　日前駐滬美國總領事德爾先君照會洋務局略稱據基督復臨安息日會總會社擬在貴省武康縣境内十二都二堡六莊添租錢永祥錢永瑞土名莫干山山地三畝章萬林戶土名莫干同地四畝孫瑞林戶下土名見樹坑山地十一畝新契三紙又轉租英敎士伊文思所租山地十八畝總契一紙繪就草圖收據各一紙又基督總會公司轉租伊文思所租華屋紅契糧串等件合請貴局照章批印給執等因到局總辦王省三觀察以教堂置産本爲條約所許惟查莫干山地方戶口寥落傳教非宜並授據武康縣洪令以該處外人置産避暑日益增多未免漫無限制業經禀奉撫憲派員調查妥籌辦法此次基督復臨安息日會總會社轉租伊文思等所租各地畝刻下未便遽予批印除將各契據送還駐滬美領事發給外詳請撫憲請示祗遵 
[袁督深信匍輪並無違約行動廣東]  
　　香山縣 
 
 

Page 6

 
 
紳翰林院檢討黃桂丹等以葡國故縱兵輪擅入内地禀奉制府批示云查外洋輪船因遭風在尚海地方入口暫避事所常有各國約章多已訂有准其避風專條葡國馬交兵輪兩次駛至前山河南迭經本部堂先後照請均據葡領照覆係因避風自未便責其違約現在該輪早經退出該紳等毋庸過事驚肄也仰香山縣轉飭知照 
[西報譯要]  
　　高麗中國租國交涉議結字林報載二十八日東京電云中日兩國代表近在漢城磋商中國在韓設立租界問題現已議結 
　　日俄並未齟齬文滙報載同日柏靈電云據俄京聖彼德堡電稱俄日兩國目下並無齟齬之事 
　　德國將籌國債二十九日倫敦電云德國財政大臣在國會宣稱預算國用缺乏之欵約英金二十六兆磅擬陸續籌債彌補以免擾及金融市面 
[京帥近事]  
　　十八日前法署使潘蓀訥返國外務部正堂梁左堂聯均到西車站送行外國使臣之送行者則有英朱使德雷使俄使及法馬使等聞潘氏此次回國係在其外部充當東方交涉局局長云 
　　内閣侍讀學士甘大璋所奏變通川省鹽務摺奉旨交度支部妥議具奏聞歸管榷司核議擬面請堂示後再擬稿候奪 
　　風聞十九日軍機處接各督撫密電要奏一道比由樞府入告即奉諭旨着各部院堂官即日會議覆奏所陳各事未詳 
　　聞學部各堂日昨會議以各省教職雖改爲文廟祀官但太無責任徒糜廩祿未能一人得一人之用擬通行各省提學使凡教職皆予以學務責任各州縣之勸學所總董即以教職人員選充期於設官之意脗合　　政務處日昨會議預備立憲先從官制爲入手九年之限轉瞬卽滿京中各衙門籌畫尚認眞外省恐不免因循致誤擬先將京外大小各官所有養廉銀兩均改作俸銀以示不别立名目期專責成　　十八日民政部尚書肅邸於午後二鐘召集内外二巡警總廳廳丞本部丞參及各處僉事會議整頓警政聞已由二廳酌擬草案請部核定分别施行 
　　南苑第六鎭統制官趙國賢前因忽患足疾步履維艱曾禀請鳳都護擬將會議之舉暫行停止以便安心調治鳳都護以該統制之責任關係重大所有會議之舉未便停止但該統制旣患足疾自應准其遣介扶持以便會議故趙國賢仍於三八日前往督練公所會議現病現已逐日痊可矣 
　　自武科久停昔時之武舉尚有出路惟武生一項率皆潦倒廢棄無復進步陸軍部堂憲特于日前飭司擬訂章程並咨行各直省轉飭提學使考取武中中之文理通順精力强健者送入各該省陸軍學堂肄業以宏造就 
詩評 
[是豈融和滿漢之本計耶]  
　　融和滿漢之策。不在形式。而在本原之地。必使心理上銷除惡感。而後一切禮式。可迎刃而解。乃某御史急焉第欲改滿洲婦女服式爲漢裝。以爲滿漢通婚之計。抑末矣。 
[俄人果未與逹賴訂約耶]  
　　近年以來。政府之所以懷柔逹賴者。無非欲其歸命中朝。藉作西陲之扞禦。乃不謂我之待逹賴者禮遇日隆而人之謀逹賴者。雄心益亟逹賴亦且漸露其桀驁不。馴之狀。日爲外人所挾持。以與我抗衡。其見於駐藏大臣之章奏者亦屢屢矣。 
　　今日者。理藩部封奏紛然有某國籠絡逹賴。某國籠絡班禪之風說。而道路傳言。又有逹賴遣使赴俄之謡。風聲所播。舉國譁然。乃俄京官塲。必聲明其實屬不確者。何居。 
　　嗚呼。豈果傳聞之失實耶。抑亦吞噬之策。尚未大定故秘之以免敵人之媢嫉耶。是皆不可測矣。 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[浙江諮議局第一屆議事成績杭州]  
　　浙江諮議局開會以來計開正式會二十八次審議會九次審查會三十七次議案由巡撫提出者十一件議員提出者五十五件議員建議者三件人民建議者十八件成立案二十七件歸併案人件兹將成立案件錄下 
　　（甲）已成立之公佈案浙江農田水利會規則浙江訟費暫行規則浙江礦務警察規則禁革地方差徭規則清查地方公欵公産章程曾由委員到會說明辦法裁革廳州縣衙門供應停止無關本省行政之經費支出裁撤民壯護勇等提撥工食餉項充辦巡警經費收回寳石山莫干山地畝以保内地主權統籌全省師範教育興復浙西水利實行刋布各廳州縣錢糧徵信册公用土地收用規則釐捐革弊推廣蠶桑以上皆已劄准公布者 
（乙）已成立之覆議案籌辦浙江全省廳州縣簡易識字學墊籌辦浙江全省巡警經費辦理災歉規則改良徵收錢糧方法通用龍元移房捐及裁撤綠營餉項改誽巡警經費釐捐改微銀元革除收糧積弊規則公布本省現行章程規則本省行政命令公布法裁撤官帋局（以上皆經覆議送院而未批回者）禁止彩票規則（奉撫院劄行關於他省奏准行銷之事候奏咨核辦） 
[直省諮議局閉會演說錄要天津]  
　　順直諮議局於二十日閉會各情已紀前報兹悉是日首由崔護督憲演說略謂今日爲閉會之期諸君平日頗受辛勞同中一切秩序乂極完好欣喜何似然尤有所盼望者諸君回鄉後務將貴局進行情形報告父老俾衆周知又望諸君隨時考察地方利害擇其最關重要者以備議案而資改良勿忘此旨地方幸甚國家幸甚次由金邦平太史演說略謂鄙人今日得備來賓之列榮幸奚似奈毫無預備然願盡一言諸君旣爲議員則在言論界爲輿論之代表甚盼諸君回鄉後於言論之集會結社出版自報各事極力提倡蓋以諸君負一方之重望提倡一切必易爲力更有請求於諸君者現在地方自治乃重要之事各縣已立之自治研究所望加意維持以謀進行未立之處望諸君赶緊組織總要於研究一面着意將來實行自能收效切望諸君對於此事於本年一律辦成再次由議長閻匪鳳閣演說略謂本局成立後自八月十六日至今兩月有餘諸君熱心盡職殊爲感佩至本議員過蒙諸君推舉而局事殊少進行抱歉已極至本會期議案頗多於會期中不能一律議决乃本議員才力不及所致切望諸君回鄉後心中刻刻存念諮議同現在上自朝廷下至官府士民無不重視諮議局者諸君於鄉間凡事總存一個愛惜諮議局名譽的念頭方好常駐議員留局辦事亦必力謀進行定不負諸君之選舉局中應調查之事仍望諸君隨時函告金君演說地方自治一節實爲本局之基礎蓋以諮議局議請總督興革事件地方上若無自治機關監督州縣而僅憑大帥一紙公文恐難行效演說畢官紳合拍一照振鈴閉會 
[東三省近事]  
　　批示整頓圜法條陳吉省清理財政局科員鄭孝先條陳整頓圜法及釐定官銀號辦法十五條禀奉公署批云所擬整頓圜法調和經濟各條如廣發銀洋鈔票收回官帖多鑄當二當五銅元消滅中錢現官銀錢號及造幣分廠業經分别籌辦限制銅元流通及酌定銅元官帖價格查銅元爲補助貨行使宜設法根制固屬理所當然刻下吉省銅元缺乏方欲求其流通烏可限制致生阻滯酌定價格亦非現在市面情形所能辦到總之鈔票效用欲其同於實貨必先籌有准備金若無準備金縱廣發銀洋鈔票其爲無信用紙幣究與官帖何異補助貨之行使限制價格釐定必先制定本位若本位未定縱立限制定價格不惟難收效果恐轉有擾動市面之弊至釐定官銀錢號辦法各條沿有可採然亦多該號所已辦或正擬辦者吾輩論事不可專談學理尤宜考覈實情該員尚其勉之　　安東鄉民又議抗捐安東縣屬西南金山灣一帶鄉民爲馬路車捐集議抵抗警務長徐君聞耗馳至該處勸諭見已聚有三百餘人而無代表者僉云馬路車捐如再增加合之巡警畆捐鄉民實無力擔任警長以其人多口衆難以理喻恐再釀成去年持械聚衆之風潮遂行折回臨行時鄉民與之約云能否豁免限以三日靜聽回諭否則吾輩將别議適宜之應付昨已由警局出示略謂馬路歳修車捐民間擔負誠重不免受累今准酌爲核減凡不載貨物空車進街者分文不捐如係載重大車騾馬每頭酌收東錢二百文不另加征未知該民等從此解散否也　　荒務局改期裁併吉林荒務局自設立迄今已歷五年而各處生熟之荒勘放無多類皆轇轕纒訟經年不决現聞該局奉勸業道命令卽歸併道署分科辦理凡未結之案視其情節輕重酌將該領戶原交荒價齎回以清積訟原定儘本月裁撤兹因該局辦理一切尚未就緖改于下月間實行歸併 
 
 

Page 11

 
 
分類新聞 
政界 
[瑞升督交替之忙碌蘇州]  
　　蘇撫升任湖廣總督瑞制軍定於二十九日交卸撫印後啓程赴滬就醫入京瞻覲以便蒞新兹悉新委署理蘇藩司樊稼軒文宗日前赴寗謁見江督後卽于二十七日乘火車回蘇并示期二十九日午刻接受藩篆署江寗提學司兩江師範學堂監督李瑞清江安糧道吳觀察崶常鎭道劉觀察燕翼寗屬師範學堂監督梅觀察光遠均於本月二十七日乘汽車來蘇謁見升撫恭送憲旌 
[江督嚴札限解賠欵鎭江]  
　　鎭關道劉襄孫觀察昨奉江縣札開 
滬關爲彙解洋債賠欵之總滙迭據報告存儲無多磅價虧耗雖奉有明文各屬先期一月解滬以資周轉多未能依限而至刻下瑞記洋欵第二十九期本息銀共需五十四萬數鉅期迫特嚴札江蘇各司關道局將認定該項限十月底以前如數解滬道付等因觀察刻已奉文遵照矣 
[官物倡用印花稅票之計畫湖北]  
　　武漢創辦印花稅已於十月中旬開辦詎商民竟不購用官塲鑒於津潯等埠商民之反抗未便用壓力勒令奉行故議定先用政軍學三界先行貼用以爲之倡昨管理印花稅處特禀知鄂督通飭各署局所處學堂軍營凡有合於部定章程二類應行貼用印花者均應先行貼用以維稅則而資提創 
[札飭嚴查禁種鶯粟安慶]  
　　皖撫朱中丞以所屬各府府州縣於禁烟一事功令何等森嚴凡皖北栽種鶯粟之區迭經通行示諭禁種不啻三令五申惟恐不肖鄉愚私行栽種若不嚴行查禁豈非顯背功令刻又通飭所屬府廳州縣一體認眞查禁 
[禀明調查戶口確數蘇州]  
　　豐縣張明府通詳詳查省憲文云民政事項以調查戶口爲最要知縣前奉通飭即經選派曉事可靠親信戚友赴鄉會同各區砦董盡六個月之功認眞調查業將草册查齊計東西南北中五區四十五砦三十會共計一千八百六十莊合計共五萬五千八百七十八戶男十七萬六千五百九十五丁女十四萬六千五百七十八口共三十二萬三千一百七十三丁口無遺無漏現正釐剔戶主尊屬親屬同居傭工五項人數年歳遵式刋表趕填以期依限申呈憲鑒惟查舊行定例每年有查報滋生故絶民數丁口四柱册籍按年加結呈送各年新收總較開除數强爲盛朝丁多之瑞但所填之數或由差保揑報或由書吏揑填諸不核實兹知縣調查光緒三十四年民數册稿截至三十四年年底止實在項下合縣男女共五十九萬七千四百五十五丁口内男丁三十四萬三千九百九十一丁女二十五萬三千四百六十四口比較本年調查核實丁口數目計浮報男十六萬七千三百九十六丁女十萬零六千八百八十六口統共浮報男女二十七萬四千二百八十二丁口轉瞬即届查報滋生男婦丁口之期奉行故事卽與現行新章有違核實剔除又覺出入殊甚究應如何辦理之處詳祈核示俾免歧異 
交涉 
[札行華僑赴加拿大貿易新章廣東]  
　　袁督現准出使英國大臣李咨開加拿大一埠去英萬里歷來華商之赴該埠貿易者雖于接准咨會後立即知照保護然相距遼遠鞭長莫及該地自本年經外務部奏派總領事駐阿逹瓦正領事駐温哥華兩處保護僑商該領事等早已先後蒞任自後商民之赴該埠貿易者請將相片逕札該處領事保護以免文書輾轉致有稽延時日之虞本大臣爲愼重保護商民起見相應咨行查照備案等情當即札飭各屬一體遵照 
[保護日人遊歷蘇州]  
　　蘇州關道惠觀察接據駐蘇日本領事大賀桂吉君函稱本國人北久保𥠡太郎曁小磯幸太郎二名由蘇州赴江蘇浙江山東等省遊歷填就護照送請蓋印經惠觀察照蓋關印給執啟行一面呈請撫憲通行各地方官騐照按約保護毋許地方居民稍滋事端並轉移魯浙二撫飭遵矣 
軍界 
[陸軍學堂抗議憲兵節制武昌]  
　　陸軍部在鄂所設第三中學堂其校址距省城有十餘里每遇星期學生入城購物會友多有逾時不能回校者故該堂李監督特准予乘車以期依限歸校詎各生路遇憲兵往往被其拖下人力車殊與名譽品行有礙日昨李監督特咨第八鎭張統制憲兵隊鮑管帶略謂敝堂係部辦並非屬於第八鎭又部定新律陸軍中學生並無受憲兵節制明文敝堂現每星期派有校長四人均着便衣在外密查學生行爲故特咨明貴鎭隊敝堂學生暫不受憲兵部制俟奉有部文再行管轄可也並謂如查有敝堂在外滋事不守軍律鄙人願任其咎云 
[吉林測量地圖隊詳情吉林]  
　　奉省日前派來三角地形兩科科員到吉測量計檢查官稽查員測繪員醫官護夫等共四百餘人三角分五隊地形分八隊同時測量今已半年餘計三角科共測省城周圍二萬六千餘方里地形科共測省城周圍二萬一千餘方里刻届天寒地凍山谷平地大雪瞬將彌漫不能測量日内即將收拾旋奉俟明春凍解再從事測量昨據該科中人云吉省原定八年測竣至黑省則定十五年奉省則定十八年測竣現三角地形等四百餘人薪金及其他一切需欵月約九千金年約十萬金之譜若以八年遥計共需八十餘萬金皆以現行五吊左右計算共折錢四百餘萬吊此僅吉林一省之大略測量費也（本年僅測二萬餘方里若以吉省八年計恐未必能測竣）其餘奉黑兩省尚不在内云 
學務 
[禀請撤換勸學總董杭州]  
　　日前有寗波教育會員舉人范賢方等聯名具禀撫轅以鄞縣勸學所總董章崇藩不學無術敗壞學務籲請 
 
 

Page 12

 
 
查辦撤換等情本日奉增帥核准札飭署提學司李廉訪謂勸學總董爲一邑學務之關鍵非曾經出洋游歷與習過師範者不得混充卽選舉得票多數亦屬無效果如所禀章崇藩濫竽已久豈該縣令於學堂章程全未寓目竟失其監督之權耶除札飭學司迅速飭縣查明實在情形就期禀復核辦外仰即遵照 
[禀控頑錮紳董糾衆毁學浙江]  
　　嚴屬遂安縣興文兩等小學堂校長余惪熙等聯名具禀撫學各憲以該邑紳董余仕釗本爲該堂發起近因神會齋戒勒令學堂停課不遂輒敢糾率頑民聚衆毁學環請嚴查究懲以維學務各情旋奉增帥批示該生等設立興文小學業經禀准立案附貢余仕釗旣推爲發起人且係紳董因齋廢學迷信可嗤事關率衆毁學情節甚重惟據禀一面之詞殊難憑信仰提學司迅飭遂安縣查明詳復察奪 
實業 
[英人極力經營北滿商業吉林]  
　　近來外人大注資本於滿洲其中尤以英人爲最大有占握滿洲商政獨攬各市塲之意日前英國某大商號代表沙本愛洛馬爾克格列郭爾在没沙子陶賴昭雙城堡各站擇出空闊地段數處蓋修棧房與各該站經理員商畫應用地段計没沙子五百平方俄丈陶賴昭一千平方俄丈雙城堡一千平方俄丈云 
[禀報化分早造米糠廣州]  
　　粤省勸業道于大東門外設立農事試驗塲聘請化學師種植以爲振興實業之倡該塲長區柏年將化分早造各米糠分數禀報略謂竊本塲早造各米内容百分數經已列表禀報在案惟米爲動物之資養料有配合以成其爲米而與米爲依附者則糠是也按市上名色有大糠二糠三糠等均以粗細而分就畜牧而論糠之足以飼鷄豚牛馬必分析其内容便之養物資料適以如各物之分量爲農事所必要固矣而淡燐鉀爲種植之需如稻之一類禾草所含各質若干米所含各質若干糠所含各質又若干更除其土壤之所吸則知淡燐鉀之分數而施肥之量即與相等以故西人之精於農學者匪特種植施肥不至過或不及卽飼養畜類亦必適與相宜所以不憚詳細化分俾爲農智資助至三糠即所謂玉糠一俟分出成數再行呈報 
雜記 
[石龍五命疑案之詳情廣東]  
　　石龍五命重案發現後據警局即將此案詳情及疑點宣示略云此案男三名女二口係十九日附華記渡船至龍寓長發棧二樓棧客登名簿填寫黃坤李新陳乾姓名在該棧住宿一宵預雇轎五乘明早往羅浮白鶴觀尋李雲山與棧主李玉波談至四鼓二十早七點鐘轎到五人忽轉意不往轎夫不肯後給半價始了隨買粥五碗共食同時又買菜刀四把回棧不及半時即出有割喉身死鉅案樓下槳櫓店夥見血水滴卜即喊報棧前巡防隊查看始知發生五命重案棧主周嘉仔挈眷同李玉波潜逃僅將舗主謝捷勲伙夫譚容住客何柳山李牛蕩子班綺珠紅英各人扣留昨經東莞縣李令提訊將謝捷勲一名帶案餘皆省釋驗得五人喉均割開同睡一床四人曲右手一人曲左手身上有洋銀二十餘員另金戒指等件行李内有書信數件除林協吉堂圖記外尚須研究當由警局抄錄後帶回縣署行李儲警局内各屍棺殮後暫停義塜待領現由警局密派多人四處兜拿周李二匪務期破獲並將此案可疑之點分别擇錄如下（自殺可疑之點）一轎往羅浮二轉意在食粥之後三行李甚多四並無自述尋死證書五棧客登名簿名姓不符六五人同死一床七空刀均在手八何不服毒九床窄不能自刎（仇殺可疑之點）一床以外無血二無格拒形跡安睡一床三刀三把係自買四時間不過半點鐘五絶無聲息眼合口閉六青天白日匕在樓門口必經之地八刀痕在頸（緊要證據）一周嘉仔挈眷逃匿二李玉波同逃三賣刀店主同逃四賣粥之人查未獲五火夫（縣釋去）六詞班二名七往羅浮轎夫八發見此案之槳櫓店夥九鄰房客人謝捷勲十住棧數月之陳妹仔陳五佳忽然不見十一林協吉堂圖章十二男先死女後死十三發見時少婦尚未斷氣十四雇轎來後忽然轉念不去 
[平反賓州寃獄紀聞吉林]  
　　孫德發者素以木工爲業其弟德升德財在家務農今春正月間同村趙某家被盗誣指孫某弟兄行刦被該區巡長郭某拿送審判廳嚴刑訊問業經數次並無確供孫德財兩腿已被刑傷殘廢且屢經查搜一贓未獲覊禁囹圄迄今十閱月竟成疑案適史觀察來賓其弟孫德貴攔輿喊控又有該屯糧戶十八人聯名呈保當經觀察在審判廳親提細訊委係良民失主趙某亦甘認誣告之咎遂令糧戶並原告趙某各出指押始予保釋云 
清談 
[難乎其爲議長矣]  
　　今日左右爲人難者莫議長若。凡爲議長者。其資格必官與民素所倚重而有關係者也。自諮議局開議。而官與議員之意見始生。官則爲官。議員則爲民。官與議員各存意見。而爭執於是乎起。爲議長者周旋其間。欲助官也。則恐不悅於議員。欲助民也。則恐不悅於官塲。於是婉轉其詞。曲爲排解。務使兩方面圓足。各滿其意而去。然而苦矣。 
　　嗚呼。此當世表表有聲於官紳商學各界者。所以辭議長而勿爲也。 
雜著 
[泖東草堂筆記]  
　　朱子曰。道理人却說得去。法度却杜撰不得。以譬證之。如硯必有葢。以木爲之。此說其道理也。其大小方圓。則必見硯而始定。此法度也。推之萬事。無不皆然後世之立法者。杜撰而已矣。 
　　湯睢陽志學會約中。言政治得失。官長賢否。概勿道及。當由其時禁網之密　故云爾。否則程朱之講學。未嘗不及時政。但言明德而不及新民。亦非聖人之敎也。朱子嘗以太學學規首禁訕謗朝政。疑爲蔡京所改易。謂湖學學規。不若是之陋。是朱子亦以禁謗訕朝政爲非也。 
　　古者大夫娶妻。姪娣從來爲妾。今英國俗妻死不得娶娣。况妻姪之尤近於亂倫乎。若一夫只有一婦。尤爲英美各國通俗。是其别　寡欲之道。實有可取。 
　　喪服之議。檡者謂臣以君爲天。子以父爲天。婦以夫爲天。夫天之所以尊者理也。非爲其蒼蒼而高不可極也君也。父也夫也分則尊矣。未必其盡合於理也。以天擬之。毋乃近於妄乎。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局 
[浙江諮議局覆議案]  
[浙撫批答公布現行章程規則法律案]  
　　查中國向來公布法律之方法以文牘而不以報紙迨至今日文明漸啟知用文牘公布不如登報爲簡捷且使人民可以周知是以近今世界各國無不以報章公布法律爲通例此意本部院早見及之故於本省官報局成立之時首先破除舊習通由官報佈知並飭各屬遵照在案今閱本項法案用意如出一轍惟其中條文尚有疑議兹具論如左 
　　（一）凡法律之效力待公布而後發生此爲當然之理然如本案第一條規定之舊有章程規則早經用文牘通行似當認爲已經公布之件不得謂依舊法公布者非公布必須再登官報方爲公布也且舊有章程規則旣非由登報而有效則自不能因未登報而無效此不待贅言可决者矣至該條所載將現行章程規則編纂成帙另册刮布發售此爲刋布法規之問題與公布法案性質不合不宜參入本規則之内此第一條不能適用之理由一 
　　（二）按本案第二第三兩條若爲普通章程則准可照行惟行政事項所包甚廣設有急要事件不及登報卽須立刻施行者如必依本條規定則未登報以前不生效力恐緊急事件或至貽誤不能逹保護人民之目的且查各國分布法令於登報之外兼採揭示方法者甚多蓋所以取便利也然則中國估布方法亦可倣效似本案應再增訂例外一條（如有急要事件已由官廳揭示公布者則在揭示後尚未登報之前仍有同一執行之效力）似爲周密 
　　以上各項理由應請覆議 
[覆議公布規行章程規則法律案]  
　　本案第一條所謂未經刋布之件均作爲已經廢止者係指舊有章程規則經此次規定刋布之後而言若本案施行後宣統二年六月未日以前仍當視爲有效蓋國家未行宣布立憲以前凡政治法律之施行只須使官吏知之而人民可不期其周知也故以文牘通行其效力僅及於官吏而已足現爲預備立憲時代凡政治法律必使人民徧曉而後可造成立憲之國民故雖前次已通行之法令仍不能不用公布之手續不當但視爲刋布法規之問題况派員督同檢卷時所不能檢出之件其事實上本無異已經廢止試問官廳以後將何所依據而猶欲執行之耶故决議本條略加修正實可適用 
　　第一條本省舊有由巡撫頒行之章程規則及各屬通詳立案永遠遵行之件現在尚有效力者請巡撫派員督同書吏檢卷分類排次彙訂成帙限宣統二年六月未日以前發交官報局陸續另册刋行未經刋布之件作爲已經廢止 
　　第二條自本規則公布施行以後凡巡撫批准之章程規則及各屬詳准之件自巡撫抵准之日起算限一個月以内應發交官報局公布凡未發交官報者均作爲未經公布人民無遵守之義務但有急要事件已由官廳揭示公布者則在揭示後尚未登報之前似有同一執行之效力 
　　第三條新頒布之章程規則從各屬奉到官報之日起算七日後發生效力但有明定施行日期者不在此限 
[議定浙省釐捐收用銀元折中定價案]  
　　查浙省釐章向收制錢而報部曁撥解洋欵及防餉要需均以洋合銀計算每年全省抽收貨釐額數約合銀一百八十餘萬兩向章每錢一千文合洋一元今諮議局議决以一千一百文合洋一元則事實上每年應減收銀二八萬兩合洋二十餘萬元公家受此鉅虧將以何欵爲抵補此項問題應俟清理財政後方有正當之辦法應交覆議 
[覆議浙省釐捐收用銀元折中定價案]  
　　交令覆議原文所稱向章後錢一千文合洋一元現經查檢釐餉總局案卷並無部章規定明文確係一時折中定價之辦法旣屬本省單行事件諮議局自可提議酌改如因核準洋價事實上致與抽取貨釐有礙似爲别一問題即使公家因此受虧亦祗能另行設法籌補不能因噎而廢食也 
[浙撫批答裁撤官紙局議案]  
　　本案提議之理由以官紙局旣以籌欵爲目的恐辦法不善不能求利徒事耗費不如裁撒之爲愈所議甚是本部院設立官紙局之意原以籌辦新政在在需欵能多籌一分財力即多辦一種新政因調查廣東江西兩處所辦之官紙局確有成效江南亦旣仿行浙江何妨試辦並冀該局日漸發逹有成效可觀當將該局餘利預先指定分撥教育會圖書館官報局之用至該局開辦之初需欵自亦較巨近日調查該局用欵出入已可相抵茲擬嚴飭該局力求改良自今伊始以一年爲期如有成效則創辦之資本旣下輕於一擲原擬指撥教育會等處之欵亦不至落空如無成效即行裁撤至該局印售之紙除訴訟紙主官用公牘外並無民間通用之一切契據帳簿票單紙張不侵越印花稅則章程即與法律上無碍應請覆議 
[覆議裁撤官紙局議案]  
　　浙江諮議局爲呈覆事本月十九日奉撫部院劄開案查諮議局先後呈送議案到院當經分别詳加覆核查諮議局章程第二十二條諮議局議定可行事件呈候督撫公布施行前項呈候施行事件若督撫不以爲然應說明原委事由令諮議局覆議等語兹查送到議案内有裁撤官紙局議案尚有應行覆議之處另開清摺希即查照覆議等因奉此即於二十日下午開正式會議將撫部院交求裁撤官紙局覆議案付議經衆議員公同討論以廣東省本有自造紙廠浙省官紙局係購用洋紙情形不同且有無成效尚在不可知之數訴訟紙照試辦訴訟狀紙簡明章程定價當十銅元十枚今該局每套洋三角五分將來必須遵章核减至官用公牘銷數又屬無多似難求其發逹其餘民間通用之一切契據帳簿票單紙張雖無侵越印花稅則章程實有關碍商民紙貨營業當不在官營業範圍之内撫部院另摺理由中亦謂如無成效即行裁撤似不如早撤之爲愈决議仍照前議無庸再行修正奉飭前因合將本日討論情形備文 
 
 

Page 19

 
 
呈覆爲此呈請撫部院察核施行須至呈者 
本埠新聞 
[京師高等學堂續招學生]  
　　上海縣田大令出示云奉提學憲樊札准京師大學堂監督劉咨開竊照本堂附設大學預備科已改名京師高等學堂所有應行升學學生以各省中學堂畢業生爲合格前經本總監督商明學部今年由各省選送二百人庚戍年選送一百五十人辛亥年選送一百五十人分定年級照章分班授課已准學部照復並將各省選送學生錄取入堂在案現定宣統二年正月續招高等科新班自應遵照部章調取各省中學堂畢業及高等預科畢業經學部核准者約一百五十人來京升學以符原案除咨部外相應咨司查照將本學堂所定招生簡章通示所屬以代廣告如有合格學生仍由貴司給咨送京務於本年十二月内趕到俾得與於升學考試庶不至上班參差有悮功課其文憑相片仍令到京時來堂自行呈驗等因到司准此除通行並粘章示諭合就排飭札到該縣卽便出示曉諭如有前項畢業生資格程度與定程相符願赴京師大學堂與考者應卽開單送司並飭各該生携帶畢業文憑相片親自來轅呈驗並填寫三代履歷聽候核咨毋違等因到縣奉此合行抄奉出示曉諭如有前項畢業學生願赴京師大學堂與考者應卽開具名單呈縣以便申送毋得觀望 
　　計抄京師大學堂高等班宣統二年正月招生簡章 
　　一類别本堂現辦（甲）第一類（一）英文班兼習法文或德文（二）法文班兼習英文 
　　二資格中學堂畢業生或高等豫科畢業生年在二十三歳以下品行端謹氣體結實者 
　　三程度（甲）中國文清暢（乙）外國文英文班法文班皆直接聽講文法清楚能作論說方爲合格德文班曾習德文二三年者（丙）算術代數普通已完幾何平面立體皆完三角初步（丁）歷史地理物理化學俱比照中學堂畢業程度 
　　四報名宣統元年十二月内取具同鄉官印結攜帶畢業文憑相片親到本堂稽查處呈驗並填寫三代籍貫履歷 
　　五考期宣統二年正月開學前 
　　六徵費每年每生學費二十四元謄費五十元操裝學服費二十元一切書籍筆墨紙張概由學生自備 
[查覆拆除民屋原因]  
　　滬道蔡觀察前據西鄉某學董密禀謂法工董局近在徐家滙馬路兩旁新法租界之外囑令鄉民將屋拆除給還價値請飭查禁兹由觀察札行上海縣飭據二十七保三圖地保趙大琪查明禀復稱該處西廟橋左近馬路轉灣之處向有平屋兩間工董局以車馬出入大有窒碍是以償還價値囑將該屋拆去并無别情云 
[禁革頑民拒捕之惡俗]  
　　本縣田大令查得近來派出各差時被頑民糾衆抗拒以致受傷實屬不成事體因擬禀知滬道將來如再有此等拒捕之案擬即并拿到案訊責枷號以儆凶横 
[城内]  
　　變産抵贓○吞用淞滬捐局公欵之趙巨川昨日由縣復訊趙繳洋一百二十元供稱此洋係售産定銀俟三天内立契後再繳錢一千千文判還押速繳 
　　釁起鬩墻○浦東二路正巡官汪德巡前日解送受傷之林福軒及行兇之林福興到縣審訊林福軒供湖北人住居浦東多年福興係小的之弟昨日持刀來家勒借銀洋小的不允彼即拔刀亂戮求請懲辦訊之福興供詞支吾田大令驗得福越受傷屬實判福興收押俟伊兄傷痊再核 
　　押追造價○沈梅伯上年託協森泰木廠在曹家渡包造洋房一所尚欠工料銀二千七百兩兹由該廠司帳周春生控奉本縣田大令提沈到案押限交銀 
　　無可推諉○曹紫琴欠蔣繩之銀一千元百餘兩昨日由縣提訊曹供内有一千兩係由邱冠羣囑令代借田大令以借據並無邱冠羣字様判曹收押追繳 
　　比追罰欵○劣保許晉邦挺押不繳罰洋四百元昨由縣令提案訊比判再限三天如仍抗違定湏嚴比 
　　竊賊收押○周阿根周阿桂竊取行人眼鏡兩付賣于舊貨攤被探查獲送至道署發交上海縣訊供不諱判各收押候究 
[南市]  
　　咎由自取○太平里通順土行主陳阿福即鄭錦堂被姘婦范施氏疑其另有所好暗召其夫范兆杳由崇明來滬向陳滋擾控由工程局判陳罰洋三十元並令交還衣箱已紀前報兹陳交到衣箱六只内有空箱兩只該氏不願具領訴知同鄉會代請追究乃陳反禀局請追被捲金飾裁判員以其咎由自取批斥不理 
　　小孩迷路○徽州小孩方榮生年十歳昨日迷路由巡士帶至工程局訊知該孩之父名根福現在漢口夑昌自來火廠爲司帳諭即發堂留養　移傳其父來滬具領 
　　償還醫費○工程局一百零三號巡士前在新北門外姑崗忽因鍾寳來家門前之木廊爲風吹倒壓傷頭顱當送上海醫院醫治茲已痊愈昨由裁判員傳鍾到案判令償還醫費洋二元了事 
　　慣於拐賣○陳三和陳榮榮串同議媒唐老太誘拐劉孫氏之媳張氏帶至蘇州廣福鎭諸賣未成旋即回滬謊報其姑勒索尋費等情曾紀本報兹經工程局查得榮榮前曾勾串錢傅氏等將李順英之媳費氏拐往羅店議賣迄未逮案昨特飭提陳三和及在押之錢傅氏與費氏之母費袁氏等質訊袁氏供稱曾由錢傅氏交來洋二十八元後又取去十餘元判陳戒責二百下費袁氏錢傅氏各責一百下一併收押限令繳洋並交到人證再訊 
[閘北]  
　　有何畏懼○四路分局巡官批徐根記禀云朱尚初欠該商洋一百餘元意圖吞賴如果屬實儘可邀同中証前往理論縱有不服該工人住居租界可赴公堂具控何以　該工人在華界廣東會館包工即行控請提追致荒工作所請碍難准行 
　　來歷不明○陳開富家容留來歷不明之余李氏被四路一區巡士查獲解局昨經黃正巡官提訊氏供常州人丈夫余阿七住居玉麒街務農爲業婦人因貧來滬帮傭是實判陳責二百板具結開釋余李氏發棲流所留養候本夫到案則領 
　　笞責探夥○江北人袁兆維控探夥王阿四串同王德才拐匿伊子一案昨經四路一區黃巡官覆訊阿四供詞游移判責四百板還押候補提同黨再行研訊 
　　借洋不還○韓桂欽控陳洪喜借洋一百二十元不還昨由四路一區黃巡官覆訊判陳先繳洋二十元餘着交保出外赶緊清理　　分期償欠○魏春濤控陳慶元積欠租洋二十七元昨經四路一區黃巡官集訊判陳還洋二十四元交保分四期拔還 
[英租界]  
　　尙須復訊○德商利康洋行控章永泉夏 
 
 

Page 20

 
 
筆生等不還呂宋烟價銀一案昨日午後由廨會訊原告延律師到案請追旋由見証洋人富得美投訴經手售賣及向買辦收銀各節實讞員商之德師副領事判各退去候下禮拜二復訊核奪 
　　人証未齊○王梅史向昌昇泰經理周文信誑定郎姆牌西酒一案昨日午後由廨傳訊兩造均延律師到堂互辦中西官以人証未齊判王交一千元人洋並保候傳齊案証於下禮拜二再行訊奪 
　　騙案定讞○華洋各商控毛寳卿王菊生葉吉生莊仁齋朱榮泉楊全榮夏子和等串騙貨欵一案昨由捕房將各人解廨經寳讞員與德師副領事復訊明晰判毛押西牢二年王押一年葉莊各押半年朱押滿三月楊押候查核夏從寛開釋 
　　跳出火坑○烟妓俞顧氏不願爲娼奔至濟良所昨日解廨請訊據供通州人丈夫俞梅林在揚州東門外灣子潭張家祠堂内擺攤爲生伊被族嬸誘至上海賣於小東門外花烟間爲娼判暫留濟良所候移請通州知州查傳其夫到案領回 
　　尚有同黨○阮作惠控張阿四拐匿小孩昨由捕房解廨經中西官訊得張之同黨已由閘北巡警局拘拿收押判張押候移訽巡警局俟復到再核 
　　妨碍衛生○蔡阿虎出賣接水牛奶經工部局西人查見昨解公堂請究判罰洋一百元充工再押三禮拜以儆 
　　重辦竊賊○郭堯圃控過犯陳阿三竊取衣物昨經公堂訊實判先枷示一月再押西牢三年半期滿逐出租界 
　　夫婦離異○汪才興控曹胡氏金姚氏串拐伊妻周氏昨日由廨集訊據汪之妻父投稱愿還茶禮洋一百二十元請斷訊之汪亦自愿離異判洋交汪具領着具離異結存案備查胡姚兩氏姑寛開釋 
　　非其耦也○徐錫昌控潘文光擅將伊女大了頭許於曹炳卿爲養媳昨由包探將媒人馮招康毛紀仙傳至公廨經中西官訊明判潘押四月著徐賠曹路費洋九元五角准將女孩領回馮毛兩媒着各繳還洋四元無洋押追令曹具離異結了案 
　　形迹可疑○顧永順前日偕同顧國春殷咸咸徐小毛等將黃荳七石兜賣於荳腐店包探以其形跡可疑一併拘入捕房昨解公廨請究顧供向人買來判押交賣荳人到案訊核餘人交保候示 
[美租界]  
　　請驗路斃○某甲年約二十餘歳身穿元布棉袄褲於前晚七時半行經西華得路鄧鐵路口因病倒地由捕車送同仁醫院中途氣絶轉送驗屍所禀明捕頭飭傳地保報驗 
　　後患宜防○住居西華得路一千三百六十七號之葉沈氏昨至捕房報稱數月前有不知姓名之湖北人寄養一孩刻因患病斃命捕頭命尋到原主再行核奪 
　　電車受損○北蘇州路某鐵行出店陳阿生錢阿虎昨扛鐵絲一捆下船接五十號電車飛駛而來陳等不及避讓將鐵絲抛棄路上致損電車旋由司機人鳴捕將陳錢拘入捕房押候核辦 
　　欠租封屋○西華得路永寳里二百四十八號門牌程阿三因欠房租被控昨由公堂派差協探將屋發封 
[法租界]  
　　弄巧成拙○南陽洋燭公司帳房繆維生吞用帳銀一千六百餘兩逃避後其保人源通烟紙店主張登裕經該公司經理張長福控奉公堂迭次提讯始終不認兹張登裕忽於前日自寫信函送廨聶司馬接閱後大爲震怒立即提訊張登裕供此信實由學徒誤寫求恩愿宥餘供於前數堂相同聶司馬謂保單鑿鑿豈容狡賴判交原保限兩禮拜向原告理楚或將繆交案如違即照保單定讞 
　　須問地保○楊柏生偕同吳德明將田單一紙向逹冏律師抵銀一千六百兩後因地保所蓋之戮係是私戮囑令即日贖取吳遂避匿楊亦藉詞推諉謂祇收到銀九百餘兩曾經該律師控奉公堂提訊交保候核在案前日該律師又偕繙譯翁守信到案作証爲稱楊寳收去銀一千三百兩訊之楊仍執前供判交原保着交兩地保到案再訊 
　　猪行追欠○肇隆猪行夥黎柏林投廨控稱黃豐和肉莊主黃世訓黃世詒弟兄兩人於上年欠去洋一百零六元向索不還求請訊追等情旋由讞員提世訓到案訊據供稱此店係向品味齋盤卜餘語支吾判交保補傳世詒到案再訊 
　　印人被毆○流氓趙和尚紏同黨羽阿二阿珠等將招商局印度巡丁甲乙二人毆傷前日由廨提訊趙直認不諱判趙還押候補提同黨到案再辦 
　　從寛發落○邱郁安前將僞烟灰售於徐阿二小烟間主當被拘捕送廨押追原洋七元五角迄已多日分文未交昨又解廨復訊邱供灰由阿正託賣所得銀洋早由阿正拿去不能交還判再押三天了案 
通俗談（東）（吳） 
　　上海開通最先之地也而紅廟之香火獨盛吳鑒光之生涯獨隹以星相龜卜餬口者獨多以不諳醫理時髦者獨衆顯宦宅眷獨喜爲淫伶充下陳富紳大賈獨肯爲奸僧營下院女學生獨多穢行男敎習獨好治遊毁家紓難之大善士獨三致千金言論自由之大主筆獨不敢說話嗚呼歎觀止矣然則不開通之地方將如何 
　 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[湖北公債章程]  
　　第一條湖北公債共募集銀二百四十萬兩 
　　第二條此項公債共分六期收銀如左宣統元年十一月初一日第一期收銀四十萬兩宣統元年十二月初一日第二期收銀四十萬兩宣統二年正月初一日第三期收銀四十萬兩宣統二年二月初一日第四期收銀四十萬兩宣統二年三月初一日第五期收銀四十萬兩宣統二年四月初一日第六期收銀四十萬兩 
　　第三條籌還公債本息年限如左第一期本銀四十萬兩限一年歸還照付利息週年七釐第二期本銀四十萬兩限二年歸還照付第一年週息七釐第二年週息八釐第三期本銀四十萬兩限三年歸還照付第一年週息七釐第二年周息八釐第三年周息九釐第四期本銀四十萬兩限四年歸還照付第一年週息七釐第二年週息八釐第三年週息九釐第四年週息一分第五期本銀四十萬兩限五年歸還照付第一年週息七釐第二年週息八釐第三年週息九釐第四年週息一分第五年週息一分一釐第六期本銀四十萬兩限六年歸還照付第一年週息七釐第二年週息八釐第三年週息九釐第四年週息一分第五年週息一分一釐第六年週息一分二釐以上六年共還本銀二百四十萬兩息銀七十二萬八千兩每期應得息銀均須扣足一年方能付給 
　　第四條此項公債票每整票庫平足銀一百兩整每零票庫平足銀十兩整各註明取本付息期限每期字號按照甲乙丙丁戊已六字依次分填 
　　第五條由藩司善後局官錢局蓋用印章 
　　第六條由武昌省城官錢局滙總收發撥兌 
　　第七條本省地丁錢漕關稅捐鹽課捐欵均可以庫平足色期滿之票交納並將本期内應　利息加算均由承收署局向官錢總局兌現 
　　第八條各地方官及經收統捐各分局員均得以此期滿票解本管庫局統由官錢總局兌現 
　　第九條此項公債票作爲現銀按本月平色兌收不許留難加索 
　　第十條如在外省及他埠不便向官錢總局取用本息可以期滿之票在官錢局指定代收局號兌取現銀其在本省地方可向地方官衙門及各稅捐分局取現該署局即用以代丁漕稅捐正欵解庫 
　　第十一條凡各票主到期即向官錢局領取本息 
　　第十二條此項公債票無論何人均准其轉售轉兌認票不認人 
　　第十三條各票主如有急需准其持票赴官錢局抵押銀兩但抵押辦法臨時向官錢局面議 
　　第十四條收存公債票在五萬　以上者准其每年十二月初一日赴官錢總局呈驗債票後許以查調存付欵項之權如收存不及五萬兩可約集各票主湊成五萬兩公舉一人亦准其赴局調查一切出入欵目 
　　第十五條此項公債票如經手大小官員差役不遵章程有留難侵蝕等弊一經查實官員參革差役監禁十年乃將侵蝕之欵加一倍追罰　　第十六條籌備公債本息的欵如左一湖北藩庫雜欵每年銀六萬兩一湖北鹽庫練兵新餉每年銀十萬兩一江漢關每年籌撥銀六萬兩一善後局漢口清丈曁後湖清丈局整頓溢收稅契每年銀八萬兩一官錢局盈餘項下每年銀二十萬兩一籖捐局盈餘項下每年銀三萬兩 
　　第十七條以上每年共銀五十三萬兩專備還債之需無論何項緊急用欵不准挪移動支 
　　第十八條各署局每年認籌備還的欵須於每次應交之期提前兩個月如數交官錢局存儲以免臨時貽誤 
[江漢大學期成會章程]  
　　第一章主旨 
　　第一條本會期在漢口成立一完備之大學命名曰江漢大學 
　　第二章事業 
　　第二條本會期於五年之内先成立一高等商科次立法律政治經濟商文各大學逐次推廣工農醫理各科大學及一切附屬事業（如圖書館博物院醫學院出版部等）分科大學組織俟成立時定之 
　　第三條學校成立經費及經常經費均由本會募集捐欵及會員捐欵并提撥公費充之 
　　第四條前條之捐欵公費學校成立前暫歸本會管理不得以之充本會經費前條之捐欵公費前前項之管理方法於定期總會後登報廣告之 
　　第五條學校建設事務總管理人由本會推選之 
　　第六條將來大學總長分科學長由本會推選之 
　　第七條大各科成立後本會改爲大學維持會爲之經營基本金并爲其顧問 
　　第三章會所 
　　第八條本會本部暫置東京規模略具即當移置漢口設立事務所 
　　内外各重要省會均置支部 
　　第四章會員 
　　第九條凡認捐學校成立經費一百元以上或其他物件價値相當者或認捐學校常年經費每年五十元以上接續三年以上者及熱心贊成學校成立者由會員三名以上紹介得理事許可卽爲本會會員 
　　第十條凡捐學校成立費五百元以上或其他房地物件價値相當者及贊助學校之成立著有成效者本會推舉爲特别名譽會員特别名譽會員與普通會員有同等之權利義務但第十二條之規定及第二十八條之規定不在此限 
　　第十一條本會員皆任學校之建設經營費及募集捐欵 
　　第十二條會員欲退會時須得總會同意但退會前所經手之捐欵及 
 
 

Page 27

 
 
自捐之欵并此外房地物件如有未繳者須於退會時繳清會員有不得已事故之時得理事許可即可退會 
　　第十三條會員汚毁本會名譽或對於本會失信用者自總會議决除名 
　　第五章機關 
　　第十四條本會本部暫置理事一名監事二名常議員各省一名由總會公選之任期一年得連舉連任以後減員數時總會决議之本會　　職員一人不得兼任二職 
　　第十五條事事遵本會定章及總會决議代表本會掌理會内一切事務并招集總會　　（未完） 
小說 
[社會小說自由女　（二十七）]  
　　第八回逐流氓尊拳毁鷄肋受迷藥狹路救佳人 
且說那少婦聽了江鏡波說到迷藥的一層話兒。面上陡然失色。勉强冷笑道他們兩個。是我的親生女兒。那裡會受什麽迷藥。江鏡波道。他們兩個。是你的女兒不是。我們也不道知。如今他們兩個。都不能。說話。你的話兒。算不得憑據。江鏡波兩眼望著那個少婦。和他講話。不曾防備别處。不料那方才。吃跌的三個男子。都慢慢的在地上扒。起來。從黑影中間。鶴行鷺伏的。直踅。到江鏡波身旁。一個來揑腎囊。兩個來扳腿脚。江鏡波一面說話。忽然覺得有衣掌綷縩的聲音。漸漸的响近自家身畔。猛然心上一驚。低下頭去。注目看時。三個人已經逼近。相隔不及一尺。那一只擠揑腎囊的手。已經。伸到兩腿中間。眞個是間不容髮的時候。說時遲。那時快。江鏡波見了。猛吃一驚。一時間招架不及。一面把左脚騰開一步。飛起右脚。正踢中那男子的左邊肩骨。直把他踢出去有七八步遠近。蹲在地上。兩手抱著肩頭。哼聲不住。一面兩手齊伸出去。把那想扳腿脚的兩個。挀了過來。順手往兩旁一摜。把這兩個也摜出三四步去。有一個幾乎跌入河中。江鏡波雖然在這裡招架他們。怕那少婦再要趁空逃走。一雙眼睛。牢牢的釘在他身上。又向他冷笑道。你還有什麽黨羽。只顧請出來。不要說這幾個不中用的東西再多些我也不怕。那少婦聽了。無計可施。只得嚷道。你這個人。究竟什麽事情。在這裡這般混閙。好好的人。吃醉了酒。你說他受了迷藥。無風起浪。無事生非。你可知道這裡是有巡警的地方。不要等回見呌了巡警來。你吃不了兜著走。你任意欺凌女子。心術不良。難道如今世界上。没有法律的麽。 
國外新聞 
[韓國内閣摇動]  
　　廿八日東京電云韓國内閣之現象殊爲不佳 
[澳政府請造戰艦]  
　　二十八日倫敦電云據澳洲曼爾邦電稱澳洲政府電請海軍部從速興造鐵甲巡洋戰艦一艘 
[英國將造新戰艦]  
　　二十八日倫敦道云倫敦伊斯脫愛恩特地方聞海軍部宣言將在散姆士築造奪雷諾脫式新戰艦一艘人民歡舞自一千八百九十六年以來該處所造之艦尚無有如此之大者此舉將與該區賦閑工人大人裨益 
[居留島交涉之沉滯]  
　　二十八日倫敦電云保護居留島之各國近會同照會土政府謂協定居留島政局一事自下尚非其時云 
[探險家之醜端畢露]  
　　二十八日倫敦電云紐約時報載有退職海軍員羅斯大尉及保險代理人滕克爾之誓書謂柯克博士曾倩彼等僞構探極時途中應記之天文及海上各情形今因未付約定之酬欵故遁跡不見云 
[南斐洲將開國會]  
　　二十三日倫敦電云英國皇太子維爾斯擬於明年前赴南斐洲游獵並將於十月下旬舉行南斐洲國會開幕典禮 
[英國選舉事宜續聞]  
　　二十三日倫敦電云棉織協會總理曼開萊君頒告意見書謂英國若採用改革稅則之舉則全國將盡蒙其害並云選舉運動各黨皆不遣餘力保守黨之秩序單業已宣布聯合黨之集會貴族演說者共十九人（以上譯字林報） 
來函 
[徐鯉庭來函]  
　　敬啓者昨閱貴報載有徐鯉庭虧欠工資一則尚未洞悉實情敢爲貴館略約陳之蓋此廠房良及機器生財等物均係鯉庭之産租於張鴻秀雇工繅絲立有合同爲憑近張鴻秀忽起不屋帶取現洋一千餘元及一切帳簿逃逸無蹤且欠鯉庭名下元一千二百兩又欠租元四百兩均已報捕有案所有女工辛資統係張鴻秀所欠鯉庭因各女工貧苦堪憐每人暫借數元稍資救濟今謂鯉庭虧欠工資未免失實請即改正爲荷 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
