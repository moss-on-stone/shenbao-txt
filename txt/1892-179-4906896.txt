# 1892 - 179 - 4906896

 

Page 1

 
 
[新輯點石齋叢鈔附登畫報後幅啓] [  點石齋曰]  
　　昔王漁洋先生有說部菁華之輯惜巿上　傳甚少未易購求今本齋擬仿其例特集各種稗官野史自漢魏以迄明季得書數百種燦然全備廣爲搜羅上下五千年縱　七萬里所有可驚可愕可泣可歌之事無不精心採録蔚爲巨觀集說部之大成創前人所未有未始非一大快事也惟是卷帙甚繁編輯非易兹擬隨選隨録每篇仍繫以一圖俟書成後再行編次故目録及序須待後出至其事實之新奇瑰異閱者自能擊節　賞無俟贅言 
[彭剛直公奏稿出書] [  圖書集成局代啓]  
　　彭剛直公以諸生從戎敭歴中外無論紳商婦孺莫不震懾威名其生平奏疏皆能實實劈劈洞澈源流洵爲談經濟者不可不讀並可與曾文正胡文忠左文襄諸集參觀茲由懷南居士覔得浙江兪蔭甫太史代編原書八卷託本局排印校對精詳刻己出書白紙每部實洋一元二角存蘇州察院塲上海棋盤街文瑞樓二處出售 
[石印學彊恕齋筆算] [  點石齋代啓]  
　　是書爲梅小巖河帥所輯其中勾股推測及創造火輪機器電氣等類之法無所不備邇歳國家取士增立算學一科欲精此術者遘得此書無不瞭如指掌事半功倍也今本齋印成每部十本價洋二元四角寄上海各書坊代售 
[禁烟宜先去其害之大者論]  
　　中國古無鴉片烟也有之自前明始攷李時珍所著本草綱目阿芙蓉一名阿片蓋阿卽鴉之轉音酸澀微温毒主治瀉痢脫肛不止能澀丈夫精氣又有人製爲一粒金丹用阿芙蓉一分和糯米飯擣作三丸用治百病罔不見效由是觀之當時惟用以入樂猶未有就燈火吸食者至我朝定鼎燕都洪大經略率衆歸順上嘗詢以外洋新出一種鴉片云是鶯粟花之精液凝結擣鍊而成其氣薰其性歛能提神止泄辟瘴其於人也柔而善入狎而易溺久則廢時失事相依爲命此害若貽至中國將來伊於胡底不若閉關絕巿拔本塞源爲妙經略對曰西洋諸國通巿舶者千有餘年住澳門者亦一百餘年其食鴉片者祗英吉利一國耳今將絕英吉利乎抑盡諸國而絕之乎盡絕則無以服其心專絕則無以善其後且從來風氣之先必有一人開之我朝肇基關東皆吸關東烟葉以避烟瘴至中原傳染日久習爲故常此卽吸鴉片烟之兆上又言因流弊之極反其道以行之亦是通權之一法但耗中原之地力奪天下之農功則内種益難經略對曰鴉片三月成苞收漿之後乃種早稻所妨者惟麥耳其利實數倍於麥益於農者大矣楚人失之楚人得之不猶愈於輸銀於外洋乎若是則我聖淸開國之初己有吸食者且己駸駸乎有難禁之勢至籌及准民耕種此亦不得己之苦衷矣今者烟毒漫天流禍遍二十一省癖此者必昔駝項縮面目鳥靑失業廢時傾家蕩産窺其心未嘗不知悔悟而遍求方法苦於無可戒除坐令沈淪苦海中以待天年之盡而前者旣躓後者又來豈　洋人之無良以此貽害宇内哉夫亦嗜之者自投羅網耳善夫西醫合信氏之論曰華人嗜烟猶西人嗜酒然酒少飲弗醉有時能補人精神吸烟則有大害而無小益大鴉片入藥能止痛令人熟睡大有功力若無病人吸食以爲戲樂久則成癮必至破家害身壞風俗貽親憂在華人以爲洋商販賣貽害中國然苟華人相戒勿吸洋商亦無從銷售亦有西國之具慧心仁術者目擊此害擬禁止印度販運來華然終不如華人不吸以淸其源之妙天合信氏生於咸豐之世當日土藥尚未風行故其論如此若今日則洋藥不見其少而土藥日見其多坐令僻壤窮鄕無一處不烟霞繞室鄙人不敏竊以爲至今日而欲將鴉片禁絕實有萬難措手者合中國人民吸烟成癮者十人中多至三四人設一旦下一令曰凡有癖耽鴉片者殺無赦是將驅赤子而入於水火不特國家無此政體且亦仁人君子所不忍爲然則將何法以禁除之曰道在先去其害之大者請分其目爲二一曰禁開烟館一曰禁種鶯粟禁開烟館者何凡人從未有自襁褓孩提至勝衣就傅爲之父母者卽教以吸食鴉片之理就使家有烟具偶焉背地吸食一二袋父母苟知之亦未有不管教之約束之者必其命儔嘯侣翺翔於茶寮酒肆之中餘興旣闌相與挑燈對吸藉以遣綺思消睡魔久之而毒癮己成欲戒不可而後終身陷溺無可如何苟但准有癮之人在家吸食斷不准開設烟館借此以引人入勝則凡老者日漸萎化幼者不至步其後塵再閱數十年不且烟瘴一掃而盡哉何謂禁種鶯粟在當日計臣恐漏巵之難塞因弛其禁令許民間自行栽種以敵印度之來源迹其孤詣苦心亦不可謂非老成之深識殊不知欲以除弊弊轉滋生洋土其價甚昻非稍有力者不能吸食且各省内地販運維艱蔀屋茅簷山陬海澨尚少購而吸食有其毒似尚有窮期至土藥盛行而其害竟不忍道矣價旣較外洋爲賤且各處皆可栽植斷無匱乏之虞以致窮苦力食之人無不寢饋於此聞之江北山東諸處鄕民皆於田間隙地藝鶯粟若干株收取其漿熬成鴉片當夫風晨雨夕不能從事耕耘卽就繩牀土坑之間互相吸食謂若無此物卽不足消遣光隂以致無老無幼無男無女類皆形容如鬼精力日消往往無力耕田流而爲盜賊有心人疾首蹙額謂若不弛栽種之禁何至若此之荼毒生民乎哉謂開烟館種鶯粟亦皆藉以謀生子欲禁之在吸烟者誠少矣其如操此二項生涯者不將坐以待斃乎曷若禁民間於外洋販來之土一概不准購取庶幾烟禍其由此稍弭歟曰此眞不逹事務之論林文忠如此雄材大略尚致大勢决裂幾於辱國喪師今欲遏其來源談何容易惟先去其害之最甚者至最甚者己去然後徐以圖之或者數十年數百年後天心悔禍事有轉機則今日雖徒托空言後世或見諸實效實鯫生所旦夕禱祀者爾或曰子言誠善請筆之於報以當左劵之操如何夢畹生曰可於是作禁烟宜先去其大者論 
[吳苑新蟬]  
　　震澤司巡檢孫少尹觀禮涖任以來輿情頗洽白今年春間起忽被二豎所纒遍求醫國手多方療治終未能著手成春延至上月某日仙逝其公子卽於署内治喪旋卽扶柩回里經營窀穸所遺員缺現經上憲以遇缺先巡檢林少尹韶貽請補矣○前報紀虎邱兪姓家被地甲銀匠阿大串通薙髮匠李某於二月杪某夜混入内室竊取衣飾洋銀約共二千餘金翌日繕單報案銀匠阿大誣指本鎭某紙作小主人某甲所竊兪遂將甲私刑吊打復送至元和縣署請訊邑尊研訊數堂毫無實據旋將銀匠阿大加以刑求始吐實情遂傳甲父至慰以好言將甲釋故歸家一面立將薙髮匠李某拘案悉心推鞫二犯一一供認飭令釘鐐收禁迄今己判定罪名以銀匠阿大起意行竊實爲罪魁 
 
 

Page 2

 
 
禍首繼又誣良爲竊希圖嫁禍更屬狡獪異常科以軍罪充足四千里至薙髮匠李某雖係聽人唆使然竊至二千餘金之多罪無可逭亦科以軍罪惟路程較近不日卽當起解也○前日蘇州府發審局審案時忽來小轎一乘後隨男女傭各一至頭門停輿一半老佳人自轎中扶婢而出身穿素服舉止大方聞公門中人云此乃京控案也婦世居沐陽縣其夫某甲家頗小康在沐陽開設某押鋪邑侯以其盤剥重利勒令閉歇甲唯唯自奉諭後只贖不當冀將舊貨贖淸然後閉歇也邑候以其有心違抗飭差將甲拘案婦萬分慌急央親覓友冀銷此一番公案或謂若出番佛四百尊汝夫便可釋歸婦乃慷慨解囊詎料洋蚨飛去而藁砧仍不得歸越數日甲在押所暴病身死婦忿甚將喪儀料理畢匍匐入京赴都察院控告旋蒙發回原省審辦婦卽赴蘇候訊現聞此案己有魯仲連其人出爲解勸令婦罷訟遞禀求銷未識果能轉圜否此皆得諸傳聞其是其非請質諸知其事者 
[閙卡續聞]  
　　前報登佛山閙卡一則係由香港某西字報譯出兹接粤東訪事人來信言之較詳合再録之關廠巡丁勒索留難久爲商民所詬病佛山鎭關廠巡丁司事尤爲貪很來往商船受其魚肉者皆敢怒而不敢言去年經各行商人及某善堂紳量聨名禀請督憲關憲將關廠巡丁嚴加約束申明稅則免使商民受其陷害大憲雖俯採芻蕘而關廠巡丁尚未能改絃易轍日前佛山某店赴省購買糖餞波羅蜜六罐交某渡船寄回佛山及渡船抵岸海關稅廠巡丁到船查騐謂波羅蜜斤兩數目與報稅號單不符指爲走私勒令罰銀三十兩並將渡船扣留船中貨物搭客概不准登岸渡夫及搭客等向彼理論反被加以鐵索私刑拷打渡夫某中忿無可洩授水畢命各渡船聞此情形都爲不平紛紛議論謂我輩運載貨物所得水脚爲數甚微而海關稅廠動輒加倍科罰我輩何以謀生遂相率停擺而鎭上鋪戶見渡船停擺貨物不能流通遂各罷巿自上月廿八日起至廿九日無論大小店鋪一律關閉門戶不復貿易街道栅門白晝緊閉僅容一人出入該鎭居民約有數十萬日用各物不能稍有間斷店鋪罷巿則購買無從民情又因之震動貧苦小民家無儋石儲者尤有絕糧之慮聞某家有一人祇以病魔久擾遂致鬼籙遽登哀痛之餘停屍待殮而各棺木店皆不肯發售值此炎風烈暑不能久待遂將屍舁往别埠始得購棺收殮觀此而知廛巿驛騷眞有岌岌不可終日之勢嗣經佛山同知劉司馬赴省禀報大憲未知如何辦理俟有續聞再録 
[漢水明珠]  
　　漢口草紙街新開雜貨行百物充棟本擬於上月十七日開張十六晚門外則結綵輝煌堂上則燈燭燦爛但聞猜枚行令聲呼盧喝雉聲喧譁笑語　嚷成一片直至漏下三商始各偃旗息鼓向華胥國裏領略游仙風趣倉卒中失於檢點遺火貨堆中至三點鐘後烈焰上騰衆在夢中驚醒火勢己熾猝難施救相與驚惶奔竄須臾烟冲霄漢光射斗牛警鑼聲鏜然文武印委各員齊集彈壓水龍風馳而至竭力灌救乃得撲滅祝融氏僅收拾一家並未殃及池魚約計所焚貨物可值二萬餘金未挂招牌遽成灰燼吁可歎也○外洋兵艦停泊漢皋者約有數艘水手等每於暇日登岸閒遊多則八九成羣少則一二爲伴或赴黄壚覓醉或入狹巷尋春樂極悲生釁端每由此而肇某日有俄船水手踽踽獨行忽逢美船水手十數人散步而來邂逅相遇不作寒暄遽揮兵刃俄水手寡不敵衆倉皇遁去心不能甘復邀同侣數人爲報復之計又爲美水手所挫俄水手益忿復邀同侣二十人將與之一决雌雄仍在原處與美水手相遇斯時也俄衆而美寡美水手紛紛敗北一人瞠乎在後被俄水手拘住飽以老拳并躡其頭又取小刀割其皮始釋手去美水手亦苦矣哉○有某甲者在火巷地方開設客棧其婦與司帳某乙有私好夢雖成春光未洩甲性嗜賭博在他處作葉子戲三夜未歸乙遂乘隙赴天台之約至第三日淸晨甲忽歸來釁夫纔啓戶甲　入臥房正欲就枕見交頸鴛鴦迷離春夢不覺怒髮衝冠大聲曰移時當與爾等算帳送盛氣而出二人驚起羞縮無地婦泣謂乙曰爾害我矣此後有何面目見江東父老爾速購芙蓉膏來我將理憂地下稍延片刻則無處藏身矣乙不得己如其言取膏給之不辭而去婦吞膏後香消玉殞甲覩此情形不知所措婦之母家聞信糾同數十人興問罪之師將屋中所有盡行搗毁左右鄰竭力排解令甲置備衣衾棺木從豐殯殮延僧道齋醮三日始得了事而甲己所費不貲矣 
[榕下淸談]  
　　福建南臺蒼下洲龜子名闖家者購得新屋數椽月牖星題精雅絕俗中有鳳窠妙選輕裾長袖宛約宜人然非武陵漁人未易輕入桃花源裏彼中人謂之半開門蓋私娼也一日有阿七者不知如何問津而至直叩香巢姊妹花視爲浪蝶狂蜂不爲欵接阿七忿甚大肆咆哮有趙方允者平日以護花旛自居實卽又杆之類聞聲而至叱令阿七出門彼此齟齬摩拳擦掌阿七非其敵手負傷脫逃奔上營務處巡船向某武員歴訴其狀武員飭兵丁拘趙到案訊明情節喝令重責五百下交人保回○某甲癖耽鴉片貪懶性成其母訓之竟敢違忤因於去秋送請閩縣責押邇來父母相繼去世甲妻籲乞釋回前日經帮審委員提訊甲無可狡辯一味哀求官遂諭其妻曰爾夫如肯改過自新須房長及母族來保甲妻祗得唯唯退下垂頭喪氣而歸○田鐺玉桂堂女檔子班龜子種得錢樹一株名曰春秀年可二十許花容月貌幾疑天仙化人姊妹中得其衣缽之傳無不門盈車馬近自西江購一小女子端莊婉麗系出良家掩袂含羞不肯見客龜子强之不可繼以夏楚女甘心忍受日夜悲啼自怨命窮意欲絕粒自盡龜子恐人財兩失允爲擇配女始略進茶湯適有某武員之少君魚水甫諧卽悲鵠别擬作在東之請聞知此事卽以佛面錢一百四十圓購歸人咸慶女之得所云 
[潯陽瑣話]  
　　九江訪事人云某日有西人行經西門外上幾灣附近頑童見其異服異言信口侮慢不料西人能華語無端遭其囉唕忿怒難平卽訴請德化縣羅明府拘拿研究飭差查傳父兄到案稍加訓斥略謂本縣曾出示諭告戒在先凡遇西人過路爾父兄務宜儆戒子弟毋得信口胡言有傷中外和好兹何得不遵示諭此後務宜嚴加管束以免滋生事端○上游浴港某氏婦與夫口角忿不欲生本月初三日淸晨八下鐘時背地奔赴江邊自盡幸翁與小姑匍匐往救得免滅頂之凶不料婦得慶更生而翁與小姑竟不能登岸隨波逐浪流至二十里外寶塔地方始經旁人撈起則己魂消魄散無術返生矣慘哉○是日雷乾昇舩行主婦令女傭某氏持衣赴江干浣濯正法揉搓之際適一撫舩傍岸避讓不及以致撞傷雖急延醫者治之然恐不能保全性命也 
[遼陽郵簡]  
　　營口大小店鋪買賣貨物銀兩均由銀爐過帳每逢三六九臘月朔必須結算淸楚若有虧空亦必先期向銀爐商借加利方免掣肘之虞今春以來百業淸閒六月朔一期未免左支右絀西街協昌號亦數十年老鋪竟於月初倒閉虧累萬餘金據聞該號生意並不虧耗所以倒閉者實因號東支空之故上年有粤帮三四家客號寓居該號轉運靈通今年客號遷移他處遂致圖窮七見積累之基隳於一旦可慨也夫○東營德興和小洋貨鋪父子三人於五月廿八日掷取貨物悄然逃遁拖欠本街店鋪約共千餘金不知其回山東原籍歟抑往他處歟○東街河沿福成興酒局兼糧坊並裝山東小船生涯頗旺某日下午有三四人携酒四墵並零星物件而來求暫寄放櫃夥正欲查問其人己乘墵而逸櫃夥不得己暫置一旁忽有鄕約夥役十餘人蜂擁而來查問何物櫃夥以不知對役等自行啓視見是私鑄小錢遂將櫃夥二人及原墵帶去櫃中執事明知該役等設計圖詐訴諸大會首事首事以該役等串設奸謀欺凌鋪戶是可忍孰不可忍遂呼鄕約正身來問若輩見勢不佳喑中挽人央懇其事始了○據關裏友人談及該處鐵路工程今年本司造至山海關因　河底有流沙鐵路橋椿不能設立現由外洋定鑄洞橋由河底穿過約較河面寛三倍此橋造成鐵路便可接連矣○近日本街糧米價稍跌蓋因夏至後雨水霑足四鄕農田可有豐收之望也 
 
 

Page 3

 
 
[臺嶠仙蹤]  
　　往歳李軍門本欽交卸統臺北滬尾定軍營務後退居林下迄今己裘葛兩更矣月前邵筱村中丞檄令來臺仍札飭統領滬尾定海中前砲隊等營軍門遂於六月初一日到防任事原帶是軍之余石泉軍門調郡另候差委○去歲生番梗化時後山栳灶一炬無遺目今番務敉寍亟應力籌善後大憲因檄委撫墾局員陳石齋司馬速赴三角湧雙溪口大嵙崁諸處挨戶淸查集商勸辦所遺墾撫局務委謝菼庭大令瓜代五月二十六日大令己束裝首途矣○宜蘭縣人某甲粗讀詩書略諳文墨月前擔登負笈前赴郡城罔思向童子軍中一顯奪標妙手試而不售則借劉盤龍戯消遣光隂一擲千金自矜豪舉顧時乖運蹇五木無靈衣服銀錢悉數入他人之槖自知無面見江東父老遂潛服阿芙蓉膏自盡幸居停察知有異多方灌救始慶更生翌日卽倩人送之回去賭之害人甚矣哉不惟罄人之財且往往害人之命而奈何人竟以賭爲業哉而奈何官竟任人之以賭爲業不爲之厲禁高懸哉○官塲傳說現署臺灣府本任臺北府吉雲舫太守調署福州府篆所遺臺灣府篆以現署基隆廳黎伯岩司馬升署然尚未見明文也○靑蛙俗名田雞專食稻根之蟲俾禾苗免於嚙蝕故官憲皆禁民捕捉犯者必懲無如國門之墨跡未乾而田野之殺機己起視官府爲傳舍等禁令於弁髦日内漁家者流仍滿貯筠籃沿街喚賣豈黄綢被裏曉夢固未醒耶否則何不略加懲創也 
[太守防弊P ] 
　　欽加鹽運使銜特授温州府正堂德爲出示曉諭事照得考試爲掄才大典一切弊端理宜嚴禁現屇府試除訪拿搶手傳遞招謡撞騙外再行示諭爲此示仰永樂瑞平各縣學廪保以曁與考各童生知悉臨考點名時各廪保在旁認識務須令所保名下各童進塲後恪守塲規靜坐作文倘察有搶手頂替代作情弊准該童生據實連名會禀以憑提辦毋許通同徇穩以及在外招摇造言并匿名揭帖等情反致查究不貸愼遵切切特此五月廿六日 
[豫章銷夏]  
　　江省撫院後牆某姓童養媳小家碧玉愛好天然正當破瓜之年頗具羞花之貌其姑殘忍性成往往逼媳賣娼痛加鞭逹媳不肯以淸白之身作　迎之事日前姑復横施夏楚嗾令傭婦助桀爲虐甚至以鐵練鎖錮不復以人類相視旋因鐵練中獨媳乘間逸出躍入水塘以圖畢命幸有某甲經過其地見而惻然雇人撈起詢　情由無不痛姑之惡歎媳之貞也未幾爲德曉峯中丞所聞卽飭新建縣妥速辦理保全小妮子名節聞將斷歸母家免致一朶靑蓮再墮火坑云○江右今年安鹽脫檔屢請加成配連迭經列報兹查淮安産鹽之地請粉碎者爲和鹽塊子者爲碱鹽江右則謂粉碎者爲淮鹽塊子者爲安鹽碎鹽煎成後加以碓舂人工較多牌價亦較貴塊鹽煎成後不用碓舂人工較少俾價亦較賤向章碎鹽七成塊鹽三成配搭運銷上年議加塊鹽半成則碎鹽己減半成票商之成本梢輕而售價如故額外獲利己有可觀惟江右分銷鹽鋪多攙舂碎石膏與硝鹽小船運入内河又多攙岸傍細沙於碎鹽中取其易於混淆也塊鹽則不甚合宜恐其得以辨認也於是碎鹽較劣塊鹽較優鄕人往往爭購塊鹽不購碎鹽而塊鹽每斤價多四文碎鹽每斤價少四文以致各鹽鋪專販塊鹽不販碎鹽遂致魄鹽脫檔碎鹽壅積今夏奉督鹽憲札飭照章配運不准紊亂想各鹽商自當遵照辦理也○江省大憲辦理哥　會匪不遺餘力繼念匪徒　事必藉軍火復嚴飭文武員弁查拿私售軍火之犯一經拿獲卽以首要匪犯論立行正法如此雷厲風行自不難杜絕亂萌殲除醜類也○會城保甲星羅棋布總局謝太守任事之初深恐日久玩生大張告示重整舊章各叚栅欄務於二更關閉三更下鎖不得因循怠玩毫無防範各烟館務於二更熄燈不得稽延晷刻容留匪類一面嚴飭地保更夫及烟館主如有失竊及窩賊窩匪情事惟爾等是問責成旣專匪類自無從匿跡居民當可高枕無憂矣 
[弭蝗芻言]  
　　有桂林橘峯弈叟郵來一函云近聞大江南北多報蝗災地方官督率兵民捕蝗不遺餘力兹有芻言足供採擇者因憶道光十三年粤西平樂一帶飛蝗滿野愈捕愈多後有八十歳老人來縣致詞云宋劉猛將軍之神最爲靈騐若迎神出遊蝗可消滅官民依言　吉鳴鑼擊鼓奉神出遊凡蝗所到之處皆神所歴之處一夜西風大雨蝗蝻消歸烏有官民以其言騐急蹤跡老人不知去向矣又道光廿八年廣西復報蝗災百姓照前迎神出游不旬日西風大雨蝗亦消滅查劉猛將軍編入祀典神廟所在多有何弗試之人力固宜盡而神靈亦不可忽也無神廟之處卽書牌位出遊亦騐本館以其有恤災之志爰照録之 
[淞濱瑣語]  
　　南巿太平弄左近某質鋪於昨日開張淸晨有流氓某甲等手持破褲破袋往質靑蚨質鋪夥初時略收一二繼而愈聚愈多不能徧應其求祗得報知地甲及地甲前來各流氓己紛紛散去矣此亦惡習也○前報紀縣捕拘獲小竊阿二一則前日該捕將阿二角至巡防中局請訊局員提訊之下阿二供稱係本邑人向作小本生涯初次犯竊局員判令笞責四十板從寛開釋不料阿二賊星照命依然不改前非至昨日又施胠篋技倆仍在滬城虹橋堍某姓家挖墻而進竊取衣服什物正思逃遁己被失主覺察追獲人贓本欲送捕究辦嗣因阿二叩頭不己縱之使去 
[安揷貧民]  
　　邇來租界中時有江北乞丐匍匐道途昨由二百六十九號印捕拘獲男女乞丐四名三百三十三號華捕拘獲女丐一名孩子二名送至公廨請爲安插蔡太守飭值日差送滬南棲流所安置又由八十四號華捕解送貧病交迫之胡昌有係寍波人年二十七歳滬上並無親屬值日差禀明蔡太守發滬北棲流所醫養俟病痊再籌安置 
[馬夫凶惡]  
　　前日下午五點鐘時有婦人年約四十左右手挈三四齡孩子在英租界四馬路向西而行至五層樓前突有鋼絲馬車在後面飛駛而來此時婦方東張西望不虞馬車之來遂被馬首撞倒幸未受傷立卽掙起然己髩雲撩亂衣履沾泥矣馬夫忽揚鞭大駡謂爾豈兩目靑盲者何竟躑躅中途不知趨避萬一撞傷誰執其咎舉鞭欲擊之其時行路者咸抱不平以該馬夫駕車不愼撞倒他人反敢如此凶惡豈不知法紀耶馬夫見衆怒難犯始策馬飛奔而去 
[控案求銷]  
　　楊慶和銀樓新設分店雇陳全成包工貼金因缺少金葉報捕拘拿帮貼金葉之徐阿林及收買金葉之陳寛洪董德解案蔡太守訊問之餘飭包探孔阿才查明所控不實太守飭候過堂核斷此爲前報所己紀兹悉此案己有人調停了事求免訊究太守准其銷案著兩造具結而退 
[領回管束]  
　　蘇州女子阿秀被馬榮卿誘騙來申送入花烟館抵押爲娼經葛同轉訪拿到案將同時被騙之阿巧阿珠等陸續提到准交親屬分别具領誘騙之人馬榮卿及蟻媒阿金娘卽嚴顧氏等各予鞭責枷號嗣以阿秀聽信人言妄稱與榮卿爲夫婦同轉惡其狡獪管押捕房日久無人具領昨晨九點鐘同轉莅捕房發落時阿秀之母王趙氏匍匐案下聲稱小婦人家計貧窘令女兒在蘇城傭工不料被榮卿哄騙來申約有二月小婦人初未知悉近由阿巧等回蘇述及始知女兒在大老爺案下小婦人惶急前來奔赴憲案求請將榮卿及嚴顧氏等從重究辦以雪寃忿同轉將阿秀帶案問曰爾是否嫁與榮卿爲妻阿秀供稱前堂所供之語實係嚴顧氏等所教不是眞情謂爾旣受伊等陷害爲何仍聽伊等唆使答稱嚴顧氏言若不聽伊言他日釋放出外定與小婦人爲難因此不敢不從同轉著將馬榮卿嚴顧氏等帶案研究兩人一味推諉同轉命阿秀將所供之語再述一徧阿秀又稱尚有銀練條及綢紗衣裙被伊等取去典押同轉謂榮卿曰爾引誘女子來申先奸後賣尚敢哄騙物件是眞殘忍之尤旋據王趙氏聲稱我女待字有年含貞抱璞今爲强暴所污又被送入花烟舘賣娼名節被伊喪盡此後有何面目見人務求大 
 
 
] 

Page 4

 
 
老爺伸寃同轉喝將榮卿帶下從重笞責榮卿稱腿上板瘡未愈尚求寛恕同轉飭紅班騐明果未全愈著改爲掌責二百下嚴顧氏加掌二百下還押著交出銀練條等物令王趙氏將阿秀領回嚴加管束 
[黑人餘話]  
　　昨報列黑人一則閱者咸以爲事屬創見昨晨捕房又將搽柏油之小工頭目陳阿路提到同轉問曰陳阿四身上柏油是否爾所塗供稱陳阿四專在輪船碼頭行竊客商物件船上買辦每怪小工疏虞常加訓斥於小的有不利焉前日陳阿四又入江裕輪船行竊爲小工等所見當卽拘獲不知被何人以柏油塗體小的實不知情同轉帶陳阿四質訊據稱向爲小工不敢行竊前日往江裕輪船悮被拘獲陳阿路喝令小工萬成將柏油塗在小的身上阿路聲稱確有萬成其人然不在小的名下小的並未喝令動手同轉謂拘獲竊賊理應送捕究辦不應擅用私刑判罰洋銀兩元充公再罰洋一元賠償阿四衣服諭將萬成交案候辦 
[縣案彚録]  
　　韓璋與唐念如互控欠銀一案迄今將届三載尚未了結邇來復由韓妻王氏投縣控被唐唆使孫世馥糾人拆毁房屋袁大令飭提一千人到案候訊此己紀諸前報者也前日大令升堂集訊韓璋訴稱係安徽人前與唐合股營生被吞銀兩反將我之住房拆毁求請訊究韓王氏訴稱前月間丈夫管押憲署唐念如唆使孫世馥糾合多人蜂擁而來不問情由將小婦人逐出並將箱籠物件抛棄街心似此武斷心何以甘爲此來案喊控求恩訊究陳惠亭供稱小的向在案下充當地保某日見韓家物件抛在街心無人收管遂由小的代爲檢拾旋由韓家派人取去十一件尚有餘物現在家中王正發供稱係本邑人在該處看管房屋餘不知情孫世馥供稱係本邑人在寶源祥爲夥與韓素不相識唐與韓在案互控與我無涉寶源祥房屋在租界中者甚多有出錢租住者亦有無錢佔住者若論拆房一節自己之産豈不能起滅從心韓所控實係揑造大令曰爾如不拆伊屋韓王氏不致控爾孫供稱其中尚有别情小的亦難知悉大令以兩造供詞各執判將孫世馥交保韓璋還所韓王氏等斥退候提唐念如到案再訊○沈顧氏投縣控稱係本邑人家住城内二鋪地方丈夫逝世多年小婦人今年七十歳有一子名吉雲近來不務正業專與下流爲伍濫嫖濫賭屢將家中物件取出變賣小婦人略加訓斥反被兇毆不得己投案控告叩求提究袁大令立飭縣差往提昨己將沈吉雲拿獲解縣候訊○楊朱氏偕抱呈楊貴生投縣呈控姪媳楊王氏擅售公産向論不理求恩提究袁大令准提到案於前日升堂集訊楊朱氏訴稱係本邑人藁砧己棄世從前與侄媳楊王氏合置房屋一所在城内姚醫馬弄每年房租由王氏收管津貼小婦人若干千邇聞王氏將此屋出售由王子岩爲中得價一千三百千向伊理論置若罔聞叩求訊斷抱呈楊貴生供與同楊王氏供稱此項房屋由丈夫在日所置按月由小婦人收租藉以度日並未帮貼叔母此次因有急用不得己將屋出售托王子岩爲中言明房價一千三百千當收六百五十千餘錢因叔母唆使别人盤踞滋擾以致買主不肯遽付其實此房並非公産實遭誣控楊王氏之子寶初供與其母相同王子岩供稱確曾爲中買主以楊王氏等在案涉訟尚有一半房價不肯付出王生發供稱係王姓親戚此事不知其詳楊敬春楊老五楊晉晉同供均係楊姓族人楊王氏將屋出售致有齟龉確由小的等理勸無如兩下固執成見非口舌所能排解大令謂楊朱氏旣稱屋係公産何以毫無証據顯見不實著退去聽候補傳買主到案再行覆訊 
[法捕房瑣事]  
　　陸子祥控嚴德明搶錢一案己紀昨報昨晨葛同轉將嚴德明帶案問爾今年幾歳向爲何業因何邀同黨羽搶錢供稱小的年僅二十歳本無行業現賣水菓度日當日至西城河浜大便遇陸子祥不敢搶錢謂爾昨日供稱向陸索欠起釁今又稱大便遇見先後言語不符且陸子祥言爾在後面躡蹤而行爾尚說生意來矣有是語否嚴一味抵賴同轉喝責一百板嚴稱有兄名明和在南巿丁元興學業家中尚有父親同轉著將嚴押候邀人具保如無保人卽當枷號○薙髮匠顧仁興顧仁成等控被洪阿四等恃衆拆梢此己紀諸前報者也昨晨顧等邀經手人李春山投案聲稱小的目覩洪阿四拆梢在旁解勸將顧衣服押錢九百五十文欲給與洪阿四己被巡捕拘案此錢尚未入手問爾等見阿四是否與流氓同伴李稱阿四與流氓同在一桌啜茗至打架阿四恰袖手旁觀同轉著帶阿四至案覆訊供稱在蔡長林所開客寓内跑馬頭接客謂旣是生意人不應與流氓同伴供稱小的每日在是處啜茗並非同伴同轉著掌責四十下叱退○積竊吳少堂劉德貴遞解回籍又來滬上經法包探查獲送案訊供據稱有押票二十餘張經汛捕阿桃焚燬無從查取同轉諭傳阿桃到案再核昨據阿桃之夥王思金投案聲稱阿桃因烟癮未過尚未起身囑小的到案同轉謂好一個大模大樣人爾知阿桃何故將押票焚燬供稱押票均己滿期竟同廢紙由吳自行焚燬命帶吳劉兩人至案判各責二百板押候送縣解回江西原籍 
[贈藥鳴謝]  
　　新閘樓流公所創自陳寶渠太守始惟收養流民後更以次擴充凡施醫給藥義塾董其事者無不實力奉行一至夏間更製成各種痧藥贈人俾患此者隨時可服法良意美無過於斯矣昨承以痧氣丸臥龍丹午時茶見贈本館拜登之下除代爲分贈外敬志數語以表謝忱 
　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鄂城官報]  
　　五月十二日調署漢陽縣陳禀見奉淮部文飭知蒙保直隸州在任候補赴兩院禀謝十五日候補巡檢姚鴻基赴兩院謝委署黄梅縣典史事輿圖總局現任司道候補道錫陳蔡派兩紳赴安陸德安襄陽鄖陽四府測量經緯赴兩院禀知新授陜西潼商道周大挑縣張淸俱進見謝酒藩憲牌示隨州吏目員缺飭新選之聨陞赴任十三日候補班前補用縣吳正衡俱奉南潘糧憲委解湖南京餉赴都禀到辭十四日委辦武安　釐金分卡候補縣丞周崇熙俱禀辭胡金鏜歐陽柄榮俱稟見管解二批京餉赴督署禀辭管帶楚强輪船儘先把總張其銓自黄石港公幹候補州判周興邦會委東路稽查土藥防緝經費河口開辦分局赴兩院禀知謝梁家鈺赴兩院禀知初十日接辦輿圖局收支差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
