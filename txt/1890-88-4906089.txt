# 1890 - 88 - 4906089

 

Page 1

 
 
[賑物求售] [  申報館協振所啓]  
　　本舘開辦賑捐以來蒙海内諸同仁捐助各種貴物早已製成彩票將次售完矣茲又承陸續助下廣東譚寳宦齋婦科調經白帶丸十料又立止九種心胃氣痛藥五料漢玉圖章一全東萊左氏博議一部隸有五十部鄧石如墨蹟隷書屏條十二軸吳都法乘一部茶晶眼鏡一副石印小耕石齋畫譜廿部東洋漆水錦匣一具内裝感應編水晶鼻烟壺一个巧色瑪瑙搬指一个石印古篆文集楹聯二十部每部價洋貳角未汲編人彩物之中是以另行求售諸君子有情殷匡救者請臨本舘選購庶幾裘成集腋飢民得早慶來蘇乎 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[二百二十號畵報告白] [  點石齋啓]  
　　今夫行舟於大海之中陡遇巨浪滔天橫爲飄蕩欲求一物焉能使其船身安穩者盖戞戞乎難之矣英國有漁人别出心裁想得一法凡値颶風頰簸取油盛以革囊繫諸船之左右卽可鎭定行駛自如絶無冒險不測之慮誠利涉之要務也今繪爲圖以備講求准於十六日出售此佈 
[論匪人之所以多]  
　　孟子言性而曰性無不善說者宗之荀子謂人性惡之說不足道矣顧天下之大人民之衆心之不同如其面也安能一一默窺其性之善惡而定之則亦窺之於其所爲而已所爲而善者多則性之善可知所爲而惡者多是性之惡亦可知時至今日與孟子之世異矣余觀於近來各處匪徒之衆直欲反孟子性善之說主荀子性惡之言蓋性苟非惡何以其所爲之惡乃如是也鼠竊狗盜豪取强奪此等匪類不待言矣前日曾因川友爲余述及蜀中哥老會匪刦人勒贖附近省會竟肆無忌憚若此不禁眦爲之裂髮爲之指錄其事以爲論說登之報端乃温州之事又同日見於報中其所述情形與川友所言不相上下噫天荆地棘竟無處不然乎說者謂此等匪徒大都游勇居其大半原其故由於先時招勇以禦匪厥後匪平而撤勇勇旣被撤失業無事因而命儔嘯侶結黨橫行蓋當其在營伍之時習於武猛而又與同營中人漸漸厮熟彼此締交結拜弟兄互相照應迨撤退之後其同時被撤者固成患難之交卽不被撤者亦有應求之誼遂致營中營外呵成一氣而若輩有所恃而不恐故積久而愈橫殺人奪貨人或防之刦取男女諸人則防之不勝其防而居然爲彼生財之道聞若輩刼到其人立卽寄信信中索價若干約定送至某地自有人出爲檢收且立可付給收條昨曾與友人言當其交付之時何不將機就計以跟踨而緝獲之入虎穴得虎子當必無難友人笑曰此等事在有心愛民之官府或可優爲彼被刼之家方寸已亂安能爲此此若輩之所以益肆凶殘也然則其過皆在於撤遣兵勇之不得其法以致流毒若此是可慨也或又謂遣勇之流爲匪徒固十居八九然苟非貧人之多則附和者尙不至於如是之多孔子曰好勇疾貧亂也古聖王爲治所以必使天下無窮民今者貧富之不同判若天淵富者日享其有餘貧者不免於枵腹加之以水旱之災無歲無之縱使皇恩浩蕩發帑留漕官府愛民妥爲施濟仁人君子又各大發慈悲廣募解濟然究竟待哺者無窮解放者有限又豈能一一使之安集於是匪黨煽誘遂皆入其彀中附和者愈多聲氣愈通而膽亦愈大手亦愈辣今而欲令天下無匪人必先使天下無貧人是又必不得之數矣且人之所以貧又不專爲飢荒之故各處不遭飢荒之地貧人亦未嘗不多匪黨亦未嘗不盛此又將何法以處之吾則以爲此二說者似是而實非也遊勇之多貧民之衆雖皆足以流入匪黨而爲之上者苟治之得其平則亦不至於若是也韓子有言凡物不得其平則鳴會匪之橫行亦其不平而鳴者也夫所貴乎官者貴其爲民判是非平曲直所謂公正廉明四字缺一不可而乃觀於今日之官其簡缺州縣地方瘠弱訟事頗少則自以爲享淸閒之福而與民之相隔者竟不但君門萬里而已若在繁缺則又以迎送爲常終日勞勞疲於酬應狀紙日進無暇批發竟有一月之中積壓公事至數十百件者民間非皆好訟其不得已而控告者皆望官爲之立時剖决非盡樂於健訟圖准而不圖審者也乃朝進一呈待至數日而不得批辭暮呈一禀守至數月而絶無舉動人心之鬱結者久未得一爲發洩積之愈多發之愈烈民之於官直視之如宼讐又豈尊之如父母於是以官府爲不足畏而愍不畏死者又從而從動之斯官法如弁髦矣夫上之所以制民者不過形格勢禁之道而已若官之視民事如隔膜則民之視官府如傀儡不畏官乃不畏法不畏官法勢必至於漸漸不畏王章然則近來匪徒之多至於無處蔑有者皆官有以致之而其所以致之初非一朝一夕之故其所由來者漸也龔遂守渤海而盜賊絶迹張堪守漁陽而稂莠皆除是豈有他道哉平其不平斯天下之事各得其平世人之心咸得其平彼匪黨雖橫其平之也不難矣 
[京電譯登]  
　　皇上恭奉皇太后抵謁東陵定於閏二月十五日啓鑾前已錄報兹接京師電信恭悉聖上已於昨日卯初啓鑾矣當此瀛洲草長蹕路花明我皇上恭奉慈輿謁陵展敬仰見九重大孝允宜四海臚歡豈特畿輔山川齊望翠華之幸太平父老得邀玉帛之頒哉 
[典禮恭紀]  
　　聖淸光緒十有六年皇帝二旬正壽適逢剛年歲二月三十日春分恭祀大明神於朝日壇皇帝親詣行禮經太常寺官潔蠲壇上下藉以棕薦設大明神座於壇上西向工部官張皇帝拜次於西階上幄次正爲皇帝拜位東向陪祀王公位壇下左右各二班百官位𨽟門外左右各五班重行異等左班北上右班南下將祀之日夜分太常寺卿率屬入壇具器陳牛一羊一豕一豋一鈃二簠簋各二籩豆各十琖三十爐一燈二中設一案少北東向供奉祝版南設一案北向陳赤璧一禮神赤色制帛一香盤一尊一爵三並設福胙加爵一凡牲陳於爼玉帛實於筐凡尊實酒承以舟疏布冪勺具鑾儀衛設洗於具服殿外樂部率太常寺協律郎設中和韶樂及樂舞於壝門内南北分列陳設畢太常寺博士引禮部侍郎一人升眡壇玉帛粢盛及籩豆豋爼之實如儀是日天曙前在點鐘逾三十分皇上御金龍朝衣八團眞金龍褂繡眞金九龍披肩戴江獺皮朝冠結庫紅絨朝緓上冠辟塵眞珠朝頂挂一百零八顆珍珠朝珠自南海瀛臺勤政殿前簷下升輿出德昌門過十一孔木橋出西苑門走西華門熙和門協和門東華門 
 
 

Page 2

 
 
禮輿用校尉十六人肩荷以行悉衣紅綢駕衣腰繫寛緑綢帶内襯本色棉綢襯衣穿灰布薄底快靴以靑皮作𩉷戴靑絨冠紅絨纓上結高起金花纍托繫黃羽翎飄垂於後禮輿兩旁扶輿鑾儀使猩頂雀翎蟒袍補褂徒步隨行帮轎有冠軍使治儀正上虞備用處侍衛四員翼衛步行前有御前大臣衣四團龍褂冠結紅寳石頂三眼孔雀翎佩刀騎馬以行前引内大臣數員頂分寳石珊瑚翎分孔雀三眼花衣補褂跨刀乘馬列隊前行其前爲武備院司蓋官乘馬手擎一柄九龍三層黃雲縀曲柄傘左右則上虞備用處拜唐阿四員皆穿蟒袍有頂戴有無頂戴者列對提爐步行並有上虞備用處侍衛二人乘馬手執羊角大燈對行再前卽八駿馬鞍則鑲嵌珠石䩞則油繪金龍轡繫鵝黃絲韁胸前雙掛紅羽每騎有上駟院阿郭侍衛一員恭牽光彩陸離眩奪人目前列金吾仗扇傘蓋方相旂纛立臥金瓜斧鉞戚持金戟鹵簿儀仗數十對外並乾淸門大門行走三旗侍衛數十員花衣補褂翎頂各殊或懸跨撒袋箭壺内貯弓張箭枝或背負長槍儀刀外罩天藍布套騎馬列對而行不啻鴈序之聨恍若鵷班之肅再前卽爲五輅校尉雖荷千斤之重行走幾若電轉星飛然届一畝三分遠卽易一班禮輿後執豹尾槍十人佩儀刀十人捧弓張托箭壺之武備院拜唐阿又十數人扈從王貝勒子公散秩大臣御前乾淸門大門旗漢侍衛前鋒護軍統領總管内務府大臣後管宗人府堂官或跨弓矢或佩腰刀從之者百有餘騎悉於東華門乘馬最後有黃龍大纛兩杆則散秩大臣二人率親軍營弁兵持行不陪祀之王公及送駕官員均朝衣朝冠於東華門外跪送出東安門迤邐經朝陽門城内外沿途各巷口内紥蓆排外障藍帳步營官兵悉穿號衣戰裙持鞭於藍帳以内把守並於蓆排外看管閒人車馬禁止聲音往來行走甬路上邊兩旁各有前鋒營護軍營打街站道之官兵悉靴帽袍褂跨刀持鞭佇立兩旁每距數步卽有一人兩旁鋪户逐一闔閉門扇門前高懸紅綢沿途各官廳前懸燈結綵刀槍弓矢擺列森嚴聖駕出城左右翼鎭軍於門橋兩旁跪接由石路至壇北門降輿左賛引右對引太常寺卿二人恭導皇帝入北門中門詣具服殿少竢鴻臚寺官引陪祀王公於殿外侍衛後引陪祀百官南班於拜位南北班於路西東向夘初刻司祝恭奉祝版設於祝案禮部尙書一人率太常寺卿屬詣神庫上香行禮恭請大明神位奉安神座太常寺卿詣具服殿奏請詣行禮皇帝出次盥洗鑾儀衛奉盥奉巾如儀人内壇壝門步詣拜臺恭祀大明神拜臺周圍懸掛紅燈臺上張黃幕内奉神位臨祭太常寺讀祝官朝衣朝冠恭捧祝版跪於上前宣讀告祭祝文讀畢上行三跪九叩禮興司香捧香司爵獻爵司帛獻帛司璧陳璧司拜褥官布拜褥御前贊禮唱引上跪行三跪九叩禮興樂部奏樂三章初亞三獻儀成接福受胙禮畢禮部太常寺光祿寺等官恭捧祝版玉帛香表詣爐前敬謹焚化太常寺卿跪奏禮成皇上出内壝門升輿出内壇門樂部和聲署吏肖部導迎樂作儀從如前至東嶽廟住持羽士於門左跪迎大駕詣東嶽大帝前拈香後御前殿更衣升寶座進茶御膳房敬備早膳御前總管依次進膳畢少座升輿進朝陽門東安門東華協和熙和西華西苑門入德昌門還濟臺勤政殿辦事召見隨行王公文武始各散去聖天子祀典修明恪恭將事洵千載一時之成儀歟 
[津民患盜]  
　　本月初四夜有盜黨　餘人在天津法租界屋簷上飛行絶跡鴛瓦淅瀝有聲巡捕見之知係緑林豪客通班追捕聲言將擊以洋槍盜黨不疾不徐一面遁逃一面戲謔曰我亦有牛腿在牛腿者彼中人切口卽手槍之謂也巡捕怒其明目張胆飛步窮追盜黨始四散中有一人手挾一包裹躍入董姓院内洞開外户大踏步携贓而逃巡捕喝問客何爲者其人以出門對轉瞬已不知所之矣初五日捕頭禀明法領事發給洋槍藥彈若干許於巡夜時沿途施放市中之曾被竊者亦放槍以應徹夜有聲盜遂匿影銷聲不敢肆無忌憚云或曰賭者盜之媒現在租界中津人之壓寳寍人之牌九粤人之意錢不止一處而又烟舘林立最易藏奸使非雷厲風行嚴禁烟賭二者而鰓鰓然以防盜爲務是節其流而未淸其源仍非計之得也不知官斯土者果能一淸其源乎 
[擇吉濬河]  
　　天津處九河之下遊每當水勢汪洋阡陌人家盡成澤國苟非爲民上者因勢利導曷能免民歎其魚乎今春冰泮後天津道胡雲楣觀察輕裝减從巡閱各河擬未雨綢繆以免民生塗炭查得金鐘河河身淤淺河堤削薄遂禀諸李傅相撥欵興修并飭兵民合力現在觀察已函請練軍統領黃麗川軍門督率官弁酌派隊伍相助民夫擇吉從河東賈家橋通力合作從此三津利賴百姓蒙庥當頌憲恩於不置已 
[臨風懷謝]  
　　新授淮揚道謝子受觀察在上新河綜榷務有年矣以推誠爲恩以大公爲威絶暮夜之乞憐杜嫗僕之請託榷章凡木簰到埠由商詣局　明木數請期查騐届期總辦率司事員役數十人就岸次支棚丈量量者以曲尺入水探簰底之淺深準而平之高聲唱該若干尺總辦親視其平否而後登簿觀察每於十分之中讓一分俾上不至有虧國課下不至有損商情行之數年叢脞不弭而自消招徠不期而自盛上月接准部覆大府又給以赴任文書衆商知借宼未能攀轅不忍乃於八座臨行之先十日次第竭其誠敬捧觴階下製錦庭中凡所以報一日之恩施者實藉以作將來之榜樣也溯自東南底定卽設木厘總局於江滸歴廿餘年來者不一人去者不一人彼富商挾巨貲逐什一之利於驚濤駭浪夫豈有私於謝公哉乃竟俯仰不能忘若此殆謝公之仁心仁聞有以入人之深乎今將各幫所献匾額照錄以供流覽兩湖會館額曰盛德在木洪都會館額曰卹商裕課臨江會館額曰聲名洋溢木行公送額曰恩懷規福上新河北街士民額曰御衆以寛南街士民額曰仁德兼全南街又送萬民傘一柄長生祿位牌一座安置水府祠内又江上草堂公送牌四面曰風高江左曰澤沛淮南曰衆商愛戴曰多士楷模匾曰德惠周流更跋之曰卹商爲裕課之原興教實育才之本我憲臺典榷斯邦興利除弊無微不至公餘之暇復助興　社栽培義塾俾士林含恩童蒙戴德此殆如活活之流無往而不周遍也謹誌額言用徵心感觀察每當盛意輙衣冠拜於庭敬謝不敏見者覩其謙尊之光溢于言表益覺深其慕而惜其行向來木天淸望小謫人間往往恃才傲物負氣凌人度其不可一世之槪幾幾乎上下五千年縱橫十萬里舉不足以當其一瞬必至不容物而物亦不容不近人而人亦不近觀察來自丹鳳池邊作宦白鷺洲上低謫仙首而矢不驚仿率更體而石不破十數年易事難悅到處春風而尤以奬拔後進爲願門下之士至誚其設醴待申公倒屐迎王粲譬爲以冠藉屨勿顧也江上草堂尤觀察所屬意第未知門滿桃李他日能不負東皇否耳瀕行之日琴鶴船書畫船皆先期挂帆渡江觀奈以餞者已肅候道左計祖帳絡繹十餘里辭之不獲乃徒步就舉觴相揖而别雖談笑自若而神色黯然可見觀察於此不必潭水桃花早已魂銷千尺矣或曰現綜是務之曾觀察乃前嘯咏黃樓之太守今鼓吹細柳之監軍也爲人精核有幹局總計歴來之得失知謝公失之於寛思有以砥柱之尙未發聞者竊自疑不知曾觀察之精核係指用人而言非欲加意於商也嘗聞公意恤商以謝公爲法用人以謝公爲戒旨哉斯言可謂探驪得珠者矣今月曾經照古人不禁拭目頌之 
[定期大閱]  
　　今年皖省舉行軍政沈仲復中丞諭飭各處防營認眞訓練以便按臨校閱前報曾經述及兹聞中丞定於月之二十八日校閱省城緑營兵丁旋卽帶印出省校閱皖北皖南水陸營伍想宿將雄兵自當振刷精神以待憲旌蒞止也 
[興修水利]  
　　皖省沿江一帶向無泊船埠頭估客帆檣未能雲集現經某當道議在西門外大王廟上馬廠湖地方開濬新河一道以便商船駛入水利旣興市面自旺近聞某洋商承攬工程用機器濬挖惟刻下春水方生施工頗非易易云 
[古黃佚事]  
　　烟臺五方雜處藏垢納污雖各鋪户加意提防仍不免奸宄溷跡日前有差役至東栅欄外某小店緝獲二人押解而去聞係寗海州刼案之盜犯也○節近淸明春寒未减街頭乞丐至有凍餒而殭者○有遊方僧相貌兇惡幾如水滸記内之魯智深日向鋪户化緣不 
 
 

Page 3

 
 
知如何得官府盖印於緣簿上以致恃强騒擾終日向人絮聒不堪究不知五臟殿於何時告竣也○地方官出有告示糊諸木牌上懸掛通街諭令民間糞除街道然大街小巷依然積穢如山一紙具文全不足用也○張朗帥奉旨大閱各營刻將筮期出署各防營因將沿途堆卡一律撤回終日團操認眞無匹○登州鎭章鎭軍因公赴析津於上月二十八日乘輪船至烟臺小作勾留卽回鎭署○榮成縣境成山一帶礁多溜急船舶每多失事之虞操舟者視爲畏途幾不敢揚帆而過年前保大輪船一案居民起意搶刼以致波及無辜幸大憲派委榮成營弁兵常川駐紥居民有所畏欋得免再滋事端兹榮成營遊擊篆務由上憲委陳子松遊戎署理已於上月履新想遊戎威望素崇不但船隻可無意外之憂卽沿海居民亦可高枕而臥矣 
[剿番續述]  
　　臺灣剿番得勝昨已錄報兹又聞加九岸剿番之舉由番酋牛明老歪糾約各社番民謀爲不法劉宮保以番情不測時厪憲懷命竇小村剌史率其部下前往助剿指揮調度一秉憲裁我軍由白阿歪進兵經高倚欄至竹加山以及樹木繞地方屢戰屢捷所向披靡殺斃番逆無算收獲彼族線鎗苗刀等甚夥軍民恨番性之酷割其首而寸磔之封其屍以爲京觀所有番社悉被焚燬其餘叛番逃至宜蘭老狗社界又値傅玉臣統領奉命由宜蘭進兵首尾夾攻諸番無可逃避遂擒番首牛明老歪而還想必明正典刑也又聞前月二十六日宮保由郡起節親率宏定銘健等軍分坐駕時海鏡飛捷長勝各輪船前往蘇澳登陸進剿三軍用命縋幽鑿險斬棘披荆所過熟番地界卽步步爲營築塹設　埋伏周密斬殺番丁不計其數更用火雷火砲先將左近各小社轟燬破其門户使之無險　恃番衆自量螳臂當車力難支拒俱退至後山隱匿無蹤我軍乘勝進攻老狗山社行見欃槍盡掃不難滅此朝食也 
[嫖賭類誌]  
　　松江西門外某衣莊學徒某甲籍隸嘉興年逾志學性喜冶游不吝揮霍家中稍有貲財甲遂衣裳楚楚顧影自憐月之初四日甲因事出外一去不歸檢點衣囊大半己付長生庫店主遣人查訪苦無端倪至初十日接滬上泥城橋某住持來函囑卽前往認領想甲迷戀烟花囊貲盡喪無面目見江東父老故托足空門冀逃讉責也可謂别具肺腸矣○茸城今年以來賭博之多幾於無地蔑有晝伏夜行確無定所蕭王廟西首有某堂住持僧旣戀鶯花復嗜賭博某夜作牌九賭輸金剛篐一隻金約指數枚色相未定貪心又熾此誠禪家之敗類佛氏之罪人也又有楊某者年逾弱冠託業公門有牧猪奴癖家中良田數頃華屋數楹悉鬻之以爲孤注揮霍旣盡貧不聊生本月某夜忽萌短見購服阿芙蓉膏遽投枉死城中鄰里聞之相與嗟嘆不置○前報局賭滋害一事嗣悉賣花橋在婁縣三十七保廿二圖上月廿七日突來匪棍多人開塲聚賭離該處二里許有蔡某者年老矣一聞有賭未免見獵心喜無如財運未來屢戰皆北本月初一夜五鼓時蔡黑酣夢醒手癢難熬恐被家人所知虚掩其門而出行至半途遇一水溝跌仆其中氣閉身死同夜又有十六七齡之漁家子吳某亦以花骨頭爲性命母氏知之前往叱止吳恐遭鞭撻一聞母聲徑赴舟中倉皇失足喚救不及致被急流淹斃事後地保及賭頭等恐釀事端願將所獲英銀貼作棺殮之費各賭徒亦恐身罹法網一閧而散 
[循例賽會]  
　　今日係淸明節本邑城隍神循例出巡定於午刻出廟向西過陳市安橋向南由三牌樓經太平街轉南過縣橋經過道轅折回向北過縣署及海防署出小東門由法租界護城河向西南到壇祭畢進西門繞道回廟裴邑尊告示照錄左方爲出示曉諭事照得三節祀孤例應迎請邑神詣壇民間往往增飾儀從雖前縣示禁而未能一律遵行前經本縣訪閔有等好事之徒及工匠人等歛錢聚會興起臂香陰皂看馬裝扮馬夫花紥十景牌大鑼班逍遙傘諸名目哄動城廂内外無知男女塡街塞巷擁擠觀看以致剪竊匪徒乘間攫取首飾物件且有無恥婦女塗脂抹粉扮犯隨行引誘浪遊子弟逐隊嬉戲近時更有遊手好閒之輩手持管絃樂器隨會行走沿途吹彈結隊成羣動輙滋事以上各項旣失祀孤本意尤見褻慢神靈大屬不合至會中馬執事人等凡遇熱閙地方任意馳逐一經碰撞輕則受傷重則性命堪虞全不思三巡典禮一切儀從自有常例在爾等歛錢聚會原以祈福現在災賑未停何不將此資費移充作賑上可爲安分良民下可與兒孫造福以無益而爲有益較之徒耗貲財終歸無濟者豈非天壤懸殊歴經明白曉諭在案兹查閏二月十六日又値上元迎神之期誠恐故智復萌自應仍限辰刻起馬未刻恭迎回廟並不准繞道遊行租界除諭該廟住持傳知外合行出示爲此示仰闔邑諸色人等及各項會首一律知悉自示之後不准興起前項會首名目至馬執事人等均須緩轡徐行倘敢故違定提重究决不寛貸凛之切切特示 
[嚴究拐案]  
　　高橋人李仁吾之子林林被周章章誘拐來滬託粤婦王談氏售與同鄉之陸陳氏卽陳阿戴轉售得洋三十三元控經葛同轉飭提訊供押交各情詳紀前報昨晨葛同轉莅八仙橋捕房發落各案畢李仁吾投案求將堤案之林林給領同轉命提王談氏等一干人到案王談氏呈上賣紙同轉閱後謂周章章曰此據係何人繕寫林林之名已攺寫阿興爾何故將林林誘拐來滬從實供明答稱二月初二日騙伊買長生果吃抱之來滬卽住江灣王媽媽家初四日由王媽媽說定身價初五日二點鐘在該處小茶館令我印指模我得洋廿元迄今花消殆盡王談氏供給伊不止廿元同轉謂爾等經賣多少小孩從實供明尙可輕辦包探王榮培禀昨奉諭票移提小的同一粤人郭姓前往郭知阿戴之夫亦做販賣人口之事前數年拐賣人家小孩四名經控上海縣交出二孩在後斃於監獄小的前日往提時見阿戴家内有小孩五六人昨日竟被藏匿祗將兩小孩解案男名金福年五歲女名小妹年四歲男孩據稱係鎭江人有鎭江婦人身穿廣東服色認爲寄子今在外候訊同轉命傳進據名王陶氏又名王黛雲上堂稱小婦人係南京人丈夫係鎭江人業己病故男孩係鎭江李姓之子其母逝世其父抬轎度日生下兩子大者九歲此是小者寄在阿戴處代醫眼病同轉問幾時來滬是否與伊同來答孩是上月二十日託相識之朱姓帶來我本月十二到申同轉謂卽此一端顯有别情爾旣與朱姓熟識豈有不知何名字之理五歲小孩何以竟托朱姓帶滬交爾撫養從實供來包探禀聞此婦專以販賣小孩爲生計上海縣曾經辦過昨日往提時此婦突如其來小的昨見阿戴處有房一幢係武昌路二百六十四號房屋婦住樓上小孩五六個亦在樓上樓下又是一家移提小孩時已被藏匿三名此二孩諒是不及藏匿伊處左近人家俱稱阿戴等販賣人口丈夫犯案斃於縣獄人所共知同轉得詞謂阿戴曰尙有小孩三四名應由爾交案答實是隣舍小孩在我處頑耍同轉謂提案之兩孩豈亦是隣舍耶男孩姓陳是上海鄉下人供詞確鑿爾尙且抵賴耶着掌責四十下又謂周章章曰爾將李姓五房兼祧之子誘拐價賣殊屬可惡究竟曾拐别人否周供詞含糊亦着掌責四十下又謂王談氏曰爾供賣紙上印手指模今所呈之據有簽字而無手模究屬眞否荅當時付洋簽字後陳阿戴云要印手模我卽印下果係印在我名上否不得而知同轉謂此據上列有曹氏母此是何人答稱周章章囑令寫上及問周答是𪮝名問尙有吳卿卿是何人周荅是母舅問是何人之母舅答實是小孩之叔同轉以所供先後歧異命對手模周章章之指印無訛又謂談王氏爾等偕作此業害人絶嗣厥罪匪輕尙有小孩三四人何在爾可知否答稱不知同轉怒其刁狡再着掌責二十下又謂林林曰爾如何出外在伊處住幾日答周買長生果與我吃抱我上船我哭喊伊卽打我到上海後不見父母十餘日今見父親未知母親可在外邊語畢大哭同轉謂王談氏等曰爾等作此惡事實堪髮指正訊間忽有粤人郭阿梁投案謂四歲女孩名一妹是親生女求請給領王包探禀昨伊在捕房稱女母已殁女送伊撫養今又稱是親生足見冒認况伊亦住阿戴家 
 
 

Page 4

 
 
中往提時見伊在樓下摺錫箔其餘小孩下落郭應知悉阿戴之事有粤人張阿初知悉今張在外請爲傳問同轉准卽傳進張將阿戴丈夫犯案監斃情形供明同轉謂郭曰爾與阿戴同居一處總知藏匿之處商之副捕頭着將郭押候交保協同王包探指交藏匿之小孩到案倘敢將别家之孩希圖搪塞定卽重辦林林先交李仁吾具領補具領狀備查王談氏等分别還押諭李仁吾於禮拜四來案聽訊 
[屍親來滬]  
　　牛奶棚馬車夫徐阿南駕車不愼撞傷無名男子醫治無效旋卽身死其詳已列前報兹悉死者王長壽係江北人年四十八歲在滬推車餬口住居新閘附近之小閘地方淸晨持木桶往酒館買下脚在路被撞其父及妻子現均來滬不日投案請領棺木凡酒館將剩下之山珍海味魚肉葷腥併而爲一下鍋再燒每日淸晨售與窮人藉供大嚼名曰下脚乃食指方動而奇禍猝臨一飲一啄豈非前定歟 
[案牘瑣紀]  
　　楊顧氏與楊小弟在路索洋爭吵由四百四十八號華捕帶至捕房轉送英公廨蔡太守命押候訊斷○吳桂生扭王菊仁至英公廨控被欠洋圖賴値日差禀明蔡太守飭將二人交保候訊○王沈氏王蔡氏與蔣秀卿索欠擾釁由二百零八號華捕帶至捕房捕頭命送英公廨旋經兩造親友調停明白求請銷案蔡太守准如所請立卽釋放○包探陳阿九送王顧氏到英公廨據稱因某甲拾取他人遺下之手摺與該氏前往取物致被扣交捕房甲暫押先將該氏送案蔡太守飭發交官媒看管俟傳原告質訊 
[英廨停訊]  
　　昨係耶穌受難之期英領事照會蔡太守知照捕房停訊一日 
[法捕房瑣事]  
　　包探拘獲情跡可疑之龔小金子送押飭傳貢德興牛肉店主來案具保已列前報昨據貢德興牛肉店主貢正和賫呈捐票投案聲稱龔小金子確是夥計初由鎭江來滬昨日五點鐘同我子往八仙橋宰牛處不知如何走失致被拘案求准給領同轉謂生意人總須循規蹈矩龔小金子衣鈕　扣　狀慌張包探疑之致被拘押實屬咎由自取爾旣來案具保姑准將龔小金子交爾領回管束○侯杏林用鐵鈎擊傷江北人朱大之頭醫治訊押情形已列前報昨晨包探李雲發禀稱奉諭將受傷之朱大送往醫院據云約兩禮拜方可痊愈留在醫院最好不可出外受風兹將扛夫頭目張瑞德馮金福等二人送案請訊同轉謂張曰伊等行兇爾可知否張稱是日適値輪船開行之期赶緊上貨朱大與俟杏林口角時小的並不在塲及我得　前去見朱大頭破血淋詢諸别人皆言侯杏林不是同轉謂爾等均係扛夫頭不能置身事外侯杏林不應下此毒手總須嚴辦今着爾等看視朱大傷勢如何限下期來案禀覆○泰昌行顧乃瀧控虧欠靛靑銀之葛友樵訊押追究已列前報昨晨問葛友樵曰爾之欠項作何料理據禀已與泰昌行言明然不能憑爾一面之詞將爾檡出着將葛還押候泰昌行來案禀復再核 
[施當其厄]  
　　謹啓者頃奉到心力俱絀人大善士規銀一千兩指助浙江春賑拜領之餘莫名欽感詢知大善士晉京北上道出申江襜帷暫駐軫念災黎慷慨解囊際此浙賑孔亟圩工待欵適稱當厄之施樂善情殷自迓無疆之福且復謙謙爲懹隱其姓氏不求人知殆所謂廣行陰德者歟臚列報章謹代災民九叩奉謝[  上海六馬路仁濟善堂籌賑公所施善昌謹啓]  
[浙省撫轅抄]  
　　閏二月初一日前江山縣朱其恕交缷回省禀到前麗水縣范道生丁憂交缷回省禀到○初三日王作梅由武康厘局專丁來省禀謝扎飭留辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海北市絲業會舘籌賑公所施少欽經收山東江浙賑捐閏二十月初五至初九日第二千三百九十八至四百零二次淸單]  
　　江浙捐求病愈人洋二元愼遠堂孟二元嘉定隱名氏一元湯陸氏一元省過氏一元南匯瑶子桂如病愈完願一元○營口存義公記募和安堂東宜堂正卿堂玉樹堂敦厚堂五户各錢四吊寗仁風高繕臣田景武張利庭阜凝　楊紹武王子安七户各二品共十二户合洋五元○廣義棧來李翊耀七兌洋三元靜淵氏虎兒各一元顔氏錢一千文尙某氏四百文聯字輩順意魁官狗子元姑伊姑娘德子七户各一百文共十二户合七兌洋七元如願居士助山東洋五十元以上初五日○山東捐耕餘軒吳洋五元徐姓求肝熱速愈一元又求項癱速愈一元寗波王正莫求病速愈助浙江二元銅洋三元○江浙捐甬江洋廣局葉元芳　子堅求病全愈洋十八元銅洋二元常熱同福義募上元王隆植求母病速愈洋十一元羅潤生求父病速愈　元隱名氏四元某氏求夫平安　許公兄若來四元楓涇程瑞士募林程氏病愈完願四元又徐品泉四角　江縣寄巢氏積省移助盧江學書斗因事設席酌勸各本洋二元無名氏銅洋一元○如臯孫堯欽募顧舒軒嚴鄭氏保平安各洋一元所增榮年鄉賢堂嚴子克富春堂四户均保平安各五角年子岑平順年茄原子各五角以上初六日○山東捐邦江惻隱子經募由晋和莊來洋一百元徐石記求消災延壽保平安十元昭文張景齋二元邦江彭城善士助山東江浙十二元○江浙捐西昌木恩氏再求病全銀十五兩合規元十五兩九錢六分洪岸保命人洋廿元　户户西合棧來恆記昌號魚　李心章十元紹興謝來四元休南溪頭不書名四元蕪湖新關恥作無兵毫客翁二月分節省移助四　童李氏求目疾速愈二元揚州胡階雲二元淸江廣源錢號無名氏二户各二元蕪湖保康氏銅洋三元信昌隆銅洋一元以上初七日○江浙捐浦城詹萃之洋五十元又募廿元蘇州隱名氏一元恆昌銅洋十五元安徽廬江陳殿元助山東洋一元以上初八日○山東捐德聚堂馮求親病速痊洋廿元邦上太原氏人口平安完願十元楊姓銅洋三三潘姓銅洋二元潘客銅洋一元○三味菴來洪伐禪院潤濤洋五元逸雲戒　潤濟悅嶺菴行備關密化庸化宏開量化定幼人九户各二元雙泉鶴鳴文蓮二元海署彩亭二元開慈圓覺得淸開華開衍五户各一元蓮熙陳鳳庭各一角共廿户合英洋三十二元二角本洋四元識朗對開一元江浙捐悟非子求月病不發洋十元常州楊世承十元湖城印成子求親健六元耕餘軒吳求子病愈五元福建拙安生五元劉存厚堂王榮善堂各五元楊泰瀛求病愈五元阮敬齋二元寄容齋戊子在金陵時願日本洋二元永達仁銅洋一元以上初九日 
 
 
 

Page 10

 
 
   
 
