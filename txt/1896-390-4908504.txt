# 1896 - 390 - 4908504

 

Page 1

 
 
[原底繪圖列國出書告白] [  點石齋啓]  
　　本齋繪圖列國風行海内不腫而走矣因原底繪寫精良每被人將原書翻印魚目混珠希圖射利惟本齋全書共五百二十八頁計繡像四十八個繪圖二百十六個如有缺數卽非原底兹復重印詳加校對無帝虎亥豕之訛於十一日出書封面加雙梧書屋鑒定紅章一方以爲記認再有歴象考成後編日知錄集釋原底正續尚友錄初二集原底巧搭網珊售處棋盤街本分局寳善分局文宜書局及各書坊均可購取也 
[新印德國軍制述要借箸籌防論略合編] [  圖書集成局代啓]  
　　二書爲德國子爵來春石泰游戎所箸而鄞縣沈仲禮觀察譯作華文者也歲乙未兩江總督張香帥延游戎至江寗訓練自强軍而以觀察經略夙優委令總理營務游戎講武之暇箸錄成編將德國軍制縷析條分繪圖貼說呈之當軸俾得借法自强又以中國二十一行省中防務不可稍懈因爲之從旁借箸籌畫精詳觀察讀而善之謂此皆經世之要圖謀國者不可不讀爰悉心繙譯核對無訛各圖另以華字註明俾盡人可以披閱邇經友人覔得原本由本局排印出售以廣流傳每部碼洋一角二分世有慕游戎及觀察偉猷者請向本埠三馬路申報館帳房申昌書畫室及各外埠申昌購閱可也此啓 
[論嚴辦流氓深得爲治之要]  
　　滬上流氓之多甲於他處作奸骩法日有所聞本報已書不勝書論不一論矣而若輩成羣結隊恣　暴戾盤踞租界内外以鄉愚爲魚肉視官法若弁髦膽大包天横行無忌如老閘之三十六個黨虹口之八十個黨皆無法無天固流氓中彰明較著之尤者也跡其拆梢索詐挾刃尋仇無日不駭人耳目間或行人側足道路寒心差保不之拘勇丁弗敢問巡防局坐守其名無所覺察甚至經人告發而亦畏其兇燄故作痴聾絶不爲請君入甕計者比比皆是此無他蓋流氓有盜賊之行徑無盜賊之罪名苟非行文訪拿付之不見不聞可也語曰涓涓不塞將成江河星星之火可以燎原易曰履霜堅冰至傳曰爲虺弗摧爲蛇將若何言杜漸防微不可不預也昔年小金子其始亦不過一小流氓耳而其繼馴至戕官據城岌岌不可終日假令當滋擾里閭之日卽爲之翦除擒治特一兵一役之勞耳乃養癰貽患幾至不可收拾誰之過歟然前事不忘後事之師也以今日流氓之多且横而謂王法所不禁政敎所不誅可任其起滅自由熟視若無覩者吾未見其有此治體也善夫呂鏡宇觀察之嚴拿巨棍張桂卿也張在虹口楊樹浦一帶爲八十個黨頭目羽翼最夥聲勢甚大積案多至三十餘起迭經官憲飭拿在案而漏網至今逍遙自在一若官法非爲若輩而設也者於是其膽愈張其燄愈熾蔣銀大本鄉民顧松泉之妻也膽敢糾衆强刦霸佔致其夫投縣陳控猶敢懾以威稜使之不敢再控案懸莫結仍踞楊樹浦爲巢穴嘯聚武斷至近日而其惡尤不可問刦閨女逼窮嫠任所欲爲罔知顧忌幾幾乎有徧地皆成荆棘之勢揣其心尚復知有三尺法乎迨至呂觀察懸賞緝拿而張棍猶不銷聲匿跡戢羽潛鱗依舊耀武揚威在圓通寺相近遇鄉民陳健山於小茶肆嗾其黨將陳提出撳伏於地示以手槍并加刀其頸肆行恫嚇幸陳哀求得免於禍僅搜洋五元而去當此之時設陳稍有枝梧刀下豈留情者而旁觀畏其鋒厲相率奔逃一任呼嘯揚長如入無人之境是尚成何世界耶呂觀察知該處局員之　頇也面加申斥局員始不敢隱又知捕役之不肯認眞也誘之以重賞動之以血比而柴樛始肯恊租界探捕而爲之計區區一地棍合上海差捕包探之力有不束手就擒繫頸堂下者哉今案經推鞫罪狀昭彰供詞鑿鑿具載本報卽其强佔婦女持刀行凶使有一端已爲國法所不宥戮一人以爲天下儆吾知觀察於此自有權衡而歎姑息養奸之不足爲治矣近來其黨如李虎林者漸次拘獲歸案審辦從前所不能擒治之人一旦盡縶於公庭之上然則除惡固貴有人歟或謂流氓之禍防不勝防前年巨棍瞿桂寳經縣訪拿至今尚覊禁囹圄未獲釋歸乃一波未平一波又起張桂卿恃其膂力猶敢踵其覆轍變而加厲稔惡多年始就縶縛安知此外繼起者不復有人大抵兇惡之徒不惕以嚴刑峻法則不知畏懼故欲流氓之洗心革面痛改前非其懲辦之法莫如從嚴舜之殛四凶孔之誅少正卯豈不能曲爲寛假其勢固有不得已者在耳今誠以張桂卿爲懲一儆百之舉治其種種悖謬之罪按律援擬不予輕縱俾滬地流氓咸知警惕不敢以身試法則此後安分庸懦可以保全卽桀黠之徒亦不敢狡焉思逞而梗頑之輩一旦悉化爲善良豈非滬上生民之福哉抑又聞之江督劉峴帥以滬地流氓蠻横異常形同化外日前密電飭吳淞口停泊之鏡清在民登瀛洲各兵艦管帶令在南北兩市督兵梭巡如有拿獲立解省垣以憑嚴辦等因可見大憲爲民除害未雨綢繆固無不以除惡務盡爲治也然則呂觀察此舉謂非深得峴帥之心哉語曰有治人無治法觀察殆能仰體立法之意者 
[諭旨恭錄]  
　　十一月初三日奉旨户部河南司員外郎着李長祿補授翰林院孔目著金漢章補授貴州石阡府知府著福志補授廣西梧州府知府着劉桂文補授江西撫州府水利通判著鄭光祖補授河南封邱縣知縣著黄庭芝補授四川南溪縣知縣著周賡壽補授河南湯陰縣知縣著王珠裕補授湖北嘉魚縣知縣著吳鍾彥補授安徽青陽縣知縣著錢保壽補授俸滿敎職丁鳳藻著以知縣用截取舉人黄承艧著以敎職用廣西太平府江州土州同著邊崇善補授卓異陜西定遠廳同知沈祖頤著准其補授卓異加一級仍註册回任候升奏補雲南羅平州知州王朝楨著准其補授升補雲南寳寗縣知縣陸長潔著准其升補明保直隸候補知縣葉溶光著以知縣儘先卽補送部引見官前浙江嚴州府知府鶴山著仍以知府用欽此同日奉旨巡視西城事務著恩順去欽此同日奉旨西城兵馬司正指揮員缺著盧光耀補授欽此同日奉旨北城兵馬司吏目員缺著孫起榮補授欽此同日奉上諭昨日翰林院呈遞恭擬醇賢親王嫡福晉祭文内二十三年清明中元兩道漢文書作二十二年丙申字樣當諭令該衙門查明具奏兹據奏稱實係錯誤請分别議處等語所有辦事之翰林官著該衙門開具職名交部詳處掌院學士麟書徐桐未經看出著一併交部議處欽此同日奉旨左翼監督著溥倫去右翼監督著載瀛去欽此○初四日奉上諭翰林院侍讀學士陳兆文奏請停止捐納道府州縣實官以挽積弊一摺著該部歸入昨日翰林院代奏侍講王榮商請停捐知縣摺内一併議奏欽此 
[春明夢餘錄]  
　　京師采訪友人云崇文門内賣羊胡同世襲輔國將軍某宗室開塲聚賭藉以抽頭六博之聲逹於户外事爲左翼某員偵悉於本月初二日午後鐘鳴兩下督領兵丁三十餘名擁入府内一聲胡哨拿獲賭犯二十餘名連賭具賭籍携入車中迅速押解回翼某宗室聞信立卽糾聚家人二十餘輩手執刀械將被拿者奪回某員知有人尾追急飭御者轉轅至路東官廳着廳官添派人役保護又分付兵丁小心看守毋許疎虞洎某宗室帶家丁到來竟 
 
 

Page 2

 
 
以白刃相贈兵丁受傷者多人餘遂漸漸逃散某員知事不妙潜匿無蹤某宗室爰將被獲者扭去鎖練連搜獲之賭具賭籍奪回車亦抽刀砍碎噫輦毂之下若輩竟敢横行無忌如此尚復成何世界哉○涿州南門外某氏媪年逾花甲其子性如梟獍終日詈駡且敢向之揮拳鄰人見而不平僉欲送官究治其母情深舐犢反出而阻之上月十六日又將母推倒正欲贈以老拳不意自撞門框鮮血直噴立卽殞命說者咸以爲果報不爽○前門外百順胡同一帶花街柳巷粉黛如雲無賴莠民更於此開設賭局以致綠林豪客結黨横行商民一至夜間卽不敢偶然涉足孫侍御福謙訪聞其事繕摺入奏内廷旋奉廷寄交中城司坊各官嚴密查拿等因欽此現在各處娼寮賭館皆已深閉重門小民安枕無憂皆頌侍御之恩不置 
[星軺綴錄]  
　　天津采訪友人函云出使美日秘大臣伍秩庸觀察出使英法義比大臣羅稷臣觀察入覲龍光陛辭南下取道回閩粵珂鄉聞軺車於初六七日先後蒞津新任天津縣已在碼頭預備郊迎之禮津郡各防營亦一律整飭戎行以便恭迎使節大約兩星使銜命出洋須在桃符換歲時矣○黄公度觀察旣拜出使之命旋以易人而任擬卽告假出京回南洋聽候差遣論者謂觀察熟於歐西政敎性又堅忍不屈頗具折衝樽俎之才此次得而復失人皆惜之然亦安見塞翁之非福也○出使德國大臣兹悉總理衙門王大臣以梁震東觀察誠曾隨使節熟悉交涉事宜具摺奏保預備召見刻聞宸語垂詢天顏有喜已奉旨記名簡放矣 
[往收日艦]  
　　長崎某日報云日本國家在英國定造兵艦命其名曰富士蓋取國中最峻之山名之近欲駛回本國政府特遣海軍大佐齊藤氏名實者及海軍小佐阪本一携帶軍醫機關士等數十人於東歴十二月初五日由東京至横濱乘山口丸出洋騐收駛回本國當齊藤氏等在東京啓行時新橋火車塲送行者頗爲不少 
[津門寒鯉]  
　　天津訪事人云新任天津縣陳大令鴻保交缷吳橋篆務擬於十月内履新現在雙鳬已於上月廿九日蒞止當卽頒發紅谕定於十一月初二日接印析津人士咸翹首而觀新政矣○前年國家創辦息借商欵當由部定連本帶利分作六載清償誠不得已之舉也屈計津郡商欵有津海關道執照爲憑聽其届期支取去年第一次之歸還本利也係在十一月初一日是日赴津海新關照票者無不如數核給毫不假胥吏之手一歸買賣章程誠昭大信現届本年十一月初一日乃歸還二次之期仍由津海新關出示曉諭令各赴關領取且諭曾經領過一次者卽可照票付給毋庸再行核算以歸簡便○督辦漢蘆鐵路盛杏蓀京卿一拜太常寺少卿之命卽於十一月初二日束裝附海晏輪船南下聞在滬上小作勾留便須赴鄂督集股份俾得早安軌路云○中國規復海軍需購戰艦洋商之採辦軍火者遂各有祖鞭先著之意兹由泰來瑞生兩行承辦鐵甲鋼甲戰船十餘艘已訂立合同在外洋定造矣惟聞明春尚需續購故各洋商仍延頸而望以期占此利市也○津郡地窄人稠車馬絡繹肇事傷人之舉時有所聞月之初二日東浮橋上被車撞倒一人跌落橋下傷折一臂是日龍王廟擺渡口以爭渡之故被大車擠倒二把手車一輛輻脫輪傷路旁有照壁一堵亦被損壞一日之間一隅之地而肇事已有兩起錄之以告有街道之責者設法以善其後也可 
[江影鶴聲]  
　　武昌訪事人云鄂省自張香帥創興武備學堂卽委李刺史紹遠擇地興修院宇俾得宏奬人才早收實效兹香帥又以一人之耳目難周因加委現辦繅絲局之趙明府毓楠宗明府得福帮同照料庶足集思廣益經之營之不日成之是在當局者之籌畫矣○本任江夏縣縣丞張二尹南瑾在任有年兹奉督憲札委專辦善後局支收文案事宜已上院禀知矣○鄂省自設自强學堂以來聰頴子弟在堂肄習者無不日就月將多有心得兹香帥挑選學中之學養兼優者約十餘人准其並在兩湖書院投考外課藉擴見聞如能中選照書院章程一體給奬俾有志之士益資鼓勵○省中接京電知漢陽府要缺已簡放金某爲遺缺知府余堯衢太守仍回宜昌府任存太守厚調補武昌府現任漢陽府逄子政太守已陞道班不日須晉京引見矣○本月初二日爲湖廣總督張制軍甄别武備學生之期先期示諭在考棚内扃試卽委糧道岑馥莊觀察前往主試是日耑試文武員弁以及生監世家子弟其由舉貢出身者則擇期另試文員生監等題府兵召募二者孰勝論武員等題爲知彼知已百戰百勝論○升任浙江藩憲湖北臬憲惲菘耘方伯已擇於本月十一日啓程遺缺已由省憲委漢黄德道瞿賡甫觀察署理漢黄德道委前漢陽鐵政廠總辦蔡毅若觀察署理○上月二十九三十及本月初一三天寓漢西商循例賽馬連日天公做美士民之乘興往觀者逐隊聨羣殊極其盛諸西商揚鞭攬轡精神奮躍知非徒爲華人壯觀瞻也 
[浙省官塲紀事]  
　　杭州采訪友人云候補縣范大令傳衣向當讞局督審差現經牙厘局總辦委辦嘉善厘局事宜因於上月二十八日銷去舊差本月初一日禀辭赴局○新授湖州府志太守覲領憑南下本月初一日行抵杭州禀謁上游將文憑呈繳假八旗會館作行臺俟接奉飭知卽履新○升署按察使正任寗紹台道吳福茨廉訪定於本月初五日到省臬轅書吏旣送聶方伯就道卽赴甬江迎迓仁和錢塘兩縣辦差人役已將臬署修葺一新矣 
[白下官塲紀事]  
　　金陵采訪友人云某日新授江寗遺缺知府劉嘉樹太守名譽由京南下行抵省垣趨詣督轅禀見劉峴帥逾時辭出復赴司道及各當道處投刺翌日闔城僚友紛紛至行轅答拜輿馬絡繹冠蓋駢闐○某日新授安徽鳳潁六泗道李觀察希杰因公至省謁見劉峴帥茗談逾刻然後赴各當道處修相見之禮各官答拜如儀○省中例設官廠頒發倉米煮粥以振飢民定章十一月初旬舉行迄明歲正月杪截止本届劉峴帥遴委恩别駕芳辦理旱西門粥廠李别駕覲霖蔣明府德修會辦聚寳門粥廠鍾别駕楠查明府宗仁會辦儀鳳門粥廠黄明府啓南羅明府宗灝會辦江東門粥廠李明府芳葛明府培忠會辦通濟門粥廠各員奉札後已次第趨轅謝委禀知開廠日期矣○奏調兩江差委廣東候補道武觀察勷經劉峴帥委會辦營務處○督轅武巡捕陳守戎麟書升補岳標荆州營右哨都司 
[烟雨樓冬景]  
　　嘉興訪事人云前任藩憲龍方伯靈柩並其太夫人靈柩曁官眷等由杭起程於初六晚到禾官舫停泊大西門官碼頭在郡文武印委各官咸素服出城迎迓恭備祭筵登舟奠祭初七日卽行解纜徑麗橋河用小火輪拖帶以去計明晨當可安抵滬江矣○南門内某姓子憑媒聘娶沈蕩鎭某姓之女於十月間迎娶過門近以俗尚滿月後須得雙雙回門乃於日前就河下買舟小夫婦同赴坤宅一時眷串聞女歸寗咸來問詢又見女壻不愧乘龍妙選更相誇羡因是女父母欣喜異常萬分歡樂數日後忽聞其女竟背人潛服阿芙蓉膏因隔内外帷其夫未能時在左右故直至毒發而始有人察知急爲百計灌治奈時久毒深無從挽救一縷柔魂竟歸縹緲女父母痛切紫烟絶而復甦者再自謂如可贖兮人百其身正在呼號頓足之際女婿又以鰥魚之痛亦步女之後塵思藉是同赴地下仍爲夫婦幸早察知灌救得吐始保無礙否則兩親家又將何以爲情也昨已飛報來城各親族不勝詫異然死者不可復生祗得爲之舉辦喪務○在城靈鍾碧漪三坊水龍經司董傳鴻福堂京班於初三四兩日在天后宮演戲兩臺並設筵以欵龍夫俾爲救火有功者勸并悉碧漪坊又各集資虔延羽士就里中設壇初五日起建羅天大醮七日以祈烽烟永熄 
[上海官塲紀事]  
　　本邑官塲中傳說學師宣琴山廣文敬熙妄被舉人童廻所控案未定讞先被上憲撤任攝篆者爲胡廣文上海縣黄大令擇吉本月二十二日啓徵本邑冬漕○上海縣新進文生經縣主黄愛棠大令擇吉本月十九日恭送入學昨日已出示曉諭矣○昨日新關稅務司雷君因有要公於午前赴敬業書院道憲行轅拜會呂鏡宇觀察○八仙橋巡防局委員蔣直刺有事赴蘇昨日赴道憲行轅請假五日○ 
 
 

Page 3

 
 
昨日籌防局委員試用縣丞蔣克堂二尹國楨命駕入城赴道憲行轅謁見呂鏡宇觀察 
[覆訊巨棍]  
　　著名巨棍張桂卿自被道憲訪拿到案嚴加訊究本報已迭紀之矣兹於前日下午四下鐘時署關道憲呂鏡宇觀察傳上海縣黄愛棠大令總巡鍾壽百明府至敬業書院行轅升坐花廳將張桂卿蔣氏卽銀大及地甲等人重行研訊先據地保沈懋嘉羅晉夫二人供稱小的等係六圖地保張桂卿素來在揚樹浦洋布局一帶專以拆梢打架爲事上年七月間桂卿與其妹子因分遺産起見與趙雲林口角伊卽糾合多人將趙毆打事被小的等所知勸趙雲林備酒一席並香燭一副與桂卿服禮始得無事總之在鄉間作惡多端不能盡述觀察謂爾等身充地甲自應照公辦事地方上有此等不法之徒何不投縣控告答稱桂卿兇横異常視性命如兒戲恐被知覺是以容隱觀察又謂之曰桂卿現已獲案爾等可以膽大將伊所作所爲詳細禀知始稱張在鄉間借某處房屋糾八十人結爲弟兄後來又糾合七十人爲同黨卽名爲八十個黨七十個黨是也現被大人訪拿到案請爲重辦以靖地方觀察得供之下命提錢發生研訊供稱今年二十五歲係本邑人並不犯事求察地甲又稱今年有徐炳咸之子被陳子山吊在杮子樹上毆打錢亦在塲伊實是張之羽黨錢供徐炳咸兒子被陳子山吊在樹上毆打小的時在茶肆中喫茶並不在塲叩求剖别觀察問張桂卿曰爾結拜弟兄之事有否答稱小的並無是事觀察遂喝將張責籐條一百下掌頰一百下張堅不供認訊至此時已八下鐘觀察暫退内廳偕黄大令鍾明府同用晚膳畢又復升座研訊地甲等又供前奉大人訊問張桂卿已供認今伊忽然翻供請爲究詰質之桂卿抵死不認觀察命從重掌責至四五百下之後問爾究屬搶刼蔣氏否始供認搶刦蔣氏觀察命桂卿當堂畫押附卷又問有無結拜弟兄之事否張狡展不承觀察喝令將張按下再責籐條數百張始供認與趙雲林口角時伊先糾人小的亦糾多人順便結拜爲弟兄觀察又命將供口給伊畫押附卷又提蔣氏訊問供稱小婦人在洋布局做工時與桂卿認識某日小婦人放工而出張將小婦人拖拉至不認識之處被伊鎖閉姦佔問爾之衣服何人脫下答由桂卿脫下小婦人於本年二月初六日出嫁至顧姓家十二日張糾合多人前來搶去此後同住在一處小婦人實懼其兇横强行姦佔求請究辦訊至此時已將近天明所有在案人証不及提訊觀察遂命將張桂卿仍發上海縣黄大令帶回收禁顧蔣氏仍交官媒看管錢發生發待質公所收押始行退堂 
[械被擒]  
　　巨棍張桂卿係楊樹浦八十四個黨之首日前經道憲飭捕拿獲庭訊之後面諭縣捕柴樛恊同凌振至楊樹浦捕房會同黎副捕頭往查該棍所藏李金士家刀械等件黎捕頭奉諭帶探往查將李獲住旋又起出大刀鋼乂洋槍鐵尺各一件並皮袋一隻内儲火藥槍子等件當卽帶回捕房據李言素以耕種爲業此次張將刀械等物强來寄下實因素畏其兇恐託故推却必遭毒手故允暫時留下後又恐遭波累是以避匿他處不敢在家等語捕頭命送至英公廨屠别駕本擬卽行送往道轅嗣以黎副捕頭尚有要語未禀故須俟今日方可送道云 
[火未成災]  
　　本邑虹口新記浜路第二百三十一號門牌某姓家昨日午炊遺火未及查知及至膳後驀見廚下濃烟密佈火勢炎炎急呼鄰右救之得以應手而熄事爲五百零七號華捕所聞歸向捕頭聲訴不知捕頭將何以處之 
[押解盜婦]  
　　寳山縣境陸家牌樓地方盜刦信局脚夫并刃傷張德元一案曾經英廨捕役凌振等先後緝獲盜黨多人惟内有盜黨阿多之姘婦張阿二一口經人保出兹悉此案已由寳山縣沈期仲大令訊得夥刦信局脚夫實係阿多爲首得贜後亦在阿多家瓜分張阿二曾眼同分派故沈大令已於昨日函致英讞員屠别駕請將婦人張阿二卽交來差帶回以便嚴訊别駕接函後立卽著保將張阿二交案派差協同寳山縣來差將張阿二遞送歸案矣 
[災生脫輻]  
　　浙江寗波府屬某邑人周阿根向在滬上某處翻砂作做工其妻王氏賃居外虹口老街德和質鋪之後前晚工畢回家與氏反目氏忿甚潜購烟膏服之比周察知已在一點鐘後驚懼無措大聲疾呼事爲二百三十四號華捕所聞急將氏送至捕房捕頭立命人轉送同仁醫院醫生如法施救得以一吐而安 
[英界公堂瑣案]  
　　包探趙銀河禀稱徐彩時所開洋貨店中失去小榻車一部報捕後經小的在老閘左近丁阿金所開之洪昌舊貨店内查得因特拘案請爲訊判徐彩時投案申訴並請領贜屠别駕提丁訊問供係買來不知賊贜叩求恩鑒别駕判罰洋一元贜交失主領去○高仁德在張阿春家竊取白銅水烟袋一支報捕後經包探孔阿才緝獲起到原贜送廨究辦屠别駕提案集訊問張阿春投案領贜質之高仁德供寗波人實因窮苦是以行竊求恕初犯别駕判責五十以示薄懲○包探黄四福禀稱袁阿秋向與旅人袁鳳全同居前日私將鳳全之皮箱撬開取去洋銀九元三角意欲逃逸適爲阿秋瞥見扭赴捕房送案請究袁阿秋投案供小的所失洋銀均有圖章今旣獲住求爲給領質之袁鳳全供所有洋銀實係積下工資並非竊取求恩鑒察别駕以鳳全行竊有贜爲證尚敢抵賴實屬刁狡著判責二百板以儆○包探陳阿九禀稱東洋車主蔡朝英薛公郎吳黄記等均曾塗改騐車執照經小的查知拘案請訊究别駕訊之蔡朝英等同供誤聽他人之言以致作此違章之事自後不敢妄爲叩求恩典别駕判將蔡等三人各罰洋十五元否則改押一個月○包探秦少卿禀稱昨有牛庭飛在蘇州河畔似欲投河然窺其意並非眞圖自盡一百三十五號華捕因之拘住送案請奪别駕質之牛庭飛何故詐欲投河牛供湖南人曾經當勇現奉裁撤日前同兩友來滬意欲回籍適值患病兩友又不别而去以致進退維谷欲圖自盡不敢行詐欺人現在雖有親串在南京苦無川資别駕著押候資遣回籍○二百三十四號華捕拘解婦人周黄氏到案禀稱此婦於昨日不知何故吞烟業已救活送案請究質之周黄氏供紹興人因與丈夫口角一時氣忿今已知悔叩求明鑒别駕以旣經知悔著交伊夫來案領回○包耀多在領港洋人士灣臣處充當庖丁前日竟將瀉藥下在拷菲内以致諸人食之皆瀉痢不止故送請訊判木匠張阿元供爲包將瀉藥害人因此患病質之包耀亭供不敢作弊求恩鑒察别駕著枷號一月發頭門示衆○包探石金榮禀稱寍波人張全金係畢元甫之妻弟不務正業昨又持刀前往吵閙經小的拘獲送究畢元甫携妻張氏投案申訴前情並求將全金重辦旋有張父寳生投案亦請將全金治以不法之罪别駕訊之張全金供昨日欲與姊夫商議一事不料被毆不敢持刀行兇别駕著將張全金遞解回籍○三百八十七號華捕拘解顧阿五洪阿錢傳友堂楊得林等到案禀稱伊等在陸少卿所開飯店内吃飯因多付鈔洋一元向索不還兩相爭閙是以送案請判陸少卿供被打毁什物並無多付洋銀求鑒顧阿五等供却曾付過洋二元向索不還以致爭閙别駕著張少卿還洋一元了事 
[法公堂瑣案]  
　　永安街裕陞奎雜貨行主唐炳奎投法公堂控劣夥張炳章自幼來行習學生意一應銀洋帳目歸伊經管又帮伊娶婦成家相待不謂不厚不圖伊包藏禍心暗中侵蝕銀一萬餘兩在本埠八仙橋西首置買樓房十餘幢價值二千五百餘兩又在漢口另婚左姓之女費去聘儀數百金並置房屋二千餘金蕪湖地方存銀一千兩與伊友合股謀利業經查出者約計銀七千餘兩尚有三千餘兩求請究追鄭大令提張審訊著交保出外邀中理處昨禮拜四堂期唐投禀稱張邀雷錦堂胡禮廷等理勸三折歸償其餘出立期票希圖敷衍了事仍求嚴追大令命傳到雷錦堂胡禮廷等謂爾等理應秉公清理不得偏袒著將張炳章押候嚴追雷等著帮同原告清理帳目限五日内明白禀復核奪○大昌洋行西人到堂禀稱有遊船一艘雇用王小毛看守被竊帆布十餘丈送案請追王供在船時並未失物洋東尚欠小的工洋六元大令著押候覓保出外將布帆修整照給工資○朱仲廷禀稱在大昌洋行爲侍者前晚三點鐘失去洋蚨廿五元衣包一個洋傘一柄當將出店張阿榮扭案包探禀稱行中共有六人大令著押候交保出外於六人中自行軋出禀復核奪○紀炳偕蔡錫廷禀稱有花子數千擔雇船裝至上海售與東吉 
 
 

Page 4

 
 
田洋行被船户龔雨生宋金生將次貨攙入因此扭案請究宋供裝缷時有東洋人在船監視豈能攙入大令謂照此情形與船户無干蔡呈騐貨樣二種聲稱潮濕著水實被攙入次貨是以色變大令飭探至該船騐視貨樣是否合符禀復核奪龔宋二船户押候交保○包探禀稱初九晚巡街捕見卞楨蘇等由英界扭入法界沿途吵閙拘入捕房現在原告不到將卞解案大令著押候下期復訊○潘承遠東洋莊主潘桐軒控蔣夥張炳輝侵吞莊欵私刊圖章舞弊用虧銀七千餘兩迭經訊供押候補提裕隆藥材行夥李琪玉到案研訊因李避匿將李家森帶回捕房昨日堂期解訊原告遣夥曹國鑑投案求追楊供在南市開設裕隆藥材鋪與四人合股張炳輝並不在内李琪玉向爲行夥現因此事歇出包探禀稱奉諭提李楊等指爲假票抗不遵諭張炳輝供去年五月小的經手所做藥材有送貨簿與回單爲憑大令著將楊家森押候交到李琪玉張炳輝一味挺押帶回捕房嚴比○包探禀稱有客附江寛輪船欲往南京帶有嗎啡一瓶被張桂榮竊去逃至十六鋪爲汛捕拘獲送案張認竊不諱大令　押候笞責二百板贜存捕房待失主認領○包探禀稱小車夫徐小雨裝運羊皮被跪灘賊搶去二件當塲拘獲張阿生供出八個黨内之徐阿六胡同同顧阿福陳阿元等業已拘獲一并解案大令以徐小雨未到著押候復訊○張順初禀稱在蘇恒泰皮絲店爲夥向與虹口德大生烟店來往前日有王掌全私刊圖章冐取皮絲十包及至收帳始知被騙不料王又來取貨當塲拿獲並將假票呈電請究王供係老北門内葛順坤托爲代取大令着照價給還王某若木鷄聲稱無錢大令着押候笞責三百板○郭耀興禀稱楊寳春假吸烟爲名乘間取去烟槍一枝赶卽追出拿獲人贜送案請訊楊一味支吾大令着押候笞責一百板贜還失主○吉祥街善善館飯店值堂人李和木禀稱鄉人周學文來店果腹乘間竊取水烟袋二枝追出門外拿獲人贜送案周供家在浦東陳水關橋來滬買物至該店午膳向借水烟袋一用堂倌硬指爲竊將小的毆打頭面受傷請騐大令以該堂倌館不應動撤毆人飭探查明禀復周押候核奪○任順行禀稱在英界致遠街開花烟館烟妓王才寳押洋九十元立有筆據前晚逃至法界小客棧爲小的尋獲送案質之王才寳供被蟻媒拐出鬻爲烟妓現因龜鴇凌虐不堪求恩超豁大令問家住何處尚有何人供稱原籍鹽城家内尚有老母及弟大令著押候發堂留養待其母領回擇配筆據當堂塗銷○義記洋行控泰和糖行王正秋買定飛花一百八十三包到期不出昨日原被投案禀稱業已講明求請銷案大令著具結存查○包探禀稱小丐田三兒在老北門外攫取途人衣包爲同黨克阿戇搶去將田送案請訊田供天津人年十三歲與阿戇同宿老北門城脚下大令著押候責手心一百下與迷失路途之幼孩陸林一併送普育堂留養 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[滬南剩語]  
　　滬南關碼頭馬路工程處所設打樁機架一座昨日忽然倒下在旁江北人某甲正在工作又看客某乙均猝被壓傷甲由工頭出資倩醫診治乙自倩人舁之回家調醫○滬南董家渡松順米行係楓涇人楊姓所開歴年來生意茂盛不知何故近來忽覺外强中乾前日突然倒閉聞其外欠至數萬金之多刻下索債者爭集其門未知若何了結○滬南新碼頭内留憩閣茶肆向祗以龍圑雀舌爲遊客啜茗消遣刻下該店主别開生面裝飾一新定於本月十七日開市兼售紫霞膏藉廣招徠然近日總巡鍾守伯明府出示曉諭新立五家保結之法所有城廂各烟館不准再行添設憲諭煌煌不知該店主有何神通於不准添設之時居然添設也 
[上海縣署瑣案]  
　　馬晋三冒書太和祥信函至南市榮廣大花行收取花價經原主張國香查悉卽將馬尋獲扭送十六鋪巡防局控陳由局員李二尹移解縣署前晚黄大令倩蔣刺史升堂提訊周家祥訴稱職員年二十有九常州府屬無錫縣人在榮廣大爲夥行中共有二三十人十月二十九日由某姓航船載到梅家弄太和祥棉花十包每包重六十餘斤未幾馬手持太和祥信函前來稱所有棉花欲存比鄰汪少堂所開行内忽又言旣經貨在爾處存棧亦無不可遂令職員逐包過秤售去十擔將價如數算給當付價時有管銀錢人沈仁峯自見至翌日張來行欲將棉花過秤職員出馬來取信示之並告以所有花價馬已收取張聞而驚訝急下鄉將馬尋獲職員曾勸馬付還洋銀馬不允今旣到案請訊懲治馬供稱小的係松江府屬婁縣人年三十有七在梅家刑雜貨鋪爲夥家有母妻與周素稔上月初二日張邀小的至周行内令小的繕一字條小的並未至榮廣大冐收花價黄榮章訴稱小的係本邑人在榮廣大爲夥初二日張扭馬至行小的曾勸馬將冐收之花價交還馬堅執不從致被送案刺史判將馬從重笞責五百板再掌頰五百下押候傳齊人証訊供核奪○孀婦張徐氏訴稱兒子被王咸生等多人蜂擁攅毆受傷沈重並被騙去小銀若干前晚黄大令倩蔣刺史升堂訊問張徐氏訴稱小婦人家住治下梅家弄丈夫已故兒子名雨根務農爲業某日肩荷棉花至朱家行售得洋銀二十餘圓携之回家途中與王相遇被誘至鎭上賭錢將洋銀如數輸去旣而兒子有悔於心與王口角致被王糾合賭徒將兒子痛毆并私行綁縛梅和尚訴稱小的年三十有二張徐氏之子被王等誘賭兇毆至今尚未回家傳聞被若輩吊在某處求大老爺飭提究懲刺史諭令張徐氏等退去飭役拘王等訊明核奪 
[美界捕房紀事]  
　　昨日上午偷兒王金福潜入西華德路孫少卿家時適家中　其無人遂竊取洋氈一條携至中途經包探倪順泉緝獲解入捕房捕頭令押候解送英界公堂禀請訊究○昨日午刻工人某甲曳載貨車一輛飛馳至南潯路猝將某乙所拉東洋車撞壞乙忿極將甲扭住理論旋經二百七十九號華捕一併拘送捕房捕頭令甲償乙小洋銀五角爲修車費○漢壁禮路同興飯館係本邑人名阿四者所開邇緣生意不佳盤頂租與名少卿者接開更名聚源館前晚楊長林等三鄉人約往果腹食畢給貲忽與值堂人口角館中人一擁而上扭住兇毆旁人代抱不平爲之喚二百零六號華捕到來將少卿解送捕房管押昨晨解經屠别駕庭訊判罰少卿洋銀一枚給楊爲養傷費至午刻楊等以尚有衣服在館前往索回少卿又喝令諸夥毆之經二百三十六號三道華捕拘入捕房尚未知捕頭若何辦理 
 
 
 

Page 11

 
 
[光緒二十二年十一月初三日京報全錄]  
　　宮門抄○諭旨七道錄前○奉天將軍依等奏遴員改補知縣摺○又奏請補要缺同知摺○步軍綂領榮等奏保奬獲盜出力員弁摺○皖撫福奏請旌表節烈附祀其夫專祠片○十一月初三日户部通政司詹事府正白旗值日無引見○那公因伊子賞輔國公銜謝恩○永隆續假五日○啓泰請假十日○户部奏請更換左右翼監督○召見軍機陳學棻○○奴才伊克唐阿松林跪奏爲遴員改補京縣知縣以資治理恭摺仰祈聖鑒事竊查承德縣京縣知縣陶守愚因病出缺前經奏請以廣　　知縣王安中陞補嗣准吏部以該員歴俸未滿三年亦未遵例捐免核與升補定例不符等因擬駁光緒二十二年三月二十四日具奏奉旨依議欽此欽遵行令另行揀選等因自應遵照另行揀員請補查承德縣係衝繁疲難兼四要缺爲奉天省會首邑旗民雜處政務殷繁非爲守兼優之員弗克勝任照例應先儘正途人員請補奴才等於通省實缺知縣内逐加遴選或出身並非正途即歴俸未滿實無合例堪升之員惟查有現任鐵嶺縣知縣陶懋恭年五十六歲四川虁州府雲陽縣人由拔貢就職州判於光緒二年十月報捐不論雙單月指分貴州試用四年五月在滇捐局報捐鹽提舉銜六月因剿平定番州　谷藺鴨塞等處苗匪出力保奏十二月二十八日奉上諭試用州判陶懋恭著免補本班以知縣仍留原省歸候補班補用並賞戴藍翎欽此當經請咨赴部引見五年閏三月初十日蒙　欽派王大臣騐放領照回黔十年正月丁父憂回籍守制十二年四月服滿起復回黔十三年五月請補甕安縣知縣奉部核准十四年七月初二日到任十六年正月調署修文縣知縣十七年十月仍回甕安縣本任十八年四月聞訃丁母憂回籍守制二十年七月服滿赴京在部就近呈請起復投供二十一年閏五月奉天鐵嶺縣員缺請揀是月二十八日蒙欽派王大臣揀選六月十一日引見十二日奉上諭奉天鐵嶺嶺縣員缺著陶懋恭補授欽此領憑起程於八月十九日到省九月二十八日到任該員係正途出身年富才明老成幹練前在貴州甕安縣任内業經歴俸三年期滿任内並無降紱叅罰處分以之升補承德縣京縣知縣洵堪勝任與例亦符合無仰懇天恩俯念員缺緊要准以鐵嶺縣知縣陶懋恭升補承德縣京縣知縣實於地方有裨如蒙俞允該員係現任知縣升補京縣知縣俟奉准部覆循例給咨送部引見所遺鐵嶺縣一缺係衝疲簡缺奉省現有應補人員應請扣留外補理合恭摺具陳伏乞皇上聖鑒敕部核議施行謹奏奉硃批吏部議奏欽此○○依克唐阿松林跪奏爲請補省會要缺同知以資治理恭摺仰祈聖鑒事竊奉天府軍糧同知耆齡請調營口海防同知經部核准於光緒二十二年五月二十九日具奏奉旨依議欽此按五日行文照限减半計算應以六月二十四日接到部文之日作爲開缺日期歸六月分截缺係衝繁難題調要缺且地居省會兼理旗民詞訟時有發審案件併辦理考試奏明由現任人員内酌量升調惟奉省州縣正途人員較少亦無卓異應升之員兹查有正途出身現任海城縣知縣楊澍年五十三歲係陜西澄城縣人由歲貢生中式光緒乙酉科舉人丙戌科會試中式進士殿試三甲朝考三等引見奉旨著以知縣卽用欽此簽分奉天在部領照請假回籍修墓十三年三月二十二日到省十六年正月飭委代理營口海防同知先因帮辦十五年分海運出力會奏請加同知銜奉硃批著照所請該部知道欽此復因報捐賑欵彚案核奬花翎是年八月交缷九月十九日聞訃丁本生母憂給咨回籍守制先因帮辦十六年分海運出力會奏請俟補缺後在任以同知儘先升用經部核准十七年五月十八日具奏奉旨依議欽此十八年十二月服闋赴部呈請起復十九年二月十三日領照回省是年六月委署奉化縣知縣二十一年九月奏補海城縣知縣經部核准二十二年二月交缷奉化縣事五月二十日至海城縣任該員年强才裕辦事勤能正署各任内並無應行叅罰降調處分以之升補軍糧同知洵堪勝任該員勞績保舉在任以同知儘先用論試俸則尚未期滿維軍糧同知一缺現在本項應調無人而奉省州縣自兵燹以後多已更補歴俸已滿者鮮有其人而於正途爲尤鮮除鐵嶺縣知縣陶懋恭現已另摺請升承德縣知縣開原縣知縣祥瑞因解犯脫逃一案未結難以升補外其餘並無正途俸滿應升之員該員旣係勞續保舉應升又係正途人員不得不略其俸次而以勞績保案請補自應據實聲明合無仰懇天恩俯准卽以勞績保升儘先同知現任海城縣知縣楊澍補軍糧同知實於地方有裨如蒙俞允俟奉准部覆再行給咨送部引見所遺海城縣知縣係繁疲難要缺自應循例在外揀員請補合併聲明所有請補要缺同知緣由理合恭摺具奏伏乞皇上聖鑒敕部核議施行謹奏奉硃批吏部議奏欽此○○奴才榮祿等謹奏爲酌保獲盜尤爲出力員弁籲懇恩施奬勵以昭激勸恭摺仰祈聖鑒事竊據南營調署叅將李紀良遊擊唐福督飭都司王連捷帶同員弁等會同北城副指揮李光偁北城紳士劉蔭棠等購覓眼線跟蹤拿獲槍斃事主鄰境盜犯劉舜卽周元兒等六名一案又據該員弁等跟蹤拿獲臨時行强勒斃事主鄰境盜犯劉二卽劉金保等三名一案傳同被刦各事主解經奴才衙門研訊供招先後奏交刑部審辦嗣准刑部訊明各犯定擬罪名將劉舜卽周元兒擬以斬决梟示劉二卽劉金保　得子卽得二小李卽李喜兒均擬斬决餘俱分别辦理等因抄錄原奏知照前來查原拿各案之員弁等均能不分畛域設法購覓眼線能將此等傷斃事主鄰境盜犯跟蹤弋獲實屬緝捕勤能未便没其微勞自應擇優保奏以爲長於緝捕者勸除隨同獲犯各員弁擬請均由奴才衙門存記遇有應陞之階酌量補用其恊同獲盜之司坊紳董等官向由奴才等移咨各該城自行酌核請奬外謹將首先獲盜尤爲出力之候補都司王雲龍擬請俟補缺後以遊擊補用候補把總凌春擬請以千總補用經制外委張端祺擬請以把總陞用恊獲盜犯之三品頂戴藍翎陞用遊擊都司王連捷擬俟補缺後賞換二品頂戴協尉增壽擬請賞換三品頂戴五品頂戴候補千總高士成擬請賞換四品頂戴千總李永泰六品頂戴候補把總于永齡均擬請賞換五品頂戴以示鼓勵之處出自皇上逾格恩施爲此謹奏請　旨○○福潤片再據亳州知州宗能徵詳據紳士懷寍縣訓導朱運來等聨名禀稱已故頭品頂戴記名提督努克齊斯渾巴圖魯楊壽山籍隸亳州於同治年間投効嵩武軍隨原任山東撫臣張曜轉戰河南直隸陜甘等省所至克捷剿平捻股出師新疆蕩平南北兩路節次掃除邊宼無役不能夙著忠誠戰功卓越迨凱旋入關駐軍山東膠州等處辦理海防光緒二十年該故提督與副將李仁黨奮力迎戰中砲陣亡業經欽奉諭旨從優議卹准於陣亡及原籍立功地方建立專祠在案該故提督素性豪爽好施予以本籍兵燹之後鄰里貧窮每出薪糧餘積以資周恤復助之葺房舍墾荒田其他撫輯流移修治道路樂行善舉人咸德之伊妾陳氏馬氏均係甘肅平樂縣人深明大義婦道克修方該故提督戰殁蓋平縣時該氏等寓居濟南一聞凶耗矢以身殉二十一年二月該故提督櫬歸行至濟南城外該氏等乘人不備服毒在先同乘出迎哀痛盡禮越兩三時先後畢命陳氏時年三十六歲馬氏時年二十九歲夫忠婦烈萃於一門遠近稱揚足以風世該紳士等以該故提督施惠於鄉共懷遺澤請在亳州原籍捐建專祠以伸報饗并請將該氏等附祀以崇節烈等情查造事實清册禀由該州詳送到臣批行藩司核明詳辦兹據署布政使于蔭霖察核明確具詳請奏前來臣覆查已故記名提督楊壽山忠勇性成向多戰績其於蓋平禦宼臨難捐軀俱在宸衷洞鑒之中渥蒙明詔褒忠之典伊妾陳氏馬氏秉性堅貞以其夫效忠盡命相與從容就義實爲巾幗完人該紳士等追溯前徽推崇烈行環請建祠附祀亦徵公論昭彰合無仰懇天恩俯准將已故烈婦陳氏馬氏敕部旌表並俟楊壽山原籍專祠落成一併附祀列入祀典由地方官春秋致祭以維風化而表忠烈出自鴻慈除册結咨移部科查照外謹會同兩江總督臣劉坤一安徽學政臣李端遇附片具陳伏乞聖鑒訓示謹奏奉硃批著照所請該部知道欽此 
 
 

Page 12

 
 
[光緒二十二年十一月初四日京報全錄]  
　　宮門抄○諭旨三道錄前○江撫德奏分别聲叙核減請奬摺○都察院裕等奏爲奏聞請旨摺○將軍延奏副都綂因病咨請代奏開缺調理摺○又奏請緩期校閱營伍緣由片○又奏更換綂領管帶各員片○江督劉奏請暫緩總兵入都陛見片○雲督　奏報出省查照迤西南營伍日期摺○十一月初四日禮部宗人府欽天監正紅旗值日無引見○克王等看視奬賞覆命○倫貝子載瀛謝放左右翼監督恩○查恩綏謝授江西廣信府知府恩○貴州知府福志謝恩○廣西知府劉桂文謝恩○裕公請假十日○興伯彭壽各續假十日○召見軍機查恩綏福志劉桂文○○頭品頂戴江西巡撫臣德壽跪奏爲遵照部議分别聲叙並核實删减請奬恭摺仰祈聖鑒事竊臣於光緒二十一年十一月二十一日准兵部咨議覆前撫臣德馨奏酌保獲匪出力人員擬請給奬一摺並該撫原奏聲明拿獲會匪首犯共計四名從犯一名按照定章拿獲開堂立會首犯一名文武併計祇准保奬一二員其拿獲漏網餘匪卽照尋常勞績核實保奬此次拿獲會匪首犯僅止四名文武并保各計不得過四員之數今保奬尤爲出力武職五員核計有逾准保定額所有該撫奏保拿獲會匪劉呌妹等出力武職各員應令查照定章核减更正並分别何員拿獲何匪聲明覆奏到日再行核辦至文職各員吏部查拿獲會匪首犯一名照章准照異常勞績請奬准保員數文武并計至多不得過二員其拿獲從匪勞績旣係尋常員數亦應核減自不得仍照異常勞績准保員數請奬此案拿獲之會匪首犯共計四名從犯一名據該撫列保武職五員文職亦保至六員之多照章核計已逾准保定額自應將全案駁回令該撫核實删减照章請奬俟覆奏到日再行核辦等因光緒二十一年十一月初一日具奏奉旨依議欽此移咨到臣當經行司分别轉行核删嗣據南安府將拿獲劉呌妹等三名出力人員核實删减由司局核明詳經臣覆核具奏聲明袁州府拿獲胡堅臣一案俟該府核删詳覆另行詳奏在案兹據袁州府知府惠格將拿獲匪首胡堅臣一案核實删减詳由臬司會同總局司道核明詳請覆奏等情前來臣查胡堅臣爲萍鄉縣會匪案内著名頭目曾充僞軍師與已獲正法之鄧海山同謀起事並自開山堂散賣飄布至二百餘張之多光緒二十年七月間宜春縣知縣楊焜訪聞該匪改換姓名潛匿於湖南交界之慈化地方煽惑勾結當經該縣購線帶同黄圃司巡檢徐錫籙太平關汛守兵梁梓材等將該犯拿獲審明禀請正法梟示免貽後患所有獲匪尤爲出力之前宜春縣黄圃司巡檢准調崇義縣金坑司巡檢徐錫籙擬請仍照原保以主簿在任升補太平關汛守兵梁梓材擬請仍照原保以外委儘先拔補以上二員弁合無仰懇天恩俯准分别給奬用昭激勸其餘原保人員概行删除以符定章除該員弁履歴先經送部外所有遵照部議分别聲叙核實删减請奬緣由理合會同兩江總督臣劉坤一恭摺具奏伏乞皇上聖鑒敕部議覆施行謹奏奉硃批該部議奏欽此○○都察院左都御史臣裕德等跪奏爲奏聞請旨事據廣東民婦姚李氏遣伊子姚希道以砲斃三命官勒私和等詞赴臣衙門呈訴臣等公同訊問據姚希道供稱年三十九歲廣東惠州府博羅縣人前以周姓抗阻修堤糾黨焚搶周咸金等砲斃姚亞福等三命於上年九月間母姚李氏遣抱姚旺來京呈控本年正月間姚旺遞解回粵押在南海縣候審所二月間將全案提到廣州府讞局母姚李氏卽在督院報到守候五月未見提審局員等審訊並不追釀事凶首將姚亞秋酷打勒令私和母年老難來爲此齎呈叩訴等語餘與原呈大略相同臣等查光緒二十一年九月據該民婦姚李氏等遣抱姚旺以慘斃三命等詞赴臣衙門呈訴當經咨交廣東巡撫提案訊究尚未接准咨覆據該氏復遣伊子姚希道抱呈申訴並稱讞局委員濫押酷刑勒結掯索等情控關火器疉斃三命重案京控咨交後委員濫刑勒和是否屬實亟應嚴切究辦謹抄錄原呈恭呈御覽伏乞聖鑒訓示再據該抱告結稱自赴案呈控後並未在别衙門控告合併聲明謹奏奉旨已錄○○奴才延茂跪奏爲副都綂因病咨請代奏開缺調理恭摺仰祈聖鑒事竊據吉林副都綂富爾丹咨稱前在軍營染受潮濕因有腰骽疼痛之證時發時愈今歲入秋以來天氣寒凉觸發舊疾步履艱難據醫家云年值七旬氣血就衰必須靜心調攝始可望痊伏以吉林省會重地所有旗　捕務均關緊要曷敢以病軀戀棧致誤大局惟有咨請代奏仰懇天恩俯准開缺俾得調養就痊則暮歲餘年皆出自聖恩所賜等情前來奴才查富爾丹滿洲世樸由筆帖式起家前在協領及各副都綂任内或隨軍當差或綂帶練勇在於吉奉兩省地方剿賊疉有斬擒異常出力歴經各前任吉林將軍保奏在案奴才此次署篆抵任以來查該副都綂老成練逹辦事實心任勞任怨誠爲副都綂中不可多得之員奴才遇事諮商頗能和衷共濟惟嫉惡過嚴以致肝氣久傷偶觸風寒卽易牽動舊疾兹據因病咨行代請開缺奴才親往看視見其倚枕呻吟弗克動轉委非一時所能速痊合無仰懇天恩俯准開缺在籍調理所遺吉林副都綂員缺緊要請旨迅賜簡放以重職守所有副都綂因病籲請開缺緣由謹恭摺具陳伏乞皇上聖鑒謹奏請旨奉硃批另有旨欽此○○延茂片再查吉林靖邊防軍定章每歲春秋兩季由將軍奏明出省巡閱一次自光緒二十年秋間各軍調赴奉天遂未能照章校閱迨全撤回防又值前將軍長順患病旋請開缺以去計邊軍未經按期巡閱現已兩年之久奴才抵任以來擬將奉旨交查事件並地方緊要事宜赶爲料理卽速舉行閱軍之事以期親歴戎行作興士氣惟查各軍廢弛已久一切弊端無待目睹已可昭然若揭所有綂領管帶業經陸續調省察看現在揀派接署之員能否振作有爲甫經赴防未及設施功過亦兩無所考刻值秋季巡閱之期再四籌維與其拘泥成案而敷衍具文似不如因時變通以求其實濟合無仰懇天恩暫行展限一年俟明年秋季再行舉辦容奴才督飭各軍明定限期認眞整頓儻經此次寛限之後仍敢狃於故習未能實力奉行滋深積弊卽當從嚴懲辦庶幾敎之於先當無怨誅之於後各該將領但能稍有人心亦應激發天良不至仍如從前辜恩溺職之甚奴才爲核實整飭邊防起見所有暫請緩期校閱營伍緣由謹附片具陳伏乞聖鑒訓示遵行謹奏請旨奉硃批覽欽此○○延茂片再查吉林靖邊防軍積疲已久業將大概情形於前疏具陳定邀洞鑒伏念奴才以樗櫟之材暫權疆寄於軍旅之事向所未諳且素鮮交遊又無知人之識亦祗憑此一點天良與諸將士共相激發其但能改除積習者必不刻以相繩而冥然罔覺者亦不敢稍涉遷就謹將奴才到任後改變靖邊五路六軍各綂領管帶銜名開列清單恭呈御覽亦不敢謂現委各員均能有效昔宋臣朱熹之說兵因用而始知其强弱將因用而始知其能否要在用之而已惟用之之道亦祗有開誠布公信賞必罰但期挽回一分愚誠能否確有實濟奴才亦不敢逆睹所有更換綂領管帶各銜名理合附片陳明伏乞聖鑒謹奏奉硃批兵部知道單併發欽此○○劉坤一片再綂領新湘營記名提督陳基湘仰蒙恩命新授湖北鄖陽鎭總兵員缺當經該總兵具摺籲懇陛見欽奉硃批著來見欽此兹據該總兵呈報前來臣查陳基湘蒙恩補授總兵員缺自應入都展覲俾遂赡就之忱惟該總兵久歴戎行聲威卓著所部新湘五營駐紥鎭江象山一帶礮臺實力操防一方倚重該處爲長江要隘各礮臺改添礮勇甫經定章正賴綂領督率各官認眞敎練該綂領久駐鎭江於地方形勢極爲熟悉一時實未便遽易生手可否仰懇天恩俯准陳基湘暫緩入都一俟接綂有人再行飭令北上臣爲愼重江防起見是否有當謹附片陳請伏乞聖鑒謹奏奉硃批着照所請欽此○○雲貴總督奴才崧蕃跪奏爲恭報奴才查閱迤西南營伍出省日期仰祈聖鑒事竊奴才前奉諭旨派閱雲南營伍當以兼署撫篆一時實難分身曾經奏請展緩奉旨允准在案現在撫臣黄槐森到任已久此時農事已畢正當及時簡閱軍實以光大典兹定期於本年十一月由省起程前赴大理查閱迤西一路營伍並擬回省後小憇三五日卽接閱迤南一路仍照案調閱附近各防營用飭戎行而修武備奴才出省後所有本衙門日行公事檄委雲南藩司裕祥代拆代行遇有緊要事件仍包封遞送奴才行次核辦除俟事竣回省再將一切詳細情形據實　奏報外合將奴才出查迤西南營伍日期恭摺具陳伏乞皇上聖鑒謹奏奉硃批知道了欽此 
 
