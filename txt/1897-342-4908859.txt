# 1934 - 342 - 4908859

 

Page 1

 
 
[蘇城批發申報處] [  本館告白]  
　　本館近日銷售蘇州之報日增月盛并趕緊送蘇俾閱者皆能當日見報專請友人在蘇經理批發閱報者祈移玉蘇城包衙前鳳凰衖申昌分店購取不悮 
[重印四史出售] [  圖書集成局啓]  
　　本局所印史記前後漢三國志四史最爲應用之善購者愈多銷售愈廣兹復重印出售每部實價洋四元五角欲購者請至三馬路申報館及　昌書畫室購取可也 
[牧令書緝要出售] [  圖書集成局代啓]  
　　牧令書緝要一編專爲州縣而設其中所載皆我朝名臣循吏懿蹟嘉言采摭成書用垂模範誠爲策名筮仁者先路之導本局承琴鶴齋主人囑付鉛印爰用新鑄之字潔白之紙校讐精良裝訂八册每部定價碼價一元四角凡身膺民社而未知刑名錢穀撫字百里之地者不可不　一流覽也申報館及申昌書室滬上各書坊均有發售賜購者請隨便選取可也此　 
[書本報紀振興字學後]  
　　揚州府沈碧香太守以揚郡爲名勝之區人文淵藪而字學鮮有人講究因憶楊慶伯中丞前撫粤西時曾令士子兼習　廷對殿卷之舉厥後該省於已丑壬辰連得鼎元遂仿其章程於上年創設開鼎會課令士子於書院課程之暇練習字學至今春三月間郡紳張午橋觀察糾集在藉紳士具禀府署願籌捐欵贊襄盛舉並請立案永遠奉行兹聞已籌集捐欵銀一千七百二十兩洋三百三十元運憲江都轉亦於儀棧存欵曁留養飢民餘欵内撥銀二千兩揚屬江東興寶泰等五邑宰亦湊捐七百元太守自分鶴俸二百兩共集成銀三千九百二十兩洋一千三十元發典生息卽以息銀作爲課期獎賞聞已由太守申詳各憲立案並申明此後地方無論有何急需此欵概不得挪用俾資久遠日前已飭縣出示曉諭多士見之莫不歡欣鼓舞云云本館旣將其事紀之昨日報端爰復系之論曰嗟乎太守此舉其提倡風雅培植士林他日揚郡多士家肄顔柳人習歐虞炳炳麟麟以潤色鴻業豈非仕宦之美譚而庠序之盛事哉顧有客聞而疑之叩於本館執筆人曰國家開科取士凡以欲得人才也士人讀書稽古歴代治亂興亡之迹朝廷盛衰得失之機以及内修外攘武緯文經無一不宜熟復於心以備他日獨抒偉略藉補時艱今國家定制嵗科鄕會諸試所重惟時文然猶曰制義代聖賢立言亦足以覘才識之淺深性情之厚薄至殿廷考試爲士人進身之基宜如何周詳審愼乃究其所重厥惟楷法凡一畫之短長一點之肥瘦讀卷諸公因以尋瑕索瘢評第妍　於策論之優劣則未之或省以朝廷掄才大典而效賤工巧匠雕鏤組織者之程材士子舉筆偶差關繫畢生榮辱末學濫進俊傑灰心抑阻人才孰甚於此方今中國時勢如此岌岌環地球諸大國鷹瞵鶚視瓜分謬語流播寰區豪傑有志之士方且專心於隷首之術法盧之書以及聲光化電格致諸學各省封疆大吏下逮道府州縣凡有地方之責者咸爲之建學掌興書院以期振興入才爲富强根本庶幾他日或干戈相見或玉帛會同不至瞠目咋舌而無以因應今太守不此之務而獨留意於一無所用之楷法且爲之重言申明謂所集之欵無論此後有無急需概不得挪用若今日之要務固無有重於此者太守此舉得無緩人所急而不一爲之權衡乎則謹應之曰時文試帖小楷之爲人詬病固不自今日始矣然中國自通商而後興創西　數十年自京師設同文館而各省武備學堂水師學堂廣方言館棋布星羅遍於要區中日議和後士大夫尤以此爲亟亟聘教習招生徒從事於其所謂西學者閭巷子弟稍涉籓籬輒高自期許以爲通逹洋務甚或薄孔孟之微言誇歐美之膚說至若詢以彼國精微之學實亦茫乎無見此種輕浮躁妄之西學恐與迂腐之時文纎巧之試帖庸惡陋劣之楷書實亦未之或勝也且太守捐集巨欵以爲會課膏獎在論者亦以爲今日庫欵支絀不宜羅雀掘鼠爲此不急之務然竊謂中國頻年以來購造鐡艦建築砲臺糜費帑金不下數千百萬民間膏髓搜括殆盡一旦疆塲小有釁端不特砲臺鐡艦俱歸敵人而且要索巨欵曾無厭足齎盜糧而藉宼貲苟有人心無不憤填胸臆然則太守之爲是舉或亦慨時局之維艱傷人才之難得而姑爲儒林韻事以寄其無聊憤懑之思且冀時文試帖中亦未必無通曉時務之人足分君上宵旰之憂者質之太守其亦以爲先得我心否耶 
[本館接奉電音]  
　　昨日午後京師飛電傳來上諭二道敬謹譯登○十一月十八日奉上諭李秉衡著　 
缺四川總督著裕祿補授欽此同日奉上諭四川布政使著土之春調補員鳳林著調補湖北布政使直隷布政使著裕長調補欽此 
[礦務述聞]  
　　漢口訪事人函云湖北施南府屬内地多産銅之礦據礦師察得　質甚佳頗堪適用經是處紳 
士禀請督憲張香帥委員試辦香帥志圖興利當卽委員前往勘騐禀覆再行核奪 
[鄂絲减利]  
　　漢皋市面如黃州沔陽河溶各路所來净絲曩時均沾利益本報已紀鄂絲得利一則兹者寓满西商忽一律停辦沔絲竟跌至一錢五六厘之譜黃絲溶絲當更次之操是業者無不爲之愁鎖雙眉也 
[銀行補述]  
　　漢口中國通商銀行業經開張已登本報兹聞如織布紡紗各局之欵咸存其内頗形殷實如果 
辦理妥善將來利源定卜蒸蒸日上也 
[界務述新]  
　　德人在漢口英租界之尾開闢德租界派員收買地基價悉公允且有華員爲之帮同料理無如 
通濟門内外地叚價有高下之分業户視同一律高其價值有土棍從中把持事經關道憲瞿　甫觀察所聞札飭漢　縣薛誠伯大令力加開導想不難速成其事也 
[奸商冒名]  
　　厦門奸商每藉洋行走私偷漏然從前開設洋行必由領事官照會道署備案並查明該商是否 
實係籍隷外洋禀明註册請有憑照方可開設兹則泉漳之人祗須用一人會入臺籍者卽稱爲日本商人可以任意開設洋行如近日厦門林姓並未禀呈領事卽開設嘉士洋行并棧十數家且皆在内街僻巷以便走私厘局巡丁不敢向之巡緝上于國憲下犯商規如該商者亦可謂贸易中之肆無忌憚者矣 
[族禁條約]  
　　江西訪事友人手畢云江西各屬多聚族而居族各有祠祠各有族房長卽各有公財産其舉族 
房長或尚年齒輩行或尚功名正直祠各不同素多妥善近年來風氣日壞訟事日多南昌府江訒吾太守督同南昌縣孟子卿明府新建縣文芝塢明府頒發族禁勒石永遠遵守可謂圖治握要者矣其約曰府者縣之所積也縣者族之所 
 
 

Page 2

 
 
積也是故欲治府先治縣欲治縣先治族蓋族之爲地近近則耳目易周族之爲誼親親則語言易入父誥其子兄勉其弟長上訓誡其卑幼使之日改過遷善而族治矣族治則縣治縣治則府治此治國必先齊家也府屬聚族而居族有長房有長各董其事宜若易治然而卒不治者狃於近習視子弟若路人一任其所爲而不之禁卽或心知其非思有以禁之而所謂族房長者其舉也不問智愚賢不肖惟視其輩行年齒之尊或衰邁而氣頽或愚懦而識淺言不足以警衆行不足以服人雖欲禁也烏乎能嚴是以一家有敗類傷及闔房一房有敗類傷及闔族小則傷財大則滅祀其患有不可勝言者本府前在瑞州任内廉得其情撰立族禁條約頒發各祠行之頗著成效兹者移守洪都已及一載察看斯邦風土亦與瑞郡相同自應仿照頒發俾爾各族勒石於祠永遠嚴束其子弟其族房長以輩行年齒舉者姑仍其舊但於族房各舉品行端方辦事公正年力富强者一人以爲之副使代理其事以訓誡其子弟務令各子弟恪守禁約人人親其親長其長以永保其宗族較之法堂之威刑官長之勸戒更有捷於影響之實效此則本府所厚望者焉倘一年之内族中子弟均能安分和睦並無違犯禁約則是族房長董勸有方由都圖長查實禀明本府給匾示獎合將禁約列左有應增者並准臚列禀請批示一禁忤逆父母冒犯尊長不孝父母行同禽獸不敬尊長目無祖宗初犯正副族房長嚴加訓誡再犯正副族房長唤至祠堂對衆用家法責懲三犯詳列劣跡公　送官處治再不改者革族嚴辦如族有孝弟節義等善事亦准公同報官請獎以爲之勸一禁兄弟争鬥兄弟如手足互相争鬥是自毁手足也如果有大不平之事投族理處不准遽行興訟一禁同族淫亂人倫乖舛立見消亡至於孀婦再醮尤不准嫁同族之人犯者革族禀究一禁恃尊欺卑恃强凌弱一本之親不知愛護何以上對祖宗犯者族房會集明理族人公同訓斥理處一禁逞刁健訟族間之事無論口角争鬥買賣田産均宜投族秉公處斷勸釋卽與外人争鬥亦宜投都圖長理處不得遽行經官致違訟則終凶之戒倘經官司兩造族房長及都圖長尤宜當堂公言曲直偏袒者分别罰戒一禁作盜爲匪偷竊搶掠買票入會禍皆延及同族犯者公同綑縛送官處治一禁聚衆械鬥械鬥傷人合族受累不遵約束禀官拿究一禁窩匪賭博族内有犯族房長卽公同禀官究辦房屋充公一禁游手好閒不務正業終必爲匪犯者族房長嚴加訓誡屢誡不聽者送究一禁演唱採茶淫戲引誘子弟敗壞風俗違者公同禀官拘究一禁私宰耕牛犯者查實公同禀官拘究一禁開設烟館現在烟館只准在街市開設村莊一律嚴禁不遵者禀官究治一禁尋釁報復凡兹禁約均係由官諭飭族房長查察嚴禁如薄惡子弟不守禁約因公言而遷怒族長房長尋釁報復准族長房長會同合族紳耆禀官立拘到案加倍治罪 
[揚城火警彚錄]  
　　揚城徐凝門大街花園巷口某姓草房忽於本月十四日午刻失愼濃烟烈燄無殊拉朽摧枯霎時間茅屋三椽頓成灰燼當火發時幸本坊水龍馳救汛速故僅燬一家左右居鄰雖受虚驚均稱無恙至起火之由聞因某姓家老媪煮菜於釜忽因有事怱怱扄門而出不虞飛燄爆入積薪中致肇此禍聞者咸謂當此風乾物燥易肇火災該媪太不小心實自取之咎也又揚州城外西南隅三　河鄕間亦一熱閙市廛也本月十三日下午該鎭河北岸某店忽兆焚如是處雖濵臨大河奈火勢甚猛不可收拾後經衆人拆斷兩頭火路始獲撲熄聞共焚毁瓦草房三十餘間起火之家或謂燒餅店或云雜貨店究不知孰是也 
[是否放火]  
　　杭垣官巷口北首某姓柴店於前夜魚更四躍時店夥某甲起而小便暼見門邊所疉柴薪黑烟直冒心知有異至門隙潛窺見有一人在旁立卽私唤店主及他夥起身一面用水澆滅一面開門將此人扭獲用索綁綑其人身穿破衣形甚襤褸據云流落無依暫借宿於檐下因夜深霜冷略燃小火藉禦嚴寒不覺遺火薪中並非有意然店主終疑其託辭至清晨著交地保送縣懲辦想一經嚴訊不難水落石出也 
[新委廉明]  
　　蕪湖新河關稅員馮少尹差期報满遺缺經道憲詳委縣丞鄭仲常二尹接辦已紀報端上月杪接奉省批道憲隨卽加札飭令履新二尹遂於本月朔日接事聞下車之初卽訪聞某書吏於某商竹木　私行罰稅至數百元之巨中飽私囊事已聞於道憲惟尚未知如何辦理 
[拐匪宜懲]  
　　杭州采訪友人云本月初五日省城紫荆橋左近徐姓七齡小孩偕甲乙二鄰童至門外空地上嬉游忽來一十餘齡之男孩謂之曰今日某廟迎賽神會盍往觀乎徐孩聞而欣然隨之而去甲乙二鄰童亦追隨其後行至元帥廟外東牌樓又來一漢强抱徐孩飛奔而遁二隣童追之不及且走且呼武弁王姓見之携歸留養未幾各孩父母見掌珠頓失四出偵尋銅盆敲擊之聲互相鏜鞳行經武弁門外舉頭見二孩在詢其故武弁一一直陳並屬領回莫任再出惟徐姓孩已入匪人之手蹤跡杳然目下方繕就緣由徧貼通衢招人尋訪也 
[錢店失竊]  
　　鎭江西門外老新街四首森和錢店本月十一夜魚更三躍忽有梁上君子惠然降臨穴壁而入見帳房中一燈如豆執事者早已仰首酣眠乃將火吹滅施其胠篋探囊之技正在摸索店夥某甲忽醒矇矓間微聞窸卒聲呼他夥以狸奴捕鼠對甲因不復深究俄聞開鎖聲啓篋聲知有偷兒在急呼捉賊他夥亦聞聲驚起而賊已携贜遠颺矣甲檢點之下失去英洋百餘元小洋六百餘角待至翌晨開單報縣請爲查緝未識能破獲否也 
[土豪被執]  
　　粤垣恩寍地方有高阿牛者武斷鄕曲豪霸一方不法之爲久爲閭里側目在附近一帶開塲聚賭無有人敢阻止之本月初一日有佛山弁勇督率線人拘拿阿牛阿牛正在是處聚集牧猪奴爲劉盤龍之戲呼盧喝雉意興甚豪聞之大怒思爲先發制人爰以所帶手槍發機擊之當被轟傷二勇於是各勇大爲忿恨奮力直前得將阿牛獲在解回佛山審訊或言日前下陳塘某小押店有人强押不遂鎗傷店夥一人卽係阿牛所爲多行不軌宜其法網之難逃也至槍傷之勇聞甚沈重恐不能免性命之憂 
[見利忘義]  
　　粤省訪事人函云人心叵測見利忘義此固在在皆然而於賭博一事爲尤甚今科武塲闈姓有甲乙丙三人合買闈姓票數十條各人分執言定得彩匀分及榜發甲乙二人所執之票俱不得彩惟丙獲中銀千餘元内頓食前言不肯將彩洋分派以致欲涉訟公庭云 
[嚴禁地棍]  
　　京江訪事友人云常鎭通海道長久山觀察下車後嚴禁賭博及花烟館等事商民受惠實非淺鮮現又訪聞鎭江地棍之多甲於他處因此大張告示三令五申謂鎮郡爲通商口岸五方雜處良莠不齊向有著名地棍結黨成羣横行街市或藉端索詐或攔路搶奪甚或執持刀械逞兇傷人商民受害無窮迭經各前道出未嚴禁並指名飭拿究辦在案兹本道蒞任誠恐若輩日久玩生復萌故智爲害地方　應重申禁令以安民生除分飭丹徒縣保甲局及彈壓公所一體查拿究辦外合亟查案示禁爲此示仰鎮郡軍民諸色人等知悉爾等須知混　擾害例有專條重則斬絞輕則亦軍徒立法何等森嚴豈可以身嘗試自示之後爾等務宜改邪歸正各謀生業愼勿遊手好閑自貽伊戚尚敢　惡不悛仍蹈前轍許被擾之人隨時指名喊禀定卽飭拿到案盡法懲治原告一訊卽釋決不覊累地保人等如取狥庇賄縱察出併究不貸其各凛遵毋違 
[諭令改建]  
　　金陵訪事友來函云城内富商某甲去嵗在城北大行宫鳩工建屋擬開典鋪所建牆宇屹立如山與行宫較高一尺有奇事爲督憲劉峴帥所聞諭令前署上元縣王大令伯芳飭差拆毁近聞甲又欲建造遂由地方紳董禀知上元縣張大令大令率領差役馳往諭令罷工經甲再三哀籲始令改建照前低至一尺云 
 
 

Page 3

 
 
[米價陡漲]  
　　安慶訪事人手畢云皖省雖屬魚米之鄕而懷邑所産之米本不甚廣向惟供本境之食去嵗雨水欠調收成稍薄青黃不接之時米户居奇又兼刁商販運出境是以米價每石增至三千五六百文貧民需食仰屋興嗟幸地方有司開倉糴穀禁阻販運曾拿獲販運出境之米充公登時市價稍平轉瞬新槄登塲米價每石平至二千四五百又及至年終又增至二千七八百文每本洋一元可買米五斗之譜此去年歉收之情形也今年懷邑秋成較去嵗稍豐新米上市時每石二千六七百文未及數日忽然陡漲刻下每石增至三千四百文每本洋一元買米三斗七升推原其故皆因市儈販運出境而殷實者又囤積居奇地方官雖出示阻禁奈刁商囤户視爲具文查皖城出米之區在城西北鄕四十里之高河埠及青草塥省城食米全賴車販載運來城因囤户米商坐守高河收買或半途攬收以致陡漲數米爲炊者莫不愁鎖眉尖焉 
[鷲嶺寒雲]  
　　杭城祖廟巷向有王寶昌南貨棧開張多年兵燹後店主無人不能重興舊業有寗人劉某者在柏子巷口開南貨鋪龔寶昌之名而不敢用其姓不知者猶以王寶昌呼之後又在忠清巷口開一分店取名寶源生意頗佳獲利甚厚數年前又在新橋開劉實昌排塲頗大而生意無多因之虧折劉之本資原不充裕又以一店而分爲三力不能支全藉莊欵往來營運現在各莊知其外强中乾紛紛追索欠欵劉因一時無可設法卽於十二日將三店一概關閉後有與劉交好者出塲代爲緩頰命其從容措置設法理值一面仍令懸牌開店故次日仍照常開張交易○杭人每届仲冬時節大家小户無不醃菜以爲御冬之計今嵗久晴之後菜圃中枯乾異常收數較少菜價昻貴往年每　僅三百餘文今年則須七八百文然則欲咬菜根亦殊不易也○杭垣自上月中浣晴霽後迄今兩旬有餘未沾雨澤時值深冬而和暖似暮春天氣孤山之梅早已破蕚市上竹笋長者尺許短亦三四寸時令不正陽氣正藏民間患冬瘟及喉症者甚多歧黃之家率多應接不暇說者謂冬無冰雪燥火易滋不特來年春花收成歉薄而春間疾疫尤多居民甚爲憂急至本月十一日東北風緊雲布满天次日大雨傾盆晚間雜以雪珠大有先集惟　之兆十三日雨雖止而天未放晴寒冷非常滕六之降當在指顧間矣 
[秩晉頭銜]  
　　辦理上海城廂内外保甲總巡鍾受百明府到差以來將及三載地方一切公務措置裕如勸辦賑捐一事尤爲出力久爲上游器重刻由蘇藩司聶仲芳方伯禀准督撫兩憲賞給五品藍翎業經行文來申滬上印委各員皆往道賀前日明府雇坐大號官舫赴蘇省各大憲處叩謝 
[稅司公旋]  
　　法總領事曰藻泰君前因要公偕江海關雷稅務司同附太古之大通輪船赴漢口晉謁楚督張香帥面商一切兹悉稅務司公畢先行返棹昨法領事署接到電音知白君仍附大通輪船回滬約計今日可以抵埠法捕頭克君特派包探帶領探夥至馬頭伺候 
[巡查賭博]  
　　南市萬裕碼頭地方有等無業棍徒擺設賭攤誘人入局每日清晨浦東一帶鄕人來滬販售棉花者若輩强使入局必使 
傾其囊槖而後已近爲二十三七鋪巡防局委員姚殿卿二尹訪知其事每日派令勇丁地甲數名在碼頭上彈壓有犯卽拘母得賄縱未識若輩能從此稍爲歛跡否也 
[革探開復]  
　　沈金隆孔阿才何瑞福黃四福四包探因所開之錢莊出立空票過多均由捕頭斥革兹經麥總巡捕頭查悉何瑞福所開之愼康錢莊出票無多到期一槩照付而黃四福所開之阜豐出票亦未满萬尚可清理不至害人且捕房辦事須資熟手因於前日傳何黃至捕房仍令充當包探 
[貼票受虧]  
　　都料匠瞿松記包造房屋甚多每出乘堅策肥儼同貴紳巨賈邇因貼票虧空至二萬餘金無可支持潛行避匿前日爲金某所見扭至南誠信烟館向索前欵瞿因一時無從措置情願出立借票數百元認利拔還金亦無可如何祗得持票而返 
[交案訊追]  
　　法大馬路乾大錩銅錫店主諸學堯前控陳月湖陳已生等偕晉源莊執事范炳章糾股開乾錩源錢莊雇用殷安之爲司帳串同舞弊不久卽閉吞没股本存欵銀一千餘兩迭經鄭大令提案訊供交保出外限日理明詎保出之後殷安之陳已生等相繼逝世以致延宕日久案懸莫結諸學堯屢次投追鄭大令准詞著保將陳月湖范炳華等交案訊追 
[岳母不情]  
　　顧周氏生有一女由顧阿多石有三爲媒許配於某姓之子後氏不知何故忽欲賴婚顧等再三相勸堅不肯嫁争論之下爲四百二十七號華捕所見以其在路　閙遂一併送入捕房轉送英界公堂張直剌著押候訊斷 
[妓債難討]  
　　邵來寶王成法二人向妓女金小紅索取欠帳忽有謝阿毫者出頭硬賴以致互相争閙事爲包探趙銀河所知當將男女一併拘入捕房捕頭令轉送英界公廨由差禀知張直剌著分别押候訊奪 
[售田轇轕]  
　　寗派人郭華卿因售地糾葛被松盛米行主楊仰堂扭局送縣請追前晚由帮審委員蔣剌史升坐提訊楊供楓涇人在申多年前開松盛米行與郭向來　識去年春間托其代買田地共一百六十二畝田價一併付清近查交下之田單内有五張共田七畝有零查無著落是以將單呈騐求究郭供寗波人上年二月中楊付銀八萬一千兩央監生代買田地嗣後陸續交田一百六十二畆由楊收管立界兩訖並償還伊息銀六千數百兩　楊所付之銀欲增利息故在地價上略增價值内有方單三張因升科局現未清丈曾向楊仰堂言明將浦東高橋及周家嘴等處之田地共七畝有零計共方單五張作抵一經升科局查明彼此將地調况楊仰堂本已充從被雷汲韓唆使因此涉訟至雷汲韓所呈之方單　有一張並非原物求鑒雷供係楊仰堂之夥今日實爲抱告並非唆使剌史以雷汲韓迭次到堂纒訟顯見不安本分大加申斥喝退楊仰堂呈控各節其地祗七畝有零今核方單共有八畝之多其中必有别情姑候飭差恊保查明禀覆再核 
[反目輕生]  
　　有陳蓮生者向在英界爲差夥辦事勤能經前讞員屠興之别賀賞以差名迨翁笠漁明府蒞廨曾因悮公擬卽斥革旋經人說項始得無事其妻某氏以陳謀生之業一旦幾失時占反目之爻陳鬱鬱不樂常向人談及覓死之方一日在某茶肆整容問薙髮匠曰爾等所用藥死髮虱之砒人食之可死否匠含糊以對陳欲索取少許有知之者告知同班差役時加防範後忽在差房中背人含食生烟四錢經人解救得不死至前晚忽又掩入土地祠自縊於花棚下翌晨差夥見之不覺驚駭欲絶撫之已體冷如冰返魂無術矣遂據情告知張直剌著其妻備棺收殮 
[鷸蚌相争]  
　　本邑人某甲僑寓滬南王家馬頭地方前晨手携竹籃入市購物甫至大東門外高巷頭地方有阿金者在彼停一糞擔傾倒便桶甲在旁經過穢物濺及身上甲怒甚貿然將旁邊提桶内所贮之水向阿金頭上冲去淋漓满身衣裾濕透阿金以似此惡作劇必有以報之於是將便桶内所剩之糞向甲傾倒致甲身上遍染木樨香味甲上前將阿金扭住互毆復軋至附近小茶肆中互評曲直當有某乙從中排解以阿金先不留心　污及甲衣實有不合因令惠去茶鈔甲所染之穢物令自行洗去兩免紛争甲雖尚欲有言奈該處爲流氓麕集之所又恐受虧只得作爲罷論連呼晦氣悻悻而去 
[毆傷類誌]  
　　江阿虎方金才同在楊樹浦某姓作塲内作工昨日二人將作塲内木屑出售後因分利不均始而角口繼復揮拳江力不能敵致被毆傷奔至捕房控告捕頭見江受傷屬實飭包探金阿三將方金才拘入捕房押候解送英界公堂訊斷○方紀中周阿坤昨日同投楊樹浦巡防局控稱被趙桂卿毛海林趙榮生陸阿生等毆傷求究李葆初二尹卽飭局勇將趙桂卿陸阿生拘局訊問押候究辦方周二人出外自 
 
 

Page 4

 
 
行醫治 
[校正訛子]  
　　昨報紀清理空票一則有公所捐一厘應卽改爲經費字樣經費二字誤作公所捐三字附正於此 
[使君壽考]  
　　筵資移助屢見報章蓋以肉大魚肥徒誇晏會不若茅檐蔀屋普被仁施也敝堂昨承眉壽主人因七旬大慶將諸公餪筵移助施粥經費計交到洋八十四元所有惠分芳名另單刊佈又務本堂銅洋六十元何承德堂洋四十元王純立洋二十元又席子眉求病速愈助振洋二百元沈小竹爲子病祈愈振洋二百元姚端卿交來蒲上無名氏洋二百元凋年急景正虞籌欵維艱捍患拯災竊喜及時種德後先頒到忻慰殊深祗領之餘謹此誌謝[  上海六馬路仁濟善堂董事嚴信厚葉成忠楊廷杲黄宗憲施則敬謹誌]  
[仁壽同臻]  
　　裘蕚輝善士今届五十初度蒙親友饋送壽儀理合設筵伸謝因思時勢艱難災祲未已爰將饋儀規銀一百兩移助賑需爲諸親友祈福又自捐規銀一百兩爲阖家求平安共計規銀二百兩委充災區綿衣之欵憫鳩形之瑟縮何須洗盞臚歡瞻鶴髮之鮮明總是添籌獲福羣情浹洽家慶圑欒彼致慨無衣者當亦感賓主之周旋而登臺上頌焉上海北市絲業會館籌賑公所制施則敬謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[赶印京報] [  申報館主人啓]  
　　本館京報悉照邸抄原本赶緊排印並不抽去各摺以省紙幅且隨到隨登免積壓之弊凡在官摥早所深信現在格外赶緊印出　人皆先覩爲快閱者鑒之 
[藩憲牌示]  
　　本任廬州府舒城縣曉天司巡檢沈步琦少尹現經藩憲于方伯懸山脚示飭回本任供職 
[收詞諭示]  
　　鎮江訪事友遞來常鎮通海道常久山觀察示諭一道云照得軍民人等遇有冤抑之事例應　赴地方衙門呈控如不爲准理或審斷不公方許來道呈明聽候核實查辦兹本道蒞任除代　　名給戳承充並照章放告外合亟列欵示諭爲此示仰闔屬軍民人等知悉嗣後爾等如有控訴事件務遵後開各條赴代書　據實繕詞按照告期當堂呈候核收批發倘敢違例越訴或將已結案件聽信訟棍教唆來轅翻供一經察出定卽押發回籍分别照例　　該代書亦當安分守法據情繕寫不得增减情節致于併究不貸其各凛遵毋違一地方公事實在有關利弊興革者准　　　白禀其詞訟事件擅用白禀攔輿投遞　不收一呈詞禀帖夾送名片書函者不收一呈内應將曾在本府廰縣控告幾　　尚批示曾否提訊分别聲名並抄原案呈核違者不收一紳士婦女照例列抱違者不收一婦女因事不令親屬到官倚恃女流出頭唆控除原呈擲還外仍發回藉究辦一代書依口直叙不得增减情節如自帶來稿者詢明做詞人姓名住址年貌作何生業一律填註違者不收 
[告示照登]  
　　賞戴花翎補用府調署德化縣正堂加十級紀　　　　爲嚴禁訟棍教唆以清訟源事照得理枉申冤固牧令斯民之任而安民息訟實保安郅治之方故古來良吏不難聽訟　　　　同無訟若欲民間無訟必先嚴禁訟棍然後可以勸誠黎庶爾小民若無大冤大枉之事切勿投諸訟師砌詞誣告須知誣告　　反坐教唆一體重懲方今上憲秉政嚴明揚清激濁無非爲消邪慝於無形而躋吾民於無訟也本縣下車伊始訪聞德化民情今非昔比而安分守已者固不乏人逞刁健訟者亦復不少推原其故皆由訟棍刁唆乘機播弄或慫恿原告書吏之可托或朦騙被告情面之可求或云某處夤緣可入或謂某人賄路可通一經教唆成訟原被足入陷阱若輩身遊世外夫良民之受害惟被誣爲最慘奸徒之害人惟唆訟爲至毒故有夙昔之微嫌輙架大題而具控偶挾一時之小忿遽裝切膚之鳴冤及至到官之後满紙冤情皆爲烏有一經對簿盈篇膚愬盡屬子虚且使兩造爲鷸蚌之争訟棍轉收漁翁之利愚民身罹法網奸徒反得磐石之安嗟嗟小民誰無細故相争誰無片言相激設使里有端人俗敦古道則地方鄕約卽可據理而解紛族長士紳亦得平情而息事何至涉訟公庭徒煩票差而迭出累月經年莫不曠時以失業興言及此痛恨何窮除密訪查拿外合亟出示嚴禁爲此示仰闔邑軍民人等知悉務宜各安生業共保身家事不得已總以百忍爲高情或難甘亦必三思而動勿矜情而好勝勿搆結以凌人勿聽旁言變亂黑白擅起不測之風波勿信邪慝顛倒是非妄行禱張之爲幻至於唆訟之輩亦須及時猛省趁早回頭把守良心凛遵國法倘敢視示禁爲具文仍蹈前轍一經訪聞或被告發立卽嚴拿到案審出眞情定行照例懲辦本縣爲保愛良民起見自當言出法隨决不稍爲寛貸其各凛遵毋違特示 
[查夜認眞]  
　　九江道誠果泉觀察愼重冬防不肯稍懈某夜三更時帶領兵役多名親自出轅四處查察城廂内外各叚委員均站班伺候總巡吳儀生明府迎入局中小憇回轅時已雞聲喔喔矣次夜前營遊擊萬雲衢遊戎亦督帶健兒遍查城廂内外自夜逹旦不稍休息九江府聨太守亦親自乘騎徹夜巡查柝聲斷續燈火參差維彼小民可以高枕無憂矣 
[民情戴德]  
　　九江采訪友人云九江對岸江北一帶田園廬墓全恃堤埝保障今年秋水盛漲諸堤岌岌可危居民齊赴道轅禀報情形誠果泉觀察卽會同宋珮珍鎮軍挑撥兵士駐堤搶護得保無虞旋復籌集經費行平糴之法得以保全無數生靈今者水勢漸消萬民安業爰醵貲公製匾額文曰救民於水分别餽獻鎮道二轅懸掛大堂以申感戴 
[于卿底事]  
　　沙市訪事友人云蓮池寺後某甲小本營生日困於酒肆茶寮且又愛賭往往重衣而出赤身而歸其婦潘氏向有金蓮之目與某綢店主某乙結露水姻緣情好正篤而使費亦復可觀甲但須阮囊常满不惜聲名乙往來旣久愈無忌憚甲有無賴友某丙某丁偵知其事欲圖意外之財十月下旬俟於附近烟館傍晚排闥而入乙正與婦情濃之際雙雙捉住勒寫數十千借契一紙乙磕頭如搗蒜始抱頭鼠竄而歸 
[何枚輕生]  
　　某甲者金閶人也卜居鎮郡小街有年前晚其妻某氏不知何故私吞洋烟復至披屋中以麻繩自縊適鄰人在後樓窗矖衣見而呼喊甲聞聲入視見氏面色如灰急將繩索解下詢以何故自盡則以腹中尚吞生烟對甲卽延訾診治投以藥水將烟毒吐盡始漸蘇醒甲以爲有鬼作崇倩羽士多人作道塲一日不知神道遠人道邇不求人而求神甲亦可謂愚人矣 
[反目雉經]  
　　寗波采訪友人云郡治南門外半街毛森茂竹器店主年踰五旬身如弓背人咸以毛駝子呼之日前不知何故與妻反目忿無可洩誓不欲生潛上閣樓自經而斃至午後始爲其媳所見急往救之則已無能爲力矣哀哉 
[口角被拘]  
　　夏炎炎石連生二人在路口角争閙不休經二百十二號華捕拘入捕房轉送英界公堂張賡三直剌著押候訊奪 
[服禮了事]  
　　長脚丫頭卽陳丫頭以賣水果爲生日前因在滬南董家渡恒豫酒店與賣膠州黃芽菜之小胡沽飲一言不合互相鬥毆將小胡頭顱擊破乘間逸去小胡奔赴二十三七鋪巡防局喊控局員姚殿卿二尹立限地甲拿案訊究兹由地甲將陳拘獲正欲解局研訊陳自知不合挽令友人從中經勸願出洋蚨數翼爲小胡醫藥之費另辦香燭在天鳳樓茶肆服禮了事地甲遂卽赴局禀請銷案 
[騐傷彚錄]  
　　蘇婦馮張氏偕壻李阿富投上海縣控遭吳阿多弟兄行兇毆傷前日之晚黃愛棠大令倩帮審委員蔣壽林剌史升堂研訊馮張氏供小婦人原籍蘇州府元和縣今年五十有二現住治下英租界潮陽樓附近以傭工度日前有胡姓親戚托小婦人爲保向某木器店租賃木器傢伙言明按月租洋二元一角收過一元尚少一元一角日前往索非但不付反與小婦人口角並有素不相識之吳阿多吳阿妹弟兄二人出塲行兇硬霸竟被毆傷情急喊控求恩究辦李供亦元和縣人以木匠爲生岳母馮張氏前日至胡姓家中索取租錢忽遭吳阿多等毆傷求騐剌史飭仵騐得馮張氏左後肋有擦破皮傷頭面有打傷各處均無大碍判令自行醫治聽候核辦○蔣玉堂偕證人余阿榮至縣控被吳松泉行凶毆傷前晚經蔣剌史升堂提訊蔣供本地人家居談　橋相近現在洋紗局充當機器工頭有新閘流氓吳松泉與小的無故尋仇經人解散日前小的作工已畢由局回家行至新閘吳　糾合羽黨各持鐡器攢毆小的以致腿上及左肋等處均受傷痕求恩騐究余供成衣度日空住浦東與兩造素不相識是日行經是處適見吳等多人將蔣凶毆以致受傷求鑒剌史得供飭仵騐得蔣玉堂受傷屬實判令自醫静候查明核辦 
 
 

Page 10

 
 
[呈控攫物]  
　　前日有張雲順者至縣者擊鼓鳴冤值日差向之詰問據稱被沈仁卿糾合地棍到家攫去白棉花等語該差據情禀明黃愛棠大令卽於當晚倩帮審委員蔣壽林剌史升堂研訊張供監生係浦東人家住張家橋地方向開糧食鋪安分度日光緒十二年間有楊師橋人沈仁卿來店存洋一百三十元言定二分起息嗣因店中生意寥寥向沈懇請止息拔本每年陸續將本付給至上年嵗底止結昇清帳外尚多盈餘英洋二十五元今正以來屢次往索一味延宕本月初八日沈仁卿怱糾合地棍三四十人來家將家中所堆白棉花一百零五包一併攫去當日監生訴知地保向論令其將原物送還詎沈置之不理無奈來案喊控叩求提究地保趙松林供稱此事小的未經目擊實出不知剌史得供再三駁詰張執定前詞剌史以其中必有别情喝令退去候查明核辦 
[懲責串竊]  
　　滬南大東門外萬聚醬園前日在某處購得白米四十八擔雇張阿毛駁船裝至萬聚碼頭卽唤脚夫賈寶生爲之　運事後核算忽少一籌當由司事者向張阿毛詰問張諉爲不知醬園主遂函送十六鋪巡防中局請究適局員潘仲泉二尹因公赴蘇由地甲傳令張阿毛及船夥謝金發脚夫賈寶生到場經勸嗣因言詞各執當卽禀知局中司事諭將人証解至北局請楊聘侯二尹辦理二尹立卽升堂提集研訊知船上尚遺竹籌一根頭係串同脚夫從中攫竊故將張謝各責一百板賈責五十板斥退 
[胠篋被拘]  
　　小竊某甲昨日至虹口西華德路某姓家竊得布被一條適包探王阿虎路經該處見其形跡可疑向前盤詰言語支吾立將人贜解入捕房候解送公堂訊辦 
 
 
 

Page 11

 
 
   
 
 

Page 12

 
 
[光緒二十三年十一月初十日京報全錄]  
　　宫門抄○諭旨兩道錄前○湘撫陳奏參局員侵吞請旨革職勒追片○學政黃奏爲教職文行俱優請旨獎勵摺○又奏爲訪求人材以重實學片○將軍恭等奏爲捐廉添造满營擡槍一律完竣摺○晉撫胡奏爲請裁朔平府訓導員缺片○又奏爲請將催科得力之知縣獎勵片○又奏爲晉省司庫添扣各項减平一年約扣銀數摺○蘇撫奎奏爲委解京餉片○十一月初十日户部通政司詹事府正白旗值日無引見○良培假满請安○興京副都統靈熙請訓○慶公請假十日○英侯續假二十日○户部奏請更换左右翼監督○提督衙門奏拿獲賊犯高四等五名請交刑部○召見軍機靈熙張蔭桓○○陳寶箴片再臣前因查有委辦湖南醴陵縣厘金　務試用通判李蔚文作奸舞弊勒索商民又聞該局收支委用巡檢馬福燾與李蔚文通同舞弊所有侵虧糧項多入收支之手請旨將辦理醴陵厘局試用通判李蔚文革職追繳並將馬福燾發交長沙府看管查追如究明串通情弊或追不足數再行一併嚴叅等情附片具奏於光緒二十三年二月十四日奉到硃批著照所請該部知道欽此欽遵札飭嚴追去後兹據湖南厘金局司道詳據長沙府知府鍾英詳稱馬福燾前辦醴陵厘金局收支虧空公欵銀三千五百二十三兩有奇遵提追繳迄今日久僅據繳銀一百四十四兩洋銀八十三圓不及欠欵十分之一並據禀稱所虧公項内有李蔚文挪用錢九百餘千等語飭傳李蔚文業已措資離省請將馬福燾先行叅革如再延不完繳卽行查追家産變價充公並傳李蔚文質訊等情臣查馬福燾籍隷甘肅寗夏縣人於光緒十七年遵新海防例報捐巡檢指發湖南試用除咨部將馬福燾試用巡檢先行斥革一面飭府勒限嚴追並咨陜西巡撫臣轉飭已革通判李蔚文原藉寗羌州查明李蔚文如已潛回原籍立卽提解來湘質訊追繳外理合附片具陳伏乞聖鑒謹奏奉硃批該部知道欽此○○江西學政内閣學士兼禮部侍郎銜臣黃卓元跪奏爲教職文行俱優請旨獎勵以照激勸恭摺仰祈聖鑒事竊照各省教職各官如有品端學粹之員由學政據實保薦歴經遵照辦理在案臣奉命視學江西於各學教職悉心考覈因文察行灼見其尤兹查有廣信府教授關燿南由已未科進士授庶吉士散館授職主事分發户部廣東司行走嗣呈請註銷主事仍歸進士本班以教職歸部銓選奉文選授廣信府教授履任以來恪供厥職每接見生童必循循善誘朂以敦品力學該教職崇尚實學不事浮華立品端方課士精勤臣細加考察實係品學俱優文行端正堪爲士林矜式合無仰懇天恩俯准賞給廣信府教授關燿南員外郎銜以崇實學而資觀感出自鴻慈逾格爲鼓勵人才起見謹會同江西巡撫臣德壽恭摺具奏伏乞皇上聖鑒訓示謹奏奉硃批著照所請該部知道欽此○○黃卓元片再案查欽奉上諭嗣後學政准於通省生員中綜核名實認眞考察酌保數人以爲鄕里矜式等因歴經欽遵辦理在案兹查有豐城縣嵗貢生歐陽熙品行端方潛心注學於尚書三禮尤多所發明實屬文行交修名實相符合無仰懇天恩俯准敕部將江西豐城縣嵗貢生歐陽熙以訓導不論雙單月歸部選用出自鴻施逾格所有循例訪求人才以崇實學緣由謹會同江西巡撫臣德壽附片陳明伏乞聖鑒訓示謹奏奉硃批著照所請吏部知道欽此○○奴才恭壽奴才興安跪奏爲恭摺奏聞仰祈聖鑒事竊奴才等前查騐八旗各佐領下各項軍器因擡槍鳥槍兼有年久鏽蝕多不堪用如遇緩急難期得力經奴才等商同八旗恊領量力捐廉另行添造專摺奏明在案隨於去嵗十月開工卽飭該恊領等揀派公正之員逐日在工認眞監造雇覓精細工匠均用折練純纒珍製務使一律精純緩急可恃陸續添造擡槍九十六桿鳥槍四百八十桿現已如數造齊試騐有準當將新造之槍分存各佐領下以備緩急撥用所有　　操演仍用陳存之槍查此次添造抬槍鳥槍係由奴才等捐廉製造除將新造抬槍鳥槍數目報部存查外請將所用工價銀兩免其　　　　　將奴才等捐廉添造满營擡槍一律完竣緣由理合恭摺奏聞伏乞皇上聖鑒謹奏奉硃批著照所請該部知道欽此○○　　　片再據朔平府知府寶梁以該府學官事簡請裁訓導一缺據禀到臣當經飭　布政使俞廉三核議兹據詳覆前來臣查朔平府學額設教授一員訓導一員學署向駐距城五十里之威遠堡地居邊塞讀書士子本不甚多曩嵗管理府學生員外兼管綏遠城駐防生員並設兩齋向不覺其浮冗迨光緒十年前撫臣奎斌奏設口外歸化等七廳總學教諭所有駐防生員改歸總學管理而府學教官遂形閒曠近因學署年久坍塌無欵修復兩學併居一齋邊境嚴寒缺分瘠苦任斯缺者無不視爲畏途復查蒲州澤州二府文風較勝朔平府均祗設教授一員並無訓導　朔平學務本簡一員管理已覺有餘擬請裁去訓導一缺酌留教授一員將訓迪生員宣講月課諸務歸併辦理以汰閒冗而專責　是否有　應請旨飭部議覆施　俟奉部覈准後其現任該學訓導應請作爲裁缺卽用班次另行選補合并聲明所有請裁朔平府訓導員缺緣由　會同山西學政臣錢駿祥合請附片具陳伏乞聖鑒謹奏奉硃批該部議奏欽此○○胡聘之片再定例一官經徵分數錢糧能每年於奏銷前完全應於照常議叙之外量加優叙其數在三萬兩以上一官經徵九年於奏銷前全完者准其指定應升之階保奏免其送部引見等因歴經遵辦在案兹調補平遥縣知縣沈士鑅前於襄垣縣任内經徵該縣錢糧數在三萬兩以上除光緒十一十三十九等三年調充廉差並非一手經徵不計外所有十二十三十四十六十七十八二十二十一二十二等九年錢糧均係該員一官經徵於奏　　　　全完並無蒂欠亦無因災蠲緩情事據布政使俞廉三詳請照例奏獎前來臣覆醒該員沈士鑅經徵襄垣縣錢糧數在三萬兩以上先　九年均能於奏銷前　數全完毫無蒂欠洵屬催科得力核與指定官階保奬之例相符該員係現任知縣直隷州知州是其應升之階相應奏懇天恩俯准將調補平遥縣知縣沈士鑅以直隷州知州在任候補免其送部引見以示鼓勵而昭激勸出自逾格鴻施除咨部查照外謹附片具陳伏乞聖鑒訓示謹奏奉硃批該部議奏欽此○○頭品戴山西巡撫臣胡聘之跪奏爲遵照部議添扣减平謹將司庫一年約扣　數專摺奏報仰祈聖鑒事竊准户部咨議覆御史宋伯魯奏請添扣各項减平以裕利源一摺光緒二十三年五月十二日具奏奉旨依議欽此行令自本年七月起無論一切正雜各欵凡向支庫平者每兩核扣六分統按二兩平給發並將各項减平一年約扣數目先行專案奏報等　　照到臣當卽恭錄轉飭遵辦去後兹據藩司俞廉三詳稱查晉省常例支銷欵内奉扣减平銀兩曾於光緒十三年經前撫臣剛毅奏明分别扣平　扣平及核扣湘平各歸各案造具細數清册咨部查照在案兹奉前因自應將上次册造向不减平及向扣湘平各欵自本年七月初一日起每兩均按六分核扣减平支發以歸一律除向扣六成减平各欵循舊辦理通年約扣銀二萬九千七百餘兩不計外所有此次添扣六成减平核計一年約扣銀四萬三千二百八十餘兩開具清單詳請奏報等情前來臣覆核無異除將清單送部外所有晉省司庫添扣各項減平一年約扣銀數理合專摺奏報伏乞皇上聖鑒敕部查核施行謹奏奉硃批户部知道欽此○○奎俊片再准户部咨光緒二十三年内務府經費指撥江海關洋稅銀五萬兩以二萬五千兩解部歸墊二萬五千兩徑解内務府應用等因當經飭據該關先籌内務府銀二萬五千兩並隨解平餘等銀八百二十五兩交商匯赴在案尚應找解部庫歸墊銀二萬五千兩兹據江海關道劉麒祥詳稱在　關稅項下如數動支仍交京莊號商匯解解京交納以歸妥便至光緒二十三年分江海關奉撥前項經費銀五　　　　先後分批清解並無蒂欠合併陳明詳請　　前來奴才復核無異除給咨起解外合將清解緣由附片具陳伏乞聖鑒謹奏奉硃批該衙門知道欽此 
 
