# 1900 - 234 - 4909831

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論妄言被逮事]  
　　本月初一日本報紀妄言被逮一則大旨謂金陵訪事友人函述上月下旬某日忽謡傳省垣將遭大刼居民宜於某某等日虔爇瓣香終日不食终夜不寢庶免殺戮之禍云云讕語無稽頃刻遍傳四境署江寗縣孫花樓大令急出訪查詰以語之由來稱爲某雜貨鋪某甲所述轉詰之甲則係聞諸某鑣局中鑣客某乙當乙告以此語時曾謂能傳一人可免一身之災能傳十人可免一家之災知而不傳則必首遭兵刼愚人無識遂至妄聽妄言大令旣得其情卽飭役將乙拘獲擬治以造謡惑衆之罪嗣經鑣局主投縣苦求并爲具結始得從寛斥釋執筆人閲之不禁喟然曰異哉何中國民情之愚一至於此哉夫國家當多事之秋消息必易阻隔朝廷之舉動官府之作爲相彼小民豈能深悉於是以訛傳誤而謡説由是興焉間嘗推求其故厥有兩端一係有意僞造一因無心傳述蓋閭巷編氓大都昧於事理偶遇變故莫不恐懼驚疑無事自擾匪人窺知其隠益以不經之語煽惑民心一經入其彀中或藏匿其貲財或遷移其室家若輩因得於中取利剽掠刼奪之事由此而生自北方拳匪肇亂以來南中人民之因移家而被禍者實已書不勝書蓋非令居民自相驚亂固不易行其詭計也至若遊手好閒之徒酒肆烟寮到處托足偶聞新異之語不論其是非眞僞互相告語以自誇其消息之靈究之海巿蜃樓茫無蹤影而旁聽者以爲出自某某之口或者事非無因迨至輾轉流傳而訛誤之由遂難究詰此蓋好事者爲之而因之傳聞互異也由前之説匪人借無據之言以肆其簧鼓固當律以造言惑衆之罪由後之説雖非事出有心而不察於情不揆於理逞其胸臆口説是騰致令聽之者疑以傳疑驚惶莫定人心因此摇惑大局因此可危揆厥情由豈能辭咎故愚謂凡有忘言生事之人無論有心無心必須盡法嚴懲不可稍存姑息雖然此猶非探本之論也原夫訛言之來倡之者一二人信之者億萬衆若輩知其技易售故皆興高采烈爲之裝點其詞若一語流傳人皆知爲無稽不屑挂諸齒頰則若輩亦何必自蹈虚妄之咎致受吐棄於人故欲禁謡言必先使薄海民人咸曉然於事理之當然而不復稍生疑慮庶謬説不期絶而逢絶邪謀不期消而自消正本清源事無有捷於此者今者金陵之事旣因一人之妄言幾至釀成巨禍矣幸而覺察尚速拘甲到案究出根源始恍然於讕語之由來而疑團得以立破然方今禍亂未已沿江各省伏莽滋生豈無狡黠之徒廣布流言藉圖乘間起事所望地方有司能如孫大令之不動聲色嚴密查拿庶若輩知詭謀未行而及身先蹈不測之禍庶幾紛紛妄語或者得以稍息乎涉筆及此不禁拭目俟之 
[飭緩回津]  
　　昨日華盛頓來電云美國朝廷以目下中國京師匪黨未能平靖因電飭美軍統領不得回至天津務須在京過冬以觀動靜 
[電飭分兵]  
　　昨日華盛頓來電云上月某日美廷飭添派兵士一萬名助平中國北省拳匪之亂兹者政府接統領電禀得悉兵力已足不必再添因於昨日電飭分兵四千名航海赴小呂宋 
[鄂中誅亂記三]  
　　漢口采訪友人云當上月二十七日之夜漢口拘獲謀叛匪徒時在箱内搜出僞印一顆上刊管領中國大士會七字併康有爲文廷式諸逆黨往來手札嚴加刑訊供稱會中自頭目以下分别五等入會者由匪首給予憑條月領薪水洋銀六圓窺其意旨定係康逆餘孽圖謀不軌固非與尋常哥老紅燈諸會匪所可等量齊觀者也幸天佑聖清事機敗露否則星星之火可以燎原後患尚堪設想乎至於是夜在花樓街李愼德堂内拘獲之日本人三名經夏口廳同知陳少石司馬解省詳加研詰内有甲乙二華人僞作日裝且曾登科第者自認康逆羽黨不諱因之立卽駢誅惟一人自稱籍隸日本某處姓甲斐名靖後由日本駐漢領事官再三力索始交來使帶回刻已將各匪首級盛以木匣分懸漢口各碼頭矣 
[會匪伏誅]  
　　沙巿訪事友人云湖北荆州府屬監利縣人王金榜不第秀才也平日大言炎炎好談兵法潛與海湖會匪爲伍常爲之借箸而籌匪遂奉爲軍師呼以賽諸葛近由荆江水師哨弁楊某拘獲解送江陵縣署縣主張芸生明府研訊之下王直認不諱明府遂據情申詳督撫憲七月初九日接奉電札飭卽就地正法隨會同城守營潘千戎將王提出押赴法塲斬决次日將首級盛以木匣派兵舁游街巿導以木牌一面標明犯案緣由俾人觸目警心引爲炯戒 
[妖匪正法]  
　　温州訪事友人云上月二十三日永嘉縣查石笙大令接奉上憲釘封公文隨咨會城守營王敬廷都戎二十四日黎明飭從獄中提出妖婦鄭陳氏匪首謝鳳標兩名口如法綑綁解赴巿曹正法臨刑謝犯極口呼寃鄭陳氏則從容就戳且沿途與兵差問答刺刺不休是眞愍不畏死者矣 
[匪首歸誠]  
　　廣州訪事人云著名巨匪區辛傅贊開二人前經鄭鎭軍惠林嚴行緝捕送從間道遁至廣西事爲李傅相所知諭令劉問芻觀察招致投誠立功自贖上月某日傅匪偕其黨四十餘人抵省垣面縛自首觀察留住劉園商務局設筵欵之二十一日復有匪黨六十餘人分乘大船三艘由廣西駛來小泊黄沙河謁見保商局總辦蘇伯賡觀察觀察讌於下陳塘羣樂酒樓大憲以傅匪旣由傅相招降擬電請傅相設法安置至區匪則已在廣西祝髮爲僧矣 
[咸予惟新]  
　　鎭江采訪友人云本月初一日鎭江府向子振太守會同丹徒縣莫嶼香明府出示曉諭曰照得光緒二十六年七月二十七日本府縣訪聞有匪首魏發魁糾夥入會濳謀不軌情事當卽會營將該匪首拿獲到案起出洋槍刀械並會匪隠語信函等物一併解奉本管道憲曁宮保提憲督同審訊明確正法梟示以昭炯戒卷查該匪首平時搶奪詐擾犯案纍纍迭經各前府縣飭拿未獲漏網多年一旦明正典刑自必大快人心惟該匪首稔惡已久黨羽必多當此時局艱危本應悉拿懲辦以遏亂萌特以愚民無知被誘入夥不無一線可原首惡旣除誘惑者應知改悔本府縣不忍不教而知合亟出示曉諭爲此示仰闔郡軍民諸色人等一體知悉自示之後爾等務宜各安生業自保身家 
 
 

Page 2

 
 
本府縣尚可寛其旣往之愆予以自新之路倘仍不知儆畏則是頑梗不化與亂民無異定卽嚴密查拿悉獲懲辦王法具在忽謂可倖逃法網也其各凛遵毋違切切特示 
[收復名城]  
　　浙江衢州府屬土匪肇事前經閩浙二省合兵會剿將欠敉平至七月中旬餘黨復竄入常山擾及郡城省中續調三管前往此已紀諸報章者也兹有客自蘭溪赴杭者告本館訪事人云當匪徒竄至常山時大吏調兵往剿因餉項不繼兵士脱巾譁騷以致匪勢蔓延日熾一日嗣經統領李觀察向紳富籌借銀五千兩分給各營始得出城迎擊匪徒一經接仗卽望風而逃未幾總兵敖鎭軍亦督勇兠圍得將江山常山二縣收復 
[匪供狡展]  
　　温州訪事友人云府尊林少筠太守前委傅愛棠少尹提解傳習拳教之男女匪犯僧景雪等六名口上月十八日解到後卽發交永嘉縣獄收禁二十一日之晚由道轅發審委員秦樂平大令會同袁新栽叅軍研訊各犯供詞狡展推諉不承直至更魚三躍仍無確實口供乃飭分别還押 
[約束勇丁]  
　　鎭江訪事人來函云七月二十八日長江水師提督總統江勝全軍黄芍巖宮保發出告示一道略謂照得洋人租界向來不准滋擾如遇營勇由租界經過必先知會領事並嚴加約束免致滋事此定章也現舉北省拳教相仇中外交鬨各處土匪亦虞竊發迭准兩江督部堂咨奉諭旨實力保護教堂租界所以愼固邦交也爾等各營勇丁務須知朝廷懷柔遠人之至意凡租界教堂如有土匪滋擾尚須營勇竭力保護豈有自爲營勇反在租界滋閙之理合亟出示曉諭爲此示仰本部員弁勇丁一體知悉爾等當恪守營規平時無事不准出外閒遊卽遇有事應由租界經過亦當恪守紀律不准語言無狀口角滋閙倘敢滋事一經查明或被禀發定當從嚴懲治並治該哨官什長約束不嚴之罪軍法具在愼毋自貽伊戚也其各凛遵毋違特示 
[蘇省團防]  
　　蘇州訪事人云自北方拳匪作亂以來上憲札飭各屬舉行團練蘇州府濮紫泉太守以省垣地廣人稠深虞兵力單薄因遴委某員招募練勇五百名以資防堵某員奉委後立卽樹幟開招刻已將次成軍本月初一日帶領所派哨弁哨長什長篷頭等人至府署禀請太守親自點騐 
[示安民教]  
　　廣州訪事人云番禺縣錢大令近奉兼署兩廣總督德靜帥札諭内開北地亂耗傅來粤省謡言紛起飭卽出示曉諭以安人心等因爰卽飭吏繕稿遍貼通衢其略云爲曉諭事奉兼署督部堂德札開照得本兼署部堂迭次接晤各國領事官及兵船管帶官據稱此次北方拳匪逞亂致肇釁端本非各國意料所及各國派兵前往祗爲剿滅該處亂匪復臻太平起見决不進兵他省至轓省河面間有各國兵輪船往來駐泊無非爲保護商民毫無他意請飭曉諭百姓切勿輕聽謡言妄生疑慮等語查洋人在東南各省商務最大財産最多且中國所借洋債亦恃此數省籌還其不願多事實爲一定不移之理進兵之舉不待智者而可知其必無至本省會盜各匪每多伏匿際此人心惶惑之時誠恐乘機搆煽擾害地方前經會同爵閣部堂李妥籌佈置防範已嚴其有兵力稍單之處現復籌添勇營分撥扼要駐紥認眞防護倘有土匪會匪藉端騷擾意圖蠢動不難立予剿除凡屬士農工商均宜各安生業萬勿輕聽無稽之言自相驚恐轉蹈危機合就札飭各縣卽便遵照出示曉諭并傳集紳民剴切開導務各約束子弟照舊安業毋許摭拾浮言佈散附和一面遵照迭次札飭事理禁約民教彈壓地方遇有造謡惑衆藉端滋事之人及擾害地方之土匪會匪立卽會營分别查拿剿辦并隨時加意嚴防其屬内所有各國洋商教民及一切財産務須遵旨按約照常認眞妥爲保護毋許稍有疏虞仍將出示日期曁遵辦情形馳禀察核切切等因到縣奉此合行出示曉諭爲此示諭縣屬紳民人等知悉爾等卽便遵照各宜約束子弟照舊安業毋許摭拾浮言佈散附和勿與教民爲難及造謡惑衆藉端滋事以免擾害地方倘有故違定卽會營嚴拿盡法懲辦决不稍寛其各凛遵毋違特示 
[禁阻移家]  
　　武昌訪事友人云鄂省五方雜處民情浮動異常自聞北省拳匪戕害西人和局决裂謡言流播風鶴頻驚羣不逞之徒從而附會其詞恣情煽惑於是一倡百和舉國若狂瞻小如鼷者爭思爲樂郊之適大街小巷遷徙紛紛督憲張香濤制軍惄焉憂之嚴飭典史城門各員昕夕稽查如有無故遷徙出城者務卽認眞禁阻倘敢抗違許卽稟明究辦是亦安靖人心之至意也 
[移家被刦]  
　　杭州訪事人云自北方拳匪肇亂杭郡謡言四起居民紛紛遷徙以避兵烽藩署經承某甲賃定富陽縣鄉間房屋上月下旬某日挾資挈眷登舟三更時駛至某處突被盜船截住羣盜持刀躍入甲蝟縮不敢聲張任其恣情搜括計所失約值千餘金又仁和某公子其先人曾筮仕粤東宦囊充裕在西湖韜光寺畔建一别墅前因省中謡諑紛紜遂令眷口暫居於此上月二十六日清晨忽有匪徒十餘人叩門而入以借糧爲名乘機攫去衣物約值一百餘千幸輜重寄頓他處所失尚屬不多 
[宿案讞成]  
　　姑蘇訪事友人云光緒九年常州府屬荆溪縣墾荒之湖南客民殷倍高與同籍某甲不睦商同蔣小山將甲夥某乙用刀刺死刀柄鐫有甲名姓棄諸屍旁旋與蔣冐認屍親投縣控告時松滬釐捐局督辦錢怡甫觀察方綰荆溪縣篆履騐後提兩造研訊見殷衣襟上有血痕三點疉加刑訊供吐前情迨備文解省忽又翻供案懸一十八年終未水落石出上月某日署臬司朱竹石廉訪委員提至省垣迭經府署發審局各員悉心研鞫殷蔣二犯一味熬刑不肯吐實二十七日發審委員某大令單提蔣犯至案再三開導謂爾係帮兇覊禁一十八載業已屢逢恩赦終於沈滯獄中若能供出眞情則定案後卽可開釋倘仍執迷不悟勢必與殷一同瘐斃而後已汝其三思之蔣俯首良久遂將實情和盤托出大令飭提殷對質殷語塞遂亦招承 
[淛省官塲紀事]  
　　杭州訪事人云委署衢州府傅少卿太守澤鴻於七月二十一日交卸海昌釐捐局務回省料理行裝旋因感冐請假調理嗣接衢郡警報上憲遂促令赴任太守以尚未告痊辭撫憲劉景韓中丞惡其迹近規避立飭藩司惲菘枟方伯撤委記過方伯因於二十六日懸牌改委候補知府趙太守惟瑜接署○浙省錢漕於六月三十日題銷张撫憲劉景韓中丞查照成案盤查藩庫旋於七月二十八日親臨糧道庫查騐是日黎明庫大使率同書役在官廳伺候少頃杭州府朱太守及仁錢兩縣主先後到來迨中丞駕臨開庫點騐無誤隨卽命駕回轅○浙江臬憲榮伯衡廉訪以上城保甲總巡龔别駕經署金衢嚴道徐觀察士霖札調差遣因委郭别駕維銘接辦郭别駕奉委後於本月初一日到局視事龔别駕卽於是日趨詣各憲轅稟辭赴衢 
[粤海秋濤]  
　　廣州訪事人云白鴿票卽小闈姓已歸商人承繳餉銀准予開辦兹又有人具禀督轅請照現辦章程每年加繳餉銀一百萬兩大憲遂責令舊商加繳舊商祗允加繳三十萬兩另出各處衙門費用統計亦不下百萬之數傳聞如是諒非無因也○頃有人謀將番攤館所輸海防經費改歸商辦惟此事係前督憲李傅相體恤武員准由營申承繳刻下政由署督憲德中丞主持故牟利之徒意圖嘗試未悉中丞將改絃更張否也○粤省人情類皆嗜賭鬥蟋蟀一事不過賈似道一流誤國宰相與寵姬愛妾藉此嬉娛耳乃粤中竟有因之破其家産者地方官雖出示禁止率皆視若具文去年石岡鬥蟋蟀塲被匪人縱火焚燬延及河干小艇致斃多人日前各處紳士聨名具禀番禺縣請嚴申禁令縣主錢大令允之立卽飭差四出查拿并委員赴各處察看旋復嚴諭差役如有隠瞞　庇等情　行斥革决不姑寛似此風行雷厲此後五羊城畔當無復有半閒堂遺風矣 
 
 

Page 3

 
 
[鴛湖泛碧]  
　　嘉興訪事友人云郡城東栅口有母女二棍母曰大敲女曰小敲專放重利盤剝小民遇有過期不償者卽前往吵閙聲若豺狼人以其敲詐爲生也卽以敲名之歴年犯案纍纍人皆望而側目近日肆横益甚經紳士聨名具禀嘉興縣署縣主劉大令閲詞大怒立卽飭差拘案嚴加訊鞫喝令各鞭背若干下押候查明各種惡跡以便盡法嚴懲○前工部尚書錢子密大司空乞骸歸里後老病侵尋舉動須人扶掖以故凡有賓客請謁者皆由公子延接其文孫前已文定湖州沈宦之女爲室擇吉本月初三日迎娶先期由坤宅送女至禾○浙江巡撫劉景韓中丞前以省垣兵力不足札飭駐禾防營統領費軍門添招綏靖親兵四旗分投駐守軍門奉檄後已派弁樹纛開招矣○天久不雨農民望澤甚殷桔槔之聲昕宵不絶夏畦之病不亦大可憐乎 
[江城笛韻]  
　　武昌訪事人來函云上月某日有犯官三員由奉天遞解來鄂署湖北按察司孟志青廉訪接准來文卽札委江夏縣縣丞王泰卿二尹率領差役押送起程沿途觀者甚爲擁擠聞三犯均籍滿洲向在奉天某營供差因私售軍火接濟匪人經奉天將軍增軍帥查實奏叅奉旨革職發往新疆効力贖罪沿途文武例須協同獲解以免疏虞刻已由廉訪行知經過地方一體遵照矣○湖北武昌府正堂余示照得湖北境内遠近一律安靜省城派兵入衛原爲北方不靖添募營勇塡駐無非安爾百姓乃有無知愚民紛紛驚疑不定匪徒因而造謡希圖藉端啓釁上憲嚴飭查拿文武協同查禁本府責重地方特爲吾民教訓長江方慶安瀾訛言何得輕聽此時官民上下首重一律保境萬勿自相驚擾務各守分安命 
[傅相行轅紀事]  
　　昨晨記名提督軍門王得勝某省候補知縣王大令亘某省候補知州何太守葆麟督辦鐵路大臣盛杏蓀京卿先後趨詣行轅謁見○昨日午前九點鐘時接清江電報一封十點二刻時接江西電報一封午後兩點鐘時發致金陵劉峴帥電報一封四點鐘時發致山東德州電報一封 
[上海官塲紀事]  
　　昨日新募安字營統領顔梓琴鎭軍詣道轅拜會蘇松太兵備道余晉珊觀察觀察延入花廳面商防堵事宜良久始别○昨日提右營叅將廖楚材叅戎給發標下弁兵月餉嚴諭各營哨力籌防守以遏亂萌其入塢修理之各砲船赶速竣工俾得巡緝私梟解轅究辦 
[籌欵不易]  
　　日前上海縣汪瑶庭大令奉到上憲札文内開北省匪亂深恐各處王匪因之竊發著於城鄉一律籌辦團練等因當卽照會各董集欵舉行旋由龍華鎭董事宋顯文張明其等稟稱奉諭飭卽舉辦團練惟經費一無所出籌商之下因思去秋木棉收成歉薄禀奉憲諭援案酌借積榖存息散給貧民並奉飭造户口清册送候照發今雖一律造齊呈核然念刻下青黄已過待哺尚非十分緊急可否將此項榖息移作團練之費以緩濟急云云大令批示曰查舉辦團練共衛身家本是保民必先保富之意至散放榖息專爲接濟窮民而設兩事固屬不同若將榖息移作團費不特與定章不合且彼窮民大失所望於救歉善政大有關碍至若借榖開河係屬以工代振應發榖息量設孤貧口糧辦法雖有變通仍不外救荒恤貧之本意似不能與辦團置械相提並論值此時事多艱該董等苦心籌劃自當於無可如何之中另行設法辦理庶於保富恤貧之道兩有裨益本縣有厚望焉 
[政重催科]  
　　署理江蘇布政使陸春江方伯以北事未弭軍餉浩繁通飭各州縣將下忙錢糧及早開徴報解昨日上海縣汪瑶庭大令奉到札文定於日内設櫃徴收以便解存藩庫想食毛踐土之人必能踴躍輸將爲國裕庫也 
[致祭呂祖]  
　　昨日清晨蘇松太兵備道兼江海關監督余晉珊觀察提右營叅將廖楚材叅戎率同屬卜文武各官詣水仙宮致祭呂祖蓋世俗相傳是日爲純陽華誔也 
[局員行夜]  
　　前晚本邑南巿二十三七鋪巡防局委員盛雨村二尹督率勇甲巡至江蘇海運局附近見車夫張李郎露宿街頭立命提至輿前喝責二十板及至南卡對面見鄉人夏毛狗顧錫元偃臥簷下研訊之下夏顧同供投親不遇無處棲身以至於此二尹命地甲押交親串某姓收留不准在外肇事 
[讞員回署]  
　　月前英美租界公廨讞員翁笠漁直刺詣道轅請假赴奏州至昨午事畢而返船泊老閘橋畔馬頭旋由署中差役等人迎迓回署　 
[思患預防]  
　　昨日爲租界西人迎賽水龍會之期蘇松太兵備道兼江海關監督余晉珊觀察恐屆時遊人如蟻難保無匪類混跡乘間滋生事端因傳諭各城門委員至晚八點鐘時一律下鑰不准私自放行十六鋪二十三七鋪各巡防局員曁馬路工程局總辦程雨村大令則督率勇甲捕役人等沿途照料以靖地方乃頃聞西人已議定暫緩懸燈則水龍會當亦不復迎賽矣 
[慶賀從緩]  
　　寓滬西商定於昨日懸燈慶賀已紀報端兹悉統帶駐滬印度兵之英將鴿理氏照會英總領事轉咨工部局命從緩舉行大約須擇日再行申慶矣 
[押犯病斃]  
　　紹興人丁時榮前因犯竊經某包探解送英美租界公堂讞員翁笠漁直剌判令管押美界捕房半年昨日忽因急病而殂藍副捕頭著二圖地保查傳屍屬備棺收殮 
[采風宜愼]  
　　日前英租界捕房副捕頭查得采風報館登有包探能幹及巡捕調戲野鷄妓女二事以各探捕並無此事特爰將該館主筆吳繭人拘解英美租界公堂禀請襄讞委員張柄樞司馬訊究吳供此稿由耀華照相館主施德这送來囑登於報原稿今已檢出呈求台電旋由一百零二號三道華捕禀稱英界胡家宅一帶歸小的巡邏各華捕不敢妄爲實係該報館有意污衊求鑒英繙譯梅君向吳申斥曰如果探捕有不守捕房條規情事爾儘可訴知捕頭何得挾嫌妄登報紙遂商之司馬謂吳無端污衊探捕殊爲可惡司馬唯唯隨判罰洋銀五十元充醫院經費 
[控吞存欵]  
　　楊方太投英美租界公廨控大方棧主周世堂串同執事人楊興茂等騙匿所寄洋銀前日襄讞委員張柄樞司馬飭提周世堂到案與另案管押之楊茂朱立亭質訊楊方太供籍隸湖南永定縣本年五月二十六日由漢口取道申江北上僑寓大方客棧携帶永平銀五十兩湖北龍銀三十六元交棧主周世堂收存司帳人房朱立亭並楊興茂皆曾目覩且有收條爲憑迨動身時向取始尚延約繼則串通圖賴叩求訊追周供楊確曾寄存洋銀小的適有急需向之借用現在無力歸還楊尚欠房飯洋銀十六元求鑒楊興茂朱立亭同供楊所存洋銀實被周用去小的等並不串騙司馬斷令周將所欠房飯貲十六元扣除先繳洋銀二十元交人保出其餘限半月内歸清違則比追不貸楊興茂朱立亭押候另行訊核 
[美租界捕房紀事]  
　　江北某邑人某甲向在外虹口設舊貨攤近以生涯寥落將陸續所收舊鐵若干擔雇小車數輛運往南巿途遇某包探查知其鐵皆係某廠失贓因卽拘入捕房捕頭令押候解送公堂禀請讞員翁笠漁直剌訊究○昨晨偷兒趙阿虎闖入靶子路左近鄉民某姓家竊取布衣若干件携之而出適爲某號巡街捕所見因卽拘入捕房捕頭令押候解送公堂禀請訊辦○前晚某國兵艦水手某甲醉態酕醄行至百老匯路恣情胡閙某號印捕恐釀事端因卽拘入捕房捕頭令押至酒醒時釋去 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[考優展期]  
　　杭州訪事人云各省調考優貢例於鄉試之後由學憲示期扃試錄取正副若干名再請撫憲會同考校然後放榜本年浙省考優前經提督學政文叔平大宗師行文各學定於八月二十日取齊嗣因本年恩科鄉試奉旨展期至明年三月初八日值行考優之期亦當從緩業由宗師通飭各屬俟明年鄉試前再行示期考取此時毋容來省以免徒勞往返等因現已由杭州府學及仁錢二縣學廣文出示曉諭矣 
[鄂城祈雨]  
　　武昌訪事友人云入秋以來久晴不雨匪特農田龜坼有礙秋收且炎熇鬱蒸釀爲疫癘城廂内外時症流行比户呻吟死亡相繼武昌府余堯衢太守惻然憫之率屬就龍神祠設壇祈禱并飭縣出示禁屠三日以期感召祥和日來火傘撑空依舊炎威如熾居人士困於酷吏無不望切雲霓安得碧翁翁喚醒痴龍速施甘澍也 
[上海巡局瑣案]  
　　流氓陳扣仔卽小扣仔前向瀏河航船户錢阿東訛詐洋銀被錢控諸十六鋪巡防中局前晚局員文斌臣二尹研訊之下惡陳屢次犯事怙惡不悛判責二百板押候嚴辦○昨晨本城某洋貨店庖丁李長林携筐至郎家橋菜巿購物不知因何與賣鴨人孫松雲口角被孫擊傷一目李忿甚扭控十六鋪巡防中局局員文二尹命地甲妥爲調處禀候察核 
[馬路工程局瑣案]  
　　前日柴炭掮客袁春瑞與同業黄泰嘉爭攬生涯城南巿馬路中互相毆擊由巡捕解經馬路工程局總辦程雨村大令研訊之下惡袁率意行兇諭令禁押捕房候核旣而袁母趙氏浼魏春芝王錫藩胡子鈞周賢發等投局具保大令提袁覆訊判令掌頰二十下交其母領回嚴加管束○顧阿新與唐小弟素有仇隙前日遇諸十六鋪橋左近互相毆擊旣而唐誣指顧攫取短衫一件投報捕房捕頭令一併解送工程局總辦程大令研訊之下判將顧枷號一月以示之儆至昨日顧之祖母周氏投局具禀願將短衫照價賠償求恩開釋大令准如所請著卽將枷開去交的實人保出勿准再滋事端 
[英美租界公堂瑣案]  
　　包探劉光震禀禀稱匪人陸掌全强搶蔡阿華所持洋銀四元當塲追獲反敢將蔡兇毆致被巡捕拘入捕房管押今者捕頭令小的送請究懲陸見原告未到無從質訊任情狡展堅不承招襄讞委員張柄樞司馬商之美繙譯白君飭暫行交人保出○王勝發高茂　同訴稱小的等家中失去綢衣洋傘等件報捕後由某包探查係徐杏生所竊吊到原贓送請究辦徐俯首求恩司馬判責二百板○包探沈阿新禀稱耶松船廠失去舊鐵等物報捕後捕頭令小的查知竊賊業已逃逸只將收贓之張友順送請訊究張供小的不知竊贓故敢收買叩求恩宥司馬判罰洋銀二元然後交人保釋○四百七十九號華捕禀稱賭棍陳連生在途誘賭適爲小的所見是以拘案請究陳一味求恩司馬判責二百板○包探石金榮禀稱松江歹人王阿根前因犯竊送案經大老爺訊懲後判令遞解回籍今又潜來滬上仍以行竊爲生是以拘送請究王供小的來滬尋親求恩明鑒司馬判責二百板遞回原籍○陳阿根訴稱小的家中失去板門二扇報捕後查係沈阿弟所竊請卽究追司馬判責沈五十板 
[法租界公堂瑣案]  
　　前者久康錢莊夥錢青選訴稱治下萃昌參號主劉景祥虧欠往來銀八百五十餘兩索游移請爲追給讞員朱森庭明府提劉管押昨日升堂研訊錢投案供訴前情劉供稱號中共欠各户銀三千餘兩目下尚存資本四千兩左右突被湯邱兩户將貨物强行搬去以致閉歇求鑒明府飭將劉交人保出候傳湯邱至案質訊核斷○木作頭徐慶瑞虧欠泰來木行銀一百零九兩延約不還昨經行夥李東元扭案控究徐供小的與泰來行往來已五十餘年此數係歴年結欠當泰來行主未逝時曾許小的將此欵情讓求恩明鑒明府謂情讓之説有何憑據供稱但有此言並未立據明府飭交人保出限五日内理清○達勝洋行主偕買辦金仁山控顧雲卿屢次來行滋擾朱明府訊究之下金供顧來行藉端滋擾已六次矣前月取去洋銀六元立有筆據呈鑒顧一味求恩明府著交人保出并具不再滋擾切結存案備查○顧晉生扭張薛氏至案訴稱去年小的在浦東周浦鎭娶氏爲室至今年七月忽然私逸今始尋獲是以扭案請懲婚帖呈電薛氏供小婦人嫁顧後時被毆辱不堪其苦是以逃逸明府飭交顧領回管束○前日趙子英手持京津戰事圖沿途求售適爲包探所見拘解公堂明府向之研詰趙供此圖實由小的向不識姓名之人買來明府詰其板藏何處堅不供認乃諭令押候查明再核○徐阿榮控伊子茂生不務正業專與流氓爲伍現欲將妻兒售去向之申斥反敢逞蠻明府飭送押改過局半年俟悔悟後再行核　 
[澤及九泉]  
　　敝堂每届中元例延僧道設醮建壇以冀地下孤魂超登極樂世界茲蒙諸同志互相佽助計唐傑臣翁洋五元南順記號四元陳可良翁愼餘莊餘大莊德潤堂徐祝大椿翁劉東峯翁周湘雲翁丁甘仁翁怡情軒九户各兩元槐蔭堂王振元號啓迪堂黄可熾順號利昌號朱拱之翁譚同興號王瑞之翁王紹坡翁湧記號生昌號王予坊翁姜子鴻翁倪子襄翁昇昌號新順記號福壽堂十七户各一元老悦生號汪雲從號二户各五角楊聿修翁兩角又英法美三界各户代錠六十角錢二十三千八百七十三文乞附報章藉希均鑒[  滬北天后宮前廣益善堂同人公啓]  
[邗江官報]  
　　七月二十五日永豐壩盛分轉到揚○二十六日王鹺尹紹脩委南掣額外聽差袁千戎席珍劉外委家才均委巡防運庫○二十七日席鹺尹信芳由鄂岸到揚盧鹺尉祖培銷北鹽○二十八日運憲公座掣籨金鹺尹上迪辭赴黄泥港卡尹鹺尹融辭赴仙六巡護差金鹺尉華由清江公幹回 
 
 
