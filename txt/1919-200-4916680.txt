# 1919 - 200 - 4916680

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[死靜與狂動（冷）]  
　　凡一國之民氣能靜而不死能動而不狂然後其民氣有用而於國爲有益若流水然日進而無已非若狂風暴雨之傾倒於一時也 
　　凡天下之事物其最要之點在達於成靜而能進行動而有條理所以成事者多矣若動而狂靜而死非特不能成事實爲敗事之原 
[命令]  
　　七月二十五日大總統令　度支爲國家命脈關係至鉅頻年以來國課收入日益虧絀固因時局俶擾地方未寗而徴收官吏因循敷衍奉行不力甚或蠧課病民從中漁利者亦在所不免將欲挽濟時艱亟應速籌整頓著財政部將整理各項稅收曁徴收人員任用奬懲各辦法悉心釐訂切實施行並責成該部隨時嚴加考核倘有舞弊營私或辦理不善之員立予撤懲不得稍涉寛縱各該省長有監督財政之責並著會同認眞考察務期廓淸積弊涓滴歸公以裕稅收而維國計此令又令　據山東督軍張樹元電呈莠民假借學生名義聚衆千餘强據省議會驅逐議員自行開會繼復率衆搗毁報館將記者七人綁綑游街送由省公署交檢察廰管押暴民始散現擬實行下令戒嚴並派兵駐護省議會請准將聚衆擾亂者隨時按法辦理等語保護人權法律具在似此凌蔑法紀恣所欲爲國家失其綱維人民何所託命該省地方衝要關係極重旣據該督軍體察情形實行宣布戒嚴應即准其依法辦理以維秩序而保治安此令 
　　又令　國務院存記之顧孟養趙謙著分發奉天余炳猷著分發湖兆交各該省長酌量任用此令 
　　又令　田壽授爲陸軍步兵上校此令 
　　又令　兼署内務總長朱深呈秘書陳毅懇請辭職應照准此令 
　　又令　兼署内務總長朱深呈請任命張之興爲秘書程光銘署秘書均照准此令 
　　七月二十四日大總統令　盧立基晋給三等嘉禾章好威樂許禮雅均給予四等嘉禾章此令 
　　又令　李宏春顧鴻恩馬廷襄均給予三等嘉禾章馬吉笏單鎭祥均給予四等嘉禾章此令 
　　又令　張永勝晉給三等文虎章此令 
　　又令　鄭桓何遂林立胡桂高戴錫侯均給予四等嘉禾章此令 
[專電]  
　　北京電　政府提出宣告對德戰爭告終請國會建議案昨已撤回改爲徴求同意案衆院定下星期二付議（二十五日下午三鐘） 
　　北京電　對德恢復和平布告送國會中取同意參院暫擱未付議（二十五日下午四鐘） 
　　北京電　長春交涉案日領提三條件（一）嚴懲肇事軍隊（二）給予傷亡卹金（三）禁止中國軍隊入附屬地日使昨派西田參贊再訪外部爲非正式談判陳籙力主雙方先從派員調查着手將來或移歸北京議結（二十五日下午三鐘） 
　　北京電　徐電張作霖對吉事須處置細密並須顧及外交（二十五日下午三鐘） 
　　北京電　鮑電吉軍與日兵互毆若不早定收束辦法恐更難收拾或調開或討伐請當機立斷（二十五日下午三鐘） 
　　北京電　張作霖報告吉軍有意擾亂近復勾結鬍匪情勢洶洶非集大軍剿辦不能定亂源現議定長春以北由江軍擔任長春以南由孫督指揮又稱孟圑在二道溝子與日軍衝突請速下討伐吉軍令（二十五日下午三鐘） 
　　北京電　孟恩漾電依蘭被匪擾及分關已派馬營長往剿樺川勃利並無失守（二十五日下午四鐘） 
　　北京電　徐樹錚訪奉天張作霖一說明籌邊使不侵犯巡閱使職權一要求仍固結段派圑體今日由奉回赴北戴河謁朱勸仍就總代表如必不允惟有推李盛鐸繼任（二十五日下午八鐘） 
　　北京電　長江三督及皖晉豫湘各督聨電請速派代表赴滬議和以謀統一（二十五日下午四鐘） 
　　北京電　吳佩孚電南北議和决無再戰理請與西南提議撤兵（二十五日下午三鐘） 
　　北京電　内閣仍由龔正式組織（二十五日下午八鐘） 
　　北京電　龔商請銀圑代表下半年每月借墊四百萬代表允俟電商後再覆（二十五日下午四鐘） 
　　北京電　張樹元電巧日學商界糾集數千人搗毁省議會驅逐議員復毁昌言報館拘記者七人塗面遊街閧入公署經竭力開導始肯將該館七人交檢廰似此民氣囂張當卽下戒嚴令（二十五日下午三鐘） 
　　北京電　敎部令蔣夢麟以敎授代行北大校長職權（二十五日下午八鐘） 
　　北京電　國院電蘇李齊皖倪呂據梁士詒等函稱港地米價飛漲僑民粒食爲艱請准由蕪湖上海販運五十萬石等因希酌核見復（二十五日下午三鐘） 
　　北京電　岑代表李曰垓日内可 
到京（二十五日下午八鐘） 
　　北京電　李純梗電查明上海法界附近並無以日皇照片釘於 
電柱事（二十五日下午四鐘） 
　　南京電　吳光新偕程潛頃由津浦車北上（二十六日下午九鐘） 
　　香港電　軍政府財政部擬發行十元公債券八萬張撥五十萬元興辦銀行（二十六日上午十一鐘） 
　　香港電　龍建章最有省長望聞莫榮新語客如龍願就任决不干預如部下有妨礙之者當嚴懲之（二十六日上午十一鐘） 
　　香港電　香港政府雖决議於八月一日起管理米市全部以平米價而灣仔今日忽發生暴動拘獲暴動者八人米價每擔漲至二十五元（二十六日下午六鐘） 
 
 

Page 5

 
 
   
 
 

Page 6

 
 
[各通信社電]  
　　北京電　北戴河歸客說朱啓鈐意不願與安福系爭總代表席及直接議定後爲機械的簽字但如實行續議仍可出惟今尚非其時 
　　北京電　徐樹錚經北戴河時訪朱啓鈐勸歸並云如决辭將易人 
　　北京電　汪有齡江紹杰電謂舍北代表全體赴滬無進行辦法今日閣議無結果（以上二十六日） 
　　以上平和通信社電 
　　北京電　鄂岸榷運局長已定以光雲錦接充 
　　北京電　陸使電請速以命令解除中德戰爭狀態又電我國加入聨盟限有國内意見一致資格請速謀統一膠澳問題經英美調停日本應確定交還靑島日期由各國保證日軍警不得屯駐魯境 
　　北京電　滇黔兩督電請將川事由滇黔川三省自决 
　　北京電　長春中日問題　由高士儐與駐吉日領就地交涉尚未移至中央 
　　北京電　皖省電請發行皖河工賬有奬義券 
　　北京電　徐樹錚由奉回京 
　　北京電　軍府電請愼重處分中日軍事交涉不可過於退讓（以上二十六日） 
　　以上中華通信社電 
　　北京電　對德恢復和平案已提交國會議决聞衆院定儉（二十八）日開議 
　　北京電　駐日公使聞已内定曾宗鑒惟又有劉式訓說未知孰是 
　　北京電　孟恩遠電奉令已飭高士儐交卸聽候查辦鬍匪滋擾正設法防堵請催鮑督速來 
　　北京電　郭宗熙電高士儐免職令下高部益解體不足爲禍惟匪勢蔓延可慮 
　　北京電　院電郭宗熙務將此次衝突情形詳細調查搜集確證以便交涉現在眞相未明日領提出要求未便接受可嚴行拒却 
　　北京電　參陸處電孟恩遠吉軍與日軍衝突日本藉口進兵釀成意外交涉務約東所部勿再生枝節該督未交卸前須完全負維持責任（以上二十五日） 
　　北京電　院聘朱桂莘爲高等顧問朱辭不就 
　　北京電　銀公司通過閣議梁士詒日來正與各銀行接洽準備組織惟各銀行對於加入新銀圑一節尚多懐疑 
　　北京電　于寳軒回京據云和議條件南代表始終無讓步表示但聲言政府代表南下總可磋商 
　　北京電　京漢路線被水冲壞現聞已修理完竣不日即可通車 
　　濟南電　此間公民前日在議會與議員發生衝突搗毁器具當道爲防患起見於昨日起已下令戒嚴 
　（以上二十六日）　以上中孚通訊社電 
[法國無線電]  
　　二十五日里昻電　和會布國代表預期於星期五日晨行抵巴黎者將於星期六晨抵巴黎因布國代表在洛薩尼多勾留一日故也協約國國際最高會議於星期五日下午集議考慮對布和約中之經濟及財政條欵巨哥斯拉夫及亞德里亞海事務委員會將於星期六日集議 
　　二十五日里昻電　倫敦消息上院已一致通過對德和約及英法協約嘉森勳爵對於英法協約有簡短之宣言共所陳述已充分說明此項法律草約之必要其後全境即一致表决絶無爭辯及批評之聲法國在國際聨盟尚未成立以前對於本國邊境之易爲一强有力之敵國所侵犯殊可不具信任之心法國要求數種保證避免將來更受同樣之侵擊 
　　二十五日里昻電　星期五日晨奥國財政專門委員馮加瑪斯克氏斯瑪奇氏比安氏格洛尼克氏行抵聖石門此曹奥國委員本應於星期四日晨抵聖石門因與奥國首相勒南氏等會議故中止登程 
路透電 
[歐會中之奥約近聞]  
　　二十日巴黎電　對奥和約新條欵之正式要略謂奥地利亞一方面與匈牙利捷克斯拉夫一方面間之界線已經修改俾將操日耳曼語言之人民畫入奥國版圖多瑙河右岸泊萊斯堡鎭南面設一橋端砲臺奥國陸軍總額不得過三萬人應於三個月内減至此數强迫役制應加廢除而以志願應募制代之此爲利便一致縮減軍備開始實行之計畫之一部分陸軍應專以維持内國治安及保護邊界爲務所有軍官均須常備者現軍官之留職者須供職至年滿四十歲新軍官須允至少接續在役二十年下士與兵之應募者至少須接續服役十二年此十二年中至少須在五六年奥國陸軍軍備應於三個月内依照所開詳則減少之餘多者均應交出戰品之製造限於政府所管之一廠戰品之輸入與輸出皆在禁例賠償委員會將於一九二一年五月一日以應付之賠欵數額照會奥國此項賠欵應分三十年付淸賠償委員會將考慮奥國資產所滅之程度惟凡卽應賠償者另有規定奥國之商船與漁船及江船之百分之二十應於兩個月内交出奥國允恢復所侵擾區域之原狀羹於三個月内將所開牲畜之數交與意塞羅三國及聽三國依據戰前入口之數在奥隨意採辦木料鐵鎂以五年爲限奥國以交還近十年來在所侵擾土地内取去所開之公文古物美術品惟對於意國則須自一八六一年起算奥國允繳付占地軍之維持費奥國於一九二一年五月一日前不得運現金出口因奥國分裂而成之新國擔負奥國戰前債務之一部分其數由賠償委員會定之奥地利亞民國擔負前奥政府所募兵債之全數惟新國亦須履行其境内人民所執兵債劵之債務奥國在協約國及日耳曼匈牙利土耳其布加利亞或俄羅斯舊版圖内放棄關於國際財政與商業圑體之各項權利並允交出存充土耳其債項擔保品之現金及放棄對羅和約與對俄和約所得之一切利益又奥國在戰時對中歐同志國所享一切權利均讓與協約國各項財政事務銀行保險等類因奥國分裂之須整理者應由各政府合商辦理或由賠償委員會派公斷員爲之鐵路須許私家公司主有之條件必須由受讓與權者與有關之國協商之或提交國際聨盟會公斷 
[英之和平慶祝]  
　　十九日倫敦電　倫敦士女終夜竚立道中便利地點觀凱旋游行者成千盈萬海特公園與肯新登公園至晨間八時觀者已滿侵晨有暴雨數陣至是陽光穿雲而出衆爲大慰游行隊自海特公園出發經過各路長可七哩全城懸旗結綵極爲美觀國會巨厦滿懸殖民地及各協約國旗幟此爲從來所未覩者鐘鳴十句裴興將軍乘馬居首後隨美兵枝隊蓋游行隊參與各國之次序依英文字母而定前後也游行隊甫發歡呼之聲不絶於耳至兩小時後行畢始已福煦上將過時衆益興奮至有因感動而下涙者意日及其他小恊約國之代表亦均受歡呼致敬而衆情最熱切者乃在裴蒂海軍大將及皇家海軍兵士經過其前時衆視裴蒂將軍爲當代之英雄次於裴芝海軍大將所受之歡迎者爲海格上將上將高據馬背殊爲威武旣而初批遠征軍之士卒出現雜以曾建戰功之著名各聨隊旗幟衆爲起敬後隨内國各軍之混合隊及殖民軍航空軍兵士無不興高彩烈游行隊沿豫定之路由而行途中歡聲雷動英皇偕皇后皇室諸人及特客如首相喬治夫婦前相愛士葵與前後内閣大員等在維多利亞紀念宮觀禮游行隊至此時福煦上將與海格上將奉召入宮觀者咸大歡忭此後兵士漸覺力乏但極快樂仍整隊趨至散隊地點英皇旋開茶會一時顯要皆與焉英皇等後赴海特公園與民同樂凱旋游行之特點爲各殖民軍隊如坎兵澳兵南斐兵印兵所受之歡迎女子輔助軍圑女子海軍役務圑女子飛行軍役務軍看護婦圑均隨同游行日本海陸軍官中國代表唐譚二將軍暹邏兵一隊亦參列其間午後英皇入海特公園大受衆人歡迎迨回白金漢宮後人民數千在宮外歡呼英皇等出立露臺上約數分鐘向衆鞠躬以謝羣衆晚間海特公園大放燄火於是倫敦四周皆放燄火以應之英皇等登白金漢宮屋頂而觀之晚間雖小雨數小時然歡忭之景象不因之而稍減歌聲與跳舞輟夜不已各省舉行慶祝亦皆熱閙異常費蘭巨上　校閱　爾蘭軍時備受歡迎 
[各國近事記]  
　　二十日丹京電　英國飛艇Ｅ五號現向芬蘭京城希爾新福進發載有銜特别使命赴芬蘭民國之外交部官員一人投遞駐芬蘭英使署之公文及倫敦報紙若干份 
　　二十日倫敦電　約克希爾礦工罷工風潮蔓延頗烈礦工之罷工者共二十萬人内有五萬人專司抽水及使礦穴安全之工人　利物浦港内船夫與機師均罷工贊助運輸工人之要求 
　　二十日倫敦電　海格上將昨攖寒疾夜臥頗安温度已如常 
[公電]  
　　北京學生聨合會電　全國學生聨合會各報館各敎育會各公圑鑒安福部百計破壞大學自復胡陰謀失敗後又爲恢復元年大學制之預備已將恢復工科議案列入二十六議程按大學新制係蔡校長參酌歐美新制經全國專門校長會議通過元年學制不過前淸京師大學之遺形世界學術日新中國學制斷無退化之理北大工程歸并北洋乃通力合作之經濟辦法并非裁撤何勞恢復該部用意不問可知况學制精神必經專門學者之研究斷非政客黨徒所宜參與此端一啓以後全國直無敎育可言北京空氣渾沌萬狀敎育基礎已届危機願我國人實共奠之北京中等以上學校學生聨合會 
　　黔省留學京津同鄉會電　貴陽省議會並轉各圑體各報館均鑒報載渝柳鐵路草約條件苛刻礦產森林喪失殆盡况約章含混字句摸稜承築者之資本是否完全華資華僑實業公司之有無又無確證草草訂約後患何堪專電瀝陳務希愼重遵義六邑留學京津同鄉會叩養 
國内要聞 
[北代表仍未解决]  
　　自王揖唐龔心湛承乏總代之說取消以後而錢能訓之呼聲又漸高兹聞安福派對於此事極力反對昨有人晤及該派議員據云此次繼續議和最重要者仍爲法律問題若由安福本派人物爲總代表新國會存廢問題尚可商量若以他派人物爲總代表則安福派絶無商量之餘地云云其反對錢氏之意已可見諸言外於是而宣告與總代表絶緣之朱桂莘又有繼續擔任之說其動機一因李秀山昨日有電反對總代易人二因岑西林疊電催促各代表南下面政府一時又覓不出繼任之人故昨日龔心湛入府商議之結果復函朱氏請其勉强擔任此函已於昨日下午寄去惟一般觀察朱氏前旣决絶未必肯再任也 
　　又據中美通信社消息北方總代表一席自朱氏堅辭不願復任而南方又屢促北代表南下以便早日重開和議政府即四處物色相當人物於是有錢能訓汪大燮龔心湛等之擬議最後决定王揖唐已有成說而王氏復於中途表示拒絶之意兹聞王氏之意經各方面勸駕又復活動惟須將和議中關於法律事實諸項重要問題先向南方疏通得有端倪始能正式承諾故王氏之就任北總代表與否全視向南方疏通之結果爲斷惟聞南方態度强硬如初一切問題須俟重開和議後由兩代表在席上正式討論故王揖唐代表之說又停挫 
　　聨合通訊社云朱桂莘不肯重與和議已成堅决不可挽回之勢東海亦不願拂朱氏高蹈之意再强其出馬於是北總代表之呼聲時而錢能訓時而王揖唐時而段祺瑞時而龔心湛段向來興味最濃者厥爲軍事稍識段氏趨向者當料其不願捨棄現有之地盤以與南方握手而開談判龔心湛對總代表一席雖抱無可無不可之態度然以正式内閣不易產出之故東海决不願遽令其卸去仔肩都門各報雖盛傳安福派極力慫恿龔氏出任代表藉騰出閣揆一席好讓該派首領登台然此種記載尚未明安福派之眞相蓋該派近來對於龔氏漸漸不敢信任其顧慮龔之賣己以示好南方與疑忌錢氏之助南方以攻己派實屬程度相等故北總代表之不能屬龔其勢實已確定無可活動至如王揖唐初本專心致志以圖組閣雖屢屢表示其謙讓未遑之意然純屬以退爲進之手段嗣見和議續開之聲浪漸高忽一變其組閣熱而集精會神於總代表一席惟一方旣注全力以經營總代表一方又肆逞横議以妨阻内閣之屬於他人目的旣多心思亦雜遂演成顧此失彼之勢加以南方反對王代表之電聲勢異常洶湧北方之凡不屬於安福派者（如己未派如舊交通系如進步系均不贊成王充代表）均抱王氏若充代表和議恐無結果之疑東海雖一再提及王揖唐然此正其圓滑處究其眞意所屬則除錢幹丞而外殆無其人王氏爲周圍反對之空氣所堵塞又知魚與熊掌實亦不可得兼終當捨代表一席而拚命於組閣（王氏能否達組閣目的係别一問題）段王龔於總代表旣均不成事實則最後膺此重任者必屬於東海最倚重之錢幹丞殆可預决雖安福派對於錢氏時有不信任之表示然東海正積極從事疏通且似已得該派首領之同意不過錢氏奉命南下之前該派或要求附以若干條件爾時錢氏願否受該派限制斯則未可斷定耳 
[美國對於山東問題之輿論]  
　　中美新聞社華盛頓通信云此問參議院議員中人對於和會以德國在山東用武力侵略而得之權利决定讓予日本大爲失望因國際同盟約章中之一根本觀念即爲保證入盟各員之國家領土完全今和會此舉適與相反參議院中人目此項判斷爲『無恥之讓與』所有反對之議員决非僅屬威爾遜總統之政敵與本來反對國際同盟者諸議員原以爲美國代表圑在和會席上對於中國之權利必以毫無偏私之態度擁護之而置代表圑到巴黎之前所存在之任何政治契約或協商於不顧此間對於日本願還膠州及山東之說絶不重視所最引爲憾事者即强國以弱國爲犧牲而取得政治及經濟上之便利且置弱國之抗議於不顧是也此問題純屬正義問題無讓步之可言即使日本因此不入國際同盟亦祇得聽之而已華盛頓州參議員瓊斯君云以我觀之此維持世界將來和平之工具（指同盟）即將責備彼三大國會議之决斷如此之政策如何能發生益處實難言也又反對同盟之人謂同盟約章實行之後必行違反正義之事今此項决斷即其見端又别一華盛頓州參議員滂代克德氏云國際同盟之無益而虚僞觀和會以中國權利讓予日本可見蓋同盟主要目的之一即爲保護人盟者之土地完全及政治獨立今和會之决斷已將此主目的抛棄矣換言之和會列强一面假言設立善法以防制世界之罪惡一面即自行此種罪惡或謂無論如何日本終可以武力取得山東半島及其權利然日本以武力佔取如果爲非正當之事則任日本爲之可耳國際同盟豈應承認之證實之夫國際同盟如需抛棄其目的而求日本之加入則亦何需此同盟爲哉中國民衆地廣專務和平不克自振不知自衛吾固不謂其有權要求他國應爲彼而有所犧牲然而彼以擁護自由主張民族自决之人斷然不應自食其言助强而凌弱也總之吾美本以自治其事爲政策與世界各國一律友誼相待今旣自審能力足以干涉他人則至少亦不當參加於甲國之分割乙國土地及權利之行爲也 
　　中美新聞社紐約通信云和會對於遠東問題之决議發表後華人及華人之友均大爲驚愕失望中國協會某君昨語人云中國爲國際同盟而犧牲已顯然甚明但同盟雖因此成立能否成一有力之工具足以模範世界之政策檢東國家之野心則仍爲疑問中國提出和會之要求理直氣壯舉非他國之要求所能及今其結果全出中國有權期望之外日本曾否以具體之要求爲恐嚇可以不論而威爾遜諸人則斷然以爲非如此不能保同盟之成功也然而同盟果因此成功歟即如非門問題據云和會諸强巳允意國於三年内以非門給予之但須目下不爲難夫此係調和之舊法全爲政治理由而非根據於正義可見將來中國如欲保其權利仍須以其自力與日本奮鬭與無國際同盟時無異中國向來與日本貿易之經騐中國必吃虧而不得益今更以經濟及商業之特權授予日本中國此後與日本往來之範圍必更大而與美國雖有密切之交誼亦將無所用之山東鐵路此後惟有爲日人擴張勢力更無其他用途之希望華人均覺此番中國之失敗威爾遜總統不能辭其咎此乃無可諱言者也 
[天津唐山代表之請願書]  
　　天津唐山各界聨合舉出代表高乃宣等五人赴總統府請願請勿補簽和約由府秘書長吳笈蓀代見其譚話詳情已見昨報兹覓得該代表等當日請願書如下　爲請願事蓋聞國家存亡視乎人心人心不死國乃可興竊自歐戰止戈和平開幕日人以種種手段恫誘我政府思欲得一實在證據攫取靑島及山東一切權利海外列强徇一時權宜之謀不顧世間公道國内巨奸爲個人營私之地不思來日大難靑島問題幾遂日人懲壑國人聞之痛亡國之慘戄滅種之凶飛電力爭上書苦請幸我專使不畏强禦毅然决然拒絶簽字國内人民稍慰渴望乃少數奸憝恐失歡於日人不遂其攘權奪利之初心故爲邪說危詞聳聽率爾提起德約追簽之議查靑島之去留非關一隅之利害實山東一省之得失中華全國之存亡所繫靑島失則山東亡山東亡則全國淪神州陸沉華胄種絶不待筮卜而可知國内人士籲天搶地努力凝神正思遏其横流於拒絶簽字之後作亡羊補牢之方如霹靂一聲補行簽字之電令一下雖曰權其利害而適爲利害所迷豈可出爾反爾貽笑列邦况日人數年來無事不欲亡我中國二十一之苛條軍事之恊定已足制我死命若復不權利害遽行對於德約追簽是更受日人以柄不惟山東淪亡而二十一之條件亦將實行當此之時即欲再思補救亦無及矣如曰我國積弱之餘恐抵抗日人勢同螳臂縱一時羣起奮呼不過作蛙腹之鼓然數月來國民愛國之熱瀰漫天空其持久之心與進行之力非一時狂妄者可比誠以簽字爲國死症也不簽字爲國危症也危症尚可救藥死症則坐以待斃兩害相權從其輕正今日補行簽字與不補行簽字之生死關頭也雖然不簽字非卽爲外交之成功不過以簽字爲飲鴆止渴不簽字乃揚湯止沸耳釜底抽薪根本救濟自有良方敬謹陳之（一）利用時機也今日我國之情勢猶大病之垂危忽有轉機自靑島問題發生人人憤慨知大患之將臨心目中皆懸一救國之思想而又以德約未簽復知外交之將來應付尤難稍一放鬆則大事立去死裏求生尚可有爲故各界聨絡開會思欲屏除僉壬促息内爭者有之游說英美冀以牽制日人者有之抵制日貨以塞漏巵儲蓄資本以興實業者又有之民氣之蓬勃遍於全國而進行之速操持之久爲從來所未有此已足壯國人之膽而寒日人之心若我政府善導而陰扶之則乘其熱度之高以之練軍則有勇知方敢死敵愾之士必投袂而奮興以之籌餉則毁家紓難輸粟助邊之人必傾囊以資助此時機之不可不利用也（一）掃除障碍也近數年來各謀勢力結黨營私於今尤烈已成爲不可掩之事實南北分裂者關於此内政不修者關於此使不設法以糾正之則黨見持久貽誤大局故宜一方面以至誠勸其消除黨見以大義責其黨魁俾以公忠體國早日悔悟存一消極之心解散其機關將來統一國會告成不愁無發展之餘地不然該黨方面恃武者盤踞於外奸佞者鼓簧於内一言國内和平則百端阻擾一言外交折衝則一味媚外勢不致同歸於盡終未已也遑論鞏固國基力禦外侮此障碍之不可不掃除也總之今日之時局我不求强而待外人之扶持是自欺也欲求强不知利用時機是自誤也利用時機而不掃除障碍是自困也伏望當機立斷出以精誠之心運以靈活之手因勢利導上弭黨見下順輿情則中華之沉疴未始不可以立起從此轉危爲安轉弱爲强胥於此舉卜之矣代表等草茅下士一介寒儒不揣冒昧將各個之心理作上獻之蒭蕘務祈明令宣佈若不能將山東一切權利及靑島土地由德人直接交回則關於德約誓不補簽並祈表示廢除二十一條件及一切軍事協定之决心爲此昧死上陳祇候批示代表等無任惶恐待命之至唐山各界聨合會代表高乃宣劉錫嘏陸庭俊天津各界聨合會代表王醉生盧劍秋謹上 
[吉事緩和之一說]  
　　據奉天某外報消息直督曹仲珊對於孟恩遠之免職頗懐不平惟與張作霖交誼不薄不便公然替孟出力今者奉吉兩軍業經對峙行將兵火相見故特派參謀潘矩楹於前日到奉爲友誼的勸告聞潘見張氏陳述曹之意見謂吉軍之反抗不過爲個人位置問題而孟督受挾於彼等勢非本願現下中央對於吉軍旣籌議位置辦法將來一有决定彼等自可相率引去即不然亦有他法可以使其離吉今聞奉軍已經出圍長春行將攻擊愚以爲一旦開戰不特地方糜爛且恐釀出國際交涉有喪主權莫若俟其始終不悟時再行攻擊之爲愈云云張聞之本不入耳惟面子上亦只好敷衍謂曹使所見甚是予自當愼重將事以期和平了解但張氏尚於二十一日晚八鐘餘致電政府報告吉省軍隊麕集長春現在該處中外商民異常恐慌催促速即頒發討伐命令旋得復電謂俟孟秉初調停無效再行明令討伐據聞孟秉初到吉後業經會見孟恩遠及高士債以次各軍官爲有條件之調解現下吉林軍官已有服從調停甘願息爭之說惟最近又聞高士儐尚不甘屈服將卽日赴農安籌備作戰計劃欲與奉軍一决雌雄而張作霖亦調兵遣將準備甚亟云 
[杜威博士與貴州敎育實業參觀圑談話紀略]  
　　本月十九號上午貴州敎育實業參觀圑因胡適之君紹介與杜威博士在北京大學哲學研究室作長談即由胡君口譯問者答者均有一種特殊之興味至十二時始攝影而散兹將博士答詞撮要紀下 
　（一）過渡時代的敎育　敎育事業本無所謂過度過渡二字不過是一種假定的說話說到過渡時代的敎育第一要普遍旣要求普遍便不能偏重形式更不可存一久待機會的心理最好標出幾個簡單目的竭力做去果能於活動中求經練自然可達進步的希望 
　　（二）條養得力要點　有信仰心有熱心比方敎育家應該鼓舞信仰敎育的熱心信仰敎育爲萬能的事業更須用宗敎家對上帝的心理對待兒童便能帮助社會訓練出許多人才出來這可算得滿了敎育家的本分也就是敎育家的修養我的熱心同信仰心多在這裏 
面 
　　（三）訓練社會　這個問題還含有社會訓練的意味應該合攏一塊說兩個意思合攏的進行恰恰成了一個環形圓圈依着圓圈而行難免不有互相衝突的時候然而要是把他弄成螺旋圈兒由上至下或由下至上必可免除衝突的壞處所以講訓練社會根本上的解决非先訓練一般新人才以作未來的基礎不可 
　　（四）民治與武力　現在武力主義之所以盛民治主義之所以不能發展就是因爲戰爭的原故將一般有權有勢的人都提在那最高層上有以阻撓民治主義的進步一方面又因戰事了結後大家都疲了反不能大倡他的民治主義所以得了這個結果但無論如何對於民治主義只須努力奮進因爲在和平時候講建設比較戰爭時候講建設難得多非有眞覺悟推翻有權者之勢力不能達到希望至於一國的實力還有經濟實業等問題參雜其間不是一個武力可以包括了的所以我們應該大大的覺悟看我所長者在什麽就把全副精力去發展他到是經營國家的根本　 
　　（五）哲學與宗敎　道德旣壞了應該維持他寓宗敎性於道德中就是維持的法子但所說的宗敎並不是下愚的宗敎要有熱心有信仰心在人生眞正快樂上做工夫跳出個人範圍以及於社會這便算是宗敎有了宗敎的熱心信仰心那道德也就自然而然的有了所以宗敎於道德於社會關係是很密切的哲學只是科學知識上一種工具講到轉移習俗好像不及宗敎的力量然而關於人生較重較難的德智問題又非哲學不能解决不能分析這就是兩者不同的大略 
[英報之謝米諾夫評]  
　　字林報七月十二日海參　通訊路云謝米諾夫與加爾米柯夫二人雖有往征過激黨之說迄未赴烏拉爾戰地其故何在人皆異之其實原因簡單不難說明卽二人皆以部下不可恃爲慮是也推究軍隊不可恃之由來實二人自種其因謝氏前因柯爾察克下令免其職乃反顔相向幾至宣佈獨立嗣經友人雙方疏解復歸於好謝氏顔而旣獲保全遂服從柯氏然所謂服從者不過口頭話耳至於其部下貝加爾哥薩克之軍官 
 
 

Page 7

 
 
何法以銷靡歲月則請述胡夫森公司一案以示共狀此公司係美人所設在烏穆斯克購入白狐皮五千運交海參崴詎貨至滿洲里時哥蕯克當道即隸屬謝米諾夫者竟將貨充公聲稱此爲政府所需之品實則白狐與軍需毫無關係眞如風牛馬之不相及也此類舉動無日無之日前某報載有謝之軍官没收各種貨品之淸單統計其値以數百萬計然猶不僅此某某軍官甚至受投機家之賄供以軍用車輛運貨先行以獲厚利軍官於此當然有利無害可無待言同時謝氏則坐鎭赤塔身處鐵路車中副官秘書之輩環其四周無所事事一任其部下悍黠哥蕯克兵成羣結隊藉懲治過激黨之名蹂躪地方搶刦村莊而不之禁也每遇哥薩克人會議時輒授意於其代表使之如何發言如何投票其有不欲服從上官意旨者則威迫之使服從而後已上届會議時某議案以不記名投票法付表决兩次皆被否决第三次改用舉手法遂克通過蓋無人敢公然反對之也杜託夫氏曾與過激黨激鬭一年有半日前擬在赤塔召集軍官向之演說乃各軍官悉受訓令不得往聽否則加罪杜託夫氏極爲本地當道所嫉惡蓋謝氏因細微過失拘禁人民其中多因一言不合致擊囹圄者杜託夫氏對之極不謂然也謝氏如是行爲共唯一之結果將何如不難推想得之今謝氏四周全是一般復古派謝氏不自振作與之同化左右人物且多性情暴戾之徒復辟派利用以肆擾地方謝氏優游歲月而烏拉爾河桐河等處之哥薩克與謝氏同種者則殺身流血以鬭光復俄國舊有之地位焉至於加爾米柯夫氏地位微有不同體質多病未能治事且爲謝氏屬員非得謝氏訓令不能行動否則失其職位烏蘇爾哥蕯克之代表亦仰承意旨發言投票不敢自有主張也上述二人於初攻過激黨時厥功頗偉吾人誠不欲埋没其功然今日則皆處於虚假之地位協約國苟欲設法以制伏其驕悍不馴之部屬此其時矣 
[京漢鐵路水患之一席談]  
　　密勒評論　云上星期余（北京訪員自稱）往訪京漢鐵路局代理督辦丁士源氏談及該路某段近遭水冲毁交通阻斷丁氏深爲慨歎及談　英文楚報所載斐歇爾氏一文對於該路員司嚴詞詰責丁氏謂斐氏苟知此水患之起源與夫該路工程師所以未能立即修復之故則當不復有是苛論矣余進叩所以丁氏答稱此次水患一由於路線礪近山中森林之採伐殆盡故此次遭水後火車停駛該路員司决不能任其咎此路線由京達漢其直如矢所經區域共有大小河道五十餘灌漑其間此等河道自該路線西偏高山中下流至東偏之低原直貫該路線當大水發時河流甚激本路實居羣山之麓當一水閘之用迎此狂流合中國腹地四行省之河道時復加以雨水其勢遂沛然莫之能禦平時此水能安然循鐵路橋下特開之河道而流惟當大水發時如一九一七年所見者水勢漫及河岸使近處盡成澤國冲没全路線卽有預防良策亦無所用故每當此大水之季交通阻斷恒至經旬累月數星期前復小有水患交通亦因之阻斷鐵路辦事人員實無法以處置之欲解决此問題當先論去其根本大原本路局固已認此事爲重要已在一面積二百六十方華里之區域内栽種樹木以防免水患兼供給鐵路材料吾人計劃今後四十年中當於此途擲一筆鉅欵爲經營林業之鼓勵本路所爲盡力以解决此問題者可謂至矣又各省現亦有數機關專爲防免水患而設圖所以補救水災之方中央政府亦正注意及此吾人　大費躊躇者則自歐戰以來路用材料未能向外洋購買因此修治不克迅速一九一七年之大水共衝毁鐵路橋二十餘架鐵軌數英里冲成窪陷近三百處就令路局人員有充分之藉手此項修復大工程一時亦難辦竣不幸一九一七年與次年材料又大形缺乏則爲事乃愈難矣一九一八年一月曾向某某兩行定購路材然均未能迅速交貨即至今日而許多定購之重要材料尚未到也路局處此實乏善法故昨今兩年之水患雖較一九一七年爲輕而本路仍大受損害也現正改良路基籌設新軌添架橋樑多植沿路樹木以及其他種種要務路局實已力謀整頓以利交通惟凡此事功非一時所能奏效此本路所以時遭水患而路局員司所以時時受人責難也竊望經此剖白一般旅行人士曾遭本路不便之處者或埀亮察而加以適當之考慮則幸以云云 
[北京通信（靜觀）]  
　　張作霖與中交行 
　　新國會與水利局 
　　湘中敵僑財產之爭議 
　　張作霖督軍奉天巡閱三省勢力偉大叱咤風雲中央政府早不足以値其一盼日前忽擬取締中國交通兩銀行紙幣由省署發出告示徧貼各縣曉論商民勒令一個月内將中交兩行在奉所發之小洋鈔票一律繳回該行過期不准通用因此持票到兩行兌現者聨絡不絶兩行大恐同時電告北京總管理處設法兩總行得此消息遂向政府陳明實情請負責與張交涉聞東海爲此事且有私電致奉總算張作霖尚給政府面子許爲變通辦理但仍不能將原發命令收回惟允兩行於小洋鈔票收消後各行得發行大洋票五百萬元若過此數即嚴加干涉兩行不得已只好唯唯應命但當此紙幣一收一發之間奉省金融已大受影響而某國紙幣乃乘機流通於市面聞爲數不少外傳謂張氏因擬自設銀行自發紙幣壟斷奉天全省金融故不能容國家銀行在此發行紙幣然無論内幕何如而張作霖此舉之爲淵敺魚則已有明騐也 
　　新國會近日審查八年預算案極形忙錄聞大體已審查完竣較政府所編之原案約減去一萬餘元不日即提交大會聞其中有兩種機關一喜一戚舒慘之情各異一則爲國務院戰後經濟調查會審查會已將經費編入預算一則爲全國水利局審查會已議决裁撤也平心而論戰後經濟調查會本一最無聊賴之機關全會三百餘人每人月薪三百元合計所費約及十萬每月開會僅一次會員中之稍知盡職者其人頗不多見彼等亦明知政府不過一種臨時覊縻之術與會名本無關係落得逍遥燕市虚與委蛇此次新國會將此種機關經費編入預算該會壽命似乎可以稍稍延長宜乎會中人聞而色喜也若全國水利局在今日視之亦覺一種閒曹無事可做然將來大局平定各省水利待興孔多總攬機關又焉能少况現在每月所費不過五六千元爲數不鉅何必遽爾裁撤或謂該局總裁李碩遠爲研究系之嫡派安福此舉殆含有黨派作用云 
　　德人前在湖南新化縣設立鍊銻廠二所初立時每廠資本八萬元經營數載嬴利數萬陸續建築房屋添購器械所費約及七人萬現在估計兩廠財產之總價値當在二十五萬以上廠設新化城外兩廠距離約七八里原有德人不滿十名而一切組織則異常完備湘省本以產銻著名就此設鍊銻專廠頗爲合用自我國對德宣戰後所有德人在華財產自應一律接收湖南省公署旣派員調查農部同時亦派僉事唐某會同省委前赴該處協商辦理當將廠内所有財產逐一點淸封存留員保管在省署方面以爲廠在湖南應從屬地主義完全收歸省有而在農部方面則謂没收敵國人民財產乃係國家特權地方實無此種權力且直隷井陘煤礦已有先例湘省當無異詞然農部行文該省提議及此省署迄未咨復表示可否在管理敵國人民財產事務局所屬之湘分局亦頗主張暫歸中央因該廠收歸省有於職權旣有所不便而實際又不能繼續開工何苦保存此無用之廢物若歸中央接管或可派員添資照常經營較爲有利惟此議極不爲湘公署所願聞現唐僉事業已事畢返京當將實在情形呈復總長其意亦主張收歸部有以爲國家有此鍊廠旣可專有鍊銻之權而在地方礦業方面亦可得多數利益即將來與德修和以後以國家之資格與之交涉其勢亦順聞該部主管司員已將應行收歸部有之理由陳明總次長日内即由部行文湘省再爲第二次之磋商矣 
[中美新聞社京訊]  
　　中政府財政窘急已極現正設法向舊銀圑議借一臨時借欵此欵大約將作爲此後向新銀圑訂借之善後大借欵中之墊欵至善後大借欵將用以改良幣制彌補去年預算缺額及付短期公債之利息至傳聞所稱舊銀圑將借鉅欵一說實無根據顯有反對方而利用此以破壞新銀圑日本報紙大載此項謡言日人所以反對之者因新銀圑將限制日本在中國之經濟範圍親日派之交通系亦反對深恐侵犯該系鐵路權俄國銀行方面因未得入局故亦反對至於所謂舊銀圑者今祇有英法日三國因俄國自去年六月八日起至今將一年對於中國借欵事久未過問將來新銀圑一旦告成舊銀圑自然取消預料新銀圑第一筆借欵必爲紙幣改良借欵以後各借欵均以此爲根本云 
　　愼昌洋行花旗銀行茂生洋行中美公司美國鈔票公司弗來善公司西門克來公司與美孚公司諸代表在北京組織美國商會已舉定愼昌之法克松爲會長定章會員入會費一百元年費五十元商會之目的爲推廣交易聨絡感情解决爭端及保護利益四項會中有一執行委員會專爲華商接洽一切希望中美交易日益增進從此中美商人與各公司可以格外接近且北京方面美商營業範圍已頗廣大組織一商會以爲永遠機關誠不可少云 
[學生被捕後之靑州]  
　　山東靑州學生被捕風潮已紀前報先是日兵捕去馬君懐忠時靑州商學各界齊集縣署跪懇鄭知事向日人交涉將學生釋出烈日炎炎哀求不已而此時忽有駐靑陸軍某軍官前擁後呼突然馳至大衆又齊向該軍官哀求並云靑城四門皆有陸軍把守日兵進城逮捕學生非徒輕視官長且於國體攸關萬望迅速交涉釋回學生則生等感激莫名云云軍官聞言初微愠繼忽縱聲大喝學生鎭定如故該軍官又憤憤然曰無論何人被捕我總是不管的即使全縣人至縣署亦與我無干汝等小孩子們好言愛國不知汝等之愛國純是一派胡閙絶無半點實在言至此學生羣起問曰然則二十一條中日軍事協定及各項大借欵是大人應做的麽是愛國的正途麽該軍官置之不理而去及二十一日濟南派交涉員至靑站交涉當經日人提出嚴重條件請各界容納靑人以有妨國權即於當晚拒絶及至次日各界又召開全體會議議决派代表若干人赴京向外交部懇求直接向日使交涉又日兵第二次捕去之學生羅君聖臣係靑州第一甲種農校畢業生因病到靑就醫路過靑站被日兵拘留現靑州各界雖來電呼籲仍未聞有若何辦法靑州自十八日罷市迄今已經六日仍未開市嚴扁門户靜候解决不知當局對於商人之損失及學生之痛苦亦謀有以補救之否也 
[湘省公民會議之怪象]  
　　主張解散公圑聨會 
　　湘議會改選問題某系旣用迅雷不及掩耳之手段積極進行各公圑遂大張旗鼓宣言否認某系恐功敗埀成益奮勇直前短兵相接旣設法將大公報封禁復欲解散公圑聨合會乃於十八日由前此所組織之公民會出頭在敎育會開會並由第七師之五圑圑長張繼忠帶隊到場彈壓藉便監視學生聨合會亦有多人出席旁聽首由主席辜天保報告開會宗旨謂近因過激主義傳播湘中有少數人結合圑體陰謀擾亂不知督軍人極能幹去歲南軍已抵易家灣尚且將其擊退現有能戰之軍十萬且布置極嚴彼少數人何能爲役但湘中應興應革之事尚多我輩極宜籌議云云次由黃中演說則直斥各公圑聨合會中人爲過激派否認省曾改選之種種舉動爲過激行爲並謂若輩謀危湘局應急謀抵制云云李藩西演說則指公圑聨合會總幹事湯松係受譚延閱金錢在長沙利用學生反對政府學生聨合會會長彭璜起就演席聲明反對省議會選舉之意謂安系包辦確爲非法實不應成立云云辜天保申辯之謂選舉運動派别甚多非僅安系至於代辦亦有先例云云商業學生邱維勤繼起演說亦反對省會改選語僅及半黃中即起而阻止謂我輩所研究者係處置暴徒否認法圑並非討論選舉問題何必嘵嘵不已因扶邱下台張圑長即命拿下黃中謂尚有彭璜張又命拿下並謂汝等皆有身家不要誤入迷途等語無何又將彭邱釋放聞亦係黃中之意也至當日所表决者如下（一）省會選舉仍照前積極進行（二）解散公圑聨合會驅逐暴徒（三）將此事經過情形　電全國 
[京代表到川後之商學工界]  
　　北京學生代表到省城後氣象爲之一新代表等現正催促設立一商學聨合會以免商學兩界之隔閡并可免激烈分予之妄動因成都謡言甚多近又發現一種無名印刷物　　甚爲激烈各洋貨商號見之特於昨日召集洋貨帮玉器帮在東大街講理公所會議結果咸主張取鎭靜態度一面自行檢點某貨以免混入 
　　商學聨合會籌備處商界代表徐瑞軒王紹杰外交後援會代表李海南劉君篤等公啓云商學聨合會定於七月八號午前十鐘在玉皇觀樂羣公學開籌備會籌商一切進行務希撥冗賁臨爲盼云云至是日開會時成都商學兩界各派代表二人北京學生代表四人旁聽當場决議八端（一）决定大會地點在玉皇觀街樂羣公學學界外交後援會内（二）大會日期在本週星期日（六月十六）午前十時至十二時（三）迪知法由商會與學界後援會各自通知會期會地選舉代表參預會議（四）籌備金由兩會暫行各墊若干以備籌備大會之需有餘歸還（五）籌備員除大會招待員由兩會各選二人外其餘概由學界外交後援會擔任之（六）臨時主席由兩界所選總幹事内任推共一擔任之（七）擬定章程（八）綿紗帮未加入商會聽其自行加入十二時散會 
　　本月六號四川工黨假内姜街性學研究會地點歡迎留京學生救國圑代表是日張君文思因病未至惟程君緯軒何君伯恒熊君禹治三人蒞會首由主席謝某代表全體黨員致詞歡迎畢各員齊起立向三代表行鞠躬禮程君演說五四運動之經過及北京商工學各界之激昻情形熊君又演說上海漢口宜昌重慶各勞動工人之愛國熱潮均使聽者動容兩代表演說畢工黨黨員復演說工人救國之實力當以普及敎育籌辦銀行振興工業爲先務以實行學商工聨合一致之舉動保代表極表贊成隨即茶點散會現聞該黨對於敎育事業已力謀進行至籌辦銀行振興工業二項不日卽有說明書出現 
　　京學生致川報函云頃閱貴報載後援會之四幹事一則不勝駭異浚等此次回川受北京學生聨合會及留京四川全體學生囑託只向各機關各圑體陳述外交失敗及挽救各情此外一切毫不干預曾經迭次登報聲明不料前讀貴報言四人已就任討論部一節兹復有此異聞都屬無稽浚等不能承認望貴報代爲更正北京中等以上學生聨合會代表張傑何恩樞留京四川學生救國會代表熊浚程鴻經鞠躬 
[齊耀琳再復吳炳湘拒漕電]  
　　漕運局總辦吳炳湘前請李秀山督軍向齊省長疏通在蘇運漕之蒸電及李督軍復電均誌本報但此蒸電由軍署轉達齊省長閱悉後仍以有礙本省民食特再致電漕運局婉詞拒絶其文如下　北京警察廰漕運局吳總辦鑒頃准秀帥交閱蒸電敬悉蘇米外運一事當貴局未經成立以前迭與國務院財政部電商以採運蘇漕就本省米市情形祗能暫定爲二十萬石電文具在可以復按沁電所擬第一條仍係照案辦理並非對於貴局有所不能釋然况貴局成立適在靑黃不接之時省議員及地方圑體對於此舉異常恐慌原擬四條委係特别通融滿擬雙方當能相諒不謂入夏以來霉雨過多迭據常熟崑山溧陽吳江南匯太倉宜興靑浦無錫金壇溧水吳縣海門等縣知事及各界士紳公私圑體紛紛來電告災僉謂上海米價已漲至八元以上一致請求不惟停止漕運並貴局第一批赴穌購運之二千五百石亦請立予停辦本署反復磋商允俟第一批購運完畢即電請暫緩購運業經另達冰案凡此不得已之苦衷秀帥近在同城知之甚悉耀琳與我公同負有地方之責均宜籌濟民食彼此固無成見素承知愛敬布區區諸希台鑒齊耀琳印 
[杭州快信]  
　　齊省長昨委知事及薦任職李彥銘鄭君醴許大綸等十餘員分赴浙西西各縣會勘水災 
　　陸軍監獄押犯擁擠楊督飭軍法課擇情輕者分别遞回原縣監禁 
　　第一區烟酒公賣局長楊慶徴有調升山東烟酒公賣局長消息遺缺有楊慰祖充任消息 
　　嘉興知事張昌慶率警毆傷學生朱培生案經高檢廰飭杭地檢廳騐明傷痕後陶廰長昨謁省長商辦法 
　　工頭沈鴻興等上年承造梅東高橋第一師營房工程現已竣工收價洋九萬三千六百六十元不敷四萬餘金要求加給已允派員勘估酌辦 
　　美國海軍軍官羅其司（譯音）昨山滬來杭游西湖軍民兩長公讌之於陸軍同袍社 
地方通信 
[松江]  
　　童子軍聨合籌備會　縣立第一高等小學校校長錢魯詹於二十五日邀集已辦童子軍之五個高等小學校敎職員假座勸學所開童子軍聨合會籌備會討論聨合方法先議各校童子軍編圑次序次承認小崑山鄧第五國民學校童子軍爲松江縣童子軍第六圑並公推瞿華斌徐劍寒張鳳翎邵松生爲會章起草員預定八月十三日開成立大會即於是日通讀會章並選舉正副會長正副總敎練以及其他職員至聨合會宣誓式則定本年國慶日舉行 
　　職業學校畢業　縣立職業學校於二十五日舉行第一届畢業式並將學生成績分類陳列以示來賓陳列處計分兩部第一部爲染織科成績陳列各式紗織品花樣顔色均極鮮艶第二部爲木工科成績五光十色質料工作均極堅緻且標價極廉故是日來賓中多有當塲訂購者午後二時行畢業禮由李縣長委令三科主任顧稼軒前往授憑縣視學倪伯英勸學所長張彬士均到塲演說來賓觀禮者數百人頗極一時之盛 
[蘇州]  
　　金市狀况　自上海因外洋運到大批金條之後金價大跌蘇地富户爭相購買故金舖如恒孚及天成等大有應接不暇之勢 
　　孔懐學校之成績　蘇州自勸用國貨以來各校學生組織負販圑四出銷賣以求挽回利權就中英華中學販賣圑尤覺熱心近又組織孔懐義務學校分初級高級選科三級凡有志入校者概不收費現報名肄業之學生已有五十餘人云 
　　估修齊門吊橋　齊門外吊橋年久失修橋木腐爛不堪傾坍堪虞現由該處齊谿市民公社函請市公益事務所派員履勘撥欵重修經公益事務所履勘後當即雇工匠蔡某估定價洋五百四十元函復該公社並允撥助洋三百元餘欵請即就地勸募該公社接函後現已著手進行矣 
　　絲捐局攔獲鄉絲　昨有盛澤船户某甲肩負鄉絲一包約重一百餘兩擬欲售之用户藉避捐稅詎行至臨頓路南首被絲捐公所調查員潘志緘查見遂即扣住欲將某甲扭往絲捐公所請核而甲不服致起爭一潘即報告崗警兩造同至東區警署由潘報明前情並將調查執照呈騐經警佐李書芳預訊明確命警押同送往絲捐公所核奪 
　　江浙師範夏令大會　本年江浙各敎會聨合之夏令師範大會集於蘇州天賜莊東吳大學無論敎會中之男女高初二等小學之爲敎員者皆有入會之資格係上海衛博士及蘇州葛賚恩博士爲領袖現正開會討論敎授訓練及管理諸法 
　　機器科之開辦　東吳大學近擬添設實業機器科一門今已購得該校東首空地一方建造課堂已定於一九二一年正式開課 
　　破獲四年前之拐案　江陰人朱阿八前曾憑媒聘定同鄉沈氏女爲妻未及過門沈氏女即於民國四年春間逃亡無踪雖向媒證交涉亦無從尋覔事遂擱置迄今四載有餘杳無音信日前有朱之同鄉王興福來蘇經過間門馬路飯店弄内突遇沈氏住居該處於是探聽近鄰始悉沈氏與某戲班唱戲之王玉儂姘識已經四載王興福即通知朱阿八來蘇報告問區警署派警將王玉儂及沈氏一併拘獲解送吳縣公署藍承審員開庭傳訊原告朱阿八供稱沈氏與王玉儂姘識已久故不願與其成婚請求判斷離婚並繳還財禮洋五十元聽彼自山等語質諸沈氏答稱情願繳還財禮各具切結完案王玉儂誘拐閨女私逃罪已成立着拘役五個月以示懲儆 
[揚州]  
　　茶食業糖價之影響　江都各茶食業以停用日糖改購英糖後進價較貴暗虧甚巨由該業公所召集同行公議即日始售出之熟貨每斤照舊價增漲十分之二 
　　掣騐干涉榷運　淮西公所呈訴湖口掣騐局干涉榷運局職權段運司以監務署定章銷鹽口岸儲備濟售均由榷運局主持與掣騐局不涉二十三日特訓令該岸榷運局掣騐局各司專責以符定章 
　　辦學人員得奬　江都第一區第一國民學校長厲月鄉第五國民學校長沈繼慶兩淮第一國民學校長湯滸北辦學十年以上成績卓著由趙前縣呈請敎育廰轉部核奬現經敎育部核准各給四等奬章於二十三日頒縣給發 
[杭州]  
　　省敎育會大會　省敎育會於昨日開常年大會到會者有二千數百人經子淵會長述聞會詞略謂今日到會會員如此之多可云極盛回想民國元二年間初組織時每次開會不過數十人其情形相去懸殊本會之發達可爲慶幸云次幹事程光甫報告會務華挺生報告收支賬目大略即投票選舉正會長經亨頤得二千三百四十票當選副會長張廷霖得二千二百三十二票當選朱莘夫提出改正選舉法張佐時錢墨卿郭九章等主張緩議頗有爭執會長付表决多數成立杭縣會員即紛紛退席頗題一種省外之意見云 
[寗波]  
　　調派兵艦巡台洋　外海水警廰以台洋二次漁汛係在初伏時候據報馬尾嶴漁船已經出口者有四五百艘前日特電省長請示奉復專派永福兵輪巡弋台洋故該兵輪管駕於十九日出口矣 
[安慶]  
　　大通軍隊之疑案　駐防大通安武軍第八路第三營華管帶電禀謂據偵探報告湯家溝地方現有土匪多人盤踞希圖搶刦當派第五哨哨官某率帶兵士二十名前往彈壓及抵該鎭并無匪蹤詎至夜半官兵均已休息忽來土匪數十人四面包圍開槍猛擊倉猝之間奮力抵禦始將土匪擊退而兵士已傷數名鄰近居民亦有數人爲匪擊斃等語史統領據報後當即派員馳往查辦惟據外間傳說湯家溝有民屋一所係前開當典舊址現爲合肥李國楨所買與當地某紳爭購該屋致起衝突李與華管帶相契遂請派兵二十名前往彈壓意在借軍隊勢力恐嚇鄉愚不意湯家溝一帶民風素稱强悍聞軍隊至即邀集鄉民數十將軍隊圍住以致兵民開槍互鬭雙方均傷斃民數命匪歟民歟不得而知傳說如是姑誌之 
　　請領官荒造林　倪炳文以盱眙縣西鄉明光鎭西南八里許之大玉山亦名大馬山官荒一塊堪以造林請依森林法准予承領現經該縣知事勘明實係荒山沙石夾雜適合造林之用已呈請省長咨部立案 
雜評一 
[假借名義（默）]  
　　官廰對待地方風潮一則直斥公民學生爲暴徒亂徒一則不直斥爲暴徒亂徒而稱爲暴徒亂徒假借公民學生名義以表而言之稱爲假借名義者爲公民學生開脫即所以尊重公民學生與直斥爲暴徒亂徒者善惡之意思相反然以實際言二者之心理正復相同耳此次山東之毁省會毆報館究爲何種人奚能掩飾而張督亦曰莠民假借名義其爲尊重公民學生而爲之開脫歟抑不欲直斥爲莠民而姑以假借名義敷衍面子歟則非我人所敢知矣 
　　雖然無論其用意若何莠民之名詞猶不安分之舊式通稱也今則非直斥爲過激派即稱爲過激派利用其意蓋更進矣最奇者湘中之所謂公民會亦直斥商學各界之聨合會爲過激派主解散捕學生意欲以此極可怕之罪名排去之夫以地方巨紳耆舊而甘爲官廰牙爪效其口脗以摧殘民意爲快則所謂官廰者又安足深責哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[工業恊會感謝美國議員電]  
　　中華工業協會致美國電云大美國上議院曁上院議員卜拉約翰生洛治納里斯摩西斯薛區可克諾克斯諸先生均鑒歐和會德約中山東問題未能如敝國國民保全主權之公意現經敝國專使力爭承貴議院曁諸公决議主持公道依據正義之保留敝會謹代表敝國工界誠意的感謝仍望貴院諸公力予最後之維持不僅敝國幸甚世界眞正和平前途更幸甚中華工業恊會總部叩 
[上海學生聨合會消息]  
　　致美國電　華盛頓上議院轉「卜拉」「約翰生」「納里斯摩西斯」「薛區可克」「諾克斯」諸先生公鑒公等對於山東問題協力抗爭母任感謝尚望堅持到底以保遠東和平上海學生聨合會叩 
　　交際部常會　二十六日上午九時上海學生聨合會交際部開常會到會者五十三人主席桂勗剛書記董克仁所議各案如下（一）同濟代表周明棟報告與南洋公學代表陳琮赴糖業公會情形（二）南洋公學代表陳琮提議實行派員赴某縣演講等事（三）民立代表董克仁提議派三人當衆通過（四）董克仁提議另舉調查員四人以補前缺舉定「張仁琇哈元龍端木愷凌其詩」（五）陳琮提議另舉書記二位名列下「吳棣華蔡祚章」（六）主席桂勗剛實行派員與錢莊接洽十時半散會 
[全國學生聨合會消息]  
　　昨日（二十六）下午二時該會評議部開會出席者三十八人劉慶平主席林祖烈紀事届時主席登台宣布開會次報告本日有蘇州代表楊勿逾君新到嗣討論山東代表緊急動議爲馬良師長於二十三號午後二時突至該省第一師範隨帶帶警多人演說略謂段祺瑞三造共和爲中國第一人物彼主張不保留的簽字於中國有莫大利益如有人反抗者立卽縛出言時拍案跳脚詈駡不已當時捕去在旁之回敎三人商家二人聞　槍决可否請本會致電政府請其查究衆贊成嗣討論會長交議草章第四條應加入津漢甯案衆贊成最後討論章程通過第十七．十八．十九．二十．二十一．二十二．二十三．二十四及二十五等九條關於執行部討論完結至此時間已到遂閉會 
[五族和平會重行組織]  
　　當和平會議初醖釀時（上年十一月間）即有趙炳麟金蔚文楊仁山組織五族和平合進會推許世英爲名譽會長設事務所於小埠漢口路十號並曾舉定各種職員嗣趙等出任差缺對於和議不復有所活動會事停未進行兹因和議久停該會中人對於南北兩方有所催促特由金蔚文重新布置不日將召集原有會員對於和議爲相當之表示云 
[總商會會員會展期之質問]  
　　上海總商會會員徐菊如等六十五人前因會長辭職無人主持會務照章請開會員大會討論維持辦法得會董會之允許定昨日開大會後該會董事於前晚發出通告謂有一部分會員不贊成開會員大會故須展期再商辦法云云昨日午後一時會員徐菊如鄒靜齋湯節之沈九成等至總商會質問不開會理由由會董聞蘭亭穆藕初二人接見答以陳炳謙等一百十五人不贊成開會會員意見旣有參差不得不開董事會議决再行延期云云徐等索閱投函不贊成開會之人名聞即囑人取出徐等閱後要求抄錄聞等未允沈九成起立質問云查總商會章程第五章十一條第三項内載會員於法定會期外遇有要事得商請開會但須得會員全體十分之一以上之同意是我等會員六十五人請開大會實爲會章所許可且經會董承認於數十日之前通函廣告彰彰在人耳目今忽有十分之四之會員於一日前遽出反對開會貴會董遂取消法定之大會請問貴會董根據何條會章聞等答以明日會董開會當有滿意答復云云彼此談論曆一時有半徐等始出徐等出會後當即致函該會根究一切原函如下　敬啓者頃奉大函并讀報載廣告以今日會期因陳炳謙諸君之陳請經董事會决議展期閱之不勝詫異惟不知所謂會員一百十五人者除陳炳謙張雲伯五君等外其餘爲何人昨日董事會議到者若干位姓名若何統乞即日詳細開示俾同人等咸曉然於諸君之宗旨也專此奉懇立盼示復祗頌公安 
[總商會今日開董事會]  
　上海總商會昨日通函該會各會董略謂現有關於會中籌備堅要事宜特訂二十七日（今日）星期日午後新鐘三時開董事會即便提議請届時一體惠臨與議 
[關於疫症之消息]  
　　浦東　浦東一帶近日疫勢愈見蔓延洋涇鎭前晚染疫之男子二人女子一名均於四五小時内不及醫治而斃傳聞女子一名因雇挑痧者以針剌入胸部以致無救市公所内設立之神州醫學會臨時醫院踵門求治者應接不暇該院設有病榻十餘隻俾病者留院醫治現楊家渡醫藥研究所之臨時醫院亦將仿此辦法爛泥渡之臨時醫院病人亦仍不少減上海醫院長王彰孚君亦每日渡浦診察　浦東靑年圑前以發生時症曾致函洋涇市經董商　救濟方法兹據復函云惠書藉悉種切具見貴圑諸君子熱心公益防患未然之至意感佩奚似惟辦臨時救急所於各處一層除爛泥渡設有一所外洋涇鎭現請神州醫藥會設立臨時醫院楊家渡則請上海醫藥研究所組織臨時醫院分投救急其他各處刻正參酌情形相機辦理至於派人演講勸導一節敝處一時無相當之人可以指派想貴圑不乏熱心有志之士應請代爲勸駕所需費用由敝處酌量補助可也其他關於公衆衛生各項事宜已遵照台囑分函各警署嚴行取締矣此復並頌暑祺云云聞該團演講隊現正出發南川各地一俟返滬即赴該市一帶演講云 
　　閘北　閘北疫症日見劇烈兹查义袋角一帶江北客民十分之八九都係苦力謀生者平日不講衛生故二三日内罹疫而死者已有百數十人又共和路有餘里某銅作内兩日間死夥徒三人餘如長安路新民路蒙古路滿洲路等處各居户連日染疫死者甚多前日下午上海中國濟生會派時疫救護隊會員鄒昇如劉咸璋程如懼余杏鏞貝明忠舒雄華等分赴閘北各處施醫給藥治愈三十餘人至晚始回昨報載新閘橋東堍小弄内坑厠對面某姓客民死已三日停屍未殮一節前日下午經四區張署長查悉傳十圖地保到署諭令速即報堂領棺收殮以免屍體腐爛穢氣傳染一面又責成上差長警查有死人之家趕卽歸區報告勒令死者家屬於二十四小時内務將屍體成殮遷出並隨時取締食物店舖及售賣瓜果凉粉之小販各處堆積之垃圾由淸道處每晨督率淸道夫役掃除潔凈以弭疫癘 
　　法租界　自浦東閘北發生朝發夕死之疫症後法工部局衛生處法捕房非常注意爲預防患疫起見故傳諭舖户居民屋内須當收拾淸潔澆以滅疫藥水腐敗食物切不可食又因病身故之屍天氣炎熱若久停屋内勢必穢氣薰蒸最易釀成疫癘故由捕房諭着死屬須在三四小時内備棺收殮以免疫氣而重衛生 
　　本城　邇來淞滬警察站崗巡士發生時疫者日有數起如一區二分所警署中昨日自晨至暮共有染疫崗巡三名均經王淸和警佐諭令撥醫診治　昨午十九舖地甲貝文祥至地方檢察廰禀稱本舖境内救火聨合會後面小弄内今晨倒斃男尸一具查無尸屬爲特來廰報請相騐梅廰長正擬派員往騐問有陳桂榮投廰禀稱川沙人在治下梅家弄爲木作生理死者名陳金生係民人胞弟今年五十三歲向在顧家弄陳和尚木作内爲鋸匠日來因做工乏力今晨擬回川沙家中調治行經中途病後發痧身死請求免騐情願自行棺殮梅廰長准之諭着趕緊收殮具結送查 
　　滬南　高昌廟江邊碼頭居民張邦起因於前晚十點時忽患時疫醫治無效身死並無屍屬故由警區飭令二十四保十二圖地保張文義報由上海地方檢廰派委夏檢察官往騐判令善堂備棺收殮　南市地方疫氣蔓延好事者擬發起舁神逐疫一般迷信之徒無不樂從小南門外復善堂董事謝某等發起在該堂建醮兩天昨日午後復舁該處佛閣之武聖關帝神像排齊全副儀仗如馬執事衝錄灣號旗鑼傘扇等類在該境游行一週所過之處觀者塞途該管一區三分駐所劉署員亦派警彈壓以免竊匪流氓乘機肆擾 
[長崎指定淞滬爲有疫口岸]  
　　上海總商會昨日接滬海道尹王賡廷公函云逕啓者頃准駐長崎領事函開准長崎縣知事函稱前因指定汕頭爲霍亂症流行地方所有船隻由該地來崎者均須停船消毒當經函逹在案頃復奉内務省第五十三號告示上海吳淞等處亦經指定爲霍亂症流行口岸相應函知查照等因准此除另函通知汕頭商會外相應函達即希查照辦理可也等因准此除行縣查照外相應函達貴貴查照辦理爲荷 
[福州防疫會之募捐電]  
　　旅滬閩人接福州來電云三山會館轉同鄉諸先生均鑒省城時疫流行蔓延日甚城台死者已數千人官廰因限於經費防檢未能完備鎭冰等目擊心傷爰集同志設立衛生防疫會對於預防治療各事現方極力進行會費概由募集捐欵而來惟預算需費甚鉅桑梓財力有限不得不爲將伯之呼務懇諸公本悲憫之懐爲救拯之舉分任勸募迅速匯寄以惠餘黎戴德懐仁寗有旣極翹企德音不勝迫切待命之至福州防疫會會長薩鎭冰等公叩 
[德國海電交通已恢復]  
　　大陸報云太平洋商務電報公司通告德國海電交通現已恢復凡住址完全而電文係用英法意德明淺文字者皆可收發惟能否遞到電局不負責任從前限制私人或家務電信之禁令今巳取消云 
[一週間之金融調查]  
　　木年自春迄今各外國銀行所來大條銀以此一星期間爲最多共有五千三百四十三條計銀五百三十四萬三千兩又金大條與金洋共値銀九百萬左右兩共銀一千四百數十萬兩係戰事告終後商業發展之前提土貨出口之籌備且聞日後尚有金銀大條與金洋來滬而我國此一週間銀洋來往於天津漢口蘇杭南京等埠者亦絡繹不絶兹將逐日細數錄下（二十一日）交通銀行由南京來洋八萬元又天津來洋十萬元中國銀行亦從南京來洋八萬元交通銀行裝天津去寳銀七萬兩又裝南京去銀六萬兩道勝銀行裝哈爾濱去銀二萬兩（二十二日）中國銀行由南京來洋八萬元又交通來洋四萬元中交兩行裝南京去各銀六萬兩客帮裝天津去銀十萬兩（二十三日）中交兩銀行各由南京來洋八萬元又兩行各裝去銀六萬兩鎭江帮裝赴漢口去洋三十萬元（二十四日）滙豐銀行由花旗公司哥倫比亞號輪船運來大條銀三千三百九十八條又某銀行（已轉售中法銀行）大條銀一千零十七條又道勝銀行大條銀四百八十二條花旗銀行來金洋十五箱計金洋五十七萬五千元又運通銀行來盎斯金大小三十二條計金洋二十五萬元又華比來盎斯金三箱計金洋十二萬五千元又麥加利銀行來盎斯金三箱合金洋二十萬元（以上之金銀大條與金洋已誌二十四日本報）交通銀行從南京來洋五萬五千元中國銀行亦來洋四萬元中交兩行各裝南京去寳銀六萬兩本街裝赴鎭江去洋十萬元又裝蘇州去洋五萬元（二十五日）交通銀行又從南京來洋八萬元又中國銀行來洋四萬元又甯波來洋四萬元中交兩銀行各裝南京去銀六萬兩本街裝赴天津去銀四十萬兩又裝杭州去洋三十萬元又嘉興去洋十萬元又通州去洋二十萬元又漢口去洋二十萬元又厦門去洋十萬元又福州去洋十萬元（二十六日）滙豐銀行由昌興輪船公司亞細亞皇后號儎來大條銀七十四條又道勝銀行大條銀三百七十二條又金洋十六箱計金洋六十一萬枚又某洋商自運來金洋十五箱約金洋五十餘萬枚中交兩銀行各由南京來國幣四萬元中國銀行又裝去銀十二萬兩交通銀行亦去銀六萬兩中國銀行又裝九江去洋十萬元又裝漢口去洋二十萬元 
　　上届調查時之銀洋價尚在七錢四分左右自二十一日之後漸漸回小緣絲米花布雜糧等之用度除絲之外餘均靑黃不接且被霉雨損害田禾内地營業咸受影響之故最小之價二十二日上午爲七錢三分五釐二五昨因現洋裝運出口故收盤價又漲至七錢三分七釐七五恐今明日仍須壓小董因各銀樓逐日售出之金飾洋約有十餘萬元也 
　　自大宗現金到滬之後華商籌措銀兩向各銀行出金洋金條者日有二三十萬兩是以上午銀拆總在五錢之譜午後略小約二三錢之間 
　　大條銀價本在五十四辦士二五二十三日之後逐日加長昨日爲五十五辦士零六二五較前星期共長八一二五 
　　鎊價亦從二十二日上下午各長半辦士計五先令六辦士以來未曾變動然國外匯水一時恐難回落蓋歐戰時各國現銀之損失不知凡幾所以將數千萬之現金運華易銀俾可恢復各項商業也 
　　近兩月來期貨驃金之賣買與前大不相同蓋陽七月份尚未結淸而陽九月份市價前三四日業已開出以致業斯者之心思錯亂無論做多頭空頭者均難下手至市價已錄逐日本報商務欄故不贅述 
　　現貨烚赤市面目外洋進口大宗現金以來逐步見跌以致恒孚等銀樓飾金價跌至三十二元半日後尚看疲勢 
　　本埠各銀行每週間之存銀存洋向以匯豐最多次爲道勝華商以中國交通爲最多數自協約國與德簽定和約之後英美等國在滬採辦絲茶等原料出口頗爲暢旺以至各外國銀行所存銀洋減少十之七惟近日始有大宗金銀到滬也今將昨日（星期六）各銀行之查倉單錄下　麥加利存銀九十萬洋四十七萬滙豐存銀一百五十萬洋一百三十三萬大條銀三千二百三十八條道勝存銀一百八十八萬洋三十九萬大條銀四百八十七條通商存銀三十五萬洋四十萬東方存銀一百十六萬洋二十七萬花旗存銀七十五萬洋三十萬華比存銀五十六萬洋十七萬和蘭存銀十七萬洋六十四萬中國存銀一百四十五萬洋二百零二萬各錢莊存銀一百六十萬洋三百九十萬交通存銀三十八萬洋八十五萬有利存銀三十九萬洋二十萬中法存銀一百十七萬洋四十三萬大條銀一千零十七條友華存銀四十六萬洋十萬菲律濱存銀十五萬洋四萬總計存銀一千二百八十七萬洋一千一百五十一萬大條銀四千七百三十七條較上届少存銀五十七萬洋亦少存九十一萬大條銀則多存四千五百九十七條尚有華商銀行十餘家所存銀洋不在其内 
[米價尚須看漲]  
　　本埠米價奇漲前由南帮仁榖常昭公所等調查存底並嚴杜私運私裝現聞該公所等已查有端倪有四家打包承裝出口以一星期内共有打包三萬五六千石之多與齊省長前日電部正式軍部護照僅數二千五百石相去甚遠昨日米價每石已漲至八元七角市面尚有看漲之勢也 
[碾米業常會紀]  
　　昨日（二十八日）爲機器碾米公所常會之期在總商會三層樓上開會到者除張錢兩董外有評議員曾影毫朱安生蔣敬文鍾和林張杏園曁同業三十餘家下午二時振鈴開會首先提議邇來米價逐步飛漲大半由於私運私販所致我廠家本不注重於買賣然米價之昻則碾數未免減少廠家不無暗虧經衆酌議之下决定函致内地各產米區報告現市情形勸囤米者趁此時機將糙米裝申售賣衆皆同意繼又提議行家向廠家駁船人將斛子私去定勝放大升合之弊終難袪除際此米貴之時吃虧尤巨經衆决定嗣後凡行家雇船來斛米時須由廠中司事先將斛子騐明然後開斛通告同凿一體實行至七月上旬糠粞價仍上是届未攺天時炎熱故四時後即散 
[集欵贖路廢約之又一辦法]  
　　捐輸閏月房金 
　　上海總商會南市縣商會先後接浙省嘉善縣屬新市鎭衣業公所來函云貴總商會正副會長先生鈞鑒靑島問題發生以來國民鑒於高徐順濟鐵路關係尤鉅贖路廢約異口同聲籌欵儲金舉國響應連日報載富商巨賈慷慨捐輸舖夥平民集資認額風發雲湧足見熱心而究之籌擬之法限於海上一隅贖路之資責諸山東一省法非普及理欠平均不如就商業房租一項略事分潤查各地房租習慣法遇閏減半本年陰曆閏有七月假定各省房和房主少收半月和户多出半月合通國計之則此一月房金無慮數千百萬垂手可得人人有國人人愛之旣得平均又可普及房主租户均無碍生計此係輕而易舉且出自店主房東較之謀升斗者勉强認額事半功倍國民不欲救國贖路則已誠欲救國贖路上項籌擬辦法但經各總會一舉手之勞開會議决内地各分會無不靡然從風至籌擬以後應如何保存如何贖路如何興辦實業如何組織銀行全國不乏通人當有妥善辦法非商民等淺陋所敢妄參末議也除略陳敝處商會請求開會議辦曁通函各省總商會外夙仰貴會長熱心愛國倘荷不棄蒭蕘還祈迅予開會集議表决施行請將辦理情形隨時賜復俾得遵循母任禱盼云云 
[國貨維持會常會紀事]  
　　中華國貨維持會昨晚開常會徐枝春主席宣佈議案（一）報告廣東國貨維持會來函通知成立（一）報告湖州義成絲織廠沈武來函請設法仿造鐵機織綢所用之紙板又謂用過廢板能否設法重新化製公議此項織花所用之紙板消耗極多必須設法仿造庶可挽回利權擬訪求此種人才介紹研究（一）報告江西景德鎭窰帮復函陳明從前五天一燒現需十天一燒甚至半月不能一燒並非故意禁閉實因各處運鎭窰柴被各釐卡意外苛索自民國成立以後稅釐幾已加重十倍做柴之客俱係小本經營不堪虧折視爲畏途查窰柴向無稅額現在果欲推廣國貨磁器必須開廣柴源非請將窰柴完全免稅不可在本省各長官念國家財政支絀均以裕稅爲急必不許免稅不知窰柴一項免稅即所以裕稅如去年到鎭窰柴僅二百五十萬擔左右全年合計窰柴正稅公家收入有幾惟司事苛索直達巨萬黯無天日等語公議函請財政部江西省長財政實業兩廰長保全吾國著名實業將窰柴完全免稅云 
[國貨調查會開會紀事]  
　　昨日（廿六）午後二時中華國貨調查會由該會會長張茂章召集各主任職員等開臨時會議到者二十餘人公推總務主任陸君俠爲主席即由陸君聲言本會成立兼旬至今日始得將各部進行手續規劃妥當日來各省縣如長沙汕頭阜寗隴海宿遷等處各圑體來函稱國貨消場順利惟來源稀少欲本會將上海調查所得各家國貨何種精良何家價廉列表寄去藉資提倡在座諸君均在此處擔任職務當已目見此種信件應作何進行願諸君共籌之繼由宋似我發言本會同人組織此會宗旨庶提倡國貨改良製造而提倡方法如演講陳列介紹由各該部主任幹事負責進行鄙人承諸公推戴擔任編輯主行自當竭力做去外可以對愛國志士内不負同事諸公但國貨日刋事因調查部國貨門類尚未調查完全遽難出版鄙意至遲不過七月初旬定可出版各種國貨當於日刋上披露逐日寄往各處提倡衆贊成次由顧也逸云調查職務非常繁重請多派數人負責云尚有蕭穏公吳鏡淸陸祖武對於該會都有獻議意欲日刋從速出版以利商人主席起立云請調查主任顧君從速調查以便宋君編輯發行云云衆贊成遂摇鈴散會 
[愛國實業圑常會紀事]  
　　昨日午後三時中華愛國實業圑假先施東亞酒樓開第六次常會到者四十餘人公推王漢强主席報告上届會議各議案請衆討論進行辦法結果議决由部組織設評議總務經濟文牘交際調查庶務七部所有發起人除已公推爲董事者外其餘均請分認各部事務除議决由部組織羣力推銷實業券外並討論設立橡皮及其他工廠并擬徴求新業建設計畫書以資研究旋又討論租借辦事機關等事公决俟下禮拜六常會再行决定 
[李濟民案之結束]  
　　老閘捕房包探顧阿根偵悉湖北人李濟民黃師仲在法租界白爾路吉益里租賃第二十二號門牌房屋設立國民對日外交後援會並附設全國社會改良會籌備處近來以籌欵拍電爲詞書寫信函向公共租界内商號騙捐鉅欵計調查得被騙之家南京路先施公司永安公司南洋兄弟烟草公司興業捲烟公司張裕釀酒公司利華珠寳號大豐號寗波路廣東銀行福裕錢　福建路裕商酒行四馬路外　招商局文牘科辦事員等户共被騙去洋五百餘元因據　禀明捕頭加派包探姚錫卿十五號西探目依克前往會同法捕房中西探捕將李黃二人拘獲提回傳同被騙人解經公共公堂訊據李供捐欵開支有賬可稽黃稱伊係由李五次函往漢口相邀前來故諭將黃李二人一併收押查明澈究等情已詳前報昨由捕房將李黃兩被告帶案經張逵卿襄讞會同日副領事林出賢次郎續訊之下判李濟民罰洋一百五十元無洋改押西牢五月黃師仲訊無關係着即省釋並諭嗣後不准再投前項信件 
[松黑江防艦已抵釜山]  
　　海軍部派定松黑兩江之駐防軍艦利捷利綏利川利通江亨靖安等六艘日前經江南造船所承修竣工開駛前往實行駐防等情已詳前報昨日海軍司令公署接得靖安軍艦發來無線電信略謂職艦等均於本日上午三時安抵釜山洋面當即暫泊候晚六時啓行前進一路無恙合先電聞云云藍總司令得電後即轉報海軍部備核矣 
[引渡川沙刦案關係人]  
　　川沙縣屬居民張孔宜家於本月十號夜被盜多人持械入室刦去値洋四百餘元之衣飾報經該縣公署飭緝在案兹經該縣知事偵悉與此案有關之陸坤元朱小道馬鳳祥（即馬阿二）王阿根曹德才李金生等匿跡滬北公共租界漢口路（即三馬路）三百零八號門牌某旅館内於前日備文派警來滬投請老閘捕房加派中西包探恊往該旅館内將以上六人一併拿獲押至昨晨解送公共公廨請究即據西探開納上堂禀明協同來警將被告等拘獲情形並據來警偕事主張孔宜投案證明當時被刦狀况要求引渡訊之陸坤元等均推賴不認搶刦求釋俞襄讞核供商之義副領事羅君以陸坤元等與此案關係情形已經來文詳述明晣且據來警與事主到堂證明未便任其推賴遂判被告六人併交來警帶回歸案訊辦 
[皖省患水乞賬電]  
　　前日（二十五日）中國濟生會接皖南蕪湖南陸郎溪宣城水災籌赈事務所函云濟生會諸善士鑒昊天不弔洪水爲災皖南蕪湖南陸郎溪宣城四縣濱河圩田沖潰淹没殆盡計自舊曆五月二十三四至二十九日大雨傾盆蛟洪暴發蕪湖萬春圩首先潰决同時宣城南陸破三十餘圩郎溪破二十餘圩六月十二三霉雨復作前水未退後水又來宣城郎溪又各破二十餘圩共計破圩百餘處受災田畝百數十萬被災人民淹餓病斃者不計其數前由蕪湖善會樂善堂等電告萬春圩災情蒙協濟鉅欵並派葛吳兩君來蕪調查現該圩急賬已辦有端緒莫名感謝而被災最重之宣城郎溪次重之南陵各災區方紛紛報縣並通函來蕪同人痛切肌膚不忍坐視組織籌賬事務所奔走呼籲期萬一之補救夙仰貴會關心飢溺一視同仁除由祝道尹馬電懇請外務祈迅賜施行併力營救至爲盼禱翟鳳翔等同啓 
[火車傷人併紀]  
　　淞滬車撞傷婦人已殞命　前日晨間粤婦何周氏挈同四歲女孩麗娟往淞燒香在砲臺灣遭火車撞傷經鐵路人員將母女送至上海車站轉用病車送入麥家圈鐵路病室醫治等情曾誌昨報兹悉受傷之粤婦已於昨日因傷重斃命由其家屬前往棺殮矣女孩聞亦十分危重云 
　　滬寗車亦撞傷鄉婦　昨日下午眞茹鎭附近有一鄉婦年約三十左右在鐵路軌道上行走時由上海開來之三點二十分滬常客車適疾駛而來不及避讓被撞墜鐵道旁河浜中臂腿皆脫節身受重傷後經路警救起報明站長立用摇車送至上海總站轉由站長飭人用病車送往鐵路病房醫治聞生命頗屬可危云 
[滬杭路紀事兩則]  
　　往來搭客之擁擠　近日天氣炎熱滬上人士之前往杭州西湖避暑天竺進香及蘇浙各處者日多一日以致滬杭甬鐵路各列車異常擁擠現山該路於昨日（二十五）起凡往來杭州之各車各加掛三等客車一輛而南北兩站及杭州車站日來客款收入甚見起色 
 
 

Page 11

 
 
　　調車不愼之罰儆　滬杭甬鐵路上海南車站於本月二十一號因調車不愼以致三等車一輛出軌等情已誌本報兹悉該出軌車輛已經務輪處派匠設法頂起納入軌道並略加修理而軌道分路轍機受有微傷即由軌道稽查看騐一過立時修復現該路車務總管以肇事緣由該調車夫及分路夫寳有應得之咎已於昨日（二十五）令上海南站長着各罰薪半元示儆 
[道尹派員督捕跳蝻]  
　　滬海道王道尹昨派科員鄭君前往松江五　及靑浦交界之圓洩涇橋督捕跳蝻并會同刈割蘆葦限該縣三日内肅淸凈盡以弭巨患 
[英華學生分會開辦義務學校]  
　　英華學生分會義務學校假七浦路恒慶里明州公學於此夏令期内先行試辦兩月定今日（舊曆七月朔日）開校初三正式上課業已訂刊簡章函報總會義務敎育圑昨有谷馮二君在該校鄰近沿途分發簡章並爲招生之演講凡遇不識字者諄諄以宗旨與辦法說明略謂閘北私塾林立大都糊口性質一般貧苦之家其子弟終日游蕩馬路遺悞終身今此簡章全賴諸位轉告由保證人塡一志願書速來肄業學費書籍分文不取惟額僅六十遲則額滿見遺云 
[民國日報被控之結果]  
　　公共總巡捕房刑事檢查科延高易帮辦律師在公共公廨刑事科起訴民國日報館於本月四號所載新聞有煽動人心擾亂治安行爲一案前星期六由廨傳訊因捕房律師稱十八號該報新聞攔又登有同樣之論調尚須併案起訴堂上故諭該報館總編輯葉楚傖退去候訊在案昨晨届期續訊先由原告捕房律師上堂譯稱查七月四號民國日報所登旅滬國會議員李焚陽等通告内有殲除賣國渠魁改造新政府等語言詞激烈其十八號所登旅粤浙江同鄉會褚輔成等致浙江旅滬學會等電痛詆楊督辦理陳來毆斃軍人一案其標題謂旅粤浙人斥殘酷官長文字中有蟊賊不去生民何依亟應聲罪致討等語實含有煽動擾亂治安之行爲蓋其去字之用意非但係去其人之職直欲去其人之命是以控請訊究云云次由三十二號暗探目西人戤文司上堂禀稱該報所載各節均由繙譯謝培德譯出等語遂由謝譯員上堂禀明係伊所譯並將去字用意解釋一過捕房律師至此復起譯稱該報前因登載速去張敬堯廣告被控五月十七號堂上已諭令被告不准登載此種文字今被告所爲實爲藐抗堂諭云云承審官張逵卿襄讞與日副領事林出賢次郎得禀向葉楚傖詰據辯訴稱旅滬國會議員通告有議事日程可考至於旅粤浙江同鄉會褚輔成等致旅滬學會之電查廣東所設浙江同鄉會亦係一種正式機關本館係有責任之報館此項電報均有根據並無煽動意思請爲明察官以該報館不應抗違堂諭判自二十七號（即今日）起停版二天並着交保嗣後不再登載此種論調 
[槍斃盜犯之罪狀]  
　　松滬護軍使署昨日午後槍决盜犯于庚西黃高東二名兹將軍署宣布之罪狀錄下　爲布告事案據淞滬警察廰呈解拿獲夥刦露香園路松蔭里何桂記衣作舖財物之盜犯于庚西黃高東二名并原贓票洋百零五元大洋二百八十元金戒二只小洋五十八角曁禮物手槍一支子彈十四粒鐵器二件到署當經發交軍法課訊據何桂記店夥程禮慶王金生學徒王金山等三名共同指認于庚西黃高東二名確爲侵入該店綑縛伊等持槍行刦之盜犯並據該店主何桂棠供認起案之金戒票洋等物均爲伊家被刦原贓旋提被告于庚西供認於本年舊曆四月十四日晚間夥同黃高東等五人分執槍械侵入何桂棠衣作綑縛事主肆行搶刦伊搶得金戒二只票洋一百零五元現洋二百八十元小洋五十八角其餘贓物皆被同夥拿去伊携帶贓物逃到南碼頭地方即被人贓併獲解至警區復引同巡警前往浦東將黃高東指拿到案又據黃高東供認本年舊曆四月十四日夥同已獲之于庚西及在逃同夥三人各執槍械侵入何桂棠衣作内搶得金戒銀洋等物事後逃匿浦東漢陽棧後面不料于庚西被捕後指引巡警前往將伊拘獲並在伊住屋内搜出搶刧時所用之手槍子彈鐵器等件各情不諱查該盜于庚西黃高東二犯結夥三人以上分執槍械侵入商店肆行强搶得贓已搆成刑律第三百七十三條第一二兩欵之罪若不從嚴懲辦何以肅法紀而衛閭閻應即按照懲治盜匪法第二條之規定一併判處死刑以昭炯戒除將槍彈等項没收起案贓物交由警廰傳主具領并飭緝逸盜外兹將該盜于庚西黃高東二犯提出騐明正身押往刑塲依照軍法執行槍决爲此布告軍民人等一體知照此布 
[槍廠將開夜工]  
　　兵工廠槍砲彈鋼各廠夜工業己一律停止兹因李閩督軍來電定造槍上各項另件事關緊要必得趕造故由謝總辦昨日令飭槍廠主任定於八月一號夜起開作夜工并飭傳匠工作 
[雅叙樓中之兇劇]  
　　前晚九時有半有向業未匠之金妹生糾集本鐵匠何官笙朱成寳陸阿莊高福壽周長成等五人至小西門向成衣匠凌根福（靑浦人）希圖拆梢不遂金等將凌與凌友某甲軋至小南門外雅叙樓茶館評理爭論互相兇毆金高兩人各取板凳擲傷凌之頭部腦後皮破血流凌友某甲亦被毆傷手臂腹背等處該段第十一守望崗警劉桂林到來喝止不服遂鳴警笛經于春波巡長偕警屬子年等同至該茶館内將兩造併帶一區三分所報告由劉警佐略訊一過於昨日上午派警併解地方檢察廰訊究 
[新普育堂脫逃犯婦一協緝]  
　　上海地方檢察廰梅廰長昨日致淞滬警察廰公函云據新普育堂董事函報本廰先後發往該堂寄留之犯婦寗波人阮陳氏及拐犯婦人馬秀貞殷王氏史阿大等四口均於日前深夜時在該堂乘人不備就女所潛出挖牆脫逃幸於當時由二區二分駐所警察在途截獲更阿大一口送回堂中寄押外其餘阮陳氏等三口尚未就獲報請緝拿等情來廰除已派法警四出緝拿外兹特開具該犯婦等年貌籍貫請爲飭屬一體協緝等因徐廰長准函前因昨已通令各區署所一體協緝矣 
[續誌種花園人投繯殞命]  
　　附北虬江路南海會館種花園之王福生自縊身死屍妻將王屍移置該館大廰之中旋由館董知照吉一圖地保陶祥生投報地方廰請求相騐等情已誌昨報檢廰梅廰長據禀後委派許檢察官毛檢騐員等蒞場騐得該屍王福生委係自縊斃命並無别故塡明屍格諭飭屍妻自行棺殮乃該屍妻不允棺殮堅稱丈夫實遭屈死要求伸雪經許檢察官一再向之開導謂爾夫係自盡身死與人無尤即使度日艱難亦可懇求各館董撫恤云云該屍妻仍不遵諭許檢察官遂諭該圖地保陶祥生向之明白宣示設仍不允棺殮可代爲報堂給棺敢殮諭畢返廰禀復銷差該屍妻自知理曲仍央求各館董集資棺殮矣 
[勸貼印花稅之布告]  
　　上海縣知事公署昨日發出布告云案查印花稅法罰金規則每年六月十二月由警察官廰檢查一次凡有查明漏貼印花及貼不足數均應間辦現因六月份未經檢查深慮人民誤會觀望致有應貼不貼之弊除俟淞滬警察廰訂定日期由城鄉各警區分别補行檢查外合行布告縣屬諸色人等一體知悉與其檢查處罰之後仍須補貼印花不如先行遵章貼用免致因漏稅處罰多所損失愼勿觀望自誤特此布告 
[日輪失事後賞格]  
　　東亞通商株式會社之高昌丸輪船在呂四港沉没曾見報端該會社昨出賞格云「注意賞格七百元」陰曆六月十三日敝公司裝貨輪船高昌丸不幸在相離江蘇省海門廰管轄内呂四港約四英里海面沉没所裝貨物悉數被沉據報後前往尋視無蹤並招集全船流亡人員檢共失蹤辦事人員司船主以次共計日人七名特懸賞拳懇仁人君子如有救留慶生得回在每名賞洋一百元如撈獲死屍每具賞五十元如通報船之情况或死屍下落則賞給酬勞費儲欵以待决不食言通信處上海九江路六號 
[缺少牙粉料之判償]  
　　法新租界蔭餘里商業聨合會臨時主任華民前因搬取公共租界某號主向道經所購之日本牙粉料十二箱被控法公堂訊判華民罰洋一百元充公外將商業聨合會即日發封原告請追缺少貨物損失着捕房查明再核等情已誌前報昨又傳訊原被投案候示先據捕房禀稱查得原告所少之貨計一百二十四斤每斤價洋四角共計損失洋四十九元六角請察李襄讞據禀商之法副領事德君判曰應着被告照捕房查明之數付給原告此判 
[夫婦重復完聚]  
　　江北人周布英昨至法公堂控稱民人於六年前帶同妻子田氏來滬謀生詎妻子與施長生姘識逃匿日前始行遇見報捕將施與田氏一併拘獲請求訊究詰之田氏供婦人因丈夫在外當兵不歸有年幼小孩貧苦難以度日無奈與施姘識已有五六年今與丈夫遇見情願隨夫回家求察施長生供民人向做小生意因見田氏貧苦無聊據云伊夫在靑島當兵不回故好意收留撫養小孩是實中西官判田氏交伊夫領回完聚施長生開釋完案 
[兩汽車夫違章科罰]  
　　汽車夫高校林周阿三兩人日前先後駕車行至法新租界不遵王部局訂定路章擅自小轉灣開駛適爲巡捕查見將該車號碼抄錄回禀捕頭昨日飭探將兩車夫傳解法公堂請訊先據捕頭上堂禀訴前情詰之高周兩人同供後當遵章行駛求宥中西官判各罰洋五元充公以儆 
[工頭行兇之科罰]  
　　滬西宜昌路長豐麫粉廠小工王阿五徐福林前日至戈登路捕房指控工頭萬其松糾衆將伊毆傷等情昨日包探毛伊文將萬拘解公共公廨請究據王徐兩原告投訴與被告素來相識不知何故糾衆將我等兇毆請爲訊究訊之萬其松供不承認中西官核供以供證確實判萬罰洋十元充公 
[被告交保候訊]  
　　湖北路花世界游戲塲積欠大行台旅館房租及電燈費洋二千八百十六元五角經該旅館具禀公共公廨請追業奉照准於昨簽發傳單派捕將花世界股東兼經理之隋潤田傳至公堂中西官諭隋交保候訊 
　　龐化南龐李氏同在公共公廨呈控韓杏玉顧德義不理擔保租賃戲衣租金等情昨晨由廨准飭傳提包探將韓顧兩人傳案中西官諭令交保過堂候訊 
[粥店不捐執照之處罰]  
　　英美工部局捐務處西人指控漢口路（即三馬路）五十六號門牌揚州人吳正發所開之粥店未領捐照等情昨由四百零二號三道頭華捕將吳傳至公共公廨經中西官訊明以吳故違定章判罰洋十元充公並着補捐執照 
[扒手禁押二月]  
　　竊賊翁小中日前在法租界小東門外魚行街摸竊途人孫鴻良身畔皮夾一只當被覺察喚捕到來將人贓並獲帶入捕房昨解法公堂請究先據原告投案禀訴被竊情形詰之翁供認摸竊不諱中西官判押西牢二月以儆贓給原告領去 
[妓女强曳狎客]  
　　愛多亞路一百八十六號門牌花烟問内妓女陳戴氏前晚與同伴至馬路强曳狎客被六百八十八號華捕查見以其違章回訴捕頭請廨出單於昨將陳妓傳至公共公堂經中西官訊明判陳妓罰洋三元充公示儆 
[道尹公署批示兩則]  
　　嘉定縣商民薛訓芳呈控司法巡長徇私舞弊違法逮捕請求令縣秉公查辦由　據呈是否屬實殊難憑信仰候訓令嘉定縣知事澈查確情依法辦理具復核奪 
　　奉賢縣公民王渭等　爲縣署借用地方公費並未邀全邑士紳會議斷難承認請指令斥駁由　吳悉旣據逕呈仰候省長曁財政廰批示祇遵 
[縣署批示兩則]  
　　得利公司代表董琴生呈爲地保盜賣糧地朦轉道契請提案訊究由　候提地保玉連梧許星槎訊辦並函致會丈局止契着知照此批抄件存 
　　張周氏呈爲地保盜賣糧地恐被連累請備案由　已批董琴生呈内着知照 
[淞滬警察廰批示四則]  
　　徐李氏批　據呈已悉查爾夫徐生福前據絲繭總公所派司張源生到案陳述爲積慣收買偷竊絲繭之人案關故爲牙保正在偵查核辦所請保釋着不准行 
　　田長永批　呈悉查此案未據偵緝隊呈報到廰其中内容　　如何殊屬無從稽考所請備　之處未便照准 
　　劉金元批　據陳各節核與陳三元所供大相逕庭顯飾見詞嘗試案經發交偵緝隊偵查事實所請保釋應母庸議 
　　蔡元成批　呈悉查該行用夥沈海生虧欠賬欵旣經中保約償和平解决所請保釋事屬可行仰即知照 
[誌謝]  
　　昨承中華書局贈第十七期英文週報一册謝謝 
[贖約儲金消息]  
　　文明書局　文明書局同人贖約儲金認額列下　呂子泉一百額裴麗生五十額沈駿聲三十額顧子安劉正鵠各二十額沈全林浦鴻來各十五額葉揆一王道平沈尹功楊戍生沈英烈張實庵龐樹庭各十額丁錦坡江春生趙新培沈保堃各六額陳鳳儀朱鳳翔顔棣華王謀翕王錦南揚炳文陳三寳時緩亭周國政沈紹箕褚祖文薛廷榮江松村汪杏生陳安慶王餘生蔣榮棠孫犖人倪有根熊金生張子美各五額顔錦麒李安寳許玉亭陳安拙孔祥瑜楊子剛張浩崧姚國慶唐順榮楊雲生徐坤榮各二額周森源毛有洪許望生倪瑞榮趙元龍邢雪昌沈世全謝志靑張福生周洪發湯洪鈞李金奎各一額（茶役）錢桂香高阿四各二額王尚鴻王阿二各一額以上共四百八十九額將該欵收集後存入殷實銀行生息迨至正式機關成立即行移交云 
　　中華書局　中華書局各同人所認之國民儲金二千三百二十九額已載各報兹將續認額數及姓名列下　汪蘭臯吳鏡淵各一百額梅韵淸二十四額楊坤山董玉林各四額周鐵琴張杏村各二額現計二百三十六額連前共計二千五百六十五額 
　　洋貨業　南京路同春新洋貨號人認贖約儲金二百額 
中華職業敎育社通訊 
[通告江蘇六十縣各高等小學校]  
　　敬啓者敝會等前以玩具一項關係兒童敎育綦重曾具函貴校請於手工科内注意提倡並擬徴集各地學校玩具出品於暑假期内在敝會開玩具展覽會諒邀察鑒屬當學潮發生敎育上一切設施不免爲之停頓事過以後適逢暑假恐各校提倡製造亦感時日之未遑因此敝會等原定暑期内之玩具展覽會勢不得不展期舉行仍望貴校於開課後關於玩具之製作積極提倡並希隨時將進行狀况示知俾敝會等得以商定展覽會舉行日期再行函達實深企禱專此即頌敎綏　江蘇省教育會中華職業敎育社同啓 
來函 
[曹龍田來函]  
　　敬啓者刻讀貴報所　大成里居民公函深慨於市政之不修淸道之敷衍尤甚於往時各處皆然大抵司其事者徒知於通衢大道略加掃陰於僻菴偏隅何曾寓目而負責長官深居簡出何嘗涉足於菴尾街頭稍事查察惟有恃文告爲萬能而已僕住居中區藥局衖已久日當出入見夫滿街便溺以藥王廟旁爲最垃圾堆積以汪姓後門爲多亦未敢爲過甚之言惟冀負此責之長官注意於僻菴偏隅庶灑掃夫不致貪懶拯居民於疫厲中不禁韾香祝之矣專此肅陳謹懇錄登來函欄内至感至禱　曹灑田謹上六月二十八日 
雜評二 
[感謝美議員（庸）]  
　　美參議院共和黨議員對德約中之山東問題爲我不平力持正義上海學生聨合會等特電致謝實足以代表全國國民之公意蓋感恩懐德爲人類所同具譬諸個人於危難之頃苟有人焉出而援助生死肉骨其感激之忱自切於尋常萬萬國民之於國家亦猶是耳 
　　顧我念之山東問題者中國之生死問題也美議員爲遠東和平計爲正義人道計對於和約所定猶期期以爲不可而我利害切身之中國人中乃反有主張補簽德約之軍閥派人類之智愚賢不肖縱有不齊亦何至於此 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
　　自由談三字皆用當代名人字跡每星期調換一次　今日係沈信卿先生手書 
新談 
[音樂之功用譚（譯美國體育雜誌）] [  懐韾]  
　　今使鮑爾希維（即所謂過激黨）而好音樂者必不至演串殺人流血之慘劇何者以音樂與是性相反也音樂本具道德之性其所以往往流入浮靡者則以著曲人之不善耳 
　　予（著者自稱）今將以新新監獄中音樂會之事轉告讀者此監牢極其黑暗陰森之氣逼人予等延石廊下至廰事則見囚人一一坐於長而極窄之櫈上睹其面皆愁慘無歡色予乃爲奏音皆色皆立舒予又爲奏四弦琴及披亞挪僉謂如親見其事囚者皆多興感有動思母之念者有念及當日在意大利時其所歡爲之奏曲者有憶及當年處林野之中飽領天然之佳景者更有憶及行獵時馳驅田野間之景况者予因思音樂之甜密幽渺人類鮮不爲之感動而况乎拘囚圜土舉目無親之獄中人耶 
　　予今再述一事其人係一富翁家資可數百萬富翁爲一公司之領袖公司中傭男女約數百人此翁終日一無思想惟以堆積金錢爲唯一宗旨其人　其頂縮其唇目小幾不有見去夏予與之値於村間彼一無所事事惟坐於廊廡間口不停菸兩日之間予等時有談話久之言語益多予因告以音樂之無窮利益并謂其於心理上精神上及體質上種種之感化富公默然無語予乃進言音樂之能使傭工加力工作如能於於工作時間佐以音樂尢善予又歷舉某某公司或某某工廠試行俱有成效富翁乃恍然張其如豆之目蓋聞工人勤力人欵更多之有以動其心　予又言各類娛樂之事之有益於工人如野宴書報皆是至其結果必皆有利於傭主予又指出音樂之第一功用尤不止此其用在能振刷人之精神激動人之思想予遂奏四弦琴一曲富翁聆之若有所得時天已昏黑對而幾不辨人惟見閃光繚繞天際予又奏極悲思之曲富翁似不能耐曰予其行矣嗣後彼發起一音樂會經費由彼擔任每値是會彼必親到彼又有音樂及野宴專設以娛其公司中之傭工者是蓋聞予言而感悟者也 
　　近時紐約各地『美洲主義』盛行其提倡之功演講不敵音樂有時學校主任通知某日有名人演講及期到者寥寥至音樂會則觀者恒滿座有時雜有愛國之歌曲則鼓掌之聲起於四隅凡美國紅十字會及自由公債開會必設有音樂以號召來賓一次無音樂者其次結果必惡故劇場餐館旅社以及公共圑體機關莫不用音樂以佐人淸興職是故也故吾謂音樂於體質上心理上精神上有莫大之援助直不啻是醫生及看護婦之助手也我願人人勿以其小藝而忽之 
　　懐聲日予生平最嗜音樂顯雅不擅此予弟瘦石生能之第不甚精以未專門研究故也嘗思美國大學中於音樂一道設有專科故好此者得有機會專心研究亦不難成爲音樂大家若我國則素不重音樂學校中亦無設有專科欲習此道者舍出洋外實别無機會吾譯上文旣竟不免有所感觸遂書數語於此 
新智識 
[童子軍游戲（續）] [  上虞陳伯源譯]  
（四）農園 
　　此種游戲雖屬陳舊然作爲娛樂之拳頗有可採蓋於游玩之際隊員必須作傚種種之聲因之而可以練習也 
　　隊長以其隊伍分爲數羣每羣以畜名之（家畜種類愈多則愈有趣味故不妨以一人作爲家畜一種）然後對諸隊員述一參觀農園之故事故事之大概類如下 
　　有一蠢童冥頑不　素無敎誨一旦得病方其稍獲痊愈也其父使居叔家農園中到後第一日該童體質尚不十分復原以故不得動勞及第二晨其嬸尚睡此童即起在農園中輪流觀察惟其足跡所踵之區禍亦至矣蓋彼以爲豕彘不宜個居故即縱之雛類小鴨須能游泳故逐諸池中不幸而沈溺矣馬使出廐矣羊已就食於果園矣牛已登孔道矣鵝則四散已去如黃鹤矣而一片井井有條之農園狼籍而不堪寓目矣 
　　每當述者稱一家畜之際該羣隊員作此家畜者須以該畜之聲應而鳴之 
　　述者每稱農園之時則每羣各以其聲高鳴倘善爲之頗類眞者 
　　或隊員苟於應鳴之際不鳴或不當鳴而鳴則置之驢羣或鵝羣以罰之 
小說 
[潛艇歷險記（續）] [  翠岑譯]  
　　老人曰更健固當然惟彼品性亦改善乎吾深恐其登陸後愉快太甚又將逢第二市議員明迪格爾也諾愛爾曰父乎吾可代答彼將永不能復咬他人也老人曰汝能保之則亦已耳惟設更：：午膳之鐘鳴諾愛爾扶其老父入膳室食間諾愛爾歷述所經滔滔不已時弗雷脫方蹲爐旁地氈之上老人呼曰弗雷脫噫一汝誠勇者前此冒凟之語幸弗介意晚間行飼汝以餅乾 
　　第三十五章　澤地旅行 
　　諾愛爾福達愛斯與唐鼐爾麥快亞並立於曷德樸車站月臺上欣然曰美哉天乎似兹佳景安得恝然辜負之今日必游一暢弗雷脫汝當蹤余後母離麥快亞曰汝言良然吾儕有未携者乎水瓶食物軍火地圖尚有他否諾愛爾曰無他矣噫弗雷脫何往今日渠偏不願離待車室亦奇事是時二人悉御常服方乘車赴鄰鎭旅行Ｒ十九號則入塢大修且益軍實糧料預計作下次之任務此番較上次爲近僅在國外之北海然艱險則等二人歸國已一星期而風雨凄凄窮居室中者七日今晨始見美麗之日光時則北風微拂空氣淸新深蔚藍之天際殿以浮雲絲絲若風吹之飛絮金雀花之叢葉蒙以滴露蒸發成霧宛似外籠之紗障諾愛爾作旅行之議請與麥快亞偕麥快亞允之遂同行是時弗雷脫之狀態視主人之命苦無聞狺狺然向緊閉之頭等待車室門而狂吠麥快亞曰君之愛犬何意諾愛爾曰誰知者言時取地上之衣服槍囊挾之臂間弗雷脫見主欲行回返蹲足旁而狺狺猶未已其主知近處必有物忤之而觸　怒者否則必無是狀思次車已入站旣停下車者擁甚半衣軍服想來自鄰邑下港之海軍駐紥地者麥快亞啓頭等車門而登回呼曰諾愛爾此間有二位衣服可授吾趣登者又曰哈羅！梅尼白萊司在此相晤殊出意外别來無恙耶老鳥（戲稱）老鳥微笑曰君猶未忘此名記憶力亦佳甚言時犀齒微露與暗紅色之顔色相映閃閃似作銀光又曰昨日得餉給假今往城中也麥快亞曰前此往海峽耶曰然紅海及波斯灣一年來奔走兩地亦云足矣麥快亞曰我等亦輕蹈六尺之厚冰嚴寒中顚簸於波羅的海君亦一嘗此味否哈羅何事！麥快亞末一語蓋語站長者站長啓車門而入車内坐六人盡係海軍軍官而站長之後則隨一銅鈕燦然之陸軍參謀官站長啓言曰下走欲請諸君　移他車未知諸君可俯允否言巳返顧參謀官之面意欲其自言參謀官遂朗聲曰此事蓋因予受命爲德俘軍官數人覓車位：：言未已大佐梅尼白萊事怒駡曰冷血之厚臉此間又非牛檻車乃來索位耶吾幼弟於蒙斯（法地）之役因傷被俘囚行於牛檻車中者六日爾時德國之機車猶非缺乏若今日也參謀官曰弗怒予亦僅受命令耳吾意君亦英皇陛下之職官吾英光榮之國也寗人負吾母吾負人德人能違天絶理吾人不能也請君弗過甚累予爲難言時德俘立門次者六人四衣土灰色之陸軍制服長靴至膝光亮鑑人二則衣德意志海軍制服諸人均志高氣揚昂首直入非特無俘虜瑟縮之狀且隠然若戰勝之將軍也參謀官旣被拒遂出出時諸俘反顯若戀兹美麗之車室不認去者諾愛爾於六人中得識一人則海軍大佐羅惠格房霍本納前魚雷驅逐艦Ｖ二百零一號之艦長也梅尼白萊司見狀問諾愛爾曰識之否答曰略識言之可喜吾儕蓋曾送Ｖ二百零一號至海底戰事畢後即得彼艦長於水中今日之狀較之在Ｒ十九號中時逈别矣我意彼於此六日夜中思之猶心悸也麥快亞曰心悸乎未必彼以吾儕使與其部下傷足之兵同室且致抗議也以此雄才誣爲餒夫寗不太寃又曰噫吾得之矣弗雷脫之吠必已覺是人之在待車室也時對座一軍官曰此輩乘車抑將何往一人曰往上托特堡壘之俘慮營勝地也空氣淸曠曲徑修雅面南眺望風景怡人供給游獻亦畢具君豈未知乎麥快亞曰然則吾儕眞不幸適往是處之温突耳澤地也一人曰否是何害德人非縱出者即欲遁亦無械君亦過善鰓鰓顧慮矣言次車已至上托特堡壘爲至温突耳澤地最近之車站諾愛爾二人遂下車離車站而行取丘畔斜徑而上五分鐘後已至澤地房霍本納等俘虜事早遺忘如洗矣 
　　世界偉觀（八）紐約白廰 
　　白廰在紐約華盛頓街與西部之間爲世界事務所建築物之最大者初建者爲二十層樓高二百五十四英尺一九○三年竣工値美金一百萬圓續建者爲三十二層樓高四百十六英尺一九一一年竣工値美金四百六十萬圓 
[自由談之自由談] [  不冷]  
　　磁針　做事如行長途必時時檢閱其磁針而後不背本義何爲做事之磁針即時時自念曰我何爲而做此事做此事之成敗關鍵何在即此之謂也 
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
老申報國内舊聞 
[中國商人宜親出洋貿易論（同治十一年六月初三日）]  
　　自中國與西人通商之後凡西人之貿易者皆不憚巨浸汪洋之險程途數萬之遥咸集於中國故凡西國所產之物所制之器皆能知中國之所貴者何在所賤者何在是以載運來華者不至滯礙而不流通而且自至中國即能深知其價値不至爲人所朦混又可親手交易交貨收銀不至爲人所侵吞挪移弊少利多故西人往往樂此而不疲也華人憚於遠涉而他處所產之物所制之器僅願運至通商各口鬻與西商安知西國所貴者何等之茶絲所賣者何等之價値若能親身運至西洋便可盡知何國最貴何等之茶絲即以其國之所最貴者運至其地不但可得重價而且不至滯銷又無須中間經手互相販賣之人任其勒掯聽其吞挪兼可卽在其國購其爲中國所必需之貨運回又得善價是重利皆歸於自己之槖囊不至反塡旁人之谿壑善莫善於此矣即如以茶而論初時西商不過收買於各口故價値甚昻今則自行置莊收買於產茶之各山故價値遂低且能深知各山所產之茶色味之不同身分之各異價値低昻之不等其中之利弊俱已洞悉無遺人雖欲欺之又安得而欺之一事如此其他事可類推矣西商如此而華商當隅反矣奈之何仍憚遥險而不往乎豈非自失機會也姑以中國之事論之此省之貨運至彼省苟假手於他人尚有爲人作嫁致己虧本者又况中西之遠隔重洋者乎吾故曰欲知貿易之理生財之道終不如華商親往西國之爲愈也 
　　記者曰我國之通商固所謂片面的通商也彼能來而我不能往當懋遷有無之任者皆他國人也條約所規定固亦有相互之權利而我人莫之能享用蓋就國際貿易言謂未嘗有華商亦無不可也其弊之所至當時亦旣詳言之矣然豈獨商人之罪哉政府視通商爲不得已之苦事而斷無研究其利害之興味其一因也當其時招商局猶未創耳國人無一運送之具即欲自爲營運而無由亦其一因也而商人無學其不知世界爲何物尤爲總因今又荏苒四十餘年矣凡是諸端或當稍異於疇曩然自南洋日本而外我商人之自爲營運者其有幾何以如是距離之長日月而所進步乃只此則欲於國際貿易上求華商二字之成立不將期以千百年乎哉 
國外舊聞 
[秘船由澳門載運猪仔虐待案（同治十一年九月十三四日）]  
　　記者曰此當時一重要案件也澳門葡人誘販華工而載運以秘魯之船寄港於日本口岸英兵船發見其事英領事告發而日本法庭判决之以引渡於中國官吏一案件中涉及中英日本秘魯葡萄牙五國其適用法律問題又涉及國際公法私法刑事民事之範圍誠研究國際法者難得之資料也爰錄其要如左文中之皮魯今譯作秘魯加納加花今譯作神奈川 
　　此役也本館前已詳錄其文詳論其事矣且陳司馬之前赴東洋查辦情節亦皆人所共知似無庸再爲贅述惟今日西字來文報其事已經結案故再陳其顚末云該船係前數月由澳門開行往赴皮魯國載粤人之出洋傭工者計有三百餘人開後連遭大風管舵者不能自主被打至東洋加納加花地方未幾日也俄有一傭人奮身躍入海中泅水至英官船名鐵公者停泊之處聲訴被船主虐待情事求英官代爲救拔英官卽往招皮魯船主前來詢問船主堅稱並未虐待且曰以後可格外加惠云云英官始肯送還其逃人詎料隔未數日而又有一傭人濳自泅水求救之事且云前蒙遣還之傭人於回船後酷受茶毒怨苦萬狀英官甚怒遂將以上各情節具禀訴於英領事官領事官即親詣馬利阿古士船上查問其各情至船上時適値船主不在船中大夫等百般欲隠匿其事辨論良久英總領事必欲親見逃後遣歸之人斷不肯含糊了事因勉强將其人推出細視之則已憔悴不堪無復人理眀辫髮亦俱被扯落淨盡矣總領事即回署内一面照會東洋官憲並諷以宜加查審云云旣而於英上月初八日陳司馬未到之先加納加花督憲當堂審訊其事二造口供旣經詳晰乃定斷凡該船上一切傭人均不令其回船且不准該船主討償補欵云其三百餘名之傭人遂被東洋官憲暫行管留迨陳司馬到後已於英十月初二日將一切人證解給查受而陳司馬已擬定附搭下次輪舟將船上所載傭工出洋之粤人一起帶回滬上以便查明後令其給發回籍此案中之大節目也（未完）　 
文藝 
[記夢詩（光緒元年正月十二日）]  
　　苕溪花月吟廬沈酒舲 
　　天上嫏嬛地上無偶然識得夢中途奇香辟蠧飄雲外千歲旃檀斵作廚　棐几横陳一丈長風來簡册忽飛揚幸非蝌蚪書難識斜立窓間睨數行　太古文章絶妙才書藏天上免秦灰紀來涿鹿蚩尤戰奇絶龍門此脫胎　小篋緘滕閣上儲朱文題識數行疏尋常不許人開看此是媧皇煉石書　朱甍碧瓦爛如霞樓閣仙家一倍奢援得芙蓉城主例他年我欲此爲家　舉袂飄飄揖列仙神游片刻亦前緣人間每苦藏書少願作鈔胥兜率天 
軼聞 
[子鬻母（同治十一年九月初二日）]  
　　據城中衙署友人談及一倫常大變事聞之殊堪髮指西門城闉有婦某氏十六歲而嫁十八歲生子越載夫亡家貧婦誓不改適茹荼飲蘗苦節撫孤以冰雪之操自勵仰望其子長大成立有所依賴家貧惟恃十指操作以女紅爲度活計間或饔飱不給雖晝夜枵腹婦不悔也今歲婦年三十有七而子亦弱冠矣子名甲素性嗜博游手好閒不務正業婦時以善言勸諭或以痛哭告戒甲卒不改輒反惡聲母雖知其子已非人類以其尚屬年少或冀其將來悔改今月初旬甲因博計窮往烟館吸洋烟消遣煩悶適座中某乙與一人談言自述喪偶許久尚未續絃欲託冰人覓一再醮婦爲繼室惟難得年貌合宜殊可人意者甲聞乙言自念母年雖近不惑而丰韻猶存姿態尚媚不如以詐術誘母改適得聘金爲博資苟喝盧成雉一擲得彩則所得不資儘可逍遥過日因佯謂乙曰吾同居有一婦少喪所天家貧殊難度活屢思别抱琵琶特未得可人而事婦曾密託我母須覓一殷富長者方肯嫁也顧此婦不輕見人因左右鄰居皆其親屬不時過室坐談或恐擇看不成反貽口實致爲笑柄耳汝欲往觀俟我歸家婉告於婦然後汝僞爲到門探訪我者必能得見彼婦若果合意母庸言及聘娶因其親屬耳目衆多也乙聞言喜甚遂促甲歸甲至家佯謂其母曰兒素以游手好閒不務產業有失母望不孝之罪今已悔悟現有友人某乙欲偕兒前往别埠傭於其店每歲工値許給數十金兒去後可以隨時寄歸藉以報母劬勞乙約於明日至我家中認識門徑知兒住址或有信音以便到問母聞子言見其頑性驟改喜不自禁曰吾兒改過遷善出自天性兒尚年少即此回頭亦未爲晚母辛苦一生撫汝成立所仰望者兒耳今能如此娶媳抱孫必有日矣翌日甲偕乙至適甲母坐於廰前平時雖不肯輕見人面惟聞乙偕子往别埠恐日後乙或到門不識其人故見乙至歛袵起立注目定觀然後入廚煑茗乙見婦凝眸注視神觀飛越謂彼婦有心於己而不知乃甲之母也甲恐母復出或詢及乙密告之曰汝已見婦可不用再觀渠親串在内盍出外罄談乙從之出門甲謂乙曰此婦言須取聘金二十元未知合汝意否乙見婦綽約可人竟如二十七八歲人極爲屬意即便諾之遽將聘金如數付甲甲得金即往博場傾其囊而返越數日乙擇吉迎娶至期甲歸家佯謂母曰兒今日束裝起行與乙往埠嗣後所有竹報銀兩寄歸於母必由乙眷轉遞母可與兒偕去認識乙家門徑俾得時相往來到彼室中探取信息庶免其轉遞之勞因其家僕役稀少也母從之行及數街甲謂母曰行路甚遲恐船即俗揚帆不能久待因僱輿舁母而去旣至乙家甲母下輿徑出乙與衆咸譁然大喜曰新娘至矣可即燃香燭以待參拜祖先甲母愕然不知所以隨有數婦出門扶之入室甲母驚訝不已回顧其子則已遁去甲母詢問其由乙告以顚末始知其子誘以再醮甲母亦以悞墮其子詐術中泣訴於乙彼此方知甲之行詐甲母憤怒悲號痛詈其子爲非人衆勸之曰旣已錯來不可復返盍將錯就錯如何婦曰衆言亦是但吾即死亦所甘心倘再醮而得富貴勿爲也此志之决已久矣願衆勿以爲言乙勒令交還聘金與婦爲難欲强留之遂以其子誘拐母親别醮顚末赴控南海縣即飭差緝獲其子至案審訊聞將治以極刑不日間當押赴市曹正法矣此上月十六日事也天下事愈出愈奇竟有悖逆至是者甲其人頭而畜鳴者耶一死恐不足以蔽辜也 
 
 

Page 19

 
 
   
 
 

Page 20

 
 
   
 
