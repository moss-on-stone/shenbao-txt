# 1896 - 6 - 4908161

 

Page 1

 
 
 [PP ][  點石齋啓]  
　　未署箸者姓名於政事財用洋洋萬言蓋按中日和約後局勢統籌變計窮理盡言於因應權宜之中窺見本末知所先後以求己求原爲體以自邇自卑爲用似是有心人非同横議變法侈言功利也裝訂一本實洋一角半上海點石齋古香閣醉六堂寄售 
 [PP ][  點石齋啓]  
　　上虞小机先生以錦心繡口之才工駢四儷六之學是書爲其所編輯其中苞括宇宙總攬人物登賈誼之堂入相如之室分門别類取精擷脥譬之虞廷鏖雲色皆備五豐城寳氣光必成雙固已極穿珠綴玉之觀摘艶薰香之美矣誠使家置一編按類尋繹則誇壯麗者無鳳頭猪肚之嫌學駢偶署免鶴膝蜂腰之誚眞操觚家益智之糭饋貧之糧也兹已印成每部四本碼洋四角卽日出售賜顧者請向棋盤街本分局購取可也 
 [PP ][  申報館主人啓]  
　　解慶語一書雖類小說衆言而事蹟新奇文詞頴秀前經蘭月樓主序以行世未及數載插架已空兹復重付手民工料益爲精美每部仍碼洋一角八分世有欲步武劉伶者取而讀之當不必取資于五斗也售處在申報館帳房三馬路申昌書畫室及各外埠申昌或經售申報人處 
 [PP ] 
　　今夫國家之大利奚在乎在乎土地而已矣至哉坤元萬物資生無棄土自無遺利是故物産之豐歉悉關於人力之勤惰而土性不與焉中國自與外洋通市朘削日甚財力日殫朝廷上下莫不亟亟然以貧爲患然患貧而不知致貧之由并不知救貧之方則惟日困愁城而何補於公私之竭蹶哉中國扶輿靈秀磅礴鬱積膏腴之地十居六七然荒而不治廢而不耕者各省多有不可以僂指計於此而設法開墾則地不愛寳致富之源不假外求乃一切棄之可惜孰甚譬諸身居寳山而仰屋興嗟計亦左矣查雍正中發帑百萬遣重臣大治營田踵而行之者非一次著書言農田水利者不一家然皆無大成效非法不可行也南方宜稻北方宜麥而請興水利欲藉以寛東南之輸輓則必强種麥之地以種稻無論非土之所宜亦非人之所習且種稻之難較種麥數倍必强人以所難何怪勸之而不動况乎北方人民皆喜食麥有麥可食卽與榖米無殊何必定需輸輓勞費無已中國墨守成法不知變通往往類此又查乾隆中嘗因八旗人衆分撥拉林地方給田墾種甚享其利嘉慶季年吉林將軍富俊奏准於雙城堡設立中左右三屯議移駐京旗三千户每歲以二百户爲率願移者十月報部次年正月治裝户給治裝銀三十兩本旗津貼銀十五兩車馬皆官給到屯後每户給屋四間皆官建自道光二年至五年共移駐二百户時墾熟之地已有三十餘萬畝會富俊卒官往者遂少其後尙書英和猶屢以爲言先是富俊屢請推其法於伯都訥圍塲謂可墾地二十萬畝較雙城堡事半功倍部議以經費不足而止觀此可見當軸之留心事務者未嘗不知從事於開墾特以事無責成雖有良法美意而旋作旋輟興廢無定竊按營田及雙城堡故事皆踵屯田遺意此開墾之藉於兵力者而今日可墾之地甚多設在在仰資乎兵力旣不足以爲推廣况今日嗜好日開商務日盛應種之物亦甚多籌開墾而盡爲種稻種麥地步更不足以盡土性而增物産考泰西墾荒之法厥有二端凡荒島僻壤有開墾之事皆以流犯任其役如俄人則使流犯開墾西伯利亞法國於地中海屬地亦令流犯墾闢遂使荒地變成熟地瘠土化爲沃土此外英美等國並有此例此墾荒之一法也泰西不論何業大抵糾合公司爲之良以集腋成裘衆擎易舉雖資本重大而無虞力之不足各項公司之外若種植公司墾地公司無國無之皆糾股集資購地雇工不惜小費以收後效一勞久佚享利無窮商民咸樂爲之故能野無曠土國少游民此又墾荒之一法也中國舊章難改以犯充工之法一時未必能行而商辦兵屯二者正宜交相爲用可以並行而不悖然兵屯則欵由官備其事尙易於推行商辦則利在日後而費在目前或有觀望不前之弊更宜由各省督撫責成各州縣出示勸諭招人分地承墾墾熟之後卽作爲墾主永業照例升科殷富之户當必樂從凡内省腹地皆當以此法行之詳審土宜精求物性廣行種植不限一物若新疆庫車阿克蘇喀什噶爾葉爾羌伊拉里克塔爾納沁等處皆爲舊辦屯墾之地自更回亂屯務久廢應由新疆巡撫查照原章逐漸規復施行近年俄人逼近琿春則吉林黑龍江伯都訥等處尤宜大興屯政爲募民實邊之計夫苟能行此二者則大利之可述者凡有數端通商以來華民出洋不可數計棲身異域貧病交迫者不乏其人揆之聖上子惠元元之意必有萬難爲懷者今誠能廣籌開墾則人有恒業何至離鄉背并謀衣食於數萬里之外邑無流亡自不難漸臻於富庶其利一也文王之政澤梁無禁蓋欲公其利於天下而不欲私之於一人今各省荒地每多封禁與其私之於國而悉成荒廢何如公之於民而化爲衍沃况數年之後開墾旣熟按畝升科於國課豈無小補其利二也四顧疆圉籓籬盡撤維彼悍族逼處堪虞誠能大興屯政則邊省荒蕪不治之地悉成爲人烟稠密户口殷實之區邊圉鞏固敵難驟乘其利三也華人風氣日開取多用宏惟虞不足如能廣籌開墾則桑茶木棉以及花果烟葉之屬皆可相擇土宜廣爲栽種物産日增卽商務日興其利四也由是觀之開墾一端實爲今日致富之要圖有國家者安可以其近而忽之難而畏之者哉 
 [PP ] 
　　昨晚東師飛電傳來硃筆一道敬謹譯登○十一月廿一日奉硃筆陳彞補授内閣學士兼禮部侍郎銜欽此 
 [PP ] 
　　金陵友人來函云本月十五夜魚更三躍時已擁被酣眠漸入黑甜鄉裏忽聞鑼聲震地街市喧闐知爲火警急披衣出問則係城北薛家巷口李姓家失愼火勢蔓延彷彿狼奔豕突幸鼓樓罔上紥有湘勇一營當聞警時營勇齊執鐃鈎長竿奔赴該處極力將屋拖倒以殺其勢得卽撲滅計燬去前後兩進殃及鄰右草房三四間 
 [PP ] 
　　蕪湖自仲冬以來火災屢見本月初三夜二街水龍局東首居民失愼紅光四射霄漢通明幸爲時尙早水龍呼吸利便焚去茅屋四家卽經撲滅初六夜南岸江口火帝廟旁又召飛災則因封氏十八姨忽地掩至助桀爲虐采烈興高致百道茅龍霎時盡化是處偪近鈔關道憲袁觀察邑宰李明府並保甲文武各官俱到塲彈壓保衛精健各營兵丁舁帶洋龍四面噴灌銀濤百斛倒瀉九天約歴一點餘鐘始經救熄計燬竹籬茅舍八十餘家餐風吸露俯仰無資幸道憲袁觀察廉泉廣霈翌晨按户散給青蚨千翼始免啼飢之苦觀察誠善舉中廣大教主矣十一夜南岸又見飛江一片直犯斗牛探視之乃郭外某柴廠走水延燒囤售之蘆薪兩巨堆幸地處空曠未經殃及池魚亦不幸中之幸也 
 [PP ] 
　　黃道臺津海關盛道臺上海縣黃令委員葉丞招商局沈道臺電報局經守本 
 
 

Page 2

 
 
月初二日致上海道黃道電云息借商欵前議轉撥商務局借用查蘇商還欵係移歸商務局改作原借各商股本自行延辦并非另借與他商滬商還欵似可照辦該道速卽傳集原借各商剴切勸諭卽以借本之多寡爲股发之等差各就所還本銀全數彚齊自行議辦一廠如機器製造各貨凡可以敵洋産塞漏巵者皆可亦不必拘定紗布繅絲兩項如洋蠟洋針洋毡洋糖洋瓷器之類皆極有益總仗成本較輕者多造數種爲佳以期漸開風氣不入官本不攙他商官議以後由商自辦官不過問商務局但經理將還欵轉付絶不參預其開廠貿易等事此係欽遵諭旨振興商務意在衆擎易舉早得觀成多開一製造之廠卽多塞一漏巵逐漸擴充以保華民生計於官絶無所利如有需官力護持者准其禀聞必爲設法體卹保護此項遵旨新設之廠稅厘可酌量减輕還欵期近速議電覆沃初八日致上海道黃道電云息借商欵留爲製造等廠之用此爲助商并非利官總因中國商人見小無遠識氣散不同心之故洋商致富之由全憑合衆力以成一大公司無論如何至少亦須留數萬爲開各小廠之用商家如有實在爲難必須收回現銀者查确可免其入股其餘務須剴切勸諭勿任其游移瞻顧至要凡有移此項息借商欵者係屬遵旨振興商務無論補造何項洋貨并仿洋式販運出洋之土貨如洋式磁器之類當奏明第一年准將稅厘全免第二年後准照紗布廠章程只完一正稅通行各省以示鼓勵望傳諭各商知之庚以上各等語此本部堂代謀華商生計之苦心卽仰體朝廷振興商務之德意故不憚諄諄勸導期於有成凡屬商民應知感奮卽使另有爲難情形收回不願開廠原可聽其自然乃無知之徒造謡妄議訛爲不還本商强令入股變亂是非淆惑衆聽殊堪痛恨查屢次電飭勸令各商自辦一廠聲明不必拘定絲布兩項與紡織局何涉應期還欵以示信勸辦商務以利民兩事並行本不相悖誠恐各商輕信謡傳以致懷欵誤會亟宜宣播於衆俾使咸知至願辦與否聽各商自行籌酌可也黃道迅速照録此次去電全文出示曉諭俾衆週知不可减少一字至要卽電覆并傳示招商電報各局同閱兩江效 
[鐡甕寒濤]  
　　鎭江友人來信云本月十七日九十六年履端之期鎭江關循例停辦公事一日英租界各西人門前遍插冬青柏葉太古怡和各躉船皆高扯彩旗以伸慶賀英工部局張燈結綵並以松柏冬樹紐成西字於門楣夜間遍燃紅燈五光十色掩映於青枝翠葉間洵覺耳目一新寓鎭西人相約至新河南首游玩斯處周圍十餘里圍以欄杆塡以沙土細草芊綿一望無際西人於此或爲跳舞之戲或擊毬走馬或縱跳高歌意興甚豪華人之喜觀熱閙者亦無不招邀勝侣策蹇而來四面圍觀人多如蟻洋務局委員李大令恐滋事端特派局勇前往彈壓至夕陽在山人影散亂始各緩緩言歸此外洋關西人有駕輕車騎駿馬或携眷至五洲山遊玩或赴天主堂禮拜且二馬路西人總會處更覺鋪張華麗門外怒馬高車如雲而至有打彈子者有拉風琴者迨至薄暮在廳外高紥松棚中懸燈火翠冷青寒之際露出蠟鳳千條古時元夜鰲山恐亦無此妙景鎭郡文武各官均詣各國領事署道賀旣至稅務司公館李君次第迎接脫帽握手爲禮俄而邀入内廳斯時廳上排列時花鮮艶異常旁綴楹聯及各色彩綢結成花樣兩壁爇大火爐二爐中獸炭通紅地下鋪五色花氈踐之無履聲各官依次入座李君欵以西式茶點略叙寒暄鐘鳴一點僕人以膳進殽饌紛陳水陸畢具羅山海之珍錯盡中外之歡悰直至鐘鳴五下始各興辭而散此可於荆楚歲時記外别添一叚佳話也○兩江總督張香帥札飭練軍委員卽補縣王明府親赴鎭江招募砲勇一隊明府奉委後遂於月之十三日乘舟蒞鎭卽在德星宫爲招募之所連日躬往道府各衙投刺晉謁旋於十五日會同丹徒縣宗人令出示招募其示曰前經南洋大臣張奏奉諭旨籌辦眞實洋操仿照德國軍制挑選土著樸實農民年力强健幼時未曾習過工藝在十六歲以上二十以内者取具族鄰團董各保結聲明向未爲非並無過犯情願効力十年不能自行告退録充馬步砲隊勇丁由洋弁訓練不准隨便告假如有關繫父母本身緊要事故方准查明酌定限期給假其市井游民雖年精力壯一概檳斥凡入選之人每名每月給餉銀五元其鞾帽棉夾單衣冬令皮衣概由官給招齊之日先給小口糧每日每名錢一百文帶往省垣再行復選成軍本委奉派來丹陽丹徒兩縣招募砲勇一隊如有合格之人速卽於二十日内取結投局報明聽候本委縣會同挑選逾限不能收録爲此示仰闔邑農民人等知悉須知此係草茅上取功名之時爾等如有精壯子弟務各奮力圖効毋稍觀望自誤特示○常鎭通海道吕觀察之如夫人生一公子石鱗佳兆鳴鳳先聲闔署家人異常歡悅本月某日爲彌月之期同城文武各官均詣轅賀喜冠蓋如雲頗稱熱閙至餽贈珍物衣料靴帽鎖釧等物者觀察概行璧謝午刻在署大開筵宴喜氣盈楣祥和繞室聞者莫不稱羡也 
[吞財謀命]  
　　京師采訪友人云崇文門外花兒市某字號烟兒鋪某甲山西人領得某乙資本設肆經營數載以來生涯不惡而甲存心圖賴每值乙問及生意之道則必稱賠累難堪雖惡其不良然亦無可如何惟有曲爲隠忍而已上月二十八日之晚乙忽持切烟刀將甲剸斃習日鋪夥晨起開門頗露慌張之狀街鄰向之詢悉鋪夥立白情由因同赴東城署首報正指揮飭役將乙拿獲須臾往騐屍身實係被殺將乙刑訊乙直認不諱遂飭釘鐐監禁候詳乙在獄回憶前供謀殺例應擬抵因於覆訊之際卽稱互相扭毆奪刀回殺不知將來如何定案想秋曹自有權衡也 
[北通州近聞]  
　　據訪事友人云創修津蘆鐡路曾見邸抄兹有工程局司事來通述及鐡路程途由天津陳家溝河沿堤頭白廟霍家嘴再過北運河由西堤窪内直至蘆溝橋刻下招夫運料春融興工按白廟地方距通不過三十餘里前日有一英國人同兩華人騎馬由白馬過漷縣張家灣至新城南門外晾米廠往來查勘三次說者謂將來鐡路造成時另開一路直達南門以爲百貨匯歸之總○節交大雪天氣驟寒無日不風滴水成凌據牽駝者云近日北山降雪尺許朔風吹來故異常凛冽耳○今屆歲考之期文武生童齊集貢院街赶考之洋板書局左右林立如宏文鴻寳博文鴻文申昌積山三元點石等皆已齊至書價較前歲减落一半猶少過問者將來此等生涯恐不似從前之先睹爲快也○日前河冰待凍有大城縣應試士子乘轎車一輛至東嶽廟渡口過渡詎船至河心狂風驟起全船翻覆幸河水清淺爬扶上岸未占滅頂之凶然行李轎車已損濕不可收拾矣○順天府丞李少京兆於十月二十五日校閱文塲畢二十六日發二十四屬文童長案二十七日接試武塲辰刻少京兆卽升砲出院排齊全副執事乘坐緑昵轎赴南倉馬道校閱武童馬箭左營岳都戎旁坐校射申刻閱畢回院二十八日至十一月初一日在貢院内考試步箭初二至初四日考試技勇惟馬箭三枝一枝不能中步箭五枝一枝不能中以及技勇塲八力弓不能開三號刀石均不能舉者當堂扣除概不録送以嚴進取而重功令○順天學院徐大宗師傳言於十一月初一日由深州起馬按深州距通七百餘里大約初七初八卽可按臨通州也○州署外班房係收押賊盜待審之犯前夜寒風砭骨看役入屋睡熟有盜犯穴窓逸去三名待四更時看役知覺赶卽鳴官追捕孫邑尊當派六班幹役四下兠拿奈此等人不啻破籠之鳥漏網之魚出死入生幸逃法外弋人雖巧恐難尋獲○歴年外省糧商開河後來通買賣糧米均由運河來往轉遞現值封河之際五省糧商公同捐資雇京都同順和班在東門外戲樓演戲四天以答神庥○時屆冬令宵小易生近日關内外防剿各軍紛紛遣撤散兵游勇絡繹於途難免不爲非作歹通永鎭吳鎭戎俯念民艱留心捕矜自大沽北岸起至山海關止所有沿途州縣鄉鎭分派馬兵駐防巡緝另派馬勇分道往來稽查護送行旅從此王道蕩蕩鷄犬不驚咸賴吳鎭戎之防護惟嚴焉 
[考吏風聞]  
　　杭省官塲傳說新任藩憲龍仁陔方伯到任後講求吏治不憚勤勞署中辦公書吏不准擅自出入於内班總門首設立號簿如有進出概須登簿以便稽考其接見屬員談論公事必詳細詢問以察其人之能否并聞有考吏之舉蓋因捐納廣開品流甚雜無論同通州縣職分較尊者固宜學問優長卽佐貳閒曹有分猷佐治之職非文理通順不勝其任尤須當堂命題面試或論或判文必已出以杜槍代俾懷才 
 
 

Page 3

 
 
者不致屈抑而尊鴟伏獵無從濫竽吏治之興可拭目俟之矣 
[武林雜記]  
　　仁邑尊伍芝蓀於十四日開倉收漕是日大令到倉稍遲鄉民等負米久待大令祭神畢方欲升座點卯堂下各糧户紛紛喧擾大令察知其故隨卽停點立命糧書先騐米開斛以順輿情○東街龍橋巷蔡姓絡經婦雇用一夥年甫十五係東園巷王姓之養媳也不知何人所誘於本月初一日乘間脫逃徧尋無蹤王以人在蔡處走失將其雜物打毁多件經旁人勸止責令蔡婦追尋蔡無奈徧貼招紙願出十元謝禮無如黃鵠高翔至今尙無下落○聯橋廣福集義龍現擬復興擇於二十日祀龍因前次辦理不善向助年規籌分者均不輸刻下執事人特設立捐簿在本社中挨户勸捐雖事近苛泒然地方善舉無不爲之樂從也○張某者安徽人向爲湖北某司馬長隨携其梅鶴住居金剛寺巷上年司馬丁艱回籍張流寓杭垣無可謀生因在家邀集多人時作葉子戲藉抽頭以度日今夏賭禁綦嚴倪某被獲張亦聞風而懼以致景况益艱幾有朝不保暮之勢其妻略有姿色素與賭客黃某有染張雖聞之而未得其實自賭局散黃亦不復時來本月初旬黃適經過張延入内告以將往金華尋友向借洋數元以作盤費黃慨然與之遂整理行裝僞爲出門實則藏在左近以伺隙至十二日傍晚探知黃至其家未曾出來遂於三更時邀同數人破扉而入將一對野鴛鴦雙雙獲住黃係貿易中人恐傷體面再三叩求願出洋七十元以了其事張正在窘迫之際得此巨欵可以稍蘇涸轍遂釋之去○新科進士孫主政榮枝請假回籍於本月十七日在大方伯圓通寺爲其太夫人補祝八秩大慶是日親戚同年往祝者頗形熱閙○保甲局下城總巡程大令接辦此差矢勤矢愼不憚辛勞其於地棍懲辦亦嚴現值冬防例有清查門牌之事大令責成各分巡限五日查畢并加委員銜條向例係用白紙黑字今大令改用紅紙或白紙紅字以示區别并可一望而知不使有舊條朦混之事○向子冕太守交卸落地捐務將赴滬上辦理海運并封沙船現於十三日禀辭隨帶差遣委員數名卽日動身○塘工提調李小亭太守於十三日親赴海寍乍浦一帶查勘工程 
[白門紀事]  
　　金陵訪事友人云廣東試用知府孫太守明廉刻下改指江蘇奉部批准咨移來省於十一日駕抵白門詣督轅禀到○江西撫標營務處兼辦援軍後路糧臺補用府陸太守錫康因有要公來寍前日謁見香帥面禀一切逾刻興辭僑寓某客棧勾留數日現擬遄回江西趨轅禀辭就道○補用同知范司馬鵬亦以分發江蘇由京來寍前日赴督署禀知到省○開濟兵船船主吳明府其藻現過候選同知班同日詣轅禀知○湖北試用縣丞吳二尹寳楠奉香帥札委充轅下文巡捕二尹接札當卽叩謝禀知任事聞二尹廉謹有素必能爲上游獎許也○安徽候補巡檢金少府頤曾奉憲札委辦安徽孫家溝厘卡現已禀謝並銷轅下文巡捕差○候補知縣孫明府慶璜總辦丁堰釐捐刻因瓜代有人將公務一切交付清楚晉省銷差並謝十九二十等年年終比較案内蒙記大功二次○江寍藩司曁善後局總辦粥廠事宜因今冬四鄉客民聚族而居就食者衆兼之各處游勇逗遛易於滋事遂廪請香帥添派江蘇候補道趙觀察詒書委赴江東門粥廠彈壓差許觀察元章委赴儀鳳門粥廠彈壓差楊觀察慕璿委赴漢西門粥廠彈壓差另派縣丞吳聲晉委充江東門粥廢隨員巡檢陳壽庚委充聚寳門粥廠隨員○本月十二日藩轅牌示安東縣典史汪蔭桐丁憂遺缺查有新班遇缺先補用典史胡樹蘭堪以請補寳應縣典史程學伊病故遺缺查有議叙班補用典史艾聯芳亦堪請補○候補知府沈仲禮太守敦和奉香帥委赴沿江砲臺公幹當卽詣轅廪辭就道王事勤勞不遑安處太守有焉○直欵州謝直刺陶奉統領湘軍陳藩司委來甯請領卹賞銀兩回湘發給直刺由天津起程於本月十三日駕抵金陵謁見香帥禀商一切逾刻興辭而出 
[柴堆失火]  
　嘉興采訪友人云本月十八日午前忽聞鑼聲報警水龍飛馳而出詢之知北門外秀水兠某鄉民宅外柴堆遺火旋卽救熄然頃刻間已哄動千人矣 
[大風覆舟]  
　　松江采訪友人云本月十七日清晨封家姨大肆淫威無異龍吟虎嘯浦江中浪花如雪滚滚滔滔某孝廉適乘無錫快船由滬上開行擬向浙湖進發行經張澤港船忽欹側覆入波心艙中携有如夫人曁一幼女妾之老母亦隨焉當失事時連船户之母同占滅頂旣而孝廉經他船援起餘皆命喪浦中旋雇人撈起屍身載回棺殮嗚呼瘦蛟蹴浪應嗟碧水之無情痴蟆遺香誰識青陵之有恨痛華年之逝水儂亦多情証小刼於曇華卿何薄命我知孝廉於痛定思痛之餘必有零涕臨風黯然魂斷者矣 
[洋價又跌]  
　　杭地洋價向較他處稍盈者蓋因市上之錢每多攙和私鑄所致平時每元易錢有一千零五六十文之多上月初驟减至一千零二十文至月半後僅換九百七八十文府憲陳六笙太守深知民隠出示嚴禁略謂訪聞杭地市儈每届冬令輙將錢價高擡大爲貧民之患雖洋價時有漲落亦不得過爲低昻每元至少以一千文爲限不得再行短縮倘敢不遵立提重究等語自示之後洋元漸增至一千零五文至初十後又縮去五文近自十七日起祗換得九百九十文豈制錢果缺竟不能稍增耶抑惟利是圖而敢藐視憲諭耶錢市之壞是不可不嚴爲整頓矣 
[觀察訊盜]  
　　搶刦閔行簽船之盜犯曹樹生前日黄大令提案順供已列昨報昨日午前十一點鐘黄大令排齊執事帶同承招各書並飭捕役多名護解該犯到道轅禀請道憲黃觀察勘訊觀察立卽升坐二堂黃大令設偏案於旁提犯至案黄觀察親訊研鞫該犯逐一供認核與縣詳無異觀察飭在供單上蓋大指印模畢仍發回縣署收禁候示 
[製送牌傘]  
　　前滬軍營統領蕭雲卿軍門因事奉兩江督憲張香帥札飭撤差已於本月初二日委帮帶劉遊戎接管已紀前報前日有該營勇丁製就萬民傘德政牌送至小南門外公館中是亦循官塲俗例也 
[總巡請假]  
　　保甲總巡曹荃生明府日來偶沾微恙飭丁赴道轅請假五天俾得安心調攝想吉人天相不日可占勿藥也 
[拜會不值]  
　　江蘇撫標滬軍營統領劉開彬遊戎昨日午前高騎駿馬跟隨親兵數名到縣署投刺欲與黄大令面商事宜適大令赴道轅解盜犯曹樹生請黄觀察勘訊劉遊戎因此不晤而返 
[西人肇禍]  
　　吕宋人某甲僦居美界北四川路前日欲附元和輪船往漢口午後將行李收拾整齊喚陸小金之第二千一百九十八號東洋車至虹口怡和碼頭旣至倩陸將行李搬上輪船陸謂議價時祗云送到碼頭並未言及送上輪船况搬運行李有小工車夫安得越俎代庖甲聞而大怒突出利刃猛戳適中乳旁刀入寸餘血如泉湧甲痛極倒地旁人見已肇禍將甲扣住喚四百零六號華捕拘送捕房捕頭派人將陸送往同仁醫院療治甲押候解送領事署訊辦復派張竇兩包探及二十三號西探往元和輪船將甲行李悉數搬入捕房 
[鐡工折臂]  
　　本邑人某甲家在西華德路福和里向以冶鐡餬口刻在百老匯路耶松船廠執役前日工頭遣往浦左作工至晚喚渡而歸棹至中流猝與某沙船互碰甲至船首與沙船支待風順水急致被軋損左臂倒臥艙中刻已送至同仁醫院求治矣 
[縣案二則]  
　　羽士張蘭全張理堂張木金投縣呌喊聲請騐傷已登昨報黃大令前晚升坐花廳提案訊問張蘭全供木金是小的之姪理堂是所雇客師均是本地人住居靜安寺相近素爲在家道士本月十八日本處曹福山家因有葬事超荐祖先本延靜安寺僧人至家誦經一天適該僧無暇辭却曹卽改招小的等前往代做法事至午後正在拜懴之際不意僧人阿勝糾同衆僧十餘人蜂擁而來闖進經堂向小的索錢不允就此逢物便擊遂將鐘鼓鐃鈸懴牌神軸等物打毁無遺張木金打傷乳旁理堂毆傷眼角小的亦略受微傷幸醫治奏效投案請騐求提訊 
 
 

Page 4

 
 
究張木金張理堂供與張蘭全相同大令問素有嫌隙否或有别情否答無别故遂飭仵作逐一騐傷報稱騐得木金左腰肋有拳傷一處稍有青色理堂右眼磕傷皮破血污大令親視相符判令回去自行醫治候提僧人阿勝到案訊明核辦○前有翰林院侍讀文芸閣學士在申時附輪北上起節時行李上船失去衣箱三隻内有公文銀洋等物函請上海縣查緝一案黃大令前曾傳齊夫頭唐阿弟周永生倪位卿程炳泉吳桂榮洪俊卿謝阿虎等到案訊追押繳賠銀二百兩在案尙有扛夫頭目寗波人陳才卿未到前日捕役奉諭將陳補提到案禀請訊追奉諭看管候訊 
[英界公堂瑣案]  
　　昨日野鷄游倡王阿月奔赴公堂訴稱小婦人在某鴇婦處賣倡已歴三年所得纒頭不少今有狎客欲娶以爲妻鴇婦覇阻不放是以訴請青天大老爺超拔屠别駕著暫交官媒看管候訊明核奪○曹山壽曾文定品珠爲室雖未卺禮早已往來前晚不知何故在途互相口角幾致爭毆經人勸解均不肯依旋由一百十二號華捕拘入捕房捕頭令轉送公廨别駕著分别押候訊究○前晚野鷄游倡陳金蘭張愛印塗脂抹粉在燈光之下强拉狎客至家正扭位間適爲一百六十五號華捕所見拘入捕房轉送公廨别駕飭交官媒押候會訊○王阿福趙阿擎二人不知因何口角爭毆經三百六十四號華捕拘送公廨别駕著一併押候訊奪○男孩張阿土獨行踽踽啼哭甚哀一百五十九號華捕向之詢問據言隨人買物忽然走散問以住處茫然不能答因卽送入捕房轉送公廨别駕著交值日差留養待認 
[法捕房瑣事]  
　　興聖街十三號門牌朱胡氏控包長林等串謀圖詐一案經鄭大令訊供飭探帶同原告指交居間之鎭海人朱順到案復訊以朱避不見面將烟妓拘入捕房押候著交昨日該鴇知事不得了遂自投捕房伸訴捕頭命將該妓釋出鴇則押候堂期解請問官究訊○小偷某甲在後新街某姓小烟館内竊取鞋子一雙當錢三百文爲包探拘獲吊到原贓解送捕房捕頭命押候堂期解訊○法大馬路寳興里口某姓所開之年糕店雇用糕司異常兇横與近鄰餅攤夥某甲口角爭毆鄰居出爲解勸反被夥擊街鄰咸抱不平將行兇之糕司扭送捕房請捕頭究懲 
　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂瑣案]  
　　前者文海書局股東邵甘甫控李道生等私將照映機鏡書籍底本藏匿不交經已故宋莘樂通刺訊供判令將辦理書籍交邵具領李等控邵該欠照映工料及借欵等著將帳目核明自行料理此去年六月間事也兹李等以邵前奉宋老爺訊諭後僅還過　　洋銀五十圓尙欠找一百四十七圓屢索不歸求爲追繳等情具控屠别駕俯如所請飭療差李元提集人證於前日晚堂訊理李供稱原籍湖南向在治下掮販照映銀粉藥水爲生前年正月邵有康熙字典等書包與小的照映議定每片工料八角及五角八分當經小的轉雇同鄉人師有逸工作迨五月止共照映三百餘片計工料一百九十餘圓並被邵陸續借去一百餘圓兩共洋二百九十餘圓屢次向索始終游約嗣因師向小的催索工資小的亦無欵墊付不得已將邵之照映機鏡等搬回作抵詎料邵性情刁狡反赴捕房矇訴小的等竊取機鏡當經捕頭派包探將小的連機鏡等拘解前憲案下奉宋大老爺訊諭邵將機鏡等具領所有邵該欠往來帳欵著自行核明料理在案邵奉訊後僅還過五十元尙欠　一百四十元零延不料理向索恃蠻爲此控訴案下師訴稱小的與李同鄉親誼向業照映前年李雇人在文海書局作工被邵欠工資無着邵小的生員係安徽休寍縣人曾與友人沈祖榮在虹口股開文海書局所有生員與李等往來帳目均已算明歸楚李等逞刁健訟藉端訛詐伏乞聖鑒李又稱此事沈目覩情形求請傳案質訊别駕訊得供詞各執礙難懸斷判令各具自行將帳核明料理清楚毋再纒訟致干咎戾切結○協　等零剪店夥沈錦榮等控成衣匠袁阿明拖欠綢縐等貨銀二百餘圓别駕亦於前晚提訊沈訴稱小的家在寍波現在治下大馬路協元零　内爲夥被袁陸續賒去紬縐等貨計銀百餘兩並有現未到案之張恒培該欠洋一百餘圓共被欠二百餘圓迭次向索不還袁竟私行逃遁曾　　等將袁之胞弟袁甲扭至法公堂控奉鄭大老爺訊明將甲交保尋交在案日前小的適與袁遇向理恃蠻扭請究追袁供稱係寍波人在南香　弄開成衣鋪欠沈等貨料洋銀數目相符實因小的放出各帳未收以致拖延現求開恩容當赶緊料理别駕判令交保自向原告料理明白 
[美界捕房紀事]  
　　昨報紀包探倪順泉查獲積竊徐長生詰千曾竊發昌棧内銅鐘一具捕頭詰其贓在何處供稱售在法界新開河　馮阿釵所設冷店并言此店專收賊贓經前任讞員懲辦數次捕頭因於前日午後遣倪探前往將馮拘送法捕房覊押至昨晨復往帶回歸案　理○積竊王小四曾阿三專溷入各碼頭竊取銅錫器前晚經包控范進才巡獲拘解捕房押候解送公堂請究○前晚十二點鐘時寗波人　　持報時鐘一架彳亍於西華德路四十三號西捕疑是偷兒因拘送捕房管押至昨晨捕頭倩包探查明確係已物始行開釋○前日下午有一小車裝醃猪數頭行至密勒路某號巡街捕見無押車之人恐其偷漏拘送捕房旋經裏虹口某醃臘店保釋 
[江西官報]  
　　十月十四日補用州判胡宗俊缷辦臨城卡回贑南道周浩禀辭通判范啓恆由京解地丁銀回主簿陳紹棠由義寗州桃樹港釐卡來省巡檢許子鉛　局内巡○十五日巡檢俸廷超由清江等縣催稅契回○十七日代理上饒縣蔣家駿卸事清理交代回知州邱承榮知縣黃大琨余官濬張曾詔胡遜之陳席珍俱辦南已　　賞懋韓經衡羅培鈞沙昌壽王瑞同俱辦新建粥廠同知徐樹銓委往臨江府公幹府經黃毓琇往進賢催地丁汪立本繳照係浙江人典史梁棟材捐免驗看來江縣丞張友　服來江新城縣丞但壽椿俸滿來省騐看定南廳下歴司勞壽臣請假回省就醫以候補未入羅應龍署理江軍統領譚文秀由吉安查哨回内河中營劉雙曜由滁槎次哨回 
[安慶官報]  
　　藩憲牌示候補知縣李蕚華大令委署績溪縣安慶府同知沈德潤司馬候補通判袁紀柱别駕按照磨俞元烈少牧均奉委勸辦山東賑捐候補巡檢　松少尹奉首府札委赴桐城縣提案 
[江督轅門抄]  
　　十一月初七日候補道錢德培由吳淞回委辦江南陸師學堂統領老湘營新授甘肅鞏泰階道李光久請假五天○初八日前兩廣總督李辭行赴　翰林院謝遠涵工部主事喻兆蕃均由京來内閣中書文廷楷江西來城　保甲局候補道袁展假三天候補道李請假三天督糧同知敖銷假通判甘恕辭赴和州知縣方道　委改赴常州府招募砲隊一營前辦圖誌委員王肇鋐奉派洋務局委員江平輪船宋德明赴岳州府照磨范志泰鹽巡檢陳保昌巡檢王士霖禀知到省○初九日署巡道鹽巡江南陸邵學堂候補道錢德培同知慶錫壬赴泗州李文濤淮安府通判甘恕和州知縣李芳滁州陳玉斌太平府林内修通州王治觀鎭江府汪如瀚鳳陽府蕭仁輝季逢　　州方道濟常州府均辭招募馬步砲隊練兵新軍調署建平縣王辭候補道魏由北洋回銷就醫假知府唐光照銷假朱其昌謝委隨辦順直賑捐差知縣唐天爵請病假又遊　銷措資假○十二日候補道趙貽書禀知赴江東門粥廠彈壓差統領老湘營新授甘肅鞏秦階道李光久展假五天知府沈敦和禀知赴沿江砲臺公幹遊擊曹嘉祥奉委赴　公幹直隸州謝陶天津來禀知奉統領湘軍陳藩司委來寗請領卹賞銀兩回湘發給知縣蕭佐輝奉改委赴江浦六合招募練兵○十三日同知陳祖煊禀知奉委赴蘇公幹　杯介鑾展假三天知縣顔守銘銷措資假又戴光銷假○十四日藩臺瑞請假兩天候補道許元章禀知奉派儀鳳門粥廠彈壓差又李鎭邦銷假又朱成渡展假三天　　　　　輝辭赴揚州拖河臺官眷○十五日江西撫標營務處兼辦援軍後路糧臺補用府陸錫康辭赴江西藩臺瑞善後局候補道懋均禀知明日開粥廠候補道　慕濬禀　　　四門粥廠彈厭差又錢德培請感冒假兩天四川建昌鎭閃殿魁到卽辭同知鍾祥壽銷措寳假通判俞廷翰轉假五天又孫慶璜銷假前廣東水陸師學堂敎習李　圻廣東　十六日甲午科狀元張謇會藩臺瑞銷假城外保甲局候補道袁殿假三天同知許錫霖通判楊和培均通濟門湯官賢知縣查宗仁均江市門羅宗美鍾靈均儀鳳門丁楨　　均聚寳門均禀知開廠放粥又羅遵祖辭赴下遊公幹通判林介鑾銷假府經歴劉燡交卸海州同差並禀知過知縣理班○十七日新科翰林院趙鶴齡由京來回雲南候　　楊培銷感冒假又朱成渡展假數天浙江知府劉祖桂謝委湖北銀元局直隸州王茂中知縣高振聲游毅之禄德陳誠馬瀛煥王世楨黃金鉞常牧劉德元戴光均禀知閱墾　篤展假數天又林世濤奉委辦理文案差指分江蘇試用布理問洪調聲縣丞楊錫澤均禀知到省直隸州謝陶回湘　給卹賞銀兩 
　 
 
 

Page 10

 
 
   
 
