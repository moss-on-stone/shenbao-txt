# 1934 - 46 - 4908563

 

Page 1

 
 
[不加郵費] [  申報館主人啓]  
　　啓者中國郵政局旣開郵寄報章寄資較費本館仰體朝廷裕國便民之至意是以各外埠所發之報目前仍照原價並不加取分文以冀寰海流傳愈推愈廣寄語各處代售者仍照常函致本館購取幸勿觀望遲疑也此布 
[書童子還金事]  
　　聞之路不拾遺古盛時之風也降至後世人多嗜利而忘義於是有禦人於國門之外而取其貨者有殺童子於路而奪其黍肉者甚至有墜井下石乘人之危而利其所有不啻蛇蝎爲心豺狼成性者此外攘羊攘雞之陋俗猶其小焉者也由後思前撫今思古乃歎路不拾遺之盛俗邈矣難追乃不意以弱齡童子而能本不忍之心以行忠厚長者之事日報體例揚善闡幽固宜大書特書以爲今世風也正月初六日本報紀之江春鯉末節云杭有章姓童子住居三橋址其父曾入邑庠童五齡失怙賴母針黹以撫遺孤年已十三附塾讀書去冬某日散學歸在路旁拾得手巾包一個内洋三元并典票一紙不禁狂喜繼思此洋係從典質而來其人必係窮苦一旦失此或有性命之憂因在街前等候俄有老婦啼哭而來有好事者詢之則云我在某宅帮傭因主人有急需命我至閙市口典質不料中途將洋及票失去我將如何賠償童聞言細叩一一相符乃將原物付還老婦喜出望外再三稱謝詢其姓氏住址而去歸告主人次日主人命婦持洋一元酬謝童母亦不肯收受隣塾某師訪知童事嘉其居心仁厚招之到家授讀云云本館執筆人閱此不禁慨然曰人心不死天理常存撥亂反正之機旋乾轉坤之兆可於此童子决之矣嘗讀周易蒙卦之辭曰山下出泉蒙君子以果行育德蒙以養正聖功也自昔聖王之世設教化民十五以前有小學十五以後入大學後世學校之制名存實廢少儀弟子職諸篇習其文不究其義或并不習其文殊不知少成若性習慣自然蒙養之道不修於化民成俗之政所關殊非淺鮮近世風俗日壞人心日偷士大夫家子弟勝衣就傅便解嬉遊丱角之年羣居終日名爲讀書而於聖賢道理毫無頭緒此責固在於師長而其病則中於少年搢紳之子弟如此何責乎庶民富室之子弟如此何責乎貧户間有稱爲佳子弟者不過能守財學操家或早習貿易或夙解逢迎翕然有少年老成之目而不知其所明者利也非義也嗜慾日深天機日淺世故愈熟良心愈漓此而目之爲佳子弟其果佳乎哉使若輩而拾遺金幾見肯以原璧歸趙者卽或以章姓童子之事告之彼必笑之以目嗤之以鼻以爲此窮骨頭無福發財雖目見朱提而視如無有耳夫財與命相通人有竭畢生之才力心思求積夫銅山金穴雖以此取怒於戚友歛怨於鄉黨甚至懷慚於大節抱憾於倫紀而不稍悔不過一念之重財其害至於斯極其實人禽之界祗判幾希理欲之途並無中立卽如章姓童子輕財之一念積之爲忠恕推之爲豪傑精之卽爲聖賢而無難惡得以年未成人而謂其猶有童心哉此固由於此童之得天者厚亦緣其母苦節撫孤宜其有此令子特其平日舉動初未聞有異於衆至因還金一事鬨動隣右而後有某塾帥之賞識此後培植成全應無限量或爲名儒或爲名臣皆意中事此豈特章姓一門之慶哉抑又思之中國民之失教者多矣去冬瑞學士曾有奏請訓飭大員子弟之疏而外省大員又有參劾教職各員之舉可知中國學校不能如外國之認眞中國子弟不能如外國之率教卽可知中國人材不能如外國之蔚起中國情形不能如外國之强盛也宜矣挽其弱至於强事在人爲請以杭省章姓童子還金事爲左劵 
[澳門郵政章程]  
　　管理驛務蘇爲通知事兹將督憲諭令遵辦之件開列於後一自西紀二月初八日卽華本月初七日起所有本澳華人自開之信館應將所收寄往各處信件送來本驛館以便轉寄二所有寄往省城香港信件係由本驛館逕行寄往該二處驛館其下列中國各埠之信件係由香港驛館轉送北京牛莊天津烟臺重慶宜昌沙市漢口九江蕪湖南京鎭江上海蘇州杭州寗波温州福州厦門汕頭海口北海龍州蒙自思茅三所有華人信館收寄之書信其信袋須用布或堅紙封妥每袋重不得過十一個基路牙喇麻約合二十五磅四所有寄往省城香港之書信其重三十個牙喇麻約合一兩者收信資四仙每仙即合洋銀一分寄往中國别埠重三十個牙喇麻收信資一角五其給信資之法須買信資印花黏貼每信送到本館時須將該印花貼妥六所有香港省城火輪船一經抵澳須將所帶來之華人信袋或信包送到本驛館打印並簽銷印花然後仍行交還派送七所有本澳自開之各華信館所派送信來本驛館之工人須有該館記號俾資辨認以便收其本館之信袋八所有赶寄不及之華人書信自正午至十二點鐘二十分時仍可續送以便由來往香港之小火輪船寄往丁酉年正月初二日 
[總辦易人]  
　　天津訪事友人來函云北洋鐵路官局總辦吳調卿觀察被言官彈劾後已易張戟門觀察爲總辦觀察奉委之後擇吉正初接事故局中人等點查物料核算銀錢大有昕夕不遑之勢以便新舊交替并聞公司歸併官局結算花紅一萬二千金業經分給各人員司事矣 
[同祝千秋]  
　　鎭江采訪友人云新正初十日恭逢皇后千秋令節呼嵩晉視薄海同聲天甫黎明鎭城文武百官咸趨詣萬壽宫行慶賀之禮並召集六書班演唱絲清竹脆響徹雲衢依永和聲恍聽承平雅頌也 
[鹽運新章]  
　　邗上訪事友人來函云淮南各塲引鹽向例分春秋兩擋按垣商堆儲之鹽年分新舊派發重照由來已久兹儀棧提調許分轉以各商領照後並不將鹽依期運棧往往任意觀望經年累月甚有遲至一載外者其中弊竇甚多且亦不成事體現擬訂立新章卽由客歲秋季起所有領照各塲商以引鹽到棧之先後作賣運出江之次序不准提前超越至秋季以前所發之照卽以去臘起統限半年内將鹽裝運到棧如逾限不到卽照新章俟售辦理經許分轉於客臘面禀都轉奉諭准行淮南總局業已奉到行知隨卽牌示局門諭飭各商一體遵照一時見者咸謂分轉此舉實裨益鹺務不淺也 
[信局述聞]  
　　揚州訪事友人來函云邗上各信局向例新正初五日開班今年因郵政開局各民局主人紛紛至鎭江商議章程遂一律暫停收發顧本郡雖居内地實爲商賈輻輳之區市廛百貨均聽長江各埠行情遽爾消息不通新聞報紙不到鋪户居家無不焦急更有不法之徒揑造謠言謂現在章程未定如有各埠私帶信函來往一經獲住卽議罰鉅欵日前有郵政局某姓由鎭江專足來揚投送信件寄居某客棧内經某某等信局夥蜂擁攢毆因之未敢逗留星夜遄回禀官請辦由是更覺青鸞信杳黃犬音乖矣直至月之十二日各局東議定而回十三日各民局始行開市 
 
 

Page 2

 
 
魚雁通行矣 
[學堂招考]  
　　杭省訪事人云浙省設立武備學堂係由普慈寺改建去年北洋大臣派委督操二員來杭充當教習額設肄業生四十名凡文理粗通兼有勇力者准其投考客臘考取二十八名先行在堂學習尙有餘額十二名現已出示招考矣 
[錢鋪連閉]  
　　天津訪事友人來函云津城市面向來盛行錢帖而錢鋪之出帖者皆務得貪多所出之票往往過於資本平日挹彼注兹本可流通無滯惟至年終清釐帳目之時或有運掉不靈致圖窮而匕首見者卽殷實之鋪儘有銀洋躉積而現錢一時不及週轉取帖者卽紛至沓來肆應無方因之倒閉至風聲一露非特有帖者咸欲取錢致形擁擠卽無帖者亦乘機喧嚷藉此搶掠然僅一時或一鋪未有從除夕閙至履端之翌日闔市紛紜計兩晝夜而錢鋪閉至五家者去冬計錢荒被擠因之倒閉者曰益升恒曰同源曰慶泰和曰通義順曰允和益升恒開在河北甘露寺中係大關差役夥所開以便完納關單兌換銀錢資本向薄臘月三十晚取錢者帖片如雲年關難度遂卽倒閉於是造言生事之徒或謂某號不支矣或謂某號又閉矣城廂内外所有錢鋪無不户限爲穿通義順開在東新街因開發錢文中有缺數某署轎班首先發難摔錢於地閒人附和擠進鋪屋將銀錢器物搶掠一空城内鼓樓東同源慶泰和均與此鋪連號得信後知難開發遂禀請發封此係歲除及元旦兩日間事也錢行向例於新正初二三日錢帖各還原主兌換外帖或易銀元允和本可支撑而市中無賴皆欲索換現錢一時不能應發亦致倒閉所倒各鋪先後均經天津縣發封初一至初四日帖片遂幾不通行當鋪出入槪付現錢市面日促西門内之周永順東門内之聚豐成雖存錢充足亦有應接不遑之勢無論大小字號當此錢缺之時又故意缺底每吊得錢不過九百或竟不滿九百云 
[悍婦逼夫]  
　　杭州訪事人云浙省糧署書吏王某年逾弱冠人甚聰明承辦公事頗爲勤愼娶妻某氏性妬而悍庸奴其夫獅吼之聲時聞户外王有母及弟皆與不合故雖同居而分爨新正某日王在友人家讌飲鼉更二躍方賦歸與婦以輕薄兒深夜未歸不知與牀頭人偷寒送暖私心恚恨任其剝啄多時閉門不納同居者憐之及啓𢹞放入時王已沈醉不覺勃然大怒將桌上燈臺等物打毁一空王妻亦反唇相稽不肯稍下王平日畏首畏尾至此乃乘麴秀才之力大肆雄風欲將素昔受虧之處藉此發洩婦見此情形知不可以威折因取阿芙蓉膏僞爲吞服蓋不過欲挾制其夫使之低首下心耳王信以爲眞亦將烟膏服下數錢婦置若罔聞並不施救延至五更毒發一道靈魂竟向枉死城中而去時母及弟均不在家聞此凶耗急卽奔回邀請親族與媳之母家理論欲治以逼死夫命之罪因婦懷孕五月經旁人再三調處俟分娩後再論始行成殮俾免涉訟公庭然以婦之凶惡成性致使夫死於非命其肉尙足食乎哉 
[維揚燈市]  
　　揚州訪事友人來函云揚城每届新年業燈者卽鈎心鬥角爭勝炫奇精紥各種燈花售賣而以轅門橋教塲街一帶最爲熱閙但見陸離光怪高下叅差五色目迷不啻遊山陰道上更喜今年天氣晴朗不似上届雨雪載途是以攘往熙來者倍覺興高采烈車兒向東馬兒向西自晨至昏絡繹不絶洵昇平之景象也迨至試燈日雨師稅駕咸謂美中不足然通街各燈早經售罄據個中人云此業獲利之豐當以今年爲首屈一指云 
[七濠燈市]  
　　鎭江采訪友人云元宵佳節各鋪户懸燈結彩鬥麗爭妍適逢月朗風清纎塵不染街頭閒步惟聞鑼鼓喧闐間以爆竹之聲尤足使塵煩頓滌七濠口甬人之作貿易者出資製就龍燈二架約長二丈許鱗甲翕闢頭角崢嶸舁者十餘人身穿緊身衣徧綴小銀鏡燈光所射熒熒若曉星沿途跳舞盤旋幾令人有不可捉摸之勢繼之以彩網添絲者則蜘蛛燈也拳毛滾舞者則獅子燈也紅鱗耀彩者則魚兒燈也此外如春水鬚長蝦能跳躍秋霜螯健蟹解横行莫不盡態極妍鈎心鬥角至於燈亭兩座明角傘燈十餘柄玻璃牌燈數對尤覺蚖膏吐燄鳳蠟騰輝繡地錦天金迷紙醉是以紅男緑女白叟黃童相率來觀幾無隙地迨游倦遄返麗譙已轉三更而月地雲階猶有衣香扇影謂非極一時之盛歟 
[西湖柳色]  
　　杭州訪事人云去年冬間杭地竊賊繁多且其技高强頗具拿雲手叚新正以來被竊者已有數家初四夜馬市街陳姓有賊三四人由外踰垣而入家人意欲喊呌賊卽持刀相向以致不敢聲張竊去衣物約值二百餘千又初十日三更時菜市街章宅有賊二人以竹竿倚於牆角猱升而上由屋頂一躍而下撬開樓窗忽被章姓家中人聞知大聲呼喊賊始逃遁而廚下各物已一捲而空諺云賊無空過豈不信然十二日夜興忠巷某吏胥家又爲偷兒所算從大門外用洋油燒成一孔拔去門身𢹞挨而入二門牆上又穴一洞直入廳堂所有燈臺方供一切銅錫器全行取去計失物約值七十餘千幸主人知覺尙早賊卽遁去故細軟之物尙無遺失也○浙省舉辦電氣燈公司由陸熊二君禀請上憲已奉批准現擬在下城大東門北購地設立總廠凡居家鋪户欲用是燈者每夜計錢二十五文至街巷所用按照店鋪之大小房屋之多寡分别書捐從此徹夜通明不特行人稱便而宵小亦無從藏匿矣特不知果能辦理有成不致半途而廢否○杭地每届上元佳節燈市甚盛并有獅兎馬船等各樣燈景點綴昇平今年闤闠之中此興甚爲寥落以致前人所謂月明燈明者祗在意想之間蓋因去年生意艱難無此閒欵也惟江于有青龍勝會一起所紥縫彩亦屬粗率異常故蠟屐街頭欲觀銀花火樹者皆掃興而返○去年東城書院加課由林太守命題考試中有訪查民間積弊整頓風俗諸題有某生以杭地尼庵實爲民蠹請飭查封等語故太守於年底時派員查察據言諸庵女尼皆係確守清規並無不法情事是以得免封閉然耶否耶還以質諸有稽查之責者○艮山門外東街一帶至十字路止街道偏頗行人易於傾跌去年由絲綢兩業集資修理將舊石一槪移去改用青石塡鋪計費約需洋五千餘元而所捐祗有三千餘串不敷之項均由宋春源莊主捐助已於年終竣工矣○浙省於正月初六日得雪後至初九日放晴連日天氣清朗吳山之上登高遊玩者踵趾相接茶館生意極爲繁盛一切戲法洋畫食物攤塲亦頗得利至十三日清晨密雲不雨午後雪珠亂跳移時六出花卽漫空飛舞牆陰屋角不啻雖昔昔之鹽矣 
[英主綸音]  
　　香港循環日報云去臘十七日英國議政院闢門聚議時英皇頒下綸音由軍機大臣當衆宣讀曰本國與外國交情殊形輯睦朕私心竊慰惟土國京城及其所屬部落殺害教民之事頗足厪念幸歐洲諸大國於此一事格外留心各國欽差亦迭次議商善法妥爲辦理無使教民再罹屠毒之慘阿非利加洲端高刺地方土民滋事我英國前曾遣兵剿撫幸已膚功克奏從此路途平靜荆棘删除可以進退自如無虞阻碍矣至我英與美國曾因雲尼蘇刺地方一事互生齟齬似於邦交之道不無芥蒂惟現經兩國商議秉公調處尙可期於妥協不致損我英港口商民之利蓋目下所爭之地我英人獲利根基已妥爲安置矣况英美兩國所議秉公條約亦經完妥一俟别國居間酌奪則舊日之隙自然瓦解冰消由是以觀兩國决裂之虞自不致如從前之環生險象矣至於西印度蔗糖生意日漸减色頽靡不振此事曾經委員查究將來設法整頓自可豫期亞洲印度現在飢饉洊臻地方大半庚癸頻呼朕心深爲憂慮如何設法救濟以甦民困自當竭力行之幸而印度官員先事預防開設火車鐵路以通接濟汲引水道以灌田園可以補救於萬一故凡事易於爲力雖然飢荒事關要圖賑濟不容稍緩深望我英國印度内外臣民盡力協助以匡朝廷之不逮况印度不獨飢荒而已加以時症流行傳染甚廣此亦當急爲設法以驅除疫癘而登斯民於袵席者也至論當个天下大勢我英國亦當謹守邊防一如近年之辦理不容少懈至於學校條欵及全國武備防務章程則遞父上下議院酌奪施行云英皇所降綸音大略如此是可見其深識時務瞭如指掌關心民瘼纎畢靡遺有非庸主所可比擬者蓋由内外臣工平時具奏明晰旣設議院以通上下 
 
 

Page 3

 
 
之情又得各日報詳加論列故能盡知天下之利害也 
[美國增船]  
　　香港循環日報云美國派駐東方海面之戰船向由水師提督麥尼雅君統帶現在麥尼雅君以時多事故設使軍容不整不足以壯聲威爰擬增添戰船以資守御美廷飭令必大利砲艇修葺完妥後卽鼓浪東來聽候調遣聞是船身量甚小若來中國駛入内河甚爲利便也 
[甬東語錄]  
　　寗波采訪友人云正月十五日俗傳平橋廟宋丞相吳公誕辰寗波府程稻村太守飭鄞縣楊穉虹大令備辦牲牢酒醴親往致祭○郡城内外各營咸於新正十六日迎賽喜神旗幟鮮明軍容嚴肅如荼如火錦簇花圑○每届新正多有不法棍徒開塲聚賭傾人腰槖貽害無窮鄞縣楊穉虹大令有鑒於兹出示申禁大略謂嗣後爾等務各安分守業毋蹈前轍倘敢陽奉陰違一經訪聞或被告發定必提究不貸○新正時節孩童喜放洋燈飛舞半空旋復墮下偶或落於茅屋最易釀成火災兹經縣尊厲禁高懸略謂嗣後如再有點放洋燈情事定提點放之人及縱容之家長一併提案究懲毋貪一時觀看自求受累 
[蟂蟣春浪]  
　　蕪湖訪事人云椒花頌瑞柏酒徵祥爆竹聲中又是新年景象外府州縣例得乘此黃綾裹篆之暇赴省賀歲以通上下之情蕪湖道袁觀察因於初四日乘輪船赴金陵恭賀督憲新禧繼則精健營趙統領東梁山砲臺陸副戎皖南鎭李鎭軍寗國縣鄭明府含山縣吕大令涇縣閻邑尊池州府某太尊均於初十前命駕來蕪附輪船晉省冠蓋交接輿馬織途蕪地寅僚之送往迎來者幾如山陰道上應接不暇○初二日爲立春佳節萬邑尊特於是日上午會同典史張少尉學師王廣文排齊全副儀仗赴東門外太歲廟舉行迎春典禮迎取春牛芒神而回循例繞道二街至吉祥寺拈香然後轉長街迤邐進城一路青旛展颭綵仗鮮明經過街衢異常熱閙而汝南碧玉繡閣嬌娃方以新歲良辰莫不靚服艷妝探首於棗花簾底俏謂東君將至未免春色惱人矣○去歲臘底天氣重陰水雲密布廉纎細雨時覺霏微除日並見六出花飛不啻搓酥摘粉圍爐守歲者咸謂歲朝樂事必爲雨師敗興矣乃元旦早起祥雲五色捧出紅日一輪往來賀年者絡繹不絶於道○某甲店夥也所得薪資尙不足贍顧其家室乃强學三河年少衣履翩翩日徵逐於秦樓楚館所欠風月錢日積月累頗覺難以歸償客臘歲事將闌知不可以逍遙事外爰卽藏頭露尾絶跡花叢所狎之妓爲王義和家之竹如初猶認爲揮金如土之豪客至是乃知爲金玉其外破絮其中者特遣龜鴇到處尋訪一日忽相逢於二街某處蜜語甜言藉口速駕甲辭以事冗無暇龜鴇始變色厲聲曰今日若留汝顏面轉瞬爆竹聲中又將大搖大擺矣乃牽其衣扯之而去途經某處適爲其友所見爲之擔保始縱之使逸○萬文甫大令下車數月撫字心勞臘月中澣政事少清念及四鄉圩堤夏間被水浸坍特親自下鄉踏勘勸民及時修築以防來歲之虞又以去歲秋成僅止四五分而徵收錢糧除去災蠲外統解六分七厘乃傳諭糧書先就熟田收納不敷之數卽以應得平餘等欵充入俾受災各户不致再受追呼是眞所謂民之父母矣○去年辦理冬防保甲各分局與保衛營員勇因奉道憲嚴定考成衝寒犯露徹夜不休鷄鳴狗盜之流無從下手閭閻遂極寗謐殘臘將盡若輩忍無可忍不得不肆其手叚爲胠篋之謀某夜天章布店有賊猱升後樓屋面正欲躍下幸店中人卽時驚覺大聲呼喊賊遂遁去又一夕寺碼頭集成鹽行亦有賊從小巷掩進用竹梯緣上後樓對面如意樓茶館某夥瞥見大呼有賊保衛營饒守戎帶勇巡至聞聲之下分兵前後兠捕乃此賊矯健非常早已影滅蹤消僅遺下竹梯一張可拆可裝製甚精巧擬送至蕪湖縣旋思並未失物卽將竹梯燒毁隱忍而罷 
[瓊花艷影]  
　　揚州采訪友人云新正初二日爲立春令節各官先於元旦行迎春盛典黎明時府縣各官隨同兩淮運司江蓉舫都轉恭詣萬壽宫拜牌禮成後都轉循例至財神廟拈香隨步至後殿與各寅僚圑拜然後呵殿回轅旣而沈碧香太守率同江都縣童明府甘泉縣程明府及軍廳揚州衛府經歴曁府縣三學廣文排齊儀仗高坐顯轎迤東至蕃釐觀向芒神行禮然後同入綺筵伶人袍笏登塲笙歌迭奏嬉春士女逐隊來觀及樂關宴闌迎春牛芒神回署青旂載道淑景宜人迨次日復循例鞭春亦新年之盛事也○郡城粥廠照章於客臘下旬停煮新正再擇吉開杓不意獻歲以來春寒料峭由元旦起迄今寒威凛冽甚於四九光陰彼飢寒交迫之儔蹀𨇾街頭時有一蹶不能復振者粥廠執事者惻然動念因於新正初六日提前施放以濟飢黎連日就食者趾錯於途較客冬更盛無不欣欣然頌執事者之大恩云○地官第三祝菴東圈門一帶居民醵集金貲廣徵菊部特於新正初四五六等日在馬監巷口火神廟内登塲演戲蓋以去歲火災罕見故爲是以答神庥也連日粉墨登塲笙簧嘹亮時逢歲首大地臚歡緑女紅男尤覺蜂屯蟻聚所苦廟中院落不甚寛宏以致第一日卽有數人擠擁受傷内一小孩腿骨中斷幾如哥舒半叚槍卽使醫痊亦成殘廢矣某宦於劇散後令伶人接演夜戲以樂春宵鑼鼓喧天直至三更時始歇銀花火樹映以膩粉柔脂彼偃師之曼衍魚龍未必有此勝景好事者遂不禁爭先快覩喝采聲喧也 
[廉訪過滬]  
　　升任湖北臬司前江安糧道馬植軒廉訪恩培晉京陛見道出滬江暫假英租界同慶公棧爲行轅小作勾留卽須取道北上 
[預備舉襄]  
　　丁憂江南海關道黃幼農觀察之太夫人昨日係開吊之第三日本邑印委各員以及各紳董均詣靈前叩奠自辰至午轎馬紛紛不絶於路觀察擇於二十二　扶柩回籍所有應用各物及一切儀仗已由僕從人等預爲整備矣 
[公禀吊贓]  
　　上海各典商去年曾往金陵督憲衙門呈遞公禀稱商等在滬開設便民公典每年公欵呈繳三萬兩之多實爲通省之冠近來捕役人等遇有賒貨虧倒等案輒作贓物吊取查例如遇眞正竊盜贓物准由事主備本免利取贖乃租界之中往往遇有虧倒貨物執有當票與竊贓一律吊取殊非恤商之道應請札行上海道照會駐滬值年領事知照工部局轉飭巡捕房如遇眞正竊盜贓物須照章由事主備本取贖倘有洋商失物商等本不收典卽偶然有之由捕房吊贓商等决不敢阻以敦睦誼等情業已由督憲札知關道憲轉飭英界英廨遵照辦理出示曉諭矣 
[彈壓役夫]  
　　江蘇糧米自去冬開辦以後源源而來近日各運船至本埠交卸者尤覺繹絡不絶碼頭上搬運夫役人手衆多不免有爭先恐後之事松海防劉乙笙司馬及上海縣黃愛棠大令深恐夫役人等肇事故特會銜出示札飭二十三七鋪巡防局多派勇丁往兌糧處彈壓以免事端局員已遵諭飭勇加意照料矣 
[逃勇解回]  
　　湖北人羅春林向在吳淞自强軍中當勇膽敢將營中之號衣等物竊出逃至滬上嗣由哨官韓君履梅帶同勇丁來滬尋獲勒令回營詎羅倔强異常不肯隨往爰即指交一百九十九號華捕送至英界公廨暫押韓君回營禀知營員持有信函重至公廨將羅押解回營想須按例懲辦以懲效尤 
[嚴懲勇丁]  
　　上海縣署中有蘇松太道親兵一哨新正以來甲乙二親兵身穿號褂在外滋事旋被哨官劉君察知將甲乙二人各責軍棍五六百下並諭令在哨各兵謹守營規不得滋生事故如此後再有滋事等情一經訪察明白定當斥革嚴懲想懲一禁百此後各兵應知安分矣 
[冒勇捉賭]  
　　方梧子在上海縣　東首開設銅鈎作前晚糾合多有在家聚賭正在興高采烈之際突有狀似公役之二人叩門而入各 
 
 

Page 4

 
 
賭徒紛紛逃散祗將方一人拉至彩衣街暢叙樓啜茗聲稱吾等係總巡局勇奉公查賭能上下其手可以私行釋放者正在議論爲旁觀者看出破綻潛至總局禀知局中人卽往茶肆察閱二勇已知消息當被脫逃僅將方一人拘送總局鍾明府升座訊問方俯首求恩明府念其初犯從寛斥釋旋聞冐充巡勇之二人係火神廟冬防局勇丁明府大怒遂至火神廟局中令局員將不法之二勇解案訊究 
[押犯瘐斃]  
　　流氓朱伯生前與同類尋仇刃傷某甲曾經英界捕房拘解公堂判押五月兹在押所患病由捕頭飭送仁濟醫院醫治未愈前晚溘然而逝捕頭著先行棺殮並著查明有無親屬再行核奪 
[幾致焚身]  
　　本城大南門内小橋頭有顧姓人偕一老嫗同居一室前晚嫗手持洋油燈取物偶不經心致將洋油燈潑翻於身焚燒衣服霎時間滿身皆火大聲呼救經鄰人赶至急將衣服拉下始得息滅然已受有微傷矣 
[敬謝雅貺]  
　　連日承華英大藥房及義記洋行巴勒保險公司以丁酉年月分牌見貽不特中西合歴眉目朗然抑且别翻花樣各出心裁十色五光花圑錦簇懸諸座右頓令四壁增輝謹獻蕪詞藉酬雅貺 
[鄂災續電]  
　　接巴東查賑朱樾亭善長印祖蔭電開入長峯漸深多空屋多野殍樹皮多剝痕存者半老幼半欲死次貧糧亦盡旦暮莫保所過皆陰谷窮崖不慮朝而慮暮刻每五十里中劃四叚擇耆老任其三祖蔭任其一約三日查竣再駐一處節節進勘欲速不能惟祝米早到一日卽祖蔭罪孽早輕一日流亡册差編餓斃諭掩埋急賑苦湊得稻及包榖不滿十石不能救死上負憲慈祖蔭泣電求速撥義賑接濟等因查該處被災可重曾經敝所設法勸募當蒙嚴筱舫葉澄衷兩觀察各慨助規元一千兩敝所湊解二千兩於去臘匯交漢口招商局紫卿家兄解奉土方伯飭辦賑米運解宜昌轉運前往現在急需續解伏祈四方善長慨解仁囊源源賜助施當其厄翹盼同深乞登報章統希慈鑒上海六馬路仁濟善堂協賑公所制施則敬子英甫謹啓 
[仁漿義粟]  
　　謹啓者敝堂粥廠去歲除夕給發米票新正十一日開廠食粥貧黎每日二千有奇經費之繁已可槪見承蒙唐鳳墀善士俯念時艱慨助洋一百元天保棧洋五十元張鎔堂翁交來無名氏洋七十元知足居張求病愈洋三十元無名氏爲子天花復原續助洋五十元張源順號爲鄰右失愼得保平安助洋廿元又求病愈助洋廿元神户全益號爲鄰近失愼保安助洋廿五元粤東六門緝私局劉助規銀十四兩四錢楊樹浦保甲局憲移助周大大張相林等罰洋八元六角羽縀鞋六雙布鞋五雙皮鞋二雙大小鞋底五雙招商局南棧漕務帳房交來鎭洋縣漕糧駁船朱瑞祥罰欵洋六元仁漿義粟有加無已善人是富定操左劵敬乞登報用誌心儀上海六馬路仁濟善堂董事嚴信厚葉成忠楊廷杲黃宗憲等謹誌 
[代理俄國東海輪船公司告白]  
此輪船公司事務向由怡和洋行代理今改歸本銀行代理貴客欲附貨搭船前往烟台長崎元山𤤎山琿春海參威等者請移玉至黃埔灘華俄道勝銀行樓上船頭房面商可也華俄道勝銀行謹啓 
[格致書院教講数學代数化學啓]  
本書院開課兩年已教數學代數諸學從學者衆今擬於本月十九日晚起每禮拜六晚七點鐘教講化學並用器具材料演試午後四點至六點鐘仍教數學代數如前又於二十一日開館日課數學代數博物學等凡欲徒學者無論按日常學或每禮拜六就學均可來院或格致書室報名訂定一槪不取脩金所有章程亦在二處取閱此佈 
[京都天寳齋人参鹿茸靈芝野术海狗腎扶陽種子衍慶丸]  
種子仙丹○靈騐非凡○鋪設上海二馬路中市西鼎新里石庫門内交易○謂余不信一試便知虚言欺人罪我惟天 
本草云海狗腎一物名曰膃肭臍其性大爲扶陽補腎養精堅固一切諸虚百損五勞七傷夢遺滑精腰酸骨軟四肢疼痛乏力服則立驗本齋獨秘良方用眞正吉林老山人參關東鹿茸海狗腎並各種滋補貴品上藥君臣佐使相配製成惟藥性和平不燥不熱四時可服耑治男子陽痿不舉舉而不固旣舉未久或精薄如水精冷如氷或未交精泄泄而不射雖白鬚老翁及體弱之人服之之轉弱爲强宛如幼年時也任意歡樂之事久戰久勝屢試屢效立能扶陽種子功效神速常服補命門益丹田開胃煖脾壯筋活絡培元固本養精烏鬚黑髪返老還童卻病延年多子多壽此丸扶陽種子因十分靈騐敢稱第一絕非是誇口矣每料雙料念兩卅六元每兩雙料二元單料减半○另有始創秘製參茸海狗腎壯陽補身種子衍慶酒大瓶四元中瓶二元功效同上此酒如購十瓶照巿九扣○壯陽煖腎種子膏每張一元○另有調經必孕送子丹每料洋八元半料四元每盒二元此丹係葉眞人所傳能調和婦女衝任之血平定肝郁之氣去痰生新開郁悶煖宮止帶聚精旺血固本調經濟陰壯體之功凡婦女一切等症服之無不應手眞婦女之聖藥種子之仙丹故美其名必孕丹也男精旣足女經旣調舒陰陽和面萬物生世人能服久何患伯道之嘆耳○貴客信資自理近有假昌甚多購者愼之○另寄售法馬路西昇平里昌記參號 
[天下馳名十六種藥酒○本堂售出之酒瓶分别用木箱用套瓶裝好能寄帶數萬里酒瓶不碎近有假冐多方姤嫉特再聲明購者鍳之]  
五鞭參茸種子酒五鞭係鹿驢馬牛海狗不熱不燥功能添精種子壯陽益壽男女可服每瓶一元人參赤脚大仙酒治身體虛弱憂思過度精神困倦先天不足此酒有病能愈無病補元神每瓶一元婦科調經止帶酒治婦女經水不調赤白帶下子宮寒冷頭昏腹痛閉經發熱吐酸等病每瓶一元周公延齡百嵗酒養心　神健脾開胃清肺和肝順氣化食調營益衛補損療虛男女皆宜每瓶一元眞參茸海狗腎酒添精固　壯陽補陰强腎種子調經必孕百發百中故名多子大瓶四元 
御方生生酒有天地日月五行陰陽之精氣製成治陰陽兩虧五勞七傷耳聾目暗等症每一元百花露安神酒少年勞心年邁血衰神志不寗連宵不寐久之氣血更虧此酒包治大四角小二角人參鹿茸酒能大補眞元以固根本善調和血脉開豁心思聰耳明目定志安神健脾每瓶一元眞馮了性藥酒善治風濕頑痰周身筋骨疼痛四肢麻木飲食不思精神短少一切風濕每兩一角虎骨長生酒治中風中痰筋骨疼痛麻木不仁跌打損傷內傷等病每瓶一元木瓜酒每洋七瓶妙製戒洋烟酒善治百病固精培元固本壯體延年男女可服誠戒烟中別開生面者也每瓶一元史國公藥酒專治男女風寒暑濕口眼歪斜手足麻木下部痿軟筋骨　疼陽虛陰損每洋四瓶西茵陳合歡酒善去風濕兼續筋骨利水潤燥輕身明目常服令人歡樂作事不倦價西洋參酒同眞五茄皮通經活絡酒驅風逐邪治風寒濕氣筋骨　痛手足不仁形容枯瘦等重症每洋四瓶西洋參補身酒性味甘溫老少咸宜理氣和血止渴生津添精益嵗每瓶二角每箱十二瓶洋二元上海五福弄口京都同德堂藥局謹白 
 [P廣東普仁堂龍涎香戒煙丸 
夫洋烟一物產自泰西人皆知之初來原爲藥引有益無損迨後之人㥿作烟膏或借以消遣或藥以叙談日久遂成痼疾每每欲求善法戒之但慮其戒後病若叢生是以欲戒不敢屢戒不成此非戒烟之心不堅其實未得良藥者也本堂之戒烟丸用正龍涎香爲君去其烟積配入正高麗參鹿茸未以培元而補氣其餘助以术芪苓草化州橘紅並自藏數十年廣陳皮化痰等藥㥿膠去渣取其精液爲丸故服而不滯服丸後不思吸烟由次漸减不半月其烟癮盡除精神加倍容貌光彩皆由不入烟膏烟灰故得永　後患更喜者腎元復固提神益氣正木清源眞誠戒烟之第一良藥也均稱靈效請嘗試之○每大瓶價洋五角小瓶洋二角半廣東普仁堂鋪在上洋盤街開張謹白 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界停訊]  
　　丁憂蘇松太道憲黃幼農觀察擇於十六七八三日爲太夫人受吊之期英界讞員屠興之别駕特於　　　　　　　　因知照英領事及捕房停解應訊各案今日又值開印吉期明日適逢禮拜故捕房應解各案須積至二十一日送廨會判 
[上海巡局瑣案]  
　　某砲船巡勇張得勝近在南市南碼頭左近擺設賭臺糾人聚賭二十三七鋪巡防局局員姚殿卿　　　　　　　丁往拿至局略訊數語命將賭具焚燬張送至砲船請管帶懲辦○前報紀潮惠會館門前有山東流氓與本地痞徒名嘉生者互　　　　　　生連受刃傷數處經十六鋪巡防局勇丁一併拘至局中兹悉李蘭史二尹以事關重大已將兩造移送至縣署請懲矣 
[法界捕房紀事]  
　　某氏婦年逾不惑不知何處人因私於縫工某甲私棄其夫潜來滬上賃居東新里有同鄉人某乙在新街設　　　假婦一榻地爲棲息之所按月貼洋五角收攤後將水菓寄存婦榻下婦之幼女逐日竊取蜜橘爲乙偵知另賃他處讓婦獨居婦以誣陷其女向乙尋釁突批其頰乙毁受其辱向縫工饒舌鄰居勸者咸不直婦婦見勢不佳將盌片自劃其面使血液模糊誣乙行兇爲挾制地步鄰居咸抱不平代鳴巡捕將前事一一告知旋經巡捕將一干人拘入捕房據情禀訴捕頭以婦可惡本當重究姑念面有傷痕申斥一番卽予釋放乙與縫工以口舌起釁事屬細微命禁押片時一并釋出○租界自設電桿後不准居民施放風筝蓋恐筝綫之纒入電線也前日老北門外有某姓子不知禁令悮犯章程爲巡街捕拘入捕房捕頭姑念年幼無知命禁押片時從寛開釋並諭以後不准再放風筝如違定當嚴究不貸○某甲在小東門外某酒肆沽飲酩酊大醉東倒西歪巡街捕喝阻不理反與爲難捕因拘入捕房捕頭揮之使出 
[美界捕房紀事]  
　　虹口北蘇州路裕昌鐵行昨晨雇周阿耕所駕駁船裝鐵若干周夥王聖全朱金虎乘間串竊鐵條三梱爲行中人察悉奔告捕房捕頭飭包探竇如海將朱王拿送捕房押候解送公堂訊究○偷兒顧天生崇明人子名榮堂頗能象賢父子行蹤詭秘從未破獲近日在吳淞路長安里陶姓家竊取鉅贓事主報捕後捕頭飭各包探嚴行搜查前晚經包探石金榮緝獲解入捕房押候吊贓送廨訊辦○天潼路豐順里某姓婦人夙有瘋癲疾時發時　近時舊病復發較前尤甚家人閉之樓中使不得出以免肇禍昨日晨起時婦取便桶從樓窓傾下穢氣薰蒸鄰右知其病莫可如何旋經走街華捕到來將婦拿送捕房捕頭姑念癲病所致不予深究飭傳其夫到案領回○浦東流氓沈文卿某日在浦左鄉間攫取朱元元之子金戒一枚遁至虹口避匿朱得悉後至虹口搜尋昨日上午在白大橋相遇扭入捕房控訴捕頭飭捕將二造立卽解往公堂訊核○昨日午後本邑人某甲由篷路聚興園浴堂洗澡而出適有西人某乙酒醉而來與甲相遇將　　　　　　　　　　　　　　房捕頭詢悉原由將乙之姓氏繕給令甲自投該管領事署喊控○崑山路某洋房車夫工　　　　　　　　　　　　　　　　　　　　　致與西婦口角婦喚三百九十三號華捕將甲拘入捕房 
 
 
 

Page 10

 
 
   
 
