# 1899 - 349 - 4909587

 

Page 1

 
 
[紹屬諸曁縣水災乞振啓] [  申報館恊振公所啓]  
　　今年夏秋紹屬水災蔓延六邑餘上會新嵊先後乞振業經設局開辦兹又接諸曁紳民及沈劍芙大令來函知本縣與會新嵊三邑毗連六七兩月大雨出蛟衝壞江堤田埂幾數百丈所有七十二湖之田盡成巨浸凡粒米無收者一百五十餘村爲數十年來未有之巨災哀鴻徧野嗷嗷待哺現屆隆冬朔風告至災黎百萬何以爲生敢告海内仁人君子慨解腰纒廣行陰隲或酌廉泉以分惠或灑餘潤以均霑或節賓筵之肴核俾同餉饘粥一升或移投贈之瓊瑶好宏結善緣萬䙫多固拜賜少亦懷仁集腋成裘聚沙爲塔博施衆齊用解倒懸本館同人有厚望焉 
廣學會新譯李傅相歴聘歐美記每部三角五分又出售新著富國眞理說教雪[  圖書集成局代啓]  
前年李傅相奉使至俄旋歴聘歐美各與國衆皆以傅相本中國偉人充外洋貴使爭見顏色自幸光榮各報館更遣人日伺行臺記動記言歸登報簡廣學會林樂知先生以爲中國關繫之大莫甚於此爰與蔡君芝紱詳譯華文藉作星軺口記更博選西報論議附譯於後是皆華人不可不知之事卽屬不可不讀之書今託本局以鉛字印成筆畫分明圈點允當卽在其盤街老巡捕房對門廣學會總局曁各省西士售賣處分别出售○富國眞理爲前任厦門英領事賈君所著中國今正患貧誠取是書而仿行之廟野上下間吾知其必有合也每部三角○說敎雪爲王君煜初所著盖惜彭君光譽說敎之誣而雪之也每部一角半○附售學古堂文集二角售處皆同前 
[諭粤東盜賊橫行亟宜捕治]  
　　邇來盜風日熾殺人越貨之案各省皆時有所聞而總不若粤東之盛粤東地方叢雜民風强悍匪徒蜂屯蟻聚出没不常盜案之多幾於無日不有至近日而匪艇如梭橫行海面不惟民船遭其搶掠卽往來輪舶亦多受其殃商民咸有戒心甚至花縣所轄石龍炭步二墟南海所屬金溪官窰等墟各鋪戶以貨物喪失無可銷售一律閉門罷市其他刼人勒贖之事更如司空見慣其最駭人聽聞者莫如上月十二日盜匪數十人駕小輪船行刼松州岡一事是村烟戶五十八家悉遭搜括其幸免者僅三家蓋皆屋宇卑陋身外無長物者蹟其猖獗至此則若輩羽黨之多勢燄之熾自不待言而爲之上者竟皆畏首畏尾置若罔聞嗚呼是尙成何世界耶昔明季流宼騷擾半天下其初亦不過盜賊耳祗以不早撲滅致流毒愈烈所至之處殺人如麻淫掠之風黯無天日統兵大帥輙付之無可如何卒至攻陷京城而明社遂屋甚矣盜賊蠭起不可不及早防維也哉我朝除暴安良懲前毖後治盜之法不厭嚴明各處皆設駐防兵以備摛治又於州縣署中設立弓兵捕役遇有盜警卽會同營汛協力兠拿獲則論功否則卽干叅處所以捍衛閭閻防遏匪類不爲不周且密而盜風日甚一日仍不稍戢者何哉大抵捕役與盜本多通同一氣故雖案發　比彼亦受之而不辭萬不　與盜爲難汛兵則尤與此輩狼狽爲奸每遇盜賊之來輒袖手旁觀熟視無覩或俟盜去始虚張聲勢佯爲追捕或竟聞風先逸從未有一案藉其力以破獲者貓鼠同眠比比皆是而欲一旦責以搜捕不亦難乎顧他處雖亦有行船被刼尙不至如粤東之肆無忌憚豈粤東獨無汛兵捕役耶抑竟無巡船邏察耶乃竟無人焉顧而問之何其捕務廢弛若此也近日輦轂　地亦且盜刼頻仍宮禁珍奇且有遭其所算者則他處更可想而知然試思國家之設營縣果何爲乎夫爲盜而官不敢捕人亦何樂而不爲盜粤東盜風雖素盛於他處而其毒至如此之甚其機實肇於刼人勒贖至被劫而出貲贖回其人固皆知盜之所在乃或鄉民膽小畏其報復不敢告官官亦遂不予根求裝聾作聵於是若輩知官之無能爲也其瞻愈大其慾愈奢其黨愈聚而愈衆或駕艨艟或乘小艇成羣結隊棋布星羅始猶有所畏忌也久之而畏忌全無見船輙劫而蒼茫雲水中遂成爲荆天棘地充其技必至東奔西竄所向無前而民間遂無高枕之一日矣近者英廷見西江一帶盜匪充斥華官力不能治曾調兵艦二艘前往防剿前駐京英使竇納諾君曾在英京中國會中宣言中國之盜如不能治　國必自行辦理雖不尃指粤東而言而粤東尤爲盜匪淵藪乃地方官竟漠不關心無怪西人藉爲口實久而久之恐將釀爲明季流宼之禍語曰涓涓不塞將成江河爲虺弗摧爲蛇奈何有治盜之責　幸弗河漢斯言 
[本館接奉電音]  
　　昨日午前京師飛電傳來上諭三道敬謹譯登○十一月十七日奉上諭貴州按察使著林紹年補授欽此同日奉上諭雲南迤南道員缺著柯逢時補授欽此同日奉上諭譚鍾麟著迅速來京陛見兩廣總督著李鴻章署理未到任以前著德壽暫署欽此 
[英廷遣將]  
　　華歴本月十七日倫敦來電云英廷以駐紥阿非利加洲兵士屢經搭浪施華列人所敗特檄令大帥羅百師氏於本禮拜六卽二十一日帶兵往剿羅君年已六十有九曾在印度卓著戰功至現駐阿非利加之兵不敷應用擬另調後備及團練各兵前往助戰并聞羅君之子亦係武員前被搭人所傷刻已殞命至於每歲冬季英皇維多利亞例赴奥司蓬姆宮避寒今因搭事未平仍居雲带宮内蓋以雲速宮盒近倫敦軍情易於傳達也至於交戰情形歴久杳無消息各日報咸謂此事實由英廷調度失宜所致日内各處咸勸募征搭兵士撫䘏之貲只印度一隅已募得銀五萬圓左右香港則集至六萬六千圓 
[尙未乂安]  
　　香港循環日報譯登海防西報云廣州灣自上月二十日至今土民甚爲安靜法人亦並未與華人爲難然聞十月二十八日有駐守七塔之法兵二隊奉檄整頓行裝預備調赴海南東京等處另有砲兵數隊亦擬航海赴廣州灣觀此可是法人之心尙未饜足并悉駐京法使已於日前命駕赴津門不知有何事故也 
[密籌國事]  
　　英國某報云刻得華盛頓訪事人來函言日前英美兩國大臣在倫敦密商洞闢中國重門之策中國駐美星使亦允將兩國商務擴充且謂德人或者亦有此心至俄國之欲照此辦理與否則尙未可知也 
[請免抽釐]  
　　某西字報云刻得美國致倫敦之信大旨謂客居中國及日本之各美商曾公遞稟詞請政府商請中朝允將各貨釐金轄免然後重議加稅章程特不知中朝如何覆答也 
[英員答問]  
　　香港循環日報云某英員曾至中國北方游歴及西旋後路透訪事人走詢旅順威海衛大連灣各處情形英員歴歴言之謂旅順非經商之地商家絶少客此者盡係工人其地雖有舊壞棧房然貨物寥寥無幾俄官不欲於此振興商務擬移商埠於離大連灣四十英里之某地庶終年不致冰阻將來西比利鐵路告竣可以呼吸通靈現在鐵路工作大興其總監工嘗云二年之後火車可由法京直抵此閭並云擬闢大連灣爲萬國通商之埠蓋以旅順 
 
 

Page 2

 
 
一隅之地不足以位置商人也至於俄之陸軍將來必駐紥滿洲俄官極言旅順旣入我俄斷難開通商之埠目下方倂力經營一切所需物料皆購自英商訪事人進叩膠州灣威海衛情形則云膠州灣山多巨石草木不生一片平陽頗宜種植現在方興工築路其地雖於商務頗有關係然必待數十年之後方可望其振興今者德兵之駐此者約計一知名港中所泊商輪船不過二三號德人謂此後可保膠州灣繁盛當與香港無殊至威海衛則現有兵船數艘岸上仍在創建兵房島中多係民居兵丁則在大陸駐紥内有新募之華兵一營工匠修造砲臺殊爲忙碌究之膠州灣宜商賈旅順宜設防威海衛則遠不若旅順之天然險阻也 
[照錄岳州新訂租界章程]  
　　有客自湖南致書本館云岳州開闢商埠設立新關湖廣督憲張香濤制軍札委張觀察鴻　協同稅務司馬士君經理一切近以是處地甚荒僻山中有古塚一百四十餘穴須令後嗣妥爲遷徙每穴議給錢二千文務使蔓草荒烟悉變爲康莊大道墨守之士撫今追昔蓋不勝桑田滄海之嗟焉兹將觀察與稅司所定章程照錄於後一岳州城陵通商埠界自紅山頭起至劉公廟止爲北叚自劉公廟起至華民保障止爲中叚以月蟾洲爲南叚三叚均爲通商租界二通商埠内地基分開上中下三等租價上等每畝每年租銀一百圓中等每畝每年租銀八十圓下等每畝每年租銀五十圓並每畝每年應完錢糧銀三圓不另繳别項所有各商應繳之租銀錢糧由岳州關稅務司按期向租戶照數代收送交監督收訖給回該官收銀之印單糧串惟本年内之租銀並次年之錢糧每逢西歴正月内一律完淸三通商埠内各國商業工藝皆可照章租地建造屋宇棧房但洋商租地必須禀明領事官華商租地必須禀明岳州關稅務司先備租地准價並備自禀明之日起至西歴年底止應完之錢糧由工程局請領准單送請稅務司領事官照會監督將銀收訖印發租契洋商之租契發三本照請領事官上册畫押一給租戶一存領事署一存監督衙門華商只印發租契一本由稅務司轉給租戶至於租地不得逾十畝每畝定規七千二百六十英方尺倘必須大地應照章禀明而行四凡租契當轉租之時卽由承租之華洋商呈請稅務司領事官照送監督蓋印施行五租契以三十年爲期期滿换契仍訂三十年爲限當换契時租銀不加錢糧可與各國領事官酌加如到限滿並期滿未换契或過一年租銀錢糧未繳淸則該號之租契卽行註銷產業歸中國六買地挪房及遷移墳墓等事皆由岳州關監督作主外人不得干預七通商埠内不准搭蓋草屋並下等板屋恐易引火致害别人但凡蓋造房屋必先請巡捕衙總保甲核准方可興工　於火藥炸藥一切有害人身家財產之物槪不准收藏夾帶運送倘敢有違一經查出各照本國律例懲辦八各國商民在通商埠内僑寓中國地方官自應按約保護所有巡捕衙事宜由監督會同稅務司設立管理惟約束商民章程由監督照請各國領事官酌定九通商埠内工程由監督會同稅務司辦理至於各商在本埠碼頭報關上下之貨應照已完正稅百兩者捐收二成以爲建造碼頭修理道路之費十通商埠内若有特動之工程當按租戶派捐一切事宜歸三處會商辦理一監督與稅務司二各國領事官三衆租戶公舉一人 
[募軍補缺]  
　　天津訪事人云署山東巡撫袁慰帥所部武衛右軍全隊刻將帶往山東而以武衛中軍十營塡紥小站現聞又擬另募十營以補武衛右軍之缺由孫軍門金彪總統 
[教案敉]  
　　江西訪事人云本年江西貴谿弋陽河口等處所出教案現經大憲札委候補道繆芷汀觀察九江關道華明廷觀察貴谿縣張叔儼明府及　隨員邀同紳士與教士熟商將生事之人交案訊辦所毁教堂房屋一律賠修一切經費由地方紳富捐集而成聞不日卽可竣事矣 
[署撫抵津]  
　　天津訪事人云總統武衛右軍袁慰帥奉旨署理山東巡撫月前入京陛見本月初九日蒙皇上召見一次初十日卽返天津闔城司道迓於車站恭請聖安 
[方伯丰裁]  
　　福州訪事友人云新任福建藩司張潤生方伯丰裁嚴峻於吏治尤刻意講求遇有差委必遴選才力勝任者當之一日新委某處釐局某大令赴轅禀見方伯杳悉大令到省未滿一年忽得海口優差知必求要津夤緣所致因問以閣下得差如此迅速果得何人八行書之力大令答稱卑職幸蒙上憲垂靑並未有所請託方伯固詰之大令默然乃諭之曰閣下旣辦釐差必於釐務素所熟悉此後務必力圖振興倘收數仍不見增莫怪本司不留情面也大令唯唯而退聞者爲之凛然 
[榷憲履新]  
　　寗波采訪友人云新任寗紹台兵備道兼浙江海關監督誠果泉觀察蒞甬後擇吉本月十七日寅時接受關防屬下各官皆趨轅叩賀 
[查察匪蹤]  
　　金陵訪事人云金陵省垣接到皖省來文知大通沿江一帶時有鹽梟會匪勾結地棍敗壞鹽政擾害地方若不急早耡治恐將來滋蔓難圖兩江督憲劉峴帥爰飭統領衡軍王子英總戎世雄前往嚴密查察如果匪蹤已著卽電調駐紥省垣之衡軍等營剿辦總戎奉飭後卽於月之某日乘江安輪船前往 
[三誌行蹤叵測案]  
　　湖北采訪友人云前者蘄州知州凌仲醒刺史押解行蹤叵測之某甲至省迭經研訊迄無確實口供湖廣總督張香濤制軍察得其人面貌與某鉅公相同因專電至京探詢虚實日内京師尙無覆電而其人在江夏縣獄肆行狂悖滋擾不堪江夏縣陳介庵大令惡之特於某日提至案前嚴加詰責乃其人一見大令卽張皇失措言語支離大令知其爲騙詐之流叱令重責手心一百正禀請制軍盡法嚴懲制軍謂須俟都中覆電到來再行發落連日街談巷議妄謂甲係都中某顯宦微行至此偵察重情并有指爲某親藩者楚人多謠殊不值識者一笑也 
[書院招考]  
　　金陵訪事人云江南高等學堂前經剛子良中堂言於兩江督憲劉峴帥奏請裁撤嗣經學堂肄業諸生具禀督轅力懇仍其舊帶峴帥亦以已成之局棄之可惜另籌巨欵攺名格致書院一切仍照曩日章程委候補知府吳可園太守增僅爲之監督然迄今尙未開學以致肄業諸生之請假回籍者已如魯壺薛鼓半去半存邇者由上憲下札嚴催太守爰卽出示招考學生以補缺額自示以後省垣之舉貢生監之報名投考者已實繁有徒矣 
[白下决囚]  
　　金陵訪事友人云上月某日緝勇會同上元句容兩縣鄉團練勇在南鄉陶吳鎭拿獲匪類六名解經江寗縣主戴子和大令訊鞫計六犯中劉長泰方興發及張某均供認爲匪不諱惟曹坤山屢用大刑堅不承認尙有二人則訊係良民督憲劉峴帥得禀以刻下四鄉時有匪徒散勇蹤跡宜誅一二以儆其餘此案劉方張三犯旣已供與曹坤山爲匪則曹雖無確實口供亦可定案因卽批飭將曹劉方張四犯立予正法其訊係無辜之二人卽予開釋大令遵於月之望日會同上元縣龍硯仙大令稟請江寍府劉嘉樹太守咨會三大營五都守同詣督轅請今將四犯押赴笪橋市一倂斬决首級盛以木桶發往犯事地方懸竿示衆 
[武林火警]  
　　杭州采訪友人云本月十二日天未明時省城東街大樹巷呂有慶家所點洋油燈無端爆烈餘燼墮紙堆之内延燒板壁頃刻上炎時呂夫婦方入黑甜鄉比好夢驚回見災已釀成飛奔逃命致室中器物未經携出焚燬一空迨各龍夫竭力救援鄰屋五間已付之一炬矣是日午刻拱宸橋丁公浜某姓家又因午炊失愼爲吳回氏所乘賴新關洋龍夫及巡防局勇丁前往救熄祇焚去草舍三椽入晚十點二刻 
 
 

Page 3

 
 
居人將就枕矣陡　人聲鼎沸出戶仰視東北方紅燄薰天少焉各集義龍次第疾馳而往至鐘鳴十二下始掌號擊太平鑼而歸執而詢之僉謂肇火者爲東園内機神廟前謝姓焚去樓屋三幢小屋數間幸四面俱有危牆不致延及鄰舍 
[甬東火警]  
　　寗波訪事人云本月十六日之晚四點鐘時天將破曉矣忽報江東晉安橋某姓家不戒於火各水龍疾馳而往得卽救滅僅焚去小屋數椽 
[上海官塲紀事]  
　　松江府濮紫泉太守探悉兩江總督南洋大臣劉峴帥與江蘇巡撫鹿芝圃大中丞將次蒞吳淞口查閱砲臺並須順道至滬因卽乘舟戾止以便恭迎○江南提督兼自强軍統領李壽亭軍門由江陰防次秉節來申不日可抵埠矣○上海縣主藍雲峯大令探悉江蘇巡撫鹿芝圃大中丞將次戾止因於昨日飭差至美租界北河南路天后宮側出使行轅預備供張 
[遠迎節鉞]  
　　兩江督憲劉峴帥將次蒞吳淞察勘礮臺防務昨日午後五下鐘許上海縣主藍雲峯大令隨同道憲余晉珊觀察出境恭迎兼迓江蘇撫憲鹿芝帥 
[移提竊犯]  
　　提右營叅將廖楚材叅戎署内被賊竊去巨贓報經上海縣主藍雲峯大令比捕嚴緝昨日大令聞英美租界公廨拘獲竊賊一名似係案中正犯因卽備文派差移提歸案訊追 
[縱火候查]  
　　前者英租界包探趙銀河倪順泉查得恩慶里被火之丁姓家適與屢經縱火案發脫逃之胡芳丙卽鄭菊如家比隣疑其故智復萌拘送公堂禀請訊究胡倩卜易律師到堂甲辯卜律師以尙未查悉實情商請讞員翁笠漁直刺攺期質訊昨晨趙倪兩包探復將胡解案禀稱此人屢次縱火曾騙得瑞記巴勒各保險行銀若干兩三年前案發逃逸今又攺姓鄭名菊如潛居恩慶里與前日起火之丁姓家相去　尺因此人皆疑胡所爲所有被害各人亦皆投案請大老爺傳訊可也余生初訴稱小的前在瑞記保險行執業光緒二十一年六月胡稱友人楊靜齋賃居虹口歸仁里欲保火險銀一千二百兩議定後卽於八月某日放火曾賠銀一千兩由胡收去問以楊靜齋何不親自到行佯稱因患足疾不能步履小的信之事後行主疑及小的與胡串通致被控押捕房旣而胡之同黨周雲生言及所稱楊靜齋者實卽胡弟子良然已誤中詭計悔莫能追第二次又在梅春里放火其時先倩三井洋行保險後被查悉故未賠償瑞記保險行買辦江積佑訴稱此人之弟名子良者卽楊靜齋曾居雲南路九江里保火險銀一千兩後又攺姓陳名其光保銀一千兩被火後兩次賠銀均由商人親付與胡芳内領去巴勒買辦林泮香供與胡芳内向來相識從前經保險火之人業已物故無從查考卜律師代胡聲稱此人姓鄭名菊如在滬安分營生屢次縱火逃逸者係胡芳丙實與此人無干請卽省釋直刺商之梅繙譯謂胡名姓雖非面目猶是著候查明於禮拜五覆訊核辦 
[英界火警續聞]  
　　英界火警已登昨日報章兹悉火起於河南路卽四馬路巡捕房南首博文書局當時因潑翻火油燈延及書橱不及撲滅遂致烈烈轟轟上燭霄漢延及鄰居萬利昌彩票店倉海山房書坊救火會中人聞警急驅皮帶車馳至汲水狂噴吳回氏始退避三舍然已焚去樓房四幢矣 
[上海巡局瑣案]  
　　前日成衣匠張曾興向同業韓順蘭索取所欠洋銀十五元韓稱祗借十元致相爭執旋扭至二十三七鋪巡防局控訴局員盛雨村二尹提訊之下知有五元被中人季雲章私自用去著候覆訊核斷○鋸匠張洪發李杏生張阿第等多人因事紛爭麕聚南市土家碼頭某茶肆評理卽俗所謂吃講茶也旣而語言不洽互肆兇毆巡勇見之一倂拘至十六鋪巡防南局禀知局員曾二尹二尹著押候補提同黨到案訊明核辦○前日傍晚時南市鹹瓜街德昌參行執事人雇某甲所驅小車裝運人參若干包行至集水街長興酒館門前突被陳紀元　衆匪徒攫取兩包飛步逃逸甲大呼追捕幸由局勇拘獲陳紀元及某乙二犯解至十六鋪巡防北局稟訴情由局員楊聘候二尹卽傳地甲汛捕到案諭令迅將同黨查拿務獲訊究○前晚南市施家弄某捐局委員某明府拘獲竊犯俞福生飭丁解送保甲總局局員戴子邁明府提訊之下判責一百板枷號一禮拜發十六鋪示衆 
[英美租界公堂瑣案]  
　　包探陸阿九解送山東人孫啓光到案禀稱此人在抛球塲開設董隆順洋貨號近被掮客騙去貨銀四萬兩無面見人以致投河自盡適經小的所見設法救起今特送請訊核讞員翁笠漁直刺略加研詰商之梅繙譯署候拘到騙貨之人從嚴訊辦○包探洪阿寳解送歹人董長泰到案禀稱此人前因犯案遞解回籍今又潛來滬上適經小的查見因卽送請究懲董供小的因事至此卽欲回里不敢逗留尙求恩宥旋有縣署捕役徐文持縣主藍大令名片投案禀稱此人縣中有案本官大老爺特飭小的前來請准帶回訊辦直刺曰諾○包探竇如海張天林解送粤人陳東定到案禀稱此人在大馬路翠璋照相店爲夥竊取照相鏡一面經店主查悉扭送捕房並稱店中常失衣件小的等向之盤詰堅不吐實今特送案請究翠璋主人某甲遣吳德生投案請追餘贓陳供小的並未竊取他物實被誣指尙求明察直刺著押候查明再訊 
[法租界捕房瑣案]  
　　昨日禮拜三爲讞員朱森庭明府蒞捕房發落各案之期旣廾座卽命提竊取大有水菓行存寄某棧各水菓之小工王阿林宋長生陳阿榮張裕卿殷金茂吳阿四等人到案著各責四百板卽行斥番○賊犯葉金生陳永生混入海琛輪船竊取某客所帶竹籃當塲扭獲解送捕房前日捕頭令包探解送公堂明府訊供不諱昨日著提至案下各責二百板卽行釋出○流氓陳金生董阿原施金海行至護城河畔見鄉人陳阿炳管東生愚懦可欺遂藉端訛詐幸經包探拘獲解請明府訊供屬實著枷號一個月發犯事處示衆期滿責釋○流氓陸阿泉搶刼某信局夥某甲所携包封内信件洋銀當塲拿獲解經明府訊明著重責六百板然後釋出車夫李銀泉竊取車上　照失主報捕查獲解經明府訊供不諱著重責三百板然後釋出○車夫吳阿四吞没坐客所遺之孩帽二頂由包探查獲解請明府訊取曰供飭傳失主到案具領失主稱尙少珍珠六粒及披霞金豆若干明府著先責一百板押候飭傳裕隆押店主追繳餘贓○小偷陳玉松朱阿泉沈海泉羅德興由包探拘獲解請明府訊取口供判令將陳朱羅各責二百板沈五十板 
[美租界捕房紀事]  
　　前晚賊犯周阿土闖入裏虹口鄉民某姓家竊取衣服携至某押鋪求質適爲某包探所見拘入捕房捕頭令押候解送公堂稟請讞員翁笠漁直刺究辦○昨日寳山縣鄉民張某肩荷鷄子一擔行至裏虹口左近突被小車夫某甲撞翻心不能甘扭至捕房聲訢捕頭令甲償小洋銀數枚 
[仁聲洋溢]  
　　日前本館協振所承時和寳號交來王和侯大善士求病速痊助浙紹振捐九八規元一千零九十六兩又南京張大善士維祺求病速愈助浙紹振捐票元五百兩又安徽仙源無名氏助洋銀一百元又甬江義生莊大善士助徐淮振捐洋銀二十元又四明范芝翰大善士爲哲嗣杏舫病愈完願助新嵊振捐洋銀二十元又慈南余太善士豫亮以九月十三日爲哲嗣完烟蒙甬上各親友惠賜隆儀移助筵資洋銀十二元爲諸君造福夫人當飢寒交迫之餘但得數金卽可幸免凍餒今災黎鳩形鵠面方苦呼籲之無門而諸大善士乃能慨解腰纒鴻施疉沛雖惠有大小而爲善之心則同行見天道報施　冷戾而召祥和其機誠捷如桴鼓豈獨身受鴻恩有頌聲載道而已哉拜領之餘謹誌數言藉伸謝悃 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粥廠展期]  
　　金陵訪事人云金陵每屆冬令循例就五城門外曁江浦縣境各設粥廠一所分振各路飢民今歲大憲因經費難籌先擬停止并通飭本省各府州縣籌欵以振本地飢民不准出境就食惟省垣飢民甚衆嚴冬之際無衣無食凍餒堪虞兩江督憲劉峴帥惻然憫之飭江寗藩司善後總局力籌鉅欵在聚寳通濟水西旱西四門並浦口鎭照章各設一廠惟儀鳳門外不復分設各廠督辦及彈壓委員自前月下浣卽陸續領欵料量開辦事宜兹峴帥又以今年公欵實在支絀各廠應用物件不無缺壞若令一概添置則所費必致不資儀鳳一門今年旣不設廠則舊存物件現無所用適足分撥各廠以濟要需且今冬天氣温和不必拘定舊章以十一月朔日開廠明年正月望日撤廠是以刻下各處粥廠均尙未開 
[析津談薈]  
　　天津訪事人云自海河淤塞輪船貨物攺由大沽駁赴天津亦有從火車轉運者現在火車上每有被竊情事細查原委知車站附近村人每於晚間車入營門行勢稍緩輒以巨纜一頭縛枕木之旁一頭繫以鐵抓如五指之屈而不伸者俟貨車到時力擲而上無論鈎住是何物件卽滾入車下若輩遂竊負而去按股均分間有過重急切不得脫者纜卽砉然中斷遺於車上於是始知賊人之技倆云○節逾大雪天氣奇暖無風無雪煦煦如登春臺彼貧苦小民之無褐無衣者皆幸得過且過詎知冬行春令疾病已伏其中所望衛生者防之於未病之先莫使二䜿子任情作祟也 
[上海縣署瑣案]  
　　前者同源燭店主沈品章以燭匠羅雨林等霸持工作赴縣控告事經兩載曾由升任縣主黃愛棠觀察研訊出示禁止霸持兹者沈復赴松江府署上控陳子卿唆使羅雨林王立成等至店中纒擾府尊濮紫泉太守批飭縣主藍雲峯大令提訊前晚大令升堂訊究沈供稱監生係寗波府屬某邑人在治下南市開設同源燭店已十餘年向雇松太帮燭匠作工嗣因工作不佳遂於前年另雇寗帮承乏羅等卽指稱有犯行規聚衆滋擾並攫去造燭器具不得已控諸府署刻已查明此事實由陳子卿唆使求恩嚴究陳供稱小的並未唆使實係衆工人不服所致叩求明察王羅同供向章在本地習學者爲本帮可在本地做工今沈店所雇七八皆習自寗波是以不能在此工作大令謂雇用匠人理應由人自便爾等若此滋擾謂非把持而何况事經前縣主黃大人出示禁止爾等仍敢不遵可惡已極著卽具結以後不再到沈店兹擾違干重辦○張陳氏扭張秀全至縣控被逼醮謀產前晚縣主藍大令提案研訊氏供丈夫逝世已歴五載小婦人苦志守節邇者无堂弟張秀全見小婦人有田八畝爰唆使夫胞弟生泉逼令小婦人再醮小婦人不得已訴知族長張士雲扭案請究張士雲供與相同張秀全供小的並無唆使逼醮之事實被誣控張生泉供寡嫂陳氏常欲帶產嫁人本年四月二十三日將與某姓成親小的聞信前往踢翻香案事遂中止今又聽從蟻棍之言於上月二十一日私醮周姓小的阻止不依欲投案呈控彼卽賄通族長追至署前反控小的逼醮以圖挾制大令謂兩造各執一詞碍難判斷諭令退去候查明實在情由再行訊奪 
[英美租界晚堂瑣案]  
　　揚州府屬東臺縣人張八小之妻孫氏被張三七子姦佔因扭赴捕房據情聲訴捕頭派三百六十號華捕解送公廨前晚讞員翁笠漁直刺倩襄讞委員張柄樞司馬提訊張八小供小的在治下某輪船碼頭當小工家居虹口妻子孫氏賦性悍潑不守婦道近與張三七子結露水緣每當小的出外工作時三七子卽往拾墜歡近竟誘同逃逸小的查知向之理論反被侮辱爲此扭案請懲孫氏供小婦人生有子女若干人日用艱難丈夫不能養瞻不得已與三七子私識每月貼小婦人洋銀三元事閱五年丈夫早經知悉前日丈夫因賭負索錢小婦人不依以致風波大起張三七子供小的自知不合尙乞矜全司馬訊得兩造均非善類判將孫氏交張八小領回管束著張三七子具以後不與孫氏往來切結存案備查○二百五十四號華捕解遂投親不遇解帶自縊之安徽懷寗縣人傅成秀二百六十二號華捕解送失業無依投河覓死之鎭江府屬丹徒縣人李光榮直刺倩張司馬提訊之下知傅年甫十八歲李年二十八歲落魄窮途情殊可憫爰令一倂移送上海縣署請縣主藍雲峯大令派差送回原籍○三百八十號華捕解送迷路雛婢文濤到廨直刺情張司馬研詰文濤供家在廣東年十一歲在僑居治下之某姓家服役時被主母凌虐苦不堪言因之乘間逃逸不料迷失路途幸由巡捕送案求大老爺恩賜超豁俾免枉死於主母之手感德無涯司馬著交官媒留養候其主到案給領 
[上海六馬路仁濟善堂開廠施粥經收施粥捐九月廿三至十一月十四日淸單]  
　　廿三日丁子馨善士爲出嗣子承宗求病愈洋廿元○廿九日張太太白米二石○十月初一日朱安山一百元崇餘莊元茂莊合助銅洋三元○初二日楊少芝洋四十元趙馥疇洋二十日程葉氏六十生辰壽筵洋五元○初四日振昌萃記完火醮愿洋十元○初六日十六鋪巡防南局憲曾爲榮成銀樓扭控黃在善使用銅質洋充公銅洋廿五元○初十日餘慶堂歐求病愈洋廿元得利主人一元二角○十三日龔陸氏洋十元樂新堂洋六元莫門氏一元○十四日無名氏洋廿元金易如求妻病愈沈翊卿保平安各二元義記銅洋廿二元○十五日無名氏寗郡念伯道人各洋十元古歙方子輝三元葉長春子病求愈二元周先魁一元○十六日游戲報館小洋五十角○十七日無名氏洋一百元王子顯二十元○廿二日袁子壯洋二百元絲業會館來無名氏五十元○廿四日求全氏洋十四元郭源茂二元不留名銅洋二元○廿五日屠景山施子英各喜筵洋一百元○廿六日李許氏洋一百元東山不書名二十元項陶氏十元何月樵六元○廿七日沈錫良洋十元○廿八日江北糖雜貨帮衆商年例酬神餘資洋四十元零二角餘記一元○廿九日吳蔭庭洋一百元周桂泰陳梓堂各洋二十元○十一月初一日袁善士洋五十元錫堂注母康健子女易養五元葉長春洋二元銅洋一元○初四日大通輪船洋十元電報局來雙琴主人龍洋六元英洋六元陳棠五元○初六日無名氏求長孫十齡生日入生移助蔣培堂各洋十元無名氏銅洋十四元金姓銅洋一元○初七日平安氏小洋一百角徐小康隱名氏各一元○初八日張星楡洋二十元得子人求平安十元洪楚卿銅洋四元○十一日章德安洋五十元顧靜甫爲子咳嗆求消除痰恙二元○十三日任琢成洋四元以上共收洋一千四百零二元銅洋七十二元白米二石 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
