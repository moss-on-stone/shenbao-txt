# 1883 - 45 - 4903520

 

Page 1

 
 
[增刻幻樓夢圖詠出售] [  點石齋主人啓]  
　　紅樓夢一書膾炙人口自昔人才輩出競爲踵事增華青山山晨爲之評論題詠著爲慶議華亭改七薌居士分繪爲圖筆墨精妙海內珍之兵燹後傳本絕少澄江王蕓階先生爰將書中諸美分繪百二十圖各系以事視七薌本幾倍之益足珍賞本齋取其原本用照相石印法縮印成書刻巳工竣訂成兩本綢面錦套裝潢精雅卽日出售每部收回工本洋八角售處仍照曩例諸君幸卽賜顧爲盼 
[閱本埠法工部局收付總帳書後]  
　　西曆一千八百八十二年英工部局收付總帳本館曾書其後極言其思周慮密無懈可擊足見英人之整治租界地方極爲認眞毫無疎漏而且於地方應爲之事不憚勤勞不吝經費但求有利必興有弊必去而後己惟該局所擬今年增設巡捕一節則尚覺有美中不足之處何則以但增華捕而不增西捕人數雖多恐仍無適於用故不惜爲芻蕘之獻以兾有裨於大局非敢謂言之必可行也今觀本埠法租界工部局帳畧而不禁有實獲我心省矣法工部局總計一千八百八十二年一歲之中所收于租界之地捐房捐照會捐以及一切他項捐欵共收銀十一萬八千零七十四兩八錢前年滾存銀一百零六兩五錢二分合計則爲十一萬八千一百八十一兩三錢二分本年總計所用統共銀十一萬零零八百零一兩零五分餘銀七千三百八十兩二錢七分其中分出三項一項爲工部局內寫字房一切度支計銀二萬六千零六十二兩七錢四分一項爲修治道路等一切工資物料計銀五萬五千四百三十七兩九錢九分一項爲巡捕辛俸計銀二萬九千三百兩三錢二分今年約核所收各欵連滾存當得銀十一萬四千三百六十兩二錢七分合以本埠關道憲所送之銀一萬兩共得銀十二萬四千三百六十兩二錢七分擬泒用欵今年本局寫字房用度約需銀二萬四千七百四十四兩修治直路等費約需銀六萬九千六百十六兩二錢七分巡捕工資約需銀二萬兩此法工部局去年之收付總帳以及今年預擬收用之大網也至法租界之巡捕計共七十一名內西捕曁捕頭共三十八名華捕曁包探共三十三名派在大自鳴鐘捕房者四十名派在小東門捕房者十九名派在八仙橋捕房者十二名而今年所用均已泒定據捕頭查得房屋器械衣服等類今年均無須增加並無別項用處故所收之捐亦不聞有所加而巡捕則添二名皆係西捕華捕則不之增觀乎此而知法工部局之綜理微密盖有益深欽佩者也夫法國租界較之英美兩界不及三分之一故其所收之捐亦不過三分之一而巡捕則英美兩界多至二百八十餘人法界僅有七十一人今年加兩名西捕亦止七十三人然其中西捕則連捕頭已有四十人而英捕房之西捕則連捕頭僅有三十三人今年添設巡捕獨加華捕而不加西捕度其意不過以華捕工資廉而可以多用西捕工資貴恐經費有所不敷此其意固亦不可厚非但多用華捕雖足以懾匪徒之䏣而究不能如西捕之得力彼以爲用華捕以壯聲勢而仍用西捕督轄華捕故西捕不必加而自可得華捕之用然英美兩界地方遼闊用如許華捕而止有數西捕管轄之已屬耳目有所難周而况西捕則以爲旣有華捕多人則亦可以不勞而理因而華捕愈多而西捕之勢反覺不振試思西捕之資雖巨然假如英捕房今年添用華捕八十五人减其半以用西捕當亦可增西捕十餘人而此十餘西捕其勤能得力必不下於四五十華捕之用何則蓋租界所居華華人其見西捕也尚有畏懼之意若華捕則蔑視之矣其在安分守法之輩則亦知華捕仍奉西人之權不敢與之抗衡若在强橫之輩則直無所顧忌彼爲華捕者如持以靜鎭無所施爲則人皆狎而玩之倘稍作威福則人又將目爲倚勢橫行欺凌同類故華人爲捕實較西人爲難而工部局或未之見及耳法人有見於此增西捕而不增華捕其法最善西捕雖止增二人似乎太少然與其多增無用之人則不若擇有用者而用之雖少而猶勝於多也吾不敢謂華捕之不必增特以增華捕不如增西捕多增華捕不若少增西捕法界新街等處柝梢黨實於是爲淵藪今年增設西捕殆必將使諸無賴有所警懼而不敢復逞狡獪之伎倆此則地方之厚幸也夫 
[本館自己接到電音]  
　　○本館於昨日接到在津友人專發電音到本舘內有正月初八初九日　諭旨三道敬謹譯登○正月初八初九　奉　旨正白旗漢軍副都統着嵩申補授欽此同日奉　上諭江西督糧道員缺着嵩崑補授欽此同日奉　上諭鴻臚寺少卿延茂奏兵部尚書志和衰庸偷惰品行卑污據實糾彈一摺着派廣壽張之萬將所叅各節秉公確查據實具奏欽此 
[美國倒帳]  
　　○外國新聞帋言去年一歲之中美國倒閉之行共計有七千五百七十四家計銀數九千三百五十九萬九千九百三十六元查前一年美國所倒之行計五千九百二十九家銀數則七千六百零九萬四千六百六十七元由此觀之美國倒帳一年多於一年是亦可爲寒心者矣 
[般鳥近信]  
　　○香港福建輪船之往般鳥也先係由香港開至般鳥再由般鳥開至新加坡然後由新加坡回般鳥復由般鳥囘港兹閱香港西字報言該船現擬專走般鳥不復在來新埠如此則每月可以往返兩次較爲便利該報又言港中華人之往般鳥者自福建船開行以夾迄今已有七百六十七人其中往彼墾地者多帶有家眷故七百六十七人中有婦女二十九名小孩三十五名此外又有工匠等輩前此往般鳥諸人近有回港搬取眷口者皆云該處地方甚好故將挈眷偕往爲樂土之適現在各公司所購之地在古達及山打根兩處者居多華商沙荅開地公司與他公司畫定地界則皆在山打根也 
[濟南近信]  
　　○字林西字報載有濟南西人來信言濟南地方去冬兩次大雪天氣極寒貧民殊見困苦食物柴草無不昂貴向年貧戶所賴以炊爨者全需高粱桿今因官府用高粱桿堵塞河沿貧民無以供炊加以嚴寒雪凍其苦不堪矣又云去臘二十三日該處城市失火勢極猛烈有某綢莊某錢莊皆著名大鋪悉付一炬小店鋪之被焚者更多其起火之由想因是日俗傳爲竃君上天大家小戶莫不焚化馬張施放砲竹以致火灾猝至故刻下邑尊已出示嚴禁店舖不准售賣砲竹矣 
[加惠士林]  
　　○寍波府宗太守去臘府考深知冬日較短故點名則務從其早放牌則務從其晚三覆之分贈糕 
 
 

Page 2

 
 
蠱及終覆之筵席均親自過目不使從人舞弊並聞本科甯屬孝廉會試太守特捐廉贈以卷費是以文人皆稱頌云 
[矜老憐幼]  
　　○寍波郡廟內有安懷局天寍寺內有養老堂皆以濟老稚之無依者今年衆紳又集資於邑廟內添設施種牛痘局云 
[疉見火災]  
　　○江西省城內府學前油紙店於上年十二月念八日晚失愼幸未成災是夜三更後得勝門外對河牛行地方又火延燒二十餘家云 
[江西官報]  
　　○藩憲牌示署萬安縣夏宗鏊調省差委所遺該縣印務以卽用縣王麟書署理臨江府李璠據報患病所遺該府印務以現署南康府正任贛州府斌鑑調署所遺南康府印務以候補府劉錫鴻署理宜春縣唐肇祥據報終養所遺該縣印務以候補縣程培瑩署理 
[鄂省官報]  
　　○去臘十二月二十五日藩憲牌示祟陽縣缺委本任應城縣羅緗應城縣缺委本任崇陽縣余思訓俱調署○又聞漢陽縣柳縉階明府定於十五日接印任事又聞涂制軍行將卸任督楚者爲廣西撫台倪中丞文蔚又謂王方伯亦將卸任此皆得之風聞未見明文不敢臆斷也又聞漢陽縣陳邑尊定于新正月二十四日舉行縣試云 
[典舖定章]  
　　○竊維典舖之設本通貧民緩急松境典息久經一律二分且有好義之典體念小民困苦於二分之內酌量减讓自一分八厘减至一分四厘均於票上加有紅戳川南各典鑿鑿可指此外尚多照减之處因無確據未敢妄列至於棉襖棉褲棉被棉絮四項當本在二兩以內者隆冬之際分別讓利放贖通省莫不皆然窮民沾惠甚溥第各處取息輕重不同未能畫一致奉酌中定斷槪以二分爲率襖褲絮被隆冬毋庸再讓富蒙潘憲詳明如有各商於二分之中自愿格外减取應仍照舊辦理其隆冬讓利一層本年太鎭二州縣已由好善紳董楊禧孫等請照泐碑章桂仍舊讓免均經先後詳蒙爵閣督憲批准照舊减讓此外各屬典舖如果好行其德應聽其便各等因仰見大憲北惠窮藜無微不至想典舖原爲便民而設各典主莫非富有之人孰不好行其德惟恐現在憲行無由知悉敢求貴館登諸申報并乞鴻才善爲婉勸得能仍復舊章分別减讓則億禺窮黎咸沾大德矣兹將憲札附錄左方○布政司譚爲轉飭事奉爵閣督部堂左批太鎭二州縣許各典隆冬仍照泐碑章程讓利緣由奉批　詳辦理仰蘇州布政司轉飭遵照仍候撫部院批　繳又奉蘇撫部院衢批開據詳已悉仰蘇藩司核明轉飭遵照仍候爵閣督部堂批示繳等因各到司奉此除轉飭該州縣遵辦外查該屬各典商如果好行其德自願照舊讓利應聽其便以恤貧黎合亟抄詳札飭等因到府奉此合就抄粘轉飭札到該縣卽便遵照切違計抄詳　爲詳請事案奉憲台札奉爲閣督部堂左札開本爵閣督部堂現定典商一律每月取息二分嚴禁官史需索頒示札發轉行等因下州奉經將告示發貼曉諭併諭飭各典商遵照在案兹據紳董楊禧孫等以太鎭各典向係按月二分取息核實現定章程本無出入所有隆冬讓利禀請仍照泐碑章程以恤窮黎等情前來據此卑職等伏查卑州縣境臨濵海地瘠民困每屇隆冬凡貧民取贖布棉襖褲布棉被絮四項當本在一兩以內者災年以十一月初一日起歉年以十二月初一日起常年卽成熟之年以十二月十五日起均至年底槪行讓利放贖其當本在二兩以外以及他物夾當者均毋庸饒讓如實在瘠苦之鄕於定章外再行讓利一個月上年諭飭各典商勒石遵守楊摹呈送在案本年收成歉薄現屇隆冬小民質當布棉襖褲被絮四項皆係禦寒要具自必急圖取贖旣據該紳士等禀請查照泐碑章程讓利放贖合典商所損者少而貧民受惠實多且查與卑属寶山縣禀蒙批准月捐及存典息欵均已核减布棉襖等項照舊讓利成案相符似可俯如所請以恤窮黎理合具文詳請仰祈憲台電鑒俯賜批示祗遵除詳督撫憲外爲此云云○布政司譚爲轉飭事奉爵閣督部堂左批本司詳復米榖荳麥贖賜一案緣由奉批各典棧貨米穀滿期仍照從前舊章辦理旣與商民均有裨益自屬可行仰卽轉飭遵辦並令勒石遵守仍候撫部院批示繳又奉蘇撫部院衛批開旣據並詳仰候爵閣督部堂核飭遵照具報綴等因各到司奉此合行抄詳轉飭等因到府奉此合就抄粘轉飭札到該縣卽便遵照辦理毋違計抄詳　爲詳請事案奉憲台札奉爵閣督憲左札開民間典當原爲便民而設江南所屬克復雖閱有年民間元氣尚未復常尤宜加意撫綏俾蘇民困各属典商章程應定爲一律無論典當衣飾農具凡本資一兩每月二分取息連閏以二十七個月爲滿凡遇隆冬及灾歉年分毋庸再議减息其應體恤典商者除典稅照章完納外城典每月只准捐錢二十千鄕典只准捐錢十千此外公事一槪免捐凡由官發商生息公欵無論何項放息無過一分地方衙門一切陋規槪行裁革札司遵照詳議具復候奪等因到司奉經先行呈復在案一面照會蘇郡典當公所查議去後兹准呈據該典商等僉稱仰蒙爵閣督憲體恤閭閻惠卹商民無微不至商等具有天良曷敢稍　異議惟有恪遵憲諭几抵當衣飾農具資本一兩每月二分取息連閏計算以二十四个月仍留限三个月以二十七个月爲滿所遇隆冬及災歉年分毋庸再議减息城典每月捐錢二十千鄕典每月捐錢十千謹當永遠遵守劃一辦理惟查各公典棧貨米谷等滿期仍照從前舊章辦理其取息謹遵憲定新章並未參差應請一併詳明俾得永遠遵守呈祈核轉前來伏查該商等所議各節悉遵憲飭辦理其米穀荳麥逢新出舊仍照從前舊章應令各屬一律遵辦惟靖江祟明二縣係完善之區向係三十个月崇明向以三十六个月爲滿以及各商於二分起息之中自應格外减取者應仍照舊辦理以恤貧黎而順輿情是否有當相應具文詳請伏候憲台鑒核俯賜批示以便轉飭遵辦實爲公便爲此云云○按光緒七年以前川沙廳同泰義成同和同豫四典當本三十千以內一分八厘三十千以外一分六厘南匯縣公益元源兩典當本五千起一分八厘二十千起一分六厘四十千起一分五厘信昌鼎生均和仁發仁和德和六典均六千起一分八厘二十千起一分六厘四十千起一分五厘同昌典五千起一分八厘十五千起一分六釐五十千起一分五厘一百千起一分四厘公生典五千包一分八厘十五千起一分六釐二十千起一分四釐同昇典八千起一分八釐三十千起一分六釐五十千起一分五釐信泰典十千起一分八釐二十千起一分六釐四十千起一分五釐永裕典十千起一分八釐二十千起一分六釐五十千起一分四釐公安典六千起一分八釐二十千起一分六釐四十千起一分五釐一百千起一分四厘會隆恒隆元昌泰順四典均二十千起一分八厘五十千起一分六厘一百千起一分五厘同興同源洽和仁裕均五千起一分八厘二十千起一分六厘四十千起一分五厘此外各縣典舖莫不好義减讓第無確據可指恐有錯誤未敢妄列並非遺漏還乞諒之 
　　嘉善鄕農錄寄 
[荊宜彚錄]  
　　○沙市新增粥廠已列前報兹聞新廠七鍋每日約煮米三十石舊廠七鍋約需米七十石凡貧民赴廠持青錢三文付櫃領籌始至廠發粥一大盂足供一飽其必取錢三文者蓋由各董事恐貧民不肯赴市坐食致疾又或恐其遊惰生事也先是荊州將軍都統及道府縣共捐錢千五百串交舊廠舊廠董事恐旣收官項日後倘經官飭辦在各官憲照目下捐數原不爲難而民捐或不及今歲踴躍必致照數勒捐傳滋擾累舊廠遂不領乃交新廠新廠所收捐戶自九十舖口以下皆歸之其規模頗爲整肅云○圍爐向煖此固適意之事乃不謂有因此而致斃者宜昌北門某藥店有一女約七八歲正倚烘籃而烘籃忽翻將火都潑在女之身上女母急出將身上之火撲滅以爲無虞矣孰意女之口內火尚災災急設法將火撥出而女已奄奄一息不逾時而斃又聞河西某媼年六十餘手提烘籃往女家行至曠野媼忽倒斃人有識其面目者往報其家迨子女聞信來視則媼之外衣如舊而兩手及內衣物俱成灰燼矣或者手提火籃被風吹翻焚及其身歟是亦異矣○離宜昌二三十里 
 
 

Page 3

 
 
地方名鼓樓培爲東湖宜都交界之處良民少而莠民多凡有竊案半係該處人所爲故竊案一出捕役卽往該處查詢居者行者受害孔多安得良有司設法整頓耶○河西有天台山離城五十餘里多出野　前歲曾有西人往獵近聞西人之興高采烈者又欲前往該處以畋以遊云 
[妄言妄聽]  
　　○媚灶之說聖人不取若黃羊之祀塗糟之事亦不足深論而世俗又謂鍋底畫花家人病不起其說尤妄前據蘇友述一近事姑照錄之亦妄言妄聽之意也吳郡有士人某其妻勤而儉前遭宼亂避居鄕間見隣婦炊飯畢以稻草作圈置竃膛中火灰上以瓦罐盛魚肉之類置圈上復以餘火壅其圈之四㫄須臾肉爛味亦鮮美因效其法省財省力誠兩便也逾數年士妻以肺疾死家人仍其舊習以爲常又逾年士得腹疾時時發作經年累月迄未痊愈或有人言灶中煨肉污穢灶神主家長得腹中病因飭家人不復煨肉而煮粥炊湯固依然也十人某病果愈然不時復發去臘醉司命日某力疾祀灶旣誠旣敬夜夢灶君謂之曰爾別無他惡祗緣家中人以餘灰煮粥塡塞灶門使汝病魔纏擾子念爾正直不忍不告汝以後切勿如此爾病可卽愈頓然夢覺病亦若失卽告其後妻妻夢亦同因相戒勿復於灶膛魚　且遍告近隣使知儆戒云 
[毆人判罰]  
　　○禮拜一有三菱公司成開麥魯輪船上之庖人具控於美領事署聲稱爲該船副司機美人某甲毆傷美副領事提集兩造質訊皰人投案面有傷痕衣服血漬貿之該副司機供因向取食物不付故貴之美副領事乃判罰該副司機洋十元以爲任性毆人者戒 
[選定華捕]  
　　○英捕房招添華捕已列前報玆悉前日清晨到捕房投充者各帮人計有三百餘名惟選身材强壯者二十人再考其能識華字略諳西語且無嗜好者選定十五名餘均斥退內有數人堅不肯退强求收用爲捕頭所鞭逐亦可笑也 
[和尚被圍]  
　　○昨日午後有行脚僧在大馬路慶雲樓茶館門前被衆圍住有好事者上前詰問始悉該僧由蘇來滬素有烟霞之癖與一洞天西首之薙髪匠朱某同在一室吸烟遂與相只僧有二馬車水烟袋一支釘鞋一雙被朱借去久而不還僧往向索朱使其妻拖僧入臥房使之取物僧知其詭計挣脫而逃致被追及旋經旁人勸釋云 
[招客爭論]  
　　○英租界之老閘碼頭貨行林立前日有菜容船抵碼頭時有新開行之某甲招容到伊行銷售客已從之詎老行之某乙到碼頭見菜客係老主顧隨令出店將菜盡運入行甲聞之大怒謂乙不應擅奪利權訴於該處二圖地保辨論曲直乙見謂甲係我行之從今伊出外開行是伊奪我之生理何謂我奪其利耶聞地保亦難爲調處云 
[好生之德]  
　　○英法工部局禁狗各情均列前報且登本報告白無庸贅述連日法捕房已獲到數狗除失主領去外昨已藥斃四只聞狗當毒發時在地亂滾狂吠而斃七孔流血厥狀頗慘昨聞大南門外放牛局董事金秉鈞遣局中董事吳福田遞呈於法公廨呈詞畧言因聞獲狗新章願將獲到之狗逐日悉數領至局中看管喂養斷不放出如有人赴周具領仍照原定章程卽爲給領呈請核示云云翁太守閱禀之下卽商之于繙譚官及法巡捕頭而于君與皮捕頭以此事歸工部局董主持當與商酌太守以原定之章在二十四點鐘之內本屬准人領去今該局於逐日赴捕領回喂養本照定章並無違背且此事爲放生起見當爲准理卽着吳福田於明晨至法捕房候示云 
[不是閒人]  
　　○法捕房将白阿桂解訊據原告婦人林金氏控稱在鹿鶴春茶舘相近開設客寓住客有六七人而白阿桂欠房租兩個月計錢一千二百文向索不還且敢逞兇將我水缸鑊子打碎因此鳴捕送案白阿桂供去年九月間我與伊在打狗橋西首搬到法界所有物件是我所買現在伊另與人相識將設撇開我因氣忿將物打破若言按月房租六百文以之處閒人則可我則不是閒人翁太守謂爾姓白伊姓林不是閒人是何等樣人可從直說白阿桂答稱我與伊拚識現在有人將我誣控翁太守問林金氏可有其事答稱並無其事寓中尚有數人可以查問太守謂白阿桂日若有其事則爾强佔人家婦女若無其事則信口污人均須懲辦着將白阿桂重責一百板嗣後不准再到林處又申斥林金氏婦女如何開設客寓亦屬不安婦道嗣後當知檢束如白阿桂再來纏繞准隨時鳴捕送案以憑嚴辦 
[强預人事]  
　　○前報鴛分黃歇浦一則昨歸法公堂訴理原告洪金氏并其子洪東生投案捕房又將養媳林氏李關生卽李桂山馮阿發解訊而恒康錢莊夥沈之元亦投到計共六人翁太守先詰林氏據供到姑家六七年本在蘇城王姓家爲傭到滬後先在興聖街珠花店帮傭去年始到恒康莊內李桂山本在蘇城認識曾借去洋兩元到滬以後常約吃茶向我借洋并要騙我到蘇意圖販賣是以訴知婆婆等語太守問伊來約爾幾次且到何處去答稱去歲曾約過幾次今年又約兩次伊言我母在茶肆我卽前往而不知其爲誑言洪金氏稱我尋到茶肆被馮阿發當胸一拳致被打傷太守復詰李桂山馮阿發等供與前同太守乃將林氏嚴加申斥着其姑洪金民領回管束沈之元無于釋去李桂山着責一百板馮阿發雖自稱無涉但在茶肆之中强預人家事衆目共見非同黨而何着責八十板以儆 
[英界公堂瑣案]  
　　○前日午後有張樹堂扭李桂泉至捕房由富捕頭將李解竤會審公廨昨據張投案禀稱曾回李购買東洋車三十輛言明每輛價洋十元連英法兩租界之照会及車夫所穿之油衣一槪俱全當付銀一百五十兩當時李言車係西人哈味者銀須交與哈味豈知哈味又須將價銀付足而後交車故卽找價銀及交車輛祗有英照而無法照且無油衣油帽向伊理論再四推諉我吃虧太多催促之李竟避面昨得相遇於途扭案請究陳太守閱禀着張候訊諭李桂泉具訴當又有漆匠忻元土木匠程順財鐵匠王萬興　各遞禀詞均控李桂泉欠洋請爲追給大守逐一鑒閱槪令候訊云○三十六號西包探稱去年有船主洋人失去時辰表一只報捕查無下落今我在各當鋪𥡳查查至源來當見有船主洋人之原贓據稱當洋十四元今傳船主找到原贓呈閱請爲核辦船主洋人供亦相同并稱是表向美記洋行買來計出價洋二百元王居門供是源來當鋪夥昨西包探來查贓時我等將所當各件盡交與看旣認表是船主失贓而未獲竊賊應請追償當本陳太守商之哲副領事謂贓旣查到而竊犯未獲殊難吊贓今姑令船主給償一半當本表准給領哲君以爲然遂照此判斷云○沈照福稱在皮貨鋪爲夥昨有人來揀買羊皮馬褂再四選擇論價未成竟被乘間竊去皮統幸卽看破捉獲將人贓交捕送究李明慶俯首無詞陳大守隨判李明慶荷枷二月發頭門示衆贓交沈昭福領去 
[客術第十]  
　　○得上國寸絲片縷皆足珍也今蒙客之留贈余何敢私願貯於公以誌高誼言訖呈綢與酋酋接展視許久而問余曰織自何處呼爲伺名乃告以產自皖北亳州並畧識萬壽兩字之意酋聞甚喜又問南洋目下孰爲强大之國因告以除歐州之闢爲新疆者濵海建國南洋諸島北拱華藩當以安南暹羅緬甸三國爲首而近今時勢變易此三藩各有消長强弱不同他日如何非可預决但就目下而論安南君民文弱不武堅貞之志有餘防侮之力不足故受制於法人名曰通商而事事干預不啻東其畝而西其圩也我中國朝廷非不欲以庇藩屬因其地遠處於炎海之濵代爲之籌鞭或莫及故其勢日衰不知終竟能奮然自立否譬之一國與人有爭而倩助於其鄰當塲助之者搖旗呌喊爲聲威之援而當局者僅以空砲一尊藥彈並無遙向敵人作勢卽爲取勝保疆三尺童子亦當知其不可不圖今之安南出此也誠足悲矣緬甸雖稍强於越無如其命王政教不修嗜酒好殺住治者率皆拘愚故未敢期其久而不弱也暹羅一國則獨出不羣其君臣諳於通商聨縊之術本國口岸 
 
 

Page 4

 
 
聽憑外商營運開關設搉恪國利民使臣四出修好歐洲其興正未有艾也其餘島嶼之國僅堪自守或受制於人碌碌然不足道酋聞似能聆畧悵嘆久之洗盞更酌肴饌旣飽告醉而興酋約陪爲其拜神處並已之園圃隨與朱之翁婿共六人借出乘騎往遊過一處林中多板壁乃其民貿易所也地舖草錦上陳各貨睇之有花布銅鐵各器以及食物之類有以物互易者有出銀質購買樸厚不華有日中爲市之遺風揚數分時先至其禮拜寺有　衣長衫戴白帽者出迎於門外入就西廡同擢足旋一白髯長鬚者爲導歴階十級升其堂門爲長圓式內以白石舖地潔無纎塵石柱數十皆大可合抱屋頂高縱如魚脊天花板繪魚藻之屬爍然可觀上懸緑白兩色之琉璃燈甚夥壁懸大鏡皆滿書彼教經字中有銅爐高三尺許其式樣甚古色吐紫赤光可鑒影爐傍銅燈一架高與爐等一檠七枝式如蓮實乃誦經時所用也後壁白石金書館飛鳳舞朱指告曰上乃教聖穆罕默所得神旨也酋啓西南隅一木櫥令視內貯古昔傳留之物有玉印一方徑一寸上鐫鳥獸之形云係開島之祖得自魚腹者酋持俾視不許外教人手捫恐不潔也又玉柄古劍一把式同華製云三百年前有酋好武事自他島以百牛易來者請酋掣視之寒光射目誠寶劍非凡品耳餘皆衣冠之類上皆有字標識記其始也有一緑色冠翠碧鮮潄叩之非布非革輕薄異常問之乃巨蚌殼所製上嵌碹石一粒大如黃豆而晶光透澈寶色陳露朱日此冠戴行於暗中其光射照百步無須執燭召小而光一島之中呼爲寶者無能過其右故珍藏之非面見其人樸誠不得輕舉與觀恐生退之覬覦也其寶貴之情可想而知看訖出就旁室爲經師之所居入內滿架琳瑯書皆皮革島民十二歲以上皆必來　習教經至少六閱月有富室讀至三四載者可得阿洪之稱如言秀士也其經師像貌和譪進茗果相欵並問在中華北京有哈王府今尚存否蓋卽彼教之寺傳言訛音余以示入都不知其詳對酋邀行隨出縱騎行林中小徑二里許至酋之園門有白石鐫回文無坦墻埋木樁引野葛爲籬幽雅絕欲酋親爲導步入游覽鳥語花香餘俟再述 
　　選錄叻報 
[重過甘露寺錄呈諸大吟壇郢正]  
　　○蕭寺憑城蝶臨高豁遠眸長江來萬里鐵塔幾千秋香火緣重結紗籠寵只休蹉跎生髀肉筆硯分理頭 
　　珠江拙閑廬主人邠農弟杜鳳岐未是草 
[上曾劼侯七律二首]  
　　○迢遙使節駐崆峒絕塞風害曠世功全局匪支三極北狂瀾早障百川東防秋都護眞無忝學語參軍愧未工兩代侯門知遇感重勞推轂薦揚雄　浩蕩西溟一葦杭回頭衣帶起瀟湘腥風夜撼鯨波黑毒霧晨蒸蜃氣黃萬里孤征身似粟八年重見鬢添霜前徽不遠鐃歌在願諳新詞續舊章○附劼侯和作　湛然隹句似崔峒細楷妙如蘇武功道義論交同伯仲別離覊宦各西東遠逾溟渤重相見確信文章老益工顧我疎慵成底事撫心無復薄時雄　江商詞藻盛蘇杭金粉餘風人灃湘息馬投戈論翰墨雕龍炙輠騁雌黃紛華人似葵傾日澹遠君如菊耐霜志氣清明文自茂從來素貿易含章○和劉君葆吾寄懷原韵浩渺來乘海上槎偶尋詩侶見王涯流雲冠蓋花應笑落日旗亭酒易賒一自西溟爲遠客每依北斗望中華　舊句　十洲萬里同明月安得凌風便到家 
　　商農楊書霖初稿時客巴黎使署 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
