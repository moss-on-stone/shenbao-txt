# 1920 - 13 - 4916850

 

Page 1

 
 
   
 
 

Page 2

 
 
   
 
 

Page 3

 
 
時評 
[告任事者（冷）]  
　　中國現當多事之秋故爲人而不願任事則已苟爲任事者則無論爲可方面不可不知任事之道欲知任事之道不可不有任事之經騐 
　　我所謂任事之經騐云者非謂其人經事已多當尊重之謂也凡以前所有各人各種失敗之事無不當一研究默誌於心及種失敗之事無不當一研究默誌於心及其任事不至復蹈其覆轍之謂也 
　　是故我有一言敢爲今後任事之人告者凡一問題發生稍有着落之後不可即置諸腦後必至一旦復起而又倉卒應付此失敗史中最大之原因也 
[專電]  
　　北京電京中小學本日一律上課惟北大定十五開課（十二日下午三鐘） 
　　北京電敎長因乏相當之人擬另簡次長代理（十三日下午四鐘） 
　　北京電徐因滬會無開議期擬向南方發一最後促和電將北方讓步程度逐件解釋以示中央謀和决心（十三日下午三鐘） 
　　北京電北代表某電告南方對人問題仍未消釋王因表示辭意開議恐爲期尙遠（十三日下午三鐘） 
　　北京電徐電蘇李督勸止舊會制憲一面告戒新會早日閉會（十三日下午四鐘） 
　　北京電李財長對舊銀圑表示墊欵用途以十之六作裁兵費十之四充政費（十三日下午三鐘） 
　　北京電政府以四國銀圑墊欵無把握先向各方籌備小借欵（十二日下午三鐘） 
　　北京電徐聘王士珍爲高等顧問王將聘書退還聲明衰朽不堪與政時局糾紛調停亦無實際 
　　北京電九年度預算案財部通令限文到二十日内編制 
　　北京電顧使電告歐洲和約已於十日下午四時批准（十三日下午三鐘） 
　　北京電陸徵祥電告抵港外部派員往迎（十三日下午三鐘） 
　　北京電倪嗣冲因病露辭意徐擬調姜桂題往代以馬聯甲會辦軍務（十三日下午三鐘） 
　　北京電徐定十八宴新議員及中報記者（十三日下午四鐘） 
　　北京電湘三十七校學生代表呈府請撤張督並請願新國會提出查辦案（十二日下午三鐘） 
　　北京電李垣電告恰克圖全境已宣布戒嚴（十三日下午四鐘） 
　　北京電藏事委員會决議以陳遐齡規前線熊克武爲後援軍費定六十萬提交閣議通過（十三日下午六鐘） 
　　北京電滿哈同時告警電派吉省第二混旅加防並下戒嚴令 
（十二日下午三鐘） 
　　北京電徐定二十四日祭馮全體閣員陪祭（十二日下午三鐘） 
　　香港電伍秩庸語人省長應民選 
　　香港電軍府電靳張敬堯毁學請罷斥（十三日下午三鐘） 
　　香港電國會反對廢總裁擬向軍府力爭（十三日下午三鐘） 
　　香港電孫文因無代表軍府公文已不列孫名（十三日下午三鐘） 
　　香港電外交後援會昨通電請維魯案勿使日繼德權利（十三日下午三鐘） 
[各通信社電]  
　　雲南省城電外國基督敎會之希爾登醫士一星期前在由川來滇之途中爲所匪擄迄今杳無消息（十二日）大陸報 
　　北京電蘇督電謂奉令協贊和議自應盡力辦理擬日内邀南北分代表來寗集會俾可疏通一切 
　　北京電英使抗議三井無線電合同請政府取消 
　　北京電政府對裁兵案定舊曆年後舉行並擬派員分往各處襄助期歸一律 
　　北京電吳鼎昌答復當軸須俟和會開幕有期再行赴滬 
　　北京電當軸對於裁兵經費擬以鹽欵墊用將徵集各省意見 
　　北京電陸武嗚來電擬卽日在南寗再開會議請派員赴桂列席（以上十三日）以上中華通信社電 
　　北京電農敎兩長决暫不提聞政府國會間意見不能一致俟疏通就緒方可提出 
　　北京電政府電王正廷偕陸使一同入京聞已得覆王决先由港回粤再行北上 
　　北京電鮑貴卿電對付俄黨守中立態度如有侵界即以武力對付院覆電贊成 
　　北京電當軸得列甯政府向英人議締條約之傳聞電施使探訪虚實 
　　北京電孫烈臣電呼倫撤治已商妥允正式具呈 
　　北京電政府電西南停止海軍陸戰隊之運閩謂海疆防務正在嚴重請蓄養全力聯合對外 
　　北京電在陜許蘭洲部奉軍有請撤回奉省以備邊防之說（以上十三日） 
　　濟南電日本軍隊數百人由靑島登陸此間紳商以德約方批准日兵卽登岸殊可驚異擬請政府嚴重交涉并擬通電全國注意魯案（十三日） 
　　以上中孚通訊社電 
[公電]  
　　浙江第一師範職敎員通電各報館轉各學校各圑體鑒同人自贊同京校要求於本月七日輟敎以來業經六日文日晚得北京小學以上學校敎職員聯合會電稱企圖五事已得政府當局確實表示容納即日先行回復職務同人等當經全體公决根據輟敎宣言於本日先行復敎以俟政府後命特聞浙江省立第一師範學校敎職員全體元 
世界路透電 
[英國之中國時局論]  
　　九日倫敦電泰晤士報社論云中國如欲復振則第一步當爲南北分裂之結束或切實之承認與分治耳惟聯合之中國自較分裂互含仇意者爲强尙望中國有以療其内患中華民國之病在少數人中之僞黷武主義今臨時政府之貪婪腐敗殆爲前所未有但在此悲觀中亦有樂觀之方面焉泰晤士報引朱爾典爵士在濟南稱述中國發達之言而加以議論曰悲觀中之所以有樂觀者其故有二第一中國雖管理不良内訌不息然數萬之人民方爲驚異之勤忍可制勝之中國人民之奇質定爲保全中國况中國利源無窮礦産多未開採而江河交流與逐漸增築之鐵路相銜接乎國民今較政府進步爲速且漸感化西方文化之實質上觀念矣第二中國之所以能存在者因徵收國稅抵付外債之政操諸外人之手因是得免腐敗中國對外貿易頗爲發達其故因握此貿易之權者爲商埠之外人而非中國官場所能妨擾也近五六年來西方諸國幾不注目於中國若今日者則爲西方政府應注意於中國之時蓋銀行圑本擬扶助中國以恢復其財政之穩固者今漸湮沒而新來之資本家則活動行事恐將釀成紛爭也再過激黨之東漸與俄境華工之回國皆將成中國之重大問題多數華人雖屬良善和平然其性馴而貪或易爲過激黨鼓吹所感耳 
[英貴族之國際聯盟談]  
　　十一日倫敦電薛西爾貴族代表國際聯盟會發表宣言書曰國際聯盟會已存在矣其爲實事乎抑爲泡影乎此全賴各國人民定之非僅賴英國人民也時不可失要當努力進行縮減軍備計畫須制定之代管土地條件須解决之代管者須委定之國際法庭須建設之他如俄國大局之騷亂歐洲經濟之擾攘與夫和約中財政條欵之缺點前敵國之早日加入國際聯盟皆爲國際聯盟行動範圍以内之事關於以上諸事之政策必須規定之薛西爾貴族懇請國民予以人力及財力之贊助 
[英意之小交涉]  
　　一日開羅電一月五日愛蘭堡貴族啓程後車站衛隊歸過某路有英兵排哨淸除行人意國音樂家某氏圖越哨線爲一英兵以棒擊中要害因而殞命意人大憤昨晚各劇場之樂隊皆止奏樂藉鳴不平埃及鼓噪家乘機煽動謀於今晨列隊至死者將葬之處意總領事已接受英員解釋死者致死之原因故令殯從繞道以免埃及人集衆示威埃及人後於正午時在克蕯爾聚衆示威揮意大利國旗大呼與英偕亡意大利萬歲 
　　八日倫敦電泰晤士報社白林訪員電稱警務總長拜愛恩爵士突然免職衆爲大詫 
[印度之罷工近狀]  
　　九日倫敦電孟買電稱紡織工罷工者約四萬人黨道已調軍隊出防並駐紥未罷工之各廠迄今未有騷亂 
[各國近事記]  
　　十日巴黎電勞工大會之經滬會議已在巴黎開幕據工界之意此會足徵産業革命機關此後將注重生産與實業之實際進步而以政治活動爲次著 
　　九日紐約電前德船聖路易號今改名路易斯維爾號在化波根港失愼自行鑿沉免火蔓延 
　　九日華盛頓電民主黨全國大會决定在舊金山舉行 
 
 
 

Page 4

 
 
   
 
 

Page 5

 
 
   
 
 

Page 6

 
 
[里昂無線電（路透社電）]  
　　十二日巴黎電高等議會昨晚在外交部開會僅政府領袖與會所議之事槪守秘密英相喬治昨晚至陸軍部謁見法總理克勒滿沙氏談話半小時克勒滿沙氏主　見駐柏林法國新代使瑪西萊氏 
　　十二日巴黎電華盛頓電稱美政府正式通告德國謂美德關係仍以休戰條件爲繩 
　　十二日巴黎電據華沙來電謂波斯拉尼亞報載稱波蘭軍隊入西普魯士後即將宣布戒嚴令波蘭軍官現準備即赴西普魯士就職 
　　十二日巴黎電柏林電稱德國總理巴安氏因戈爾資將軍之兵退出波羅的省時曾有所損毁代表德政府向協約國國際軍事委員圑主任道歉謂將澈查此事嚴懲首要諸犯 
　　十二日巴黎電據佛蘭克福特來電柏林日報得悉德前皇擬邀皇室各員會集荷蘭此會志在討論私事外間所傳擬以政治態度取决於皇室諸員之說實屬不確 
　　十二日巴黎電參議員六百人昨已選出二百四十人普恩賚氏已被舉爲末斯州參議員在任總統被舉爲參議員實爲前所未有普恩賚氏已允於任滿後就參議員之職 
　　十二日巴黎電匈國媾和代表之國書已於今晨受驗和約條件將於本星期杪交與諸代表布國國會已批准和約 
中美新聞社電 
[美國民主黨之舉動]  
　　華盛頓電民主黨全國委員會會長克寗司氏聲言該會將贊成威爾遜總統對於和約之態度其措詞甚淸晰足見該黨贊助威總統無疑惟傳說白利安氏將取别一方針人頗注意之 
　　華盛頓電民主黨全國委員會一致决議贊成和約詆責參議員之欲直　推翻和約或附加保留案者爲不愛國之態度 
　　華盛頓電民主黨全國委員會已投票决定以舊金山　全國會議之地點 
[美國共和黨與和約]  
　　華盛頓電參議院對於煽動議案中之條件仍在攻擊尤以對於准許郵務長不傳遞違章印刷品之一條爲最甚 
　　詩家谷電有十四州之共和黨女黨員十四人從事政治運動其演說詞皆攻擊現在民主黨政府 
[美國與勞工]  
　　華盛頓電鐵路聯合會職員决定組織提携的圑體以購買及分配供給品 
　　華盛頓電參衆兩院聯合會决議籌欵三百萬金元俾回復私家所有之各鐵路借用 
　　紐約電據無線電社消息勞農其隊已近在基爾運河 
　　紐約電警察搜查俄勞兵會報紙摘十四人 
[英俄之勞工]  
　　倫敦電英外部消息俄國大局殊少進步之證象但尼金將軍軍隊之兩側翼已爲過激派所隔斷過激派宣稱已佔領裹海附近更重之城鎭 
　　倫敦電過激派軍現已佔領沿斯索扶海港之他岡洛格城 
　　倫敦電在英國之過激派煽動家正在從事煽動與該黨在美國之舉動相同惟英員因法律規定言論自由不能取締 
[各國近事記]  
　　倫敦電鐵路人員現正開會其結果是否再行罷工或從政府加薪之調停人皆極注意 
　　巴黎電協約國不允再減少佔領軍隊之數美國已減少四分之一 
　　柏林電俄國某報載稱　卡萊夫將軍因反抗勞兵會計畫已被處死 
[太平洋路透電]  
　　十三日北京電協約國委員圑已由赤塔赴哈爾濱 
　　十三日北京電吉林省議會通過决議案如下滿洲人民從未承認蒙滿二處不在銀行圑範圍之列本議會之意此種行動實屬違背均等機會該决議案又稱如果承認此事則其他各國均將援例而中國極可貴之部分勢將因以畫出範圍以外矣 
國外要聞 
[美國境内之外國文報紙]  
　　中美新聞社云現今美國頗多外國文之報紙風行廣說者謂美國人士近方設法使外國僑民同化於美國今旣有外國文之報紙層見疊出則於同化問題或不免有多少障碍雖然此亦不免過慮蓋以事實上觀之此數外國文報紙於愛國大義鼓吹甚力要亦不可厚非况他日必有一日凡美國國境以内一致用英文此勢所必然者然進行須漸不能過速耳外國僑民頗有多人於本國文不能讀並不能作書今欲課之讀敎之作書自應先經其本國文着手然後令與美國之生活及風俗相接觸習慣而成自然同敎以英文則其事自較易措手矣一千九百十四年間烏克蘭報紙之發行於美國境内者凡五種均週刋現今則已有十種一爲日刋四爲兩日一刋五年以還烏克蘭報紙之産出於百分中增至四十七分其流行之數亦增至百分之七十然當大戰以前烏克蘭報紙絶無精神僅由本國報紙中採取新聞重印了無意味今則進步極速對於美國人之言論世界之政治及有關烏克蘭大局之事無不兼收並蓄備極詳盡斯甘狄那文報爲瑙威瑞典人等所辦當一千九百十八年三月間人之注意斯報者咸覺其論調中有一種怙惡之意味其論文有時排斥愛國有時復絶端反對美國乃二三月後宗旨一變紙及他種印刷品其發行於美國者絶夥前後凡得五百種當大戰中　呈不穩之象然因循至今尙存定期出版之報章雜誌三百四十四種有日刋十種前作德文者今已改爲英文有數種則半爲德文半爲英文計日刋全數凡二十九種餘爲週刋半週刋兩日一刋半月刋月刋等其間亦有商報與傳宣宗敎之印刷物停戰以後停版者固多其繼續出版者則但以事實羅記報端不加評論求讀者自下斷語而已一千九百十五年間捷克斯拉夫之印刷物都一百餘種對於美國政府之行事恒能舉其詳情以告讀者其於大戰中接濟等事亦特闢專欄及全張以詳紀之其熱心亦可嘉也巨古斯拉夫之報紙亦三十餘類計塞爾維亞九種克羅歇十一種期洛文十三種其間七種爲日刋廿二種爲週刋四種爲月刋外此則有社會黨性質之報紙三種屬於社會勞動黨者宗敎性質之報紙二種一爲週刋一爲月刋餘則均抱極深刻之國家觀念此等印刷物其刋行於紐約者六種詩家谷十四種畢咨堡三種克利扶輪三種聖弗來昔司哥三種加羅密二種喬利及密爾華基各一種其間除兩種爲社會黨作機關外餘皆合力以助美國政府爲種種公益之事其於報中則捐極巨之地位以登自由公債戰勝公債及戰中儲蓄郵票之廣告若輩愛國之熱度甚高一方面爲美國服務一方面爲同胞盡力現今則亦予相當之贊助俾居留此間之巨古斯拉夫人漸與美國人同化大戰開始後在美之匈牙利報紙對於美國一切行動亦頗能盡力相助如同化問題也紅十字會也靑年會也自由公債也戰勝公債也戰爭儲蓄郵票也皆贊助甚力其於過激主義極端反對至對於本國共和政體或君主政體則尙未抱定宗旨在夷猶兩可之間其於國際會事態度與美國報紙略同半贊成半　反對以全部分情形觀之頗呈隱健之象意大利人之報紙爲數凡一百五十種有日刋有週刋有月刋絶無不正當性質觀其論調多在勸導本國人民熱心愛國而鼓吹美意兩國間之親善立蘇尼亞之報紙在美亦有刋行者時則立蘇尼亞尙在暴俄壓制之下未能自由也立蘇尼亞在美僑民其視此本國文之報紙不特傳遞本國消息已也亦將假以表示歷年愛國運動之成功雖此項報紙目下爲數無多然均見發達即於美國事務亦頗示其忠誠今日美國人士有持禁止或限制外國文報紙在美刋行之說實爲憾事反對此說者亦不乏人紐約某報曾發言云法律公會對於禁止刋行外國文報紙一事力持反對態度誠不爲過蓋此等策略實愚騃之甚正復不値一笑英文之應予提倡固也然因此而禁止一切法蘭西意大利或希臘德意志之報紙則竊以爲不可外國之報紙多能守法律範圍且其大半頗能爲美國盡力今乃禁遏而限制之果屬何心總之吾民卽謀同化外國僑民亦當從大處着想勿拘拘於一隅也此說頗振振可聽而末二語尤屬探本之論外國文報紙之在美效用甚巨國際間苟有誤會可藉此調解其有益於他事亦不勝縷述總之禁止之舉大可不必也 
國内要聞 
[湖南學生代表再上府院書]  
　　請撤張敬堯 
　　湖南學生代表柳敏等來京後極力運動去張迄無結果日昨該代表等又兩次上書府院陳訴張之罪狀茲分錄如下（其一）竊生等前以湘督張敬堯摧殘敎育各欵呈請撤懲亮蒙鑒察生等徬徨待命又歷旬餘迭請面呈阻閽不達固知鈞府院百端待理政務殷繁雖生等遠來迄未得見然敎育爲立國之大本湘人亦中華之國民張督禍湘罪惡中外共知湘民危在倒懸已非一日鈞府院總持國政職在保民豈於湘民而有歧視生等是用徘徊逆旅悵望京華困乏僟寒不忍遽去也聞張督近電中央謂湘省敎育問題業已解决尤屬謬誤查湘省各校自被張督暴力解散後至今未復不獨經費無着亦且含憤莫伸自非張督去湘永無解决之望張督電詞期罔其心甯有中央苟一澈查不難立見又張督近從奉天私運大批烟種往湘經武昌鮎魚套車站扣留迭經呈訴在案是張督禍湘日甚一日不惟貽害將來且復牽動外交政府苟猶隱忍優容是使湘民絶望人心一去橫决堪虞生等不忍見湘禍之綿延與敎育之摧廢謹續呈懇鈞府院迅將張督敬堯撤任盡法懲治以紓湘禍以定人心豈惟湘省敎育蒙福和平之基實基於此（其二）緣湘督張敬堯自蒞湘以來兇狠貪暴無惡不作中外報紙日不絶書禍湘之罪擢髮難數茲謹將其擅開烟禁一端約略陳之一勒種烟苗也湘省人民國以來行政長官不惜苦口婆心嚴申禁令下而黎庶編氓旣懾於法禁又深明鴉片之害不敢輕於嘗試鴉片遺毒殆已澄淸不料張氏嗜烟成癖一榻橫陳吞雲吐霧該部官長亦復上行下效不及數月湘省全城烟館林立顧始猶顧全面目不敢公然販賣繼則明目張膽人民相率效尤張氏知烟毒已徧有利可圖乃飭長沙知事稽炳元召集所屬都圑總將烟種四萬包估價發給勒令種植張氏則從中漁利苛索重稅凡種烟之地每年每畝徵稅二十元人民逼於威令不得不勉强遵行一私運烟種也鴉片種子由京漢鐵路裝運到湘前此不知凡幾惟事極秘密致未破獲最近武昌鮎魚套車站破獲大批烟種一案足爲張氏私運鴉片之鐵證查此批烟種多至四十五袋重逾萬斤以上被該站辦事員游泳告發武漢學生聯合會及旅鄂湖南學生聯合會業經通電並派代表來京面陳請求澈查在案物證具在諒張氏無可狡賴以上爲張氏禍湘之一端竊鴉片一物中外同申禁令其爲毒害不言可知張氏身爲大吏兼理軍民自應屏除癮好以率僚庶今乃知法犯法不但遺害全湘禍延全國抑且破壞國法牽涉外交後患何堪設想長此遷延不啻長好容惡湘民久苦張氏稗政學生等敢泣血陳辭伏懇迅將湘督張敬堯明令撤職提交法庭依律懲辦以肅國法而紓民困學生等不勝迫切待命之至 
[北洋大學學生致政府電]  
　　否認開革學生 
　　北洋大學自馮熙運被學生拒絶後直省長曹銳老羞成怒即將該校經費停止發給敎育部雖派秦劉兩司長來津調解毫無要領日昨該校學生又電致政府呼籲電文如下「致敎育部電」萬急北京敎育部鈞鑒生等一再陳請鈞部呈簡校長未蒙照准現校務久懸勞將停頓務懇迅速呈簡校中經費本由國欵撥給直省長何得扣留祈速催撥頃聞鈞部將與直曹省長藉故會銜開革少數學生按生等先後請求均無踰越法軌之處豈可任意摧殘倘成事實生等休戚相共絶難安忍雖全體犧牲在所不惜謹聞北洋大學工科學生二百六十四人叩「致政府電」萬急北京大總統國務總理鈞鑒本校經費向由直隸省應解中央欵項額下就近撥付直省長曹稅覬覦此欵已非一日現乘校長虚懸藉端停撥頃因明令維持敎育經費乃慫恿敎育部開革無辜學生冀圖激成風潮解散全校以遂吞欵貪慾敎育基礎將被摧殘懇請迅速設法維持臨電無任追切待命之至國立北洋大學工科本預科學生二百六十四人叩 
[裁兵移屯新疆說之波折]  
　　蒙回王公一致反對 
　　政府前有將裁兵移屯西北邊境之議新疆督軍楊增新對於此節頗持反對態度曾屢次有電來京表示異議近日楊氏又根據該省蒙回王公之意見轉呈政府其文曰按據哈密親王沙木胡索特咨呈稱奉省長照會内開准農商部咨准國務院函開公府抄交議員吳劍豐等提出請咨政府籌備裁兵開懇等因一案世爵竊查内地裁兵之說此新疆人民之所贊成者也以所裁之兵移屯新疆此新疆人民所不贊成者也民國成立以來中央及各省皆以擴張軍備爲事中央欲以兵力統一各省各省欲以兵力抵制中央中央無養兵之費則放手以大借外債而受害在於全國各省無養兵之費則放手以搜括地方而受害在於各省兵愈多而民愈窮前途現象愈益危險中央及各省皆大受養兵之害究之中央欲以兵力統一各省而各省未必能統一各省欲以兵力抵制中央而中央亦何可抵制現已兩敗俱傷當必各有悔心之萌今日之勢除全國一心實行痛裁軍隊别無救國之良策北方若不肯實行裁兵一旦北軍潰變革北方之命者不在南軍而在北軍南方若不肯實行裁兵一旦南軍潰變革南方之命者不在北軍而在南軍古人有言曰佳兵不祥又曰兵猶火也不戢自焚試觀八年之間兵多之省必大亂兵少之省必小亂有兵之處則必亂無兵之處則不亂養兵之效固可睹矣今若實行裁兵實爲全國四萬萬人莫大之幸福登斯民於袝席矣免生靈之塗炭斯之謂仁存知止知足之心無自私自利之見斯之謂智悟兵爭之失而思悔知兵禍之烈而改圖斯之謂勇中央實行裁兵則無以武力壓服各省之形而各省之兵自無不樂於裁各省實行裁兵則無以兵力挾制中央之勢而中央之兵亦無不樂於裁北人裁兵以爲南之人倡則南人自不以裁兵爲嫌南人裁兵以爲北人之倡則北人亦不以裁兵爲憚無論爲中央與行省亦無論爲北方爲南方均以裁兵爲唯一之辦法中央則挪出兵費以修全國之鐵路辦全國之實業各省挪出兵費以修各省之鐵路辦各省之實業生利之事日多分利之人日少民生旣遂國力自充如此十年而謂中國不富不强吾不信也若猶執迷不悟仍以擴張軍備爲事祗圖私人之權利不顧全國之安危勢必至國破家亡以自殺其身而後已其爲患害胡可勝言且南北所以不和者兵爲之也無兵則雖有嫌猜難爲南之人倡則南人自不以裁兵爲嫌致裁兵則亂本已除不言和而和平可期不肯裁兵則病根未去即言和而和平難恃是故杜土崩瓦解之患莫先於裁兵泯我虞爾詐之跡莫急於裁兵爲長治久安之計尤莫要於裁兵此各省裁兵之說新疆人民無不樂於贊成者也至於派兵屯墾之說則窒碍未易實行自政府定章淸查官産以來無論官房官地變賣一空内省如此邊地亦然縱使偶有荒地無非人民私産豈能奪民業改爲兵屯至各蒙回王公部落旣有優待條件無論有無荒地非先得其承認亦無以兵力强迫墾闢之理旣無田之可墾而内省必欲來兵必藉屯田爲名而以用兵爲實有斷然者不知新疆漢民蒙民回民纏民及哈蕯布魯特各種族之民自民國成立以來對於中央固未嘗不服從也新疆蒙古王公回纒王公哈蕯王公自民國成立以來對於中央亦未嘗不服從也新疆之官新疆之兵自民國成立以來對於中央亦未嘗不服從也今内省之人乃欲藉屯田爲名派其兵來新是新疆漢蒙回纒哈蕯布魯特各種族之民服從中央而中央不信任新疆各種族之民也是新疆回蒙哈蕯各王公服從中央而中央不信任蒙回哈蕯各王公也是新疆之官新疆之兵服從中央而中央不信任新疆之官新疆之兵也然非中央之對於新疆各界有不信任也因個人謀權利之私不顧是非之公耳不知内地之兵來新實無權利之可言何則内省軍人專橫形同割據新疆雖設行省多爲蒙回王公部落漢人之在新疆者爲客體而非主體與内省情形不同自古内地太平而新疆邊地往往多事今内地不太平而新疆邊地反覺無事豈非國家之福乃内省之人不明新疆情形或溺於近人地盤之謬說乃欲藉屯田之名以擴張軍人勢力於新疆萬一激成事變恐昔日之破壞西南者又將轉而破壞於西北如果邊塞風雲或有不測吾恐今日民國再無左宗棠其人以爲收拾殘局之計是新疆邊局之安危視乎内省之來兵與不來兵新疆各種族人民之向背亦視乎内地之來兵與不來兵新疆無病不必投藥以生病新疆無事不必來兵以生事此内省移兵屯墾新疆之說新疆人民極端不能贊成者也所有内省派兵來新屯墾碍難贊成新疆蒙回各王公意見相同理合備文呈請省長鑒核轉呈施行等情前來增新查該親王所議諸多切合國家曁新疆現情除咨呈曁分咨外理合代爲轉呈伏乞鑒核施行 
[中國之實業譚]  
　　海州墾荒事業及將來之發展 
　　蘇省江北舊海州境僻處海隅因交通不便文化較低故鮮惹一般人士之注意但斯地漁鹽大利甲於全省荒田彌望皆是白茅黃葦一經開墾皆爲活壤良疇且具有天然之良好商港軍港如在東海縣之臨洪口在灌雲縣之灌河口形勢絶佳外人游歷至此無不歎爲得未曾有在前淸時關於實業上之經營曾有公司數種關於農業者有海贛墾牧公司海州樹藝公司海州漁業公司關於工業者有海豐麥粉公司製油公司但或以經理未能得法或因實際資本不充大率有名無實成效未著僅有鹽業公司數種尙稱有相當發展近則東海一帶又有鐵鑛公司燐鑛公司等出現事在創始尙無成績可言此海州舊有實業之大槪情形也 
　　近來該處墾荒事業漸爲人所注意良以其獲利甚厚經營確有把握且有淮南沿海一帶墾荒各公司以資借鏡故預計一經着手不出十年必一本而獲十利也該處荒地以灌雲一縣爲最多因該縣東濱於海南起灌河口北至西連島其間沿海二百餘里涸出之田日益增多歷年久遠初爲斥滷之地近多爲榛莽之區只需耒耜之施即獲農作之利其間又有葦蕩營所屬之舊址地爲樵兵所領種初係採葦以備河工河旣北徙營亦旋廢而樵兵之名尙存近年政府設局該處淸理官産升科放墾由官荒變爲民田爲數業已不少但樵兵日久性質變更初領官地轉售他人在在皆是故在章程規定樵兵有優先領墾之權然其實際以眞正之樵兵領眞正之樵地者頗不多觀以此之故該處所餘未經放墾之荒尙所在多有近日旅京灌雲同鄉會邵長鎔等爲發展地方實業振興全縣敎育起見特集合在京同鄉士紳公同出名具呈向財政農商兩部請領葦蕩營出河汛之荒地名留營草地二百數十頃又與留營草地毘連之灶荒二百數十頃兩共約及五百頃作爲縣有學産所謂留營草地者又名兵餘因該地初未經樵兵所領也灶荒初因接近海灘可以作築池曬鹽之用故有此稱斯二者皆係無主官荒其地質均極佳美在民國二年曾有以大田公司名義請領此兩項荒地者但因法人未經成立且請領之際又未依法時逾六載其權早經消滅而此次邵某等請領之辦法則與私人領墾營業性質絶不相同預定該項官荒經官府准領後即由縣署呈繳荒價發布招股章程籌備組織公司以地作爲股本將來官股所獲利益悉數撥充縣敎育經費不得移作他用如此旣可以增籌地方學欵又可以發達地方實業不謀私利純辦公益殆眞能謀大多數人之幸福者現在已由財政部令行江蘇官産處轉飭卧蕩營墾務局查明核定惟近因有人覬覦該荒地之大利意在勾結地痞以更盜賣該縣旅京同鄉聞之極爲憤激已文電紛馳一再力爭矣 
　　該處荒田極廣闊前文所言灌雲旅京同鄉士紳所請領者不過居一小部分耳近自隴海鐵路終止之點决定在海州灌雲縣之西連島於是中外人士對於該處益加注意歐戰旣終該路修築在即督辦施肇曾業於上年十一月前赴巴黎商量借欵一經决定卽可尅日興工徐海一段相距不過三百餘里兩年之内不難全段修竣以如此橫通全國東西之大幹路終止於海州港口行見以海隅僻地之區一躍而爲國内重要之地南聯淞滬北掣靑島臨洪可作軍港灌河可作商港附近海濱之荒地今所視爲不毛之石田者將來必有寸土寸金之一日也近聞蘇省議會議員鄭立三等對於海州實業上頗有偉大計畫意在先購荒地二千頃大辦墾植俟有成效再興工藝最後則擴充大商場組織大銀行設法聯絡華僑請其投資成此盛舉鄭氏頃因太湖水利事來京順便與旅京海屬同鄉接洽交換意見出京後即前赴該處實地調查矣附錄鄭君所繪灌海港場地形圖及評要如左 
　　灌海港塲地形圖附評要 
　　灌海地場爲歐亞兩大陸最東直徑唯一海岸將來發展之極比於美陸東岸紐約商場有過而無不及卽其發展之初步亦當然較粤滬兩港爲優粤港縱通亞陸不及此港橫通歐亞兩陸之大且有限於五嶺滬港自粤漢寗湘浦信隴海淸如路通之後則範圍縮小須竢湘黔川印西亞連歐之計成功方能與此港爭衡今計紐約港場 
 
 
 

Page 7

 
 
二百八十英里合八百四十華里粤港近三百里滬港并吳淞浦東計將百里則此港規劃至少當有二百里恰好自灌口至東海臨洪口止合兩縣而組織之但商場着手必始於灌口以其河港深而地價廉集有民資數百萬即可開闢臨洪非借欵五六千萬不能成功且隴海路自徐州宿遷至灌口爲東行直徑推及於臨洪所費有限成就轉易至論淸如路線之爭尤屬一方之見與東亞大港及隴海交通之大計劃無關得失也總之灌口港場與徐海路成則東海全區與淸如路皆可計日發展否則都無希望願淮海之深明大體者一致進行勿再遲誤時機以啓外人覬覦之心幸矣 
[京華短簡]  
　　呼倫貝爾取消自治問題前經政府電令孫黑督就近派員接洽辦理勝福死後各旗王公總管已表示贊成除派尃員入京向政府陳述外又於各旗推派代表至黑龍江省城開會討論詳細辦法現在此項會議業已終了異常圓滿孫烈臣曾電政府呈報詳情大致謂各旗代表來江會議结果一致表示贊成取消呼倫自治所有特别區域聽候中央治理並將民國四年所訂條約聲明作廢現各旗代表回旗具正式呈文一俟遞到當卽會同張巡閱使呈請公布云云呼倫取消自治自己完全解决不日當可見明文公布矣 
　　關於政府與日本三井洋行締結無線電臺秘密合同一節英商馬可尼以無線電優先權之關係請求英國公使朱邇典向我國海軍部抗議聞此項抗議日前已正式交付現海軍部方面正在討論應付方法據馬可尼公司關係人云中國政府非將該約取消英使不能滿意云伊爾庫斯克失陷消息雖未正式宣布無論如何必已去失陷不遠自伊埠至外蒙恰克圖僅兩日路程激黨南下恰首當衝至滿洲里方面因謝軍集中赤塔謝氏居心叵測故頗震動但謝旣與激黨相爭未必更有餘暇求逞於吾故論目前危急程度恰克圖與滿洲里相等參陸處連日開軍事會議分籌防務又滿洲里恰克圖等處有發布戒嚴之說 
　　昨日（十一）中小學校校長聯席會在祖家街北京師範學校開會討論中小學敎育問題全體反對歸地方辦理蓋以地方自治尙未成立地方稅亦未確定驟行實行諸多阻碍且此次提議者别有用意如果照辦則敎育基礎立即動搖擬以中小校長聯席會向當局表示反對意見唯會議中有一二人爲人利用頗有異議至十二日上課一節各校已一律通知敎職員唯北京大學則定於十五日開課 
[東三省通訊（隱）]  
　　俄黨之紛擾 
　　我國與協約國之態度 
　　哈爾濱消息云東北外交上之形勢大致情形屢見於各通訊社電報似無庸記者之贅述惟通訊社之報告有與事實不相符者有别　作用者且皆一鱗半爪不成篇段故一時無從究其眞相記者寄跡東邊見聞較近其情勢亦較易考證爲特就東北邊近日外交方面之大勢縷晰述之如左 
　　闊政府之推倒俄國内部甚爲紊亂政府之多不可縷指其在遠東可指數者有五而最有力且與我國及協約各國接洽者爲沃木司克政府沃政府主持之人爲闊爾查克氏沃政府初設在沃木司克上年十一二月間過激派之勢燄非常猖獗力不能支沃政府遂東退而至依爾庫次克闊氏在依勢力已失豈知牆倒人散其威信亦遂掃地故依城駐軍竟爾譁變其目的在反抗闊氏闊　勢不佳中途辭職闊之内閣隨之全體解散矣 
　　謝米諾夫之詭譎謝米諾夫爲俄軍官中之最狡猾者忽而親甲忽而附乙其爲人反覆俄政府早已窺破其在東邊時思勾結某國人爲已衞最近見沃政府不振彼欲一躍而執大權闊爾查克甫倒謝勢益張惟謝氏信用甚爲薄弱故依城軍隊未必能與聯成一氣近又傳謝氏與依軍不合將竄外蒙以圖再逞其野心云 
　　霍爾瓦特之狼狽霍爾瓦特駐哈爾濱有年與我國地方官頗爲接近自前年多數黨來擾揭幟排斥舊官僚霍爲舊官僚之一首在被排斥之列屢次乞援於我官吏得以延至今日謝米諾夫近對霍氏頗肆攻擊霍知實力不足與抗四面八方出爲運動並對謝氏反行攻擊哈爾濱出版之漢文報遠東報爲霍氏勢力下之機關日前登載新聞謂京津泰晤士報丵於謝米諾夫被任爲後路總司令頗不贊成又據某西文報謂謝氏外表雖維持闊爾查克然謝氏之於闊氏未嘗不蓄意破壞等語此蓋霍氏欲使各方不信任謝氏而信任己也不知各方面之不信任謝氏已非一日霍氏爲此適以見其内怯耳 
　　協約國之新態度遠東之總機關猶在海參崴據探報協約國方面對於俄國近將改變態度而扶助民主黨惟此時民主黨與過激派分别猶有困難且所謂民主黨者尙無一定圑體欲扶助之頗難著手又聞自前年協約國出兵西伯利亞以來日本最爲興高采烈近又藉日美出兵西件利亞之交涉欣然以維持西伯利亞治安之負擔爲己任蓋可以乘機發展也 
　　我國之防範佈置東北邊防重在滿洲里一站現在中國軍隊於滿站及呼倫貝爾一帶節節嚴防以爲遏制謝米諾夫之計而免危及新撤銷自治之呼倫貝爾其滿站以内當以博克圖爲第二重門戶緊倚大嶺之東麓有一夫當關萬夫莫敵之勢現在東北邊防總司令吳興權氏在滿洲里設置機關故我國軍隊於此守勢尤爲嚴密黑省兵力單薄議定由奉吉兩省各撥兩旅前往協防 
　　俄工黨之陰謀本月三日海參崴工人全體罷工一時商民甚爲恐慌謠傳四起據個中人云該黨計畫確含有重大之意味彼擬結合各國勞働黨爲遠東最大之同盟罷工現僅於崴埠試行在中東鐵路早傳有此項消息故地方官已先行防範免致受累並仍偵察其用意用實力之程度云 
[濟南學潮有轉圜消息]  
　　九日濟南職敎員聯合會假敎育會會場開全體大會主席鞠思敏報告經過情形畢王鴻一議長出席報告近日與省公署交涉情形並將調人所提辦法揭示如下（一）撤換警察廳長（二）撫恤費及賠償損失由各校借墊再由省經費支撥（三）學校門首不得無故派兵敎育界動作軍警有懷疑之處須向敎育負責任機關商榷不得直接干涉如有派兵警必要時須經上項機關認可（四）恢復學生會該會暫在敎育會内辦理會牌於上課前懸掛由負責任人擔任不受干涉（五）宣告解嚴在解嚴令未宣告前一切依照第三條辦理（六）敎育廳長之撤換由調停人負責催促省署辦理（七）敎育基金催促省庫於劃分後實行（八）敎育經費支發時與省署各機關一律發給以上各條行政方面有承認之確實表示敎職員卽恢復職務學生一律上課并有某會員提議主張須限於一星期内確實表示遂加入議案主席付表决大多數贊成通過連之鐸主張趁今日全體大會之時機向省公署羣衆請願劉次簫謂羣起運動爲吾輩最後之武器不可輕於行使多數贊成遂將卽時請願之提議打消時已三點主席宣告閉會 
　　前數日學生方面憤激異常倡言不得圓滿結果願全省學生一律退學以故各界人士深抱杞憂乃昨據某君言謂官府不諒我輩若衷蠻行壓制固屬非常痛苦惟聞某國人方面對於破壞抵制之政策第一步即在挑撥我官民之惡感不但令一般人民脫離對外題目且釀成我地方之不靖第二步則煽動列强以防維各國商務之大題目對於我國加以干涉因此種種危險故我學生於官府方面自不得不有多少之退讓我輩旣爲國犧牲即當爲國退讓且調人方面奔走疏解飽經困苦官府苟能爲學生留一線生路决不陷入他人狡猾之窟中惟精神上之圑結軌道中之進取雖海枯石爛不能變易云云此種言論確爲多數學生覺悟之表示又聞官府方面亦稍有轉圜之意田督對於解嚴一層已有允意連日與省長會議擬拍電中央將此違法之戒嚴命令立刻取消雖其間尙恐不無阻難然若一旦實行則官府與人民之一切誤會將削除不少也 
[湘省學潮之餘波]  
　　又撤查兩校長 
　　湘省因此次學潮已將公立法校校長徐光模撤差查辦茲聞長郡兼修業校長彭國鈞代理楚怡校長魏俊明及楚怡敎員何瞻岵又被撤差查辦茲將省署令文錄下案據朱澂任季廬等禀稱竊此次學生焚燒日貨强打商店經軍警干涉而學生抑鬰齊集楚怡學校開全體大會以籌反對政府之策次日假長郡中學校開會經警察察覺卽將會場移至該校寄宿舍該兩校校長若稍明大義諭之以理學生斷不至有全體解散之舉詎料兩校校長敎員藉倒學校以倒督軍之毒計仍未消滅而楚怡學校代理校務魏俊明及敎員何瞻岵蠱之於前長郡校長彭國鈞煽之於後當學生開會時宣言前第一師範學生請願被張四帥之辱駡此關一校之學生姑不具論此次焚燒日貨事關全體明德學生及我校庶務都被張四帥之讉責似此一再不已若不速籌抵禦則三次有事豈不殺人以本校長愚見不如全體解散各校公舉代表二人速往申滬聯絡西南要人將摧殘敎育之大罪名加之督軍則督軍必倒且各校代表明日必出發否則恐生他變本校長贈以愼重犧牲四字學生聞言全體鼓掌信以爲然乃於次日各校學生紛紛出校至有今日之現象似此校長於大難初發之時不特竭力維持而反加以蠱惑徒欲達藉倒學校以倒督軍之目的若不撤委查辦則湖南敎育將來破壞何堪設想爲此禀陳省長座前懇將該校長撤換並懇咨部將該二校長彭國鈞代理校務魏俊明敎員何瞻岵通令全國永不叙用以整敎風而維敎育深爲德便等情據此除批呈悉查本署前頒各學校校長服務要則第二項校長執行行政長官所頒發之規程與命令不得分毫延抗推諉第四項校長督率學生以整齊嚴肅能受訓令爲主不得絲毫放任致壞校風又各學校敎員服務要則第三項敎員應於平時盡管理訓練之職考查學生操行不得漠視規則敗壞校風或見好學生希圖敷衍各情在行政長官對於學校所頒發之規則與命令以管理通則爲最要第二章禁令何等森嚴第十七章賞罰何等詳密各校長敎員身任校務即應遵照服務要則所規定實力奉行方可無負職守乃於學生全體解散之舉事前並未防範事後始據報告其平日管理疏忽放棄責任已可槪見茲據來呈且有蠱惑學生情事不知是何居心彭國鈞魏俊明着即撤差何瞻岵由該校即行辭退均聽候查辦並候分别令行湘江道尹曁楚怡修業兩校校董遴選妥人接充可也此批外合行令仰該道尹該校即便遵照辦理此令 
[邕垣李貨風潮近訊]  
　　學生反對伍淵 
　　全體罷課宣言 
　　邕垣查貨風潮迭詳前報現因伍淵曲庇某公司致激起學生界之公憤一律罷課茲將宣言書錄下慨自外交失敗舉國痛心五四而後民氣大振擊章焚曹罷學罷市羣起救國豈不以國之不存家將焉保况魯案未已閩事又來風雨飄搖外交險惡苟非凉血孰激刺而不知痛苟非心死能靦然而不知辱乎是以大學先呼津滬繼起全國影從誓雪國恥杯葛主義積極進行乃有某校長伍淵者人極卑鄙性復險惡口則道德愛國行則貪詐鬼祟際此天人共怒同憤國仇而彼則蠅營狗苟辯護日貨行其吠籬由竇阻學生之救國喪心病狂莫此爲甚誦夫國家興亡匹夫有責未嘗不凛凛然惕懼而思報國家於萬一不謂伍淵肆其有恃無恐破壞學生救國之行動種種很惡言之痛心思之髮指緣前日請願未達今朝全體罷課誠不得已也夫我學生等出而就學正宜寳貴光陰勤修學業以酬我父老兄弟之厚望庸甘有罷課之舉然求學貴能曉大義以爲國家耳今國家被辱而不知恥則我父老兄弟亦何所取於我等學生乎且我學生等以淸白無玷之身滿腔熱血之志以盡天職竟受伍淵之誣辱破壞是而可忍孰不可忍此情此理當能共諒於我父老兄弟也且夫哀莫大於心死慘莫慘於亡國辱莫辱於主權喪失痛莫痛於民志不振而惡莫惡於摧殘衆心魏馬楊伍若合符契嗟乎莽莽神州勢將陸沈芸芸衆生將作羔羊試觀扶桑氣燄閩海波翻願我同胞努力維持保我疆宇則國家之大幸而今日我學生罷課之所祝禱也惟伍淵善於鐼營誠恐執政者被其所惑務望我父老兄弟主持公道以維正義我學生等敢以一言爲誓伍淵一日不去我學生等甯死一日不上課皎皎天日可爲矢誓南寗全體學生謹此宣告中華民國八年十二月二十八日 
[潯江日商失貨之交涉]  
　　本月四日有日商田中爲一備有顏料一箱計重二十磅託由九江銓昌祥信局送至景德鎭箱面並未書有寄收字樣忽在九江東門口東嶽廟前遺失該日商旋即呈請駐潯日領轉向中國官廳交涉其照會傅道尹文云茲據本國商人田中爲一呈稱商於一月四日備有顏料二十二磅裝一箱託九江銓昌祥信局送往景德鎭本國人山本務一收受不料同月四日午後三鐘時行至本城内東嶽廟前忽遇商學聯合會學生十餘名齊集向該信局搬運苦力脅迫强爲掠奪無可理喻只得叩請速予交涉以安旅商等情據此本領事查前次仁德洋行同樣事件發生時曾經面商貴道尹仍希認眞辦理大力維持兩國邦交在案未經多日又惹起同樣事故於本月一日仁德洋行託南潯鐵路送南昌電池貨物在南昌火車站該學生圑攔截掠奪現向軍民兩長交涉在案又於本月一日在九江警察廳長藉口日本籍民陳金發私售鴉片不諳國際公法嗾使多數警官闖入該商店舖擅行搜查實屬侵害國權已極新年以來事故頻出不遑枚舉由斯觀之江西官民舉皆蔑視國交關係蹂躪約章以及迫害本領事職權及我商權事實至茲而江西兩國邦交碍難維持本領事欲爲最後决心爲此照會貴道尹請煩查照對於時局有何辦法立與江西軍民長官妥商詳細見復云云傅道尹接准照會後聞已電請軍民兩長設法維持邦交至對於田中爲一失貨一案當卽轉令韓警察廳長會同商學會長詳細查復一面並切告商學聯合會學生人等不得貿然檢查致貽外人口實韓廳長旋請敎育會長馬祖楨到廳偕往商學聯合會探詢據該會職員聲稱並無其事卽檢查該會查貨簿亦未載有此事並據該會職員云本會檢查原係檢查中國人方面如係日人寄與日人之貨自無檢查之理本會同人决不出此韓廳長深以爲然但該貨遺失無從查究正躊躇間適警察第二區署呈報本月四日下午値班巡長駱少希報告查崗至東門城内地方見有一人携帶小木箱一個跡似可疑當向盤詰詎其人卽將木箱棄置地上急行而去比將木箱帶署前來經查得該小木箱外面並無包裹及字樣内只裝有顏料二十盒洋筆一枝月份牌一個隨經布告招領刻尙無人認領職署未便久儲合將該木箱一個連同内裝各物一併送請廳長核辦云云韓廳長查得該貨與日商所失無異因即備文連同原物呈請道尹核轉給領矣 
[皖省近事]  
　　省城各童子軍今日九時在公共體育場補行宣誓禮其儀式如下（一）升旗全體對國旗行禮並三呼萬歲（二）宣布開　緣由（三）宣誓隊員行宣誓禮同時宣誓其詞云某某今日誠心立誓永記勿忘此三事一盡國民之責任二隨時隨地扶助他人三遵守童子軍規律行禮畢退至原位（四）長官及敎練員訓詞（五）來賓訓詞（六）宣誓隊員向證誓人行謝禮並向來賓行禮（七）攝影落旗散會各童子軍始整隊歸 
　　新省長聶憲藩昨日九時抵省暫以舊時練習公所爲行轅於十三號接篆今日接見全署職員令各照常辦公呂燮甫昨日交篆後卽乘江輪上駛入京是日各界各圑體並設餞筵沿途燃爆歡送觀者如堵 
　　財政陶廳長昨日已來省 
　　學生聯合會第一次檢查各商號所存日貨業已實行 
[南京快信]  
　　李督近日因感冒風寒稍有不豫已三日未見客日行公牘由參謀長何恩溥代行 
　　王克敏電告准今日午車由滬來寗軍署副官處已派員到車站迎接 
　　李督派劉參謀赴京送馮國璋葬 
　　齊省長前日將江蘇省立第一圖書館所藏宋李明仲營造法式鈔本咨送軍署以供參考查此書係屬抄宋精本於中國建築制度凡木石工作及綵繪各制紀載極詳所附各圖亦甚精備共三十六卷原藏江甯圖書館春初朱桂莘過甯見之商請省長即付影印以廣流傳 
　　旣南學校校長趙正平擬在本校附設華僑華招待所意在促起回國華僑舉辦實業之興味 
　　昨日狂風晝夜不息下關江中壞民船無算城内外倒坍民房十餘處晚六時觀音門外八卦洲起火延燒蘆柴十七里至晚十二時始滅聞燒去蘆柴約値五六萬 
　　洋價稍跌現洋亦漸見流通造幣廠擬下旬减少工作 
地方通信 
[蘇州]  
　　民事犯五日一付飯金吳縣第五看守所收押民事各犯向章均係自付飯金歷經照辦在案現在收押各佃戶多至一百餘人往往拖欠飯金以致墊欵頗鉅昨日吳鵬章所長特諭令該所各所丁以後民事押犯飯金槪限五日一淸不得拖欠云 
　　誤報火警之眞相宮巷桂芳閣茶館九日傍晚因和尙鬭毆誤報火警等情已略誌前報茲將再詳細情形錄下嚴衙前觀音閣住持眞函與唐家巷吉祥庵僧海靑因事起釁約同僧人道禪妙性同安心泉容哉惠山文鑑雨春等在桂芳閣樓上大開談判旣各用武將海靑庵内之香司阿三擲於樓下受傷甚重一時人聲鼎沸所掛保險燈亦被打碎火光直冒幸立即撲滅文鑑雨春二僧見勢不佳一面口稱救火一面乘間脫逃路人信以爲眞即電致消防隊前往施救南區第五分所李巡官亦帶通班長警到場彈壓見並無火警遂上樓調查始由堂倌報告情形即將行兇僧人惠山海靑眞函等八人拘區解廳核辦並派警捕拿在逃文鑑雨春歸案訊究受傷人阿三舁往天賜莊醫治旋各龍社聞警到場者約有二十餘處因見並無火警故均聚集北局要求消防隊賠償損失由董隊員答復允於翌日開會解决遂各散去十號下午二時各龍社在舊學前救火聯合會開會討論質問消防隊辦法共到六十九人消防隊董隊員亦親自到會正會長貝哉安未到由代表戈秋潭主席提出質問不應虚報火警致各社員徒勞往返且受損失董君當亦深自認過並謂此事爲崔警廳長所知昨已被傳而斥一切終須各龍員等體諒鄙人意擬將行兇僧人移請縣署嚴辦並將游街一天兼至各龍社道歉云云當時各社員以董君所言情屬可原辦法亦尙公允遂允了結而散 
[鎭江]  
　　籌議維持民食鎭郡頂高白米十二日又漲至八元餘各界聯合會前接合邑貧民公函要求開會討論該會當於日前開會公議函達商會召集米商妥議辦法該會旋又接學生聯合會機經兩業公所各處來函亦有同樣請求該會特又於昨日午後二時開會籌議到者甚衆商會坐辦王君及米商林君均列席會議首由王會長宣布開會宗旨次由李書記宣布商會復函大致謂刻下米貴原因率由浙之金華蘭溪蘇之無錫松江崑山等處向爲産米之區多銷運鎭地今歲均遭水荒歉收以致來源甚少嗣後如有客米過境可聽其自由消售至本地米不得任其出境須另設檢查會云云次宣讀柳議員曁各會所等處請願書經胡顧問陸 
會長等公同討論結果由本邑商會縣敎育會縣農會市公所各界聯合會學生聯合會國民委員會七圑體各派代表組織米糧查騐處並訂於十二日在各界聯合會開會籌備一切云 
[揚州]  
　　揚城學界消息揚州省立第八中學校長李荃茲以年假届滿召集各級學生於十二日起照常上課又江都佟知事因奉敎育廳令催於十二日指令勸學所迅造年報以憑核轉 
　　派員監焚煙土江都佟知事前將八年六月至十二月份所獲烟土案分别列表呈請齊省長派員監焚現縣署已奉省署來文派江儀查勘烟苗委員陳屏孫於一月二十日來揚監焚 
[嘉興]  
　　韓人講演亡國慘史嘉興南門内耶穌堂前日到有韓人某甲講演亡國慘史講至痛苦處涙隨聲下聽者亦莫不下涙據該韓人自述遠祖係浙江吳興人因事赴韓遂世居焉現受亡國痛苦難以言語形容等語講述約數小時而去現聞該韓人已離禾他往矣 
　　設立催租分處嘉興王江涇池西南滙諸區各業戶以該區鄉民有不納租米情事山屠善常蔣世芬等呈請縣署援照去年成案於王江涇鎭設立催租分處公推自治委員吳寳桂爲主任業經縣署核准派委沈士琦前往該處辦理一切矣 
[南通]  
　　輪船因河凍停駛縣境四鄉河道每届冬季即致氷凍今歲則至九年一月初始行凍合故内河小輪及民船等均於即日停駛須俟天氣融和東風解凍後方可照常行駛也 
　　母里師範招考母里師範學校係張紳昆仲私人經費所剏辦業已規定章程呈請縣署轉詳省署曁敎育部立案校舍亦經竣工多日擇於九年一月十六日招考新生與考者資格須卒業高等小學校者方爲合格云 
[杭州]  
　　第一師範已上課浙江省立第一師校職敎員於一月七日輟敎等情曾誌前報茲該校因接到京校敎員聯合會回復職務之文電已决定於十三日宣言復敎矣 
　　杭垣迭報火警杭垣下板兒巷某號牆門於十二日午十二時半因遺火明瓦突兆焚如婦孺突火而出經左右隣居馳往灌救火已竄出屋頂濃烟四匝適天起大風向東延燒義龍及消防隊聞警趕至灌救不甚得手且取水之道一在章家橋下一在城站水池尤嫌　遠以致延燒西至吳阿奶中人行止北至五福弄止南至紹興酒業會館間壁某宅之牆外止東至義門巷内止被焚房屋不下一百餘間財物損失尙未查悉被災各戶均未保險窮苦小民居多現在樓息失所扶老携幼徬徨道左狀殊可憐方在施救間城站泰昶里口萬和祥酒店忽報漏電火光融融抱經堂書店等均起恐慌出外搬運物件幸經警察趕入將該電燈敲下即行撲滅又報羊市街杏花村酒店因義門巷火星飛來惹於屋椽烟燄縷縷而起兩面商店均上排門防護旋即由消防隊馳往灌熄然已受驚不淺矣 
來函 
[江蘇敎育廳來函]  
　　敬啟者閱本月十一日各報載江蘇第四次省敎育行政會議定於八月初一日在第一中學開議等語不勝駭異查第四次省敎育行政會議於去年八月一日開會已成過去事實乃本月九日江蘇省公報誤將從前定期聞會文稿重行登載遂致以誤傳誤除經函請省署公報處更正在案外相應函達即希從速更正以符事實而免誤會至紉公誼專此順頌箸安江蘇敎育廳啓 
雜評一 
[魯案與邊警（默）]  
　　中國之當局日坐困於内外風潮之中而至無法解决者皆由初起時延緩不急誤之也事之初起不急於調查研究調查研究之後又不急於决定其態度如此次敎職員風潮而能早定辦法者何至波澜若是之大也今國内之學潮漸平外交之情勢又急自德約宣布實行而山東問題接洽之議復起俄激黨進佔伊埠而遠東局勢危險之報迭至對山東問題應如何堅持其已定之態度對俄邊問題應如何决定其未定之態度蓋協約各國對此早已審定自處之態度我國關係利害尤切而尙在徘徊猶疑之中則因不急而遺誤於邊局者又將無法收拾矣今之當局不可不早爲覺悟也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[要求市民權問題之昨聞]  
　　（一）各訪員之報告 
　　（一）外官紳之磋商公共租界内各商民要求市民權一事一時未能解决前日傍晚河南路福建路等因工部局捐務處西人與武裝西捕往志成桂圓店同芳茶居等各號内强制收捐並搬取物件各店咸生驚恐紛紛提早閉市旋經各路商界總聯合會與總商會開緊急會議議决勸令各商照常開市等情詳誌昨報昨日公共租界内大小商號一律照常營業而工部局仍派人至江西路四川路收捐現聞此事經總商董與楊交涉員磋商駐滬外交圑擬將發出之傳單收回議一萬全辦法冀得早日和平解决云 
　　（二）交涉員之送捐昨日江蘇特派交涉公署將河南路福建路被控之十九家商店捐欵連同堂費共洋一千四百餘元於午後二時備函專差送交會審公廨查收所有工部局自行向該店等取去之銀洋貨物交涉署另行請領袖領事轉飭二部局繳還惟至午後五時許會審公廨檢察處尙未認收到交涉署交到之捐欵未識是否因手續錯誤未及接洽也 
　　（三）總商會之會議上海總商會於昨日（十三號）下午三 
時因市民權問題前昨等日形勢重要特開緊急會議朱沈兩會長及外交董事沈仲禮宋漢章聶雲台等均列席當以情形重要除勸慰各商外并由朱沈兩會長赴交涉公署訪晤楊交涉員協商一切 
　　（二）聯合通信社之消息 
　　（一）公共租界照常營業公共租界河南福建等馬路前晚相率提早收市經總聯合會緊急會議僉謂我人提早收市係避免武裝巡捕敲櫃强取但保持公共安甯華商尤負其責故乃决議各就本路分途解說一律照常營業以維秩序并謂吾人基本公道要求更無所謂挾持故昨日租界各馬路華商營業悉如平時云 
　　（二）關於收捐之公函當十二日公堂判决被控各商店照付捕捐後各路商界總聯合會當卽致函交涵公署楊交涉使函云敬啓者河南福建兩路商店一十九家被控拒絶付捐一案業於本日上午奉公堂審理當由代表律師聲明請爲展期公堂不允判决照章付捐亦經代表律師聲明不服查此項春季捕捐各商店之所以觀望者因代議權問題及要求修改洋涇浜北首地皮章程無切實解决之希望且在鈞署與總商會調解之中是以暫未照付今各該商店旣奉判决公决將應繳春季捐欵繕具淸單送由鈞署轉領圑發交公堂暫存俟我人權利問題得有結果後再行照交工部局收捐處爲此備函并淸戰一紙連同捐洋送請察收并祈核轉領圑發交公堂暫爲保管俟得結果再行照交工部局事機危迫急待施行并盼示覆云云昨日（十三日）該會接交涉公署關於此事覆函云逕啓者接准大函備悉一是已檢同淸單函送公共公廨暫存華董問題迭與領圑磋商擬先設顧問局正在籌議進行尙希貴轉知各路商家照常安業以免事端云總聯合會因據各處報告强迫收捐情形特呈請交涉公署請爲踏騐文云呈爲威嚇收捐敲毁用具請求踏勘事竊敝會據河南福建兩路各商店先後報　一月十二日下午被公共租界武裝巡捕中西探目協同工部局收捐人向本路各商店强迫收捐毁壞物件搬運貨物妨害營業不得已而關門等語到會查詢各該商店有被西捕入店自行動手將洋箱用刀撬開者有將價値貴重之金表錢洋等自行開橱携去者有被西捕以手槍對準頭部强迫繳洋者每至一家收捐以印捕守門阻止營業有一時之久者且有福建路志成號王宗藩房内衣箱書箱鋪蓋任意翻亂此捐過三月三十一日以後方爲逾限今甫開始徵收即用如此手段迫繳捐欵商民受累何堪設想且此項停付捕捐各商店僉謂因要求代議權問題尙無切實解决之希望是以觀望靜候解决斷非抗捐可比何得遽施以威嚇查工部局職權在納捐西人春季大會未開以前能否行使此項職權亦屬疑問况被控商店十九家應繳之捐欵已於奉判後即行繳呈鈞署轉存公堂暫行保管不料收捐人尙有此種强迫之舉動置吾人正當要求於不顧殊爲憾事吾人爲保持公共安甯故忍而未抗爭此福建河南等路各商店暫行關門之實在情形也本會除一面通告各商店照常營業外所有被毁物件之各商店理合咨請鈞署派員會同前往勘騐眞相向領圑嚴重交涉以靖人心而昭公道云 
　　（三）總聯合會之昨聞昨日上午總董陳則民曾至交涉公署與楊交涉員有所晤商無甚結果午後總商會會董聶雲台兩至總聯合會對於各方之情狀解說甚詳關於内促進行外睦邦交之事聞有定於今日（十四日）午後開各路職員全體會議何時舉行會塲何處該會預先通知并聞苟非有會證無論何人不許入場云 
　　（三）學生聯合會總會電 
　　北京總統府國務院鈞鑒上海租界居民旣盡納稅義務理應享受市民權利凡號稱法治之區均不能否認斯說望速電飭楊晟從事力爭免致釀成意外之事中華民國學生聯合會總會元 
　　（四）文滙報之紀載 
　　文匯報云昨日（十二日）工部局收捐華人雖拒絶照繳但並未發生事端彼鼓噪家似已於外人及有責任之華人之勸告而依合法手續要求市政權今晨（十三日）工部局在江西路四川路收捐毫未遇有困難 
　　（五）李德立氏致字林報函 
　　英人李德立氏十二日致書字林報略曰今晨貴報載余投函附以註語余固是願說明余之地位（一）余完全贊成工部局應加入華董數日前各報登載余函已證明之（二）余以爲中國公民亟應從余勸告一面繳捐一面以憲法上之方法進行其請求（三）余始終竭余所有之棉力勸勉華人勿行貌似暴動及近於罷市之舉動凡穩健之華人皆同具此意以上事項貴報固深知之乃猶曲用其筆語不翔實貴報所載其他種種觀察亦復討厭而不切當殊非公允抗鬭之道也如工部局辦事果稍有手段並稍表示願聞納捐華人意見之意則目前可悲之事局亦何致發生 
　　（六）華人投函與字林報社論 
　　某華人投函字林報云貴報對於納捐華人之論調與不翔實之紀載吾華人見之大爲扼腕貴報譭謗華人領袖語含譏刺冠以取資受雇的鼓噪家之標題並隱約其詞謂華人間意見紛歧其實廣肇公所與納捐華人意見一致貴報種種方法適以堅華人達其目的之决心耳欲明目前事態之眞相不可不迴溯釀成今日糾葛之事實而陳述之自去年五月間學商界運動以來華人所唱無代表不納稅主義之聲即喧傳耳鼓當時吾華人日覺工部局野蠻相待無故而扯商舖無辜之旗無端而以武裝兵警苛待我無罪之人民未幾工部局復提出取締報紙之法律雖經英美領署半公式之不同意仍復悍然爲之吾華人乃愈憤激取締報紙之議案卒因全體納捐日人之扶助竟告通過察此案之通過無他顯著目的不過欲摧殘方興未艾之華人輿論而已此法與英美憲法皆有牴觸不能適用於外人而工部局專欲以此施諸吾華人此固吾華人所深悉者也工部局旣以上述種種手段加諸吾人則除不付捐一法外吾人實未見覓取公道之策是以目前風潮工部局實尸其咎夫無代表不納稅之主義由來已久不始於今日吾人於英國史中知之去年八月吾人不付捐欵即由上述事件所促成但經總領事哲美遜君面許公正解决後吾人暫照常付捐同時並望工部局將以其態度昭示吾人詎遲之又久查無所聞吾人不願再爲所愚而伸吾寃苦之圑體適已組成吾人對於憲法規定之權力不　未與之挑戰且承認之如今日各商舖之準備入獄即其證也當吾人不得已將再停付捐時工部局始被迫而發表一函謂將華人某種願望提交納捐人會議吾人於此有不可忘者工部局此函由秘密而公佈者實華人圑結力有以迫成之也工部局之秘密不獨愚辱外人且亦侮弄華人矣今日何日豈尙守秘密外交之時乎人雖有不與吾華人同意者然華人之心理若何華之願望若何固大衆所當知亦其有權應知之者公共租界之華人今衆志成城欲得前爲人剥削之公正待遇無論如何大言如何譭謗胥不　嚇退華人與其領袖而使之不爲國人爭權利與公道也如工部局以爲華人虚張聲勢吾人不能禁工部局不作此想亦唯有聽令工部局證明之耳工部局有充分之武力爲其所爲吾華人準備聽命但吾人所欲者則在大衆不應被置黑暗之中而聽一面之詞而已吾華人爲講情理之人民前美總領事蕯門斯曾有言曰講情理爲中國人民之特性汝等久在中國常與華人往來試問華人豈爲不講情理之人乎新中國今已誕生勃興不已今日華人輿論乃一大勢力工部局或他人閉目不覩而不承認此新中國不予以公正待遇之機會可得謂爲公正乎余確信盎格魯撒格遜人之公正觀念與華人之講情理定可使目前重要問題有和好之解决而解决而解决目前爭端之唯一方法厥在允華人加入工部局議董耳 
　　字林報繫以社論略云人有初游上海者見目前中外人士之衝突首必問曰所爭何事華人方面要求組織顧問委員會從速就職至地産章程修改與華董加入工部局後爲止而工部局方面則答稱工部局已决定將向下屆納捐人會議提議組織委員會現計納捐人會議之期距今僅兩月左右在事實上可謂從速蓋工部局不能於未得納捐人命令之前遽允華人之請求也此層聞爲華人所深知此外雙方意見對於委員會之權限稍有不同華人稱此委員會之職務不獨限於財政事件凡關係華人之問題皆應有發言權此說未嘗不是祗要華人對於關係外人之事件不挾其多數之票權以壓倒外人票權則此爭點當易解决華人又反對領事圑有否决被選委員之權蓋恐領事圑利用其否决權而將傀儡人物專聽工部局之指揮者充委員之數也此說亦未嘗不是祇要工部局確知顧問委員非以專肆鼓噪藉以出人頭地者充數則亦不難辦理綜之吾人之步趨向委員會之組織而進者已若是之遠而較大之華董問題今正由中政府與列强討論者已得有責任外人中之同情贊助故上述華人所不滿意之諸點實爲今當討論之正當事件在納捐人會議未召集以前仍有時期討論之固無罷市抗捐等舉之必要也外人中之信華人講情理者不僅來函所指之蕯門斯君一人縱目前華人之行動在若干外人視之不若其所信然來函已予以解釋矣推來函之意似以華人之爭出於一般抑鬰恐惶之觀念吾人不欲多言致召爭辯但來函有爲吾人所萬難不加置辯者故不得不稍稍言之去年五月工部局之撕毁傳單乃爲維持秩序保全中立起見不得不出於此途巡捕之與羣衆衝突並無嚴重情勢不過最後一次事較嚴重其故因此羣乃以乘機取利者組合而成也若無辜良民因此受傷則爲不可倖免之事未可歸罪於巡捕也報紙條例决非遏止公正之批評不過欲取締煽亂之鼓吹耳來函謂去年八月後華人盼望工部局將以其態度昭告華人實則工部局曾請華人舉出委員與財政股董事接洽以爲入手之辦法後又囑華人陳述其關於將來管理租界市政之意見乃華人對此兩層皆無舉動凡持論平允者想不能希望工部局於請囑二次而後再有所爲但工部局所爲者猶不止此蓋工部局於去年十月二十四日無待華人請求已决計提出華人顧問委員會於下届納捐人會議矣此層至爲重要至於工部局是否被迫而發表其致領事國之函可無置議也華人反對工部局情意憤憤深切逾常來函字裹行間流露此意然不僅此函若是吾人嘗聞怨言謂工部局不接見華人不理會華人並蹂躪華人且謂工部局並不顧慮華人方面之任何意見其所謂迎合華人志願者不過爲其有利與已者耳人孰無過工部局之審察或不能免於錯誤然若上述之責言則太離奇試以上述去年八月後工部局之舉動證之即知其不當矣目前風潮中尙有一要點焉華人對於在滬日人旣慮且恨日人有投票權且有議董而華人無之此華人所難堪者華人預料來滬日僑日漸見多租界政權將轉入於日人之手故欲於事前謀有以增進其在租界中之地位綜之華人感想痛苦而有遠慮但華人亦知外人亦有其痛苦之感想乎就中外之交誼而言雖間有意見參差誤會之處然外人今倐然受此視爲不公道之攻訐得勿感情有傷乎吾人請華人之讀字林報者考慮此點蓋大事今將開始進行所有惡感前嫌皆宜去懷也研究事理者在大綱上皆不反對華人顧問委員會亦不反對華人加入議董而字林報尤不反對之吾人暫時與華人異議者乃手續問題而非目的問題蓋工部局必實行收捐决不能於威嚇之下從事磋商否則權力喪盡矣吾人知華人想亦明白承認之今吾人宜再從頭做起各路聯合會宜撤銷對於工部局合法要求之抵抗庶雙方得以好意討論上海將來之管理問題如華人表示其講情理則將不見他方面之不講情理此乃吾人所可决者也 
[美報載工部局將取締華人]  
　　大陸報云衆料工部部不日將出示禁止華人聚衆示威召集會議干涉他人行其職務並禁止華人發表或傳播足以擾亂治安無根據之消息又散發煽動之文字懸掛旗幟及其他任何鼓噪之方法皆在禁例 
[英總領事法磊斯抵滬]  
　　文匯報云昌興輪船公司之亞細亞皇后號昨日午後三時十五分駛抵吳淞載有運滬之雜貨七百噸値銀四百萬兩之金銀圓幣駐滬英總領事法磊斯爵士亦乘是船抵滬 
[組織上海航空俱樂部之會議]  
　　字林報云昨晚卡爾登飯店舉行會議討論正式組織上海航空俱樂部之辦法到者約五十餘人華人至少約居半數足徵華人現亦注意利便世界交通與商務之行動是日主席爲貝蒂博士就席後即請格里登君演說飛行事務格里登君以波芒君爲事所覊不能到會代爲道歉繼乃以環球飛行假定路線之圖式懸示大衆謂紐約聞此間着手進行一切已來賀電矣格里登君繼乃述其從前駕汽球飛行之經驗而最爽快之駭事莫逾於持落下傘自雲端墜下某次在美試驗曾以一馬隨落下傘投下次乃述乃環球飛行謂假定之路線單已傳告美國各報館其數不下一萬九千家美國之航空俱樂部一九○五年始在新英倫組織懷愛德君旋在該處飛行美國飛行家繼起者頗不乏人其遠自五千呎至一萬呎不等彼意一九二一年華人之能飛行者必有數千人之多美國之航空俱樂部主其事者皆爲專門家及商界有名人物云云演說旣畢遂選舉職員全場一致公舉唐露園君爲會長美克班少佐爲副會長波克中佐爲名譽秘書兼會計並决議設中外會員股公布股組織及附　股各股主任由會長委任某君問及俱樂部目的何在格里登君答稱美國此種俱樂部志在促進各類飛行事務而主要責任乃在招待由他處飛抵之飛行家如供給需要各品爲覔停駐之所等類上海今後爲環球飛行來去之幹路此到會諸君所不可不注意者於是會衆乃討論各種提案聞會員所納會費不得在五元以下後又討論飛行及飛行機事務美克班少佐謂戰前能升空一萬八千呎已爲至高而在戰時飛機輒在距地二萬至二萬五千呎之天空作戰云 
[日本首批遣回德俘卽將抵滬]  
此次日本遣回第一批德俘曾經和領函請楊交涉員准許於過滬時泊船登岸游覽經楊交涉員轉電外部核准函轉本埠各機關查照在案茲聞和領署已得該船電告由日出發約於十六七號可能抵埠當由和領轉函本埠外交機關查照矣 
[關於留滬海軍學生之消息]  
　　海部有容納條件說 
　　湘籍南代表贊助電 
　　烟臺海軍學校學生八十一人來滬後分居各旅社要求政府修改校章並提出種種條件因政府未能容納致各學生迄未回校曾推舉代表謁見藍總司令要求轉達政府採納藍總司令即據情呈請海軍部核示茲自新任海軍總長蕯鎭冰就職後有容納此項條件之意已電藍總司令在滬就近勸慰各學生靜待解决云 
　　章士釗君致軍政府電云廣州軍政府岑總裁林總裁政務會議均鑒據烟台海軍學校全體學生來稱生等乃民國五年黎總統任内海軍部通電各省考選之一百人在烟台肄業三載其中腐敗情形目擊身受忍無可忍因全體退校泣告全國三事（一）海校爲全國所公有非少數海軍閥之私産五年部定招生章程含有海校公開之意今推翻另訂新章取便軍閥私圖誓必反對（二）該校對於學生扑責謾駡極端專制視同牛馬不甘忍受（三）部章烟校三年畢業轉送練艦或吳淞學校今海部故延二年功課藝術無所增益明明不願招生藉絶後進之路以便一己之私虚擲光陰實所心痛本此三事以去就爭而於第一條尤爲注意務使全國平民子弟皆有投身海軍捍禦國家之望苟本條不得解决二三兩條卽經海部許可生等亦决不回校生等徒知大義罔識利害一經出校靡所瞻依今幸軍府以國法正義爲天下倡海部亦經成立務懇具情轉呈府部如何訓示生等之處無不祇遵等語竊查該生等舉動雖不無過激而主張尙屬正當北京海部應予相當容納切實改良並責令該生等復校以免荒廢學業擬懇政務會議依此電商北廷設法維持俾毋負該生等愛國求學之意如何仍候鈞裁章士釗叩又彭允彝君致譚組菴電支郴州譚督軍鑒久密烟台海軍學校學生因北廷更改民國五年章程學生等以其辦法偏私要求恢復竟致罷學現北方海軍部竟毫不轉圜坐令全校學生失學殊爲失當吾湘學生王啓剛李錫社廖新鼎朱鳳藻劉賡宋鍔等諸人荷公裁成送校肄業已經三年現皆因此事奔走來滬乞公顧念諸生速電軍府向北廷力爭彭允彝叩 
[全國各界聯會常任委員會紀]  
　　昨日（十三日）全國各界聯合會開第一屆第四次常任委員會出席八人施洋主席張正方郭維海紀錄一審查庶務科交來八年度十一月二十日以後十二月三十一日以前之决算賬目案馬少奎主張此議甚爲繁雜推舉二人互助詳細對察李耀南附議付表决通過當推定張正方施洋二人擔任限一星期對完二馬少奎提議報載河南開封各界聯合會之組織與本會宗旨背謬應去電否認案李兆祥附議李耀南主張由本會致函該地商學農各圑體聲明凡軍警政治各圑體不得加入本會請其和答覆付表决通過并再請本會調查科詢問該地代表繕寫該會組織情形衆贊成通過三李耀南提議陜西敎育廳長郭希仁違法令停辦全省學校案首由李君說明理由并述辦法數條（一）致電北京敎育部（二）致函陜西敎育廳（三）致電陜西公私各圑體郭維海張正方翁吉雲附議付表决通過四討論武漢國民大會委員會代表喻義君來函報告湖北軍警長官媚日殘民案大衆互有討論議决三項辦法（一）致電北政府請撤王占元何佩鎔（二）通電全國宣佈王占元何佩鎔媚日殃民罪狀（三）轉登報宣佈喻義君來函 
[河南旅滬各界開同鄉大會紀]  
　　河南旅滬各界爲七里河圍姦案於十一日下午二點餘鐘假全國各界聯合會開第二次同鄉大會公推柴連甫主席謝毓齡紀錄先由主席報告開會宗旨略謂吾　七里河之事殊爲重大此輩軍隊與官僚若不加以懲戒而驅逐之則吾等之親愛眷屬將來更不知受何種慘痛絶不能不急起聲討而對付之次由趙萬川介紹施洋君演說略謂七里河之事不可以七里河一村視之當視爲全國之事試看全國各地之軍隊視小徐之軍隊有多少故欲對付此事非開一同鄉會而即能達到目的必須有極大之圑結力各地同胞羣起聲討之方能收效故希望貴同鄉通告全國堅執到底云云次由主席宣讀洛陽來函詳述姦掠情形聞者莫不痛心酸鼻報告畢討論辦法由趙萬川提議謂前次開會議决（一）固結圑體以備堅執到底（二）通電政府要求懲辦（三）通電全國請一致聲討今由起草員將電稿交來請衆討論經主席宣講後游蘭階謂給政府電稿略嫌和平已另擬一稿請公决衆因二稿究用何稿一時不能决定故由趙萬川提議推謝毓齡張達生爲修稿員促其從速修改即行發出付表决全體贊成次討論發電時具名問題田述基提議不用個人名義亦不用同鄉會名義因今日各界到者頗多就用河南旅滬各界聯合會名義經王傑仁白和如趙萬川等附議付表决全體通過主席謂前次開會議决組織旅滬同鄉會今宜改組爲旅滬各界聯合會王傑仁提議宜乘今日即籌備進行繼爲討論組織辦法公推趙萬川主席趙萬川報告組織之必要略謂（一）可以補助内地所不及以内地人處於積威之下種種沉痛不敢陳述致官廳作惡毫無顧忌（二）可以介紹本省之商工業於上海養成工商知識發達内地實業（三）可以介紹本省之學生藉促内地之文化（四）可以介紹海外之新聞於内地藉開化本省之風俗至於連絡感情互通消息猶其餘事總之處於今日實有本諸良心組合圑體之必要報告畢衆皆主張從速籌備（一）王傑仁提議須先推出籌備員若干人以備促進一切衆贊成公推柴連甫汪資豐謝毓齡張達生趙萬川祁光生王傑仁左天民鄭效伯柴子良胡春芳白和如游蘭階趙學顏樂啓華杜毓澤劉鼎三金策澄等人 
十八人爲籌備員（二）議决皆負調查同鄉報告入會之責（三）會址暫設愛多亞路三德里七百六十八號（四）推謝毓齡擬簡章劉鼎三章宣言（五）定於下禮拜再開籌備員會議將及六句鐘方振鈴閉會 
[電請施行京敎職員要求條件]  
　　澄衷中學校全體敎職員致北京電云北京國務院鑒京校敎職員要求各條已蒙允行仰見鈞院尙肯尊重敎育請即施行否則全國響應不可收拾上海澄衷中學校全體敎職員文叩 
[最近日貨進口表]  
　　上海學生聯合會調查科　　上海學生聯合會調查科李在田在三林及匯山碼頭查得日貨列表於左 
　　貿號號主地址船名來埠物品件數價値 
　　東林義記顧海珍三洋涇橋南首竹島丸大阪錫皂匣二百打七十元 
　　又又又又又又又又又 
　　大盛公桂生法租界首善里三城丸又信書三百打六十元 
　　又又又春日丸又又磁碗一百打二百八十元 
　　和昌盛陸景明尉遲瑤東棋盤街八幡丸又洋傘三十打二百元 
　　又又又又又大版萬三千塊六百元 
[閩案靜候中央解决之部電]  
　　上海縣知事沈寳昌致本埠南北市兩商會並各圑體公函云逕啓者案奉江蘇交涉公署第三號訓令内開案奉督軍省長上年十二月三十一日代電内開頃接外交部養電開福州案現據部派赴閩調查員報告諸方幸無死亡已開始會查總期完滿解决惟查各處函電對於此案每多誤會排貨風潮亦日趨激烈深恐軼出正軌别生枝節務請曉諭地方圑體靜候中央解决勿得再有激烈舉動以免日人藉口撤艦事正在嚴重交涉 
 
 
 

Page 11

 
 
并聞等因除分電外合行轉電遵照等因奉此除分别函知令行外合即令仰該知事即便遵照此令等因奉此除分致外相應函達即希查照爲荷 
[轉運業嚴查朦運]  
　　前由救國十人圑等各圑體查有駐滬辦貨之陶某購辦日貨朦混裝往杭紹一帶售賣曾經通告之各轉運公司注意勿代運輸在案茲悉轉運公會以旣據報有朦運情事則同業各公司均當加意檢查一經查獲證明確實扣留焚燒如承運之公司查有知情者照章議罰昨特通知各公司一體嚴查矣 
[縣商會選舉公斷處長紀]  
　　莫子經當選 
　　上海縣商會商事公斷處處長姚曾綬（號紫若）已新當選爲該會副會長所遺公斷處處長一席該會訂期十三日（昨日）開會在評議員中選舉已紀前報昨日午後三時開會到者有葉丹庭聞蘭亭穆抒齋朱吟江沈潤挹姚紫若汪寛也于蘭坪徐炳輝莫子經陸崧候李詠裳王一亭朱子謙陸件鴻等到後紛紛投票未幾開匭揭曉李裳得一票聞蘭亭一票莫子經六票王一亭六票莫王二人票數相同援照商會法定規則即以年長者爲合格故莫子經當選爲處長旣而會董會員等全體再開會歡迎正副兩會長顧馨一姚紫若兩君卽日就職視事然後由會據情詳報上海縣沈知事備案並請轉詳省公署曁北京農商部查照 
[美華牙刷廠被焚續誌]  
　　駭人聽聞之慘劇 
　　數十人同葬火窟 
　　閘北光復路新大橋北美華牙刷廠前日傍晚猝遭火災全廠房屋悉付一炬已略誌昨報茲查得當起火時該廠男女工約百人尙未放工霎時已冒穿屋頂適値狂風大作火勢益烈男女工得逃性命者僅有一部分餘均葬身火窟聞該廠係美僑與華人合股資本共二十萬廠屋係梅園别墅姚新記木作頭之産廠中亦有姚之股份姚有姪女媳婦二人同在廠内爲女工頭目均未逃出該廠存貨原料保有火險數萬兩房屋保險萬五千兩昨經該管四區二分所倪署員着地保趕將焚斃屍骸檢出後具報地檢廳請騐再行核辦據逃出之工人述說該廠之火起於樓上廠屋建築不甚合法如此大工場僅有太平梯兩架係竹製甚小平時均掛於壁上故一遇火警樓上工人竄逃無路致演此絶大慘劇被害家屬昨均到場檢尋屍體究竟焚斃若干人尙未查確現在得知確已逃出者僅二十人云 
[海關焚土紀]  
　　昨日（十三）江海關在浦東陸家嘴汽窰焚燬私土嗎啡等類上午九時預由姚文敷監督委派譯員潘少璇關員金子輝羅鼎臣偕同副稅務司貝勒及扦巡人等渡浦督同小工火夫佈置一切並在場照料各機關監視人員到者爲江蘇齊省長滬海王道尹代表錢繼曾松滬護軍使署楊獻夫交涉公署陳彭年淞滬警察廳王竺鄰上海縣公署熊烈地方檢察廳朱幹卿會審公堂姚端甫等十餘人烟土焚化先由貝稅務司偕同管棧房西人及潘譯員查對擋案當衆過磅剖騐然後陸續投入密内焚燬自上午九時起至午後二時止此項烟土係由海關陸續在各輪船查獲之私土自八年九月二十一日起至十二月十五日止共計焚燬二十四擔四十九斤一兩三錢又嗎啡高根等共計三十五起含有嗎啡之戒烟藥品共有十一起一併焚燬場中秩序由何護軍使派近畿陸軍第四師十五圑一營連長王元凱率兵士二十名徐警廳長派三區署長曾永奎巡官李鶴鳴游巡隊長趙玉珂巡官戴鴻恩各率長警二十名在場照料事後由潘譯員商請曾署長酌留長警在場防護一面由姚監督將辦理情形呈報北京財政部察核昨日浦江風浪甚巨午後潮漲渡船停搖幸海關備有小輪各監視人員等得乘以回滬 
[各輪船之行蹤]  
　　英輪船公司經理之太平洋輪船公司名古屋號於昨日（星期二）離香港大約十六日（星期五）下午可抵上海又該公司經理之英印輪船公司之墨脫拉號自喀爾喀特往香港今將離香港赴滬大約於二十二日抵埠中國郵船公司之尼羅號已於十日離檀香山十七日抵舊金山南京號已於昨日離香港到申後大約十六日出發二十一日抵橫濱二月一日抵檀香山二月八日至舊金山中國號十五日抵橫濱十八日抵長崎至申後大約二十一日出發二十四日抵香港 
[美人被人暗殺案展期開審]  
　　過犯王阿福因復來租界被靜安寺捕房包探沈榮禮查獲解奉公共公廨諭着押候查明訊辦嗣經沈探查得王與美國人愛夫以威司於去年八月二十一號在楊樹浦平凉路被人暗殺案有關與續獲嫌疑人昌小二子一併押候訊究在案昨晨據經辦此案之西探目貝麒上堂禀稱美人愛夫以威司於去年八月間被人謀斃迄今日久尙未破獲上月間查獲過犯王阿福係該美人被害案内之要證繼又拿獲關係人昌小二子連日向彼兩人詳詰口供調查眞相故今日未將被告兩人帶案應請將本案特别訂期研訊云云關讞員得禀商之美丁副領事判候展期開審 
[南滙縣鄉間之搶案]  
　　浦東南滙縣境泥城東首鄉民陳連奎家於前日夜半時突來僞操客音之土匪六七人持械撞門而入嚇禁聲張　陳母某氏年逾花甲從睡夢中驚醒出聲喊救被匪以手按面勿許聲張氏拚命緊咬匪指及手出而門牙拖脫兩個指血與齒血同時並下被刦衣飾等物約値百金之譜事後由陳報告南匯縣公署請求飭緝 
[糾衆强搶女工之扭控]  
　　寡婦姜陳氏泰州人住居閘兆大統路永祥里有女年十九歲名英弟在長安路某絲廠做工本月十日黎明到廠上工被住居海昌路草屋内之柏長山及其父柏蓮嶼叔柏蓮峰偕殷朝鳳（混名小老虎）龔士康等十餘人以棉被冪住英弟頭面搶上汽車飛駛向東而去前日由該氏偕胞弟陳厚坤尋獲龔士康一名扭控四區警署經顏署長研訊龔供認不諱顏署長判交保限三天交出該女及柏等一干人聽候究辦 
[續訊商務書館控中華書局案]  
　　河南路商務印書館以中華書局譯售支那問題一書内有商務印書館係中日合資之紀錄有意破壞名譽引起國人仇視禀控公共公廨請追損失銀一萬兩業已將被告書局經理陸費伯鴻傳訊等情已三誌本報昨晨又經兪奠孫襄讞與英卓副領事升座第四民庭續訊即由原告之律師起令商務印書館張元濟至案續向盤供歷一時餘始畢並由張將本埠中華新報漢口大陸報回單簿合同收條報告賬目册子逐件呈察旋由被告之律師向張盤問創辦商務印書館之年代招收日股之時期營業之盛衰收回日股經過之手續此次起訴之原因直至十二時堂上宣諭退庭原告呈案各件存候改期續訊 
[籐工會議求加工資]  
　　南北市籐椅店各工人要求店主加增工資昨日工人一百餘人在南碼頭明園茶社會議僉以吾業工人工資微薄比各手藝薪工更少値此百物增昂所得工資不敷開支况各業工人均已加增獨吾業仍舊殊難支持不得不向店主商請增加云旋經公决今日到會人數未齊請同業先向各店主要求限時回覆一面舉出代表四人分赴虹口閘北通知同業各工人至代表之所用飯食等費由各工人攤派並定三十日下午邀同全體再行會議辦法 
[民生女學歡迎回國校董]  
　　法租界貝勒路民生女學昨因校董兼前任敎員郝賦天由法回國特於上午十時開會歡迎各級學生及校友會會員皆到會先由主席任矜蘋致歡迎詞次命諸生起立向郝君行一鞠躬禮禮畢郝君登壇發言略云余至法後即被委爲四十七隊華工翻譯治事之餘即注意英法軍人言行間有二事足使余嘆服者（一）兵士無一人不能閱報（二）軍官所用之糧食與兵士同其所以能至此者皆敎育之功也蓋彼國敎育完全由政府主持倘有學齡兒童之不入學者政府必責其父兄故其人民之最貧乏者亦必受四年以上之敎育今反觀我國雖各地學生之運動較前進步然比之英法不逮遠甚故吾人欲謀自强須盡力振興敎育之事切勿望於日思摧殘學校之政府國民當自起謀之諸君皆國民也皆有振興敎育之責深望於服務以外仍須盡力學問以自惠惠人則中國有厚望矣言畢復由任君代表學生向郝君致謝至散會時已正午矣 
[少年宣講圑赴浙宣講回滬]  
　　本埠少年宣講圑總部近擬擴充圑務謀社會敎育之普及特組織赴浙旅行宣講隊往浙江各處宣講並調查風俗人情以備改良社會之參考茲聞該旅行宣講隊員甘梅嶺汪龍超兪光昌等已於十二日回圑報告如下七日在長安鎭令公廟前宣講（提倡國貨之原理）（衛生）（救國及救己之關係）八日在海寗城内邑廟宣講由該縣勸學所長劉仲雄第一國民校楊雪門及學界諸要人招待講題爲（遴信與信仰）（根本救國方法）（家庭與社會之關係）（公益）（烟賭酒之害）聽者甚爲擁擠頗受歡迎九日十日在杭州調查社會敎育狀况參觀通俗圖書館商品陳列所省敎育會杭縣敎育會化裝講演圑等機關並在西湖岳墳毛家埠等處宣講（勸川國貨）（衛生）（公德）十一日在硤石西寺宣講（賭博之害）（抵制爲救國臨時急法）（公衆衛生）（烟酒宜戒）等題到處宣講聽者必數百人頗受各地人士歡迎惟規定日期不及詳講爲憾該隊並調查各地風俗人情詳細紀錄報告總部將來付刊以備參考聞該關於昨晚（十二日）在總部特聞茶話會以表歡迎云 
[浦濱公益會選舉會紀]  
　　浦濱公益會昨日下午在殷行該會會所内舉行選舉會到者約二百人茲將舉定各職員列下名譽會長錢印霞名譽總董兪宗周總董簡照南正會長趙芹波副會長王彬彥朱紫珊議董趙芹波王彬彥朱紫珊尹村夫劉春圃沈聯芳錢貴三謝蓉齊徐春榮朱少藩顧翕周徐少堂李補花丁夢賢陳慶平陳梓樑葉仲怒倪淸漣金仰蓀孫聽濤陸伯鴻竇耀庭陸裕香莫如珊蘇壽川陳炳謙喻欣之陸慶萊徐品之程桂亭陳振東顧馨一兪星耀總務部主任陳維翰會計部主任朱易千醫藥部主任　葭六賑濟部主任唐松生學務部主任朱仲平文牘部主任王錦濤交際部主任徐幼榮調查部主任陳上達經濟董事許亦甫查賬董事謝蓉齊顧翕周 
[鈞和艦出發遊弋]  
　　鈞和游巡艦長董仲發近以舊曆年關將届浦江上下游往來船隻較平時爲多恐有匪徒刦掠航商自應出巡查察故於昨日由滬駛往蘇浙交界之泖港等處游弋矣 
[令飭嚴防火藥庫]  
　　步兵十六圑第三營營長張步印查得浦東白蓮涇口之南沿浦灘原有火藥庫一處係爲存儲軍械重要品物之所値此冬令防範尤關緊要故於昨日令飭駐防該庫之官兵勤加防範切勿因天寒而有所懈怠云 
[滬南添裝太平龍頭之動工]  
　　高昌廟救火會近在區域内添裝太平龍頭所定地點係在陳家橋半淞園望道橋吳興里西栅口等五處分裝五個昨由自來水公司飭匠動工裝設矣 
[塌車撞損救火汽車]  
　　前報紀萃豐弄一千八百號艾芝山彈花店失火一則當火熾時第四區救火會之救火汽車亦往施救迨回時該汽車行至大碼頭忽有大隆煤號之送貨塌車駛來將該汽車内部機器撞壞頓時不能行動當經各會員以人力拖回估計修理費需洋一二百元昨經第四區潘雲章主任報告救火聯合會向大隆交涉 
[汽車碾斃男孩]  
　　前日下午有新民路金星葷油廠之運貨汽車駛經閘北蒙古路汽車夫王四福駕車不愼將住居王家宅江北婦人趙丁氏之四歲男孩大龍碾傷斃命王見肇禍急開快車圖逃被四區一分所崗警截獲帶至該所楊署員諭令將王收押昨飭十圖地保沈岐山赴地檢廳報請相騐午後梅廳長委派夏檢察官沈檢騐員等蒞場相騐當騐明趙大龍委係撞傷要害致死塡明尸格判該氏自行棺殮該氏哭求撫卹夏檢察官諭候肇禍之王四福押送到廳再行核辦昨午已由警廳將王申送檢察廳訊究矣 
[前晚滬南之兩火警]  
　　前晚八點餘鐘滬南陸家浜沿浦灘港口平安橋下所泊西鄉孫茂全之稻草船滿裝稻草尙未卸去所懸燈籠忽被狂風吹動登時燃着俄即延燒稻草烈燄橫飛不可收拾救火聯合會瞭望台見火光燭天立即鳴鐘報警迨由各區救火會將救火器具皮帶車等馳往施救風勢正急火燄更烈已延燒隣船兩艘該紫船所裝稻草數百擔連船身器具均已焚燬約歷一時許火始熄滅當由崗警將孫茂全並船夥梅土祥二人帶入一區一分駐所問明無心失火從寛罰洋兩元充公示儆 
　　昨晨一時許天未黎明小南門内兪家弄中五十二號門牌閔姓家不戒於火冒穿屋頂時適北風怒吼火勢猛烈經救火聯合會鳴鐘告警各區火會先後到場救熄共燬房屋三間聞起火緣由因閔姓有女定於昨日出嫁前晚雇庖人在厨房置辦酒筵遺火積薪致兆此禍昨晨一區三分所警署飭警將閔某傳案研訊之下判罰洋五元以儆 
[僞造銀幣押候訊究]  
　　住居北四川路之廣東人張少章李生等僞造大小銀幣由探警拘獲抄出大小僞洋並印模等押送警察廳昨日轉送地方廳下午經檢察官提案預審一過判張李收押候究僞洋等存案 
[薛麗生發送檢廳研訊]  
　　上海地方檢察廳昨日具呈松滬護軍使署略謂薛麗生一犯前因重案奉押鈞署茲因被訴到廳須加質訊請將該犯發廳候訊一俟訊結即當送署等情業經何代使允准已將薛麗生一名派兵押送上海地方檢廳研訊矣 
[兩幼女仍着領回]  
　　老閘捕房捕頭查悉重慶路六百四十八號門牌之婦人華唐氏有販賣人口私設鴉片烟燈情事諭令中西包探協往將氏及十二歲女孩沈阿媛八歲女孩沈三媛連同烟具一併拘解公共公廨中西官判氏交一百元人洋並保兩女孩暫留濟良所候再訊核在案昨晨由廨復訊據沈阿媛供年十二歲於五歲時由父母得洋五十元賣與華唐氏日遭虐待等語又據三媛供稱原籍常熟亦由父母價賣與被告屢遭凌虐云云訊之華唐氏延律師到堂辯護中西官核供以被告並無販賣人口及爲娼情事判兩女仍着具結領回以後不准凌虐及爲娼起案之烟具銷燬 
[松江偵探移緝案犯]  
　　松江官廳前派偵探持文來申投法捕房禀稱有住居法租界内之范桂生於上月間在松江犯有盜刼之案並傷害事主一名案發逃滬請求准予飭探協拿等語當由捕頭立飭包探韓邦達協同前往將范拘獲帶入捕房昨解法公堂請究先據來差上堂禀明前情請求准予引渡訊辦詰之范供不承認中西官判還押聽候詳細查明再行核辦 
[魏芝香准交人洋舖保]  
　　紹興人魏芝香經特别中西探目偵悉與前年七月二十三號福建路德康錢莊被盜搶刦現洋六十餘元一案有關拘解公共公廨諭令押候查究等情略誌昨報嗣由該探等將魏帶回虹口捕房後查明行刦德康之盜係胡寳善已經獲案訊判發押西牢三年魏係胡所供出之同黨胡案當時爲美國領事陪審昨晨輪應美領事堂期故該探等將魏解廨禀明前情並稱查得魏於西曆一千九百十五年正月二十八號尙犯有私造假郵票之刑事案應請展期開審以便調查眞相等語魏亦延律師代表到堂譯稱捕房請求改期敝律師並不反對惟被告係商界中人現尙開設洋貨字號本案實與被告無關請准予交保出外候示云云陸襄讞與美約副領事核禀諭被告准交五百元人洋舖保候下禮拜二查明再訊 
[燕子窠主客分别科罰]  
　　江北老婦仲王氏在裹虹口街六號門牌樓上私售燈吃前日爲哈爾濱捕房華探目劉森堂包探尤雲卿葛祖元等偵知禀明捕頭與一百七十六號西探協往將氏及烟客王大和尚王毛毛沈柏生朱阿法黃明尙陳長子張金卿朱阿海衛成祥並烟具烟膏一併帶回除准氏存洋一百元保出外餘人收押昨晨連氏解請公共公廨中西官質訊之下以氏不應破壞烟禁科罰洋五十元充公其餘九名各罰洋五元無洋改各押五天示儆烟膏烟具均銷燬 
[法公堂傳訊煙案]  
　　法新租界小北門外民國路恒昌祥烟紙店主楊榮春前因私售洋烟及容人燈吃由捕頭脫雷阿克偵悉帶同包探及暗差捕前往該店抄出烟膏烟槍等物帶入捕房旋解法公堂請訊被告延律師代辯判展期再核各情已誌前報昨又傳訊先據捕頭上堂禀稱是晚我帶同暗差巡緝至該處見有一人至該店内買得洋烟一盒出外故至該店抄出此種洋烟顯見私賣請爲訊究繼據被告律師稱此種洋烟實係楊自己吸食是晚有人素知楊有烟癮故至楊店索取洋烟治病不敢私賣求察中西官判退去聽候復訊再行核辦 
[請釋陳成林未准]  
　　葛榮甫前在公共公廨探陳成林不理欠銀二千餘兩業已訊明判决被告償還無保押追在案昨晨又經兪裹讞與英卓副領事升座第四民庭訊追被告延律師到堂請求開釋出外帮同原告收賬而原告之律師對於開釋一層不表同意中西官遂諭被告還押着將人欠之欵開單呈案展期一月再核 
[倒欠案改爲民事]  
　　日商遠籐保雄延律師在公共公廨刑事科狀訴華界鼎泰銅店内張延賓與姜忠翹將四明銀行無欵存儲支單騙購去値價銀一萬四千一百兩之紫銅五百擔等情業經總巡捕房包探尤阿根將姜獲案諭交五千兩人洋並保候移提張延賓到案訊究曾誌前報昨日下午由陸襄讞會同日副領事鹽崎氏升座第一公堂提訊張延賓未到惟延律師與姜之律師到堂候示即由原告律師譯稱原告現查明賬目共被兩被告於合開延忠記號時倒欠貨欵銀三萬五千一百兩之鉅今被告律師以案非刑事原告當改爲民事訴追惟要求將被告交足控訴之保云云中西兩讞員核禀磋商之下「堂諭」本案　屬民事範圍應將刑事案註銷第二被告仍交原保候民事開審時備質第一被告候民事開審時函請審判廳協傳 
[行兇禁押四月]  
　　無赖陶阿四日前糾同黨羽數人至法租界管金生處不問情由將管扭住行兇後由巡捕到來將陶拘獲餘均逃逸當將原被帶入捕房昨解法公堂請究先據原告禀稱被告之妻向至民人處爲民妻梳頭日前陶忽糾同人前來强誣民人與伊妻私識一味行兇不可理喻幸有巡捕到來拘案求請訊究詰之陶供因妻子與管私識是日前往捉姦不敢行兇餘供支吾中西官會判以陶不應行兇着押西牢四月以儆 
[攫押髮禁押一年]  
　　印人陳阿炳前日在貴州路串攫婦人丁夏氏金押髮一支圖逃經氏喚捕將陳追獲昨解公共公廨請究經中西官訊實判陳押西牢一年期滿逐出租界 
[虹口捕房瑣事三則]  
　　揚州人卞中喜昨日至北福建路二號門牌某浴堂洗浴時乘間將隔座浴客沈月卿所穿之皮馬甲一件及衣袋内之現洋銀角藏匿身畔圖遁經堂倌蔡阿二窺破將卞追回搜出原贓交由包探陸連奎帶入捕房禀明捕頭押候解送公堂訊懲 
　　温州人李阿四因僞作購買鴉片烟料子闖入虹口元芳路一百三十七號門牌劉來昌家四顧無人將椅子止所放之棉袍子等件竊去圖遁被劉之夥友何如瞥見鳴由九百六十八號華捕將李拘入捕房押候解廨訊究 
　　歐嘉路華租交界處某馬房主高銀昌因在門首馬路上裝配馬車不遵工部局定章被一千四百三十五號華捕查見將高拘入捕房禀明捕頭飭令存洋十元保出聽候公堂傳訊 
[協弔竊贓無着]  
　　山東人韓某向在華界民國路開設舊貨店日前因鄰居失愼韓即將所有物件如數搬出旋由皮帶車到塲救熄韓店並未延及故又將物件搬入不料被無賴混名小阿戇小金寳等乘隙竊去價値數十餘元之雜貨經韓察悉將小阿戇追獲餘均逃逸贓已無着當即喚警到來將該竊帶入警署詰據供稱此項物件銷售與法租界民國路三百六十八號門牌舊貨店夥劉阿三處故由警署飭派偵探傳某將該竊與事主帶至法捕房禀明前情立飭包探張鏡波協同前往該店搜查贓物無有當將該店夥劉阿三帶入捕房質之劉阿三供實被誣攀捕頭以旣有官廳公文准予將劉帶去歸案訊核 
[積竊禁押半年]  
　　甬人謝榮昌因先後竊取四川路瑞和洋行呢帽一打南京路二百三十七號門牌何漢文之呢大衣一件被控捕房由探查獲於昨將謝解送公共公廨請究經中西官訊知謝係過犯判押西牢半年期滿逐出租界 
[四人掘洞圖竊]  
　　浦東人李銀根陳阿梅吳連根紹興人陳阿毛均因在虹口文監師路一千八百九十六號門牌周有德家門外掘洞圖竊被滙司捕房華探奚德安王桂亭陸連産施金生探目馬阿美拘獲昨解公共公堂請究經中西官質訊一過諭四被告帶回捕房查明曾否犯有另案再行解究 
[傭婦行竊續誌]  
　　虹口東漢璧禮路九百七十五號門牌之朱子雲指控傭婦嚴殷氏竊取値洋三百數十元之金珠衣飾等情昨由該管捕房包探嚴阿慶將氏獲解公共公廨禀稱氏所竊其主之物均交與子嚴金鳳携回常熟原籍應請移提云云中西官得禀諭被告收押候函致常熟縣知事移吊贓物並提人證到案再訊 
[介紹雜誌]  
　　建設社之第一卷第六號建設雜誌現已出版内容有孫文之「發展實業計畫」汪清衛之「巴黎和議與中日問題」等等均係鴻雋鉅著昨承該社惠贈一册又中國科學社第五卷第一期科學雜誌亦已出版内容有任鴻雋之「說合理的思想參尢乙照之「鐵路在戰爭中之價値」等篇昨亦承該社見贈一册書此併謝并爲介紹 
來件 
[全國各界聯合會宣告李厚基罪狀（續）]  
　　（一）誣陷學生學生救國運動李出示指爲有匪徒數千人手執白旗遊行街市拘捕學生數千人錮禁一晝夜無人道此應告於國人者五 
　　（一）甘心媚外日僑無故行兇毆殺學生軍警平民當塲獲日人十三人中有日領事署警察少將在塲指揮李狥日領事意釋放兇徒並任聽日水兵陸戰隊上岸穿城過市至西湖撮影而去且封閉學術週刊社解散學生聯合會禁止一切救國行動以媚日人喪心病狂莫此爲甚此應告於國人者六 
　　（一）貽悞外交閩案發生李一味推諉毫不負責肇事之地並未派人　勘外部調查員到後索寫眞片而不得（後由學生會送去）遂使日人有所狡賴交涉延宕至今未有圓滿之結果李實尸其咎此應告於國人者七 
　　（一）箝制輿論福建時報爲閩中最公正之輿論機關李之違法舉動被其揭載無遺李恨之刺骨拘捕其記者李睡仙氏至今尙拘囚於陸軍監獄中閩人寃之李又申令警廳及軍署副官處傳諭各報館出版前三日須將稿底繳閱違者科以重罪從此閩中各報遂如寒蟬之噤口慘黯無生氣此應告於國人者八 
　　（一）盜押礦山閩省上下游各屬礦産素稱富足而以龍岩安溪兩處之礦爲最著名李藉口軍興餉絀由其爪牙費毓楷爲媒介將龍岩安溪兩處之礦抵押外債二百萬並費以財政廳長酬勞迨經各界探悉羣起反對李則諉謂事係北京主持其甘心斷送實業如此此應告於國人者九 
　　（一）搜括肥己閩省經濟方面現金少而紙幣多市面流通專賴紙幣爲週轉發行紙幣之公私銀行及各大錢莊悉係身家殷實社會上信用素著李聽信爲虎作悵之劉友敏陳椿等委爲福建銀行總協理發行一種不兌軍用劵吸收現金肥己全省金融大受恐慌又委費毓楷辦理屯山到處設所騷擾不堪連江縣指出屯田五萬畝收費一元以至五元如不遵繳由省派兵勒追行同土匪此應告於國人者十嗚呼中國有萬惡之官吏如李厚基者實臻其極至其甘心媚外喪權辱國尤堪髮指閩之三千萬同胞日在水深火熱之中而閩疆又有岌岌危殆之勢吾人救國誼應救閩望全國各界人士一致聲討李氏誤國殃民之罪以解閩人倒懸之苦閩人幸甚國家幸甚 
　　全國各界聯合會啓一月七日 
雜評二 
[閘北火警慘劇（庸）]  
　　閘北美華牙刷廠前日失火全廠房屋盡付一炬男女工人百餘名聞逃出者僅一小部分餘都葬身火窟雖被焚屍身尙未檢齊猶不能知其確數然如此焚斃多命之慘劇亦上海近年所罕見者也 
　　據出險工人所述該廠平時於消防之設備未能周至太平梯僅有兩架且係竹製以致火起倉卒工人多數不獲出險夫以容納數百人之大工場而火政之設備如此簡單實爲遺憾且警察官署於所管區域内旅館工廠娛樂場等消防設備之周密與否應有相當之注意與必要之處置何亦漫不加察肇此慘禍得不爲被焚工人寃耶 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
旅行談 
[莆陽道上之客旅] [  江蘇吳江程念劬筆記]  
　　我國南方各省以福建省爲最土地肥沃氣候温和物産豐富山水宜人從表面觀之一年二穀一麥民食似可有餘即其餘各種植物生長均得其宜每年出口不計其數如龍眼荔棗等其尤著者余今以事經莆田（即興化府）時届仲冬而此間天氣正如江蘇之八月且蠶豆新生冬筍大盛幾疑其爲春二三月矣不意余道途中歴盡危險知所見竟與此相反海上各報紙記述福建省中部之事者極少良以交通不便消息因之不靈余乃乘此機會略述莆陽以西之道途知行旅之困苦有非筆墨所能形容而此間民生之窘迫亦可見一斑矣 
　　由上海之興化月有輪船四五艘然余則由福州乘輪來到涵江之三江口須雇挑夫到涵江鎭鎭極大商務亦頗發達再由此至莆城約二十里水陸均可行然興化雖係府城今則改爲縣而民間之困苦竟出人意外鶉衣鵠面若數日不食者余寓南門外（迎和門）小客寓寓主爲夫婦二人夫有芙蓉癖婦則主理寓事惟寓客仍須自行煑飯炊茶寓主絶不顧問彼等以兵燹餘生對待旅客極懷疑貳之心余告以並無惡意乃敢留宿寓旅鄰近多成焦土（莆田民屋均用土産之紅磚今頽垣殘壁眞爲焦土）聞係二三月前南北軍戰後之故旅中食稀飯而和以番薯此已爲高等食料若中下之人僅食粉皮菜湯腐丸而已 
　　余穿皮袍來鄕民圍而觀者甚衆余因言語不通不解其故大約此地皮衣絶無僅有也 
　　次日余離此至西到瀾溪較此更形悽慘人民見余行李甚多頗覺注目若恐不宜携帶者後以筆詢土人則云過此爲南北分界處土匪猖獗危險殊甚不如寓此遄返爲宜余乃止而不前然彼所謂土匪者實即居民耳彼以此相告者仍非好意蓋彼頗欲余寄行李於彼家一人獨返而彼亦不再有所要求苟非是者彼必另行他法以扣留余之行李余早念及此不待其發言之畢先以墨西哥餉之彼乃狂喜爲余雇挑夫而别然所雇之挑夫又是此一流人物竟以余之行李挑至彼家中所言一如前人余更重利之乃得前行如是者數次余知前途之危險不如暫返乃决意仍回莆城數日聞途中苦楚備嘗之矣余獨怪夫此地物産若是之豐富乃人民竟若是之貧困豈彼輩有大漏巵在耶抑故意裝窮而某作此不德之行爲耶抑以兵燹之餘民間元氣凋謝已盡耶不然何所見竟與理想中相反耶余經此一番行旅細察此間之人民愚魯實甚對於國若絲毫無相關係者故日貨之流行於此者極多所用銀幣均係外國銀幣日幣尤多至於婦女裝飾之離奇主人言語之佶倔足徵此類民族實係半開化之人類奚論其他即敎育一專所見學校不過二所惟敎會極爲發達詢之土人始知爲避亂計耳豈眞信仰哉上所述者余在荒寓中挑半明之燈草率爲之若欲記其詳請俟異日余以此寄諸海上報紙登載者誠欲南北執政諸公略知民間戰後之苦况得早有所覺悟不再使生民之塗炭也幸甚幸甚 
異談 
[記夢] [  露園]  
　　夢爲虚渺之事一無確信偶有人得夢者則多於日間有所思想及至睡時而其腦中之思想尙縈念未去乃於其夢中現之此固一定之理也然亦有人謂夢能預占吉凶示人以兆然吾則終未之信也以爲人旣有吉凶何夢能示之夢何物其靈驗若此乎 
　　戊午秋月之某日爲先祖母八十週壽辰余父母請僧誦經追慶之事畢而余母病然以其無大疾以爲苟能靜養數日必能痊愈孰意病竟日甚一日乃急求醫診治然亦無大效而余等急甚一日晨間余母神志稍淸氣色亦較前爲佳呼余至牀側謂余曰兒乎予幾殆矣幸若祖母力否則恐瀕於危矣余曰何故請道其詳余母曰余昨晚睡時較平日爲熟朦朧間忽似在一途中步行見前有一老婦年將古稀手提一包裹似頗沉重步行甚速余注視之則卽若之祖母也余 
　　乃尾而呼之余姑顧首謂余曰若來何事速歸去休余欲問其詳奈余姑已去遠余急追之然終不能及俄而余姑轉入一弄内余亦隨之及入覺陰氣深沈砭人肌骨余至是不期而毛髮聳然股肢盡戰慄乃急呼余姑而余姑終不應仍前行余乃急尾之轉瞬間余姑忽止於一巨厦之門前門首立一人面目猙獰類似鬼物余又呼余姑而余姑忽怒目曰此何地也若年尙幼至此何爲耶速去休遂用力推余余忽驚醒知爲夢也然余此時味此夢覺其事頗異意余姑手中提携物或爲余等日前焚化之冥物等蓋彼取而歸也巨厦門内必爲陰間地故余姑不許予隨之入也推余出即拯余出也危矣哉余也後余母病亦得日漸而愈噫奇哉夢果有騐乎 
 
[世界運動之二十　擊球（英國）]  
　　（綱球）爲一種之擊球戲頗通行於歐美諸國及亞東而於英國爲尤盛此游戲傳入英國係在一千八百七十七年其定擊網球規則之圑體爲設於一千八百八十七年之網球總會綱球之游戲其擊球之人普通爲二人然有時多至四人者其所用之棒重量約十四温司所用之皮球中空外包以白布其直徑須在二寸及十六分之九之内重量不得過二温司如擊球之人數祗有二人則球場長七丈六尺廣二丈七尺如有七尺如有四人則距離仍相同惟廣則加至三丈六尺塲之中央立有一網支以兩竿網長三丈六尺中央廣三尺兩端廣三尺六寸其擊球之處通常每在草地然有時亦有在室中者如在室中則地板必須木質否則須土瀝靑其次則用膠灰再次則用沙石如在草地則地上生長之草必須時常修剪如遇天氣甚燥則更須常灌以水若在冬季則尤須勤除敗草竭力保護右圖爲英國之婦人史端柳及金波詩在英倫之西必登地方比較擊綱球金波詩爲史端柳所敗 
劇談 
[東籬軒雜綴] [  柳遺]  
　　田桂鳳又名田桐秋燕都唯一名花衫也年逾知命已久不登場甲寅秋間文明園主兪五與第一舞台相爭競邀之帮忙數日余因得見其演鴻鶯禧一劇盛名之下自是不凡細膩委貼摹寫入微之處洵非後生小子之專以臉子得名者所可望其項背當穆稽及第後玉奴身易命婦服時種種不自然情狀至不易形容嘗見鄉下人穿一件新衣竟至舉動失常時人謂之活受罪夫圑頭之女做官太太當爲平生妄想所不到亦即世間至滿意之事天外之榮轉生驚慌之象此理之常也桂鳳演來能實事求是無知女兒受寵若驚情態逼眞迨榮任時金圑頭爭先上船爲穆生所斥且力掀之幾堕地玉奴早已洞燭穆之鄙棄而不敢增父之悉乃嗚咽勸父忍耐然於悲傷流涙時便回其首不使穆知不爲父見更覺精細入後棒打一場献穆生一段字字淸澈字字悲婉於嚴厲之中有憐惜之乵令人神爲之往義父知情欲劾穆生則跪地哀求語意沈痛演劇至此能事畢矣余於其眼風一端尤爲歎服桂鳳年事已高眸神確減而脈脈含情欲吐無從者每能於睇視時表現之以是探之十年二十年前之風度當如何佳美無怪桂鳳之名至今人盛稱之弗替也 
新聞拾遺 
　　復旦滬江賽球紀本埠復旦大學與滬江大學於前日（十號）下午二時半在滬江球場比賽足球雙方球員皆異常勇敢以致第一時竟不分勝負但於第二時之最後五分鐘復旦攻進滬江一球故結果爲一與○之比滬江負一球云[  重]  
　　學生與藝徒之球戰蘇州三元坊工業學校染色紡織製造等工場藝徒四十餘人輒於工作之餘練習各種運動足球一門成績尤佳日前與該校應用化學科四年級生比賽足球午後一時公證人胡君銀备一鳴兩方球員精神勇銳如臨大敵閱數十分鐘學生攻者躍身前進長驅直入敵門一球下半時間繼續比賽藝徒方面鼓其全力迭攻進二球一時掌聲歡呼起於四隅後藝徒守員誤以手觸球遂爲學生罰入一球鐘鳴三時宣告休戰結果爲二與二之比是以不分勝負此種競賽實於尙武精神中兼含平民主義焉[  萍寄子]  
　　敎員接吻之價値南京某校敎員劉某曾留學外洋沾染歐西氣習一夕劉自外歸叩門適其妻已睡有同居之某姓女聞聲奔來拔關劉某於黑暗中疑係其妻即抱女頭行接吻之西禮女駭極大哭女父母聞聲奔至謂劉有意調戲劉某百般剖白女父母不信硬欲扭赴法庭解决嗣經魯仲連輩排解罰劉出洋五十元贈女添作粧奩之用其事始寢[  隱厂]  
　　足球比賽之更正敬啓者貴報所載敝校與無錫三師附屬比賽足球敝同學遜彼一球云云大半失實是日適在國曆新年（敝校向例放假）諸同學皆散處家庭會三師附屬諸同學旅行來蘇乘便欲與比賽足球敝校倉卒召集僅得十餘人奔赴城外第二農業操場應之公正員以迫不及訂即請二農二年生充之並非東吳體操敎員時間亦係上午並非下午三時比賽結果敝同學幸與三附同學勢力相敵彼此各勝三球亦無二與三之比貴報所載想係傳聞失實謹據實函告即請更正爲幸 
　　高僧善彈古琴江北寳應縣寗國寺唐代古寺也其主持月波年已古稀鬚髮盡白而精神矍鑠逾於少年平居終日靜坐時或彈七弦琴以自娛其聲哀而遠淸而和如怨如慕如泣如訴餘音嫋嫋大有繞樑三日之槪人有聆其雅奏者莫不擊節三歎幾疑爲蓬萊仙樂也聞其語人云「此琴係明代故物爲蛾眉山法師所贈余携此以往來南北於今已四十餘載矣」[  魯]  
　　養宿所取締乞丐金陵仁育醫院夏日施茶施藥冬日施衣施粥今冬又加擴充另闢棲流養宿所一座凡年老無衣食者及異鄉孤客流爲乞丐者皆可入所不知苟全幾許性命殊爲可風不意近來東西兩關之乞丐（豐衣足食素有丐王之稱）亦冒籍加入在内欺凌新丐甚至有毆打事被該所管理人知悉特訂取締辦法三項（一）東西兩關年老苦丐可覔商保入所年壯者槪不收納（二）違背本所規則立即逐出（三）倘有欺凌及毆打情事一經查出扭送警區懲辦濯不寛貸云[  隱厂]  
　　寳塔龍石新發現南京聚寳門外有章家榮家日昨房屋倒塌重新建築瓦匠掘地忽得黃色巨石一塊長寛三尺 
爲美觀某老翁謂係洪楊前第十三層塔上之門頭[  隱厂]  
　　新式窗簾之發明余友山西王君曾畢業於北洋大學近日忽發明一新式窗簾用絲質製成蓋絲能退光且不損目力上下有軸二各繫以繩日光射於何處即可遮蔽何處上下自如頗稱靈便云[  智]  
小說 
[黨爭（二十）] [  無我]  
　　但想自己方處不能移動之境殊非良策因故作一大鼾聲乘勢滾身於地地板爲之震搖乃聞一女曰醉鬼何狀我儕宜閉之於後室須臾二女曳聶行迨釋手後聞閉門聲諒女已去因啓目則暗不見一物亦無窗櫺之明因起身審視冀有所得忽室中燈光燦爛照耀四壁一女詢曰爾竟猝然醒乎但僅聞其聲而不見其人繼又聞女曰爾速靜坐於室中之椅上如敢强項者鎗彈立貫爾胸然非余欲擊爾蓋瞬息自有人至决不寛宥汝者聶知女慧遂默然就座惟切盼溪克與泰以結之至女子復作惡厲聲曰爾尙欲效鄙夫自背殺人乎聶心知其誤已爲亡谷黨人因乘機應曰爾誠敏慧矣今擒余一若擒呼茄脫也女於壁穴之外作狂笑對曰嘻爾爲呼茄脫來乎豈僅此而已耶聶曰然爾旣知我儕所注意之物盍出而均分之女嗤之以鼻曰爾今欲議和耶我儕已佔優勝之勢爾方有是請乎聶曰試言爾得優勝之故女子曰爾等奸惡已甚顧不能明鬭而作暗殺之鄙夫但兇殺則國有當律爾等終必獲其報也聶曰殺爾輩之人無與余事余嘗力諫之也聶意欲誘女述兇殺之事不料女忽嘿然無語已而曰爾同黨之僞充侍者而携爾來此者今亦受其報矣爾之餘黨盡受縛於警察矣言已室中燈光忽滅聶但聞外屋爭鬭之聲不絶究不知其爲警察之捕人或爲亡谷黨人之攻擊紐約黨人也繼聞呼喚之聲來自前屋一人曰爾等試闢此門彼必不遠於此矣遂聞猛擊聲而門砰然倒於地繼聞羣來己室之門因急趨匿一隅備手槍以待之門旣闢有三人入室則非警察而實亡谷黨人也一人覔得孨身喚曰人已在此我儕速刦出之不免有大格鬭矣 
[自由談之自由談] [  不冷]  
　　先北京敎職員要求去傅政府答之曰先上課上海市民要求市政權工部局答之曰先納捐先之義大矣哉 
 
 
 

Page 15

 
 
   
 
 

Page 16

 
 
   
 
