# 1884 - 276 - 4904129

 

Page 1

 
 
[籌海初集出售] [  本舘主人謹啓]  
　　關滋圃軍門天培道光年間名將也揆文奮武智勇兼全其駐節粤東時適值海疆有事軍門運籌惟幄卓著戰功海外强鄰氣爲之奪曾自裒生平奏議文移等類爲籌海初集本舘取而閱之覺指陳洋務洞中機宜所繒戰陣及形勢各圖尤歴歴如觀纖悉不遺馬伏波聚米爲山當不是過况目下海氛不靖正當講究邊防之際此書尤爲切要因用活字板排印問世其圖則託點石齋攝影印成附入卷内分訂四本准于本月十九日出售價洋三角正諸君子有志籌防當亦先覩爲快乎 
[第十六號畵報出售] [  申報館主人啓]  
　　兵凶戰危傷亡軍士實意中事而馬尾則禍起倉猝傷亡之慘幾不忍言聖人厪懐南服知之頗深特發帑金萬兩到防查給傷亡將士用急　之俾薄海周知國恩之高厚再本埠西商於華官照會堵淞一節集衆會議時着友前往觀看繪成會議情景圖中人數近百而面貌無一相犯者大是奇觀兩圖編入此次十六號晝報准於十六日出售仍於畵報之末附送淞隱漫錄圖說一則閱者鑒之此布 
[水師須聨絡一氣說]  
　　本館前以法人自馬尾出口以後停泊芭蕉山者多日深惜中國不能往　勦捕而聽其修理船隻補苴罅漏添購煤　軍火得以復出而滋擾曾著爲論說長言之不足以屢言之矣昨有江南憤憤子郵來一論亦與本舘之意相合故又節而存之憤憤子之章盖以爲福州之戰出於法人狡計先期開砲以至猝不及防船盡兵殲閩事糜爛雖曰不備不虞不可以師法船停泊馬江將及一月與華船近在咫尺基隆被攻之後和議早知决裂何至閩省各員仍不早爲戰備而致爲敵所乘此其說亦頗有不能自圓之勢然或尙可以强爲之解也馬江旣敗則閩安金牌長門諸砲臺自不能守彼自内攻出炮臺不能移向轉擊此其被燬更屬意中事矣惟法船旣戰之後急欲駛出寄椗芭蕉山寂寂無聞者數旬此必係船有滲漏兵有傷亡煤糧藥彈俱有所缺乏故不敢蠢動其捐傷之大者如拉加利桑尼亞爾則旣駛赴香港修理其泊於芭蕉山之諸兵船度亦未有不稍稍損傷者當此之時中國苟以兵船尾而擊之或圍而攻之吾知法船必將盡糜卽俛不　糜亦必遠遁斷不能就近卽攻基隆淡水失此機會遂便法人養息添補精力巳復而又逞其凶暴之性嗚呼是誰之咎哉雖然此不能爲閩省責也閩省水師輪船悉萃於馬江馬江一役兵輪之被燬者如許前此或尙有未盡信者今觀於張何兩欽憲奏報之摺則明明以爲船艘悉燬矣卽使或尙有數艘之未燬而殘敗所餘驚弓之鳥何能再接再厲閩省水師其不能追擊法船者勢所必然無足怪也兩欽憲摺中言陸營禦敵頗爲得法直令法人不敢登岸然則卽以此陸營得勝之師以圍攻芭蕉山之法兵亦未始不可然一葦難杭盈盈水隔别無途徑可以包抄則誠無可如何耳故吾以爲此事不足爲閩省貴也顧閩與粤洋最近未戰之前粤憲曾派兩兵輪襄助亦燼於馬江之役南洋前亦赴援緩不濟急而罷北洋爲最遠而當此有機會可乘之際中國曷不合各處水師兵船或少留一二或少留三五以自守其餘則皆帥以赴閩四散圍攻不令法人得以休息卽使法船急而拚命而爾時馬江甫戰其船上之槍砲卽或無損而藥彈則必有所缺糧食或可無虞而煤斤定然缺乏而况馬江如此大戰雖曰華船悉被攻燬而法船亦略有所傷若有如許兵器與之相持則彼船身滲漏欲修而不得　煤藥缺少欲添而不得添兵士困疲欲息而不得息如此而有不全軍皆墨者乎卽使法人力與支持而我船復有被傷然我以船四散圍隨亦不至一時盡燬或亦如陸營之法亟肄以疲之多方以悮之吾知法人雖橫當亦將大挫其兇鋒矣乃中國於兹數日中不動不變寂然無聞一任法人之應修者修應添者添應購者購養精蓄銳氣足神完然後又出而相擾而基隆淡水之警報斯紛傳矣機會之可惜無有逾於此者此則中國各省官憲畛域太分之過也夫法船所擾及之地則統而言之曰中國地方彼固不問其何者屬閩何者屬粤何者屬江屬浙也而中國之封疆大吏守土各官其界畫極淸芭蕉山爲閩省所屬則有事當責之閩省疆吏及閩省之統兵大員於我粤無與也於我江浙更無與也於是粤省則自爲粤防初無法船之消息而疑鬼疑神船艦不敢一刻去也江南自爲江防浙江自爲海防絶無法船之蹤影而一舉一動皆若法船一刻可至也者而兵船不敢一艘離也北洋自爲津防雖無法人之形跡而大沽旅順與夫烟臺等處皆不敢輕移其兵船也夫北洋根本之地以船自衛向有可說若粤與南洋則聲息旣通電報亦便明知法船皆萃於芭蕉山而他口並無法船駛到則何不分兵船數艘直趨芭蕉山或封其口或擊其船彼損傷之餘夫豈能與我相敵今此機旣失不待言矣諺曰見兎而顧犬未爲遲也亡羊而補牢未爲晚也及今各省大憲統兵大員各懲前失急爲後圖咸以大局爲重弗存畛域之見可擊者急擊勿失南北兩洋首尾相應閩粤各海指臂從心則失之東隅尙可以收之桑榆否則各顧自己不籌全局後將伊於胡底也哉 
[厦門來電]  
　　昨下午二點三刻鐘本館接到厦門西友發來電信云劉省三爵帥現巳離開基隆法提督孤拔尙率兵窮追淡水地方法人於十四日開仗至今開花砲尙未停歇岸上各砲臺均巳擊毁西人所住之屋亦間被打穿惟西人並無一受傷者中國各弁兵俱退入内地堅築士城藉以自衛法人則尙擬進攻也 
[星使易人]  
　　駐日本欽差黎蒓齋星使刻以丁内艱開缺回籍守制聞中朝巳簡放徐君承祖爲駐日星使矣 
[爰書暫緩]  
　　包探曹錫榮命案前經本埠領事官禀請駐京欽差會議由哲總領事請諸劻貝勒一節均經列報兹悉朝廷己飭江蘇撫憲暫將此案緩定爰書着交兩江總督查明覆奏再行核辦云 
[津沽尺素]  
　　旅順口日下駐兵十三營超勇揚威鎭東鎭中四兵輪鴈翅匀耕泊守口外該口南向形俠而斜左卽黃金山三年前李傳相延德人漢納根建一西式砲台上置克虜伯砲六尊居高臨下最擅口門形勢康濟威遠兩兵船分泊口内老虎尾及迤東黑沙子灘因炮不敷用將該輪兩大砲移置老虎尾岸上黑沙子灘各砲台上則另置小砲再東轉入口門之右卽鷄冠山亦建一炮台上置大砲兩尊小炮四尊係從鎭海兵船移上者再過則爲老鐡山壁立千仞草木不生離口約四里許地名釣魚台刻亦新建一炮台尙未工竣漢納根卽在是處僑居云○北洋兵輪除泊守旅順各船外尙有鎭南鎭北鎭西鎭邊操江鎭海泰安海鏡八艘鎭南鎭邊則派守北塘鎭西鎭北則派守大沽操江鎭 
 
 

Page 2

 
 
海來往津沽旅順齎送文書及裝運軍火等事泰安海鏡現在高麗當差鎭海船上未有砲位月初奉差赴旅順時兵事正亟傳相恐有不測諄囑從速旋津而吳淸帥又飭該船順便駛往牛庄載回洋鎗一千捍軍情之急誠如迅雷之不及掩耳矣前報載該船於初四晚三點半鐘入口卽爲此舉山東登恭靑各邑新募勇丁爲數亦復不少北洋防範眞覺無懈可乘彼不知順逆不識時勢者何尙奮螳臂以當車哉○大沽口外水淺異當十二日保大船抵口至十四日方能駛入有此天險之雄爲我京畿保障法人又何能豕突狼衝任情窺伺哉 
[洞悉敵情]  
　　彭雪琴欽憲蒞粤後廣攬人材不拘資格前日有數人詣欽憲行轅求請留營效用自稱少曾出洋在法國學習技藝今見法人無禮特告辭回華願爲朝廷効力欽憲見其情　懇摯隨問曰爾寓法有年必能熟諳形勢目下中朝可與之戰乎曰可彼之砲雖利然中土所鑄六千斤巨砲頗堪抵禦惟彼船堅固異當擊之須得其法船底鐡厚五尺許未易洞穿擊之之法須先擊其桅頂之人盖交戰時主將立桅上指麾若將此人擊斃將士無主勢必擾攘不安次擊其桅上之繩此繩係衆繩之綱擊斷後衆繩紊亂便不能懸砲攻我再擊其氣管氣管一壞將氣放盡水鑊立炸未擊其烟筒烟筒雖高大稍有損壞其烟不能上升鬱於船内如此則不擊自敗矣每砲台須選炮手四名敵船來犯依法攻之鷶人各司其事擊烟筒者務以擊破爲止切勿他顧四人中若有一人中的卽巳勝算可操欽憲着令察看各砲臺可用與否伊遵令前往回稱砲臺形勢甚合自足摧毁敵船惜皆新建恐地址未能堅穩若交戰之時或一日或數點鐘可保無患惟敵人愍不畏死不勝不甘倘相持數日砲臺難保無傾圮之虞欽憲見其洞逹時勢嘉許甚殷想將來籌筆帷中必有一番調度也 
[嶺南試事]  
　　葉學憲現試陽江後本可接考廣州前月移文會商制軍謂省城兵氛孔亟擬先攺試别府俟來歲冉考廣屬制軍覆稱海防鞏固法人豈敢覬覦務須循守舊章免致考童懸望且日内得有官塲信息謂法人復擾閩江則粤垣更可無慮云云刻首府蕭太守巳飭人修理考棚棫樸材呈菁莪化普五羊諸士皆翹首而盼星軺矣 
[營口叢談]  
　　日前温州輪船抵營滿載電桿電線等物十二日利運船由旅順進口中有設電洋近及一應電局需用之物局中總辦亦附輪而至計所毁之線由山海至營口爲第一叚由營口至旅順爲第二叚擬從兩頭盡處興工以兾早日蕆事刻李傅相己咨請奉天軍憲山海關金州兩副統制飭屬曉諭居民并沿途派兵照料矣線路共長一千八百里工匠皆用南人亦由利運載往○利運抵埠火力太旺一時輪軸難停砉然一聲將碼頭柱脚碰損船上天平架東西亂幌各人恐生事故皆惴惴不安云 
[潯陽消息]  
　　楊石泉欽使奉命統軍援閩聞憲節巳抵金陵與曾沅圃爵帥晤商一切瀛眷送回湖南原籍初七日十二點鐘駛抵九江小泊潯城文武各員俱出　　接翌日黎明時卽展輪上駛國而忘家其欽使之謂欺○姑塘某姓老嫗鵠寡鳬單窮無所倚階前玉樹亦早巳如空際曇花惟恃數十貫甯蚨權子母以供朝夕停辛佇苦稍有贏餘自念日薄西山桑榆巳迫因預將身後衣衾棺殮等事備辦齊全免致一旦嗚呼有累他人措置本月初二日嫗故經隣人代爲襄理擇定未刻入棺不期是日晌午廚下忽不戒於火丙丁神惡作劇一時勢若燎原壽器壽衣盡付一炬屍亦肌膚焦灼面目模糊次日親隣無可奈何議將嫗所典某處店屋一所售錢重復買棺人殮噫生前旣爲窮獨之人死　更受焚燒之慘嫗亦苦矣○潯城汪某家住八角寺試院相近素有阿芙蓉膏之癖簞瓢陋巷游手好閒膝前一子年方舞勺邇日景益不堪非特呼吸烟霞時虞不繼卽賢喬梓兩餐黃米飯亦幾於若有若無汪飢寒生盜心令其子入市嬉戲遇有小孩帶銀釧銀鎖等件者乘間强取以供饔飱數月以來屢有所獲汪遂藉此爲生計不愁黑白兩飯無所出資矣日前是子又在李公祠邊竊得某乙所抱小孩銀鐲飛奔而逸被一稍長之孩見而告乙乙卽將該孩父子送官研訊供出各情遂笞臀枷號游遍六函始得開釋○九江府屬德化湖口彭澤三縣奉有憲札派差協同弁勇封捉民船三百艘裝載營勇軍裝入閩連日差勇往各碼頭攔截大小各船粘貼封條押往湖口縣當差云 
[蕪湖近事]  
　　梁小若觀察履新後勵精圖治凡事必躬必親署中及關上各書吏畏若神明咸相讋服前日觀察卷查便商房稅票每張徵收稅銀九錢九分數十張如出一轍觀察知其有獘當將經手書辦楊某斥革候查另諭張某接替云○五月間旌德縣刼署案内之首犯高姓行蹤詭秘名號甚多現名高一峰又名高曉堂又名高敬生又名高錦山懸賞購拿迄未弋獲撫憲據情入告後欽奉諭旨嚴勒緝拿務獲究辦因卽札飭屬邑購線訪查日前由蕪湖縣鄒明府抄奉皖南保甲墾務局王太守賞格無論軍民人等如有將高拿獲送案者賞洋一千元聞風報信因而拿獲者賞洋二百元其夥犯有能出首引線因而拿獲者除兇罪免究外亦賞洋二百元想重賞之下必有勇夫兇暴奸徒决難漏網也○前署建平縣知縣陳竹齋大令在省病故其公子扶柩回籍於初九日抵蕪舟泊徽州碼頭蕪郡同寅咸往舟中恭申弔奠云 
[盜刦卿鎭]  
　　寗國府屬之雁翅陸門一小鄉鎭也店鋪十數家烟村百餘户筒山傍水孤僻荒凉暴客强徒時或出没其際上月二十日有李某者道出該鎭至某雜貨店同鄉焦某處小憇焦情深桑梓極意欵留雞黍故人懽洽彌甚初鼓後突有强徒十餘人持械闖入焦見勢不佳由後門遁夫李猝被刃傷當卽殞命盜任意搜括搶去靑蚨十數千呼嘯而去焦回店見李巳斃當卽喊同街隣跟蹤追捕至二里外一盜落後羣盜回顧疑亦追者驀發一鎗登卽倒地一轉瞬間羣盜己捨命狂奔杳無蹤影矣次日由地保入城報案經宣城縣下鄉踏勘飭屍親備棺成殮懸賞緝兇然鴻飛冥冥弋人何纂正不知何日能緝獲匪徒以伸國法也 
[都閫娶媳]  
　　本月初六日爲嫁娶吉日杭垣婚男嫁女之家指不勝屈旗營中理事同知英鶴翹司馬女公子亦於是日于歸其新婿則現任杭都統兼署乍浦都統恭問松統軍之公子也迎親一切儀從計起首則迎官亭一座次則銜牌數十對鼓樂兩起金鑼兩道淸道旗十餘對白頂拖翎對子馬十數騎蘆頂花領頂馬一人後則淸音兩班提燈傘扇及八旗對馬長吹細樂等最後則金頂玻璃大紅呢綉金彩輿以八擡橫枉弁之緩緩而行轎後則跟馬數十騎頗有其從如雲之盛迨其迎歸則添用理事銜牌十數對本衙門差役兩班及宮燈傘扇僕從人等并護送之對子馬跟馬又數十騎益形顯赫新人則端坐八人大轎舁之徐行一時百兩喧迎八騶坐擁道旁觀者無不嘖嘖暵羡云 
[禾中來信]  
　　日前新豐鎭到有江北難民老幼男婦約二百餘人托鉢沿門求施錢米查此輩佯作災黎實係江湖匪類每至一鎭擇寺院中安頓行李逐日出外探訪殷實之家晚卽肆行刼掠該鎭附近近日被搶者指不勝屈前日該難民在新鎭買棹至平湖携有絲斤出售得洋二百元之譜卽沿塘而下至嘉郡東門外九里許之東栅口外白蓮寺寄跡所望有地方之責者及早稽查驅逐出境莫任其盤踞城鄉累及閭閻生計也○聞嘉署所拿盜犯至今仍然收禁尙未訊有實供○離郡城三十六里有一鄉鎭名天凝庄本月十四晚夜分時有羣盜手執凶械擊破衣賈某姓家之門蜂擁而入將家中細軟席捲一空該鎭係嘉善秀水兩邑交界之處其事主姓名及刼去幾何容探得細情再行詳報○新任平湖縣彭大令於十四日抵郡乘輿進城上府禀見復往拜兩邑尊及文武印委各員弁聞小駐行旌過節後卽須蒞任視事接篆之期擇於本月二十日○壇弄内月河年久漸形淤淺前曾資雇江北人開濬刻巳一律竣工矣 
 
 

Page 3

 
 
[袁江雜錄]  
　　段筱湖觀察以徐州厘卡繁多商民交病爰大加整飭可歸併者歸併之可裁撤者裁撤之頌聲因之載道惟餉項頓形支絀觀察又不免憂形於色甚矣愛民之難也○西壩各局棧之商販夥友半係楊鎭産現因中法搆兵鎭江人心惶惑各家眷屬以浦上爲樂郊之適者頗不乏人焉○淮上募勇徵兵需餉浩繁而近日厘欵又極支絀是以楊石泉漕憲籌撥江安糧道庫欵下每月二千蘇松糧道庫欵下每月一千兩俾濟防餉業巳奏聞矣○漕標練兵駐紥黃河難朝夕操演半月以來步伐巳覺整齊鎗法已漸靈捷加以時日便成勁旅獨不解淸准前營新添之馬步隊淮揚鎭標舊有之練兵終日掩旂息鼓果何爲耶○援閫之行淮人隷軍籍者實蕃有徒臨行時一肩行李依依辭鄉里而去其家人婦子更難乎爲情眞所謂有淚不敢垂杜老從軍行諸作可於此日詠之○壩上新鹽由場陸續運到者巳有大半現在壩上舊綱仔鹽尙有四十餘萬未經售出此後雖屬暢旺之月然今歲新鹽恐未易開秤也○運河入秋後水雖大漲而底水本小近日來源漸絀秋分節後次第消落五尺有奇惟落水較早恐糧船回空有所不便耳○初四夜一點鐘道署西太平樓地方某姓失愼延及隣右焚去三户共草屋十四間幸四面多瓦屋得以救護火頭當被縣中帶去詢其情節支吾以對縣尊遂飭釋放以其爲縣中糧得也○初六日丁祭之期觀禮者白袷靑衫紅顔緑鬢各不乏人禮畢出櫺星門過牌樓擁擠特甚黑暗中忽聞一片喧聲蓋某氏婦年二十許目眩失足墮入泮池當由同伴者及旁人救起則四體沾濡頭面被石岸磕傷扶掖而歸輕簿子號於市曰某氏婦入泮矣 
[命案續誌]  
　　前報列杭城武林門内戒壇寺僧犯有命案當經仁和縣趙澹如邑侯詣騐後帶回收禁迄今向未保釋城西某茂才寺中護法也深悉僧之寃誣遂邀同省中紳衿四人聨名禀請保釋邑尊不允越日茂才復糾生員十餘人衣冠濟濟踵門請謁邑尊復令閽人善言辭謝禀亦未收衆乃喪氣而返嗣有某巨紳聞知乃將此案原委及挾嫌唆訟等情繕成節略函致邑尊刻邑尊巳飭差提集及唆訟之某生到案訊辦矣聞該生原籍金華半月前巳回籍應試須俟試畢到杭方可提案審究云 
[吳淞近事]  
　　吳淞沿塘石洞口顧隆墩爲後路最要之區前由曹肯堂軍門派淮勇二哨屯紥海神廟扼守刻在廟前東西石塘外築成土砲台二座十分堅固臺外加築土墻一道高約三丈有奇形如城垣拾級而登卽能瞭望海面又在廟後分東西兩處各闢一操演之塲每日練習各技雖風雨亦不少休塘北里許卽小沙丰另設防營一哨駐紥塘下以成犄角之形說者咸謂軍門運籌有法頗足抵禦敵人云○前日下午六號馭遠兵船展輪出口前往江隂○前晚恪靖營王統領冐雨乘輿至六營公所與陳舫仙總統會議軍務至二鼓返營 
[換季日期]  
　　前日下午本埠各署均牌示本月二十日一體換戴煖帽云 
[申浦談資]  
　　昨十二點鐘時福安兵輪由金陵來滬停泊製造局前○虹口楊樹浦東首織布機器局日間有西匠及司機器人在内督率夜則僅留支更四名看守前夜忽來盜船一艘匪徒十餘名明火執仗拆毁該局後面籬笆一擁而進　去機器上鐡板六方更夫見此情形不敢聲喊事後報知捕房捕頭卽率中西包探前往查勘云○聞日前造紙公司隔壁有盜匪刦去機器鐡條曾報捕房尙未弋獲○虹口大橋外所泊水巡捕船年久失修時多滲漏昨日特雇小火輪拖往董家渡浦東耶松分塢修理水底兩鐡錨未經盤起因雇馬頭船兩艘停泊看守以免往來船隻碰撞云 
[流氓奪物]  
　　前日江北三小孩在本埠西門内太平街拾取煤屑一孩拾得一赤金印戒羣孩莫辨眞僞遂至小東門内託某銀樓估看行至長生橋堍途遇一孩告之故傍有著名流氓告化阿六向之索看該孩坦然與之阿六稱係銅質欲出錢百文向買孩不肯阿六大怒卽肆行毆打奪戒徜徉而去孩大哭好事者詢知其故正欲往追轉瞬已杳無蹤跡矣諺云橫財不富命窮人其孩之謂乎 
[賴婚控縣]  
　　浦東人葛木林投上海縣控稱向業成衣光緖三年在虹口習業時憑媒趙全福騁定陳應川之女爲室數載以來屢請完姻一味延約刻陳姓合家不知去向訪得陳女卽趙之胞妹自幼寄　與陳求恩提趙究追蔣明府謂爾旣自幼聘定陳姓豈能圖賴其中諒有别情葛稱並無别情惟嫌我貧窮故欲圖賴耳遂將婚帖呈案明府披閱之下飭葛補詞呈候核辦 
[英界公堂瑣案]  
　　公平洋行西人同經收房租之陳步雲訴稱昨往新閘收租被陳阿桂糾衆行兇將陳毆傷西人亦受微傷爲此送案請辦陳步雲稱是處房租巳被積欠二三月昨偕西人往收甫至卽遭毆擊陳阿桂供前曾租公平行地基建屋出租後被拆屋收地控經前憲陳太守斷令公平給償拆費洋六百員我尙不允嗣經陳竹坪善士勸加二百員此事我實吃虧甚鉅詎公平尙抗斷不遵且當日拆屋時房客之動用什物均被毁壞曾允賠償迄今無着故各房客昨欲扭收租人至巡防局我則並不于預西人又稱確係陳阿桂爲首糾衆行兇何謂並不干預且前旣斷償拆費洋六百元則拆下之水木各料應歸我行嗣因被陳運去故不肯再償拆費買辦汪順全亦上堂訴明前因黃太守檢查前卷察閱之下商之翟副領事謂是案由陳分府與賈副領事斷定陳因不允一再投縣署及道轅控告後控諸制憲駁斥始願領洋六百元屢經縣署函催公平藉詞未繳今旣又生枝節姑仍送縣辦理翟君然之隨飭差帶陳出外太守又譞買辦轉逹洋東遵繳前斷之洋買辦稱我原勸過洋東總以被陳搬去各料不自再償太守又謂陳阿桂初因所斷不服上控及駁斥後始願領洋公平又不肯付陳實苦上加苦務須照給爲是買辦唯唯而退太守又請唐繙譯傳言一再勸諭西人西人請俟商定禀覆○職員符天祐函稱由杭來滬經朱姓友人領至佛照樓客棧躭擱旋卽遷移他處有一由杭寄來之衣包被該棧勒呑請爲提究黃太守飭差往傳昨據佛照樓夥陳錦堂將衣包交到内係元縐棉馬褂灰布棉襔各一件訴稱符由朱公舘薦來借住去後結欠房飯錢十餘千問朱索取則言符仍在滬上可自向索旋由信局交來信函衣包符來取時向索所欠之錢伊將信取去留下衣包並非棧内勒呑太守謂旣由朱姓薦來所欠房飯資儘可向朱索取着將衣包交符之　人領去○蘇人陸瑶林同子陸萬興來滬找尋逃嬑何氏知在英界五福弄某花烟館爲娼往領崛强報捕拘送公堂請訊陸父子供訴前因該氏供在家困苦時遭丈夫毆打且楊言欲將我勒死是以逃逸來滬回鄉定遭非命情願削髮爲尼或入淸節堂苦守黃太守謂背夫逃出爲娼實屬無恥巳甚旣經來領自應隨之歸去隨飭陸領回管束○鄭氏訴稱在路行走突有人强搶我左耳上小金圈致將耳輪拉破當卽高聲呼捉由捕阻獲人贓請卽騐傷究辦陸阿木俯首無詞黃太守商之翟副領事謂陸在路强搶殊堪痛恨判發捕房管押三月贓交該氏領去○日本人某訴稱被賊竊去自嗚鐘報由捕房緝獲解案請辦又有日本婦人稱失去洋傘報由捕房查明亦被此賊所竊王阿耕認竊求恩黃太守商之翟副領事判管押兩月贓交失主分别認領 
[法界公堂瑣案]  
　　翁太守昨臨捕房判案時據魏其昌禀稱兄長永廷之事實係被人拆梢父兄均不能管理翁太守詳閱禀詞見所認者祗俞昌麟名下洋十四元陳氏婦名下洋二十元餘均不認太守謂爾弟兄明係通同誑騙人財此案曾研訊數次魏永廷於俞姓之洋一百元因未立筆據執定不認至所欠陳氏洋六十九元在公堂捕房時均巳承認無錯求寛繳案今爾除念員外竟稱分文不欠居心實屬刁猾隨飭將魏永廷提出詰問魏仍一味狡展太守着掌頰二十下與魏其昌一併交捕帶回管押限五日内料理淸楚否則隨堂帶比○昨報列婦人陳蓮福 
 
 

Page 4

 
 
失洋一案昨翁太守在捕房提楊研詰楊仍矢口不承遂飭笞責八十板依舊管押俟解案研究○前有會泰等三錢莊控陳日豐牛行欠銀二千餘兩一案公堂准詞將該行主婦人陳戴氏拘案嚴追昨晨原告復遞呈捕房稱訪悉陳日豐有他人所欠之洋二百數十元繳在英廨請卽行文吊取翁太守閱禀之下謂彼處之洋另關他案何能行文吊取姑將在押之謝德華交保出外限五日内將洋料理倘敢置之不理定必逐堂帶比 
[鎭江電局總辦張君廉泉致上海絲業會舘籌賑公所書]  
　　少欽先生鄉台大人執事高風令德心折久矣祁供役南徐未能親炙私衷竊願未或敢忘今者山東黃河又决口江西饒州府屬之景德鎭蛟水大刦兩省億萬生靈勢有嗷嗷待哺之慘連讀申報兩省告災紛紛揚州嚴佑之先生來書相勸勉仍欲刊册募捐救災恤隣何等識見何等力量極欲唯命是聽從事于左右之前此眞向所竊願不敢辭而不能辭者乃以不敢辭不能辭之事而竟致于不得不辭罪莫甚焉祁浙西一寒士耳貧賤也衣食於奔走上年直東水患未集巨捐現又中法交涉電務紛繁京江苦瘠無欵可籌兹將八月薪水洋四十元助入賑捐明知杯水車薪無補萬一先生毋笑我乎同舟委廉多善士各省委廉更多善士捐薪慨助必有十倍於祁者若謂抛磚引玉世祁何人則吾豈敢恭請德安無任仰企鄉愚弟張世祁再拜頓首八月十七日 
右啓者今承本埠巨豐庄友交到台翰并賑捐洋四十元照數收到拜讀大示承鄉台一片熱腸始終不怠垂念灾黎無微不至使弟五體投地謹代兩省災黎叩謝卽將原函托登申報務祈諸大君子仿照行之籌賑中之一大助也刻因市道之衰籌捐實屬不易萬不得巳出此籌賑末策增刊萬善同登昌字號二萬扣函托十八省仁人義士衆擎之力隨緣樂助廣種福田請以不拘大小不論時日如有募成彚寄來申卽當填奉收單按户登報庶可補救兩省災黎於萬一不揣冐昧附呈萬善同登册第一千六百一號至七百號計一百扣請爲登收遇有樂善好施者仰仗代爲轉求積少亦可　多大凡人有善願天必從之倘能多募一册多救一災畢竟發不完將來空册交下無有不可想大君子登高一呼如能推廣再添捐册災黎幸甚專此鳴謝恭叩善安鄉愚弟施善昌頓首謹復八月十九日 
[輪船來滬電音]  
　　怡和洋行福生輪船禪臣洋行央思輪船昨晚由香港旗昌洋行豐順輪船怡和洋行新南陞輪船前日由天津均開回上海 
[江督轅門抄]  
　　八月初七日卽用知縣黃金龯由蘇分寗知縣朱培深謝委孔家涵釐捐差從九梁映璧到禀知由蘇分寗○初八日湖北督鎖局被審江西知縣黎志　禀到○初九日四川候補道劉麒祥辭赴淸江接左中堂知縣熊存濟禀到起股回省張振鐄禀知奉委辭赴越南債探○初十日吳錫震謝委灣頭釐捐差知府陳鐘蕃禀銷軍械所差○十一日廣東了憂補用同知尹恭保到由廣東回鎭江藉見○十二日知縣吳錫震禀辭赴灣頭釐捐差候選知府任鶴年禀到○十三日候補道郭道直鄧裕生浙江候補道朱式雲謝委上江奇兵親軍正副左右營務處知府曾廣照慶餘橋釐捐來唐壽嵩湖南石灣緝私來皖南鎭蔣得勝由署來提中恊謝濬畬交卸金陵叅將事升署金陵營叅將鍾明亮任事内謝委同知蔣文鴻解銀赴蘇回通判孫廷騵禀知奉委解餉辭赴蘇知縣甘調鼎禀知奉府委查江寗縣縣秋灾吳啓英辭赴高淳公幹蘇藩轅牌示婁縣陽鎭據報在任病故遺缺查有拔貢知縣林殷臣署理 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緖十年八月十二日京報全錄]  
　　宮門抄○上諭三道錄前○發抄旨五道○署粤西提督蘇奏恭報接篆日期摺○禮親王等奏充署軍機章京摺○江督曾奏大員病故循例代遞遺摺摺子○又奏請旌表片○又奏請分别給奬片○大臣文等奏循例請修船隻摺○副都統慶奏恭報交卸回旗日期摺○八月十二日内務府國子監正黃旗值日無引見○尙宗瑞椿壽各假滿請安○江寍將軍豐紳到京請安○湖北候補道周綬謝恩○靈中堂文秀各請假十日○英麟續假五日○掌儀司奏十五日祭奉先殿載津行禮○廣壽遞遺摺○召見軍機豐紳○發抄慶裕奏康平縣設立義校修建文廟奉旨該部議奉欽此○又通化令張錫鑾調錦縣令奉旨吏部議奏欽此○丁寳楨奏請將欠解稅契銀兩之署銅梁令張士錡等摘頂勒催奉旨着照所請吏部知道單併發欽此○又成綿龍茂道王祖源暫緩引見奉旨着照所請吏部知道欽此○又官運局費實支實銷奉旨户部議奏欽此○○頭品頂戴記名提督署理廣西提督奴才蘇元春跪奏爲恭報奴才接授提篆日期叩謝天恩仰祈聖鑒事竊奴才於越南諒山管次准廣西撫臣潘鼎新咨開本年閏五月十八日准兩廣總督電開頃閱邸抄奉上諭蘇元春着署理廣西提督王德榜着毋庸署理欽此等因恭錄知會欽遵卽使在營接事經行令署龍憑營都司賁振元會同龍州同知蔡希邠將前任提臣封存龍州廳庫欽頒乾字三百四號提督銀印一顆起出齎送到營奴才當卽恭設香案望闕叩頭謝恩祗領欽遵於閏五月二十一日在營任事伏念奴才籍隷西粤束髮從戎轉戰江西貴州各省巳渝二紀仰沐累朝恩遇由末弁荐升提督記名簡放並賞戴花翎賞加頭品頂戴賞穿黃馬褂賞給法什尙阿巴圖魯名號三代一品封黄雲騎尉世職賞給白玉搬指一個白玉柄小刀一把火鐮一把大荷包一對小荷包二个凡此寵榮之逾格實非夢寐所敢期兹復仰荷鴻施俾權提篆自天錫命伏地漸惶查廣西係邊遠要區提督爲全省統轄屬審封之多故固圉宜先顧時局之孔艱整軍非易奴才至愚極聘重任深懼弗勝惟前在湖南統帶防軍奉撫臣奏調來粤隨辦邊防半途飭赴思恩剿捕土匪尅期蕆事旋卽出關現與撫臣行營相離不遠奴才惟有實心實力矢愼矢勤舉凡應辦事宜隨時商請妥爲經理固不敢因循以憤事尤不容操切以倖功總期邊徼肅淸勉供職守庶幾上答高厚生成於萬一除將接印日期另行恭疏題報外所有奴才感激下院理合恭摺叩謝天恩伏乞皇太后皇上聖鑒謹奏軍機大臣奉旨知道了欽此○○軍機大臣臣禮親王世鐸等謹奏查滿洲軍機章京户部筆帖式孚琦現在丁憂其軍機章京一缺應以記名挨次補用之内閣候補侍讀志樸充署謹奏奉旨知道了欽此○○太子少保署理兩江總督一等威毅伯臣曾國荃跪奏爲曾任巡撫大員病故謹循例代遞遺摺仰祈聖鑒事竊前任山西巡撫鮑源深於光緖二年因病陳請開缺交缺南歸寄居江蘇寳應縣覓醫調理本年入夏以來濕疾纒綿於六月十四日病故臣查鮑源深荷蒙四朝知遇之恩由詞林洊躋卿貳屢司文柄出任封圻嗣於山西巡撫任内因病乞假蒙恩准子開缺其生平在位之忠藎久在聖明洞鑒之中今遽抱疾而終殊深悼念兹據其次子兩淮候補運判鮑孝裕遞口授遺摺呈請代奏前來理合恭摺具奏代遞伏乞皇太后皇上聖鑒謹奏奉旨巳錄○○曾國荃片再合肥縣貞烈女黃氏係直隷候補道黃瑞瀾之女幼字前山東藩司余思樞次子受祜爲室該女貞靜寡言深明大義事親能以孝聞年十五母劉氏病親侍湯藥衣不解帶者七閱月光緖九年間諏吉于歸巳有期矣未幾受祜病殁該女聞耗哀請奔喪折釵誓死於十月二十日乃以木主親迎成禮家人婉勸矢志不移絶粒十日而死經紳耆指分道内閣中書李經楞等呈請由本籍合肥縣詳經安徽撫臣裕祿彚奏具題又該貞烈女余黃氏之從姑母董黃氏邑庠生黃承谷之女適董經謨爲室幼嫺禮訓聞人談節義事輙傾慕之事母張氏孝年十七母病侍湯藥禱神祗無間晨父母卒哀毁盡禮二十歸董舅姑早世遭家多難經謨抑鬱死該氏誓以身殉遂絶粒十四日而死當時巳邀請旌表在縣西董家崗地方建立專坊此道光二十八年事也又該貞女余黃氏之族高祖母黃魯氏乃黃應杞之妻年十八歸黃事　盡孝族黨之間稱其賢越二年夫病侍湯藥無間晨夕巳而應杞卒該氏不食姑在堂以夫嫂孟氏賢知養姑必無失决意以殉絶粒十日而殁時乾隆十九年十月二十九日也又其族曾祖母黃李氏乃黃應奎次子紹友之妻奉養孀姑以孝聞于歸數載紹友病故該氏矢志守節家貧甚惟紡績以供姑甘旨而自食豆粥常不飽上奉孀姑下撫嗣子嘗曰雖行乞不另吾姑餒也嗣因姑憐之甚每言賢婦齒稚而貧苦若此將何以自存家人誤會其旨隂爲他計氏聞之遂自剄以明志事在嘉慶八年八月十三日也以上除董黃氏先巳題請旌表外其黃魯氏黃李氏二口事載黃氏家乘未獲查報今因該貞烈女余黃氏克勵淸操有光先德經黃瑞蘭按載族譜各傳記臚列事實一併乞爲表揚等情由本籍紳耆前山西巡撫鮑源深等聨名呈請奏咨前來臣查合肥縣士民黃先登等闔門殉難前於同治十一年十二月十九日經前刑部侍郎黃鈺在内閣學士任内奏奉諭旨准於本籍死事地方自行捐資建祠立坊在案今貞烈女余黃氏黃魯氏等四口或節孜廉全或堅貞自矢一門烈節五世淸操實爲巾幗之完人宜沐聖朝之曠典除貞女李黃氏烈婦董黃氏均巳另行請旌仍造具該氏等事實册結咨移部科查核外合無仰懇天恩俯准將巳故烈婦黃魯氏余黃氏二口勅部分别照例旌表並同余黃氏董黃氏一併附入黃氏一門忠烈專祠以彰烈節而維風化謹附片陳明伏乞聖鑒訓示謹奏軍機大臣奉旨黃魯氏等均着准其旌表餘依議禮部知道欽此○○曾國荃片再臣接准部咨議覆前督臣左宗棠奏運河防守大汛擇尤保奬案内知府用江蘇候補同知陳階溥知州用江蘇試用直隷州州同俞克猷知縣用江蘇候補縣丞李道隆升用知縣江蘇試用縣丞何士銓候選從九品鍾爾穀趙選靑知府用南河試用同知王飛翹江蘇試用巡檢歐陽鼐同知銜本班儘先試用知縣郝炳綸遇缺卽　州吏目王文浚五品銜儘先縣丞江蘇候補縣主簿王慶恩等或與奏定章程不符或所保非應升之階行令另核奏明請奬提舉銜江蘇試用通判林杰應令查明何年月日到省詳細覆奏再行核辦光緖十年五月初十日奉旨依議欽此抄單知照等因當經轉行遵照去後兹據堤工局司道查明分别攺奬聲覆請奏前來臣查該員等於防汛一事均屬異常出力旣據聲明攺請自應一體給奬俾免向隅謹繕具淸單恭呈御覽　懇天恩勅部分别核准給奬以示鼓勵理合會同漕連總督臣楊昌濬江蘇巡撫臣衛榮光附片具陳伏乞聖鑒訓示謹奏軍機大臣奉旨吏部議奏單併發欽此○○奴才文緖祿彭跪奏爲循例請修船隻以資應用恭摺仰祈聖鑒事竊查　龍江通省額設大小船一百二十隻内除歴經奏准停修四十二隻外尙有七十八隻兹據各屬查報齊齊哈爾應行捐修小船五隻補修大船四隻渡船一隻墨爾根應行補修小船四隻渡船一隻均過例限𡮦朽不堪駛用等情呈請前　奴才等詳查各該處听報拆修補修船隻年分與例相符擬請於明年修理所需物料請旨飭部給發應用再行　例題報所有請修船隻緣由理合恭摺　奏伏乞皇太后皇上聖鑒謹奏軍機大臣奉旨該部知道欽此○○奴才慶山跪奏爲恭報奴才交卸乍甫副都統印務回旂日期緣由叩謝天恩仰祈聖鑒事竊奴才前因喘疾日覺加重難期速痊懇請杭州將軍古尼音布代奏請旨開缺回旂調理一摺茲於七月初一日摺旋欽奉諭旨另有旨欽此奴才恭閱邸抄光緖十年六月十二日奉上諭古尼音布奏副都統病難速痊懇請開缺據咨代奏一摺乍浦副都統慶山着准其開缺回旂調理欽此六月十四日奉諭旨乍浦副都統着和琨調補欽此乃荷聖恩之逾格實深感激而難名奴才伏恩新任乍浦副都統和琨到任尙需時日現在奴才病勢尤覺增劇殊難支持若俟新任到浙再行交卸深虞悮公再四恩維惟有將乍浦副都統印務備文咨請杭州將軍照例辦理茲准將軍古尼音布行令乍浦副都統印務先行移交杭州副都統暫行署理前來奴才當於七月初六日卽將乍浦副都統銀印一顆及一切又卷等項派委印務恊領文秀賚交杭州副都統奴才恭壽接收署理任事外所有奴才交卸印務日期卽行朿裝起程回旗加緊醫治之處謹恭摺具奏伏乞皇太后皇上聖鑒謹奏軍機大臣奉旨知道了欽此 
 
 

Page 10

 
 
[光緖十年八月十三日京報全錄]  
　　宮門抄○旨兩道錄前○直督李奏審明定擬摺○豫撫鹿奏新漕仍難辦運本色請援案折解摺○將軍希奏請撥給欵項片○副都統恭奏恭報暫署印務日期摺○直督李奏委署道員片○又奏　别各員片○又奏　建藥庫緣由片○將軍古奏請派員署理乍浦副都統印務摺○八月十三日理藩院鑾儀衛光祿寺正白旗值日無引見○額中堂謝稽察欽奉上諭事件處恩○廣順假滿請安○寳昌服滿請安○克勤請假十日○火噐營奏派演砲之王大臣派出肅王○召見軍機○現換單袍褂○○前大學士署直隷總督一等伯臣李鴻章跪奏爲審明殺死一家二命兇犯按律定擬仰祈聖鑒事竊據淸河縣詳報縣民李得功謀殺馬籠漳並故殺其子馬汶身死一案前因犯供翻易由臬司駁委廣平府督審旋據該府長啓督同永年縣知縣楊誠一淸河縣知縣黃海香審明擬議解由臬司松椿勘轉前來值臣駐津飭委藩司崧駿代審無異臣覆加查核緣李得功籍隷淸河縣前允汛兵悮夘被革不務正業與馬籠漳同村先無嫌隙光緖七年李得功憑馬籠漳爲媒娶得尹李氏之女尹氏爲妻九年四月李得功因貧欲將尹氏嫁賣暗囑張二洛行覓主是月二十日覓妥李得功令尹氏坐車前往尹氏不允哭閙並欲尋死適馬籠漳經過查知情由當向李得功村斥將尹氏送交其母李氏收留李得功旋赴尹李氏家要人彼此爭吵尹李氏控縣將李得功傳訊懲責尹氏斷離完案李得功從此與馬籠漳有仇七月間李得功經過馬籠漳地邊欲將其棉花拔毁洩忿被馬籠漳與其工人走至瞥見將李得功綑住綱欲送官究治經村衆攔勸令李得功賠禮息事李得功回家後因思馬籠漳不許賣妻以致人財兩空反被尹李氏控告受責今被馬籠漳綑縳欺辱愈想愈忿起意將馬籠漳致死總未得便下手至十月初四日李得功深知馬籠漳進城閒游卽携鐡鐝一把趕至城内東街見馬籠漳帶領次子馬汶在前行走其時街上無人李得功從後赶上乘其不防用鐡鐝向馬籠漳腦後狠毆一下馬籠漳喊跌倒地李得功復連毆其頂心右額角右太陽穴相連右腮脥馬籠漳立時殞命馬汶在旁秋住李得功衣服哭喊不放李得功起意一併致死卽用鐡鐝向馬汶頂心左耳根腦後狠毆數下馬汶亦卽倒地殞命屍傷均至骨損骨裂並腦漿流出李得功以連斃二命總須抵償不如自死遂用鐡鐝自傷顖門當有地方李芳城趨至將李得功鐡鐝奪下詢悉情由通知馬籠漳長子馬振海趨視報縣騐訊嗣因犯供翻易飭府督審據供前情不諱案無遁飾查例載殺死一家非死罪二人者斬立决梟示酌斷財産一半給被殺之家養贍此案李得功挾嫌謀殺馬籠漳身死復因其子馬汶牽衣哭喊將馬汶故殺斃命實屬兇惡不法李得功自毆顖門一傷業巳平復應　殺一家非死罪二人例擬斬立决梟示先於左面剌兇犯二字該犯訊係赤貧毋庸酌斷財産地方李芳城趕勸不及應毋庸議張二洛行緝獲另結除備錄供招咨部外所有審明定擬緣由理合恭摺具奏伏乞皇太后皇上聖鑒勅部核覆施行謹奏軍機大臣奉旨刑部速議具奏欽此○○河南巡撫臣鹿傳霖跪奏爲豫省光緖十年新漕仍難辦運本色籲懇天恩俯准援案折解恭摺仰祈聖鑒事竊據布政使孫鳳翔粮儲鹽法道姚近韓會詳稱查漕糧爲天庾正供京倉儲備攸關自應辦運本色以供支放何敢連年請折惟豫省漕糧攺折巳歴二十餘年河道旣多淤淺倉廒船隻又皆坍塌朽爛一旦辦運本色幾同創始舉凡挑濬河道建築倉厫修造船隻均須另籌鉅欵且豫省歴年支應嵩毅兩軍征防月餉曁奉撥各處恊餉以及本省兵練河工用欵出項頌多全賴漕折以資周轉歴經詳請陳明俟兩軍凱撤再行規復舊章况在大祲之後荒地多未墾種成熟去歲汝光一帶復遭水患此外各屬收成亦未豐稔糧石每形缺少若再辦理本色必致有妨民食惟有援照歴届成案折徵解部等情詳請具奏前來臣查該司道等所詳係屬實在情形仰懇鴻慈俯念豫省庫欵支絀嵩毅兩軍月餉緊要全賴漕折周轉且地方元氣未復粮石缺少將光緖十年新漕准予援案折徵解部一俟征防各軍凱撤再行籌辦本色以復舊章所有豫省本年漕糧仍難辦運本色援案折解緣由理合恭摺具陳伏乞皇太后皇上聖鑒訓示謹奏軍機大臣奉旨户部知道欽此○○希元片再准三姓副都統恒元咨稱富克錦添設各官每年所需辦公心紅紙張等項甚鉅及官兵應用弓箭軍器鳥槍等項一併咨請籌撥前來除該赫哲兵丁先其所急止令暫演鎗技弓箭等項應俟將來兼習騎射之時再行酌籌外其應用之洋槍鉛丸火藥飭由邊防局酌量撥給以資演練歸入邊防正案核銷至應用辦公心紅紙筆等費該處僻處邊荒往返置辦不易允宜量爲籌備查五常堡恊領衙門前經奏准每年由山租項下動用市錢二千千作爲該署辦公之需自應援照辦理擬由三姓新設護江關徵稅項下每年酌撥該協領衙門辦公市錢二千千此項本係由下江赫哲往來販貨所納之稅與五常堡公費動用山租事尙一律當與吳大徵往返咨商意見相同合無仰懇天恩俯准每年如數撥給俾資辦公吳大澂現巳欽奉諭旨會辦北洋事宜吉林邊務統歸奴才督辦是以不復會銜合併聲明謹附片具陳伏乞聖鑒謹奏軍機大臣奉旨着照所請該部知道欽此○○暫行署理乍浦副都統杭州副都統奴才恭壽跪奏爲恭報奴才暫行署理乍浦副都統印務日期謹恭摺奏聞仰祈聖鑒事竊奴才於光緖十年七月初二日接准杭州將軍奴才古尼音布咨文内開副都統慶山現因病勢加重殊難守候新任先行齎交乍浦印信咨請派員署理前來除恭摺奏請簡署外所有乍浦副都統印務應行咨令奴才暫行署理等因於七月初六日准副都統慶山派委印務恊領文秀齎送到乍浦副都統銀印一顆及一切文卷等項奴才卽於是日恭設香案望闕叩頭祗領署理任事訖伏思奴才滿洲世僕質本庸愚才識謭陋兼兹重任深懼弗勝惟有勉竟愚忱隨時隨事會商將軍和衷辦公以期仰報高厚鴻慈於萬一所有奴才暫行署理乍浦副都統印務日期理合恭摺奏聞伏乞皇太后皇上聖鑒謹奏軍機大臣奉旨知道了欽此○○李鴻章片再淸河道史克寛現經部議革職所遺淸河道員缺有分巡地方之責又經管淸河瀦龍蘆僧趙王各河工並西淀千里堤督率修防甚關重要應先遴委妥員接署查有二品頂戴候補道劉樹堂資勞巳深誠樸廉幹講求河務歴署淸河天津各道情形熟悉措理裕如堪以委令接署淸河道篆務除檄飭遵照外理合附片具陳伏乞聖鑒謹奏軍機大臣奉旨吏部知道欽此○○李鴻章片再同通州縣勞績保歸候補人員應自到省之日起察看一年甄别等因兹查有候補通判顧錫鈞候補知縣陳詩風均到省一年期滿例應甄别據蕃臬兩司具詳前來臣查該員顧錫鈞年壯才明陳詩風辦事勤勉均堪留省照例補用除履歴淸册咨部外理合附片陳明伏乞聖鑒謹奏軍機大臣奉旨吏部知道欽此○○李鴻章片再據練餉局司道詳稱火藥爲練軍要需必擇地妥存保定省城北關外向有藥庫一所緊逼城根地狹年久房屋甚不完固兹禀准於東關外二里許選購高曠民地修建藥庫一所四圍環築墻濠徧植樹株以昭愼重應需工料在於練餉項下撙節動支等情具詳前來除飭核實修辦事竣造報並查明佔用地畝請除糧銀外理合附片陳明伏乞聖鑒勅部知照謹奏軍機大臣奉旨該部知道欽此○○奴才古尼音布跪奏爲請旨派員署理乍浦副都統印務恭摺具奏仰祈聖鑒事竊於光緖十年七月初一日准乍浦副都統慶山咨稱竊副都統前因喘疾加重難期速痊於光緖十年閏五月十四日懇請具摺奏請開缺回旗調理茲於七月初一日摺旋原摺後開軍機大臣奉旨另有旨欽此欽遵恭閱邸抄光緖十年六月十二日奉上諭古尼音布等奏副都統病難速痊懇請開缺據咨代奏一摺乍浦副都統慶山着准其開缺回旂調理欽此六月十四日奉旨乍浦副都統着和琨調補等因欽此捧讀之下感激難名惟思新任乍浦副都統和琨到任尙需時日現在喘疾尤覺加重殊難支持若俟新任到浙再行交卸深虞悮公惟有咨請先行派員接署以昭愼重等因咨行前來奴才伏查乍浦副都統奴才慶山病勢沉重蒙恩准其開缺回旂調理自應先行派員接署俾其交卸回旗所有乍浦副都統印務現經奴才咨行杭州副都統奴才恭壽　行接署以昭愼重理合恭摺具奏伏乞皇太后皇上聖鑒訓示謹奏請旨軍機大臣奉旨知道了欽此 
 
