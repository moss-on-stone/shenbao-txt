# 1892 - 109 - 4906826

 

Page 1

 
 
[續印二十四史書] [  圖書集成局啓]  
　　本局所印二十四史紙色潔淨字跡朗若列眉早爲賞　家所許可今第二次所印又已出書自三月初一日　　　　價洋五十六元如欲精研乙部者請移玉申報館帳房購取可也此布 
[刑案匯覽將次告成] [  圖書集成局啓]  
　　是書爲申韓家金科玉律學者苟能貫通融會則片言决獄自能動合機宜近又增輯續編三編卷帙愈多益臻美善鏡古書屋主人謂宜　而問世因倩本局排以新式鉛字用雪白連史刷印核定預期訂購者每部價洋六元在申報館帳房先付　元掣取書票書成後再付三元取書一部現在已將刋竣世有留心例案者請卽付洋取票以償先覩爲快之心若待出書始行購取則當另定價值不能若是之亷矣此啓 
[論日本火災事]  
　　本月十四日日本東京巨火本報已譯登電信及和文之朝日新聞嗣又接訪事人來函所述情形大同小共并悉除東京外數日之中各處以災狀告者多不可以數計噫何天之暴虐日人竟至於此乎按東京繁華之處向以銀座爲著名大道通衢遊人如蟻馬車鐵道來往縱横每至深宵猶有燈火輝煌遙襯淡烟疏柳蓋不讓滬上風光矣神田區則獨爲巨鋪雲集之區雖外觀不及銀座之恢宏然皆殷實商家貨如山積此次盡付一炬豈不元氣大傷乎或曰是水龍之不得力也夫日本水龍謂之消防器舁水驡之夫謂之消防隊僕嘗游印刷局局長得能君通昌令觀消防隊操演一聲號起工匠五千餘人各自將房門下鑰女工釋令回家男工則爭舁水龍如飛而出一霎時跳珠濺玉滿地化作溝渠不覺目駭神驚詫爲得未曾有得能君告子曰局中消防器每遇休沐試演一回計自吹號至吸水以噴爲時不得過五分鐘此其神速無方較之外洋水龍更超越數倍諒各處消防局亦皆類此而尙得謂爲施救之不力歟或曰日本房屋皆用木質造成且有以紙爲窓壁者是以一經火起頃刻蔓延電掣雷奔無可抑遏倘此後建屋攺用磚石之類則斷不至復釀此巨災其說似矣而亦未盡然也日本民舍固皆取材於林木然自朝廷倣行焉法各處公局學校之類無一不攺用洋房如帝國大學也第一高等學校也高等師範學校也電報學校也學習院也四谷市官學校也内國博覽會也王子製紙廠也向島績棉會社也類皆數層大厦高與雲齊鞏固堅牢略無搖撼卽此次被焚之法學校等處亦皆僕輩游屐之所曾到大抵皆甃以磚石無一以木造成者奈何變起吳回竟爾同爲灰燼坐令二十餘年苦心孤詣力征經營而成者一旦頓歸烏有雖曰木質易於著火然磚石之屋亦何嘗不化作刼灰耶或又曰日本居民不甚留心火燭大約隨手抛棄已劃之自來火或吸殘之紙烟吕宋烟以致肇此巨禍則又未必然也觀日前朝日新聞所紀及得諸訪事人來函皆謂火起於是日一點鐘其時天未黎明人皆在睡鄉深處何用劃自來火何用吸紙烟吕宋烟且日人平日燃燈多用豆油亦足見其小心謹愼店鋪之内則非地火卽電燈此二者皆非易於肇禍之物然則欲求其肇禍之故誠有急索解人而不可得者矣總之邇歲以來日本天災屢見去歲議政院方闢門聚議忽遭火警悉付焚如其時正在黎明院内闃其無人遂謂由電燈炸裂之故然電燈從未聞能炸裂致禍且此時更無人目擊身親不過傳爲疑似而已矣至冬間名古屋岐阜一帶忽又地震成災數百里間房舍旣靡有孑遺人民復死傷殆盡熟游之地頓成瓦礫荒郊昨觀西人所作畫圖風景依稀而繁華已不能復覩嗚呼噫嘻謂非意外之奇慘乎所尤奇者報載去冬岐阜大雪高至數丈人皆不能覔食兼之奇寒砭骨以致貧苦者多凍飥而亡夫箱館函館之間地與俄鄰時有大雪若岐阜則與愛知縣接壤地屬京都府向來不恒見此是以民人猝未及防旣餓且寒自然死亡相繼也乃今者東京火患又創深痛巨若此我不知災民之困頓如何而日皇修德行仁散財發粟則已紀諸報牘歴歴可稽夫天災不可弭惟仁德可以弭之焚至數千家斃　數十人誠天災也乃不僅天降火災而且先降以震災雪災卽火災亦數日間多至數十處意者天竟赫怒夫日人乎我尤願日皇宵旰勤勞憫此窮民無告源源撫卹俾無一夫之不獲而又弗勤遠略弗事誇張輯睦鄰封子惠黎庶繼先皇之仁政普我澤之如春庶幾天意可回天災可弭祥和感召蔚爲國泰民安乎 
[玉蝀晴雲]  
　　本科會試南省舉子之赴禮部投文納卷而臨點不到者計共有三百七十餘卷之多葢各舉子戚友在都者恐其到京稍遲或不及投卷故預爲代辦也至初八日首塲有浙江等省舉子十四人始抵都門悚迫異常跪乞專司稽察大臣恩准補給試卷徐季和副憲大開方便之門准各舉子於龍門前鵠立給卷入塲愛士憐才可謂無微不至矣○醇賢親王園寢應添設禮工二部主事各一缺筆帖式六年俸滿調選京部已由總管内務府大臣抄黏原議咨行吏部請卽照議銓選以重職守而昭愼重○侍衛處准兵部轉遞定邊將軍永咨開查烏里雅蘇臺科布多所屬各卡倫侍衛向係三年期滿照例更換歴經循辦在案兹據索果克卡倫侍衛官保呈稱自光緒十五年六月十一日到卡任事連　扣至本年五月十一日三年期滿祈請更換等因查該侍衛官保旣經年滿自應更換相應咨行領侍衛内大臣於記名卡倫侍衞中揀派年力精壯人員前往接替以重職守○吏部爲咨行事考功司案呈本部題覆陜西巡撫鹿題以陜西同州府經歴姚培勳十年俸滿循例保薦等因核與定例相符應准保薦註册候升一本於三月初十日奉旨依議欽此欽遵應將原奏抄黏咨行陜西巡撫查照辦理○本科會試首塲登紫榜者十一人大率係白卷汚卷又有未完卷而被知貢舉飭役扶出者五人第二塲登紫榜者十人亦係白卷汚卷并有文内雙行並寫者未完卷者扶出一人第三塲被貼五人一挖補一汚卷一半卷一白卷一策不滿三百字也○總管内務府大臣爲知照事總管李連英傳旨皇太后於三月二十日移蹕頤和園所有應行導引扈從跟隨關防侍衛官員人等均於是日寅刻在德昌門外伺候等因奉此相應知照各衙門凡有應行傳泒預備之處查照向例辦理○吏部爲知照事所有滿從一品廕生兼襲雲騎尉宗室寳第本部於三月十五日帶領引見奉旨寳第著以文員用欽此欽遵到部相應知照宗人府查照因用印不及徑行白片○吏部爲咨行事考功司案呈本部具題請將管解京餉五萬兩以上依限解部交清之領解官河南候補知縣王希仁准照例奬叙一本於三月十一日奉旨依議欽此欽遵合將原奏抄黏咨行河南巡撫查照辦理 
 
 

Page 2

 
 
[蘇堤春曉]  
　　浙藩劉方伯護理撫篆所遺藩篆由黃廉訪署理所遺臬篆由杭嘉湖道王觀察署理已登報牘兹聞杭道篆務已委候補道宗觀蔡署理云○仁和縣高邑尊升署同知以錢塘縣伍邑尊署理仁和縣事另補縣朱大令起鳳署理錢塘縣事擇吉履新想在清和上浣也○學憲陳六舟宗師現已按臨紹興出月初旬考竣起節回省接考下三府先湖州次嘉興杭州歲試約在五月中旬云○前報紀在籍紳士於二十二日在賀衙巷楊雪鈥太史家恭錢崧振帥行旌兹聞攺在清吟巷内王赓虞制軍宅内合補錄之○二十一日辰刻有乞五六人至聨橋直街大福清巷口某米店於檐下略坐旣而男女老幼絡繹而至約共七八十人向店主索錢口稱每人非得靑蚨二百翼不肯散去對面醃臘店見勢不　赶將排門緊閉卽傳地甲丐頭出爲調停不料彼衆我寡勢巳不敵人聲嘈雜幾欲用武左右各店亦將排門關閉地甲無可如何至縣禀報卽飭差役捕快往拿復至城守營撥兵彈壓至一點餘鐘差捕旣至營兵亦來衆丐始紛紛遁去内有老者步履艱難言語倔强被差獲住送入縣中仁和縣高大令當堂笞責着荷巨校發在聨橋示衆 
[杭垣火警]  
　　杭垣訪事人云某日辰刻羊壩頭地方失愼延燒二十餘家大小房屋四五十間詢其起火之由因范茂興刷頭爆花店早炊遺火失於檢點致兆焚如北首東西兩岸至楚湘會館公墻止南首東面至寳昌南棧止西面至燈籠店短牆止所有素麵店鳥籠店縐紗店錢莊店木梳店酒店茶葉店紙店馬鞍店醃臘店燈籠店爆花店烟店雜貨店花神店剪刀店細點心店鷄鴨蛋店盡罹刼灰居民罹災者共有三四十家是亦慘矣 
[鳩水官塲紀事]  
　　蕪湖道楊子通觀察赴金陵公幹於十九回蕪挈同瀛眷乘坐官舫用小火輪兩艘前導直抵大關亭畔文武各員威往迎迓適道署丹堊一新畫幔珠簾備極璀璨觀察卽擇吉二十日清晨挈眷登岸排齊儀仗迤邐進署幕府家丁前住中江書院亦於是日鶯遷地方聽鼓諸君咸赴鈴轅叩賀車馬雲屯備極一時之盛○新任鳳頴六泗道雙錫五觀察由京南下道出金陵乘坐招商局江永輪船前往皖垣於二十日行抵鳩江父老感觀察之德一聞旌麾涖止羣赴江滸高擎壺漿以示勿諼觀察謙挹彌甚略一周旋卽展輪上駛○候補巡檢潘少棠少尹在蕪有年歴當要差年强力裕人咸以遠大相期本月十九日上午命備輿馬出外接差輿夫尙未齊集公服業經穿好在上房小坐以待與夫人言笑自若一謦欬間頭遽垂下撫之則一縷幽魂已入西方極樂世界來去分明抑何瀟灑乃爾○蕪湖河口巡檢自恩福庭少尹作古後委朱雨田少尹接署迄今已閱年餘兹經藩憲請以候補巡檢吕復生少尹曜補授奉大部覆准行將到任署中胥吏紛紛預備迎迓聞少尹定於四月初旬履新　○江北泥汊關爲蕪湖钞鈔關外五口之一嵇月泉少尹現屆瓜代之期經楊子通觀察有候補藩庫大使鈕殿三少尹堪以接辦詳請撫署俟奉回批卽可策馬抵差矣○彈壓米市局委員姚桂山少尉日前奉文裁撤想當道自有權衡也○道轅發審局帮辦委員鄭蔭生少尹貽源奉藩憲檄委署理建德永豐司行將赴任所遺發審缺經道憲遴委候補巡檢錢鏡江少尹接辦不日接差○保甲督辦袁榆生觀察近以貨捐告竣局中諸事略有端倪遂於月之十七日乘輪晉省謁見沈仲復中丞禀商壹是聞觀察以此捐自始至終頗費籌畫在事各佐雜不無微勞足錄擬卽以洋油土藥木簰臺糖米五項某項係某員賛襄　成卽以某司收報月給薪水銀十兩一則用酬勞勩一則奬勵賢能可謂斟酌盡善刻下廣帮米捐巳委人專司其事餘項尙未酌定俟揭曉再錄 
[麋臺柳色]  
　　蘇鄉人　某向以販猪爲業本月廿二日雇得一船滿載剛鬣公行至盤門外卸出售得錢欣然回舟時則暝色溟濛明燈欲上適有鄰左某甲行經岸側顧見呼甲登舟沽酒市脯樂此良宵陶然醉矣杯盤旣徹不暇告别相與枕籍乎舟中棚上所懸燈籠忘却滅燭被風吹宕火卽延燒蘆蓆烈燄熊熊全船欲熾顧於夢中驚覺縱身一躍鳬水登岸免爲　融捲去未幾拉枯摧朽僅存船底中下半截浸於水中上半截焦黑如炭不可辨認嗚呼慘哉使甲不行則顧不得招飲使飲而卽去則亦不至身罹灰燼不意冥冥中莫或使之若或致之益信生有地死有方古語不余欺也○離城三十里有地名方橋者亦一小市集也有某鞭爆鋪係本地人朱老四所開鋪中學徒有甲乙丙三人丙年僅十三不肯習業屢次逃遁復經家人送至囑朱嚴加管束朱以擬於情面隠忍受之而丙怨師刺骨月初蓄意謀害置藥於飯經中乙識破未罹其毒某日午後貼隣某姓家不戒於火霎時冐穿屋頂附近居人各集施救時適狂風怒吼勢將延及朱鋪對門有某糖作夥三十餘人奮勇前　竭力灌救而祝融氏尙左衝右　大肆猖郚忽聞霹靂一聲火勢頓衰衆方詫爲咄咄怪事忽見空際電光一閃於人叢中將丙提出長跪在地其上雷聲隆隆若將下擊者丙叩首言曰我不合放火本欲燒死先生今後自當攺過不敢再萌惡念且語且叩顱血涔涔雷聲始止事後查知此火乃丙所縱也朱鋪中新購火藥二桶若非雷雨將不堪設想矣蒼蒼在上何若是其鑒觀不爽哉此說也深有合於聖賢勸善懲惡之旨固不必竊彼學究之緒餘一槪抺殺也○著名流氓朱石秀在某烟館拤取本城人鴻某之悲翠鼻烟壺一個勒令出洋六元方可珠還鴻身畔祗有四枚如數付之朱不允定欲增加適伶人吳蘭仙在旁與鴻相識代爲解圍湊足六元事爲總捕惠司馬訪聞飭差將朱拘案研訉之下直認前情司馬判責一千板荷以巨枷發交地甲遊行六門以爲拆梢者儆聞者快之○蘇城河道淤塞興工開濬己列前報兹聞各鄉鎭亦有濬河之舉本月廿四日午前長洲縣沈大令吳縣凌大令乘舟下鄉至各屬查勘河工○三山會館在胥門外規模闊大爲會館中之巨擘本月廿三日俗傳爲天妃娘娘誕　雇大觀班優伶登塲演劇一聲檀板裙屐紛來廣塲上幾無揷足地有小竊某向某甲懐中摸索被甲當塲拘住適有捕夥在此拽之而去恐不免贈以新笋煨肉矣 
[津門桃浪]  
　　天津府鄒岱東太守以興利除弊爲事念津城火災之衆不可不急修火政而水會章程尙未能尠酌盡善遂飭天津縣督同各水會董事體察情形變通辦理器械旣杍精良人夫亦復齊整惟去河較遠之區或有不虞取水殊形棘手遂諭令捐辦太平缸滿貯清水每處百口擇寛敞地基或排列地上或埋入地中缸口各覆木蓋或用洋鐵堅釘每排加鈕貫以鐵練扃以鐵鎖分派地方掌管無事時防竊水盜缸諸弊有事卽由地方啓蓋以　挹注如逢冬令各以軟草四面培護庶不致水凝缸裂計缸每口價約需津錢二千存水約十二桶所費不多而獲益甚大於防患救災洵非小補巳由太守倡捐百口以爲先路之導又督率會董酌定水會章程十條以便遵行勿替太守洵不愧良二千石哉○天津縣李摶霄大令出示定於月之二十七日考試文童四月初三日考試武童童子軍有志觀光者相與擔囊負笈而來郡城中頓形熱閙○天后聖母爲商民所崇奉由來久矣津城東門外之天后宫廟貌巍峨聲靈赫濯津郡鹽綱人等向於三月廿三日賽會迎神謂之皇會會中儀仗鮮明爭奇鬥勝爲各會之冠其名皇會者盖以曾邀御賞也相傳如此確否不得而知兵燹之後物力艱難此會久未舉行五年前偶踵前轍又以擡閣悞斃幼孩一名遂致因噎廢食此舉遂如廣陵散矣今春會首以有其舉之莫敢或廢遂於十六日送神赴城西如意庵十八日迎神回廟二十廿二兩日出巡雖不及從前之靡麗紛華而居人一聞皇會兩字幾如景星慶雲皆以先覩爲快行會之日珠簾十里捲上銀鈎河下香船銜頭接尾後來者幾無隙地停泊各項貿易均有起色持籌握算者無不獲利三倍云○法商新盛洋行創自德威尼君向曾包造旅順船　工程並西沽及院署東鐵橋兩道迨旅顺工程告竣德威尼言旋本國而新盛洋行開張如故今春易人經理於月之十六七等日將　中什物拍賣一空聞拍賣後由新主重張旗鼓舊主當另起爐灶矣又聞新舊兩主雖分道揚鑣仍各以新盛名行惟各以新舊兩字冠諸首以示區别云 
 
 

Page 3

 
 
[小票盛行]  
　　發財大票暢行於中國各口岸購者日衆左文襄督兩江時謂其剝削小民與賭無異　諭江蘇安徽兩　一　禁止在案無如日久玩生漸置法令於不顧禁者自禁購者自購然吕宋票猶公平無弊信實不欺尙非誑騙人財者可比近有信局不肖之徒私印小票仿照吕宋大票號數在各埠兠消每張取靑蚨適符廿四番風之數璇閨少婦書塾兒童莫不爭解慳囊購求贋物每逢開彩之日高貼電傳喜報詭云某某號頭標某某號次彩其實則皆子虚烏有如海市蜃樓懸空結撰而巳間有人持所購小票核對吕宋大票纎悉皆符卽照應得之彩何該局索貲該局則視數目之多寡以决行止小彩則照數付給以爲招徠之計大彩則乘間兎脫人見其門廬依舊人物杳然始知爲若輩所誤又因耗費無多不逾時而置諸度外故凡發售此等小票者僅租臨街門面半椽旣無值價之鋪陳又無累人之家室黄鵠一舉音信杳然幾如一邱之貉查金陵開設信局日新月盛大都醉翁之意不在酒而購小票者亦非殷實之戶小家婦孺而外肩擔背負之流受其害者尤多竭筋力而積之等泥沙而去之謂非大可痛恨之事哉近日杭城查明此弊嚴懲作俑之人未敢肆行無忌徜新署上元縣陶仲彝大令代理江寗縣王秀山刺史仿而效之風行雷厲積弊頓除其造福於斯民者豈有涯涘哉都人士竊引領望之 
[登州海市]  
　　登州府吳太守奉諱後委蓬萊縣暫行護理嗣經省憲札委候補府葉太守接署於三月初七蒞任視事○今年營口開河較往年爲遲關津旅客在烟臺候船北渡者淹留半月囊槖蕭然往往中途折回本月初六日始接營口開河電信輪船銜尾開行回里者措資再來則已瞠乎在後只得靜候二帮船開行乘之而去一水迢遙往來不易古人所以謂美游不如惡歸也○有某甲慣賣假火油收買舊箱舊筩内盛清水以售其欺東廣盛鋪貪其價廉致墮其彀中月之初二日櫃夥與甲相遇怒不可遏登時扭住髮辮拖至本櫃甲懼甚突出小刀欲將頂上煩惱絲割斷冀得兎脫孰意倉卒誤割頤頰用力又猛遂致吻口大張鮮血迸注奄奄一息旋有人調停令該鋪出資爲甲養傷近日甲創傷已全而該鋪已所費不貲旣被騙於前又浪費於後此時此境其何以堪然揆厥由來則皆貪小之所致也鳴呼可不戒哉○登州府城本有穿城河一道迄今淤塞異常頗不利於居民前經章軍門派勇挑濬而河水終不能暢流客冬宋視三宫保在舊時挑濬之處復以畚挶從事挖出之泥挑至城外低窪之區以爲一勞永逸之計此舉約費千金云○海防新捐前經大憲飛章入奏由烟捐辦者就近截留以備東省各海口修築砲臺之用目下此項捐輸由署設局開辦世有卜式其人尙其踴躍輸將乎○水師兵船例於春間巡洋會哨日前有北洋兵輪由威海駛至烟臺小泊海濱購辦食物卽展輪開往南洋各海口一帶再赴朝鮮等處所以揚國威而修戎政也○春初早韭秋末晚菘爲田家之風味而饜粱肉講食品者亦以此爲適口之物北地天氣較寒二物出産甚稀近因輪舶暢行捆載而來可無爛腐之虞販運者獲利頗厚自營口開凍後韭價日見增漲物以罕而見珍信然○登標右營楊都戎於初四日來烟聞都戎接奉憲札委署文登營都閫暫駐行旌卽當赴任也○月之十二日西街二道胡同有某甲不知有何仇隙突用利刃斫傷其兄登時斃命翌日縣尊臨騐其母某氏供稱長子行同梟獍將不利於我次子救親情急致釀重案未知所供是否實情想縣尊明鏡高懸必能秉公訊斷無枉無縱庶足以大快人心也○木瓦二作皆奉魯班及傅說爲祖師歴年於三月間在烟臺迤東空闊處搭臺演戲藉邀神佑好事者逐隊往觀人山人海今年因天寒風勁遊屐甚稀中舞丁歌未免稍形寂寞耳○　蜡廟地方創建砲臺一座尙未竣工兹有嵩武軍移營駐紥俟營壘完固再行修築砲臺從此壁壘森嚴海防愈形鞏固矣○登州鎭章軍門之夫人於客秋駕返瑤池月之十八日琴絃再續畫戟騰輝麾下貔貅無不竭誠叩賀坤宅係奉省金州人簪纓門第閥閱相當　者莫不艶羡○諺云清明後雨雪麥苗短一節歴歴騐之絲毫不爽今歲入春以來雨雪頻仍風狂土燥來牢幾無生機十五日六出飛花其大如掌旋落旋融盡日乃止翌日風日晴煖土脉滋潤向之鬱鬱不伸　今則欣欣向榮麥秋豐稔可以預卜然則古諺亦有時而不騐耶○有一村名東馬家都村中有子孫殿十九日村人舁神龕至烟臺凡艱於毓麟者皆備香燭酒果虔往默禱會中旗幟鼓樂擡閣色色鮮明與他處賽會者依樣葫蘆惟高蹺一齣舉止輕捷步伐整齊可謂首屈一指此爲神會來烟之始特誌之 
[氷鑑高懸]  
　　安徽學憲吳肅堂殿撰正月間秉節出轅按臨皖南各屬先試寗國接試徽州現又按試池州於本月十八日下馬殿撰憐才心切造士有方每一榜出列前茅者皆係知名之士論者翕然其防弊之法尤爲嚴密向來學憲自轅啓節八府五州書辦隨栅辦事簇擁而去至承差一項更爲韓信將兵多多益善殿撰則反其道而行某府書辦必俟按臨所及始令前往辦事餘人槪不准隨行承差則每事點派二名或四名並不准多帶服役如向來承差一名必帶服役數名者此次兩差始許合帶一役凡臨某郡初下車時親自當堂點卯扃諸一室盖恐私自出外招搖舞弊也隨帶家丁亦僅寥寥數人未出轅之前卽密行各地方官毋得遠勞迎送夫馬各項祗許照單備辦不准額外增添如書差有藉辦差簡陋挑剔索賄者立卽指禀如或扶同徇隠則糾叅不貸於是各州縣奉令承行無不詫爲得未曾有當文旌將出轅時各書差夤緣請託求點差使殿撰當堂點派四名詎甫至寗國巳多至十人殿撰覺察立將六名送交提調發地方官看管迨試畢始行釋放押回太平府於是胥差無不畏之如神明防弊如此至矣盡矣蔑以加矣兹聞殿撰俟池州試畢卽當按臨安慶繼試廬州待各塲告竣已是仲夏光阾文旌卽由廬州起程還轅舉行太平府屬歲試事竣巳屆炎天卽在節署小住俟秋凉時接試皖北各屬殿撰以木天之清望持江表之文衡使節所臨頌聲交作他日肩宏任鉅設施當無限量此特其　矢焉耳 
[倉憲札調通壩收米委員銜名單]  
　　順天府京府通判衛榮慶候補通判王秉謙謝恩溥金銓卽用知縣王家賓大挑知縣翁爲龍候補知縣郭文翥楊春元程蘭階土寰清直州判頴誠州判賴汝顯李翰陳鳳翔順德府經歴高紹陳廣平府經歴臧良圻經歴項壽城縣丞王治安順天府教授壽朋玉田縣教諭駱逢達阜城縣教諭張蓉鏡祁州訓導程垕密雲縣訓導侯勳永平府訓導楊煜蔚州訓導李本森教職何其敬王恩綬張兆珂梁佩郭錦城毓堃王鍾琇張萬源郭廷襄趙清鑑土啓嚴蔡成憲王鍾壽嚴秉偵馬文煜夏景賢唐俊賢程維恒靳寳忠李逢時梁省身麟趾楊希儒鄭杰張學鵠王鍾琦王作賓王玉麒盧煜梅映奎姜連清李愼樞孫星橋趙鳳章徐作楫王恩詔王恩南范陳經祁彭年馬世翹劉永修華鋆安藴之主簿易延福童振棫典史沈敬康謝廷恩史敬康續派訓導劉書山 
[賽馬先聲]  
　　寓滬西人春季賽馬爲期不遠每日清晨策馬至跪馬塲馳騁者無不踔厲奮　盖將著我先鞭以待錦標爭奪也 
[良辰美景]  
　　昨日相傳爲城隍神夫人誕辰邑廟東西及舊校塲一帶店鋪一律懸燈結彩廟中設鼓吹一部笙簫雜奏裙屐紛來並聞江灣等處尙有賽會之舉惜壓線怱忙未能縱轡芳郊一覩繁華景色耳 
[領妻完案]  
　　昨報紀故劍重逢一則昨晨法廨讞員葛同轉蒞捕房訊案後命包探將姚明文王劉氏及該氏之弟劉連生等三人一倂逮案原告王堯祖亦投案禀訴前情同轉問姚明文曰爾誘拐有夫之婦來滬可知王法乎姚尙嘵嘵置辨同轉着將三人照原斷各掌責八十下姚稱小的素來安分貿易不敢爲非此次與王劉氏姘識實由劉連生慫恿將王堯祖之父王馮記喚到以張忠賢爲中人令王堯祖卽耀宗親自立契將王劉氏價賣出洋一百三十五元今將原契呈案請閱同轉問身價洋如何交付答稱其時王耀宗在小的土店内爲夥擅將買土洋一百三十五元侵用嗣爲地保紳董所知將王尋獲追洋無著由其妻弟出塲令其父調處將土價洋作爲身價語皆屬實可訪可查同轉將契據給　 
 
 

Page 4

 
 
王耀宗閱看王稱此契非小的所繕實係伊等串揑同轉謂王曰爾如安分守已不致縱妻逃逸矣遂判將王劉氏及孩子三口一倂交王領去好爲撫養王遵斷而退旋據姚明文訴稱小的爲王劉氏曾用去洋銀三百餘元十餘年來情同伉儷已生兩子求恩給領同轉謂子隨母去未便給領着具結以後不再前去纏擾姚遵諭具結而退 
[懸首藁竿]  
　　會匪陳啓懐王金龍綁赴校塲斬首前報已紀其詳前日薄暮時上海縣袁大令飭差將二匪首級解往大東門外大碼頭地方懸竿示衆 
[續提司帳]  
　　震源正錢莊被寗波咸德莊兪配德拖欠鉅欵卽由震源莊主黃鎭心在縣控告袁大令飭幹差薛貴前往寗波將兪拘獲押解至縣所有訊供情形疊登前報兹悉此案尙有陳采蒓係咸德裕泰兩莊之司帳前日又經該差在寗波拿獲乘輪來滬先行發電通知大令接電後立飭薛貴帶同夥役於昨晨在碼頭守提迨輪船攏岸將陳解進城中禀明大令奉飭管押候訊 
[縣案彚錄]  
　　前日午後有浦東廿四保廿二圖鄉人李雨卿投上海縣喊稱侄兒柏松向爲道士今年二十歲十歲時父母相繼逝世由小的撫養成人邇來不務正業專與匪人爲伍小的屢次訓斥置若罔聞反於昨日糾人前來不問情由將平屋二間拆毁不得已投案喊控叩求提究袁大令正欲飭提柏松自知理屈卽央族人解勸情願賠償服禮雨卿亦不欲多事遂肯結求銷大令允之○昨日巡防總局解送私販鹽之王子高張阿文吳瑞大沈炳銓四人至縣值日差禀明大令飭令看管候訊○金祥順控周媽卽周朱氏將妻李氏誘拐令與李麻子姘識捲物逃遁請爲提究袁大令請帮審委員宋莘樂二尹屢次研訊周朱氏堅不承認遂判令交保一面著金出外自行緝訪李氏下落禀候覆訊此已詳列前報者也前日金在途行適見李麻子因卽拿獲解宁晚間仍由二尹升堂研訊金訴稱小的係湖北人在寰泰兵船爲水手髮妻李氏向居原籍因相隔甚遠不能照顧遂遷至滬上賃屋南市南京街去年李氏常至隣人周媽家一日小的見李麻子與李氏同在一處恐有混帳事遂將李氏訓斥以後不許再去不料六月初四日李氏忽然逃逸查知被周媽誘出與李麻子姘識相約逸去今日小的在途典麻子遇見扭案請究李麻子卽李洪圖供稱係天津人向爲成衣匠安分度日與金李氏並不認識安能誘拐去年四月初八日小的乘東洋公司輪船起程十一日至東洋住全昌號中五月十六日由東洋啓輪二十一日抵琿春至九月二十一日始回滬上十月初八日復乘順和輪船於十四日抵烟臺住洪順號十六日回天津在家度歲至今年三月初四日由津乘輪來滬仍理舊業忽被金誣指誘拐實出意外尙求明察金又稱李將我妻拐去後有友人江雲中在杭州某茶肆内遇見其時李爲江惠去茶資二尹復加研詰李執定前詞二尹判將李收所著金　江雲中到案再訊○　盛氏控婿陳汝壽圖吞房屋袁大令准詞飭提到案於前晚請宋二尹提訊瞿盛氏訴稱係本邑人曾生一女嫁與陳汝壽爲室結褵以後因陳父小蓮慳吝異常每月給汝壽錢三千文汝壽除蒙用外又有烟霞癖不敷用度常向小婦人借貸予取予求不汝疵瑕又借給房屋五間契據向人抵押至前年小蓮病故汝壽分得家産甚多小婦人向索前欵汝壽不顧戚誼反面若不相識不得已來案控告求恩訊斷陳供稱係本邑人家住晝錦牌樓瞿盛氏之房契由妻售與父親有金月田代筆瞿子林瞿子見列名業已完稅過戶金子沛生及子林子見供詞含糊瞿盛氏又稱陳所呈之據實係僞造二尹謂該氏曰爾所控毫無証據如欲究追房屋本委實難判斷若令陳汝壽帮貼養膳資可以　陳開導該氏堅請追還房屋二尹開導再三該氏執定前詞二尹判令聽候再訊 
[英廨瑣案]  
　　有女孩年約四五歲迷失路途由巡街捕帶至捕房移送英公廨蔡太守飭值日差查明有無家屬稟覆候核○李平金貧而且病困臥道旁巡街捕見之立卽雇車舁至捕房移送英公廨請爲安揷蔡太守飭差將李平金發棲流公所療冶俟病痊再行安揷○沈洪根扭金扣如曹光甫至捕房稱被金等擊傷求請究辦捕頭著包探顧福亭將各人移送英公廨值日差禀明蔡太守飭候訊供核辦 
[法捕房瑣事]  
　　劉蘭芳控章阿福行竊鋪蓋一案昨晨據包探孫錦榮將鋪蓋衣服吊到同轉查閱之下除在章阿福身畔搜出洋銀外尙少押本洋數元諭令各押店候七日後再行核奪章阿福發捕房管押七日○山東人周正蘭因竊被送案管押昨晨帶案照原斷掌責四十下周供稱小的本在海船上作夥因與同船人吵鬧不准回船覊身客棧迄今流落異鄉尙求超豁同轉見其形狀可憐著包探持片送往滬南山東帮董事設法安揷○兪炳元哄騙茶葉一案昨晨據原告富銀有投案訴稱茶葉行中祗有掮客向店購貨從無茶葉店向掮客買貨况余騙貨後小的曾向各店知照切勿　收騙貨詎西門外益泰茶葉店主存心叵測向余暗中購買情同串騙且余所售之茶價洋尙未收清務求提究同轉立飭包探將余帶往西門片送巡防局轉飭地保向益泰茶葉店吊取原貨並提店主訊供核辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[續錄總署保案]  
　　總署保奬供事恭呈御覽清單四品銜知州用候選通判韓鴻逵擬請以知州不論雙單月遇缺卽選並賞四品封典四品銜得缺後在任候補用直隸州知州不論雙單月議叙班先卽選通判劉錫齡擬請以知州不論雙單月　缺卽選仍由得缺後在任補用直隸州班次並加二級四品銜補缺後在任候補知州分發補用州同翟汝明擬請以知州仍分發省分歸候補班前先補用並加二級五品銜同知直隸州知州用在任候補知縣不論雙單月選用州判尙希曾擬請賞五品封典並加二級五品銜直隸州知州用分發省分歸候補班前卽補知縣徐伯興擬請賞五品封典並加二級四品銜分發補用布政使司理問周誠擬請以通判仍分發省分歸議叙班前先補用並加四品封典四品銜遇缺卽選知州董瀛擬請俟得缺後在任以直隸州知州歸候補班前先補用並加二級五品衔候補知縣徐毓麟擬請以同知遇缺卽選並加知府銜四品銜卽選州同謝祖綬擬請以鹽運副不論雙單月遇缺卽選並賞四品封典四品銜得缺後在任候補直隸州知州卽選通判劉弼英擬請仍以通判分發省分歸候補班前先補用並賞四品封典俟得州判後五品銜在任補用州判六品銜議叙候補巡檢杜元模擬請以州吏目仍歸不論雙單月議敘卽補班内儘先選用並仍由在任補用州判班次並加五品銜直隸州知州用五品銜分省候補知縣任克成擬請俟補知縣缺後免補直隸州知州以知府遇缺卽補俟得知府後加三品銜五品銜候選州判陸寳華擬請以布政使司理問不論雙單月遇缺卽選並換四品銜六品銜候選府經歴縣丞謝錫庚擬請以州判不論雙單月遇缺卽選並換五品銜六品銜不論雙單月遇缺卽選縣丞章茂林擬請以布政使司理問不論雙單月遇缺卽選並換五品銜供事徐超擬請以縣丞不論雙單月歸議叙班前先卽選並加六品銜議叙鹽經歴王桂森擬　以布政使司經歴不論雙單月遇缺卽選並加五品銜供事馬　勳擬請以府經歴縣丞不論雙單月歸議叙班前先卽選並加六品銜四品銜卽選布經歴劉恩藻擬請以通判不論雙單月歸升班先選用並賞四品封典五品銜補用州同俟補州同後在任候補知州不論雙單月歸議叙班儘先卽選州判杜延祜擬請俟選缺後免補州同在任以知州歸候補班前先補用賞五品封典五品銜選用州同孫元愷擬請以州同不論雙單月歸議叙本班先選用並加四品銜六品銜得缺後在任候選縣主簿卽　未入流林杰擬請俟得缺後免補縣主簿以州判在任歸候補班前先補用俟歸州判班次後加五品銜六品銜卽選縣丞謝之亷擬請以布理問不論雙單月遇缺前先卽選並加王品銜六品銜卽選縣丞洪瑞汶擬請以布理問不論雙單月歸卽用班内選用並加五品銜供事翟樹　擬　以巡檢不論雙單月遇缺卽選並加六品銜供事楊仲敏擬請以縣丞不論雙單月遇缺前先卽選並加六品銜供事楊立濱擬請以縣丞　論雙單月歸議敘班前先選用並加六品銜本日奉硃批覽欽此○總署保奬備差武弁恭呈御覽清單四品頂戴儘先升用守備李玉　擬請仍以軍巡班守備遇缺卽補俟補守備後請以軍巡班都司擬補五品頂帶候補把總張治清擬請以五營千總歸軍巡班遇缺儘先前　補並加四品頂戴六品頂戴候補把總高鳳翥擬請以五營千總歸軍巡班儘先前卽補並加五品頂戴藍翎候補都司右營西便漏守備　義和擬擬俟補都司後以游擊遇缺卽補本日奉硃批覽欽此 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年三月二十一日京報全錄]  
　　宫門抄○諭旨一道錄前○分缺單○江撫德奏湖口炮台被燬擬將看守營官革職摺○陜撫鹿奏審明竊盜臨時行强餘犯事後知情分贓分别定擬摺○三月二十一日兵部太常寺太僕寺八旗兩翼值日無引見○莊王假滿請安○崇禮謝調授戶部左侍郎恩○立山謝授戶部右侍郎恩○鳳秀謝調授盛京工部侍郎恩○左侯明秀各請假十日○召見軍機立山張蔭桓賡音布○光緒十八年三月分缺單通判奉天圍塲撫民金作壎升知縣甘肅隴西馮德坤故安徽婺源叚樹榛山西祁縣馬存樸山西壽陽范紹曾俱丁廣西平樂邱撫辰山西壺關胡燕昌陜西清湇周思愼俱修墓湖南龍山强鵬飛近廣東河源張文翰捐升按經山西徐鏞故州判河南睢州金燦故府經山西潞安郭連陞丁縣丞浙江龍游張寳元故巡檢廣東永安尙希程近廣西永淳佘祖培近典史廣東東安阮鈞革貴州遵義婁德鏡升○○頭品頂戴江西巡撫臣德馨跪奏爲湖口縣城外武曲港砲台現被雷火轟燬擬將看守不愼之營官請旨革職以示懲儆恭摺仰祈聖鑒事竊案准長江水師江西湖口總兵丁義方咨據管帶湖口砲隊營營官儘先補用都司劉萬驥報稱湖口武曲港砲台内安馬理治前膛來復鋼鐵砲大小五尊前築土墻砲口鐵門五條内設兵房五間走廊一道後築磚墻砲房門五條一二三四五各門俱從内面閂扛惟當中第三門由外鎖錮平日非操習不開窻戶俱用鐵檻外加磚圍墻一道圍牆外營房一座外另搭蓋草棚爲勇丁看守棲息之所台内兵房五間歴紥駐宿兵丁原爲愼重火燭起見不料本年二月初五日夜四更三點時分烈風雷雨交作電光四射支更勇丁俱進篷避雨霹靂一聲遙望電光一道直射炮台震動藥房第二門台頂火光迸出後牆登時倒塌合營驚起卽將門鎖打開甫啓門而烟火直噴人不能入其他門戶由内閂扛撬打不開戽水無濟各門後牆均倒人力難施救援莫及幸子藥房留存火藥尙不甚多且未堆置一處雖引火甚速台上不致横衝遠擊軍民勇丁均未損傷營房草棚因極力撲救均得保全洋槍什物未失民房亦未延燒其銅炮五尊現爲三合土堆壓有無損傷情形容俟搬開泥土查明另報等情該鎭聞報登時卽經率同文武出城撲救惟風猛雨烈人力難施全台俱經燒燬咨請查照核辦並據九江道李希蓮聞信卽委同知王儒楷往查禀覆前由各等情臣接　　下不勝駭異卷查湖口武曲港礮台前於光緒元年建造並駐營勇防守委候補都司劉萬驥作爲礮隊營營官管帶礮勇每月操演打靶以資練習嗣恐無人統轄致有疏懈經前撫臣潘霨於光緒九年時咨請湖口鎭就近節制臣到任後悉仍其舊實爲愼重江防起見今該礮台猝被雷火轟燒是否另有别故卽經臣委令管帶親兵營營官記名簡放總兵周有才馳往密加查詢察訪回禀情形核與該鎭道所禀大致相同並查明台内砲房五間原設鋼砲五尊内八十磅鋼砲二尊六十四磅鋼砲一尊四十磅鋼炮二尊其六十四磅砲身裏接口處探試似有裂痕其餘四尊尙未損壞砲床五座因被火燒土壓四座彎欹較甚一座較輕隨砲器具多已燬失臣查湖口縣城外建有礮台二座一在西岸梅家洲一在東岸武曲港現存砲勇百名分防駐守梅家洲地勢低窪每當水落岸平台身顯露設遇江潮泛漲水過台身潮濕異常年來間生白蟻木料恐難經久武曲港基地稍高然均在江濱每逢大雨砲堤亦不淹浸此次武曲港砲台被雷火轟燬將來應如何酌量修復抑或另擇高處量爲遷移臣確切查明遴選熟習工程員弁並察看地方情形另行奏明辦理惟該都司劉萬驥身充砲隊營官守護砲台是其專責乃武曲港礮台陡遭雷火焚燬雖非其意料所及惟平時旣防範多疏臨時又撲救無策實屬有辜典守咎無可辭相應請旨將管帶湖口武曲　礮隊營營官儘先補用都司劉萬驥卽行革職由臣另委接管以爲看守不愼者戒至長江水師營湖口總兵丁義　有就近節制之責應否交部議處之處非臣所敢擅擬並候聖裁除嚴飭此外礮隊營將各礮台加謹守護外所有湖口縣武曲港礮台現被雷火轟燬擬請將該礮隊營營官革職示懲緣由謹先會同兩江總督臣劉坤一恭摺具陳伏乞皇上聖鑒訓示謹奏奉硃批劉萬驥着卽行革職丁義方着交部議處餘依議欽此○○頭品頂戴陜西巡撫臣鹿傳霖跪奏爲審明竊盜臨時行强並餘犯事後知情分贓分别定擬恭摺仰祈聖鑒事竊查陜西省尋常盜案曁臨時行强各重犯經前撫臣張煦奏請攺題爲奏以期迅速奉旨允准欽遵咨行照辦在案兹查前據鎭安縣知縣李天柱具報該縣民人談運貴家被賊夤夜入室行竊臨時起意行强拒傷事主搜贓逃逸該縣會營勘騐估贓造册詳報嗣因疏防限滿犯未弋獲照例開叅復經比差勒緝去後旋據原役先後拿獲劉罄魁卽劉相魁伍理發卽武定發到案　出原贓布衫票錢差傳事主認領復估贓訊詳批飭緝審查事主傷已平復逸犯辛景望弋獲無期先就現犯覆訊議擬解州以犯供翻異發回覆審兹據商州直隸州知州李素審明詳由臬司唐樹楠勘轉前來臣提犯研鞫緣劉罄魁卽劉相魁伍理發卽武定發均籍隸鎭安縣傭工度日先未爲匪光緒十六年十二月十一日劉罄魁等與素識在逃之辛景望會遇一處閑談各道貧難劉罄魁稔知棗園寨談運貴家有錢起意紏竊得贓分用伍理發等允從約定十二日夜在附近僻地會齊屆時先後踵至劉罄魁携帶鐵鑿伍理發等徒手共三人三更時同抵事主門首劉罄魁用鑿撥開窻櫺進内將門潛開令伍理發等在門口接贓劉罄魁在内摸取櫃上所放衫帽遞交伍理發接拿轉身復竊誤碰房門聲響談運貴同妻談鄭氏聽聞驚起喊呌伍理發聞聲畏懼携贓先逃劉罄魁因得贓無多附近又無鄰居起意喝令辛景望行强並在門外柴堆内抽出柴棒向談連貴連毆兩下致傷其左膝右腿肚倒地談鄭氏撲攏救護辛景望亦抽出柴棒毆傷其腰眼倒地嚇禁聲張時在黑夜毆傷何處劉罄魁等均未看清劉罄魁卽取身帶洋火擦然照亮辛景望用棒打損櫃鎖搜得銀兩票錢一同逸出追上伍理發告知行强毆傷事主情由携贓同至僻處查點俵分各散劉罄魁隨將分得小娃帽賣與過路不知姓名人得錢同銀兩現錢並票鉽一十五千伍理發亦將分得現錢並票錢三千均陸續花用　運貴因受傷沉重不能報案迨後傷漸痊愈正擬投報卽經該縣訪聞差查卽經鄉　郭潮春前往查明談運貴因一時慌忙未將失贓查清卽冐開失單經該縣會營勘騐估贓造册詳報嗣因疎防限滿犯未弋獲照例開叅覆經比差勒緝去後旋據原役先後拿獲劉罄魁伍理發到案起獲原贓白布男漢衫一件票錢一十四千飭傳事主認領復估贓訊詳此飭緝審查騐事主談運貴傷已平復逸犯辛景望弋獲無期先就現犯覆訊議擬解州以犯供翻異發回覆審解經商州審擬詳由臬司勘轉前來臣提犯親鞫各供前情不諱嚴詰劉罄魁委係起意糾竊臨時行强拒捕搜贓伍理發實係聽從行竊在外接贓聞喊先逃事後分受贓物此外均無窩夥竊刦不法别案供贓確鑿案無遁飾查例載共謀爲竊臨時行强以臨時主意及共謀爲强盜者不分首從論又强盜已行但得財不分首從皆斬又例載知强盜後而分所盜之贓數在一百兩以下照共謀爲盜臨時畏懼不行事後分贓例减一等杖一百徒三年各等語此案劉罄魁卽劉相魁起意紏同伍理發及逃犯辛景望行竊經事主談運貴等喊捕輒敢臨時起意行强拒傷事主搜刦錢衣實屬不法自應按律問擬劉罄魁卽　相魁合依共謀爲竊臨時行强以臨時主意及共謀爲强盜者不分首從論强盜已行但得財者不分首從皆斬律擬斬立决照例先行刺字伍理發卽武定發聽從行竊在外接贓聞喊畏懼先逃係屬竊盜爲從惟事後旣知强情仍復分贓亦應按例從重問擬伍理發卽武定發除聽從行竊計贓减等罪止杖九十徒二年半輕罪不議外合依知强盜後而分所盜之贓數在一百兩以下照共謀爲盜臨時畏懼不行事後分贓例减一等杖一百徒三年例擬杖一百徒三年照例刺字到配折責安置失察該犯等爲匪之牌甲照例傳案責懲劉罄魁有父漢良不能禁約其子爲匪亦應傳責年逾八十照例收贖談運貴冐開贓物本有不合惟訊因一時慌忙未經查清且到案後卽行供明與自首無異應與失察有因之鄉約郭潮春均請免議買小娃帽之不識姓名人並免查究獲贓給領未獲追賠逸犯辛景望勒緝獲日另辦無于省釋再此案獲犯及半兼獲盜首疎防職名邀免開送除供招咨部外所有審明竊盜臨時行强並餘犯事後知情分贓分别定擬緣由理合恭摺具陳伏乞皇上聖鑒勅部核覆施行謹奏奉硃批刑部速議具奏欽此 
 
