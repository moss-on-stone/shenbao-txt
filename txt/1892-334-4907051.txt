# 1892 - 334 - 4907051

 

Page 1

 
 
[省刑頌]  
　　十月十五日奉上諭御史陳懋侯奏各省州縣濫用非刑請飭嚴禁一摺内外問刑衙門設立刑具本有一定制度若如所奏各省州縣濫用非刑實屬大干例禁著各該督撫申明舊例嚴行禁止如有前項情事卽著隨時參辦毋稍姑容用副朝廷明愼用刑至意欽此旣已恭錄於報端草莽臣黄協塤謹拜手稽首舞蹈揚塵曰　歟休哉我國家忠厚慈祥眞足超越萬禩哉夫朝廷之設刑法固不自今曰始矣自畫地爲牢刻木爲吏之制不行而俗尚澆漓不得不設爲五刑以齊民俗桁楊刀鋸宛轉呼號血肉漂流目不忍覩豈得已哉夫亦非此不足以息刁風耳先王憫之故夏禹下車而泣罪囚周穆王作吕刑一則曰告爾祥刑再則曰惟良折獄曾子之告陽膚曰如得其情則哀矜而勿喜後世漢文帝詔除肉刑千古傳爲令德誠以刑法惟不得已而用之非好爲是武健嚴酷也我　朝開基定鼎一以寛大爲心其制爲刑也曰笞曰杖曰徒曰流曰絞曰斬務必酌乎情之當然協乎理之宜然而後爰書以定至訊案之際偶或罪囚刁狡則以竹板訊之惟訊江洋大盜偶有用夾棍械其踝者及罪無可疑下之於獄則以杻梏其手以鐐錮其足間有罪不甚重而情無可原者則令荷枷於項以示衆噫朝廷之用刑如是其愼又如是其輕奈何州縣諸官竟可任意妄爲以非刑虐黎庶哉乃今之間刑者動以酷虐爲事笞至盈千累百久已視爲固然又有所謂點錘者以鐵爲之擊其足骨厥聲鏗然擊甫三五下骨卽粉碎有所謂天平架者令罪犯跪木架上架設一横木縶其兩手吊其鬖辮而以木槓加罪犯腿彎使兩役用力跴之跴未片時痛徹心肺閱良久而腿骨已斷爲兩截矣有所謂板　吊者反接罪囚兩手繫麻繩於拇指而弔之骱骨脫開必成殘廢有所謂喫金錢餅者袒罪囚之背以錢燒紅而灼之每錢及膚漸漸嵌入初尚流血血盡繼以黄脂紂時炮烙之刑無以過此有所謂上鳳凰臺者縶其手足懸諸空際而以錫器盛百沸水置小腹號呼哀泣若斬豕然有所謂老虎凳者置一木板凳凳尾立直木懸罪犯髮辮於木杪以繩縶其身於凳面而用磚石將足墊高使罪囚氣不得舒身不得動奄奄一息極汗淋漓此外如鞭以籐條血飛肉薄之餘復以鹽滷糝之呼痛之聲聞於四遠盤鐵練於地偪令長跪練上肉與鐵碰其痛異常或以鐵籖燒紅刺女犯之兩乳或以煎沸之醋偪令飲下而倒懸之或懸諸梁上燃草紙焚其背種種非刑凌虐幾不知有天理良心然猶曰問刑之官恐不得供招致干上游叅處是以忍心害理而爲之耳乃更有捧檄而來會向訊案而作威作福狐假虎威安坐堂皇輒以酷刑從事小說家所載蠆盆之慘恍惚寓諸目前而彼尚自誇其能談笑自若嗚呼噫嘻誰非父母所生誰不知有痛苦使以所施者而施其身上竊恐片刻亦不能忍受而竟毅然施之於人乎今幸得陳御史豸冠嶽嶽彈劾無私舉各省非刑之積弊而痛陳之得以感動聖明特頒寛大之詔通飭各督撫一律傳諭屬員凡有擅用非刑者從嚴叅劾知此後凡百州縣卽不念罪囚之　苦亦當深體皇恩浩蕩不復從事於刑求矣草莽臣黄協塤乃復拜手稽首舞蹈揚塵而作頌曰於穆我皇軼後超前網開三面德敷九埏乃有酷吏流毒無邊桁楊桎梏罔恤民瘨草菅人命無辜被牽我皇覽奏一怒赫然數行明詔積弊胥捐皇之度量浩乎如淵皇之德澤博乎如天小臣拜手獻曝明虔願祝我皇於萬斯年 
[本館接奉電音]  
　　昨由京友電傳上諭一道敬謹譯登○十月十七日奉上諭前據給事中王會英奏奉天莊糧衙門委署主事全祿等重徵餘租敗壞馬政等欵當令裕祿確查兹據查明覆奏此案莊糧衙門委署主事全祿催收餘租均係右庄顧拖欠應完之欵尚非違例重徵承辦之員尚無侵吞虧折實據惟舉動粗浮辦事糊塗輿情實多不洽著卽行革職翌領倭紳承順於牧羣官馬尚無抵換盜賣情弊惟不能盡心牧養以致倒斃數目過多實屬咎無可辭筆帖式清太裕宗催長惠麟分任莊糧承催尚無結欠營餉情弊惟平日因循積習於餘柤不能依限徵解致連年拖欠不清亦有不合均著交部分别議處以示懲儆餘著照所議辦理該衙門知道欽此○現換白風毛掛 
[雲中雙闕]  
　　神機營右翼驍騎擡槍隊管帶春壽芝止郎現巳病故所遺管帶一缺有統領全隊之責未便空懸應卽遴員充補以專責成經慶邸等諭派營務翼長駿字威遠馬隊帮操二品頂戴内火器營鳥　　　叅領富成升補已由營務處分檄馬步各隊一體查照矣○八旗兵丁每季支領甲米向派旂漢御史各一人爲之稽祭三月期滿奏請更換兹因時屇隆冬經都察院開列旂漢御史銜名於九月二十七日具奏請旨更換奉旨這冬季稽察甲米著掌湖廣道監察御史宗室載存掌山西道監察御史李慈銘去欽此○光祿寺滿典籍盛勛業經外擢同知所遺典籍一缺已由光祿寺咨明吏部扣留奏補近由本寺總理崑大宗伯擬點本寺候補典籍恩榮應補此缺查係正黄滿平惠佐領下由三品廕生引見奉旨以文職用旋由吏部掣分光祿寺在典籍上學習行走今夏三年期滿奏留本寺候補已咨吏部查覈一俟查覆到日卽可帶領引見奏補是缺○駐藏辦事大臣升竹　大臣在行營溘逝已荷恩綸著照都統例議卹應得卹典該衙門察例具奏欽此兹聞經禮兵二部查照一品官病故賜卹例奏辦由禮部具摺請旨應否予諡九月二十五日奉旨著予諡欽此○鑾儀衛爲咨送事准廂藍滿都統咨　本旗公中佐領安祿病故遺缺咨取本衛保送人員入放等因前來查本衛治儀正保山堪　保送入放本旂公中佐領相應將該員銜名咨送廂　滿都統查照○廣儲司内銀庫於九月二十九日已刻開庫放給三旂恃衛月費銀一千兩造辦處銀一千兩内廷各門朱車一個月口分銀六百六十兩○侍衛處爲知照事九月二十八日奉旨朕於明日辦事用膳後由乾清宫檐下乘轎出乾清門走後左門升中和殿看視祝版禮成後仍走後左門進乾清門還養心殿召見大臣卯初二刻預備欽此○恩文　相國所出管理右翼世職幼官學一差業遜咨取各固山都統副都統銜名繕單於九月二十八日由幼官學奏請簡派奉硃筆圈出廂黄旂漢軍都統郡王銜多羅貝勒載瀅欽此○朝鮮國王派使臣朴君赴京恭領時憲書朴君已於九月二十八日申刻入都在正陽門内東城根會同四譯館住宿赶將所齎咨文往禮部投遞以便十月初一日帶領進内至午門前恭領○鴻臚寺爲咨行事本寺學習嗚贊補缺幾竣懸有空額應卽照例咨取八旂滿蒙漢舉貢生監及恩騎尉三品廕生藍翎長親軍領催前鋒護軍人等彚齊揀選應咨貴旂傳知前項應送之人如有聲音洪亮情願送揀鳴賛者造具三代履歴姓氏印册務於五日内咨送本寺以憑辦理○新任内閣學士兼禮部侍郎銜克中書侍郎們泰詹吉於十月初一日卯正履任視事已由典籍廳移付各堂處所曁供事茶皂蘇役人等知悉至期一體叅謁毋悞　 
 
 

Page 2

 
 
[人浮於事]  
　　鐵路公司擬將官商兩路畫分界限各報開銷已列前報蓋向由天津接至古冶者謂之商路現由古冶開至　東者謂之官路除沿途車站及司車人等不計外局中司事已有七十餘人而茶房聽差以及　人更夫等又在八十以外其中司事儘有坐支薪水而無所事事者而薦禰之書說項之口仍復源源而來總辦有鑒於此謂非大加淘汰不可爰將司事遣去九人並撥差弁十五人歸官路差　不知官路能否全收又不知惘惘出門者能仰體總辦實事求是之意否 
[斬犯述聞]  
　　本月十四日午後蘇州接到刑部釘封文書遂於各監内提出盜犯四名又男女犯各一名口至元和縣大堂李大令飭將各犯如法綑綁當卽會同營官帶兵兩哨押赴北寺前大校塲處决女犯共斬六刀始喪其命該女犯某氏年逾四十其所犯案情聞人言之歴歴姑錄之以資談助該氏家住揚州本夫某姓年逾花甲歴任某縣典史數年前髮妻因病逝世卽憑冰上人娶該氏爲繼室未幾某身患瘋癱臥牀不起一切家務悉歸該氏經理該氏淫蕩性成以藁砧之無能爲也潛與廚夫某甲私通握雨携雲已逾二載某前妻所生一子業已娶媳氏與甲私通後恐子覷出破綻遂藉他故逐出上年某日媳以事歸寗至姑處禀辭見其牀下有男鞋一雙心雖駭異然仍不露詞色媳去後氏與甲私議謂機關觸破恐不能終秘不如促令歸來置之死地以滅其口不然春光漏泄好事難諧遂於翌日促媳回笑語承迎俟夜深人靜時設計謀斃遣人告其母族謂爲急痧身死母族聞信馳來見死者容貌如生不似病斃者當經屍兄投縣請騐氏令甲賄通仵作喝報無傷母族不肯于休欲請再騐旋經某百計夤緣事可了矣不料甲意猶未慊謂氏曰媳雖處死而某尚在我與汝終不能結白髮之好不如將伊處死方可天長地久氏曰此時方寸已亂一惟郎命是從甲遂以雙手搤某咽喉當卽斃命氏呼天搶地僞作哀啼鄰右代抱不平將氏與甲私通情狀告知親族赴縣報案邑尊詣騐之下被親族指出傷痕遂將氏與甲一併拘至縣署研訊數堂一一供認遂申詳上憲解省過堂科以凌遲之罪似此淫悍實爲人世所罕聞處以極刑不誠大快人心哉 
[憲示彚登]  
　　頭品頂戴湖北武昌等處布政使司克勇巴圖魯王二品銜湖北提刑按察使司兼管驛傳事務陳爲出示曉諭事照得漢陽府無額船稅一項由府經解藩庫報部每年解銀無多此項稅銀向係本省船户成造船隻報官給以契及買得之船執賣主所立之契呈官騐印各按造價買價多寡分别納稅此外船隻及各省裝運貨物過往之船止於武昌關完納稅課不在此例自輪船通行以按船隻較稀完稅者　不如前管稅書差不得不責成船行四出巡邏嚴飭偷漏而船行遂藉此影射往往於過往商船將次開行之時輒令完納契稅始肯放行否則封其船隻令水保看守甚或帶差鎖拿揑禀抗稅必令私出賄賂滿其慾壑然後放行本藩臬司訪聞塘角新開河停泊商船常有突被訛詐情事又八月間據江西建昌撫州船户朱新元周德鳳等先後赴本臬司衙門控告有案該船行人等藉端索詐實屬目無法紀因念本省船户皆係窮苦小民藉此稍謀衣食近來生計日難大非昔比船行以官役而作威福狡獪絶倫勢若虎狼各船户豈能堪其魚肉况藉端影射侵及各省來往商船勒索擾累肆行無忌尤堪痛恨亟應　切示禁以恤船商而安行旅除飭漢陽府此項船稅銀兩永遠停其徵收每年由本司籌欵抵補報部外合行出示曉諭爲此示仰船商及行户人等知悉所有漢陽府應徵無額賦稅銀兩業經本司會飭永遠停其徵收嗣後凡船户成造及買得船隻概免投契納稅此外過往船隻及本省各省裝運貨物之船應納武昌關稅課者照常徵收該船行人等不得仍蹈前轍勒令完納漢陽府稅契銀兩甚或封其船隻鎖拿嚇詐干犯法紀自示之後倘敢不遵許該船户據實赴地方官衙門喊控　候拿案究辦該船户人等於武昌關應納之稅不得偷漏亦不得挾嫌妄控至干究坐各宜凛遵勿違特示○總辦湖北通省牙厘總局頭品頂戴布政使司克勇巴圖魯王二品銜按察使司按察使陳二品頂戴督糧儲道惲二品頂戴鹽法武昌道瞿二品銜漢黄德道孔按察使銜署荆宜施道候補道曹二品銜安襄鄖荆道朱二品頂戴候補道凌三品銜試用道彭出示嚴禁事照得厘金爲軍餉要需各局抽收多寡自有定額早經本總局持平分訂章程頒法遵守並迭飭各局員約束司巡照章辦理固不容苛刻以病商未便蒙混以虧額至行商坐賈須知抽厘助餉大局攸關斷不容夾帶影射以干例禁廼訪聞各局司巡仍有不知自愛者或勒索留難浮收斂怨或賄通賣放假公濟私局員稽查未周輒爲所蔽以至有等不安本分之徒互相勾結把持包攬逞其譸張百計營求抑或未遂所圖動輒聨名上控挾制官長甚至藉訟斂費以飽私囊而誠實客商轉或爲其愚　種種玩法言之殊堪痛恨不知司巡舞弊刁商包攬均屬有于禁令合亟通飭示禁爲此示仰司巡商民人等知悉嗣後司巡如敢舞弊許商人扭禀局員輕則立時驅逐重則移送地方官按例嚴辦不准偏袒徇私同于未便如刁商包攬不遂架詞妄控審究情虚定當從嚴懲辦决不寛貸以肅厘綱其各凛遵勿違特示 
[喜溢門楣]  
　　兩淮運憲江都轉之八公子自幼聘定同鄕戴太史之女爲室擇於本月十三日完姻太史向寓京都先期遣　來揚以安徽會館爲公館張燈結彩陳設輝煌屆期由公子舉行親迎奠雁等禮迨至已時由太史處發轎儀從烜赫鼓吹喧闐銜牌有丁酉科舉人戊戌科進士翰林院編修國史館纂修賞戴花翎記名道河南彰德府四川雅州府二品頂戴雲南特用道等二十餘對又頂馬對馬數十匹繞行各街而抵運著其時署中賀客紛紜車馬闐咽洵極一時之盛然餽送禮物者則一概璧謝清風亮節可見一班 
[江西近事]  
　　某日新喻縣水北司胡少尹日升解匪犯一名至江西省垣聞卽先年正法之首匪池化龍手下餘孽同時統領剛字營申軍門道發督同哨弁夏君侯英劉君交發袁州營額外周君兆魁外委辛君騰高馬兵胡祥雲管解匪犯六名到省有知者謂係本年正法之首匪鄧海山等餘黨○本年江西各屬或苦水潦或苦旱乾兼之大風爲災吹壞田禾不少以致三農愁苦無不仰屋吁嗟上月杪南昌府曹朗川太守督同署理南昌縣朱紹霞代理新建縣陳鶴春兩明府親詣各災區分投履勘蓋將議振議蠲也○南昌新建二縣舉行縣試刻已告終少年英俊之流又將躍躍然思向黄堂角藝矣 
[皖垣官報]  
　　直隸候補知縣高維敬到江蘇人奉委展設安廬電報差管帶福安輪船同知楊慶恩辭縣丞潘錫疇知接代通判扎拉蘇轉假五天知府邊保桱到赴南陵回直隸州丁翰年到大通回准補六安馬頭司王淇文飭赴新任本任南陵縣典史梅淵定遠典史楊頌三飭回本任牌示縣丞吳鍾杰委署徽州府經廳巢嘉源委署太平府經廳蕭勳委署安慶府經廳巡檢丁朝棟委署望江華陽司滕翰章委署霍山上土司典史張開甲委署旌德三溪司署桐城縣准補鳳縣陽符兆鵬到調辦鳳凰頸厘卡通判張煥楨到試用縣樊恭憼辭赴京引見指發安徽新海防試用巡檢李訓聰到江蘇人知府棋厚轉假三天同知沈定辭赴皖北措資直隸州余適中到赴滁州清理交代回請假三天知府周誥奉支應局加札仍辦報銷提調 
[廣州官報]  
　　藩轅牌示長寗縣知縣缺改委鶴山縣知縣蔣定權調署遞遺鶴山縣知縣缺委分缺間用知縣常世琯署理番禺縣典史缺委南雄百順司巡檢王存武署理新選東安縣典史韓敏忠南番河政廳魯文墀准補陽春縣古良巡檢王守正南海縣神安司巡檢潘玉潤順德縣都寗司巡檢吳曾逹均飭赴新任 
[逸犯潛回]  
　　天津縣已革頭班壯頭劉英魁卽劉六素以開設妓寮爲生計旋因犯案解禁故城監獄行至滄州乘間脫逃此係去年臘月事也當由天津府鄒岱東太守檄調滄州解差到案訊辦並由天津縣李摶霄大令將劉之家屬逮案監禁劉之妻室卽已逝世劉逃逸時與其 
 
 

Page 3

 
 
嗣子並姪覊蹤異地僅獲其孀居弟婦發押官媒至今未釋論者方謂劉一去查然入山惟恐不深入林惟恐不密而孰知竟有不然者緣劉有妓女曰順喜曰素卿仍在紫竹林賣娼劉以錢樹縈懷遂於月初潛回天津欲將兩妓携去其時順喜己有護花旛未能如取如携而素卿門前冷落正苦衣食無資卽隨劉驅車而去劉年六十餘繞頰鬑鬑此次回津掩人耳目已將鬚薙去矣 
[幾兆焚如]  
　　有張姓者素業歧黄卜居法界同安里間壁前日因午炊遺火積薪至傍晚五點鐘時烈焰上騰延燒披屋此處爲包車夫安睡之所牀帳屋椽均已焦灼左右鄰聞聲齊集在附近某老虎灶取水澆灌得以轉危爲安然已受驚不淺矣 
[舟子忿爭]  
　　停泊浦中之某商船前日將貨裝齊欲開駛出口忽與隣船相磁鄰船上水手某甲不肯干休將該商船扣住旋有船户高彩寳馬摇等代抱不平向甲理說晚間扭至萃豐碼頭某烟館初則舌劍唇槍銳不可當繼竟扭作一團相持不下烟館主竭力解勸仍不釋手旋經十六鋪地甲聞信馳至將甲及帮兇之乙丙丁等三人並受傷之高彩寳馬摇一併解至十六鋪中局李蘭史二尹以高馬受傷立卽備函飭勇將一干人移送到縣值日差禀明黄大令諭飭分别看管聽候訊辦 
[强預人事]  
　　本邑人陳汝壽被其親戚瞿子建冐收房租侵吞入已前日在大東門外相遇見其又在租户湯姓家借洋陳遂將　扭至上海縣喊控晚堂由黄愛棠大令提訊陳　稱係本邑人向收房租度日初時經父母憑氷上人聘娶瞿子建之姪女瞿氏爲室迄今十有四年唱隨相得無如瞿氏並未生男育女職員自念年將不惑嗣續關心遂於去春娶某姓女爲妾抱衾與裯尚能知命詎自本年三月以來瞿子建時至職員家中向瞿氏播弄是非瞿氏爲其所惑遂致詬誶時聞職員不得已於今夏六月初一日另住瞿子建暗至家中向瞿氏百船哄騙所有田單房契衣飾等物均被運匿一空本月初旬職員至家查檢始知瞿所爲種種令人髮指職員共有房產九處其間每月收租者五家每季收租者四家此等租摺亦被瞿子建騙匿時向各租户處哄洋今日瞿又在大東門外德隆彰水烟行主湯姓家借洋二百元爲職員所見當向湯姓止付將瞿扭至案下瞿素不安分父親在日不准伊上門叩求訊究瞿供稱係本邑人前在怡和行爲夥於去年停歇姪女瞿氏嫁陳多年確未生育所有衣箱等物係姪女囑小的代爲質洋計衣箱四隻共質洋銀廿元有奇代收租錢亦係姪女所托小的不敢侵用况陳尚有兄長二人此次妻妾不和實與小的無干大令問陳曰爾有兄長否答稱有二兄一係文生一係武生大令謂瞿曰陳汝壽家有兄長所有家務外人不應干預爾雖係親戚亦當避嫌今竟挺身收租又敢代質衣箱實屬不合本可斷令具結了事然恐爾日後翻變著邀同姪女並帶契據來案覆訊一面命陳汝壽邀同兄長到案候示瞿交差看管 
[騙洋未遂]  
　　本邑人某甲年已弱冠向在南市利昌荳行爲夥前年該行倒閉甲賦閒在家生計曰絀窮極計生私刻安康錢莊書柬圖章蓋印字條於前日向城中祥泰布莊取洋一百元司帳人見情跡可疑令甲少待片時一面派出店向該莊詢問該莊答以並無其事且問取洋者是何等人出店答以似係學徒該莊卽派夥友隨同出店入城向甲細認面貌並未相識遂將甲帶回本莊喚地甲前來搜其身畔圖章尚在旋經地甲帶去後由甲之族人爲之擔保可免匍匐公庭矣 
[流氓被獲]  
　　陳子卿者著名流氓也迭次肇事爲閭閻所側目前日上海縣黄愛棠大令飭差薛貴諭令拘拿該差奉諭後立卽帶同夥役在外緝訪陳已聞風先遁匿跡製造局左近地方至晚間被該處巡防局拘獲備函派勇將陳送縣該差禀明大令奉飭收所候訊 
[英界公堂瑣案]  
　　包探張九意禀稱錢光源央王長年擔保向某衣莊賒取紗衣八件計洋銀十六元旋卽質錢花用王聞之投報捕房由小的拘錢送案王訴稱小的在治下開客棧錢倩小的擔保賒取紗衣販售誰知卽被質錢用去以致衣莊上經手人向小的索追錢供稱小的央王擔保賒取衣服原冀販售以博蠅頭適有急需不得巳而質錢用去現已自知不是央人轉向王擔保限期贖還蔡太守令押候赶緊料理○包探唐寳榮禀稱小的查得王增奎前已屢次犯竊送經大老爺遞解回籍今又來滬是以拘案請懲王　稱小的係安徽懷寍縣人來此訪友不敢再蹈前轍尚求法外施恩蔡太守判令笞責一百板押候遞解回籍請地方官嚴加約束勿任再來○三百十一號華捕禀稱昨日小的巡路時見東洋車夫李法林停車碍路喝令移至他處非但不依反向小的尋釁小的孤掌難鳴幾爲所困急吹號呌喚他捕帮拿又被李將號呌奪去以致爭扭之際失去對時表一枚并誤傷李之頭額旋由他捕襄同拿送李供稱小的在某甲處當包車夫不知規矩　停路旁被捕拘拿毆傷頭面小的不敢行兇毆捕更不知此捕失去對時表之事現有車主來案求大老爺傳問可也某甲供與相同包探唐寳榮禀稱小的查得李停車碍路此捕喝令讓開李不允反與爲難捕順手一推致傷頭額據捕言李奪去號呌失去對時表且聲言尚欲尋仇蔡太守騐得　受傷屬實謂爾不遵約束咎由自取與人無尤惟巡捕亦不應逞蠻所失對時表號呌全無憑據不予理追判畢復諭令甲給李洋銀一元爲養　之費○漁人吳　發訴稱有人欲購小的之蟹向王阿巧借秤權之小的告以其秤太重以致斤兩不符突被王毆擊受傷因之報捕拘案王供稱小的在某處餅攤爲夥有人向吳購蟹借用小的之秤吳嫌秤重將小的詬詈故小的悞傷伊之眼旁事出無心只求恩赦蔡太守騐得吳偶受微傷判令罰王洋銀五角爲養傷之費○包探黄四福禀稱小的查得竊賊李和寳近又竊取張阿四石阿言丁阿毛俞阿根等家衣物是以查獲人贓送案張石丁俞各失主投案請領失贓李供稱小的係江蘇揚州府甘泉縣人身入下流以致行竊自知該死惟乞施恩蔡太守判令笞貢二百板押候遞解回籍贓給四失主分别認領○王雲來訴稱昨日小的行至某處悞碰小工王有寛等以致互相口角突被擊傷是以投捕拘案王及張金水同供稱小的等均在治下當小工與王彼此互相碰撞遂起釁端然惟口角而已並不逞兇安有將伊擊傷之事蔡太守騐得王微有傷痕判令將王張各管押一禮拜○某號西捕禀稱昨日有陳雲卿者騎馬奔駛有違工部局定章是以拘送案下陳供稱小的乘馬至某處偶爾加鞭實不知有違定章以後自當痛改前非不復騁馳驟之樂矣蔡太守著卽開釋○三百三十二號華捕禀稱昨日小的巡至菜市見張阿梅等擔中雞鴨均用米糠填塞其肚以期斤兩略重有違租界定章是以拘送案下張及許阿梅周阿弟同供稱小的等家在本邑鄕間素以販賣雞鴨爲生以後不敢違章矣此次尚求恩恕蔡太守判令各管押三日 
[法捕房瑣事]  
　　法捕房停訊數期積案甚多昨晨十點鐘時經葛同轉訊問當將串竊碼頭上靛青之陳林翰張小弟陸金榮等三人提案陸金榮供稱年僅十歲不敢犯竊靛青實係陳林翰所竊售洋一元四角洋係陳一人用去同轉問陸曰爾年紀尚輕爲何出此下策供稱家在蘇州自幼失怙母現與機匠汪蘭坡姘識小的時遭凌虐於四月間逃至滬上落魄無聊同轉判將陸金榮責手心四十下令包探王榮培給川資錢四百文送交蘇州航船帶回原籍交其母收領管束張小弟犯竊屬實判責四十下○又將扭鎖　竊之張文光帶案張供稱小的向爲小工現住日本貨棧間壁小客寓内當晚途經是處悞被拘獲同轉以原告不來將張從寛釋放○蔡九意向丁甘臣麫包鋪夥嚴金良强借不遂自將頭顱碰破希圖索詐一案昨日覆訊同轉以原告不來將蔡從寛釋放○李培卿將春宫册頁付押爲捕房包探所見解送公堂昨日提訊李供春宫係友人囑爲典押友人巳聞風避匿未能指獲求恩免究同轉姑念管押多日卽行斥釋○下午兩點鐘同轉又莅捕房續訊各案睦和里收租人張洪堂控王裕春錢阿三等欠租提案訊問王錢同供昨日遣人代還洋三元楊不肯收出於無奈同轉謂楊曰伊等食力之人賺錢不易旣有人 
 
 

Page 4

 
 
代還不論多少爾須收受楊稱事經涉訟小的未便收錢囑其呈送案下且知王裕春之女兒以賣娼爲事改名王小寳生涯甚茂王裕春收過押身洋一百元伊所住之屋轉租鋪塲亦可以收租錢顯見伊有心圖欠同轉謂王曰爾女旣在妓院不致積欠租錢著楊將兩人帶去再行料理○宋兆生欠房租洋七元經收租人送押在案昨有戴三高持戴永順保單投案具保並願帮同理處同轉允如所請著保去料理禀覆○劉阿寳控唐阿生扭落門鎖竊取衣被昨據劉投案禀追同轉提唐訊問唐供被兩條業已售去情願賠償問願賠若干錢在何處供願賠洋三元其洋向友人懇借同轉著包探郁庭湘帶去料理禀覆○又竊扁擔三根之李阿虎帶案問曰碼頭上共有同黨幾人供稱同黨已聞風遠颺無從指拿同轉判掌責四十下○王瑞金霸阻屋租經收租人送請訊押昨日掌責二十下釋放○積竊王金郎又被包探拘獲管押捕房嗣因無人具保著包探押送下船回湖北原籍不准逗留○周生雲行竊烟槍昨日帶案掌責四十下沈子云串揑仁記洋貨店字條向利興冒取明光玻璃五塊押候查追同黨楊阿六到案質訊在案嗣因楊聞聲逃避提沈覆訊沈供定可指拿同轉著押候再核○徐晉恩被唐阿寳誘騙衣服匯票等物昨日投案請領旋據包探禀稱唐所押衣服匯票等物今已吊到同轉著徐具領繳還押本問尚有物件寄存蘇州陳順興客棧如何取出徐稱蘇州有親戚可以繕函請其取出同轉著帶唐阿寳到案令將仔寄情形告知原告以便往取○車夫許布生欠楊周氏印子錢被該氏送交捕房轉解公堂同轉以放印子錢有于例禁提揚周氏到案訊問據供許布生卽許二借錢三千文有三姑娘許寳等作中每日拔還錢四十文限　百零五天連本拔清訊之許布生供付過三十五天討錢一千四百文前日該氏之子與小的口角經該氏鳴捕送案情願還錢求恩免究同轉謂楊周氏曰放印子錢例應究辦姑念年老著將已收之一千四百文繳案該氏供小婦人分文未收故向索取問爾年紀若干家中尚有何人供稱今年七十三歲有子年已五十孫年十六問爾子爲何不來供稱此錢與兒子不涉謂許布生曰爾旣付過一千四百文著交保再繳錢一千六百到案待楊周氏將已收之一千四百文交到一併充公該氏稱實未收過分文同轉諭令包探帶該氏回家取錢一千四百文○紅黑籌賭棍張和尚引誘顧金生賭輸錢六百五十剝去衣服經顧扭送到案判責三百板枷號兩月在案昨因期滿責三百下釋放○積竊沈金生於九月十九日由英廨移送到案判先枷號一月昨日期滿笞責二百下開釋○沈金生行竊姘婦物件經包探拘獲押候查明再核嗣由沈之姊願爲具保同轉著掌責四十下釋放○鮑阿新串竊烟槍同轉著管押著父同黨迄今已閱多時同黨尚無著落同轉著將鮑交保○唐老三行竊北京輪船搭客物件爲包探所拘同轉著押候查究昨日覆訊唐　小的向在營中當差不敢行竊同轉謂姑念初犯從寛釋去 
[上海六馬路仁濟善堂電解河南水災第二批急賑啓]  
　　謹啓者接到河南衛輝府放賑友來電因該處一府六縣水災悽慘已極第一批帶欵往賑災重欵少不敷查放眼前遍地鴻嗷值此朔風嚴寒無衣無食急在垂斃速卽解欵接濟救命云云敝堂與絲業會館賑捐爲順直山東兩處待欵吃緊業已續次解罄今河南急電請欵不得已勉力籌濟絲業會館規銀二千兩敝堂一千兩蒙蘇松太聶道憲俯憐豫災若斯孔亟一視同仁慨助規銀一千兩合成四千金交李維之大善士向日昇昌票號電匯九一二庫平足銀三千六百四十八兩正解往以濟倒懸之急善昌等謬膺賑務本年南北數省被災籌欵情形爲力已竭惟有仰求薄海仁人大發慈悲共濟時艱早賜一日之欵卽多活災黎一日之命九頓百叩泥首謹禱善昌謹啓 
[保節完貞]  
　　謹啟者敝堂代籌四明清節堂建造經費先後彚解洋三千八百八十元今又蒙費鴻生仁翁經募交來粤東張子記大善士樂助洋一百元拜領之餘具見大善士恩周苦節一視同仁功德無邊感篆靡旣刻下該堂工程將次完竣不日可以開辦惟建造之貲所缺尚巨所望樂善君子造塔合尖慨解仁囊俾經費早完卽早一日開辦亦卽衆嫠婦早沾一日之恩德廣積陰功尤爲無量敬祈公鑒叩盼鴻慈上海六馬路仁濟善堂董事施善昌等謹誌 
[開廠施粥]  
　　冬日羣黎尤難謀食清晨一粥亦可充飢今因老閘一帶地廣人稠飢寒交迫者不可勝數故敝堂於本月二十日在文昌閣前添設粥廠懸一　之標影遠近偕來限三點之鐘聲延遲莫給承蒙黄邑尊恐爭先擁擠循舊給示曉諭巡防局陸雨人明府派勇彈壓足見憲恩憫恤飢民諄諄告誠但邇來賑捐告急各善士未免顧彼失此雖日前荷蒙廣源利寳號交來汕頭汪榮翁大善士經募洋四十二元作九八規元廿八兩六錢九分金陵公成典陳大善士經募洋八元細户另登清單漢鎭王蓮翁大善士經募永安堂洋廿元源豐潤寳號交來安定堂洋四元又無名氏洋兩元溧陽恆和泰周大善士樂助銅洋廿八元杭省織署郭大善士交來心有餘而力不足洋四元清江厚昌潤寳莊募助洋十五元黎里濟隆典寄來三户無名氏大善士共洋十元本埠信業公所交來林敎翁大善士樂助洋十元以上共收規銀廿八兩六錢九分洋七十三元又銅洋廿八元而所進實不敷所出伏乞　善諸君源源慨助以　接濟不獨身受者有鼓腹之歡卽襄辦者亦免燃眉之急矣[  上海泰安里同仁永善堂司董謹啟]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[邗江官報]  
　　初十日鄭鹺尹維淦委泰壩監籌李鹺尉澍委淮北聽差東台塲洪鹺尹卸事回十一日劉分轉繼曾禀知捐升南河同知十二日通分司項分轉泰分司沈分轉海分司徐分轉均到揚徐鹺尉樹勳解海分司餉來 
[上海市絲業會舘施子英經收順直賑捐九月初一至十五日第四次清單]  
　　初一日蘇州洗蕉老人率子炳　爲孫福麟求病愈身健合家平安由惠泰莊來洋六十元味燈　六十元陂景山房廿元敬事居廿元陸小寳十元黄吉士六元黄玉甫二元○初二日泰享源來嚴慈命子曹平銀一兩五錢親命氏二兩五錢三菊一兩共三户合洋十元眉山氏由泰享源來一元○初三日培厚堂公平紋銀一百兩滋生氏九十二兩一錢六分二户由三晉源來合規元二百零五兩四錢二分漢口茶業公所文虎卿募徐同興由元和船來洋五元常德華記由九霞銀樓來四元又無名氏力不足不留名慶餘堂四户各二元又福記存心堂各一元○江西省城海棠廟朱募謙善堂花薛氏各洋廿元霽月堂四元萬敬義堂少庵各二元無名氏二户各二元勳甫氏玉輝文伯　名氏焦三詒堂五户各一元○初四日蘭言書屋洋一百元冬心草庵洋一百元通州吉記銅洋二元○沙溪萬泰祥募邵穉安洋二角無名氏錢六百文竹記錢三百五十文蕭　　禮和泰各錢三百文恆和祥藏古閣雲記茂記伯記無名氏六户各錢二百文無名氏式記鄒小亭巽孫黼四户各一百文共十五户合洋三元二角○初五日張堰益泰典求怡樂居洋五元求免齋四元○蘇州棉力生募裕福堂劉洋三元又棉衣捐十捐十元敏文齋二元劉家熙劉家愉各一元石長齡寳澤堂石許姑太太彬記劉孝寬五户各五角孟嘉氏仲嘉氏承嘉氏合五角共十一户合洋廿元○初六日朱徑陳濟臣募不留名四户各洋五元○初七日周協隆陳源茂王信茂章榮如俞雙盛吳道銓朱瑞趙世卿八户各洋一元翟天華陳泰和源崔耀先永盛恆趙合興王恩榮六户各五角吳興章鼎芳金芳爲母程祈　　一元○叨八日無名氏由乾盛亨來洋五十元泰州許公舘順記洋十元求平安洋五元王道人洋四元九畹軒洋三元求免災求文運亨通各二元移香寳如記泰兒求關煞開通四户各洋一元○初九日苕上逸民祈妻恙速愈洋一百元始平安予求病早廖洋一百元有若無名氏三樂堂施俊叔三户由吳江縣署夏寄來各洋一元○初十日翁詠生經募第七十四冊洋一百五十元合規元一百零九兩九錢五分石港來凌保安洋五元施雲手二元○泰安棧來平帳房公洋三元寳順稅行水帳房公裕德堂潘三户各洋二元郭古川立本堂方三敬堂公委帳房公洲頭公立雪堂楊六户各一元○十一日松江惠善卿募綠蕉居士芹香居士各洋一元極愚居士不留名唐隆泰不留名鍾玉亭不留名宫雲清稻香居士八户各二角共十户合洋三元六角○十三日陸昭容生辰助賑求平安洋廿元○十四日願貧不願病子洋五角雙琴居士豈山中人珠泉子三户各一角○十五日春夙得意室續助規元四百十二兩五錢漢口敦實善堂募規元一百四十八兩五錢求保平安由景鎭九如甡來洋四元俞也平棉衣欵洋四元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年十月初六日京報全錄]  
　　宫門抄○諭旨二道錄前○發抄硃批五道○浙撫崧奏委解銀兩緣由片○護晉撫胡奏報本年夏季分委署兼理代理過州縣各缺摺○大臣祥等奏旗民鬥毆案經訊明定擬會奏所有前叅步營承緝各員懇恩免議請將案内失察該管各官議處摺○署總兵劉奏爲叩謝天恩摺○浙撫崧奏審明定擬摺○陜撫鹿奏飭道員赴任片○十月初六日刑部都察院大理寺廂紅旗值日無引見○克公信侯崇禮恩普各假滿請安○盖州城守尉齡祺請訓○英侯嵩山各請假十日○烏拉喜崇阿奕年景灃各續假十日○召見軍機齡祺○狀元卞賡江蘇海州人榜眼張連同河南宜陽人探花李連仲直隸大名人傳臚仝雲龍山東金鄕人○發抄劉坤一奏趙楚材補鹽捕營都司奉硃批兵部議奏欽此○又江蘇留防軍需二十案核銷奉硃批該部議奏單併發欽此○又挑選湘軍炮隊奉硃批該部知道欽此○又修造留防水師船隻銀數奉硃批該部議奏欽此○又抽收徐州等屬土樂稅數奉硃批該衙門知道欽此○○崧駿片再海軍衙門咨開光緒十八年分北洋海軍經費撥給浙江厘金四十萬兩按八成解足分批徑解北洋大臣兌收等因業經先後籌解五批銀二十萬兩奏咨在案兹據布政使劉樹堂詳稱准厘捐總局在於厘捐項下籌動厘金銀四萬兩解司應卽發交日昇昌號商匯解北洋大臣直隸總督衙門投納守候掣批回銷作爲浙江省解光緒十八年第六批北洋防費等情詳請奏咨前來奴才覆核無異除分咨查照並取領　日期咨報外理合附片具奏伏乞聖鑒謹奏奉硃批該衙門知道欽此○○護理山西巡撫布政使臣胡聘之跪奏爲山西省光緒十八年夏季分委署兼理代理過州縣各缺循例繕單奏聞仰祈聖鑒事竊查咸豐十一年十二月二十三日奉上諭嗣後各省州縣無論奏調委署代理每屆三月彚奏一次由吏部嚴行查核如有違例更調等弊卽將該督撫瀋司分别奏叅等因欽此歴經欽遵辦理在案兹據署布政使張汝梅署按察使俞廉三將光緒十八年夏季分晉省委署兼理代理過州縣各缺開單會詳請奏臣覆核無異除咨明吏部外理合開繕清單恭摺具　伏乞皇上聖鑒謹奏奉硃批吏部知道單併發欽此○○奴才宗室祥亨奴才瑞興德祿謹跪奏爲旗民闘毆案經訊明定擬會奏所有前叅步營承緝各員懇恩免議請將案内失察該管各官議處恭摺仰祈聖鑒事鑒查旂民鬥毆一案前經奴才等恭摺奏奉硃批此案情節重大亟應認眞查辦著知照督撫迅派道府大員會同秉公確查一面嚴拿要犯務獲懲辦欽此欽遵恭錄知照湖廣總督臣張之洞湖北巡撫臣譚繼洵欽遵辦理一面嚴飭步營協領及八旗協領佐領等嚴拿要犯務獲歸案審辦嗣經督撫臣會摺奏奉硃批已有旨令祥亨知照該督撫派員確查仍著督飭委員等秉公訊辦勿稍偏袒欽此欽遵恭錄咨會前來奴才等當因要犯初限未獲奏請將管官八旂步營右翼蒙古恊領桂林左翼四旗步營佐領寳常左翼四旗步營佐領松福交部議處該員等旋將首要各犯拿獲審辦業經湖廣總督臣張之洞湖北巡撫臣譚繼洵欽遵諭旨督飭委員訊明定擬會同奴才祥亨瑞興德祿具奏於八月十五日准督撫臣來咨奉硃批刑部議奏欽此欽遵在案所有奴才等前叅承緝各員被叅後將案犯全獲尚知愧奮仰懇天恩可否將前叅處分免議之處出自鴻慈至該管恊領等官管轄未嚴咎實難辭請旨交部照例分别議處以示懲儆奴才祥亨瑞興德祿亦有失察之咎伏乞勅部一併議處除將失查各員曁奴才等職名分晣造册咨送兵部外理合恭摺具奏伏乞皇上聖鑒謹奏奉硃批著照所請兵部知道欽此○○記名簡放提督署雲南昭通鎭總兵圖阿巴圖魯奴才劉興跪○奏爲叩謝天恩仰祈聖鑒事奴才於光緒十八年四月十一日在楚雄協署任接奉雲貴總督臣王文韶照會内開署開化鎭總兵普洱鎭總兵覃修綱因案撤省開化鎭總兵調昭通鎭總兵何雄輝署理所遺昭通鎭署篆務查有記名提督署楚雄協劉興堪以○奏委署理飭將到任接篆日期循例自行題報等因奴才遵卽束裝起程於光緒十八年五月初八日行抵昭通府城准昭通鎭總兵何雄輝委令中軍遊擊朱文德將欽頒道字一千六十四號總兵關防一顆王命旗牌五面桿副末填用火牌三張並上諭書籍及官兵文卷等項齎送前來奴才當卽恭設香案望闕叩頭謝恩訖卽於是日接管署事除將整頓營伍籌辦江防一切事宜隨時禀商督撫臣敬謹辦理並將到任接署鎭篆日期循例恭疏具題外伏思奴才起家軍旅負性庸愚仰荷隆施俾權專閫材輇任重深懼弗勝惟有勉効駑駘力圖報稱以期仰答高厚鴻慈於萬一所有奴才感激下忱理合恭摺叩謝天恩伏乞皇上聖鑒謹奏奉硃批知道了欽此○○頭品頂戴浙江巡撫奴才崧駿跪奏爲疎脫管解秋審發回重犯兵役人等審明按例定擬恭摺仰祈聖鑒事竊照山陰縣接遞仙居縣秋審解勘發回斬犯尹若純致中途脫逃一案前據山陰縣禀報卽經護撫臣劉樹堂批飭勒緝行司委員查勘守提兵役人等解訊並咨部將該犯於本年秋審案内扣除一面由瀋臬兩司詳經會摺具奏請旨將簽差不愼之長解官仙居縣知縣王壽頤護解官山陰縣知縣唐熙春摘去頂戴勒緝恭奉硃批著照所請該部知道欽此欽遵轉飭遵辦旋據委員守提兵役人等來处發委杭州府審辦並據仙居縣詳報以長解金發回縣禀報業已在監病故騐訊刑禁人等並無凌虐情弊批飭核入正案議辦去後兹據杭州府知府陳璚以此案百日限滿犯無弋獲訊明議擬解由按察使黄毓恩覆審擬解前來奴才親提研鞫緣徐菁金詳鄒師聖丁世城楊升分隸山陰仙居等縣徐菁金詳充當山陰縣役鄒師聖丁世城充當紹興城守營兵丁楊升與監斃之金發久充仙居縣役逃犯尹若純係仙居縣人因復父仇共毆致傷小功服叔尹連　身死案内擬斬立决並非有心于犯援例夾簽聲請奉旨改爲斬監候入於本年新事秋審解經勘明擬入情實發回仙居縣監禁　示之犯於光緒十八年四月初五日遞至山陰縣經該縣唐熙春提犯騐明刑具裝坐木籠點交長解金發楊升派差徐菁金詳並移營撥兵鄒師聖丁世城解赴嵊縣交替初六日早晨從高壩雇坐李老大船隻駛至上虞縣管轄石山廟地方時已傍晚不敢再行卽在該處停泊兵役人等在船防範五更時分尹若純口稱腹痛赴船頭出恭適值風雨交作將船打入江心顚播傾覆詎尹若純　間扭斷鐐銬島水脫逃該兵役等分投追捕無蹤報縣勘訊具禀經撫臣劉樹堂將簽差不愼之長解護解各官先行會摺奏請摘　勒解該解役金發在監病故經委員守提兵役人等來省發委審訊據各供認前請不諱詰非鬆刑賄縱亦無少差雇替濳回情弊研究不移案無遁飾查例載解審斬犯果係依法管解偶致疎脫審有確據者除短解兵役依律减二等治罪外將長解二名暫行監禁另選幹役押同原解親屬上緊躧緝酌限一年如能限内拿獲審無賄縱别情仍將長解依律减二等擬徒限内無獲卽照逃犯本罪减一等間擬滿流等語此案長解楊升等短解兵役徐菁等管解仙居縣秋審發回斬犯尹若純並不小心防範致被乘間脫逃雖訊無鬆刑賄縱情弊究屬疏忽除長解金發業已監斃應毋庸議外長解楊　應照例發回仙居縣暫行監禁另選幹役押同該原解親屬上緊跴緝侯一年限滿分别有無獲犯由縣按擬詳辦短解兵役徐菁金詳鄒師聖丁世城應先按例問擬均合依解審斬犯果係依法管解偶致疎脫審有確據者短解兵役依律减二等治　例於逃犯尹若純斬罪上减二等各擬杖一百徒三年徐菁鄒師聖丁世城分别定地發配折責充徒限滿報明遞籍管束金詳據供母老丁單是否屬實飭縣查明取具供結詳辦案已審明未到船户李老大免提省累金發在監病故刑禁人等訊無凌虐情弊應毋庸議金發屍棺飭縣給屬領埋逃犯尹若純飭緝獲日另結仍照例開叅除供招咨部查核外所有審明定擬緣由謹會同閩浙總督臣譚鍾麟合詞恭摺具奏伏乞皇上聖鑒飭部核覆施行謹奏奉硃批刑部議奏欽此○○鹿傅霖片再新授陜西潼商道周綬業已到陜自應卽行飭赴新任以專責成除檄飭遵照外謹附片具陳伏乞聖鑒謹奏奉硃批知道了欽此 
 
 

Page 13

 
 
[光緒十八年十月初七日京報全錄]  
　　宫門抄○諭旨一道錄前○發抄硃批四道○皖撫沈奏委署知府片○又奏委署皖臬篆務片○署皖臬章奏恭報接篆日期摺○江織造文奏織辦壬辰大運綢縀等項工竣解京交納摺○又奏運解各項縀綢片○又奏織辦奉傳件數運京呈交片○蘇撫奎奏徵收下忙錢粮仍照向章辦理片○署總兵何奏叩謝天恩摺○護晉撫胡奏揀員請補通判摺○陜督楊奏叅將因病出缺日期片○十月初七日工部鴻臚寺正藍旗值日無引見○桂公李鴻藻景善椿壽各假滿請安○敬信等各謝賞朝馬恩○内務府奏派致祭馬神派出福中堂○又奏派致祭火神派出崇光○又奏派致祭内外城隍廟派出立山巴克坦布○又奏派致祭風雲雷雨派出海年豫隨慶麟珠爾杭阿○召見軍機孫楫○現換羊灰褂○發抄劉坤一奏查勘炮台回省日期奏硃批知道了欽此○又查勘鎭江等處炮台情形奉硃批知道了欽此○吉和等奏請將軍政逾歲之佐領廣隆等任奉硃批著照所請兵部知道欽此○惪銘等奏廢員德陞年滿無力完繳台費再留五年奉硃批着照所請兵部知道欽此○○沈秉成片再寗國府知府李成鰲奉旨革職應卽撤任所有員缺亟應委員署理以重職守兹查有候補知府楊綬清樸實穩練辦事周到堪以飭委署理據瀋臬兩司會詳前來除檄飭遵照外謹會同兩江督臣劉坤一附片具陳伏乞聖鑒謹奏奉硃批吏部知道欽此○○沈秉成片再署按察使候補道松峻欽奉諭旨革職應卽交卸所遺臬司篆務查有候補道章祥態品端學粹爲守兼優堪以署理除檄飭遵照外謹會同兩江督臣劉坤一附片具陳伏乞聖鑒謹奏奉硃批吏部知道欽此○○署安徽按察使候補道臣章祥態跪奏爲恭報微臣接署臬篆日期叩謝天恩仰祈聖鑒事臣接奉督撫臣會札署臬司松峻欽奉諭旨革職所遺篆務委臣署理兹於八月十四日准松峻委員將臬司印信文卷移交前來當卽恭設香案望闕叩頭謝恩祗領任事伏念臣浙水庸材知疏識淺光緒九年通籍忝列詞垣十六年遵例報捐道員指分來皖就外官而求吏治深知報稱之難勵初志而守儒書有愧學優之詣兹廼遽蒙奏委權攝刑章慚讀律之未深實撫衷而增惕查皖省地當衝要臬司職掌刑名率屬先在整躬冀聽觀之咸肅虚衷始能治獄須情法之持平舉凡切要之圖宜盡講求之實臣自維檮昧懼弗克勝惟有殫竭愚誠倍加勤愼隨時隨事禀承督撫臣認眞經理不敢以暫時攝篆稍涉因循以期仰答高厚鴻慈於萬一所有微臣接署臬篆日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○江南織造奴才文煦跪奏爲織辦壬辰大運綢縀等項工竣解京交納恭摺奏聞仰祈聖鑒事竊奴才先後接奉户部内務府來文派辦壬辰大運縀綢等歀當卽照案咨由江寗藩司陸續籌撥料工銀兩奴才一面購買絲觔摇紡練染發局織辦計酌辦得户部各色縀綢四百六十疋内務府縀庫派辦各欵内織辦得各色縀綢六百六十八疋縀袍褂料六十件各色素紡絲綢杭綢湖縐共一千八百疋大手帕二百箇漂曰細布三千疋又茶庫各色紕纓一百觔白亮緯絲一千觔通草片五觔一律製辦齊全敬謹裝箱封固委派筆帖式瑞廕帶領妥役於七月二十日由江寗起程照章航海解京分别交納所有用過料工銀兩除另行恭疏具題外合將奉派壬辰大運織辦解京緣由恭摺具奏伏乞皇上聖鑒謹奏奉硃批該衙門知道欽此○○文煦片再上年十二月間奉内務府文開援案附片奏請添派縀綢以濟要需計上用縀七十疋素縀三十疋官用縀一百疋杭綢三百疋又本年二月間派辦長春宫需用活計内計上用蟒縀二十件宫綢二十疋官用縀一百疋素紡絲二百疋杭綢二百疋彩縀七百疋細布二十疋又於上年九月間奉文循案奏派大卷八絲縀二百疋小卷八絲縀二百件大卷五絲縀二百疋小卷五絲縀四百件均經奴才照章呈估料工數且咨准江寗藩司先後撥到銀欵加工䟎辦現俱一律齊全敬謹裝箱封固一併航海運京交納除收各項動用銀欵另行造册報銷外謹附片陳明伏乞聖鑒謹奏奉硃批該衙門知道欽此○○文煦片再本年五月接奉内務府來文奉旨傳江南織造織辦龍鳳羅傘恭錄原傳件數清單劄令遵辦等因當經奴才估計料工數目呈報户部查核奴才遵卽按照單開尺寸樣式敬謹織辦兹已告成應一併連京呈交除將動用欵項另行造册奏銷外理合附片具陳伏乞聖鑒謹奏奉硃批該衙門知道欽此○○奎俊片再蘇省各州廳縣徵收錢糧銀價前於光緒三年十月間經前督撫臣於附奏减價案内聲明每年二八兩月查明市價數目奏報一次迭經循辦在案兹届光緒十八年下忙開徵之期據蘇州布政使鄧華熙查明市價開摺具詳前來臣等復查所開銀兩易錢市價與本年上忙時數目不甚懸殊所有光緒十八年下忙錢糧應仍每兩折收錢二千二百文無論花户完納先後照價一律徵收以昭平允除飭司出示通頒各屬一體曉諭遵照完納外謹合詞附片具陳伏乞聖鑒謹奏奉硃批户部知道欽此○○記名提督雲南昭通鎭總兵調署開化鎭總兵奴才何雄輝跪奏爲叩謝天恩仰祈职鑒事竊奴才於光緒十八年三月二十八日在昭通鎭本任内奉雲貴總督王文韶函調晋省面商機宜四月初九日驰抵省城旋奉照會内開署開化鎭總兵普洱鎭總兵覃修綱因案撤省所遺篆務調昭通鎭總兵何雄輝署理遞遺昭通鎭篆務查有記名提督署楚雄協劉興堪以奏委署理飭將到任接篆日期循例自行題報等因奴才遵卽由省起程於光緒十八年四月二十一日馳抵開化府城准署開化鎭總兵覃修綱委令中軍游擊劉正甲將欽頒乾字一萬五千八百五十九號總兵關防一顆王命旗牌五面杆末填兵部火票三張齎送前來奴才當卽恭設香案望闕叩頭謝恩訖卽於是日接管署事除將整頓營伍籌辦邊防一切事宜隨時禀商督撫臣敬謹辦理並將到任接署鎭篆日期循例恭疏具題外伏思奴才行伍出身庸愚秉性荷隆施之迭渥愧專閫之是遷查開化地處邊隅界連南越緑營防務緊要攸關以奴才樗櫟之材深懼弗能勝任惟有勉竭駑鈍報稱力圖以期仰答高厚鴻慈於萬一所有奴才感激下忱理合恭摺叩謝天恩伏乞皇上聖鑒謹奏奉硃批知道了欽此○○護理山西巡撫布政使臣胡聘之跪奏爲揀員請補要缺通判以重地方恭摺仰祈聖鑒事竊照和林格爾撫民通判張煥因姻親廻避業奉部覆准其開缺並將截缺緣由報部在案所遺係繁疲難兼三要缺例應在外揀選調補查定例道府同知直隸州知州通判如係奉旨發往或督撫題明留於該省候補者無論應題應調應選之缺令該省督撫酌量才具擇其人地相宜者悉准補用等語該廳轄境遼闊蒙民雜處俗獷訟繁治理不易必須熟習邊情精明幹練之員方克勝任晉省現任簡缺通判各員非歴俸未滿卽不勝邊缺並無合例堪調之員候補中亦無截取記名分發人員自應於各項候補班内揀選請補查有候補通判周親民現年四十四歲順天宛平縣監生遵例報捐雙單月選用通判投効甘肅軍營於克復肅州案内奏保以通判分省補用光緒元年赴部噖請分發簽掣山西九月初十日經欽派大臣騐放照例發往十一日覆奏奉旨依議欽此領照起程十二月十七日到省試看一年期滿甄别留省照例補用五年丁父憂回籍守制服滿起復八年八月三十日回省該員年力富强才具穩練現署斯缺一切措置裕如以之請補實堪勝任與例亦符據者布政使張汝梅署按察使俞廉三會詳請奏前來合無仰懇天恩俯念邊缺緊要准以候補通判周親民補授和林格爾撫民通判洵於地方有裨如蒙俞允該員係候補通判請補通判銜缺相當毋庸送部引見亦無叅罰案件所有揀員請補要缺通判緣出　合恭摺具陳伏乞皇上聖鑒謹奏奉硃批吏部議奏欽此○○楊昌濬片再據恩貢王培義禀稱貢生之父原任陜西　化營叅將王廷賢於本年四月間在京引見後骽傷遽發卽行出都行抵陜西省城兼患水瀉於五月二十五日在店因病身故貢生　信卽行星夜赴陜扶櫬回甘謹將貢生之父病故日期並在京原領限回各票請核辦前來臣覆查無異除將劄付限回各票咨繳兵部查銷外所遺循化營叅將員缺係邊疆要缺陜甘現有應補人員容臣另行無員請補理合附片陳明伏乞聖鑒訓示謹奏奉硃　兵部知道欽此 
 
 

Page 14

 
 
[光緒十八年十月初八日京報全錄]  
　　宫門抄○諭旨一道錄前○發抄硃批四道○將軍依等奏遵議請添黑龍江滿合民籍廪增各額摺○新撫陶奏捐修左宗棠專祠請飭部立案片○蘇撫　奏在籍官紳捐助儒寡經費請傳旨嘉奬片○新撫陶奏審明定擬摺○陜撫鹿奏查報本年夏季分委署代理兼理各員缺片○大臣惪等奏廢員効力　滿無力完繳台費緣由摺○十月初八日内務府國子監廂監旗值日無引見○大額駙假滿請安○翰林院代奏馮文蔚謝授侍講恩○内務府呈進九九盒○關防衙門奏十五日大高殿拜表瀾公行禮○召見軍機文秀○發抄李鴻章奏江蘇補用守王灃改奬奉硃批吏部議奏欽此○又蘆綱停引滯銷照案推展五年奉硃批著照所請户部知道欽此○又候補州同陳士炳埠賑請　故父母陳廷楷莫氏建坊奉硃批着照所請禮部知道欽此○又滄州城守尉演練洋槍由天津軍器局發給來福等槍奉硃批着照所請該部知道欽此○○奴才依克唐阿增祺臣張英麟跪奏爲遵議請添黑龍江滿合民籍廪增各額以廣英才而昭激勸恭摺會奏仰祈聖鑒事竊奴才依克唐阿增祺准奉天學政臣張英麟咨稱本年三月間二試吉林據黑龍江滿合民籍兩生玉山王鴻璋等呈稱光緒四年蒙前任將軍豐紳學政王家璧奏設呼蘭廳學額並滿合民籍廪增貢額當經部議先定學額其廪增貢額俟考過五届再行舉辦等因在案光緒九年復經前任學政朱以增咨請禮部擬將黑龍江滿合兩號仿照吉林滿合初設成案添設廪增各一名十年一貢呼蘭廳民籍仿照吉林伯都訥成案添設廪增各二名五年一貢應給廪餼照例由呼蘭廳辦理嗣准部覆滿合取進旗童數在三十名上下二三名以内再行奏請添設呼蘭廳民籍仍矣考試五屆後奏明核辦等因亦在案計今滿合取進已逾三十餘名民籍歲科業經五届期滿查士子雖經取進益多而廪增仍未添設則久困黌宫者不無向隅之歎是以聨名復懇奏添廪增各額以廣寒畯登進之途而副聖世崇文之化等語咨詳會奏前來奴才依克唐阿增祺據此當經札由呼蘭學政德愼照案查明册報經奴才依克唐阿增祺等與臣張英麟往返咨商覆核滿合民籍考過年限人數均與部議歴辦成案相符合無仰懇天恩俯念極邊人文蔚起准將黑龍江滿答民籍附生玉山等懇設廪增各額飭下禮部照案核議施行以昭觀感之處出自逾格鴻施奴才等爲儲才得士起見是否有當謹合詞恭摺具陳伏乞皇上聖鑒訓示遵行再此摺係奴才依克唐阿主稿合併聲明謹奏奉硃批禮部議奏欽此○○陶模片再光緒十一年前撫臣劉錦棠於新疆省城遵旨建立已故前大學士左宗棠專祠十四年前巴里坤鎭總兵徐占彪復於該處捐修祠宇均經奏明在案兹據署布使饒應祺詳據署哈密通判柳葆元詳稱該員會同哈密協營副將蕭元亨現就漢城内擇地捐修左宗棠祠宇以修祀事等情轉詳具奏前來臣查大學士左宗棠戡定全疆勳勞懋著哈密爲出關駐紥之地顧瞻遺壘感慕同深該署通判等捐資建祠工程告竣相應懇恩飭部立案由地方官春秋致祭以隆報饗而垂久遠捐用經費邀免造報除咨部外謹附片具陳伏乞聖鑒訓示謹奏奉硃批禮部知道欽此○○奎俊片再蘇州省城向設有儒寡會凡長洲元和吳縣三學中已故生員之母妻子女由會中查明按月給欵周恤所有經費歴經籌撥公欵捐募濟用近年所報孤寡日漸增多費用不資因此折减支發兹據蘇州紳士直隸候補直隸州知州謝家福禀稱就光緒十七年分而論該三學儒寡增至六百餘口所入不敷所出孤寡生計日絀亟宜續籌欵項以補不足該員少遭孤零賴母教養成立深知嫠婦之苦冠於窮民儒寡之苦冠於釐婦由該員自行設法籌備規銀三千兩呈請發典生息諭董領息湊放等情到司卽將前項銀兩按數飭發蘇州府轉給各典生息以養擴充善舉據蘇藩司鄧華熙詳請具奏前來奴才伏查士民捐助地方善舉銀千兩以上例准奏請建坊奬叙有案該紳謝家福居心淡泊善不近名頻年經理賑務皆自備薪　不受保奬其好善出於至誠實爲近今所罕見此次捐助儒寡經費銀至三千兩之多尤見好義輕財善體先志雖據聲明不願仰邀旌奬而以地方善舉慨助鉅欵任恤之風實堪嘉尚合無仰懇天恩俯准傳旨嘉奬以昭激勸理合附片陳明伏乞聖鑒訓示謹奏奉硃批謝家福著傅旨嘉奬欽此○○頭品頂戴甘肅新疆巡撫臣陶模跪奏爲鬥毆斃命核明定擬恭摺仰祈聖鑒事竊疏勒州纒民若嘴因口角起釁用鋤毆傷毛拉篩拉力頂身死一案據署疏勒直隸州知州潘時策騐訊通詳未及招解卸事移交後任蔣誥審擬詳解經兼臬司以案情未確移署喀什　爾道李宗賓提案訊明按律議擬咨署鎭迪道兼按察使銜周崇傳核轉前來臣覆加查核緣若嘴籍隸疏勒州務農爲業與已死毛拉篩拉力頂鄰莊居住地畝毘連素無嫌怨光緒十七年八月二十二日若嘴赴地拔草撞遇毛拉篩拉力頂手執鐵鋤挖毁公共地垠若嘴謂其不應毛拉篩拉力頂以自挖自地與人無干之語斥罵若嘴分辯向阻毛拉篩拉力頂生氣舉鋤毆傷若嘴額角流血若嘴受傷走避毛拉篩拉力頂又將鋤抛打未中若嘴恐被復毆順拾鐵鋤毛拉篩拉力頂趕攏右手扭住若嘴衣帶左手往地拾石若嘴被扭情急乘其彎腰隨用鋤背冒毆毛拉篩拉力頂左脊背一下若嘴收手毛拉篩拉力頂伸腰致鋤碰傷腦後經犯母里的比比屍子布拉丁解散護救毛拉篩拉力頂傷重比卽殞命投約報騐訊供通詳議擬招解當因案情未確提道覆鞫妥擬咨兼臬司核明轉詳臣覆核無異查律載鬥毆殺人者不問手足他物金刃並絞監候等語此案若嘴阻挖公共地垠口角被毆情急拾鋤毆傷毛拉篩拉力頂身死自應按律問擬若嘴合依鬥殺人者不問手足他物金刃並絞律擬絞監候秋　處决犯母里的比比救阻不及應毋庸議無干省釋屍棺飭埋兇器案結銷燬是否允恊除全案供招咨部外謹將鬥毆斃命核明定擬各緣由恭摺具陳伏乞皇上聖鑒勅部議覆施行謹奏奉硃批刑部議奏欽此○○鹿傳霖片再查道府至州縣無論奏調委署代理每届三月彚奏一次等因遵辦在案兹查光緒十八年四月起至閏六月底止潼商道文光升授四川按察使遺缺委遇缺題奏道魏炳蔚署理留壩廳同知陳文黻請咨引見旋卽病故遺缺調潼關廳同知王諏署理遞遺潼關廳同知員缺先委記名直隸州知州勞啟恂代理旋又改爲署理調署漢陰廳通判沈祖頤飭赴定遠廳同知新任遺缺委試用通判孫庭壽署理調署咸陽縣知縣劉錕撤任遺缺委試用同知趙鑑署理代理寳雞縣知縣詹聨杰卸事遺缺委優　知縣趙乃普署理代理洋縣知縣宫復聚卸事遺缺委卽用知縣張汝冷署理長武縣知縣趙福均撤任遺缺委候補知縣蔣經署理署清澗縣知縣龔愼徽丁憂遺缺先委綏德州吏目傅霈和代理旋委教習知縣侯鳴珂署理山陽縣知縣沈啟黔飭赴安康縣知縣新任遺缺委請補山陽縣知縣王炳垣先行署理興平縣知縣郭柏森病故遺缺委候補班前知縣柱壎署理署神木縣知縣張鵬翼因病請假遺缺委截取進士儘先知縣張普署理署漢陰廳通判孫庭壽丁憂遺缺委署安康縣知縣屈壽昌兼理等情由藩司張岳年臬可唐樹楠會詳前來臣覆查無異所有光緒十八年夏季分委署調署代理兼理道員同知通判知縣合缺緣由謹附片具陳伏乞聖鑒謹奏奉硃批吏部知道欽此○○奴才惪銘吉陞阿跪奏爲廢員効力期滿無力完繳台費循例具奏仰祈聖鑒事竊據張家口管站候補主事凱音布詳報廢員文潤係正紅旗滿洲隆順佐領下人前慕陵禮部員外　緣事革職發往軍台効力贖罪指派第十五台當差計自光緒十四年七月十七日到台之日起扣至十七年七月十七日三年期滿時因該廢員文潤呈報無力完繳台費銀兩當經咨報兵部查行原旗任所有無資財隱寄尚未接准部覆是以未經　奏請今於光緒十八年八月二十九日准兵部咨稱查明廢員文潤原旂任所均無隱寄資財等因咨覆前來查定例坐台廢員三年期滿文職縣丞以上之員不能完繳台費者兵部行文該旂及歴過任所查明實係赤貧無力完繳台費取具切實甘結咨送兵部行文軍台都統俟該廢員三年期滿時應再留台五年始准釋回等語今廢員文潤旣經兵部查明原旗任所均無隱寄資財實係無力完繳台費銀兩應請照例再留五年始准釋回惟查該廢員文潤自光緒十四年七月十七日到台之日起扣至十八年在台効力已逾四年謹摘叙該廢員緣事案由恭呈御覽可否再留四年始准釋回之處出自天恩所有廢員効力期滿無力完繳台費緣由理合恭摺具奏伏乞皇上聖鑒訓示謹奏奉硃批著照所請該部知道欽此 
 
