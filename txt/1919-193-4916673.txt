# 1919 - 193 - 4916673

 

Page 1

 
 
   
 
 

Page 2

 
 
   
 
 

Page 3

 
 
時評 
[似是而非（冷）]  
　　今日國人之望和議也急矣各友邦之望和議也殷矣政府中人應付和議也亦謂盡力矣蓋以中國今後待決之萬事莫不以和議爲之樞軸也然而細考政府之若是應付無一非似是而非政府僅計北方之情形而全未悉南方及全國之民意即以字林西報今日之電報言之雖外人亦有知其不可者也 
命令 
　　六月十七日大總統令　任命孫振家爲湖北荆南道道尹此令 
　　又令　國務院存記之王賢賓著交財政部酌量任用許定基著分發直隷交該省長酌量任用此令 
　　又令　張學良授爲陸軍砲兵上校此令 
　　又令　霍爾瓦特給予一等文虎章普列世闊夫薩莫意羅夫均給予二等文虎章富些臧落日斯基巴拮諾夫均給予三等文虎章池里科夫給予四等文虎章此令 
　　六月十八日大總統令　據安徽省長吕調元電呈皖省霪雨兼旬潛山太湖諸山蛟洪暴發望江懷寗郎溪宿松南陵廬江蕪湖舒城等縣圩堤冲潰田廬淹没災區頗廣懇予撥帑振濟等語該省迭遭水患殊深軫惻著財政部迅即撥銀二萬元尅日匯交該省長遴派妥員分赴災區核實散放以惠窮黎此令 
　　又令　前署熱河都統毅軍帮辦上將銜陸軍中將崑源治軍有年迭膺專閫宣力中外每著勳勤溘逝遽聞彌深悼惜著交陸軍部照上將例從優議卹靈柩回籍時沿途地方官妥爲照料以彰藎績而勵戎行此令 
　　又令　陸軍中將舒清阿久膺軍職夙著成勞興學練兵諸資匡正遽聞溘逝悼惜彌深著交陸軍部照中將例從優議卹以示篤念藎勞至意此令 
　　又令　鄭士琦張懷斌均授爲陸軍中將吳長植張培榮李森陳寳龍均加陸軍中將銜岳　雲孫家林申士魁均授爲陸軍少將黄德本加陸軍少將銜王得志成維靖馬士貴均授爲陸軍步兵上校王玉魁授爲陸軍工兵上校此令 
　　又令　都護使駐紥庫倫辦事大員陳毅呈庫倫公署秘書長陳錡因病懇請辭職陳錡准免本職此令 
　　又令　任命封祝祁爲庫倫辦事大員公署秘書長此令 
　　又令　陸軍總長靳雲　呈請授高延文楊玉書時永勝爲陸軍步兵中校均照准此令 
　　又令　萬其誼晋給二等文虎章此令 
　　又令　國會議决西北籌邊使官制本大總統依約法第三十條公布之此令 
 
 

Page 4

 
 
   
 
 

Page 5

 
 
   
 
 

Page 6

 
 
專電 
　　北京電　法使卜柏申刻赴國務院訪龔答謝十四日祝賀法國慶典並述希望中國和局速定（十八日下午七鐘） 
　　北京電　政府電粤軍府説明朱辭意堅决擬以王揖唐出任總代表以便解决國會問題請婉達各方（十八日下午七鐘） 
　　北京電　政府接特派員電孟高已將中東沿路守備隊悉數調集長春日本卽派第二十四師及第七師接防（十八日下午三鐘） 
　　北京電　外部據魯省長魯省會電日人在東逮捕商民擅加刑訊遣參事赴日使館詰問請飭日領約束日使允調查再復（十八日下午七鐘） 
　　北京電　郭宗熙據各道尹電地方空虚人民歇業請留孟安人心（十八日下午七鐘） 
　　北京電　吉林議員成多禄等昨謁龔請電孟維持現狀暫緩交卸龔不允（十八日下午三鐘） 
路透電 
　　十五日巴黎電　昨夜巴黎大慶祝安然經過絶無事端外人對之極稱讚羣衆之有秩序 
　　十三日倫敦電　昨日加森爵士在愛爾蘭貝爾法斯城舉行紀念節禮時演説謂苟遇有任何計畫將剥削烏爾斯特人（愛爾蘭人一部）如英國公民之絲毫權利者則彼將召集烏爾斯特義勇軍以拒之愛爾蘭自治即爲愛爾蘭共和不過異其名耳彼等不願與聞之彼願英美間情誼良好但不贊成美國内仇英之行動且不願招致任何强國干預其内事云云 
　　十八日巴黎電　德國報紙稱協約國不直接向荷蘭請求交出德前皇但將要求德國轉向荷蘭要索引渡協約國對於避往中立國之德國執政大員亦將用此同樣手續計德國大員之流亡於外得共一百六十七人 
　　十四日倫敦電　運煤工人因煤價每噸將增六先令要求增加工值因雇主前允於煤漲價時增給工值故也 
　　十一日阿眞廷京城電　南境有大水京畿區内溺斃數人産業大受損失牲畜亦多飄流 
各通信社電 
　　北京電　中英政府關於西藏問題已得滿意之調處中國允以自治權予西藏惟仍須保有對藏之宗主權英國已加允可英國欲使西藏成自治緩衝邦之政策因以可成事實（十八日） 
　　北京電　總統准内閣之請任王揖唐爲赴滬議和北方代表按安福派人員現由軍閥控制王揖唐與軍閥聲氣相通前次和會之無結果王實尸其咎此次銜命南下南方將否承認此間人士極爲懷疑 
（十八日）　以上字林報電 
　　北京電　内閣派王揖唐爲上海和會北方總代表總統未加反對足徵此爲總統與安福派和　分子之互相讓步俾周樹模之内閣可成事實（十八日） 
　　大陸報電 
　　北京電　陸　電奥約定八月五日簽字又國際勞動會議請派員列席 
　　北京電　陸武鳴電繼續和議須先易代表　江紹杰等電連晤少川辭以不問和議請電伍廷芳接洽　　北京電　齊耀珊電奸商運米害國請嚴禁出境　　北京電　將簡任戴亨衢署安徽敎育廳長 
　　北京電　鮑貴卿電先往吉奉疏解張孟意見再來京已電阻令迅赴任（以上十九日） 
　　以上中華通信社電 
　　北京電　陸徵祥電奥約八月五日簽字我國决照簽惟對德取何態度未奉訓令交際上極感困難希速定方針 
　　北京電　陳籙昨出席參院聲明外交善後辦法仍未决定（以上十八日） 
　　北京電　錢不就總代表允在野帮助又有王揖唐代表説 
　　北京電　國會問題聞已與南方磋商就緒一以合併制憲爲解决地步 
　　北京電　孫烈臣電告抵黑定銑（十六）日接任　　北京電　戚揚又來電辭職聞此次决批准以丁乃揚繼任 
　　北京電　沈銘昌以外交棘手各界不諒肆意攻擊咋再電懇辭 
　　北京電　趙倜電告參陸處直皖蘇魯豫五省聯防辦法業已商酌妥洽卽日實行（以上十九日） 
　　香港電　聞張錦芳已將省長印送還督署馬濟沈鴻英等仍勸莫自兼粤派誓不承認擬逼莫將省長印送伍接收 
　　香港電　莫督辭職消息傳出後各紳商恐起紛擾昨赴署挽留 
　　香港電　風傳桂軍已動員向粤進發又説肇軍不穏謡言四起人心慌亂（以上十九日） 
　　以上中孚通訊社電 
公電 
　湖北各界聯合會電　上海全國學生聯合會各省一界聯合會各省學生聯合會京滬各團體各報館各省各團體各報館鈞鑒湖北農工商學報各界團體及其他各界團體見德約拒簽善後方針急籌對付於七月十二日假定武漢學生聯合會公開湖北各界聯合會發起會與京津滬湘取一致行動比由到會各團體公推籌辦員十二人籌備一切俟佈置完備即開成立大會特先電聞北京國民外交協會文電對於拒絶簽字後應付方法甚屬正當本處同人極端欽佩務望堅持到底是所切禱湖北各界聯合會籌備處叩寒 
　　蘇政商榷會促開和議電　北京大總統國務院鈞鑒外侮迭至咎由内爭全國望和若歲迄今代表不來固知尼者頗多然失道寡助於彼等庸獨利乎舉棋不定曲將在我乞順民意立派代表速開和議以救危亡蘇政商榷會叩皓 
國外要聞L ] 
[中法親善之精神]  
　　華法敎育會之成績 
　　法國無線電社巴黎通信云自中國憲法採用民主制度以來華人之生活之習慣之勞動制度之生産方法傾向歐風進行極速表示殊覺自由職是之故近年中法人士乃有華法敎育會之設立以謀增進兩國之交誼法人方面會長爲巴黎大學講師賀拉氏熱心倡導不遣餘力任秘書長者爲勃斯那氏其餘中法兩國著名人物加入者甚多中國學生一團共一百二十人藉該會之助力已行抵法國尙有候下次船期預備赴法者不下六百餘人此項青年在本國至少已讀過法文一載赴法後當入蒙達爾齊·麥倫方丹納勃羅·聖梅克桑·各中學專攻法文其中數生已入學肄業並預留學額爲後來學生入學地步將來畢業後當陸續入各項職業學校格里濃農學院·巴黎大學·巴斯德醫學院·修業其餘則入大工廠中實習而尤注意於克勒沙鋼鐵廠數年之後學成返國無論厠身商學農工各界必能以法國文化之原理及思想輸入中國然爲完成中法兩國敎育事業起見法國青年亦將赴中國乎吾人曾以此項問題詢諸華法敎育會秘書李煜瀛氏李氏操極純熟之法語答云吾人在北京創設中法敎育事業聯合委員會之目的卽在是該委員會於去歲十二月開會曾議决創設法國各種學院及敎育事業於中國也吾人復發問曰法國青年赴中國後其前途如何李氏答曰在各種社會事業中前途希望極大中國爲有名之古國現正開始輸入歐西文化在昔帝制時代德人已希圖輸入德國式之學術日本亦然當是時也吾曹共和黨人起而力爭歡迎法國式之思想蓋自由主義實吾人所渴想而最崇拜者也惟吾人之志願見厄於帝制主義今者共和告成形勢不變政爭雖劇然關於國民敎育方面尙能一致吐其懷抱吾人已實力團結採用法國式之思想擬設法遣派學生二萬人赴法留學此二萬之青年即以前每載派往日本者也職是之故吾人乃在北京設立一留法儉學會吾人深望法國加以援助不觀於美國乎美國退還庚子賠欵在北京設立清華學校每年經費定爲二十五萬元英日兩國亦擬效之法國自當有同一趨向吾人復問曰以上規劃係爲敎育中國青年計然則法人將如何李氏答曰吾人殊歡迎法人之來華且確有需用之處中國力足供給勞働僱傭之人而領袖及指導者則付諸缺如如工程師醫生敎員博學者實業家財政家是也 
要聞一 
[北京通信（霜羽）]  
　　今日之四大問題 
　　於此内憂外患迭起之中而各問題之糾紛乃不一而足今以最近之四大問題縷述其近况 
（一）歐約問題　歐約旣不簽字矣欲布告全國而遲數日之久忽起忽滅其後僅發一案而不斷之通令欲照會使團有所表示而前日閣議忽又取消此説迷離惝恍不可言喻蓋直接交涉一層爲近似之事實軍事顧開阪西平八郎日館武官東乙彦皆爲此中緊要人物北京東京間之往來密電幾於無日無之而中國之相與接洽者仍爲軍閥中之親日派雖内容不可知而不外乎一種交換之條件至莊景珂來電報告與日本唯一元老山縣有朋之會晤尤爲此中關係之大者政府近日以灰色的態度對於此事不欲有所表示卽希望接洽告成補行簽字也故山東問題之中心依近日之形勢已不在巴黎而在北京東京間矣 
　　（二）内閣問題　此事談而復擱擱而復談已不止一渡朱深固不成問題而安福所注重之王揖唐段祺瑞二人曾經東海向其本人面説一次二人皆遜謝不遑至於近日則偶然議及内閣問題東海只説一周少樸而如王如段絶不齒及安福之意極望東海就此二人冉一提起即立表同意以促其成而因東海之冷淡亦轉不能自行提出故安福方面亦爲冷淡之態度而雙方遂入消極的相持中矣至周少樸究竟如何則愚頃晤接近周氏之人據云東海確依然欲周組閣周亦願効馳驅如果總統提出國會通過即行上台並無不幹之意唯凡安福部正式非正式之接洽確已中止鄭萬瞻湯用彬等湖北議員某日親謁周氏談及内閣竟大碰周氏之釘子而徐周兩方面現所計畫則似專在圖免安福之留難得以自由組閣尙不知能如願否也 
　　（三）總代表問題　此問題醞釀者兩月而成爲事實上之問題則不過一星期問蓋王揖唐作總代表之動機實發於北方撤回代表之日與王爲姻親之某要人當時即爲某政客言之然朱桂莘尙在慰留中也及朱氏决辭而錢能訓爲東海所屬意南方所贊同於是安福力薦王揖唐並於幹部會議時有與其由他人送禮不如自已送禮之説而一次之統一會議兩度之國務會議皆决定以王氏繼任東海始猶不允而安福謂自能疏通南方使之承認至於昨日東海遂不再反對今晚公府消息則已完全决定其揭曉即在今晚明早問矣王氏此行以其完全代表安福而北京以外之輿論又鮮同情該系者不免將受反對北京之各方面亦頗慮及之且有臆斷爲雖見委任必不能成事實者然政府中人頗信疏通之説而安福亦擬實行疏通將從上海之政客界言論界着手其説詞之最要者即謂他人作總代表議定條件不能實行唯王揖唐所議可以實行且謂王揖唐一到上海即感受南方之空氣必易就範也然聞有以此語某　客者某政客破起雙眉答以恐難奏效今王揖唐已志在必行且挾一兩國會合併制憲之主張而往南代表之肯否與議軍政府之能否承認將拭目以觀之矣 
　　（四）吉林問題　此問題最初之經過愚曾述之至明令發表之原因則由張作霖曾向東海要求苟能吉督易人則將來雖赴火蹈湯亦所不惜而孟恩遠亦有寗交付鮑貴卿不交付孫烈臣之表示故有所恃而爲之及孟恩遠不肯離任郭宗熙不敢接印高士儐躍躍欲動張作霖决意用兵於是始知此事未易了結然政府旣已下令且有張作霖爲前驅當然不能收回成命而勸孟離吉之使皆至長春而返長春方面奉吉兩軍衝突之傳説又日緊一日（今日似已成事實）且聞直隷系軍人之於孟氏亦暗中助之故奉吉問題决不可輕視也考諸兵力之内容奉軍之在奉境者四師而在長春者爲孫烈臣所轄之二十七師吉林原有一師四旅現又收納鬍匪已改編七混成旅鮑貴卿赴任則有率一旅起程之報如戰事一開恐不免劇烈不過據外人方面消息謂日人於東清南滿兩路皆已不許奉吉黑三省運兵按站進行殊爲不易一線之望惟在最可痛心之外力干涉然如以干涉而戰事中止則孟恩遠仍不能離吉而命令將失效且自高士儐軍隊移動東清之護路軍隊盡撤而哈爾濱至長春一帶已由日本第七師團塡防綏芬河至哈爾濱一帶又由日本第二十師團塡防漁人之利又在東鄰矣 
[和議復活説中之代表問題]  
　　王揖唐有繼任總代表説 
　　自朱桂莘堅辭總代表外間早有王揖唐繼任消息方以爲政府必不冒昧出此不料昨日竟有行將實現之説查此事係王自身發動力向當局要求大有不得不休之意昨日閣議業已决定如外間無劇烈反對當即發表據政界某要人云當局之所以許王要求者並非有愛于王特以近來政局愈益糾紛皆王一人暗中播弄所致王旣如是熱中不如使之如願相償庶可稍安無事且王爲全國輿論所非難一旦驟膺此選則四面八方皆將羣起反對彼又焉能安於其位至王自身之爲此亦非爲安福發展及維持新國會計蓋見近來攻擊安福者日多一日失敗即在眼前若不預爲之計於已實大不便不如乘時謀一總代表可以與西南接近萬一能得一與已有利之條件即犧牲安福部犧牲新國會亦所不恤一求一許兩方均有用意云 
　　另一消息龔代理曾以和會繼續開會問題邀請段合肥徐樹錚王揖唐等交換意見對於法律問題應如何磋商亦屢次提及以爲和會最難决者厥惟法律問題中之制憲問題關於此點龔與段徐等之意見無甚懸殊均謂應先由雙方商議有頭緒之後再行繼續開會聞删日（十五）龔代理曾致岑西林一電内容略謂蒸文兩電敬悉我公關懷大局毅力斡旋尅期和平徐圖統一已向各方開誠見告衆謀僉同敦促代表重集滬濱亟行賡續開議期早解决等因逖聽之餘欽佩曷旣頃接汪江兩代表來電述及鈞處代表已得台端電示與陸唐諸公商洽妥定表示讓步尤深景仰此間代表已商催即日南下會合集議先將法律一一解决至事實問題頗爲繁賾自當各方另籌直接磋商時會迫切無事躭延以取簡單之方而釋糾紛之患兹承特委李君子　卽日蒞京備陳一切藉以接洽敬盼高軒無任傾企仍祈隨時見敎是所至禱云云至總代表繼任人物聞尚未商决龔氏初願自出擔任因内閣無人代理旋即打消近兩日中王揖唐呼聲頗高東海意中預備兩人一爲錢能訓一爲王揖唐先儘王氏商量王氏如不就即以錢發表在三五日内當可定議昨日合肥又奉東海之約入府諮詢聞於商量吉奉外交問題之外對於此一問題亦曾談叙多時 
　　又據中美通信社消息北方議和總代表爲雙方注視之焦點當局原始終屬意朱啓鈐故龔代揆任事後專使函電紛紛勸駕嗣見朱氏迄不爲動又有擬錢能訓或汪大夑之説而兩氏亦有决不承認之表示於是有提議以王揖唐繼朱氏者此事曾經數次閣議至昨日（十七）始行决定東海對於王氏爲北方總代表一層并未表示可否一任内閣主張至北方政界亦無反對之表示惟南方對此意思如何尙未得知政府日内當即向南方接洽不日當可得答復也 
[吉奉間之最近形勢]  
　　昨晨（十七）北京某機關接哈爾濱來電謂吉奉軍隊已開始衝突吳　監亦以此報告政府龔代總理清晨即入府面陳一切並在公府開特别會議討論善後辦法惟某方面謂吉奉軍隊尙未接觸衝突之説當爲不確政府現已再促鮑督赴任待鮑到哈爾濱之後孟恩遠即能將印信交出卸任 
　　又據政府方面消息則謂此事可望了結其中有二原因（一）高士儐所部之某團長率領全團忽在長春表示反對態度高氏現已無能爲力（一）裴其勳陷於嫌疑地位爲吉省軍閥派所監視其部下亦忽呈反對之態度有此二因吉省形勢遂不致劇變昨日國務院又有電一道拍致孟鮑郭三人其致孟電略謂郭省長旣不受印信人民又羣起挽留自係德澤在民祈即剴切開導頃又電鮑督星夜啓程赴吉我公在吉一日當負一日責任力維秩序俟鮑督到後即啓節入都勿稍延緩云云致郭電略謂執事斡旋吉奉煞費苦心雖未見效但個中曲折元首亦甚洞悉仍請盡力調停至辭職一節我公兼督中東鐵道其間關係外交綦重萬勿輕卸責任以致路事重生枝節 
　　惟據外人消息奉天張作霖已准備七旅出發以孫烈臣爲南路司令鮑貴卿爲北路司令孫定於今日由奉起程聞政府對於此事已决定方針先以安慰入手如不受安慰便下討伐命令當局昨接孟恩遠來電措詞已漸形强硬略謂自奉命後曾派人將印信送郭省長未收又親自送往仍不收並非不願交代並云政府調動督軍乃受張作霖所强迫倘進一步而要挾總統退位總統亦退位乎云云政府原擬派江朝宗前往宣慰現已取銷此議聞奉天及某部分已下動員令惟兩兵相接時暫不攻擊仍爲最後之調停如不服調停即以武力解决張作霖昨又向京奉路索車兩列聽候隨時調用并電交通部飭令漢口鄭州兩處卽日預備專車以備將奉軍尅日運回奉天識者謂此項舉動與吉事大有關係 
　　某方面又得吉林消息吉省中交殖邊三行及官銀號等雖經高士儐派兵監視索提欵項嗣經商會各方面出爲調停中交兩行已允各墊一百萬元惟尙未交出殖邊亦不得不應酬若干官銀號則允籌措官帖數千萬串然官帖近來市價日跌爲向來所未有再事增發則跌價更不知伊于胡底卽中交票發出愈增恐亦難免跌價日來錢商糧商均無行市人心恐慌已達極點聞高之副官已向吉長路雇車百餘輛預備將隊伍運至伊通在高一方面頗表示積極備戰之决心然聞高之部下對高頗有怨言且吉軍槍械遠不如奉軍精鋭故吉軍亦不免懷有恇怯不前之態現在調省軍隊雖有五六十營之多出發時其中恐尙有變動云 
[京學界將回復原狀]  
　　蔡孑民君告北大學生書　北京大學生諸君並請全國學生聯合會諸君公鑒諸君自五月四日以來爲喚醒全國國民愛國心起見不惜犧牲神聖之學術以從事於救國之運動全國國民旣動於諸君之熱誠而不敢自外急起直追各盡其一分子之責任卽當局亦瞭然於愛國心之可以救國而容納國民之要求在諸君喚醒國民之任務至矣盡矣無以復加矣社會上感於諸君喚醒之力不能爲筌蹄之忘於是開會發電無在不願與諸君爲連帶之關係此人情之常無可非難然諸君自身豈亦願永覊於此等連帶關係之中而忘其所犧牲之重任乎世界進化實由分功凡事之成必資預備即以提倡國貨而言販賣固其要務然必有製造貨品之工廠與培植原料之農場以開其源若驅工廠農塲之人材而悉從事於販賣其破産也可立而待諸君自思在培植製造時代乎抑在販賣時代乎我國輸入歐化六十年矣始而造兵繼而練軍繼而變法最後乃始知敎育之必要其言敎育也始而專門技術繼而普爱學校最後乃始知純粹科學之必要吾國人口號四萬萬當此敎育萬能科學萬能時代得受普通敎育者百分之幾得受純粹科學敎育者萬分之幾諸君以環境之適宜而有受敎育之機會且有研究純粹科學之機會所以樹吾國新文化之基礎而參加於世界學術之林者皆將有賴於諸君諸君之責任何等重大今乃爲參加大多數國民政治運動之故而絶對犧牲之乎抑諸君或以喚醒同胞之任務尙未可認爲完成不能不再爲若干日之經營此亦非無理由然以僕所觀察一時之喚醒技止此矣無可復加若令爲永久之覺醒則非有以擴充其知識高尙其志趣純潔其品性必難倖致自大學之平民講演夜班敎授以至於小學之童子軍及其他學生界種種對於社會之服務固常爲一般國民之知識若志趣若品性各有所盡力矣苟能應機擴充持久不怠影響所及未可限量而其要點尤在注意於自已之知識若志趣若品性使有左右逢源之學力而養成模範人物之資格則推尋本始仍不能不以研究學問爲第一責任也且政治問題因緣複雜今日見一問題以爲至重要矣進而求之猶有重要於此者自甲而乙又自乙而丙丁以至癸子等等互相　聯故政客生涯死而後已今諸君有見於甲乙之相聯以爲畢甲不足畢乙而後可豈知乙以下之相聯而起者曾無已時若與之上下馳逐則夸父逐日愚公移山永無躊躇滿志之一日可以斷言此次世界大戰德法諸國均有存亡關係罄全國勝兵之人爲最後之奮鬥平日男子職業大多數已由婦女補充而自小學以至大學維持如故學生已及兵役年限者間或提前數月畢業而未聞全國學生均告奮勇舍其學業而從事於軍隊若職業之補充豈彼等愛國心不及諸君耶願諸君思之僕自出京預備杜門譯書重以臥病遂屏外緣乃近有（恢復五四以前敎育原狀）之呼聲各方面遂紛加責備迫以復出僕遂不能不加以考慮夫所謂（敎育原狀）者甯有外於諸君專研學術之狀况乎使諸君果已抱有恢復原狀之决心則往者不諫來者可追僕爲敎育前途起見雖力疾從公亦義不容辭讀諸君十日三電均以「力學報國」爲言勤勤懇懇實獲我心自今以後願與諸君共同盡瘁學術使大學爲最高文化中心定吾國文明前途百年大計諸君與僕等當共負其責焉 
　　北京大學全體學生宣言　往昔外交危迫漢奸當道同人等逼於良心之驅遣爰隨北京學友之後共爲五四運動其後事理紛糾蔡校長迫而南返幸有本校評議會敎授會共維校務而同人等亦各本素日之修養照常力學故未致以一人之去而令全校瓦解此則食蔡校長三年來整理學風之賜者也嗣以内政外交節節悖意三失望交縈於中同人等遂又隨全國學友之後一致罷課夫罷課豈同人等之願哉良以罷課而廢時失業其痛心小坐視國家之危難而不救其痛心大兩害取其輕是以毅然决然而出此也今曠學兩月餘矣所以致失望之諸端雖未澈底解决而大要已納於軌道至外交問題則來日正長非倉卒之設施所能濟事所餘者惟敎育原狀未復耳近讀蔡校長自杭來佳電信其已允回校視事從此敎育原狀將復同人等之爲學亦將有所歸往不學何待同人等爲此敬謹宣言前之罷課所以愛國也而愛國之方蓋非一成不易者今蔡校長將回校矣三失望且全復矣同人等自當俟全國學生聯合會宣告開課之後黽勉向學從蔡校長重問道術以蔚人文以煥國光此所以報國家而報我期望殷殷之父老也 
[京華短簡]  
　　内閣問題東海主張周少樸安福系主張田煥廷雙方堅持兩不相下最近已現十分岑寂之狀態昨據政界傳述東海心目中除周外再無第二者惟以此時遽爾提出安福故意阻礙更增許多麻煩且於周氏面子不好不如暫以龔仙舟代理俟九月一日新國會閉會時一面將周提出一面以命令由周代理故將來内閣必屬於周而周閣目下亦不能即現外間所傳政府將於兩三日内將周氏提出或云已改擬他人純係一種揣測之詞 
政府昨接陸專使兩電（一）係報告奥約定十五日交付以八月五日爲簽字之期以十月五日爲實行之期（一）係報告國際勞動會議舉行在即我國出席委員定額 
 
 

Page 7

 
 
二人應請迅予委辦 
　　昨日（十七）閣議例會除龔代總理外僅海法兩總長外敎兩次長列席陸軍靳農商田均仍請假交通曾毓雋臨時缺席先由滬會總代表問題討論甚久次議例起一爲海軍部請建設軍港劃分海軍軍區計劃案一案數爲招商局請還江寛船本案均未經完全决定又湘省政務廳長以史久紹補實皖省敎育廳長以戴亨衢簡署均經通過 
　　自吾國專使拒絶簽字滬上和會停頓以來政府極力籌畫善後辦法曾於國務院設統一會議召集各方面重要人物如龔代理院秘書及徐樹錚等討論關於外交内政諸重大問題惟該會議自前次集議一次後又復岑寂無聞雖屢次召集會議而赴會者寥寥故對於時局並未决定何項辦法 
　　魯省議會昨日電致政府陳訴日人在東行動略謂旬日以來日人在東屢肆侵擾無端逮捕齊魯大學學生王志誼搗毁商埠泰康公司商號迭經當事與日領談判尙無結果又突於蒸日捕去農民劉硯田李繼壽等（中略）沿膠濟路線如青州高濟等處又往往堵寨路口斷絶行人時赴鄉村多方陵侮而地方政府不諳外交種種失敗損權辱國莫此爲甚若不抵抗東人生命保障何存况人民積怨已深詎能自制一旦暴發禍胡可言萬懇速向日使嚴重抗議將以上各案圓滿解决禁在東日人非法行動庶幾民氣稍平不生意外山東省議會叩删印 
　　政府昨接法使照會稱奉本國訓令通告中國政府謂法政府對於中國修改之新税則極爲贊成惟於法國香檳酒徵税須加以限制并要求禁止假冒法國專利之物品等語外交部接到該照會後即咨行財政農商兩部查核再行答覆 
　　中美通信社消息刻據風傳日本授意某系擬以虞愚（四鄭鐵路督辦）或權量充中東鐵路督辦以郭宗熙專任省長此事尙在醞釀中 
[中美新聞社之京訊]  
　　中美新聞社十五日北京通訊云吉林大局較有進步孟恩遠似可以來京吉軍不至竭力反對徐總統已派一親信代表至吉向孟督詳説調其來京之情形即勸其偕該代表同來同時電令張作霖不得派兵與吉軍開釁並告兩人務須捐棄私怨顧全大局如釁端一開必立召外患東三省從此多事政府已得有此項秘密報告云又電令吉省長郭宗熙對於吉省如發生外交問題中東路事務務須妥爲處理此外又電吉師長高士儐嚴　訓斥就　上布置觀之吉省風潮或可和平了結又段祺瑞亦助政府電勸張作霖　於孟高勿逼迫太甚孟恩遠最近致政府之電謂彼已三次圖交印信與郭省長但郭不受人民又集衆數千擁至督署攀留致彼甚爲難云云據私人消息奉吉兩省現正在和平談判可望有滿意結果郭省長曾派代表六人與張作霖參謀協商主張孟氏宜卽離吉赴京談判即以此爲根據也 
　　陳毅最近來電謂謝米諾夫之代理人近將華商存於俄人銀行之羅比三千萬有奇强行没收與之交涉毫無結果請政府訓示辦法否則請政府經由北京俄使館與沃木斯克政府交涉 
　　政府近曾通電各省連西南在内徵求對於和約不簽字之意見大致謂和約是否宜於此時補簽若不然則宜何法以解决外交問題云日來　省已來覆電多起大致謂如日本無歸還青島之書面保證或不能再設法將山東問題保留則不得簽字政府得此各省精神上之助力現决計與巴黎代表取同一態度無論勸誘威嚇均置之不顧云 
　　甘肅督軍兼省長張廣建電稱有日人名川中義馬（譯音）者曾煽惑甘省回民作亂經搜獲完全證據已將該日人捕獲擬送京處置請政府派兵來甘押解以保安全 
　　聞中政府於上月允許畀西藏以自治權但中國仍保留宗主權英公使已表同意西藏自治爲英人所欲大約此問題即可由此滿意解决 
[中國之棉布業]  
　　中美新聞社云中國每年雖輸入棉紗甚夥但本廠所出者亦約居半數當一九一四年本廠紗實超過外貨惟本廠布則遠不及進口貨之多即此一端而論中國棉織業前途所以大有希望者即在於是本廠布大率爲灰色愛國布及斜紋布兩種據以前經騐似惟出此兩種布疋爲較有利益然近有一外人所設之廠仿織棉製法蘭絨但出貨有限有華人廠數家近亦仿造細斜紋不時由上海運至本國各埠爲數甚鉅如武昌有一廠近從事仿造帆布分中等與厚重二種故本廠大有自行織造之勢如毛巾及他項貨亦均有自行織造者中國每年棉花之總銷耗約計共二六六·六六六·六六六磅（此照各廠不停工而計算）共總額實不在此約數之下以各國輸入中國之棉較之中國消耗之總額則爲數殊微如一九一三年棉之輸入總額祗有一八·六一八·五三三磅大抵來自印度香港及日美兩國是故中國每年産棉必極旺乃足供内外市場之需求是海各廠所消耗者大率爲本省所産得免進出口税獲益不淺中國之棉織業尙在幼稚時代上海成立最久之廠無過三十年者中國紗廠什之七均在上海因上海爲通商巨埠且爲分配棉貨之中心此外尙有他原因（一）所出之貨易於上市（二）地近産棉之區（三）工價低廉（四）關於工作時間及工役年齡等事得免法律上之制限（五）建廠較便（六）機器等物自外洋輸入及棉紗棉布運往本國各埠運費均較省由是以觀上海華人紗廠享受利益固不爲淺鮮然亦有弊（一）缺乏精練人才以管理各部（二）外貨關税祗值百抽二成至五成而本國貨遂難與競爭（三）管理不善致多糜費（四）各廠自爲風氣不相協肋（五）不諳棉織學理近有數廠已略爲改良但欲求其興盛尙非大加改革不可至關税問題一時尙不能得滿意之解决中國棉紡業之進步殊有一日千里之勢當一八九二年本廠所出棉紗自上海運往國内外者祗一九八·九九三磅迨七年之後一八九九年已 
增至二八·二五○·六六六磅上海華人紗廠首推三新及恒豐二家成立最久規模則三新尤巨新設之廠則德大與厚生二家亦可爲良好之模範三新成立已三十年額定資本二百十萬兩大股東爲盛杏蓀宗族廠基佔地三百畝用美國紡機六五五二○架織機五○六架日夜趕造紗布兩項所用男女及小孩工人數千名每日工資自一角八分至三角五分機器用蒸汽力織布部祗作日工紡紗部則日夜不輟出品祗灰色愛國布與粗斜紋布二種大率運往長江流域間有輸至南洋羣島及俄國者恒豐創設於一八九○年完全華股有紡機一萬八千架織機三百八十架每年更新蒸汽與電力並用並備有軋花機工役職員共一千二百五十餘人其十分之七爲婦孺紡紗部兼作夜工織布部僅作日工與三新同職員多係南通棉織學堂畢業生亦祗出愛國布與粗斜紋布近亦仿造洋紗布每年平均出棉紗五百六十萬磅四十碼一疋之布十五萬疋獲利在二成半以上所出棉紗三分之一供本廠銷耗餘則出售厚生爲新設之廠穆氏所辦見德大獲利而繼起者德大在楊樹浦有紡機二萬架成立於一九一五年資本銀四十萬兩亦穆氏所創辦厚生亦在楊樹浦佔地五十六畝現用紡機一萬八千架然廠屋寛大可容五萬架亦用美國機器買價美金三十八萬元雇工一千二百餘名資本銀一百二十萬兩股東爲上海四大顔料商工作日夜不輟所出紗布二項大都供本國之用問有運至斐列濱及南洋羣島者除上海外他處亦有數廠或已開辦或尚在籌辦已開辦者如南通武昌甯波蘇州杭州無錫等處皆是南通之廠名曰大生爲張□氏所辦其發達爲全國冠地距上海約一百英里有紡機四萬○二百五十架機器爲英國貨採用最新方法此廠所以如此發達一由於地近産棉之區一由於工價之低廠中附設一棉織學校造就人材以供職於各紗廠張氏尙辦一廠於崇明用紡機二萬六千架又有一廠在籌備中備有紡機二萬架織機四百架亦張氏一手主管湖北官辦織布廠規模宏大爲全國冠有紡機九萬架織機八百架二十五年前爲湖廣總督張氏所創辦設在武昌當官辦時營業不利二三年前租與某華商乃漸發達除付租費修葺費外尙獲利一分半有奇雇工二千五百人月出棉紗七十三萬八百磅灰白愛國布八十萬碼寗波有兩紗廠一同慶源成立祗三年紡機一萬七千架織機二百十六架一曰和豐紡機二萬三千架開辦已九年成效卓著二廠合雇工二千六百人蘇杭及無錫各有一紗廠蘇廠紡機二萬二千五百二十架杭廠二萬○六十架錫廠分設二區一區有紡機三萬架另一區一萬四千架一九一六年華棉出口總額值墨銀一七·六二七·○八○元一九一七年二○·六九六·一○四元日本恒爲華棉之大買户德美兩國次之一九一三年日本購去七○·三○四·二六七磅德九·七九一·三三三磅美八·一八四·一三三榜中國每年輸入外國棉紗雖多然本國棉紗亦略有餘額出口一九一四年由上海輸往國内外之棉紗共值價關銀一九·八六六·○二九兩本國市場以長江流域各埠與天津膠州等處爲最巨而本廠所出愛國布及粗細斜紋則多行銷本國北部與甯波漢口等處一九一四年灰色愛國布與元布之輸出共值銀一·九一六·三九六兩粗細斜紋布之輸出共值銀一·三四八·五一九兩云 
[三紀廣州罷市十四日情形]  
　　省議會之慘劇　廣州罷市自十一日起至十三日情形均紀前報至十四日上午約有學生百餘人機器工人二千餘人連合各界統共四千餘人於十二時集合東園因聞省議會開議省長問題遂由學生領隊齊赴省會請願任命伍總裁廷芳爲廣東省長抵省會後由代表先謁議長議員呈遞請願書即在議場後座聚會時新舉臨時議長李國鈞在會衆即舉爲主席并請開會李謂查列席議員祗得二十四人實不足法定人數至於請願手續應由議員介紹今日在座議員同是粤人因省長問題請願於省會吾等極表贊成自應由列席之議員二十四人簽名介紹言畢全場鼓掌即次第簽名畢主席又謂今吾等旣已簽名即是贊成推戴伍爲省長但惜此時未足法定人數不能討論惟有速函各議員擇日開會預料此案必得通過應請代表先行回去言畢見有身穿長衫短褂者由外而入議員李某發言云此即黄嵩齡也今日到會甚好惟鄙人有數言發表今日係討論省長問題省長繫一省安危吾等旣充議員受人民重托今各界諸君列席此眞正之民意應請諸君將省長問題即日解决萬勿延遲云云繼有某議員發言謂現在舊省會交代尙未舉行關防尙未接收似未能用省會名義即以省會名義亦須開會討論俟通過復請軍府任命鄙人非敢反對不過手續應如此云云言畢又有三數議員羣起反對大致謂今日省長問題重要非别事可比况此乃眞正之民意務請准於今日解决至云現未接關防交代大可以議員資格簽名云云當時討論多時有主張議員聯同各界代表同赴未列席之議員住宅將請願書送閲請其簽名者亦有主張立刻繕函催其速來開會者有某議員謂如議員得函不到列席惟有不承認彼爲議員云云結果主張以函促各議員到會俟得過半人數即開會投票選舉通電軍府任命全場無反對者公民鼓掌不絶於是議員及代表曁各界人等均守候議員到會并討論進行手續無何省會門外人聲嘈雜即有軍隊約三十餘名蜂湧而入大呼如屬公民立刻雌去會場否則以嚴厲對待云云查是日門外環立武裝警察憲兵特務警察番署游擊隊二百餘人聞聲出而攔阻竟被衝入卽持槍將到會各人驅逐各學生上前質問係何理由該軍官不答但以手指揮帶來之軍隊將人驅逐並在議場及左右連放槍數十響於是會中各人紛紛走避由樓上墮下者數十人秩序爲之大亂而學生仍上前大聲疾呼勿殺公民請殺學生等語惟該軍放槍後旋亦散去事後查點由樓跌傷十數人内有八人傷勢頗重被槍毆傷者五人有送往十字會調理者有自行回家調理者至各學生公民及機器工人仍列隊回東園而散聞是日列名請願書者爲譚炳華張瑞泉林遇春胡文燦顧言劉柱石雷家炎官其駒盧惺曾景星黄君慧等而省議員列名介紹者則爲謝桂生唐元韶余文鐸林鴻茂江俠馬堃曾叔其王鴻鐃劉經思黄汝楠陸孟飛林中棟顧耀忠謝元堪馮濬乾李堯衢陳天球李宏基林超南潘治庵鍾聲葉衍基張思嚴李枝銘陳秉銓王叙揆張春冥何禮文江紹甲李濟源譚聯芬許森芳李國鈞黄嵩齡諸人大漢救傷隊通函云昨聞東門外省議會有公民并學生多人集議爲軍警解散傷及十數人有河南尾藝生機器廠名廋佩安昌機器廠工人名袁高均被槍毆傷（送廣東醫院）其餘撞傷毆傷跌傷者尙多省議會即急電知本隊派醫赴救詎醫隊到時各傷者均回東園醫員卽馳赴東園將受傷者一一妥爲醫治兹將受傷者姓名紀録如下梁澤民虎門高等小學生（腦系病）湯唐業故衣（額部及左右手跌傷）曾頻懷纔由南洋回（腔部被槍毆傷）許華鞋匠（背部槍毆傷）葉恩雜貨店伴（腔部槍毆傷）伍昌河南省港船伴（胸部及左足槍毆傷）另醫治不知姓名傷者共六名 
　　各圑體之會議　廣濟醫院通函云敝院今午邀集紳商善各團體會議督軍派陳君香鄰代表到會魏警廳長亦親身　會計到會者除總商會因星期假内未到外其餘九善堂院均到約數十人舉陳香鄰魏廳長爲主席當即議决先發傳單婉勸各商店照常營業是日議事魏麗堂陳香鄰主席陳起言今日之會係集合紳商善界發一勸導各商店復業傳單并宣布昨日督軍之宴會實以商場日來所發生罷市舉動以爲在此商業凋殘之秋誠有害而無利且督軍性旣和平極不忍商場受此無形之禍害然刻下現狀如此又不能不請設法维持故請各界諸君一討論之耳陳景南謂今日事情已迫自不能不聯合各界派一傳單梁佩唐謂商會現在暑假之期此事恐難執行李芝畦謂排難解紛九堂義本難辭惟商務係商會主持應否聯合紳商善各界卽派傳單或單獨善界舉行此一問題也衆以潮流萬急無論如何須定以最短時間立行解决魏主席謂今日罷市風潮似屬爲人所迫然商民對於日前商會罷市傳單尚屬懷疑故今日商會不派傳單解釋之恐不能收效陳主席謂昨晤商會某君懇以速發復業傳單未承明允今日之會即行第二步辦法梁佩唐謂補救之事商會恐難急决如各界必要商會爲之則請在座諸位到會召集討論魏主席謂最好請商會將當日情形本良心詳細宣布由各界同時將傳單發出以示大衆否則一方面由各界派出傳單勸諭復業一方面由商會將當日情形宣布亦可陳主席遂發議舉出黄儷炎梁佩唐陳德農潘棣甫　　川諸君同往商會衆贊成即付表决旋得鄺君霞川黄君儷炎回報因正副會長外出無從解决遂宣布刋發傳單五時即散會傳單如下　公啓者昨公民大會以出師討賊廢除密約及省長問題三事要求軍政府未得完滿答復相率罷市罷工愛國愛鄉熱誠可敬惟現奉督軍傳諭討賊與廢約兩事軍府早已進行至省長問題軍府自有權衡母庸急激等因查粤省頻年用兵商業凋殘已達極點若罷市無期不啻自受其害敝同人等素以慈善爲懷何忍萬人輟業坐困愁城奉諭前因合亟傳知照常復業靜候解决母事過慮不勝切盼廣州九善堂院公啓 
　　市面之狀况　省垣商店罷市情形至十四日依然如昨是日城廂各處雖有警察游擊隊及各區武裝警察沿途梭巡勸諭各商店照常復業但商店多以風潮未息謡諑叢生故雖經軍警之勸導仍未敢開門復業惟全城秩序安靖如常尙無劇烈舉動至城内各街已不見有市民結隊聯羣迫令停業之舉動至自來水則昨日已一律開放不復停滯電話仍能流通只電燈公司罷工後猶未復業張錦芳亦調派新編陸軍游擊隊在惠愛街一帶勸喻各舖開門貿易但此開彼閉彼開此閉該軍隊見無法勸喻亦卽聯同而去日昨廣九下午快車有學生隊及工黨約數十人到站突將車頭駛去旋由該路總管某西人偕同譯員數人乘車趕上向其聲説以現在車上搭客滿載請許暫行一天俟明日再行停止云云得　學生工黨允許業將鳴鐘開行矣該管車人忽發號令停車將車資當場給回該車卽行停止廣三鐵路局致函報界公會云昨有假冒公民密煽敝路司機罷工故今晨開車時有機匠臨時不到以致暫行停車嗣經正副局長多方勸導各於下午一時一律回差照常通車矣電燈局停止開機後遂使全城黑暗宵小生心警察出勤大形窒礙長堤新城等處當街搶奪等案日昨已見發生倘再遷延日久必至秩序益亂現查電力公司自機師工匠罷工後至十四日已與機師總會盡力調停各工匠等已允即晚開工惟人數不齊未能即日召集刻由該局機器長通告各工匠令卽晚回局辦事 
　　莫督軍之談話會　十三日莫督軍請紳學商各界讌會并研究罷市罷工問題衆以爲外交問題討賊問題軍府早與人民同一主張此次以罷市罷工要挾軍府實爲無的放矢蓋此種手段在北方各省則爲反抗北政府之行爲若在西南自主各省與北政府旣不相干轉而移用於軍府豈不反成笑話至於省長問題莫督軍主張軍民分治及粤人治粤之説現旣由翟前省長咨請張道尹護理莫督軍爲維持現狀起見故轉報軍府至於正式任命仍待軍府解决且此項用人之事軍府自有權衡原無罷市罷工要挾之必要旋由商會中人述及商會傳單係由多人强迫發出并未經會議手續前經將被迫情形函報官廳有案今後惟望勸諭各店明日當可一律照常復業後由魏廳長起言今日已派出警察游擊沿途勸諭各店明日當可一律照常復業並謂如東園再有集議聚一羣無意識之人仍前煽動惟有實力制止云云其後合界再三討論不外勸諭各方照常復業方法由三句鐘開議直至七句鐘讌罷而散按是日宴會到者共數十人莫督因感冒略與到會者周旋之後即上觀音山休息山陳師長坤培陸統領蘭清陳道尹家蘭等招待開會於大花廳財警兩廳長南海縣知事均到莫督之意因近來罷市罷工危及城中秩序欲以軍警之力制止之特先諮詢各界意見欲聽取各界表示眞意以資參考故特備宴邀集各界使各界得一發表意見之機會也 
[贛議會彈劾省長問題]  
　　戚揚長贛將近六年平日用人行政頗多不滿人意其最著者若前清刑錢幕僚入民國來均由戚任内改幕爲官一一委署知事江西八十一缺約佔十分之三又其親戚及與左右親近有密切之關係者均佔據大缺若輩有恃無恐貪贓枉法欺壓平民雖迭經人民控告或議會彈劾皆由省長解免以故恣睢肆毒視前益甚民怨以起致有興國石城之匪亂四鄉糜爛流離載道聞其始雩都知事吳孝　境内種烟需索不遂咨請興國知事王鴻壽（紹興人）在交界之山寮地方查剷王吳氣味相同人民不服土匪從中煽惑遂以誅伐貪官爲目標聚衆起事蔓延寗都雩都瑞金廣昌　縣石城響應幾至失守官軍進剿雖云得手而地方糜爛已不可問矣 
　　戚揚與讜言社議員之關係稍知贛事者類能言之蓋其敢於膽大妄爲者即恃彼爲護符又該社社長即安福議員吳鈁黄大壎二人餘如國會議員熊正琦陶家瑶宋育德葛莊熊正瑗梅士煥等或爲戚門生或與戚知已前年辦選舉時安福人地生疎悉托戚一手經理熊等感其援引故對於戚之劣跡雖不謂然然從未敢正顔規勸（年假吳等皆回籍）戚亦老悖不似前之聰明其他紳商學界有對其左右作勸告者戚輒怒之以目反詈爲不知事蓋其倒行逆施識者早知一有必至之勢矣 
　　近來北京議員提案彈劾省長卽將更動之説甚盛各界偶語喜聲盈耳合羣社議員前有提彈戚案之表示爲讜言所破壞事隔兩月忽如大夢方覺思爲江西謀福利去其泰甚挽救將來十四日姜伯彰鄒思沛盧常等提彈劾戚案二起連署數十人列議事日程順延開會讜言廖光墀邱玉麒溫肇祥（中堅分子）匡世德邢秉鈞廖雨民管潛王宗然劉濬源等二十餘人皆贊成此事尙有接二連三之提案戚揚運動之本領遂全歸失敗姜伯彰提案有（跡其外貌儼然儉約可風究其内容實屬貪鄙已極日幣餘水計數二十餘萬全行侵没又洋員會勘烟苗費報銷十六萬元其實所用祗二萬餘元選舉經費實用二萬餘元而開支七萬餘元七年八月國會選舉提欵一萬元財廳請示用途迄未指示所吞公欵當在四十萬元以上至尅扣警備隊缺餉與浮報省公署員額尤其餘事至議會增加公費案發欵通知書早已送交本會而對公民代表偏曰未成事實揶揄議員傀儡公民鬼鬼祟祟成何政體以致釀成五月三十一日之變俾江西人自殺居心陰險不堪聞問）等語鄒恩沛陳祖怡巢廣源張仲西石廷柱合提一案所述侵吞公欵與姜略同惟又有水利籌備處浮冒甚鉅尤奇者選舉票紙由會計沈祖恒包印每千張價洋數角飭各縣繳價數倍計發票紙二千餘萬張實得浮價洋數萬元云云後列敗壞吏治廢弛烟禁紊亂財政三事盧常一案六條（弁髦法令摧殘議會袒庇罪犯縱容貪墨紊亂計政廢弛烟禁）各界對於姜鄒兩提案咸鼓掌稱善惟盧常（合羣）所列前三欵完全爲報復公民反對加薪之事毫無價值吾人不能不笑其愚昨日學商界人皆懷不滿大致謂我們各做議員早已彈劾他盧某反對貪官是也竟以公民同列戚揚益將得意矣十六日讜言機關報之不贊此事者遂一變其向日攻擊公民之論調而爲公民辯護以暗行其擁護省長之陰私其意蓋欲公民出而反對則彈劾案自無絲毫效力無如公民去戚心切（五月三十一日反對加薪罷市之時商會長曾主電請中央查辦省長爲人勸止）毫不爲動此所謂是非自有公論也 
　　聞戚揚近運動讜言不出度使不足法定人數就此擱置再謀運動合羣打銷此案因現距閉會期不過五六天耳故十四十五兩日開會討論提案通過問題讜言六十餘人出席者僅邱等十餘人如此看去則雖順延開會挨至閉會自可别圖其他解銷策然而贛民苦矣 
[南京快信]  
　　李督派赴奉天接洽之朱參議赴吉之魏諮議均已回寗云孟已允解職奉吉可望不至决裂 
　　倪嗣冲在下關設長江巡閲使艦隊司令部派其婿王平階充司令官 
　　某要人昨謁李督詢對於組閣及更派總代表意見李答云現時無人才之可言無論何人均可擔任惟結果之良否則未可預卜 
　　江寗興華煤鑛公司及丹徒德成銅鑛公司均因違背疗令昨奉張實業廳長批飭取消鑛照 
　　各屬地方公團紳民紛電齊省長請拒絶漕運免絶民食齊省長已檢齊各處來電轉電院部彚核 
　　齊省長昨委多員分赴常熟無錫吳江溧陽等縣查勘水災 
　　李督以各方面促和電紛至昨再電東海總代表無論錢段龔王請獨斷擇一提出徵求西南同意即日南下賡續開議 
　　粤軍政府昨電李督詢北政府對於和議意見已否一致總代表究推何人繼任乞速復 
　　軍署顧問鄢玉春張其鍠（譚浩明代表兼蘇督顧問） 
昨電李督銑（十六）抵京即赴府院 
　　岑西林代表李子暉昨由滬來寗謁李督述粤軍政府渴望和平之眞誠李督極爲滿意當留署晚餐今日午車入京 
　　院電各省德約已納民意拒絶簽字以後應禁公民大會免擾治安齊省長卽轉飭警廳出示曉諭 
　　省警廳添招臨時警察十八棚現已由津募集來寗官産處仍將延至八年終裁撤 
　　海州鎭守使白寳山昨電齊省長力爲灌雲縣知事陶士英洗刷 
[尙有要聞及地方通信轉入後版]  
雜評一 
[眞意與利用（默）]  
　　天下惟純一無私之民意力量爲最强若一爲人所利用則眞意轉晦反資當局以口實而結果不可測矣説者謂此次廣州之罷市所以異於上海等處者即在不免爲人利用之故公民初勒總商會發罷市傳單爲討賊廢約及省長問題三目的繼又修正爲討賊廢約兩項翌日又議聲明專爲省長問題究竟此次罷市之目的爲一乎二乎抑三乎態度不明瞭卽爲内部不一致之表示而粤當局遂得有所藉口以責難此所以紛擾久之而一無結果也 
　　雖然眞意自眞意利用自利用稍明粤中黨派之人皆能辨之吾謂眞民意終不可違抗障翳旣去眞相自明彼有勢力之粤當局正宜熟察輿情於眞民意之所欲得者從速俯順之以平其氣若竟利用其所利用以爲此次罷市純出强迫概誣爲非眞民意而一意以强硬嚴厲之手段對付之則其結果終有不可料者粤當局果能覺悟否耶 
 
 

Page 8

 
 
要聞二 
[南京愛國團之演講大會重公]  
　　不賣之人格　何爲抵制 
今日爲南京聖公會愛國團演講大會之第二日午後四時仍在青年會會場開會男女　賓約到七八百人中臨時主席鍾可托君介紹美國畢　思哲學傳士登臺演講題爲「不賣之人格」博士　鄙人到中國已二十九年吾之愛中國固無殊於愛吾祖國此二十九年中中國之事變至爲　頤彼通古斯族君臨中國者埀三百年盤根錯　基礎不可謂不深且固矣而辛亥革命竟告成功一掃數千年專制之政體步武世界大同之民治此事變之最著者也亦即中國國民進步之特徵也吾方欣欣然默計中國將由黑暗而人於光明之境矣孰料荏苒八年不特政治毫未革新即社會組織亦日漸腐敗大有病入膏盲不能挽救之勢彼在位者植黨營私爭權奪利錦繡山河雖　蹙百里在所不惜而在下者嬉酣恒舞復置國事於不問奈之何不危且殆哉及至北京學界攘臂奮起全國人士受一極大刺激始曉然於國事之日　罷學罷市至於罷工犧牲一切以求救國此猶如病者之得一汗劑也顧體質已久虧元氣已久耗若不探討病源從根本上施以救濟仍恐厥疾弗瘳所謂根本救濟者在人人具有毫無缺蝕之人格苟人人能見義勇爲排除利慾薰心之齷齷思想則自能成就其高尙之人格而無缺蝕矣人之所以異乎其他動物者則賴其固有之人格耳要知人格問題亦卽義利問題如扶危救困之爲義假公濟私之爲利其界線詎不至爲明瞭乎學生救國所爲者義也奸權賣國所爲者利也一則保全其人格一則賣却其人格人格而可賣却則喪心病狂之事有何不可爲耶今中國不有喪師之恥而有割地之辱其弊即坐賣國者自賣其人格聞之古訓曰士可殺不可辱諸君苟具救國决心者尙望三復斯言則恍然於人格之不可賣矣聞者爲之動容六時散會 
　　十七日金陵大學王長平博士復出席於青年會演講「何　抵制」其言曰抵制者即抵抗也凡物均具有抵抗性此種抵抗性爲競勝爭存之唯一要素且爲有生以俱來者但用之貴得乎當歐洲德意志帝國有所謂鐵血宰相俾思麥者首倡帝國主義政策其目的在兼併弱小之國以自肥及　廉第二當國益以厲行此種政策爲能事大有席捲天下囊括五洲之雄心日本以區區三島起而效顰我國　從兹多事矣然此種政策乃違反抵抗之程限而有侵掠的野心實大背物類抵抗以求生存之原則反是置抵抗力於弗用而惟人之予取予求則國亦將不國故過猶不及也我國喪師割地自甲午以後已不啻爲日人俎上之肉迄無人奮起以抵抗之者吾人自不用其抵抗之能力則日人得步進步亦奚足怪迨此次學生事件發生國人始稍稍努力於抵抗詎政府竟多方壓抑之必欲養成全國國民均爲馴良之奴隷而後快不亦可哀也耶諸君其諦聽政府凡百措施均與民意相抵觸我國民當具决心合力以禦外侮如政府不許吾人抵制吾人必鋭意暗中進行不許吾人倡言愛國吾人心目中却萬不能自忘其國須知吾人此種心理不特於隠隠中衛國亦且於隠隠中維持我政府蓋政府者國民之總代表也維持政府即所以維持國家之生存我政府雖一時昏庸無道我國民却不能自卸其責總之吾人值此風雨飄颻之日萬不能自失其抵抗性之本能尤不能忘却國與家之爲一體末乃申論抵制日貨爲一種消極而出於不得已之辦法但能持久確足以收極大之效果不過商界中人知識太淺國家觀念尤爲薄弱若吾人能自具一種决心不用日貨則商界之恃販賣爲生者必　改塗而易轍是在吾人好自爲之耳 
[杭州快信]  
　　齊省長以吉奉方面風潮險惡關心桑梓昨已密電某要人探詢近狀并擬派員馳往坐探隨時報告 
　　楊督昨咨省署稱據嘉興自治員屠善生電陳現值青黄不接加以浙西水患已成商人到地採購漕米者仍絡繹不絶應予設法維持以全民食請速查案核辦毆斃排長李克敏案内在逃案犯傳阿毛現經省會警廳偵探隊購線緝獲據言並搜出該排長當日被剥衣褲證據昨已解送督署訊辦 
　　敎育會總商會各團體昨下午五時在敎育會續開會議討論對德不簽字之善後辦法已擬具電稿分致國務院及巴黎專使採擇今日將電稿分交各團體蓋章照發 
　　敎育廳以武昌商業專門學校函托招考新生本省計有五名可取下月十八起至二十一日止爲甄試日期已通令各縣知事一體招考限本月二十五日以前來省試騐 
　　杭州善交社業已設事務所於省敎育會内聞入社人員頗夥 
　　新市電燈公司前因虧閉停歇將機件轉售仁記公司後因各股東交涉即將該機件飭縣發封保管現該股東等一再要求啓封實業雲廳長已令德清知事查明有無虧短糾葛呈候核奪 
地方通信 
[松江]  
　　泗涇提倡儲金　泗涇各學校愛國團昨日開臨時會提議儲金廢約辦法亦以半元爲一額由各人量力自認並刊發傳單以資勸導將來各界認定之欵暫緩繳納俟上海機關成立指定銀行後一併收齊　滬富場學界朱　人等認九十餘額　　再爭松青電車　泗涇自治委　李修則等以松青電車案已由道批飭兩縣查覆爰再呈松縣略云青浦松江上海三縣紳商林祖溍沈明爔張思永金詠榴沈維賢　　葉理封葉其松張澤濡曹士龍等發起創辦松青長途電車公司一節　鄉鄉 
各界人士聞悉後經修則等用快郵代電交通部及本省省公署滬海道尹公署等處籲請萬勿立案迅予阻也以保主權而弭後患去後兹蒙滬海道尹王批令催松江青浦兩縣知事迅予會同查明克日呈覆核奪等語是該公司之能否成立全憑於現今聲覆之中利害關頭祗在片刻按電車路線經過之處敝鄉亦在其内將來損害農田拆毁廬墓種種事變勢必相逼而來且該公司所列之諸發起人身家縱不敢謂其不殷實然以此偌大事業而謂此數人即能肩負則殊不能無疑若竟任其成立貽患正復無窮現當鈞署查覆之時正是公司生死之日爲特迫切上陳環請縣長當機立斷務將該公司之貽禍喪權切實聲覆以弭後患泗涇鄉自治委員李修則連署人敎育會會長張錫鬯商會會長吳懋仁農會會長沈煜 
[蘇州]  
　　委派警佐勘災　吳縣知事因所屬各鄉農民呈報災荒並請蒞鄉騐勘等情特派警察所一等警佐張建勳馳往被災各鄉會同鄉董按區查勘如有可以補救之處應如何築堤防患者亦即會同鄉董妥愼辦理具復張警佐奉委後遵即帶同書記乘坐偵緝隊汽油船並帶巡船兩艘於昨日（十七）晨先行馳往横涇蠡市車坊角直斛塘等處履勘矣 
　　法官考試之準備　法官考試近日報名者頗形擁擠已達六百餘人之多大約江蘇一處至二十日報名截止時終在一千人左右司法部近派參事余紹宋爲江蘇監試委員審廳長林棨爲典試委員各庭推事爲襄校官書記官等爲辦事員均奉部令照原薪加倍支給以資津貼考試分甄録筆試口試三種惟聞此次合江蘇湖北京師三處共收一百名故試卷須送北京司法部評閲以定取否即口試一項亦須赴京試騐蘇地甄録試及筆試地點聞已假定開門外省立醫院而道前街之各旅館則均被應試者租貨一空莫不利市三倍云 
[無錫]  
　　示禁運米出省　縣公署昨日出示通告略云本省米糧向不准私運出境歷奉省長嚴禁有案近日奉令規復漕運辦法省長因體察目下情形未能即行照辦現已奉有通電在案無非因民食有關不得不力爲維持况本年麥收本不豐稔入夏以來又遭窪雨水縣四鄉低窪之處新揷秧苗已有淹没設使補救不及即有　饉之憂且查近來米價又復逐步飛漲值此青黄不接災患堪虞倘再有奸商私運出境情事民食前途何堪設想除咨請税務公所飭屬嚴查並呈報省長外合行出示曉諭仰闔邑商民人等一體知悉切勿貪圖一已之利私將米糧偷運出境如敢故違一經查獲定千罰辦至於食米市價亦不得任意抬高其各遵照毋違切切特示 
　　大水後之蝗蜽　楊知事照會各市鄉董事云頃據報稱天下市三尖地方蘆蕩内發現蝗蟲孵化已成惟兩翅尙未全生不日即將飛出等語如果屬實急應趕緊搜捕不使稍有餘孽致滋蔓延除飛飭水巡隊長星夜前往搜查並派巡船分查具報外相應照會貴董事查照希傳諭各圖董保督率農民人等一體搜查如有蝗蝻發現隨時搜捕淨盡依法焚燒具報核辦　　大水爲災　霪雨兼旬大水爲災如低窪之鄉新揷秧苗全被淹没青城市懷下市南延市均已具呈到縣報告水荒此外如萬安市附近田畝被没者不在少數昨聞亦已呈縣報荒且此次大水之後天容現晴多日水勢仍未少殺足見水退迂遲而目下稻種已絶則使被淹之田水勢遍盡亦無法想云 
[嘉興]  
　　學生演劇被傷之電控　隔昨（十八）日嘉興學生聯合會因籌設國貨陳列所演劇募捐縣知事出而干涉致傷學生等多人經海寗嘉興各縣敎育會會員電達杭州云杭州督軍省長敎育廳長鈞鑒全國學生聯合會嘉興支會因籌設國貨陳列所經費支絀演劇募捐尙未開演縣知事張昌慶率同軍警裝刺實彈肆行亂擊當場擊傷多人學生朱培生傷勢尤重已舁送醫院救治似此殘逆民心憤激會員等在禾聽講敎育目擊情形先此電聞詳呈續上再此電在禾局深恐被阻由滬轉發海寗嘉興嘉善　鹽崇德縣敎育會會員二百八十一人同叩嘯 
[南京] 　 
　　大江南報繼續出版　大江南報社於七月十五日下午被已故江西榷運局局長陳紫笙之子國務院僉事陳一麟率衆打毁遂致停版　由江寗地方檢察廳依法辦理故該館已於七月二十日繼續出版矣 
[濟南]  
　　提倡龍口商埠公司　龍口海港自闢商埠并定有官廳擔任募欵之條兩載以來埠内工程均已設備停輪碼頭亦將告竣工商各業逐漸發達近軍民兩長令知膠東道尹轉飭黄縣知事常川駐龍察視一切又行知各縣代募股欵俾期早日觀成云 
來函 
[南京久大精鹽公司來函]  
　　敬啓者近閲上海各報載有由估衣業發起　金之議勸認的欵預備贖路廢約興亡之責端在西夫故滬濱各業皆能常仁不讓踴躍爭先下走等亦屬國民之一覩兹義舉理應贊同刻已在南京下關商會提議此事並集同志廣爲勸導敝公司同人先認二千額即日撥交下關中國銀行指作專欵存儲查各業認定之欵大都未曾儲入銀行臨用雖可收集揆之名義似有未符是以敝公司同人在寗首先存入銀行實行儲金之議並分函敦勸各埠敝公司同人一體認儲以徵確當而勵進行處此危急存亡之秋果能全國一致共圖厥成國民外交始得有所著手海内不乏同志用特專函奉布以作聲氣之求尙祈登入來函欄内爲荷　南京久大精鹽公司范運　劉禮永等公啓 
 
 

Page 9

 
 
   
 
 

Page 10

 
 
本埠新聞 
[王揖唐任代表之和議觀測]  
　　平和通信社云王揖唐爲總代表雖尙未正式任命聞已經閣議决定南方代表自得此消息後均一致憤慨即旅滬之南方各派亦莫不表示反對聞與政治有關之某君言王如南下余實主張南代表不宜與之開議即令勉强遷就則議與不議等仍復一場無結果而已此其理由有三（一）安福系素爲反對主和者嗣因智盡能索不復能再一戰遂一變而乞和然和實非其本意故一方仍極端擴張其軍閥勢力一方欲藉和而爭奪政治上之特權如與此輩議和必致貌合神離無一是處（二）安福系以軍閥爲結晶體而此次和平之主旨全在廓清武力使不爲政治之障如廢督裁兵等均爲必爭之要案今以擁護軍閥者與排斥武力者議和是根本上不能相容何能意見一致（三）安福系憑藉新國會之名義以爲扶殖暴力之基礎早爲全國所痛恨此間和平團體及各省省議會等均屢電請解散新國會以弭亂源可見新國會之不能存在正不僅南方反對已也乃新國會不特未予解散今反以新國會之議長出當議和之衝此不獨輕視南方實與全國公意爲敵何甘承受有上所述數理故王揖唐之議和總代表即使實現南方决不肯與開談判否則苟且於一時亦必貽患於永久雖和平仍不足以救國也云云 
[中國銀行商股股東聯合會]  
　　聯合通信社云昨日下午中國銀行各省股東代表及上海股東特假德華銀行舊址開股東大會討議維持則例及增股事各省股東代表到者二十八人上海股東到者四十餘人桑鐵珊主席先發印刷品四種兹分子丑寅卯照録如左 
　　（子）中國銀行商股股東聯合總會簡章（一宗旨） 
本會以維護中國銀行商股股東權利爲宗旨定名爲中國銀行商股股東聯合總會設於上海（二組織）本會設幹事十五人由各地聯合會之代表中選舉之並互選一人爲幹事長議决事項以幹事過半數之同意行之（三權限）本會議决事項交由董監事會執行遇有非常事變發生董監事會不可抗力時本會得執行必要之相當處置以輔助董監事會之不及（四時效）本會爲臨時集合機關目的專在解决則例及增股兩問題完全解决時本會即自行解散（五修改）本簡章如有不適用之處須召集大會修改（丑）中國銀行北京股東意見書（甲修改則例問題）中國銀行則例須俟時局平定方可提議修改）理由）六年中行則例如有不完善之處未嘗不可修改惟當此人心疑懼之際若遽爾提出修改案徒滋紛擾必將牽動全國金融引起恐慌故此時不宜議及修改况中行則例含有政府特許性質所有關於股東權利各　自須經股東同意方可變更定欵（乙添招股本問題）應招足二千萬元先儘中行原有股東平均以中鈔入股六個月爲限限滿餘額得由非股東自由認購（理由）中行對於京鈔價跌有整理責任故以京鈔入股最爲合宜但以京鈔購股京鈔價漲股東票必價跌故須先儘舊股東入股俾免損失公司條例公司添招股本舊股東有優先入股之權中行章程第一條中國銀行爲股份有限公司當然適用公司條例先儘舊股東入股 
　　（寅）整理京鈔辦法提議案　竊查中國銀行最痛心之事莫如京鈔之跌落推原禍始由於部墊過多去年雖發行七年公債收回鈔票歸還部墊然徵之總行報告同時部墊復增加一千七八百萬元統計存欵流通兩項尙剩三千萬元左右此後現金日涸票價將日跌落不特有損行基抑且妨害民生前次財部提議增收股本收縮京鈔計非不善惟資本貴確實若驟然增加鉅額之京鈔股本不過清理債務之一部所謂擴充營業鞏固行基仍渺不相涉且以國家銀行而股本之中半係虚額於進行前途實多危險且入股之外所剩京鈔數目尚鉅仍不能根本解决故士行意見以爲整理京鈔與添招股本當劃分爲二兹擬整理京鈔之策録述於左　一聞京鈔大部份係交通部及各路局所有其數將及千二百萬但聞以部局須用現洋已押在各銀行共押現洋四百萬左右此項京鈔部局旣不能忍虧出售而票價不漲部局亦不能增押現洋且部局均係國家機關宜帮助銀行整理京鈔以甦民困士行意見擬請政府飭令交部將所存京鈔如數交與中行所需贖回押欵現金由行籌措所有京鈔由行出立存單分年給付現金如是在行可收縮京鈔之一部在部局亦可兑換現金兩利之道莫過於是　二除部局所存京鈔外尙剩一千七八百萬擬由行發行短期債票一千萬元分年兑付准以京鈔購買以本行餘利作爲擔保全體由中國銀行負責應由董監事會妥定監察辦法以昭信用　三增加股本七百餘萬元合成二千萬元之數其辦法如左（甲）先儘原有商股按股分配概收京鈔（乙）自收股日起以六個月爲期期滿如有缺額得延長三個月由非股東自由認購（丙）以上辦法應於三個月内召集臨時股東總會議决實行　四此外或令持票者改爲長期存欵或由行另籌現欵設法收還好在爲數無多自當不難解决　五以後無論如何中國銀行不能代政府墊用分文如再有墊欵情事董監事會應負賠償之責　六經此次整理之後所有發行京鈔數目及準備金額每星期應登報公佈一次　提議人唐士行連署人壽鵬飛吕志琴 
　　（卯）中國銀行各省埠商股股東代表等股數單　浙江代表張竹笙毛浩甄徐申如楊振驤二千八百九十三股江西代表胡伯午三百二十五股貴州代表蔡衡武六百六十股紹興代表馮德齋六百七十一股蘇州代表謝虎臣吳訥士李搢臣一千三百零七股天津代表唐士行七千八百八十四股漢口代表桑鐵珊三千零四十四股北京代表壽鵬飛吕志琴一萬一千三百十五股重慶代表江湘浦葛繩武三千一百股南京代表孫宗誠李希白四百五十七股揚州代表李廷璋蔡彭齡二百三十股無錫代表謝虎臣一百七十一股安徽代表楊　山一百三十股湖南代表貝潤生五百六十八股鎭江代表貝潤生四百二十股廣東代表貝潤生一千六百七十三股山東代表貝潤生五百六十股河南代表陳青峯三百五十股歸綏代表吕漢雲二百七十一股張家口代表孟蒓蓀七百九十二股福建代表趙竹君趙督雍四百二十三股東三省代表趙竹君趙叔雍六百六十八股溫州代表陸維鏞三十五股九江代表陸維鏞六十五股太原代表陸維鏞四十股清江浦代表陸維鏞一百四十六股陸業孫張豫亨奉箴堂記張右荃代表陸維鏞共一百五十一股張叔藩張穎之代表陸維鏞一百零一股上海股東三百四十六户一萬三千三百四十六股總共五萬一千一百九十六股 
　　會衆對於以上四種頗多辯論結果如何容再續誌 
[全國學生會評議會紀事]  
　　昨日（十九日）下午新鐘一時開會到會者三十七人評議長陳寳鍔主席黄維時紀事届時由主席登臺宣告開會嗣即報告四川派來代表劉芳羅元愷二君來會出席今日劉君已到會參議時嘉興代表毛志祥緊急動議略謂該地學生會因實行抵制自行籌集數百金創辦一國貨商舖奈因收欵不敷由學生自行編就新劇欲藉此聊行彌補以便開張營業故定於十八日啓幕詎知觀客甫至該邑知事張昌慶與該地駐紥團長夏兆麟帶同兵士多人直至演劇場該知事等肆口慢駡該兵士等擄掠銀錢毁棄物件並槍傷學生多人二中學生朱培生受傷最重現已在醫院中生命若何猶未可卜今請大會速速設法拯救以維學生之愛國運動云瞿世英主張拍電該省軍民長官請其嚴重懲辦以維法紀劉家麟云該地軍警知事催殘士類不顧國艱妄行干涉學生愛國運動於國家前途敎育前途殊多障碍若僅拍電恐不生效力依愚見應派代表赴杭與該省軍民長官請求按律重辦以儆效尤爲妥曹公瑾常萬元連瑞琦均贊成劉説有人詢問云派代表若不生效力將如之何南京代表曹公瑾云派代表若不生效力可由本會直接向國務院及敎育部交涉討論結果衆贊成拍電與派代表並舉（二）安徽代表常萬元提議因該省學生會來電謂舒城縣焚燬私運日糖將處學生以刑律請本會設法挽救案討論結果致電該省省長并電該省敎育會長（三）討論學生創辦工廠大網通過條文（四）瞿世英等提議請本會發佈對外宣言反對不保留補行簽字及中日兩國自行解决案討論結果一致贊成（五）劉慶平提議請速電政府對於此案若目前不能解决寗請交付國際聯盟解决討論之餘均無異議（七）劉君又提議儲金建路案衆以爲日前曾設一籌備儲金委員會今再請其從詳草定辦法再付衆討論可也惟前次委員會委員方豪因事北上現已缺席應請評議長另派一人於是遂由評議長復指定熊文略擔任該職（八）湖北代表余上沅等提議（甲）請本會編輯五四運動以來殉國烈士傳以慰忠魂并勒石中央公園以昭不朽案（乙）請本會編輯五月四日至六月十六日各地學生會之經過總集以便彼此互悉情形而爲本此援助之根據案（丙）請本會編輯第一届評議會紀事録以便各地依照通過案件一致進行討論結果（甲）主張緩辦（乙）（丙）均依原案（九）復議瞿世英黄維時促本會派人赴各地組織各界聯合會案討論之餘一致通過始閉會時鐘鳴六下矣 
[上海學生聯合會消息]  
　　義務敎育團開會紀事 
　　前日（十八日）下午義務敎育團開第一次常會於貝勒路新事務所到會者九人推俞慶棠女士爲臨時主席薛紹清君爲臨時書記議决各案如下（一）彭昕君提議本會評議部通過之永久義務學校一案與本團宗旨相同可否合併俾利進行由俞素青女士附議衆贊成通過（二）彭昕君提議謂莘莊敎會所設小學一所因經費支絀將行停辦張藹貞女士在交際部提議由本會派人前往接辦是否可行經衆討論議决先請張藹貞女士致函松江學生聯合會請就近接辦倘不能擔任再由本團派人前往接辦（三）修正并通過義務敎育團要則八條（四）議决本團旣與永久義務學校理事團合併理事員七人應加入本團但七人中五人兼任本團委員故所加入者祗二人應由本團咨評議部照修正要則第一條加增委員二人指定張藹貞張佩英二女士請評議部追認（五）議决修正要則即付鉛印時已六鐘由薛紹清君動議延長一刻鐘俞素青女士附議衆贊成繼議决四案如下（一）照修正要則第三條咨請文牘部致函各學校催辦義務學校至少一所其已辦者須將詳細情形報告本團（二）由本圑咨請交際部請派交際員十五人協同本團委員分頭與商工界接洽（三）凡各校學生報名擔任義務敎員者須先請新敎育家演講敎授方法（四）議定星期六上午九時至復旦大學開第二次常會時已六點一刻主席乃宣告散會 
[總商會訂期開會員大會]  
　　上海總商會擬訂期開會員會議已紀前報昨日該會致各會員函云逕啓者接會員徐菊如湯節之君等六十三位公函内開本會正副會長因事辭職會務主持無人上海爲商務總匯中外觀聽所繫關繫重要會員等遵照本會定章第十一條之規定請議董定期召集開臨時會員大會等因現定於七月二十六日即舊曆六月二十九日午後新鐘三時開會員會務請貴會員届時持入場劵親到爲盼計附入場劵一紙 
[蘇督復各團體請維民食電]  
　　上海縣知事沈寳昌昨致江蘇省敎育會上海縣商會等各團體公函云逕啓者頃奉督軍李删日代電一件到署除分致外合行抄送即希查照計抄原電如下 
　　上海縣知事轉上海江蘇敎育會上海縣商會上海縣敎育會寰球中國學生會華僑聯合會基督敎聯合會歐美同學會上海救火聯合會中華職業敎社同鑒佳電悉米價驟漲人心恐惶大雨兼旬秋收可慮維持補救誠爲急切之圖本省原已籌議及此禁運出口早經嚴厲盤查始終未懈至漕運一項昨晤省長談及業已電請北京漕運局暫行停運以維民食特復李純删 
[湘人力爭變賣紗廠電]  
　　湖南善後協會前接湖南省議會通電云（銜略）頃致北京當軸電文曰北京大總統國務總理農商部財政部鈞鑒湖南第一紡紗廠竭地方之財百餘萬金建築之宏敞機椗之完善爲全國各紗廠之最民國五年由省議會議决歸商承辦六年七月由省政府與商人朱恩　等訂約完全歸商承辦因其時廠未竣工訂明於七年四月交廠張督到任後商人屢次呈請履行張督迄未允許本年本會以工程久竣營業無斯旣不能振興實業復恐機件損壞咨請張督從速宣布辦法亦迄未見覆頃聞有鄂人李某因在鄂所辦之某紗廠紗椗缺少出資一百六十萬將湘紗廠收買即將紗椗拆卸移運赴鄂使湘省數載之經營歸諸泡影查省議會暫行法本省財物及營造物之處分買入及其管理方法應由省議會之議决湘省民窮財盡所恃以興工業活災黎者全在乎此湘省紳商久已集股承辦即張督或因籌欵有爲難情形亦宜與湘省紳商開誠接洽儘有商量之餘地倘將紗椗售去是奪嬰兒之乳直欲死我湘人耳伏乞鈞座速飭湘督照案照約辦理否則湘人爲保留一綫之生機必激成全體之公憤决不能任人之捆載而去也除再函問湘省長外謹以電陳迫切待命等語謹以奉聞伏願國人共同鑒諒湘人急起協爭爲幸湖南省議會叩蒸 
[美商戰後擴充航業之計劃]  
　　大陸報云花旗輪船公司東方總經理毛登氏刻在上海參與該公司各經理之會議據云花旗輪船公司工程師已繕就圖樣擬築太平洋大商船四艘可載客一千九百五十人裝貨一萬二千噸一俟美政府宣佈關於航務部前途之政策後即將着手起築將來築成後可爲太平洋中最大之商船每小時速率爲二十二海里可載頭等客三百二等客一百五十統艙客一千五百此爲戰後擴充航業之計劃須政府規定航務部之地位允許私人船隻與政府船隻互相競爭則此議即當實行該公司擬每星期有大商船定期往來於舊金山檀香山馬尼刺香港上海與日本各口岸之間冀向政府承購船隻至少四艘至於目前行於太平洋之船或仍照常行駛或將開行於印度口岸之航路今尙未决云云連日該公司舊金山經理與上海香港馬尼刺新加坡神户横濱等處經理員在滬開會討論進行云 
[俄羅斯皇后號之行踪]  
　　大陸報云昌興公司之俄羅斯皇后號於上星期六日開赴日本旋爲神户當道扣留五日防其有疫直至星期四夜十一時始止船到長崎船客不許上下十九日午時可從横濱開出本月二十九日可到溫哥武云 
[史醫士之疫症談]  
　　上海泰晤士報云昨日午後工部局史醫員向泰晤士報記者發表關於上海所發見疫症之意見據云浦東發作之症並非眞正虎列刺工部局化騐室已察騐多次皆未查見亞洲虎列刺病根之　現症乃虎列刺性質之瀉症與虎列刺症相去不遠五年前曾有與此同樣之症死人不少今者或即是五年前之症但在目前尙未能切實説明之也記者詢以有無可爲恐慌之理由史醫員答曰如居民愼重飲食則無足恐慌虎列刺症之傳染不由呼吸但蒼蠅旣沾染病人之排泄物復接觸於食物則爲傳疫之媒介如居民食煑熟之熱物則防免虎列刺亦非難事但華人喜食切開之西瓜則難免不染疫蓋以切開之西瓜最易爲蒼蠅下子於上也浦東方面不講衞生致有虎列刺性質之瀉症南市城内亦然惟閘北無之近數年來時疫常限於浦東南市方面若租界則甚平安也記者詢以目前傳染者之人數史醫員答稱自夏季時疫醫院開辦後兩星期來共見疫症五百起死者佔十分之一若眞係虎列刺症則死者當不止此數至於患疫者之確實總數今尙無從得之云云 
[再詢外交善後方策]  
　　松滬盧護軍使昨接中央政府通電略謂政府前因依照國民要求不簽歐約曾經徵集各省長官對於外交善後方策迄已日久尙未據各省電復兹再通電各省限日將如何應付外交善後辦法陳復以憑採擇電祈查照并盼見復云 
[招待赴粤制憲之公函]  
　　廣州兩院議長林森吳景濓褚輔成三君　爲籌備制憲招待議員赴粤事致旅滬議員通訊處主任孫棣三君函云敬啓者兹因積極籌備制憲由兩院同人議决以八月十五日以前爲制憲人數齊集之期並派員分赴津滬招待回粤同人如有川資不足得由上海招待員酌量借支津滬招待員派定何人容再函達上海招待事宜仍望我兄費神帮同辦理至借欵一層我兄前以不勝其煩曾屢次辭謝此責此次可歸招待員專辦（下略） 
[電器工人聯合會紀事]  
　　電工同人前晚（十六）九時假弍弌堂續開籌備會到者華生南洋振勝安迪生等廠愼昌怡和祥泰等行飛星亨茂東方華洋工部局及華法英車公司之工師領袖及來賓如中華工業協會陸劍公電業商界華民佈道團龐子賢浦惠卿莊眉卿等共五十餘人推定李恒林爲主席龐子賢爲速記主席首致詞歡迎來賓次佈告經過情形旣據施金等報名入會黄生茂胡阿定勵錫照朱小根四人自請加入發起衆認可主席復將擬就之草章宣誦一過並提出正式推選問題交衆討議當有華民陸劍公龐子賢王和琛張管融等各發揮意見遂表决仍由原委辦及發起人十五人爲分科臨時職員一面妥定大會之期隨時通知全體末由主席略報經濟收支數目散會 
[海軍聯歡社開幕]  
　　本埠海軍界同人前在公共租界靜安寺路馬霍路口購置洋房一所組織海軍聯歡社已紀前報兹悉該社内部業已佈置完備業於昨日（十九日）舉行開幕禮預期分發通告通知社員及各機關一體蒞臨昨日午後各社員先後蒞止來賓到者亦衆禮畢全體攝影晚間叙餐頗爲熱鬧 
[開浚吳淞江消息]  
　　江南水利局前奉省長訓令開辦吳淞江工程疊經測量勘估應自紀王廟至潭子港爲最要工程自潭子港至新閘自四江口至紀王廟作爲次要工程亟應按照程序積極進行等因昨特派委專員陸恩梓來滬會同上寳兩縣前往開辦設辦公處於紀王廟即於昨日　行開工 
[偵緝隊士捕匪遇害七誌]  
　　淞滬警察廳偵探李廷才前因拿獲積匪小山東（即曹惠生）行至馬姚弄口被該匪戳斃嗣由偵探顧銘等在閘北將該匪拘解到廳發科訊押候辦等情迭紀前報昨日爲李探出殯之期上午九時許由李之家屬在青龍橋附近家中排齊全副儀仗起馬前導有開路神馬執事並警廳之軍樂隊騎巡隊保安隊巡警二十名咸武裝步行各社會各團體亦有送輓聯者内有彩亭二只各以四人舁之亭中爲李廷才被該匪用刀戳傷之血衣褲衣爲香雲紗褲爲白藍條席法布均染有血跡且爲刀洞穿數處尙有一亭内係李受傷身死後之攝影警探兩界與親友等送喪者或乘馬車或乘自由車或在柩前步行途爲之塞靈柩用獨龍槓以十六人舁之救火聯合會並大東門口及十六舖等處擺有路祭其出殯路由均如昨報所紀靈柩暫寄放生局至該匪小山東原擬於昨晨押至李探靈前吊奠並將其綑縳押在柩前步行示衆届時經偵緝隊隊長翟世清以該匪小山東如若押往行禮步行示衆沿途諸多窒碍乃禀准徐警廳長仍行收押聞不日將申送護軍使署懲辦云 
[劉新銘判决引渡]  
　　虹口兆豐路四百四十二號門牌居人韓鎭敎家於前年六月間被盜刦失值洋一千七百元之現洋人參雨衣等物當經事主報捕請緝日久未獲近經派駐老閘捕房專查特别事件之中西探目偵悉匿跡公共租界内之山東人劉新銘（綽號劉大砲）與此案大有關係因將劉拘解公共公堂諭着查明解訊等情已紀本報昨晨由探將劉解廨先山西探目壳羅香上堂禀明前情並將已經槍斃之盜犯遺供謂劉係同黨之供單呈察次由特别華探目鍾星南上堂禀稱劉大砲我認得有八年之久其所犯案情係另一包探經手故我不知但奉飭緝故前日與王長根在湖北路與劉相遇即行拘獲云云又據華探目陳雲忠禀稱被告劉大砲係已經伏法之朱阿四郭忠祺於拘獲時供出計先後搶刦八家尙有昔年日本押店主被殺案劉亦跡近嫌疑云云詰據被告劉大砲供稱前在長江偵探長米占元部下充駐滬偵探法公堂被押兩月係因辦案所致後來由米保出人皆以我身軀肥胖遂呼我爲大砲素無糾黨搶刼財物情事求鑒張達卿襄讞與日副領事林出賢次郎核供會判被告劉　銘　回捕房押候備文詳解護軍使署歸案訊辦 
[指控拍電騙捐之開訊]  
　　老閘捕房包探顧阿根偵悉在法租界白爾路吉益里弄内租賃第二十二號門牌房屋設立國民對日外交後援會並全國社會改良會籌備處之湖北人李齊民黄師仲自陰曆四月初九起至五月二十日止以籌欵拍電爲　先後向公共租界各商號騙收捐欵計南京路南洋烟草公司胡沛然被騙洋四百元興業紙烟公司鄭松鶴五十元先施公司劉錫基永安公司楊輝庭各十元利華珠寳店夏金叔張裕釀酒公司彭學成大豐號各兩元寗波路廣東銀行十元福裕錢莊一元福建路裕商酒行羅舉芳十元招商總局文牘科某姓二十元遂據情回禀捕頭特派十五號西探目依克協往會同法捕房中西探捕按址將李黄二人獲住寄押嵩山路捕房轉請公共公廨備文提回收押昨晨傳同被騙各人將李黄送至公廨請究先由顧包探與西探目依克相繼投案禀明被告騙欵逮獲情形次由被騙人胡沛然等分别上堂訴明當時被騙情形詰據被告黄師仲供稱向在漢口營生此次係李齊民五次函邀來申所有投與各原告處之捐欵信係李囑送會中並無他人云云李齊民供稱向各户所捐之數祗收入五百餘元一切開支已費去七百餘金所發兩次電報計電費洋二百餘元出入均有簿據收條可考並無浪費求察張襄讞核供商之日副領事林出賢次郎諭將李黄兩被告帶回捕房展期一禮拜解訊 
[指控恐嚇索詐]  
　　江陰人何者亭在老閘捕房指控庽居公共租界福州路大新湖北路惠商等旅館内之同鄉人章杰皖人蔣武陳仲良（又名廖一凱）王九光陳虎臣蘇少三陸三子吳玉生沈阿二陸金根等假民黨名義在新閘山海關路組織鐵血團書寫恐嚇信函向華洋各界舖户居民索詐錢財等情昨由包探顧阿根姚錫卿與西探目依克將以上十人一併獲解公共公廨請究即據中西包探相繼上堂禀明前情將抄獲信件等呈案並稱本案尙未調查明確請展期開審云云中西官得禀判將被告十人仍帶回捕房候切實查明展期兩禮拜開審 
[毆傷韓人案之結束]  
　　薙髮匠王天寳於上月間在法新租界愷自邇路誣指韓人金南七李鐘洛兩人爲置毒之人聚衆數人百將金等攢毆金受傷甚重後由包探任水揚宋阿新聞悉到來將王拘入捕房一面將金車送醫院醫治旋將王先解法公堂判押候原告傷痊再核在案昨因原告傷痊故將王解送法公廨請究先據原告金南七稱是晚民人等由外歸家行經該處突被毆打請求究辦詰之王天寳供詞圖賴當由包探上堂證明王當時在場行兇情形王始俯首無詞李襄讞商之法副領事德君會判王押西牢三個月以儆 
[德華分清理處債務近訊]  
　　義商新納在公共公廨呈控本埠德華銀行分清理處不理賬欵等情業由公廨訊判原告勝訴在案昨晨據清理處代表穆安素氏上堂譯稱前奉判决之銀須貴公堂下諭方可　付至於本案一切訟費被告否認應令原告擔負等語中西官核供判候會商再核 
[一週間之金融調查]  
　　調查十四號至昨日止此一週問國外並無大條銀來滬惟美金洋約有四五十萬枚運來而國内出口銀洋亦較上届爲多今將逐日進出口銀洋録下（十四日）中國銀行由南京造幣廠運來新幣五萬元交通銀行從天津來國幣十萬元又南京來洋五萬元又裝去銀四萬兩（十五日）中交兩銀行由南京各來洋八萬元交通裝去銀六萬兩中國亦去銀四萬兩本街各莊裝赴杭州洋十萬元又蘇州去洋六萬元花旗銀行裝往香港大條銀四十三條中法銀行裝赴巴黎大條盎斯金一百二十四條廢帮裝往香港洋十萬元本街裝赴天津銀二十五萬兩（十六號）交通中國兩銀行各從南京來洋八萬元又兩行各裝去銀六萬兩匯豐銀行裝往漢口銀五十萬兩絲帮裝南潯震澤去洋二十萬元（十七日）中交兩銀行各由南京來國幣八萬元又 
 
 

Page 11

 
 
兩行各裝去寳銀六萬兩中國銀行裝漢口去洋八萬元匯豐裝天津去銀五十萬兩本街裝赴杭州洋十五萬元又裝嘉興去洋七萬元（十八日）中國交通兩銀行又從南京各來新幣八萬元又兩銀行各裝去銀六萬兩大德昌（廣帮）裝香港去銀三萬兩滙豐銀行裝威海衛去洋三萬元（十九日）中國銀行由南京來洋八萬元交通亦來洋五萬元又裝去寳銀六萬兩中國銀行亦裝去銀十二萬兩各莊裝赴蘇州去銀七萬兩又内地去洋三十萬元 
　　銀元之價因江浙等省農田突遭水災營業上大受影響銀元之用度稍減故洋釐回小半分上下最小十七日上午爲七錢三分五釐半至十八日午後復漲至七錢四分蓋因蘇錫米商與本埠花商日有二十餘萬元出欵之故但目下正值青黄不接之際洋釐勢必步跌惟銀拆難小仍在四錢至三錢 
　　鎊價此一週間共漲半辦士大條銀價亦漲一辦士因目下出口貨甚旺進口貨除英美法等國之機器疋頭雜貨之外不敷兩抵所致國外銀根須俟秋季大宗美英貨進口始可鬆動也 
前日花旗銀行售出八月份電滙金洋十萬元價美金一百十七元五角友華亦售出五萬元價一百十七元昨日花旗又售出美金洋五萬元（期同上）價一百十九元友華亦售出三萬七千五百元（期同）價美金一百二十元 
　　昨日星期六調查中外各銀行所存銀洋與大條銀確數列下麥加利存銀九十七萬洋五十六萬匯豐存銀二百萬洋一百三十萬道勝存銀二百十六萬洋四十萬通商存銀三十五萬洋四十萬東方存洋一百二十三萬洋二十七萬花旗存銀九十萬洋三十萬大條銀一百四十條華比存洋五十六萬洋十七萬嗬囒存銀十七萬洋六十六萬中國存銀九十五萬洋一百九十萬各錢莊存銀一百三十萬洋四百七十萬交通存銀三十萬洋九十五萬有利存銀三十九萬洋二十萬中法存銀一百十七萬洋四十三萬友華存銀四十六萬洋十六萬菲律濱存銀二十萬洋五萬總計存銀一千三百十一萬洋一千二百四十五萬大條銀一百四十條銀較上届少存二百萬上下洋則少存十餘萬元大條銀少存五十六條 
[一週間之鎔銀數]  
　　調查本星期自古曆十六起昨日止由北市泰亨源等各銀號共鎔化客路紋銀一萬餘兩又本埠廢銀八千數百兩計烊寳紋四百零兩隻核規元二萬一千一百數十兩與前届比較少烊銀九十八萬餘兩 
[普益社昨日之游藝大會]  
　　昨日午後二時南市青年普益社假座靜安寺路夏令配克影戲院舉行游藝大會籌欵倡辦義務學校是日男女來賓到者約一千五百餘人由寰球中國學生會童子軍維持秩序首由貧民習藝所軍樂隊奏樂開會主席裴國雄報告開會宗旨次爲上海學生聯合會何葆仁會長代表評議部書記任矜蘋演説後有愛國女學生跳舞及火棍中國國技傳習所之拳術清心女學校之唱歌及該社音樂主任周石僧介紹鈞天集諸君之絲竹合奏各種秩序優美異常末爲該社之新劇幕幕沉痛演畢乃由主席道謝而散是日復有裨文女學及清心實業學校之販賣團在場内販賣國貨及食物等云 
[武進商人主張組織土紗廠]  
　　上海總商會　致火機各紗廠函云徑啓者據江蘇武進興惠公所函稱青島問題傳來全國憤恨提倡國貨之舉衆謀僉同敝業早經邀集各廠開會决議專用國貨惟查近日滬市棉價未增而本國紗線驟漲至三十餘兩之多一若有人壟斷殊非提倡國貨之本意且廠家所紡之紗粗多細少而布廠多用細紗長此不加改良恐求過於供布廠勢必因之停織今以敝地一隅計之城内外布廠二十餘空織機二千餘架織工四千餘人日用紗線三十餘件外縣如常熟江陰無錫鎭江南京尙難計數一旦紗線不敷停工固不足惜其如男女工人生計何爲此函懇貴會轉商各紗廠增加錠位多紡細紗核計成本平價出售庶幾於維持國貨救濟民生兩有裨益抑更有請者溯二十餘年前機紗未經流入各邑土布爲一大宗秋收棉花成熟挨户紡績足敷應用兹姑從土紗上着想祗有用釜底抽薪之法暫以人工所紡之紗條絃紋較粗預列於十支十二支之類以土紗抵各　廳　紗之應銷則各紗廠自可改紡細紗以應各布廠之用然後再籌建設工廠庶於紡紗之法不至失傳更可補救目前之急附上組織土紗廠意見書即請察閲如有可採之處還祈修政施行等情並附意見書一件到會當以近來人民愛國無不以振興國貨爲前提本會所接各處來函類此者正復不少足見人同此心未始非發展國貨之絶好機會該公所所擬意見書是否可行即經函請華商紗廠聯合會查照見復去後兹據復稱查自提倡國貨以來紗線缺乏已達極點良以本國紗錠願屬無多而三十二及四二雙股細線兀須備有專機採購美棉方可及時興辦敝會前通函各廠儘力多紡細紗雙線一而又敦勸各會員增購紗線機錠無如購機建廠頗需時日恐非倉卒之問遽能增廣産額至平價出售一層寗非敝會所深願惟紗價漲落純與求供定例及世界市價相轉移今年紗價之貴即供不敷求有以致此且廠家開出之價大都在一百六七十兩左右較之市上現售之價相差甚遠此則市面使然非廠家之抬高也提倡土紗是亦一法苟土紗足抵粗紗敝會定勸在會各廠收向编紗之錠改编細紗以應國内之需求至提倡土紗應如何着手即請貴會量予進行敝會力所能及無不附驥等語相應將興惠公所意見書照録一通送請察照並希發紓高見迅予示復爲荷 
[沈知事晉省]  
　　上海縣沈知事因有要公於前日乘滬寗夜車赴省謁見省吏約一二日内即回 
[塘工局董請減碼頭捐之呈批]  
　　浦東塘工善後局董謝源深朱日宣呈上海縣知事文云爲行駛公輪碼頭增捐呈請核轉函商减免事竊董局於清宣統二年因公設輪往來滬埠祗以經費無着兼搭行人收資挹注經前道縣出示周知並由墨税務司以公輪爲便公起見准予免其報關請騐民國元年以浦東盜匪充斥添輪巡江三年呈報各大部核准在案歷年滬埠往來英大馬路黄浦灘碼頭停泊悉照租界定章按季納捐兹據董局輪船管理員面稱英工部局傳知自本年夏季起增加小輪碼頭季捐每隻爲三十兩並非普通增加等情查董局公輪純粹公益性質所有學員醫士以及軍警郵差一切地方辦公人等往來概不收資逈非公司營業可比該碼頭季捐在民國五年春季以前每季祗納洋六元自夏季始改收銀六兩至七年秋季又增至銀十五兩較前已增兩倍有餘惟因普通章程董局未便獨持異議兹以本年夏季起該碼頭所泊各輪僅增收董局公輪及高橋商輪季捐各三十兩並非各輪一律待遇殊非事理之平爲特呈請鈞鑒核轉江蘇交涉員轉請英領事函商英工部局顧念董局公輪與商輪貿易不同免予增加季捐以維公益云云　旋得沈知事第三九四號訓令云安奉江蘇交涉公署第一三五號訓令開據領袖總領事復稱浦東塘工善後局請免增加季捐事兹據工部局函復允自七月一日志按月十兩减至七兩此乃特别優待相應轉達即希查照等因合行令仰該知事即便轉飭塘工局知照此令等因奉此合行令仰該局董即便知照此令 
[浦東公所今日之兩會]  
　　浦東高等小學聯合會定今日上午在浦東公所開會下午二時則浦東青年團在彼開會云 
[浙江路地方商業會開會]  
　　昨日下午二時浙江路各商店有三百餘家在本路信昌里開地方商業會成立會并選舉職員計當選者正會長爲中央烟廠朱一笙副會長爲厚餘當宋錫山長和米行蔣榮孚及幹事評議謝林黄張江俞徐等二十人并聞今日星期假座四百零七號開職員會云 
[取銷寰球學生會案]  
　　新閘捕房九號西探目斐司蓋潑與華探衛金福指靜安寺路五十一號門牌寰球中國學生會陳列有煽動性質的妨公安之傳單報經捕頭禀請公共公廨出單傳該會朱少屏未到昨晨又由張襄讞與日林副領事升座傳訊捕房方面由高易帮辦律師代表上堂譯稱本案捕房調查得該探等指控理由不充應請將案註銷朱君係延佑尼干帮辦費信惇律師到堂預備代辯旋堂上以旣據捕房請求銷案會判照准 
[醫學研究所派隊救疫]  
　　上海醫學研究所組織急救隊救治時疫大有應接不暇之勢近日浦東各鎭疫勢更甚往往早發夕死該所董事丁甘仁顧賓秋委任本隊敎員仲景堂另分一隊隨帶藥品雇用汽船率領前往施治日内即須出發 
[新民圖書館被控案註銷]  
　　公共總巡捕房刑事稽查處查悉交通路九十八號門牌新民圖書館於五月二十六號所售章宗祥之小史一書中有提倡反對中華民國政府及妨礙治安之字意途犯現行刑律第二百二十一條禀請公共公廨出單於昨派令西探殺拉文偕傳語華人曹錫卿往將該館經理鄭介塵傳至公堂先由捕房代表高易律師上堂譯稱被告所發行之書籍内有去章句語言詞激烈不特反對中政府且含有擾亂治安之性質請爲按例訊辦並諭令禁售云云繼由禮明律師代表被告投案辯稱被告所售章宗祥小史係一種自由言論故其中於去章之文字外陸宗興曹汝霖亦在去字之内蓋曹章陸三人凡屬中國人民皆鄙其人中政府亦已與民同好惡明令罷斥故當事人書館内所售之章宗　小史其中事實完全係載中國過去之政治與租界毫無關係應請將案註銷經俞襄　核供商之義圖領事羅君以捕房所控案難成立會判將案註銷呈案章宗詳小史交鄭介塵領回 
[施材會近日之忙碌]  
　　虹口梧州路上海聯益施材會施材瘞　收　路斃辦理以來成績昭然近日時疫流行患而不起者大率以窮黎爲多數該會舁材收殮大有應接不暇之勢惟經費缺乏廳各慈善家有以共濟之 
[演講人身之清潔]  
　　四川路青年會定於今日（星期日）晚新鐘八時開德育演講會特請仁濟醫院牛惠霖君演説題爲人身之清潔牛君新自英吉利返國精於醫學嫻於辭令届時必有　論往聽者先至該會事務所索取聽講劵可也 
[道署批示兩則]  
　　太倉縣民顧雲堂等呈爲差董朋比摽捺案藐抗鈞批再求令縣秉公迅傳斷贖由　呈悉候再訓令太倉縣知事傳集訊究秉公核辦具報 
　　南滙縣民季錫生等呈爲奉傳已久延未解訊異常窘迫泣求檄縣迅予開庭例辦以端風化由　呈悉仰候訓令南滙縣知事迅速傳訊依法核辦具報 
[誌謝]  
　　昨承中華書局贈英文週報第十六期一册謹謝 
贖約儲金消息 
　　救國同志會募集贖約儲金認欵數目如下　老沙遜洋行買辦吳紀宏昆仲一萬元山東銀行一千元謙祥益瑞蚨祥益增遠益順内雙合棧德昌成福順益各一千元雙成泰二千元隆祥號瑞生祥　祥號工商銀行億成和日盛德德新義興公元陽廣泰利中盛義益豐順義興成永來盛永興裕裕源長各五百元齊魯銀行通惠銀行文盛德仁昌盛益勝和振昇　元亨利廣和順源盛湧永盛泰福升德源成裕恒盛裕益成棧廣源泰各三百元長泰祥惠昌銀號志興成天泰亨内增福厚阜升萬聚裕茂公各二百元張言珍五十元以上共洋三萬二千九百五十元　義昌信義順利義豐各認洋一千元順成恒福和盛興來盛永豐利成吉祥仁和永裕捐祥同盛春同昇德各五百元泰記福順盛德義祥裕生成裕生東裕生昌協成益瑞盛泰和泰成源生泰和興德泰豐各三百元同和成同生仁增順利生記益盛遠東順德鴻昌束聚和祥永原茂吉順昌吉順絲房德順成恒泰和同泰利各二百元和亨德同玉盛袁維甸東益盛永源順和福天合利恒升泰　一百元以上計四十六户共計一萬四千七百元　連前共洋十四萬一千四百六十五元 
　　粤僑商業聯合會　粤僑商業聯合會昨開第二次廢約籌欵會於該事務所計到會者正會長陳炳謙副會長葉芯荃曾員周清泉等百餘人經陳會長宣布初次認額畢即由到會同人續認如下　信源昌號周清泉等二千額遠昌隆號吳桂初等一千額　記號羅樂訪等一千額粤安和號陳仲韶等一千額公昌和利源成號各夥一千額廣生利老曉初等五百額潤寳齏陳禮庭五百額泰記號各夥友五百額大新公司五百額裕生昌五百額裕昌仁五百額聯益號五百額怡安號各友五百額春生榮五百額公有源五百額傳綉綸二百額廣接源二百額廣記祥一百五十額公泰號一百額吳子琴一百額生記號各夥友一百額德和號各夥友一百額認畢散會已五鐘矣　　醬業　聚康醬園及同人五百額萬通醬園及同人三百額萬昇醬園及同人三百額裕成醬園三百額萬聚醬園三百額萬豫醬園及同人三百額萬春醬園及同人三百額萬　醬園及同人三百額萬和醬園及同人三百額乾康醬園及同人三百額鼎新醬園二百額同興醬園二百額萬祥醬園及同人二百額振新醬園二百額崇新醬園二百額萬元醬園及同人二百額徐松盛及同人二百額味餘醬園二百額壽康醬園及同人二百額松盛豐醬園及同人二百額新萬豫醬園及同人二百額萬元興醬園及同人一百額陳松盛醬園及同人一百額新松盛醬園及同人一百額益大醬園及同人一百額萬生醬園及同人一百額長春醬園及同人一百額萬琛醬園及同人一百額德潤醬園及同人一百額萬恒五十額 
　　菸業　法租界新開河永安街口信孚泰菸號同人認額如左　邢旭鼎七額徐運新六額朱友祥六額孫炳麟五額周殿仁三額倪菊生二額張智瑞二額徐繼史二額陸雲堃二額周景星一額朱達章一額張福連一額朱桂泉飯司二額共四十額 
來件 
[聶雲臺之棉業計畫書]  
　　邇者國人痛外交之失敗激起愛國之熱誠羣議提倡國貨固矣然而外貨入口之大宗吾人日需之用品國貨能否供給以應其求不可不急事研究速謀準備否則終不免貽人以五分鐘之　矣吾國　巵最鉅者厥爲棉貨每歲出口之銀二萬萬餘積　計之爲數不堪設想庚子賠欵之鉅以兩年棉貨之值足以償之而有除以如是之漏巵政府不爲設法國人不起力圖猶之生物枯竭則死富强之望庸有幸乎夫一夫不耕或受之饑一女不織或受之寒今以四萬萬人之衆乃仰給衣被於他國欲不　不寒不可得也愚以爲今日提倡國貨當務之急莫重於棉業矣故不揣淺陋謹概論世界棉業之狀况我國棉業之希望往昔困難之點今後然險之機與防護之方法並擬設廠計畫以就敎提倡國貨君子 
　　查英倫全島人口四千五百萬而蘭開夏一省有紗錠六千萬枚美國人口九千餘萬共有紗錠三千二百萬日本人口七千萬共有紗錠三百萬其次如印度人口一萬萬亦有紗錠六百萬至於中國人口四萬萬紡紗之錠數不過百三十餘萬以最少錠數之出貨而供最多數人之取需故不得不仰給外人所以每歲漏巵如此之鉅也然則中國紗線缺之之眞相與前途無窮之希望從可知矣 
　　中國紡織事業所以不發達之原因有三第一由於股份公司不發達也英美印日之紡績大廠每每一公司而有紗錠四五十萬枚之多除如十萬二十萬錠者尤不勝計中國公司中之著成續者惟南通之大生爲最今已陸續增至八萬餘錠尙在續增其他近年所設之較大紗廠皆由一二大資本家私人合資所辦非股份公司設立旣非股份公司故利益不能溥而多數國民不知注意勢力不能雄厚而出品銷行每遇困難例如日本之内外廠今已在華添至九廠錠數近三十萬其水有牌紗幾無地不到勢力與福島藍魚等紗相抗衡出貨甚多無慮有缺擋之時推行普遍無慮有滯積之弊而我國普通之廠皆一二萬錠者居多每年出貨有限故銷行亦限於一二地點貨擠時欲改銷他處則變爲生牌不能不貶價求沽每遭折閲貨缺時他牌攔入則固有之勢力範圍被人侵佔鄙人亦　小廠之一人此種痛苦皆親嘗之此小廠之不能與大廠競存者也故謀棉業之發達非股份公司發達不可面股份公司前此所以不發達之故竊嘗研究及之蓋一則由乏道德二則因缺才能嘗默察各紗廠在内地者多佔地利在上海同在機會而利害參差成敗逈異故有廠貧而辦事人富者或二三私人把持肥已前股束僅得分潤餘瀝者股東旣抱怨望遂致社會視公司爲畏途此其一因也又觀各廠每每至年久日深機械窊壞貨質惡劣因之售價低廉出數低減上本更鉅馴至不能自存此其故一由經理者於新廠獲利時不知厚儲公積及折舊迨機械逐年損壞又不知修配換新迄至年事益久而房屋機械引擎鍋爐無一而不損壞至是莫可如何矣此外又有因工事管理茫昧無知而暗受損失者尤不可勝計此則由於專門智識之缺乏耳總之道德與才能二者缺一則公司管業受其害凡組織公司者不可忽也 
　　其第二原因則中國紗廠技術之不研究也大抵一新廠出則必有一高價之新牌紗出現其品質大抵精美出羣迨至五六年後而猶能保其聲價者頗難也夫鄉人購紗必詳加選擇須有適當之外觀畫一之重量滿足之長度匀潔之紗條光艷之色澤堅强之拉力精密之接頭六者缺一不可至其根本則關技術者半關管理者半所謂管理者亦管理工人之技術耳無科學爲之準繩則隨意放任久之責言紛至價格低減矣仍不改善則上牌終至降爲下牌矣同用一式之花衣或者製佳紗售高價或則輕重不匀拉力不足也澤不美且也凡不匀之紗力必不足出數必少回花廢紗必多售價低而繳本反重其不利孰甚焉以此之故日紗之藍魚福島水月等紗乃大銷行且價高於本紗十餘兩無他鄉人喜其貨其準則品質可持故耳其第三原因則中國銷紗機關不完備也我國銷紗之法由紗號向廠批發再轉售於各帮駐滬莊客常因種種事故足以阻碍莊客之購貨者或因内地銷貨稍遲現銀　轉不及也或因交通發生阻碍也或因本埠市面金融困難也其結果則必至内地時虞積貨時患缺擋缺擋之時價必大漲家家飛電爭辦貨到旣湧紗價忽落危險甚矣日本紗多恃大洋行販賣凡屬商埠皆有三井等行之分店彼之販運不用自已之銀根而賴銀行之押滙需本甚微營業茂大囤貨稍久亦無所妨及至市上有所需求供給甚爲近便客商爲時間計爲銀根計往往遷就日商因其種種便利故也 
　　有此三因而我國紡織業遂瞠乎落人後矣考民國七年日本入口貨值關平二萬三千九百萬兩約合日金六萬萬元内中棉貨居其大半年復一年一方面枯竭吾人之脂膏一方面助長彼國之勢力然則以棉業救國非吾人人應有之責乎 
　　棉業救國之道奈何曰第一推廣植棉每二預備人才第三廣興紗廠植棉事今已由紗廠聯合會着乎辦理期於改良土種輪入美棉務使我國爲世界第一産棉國預備人才爲辦廠之先務南通張嗇庵先生八年前已設立紡織專門學校爾時予嘗送有學生數人在該校今已次第畢業在恒豐廠經事今紗廠聯合會亦在籌辦學校養成工業人才予今請進而言第三事推廣紗廠之辦法 
　　頃者歐戰告終棉業市塲忽呈奮興之氣象察其原因則各交戰國棉貨需要必甚急迫法比各廠一時不能修復供給本國猶虞不敷則歐西棉市之緊張暫不能弛也其在我國向以日印棉紗英國布疋居多數然今後印度棉紗來源殆將絶跡蓋四年來印度各廠因英布不能東來遂廣設布機從事織布無紗可售矣今後紗之競爭只有日本此誠天與我以絶佳之機會使振興紡織業也數月以來新　　　者七八家錠數以三十萬計此佳象也然使羣驚於目前之厚利貿然　機設廠則日後之危機伏焉盖今後一切事業之成敗將視科學　標準鄙人不敏願以一得之愚對於棉界企業家有所陳述如左 
　　（一）組織較大之公司　今雖不　驟想望英美日之大公司而爲日後穏固計鄙意宜設一十萬紗錠之公司分爲三廠其一廠設上海一設漢口一設北方上海　棉市之中心南北交通最爲便利金融周轉原料供給電力應用均非他處所可及故總廠當在上海漢口北方均爲産棉銅紗之好市塲前途發展希望無窮兩處設分廠則勢成犄角指臂相使設有一地滯銷則甲廠之紗不難移之乙丙兩地蓋紗牌相同不患有生地生牌之慮而機關統一則市而消息各處靈通辦花則就豐收價廉之區銷貨則儘值昂急需之地此無形之中所占優勝斷非其他一境之小廠可能比擬者而前所言銷紗　關不完備之弊均可以免去此大公司之利點也 
　　（一）組織公司之要點　公司組織非易事也徒空言極完美之組織極妥善之章程皆不足恃苟能得道德無缺而精心力果者數人董其事則公司自有進步向上之日否則不如不辦公司之爲愈蓋公司者一小國家也任事者須有犧牲之精神無權利之私見而爲股東者猶之國民必須有普通法律之常識弗放棄其監督天職前此多數公司之所失收者固由經理者攬權營私亦股東放任咎無可辭耳 
　　（一）科學之管理法　科學者何即吾國古語實事求是之謂也天下事有似是而非者世界一切損失弊害皆從此出於是科學尙焉工業之事所需科學尤急例如近日設廠者羣以爲電氣之勝於汽機至實際上其利益何如非精密計算不可知也若謂其消費廉則必有其限度電力之價過若何度則更昻於汽力若在内地必自設汽爐　電者則用電動法之是否有利尤屬問題應加研究不能以耳食之論爲標準蓋一萬錠之廠一歲所需煤電約計三萬兩或多耗其什一則三千也其他類此美國各工廠有以數萬金雇用科學管理之專門家以改良廠務者其結果每日能減少工人作工之時間減省作工之人數加工資以雇用精勤之工人而反使出貨加增貨質改良繳費工本減輕例如美國工價十倍於華且不作夜工而仍能以布疋販運至華獲利此則功效之確證非空言也 
　　今欲紗布品質精整機械管理合法尤非有精準之方法不爲功蓋有科學則一切似是而非之弊可以免而前此無形之損失遺棄之厚利其待發見者正無窮也 
　　（一）製造較精貨品　今市上所銷普通棉貨大抵紗則平均十六支布則十四磅粗布然社會趨勢山儉而奢用品亦由粗而精故市場需要因之而改變今則三十二支四十二支五十支六十支紗線及絲光線需要日增每年竟以數萬包概仰給於日貨近日新廠間有一二搭紡三四十支者然機械旣非特備製造難免缺點據染織廠人言華廠雙線紗質光澤遠遜洋貨故欲紡較精之品須購特製之機此項細品銷途旣寛競爭又少獲利自穏且也由細紗而織爲細布如洋紗花布之類皆婦女所喜向爲入口貨之大宗達識之企業家不可不於此注意也 
　　（一）利用副産廢料　大凡工廠利益有喪失於無形者副産品之廢棄是也例如紗廠用棉三百五十餘斤而紡成紗僅得三百斤即一包之棉紗所廢棄之棉得五十餘斤也此五十餘斤中塵屑雜物不能復用外其織維仍足供紡織者約得四十斤餘内中有六成可紡十支八支粗紗外餘皆視爲廢物賤值售出即外國廠家亦然上海惟怡和紗廠能利用此副産品織成棉絨毯每年達重量百萬磅内中大半爲廢花每磅值銀一錢旣成織物則每售銀四錢鄙人曾在紗廠聯合會提議組織回花紡織廠極蒙各廠之贊同刻已託著名之英國經騐專門技師在英開具賬略以便購機開辦 
　　上述各節鄙人不過以十數年追隨紡織家後所得一管之見備陳當世君子之採擇自以爲對於棉業亦有應盡之天職遂不揣冒昧發起大中華紡織股份有限公司意欲舉上述各要點包括其中期以曩年模範公司之理想徵諸事實辦法大概另詳簡章望棉業家有以敎之 
雜評二 
[張敬堯變賣紗廠（庸）]  
　　湘督張敬堯變賣第一紡紗廠紗椗對議會言之則不經議决而處分是爲違法對商人言之則破壞六年合同是爲違約二者皆應負法律上之責任也 
　　雖然今之武人恣睢暴戾唯所欲爲目中何嘗有議會又何嘗顧法律國家之權利地方之財産掠奪斷送一任若輩之自由豈特張敬堯爲然張敬堯又豈特變賣紡紗廠一事爲然哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
　　自由談三字皆用當代名人字跡每星期調換一次今日係沈信卿先生手書 
新談 
[上海觀察談之一節（上）] [  一之]  
　　上海住民之特性十九（武斷力最强） 
　　數日以前蔣夢　博士「國民小學而用競爭試騐爲世界萬國所無」之不平語最爲警闢透切不獨足爲辦學人士痛下針砭並於無形之中隠爲全上海住民暴露其不易自覺之弱點也以今世界之大外而寰海名區内之窮鄉僻邑其武斷力之强盛未有過於我上海者試以上海中國自辦之數名校而言無論其爲何種程度其招考期之短促與試騐評定之神速國外旣無此辦法國人亦無此捷訣渾括言之惟有深佩我上海人士明决果斷之奇能耳（按上所言實係一二十年以來之實情實事上海學子多有能道之者前清宣統元年九月記者有友人某嘗應某校文字試騐計試中西文各一篇不意試卷甫就監考者未閲卷而即當堂宣佈録取人名其不應選者反詰之則曰汝輩年齒略長宜讓較幼者入選云實則孰長孰幼絶無標準也北京知事試騐雖亦甚覺草率終無上海方面直捷爽快是誠不得不深佩上海住民之善斷矣） 
　　記者歸國後屢與上海人士晤談綜其所謂不滿意之三端記者對之亦復甚不滿意其不滿意者相同也然其不滿意之原因則大不同如各書各雜誌之以美婦人爲封面畵也上海人之意見謂此物過於冶豔作者不能無罪是尙未脱千百年來舊學先生之成見耳記者之意則殊不然記者所不滿處全身比例不合與作畫者之過於武斷也讀者諸君試一往各書肆而一展尋常俗筆之時裝水彩仕女何一而非「頭大身小」上下不均者乎記者雖非繪畫專家亦嘗聞泰西各國習畫之門徑矣其習畫時講師必先指授全身各部之比例法如頭部直徑應占全體八分之一眼角部位適居頭部直徑正中其餘五官四肢亦各有大致無差之一定比例此在他文明國三尺之童類能辨之而我國出版界美術界獨以武斷見絀寗非事之至堪深惜者耶若以此等畫幅流傳海外吾恐我國文明上學藝上不　之奇辱將視道學門面語之肆抨擊其損益出入有不可以道里計者浮俗之論顧彼失此則「武斷」二这牢守舊學成兄者亦當分任其咎矣蓋凡曾游歐美各國人士莫不知書報封面畫美婦人者視畫好山水好花鳥爲尤多也小而言之天地間有美觀處固美術家之好資料大而言之處此萬國交通時代一國有美婦人一國之榮幸也諸君亦知美國方面因遍訪中國美婦人不易得退而求一鮮明之中國風俗畫亦不多覯乃以極醜劣之怪面相代表我中國之婦人乎北京康白情君嘗謂中國男女共處一堂秩序上益見整肅此可以知深防畫美婦人爲書報封面者猶之舊派無敎育之家庭因恐幼童入園見花之美而欲折取故欲閉置内室不令窺園不令稍吸新空氣耳泰西各國兒童入公園羣芳吐艷衆卉爭研卒未有人不顧公益從而折取之者此可以見文明之世决非混沌眼光所能夢想之窺見之云 
　　其第二事則囚中國近時各著作家之好爲寫情小説也上海人之意見謂此物足令青年學子喪志短氣而日趨於墮落此又似是而非之道學家言記者曾聞之於二十五年以前回首當日又不勝今昔之感矣而記者所不滿處又不能與之隨聲相附和也蓋人生斯世不能無情言道學莫如孔子然在删詩而後所存之三百篇尙以　睢窈窕淑女之章居　一寫情小説之大宗來源均由歐美亦未聞歐美人士以此相詬病也我國兒童男女不易相見故童年無識之輩往往對書卷出神此種現象在歐美不易得而在中國其足爲害又不僅不良小説之具魔力而已有彼頭腦冬烘之輩事事出於武斷乃於不知不覺中身任爲淵　魚之水獺耳記者不滿意處實因此種小説文字不免拙劣情節不免牽强徒令學者讀之耗損精神於無用之地此誠學界之罪人也記者舊友周翁在十年前爲某書報社主人彼於林琴南諸作家多所稱許獨於白話文字謂最不易妥適彼云上海之大眞能作白話文者止爲「」與「笑」二人而已誠以歐美名家小説均可朝夕捧誦者也均可奉爲圭臬用爲課本使諸學者得極大之補助者也次之描寫事物之美與吾人容度之美者讀之亦可開拓文思陶養情性發揮高尙優美之思想决不至以有用之光陰與心力而虚擲於無用之地今試問自命作家武斷其所作爲通品者能令學子用爲課本者乎能不以浮詞滿紙贅字連篇而不令彼讀者耗損無謂之精神乎能以之爲文字上之一種美術品而令世 
　　賁興阜藝公司鐵道由第七路三十二號街之賁興阜藝公司新車站往紐哲賽者經過海　河底之大隊道此隧道在地面六十英尺之下列車過此時必换掛電氣機車焉 
界萬國播爲佳話者乎能革除我國舊派詩家與文人模糊影響之陋習而以鮮明色彩以勉盡其描寫之能事者乎（未完） 
 
[世界偉觀（二）紐約海賮河底之鐵路]  
劇談 
[東籬軒雜綴] [  柳遺時客龍沙]  
　　現在名伶中以規矩稱者武生推楊小樓青衣推陳德霖老旦推羅福山小生推朱素雲花衫推田桂鳳武丑推王長林武旦推九陣風小丑推張文　二花推錢金福銅錘推劉永春獨鬚生各得其偏而失其正羅小寳雖落落大方然限於嗓音不能獨樹一幟論者惜焉 
　　昔時俞菊生以善演金錢豹都人呼之爲俞毛包余生也晚僅一見其演混元盒年事雖高精神猶矍鑠如少年據云俞五之金錢豹悉得乃父之眞傳而病在太毛則學養之功未到也按是劇以架子爲要白口次之飛叉舞叉又次之尤以洞房時各顯原形徒手相搏一塲爲最緊煞津伶高福安亦稱是劇能手確能循規蹈矩不失老俞之意據最近觀察似乎劇體又大變矣架子念白不講究飛叉亦草率了事獨於舞叉一層大爲加工盤旋全身手足並施此點未始非戲劇技能進步處特當與架子念白等並重偏善於此而輕其根本是鳥可者近且更以旋子爲主體而以多寡判優劣斯尤令人大惑不解者也 
小説 
[潛艇歷險記（續）] [  翠岑譯]  
　　台列克相度機宜命艇下潛蓋除艇底假龍骨外Ｒ十九號今已回復原狀而新修甫竣潛艇之能力亟宜爲一度之校試也假龍骨之重量艇中已入等重之塊鐵代之裝置安妥下潛時不致使艇身傾側潛水之校試至滿意複雜之機械流暢若新製潛艇下降至一百二十尺之深度絶無阻力艇中各事更無雜亂之象有之則囊中俘虜之行動耳艇甫下入水面明迪格爾即大嚷大呌一若艇將被毁而沈者艇行水下明迪格爾呌囂不絶迨復上水而始已Ｒ十九號不遇一船右舷可見瑞典之海岸台列克故意駛近勃來維根海灣（瑞典東部小灣）由此循瑞典領海沿連續如練之哇倫羣小島而南次日日將没Ｒ十九號望見小商船七艘離海岸約十一英里向南而駛德船之運鐵礦苗者也蓋自俄國驅逐艦絶蹤於波羅的海而孟密而與丹即克（德國波羅的海之口岸）之船舶紛出至瑞典運貨和七船無軍艦掩護前後絡繹成單行而行台列克毅然謂麥快亞曰吾儕將毁之幸月輪將滿吾儕可予以警告使彼知所預備Ｒ十九號遂轉舵向南船之中間而駛甲板之砲齊起宣戰之信號飄拂於夕陽影裏悍然不復隠匿七船之命運全在司托克台而一人之手設彼欲攔截七船而毁之以魚雷或砲彈實至易易使七船爲英船而Ｒ十九號爲德艇則七船必不受警告立時被沉而船中人且被機關槍所射擊惟台列克者光明磊落之軍人也非海盜也則其所爲自必異是最後之信號起曰速停止者否則將發砲爲首之德船遂止後向隨之七船奉命泊成一半徑二錨纜長之圓形船人紛下小艇惶急中艇覆其二台列克以揚聲筒操德語謂之曰吾予汝五分鐘速至吾艇下風各船船主須將文牘交出然後駛向海岸令出皆遵行小艇旣率駛遠Ｒ十九號員役乃從事於毁船福達愛斯駕二十尺長之小艇依次至各船履行沉毁手續沉毁之法至簡即鑿穿其船底也諾愛爾至第七船第一船已没水下餘船亦均漸渐下沉此景斷非適情此事亦非逞意徒爲戰爭二字所迫不得已耳然諾愛爾一念及無數失援之英船突然爲魚雷所中而沉没於怒濤駭浪之中德人坐視船員之溺斃而不救則覺此區區七船實遠不敷報敵人之大德惻隠之心爲之大減忽小艇之水兵大呼伸手指遠處雜火星之黑烟一縷來者何船無復疑義德國之驅逐艦也來任掩護之責已太晚惟尙有報復之機耳 
[自由談之自由談] [  不冷]  
　　送禮出名　安福之欲以首領任和議總代表也名之曰送禮須自已出名然則其意蓋謂欲犧牲新國會以議和須安福自犧牲之也雖然余則以爲送禮而亦有不自出名者假如妾婦不得不用家主名也 
 
 

Page 15

 
 
   
 
 

Page 16

 
 
   
 
 

Page 17

 
 
　　老申報 
國内舊聞 
[論日本通商事]  
　　（同治十一年五月二十四日） 
　　西人問於華人曰貴國旣與日本通商矣何以不令其遨游中國任其來往自如必拘拘然僅許其至通商各口乎華人曰然此吾中國向來之定例也譬如吾國各官業已分發此省即須在此省候補日後補缺仍在此省供職非奉特旨不能又往他省何况外國之官商議定地方口岸安能任意又至未經議定之地方乎西人曰吾國之例則不然英與法鄰近之國也一經和好通商英人至法不限其所游之地不禁其所至之方法人至英亦不禁其所至之方限其所游之地然法人在英犯法英人卽治以英國之例不復治以法國之例僅須英官自行辦理不必更商於法國駐英之領事官英人之在法國者亦如之今貴國與日本亦鄰近之國非若英法之與貴國遠隔數萬里之洋也今旣和好通商亦當不限其所游之地不禁其所至之方及其犯法亦照英法之例以治其罪庶幾方爲鄰近和好之國奈何親近鄰仍如遠鄰待近國亦如遠國竟至毫無差别乎此吾之所不解也子曷不奏明朝廷開此嚴禁使之亦同英法和好通商之事耶華人曰不能我中國之禁令昔聖人揆之於禮合之於義而後設法以爲之防也即以民間之事言之至好朋友僅能至其客座不能至其内廳至親族戚僅能至其内廳不能至其臥室男女不親授受嫂叔不通音問内言不出外言不入皆所以爲之防也故臥室安息之地惟夫妻子女始能至伯叔兄弟亦不能至也何况他人今夫京師者猶之民間之臥室也内地各省猶之民間之内廳通商各口猶之民間之客座也今日本與中華雖爲鄰近之國然亦不過如民間之朋友而已安能如族戚乎安能如伯叔兄弟乎許其在通商各口是已延之入客座矣又这能使之再入内廳乎又安能使之再入臥室乎是必不能之事也且中國一視同仁也通商之國豈徒一日本哉旣令日本入内地又豈忍禁貴國之入内地乎此一定之理也子又何問焉西人曰子誠善爲説辭者然吾終不以爲然請俟異日再以質之他國之和好通商者 
　　記者曰我人讀此不能不發生一種奇異之感覺雖然此固當時人之一般心理然也大抵當時之我人視通商爲市惠之舉爲一種應酬贈送之物品亦即爲欲已不可欲靳不能不得不探懷而與之一種行爲總之曰决非欣然承諾也通商有何利固所不欲言通商有何害亦非所及慮而但希冀萬一之獲免而已亦旣終至於必不獲免矣我人姑設妄想謂當時果達其不與人通商之希望者我人今日當奚若我敢斷言今兹之種種現象皆無自造成也思想學術固無由灌輸而政治經濟上之迫壓自亦不受接觸然事勢所必不容有也以不欲開放之心行不得不開放之事今日不得已則開放一步明日不得已又開放一步日復一日步復一步終與决然悉自開放者無異而害終不可免利乃無可言矣日本開港之初其心理與我無異也一旦覺悟廢租界而内地雜居如所謂英人於法法人於英者誠知通商之爲利害問題而非禮敎問題也雖然民度高者雜居斯　發展不能自强者雜居必受壓迫我民度之進步如是使當日果亦如日本之所爲者我人今日之現象當何如亦難言矣哉 
國外舊聞 
[臺番虐殺琉球難民]  
　　（同治十一年五月二十六日） 
　　琉球一島僻在東瀛向時入貢於中國蕞爾彈丸幾如黑子財賦亦極微帑餉時絀其國民窮土瘠故不能振作有爲一切皆循舊制不敢稍更現聞有遭風難船兩艘抵閩經地方官救護撫恤自述在台灣島被殺於生番情形甚慘船名大著舵工水手共四十六人有琉球官二人長曰大著副曰馬依德俱係其國八重山島人坐駕海舶裝載方物往中山府交納中山府者國王所居也回櫂之夜陡遇颶風漂出大洋帆斷桅折任風飄流繼至臺灣洋面爲臺民所拯得以不死原船爲風浪所擊碎已無片木鳳山縣中爲之支給衣食妥爲安頓轉送之福州一船名島袋即遭生番之害者也船中共六十九人係其國太平山島人亦由載物至中山事竣而回同時遇風出洋船舶傾覆淹斃者三人餘六十六人鳧水登山誤入牡丹社生番鄉内生番見之喜甚以爲今乃得朶頤也盡褫其上下衣意將搏噬琉球人恐甚急避至條力莊若於叢林密　中生番知之率衆而往圍而殲焉膏其刃者五十四人十二人遁於土民家始得無恙亦由鳳山縣派人送至福州督臣特爲奏聞於朝以爲琉球世守外藩甚爲恭順遭風難民爲臺灣生番殺害情殊可憫應由臺灣文武前往查辦其民俟有便舶送回其國按臺灣生番久居王化之外非可以情理相喻其人亦有火器甚爲猛烈蓋昔荷蘭之道也時出滋擾即熟番亦懼之其巢穴所在莫得而踪多結屋於樹林之顚穿林度澖迅捷如鳥欲治之非縱火焚林以千百尊大砲環而攻之盡殺乃止庶乎其害可除也不然失風之船未有不爲其食肉寢皮者彼其人無禮義無知識去禽獸不遠也 
　　記者曰此即琉球之所由失也兹之所記其發端耳蓋琉球介居兩大間前此固入貢於中國亦時復放貢於日本而清廷不知也此事旣聞於日本日本乃向清廷抗議清廷拒之曰臺番固在化外也日本據此答復乃攻牡丹社而佔領之清廷與之爭經第三國之調停償以兵費而日本乃退出臺境而琉球之屬諸日不啻經第三國之承認不旋踵而夷爲日本之冲繩縣矣夫臺番之虐殺難民必非於是始特適觸日本兼并琉球之機會當時之日本所志不過得琉球耳然必乘機姑進一步以佔臺灣以爲讓步時得佔琉球之張本蓋所謂外交上操縱卑闔之手段行之至今弗替者也若清廷之應付則何如傲然曰琉球固我屬國勿庸他人之容喙而琉球之亦貢於日本彼方持之有故則不知也漫然曰生番久居化外非我官方所能治而人將據此説以代我處　之則不知也以不知彼不知已之當局與方針一貫之他國爭安往而不失敗豈惟政府爲然當時報紙之觀察其籲頇亦復如是今之當局其更不足與語外交無待言矣不知我人民於外交上之觀察得免於後人顢頇之譏否耶 
文藝 
[登岳陽樓（光緒元年正月二十五日）]  
　　二酉游侣曾正沅 
　　欲覽洞庭勝來登城上樓江聲騰楚峽湖氣暗巴邱天地此寥闊廟廊誰樂憂願言駕孤艇鼓棹濟中流 
　　浩渺疑無地乾坤此壯觀湖光浮光闊山色入樓寒書斷愁聞鴈憂多怕倚欄烟波如可濟顧我且投竿 
[登黄鶴樓前人]  
　　憑軒思覽勝傍岸且停舟地據東南險樓吞江漢流荒城餘刧火遠樹暗孤洲歸鴈書難寄凄凄動客愁 
[金山寺　前人]  
　　四阿削如此高撑山一峰烟痕沉古寺雲氣濕孤松犬吠江頭月僧敲花外鐘遥看殘塔影寒壓翠千重 
[舟抵上海　前人]  
　　駕此艨艟艦來爲滬上游梯航通萬國江海納羣流身世同秋燕功名寄野鷗無容歎蕭瑟天地一虚舟 
[送友人歸里前人]  
　　結伴游吳下我留君獨歸遠山懷故國落日戀巖扉欲别情何已相期願竟違前途好珍重莫謂賞音稀 
軼聞 
[南海奇事]  
　　（同治十一年五月二十六日） 
　　南海某鄉落有一村婦無端被殺其事甚奇述者忘其鄉名姓氏云有某甲者窶人也素居鄉間種植爲業娶鄴鄉某氏女已歷數載女家與婿不時往來彼此甚相敬愛從無間言一日女歸母家數日未返甲偶得微恙煑粥乏人遂遣人往接女回旣至女父母謂來人曰今早我女已歸婿鄉途路非遥何以數時之久尙未抵家來人答曰汝之次女嫁某鄉或因順道往彼坐談亦未可定曰是或有之汝回順道往我次女處促其歸家便是來人從之及至妹處詢問則正二月間曾經來此至今並未見臨來人以爲行路有遲速或途中不遇耳遂即歸述於甲亦不疑謂母舅與其妹同鄉彼旣非探妹必去舅家無疑正擬論間忽鄉人喧傳村後叢林中有一婦屍不知被何人殺死其婦甚似某甲之妻咸以爲異往審視之果是騐其傷處刀痕狼藉婦所携小包亦在林中離屍約有丈餘甲即奔告女家父母得來細騐翌日備棺殯殮究不知其女爲何人所殺但思禀官相騐所費甚大且翁婿皆貧惟自密訪兇手而已彼處鄉人有私相談論者謂甲夫婦向係純善從無與人結怨爭鬭之事必非仇殺惟婦年少有姿想必婦經樹林適遇狂且欲圖苟合婦持不從而兇手爲婦所識故殺之以滅口耳 
 
 

Page 18

 
 
   
 
