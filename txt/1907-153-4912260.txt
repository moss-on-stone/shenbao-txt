# 1907 - 153 - 4912260

 

Page 1

 
 
   
 
 

Page 2

 
 
宫門抄 
　　四月二十八日召見軍機錢能訓吳鈁 
代論 
[安徽旅滬同鄉懇親會演說詞（胡郁文來稿）]  
　　以上所言。不過舉古人之陳迹。至於人羣之發逹。實與地理上有密切之關係。故苗峒猺獠之窟。終不能化其狉獉。撒哈拉以南之人。終不能祓除奴性。斯亦無。可如何之數矣。若吾皖山川秀鬱。扶輿清淑之氣。於時焉鐘。黃山萬仞。吾始祖軒轅之所遊。而大禹塗山一會。執玉帛而來。朝者。大小之國以萬計。是吾皖自邃古以還。其聲明文物。早已焜耀於寰區。至今言地理學者。猶將陟其故墟。覽其遺蹟。以資考据之助。且試集地圖而瀏覽之。全境之内。水道四逹。若縱口。若香河。若荻港。若青弋江。若淝若潁若淮若淠若渦若濠支流衆多。如人身之微絲血管。未易僂指數。而揚子江流。浩浩瀚瀚。虹貫於中樞。上自潯陽。下迄金陵。其間六百六十餘里。划船番舶之上下。港灣物產之駢羅。雖以歐洲之來因河比之。猶無遜色。故皖人之遠遊四方。唱大江而東去者。莫不以此爲出發地。充其高掌遠蹠之雄心。蓋北可以控蘆漢。而叩關於薩恰圖。南可以出閩粤。而蹀馬於菲獵賓羣島。東可以濯足扶桑。如履堂闥之易。西可以出孟加拉灣。而直指歐美。形勢之便利如此。誠足以眸睨六合。而何有於地小不足廻旋之慮哉。 
　　夫證諸歷史。其動人觀感者旣如彼。攷之地理。其足資開拓者又如此。吾皖人宜建如何絢爛之事業。具如何優美之資格。方足以高視闊步。爲他省人所欽仰。乃以今日現象觀之。其間種種缺點。固有未能援春秋之例。爲之曲諱者。徽寗各屬。礦山如林。地方惑於形家之言。扃鑰千年。相戒不敢開採。棄黃金如糞土。致外人之垂涎此礦務上之缺點一。鐵路爲交通要政。無論南綫北綫。均不可稍緩。乃籌議年餘。醵資不過數十萬金。亦足見吾皖人共同心之薄弱此路政上之缺點二。茶葉爲大宗出口貨。而業 
 
 
 

Page 3

 
 
此者率膠。守烘製舊法。未能别出心裁。徒於售賣之時。自相貶價。傾軋同業。不顧大局。近數年來。幾成弩末之勢。一蹶不振。前途可危此商業上之缺點三。農事除稼穡之外。以養蠶造林二者爲莫大利源。而内地各州縣。山則彌望皆童。地則汙萊不治。一遇水旱偏灾。轉徙而　溝壑者。不可勝計此實業上之缺點四。烟寮博場。久懸厲禁。乃不肖官吏。反藉此以博陋規。致若輩得所卵育。於是遊民日衆。鼠竊。狗偷因緣而起此社會自治上之缺點五。迎神賽會。不惜擲金鉅萬。以徇其迷信心。至於公益之事。則反視如秦越。不肯破其慳囊此公德上之缺點六。行路之難。古人所歎。吾皖除望江水流安慶池州銅陵蕪湖太平等處。地瀕大江。行旅甚便。若内地則不得不以浹旬累日爲期。而且由陸則逆旅湫溢。有衞。街生。由舟則關卡留難。甚於暴客。此固諸君甘苦共嘗之境。而人人能言之者也此覊旅上之缺點七。吾皖學堂之寥落。進步之遲緩。實不足與他省抗行。然其差强人意者。尙有省城蕪湖二處。較爲完備。乃觀近事。或以細故而起風潮。或因南北而分界限。生前途之阻力。傷圑體之感情。吾甚惑焉此學務上之缺點八。自小儒倡無才是德之謬說。而我無量數之名媛閨秀。遂墮於沈沈永劫中。纏足之苦。甚於刖刑。挾書之禁。虐於秦政。終其身如俘因如奴隷。偷息於壓制之下。不得與男子亨同等之權利。其能讀書曉算。立志求學者。殆如醴泉芝草。千百之中。不得什一焉則女界之缺點九。凡茲種種差失之數。吾亦不暇多述。究其所以致此者。實由舊習相沿。牢不可破而又無一人焉大聲疾呼以警覺之。循茲以往。如復泄泄㳫㳫。不亟求所以改良焉。吾恐如病者之深入膏盲。雖有扁鵲。亦無可爲治。此非余故爲刻礉之論而好發其覆也。吾身旣爲安徽一分子。則安徽之榮辱休戚。皆與吾身息息相關。語云。良藥苦口利於病。忠言逆耳利於行。此吾不得不候其症。切其脉。舉其病狀。一一揭諸方案。而與同鄉諸君子。共謀鍼砭之方也。（仍未完） 
專電 
[電一北京（四月二十八日戌刻）]  
　　農工商部現在運到野獸甚多均安置農業試騐塲將建築博物院章 
[電二北京（四月二十八日戌刻）]  
　　錢恂爲荷蘭保和會副議員請頒敕諭以符體制（句） 
[電三北京（四月二十八日戌刻）]  
　　爪哇設立商會舉李金泉張鳴雁爲總協理業已電知農工商部請爲存案（大） 
[電四松江（四月二十八日亥刻）]  
　　婁縣何令推翻公案痛打奚文生現在風潮甚急（此） 
[日下近聞]  
　　岑雲帥奉命調補兩廣總督之日有某國人向外務部聲說岑督前在粤時有排外思想且破壞我國利益及鐵路之權請調補他省各堂官謂簡任大員權操自上我等未敢奏請且此事亦非外人所能干預云云此等措詞尙稱得體然在外部諸公己詡詡然自命强硬之交涉矣 
　　聞周督開缺雖因廉州敎案爲雲帥面參其實政府於周之感情甚好所以不得不去周者非惡周也實惡岑而欲騰出一缺爲位置岑地也朝廷用人行政之苦心有如是哉 
　　聞岑宫保條陳粤事如開放瓊州口岸裁汰水師營改練海軍并倣北洋新軍練一師圑等事均蒙俞允惟減少賠欵招募洋債兩事政府會議數次以粤東爲著名財賦之區若允粤省則其他貧瘠省分更覺有詞可措一旦洋債届期無欵可還所關甚大礙難照允云云烏呼理財之策而必使貧瘠省分至於無詞可措則其政策亦酷矣 
　　軍機處王大臣以各國洋員不時覲見每在政府會談而章京等多不諳外交未免諸事隔閡擬調外務部精通外國語言文字官員在本處充當顧問官以便隨時詢問一切其品秩在章京以次吾知將來辦理交涉之得手外部不能專美於前矣 
　　林贊虞軍機自補授度支部侍郎後卽奏請開去軍機大臣差使未蒙俞允繼以曾奉明諭未便兼差仍舊再三懇請兩宫深滋不悅諭云爾不願贊襄樞密豈憚五更之勞乎言時大有申斥之意幸經慶邸周旋遂蒙毋庸到任不必開去軍機大臣之旨如林軍機者其見機而作耶抑知機其微耶然亦當體朝廷求才若渴之心而少安毋躁也 
緊要新聞 
 
 

Page 4

 
 
[商標章程仍須改訂北京]  
　　農工商部所訂商標條欵迭經各國指駁迄未定妥上月間又由農工商部改訂送交外務部照會各國公使核奪現據比法兩國公使照覆以内中仍有兩條未妥殊多窒碍務請作速酌改以便早爲開辦云（武） 
[外部拒絶停收碼頭稅欵之要求北京]  
　　日前某國公使照會外部請將長沙碼頭稅欵停止等因當經電知湘撫查明核復茲據復稱加收捐欵爲廣籌商埠經費起見且收稅一事係中國自有之權實未便停止等語故外務部已據情照復拒絶矣（房） 
[嚴杜報銷洋人承包工程之舞弊北京]  
　　農工商部通咨各省謂本部上年奏准各省雇覓洋匠包辦工程及定製外洋船械等項須將切實收據隨册送部以資考核而防流弊等情業經通行在案乃查近來各省咨送銷册到部仍未將洋匠原訂之合同行原出之清單各公司運貨保險票據以及圖式價目等件隨册送部迭經駁回輒以造報在前奉文在後含糊聲復殊非愼重帑項核實度支之道現在庫欵奇絀百倍從前若不重申前議必致視爲具文漫無積考應請轉飭承辦之員嗣後無論何年報銷務將前項切實收據加鈐印信一併隨册送部備查如再藉口遊移卽由部查取承辦人員職名按照吞蝕官欵之例從嚴參處云云（或） 
[官物稅欵撥作練兵經費北京]  
　　陸軍部鐵尙書近以練軍經費異常支絀特電飭各省關卽將新籌征收之官物稅欵一律充作練兵經費勿得再挪别用以濟要需（益） 
[添設駐暹公使將次發表北京]  
　　中國擬設駐暹公使保護僑民并於曼谷地方設立使館一事迭誌前報茲悉此事與暹政府再三籌議已有眉目不日卽當發表大約駐暹公使卽以該處鉅商名張深濟者（係候補道）充補云（玉） 
[巡警兇毆學生八誌蘇州]  
　　蘇城西路巡警兇毆學生一事迭紀前報茲悉此事經吳縣金調卿大令提訊明確錄供通禀各憲請示遵行業奉撫憲批准飭將該巡警張子良管得銀二名斥革各予監　二年並飭將巡長胡金清楊兆蓮趙步堂三名斥革各予收押一個月期西路正巡官候補知縣文煥前經撫憲札飭摘頂記大過三次現又飭令將該正巡官及副巡官周國均巡記梁思義巡弁房恩榮巡員汪自立邏鼎一律撤差並飭將副巡官等三人所領畢業憑照一併吊銷以示儆戒（物） 
本埠要聞 
[新關稅務司致滬道函（爲丈量灘地事）]  
　　辛丑和約所議修治萬浦河道一事改訂條欵由中國自費自辦之後所有商定辦法之第八一條詳載關道稅務司有收買華洋商等浦工應用地畆之權而該條之末並有華洋地主或買受或承租其加增淤灘之例本稅務司現聞有各該商地主不少請丈淤灘之事似應先擬一辦法以免紊亂鄙意目前應卽請由貴道札飭升科局或會丈局速先派一委員尅日知照濬浦總局以便此後遇有華洋各地主請丈灘地之事卽可由浚浦局之測量師邀同該委員偕往會丈清楚並即繪圖一并存案聽候將來彚核辦理云云（培） 
[上海禁烟事宜詳紀]  
　　滬道預防烟館暴動滬道瑞觀察以禁烟限期將至各烟館紛紛會議恐致暴動特飭工程局董知照南市商學體操會並商業體操會滬學會體育部等於實行禁止之時各持械巡邏保護商家及局所以備不虞局董以各會均未備有槍械故禀請滬道照會製造局撥給鎗械如仍不敷應儘各巡士操演之鎗暫撥借用以資防範（律） 
　　預備研究稽查辦法江蘇敎育總會致上海地方自治研究會函略稱昨日本會職員會由馬湘伯先生發起以五月十二日爲上海城廂内外實行封閉烟館之期事爲　外觀聽所屬若再游移或届期以後改換名目陽奉陰違外人必有所藉口而流毒永無湔除之日凡商學各界亟應預先研究封閉後切實稽實之辦法貴會提倡地方自治就名義上論此事尤應注意擬請貴會通告上海各圑體徧徵意見書以便抉擇施行五月十三日適值星期應否開拒烟大會並請地方官長蒞會商訂切實辦法至希酌奪云云（敬） 
　　廣徵禁烟意見書上海地方自治研究會致各圑體函云接江蘇敎育總會函開云云當經敝會職會議以拒烟大會一節應俟五月十二日以後切實調查是否一律禁絶再由上海各圑體公議舉行祝典日期此外各節均表同情特奉逹卽祈貴會察照並將意見書於五月初四日以前賜交敝　以便彚齊知照各圑體公商辦法（川） 
[寗提學使覆江蘇敎育總會電（爲送美留學展限事）]  
　　敎育總會徑電悉已禀帥座允展限十日並登報矣陶沁（敬） 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
專件 
[蘇紳王編修同愈致蘇撫陳中丞函]  
　　敬啓者巡警毆辱學生一案弟處函電紛至咸相詰問責備交來誠惶誠恐此案一日不結人心一日不安弟亦處於一日不能寛其責之勢顧目前之辦法固宜早爲揭示而事後之補救將難置爲緩圖蘇垣自有巡警以來事故迭生不勝僂指民間未獲絲毫之益實受無窮之累無惑乎輿論之紛紜報章之駱驛也竊謂治病者必察其致病之由方可對証下藥治表而不治本枝節補苴無裨於事本月二十二日中外日報論說所云遠因近因最爲切中情弊蘇垣巡警原係安定旗及裁額標兵所究庚子年北方拳匪亂時地方官紳以游勇流氓充斥深恐附和蠢動會議募作圑勇以覊縻之辛丑撤防恐驟散爲地方患預於數月前缺額不補汰存三百五十名聶中丞定名爲安定旗議俟時局稍定再行裁撤及某中丞履任適奉部文催辦警察司局議以安定旗勇改編照會郡紳議覆郡紳覆以警察爲内治之要政東西各國均專設學堂注重敎育故能與民相安今將住營勇丁散布街市害多利少請從緩辦并勿以安定旗勇改編等語某中丞急於見功不察就裏覆呈甫遞而警局業以開辦安定旗勇驟增至六七百人貿然以之改充章程頗似而規畫全非但圖紙片上之好看不計事實上之利害吳人身家性命舉而付之若輩之手誰爲厲階職此亂政此固不能不太息痛恨於謀始之不臧也午帥蒞蘇鄙人亦嘗備陳其弊又與主其事者覼縷得失靳早改良上年撫標左右營裁併時警局又復挑選以足警額鄙人亦嘗勸阻所以不憚再三之凟者居鄉之義應爾也以游勇流氓圑防標兵爲巡士以保甲巡防員弁爲警官以少數東洋留學之官若生及北洋調來之巡弁本城警校之畢業生介乎其間合一爐而冶之遂組成今日之巡警而其效可覩矣夫巡士爲行政上起點之人與民最相切近凡所以保地方之治安謀人民之樂利者皆導源於巡士州縣爲親民之官不過存其名而巡士民其實職務何等重要關繫何等密切以曾經畢業警校者充之猶虞學識之或未完備道德之或爲缺乏未必勝任而愉快此所以名之曰士而不名之曰勇若如前所陳具野蠻之性質無治安之思想名之曰勇尙嫌名實未果可委之以爲監督人民之行政人乎養虎自衛宜有今日猶幸速發禍小及此改弦更張或尙易於措手若再瞻顧遲回毫末不札將尋斧柯恐非地方之福顧欲整飭警務非另起爐灶不可如或憚於改作僅爲逐漸淘汰之計則彼已結成死黨異已必排新故接續勢必與之同化害羣不去良馬亦决（今已騐矣巡記巡良巡弁必爲彼護符否則恃衆要挾不能相安）理勢使然無容飾辨者也原有之勇非另籌安置不可如或率意遣散則必流而爲匪習與性成遷地而弗能爲良者也且巡士與軍士異軍士之體魄易一統將疲弱可轉而爲勁旅巡士主學問雖屢易警官野蠻不能强爲文明此又皎然可知者也則尤非寛籌經費注重敎育不可查蘇城巡警經費歲不逾七萬金省垣重地巡警要政籌備經費僅止此數而欲其媲美津沽是何異操豚蹄而祝篝車乎忠信重祿所以勸士用之有效多不爲糜用之無效少亦枉費統六七年計之枉費已逹四五十萬金爲今之計姑以七萬之半位置若輩另編隊伍名曰巡防缺額不補限年撤盡以半專辦巡警學堂培養巡士非土著士行者不錄畢業若干卽派出若干訂章實行與人民以共曉初辦不求徧給逐年擴充挹彼注茲三年而後警務庶有把握此爲釜底抽薪辦法務本之治也若舍此而爲枝節補苴之計鄙人不敏不敢贊一詞大公祖關懷内政整飭巡警敬貢一得之見伏祈採擇施行不勝大願肅泐敬請台安 
　　敬再啓者前日某報載有民政部通飭各省擴張巡警之文並有廣爲招募之語未悉確否竊思巡警爲内治要政自宜切實舉行但招募充當其弊與征兵同而害尤甚徵兵以禦外巡警以治内皆有國者切要之圖然必行之於敎育普及之後今學務尙在萌芽通國人民具有相當之智識者尙不及萬分之一而士流實居其大半中下社會已絶無僅有則所招募者率多游民無賴不受敎育者流以之充徵兵不過耗糜帑藏無與於戰陳己耳以之充巡士不僅朘削民脂抑且爲害於閭里雖各省情形不同而吾蘇之效果已見前車旣覆後軫方遒應請大公祖將此間巡警情形及所以致此之由咨明民政部無疑爲奉行之不力並請部通行各省一律先設巡警學堂愼選本地馴謹之人入校肄習校中課程管理各項表式規則及敎習職員之俸薪權限責任品類等項均須由部詳定畫一章程分行遵守學生計年畢業後分别等第充巡長巡士將欲納民軌物之中勿爲徒飾耳目之具内政修明肇端於此始基不愼流弊滋多操切張皇貽厭惡新政者以口實徵兵可資爲殷鑒臨穎不勝杞憂肅此再請台安伏希垂察 
内治部 
[批准蕪湖緩停米捐南京]  
　　米捐局會詳蕪米疲滯擬請俟蕪廣路成再行減捐等情奉江督端午帥批云查皖省路礦米捐現於買客賣客各收五分惟粤商出口五分係屬認股行户内地五分係屬抽捐情形各有不同據詳蕪湖米市之衰旺非盡關於捐欵之輕重請將目前認股抽捐辦法照常辦理俟蕪廣路成卽令粤商停股改捐與内地行户捐一例減半各出二分五釐察核所議暫時旣可應路政急需俟蕪廣開車減收財力自易周轉礦捐本收二分五釐更無出入是於體恤商情之中兼寓維持路礦之意而於原奏米捐五分之案亦屬相符應准照辦仰候咨行路礦兩局一體查照至蘇皖兩局減捐一節旣據稱無庸置議則宁關報捐出口之米自應一律按照向章辦理併候行知金陵關道厘捐局遵照仍候撫部院批示繳（商） 
[撥欵賑撫被燒灾黎安慶]  
　　六安州篾匠街月初大火已誌前報茲聞撫憲恩中丞接閱該州所禀延燒民居三百五十九家除焚斃男婦八名外其被燒灾民大小共計一千九百九十四名殊深憫惻雖經該州與紳商捐貲賑撫仍恐生殁難周自應從優撫恤俾生者有所死者可免 
 
 

Page 11

 
 
暴露除札飭藩司由振撫局按照大小人口每名給本洋三元計共撥洋五千九百八十二元即日解交外仰卽遵照一俟卹洋解到立卽示期躬親散放不准假手書吏丁役尅扣絲毫務使災黎各沾實惠仍將辦理情形詳細具報一面錄批補禀督部堂並候批示（若） 
[議飭各省推廣警察北京]  
　　署理民政部尙書那相國與毓月華趙智菴兩侍郎會議謂各省所辦警察多未完善應咨行各省大吏務將警務一律推廣認眞整頓庶使民敎相安則交涉之案自息並飭各該督撫考察辦理警務人員如二年内果能辦有成效不生事變者准其擇尤保奬以昭激勸云（仁） 
[詳報警士新章武昌]  
　　鄂臬梁心海廉訪日前具詳鄂督略謂警察甲乙兩班畢業生分派站崗服色尙青腰間掛刀示與警勇區别每月薪水六元伍長七元當差軍另有奬勵云云（朱） 
外交錄 
[電飭伊犂將軍保護俄商北京]  
　　外務部電致伊犂將軍略謂近查伊犂新疆各處俄商日益繁多自應極力保護以免俄人藉口務請速與新疆巡撫會同委員劃清界限切實保護不得互相推諉如俄人有違約不遵禁阻情事卽速電知本部以便與該國公使交涉云云（其） 
[外兵闖城之申文北京]  
　　巡警總廳爲申報事本月初十日據左分廳申稱昨晚八鐘二刻據第七區電禀該區東便門分駐所巡長馬雲龍報稱有外國兵多名在東便門外呼門門兵向索執照聲言未帶遂從門隙遞進名片一紙并譯華語謂已豫告門領爾時門領他出門長周全忠恒林崇齡殿申等四名恐干咎戾未敢擅開忽見洋兵數名踰城而入意將用武逕入門領室内搜取門鑰不得卽拾亂磚擊鎖該巡長以其恃强上前據理力爭正在相持不下禀候核辦等情電傳到廳本廳當飭該區速往查看并派巡官景斌馳赴該處見機商辦去後旋據先後禀覆比到彼處已不見洋兵詢據巡長馬雲龍聲稱洋兵不服阻止當時將鎖擊壞卽有德奥法等國兵弁百餘人推門一擁而入抛磚擲石其勢洶洶本所巡警二名略被擊傷該長情急與之理論洋兵等遂交名片一紙并有奥國武官一員書留字據相率而去等語當往查看門鎖實已擊壞門領室内窗户什物亦有損傷據情禀報前來查上年十一月初二日奉部札開准步軍統領衙門來文照光緒二十八年辦過舊章各國操演仍遵向章先期知照本衙門以便啟門其有因公夤夜出入各門者已於各國駐京大臣先後來函請領門照執用等因在案自應共守定章乃該洋兵等先未知照步軍統領衙門又未携有執照强令啓門竟至踰越城垣而入毁壞門鎖恃衆逞强傷及巡警實屬種種不合當時若用强力阻止必致大起衝突有傷睦誼應請咨明外務部照會該國公使查明辦理懲其旣往杜厥將來以重門禁所有洋兵擅入東便門各緣由理合據實陳明并將名片字據二件申請鑒核施行 
[滿洲鐵路用人之交涉北京]  
　　日本後藤男爵到京覲見後與王大臣談及近來滿洲旣交還貴國所有鐵路雇用人員宜仍舊分别差委等語嗣某大臣以路政用人其權須自中國主持不可稍事遷就尙擬極力駁覆以免外人干預路政云（金） 
軍事界 
[琿春鬍匪之猖獗吉林]  
　　滿韓交界之琿春附近地方近日又有鬍匪潜入逹馨帥得報當卽電致政府有勢極猖獗傷人掠財後患可畏等語一面并檄各營嚴行戒備（光） 
[練綠各營暫緩裁汰蘇州]  
　　江南提督劉華軒軍門以迭接部文飭將練兵綠營員弁兵丁分别裁汰惟各弁兵裁撤之後所遺汛地應如何籌備布置因將各營弁兵數目駐紥處所開具清摺咨商督部堂核奪現經端午帥與蘇撫陳筱帥商酌以本年正值災荒之後各處地方元氣未復彈壓巡防至關緊要所有各標營弁兵分防駐紥處所自未便遽事更張惟緩至明春似嫌遙遠應俟本年秋冬間再行察酌情形會商舉辦業已分飭遵照矣（欲） 
[黔督奏陳籌辦陸軍小學情形北京]  
　　陜甘總督升允具奏略謂前准陸軍部電詢籌辦陸軍小學堂情形當經札飭學務處並該學堂遵辦去後茲據陸軍學堂總辦候補道楊增新會同學務處提學司詳稱甘省創辦武備學堂經前督臣崧蕃奏咨在案嗣因開辦陸軍小學堂查照河南陜西等省辦法就原設武備學堂編改惟以甘省武備學生肄業將及三年各屬體操敎習需才不得不展辦數月以期畢業始於光緒三十二年四月挑選合格之學生一百名作爲陸軍學堂第一班學生業經詳報有案光緒三十二年十二月復加考覈將最優之學生數十名派充各屬體操敎習領班餘悉八陸軍學堂並調取各屬小學堂合格學生共足百名之額作爲第二年第二班學生遵照奏定章程叅酌甘省情形現擬大綱八條曰建置曰總則曰職任曰經費曰課程曰考試曰儀節曰規則立課程之目亦八條曰修身曰國文曰外國文曰歷史曰地理曰算學曰格致曰圖畫訓練之目三曰訓誡曰操練曰兵學擇聘各敎員分科講授惟就武備學堂編改未能悉照部頒圖式重加建置祇將禮堂講堂飯廳客廳儀廳浴室藏書室自習室養病所閱報所及委員敎習學生居止之處修理完備第一年計用各項經費銀一萬五千六百餘兩照原章節省銀七千五百餘兩第二年開支銀二萬二千九百餘兩照原章節省銀一萬六千八百餘兩陸續由厘金項下支用等情詳請奏咨前來理合恭摺奏請仰祈敕部立案等語四月二十日奉硃批該部知道欽此（大） 
敎育誌 
[禀請提欵興學湖南]  
　　益陽縣中學堂監督蔣君鼎銘日前邀集紳士議設四里公立初等小學堂一所由師範傳習所畢業生張明新等捐錢二百串充作開辦經費惟常年的欵現尙無着擬就本鄉圑防經費及礦砂紅利項下酌提若干以資津貼當經禀奉提學使批示云圑防係 
 
 

Page 12

 
 
地方要橴餘項是否可提礦砂酌提紅利有無紛擾之處未據詳晰聲叙無憑查悉仰益陽縣查明禀覆核奪（敏） 
[查驗法政學員濳吸鴉片杭州]  
　　杭省法政學堂官紳各學員槪皆寄宿在外故有潜吸鴉片等弊近爲監督世益三觀察所聞卽邀西醫劉銘之君到堂飭傳面容可疑之學員細加查騐果有數員騐有烟廨當卽撤退以肅校規并派庶務長隨時密查以期盡絶根株（士） 
[視學員到松松江]  
　　蘇省視學員吳君寶山己於日昨來松赴城鄉各學堂調查學務定於二十七日假融齋師範學堂邀集學界中人將所查各學堂情形届時演說以别高下（伏） 
實業類 
[絲業因捐停市杭州]  
　　杭州絲業近年以來因洋莊滯銷漸覺凋敝今歲雖收成甚佳奈釐餉局又須每百兩加捐洋六角備作提充新政之用各絲商遂迭次聚議以驟加三分之一統盤計算爲數太鉅殊難遵照刻下本莊肥絲業已上市各絲行槪不開秤鄉民之持絲至省求沽者紛紛退回或有急於需資者均投典暫質云（士） 
[湖北銅礦獲利之豐武昌]  
　　聞湖北銅礦去年除開支外共獲利八十三萬八千兩之多此亦可見實業之必須振興也而各省往往貨棄於地惜哉（出） 
[户部銀行總辦演說辭北京]  
　　北京户部銀行於二十二日開股東會茲將總辦張允言京堂演說辭錄下銀行開辦已一年餘矣今日開第一次會議蒙堂憲辱臨股東光降實爲銀行光彩允言亦與有榮施我國舊習向以言利爲恥允言從前鞅掌部務隨時留心銀行經濟之學知整理財政必藉銀行爲之機關復隨振貝子那中堂前赴東瀛考查一次愈堅其信乃敢建議猥蒙户部堂憲不以允言爲不學奏派承乏銀行總辦命之創辦一切籌畫之始辦理頗難中國開辦銀行尙係初次無可倣傚官木則部欵支絀不敢多求商本則信用未孚難於驟募我國從事銀行錢業之人穩安明敏資望素著之才所在皆有但銀行由官創辦人皆觀望不前莫肯爲用允言與同事諸君經營奔走一年有餘始得草創開辦自開辦以來幸叨國家之福蔭蒙歷任堂憲之提倡承紳商之不棄去年一年頗見發逹爭買股票價值已增各行存欵漸逹二千萬去年股息約合周年三分之數分行所到之處有上海天津漢口濟南奉天營口庫倫張家口等處但以現在幣制未定允言等才識不足未能造到中央銀行之地步幸度支部堂憲均於本行熱心提倡公爺初到部卽面諭擴充銀行嗣後應須添招股本推廣各處分行等事尙須與代表諸公細爲商確以前成績帳目具在請諸公查核至本行辦法如何進步改良之處諸公研求有素務祈詳悉賜教俾得辦理完善逹到中國中央銀行目的以無負堂憲整理財政之苦心諸公光臨之盛意則允言之所昕夕禱祝者也（金） 
[錄取蠶桑學堂新生安慶]  
　　阜陽縣蠶桑學堂係由某紳士籌欵興辦禀由該縣轉詳學憲批准立案初六日汪大令特將報名各生在署考試計取趙宏基吳益仁等五十名已於十八日揭曉聞日内卽可開學云（先） 
瑣事欄 
[江督調員辦理商務南京]  
　　江督端午帥以南洋各埠現值振興商務之際亟須調員差遣查有向在舊金山留學之張康仁考求商務夙有心得遂飭調回聽候委用又因該員自經地震被災後必須籌濟資斧方能成行特飭官銀錢局籌墊銀若干兩電匯應用（克） 
[批斥不准擅留州官安慶]  
　　和州紳耆朱廣濤等日前公禀皖撫懇留該州牧曾希文接署俟期滿再行遷調當經恩中丞牌示云黜陟官僚權操自上朋比留任例禁有關爾等何人胆敢妄禀嘗試實屬輕玩功令本應查究有無串託情弊姑念鄉愚無知從寛特斥不准（孔） 
[湘撫咨請緝拿匪首蘇州]  
　　蘇撫陳中丞接湘撫咨文略稱湘省瀏醴二縣匪徒與江西萍鄉匪徒共圖不軌分股起事業經先後撲滅地方平靜惟其中悍匪如姜守旦等均爲案内首要迭次懸賞飭拿迄未就獲自係遠颺他省非分咨各省通飭各屬不分畛域合力搜拿恐被漏網現已將各犯年歲住址一一查究明晰相應開單酌定賞格咨會迅飭各屬多派精細可靠之　分投嚴密察訪一得蹤跡卽行掩捕務獲究辦應得賞銀准由湘省照給不致延誤等語陳中丞接文後隨卽飛飭各屬文武員弁一體嚴緝賞格錄左姜守旦（又名萬鵬飛瀏陽東鄉人年四十五六歲身長面白微麻有連鬢未留鬚）龔春台（卽萬龍又名謝春林謝自樓謝亞樓謝世龔瀏陽西北鄉人年三十餘歲身中面黃無鬚）陳紹莊（綽號稀巴爛瀏陽南鄉人身長五尺餘頭尖面微黃無鬚）以上三名每名懸賞洋二千元龍定（又名龍廷有謂江西萬載人有謂湖南人湖南口音）以上一名懸賞洋一千元（具） 
[商船夜行被劫杭州]  
　　杭省下河一帶邇來刼案迭出二十二夜有商船一艘裝載絲綢行經半山左近突被盜匪駕一小艇攔截搶掠一空并將舟子砍傷計失千餘金或謂該商欲圖偷捐越卡所致因之不敢報案亦足爲奸儈營私之鑑矣（士） 
[集欵修理閶門街道蘇州]  
　　蘇垣職商倪思九等擬捐欵修理閶門越城街道禀請示諭奉臬司朱竹石廉訪批示云據禀閶門越城内石板破碎行路維艱現由該職商等集資修築洵屬急公好義深堪嘉尙惟該處地當衝要興工必須夜間擬俟南北兩越城封閉後獨留大城以備出入如此則越城南北兩門必須加緊防守以昭愼重惟事關地方究竟有無窒碍之處候札飭吳縣前往勘明給示曉諭並候分飭閶門旱關委員及北路巡局飭派門兵巡士加意巡防隨時照料可也（欲） 
[修提委員被控武昌]  
　　湖北候補縣成槐素性貪酷前署公安縣曾以其第三子爲門丁去臘又奉上憲委修濳江縣棉條灣堤工又將其子充當夫頭一切工程極形草率刻該地紳士已來省禀控矣（曰） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[偵探小說殺婦奇寃（華生筆記）四十四]  
　　斯時赫迭方口講指畫。繪色繪聲。述未畢。余不覺失聲欲笑。始恍然於曩夜之所聞所見。種種言語。種種情形。竟無一非出諸兩心之悮會所致。再視福則點頭微笑。方以目止余。似不欲余之間斷其言者。余於是强忍其笑。更靜聽之。旋聞赫迭續言曰。余旣抵酸來。卽逕造約君之室。以此皮鞄。交之。並語以一切噫。孰知約君覩此。忽發其好奇之心。而余興亦遽爲之勃勃。遂相與揚臂起。而又思有以攘君之功矣。蓋約君謂此皮鞄旣得之密特而散格斯村之林中。則斯案之兇手。亦必濳居是村。而是村之最可疑者。莫過於亞登之情夫白來門。其人嗜賭好游蕩。靡所不爲。實爲一無賴之惡少年。而白來門所居。又距此林相近。且約君又聞君言。謂斯案必非外人所爲。並决兇手爲一男一女。於是直以白來門爲斯案之正兇。而疑亞登與之内外相結。以出於此。愈思愈似。一若手到而卽可成功者。乃相約共秘其事。勿令君知。而欲自偵此兇手。以救海太。而顯余等之能嘻。傎哉余等。以素不諳偵探者。而欲强效偵探所爲且欲探偵探所不能探之奇案。詎可得歟。於是奔走累夕。力盡神疲。而始所逆料於意中者。終乃悉出諸意外。至今日而技亦窮。興亦索。而思所以攘君之功之。心亦於是乎沮矣。因議舉斯事以還屬諸君。故携此皮鞄共詣君所。並告君所遇一切。或於君稍有所助耳。 
　　福銜烟嘿坐。聽赫迭述畢。始欠伸起。徐吐其口中之烟。目余而笑曰。華生今何如耶。余聞言不能答。且悔且慚。惟嗤然作强笑。蓋據今日赫迭所言。則赫迭之爲人。直爲一誠篤可敬之長者。而余乃以種種不肖之事。妄加疑擬。能勿疚心。思至此。益心服福决事之明。直如先見。而亦自笑手段之拙。至歧之又歧。輾轉繞入於歧途而不已。余今而後乃不敢復與福論事矣。 
國外新聞 
[日本皮市礦工潰散]  
　　念七日東京電云皮市銅礦工人業已潰散助剿宫軍兩隊至今未到 
[印度會議鎭平擾亂問題]  
　　念七日倫敦電云藩部大臣摩雷在下議院辯論印度問題謂如鎭平此次暴動須得放逐捕獲之亂黨又言政府屬意於印度公會之會員一二人故不平靜之原因諒由會員所致也 
[法國查見大批軍火]  
　　念七日倫敦電云有一船滿載違禁之來福鎗並子藥等於屈立波爾之前面黑暗處被法國關員查見乃船主竟敢抗拒仍舊駛行聞殺斃七人 
[英屬護衞兵謀亂]  
　　二十七日倫敦電云齋苦稅爾之護衛騎兵有暴亂事該隊頭目業已逮捕以上譯字林報 
[瑙威頌揚瑞王]  
　　念七日柏林電云瑙威亦表同情致頌瑞典王及后結婚後五十年之典禮 
[英國擬於南亞非利加籌海軍捐]  
　念七日倫敦電云海軍大臣核議開波及内脫爾兩處每年可籌八萬五千磅擬以一半供給船上所用一半作爲當地使用 
[實行法暹議約]  
　　念七日倫敦電云法國與暹羅所訂新約業已實行譯文匯報 
本埠新聞 
[二訊殺友縱火案]  
　　南市大碼頭隆盛皮箱店主張毛毛殺友縱火一案前因毛毛供有店夥彭厚卿在樓同飲奉縣尊李大令飭提彭及犯弟張阿銀審訊彭供自幼從毛毛之父張桂全爲師在店學業三十年八月桂全病故師母張朱氏因毛毛遊蕩將店務交小的經理毛毛心懷嫉忿動輒持刀尋釁因此素不交談本月二十四小的在店午飯至二點鐘出外五點方回火已救熄蔡福生在毛毛房内小的並未見過求鑒張阿銀與店徒任傳生虞小毛彭東生施阿玉等供稱蔡福生與毛毛同於二十夜三更時來叩門由學徒高小龍開入卽到毛毛房内早晚膳均毛毛搬上同食亦未聞伊等相爭至二十四午後小的等均在店内作工忽樓上失火即有皮帶車來救小的登樓見毛毛房門緊閉未幾忽從後窓竄出逃至如意街被巡士擒獲旋悉伊將蔡福生殺死報騐解訊至彭厚卿素與毛毛不睦實無上樓同飲情事大令斥該夥徒俱蓄劉海髮飭差一槪剪去又訊毛毛之母張朱氏亦稱彭未登樓同飲餘與阿銀等供同大令又問毛毛箱中婦女照片是否蔡妻供是大寶照片住老北門外又問箱中有蔡福生等結義盟帖今將蔡砍斃何故供並未行兇不知被何人殺死大令喝鞭行梢四百下又跪鐵鏈良久仍前狡賴遂命張朱氏張阿銀母子及任傳生等四人分具供結兩紙各印指摹交地甲帶　該差甲帶同阿銀到工程局查出毛毛衣箱兩只先行交案開查毛毛還押彭交差候審（車） 
[巡士與救火會衝突之禀批]  
　　滬道瑞觀察批救火會龍夫李愼記禀云此次巡士與龍夫衝突訪聞係因龍夫忘穿號衣而起夫火患最烈動輙燎原全在施救踴躍庶不致蔓延爲害凡赴救者即非善會中人但實在塲協助亦無阻拒之理且南市上日大火被燬數百家已屬慘心怵目是日復肇火患各商鋪待救較前尤爲迫切可知愼記龍夫縱或忘 
 
 

Page 19

 
 
穿號衣亦足見其倉卒赴公急不暇及之情狀旣在移置皮帶又有救火各會友從旁勸解何以巡士全不理會轉復調集一咪忿爭置各商身命財產於不顧是豈尙有心肝顯見倚勢欺凌肆無忌憚况警棍爲巡士防衞之具以之抵禦匪人則可乃敢毆擊平民甚至施之慈善界上其爲不諳警章平日之横行不法尤可槪見無怪自治無進步時論多貶辭爲警務長者自問亦何以自安本道慨念時艱隱憂曷極非將警察事宜大加整頓地方安有起色仰上海縣迅將解案之李桂生姚氏如從嚴懲處以快人心而平物議一面照會總工程局加意改良警政嚴切約束巡士勿任肆意妄爲是爲至要所有遵辦情形仍其報毋違救火會公禀一併黏發（懦） 
[批斥爭產]  
　　原任山東登萊青道蔡二源觀察之妾蔡薛氏因長公子不分遺產日前遣抱投縣禀控茲奉李大令發出批示云該氏在蔡宦家已十六年當初何不隨赴任所身後又未奔喪成禮留滯滬寓另立門户其中顯有難言之隱蔡錦驊沗爲家督經理遺業分所當爲何至昧良圖吞置該氏母子於不顧指稱氏子錦彪名下酌分萬金須待成立而後交付果如所議則錦驊曲意調護子道弟道兩無所虧迥非霸產欺弟可知家庭閒事可情商而不必勢迫該氏卽欲先期分給房族具在亦應邀懇設法勸導秉公理處毋遽率爾興訟粘摺閱發（尾） 
[禀揭副巡官越權定罰之批詞]  
　　閘北工巡總局提調李太守禀陳副巡官越權定罰情形奉督辦瑞觀察批示云禀及清摺均悉查上海開辦巡警奏明仿照江南巡警章程辦理業將章程札發遵照在案正副巡官處理事務權限按之定章祇能處置拘留三日或四日及罰欵元或一兩以下之警罪其犯該拘留三四日以上罰欵兩元或一兩以上者不得逕行處理今閱該副巡官摺開各數爲董長霖毆人成傷照章應送總局辦理該副巡官竟擅自定罰他如聚賭抗諭及開塲窩賭各項亦逕處罰至十元十二元不等似此越權擅專視定章如具文實堪痛恨况警章欲期遵守必須先行宣布宣布不遵乃可施以刑罰新設之局即有違犯尤須斟酌緩行今該分局設立甫及一月輕重罰案卽多至二十起其爲滅裂從事更屬彰明較著衛民之政適成厲民之舉又何怪民怨沸騰不可終日耶現該副巡官業予撤差查辦嗣後各該區局應由該守督飭務遵定章辦理並先期宣布勿任誤犯　章仍嚴飭巡弁巡士遇事總宜力守告誡不得任意凌辱平民藉收官民息息相通之效至該分局繳呈罰欵洋元照章係由籌備科長登存備用目下本總局未設籌備科長應令總計課員登簿列收儲充局用將來各該區局繳呈違警罰欵卽照此行以歸一律仍按季分别開報本督辦以便查攷功過仰即遵照繳（廷） 
[滬道示諭貧民就醫]  
　　爲出示曉諭事照得時届夏令貧民疾病漸多其無力延醫者往往成難治之症殊屬可憫歷經由道設局從前委員視爲優差所購藥料多係低僞之物大失救濟本意自經本道於上年起另派委員辦理以期實事求是茲本年定於五月初一日爲始在藥王廟設局施症合行出示曉諭爲此示仰地甲軍民人等一體知悉母違特示（釐） 
[請假鼓樓安宿營勇]  
　　道憲瑞觀察日前函致提右營萬棣華參戎略謂前者飭派滬軍營勇丁開濬蒲匯塘肇家浜二河惟因各勇丁就近無住宿之處往返殊多不便請假西門鼓樓爲該勇丁住房以兩個月爲期俟工竣後仍須飭遷云云（哲） 
[公廨新委員視事]  
　　新委公共公廨幫審委員寶子觀大令於昨晨蒞廨視事午後拜會駐滬英德美三國領事官其餘各國領事尙須訂期會晤并于今日起訊理晚堂案件（舟） 
[獲犯分别解訊]  
　　老北門巡弁前晚在城樓上查獲匪徒王阿福李厚生及某申等三名解送參署當經萬棣華參戎訊判將王李兩犯各責一百板釋出甲情迹可疑飭勇轉送中區交正巡官程明府訊明發落云（永） 
[示領屍棺]  
　　上海縣正堂李爲出示召認事據廿三保二圖地保朱竹亭投稱圖内西華海路協昌機器廠張炳銓所雇之包車夫海門人邱有福日前因失去照會一張被主怒斥邱卽羞憤交集自縊身死報請詣騐等情當經前往飭仵騐明無訛飭即棺殮標封發壇召族認領爲此示仰邱之親屬來申認領勿延計開邱有福年三十二歲身穿元布來袄藍布短衫腰繫馬肚帶袋儲鑰匙一個下穿深藍布夾褲藍布襯褲白襪無鞋（哲） 
[法捕當差]  
　　法捕房日前新招華捕五名經麥總巡派某包探敎習警章茲已諳練昨由麥君偕華捕頭王某帶領各新捕至法署請領事騐看後給予號衣各物即日跕街當差（絲） 
[機匠軋斃]  
　　英租界大馬路新總會專裝藥水電鈴之張辛出昨晨在四層樓察看升高機器不料機車自五層樓直下張躱避不及致將頭顱軋碎身死事後捕房派出中西探往查當　死者母舅到塲將屍抬回福建路買棺收殮了事（舟） 
[巡局遷移]  
　　閘北北市西南區巡警局本在閘橋西堍現因房屋狹窄爰　昨日遷至閘北大街北首新造房屋内辦公（莊） 
[限制菜攤]  
　　閘北菜市白搭蓋蓮廠後各菜攤仍舊違抗至今未行遷入日來并又聚集東西河浜故巡警局員昨特出示限令於本月内一律遷入如違嚴行提究不貸（泉） 
[上海官事]  
　　商學譯員候補道伍璜候補知縣李開基昨日到道分别拜會禀見新任青浦縣趙夢泰禀知於二十六日接任前任提右營周子安叅戎於昨日挈同瀛眷遄返湖南原籍（車） 
[更正]  
　　前紀高陞棧庽客何松寶被馬車碾斃一則茲查明何松寶並不假庽高陞棧係屬傳聞之誤合行更正 
訟案 
[會訊定貨不出案]  
　　英商錦隆洋人控戴春林香粉店主王桂堂定貨不出一案前午讞員關絅之太守與英巴副領事提訊原告洋人供前奉堂諭將貨拍賣後尙虧折洋九百餘兩請追訊之王供求寛限並稱實在無力現在店内各貨約值數百元求察太守商之巴君判押候將店發封再核（舟） 
 
 

Page 20

 
 
[上海縣案]  
　　閘北巡警局前獲屢向各店强索自稱老虎黨之惡丐四人解縣責押在案今奉提略詰判爲首之王阿毛發押改過局一年附和之張福生張和尙王阿三各枷一月發犯事處示衆○巡警中局函解强借之姚阿福到縣先據原告姚孫氏供阿福是遠房夫姪借錢已非一次二十一日因强借不遂將糞磚抛入家内翌日又來兇擾求辦阿福供多支吾判責二百板枷號七鋪犯事處示衆一月（車） 
[總工程局紀事]  
　　大南門内時公館傭婦王葉氏之子被顧玉生以作伐爲由取去禮洋四十元飾物兩件即行逃避經氏將顧婦周氏扭控到局奉孫明府訊判在案茲因周忽患病著從寛交保限尋伊夫再核○敦泰莊夥徐來卿扭吳清泉至南區控被欠銀五十兩解奉孫明府訊判交保限端節先還二十兩餘限中秋還清（夙） 
[公共公廨早堂案]  
　　虹口西華德路裕豐衣莊失愼後捕房疑該店有縱火圖賠情事曾飭中西探將店徒朱良卿拘獲一面將在逃店東楊景商並司帳巖福生陳阿連等解究讞員關太守偕德師副領事會訊先由五十四號西探禀明嚴福生已在捕房供明二十六夜楊景商於一點鐘復回店内至四點鐘失火等語顯係縱火圖賠訊之嚴供是裕豐衣莊司帳本錢一千元另外股本亦有一千元所以保險一千六百兩去年開張時存貨有三千元現均付一炬火起在二十六日至店東去而復回事在二十五日求察訊之陳阿連供店中存貨實有三千元東家於二十五日夜回家再來實非二十六夜間餘不知情包探錢盈堂供與五十四號西探同並稱捕房訊供嚴陳等稱二十六夜老板去而復回因法界張寶記購衣之故茲改供二十五夜顯係避重就輕訊之朱良卿供是學徒因捉臭虱火燒棉被不敢喊救致火燄上昇中西官得供判朱押候楊嚴陳由捕房帶去交保於下禮拜六再訊○楊鈺文温慶華先後向英商何俊山借洋二百六十餘元向索不還控奉中西官飭差恊探於昨日解究楊温如數呈繳欠洋並請求恩免利太守判交保候將洋送繳英領事署查奪再核○無錫人袁文英在吳秋廷號内爲夥因透欠工洋三十元向論袁即竊取機噐上牙齒逃回家中經吳控奉公廨飭差至無錫縣移解來滬昨日解究吳投案求追訊之袁認欠是實惟未竊牙齒太守以控竊無憑判將袁押候交保還洋如違未便○王仁新乘火竊取湯阿隆家衣服茶壺等物判枷五天再押十四天○沈梅齋前騙取秦見堂衣料控奉中西官訊明屬實判押西牢半年在案又有某高麗人查知沈已押西牢投廨請附追被騙之洋昨由捕房將沈解訊太守判還押候訂期知照解究○小工童禮清宋小洪等串竊洋東毯子時表等物值洋二百餘元報捕將工頭董加生於昨日傳究太守判一併押限七天交物董由捕交保俟下禮拜六再追○陳鳳江王向榮方的奎拆梢判過堂訊追○夏惠卿因王榮泉向伊尋妻口角用刀將王戳傷昨由捕將王妻於氏拘獲昨日解究太守判夏交保王干氏押一月滿期交伊夫具領○柴子孝與周子雲等開設乾吉洋貨號不及一月即行倒閉逃逸經往來各號控奉捕房派探將柴拘獲解究太守以人証未齊判押候再訊○哈味洋行控買辦孫廷栻欠銀奉傳到案判交保訂訊○喴利洋行控楊德　定貨虧銀奉提到案判押候禮拜一訊奪（舟） 
[法租界公堂案]  
　　迷路女孩徐妹妹經公堂送堂留養在案茲妹妹之母到堂認領由萬翰香司馬將女提案訊判無訛著氏覔保具領○張子藩偷車照判押三天○王德茂張阿五串竊徐信昌塌車判各押捕房二禮拜○沈　林偷孫阿松衣被褲子判枷一月押改過所二月○王狗郎竊鐵鑽判押三天○押犯陳阿二王長根袁桂生王阿金楊德順等業已期滿解案判再送改過所覇禁○王沛甫偷陳金林布衣判押十四天○陸阿四竊洋麫一袋判枷十四天贓給失主領去（　） 
[美租界捕房事]  
　　前晚有法艦兵多名乘醉至四考脫路胡閙由捕喝阻不服反被逞兇並有美艦兵助之爲虐該捕急鳴警笛由他捕帮同將法美兵各一名帶入捕房押候送各該領事署發落○前晚有洗衣作主邱子方手持西衣十一件行經嘉興路橋被流氓搶去報由捕房飭探查緝○工頭張成記等三人前因吞没扛夫陳老三等工資十餘元逃逸他處昨爲陳等撞見扭入捕房由張自願照給了事○方阿會昨向鄭阿芝索欠無著被毆並失金戒一枚報由捕房飭探將鄭拘入捕頭以方所控不實一併逐出○昨由包探邊槐洲拘獲搶犯倪阿三繆天青二名帶入捕房押辦（西） 
來件 
[黃勳伯君奠儀第六次清單]  
　　泰和行送洋二百元勞敬修送洋五十元勞瀚泉送洋念元黃薌舫劉健華各送洋十元黃景村勞筱郭黃耀棠劉鑑明各送洋五元廣和豐陳文甫合送洋五元陳彥斌區耀生李翰藻各送洋三元沈松筠關連彬盧佩璵區炳南顧琢如李遴釘顧佑朝李鴻飛李忠葆各送洋二元蔣佑鄉劉子榮黃福田黃彰發何景祺周植生宋國元李文祥黃壽祺梁仲夔陳偉基黃杏初黃詠鏞李其藻黃源亨蔡蒿滋馮德輝楊賓准各送洋一元共計洋三百六十元正 
振務 
[華洋義振會捐欵第四十六次報各]  
　　保安洋行經收鮮帮助銀二百五十兩鄧墨林廿元黃文南十元無名氏五元泂庭船機噐房五元張全榮二元李懋勛三元唐詩一元五角黃惠三元汪願植一元束定功一元五角史久銓一元葉鴻遇一元謝宗敏一元李寳昌項鼎合一元裕通銀號二十元五味和柑號二十元謝仲笙二十元又另芦廿五元共銀二百五十兩洋一百四十一元 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
調查 
[長春商情]  
　　長春東走吉林。西通蒙古。北經哈爾賓而逹於西比利。南由鐵路經奉天而至營口大連。其地勢雄據東三省之中部。天然一絶大都會也。其商業有通過貿易之性質。自奉天鐵嶺以上。由營口大連輸入之貨。大半爲此地所吸收。吉林蒙古哈爾賓各地豪商。凡欲有所輸入輸出。無不經長春商人之手者。冬季運輸最旺之時。吉林長春之間。車馬往來。恒三千輛上下。倉棧充斥。取引繁。殷爲東省各都之冠。 
　　長春府城。人口約十五萬。週以土垣。城内東西十里。南北五里。冬季商人蒞集者以萬數。加以城外居民。數在二十萬以上。而土乏黏質。大風倐起。黃塵漲天。迎面不相見。雨則泥濘没脛。惟冬季道途凝凍。最便轉運。然其寒烈。恒在二三十度以下。 
　　其地純爲商業地。豪商駢列。大厦雲亘。衙署寺觀等類。反不甚美觀。其地方各官。有長春知府。財政局。巡警局長安盛營管帶亦駐焉。皆隷吉林將軍。此外有蒙古郭爾羅斯王府。地本蒙王所屬。故至今猶歲歲徵收地租。商家之圑體。有公議會。大商七人爲幹事。稱爲值年。每歲更舉。另有書記長一人。稱爲鋪逹。其地商店之大者如左。 
公升燒鍋人和燒鍋福德燒鍋 
大成燒鍋公升當典裕升當典 
順升當典福興當典萬發當典 
同和當典東廣順當典廣順慶當典 
興順號興隆號廣順號 
順升合裕升慶福興德 
同和盛同和福德昌盛 
恒興號廣增號（未完） 
雜爼 
[和諧靈藥]  
　　西國有農家夫婦二人。始則床頭詬誶。繼則攘臂而前。謾詈喧嘩。聲逹户外。不勝其擾。一日婦走告鄰嫗。嫗曰是不難矣。有法以治之。爾姑待。乃入内取水一盂。攪以糖。又加香料。持之出。告曰。此水專治夫婦不睦。俟汝夫發怒時。卽以此水含諸口。待其怒息。然後下咽。此法屢效。勝服一帖平安散也。婦諾之。是夕其夫復以米鹽瑣屑。遷怒於婦。婦絶不與較。遽將盂水納入口中。待夫怒息而咽之。如是者數四。而其夫之怒。竟如爝火燒空。不撲自滅矣。解忿妙法。莫過於是。夫婦和而後家道正。家庭肇釁。半由婦之多言。得此嫗妙法。以排難解紛。眞萬金良藥也。惟恐婦人氣動。不能飲此靈丹耳。 
[光學厚生]  
　　植物之茂盛。全恃日光。近有人用阿山德里尼燈。其光甚白。與日相似。以分光鏡試之誠然。如有植物。以此燈照之。使永不見日光。其茂盛亦與飽受日光者相同。或以紅蘿葡數枚。一則置於日光中。一則置於燈光中。其夜得燈光者之茂盛。較僅於晝得日光者加倍。試之豆類。其兼得燈光者。日開花見筴。而僅得日光者。則尙無蓓蕾也。以上皆美國某大學植物專家所研究。而其關係於生業。則尙未可知耳。 
 
 
 

Page 27

 
 
   
 
 

Page 28

 
 
   
 
