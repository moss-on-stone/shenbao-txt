# 1895 - 167 - 4907961

 

Page 1

 
 
[新印各書籍發售] [  圖書集成局啓]  
欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元五角○駁案彚摺碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗寃錄碼洋六角○康煕字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大淸會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角諸君欲購者請移玉申報館帳房可也此佈 
[論時變之速]  
　　臺灣自𨽻中朝二百餘年教養兼施飲和食德爲南洋屏蔽其物產之富人民之衆形勢之可恃在行省中亦首屈一指焉雖僻在海隅而爲中朝撫有之地界連閩粵本無意外之虞不料倭人搆釁將不知兵兵不用命不得已而言和倭人知中國兵力之不濟要挾多方於償費通商外又索取未經開戰之臺灣若不允其請勢必兵連禍結未有窮期朝廷軫念蒼黎慨然割棄中朝拱手而讓倭人唾手而得是直轉移間事耳而乃臺民不服義憤同心共擁唐微卿中丞爲民主定年號爲永淸中丞迫於衆議致違朝命而順輿情在中朝已爲割棄之地得失本置之度外而揣中丞之意亦未爲無見內不背君外不背民事濟則可以享富貴可以張國威可以作中國之聲援可以聯外邦之輯睦不濟則以死繼將臺灣民主之號歴世不磨卽臺民雖披髪左衽亦當思中丞之義憤而奉前主以馨香也生而享榮爵死而得榮名中丞亦何樂而不爲自聞臺灣改民主之後薄海臣民莫不交相稱頌以爲臺民如此舉動不特可以振積弱之威抑亦可以折狂宼之氣上下一心兵民一氣軍火之足軍餉之多可以相持一二年之久劉淵亭鎭守臺南林朝棵鎭守臺中薇帥則統鎭臺北勢若長蛇首尾相應不特形勢之足以守險而得此三公以坐鎭斷無有土崩瓦解之勢倭人在遼東勢如破竹而區區之臺灣恐不能輕易到手局外以此相期臺民亦以此自恃卽倭人不敢輕易動手亦未必不以乎此就時勢而論倭人用兵之精臺民倉卒而成義舉恐難與抗然苟能以死誓則無不可與之相持若一旦得手倭人知難而退則自主之局成矣卽不然而近則數月遠則以年計臺灣之地倭人斷不能一戰而得也乃屢得南音諸臺北兵變基隆獅球三貂迭次被陷終未敢深信旋聞臺北已爲倭人所有總統已不知去向臺灣之事幾蹈遼東故轍豈遼東之兵不足用而臺灣之兵亦無用耶卽臺灣之兵不足用豈臺灣之民亦無用耶遼東之兵强之使戰如有不得已而爲之之勢其敗也固宜若臺灣之兵民則固自願備戰者也且不能阻其不戰者也意必以死相禦而乃逃潰一如遼東豈倭兵之精固非我之敵耶抑民心尙未固結而統率之未得其人耶兹悉基隆雖失而三貂獅球何足以資抵禦因總統懼怯微服先行致起兵亂之禍是兵亂在總統旣走之後而總統之走在獅球三貂未失以前苟總統坐鎭雍容獅球三貂未必遽失而兵民亦斷不敢爲亂刦掠臺北至今可以安然無事乃總統一走兵民旣無統率勢必爲亂臺北一亂則無怪獅球三貂之兵驚惶潰散倭人乘機而入唾手而得於是臺事不可收拾矣按全臺軍火器械餉糈均在臺北旣爲兵民刦掠一空焚毀殆盡餘則皆爲倭人所有聞臺中亦無守將所賸臺南劉淵亭一軍旣無接濟又無外援孤軍堅守終亦不能久持恐劉淵亭此時欲不咎唐總統而不得矣總統旣不能籌之於前慨然自任又不能籌之於後脫然而行使全臺之民如嬰兒之失慈母并使遭亂兵刦掠之慘總統撫躬自問其何以爲情耶苟倭兵進攻臺北存亡危急之秋猶有臺中臺南爲退步尙不至於微服而逃而於臺北安然無事之秋獅球基隆尙在相持之際儘可調兵救援轉敗爲功而乃中道而行半途而廢豈總統之將略本不足恃耶抑別有苦衷不能爲臺民正告耶當奉詔內渡臺民堅留之時總統亦籌劃再三豈今日之事未能料及鹵莽而爲之耶當時若婉諭臺民告以不能勝任擇賢以代臺民有統率之人自當放總統內渡則何至今日微服潛行進退維谷無以對臺民無以對君父哉使劉淵亭而爲此或未必如是之有始無終也臺民當亦深悔所舉之非人矣時局之變遷眞有不可逆料者歟 
[保衛西商]  
　　西報云臺北被倭占後旅居是處之西人無人保護易受欺凌英廷因派一大兵船稜波者鼓浪而至調兵二百名登岸以衛各商 
[紅塵瑣語]  
　　京師南橫街萬順木廠鋪主某叟龍鍾多病適遇端節有要債無以抵償夤夜持刀剖腹而死其妻急爲援救已無濟矣有一螟蛉子懼罪及身竟於次日自縊於西壇根下空曠處曾幾何時遽喪二命貧困之足以害人也如是○武淸人某叟因其地水災今春携孫女入京寄寓前門外宴家胡同同鄉張姓家託張代女作伐覓一壻家張以小本營生者無多暇因轉託其素識之甲乙輩代爲物色甲乙皆力任其事四月杪某夜二更忽有多人推張家門入砸毀窓壁張夢中驚醒熟視之下無相識者一天津人當先揮衆搶女去衆皆手執刀棒張攔阻一人砍張倒地女出門臥街頭曳之不起有某內經行路側女牽丙衣口呼救命丙商人不敢多事奈女不釋內衣内亦不得脫去天津人立女側百般威喝正相持間張帶傷舉木棍至猛擊津人不中津人膽落走避衆亦各散蓋張居里與妓館相接甲乙輩皆非正人以女爲奇貨津人之來甲乙所暗使也張訪知之次日卽携孫女遷於他處免爲强暴所覬覦○廣渠門外某甲富而不仁賣米爲業值歲饉饑糧價大昂甲售米居奇戚友來糶一文不得短少村人多怨怒之而甲獲厚利頗自得焉五月六日值鄰村祀神演劇甲之婦子往觀衣飾眩人目是夕有盜多人入甲家刼掠一空甲自恨恨而一鄉人皆稱快○大宛兩縣考試准於五月十九日開棚 
[級捐助費]  
　　京友信云戶部議定京外實缺大小文武官員皆令捐加一級所有捐欵由各該員俸薪養廉項下扣留以備要需 
[盜黨橫行]  
　　寗波訪事人云奉化大盜張寳倍之黨高全木等在棲鳳等處肆行刼掠惡貫已盈郡守得禀後卽批飭奉化縣會同營汛各弁遴派得力勇丁捕役按名跴緝務獲嚴懲而高及尤田雞等人依舊愍不畏死風高放火月黑殺人種種行爲罪難擢髪誦李涉相逢何必曾相識世上於今半是君之詩覺地棘天荆無處非江湖之險矣某日有客挑大錢十七千銀洋一百十餘圓行經某處突被若輩黨羽攔路逞强大喝曰識時務者快輸買路錢來莫怪喒老子白刃無情碎屍萬叚也客懼急納錢乞命苦輩又搜其客囊盡攫所有而去當心驚骨折悵惘而行未數武見有農人 
 
 

Page 2

 
 
在田中耕作因卽大　呼　農人聞知其故四路兠拿盜以手鎗擊之一農膽力兼人飛步向前以釘靶拉住盜之髪辮盜不能脫遂得擒之以歸本將送諸官衙旋復猶豫不决盜魁一聞是耗急持洋銀來贖農人遂將盜釋去不復追求刻聞棲鳳等處地方店鋪居民夜難安枕行商坐賈咸有戒心提道二大員已派出練軍四百名前往查緝矣 
[鹽船撞沈]  
　　月之十八日武漢忽起大風走石飛沙大肆跋扈江中白浪翻騰洪濤亂捲有自十二圩運來淮鹽巨艦一艘布帆高張大有乘風破浪之勢駛至大別山頭是地爲寍波夾板船停泊之所悮撞錨鍊船底漏穿裝載過重竟致全船沉歿水底小划將船中老幼篙工板主救起其餘鹽斤及什物槪送與波臣共計引鹽二千餘包約值運本萬金云 
[示禁拳棒]  
　　鄂中近有一輩專持血氣之士延請教師講習武技每值夕照銜山牛羊下來之際三五成羣聚於鎭之後湖堤外演習拳棒演畢或登茶樓啜茗或入酒肆沽飲醉後稍有不遂至起禍端榷憲漢黃德道惲松耘觀察觀風問俗防患於未然於日前出示嚴禁凡各商民工藝務須各安其業不得演習拳棒滋事生端如若怙過不改卽當拘拿嚴辦云云想一經告誡之後强悍之風或可稍息歟 
[問答節略接前稿]  
　　李云敕書內寫明如果詳閱各條妥善再行批准所以我不能作主伊云我國敕書亦是如此寫法李云批准在先換約在後一經批准當卽電告伊云總須訂明一經批准接電後方可派員李云爾已許二十日我說一月之內所差十日無多伊云明日簽押後日中堂登程到津卽可專差將約本齎京爲時甚速李云我到津後尙須請假另派員將約本送至總署進呈中國作事轉折甚多期限不能過促伊云此講和之事非尋常可比故逾速逾妙李云平常約章換約皆在一年之外伊云去歲我國與英國新立約章在七月十七畫押十八日英君主卽已批准李云中國之事不能如此比如批准後又須派員至津候船至烟臺皆不能尅期烟臺換約從爾日期當由我定伊云二十日足矣所差九日所費實多六十隻運船在大連灣兵皆在船守候李云據我看簽押後卽可將兵調回伊云不能李云我在下關三十日定約不爲不速他日約本由津送京呈進蓋用御寳然後派員來津守候船隻到烟臺此中躭誤日期不少何必怱促爲此不情之請伊云十天所差太多李云此甚小事豈可因此齟齬中國辦事向來延緩比如我正月十九日奉旨卽速料理來此已二月廿三矣換約之期寫明簽押後一月之內我當能催早限定二十日太促萬一不及又將失信伊云西國議和皆皇上自定立卽批准互換李云現在亞西亞何必常以歐洲之事相比換約之地從爾期限當從我伊云一月究竟太遠李云留兵貼費究竟可去否伊云不能去李云何法伊云中國爲難情形無論如何兵費總須各認一半李云二百萬兵費太多一百萬各半不問所費若何每年我凈貼五十萬一應在內伊云此費只可養一營李云何必多派留兵與貴國甚近萬一有需卽可調來伊云留兵爲抵押賠欵非爲別事李云英法留兵皆無兵費貴國應寛大辦理伊云換約之期究竟二十天定否李云已講明一月伊云太遠簽約應從速批准互換亦然李云轉折甚多伊云二十日足矣烟臺甚近如能准二十天我卽准貼費五十萬不然必要一百萬李云換約之期總請旨每年貼費五十萬自換約之日起伊云如能允二十日李云我不能作主伊云能允一月何不允二十日李云寫明一月我可催及早互換會議已久當派參贊將約本校對淸楚後日簽約伊云何不明日簽押我處明早卽可寫齊李云我處必須明晚方齊後日簽約伊云卽定後日十㸃鐘李云仍在此處當面簽約否伊云然也但兩件事應定明李云我回去請旨換約日期可空中堂起席伊又諄諄以二十日爲請方可允貼費五十萬中堂答以言定不必多議而別時已七㸃鐘五次問答節略錄完 
[滷鹹爭利]  
　　福州南路鹽帮係龔姓專辦歴有年矣有陳聲甫者向於各路商販運到鹹魚之屬上岸時卽買其船底所留腥汁按斤約二三文雇工煎成上滷每觔值錢二十二文獲利十倍龔姓艷之就在塢尾開設館設廠煮造原約龔姓五成陳蓮士二成聲甫戴光武各一成又紅股一成未有立據也現開張五年餘獲利以萬計現龔姓查知滷可暢銷勢必有碍鹽利决計停開以扶帮務識者謂其如夢之初醒也 
[江都賞格]  
　　前報紀揚城東鄉四望橋左近老圩壩地方某官鹽棧分店被匪撞門入內飽掠所有而逸經邑宰履勘等情兹林邑宰以此案已歴月餘贓盜未獲誠恐遠遁特懸賞格緝拿略云本年四月初二日據老圩壩地保劉坤禀據公鼎豐官鹽棧司事徐植報稱在該處租賃丁氏房屋開設官鹽分店實於四月初一夜二鼓時被匪撞開後門進內分赴各房搜掠錢洋衣物店夥吳子常喊捕拒傷携贓逃逸等情往查屬實叩請勘緝前來並據官鹽棧公鼎豐主開單同報到縣據經會營詣勘通報飭緝在案迄今贓盜未獲誠恐遠颺除移請鄰封一體協緝外合亟懸賞勒緝爲此格仰諸邑人等知悉有能拿獲此案眞贓者犯者賞洋一百元夥犯五十元知風報信因而拿獲者每名賞洋三十元本縣捐廉以待一經訊實立卽照給决不食言云云想天網恢恢不難按名弋獲也 
[禾中瑣語]  
　　嘉興南門外蕩灘某姓家某夜被盜黨數十人各持鎗刀破門而入搜刦一空呼嘯而去旋卽入城禀報經秀水縣寗邑尊會營隨帶書差捕役乘舟下鄉踏勘被刦情形飭捕限緝○嘉興府宗太守巡緝甚嚴每晚隨帶親兵僕役游行各處或乘舟四出惟近時有諸客匪出沒無定以致防不勝防耳○新絲業已上市東栅口於十二日開秤其餘各外鎭亦先後開秤其價最上每兩二角一二分次者照减鄉民以價賤大半暫付長生庫○秀水縣署於十三日傳陽春班演戲恭祝武聖千秋嘉興縣署傳定鴻福班另擇吉日補祝 
[吳中雜錄]  
　　蘇城司前街孫某者開設薙髪店已有年矣前日有年將半百之某甲至店整容待詔某乙偶不經心奏刀之下誤將甲鬚剃去數莖心滋駭懼繼念于思者已去其半不如盡鋤而去之方露出廬山眞面或可混過遂乘甲不意爲之一掃而光從事旣竟甲給以靑蚨數十翼携手巾包欣然出門行未數武忽捫及頦下駭極郤顧乃悟爲待詔所爲返身向乙佯笑曰老夫於不惑之年留此幾莖短鬚已七易寒暑矣牀頭人從未以是爲厭豈反見厭於爾故爲之芟夷殆盡耶竊願明其故焉乙亦自知理屈力辯出於無心甲不肯依定欲與之評理經鄰右人等從旁解勸令向甲叩頭服禮罰以番佛一尊爲齋星官辦香燭之費其事始寢聞者無不爲之粲然○閶門外吊橋面擺設玉器攤鱗次櫛比密布兩旁前日有某顯官鼓棹來省停泊大碼頭有隨來之砲船護勇甲乙丙丁四人至攤上購辦玉鐲一雙詢得價值需靑蚨四百翼甲卽以一百翼許之乙忽厲聲止之曰此鐲祗值靑蚨廿八翼該攤夥謂鐲非爾買價值多寡何由爾說乙聞之卽將該夥當胸猛擊一下夥遂應手仆地目瞪口呆陡然昏暈一息奄奄甲乙等知已釀禍乘間逸去少頃適臬司黃廉訪因答拜停泊碼頭之某顯官呼殿歸來道經此處該攤之同夥名阿火者攔輿喊寃廉訪訊悉緣由立傳閶門旱關盤查委員某二尹諭同地中巡勇立往查拿直尋至南濠老虎灶小茶館見甲乙等四人正在環坐品茗卽悉數解由臬憲飭送吳縣審辦後某顯官聞知護勇在外肇禍亦持片送請嚴懲凌大令升座研訊乙惟稱知罪俯首求恩飭重責二百板以示薄懲當諭以該攤夥倘因傷斃命再請大憲如何嚴辦訊畢乙等四人均發羈押刑房聽候禀請核奪現聞該玉器攤夥傷勢雖未全愈然亦不致以是斃命也亦云幸矣○道前街鳳鳴臺茶室內設錢櫃兼兌銀洋日前有口操淮音者數人忽將櫃夥陳某曳出羣相飽以老拳繼又拖至鳳池茶肆品茗與之評理陳惟伏地哀求口稱饒恕別無一言旁觀咸詢以故中有一人挺身向衆曰某王姓向在臬署當差住居西善長巷家有拙荆曁戚屬數人雖均是靑年而家世素來淸白鄰近皆知不意陳某輕薄性成屢在門前輾轉徘徊并以穢語頻挑適間竟闖入內室意圖誘污故特來請問之幸是時有府署差役某甲先在品茗與陳素識遂效魯仲連之排難解紛令陳向之負荆以後永不敢再蹈前轍勸衆釋之以去噫若陳某者蕩檢踰閑不知自愛受辱於人自貽之戚也經此懲創想亦當知檢束矣 
 
 

Page 3

 
 
[甌海榴香]  
　　朔門內打繩巷口自客冬回祿之後盡變瓦礫之塲自冬徂春各店鋪次第興造已成閙市輕自尤爲華麗惟打繩巷口向有橋棚搭蓋店屋橫跨河上支板爲橋西首乃吳慶濤管業東首係賣燒餅之蔣欽林所居近因王松秋之店適與慶濤基址毗連當平基安磉時兩相爭界以致挾忿然慶濤僅只一厘七毫課基全賴跨河搭蓋方成店業王遂由是起釁邀集地紳呈控道轅以該處爲郡城九溪之一河道流通有關水利且地民都賴此水級綆食用屢被搭蓋佔斷水道致肇火災云云援引成案迭請拆禁適逢宗觀察以興利除弊爲念力圖整頓地方鑒此水利所關又有諭禁前案遂嚴批押拆推如所請吳慶濤因奉道批只得遵諭拆毀但西首旣拆而東首不能獨存蔣欽林亦受池魚之殃欽林旣遭回祿手無寸鐵羅雀掘鼠勉强搭豎兹復拆毀恨深切骨且王松秋訟勝志驕甚至一攤尙不容其擺賣林乃糾集無賴要路尋仇端午日早瞯王出外購菜伺於要路將王拖入坑厠之中並持糞杓滿盛屎汁從上澆下無殊醍醐灌頂俾先飽啖木樨香味刻聞王已奔縣喊寃而林則黃鶴高翔杳不知其所之焉○初九日大南門內協康典有某勇丁以緊身衣付質長生因論值不合竟將碗片擲入櫃臺擊破典夥頭顱血流如注勢不可遏旋經該典出官禀控誤以爲道轅親兵迨赴道署查該勇丁則並無其人云○初六傍晚茶棧歇工時有胡泮芹者因調謔揀茶婦起釁致被茶師齊起斥逐芹以受侮不甘紏同黨羽興問罪之師致將平陽茶工甲乙毆傷旋經茶棧主喝將泮芹送縣笞責五百板枷號示衆一面飭提餘黨究辦○十三日淸晨宗湘文觀察詣關聖廟拈香回轅順道親至打繩巷口一帶踏勘河道察看拆毀橋棚搭蓋店基不動聲色躬親下輿沿途步行合郡紳民莫不頌觀察之關心民瘼實事求是云○十二日魚販周阿桃因被同業黃耀凍偪討欠責截路剝衣潛服阿芙蓉膏毒發殞命○南門外合發𪵼坊有某甲販賣小雞因雞未出壳在坊守候致被某乙誘令入局賭博甲固素有牧猪奴癖者見而涎垂不覺技癢詎五木無靈三戰三北罄其腰纏尙不敷償賭欠十二日因負乙兩番被乙偪討甲乃計無所出服毒自盡迨同寓覺而灌救然已乏術返魂矣現經屍屬報案乙方許代爲棺殮吁賭之害人甚矣哉○前任雙穗塲大使彭筱畬鹺尹藴標現得莊君庖代四月二十日交卸出缺兹於五月十五日搭趁招商局普濟輪船抵省云 
[土業籌捐]  
　　武漢開辦捐輸各大憲不惜諄諄之勸諭以期集腋成裘漢陽府逢子政太尊親赴漢口沈家廟內邀請八大行共商捐欵無不遵諭允從惟各土商因各家開設土店必須領帖方准開設近有私開無帖之家尙有數十起宜共商帮帖之費庶免苦樂不均刻已禀明太尊請爲辦理將來無帖之家恐亦不能逍遙事外矣 
[軍門拜客]  
　　統領臺灣宏字全軍張月樓軍門之介弟某軍門前日由厦門乘某輪船來滬寓法界名利棧雇坐馬車往各當道拜謁 
[粵臬拜客]  
　　前廣西鹽巡道升任廣東按察使張安圃廉訪人駿前日蒞滬假寓長發棧爲行轅本縣黃大令前日親往拜謁昨日廉訪 
命駕入城赴各衙門答拜 
[幾釀火災]  
　　前晚十㸃鐘時英租界胡家宅寳和里某姓家因煮晚膳火勢過猛以致火星由烟囪中亂迸幾致然及檐椽幸有人見而大呼左右鄰聞聲畢集汲水澆灌得免蔓延旋卽救熄 
[棺殮僧尸]  
　　前日楊樹浦相近浦中未知由何處汆進無名男屍一具年約四十左右光頂僧服係釋子無疑繼而潮水驟至屍身乘浪如飛往南而去浮至法界浦江經水巡捕船帶往浦左招商局碼頭報請救生局發棺收殮 
[瘋子投河]  
　　蘇人陸某向在萃芳園烟館執役邇來忽患瘋癲之症烟館主恐有意外之事特於昨晨送上航船載之回籍陸乘人不備躍入波心比船設法打撈不知飄流何處矣 
[佛店藐禁]  
　　租界中佛店經上憲行文重禁英讞員宋莘樂通刺飭差傳諭限半月內一律閉門除德壽庵先行押閉外如三馬路之瑞蓮庵香粉弄之五臺山等七店依舊開張其門如市聲言如垃圾馬頭西首之壽聖庵肯閉歇則吾等亦當遵諭歇業聞日內又有劣紳惡董聯名具禀英公廨將壽聖庵保留并稱能保該店恪守淸規不作犯法之事然數月前民人馬秉義投上海縣控告某地保引誘伊妹出其私蓄在新閘起造活觀音堂詞中曾牽涉該店惡僧念輪由英廨將念輪移縣訊辦則所謂恪守淸規者何在耶嘻 
[腐業公呈]  
　　本埠荳腐行中同業諸人投上海縣聯名環禀呈稱時屆夏令天將炎蒸茹素之家居多荳腐消塲暢旺滬北新老閘八仙橋一帶各店因添雇近鄉客夥做工一年一市由來已久邇有本業中之游手流氓卽去歲在本城館驛橋畔持刀斫傷某腐店母女控縣懲辦之尤桂全毛林村等多人乘此怱忙之候至各店向客夥索借錢文往往軋至茶館糾黨拆梢同業受累無窮今春又向本城登雲橋某腐店拆梢經前總巡翁大老爺拘辦數人詎其餘黨潛竄至英界又在松風閣茶肆行兇幾釀人命是以某等以忙市瞬屇深恐若輩復來滋擾咸有戒心况此種流氓聚散無常遇隙卽肆其敲詐前經呈請懲治在案迄未稍息爰此再請嚴禁已蒙黃大令批示允准並著遇有此項棍徒許爾等隨時扭縣定予嚴辦决不稍寛大令雷厲風行想以後荳腐流氓當知驚懼矣 
[配犯脱逃]  
　　盜犯孔慶寛前因在本縣境內夥刦某商船縀⽦事主報縣獲案後訊實供詞解省勘訊奉憲示擬定四千里充軍去春札行到縣黃大令奉札後派差備文將該犯解赴甘肅省重信縣到配充軍兹奉陜甘總督楊制軍行文到上海縣內開到配軍犯孔慶寛在配脫逃該處地方官嚴緝無獲誠恐逃回山東原籍及犯事地方飭卽派捕查緝務獲解究黃大令奉札之下立飭捕役上緊嚴緝勿使漏網 
[縣案二則]  
　　鄉民羅長生投上海縣呈稱羅達生爭奪田畝一案黃大令准詞飭差提案昨午倩發審委員夏芝蓀明府升坐花廳提訊羅長生供本邑西南鄉塘灣鎭人耕種度日弟兄三人伯母羅丁氏當伯父故後無嗣立小的爲繼子小的爲之披麻成服承祀歴久相安後因伯母有女贅羅達生爲婿漸漸唆使伯母棄置小的奪持田產去冬經伯母舅丁竹卿公斷勸伯母分給小的田五十畞彼此劃淸無相干涉小的因思伯母共有田一百廿畝前年冬間已被羅達生賣去三十畝尙有九十餘畝故照派五十畝小的嫌少因不允洽求大老爺公斷羅丁氏供夫故無子尙有親女故贅羅達生爲婿承祀香烟羅長生爲人乖張竟圖爭奪田產小婦人旣有親女贅婿何必立他爲子一味虛言現下驅逐門外不許他到我家內毫無干涉况小婦人僅有業田十四畝靠此過活焉能分給與宗族求恩明鑒羅福泉供是族長羅丁氏是族中弟媳羅長生小的親姪小的等與羅丁氏是老房傳下亦屬遠服羅丁數代單傳人丁稀薄應得立長生爲嗣羅丁氏女流見識不知大義以異姓女婿繼承宗祀反將長生逐出實出情理之外羅丁氏堅稱不願立嗣長生明府衡情酌斷羅丁氏旣不願立亦難强斷謂羅丁氏曰爾將田稍分數畝與長生以盡族誼亦憑爾心羅丁氏答分一畝開導再三願分二畆明府准之飭令兩造具結完案○寗波人葛象偉被范正觀等指稱前在招商局豐順輪船行竊錶金六百兩一案由英包探赴寍波鄞縣關提來滬英公廨移送上海縣訊明辦理黃大令屢次訊鞫始終不認收押在案現經葛母陳氏赴道轅上控聲稱伊子葛象偉從未在豐順輪船充當水手亦未行竊錶金無辜被誣久押縣署寃屈莫伸冐昧投轅訴寃求查察恩宥等詞奉劉觀察批示爾子究竟是否行竊錶金祗須訊明實係曾否在船充過水手案情卽可明晰矣如果在船卽係行竊無疑姑候仰上海縣將此一節訊明禀復核奪 
[法捕房瑣事]  
　　職員萬鳴臯寓老義和客棧失竊碎銀數十兩及洋數十元安豐衣莊夥范登明送貨到棧適萬出外未歸范登明坐 
 
 

Page 4

 
 
待時遣其僕出外取茶致有此失控經法讞員鄭大令迭次訊供並飭探查問各情及莊主范鶴廷遞禀伸訴代爲剖白等情已兩紀前報昨大令從捕房會同謝副捕頭發落各案安豐衣莊主范鶴廷偕同業萬順聚順楊彩豐合豐五豐泰豐等各衣莊投案呈遞公禀代范登明伸雪大令閱視問范有家眷否同供范有老母妻子久居治下法租界大令謂業經查明各節情有可疑爾等旣代剖白可知其人素來規矩否萬順等各夥同供向來規矩誠實可靠大令謂爾等情節未明貿然具禀代白顯係安豐莊主慫恿爾等出頭且范至案豐僅及兩月何以知其向來規矩萬順等夥同供具禀出自己意並非有人指使范鶴廷依舊嘵嘵置辨大令謂爾知范登明該辦否當時房中只有家丁一人看守令伊出外取茶可疑之處盡人皆知何待本委駁詰萬客失銀後卽至爾店找尋何以避而不出種種可疑爾等自思若何輒敢公然具禀代爲剖曰殊屬荒謬萬順等客人仍求詳細察訪大令謂察訪已明何得嘵嘵續訴况事不干已著將原禀發還一併退出命提范登明到案大令謂爾向萬僕索茶其時只有一人看守房間瓜田李下亦當自避嫌疑其時並無別人進內本委已緝訪明白爾可從實供明念爾生意中人尙可從寛辦理范登明仍執前供一定寃枉小的於心無愧尙求明察如果實有其事願甘重辦大令謂爾好狡展著拖下責比范連連叩首求恩再行詳細察訪大令謂衆口僉同豈與爾俱有嫌隙范又供當時小的所坐之處係大箱今所呈堂上係小箱情節亦有不合大令謂弗論大箱小箱總之並無別人進內恐爾難以置辨著還押候比○命提誘騙幼孩毛金才衣服之張阿夯到案以無人具保姑念業已責懲著卽釋出速回原籍不准逗留○命提沈永順凉鞋店主沈寳賢控店夥蔣登發私竊凉鞋衣服等物經大令訊供著照原斷掌頰二百下枷號捕房一月期滿開釋○命提竊取西捕小洋之王長發到案照原斷責手心四十下申斥一番卽予釋出○龔永福控逆子龔毛毛違忤行兇請爲監禁大令著先行笞責二百板禁押捕房一月期滿具改過切結覔保釋放○積竊顧渭卿偷竊束雲人家衣服當塲拿獲解經鄭大令訊供著先行枷號二個月期滿再笞二百板○命提竊取金利源棧房茶葉之邱半尺著先行荷枷一個月期滿責放○枷犯沈雲生枷期已滿命帶案疎枷著照原斷笞責一百板速回漕河涇原籍不准逗留○小竊葉阿二竊取公館房屋板木爲包探拘入解經鄭大令訊供責懲並禁押五天昨已滿期命帶案開釋速回山北原籍不准逗留 
[仁術同施]  
　　謹啓者天氣已熱患暍卽多敝堂例製各種痧藥以療貧病除自備外全仗諸同仁陸續補助庶抵接濟兹蒙全亨寳號惠助痧氣丸紅靈丹各六百瓶仙鶴草二十五斤鄭福蘭堂寳號助痧氣丸痧氣散各二百瓶宏久銀爐助神效止痢藥二百包馮澤夫翁助聖散子四百八十服杭州萬承志堂寳號助仙鶴草十斤鄧鶴年翁助救吞洋烟藥粉四瓶施少欽封翁助靈符六百道祗領之　曷勝欽佩羣生未遂得妙藥其咸蘇二䜿交侵服靈符而並濟請登報牘藉展謝忱[  上海虹口元濟善堂董事唐廷桂等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[枷號流氓]  
　　江北人張錫扣仔郭三劉通通三名與同鄉吳仁尋釁拆梢爭閙之下扭至新閘巡防局控訴人員監二尹訊供之下將張等三人各笞一百板罪告飭退查悉三人均是著名流氓動輙拆梢滋擾未便從寛發落備函移送總巡局請枷示查辦到局後夏明府卽飭枷號一月發局前示衆 
[英廨晚堂瑣案]  
　　日前吳應梅扭控鐵店主沈阿狗縱夥顧阿錫拐逃伊女才寳宋通刺庭訊之餘諭令自行　訪並飭差爲之緝查已記報章事經兩月始由縣差訪悉顧誘同才寳避匿無錫南門外日前獲送到縣吳禀請通刺移歸公廨前晚堂訊吳訴情女兒毫無廉恥求老爺重懲且顧今雖緝獲到堂恐日後又生枝節才寳供稱年十六歲與顧爲隣父親開設烟館顧時來吸食是以熟識旋經外人紛紛饒舌編成污穢之言父母聞之欲將奴送往廣東不得已約顧同逃至無錫今旣拘案求卽施恩顧供稱小的係無錫人在沈鐵店爲夥鄰居吳姓開設烟館小的時往吸烟與才寳情投意合無如外人議論紛紛以致吳欲將才寳送往廣東才寳情急所以囑小的件同逃避通刺判令笞責五百板遞解無錫原籍才寳掌頰二百下著隨父回去才寳堅不肯行供稱此次回家必被父親處死通刺著再掌頰二百下才寳依然倔强不從口稱願爲顧妻外而無怨通刺命取藤條鞭背二百下諭吳曰今已將爾女重責爾領回毋庸再責若敢不遵管束准送案再懲可也吳唯唯而退○日前十娥亭田喬靜舟趙氏至公堂訴稱趙氏係小的之妾被喬誘藏通刺晚堂提訊王訴稱小的係本邑人卜居城內操雜貨業因無子嗣於前年三月憑梅如毛並九松堂唱班主婦孫氏介紹價賣趙氏爲妾租屋另居去年五月忽然逸去蹤跡杳然日前行經南慶公棧前見趙氏與喬同在棧內向之查問據稱由馬曹兩人拐賣故一併扭案請懲趙氏供稱小婦人曾嫁王爲妾與大婦分居王友馬桂卿曹啓順時來探望小婦人不避嫌疑去年五月糾約小婦人往閔行觀看競渡小婦人一時受其愚惑致又被帶往新塲價賣與喬爲妾今者喬來申　物挈小婦人同來躭擱棧中被十扭案喬供稱小的係新塲鎭人開設茶食店因妻子不能生育故於去年七月二十日由馬介紹價賣王氏之女爲妾立有賣契後與王已認爲親戚十自稱是趙氏之義兄今忽改稱伊妾未免別有隱情通刺問王曰馬曹可是爾之朋友王稱確與小的朋友時時來往問作何生意現在何處答稱馬城內開鷄鴨店曹開㸃翠作通刺一併送請上海縣核辦 
[英界公堂瑣案]  
　　包探何瑞福解釘書工人楊安豐陸增才至案禀稱伊等均係丁紀揚姚寳元之黨前日老爺曾判今將丁姚送縣請黃大老爺訊辦伊等卽糾約同黨數十輩與陳紀雲潘森淸爲難致將潘母陳氏毆傷報捕後經小的拘請訊究陳潘同訴稱楊陸糾約羽黨數十人向小的等尋仇潘又稱小的之母陳氏聞喧閙聲出爲解勸被毆受傷楊陸同供稱小的確是釘書工人然並未與陳潘吵鬧當時適在樂意啜啜茗致被悮拘通刺與薩副領事官再四商議然後判令將楊陸二人各管押兩禮拜○秦少卿沈金隆兩包探口解西棋盤街肇事之流氓吳如康瞿林忠謝金榮三人到案禀稱所有肇事各流氓前已送請老爺枷號數人伊等尙怙惡不悛依舊招搖生事其中以吳爲最劣請卽重懲吳等同供稱小的等不敢肇事實因黃昏時偶往閒遊致被拘押通刺判令將吳枷號十日瞿謝各管押兩禮拜○包探孔阿才禀稱竊犯陳榮生竊取張榮生等五家衣物報捕後捕頭遣小的拘獲人贓送請訊究張等五失主相約投案領贓陳供稱小的係金陵人在滬操雜貨業近者失業無耻欲歸不得無奈竊取零星以圖果腹通刺判令管押兩禮拜期滿由捕房遣送回籍各贓分別給領○一百四十號華捕解王松仁至案禀稱昨日小的巡路時見王與沈桂氏爭毆以致略受微傷通刺令送請某醫院醫生敷治候傷痊再核○三百八十一號華捕解賭檯上望風拉客之無賴王阿三蔡阿寳請訊禀稱昨日小的巡至虹轎左近見此二人强拉行人往賭是以解送至案王蔡同供稱小的等均係本邑人時時因事往彼巡捕悮以爲賭檯上望風人無端拘押如蒙赦宥誓報大恩通刺判令各枷號五日○包探竇如海禀稱竊賊王月卿竊取金木枕金子雲兩家布衣十一件質錢使用二金投報捕房後捕頭允遣小的拘獲人贓送請訊判二金投案申訴情由並請將贓給領王供稱小的係本邑人竊物質錢自知不合乞求恩典免于加刑通刺判令發回巡捕房管押兩禮拜贓分別給還兩失主○稽查粵娼之楊阿炳解惡鴇桂友到案禀稱西例年未及笄之女不准爲夜度　今小的查得桂官强偪十四歲之雛娼梁東菊與狎客同宿有違定章是以拘送案下桂官供稱東菊是小婦人家中之婢不敢偪令賣娼東菊　册年十四歲確曾接客今旣到案惟乞施恩通刺著將該惡鴇押候過堂發落東菊送請善堂留　候十六歲時爲之擇配 
[美捕房瑣紀]  
　　吳淞人名阿慶者未詳其姓向在裏虹口寳昌繅絲棧內爲出店早經洋東辭歇日前溷　棧內寫字間竊取子里鏡一架與美捕房捉狗夫阿元於前晚持至英界浙江路某押店質得洋銀一枚經包探張阿五查悉禀知捕頭將阿慶阿元拿獲　入捕房捕頭訊悉原由謂該押店交易太覺不平曾經寳昌西人控案報明值銀二十五兩今祗押英餅一枚其心狠可知當命張探將押店夥某甲拿入捕房一併押候解送英公堂究辦○昨晨黎明時包探倪順泉巡至靶子路拿獲偷兒一名長髯公二頭衣包一個當將人贓拘解捕房經捕頭訊知偷兒名陸阿江羅店人在大塲鎭相近之王家車地方竊得命押候解送英廨訊辦○杜阿堂住居元芳路第一百三十八號屋內前晚被空空兒闖入竊去白銅水烟袋衣服另物不計其數昨晨奔告捕房捕頭允飭包探查緝○怡生輪船停泊美界公和祥碼頭前晚有偷兒溷至帳房竊取紡綢衫褲象牙柄摺扇等物船主投報捕房捕頭飭包探倪順泉往勘是寳已諭令各包探訪查 
[金陵官報]  
　　五月十七日委署通州分司凌樹模見辭大勝關釐捐知府石作楨辭鹽運使銜分省補用府錢恂奉電調山洋曰湖化興國州程雲由京來又織布局監　議叙知縣惲積勛常州來候選巡檢吳之珍押送四批軍械赴錦州回○十八日鎭江轉運局候補道何福海鎭江來候補道羅嘉杰由下江公幹回天津軍械局三品銜候選　　廣生天津來廣西知縣徐芝蕪湖來洋務局繙繹官候選縣丞郭家驥由京來巡檢劉應元交卸豐縣典史回○十九日鎭江轉運候補道何福海辭洪恩嘉奉委支應局稽核收　事件○二十日釐捐局候補道穆禀謝保獎知縣余毓瑞銷湖北緝私差回揀選縣周植謙由京來○二十二日知州張頤慶禀知知縣邵文炳丁　艱安徽卽用縣文緝熙到由　來謝委署盱眙縣事○二十三日新授安徽藩臺王廉到會由湖南來丁憂前阜寗縣武麟到由京來盛毓英奉委府發審卽到差○二十四日湖北縣丞敖開郁銷湖北銀鑄所　 
[蘇省官報]  
　　五月二十日新授廣東雷瓊遺缺道馮光趫常州人由京來　補武進縣小河司巡檢蔡延煕由通州奉飭調來省禀到○二十四日知府舒體元禀知奉　派蘇差委按經　孫毓棻禀謝奉飭代理布政使理問事縣丞劉鴻禀謝奉飭分蘇差委 
[上海六馬路仁濟善堂經收奉天烟台營次施醫賑捐三月初一至四月廿九日第二次淸單]  
　　曖樓主人大善士助規銀一百兩在義公號交來無名氏馬趙甫翁交　河南無名氏二戶各助銀五十兩河南周口寄來浙桐敦善堂紋銀申元二兩一錢三分三釐淸淮同善源助洋五百元南通州徐正心堂五十元徐思淸爲子完愿徐　起各洋廿元無名氏十元銅洋九元天水明德堂主人保舊恙脫體　敦　堂保平安金秉文次子病求速愈陳胡氏夫病求速愈雲間劉沈氏博議堂　禮誠七戶各十元湯西疾洋九元　八十文漢口惠安當諸友合助九元邦上亷泉居士駐春主人三餘書屋三戶各洋八元雷誦芬洋六元銅洋九元陸愼餘堂求病痊洋六元徐肇英求目疾速痊維新草廬各助洋五元廣和糖行交來馬廠義興局經募鄭小軒洋五元又薛璜符桂田馬良甫三戶各三元又張乃錫張天生薛鏡仙尤錦春張花方五戶各二元王曾燦西姜以仁曾翰顧園孝益馬喬玉蕭仲涵潘子璀張玉樓李月明弘學書孫石齋十一戶各洋一元之江無名王珠樹堂孫友于堂懷玉山人雙琴主人五戶各洋四元通源錢莊戚姓三元又二元徐氏爲女目疾求愈三元王安濤爲女花後保平安隱名氏求父哮速痊徐秉成趙琢如薌溪生李　堂六行堂秋蒲釣徒蒲上無名無名無名隱名士一戶各洋二元慈更無名無名無名無名隱名都梁王氏梓源氏錦亭氏仁軒氏卓齋氏達興氏鄧瑞卿周屏　朱東朔懷玉山人墨香書屋十六戶各洋一元許何氏保外孫女張念慈自健洋七角寳應救生局九角五分悔庵氏四角五分黃家準三角董正道黃國奇陳崇甫各洋二角邡海林宋金福徐德勝梅金貴曹春和倪慶三六戶各一角無名氏銅洋十一元平湖金半成銅四元葉列齋銅二元江西湖籃田錢一千文盛子端三妙膏一包以上共收洋一千四十元二角銀二百二兩一錢三分三釐銅洋三十五元錢一千八十文自正月廿三至四月廿九日統共收洋二千一百九十元一角規銀一千卅九兩九錢三分六釐銅洋八十三元錢一千八十文頭批解洋三百元二批解洋五百元三批解規銀一千兩均由申報舘代解除解三次外實存規銀三十九兩九錢三分六釐洋一千三百九十元一角銅洋八十三元錢一千八十文一併撥歸順直新灾義賑名下合并聲明 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年五月二十日京報全錄]  
宮門抄○川督劉奏揀調都司守備各缺摺○又奏請補守備員缺摺○又奏藏臣呈進貢物起程日期片○又奏更換藏臣朝○　緣由片○又奏革州縣片○又奏甄別各員片○又奏甄別知縣片○將軍慶奏解京餉摺○又奏閩海關徵收數目摺○川學政吳奏成都各屬歲試情形摺○五月二十日內務府國子監鑲藍旗值日無引見○祥普請假五日○果勒敏請假十日○文煕續假十日○掌儀司奏二十三日祭奉先殿瀾公行禮○召見軍機高賡恩○○開缺四川總督臣劉秉璋跪奏爲揀員對調都司守備各缺以資治理恭摺仰祈聖鑒事竊臣於光緒二十年准兵部咨開本年擬補四川維州右營都司黃麟華陽縣人係在五百里以內例應廻避行令迅卽揀員對調等因當卽揀查川省實缺各員非現居緊要卽與例未符惟查有平安營都司王定國係松潘廳人久歴戎行熟悉營伍且籍𨽻在五百里以外並無違礙事故堪以與擬補雅州左營都司黃麟兩相對調又提標右營守備係省會要缺該營守備錢春榜現帶泰安左營勇丁駐劄邊防未能到任而省缺緊要未便虛懸查有川北左營守備現署城守左營守備穆溶年强技嫻熟諳營務且係隔營別府與例相符堪以與提標右營守備錢春榜互相調補人地均屬相宜合無仰懇天恩俯准以王定國等對調都司守備各員缺俾於營伍地方兩有裨益如蒙兪允俟接准部覆後分別行令赴部引見以符定制除咨部外謹會同成都將軍臣恭壽署提督臣萬重煊合詞恭摺具奏伏乞皇上聖鑒訓示再各員履歴前已於補缺時送部查核此次係屬對調是以未列淸單合併陳明謹奏奉硃批兵部議奏欽此○○開缺四川總督臣劉秉璋跪奏爲遵章請補守備員缺以實營伍恭摺仰祈聖鑒事竊臣准兵部咨開四川普安營左營守備金國柱病故遺缺係題補第六輪第二缺應用儘先人員准留外補該省現有新海防報捐遇缺儘先人員行令揀員請補等因當卽遵查遇缺先人員其次名在前之穆溶業經由部推補川北左營守備現在儘先班內均無合例之員惟查有儘先守備賴定超現年三十二歲貴州松桃廳人由行伍於光緒八年投入提標右營食糧層次拔馬在營差操無悮遞拔普安左營把總隨補太平營千總十八年二月調補今職署理提標右營守備又於剿辦雷波夷務肅淸案內著績奏獎請以守備留川儘先補用並加都司銜十八年五月內奉旨依議欽此十九年遵新海防例報捐管守備十一月初八日准兵部咨准其註册遇有四川題推守備缺出輪用儘先班時照章題補各在案臣等查該員賴定超弓馬熟習暢曉營伍距籍已在五百里以外並無違碍事故且係遇缺題補儘先人員今請補普安左營守備核與部章相符合無仰懇天恩俯准以新海防捐儘先守備賴定超補授普安左營守備實堪勝任如蒙兪允俟接准部覆後卽令赴部引見以符定制所有請補守備員缺以實營伍緣由謹會同署提督臣萬重暄合詞恭摺具陳伏乞皇上聖鑒敕部核覆施行謹奏奉硃批兵部議奏欽此○○劉秉璋片再後藏喇嘛專差堪布噶叵羅布藏丹增等由四川大道赴京呈進貢物前經駐藏大臣具奏並咨會到臣當經分飭沿途文武照章應付在案兹查該堪布噶叵羅布藏丹增等帶領僧俗徒衆於光緒二十年九月十七日行抵成都隨卽先後病故旋經該喇嘛改派中澤貢布爲正堪布業已奏咨在案現在查騐貢物行李共五百四十九號共重三萬四千五百一十七斤核與藏中原咨相符當令將貢物箱隻包紥完固照章塡給印單封條黏貼飭委把總成瑞品於光緒二十一年正月十九二十三等日自成都起程北上一面分飭沿途各州縣一體應付派員護送至陜西寗羌州交替由陜西撫臣另委員弁接護前進所有後藏堪市中譯貢布等自川起程日期理合會同成都將軍臣恭壽合詞附片具奏伏乞聖鑒謹奏奉硃批知道了欽此○○劉秉璋片再查後藏正堪布羅布藏丹增二堪布卓尼爾羅桑等赴京朝貢先後在省病故所有貢物皮包應俟藏中夷札來省再行運解前進當經奏咨在案兹復據署成都縣知縣沈炘華陽縣知縣張繼禀據喇嘛中譯貢布禀稱現奉夷札此次齎京貢物起程已久未便再延著貢布爲正堪布以札喜彭措爲辦事之人飭卽齎解前進勿再逗遛稽延等情由司詳請奏咨咨前來臣覆查無異除分合查照外理合附片具陳伏乞聖鑒謹奏奉硃批該衙門知道欽此○○劉秉璋片再州縣爲親民之官必須廉平詳愼方足協輿情面盡職守兹查有茂州直𨽻州知州調署瀘州直𨽻州知州李承鄴操守平常安縣知縣黃敬煕辦事顢頇試用知縣辜培源舉動輕率均未便稍事姑容相應請旨卽將李承鄴黃敬煕辜培源均予革職以肅官常再茂州直𨽻州知州安縣知縣均係選缺川省現身應補人員應請歸於外補合併陳明理合附片奏叅伏乞聖鑒訓示謹奏奉硃批另有旨欽此○○劉秉璋片再查嘉慶十六年八月十五日奉上諭嗣後各直省督撫遇有分發試用期滿人員務須嚴加甄別如實係才具明晰辦事勤能者准予保留又查章程內開勞績保舉分發補用人員應以到省之日起試看一年由該督撫認眞考察於期滿後出具切實考語補缺應行具題者卽專摺具奏各等因兹查有試用知縣王觀潮分缺閒補用鹽大使錫康均試看一年期滿例應甄別由藩臬兩司造具各該員履歴淸册塡註考語會詳請奏前來臣查該員試用知縣王觀潮年力正强分缺閒補用鹽大使錫康人尙明白均堪以留省補用除分案咨部外理合循例附片具陳伏乞聖鑒謹奏奉硃批吏部知道欽此○○劉秉璋片再查嘉慶十六年八月十五日奉上諭嗣後各直省督撫遇有分發試用期滿人員務須嚴加甄別如實係才具明晰辦事勤能者准予保留欽遵在案兹查有分缺間補用知縣蕭宜元試用知縣鍾慶煕均試看一年期滿例應甄別由藩臬兩司造具各該員履歴淸册塡註考語會詳請奏前來臣查該員分缺間補用知縣蕭宜元年力正富試用知縣鍾慶煕人尙明白均堪以留省補用除咨部外理合循例附片具陳伏乞聖鑒謹奏奉硃批吏部知道欽此○○福州將軍兼管閩海關稅務奴才慶裕跪奏爲續解光緒二十一年分京餉銀兩赴部投納恭摺仰祈聖鑒事竊奴才接管卷內案查閩海關洋稅奉撥光緒二十一年分京餉經前兼署福州將軍臣譚鍾麟於本年二月二十五日解過銀五萬兩分別奏咨在案伏恩部庫待項孔殷亟宜接續赶解以應要需兹奴才謹再設籌銀五萬五千兩撥交號　蔚泰厚源豐潤承領循案備具文批定於四月初五日由省起程限六十天到京解赴戶部投納謹繕摺由驛馳奏伏乞皇上聖鑒謹奏奉硃批戶部知道欽此○○福州將軍兼閩海關稅務奴才慶裕跪奏爲閩海關各口徵收常稅現屇半年期滿謹將徵收數目恭摺奏○聞仰祈聖鑒事竊照閩海關稅課原定正額銀七萬三千五百四十九兩五錢四分七厘盈餘銀十一萬三千兩全年應徵銀一十九萬六千五百四十九兩五錢四分七厘兹奴才接管卷內案查前兼署將軍臣譚鍾麟任內自光緒二十年七月十六日起至二十一年正月十五日止半年期滿通關各口共徵常稅銀七萬四千一百六十兩二錢七分九厘合將半年期滿徵收常稅數目緣由謹恭摺具奏伏乞皇上聖鑒謹奏奉硃批戶部知道欽此○○三品銜山西道監察御史四川學政臣吳樹棻跪奏爲歲試成都府曁附考各屬情形恭摺仰祈聖鑒事竊臣於上年十一月二十九日曾將到任日期恭報在案本年正月十九日開考成都府並八旗駐防兼照章調考松　理番懋功各廳　綿茂三直𨽻州文武生童於三月二十八日各塲一律完竣省棚考試人衆向多弊竇自經歴任學臣嚴辦後稍知歛迹臣於開考時先期多方曉示札飭各學教官愼選廪保嚴禁濫保空名諸弊塲外則飭該提調督飭巡捕官加意巡查生童正塲日臣終日在堂現督監塲教官認眞稽察諸生童均能恪守塲規閒有槍替查出立時訊究發交該提調嚴辦以警效尤提覆面試格外從嚴作僞者技無所施蓋必絕其倖獲之心而後眞才乃出文風以成都華陽資州爲最而崇慶州新繁温江內江綿竹等處不乏特出之英餘亦淸通可造武塲　替之風向所不免臣惟先期曉示怵以利害責成廪保教官嚴加淸厘當塲復細心查核有犯必懲冀可方除積習各屬馬步箭技勇均尙可觀而弓力　甚出色者臣竊思文武殊途而均以安分束身爲主每於下學發落之日殷殷勸戒尤必　通經致用有勇知方之意互相勉勵冀期仰副朝廷作養人才之至意所有成都府並附考各屬歲試情形理合恭摺具陳伏乞○皇上聖鑒臣於拜摺後卽日出省按試川東北一帶合併陳明謹奏奉硃批知道了欽此 
 
