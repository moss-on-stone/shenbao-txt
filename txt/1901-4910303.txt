# 1901 - 281 - 4910303

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之士旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀　慈鑒 
[開售九通股票] [  上海圖書集成局啓]  
　　自本年四月奉日皇太后懿旨照博學鴻詞科例開經濟特科旣而又降??上諭以翰林院爲儲才重地令編檢以上各宫專課政治有用之學不得仍以時文小楷爲工迨七月十六日又奉綸音明癈八股鄉會試及生童歳科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作盲人才孜孜求治士生斯世誠不可不究心經濟以期收實效而宏遠謨惟由古以証今因中以達外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彥通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閲售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[漢口商務必將日盛説]  
　　自來振興貿易之道固在人力之善乎營謀亦由地勢之貴乎扼要昔越相范蠡旣破吳知越王勾踐可與共患難不可與共功名一舸鴟夷飄然而去旣至陶以其地爲天下之中四方商賈之所輻湊於是設肆經營不數年而千金三致謀富之術至今艶稱蓋亦握貿易之綱維故能財賄殷湊顧盼自雄也中國自與泰西各國通道互市西人以滬上一隅南通閩粤北達幽燕大海爲其屏蕃長江是其管鑰輪舶薈萃電掣颷馳用是商務之興蒸蒸日上合計地毬通商各埠英國倫敦而外繁盛幾無與抗衡夫非地處中權固安能若是之日增月盛哉由此觀之商務之貴得地勢亦古今中外之所同而其故可深長思矣至若中國之有揚子江由江蘇迄乎四川綿亘四五千里中間通商口岸若鎭江若江寍若蕪湖若九江若漢口若沙市若宜昌若重慶其大者已有八九處此外濵江各市鎮星羅棋布尤不可以數計類皆行旅絡繹商賈駢闐而核其商務之最盛則終以漢口爲首屈一指蓋以其地爲長江之中西通巴蜀東達吳越南則踰洞庭湖而至湖南西北則泝襄河而至陜西故論用兵之險要其地固係上游而論經商之情形其地尤爲要道比年以來華洋巨商接踵而來固已爲百貨之轉輸成四方之都會而愚則謂此後更有方興未艾之情何則自來商業之興必輪船與火車相爲表裏火車以運陸路之貨輪船以運水路之貨今蘆漢鐵路之建漢口實爲權輿雖目下已成者僅數百里且自去歲北方肇亂早已停工然由此賡續爲之亦自易易設一旦豫鄂之途暢行則河南全省貨物皆須由漢口轉運此商業之必盛者一也湘鄂兩省地本毗連從前因阻於洞庭之險經商者視爲畏途雖湘省物產富饒無由爲之轉運至陜省地處西北襄河水勢湍急船隻尤不易行糴賤販貴之流相率望而却步今則洞庭湖旣有小輪船往來襄河中亦有人爲之試辦他日行駛旣熟陜西湖南兩省之貨何難藉小輪船赴漢皋此商業之必盛者二也至若湖北本省土產各物若武昌之茶葉漢陽之棉花葛布襄陽之石膏石緑鄖陽之石膏雷丸德安黃州之苎布荊州之錦縀藥料施南之茶葉楠木運至各處不難善價而沽至本地所製茶磚售於俄人尤爲獲利而鄂督張香濤制軍又竭力振興旣設商務局以聨絡商情又創商務報以開通商智建公司則力必厚究製造則物必精意之所專事無不舉此商業之必盛者三也若夫明後兩年順天鄕試及各省會試暫在河南舉行各省應試士人皆將取道漢口此猶一時之利而不足與言商業之大者夫興貿易必視地利而漢口旣居長江之中利懋遷必視人謀而香帥又居崇高之位官商合力中外同心由富而强何難立致今者法蘭西商人旣在漢口設立銀行日商亦擬仿而行之定於明春開市行見不轉瞬而巨賈富商必將聞風而起然則是説也其殆漢口商業之盛之嚆矢哉 
[本館接奉電音]  
　　昨日午前九下鐘越二十分時河南宜溝驛行在飛電傳來上諭一道敬謹譯登○十一月初九日行在内閣抄奉上諭朕欽奉慈禧端佑康頤昭豫莊誠壽恭欽獻崇煕皇太后懿旨本月初四日自開封啓鑾由柳園渡河天氣晴明波平如鏡御舟穩渡萬衆臚歡實賴河神効靈異常順利良深寅感大王將軍諸神自應崇加封號以答神庥著禮部恭擬河干供差各員著松壽查明保獎水手人等著賞給銀二千五百兩欽此 
[乘輿入直]  
　　昨午河南宜溝驛友人專電告知本館去本月初九日申刻皇上恭奉皇太后慈輿行抵宜溝驛駐蹕行宮隨宣令陳夔龍入見未幾又得專電云初十日清晨兩宮由宜溝驛啓行申正抵彰德府行宮駐蹕傍晚傳旨十一日駐蹕一日定於十二日併站前進至豐樂鎭午尖磁州駐蹕諭令松壽隨扈入京河南巡撫著錫良兼署欽此謹按宜溝驛爲河南淇縣境由縣城行十里抵思德塘又十里抵大石岡又十里抵高村過淇水又十五里抵打柴口又十五里抵宜溝驛彰德府爲古鄴郡轄縣七東界直隸清豐西界山西壺關南界河南淇縣北界直隸磁州其地跨躡燕趙川澤回繚實自古形勝之區屈計此時乘輿旣過磁州蓋已入直隸境内矣 
[英獲新島]  
　　西字報云英人近在太平洋畔查獲一海島離赤道三十英里距諾紐牒島之西約二百英里有英兵船名丕立治者由諾紐牒島西行道經此島卽登岸懸旗隷入英國版宇島内產煤甚多業經運售新金山等處並有工人二百二十名在彼開采計此島之歸英國者已兩月於兹矣 
 
 

Page 2

 
 
[滇邉商况]  
　　南洋新加坡叻報云邇來緬甸與中國滇省毗連之處貿易日增月盛去年所銷貨物約値洋銀六百萬餘圓至滇省近土司境内商情尤旺年中貿易多至洋銀一千萬圓 
[緬境商况]  
　　南洋新加坡叻報云英國駐緬甸總督某君申報政府略謂目下此間業皆有蒸蒸日上之勢蓋緬人邇來稍明交通之理雖未招集股分創設公司而各業工人所得辛金每以其半或三分之一存贮銀行以備不時之用去年關税征至英金七萬八千六百六十二磅一切費用共英金八萬二千八百三十七磅公債英金十一萬二千二百二十六磅進口貨値英金三十二萬五千二百六十九磅較之西歴一千八百九十六年至一千九百年約多十四萬零七百九十五磅出口貨値英金一十七萬二千三百一十七磅較之前五年多三萬三千三百四十五磅進口貨中英之棉布美之食物居大半出口貨則海絨水產居多叧有細絲大半運至英國白爾的馬一埠人口已增至五萬五千五百十二各處輪船公司議定專章凡在工作者當以薪水之半存贮公司中作爲股本如有餘利至歲杪均分去年各工人所存股本多至英金二萬磅亦巨觀也 
[建堂肄武]  
　　南昌訪事友人云前者江西撫憲李勉林中丞擇地北營坊擬建武備學堂將罝兎人才廣爲造就迄今事隔數月尙未興工本月某日中丞以此舉未便視爲緩圖札飭商務局員文芝塢明府督同匠役估計工程以便籌欵興造聞所需約萬金章江贛水之間素以繁富著大約不難集腋成裘也 
[臬轅汰吏]  
　　蘇州采訪友人云月前江蘇巡撫聶仲芳中丞已欽遵諭旨裁汰書吏三十八名旣而署臬司朱竹石廉訪亦悉心甄綜裁去二成并將一切薪水紙張酌量核减惟何人應留何人應汰尙未奉有明文也 
[浙學乞骸]  
　　杭州訪事友人云浙江提督學政李文坡大宗師素患腸紅之症今歲仲秋復發延醫診治迄未告痊因念前次請假調養轉瞬已屇期满未便再乞恩施遂於上月某日上疏陳請開缺 
[統領回防]  
　　鎮江訪事友人云南洋常備江勝右軍統領杜雲秋觀察前赴金陵謁見兩江總督兼南洋通商大臣劉峴帥本月初四日遄回潤州部下各員均赴江干迎迓 
[示興樹藝]  
　　廣州中西越嶠報云自塲師之官廢而樹木花果之利多未講求近日粤東新寗縣某大令出示勸民樹藝其文曰欽加同知銜調署廣東新寗縣事題補興寗縣正堂加十級紀錄十次王爲曉諭民間種樹事照得墾荒種植乃生民之本務寍邑山多田少米食不足而民多游惰好逸惡勞生齒日繁生計日窘强梁者聚而爲盜良懦者轉塡溝壑而高岡曠野之地任其荒廢而不思墾闢良爲可惜夫樹木十年其利卽見歲歲增植則取之無窮不必論樑棟美材卽以供樵蘇爲利亦厚廣天地自然之利拓生民財用之源更可使無業游民得以安其生而贍其養力作者衆則爲盜者稀一舉而數善備本縣蒞任後因公下鄉見屬内曠土甚多合行出示曉諭爲此示諭屬内紳民人等一體遵照各就附近官山荒地相其地土所宜廣種樹木如有欲種者開列土名四至頃畝報官聲明此山有無墳墓其係有墳者裁在墳後左右去墳二三十弓卽可無礙准予領照管業不准胥吏需索並嚴禁土豪地棍勒詐滋擾永不納税本縣并先擇一地於城外明春栽數百株以爲爾等之倡仍飭紳耆人等實力勸辦大衆同爲栽植務期野無曠土邑鮮游民本縣實有厚望焉毋違特示一議樹未長成踐踏樹一株者罰栽五株以賠樹主二議樹旣長成有盜斬樹一株者照價議償之外更議罰栽三十株以償樹主三議放火燒山林者禀官究治除燒若干賠若干外並監禁一年四議山計若干丈東西南北四至算清申明有無墳墓栽在墳後墳左墳右若干遠但不必栽在墳前恐藉阻冋興訟來縣領照胥吏人等不得需索分文五議目下卽不領照亦須約十家八家先在衙内存案批准俟樹成材再領亦可有力者一家亦可獨禀不必拘定六議山澤種樹並不同大糧若一納税百姓恐累及子孫永不種植坐視其濯濯矣但領照卽可不必納税倘有胥吏豪强見人樹豐茂妄請納税以别生枝節者卽罰無赦 
[游勇伏誅]  
　　寗波訪事友人云游勇張某籍隸湖南裁撤後逗留此間向藉小販餬口本月初七日行經渡母橋駐紥董孝子廟之巡勇某甲見其行蹤詭秘尾隨至蔡家弄上前掩捕搜出六門手槍及軍裝等物因卽解送鄞縣署縣主徐蓉齋大令研訊之下張供稱小的同黨約有數十人目下散處城廂内外意圖乘機起事大令遂錄供詳請上憲按律重懲某日接奉回批卽由獄提出如法綑綁會同城守營押赴南門外梟首示衆 
[匪首成擒]  
　　香港循環日報云粤東西樵區村著名巨匪區標區隆等人歴年在樵裏西海沙頭等處設立同義堂行劫客商爲患甚巨經大憲懸賞千金購緝在案去年某武員率勇數百名前往圍捕迄未成禽海珠營管帶康遊戎有心人也近日購線偵悉匪蹤隨於本月初四日之夜密委部下何符二弁督帶勇丁三十餘名星馳而往比至區村松塘坊時方五鼓何弁督勇直搗匪巢區隆手執雙槍與勇交戰何弁奮勇直上將區隆擒回訊鞫之餘直認打單不諱現已由遊戎轉解廣協訊辦矣 
[嚴懲頑梗]  
　　南昌訪事友人云本年江西議結各處教案應賠之欵多至百餘萬金大憲體恤民艱不忍重行擾累責成官紳就地籌欵彌補亦可謂藻密慮周矣不意南康縣已革貢生某甲尙敢藉端挾制上控撫轅撫憲李勉林中丞洞燭其奸卽於本月某日援筆批其牘尾曰近來各省辦理教案賠欵多係責令紳民攤繳本年江西議結各案並未絲毫派累即南康縣所提之賓興一欵除批令朱革令認賠二千五百元外餘則提歸本缺分年攤補亦未派及紳民體恤不爲不至乃該革貢不知感悟尙敢與革生賴禮貞等串通一氣藉此爲由造言煽惑意圖閙考挾制殊屬頑梗昨據南康縣黃令具詳已批飭黜革拿究仰洋務局會同布按兩司移道轉飭該縣迅速拘案訊明詳辦至朱革令應行認賠之二千五百元已否措交併由司局勒限催繳如再延欠定予叅追不貸切切 
[西員行善]  
　　九江訪事友人云駐潯英國領事官樂民樂君目擊災黎顚沛情形不忍坐視特仿以工代振之法慨捐洋銀五千元擬將由潯城至廬山道路大加修葺如有餘欵再行散給貧民一時受其惠者雀躍歡呼不置 
[崎陽火警]  
　　日本長崎訪事友人云華歴十月二十一日之夜鐘鳴三下忽聞警鐘亂鳴人聲鼎沸急出探之知大工町市役所忽然失火致兆焚如幸是晚風伯斂威又得各水龍施救甚力立時熄滅僅燬起火之家 
[再紀粤東火警]  
　　本月初二日之夜廣州城外河南永興街厚盛木店遽遭回祿之災延燒二百餘戶昨已登入報章兹閲香港循環日報云是夜之火係匪徒所縱是日厚盛收得銀數百兩被匪偵知糾黨圖刦至夜各携槍械分水陸兩路而來厚盛執事者早有風聞密告坊人預爲准備並將街閘水閘嚴加扃鎖匪知不得逞遂心生毒計用火藥轟燬閘門五處坊人措手不及一霎時即烈燄飛騰旣而四處蔓延直至鳳安街而止所云二百餘戶者乃指全燬者而言此外或燬住屋半椽或僅燬店面者尙有百餘家河干所泊之船亦殃及數號葬身火窟者多至數十人三义涌更溺斃十餘人眞從來未有之浩劫也 
[火焚釐廠]  
　　香港循環日報云粤東都城釐廠結筏河濱俾來往商船易於查緝本月初三日之夜潮流湍急水由筏底上衝廠丁紛紛 
 
 

Page 3

 
 
堵塞忙亂中悞翻洋油燈火遂四散迸裂廠中人撲救不及捨命奔逃嗣得旁人爲之救熄而廠中器物已焚燬多多矣 
[武林火警]  
　　杭州訪事友人云本月初四夜八點半鐘時省垣皇誥巷東薛衙前王姓家不戒於火約逾一點鐘時始經水龍救熄共燬草舍四間瓦屋五間幸四面皆係曠地故尙不致蔓延 
[浙省官塲紀事]  
　　杭州訪事友人云署浙江臨海縣畢勛閣大令前經藩憲誠果泉方伯詳請補授長興縣缺現已奉准部覆遂於本月某日下札飭知○候補同知朱司馬錫傳近奉上憲委辦常山釐局事務本月初六日禀辭到差○本月初五日省城武備學堂總敎習日本人齋藤季治郎拜會撫憲任筱沅大中丞中丞延入花廳茗談良久未幾即命駕前往答拜○省城發審局提調帮辦一差現由臬憲湍靜臣廉訪委景太守方昇辦理已於本月初六日到差矣 
[潯郡官塲紀事]  
　　九江訪事人云日前正任江西廣饒九南道兼九江關監督升授臬司明華亭廉訪札委蕭少尹恩銜何少尹德藻赴九江府屬謝少尹君榖胡少尉豫赴南康府屬宋二尹輝漢涂叅軍家翊王少尉豫舒劉少尹文蕃赴廣信府屬許叅軍植徐少尉景贄薛少尹贊善陳少尉寳周少尉景汾赴饒州府屬稽查保甲私錢蓋俗所謂例差也○九江官塲近得南昌電報云本月某日藩轅片示代理瀘溪縣邱應華期满遺缺輪委補用縣胡遜之署理署樂安縣許應銑期满遺缺委卽用縣馮由署理署宜黃縣俞省三期满遺缺酌委補用縣王萬育署理署景德鎮同知艾廷棟期满遺缺以准補斯缺之陳履貞先行赴任○臨江府斌濬泉太守因病出缺藩憲委撫州府陳紫蓬太守調署○本月初三日高麗人崔德麟因事至潯謁見鎭道府縣翌日各官答拜如儀 
[蘇省官塲紀事]  
　　蘇州采訪友人云本月初三日署江蘇臬司朱竹石廉訪之胞兄松石司馬爲文孫授室在省各員弁咸詣臬轅道賀戟門之外輿馬喧闐○署江蘇臬司朱竹石廉訪之媳近爲二竪子所崇藥石無功延至本月初一日在署中仙逝 
[四明近事]  
　　寗波訪事友人云自郵政官局示加小包費各信局以無利可圖停收信件迄今幾及二旬終無長策爰於日前集衆至寗紹台道署及浙海關税務司署禀請酌减刻尙未蒙批示○某少年衣服麗都自稱某軍門之姪每日徜徉街市專與游手好閒之輩聨絡一氣大言炎炎小民受其欺凌呑聲忍氣不知在上者亦有所聞否 
[鐵甕江聲]  
　　鎭江訪事友人云丹徒縣張允臣明府近見沿街鋪戶皆於簷下支板爲棚藉蔽風雨每遇火患防範難周因於日前出示曉諭限期撤去亦防患未然之道也○有成某者家居郡城草巷左近小本營生頗堪温飽近與蕩婦某氏有染妻聞知婉言規諫甲非惟不納反肆咆哮妻怨恨交加遂於本月某日之晚私購洋烟呑服比毒發呻吟已無從施救矣世之棄家雞而愛野鶩者其亦鍳諸○邇來市上銀價每兩僅値錢一千二百餘文凡老於持籌握算者咸謂由制錢短絀所致殆或然歟 
[豫肅朝儀]  
　　昨日午後上海縣汪瑤庭大令以翌日爲長至令節特飭差役詣萬壽宮陳設一新伺候黎明時隨同蘇松太兵備道袁海觀觀察提右營叅將廖楚材叅戎曁文武各官排班朝賀禮也 
[軍門起節]  
　　日前江南提督兼南洋兵輪船總統李壽亭軍門因公來滬泊舟南市董家渡浦濱昨晨七點鐘後乘策電兵輪船赴江陰然後至金陵公幹 
[局員謁縣]  
　　昨日本邑淞滬釐捐總局管庫委員劉别駕瑞鋆因有公務命駕至上海縣署拜會縣主汪瑤庭大令互譚良久始興辭而出 
[英界火警]  
　　昨晚十一點鐘時福建路秋月樓南首某姓家不戒於火致兆焚如經救火會西人驅皮帶車往救始得熄滅至如何起火及焚去房屋若干俟明日探明續錄 
[添募學徒]  
　　本邑江南製造局洋槍廠委員馮二尹以廠中工人不敷所用禀請總辦毛實君觀察添招幼童十五名入廠習藝俾學成後因材器使 
[嚴懲匪棍]  
　　有耿沅者投英美租界公堂控楊子猷誘令表妹鍾六姑爲妾等情讞員張柄樞司馬移送上海縣署前晚縣主汪瑤庭大令升堂研訊鍾六姑供小婦人籍隷四川叙州府屬宜賓縣向居府城父親名燮增開設錢莊兄名步青曾兩署某處汛弁兩幼弟皆繼母所出去年十一月楊自稱江蘇候補知縣央客棧主婦某氏作伐欲求小婦人爲妻父母被伊所愚貿然受聘甫越二旬卽迎娶隨就南街賃屋而居今年正月初帶至重慶府屬巴縣城内始知伊鄉間家内尙有正妻未幾伊妻聞信而來向之爭閙小婦人遂於四月某日投巴縣攔輿控訴縣主張大老爺尙未批示伊卽勒令登舟載至宜昌旋赴漢口乘某輪船來滬賃屋英界大馬路出售戒烟丸將小婦人妝奩衣飾典質一空旋又欲　入娼寮小婦人誓死不從偶閲申報知表兄耿沅在滬行醫因托病邀診乘間將情訴明浼伊控告耿供職員與六姑同鄉向在京都行醫云秋拳匪肇亂避至寍波曾遇六姑之胞叔鍾燮昌言及六姑被匪人誘令爲妾飄泊不知所之如果訪有端倪務必控諸地方官署厥後爕昌遊幕福建至今音信杳然前日六姑遣人邀診相見之餘泣訴原委因即投控公堂移送案下楊供小的係四川重慶府屬巴縣人光緖二十一年在叙州客棧中聞棧主婦言及對門錢莊主鍾燮增有女未字因念正室久未生育央令求婚幸獲如願小的本在滬上營生故於今夏挈同來此開設樂生堂戒烟丸店並未將伊衣飾付質亦無逼令賣倡之事大令問汝娶六姑何人主婚帖上是何稱呼供由小的胞兄主婚帖稱姻姪大令喝令拖下笞責二百板謂爾不應停妻娶妻又敢在公堂上强指六姑爲妾種種荒謬罪無可逃著再鞭背一百下釘鐐收所候辦一面飭耿迅速函追六姑之叔爕昌來滬具領耿稱爕昌現不知在何處無從寄函職員與六姑係中表兄妹母親卽伊姑母可否容職員帶出聞川帮厚記棧主黃鑑芝將次回里擬雇一傭婦爲伴托黃帶交鍾家大令謂交爾帶去恐有瓜李之嫌不若交黃帶去遂令將六姑暫發普育堂候耿邀黃到案訊明給領耿遂稱謝而退 
[上海巡局紀事]  
　　浦東南匯縣人顧元貞以其子耀生不務正業扭至二十三七鋪巡防局訴請訊懲局員邱友林二尹研訊之下移送上海縣署○高昌廟附近人錢雲奎向業小貿易生有一子年甫六齡某日忽被親戚陳玉和誘藏旣而與陳途遇扭至高昌廟巡防局請追局員馬午橋叅軍研訊之餘飭責二百板以儆 
[英美租界晚堂瑣案]  
　　成衣匠王阿巧控羅金榮誘姦伊妻陳氏等情前經讞員張柄樞司馬訊取口供暫行管押前晚飭提覆訊王供小的賃居正豐街某號房屋前日出外購物羅濳入臥室將妻陳氏誘姦旣蒙訊明務求重辦至於陳氏不守婦道小的已不願領回矣羅與王陳氏味求恩司馬判責羅四百板著具呈攺過結然後斥釋陳氏掌頰二百下發交官媒價賣○倪增源控楊錫根誘拐伊妻張氏等情司馬研訊之下倪供小的向在某衣莊執業上月初四日張氏乘間出外日久不歸後知匿跡仁智里因卽往尋見與楊同在一室爲此一併扭案叩乞究懲楊一味狡賴倪張氏供小婦人前住會香里被丈夫逼令賣娼不敢私逃叩求明察司馬判責楊四百板著具攺過結然後開釋張氏掌頰二百下押候母屬來案具領 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示禁招搖]  
　　南昌訊事友人云此間開辦萍醴鐵路每有人招搖撞騙施其狡謀總辦薛太守深恐愚民誤入彀中因會同萍鄉縣顧大令出示曉諭曰萍醴鐵路自湘東以上三十里應塡土方業經告竣湘東以下土方亦由工程處招雇　手陸續包定向不濫用生人以致漫無稽考近有外來面生之人妄稱鐵路局委員以及公司等項名目甚至帶有親兵號衣等件似此來歴不明任意招搖無知愚民希冀包工難免不受其撞騙凡爾居民人等須知路工所用工頭由工程司當面議訂承攬並無絲毫費用此外無論何項人等皆無雇用工頭之權除由本縣諭飭保甲局紳董隨時嚴查外合行會同出示曉諭爲此示仰城廂内外居民人等及烟館飯館一體知悉凡遇來歴不明之人毋許逗留及租與房屋以致良莠混雜貽害地方自示之後尙敢貪利容留定將該佃主屋東拘案嚴究不稍寛貸 
[攺建燈廠]  
　　本邑南市新馬路電燈廠向設賴義馬頭馬路旁邇者馬路工程局總辦翁子文太守以相離太遠不便稽查因度地老白渡叧行蓋造俾工竣後將機器移置於此昨日已竪立界石將次興工矣 
[英美租界公堂瑣案]  
　　包探張寳成解王阿六陳有仁到案禀稱此二人屢犯竊案前奉大老爺判令遞解回籍近復來滬是以解請訊懲讞員張柄樞司馬商之德繙譯官判責王五百板逐出租界陳責四百板遞解回籍○包探顧阿六解張遵元到案禀稱日前日商某甲持槍至鄉間獵鳥被張糾衆追逐致遺失千里鏡一枚報由小的拘獲解請究懲司馬判責二百板○郁阿來李春生王生才串竊王生和家鹹肉六方售與余東生報捕後經包探金立生拘解請究司馬判令將郁李王各責三百板遞解回籍余從寛斥釋○四馬路錢鶴園小烟館深夜開燈經某包探拘解請究司馬判罰洋銀十元○石明昌行竊某洋人家洋縀十三碼報捕後經包探沈阿岳拘解請究司馬判責二百板贓給還失主○徐榮和行竊吳阿大所設水果攤上橘子　欖各若干售與沈春生報捕後經包探何阿春連沈拘解請究司馬判責徐三百板著沈賠洋銀五元再罰洋銀五元以儆○王德法潛至某馬頭上貨棧中行竊俞益萬洋漆號所寄漆數桶報捕後經包探劉阿炳拘解請究司馬判責三百板枷示一禮拜○麥邊洋行經收屋租人某甲控張金來積欠租屋洋銀十二元非但不付反將屋拆毁司馬研訊之下限三日内將洋銀如數措繳房屋照様賠修違干未便 
[法租界公堂瑣案]  
　　王渭卿行竊義利公司洋洒十一瓶倩四十二號車夫王阿金賣與吉祥街某西酒店主王安甫得洋銀四元二角報捕查獲解案請訊義利西人投案伸訴前情讞員杜枝園大令商之費繙譯判將王渭卿枷號一月責三百板王阿金責四百板罰王安甫洋銀二十元贓給失主領去○陳寳寳訴稱小的有族中公地一區坐落新閘左近被族人陳炳千陳六秀串同地保永遠租與某洋商小的應得之欵悉數呑没小的現欠洋人洋銀一百元擬將此欵抵還求恩追給陳炳千供地由族長陳六秀出租共得銀一千兩合洋銀一千三百四十餘元除去購地遷　等費外尙餘六百元照十七房公派每房應得洋銀二十九元寳寳因欠春華之欵已被春華收去寳寳向爲馬夫此次膽敢紏同無賴將族長毆辱尙乞嚴懲大令著將寳寶押候浼妥實人人銀並保出外措還洋人之欵六秀炳千當堂開釋○某拍賣行西人控華人邱元記定貨不出被欠洋銀四十三元昨日大令提案研訊邱供此貨係小的代人拍定今旣屆期不出願爲清理尙求恩准交人保出大令飭浼妥實人人銀保限一禮拜内付銀提貨○陳掌新訴稱小的在菜市街賃屋開火腿店前日被賊竊去鹹肉二方報捕查獲賊犯李新海押至李文卿處吊出原贓今已解案求恩給領大令判將李新海重責五百板驅逐出境李文卿罰洋銀五元贓給還失主○毛子鳳訴稱家中被賊陳阿二竊去衣服十餘件報捕查獲吊到各贓請卽給領大令飭將陳押候追繳餘贓○沙朱氏訴稱家中被賊陳阿三竊去衣服十餘件報捕查獲吊到原贓求准具領陳阿三認竊不諱大令判責一百板○日前周逸卿訴稱陸寳卿將田五分有奇售出停棺不遷意圖霸佔大令略訊口供諭候提中人金海元再訊昨日包探解金到案周遣其夥方則卿備質大令諭將金交人保出飭方退下著周投案訊明核奪○徐吳氏控葉杏卿借去洋銀三十圓向索不還反敢戳傷媳婦王氏頭顱大令訊取口供飭包探查訪實在情由昨日提案復訊徐吳氏堅求重辦並追還洋銀三十元大令著葉以洋銀五元給徐王氏爲醫傷費另罰五元 
[美租界捕房紀事]  
　　昨晨甬人范某投捕房訴稱賃屋虹口老街開設小客棧昨有不知姓氏之人前來借宿至夜半忽患急症而亡捕頷之隨令地保轉報善堂領棺收殮○前晚粤人吳某行經吳淞路衆流氓借端訛詐不遂所欲扭住兇毆吳忿不能平奔投捕房訴請拘究捕頭允之 
[安慶官報]  
　　十月三十日委辦蕪湖洋務保甲兼常税通判陸承鎬到指分安徽試用縣丞任奎巡檢蔡明欽均到浙江人典史駱煊到江蘇人同知王 
壽堃由江蘇勸捐回李永鎮和州董玉璋六安均奉委辦籌議事宜沈保衡由繁昌提案回並委辦廣徳籌議事宜孫頤年辭奉府委赴望江提漕馬聲煊知由賑捐案内報捐同知府經易景祓知奉撫台委辦三里灣厘卡典史何恩煜辭赴望江帮辦房捐祝明揚亂廬州府差遣十一月初一初日二委辦燕　　務保甲兼常税通判陸承鎬辭指分安徽試用知縣朱祖圻到直隸人號秀封府經黃象離到湖南人縣臧鋆攺指安徽丞遇缺先補用縣丞李壽慈均到江蘇人候補直隸州趙煦辭赴廬州籌議事宜同知范啓璞知奉委辦保甲副總巡知州黃建簃知奉委赴頴州籌議事宜初三日指安徽分缺間補用州吏目兪鴻年到浙江人試用縣丞李旭陽到河南人主簿蘇如松到廣東人典史項觀儀巡檢劉世駿聞之馴戴文超均到江蘇人候補知府文蔚銷假並奉委寗邵籌議事宜府經呂爕陽知遵例過班通判州同毛熙淦知奉委騐洋藥局解洋土藥差初四日署安慶府石鎭謝奉行知賞加品頂戴指二分安徽試用知縣饒國光到湖北人號松生府經王志藻任學琴均到江蘇人縣丞張錫鼎到湖南人巡檢莫祖琦到廣東人知縣左元麟知遵順直籌賑案内加捐道員指省湖北　恩培到由京騐放回李文翰滁州魏馴池州萬世章徽州同知吳乃斌當繁均辭赴各屬辦籌議事宜初五日洋務局應對揩分安徽試用知縣梁鼎壎到廣東人號孝通委辦三里灣厘卡府經易景袚謝奉撫憲飭知保以知縣仍留原省補用新選黟縣孫家瑚到浙江人號錦裳指分安徽試用縣丞周行炳到浙江人巡檢陳宗奉到江蘇人候補同知李永鎭辭赴和州籌議事宜知縣沈保衡辭赴廣德州籌議事宜並銷發審首縣帮審初六日指分安徽遇缺先補用巡檢吳履進到江蘇人署懷縣劉啓文知赴棕陽工次回候補直隸州丁翰年謝奉行知拔委釐金一次知州彭名保到由皖北採辦官商電線料並購製造局葉料回初七日指分安徽試用巡檢賈廷往到江蘇人從九平步灜到浙江人 
[十月分經收月捐清單]  
　　隱名氏洋十元怡情軒唐傑臣翁貿孚九十月善記七八九月四戶各洋六元史夢仙翁陳　　翁二戶各洋五元譚幹臣翁九十月老順記九十月泰昌三戶各洋四元戴季仁翁李光琴翁龔府九月韓潤生翁四戶各洋三元戴運來翁豐泰九月朱葆三翁徐貫雲翁黃佐卿翁　山　翁南順記戴生昌祝源昌何瑞棠翁九十月新順記九十月順泰九十月信昌隆八九月復泰九十月陳富齋翁汪萃利九月老德記九十月十七戶各洋二元源豐潤永裕成八九十月二戶各洋一元八角莊源大洋一元六角滬江第一樓蘇寳森翁老悦生錦章愼餘可熾九十月可熾順九十月思補齋八九月湯蓮生翁九十月申茂號十戶各洋一元青蓮閣七八九十月恆升九十月二戶各洋八角嘉綸洋七角中和帳房洋六角久成九章北天成晉昌九十月恆茂九十月生大七八九月六戶各洋六角萬有全龐竹卿翁隆昇梁煥南翁四戶各洋五角曹德大九十月洋四角春園八月徵昌怡昌熾大四戶各洋三角義盛一壺春　隆三戶各洋二　源通錢一千八百瑞昌八九月錢一千錦章九十月大章九十月和康壽康晉和餘大愼餘元甡元茂衍大恆益永豐存德鉅亨協昇宏大宏无源吉寳和寳順承裕正大升大彚康崇餘永康瑞大晉大延源義善源福康兆豐恆餘仁大久大協餘源利森康厚大源餘瑞元鈞康壽豐四十三戶各錢六百張家　翁九和宏章泰三戶各錢三百怡大金合順五雲日昇樓三戶各錢二百恊成祥永愼萬興鉅康四戶各錢一百英法美三界一文捐大小洋三十七元一角五分錢十四千三百四十二以上共收洋一百六十五元一角錢四十四千八百四十二文滬北天后宮前廣益善堂司董嚴信厚施則敬朱佩珍唐榮俊等　　 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　吏部尙書臣宗室敬信等謹奏爲奏明請旨簡員補授中允事詹事府左春坊左中允吳郁生升任翰林院侍讀所遺員缺應補查品級考内開左中允係正六品由右中允轉補左中允員缺開列具題由國子監司業左右春坊贊善升任以上各衙門無人方以翰林院俸深修撰編修檢討論俸升任等語查臣部奏定章程内開溯自中外失和以來凡臣部應行題補及帶領引見各員歴時旣多懸缺卽已不少如卿寺翰詹科道等官有綜覈庶政及巡視地方之責當此時事孔艱尤應晝夜圖維認眞整理擬請將例應題補各官一律攺題爲奏例應引　　見各官由臣部開單奏補候旨錄用等因由内閣發報于光緖二十六年十月十八日具奏十一月二十一日接到原摺於十一月初七日奉硃批依議欽此欽遵在案今詹事府左春坊左中允現查本項應補無人應將應升及其次應升人員咨送到部臣等查應轉人員詹事府右中允一缺應升人員内左贊善一缺均未補放有人其餘各員均係合例之員謹將應升之國子監司業周克寛等職名遵照奏定章程攺題爲奏敬繕清單進呈請旨簡用一員補授詹事府左春坊左中允缺爲此謹奏奉硃筆圈出周克寛欽此 
吏部尙書臣宗室敬信等謹奏爲奏明請旨簡員補授洗馬事司經局洗馬許澤新升任翰林院侍講所遺員缺應補查品級考内開司經局洗馬係從五品開列具題由詹事府左右春坊中允國子監司業左右春坊贊善升任以上各衙門無人方以翰林院俸深修撰編修檢討論俸升任等語查臣部奏定章程内開溯自中外失和以來凡應行題補及帶領引見各員歴時旣多懸缺卽已不少如卿寺翰詹科道等官有總核庶政及巡視地方之責當此時勢孔艱尤應蚤夜圖維認眞整理擬請將例應題補各官一律攺題爲奏例應引見各官由臣部開單奏補候旨錄用等因由内閣發報於光緖二十六年十月十八日具奏十一月二十一日接到原摺於十一月初七日奉硃批依議欽此欽遵在案今司經局洗馬一缺現查本項應補無人應將應升及其次應升人員咨送到部臣等查應升人員内詹事府左右中允二缺左贊善一缺均未補放有人其餘各員均係合例之員謹將應升之國子監司業周克寛等職名遵照奏定章程攺題爲奏敬繕清單進呈請旨簡用一員補授司經局洗馬缺爲此謹奏奉硃筆圈出詹事府右春坊右贊善支恒榮欽此 
吏部尙書臣宗室敬信等謹奏爲奏明請旨簡員補授中允事詹事府右春坊右中允鄭叔忱升任翰林院侍講所遺員缺應補查品級考内開右中允係正六品開列具題由國子監司業左右春坊贊善升任以上各衙門無人方以翰林院俸深修撰編修檢討論俸升任又定例候補官員開列具題列名在應升官之先各等語查臣部奏定章程内開溯自中外失和以來凡臣部應行題補及帶領引見各員歴時旣多懸缺卽已不少如卿寺翰詹科道等官有綜核庶政及巡視地方之責當此時事孔艱尤應蚤夜圖維認眞整理擬請將例應題補各官一律攺題爲奏例應引見各官由臣部開單奏補候旨錄用等因由内閣發報於光緖二十六年十月十八日具奏十一月二十一日接到原摺於十一月初七日奉硃批依議欽此欽遵在案今詹事府右春坊右中允一缺應將應補應升及其次應升人員咨送到部臣等查應陞人員内詹事府左贊善一缺尙未補放有人其餘各員均係合例之員謹將服满候補前任詹事府右春坊右中允李士珍等職名遵照奏定章程攺題爲奏敬繕清單進呈請旨簡用一員補授詹事府右春坊右中允缺爲此謹奏奉硃筆圈出服满候補前任詹事府右春坊右中允李士珍欽此 
管理欽天監事務和碩禮親王臣世鐸等謹奏爲奏補官缺恭摺　祈聖鑒事竊臣監出有满洲五官正一缺臣揀選得满洲靈台郎文厚擬正常海擬陪遞遺靈台郎一缺揀選得满洲博士常山擬補又出有满洲　壺正一缺揀選得满洲博士吉誠擬補所遺擬陪不敷揀選遵照吏部文稱援照各部院郎中各員均出税差僅止一員毋庸擬陪成案擬補又出有漢軍靈台郎一缺揀選得漢軍博士松林擬正德山擬陪遞遺博士一缺揀選得漢軍天文生崇源擬補移咨吏部查核去後旋准吏部覆稱均與例相符臣等遵照吏部奏定新章謹將該員等履歴敬繕清單恭呈御覽俟命下之日臣監移咨吏部遵奉施行爲此謹奏請旨奉筆硃圈出　正靈台郎文厚擬補博士常山擬補博士吉誠擬補正博士松林擬補天文生崇源欽此 
協辦大學士吏部尙書管理國子監事務臣徐郙等跪奏爲奏聞事查臣監於光緖五年五月經總理各國事務衙門大臣管理監務沈桂芬奏准江海各關捐助國子監經費銀兩每年捐庫平銀或二百兩或三百兩均由總理各國事務衙門隨到隨領等因在案臣監自光緖二十五年分存剩銀一千八百三兩五錢二十六年分陸續由總理各國事務衙門領到二十五年分浙海關補解庫平銀一百兩江漢關補解庫平銀二百兩二十六年分粤海關庫平銀三百兩共領到庫平銀六百兩合京平銀六百三十六兩因變出非常各欵停解以致南學肄業諸生膏火及臣監辦公欵項無出異常拮据僅於十二月由總理各國事務衙門籌解到京平銀三百兩暫濟眉急連前共存銀二千七百九十三兩五錢計自二十六年正月起十二月止連閏計十三個月共發過丁祭及每月辦公用銀一千九百十五兩二錢五分餘銀計提墊膏火等項銀八百十八兩一錢五分外下存銀六兩一錢應入於光緖二十七年分給發項下銷算再光緖二十五年江海關欠解庫平銀三百兩二十六年分閩海津海江海關各應解庫平銀三百兩山海東海浙海九江鎭江江漢關各應解庫平銀二百兩連前共應解庫平銀二千四百兩均未領到合併聲明爲此奏聞謹奏奉硃批著該衙門分别催解欽此 
管理欽天監事務和碩禮親王臣世鐸等謹奏爲頒發各省時憲書様懇請展緩限期恭摺仰祈聖鑒事竊查臣監年例於二月初間將次年時憲書式様具題恭呈御覽俟奉旨後照式刊刻刷印於四月初一日咨送兵部轉行頒發各省刊刻遵行歴經辦理在案所有光緖二十八年壬寅時憲書式様因値聖駕西幸由臣等專摺於本年正月二十五日拜發恭呈御覽現已接奉硃批知道了欽此　　　　　 
欽遵在案自應飭令承辦司員等照例行領開辦惟查現在時局初定於一切行文支領以及各處開放均需時日且臣監生息辦公銀兩已逾三季未經解到是以不克依期辦理惟有仰懇天恩俯准展限兩個月於六月初一日擬由兵部馬遞頒發各省照例辦理伏乞皇太后皇上聖鑒謹奏請旨奉硃批依議欽此 
大學士管理戶部事務臣王文韶等謹奏爲監督廻避請旨簡放恭摺仰祈聖鑒事竊查寶泉局满監督延齡於光緖二十五年九月由禮部郎中奉旨簡放寳泉局满監督是月二十四日到任尙未期满今臣那桐蒙恩補授戶部右侍郎兼管錢法堂事務與該監督係屬姻親查據吏部覆稱例應官小者廻避所遺寳泉局满監督一缺例應咨职各衙門保送人員由臣部帶領引見請旨叧行簡放惟現値聖駕巡幸西安似應變通辦理除將無庸保送之衙門查扣外臣等謹將臣部及各衙門保送人員繕寫履歴名單請旨簡用一員　候命下之日臣部給劄該員令其赴局任事仍俟二年差满預報臣部奏請更換爲此謹奏請旨奉硃筆圈出吏部郎中延譽欽此 
 
