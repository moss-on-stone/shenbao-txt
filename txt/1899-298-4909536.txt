# 1899 - 298 - 4909536

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[廣學會新譯李傅相歴聘歐美記每部三角五分○又出售新著富國眞理說教雪] [  圖書集成局代啓]  
　　前年李傅相奉使至俄旋歴聘歐美各與國衆皆以傅相本中國偉人充外洋貴使爭見顔色自幸光榮各報館更遣人日伺行臺記動記言歸登報簡廣學會林藥知先生以爲中國關繫之大莫甚於此爰與蔡君芝紱詳譯華文藉作星軺日記更博選西報論議附譯於後是皆華人不可不知之事卽屬不可不讀之書今託本局以鉛字印成筆畫分明圖點允當卽在棋盤街老巡捕房對門廣學會總局豐各省西士售賣處分别出售○富國眞理爲前任厦門英領事賈君所著中國今正患貧誠取是書而仿行之朝野上下間吾知其必有合也每部三角○說教雪爲王君煜初所著盖惜彭君光譽說教之誣而雪之也每部一角半○附售學古堂文集二角售處皆同前 
[論輪船竊匪之不法]  
　　自中外通商而輪舶盛行於江海各口招商太古怡和三公司各有輪船數十艘北至燕遼南至閩廣東至吳越西至川楚飇輪飛馳瞬息千里其行駛之捷價値之廉來往行旅無不稱便較之曩時航一葦於中流阻水阻風日行百里者相去蓋不啻霄壤焉以是人心悅服附者日多惟一船之中多或千人少亦數百人品類旣不能齊匪徒卽易匿跡南北洋各輪船中間無停泊之處若輩尙不易肆其狡謀若長江一帶則自上海至漢口馬頭十餘處漢口至宜昌又五六處此上彼下棼若亂絲匪類溷入其中乘間竊取財貨有如探囊取物蓋其羽黨旣多各處皆有布置贓一入手卽可翩然上岸否則重行購票再至他埠隨處相度機宜務使得施其技而後已陰謀詭計防不勝防稍一疏虞卽爲所算搭客旣墮術中明知言之無益祗得忍氣吞聲自恨疎忽沿江大埠如鎭江金陵蕪湖九江等處雖經各大憲札委員弁竭力稽查而匪類皆蹤跡飄忽搜緝實難偶有一二被獲或笞責數百或枷示數旬迨一脫樊籠依然故智復萌且更肆無忌憚甚至於稠人廣衆之中持刃行兇藐無法紀如本月初九日鄱陽輪船行抵大通時各水手代客照顧行李頗極認眞竊匪計無所施突出利刃刺之一水手負痛而逃匪猶飛步狂追某西人見而喝阻匪卽揮刃刺傷西人之肘西人怒拔刀砍匪顚入水中復入内大加搜索當塲執獲七人及抵漢口由船主禀知駐漢英領事官诅照會華官從嚴懲辦此事本節得安慶漢口兩處訪事友函述已連紀之本月二十二十一等日報章夫向來輪船之有竊匪不過乘人才備偶施其胠篋之技苟搭客看守周密亦祗付之無可如何不意此次竟因各水手代客照顧無間可乘遽爾遷怒拔刃相向顧忌毫無荒謬絶倫一至於此猶憶今秋某大令由浙中珂里起服赴皖道出滬江附某輪船溯江上駛行矣某處忽失一小枕箱中儲文憑及洋銀二十餘圓遂揚言於衆曰如有人查獲文憑則洋銀可儘數酬謝卽竊取者自行呈出亦决不究問根由旋有一人應聲而出將文憑原璧歸趙大令喜出望外稱謝再三不料其人繼又矯稱大令索返銀圓向竊匪饒舌以致竊匪羣動公忿將其人舉而擲諸江心其人曾充某處緝捕差與竊匪皆似曾相識墮江之後並不聲張從容攀得輪船錨練猱升而上至大令前長跪乞命蓋稔知匪黨最喜仇殺非大令代爲緩頰必不能幸獲生全也大令正欲詰問原委而竊匪已跟蹤而至向大令鞠躬云此乃小人家事不與外人相干旋將其人拽上船棚快刀利劍如雨而下直至僵斃然後抛棄江中輪船上各水手雖有目覩情形者類皆不敢過問各搭客亦不敢贊一辭此事本館亦得訪事友函告紀之報章然猶謂竊匪旣凶殘至此各水手何皆袖手旁觀默無一語因疑或係傳者之過其事未必果眞今觀鄱陽輪船之事而始歎竊匪之蠻橫竟有不可思議者然則當時各水手之作壁上觀亦非無因夫輪船行駛江海搭客之相率附載者不特貪程途之速價値之廉亦以所携物件不致遭强徒之动掠也果如此事則非徒狗偷鼠竊之可虞且將明火執仗效大盜之强刦矣各水手更以前車爲鑒任其所爲不復過問從此竊匪之膽愈肆而旅客之行益危棘地荆天至於此極有保衛民生維持商務之責者奈何競效宋聾而不思設法嚴禁哉 
[本館接奉電音]  
　　昨日午刻京師飛電傳來上諭二道硃筆一道敬謹譯登○九月二十五日奉上諭增祺奏分别舉劾屬吏一摺奉天前署鐵嶺縣試用知縣甘沅擅改銀圓定章物議沸騰前署遼陽州本任鐵嶺縣知縣陶懋恭屢被控告聲名甚劣均著卽行革職補用同知調署錦縣本任安東縣知縣增韞歴任繁劇所至有聲著送部引見餘著照所議辦理該部知道欽此同日奉硃筆高爕曾補授順天府府丞欽此同日奉上諭任道鎔奏節交霜降黃河安瀾一摺本年黃河各工悉臻平穩普慶安瀾覽奏實深寅感著發出大藏香十枝交任道鎔祗領詣河神廟恭代祀謝用答神庥所有辦理河工出力之河南布政使景星開歸陳許道穆奇先河北道岑春榮均著交部從優議叙開封府知府張楷著賞給三品銜餘著照所議辦理該部知道欽此 
[搭事新電]  
　　前報曾紀英人與搭浪施華列交單致將軍身受重傷云云兹得本月二十四日倫敦所發電音知英將刻已身亡旋卽葬於交戰之處搭國有地名京姆百里者本爲英人所占二十日搭人攻之英兵死三人傷二十一人 
[紀搭浪施華列版籍]  
　　天津國聞報云南阿非利加洲搭浪施華列蕞爾一小國也人口總計八十六萬七千九百四十一人其中白人二十四萬五千三百九十七人黑人六十二萬二千五百四十四人首府曰布列度利亞人口僅八千人惹哈内斯武爾市頗稱殷實然人口不過十萬二千七百十四人平時常兵制有士官二十九人副士官八十三人砲兵一隊二百八十八人及一電信隊戰時舉十六歲以上六十歲以下人民以充兵額可得數萬人疆土之小如此兵力之弱如此然數年以來恒與英頡頏弗肯屈服者何也蓋移住搭浪施華列之白人其種族不一而以荷蘭人爲最多英人次之此兩種族爲彼國之二大政黨一切紛爭皆起於此且英人曾侵略荷土以爲已有今則漸次開拓圍繞搭浪施華列境動輒有挾制之勢多年積怨非一朝一夕之故也 
[日艦堅巨]  
　　西報云日本頭等鋼甲艦名三笠者向英國美加須媽喜是姆公司定製自明治三十一年十二月起工擬於三十四年告竣船身長四百英尺廣七十六英尺入水二十七英尺排水量一萬五千墩所備巨砲均照美 
 
 

Page 2

 
 
加須式新鑄銳利無前計船上安置十二英寸口砲四尊又六英寸口快砲十四尊此砲每分鐘可發砲子一萬二千二百千枚别裝快砲二十尊每分鐘可發十二斤砲子四百枚更有媽喜是姆機砲數尊十八英寸口水雷發射管四個明砲臺用厚十四英寸至十英寸之鋼鐵掩護之夾板斜面厚四英寸平面厚二英寸半船之兩舷均裝厚九英寸至四英寸之鋼甲馬力一萬五千匹每一點鐘時能行十八英里近時各國兵船中皆未有如此堅巨者也 
[鐵屋釋疑]  
　　前者本館派駐京師訪事友人遞函相告謂内廷建造鐵屋數間不知何用或謂儲藏槍械以備不虞究之市虎之言不過聳人聞聽未足信以爲眞也兹閱天津國聞報云鐵屋之設專爲藏儲火爐起見其爐甚大用法由鐵屋中燒炭仿照洋式接套烟筒以通煖氣實無别意存於其間也 
[遵旨覆陳摺]  
　　奴才奕劻等跪奏爲遵旨覆陳恭摺仰聖鑒事光緒二十五年七月二十七日軍機大臣面奉諭旨向來出洋學生除學習水陸武備外大抵專意語言文字其餘各種學問均未能涉及卽如農工商及礦務等項泰西各國講求有素夙擅專長中國風氣未開絶少精於各種學問之人嗣後出洋學生應如何分入各國農工商等學堂專門肄業以備回華傳授之處著總理各國事務衙門詳細妥定章程奏明請旨辦理欽此由軍機處傳知臣衙門欽遵臣等尋繹再三仰見聖謨廣運振興學術取彼良法以阜民生國計之至意伏查遴派學生出洋肄業自前大學士兩江總督曾國藩始光緒十六年四月二十二年九月先後奏出使英俄法德美五國每屇酌帶學生二名共計出洋學生十名自同治以來江督所派幼童百五十名往美國肄習因年太幼稚志氣未定多有通洋語而抛荒華語並沾染習氣之病是以嗣後南北洋武備水師學堂歴派武弁學生赴各國船砲機器廠水師學校肄習西新法閩船政局先後派學生分批出洋肄習製造管駕等事多係年齡較壯通曉中西文字之選間有專肄工商礦務者其中才能雋敏能通格致化學汽機製造學生回華擢用要差者亦不乏其人英德有農政工會美國有農政書院最爲講求耕墾收穫之務近日英之愛爾蘭新立勸農勸工章程至商礦學堂各國多有之其名物器具象數之繁分門記載各有專書非精通西文繙譯無由入門而悉其體用利病歴派出洋學生每屆三年回華爲時旣暫誠有如聖諭專攻語言文字肄習水陸武備而於各國農工商務礦務未有專門精肄回華傳授者誠宜變通出洋肄業章程使各就其才性之所近分門研究以收布帛菽粟興物前民　用興學術卽以殖民生於國計非此不能爲之椎輪嚆矢也夫中國自來以農戰立國近年始趨重商政泰西素以商戰立國而近來農學大興臣等閒嘗考校中西農學互有短長泰西農家新法多從格致化學出有與中法同者有與中法異者有可行之中國者徐光啓農政全書教民用龍尾車以汲江河之水恒升車以汲井泉之水此泰西氷法與中國同者也察土性有四原質之殊資澆壅有燐養鳥糞之别此　中法異者也地宜何榖播種必察其土脈氣分養淡植物必順其生機糞田之法與周官草人土化焚骨漬種之法相似者可行於中國者也歐洲人少工貴易牛耕而用機輪耘鋤收割之具多用汽機肥田之物或用硫强水此則成本太鉅獲不償費不可行於中國者也若論農學之美備則欽定授時通考一書備括千古農家之術新法不能出其範圍至於工商礦務之學則泰西以商立國以兵衛商專門之學專營之政講求最精誠有如聖諭風氣未開申土所素不習者今奉飭議出洋學生分肄農工商礦等學詳細章程以備學成回華傳授兹乃强本利用之根基臣等謹叅考中西政學權以目前事宜詳擬章程六條敬爲我皇太后皇上備陳之此摺未畢明日續登 
[撫軍返旆]  
　　安慶采訪友人云安徽巡撫鄧小赤中丞於本月初二日秉節出轅校閱皖北營伍事畢由壽州正陽關乘舟而返十七日道出裕溪二十日過無湖察看東西梁山各營壘二十一日抵攔江磯登岸察看砲臺卽在舟次小駐一夕二十二日淸晨傳諭起碇回省垣在城文武各員弁聞之齊集江于迎迓迨午刻兩岸砲聲絡繹蓋憲舟已破浪乘風而至矣旣下碇屬僚紛紛投手版禀安中丞接見有差隨卽命駕回轅照常治事 
[鶯遷述聞]  
　　姑蘇訪事友人云近聞官塲傳述正任江蘇藩司聶仲芳方伯已升授江西巡撫所遺篆務卽以正任臬司陸春江廉訪升任而以督糧道兼蘇關監督羅少耕觀察升補臬司遞遺督糧道兼蘇關監督缺以現任蘇州府彦詠之太守升補此信由撫憲鹿中丞於本月二十二日午後二點鐘時得諸京電未知確否姑誌之以觀其後 
[厦門劃界]  
　　厦門訪事友來函云日本租界原議十二萬坪現已减至四萬坪惟日領事定須索取虎頭山一帶地叚而土人以其中墳墓纍纍萬難割界因是尙未妥洽邇者周子迪方伯蒞厦與日領事再三商議請將所勘之虎頭山及草仔垵地方均行讓山自虎頭山麓起西至瑞記洋行地北至大街東至洗布河南至海灘劃爲租界幷言明界中所有零星墳墓不令遷讓居民産業亦悉仍其舊其有或買或租者均須公同商酌不能强勒大旨如此至詳細情形尙須再錄也 
[美員抵省]  
　　金陵訪事人云南洋接總署王大臣來文内開准美國駐京公使咨稱美國現派欽使康大臣來華游歴考察政教得失商務情形不日將詣白門與南洋大臣會商機要南洋大臣應照相待最優之國使臣游歴優禮相待劉峴帥遂札飭所屬如康大臣過境務當妥爲保護以禮迎送並將過境日期隨時專電飛報月之十九日康大臣星使遙蒞省垣由洋務局汪叔芾觀察陪至南洋大臣衙門投刺峴帥延入賓館倩舌人傳譯語言良久始握别峴帥旋命駕詣洋務局答拜聞軺車在省將作平原十日之游云 
[督勇赴防]  
　　金陵訪事人云前月某日記名提督周軍門總兵姚總戎奉督辦全浙防剿事宜浙江臬司李健齋爵亷訪檄飭來省禀請奉兩江督憲劉峴帥准在江寍上河下關等處拓募精壯勇丁帶赴浙防歴半月餘應召而至者多若過江之鯽本月二十日軍門及總戎親詣督轅禀辭旋於翌晨拔隊起程 
[潯上官塲紀事]  
　　九江采訪友人云九江鎭標前營守備陶奎臣守戎占奉飭赴任擇吉本月十八日接篆視事○署德化縣應莘臣明府衷擇吉本月十九日鶯遷入署寅好皆趨賀如儀○德化縣張叔儼明府示期九月十九日舉行縣試未及期卽去官上游委史炳南明府攝篆擇吉十五日履新卽示定十月初二日開考各鄕士子先期雲集行囊未富不克久留爰婉求廣文先生爲之轉禀明府體恤寒畯遂改於本月二十二日考試正塲 
[皖省官塲紀事]  
　　安慶采訪友人云前委署安徽桐城縣練潭司巡檢梁少尹承平因事所覊遽難赴任禀經藩憲湯小秋方伯札委候補巡檢范少尹光裕前往代庖○泥司巡檢蔣少尹元越過班通判遺缺由湯方伯委候補吏目傅少牧程遠署理○本任懷寗縣縣丞調署霍邱縣開順司巡檢某少尹在任病故遺缺由湯方伯委候補巡檢莊少尹驌前往署理 
[松郡官塲紀事]  
　　松江訪事友人云准補浦口營都司現署提標前營遊擊胡遊戎昌瑞瓜期已屆前經上憲將淸江城守都司俞都戎道生題補而以提中營守備楊守戎金濤升補淸江都司日來楊守戎已蒞升任而俞都戎管帶彼處防勇三百名正資熟手未能速蒞任所現由兩江督憲劉峴帥委盧遊戎國泰來松署理已於日前投提署禀到然後擇吉接篆○自前營守備黎守戎移駐章練塘後郡中遂立代辦守備名目近日兼理是缺之朱梅泉守戎光點奉提憲李壽亭軍門委署中營守備所遺前營代辦守備委李千戎廷琛署理其前任中營守備張仲舒守 
 
 

Page 3

 
 
戎金溶交卸後卽日往平望接署都司篆務所遺帮帶正營新兵一差另委李把戎接任○近日省垣大憲以戒烟藥水針注射嗎啡貽害閭閻亟宜實力查禁以保民命特委候補知縣衛大令汝冏持札赴松傳諭華亭縣王緯辰婁縣屈吉士兩大令遵札嚴查兩大令擬卽日會銜出示曉諭並聞衛大令之來松也曾與華亭縣主士大令商議擬在郡城北門外三里許朱子良橋左近擇地創設釐卡以便徴收貨稅稍補餉需 
[示期接篆]  
　　昨日新署上海縣知縣藍雲峯大令頒發紅諭擇吉十月初六日接印視事想屇時禮樂雍容冠裳肅穆必有一番官樣文章也 
[示禁昨僞]  
　　欽命江南分巡蘇松太兵備道余爲關防詐僞事照得人心叵測須杜漸以防微法網綦嚴宜家喻而戶曉本道孝昌世系詩禮傳家蕊榜幸登志不在于温飽蘭臺濫厠心常凛夫冰淵洎乎閩嶠監巡柏薇權篆罔不飭廉隅以自勵恐夙夜之未遑也今者欽　宸恩量移滬道地當江海事務尤繁政涉華洋仔肩甚重一切破除情面凡事悉在躬親幕僚藉以贊襄租知有素丁役僅供奔走約束維嚴苞苴請託在所不行瓜李嫌疑尤爲深戒惟上海中外雜處良莠不齊况滬鄂帶水相通一葦可達難保無奸徒譸張爲幻遇事出風或僞托至親近族或假稱世誼本家誇其簧鼓之工肆其撞騙之術弊端種種計不勝防功令煌煌法所不宥除飭屬明查暗訪隨時拿究外合行出示曉諭爲此示仰道屬軍民商賈人等知悉如遇前項棍徒在外招搖藉端撞騙許爾等指名呈控或卽扭送來轅以便訊明按律嚴辦倘有受愚請託勾串生事一經發覺幷提究辦本道言出法隨愼勿輕以嘗試自貽後悔其各凛遵毋違特示 
[示禁滋事]  
　　欽命江南分巡蘇松太兵備道余爲出示嚴禁事照得上海五方雜處良莠不齊時有不安本分之徒朋比爲奸遇事生風藉端訛詐甚至暗藏利器於人跡罕到之處剥取衣帽調戱婦女强行奸搶種種不法雖經前道出示諭禁並分行縣委查拿而本道到任後詳加訪察若輩仍未能一律改過自新實屬自外生成殊堪痛恨更有一種小流氓三五成羣終日在外游蕩拆梢打降無惡不作年幼如此長大流而爲匪勢所必然此皆由於父兄平時管束不嚴之咎言之尤爲可惜本道日以除暴安良挽回頑風爲念詎容此等流氓日相勾結爲害閭閻除嚴飭縣委明查暗訪認眞拿辦不准疏縱外不忍不教而誅合亟出示曉諭爲此示仰道屬軍民人等一體知悉爾等須知上海地大物博各業均可營生何苦作奸犯科自罹法網爲子弟者其父兄或送義塾讀書或令學習貿易安分守法以爲將來養家餬口之計更不得任令嬉游釀成桀鶩不馴目蹈不測之禍以致後悔無及本道志以愛民特此諄諄告誡此次示諭之後倘再橫行不法怙惡不悛則甘受刑章法難曲貸一經訪獲卽照兇惡棍徒從嚴盡法懲辦愼弗嘗試自貽伊戚凡爲父兄者務將子弟嚴加管束各業店主亦須約令各夥認眞工作不准聽其輕易出外滋生事端倘敢不遵犯法到案並查提父兄店主一倂究懲其各凛遵毋違特示 
[瀛眷遄回]  
　　前日上海縣王欣甫大令奉到藩憲札文飭卽交卸爰於昨日令少君先挈眷回海昌珂里大令則俟交代算楚後赴省禀陳 
[添委巡員]  
　　節屆冬令宵小繁多巡防尤爲緊要蘇松太兵備道余晉珊觀察特添委候補從九高少尹元勳至上海縣署候補巡檢徐少尹寳源至巡防東局候補典史翁少尉壽昌至巡防南局候補巡檢孫少尹皋至巡防西局候補主簿應少尹寳琮至巡防北局候補府經歴趙叅軍壽佺至巡防中局協同名委員嚴密巡查以資得力 
[教士謁客]  
　　昨日午前南市董家渡天主堂代理主教姚大司牧帶同舌人命駕進城拜會江海關道余晉珊觀察延入花廳茗談良久而别旋復至縣署投刺縣主王欣甫大令飭家丁擋駕示謙也 
[快艦來申]  
　　前日有英國新式快艦由香港駛往北洋中途乏煤因之灣入浦江暫泊昨午煤已裝足遂卽鼓浪赴吳淞有見者謂此艦全用白漆塗堊其艙高出氷面僅一二尺每一點鐘時能行二十三海里亦快艦中之出色也 
[讞案展期]  
　　昨日禮拜一爲法界捕房發落各案之期適讞員朱森庭明府别有要公因飭家丁持名片禀知會訊法員兼咨照捕房暫停讞案 
[沙船失事]  
　　滬南施家弄連記號商向有蔣長泰沙船一艘日前在滬上裝運雜物開往關東行至石島左近海洋中頓起颶風舵工水手無可支持以致失事昨日舵工蔣金壽回滬據情告之號主聞此船連貨約値五萬餘金之譜船上各人雖大半經人救起然貨物則已遺失無餘矣 
[緝獲賊船]  
　　無錫人陸春山竊取李公館中烟槍致被英界包探顧阿六拘解公堂禀請訊辦嗣查得陸乘船至此因卽將船看守事爲水巡捕所知以其有違定章將看守之人拘住嗣復將船拔起連看守者送入閘北新巡捕房途中曳以夫役百十名邪許之聲聞於遠近聚而觀者塞巷充衢至船内賊人而已不知逃往何處矣 
[美界火警]  
　　昨日午後一下鐘時英美租界各捕房蒲牢亂吼旋分二下知美租界禍肇焚如急遣訪事人前往偵探旋卽報稱北吳淞路猛將堂西德潤里江北人某申家因煮午膳不愼遺火積薪中霎時濃烟直冐祝融氏東衝西突銳不可當熊熊之光直燭霄漢救火會各西人急驅英美二租界中皮帶車至汲水狂噴約歴半點鐘之久始熄是役也雖僅焚去某甲家平屋一間而甲有小孩四口未及逃出盡葬身火窟之中殊可悲慘也 
[各有不是]  
　　日前陳萬柏投英美租界公堂控賭徒方士其虧欠莊銀若干讞員翁笠漁直刺飭差劉榮提案訊問嗣差夥宋志顯見方在沁芳園烟館開燈因卽投捕房請捕頭派包探往拘詎科方先已知覺浼人懇李蕙坪代赴捕房反控差役違章提人以致一倂管押昨晨捕頭令包探解送公堂各差役以李係本署閩廣通事不應代人誣報捕房爰招集通班在旁聽訊方士其供小的係廣東人昨日差役劉榮帶同差夥宋志顯將小的軋入烟館相持三點鐘之久故控其違章提人劉榮供捕房向章不能隨路提人差夥宋志顯往提方士其時由新閘隨至浙江路烟館見其已經開燈然後至捕房請派包探乃通事李蕙坪爲方所使反以提人違章投捕房聲訴求鑒宋志顯供與相同幷稱方在烟館開燈小的惟從旁默察並無别情襄讞委員張柄樞司馬商之梅繙譯以宋志顯違章提人管押捕房一月劉榮旣不在塲從寛免究各差役聞判環求免押捕房梅君不允比司馬訊　畢李正欲出外各役咸上前攔阻稱本署之人代人誣控以後烏能辦事務求作主司馬因復升座各役跪禀此次實未違章今若此以後不能辦事務求明定章程以昭劃一李蕙坪供伊等終不應將人軋住至三點鐘之久是以代報捕房並無不合司馬諭各差曰以後提人業已與領事商妥准隨路喚捕如捕不允從准看明號數指控至李蕙坪一節事已至此爾等不得囉唣暫行發房看管靜候核奪可也各役遂唯唯而退 
[正悞]  
　　前日本報紀上海縣署瑣案内久大碼頭恒泰廣貨店司帳人馬紹良結欠裕泰小錢莊往來票銀等情兹悉馬實在恒大與恒泰毫不相干又馬眉叔觀察遣丁控張少溪抛棺圖詐張供稱被馬停相犯煞胞弟因之病亡等語實則人口略有不安尙不致命合亟更正以昭核實 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[事跡離奇]  
　　京師訪事友人云刑部劣蹟著名之書吏莫鳳占自奉諭嚴拿之後迄今逃匿無蹤其子莫某曾納粟爲光祿寺署正近在宣武門内呂祖閣附近起造廣厦落成後移居其中甫於八月杪布置妥貼突有某甲者率衆擁至聲稱莫某何在莫子情虛懼禍乘間逸去甲乃揮衆將室中器物任意取携霎時間席捲一空家人皆不敢過問兵弁聞信踵至甲大言炎炎稱與　有重大交涉事件今彼父子避不見面因取其物作抵爾等不得阻撓兵弁唯唯而退事後查知所失不下萬金究竟有何糾　則局外人不得而知也 
[坍屋述聞]  
　　滬城縣橋東首沿河民屋年久失修梁棟半皆傾側前日傍晚時然一聲坍倒數十間幸居民先聞聲息有異已相率避出是以未傷一人惟一切器具則已壓壞無遺矣 
[性命鴻毛]  
　　前日傍晚有一年約十三四身穿孝服之童子躍入洋涇浜自盡經人救起向之詢問據言蘇州人姊在六馬路某妓　爲娼邇因天時漸冷故往取錢以便購取棉衣爲禦寒之計不料姊非但不給分文反叱龜奴毆逐出外以故欲圖了此餘生言已唏嘘不已後經人再三解勸始悵悵然向東而去 
[上海縣署瑣案]  
　　貨捐局函送包運棉紗漏捐之川沙人陸竹坪至縣前經縣主王欣甫大令訊取口供飭役赴局查明再核前晚襄讞委員馬淸渠明府提案復訊陸供監生所帶洋紗二十二包曾經照章報捐今有捐票呈閱其捲筒紗六十包係某洋商托帶至川沙分廠銷售向無報捐之例求鑒明府飭交差看管候據情函致貨捐局再行核辦○元裕豆行股東沈悅椎等控周潤生欠銀前晚經馬明府提訊周供前已浼人理勸付還洋銀六百元卽可了事今特如數呈繳求恩開釋沈倩吳少堂赴案供稱周前繳洋銀三百元係期票須押追現洋銀明府允之卽將周收押待質所○某紗廠失去洋銀七百餘元函送茶房尤德華至縣請究馬明府提訊之下尤供稱小的係揚州人本年七月某日至廠執役昨晚七點鐘時廠中馮師爺鎖門出去將鎖匙交與小的至八點鐘時小的欲回家因之轉交同事侯阿三不知因何有失去洋銀之事明府飭押候補提侯阿三到案覆訊 
[上海巡局紀事]  
　　江北人孫友山因螟蛉子蓮生甘習下流不服教誨投二十三七鋪巡防局控請訊辦局員盛雨村二尹准詞提案研訊孫供稱小的前因乏嗣撫蓮生爲義子不料蓮生癖嗜烟賭向之管教非但不聽反敢持械兇毆求送入改過局覊禁蓮生供稱小的自知不能取悅父親咎有應得今願自覔生機務請寛典二尹乃命鞭責竹梢一百下諭以嗣後務將鴉片烟戒除另謀正業不得再行違忤隨飭具改過切結交孫領回○前日南市撫標滬軍營右哨勇丁李萬靑在萬裕馬頭賭錢不知何起釁被　徒揮刃刺傷右肩因控諸十六鋪巡防南局局員曾鴻森二尹提訊之下飭將李送回營中延醫療治未幾汛捕拘獲在塲望風之陳坤松解局研訊供稱是日實係石阿毛與李鬥毆二尹命鞭責竹梢六百下笞臀四百板掌頰二百下鎖在犯事地方示衆幷勒限交到石阿毛覆訊○前日掮客任芝山虞少泉串同協盛米店學徒孫坤全持大馬頭同泰米行樣包至李紹華米船上賒取白米三十五石迨李向經手之王少雲算取米價王稱並無其事始知被騙控諸十六鋪巡防中局局員文二尹提訊之下諭候補提任等到案再核 
[南市捕房紀事]  
　　南市久大馬頭船戶葛松林前曾被朱榮發糾同王友才詐去洋銀七元前日王又令朱至葛處向其夥孫步美訛詐不遂軋至指南白玉茶樓肆行滋閙被包探唐關全黃量海查見一倂拘至捕房捕頭令押候解送馬路工程局禀請會辦委員司徒貽芬司馬訊究○前日無賴馬龍山施毛囝向楊家渡船戶朱江寳訛詐不遂肆行滋閙經水巡丁某甲查獲拘解捕房捕頭令押候解送工程局禀請訊究 
[英美租界公堂瑣案]  
　　包探顧阿六解陸桂洪至案禀稱此人在蘇州河北永康里開設承認松屬子花落地統捐公所門首懸有告示工部局董以其違犯定章飭小的拘案請究陸供此局係禀准道憲大人及松滬釐捐總局督辦而設並不收捐惟騐看來往貨船有無偷漏等弊求鑒襄讞委員張柄樞司馬商之梅繙譯飭將陸交人保出候禀明道憲核辦○包探朱阿高禀稱流氓孟金生昨在英租界二馬路攫取行人施阿虎所携洋銀一四元飛步而逸報捕後經小的連贓緝獲送案請究施投案供稱小的手持洋銀在途行走突被孟攫之而去今旣獲案求爲究辦孟供洋銀十四元係小的在路拾得叩求明鑒司馬判令笞責三百板枷號一月期滿之後再管押五月○包探陸阿九解送竊賊沈德林顔黑面至案禀稱此二人串竊陳阿方家綢布衣服五件經小的緝獲解請究懲陳阿方投案領贓沈認竊不諱惟求恩典顔供小的爲沈所愚致同行竊可否寛恕以全顔面司馬判將沈笞責二百板管押二月顔笞責二百板○包探金阿三解送賭犯何阿慶沈東海陳章洪陳雨坤袁阿榮陸三堂席阿四董雨臯等至案禀稱何阿慶向開老虎灶茶肆專事誘人聚賭藉以抽頭故特拘送請究何供稱小的以後不敢再犯求饒恕一遭沈東海等七人同供小的等人皆小本營生暇時偶然游戱無甚輸贏叩求恩典司馬判罰爲首之何阿慶洋銀十五元餘人一倂斥釋姑免究懲○包探顧阿六解送竊賊陸春山至案禀稱此人闖入李公館中竊取烟槍三枝經小的緝獲人贓送案請辦李公館主人李某遣家丁投案領贓陸供認行竊全不諱飾司馬命重責二百板管押半年 
[法租界捕房紀事]  
　　某甲在洋涇浜設攤誘賭愚弄鄕民被包探拘獲送入捕房翌日捕頭略加詰問以甲年未成實姑從寛宥立傳其父至捕房領回管束○洋涇浜及老北門一帶時有棍徒三五成羣攫取物件以致行人咸有戒心事爲捕頭所知以此輩同黨共有百餘人若非絶其根株不足以安行旅爰令各包探嚴密查拿日前各各包探將張阿四徐阿毛等陸續拘獲並起出所攫原贓解案請究昨日又獲甲乙二人送入捕房捕頭令押候堂期解請讞員朱森庭明府訊辦○前晚興昌里第八號門牌居民高姓家被賊撬門而入竊去各贓翌日開單投報捕房請爲查緝捕頭允之 
[美租界捕房紀事]  
　　唐家弄周順興染坊執事蔣某歴來虧空洋銀甚巨近以事將敗露託故逃逸昨日坊主遇諸北河南路因卽扭入捕房捕頭以事關錢債著自投公堂控告○昨晨利濟小輪船自蘇抵滬某姓客所携金珠首飾不翼而飛大索不獲爰卽投報捕房請爲查緝捕頭允之 
[積厚流光]  
　　偏災迭告方慚無補涓涘義粟頻頒深幸藉資挹注敝所昨蒙王日新同弟又新爲尊人病愈還願助振洋一自元朱茂康沙船耆民朱金春爲兒孫種福銀廿二兩五錢如臯蔡安魯求合家平安洋五十元又蔡繆民求病愈洋十元山陰樂善堂洋一百元餘慶堂歐求産婦平安洋五十元雙榴堂洋五十元錢翰臣翁續募各戶洋一百三十元鴻泰號交來蘇寅生完　幷祈台家平安洋一百元不忘宿諾知積善之有徴垂裕後昆雖捐金而不吝同心利濟矜式可資矣上海六馬路仁濟善堂　振公所　則敬等謹誌 
 
 

Page 10

 
 
[皖省官報]  
　　九月十八日候補縣丞梁國勳委署廣德州判知縣蔡錫元縣丞許殿榮均辭奉營務處委赴湖南探磺價州判金德潤辭赴廬州府差遣巡檢　美　　委　册○十九日内閣中書李華相號醒甫江西人路過赴京直隷州鄧兆南面試巡檢劉加蕙謝行知註册從九平翰辭解籽種銀回壽州○二十日缷代理滁州胡大庥到知縣林東　直隷州判薛念祖均面試巡檢莊驌辭回蕪湖差遣委辦本省賑捐補用巡檢胡振宗由皖北勸捐回○二十一日直隷州王大知奉委勘蕭縣及洪湖河道調署夥縣本任蕪湖縣吳雲翔到由蕪湖來○二十二日分發安徽新海防試用府經黃應珂到湖南人典史潘際唐到江蘇人候補知縣汪承祖知奉委發審局副辦並監修曾公祠工程差邵承褘辭赴江　探磺價 
[江西官報]  
　　會昌筠門司姚光㫽俸滿來省騐看事畢因熟諳工程委帮辦新淦縣堤工所遺該汛務以補用典史彭昌期酌委署理准補崇義金坑司尹錫祉　行飭赴新任管帶威武前營馬寳山奉督憲改補城守都司署大庾鬱林司錢汝燮無力赴任繳委以補用縣丞汪葆昌署理知縣黃曾詒奉九江道委解關餉進京截取同知張曾延繳照欽　翰林院檢討黃鴻陳夢彝俱回湖北籍署新城縣何應達缷事淸理交代回丁方榖由南安府屬公幹回劉昌言由貴溪公幹回邱應華往弋陽公幹鄭同誥禀謝不積班提前酌委知縣優缺一次倪望隆插委釐卡一次李亭雲往都昌催道欵劉仲欽往鄱陽催雜欵代理淸江流吳蘭頤署武寗縣楊靑選均屆期滿遺淸江縣印務酌委儘先補用縣石守謙暑理武寗縣印務輪委卽用縣張之銳署理部選安康通判安鍾愷領憑到省已經考試應飭赴任以專責成前署南康通判蔣啓昌到任未及三月回省聽　補委潘紹誼往定南　守取交代結馬振儀禀謝拔委一次劉瑞聰往玉山等催稅契秦會駿往高安等催雜欵 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十五年九月十八日京報全錄]  
　　宮門抄○諭旨一道錄前○蜀督奎奏爲查明知縣被叅各欵據實覆陳摺○文奏爲休致知縣病體痊愈懇恩送部引見片○九月十八日吏部翰林院正黃旗値日無引見○肅土田白龍潭回京請安○恩普謝署廂黃滿副都統恩○志公續假五日○俞廉三宋育仁預備召見○吏部奏派考試蒙古筆帖式等閱卷大臣派出崇勳景灃榮惠儒林特圖愼○又奏派搜檢之王大臣派出莊王準良曾廣鑾陳學棻李殿林慶福五　祥德本彈壓祥普○掌儀司奏二十日祭奉先殿倫貝子行禮○召見軍機宋育仁俞廉三○○頭品頂戴四川總督奴才奎俊跪奏爲查明知縣被叅各欵據實覆陳恭摺仰祈聖鑒事竊奴才承准軍機大臣字寄光緒二十四年十月十八日奉上諭有人奏知縣貪黷殃民請飭查辦一摺據稱四川綦江縣知縣瞿朝宗贓欵甚多至有因而釀命者而於盜案災情又復膜視等語著奎俊按照所參各節確切查明據實覆奏毋稍狥隱原摺著抄給閱看將此諭令知之欽此遵旨寄信前來當卽劄飭臬司會同藩司檄委候補知府李常霈前往密查並飭重慶府知府鄂芳查辦去後兹據該員李常霈等確切查明據實禀覆由藩司王之春署臬司張元普詳請具奏前來奴才覆加查核如原參瞿朝宗遇案不問曲直輒收入押保所許竹軒周岐山魏康侯均以案外羅織索賄千餘金數百金經陳際雲羅文閣陳策軒關說過付由四美長錢店開票羅文閣並有强取羅趙氏家財之案該令爲之左袒一節查該縣向有保質所一處係紳士經理爲訟案人證待質所棲瞿朝宗審理訟詞遇有應行待質者暫交該處候訊尙非遇案輒押許竹軒周岐山魏康侯皆係被控有案飭差傳訊曾據禀詳亦非案外羅織現經委員查訊許竹軒魏康侯及所指過付之羅文閣陳策軒等均供無關說賄賂情事至羅文閣强取羅趙氏家財之案係由重慶府知府批飭巴縣審斷尤非瞿朝宗所能左袒又原叅彭姓幼女命案將屍親收押得受兇犯龔姓賄銀八百兩一節查彭姓之女卽民人周發順之媳彭氏因鄰人龔偉亭家治喪欵客潛往圖啜飲食經周發順喚回訊責該氏頂撞詈罵致被周發順毆斃報縣騐訊照例勿論擬詳批結龔姓並非兇犯無所用其行賄又原叅瞿令前任樂山被叅開缺夤緣得綦江任負債纍纍索逋者隨之一節查瞿朝宗於光緒十六年在樂山縣任内經前督臣劉秉璋以人地不宜奏請開缺另補嗣於十九年請補綦江縣缺經部核准與例相符並無夤緣實迹亦未聞有隨任索逋之事又原叅代書典史搜括殆遍董姓名介臣者因堂案費不足變産戕命控案勒改爲家費一節查光緒二十一年十一月該縣刑吏役滿出缺輪應刑書董廷光頂補適有控案提省其弟董介臣欲代接頂因瞿朝宗門丁傅大索費而止是年十二月二十七日董介臣以伊兄未回乏資度歲又慮吏缺被人頂補憂急不釋自抺咽喉而死經屍親董建章看明棺殮報縣立案傅大以其呈詞叙有吏缺一節囑令删去僅以家用無資愁急自盡具報瞿朝宗批准免騐現經委員查訊該縣書吏尙無被瞿朝宗勒索實據惟門丁傅大於瞿朝宗所取代書均有收受錢文瞿朝宗並不查究且交卸時聽其辭去其爲縱容蠧丁在外需索自是實情又原叅侵挪城倉積榖數萬石變價　祥慶當生息以銀米互爲出入利歸私囊四鄕積榖時稽淸查勒索以致變賣無存一節查該縣存城常監社濟藉倉存儲倉榖三萬五千一百九十八石五斗光緒二十二三等年縣境米貴瞿朝宗先後禀辦平糶動榖一萬八千九十二石零二十三年奉文提撥一萬五千石赴夔州綏定忠州等處賑災並非私行變賣現已買還倉榖九千五百餘石先將常監兩倉塡足餘價禀存縣庫隨時採買調查祥慶當簿並無發有此欵生息亦無銀米互爲出入確據至四鄕積榖共存四千二百餘石分儲各保由殷實紳衿經管每年春借秋還瞿朝宗赴鄕查騐一次尙無勒索及變賣無存之事又原叅瞿令縱子伯啓跟丁　敬齋在蒲渡河販賣煤炭一節查光緒二十三年瞿朝宗以縣境米貴貧民生計維艱派家丁湯敬齋携銀赴貴州桐梓縣屬桃子園煤廠購煤三十萬斤令縣境貧民負至蒲渡河塲炭行發賣照給力資以工代賑兼濟民用禀明有案又原叅停辦烟館牙釐派捐如故一節查光緒二十上年五月瞿朝宗因大足縣土匪閙教練團辦防經費無出始議抽收烟館係由紳士經手曾據禀明川東道有案又原叅徇縱門丁傅大與革役牟興造假昭信票詐財内戚魏姓造劄賣官騙娶李姓幼女先後經人告發一節查革役牟興串同周岐山藉昭信股票名色索詐張濟澤等家業　瞿朝宗獲訊禀辦魏姓卽魏先銘又卽名狐元銘冐充職官誑娶李桐雲之女未成被控逃逸經瞿朝宗禀請通緝有案並無傅大在内亦非該員内戚又原叅分帶練丁之李文瀾尤見信任鎖拷龔德盛復鎖拷林姓其母痛子情切死於非命一節查李文瀾先係保正繼充局董瞿朝宗任内時常出入衙署光緒二十三年六月縣民龔德盛控告李文瀾族兄李文友撞取絲綢傳訊未到並無被李文瀾　拷林姓卽林興順係因其母林李氏刁拐陳雙喜子婦陳李氏被獲畏罪在家自服洋藥身死间據保正李文瀾等控經瞿朝宗訊明林興順結請免騐在案檢查林興順當日供詞並無被李文瀾鎖拷之語林李氏死在控官之先亦非痛子所致惟李文瀾係爲瞿朝宗信任不知遠嫌指摘所叢殆由於此又原參盜案災情視同膜外張惠東被刼受傷者七八日久未緝一賊上年霪雨榖貴匿不詳報致提榖助濟鄰邑該縣道殣相望幾至激變良民去年四月水災鄰邑並荷賑撫該令獨匿不上聞藉名查災到處索財騷擾一節查光緒二十一年十月十六日夜縣民張匯東卽張惠東家被賊拒傷事主刼贓逃逸報經瞿朝宗勘騐通詳迄今贓賊未獲業已按限開叅至二十二三年該縣米貴曾據禀辦平糶民尙安堵上年四月縣境本無水災謂其藉災索財到處騷擾未免傳聞之悞以上各節均經確切查明該員在任四年有餘尙無貪黷劣跡及玩盜諱災情事其辦理許竹軒等案亦非羅織無辜惟於門丁傅大平日毫無約束致向書吏索取錢文又復偏信李文瀾派充局董聽其其入衙門實屬昏憒糊塗相應請旨將綦江縣知縣瞿朝宗卽行革職以示懲儆董介臣林李氏或愁急輕生或畏罪自盡均經查明並無别故應毋庸議局董李文瀾已飭革退由接署之員嚴加管束並飭嚴緝門丁傅大務獲究辦是否有當恭摺覆陳伏乞皇太后皇上聖鑒訓示再所遺綦江縣知縣一缺川省現有應補人員應請扣留外補合倂陳明謹奏奉硃批瞿朝宗著卽行革職餘依議欽此○○奎俊片再據布政使王之春詳稱原品休致前四川彭縣知縣羅雲碧係湖南新寗縣人由文童投効楚軍薦保知縣指分四川補授新津縣知縣歴署安岳華陽蓬溪等縣調補彭縣知縣光緒十二十五兩年大計案内均經前督臣劉秉璋保洊卓異旋因積勞患病請假就醫經前督臣劉秉璋以該員神智漸昏奏叅原品休致嗣於二十三年病痊親赴都察院呈明被叅緣由咨查到川經前督臣鹿傳霖查明該員病體痊愈奏請開復光緒二十三年三月十四日奉硃批吏部議奏欽此隨准部咨應毋庸議在案上年因川東防務戒嚴據該員赴營投効知其久歴戎行派辦營務盡心襄贊悉合機宜遇事傳詢卽久候亦無倦容實係神智淸爽有用之才詳請具奏前來奴才覆查該員羅雲碧服官川省二十餘年辦事實心政聲卓著詳加察看實係病體早痊神智淸明才具練達若任終身廢棄深爲可惜合無仰懇天恩俯准飭部銷去前四川彭縣知縣羅雲碧原品休致前案給咨送部引見仍以原官留川補用出自逾格鴻慈奴才爲愛惜人才起見是否有當理合附片具陳伏乞聖鑒訓示謹奏奉硃批羅雲碧著給咨送部引見欽此 
 
