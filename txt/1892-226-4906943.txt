# 1892 - 226 - 4906943

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新書减價] [  申報館主人啓]  
　　本年本舘所印小五義續小五義二書海内風行不脛而走未及一稔篋笥見空兹又續印成書成本較前稍减是以格外從案出售以饜閱者之心計小五義碼洋三角五分續小五義碼洋四角諸君子盍惠臨購取乎 
[論巡防局不准擅理詞訟]  
　　地方上事皆地方官之職何以謂之地方官則知縣知一縣之事知州知一州之事知府知一府之事且必實有某縣某州某府之地爲其所司而後爲其所知彼候補候選者不得與也此外如佐貳則有同知通判佐雜則府有經照等廳縣有縣丞典史巡檢吏目皆不得擅理民事夫同知有同知其事之義通判亦有通判各案之意乃除撫民清軍捕盜水利之外民間詞訟尚且不得與聞此乃雲國家愼重之意所謂惟名與器不可以假人權之所假固惟地方有司而己嘗見近來州縣往往名爲知州不知州事名曰知縣不知縣事彼非眞不知也特所知者爲某州可徵糧若干某縣可徵銀若十官之所入平餘幾何耗銀幾何是則無不知之而獨於高坐堂皇爲民間判曲直辨是非則曰是有帮審者在治道路防盜賊則曰是有巡防局在正不知於詞訟則委之帮審於保甲則委之巡局然則州縣官尚有何事爲其所應知哉向嘗論及州縣官不可輙請委審帮審顧果係繁劇之州縣尚自實在勞勩不得己而暫請他山之助其責任仍歸之本官猶可說也然己覺知此縣知此州殊有不勝繁劇之意夫所貴乎有司者貴乎勝任而愉快也缺有繁有衢貴乎因其才器使之旣畀繁而不勝其繁則有愧乎其職矣雖極繁之州縣如有詞訟則委之帮審有盜賊則委之巡防則繁缺可易而爲簡缺出空身體專事應酬而於是乎有分其權而作威福者矣夫候補人員本無作威作福之權而旣委以帮審詞訟則刑訊之柄卽自彼執之卽無定讞之權而卽刑訊一端其中卽不難上下其手况乎曲直是非由彼一鞫而定則該州該縣之太阿不啻自彼操之矣若夫巡防保甲之局或爲分巡或爲總巡皆地方官之責而地保捕役之事也地方官不能日日視巡則或責成於地保捕役而該州督而率之保甲應辦則亦不妨責成城鄉坊保倘能認眞辦理無諧城鄉遇便抽查賞必信罰必果何嘗不有濟於事而乃爲之說曰假手差保恐不免有弊端因而特設巡防保甲之局以安揷候補諸冗員抑知如果差保有弊則地方官不能逃其責今旣另有保甲巡防之局而地方官反可以卸其罪彼爲局員者又不免受寵若驚不以地保差捕自視儼然自以爲無異於地方官有時小事細故民間或有貪便而呈控於局者局員亦遂爲之判斷且其巡行之時隨帶巡勇携有竹篾發落犯夜之人彼遂以爲有可以打人之權而公然坐堂問事而爲之下者更以孤假虎威藉端勒索甚至無風生浪任意魚肉盖地方官旣分其權於巡防局員而巡防局員又分其權於局勇差保其弊且將較前爲尤甚而上憲特設巡局以安閭閻之意全失矣昨接蘇友函報謂蘇撫奎大中丞訪知小民偶有微釁至保甲局控訴者局差多方需索以飽私囊此種刁風深堪痛恨因於某日面諭印委各員凡遇詞訟巡防局不得擅自清理且更不准濫用官刑務須移送有司爲之辦理卽此數語各局員聞之當不啻清夜鐘聲當頭棒喝何則盖彼爲局員者櫝習相尚幾自忘其本來面目擅受詞訟與夫濫用官刑本係有犯官箴而習染旣深若不自知其爲非分卽彼地方官聞之亦將瞿然以驚以爲凡遇詞訟各局不得擅受則可知詞訟之責本係地方官所應任不得以局員代之卽彼延請帮審者雖得以假便宜動刑具而其責任仍不能辭地方官之鄭重也如此而謂可不奮勉也乎奎大中丞莅任以來遇事皆能握其要而於此一事尤爲得大體而凛官常吾知將來必且勵精以圖治專其責於地方有司勿使權之旁落當必有日臻上理者矣夫巡防隸於臯司牙釐本屬於藩憲各有專責不能推辭而今則皆另自設局潘臯不過會銜而己官之責以分而愈歧官之事以分而愈亂中丞殆深悉其中之利弊而欲竭力挽救之故先於此一事爲之嚆矢也夫 
[本館接奉電音]  
　　昨由京友電傳上諭一道敬謹譯登○閏六月二十六日奉旨鑲藍旗滿洲都統著載漪調補正黄旗漢軍都統著懷塔布補授欽此 
[上苑新秋]  
　　史部示傳所有擬補福州將軍衙門筆帖式托錦擬補江寍將軍衙門筆帖式麟壽等二員本部於閏六月十六日帶領引見相應示傳該二員於是日五鼓穿天青褂備帶補褂元青褂佩帶對子荷包手巾赴西苑門外六項公所吏部公所内書到伺候點名帶領引見再博於十四日辰刻衣冠赴部演習口奏履歴如不行赴部卽將引見扣除毋違特示○廂紅旂奉恩鎭國公桂豐近患時疫觸動失紅舊疾延醫調治未能應手回春延至本月十五日丑刻仙逝當經公子置備衣衾棺槨妥爲成殮擬於府第停柩三十五日集僧道喇嘛唪經禮懴然後舁至園寢以安窀穸聞擇於本月十七日接三○吏部示傳所有勞績保舉山東候補知縣陳光昭保舉福建候補知縣胡守正等二員本部於閏六月十六日帶領引見相應示傳該員等於十四日卯刻衣宼赴部演習口奏履歴於十五日晚在内城左近歇宿十六日丑刻穿天青褂備帶元青褂補褂佩帶對子荷包手巾赴西苑門外六項公所吏部公所内書到聽候排班帶領引見再是否原任現任一二品大員子孫抑或現任一二品大員兄弟卽行赴部聲明勿違特示○户部准河南巡撫裕澤生中丞咨開案照定例各省每歳於辦理奏銷錢糧後應將藩庫實存銀數報部備查歴經遵辦在案今光緒十七年河南藩庫經徵丁耗正雜各欵除軍需動支外實存銀四十一萬五千六百九十六兩八錢九分一厘據布政使廖壽豐册報前來覆經委員盤查無異應將印册咨送户部查照○吏部示傳所有擬補國子監學正婁舉愷一員本部於閏六月十六日帶領引見相應示傳該員於十四日辰刻衣冠赴部演習口奏履歴於十五日晚在内城左近歇宿是日丑刻穿天青褲備帶補褂元青褂佩帶荷包手巾忠孝帶赴西苑門外六項公所吏部公所内書到伺候排班 
 
 

Page 2

 
 
帶領引見如排班時不到卽將緑頭簽撤下勿違特示○本年考試教習經禮部援案奏准在貢院滿漢合者己綴前報兹聞擬定於閏六月二十六日奏請欽派閱卷等官入闈二十七日黎明點名給卷進塲二十八日出題考試○東安門内北經承修太和門工程木廠圈搭鍋伙以便工匠棲止某夜有甲乙二人往圈内竊取木植看鍋伙人立卽拘住綑縳本擬飽以老拳其頭目以失木己非一次自當送官根究不必治以私刑遂將甲乙二人送本管官廳解交提署訊辦○兵部爲傳知事所有選補江西叅將金鳳岐選補江南遊擊李永陞等二員本部於閏六月十九日帶領引見爲此傳知該二員於是日五鼓穿實地藍紗袍佩帶對子荷包手巾赴西苑門外兵部公所報到伺候點名帶領引見先於十七日卯刻赴部演禮萬勿遲誤○刑部爲咨報事本部現有奏補漢郎中一排一人奏補筆帖式二排一人奏留滿漢員外郎二排二人於本月十六日加班帶領引見相應開具排單咨報軍機處查照 
[朝奥通商]  
　　奥國近與朝鮮議定朝奥通商條欵稅則由兩國公使僉押畢朝鮮國王循例將所定朝奥通商各條欵稅則開寫一本咨達禮部代呈大皇帝批覽請交總署查照辦理 
[瘋人解部]  
　　前報紀瘋人隆喜闖入禁城被獲一事兹又聞景運門值班左翼前鋒統領巴少司馬己將隆喜請交刑部嚴訊於十五日晨具奏奉旨著照所請辦理欽此得旨後景運門抄錄原摺暨隆喜口供立卽咨行刑部查照並飭偏吉步軍校赶將隆喜解送刑部步軍校立卽雇車裝載隆喜解赴刑部至當月司交犯並將原獲寳劍一柄解部備案當月司員立飭皂隸爲隆喜鬆縳換上三件大刑後略爲訊問隆喜卓立堂前不肯下跪司員詰以因何不跪隆喜言上可跪天子下可跪父母豈跪汝區區小官兒司員喝打隆喜狂笑高歌語多妄誕司員飭令收入監中俄而皂役稟告瘋人左監跳舞不休不能攔阻請上嚴刑司員立卽禀堂接奉堂諭加以桎梏翌晨簽擊直隸司訊究供詞若何容俟續錄 
[閩事彚登]  
　　福州育嬰堂收養棄孩日衆以致公欵不敷董事陳子良封翁何翊卿運副惄焉憂之禀請大府籌欵接濟希軍憲准予所請飭鹽法道悉心籌辦○侯官縣屬甘蔗鄉洪姓家因爭洲田以致械鬥殺斃二命刃傷二十餘人侯官縣李文卿大令聞報親詣彈壓相騐屍身不知擬如何辦理也○管帶划鰍礟臺首提我煥林被幕友曹斗南所控希軍憲札飭查辦提戎不安於任乞假歸田軍憲准之遺差另委管理福寗定海練兵事務郝軍門長慶接辦○旗汛口人薛相相向開點心店生意頗不寂寞鄉人林姓等以其烟囱易於肇禍禀請保甲局飭勇拆除局員准之委員前往查辦○福州停棺不葬成爲稽習西北郭外有普澤二堂官設停棺之所竟有停至十餘年者某道憲見而愀然出示曉諭著卽赶緊擇地瘞埋以妥幽魂而免暴露○南臺瑞豫錢店掌櫃人鄭姓家有婢女年可十三四齡去秋央媒售得錢七十餘千後查知此婢被媒售入娼家心殊忿忿央人向娼家將原價贖回娼置之不理無奈商請中洲汛某弁派兵押回○益香亭在榕城之北一日有醉漢某甲行至是處某姓家門外將手執火炬抛諸瓦上立時火光上熾回回熊熊室中人聞知急登屋撲滅詢知係甲惡作劇尾至其家與之理論甲恃醉抗拒大肆咆哮里人咸抱不平意欲向之饒舌 
[厦門客述]  
　　本年歳考有籍海澄龍溪兩縣而僑寓厦門者十數人經沈大宗師取中九人内有某君寒素士也案旣發學師令饋贄儀若干某君無以應命約集同學訴諸宗虚宗師諭令每人湊給若干俾苜蓿盤中稍資潤澤○寮仔後媽祖宮邊有黄姓混名審薯信者夙患瘋癲時發時愈發時必向本街店鋪滋擾不堪或縱火爲災或持刀肇禍街鄰屢次控諸厦防廳署驅之出境去而復來滋擾如初略不悛改近爲張庚堂司馬抑押半載洎釋出故我依然街鄰乃籌集洋銀數十圓告於衆曰如能將其人携至外洋去此禍患者即以此銀酬其勞信有胞弟某乙爲人傭工其妻己生子矣近日亦發痴癲蹀躞街頭或歌或哭時在水中坐臥且去其衣褲赤條條不掛一絲途人見之掩面而過噫如此兩人其眞可惡而亦可憐者歟○帮辦保甲委員趙禮門二尹病故後適賣景侯二尹由省返厦門許觀察卽檄委接辦是差想自能勝任愉快也○邇日厦門闖棍甚多從前大都以鄉民爲魚肉兹則竟肆行搶奪忌憚全無石埕街爲車馬通衢一日有曾厝垵人代人支取匯票洋銀一百五十餘圓貯以口袋持赴某木器店購物竟被三四匪棍乘機搶取飛步出門事爲上憲訪聞卽飭竇二尹嚴爲追緝然尚未知能獲案否也 
[會匪解皖]  
　　委辦安徽蕪湖牙厘局兼辦保甲事宜候補道袁榆生觀察於月前諭飭局勇緝獲著名會匪四名嚴訊數次直認入會情由於是詳禀沈仲復中丞請飭下官輪　載赴皖垣以便定讞仲帥准之札飭福安輪船迅赴鳩江觀察令候補縣丞張二尹棠率同局勇小心押解十八日午後一點鐘時福安抵安慶西門外下促隨由營務處派撥營勇數十名護解四匪登岸有見者謂匪皆坐二人肩輿前後護以兵勇刀矛劍戟森列如林由西門入城至懷寍縣署收入囹圄至晚包伯今明府提訊數語仍飭押禁二十一日仲帥札飭文武營務處各員在撫署箭道内演武廳局門會訊至黄昏始退堂四匪年皆三十餘髮長寸許面貌猙獰刑具用雙鐐及手銬内有一名垂頭喪氣扶掖而行想己受刑傷矣至供詞若何則局外人無從探聽云 
[皖省讞言]  
　　安慶城内梓潼閣有徽州人某甲開設同德生錢號本月十一日令學徒往西門外某號索歸欠項學徒隨唯唯而去回時潛至鹽店巷河中洗澡不諳水性悮入深潭適有某乙見之卽遞信號中中及夥駭而奔至雇船打撈閱數日所費不貲而屍骨尚無著落不得己在東西兩門遍　字貼略謂有人撈獲屍首者從豐酬謝决不食言○本月十七日懷寗縣包伯琴府因公出署行至梓潼閣見有箍匠公然端坐並不起身差役喝之匠口中喃喃形貌侮幔明府怒命差拘至轎前大加申斥嘻堂堂賢父母體制何等森嚴而匠乃敢加以倨傲之形乎幸明府寛大爲懷故僅以申斥了事否則滅門知縣古有是言匠而遇之不其殆哉 
[火警彚誌]  
　　杭垣訪事人云二十三日夜十下鐘　橋上首小城隍廟前某姓機坊失愼焚燬平屋四間茅屋一間詢其起火之由因捉蜰蟲將洋油燈潑翻以致不可收拾又二十四日子初時分豐樂橋直街某姓墻門内失愼一時紅光上燭警鑼亂鳴各叚水龍紛紛馳往竭力灌救無如　風火墻隔住在外澆灌終不得其要害處約一點餘鐘炎威始熄計焚去樓廳一所至於如何起火某姓秘而不宣傳說係夜間打牌腹中飢餓在廚下煮　遽罹此禍究不知其確否也○二十六日早五點鐘時寍波蔣家塘後余姓灶間失愼霎時烟燄漫天警鑼四出逺近水龍以及衞安局洋龍星馳電掣而來文武各員立卽倒塲彈壓約焚一點鐘時共燬去大小房屋十餘間 
[投河自盡]  
　　杭垣太平橋某機坊學徒年己十七不務正業被其師逐出徒之父母在萬安橋左近開設烟間徒奔至家中父母詢知其故拒而不納徒乃　怏出外至姨母處亦不肯收留麾之使去旣而有某甲看與徒素相識因往上城經過橋堍見其將褲掛於樹上入河洗澡不以爲意　　歸見褲則猶是而人己不知去向知必有異急告其父母偕往探視見有腹膨脝浮於水面者視之卽其子也痛悼之餘心生一計聲稱被師父所逼以致投河自盡邀集黨羽至機坊中謂人命重大豈肯干休此事必須赴官署請判曲直坊主不得己倩人排解願出棺殮追薦等費共計銀餅一百元其事始寢 
[讞員宴客]  
　　英廨讞員蔡太守於昨午特設盛筵請新任上海縣黄大令前代理上海縣竇明府丈量局總辦夏直刺等在署飲宴簪裾星集騶從雲屯誠一時盛會也 
 
 

Page 3

 
 
[拜客續述]  
　　上海縣黄大令偕英廨讞員蔡太守拜會駐滬各國領事己列前報兹悉前日不及遍拜者大令復於昨晨偕太守至和蘭意大利等領事公館次第拜會太守因飭知各捕房停訊一日所有各案統歸今日解訊 
[西捕病斃]  
　　英租界坭城橋西往靜安寺馬路中間有王家庫地方設立分巡捕房麥捕頭派三十號三道頭西捕駐紥於此以資巡察前日該西捕忽患急病醫治同效奄然斃命當卽成殮由中西巡捕送至西國墳山下窆 
[戲謔尋仇]  
　　莊長元商船夥胡金壽陸金彩前日因嬉戲口角致起釁端胡不肯干休約陸啜茗評理陸適有事不到胡以爲情虚聚集流氓毛兒等往爛泥渡作工處欲將陸刦往浦西幸陸聞風逃逸未受其欺旋赴保甲局喊控局員立飭局勇前往拘拿衆始各鳥獸散 
[流氓猖獗]  
　　流氓欺詐愚民最足令人髮指前因八仙橋一帶丐頭與江湖求乞之輩向新開銀樓借端纒擾擅取物件經該銀樓肯禀巡防局旋由局員訪拿送縣懲辦是處始能安靜邇來有一種小流氓因是處無從匿跡大半遷往西門外荒浜橋南首弄内動輙集衆行兇藉端滋詐被其害者不一而足前晚六點鐘時法界興昌里某甲家有七歳幼孩徜佯户外適有流氓在此經過見孩項下懸小金鎖銀鎖各一個鐫鑿蘇州虎邱山榮壽字樣流氓等視四顧無人卽將幼孩抱去百般哄騙允爲購買食物孩年幼無知任憑抱去直至荒浜橋南首弄中將金銀二鎖取去串通向爲玉器匠之浦姓將孩送至甲家詭言孩在馬路中啼哭幸經我等瞥見特送之回不然掌上明珠恐入他人之手矣言畢索取酧儀甲人頗厚道不與較量卽以鷹銀爲贈又在英界某酒館肆筵設席以了其事聞者咸以甲爲太懦致受流氓挾制莠草不除則良苗不茂掃除而整理之是昕望於賢父母 
[縣示照錄]  
　　欽加運同銜補用直隸州署理上海縣正堂黄爲出示諭禁事照得本　現奉憲札先行署理斯邑所有署中需用食物概係給發現錢照市公平購買不准丁役人等向各店鋪强賒硬欠惟查上海五方雜處良莠不齊深慮不肖棍徒僞托署中丁役在外招摇撞騙以及賒欠貨物擾累商民兹當下車伊始亟宜申明禁令以杜其端合行出示諭禁爲此示仰合邑商民鋪户人等一體知悉自示之後倘有無恥棍徒假冒本署丁役招摇撞騙賒欠貨物情事許卽扭交地保立即禀縣以憑從嚴究辦决不稍存寛貸倘各店鋪貪利情願賒給以致吃虧本縣不但不代道究並將該店鋪申斥勿謂言之不預也其各凛遵毋違特示 
[圖欠嫖債]  
　　蘇妓李桂卿徐娘半老風韻猶存在英界清和坊爲住家妓有女年祗十齡名小卿梁間乳燕軟語泥人雖未調弄風情己解主持觴政有無錫人謝文保顧曲流連己非朝夕積欠酒局資洋五十元久未歸還又約友人劉某前去喚小卿侑酒共應付洋十五元劉以謝爲月老卽以不動尊交謝代付孰意謝見財生羡竟圖吞没後妓與劉邂逅詢問前事始知謝之不義遂向謝責問謝尚裝大老官模樣怒喝曰汝豈兩目青盲耶乃公非貪此區區者何得掃人顏面旣如此我帳亦索性賴却汝其奈我何妓聞而愈忿昨晨復至謝所開鐵行索洋口角之下繼以爭毆由巡街捕帶至捕房妓訴明前情謝稱欠洋三十元己付五十元不應尚來索債妓卽跪下賭咒捕頭以錢債非捕房所管且係妓院中事置諸不理著妓自向索取後不知所終 
[武弁作賊]  
　　滬上一隅游人薈萃品類不齊往往有衣冠其貌盜賊其行者揚州人鍾其挈眷來滬僦居英租界寳善街中佛照樓客棧改姓爲宋自稱係遊擊銜卽選守備舉止闊綽氣象豪邁欲用一家丁由該棧茶房薦某乙奔走左右初不知其爲梁上君子也前日被包探何瑞福覻破情形將鍾拘住在身畔搜出許多當票當卽吊得衣物皆有失主承認今日當解送公訊辦也 
[竊犯遞籍]  
　　滬城小東門外裕大贓貨行被閔瑞卿竊去衣服三件大錢一千數百文行至中途被縣捕拘獲解縣請訊黄愛棠大令提訊之下判將閔笞責二百板收入所中起案之贓給失主蔣某領去此己列報昨日大令備文卽飭捕將閔瑞卿遞解回籍 
[捲逃續訊]  
　　羅瑞章朱玉堂陸寳堂等騙貨捲逃一案屢詳前報昨晨曷蕃甫同轉莅八仙橋捕房出店羅昌良投案候質同轉問曰羅瑞章騙貨甚多如何運出答稱一切貨物於上月十四日由瑞章運出不知去向問陸寳堂是否與瑞章通同騙貨答稱伊等三人均係通同是日下午羅瑞章雇車運送鞋襪等物朱玉堂言己届小月底欲付帳項因櫃中現洋不多出外措借陸寳堂夙有烟癮跟蹤而出竟如黄鶴之高飛各債主遂將小的扭送來案同轉飭帶王老長至棄詰問供稱小的與陸寳堂素未謀面日前陸被通泰烟館主李金初尋獲扭至烟館内據稱陸寳堂欠伊烟資洋二元七角囑小的如數代還卽將陸寳堂交與小的小的因被羅瑞章借去洋十元反被拖累豈肯再破慳囊况李金初亦係原告斷不致將人釋放小的卽赴大自鳴鐘捕房控訴繼又往英租界恊同原告將陸扭至法界旋據原告董成福投案聲稱陸寳堂被李金初拘獲後王老長殷勤解勸並言情願代還所欠烟資欲將陸帶去不到捕房當據通事稱當日先由王老長至捕房報稱陸寳堂旣在英界請派捕往拿緣一時不及照會故令王老長自去扭陸至英捕房再候核奪少頃見英捕房派捕並原告等將陸寳堂送至法界今特解案同轉著帶陸寳堂訊問供稱由小的房東薦與羅瑞章爲跑街夥計並未住在羅處羅所騙貨物均由出店羅昌良經手送出餘不知情同轉謂同逃之人豈有不知之理喝令掌責至二十下陸始稱上月十四日羅瑞章將貨物運出向西逸去小的與朱玉堂追至松江尚未會面小的祗得獨自歸來不知伊等現在何處問所騙之綢羅衣衫何人取去供稱被瑞章穿着問爾知王老長與瑞章可是股東供稱但知朱玉堂向王借洋四十元王供稱朱向小的借洋十元有借據呈案又稱情願找尋羅朱到案質訊同轉允如所請著交原保陸寳堂等還仲候核 
[失車訊結]  
　　東洋車主陸仁卿卽靜卿控車夫龔懷朗不付車租反將車輛盜賣同轉曾將龔懷郎一再研訊龔供稱虧欠車租錢四百四十文車輛於二十三日下午六點鐘時在西新橋畔計竹山所開來扇館茶肆門前交與陸靜卿之夥小張收去人所共知同轉以該車夫言語確鑿令陸靜卿邀小張來案質訊此己列報昨晨陸靜卿帶小張至案聲稱車輛己由小張在中八仙橋畔新造房屋相近尋見所有英法照會並葉子板等均被人竊去務求追究龔懷郎稱小的向陸租下之車祗有英界照會係第三千一百三十號不能行入法界每日租錢一百二十文共租七日生意不佳以致積欠四百四十文二十三日小張來說因小的欠伊錢將原車拖回不許再租又將小的拘往家中轉解到案求恩明鑒同轉謂陸靜卿曰車夫窮苦異常爾等旣爲車主亦須體諒不可動輒將人送捕且此案爾控該車夫盜賣車輛一經根究爾又稱車由夥計尋到此種情節未免支離姑念該車夫欠租錢從寛免究一併叱退令龔出外後須陸續還錢 
[拐女被逮]  
　　鎭江人某甲不務正業好作狎邪游上月在家鄉引誘鄰家二十一歳之女子遁跡滬上僦居英租界小客寓中旁人有詢之者卽以夫婦對旋被客寓中人看出破綻議論紛紛甲自知不能存身當將女寄養於法界西馬路第二百廿二號門牌剃頭店樓上未幾甲以囊槖蕭然點金乏術欲將騙來之女售入娼寮當有著名蟻媒綽號眼鏡譚三解二等偵知其事謂此乃一宗好買賣豈可失之交臂遂向甲言代覓主顧領至花烟館任人看視因此女不甘墮入烟花迄未就緒前日下午此女以進退維谷在樓上放聲大哭當有探夥某乙等經過查知原委立將男女拘入捕房謝捕頭略問數語卽飭包探將眼鏡譚三解二拘獲一併管押候解公堂訊辦 
[會審定貨]  
　　英商義記洋行東曾控謝樟梅定買外洋之塞門德坭八百零四桶延不如數出清禀經英國梁副領事函致公堂訂期於 
 
 

Page 4

 
 
禮拜四集訊是日五點鐘齊集蔡太守會同領事鞫訊先據義記洋行東聲訴前情質之謝樟梅則稱以貨見伊列新聞紙告曰看過貨椽先稱每桶須二兩二錢因議價不合不復再看嗣後另由施靜波簽名定買成交我爲分銷一百餘桶由施自行兠銷與老順記四百桶先出過一百桶其餘旣由施定貨亦不佳未便再爲干預太守查問施靜肢則稱當時謝付過定銀五十兩買辦必欲付足三百兩不敷之處由伊担保是以代爲書押再訊謝璋梅則稱五十兩條取此坭一桶看樣太守曰每桶先議祗須價銀二兩二錢何致存銀五十兩顯見所供不實且該行帳房聲明塞門德坭照市價須三兩數錢因此貨稍有水漬是以賤售不能再論好歹義記行東亦稱簽字雖由施靜波代筆然謝先倖定銀五十兩不能推辭後來謝亦陸續出貨皆憑行東給子成貨八百零四桶之成據赴轉給棧單處認定應提桶數註單另掣棧單在後發貨豈有不知應定數目繼因尚存五百餘桶　不提貨當面催促謝自願展限一個月出清未便再圖推諉訊至此謝始不敢强辭惟稱老順記消還百桶定係施靜波經手施稱老順記定貨決不致翻悔尚有三百桶情願經手收銀提貨惟餘存二百數十桶不能再有推辭當經蔡太守會商梁副領事情節旣明未便藉代簽花押西字圖章推諉遂飭令謝覓保赶緊料理出貨毋再玩延干咎諭畢中西官退堂時己傍晚矣 
[縣案彚錄]  
　　王松桃之妻顧氏小名蘭英被妻弟顧富春並富春之叔顯福生設計誘逃藏匿法界三寳又名阿翠卽周顧氏所開花烟館内當經王將兩顧扭縣喊控黄愛棠大令在敬業書院公舘提訊之下兩顧供稱蘭英寄與周顧氏處並非賣娼大令判將兩顧收所一面備文飭差星夜出城將周顧氏拘送捕房解至公堂葛同轉飭交縣差帶去歸案訊辦此己詳列前報者也前晚大令仍在公館中升堂研詰王投案伸訴前情並求究追顧福春供稱顧氏係小的之姊阿翠與顧氏係姊妹行顧氏來滬後卽在阿翠處居住叩求明察顧福生供與富春略同阿翠卽周顧氏供稱係蘇州人來滬傭工與蘭英認識並不藏匿亦不知其下落實被誣指大令駁詰至再阿翠執定前供大令喝責籐條一百下交官媒收押顧福生供詞不實著笞責二百下與富春分别還所○小船户陳某前日在瑞豐馬頭購西瓜一塊食畢將瓜皮抛入浦中適浪花濺起潑在隣船户謝玉林身上謝以爲不利初則向陳理論俄而糾衆多人將陳肆毆陳寡不敵衆狼狽而遁未幾陳亦邀同十餘人興師報復謝早有所聞先期避匿陳四處招尋杳無跡迹心實不甘遂倩人擡縣請騐晚間黄大令在敬業書院公館升堂提訊陳訴稱係本邑人駕舟度日謝玉林等以小的將瓜皮提擲水濺伊身以致糾衆逞兇將小的毆傷爲此來案喊控求請騐傷大令飭仵作檢騐旋據仵作喝報無傷大令親視無悞立卽斥退不予准理 
[英廨瑣紀]  
　　瞿王氏將僞衆飾至質鋪混質被質夥看出破綻爭鬧之餘報知巡捕將該氏解送英公廨蔡太守飭將該氏暫發官媒俟原告投案質訊○昨報紀瘋八唐桂生卽陶桂生由捕拘送英公廨蔡太守飭差查明有無家屬冉候核示兹悉該差查明陶桂生尚有家屬隨同到案將陶具領回家延醫調治○胡子芳困臥街頭由巡街捕雇車舁至捕房捕頭飭送英公廨蔡太守諭令將胡子芳發棲流公所醫養俟病痊再籌安置 
[來信節登]  
　　十七日報登歐墨雜聞一則係從香港報錄出乃昨接佛弼執禮君來信謂所記義大利時事均未的確想係傳述之悞耳 
[仁人濟急]  
　　謹啓者敝堂昨奉平望達順坊大善士由正和局交來送藥資移助永定河賑洋一百元銅洋五十元頃又奉到彚康莊交來濟美堂大善士樂助洋一百元儀徵總棧大善士秋節席資移賑洋七十二元儀徵保甲局大善士樂助洋三十元均入永定河賑移緩就急允協時宜節用愛人均沾實惠當此籌捐弩末待欵維殷大善士再造之恩較之尋常功德奚啻什伯千萬憑將善氣迓召天和叩謝鴻施莫名禱祝上海六馬路仁濟善堂籌賑公所施善昌等謹誌 
[惠及嬰孩]  
　　兹蒙上海縣袁邑尊撥給官地一方坐落老北門外四明公所對浜量計除行路及墓地外淨見二畝九分零遵諭將該地上起造平房出租收花以作逐年本堂育嬰一端經費除集貲起造外尚有隙地係本堂出租與鄭德茂木作爲業另立有年限契據其所出租金亦併入育嬰經費之内除呈禀縣憲外特此謹誌[  鐵馬路廣益善堂司董等同啓]  
[折獄救災]  
　　接奉道轅官藥局兼代高昌廟巡防保甲局憲魯介彭二尹國壽函述悉高昌廟廣東街開有錦泰銀器小店前月附近有揚州人王福到店買有表練一條重四錢九分付洋一元二角開有發票日前王福在英大馬路匯源質鋪將練付典鋪友王姓看破不是銀質當要將王福送捕旋被熟人保釋王福回家卽將前情禀報保甲局請究並將錦泰發票黏呈二尹收禀後會同典業董事到匯源將練提出憑公再加考究只有三成是銀七成是銅質鋪並云此樣銀器今年己被騙數次務請認眞追究二十三日二尹傳到王福沈錦泰質訊表練發票錦泰直認不諱惟供銀有六成不止三成二尹命將店中銀器再提數件用强水如法點騐均與表練無異庝是禀明製造局憲劉罰錦泰出洋十二元以洋十元交敝所充賑委解順直以洋二元賞給王福作被驗及覊絆之費該店並勒令卽行閉歇均己具結完事云云具見懲勸分明有條不紊片言折獄寓以救災彼澤國餘生當感二尹之善於定讞焉[  上海北市絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
   
 
