# 1909 - 284 - 4913186

 

Page 1

 
 
   
 
 

Page 2

 
 
   
 
 

Page 3

 
 
[上諭]  
　　監國攝政王鈐章九月初五日内閣奉 
　　上諭正白旗護軍統領伊立布由廕生賞給侍衞在大門上行走復挑乾清門差使洊升副都統補授護軍統領均能勤職兹聞溘逝軫念殊深加恩著照副都統例賜恤任内一切處分悉予開復應得恤典該衙門查例具奏欽此 
　　旨正白旗護軍統領着逹賚調補所遺正紅旗護軍統領着蘇魯岱補授欽此 
　　上諭廂白旗滿洲副都統着棍布札布調補所遺正藍旗蒙古副都統着成安補欽此 
　　旨鑾輿衞鑾輿使著瑞啟補授欽此 
　　旨武備院卿着卓淩阿補授欽此軍機大臣署名奕劻世續鹿傳霖那桐假戴鴻慈 
代論（來稿） 
[論籌備憲政必以改良教育爲起點湯湖伍逹三續]  
　　乙務實教育不發逹之大原在社會不明學校之性質不識敎育之效用又有一般狂瞽者流妄爲無意識之誹詆於是普通人民之視學校抑若此謬種流傳社會行且大受其弊害來學之生徒非辦學者密切之人即因科舉旣廢不得不藉此爲博取奬勵之梯其眞知小學爲人格教育人人所不可缺者蓋絶無而僅有然此不可獨爲社會責也試思現辦之學校其能揭明義務敎育之本旨者幾何其能大著明效取信於社會者幾何學校對於社會旣無卓然之表見社會對於學校之心理若謂吾苟不欲子弟之徼倖功名則亦何須乎爾吾苟欲子弟爲安分之農工商則更無須乎爾田是而學堂乃蕭索矣私墊乃擁擠矣嗚呼此辦學堂之咎也辦學者之咎也然則補救之道安在曰務實而已矣務實之方安在曰破除社會疑慮使知學校之中不特爲士者當入學爲　爲工爲商者皆當入學學校非教人爲士正乃敎人爲農爲工爲商不入學不特不能爲完全之農工商並不能爲完全之人類辦學者誠能揭明此旨事事以務實爲本則信用立而敎育普矣務實之方條舉如下 
　　一作法修身一科本非以講解課本爲畢事兒童在校舉凡一動作一言笑無在非教師之責課程中所定爲每星期授修身一時或二時者非謂此一二時爲修身過此一二時則與修身科無關也蓋每週授課一二時不過於授課時騐其前此數日能否不背修身之旨勵其後此數日必遵修身之旨云爾是以修身之方重在躬行實踐而非徒託空談日本所以有作法之舉也作法之大要乃舉社會交際行動各種現象一一實地演習如習餽贈禮儀則或敎員設爲客學生爲進禮物者趨前致辭辭有未善教員改正之贈品置之案應如何釋其袱應如何退而就坐應如何告别而出應如何皆有定則或學生自設爲主客而教員從旁指示之至若女校則凡盤匜巾帨之屬罔勿備或爲賓主或爲尊卑罔勿嫻習良以吾人託生世間非交際不能成社會不能謀衣食圖生存人類萬有不齊即對付之形容亦萬有不齊偶一往還交接而謀生自立之道即存焉吾國舊社會其對家人奴僕輙囂凌放誕及對賓客乃呐呐然如不出諸口稠人廣衆中更忸怩如處女此其於畢生事業之成敗得失何如乎然則今日學堂之所謂作法關係學生之重旦大人人當能知之况乎小學之儀内則之訓古時所視爲至要者禮失而求諸野實非事之幸者矣 
　　二話法世界大勢漸趨於言文一致之的日本名國文科爲國語科可顧名而知意言語文字最不一致者莫如吾國倡統一國語之論者固已不一其人矣日本小學因注重語言使初等生練習話法舉交際上之言語問答使之連續演說以備他日社交之用良以作法與話法同一重要吾人與社會交際苟欲表示意思不能不寄之於言語而同一言語乃有是非得失有效無效之分譬之僱一人力車由某所至某所給資若干入某店肆需用何物需價幾何是皆兩言而决耳然而語 
　　之抑揚緩急造句之皎潔與支離各各不同或則欣然樂爲我用或則相持不决或且反唇相稽寥寥一二語千百人言之而千百其變態焉此區區者多不爲社會所注意而不知片言隻語皆有論理學寓其中 
 
 
 

Page 4

 
 
推而至於權利之得喪紛爭之曲直一言興邦一言喪邦類此者實更僕而難數今於小學校注重話法關於學生畢生之利害誠非細故有敎育之責者倘或疑此舉爲東西洋敎育家所特倡則試問聖門言語分科孔子獨許子貢爲使才彼非恃有雄辯之長而能如是耶（未完） 
專電 
[電一（北京）]  
　　澳門劃界事高而謙議以三巴水坑爲界葡專員則欲以北山青州等處爲界爭持不下外部以照葡員議失權殊甚擬提京歸部與駐京葡使交涉 
[電二（北京）]  
　　修律大臣俞廉三屢被叅劾擬即日告退沈家本以修律事務重要竭力挽留請分擔責任並商請樞府電催伍廷芳速回派修律差會同辦理 
[電三（北京）]  
　　郵傳部奏派傅良佐充吉長鐵路總辦 
[電四（北京）]  
　　外部以實缺丞參現均因事離京特電催梁如浩從速銷假到部 
[電五（杭州）]  
　　浙江諮議局今日（初五日）第四次開會舉定候補常駐議員顧榮第等十二員并舉陳敬第爲審查長 
緊要新聞一 
[都察院遞呈之新例北京]  
　　都察院新例司務廳不收呈子遞呈者須向堂官攔舆且列名者必有過半人數到院方爲合格近日滬上紳商爲銅元流弊事推舉青浦張孝廉毓英爲賫呈員到京投遞呈子簽名者約有三百餘人而在京人數甚屬寥寥不合都察院新例尚須多合同志方能投遞也 
　　按代表旣爲衆人所公舉則此一二人賫呈到院即與數十百人到院無異今乃必欲以過半數爲合格不知是何用意其殆鑒於從前各省路礦代表紛紛遞呈之太易而故設此新例以限制之乎 
[外部議收魯省之電政權北京]  
　　十年前魯撫袁項城曾與駐青島德國總督訂立聯合電報之約今已十年期滿日昨外部會同郵傳部特與駐京德公使交涉遵照約章令德國將魯省境内電線撤去由中國自辦 
[湘路公司電請取銷借欵原議長沙]  
　　湖南鐵路總公司呈郵傳部電云北京郵傳部鈞鑒洪密湘路借欵一事迭經公司電請前督辦大臣張文襄公保存權利宣示合同至爲懇切旋奉四月咸電草約出奏後尚待度支部核議始能作准彼時自可宣示等語嗣是京外湘人電牘交馳紛紛以借欵損失權利力請罷議繼而法美從而干涉俄日亦耽耽在後文襄見變端環起後患不可勝言亦遂深閉固拒不肯輕遽入奏外務部熟權利害體察輿情並蒙持之甚力不幸文襄薨逝前項草約迄未宣示亦未出奏旣未經部核議自必不能作准文襄咸電聲叙甚明遠近湘人僉謂宜由公司電請鈞部迅予奏請飭下外務部度支部立將湘路借欵原議取銷以斷一切葛藤支節機牙緊迫計無逾此目下長洙工已並開長段站廠支路填築已成洙叚亦成七里許正在接開中叚三道並舉以期從速銜接此叚經費將已收股本合之今年下忙明年兩忙租股勉可敷用至公司全年常欵約銀三十餘萬兩各項鹽欵約銀三十餘萬兩租股約銀七十萬兩但得年穀順成歳約共獲銀一百三十萬兩内外除償合興贖路英債及金元小票兩項歳共需銀六十餘萬兩每年總可有銀七十萬兩内外以作一切路工之用查湘路雖須籌欵二千萬兩然即縮期趕造總須數年是一年所需約在三百萬兩内外除已籌七十萬外每歳不過須另籌二百數十萬無論或籌或借儘可分年設法似無庸將此二千萬兩巨欵必向各國預行全數借成致生種種妨碍况即照津浦合同亦係作三次分出債票並非一氣呵成則又何必以虛數而釀實害現在湘人激於外債引爲切膚之痛無人無日不以籌欵招股爲事一俟明冬後春長洙開通源頭旣活股份必旺可以斷言但求鈞部主持程督予公司以完全權限俾得一意規畫徵信股東一面秉承鈞部曁地方大吏隨時别圖生發似不致全無把握湘人萬口一心百折不回先謙肇康責無旁貸謹披瀝上陳不勝迫切待命之至伏祈分咨軍機處外務部度支部俯賜查照施行祗候電覆示遵先謙肇康等同叩 
[桂撫電商財政統計表填注辦法]  
　　桂撫致憲政編查館電憲政編查館鈞鑒據調查局稱財政統計第七十表關於徵收倉糧事項内列額徵蠲緩實徵撥解折色變價等名目下列共計一項按表例須總計以上各項數目而此各項互有乘除似無法填注乞示飭遵岐叩效 
　　憲政編查館覆桂撫電桂林撫台鑒效電悉統計倉糧表内各項本有互有乘除惟徵解本以糧計折變兼計銀數至共計則歸糧數結算其實徵以上即可劃清毋庸并計表式不過舉例各省情形不同如有窒碍可照表說各按本省實情變通填報務以明晰爲主希轉飭遵照憲政編查館漾 
 
 

Page 5

 
 
[道員調騐挾帶之醜態江西]  
　　禁烟大臣奏臣所於宣統元年八月十九日據江西裁缺督糧道錫　投呈江西撫臣馮汝騤咨文一角來所請憑查騐當將該員留所飭由檢察委員等照章監其食宿察其動靜晝夜分班不離左右該道錫恩初尚勉强撑搘繼即多端敗露連日以來在該道貼身衣帶搜出藥丸藥麵多包並新製趨紬短襖裡裝藥浸棉花揭視顯然無可掩飾該檢查委員等禀明臣等復派提調督同檢察各員將搜呈各件面詰該道彼亦自認戒烟未凈聽憑叅處但急求出所等語查該道自本年二月領咨又逾半載旣未恪遵功令早日戒除此次來都遲之數月始行投所請騐並此數日亦不能支其爲怙終不悛概可想見猶復狡詐多端意圖朦混監司峻秩竟如此靦不知恥其何以表率屬僚相應請旨嚴懲庶免巧詐之徒仍思嘗試再閱江西撫臣咨稱該道錫恩曾在該省取具同官候補道江忠賡互結内稱錫恩業已遵戒並無欺飾等語該道來所多方夾帶非欺飾而何江忠賡瞻徇出結亦有應得之咎近日同官出結幾成具文不獨徇情聞亦間有索賄者應請一併飭下吏部照章議處以爲濫行出結者戒 
[農工商部請辦勸業富籤票北京]  
　　農工商部奏竊維臣部之責原在提倡實業開濬利源設立以來各省禀辦之局廠公司已逾數百而成績終覺甚鮮大利尚難驟興者蓋有二故一則無事不需欵多財善賈自昔已然今則新法新噐日多非鉅欵不能集事欲營一業必藉衆擎大之如西國之託辣斯小之如東洋之株式社皆合衆人之財以爲財合數世之利以爲利故無不可成之功即以中國已事言之凡能集厚資如開平萍鄉煤礦輪船招商局之類者雖屢經折耗而卒爲工商界之魁其他本小刀微非操豚蹄以祝篝車即朝播種而夕期耘獲稍不如願即已資本不繼而停罷隨之此實業不興由於無欵者一也一則無事不需時上地三易樹木十年本無速效而中國之操農商業者大都僥倖旦夕之謀故墾荒林礦皆爲大利而成效在數年數十年之後即多憚而不爲近年來惟烟台張裕釀酒公司能爲二十年之儲藏不規規目前之利然非有該公司之財力亦何以堪之此實業不興之故又其一而所以不能持久則仍由無欵以致之也其屬於商民者情形旣如此矣如果臣部財政充盈則遇有可興之利或官辦以爲倡導或商辦助其資費亦近日各國通行之良法何嘗不可圖功無如臣部向來大宗入欵祇有江海關賠欵生息一項自去年來息欵所入不及在年十分之一而臣部所辦各項學堂局廠未有者方在增益已有者亦待擴充因應已窮何能旁及大凡生利之事必以成本爲先現在國計極艱民生重困集資籌欵皆屬爲難何從得有巨本計不獲已惟有籌借債欵之一法然借外債則流失滋多臣部實未敢輕於嘗試借公債則自招信股東之後信用未復前者直隸籌辦公債分爲四期本利均還而爲數並不能多去年郵傳部舉辦京漢贖路公債給以常年七釐之息許以京漢一成餘利定期還本可云優厚而至今應者寥寥公債之難成如此自非設法變通難期踴躍查歐洲各國有所謂利息富籤票者附籤票於債劵之中給以輕息而不還本爲募集公債之一種方法在德義奥匈諸國皆有官辦此種債票臣部擬仿其制試辦勸業富籤公債票以爲鼓舞公債之計（未完） 
[議事會籲請緩行印花稅紀詳天津]  
　　上月二十七日午後三時天津議事會集議印花稅事原遞說帖各紳商亦均到會當時議定本會正副議長旣不能會同商會總協理晉謁督憲只得由兩議長自行往見四時兩議長衣冠上院不意端午帥已先期出門赴孫家花園請于式枚欽使宴會兩議長遂悵然而歸此時各紳商尚在議事會候信隨即議定二十八日再行上院 
　　二十八日午後三時議事會正副議長又携帶禀件上院謁見適午帥因從早間會客尚未進膳當即傳諭先將禀件留閱請兩議長明日再來會晤兩議長又索然而返聞午帥得禀即閱頗慮民力不迨急思維持之法二十九日午前九時議長趙君承恩副議長劉孟揚同赴督署蒙午帥延入接見先由午帥發言云昨日所遞之禀我已閱過但印花稅非一省之事辦理很難著手且現在我國籌備立憲立憲國之國民均有當兵納稅之義務而我國之捐與各國相較實不爲多云云議長趙君答稱印花稅爲國家要政紳民等决不敢違抗我國之捐較各國爲少議員等亦非不知但我國正當貧弱之時而津埠自庚子以後又虧累萬分若再徵此稅民力更難擔負據各紳民云聞大帥擬將印花票交商會收存暫不實行此固督憲體恤民情之厚意惟此不過敷衍目前似屬掩耳盜铃之計不知大帥果將如此辦理否午帥云此事無論如何必須想一辦法副議長劉君云辦法固必須籌想惟九月初三日瞬息即届印花稅能否緩辦迄未定議紳民均甚疑慮二十六日紳民等約集千人到敝會要求開會公議辦法觀紳民等之情形似非但以敷衍辦理所能了事午帥云此事我必想一辦法言至此即起立送客兩議長乃興辭而退而午帥對於議事會禀陳之意見未加駁斥足見午帥之能兼顧國計民力云 
　　二十八日端督亦傳集司道府縣及商會總協理到署會議印花稅事惟商會總理王竹林觀察因事進京僅有該會協理及坐辦到署與議所議各節仍係磋商推緩而辦法迄未議定至午後一鐘始行罷議 
[京師近事]  
 
 

Page 6

 
 
　　鹿中堂對於貽穀一案甚爲注意近因法部承審該案多半敷衍且以毫無頭緒之詞爲開脫之計殊非承審重案之道本擬具摺糾參並請欽派公正大員監審以昭愼重現因法部已將此案入奏故擬暫且作罷 
　　某國輸入蒙古之蒙文書籍目下日漸發逹惟書中詞意多有抑貶中國近於誘惑之處於蒙古全局民心甚關切要擬由部向該國公使交涉嗣後輸入書籍須先由中國官府審訂充准後方能發行併迅由學部會同理藩部編譯蒙文書籍報章發行内外蒙地 
　　樞府於日前電致駐藏聯大臣豫略謂外人窺伺藏地警權已非一日應趕即設法籌辦以免外人有所藉口如拉薩衞康及江孜各商埠地方尤爲緊要惟藏地與内地民風不同部頒警章如有與地方情形不合者准具體查酌改以期易於著手 
　　邢中堂太夫人定期九月初一日安葬外務部堂官曁各司員於上月三十日下午三點鐘在朝陽門外東嶽廟致祭以那中堂係會辦外部大臣故也 
　　北京巡警刻奉委緝日本人犯一名聞該日人名低陶毡打勞年將四十歳前曾在安東横濱正金銀行當司帳之職被有侵蝕日幣四萬五千元之嫌疑故也 
　　電報局總辦連方伯現因所患之濕瘡已行痊愈故經擬定於九月初八九日起程出京搭輪東渡 
　　各省辦理各項捐輸因捐生日少收數不旺多格外减收以廣招徠故有部章定四成而僅收捐生七八釐者然報部則照章通報歷年此項虧空統計不下萬萬而以直隸統捐爲尤甚現因清理財政各省外銷之欵均須清理勢不能再事隱匿聞由直隸統捐局司道詳准端督聯合各督撫合詞奏請准其據實報銷現已分咨各省矣 
[西報譯要]  
　　日人對於錦齊路事之響言字林報載初四日東京電云據此間傳稱設英美兩國資本家承造錦州至齊齊哈爾鐵路之消息果確則俄國亦將要求恰克圖至張家口之路權不日當有新事發現 
　　九廣鐵路洋員定罪更正文滙報云前報載九廣鐵路中國叚内會計員英人賴愛脫氏挾逃公欵一案判定監禁苦工兩月之罪兩月實係兩年之悮特此更正 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[湖北諮議局成立開會情形湖北]  
　　湖北諮議局於九月初一日開成立會借用敎育總會爲會塲頭門及正廳均懸龍旗正廳之中恭設聖諭亭是日辰九句鐘議長議員等均衣冠齊集行政官藩學臬三司鹽法漢關巡警勸業四道武漢二府夏口漢陽江夏一廳兩縣亦陸續到會來賓到者約有百餘人十句鐘時鄂督陳制軍到會小憇片時官紳齊至聖諭亭前依次行禮宣讀八月三十日所奉電諭宣讀畢行謝恩禮退班官紳行相見禮又行開會禮官紳遂入議事堂各依序就座來賓及府縣等官坐旁聽席及特别席陳制軍起立誦祝辭衆皆起立議長復誦答詞致謝詞畢各就座陳制軍即告辭出會議長等恭送至頭門行政各官曁來賓亦先後散去鄂督頌詞錄後詞曰使者幼誦之書于洪範曰謀及庶人于周官曰詢于外朝竊疑書關有間其制不詳二千年以降度必有聖人首出上規成周爲我中國開無疆之盛業者天佑聖清我孝欽顯皇后德宗景皇帝特沛綸音與民更始自光緒三十二年七月奉詔預備立憲嗣于光緒三十三年九月奉各省速設諮議局之詔三十四年六月奉限一年内辦齊之詔八月奉自本年起於九年内將各項籌備事宜一律辦齊之詔我皇上善繼善述十月二十一日詔曰其恪遵前次諭旨各按逐年籌備事宜切實辦理十一月又詔曰大小臣工均應恪遵前次諭旨仍以宣統八年爲限理無反汗期在必行大哉皇言如綸如綍薄海臣庶懽呼雷動乃遵設諮議局籌辦處本年四月初選畢六月複選畢九月一日朔告成使者乃得與諸紳莘莘濟濟相見于此也使者忝守此邦一年有餘矣愧職事之未修内治之多闕嘗欲與此邦賢士大夫遊得以時匡乏補過諸紳此來其必能襄佐新猷發皇偉論以下圖民庶之輯和上宣朝廷之德意其又奚疑自今以往吾民沐浴仁澤涵濡郅治當永與我皇清無極也凡事謀始易者其圖終宜愼吾鄂之有今日以爲易乎易者安之漸以爲安乎安者危之萌諸紳之被舉應選而來也其責甚重其任至遠所與諮謀者豈僅一時之利害而已朝廷之所畀予吾民之所付託其皆自今日始嗚呼我先皇帝詔之矣勿挾私心以妨公益勿逞意氣以紊成規勿見事太易而議論稍涉囂張勿權限不明而定法致滋侵越奉是四者敬畏勿怠此所以頌也若夫職守之事範圍之說有章程在有憲政編查館奏議在諸紳固熟聞而詳識之矣奚贅言爲 
[浙江諮議局第三日開會紀事杭州]  
　　初三日爲諮議局第一次開會之第三日下午一時振鈴入座議員共到一百零五人由議長陳君報告再選常駐議員六人及候補常駐議員十二人中因介紹師範學生旁聽一事討論片時即分票選舉投票畢由書記長報告開票檢票與名刺相符應以得票過半數五十三票爲當選陶保霖七十六票王應奎七十一票王廷揚六十七票張傳保六十三票熊文六十票應貽誥五十五票以上六人均當選爲常駐議員遂休息二十分鐘再振鈴入座選舉候補常駐議員檢票無當選者開列次多數二十四人鄭永禧陳敬第謝鐘瑞勞侗章狄翬韓澤沈椿年范耀文鄭希樵高金培徐秉謙梁有立顧榮第褚輔成楊文燾張綱金保穉汪秉豪徐象嚴章毓才傅典修邵羲姚祖範何奏簧定於初五日下午一時開會再選遂散會 
　　另一訪函云當開會時有某議員起言規定例議長不得介召旁聽本日副議長沈鈞儒介召旁聽多人詰問議長是否違背規則陳議長答云失察自認挹歉復經全體决議謂議長旣經抱歉即作爲臨時介召將議長介召取銷梁議員有立謂此事旣經通過以後凡有官長要求仍須經全體通過方准入席大衆均贊成書記長本係傅師說君暫攝昨日會塲報告選票多數次多數名次紊亂又係温州口音頗受衆議員之詰責故本日特與臨時書記張君對調副議長沈鈞儒因腹瀉請臨時假一小時又議員杜子楙因事請假均經議長許可 
　　補錄初一日開會增中丞報告書 
　　（一）此次設立諮議局旣爲吾國之創舉而今日又爲甫有諮議局之開始自是以往賴諸公之力卓識偉論以謀全省之利益應行討論之事方多而會議之期僅四十日使盡舉此四十餘日之會期以議本届應議之事件尚恐爲日不足乃復有關於諮議局成立之一切事項不能不先事預圖者此本部院所以有提前召集議員之私計也 
　　（二）以此種種之原因本部院遂據此審度似非提前召集互選假定議長執行其事以爲預備不可因電請憲政編查館覆准遵照辦理此諸公之所已知無待本部院詳細報告者也諸公應本部院之請也於七月初十以後會集省垣照章互選假定正副議長遂將以上應行預備之事先期辦齊是時各省皆聞風相效可知此舉實爲諮議局成立以前必不可少之圖然惟吾浙舉行最先故其收完全之效果也亦最早此本部院與諸公所當共幸者也 
　　（三）今者業已查照諮議局章程將應行提議議案先行起草復設立審查議案委員會使詳愼編訂又隨時調查以資接洽計已草定應議事件十有一種其中議案有四法律案有七又附於議案中之法律案有一已經備文通知諮議局以供諸公之研究應俟諸公照章於此次會期互相選定議長及設有各職員以後開會議時本部院尚欲臨會以聞諸公之宏議并欲舉區區之意見與諸公相證焉謹以報告 
[南潯路東兩派風潮之激烈南昌]  
　　江西南潯鐵路　　新舊股東自八月二十七日在會塲爭權衝突之後暗潮日盛舊股東聯名多數主張興訟以其使進步黨之退敗南北兩京售電交馳頗形忙碌聞郵傳部業經委員來江查辦並一面諮請贛撫馮中丞據實查明咨部核辦而進步黨則人力星散勢將退敗二十九日會塲新舊股東到者寥寥難於提議閉會後由鐵路公司電禀郵部陳明解散股東會之原因而該路總理陳吏部三立等亦隨電部辭職陳因新舊兩派勢將演成激烈 
 
 

Page 11

 
 
之競爭即於是日乘坐小輪起行返寗以避風潮電文附後 
北京郵傳部堂憲鈞鑒贛路集欵近百萬元於八月二十五日開第一次股東會到者百四十九人有議决權者百九名計八百六十五權三日紛爭擾亂遂至解散贛路困難情形早在洞鑒三立等望淺才疎萬難勝任懇准辭職並乞維持公司俾股東有所依據不勝迫切待命之至贛路總協理陳三立劉景熙黃大壎黃翼曾叩禀 
分類新聞政界 
[整頓書吏薪水蘇州]  
　　蘇藩陸方伯查悉蘇省自撫藩以下各署局所之各項寫生繕稿清書人等所領薪水飯食等項銀兩大率按季按月請領之外又另化名目重複請領其中或有出之州縣者或有在司局各庫具領者統計爲數甚鉅當此清理財政欵項奇絀之際各州縣又征解不敷之時亟應設法整頓查明各署局所實有稿清書寫生若干人分别酌量按名按月匀定給發不准巧立名目重復請領以節經費聞已具詳督撫憲請通行各署局所照辦並擬先從牙釐善後局辦起以爲之創 
[蘇藩報効平餘銀兩蘇州]  
　　蘇藩司及庫大使以至庫書庫差人等皆賴平餘一欵每年共計將及十萬之譜昨聞藩司陸升甫方伯以目下清理財政之際本署平餘一欵必須和盤托出然而與其爲部中得悉指名提撥不若首先報効故决定將此項平餘儘數報効歸公聽候撥用聞已具詳請奏矣 
[批斥縣令玩視刦案蘇州]  
　　蘇臬左廉訪前據安東縣文童徐愼英禀稱被匪鎗刦鎗斃人命案懸不究等情當經左廉訪批斥略謂案懸兩載有餘該縣詳報聲稱營獲徐廣志解案供詞本屬含混究竟憑何指獲諒營中不能無端拿解何以擱置不訊不究絶無隻字續詳案關夤夜被匪喊門鎗斃事主旣不將已獲之犯確切訊究亦不設法訪緝正犯實屬顢頇已極仰淮安府選派明幹人員前往該縣確加訪查會縣提集犯證悉心研審務得確情錄供詳奪所控書差串揑不緝等情有無其事一併具復勿稍飾延 
[京東各屬聚衆抗捐之風聞天津]  
　　聞豐潤玉田寗河坻寳等縣前因征收葦捐事致激民變諮議局陳總理會同各縣紳士公禀直督請兵彈壓衆民聞之竟糾集數千人搶刦籌辦諮議局之事務所該鎭巡警見勢兇湧執鎗嚇禁誤傷該匪二人其餘紛紛潰逃旋經直督端午帥電調淮軍右路馬隊管帶葛君帶隊兵數百名赴該處彈壓 
交涉 
[黑撫注意沿邊之交涉黑龍江]  
　　日前黑撫札飭璦琿興東呼倫三道略謂璦興呼各地皆與俄境接壤俄人交涉事件設一不愼輕則貽人笑重則起邊釁該道等凡遇有與俄交涉事件務各按照約章和平辦理以弭邊釁 
[德國陸軍統領遊歷蘇州]  
　　蘇撫瑞中丞接准魯撫咨據濟東泰武臨道徐世光申准德領事貝君函送德國陸軍統領畢祿及武員錫美滿由青島前往北京張家口漢口上海等處游歷等情除填給護照外請飭屬保護咨令查照中丞接文後當即轉飭各屬照約保護 
軍界 
[水師兵艦募兵籌餉辦法武昌]  
　　湖北水師艦隊楚泰楚同楚有楚强等六艦均張文襄督鄂時在日本長崎船廠訂購現經海軍大臣編入巡防長江艦隊昨鄂督接籌辦海軍事務處來電略謂鄂省養船經費未有的欵原所深知惟楚泰等六艦爲江防要船且已編入長江艦隊所配員役務祈鼎力添足勿使虛懸缺額致他隊船艦有所藉口無任切禱陳制軍當將水兵招募足額常年約需銀十餘萬特札飭司關道局合力籌措並一面飭兵艦統制温朝怡妥擬招募水兵章程呈候核辦 
[咨行報告秋操情形浙法]  
　　浙撫增中丞准陸軍部咨開本處有考核各軍隊秋操之責現在成鎭成協各省所有籌畫自行秋操其預定之地點兵力日期及一切辦法應卽迅速先行報告本處俟操竣後再將演習經過及各種命令陣武並一切情形分别詳細咨報到處以便查核等情聞增中丞業已咨覆本省陸軍今年自行秋操恐不及舉辦云 
學務 
[禀請移撥軍餉以助學費安慶]  
　　合肥縣勸學所模範學堂及城東西等學堂面立以來應需經費或撥官欵或抽常捐大都勉力籌捐移援就急近因該縣風氣大開敎育界日益發逹如各學堂加增學額學欵等項乃經濟上一大問題亟宜另籌補助頃該縣胡大令據情上禀將原有湊解報効練兵賠欵等費撥充助學所模範學堂及城東西等學堂經費等語惟案關軍館未識省憲若何批示云 
[留學生禀訐提學司之不公武昌]  
　　湖北留學生本届赴部考試所有官費各生均由學務公所給川資銀一百兩其自費留學各生則藉口學欵支絀概不發結乃有留日自費生汪濟舟於日昨具禀督院謂現今學欵旣不敷用何以學務公所位置始許宙員且有支領乾俸者數十人應即悉行開除當奉陳制軍批飭提學司酌量裁汰以節經費 
實業 
[南洋勸業會進行之狀况江寗]  
　　徐州物産會籌辦情形徐州物産會事田太守已有公文申報到省略謂徐州天産品多于工藝品但出品旣乏專門各物驟難羅致議照集股辦法由郡城物産會判印股票按各屬商務情形定股票之多少大票七百股每股六千文小票一千四百股每股三千文令成錢八千四百千文 
 
 

Page 12

 
 
無論官商士民通力合作湊集成數其有提撥公欵者亦作股本論即以此欵作爲公共股本不給月息俟賽會事竣核計盈絀均匀攤派至有願自出品附入本會者亦聽其便 
　　激請徐海議員開談話會徐海兩屬物産會事務所現已報告成立惟辦理一切非有熱心士绅力爲贊助辦理或難發逹勸業會事務所因徐海各縣議員均在省垣特下請戰訂於初四日上午十時在事務所開談話會懇請各議員協助成立并籌議勸導工商搜集物品種種方法以期與江蘇各屬物産會同臻完美不致落後云 
　　札飭鐵路軋道接入會塲南洋勸業會塲工程現正趕辦張制軍以赴賽物品由寗垣鐵道運至三牌樓再用人力運入會塲尚覺不便札飭寗垣鐵路總理處添築軋道一條直逹會塲通連各館以便輸送該總理處已遵飭興辦矣 
　　勸業會旬報不日出版勸業會事務所陳坐辦以會中以牘要件應行隨時宣布者甚多特商之文牘科編輯科科長彭李諸君担認旬報之編輯第一期報業已編就日内即可出版 
[蔴壳可製紡織原料湖北]  
　　湖北興國州州判周本榮别駕素精　　理化現查得鄉農廢棄之蔴壳以理化藥品製練仍可作爲紡織原料擬設立公司收買此項蔴壳織造羽綢特牒請該州汪刺史文鈞通禀當道懇請給予專利年限並拔案懇准咨部免稅等因當奉陳制陳批飭勸業道核議具復再行飭遵 
雜記 
[派兵保護銻礦公司激變之影響浙江]  
　　嚴州淳安縣小金山紫　　洞村地方之銻礦創辦者係甬人華某該處民風强悍異常士人尤善鎗法其尤者能鎗擊飛禽百不失一華某一味用壓力愈激愈厲大有兩不相下之辇華某不悟同上台請兵十三名入山駐紥求縣出示維時杜令交卸在即又在任久深知該處民情置之不答及蕭令接印遂發出告示於十七日簽差前往張貼詎該差貼至半途被阻逃歸一時謡言衆多風聲鶴唳草木皆兵至十九日晚果來鄉民百餘人二十日又來數百人均以不准開礦等語向縣尊要挾勢將激變嗣幸礦東夜遁公司夥友避居營内均得免於難當時有數鄉人前經營門跡近窺探兵丁又不解事復擊傷之於是鄉民大動公憤决意與兵開仗蕭大令聞信手足無措力求紳士設法解散一面由蕭大令撰成六言告示飭役肩負鳴鑼曉諭衆鄉民信之漸漸散去詎二十一日晚忽有邵恒源鹽店僱工遂安人余漢雲因事往街行經南門地方途遇該礦礦兵二十餘人由隊官督率前行一時避讓不及被該兵圍聚兇毆並用刀亂擊血流徧體又復送縣蕭大令不問情由不顧創傷痛笞二千登時發押同時有十餘齡幼女在市行走該兵無故痛打迨幼女遁回家中該兵又乘勢闖入其母奔縣泣訴蕭大令竟大駡一塲置之不理合邑米業工人及各業工人由是一律同盟罷工紳商學各界聯絡團體繕就電文二十四日派人至金華蘭溪電禀撫 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局 
[諮議局行開慕禮之預備]  
　　廣東 
　　九月初一日廣東諮議局成立先期二日由籌辦處禀請制憲召集全體議員定於九月初一日舉行開會禮式並選舉議長副議長暫假舊撫署内各廳事爲會所大堂旁爲招待處二堂爲投票及開票處大花廳爲議員憇息處位思軒爲官長憇息處所有派定執事各員均於是日早晨七句鐘齊集會所認定所派各事分投擔任八句鐘時衆議員衣冠先後到會（羅胎帽天青褂藍袍均應一律齊整）每一議員報到在大堂前月台下止輿馬處先投名刺由招待員引入騐照簽到處騐照簽到隨領坐次劵全體議員名單及會所圖式各一紙仍由招待員引導該議員至大花廳憇息俟衆議員陸續均簽到後由投票管理員通知招待員按府分先後引導衆議員出二堂前稍却後（以招待員四人分任引導）再由引導員禀請制憲各官長自憇息處出至二堂東向立復引衆議員上至二堂西向立（地稍促約分五排爲合）由贊禮員傳宣行相見禮（以招待員兩人兼任贊禮）衆議員與制憲各官長行三揖禮畢贊禮員請制憲各官長就席並請衆議員分東西就席贊禮員禀請制憲行開會禮制憲起立派員宣讀頌辭衆議員皆起立致敬隨由全體議員代表委任宣讀答辭畢贊禮員唱報開會禮成請行正式選舉禮投票管理員隨請監督命下登開票臺上宣布是日舉行第一次選舉議長第二第三次選舉副議長事由畢由投票管理員按議員東首第一排及第二排對號散給選舉議長投票紙各一張隨引第一第二排議員赴寫票席寫票寫畢引至投票匭投票畢復引各議員復坐接續散給第三第四排議員投票紙一切引導寫票投票復坐均照第一第二排秩序以後各排均如之統俟全體議員投票畢投票管理員知會開票管理員請監督示開票每票用官音宣讀被選舉人姓名以次開畢惟宣讀一票畢即將票紙交付管理計算得票員於得票議員姓名下蓋一選字紅戮 
[江西]  
　　贛省諮議局於九月初一日爲成立之期經馮中丞函請高等學堂監督黃太史大壎督同派定職員預備是日在江南會館行正式開會典禮初二日在局互選議長初三選舉副議長初四選舉常駐議員聞馮中丞於此四日内督同司道各官紳按日照章舉行選舉事宜以昭鄭重 
譯件 
[萬國保護文藝美術版權公約（續）]  
　　已第一次公約第二十欵改爲（欲出會者須報知）瑞士（政府出會者僅該一國有出會之効力其餘入約各國仍照舊奉行公約） 
　　第二欵 
　　一千八百八十六年議定書改訂如下 
　　一第一節包涵關係倍納公約第四欵者如 
　　甲入約各國有不止保護建築圖式並保護建築之製作品則製作品亦得同享倍納公約及本約保護之利益 
　　乙所有攝影及類於攝影之法凡入約之國依其國内法律與同類製作一律保護者在新舊公約亦一律保護 
　　攝影照美術保護者在入約國内依倍納公約及本公約應保護其許人翻印特權之年限以其人私約所訂之年限爲斷 
　　二第四節包涵關係前次公約第十四欵者如 
　　倍納公約及本公約通行時在原製作國已完成之製作尚未歸諸公有者均照各已訂或續訂之專約辦理 
　　八約國中無前項條例者依本公約第十四欵内所包涵各項情形推其原理以本國法律行之 
　　於保護翻譯權利得援用倍納公約第十四欵及本條 
　　將來入約之國亦得援用前列之例 
　　第三欵 
　　凡前次入約定後續入之國本次未到者以後無論何時得加入本約加入時祇須用公文通知瑞士聯邦參議院轉告各國政府即作爲入約 
　　第四欵 
　　本公約與倍納公約同効力同期限 
　　本公約批准後照式在巴黎互換以速爲主至遲亦不得過一年 
　　互換後三個月即爲本公約通行各國有効之期 
　　本公約應由入約各國全權大臣簽押蓋印以資信守 
　　一千八百九十六年五月四號在巴黎公布 
　　第二次萬國保護文藝美術版權公會入約國名錄 
　　會地在巴黎以法文字母爲次德比西班牙法英義盧森堡摩納合孟德洛哥瑞士都凡斯 
　　宣言書 
　　此次簽押之各國全權大臣爲本届公會受各本國全權委任於倍納公約及本公約所布之一切條件合意决定如次 
　　一照前次公約第二欵第三節能完全遵守本國法律所定條件格式得享受新舊公約保護之權利此次第二欵改定議定書乙項下所載攝影之物亦須遵守前例始得一律保護 
　　二所謂公布之製作以在入約國中發行爲斷凡院本歌樂之演唱陳列於新舊公約中不作公布解 
　　三小說與院本互相抄襲者亦在第十欵禁止之列 
　　倍納及巴黎入約之國於本次宣言書不在列者以後無論何時得隨意加入加入時祇須用公文通知瑞士聯邦參議院轉告各國政府即作爲加入 
　　本宣言書與新舊約之効力及期限相同 
　　本宣言書批准後照式在巴黎互換以速爲主至遲不得過一年 
　　互換後三個月即爲本宣言書通行各國有効之期 
　　本宣言書應由入約各國全權大臣簽押蓋印以資信守 
 
 

Page 19

 
 
　　一千八百九十六年五月四號在巴黎公布 
本埠新聞 
[海軍大臣參隨銜名補錄]  
　　海軍大臣洵貝勒薩軍門由滬放洋攷察其所帶叅隨各員銜名已略紀前報兹接北京訪員抄錄較備爰錄於下梁誠號振東蒙賞二等第一寳星運籌司司長曹汝英號燦三一等叅謀官蒙賞二等第三寳星船政司司長彭文園一等叅謀機政司科長榮志號尚之二等叅謀運籌司科長蔡朝棟號岷樵二等叅謀魏瀚號季諸二等第三寳星陳恩溥號幼庸二等第三寳星庶務司司長趙鶴齡號夢九軍科司司長關景賢號竹朋秘書司司長溤恕號公度候補道夢灝元二等第三寳星候選道周謙號益謙外務部郎中郭家驥候選道何紉秋 
[協贊會組織會塲]  
　　南洋勸業會蘇松太三屬物産出品所業已成立先於松江醉白池設揚開會展覽現上海協賛會總理李平書君定議租賃本埠靜安寺路張家花園爲會塲定十月上旬開會一月全園基址約六七十畝搭蓋寛大棚屋並嘉定木屋爲塲外之設備凡關於游戲館院及中外各項食物普通用品中外技術往該會助興者予以廉讓之租價爲增助會塲之盛况現已逐項組織均臻完備想中西人士願入塲助興欲得各利而收良好結果者必爭先恐後也 
[自來水公司繳股之觀望]  
　　内地自來水公司總理李平書君前經邀集各商及各圑體開會勸令擔任招股事宜現查得認股尚未繳清者實屬不少特知照擔任勸股之商家請即轉知認定各股東迅將應繳股資一律措繳信成銀行存儲生息以便製票執憑 
[分送物産會入塲劵]  
　　松郡物産會定期初九日開幕上海出品所已將出品分别裝箱運至該會陳列兹由會中分給入塲劵若干到滬當由出品所將劵紙一百張請商務總會分送擔任捐欵各商查收 
[城内]  
　　斥革地保○二十三保九圖地保陳彝寳欠繳漕米計錢一百餘千飭提到案迭次押追仍然挺押不繳刻經大令據金傳差禀稱本屆上忙亦陳彝寳所辦糧串至今尚未領出現屆下忙開征如此抗誤恐誤要公查該圖尚有臨捆之晉蕭仲山等亦可認辦禀請當堂諭辦前來合行飭遵立將陳彝寳家前經具領之糧串六十七戶吊齊並將陳彝寳之房屋發封備抵昨該差已奉諭下鄉將陳屋發封交地保收管矣 
　　脚車釀禍○張阿全乘脚踏車在城内登雲橋行走不善駕駛致將開點心店主陶鴻春之六歳女孩撞倒跌破頭額被巡士將張阿全扭住解送一路巡局張阿全自知錯誤情願出養傷費醫治判罰洋七元給陶具領 
　　强賖硬買○滬道蔡觀察巡警總辦汪觀察會銜出示云照得各處已革巡警巡士往往冒名向各店强賖硬買受累不堪曾經各店舗具控有案嗣後諭飭各路正副巡官嚴戒警長人等不准到店舗賖欠現錢交易各店亦不准高抬價値居奇售賣自示之後若再强賖硬買准即扭交崗巡帶局嚴辦 
　　大令返滬○縣尊田大令昨日在蘇發電至署准於午後乘坐末班火車回滬署中執事人役咸至火車站伺侯迎迓 
　　縣批三則○江存新禀批爾父元德出嗣長房其珍爲後有無繼書爲憑長房其琛及次房元龍有無後人詞内及抄呈宗圖均未註明顯係不實且店乃長房之業若爾父業已出繼事隔九十年豈有先不過問之理前呈謂分撥之時其珍年尚幼稚及奉批駁乃謂起稿所誤祖宗生殁子孫尚不能記憶則何事不可諉之誤曾乎情詞荒謬特斥不准揚趙氏禀批是項基地該氏出賣之時不向各租戶說明契内又無期滿字様以致紛紛藉口前據王兆英迭次具呈均經批飭邀集原業註明該氏自應遵批邀理至林書忠如果積欠地租該氏何以早不請追究竟是否確欠并著轉向算明何得將屋禀請發封另呈並發馬雲亭禀批房旣遷交金小弟何以不肯收管據呈屋後餘地並非爾業究竟原立契據是否并賣在内案經飭提著速投候質訊驗契察奪 
　　道批二則○薛王氏禀批此案現據聶委員禀復該氏控韓景坤楊合興合借洋二百元並代姚來勛保借洋一百元前由捕房將韓景坤解案據供商人姓候與楊顧氏在小東門股開陸稿薦肉店楊合興早經閉歇並無向薛王氏借洋之事姚來勛向不認識更無代其作保借洋楊合興女主楊顧氏供與韓景坤相同原中范金賢之妻潘氏供詞含糊種種可疑一借戶之姓不符二據内載明每月二分起息六七年來本息分文未取從前並不追償三借據何人代筆范然不能指名當時不即擯斥者以所控姚來勛一據未經訊明曾著原告將姚來勛覓交逾限已久仍未交到若再不結徒滋訟累禀請將案註銷前已批飭銷案毋庸多瀆柴朱氏禀批欠租旣屬不虛理應照還如果陸和尚亦欠該氏租米儘可另案控追何能以此作抵仰上海縣轉諭遵照所稱黃宗堅勒扣抵單借據及主使陸和尚欠租一節是否飾詞圖賴一併查明辦理具報黏抄並發 
[南市]  
　　造屋違章○本城陳市安橋北堍鄭姓造屋沿浜界址非特不收佔出數尺該浜幾乎阻塞其北首沿街市房托稍修理亦不收進當經地方商家報知總工程局由路政處派人詣勘屬實傳知匠頭照讓不遵乃飭九舗地甲傳該匠頭林秋塘到局押令收讓 
　　流氓擊捕○南市著名流氓曹阿二即混名板箱阿二前在法租界地方紏黨毆擊巡捕在逃未獲昨由捕房派探至上程局恊探在桑園街拘獲解局暫押俟法公堂移文歸案究辦 
　　客棧火起○信泰碼頭大有小客棧内樓上八號房間前晚七點鐘時忽然火發幸經鄰人瞥見入内救熄燬去棧客沈世璜之被褥門帳等物當由巡士將沈世璜及棧主陳子甫一併帶至工程局提訊陳供在蘇省鐵路公司爲書記並未回棧不知火由何起沈供在樓下晚膳突聞火起往看幸即救熄判陳交保候查是否保險再行察究飭沈自行訪明火蹤 
[閘北]  
　　搶親退親○三路一區解送搶親之葛松濤並原告仇木來及仇女阿珠媒人周孫氏等一干人至局奉孫裁判集訊仇供葛松濤央媒周孫氏聘小女阿珠爲室祇收過押帖洋四元約期行聘不料初二日葛紏集多人突來搶親求究周孫氏供同質之葛供詞支吾一味求宥判仇退還押貼洋四元將女領回擇配葛刁狡可惡判責四百板枷號一月 
　　控告誣告○戴遐壽收四路四區控張啓先張啓香欠牛價二十五干並被搶去欠　等情當由金副巡官移送一區經黃正巡官判張還洋十二元在案前日忽有張之同族數人投局禀控戴係誣告黃正巡官昨將此案判送總局訊斷 
　　追欠還欠○韓桂卿控張友記欠押櫃洋五十元不還經黃正巡官判交保限期拔還在案昨張扭曹菊林至四路一區控追欠洋二百餘元以便歸還韓欠等情黃巡官飭曹交保理處 
　　設攤誘賭○王金寳戴有洪等在華通坊前空地上設攤誘賭由巡士拘入四路一區判各責三百板驅逐出境 
 
 

Page 20

 
 
[新租界]  
　　蟻媒結果○蟻媒吳陸氏即陸四姐前經公廨懲辦判押女所日前因在押患病送棲流所醫治無效延至昨日斃命當由所董函致廨員寳大令飭保報驗旋有氏夫吳福卿投縣求請免驗田大令准飭具結自行棺殮 
[英租界]  
　　搶取挖耳○流氓王福根前日在北四川路搶取北京婦人梅項氏金挖耳由捕追獲昨解公堂請究判王押兩月 
　　串拐女子○蔡孟榮與王顧氏等串拐曹包氏之女前日由探將蔡提獲解訊判押候禮拜四美領堂期解究 
　　口角吞烟○江北婦人石陳氏與嫂口角氣忿吞烟由捕查悉設法救愈請訊判派捕送交氏父具領 
　　騙取貨物○華洋各商環控裕豐潤號主葉吉生騙取貨欵一案昨日復訊判仍還押候提齊人証於禮拜五再訊 
　　淫棍瘐斃○浦東人陳阿毛前因圖姦六歳幼女於西歷一千九百另五年九月二十五號奉廨訊明判陳先責五百板押西牢二十年期滿再責五百板釋放在案兹陳在押患病送經工部局醫院醫治無效於昨午後斃命由捕飭保查傳尸屬棺殮 
　　老嫗撞傷○前晚求火會皮帶車因赶往貽德里救火在途疾馳經漢口路河南路一轉角將年約五十餘歳之某老嫗東洋車撞倒以致跌傷由捕車送捕房轉送仁濟醫院醫治聞該老嫗受傷甚重恐有性命之虞 
　　香水冒牌○吕靜齋因冒牌晉隆洋行香水出售昨日傳案判交保候即日下午會訊 
　　麫粉不出○祥福洋行控利昌號定購麫粉不出昨日傳訊判交保候訂期會訊 
　　假票騙洋○毛金甫控陳月亭顧阿福假票騙洋昨晨由探解究據供現已將欵理明官以陳旣已理明判令將案註銷 
　　傳單揑名○紅帮衣匠龔朗梅張寳全奚新全應燮榮等揑冒該業公所首事董少祺沈桂卿黃紀堂龔伯良陸如松張雲舟等之名刊發傳單令衆進工希圖把持被董等得悉報請捕房將龔等四人一併查獲請究原告延哈華托律師上堂譯稱查龔張奚應四人均不入行所泰西女式成衣一業向有定章兹有不守定章之張文利等在縣控告有意毁壞公所名譽實由張某唆使龔等分發傳單於初四日午後令各同業罷工擾亂治安請爲核辦被告亦延博文律師到堂辨駁官以龔等揑冒公所首事刊發傳單跡近把持實屬擾亂治安本應嚴究姑念均屬同業從寛判令一併開釋候函請上海縣將兩造禀批抄送到廨再核 
　　非其所拐○王富春控楊桂生趙通山串拐伊女朱王氏一案昨由捕房解究經中西官訊明非楊趙所拐判令一併開釋朱王氏交其交當堂領回 
　　在押患病○陸樹卿因欠德商利康洋行銀兩不理押追在案現因陸在押患病由差將情禀奉寳讞員諭候會商德領再核 
　　逐出復來○過犯邱林芳逐出復來由探查獲判押西牢七月期滿再逐 
　　私開總會○殷水亭在虹口元芳路二百號私設總會聚賭爲捕查悉派探往將賭徒袁阿祥王阿源王星榮黃友川並賭具現洋一併查獲請究判殷罰洋六十元餘人各罰洋十元一併充公繳釋賭具銷燬 
　　屢傳不到○梁煒明控韋就日欠銀不還一案昨據差探禀稱屢次往傳韋不到案請奪中西官諭飭改提 
　　刀傷腿際○周洪良控陳福海刀傷腿際一案昨日復訊官以原告不到判將案註銷 
　　亦有關係○趙文卿因王洪泰控拐捃妻王李氏案内牽涉於昨解究判還押候禮拜六德領堂期解究 
　　小孩迷途○小孩鮑仲興迷途由捕查獲解案判孩留廨候懸牌招領 
　　九戶欠租○新沙遜洋行控王雨之鄭裕豐等九戶欠租不付於昨日由探將各人一併傳案判分别交保限向原告料理違干未便 
　　十個竊賊○戴金生王阿法陸瑞福孫順生陸阿金鄔阿和錢阿根楊長發張才榮鄭谷泰等因竊賈裕興衣物由探查獲昨晨解究判一併押候禮拜六訊核 
　　房屋被焚○前晚八句餘鐘浙江路貽德里一百二十二號空房起火延燒一百二十一號一百二十三號左右兩家當經救火會澆息捕房恐有别情於昨派探詳查起火緣由禀候核示 
[美租界]  
　　電車肇禍○昨日下午三號電車在西華得路撞跌老婦劉兪氏傷及頭臂等處由捕車入女醫院醫治再核 
　　匪徒攫物○婦人陸陳氏昨坐人力車行經漢璧禮路被匪徒從後攫去金簪一枚當報捕房請予查緝 
　　婦人圖盡○密勒路婦人右陳氏昨與兄婦細故口角潛吞生烟圖盡幸即覺察報捕送院醫治而愈 
　　貧民倒斃○貧民韓壽榮前日因病倒臥百老匯路由捕車人同仁院醫治至昨身死捕房聞報飭三圖地保到院查殮 
[法租界]  
　　老差成怒○陸金寳借住友人在大方棧爲茶房之蔣某家其妻王氏患有毒瘡圖續向蔣妻傅氏借醫藥零用費洋八元並欠房飯金四元蔣妻前日向索陸即老差成怒遽爾行兇致被打傷由捕車送醫院醫治昨日解訊判押捕房兩禮拜著交欠欵 
　　車夫作惡○楊長林控林六子租去車洋車一輛不還反將油衣油布當去執照售與别人藏匿不面今始尋獲送請訊究林供詞支吾判押捕房五天車給車告領回 
　滑頭錢莊○楊全榮毛寳慶至泰利蔴號購買蔴線七百斤計洋一百五十餘元向恆豐泰買泰西緞二疋計洋二十九元朱寳慶洋貨店亦購買洋緞一疋計銀十二兩俱付英界後馬路順大莊期票迨閱二天往收詎已關閉查得該莊甫開半月所出莊票不少顯見有意朋串故將楊在裕豐成號内尋獲送捕解訊楊供裕豐成號内尚有蔴線五包祇少兩包小的願出外料理恆豐太朱寳慶兩店買欵毛寳慶亦允償還求請父保料理聶司馬以楊毛英公堂尚有控案未便交保判還押限七天將各欵　楚 
　　誘藏烟妓○廖陳氏控已革巡捕張鳳山誘藏烟妓春桂判令押交在案昨張已將春桂父案供稱是湖北人自幼由嚴四媽扶養後鬻入娼寮因不願爲娼入城被巡警局送堂後由張領出成爲眷屬並不被拐亦無唆使情事判一併收押候查明堂中實在再核 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[浙江諮議局議事細則（續）]  
　　第四十四條諮議局得定限期使審查會爲審查之報告 
　　第四十五條審查會無故遲延諮議局得將該股重行選任 
　　第四十六條審查會當作審查會議事錄記載審查之事件出席員之姓名表决之數决議之要領並他之重要事件由主查員及理事署名保存於辦事處 
　　第四十七條審查會於任務完畢後凡供審查員所用之文卷除應行送還各官署局所及所團體外概須保存於辦事處 
　　第二欵資格審查 
　　第四十八條議員於諮議局中對於他議員之資格有異議時當作聲明書兩通叙述原委及證憑署名蓋章提出於議長 
　　第四十九條議長將此聲明書一付於資格審查會之主查員一送逹於被告之議員限定日期使之呈出答辨書 
　　被告議員如能證明因天災或故障不能於定期内呈出答辨書議長得再定日期使呈出答辨書 
　　議長受被告議員之答辨書即付於資格審查會之主查員限定日期使審查之 
　　第五十條被告議員如不於限期内呈出答辨書即視爲默認審查會得即行報告審查之結果 
　　第五十一條審查會認爲必要時得請由議長招集兩造於審查會而互詢之 
　　第五十二條未經議長之招集不得自至審查會陳說 
　　被告議員未經諮議局决議確係不合資格以前在諮議局仍不失列席發言之權但於審查自已資格之會議雖得自行辨明或託他議員辨明仍不能與於表决之數 
　　第五十三條諮議局决議以爲確係不合議員資格者得請議長宣告除名 
　　第五十四條凡因選舉訴訟或其他被控事件由按察司照會時須再經内部審查審查完畢諮議局呈復於按察司其審查一切手續本欵四十八條以下各條皆準用之 
　　第三欵財政審查 
　　第五十五條預算案之審查當先就歳出部而移於歳入部逐項審查之次爲該欵總額之審查 
　　前項之審查畢當出上年通過之預算及承諸之决算案又本届已提出之决算比較審查之 
　　如對於何部何欵有異議時得即爲廢除削减之修正案並說明其理由 
　　第五十六條審查决算之收支如前條第一項之例 
　　前項之審查畢當出上年通過之本年分預算案對照審查之 
　　審查後發見有超過預算案之支出及預備費之支出而有異議時得由審查會議决作爲議題 
　　第五十七條審查之修正案得同報告書提出於議長 
　　第四欵法津審查 
　　第五十八條審查會對於法律案之審查其順序如左 
　　一全部性質之審查二逐條旨趣之審查三增删修改當否之審查 
　　第五十九條前條之審查畢對於是案有加以修正時當具修正案說明理由同報告書提出於議長 
　　第五欵庶政興革之審查 
　　第六十條審查會對於庶政興革之議案如爲獨立一種應興或應革之事件即就其全案之當否審查之如有興革事件劃分兩部之議案而各部中有事件不一者當爲逐件之審查 
　　第六欵建議審查 
　　第六十一條人民所陳請之建議當記明建議者之姓名住所身分年歳蓋印圖章 
　　建議者有數人時首列者當依前項之規定並全書其數人之姓名 
　　自治會之建議書由代表者署名葢自治會鈐記 
　　第六十二條建議書當用本國文字並須由一議員紹介之書介紹議員之姓名於表面 
　　第六十三條非依前二條規定之方式其建議案諮議局得不受理之 
　　第六十四條審查會依建議提出之順序審查之 
　　第六十五條有議員十人以上對於一建議要求諮議局急行審查者須具說明書交議長得不付諮議局决議卽付託於審查會 
　　第六十六條對於審查會毋須付議之報告過一週間議員如無付議之要求卽以審查會之决議爲確定 
　　第七欵特種事件之審查 
　　第六十七條特種事件審查之方法臨時定之 
　　諮議局付託特别審查會審查之事如有關連於此事之事件得一併付託之 
　　諮議局受特别審查會之報告後得再將該事件付託同一審查員及他審查員 
　　第三章議事日程 
　　第六十八條諮議局之議事日程由議長定之 
　　第六十九條凡應付諮議局會議事件及其順序並開議日時當載明於議事日程 
　　第七十條議長於會議之終當將次會之議事日程報告衆議員 
　　第七十一條於報告後之次日應即將議事日程印刷配付各議員並呈送巡撫 
　　第七十二條議事日程記載之順序先資政院諮詢事件次本省巡撫提出案及諮詢事件次諮議局自行提出案次地方自治會爭議事件次人民陳請建議事件（未完） 
 
 

Page 27

 
 
小說 
[奇情小說美人虹英敦勞斯著瘦狷譯意（九十七）]  
　　第四十七章 
　　翌晨天氣大佳朝曦甫升時天作蔚藍色積雪爲日光所映銀海波摇光乃四射霜林受雪亦若荷加冕之榮益亭亭標其歳寒之節梅黛嶺於曉光初放時即已驚醒遥見如許美景有思曰今日將與此中人决戰碌碌必無少間不如乘此時間步林際領略自由空氣因翩然出房逕向林中而行 
　　凍雀噪晴奇霞絢采彳亍少時意良自得忽一童子從遠來呼曰君非梅黛嶺姑娘耶吾固識之語時出一電授梅黛嶺不待後命反身逕去梅黛嶺啓電封讀之電曰 
　　今晚晚車至時請在海介室相待事急君必已預備宣戰吾儕將同來量力相助 
　　下署卡倫斯佛憨梅黛嶺讀畢沉吟曰預備宣戰耶彼何由知之電中更有事急之語是彼等亦必已預籌抵敵之策意者彼等所延之偵探於此事已探悉底藴乎且思且行忘路遠近不覺行至海介屋旁仄徑就荒屈戍加門乃急反身作歸計 
　　循屋旁小徑而行回思六月中在海介室詳問其母之事歸時亦取道於此曾幾何時遽爾反恩爲怨眞覺白雲蒼狗變幻無端而人世恩仇亦决無了了之日紅冰碧血一例傷心錦瑟犀毗概同班扇大有厭棄紅塵永辭綺夢之意凝想間忽有人劈面來審視之埒根也趨前致詞曰梅黛嶺姑娘祝君早安矣言已復細審梅黛嶺之面柔聲言曰夏間暢叙倐又冬深吾甚望吾兩人之交不隨物序以俱移梅黛嶺此非最佳之冬日乎 
　　梅黛嶺曰此日誠佳蒼松翠柏凌雪爭研以野景觀之殆更較夏日可愛埒根君吾語信乎埒根秋波斜溜灼灼視梅黛嶺之面答曰樹雖如此人何以堪冷骨西風夢殘子夜以僕曾沐春臺恨不能上奏綠章終老温柔鄉也梅黛嶺曰冷耶夏令未届冷宜也埒根嘆曰夏令誠未届韶光無賴未知尚能重届夏令否梅黛嶺笑曰君稍待之夏令行即届耳埒根聞之益移步趨近梅黛嶺梅黛嶺乃急飛步疾趨埒根尾躡其後 
　　至屋克來後圃時埒根遥呼曰梅黛嶺姑娘可容鄙人發一問題乎梅黛嶺頷之埒根曰頃間吾見子徘徊樹下俯首沉思得母思及往日之懽娱而不忘鄙人乎梅黛嶺曰然言時將入室埒根復問曰君意云何能否垂告者梅黛嶺停步於門側面之而笑答曰今晚吾將語汝語已櫻唇淺露匿笑而去逕入屋克來之廳事中 
[國外新聞]  
　　荷蘭艦隊駛抵横濱○初三日東京電云荷蘭游歷遠東艦隊已於今晨駛抵横濱 
　　日本預算案之大綱○初三日東京電云日本來年預算案之大綱業已粗定稅欵項内擬减收日洋十兆圓行政費用項内擬節省日洋五兆圓除撥用上年預算案内凈餘之欵並增撥公積金以償債欵其數在日洋六十兆圓以上所撥預備興辦各政一擴充神戶船港一修整門司與下關中間之海峽一查究水力俾在日本各處推行電氣各政一設立國外商實兩業調查委員 
　　英國賽駛飛船○初四日倫敦電云英國唐克斯脫飛船賽駛星期會業已開會有法國著名飛船家數員亦入會與賽是日適有狂風僅由考台大佐駕船試飛片時繼有英人温特海姆君之飛船昇空羣人正在攝影之際忽爲大風所覆全船盡毁 
　　柯克博士受奬○初四日倫敦電云紐約市政會將該城公民自由權贈諸柯克博士以奬其先抵北極之功 
　　美墨總統互會情形○初四日倫敦電云美總統塔孚脫與墨西哥總統地亞士在哀爾排沙地方閉門會談美墨兩國軍隊皆振旅示威防有無政府黨滋擾之故 
　　希臘擬改革陸軍○初三日倫敦電云雅典電稱希臘新任首相羅瑪在國會宣稱各親王皆願採行所擬改革陸軍之策故該議案呈上時即經各議員第二次宣讀通過全體一致並無異見聞各親王皆已告退各差事同日柏靈電云希臘各親王業已重入陸軍任職 
　　德博士允助探極○初三日柏靈電云德國南珊博士已允協助齊泊林伯爵往探北極 
　　西班牙治死黨魁之餘波○初四日倫敦電云西班牙國會業已開議共和黨議員洶洶作威以示反對近今無政府黨首領費雷氏正法之舉大臣黨議員乃執棍毆之一時人聲嘈雜大起喧譁惟仍經恢復秩序又電云俄皇與意皇互會之地及日期現均秘不宣布西班牙無政府黨費雷之被殺各處示威之圑體現復重行奮起抗拒俄皇之意聞各團體且專爲此故延長示威舉動初三日栢靈電云西班牙巴西洛那地方發見炸彈案數起其止的顯爲謀害該處主教卡塞拉斯西班牙政府預備將費雷氏之罪案宣布於衆各國反對費氏被害之示威舉動仍未稍息初四日柏靈電云拉西哇里其地方之無政府黨之舉動已由意大利警察謹愼暗察俄法軍隊亦均協助此事初五日倫敦電云英國社會黨在倫敦屈萊番爾茄市開會反對西班牙枉殺費雷氏到者約萬餘人社會黨首語所發之演說異常激烈痛詆西皇阿爾方沙爲殺人犯未幾羣衆齊向西班牙大使館及天主教堂進發地方官得信赶卽加派警察在該處防衞驅散羣人巴黎及法國各大城現復起有示威舉動各處西班牙領事署業經派兵保護 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
