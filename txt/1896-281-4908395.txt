# 1896 - 281 - 4908395

 

Page 1

 
 
 [PP ][  圖書集成局代啓]  
　　名醫類案一書爲有明嘉靖時江氏父子所緝而我朝乾隆中浙江魏玉衡先生爲之研搜考訂并補續集六十卷其中　　病狀援　方書　　治法斧藻羣言足稱黃岐之勤臣青囊之蹙業誠醫學入門之階梯刊自行滬板久燬失今覔得善本詳加棧訂紙張潔白裝訂二十本定價洋每部四元今已出書欲樹醫林　　　　向各書坊購取此佈 
 [PP ][  圖書集成局代啓]  
　　王叔和爲西晉太醫令素　　　著名所箸脈經膾炙人口顧輾轉翻刻貽悞良多兹從董氏原刻及錢氏守山閣叢書釐訂校讎印成善本後增刊誤每部四帙價洋一元又全註青雲集試帖詩選擇精良雅合絶時眉樣爲應試者不可不讀之書每部四本價洋六角賜顧者請臨北市掃業山房及各書坊購取均可 
 [PP ] 
　　制錢曷爲而短缺也曰被奸商猾儈之私燬也私燬曷爲而不禁也曰其人大抵露尾藏頭如狡兎之有三窟而又廣行賄賂羽翼衆多消息靈通縱焉卽逝是以禁無可禁卽拘之亦不能拘也然則去年有人奏稱東西洋各國私自販錢出口盈千累萬貫鎔化爲銅今春河南某大令亦以此事陳諸大府意者果信而有徵乎曰此皆齊東野人之語鳥足以信之攷海關所訂章程榖米制錢一律不准運赴外洋銷售無論各口稅務司秉公辦事不肯稍事通融卽或奸人百出其技以相嘗稅務司亦有防不勝防之勢而錢質非盡精銅所鑄其用舊法製造者中間雜以鉛及沙泥一經用火鎔傾銅色之低可以不煩言而自見東西洋各國烏用此低銅以改鑄器物使之窳敗不堪哉我是以知其私運出洋爲必無之事也然則奸商猾儈曷爲而私自鎔銷曰此則藉以改鑄私錢也歴代所鑄之錢大抵每文重一錢亦有重至一錢二分者彼私錢每文祇重一二分以一制錢而改鑄五六文或七八文出售與人除開銷工本外每千可贏得制錢五六百文之譜似此本輕利重彼奸民之玩法者何樂而不爲此制錢之銷燬日多而市上私錢所以益形充斥歟自南皮張香帥開府兩廣改爲機器鑄錢其質輕祗七八分而銅中並不雜以鉛及沙泥用能使字蹟分明輪廓周正行之市上歴久如新及移節鄂中仍擬以兩廣之法鼓鑄民皆利便到處風行善乎大臣謀國之經猷誠非淺見者所能比擬也特是錢局所鑄之數斷不能敵奸人所燬之數以故新錢雖出而錢價仍益加昻從前制錢一千四百餘文始能易銀一兩兹則每銀一兩祗易錢一千二百餘文銀價日低錢根日緊南洋大臣兩江總督劉峴帥心焉憂之特先運銅至廣東附鑄旋復就金陵設局鑄錢委劉太守式通綜理其事派員赴滬上訂購外洋機器刻已將次開爐紀諸報章人皆翹歧以盼　日莊誦摺片乃深服峴帥之精心籌畫實足與香帥媲美後先矣摺片之略曰江蘇購辦銅斤在廣東省鑄錢局附鑄制錢因八分錢質較重耗費頗多擬每文改爲七分經臣奏准部覆兩廣湖廣等省用機器附鑄制錢張之洞始謂每文重八分繼則减至六分現在江蘇又減鑄七分六分旣未便議准七分亦擬難准行應仍查照廣東奏定分兩鑄造等因臣查近來制錢缺乏由於銅價昻貴私燬消磨若分兩不能適均私行銷燬仍有餘利可圖勢必旋鑄旋燬弊無底止於公欵徒多耗蝕於民用仍難流通必使私燬無可沾之利而後圜法得經久之宜若鑄八分不獨虧折過多私燬仍恐難免擬請每文按七分鼓鑄俾便民用經臣電商户部覆令卽行奏明合無仰懇天恩俯賜照准庶工本稍資撙節而銷燬之弊亦可不禁自除云云愚以爲峴帥此奏其利厥有數端分兩旣輕成本卽因之而輕斷不致如舊時各局所鑄之錢以一千文而需本至一千五六百文之數用以周轉局本自不致虧耗多多其利一錢旣較前略薄而小每文鎔化後其銅不值一文奸人取以傾銷售之勢必蝕本誰是肯暗中賠貼而樂於作奸犯科者其利二旣無私燬卽無私鑄之弊且機器錢大小厚薄千文一律偶有小錢攙入一見便明市上私錢可不煩禁而自行絶跡矣其利三機器所鑄之錢並不攙以鉛及沙泥用之自可經久按卯鑄出日見其多錢價之平可立而待其利四有此四利實爲園法之一大轉機香帥創之於前峴帥繼之於後凡我民庶利賴無窮有不奉以馨香家家尸祝者耶而愚獨有所不解者泰西諸國多用令圓貿易惟中國則通用寳銀邇者金價年貴一年西商之販運出洋者每年以數百萬計從前每兩易銀十八九兩至二十餘兩者今則易至三十六兩有奇以中國不甚通用之金易銀以資周轉在泰西每歲運銀來易中國之銀可因此而日益多金日以昻斯能使利日以厚胡爲謀國計者竟欲設法以平金價或擬聲請仿泰西之制鑄造小金圓此其籌畫之心實爲不佞所百思而未解者因論圜法而縱言及此善度支者其亦有以進而教之乎 
 [PP ] 
　　昨日午前京師飛電傳來硃筆一道敬謹譯登○七月二十一日奉硃筆楊宜治補授通政使司叅議欽此 
 [PP ] 
　　前報屢紀元和縣葉大令被控一事兹悉此案目下原告曹觀察仍在吳縣捕署管押自十四日府憲桐太尊提訊後二十日午前飭發審委員姚張兩司馬升堂覆訊聞曹觀察供詞如前略不更易旋以問官百般駁詰觀察乃盤膝坐地出言挺撞謂職道所控葉令之事已蒙疊次研訊想早在大老爺洞鑒之中矣且藩臬兩憲皆已委員至鎭江查訪俱已明白禀覆更蒙臬憲重委某司馬再往細緝未識某司馬可曾回禀否今大老爺迭訊職道一人職道供詞始終如一若葉令終不到堂對質僅訊職道一人雖至百堂亦不能水落石出今大老爺亦不必費此許多唇舌盤駁職道可請以假官誣控等罪禀請上憲照例重辦庶幾了此一重公案否則職道定不與之干休也云云兩司馬得供之下用好言撫慰勸諭再三然後退堂觀察與抱呈家丁某甲仍分别管押 
 [PP ] 
　　京師訪事人附驛云十一日晚漏報三轉王光廣福斜街寳元妓館有四人突來選定妓女分房宿歇天將五鼓中城練勇手執器械越墻而入一聲呼喝分頭捕獲内有一人身輕如猿轉瞬之間已躍上房而逃該三人猶敢與勇丁等刀劍交加時練勇繼至者不少三人寡不敵衆始就擒獲搜索身畔有六響洋槍兩桿探詢案情始知該犯等係在通州道上刼奪餉鞘者當卽鎖拿回局嚴行究辦云○今夏大雨時行山水下注護城河水平槽又兼天氣炎熱嘗見幼童時向河中戲水日前有昆仲兩孩至河邊玩耍北地土性鬆浮又經淹濕偶不提防在前者失足落水在後者急爲援手一并同隨波臣爲伍亦慘矣哉○彰儀門外有某甲在城内小販營生妻某氏不安於室與乙有染往來有日矣上月甲回家在路上得悉其隠因進城購一利刃至家潛伏於左右初六日天將二鼓已見乙入候至夜半竊　鼻息如雷知二人好夢正長卽持刃入室將姦夫姦婦同時殺死提頭至西城副指揮投案觀者蟻聚因姦所坐落坊縣 
 
 

Page 2

 
 
交界之處令甲赴宛平縣自行投首○現經總理各國事務衙門奏准在德勝門外安設電綫直抵歸化城刻已有洋匠在彼動工矣前日突一瘋漢見匠人正在接綫忽奪其機器鐡具向人亂毆洋匠上前攔阻詎瘋漢力大當時竟毆斃匠役一名傷三四名又將磁瓶藥水全行碎壞嗣經地面兵丁聞警馳至始將瘋漢鎖送提督衙門云 
 [PP ] 
　　天津訪事友人來函云現在津蘆鐡路基址將次告成由中途分爲兩又一至蘆溝橋一至廣安門外西南數里之看丹村以爲入都捷徑路基已定安軌非難風馳電掣可拭目而俟矣 
[統領易員]  
　　安慶采訪友人云特授江西九江鎭總兵統領安徽練軍馬步等營宋軍門朝儒前經福少農中丞兩次奏留是以延未赴任目下兵氛已息寰海昇平軍門遂禀請上海赴九江新任所遺練軍統領經中丞札委統領精健等營韓軍門大武接統遞遺精健營統領另委精健右營沈遊戎振慶暫統 
[珠海凉潮]  
　　廣東訪事人寄箋云候補佐雜奉事以釐務爲最優兹釐務總局憲牌示七月初三日十一點鐘傳某某到局擊簽如屆期不到乃係自悞等因今將各員名銜開列於左候補縣丞何銘端試用縣丞黃献奎試用典史伍懋功候補巡檢曹丞霨候補從九甘華濟候補從九陳國銓○初四日辰刻南番二縣均奉憲札由南海監提出盜犯陳亞吉曹亞松左亞本莫繼宗及營務處寄禁人犯司徒細歐郁陸亞添梁亞喬歐文寳歐應决陳亞牛趙蛇麟林章煥盧亞根等十四名復由番禺監提出盜犯何亞四何亞春王亞來徐亞戍及寄監之陳亞潰陳亞林陳亞賢黃亞水倫亞邦等九名均當堂騐明正身督率差勇押赴臬轅刑務處過堂恭請王命押赴市曹正法○增城新塘湛姓族大地廣人素强横與東亞洲各鄉有夙嫌異姓有田在廿六堡内者初則霸耕繼則霸租除租不給反要業主納糧有田之受其魚肉者無不切齒今因龍舟起釁兩造傷斃人口過百大憲委朱叅戎國安乘坐輪船馳往彈壓刻聞兩造遵斷呈繳大砲十七尊聽候發落朱叅戎並回省銷差矣○舊鹹魚行與新商承充抽釐搆訟上年舊行每年繳銀三千餘兩今新商承充要每年繳銀一萬餘兩因是聯帮歇業結訟經年善後局又以收新商萬餘之欵勢難翻異前月舊行又向新撫憲遞禀刻奉批歸廣濟醫院調處番禺縣裴邑尊已斷歸舊鹹魚行辦理不日卽可復業新充人尙要提問不知個中之事云何也○工人聯行挾制東人此習最惡南番東西兩埠杉木工役向本無行去年八月某杉店開除長工一名該工人糾黨挾制要加工價各東不允屢欲爲難先是日前芳村某杉店有鋸木工人某甲因長支工銀該東不肯兩相執抝致啓釁端該鋸工卽糾合同行俱不准往該店工作以致該店停工數日本月初一日又將各店鋸木匠酌量裁减如用三人至七人之家則减去一名八人至十人之家則減去二名餘照遞减於是西家工人初二日亦會知行衆在花埭大通烟雨寺内會議定計凡與東行理事之店一概不准在其店中鋸木計共十四家東行因此於初四日集議因此南番兩埠杉店初八日一律停工罷作刻下東西兩家均竟見各執將來不知如何調處耳○沙基新涌一帶從前各鋪門前添築木碼頭以便上落如有各渡船來灣泊其處須有租錢交回店中前月該處因挑深河道木碼頭一概拆去并出示曉諭晚上各船一概停泊栅外如有大風亦可灣入涌内各店户不得照舊向收分文云○十一甫大地口初三早有一人因落早渡被匪三人手携蒲包將搶去該人不敢聲喊并云所值無幾惟有人眼見搶包三人實同更練從芽萊巷出來可見賊盜之橫行實有所恃而不恐耳 
[滕王閣秋聲]  
　　江西訪事人箋云江西藩憲翁小山方伯以省垣向無善藥因捐廉製備膏藥數十種施濟病人開辦月餘乞藥者僉稱效騐如神現已出示曉諭俾衆周知事雖小而功德無量也示云爲施濟膏藥以惠窮民事照得濟人利物有益民生之事苟有聞見自應無不勉力舉行醫藥一道本司尤潛心考究深慨庸醫誤人之弊特嘉理瀹外治之方不切脉不處劑專以膏藥施治應手奏效不爽毫釐蓋人生天地之間風寒暑濕燥火皆足致病又食飲不節飢飽不時亦易成病總不外内外兩症腠理不密則外邪乘隙而入氣血不和則飲食滯積不化不生外症便成内病現專用膏藥加以敷藥糝藥並治内外諸症最便窮民法甚簡捷蘇浙各處施濟多年醫治均有效騐爲此示仰居民人等一體知悉凡有患病之人無論内外諸症皆用膏藥貼治莫不奏效兹禀奉撫憲允准於六月初一日開局於百花洲乞藥之人來局報明症候隨到隨給並無留難阻滯倘一貼不愈再給三給其病必可脫體所有藥料工食均由局中製備不取分文局中司事人等並不敢稍有需索特示○江省公義和信局由旱道通行撫建生意頗盛上月某日脚夫張姓由許灣挑運銀洋綢料等件約值七百餘金前往新城行至中途硝石地方潛逃當經信局主邀同保人李姓追至張姓家扭張獲之旋據張族訂約次日交贓不意張黑夜遠颺局主以李與張是否串騙商縱究不能知然情屬可疑因卽扭李控案署南昌縣文芝塢明府遇事整頓必能澈底根究也○吞烟斃命時有所聞充益堂羅沛霖於六月内用西法救活者係風神廟李氏瓦子角錢氏毛家園與大盛巷共計四名馳往而毒已深不及施救者則官巷子李氏此外有未及往救者計有五名皆耳目所及者也嗚呼鴉片流毒一至是哉○豎子小夫往往一錢釀命不料近日果見此事先是廣潤門外有某甲設西瓜攤某乙用三文錢買一小瓜剖係白瓤曰此烏可食甲曰食豈死耶乙怒掌其嘴且互扭甲稍幼力弱不支於是旁攤均斥乙過强乙卽自稱爲站上開賭者以恐嚇之站上開賭者係著名强徒之謂也衆見乙且辱己齊助甲毆乙復縛乙於陡王廟經人解釋自念無顔見人卽於是夜吞洋烟自盡次日屍屬列名指控又經入勸各出錢若干將乙棺殮并安慰其父母内有一人無力不能遵繳地保乃囑屍屬坐其家中其母情急不問情由亦吞烟自盡於是又多一屍屬同閙至地保家中一面遣人報知其母之外家外家遠在鄉間聞信奔來行至某渡被風溺斃一人屈計三文錢同時送却三命嗚呼是伊之咎哉 
[晴川閣秋晴]  
　　漢上訪事人濯錦云七月十八日係漢上忠義節烈祠秋祭之期漢陽府縣預行飭知各官紳等及期沐浴齋戒衣冠穆肅敬謹致祭○湖北武昌縣聞於下月初二日舉行縣試該縣距漢約二三百里非可朝發而能夕至者所以旅居鎭上諸童咸預期前往以待及鋒而試○漢鎭大小客棧計有一百多家其間流品不一涇渭難分現屆秋節委員循例訪查通鎭各棧寓客極爲謹細遇有形跡可疑之人必加盤詰不少寛容亦正本清源之意也惜乎拘於成例未能隨時如此認眞耳○督撫兩標名數過多大有逾額之勢兹聞鄂督張香帥有自八月截止勿許濫收之諭果爾則凡有志戒行者未免向隅興嘆矣○南皮制軍前署江督時曾募護軍一營均係下游各省子弟兹已奉調到鄂紥於黃華館就近江岸另延泰西某君充作教習每日天甫黎明卽督率訓練所演西國陣法曁一切雜藝頗能亦步亦趨將來堪備干城之選矣○邇日漢上米盤賤跌惟豆價仍高漲如前推原其故蓋因武漢　府土民素不播種豆花專賴上游之老河口販賣而來兹聞該處以前雨水不匀豆皆受傷故遲至今日新豆猶未到市後恐不免有看漲不看　之勢○漢口漢陽所有軋花廠不下數十餘家然稱巨擘者則祇四五家耳逐日需花不計其數前當五六月間陳花售空新花未出各大廠遂相率停工今因新花上市遂相率依舊開工云又刻下鄂省之織布局專用通州花軋花廠出售之花以川湘諸省爲大莊者兩不相侔 
[武林官塲]  
　　藩憲龍方伯前因感受暑熱請假調養近日已占勿藥十三日上院禀請銷假進謁廖中丞面陳要公出轅後隨往各處拜會○正任海寗州判愷叅軍壽交卸來省刻奉藩憲委解京餉赴部遺缺委田叅軍壽衡署理○錢江水師營候補守備馮君錦峯現奉撫憲委署海寗都司又候補縣徐大令致章向充牙厘局差遣委員刻由局憲委辦武康厘務業已禀銷舊差前往接辦○浙江按察使聶仲芳廉訪現奉諭旨補授江蘇藩司十三日接到電音省中自司道以下均往賀喜輿馬極形熱閙廉訪概命擋駕惟糧憲鄭觀察新從京師蒞止因迎請入内坐 
 
 

Page 3

 
 
談都中近事良久始行出署 
[瓜州蒐軍記]  
　　鎭江采訪友人云長江水師提督彭紀南軍門於今夏親臨瓜州校閱長江水師鎭標各營位賞賚甚豐至營哨各官有當面存記遇有升缺卽補者由是各營皆樂於從事嚴加操練每日早中晚練習槍砲陣式三次至本月十八日清晨瓜州鎭總兵高鎭軍光効復親臨大校塲閱視先是各營官督率所部健兒列隊伺候旌旗風捲劍戟霜凝迨棨戟遥臨升砲以迓俄而鎭軍升座演武廳下令操演大旗在前洋槍殿後所吹號筩係仿洋式各勇排立東西如對敵然旗前則槍後旗後則槍前旅進旅退毫不紊亂聞呐喊一聲鼓聲鼕鼕大旗盡偃各勇對放排槍一次隊中有令旗在前指揮爲軍士耳目之所繫自東至西自南至北四面攻擊步伐甚覺整齊初演長蛇陣繼演八卦陣三打梅花等陣須臾將臺之上角聲嗚嗚然接演刀矛籐牌等隊銜尾而出跳擲决盪靈捷如猱其時日已亭午鎭軍退入後廳午餐畢復升座校閱步箭洋槍打靶然後分别賞賚出榜給領迨各營操畢報時鐘已四點餘矣鎭軍遂命駕而回 
[傾脂河弄舟記]  
　　嘉興采訪友人云郡城東門内大街贊福橋徐姓女郎華年二九汝南碧玉未嫁情人父母愛若掌中珠尋常不令輕呈半面本月十七日午膳後忽登樓自縊其母以小妮子久離膝下異而呼之無應者躡梯而上驚見情形急解其繩灌以藥物而芳魂一縷已久歸離恨之天斷不肯復履紅塵受諸般煩惱其母哭之　只得買棺收殮瘞諸芳阡嘻其眞西域曇花一現卽隠耶抑别有難言之隠故特畢命於三尺紅綾耶誠可憐已○本月十五日下塘街居人　　之媳與其夫微有口角旋入臥室雉經急解救已無術返魂祗得飛報母家母家聞訃到來夏恐其嘖有煩言許以棺殮從豐延僧超度母家遂不復有言○郡城各業各坊及府縣各衙先後延請戒僧啓建盂蘭盆會圓滿之夕施放瑜珈燄口以濟無祀孤魂習俗相沿年年如此也○中元令節照例迎請城隍神出巡賑濟孤魂在會各執事於是日清晨咸赴郡廟拈香然後排齊全副儀仗所有居民之許願燒拜香臂香曁扮五道猖神以及鐡鎖郎當各犯等均早經同俟一俟恭迎府縣三城隍神出廟神駕卽徑城内出東城門過宣公橋由西河街過春波橋柴長灣過鈕家橋端平橋走塘灣街進壇弄到壇施賑事畢由壇起馬出壇弄過北麗橋吊橋進北城門由北門大街回殿歴來三節會惟中元最盛蓋是時各鄉鄉民農忙將次告竣可以抽閒入會以故此會爲三會之中異常興閙云○盛澤鎭此次中元節會極盛緣前兩年因有光蛋帮開塲聚賭横行不法以致不敢舉行今蒙撫憲訪悉一再飭屬嚴拿懲辦不遺餘力爲害地方之流已去盡絶是以此次格外興盛各裝擡閣鰲山以及所扮諸執事全副儀仗美不勝收遠近各鄉咸往觀看嘆爲未有之盛事○近日天時時忽降雨晴陰不定聞各鄉黄麻已登市每斤售洋四五分起直至一角三四分止云 
[試題彚録]  
　　安慶采訪友人云皖省向有兩書院一曰敬敷一曰鳳鳴按月官師兩課今歲適應科試以故鳳鳴停課數月兹經懷寗縣吳雲濤明府出示曉諭定於上月十四日開課生題子曰君子無所爭兩章賦得緑陰生畫靜得陰字五經爲衆說郛賦以題爲韻童題素以爲絢兮子曰禮後乎詩賦題同至六月二十四日敬敷師課經趙山長援筆命題黏貼院壁令諸生回寓作文限卽日酉戌二時交卷題爲子曰君子上達三章賦得風定軒窓飛豹脚得飛字置經義治事二齋賦以安定胡氏之教如是爲韵 
[捉拿賭娼]  
　　寗波江東三眼橋丐婦小珠蘭賣娼聚賭事被吳道憲訪聞密札鄞縣邑尊楊穉虹大令拿辦大令於十七晚密派幹差多名前往拿獲范瑞生費宗樹丐婦小珠蘭到縣大令連夜提案訊問范供家住西門外在東門錦雲銀樓爲夥費供家在慈谿費家市在慶雲銀樓爲夥大令以其宿娼聚賭飭將范費二人發押自新所又將小珠蘭發女班房看管房屋封鎖入官 
[赴船公祭]  
　　升任江西布政司陳舫仙方伯靈櫬由天津附招商局新濟輪船抵埠後於前日過威靖兵輪停泊招商局金利源碼頭昨日鐘鳴九下本埠關道憲黃觀察提右營翏叅戎以次文武印委各員後先蒞止齊集威靖兵輪設筵公祭一時冠蓋紛紜法讞員鄭大令咨照捕房特派各包探帶領通班探夥會同會捕局線勇到塲彈壓至十一點鐘始分馳而散 
[誼重鴒原]  
　　新簡湖北鄖陽鎭總兵統領老湘全軍陳宇山軍門與陳舫仙方伯係同祖昆季前日附輪來滬假法界老義和客棧爲行轅昨日命駕至威靖兵輪船躬親祭奠並襄辦喪務在滬小作勾留待事畢入都陛見然後履新 
[勘地改期]  
　　前報載會勘德商租地原訂二十二日兹黃大令接德國領事來函改訂二十四日往勘大令遂知照會丈局一面飭差傳齊傳招亭耆册書地保及原禀舉人王增禧職董周樹蓮等屆期到塲會同委員及德總領事所派之員前往勘丈 
[爭毆被拘]  
　　鄉人張老莫住居虹口二十三保二圖張家灣地方與羽士茂郎毗屋而居前月杪不知何故與茂郎之徒爭毆將徒毆傷邇因傷勢日見增重乃師繕禀控諸上海縣署黃大令准詞於前日午後飭差薛二馳至虹口咨照圓通寺巡防局王壽華二尹派勇四名協同地保費全全前往將張老莫西獲解歸縣署禀候訊核 
[飭護漕船]  
　　光緒二十一年冬漕照章海運局所委各員不敷照料昨日英界讞員屠興之别駕接奉鄧小赤方伯陸春江儲憲札文令於租界中或支應局等處將所泊糧船加意保護等因旋據情申報江南海關道 
[上海蘂珠書院課案]  
　　計開超等二十四名陳思謙李鴻膏姚文枬葛尙質馬昌煥朱壽朋楊德炳葉景澐楊振銘張恩煜楊振録穆湘瑶黃晉曹鍾奭陸定楊振芬汪錫增衛家鉁范本安林祖溍葉承纁沈希椿汪廷弼葛士清特等四十名錢允中朱貽璋士增祐單慶銘鍾如琦項文瑞王增禧葛尙冲謝源深莫錫綸謝允培李宗鄴王豐曾林祖源程桂清朱淵秦錫田嚴兆椿江紹均楊辰金祖貽顧樾汪永思郭廷杰張其柟程宗浩張毅范熙瑞曹永年趙俊福徐鍾恒蔣廷珍沈慶鴻艾承禧陳耀翔顧名驥陸熙順楊兆昌顧鴻逵曹基鏡一等生員四十八名汪增祥張仁敏包鴻飛莊錫彭徐揆大張朝宗高鳳岡楊秉汶唐星照潘覲墀黃錫恭李鴻遇曹煒凌貞銓唐祖繩唐在復楊逸胡人鳳杜惠森曹汝需周之彦陸培業陳有常沈恍向張東瀛郭慶培徐蔭桐徐鍾瀛張景韓曹均沈慶彬曹棅劉欽藻沈嘉棣張在新孔憲和盛德康陳運標華堯封朱潤清黃文照張淵孫思泮劉志濤朱樹恒莫炳垣楊書藩趙光垣 
[上海縣案]  
　　紹興人朱鍾氏控朱廷相不聽訓誨擅售房産與朱廷桂等抛棺霸房等情事已經年朱廷相延不到案而又上控蔣刺史昨日帶比原差刺史大怒謂案係上控豈能任延立將該差笞責三百板限三日傳齊人証禀解該差遵諭而退○十六鋪巡防中局函送劉紀餘羅伊子到縣昨晚蔣刺史訊問劉供淮安府阜寗人在南市做生意前日被流氓大鬍子小張及羅伊子等軋住在竹行碼頭吃茶後到外生義弄馬太昌烟間喫烟向小的拆梢扭至街上剥去紡綢褲子及領衣攫去英洋七元小的要到局喊寃被大鬍子等打落門牙踢傷小腹後羅伊子給破褲子一條始得脫身到局喊寃現蒙送案羅伊子供儀徵人在竹行碼頭撐船年十七歲刺史再詰又供廿四歲供稱是日實係大鬍子及小張瞿廷福等向劉拆梢小的不過同在烟館中後借褲子與他刺史問所搶之褲在何處羅伊子一味刁狡乃喝笞二百板先行枷號發生義碼頭俟拿到大鬍子再行質究旋據十六鋪地甲裘鎭禀稱羅伊子去年因拆梢曾由北局送案未蒙審訊經人勸和了事大鬍子現不在滬褲子一條查明押在和隆押店内當洋二元二角刺史得供諭令原差朱榮及地甲隨時將大鬍子小張等拿候嚴辦劉斥退○鮑永茂扭控葉盛長吞没衣料一案蔣刺史提訊鮑永茂供三十七歲在棋盤街金隆里鴻興土行生意本年二月有寳和土行孫夥及鴻興行主將衣料囑蔡杏杏裁做由小的 
 
 

Page 4

 
 
拿去至今無著所以控請究追葉盛長供川沙人年五十歲現在美租界自來水橋北堍清河里内開設裁縫店家有妻女同住在申與鮑向不認識本年四月親戚家見過一次小的家内用一女傭係浦東人後來伊夫亦來相帮姓蔡名杏杏至五月底蔡妻買　不回杏杏四處找尋小的將工資算給杏杏如何與鮑相遇卽糾約流氓向小的拆梢小的喊捕始散至本月十八日小的因事進城比入新北門鮑率領四五人忽將小的扭至案下至於衣料等情全是謊話求鑒刺史得供謂鮑曰看爾定非善類况所供藏頭露尾顯係誣告從前犯過幾案鮑稱前因做匯豐假鈔票收禁釋放刻因葉盛長兒子謂小的是拆梢因而懷恨將他誣控求請開恩願具誣控切結刺史謂本應重責一千收改過所因到案供明尙速從輕笞二百板交的保保出以後犯事惟保是問暫行交差取保葉亦退去 
 [PP ] 
　　昨日清晨有一不知姓名之少年衣服麗都持赤金臂釧一雙至胡家宅某質鋪欲質洋銀二百圓質鋪夥估得金色甚佳而輕重不合因卽將釧鉸斷細視之其雜以銀少年見事敗露飛步奔逃質鋪夥乃據情投報捕房請遣包探查緝○鴇兒某氏僦屋四馬路開設倡寮見薙髮匠某甲少年白哲遂與有私雨殢雲尤已非一日事爲氏之義子某乙所知前日清晨闖入氏房甲卽跳窓而遁乙隨投報捕房稱家中失去銀水烟袋一枝查被甲竊捕頭立遣包探趙銀河往查並無實據至午後乙又將甲扭在稱與其母犯姦定欲至捕房一分曲直嗣經鄰人勸解乙乃釋甲而歸○前日無錫人陳頴川携一年約五六齡之小孩至松江路某粤人家求售粤人向之議價　索洋銀三十圓粤人　其來路不明再三盤詰陳微露誘騙之意粤人遂投捕房捕頭遣包探黃四福往查陳稱此孩亦無錫人其父姓吳名晉發家貧不能度日故託帶來此欲售洋銀三十圓黄探據情禀覆捕頭大約須將陳解送公堂請究也 
 [PP ] 
　　前者張金泉戴念春二流氓在法界春泉樓茶館搶扇滋事爲法包探拘入捕房解經鄭大令訊供責懲交保出外前日張又至公司碼頭混入公司小輪船希圖行竊爲水手人等驅逐登岸包探向之盤詰言語支吾拘入捕房捕頭命押候堂期究訊○小偷某甲至天香樓茶館乘間竊取水烟袋一枝爲值堂人拘獲人贓解送捕房捕頭命押候堂期解訊 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滬南瑣語]  
　　昨由總巡鍾明府發出告示一道略謂街上垃圾須當清掃並木料竹頭等件不准沿街亂置致干究辦云○沿主金嗚註有救生一艘由陳小虎經手租與李桂生駕駛前者此船遇風覆入浦心金卽向李索賠經曹雲生及地保婦少亭等酉議令李出洋二十元兩造當面應允後李有心圖賴當時祇議賠洋十元並未言二十元以致兩相口角先扭至放生局中請局員訊斷局員以不干已當卽斥退後各扭至十六鋪中局李蘭史二尹審訊之餘著照前議令李出洋二十元鑿案待領具結了案○昨小南門外護城河内水關橋畔有無名男屍一具由十六鋪地甲報堂收殮 
[英廨晚堂瑣案]  
　　天津人尹文水誘與張楊氏姦宿旋被氏夫張松山尋獲爭論之下經某號巡街捕拘入捕房捕頭令轉解公廨升堂研訊張訴稱小的係六合縣人在原籍某茶肆當茶博士妻子楊氏年二十有九當十一歲時在家童養至十五歲成婚旋生有子女各一大者九歲留在家中其次五歲前年冬被妻子携帶來申云係傭工度日日前忽接張媽媽來信言妻子在某龜花烟館中刻將改嫁與人小的急偕胞弟松林附招商局江永輪船到申尋訪知妻子被尹姦占同居西新橋某帶子店樓上與之申論尹卽喝令李振江將小的昆仲揪住兇毆以致小的左腿等處受傷旣而妻子見有巡捕至避入店内巡捕遂將尹李拘去松林訴稱小的年三十有二餘語與松山略同尹供稱小的係直隸天津府屬某邑人在治下西新橋北開設帶子店七月初八日承張媽媽言及張楊氏在某處花烟館賣倡因言不願立志從良並有五歲女孩可以撫以義女小的囑伊介紹後定身價洋銀四十圓連柯儀等項共九十六圓娶之爲妻相安無異問官謂筆據何在供稱並未立據李係小的店中之　前日張來找尋小的與之口角不敢行兇李供詞含混不清訪事人未經筆述問官著將尹押候交人保出限三日内將楊氏交案給張領回李　責二百板取具改過切結○吳霍氏與徐阿四互毆經某號巡街捕拘送公堂前晚向之詰訊氏供稱小婦人係蘇州府屬某邑人來滬傭工已　數年所與徐稍稍相識前日午後忽强擁小婦人至某某老虎灶謂不應與别人姘識爭論之下突補巡捕拘拿徐供稱小的家在姑蘇　下邇　餬口申江與吳霍氏姘識氏性成淫蕩旋又與木工某甲私通小的聞之願與分離氏忽約同木工訛詐問官喝令笞臀一百板氏掌頰二十下　併逐出嘻此事也豈頰與臀之咎而竟掌之笞之臀若曰我突爲近鄰所累頰則曰我竟如風馬牛之不相及奈何突被株連耶一笑○某號巡捕解游劉氏請訊氏山眉水眼别顯風流低聲供稱小婦人年方二十家近秦淮丈夫游雲仙估客也聞在上海服賈實不知其住址小婦人於十七歲時被夫家質諸妓寮雖無力楊花沾泥已久而有心魚葉捲恨偏多如賢使君别具婆心俾小妮子得銷樂籍則鑄金以奉永矢勿諼矣問官著交官媒管押信致其夫投案具領 
[美界捕房瑣事]  
　　薙髮匠錢少卿賃屋虹口北河南路第五百廿一號門牌開整容店前晚因親串邀飲回檢視床頭番佛五尊青蚨三貫均已不翼而飛度係店夥葉茂郎所竊因不動聲色遣人密往報捕昨晨捕頭遣包探石金榮前來稽查原贓果然俱在當將葉拘至捕房押候送廨訊究○太平路某洋房包車夫秦阿三昨晨西人夫婦同出游玩喚梁奉全東洋車一輛及回西人遣秦給小洋二角秦留其一梁察知與之理論遂致擊毆適四百八十八號華捕巡至一併拘入梁面略受微傷飭送同仁醫院醫治姑念事屬細微隨釋放○百老匯路某皮鞋店係沈朱氏所設昨晨有同鄉徐阿榮者登門告貸洋銀若干不遂吵閙經三百九十四號華捕將徐拘押候解送吳公堂訊辦○北河南路陸同昇米店陸續失去牙柄摺扇官紗衫褲等物店主報諸捕房昨晨捕頭清包探倪順泉查知係該店傭婦周林氏所竊當將原贓提出拘送押候究辦○劉阿榮者向以小本營生旣堪温飽遂與寗波婦某姘識究因所入不敷所出力難支持卽與拒絶氏因有夫與劉一流人也惟重聽不善操作劉與婦歡時視夫若眼中釘至是劉離婦不啻空房獨守矣因訪知劉刻在虹口小菜塲賣荳瓣因伺於塲外散市時知劉售得青蚨數百翼置於布袋婦突出將布袋攫之奔逸劉本利盡在其中一朝盡失進退無計舍命窮追追獲互相兇毆經三百五十二號　捕一併拿解捕房押候送廨訊核○常州人陳耕茂竊取垃圾橋宏昌繅絲廠内紡綢長衫一領事主報捕請緝昨晨經包探倪順泉查獲押候吊贓送廨訊辦○盜犯潘阿四去歲杪刦搶寗郡慈溪縣董家桃地方某姓家事主報縣履勘屬實飭差赶緝在案兹差訪悉該盜犯匿蹟寳山縣境之吳淞口因禀知該縣移文派差王少林快頭董新華並眼線陳阿四馳至寳山縣署投文禀請派差協拿前日清晨在吳淞鎭當將該盜犯擒獲卽加以脚鐐手銬等具押解至滬欲附輪歸案訊辦途經北河南路差等就某飯店果腹適爲包探施奎江所見以其越俎拘人有違租界定輦卽糾同二十三號西探將差犯共四名一併拘入捕房押候解送英公堂請讞員訊奪 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年七月十四日京報全録]  
　　宫門抄○諭旨二道録前○粤督譚奏報廣　　裁添營勇各數目摺○江撫德奏報四月分糧價及地方兩水情形摺○署河督任奏節交庚伏河勢平穏駐工督防大汛　　　○江撫德奏揀員請補知縣摺○又奏調委署知府各缺片○署新撫饒奏委署知縣各缺片○鄂撫譚奏甄别知縣片○又奏部選道員未赴本任委署别缺請照章立案片○七月十四日户部通政司詹事府八旗兩翼植日户部引○見十一名刑部八名工部二名正白蒙二名廂紅蒙二名御膳房八名○橚貝子徐郙各假滿請安○鄭王續假五日肅王續假十日○召見軍機阿克丹陳學棻○皇上明日卯初至奉先殿壽皇殿行禮畢還海○○太子少保頭品頂戴兩廣總督臣譚鍾麟跪奏爲光緒二十一年廣東省裁添營勇各數目恭摺具陳仰祈聖鑒事竊查上年防務大定經前督臣李瀚章先後裁撤陸勇三千七百八十七名奏明有案臣抵任後體察情形勇營太多餉難爲繼派員密訪得力之軍甚少而習氣太深紀律不講惟廣勝軍爲最以艱窘之餉糈養疲冗之士卒甚無謂也因將董履高所帶廣勝營勇一千六百二十五名奇字勇三百名砲目一百零二名先行裁撤又潮鎭所帶勤軍五百名汰去疲弱二百五十人又裁江浦營勇七十名水師奇字營勇匠役三百三十九名共裁二千八百八十六名水師提督鄭紹忠所統安勇四千六百餘人又添砲勇六百九十人分防各州縣厘卡或二三百或百數十人爲一起散漫無稽不能操練因與鄭紹忠商將各卡零勇悉數召回仍以五百人爲一營分紥虎門砲臺各處朝夕訓練冀成勁旅迨夏秋之交高州惠州土匪蠭起派兵勇分五路搜捕各要隘不能不添勇防守陸路提督張春發以兵少不敷分布請添哲字一營方桂東募潮勇一營隨同攻勦各屬請兵勇者函牘紛來應接不暇因令武萬才陳永隆赴湖南各招五百人省城僅安勇千名復令管帶巡防營知縣李家焯添勇二百三十人順德搶案疊出飭署副將梁鴻盛就近招一營以資彈壓此夏秋裁添勇數也仰賴天威震疊兩三月内羣兇授首各路肅清復將水陸零星之勇二三百人爲一營者旣不得力徒糜月餉一律裁撤統計二十一年先後裁勇九千零六十六名新募三千九百二十名尙未及裁撤之半現在附近省垣者湖南勇二營廣西勇一營淮勇一營安勇並砲目共五千二百餘人其分紥外府州各營則本地人居多此全年裁添勇之大數也據海防善後局司道詳請奏咨立案前來除將裁勇募勇營名數目及口糧會同撫臣許振褘合詞恭摺具陳伏乞皇上聖鑒勅部查照施行謹奏奉硃批該部知道欽此○○頭品頂戴江西巡撫臣德壽跪奏爲恭報光緒二十二年四月分糧價及地方雨水情形仰祈聖鑒事竊照江西省光緒二十二年三月分市糧價值並雨水情形經臣恭摺奏報在案兹據布政使翁曾桂查明通省光緒二十二年四月分米麥豆各項糧價開單彚報前來臣逐加查核南昌等十四府州屬米價稍增麥豆各項價值均與上月相同省城及各屬地方四月内雨澤稍多據進賢縣禀報四月下旬連日大雨湖河並長以致低田概被水淹等情經臣批飭諭令農業人等將被淹田畝設法疏消積水補種晚稻以冀有秋其餘各屬菜麥收割早禾長發民情安謐堪以上慰聖懷理合恭摺具奏並繕糧價清單敬呈御覽伏乞皇上聖鑒謹奏奉硃批知道了進賢縣低田被淹著卽設法疏消以紓民患欽此○○頭品頂戴署理河東河道總督臣任道鎔跪奏爲節交庚伏查勘河勢埽壩悉臻平穏常川駐工督防大汛恭摺具陳仰祈聖鑒事竊臣前將黃沁兩河水勢陡長定期赴工防汛緣由附片具奏後卽於五月二十八日自省帶印起程沿堤溯查而上勘得南岸三廳工程仍以上南爲最要壩工埽叚處處臨黃鄭上汛五堡下汛九十等堡大河南圈尤爲吃重又中牟上汛十一堡順河埝前溜勢坐灣坐灘塌盡匯及壩身情形緊要現飭加抛碎石以資抵禦中河廳中牟下汛三四七八九堡工叚臨黄河流幸尙循順其下南廳祥符上汛及北岸黄沁衛輝祥河下北四廳溜勢均皆順軌目前無甚變遷七廳埽壩各工自經春廂以後迭被河溜趨刷所有形勢卑矮者業經隨時廂抛分投盤築高整入伏以來兩岸工程一律修守平穏堪以仰慰農厪惟本年伏前長水無多而比較上年入伏時已多長尺餘誠恐大汛期内來源勤旺自應格外加愼以重修防臣現駐上南扼要工次開歸道陸襄鉞河北道岑春榮亦分駐南岸之中河北岸之祥河等工相機上下策應至於歲撥工欵因銀價驟落折耗實多臣當兩則用當省則省務求撙節力戒鋪張督率文武工員羣力實事求是不容一時一事稍涉疎虞以期仰副聖主愼重河防之至意所有節交庚伏查勘河勢埽壩悉臻平穏常川駐工督防大汛緣由理合恭摺具陳伏乞皇上聖鑒訓示謹奏奉硃批知道了欽此○○頭品頂戴江西巡撫臣德壽跪奏爲揀員請補要缺知縣恭摺仰祈聖恩以資治理竊照寍都州屬之瑞金縣知縣鄭照良經臣計叅才力不及接准部咨開缺所遺瑞金縣知縣係繁疲難三項相兼要缺例應在外揀選調補必得精明幹練之員方足以資治理臣與藩臬兩司在於通省中簡缺知縣内逐加遴選實無人地相宜合例堪調之員亦無勞績應升人員堪以請升惟查定例新進士奉旨分發各省卽用知縣照奉旨命往補用人員之例無論應題應調應選之缺准該督撫先儘補用查各項奉旨命往補用人員遇有題調缺出皆由該督撫酌量才具補用新進士卽用知縣補題調要缺亦照此例辦理等因兹查有簽掣江西卽用知縣任佑觀年四十三歲湖南巴陵縣人由癸酉科拔貢應光緒五年己卯科順天鄉試中式第二十二名舉人教習知縣應十二年丙戍科會試中式第三名貢士殿試三甲第七十九名進士朝考二等引見奉旨以知縣卽用欽此簽掣江西領照起程光緒十二年八月初三日到江嗣在蘇浙賑捐案内加捐同知升銜委署過瑞昌龍南等縣印務該員才識明練任事實心以之請補瑞金縣知縣酌量才具實堪勝任據藩司翁曾桂臬司裕昆會詳請奏前來合無仰懇聖恩俯准以任佑觀補授瑞金縣知縣實於地方有裨如蒙俞允該員係進士卽用知縣請補知縣銜缺相當毋庸送部引見亦例不核計叅罰再此案藩司於光緒二十二年五月初六日出詳合併陳另謹會同兩江督臣劉坤一恭摺具奏伏乞皇上聖鑒訓示謹奏奉硃批吏部議奏欽此○○德壽片再臣恭閱邸鈔欽奉上諭江西南昌府知府倪恩齡著開缺送部引見欽此所有該府印務應卽遴員接署查有瑞州府知府江毓昌才守兼優堪以調署遞遺瑞州府印務查有補用知府傅鍾麟老成穏練堪以署理據布政使翁曾桂會同署按察使事鹽法道裕昆具詳前來除分檄飭遵外謹會同兩江督臣劉坤一附片陳明伏乞聖鑒謹奏奉硃批吏部知道欽此○○饒應祺片再于闐縣知縣王懋動卸署遺缺前經飭委候補知縣曾廣均暫行代理該員任事數月辦理裕如應卽改爲署理又署葉城縣知縣李原琳卸署遺缺查有候補知縣左昭貽堪以委署據論理新疆布政使丁振鐸署鎭迪道兼按察使銜英林會詳前來除由臣批飭分别給委外謹會同署陜甘總督臣陶模附片具陳伏乞聖鑒謹奏奉硃批吏部知道欽此○○譚繼洵片再准部咨道府州縣無論何項勞績保奏歸於候補班人員令該督撫卽以此項人員到省之日起子限一年詳加察看認眞考核如係爲守兼優堪膺民社之員出具切實考語奏明分别繁簡補用等因兹查同知銜候補知縣夏丙暉應以光緒二十一年五月初一日到省之日起連閏扣至光緒二十二年四月初一日試看一年期滿據湖北布政使王之春按察使惲祖翼取造該員履歴清册詳請甄别具奏前來臣隨考騐該員夏丙暉年力富强才具穏愼堪以繁缺留省補用除清册咨送吏部查核外謹會同督臣張之洞附片具陳伏乞聖鑒敕部查照施行謹奏奉硃批吏部知道欽此○○譚繼洵片再部選鹽法武昌道郭承舉於光緒二十二年四月初八日到省經臣會同督臣委署安襄鄖荆林篆務附片奏明在案兹據湖北布政使王之春按察使惲祖翼會詳解該員到省後未赴本任委署别缺請照章奏咨立案前來除文慰咨送吏部查銷外謹會同湖廣總督臣張之洞附片具陳伏乞聖鑒謹奏奉硃批吏部知道欽此 
 
