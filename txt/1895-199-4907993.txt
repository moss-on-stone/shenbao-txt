# 1895 - 199 - 4907993

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[珍物購] [  申報館協振所拜啓]  
　　本館協振所自經解賦欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲廉泉旣能廣積隂功且可增輝藝圃誠一舉而兩得也計開古銅大香爐一只朱漁珊帖一部高澹游山水一幅米南宮字手卷一軸天青縀馬褂料一件 
[厚官祿以清賄賂]  
　　傳曰國家之敗由官邪也官之失德寵賂彰也自古己然於今爲烈今天下宦途雜矣官方淆矣登進之門濫矣爲仕者旣三途並進曰科甲也曰捐納也曰勞績保舉也而皆可以貨取也進身旣以賄始其臨事治民毋怪其以賄終也夫行賄之弊不可勝言始而殃民終而誤國逮至其覆旣發補救己遲雖傾其家不足償失定其罪不足蔽辜是非有以清之烏能止其弊哉中國於受賄一端辦法至嚴而終無清源絶流者未得其道也今中國大小衙門上下官屬於賄賂一事視爲理所當然分所應有一人如是人人無不如是其中豈無廉介之士力矯頽風而徒手無援孤立無助勢必至反爲同僚所駭怨怪其不近人情而於是廉者貪清者濁矣夫欲富者人之眞情逺慮者人之恒性當壯歳而預思夫衰年當出仕而預籌夫身後使宦囊所入僅供目前薪水之需一旦解組歸來何以謀仰事俯蓄何以養寡婦孤兒如是而欲其在官時不得營謀蒞任時不許受饋竊恐能之者百無一二焉是以論者謂今日之財上不在國下不在民而一歸諸墨吏官爲言利之門衙署中有市道焉苞苴肆行簠簋弗飭其顯焉者也不足爲病也巧取豪奪窮搜極訪婪索萬端不飽其囊槖不饜其谿壑而弗止彼此交征無非牟利也賓朋相接無非談利也内自部員外自上憲利不至則官不顯上下蒙蔽刑不加罰不及肆然無忌而日取盈焉問有爲國者乎無有也問有爲民者乎無有也惟知有利而己矣是以其至官也不詢民生之休戚不問政治之利弊但計班資之崇卑地方之肥瘠賦稅之盈虚足以供其侵漁而己是安得不病國而害民今必嚴其典章糾其賄賂戍邊不赦籍没不貸卽其家貲以充軍需使墨吏徒有貪饕之名而無享受之實庶幾此風漸熄乎今原夫吏之所以貪者由於祿之不足以養廉也我國家誠念及此則凡官祿匪頒之數宜特加隆不獨贍其所需并宜預籌其積蓄不然農逢大有商逐居奇尚能積置多金爲此生喫著不盡之計而儼然民上國而忘家者猶患困窮也人雖至愚諒不爲此是宜下令國中自今以往在内爲相臣者年俸四萬兩所屬遞降以是爲差在外爲總督者年俸二萬五千兩所屬遞降以是爲差提督將軍年俸各二萬兩所屬遞降以是爲差下至兵丁月俸七兩至十兩月終頒給分釐不得扣减衙門公役皆由公項給發歴官十年而歸田者恩俸視其所食祿給若干成數以終其世二十年三十年者遞加終於王事則以恩俸之數給其子孫或及其子之成人而止文武員弁有受及民間一錢一物或擅動國庫一毫一釐者立行革職永不再用恩俸盡削如此則賄賂之風未有不絶者也或嫌所議俸糈不無過重不知我縱不與彼亦必取且彼之所取或不止此與其私取而敗公事曷若公與而杜私謀古者重祿所以勸士三代以上大小臣工身名俱泰者無他此法行焉耳今當一切整頓之初事之崇實必自官祿始且今者内外臣工冗員我而食祿微何不盡加沙汰卽如裁河工罷漕運减釐廠簡鹽務所有員弁概行撤去而卽以其祿益之俾得盡心於政治而後責備乃非過嚴是則懲貪墨者乃國家所以肅官箴清仕途伸國法足民生也今苟能實心以行實政法嚴而令果重典公罰懲一以警百宦途自爲之一變矣嗚呼今日官塲所以惟利是趨者大率開之自上大吏之利取之於小吏小吏之利取之於民間苟無利焉大吏遭駁議矣小吏干退黜矣升遷無望調補無期矣卓異薦舉皆孔方兄爲之斡旋也註闕得官皆阿堵物爲之居間也部吏上下其手利不至則例不行無不張其貪吻肆其爪牙視眈眈而欲逐逐焉天下遂成一利世界矣噫嘻是誰爲之哉今欲矯其弊上下一切不言利而惟尚公正廉明以清其源庶有豸乎其果有此一日乎我當拭目以俟之 
[蛟水爲災]  
　　前紀揚城西北鄉懷子橋出蛟未成被鄉人用穢物壓住等情近聞甘泉山及曹下莊一帶同日有上游蛟水下注淹斃牲畜甚多緣甘泉山北與某縣交界處有山一座當大雨滂沱時山上蛟水奔騰澎湃順流而下有高屋建瓴之勢曹下莊適當其衝房廬冲倒不知凡幾牲畜農器什物等均被陽侯捲去匯入大河是以瓦窰鋪一帶居民臨河浣物時見有木器及牛羊等漂至聞鋪中人云飄來牲畜死者居多僅撈獲牸牛一頭設法救治居然復活牛起水後又氽來一叟急援以手灌救多時己返魂無術矣叟手中猶執木掀一柄握之甚固停屍河浜二日仍無人認始經好行其德者殮埋聞曹莊連此叟僅淹斃二人亦云幸矣蓋水至時適在清晨七八點鐘勢雖洶湧究非黑夜可比然通莊居民旣受此驚恐房屋什物糧儲衣履悉付東流亦可哀己至甘泉山懷子橋等處距曹莊不逺洪波旁溢此二鎭亦水深數尺牲畜什物亦略有衝失房屋冲塌者數處田内新秧胥被水淹幸水之來無源未及終日秧頭己露出水面否則久悶水中苗卽腐爛矣吁小民何辜遭此災殃其何以堪 
[麥秋歉收]  
　　天津來信云去歳順直水災甚重民不聊生今春青黄不接小民更困苦難堪所幸二麥豐收有此生機耳不意前月杪微雨一塲麥又受災名曰著丹凡麥之茂盛者愈肯受此是以萬頃黄雲而一經刈穫登塲便大失所望竟至十成之中歉收四五成之多聞順天所屬津郡六屬以迄河間等處均受是災麥秋所收己覺减色現在兩月以來又未大霈甘霖大田又覺乾旱何天公之厭棄斯民若是耶 
[夏口招凉]  
　　漢口訪事人云花會賭博向惟閩粤有之邇者忽蔓延至楚北無業莠民往往私設三十六門招人猜射藉差保爲屏障以致明目張瞻顧忌全無江漢關槯使惲菘耘觀察聞之赫然震怒出示嚴禁遍貼通衢其文略云近日本道訪聞又有外來匪徒在漢鎭租界左近地方開設花會誘人賭博若不嚴行拿辦貽害地方後患殊非淺鮮除移飭地方文武督帶勇役密訪查拿外合行出示嚴禁爲此示仰軍民諸色人等知悉爾等須知花會現在禁山務各 
 
 

Page 2

 
 
改圖正業勉爲安分良民倘敢再行違禁開設一經拿獲到案定卽訊明首從嚴刑從重懲辦並將容留之人房屋田地入官充公與賭之人亦應科罪如有地保兵役得規包庇一併提究决不寛貸其各凛遵毋違特示○上月十九日湖北督糧道岑觀察帶同莊明府則敬張大令嘉畹陳二尹宗榮溯江而上迤邐赴湘中公幹訪之官塲中人謂有要件牽涉官塲是以兼護總督譚大中丞札委觀察帶員前往查辦云○襄河水發奔流出江漢口爲襄水入江之口地當衝要警電頻仍船户聞之得以及早遷避若天門潛江鍾祥京山荆門州等處被水尤甚衝壞田廬牲畜幾不可以數計譚中丞龍方伯瞿廉訪聞而惻然卽派委候補通判梁别駕承潤候補縣羅大令忠祥前赴災區查勘以備分别振撫○去冬新募楚南義勇馳赴北方防勦者不下百數十營刻下中日聯歡重訂和約新勇無所事事誠恐日久廢業滋生事端莫若遣散歸農俾得地方安謐日前有散勇右干名道出鄂渚譚大中丞委署督中恊劉恊戎候補道李觀察前赴丁游青山彈壓復飭候補同知張司馬通判胡别駕押送至漢口上游沌口其籍隸楚南者用民船裝至岳州遣散○南洋開濟兵輪船載湘勇六百名至岳州分别遣散駛至鄂省下游相距一百餘里之黄石港猝然擱於沙難輪力太猛不能移動旋有招商局江裕輪船鼓浪過此始得拖帶出險資雇民船將勇丁剥載上岸 
[白下官塲紀事]  
　　金陵訪事人云署理江蘇臯司黄廉訪祖絡因公至江寗謁見張香帥禀商緊要事宜事畢於上月二十二日禀辭香帥又　至花廳温語良久廉訪始退出東角門步至大堂登輿回全福巷公館次晨排道往各署辭行然後乘輿出旱西門江寗府李太守上元縣陳大令江寗縣翁大令及文武各員先在接官廳恭候廉訪入内小憇隨一揖登舟各官皆至碼頭分班侍立督捕營城守營弁兵列隊江干砲聲震地○江蘇候補道陸觀察元鼎於上月十九日奉旨補授廣東惠潮嘉道僚友聞之次第登門道賀○出使俄國大臣繙譯官户部候補員外聯副郎恩刑部郎中記名御史總理衙門提調出使俄國參贊楊正郎宜昌均隨王星使之春回華旣抵滬江卽乘長江輪船至白下趨詣督轅謁見張香帥聞俟星使病愈卽須隨之北上入覲龍光○中倭和局己成各軍紛紛遣散張香帥見糧餉糜費過多特於某日將防營士卒裁撤十餘營遺下軍械派候補縣袁明府炳堃縣丞葛二尹炳庚赴清江一帶點收明府及二尹奉札之下於上月二十二日束裝就道○狼山中營遊擊鄧遊戎業良經香帥札調至江寗上月某日己督率部下健兒馳抵石頭城下矣○前敵管帶老湘右營朱軍門連勝聞訃丁艱由關外奏請賞假百日回籍守制道經白下謁見香帥 
[佗城剩語]  
　　杭州西關帝廟演劇時民間有三孩失去兹悉朱張二姓之孩當晚由父母尋回惟奎福則至次日尚無蹤跡按奎福姓金父名阿六家居寳極觀巷向以砑紙爲業是日其母帶同觀劇散塲時因人多擁擠遂致遺失其後阿六遍黏招紙託人尋訪始於上月二十日由龍興寺僧送還據言奎福迷失後至晚在寺前啼哭寺僧憫其無歸暫爲留養後見招貼遂得合浦珠還其父感謝不盡出青蚨四白酬之僧堅郤不受○闊板橋東濱河一帶地極空曠對河寳極觀每年例必演戲敬神左近人家均在橋東空塲上排臺坐看地面浮土翻掘甚鬆近日有甬人某甲在此購地造房土工以築牆故就地取泥掘地未深連得洋油箱八口内皆滿裝屍骨察看之下似是年久沈埋者遂雇夫將箱舁至義塚埋之 
[烟葉昻貴]  
　　杭友信云旱烟一項以出自杭州者爲最佳城廂内外大小店鋪約百餘家每年生意不下數十萬金買賣似屬零星而居家鋪户無不吸烟者加以外府州縣以及各鄉鎭市客帮躉買故銷塲暢旺致有此數其採購烟葉以產於廣豐者爲最佳其次則嵊縣所產往年五月間葉己見新採取嫩葉乘此三伏烈日一天曬乾則色香味俱佳過此以往則不足數也今年天時亢旱雨澤稀少烟葉枯槁滋長爲難現在新出之葉僅如面盆大小以致價目驟增旬日之間價己加增二成所幸上年存貨尚多故市上烟鋪尚未加價特恐難乎爲繼耳 
[添造擡鎗]  
　　杭州訪事人云軍械之用期乎便習而己若徒摹仿西法購用洋砲而用之未善練之未精反不如中國鎗砲爲適用杭州八旗子弟向來馴習擡鎗自改用洋鎗後而擡鎗甚少上月間吉仲帥校閱各營輙以擡鎗爲最善以其素所習熟故也因飭工匠添造數百桿俾分給各旗以期駕輕就熟易於訓練耳 
[南屏曉鐘]  
　　杭城近多竊盜撬門挖壁者層見疉出祁大令蔭甲接辦中城保甲後實事求是密派親信家人四處察訪聞有著名竊賊吳老四者渾號揷天飛在純佑橋地方賃屋而居其黨三四人行蹤跪秘左右鄰居咸疑其所爲大令因復派人在此處探聽果見其昏夜出門至五更始回遂會同營弁帶兵往拿上月二十夜三更時破門而入四面均有巡勇營兵伏於頽垣之下吳見有官憲往拿卽踰垣而出爲營兵所獲其黨羽亦獲住二人次日卽押送縣署究辦○錢江對渡爲蕭山縣境沿江一帶新漲沙地徧種棉花綿延數千頃類皆結實纍纍飽餐風露渡江來杭者遥望此處宛如玉樹琦花豐收之望可預卜焉○浙江候補府舒端甫太守大章隸籍江西爲原任護理臺灣巡撫沈吉田中丞兒女姻親需次武林歴當要差久辦厘務裁革陋規素爲大憲所倚重兹因温州府徐乃秋太守迴避開缺藩憲聶方伯卽委舒太守署理 
[通州漕務述聞]  
　　北通州訪事人云閏五月十一日倉憲提騐江蘇第二起漕糧十二日提騐江蘇第三起漕糧補收初十日未收之山東粟米十三日提騐江蘇第四起漕糧及騐收山東德正帮粟米十六票以米色潮濕全行駁退十四日提騐江蘇第五起漕糧十五日提騐浙江第一起漕糧十六日提騐浙江第二起漕糧前半起又江蘇第六起漕糧前半起十七日提騐浙江第二起漕糧後半起又江蘇第六起漕糧後半起十八日提騐江蘇第六起漕糧十九日提騐浙江第三起漕糧○今届江蘇浙江兩省漕米均由天津交剥船户運至通州經兩省總辦委員嚴加防範務令原裝原卸顆粒不得侵肥剥船户均能激發天良恪遵憲諭及抵通壩交騐果能一律乾潔且復不欠分毫惟十二日駁退之山東粟米潮溼不堪遂將管帮官摘去頂戴粟米則重行颺晾至今尚未騐收也○山東督糧道恩淑平儲憲於閏五月十六日行抵通州十七日謁見倉帥 
[欈李爪痕]  
　　嘉郡北門内下塘街王增泰錫作於前晚初更時有客在内飲酒猜拳轟飲其樂陶陶鄰人孫某適因醉後歸來向内詰問各被麴秀才風味兩相齟齬扭赴府轅太守飭嘉興縣劉邑尊傳案訊辦邑尊以各有不是均予責懲惟傳聞錫作有錢戴沈三客實係安分之人受此笞辱亦無妄之災也翌日劉邑尊赴府禀覆回署時特命繞經錫作等數家在輿觀看後數日秀水縣寗邑尊亦至該處挨次察閱而回不知從中尚有何因容再訪明續述○近日天氣不正忽燠忽凉易染疾病北門外施醫局經董設局於塘灣街北武廟延請内外各科在局施診定於六月初三日爲始逢三六九期凡貧民之無力延醫者皆可往求診治也 
[形勢瞭如]  
　　江西訪事人遞來尺素云裴君臥雲前往湖口彭澤九江吳城等處查勘山川之形勢水陸之衝要以及砲臺位置之得失防營布置之疎密按照西法詳審細察繪圖黏說前己列報兹悉事竣其圖說皆切合西法與從前如畫工之點綴山水者迥然不同大致謂彭澤縣馬當山横枕江中凡兵輪商船悉由山下經過江面僅里許而水最深風狂浪駭舟子寒心昔陸魯望製銘云天下之險在山曰大行在水曰吕梁合二險而爲一吾又聞乎馬當其形勢可知矣西岸有洲長十餘里洲西有江水勢散漫旣寛又淺故輪船往來必依馬當磯而行若中外有事下江可虞將此山轟塞江中以爲堵截自馬當而上有峯火磯柁牙山蜿蜒起伏十餘里山内有平坡最利駐兵紥營山之西北濱江有荒洲長十餘里闊里許宜多作土壘與山勢相表裏柁牙山之上爲烟墩山爲澎　磯兩山峭拔中有平窩方里許昔髮逆依勢建築城垣與官兵相持六載 
 
 

Page 3

 
 
於兩山相接處爲北門闊僅三丈於澎　磯之南爲西門北兩處江面僅二里餘最便建築砲臺山中平窩内可立營駐兵南面一口近半里尚有濠溝城脚修築硃○與澎　磯並峙聳立江中者爲小孤山山勢峻險可兼顧上下四旁惟全體盡石多凹凸形恐敵人環攻易受炸彈崩裂不便築砲臺若江中布　水雷可將電線達於此山暗藏人於山中測放則極形便山之西有水一灣闊僅半里民船皆由此而過西岸有村名小窩昔髮逆築城於此與東岸相犄角今遺址猶存自澎　至彭澤祗十里有荒洲名柳林亦宜多築土壘以車砲防守自袁澤以上江面漸闊其濱江之鏡子山獅子山鈞魚臺芙蓉墩等山皆有險可扼若防守得法非但爲江西之雄塹亦上五省之保障也其湖口縣一城屹峙江湖間爲江西之正門户武曲港砲臺可顧湖口而不便顧大江因前隔扁擔洲十八　輪船率由其北之大江而上砲難擊其全身縣東柘磯頗得形勢三江合流於一江面約七里許若添建砲臺可兼保江湖縣東南四里有山口市實爲柘磯武曲港後路有事宜分營於此由山口市至柘磯有七里岸至武曲港有嶺雲亭皆後路要險梅家洲砲臺形勢孤露敵人四面皆可登岸惟地關緊要與湖口城武曲港相犄角宜環臺深溝高壘多紥護營實全省水道鎖鑰云 
[九派江聲]  
　　九江訪事人云宋頌臣軍門聲平經兩江總督張香帥檄飭署理九江鎭總兵旣抵潯陽卽赴南昌謁見德大中丞旋於上月二十四日丑時在貢院中接受關防望闕行三跪九叩禮標下各營將領及哨弁次第以禮叅謁同城印委各員亦咸往道賀○南昌同知蔡乂臣司馬世俊前經德大中丞札飭至九江辦理廬山售地案上月二十二日事畢旋省各官咸趨送行旌○委署彭澤縣何夢仙明府文光於上月十七日行抵九江謁見道鎭府各憲并拜會諸同寅小住縣城隍廟旋於二十一日赴彭澤擇吉二十四日接篆○有龜奴混名羅胖子者栽得姊妹花十數枝因賃屋龍開河借開設茶肆爲名日事招蜂引蝶地方官惡其有傷風化立飭將羅拘案訊懲茶肆則發給封條將門扃鎖 
[甌海晴波]  
　　温處道宗湘文觀察抵任以來無利不興無弊不革如裁减串費整頓營規折橋棚以清河道嚴保甲以靖盜源諸事地民戴德幾於有口皆碑至樂清則民風渾樸守法者多歷年錢糧吃虧尤甚兹奉宗觀察酌定章程都人士歌功頌德咸欲鑄金事之惟樂邑胥差恣肆益甚每遇田土細故輙敢需索多端蚩蚩者受其魚肉每爲之疾首痛心不敢言而敢怒現聞該地搢紳擬將聯名赴道呈請革禁矣○永嘉縣署親兵某乙與某甲之妻有染甲與乙同住縣前因醋海波掀互相齟齬而甲妻固願乙之情絲不斷也乙乃唆令甲妻將甲之隂囊揑破甲帶傷喊叩縣案陳捕廉傳訊之下喝將乙笞臀一千板甲妻則鞭以籐條發交官媒管押云○臺灣潰勇逃竄來甌者甚多有某甲於前月某夜臥於種福藥店門口之地屏下被地甲查獲詢某來歴口操粤音遂將甲帶入白馬廟巡防局交紳董詢問據供隨營有九年之久積有辛資二百廿八洋駐紥臺北近因失事潰逃來甌洋現存在種德櫃下檢之果如其數迨次早轉送籌防局請唐贊卿少尹發落當將原洋易作匯票押令搭輪回籍矣 
[四明消夏錄]  
　　甬東來信云地方之設清節堂原爲保全苦節挽回頽俗起見全賴董其事者竭力維持方不失清節二字乃聞某堂董事平日劣跡多端所用之人皆欠端方且招年輕子弟入堂聚賭大犯清規更有踰閑蕩檢爲他人所不忍道者事被諸無賴所聞遂升堂入室大肆騷擾雖經魯仲連其人出爲排解事己寢息然清節二字己爲之掃地矣○寍郡於上月十九日得雨後河水頓漲五尺有奇四鄉田禾高下均霑農人無不欣慰現己撤壇開屠惟甬江米價刻因米船被海盜肆刦難以進口以致高米每石己貴至四元有奇低者亦須三元二三角 
[蘇臬回轅]  
　　署江蘇臯憲黄幼農廉訪赴金陵謁見張香帥面商要公曾記報章兹悉廉訪業己事畢言旋於廿六日傍晚舟抵胥門馬頭地方印委官員咸詣舟次迎接廉訪略與週旋卽乘輿排導回轅 
[署缺要聞]  
　　金陵訪事人云胡觀察家楨正任江南鹽巡道去歳江寗藩司瑞方伯入京祝嘏時劉峴帥方總制兩江卽札委觀察升署藩篆及上月二十七日忽奉香帥札令調署江蘇臯司所遺江南鹽巡道一缺以總理營務處桂薌亭觀察署理兩觀察俱於是日赴轅禀謝 
[滬濱宦轍]  
　　新簡廣東惠潮嘉兵備道陸春江觀察由寗蒞滬己列昨報觀察於昨晨命駕進城拜會各當道駕至縣署黄大令迎入花廳晤談良久興辭而别本縣差役人等以觀察曾署斯篆至今尚有去思故均詣長發棧行轅叩見憲駕 
[嚴緝游勇]  
　　本埠邇因游勇麕集每易滋事撫標滬軍營統領蕭雲卿軍門恐釀事端飭管帶劉遊戎帶領親兵二十名每日四出梭巡爲安靜地方之計故閭閻咸藉以無恐云 
[丞差被革]  
　　本邑縣丞署差役朱福辦事疎忽致悞要公經縣丞吕蘭階二尹查悉之下立卽懸示斥革永逺不准復充 
[疫癘流行]  
　　前日本邑英租界抛球塲某銀樓夥某甲忽患急痧勢頗沈重急呼挑痧匠爲之針治未及數刻卽一命嗚呼正在忙亂之間學徒某乙又患是症比及舁回家内亦卽魂赴泉臺擊而某傭婦適欲回蘇州猝染時邪痧症陡發因雇轎舁送至航船上中途竟死於轎中送者無可如何只得雇小火輪船載往其家收殮天時不正疫癘流行衞身者可不愼之又愼哉 
[釋疑良法]  
　　英公堂歴任讞員從未將罰欵開列清單俾人共曉兹新任讞員屠興之别駕以此事未免啓人疑竇因擬仿照法公堂定例每届月杪將是月所收罰欵分别撥充善舉並開列收支細數榜示頭門 
[誤吞烟棗]  
　　無錫人周某向爲鐵匠刻在浦東某船廠工作携妻賃居美界外虹口老街第四百二十號屋内居住周素有紫霞膏癖兼之早起卽吸卽俗所謂落地癮是也惟是食力之人殊形不便其妻思得一法買黑棗子挖去其核實以烟泡每晨食棗數枚卽可過癮并可帶入廠内不意有八齡之子於前日暗將實有烟膏之黑棗吞服十餘枚至前晚一點鐘毒發夫婦大駭察知誤食黑棗亟往同仁醫院求治因己夜深閉户卽奔英界陳裕昌行求藥施治始得將毒吐出轉危爲安亦云幸矣 
[巡局案一則]  
　　前報紀滬南恊愼錩烟間主胡坤生投保甲總巡局禀控己歇堂倌張桂生凌阿興在途暗將穢物抛塗其面請飭提辦一案夏明府准詞飭差查提逃逸無獲遂將薦保馬子田帶案限五日將人交出案延己久昨日胡坤生赴局投催提辦禀稱因永順昌益記烟間經手陳某回籍託小的代爲經理有王姓人將銅錫什物託爲代放永順昌内不料被堂倌張桂生串同副手凌阿興私將存放等件竊去並將店用生油連脚亦竊去四十八斤之多當向阿興盤問據稱賣與某荳腐店内得洋二元四角念其年輕且所失價值無多不欲多事祗辭歇其生意而己押櫃銀兩仍舊給還詎知上月十六日薦保馬子田與張凌兩人互出歹意約好凌阿興伏於中途馬同張列永順昌呌我到協愼錩午餐行至龍德橋堍被凌突出將穢物抛在我面跑避無蹤務求速提照例究辦夏明府據禀細情殊爲可惡勒令差役速將保人馬子田帶案著交張凌兩人以憑嚴辦 
[縣案一則]  
　　妓女王鳳林係王文祥之買女因被龜傭陸瞎子卽香泉逼令爲娼不愿投縣喊控黄大令升堂訊問王鳳林供稱王文祥在久安里開設長三妓院陸瞎子夫婦及伊女均在院帮傭嗣因王文祥虧欠各債被陸哄嚇潛逃陸卽接開妓館允文祥代爲了債將小女子改名胡雅仙仍令接客豈知債欵毫不理償經債主具控公堂將小女子提案押追所有公堂追欠皆由小女子央人理銷具明永不爲娼切結在案記陸仍將小女子領回迫令爲娼自思旣出火坑誓不再蹈烟花是以堅辭不允陸意欲帶往天津售賣小女子情急奔投寄父處躭擱九月有餘 
 
 

Page 4

 
 
陸常來逼吵不得己投喊訴黄大令得供之下判令將王鳳林發堂擇配陸瞎子叱退如再枝節定予重懲 
[法捕房瑣案]  
　　興聖街小烟間樓上有某鴇婦所開花烟館烟妓二寳初與流氓小春泉有嚙臂盟春泉之友小蓬頭亦爲二寳所眷小春泉以二寳不守分香之戒銜恨入骨將二寳痛毆以洩其忿小蓬頭以二寳爲我受辱不得不代爲報復於是邀約同黨多人與小春泉同至洞庭春茶館評理唇槍舌劍擾擾紛紛適爲三道頭華捕所見將一干人拘入捕房詎有在逃未獲之羽黨餘勇可賈復至興聖街某小烟館遇春泉一黨朱春濤等開燈呼吸遂將朱等拖出互相毆扭迨鬥至城河浜畔適值潮漲之候有二人同落河中其一鳬水而遁翌日經克總巡訊問將受傷之某甲一人飭送仁濟醫館療治其餘押候堂期解請問官究訊○前晚十一點鐘有流氓數人在老北門吊橋不知因何起釁爭相喧嚷巡街捕喝阻不理反遷怒於捕意欲奔過吊橋任情毆擊適有他捕到來幫同拘獲解入捕房押候堂期解訊○法工部書信館有馬車一輛停在門房爲偷兒掩入竊去車上象牙握手翌日又來竊取銀桶爲侍者瞥見追至洋涇浜人贓並獲解入捕房捕頭命押候解送公堂請中西問官從嚴究辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[邑侯弗豫]  
　　江都縣林邑宰地當衝要政務殷繁目閱手披刻無寍晷勤勞過度以致邇日政體偶有違和日請名醫診治想吉人天相不日卽可喜占勿藥也 
[英廨晚堂瑣案]  
　　旗員承志遺家人孫發禀控程朝宗借銀不還向索避匿前晚屠别駕升堂提訊孫禀稱小的原籍山東向在家主承大老爺處服役此次家主因事來滬偶與程遇程自稱充當興隆洋行買辦旋向家主商借銀一千兩言明卽日歸還迄今己歴月餘索之再三程僅付寳銀兩錠及洋銀數十圓核計尚欠八百餘兩日前經小的尋獲是以扭請大老爺嚴追程稱在法商興隆洋行充當軍裝處買辦與承爲友曾訂金蘭之譜式好無尤前者因有急需向借銀一千兩除分數次付還外尚欠八百餘兩言明陸續歸還此次實被歹人孫順齋所唆以致訟興准角别駕判令將程暫行交差看管自向承商量料理○金陵人童王氏年方二九嬌小輕盈前日偶隨比鄰某氏婦至某處繅絲廠閒觀旣而某氏入廠工作童王氏忘却歸路彳亍中途幸某號巡街華捕問悉情由帶至捕房轉送公廨屠别駕庭訊之下童王氏訴稱小婦人家在金陵丈夫童福田向在清江某防營當勇此次挈小婦人至治下甫及四天今晨偶隨鄰婦某氏至某繅絲廠前閒觀繼而鄰婦入廠工作廠中管門人將小婦人逐出小婦人初至滬上人地生疎幸經巡捕送求叩求安置别駕謂滬上可有相識之人答稱丈夫與四馬路胡公館中人向來相識别駕飭差送交棲流女所請司事暫行安置待家屬前來認領○寳山縣高橋鎭人程樹生控鍾毛毛將胞妹程氏卽小毛誘匿别駕於前晚飭提訊問程訴稱小的向在治下當木工鍾係小的之姊夫日前接得母親手諭悉本月二十一日胞妹忽被鍾誘之來滬賣去小的四處找尋前日途與鍾遇向之詢問一味支吾是以扭案請究鍾供稱小的並未誘匿小姨實遭誣控今小的之妻得知此　附輪來滬尋至下海浦某親串家己將小姨尋獲小毛供稱聞從嫂某氏遷居下海浦在某紡紗廠工作日得厚資故於閏五月二十一日禀訴母親至從嫂處偕往紡紗廠作工並非姊文誘逃求恩明鑒程王氏訴稱女兒小毛私自逃出今幸長女尋獲求准領歸别駕判令將小毛交程王氏領回管束程平空誣控大加申斥揮令出門 
[美捕房瑣案]  
　　寍波人周阿根前日行至美界百老匯路福秋里口適有粤人某甲之女倚立里口臂帶銀釧周與之近身密語卽攫其臂釧而遁甲奔控捕房捕頭遣包探倪順泉稽查至西華德路某押店内得將原贓查獲詢其何人來押答係唐錦雙所質倪探禀知捕頭當晚將周阿根唐錦雙二人拿解捕房管押候解公廨訊究○鄉人葉萬田前日下午在漢壁禮路某押店質押小孩褲一條包探倪順泉巡邏至此見其形跡可疑拘解捕房於身畔搜出大小押票十一紙捕頭再三嚴詰葉供稱向在浦左爛泥渡地方做挑泥小工此當票日前在途中拾得因來虹口探友被包探悞拘捕頭飭倪探查明確係小工並非竊賊當卽開釋○偷兒王源青昨晨四下鐘時潛至元芳路第五百三十九號門牌某姓家越垣入内竊去水烟袋銅吊提衣服等物負至外虹口付質當被包探倪順泉查獲人贓併送捕房捕頭命押候解送英公堂訊辦並諭知失主自　公堂領取原贓○積竊陶二毛鎭江人前因犯案由捕房拿解公堂經讞員判令遞解回籍刻因押期己滿昨晨十點鐘捕頭派包探倪順泉將陶帶至公和祥　頭兩安和輪船解往鎭江原籍 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
