# 1902 - 176 - 4910488

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考釘就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[閱報紀兵船慘刼因而書此]  
　　中國自通商以後始知西人稱雄海上皆藉輪船徒恃陸師殊不足以禦外侮於是規倣西法購置兵艦操練水師雖經費維艱不能與海外諸友邦頡頏並駕然竭三十年之經營或製自滬上製造局或造自福建船政局或購自外洋統計已不下數十艘分隸南北洋設海軍衙門以轄之中國兵威方期漸盛外人亦不無忌憚不料法越事起毁我船政局兵船之被傷者數艘猶幸所失不多南北洋聨絡猶足以成一軍迨釁起高麗日人特開兵禍劉公島一役海軍提督將各艦盡畀外人朝廷以海軍旣有名無實乃併衙署而裁之此數十年中由衰而盛如是其難由盛而衰如是其易有心人無不觸於目而動於心猶幸尚存若干艘慰情聊勝於無自不能以無濟於事而忽之也乃閱前報紀兵船慘劫事不禁感慨係之矣前報之言曰本月十七日午刻停泊金陵草鞋夾江口之開濟兵船無端失火匉然一震幾如石破天驚船卽立時沈没是日船中管帶某副戎因星期在公館小憩未與斯難船中額設水手二百名時有一百七十三名在船轟斃溺斃者多至一百七十有二人僅一人攀登　顚而免旋赴管帶處報信稱先一刻時聞火藥船内厥聲隆隆心知有異急猱升桅上甫及半而船已炸裂南洋大臣沈劉峴帥聞報勃然大怒立飭材官將副戎拘禁聽候究懲說者謂副戎管帶斯船爲一船之主船忽失事管帶之咎固無可辭惟因星期登岸且係奉上游監試水師學堂事出因公非擅離職守可比其咎似可從輕况此亦有天數存乎其間不然何僅一管帶及升桅者得免也鄙意人之死生固不能不委之於數而論事則究不免於疎忽疎忽之咎不在臨時而在平日火藥猛烈之性觸之卽發儲之艙中蓋藏必密此次如何失火水手皆已死亡自無從查究然無以觸之則斷無勃然而發之理倘不因觸動而突肇此意外之失則其平時安置之未妥帖可知管帶不能詳細考求其咎何能解免今日開濟已燬矣無可言矣所存兵艦尚有若干前車之覆卽可爲後車之鑑所願有管帶之責者隨時考察免貽後悔抑又有說焉兵船以火藥爲君自宜滿贮俾無缺乏然在用兵之時爲然至承平之日則不過爲迎送操演之用儘可隨用隨領若不滿儲則卽有千慮一矢之時亦不致不可收拾此次失事時厚至三寸之鋼板幾如　粉巨砲直飛至觀音門外江水壁立鼓樓迤北之民居摇蕩傾良久始息雖由藥性之猛亦由所贮之多各兵艦中能查察周至保無一失多儲固無不可然爲防患見起終以少儲欹爲是且亦不能以所儲之少而遂可忽略焉同船合命豈能一旦諉之於　哉不知身親其境者其能不以予言爲河漢否也 
[本館接奉電音]  
　　昨日午後京師由電飛傳上諭一道敬謹譯登○本月二十四日奉上諭李經羲奏特叅貪劣不職之知縣等語候補知縣孫祥麟前在各署縣任内隂柔貪猾士民怨咨大挑知縣前署祿豐縣知縣楊應諴辦事糊塗聽斷乖謬均　卽行革職以儆官邪該部知道欽此 
[續錄還津條欵]  
　　天津都署所擬還津條欵昨已照錄報中兹天津直報載有第二次所議兩條聲明並不勉强中國政府中人務須照辦第一條天津都署各國人員前曾會同商議禀請聨軍各統領在都署再辦兩年期内河上警察不可不設此事中國必須在意且所有各處河口派設警察一節應勸中國舉辦第二條凡都署所辦設捕巡街及清理街道各節應勸中國各地方官照辦迨第三次會議更添出交收條欵若干條第一條交還天津之前半月中國地方官應派委員至都署將交收之詳細情節妥爲會議第二條天津都署辦事處現書記長一名副書記一名二等書記兩名并各中國人員應接續留在本處專管各部局之册籍并辦理聯軍各統領所定之章以上各員俟日後應裁撤之時始行裁撤又各員之薪水及經費都署裁撤後三個月内仍須發給第三條都署裁撤後應照從前聯軍所定第十九條章程各國設軍務委員一人監理都署交還天津條約所載各事俾得實力施行此等委員應由直督特派一人以資助理俾各國官署來往信息相通并凡有要事可以通報中國官署 
[日廷懋賞]  
　　日本訪事人云日皇追念各大臣贊國政之功特於東歴六月三號降旨元帥陸軍大將正二位勳一等功一級侯爵山縣有朋元帥陸軍大將正二位勳一等功二級侯爵大山巖元帥海軍大將正二位勳一等功二級侯爵西鄉從道均叙大勳位賜菊花大綬章從一位德川慶喜特授公爵列入華族陸軍步兵大尉正七位勳六等功五級西鄉寅太郎特授侯爵列入華族按德川公乃前大將軍之後寅太郎侯乃故南州翁之次子在陸軍中素稱勇悍剛毅現充近衛步兵第三聨隊長今皆以舊勳而沐殊恩亦異數也 
[英擬設官]  
　　日本訪事人云駐日英國使臣　古獨那而獨君於日前由門司赴長崎擬於門司設立頓專官 
 
 

Page 2

 
 
故特親往度地建署也按門司爲九州門户地當衝要赴東西兩京必由之路是以前者瑞典腦威國亦欲於此設官今者日本准外人赴内地寄居内地商務之興以門司及三角港兩處爲最故英使有此舉也 
[奏請停捐]  
　　天津大公報云王侍御祖同奉請停罷房捐鋪捐摺内大旨謂近來屯衛各田悉由民人租典流弊滋多請飭下各省責令民人繳價承業一律升科而罷去房鋪各捐卽以田價補其不足刻巳奉諭交政務處議奏矣 
[意存規避]  
　　天津大公報云今屇順天鄉試借用汴關同考各官須由京師派往俶裝馳驛人皆視爲畏途近有糾約多人先期請假者掌院惡其意存規避特於日前傳諭如已派定不得藉故遷延 
[兵船肇禍五志]  
　　金陵訪事人云南洋開濟兵船猝遇慘禍前已四次錄登備細情形兹又得金陵訪事人手函知南洋通商大臣兩江督憲劉峴莊宫太保旣飭屬將管帶李副戎拘禁復以江南提督有節制南洋兵艦之權爰卽電達提轅咨請李夀亭軍門尅日前來會商一切軍門卽於月之十九日馳抵省垣詣轅拜會宫太保告以開濟船身及船中所有槍砲藥彈之類計值二百數十萬金管帶不能先時事豫防實非尋常疏忽可比軍門謂變出非常事關重大如何辦法悉由宫太保權衡可也旋卽興辭而出 
[皖省派辦闈差人員單]  
　　安慶訪事人云本年江南鄉試皖中例應調員赴省辦理闈差兹將奉調各員銜名照錄於左全椒縣劉慶光婺源縣方永昺太湖縣柯　敬績溪縣程蘭階旌德縣李邦慶霍山縣秦逹章鳳潁同知周心培太平府經歴章炳仁潜山縣縣丞王樹珊土橋巡檢徐繪之後部巡檢陳熾昌華陽巡檢陳士欽曉天巡檢沈步琦六百丈巡檢吳士俊荻港巡檢李翕和𡊀厦巡檢胡慶元和州吏目宋璜東流縣典史王乾天長縣典史陶銑蕪湖縣典史張振華候補知縣程恩晉吕曾郭集馨同知朱景行通判周家煜左樹璜 
[蘇州院試十二志]  
　　姑蘇采訪友人云江蘇提督學政李蔭墀大宗師於本月二十三日總覆九縣新進童生四書題如有所譽者其有所試矣義迨二十四日奬賞後排導出轅詣撫藩臬織造各轅拜會各憲均延入花廳茗談良久而出聞宗師定期二十五日啓行各憲擬暫留一日假滄浪亭公讌以盡東道之情 
[越郡官塲紀事]  
　　紹興訪事友人云紹恊右營守備某君現屇瓜代之期上憲檄委候補守備張守戎祖恩署理日前守戎捧檄來越禀見某恊戎涓吉視事○邇來山隂會稽諸曁等縣將次開徵下忙錢糧上憲以應解上忙條銀尚未按卯解庫札委安大令炳文來越催提并著將裞契等欵一律報解不准再事稽延○餘姚上虞等處素産食鹽灶户如雲咸以煮海爲生計以致私梟出没飄忽靡常邇來鹽價日昻私販尤夥雖有緝私營勇無如力甚單薄終不足生若輩畏憚之心近由紳商據情禀陳各憲轅蒙大憲飭營務處轉委候補都司李都戎隆勳督率巡勇分投駐守 
[鄂省官塲紀事]  
　　漢口訪事人云江蘇補用道爽召南觀察良近奉兩江總督劉峴莊宫太保札委至鄂接辦督銷鄂岸淮鹽總局事宜刻已擇吉蒞局任事矣○漢口商務局總辦張堯臣司馬捐陞道員將次入都引見所遺局務尚不知委何人代庖也○漢口禮智司許鑫齋少尹現已過班知縣不日將束裝北上所遺員缺由仁義司二少尹者香代庖○新授雲南藩司李馥庭方伯於本月某日行抵鄂垣假寓撫院街某客棧勾留數日卽須啓行 
[皖省官塲紀事]  
　　安慶訪事人云本月二十一日安徽藩轅牌示調署巢縣知縣王從禮丁憂遺缺委候補知縣胡汝霖大令前往署理新選巢縣典史華良楨飭赴新任○皖省實缺人員之調辦闈差者所遺篆務例應委員庖代兹已委定候補縣李夀宸代理績溪縣吕林鍾代理太湖縣文化書代理旌德縣直隸州吳則藩代理霍山縣府經歴黄溥瑩代理太平府經歴候補縣丞劉　　代理潛山縣縣丞候補縣蔡康聲代理鳳穎同知從九品李耿代理土橋巡檢候補典史金士璜代理蕪湖縣典史吳文炳代理天長縣典史候補巡檢楊定遠代理東流縣典史夏仁樹代理荻港巡檢撤鳳翔代理𡊀厦司湛慶奎代理曉天巡檢李鋆代理華陽司李鑫和代理和州吏目余家璠代理太湖後部巡檢朱秉謨代理桐城六百丈司○安徽試用距導周廣文肇熙奉藩憲湯筱秋方伯行知委署望江縣學訓導○候補巡檢陳少尹和鈞於本月某日接奉藩司湯方伯札文委署定遠縣典史○試用訓導方廣文學模奉藩憲湯方伯委署含山縣學訓導○候補知縣嚴大令國棟李大令振遠楊大令光詒均奉撫憲聶仲芳大中丞給咨送部引見已於本月某日趨轅禀辭矣○新選宣城縣學教諭王廣文蘭於上月某日由京領憑來皖翌日藩憲湯方伯即懸牌飭赴新任 
[京華紀要]  
　　天津大公報云福建主考載吳二君奉旨後定於本月二十七日由京起程○日前皇太后飭傳頤和園電燈公所人員豫備一切大約不久將駐蹕園中矣并聞屇時皇太后擬邀各國使臣及夫人往游云○某日王侍御祖同奏稱六部諸司人浮於事請令學習各員暫行回籍聽候傳補特未知聖意如何也 
[鷺島雲峯]  
　　厦門訪事人云福建泉州府屬晉江縣境古陵地方時有匪徒出没去秋署晉江縣章拱北大令蒞任後卽懸賞購線緝拿日前拿獲林　陳褫二匪首訊實口供詳明上憲就地正法將首級解犯事地方懸竿示衆○臺紳林朝棟舊部勇丁遣散後窮無所歸潛嘯聚長泰縣境東寨樓一帶劫掠鄉民地方官以兵力過單不敢進剿嗣經漳州府孫太守查知邀林至漳商請前往撫慰并在前者所罰林孝廉洋銀一萬元内撥出五千元酌量分給現在匪已解散地方安謐如常矣○日本大坂商船會社各輪船向歸三井洋行兼理近日會社執事者已租定房屋自行開張矣○上月二十九日升旗山上報有颶風由南方至此囑港内各船預先准備至午後果狂飇大作幸各船預先入港得以安穩無虞○天時不正疫氣流行因吐瀉而斃者每日不下數十人醫生均爲之束手○同安縣屬民風强悍械鬥之案幾于無日無之其中潘塗比别二鄉此風尤甚日前偶與某鄉起釁遽爾擄人勒贖某紳患之具稟道轅道憲延少山觀察飛飭同安縣會營嚴拿懲辦 
[四明山色]  
　　寗波訪事友人云新江橋左近凉亭向有閩省之當各官署丁家者嘯聚其間誘人賭博本月十八日寗紹台兵備道春會東觀察鳴　而過若輩不稍畏避觀察大忽及回署卽飭寗防勇前往拘獲八人發交鄞縣究辦旋由有力者保釋六人尚有兩人經縣主黄菊友大令研訊判令枷號犯事處以儆其餘○邇來各處時疫流行甬上亦不能免患者變生頃刻往往不及醫藥卽已一命嗚呼寄語攝生家可不愼之又愼哉 
 
 

Page 3

 
 
[漢口瑣譚]  
　　漢口訪事人云本月某日之夜夏口廳署差役在關聖祠左近某客棧拘獲劇盜三名立卽解請廳尊馮少竹司馬訊鞫○本年各路所到牛皮不甚暢旺且價值昻貴以致各皮行折耗甚多現在每擔須銀二十八兩未知至八月開盤時尚有漲落否也○漢上絲業董事近屆　换之期漢陽府余堯衢太守因現充董事之趙漢琴茂才尚能勤愼從公諭令嶧聨以資熟手 
[五茸客述]  
　　松江訪事人云五月十六夜華亭縣林霨生大令傳集南北鄉及城内各圖地保各給諭單一紙飭卽查明貧户以便舉行平糶事宜○米價昻貴民不聊生華婁三縣擬開積榖倉碾米平糶倉董姚松泉比部鎭日到倉監發顧香遠太史則另購稱米一千袋以惠飢黎○土棍兪阿四高阿二計誘陸姓幼女至滬圖賣女母聞之奔至華亭縣署控訴縣主林大令立提兪高至案鞭以荆條隨釘上脚鐐收押化莠所嗣經滬上地方官將女送到五月十七日傍晚大令升堂詰究供稱某日出外購物兪高大呼曰長毛將到盍速隨我逃生乎隨被迫入船中開行抵滬心知被騙不肯登岸兪高持刀恐嚇並强曳之起幾將手指拽斷現尚腫痛不能屈伸大令騐之屬實乃飭將兪高各重笞數百下還押候懲女交其母領回約束 
[上海官塲紀事]  
　　新選處州府景寍縣鄭瀚生大令及福州將軍隨員馬慶臻銘子箴兩明府均於昨日到滬詣道轅謁見袁海觀觀察 
[大令辭行]  
　　日前江隂縣知縣吳粤生大令因公來滬刻將公畢回署因于昨日乘輿至上海縣署辭行縣主汪瑶庭大令延入廳事中煮茗清談良久而别 
[監司宴客]  
　　昨日午後蘇松太道袁海觀觀察設筵洋務局柬邀出使比國大臣楊誠之星使兆鋆商税帮辦潘芸蓀觀察江蘇督糧道羅少耕儲憲馬路工程局委員翁子文太守等宴飮水陸雜陳主賓各盡歡而散 
[飮和食德]  
　　中國内地自來水經營迄今已歴數載現始將機器佈置妥貼定于五月二十六日清晨八點鐘時派人至各處將水管一律開通任人汲取日來各鋪户咸持錢購票此後飮和食德民間便益良多矣 
[命案覆騐]  
　　浪子徐鳳石誘拐潘海文之妻施氏及女蘭貞被潘查獲徐卽投浦自盡經救生局撈起屍身前日由縣主汪瑶庭大令委典史趙敬臣少尉相騐屍身無傷飭卽棺殮惟尚未灰釘詎昨晨忽有屍妻屍母屍兄等由平湖原籍來滬投縣禀稱鳳石携資來申實被潘等圖財謀斃抛屍浦中少尉未經騐明求請復騐大令開導再三堅執不允乃於昨午帶同刑仵書役護勇十名前往閔行迤北十八保十六圖復騐 
[初訊虐婢案]  
　　鴻寳齋書局執事人楊寳善之妻陳氏將婢女蔡寳林蔡玉林非刑凌虐鄰人聞而不服函致英界捕房並稱楊尚開妓院捕頭立派包探石錦榮協同西探往查屬實將兩婢送至某醫院騐得胸前腿上及脊背等處均有傷痕向之詰問兩婢同稱主母用柴擊傷因傳同楊寳善解送英美租界公堂請究楊延律師侯魯公到堂聲稱陳氏方送病人下鄉未及來案楊供兩婢時時竊食故加訓責鄰人夫婦有不端事澈夜吵閙曾向禁止以致挾嫌兩婢同供每被主母戒責示懲至腿上之傷係指甲搔癢時劃破讞員張柄樞司馬商之美總領事署繙譯官海君以兩婢供詞前後不符恐有教供情事遂將因竊食交律師帶去著于次晨交陳氏到案兩婢暫交官媒留養 
[縱妓吸烟]  
　　勒令回籍之已革道員張叔和卽張鴻祿在滬開設張園盛陳百戱并設有烟榻供人吐露餐霞前日值堂人楊春春私縱妓女吳阿三吳唐氏吸烟包探陸阿九見之連烟具解送英美租界公廨讞員張柄樞司馬研訊之下二妓供稱小婦人等惟至烟間内與客叙話並不吸烟楊一味求恩司馬判罰洋銀二十元一妓罰十元烟具從寛給還 
[火未成災]  
　　昨晨本邑美界元芳路甬人洪阿福所開舊貨店樓上不知緣何火起幸卽汲水以救始得熄滅祗將樓板灼穿然左右鄰人已受驚不淺矣 
[馬路工程局瑣案]  
　　日前徐金生與南市工馬路程局四十三號巡街捕聚飮於某酒肆旣而向借牙骨摺扇逃逸無蹤翌日遇諸中途扭控工程局總辦翁子文太守倩襄讞委員黄衡堂二尹研訊斷令徐賠洋銀一元徐堅不遵斷二尹遂申斥數語麾之使去不復追求○包探黄量海巡至浦濵見趙章英手持鉛絲兩卷形迹可疑因卽拘解捕房捕頭轉解工程局黄二尹升堂研訊趙供小的以結繩爲業此項鉛絲以銀五元向人買得二尹命押候查明復訊○偷兒陳阿順潛至劉阿水船上圖竊被劉扭控工程局黄二尹訊無實據諭令覓人保去安分營生○偷兒陸阿三潛至董家渡某貨船上竊取衣服烟袋之類被包探黄量海查獲解入工程局黄二尹訊明情節飭笞責若干板取具攺過切結然後驅逐出境贓存候失主具領 
[英美租界公堂瑣案]  
　　偷兒周阿才行竊英總領事署眼鏡兩副經包探竇如海拘解請究并禀稱小的在伊身畔搜出當票十八張讞員張柄樞司馬諭令還押捕房候吊齊各贓再訊○遞解復來之積賊吳松林經包探陳金標拘解請究司馬判責五百板押捕房半年期滿再行遞解○包探張寳成解周仲仁到案禀稱此人專竊人家脚踏車已竊有數輛今得拘獲請即究懲司馬判責五百板押捕房一年○積賊張金福行竊姚賀林等十三家衣物經包探劉光震解請究辦司馬判責五百板押捕房半年○包探方長華解王加裕至案禀稱此人前已遞解今復來申請爲嚴究司馬判責五百板管押半年 
[觀音救急丹]  
　　此方耑治男婦老幼急症並癟螺痧以及隂陽反錯寒熱交爭四時不正之氣鬱悶成痧猝然腸腹絞痛吐瀉交作或欲吐不吐急用隂陽水將此丹點大眼角並臍内鼻孔内令其仰臥卽可痛止病痊如遇極重之症用二分放舌尖上隂陽湯送下功效極大雖死至一時之久亦可回生方用眞珠砂六兩原麝二錢五分腰黄六兩明礬一兩上梅片二錢五分月石一兩畢撥二錢牙硝四兩神金二百張共研細末每瓶二分孕婦忌服[  藝書子述]  
[申報館恊振所經收順直江西長江振捐五月十一日至五月二十日止第十三次清單]  
　　五月十一日煙台寓滬源成達號洋三十元洋來隱名氏龍洋廿元維揚綿力子端節筵資洋二元○十二日嚴子文還愿洋二元無名氏洋一百元○十五日吳馥堂洋五元羅田周彝亭賑捐餘數移助洋七元石城補過齋洋十元北丸氏求子銅崖瘡愈平安票元十五兩五錢七分二厘○十六日公記絲廠銅洋十元零六角徐興裕求合家平安洋五十元○十七日無名氏洋二元○十八日杭州視力見洋十元衢城吳永言洋二元長安全盛來金子先洋一元埭溪全盛來繆山氏節省日用資移助紋銀十二兩七錢六分合元十三兩六錢五分三厘兌見洋十八元二角七分○十九日頴川氏洋十元　記銅洋三十七元三角沈樹　洋一元畢稚翁交來隱名氏洋二百元以上總共收洋四百七十元零二角七分票元十五兩五錢七分二厘銅洋四十七元九角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　浦東人王富被人刃斃報經上海縣汪瑶庭大令蒞騐後飭差獲兇手黄皮阿弟前晚升堂研訊阿弟供小的姓葉向在浦東八埭頭開茶館去年九月租與吳妹郎接開王向在茶館中設賭檯小的囑其停止王卽拔刃逞兇小的急呼救由盛寳生奪刃還戳數下仆地身死大令曰大縣訪悉爾日與王同賭今尚敢謊供乎命掌頰一百下鞭背四十下上天平架良久始供稱實因吳妹郎欠小的租價是日知王在彼開賭吳向抽頭　邀盛往索王忽逞兇盛遂奪刀戳王身死盛供阿弟糾小的到茶館中索欠實則圖得賭規後與王扭毆王之刺刀被小的奪下還戳三刀是實大令曰爾前供不止三刀今何翻異叱令笞責復供小的記得先戳左右肋後戳肩臂等處共有九刀隨將兇刀抛擲河中實因受葉之愚尚求恩赦大令飭仍還禁葉釘鐐收自新所○日前假寓八仙橋西首林朱氏車寓之唐小棠縊死報經大令詣騐後命帶林朱氏及同宿之五人研訊林朱氏供小婦人係興化縣人唐小棠係崇明縣人向住小婦人所開車寓今不知因何自尋短見劉永祥供小的係山陽縣人在滬當東洋車夫借宿林朱氏車寓内共有六人同臥閣樓上本月二十一日之晚衆人先後安睡翌晨見唐不起呼之不應視之業已身亡諒係病斃因令地保報堂迨堂夫到來見項間繞有布帶方知自經然不知因何事故張學義湯阿耕錢長生王鳳文同供小的等籍隸鹽城興化等縣同寓林朱氏處均當車失餘詞與劉相同大令取具林朱氏保結劉等五人均交林朱氏保去○陸友梅控陸福全霸住房屋大令前未訊結昨又復訊友梅供前奉訊斷限福全於二十日内交代房屋今已兩月尚不遷移福全供奉斷後于四月初旬租得房屋本欲卽遷不料友梅竟將頂首錢七千六百文賴不付給况小的並不欠租有摺可稽友梅將此屋抵押與人以租作息租錢由債主收去大令飭掌頰五十下著友梅于頂首内除去兩個月租金四千文找還三千六百文限福全于十日内出屋 
[法租界捕房瑣案]  
　　前日寍波幼孩兪坤根卽徐坤根偕其兄金水附某輪船來滬登岸時於人叢中失散因之在途啼哭巡街捕見之恐墮匪人之手帶回捕房捕頭令解請讞員杜枝園大令訊供諭令留候家屬認領昨日金水投案候示大令飭具領狀始准領回○楊昭生向李馬氏借洋銀一千餘元逃避蘇州控奉大令關提到案迭次訊供諭令交保出外赶緊理處迄今在押日久無人具保昨日命　案責比楊叩首求恩大令限三日内先繳洋銀二百元然覓妥人人銀並保始准出外理楚如再玩延定予嚴比○輪船積竊趙老五前因犯案到堂大令判荷校二月昨已期滿命將枷開去重責五百板發攺過所監禁三月期滿送縣　解回籍○某處工人陳德標行竊銅管六枝報經包探拘獲搜出原贓解奉大令訊供著枷號一個月期滿責釋○江北人張海元張阿瑞以淫畫求售經包探解奉大令訊供著重責二百板驅逐出境○包探以流氓夏少卿拒捕行兇解奉大令訊供著重責三百板○偷兒沈阿林王阿二王阿三陳阿喜徐桂生均經包探解奉大令訊明著將沈枷號一個月期滿責釋王阿二等各責三百板卽行釋出 
[美租界捕房紀事]  
　　昨日午前甬人錢阿桂在百老匯路某姓家門前東張西望某號華捕以其形跡可疑拘送捕房捕頭詢得迷失歸途並非行竊因卽釋之使去不予深求○昨日無賴張阿泉在北河南路設攤誘賭適爲某華捕所見連賭具帶入捕房捕頭令押候解送公堂禀請讞員張柄樞司馬訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年五月初十日京報全錄]  
　　宫門抄諭旨均錄前○廣東巡撫德奏爲太平關税接徵第三十六年期滿收支數目摺○順天學政陸奏爲頒賞平定粤回方略謝恩摺○湖北巡撫端奏爲籲請换鑄知府印信摺○綏遠城將軍信奏爲病難速痊籲恩再行賞假調理摺○湖北巡撫端奏爲請旨依限題派試官摺○直隷總督袁奏爲知府勤能懇請送部引見片○又奏爲叅劾各員分别懲儆片 
　　頭品頂戴廣東巡撫奴才德夀跪奏爲太平關税接徵第三十六年期滿謹將收支數目恭摺具報仰祈聖鑒事竊照粤省太平關税務自同治五年十月更定新章起截至光緒二十六年九月二十三日止共歴三十五年期滿歴屆徵收税數均經各前撫臣曁奴才按年奏報在案兹自光緒二十六年九月二十四日起至二十七年九月二十三日止係第三十六年接徵期滿據管關委員南韶連道張端本列册呈報本屆共徵貨裞正銀一十一萬二百一兩一錢七分三釐耗銀一萬一千二十兩一錢一分七釐傾銷紋水銀一萬二千一百二十二兩一錢二分九釐羡餘銀二萬九百三十八兩二錢一分九釐共徵洋銀一十五萬四千二百八十一兩六錢三分八釐支銷關廠薪工雜用除遵照新章扣减六分平銀一千九百四十三兩一錢二分六釐儲備委員解部外實支洋銀二萬九千八百三十一兩三錢一分四釐共解存藩司庫洋銀一十二萬四千四百五十兩三錢二分四釐併據江海關呈報代徵絲税正銀五萬四千三百五兩三錢五分三釐耗銀五千四百三十兩五錢三分六釐共徵紋銀五萬五千七百三十五兩八錢八分九釐查太平關原定額徵正税盈餘及江海關代徵絲税共應徵銀一十三萬四千八百二十五兩一錢七分五釐今本屆太平關貨税及江海關絲税除耗銀及傾銷紋水遵章不入比較外核計共徵收正税羡餘銀一十八萬五千四百四十四兩七錢四分五釐比輟定額實溢徵銀五萬六百一十九兩五錢七分除江海關代徵銀兩向由蘇省解京外所有太平關徵收税欵已由藩司易换紋銀陸續支解動撥京餉需容俟奏銷時飭司核明確數另行報部至此次在關支銷薪工一切均係格外節省實用實銷且概以洋銀支發應請仍照歴屇成案准其動用併免扣减二成以示體恤除再督飭該關道實力徵收不准稍涉疏懈外所有太平關税務攺辦後接徵第三十六年期滿收支數目併較定額溢徵緣由理合恭摺具奏伏乞皇太后皇上聖鑒謹奏奉硃批户部知道欽此 
兵部右侍郎順天學政臣陸寳忠跪奏爲叩謝天恩仰祈聖鑒事竊臣在河間府棚次接外務部咨文光緒二十八年四月初九日軍機大臣面奉諭旨平定粤匪回匪方略前由外務部刊印現在所存尚多著賞給御前大臣軍機大臣總管内務府大臣南書房上書房大學士各部院尚書左都御史及各省將軍督撫每人各一部署外務部侍郎那桐聨芳加恩賞給一部卽由外務部知照頒發此准軍機處黏單知照前來相應按單咨行臣跪讀之下感悚莫名當卽望闕叩頭恭謝天恩派員齎文赴外務部祇領伏念臣世受國恩家傳儒索當同治年恭逢欽定平定粤匪捻匪方略臣故父奭棠給事樞曹曾預纂修之役迨欽定回匪方略告成臣珥筆南齋更叅校讐之列仰兩朝之謨烈慶累葉之遭逢兹復渥荷恩綸特頒秘笈臣惟有重加什襲傳　子孫家有賜書如對天威於咫尺監於成憲愈勵臣志於涓埃所有微臣感激下　謹繕摺具陳叩謝天恩伏乞皇太后皇上聖鑒謹奏奉硃批知道了欽此頭品頂戴湖北巡撫臣端方跪奏爲籲請换鑄知府印信恭摺仰祈聖鑒事竊照前准禮部咨光緒二十六年以前已經奏准題請添鑄攺鑄换鑄補鑄各印信關防尚未頒發到省者逐案分别咨報以憑辦理等因移咨到鄂當經轉飭遵照去後兹查襄陽府印信係光字三百五十七號於光緒六年四月間請領開用中行並無清宇前因年久字跡磨光不能辨認造册詳經前撫臣于蔭霖題請换鑄今尚未奉頒發據襄陽府知府鄧嘉縝補造印模清册呈由布政使瞿廷韶轉請具奏前來臣覆覈無異除模册送部外理合會同湖廣總督臣張之洞恭摺具陳伏乞皇太后皇上聖鑒飭部查照换鑄新印頒發給施謹奏奉硃批禮部知道欽此 
調補江寗將軍綏遠城將軍一等侯奴才信恪跪奏爲假期屆滿病勢益增籲懇天恩再賞假期並請派署將軍篆務俾得回旗就醫以冀早痊迅赴新任恭摺仰祈聖鑒事竊奴才於本年三月十九日因假滿病仍未愈復經奏蒙恩允賞假一個月欽遵之下感激莫名當卽設法百十診治近日藥又服過數十貼而嘔血失眠迄未稍愈因之飮食益减神思益疲就目前病勢而言恐成不治之　　　地水土惡劣久病之體痊可究所難期查綏遠城應辦事件以教務最爲重要前經奏調直隸候補知府夀勳來綏幫辦奴才深資臂助歸　　　　統文瑞近與洋員教士等聨絡頗洽亦極賴其協力贊襄故數月以來奴才雖委頓床褥辦理各教案幸無貽誤者實由于此兹蒙恩　校江甯新任將軍鍾泰抵綏恐尚需時日奴才現在病勢萬不可支合無仰懇聖慈再行賞假兩個月並請派歸化城副都統文瑞暫署將軍篆務督同夀勳商辦教案必能和衷共濟俾奴才得以力疾遄行回旗就醫儻得稍痊即當銷假跪請聖訓迅赴新任以重職守所有奴才懇恩賞假各緣由謹恭摺具陳伏乞皇太后皇上聖鑒訓示遵行謹奏奉硃批著賞假兩個月綏遠城將軍著文瑞暫行署理欽此 
頭品頂戴湖北巡撫臣端方跪奏爲湖北省光緒二十八年補行庚子恩正兩科鄉試請依限考官恭摺具陳仰祈聖鑒事竊照鄉試年分例由禮部題派考官督撫臣於四月内先期奏明歴經遵　在案兹屆補行庚子恩正兩科鄉試之年據湖北布政使瞿廷韶照案詳請具奏前來臣查湖北省光緒二十八年補行庚子恩正兩科鄉試應請依限題派考官按期舉行以宏作育而廣登進除咨明禮部查照並飭將科塲應辦一　事宜次第赶辦外理合會同湖廣總督臣張之洞湖北學政臣胡鼎彝恭摺具奏伏乞皇太后皇上聖鑒謹奏奉硃批禮部知道欽此 
袁世凱片再三品銜山東補用知府蕭鳳文江西廬陵縣舉人自臣創練新軍卽投營供差臣前在山東巡撫任内委辦剿匪各要差均能異常出力經臣先後奏保在案上年該員隨營前赴磁州迎鑾旋卽扈蹕到京宿衛午門外襄理營務查該員才具開展辦事勤能洵屬有用之才可否仰懇天恩俯准將該員交吏部帶領引見發往原省儘先卽補俾得及時自効出自鴻施逾格理合附片具陳伏乞聖鑒訓示謹奏奉硃批蕭鳳文著交吏部帶領引見欽此 
袁世凱片再整飭庶務必先澄叙官方遇有庸劣之員亟應隨時甄劾立予罷黜兹查有河間府同知潘義貞身體疲弱縱容書差河工候補同知王夀恩久患痰疾難期振作候補通判沈寳善行止不端聲名狼藉候補縣丞管雲鵬藉端招摇被控有案相應請旨將王夀恩勒令原品休致潘義貞沈寳善一併即行革職管雲鵬革職歸案審辦以示懲儆所遺河間府同知員缺直隷現有應補人員請留外揀補理合附片具陳伏乞聖鑒訓示謹奏奉硃批著照所請該部知道欽此 
 
 

Page 14

 
 
[光緒二十八年五月十一日京報全錄]  
　　宫門抄諭旨均錄前○兩廣總督陶等奏爲移設海疆要缺各巡檢以資巡緝摺○吉林將軍長奏爲三姓所屬民佃因遭兵燹擬請展緩應徵帶徵銀榖摺○直隷總督袁奏爲揀員調補要缺知縣摺○山西巡撫岑奏爲遵旨量力籌解京師大學堂經費片○熱河都統色奏爲京員飭回理刑司本任片 
頭品頂戴兩廣總督臣陶模廣東巡撫臣德夀跪奏爲移設海疆要缺各巡檢以資巡緝恭摺仰祈聖鑒事竊查巡檢一官有緝捕巡查之責粤省沿海各州縣幅員遼闊往往鞭長莫及各巡檢分司其地責有專歸於民事較易覺察所有原設新安縣九龍司巡檢吳川縣𥒘州司巡檢遂溪縣湛川司巡檢各一員均係外調要缺自英法兩國暫租九龍廣州灣爲租界三巡檢所轄之地多在租界之内粤中民俗强悍會盜各匪以附近租界地方爲逋逃淵藪防緝尤宜認眞惟今昔形勢稍異從前荒僻之區今或變爲衝途必須體察情形變通辦理臣等督同司道詳加察看查有吳川縣之塘㙍電白縣之水東合浦縣之潿洲墩各地方或地處偏僻盜匪匿迹或濵臨大海民教雜居均與各該縣城相距甚遠若非移設專員駐紥則巡防彈壓難免疏虞應請將吳川縣𥒘洲司巡檢移設該縣屬之塘㙍地方名曰塘㙍司巡檢仍隷吳川縣管轄遂溪縣湛川司巡檢移設電白縣之水東地方名曰水東司巡檢攺隸電白縣管轄新安縣九龍司巡檢移設合浦縣之潿洲墩地方名曰潿洲墩司巡檢攺隷合浦縣管轄各缺仍照舊例定爲外調要缺現任各員仍飭照舊供職毋庸撤回另補並飭暫租民房作爲公所俟庫項稍裕再行給欵建造衙署缺額内設俸謙役食等項悉仍其舊隨缺開支亦毋庸另議增减其九龍等司巡檢原轄地方因有不歸租界者應飭新安等縣查明分别攺歸連界之巡檢典史管轄以專責成由藩臬兩司飭據各府縣查明詳請具奏前來臣等覆查無異相應請旨准將吳川縣𥒚洲司等巡檢分移攺設以資巡緝如蒙兪允並請勅部將吳川縣塘㙍司等巡檢印信分别鑄造頒發用昭信守除咨明吏户禮三部外臣等謹合詞恭摺具奏伏乞皇太后皇上聖鑒勅部核覆施行謹奏奉硃批該部議奏欽此 
奴才長順成勳跪奏爲三姓所屬旗民丁佃承種大田因兵燹後復被賊擾以致秋收歉薄擬請將應徵帶徵銀榖租賦援案懇請展緩交納以紓民力恭摺仰祈聖鑒事竊據三姓副都統儂英阿咨報三姓地方曁所屬各站上年旗民所種禾稼委因兵燹後賊匪肆起到處搶掠旗民丁户率多遷避春耕失時所有播種之地較比常年均已遲晚而小苗出土起鐘之時天氣亢旱未得透雨迨拔節秀穗成熟之際又因賊匪時常竄擾田地大半荒蕪多未釗穫即間有收穫者率皆穗小粒微綜核三姓地方大田收成將及四分之數所屬鄂勒國木索等四站大田收成因避難户多而收穫者少無從查定分數所有旗民丁佃應納光緒二十七年分及帶徵各年銀榖租賦若令照常完納旗民丁力實有未逮前據各處呈報派員覆查屬實擬令加結咨請援案分别展緩等因前來奴才等查三姓旗民丁佃前經兵燹已屬苦累異常去歳因被賊擾春耕失時夏秋又因天氣亢旱賊復肆擾所種禾稼多未收穫以致收成歉薄若將應徵帶徵銀榖租賦飭令照常交納旗民丁力實有未逮合無仰懇天恩俯准將八旗兵丁應交光緒二十七年分義倉榖七百二十倉石官莊壯丁應交二十七年分公倉榖四千五百倉石永凝社丁民應交二十七年分地丁米折銀六十二兩九錢六分二釐零五絲鄂勒國木索等四站佃民承種納租地三萬二千一百九十七晌六畝一分應納二十七年分大小租銀六各三百七十五兩一錢二分六釐七毫八絲擬請均緩至二十八年秋收後照數交納八旗兵丁應交帶徵光緒二十三二十四二十六等三年分義倉榖各七百二十倉石官莊壯丁應交公倉榖各四千五百倉石永凝社丁民應交帶徵二十三年分地丁米折等銀六十一兩七錢六分二釐零五絲又應交帶徵二十四年分地丁米折等銀六十二兩六錢六分二釐零五絲又應交分限二年帶徵二十六年分初限地丁米折等銀三十一兩三錢三分一釐零二絲五忽鄂勒國木索等四站佃民應交帶徵二十二年分遞緩二限大小租銀六百三十二兩六錢九分五釐一毫四絲又帶徵二十六年分初限大小租銀三千一百八十七兩五錢六分三釐三毫九絲擬請援照光緒二十一年辦過成案均再遞緩一年至二十八年秋收後均照原限分别交納以紓旗民丁佃之力出自聖主鴻慈逾格除將擬請展緩銀榖數目敬繕清單恭呈御覽並咨部查核外理合恭摺具奏伏乞皇太后皇上聖鑒訓示謹奏奉硃批著照所請户部知道單併發欽此 
太子少保署理北洋大臣直隷總督臣袁世凱跪奏爲知縣要缺揀員調補以資治理恭摺仰祈聖鑒事竊查萬全縣知縣吳沂保升知府所遺員缺地處邊界政務殷繁係衝繁難調要缺例應在外揀調兹據升任布政使周馥按察使周浩查有南和縣知縣王錫光堪以調補會詳前來臣查王錫光年五十三歳山東長山縣舉人報捐知縣指分直隸同治十三年到省題補清河縣光緒五年到任因廻避原籍調補完縣知縣九年調補饒陽縣知縣十五年調補河間縣知縣十五年丁本生母憂服滿起復十九年赴部投供原名本坫在部更名錫光簽選四川蓬溪縣知縣親老告近攺選安徽祁門縣知縣二十年三月到任二十一年丁嗣母憂二十四年服滿起復選授南和縣知縣二十六年二月到任例得前任所歴之俸一併接算該員練達老成　心民事以之調補萬全縣知縣實堪勝任與例亦屬相符合無仰懇天恩俯念員缺緊要准以南和縣知縣王錫光調補萬全縣知縣實於吏治有裨如蒙兪允該員銜缺相當毋庸送部引見至該員任内並無審案緝盜已起降革叅限處分亦無叅罰案件除履歴册咨部外理合恭摺具陳伏乞皇太后皇上聖鑒訓示所遺南和縣知縣一缺直隷現有應補人員應請留歸外補謹奏奉硃批著照所請吏部知道欽此 
岑春煊片再准管理大學堂事務大臣張百熙咨開光緒二十八年正月初六日奉上諭張百熙奏籌辦學堂大概情形一摺所需經費著各省督撫量力認解等因欽此黏鈔原奏恭錄知照前來當經欽遵轉行在案兹據署布政使吳廷斌詳稱查原奏第五條内稱各省合籌經費大省每年籌銀二萬兩中省籌銀一萬兩小省每年籌銀五千兩晉省雖在原奏單開中省之例惟向號瘠區常年出欵浮於所入者已有數十萬之多自庚子禍變以來師旅飢饉交集一時餉振吃緊司庫搜羅一罄京協各餉積欠二百餘萬現又加以大案賠欵本省教案償欵並辦理新政如簡練常備續備各軍創辦大小學堂以及農工各事一切經費在在均需鉅欵庫儲支絀萬分本屬無從籌措惟查興學爲今日要政京師大學堂尤爲各省根本自應於無可爲計之時設法籌掝兹擬恪遵諭旨量力認解於每年上下兩忙收齊以後勉爲籌解京師大學堂經費銀五千兩以資應用等情詳請具奏前來臣覆奏晉省庫欵匱竭至今而極取於商民者已有林空澤竭之虞勉應恊發者更多日益月增之概卽如奉派前項經費籌本計雖義無可諉論晉庫則力實不支但事關興學何敢過存推卸致礙通行惟有恪遵諭旨量力認解以副朝廷興學育才之意除分咨查照外謹附片具奏伏乞聖鑒謹奏奉硃批知道了欽此 
色楞額片再新授承德府知府延譽於光緒二十八年四月初五日到郡當卽飭赴新任所有署理永德府知府理刑司司員刑部主事吳鈁已飭令回司任事以專責成除取揭送部查核外理合附片具奏伏乞聖鑒謹奏奉硃批知道了欽此 
 
