# 1891 - 82 - 4906441

 

Page 1

 
 
[廿四史全書告成] [  圖書集成局督]  
　　本局所印廿四史第一第二批出書經已布告同人早邀鑒及兹第三次亦已告竣計宋史明史一百本校讐裝釘精益求精盛以木箱尤爲古雅連前出者共計三百九十二本裝成三箱每箱收回價洋銀六角敬告有股諸君及早待票取書俾得先覩爲快焉 
[隂隲果報圖注] [  點石齋啓]  
　　隂隲果報一書乃文帝救世婆心現身説法仁濟善堂特倩吳君及如精繪成圖逐句注釋每句兩圖一善一惡善者可勸惡者可懲顔曰隂隲果報圖注交本齋石印以　善緣書祇一册工亦從亷圖畫旣超妙絶倫楮墨更精良無比刻在開印指日成書倘有賞鑒名家樂善君子本　身以　世由盡性而盡倫翰墨有靈功德無量如欲附印分送尙祈及早示知請賜諸全幸無吝玉 
[重印快心編出售] [  中報舘主人啓]  
　　快心編初二三集爲天花才子所著雖體例不離乎小説而其言情寫景娓娓動人實非俗手所能及本舘於去夏重　手民排印未及一載篋箱已空葢由筆墨神妙無方故人皆爭先快覩也兹以購者仍源源而至因又續印成書裝訂告成卽日發售所有悮字細加改正不復留亥豕　魚有部仍訂十册價洋五角閲者請監本埠申昌書室各處申昌及售報人處購取可也 
[勸子弟勿至滬北習業説]  
　　有客訪夢畹生於賓紅閣欲爲子謀滬北習業之方夢畹生曰玉不琢不成器有子而令之習業固爲父者所應爾也然何爲而必至滬北乎客曰僕僻居鄉曲見鄉人之列肆者所雇夥伴月祗給薪水二三千文若學徒則不名一錢終歲勤動三年師滿始可每歲得十餘千雖有榷舁之才肆應之術亦無可展布埋没終身滬上爲富商薈萃之區北市更華洋交錯生涯之盛甲於寰中其上者爲大行號中經理居則華堂大厦出則肥馬輕裘交結官塲奔走權要一年所入何止千金萬金卽等而下之亦羅綺滿身肥甘饜口家中享用等於世族大家甚至出店廚夫所入猶較鄉下店夥而數倍然則生財之道端在滬江人未有生子而不望其積財者安可令其困守家中不思至此習成一業哉夢畹生曰子但知滬上生財之易亦知滬上費財之多乎客曰奚而不知他處之爲人作嫁者終歲居半郭半村之地目無所見耳無所聞店務稍閒惟偶往茶寮啜茗消閒半日祗費錢七八文其有私出吸烟者店主已憎其失品多方誥誡或竟揮之出門滬北則鍋號銷金繁華滿眼握算持籌之暇多徜徉於妓寮酒肆戲館烟間以及乘馬車食番菜聚賭於密室宣淫於臺基撒手千金略無吝色洎乎銅山旣倒衣食俱無欲小就而不甘欲家居而屢空窮途遼倒幾與丐子爲儔然惟巨賈豪商始有此種景况若學生則終日不離師傅規行矩步無敢稍越範圍旣不能任意暢游亦何至樂而忘返哉夢畹生曰嘻子眞所謂祗知其一不知其二者矣子亦知學徒固不少游蕩之區乎我人日處熱閙塲中花月温柔久已司空見慣逢塲作戲亦惟熟視若無覩耳學徒則嚴師益友防範周詳身被拘孿無不靜極思動一至春秋佳節偶令出游所見所聞大可賞心娱目有不心淆意動情不自持者乎且子必以爲學徒囊内無錢斷不能盡情揮霍而抑知滬北花錢之處正不必其錢多卽如戲館也費小洋銀一角五分卽可入座縱觀半日目覩諸般淫戲雲挑雨逗猥褻不堪少年情竇初開能不爲之迷亂然此猶其小焉者也所可惡者其爲花烟間給以洋妋一角儘可捉胸捺肚消遣綺懷旣得親粉澤脂查又可作烟霞供養以故學業未成之輩失足於此者幾多若恒河之沙至於臺基苟得其門則出洋一元卽可招蕩婦以荐枕席且又門深徑僻人不得知凡欲參歐喜禪而又畏師友箴規者咸於此借徑焉然以上數者類皆自投羅網以致失節敗名子弟苟稍知以禮自持斷不插足其間流連不返若野雞則更易於沾染殊令人防不勝防矣各店學徒苟竟吸烟宿娼師傅必加以呵斥若偶或登樓啜茗則爲之　者未必加意防維而不知野雞日翔集其間見其荏弱無知卽多方句引纔通眉語卽已自成玉體　陳易如反掌小則因而失業大則毒瘡染體膿血淋漓葢花烟舘惟過其門者始被拉衣牽袂野雞則終日列坐任人品評故失足更爲易易也今子但知滬北爲聚財之地而必欲令子弟習業於斯抑思業未習成病已先中子將任其頻年流蕩乎抑改絃易轍仍令其習業於鄉間乎事請三思幸勿孟浪客乃默然思憬然悟瞿然驚曰僕聞命矣今而後斷不敢貪無據之財而陷子於險地矣故告退 
[御筆除名]  
　　本届辛卯年京各衙門保列一等司員筆政由吏部分作四班於本月初一二三四等日帶領引見恭候圈記迨初四日引見畢經硃筆圈出各衙門司員筆政今特照錄於後以供衆覽内閣侍讀華貴秀文煥生蘂修宗人府理事官宗室明啓翰林院侍讀陸潤庠編修李岷琛李肇南李培元王錫蕃徐致靖張仁黼華金壽高賡恩劉傳福龎鴻文嚴家讓吳祖椿朱百遂涂慶瀾湯子坤崔永安劉名譽邵松年修撰曹鴻勛黄思永檢討翁斌孫詹事府右中允王始清左贊善貴鐸吏部郎中英璞劉子銓沈錫晋户部郎中惠昌覺羅廷雍如松葛寳華顧璜員外郎重燠耆年慶恕英琦宗室溥頲啓約銀庫郎中宗室松安顔料庫員外郎宗室載皆禮部郎中崇俊詹鴻謨員外郎魁麟高蔚光兵部郎中榮銓聯魁員外郎端謹松愕曾樹椿沈維誠刑部郎中湍多布文康長春光昭張成勲馮鍾岱湯似瑄王聯璧員外郎崇祥工部郎中宗室溥善惠裕清樸彦秀松壎趙亮熙陳傳奎員外兼寳梁理藩院郎中慶秀福敏恭額員外郎奎華都察院京畿道監察御史文杰胡泰福掌廣東道監察御史恩燾掌京畿道監察御史徐兆豐掌河南道監察御史劉綸襄掌廣西道監察御史何福　掌江南道監察御史周天霖太僕寺員外郎常清步軍統領衙門員外郎成安坐糧廳監督吏部郎中常裕刑部郎中鄭秉成富新倉監督理藩院員外郎茹泰奏事處内務府郎中英年内繙書房兵部員外郎繼恩以上九十員着各該堂官再行出具切實考語交吏部帶領引見又奉硃筆圈出内閣典籍薛浚中書兆珍覺羅忠普增祜倭恒額奇承額恩祐奎林宗人府筆帖式阿查本榮普翰林院筆帖式覺羅福匯聯凱榮興起居注筆帖式雙甲聯盛詹事府筆帖式增全内繙書房翰林院筆帖式文照上諭處户科筆帖式斌超吏部筆帖式祥泰聯魁恩光富綸　良恩昌堃厚户部筆帖式隨泰文貴法齡增厚斌景緩三庫檔房筆帖式恆桂禮部筆帖式潤澤塔 
 
 

Page 2

 
 
思哈兵部筆帖式恩良裕啓岱山文翰增鉤刑部筆帖式額特赫英連興仁英勛文謙恩開關惠續昶工部筆帖式薩保崇衡奎璧文麟色克圖文祐志琦理藩院筆帖式光耀祿顯文哲渾志祿善英全立倭什渾連厚都察院筆帖式聯葆栢棟覺羅桂馨吏科筆帖式清長户科筆帖式鍾福禮科筆帖式奎英兵科筆帖式佛爾國春刑科筆帖式希凌阿工科筆帖式慶安通政司筆帖式長清大理寺筆帖式長壽太常寺筆帖式英照光祿寺筆帖式瑞輯太僕寺筆帖式覺羅隆恩國子監筆帖式全崑欽天監筆帖式奎蔭鴻臚寺鳴贊覺羅寛裕筆帖式文銓步軍統領衙門筆帖式克興額繼福倉塲筆帖式鍾秀中書科中書張鴻謨鑾儀衞筆帖式啓縉以上八十五員滿洲蒙古着歸入理事同知通判内遇有缺出與舊記名人員一體帶領引見漢軍漢人著交部以撫民同知通判分别選用其圈出宗人府主事宗室台布吏部主事宗室溥興起居注主事恩裕大理寺左寺丞崇瀚太常寺寺丞郭羅清阿光祿寺署正曹鈺彝署丞祥蔭唐古忒學司業承慶　天府治中查光泰上諭處委署主事覺羅海瑔户部寳泉局東廠大使多誠禮部主事職銜彦忠通政司知事容順太常寺博士田芸贊禮郎祥厚讀祝官貴昌國子監助教恩光朱蕡典簿麟瑞鴻臚寺鳴贊景文侍衞處署主事文釗鑾儀衞鳴贊鞭官覺羅廣福欽天監五官正桂芾春官正郭照奎靈臺郎陳希賢以上二十五員著交部以應升之缺升用其未經圈出之司員筆帖式等與圈出之司員筆帖式等均著准其一等加一級册留覽單併發欽此 
[鳳城春曉]  
　　京師後門大街有謳者一名秀雲一名秀鳳來自馬蘭峪破瓜年紀傾國姿容手弄絲絃口唱詞曲嬌喉一轉梁塵爲之飛墮秦娥不是過也少年子弟爭以青銅擲之如是者數日所得無算後遷至護國寺内正在引吭高歌有羅姓者傾耳聽之不覺神移心蕩忽有人自墻外擲一磚來致傷羅之頭顱羅大怒欲尋擲磚人扭送官廳究辦謳者恐釀事端牽累生計百端勸慰始作罷論近日謳者不知何故忽由右翼拿獲解送提署收禁聆音顧曲者咸悵然如有所失李延年歌所謂北方佳人遺世獨立者二女庶足當之歟○正陽門外西城根有一無名男子衣服整潔年約三十餘偃臥不起旁置泗壺酒盞各一壺已空空盞則尙有紫霞膏殘瀝知係服毒身死又有紙錢灰不知何人所焚或謂死者蓋恐泉路茫茫難籌資斧故於瀕死時自行焚化然旣勘破紅塵棄身世如敝屣而反沾沾爲地下耗用之計此則情之不可解者也嗣爲地甲所見覆以破席往報北城司署聽候檢騐○正陽門外大耳胡同某姓賃居臨街房屋一夕鼉更初轉看口共七人在炕上戲弄骨牌突聞忽喇一聲房室驟倒所有器具均被壓傷幸衆所坐處支撑未倒眷口依然無恙不可謂非大幸也○二月九日尖栅欄廣德樓輪應洪福勝班演劇有某甲者衣服都麗入座觀賞移時不去賣座者向前笑云今日讓我甲知其索取戲資怫然不悦曰余在各處看戲已非朝夕從無人向我索鈔汝不識我爲誰盍向别人探聽再與爾翁饒舌由是聲色愈厲櫃上人知甲係著名匪徒不敢櫻其鋒立卽上前以好言撫慰甲悻悴而去旋率七八人各持器械蜂擁而來意欲尋釁經門者攔住百端排解始紛紛散去然而此風烏可長哉○南營西河沿汛王守戎於二月初間派令弁兵廿餘人帶同眼線往京東拿獲盜犯四名解回汛署連日研訊各盜供認不諱不日卽當解交提署審訊轉送刑署辦理○甲乙二人以剞劂爲生涯其業同在琉璃廠自食其力其所處同與勾欄某妓狎其嗜好又同然至勾欄時彼此避面宛如東角西張兩不相見繼忽相遇遂致積妒成忿積忿成仇幾有兩雄不並立之勢月初二人徒手相搏誓欲一決雌雄甲力弱被乙按住在地咬傷鼻尖鮮血淋漓猩紅滿面甲遂往北城坊署控告經官拘乙到案重責二十餘板予限五日令其邀人理處以便禀　完案以酒肉交者必非好友以嫖賭交者必致凶終甲乙之事其小焉者也○京邸羊肉價向於二三月間抬漲猪肉價則於二三月間跌落今春羊肉價每斤漲至銀九分猪肉價亦漲至九分推原其故蓋因京畿一帶豢豕之家自遭水災有自行宰殺以供朶頣者亦有因喂養艱難不待肥腯卽行賣脱者遂致近處剛鬣日見其稀遠處又一時難以驅至物以少而見珍大率類此○京師自正月十七日得雪三寸餘至二月初五夜又見六出花飛是夜尖風剌骨寒聳吟肩推窓四望但見積索凝輝與深院梨花相掩映北地寒多於此可見○前報述統子胡同移屍一案業由刑部傳諭屍親自行殯葬承審司員因俊德久未拿獲將頂凶張四斷令在獄待質十年俟十年後能否拿獲俊德再行酌核辦理至屍親供出帮凶之委小秃前由城憲派令跟隨張四一併解交刑署審辦兹聞魏小秃當堂供稱張四收禁司署監獄連日爲伊送飯實係顧念　梓情至俊德凶毆一事實不知情承審司員格外施恩着將魏小秃發交北城司署飭令交保出外 
[黔撫來申]  
　　昨接武昌來電云黔撫　蔚如中丞於十九日乘坐江通輪船來滬想旌麾莅止時滬瀆官塲又有一番迎迓之勞矣 
[遼東市景]  
　　營口來信云本月初三日舟楫可通初五日卽有武昌桂陽開封三船鼓輪而進而上游冰塊陸續浮來駁船常有阻滯之虞不克傍輪運貨初七日又有益生輪船進口至晚忽北風捲地滕六任偕十八姨徹夜聲喧無異龍吟虎嘯翌晨風止而雪已高與詹齊説者謂南方時值隆冬亦無如此寒　詠馬後桃花馬前雪之句覺兩外風景果然逈異江南矣初十日新盛輪船由上海載雜　大沽廣生蘇州海口繼之迄今共有二十一艘進口市中生意頓覺喧圖○向年南帮穩實各商家例於冬間買存油荳至明歲開河時節定有厚利可圖今春則不然開回以來油荳價較去冬貶至九折統查南號存儲之貨共約耗去五萬金云 
[古潞近聞]  
　　二月初二日相傳爲文昌誕辰　序中人齊集城東南隅舉辦文昌會林直剌親詣拈香晚問文昌閣魁星樓懸掛燈彩光照數里洵盛舉也○林直剌前　衙署坍倒暫寓浙江海運總局辦公刻因南漕不日抵壩直剌遂於初三日進署○初三日丁祭適楊觀察赴鄉查堤委東路廳郝近垣司馬主祭未祭之先有某屠户伺候差事因夜深人靜在東廡廊下假寐朦朧之際忽覺　扇自開見有黄狐搖尾而來驅之使去磕睡如故未幾忽從廊上跌下不覺驚醒自以爲觸犯仙家以致受此虚驚要之咫尺宫牆野狐精何敢作崇某屠户所見安知非夢魂顚倒睡眼昏花所致耶○東門外黄亭子由本地人集資於初三日燃放花盒一架所放者有萄葡架火牌樓烟火杆四方斗天地燈花砲八角拉鞭地鼠金盤撈月砲打襄陽城末後放四盒亦皆花樣斬新光明奪目一時往觀者幾至萬人空巷車不能停驂人不能駐足直至蓮漏三下遊人始散可謂盛會矣○東關北小門外石橋爲往來大道水陸通衢去夏河水盛漲漫溢長堤勢如箭激衝刷兩旁橋柱共勢岌岌可危今春各糧行麥子店籌集欵項雇夫淘水修補缺陷奈橋甕下有穴深不可測隨淘隨塞難以奏手一日清晨見有大龜浮起水面背如圓桌頭似倭瓜約五分許沈下或謂橋工之難修殆卽此物爲崇也○黄花魚海鯽魚産自北海常年榖爾後立夏前始有肩擔售賣者今年驚蟄後由輪船帶到數百斤陳諸市上異樣新鮮不待染子公之指而已飽嘗異味矣○楊藝芳觀察莅任後適遇通屬猝被水災居民蕩析流離將塡溝壑楊觀察不忍坐視慨捐鶴俸設廠煮粥一時領粥者日有數千又購餑餑燒餴數千觔飭人乘船往四鄉散放餬口有資活人無算嗣後又捐錢米及棉衣褲以救貧民之待斃者近赴平家　查騐堤工時又有災民數百　跪求賑觀察惄焉傷之復購洋曰米一百包雇大車八輛裝連平家疃設廠煮粥賑濟窮黎觀察博施濟衆始終如一上以纾　宵旰之憂下以慰　生之望不沽名不邀奬宜其有萬家生佛之頌焉○近來天氣和煦麥苗暢茂初六日忽覺春寒料峭細翳淋漓入夜狂風大作風雪交加清晨起視雪厚七八寸冰凍寸許未幾晴霽積雪遂融農家云此次大雪於菜麥皆有所損也○通郡自被災後糧價較前倍蓰販運糧食者聞風　至二月初七日户部税局開關是日計報麥子玉米高梁豆子芝蔴洋白米等七萬餘石市上糧價母石跌錢五六百至八九百不等貧民聞之咸欣欣然喜形於色○鼓鑄私錢大干例禁近日市面通行之錢每串攙私錢五六十文之多經林直剌訪聞出示嚴禁如有私鑄　私販沙片小錢者定卽　拿重究不貸○調補通恊右營王守戎客冬涖任甫經四日其夫人因病仙逝現擇 
 
 

Page 3

 
 
於二月初九日在署開吊初十日發引暫厝南關王恕園定期由長公子扶柩回籍俾正首邱○北關外牛作坊前日演唱秧歌觀者如蝟有李某少年好事輕舉妄動致觸會中人之怒羣起攻之刀傷頭顱數處並打折兩腿業已涉訟琴堂矣○漢堂坐糧廳鄭月卿廳憲刻因丁憂遵例守制所遺員缺簡放何員尙無確信也 
[禾中小誌]  
　　濮院鎭某竹器店於十三日午前失火約焚三點餘鐘始得救熄計焚去南貨雜貨茶酒等店十數家幸在日間人口並無傷損云○秀水縣劉邑尊特派差役馳往各鄉嚴禁小茶舘賭博以安民生而靖匪類○太平菴命案經劉邑尊往騐回署後會同廣文派撥學差將范生父子拘獲到案分别管押以待訊辦 
[穗垣春雨]  
　　邇來春雨纒綿隂晴不定初七日隂雲猝布雨驟風狂城西石公祠附近有容記粥店被風摧倒壓傷男女各一口當卽醫治幸不致命 
[戲園批示]  
　　河南擬設戲園緣有阻撓以致未能速成今蒙善後局批據李鸞章禀承河南戲園請在原地建園開演等由此案現據番禹縣飭令紫來街鋪户及南州三鄉局紳議復該商擬建戲園現已改向收小四面各留餘地於地方鋪户均無妨碍自可准其建園開演至李昇平所禀與南關生意有碍各情查河南與南關相隔一河各分地面其爲無碍已屬顯然仰該商陳鸞章赶緊照案開演以重餉源李昇平不得再行阻撓切切特示 
[嫖賭兩誌]  
　　甯城某甲素有登徒子之好日前携所歡至三角地借某嫗之屋爲陽臺奈屋小於舟屬垣有耳突被諸無賴偵知破扉直入雙雙綑縛勒寫洋票若干甲不允衆遂飽以老拳喧嚷之餘經鄰人出爲排解事雖得了然甲已受傷狼狽不堪矣是可爲漁色者戒○賭徒張某一日邀客小飲實欲藉此挑頭詎是日門堪羅雀並無一客前來訪之始知悉爲某乙邀去業已呼盧喝雉采烈興高甲忿甚至夜深人靜時率同黨羽擁至乙家赳赳然有尋釁圖鬥之勢時局中人一見衆至如迅雷之不及掩耳紛紛鼠竄甲忿無可洩遂將窓槅賭具燈臺搗毁一空兩造皆欲興訟聞有魯仲連者出爲排解不識能息訟端否也 
[邗江官報]  
　　二月初九日易鹺尹巍喬委帮辦五城鹽價通分司項分轉海分司徐分轉均禀辭初十日分發大使陳芳分發知事沈學源均禀到十一日單鹺尹耀南回溱潼卞十二日新授高郵州錢剌史錫賓過楊　任十三日朱鹺尹有齡委赴鄂岸聽差分發巡檢徐樹勲稟到十四日戴鹺尹韶委赴淮北三場緝私江鹺尉準委巡查差是日午刻揚州府陳由蘇州公幹回揚十五日藍鹺尉新豐委赴周莊緝私 
[三山春雨]  
　　卞頌臣制軍訪聞各營時有空額密飭總理營務處現任鹽道龍仁階鹺憲於初七八日突往砲臺查點弁勇營官倉卒不及預備遂將草册呈點新挑之勇致有箕斗不符者是日適某廟落成香火極盛各營醵資招梨園子弟演劇以答神庥一聞查點之信立卽各歸部伍聽候點名正額不數以餘丁充數甚至來營作客者亦令其暫充勇額尙有不敷則僱平民以實之鹺憲卽於初九日回省禀覆制軍諭令嚴加整頓以期養一兵卽得一兵之效毋得因循廢弛徒耗國帑無裨實用也○原任福建學使烏文宗於去冬按試漳郡遽赴脩文之召其公子等制匐奔喪將靈櫬暫厝法海寺早經列報兹聞靈櫬於本月十五日附輪啓行希軍憲卞制軍率同文武各官出南關外茶亭設筵致祭素車白馬絡繹於途公門桃李感生前知遇之恩辦得跪送甚有澘然淚下者可以見其恩德之入人者深矣○閩轄劉岐鄉械鬥斃命經閩縣王大令禀請會營親詣彈壓該鄉民始各罷手此事已詳前報兹聞大令業已回省留門丁汪姓在鄉料理汪向辦稿案公事熟悉嗣由兩姓交出兇手二名汪卽日押解到省惟軍裝尙未繳出駐紥營勇一時尙難撤回耳○厦門有鉅商吳姓因案經吳觀蔡將伊所開行棧標封并將吳訪拿現吳聞風逃避遣抱赴督轅禀控制軍因情節重大飭將抱呈某暫押閩署候遞回本管道提訊 
[閩中官報]  
　　同知覺羅彝倫缷辦深坑厘局署晉江縣唐志燮專丁來省禀明奉到花翎實收府經朱春棠奉委西溪分卡藩轅牌示署霞浦縣本任侯官縣李敬開缺另補遺缺以准補閩縣徐錫祉署理福鼎縣康林桂改教遺缺應以試用同知黄運昭署理建安縣霍福恒調省遺缺應以候補知縣章德華署理署厦防同知秋嘉禾因病請假遺缺應以試用同知黄樹銓署理羅源縣羅葆元病故遺缺應以大挑補用知縣游蘭基請補政和縣下庄巡檢俞金和丁憂遺缺應以海防班巡檢李國華請補南安縣典史張紹慶在任病故遺缺應以候補未入流張官寳請補 
[濬河小志]  
　　揚州府屬儀徵監河淤塞由鹺憲派員興挑尅日濬深不料各叚皆有活淤挑挖頗爲棘手盖兩岸土多鬆脆一經挑挖岸卽崩頽缷入河心依然淤墊中有數叚隨挑隨漲加以泉眼昕宵觱沸桔橰略息水卽汨汨其來承辦者覩此情形甚爲焦灼公同酌議晝夜從工每當月朗星稀猶是人如蟻集盖由南北運鹽諸舶指日到儀若不及早告成勢必繞江行駛是以黾皇從事不敢稍憚辛勞云 
[祖帳驪歌]  
　　英國家將駐滬正刑司正領事缺裁併而以副刑司兼攝正刑司正領事此已列報兹悉本任正刑司連厘君正領事許士君起行在卽海關聶觀察定於今日在味蒓園設筵祖餞以盡地主之情而請英廨讞員蔡太守道署繙譯徐孫兩司馬作陪云 
[西節停公]  
　　今日爲耶穌受難後復活之期西國官署及銀行均停辦公事循向例也 
[邑尊回署]  
　　上海縣陸邑尊往閔行左近騐收横瀝港河工已列報章兹悉邑尊騐畢後乘坐原舟用小火輪拖帶於昨日黎明時氏滬當卽乘輿回署 
[掩骼埋胔]  
　　上海縣陸邑尊因四鄉停棺不葬坆橔破壞者甚多特諭同仁輔元堂董事逐一清查分别掩埋修理澤及枯骸邑尊有焉説者謂邑尊去任有日而能不以五日京兆爲心此其經濟學術豈風塵俗吏所及哉 
[提訊保人]  
　　震源正兩錢莊於去臘倒閉後由莊主奚世榮黄鎭心在縣呈控經事黄其祥父子有侵吞情事陸邑尊訊取供詞判將黄其祥交差清理帳目着將其子楚寳交案奚等交保候訊此均詳列前報近因奚延不到案陸邑尊命提保人王陞至案王供稱本月十六日奚家中有事未能投案昨日有信下鄉催伊來案大約二十二日可到求恩明察邑尊諭令候奚到案再行集訊核辦 
[小工交保]  
　　開濬吳淞港小工阿依遭同事周文奎毆傷扭至河工局由局員送縣陸邑尊訊供之下判罰周洋四元已見前報昨日下午邑尊升堂飭提周至案供稱小的現已知悔以後不敢行兇邑尊得供卽着夫頭沈晉卿保去 
[騐屍飭殮]  
　　前日有形同乞丐者雉經於滬城大南門外楊樹上已見昨報昨晨十點鐘上海縣陸邑尊帶同仵作書差人等至大南門外檢騐邑尊升坐後卽飭仵作檢驗旋據喝報騐得該屍年約四十左右身上並無傷痕實係自縊身死邑尊離坐親騐無誤卽由善堂棺殮發封候屍屬認領 
[英廨瑣紀]  
　　涂連卿偕徐連生至復興鞋鋪買鞋忽稱矢洋五十元與鞋店主口角遂致爭執扭至捕房捕頭訊問之下兩造各執一詞遂囑包探陳阿九將徐連卿等移送英公廨徐連卿等情願罷訟蔡太守准其銷案○醉人無賴偃臥街頭惟男子爲然不謂巾幗中人亦以酩酊之故遂致玉體横陳貽人訕笑此亦事之罕見者也前日有王朱氏堑後倒臥在地巡街捕喚之不應爲雇東洋車舁至捕房依然爛醉如坭捕頭 
 
 

Page 4

 
 
命送英公廨該氏始醒適有人前來領去不致對簿公庭云 
[法捕房瑣事]  
　　某甲者開設醬菜什物鋪素喜游蕩不事生業遂致拮据萬分其勢不能支持窮極計生遁而爲誆騙之計前日向城廂内外各貰器店詭稱店中有喜慶事需用新鮮衣服願出重資貰賃該店貪圖厚利各飭夥計揀選美物送往甲照單全收不論精粗美惡將夥去後卽將一切物件付諸質庫繼又在法租界彩視街向花轎阿二家賃到鳳冠朝裙大衣數件當在興聖街口裕泰押店内質洋三十四元旋被阿二所聞當將甲扭入大自鳴鐘捕房押候解案請究○僧人某前在法界後新街地方供設佛像數尊借慈悲之名作誆騙之計是處左近皆係花烟館無鹽嫫母各以纒頭資施捨不吝揮霍由是僧得以顧盼自雄香積廚中不憂匱乏前日僧在是處小烟間内吞雲吐務正在睡眼矇朧時突被不竊某乙在囊中摸取時辰表一枚正欲逃遁被僧知覺立卽跟追將乙扭獲送入捕房管押 
[正字]  
　　昨日祈安氏助本館協振所洋銀悮新安氏怱促木經校正合亟聲明於此又預備供張一則内搆造牌樓悮搆爲推粤東某估悮估爲作英公堂案内及細視之悮及爲伊亦疎忽也 
[奉揚仁風]  
　　蘇傑生司馬粤東之大善士也世傳修德見義勇爲自幼作客於東洋横濱同人忝聯梓里素識荆州故聲應氣求尤爲關切敝所白開辦賑務以來凡遇各省偏災莫不飛書告警屢荷樂輸鉅欵源源而來復承勸募多方慇慇不倦各災民藉抒困苦蓋已拜惠良多矣迄今春賑方殷籌捐靡易正在萬分焦惠幸蒙一視同仁隨卽頑來規銀一百兩正又藉代募曾卓軒善長惠洋一十大元由陳仲譜翁交來俾得藉資接濟足見恩波遠被洵畛域之無分惠澤均沾咸帡幪之共戴謹登日報敬謝雲情上海四馬路馬路高易賑所同人韋華國唐廷桂李文明等謹誌 
[萬姓蒙恩]  
　　　聞神罹德輔福自在申作善固獲降祥扶危豈無迪吉功能累積祷必蕃膺兹敝堂倡勸施醫贈藥一文愿實緣全無資産經費巨繁不得已而爲之自雖不無瑣屑然而善雖似小勿以小而弗爲費屬至輕止以輕而易舉所冀解囊助愿庶幾集腋成裘昨蒙萬有喜齋善士來函惠助常捐一百愿每月錢三千文田松滬釐捐總局桂君養泉代付又全盛信局交到常州薛善士助洋十元計由二月初七日至十五日疉　常州漢口九江鎭無錫與及本予陸續擲回捐册廿四扣共常捐一百零五愿收到英洋五十七元四角五分　銀一兩對開洋二個銅洋一元拜領之　感懷　旣仰見諸大君子憐斯疾苦具大慈悲躋庶物於春臺同登壽宇拯窮　於苦境共戴仁帡還祈廣被恩膏俾得頻沾雨露丹忱頌懤子墨難宣祗有敬爇心香當代疾病窮民稽首而祝曰茀祿爾康矣純嘏爾常矣詒厥孫謀以燕翼子謹登報牘以誌謝忱上海[  虹口元齊善堂同人等拜啓]  
[浙省撫轅抄]  
　　二月八日候補縣陳汝霖武康安海濮院蔡錫侯臨浦俱禀知厘捐局委厘　差叩謝蔣紹琬交缷新塍厘局回省禀到禀見○初　日題　喜善　汪峰青禀知　司飭知准　禀見叩謝○初十　朱　澄禀見禀辭　温　　局差同知沈文煒禀知調辦北門厘局禀見叩謝温幕伊禀見叩辭赴瑞安厘卡差按司獄顧興嗣由嘉郡差道奉藩司飭知咨署按司獻缺叩謝治署年軍巡檢春榮交缷回省禀○十一日葉延壽由温郡回省禀到銷温局收支差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
　　上海虹口白大橋北元濟善堂施醫給藥一文愿第六次清單●常州信大莊來不書名薛洋十元利昇陳伯祥五元豐泰莊來三益堂五元銅洋一元三晋源來同記李壽記李居記李宇記合洋五元九角五分○九江愶和行寄全利梁君卓軒來崇德堂鷗閒主人欲寡過無名氏觀保連弟連寳秀蘭秀貞秀雲金榮十一户合四元六角○鎭江補缺齋主贖壽子南華子退思子郭鴈賓五户合洋四元廣發源來三省堂洋四元政大源局金斗李同泰廿二户合洋三元○虹口匯安號來合璧堂匯記黎氏三户各一愿全年洋一元一角○寳山祝炳均韋陳氏二户各二元申報舘來皖城未便標名人寗波甬上不書名無錫鹽棧來青室華彰霍輯之隆記如心室李宅四相娘元典長謙愼安履泰帳房十户各一元永泰棧隱名氏無名氏鄭氏林氏五户合洋八元隱名氏虚對開兩個○武穴掣驗局帳房寄絲業會舘來周仲厚易笏臣二户合漢平紋銀一兩正○○以上共收英洋五十七元四角五分紋銀一兩正銅洋一元虚對開二個合併聲明 
 
 
 

Page 10

 
 
   
 
 

Page 11

 
 
[光緒十七年二月十三日京報全錄]  
　　宫門抄○諭旨三道錄前○發抄硃批五道○御史余奏請飭查鄂省船厘各弊片○湖督張等奏查明抽收船厘情形據實履陳摺○者江督沈奏叅革鹽大使片○江撫德奏甄别庸劣不職各員片○二月十三日刑部都察院大理寺侍衞處值日内務府引見四十九名○肅王裕公成公張中堂安興阿各假滿請安○卓公謝守護西陵恩○興伯由白龍潭回京請安○常恩謝授杭州副都統恩○四川布政使崧蕃到京請安○正白漢奏派致祭明陵派出豫公○掌儀司奏十五日祭奉先殿澤公行禮○召見軍機張蔭桓崧蕃常恩○發抄額爾慶額奏擬定塔城選鋒營兵屯章程奉硃批户部議奏單併發欽此○又貢馬改道進呈奉硃批卽着咨行托克湍等查照辦理欽此○又徐得標請開復原官奉硃批徐得標着准其開復原官欽此○崧駿奏浙海關收支華洋各税奉硃批該衙門知道單併發欽此○馬丕瑶奏請以張棠蔭補平南縣等缺奉硃批吏部議奏欽此○○御史余聯沅片再查湖北安陸府屬獅子口地方設立船厘歴有年所其始每船所收極多不過錢數百文至近年則逐漸加增一船非錢數千不能完厘繳足之後並不給以票據往往留難數日不肯卽時放行故長河上下人皆視爲畏途似此病商厲民不但　朝廷不及知恐亦非大吏所及料也竊維軍興以來釐金爲國家不得已之政卽令藉以充餉亦必立有定章示以遵守乃該船厘任意苛索有加無已徒供胥吏之槖無補正歀之需揆諸我皇上裕國便民子惠元元之至意亦實有不能盡付者合無仰懇天恩飭下湖北督撫立派妥員密查有無浮收切實究辦並將定章刊示不得朦混抽取俾永遠遵行以歸畫一倘蒙聖仁矜閭閻之疾苦以爲所收無幾酌予撤免出自高厚之施則又非微臣所敢擅請者也臣冒昧瀆懇毋任戰慄屏營之至伏乞聖鑒謹奏○○湖廣總督兼署湖北提督臣張之洞頭品頂戴湖北巡撫臣譚繼洵跪奏爲遵旨查明安陸府屬獅子口船厘前准奏歸鍾隄歲修專欵堤工緊要勢難撤免擬核减抽收數目刊示定章以恤商民而重工需恭摺覆陳仰祈聖鑒事竊照光緒十六年九月二十七日臣等承准軍機大臣字寄光緒十六年九月十六日奉上諭有人奏湖北安陸府屬獅子口地方抽收船厘等因欽此遵旨發信前來臣等遵卽查照抄奏各節密委湖北卽用知縣趙五星馳往密查禀覆擬飭湖北布政使牙厘總局會同體察情形核擬詳辦兹據該司局覆查咸豐初年安陸府屬獅子口潰决襄河横流直由潰口冲入民田至下游始繞歸大河正流淤斷船行不歸故道其間或過木樁石碑及房屋墳墓撞壞者甚多舟楫阻滯沿河貿易日衰商民苦之八年前署府陳壽圖倡議請於該府往來船隻量抽船厘修復鍾隄未舉辦九年始據前署储邢高魁禀明設卡抽厘築隄添建石機堵塞潰口河歸故道商船通行民田亦多涸復商民均以爲便因時抽收船厘章程於四工岸上刻石以垂久遠此船厘創辦之始邢高魁爲湖北著名循吏安陸士民至今稱頌不忘迨同治元年船厘提充軍餉鍾隄歲修循照從前章程按畝派費興修光緒九年因給事中黄元善奏按畝收價百弊叢生奉旨查辦十年經前督撫臣查明奏請將船厘撥歸鍾隄歲修專欵裁汰畝費以紓民力是此項船厘關係隄防要工旣免派捐畝費兼不至動撥庫欵似不得如原奏所云無補正欵且每年約可收錢一萬數千串亦非如原奏所稱所收無幾也現據委員查覆鈔呈原刊碑記初辦抽收章程船雙有大中小之分小船收錢自一百文起中等船以次遞加一串二串有零不等大船至三千四百文而止原奏所云其始每船極多不過錢數百文出自傳訛委非事實至所稱近年逐漸加增非錢數千不能完厘一節查船厘開辦隨值兵燹之後長江梗塞船隻稀少故碑記所載船名僅四十一種至光緒十一年船厘局册報船名增至六十種兹委員趟五星開呈手摺又多出船名四種船屬後增式樣日新丈尺愈放收數自漸加多十年來卽係照現在章程辦理然收捐溢於三千四百文外者亦只滿紅紅五船艑大號平頭　三項原奏所云非錢數千不能完厘者乃指極大之船而言也又原奏所稱繳足後並不給票往往留難數日不肯放行一節據委員查覆沿途諮訪各船户並密查該處所到船雙均係隨到隨報收捐後卽行給票或停或開均聽各船自便尙未見有留難苛索之弊惟船厘局設在河東若遇夏秋盛漲河流近西岸之時船户過河完厘不免停待時刻殊多未便等語竊查鍾隄歲修專恃此項船厘全隄亘長九十里爲鍾祥及下游七州縣民命田廬保障每逢保障迎溜頂衝各叚危險萬狀臨時旣須搶護平日尤賴培修近因經費不敷該州縣等時求借撥上年鍾隄潰口經前督撫臣奏明借撥官欵修復分年攤還現正據該府縣禀懇限期攤徵而畝費久經奏明裁汰各庫均皆支絀實無另欵可籌且隄完卽以利船行船户相安已久自未便輕議撤免惟收捐章程歴來未能畫一自應厘定章則揭示局門刊立碑記俾免司事巡丁等藉端苛擾兹將各船收捐之數分别等差一體量爲核减大率多者减去三四成少者减去二成仍令小船收錢自一百文起大船收至三千四百文而止至多不得過原刊碑記之數以紓商力仍照初辦章程商貨滿裝全抽半裝折半空船槪不抽取並餾令該局視水勢或迎東岸或近西岸隨時移設騐船激手併歸一處不得分而爲二以免躭延而示體恤至堤工用欵本年八月間業經臣等嚴定章程由該府督率鍾祥縣核實勘佑動支力求撙節立有印簿府縣局員互相稽核通盤籌計以節省之項抵减收之數若商船暢旺流通每年鍾隄經費尙可敷用以上各節由布政使黄彭年牙厘局司道等會同詳請覆奏前來臣等查襄河連年盛漲屢有潰决沿河州縣民力困苦上年奏借修復潰口分年攤還之欵該府縣尙請展限攤徵斷無復抽畝費之理而鍾隄爲鍾祥及下游各屬民命所關此項船厘早經奏歸歲修專欵抽收已久商民相安旣無另欵可籌自難輕議撤免現據委員查覆該司局將各船抽捐數目一體酌减經臣等覆加核定刊示定章嚴禁苛擾似此則商力旣紓隄工要欵亦可不致無著擬卽檄飭勒石與原刊碑記一同樹立以重要工而杜索擾所有遵旨查明安陸府屬獅子口船厘抽收情形現擬核减捐數刊示定章緣由謹合詞恭摺覆奏伏祈皇上聖鑒訓示謹奏奉硃批知道了欽此○○沈秉成片再據署海州直隸州知州謝陶禀據民婦王李氏報稱氏夫王志祥前因封永中撞壞船隻理論遭毆封永中串同場差許恒揑詞控經板浦塲大使丁森榕將氏夫酷責枷示氣悶成病身死報經該州騐明王志祥委係生前受杖後患病身死移提該塲卷宗及塲差許恒延未解審禀請核辦等情前來臣查鹽務人員本不准于預地方詞訟此案該場大使於封永中具控到案並不飭令赴州控訴輙卽擅受更不問案情虚實遽將王志祥笞責枷示已屬咎有應得迨經該州移提人卷又不隨時送州核辦任意延宕尤屬不成事體除札飭運司將該大使卽行撤任聽候叅辦一面批飭臬司飭州刻日調取塲卷並嚴提塲差許恒等秉公研訊確情據實詳辦外相應請旨將署板浦塲大使兩淮候補鹽大使丁森榕卽行革職以爲擅受濫刑者戒謹會同江蘇巡撫臣剛毅附片具奏伏乞聖鑒訓示謹奏奉硃批着照所請該部知道欽此○○德馨片再查縣令係親民之官身任地方必須聽斷勤明辦事練逹方足以膺民社而資治理至教職佐雜各有職司亦必明白謹愼潔已奉公始能稱職不容庸劣各員濫厕其間致滋貽誤兹查有萬安縣知縣李承藩才欠開展聽斷平常新淦縣知縣紀昶兩耳重聽難於審斷署新建縣教諭辜漟精力就衰難期振作廬陵縣富田司巡檢張煒擅受民詞屢被控告前署奉新縣羅坊司巡檢試用巡檢胡堉藩辦事草率跡涉招搖前辦信豐縣厘卡試用巡檢劉嘉魚行爲荒謬不治輿情據藩臬兩司曁該管道府揭報前來均未便姑容相應請旨將萬安縣知縣李承藩以教職歸部選用新淦縣知縣紀昶原品休致新建縣教諭辜　勒令休致廬陵縣富田司巡檢張煒試用巡檢胡堉藩試用巡檢劉嘉魚均卽革職以肅官常除將各員缺分别委員接署外理合將甄别庸劣不職各員緣由附片具陳伏乞聖鑒訓示再所遺萬安新淦二縣缺及富田司巡檢缺江西省現有應補人應請扣留外補合併陳明謹奏奉硃批另有旨欽此 
 
 

Page 12

 
 
[光绪十七年二月十四日京報全錄]  
　　宫門抄○諭旨三道錄前○發抄硃批六道○湖督張奏查明營員禀揭該管將官各情請旨分别降革摺○川督劉奏叅劾庸劣不職各員片○護皖撫阿奏遴員請補知府摺○將軍裕等奏遴員請補通判摺○東撫張奏委員外郎辦理工賑營務片○二月十四日工部鴻臚寺廂黄旗值日無引見○桂公因伊女賞綢縀謝恩○恩全假滿請安○奎煥謝授駐藏帮辦大臣恩○阿興阿謝授科布多帮辦大臣恩○謙光續假十日○工部奏派勘估草橋工程派出徐郙○喜昌遞遺摺○召見軍機奎煥阿興阿○發抄譚鈞培奏各屬失火賑撫情形奉硃批卽着妥爲撫恤毋任災民失所欽此○又迤東道李璧錫到省飭赴新任奉硃批知道了欽此○又知縣王廷棟期滿甄别奉硃批吏部知道欽此○又安平等屬被水請免田糧奉硃批着照所請户部知道欽此○又請免阿柄井灶課修費銀兩奉硃批着照所請户部知道欽此○王文韶奏籌建書院請賜匾額奉硃批着照所請欽此○○湖廣總督臣張之洞跪奏爲查明營員禀揭該管將官各情請旨分别降革以肅營伍恭摺仰祈聖鑒事竊臣於本年八月據湖北黄州協副將陳樹勲禀陳署該協中營都司候補都司李先修心地不明振作毫無當將李先修撤任回省察看旋據該都司禀揭陳樹勲挾嫌起釁臚列多欵禀懇查辦前來當以營員禀揭該管將官虚實均應澈究疉經檄委黄州府知府李方議候補知府王開福秉公密查據實禀覆兹據該府等先後查覆禀稱按照都司李先修禀揭各條調核案據叅考衆論如所稱陳樹勲袒庇營兵黄鴻鈞一節卷查所據黄岡縣民婦陶廖氏具控黄鴻鈞姦占氏子陶德才未婚之妻鄷氏並將氏子毆跌塘内經人救起等情當經陳樹勲將黄鴻鈞革退黄岡縣訊明並無姦中情事惟因口角致將陶德才毆跌塘内究有不合笞責管押訊結詳銷黄鴻鈞旣經該副將革退訊責管押其非袒庇可知又如所稱塘汛缺出陳樹勲之妻弟李斐章交通納賄一節查李斐章不在黄州該都司亦未指出塘汛何缺交通何人無憑查詢又如所稱各兵名粮多係陳樹勲之子交條拔補一節當將該都司原交各兵名條調取陳樹勲之子筆跡查對均不相符又如所稱虧失火藥八百斤已領未用火藥收存過多陳樹勲置之不論不議一節詢據陳樹勲覆稱同治三年前督臣官文巡閲營伍以黄州爲武漢門户特發火藥鉛彈作爲留防急需歴年所存合計八千四百餘斤係該都司接收專管疉經失去火藥一千五百斤曾經該協副將將看守不力兵丁革除移送地方官究辦有案等語是此項火藥虧失該都司責有攸歸似不得歸咎該管將官又如所稱需索供應一節經該府等分别移查覆核並無陳樹勲需索之據顯有揑砌惟據陳樹勲覆稱營中向有湖塲地課各租每年約收錢百數十串歴係都司衙門存作歲修營署各費該都司到任後僅備竹簾三幅京鑼二面餘無所取等語又如所稱本任黄州協中營都司楊得山與安陸營都司張金龍對調由楊得山　以重利爲該副將所搆一節查都司互相調署豈副將所能干預乃該都司輒謂陳樹勲斡旋有力尤屬率臆妄禀等情禀覆核辦前來臣查李先修禀揭陳樹勲各條現經查覆均無實據惟該副將性情偏於寛和治軍未能嚴整於李先修供應竹簾京鑼雖爲物甚微究不免屬員有所藉口且經臣訪查該副將留子在署不免干預公事該副將雖無縱容等情究屬失於覺察相應請旨將黄州協副將陳樹勲以遊擊降補候補都司李先修於被禀撤後挾嫌妄訐本管將官意存反噬火藥爲該中營都司專管虧失多斤反歸咎於該管上司實爲昏謬於都司楊得山調署安陸營都司一節妄稱陳樹勲借利幹旋尤屬無根誣揑查其平日所爲鄙瑣任性聲名甚劣似此謬妄誣訐實屬不守法紀應請旨將都司李先修卽行革職以肅營伍其陳樹勲所遺黄州協副將鄂省現有應補人員應請扣留外補合併聲明理合恭摺奏陳伏乞皇上聖鑒謹奏奉硃批着照所請兵部知道欽此○○劉秉璋片再查知府有表率之責州縣爲親民之官自須精明廉平方足以資治理經臣留心稽察查有保寗府知府王樹漢才欠明敏廣安州知州蕭連城聲名平常鄷都縣知縣何詒孫辦事乖謬未便稍事姑容相應請旨將保寗府知府王樹漢開缺以鹽運同歸部選用廣安州知州蕭連城以州同歸部選同鄷都縣知縣何詒孫革職以肅官常所遺保寗府知府廣安州知州鄷都縣知縣各缺川省現有應補人員應請扣留外補理合附片具陳伏乞聖鑒訓示謹奏奉硃批另有旨欽此○○頭品頂戴護理安徽巡撫布政使臣阿克逹春跪奏爲遴員請補知府要缺以重地方恭摺仰祈聖鑒事竊照寍國府知府吳潮病故遺缺業經聲請留外遴補在案伏查定例外官道府以至佐雜等官在任病故之缺應以病故本日作爲開缺日期等因今寗國府知府吳潮於光緒十六年九月二十一日因病出缺應以是日作爲開缺日期歸九月分截缺是月分並無缺項相同之缺毋庸掣簽應卽遴員請補查例載各省道府如係奉旨命往或督撫題明留於該省候補者均無論應題應調應選之缺令該督撫酌量才具擇其人地相宜者悉准先儘補用等語查寗國府一缺地方遼闊素稱繁難兼之土客雜居盜匪飄忽靡常奸宄時虞竊發現值督辦保甲稽查墾務在在均關緊要非精明幹練之員不足以資表率遵於通省候補人員内逐加遴選非人地不甚相宜卽與例章未符兹查有候補班前先補用知府李成鰲現年五十四歲江蘇丹徒縣人由文童投効淮軍隨剿髮捻各逆積功遞保花翎以知府仍歸妥徽原省前先補用於光緒十四年四月初八日到省試看期滿甄别留省以煩缺補用十五年十一月經前撫臣沈秉成保薦循良奉旨嘉奬該員廉明勤幹體用兼備以之請補寍國府知府洵堪勝任係屬因地擇人據藩臬兩司司詳請奏前來合無仰懇天恩俯念員缺緊要人地實在相需准以李成鰲補授寗國府知府庶於地方吏治均有裨益如蒙俞允該員係候補班前先補用知府請補知府銜缺相當毋庸送部引見除履歴册咨送部科查核外謹會同署兩江督臣沈秉成恭摺具陳伏乞皇上聖鑒勅部議覆施行謹奏奉硃批吏部議奏欽此○○奴才裕祿興陞跪奏爲遴員請補圍塲海龍廳撫民通判以資治理恭摺仰祈聖鑒事竊查圍塲海龍廳撫民通判汪桌請升鳳凰直隸廳同知經吏部議准於光緒十六年十一月初八日奉旨依議欽此按五日行文照限减半計算當以十一月二十八日接到部文之日作爲開缺日期歸十一月分截缺所遺圍塲海龍廳撫民通判係邊外繁難中缺業經聲明由外揀補查奏定章程圍塲海龍廳撫民通判一缺應滿漢兼用由候補人員内揀選試署一年期滿再請實授等語奴才等於通省人員内逐加遴選並無勞績應升及候補委用應行序補人員又查奉天省試用知府同知通判等官前將軍慶裕府尹裕長以該員等需次日久無缺可補奏請量爲變通經吏部議覆嗣後如遇知府同知通判缺出准以試用人員與候補委用兩班一體酌量試署等因在案兹查有試用儘先通判金作壎年四十二歲浙江山隂縣人由附監生遵籌餉例報捐通判因奉天軍營出力保奏留於奉天差委復經奏請留奉補用先後經部議准請咨赴部光緒五年二月初十日蒙欽派土大臣騐放奏請照例發往奉旨依議欽此是年八月十八日領照到省並於是年正月在江南滇捐局加捐提舉升銜年滿甄别請以繁缺補用七年閏七月丁母憂回籍守制九年十一月服闋在部呈請起復是月二十七日回省當差十一年三月委署懷仁縣十三年閠四月交缷旋因擒獲首要馬賊出力案内經前將軍慶裕保以本班儘先補用奉旨依議欽此十五年二月委署盖平縣是年十二月交缷十六年正月委署承德縣該員精明穩練辦事勤能歴署懷仁蓋平等縣現署承德京縣知縣均能實事求是措置裕如以之請補圍塲海龍廳撫民通判洵堪勝任亦與例章相符合無仰懇　天恩俯准以試用儘先通判金作壎補授圍塲海龍廳撫民通判實於地方有裨如蒙俞允該員以試用通判請補通判銜缺相當毋庸送部引見仍俟試署一年期滿果能稱職冉請實授所有遴員請補圍塲海龍廳通判緣由理合恭摺具奏伏乞皇上聖鑒勅部核議施行謹奏奉硃批吏部議奏欽此○○張曜片再臣接准部咨員外郎多培奉旨以知府發往東補用欽此仰蒙天恩俾臣多一指臂之助實深欽感查該員多培爲守兼優現仍委辦工賑營務各事以資得力謹附片具奏伏乞聖鑒謹奏奉硃批知道了欽此 
 
