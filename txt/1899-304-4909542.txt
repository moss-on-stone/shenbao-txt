# 1899 - 304 - 4909542

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印各書籍發售] [  圖書集成局啓]  
欽定二十四史全書實洋五十六元○欽定四史書實洋五元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彙碼洋二角○白紙玉堂字彙洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末一元五角○續中東戰紀七角○文學興國策二角○正續中東戰紀興國策合一部二元○時事新論六角○中國度支考一角五分○新學彙編洋八角○英興記三角半○諸君欲購者請移玉至三馬路申昌書晝室或申報館帳房可也此佈 
[論余觀察示禁臺基事]  
　　禁革澆風地方賢有司之事也若夫監司大員位尊任重旣有備兵之責又須兼攝海關榷政尋常公事偶一疏懈卽已牘積如山又安有閒暇工夫理及民間纎微事故耶乃觀今蘇松太兵備道兼江海關監督余晉珊觀察嚴禁臺基之事而不禁以手加額嘆爲萬家生佛其精神眞有燭照靡遺者矣滬上澆風不一端而臺基爲澆風之尤甚者拆梢也打降也逼醮也搶孀也極而至於操刃劫財也縱火攫物也種種不法行徑化日光天之下人所共覩不難拘而懲之懲之不悛則申詳上游按律以處如昔年吕鏡宇觀察誅戮光棍張桂卿故事凡在嫉惡如仇之良吏皆所優爲獨至臺基而其奸最工其地最僻其惡最稔而發其覆也最難聞之公門中人謂滬上南北市及城鄉私設臺基者多至八百餘處然　松江老太婆一處當今署藩司陸春江方伯綰上海縣篆覆其巢而治其人此外舉寂無所聞豈地方官竟不欲以峻法治之耶夫亦邏察難周末由一發其覆耳雖然臺基而果不能盡絶則滬上淫風之煽終未有已時彼夫土妓流娼以及野雞花烟館半開門之流雖曰誨淫原是殘花敗柳至臺基之燄一熾而下自小家碧玉上迄閥閱名媛以及空江客子之妻良夜添香之侣春風半面偶爲浪子所窺卽賄誘虔婆多方勾引或稱禮佛或托游園或約看花或邀　戲悮入其彀卽貽中冓之差迨至玷及白圭猶恐醜聲外揚致被翁姑夫壻所悉不得不唯唯聽命應召而來而清白人家竟至下儕於娼妓矣亦有一朝蒙垢含羞自裁以及無面目回家遂致遠引高飛久之且墮入衏院者興言及此能弗寒心在地方官豈不知之特以案牘紛煩每無暇留心於此兼之跡甚秘密差役一經受賄卽不惜多方朦蔽斷不肯拘繫到官致此八百餘處之臺基恣意宣淫每歳不知玷却好人家婦女多少此其罪狀夫豈與拆梢打降逼醮搶孀操刃劫財縱火攫物之匪類所可同年而語耶觀察今之良吏也位尊而不自恃其尊任重而不敢卸其任目擊地方有此秕政苟非精明强幹如陸方伯者不能一掃而空使徒以一角斜封札縣查辦始雖嚴厲久必瓦解冰銷因之獨斷獨行高懸厲禁示中略謂上海一隅淫風最熾租界中大小妓院所在都有已覺廉恥蕩然究其毁節敗名尚未害及於良家婦女獨有一種兇害老嫗在隱僻之處開設臺基勾引青年婦女與不肖子弟苟合成姦雖向有志節之人一墮其阱身不自由以致舍羞自盡者時有所聞亟應嚴行示禁以挽澆風除行縣實力查拿外一面懸賞招告務獲究辦自示之後如再有人膽敢開設准爾等據實就近禀報巡防局指拿送縣訊實照例嚴懲决不寛貸等因我知禁令旣若此森嚴彼骩法導淫之老虔婆當不復敢明目張膽而爲之以致身罹法網矣或曰開設臺基迹同光棍卽援照懲治張桂卿之例拘其首犯處以極刑亦不爲過然苟無上臺基之惡少則彼虔婆無所獵食自不復開設臺基然則卽上臺基者而併懲之亦題中應有之義曰觀察固已言之矣示中不云乎嗣後爲父兄者務各約束子弟不得再肆邪謀特未及若何治罪明文耳然苟案發被拘亦豈得以笞責了其事想觀察素嚴除惡自當援照刁姦之例訊懲寄語狂且幸毋嘗試而我尤佩觀察之面面皆能顧到也夫此事地方官未及治而觀察必治之觀察治之而猶恐地方官貽溺職之羞因爲之行縣實力查拿并准巡局送縣嚴懲庶地方官旣畏其威又懷其德斷不敢含糊了事使稔惡者爲漏網之魚如觀察者其眞近世不可多得之良吏哉心香一瓣敬敢低首奉之已 
[英軍降敵]  
　　華歴本月初二日倫敦來電云某日英廷新簡將軍布拉氏行抵阿非利加洲好望角探知來的西米司之役英軍不能取勝搭人因擬攺由好望角之西南攻入至昨日滬上又有人接倫敦來電則謂駐守來的西米司之英軍約共九千名已悉數降服搭人蓋此軍係舊將軍惠鐵氏所統當惠鐵氏身受重傷之後水道驀被搭人阻截是以不得已而爲此也 
[教案議結]  
　　徐家匯匯報云四川余蠻子閙教以後如何議結本館久無所聞兹得確信始知朝廷疾惡如仇已將閙教匪人誅戮一百五十二名附和之徒遂皆不寒而慄余蠻子以華司鐸力保其命定以永遠監禁之罪按余匪之亂教民共死二十餘人平民之被官兵圍剿慘罹鋒刃者多至四百三十餘人近又奉旨正法一百五十二人創巨痛深至於此極試問誰爲民牧者而養癰貽患竟至如斯耶又聞議賠數府縣被毁之教堂約在銀百萬兩之譜俟駐京法使核准卽當了案矣 
[美使過蕪]  
　　蕪湖訪事友人來函云九月二十三日美國游歴大臣康格君由金陵乘納瑪枯兵輪船溯江上駛道出鳩兹關道憲吳觀察因奉上游優禮欵待之札特派洋務局魏林二委員出江迎迓水陸防營一律升砲揚旗藉申誠敬康格召因急於趲程升砲回敬後卽鼓輪直上擬由漢皋返旆過此小作勾留也 
[槃敦聨歡]  
　　武昌訪事友來函云美國游歴大臣　格君航海來華遍游各埠九月二十七日乘納瑪枯兵艦泝江而上行抵漢皋適英國水師提督同時到鄂湖廣總督張香濤制軍誼篤邦交特飭洋務局預備供張訂期在紡紗 
 
 

Page 2

 
 
局設筵公讌柬邀各國領事追陪屆時撙俎聨歡定必異常欵洽也 
[維持圜法]  
　　欽加同知銜江西德化縣正堂加十級紀錄十次應爲出示嚴禁事光緒二十五年九月二十六日奉府憲孫札開照得民間完繳錢糧均須制錢交納市廛百貨貿易尤賴以資行用必使錢價持平方能商民互有裨益近來潯郡錢價日昻銀價日賤訪聞有客販運錢出境情事以致制錢缺少實於國計民生兩有關礙若不嚴行禁止殊無以便商民而衛圜法除出示曉諭禁止販運外合亟札飭札到該縣立卽遵照嚴密訪緝如有私販制錢出境以及私毁私鑄之人立卽查拿從嚴究辦并在長江往來民船輪船一體認眞查拿不得徇縱違延卽或有因要用帶錢出外者亦不得過五十串之數倘在五十串以外一經緝獲卽照私運究罰將錢充公并予懲辦不貸均毋違延切切此札等因到縣奉此除飭差查拿外合行出示嚴禁爲此示仰合郡商民人等知悉爾等須知制錢爲民間日用所需不容私運出境與夫私毁私鑄均屬有于例禁自示之後務各遵照不得再有販運制錢出境以及私毁私鑄情事卽或有要用須帶錢出外至多亦不得過五十串如逾此數一經拿獲卽以私販論定將其錢充公仍照例從重懲辦决不寛貸其各凛遵毋違特示 
[培植吏才]  
　　武昌訪事友來函云湖廣總督張香濤制軍以邇來强鄰環伺時局多艱而鄂省候補各員於内政外交均未能講求有素恐他日事權在手必不能借置裕如因商之于次棠大中丞創設教吏館委候補道殷厚培錢銘伯兩觀察總理其事凡同通州縣各官均准入館肄業或專習刑名例案或兼習公法約章悉就其性之所近分定課程優者破格錄用劣者記過停委似此實心整頓懲勸兼施宦海中人當爭自濯磨一洗泄沓因循之積習矣 
[太守閱塘]  
　　紹興訪事友人云越郡濵臨江海自本年夏間新昌及嵊縣蛟洪下注曹娥江水勢驟漲衝决塘堤致上虞西北鄉十萬湖田悉成巨浸哀鴻遍野萬口嗷嗷及水退塘董連某禀請省憲撥給巨金將衝决處修築完固九月十九日府尊熊再青太守親詣塘畔閱視一周并沿途諮訪民間疾苦事畢卽於二十四日回署 
[越中米貴]  
　　紹興訪事友來函云自安徽蕪湖米市弛禁閩廣各商相率裝運出口而江浙瀕海奸商亦聞風興起販之海外冀得善價而沽以致米價陡漲向來早稻礱米出售每升祗值三十八文者現須四十二文晚稻之米每升向值四十文現須四十六文貧民之數米而炊者無不愁鎖雙眉當此新榖登塲價且有增無减來春青黄不接又將何以保民食而救時艱乎 
[北通火警]  
　　北通州訪事友人云天久不雨物燥風高居民偶不經心輒易肇禍以致近日火警時有所聞九月十九日之夜更魚初躍殘月將升北門外十方沿何姓花廠不知如何失火一刹那間光燄熊熊高燭霄漢同時西門外某姓家遺火積薪亦兆焚如之禍時適狂風怒吼祝融氏益覺跋扈飛揚當經慕義坎善勉善永安及新城四街各水會執事人督率役夫分投往救正苦應接不暇忽東門外河東某姓家又以燎原告各水會以道遠未及馳往幸經鄰人汲水澆滅得免蔓延事後查知北門外焚去房屋五間西門外焚去草屋六間東門外則未及探悉居家者可不愼哉 
[蕪湖火警]  
　　蕪湖訪事友人致書本館云九月二十六日清晨城内縣前鋪花街某姓爆竹鋪因有葭莩親來自遠方殺鷄爲黍清話纒綿不意客漫不經心誤將烟煤吹落硝磺包裏一聲轟震卽見藍烟突發屋宇横飛𥔀砰震動之聲不啻天驚石破遠近居民呼號涕泣不知所措良久烟燄稍開洋龍水龍飛馳而至四圍安置汲水狂噴祝融始歛威而退然鋪屋數椽已變作咸陽焦土鋪主夫婦子女及夥客共七人類皆殉身火窟事後雇工翻出均已頭焦額爛腹裂腸穿令人慘不忍覩惟一十三歳之幼子適因事赴南岸得以幸免然全家灰燼舉目無親亦未免生趣索然矣傷哉 
[東粤官塲紀事]  
　　廣州訪事友人云入秋以來雨澤稀少前經府縣各官設壇祈禱迄無響應九月十七日雖得大雨一陣未幾卽止魚塍龍隰間仍未能沾足同歌十八日司道各憲設壇龍王廟竭誠跪求督憲譚文帥會同撫憲德靜帥自二十一日爲始禁屠齋戒親詣各廟行香爲民請命未知能感召天和否也○自奉旨籌辦積榖以來乞今已閱年餘粤省官紳雖經一再商議無如成見未融室道謀迄未見諸實事督憲譚文帥心焉憂之因念粤屬向非産米之區若不先事防維一遇飢荒民食將何攸賴爰倡捐銀二萬兩爲購備積榖經費復委李芷香直刺傳諭各善堂紳董飭向殷實鋪户捐募巨資廣爲採辦以爲將來有備無患之計有能慨捐巨欵者照例請給特奬以示鼓勵○督憲牌示云督標前營守備缺委撫標左營中軍守備嚴佳章調署撫標左營中軍守備缺委督標期滿武進士營用守備吕鎭鎧署理三水營二司大塘汛外委把總缺以廣州協左營吉利汛額外外委劉廣譽拔補永靖營右哨二司南山汛額外外委莫熊光飭回本任廣西左江鎭右營都司缺以補用遊擊王殿魁署理廣州協右營右哨頭司外委把總缺以該協左營儘先外委馬懋宗拔補○藩憲牌示云潮州府通判缺委候補同知黄寳田署理嘉應直隸州知州關廣槐撤省察看所遺員缺以候補直隸州知州周經櫆署理東莞縣知縣劉德恒調省察看所遺員缺以惠來縣知縣池伯煒署理題補大埔縣知縣范宗瑩飭先赴任 
[潞河近汛]  
　　北通州訪事友人云向例每屆八月各帮河運海運糧米由倉塲侍郎一律騐竣然後遄回京署供職本屇河運各船遲遲未至故倉憲尚在此間鵠候至近日始聞北河汛卒馳報江北八帮河運糧艘已駛過津海關連檣北上大約九月之杪可全帮抵壩矣○夏秋以來數月不雨農民望澤孔殷前經文武各官詣關帝廟設壇祈禱迄未渥沛甘霖州尊高刺史復於九月十七日在城隍廟竭誠叩祝然碧翁翁終未能唤醒痴龍普施膏澤也○菊花天氣風伯揚威鄉間拔木偃禾不可勝計居民旣嗟亢旱又遇風災困苦情形何堪設想耶○現當辦理冬漕之際山東應解明年河運漕糧已由糧道尚觀察分别委員押運計德正帮委池子春千戎臨前帮委何毓樸千戎臨後帮委徐越亭千戎濟前帮委王松泉千戎濟後帮委李俊臣千戎濟左帮委邵經三千戎濟右帮委趙丹林千戎東平帮委高榮齋千戎東昌帮委朱秋泊千戎濮州帮委吳晉三千戎 
[琴臺茗話]  
　　漢口訪事友來函云夏口撫民同知陳少石司馬蒞任已經多日所有從前寄押漢陽縣署之人犯現經縣主何蔚生大令飭差解回司馬逐一點名著管押候核○前者鄂垣工藝學堂總辦張次青觀察渡江舟覆幸遇救援事後念及江上風波終多險惡爰擬倡設快輪船三艘往來鄂漢兩埠利濟行人從此一葦可杭不必賦公無渡河之句矣九月十二夜漢鎭流通巷某姓空屋内被匪徒縱火致釀禍端事後傳聞此火實係某輪船水手某甲所放邇經統帶陳慶門都戎訪知立卽拘獲解交漢陽府署請府尊按例懲之○日前湖廣督憲張香帥聘書師某君來漢賃居太平會館比鄰某姓房屋聞係專繪漢鎭地圖想别有要用也○前者潛江縣土人與教民因事齟齬幾致釀成巨禍幸經地方官辦理得宜刻已相安無事矣○自大吏奏設夏口廳理事同知卽將清軍府署改造廳衙現雖雲斤月斧昕夕歸營然屈計工竣之期須在嶺上梅開時候也 
[滕王寒蝶]  
　　南昌訪事友人云邇來江西各屬匪類横行肆無忌憚不獨誘拐强刼之事時有所聞甚至折割採生無所不至是尚成何世界耶客有自上高縣天馬嶺來者言及彼處有一幼童年纔舞象某日送煤至外祖家事畢言旋途遇一匪誘同飲食迨至黃昏之後偕至荒僻 
 
 

Page 3

 
 
處薰以迷藥倒臥道旁被匪閹割其勢　有行人踵至匪遂乘閭逃逸其人見童大驚細認之識爲某氏子因就近報知其外祖星夜舁至縣署請騐縣主文芝塢明府騐明傷勢飭卽延醫調治次日童始醒詰以當日情形童稱被割之後匪人本欲拖棄煤洞中嗣見人至始怱怱而去并歴言被誘至某店飭茶某店食飯等情明府飭傳各店主到案訊詰匪之下落類皆茫然不知乃高懸賞格嚴密購拿至今已閱月餘尚無音耗○德化黄梅交界之處有一洲焉近日土人互思强佔訐訟不休旋由德化縣屬桑落鄉某監生投控藩署藩憲張筱船方伯批示云據呈黄梅縣民人葉正友勾串王豐保等糾割洲草擄人關禁如果屬實殊爲强横惟該監生等與葉正友等所爭洲地究有若干係何地名附近各洲何洲現歸何人管業何處洲地係兩造互相爭佔詞未切實叙明而所呈繪圖又未分别註載無憑查核仰九江府速飭德化縣卽將訊情形詳細禀覆並繪圖呈核一面分别關集人証研訊確情妥爲定斷究結具詳毋任混爭延訟 
[鍾山挹秀]  
　　金陵訪事友人云省垣米價惟六月中最廉至食瓜時已有日上蒸蒸之勢然每石尚不過青蚨三千翼糙米則僅二千餘文及中秋節後正當新榖登塲往年市價至此必略减不意今年日增月盛近更有加無已現在上熟黑稻每石需錢四千文次者三千六百文最次者三千文蓋以來源不旺且有奸商赴鄉採辦販運出洋若不及早設法防維不獨日後米價必將繼長增高并恐民食亦難爲繼有地方之責者將如之何○江寗藩署書吏每季例得支領紙張飯食銀若干兩某科書吏謝某骫法營私乘前任某方伯下車之始朦混舞弊攺季爲月冐領銀兩爲數不貲近爲恩藝棠方伯查悉吊查舊卷知侵蝕甚鉅除立予黜革外並檄飭江寍縣提案追繳歸庫謝知事敗罪無可逃遂投江自盡臨死倩同科各胥吏禀求免追方伯准之乃不予深究 
[軍節蒞申]  
　　前日鎭閩將軍善軍帥乘某輪船蒞滬昨晨命駕進城赴各衙署投刺至上海縣署時王欣甫大令飭丁擋駕蓋以示謙不敢當也 
[暫緩鶯遷]  
　　新任上海縣藍雲峯大令於前日到申後暫假英租界後馬路某縀莊小駐征驂本擬初二日挈眷進敬業書院公館今又攺期初五日遷入昨日縣署書差人等齊詣某縀莊呈遞手版謁見 
[移提定章]  
　　英美租界會審公廨讞員翁笠漁直刺歴准各署移提案犯照章將信牌送至租界領袖大西洋總領事署簽字屢被扣留詢以故則稱須俟議定章程再行核辦此巳紀諸前日報章矣兹悉此事由大西洋總領事華德師君與各國領事會同商議業已彼此允洽因於前日照會華官遵照辦理矣 
[起解命犯]  
　　命犯金杏卿毆斃朱裕昌經屍子朱友堂獲送上海縣署縣主王欣甫大令訊實收禁詳奉上憲批飭解省遂於昨日派差兩名會同民壯將金提出圄囹押解赴松江過府然後轉解省垣 
[上海縣署瑣案]  
　　船户楊阿二前投縣署控裕大小輪船局之通遠小輪船撞沈貨物等情旋由貨主陸秉鈞摺楊到縣控請追償前晚縣主王欣甫大令倩帮審委員馬清渠明府提訊陸供前雇楊阿二之船裝運菜餅五百五十擔計價銀九百餘兩被通遠小輪船撞沈後楊卽避不見面爲此扭乞訊追楊供小的之船被小輪船所撞止擬向之理論豈肯避匿求恩明察明府將楊阿二交陸帶出候提通遠船主到案再核○鄰民鄭華華前投英美租界公廨控汪海帆及汪之家丁李九並王方氏串吞田單讞員翁笠漁直刺將李九及王方氏兩人送縣王大令倩馬明府提訊李供小的係浙江台州人在汪公館當長隨鄭華華將田售與家主計洋銀四百元確由小的送去王方氏供徽州人陳賣田與汪係小婦人作中明府以此案情節頗多一時難以判斷遂飭將李收押王方氏交官媒看管候傳原告到案質訊○瞽者周丹陽曾投英美租界公廨控李牧潤借銀九百餘兩向索不還等情讞員翁笠漁直刺訊供之下判還洋銀四百元李抗不遵斷爰備文移送至縣王大令倩馬明府提訊李供稱此欵實係被人拖累務求交保出外清理明府飭押候周投案質訊○姚鳳祥投黄浦司巡檢署控葉長發調戲伊女某少尹將葉及包庇朦禀之地保胡蘭田解縣王大令倩馬明府提訊胡供小的充二十一保十三圖地保葉長發素來安分未必敢於調戱婦女實被姚誣控葉供姚鳳祥虧欠麫錢向索挾恨串令武生張錫庭投黄浦司署誣控小的調戲姚女素雲小的實無此事明府曰爾果安分黄浦司老爺斷不送爾至此卽胡保亦定有包庇事情遂飭掌頰四十下連葉交差看管候查明核奪○地基掮客馮振揚屢次盜賣地畝被人告發王大令勃然震怒立出硃單飭差往拘馮膽敢邀衆抗拒縣差添派夥役始得獲解到案禀陳一切情形王大令飭小心看管候究 
[上海巡局瑣案]  
　　時屆冬令宵小繁多狗盜雞鳴實有防不勝防之勢前日南市二十三七鋪巡防局委員邱盛兩二尹飭地甲傳鋪内各栅夫及支更夫至局諭令每夜於二鼓後下鎖凡有形跡可疑之人前來呌栅不得貿然放入務須詢明住址事故方准開行如敢故違或得賄縱庇一經察出定于嚴懲各栅夫更夫均唯唯遵諭而退○浦左洋涇鎭人陳永泉娶妻張氏本邑南市老白渡某小茶肆主張和生之妹也成婚未幾張母某氏卽邀令歸寗屢次往迎堅留不放因以張和生誘匿等詞赴唐橋鎭巡防保甲局中呈控局員王芝仙叅軍提訊之下張供稱胞妹阿英曾與鄉民邵阿炳私識前已控經爛泥渡巡防局老爺訊結此次不知是否仍匿邵處二尹諭令限日交案前日張將其妹尋獲送請招供二尹略訊數言卽傳陳到案具領○前夜十六鋪巡防南局委員曾鴻森二尹督率勇甲沿路偵巡比至花衣街見車夫陶某飛馳黑暗中未携燈火因叱令掌頰二十下以儆 
[法租界捕房紀事]  
　　新街某龜子所設花烟館畜有烟妓二口近被甲乙二烟客勾引潛逃龜子得悉情由立卽投報捕房旋經包探將男女四人一并緝獲解入捕房捕頭命押候解送公堂禀請讞員朱森庭明府訊究○前日傍晚有一小孩行至小東門左近迷失路途經巡街捕送入捕房翌晨捕頭向之查問自云姓張名阿福年甫十齡父親首在某處當馬夫現開桂仙戲館因被母親鞭責乘間逃出云云因暫留捕房候家屬前來認領○偷兒某甲潛至在姓家撬門圖竊適爲包探夥偵獲拘入捕房捕頭令押候堂期解請朱明府研訊○小偷某乙竊得洋傘一頂被包探夥拘獲連贓送入捕房捕頭令押候堂期解請朱明府訊究 
[美租界捕房紀事]  
　　昨日午後賭徒沈阿寳至北河南路天后宫前設攤誘賂適爲某號巡街捕所見拘入捕房捕頭令押候解送公堂禀請讞員翁笠漁直刺懲辦○昨日清晨偷兒張阿榮混入西華德路甬人某姓家竊取布衣適爲事主所見扭入捕房捕頭令押候解送公堂禀請究辦○昨日江北小竊何阿毛竊取外虹口某碼頭上貨棧中所儲舊鐵適爲某號巡街印捕所見拘入捕房捕頭令押候解送公堂禀請核辦○昨日清晨鎭江人王阿桂在北蘇州路東張西望適爲某包探所見向之盤詰言語支吾因卽拘入捕房捕頭令押候查明曾否犯竊然後解送公堂禀請訊辦 
[敬盼仁施]  
　　菊殘霜隕寒信催人哀雁嗷嗷深堪憫惻敝堂擬於月之下旬照章開廠煮粥兼須置備上等棉衣散給各貧户以爲禦寒之具統計兩項開除約需數千餘金而堂中旣無公積之欵又乏常生之業汲深綆短深用躊躇所望遠近諸君子　時施惠與物同春或追指囷之風或運粲花之舌量爲佽助一視同仁此則敝同人所不勝辯視者上海六馬路仁濟善堂董事嚴信厚葉成忠楊廷杲黄宗憲施則敬劉芬謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[越試初志]  
　　紹興訪事友來函云浙江提督學政文大宗師按試紹興示期九月二十六日考試闔屬生　經古並　　補歳　　　　題照錄於左生員經解題釋連山尚書逸篇考毛傳非毛萇作議世室考古學題靜虚動直賦以無欲則靜虚動直爲韻賦得　上青山古會　宵亭字五言八韻算學題今有三斜形鐵一塊大斜九尺中斜七尺小斜五尺以絲鈎大斜眞半問兩角高下各幾何朔食里差說性理題厥　　微匪靈弗瑩論周茂叔胸中洒落如光風霽月論策論題擬蘇東坡賈誼論學校貢舉議求賢策童生經解題履虎尾虎視眈眈大人虎變風從虎駁虞義虞翻論鄭解尚書違失平議小雅十月之交至小宛四篇毛解刺幽王鄭解刺厲王其義熟長秦晉爲成解古學題越民歳歳常豐　賦以湖三百里從訖唐爲韻賦得烏柏微丹菊漸開得丹字五言八韻算學題儀禮日入三商先儒解之已詳若以今日算法推之當在何時史記天官書書後性理題性者萬物之一源論形上形下論策論題蘇軾論擬韓文公讀荀子馭將策生員補歳考四書題則修文德以來之經題鞠有黄花詩題賦得卜居鏡湖上得湖字五言六韻二十七日考試闔屬生員通塲四書題則知所以治天下國家矣凡爲天下國家有九經策題趙岐謂孟子通五經尤長於詩書程子謂趙氏不足以知孟子然則趙氏果何所見而言歟試詳陳之詩題賦得藏書聞禹穴得書字五言六韻二十八日闔屬優生貢監錄科優生文題我且直之詩題賦得橘乍經霜味尚酸得霜字五言八韻貢監文題勾踐事吳詩題賦得家住城南剡曲旁得南字五言八韻通塲策題問孝士之法必有學規如朱子白鹿洞學規之外以何人爲善能詳舉之歟 
[南市瑣譚]  
　　前日南市大東門外生順靛青行主之小孩往觀高昌司賽會忽被剪綹賊將腕上所籠金鎖片竊去比及覺察則已杳如黄鶴矣匪徒膽大若此凡行路者可不愼哉○增祥馬頭福翔雲鞋店因各股東意見不洽於上月某日閉門歇業旋被各債主控諸縣署縣主王欣甫大令提訊之下判令將貨變價歸償前日有施某者議欲盤頂業已成交時有庖丁樂和生之妻李氏病臥店中忽於前晚逝世樂遂投縣署控稱妻子李氏突被多人驚駭致斃大令正欲往騐而樂又一再求免誠未知其何故也 
[英美租界晚堂瑣案]  
　　木作頭尤阿榮偕執事人張福亭控蔡玉生停工悔議前晚讞員翁笠漁直刺倩襄讞委員張司馬提訊尤臨審不到張供稱小的在尤處執業今年四月有房屋兩所包與小作頭蔡玉生承造當時估定二千三百五十八工每工計錢一百文另加飯食錢五十文限定九月初十日告竣今祗作一千六百餘工而工資已付過洋銀二百六十元不獨逾限且敢恃衆停工向論逞蠻不得已來案控陳叩求恩斷蔡供小的係本邑人向操梓人業今年四月十二日承造此屋由張議定計工給值並不承包當與作頭尤阿榮言明每工給小洋銀一角五分日給兩餐尤許之至八月底止共二千三百八十八工祗收洋銀二百三十元九月初二日小的因病回家迨病愈復來張已將小的所雇各工匠悉數驅逐另招他人工作向之找取工價洋銀一百二十八元二角不肯付給反將小的扭至一壺春茶館肆行恐嚇旋復控諸案下小的有帳爲憑求恩明鑒供畢卽將工摺呈案司馬展閱之下見所登數目兩不相符遂飭將蔡交保著原差押令兩造算明工帳禀覆核斷○陳萬湘控方士祺欠銀張司馬提訊之下陳供光緒二十二年方欲將某處烟館盤與職員職員不允方稱爾先盤下仍可租彼開設每月願出租價洋銀十二元職員許之立有契據至次年十二月復糾合職員股開源康潤小錢莊職員許出資本兩股彼出一股自去年正月開張至十一月方因案拒捕刃傷縣差逃逸無蹤職員稽查源康潤各帳已被用空洋銀一千零九十餘元兠收客帳若干更向職員妻室陳氏借去洋銀六百元立有借票烟館於今年正月退還積欠房租四月計洋銀四十八元此外及散失零物因爲數甚小姑不與較綜計共欠職員洋銀一千八百四十餘元各據呈電求恩究追方供小的係潮州人在虹口開設烟館歴有年所並無盤頂與陳之事亦未向伊妻室借銀至合開錢莊有合同爲憑然並未虧空洋銀求鑒司馬問方曰合同借票均由爾簽字憑據鑿鑿尚敢在此强辯乎答稱此事並非小的所爲求大老爺提中証人來案質訊方可明白司馬飭將方押候補提中証趙春庭陳再新代筆李賚卿到案再核 
[英租界捕房紀事]  
　　前晚有甲乙丙丁四洋人面色黝黑醉態瞢騰由洋涇浜一帶躑躅至四馬路掉臂游行横衝直撞見有妓女乘輿而過更覺肆無忌憚恣意驛騷某號巡街捕見之恐滋事端向前喝阻四洋人不服竟欲與捕爲難捕遂急吹號呌召集他捕一併拘入捕房捕頭詢以何國人民均瞠目不能答知其爲麴秀才所悮也遂著押候酒醒然後釋之使出○竊賊劉春山卽陸春山被英界包探顧阿六緝獲後解送會審公堂讞員翁笠漁直刺訊悉情由判令笞責管押所遺賊船一艘由水巡捕唐寳榮雇人舁入老閘橋北唐家弄捕房近日捕頭已議令變價充公矣 
[惠普雙弓]  
　　洙涇丁子馨善士爲嗣出子承宗求病愈助施粥洋二十元楊少芝善士求病愈洋四十元趙馥疇翁洋二十元裕全隆號來隱名氏助藥捐小洋二百角張太太施粥白米二石美意延年事無或爽巍峨九請請以此爲一簣之基也可上海六馬路仁濟善堂董事嚴信厚葉成忠楊廷杲黄宗憲施則敬劉芬謹啓 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
