# 1908 - 78 - 4912625

 

Page 1

 
 
   
 
 

Page 2

 
 
[上諭]  
　　二月二十二日奉 
　　上諭陳啓泰奏特參庸劣不職各員請分别懲處一摺江蘇川沙廳同知陳家能抗阻公事居心巨測海州直隸州知州恩芳性情乖謬不洽輿情高郵州知州江朝銘才力竭蹶措置無方前署泰州候補直隸州知州胡維藩愚而自用諱盜飾非漂陽縣知縣劉佐宸借賑漁利貪詐病民六合縣知縣李樂善嗜飲玩公諸事廢弛鹽城縣知縣席伯連闒冗無能御下不嚴前署泰興縣候補知縣劉思勤貪庸溺職積案太多署甘泉縣候補知縣陳元鑄處事顢頇沽染習氣候補知縣游毅之性喜鑽營不知檢束均着即行革職劉佐宸案關災賑情節較重著永不叙用元和縣知縣吳鏡沅精力頽唐難膺民社著勒令休致靖湖廳通判梁書祥遇事諉缷難期振作新陽縣知縣王熙宇性質粗疎不諳吏治均著以縣丞降補儀徵縣知縣陳誠才識庸懦文理尚優着以敎職歸部銓選准補武進縣知縣芳鎭查無下落久曠職司著即行開缺餘著照所議辦理該部知道欽此 
[宮門抄]  
　　二月二十二日召見軍機胡惟德李淸芬 
論說 
[論結社集會律（酉陽）]  
　　專制之國。以君爲主人。以政爲君之事。民不得議也。立憲之國。以民爲主人。以政爲民之事。民雖欲不議而不得也。君主立憲之國。以議政之權歸諸。民以行政之權歸諸大臣。以統治之權歸諸君。雖民權之重。不及民主。立憲。而議政則一也。蓋旣曰立憲。則政爲國之政。民爲國之民。民與國有密切之關係。即與政有密切之關係。民所議者無非政。無與於政者。不議可也。此立憲政事之性質也。 
　　憲政館訂結社集會律。殆根據日本明治三十三年之治安警察法。其開宗明義。固曰君主立憲也。而所定條文。則不嚴於别項之結社集會。而獨嚴於政事之結社集會。（限以百人不知何據云然）一則曰。成立之前。呈報地方官核准。再則曰。地方官得飭令解散或停。止夫政府之例行公事。無所用其議也。非例行公事。而政府之命令。實能饜服乎衆心。有服從而無反對。亦無所用其議也。至因政事而用議。因議政事而結社集會。其與政府意見相左可知。則政府與社會意見相左亦可知。天下是非。原無定點。以白爲。是即以爲黑爲非。以黑爲是。即以白爲非。政府旣有一定之方針。順我者是。逆我者非。則結社集會之必不得核准。即偶然核准。而終於解散停。止可斷言也。否則必與政府一鼻孔出氣也。或模棱兩可。而不爲政府所忌者也。或政府授意爲之。因借詢謀僉同之說。以欺朝廷者也。吾得 
 
 
 

Page 3

 
 
一言以斷之曰。自今以後。必無政事之結社集會。 
　　又曰。現任職官。有親蒞社會者。必向該管長官陳明。其未經呈准。及不守定律者。該管長官得分别懲儆參處。夫孰者可准。孰者不可准。憑何酌核。憑長官一時之意見耳。則不准者其常也。即准而列入。一言之激昻。片牘之戇直。則執法而隨其後。曰不守本律。則參處者其常也。屬員之升沈榮辱。聽命於長官。逆知長官所不喜。而以身嘗試。天下無此愚人也。職分以内之事。救過不暇。而更取職分以外之事。自重其罪。天下無此妄人也。吾又得一言以斷之曰。自今以後。必無親蒞集會之職官。 
　　官界旣不得蒞。則得蒞者殆必官界以外之人。然敎習學生不得也。學界旣不得蒞。則得蒞者殆必學界以外之人。然不通文義者又不得也。此外則爲商農。而商會農會。祗得議商農之事。不得議政事。此外則爲紳董。而議事會董事。祗得議單純之地方公事。不得議政事。然則通國之人。無一有結社集會之資格。苟有之。必得政府之特别許可者耳。吾又得一言以斷之曰。自今以後。必無結社集會之國民。 
　　雖然此爲專制之政事乎。爲立憲之政事乎。專制之政事。由君主組織。與社會爲敵。立憲之政事。由輿論組織。以社會爲母。與社會爲敵。則社會之勝。即君主之敗。必銷滅之而後快。以社會爲母。則社會之發逹。即國家之發逹。雖保護之猶恐不足。此二者。背道而馳也。乃明明許人結社集會。偏又特設一機托。令人欲結社而不得。其意若曰。吾禁其社會之名。而恣其自由社會之實。則社會爲吾害。吾予以社會之目。而收其監督社會之權。則社會爲吾用。誠哉政府之妙諦。稱爲專制可。稱爲立憲亦可也。惜乎高視闊步。持吾政事之短長者。尚非社會中人也。 
專電 
[電一（天津）]  
　　直隸趙州隆平縣拳匪餘孽勾串起事楊督恐山東等省大刀匪響應立命正定天津二鎭馳往剿辦並電魯撫等預爲防範 
[電二（北京）]  
　　政府電飭直督速查趙州土匪起事原因並令將防範不嚴之文武各員從嚴撤叅 
[電三（松江）]  
　　沈葆義在靑浦縣境手擒江北阿四官軍亦斃一艙長　　按昨報蘇州電係歐陽副將所獲未知孰是 
[公電（廣州）]  
　　中外同胞鑒日辰丸案蔑棄約章全國蒙恥請速普開國恥紀念忍辱聨盟誓死昭雪自治會陳惠普李戒欺等十餘萬人聨名泣 
緊要新聞 
[盛宣懷奏對路礦情形北京]  
　　十一日盛宣懷奏陳整頓漢陽鐵礦兩廠各節已錄前報專電其附片有云鑄鐵關繫路政軍政極爲重要所以東西洋有直接政府之辦法臣自經督臣張之洞奏交接辦以來漢陽廠務粗有成效現擬將督辦改爲總理衆商均舉臣充任臣雖多病刻刻思退而該廠官商各股多至千萬未便遽易生手俟數年後能稍獲利再按照定章由商公舉呈請督臣咨部札委並請飭下禮部另鑄銅質關防一顆文曰總理漢冶萍煤鐵廠煤礦事宜關防云云奉旨依議是日盛適因奉派仍充會辦商約大臣另具摺謝恩當蒙召見慈宮諭詢江浙鐵路自此次改訂借欵後紳民當可安靖盛對借欵由部擔認南中紳民諒不致再有異議慈又諭鑄鐵一事誠於軍械及鐵路材料均有關繫汝應重加整頓不辭勞怨即商約一事亦極重要在京無甚要事可早日出京訂約云云盛唯唯旋即退出聞盛因舊恙時發不可以風擬俟天氣稍暖再行請訓出京（山） 
[度支部存欵記數北京]  
　　度支部庫截至正月底止舊管新收實存庫平銀五百七十九萬五千七百餘兩實存庫平金八千七百九兩七錢一分實存銀幣二百二十五萬元實存銅元八十七萬三千八百枚（末） 
[籌議海軍近聞北京]  
　　十二日政務處會議時又提議海軍問題鐵尚書先言前請創辦巡艦一事所須經費度支部迄未議覆明知此項經費過鉅即合京外官紳之力無論如何籌措斷難就緖若開辦實官捐預計一年所入或可將巡艦先行開辦以爲海軍基礎澤公起而反對謂值此預備立憲之時忽開官捐斷斷無此辦法且所得有限於事亦屬無濟不必因此區區致傷政體云云張中堂和之於是在座者均以爲然因此實官捐一事已作罷論 
 
 

Page 4

 
 
至十三日召見軍機時慶邸面奏海軍經費昨日在政務處會議時多不贊成官捐奴才之意不如通飭各省切實興辦實業數年以後通盤核計所得之利必成鉅欵雖收效較遲究有把握惟各省同時舉辦需費過多擬令各省力籌其半其餘一半由部中接濟分年歸還以後所得之利悉數報部專供海軍之用無論何項不得挪移若目下遽開實官捐斷無此辦法慈諭實業一事雖確有把握恐得利總在十數年後海陸軍爲當今圖强急務何能靜待十年之後是日適度支部值日遂召見澤公瑞豐陳邦瑞三人諭詢此項海軍經費澤公面奏無論實業收效在後即此項開辦經費以接濟之半數言部中亦難籌備去年鐵良等所奏請之巡艦開辦費多至一千數百萬臣部屢經會議竟一籌莫展故遲至今日尚未議覆云云慈宮又詢及幣制澤公奏對大要主張七錢二分瑞豐則云旣定國幣似不宜與墨元相混 
蘇浙防匪彚聞 
[執法逃]  
　　陸軍執法官樊肇元因冤殺蕭艙長一案查得功名亦有不符經江督端午帥特派委員六人來蘇查辦并電請瑞方伯飭縣提樊先行解府乃十九日委員到蘇後方伯始用電話飭元和縣魏大令親赴盤門外吉祥里樊庽拘提則已聞風携眷遁去不知所之現聞上憲擬着樊之原保官交出云 
[梟匪賭]  
　　蘇鄉朱團橋東首陶家村爲長洲金匱兩縣交界之所近有梟匪王壽元董阿榮及其羽黨數十人賄通地保開塲聚賭日得頭資一二百金該村有陳姓陸姓三人被誘入局旋經父兄偵悉到塲拘回詎王等以三人負欠未淸拉至賭場懸打一晝夜勒出洋銀一百五十元取贖幸經人再四說項以三十元爲壽始得釋歸聞陳姓子傷勢頗重 
[縣令急]  
　　贛榆沐陽二縣交界之八地埝方近有梟匪潛匿結衆擄掠并鎗斃徐李氏家二命迨地甲范延春禀經縣主會同海防營弁率領兵捕赴鄉勦辦則梟黨已呼嘯遠颺該二縣即據情馳報省憲陳中丞批飭嚴限一月務獲究辦 
[海盜搶]  
　　浙撫馮中丞前日據寗海鮑國臣等電稱由甬購運雜貨洋貨約值五千餘元在象山洋面被海匪搶刼并被鎗傷三人事後訪得此貨交新溪頭吳紹貴等銷賣於仇家山大溪頭附近諸莊懇請拿匪追贓等語中丞以海匪如此猖獗後患何堪設想即電致駐甬呂軍門定海吳鎭軍一體嚴拿務獲 
[旅日華商反對抵制日貨]  
　　字林報載二十一日神户電云昨夜本埠華僑商會集議香港廣州電請合力抵制日貨問題華人領袖商號二十八家均有代表蒞會商議其意見均反對抵制之舉并聞香港等處有密使多人來日意圖聨合各華商協力抵制惟皆無效力云 
　　按華商所以反對是舉未知如何立說 
[中國在北滿之佈置]  
　　二十一日文匯報載柏林電云得聖彼得堡消息謂中國擬於黑龍江松花江會合之地建造一砲塞市鎭由此海參威哈爾賓兩處恐將受經濟上之損害云 
[農工商部奏陳辦理棉業情形北京]  
　　農工商部奏稱本年正月十一日接准軍機大臣字寄奉上諭（中略已見前報）欽遵寄信前來臣等伏查棉業一項向爲土貨大宗自各國棉貨日益精良未免相形見絀比年關册所載進口各種棉紡布疋絨貨等項歲值銀一萬五千餘萬兩漏巵之鉅深可駭歎臣部開辦以來首以整頓土貨爲要義棉業一端尤深致意於三十年四月間通咨各出使大臣調查各國商務曁棉業情形於三十一年二月間札飭上海等處商會傳知各商整頓棉業淸釐積弊於三十二年二月間通咨各省調查全國棉産種類曁歲收總額以備稽核各在案查各省産棉之區以江蘇之通州海門崇明太倉寳山等處爲最盛通海歲産約一百三十餘萬石崇明太倉寳山等處歲産約八九百萬石此外如順天之涿州薊州武淸良鄉各屬山西之蒲州解州綘州各屬河南之安陽洛陽靈寳鄧州各屬湖北之德安黄州漢陽各屬安徽之懷寗潛山太湖宿松各屬雖産額多寡不一而於種棉之法大都因仍舊習未能力求精進迭經臣部通飭整頓並采譯美利堅種棉法日本紡績規約札行各商會統籌改良辦法一面提倡工業奬勵織品於紡紗織布各公司呈部註册立案者罔不優加保護擇尤彚奬以期風氣漸開爲自保利權之計此臣部歷年辦理棉業之情形也此次欽奉諭旨通飭整頓亟應欽遵辦理臣等通盤籌畫提綱挈領擬分調查提倡保護三期辦法刻先從調查入手除通咨各出使大臣轉飭商務隨員詳查該國棉花種植成法并選購種子繪圖貼說迅寄臣部彚核外一面由臣部擬訂表式通咨各省將全境棉業情形再行詳晰調查遵式列表各省所屬地方土性宜棉者若干處業經産棉者若干畝歲收平均之數畝得若干量以何屬爲最多以何區爲最良以何種爲最嘉以及歷年穰歉分數衰旺原由及所出紗布歲額若干行銷能否暢旺比較洋紗洋布良楛優劣差别若何即由各商務議員商務總分各會分别考核彚報臣部續行遴派農科專門人員分往各省測驗天度之寒燠審察土性之 
 
 

Page 5

 
 
燥濕辨别種類之良窳采用泰西農學家選子交種培肥料去害蟲諸法集訊鄉農實行試騐務令人人知棉業爲大利所在其業經産棉地方固當研究改良競求進步即未經種棉之區亦諭令相土之宜量爲試種以興地利西北諸行省土性高燥地本宜棉尤宜加意提倡廣闢利源一俟辦有頭緖再由臣部通咨各省招商設立紡織工廠訪購新式機器改良織品務求精美期與各國紗布棉花相埒其出棉産地以及行銷處所並通飭地方官妥爲保護以資奬勵俟編集圖說擬訂章程再行奏明辦理奉旨知道了 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
要摺 
[伊犂將軍長庚奏練兵購械興學興牧商務工藝情形摺]  
　　竊奴才上年七月在肅州途次具奏豫籌新疆應辦事宜並沿途分别辦理情形一摺奉硃批著即認眞籌辦務收實效餘著該衙門知道欽此跪聆之下欽感難名奴才於上年十一月二十日行抵新疆省城因前奉諭旨飭令盤查新疆司道庫自應暫駐省垣先儘盤庫應查各欵目查明覆奏後始能赴任而前經豫籌應辦各事亦隨時分别辦理未敢稍涉怠忽所有現在先後辦理大概情形爲我皇太后皇上縷晰陳之伏查奴才前於陝西甘肅途次派委陝西武備學堂敎習山東試用縣丞徐毓麟曁賞還原銜前山東優貢知縣徐瑞麟前赴直隸山東一帶招募諳練新操兵目並函請北洋大臣直隸總督臣袁世凱指示辦理該員等先後馳抵天津承袁世凱允於常備續備軍内行文各鎭詢明願赴新疆者挑選來伊此項目兵經袁世凱訓練已成到防後即可爲新募兵丁模範並因伊犁地處極邊迢遥萬里恐各兵丁憚於遠行擬將曾爲正兵者作爲正副目兵曾爲目兵者作爲隊官排長許以開拔時照目兵出防餉章加給津貼並給安家銀兩已於上年七月二十七日附片奏明在案此項軍隊係由第三第四第六等鎭挑來共官弁九員學生二名目兵二百三十八名均於去歲秋操回防後開缺作爲伊犂新隊弁兵十一月初一日起支薪餉所用銀兩先由袁世凱籌欵墊給由奴才於户部奏准應在籌備邊防欵内撥還原擬秋操後擇日起程因購買東洋鎗彈未到並因奴才電令帶買號鼓軍衣以及軍用一切器具一時未能購齊本年正月經袁世凱飭借保定府營盤將所挑各鎭弁兵調齊選派隊官排長編爲左右兩隊發給安家銀兩將所購軍裝器械催齊並募押運軍裝護勇六十八名備補兵五十一名於四月初二日由保定府起行乘坐火車至河南鄭州換雇大車取道陝西甘肅至凉州甘州肅州以出嘉峪關踰戈壁至哈密由山南路至古城於十月初九日安抵伊犂防次並由陸軍部調來北洋武備師範畢業生成錦等四名亦隨該軍隊同到伊犁奴才因該弁兵由遠道挑選而來原爲改練新軍之基礎若以尋常兵隊無稍區别似不足以示鼓勵而昭激勸業由奴才電知署伊犁將軍廣福將該弁兵逐一認眞考驗改編爲伊犁陸軍模範營並由奴才檄派前由北洋調來之武備速成學堂正敎習王秀峯爲該營管帶官就各該兵丁所習技藝分科編挑成伍擬俟所招步馬礮工各項隊伍到後如出有隊官排長等缺即由模範營正副目兵内揀選考拔技藝純熟者擇尤充補俾有出路一面電知署將軍廣福督飭該管帶逐日勤加操練切實研究新法新理以開風氣而期日有進步又奴才於道經武昌時面商湖廣總督臣張之洞轉飭第八鎭統制四川松潘鎭總兵張彪代募童軍二十八名分習步礮工程等項技藝彼時限於無欵故祗各練數名嗣於蘭州途次接准户部咨籌議有欵遂於上年八月咨請湖廣督臣張之洞仍飭張彪於原練童軍外按照步礮工程營制添募精壯各成一隊另募過山礮兵亦成一隊共募四隊所需軍火器械口糧等項均照湖北章程辦理並函請張之洞選派人員管帶西來奴才抵新疆省城後又派委奏調之四品銜兵部武選司主事李心地前赴武昌謁見張之洞商請辦理乃該主事於六月起程後奴才即於八月初四日接第八鎭統制張彪電稱將步礮工程過山礮兵已各選練一隊於八月初一日成軍惟須俟將應用裝服器械製備齊全方能西行旋於八月二十三日接准張之洞六月十九日咨稱已將各隊所需軍火器械衣物等項一併查照湖北章程備辦計共選定四隊官佐目兵匠夫六百四十三員名並准咨稱此項兵隊係於鄂軍各協標營内挑選四百名其不敷之數派員在黄陂孝感兩縣按格挑募現已到省派委儘先守備朱其昌爲該四隊統帶按照功課章程督率敎練派員點驗成營所有四隊官長目兵匠夫薪工口粮衣袴等項飭局自八月初一成營之日日按月起支近於十二月初八日接准湖廣督臣趙爾巽咨稱朱其昌禀請辭差現已改派第八鎭中軍官兼四十一標第二營管帶官通判楊纘緖爲統帶該員曾在日本留學近復久帶新軍堪以勝任並准電稱已於十二月初四日自鄂起程搭火車至鄭州換車前進計算程期開春三月約亦可抵伊犁所有北洋武昌兩處募隊購械需用各項經費皆由奴才於兩江兩淮江蘇江西各省應解伊犁籌備邊防銀兩内滙撥應用又因新疆土著無多不能按照内地徵兵辦理且伊犁地處極邊利用馬隊查新疆東路一帶如古城奇台巴里坤等處人民素與關外風氣相近以之挑選馬隊尚屬可用查有奏調之花翎遊擊銜前山西寧武營都司姜國勝樸實勇敢久帶馬隊又查有隨同該都司來營効力之藍翎千總許章林前在廣東勤軍砲隊曾充砲目又在武衛前軍前直隸提督聶士成部下前營砲隊曾充砲官諳習砲學當即收錄於本年二月間按照練兵處奏定章程頒給募兵格式札委該都司等馳往按格認眞挑募乃哈密巴里坤等處堪以應選者仍屬無幾現經該都司等在於甘州凉州募足馬隊兩營砲兵一百六十五名合古城奇台所募百數十人待至明春仍可募足一營前接電禀於九月十六日自凉州拔隊十一月二十一日出嘉峪關分作六起前進現據電稱業已先後全抵哈密關外雪大擬令在哈密度歲開春拔赴伊犁又在伊犁綏定瞻德廣仁熙春等城有當年綠營子弟現在爲農之壯丁内亦可挑練當派前在湖北曾充常備軍砲隊督操官鄭巨川爲管帶官前往伊犁會同地方官遵照練兵處奏定募兵格式先募步隊一營近接來電業經選定二百數十名又奴才於途次留心合格壯丁派委伊犁軍標補用守備張德霖陸軍招募步兵一隊本年二月初一日成伍督飭專練新操總計津鄂甘凉伊犁等處選募人數二千四百餘員名擬俟奴才到任後再將伊犁滿洲錫伯索倫察哈爾額魯特等營甲兵曁軍標漢隊各挑一半留備巡防其餘額缺另挑合格壯丁一律改練新操足成一協之數遵照練兵處奏定變通制略遞年陸續加增自能逐漸成鎭惟伊犁鎭標同在伊犁境内軍標旣改新操鎭標亦應照辦查伊犂鎭總兵員缺從前本歸伊犂將軍節制旣建設行省後亦疉經奏明仍歸伊犂將軍節制現值邊防緊要如果軍鎭各自爲謀則號令不一必致呼應不靈所關匪細奴才已與陝甘督臣升允新疆撫臣聨魁咨函並商擬將伊犁鎭標馬步各營旗撥歸伊犂將軍統籌併練以一軍心而固邊域該督臣軫懷大局俱以爲然擬俟到伊犂 
 
 

Page 11

 
 
後核計人數餉數體查情形酌定改練辦法另案奏明辦理此奴才籌辦練兵之大概情形也 
分類新聞政界 
[咨請振米免繳半稅漢口]  
　　漢關道奉鄂督札開准江督端咨寗省現委知縣孫鴻猷赴川購辦賑米二萬石請於經過鄂省各局卡一體免繳半稅等因准此相應咨明查照云云桑觀察當即照會漢關稅司轉飭遵照（今） 
[巡警提調禀請賞假蘇州]  
　　蘇省巡警學堂提調兼辦總敎習王圻俊司馬具禀藩臬兩憲懇請賞假一月回籍省親所有學堂内經費結至正月分止計餘存洋一千三百四十餘元錢三百十四千七百餘文存源康莊摺交收支司事王復堂經管其軍裝向由武弁萬福勝經管所餘器物均已查點造册存案請派員代辦俾得就道云云（眞） 
[次帥赴任之先聲武昌]  
　　護川督趙季帥自奉次帥調任川督電諭後即電委重慶某局總辦徐觀察家保來鄂迎迓現徐已於十六日抵鄂矣（音） 
[更調縣令蘇州]  
　　蘇藩瑞方伯於二十一日懸有牌示云南滙縣知縣李超瓊已調補長洲縣所遺南匯縣缺即委候補知縣慶多署理丹陽縣知縣翁有成丁憂遺缺即委特科補用知縣羅良鑑署理寳應縣萬啟型署甘泉縣陳習謨均着互相調署（命） 
[巡警學生畢業回籍蘇州]  
　　崑山縣監生洪章綬新陽縣附生朱祖仁均由省城巡警學堂肄業現已畢業給領文憑後即赴臬轅具禀擬回縣辦理警察保衛閭閻請札行崑新二縣示諭遵照（眞） 
交涉 
[滬寗鐵路免捐之爲難蘇州]  
　　署郵傳部左丞那晋奉派商辦滬寗鐵路釐捐事宜已誌前報茲悉左丞已於二月二十日由滬來蘇即赴撫藩臬各署拜會晤談一切並赴牙釐局與朱竹石廉訪面商辦法朱廉訪以此事現有英使出爲要求將滬寗鐵路免抽釐捐惟釐捐欵項係解賠欵要需豈能遽予免抽究應如何辦法須俟左丞到寗時面商督憲核奪（禾） 
[新任瑞典公使過漢漢口]  
　　新任駐京瑞典公使興華君帶同隨員石郭等四人於十七日由滬抵漢庽法領事署十八日午後渡江拜會鄂督趙次帥暢談良久聞該使准於二十日乘快車往京履任（生） 
[考察軍政俄員抵寗南京]  
　　俄國欽派駐華帮辦軍政事宜萬特爾副將前日至寗暫寓德國領事署内旋即晉謁江督談話頗久未幾江督亦即答拜并設席督轅邀請赴讌聞萬君勾留數日尚擬赴蘇州淸江安徽江西等處游覽一周兼以考察中國軍政云（商） 
[請阻日人築路奉天]  
　日人在會寧對岸建設輕便鐵道通至八道溝一節昨由徐督電告外部故外部一面令東督詰問一面照會日使禁阻飭令作速停工（耒） 
軍界 
[籌配新軍餉項之次第廣東]  
　　粤督前據司局會詳籌定新軍餉項四十餘萬兩另編砲工輜各營經費四十萬兩當以所籌各餉係專備本年春夏間練成混成一協之需第一協成立後第二協之新兵即須於本年秋間續徵訓練至本年冬間即可編成一標三營步兵明年春間再編成一標三營步兵明年夏間更編足砲工輜各營明年秋間即可合成一鎭兵額惟編練成鎭餉項即須加增一倍其營舍裝械雜支各經費尚不在内合計約需加增百數十萬若不預謀於早日何以取給於臨時宜由各司局赶行通盤籌計將本省一切營支局支各欵項可裁減者裁減可節省者節省先籌出編練一鎭加增餉額活支的欵隨時詳報即核明隨時支用以便陸續加編各營事關兵餉要政各司局務當酌益劑虚悉心規畫不得稍存諉缷據此相應分飭各司局一律赶緊籌辦（子） 
[札派二旗赴蕪駐紥蕪湖]  
　　皖撫馮中丞因駐蕪巡防三旂調往廣德防堵蕪地空虚因又札調駐廬巡防二旂來蕪駐紥以資鎭懾聞該旗管帶張春元千戎定期月杪拔隊隊過江（儀） 
[分别兵匪之辦法南昌]  
　　贛省南新兩縣派駐城外應差站夫衆多其中良莠不齊動輙滋事現經沈護院諭飭南新兩縣將所有各站人數調查淸楚一律編製號衣每名各給一件令其常服以杜冒充並挨號造寫淸册具報警察總局以備查攷而淸匪源（曰） 
[江督飭查私製鎗械蘇州]  
　　江督端午帥訪聞泰州小海地方有丁盧義等私製鎗械該處汎弁宮培基不加查察難保無接濟梟匪軍火情事因特札飭蘇臬陸廉訪轉札該州詳細查究禀覆核辦（命） 
[委員辦理徵兵南昌]  
　　贛省兵備處現因辦理徵兵擬分派委員赴各屬會同地方官紳照章開徵業由總辦張觀察季煜禀奉沈護院諭飭就武備畢業生内擇員札派分往辦理以重軍政（曰） 
學務 
[中學另聘學監常州]  
　　常府中學堂學監劉百中君向在廣西龍州辦理學務去冬由中學監督屠元博君聘爲學監近因莊紳思緘接桂撫電催速往練兵仍邀劉君偕往現已轉請杭州陳君接充學監（小） 
[醫學堂改訂規則長沙]  
　　湘省官立醫學堂所訂課程規則未盡妥善現湘撫岑堯帥札委朱廣文廷利爲該堂監督並飭實力整頓以求進步現朱已將堂中原有課程及管理規則分别訂定並豫算該堂每年常欵約需若干定議一律改爲通學酌收學費業已據情禀請湘撫核示矣（敏） 
 
 

Page 12

 
 
[創辦普及學校湖北]  
　　鄂省官民所立各學校均抽收學膳各費大爲貧寒子弟所不便現由萬君棟臣邀集同志籌捐經費洋五六千元在桃花林地方創辦普及學校課程分高初兩等不收學費不限額數學生則一律走讀藉以體恤寒畯（音） 
[選送中學堂學生湖南]  
　　湘潭縣官立中學堂甲班生已於去年畢業所遺學額即由乙班升補遞遺乙班學額由高等小學堂長方君鶴欽挑選甲班中之程度合格者升送肄習（敏） 
實業 
[鄂督飭裁商務局湖北]  
　　鄂督札飭勸業道略謂湖北工藝局改設實習工塲原委監督程道頌萬現有要差不能兼顧亟應遴員接辦以專責成勸業劉道早已到任商會業經成立商務局應即裁撤一切事務責成勸業道辦理該局總辦孫道泰圻堪以調充實習工塲總辦月薪一百兩以資辦公所有該塲工程赶緊條築完竣尅日開辦至商務局現有文卷欵項應由該道等接交淸楚原領關防即行繳銷其餘員司等應如何撥歸勸業道委用或銷差候委由劉道禀議核奪除分行外合亟札飭該道即便遵照辦理（音） 
[選派匠赴皖湖北]  
　　鄂督接皖撫咨稱皖省創辦工藝廠需用製皮匠人請派精通製皮工匠赴皖等因趙次帥當即轉飭製皮廠總辦曾署臬選派張王二匠各給川資洋五十元備文咨送（音） 
[礦廠開鍊生銻長沙]  
　　湘省創辦純銻鍊廠業已將中路礦務公司生銻鍊廠歸併改爲華昌純銻鍊礦公司於初八日兌價承辦惟現在提鍊純銻機器一時不能到湘而中路鍊廠所存銻砂尚如山積祗得由華昌公司一併承辦暫行提鍊於本月十六日開爐所有中路鍊廠鍊費應由中路總公司淸理嗣後概歸華昌經収以淸界限（敏） 
[錢業分會成立漢口]  
　　漢口錢業商董葉東川齊相琴等現擬組織錢業分會以期聨絡衆情並延請袁國楨大令爲會長定期開辦（今）雜記 
[學堂工程舞弊之寛容南京]  
　　南京陸軍小學堂齋舍墻脚傾圯督憲諭將舊料價銀劃抵外虧短若干即行督匠賠繳以備此次拆改平房添支工料等情已誌前報茲悉此項工程係現署壽春鎭陶森甲觀察所經手故禀懇午帥從緩拆缷且謂工匠夏恒興等資本不豐頗難籌繳鉅欵哪令自行改造較易爲功現聞督帥已允其請業飭該署鎭迅速派員來寧督匠赶緊改造一面將委員銜名禀報查考至該署鎭所請記過之處旣經督匠賠修應即免其置議但須督飭委員不得再有减率致蹈前轍（小） 
[各帮烟店反對包辦膏捐蘇州]  
　　蘇城長元吳三縣煙膏捐經郭老五包辦後在蘇城東善長巷設局四處通查各膏店之捐數將前次所給之執照一律吊銷另給新照按照索費每店均增捐二兩三兩不等以致各膏户大動公憤經廣蘇豫三帮公同議定將前情公禀各大憲並以郭廷楨係假冒知縣求請查辦並請膏捐仍歸官辦（眞） 
[示禁船户盜賣客貨鎭江]  
　　鎭江關稅務司戴諾爾君據花生商人禀稱運貨日少實因船户盜賣商人望而生畏以致相率裹足等語當經按照原禀訪查屬實並函致監督劉襄孫觀察出示曉諭略謂商船公會之設原以船户運貨經過關卡每被需索留難不敢申訴故設船會給發旗照以資保護若船户盜賣客貨不特法律所不容亦爲公會所不許自應由道出示嚴禁云 
[蘇臬赴寗蘇州]  
　　署蘇臬朱竹石廉訪於二月二十一日到任曾紀前報茲悉廉訪因有要公須赴寧商辦是以擬於接印後次日起程前往云（眞） 
[知府逝世蘇州]  
　　辦理蘇城六門釐局候補知府那昌於本月十九日戌時在省病故（間） 
[經董吞欵之誤傳]  
　　本月十二日本報載揚州棲流所經董劉學乾虧欠公欵一節茲悉劉君已退董多年或此中另有人侵没而假名於劉抑或並無其事容探明續報 
淸談 
[糜費品。]  
　　興辦學務。則曰無錢。恢復海軍。則曰無錢。改良一新政。措理一事業。則曰無錢。是果然矣。抑知錢爲國民之汗血。其斂集也有窮。用則憑一已之念慮。其揮霍也靡盡。其用濫斯其錢竭矣。無已試調查其政府近日顯著之糜費品。如左。 
[任官]  
　　派逹壽赴日本考察憲政。已東渡矣。未久而有李家駒之改派。無論出爾反爾。先失知人之明。狐埋狐搰。更招無恒之誚。而數十萬考察大臣之經費。已如棄諸東洋之波。擲於西江之水。而絶無效果之可収。此其糜費者一。 
[交涉]  
　　二辰丸之交涉。已議結矣。賠償損失而外更有軍火之購買。無論以直作曲。國恥之堪羞。以粗爲精。代價之奇貴。而數十萬賠償購買之經費。亦如弃諸虚牝之地。置之無有之鄉。而絶無效果之可獲。此其糜費者二。 
理想小說新理想國（三續） 
[例証三]  
　　閱者諸君。須知所謂理想的國家。係古人隨意搆思。創成一種絶有趣味之奇想。大足啓發世人之智慧的。雖然。此等奇異之理想。大半成於哲學家宗敎家及有名詩人之手。有能實行的。有不能實行的。即如支那聖人及拍拉圖所創之理想國。能實行者也。（即上舉之二例）此種種想。在當時創之者。祗屬空想。然其後久久必有實行之一日。又如古人曾有創光線能照人臟腑之論者。其後列德言氏遂發明一種愛克司光線。古人有思人身當如鳥之能飛空中者。其後遂有輕氣球與飛行艇之製造。古人有思人身當如魚之能伏水中者。其後遂有潛水船與泳水衣之發現。此種下想。雖不得即稱爲理想國。然其大旨。正與我書所謂理想國略同。一斑能實行者也。閱者幸勿笑爲無稽之空談。而漫聽之。所謂不能實行者。如支那小說西遊記中孫悟空所執之金箍捧。牛馬王所用之芭蕉扇等。西人格致雖精。終不能搆造此等奇巧之物。又如西人創改良人種結婚新法論。驟聞之似頗平易。爲世界。學者所樂談。然欲研究而實行之。則有甚爲困難者。試再舉一例。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[哀情小說情海波瀾記（四十九）]  
　　院長年已六十許。面目之間。至有和善之氣。先詰問此女子之名姓。美芬具以實告。院長忽驚曰。美芬搿蘭士言已。立俯其首。又問之曰。汝之父得毋即亨司搿蘭士乎。美芬怪其何以知吾父之名姓。即應之曰然院長曰。然則汝之祖父。爲惠爾生搿蘭士矣。美芬不語。惟立頷其首。院長忽趨至美芬之榻前。力握其手。謂之曰。汝以我爲何人乎。吾名歐克。姓搿蘭士。汝祖之子而汝父之弟。蓋即汝之叔父也。美芬不意此院長即其叔父。乃大愕。自念幼時似聞父母談及。尚有一弟。不知流落何許。今此歐克搿蘭士。必眞爲吾之叔父。 
　　歐克搿蘭士窮詰美芬投海之故。美芬具以實告。至舉及惠爾生名字。立爲伯爵所屏之一事。乃掩面而哭。詎此歐克搿蘭士者。一聞此語。驟似有不可思議之思想。激發於心經之内。良久不語。至一小時許。乃謂美芬曰。汝勿哭。此事乃至易處。吾不難立以數萬磅濟汝及華特恩之急。然老夫别有至善之策。非但可以報汝投海之仇恨。且可復回吾搿蘭士家。應有之權利。汝勿多言。當一聽我之處分。美芬聞歐克之語。意至不信。數日之間。歐克搿蘭士。長日與美芬相對作密切之談判。斯時美芬病已大愈。遂出濱海之大醫院中。不數日。而倫敦之交際社會。閧傳遠近。無一人不知有克蘭夫子爵夫人者。 
　　老年之伯爵弗利森。欲與克蘭夫子爵夫人。舉行正式之婚禮。而子爵夫人亦竟許其結婚。倫敦之紳士貴婦。皆譁笑以爲怪事。一日。愛而文街伯爵之密室中。忽克蘭夫子爵夫人從内趨出。手携皮包一事。直至華特恩許。自承爲已死之美芬。華特恩怪其舉動之詭異。殊不之信。美芬乃一一述其原因於華特恩之前。蓋美芬之祖父惠爾生搿蘭士。本倫敦著名之富人。娶一美洲女子爲婦。而生美芬之父亨司搿蘭士。惠爾生當亨司未生之前數月。已與此美洲之女子反目。數听之後。又娶一英人之女。而生歐克搿蘭士。此英人之女。旋又與惠爾生離婚。而自往俄國之莫斯科。惠爾生居於倫敦。其所有之財産。悉歸一至密之友代理。 
本埠新聞要事 
[新任滬道赴蘇消息]  
　　關道蔡伯浩觀察刻已到寧聞須往蘇一行再行到滬履新 
[北鹽將次到滬]  
　　江督端午帥前因淮鹽不敷引運商購山東長蘆等處之鹽十萬引以資應用曾誌前報茲悉所購之鹽已由該處裝輪約日内到滬滬道梁觀察昨特轉致稅司俟此項鹽斤到滬即予驗放進口以便轉運鎭江交缷 
[洋商在内地開設行棧之交涉]  
　　所有洋商在内地開設之行棧經滬道迭次函致各領事飭令遷回租界均未允遵且藉口洋商之在該處租地開張棧廠者已由南洋大臣允准給發地契茲聞滬道昨又照會日本總領事謂日商織布廠一事迭經商請飭令遷移在案查該處因與租界毗連犬牙相錯難以劃分故由商憲約外通融允准租地祗准造屋居住不得設肆且所給之契係由寳邑列銜印給實與租界所給之道契不同總之兩國交涉全憑約章辦理務請飭令該商迅速遷移以符約章 
[蒙古學生來滬就學]  
　　蒙古喀喇沁親王特派委員護送蒙籍男女學生五名來滬禀謁滬道請將各學生分送各校就學梁觀察即將男學生撥送徐家匯高等實業學堂肄業女學生撥送西門外務本女校就學勸學的各董定於二十三日午後二時柬請滬道及蒙王委員與實業務本兩校校長及全體學生到所攝影以爲紀念 
[英領不允照給卹銀]  
　　鄉人李趨生被洋人海利槍傷斃命一案屍父李保保索償卹銀二千兩經滬道照會英領去後昨接復文謂此案若照悞傷論所給撫卹銀兩有限今索欵至二千金未免形同詐擾所請碍難照准 
[巡警避裁節糜費]  
　　城内一路一區巡警分局昨出牌示云照得城内淸道路燈局前奉巡局總辦汪札委專員辦理所收各項捐欵每月入不敷出由巡警總局每月賠墊至五六十元之多又復種種爲難莫可思議茲奉汪局憲裁併本委一手辦理以節糜費所有原定章程按月由地甲收捐以九六扣繳等弊及每名地甲月給工食錢一千文亦均一律裁除以補用欵之不足業經條議詳准在案着自本月起所有地甲工食概不發給抽收捐欵之九六扣繳亦即剔除以重公欵而彌短絀合亟牌示爲此示仰各舖地甲毋得再存希望誤起謡喙本委奉公守法實於萬不得已非不肯稍示體恤也爾地甲等其各一體遵照毋違 
[盜匪搶刼錢莊]  
　　前晚九句餘鐘有盜匪六七人各持刀械至英租界山西路義昌錢莊内搶去大小銀洋二百餘元事主即投報捕房飭令中西包探前往勘緝 
[洋人用鎗自擊]  
　　英租界南京路某號洋房内某西人不知何故於前晚用手槍自擊受傷頗重旋經家人訴知捕房飭探車送美界公濟醫院醫治不知能保全性命否 
 
 

Page 19

 
 
𤨏事 
[城内]  
　　實係誣控○巡警總局前解偷拆竹笆之陳五徐二楊小牛子三名到縣曾經訊明係原告唐立才誣控押候補提質訊在案前晚復訊楊供阜寗人年十九歲小的等與唐同做鐵路小工唐向小的等借洋徐二陳五不允小的畏伊兇狠當時借給洋一元銅元一千四百文後向索討唐先還銅元一千二百文因此懷恨即誣告小的等搶物拆笆求鑒徐二陳五供與楊同質之唐俯首無詞判唐笞責四百板限三日將洋交還再核 
　　自投羅網○縣西某客棧前晚有積竊陳家祥投宿昨晨將棧主婦之灰鼠背心竊去午後又至該棧被棧主陳松濤窺破扭至一路一區巡局經游巡官判責三百板並於身畔抄出洋三元先給松濤具領餘候收押究追 
　　搶奪首飾○韓登高包郎弟王道生搶奪林于氏金銀珠飾由高昌廟巡局解縣奉襄讞李明府提訊氏供前日早上在家梳頭韓使其妻向氏辱罵與彼理論韓即紏黨十餘人入内將氏兇毆奪去珠環金簪等物求究質之韓等均不認搶勿判各責二百五十板一併收押候查明是否搶物再究 
　　開點電燈○西門内虹橋迤西裝配電燈現已竣工於前晚起一律燃點 
　　唐醫護符○醫學研究會前晚集議擬照商會章程凡病家與醫家交涉須先將醫方交所評判如方中實有誤處斷不偏袒倘不允洽即送官訊究以免病家紏葛並先考試醫生確有實驗者給予文憑以爲正本淸源之計業已禀請滬道核准立案矣 
　　淸道韻示○一路一區巡警分局昨出六言韻示云照得各街弄口行人來往必經查有無知之輩渣滓任意潑傾甚至溲溺穢水臭氣薰蒸逼人現在天時漸暖實屬有碍衛生逐日飭令夫役分叚掃除潔凈以後居民人等亦當一律遵行倘仍隨處溲溺垃圾任便倒傾定即嚴拿懲辦决不瞻徇人情本局明白曉諭切勿視爲具文 
　　壽禮免驗○本月二十四日爲江督端午帥之太夫人壽辰昨日蘇湘鎭總兵叚日陞派員來滬乘吉和輪船賚送禮物因恐洋關留難故飭丁到道請給免單 
　　官事○候選直隸州州判王禹襄郵傳部高等實業學堂監學陸瑞淸兩廣同鄉會會長吳沃堯昨均到道禀見上海縣李超瓊昨日到道禀知由蘇回滬 
[南市]  
　　十年樹木○滬嘉鐵路車站頭地方現由該公司雇人在兩旁栽植楊柳昨已興種 
　　局員易委○糖捐局委員延太守一年期届茲奉蘇撫札飭回省察看另委姚本泉刺史來滬接辦昨已到差 
　　虐待婢女○滬北某公館婢女楊來喜前日隨主母趁輪往漢嗣在中途被責逃出在十六舖徘徊四顧由一百二十號巡士帶至總工程局飭令發堂留養待領 
　　一婦二夫○蔡老妹在申瑞良成衣店尋見逃妻王氏扭至西區轉解工程局審訊氏供念三年份被夫央蔡老泉等爲媒賣於申爲妻計得價洋五十元已生子女五口申呈上蔡之離婚書請察質之蔡供無賣妻之事判氏戒責二十下暫押限申交到媒証復訊　　養媳逃逸○龔王氏扭鄰婦張駱氏至南區稱十二日養媳薛秀林過門後忽於十六日逃出惟氏曾與絮語請究判令帮同尋覔　　貼還遷費○水爐同業徐順卿潘可尚凌毛毛周長壽等控南福園主陳德華順風樓主陳阿福違章添開一案昨由工程局孫裁判傳陳兄炳隆復訊判凌貼還德華洋三十元限期遷去炳隆亦照貼令阿福移往他處一併上結惟徐旣爲行頭辦事不善著罰洋十元充公 
　　車庽聚賭○車夫崔雙崔浦秀徐順興葛寳羅梁桂芳等在車庽聚賭被鄰人禀知南區拘解工程局判各戒責一百下所有搜出之銀元銅角一併充公 
[閘北]  
　　並非强盜○浦東總巡局緝獲之盜犯蔡亭香昨由巡警局孫裁判提訊蔡供在浦東高橋地方夥竊鍾姓家衣飾餘未犯案孫裁判以是處係寳山縣轄境判押候飭送該縣訊究 
　　不認誘拐○王如章控梁德秀誘匿伊妻經巡警局孫裁判提訊梁一味狡賴判仍還押候查明再訊 
　　控告姘夫○何楊氏控姘夫楊茂明拐匿前夫所生之女經巡警局提訊楊供並不拐匿判還押候再訊核 
[新租界]  
　　火警○愛文義路南池浜橋西首德和洋行木料棧房内於昨午一句餘鐘失火焚去舊木料數十根 
[英租界]  
　　分期還債○英商白克而延担文帮辦律師控奚朗如欠銀不理一案昨由公廨寳讞員與英巴副領事會訊原告律師供奚共欠銀八千一百兩經中人勸理還銀七千兩出立期票兩紙因原告不允控請追究訊之奚供與該洋人合股交易虧欠銀一萬二千兩前已付過五千兩餘須變産分期料理中西官判令交保分兩期交淸第一期四月十四交三千五百兩第二期七月十四交四千六百兩前交原告期票一併發還 
　　展限償欠○丁子威欠沈蘭閣銀洋不理被控訊押在案昨又由公堂提訊判展限三禮拜繳楚如違究辦 
　　欠銀延約○俄商拈孖治洋行控永豐祥號股東楊桂堂董琴軒欠銀不還前經公堂判交保限二禮拜繳銀四百兩在案詎董延約不交昨又提訊董投繳洋一百元餘求寛限判展限二禮拜如數交淸如違押追 
　　合股紏葛○趙承忠控鄭幹卿不還議單及借洋一案前晚由公堂提訊趙供與鄭合股開店後遭回祿將股單六折分派除收還外被欠洋一百十元尚有議單亦被吞没求追質之鄭供稱並不欠洋判鄭交保候移知商會查明再核 
　　百圓債欵○樂震田控余賢渭欠洋一百餘元前晚經公堂提訊判限三月初十日將洋如數交淸如違押追 
　　五千田單○沈文灝控潘蓉伯抵單不贖前晚由公堂提訊沈供潘前將白絲十包抵去洋七十元除收到外潘將南滙縣田單抵洋四千催贖延約求追潘供欠沈洋四千元有五千元之田單作抵求鑒判潘交四千五百元人銀並保限三個月交楚 
　　是何捐欵○洗衣公司董事周澤夫控王祥昇等串吞捐欵前晚由公堂提訊周供王等欠繳捐洋五百三十二元求追訊之王等均供並未經収捐欵求宥判王等交保向原告自行勸理 
　　不認行竊○洋人派立脫偕証人邱王氏等控細崽蔡采利朱林安串竊金表等物昨由公堂審訊蔡朱不認行竊判押候查明於禮拜四復訊 
　　寛縱主謀○曹寳康控王生連唆令學徒潘昌仁用藥水紙放火一案潘已訊押改良所半年昨由探將王解廨復訊判令交保開釋 
　　體恤拐子○何竹漁探李仲英拐騙古畫前經公廨訊斷押繳賠銀四百兩在案詎李在押二月仍未交出昨又解訊中西官以李無力繳銀判押滿半年了案 
　　賭棍質訊○廣西路申商總會賭棍汪小善王君甫因局騙陳阿秦洋五百餘元先後由探獲解公廨經中西官訊判汪押捕房四月在案王未訊結昨晨由探將汪王二人解廨質訊判汪仍照原斷收押王罰洋五十元發押捕房二月 
　　幼女見幾厚濟良所昨解幼女袁金珠到廨經王襄讞與美白副領事會訊女供崇明人被父母賣於法界俞姓家欲令爲娼因此逃出判暫留濟良所候查明再訊 
　　搶刦衣包○成衣匠某甲前晚九句餘鐘携衣包一個行經洋涇浜被流氓多人持刀恐嚇將衣包刦去並戳傷手指迨甲投訴捕房飭探往拿已逃往法界矣 
　　串賣婦女○秦立金控尤阿根胡柴氏串賣伊妻江素珍昨由公堂提訊判分别管押一年素珍交秦具結領回 
　　騙吞押櫃○趙廷卿控陸鈞賢騙吞押櫃洋三百元前晚由公堂傳訊原被告供詞各執判陸交保候查明實情再訊 
 
 

Page 20

 
 
　　自由○倪高氏控朱阿根串令伊夫倪振九逼勒賣娼昨由公堂提訊氏供屢被押入妓院今有狎客潘松鹿出資贖身朱又與夫串同多方梗阻求恩作主朱供與氏素來相識今氏又與潘姘識並無串同伊夫價賣情事亦未霸阻求宥訊之倪供詞含糊判朱具安分結開釋倪具離異結存查氏暫交官媒看管令潘罰洋五十元充作濟良所經費領氏爲妻 
　　夜合○梁蘇氏控李阿川拐匿伊女月仙至法界鼎康棧姦宿昨由公堂提訊氏供李哄女出外至紗廠做夜工詎被誘至法界客棧姦宿求辦月仙供與母同訊之李供另有人誘去求宥判李還押候補提人証於禮拜四再訊 
　　搶火○濮芳明控紀阿成乘火搶衣由公堂訊判押六禮拜又張成有等控孫阿二潘阿林乘火携物判押候查明再訊 
　　盜賣○寳源祥號控白岐臻盜賣地一畝四分四釐前晚經公堂提訊判白交保限半月内淸理如違押追 
　　火警○前晚十句餘鐘廣東路第八號洋房三層樓上失火旋即灌熄僅燒去頂　一間又十一點半鐘三馬路南首坐西朝東之恒豐祥衣店失愼延燒恒豐泰等樓房三幢恒豐泰店主王永林及十一歲之女孩鳳英因樓梯燒斷不及逃出慘遭燒斃　房傳保報驗經屍屬求免自行棺殮 
[美租界]  
　　水管爆裂○昨日元芳略西華得路轉角處之自來水管爆裂數丈由西捕回報捕房咨照該公司迅速修理 
　　馬車傷人○馬夫王寳根駕車至西華得路撞倒行人陳靜成碾斷左足由捕帶入捕房分别送醫管押 
　　婦人欠租○收租人戚某扭王張氏至捕房稱被欠租十餘元請追捕頭以案關錢債飭赴公堂呈控 
　　西婦放情○舟山路十五號門牌某西人控侍者李子香行竊鈔票一案昨由該洋人之妻投求開釋捕頭准之 
　　截獲小竊○江阿海竊靜遠街某粤人家衣物由朱包探截獲人贓送至捕房押究 
[法租界]  
　　中人舞弊○張聖盛前將方單托陳文朝向嚴桂記抵洋旋被陳串通余德榮私自向嚴贖出轉抵於某洋商多押洋一千元後又借洋贖出方單遂存在借洋人處以致　向贖無着曾經控由公堂判張將原抵之洋一千元及利息一併繳存公堂余多押之一千元押候措交在案詎余管押日久分文未繳原告昨又請追中西官判陳交保限五天將方單交案 
　　瘋婦竊衣○瘋婦顧李氏竊取客棧主婦陳錢氏衣服送捕解廨旋有氏夫顧金生偕氏父投案聲稱妻子發顚妄爲求恩給領判具切結領回管束 
　　押交騙洋○著名翻戲吳小徽汪阿方吳小二王惠南在鴻發棧局騙陶鳳鳴洋三百二十四元一案經公堂判令原告邀到唐關通質訊在案昨唐投案稱與原告是師徒被騙後由小的出場理論旋有惠南自稱是捕房中人亦出爲料理小的素與惠南並未謀面是實判一併押候將騙洋交案再辦 
　　限令遷居○羅仁南租永順錢莊房屋開設客棧積欠房金一百數十元控經公堂交保限理有案嗣因羅堅賴不交昨又提訊判限三天遷出欠欵免追 
　　火案暫擱○鈞昌棧保險縱火一案原訂昨日復訊適喇領事因有西商控案必須親訊是以暫停 
國外新聞 
[俄國鐵路政策]  
　　二十一日倫敦電云俄國大藏大臣在議院預算委員前演說建築第二西伯利亞鐵路與黑龍江鐵路之緊要謂此二事與政治上頗有關係不可再緩必於此五年内築造約計所需經費三六十兆羅布在此時期内國家防護事務亦須預籌特别經費三百二百十兆羅布故增抽新稅與招募新債二事恐終不能免 
[日本輪船撞沉]  
　　二十一日東京電云日本郵船會社之木佐（譯音）丸自亞水利（譯音）開行後中途與自莫洛安（譯音）駛出之希台夏希（譯音）丸相撞木佐丸立時沉没聞所載搭客二百三十六人中有二百人及船上水手四十人均無下落船上郵件亦均失落 
[俄海陸軍改革計畵]  
　　二十一日倫敦電云得聖彼得堡來電謂近日召集各地總督總兵官等來京之舉係欲詳詢海陸軍預備情形意將實施改革云 
[法艦亦擬游英]  
　　二十一日倫敦電云法國北方艦隊大約於法總統福雷利抵英時亦將赴英朴資莫斯埠遊歷 
[美國修改稅則之議]  
　　二十一日紐約電云紐約太陽報載美總統羅斯佛已得議院各首領允諾磋議一千九百零九年修改稅則事件 
[日本外交之一善果]  
　　二十一日紐約電云日本邀請美艦隊游歷之舉美人頗爲所感各報對於此事咸謂日本外交手段之巧妙云以上譯字林報 
[海啻革黨出亡]  
　　二十一日柏林電云海啻國内之革命黨人與佛明大將現均乘一法國輪船由海啻京城啟行將赴聖彼得堡 
[法總統遊英紀聞]  
　　二十一日栢林電云法總統福雷利將于倫敦匈留四日駐駕聖哲姆宮不日即赴温綏 
[法國亦邀美艦游歷]  
　　二十一日柏林電云法國政府邀請美艦隊于歸途時便道赴采堡埠游歷至此外歐州各國口岸恐未必能一一往游也以上譯文匯報 
[謝贈]  
　　昨承英美烟公司惠贈綾地五彩月份牌一幅設色鮮明圖繪精緻亦美術中之特色也書此誌謝 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
傳奇 
[无生生所著悲劇第一種血涙痕傳奇下卷]  
　　（彈涙介）奴家近日。託人定造了一口刀。與奴家寸步不離。影形相伴。想將吳良這厮。乘便刺死。雖朝磨夕淬。洩憤有期。而牆厚閎高。入門不易。幸虧奴家自幼學得縱高擊刺諸技。每日夜深人靜。便飛身前往。探視賊蹤。現已有了頭緖。意欲乘今晚三更時分。挨入花園。得便下手。昔者抽豫讓之劍。繡袞成殷。獻要離之羹。奇仇卒復。大抵列名刺客。從無出自閨門。奴家今日。以聶隱娘飛劍之才。抱費宮人彌天之痛。紅綃抹額。落劍底之桃花。金　團胸。舞風前之楊柳。倘能得手。也不枉韓郎當日。一片苦心。（哭介）哎喲。我的郎君呀。今日你妻子。替你報仇。你魂若有知。須要在冥冥中。保佑奴家方好也。 
　　（集賢賓）俺則索心頭醋味如潮湧。把涙珠彈與西風。傷心此恨。此恨誰能共。待宵來握緊纖葱。兜緊鞋弓。乳燕兒輕向枝頭縱。晚燈紅。把胸膛覷定。猛可的將刀送。 
　　（作望介）咳。此時還早。不便進去。待奴家去吃一杯酒。好壯一壯膽力來。（虚下）（丑貼艶妝扮妖姬引凈扮吳良上）（繞塲行介）（凈）只顧朝昏圖快樂。那知禍患　伏蕭墻。（坐介學生吳良。自從韓拂疇害死。後滿擬將自由花収回受用。不料那厮躱避無蹤。至今尚未尋着。好悶人也 
雜箸 
[藥物學綱要緖言]  
　　歐西博物學家統計世界上之物類。草木凡十五萬種。獸類四萬種。鳥類萬三千種。魚族萬二千種。虫豸二十八萬種。腹行者八千三百種。礦物界之原始礦物。（如滑石雲母等）沈澱礦物。（如水石膏明礬等）金屬礦物。（如砒硫黄水銀五金等）有機礦物。（如琥珀石油石炭等）亦各數十百種。若者可入藥。若者不可入藥。芸芸萬。彚豈個人享有之寒暑歲月。所能盡悉哉。莊子曰。計人之所知。不若其所不知。 
　　日本藥學家鈴木幸太郎氏。用韓昌黎提要鈎元之法。於無量數物品中擇藥。品之最要者二百六十餘種。每種先言産地。次言生理作用。次言醫治作用。顯而要。簡而賅。顔之曰藥物學綱要。 
　　吾國本草綱目。收藥至千八百八十二種。加以後人續增之藥品。幾二千 
 
 
 

Page 27

 
 
種。二千種内。奇謬而無裨實用者。約十之五。（如犀角。羚羊角。龍骨。虎骨。人参。龜板。鼈甲。金銀箔。眞珠。石膏。雲母石。白石英。紫石英。滑石等皆。絶功無用之物也。又如金汁。童便。人中黄。人中白。秋石。紫河車。紅鉛。免屎。夜明砂。龜尿。鴿糞。皆不堪入藥之污穢物也。又如燕窩。阿膠鹿膠之屬。稍有潤内皮之功用。不過與猪蹄雞蛋白相類。皆由藥價昴貴。而信用過當之物也。）稍有功用。而言之未得其當者。約十之四。確有醫治之實效。而僅知其粗未抉其奥者。約十之一。故本草一科以今之藥物學繩之。皆成鹵莽。困後學而墮良材者。數千年於此矣。 
　　是書論藥品。抉髓掄精。推闡凈盡妱某症用某藥。功大而速。某藥則功小而緩。二藥功用等。則區别其有毒無毒。而有毒者抉舍去之。其分析形性。不遺餘藴。無隱不顯。無微不彰。譯以供世。其諸二十一行省方脉家之導師歟。無錫丁福保識 
禀牘 
[陳統帶爲改良營制事上瑞督辦禀]  
　　標下統帶蘇省巡防隊飛划水師各營旂兼浙西江海内河鹽捕等營營務處日本陸軍畢業學生陳得龍謹禀大人閣下敬禀者竊標下猥蒙憲恩委令統帶蘇省巡防隊飛划水師各營旂遵於本年二月初四日接統任事業經具報在案惟自接統以來留心調查覺各營外表内容均極腐敗標下身膺斯差整頓之責自無旁貸用敢冒昧將飛划廢弛情形及亟應改良大概辦法先爲呈明幸垂察焉竊以營制之組織貴乎整齊兵數之衆寡要在適用查飛划各營旂章制極爲亂雜一軍之營與營不同一營之哨與哨又異如中營官兵計三百零五員名左營官兵三百十九員名右營官兵三百三十一員名前後旂各二百九員名似此章制紊亂最足淆人聽聞即稽核一切亦屬不易且飛划人數極少每船祗有兵五人駕駛甚緩設遇陸單每船祗可登岸三人尤嫌薄弱誠如督憲飭查徐錦堂劣迹札内云非按船酌加勇丁改編營制無以致匪死命此誠確論至飛划各營旂一切積習相沿已久欲圖改良必自改編營制始俾人人耳目一新精神煥發從前積習掃除盡凈後再逐加整頓庶可練成節制之師此營制紊亂亟須改編之情形也又鎗砲爲軍人之性命旣可保衛已身復可殲除敵命鎗砲依人之動作以顯其長兵丁藉鎗砲之靈便以逹其用誠有相須甚殷相得益彰之妙查飛划各營旂所用火器有前膛來福鎗有後膛馬蹄砲九响毛瑟五晌黎意等鎗並有土砲劈山砲廣莊砲惟中營來福鎗尚有刺刀其餘各鎗均無刺刀又無皮件甚不適於近戰之用其管理法官兵均屬不解以致各鎗砲銹澀不靈内以來福鎗爲尤甚各鎗零件多有缺欠餘如表尺準星尤爲損壞甚至有數碼模糊莫辨者似此毫不講求致有用之鎗枝漸成廢朽之棄物現在各國講求火器精益求精每有戰爭全賴火器之靈便以爲取勝之資飛划營係專爲捕盜緝鹽而設不必與陸軍相提並論然現時匪盜所用鎗械均稱靈利若仍用舊有廢棄無準之鎗相抵禦非特徒縻彈藥轉恐貽誤事機所有飛划各營旂原有槍枝應由標下遂件查騐擇其尚可操用者添設鎗匠修整完全並補領刺刀皮盒等件仍舊留用其餘損壞不堪以及朽廢無準者則悉數解繳另請換發俾可稍有把握再各營旂與匪交戰曾有損壞鎗枝情事亦經飭查應俟各營具報到時再行核辦此鎗械杇壞亟須酌換之情形也又水師與陸軍雖屬不同然斷無不學之將不練之兵而可以禦侮靖亂者查飛划各營旂平時概未操練其進退攻守戰法以及持鎗射擊估計瞄準各法茫然不解即鎗上之表尺亦不知爲何物遇有戰事不過持鎗射放而已無怪射擊之大失效果如此廢弛實所罕見所有飛划各營應俟改定營制後在省設立水師敎練所一處並不另請經費由統帶按照水師應用操法預立課表抽調操練期成勁旅此兵不知操亟須訓練之情形也又服裝於形式精神上極有關係每軍自應歸爲一律以肅軍威查飛划各營旂兵勇服制向無定式所有號衣等件多係自置顔色式樣紛歧不一遇有點驗情事僅着號衣有用色巾裹頭者有戴小帽者有廠頭者有穿靴者有着鞋襪者參差不齊無過於此平時或穿長衣或着短服襤褸情事尤難寓目實屬有損軍容所有官兵服制亦俟營制議定即行核議俾能一律惟各兵餉糈微薄若責令自備服裝似覺不便嗣後可否每年酌發單棉衣褲並靴帽各一套用示體卹此服制歧異亟須改訂之情形也又薪餉爲官兵養瞻之資似宜稍從豐優方足責其效命查飛划各營旂薪餉爲數本不嫌少惟近年薪桂米珠百物踊貴似覺不敷現在從事整飭自宜酌量加給藉資鼓勵至於如何加增應另核議此餉糈不豐亟須酌加之情形也又師船專供捕匪緝盜之用自非堅固不足以備駕馭查飛划各船均有月修之費隨時修整尚屬可用惟關快船一艘日久失修每遇風雨四處浸漏船底亦間有浸水情事非將船身上岸修整不能備用現據關快哨官陳俊培估報該船上岸修整共需洋二百十六元有零等情所有關快大修之費亦請酌發俾資修整此關快失修亟須整理之情形也又旂幟之作用乃標明營隊之識認若用以壯觀瞻炫耀人目殊失本意如陸軍每標祗用標旂（面每營祗用營旂一面足爲引證查飛划船身極小每船懸掛旂幟多面大於船身顔色式樣分岐不一平時旣失雅觀在戰時尤易招惹敵目殊欠妥協所有旂幟式樣應俟核定營制後再行擬呈此旂幟紊雜亟須改良之情形也以上所呈各節係舉亟應改良之大端餘各官長之不諳訓練兵勇之老弱濫竽軍紀風紀之不肅嚴内務勤務之不研究種種廢弛難以枚舉揆厥所以致此之由實緣各統帶管帶等員不通兵學不諳訓練遇事因循罔知整理遂致養成若此廢弛之現象致令匪盜玩兵動敢抗拒標下現旣接統是軍自應擔任整頓之責旣不敢存五日京兆之心因循敷衍復不敢懷趨易避難之見遷就偷安惟有不避怨嫌不辭勞瘁其應行改良事宜審時度勢分别緩急次第舉辦俾可漸成完全節制之師庶幾兵歸實用餉不虚糜除應行改良各事宜隨時禀承憲台次第另案詳辦並禀報撫憲及咨營務處查核外所有飛划各營旂廢弛情形及亟應改良大概辦法合先禀請大人察核標下係爲整頓營務起見是否有當仍祈訓示祗遵謹肅蕪禀恭叩崇安伏乞垂鑒 
 
 

Page 28

 
 
   
 
 

Page 29

 
 
   
 
 

Page 30

 
 
   
 
