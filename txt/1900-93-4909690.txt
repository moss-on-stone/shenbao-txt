# 1900 - 93 - 4909690

 

Page 1

 
 
[勸募印度振捐] [  申報館協振所啓]  
　　印度自前歲突遘奇災遍野哀鴻死亡相繼迄今沈災未澹嗷嗷待哺者計有五兆人之多先由英大律師担文君致函本館請爲設法募捐而英總領事霍畢蘭君又復繕寫華文馳函告急兹將原函刊於本報後幅竊思救災恤鄰古人所重自昔秦輸晉粟越饋吳糧簡册流傳稱爲盛事况曩歲中國晉豫洊饑外洋樂善之士曾捐助巨金全活甚衆今印度亦遘奇荒揆之理尚往來之情自應代爲籌募四方好義君子想能不分畛域慨解囊金俾本館協振所得不負英總領事殷殷委託之心而印度災民亦得受仁粟義漿之賜引領延盼九叩以求倘荷慨捐請卽交本館協振所掣取收條隨時彚解並當另錄清單以清眉目虔叩仁施諸維德鑒 
[附送捐册]  
　　廣益善堂常年勸募施醫給藥等費昨以捐册送交本館請爲分致閱報諸君本館以事關善舉義不容辭爰定於今日隨報附送想海内不乏好義之士諒能解囊相助傳善舉得以蟬聯也此啓 
[原王照功罪]  
　　王照康黨也當康逆未經敗露之際同在京邸商略陰謀及事發而逃則又與梁逆同往日本蹟其種種行止實不能辭黨逆之名罪誠有之功於何在曰爲其與日本木堂翁筆談時直揭康梁二逆隱情頗有悔禍輸誠之意也執筆人曰嗟乎如王照者尚得謂之無罪乎哉夫王照僉人也其謀深其計毒當與康逆同惡相濟之日上書請皇上奉皇太后游幸日本藉以問俗觀風彼豈不知國不可一日無君窺其心葢欲俟乘輿出京斬木揭竿突起而竊大寳耳迨入陳黼座奉旨留中明知此計不成大事已去彼康逆之謀奪聶軍門兵柄矯旨召袁中丞入内偪脅皇太后以弑逆之罪陷我皇其計拙而迂洩之卽可以赤族故佯爲齟齬大呼能爲狄仁傑不能效范睢以明身雖入於黨中心仍忠於君國照誠狡矣哉然則事發之後梁逆曷爲而尚肯偕之遠颺曰照之奸才不特非梁逆所可抗衡卽康逆亦萬不能及彼葢思得照以資臂助尚可暗肆逆謀苟照而離心是自翦其羽翼矣事安得成故不惜携手偕行依舊結爲死黨觀其筆談中謂在日本時梁逆防閑嚴密一言不許妄發一步不許獨行明明愛之而又忌之苟非才足以制康梁何至若是然則照固其罪難寛而其功亦毫不足錄乎曰亦正有一節可取當康逆畏罪出亡營兔窟於海外妄謂曾奉皇上衣帶詔圖去皇太后以冀國勢振興爾時不特外人信之華人信之卽皇太后亦未嘗不聞而將信將疑今照乃鑿鑿敷陳謂康逆之令袁圍頤和園皇上實所不知卽密詔亦康所僞繕此語一出而中外之疑圑可破兩宮之慈孝益昭卽康梁二逆之詭計陰謀亦因之而披露卽此一事照亦當可略蹟原情矣而我乃獨爲照惜焉夫照緣悮薦康梁以致家破身亡流離顚沛及此已悔莫能追矣日受梁逆之壓制欺陵如坐鍼氈如囚狴犴其苦亦無以復加矣照果有悔禍之心不妨陽與梁親釋其疑慮而後徐圖機會制其死命以報平日被侮之仇怨以明歸向皇太后及皇上之眞忱事成則重返宗邦可得高官厚祿卽被日人所執下之獄中雖致喪身亦可使流芳奕襈彼洪鍾宇僅一小邦下士猶能尾金玉均至七年之久不露聲色乘機致死　申江豈照而反不能爲此乃不此之務而惟以區區私忿積不能平信筆所如傾筐倒篋致大逆不道之罪犯藏身益固更無法以使之就禽徒自憂不爲日本所容太息咨嗟傾吐其牢騷抑鬱嗚呼何躁妄淺露竟若斯耶我葢諒其罪之尚可寛而不能不惜其計之適相左已或曰康梁事敗之後彼依草附木者猶日逞其譸張之技鴟義矯虔訕謗宮闈妄干非分以視照之自知愧悔直揭陰私孰智孰愚誠哉相懸天壤矣則笑應之曰若而人者雖欲依附康梁以肇亂彼康梁直唾而棄之耳烏得與照同年而語哉於是備錄此說弁諸報端題曰原王照功罪功耶罪耶執筆人雖欲定之亦惡從而定之 
[勝負靡常]  
　　華歴本月初八日倫敦來電云刻有英兵五百九十一名在來的司布埠被搭浪司華列人所敗以致士卒十人殉於是役此外負傷者七十五人餘人悉數被搭人所擄英帥遣武弁格搭格拉偵之全無蹤蹟乃廢然而回先是初六日搭軍綂帥非理罷捱率同部下兵士七十二名行至巴囂府英帥揮兵圍裹兵刃旣接非理罷捱及兵士七名殁於陣上傷者八名被禽者五十四名亦見用兵之道勝負靡常矣 
[沙塲暴骨]  
　　英人與搭浪司華列交戰後死傷之數前曾綜紀報端兹閱日本報言之更詳爰照譯之計自開戰之始至西歴本年三月二十四日止將校之殁於戰陣者共二百零一員士卒一千九百二十六名負傷者將校六百四十員士卒三千七百十五名陣前失散者將校一百五十員士卒三千三百七十一名總計一萬五千四百六十二員名此外染疾而亡者將校三十九員士卒一千一百八十六名因傷殞命者將校四十四員士卒四百七十名唐人詩曰憑君話封侯事一將功成萬骨枯沈痛之詞幾於不忍卒讀矣 
[德藩回國]  
　　日本某日報云德國親王亨利氏遊歴中日二國觀政采風兹已遊倦而歸旣抵柏林士民道左驩迎幾與凱旋無異亨利氏乍浣征塵卽陛見德皇奏陳擴張海軍之事 
[電車新製]  
　　日本某日報云日人伊藤啓一郎及山根恒三郎新得一法用水力電氣行駛飛車刻已糾集銀幣四十萬圓就雲洲試辦矣有見者謂所用電機可抵馬力八百匹亦神矣哉 
[節鉞將回]  
　　金陵采訪友人云正任兩江總督南洋通商大臣劉峴帥久任三江士民愛戴前奉詔書入覲啓行之際官紳士庶攀轅無術咸冀天恩浩蕩依然還我使君迨本月初六日省垣接京邸電音欣悉峴帥入覲龍光天顏有喜慈闈聖主重念東南特沛恩綸令仍返兩江任所峴帥亦繫懷舊治不忍久滯京華卜吉初八日請訓陛辭秉節南下一時官紳士庶同聲驩抃准備月圓時節爭迎黄相歸車 
[關心民食]  
　　廣州博聞報云去年聨和公司禀准大憲運米出洋嗣有崇正善堂紳董陳啓沅等以聨和罔利害民具稟督轅諄求示禁督憲李傳相批示曰據禀聨和公司販米出洋專利病民等情本閣爵部堂詳查檔案博訪輿情知粵東地隘民稠以本省産米濟本省民食僅及十分之四不敷六成賴暹羅越南運入者約十成之四賴廣西江南運入者約十成之二本無餘粟可濟鄰邦惟粵出洋數百萬衆散處新舊金山等處必購食粵産絲苗油黏等米始免 
 
 

Page 2

 
 
疾病同爲本省子民未便斷其接濟是以張前部堂奏明以五十萬石爲限而抽繳本省積榖經費每石一錢爲備荒之用兼權並顧意美法良嗣因粵中米貴又經前部堂禁遏出口係爲專顧本省民食起見亦係因時制宜至譚前部堂批准弛禁每石於積榖經費外加收緝捕圑練經費四錢本亦無甚流弊惟不歸九龍拱北兩關查騐而令聨和商人承攬先給空白運照令其自塡并准自行截緝私米其中恐有朦混影射尚應切實講求至該商原禀所稱加十倍運米入口一節查每年米商自購洋米及廣西江南之米本已不止此數該商所稱由彼運入之說乃係影射空言實不足信本閣爵部堂審度設禁弛禁兩端似宜酌中定斷以本省米價貴賤爲衡如每銀一圓可購市米二址八觔以上自可准運出洋仍照每年五十萬石爲限由九拱兩關稽核限内限外分别去留如每銀一圓購米不及二十八觔卽當停其販運以顧本地民食至此項米石應否仍照張前部堂原案飭令各米商照加三項經費無論何商均准領照分運以杜專利抑或另定承餉領照章程不准包攬十年不准自雇巡丁查緝仍准該聨和商人承運之處仰廣東布政司會同善後局妥議切實辦法詳候核辦毋任猾胥奸商朦混圖利致累民生而拂輿情切切亦可見其關心民食洞燭本原矣 
[阻撓郵政]  
　　蕪湖訪事友來函云安慶省垣郵政局由蕪局派人分設近因民局不肯遵章挂號遂禁止代遞包封民局禀諸地方官辭以無權辦理於是議論紛紜激而思逞本月初三日總理蕪湖郵政局之墨稅務司接得彼處郵局函禀略稱某日郵差至輪船接得信包忽被民局中人要路强奪等情因卽電致安廬滁和道一面電請皖撫鄧大中丞及京師總郵政總辦赫鷺賓榷憲咨行總署謂民局膽敢如此行爲地方官又不誠心保護郵政恐難復行云云未知總署如何回覆也 
[武林火警]  
　　杭州訪事人云本月初四日半夜時省垣太平坊金波橋畔弄中戚姓家忽兆火災戚向業成衣是夜更魚屢躍刀尺方停相率至廚下煮點心遺火積薪致釀焚如之禍毒燄旣熾警鉦亂鳴是處地近道轅文武印委各員聞警之餘急率同差役勇丁舁洋龍馳往上下城各義龍亦整隊前來分頭施救約歴一點鐘許始火滅烟消計焚去房屋八間鄰居某薙髮匠當火熾時深入黑甜鄉比醒來樓梯已斷乃從樓窗躍下傷及右足頭面亦被火灼傷 
[浙省官塲紀事]  
　　杭州訪事友來函云本月初三日藩轅牌示義烏縣知縣缺輪委候補知縣汪元龍署理永康縣知縣缺輪委大排試用知縣趙登詒署理常山縣敎諭缺委舉人就職敎諭蔣敬時署理孝豐縣敎諭缺委大挑敎職黄瑞虞署理初五日牌示雲和縣典史缺以廻避卽用典史董人俊請補江山縣典史缺以廻避卽用典史黄昌祺請補桐廬縣典史缺飭新選是缺之劉希彥赴任寗海縣典史缺以新海防遇缺先用典史陸爾長署理○准補江山縣周大令緒益本充牙釐局文案差現奉藩憲惲菘耘方伯飭知赴任遺差委江大令澄接辦○候補府周太守志靖交缷湖郡釐捐總辦後已於某日來省稟到旋奉臬憲委充讞局總辦太守奉札後卽擇吉到硑○浙省二批地丁京餉現由藩憲惲方伯札委龍游縣縣丞龍二尹斌管解本月初六日兌銀釘鞘運署鹽課京餉由世都轉札委候補運判周分轉鼎亨管解亦於是日兌銀暫寄外庫以便擇吉起程 
[鴛湖桃汛]  
　　嘉興訪事友人云東栅口左近道士某甲忽患癲狂之症醫治無功竟於某日之晚奔至雙溪橋畔聳身躍入中流時當月色昏黄無人知覺次日有人瞥見告知其妻往認屬實乃卽備棺收殮臨流痛哭悲慘逾恒聞者謂與華周杞梁之妻不相上下云前者城廂内外好事之徒迎賽龍燈興高采烈迄今已半月有餘而個中人吊詭矜奇尚無鳥倦知還之意牧民者雖知輿情不可過拂而人衆滋事在所宜防因卽飭差協保傳諭停止書曰不作無益害有益其斯之謂歟○邇日杭州香市方興禾中鄉民之佞佛者約伴買舟聨檣而往蓋愚夫愚婦大都惑於求福之心也 
[楚江春雨]  
　　武昌訪事人云鄂中自入春以來雨水過多農夫望晴甚急加以道途泥濘跋涉維艱行人蹀　往來尤以爲苦上月下旬甫放晴光不數日旋又陰晦日來廉纎細雨潤徧郊原誦昔人清明時節雨紛紛之句頗切合此時情景所冀天公掃凈痴雲則綠野催耕當又添幾許詩情畫意矣○自呂宋票停止以來續開者名目繁多無非耗人貲財誘人賭博湖廣總督張香濤制軍惡之曾飭所屬一律查禁乃府街萬利源票店陽奉陰違依然出賣事爲漢陽縣陳介菴大令所聞卽將店發封并逮店主至案訊懲以示之儆○武昌府余堯衢太守蒞任以來惟日孜孜勵精圖治日前查得署中某書吏支發欵項有從中需索情事不禁勃然震怒立將書吏發交漢陽縣訊辦并斥革卯名永不准化名復充亦可見風裁之峻厲矣 
[漢口夕陽]  
　　漢口訪事友來函云漢鎭玉帶門外平原十里地甚荒凉每當夏秋之交襄水折流而入驚濤駭浪滾滾滔滔一經衝破長堤則夏口立成澤國現在鐵路肇興由橋口至通濟門均爲火車經行之所當事者爰就彼處添築土堤一道綿亘數里儼若長虹非特鐵路深資其益卽漢江水患亦可無虞誠一舉兩得之事也○自夏口廳與漢陽縣分境而治廳尊陳少石司馬就三義殿起造監獄兹已竣工特飭丁役將沙家巷楊千總巷兩處所覊人犯一律解入以免疏虞○去冬某日漢陽縣鄉民艾某在十里埠濬井深入地穴見有紅漆棺木一具約長八尺許集衆破之内有屍首裝束似前代宮人而殉葬之玉盌金魚均係珍品棺外立有石碑鐫曰唐代李明氏之陵寢旋將物瓜分墓道則封之以土未幾風聲漏洩地甲據情禀知漢陽縣署某日清晨縣主何大令命駕赴彼處查騐飭差拘破棺之犯到案照例嚴懲○某日漢口大智門外鐵路畚鍤齊興忽掘出女屍一具年將瓜破面目如生下體血跡殷然似是被人戕害爰卽報知廳署翌日陳司馬蒞塲相騐塡明屍格棺殮發壇一面嚴飭丁差詳加查緝○欽命巡視長江水師大臣李鑑堂星使蒞鄂後各員餽送筵席一概却而不受尋常投刺者亦不輕予接見亮節清風夐乎不可及矣○通濟門外爲鐵路發軔之區前由當事者議築一隄以防水患日前又就居仁門外另築土隄一道與先築者相接限一月完工刻已工役如雲踴躍從事矣○鄂省兩湖書院及武備學堂肄業生均仿泰西成法學習體操惟督標各兵尚付闕如現已選就四人派往護軍營學習俟卒業後改充本標敎習○漢鎭下街鼎豐錢店開設有年生涯頗盛日前忽爾倒閉所欠多至數萬金越日怡慶錢店亦起而效尤以致打銅街晉太元牛皮行因而牽累閉歇 
[金閶雜錄]  
　　蘇州訪事友來函云本月初六日爲清明令節好事者例得舁城隍等偶像出游時適天氣融和鞠塵不起會中人興高采烈大街小巷到處遊行直至夕照西沈始各興盡而返是日會共十八起所過之處人山人海熱閙異常○本月初六日署蘇州府知府濮紫泉太守排導詣虎邱邑厲壇致祭道經通安橋瞥見多人麕集作牧猪奴戯呼么喝六顧忌毫無不覺勃然大怒喝令差役獲住擺設賭攤之某甲一名發交總巡局從嚴懲辦以儆效尤○上月二十七日之夜藩署門丁胡某失去巨贜事後開單報請吳縣田大令跴緝大令履勘之下飭將胡之從人某甲帶回縣署升堂研訊甲不肯供認行竊大令喝令笞責五十下併上挺棍良久仍無實供大令乃發押刑房旋經有力者親往緩頰始得保出候查 
[札查留養]  
　　日前署松江府知府舒復初太守札行上海縣署内開爲通飭事本年二月二十二日奉署江蘇按察使司朱排單札開光緒二十六年二月初五日奉護撫部院陸札開照得秋審案内遇有應行查辦留養承祀人犯應將屍親犯族人等取結解勘現届辦理光緒二十六年秋審亟應早爲核辦合行札飭札司卽飭各屬一體遵照查明本届秋審案内如有應行留養承祀人犯迅速確查取結將保鄰犯親人等傳 
 
 

Page 3

 
 
齊照例詳解勘辦並移淮揚海徐州二道一體飭遵均勿遲延切切特札等因奉此除通飭遵照外合亟排單札飭等因到府奉此查此案前奉撫憲札飭卽經移行確查詳解在案兹奉前因合再飛飭札到該縣立卽遵照查明本届秋審案内如有應行留養承祀人犯迅速確查取具切結將保隣犯親人等傳齊照例詳解勘辦均勿遲延切速特札按本届秋審上海並無例應查辦留養之案代理上海縣篆務之戴子邁明府卽當據情禀覆矣 
[命犯解省]  
　　命犯金鶴昌康阿松與沈根全挾有嫌隙乘黑夜時用繩將沈勒斃復以大石縛屍身沈之於水事發控經代理上海縣篆務之戴子邁明府訊明解府過堂府尊舒復初太守轉飭華亭縣林大令行文至滬以該犯到府勘訊供詞與縣詳相符刻已轉解蘇垣申請臬司朱廉訪復訊定罪矣 
[示禁淫書]  
　　特用府補用直隸州題補陽湖縣正堂辦理上海英美租界會審分府翁爲出示嚴禁事照得各書坊書局印售淫詞小說以及奸販掮賣例禁綦嚴前奉江蘇前藩司黄札飭查禁業經出示嚴禁並傳集各書坊局經手面給書目禁售並飭差嚴密查察在案兹准上海縣移開上海石印鉛板各書坊局每將淫書印售販運或在茶坊烟館手持　賣最爲風俗人心之害並准杭州協德善堂紳董開單函請禁辦各等因到廨准此除函致巡捕房並隨時嚴密查察遇卽嚴懲外合行出示嚴禁爲此示仰各書坊局以及書攤掮販人等知悉自示之後立卽將所有後開應禁各淫書以及近日新編高伶彩雲小說俚句兩本連同底本一律銷燬倘敢陽奉陰違一經查拿解案定予嚴辦决不寛貸其各禀遵毋違切切特示計開金瓶梅倭袍記化名果報錄三傑傳梅花影化名牡丹緣三笑姻緣笑話新裏新隔簾花影化名影奇傳青銅鏡化名如意君野叟曝言奇僧傳化名燈草和尚綠野仙蹤化名仙蹤緣拍案驚奇化名續今古奇觀百花臺國色天香蝴蝶緣後笑中緣花天酒地傳肉蒲圑化名覺後禪耶蒲緣奇妖傳化名蕩平奇妖今古奇觀正續四金剛貪歡報化名歡喜寃家三續今古奇觀痴婆子殺子報化名清廉訪案品花寳鑑化名羣花錄金如意 
[讞員例示]  
　　特用府補用直隸州題補陽湖縣正堂辦理上海英美租界會審分府翁爲出示曉諭事照得本分府三湘世族清白傳家仰體憲恩兩權讞政凡事必躬親自辦理從不假手於人蓮幕賓朋類皆端方之士家丁書役約束惟恐不嚴乃近來訪聞有人冐充職官假托至好在外　攬詞訟任意招搖無知之人往往爲其愚弄以詐行貪蠅營狗苟本分府久有所聞甚有代遞呈詞阻撓和息者種種弊端不堪枚舉若不嚴拿懲辦何以安愚懦而靖刁風除函致捕房並飭差嚴密查拿盡法懲辦外合行出示曉諭爲此示仰諸色人等一體知悉爾等須知詞訟曲直本分府自有權衡斷非其餘各人所能顚倒爾等爲其愚弄徒耗資財一經對薄公庭仍不免水落石出自示之後如再有冐充職官或假托本分府戚友在外包攬詐騙者准隨時扭送來廨以憑照例嚴辦倘甘心受詐别經發覺則與受同科三尺法具在不能爲爾輩寛也各宜凛遵毋違切切特示 
[馬車肇禍]  
　　本邑西南鄉有龍華寺焉每年三月桃花盛開十里紅霞無異錦天繡地善男信女咸於此際進香平康諸女郎亦各邀所歡入寺隨喜前日校書小林寳珠偕狎客某甲乘馬車而往夕陽西下各整歸鞭圉人名和生者逞其縱送之能揚鞭疾駛行至某處誤將某姓女孩撞仆於地碾傷腰際一息奄奄巡防局勇丁見之將人及車一併扣住林妓再三懇求始得乘他車返局勇旋將馬車曳入局内圉人則看管候懲次日浼相識者向局員緩頰允存洋銀若干一面延傷科爲孩醫治局員允之乃得釋歸 
[跋國朝文錄]  
　　國朝之言古文者盛稱方望溪姚惜抱兩先生其爲文簡談精深剖析性理之微研究天人之故不務爲汪洋詭奇恢廊恣肆以驚世而駭俗天下學者翕然宗之惜抱先生所選古文辭類纂一書採取之博選擇之精尤爲治古文者之凖的風行海内幾於家置一編雲間姚春木先生遊惜抱先生之門飫聞緒論發爲文章不懈而及於古晚歲略仿古文辭類纂例搜採國朝名臣碩儒之作輯爲是編爲類十有七爲卷八十有二爲文一千數百篇意必以正大爲宗辭必以雅潔爲主蓋文也而實足以見道焉書成同鄉張温和公梓而行之藝苑儒林珍爲秘帙惟原書卷數浩繁學者每以不便購閱爲憾今掃葉書肆主人用泰西石印法縮印成函紙墨旣精取携尤便昨承以一帙見貽爰書數語以告世之治古文者 
[吉林距俄國水陸程途考]  
　　吉林爲東三省之一地居盛京東八百四十五里俗呼船廠舊時滿洲疆界也北接打牲烏賴城又北爲伯都訥拉林阿勒楚喀三城東則三姓寗古塔東南爲琿春西爲長春府西北有邊門二西南至盛京界北至黑龍江呼蘭界西至内蒙古廓爾羅斯前後旗及科爾沁左翼中旗南至朝魚東及東北俱至海南障長城北帶混同卽俗稱松花江者爲大清發祥之地高據天險勢若建瓴較之百二秦關有過之無不及特今昔之勢不同卽境地之險夷亦異目今吉林有關乎東陲之安危歐洲之治亂者其中形勢自不可以不知蓋臥榻之側鼾睡者早有俄羅斯在也請卽吉林距俄水陸程途之遠近考之吉林之北自北京緯線十二度八分起至十五度五分止有興安嶺居中屏障與俄之西伯利亞爲鄰吉林至此水陸程途無一不近其距俄都聖彼得羅堡計二萬五千里陸有二路程途之遠近相若而難易互異由盛京而東穿越内外蒙古出新疆伊犁入土爾塞出烏拉士克乘火車踰烏拉山卽抵俄國此易行者也北出外興安嶺由額爾庫特而西渡烟尼塞河抵拖木土克沿俄比河穿託博耳踰烏拉山至俄此難行者也每歲春秋兩季雨雪載途雪花大者如掌如席壓傷人畜習爲常事冬日堅氷載道可乘氷車往來氷車之制有駕鹿者有駕犬者較馬尤捷惟不足以引重致遠耳是處晝景甚短每日見日不過數刻行旅苦之夏日晝長氷泮雖遍地泥淖滑澾難行而商旅尚無大阻碍嘗有德國人由中國黑龍江出興安嶺横穿西伯利亞取道俄國而歸撰紀遊一書中言經歴西伯利亞等部風俗地勢曲折如繪尤奇者言由某部買車乘至某部賣之由某部買馬乘至某部賣之因所經之地有無馬可乘無車可載者故不得不出此下策其度戈壁也則乘駝沙深没駝足過膝至腹不减蜀道之難其渡烟尼塞河也舟制迥異尋常蓋防河氷衝碰也途中泥濘積潦有大如湖者須用舟濟往返凡三閱月辛苦備嘗沿途紀載皆實錄也俄人亦知此路難行故急急注意開通東西鐵路爲朝發夕至之謀其水路由琿春過高麗界繞日本長崎出中國海入臺灣峽放洋踰瓊州抵新加坡穿蘇門答臘海峽踰錫蘭出西刺伯之亞丁經紅海渡新開河卽爲地中海旣至地中海則有三路皆可入俄境一由土耳其海峽穿死海入黑海抵俄之克廉埠此路最捷不過水程三萬餘里一由意大利境登岸乘火車穿奥地利出波蘭以逹俄境水程雖與克廉相若然加以鐵路三四千里則遠近不侔矣其一則繞出西班牙由布塞陀海峽轉出大西洋北上踰丹馬海峽入波羅的海直至聖彼得羅堡此程綂計有四萬餘里較前二路爲迂緩大抵吉林之距聖彼得羅堡自東而西陸路較近而道途未闢不便於行水程雖遠有輪船通行事省一半故中國通俄之道水程較陸路爲宜此吉林距俄水陸遠近之大略也夫吉林一省要害莫如琿春其地面海負山陡入俄境與海參崴對岸俄之西伯利亞鐵路旣成則自聖彼得羅堡至琿春不過旬有餘日設一旦乘機而起耀武東方萬里程途如履庭户中國旣無鐵路便於救援又無重兵可資防守處處吃緊節節爲難防之於陸固難萬全防之於海更無把握水陸夾攻腹背受敵此時三姓寗古塔之兵方自保不暇更何能抽調赴援若俄據琿春而分兵兩路一由旅順口調海軍逼北洋及奉天沿海各郡縣以牽制援兵一出陸軍略取吉林黑龍江各城不及三月東三省將隸俄之版圖矣時局岌岌萬難苟安未雨綢繆是在關心時事者錄天津國聞報所登來稿 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[肇試塲期]  
　　廣州訪事友人云上月二十二日廣東提督學政張治秋大宗師由省垣按試肇州府屬二十六日文旌戾止二十七日行香放告二十八日考闔屬生童經古二十九日闈屬生員科試正塲三月初二日考高明楊春四會開建鶴山文童初四日考高要廣寗封川文童初六日考新興德慶恩平文童初八日考開平文童大約本月中旬可告竣矣 
[淫棍難寛]  
　　鎭江訪事友人云强姦幼女律有明條然近來地方官往往姑息爲懷不肯從嚴懲辦以致淫棍無所顧忌不法之徒時有所聞南門外有高某者犁雲鋤雨之流也生有一女乳名小丫頭年僅十一齡垂髮覆額秀外慧中比鄰青皮王成子年將而立鰥况悽其本月某日膽敢乘高他出將女誘至荒僻處肆行無禮女駭極狂呼王懼贈以番佛一尊囑勿聲張女狼狽回家悲泣不止高詢悉原委將王尋獲扭至丹徒縣署控請究懲未知南面堂皇者將如何核辦也 
[上海縣署瑣案]  
　　沈兆其控許鶴鳴盜賣田畝前晚經襄讞委員吳端甫明府研訊沈供前年小的將田若干抵押與許今被私賣小的聞之立卽備價向贖許支吾以對不得已禀乞究追許供沈姓抵押之田過期不贖是以轉買與人明府飭暫行收押限十日内取到田單給沈贖回管業○流氓薛阿土隨同惡棍潘其祥赴南匯縣境六灶鎭滋事前經代理縣署篆務之戴子邁明府將潘拘押兹又續獲薛阿土前晚倩吳明府研訊薛供小的開設麫店安分營生與潘並不相識叩求鑒察明府飭暫行收押候查明核辦旋由其父薛叙卿投案求保明府飭具以後不再犯事切結違則父子同坐○昔年袁海觀太守綰上海縣篆時吳縣寡婦汪王氏捆送逆子汪文勤到縣訴請永遠監禁因據情通禀各大憲批准在案今汪文勤遣人代遞禀詞以監禁至今已將十載前年母親去世墳墓無人管理求恩保釋戴明府允候通禀各大憲核示遵行 
[上海巡局紀事]  
　　前者南市陸豐記號主遺經收屋租人某甲赴二十三七鋪巡防局禀控房客王芝山及林某等積欠租值求卽押遷局員邱友林二尹限于某日遷出王林抗延不理乃於昨日飭地甲前往押遷○前日米販計文甫向南市萬隆米行購得白米若干石雇陳玉卿所駕駁船運至某處忽缺去三石因訴知行主江仲賢控諸十六鋪巡防中局局員文斌臣二尹研訊之下判令陳將米如數賠還復飭掌頰五十下笞臀五十板以儆 
[馬路工程局瑣案]  
　　前日南市楊家渡同吉泰米行夥邵子芬扭駁船户馬正元至捕房訴稱馬將米私運他處請送工程局追賠捕頭允之及工程局總辦程雨村大令升座研訊邵供小的係寗波府屬鄞縣人前雇馬所駕駁船將米五十石運往浦東開平局暫儲不料被馬私運他往今已將船查獲務乞究追馬供小的係淮安府屬阜寗縣人向在同吉泰米行司斛前日行中有白米五十石由小的代雇楊海賢阿寳二人裝運現在楊等不知逃往何處容小的尋獲交案大令著傳埠頭陸海珊到來覆訊並著交人保出限五日内務將楊等交案○前者崇明人王江郎竊取廣濟公司衣服數件旋由捕役拘獲解送馬路工程局總辦程大令判令笞責四十板枷號半月昨已期滿提案覆訊命將枷開去再責二十板然後斥釋 
[英美租界公堂瑣案]  
　　廣藝公司主徐竹山製造祥茋牌號肥皂倩陳阿生徐銀海出售昨日包探倪順泉陸阿九將徐及阿生銀海解案請訊祥茂洋人訴稱祥茋肥皂與祥茂牌號混淆查係廣藝公司徐竹山所製請訊明重罰並禁其以後不准再製徐竹山供職員所設廣藝公司於光緒十五年禀奉南洋大臣批准在高昌廟左近專製洋燭肥皂祥茋肥皂確是職員所製雖字跡與祥茂相似然英文及花樣迥别請察騐使知阿生供小的店中祗有祥茋肥皂箱一口並無貨物銀海供小的並未代賣祥茋肥皂求鑒讞員翁笠漁直刺商之梅繙譯諭令徐竹山以後不准再用祥茋牌號並於下禮拜一投案覆訊陳罰洋銀五十元○包探趙銀河解送積竊陳阿喬到案稟稱此人前曾犯案遞解回籍今又潛來竊取虞高甫家綢布衣服七件及銀簪銀練等物經小的緝獲人贜送案請究虞高甫投案領贜陳阿喬供小的係蘇州人行竊自知不合惟求恩典直刺判責二百板再行遞籍贜給失主具領○包探趙銀河解舟子吳福貴到案禀稱此人昨與同業許祥貴互毆是以拘送請究吳許二人同供小的等雖曾口角不敢逞兇直刺判將吳責一百板○包探胡瑞龍拘解竊賊王和尚到案禀稱此人屢次犯竊前日又掩入錫金公所竊取衣物是以拘送請究錫金公所司事人投案領贜王和尚供小的實因貧苦所致以後不敢再犯求恩寛恕直刺判責四百板押候遞籍○包探沈阿岳解送小工陳榮西到案禀稱此人私刻某船塢工牌冐領工資洋銀二元九角經船塢西人覷破拘入捕房今特送請訊辦船塢西人投案申訴前情陳榮西供工牌在途拾得並非小的私刻直刺命責五十板押繳洋銀二元九角○五百零四號華捕稟稱昨日馬夫梁阿虎驅車飛駛至山東路將六十餘歲老嫗撞傷經小的拘獲送老嫗至仁濟醫館醫治梁旣入捕房存洋銀六十元得以暫行釋出今未來案禀請核奪直刺著提梁管押候老嫗傷痊訊斷 
[法租界捕房瑣案]  
　　前者陳連生卽秦虁生串同葉德華朱順卿持僞莊票至陳益裕購竹布當塲察出扭控公堂讞員朱森庭明府訊取口供著交葉到案再核昨日葉已由包探拘獲明府命提陳連生質訊陳葉同供小的等自知不合今願照數賠償求恩寛宥明府飭押候過堂如有妥人准當堂具保○前日乞丐王金四徐阿狗在德銘里被火處攫取零星物件由包探拘獲解案明府著各責手心二百下然後釋出○陳小華潛入招商局金利源碼頭某號棧房竊取香菌二磅被巡丁拘獲解案明府著責一百板從寛開釋○劉順卿陳祥林王阿四因犯竊到案明府命各責二百板然後釋出○張榮生王阿榮奪取謝方氏所持牙骨摺扇由巡捕拘獲解經明府訊供著各責四百板然後開釋○錢桃桃無端掣動書信館門上電鈴由巡捕拘獲解經明府訊供飭責手心二十下從寛釋出○前者張陳氏控李根來在北京輪船竊取鞋籃内洋蚨二十五翼及小銀錢四角明府提案訊供不肯承認昨日著責三百板諭令押候過堂覆訊核奪 
[美租界捕房紀事]  
　　日前流氓陳阿毛在虹口攫取楊杏生所籠金戒指二枚旋被包探沈翠濤拘獲解入捕房捕頭令押候解送公堂禀請讞員翁笠漁直刺訊辦○昨日清晨積竊陳阿三至漢璧禮路某姓家撬門圖竊適爲四百四十六號巡街捕所見拘入捕房捕頭令押候解送公堂禀請懲辦○昨日清晨跑灘賊江阿火竊取外虹口某碼頭貨棧中所儲舊鐵適爲包探劉光震所見拘入捕房捕頭令押候解送公堂禀請究辦 
[金陵官報]  
　　三月初二日韓慶雲謝委充巡閱隨員差何福海謝委隨轅差遣差記名道李毓森到自西藏回正任江寗府劉名　辭知縣鄭汝騤見同知宋振麟叩謝奉善後保甲局委發審支發差通判丁相郁西南路吳清鑑南門通濟門外准補睢寗縣葉葆慶接辦東南路知縣曾鳳騏接辦北路趙興　西北路李恩元東北路謝委保甲總巡差知縣秦獻祥謝委南路保甲總巡差黄裳治謝委儀鳳門觀音門保甲總巡差黄煊謝委西路保甲總巡差秦基謝委水漢西門保甲總巡差典史饒騰芳奉示繕寫履歴代理江東司兼辦上新河總巡章俊斌謝委○初三日縣丞戴盛銓奉示騐看前江蘇候補道蔡世保禀知洋火藥局料欵支應局節省銀均解交清楚巡檢萬啓溶奉示繕寫履歴廣東知府李受彤見卽用縣葉到起服回省藩轅牌示請補寳應縣典史查有鑣現已奉部覆准　應飭赴新任○初四日准補通州直隸州州同謝王春叩謝飭知卽辭赴任調署蘇撫標中軍叅將仉志鵬辭同知章維鈞辭赴海州鹽城公幹從九吳澤霖由　分寗差委運判張振清奉示考試 
 
 

Page 10

 
 
[本年正月至二月底止醫藥捐并各項捐清單]  
　　孫鑑全洋二元許榮亨洋一元杏花樓洋四元潤濤師經募洋六元五角趙沛記洋四元孫雲卿錢　百文隱名氏洋四元隱名氏洋五元修思子求平安洋一元潤德堂求平安洋四元崔孫氏洋一元梁燦求陔　愈銅洋四元源昌洋棧斛司洋五元潤德堂洋廿五元崔浩記洋二元傳德堂洋十九元五角范翼周保身體平安小洋十二角吟記經募公記洋十三元談任之銅洋一元吳受卿洋四元蜀商公所洋十元馬逸眉洋廿元潘亦亭洋二元周詠春竹排橙十六根米捐潤濤師經募米一石瑞大米四斗二升鑊焦一百五十觔嚴晉記助老民院洋一元以上共收洋一百三十五元二角錢五百文銅洋五元竹排橙十六根米一石四斗二升鑊焦一百五十觔[  滬北天后宮前廣益善堂司董嚴信厚施則敬朱佩珍唐榮俊葉貽鑑等謹誌]  
[上海四馬路泰康里泰康祥絲棧内新嵊會恊賑公所經收正月十三日起至三月初二日賑捐第八次清單]  
　　絲業會館籌賑所交來京都紹寗義賑局元二千六十兩福康莊來無名氏洋四元甡源周敬翁十元沈小屏翁來潘子翁三十元絲業會館籌賑所撥元一千兩申報館恊賑所撥元一千兩津荃氏洋二元○捐册無名氏三角瑞記紗廠同人七元保泰祥來楊保如一元節渡子一元誠之氏半元實事求是一元露膏氏半元侯泰生半元再求人半元○悅昇二元又邱夢記二元沈琴記三元全盛局來蘇州俞公館龍洋一元又來老叟人募樂善書屋一元採隱書屋一元張清河居士一元燕來書屋一元勤補拙三角蕊香書屋三角守初石屋四角勉從居一元亦記一元餘大莊來南山居士求四季平安三元○宏度子求合家平安一百元祝盛堂一元無名氏一元○以上共收元四千六十兩洋一百七十八元三角敝所已解往春賑元五千五百兩合併聲明 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
