# 1899 - 154 - 4909392

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[重印三國志出售] [  圖書集成局啓]  
　　三國演義一書意主忠義旨歸勸懲雖近稗官小說之所爲而語皆有本足與正史叅觀其筆墨之快心思之靈久已膾炙人口本局現用新鑄鉛字重爲排印校讐縝密紙墨精良每部仍訂十二本定價碼洋一元六角卽日在申報館帳房及申昌書室發售賜顧者請卽購取可也此佈 
[醫書問世] [  圖書集成局代啓]  
　　六科準繩一書爲前明金壇王肯堂先生所箸遣宗右　名著醫林前由書肆友人箭本局排印以廣流　幾易星霜已空篋笥兹又續付手　　前益爲精美每部四十八本分裝六套寶價洋銀六圖又景岳全書爲明張介寶先生所著立論精卓醫者宗之每部二十四本分裝兩套楊洋三圓世有欲於杏林橘并中　樹一幟者請臨三馬路申報館申昌書室及各書坊購取以廣揚摩可也 
[弭教案淺說]  
　　我中國聖人之教人也五倫而已矣五常而已矣其理至平至正其事至中至庸蓋人自有生以後未有能外乎君臣父子夫婦昆弟朋友而可以爲人者亦未有能外乎仁義禮智信而始不愧爲人者聖人知五倫五常爲人生同具之性以之教人正以還人之所固有故不必專立一教之名而實無一人不在教之内此中國聖人之教之所以爲大也老莊楊墨之徒其言理也駁而不純偏而不正於是别立一宗旨與我聖人包涵無外之教歧異其趨而其支派所分遂歴千載而愈繁亦歴千載而不息承訛襲謬輾轉相沿如今之道教佛教回教天主教耶穌教等皆老莊楊墨之支流也道教系出老氏行於中國最古佛教出自墨氏行於印度至漢時而入於中國謬妄無知之士或以中國釋道二教之盛而遂與儒並稱三教其實儒之教固爲人人同具之教故不可以教名而亦不可與釋道同年而語至回教則盛於天方天主耶穌教則被於西洋各國攷天方回教其始一而後分爲三一曰由斯教卽婆羅門舊教也一曰穆罕默教卽穆罕默　所創行於阿丹者也一曰北阿釐教則其兄子所傳行於巴社者也天主耶穌教其始一而後亦分之爲三一曰加持力教卽天主舊教也一曰波羅特士敦教卽耶穌新教也一曰額利教卽希臘古教也回教天主耶穌教之始合而後分亦　佛教之分而爲墨那敏教喇嘛教墨魯赫教墨那敏教卽印度國舊教喇嘛教卽西藏之黄教墨魯赫教卽西藏之紅教大抵傳之旣久從之者多偶有異同遂致别分宗派亦古今事理使然也顧愚以爲佛教不特分而爲三卽回　天主耶穌教其始皆根於印度由漸而西亦佛教之枝葉也故觀各教所行之地自中南東三印度而緬甸而暹羅而　藏而青海而南北蒙古皆佛教也自西印度之巴社阿丹而西之阿非利加洲而東之葱嶺左右哈薩克布魯特諸游牧而天山南路諸城郭以及歐羅巴洲之土耳其國皆回教也其大西洋之歐羅巴各國外大西洋之美利堅各國皆天主耶穌教也回教先入中國天主耶穌教繼之到處設堂勸人進教近年以來華人信從之者日甚一日然尚不及回教之衆而其勢燄則較回教爲張蓋歐西之國强故教亦因之而盛其邕華人之進教者不過一二愚夫愚婦近則士大夫家亦　託庇其宇下者此不過如佞佛之流無足爲異而教外者每屏教民於不齒時有忿嫉之情教内者又恃教士爲　將常有欺人之意民教之間於是釁端不絶矣鄉閭不逞之民往往以符咒蠱惑誘污婦女迷拐幼孩挖眼剖心等無稽之語散布流言聳人聞聽良民惑於中國昔時白蓮無爲等邪教有採生折割之術因而信之好事者又復隨聲附和張皇其詞而各處閙教之案遂至無年蔑有夫男女之别不嚴乃教士自沿其西國之俗初非有心誘惑也至符咒　拐等邪術實爲彼教中所無亦且爲彼教中所禁捕風捉影之語在稍有知識者固斷不之信而愚民則莫釋疑圑嗚呼此固吾民之頑而實亦彼教中人之未善處置蓋各處設立之教堂往往重門深閉不許外人窺探而其中收育嬰孩杯弓蛇影足以啓人之疑倘使教中人能將教堂詞啓其門如庵觀寺院任人入内游觀則民教之情兩相融洽而浮言蜚語不煩告贓而自消卽西人雅好潔清恐攘攘熙熙俗人麕集薰蒸穢氣相逼而來未免有污教堂殊不足以昭敬禮然亦祗須一　掃之力而可以弭禍患於無形亦何憚而不爲耶至於地方官之善爲保護不嫌禁令之重申教中人之宜知自愛毋遽欺凌以肇事此皆各人分内當循之事固不煩　生之代爲顧慮也 
[本館接奉電音]  
　　昨日清晨京師飛電傳來上諭二道及軍機大臣面奉諭旨一道敬謹譯登○四月二十九日奉上諭魏光燾奏特叅庸劣各員請旨分别懲處等語陜西署理雒南縣候補知縣蔣澤煦聽斷緗　偏執釀案南鄭縣青石關巡檢張鳳丹舉止輕浮民多怨恨均著卽行革職澄城縣知縣吳俶培性情疲軟辦事竭　惟係舉人出身文理尚優著改爲教職歸部銓選候補知縣王惠不通文理難膺民社著以縣丞降補華州吏目楊惠泉才具太短耳復重聽著勒令休致該部知道欽此同日奉上諭本日召見之江蘇候補道楊兆鋆著交軍機處存記欽此同日軍機大臣面奉諭旨各衙門帶領引見所有年未及歲及出差人員均著免進緑頭籖欽此 
[俄又添兵]  
　　日本東京日日新聞云俄羅斯人經營中國北方甚爲注意頃得電報悉某日有陸軍大隊載至牛莊登岸隨派出二百五十名度地駐紥其餘分往奉天省各處保護鐵路工程 
[日增雷艇]  
　　日本東京日日新聞云日廷定製之驅逐水雷艇由香港啓行後天氣甚惡不克遄行祗得向中國沿海寄碇至東歴五月二十五日晚間八下鐘時始抵佐世堡軍港是艇製自英國耶洛船廠長六十七米突闊六米突容積三百十一噸每一下鐘時能行三十一海里艇中有十二寸口快砲一尊六寸口快砲五尊水雷管二具煤　　煤八十一噸 
[伊侯遇險]  
　　日本東京日日新聞云刻接馬關電報悉前内閣總理大臣伊藤春畝侯游歴至若松東歴五月二十五日之夜乘勝山丸返馬關行至彥島之瀨户海中船忽觸礁幸得無事然亦險矣 
[星軺蒞省]  
　　金陵采訪友人云剛子良中堂欽承天語赴江寍查辦事件上月某日兩江總督劉峴帥探知星軺將蒞飭上元江寍兩縣主將奇望街行臺鋪陳　掃以待輶軒旋又接上海電音獲悉使節已於二十五日抵吳 
 
 

Page 2

 
 
淞卽渡登某兵輪船望白門進發二十八日天剛破曉上元縣蕭爵寅江寗縣戴子和兩大令相率至下關接官廳伺候俄而江寍府劉嘉樹太守署江寍藩司胡芸臺方伯署鹽巡道黄芝生觀察連鑣而至辰已之會峴帥亦呵殿出城標防各營勇丁皆整隊江干如鵠之列迨午刻星槎道流而上下碇官馬頭江濵各勇及江口砲臺槍砲齊鳴聲震遠近各官乘杉板船呈遞手版中堂槪不接見旋乘八人大轎入行轅駐節隨帶司員四人 
[閱視砲臺]  
　　寗波訪事友云上月二十六日辰刻寗紹台道李友梅觀察命駕至江北岸碼頭乘超武兵輪船往鎭海閱視南北兩岸各砲臺籌備防務午後卽事畢回轅 
[信船被盜]  
　　寗波訪事友人云上月二十六日之夜福潤正大正和三信局合雇一船裝載銀物信函由裏濠河駛往杭州紹興等處四更時行抵大西壩突來盜匪數十人一躍登舟徧加搜索罄其所有始呼嘯而去移時永和局船由餘姚行至此處令挑夫先將錢布負送至局途遇前盗喝令放下挑夫誤爲局卡巡丁告之曰此係某信船遞送之件非私貨也何煩君等稽查盗突拔刀恐嚇挑夫知事不妙棄擔欲逃卽被扭住問其船泊何處挑夫堅不肯言盜以刀加頸謂汝果不言請試吾刃挑夫不得已導至泊舟處遂被搜括一空時當暮夜無從跴緝至天明福潤等局主赴鄞縣喊控忽有西鄉十字港民人投縣呈繳貨物聲稱今晨小人見一船滿載而來船中人各帶槍械形跡可疑爰鳴鑼召衆四面兠拿船中人見事急相率登岸而逃得將贓物及舟子一人送請核奪各信局主聞之喜出望外稱謝同聲至二十八日午後畢大令命駕前往查勘一面飭捕嚴緝 
[邗江火警]  
　　揚州訪事人云郡城丁家灣南首某長生庫後進柴房於上月二十三日之晚初更時猝然火發典中人急將前後門緊閉一面汲水以澆鄰人聞警不得其門而入因令坊保鳴鉦飛報各善堂水龍星馳而至四面狂噴得卽熄滅祗焚去柴屋半間迨二十四夜十點鐘時缺口城外某柴篷又失火適雨師風伯並駕齊臨行夥併力灌澆得以應手而滅 
[武林夏諺]  
　　杭州訪事人云浙省行營營務處鍾觀察於四月二十三日起節赴甬先詣撫轅禀辭隨帶候補同知鄧司馬本儀縣丞張二尹紀雲以資差遣○記名總兵戴鎭軍名山經閩浙總督許筠菴制軍委署台州協篆務四月二十二日由閩抵杭禀見撫憲劉景帥次日景帥卽飭赴任所○新右軍右營管帶鄭遊戎友臣本駐瓶窰現奉右軍統領鮑副戎札調赴乍浦擇吉四月二十三日督隊起程○杭省米價逐漸平减四月初旬每石僅需洋銀三元四角五分現又减去二角蓋因本年雜糧俱慶豐收麥價大賤城鄉囤米之家目下均欲出售故也○四月二十四日有諸童相約至河埠撈取魚蝦烏龍巷口某茶店主之子年方十二失足墮河一轉瞬間已占滅頂約歴二點鐘之久始得撈獲撫之則已體冷如氷矣 
[甌江梅雨]  
　　温州訪事友人云府尊潘祝年太守近經撫憲劉景韓中丞委兼督辦温郡營務處俾布置操防無虞掣肘○上月十九日清晨九點鐘時温處道王心齋觀察温州鎭劉吉園鎭軍温州府藩祝年太守永嘉縣秦鹿苹大令先後命駕至招商局會集旋詣江心寺答拜英領事阿連啓君迨渡江回署時已貓晴轉午矣○温台兩府前擬興辦電報嗣以是處商務寥落經費難籌遂致遲遲未果邇聞督辦盛杏蓀京卿决意力行札飭道憲王心齋觀察籌畫機宜觀察慨捐亷俸首贊其成大約蒲酒斟餘委員戾止卽當擇吉興工矣○水利通判吕少良别駕耀弼因公赴省迨事畢卽於上月二十三日繞道上海乘招商局普齊輪船遄回任所○每屆端陽佳節鄉民爭爲龍舟競渡之戲臨流憑弔古意未可厚非然勞民傷財聚衆滋事勢亦在所不免府尊潘太守飭查前案禁令重頒猶恐鄉僻之處不免陽奉陰違札飭蘇以莊少尹克敬前往訪查○近日劉吉園鎭軍接到省憲羽檄咨請籌備海防因立傳四營將弁議將中左水師練軍各營悉數調集靈崑海口聽候調遣傳聞將調赴寗鎭駐防然尚未見明文也 
[江漢濤聲]  
　　漢口訪事友人云鄂省凱字全營前議一律裁撤嗣以敵氛不靖防務加嚴湖廣總督張香濤制軍恐兵力過單不足以資鎭懾爰檄飭暫予免裁是亦未雨綢繆之計也○湘鄂議開鐵路屢經上憲委員查勘略有端倪猶恐未盡妥恊復委幹員會同洋工程師詳細覆勘已於四月某日率同丁役首塗矣○荆州府屬之沙巿牙行林列流弊滋多藩憲善星源方伯洞悉情形爰委幹員詳加查察已於四月二十三日起程矣○四月某日日本兵艦名大島者由滬江駛至漢皋停泊英租界江濵不知有何要公也○駐漢日本領事公館前在英租界中四月某日遷往河街日商所設漢報館中西各員誼篤邦交咸往道賀○自四月初一日以來天氣亢陽日久不雨高原下隰待澤孔殷地方官爲民請命爰卽示禁屠宰設壇祈雨未知碧翁翁能鑒此誠心普施甘澍否 
[潯陽絃韻]  
　　九江訪事人云今年茶巿山價甚昻業此者未免折本潯城各店生理因之甚爲清淡○雨暘時若二麥全收禾苗亦已裁揷糧價值漸次平減白米自四月十三日起每升只須錢二十八文○招商局總辦鄭月巖太守邇因新茶上巿商務紛紜遂飭司巡將局碼頭一律塡築平坦并點路燈以惠行旅○四月二十二三等日九江府縣曁文武印委各官假寶記銀號之澹泉别墅肆筵設席公讌誠果泉觀察并祖餞宋佩珍鎭軍水陸紛陳賓主極形歡洽 
[秦淮簫鼓]  
　　金陵訪事友人云四月十七日絲巿開秤之初上等絲每百兩需洋銀三十元次者二十八元最下者二十四五元邇以收成豐稔貿絲者紛至㳫來價遂日貶刻下上白絲减至二十四元其下以次遞减至二十元左右聞此後價值尚當有减無增也○省垣各布莊向有五色踏光棉布出售其貨皆由各踏坊用石踏成踏價不甚鉅故各莊樂於代銷近日某踏坊忽思專利欲獨自包辦以攬利權定議每疋加價若干文各踏坊主皆無可如何布莊惡之邀集同業議定自四月某日爲始一律停售此項布疋語曰衆怒難犯專欲難成某踏坊主其亦有悔於心乎 
[邗溝紅葉]  
　　揚州訪事友人云邇來皖岸引鹽銷塲暢旺督銷局委員恐有不繼之虞備文咨請兩淮運憲江蓉舫都轉接開已丑春綱都轉轉詳督鹽憲劉　帥批准涓吉四月二十日開辦并札飭淮南總局示諭各商遵照○五臺山駐防某旗於四月二十二十一等日紥成　燈兩條佐以獅虎諸燈綾絹鮮明彩繪工緻更有美男子扮演蛤蚌精及高蹺之類遊行各處前導燈牌大書消災降福字様鑼鼓喧闐異常熱閙雖曰及時行樂分所宜然然當此時事多艱有心人竊所不取耳 
[上海官塲紀事]  
　　昨晨新署蘇松太兵備道曾經郛觀察赴文武聖廟沈香閣邑廟文昌閣拈香屬下廳縣各官隨同行禮○龍華巡防局委員姜二尹應芳十六鋪巡防中局委員文二尹思永均於昨晨詣道轅謁見曾觀察然後至縣署拜會○前關道憲蔡和甫觀察在任時查得本邑城内外時有流氓勾結成羣訛詐行兇搶奪物件情事因委候補縣丞朱二尹顯揚巡查街道遇有前項流氓卽拘送地方官訊辦日前二尹又奉李觀察札飭調辦施醫局務所遺巡街一差已另委候補縣丞葛二尹鏞接辦矣○昨日午前十點三刻鐘時十六鋪巡防中局委員文斌臣二尹到差後卽升座受書吏捕甲勇役叩賀○昨日上午英界公廨讞員翁笠漁直剌乘輿至南巿馬路工程局拜會會辦司徒貽芬司馬司馬迎入内廳暢談良久而别○昨午湖北轉連局總辦唐泉伯觀察之公子唐明府英至馬路工程局拜會會辦司徒貽芬司馬茗談片刻而别○江蘇 
 
 

Page 3

 
 
海運局總辦張子虞遜述庶兩太守邇以漕務告竣將次押運北上諭令撤局聞遜太守定期今日起程張太守則尚暫駐局内 
[廉訪起程]  
　　前蘇松太兵備道李健齋爵觀察自奉命升授浙江按察使卽於上月二十六日交卸篆務定期昨日起程上海縣王欣甫大令預飭丁役雇就官舫停泊南巿大馬頭午後鐘鳴兩下觀察排道出大東門登舟本邑文武印委各官均至江干恭送督標奇兵右營勇丁在馬頭站隊燃放排槍捕頭督率中西巡捕前往恭送俟舟去遠始各折回 
[禁唱淫詞]  
　　英租界四馬路西胡家宅名玉樓書塲主徐東海邇以生涯寥落資雇謝少泉丁少坡合唱玉蜻蜓小說淫詞褻語鼓惑人心凡輕薄少年土娼流妓皆愛聽之每晚演唱時座客常多至二百餘人事爲捕頭所聞特於前晚倩趙銀河朱阿高二包探傳到徐等三人昨晨解送公堂請訊徐供小的開設書傷雇謝丁二人演唱玉蜻蜒初時不知違禁今已知過立卽改唱他書求恩寛宥襄讞委員張司馬商之白繙譯官著押候會同梅繙譯官覆訊核斷 
[供詞各執]  
　　葆大參行主華新甫投英租界會審公廨呈控高麗國商人李海鵬欠銀前日午後讞員翁笠漁直剌柬邀英國梅副領事官會訊華延担文律師訴稱李海鵬寄有人參囑爲代售曾付去銀三萬餘兩以貨抵劃尚欠四千二百餘兩向索不還求恩追給李海鵬呈遞親供並請高麗通事訴稱商人與葆大行往來已歴三年先後運到各參託華售去被欠銀一萬二千餘兩延約不還均有帳籍可稽叩求訊斷直剌以兩造供詞各執商之梅君令各邀公正人於端午節後將帳理明禀復核奪 
[教堂彌撒]  
　　今日爲天主教中大瞻禮之期裏虹口南潯路天主堂先期裝飾一新清晨八點鐘時由本堂司鐸率同教中人舉行彌撒經聲大作和以洋琴渢渢然殊足移情也 
[醫院述聞]  
　　木匠吳順貞十年前腎囊下生一瘤今已漸大如斗以致寸步難行前日至虹口同仁醫院求治醫生騐視之下嗅以問樂名哥羅方者然後奏刀砉然將瘤割去權之重二十一磅病亦旋愈○浦東入徐阿四臀上忽生二肉角約三寸許經同仁醫院西醫用刀割去毫無痛苦嘻技亦神已 
[上海縣署紀事]  
　　履勘盜蹤已紀昨報兹悉事主係江南製造局繙譯委員候選知縣趙明府元益上海縣主王欣甫大令勘明後嚴限捕役於三天内破獲定予重賞違則嚴比昨又移文城汛張縵雲千戎請派弁兵赶速緝獲○奉賢縣金苕青大令行文上海縣内開敝縣境内今年春熟僅得六成皆因寒煖失常之故合卽報知此雖官塲通例然亦古者重農之遺意也 
[上海縣署瑣案]  
　　前日粤婦鄭李氏偕抱告李應良投上海縣禀請騐傷縣主王欣甫大令倩縣丞劉耀庭二尹代訊鄭李氏供小婦人係廣東香山縣人年四十三歲丈夫在某西員處服役現方隨往香港有女名金枝年十七歳去夏由某甲爲媒許字金陵人史炳金爲繼室史母兇惡異常女兒過門甫及半月足趾已被擊折迨歸寗時遍體鱗傷訴說苦况小婦人意良不忍欲將聘禮退還留女在家醫治史卽糾人前來將女拽去及小婦人前往探望不許見面究不知生死如何昨往理論驀被踢傷肋骨求恩察騐並提訊史炳金著交出女兒俾得見面李應良供稱小的是鄭李氏之從弟餘語相同二尹飭仵作騐得傷勢相符諭令李應艮往金枝處婉言解勸俾歸和好如史家執迷不聽准爾禀復提究○李賀氏奉父賀小巖偕二十五保三圖地保曹福卿投上海縣訴稱丈夫李順金被逼投河屍身無獲前經縣主王大令升堂提訊曹福卿供李順金欠信大馬車行主陳寶香等洋銀二元五角陳屢索不還致將李順金之衣服剝去李氣忿投河自盡現在屍身尚未撈獲賀小巖供原籍寗波在家接到女兒急信知壻被逼致死故卽來此叩請伸寃李賀氏供丈夫李順金向在虹口信大馬車行爲夥四月二十一日行主陳寶香袁才德向丈夫索取夙欠丈夫貧無以應致被將所穿衫褲盡行剝去丈夫遂羞憤投河陳等見死不救屍身迄未撈獲叩求伸雪大令著差保赶緊將屍身打撈並向兩造勸理明白禀覆核奪 
[上海巡局瑣案]  
　　前晚三鼓時二十三七鋪巡防局員盛雨村二尹巡至三泰馬頭某姓小茶肆前聞有牌骰聲乃飭勇丁入内拘獲成衣匠張桂和船户唐錦咸就輿前訊問張唐一再求恩二尹飭各掌頰五十下旋又巡至新馬路見東洋車夫李阿元不點燈火拉車疾馳爰飭勇拘住掌頰二十下○昨日午前各勇丁在肇家浜濬河適酒保劉阿連至浦濵大便縣差某甲見而斥阻劉不服反出惡言遂禀知河工委員移送十六鋪巡防中局局員文斌臣二尹提訊之下劉供小的係寍波府屬某邑人不知章程偶爾違犯尚乞施恩二尹飭責四十板具呈改過切結交人保釋 
[馬路工程局瑣案]  
　　陳萬氏在南巿毛家弄馬頭駕舟渡客以餬其口生性輕佻不守婦道其夫陳大牛屢斥不改前日氏無端至董家渡大牛尋獲扭回氏情急大呼四十七號巡街捕聞而盤詰突有同帮人楊阿大者與捕爲難致捕失去木棍旋將楊拘解捕房轉解馬路工程局經會辦委員司徒貽芬司馬傳訊四十七號巡捕蔣仁甫禀訴前情並稱陳實助伊爲虐陳供小的因妻子出外不歸在途尋獲扭回事與巡捕不涉楊供小的在旁解勸不敢帮兇司馬謂楊曰陳夫婦不睦何用爾揷身多事爰命與陳各責一百板陳萬氏供懷孕數月叩求免責司馬謂爾尚年輕應知亷恥姑寛交陳領回嚴加管束○奚阿春在新馬路指南白玉樓烟館值堂去年將田單向錢毛毛抵借洋銀數元前日奚被辭歇欲向錢贖還田單一言不合遽爾忿爭包探黄量海見之拘解捕房轉送工程局司馬提訊之下判令各責五十下著邀經手人殷梅堂將田單理明○前日賭徒李阿根徐鼎臣在新馬路富貴樓烟館索錢口角被包探韋三德拘解捕房轉送工程局司馬提案訊問判各責一百板○偷兒王妙元在董家渡魏阿大所馬川沙航船上行竊棉襖二件夾襖一件銅錢四百文被韋拘住交八號巡街捕解送捕房捕頭轉解工程局司徒司馬提訊之下判責四百板起案之贓給失主具領 
[英界公堂瑣案]  
　　包探洪阿寶禀稱鮑阿銀向充虹口捕房四百號巡捕私雕工部局騐車圖印被洋人查知令小的解請究工部局洋人投案聲稱凡東洋車納捐時例由局中派人騐視加蓋圖印今此捕私雕假印情弊顯然務請重辦鮑供小的奉公守法不敢爲非襄讞委員張司馬判責一百板枷號一月○包探蔣錫林解嚴桂堂至案禀稱李桑氏僑寓聚興客棧前日失去漢玉一方查知前在棧中當茶房之嚴桂堂曾到過一次疑卽被伊竊去投報捕房捕頭倩小的拘獲送請訊究李桑氏供小婦人籍隷常熟携有漢玉一方前日取閱時嚴適在側旣而玉忽不見情實可疑叩乞究辦嚴供浦東人未嘗竊玉實被誣指司馬著交人保出照價賠償○包探張阿五禀稱贼犯張阿才前因犯案遞籍今又漕來竊取陳阿來家布衣數件報捕後經小的緝獲人贓送案請辦陳投案領贓張供自知不合乞施恩典司馬判責一百板遞回寍波原籍○包探石金榮解竊犯朱長林至案禀稱此賊竊取李德記柴楊生各家布　三條經小的查獲人贓送請訊辦李供被朱竊被二條柴供被朱竊被一條朱認竊求恩司馬判責一百板贓給失主認領 
[希蹤周昉]  
　　璆城何君明甫以畫鳴於世所繪工筆士女風鬟霧鬢掩映生姿雖令周昉復生當亦望而却步誠畫苑中並世無兩者也昨承以楊太眞沈香亭賞特丹立軸見貺淡黄霞帔從倚花前寓靜穆於婀娜之中獨覺丰神絶世蓋不待譜霓裳一曲而李三郎已眞个消魂矣爲綴數言以酬雅意 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法界公堂瑣案]  
　　上月二十八日之夜四點鐘時包探帶領探夥在途巡綽見湖南人馬錫友手持腰刀鐵鎚形跡可疑因卽拘入捕房押候堂期解訊先是二點鐘時江南製造局文案趙孝廉家被盜七八人破扉直入刦去衣服洋銀等物刃傷事主翌晨投報高昌廟巡防局局員馬午橋叅軍偵知法界拘獲盜　形　相似遂於昨日禮拜四堂期帶同局差及縣署捕役拜會讞員朱森庭明府請將馬帶回訊究明府會同何繙譯官升座包探將馬錫友解案並呈騐腰刀鐵鎚馬供湖南長沙府人光緒七年至滬先在砲廠工作後入砲隊營當勇二年明府命將衣服褫下見其所穿襪履似係匪徒遂將人贓一并交參軍帶回辦理○天香樓茶館值堂人許阿四竊取鄰近各家贓物報捕查獲昨日堂期各失主紛紛呈遞失單求准領贓内有英租界百花里妓女王桂英所失之銀水烟袋一枝白銅水烟袋二枝亦遣傭婦具領許阿四供向在某烟館值堂與竊賊錫盤同黨此賊手叚甚高數仞高牆祗須一竹竿卽能緣之而入每遇行竊必令小的在外接贓一經質錢卽將當票撕破明府飭將吊到之贓先給失主領回天香樓主難保無窩頓情事飭探傳諭到堂候訊許阿四押候拿到錫盤從嚴究辦○瑞泰錢莊主霍道成禀稱莊夥朱寶華於三月某日竊取小洋銀二千一百角逃逸無蹤前日在途遇見是以扭案請追朱供認不諱明府命押候飭提薦保人王廷來到案再核○義源洋貨店夥吳子漁禀稱雇王福興爲薙髮匠陸續竊去花布三十三疋前晚又將花布藏在身畔當塲拿獲送案請究王俯首無詞惟求恩典明府命押候嚴比○兪省三禀稱某日附寍波輪船來滬被流氓吳根金等兩次訛詐洋銀十五元扭案請辦吳供向爲船局夥見兪私帶漏稅物件向之查問並非訛詐明府謂爾非巡丁無稽查之責非訛詐而何著枷號半個月示衆期滿責四百板○順興齋肉店主　潤德禀稱長景館主朱阿德積欠貨價洋銀九十八元有奇屢索不還求恩追究明府令朱央人人銀並保限三日内歸楚○胡金福前控鄺德芬售賣　油公司股票騙銀二百八十兩經明府交寶順押店中人保出限半月理明迄今逾限已久昨日原告投案求追寶順押店中人呈繳票據洋銀一百五十元請寛限追鄺到案明府限十日内繳足如延追比○包探禀稱偷兒王阿泉竊取鍍金首飾四件報捕拘獲解案請辦明府判責四百板贓給還失主○包探禀稱萬福生在鄱陽輪船竊衣三件解案請辦明府判責三百板 
[美界捕房紀事]  
　　昨日匪人王阿二混入吳淞路某姓家竊得衣服携至某押鋪求質適爲包探劉阿炳所見拘入捕房捕頭令押候解送公堂禀請讞員翁笠漁直剌究辦○昨日偷兒茅利羣竊取四川路某姓家衣服數件旋由包探金立生緝獲人贓帶入捕房捕頭令押候解送公堂禀請訊辦 
[論粤省善堂如小議院]  
　　西國之爲治也有上議院有下議院一省一郡一城無不有小議院所以通下情結民心維商務輔國政此卽書所言謀及卿士謀及庶人於是新政善政變通易行朝野休戚相關官民利弊均見此西國之所以富强獨擅也今之議中國者動曰朝野隔閡官民不能相通皆由於上下議院之不設不設議院故抑塞下情而民心渙散商務凋敝雖有善政難於逕行然自中東役後朝廷勵精圖治明諭有正我君臣臥薪嘗膽一語草野敬聆爲之感泣皇上聖明於練兵籌餉開礦興學特命南北洋大臣設法舉行復諭令各直省督撫創設商務局以振商務深宫宵旰凡有奏行善政者必蒙兪允飭部議覆惟議院一事未有專摺請行者蓋創設議院較他新法爲尤難中國之民可使由之不可使知之舊制相沿由來已久民權驟易弊必隨之以二千餘年未有之舉一旦欲策其效於二十一行省蠻獷未諳大局聰慧逞其私見必至議論多而成功少且因之而捍格因之而結黨恐難籌统禦之方也古之善治民者凡欲行新法必培植民氣固結人心與民何息先以教養開其風氣上下一心方能見諸施行有利無弊日本仿行西法民衆翕從而獨於上下議院鼓譟屢聞幾至中止遲之十餘年始克就緒可知其難也然以吾粤論之其藉以通下情維商務者其惟善堂乎粤省善堂之設愛育堂開其先廣濟醫院踵其後振飢卹難見善勇爲不區畛域之分尤助國家之欵自商務局日久無功於是督撫司道凡有設釐加稅之事以迄關涉商情及閭閻鄉曲齟齬細故官紳難於措手者皆延善堂紳董召集衆商議而行之折衷至當俾服衆心無稍隔膜不啻泰西一省一郡一城之議院殆亦無異於商務局也初時愛育堂紳董只知振飢救災不敢預聞政事省憲乃委諸廣濟醫院諸君蓋亦責備賢者采及芻蕘之意醫院諸君因竭其誠義護衛桑梓堂仁不讓焉而議者猶拘執善堂只須循名核實無煩越俎代庖者豈知救一省一州之災小急家國君父之難大濟水火飢溺之民少保二十一省四萬萬之人衆也所願醫院善堂諸君集思廣益國爾忘家各舉衆才同支危局風氣由此開民心由此結濳移默運國家賴以奠磐石焉良醫良相本同一源善性善心推行家國焚香祝之拭目俟之獨立山人 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年四月二十一日京報全錄]  
　　宫門抄○諭旨二道錄前○桂撫黄奏爲嚴查保甲整頓團練章程摺○侍郎潯奏爲遵旨訪查官員賢否據實具陳摺○越撫劉正奏委署知縣片○又奏遴員署理知府片○燕督裕奏爲藩司患病籲請開缺據情代奏摺○四月二十一日禮部宗人府欽天監侍衛處值日無引見○通肯副都統慶祺請訓並請假一個月○前吏部右侍郎吳廷芬到京請安○華金壽謝稽察中書科恩○宜麟良培各續假十日○孫鳴皋預備召見○禮部奏派磨勘外省繙譯試卷派出熙敬清銳崇勳儒林○召見軍機慶王○本日已正德國使臣海靖覲見皇太后皇上於儀鸞殿○○廣西巡撫臣黄槐森跪奏爲遵旨嚴查保甲整頓團練擬定章程切實籌辦恭摺覆陳仰祈聖鑒事竊欽奉疉次諭旨籌辦團練保甲等因復奉皇太后懿旨飭辦保甲團練積榖各事宜等因欽此伏查廣西地方人心浮動伏莽素多編保甲聨鄉團較他省尤爲急務溯自咸豐初年髮逆倡亂以來各屬皆奉辦保甲團練以助兵力當時頗收實效無如日久懈生率多虚應故事臣於光緒二十三年十二月到任後督飭省城保甲局司道通行各屬加意整頓上年間容鬱被匪滋擾復飭司道遴委廉幹之員分赴各廳州縣確查會辦一面由臣擬定團保章程八條曰嚴查保甲曰愼選正紳曰就地籌費曰按期操練曰聽官調度曰聨團和衆曰收費應支刷印多張給發所屬會同委員督飭團紳各就地方情形叅酌舊章量爲變通切實辦理容鬱各屬經臣親督遵辦已將完竣情形奏明在案現據各屬印委各員陸續禀覆保甲一律照辦塡給門牌互聨保結造册就近繳送道府騐明隨時抽查以期核實至於團練則在各廳州縣城内設一保團總局又分東西南北四鄉各團有五六處有十餘處及數十處不等每團挑選精壯練丁有二三十名有一二百名及三五百名不等皆因土脊民貧練費難籌是以各視地方之大小定練丁之多寡合計共祇練丁一萬六千餘名由各廳州縣自行分布按期訓練使訓習而聨一氣此外各團紳所集團丁以備挑練及有事時廳以壯聲勢者約共十萬餘人所謂寓兵於農卽此意也管帶練丁之團總團具卽於團内選擇公正誠實堪以服衆者當之認眞訓練緩急庶有可恃蓋一鄉有一鄉之團一團得一團之用團練與保甲相輔而行旣可以清内奸卽可以禦外侮當此時事多艱官紳通力合作不憚煩勞衆志成城自足以資捍衛當經批行司道督飭所屬一體振刷精神歴久不懈務期固民心清匪類除弊竇弭亂階斷不准徒托空言敷衍塞責臣忝膺疆寄惟有自矢血誠隨時查察有能盡心經理果著成效者卽請從優保奬倘有疲玩不知振作或始勤終怠者亦卽分别撤叅俾各知勸懲發奮愧悚共體時艱以期仰副聖主綏靜閭閻之至意謹將擬定團保章程繕具清單恭呈御覧除遵辦積榖另行覆奏外所有飭屬舉辦保甲團練緣由據實覆陳伏乞皇太后皇上聖鑒訓示謹奏奉硃批知道了團練保甲原以衛民切毋反致擾累所擬章程仍須隨時酌量變通以杜弊端而收實效欽此○○奴才漙良跪奏爲遵旨就近訪查各府州縣官員賢否據實具陳伏乞聖鑒事竊奴才於上年十一月内奉命查看山東賑務跪請聖訓面奉密諭就近訪查山東各府州縣官員賢否等因奴才遵於入東以後接見地方各官先問該處災情賑務次及平日民間利病並該員之所設施旣已得其槪復旁採輿論以證之現在經歴三十餘州縣所見地方各官大都中材居多上之雖未及循良之選下之亦尚無贪黷之聲兹謹就其頗著政績及不稱厥職者爲我皇太后皇上陳之所謂頗著政績者有二一爲調署臨邑縣知縣劉文煃臨邑北鄉惡棍王義成藉團練爲名歛錢聚黨蓄軍器建公所虎視一方擇内而食民旣不敢面杭官亦無可如何該員到任之時王義成適又犯案該員卽設法拿獲立時懲辦並將該惡棍之公所改爲義學而北鄉一帶多年巨患遂一舉而除之民間莫不相慶一爲陽榖縣知縣胡建樞該員自上年境内被水成災之初卽在城内收養貧民按月捐給錢文嗣後愈聚愈衆得錢者艱於買食該員復令城關蒸饃各鋪預支錢文多購米豆等項磨面蒸饃按日送給風雨無阻而冬賑災民極貧中查有老弱殘疾最爲困苦之户亦捐廉加給錢文並施捨醫藥共計用過京錢七千餘千文内惟加給冬賑用錢二千七百餘千文聞已禀報有案其餘收養貧民等項用錢四千三百餘千文並未禀報奴才查看該縣賑務始知其事所謂不稱厥職者有三一爲陽信縣知縣王德本該員氣質本粗又素患目疾往往數月不能視事日行一起大都假手於人奸胥蠹役遂得肆行無忌當奴才過境查賑時該縣差役猶敢在旁欺壓平民經奴才覺察懲辦其餘差役之惡亦槪可想見一爲濟陽縣知縣祁壽麔該員衰病不按公事悉任伊子與幕友主持奴才查看該縣賑務問以災賑情形多不能答百姓苦其昏憒遇有爭訟每願在鄉私結不願到官申理一爲高宛縣知縣張之仁該員貎似能事而實闇於聽斷聞其審理詞訟輒以語言之利鈍爲情理之曲直辦理公事亦多竭蹶奴才竊維州縣乃親民之官必以百姓之利病爲一已之利病而後爲無負於民無負于國劉文煃前在長山縣任内本有遺愛及調署臨邑下車伊始卽首除積年惡棍以靖閭閻實屬除暴安良著有明效胡建樞當陽榖被災之後捐廉振濟爲數頗鉅而不求聞逹尤爲實心愛民以上二員可否請旨嘉奬以勵其餘陽信縣知縣王德本縱容胥役怨聲載道擬請卽行革職濟陽縣知縣祁壽麐衰病不振擬以原品休致高苑縣知縣張之仁聽斷不明擬請以府經歴降補如此分别懲處庶足以肅吏治而洽輿情所有奴才遵旨就近訪查山東各府州縣官員賢否緣由理合恭摺密陳是否有當伏乞皇太后皇上聖鑒訓示謹奏奉硃批另有旨欽此○○劉樹堂片再准部咨各省州縣缺出分班輪署先委正途一人次委勞績一人再將各項委用試用人員輪用一人每屆三月彚奏一次等因歴經遵辦在案兹查光緒二十四年冬季分署分水縣知縣王作梅病故遺缺輪委試用班試用知縣張彬署理據布政使惲祖翼詳請奏咨前來臣覆核無異除咨吏部查照外理合附片具陳伏乞聖鑒謹奏奉硃批吏部知道欽此○○劉樹堂片再台州府知府郭式昌經前撫臣奏蒙恩准開缺以道員留浙儘先補用應卽遴員接署以專責成查有署嚴州府知府高英堪以調署遞遺嚴州府知府印務查有正任温州府知府王琛堪以委署據藩臬兩司會詳前來除批飭檄遵外謹會同閩浙總督臣許應騤附片陳明伏乞聖鑒謹奏奉硃批吏部知道欽此○○頭品頂戴北洋大臣直隷總督奴才裕祿跪奏爲江寗藩司因病呈請開缺恭摺仰祈聖鑒事竊據二品頂戴新授江寗藩司長祿呈稱該司於光緒二十四年十一月初十日在署河南藩司任内接到部文升授江寗布政使當卽具摺恭謝天恩籲請陛見奉硃批著來見欽此二十五年正月二十六日交卸河南藩司篆務因感冐風寒經河南撫臣裕長代奏請假欽奉硃批著賞假一月欽此扣至三月初六日假滿是月初八日由豫起程二十三日行抵天津復因沿途感受風寒病勢增劇據醫家云必須靜心調養方能就痊查江寍爲地大物博之區藩司有理財用人之責關繫極爲重要未敢以病軀延曠請代奏懇恩開缺俾得回旗安心調理一俟痊愈卽當泥首宫門求賞差使萬不敢稍耽安逸自外生成等情呈請代奏前來奴才查騐該藩司患病屬實合無仰懇天恩准其開缺回旗調理如蒙兪允江寗藩司員缺緊要請旨迅賜簡放以重職守理合恭摺具陳伏乞皇太后皇上聖鑒訓示謹奏奉硃批另有旨欽此 
 
 

Page 14

 
 
[光緒二十五年四月二十二日京報全錄]  
　　宫門抄○諭旨二道錄前○齊撫毓奏爲遵旨挑濬北運河以利漕行摺○又奏請東綱寛免再行加價摺○又奏爲特叅承造砲船浮冐之副將請旨先行革職勒追摺○蜀督奎奏爲甄别知州留省補用摺○四月二十二日兵部太常寺太僕寺鑲黄旗值日無引見○熙敬等磨勘繙譯試卷覆命○常明假滿請安○雲南藩司李經羲到京請安○大額駙續假五日○普公續假十五日○長順孫鳴皋預預召見○倉塲奏漕船五日回空○順天府奏京師得雨二寸有餘○召見軍機長順孫鳴皋李經羲○○山東巡撫奴才毓賢跪奏爲遵旨挑濬北運河以利漕行估需經費數目恭摺仰祈聖鑒事竊查本年江北起運漕米十萬四千二百二十餘石業經兩江督臣奏奉諭旨飭將漕船經行河道認眞挑濬務期一律深通以利漕行等因欽此除南路運河向歸河臣經理外所有陶城埠迤北河道當經前撫臣張汝梅檄委東昌府知府王橤修勘估去後兹據禀稱陶埠運口緊逼黄流北下南高勢等建瓴自口門以至草橋要爲黄河入運咽喉水過沙停淤同平陸須　一丈以外始能見底兩岸隄埝旣多殘缺且土性沙鬆必须培廂魚鱗護沼等埽方免塌卸攔黄大壩以及左右裹頭歴經三汛料多朽爛尤須逐叚拆舊廂新其口門以下東河之新閘陽榖之义級聊城之李家口等處間多灘嘴民埝亦極卑下培堰切灘工程並重堂博清三縣受淤稍輕亦間有應培堤埝至臨清之塘河淤積最重所有藉口之大壩歇馬亭之轉筒均早蟄陷此爲入衛樞紐尤非大加修葺不足以利漕行歴年歲修經費有常固當逐處樽節尤必工程實在方可不誤重運經臨逐加勘估核實刪减統計長河二百餘里挑修各工共需土方工料銀四萬九千五百四十七兩七錢七分五厘减平在内造具估册呈請核奏前來奴才查該府所擬辦法并估計經費銀數均當核實應照歴年成案飭由藩司籌欵給領責成該府督率印委各員赶緊興工認眞辦理勒限於漕船未到以前一律完竣不准草率偷减仍俟工竣將用欵造册報銷除咨部查照外所有估挑北運河經費數目緣由理合恭摺具陳伏乞皇太后皇上聖鑒謹奏奉硃批户部知道欽此○○山東巡撫奴才毓賢跪奏爲東綱疲累商民交困懇恩寛免再行加價恭摺仰祈聖鑒事竊查接管卷内光緒二十四年十二月初六日准户部咨遵旨體察鹽斤加價情形議由各省切實籌畫其已經加價者能否再加若干未經加價者能否酌加若干迅速查明通籌具奏一摺光緒二十四年十一月三十日奉旨依議欽此咨行到東當經前撫臣張汝梅飭司籌議去後旋據運司豐伸泰議據綱商集議時艱適值商力通籌苟能有裨餉源敢不亟圖報稱東綱自光緒二十一年河决利津灘池半廢鹽産短少穰價騰昻成本加增商人受困上年河患復廣小民蕩析離居方且待賑以生更何恤乎淡食是以北運各州縣莫不滯銷商困民窮今逢其會而近年猶屢飭籌加價共知餉需支絀罔不竭蹶効忠曾於光緒二十二年加價半文攤之於民恐礙銷路用由各商自認實已力爲其難今若再從加價加之於商則商力已竭自顧成本漸有短秤虞加之於民則人情貪賤適令食私誠如部覆官鹽之售愈貴則私鹽之銷愈多必至官引滯銷有虧正課是加價未獲其益而先受其損病商病課懇予轉詳免加等情到前任撫臣張汝梅未及核辦因病開缺移交前來奴才雖甫經到任而服官東省有年商民交困情形尚知梗槪前次半文加價實已竭力今值籌放賑濟辦理平糶方撫卹之維殷遑計加其鹽價似於商情民力均有未逮合無仰懇天恩俯念東綱疲累民情交困寛免再行加價出自鴻慈逾格除咨部查照外謹恭摺具陳伏乞皇太后皇上聖鑒訓示謹奏奉硃批著照所請户部知道欽此○○山東巡撫奴才毓賢跪奏爲特叅承造砲船浮冐之副將請旨先行革職勒追以重公欵而儆效尤恭摺仰祈聖鑒事竊查上年六月間前任撫臣張汝梅因黄河相近地方時出盜刦重案奏准添製砲船三十四隻分撥上中下三游按叚巡緝派委花翎總兵銜補用副將原邦彥往河南製造冬間造成除續行添製器具及該副將補支薪水不計外船隻一項共用過工料價值銀九千五百六十六兩有奇計每船需銀二百八十餘兩用欵不爲不多奴才聞得所造之船工料不實復詢熟習水面員弁並採訪輿論僉謂該砲船旣不堅固且不靈便奴才尚恐仍有失實復札飭管帶前項砲船補用副將劉耀遠候補遊擊陳添喜全勝據實禀覆並密派結實可靠委員前往確勘估值去後兹據劉耀遠等先後禀稱該砲船規模較向來舊式船身小一丈五六尺不等兩頭無拱木兩旁無雙拿艙口卑隘桅杆收分薄弱釘鋸疏稀製造草率駛行風浪之中拒敵軍陳之上誠非所宜比之南方砲船弗如遠甚並據密查委員覆稱逐一確勘原報價值約略浮冒過半各等語奴才竊維添製此項砲船用欵多至萬金每年管駕弁勇薪糧尚需銀一萬五六千兩朝廷不惜巨欵原以備巡緝而安行旅該副將原邦彥奉委製造宜如何潔已奉公愼重其事乃該副將於工料則偷减草率於價值則浮冐支銷而砲船甫經造成旣不宜於駛行風浪又不宜於拒敵是此砲船幾同廢物現值庫欵支絀舉辦河工之時似此劣員旣經訪查明確若不破除情面據實嚴叅何以肅戎行而儆貪墨相應請旨將花翎總兵銜補用副將原邦彥卽行革職由奴才飭局估計浮冐確數勒限追繳倘抗延不繳或繳不足數屆時再行奏請治罪以重公欵而儆効尤所有特叅承造砲船浮冐之副將請旨先行革職勒追緣由謹恭摺具奏伏乞皇太后皇上聖鑒訓示謹奏奉硃批另有旨欽此○○頭品頂戴四川總督奴才奎俊跪奏爲在任候補直隷州知州年滿甄别恭摺仰祈聖鑒事竊查通行内開道府以至未入流凡由曾任各官保舉並非應升之階令該督撫試看扣滿一年甄别後方准按班序補又業經在省人員勞績保舉補缺後以升階用者如咨補以堂稿畫齊後第五日行文按該省照限减半計算以奉到准補部文作爲升階到省日期各等因歴經遵辦在案兹查有在任候補直隷州知州南部縣知縣袁用賓年四十歲係湖北黄州府麻城縣附生中式壬午科本省鄉試舉人已丑科會試等二百八十八名　士殿試二甲第八十七名賜進士出身由翰林院帶領引見奉旨以主事用簽分刑部廣西司行走嗣遵新海防例報捐知縣遇缺先選用十八年二月選授南部縣知縣是月初二日由吏部帶領引見奉旨四川南部縣知縣著袁用賓補授欽此旋在福建茶捐案内請奬同知銜四月十一日經吏部給發文憑遵領起程八月二十二日到省十二月十五日到任前因勸辦十八九年順直賑捐出力經直隷總督保奏請以直隷州知州在任候補光緒二十三年二月二十三日奉旨允准十一月遵賑捐例加捐知府銜接奉行知部照在案應以光緒二十三年二月二十三日保案奉旨後第五日行文起按照限减半計算扣至二十三年四月初八日作爲在任候補直隷州知州到省日期計自到省之日起扣至光緒二十四年四月初八日試看一年期滿例應甄别據布政使王之春按察使文光註考會詳請奏前來奴才覆查勞績保舉在任候補直隷州知州袁用賓才具明練堪以本班留川照例補用倘或始勤終怠仍當隨時核辦斷不敢以甄别在先稍事姑容致滋貽悞除咨部查照外理合恭摺具奏伏乞皇太后皇上聖鑒謹奏奉硃批吏部知道欽此 
 
