# 1910 - 291 - 4913550

 

Page 1

 
 
今遺失存安裕莊田壽記户存摺乙個已向該莊申明并登申外兩報永作廢摺祈各寳莊切勿抵用　　九月廿五日田壽記白 
 
林公素抱熱心樂善不倦同人等欽佩良深痛於九月初六日去世擇於二十八日上午九時在火神廟後廳開追悼會凡紳商學界與林公有交誼者務請　光臨爲荷　　　東南城地方自治協贊會既濟救火會衣莊業公立小學堂先春義務小學堂協贊會附設補習所公啓 
 
[天津九綢莊餘記現改新記聲明]  
本莊開設在天津估衣街專做綢緞生意嚴東子均名下之六股半業由姚君等接頂推召清楚以後盈虧概與嚴東無涉其議書當經塗銷作廢本莊現加新記新立議書依舊開設照常營業恐未週知特登申新兩報聲明 
 
[上海九綢莊豐記現改興記聲明]  
本莊開設河南路棋盤街北泗涇路口專做綢緞生意開設有年嚴東子均名下之五股半業由姚君等接頂推召清楚以後盈虧概與嚴東無涉其議書當經塗銷作廢本莊現改興記新立議書依舊開設照常營業恐未週知特登申新兩報聲明 
 
[大通輪船准廿六日開往長江各埠]  
飯食茶水格外精美茶房應酬格外週到本船帳房張珍珊啓 
 
[南洋勸業會遊記再版出來○定價五角○五彩勸業會圖銅元六枚商務印書館發行南京勸業會塲内○滬寗車站均有出售]  
 
[高昌廟車站十月初一起停止售票凡北市乘客可由西門黄家闕路之新馬路直達上海車站蘇路公司謹告]  
 
[大清銀行告白]  
本銀行開辦迄今六載股本官商各半共計收足庫平足銀一千萬兩總行設在北京外埠分行分號設立共計四十餘處凡存欵一年者週息六厘六個月者週息五厘三個月者週息四厘又逐日往來者週息三厘至於匯票押匯等欵設有分行號之處均可匯兌上海分行現在新遷黄浦灘三馬路口倘蒙　賜頋請至本行面議可也此布　茲將分行分號地址臚列于下　北京　天津　保定　營口　大連　錦州　蓋平　鐵嶺　奉天　安東　濟南　烟台　靑島　周村　長春　吉林　哈爾濱　庫倫　張家口　太原　西安　雲南　重慶　成都　開封　周家口　漢口宜昌　長沙　湘潭　常德　南昌　九江　景德鎭　安慶　蕪湖　福州　夏門　廣州　香港　汕頭　杭州　温州　南京　 
 
[大清銀行代收鞏華製革廠股份]  
製革爲軍政上實業早經陸軍部考驗精亷通咨各省指定購銷在案本年銷路日廣擴充行本擬加招五萬股每股十元冬月截止優先一萬股按十二萬攤派利餘特别一萬股與優先股一律另有特别購物券惟軍界得入凡欲購股者請至各行取閱章程收股處　北京　奉天　營口　天津　廣東　福建長春　山東　河南　長沙　江西　杭州　安慶　蕪湖　漢口　上海 
 
 

Page 2

 
 
[上諭]  
　　監國攝政王鈐章九月二十四日内閣奉 
　　上諭鑲紅旗漢軍都統恩存現在百日孝滿著改爲署任照常當差欽此軍機大臣署名奕劻假毓朗那桐徐世昌 
　　宫門鈔九月二十四日召見軍機澤公倫貝子和爾賡額李維諴恩聯 
[交旨]  
　　九月十九日軍機大臣欽奉 
　　諭旨禁烟大臣恭親王溥偉等奏禁烟期限緊迫宜促進步一摺着各直省將軍督撫認眞查禁切實整頓不得稍有懈弛欽此 
論說 
[官制與官俸（續）（嘉）（言）]  
　　不特此也。各部之階級旣多。際此。庫帑空乏之時。其薪公各費。不得不出於節省。於是選者不僅爲人擇官。官者且爲身擇利。而羣起而奔走趨附於金錢勢位。吾聞有郵部右丞。及四品京堂。而爲交通銀行總辦。與夫。恊理者矣又。有外部右丞。及陸軍部侍郎。而爲總稽查。與夫散稽查者矣。美言之曰兼差。換言之。實不過爲一時調劑貧員之計。而非朝廷官人之本意也。承乏是職者。亦迫於正俸之所入。不足以供養瞻之資。迺不得已而屈就於此席位也。今之日事運動。相習成風。雖謹厚者。亦復爲之矣。又遑顧行政之叢脞。用人之冗濫哉。是則今日當革兼差之弊制爲亟矣。而俸章又如何而餼禀足以稱事。官事可以不攝。亦難解决之事矣。此特就其中央官制之不整齊。行政之無系統而言之。而尤有不解者在。 
　　按立憲九年籌備案第二年釐訂京師官制第三年釐訂直省官制。一事而分兩年試辦。不可謂非審愼以圖之也。然國家政務之範圍。及其種類。 
 
 
 

Page 3

 
 
旣不能確定。而同時欲頒布官俸章程。不知於現行官。制上。果足以制定否耶。縱有文官考試章程。及任用章程。頒布於前。而若文官分限章程。若官吏服務章程。若官吏懲戒章程。皆闕焉而不舉。是則官俸終不得而定之也。各種法令。皆先經編制釐訂然後頒布。然後實行。乃京師官制。與直省官制。已於第一二年釐訂矣。而頒布新定内外官制。須至第五年。試辦新定内外官制。須至第七年。一律實行新定内外官制。須至第九年。故今日而欲定官俸。固有大清會典在。非故迂緩之。是則官俸直可以不必即定也。各省審判廳之設置。其籌備項目。直互於八年之久。而何年養成。何年考試。何年任用。種種章程。案中無一字提及。行政審判院。至第六年設立。而第六年以前。行政審判之法。亦無編定之條文。豈審判官。卽屬於普通文官之列耶。抑有行政審判院。而無行政審判之。職務耶。是則官俸。雖欲定而亦無由也。地方行政經費之制。預算决算之法。或試辦。或未定。則凡各地行政之所需。與立於政地者之。祿入。悉取於此。而無繇畫清界限。仍不免有向時之賠累。與夫浮收之弊。官困未蘇。民生無益。是則官俸定與不定亦一也。財政之清理。各省歲出入總數之調查。及會計法之編訂。皆列諸案中。而貨幣之頒定。銀行之改正。金庫之設立。一切皆不具。則其支給上。與夫官廳之領取。皆形其窒礙。是則官俸眞不易定也。嗚嘑。隨舉數事。而知今日官制之不能確定。與夫相緣爲關係者。縱原案區分九年逐項排列。有次第秩序之期間。幾經審愼而後行者。乃一按其實際。先後緩亟。固有不可以遷延塗飾者。其犖犖重大者無論矣。遲之久。遲之又久。而萬不能逃避釐訂之俸章。亦遂不可苟以塞責也。夫籌備立憲。其所列舉而賡續於案中者爲。凡百政治所託命。而爲最不可緩者。則莫如官制。新官制不釐定。則不能實行。不實行。則雖籌備至九年。復何一事之可着手。今官俸不過一端尤切近者耳。而類此者。正復何限也。特不知館臣旣奏請提前實行新官制。亦曾度此新官制。果可以實行否乎噫。館臣自思。當知無以自解也已。 
專電 
[電一（北京）]  
　　監國昨日又奉皇太后面諭縮短國會維繫人心似可毋庸疑慮監國退與各樞臣諭商良久多數贊成惟因慶邸請假未經决議 
[電二（北京）]  
　　資政院二十四日收受豫算案澤公演說財政困難切望速開國會取民恊助次宣讀請開國會奏稿衆賛成卽上 
[電三（北京）]  
　　資政院决議由倫貝子面遞請開國會摺 
[電四（北京）]  
　　十一省督撫聯銜請開國會由鄂督瑞澂領銜 
[電五（北京）]  
　　張翼又奏收贖開平煤礦辦法仍堅認移交之約力破劉若曾摺寄諭直督陳夔龍與郵傳部尙書侍郎妥速籌議 
[電六（北京）]  
　　御史圑以各省新政經費爲數固多裁减浮費亦不少自應酌抵今各督撫奏報預算短少過鉅必多不實决議切實調查分别揭參 
[電七（東京）]  
　　洵貝勒於二十三日下午歷訪日本各皇族國務大臣及各國大使二十四日觀覽海軍大學曁海軍軍醫學校海軍主計學校正午在伏見宫邸午餐下午觀覽陸軍士官學校代代木練兵塲及新宿御苑二十五日東京市將開歡迎宴會由南滿洲鐵道會社供以歌舞並演日本戲劇 
緊要新聞一 
[國會請願最後之五分鐘北京]  
　　各省諮議局及國會代表所遞之請願書前日經資政院審查員報告後各代表於二十日全蜀會館會議時向各省民選議員要求此事如經資政院議决上奏仍不蒙裁可者民選議員應卽全體解散其各省諮議局亦一律邀約辭職此次政府因第三次請願國會民情踴躍特徵意見於各省督撫及各部院尙書聞外省督撫大半贊成速開而各政務大臣贊成此舉者不過三分之一又憲政編查館前曾電咨各省督撫各抒意見除東三省山西直隸湖廣雲貴兩江四川兩廣河南等省現已電復外其他未復之省分昨已電催限五日内電復因陳請國會業經資政院陳請股員朗讀故令該督撫將可否開會之處迅速電復以資核議 
　　滇督李制軍以軍諮處濤朗兩貝勒皆抱憲政速成之宗旨特將通電各督撫聯銜請開國會事宜另譯呈覽并力陳速開國會之利不開國會之害語極沈痛中有大清恃中國而存若不開國會恐不能待至九年中國不存大清亦不能保之語並有兩貝勒爺天潢貴胄休戚相關如蒙獲賜助力事必有濟云云以督撫而敢言如此亦請願國會之一大進步也 
　　聞濤邸日前亦致函洵邸略云國會請願非不極力贊成然孤掌難鳴苦 
 
 

Page 4

 
 
無同志天下不如意事十居八九信不我欺云 
　　十四日河南國會請願同志會假游梁祠開會各界紳民到者三千餘人當塲簽名即時同赴撫院要求代奏速開國會撫署門前爲之壅塞呼籲之聲喧天震地寳撫大駭即以電話請各司道前來勸慰並一面請舉代表會話公推楊源懋王敬芳李國華漆樹人張嘉謀楊治清叚紀勛岳九華劉蓮青等十人入見寳撫允即代奏衆始退出復往諮議局請其陳請於資政院當時諮議局允即一面提前建議一面電逹資政院縷述要求情狀各紳民并云如此次請願無效諮議局亦不許再行開會羣起以死力爭云云豫人士洵壯烈哉 
[資政院開院後種種北京]  
　　十八日資政院振興外藩實業議案特任審查員開審查會議聞其結果皆謂理藩部提出此項議案並無辦法只是人云亦云碍難附案會議應即審查取銷再由該部另提議案交議 
　　又前日爲各省諮議局提出事件選定之特任股員十八人係屬專任性質是日亦開會議僉謂此項事件異常繁雜此次所舉十八人除魏聯奎一人外其餘十七人均兼任他股股員實難兼顧應於開會時聲明理由一律辭職再行投票另舉 
　　十九日陳請股開會審查華僑陳請速開國會書一件又北京報界公會陳請修改報律書一件其第一件議决併案會議第二件亦議决會議皆於二十日由股員長委託張政報告當審查國會陳請書時陳寳琛云速開國會一事汪榮寳反對特甚趙炳麟謂無論欽選民選總宜和衷共濟均以國事爲重陳寳琛亦極然其說擬於二十日上午借財政學堂合欽選民選議員開一會議以便從長計議及審查報界陳請書時趙炳麟陳寳琛均云不論有無事實不得登載一條萬萬無此道理自應交出會議以便再交法典股詳細審查 
　　是日上午資政院議員先在全蜀會館開研究會專議國會問題議員到者五十餘人代表圑到者十餘人决議資政院提議此案時應定爲具奏案不認爲建議案至上奏後之一切手續俟星期日再行開會定奪又由主席報告本會接到他圑體來函詰問本會是否爲完全政黨之組織孟昭常是否爲黨魁此信應否回答某君謂本會爲研究會并非政黨政綱未定本會確未定有何黨魁此信旣未署名可不答衆意贊成遂散會資政院開院以來民黨議員與欽選議員及政府特派員屢有衝突現聞欽選議員汪某及特派員某某等屢開秘密會議研究對待之法其議决者三事（一）議長沈家本人太老實不能極力壓伏民黨議員擬運動以李家駒或寳熙代之（二）擬請明發上諭凡關於章程規則之有疑義者隨時由政府大臣解釋不得由議員自行决定（三）擬在石橋别業作聯合機關並舉驍將數人與民黨議員相周旋並聞汪某等以此次請開國會已有動機擬開秘密會主張緩開並有民選議員一二人亦與聞其事又聞資政院政府委員以第五第六號議事時皆被民選議員阻止言論大爲憤憤日昨聯名上書軍機處略謂資政院議塲議及地方學務章程河南試行印花稅案但有議員之發議而無政府委員之發議實屬違背院章云云不知軍機處若何辦理 
[慶邸亦主速交預算案北京]  
　　會議政務處議覆度支部預算交資政院議决摺稿早已撰就多日嗣因陸軍部知會預算數目不符由政務處咨行度支部得行核正祗得稍緩出奏現聞度支部已將陸軍部核正之數片覆到處提調當將覆摺呈堂核定而昨日各部參預政務大臣多半未到無從畫稿幸有慶邸在處謂預算案人民渴望已久不能再緩目前權宜辦法只好先繕後畫遂即發司照繕於二十日出奏請交資政院照章辦理 
[憲政館釐訂官俸之爲難北京]  
　　憲政編查館奏請將官制提前頒布官俸展後辦理一摺已奉交旨茲探得原摺畧云查奏定籌備清單釐訂官俸章程爲本年應辦之件當經督同在事各員詳加酌核曁檢察現在京外文官支給廉費津貼各項並參之各立憲國官俸成法反覆考求知官俸實應以官制爲根本未有官制不定而能先議官俸者也今京外各項文官多與立憲官制不合一經釐定裁併添改不可枚舉使僅議現行之官俸則與憲政何裨使遂議新制之官俸則與今制逈殊此一難也在京各署廉費等項多因烏布而異議者詫其支欵之懸絶名目之參差而不知皆由官制之未定今欲整齊畫一則必先爲之釐改名稱確定職掌增損員缺庶所訂官俸乃適宜而非虚受然此皆官制内事而非官俸内事此又一難也至外官司道公費各省雖漸次奏定然未盡協於平均而州縣等公費尙多未經奏定現在庫欵支絀旣不能悉資於正供則原有規費平餘不能不詳查以資挹注倘未考核明確遽定支數欵項從何取給若仍虚擬俸額將來必無望實行此又一難也積此數難本年頒布官俸章程實多窒礙惟變通籌備清單關係較重非臣館所敢遽出再四思維憲政預備究竟重在官制現在内治難振雖非一端而權限之混淆官缺之冗濫實爲受病之本欲謀憲政之進行非先從官制入手亦恐别無辦法查籌備清單第三年頒布文官官俸章程第四年實行文官官俸章程第五年頒布新定内外官制第七年試辦新定内外官制可否將頒布官制提前一年試辦官制提前二年頒布官俸展後一年實行官俸展後二年以免凌躐之弊而收整理之效伏乞宸斷施行至 
 
 

Page 5

 
 
文官考試任用兩項章程亦係本年應行頒布之件現在法官考試業已提前舉行各項文官未便漫無限制自應將文官考試任用各章程遵限頒布俾便明年實行以爲改定官制之預備 
[督撫奏報禁烟不實之處分北京]  
　　禁種鶯粟一事吉林黑龍江河南山西福建廣西雲南新疆等省前據奏報一律清除經度支部派員查明其實並未淨盡奉旨各該督撫均著交部議處並將山西吉林雲南等省保案撤銷在案茲經吏部議復略云除山西雲南等省保案撤銷應由另案辦理外查臣部會同民政部奏定各省地方官禁烟攷成章程内開册報不實者交部嚴加議處照錢糧文册不分晰明白者降一級留任公罪例從嚴降二級留任公罪等語此次欽奉諭旨交議並無嚴加字樣自應照本例定議擬請將吉林巡撫陳昭常黑龍江巡撫周樹模開缺河南巡撫吳重憙前任山西巡撫現任河南巡撫寳棻山西巡撫丁寳銓閩浙總督松壽廣西巡撫張鳴岐前護理雲貴總督雲南布政使沈秉堃開缺新疆巡撫聯魁均照册報不實降一級留任公罪例議以降一級留任可否准其抵銷之處恭候欽定九月十二日奉旨准其抵銷 
[民部會奏京師市面安謐北京]  
　　民政部會同軍署奏稱本月初七日源豐潤票莊周轉不靈暫時停支以致京師市面恐慌異常旋據京師商會總理趙玉田等禀稱現因源豐潤票莊倒閉牽動京師各處銀錢商號市面紛擾請設法維持等情當即飭屬與大清銀行借撥銀五十萬兩交爐房商會以利周轉並令呈交切實押據約定分期歸還現在市面均已安謐照常交易至源豐潤倒閉其各項賬目能否相抵另行詳細調查分别追償九月十三日奉旨知道 
[粤督奏請暫緩調查户口廣東]  
　　粤省調查户口屢起風潮刻由袁督片奏請准暫緩辦理原片略云各項新政目前而論以調查户口最爲有名無實廣東一省自開辦調查迄今屢滋事端如新安大埔連州等州縣尤爲劇烈每一聞報輒須調兵前往彈壓蓋粤省風氣强悍素有械鬭之風尤恐匪徒羼雜其間勾結外匪乘間起事故卽此一項新政各州縣已疲於奔命遑論其他試察其滋事之由則半由於鄉愚無知不明調查之理由忽覩編針門牌譁然謂將抽丁稅官有文告而無奈不識字者多紳爲勸解而不免池魚之及地方官紛紛請示欲卽停止而慮碍考成欲仍進行而更虞激變然苟於目前事實有益則冒險爲之猶可說也今則調查而後他項籌辦之新政尙未能通盤計畫相輔而行而調查之册籍尤多不盡不實州縣懼干譴責旣粉飾以應之上官敷衍門面遂隱忍以受之自欺欺人莫甚於此竊思此事疊釀風潮不惟廣東一省爲然而廣東爲尤甚擬請將此次調查户口酌緩至鄉鎭巡警徧設及識字學塾較多之時再行補辦目前或先就繁盛城鎭風氣開通之處先行試辦俾民間耳濡目染曉然於調查户口之理由再行逐漸推廣庶不致徒事虚文滋生意外九月十三日奉硃批覽 
[浙諮議局不解散者幾希杭州]  
　　浙江諮議局因增撫已允代奏路事定於二十三日開議臨時又以要求交閱奏稿重復停議等情業載昨報茲悉浙撫未經函飭開議之先屢與憲政館電商辦法館中力主卽由增撫飭令停議以儆如不悛改再行照章解散是浙諮議局早居失敗之地位今己開會而仍停議其不釀成解散之慘劇者幾希矣茲將來往兩電補錄於下 
　　浙撫致憲政館電憲政編查館鈞鑒寒電謹悉查浙江諮議局於初三日停議後屢經劄催開議該局迄置不理誠如鈞電是其自棄職務即按照局章四十七八兩條辦理固屬正當惟四十七條之規定係督撫令其停會今該局係自行停議並停議已逾十日若再用飭令停會之手續輾轉已近閉會之期至四十八條第三項之規定係不遵停會命令今該局係不遵督促開議命令情形亦不相同似此自棄職務可否即認爲辭職照十六條第三項以候補當選者遞補期得迅速招集開會兼省再選之煩祈核覆增韞叩删 
　　憲政館覆浙撫電杭州撫台鑒删電悉查議員停議與辭職不同未便認爲辭職亦無全體議員以候補當選人遞補之法前電因其自行停議無此規定故須另由貴撫飭停以警告之仍不悛改再行照章奏請解散至輾轉耽延無論如何辦法業已誤期如果聽命開會日期過促尙可展期以補不足仍以查照前電辦理爲是憲政編查館嘯印 
　　附諮議局二次停會情形浙諮議局公議二十三日重行開會後届期撫藩臬提學交涉諸司關糧勸業各道曁各衙門審查委員均蒞議員報到者七十五人不料寗紹議員臨時悔約謂此種辦法實係官廳欺騙手叚必欲索觀代奏電稿否則必不開議在息憩室紛紛聚訟附和漸多議長陳介石恐生意外阻碍謂諸君意見不妨當塲質問當即振鈴開會議員入席者初僅十餘人坐待有頃踵至者亦祗三十二人其餘四十三人堅坐休息所抗不出席卽有嘉屬議員勞絅章詰問主席謂議長有整飭秩序之責今議員聞鈴抗不入席是否違背規則言未畢忽有二三人在窗櫺外招手爲勞瞥見指告議長謂此種舉動荒謬已極不但無議員資格實屬無恥之尤言已憤憤相率退會爲第二次之解散其時撫院司 
 
 

Page 6

 
 
道羣聚客廳請見兩議長剴切勸導並請邀致全體入座俾便宣布意見議員不允祗請副議長陳季衡代表謂議員辭職與否爲自由之意見官廳解散與否爲行政之全權所希望者惟請撫院代奏挽回路事今日出奏明日開議别無絲毫意見增撫慨然曰本部院抱定宗旨始終不願解散今諸君子毅然决然弟亦無法解决姑目散會再議 
　　又浙撫飭令停議劄文（前略）二十二日據諮議局呈稱定於二十三日開會并送議事日程前來本部院照章蒞會迨議事時間已届由議長搖鈴開會各議員多數不入會塲要求先行代奏然後開議經本部院再三督促置若罔聞查憲政編查館議復于侍郎奏摺即稱諮議局陳請建議事件其裁奪之權統諸督撫諮議局不得强督撫以執行又查諮議局章程第四十七條第一項議事有踰越權限不受督撫勸告者督撫得令其停會各等因今諮議局始則停議要求繼則以不入會塲强迫實屬踰越權限應即照章飭令停會以三日爲期爲此劄行諮議局查照 
[京師近事]  
　　度支部議設度支使一節經紀本報昨日度支部已通電各省督撫畧云本部現擬將各省藩司改爲度支使專理全省財政之出入直隷於本部舉凡關卡釐局之人員均歸度支使管轄一如學部提學使法部提法使等例辦理不知有無窒碍之處卽請查明速覆 
　　軍諮大臣濤貝勒日前向朗貝勒提議中央軍事敎育現已逐漸振興而外藩軍事敎育除王公子弟已入陸軍貴胄學堂外其普通敎育現尙闕如然外藩關係緊要當查其風俗習慣施以相當之敎育以期逐漸完善云云聞朗貝勒頗爲賛同已擬定會同陸軍部廕尙書飭軍學司編製外藩軍事敎育辦法以便核訂施行 
　　廕尙書昨與左右各堂提議改良陸軍部内政擬先從官制入手凡在該部司員須一律用東西洋陸軍畢業生所有文職各員一律改歸他部任用至左右丞參旣有司長似屬贅旒擬一律裁撤惟各司司長關係甚重擬以久歷戎行深明軍事者充補當時壽姚兩侍郎均未賛一詞不知能否决行 
　　十六日川路股東又在全蜀會館開會李君文熙痛陳川路爲全省公益川路股本多半從租稅抽出亦即爲個人私利諸君外顧公益内念私利尙忍恝然置之不圖補救乎與會者聞言莫不激昻旋决定辦法如下一在京同鄉官紳聯名遞公呈於郵部并再呈都察院二電致上海川路董事就近在上海道署起訴查封施典章家產三電致川督及川路董事局於十月常會照章重選總理所有未盡事宜俟下届開會再議 
　　聞英德法美各國公使日前照會外部稱哈爾濱一埠商務日臻發逹非設領事不足以資維持現擬仿照俄國前例在哈埠增設領事外部准此已咨行東督與駐奉各國領事就近磋議辦法 
　　袁勵準前日曾上封奏一件聞係主張開辦實官捐以補助財政之困乏摺上留中未發惟聞樞府中頗有爲其搖動者 
　　京師大學堂法政科政治門大清會典敎員楊模字範甫江蘇人於掌故一無所知上課已一學期學生每問必推託下回查出再說近日更有極大笑話今摘錄其講義中數語云今上皇帝陛下乃德宗景皇帝之同母弟而醇親王之次子也眞可噴飯學生因此屢向辦事人陳請改聘敎習而辦事人以楊爲劉監督廷琛所汲引迄不敢辭恐不免激成風潮也 
[時評]  
　　其一 
　　吾聞資政院各議員議。如此次請願再駁。則擬停議或皆辭職。蓋以第三次請願。竭全國人民之力。而又加以資政院之援助。此而不准。則終無准日矣。惟某議員獨不贊成消極。謂駁後仍須到資政院要求。其意以爲旣經三請。不妨四請五請。請至九年必逹目的。斯二者之主張不同。而要皆希望國會成立則一。然主張停議或辭職者。手叚近乎激烈。政府所深惡者也。主張再請者。尙不至觸政府之怒。此某議員之見識。所以獨高於各議員。而諸大老亟願爲之延譽也。 
　　其二 
　　九年後開國會。國家早已許我矣。所以齗齗然相爭者。利在一二年内速開耳。所以利在速開者。因危亡在旦夕。遲恐不及待耳。今聞第三次請願摺。僅言速開理由而不定年限。則政府諸公。若以縮短一二年。塞我人民之口。試問斯時而已歟。於事何補。若再請也。其將如何詞。 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[鄂督電奏目兵鎗斃隊官湖北]  
　　鄂省新軍目兵伊克坦因鎗斃隊官奉部電正法一節己載昨報茲探得鄂督瑞制軍電奏略云本月初步兵三十標一營右隊隊官楚垿赴射擊塲操演突被四棚目兵依克坦舉槍轟擊適中該隊官左太陽穴登時暈倒血流如注旋因傷重殞命兇犯幸在操塲擒獲是日即派員審訊據供與該隊官素來無隙因去冬宿娼被隊官斥責懷恨又聞今年伊有請裁綠營之事已奉准將宣布且因該隊官平日約束甚嚴稍犯即行重懲意欲洩忿不料遽中要害等語臣又親提該目兵詳細鞫訊不諱查該目兵係武昌駐防祗以宿娼被責挾恨膽敢在操塲鎗擊隊官實屬目無法紀請旨將副兵伊克坦就地正法以正軍律惟念該隊官効用多年營規整肅約束嚴明請旨從優議卹以慰忠魂 
[郵部尙知商辦鐵路章程河南]  
　　河南巡撫寳棻奏派洛潼鐵路總稽查坐辦一片奉硃批郵傳部議奏欽此刻經郵部奏覆云查原奏内稱洛潼路綫開辦伊始查有翰林院侍讀學士楊捷三擬請派爲該路總稽查其該路恊理係候補四品京堂四川清理財政正監理官方碩輔兼充暫難回豫查有翰林院編修葛成修擬請派爲該路坐辦暫兼協理等語查各省商辦鐵路除總協理由公司呈請奏派外其餘執事各員並無奏派之案此次該撫擬添派總稽查一員尙可照准惟核以部章成案應由該公司直接報部委任毋庸另行奏派至該路協理前經該公司呈請奏派候補四品京堂方碩輔大理院推事史緒任接充嗣准大理院咨稱院務殷繁請將推事史緒任開去洛潼協理一職等因查協理職任重要未便久懸方碩輔史緒任均難兼顧路事擬請開去該兩員洛潼協理職任仍飭該公司照章公舉協理兩員報部奏派接充以專責成並無庸奏派坐辦九月十二日奉旨依議現該部已抄旨咨行到豫飭即遵照辦理 
[桂撫電詢豫算案應否全交廣西]  
　　十八日護桂撫魏中丞致資政院憲政編查館度支部電云前奉度支部來電僅令將地方行政預算册送交諮議局參考嗣經諮議局兩次具呈請將預算全案發局核議當於元日銑日兩次電請核示迄今未蒙示覆現又據諮議局函催殊難　緩當經先行函覆告以已電京請示俟得覆再分别辦理究竟應否將預算全册發局並應否准其核議伏乞即日電示遵辦不勝叩禱之至然魏撫至今仍未接到電復也 
[南洋華僑又呼籲於資政院廣東]  
　　粤僑日惹商會近具請願書函請北京諮議局聯合會呈遞資政院探得内容一爲荷蘭新例迫土生僑民入籍一爲波黎士虜苛律凡華僑被控者即拘禁獄中百日内不准律師辯護商民保釋一爲路字限制凡華僑往來無論本埠外埠均須報領路字歷述種種虐待情形應由吾國政府與荷蘭政府交涉速即删除以保僑商並請要求該院收受提議作爲建議案 
[俄人修改中俄商約之預備哈爾賓]  
　　哈埠通信云俄政府現擬將陽歷一八八一年所訂之中俄商約從新修改特諭令西比利亞各都邑之士紳各具說帖發表意見並由普拉克爲丁克府之俄官與該府之商務會及商業公司代表會商該約應行改訂之條項呈報政府以爲實行修改時之預備茲探其提議各項如左（一）中俄國界五十俄里間進出貨物免稅事宜（二）要求撤廢釐金稅（三）中俄領海漁業權之規定（四）中俄西北陸路稅則改訂事宜 
　　另一訪函云俄國商務總會對於改訂商約問題開議數回業已選派委員擬定條約草案呈報俄國商工部其草案共有數十條多以發逹滿洲貿易爲主其最要者爲第四條請由俄清兩國邊界及東清鐵路地域兩方各百五十俄里（即三百清里）之地帶内准兩國臣民任便貿易不納稅但兩國政府因關於邊界之法令得便宜監督其貿易云云案現行中俄陸路通商章程兩國邊界各百清里（卽五十俄里）以内准中俄人民任便貿易均不納稅今哈爾濱商務總會推擴百清里爲三百清里又推擴至接境之東清鐵道沿線左右三百清里亦爲無稅貿易地將來影響之大尙可言耶 
[陶什陶之子就獲奉天]  
　　蒙匪陶什陶爲三省鬍匪之最著名者前經北路防營擊敗該匪即逃入俄境俄人力爲庇護並有已經俄政府重用之說現聞該匪之兩子並羽黨一名前日經洮南府防營拿獲解省當由清帥飭交特别審判廳研訊並令模範監獄獄官嚴行看管聞該匪之兩子大者年方十七歲次者年十五歲外表異常挺秀且精於俄國語言審判廳以該匪徒係屬蒙籍已邀請蒙文學堂監督榮錦亭君譯言訊供將來如何懲辦訪明再登 
[西報紀請開國會問題]  
　　字林報載二十三日北京電云資政院籲請早開國會之摺尙未呈遞明日議員將研究此事聞議員中有大多數主張即開國會惟就御前會議觀之恐操切過甚適以啓舊黨前此未有之反抗各報咸謂國會無礙於皇室且可紓攝政王之責任將來辦理内政外交可饜人意資政院迭接各省來電祝賀陳請早開國會之舉 
分類新聞 
 
 

Page 11

 
 
政界 
[規定交涉司與關道之權限天津]  
　　直隷交涉司與津海關道同駐天津從前洋務局係關道總辦現將該局併入交涉司所有直省一切交涉事宜自應由交涉司辦理其關稅交涉事極繁重卽由津海關道專辦仍遇事分咨查核以資接洽刻已明定權限分别責成經直督電請外務部立案以便照辦 
[鎭平縣籌抵賭餉有著廣東]  
　　嘉應州屬鎭平縣張令延慶以就地籌欵抵餉禁賭等情具禀袁督略謂竊卑縣鎭平一邑遠在荒陬異常瘠苦而嗜賭之人實繁有徒現查合屬賭館共有七十九間其向來應設只准二十六間由承商自行私設者一十五間計一縣分十二鄉縣城曰福興鄉開賭館二十一間白馬鄉艾泊開四間金沙鄉新舖墟開廿一間招福鄉三圳墟開十八間示磜鄉北甲開一間南甲悅來墟開六間藍坊脚石坑牌一間文福鄉路亭開二間晒禾岡開一間庶福鄉大徑口開一間梨樹下開三間以上共七十九間無分晝夜叫囂喧呶偶過其地令人耳不忍聞目不忍覩痛心疾首無可如何敗俗傷風莫此爲甚若不急行禁斷其流毒何所底止知縣接見各紳再四集商迄無頭緒後各紳上一條陳據稱查艾泊一埠共有蔞店十六間合計各店每年銷售竹蔞約一百五十萬個請將此項竹蔞定以官價每個買者給銀一分賣者得銀八厘五毛從中抽出一釐五毛卽以之抵合屬賭餉常年可得銀二千二百五十兩所抽至微集之至鉅於民無碍於公有益查縣屬賭餉光緒三十一年繳二千八百元三十二年以後加至現今每年共繳四千二百二十元今擬竹蔞抽數除悉數繳抵賭餉外計不敷銀七百九十五兩六錢如必取盈以符現額力實不支所有現將籌抵鎭平一屬賭餉情形縷晰陳明是否有當伏乞憲示祗遵 
[飛札嚴催各屬查報户口江西]  
　　巡警道通札各州縣文云各廳州縣上年應報之户數船户曁首縣城廂商埠人數各表册及區域圖調查員名摺等項有因事貽誤者有故意延誤者均經前道分别詳懲並委員守提復經本道電札交催各在案乃現查南昌縣之户數船户清册鄱陽樂平宜黃永新龍南瑞金大庾定南廳虔南廳等九廳縣之户數清册浮梁縣之户數清册調查員名摺德化縣之船户清册區域圖德安武寗安福雩都等四縣之船户清册玉山廣豐新喻等三縣之區域圖清江縣之區域圖調查員名摺瑞昌縣之調查員名摺南康縣之户數船户清册區域圖均未據申送到道又南昌府屬新設之銅鼓廳專管地面事件所有該廳調查户口一事仍歸義寗州辦理其户數船户各表册區域圖調查員名摺等項該州均未查報又已送户數册内未塡丁口之南城縣及丁口未分之萬安縣德興縣又未塡年齡籍貫職業丁口等項之豐城縣均經本道勒限遵式換造清册迄今限期久逾仍未送到以上各廳州縣同一玩視要政眞堪痛恨本應詳參姑再札飭自文到之日起限五日將所開未報之件星夜趕辦齊全專差送道以便九月内彚案詳咨倘再逾延定即委員守催一面詳請撤參以爲玩違者戒 
[鄂藩委員赴川採訪穀價湖北]  
　　鄂藩以鄂省人稠地密水多田少豐年收成尙不足敷本省食用重以歷年水災瘡痍未復故穀米之價至今未平茲聞川省夔忠雲萬一帶穀價甚廉特派知縣范前赴該處採訪如果合宜即便電購以裕民食 
交涉 
[日本添設駐華領事之先聲]  
　　二十四日文匯報云日本政府擬在琿春與齊齊哈爾兩處增設領事若國會允籌所需之費則明年便可派員云 
[閩省官商歡迎美圑福建]  
　　美國商圑於十五日抵港閩督以次各官均往南台番船浦洋務局歡迎是日傍晚美圑始到即行登席官商各進頌詞直至三鼓時始盡歡而散當夜閩督在局住　翌早還轅喧傳十六日美圑進城閱看師範商業學堂是以監督敎員學生咸預備接待沿街茶亭一帶亦均懸燈掛旗詎是日美圑并不進城諸多掃興云 
[外人來湘游歷長沙]  
　　長沙關道吳觀察肇邦前准駐湘英領事函稱該國安立甘會敎士孝多瑪來湘游歷請飭保護等情吳道接函後當即移行巡警道桂觀察齡札飭各區轉行各叚一體遵照保護矣 
軍界 
[重申徵補軍士定章蕪湖]  
　　蕪湖關道李梅坡觀察刻接皖省兵備處電開陸軍徵補例須分期派員設局開募以齊敎育而歸劃一禀奉督辦憲批飭敝處轉行各州縣在案近投効兵士間有由州縣申送者收錄則不合章程飭回又徒勞往返希即分飭嗣後無再收送以免周折是盼兵備處印等因李觀察當即分飭皖省各州縣一體遵照辦理 
[咨請騐放北洋武衞軍米蕪湖]  
　　蕪湖關道李梅坡觀察刻准統領武衛左軍直隸提督姜咨稱所有宣統三年應需軍米三萬六千石自應及早儲備以資接濟茲委候選縣丞姜毆傳候補守備馬全祜前赴安徽蕪湖一帶產米之區購辦潔白大米三萬六千石陸續分批由海運北除分咨并分批塡給印照交該委員經過各關卡騐明放行外相應備文咨會請煩查照知照稅務司騐明敝軍發給分批印照免徵釐稅放行等因到道李觀察當卽函致新關稅司遵照辦理矣 
[鄂督派軍赴咸蒲野操原因武昌]  
　　鄂督瑞制軍以大冶咸寗蒲圻等縣會匪衆多現值農歇之際每有匪徒煽惑良民私開山堂濳謀不軌地方官雖明知其情苦於四野多山兵力不厚緝捕殊難着手故柯玉山方漢臣輩聚徒立寨横行數十年無敢過問今雖元惡就戮然其黨羽甚衆難保不復爲民害是以檄派陸軍第八鎭步隊三十一標三十二標及混成協步隊四十一標每標各抽調精壯目兵二營共成六營分爲南北軍前往咸寗蒲圻一帶演習野操以壯軍威而期懾伏並飭該管軍官嚴行約束不准縱兵騷擾致負除莠安良至意 
學務 
[農業敎員講習所風潮未己杭州]  
　　杭垣農業敎員講習所所長陸家鼎濫用私人苛待學子此次因細故釀成風潮官廳偏徇一面斥退學生以致全體愈形憤激三次赴撫院呼籲均未得直日前第四次呈控復奉中座申斥謂前接朱祖榮等具禀業經明白批示該生等倡首滋閙並敢毆辱監學所長顯違禁令是實敗羣之馬亂苗之莠予以斥退並通飭不准收考本屬咎有應得亟應閉門思過發憤自新乃復危詞縱聽希圖要挾實屬荒謬已極著不准理等諭全體得諭憤激萬狀謂公道不存生莫如死昨已公推代表俞君培林等二人自願犧牲個人生命入都部 
 
 

Page 12

 
 
控再不得直繼以叩閽駢首皇都爲全體同學吐氣所有二君資斧衣食槪由全體典質告貸以便出發 
[從嚴取締學界員生之原因河南]  
　　汴撫寳中丞以各學堂管敎各員及學生等往往有干預職務範圍以外之事特飭學司從嚴取締管敎各員規則經學司議定新例凡十一條詳院俟批准後即行通飭遵守 
實業 
[札發實業准附外股之限制武昌]  
　　卾督准農工商部咨開本年七月初七日欽奉諭旨各省籌辦礦政欵項不足准附外股等因茲以漫無限制恐滋流弊特將前頒諭旨敬謹解釋須和此次准附外股實爲萬不得已之計如華股可籌仍以招集華股爲正當辦法不得一遇應辦之礦遽行籌借外債或專收外股等因己札發勸業道遵照辦理 
[德化之新煤礦出現九江]  
　　德化縣甘泉東鄉地處偏僻山多田少前經兩江師範畢業生張紫恒君集股招雇工人在現有礦苗之處採挖詎掘下數尺即現煤炭且甚豐厚現正續添股本擴張一切俟經費籌有成數卽須禀請立案云 
[移請各縣籌設商務分會廣東]  
　　汕頭總商會日昨接准勸業道文開倡勸各縣設立分會該會准文後當即移請未設分會各縣設法勸辦大旨以各屬設立商務分會所以聯絡商情振興商務俾各行商有一總滙之區以便會議改良妥籌整頓免若前此形如散沙毫無圑體實於商務前途大有裨益况九年籌備事宜期内各屬應一律設齊貴縣商務向稱發逹商會之設未便付之闕如亟宜實力提倡以期早觀厥成除分移外請貴縣煩爲查照傳齊各紳商等妥爲勸導設法舉辦在於屬内商務繁盛之區組織一商務分會遵照商律籌議章程選舉總理會員報請詳咨頒發圖記委劄以專責成 
[設立銻業公會辦事處長沙]  
　　湘省礦產最富而尤以銻礦居其多數惟近年銻價日鬆不免受外商抑勒前由某紳等發起組織一銻業公會以資維持曾經禀奉大憲核准並由勸業道出示曉諭在案現在己就南城外碧湘街設立銻業公會辦事處所有一切應辦事宜暫由該處辦理矣 
[維中夷皂公司將次開辦福州]  
　　南臺樂羣社發起人吳蓉鏡吳慶瀾兩君熱心公益每對於實業上留心研究近聘劉成杰君就南臺銀湘浦巷創辦維中夷皂公司聞股本先集一萬元以資開辦俟有成效再行續招已移請商務總會呈報農工商部立案一面請勸業道核准給與子口單通飭各釐局加意保護果得暢銷亦足以稍塞漏巵也 
雜記 
[不謂今日尙有眞守舊者杭州]  
　　金華蘭溪縣生員鄭斌日前具呈撫院痛斥新學囂張聖道凌夷國粹云亡千古不復洋洋數萬言語極沈痛中座鑒其愚誠剴切曉諭畧謂查忠君尊孔尙公尙實尙武五條前奉先朝諭旨頒行天下本未有所偏得各學堂於經學一門照章分年遞進且孔孟之學與天地同流萬無中絶之理不待章句之儒齗齗保守至甲乙分班即宋儒胡安定分齋之意星期休假即禮記藏修游息之意孔子敎人惟以六藝禮樂爲德育射御爲體育書數爲智育何嘗如後世呫嗶咿哦便爲了事耶體操一課原與古人射御相似所以保少年之康健蓋于神疲智盡之餘予以手舞蹈之樂不惟腦筋藉以發展而血絡亦得以流通必如該生所見則八股未改章時應早致富强之效卽曾文正之創設同文館派遣遊學生皆爲多事矣時世遷流窮變通久競爭之烈月異而歲不同該生尙宜綜觀時局融會貫通勿泥勿偏識時務者爲俊傑是所厚望所請代呈之處應毋庸議 
[勒縣迅結桂商債案廣東]  
　　粤督准農工商部咨開據柳州府商號胡義昌司事監生胡家瑗禀稱商號被奸伴關荔如關柏泉兄弟串騙佛山鎭信榮號銀十一萬餘兩一案迭蒙咨行粤督飭屬究追至今案懸五載分文未得最苦者商號代信榮揭借各號之巨欵被逼難塡而關荔如復運動前南海縣鄭榮設一假局以泰安字號僞單一萬兩騙商傳領又以張維翰假名私放巨欵歷任南海縣並不勒傳關荔如兄弟到案押追至封存余村信義押店關荔如所占股本銀五千兩沙頭墟貞泰押店關荔如所占股本銀二千兩屢禀南海縣未蒙代提生被累不堪懇請嚴限勒追等情前來查此案迭經本部咨行貴督飭屬訊斷迄今未准聲復茲據該生所禀案懸五載被累不堪是否實在情形究竟南海縣有無拖累相應據情咨行貴督轉飭澈查勒限訊結毋任遲延現袁督已嚴札該管道府轉飭南海縣迅速辦理矣 
紀事 
[孝廉方正謠]  
　　卾屬襄陽縣紳周廷桂。行爲不端。聲名惡劣久爲鄉黨所弗齒徒以富而多金長于運動獲舉孝亷方正現襄陽士林爲作俚歌並註解釋以嘲之曰 
　　何謂孝。兄弟分家母無靠。（周兄弟不相睦其母另居别室）何謂。亷債。主怕遇鐵算盤（因其家道素封放債息重故）何謂方。賭博場。中老在行（襄郡城内彩票分局爲周與一班官紳聚賭之場）何謂正。日在婊子塲中溷。（如樊城之遊妓小蘭芬易鳳仙崔金寳皆倚之爲披龜 
文苑 
[時事口占（瞻廬）]  
　　無端熱血如潮湧。杌隍神州百事危。一指淋漓驚四座。方知南八是男兒。 
　　白山黑水那堪問。回首關東膽亦寒。漫說立譚惟痛哭。相公老涙也汛瀾。 
寓言（續） 
[疑怪（仙乎）]  
　　丁曰。僕生平不作欺人語。紿君胡爲。頃方與甲君言及。唯伊知其歷史獨稔。君不之信。儘可面質之也。生事問甲。甲唯笑而不言。固問之。始曰。此女不過模樣兒略。佳畢竟干卿底事旣。非相期桑中何必殷殷詢其行徑曩唯佻㒓。故遭薄。罰胡至今尙不悛改。倘不亟將慧劍。斷乃情魔吾甚恐爾後無術以禳解之也。生曰。僕唯疑其非人。乃詢君以確否。非欲以之作手掌兒上奇擎眼皮兒上供養。君何必如是其迂腐耶。甲曰。僕殊不迂腐。唯君疑其非人乃迂腐是乃江無守之私生女。名若瑜。母爲滬上野鷄妓。自　逃亡海外。其色日衰。夜度貲不足以供日給。乃携女若婢僦居于此。屈指至今。已數經歲月。鬻其釵珥。佐以女紅。僻處鄉間。未嘗不足以自贍惜女素輕挑。輒喜携婢遊行自適。當其流連忘返。寄宿迎旅。不以爲歉。聞内子言。謂其對諸女伴自稱。曩于深夜遊樵。曾以一副假面具嚇煞某男子。其言誕否。雖未可知。然于此具見其𧿧踶若不覊之馬。伊且自謂未經人道。以僕决之。殊難保其貞潔。生尙懷疑未信。唯莊其說以自文曰。紅粉骷髏。朱顏白骨。若縱非魅。吾且作魅觀。爾後閉門推出牕前月。不管其是魅非魅。當不至再爲色魔所纒乎。甲曰。慾海無邊。回頭是岸。第恐廢障已深。無從擺脫耳。丁曰。此說第可與善者言之。彼曰回頭。此曰不管。言不由衷。徒惱人聽。倘夜闌人靜。心不搖搖者。吾不信也生曰。誰要君之信之耶。言竟。遂還寢室。輾轉榻間。苦難成寐乃檢說部伏枕就燈下諦觀。見所紀男女愛情。描摹盡緻。隨涉遐想。即覺女之色笑。恍然在目。 
 
 

Page 13

 
 
   
 
 

Page 14

 
 
   
 
 

Page 15

 
 
十一夜積福里西隣回祿被其延燒幸早向普華公司投保火險計孫月三名下保三千兩慶大名下保五百兩蒙該公司司理　潘澄波　吳冕伯兩先生立即如數赔足並不稍費唇舌更無分文折扣該公司向以挽回利權實心辦事爲宗旨今觀此事確實非虚特此鳴謝俾投保者知所向也　　現住老閘北北石路新昌里口孫月三　大謹啓 
[上海新開協春桂圓號擇于八月廿八日開張特别改良劃一不二]  
本號開設在上海英界鄭家木橋北首坐西朝東門面於五月初六日先行交易價亷物美已蒙各界歡迎今因新貨上市涓吉開張爲　求消路起見故將各貨特别減價以應同胞雅愛幸勿失之交臂本行所售興化水南桂園元香荔枝生　圓肉琥珀蜜棗沉速降香以及老山貢香關山桃棗南北雜貨概親自督選精益求精以廣招徠凡　仕商惠顧者務祈註意恐未週知爲特佈聞　福建協春號主人告 
[戒烟能愈肝胃病之証憑]  
此信九月初二由郵政遞來在山東膠州劉公館發 
小忠小信是烏烟○呼吸能敎痼疾痊○待到一朝成瘾後○病魔依舊苦相纏○加嚴烟禁屢心驚○自顧難除黑籍名○幸獲先生經理藥○瘾除病失一身輕○成田仙草妙無雙○九轉功深惠我邦○祗爲禁烟添臂助○　心早運到申江○僕因肝胃氣吸烟多年忽奉○明詔心竊憂之今夏得貴經理亞支奶如法戒脫烟瘾旣斷舊病亦除偶成三絕聊代謝函錄呈　裕麒觀察大人粲政並乞登報以堅戒者之信云云山東膠州劉雨深頓首拜撰 
附告亞支奶價目○凡瘾一錢○用藥一聽○每聽一元每打十元○改良新製加重參苓汁○每聽一元四角每打十四元包斷一錢烟瘾○有赤浴圖商標爲記○新出船牌半濟林丸○每袋一角五分○能戒六錢烟瘾批發五元起碼○郵票九五折通用○寄費遠近不加上海英大馬路壽康里三百三十號總經理席裕麒附告 
[怡德洋行廣告]  
啓者大瑞典卽ＳＷＥＤＥＮ著名之第騰廠Ｂ·ＤＩＥＮ精造之油光紙及各色紙張紙料行銷已久東方各國遐邇咸知並頂高之樣條鋼板鐵支鐵板曁各色　磁器具以及各種機器雜貨等項無不工堅料實且價極相宜今在上海歸本行獨家經售俻有各種鋼子樣圖以便請臨閱視如蒙　仕商賜顧請移玉至五馬路五號小行自當格外克已以廣招徠此佈 
[奏辦山東博山公司招股票十月廿九日开標頭標洋三萬元]  
本公司加彩招股票係禀蒙　山東巡撫部院批准咨　部立案茲届開辦第二次票額仍設三萬張每張分列十條全張售洋五元分條五角所中紅票比各公司格外增多不中之票有可折半換股其紅白票在博山總公司與上海招股處及各省分銷處均可換股兌銀再本公司所出各種玻璃器　已蒙南洋勸業會獎賞名譽早著現又新到明凈平片價亷物美欲購者請至本以司面議可也　　　上海南市業盛里博山玻璃公司招股處啓 
[方單作廢]  
坐落寳邑誠廠勝字號四十六圖夜字圩第七十九號六坵業户嚴晉三計六畝五分八厘三毫該單在九月初四日被金遠村僞稱現有應用向嚴姓借去抵押當時受其欺騙後向之追取竟圖呑没現除報捕房存案並寳山縣署禀明掛失外仰祈○諸君切勿受愚特再登申新兩報以作廢用此告　　威金生公館繙繹處白 
[筋骨酸痛四肢之乏力者請看]  
　　浙江湖州雙林鎭芙蓉學堂敎習 
　　　梁君慢伯服自來轿血得效之保證書 
五洲大藥房主人台鑒僕受湖州雙林鎭芙蓉學堂之聘入堂以來精神疲倦四肢乏力筋骨時常酸痛僕屢次有函致弟囑其訪求妙藥萬不得一僕甚爲憂慮去年冬適逢舍弟由東返里道出滬江○○向貴藥房購入造自來血帶雙僕服之頓然自覺舒暢諸病不知從何而去僕喜不自勝特書誌謝望○○貴药房登入各敬告同病諸君子幸甚幸甚專此奉謝即請○台安晚梁慢伯頓首自來血價目大瓶小瓶二元一元二角每打二十元○託局函購原班回件十二元○諸公光顧請認明全球老牌商標每瓶附有五彩保證書一本又認眞劵一張値一角方不致誤總發行所上海四馬路老巡捕房對門五洲大藥房抄登 
[萬國九洲第一靈驗耳聾聖品]  
京者天寳齋○謹告同胞○耳聾痼疾○我有神劑○服此立聰○效騐妙藥包可斷根○上海二馬路西鼎新里石庫門 
凡患耳聾一症皆因腎水虚損相火上炎或因鬱火傷肝以致耳鳴耳脹耳熱耳痛等症本齋家藏良藥屢蒙官紳試驗故敢出而問世非徒漁利已也善治男女老幼久年初起一經服此二三盒立覺血氣調和呼吸靈捷補眞陰生津液退浮火除邪熱雖十年念年舊症服此丸一料立見奇功極重久年老症服此二料無不轉聾復聰眞乃第一聖品每盒一元每料六盒洋五元不靈包退還洋以昭信實如耳挖損再吹八寳吹耳散無不立愈每瓶七角 
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[江蘇巡撫程德全奏籌備憲政第四届接辦情形摺（續）]  
　　一曰省城及商埠各級審判廳年内一律成立查蘇州省城審判廳自仿照奉天吉林辦法將高等地方兩廳聯設一處所有一切經費均可通融布置力求節省當經飭匠繪圖切實估計共需銀九萬四千七百兩長洲元和吳縣初級審判廳三所亦已分别核減估定共需銀一萬五千一百八十兩臨時開辦一切從簡約需銀七千兩又江寗省城合設上元江寗二縣地方審判廳一所並分設上元江寗初級審判廳二所均用舊局所及充公之屋改設並添建看守所共需銀一萬三百兩開辦費約需銀二千兩又鎭江商埠設立地方審判廳並初級廳各一所均購置民房修改並添建看守所共需銀二萬八千兩開辦費約需銀二千兩統計寗蘇省城及鎭江商埠設立審判廳並附檢察廳共需建築費銀十四萬八千一百八十兩又臨時開辦費一萬一千兩皆係實用實銷萬一不敷再請籌補至上海商埠應設地方初級兩廳因牽涉外交前飭臬司會同上海道籌議嗣據復稱種種妨碍祗能就租界外設立詳請咨商籌辦只可暫行剔出另核此接續辦理之情形七也一曰推廣簡易識字學塾查蘇省簡易識字學塾自通飭各屬列入政治表按月造報後地方官紳皆知急於赴功現在詳加考核除上届具報開辦各塾外計蘇屬推廣之塾則有太湖一所靖湖二所長洲一所崑山新陽合三所松屬推廣之塾則有南滙十七所金山四所上海一所奉賢一所常屬推廣之塾則有武進陽湖合四所無錫金匱合三所又無錫五所宜興一所荆溪一所江陰一所鎭屬推廣之塾則有太平一所金壇二所太屬推廣之塾則有寳山五所崇明四所共本年上學期增設五十七所前後統計官立公立民立各塾共有學生三千三百七十九名其在本年下學期推廣之塾並應歸入下届具報以昭核實此接續辦理之情形八也一曰廳州縣巡警年内一律完備查蘇屬推廣巡警前由巡警道遴派視察員分赴各屬調查並照部章分别事項訂定表册頒行飭塡嗣經該道覆核蘇松常鎭太各屬開呈各表大致尙符蘇州省城及上海商埠巡警均係該道直接管理本年省城擴充公所整頓警務增設辦事科員並組織騎巡偵探巡邏等隊合之原有八路三十一區長警統計一千一百八十九員名乂上海商埠華界水陸巡警偵捕消防騎巡各隊共有一千六百四十二名鎭江商埠地面較隘亦有巡警一百三十六名其餘各廳州縣合計已逹長警一千八百名敎練所亦皆一律開辦綜核學生人數共計一千七百餘名現正賡續增添以求進步此接續辦理之情形九也以上各節皆爲第三年依限舉辦之事宜即爲第四届應行臚列之成績臣到任四月以來悉心籌畫已辦者力求進步未備者加意經營雖尙能勉赴程限實難謂成績可觀但此後應辦之事務益繁籌欵之來源益涸如期布置己邏掘之俱窮苟且補苴非庸愚所敢出臣受恩深重際此艱難要惟有殫竭駑誠認眞督率以期仰答聖朝勤政愛民之至意所有依限奏報第三年第四届成績緣由除咨憲政編查館考核外理合會同兩江總督臣張人駿恭摺具陳伏乞皇上聖鑒訓示謹奏宣統二年九月十二日奉硃批該衙門知道欽此 
本埠新聞 
[江督奏准抵借洋欵]  
　　江督張制軍昨日發出牌示一道照錄如下照得本大臣此次蒞滬維持市面當籌議辦法擬由各業商以產物抵借洋欵銀二百萬兩暫資周轉各情形於本月十九日電奏二十日奉旨張人駿電奏滬市空虚商明英領等由各業商以貨產押借洋欵借劵内蓋用滬道關防以昭信用等語着度支部速議具奏欽此又於二十三日具奏奉旨依議欽此等因到本大臣准此合行牌示爲此示仰各商董一體欽遵查照毋違此示 
[彚錄江督行轅批示]  
　　江督張制軍行轅昨日發出批示五道彚錄如下（其一）上海浚川源銀行禀批滬上市面之壞實由於現銀短絀而錢業章程辦理又多不善以致信用愈失彼此牽動無策支持本大臣蒞滬後已訂定取締錢莊規則札上海道督商妥辦期收整齊劃一之效至正元兆康謙餘三莊倒欠各莊欵目亦經飭道查追清理該銀行等被倒各欵仰上海道一併設法追償俟追有成數即行通盤核算一律匀攤以昭公允禀抄發（其二）上海裕源等織紡公司禀批據禀已悉所稱四廠基地道契廠屋棧房一應生財機器坐落設置何處共有資本若干平時銷路如何工人實共多少仰上海道查明分别復核辦理禀抄發（其三）合興等機器麵粉廠禀批據禀上海各錢莊相繼擱淺銀根緊迫不能周轉尙屬實情該工廠請欵維持旣經向商會分别掛號應候該會彚核禀辦此批（其四）租界商民胡雲卿等禀批昨據租界商人孫文鑒等禀請减輕房租各節當經批飭上海道體察情形分别勸諭妥辦禀復據禀前情仰上海道一併勸諭妥辦禀摺均抄發（其五）職員朱玉亭禀批禀悉該職員以養老之資被新泰和酒館張茂林借掯不還據陳情詞頗爲迫切是何實情仰上海道飭縣查照迅爲清理追償毋令失所禀抄發 
[江督起節回甯]  
　　江督張制軍本定二十六日由滬返寗茲改於今晨八時乘坐專車赴蘇逕回寗垣滬道劉觀察先期飭派滬軍營兵隊六十名及衞隊兵一百零九名赴制軍行轅豫備護送並飭公共公堂轉請領事署飭知捕房一體派捕護衞 
[西官對於濬浦局事之齟齬]  
　　二十四日字林報云聞江督知照浚浦局着於下月裁撤又延瑞典工程師以代現有之工程師惟並未與署名於一九零五年所訂黃浦條約之各國商議是以駐滬各領事不甚滿意特於昨日會議决計移請北京外交圑辦理 
[日人誤斃華人案近聞]  
　　勤昌絲廠出店張三寳前被日本人塜崎愛次郎等誤戳斃命曾經上海縣詳請上司核示在案茲悉屍母張王氏己至蘇臬司署上控求請伸寃當奉左廉訪批飭上海縣先將騐訊情形據實具詳一面照會駐滬日本領事訂期將兇手會訊屍母張王氏著 
 
 

Page 19

 
 
即自行投質等因田大令奉批業已遵照辦理矣 
[續誌甬人暴斃之疑案]  
　　甬人陸興福身死不明已紀昨報昨日上午上海縣田大令蒞所相驗當由捕房將屍妻陸施氏妻母施朱氏解案研鞫二氏同供死者患病已有數天檢呈藥方一紙察得並無藥舖圖章及錢碼向詰支吾旋經仵作喝報騐得死者指爪變黑並以銀針通入咽喉糞門亦現黑色委係且毒身死旋由屍族陸復興屍親蔡生壽投案求請伸雪並請免封大令准飭具結自行棺殮二氏還押捕房解廨訊辦又一訪員報告云昨晨田大令駕蒞美租界斐倫路驗屍所先據二十三保二圖地保趙錦堂禀報小的奉捕房傳諭謂陸星福出外購物歸家旋即暴病身死恐有被妻謀害情事飭令投縣禀騐餘不知悉旋據屍妻陸施氏供稱丈夫陸星福向在廣東街玻璃店爲業至今已有十餘年近因用空帳洋七十元店主令伊歸帳故此情急本月二十一晚回家至二十二早晨帶洋一元出外購買蔬菜歸來臥在床上旋即毒發施救不及大令飭仵驗明委係服毒斃命並無别故云 
[妨礙公衆衞生]  
　　職商汪似氷前至蘇省巡警道署禀稱上海華界潭子灣一帶開有絲頭爛繭廠多家有礙公衆衞生請飭禁閉等情當經汪觀察札飭上海巡警總局總稽查員查明屬實昨飭差探往傳福來德益綸協興正和恊等各廠經理人到局候訊勒限遷移 
[陰陽學無可觀望]  
　　松江府戚太守札上海縣文云照得金澤鎭陳三姑妖像經本府督飭焚燬除禀各憲外爲正本清源計男女巫亟應整頓當查巫係陰陽學管理應傳各陰陽學到府聽候諭飭整頓之法所有男女巫名册即著陰陽學呈送即經札飭轉諭遵照在案現在爲日已久該陰陽學竟敢抗不到府殊屬胆玩本應差提姑先札催札到該縣立即遵先今來檄迅即轉催該陰陽學限文到三日内速帶男女巫名册到府以憑核辦如再抗延即行遵革拘究 
[淫伶旋逃旋獲]  
　　著名淫伶小子和即馮旭初自在滬上聲名敗劣後赴寗躱避近在寗垣某戲園搭班忽於前日搭坐火車濳行來滬該戲園以馮伶包期未滿又領滬上某某兩戲園包銀心不能平卽於馮伶由寗赴申之後急電庽滬園東禀請閘北巡警局赶派巡警差探數十名搭車至南翔車站迎提如擒大盜該伶一見巡警差探即傳意同伴其同伴中有自命保鏢之人亦無敢抗捕旋即帶回上海解至巡警總局略訊一過隨即派差解回寗垣請官訊辦 
[懲辦行竊鉅欵之學徒]  
　　新閘平橋路同康米店主王興記控學徒陳仁生竊取鈔票洋一千六百五十元逃逸由探將陳之保人陳榮生陳母陳夏氏及騙吞贓洋之夏阿根陳阿根與在逃張全福之母張王氏一併拘解公堂訊判陳榮生交保餘人分别收押在案昨日復由捕房將一干人証解廨請究陳仁生與母陳夏氏供稱實在無力繳洋求請從輕發落德襄讞商之英潘副領事以陳仁生年歲尙幼胆敢竊此鉅欵未便輕縱判發押改良所三年陳母敎子無方着押女所三年陳阿根押西牢一年半夏阿根押一年張王氏押限一禮拜交子到案候核如違卽移查家產發封備抵保人陳榮生交妥保限兩禮拜赶向原告清理 
[水巡不受賄洋]  
　　張阿瑞偷竊浦東和豐廠内機器上銅件銷贓於張恒生嗣被水巡查獲昨將兩張併解公共公堂請究據水巡禀稱張阿瑞向在該廠做工因竊銅件被小的查獲彼即賄洋四十元現將原洋呈案請究訊據張阿瑞供稱銅係仁生所竊小的惟知情而已判張阿瑞送上海縣押兩禮拜賄洋給原告張恒生交保候補提人證再訊 
[學堂演劇籌欵]  
　　國民學校綠經濟困難特於念七晚假中國青年會演劇以資挹注劇名出入世乃清客謝星泉韋旭初程孫大梁耀庭所串者並演影戲以助餘興 
[城内]  
　　將軍拜客○新任杭州將軍志伯愚留守銳昨日上午命駕進城分赴文武各衙門謝步聞於今日乘坐滬杭火車赴杭定二十六日接印 
　　遞解工人○印花公所司事勞文榮等在縣署控告工人謝友福等四人叙衆把持擾亂行規曾奉田大令飭提謝等訊明責押判令遞解紹興杭州各原籍在案刻已備齊文牘昨由原差將謝等押解前往矣 
　　驅逐難民○湖北難民方桂等男女老幼九十八名來滬乞食由道押發縣署安置關帝廟内刻經田大令查明該難民並無實在憑照交呈故即禀奉滬道諭飭將該難民押逐出境不准逗留 
　　酌量貼償○陸福前日投縣控稱家主有地數分連屋租賃於顧陸氏今家主欲將地基收回詎被該氏霸佔求請追還顧陸氏供租地多年當時係破舊小屋由婦人翻造費用甚鉅應請公斷判陸姓償還顧陸氏洋三百廿元兩造遵斷息訟 
　　搶孀逼醮○本邑西鄉婦人唐孫氏至縣署喊控被周桂堂洪金等紏黨逼令寡媳再醮不遂復敢搶孀地保趙蘭英通同一氣求恩提究等情田大令准即飭提各被告到案於前晚倩襄讞員審訊唐孫氏偕同幼子唐秀根供由周桂堂起意勒令寡媳再醮婦人不允周即紏同多人來家强將寡媳搶去周桂堂供此事實由羅某爲首地保趙蘭英供事在深夜不能辨認是否周桂堂所搶洪金供小的並不與聞判一併收押候補提羅某到案嚴究 
　　縣批三則○王立賢禀批信義碾米公司欠還胡長發煤銀無論是否與賢大米店有關爾旣爲該公司經理照欠還銀何能藉召盤爲推諉案旣飭傳着投候訊追毋再飾辯特斥王福泉禀批陳鴻伯開設水爐有違行規業已訊明具結停歇因陳鴻佁違抗不閉復經發封專提此係水爐同業之事與爾房主無涉無庸扛帮特斥劉錦泉禀批此案係奉撫憲批飭提省澈訊原被人証均須解省爾母旣稱患病自應爾爲代質不能摘除案延多日候比差勒傳解訊 
　　官事○前陜西臬司沈衛昨日到道拜會日本高等警務畢業生楊鳳岡到道禀見火藥局委員縣丞聶申輸飭丁到道禀請病假五天 
[南市]  
　　小孩肇禍○董家渡天主堂後面某不作失愼延燒隣居房屋三間已紀昨報茲由南區長飭探傳到起火之之木作主婦馬連氏詰明火由小孩玩弄成災奉飭罰洋兩元充公所有當晚在火場查獲之衣箱一只由氏認明具領 
　　隣居受驚○昨晨黎明時生義馬頭老馬路元豐祥洋貨店樓上忽然火發旋即熄滅事後由隣居大章衣莊成公義襪店盈餘烟紙店順發衣莊等聯名具報工程局頭該店保有火險請爲澈究局中立傳執事人朱惠臣股東張宗楫到局由湯裁判研訊張供店中並未保險朱有家眷同住樓上不知因何起火判罰洋五元充公另着具呈並未保險切結再行飭探詳查 
　　吞没金戒○法捕房昨日派探帶張某至總工程局禀稱張在捕房指控被南市隆興客棧唐金生吞没金戒一枚請爲移傳局中准即飭探往傳未獲繼由棧主將唐交到留候法捕房移回訊究 
　　仍難霸吞○皖人金雙慶在總工程局控 
 
 

Page 20

 
 
稱前有洋銀一千元存在大碼頭吳小雲所開之泰生永紙店内不料吳夫婦俱已逝世事後收得洋三百元店由同鄉人鄭端義接頂立有保據言明每年拔還洋六十元除收第一期六十元外餘被霸吞求請追給陳裁判傳鄭訊供一味刁狡判交保出外予限十月底先繳三百二十元餘限明年端陽節續繳三百二十元以便給金具領 
　　控追欠租○滬北源成公司經租人陳瑞年昨至總工程局禀稱西門外南陽里租户劉傲周小亭李三劉三等共欠租洋百餘元現在房產已歸百順公司收租求請核斷當經陳裁判傳訊判各具結將欠租照繳不得違抗 
[閘北]  
　　勾引潜逃○江北人嵇景漢前日投禀四路分局控孫媳徐氏被其母徐陳氏與鄰婦王三姊勾引與某局巡士通姦圖逃求請提究等情　徐氏果於昨日乘隙偕母逃逸由氏夫嵇惟祥追至川虹路口見氏等在某押舖將帶出之衣物質錢令氏回家不服反在途中將惟祥肆兇旋有巡士到來一併拘局黃巡官諭將徐氏母女二人分别拘押聽候訊辦 
　　形跡可疑○前晚有朱桂生手持銅盆二只行經閘北崗巡見其形跡可疑拘入四路分局請訊朱供在泰豐公司爲　役來此探友黃巡官諭令交保開釋 
[英租界]  
　　化爲無事○捕房代表侃克律師咋偕老閘捕房四百五十七號一百七十一號兩印捕控滬寗鐵路車務總管粤人鍾維卿寫字人梁吉廷在浙江路南京路轉角攔路滋閙違背定章等情由探將鍾梁二人傳至公廨請究鍾等延愛理司帮辦律師代爲辯護寳讞員商之英康副領事以事甚細微遂將鍾梁一併開釋了事 
　　先罰後究○北香粉弄六十八號門牌余生記號因保險起火昨由包探將號主余生初與妻錢氏一併傳至公廨請究余供是晚一句餘鐘尙在房外聚义麻雀不知房内如何起火寳讞員商之英領以此事情甚可疑判先罰銀二百兩充公候查明起火實情再行究辦 
　　認領女子○香粉弄二十一號雉妓院内容留幼女李鳳寳陳阿巧被探查悉將兩女與鴇一併拘解公堂訊明已將鴇婦押辦兩女留候夫屬認領在案昨由陳女之未婚夫高阿巧李女之未婚夫王阿毛各偕其父投案求領中西官准將兩女各交夫屬領回 
　　父女斷絶○無錫人萬根福控妻父張煥卿將其未婚妻雲珍帶至滬上押於鴇婦陳王氏汪詹氏處賣娼一案昨經公堂復訊明白中西官以張不應將女押娼著押捕房三月兩鴇各押女所一月雲珍交萬覓保領回完衆 
　　定貨不出○英商和豐洋行控王怡良定貨不出昨由包探將王傳至公堂諭令交保候訂期會訊 
　　被告到案○朱錦華控徐阿弟借洋不還又許吳氏控許榮春私收貨欵昨由差探將徐許兩被告傳至公堂過堂候訊 
　　客棧聚賭○北海路登豐客棧主吳永江違章聚賭昨由捕房將吳傳至公堂訊明判罰洋十五元充公 
　　客棧違章○六馬路顧吳氏所開之客棧及月桂里陳阿東所開之客棧均因不將棧客姓名登簿違背定章昨由包探將氏與陳傳至公堂請究判各退去候禮拜五訊核 
　　淫棍何往○崑山人鄧士祥控妻沈氏私逃來滬與徐松林姘識等情昨由包探將氏及知情之徐關順一併拘解公堂請究判徐關順交保氏押女所一月期滿交其夫領回管束一面仍飭查拿徐松林解辦 
　　小孩不端○女孩蔡金妹控小孩王阿林攫取銀鐲等情由探將王孩查獲昨解公堂訊實判發押改良所半年以儆 
　　誘拐婦女○江北人沈四寳誘拐同鄉婦人李毛氏來滬希圖押娼昨由包探將沈拘解公堂請究原告揩見証陳五陳楊氏等上堂証明被拐情形德襄讞會商英潘副領事以兩造均係泰州人一併留候備文移送泰州歸案訊辦 
　　竊契抵洋○西裝粤人歐擇生因私取李葉池家值洋二萬元之道契抵於周姓得洋一千四百元被李控奉捕房派探李星福將歐查獲昨解公堂請究判押候查明於禮拜五訊奪 
　　怙惡不悛○楊阿秋控另案在押之過犯陳阿桂與葉阿明串竊田單金鈕扣等一案昨經公堂訊實判陳押西牢一年半葉押一年期滿仍均逐出租界 
　　調戲婦人○李子春攔路調戲婦人高劉氏被氏扭控捕房昨解公堂請究判李罰洋十元充公 
　　婦人收贓○胡小三子與王阿二串竊德和輪船上大小土三百餘只由探將二人拘解公堂收押在案茲由差探赴鎭江將收贓之婦人嚴任在移提來滬昨解公堂請究判押候禮拜五訊核 
　　横行不法○流氓杜阿三混名小茄門等在北四川路華洋交界處紏黨持刀截刦行人財物前日又持刀搶取吳尙芝陳禮泉等鈔票洋十元及衣物等件由探將杜查獲昨解公堂訊供狡賴判押候查明於下禮拜三再行訊辦 
　　戒責太嚴○曹栢榮手持剪刀悮傷其子曹盤金頭面事爲捕房查悉以其不應凌虐於昨日將曹栢榮解至公廨訊明判罰洋十元充公 
　　女孩迷路○女孩朱菊彩即小妹在靜安寺附近啼哭昨由巡捕將未女送至公廨據供稱住居曹家渡地方因出外閑游迷失歸路判送棲流所留候懸牌招領 
[美租界]  
　　焚斃小孩○北江西路粤人黃彰發家保險起火已紀前報茲悉起火時有黃戚王阿二年纔十餘歲不及逃出葬身火窟前日在火塲内檢出屍體報由捕房昨請上海縣田大令驗明委係焚斃飭黃具結棺殮 
　　吞烟圖盡○住居武昌路五百九十二號屋内之木匠王阿福昨日不知因何吞烟圖盡由妻覺蔡報捕早送同仁醫院請救 
　　失竊皮夾○李益福之妻某氏昨乘隆和輪船在房艙内失竊皮袋一只内貯現洋一百餘元當報捕房請爲查緝 
[法租界] 　 
　　毋許滋擾○王阿龍在英界某法商處爲成衣匠工頭近因辭歇向新工頭趙金泉算帳口角由洋東報知英捕房飭探李星福將王拘獲移送法廨訊究王供並不吵閙因洋東尙欠工資洋七十七元向索掯付是以與之理論判具不再滋擾切結存查仍令李探帶回交保開釋 
　　淫惡殘忍○魏元泰洋貨店出店高金林因欲與同店傭婦汪金氏姘識不遂挾嫌尋釁遽將硝鏹水潑澆該氏頭面致傷一目昨由捕房將高解廨請辦聶司馬以高淫惡殘忍自應嚴辦判枷一月押捕房二年期滿驅逐出境 
　　查獲贓賊○工部局某洋人曾於七月間在寳昌路住宅被賊竊去洋鎗鳥鎗四枝及藥彈逼碼等物報經捕房飭探將知情之王阿三拘廨研訊兼將王子押候着王出外查緝茲查得是案係羅開元夏四等人所爲故即報捕將夏羅拘獲吊出原贓一併解訊聶司馬商之顧副領事判羅夏各枷一月各押半年王從寛開釋惟不准再入界内 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[資政院湖南湘漢航業核議案（湘撫提出）（續）]  
　　一公司開辦後辦理得宜貿易興盛除本息外如有贏餘應派作十分以三分奬勵船員以五成充作紅利分派股東承領以二分抽歸公家作保息金抵償如自開辦以後即有餘利不須政府保息金亦宜抽出二成作爲公積以備將來或須補助之用 
　　一碼頭躉船宜清潔寛廠也碼頭狹隘乘客貨物異常擁擠殊多窒礙躉船亦然寛廠則容積頗多上下貨物均有堆存之處至於清潔則行李貨物不致污損來往人客不觸穢氣亦招來之一端也急宜預備寛廠碼頭高大躉船以擴張局面否則如輪船上局走巷逼窄而臭碼頭陡峻而小躉船少所容積亦航業中一大障礙也 
　　一宜通告漢口華商入股也公司旣稱湘漢則兩省商務關係必多如漢商願附入股則聲氣靈通勢力愈大但該埠股本保息金應由漢商呈請督部准予立案擔負方不致累及湖南致生阻碍如組合旣成則宜呈請兩省督撫並呈請郵傳部立案以後湘漢航業祗准加股擴充不許别立公司互相爭奪圑結内部即以抵抗外商是亦應加注意者也 
[札覆諮議局湘漢航業案原文]  
　　爲札行事案查諮議局章程第二十二條諮議局議定可行事件呈候督撫公布施行又第二項前項呈候施行事件若督撫不以爲然應說明原委事由令諮議局覆議等因前由諮議局議决提出湘漢航業一案呈請裁奪施行等情到院當即札發勸業道妥速籌議茲經該道具詳前來本部院覆加核閱詳開各節與原案略有出入茲特畧加採擇分别說明原案謂挽回航利端在鼓勵航業鼓勵之法不外官欵保息官力集股官入資本數者爲提倡開辦之方比年内港行輪多讓外人攘利設法補救誠爲切要之圖近日風氣未盡開通商民罔識抵制因之原本於各國鼓勵航業之意以有此官商合利之謀兼顧統籌詎云非計惟是振興航業固須組織公司公司要素首在維持信用誠得資本豐富鄉望素符熟悉商情之人慨捐鉅股極力倡導則凡不足之欵無論招集股本發行債票息借商欵皆可呼應靈通無庸官爲保息湘中不乏財力雄厚之紳富應如何結合圑體以維公益而保利權保護維持官自應惟力是視若使信用不彰空言組合開辦公司全無實力官爲出示亦屬虚文至發行債票一節就令官爲指欵保息亦恐難爲効力前年廣東試辦公債指定粤海關稅的欵擔保息金按年抽籤償還元本辦法頗爲妥善人民尙復觀望不前此其明効大驗息借銀行資本縱令可以實行設公司損失鉅資應由何人賠補未雨綢繆正非過計否則集股之外全恃官股加入歷年要政繁興財政奇絀久已入不敷出羅掘俱窮實無此大宗閑欵足資挹注因噎廢食固非良圖挖肉補瘡亦豈得計案内於添設商輪一欵估計需銀一百萬元並舉兼營自須此至鉅之股本所慮規模愈大收効愈難爲今日計公司股本自宜從速招集商輪一項儘可陸續添置得尺得寸較易爲功案内又謂公司成立須呈部立案嗣後祗准加股不許别立公司查航業專利大部本無明文自未便加以限制致滋紛擾餘如培養人才組織公會改訂章程清查帳目清潔船廠以及聯合漢口華商兩湖開齊公司合資貿易均屬振興航業應有之文應俟公司成立分别照案辦理所有原案碍難公布施行各節合行說明原委事由札知諮議局希俟將來開會時公同覆議以憑核奪施行爲此行札諮議局查照須至札者 
[湖南諮議局呈報覆議湘漢航業案原文]  
　　湖南諮議局爲呈報覆議事竊照本局前届議决提出籌辦湘漢航業一案奉前撫部院札開碍難公布說明原委事由俟開會時公同覆議以憑核奪施行等因奉此茲於臨時會本月十九日開會覆議僉稱湘漢航業爲外商所攙奪利權盡失振興實不能緩原案指陳己極詳晰此事爲交通要政關係全湘利害極鉅無論官欵如何支絀要當設法維持興盛雖一時難期創設實目前要務若官不提倡坐失大計商無遠志莫知挽回則湖南航業終無發逹之一日細繹來札有組織公司誠得資本豐富鄉望素孚熟悉商情之人慨捐鉅股極力提倡無庸官爲保息若空言組合全無實力官爲出示亦屬虚文等語查歐美各國民智大開商務甚盛然興一事業創一會社猶待國家極力提倡保息之法己成爲世界通例如日本郵船會社則保息之外更有補助金官欵之外更有官物集合亦無非以國力助長商業今中國商智尙未大開商情尙多渙散况創辦此事本無近利可圖徒以國權所在萬難放棄乃於區區保息尙靳不肯與但空言保護而冀其自行組合圑體以維公益是亦終任利權之外溢而已應請撫院仍查照原案籌指官欵保息保息旣定自有資本豐富鄉望素孚熟悉商情者出而組織公司以昭信用官爲出示斷不至徒屬虚文又來札有發行債票一節官爲指欵保息亦恐難生效力前年廣東試辦公債指定粤海關稅的欵擔保息金人民尙復觀望不前等語查廣東試辦公債之事本非生利事宜且昭信股票旣失信於前公債更純係官辦性質民信未孚以擬航業殆非其倫又來札有息借銀行資本縱令可以實行設公司損失鉅資應由何人賠補等語查外國人數萬里來湘經商不慮虧折而吾湘人集資自辦獨慮其損失至鉅兩相比較未免不情招商局開辦數十年未嘗有虧成本尤爲可證又來札有集股之外全恃官欵加入歷年要政繁興財政奇絀久己入不敷出剜肉醫瘡亦豈得計等語查庫儲固極困難而民利尤宜興辦原案請加入官欵不過冀官實力提倡以期信從者衆易於成功固非專恃官欵遂足濟事又來札有公司股本自官從速招集商輪一項儘司陸續添置等語查原案估計通共八十萬元或有他項增欵亦祗以百萬爲限非必須欵百萬不得則不辦且公司招股滿足敷一輪之用卽先定購一輪敷兩輪之用卽先定購兩輪非必俟股本招足百萬始可開辦也又來札有航業專利大部並無明文未便加以限制等語查原案係爲預防爭奪起見旣爲部章所未定自應將末條以後湘漢航業祗准加股擴充不許别立公司諸語一併删去要之此案意在保守國權振興實業請籌撥保息的欵至多歲六萬元且亦未必動用是希望於官府者不奢而裨益於國民者不鮮至於發行債票息借銀行官欵入股三者皆推類至盡之辭非急切必需之欵無妨宣示以 
 
 

Page 27

 
 
爲提倡所有覆議此案緣由除末條删去數語外理合備文呈請裁奪仍予公布施行須至呈者 
小說 
[奇情小說鸚鵡禪（六十）]  
　　第十八章青鳥殷勤爲探看 
　　斐德蘭弱冠慷慨。好與鄉里羣健兒遊。嘗使酒擊劍。鬭鷄走狗。跨駿馬。馳逐郊原。黃金到手。揮霍如糞土。不少惜。慕爲古任俠之風。而學力不充。其所用皆客氣。自非洲歸。人耳其曾出洋。爭禮重之。彼乃益自負。假其一時之虚望。發集資售佛蘭登之議。儼然爲公司代理。又張皇其勢。被必華服。出必錦軒。大言炎炎。不知者以爲偉人物也。 
　　無何而招搖幾遍。萬五千磅之欵。已尅期集。斐德蘭盡以出入之權。委柯利機之手。而已則以全力欺來珠兒。蓋柯利機所設之計。於斐德蘭殊十分滿意。旣勸來珠兒售去其佛蘭登之產。即令其。以售產之價。仍交付斐德蘭。爲經紀之人。若是則來珠兒徒以其土地。爲無形之饋贈。而斐德蘭可安受其利。至合股者。亦祗供其獺祭也。是故斐德蘭之信柯利機。且甚於其父。初不料舟中之人。即爲敵國。彼柯利機之所以爲斐謀者。實所以爲已謀耳。 
　　是日。哈羅旣出。可二三鐘時。斐德蘭好夢初醒。自思日暮途窮。此後種種之惡感。必將。日至吾前。所謂一死一生。乃見交情。一富一貧。乃見交態。何况我本一窶人子。百般營謀。皆空中樓閣。轉瞬而以一傳十。以百傳千。人其謂之何。汝柯利機乎。從前與我剪燭西窗。高談遏雲。壯志干霄。爲何等肺腑。而今乃涓滴無遺。不别而去。狠心辣手。一至於此。苦哉苦哉。吾不聽忠言。自投陷阱。自今後。何面目更見父老。徬徨窗下。坐立難安。 
　　久之。念向者哈羅之言。亦無法之法。不然。彼等其鳴諸警長。捉吾將官裡去矣。因神往於非洲舊遊之地。宛然在目。謂樂土樂土。將爰得我所也。思至此。於焦灼之中。又稍自慰。顧復念約福特去非洲關。山修阻由。倫敦航海。行旅之費。計殊不貲。已方一身債累。措大生涯。送窮何自。於是愁入腸來。又不禁喃喃自語。謂展眉何日。汝柯利機方揚揚得意。亦思我今之苦耶。又久之曰。險乎哉。若輩口蜜腹刀。眞豺狼不如。可憐我凄凉末路。生有無涯之戚。死無埋骨之鄉。時時或頓其足。或拍其案。長嘆不已。 
國外新聞 
[葡萄牙亦有罷工之風潮]  
　　二十三日倫敦電云葡萄牙京城來電稱有八千搬運工人相約罷工現在營兵與救火會中人出而擔任運送糧食燃料 
[希臘首相得議員之贊成]  
　　二十三日倫敦電云雅典電稱希臘議員集議首相辭職事贊成首相政見者二百零八人反對者三十一人 
[意大利天災流行]  
　　二十三日倫敦電云意大利大雨那波耳與撒納羅兩省受災極重又著名火山菲蘇維亞近噴出灰泥有數城幾遭壓毁刻掘出死屍二十六具云又羅馬電稱西特奈因遭暴雨之災約死一百人馬喬利地方有一街爲雨衝毁死二十人馬羅利亦死四人 
[波斯人乞助德皇]  
　　二十三日倫敦電云土京君士坦丁城來電謂波斯人僑居是處者齊集會議痛詆英國干涉波斯内政之舉並决計電請德皇出而維持以免波斯之瓜分（以上譯字林報） 
[德國不干涉波斯内政]  
　　二十三日倫敦電云柏靈電稱德國官塲對於波斯近事態度極爲鎭靜并不欲出而干涉 
[土國向德奥銀行借債]  
　　二十三日倫敦電云土耳基刻向德奥銀行暫借巨欵 
[德皇抵比]  
　　二十三日倫敦電云比京電稱德皇等已抵比京歡迎甚盛 
[駐葡德使照常辦公]  
　　二十三日栢靈電云德國駐葡京之欽使已與葡萄牙暫設政府照常辦公（以上譯文滙報） 
[正誤]  
　　昨日德太子行程單新聞内德太子西四月二十四號至北京誤刋爲十四號 
來函 
[皖賑要言]  
　　自皖北宿州靈璧渦陽亳州蒙城頴上霍邱鳳陽懷遠壽州五河十一州縣水灾洊告皖南之宣城南陵亦有偏災於頻年灾歉之後積困未蘇加以重困皖北飢民初經帮匪勾結暴動幸賴地方賢長官多方設法籌防敉定籲蒙聖恩兩次頒帑撥欵皖紳亟起籌賑協助歷次由訪事員報告據實登報有心人蒿目時艱早共見聞　獨是皖北毗連蘇東豫鄂四省地方瘠苦風氣剛勁向爲四戰之區明祖於此創業奄有天下以鳳陽爲留都設屯以安插無衣無食之民猶有不足又就河運以補苴之名曰運軍迨入本朝道咸之際海運興而河運漸廢屯政亦漸有名無實洪楊粤西創亂中原糜爛皖北窮民無可爲生讓爲捻匪至苗張等酋而其熖大熾上煩兩朝廟算將帥藎略淮軍繼湘軍而起竭天下財力垂二十年始克承平西陲亦遂底定光緒初年晉豫奇災流民四出沈文肅開府兩江奏派淮軍三大統領又奏撥鉅欵並借寗蘇積備之欵一百萬兩就清江浦設立難民廠截留南下飢民以營制部勒計口授食其已不及截留者分派江南北各府屬官紳擔任留養隨後一律資遣歸農至丙午年江淮告災波及皖北浭陽尙書踵其成法特派今湘撫楊中丞署淮揚道篆亦由清江浦截留養遣此三十餘年中治亂機關所在成案往事昭昭在人耳目也今災情甚劇自宿州等十一州縣情勢倍於丙午不止初災已幾釀亂急振固萬不可緩災區糧食一空如洗冬令飢寒災民豈甘啼　坐斃現已四出謀食鳩形鵠面之徒絡繹道路皖帥引咎自責徧電各省皖紳籲呼將伯皖紳合羣進行悉索敝賦力圖援救其扼要辦法有二一則先就災區設法以奏免稅厘招商多運糧食轆轤轉運前往俾飢民知給賑有資或可安心諍候暫不流離四散一則再就接近災區之處設法如蘇省之清江東豫卾等省之台兒莊周家口等處參酌成案成法分别設廠飢民來則留養隨時資遣歸農或謂中國財政支絀勢處困窮滬市尙多恐慌何論其他恐無餘力過問及此不知民爲邦本食爲民天無民何以有國國是首在恤民政策即分新舊情理仍無新舊皖北災苦至此中原治忽攸關願與在事官紳及抱杞憂者合力借箸籌之 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
