# 1898 - 96 - 4908972

 

Page 1

 
 
[急求施振] [  申報館協振所謹啓]  
　　天災流行國家代有然示有甚於今日之江北者災區廣至數十州縣災民多至數百萬人不特室盡磬懸且更途盈餓殍若不急爲拯救勢必淮海徐郡日後靡有孑遺何天之酷待斯民竟致若此耶本館旣從事於籌振斷不敢以計窮力竭遽謝仔肩重以嚴佑之先生疉發電音諄諄催促讀未終帙已將雙涙涔涔所望海内仁人勉力佽助稍損一絲半粟卽可多活數人不特飢民戴德銘恩卽本館亦没齒懷仁劌心刻骨矣肅此布陳伏維垂鑒 
[匪徒隱戤] [  申報館主人啓]  
　　前日有匪人劉姓冐稱申報館英界訪事人向龜奴訛詐但本館所用訪事諸友約束素嚴所訪新聞類皆實事求事斷不容在外婪索且並無　姓其人此後如有不法匪徒冐名撞騙者或扭送官衙請辦或指交本館送懲萬不容其肆意妄爲致於本館聲名有礙也 
[論厘捐原委]  
　　中國之有厘捐也自咸豐三年始也時則粵宼跳梁兵費竭蹶部庫無欵可撥計臣無策能籌於是朝廷司副都　　雷以諴奏創設厘卡於江北淮揚等府抽百貨之捐每百分中取其二三厘故曰厘捐同時胡文忠任鄂撫亦奏請　局收捐抽厘助餉厥後各省仿行厘捐乃徧天下迨宼平之後休養生息民困漸蘇而此局未停則以資善後各欵用光緒五年捐輸實官之例初停其時亦有以請停厘捐爲言者卒未准行而鄭工海防諸捐仍接踵而起國用有絀無赢遂以厘捐爲一成不變之局矣觀近歲西員所作中國度支考載光緒二十年分共收厘金一千二百九十五萬二千兩内以江蘇省蘇州淞滬兩總局共收一百九十七萬爲最多山西直隸各收六萬爲最少亞於江蘇者如廣東一百七十五萬湖北一百六十萬浙江一百五十萬福建一百二十二萬其次四川江西不及百萬湖南六十萬廣西五十八萬南京五十五萬安徽雲南三四十萬餘則自鄶以下矣然此一千二百九十五萬二千兩者爲光緒二十年分奏報所收之數而其實商賈所捐不止於是釐卡積弊各省不免論者亦言之屢矣大率中國之弊在上下相暌貴賤相隔官太貴民太賤而官之中又較品級分事權貴賤不止一等以外官而論督撫視司道爲貴司道視知府及直隸廳直隸州爲貴府廳州又視所屬之州縣爲貴而州縣之下更有佐貳雜職公牘往還層層稽滯不肖官吏因之爲奸卽論辦厘捐者總一省之利權爲藩司次則爲各屬之總局其總辦大抵道府大員又次則爲各路名城大鎭要口之局其局員多係牧令丞倅小局或委佐貳而各局又有分卡則司事督巡丁分駐焉綂計各省官幕僕役之恃厘捐爲生計者不下十餘萬人在若輩專恃此局爲利源而當事者亦半藉此局爲調劑候補人員之地捐例一日不閉冗員一日不汰卽厘金一日不能除孰意事變所來竟有如本月初四日報登遵旨撤員一事者其略據金陵采訪友人函述云南洋大臣劉峴帥欽奉上諭所有内地及蒞江沿海之鹽茶各項厘金自本年四月初一日起一律改歸總稅務司赫懲派人辦理等因欽此所有皖南茶厘蘇州牙厘及湖南湖北江西大通淮北五河等處鹽厘各卡委員自應一併裁撤爰卽分别咨行限三個月内一概交缷清楚以便題請改歸稅務司承辦觀此則江督旣有如此舉動他省想必事同一律不禁爲之　喜者一深慮者二喜者何申國各直省辦理釐捐人員自官幕以及僕役衣於是食於是室家於是子孫於是不　根深帝固爲萬年不拔之基矣四十餘年以來上耗國用下吸民膏其罪不可以擢髮數今乃乘此更張之會舉　十年之積蠧一掃而空如距斯脫斯固可爲欣喜者也慮者何朝廷以抵借洋欵之故不得已而將釐卡押出計每年少此一千二百餘萬之鉅欵將何術以彌縫刻下昭信股票所收尚未有成數此外鋪稅藥牙亦尚示有把握將來掌度支者如何籌措此可慮者一也至更可慮者則中國雖值事會多艱尚幸民心固結今於釐捐外别謀生財之道而奉行官吏仍不免朘削各弊則恐小民或有怨咨且也西員辦事素稱核實無弊此後厘捐一經整飭勢必收數有加而商賈實捐之數較舊有减則彼此相形能無敺爵敺魚之慮未知秉國鈞者將何以處之 
[諭旨恭錄]  
　　三月十一日奉硃筆稽察廂黄旗滿洲旗務著國秀去欽此同日奉旨著於閏三月初三日換戴凉帽 
[英俄嫌隙]  
　　廣州博聞報云法人向中國要求四事現因駐北京英公使力勸中國不宜見許總署遂照覆法國斷不能從至於俄人承租旅順一節英國固出而撓阻日本公使亦奉日皇之命會同英使恊力商辦務使中國總署絶俄所求刻下英國各兵船皆向北方進發將屯泊於直隸海面蓋欲使英公使藉此兵船聲勢以與俄人抗衡也又聞英國之打芬兵船已駛往舟山灣泊英俄如有齟齬卽由此處先開兵釁目下審察時勢則英俄必出於戰有可預决倘英國亦有瓜分申國之想或不至於開仗否則兵戎相見卽在目前矣 
[瓊黎近耗]  
　　海口訪事友函告云崖州山林環繞黎獠錯雜去臘黎人作難戕害平民曾經陳叅戎督率右後兩營會同州主李大令深入剿辦無如此拿彼竄兵去賊來而且烟瘴難堪疫癘傳染從軍人士大半死亡卽叅戎大令亦各抱病現鎭軍復委鮑君前往接辦想跳梁小醜不難指日蕩平也然瓊州一府海上孤懸去歲遭風今春苦旱外有法人之慮烽火震驚内丁黎匪之虞傷亡洊至哀哉瓊民何昊天之不弔耶說見廣州博聞報 
[閙敎志略]  
　　重慶訪事人云重慶府江北廳美國馬醫生租房被衆拆毁一案因醫院學徒王姓與江北某甲相識託甲出名在衙門口代租鋪房一間於二月二十三日交銀二十餘兩馬醫生派學徒王姓唐姓二人於是日晚間到江北住宿一面持名片信函到廳通知國大令以民情洶洶勸令不必進鋪暫在署内住宿因王唐二人不願祗能聽其到鋪詎該處已有多人各執棍梃藏匿某客店内於三更後打門入室將王唐二人痛毆唐因傷立斃屍棄城外王受傷後越城逃回迨國大令驚悉出衙救護已無及矣猶見有匪徒多人拆毁鋪房當飭拘拿二人回署次日馬醫士等過江查騐唐遍身皆有傷痕隨將屍收殮運渝舁至曾家岩停寄此二月二十四日閙事之情形也國大令示云租佃房屋聽憑兩願縱有不合憑衆理斷寅夜拆毁實屬胆玩查拿爲首獲送究辦一時爲首之人深恐被拿復煽惑鄉圑於二十六日在江北齊圑約千餘人會議禁阻西人旋燒燬法國敎民房屋二間道憲聞信立卽派兵多名過江彈壓該圑首等恐來拿人大有草木皆兵之勢寅夜齊圑槍砲轟天希圖挾制官長而西人又再三催辦不知如何了結也 
[委員籌借]  
　　湖北訪事人云鄂中前奉户部來文飭行昭信股票經張香濤制軍會商譚敬甫中丞籌辦兹聞 
 
 

Page 2

 
 
官塲借欵已有頭緒張制軍認借一萬兩譚中丞認借五千兩司道以次各認三五千兩不等惟民間借欵尚無端倪初擬由州縣設局籌捐又恐地方官奉行不善或有侵蝕抑勒情事現由王爵堂方伯禀商院憲遴委候補知府十員分往各府州勸捐計武昌府委易太守學灝漢陽府委黄太守仁黼黄州府委吉太守爾哈春安陸府委王太守曜鑾襄陽德安二府委韓太守鑑鄖陽府委高太守寳瀛荆州府委龍太守兆霖宜昌府委王太守漢文施南府委呂太守縉雲荆門直隸州委丁太守柔克并另委州縣十餘員隨同辦理各員奉檄後已赴轅禀謝料理起程矣 
[减收恤民]  
　　揚州訪事人云揚州府沈太守日前接奉江寗布政司松方伯札文一道並頒發告示多張太守接閱之下隨卽　發所屬各縣諭飭傳保裱糊張掛其示内人旨謂案奉兩江督憲劉札開准户部咨議覆給事中龎鴻書奏浙江省征收地漕條銀折價與市價懸殊請飭各該省查照市價並將各地方原辦征收章程核减並令查照江西省减征丁漕折價提解盈餘備還外洋四國償欵各等因到本部堂准此云云合亟轉行札司等因到司奉此查各屬前因銀價昻貴飭將征收條銀詳定數目不准浮收現在錢價日昻所有征收條銀以錢完納者自應酌量核减兹本司與江糧道籌議各地方官征收丁漕條銀以錢交納者擬自光緒二十四年上忙起每兩减收錢一百文漕米則循照舊章不减仍於各地方官征存盈餘項下每石提錢二百文解司以濟英德俄法還欵俟將來銀價加增再行察看情形酌量免提除詳奉督撫憲批准奏咨外所有提解盈餘係出於地方官平餘項下與花户無涉合亟出示曉諭爲此示仰軍民諸色人等知悉凡爾等應完丁漕蘆課等銀以錢交納者均於光緒二十四年上忙起每銀一兩减收錢一百文以紓民力該花户等亦當激發天良輸將踴躍等語按江都縣境地銀連加耗羡每兩向共收錢二千五百文今核减一百文現止收二千四百文各花户聞之當無不感大憲之體恤民艱無微不至也 
[杭試再誌]  
　　武林縣試情形迭登本報兹接訪事人函悉民商兩籍已於初八日考竣初十日出有正案仁和共取一百九十六名前列十名金保康丁華方鹿苹錢錫疇施震詹品芳沈炳章徐宗洛趙昶恩邵貽榖終覆各試小講四個題目附錄近仁知和雖多取士○錢塘共取一白七十六名前列羅嗣宗李光錫沈兆根丁濤王興仁邵臨褚景釗王冠清終覆題恭寛信敏惠五字每字作一起講○杭紹共取一百四十五名前列汪原恂王鼎汪鳴璋學濓曹謙陳其璋楊學浚孫金綬楊珂終覆題爲政以德國家閒暇求之有道賢者在位各作起講四個○嘉松因人數甚少已於初五日終覆題目已登前報兹發正案共取十五名前列夏廷襄章漣朱寳升戴祖詒戴克紹也 
[嚴防槍替]  
　　杭州訪事人云杭地縣試已畢府試將臨首府林太守因上届考試諸童時大門一開童生及送考人等俱一擁而進其中槍替頂冐在所難免保結廪生雖則在旁亦無能識認以致弊竇滋生本届爰先期札學妥定章程凡考試諸童均在大門外候兩縣點名給簽至二門聽點憑簽給卷無簽者不准入塲其送考人等均不准混入大門違者卽行枷責考童須戴大帽以十人爲一牌案照縣取名次魚貫而入不得紊亂如有攙前越後卽行扣考各廪保均須在旁識認如有假冒卽令指出扶同隱匿者禀請學憲懲辦各學敎官奉札後隨轉諭廪生書斗以便轉致童生遵照辦理也 
[松試二志]  
　　本月十六日清晨江蘇提督學政瞿子玖宗師行香放告已畢時十七日寅時卽闢門升座考試生經古點名後卽局門命題經解通其變使民不倦說與子同仇解九州之志謂之九邱解合於天時設於地財解夏官環人訟敵國兵來則往之與訟曲直說工執藝事以諫解史學李廣程不識同爲邊郡名將論徐光啓論時務聨英拒俄聨俄拒英得失平議民敎相安策治事沙田清丈升科議中國茶務改用機器以何者爲宜試爲圖說詞章漢武帝令州郡察吏民有茂才異等可爲將相及使異國者賦以詔在武帝元封五年爲韵詠電用韓昌黎陸渾山火體七古西器演連珠仿夏侯泰初時事議算學設如合夥造舟每股所喚工匠如股數加一所造日數比衆匠人數少十二每匠日給工錢比衆匠人數二倍加六合出本錢爲商如總共工錢之自乘數三年六個月得利錢十億四千九百七十六萬計其得息如九文十四日得利二文半問船主幾股每股出本錢若干設如勾自乘减股開平方得數加股加七又開平方得數以股平方根乘之等三勾若以勾加股平方根等二十四求股歴代日法考員乘方論當點名將完忽有南匯某生爲建祠之事面遞禀詞宗師飭食退去候批旣而某邑與試生員三名跪伏案前面呈禀帖攻訐某處巡檢蟠據書院中宗師挑燈閱視良久復垂詢一切時適松江府經歴孫叅軍站立案旁宗師詢以此等禀帖何故提調不收叅軍稱須向號房查問宗師問外間不收之件尚有若干叅軍對以民間如有禀詞不敢不收請大人查訪可也宗師意似不豫徐徐言曰如果有禀不妨送進復回顧三生令退下候示 
[杭州官塲紀事]  
　　杭州訪事人云浙省撫憲廖榖似中丞前因制錢缺乏特命防軍製造局開爐鼓鑄洋價得以稍長惟所需銅鉛向在上海採辦現在各省均有鑄錢之舉購買不易是以特委防軍局會辦丁碩甫觀察前赴滇省查探價值以便採購　觀察奉札後卽將局中公事辦理移交初一日奉到撫憲札行知是差已委時蓬仙觀察慶萊接辦故丁觀察於初四日交缷以便擇日起程○將軍濟留守到任後整飭營規嚴加操防明定賞罰以備折衝之用各協領佐領等官亦深體憲意訓練不遺餘力乃自交春以來陰雨連綿未能如期試演現在天氣放晴各旗民等誠恐技藝生疎每日清晨在敎塲演放新式槍砲及舊習之梅花槍法故隆隆之聲不絶於耳○坐補永仙縣丞崔二尹耀章前奉藩憲飭知回任二尹因有感冐未及履新刻已病痊於本月初四日銷假卽日部署行裝以便起程 
[潤州官塲紀事]  
　　鎭江訪事人云長江水師提督黄芍巖宮保前赴金陵謁見南洋大臣劉峴帥面商要公本月十五日午刻乘寰泰兵艦遄返斯時江勝全軍曁新湘各營健兒咸在江干皆排列隊伍升砲鳴虔俄而道憲長觀察府尊彥太守叅將鄭叅戎都司周錦堂都戎丹徒縣王伯芳大令均詣兵艦禀見宮保接見之下互叙寒暄旋卽興辭鐘鳴三下宮保舍舟登岸乘輿回甘露寺行轅○綂領湘庫南字各營張春園軍門於本月十六日上午由䢴江乘坐官舫蒞鎭文武各官咸往江干迎迓有頃軍門登岸乘輿至水陸總巡局拜會綂領新湘全軍陳軍門晤談片刻興辭而别旋詣甘露寺行轅面謁黄宮保籌商防堵事宜大約勾留數日卽返綠楊城郭間矣 
[巡緝認眞]  
　　金陵訪事人云省垣五方雜處良莠不齊自海氛不靖以來姦宄之徒蠢蠢欲動加以飢民聚而不散不免乘間爲非以致竊盜之案層見迭出省憲深以爲憂嚴飭營縣保甲責成巡勇各分地叚日夜巡緝一交初更城門卽閉二更時大街小巷栅門　鎭非有要事概不啓鍵日來鳴鉦擊檄之聲四境相聞徹夜不已閭閻皆可以高枕無憂矣 
[方伯課吏]  
　　安慶采訪友人云省中候補佐雜之無差委者每月例由大憲輪流課試擇其尤者酌給奬銀此誠上峰調劑貧員之良法也無如日久弊生舉凡聽鼓諸君或考雙名或冐名頂替利之所在幾致不恤人言事爲上憲所聞飭四首領將候補佐雜之有差無差在省離省者分别造報以後應課者卽責成四首領嚴杜弊端本月初二日輪應藩轅課試于方伯命文題曰人之所以異於禽獸者幾希庶民去之君子存之詩題賦得洗盡塵埃山更好得峯字論題宋李忠定論 
[購米平糶]  
　　紹興采訪友人云會稽縣孫叔禾大令以名太史現宰官身蒞任以來關心民瘼近見米價日貴貧民幾絶生機稔知珂鄉無錫爲産米之區存貨旣多價必平减因措資遣人回籍買米千石禀請大憲經過各卡寛免釐金一俟運到會稽卽示期平糶數米而炊者皆引領望之矣 
 
 

Page 3

 
 
[添捐防盜]  
　　蕪湖訪事人云蕪市各錢莊於三年前爲未雨綢繆之計每莊每月捐銀四兩禀請當道　入保衛營月餉項下卽由營主專撥勇丁二十四名日夕把守長街各巷口並彈壓通衢三市六街盜賊因之絶跡去秋宣城萬源錢莊被刦案出獲盜供出盜黨從金陵泝江而上本擬就蕪搶刦因各巷口俱有兵勇戒備不敢下手始信所捐甚微而所關甚大因復禀請由保衛營添撥勇丁兩棚分紥於二街陡門巷三聖巷兩要隘以作前街之屏藩兼爲附郭之捍衛二月杪又集原捐之各莊及典鋪公議每家再添捐三兩卽以三月初一日爲始請保衛營添撥壯勇十名防衛市廛俾長街二街各要隘均如丸泥之封函俗想從此鷄鳴狗盜益當望而却步不敢羅網自投矣 
[鹽務紀聞]  
　　杭州訪事人云浙省鹽務分杭紹嘉松爲四所惟紹所事務較繁其行銷引地除浙東八府外上至廣信以及徽州寗國等府均隸該所爲甲商者非有極大才具不勝其任現充是商之吳君辦事雖極精詳惟過於謹小愼微才欠開展事多廢弛屢爲衆商控告現聞運憲世振之都轉以松所甲商顧君浩年富力强於征收課餉頗爲急公擬與吳君對調而松所商務仍命顧君帮辦得此一轉移間則於鹺務庶日有起色也又聞錢江緝私巡商一差前因姚君紫垣病故後一時無人接手暫由甲商兼理現聞已委定金君越生充當云 
[神京雜俎]  
　　京師訪事人云草廠二條胡同少年某甲與某乙出永定門至馬家堡閒遊甲拾鵝卵石墊於鐵軌適被某洋人所見飭管路者追赶乙先逃逸甲被拿獲交彈壓委員轉解順天府胡大京兆究辦甲之父母聞信輾轉托人叩求大京兆姑念其年幼無知申飭釋去少年好事是宜有此懲戒也○上月二十七日三點鐘自津開來火車將到時車頭某甲下車添油一失足遭車輪所壓致大腿折斷血如泉湧擡至永定門已氣絶矣○　皇上駕出東華門致祭日壇時旗人某甲爲錢債轇轕在道旁叩　　爲羽林軍喝阻令護軍營兵丁鎖住由軍機處備文送交刑部懲辦○馬家堡火車站設有缷車脚行由頭目某甲等二十四名分管其事另招脚夫裝缷馬家堡本村之人意圖霸佔甲等因公同商定不用堡中之人另雇遠村人充當堡中人某乙心不甘服鳴鑼聚衆約有二百餘人欲與甲等爲難幸彈壓委員知悉恐滋事端卽飭勇丁往拿乙等知事不佳意欲潛遁已被勇丁鎖獲五名 
[英界火警續聞]  
　　前晚英界火警兹悉起火之由係西棋盤街東金隆里新開之勢和洋行因煮晚膳遺火積薪中致兆焚如冐穿屋頂一時延及比隣之雲集桓恒吉兩土棧並瑞園烟館之後屋幸救火會西人問警驅皮帶車至汲水灌澆祝融氏始知難而迨是役也計焚燬樓屋五幢披屋一間 
[高昌會景]  
　　前日爲本邑南市江南製造總局畔高昌司廟賽會之期製造局各工匠禀請總辦給假一天振刷精神互相迎賽上午鐘鳴十二下廟前砲聲大作會中人將偶像納入綠呢繡金轎迎往龍華然後由小　橋經徽寗會館奇兵營斜橋迤東至放生局過西陸家浜草鞋灣南馬頭馬路橋折而向北由王家嘴角穿入裏篾作街張河浜往北度外郎家橋轉西至油車街由大馬頭浦灘往南進新馬頭過花衣街董家渡青龍橋東勾玉弄南倉街沿小南門護城河過大南門外沙家石橋往南過木橋至邑厲壇旋復過小木橋日暉橋繞道回廟前導除尋常旗　傘扇外有衝風灣號誥敕馬對馬看馬頂馬執事馬約共二十餘騎鞦韆三架高坐七八齡小孩傳粉薰香幾致雌雄撲朔擡閣五座　成三娘敎子落馬河蕩河船諸京劇其扮翠屏山中潘巧雲者浪態淫聲逼肖梨園中萬盞燈小桂鳳吳蘭仙諸妙伶嘻是　敬神直侮神矣餘如大頭鬼小頭鬼魚樵耕讀士農工商要皆惟妙惟肖雜以龍燈一架長十餘節盤旋曲折夭矯之　殿其後者爲黄衣會青衣會萬民傘萬民旗十景牌逍遙傘臂香會大鑼班皂隸判官夜义所過之處觀者如雲 
[東人嗜古]  
　　日本維新以後事事以西法爲宗然嗜古之人仍復篤志漢學詩文書畫輙喜結杜研求日來東都士大夫倩甬江獨臂翁航海來申僑寓河南路樂善堂采購筆墨書籍多多益善精益求精亦足見風雅之未經墜地也 
[西節停訊]  
　　昨日係西國節期由英副領事薩允格君照會英公廨停訊案牘一天卽江海新關亦停辦公事一天 
[示禁小錢]  
　　上海縣典史蔡少尉發出查禁小錢告示一道略謂砂壳小錢歴奉憲禁現查市面上各店鋪仍有攙和小錢不能凈盡今奉縣正堂札飭重申禁令爲此仰各店鋪遇有砂壳小錢務須剔出繳解到廳以憑秤收給價銷燬如敢抗違定行提廳聽候詳辦 
[大令騐屍]  
　　英界　善街聚興小客棧於前晚來一王姓少年投宿至次晨日上三竿尚高臥未起棧夥往喚聲忽全無因卽告知地保同投上海縣報請相騐昨午黄大令帶仝書役刑仵蒞塲相騐先據地保曹福卿跪禀情由又據趙義卿供開設小客棧死者王姓係初次來棧故不知其各亦不知其如何身死仵作如法檢騐喝報死者並無傷痕實係吞烟斃命大令離座親視見死者衣服整潔不類貧人因飭地保好爲棺殮發壇標記 
[道殣可憐]  
　　本邑南市十二圖馬路橋南首大王廟前及小南門外佛閣之畔均有乞丐倒斃地保顧桂榮錢昇報知某善堂請給棺收殮發壇浮厝 
[船户罰鍰]  
　　南市籌餉貨捐局總辦戴太守查知南市各船户不遵憲示妄爲偷漏不將所裝之貨報局請捐及掮客人等亦敢藐法妄爲故於去歲示諭遍貼通衢並派差役巡丁在各馬頭嚴行查辦日前差役等拘得船户方嘉賓將鍋子八十隻裝運並未請捐拘禀太守當將方判押十六鋪地甲處嗣由方挽人向太守斡旋願爲補捐乞請免究太守始念初犯從寛著將捐欵錢六千六百文繳局然從交人保釋 
[上海縣署瑣案]  
　　廣東嘉應州人饒煥臣以胞兄燕臣霸吞店業逐出不留等詞具禀控縣前晚經帮審委員李二尹提訊饒煥臣供共有弟兄四人小的居幼父親在日開設廣成興及和豐兩處烟土店父親故後俱由長兄燕臣經管去冬　聽姘婦唆使將小的逐出並將廣成興店盤與他人得洋三百元小的分文不派向論不睬求斷質之燕臣供四弟煥臣不務正業吸食洋烟擅將店號具名出票向同鄉借錢後係監生料理清楚且兩店均是監生借本自創並非父遺資産恐弟再生事端故不許他到店二尹察得煥臣烟容滿面顯見不務正業且所控無憑判令具結回籍毋得與兄尋事著燕臣給川資洋三十元俟登舟時交付兩造遵斷了案○鄉民周咸春控王鑑堂吞没田單一案亦經李二尹提訊周供叔父周六寳無後承繼小的爲子叔父在日有田單四十餘畝寄放僧人榮山處被叔父之婿王鑑堂遣子阿干私向榮山取得後來叔父去世王卽串仝繼叔母張氏吞匿求斷僧榮山供在三林廟爲住持前有周六寳寄在僧人處田單六包未點張數至光緒廿一年八月十七日有王鑑堂之子阿千來說由外祖周六寳令伊來取僧人當卽交付嗣聞六寳患病僧人前往探望詢及此事六寳並無異言及遇王鑑堂亦承認曾收此單不意六寳故後王遂狡賴質之王鑑堂供稱並無遣子取單之事且岳父周六寳故後所有田單除交舅兄周咸春外俱由繼岳母張氏收管與小的不涉王阿千供與父仝二尹喝令掌頰五十下仍不承認遂判王鑑堂交差限二日向周張氏取出田單再行訊核○滬南巡防局移送沈嘉具控沈長生虧欠會洋一案李二尹提訊沈嘉其供在南市開設蔴貨店與長生素來認識去年因伊開張店業缺少資本糾小的助他六總會詎料伊開店後浪用花費未經數月店已關閉欠小的會洋一百九十六元遊約不歸求追長生供欠會洋是實嘉其前日糾同流氓扭小的到局時行兇毆打是以局中委員老爺訊問先將伊笞責三百板小的僅責二百板其會洋已被别户拖欠今願劃抵歸清二尹判令長生分期措還至本年十月底還清交的保具遵限結存案○小東門外戲館街某花烟間妓女名寳林於十六晚被流氓數人騙至路上搶入馬車内如飛而去鴇婦 
 
 

Page 4

 
 
某氏得知追赶已不知去向昨晨投縣署據情喊控提究 
[上海巡局紀事]  
　　南市王家碼頭晏福泰火腿店主晏順堂日前因有喜慶事計算開銷帳目缺少洋銀二百元查問店中夥友均稱不知内有孫財寳者心有不甘邀人與晏理論晏亦與之爭辯孫將晏軋往茶肆中評理兩相口角互扭至十六鋪巡防南局請究經局員鍾偉臣二尹提訊晏供在王家馬頭開設火腿店業已有年日前因失洋銀二百元查問店中夥友詎孫財寳聞言不平糾人與小的評理小的並未誣及請斷孫供在該店作夥有年不敢妄爲叩求核奪二尹謂爾等誼屬賓主何必藉端紛爭且晏順堂並未誣孫竊洋何得糾人理論本應處治今姑從寛　晏順堂此後不得向孫理說孫旣另覓生意亦不得向晏饒舌各具切結斥退完案○南市十二圖高昌廟汛捕潘榮春在西栅拘獲竊犯胡阿九詰知曾竊某姓家木米因卽拘解巡防局局員魯介朋二尹著看管候訊 
[法界捕房紀事]  
　　昨禮拜五鄭大令蒞捕房會同謝副捕頭發落各案命提在金利源碼頭竊取江寛輪船砒霜之　克順董阿二著各責一百板斥釋○偷兒王炳生爲包探拘獲解經大令訊供責懲因傳聞此人係改過所逃犯昨　大令飭傳改過所管役到案相認禀稱改過局並無此人大令卽予釋放○吉祥街大雅棧茶房顧六吉誘領棧主甥媳畢王氏捲逃出外避匿城内四牌樓爲本夫尋獲控經大令訊供昨日命提到案復訊一味支吾大令著從重笞責一百板供稱棧主婦遣小的找尋並不誘領大令著還押命提畢王氏到案復訊供稱夫妻不睦小婦人自願削髮爲尼並無别情大令謂爾在城内反指親夫爲拆梢尚敢狡賴著從重掌頰四十下還押再核○賭犯唐桂春經大令訊供判枷一個月因患喉症送仁濟醫館療治今已痊愈著帶案補枷期滿責放○陶善鍾控妓女王雪香串同丁菊初計周氏等圖吞借洋四百元前經大令訊供以王雪香已將借洋四百元如數付還計周氏質之計周氏供認不諱大令飭將王雪香丁菊初釋出昨日命提計周氏到案供稱與顧少雲併識將洋四百元轉借與顧不立憑據大令以其無耻著從重掌頰一百五十下還押限三日内速將借洋如數交案延干追比○陳鹿鳴持開泰羊行保單投保嚴廣茂學徒胡宗儀大令謂此案未了未便交保○梓人瞿松溪以空票貼現虧欠西人洋二百元一案屢誌前報兹因瞿松溪逃避無跡領事函致捕房請爲嚴追大令飭傳保人朱福堂到案押交因朱任意玩延著從重掌頰四十下供稱請將曾印圖章作保之華益如替押待小的出外找尋大令准如所請著赶緊尋交限十日内將瞿松溪交案如延責令二人分賠 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金鋪倒閉]  
　　杭州訪事人云杭城上珠寳巷彚源金鋪開張已百有餘年與信源祥源齊名信源本李姓所開後歸范氏前歲范因虧折又頂與胡姓祥源係吳姓所開後歸羅氏惟彚源則未曾易主實則外强中乾去冬因拆息太重金價日增以致虧負甚鉅至上月杪各錢莊追取長期無可歸償以致倒閉查點貨物不及一萬其中尚有各户定貨數千金現在追逋者接踵而來無以爲應惟櫃上所定各物均照帳給付其欠户大半皆係女流多則數千金少亦數百元共計債主五六十人巷内大小筍輿停歇滿街日向店中吵閙惟聞亦有欠此鋪萬餘金者須從容理值不知若何了結也 
[瞽者賽會]  
　　揚州訪事友云楊城賣卜算命爲業之瞽者每逢三月三日必迎賽三星勝會卽俗謂瞎子會今届是日適值雨師稅駕道路泥濘爰改爲十二日舉行是晨羣瞎由城外迎神駕入東關繞新舊城各街遍行迎賽前導除尋常儀仗外有大傘數柄香亭兩架亦覺異樣鮮明後隨鑼鼓棚兩座并有盲於目而不盲於心者品竹調絲悠揚可聽其餘各瞎悉如雁趐排死兩行拖拉牽挽隨神駕而行初尚按班就部亦步亦趨不虞晌午時天忽陰霾風雨驟至各瞎遂不禁瞎奔瞎跑瞎喊瞎呌令前行執事將神駕引入倉巷某瞎家供奉各瞎聞神駕已入遂亦瞎擠瞎碰爭入其家藉以休息俄而會中人大開筵宴任聽衆人瞎坐瞎啖三杯旣罄無非瞎談瞎說直至譙樓三鼓始各一塲瞎閙而散 
[皖中米貴]  
　　安慶采訪友人云皖省素稱魚米之鄉糧食價錢不甚昻貴如遇隣省告歉米商販運出口亦祗每石加價二三百文去歲秋收甚豐新米每石僅售錢二千四五百文乃轉瞬間竟飛漲至三千文以外推原其故實由奸商販之他往而殷實之户更復囤積居奇雖經地力有司出示嚴禁而利之所在每視禁令爲具文目下每石售至本洋三圓有奇零糶每升需錢三十八文白麫每百斤售錢四千八百文貧苦小民莫不仰屋興嗟呼庚呼癸不知爲民上者將何以平市價而裕民生也 
[松郡市情]  
　　松江訪事人云現在各物價值有增無减白米每石需洋五元六七角柴每元僅易兩擔猶苦無處可買鄉民有載柴入城者往往停泊河心不敢攏岸蓋恐互相爭買致啓釁端也各業無不齊行增價卽下至糕餅之類亦有繼長增高之勢而洋銀每元祗易錢八百八十文小洋每元僅值八十六文目前時勢固非獨長安之不易居也 
[潯陽絃索]  
　　九江訪事人云九江江防同知曾葆農司馬於二月某日因公赴省謁見上憲二十八日公旋○南門外小壩爲通衢要路去年經梁蔭南明府修築平坦後因伏秋大漲土又剝蝕現經楊少庭明府禀請鎭憲宋佩珍鎭軍撥勇修理○贛州鎭何采臣鎭軍於上月某日赴金陵謁見制府劉峴帥禀商要公二十八日附江裕輪船返潯會晤鎭道後卽買棹回贛州○德安縣鄭月如明府示期三月十七日舉行縣試○興國州二覆文題舜發於畎畝之中二節賦題踏青賦以紅羅先繡踏青鞵爲韻詩題賦得佳士如香固可薰得香字七絶古劍古琴古碑古調三覆文題所以爲蚳　詩題賦得勝日尋芳泗水濱得芳字○二月二十八日北風怒吼江上浪湧如山龍開河口被風打壞煤炭船二艘淹死舟子三人又打壞裝木油船一艘船上有一婦人一小孩同罹於難亦云慘矣 
[英界晚堂案]  
　　紀鳳台控領毛兒戲班之鴇婦李銀珠卽李楊氏掯勒伊子紀妙葑等情經張賡三直刺研訊之下判令李楊氏交官媒看管俟傳到紀鳳台之友張子祥到案再行覆訊前晚堂張直刺升座飭差傳張子祥至案詰問據供寗波人向在輪船當買辦與紀爲友來往信札由小的經手去年紀鳳台欲將伊子領回託小的向李楊氏說過償給洋五百五十元祗緣楊氏不允是以未領直刺謂張曰紀姓按月是否寄洋貼膳張供不知今願代紀給洋與楊氏將小孩送至紀處楊氏供小婦人並非將該孩掯勒不放實因愛如已子雇用男婦傭人照管服侍去年身患外症小婦人延醫調治已費洋數百元因此將衣飾典質一空紀姓並無分文貼償按月貼膳亦未給過今旣欲領求恩察斷直刺得供諭令張子祥代紀給楊氏洋三百元又謂張曰該孩如若送往路遠未便不如爾領回家中留養雇用原傭人服侍爾再函詢再定並問按月究竟有無貼膳寄與楊氏否其洋暫存案内俟詢明禀覆給楊氏具領諭令李楊氏將小孩送往張處並飭張具領結存查兩造遵諭而退○王金海扭控周雨亭圖賴會洋等情前晚張直刺亦提案質訊王供本地人周曾欠小的會洋九十元收過二二尚欠八十八元允許按月拔還詎料口是心非延不付給因此情急扭案求追周供小的祗欠會洋四十五元尚有半會並非小的所欠祗因被貼票拖累因此無力歸還今求寛限願按月拔還洋三元三角求斷直刺得供判令周雨亭具結交保准按月拔還王叩謝而退○前由捕房解送持刀逞兇之流氓陳富金朱云春二名到案經直刺枷責後管押捕房二年英廨枷犯向由頭門地保看管該保雇用看役陳壽華年老疏忽前日二犯逃逸當由地保陳其明投廨禀報直刺諭限緝獲昨經三日仍未獲到於晚堂命提地保陳其明陳壽華至案訊比該保俯首求恩直刺謂爾不應雇此年老之人看管實屬疏忽之至判令責一百板寛限三天如違血比並飭皂役高陞恊同訪緝限三日内交案 
[英界紀事]  
　　新巡捕房押犯某甲因向人拆梢經公堂判押前日惠付捕頭飭捕帶往賽馬塲中薙草詎甲乘捕不備覓將鐵練缷下飛奔而逸比捕知覺早已不知去向該捕據情告知捕頭後經包探朱阿高在山家園左近拘獲帶回捕房管押想又須解案懲辦也○王阿喬近困失就落魄無聊竟購得阿芙蓉膏一盒和酒吞食以圖畢命後經旁人知覺立卽舁送仁濟醫院求治後飲以藥餌始得一嘔而蘇○野鷄倡婦王阿珠張阿珠姊妹行也前晚在街頭拉客爲三百三十三號華捕所見當卽拘入捕房轉送英公堂直刺著押候訊判○女孩沈寳珠獨自一人在途啼哭適經四百六十四號華捕所見向之詢問據云係蘇州人被人誘領來此出外閒游走散該捕卽將沈送入捕房轉送英公堂直刺著暫留候核○婦人李王氏扭其同居之婦人朱顧氏到英公廨控稱所有家中什物竟被私自取去向索無着反敢持蠻因此扭請究追等情值日差據情入禀直刺著暫留候訊 
[美界捕房紀事]  
　　王阿寳服役於虹口西華德路第二千七百八十七號門牌某粵人家去歲十月之杪偶沾疾病商令素識之陸朱氏代承其乏已則暫辭回去所有衣箱雜物寄存主人家言明病愈來取事經數月音信杳然陸朱氏頓起不良之心陸續竊取衣服質諸長生庫中迨前日阿寳病愈復來查悉情由將陸朱氏扭交包探石金榮帶入捕房請辦捕頭令押候解送英界公堂禀請讞員張賡三直刺訊究○浙江寗波府屬某邑人杜寳生探囊老手也前日傍晚溷入虹口西華德路第一千七百十二號門牌趙連生家攫取衣物器物携之而逸趙飛步追獲扭交包探吳至剛連贜帶入捕房捕頭令押候解送公堂禀請懲辦○前日江北某邑人趙金寳溷入虹口華記路第六百六十七號門牌宋阿三所開小客棧内竊取布衣一件携至百老匯路某押鋪質錢正在議價時包探吳至剛瞥見連贜帶入捕房捕頭令押候解送公堂禀請究辦○前日浙江寗波府屬某邑人戴阿三贸贸然至虹口天潼路某粵人家言有猪羊毛求售粵人信以爲眞與之議定價值先付洋銀二十圓越數日不見戴往四出偵尋至昨日始遇諸斐倫路詰以貨在何處一味指東話西遂交包探石金榮帶入捕房捕頭令押候解送公堂禀請訊究 
 
 

Page 10

 
 
[江西官報]  
　　候補副將周雲步接管惠民門砲台事務候補遊擊馬寳山巡查下叚徐忠聘巡查上叚俱銷冬防街道差左營千總胡調鼎禀謝部札内河哨官林志誠護送春貢往九江知縣陶鈞由湖口查積榖回程祥藻由湖口藍康陞由瑞昌俱催墊欵回署上猶典史李榮植缷事回贛州府經黄作元禀知新海防捐過知縣班程元壽往南安措資盛如松接查德勝門余廷謙接查沙井保甲 
[䢴江官報]  
　　三月初四日署寳應縣葛大令毓清過揚赴任賴鹺尹豐烈銷蘇州餉彭鹺尹甲祉銷南鹽廳鹽色差○初五日高郵州章刺史北批　袁鹺尹均抵揚公幹蔡鹺尹廷本留辦總局收支差分發巡檢王鹺尉廷伊江西人禀到○初六日邵大令文炳委解　餉姚鹺尹晉　銷儀棧聽差○初七日張鹺尹仁芬陸鹺尹恆謙均禀辭赴省公幹邵大令文炳辭解京餉起程○初八日陳鹺尹懷清由省回沈鹺尉麟辭赴繆灣鎭差○初九日孫大令　華委十二圩保甲總巡前署吳縣項大令　驤赴蘇起復○初十日江鹺尹寳年委留辦總稽核朱鹺尹愷銷泰州南門差○十一日舒鹺尹士傑李鹺尹傳慶均辭回十二圩差次分發巡檢鮑鹺尹德杰浙江人禀到○十二日代以通分司鄭分轉琦公幹到揚分發巡檢干鹺尉贈之山東人禀到 
[皖省官報]  
　　三月初四日補用同知劉耀增請補鳳頴同知鳳陽縣典史錢覲揚辭李長郁辭赴無爲州閱卷巡檢崔宗輅辭赴舒城縣閱卷典史張浩　到由籍註册回○初五日鳳頴道李光久到本任含山縣蔡如景到赴英山騐收城工回咨調英文敎習同知銜吏部卽補司務兼稽勳司行走李聯璧到直隸人號玉山五品銜卽補主事都察院經廳司筆帖式同文館法文副敎習德昆到正白旗人號有軒委署桐城馬踏司王錫照辭　頴同知程璧到廬州府經廳錢宮榜知銷辦藩署核對差候補典史陳雲濤知接辦藩署核對差知縣榮寛到由潛山閱卷回○初六日青陽縣鄭佐霖知銷代首縣閱卷差委署銅陵縣大通司徐鳳藻無爲州吏目周洪均辭○初七日缷署渦陽縣桑寯到委署鳳陽縣主簿熊天爵辭廣德州吏目袁乃傳辭候補知縣劉寅度到解京餉回 
[蘇省官報]  
　　三月初五日昨日知州蔣金生禀辭赴四川措資悮登知縣金敏生理合更正○初六日通判德山銷假並禀謝奉藩憲委赴南河公幹卽辭昭文縣郁禀辭縣丞恩厚禀謝奉飭請補寳山縣縣丞缺府照磨俞簡禀謝奉飭派寗差委藩轅牌示照得　和縣典史員缺前以候補班未入流熊飛請補業已奉部覆准照章自應飭令該員前赴新任又吳江縣汾湖司巡檢何恩錫在任病故遺缺查有太倉州七浦司巡檢文濬堪以調署遞遺七鋪司巡檢員缺查有吳江縣典史邱恩溥堪以調署○初七日同知李念典禀銷感冐假並禀知奉藩憲委赴靖江公幹卽辭知縣張峻基禀謝奉藩憲委管解京餉差又陳其壽禀謝奉藩憲札委代理江陰縣事卽辭赴任請補貊貔司巡檢魏程先由金來從尤　世英禀銷宜興縣保甲差補用都司黄春懷禀辭赴黄渡接帶蘇防左營差把總張承業禀知護解餉銀赴金陵回○初八日前國子監祭酒陸潤庠辭行赴都縣丞沈爾楨禀銷吳淞江西卡差回省主簿陳寛潤禀辭赴海運津通局差從九吳敬師禀謝奉委盤門旱關差管帶蘇防後營徐誠檀禀知由荆溪溧陽常熟查哨回卽辭赴木瀆○初九日三品銜前先補用道揚州府知府沈錫晉禀到知縣沈善發禀銷江北措資假卽辭赴都引見典史徐可琮禀知奉府委赴江震監放孤貧口糧差卽辭○初十日通判德山禀辭解南河工需銀兩差知縣宗能述自昭文來謝委兼督審局差仍辭赴常昭兩縣公幹又王培鈞禀銷江北措資假向省又陳文藻禀知奉委赴上海公幹府經歴朱寳禾禀謝奉委盤門水關差又楊元浦禀知中黄埠墩釐卡差來並謝奉委調辦婁齊葑釐卡差署太倉州吏目蔣楨禀知交缷任事回省太倉州吏目金爾昌專丁來省禀知交缷署嘉定縣縣丞事並飭赴本任從九王棟禀知奉府委赴常昭公幹卽辭又吳從先禀知奉委錫金望亭釐卡差又王定邦禀知奉府委赴崑新二縣監放孤貧口糧差又韓國楨禀知因病繳　運津通局差○十一日揚州府沈禀辭又許涵怡禀辭赴江北措資○十二日候補道方鴻通知辭行赴江北就醫同知孫鳳鈞禀謝委署常州府督糧通判事試用　判蔣凱笙禀到知縣倪文范禀銷瀏河工程差卽辭赴海運津通局差又王敬銘請期服假廿一天知縣李德埴禀辭赴天津措資○十三日准補儀徵縣引樞辭赴金陵見制憲前任永盈庫大使沈錫榮辭同籍守制府經歴楊元溥禀知到婁齊葑釐卡差主簿朱龍光禀銷婁齊葑釐卡差縣丞張體賢由滬就醫回 
[朱煦庭先生京口壽儀助賑萬利錢莊代收徐海賑捐清單]  
　　柳少零洋六元吳少南洋四元保甲總局劉照青洋四元沈端卿洋一元袁雅庵洋二元同陞泰洋四角錢斅泗洋一元嚴寳善洋一元彭椿林洋二元電報局陸長康洋十元陳階溥洋一元韓光甫洋一元六穉春徐友琴洋一元王孟芝洋二元尹元仲洋六元尹穉山洋四元吳養吾參戒洋四元梅桐村洋一元朱心蘭朱鐵珊洋二元下游局李玉芳洋二元保局姚雲壽洋二元王幹臣洋二元曹升洋一元李　溪洋二元鄭厚卿洋二元陳　暘洋二元同裕礱坊洋四元李鴻發洋二元李秋　洋一元楊子雲田步瀛洋二元李維之洋十二元譚蓉江洋一元泰昌洋一元三叚保甲局何魁昌洋一元孫丹伯洋二元有仁堂洋二十五元陳文秀洋四角張亷泉洋四元武錫恆洋一元吳寳槎洋一元豫昌祥盛小洋十角于百川洋二元張積昌洋一元義盛恊行四角恆源厚洋一元信大昌洋五角砲台總營官沙壽堃右營營官陳法清前營營官李懋祺共洋六元中營綂領陳基湘軍門洋六元楊恆源洋四角朱朗軒洋二元寳順恆洋一元周德標洋一元周岐鳳洋五角　和莊洋　元恆吉洋五角盧大興洋四角盛鍾岐盛傳鑅洋四元吳澤民洋二元卓維芳洋二元德源莊洋二元義源　洋三角吉盈豐洋一元宏元洋一元王恆聚洋四角裕康祥洋五角朱致大洋一元和永祥洋五角高燦順洋五角大昌隆洋二角粮捕廳饒洋三元鎭源莊洋二元運昌隆洋一元吳永朝洋二元吳少儀洋二元盛裕和洋一元廣裕和洋一元恆盛祥洋一元謝少懋洋二元吳叔平洋二元鎭和莊洋一元劉梅村洋二元源和祥洋二元源同莊洋四元懋記葉漢甫洋四元 
 
 
 

Page 11

 
 
   
 
 

Page 12

 
 
   
 
