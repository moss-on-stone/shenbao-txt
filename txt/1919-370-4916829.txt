# 1919 - 370 - 4916829

 

Page 1

 
 
   
 
 

Page 2

 
 
   
 
 

Page 3

 
 
時評 
[兩言] （冷） 
　　事有兩言而其義始全者若僅執一言人不能聽其言也 
　　如政府之誥誡人民謂宜持鎭靜態度然人民持鎭靜態度必須政府有堅决行爲不然鎭靜態度者殭死狀態之變名而已又如政府之誥誡學生謂宜勿有軌外行動然軌外行動同不可有而軌内行動實不可無學生不宜越軌而學生以外之人亦當守軌不然軌之一言禁阻之美名而已 
　　故曰義有兩言而始全者不當僅舉其一也 
[命令]  
　　十二月十八日大總統令王樹翰于駟興施紹常均給予三等寳光嘉禾章此令 
又令彭樹棠晋給三等嘉禾章此令 
又令顧琢塘王夢林梁朝楝管金聚均給予三等嘉禾章齊洞謝之翰萬福麟陳瑛均給予四等嘉禾章此令 
又令張鳳䎗晋給三等嘉禾章孫曜王祖庚顏勒均晉給四等嘉禾章此令 
[專電一]  
　　北京電政府對日抗議仍未提出答覆（二十二日下午三鐘） 
　　北京電靳已偕傅回京潘復到部問題靳尙相持不下徐命吳周等調和仍未解决（二十二日下午三鐘） 
　　北京電新國會催提農商聲言閣員不補足不閉會（二十二日下午四鐘） 
 
 

Page 4

 
 
   
 
 

Page 5

 
 
   
 
 

Page 6

 
 
專電二 
　　北京電滬王揖唐電催北代表年内回滬候期開議（二十二日下午四鐘） 
　　北京電今午各校長因靳約往談罷課事（二十二日下午三鐘） 
　　北京電綏漢路展至庫倫所有京漢比債擬先提還（二十二日下午三鐘） 
　　北京電李家鏊電告調查各國對沃態度日謂增兵西伯利係全國民意美謂捷克軍歸後關係已淺俄委員謂對沃絶望將開國民會議謀新組織（二十二日下午三鐘） 
　　北京電徐樹錚今日下午五時偕恩李兩副使赴庫西北第四旅同行（二十二日下午三鐘） 
　　香港電伍函兩院議和不預聞望速制憲（二十二日上午二鐘） 
　　香港電李蓮等提議漾日開女國民大會要求女參政權（二十二日上午二鐘） 
　　香港電方聲濤宋淵源軍大衝突（二十二日上午二鐘） 
[各通信社電]  
　　北京電當軸以中日交涉孔亟如劉鏡人不願赴任有汪大燮繼任說 
　　北京電外交委員會對閩事决定由中央辦理以昭愼重並由外交部搜集各項證據爲嚴重交小張本 
　　北京電東海召王克敏促尅日赴滬 
　　北京電王鴻年等電告日本松閩氏養日始實行調查肇事情節陽曆年内恐難開談判 
　　北京電馮河問病仍未痊公府特遣員往視 
　　北京電當局决以李厚基仍維現狀電令照常供職勿懷疑慮 
　　北京電軍府又電據趙世鈺報稱陜督擅借日欵已訂合同請轉電解除（以上二十二日）以上中華通信社 
　　北京電靳於昨晚忽赴津托辭因病就醫聞實爲潘復到任事徐急電相召允今日回 
　　北京電當軸准唐在禮留法辦理軍事委員會善後不允開參次缺 
　　北京電預算案已咨政府即日公布國會决俟政府補提閣員後閉會前傳延至明年二月二十日閉會說不確 
　　北京電馮河問病勢甚危府院派人探問 
　　北京電徐靳實不贊成仲裁相議日前内務部通電各省禁　省會越軌行動即政府不贊此舉之表示（以上二十一日） 
　　北京電靳電王揖唐已分電西南促和希商唐少川籌備開議 
　　北京電裁兵原擬　召省區將領會議現改派有資望之軍事人員分　調查宣慰 
　　北京電南分軍界對閩案有激烈之主張政府電覆正在據理力爭須持愼重態度 
　　北京電英倫消息協約國對俄激派經一度之會議尙未表示公認 
　　北京電院覆楊增新電新省防務布置周妥極慰過激主義貧民易受煽惑務希嚴查免回纏被煽 
　　北京電鮑吉督電現督隊巡視中東路防務俟視畢後再詳報 
　　福州電臧致平由京回謁李督轉述中央對於應付外艦及學潮意恉并告中央對李督無更動意 
　　濟南電省會加入蘇會發起之仲裁和議案現因部令禁止有打消前議說（以上二十二日）以上中孚通訊社電 
里昂無線電（路透電社） 
[和會中德國之關係]  
　　二十一日巴黎電高等議會昨日午後開會由克勒滿沙氏主席討論關於財政現現之詳細事件並議决各國在維也納應以全權公使爲代表而不以大使爲代表故已請德國派公使勿派大使駐維也納勒斯勒氏致牒高等議會謂德國立法院贊成凡爾塞議定書第六十一欵關於德國憲法之第二節（憲法中是欵規定奧國與德國合併）並聲明和約調印之德國委員團今日可抵巴黎協約國海軍專家現向協約國駐柏林海軍委員團索取調查丹齊亨堡二港船塢材料之報告德國代表團已以協約國所聞關於舊小巡艦總數之消息通告高等議會此與十一月一日議定書規定德國所應交出之輕巡洋艦五艘爲類各别德國海軍部曾稱此項舊巡洋艦在休戰時已不適於用協約國乃詢問何故不用之及應需何種修理德國會稱德國需此輕巡洋艦五艘巡邏海濱聞協約國之意巡邏職務應以舊巡艦任之據協約國所得之消息此項舊巡洋足勝此任 
　　二十一日巴黎電商訂厲行和約最後手續之德國委員團今晨已抵茄爾特諾數約十五人仍照常例自柯洛恩起以法國憲兵隊長事賆隨行德國代表白蘭特陸軍少佐及里泊氏曾臨車站迎接該團一行人衆卽乘摩托車赴德國代表團居處 
　　二十一日巴黎電斯加巴佛洛沉艦案尙未有何决議英代表現候倫敦之訓令續開談判星期三日協約國與德國運輸專家大約將開會商訂厲行和約最後之手續 
　　二十一日巴黎電昨日高等議會在外交部集議後法總理克勒滿沙氏卽赴陸軍部與漢志國王之子費蘇爾晤談良久 
[俄奧近狀]  
　　二十一日巴黎電愛沙尼亞各報載稱聞台尼金將軍已以南俄抗拒過激軍之指揮權授予蘭格爾將軍該將現主續取攻勢波蘭各報甚爲台尼金將軍所統大軍之地位憂慮各報預料來春過激黨將以全力攻擊波蘭聞勞農政府現正組織德國義勇兵支隊及華兵新師志在實行此舉波蘭各界午悉勞農政府在丹京與杜爾巴開始談判僅爲延時起見故波羅的各國波蘭烏克蘭羅馬尼亞高加索各國之急宜締結軍事協約華沙極注重之 
　　二十一日巴黎電維也納消息稱奧總理任勒博士不日擬赴貝爾格勒與巨哥斯拉夫政府賡續所已广始之談判巨哥斯拉夫京城之談話將有極大關係維也納現望此次談話之結果可使兩國復相親近此不特有經濟關係且有遠大之政治關係 
[羅希近事]  
　　二十一日巴黎電駐法羅使安多尼斯科氏辭職之說現已證實繼其任者爲現駐羅馬之羅使基開氏 
　　二十一日巴黎電雅典消息謂台斯見萊將軍於將離希臘時以法國戰事十字勳章贈與希皇 
中美新聞社電 
[巴黎之氷凍會議]  
　　十六日巴黎電現有代表二十二國「皆加入國際聯盟會者」之委員五十人在巴黎開冰凍食物會議此爲第一次國際合力減輕物價之會議係由法國政府所召集法政府信各國倘能建設充分足用之冰凍機關以冰儲食物則目下食物毀廢之情形可免而食物昻貴問題亦可得確實之救濟此會議之主動人爲泰利由氏泰氏爲法國人前曾竭力運動法當局依照美國及阿根廷辦法建造冰凍儲藏廠當戰事之前法人多不願銷耗冰凍食品尤以對於肉類爲甚謂冰凍之肉缺乏汁水不能爲醬汁肉湯之用迨戰事期間法國爲勢所迫祇得廣增冰凍機關最後乃覺悟欲救濟食物問題非將此項方法繼續施行不可據此次會議中所得之統計英法二國於戰時冰凍事業之進步最爲迅速倫敦一埠嘗造冰凍器三百萬具冰凍船三百艘此次會議中人信如各國協力從事冰凍事業可使飶的得均匀之分配及保存肉類雞子鮭魚雞鴨及一般魚之市價均可低平會議中將擬一報告書呈諸各國政府力言立卽舉辦冷凍事業爲必要且事屬可行云 
[非洲屬地之近信]  
　　十七日巴黎電據開羅電稱依據各政府之協定包拉德將軍已接收西利斯士及所謂西部佔領區内之司令權其愛泊來普西北境内已由法軍戍守但仍歸英員管理其西部佔領區則已歸阿刺伯管理叙利亞境内之英軍已一律撤退英國在該處之軍事管理權今已終止云 
[美國近事記]  
　　十七日華盛頓電威爾遜總統宣言彼意中對於和約問題絶無調和之辦法彼將不爲關於處置和約之行動而將繼續以拖延和約所發生結果之責任歸諸參議院現國會又定於星期一日討論和約料必劇烈云 
　　十七日華盛頓電海軍總長丹尼爾氏聲言舊金山現爲美國太平洋海軍之最重要根據地彼將請國會允准撥欵在舊金山灣中開一峽深四十二呎闊一千五百呎以容戰艦云 
　　十七日華盛頓電關於參議員提議籌欵擴張美國出口貿易案之會議報告現已呈交參院其已通過之議案現請威總統核准其中規定組織一公司賒欵與各外國以奬勵對外貿易 
世界路透電 
[英議院中之世界問題]  
　　十八日倫敦電英相喬治今日在下院稱將於本月二十二日宣佈政府所擬提出愛爾蘭議案之梗槪但此議案在此届會議期内未必提出首相答覆議員胡德氏之質問謂政府確已准駐美大使葛雷子爵之請許其回國俾與政府討論重要問題首相繼稱上星期倫敦會議討論（一）對士與對匈和約二阜姆問題三和會將來集議之佈置四已成條約之調印與實施五經濟與財政之現狀六俄國事件英國爲挽救洪兌低落計已允在英發行法國債劵至於俄事則已决議者完全不背已在下院宣布之政策協約國對於各種問題均一致同意决定從速再開會議以便規定對土和約之條件並掃除因阜姆時局而起之困難 
　　十六日倫敦電今日下院投陸軍經費（四Ｏ五兆鎊）案西方陸軍大臣邱吉爾氏出席稱下届陸軍經費將不及此數四分之一英軍在俄之行動係高等議會决議之結果今年過激黨爲柯爾恰克與台尼金將軍所扼阻如柯氏等軍隊果被擊潰則過激黨將用其全力下窺波羅的諸部危及波蘭芬蘭並穿越波斯而達印度邊疆以擾亂亞洲全境矣由是觀之英軍在俄非爲柯爾恰克與台尼金作戰直爲自己而戰耳 
　　十六日倫敦電印度事務大臣蒙台格氏今日在下院答覆議員麥克倫氏之質問謂本年四月間印度亞姆和柴　事之消息發表後輿情騷擾渠深知之但衆宜稍耐以待查辦員公平而有責任之報告死傷幾何無從確知　望查辦員能以確數相告云云按十四日電稱戴爾將軍在拉賀爾查辦員之前自認渠命開槍向五千你之羣衆轟擊致死四五百人傷一千五百人 
　　十六日倫敦電外交次官哈姆斯韋士氏今日在下院答覆質問承認若不續行設法救濟奧國則一月三十一日後奧國行將絶糧陸軍大臣邱吉爾氏在下院宣稱德國已按休戰條約交出砲位飛機及大批鐵路材料目下尙缺交機車四十二輛貨車四千七百六十輛 
　　十七日倫敦電每日新聞願以每日兩欄地位供自由人報於封閉時期内自由發表憲法國民主義之意見自由人報已承受每日新聞之供獻其主筆今日藉該報披露論說謂獲罪之文字並非對杜白林警廳而發但反對强迫供民政職者擔任警役此今當道所根據以封閉報館者乃戰時用以對付事變之法令不意此令竟久留於愛爾蘭以使握權者得厲行普魯士主義達於極點此乃吾人所不能無抗議者也云云每日新聞亦著社論謂英國在愛爾蘭之治權固尙未產生如戴益爾將軍者之人物但杜白林有責任之英報訪員皆有警告已足使人深爲憂懼而不知屢與自由挑戰之黷武主義究何時始可終止也 
[英國之愛爾蘭問題]  
　　十六日倫敦電下院今日解番愛爾蘭自由人報封閉之原因及至休會時又提述該問題某議員動議反對封閉該報後由議員以一百六十一票對五十二票否决 
　　十七日倫敦電日本西京大學新渡户稻造博士今夜在日本協會演講日本殖民事謂渠深信日本爲受有振起遠東大責任之管理人嗣言殖民同情方法之重要又謂英國學生覩朝鮮如威爾斯或愛爾蘭之發展將以爲甚有興味云 
[各國近事記]  
　　十六日巴黎電高等議會聽任勒博士陳述後决定將現在特萊斯特之食品三萬噸立即送往奧國高等議會以爲欲裕奧國民食必須得美國之財政助力巴黎時報云聞高等議會又决定調查奧國所可得之資產俾奧國得外債之信用並許奧國抵押烟草專賣權此舉又使奧國民食支持至明年四月底此　須設法使奧國得借八萬萬佛郎之債欵 
　　十七日倫敦電紗廠聯合會决定該會會員應各將此季中紅利撥出三鎊至九鎊不等以分給十五萬紡工而紡工所得之數視男女老少而異共需英金一百五十萬鎊近來棉業非常發達紗廠聯合會乃有此舉但兩重要紡工聯合會以爲此種辦法全不能令人滿意且紗廠聯合會因紡工聯合會先有舉動始不得已有此提議 
　　十六日比京電比利時獨立報載稱比國已正式取銷中立 
[太平洋路透電]  
　　二十一日伊爾庫次克電過激黨　線電稱土耳其斯坦發生仇視過激黨之叛變 
　　二十二日香港電船員罷工今已終止船主允付仲裁　　二十二日香港電太古公司開封輪船由北海開赴海防在老島北三十五哩擱淺聞機室爲水浸入太古拖船今晨已駛往援救 
[公電]  
　　安徽省立女子蠶桑講習所電上海護軍使安徽同鄉會各報館敎育會各學校鑒報載敝所被倪軍蹂躪實無影響前已　電上海　報館及各團體辨白此事無如近日各方仍有懷疑若果受此奇辱一生名節攸關何能强顏隱忍况報載死傷多人各生家屬豈能竟不過問總畏軍威而事實昭然何能掩盡全皖人之耳目今實無此事何能以清白之員生任人誣衊女學前途尙堪設想耶苟　澈底根究终難大白除懇請大總統速派大員蒞皖調查究懲外並乞貴處亦派員來皖會查以明眞相感切盼切安徽省立女子蠶桑講習所全體同叩 
　　九江國貨維持會電上海申報請轉全國各界聯合會學生聯合總會旅滬福建同鄉會曁各公團各報館公鑒敬啓者日僑在閩無故逞兇來艦示威普天同憤辱國喪權莫斯爲甚務望主持正誼一致力爭以保國權而救危亡無任企禱九江國貨維持會叩巧 
國外要聞 
[美國擬以新律處治激烈黨]  
　　中美新聞社華盛頓通信云檢事長泊爾滿氏昨答復參議院之查訽謂依照美國普通法律目下在美過激黨及激烈黨人之行動不能加以懲罰泊氏謂過激主義之滋長由於聯邦法律之不適當主張新訂一律附於偵探律之中俟戰時法令停止後卽以新律代偵探律泊氏謂此法處置煽亂及過激主義最爲有效爲司法部人員從來所擬方法中之最良者因其一方面可以阻止一切推倒現在秩序之企圖一方面仍能保障言論自由及出版自由目下司法部所監察之激虺派人有六萬餘名但因現律軟弱不能予以相當之處置蓋依美國普通法律鼓吹無政府主義及煽亂並不爲一種罪名又鼓吹藐玩法律在刑法上亦不爲罪至於公然主張非法毀壞工業及暴力毀壞財產在美國普通法律上亦不爲罪必須有違犯國憲及叛亂之行爲始爲犯罪而現行對於違犯國憲及叛亂罪之法律不能適用於過激派之行爲故非另訂一新律規定犯罪之範圍並懲罰之方法不可此種新律如能製定政府始有武器可以處置罪犯否則直束手無策卽如最近搜查俄國過激黨當時捕獲多人與俄人同一犯罪但皆係美國公民旣不能驅遂亦無他種懲治之法現擬之新律則規定以後凡美國公民再犯違背此新律之罪即勒令脫離美國國籍如反對美國政府予以嚴懲如係外國人則刑期滿後再遣送出境泊氏於報告中又云黨人之煽動社會不平觀念及種族偏見與階級憎恨等其最大之利器即爲激烈報紙與書籍銷行之廣此等出版品大都公然主張推翻政府目下以外國語文撰印之激烈主義報紙共有二百二十二種以英語刋印者則有一百零五種此外在外國印行之激烈報紙而在美國銷行者又有一百四十四種至於外國文字印刷之書籍小册等尙有數百種其文字之類别及印刷品之數目如下阿美尼文一種波希米文九種保加利亞文三種考脫文四種丹麥文四種愛斯土尼文一種芬蘭文十一種法蘭西文一種德意志文二十一種希臘文二種匈加利文二十三種意大利文二十七種猶太文二十種來得文十一種葡萄牙文一種羅馬尼亞文十六種斯洛夫尼文八種西班牙文八種立土安文十五種波蘭文七種瑞黄文六種烏克蘭尼文八種夷狄文十五種以上各種文字之印刷品均由司法部派員繙譯共用譯員及助手四十人又世界勞工黨現印行英文印之報紙十三種外國文印之報紙九種激烈主義之出版品旣如是之多無怪過激革命及極端主義宣傳之廣且購閱此等出版者不獨自閱且以傳人自休戰約簽字以後過激主義蔓延於美國全國新出版之過激報紙多至五十種大都公然主張推翻美政府預備革命且此等出版品大半皆無廣告可見其有大宗律貼專從事此項運動也又各報皆視黑種人爲散播激烈主義種子之沃壞泊氏言此種運動已有許多方面成功政府不可不預防之凡爲黑人利益而設之報紙大半皆含有過激色彩泊氏曾引證黑人報紙中之事例甚多以證過激主義在黑種中種根已深泊氏主張將移民律修改並將外國人驅遣出境律改爲簡單因現律手續太繁過激派人往往藉以躱閃云 
國内要聞 
[天津國民大會詳紀]  
　　昨日（二十日）午後一時商學各界約三萬餘人在南開大操場開露天國民大會其佈置異常嚴蕭旗幟鮮明呼聲震天地道路觀者莫不慷慨激昻精神振刷誠空前絶後之舉也南開操場周圍約數里用葦席圍障每擋懸一布旗上書「一致救國提倡國貨」場之東西各有一門門首有國旗國民大會旗力救福建旗及種種旗幟飄揚頗爲莊觀門寛一丈二尺門前有影壁一座門之兩旁有簽到處場之中央設最高演說台場之四隅各設演說台一處此全場之佈置也場外由商團維持秩序場内有童子軍維持秩序招待赴會者有王濬明彭一山楊曉林張品題馬千里孟震侯夏琴西李之常宋則久王卓忱梁錫倫伊素忱王鏡泉劉輔臣陸輔廷李散人王仲三李墨林馬雲卿李毅韜郭龍眞劉蘭軒時子周郭茂庭楊心誠雷振漢高雲亭陳澤霖戴練江莊亦顏劉錦堂馮華章諸籌備　擔任之大會主席爲王濬明君全會指揮爲時子周君並有海軍軍醫學校紅十字會南開紅十字會以備臨時救濟又有達仁堂軍樂南開學校軍樂助興此全場之秩序也是日赴會者除各界公民外有團體者爲順直省議會天津總商會各界聯合會學生聯合會（北洋大學南開學校高等工業官立中學甲種商業大營門中學新學書院覺民學校電報學校淑眞女學校師範學校中西女學及中等以上各學校）赴會者均持布旗上書一致愛國提倡國貨力救福建等字女界愛國同志會救國十人團公敎救國團實業儲金會基督敎祈禱會銀行公會錢業公會米業公會織染同業公會綢緞洋布棉紗公會木商同業公會洋廣貨同業公會各福音堂五金同業公會旅津廣東同鄉會旅津山東學生會旅津福建同鄉公會山西會館油漆顏料公會海貨同業公會等亦相繼到會是日晨刻有北京國民大會抵制日貨委員會特派代表孫雅平孫馨譜兩女士及安迪生陳盡民兩君又旅京福建學生聯合會劉慶平代表來赴國民大會五君將來意說明並交出信件略謂閩事關係國家存亡實吾國民同恥請同意表示堅决進行勿稍退讓當由馬君千里等答以俟國民大會公同討論表决迨開會後首由主席宣布宗旨略謂此次國民大會係爲日人在閩無端挑釁殺我學警調艦示威全國共憤吾津步各省之後塵此爲開會宗旨惟吾國民宜有文明之抵制以期該國之醒悟幸勿以激虺過甚逾出常軌與人口實苟我始終抵制如一則彼必受經濟上莫大之恐慌不戰自勝衆鼓掌次爲下用廷君演說云今日見有蕭潤波之戇言報紙載稱日軍游行並謂卑人巳告病假不能與會各等謠言不知是何居心鄙人向以身作責惟公理是賴毀譽非所聞也云云夏琴西君演說云今日我國因受日人激刺開此國民大會諸君今日到會深願抱定宗旨永遠不忘我國國恥勿貽五分之譏對於日貨不買米糧不賣最爲緊要云繼由孟震侯陳澤霖曹祝久耿廷槐楊曉林王卓臣諸君慷慨淋漓痛陳閩事鼓掌之聲不絶於耳當由主席提出對日六條件衆贊成此外尙有王卓忱孟震侯秦修文戴博蔭張紹山曹祝久旣學界諸君相繼演說措詞均極痛快淋漓咸爲動容是日全津商界均懸掛國旗并休息半日以表愛國同情每一商號均有四五人赴會游行學生在各街市檢察日貨用車運至南開會場當衆焚燒惟學生有誤認西貨爲日貨者慶祥號原不賣日貨誤被檢收到場證明學生沙主培親到慶祥號道歉瑞林祥趙春亭瑞蚨祥史經五兩君伸說理由謂敝號等向不賣日貨今竟檢收而去云云沙主培當將原货送回道歉警察廳此次並未派警到場維持秩序暗行表明不負責任之意然當學生到慶祥起貨後竟派員役四五人到該號勒令其寫明學生起貨數目並允代爲追償該號深明大義即答以敝號之貨雖爲學生起去然此係國民自决請鈞廳勿加干涉託言謝絶始去至下午二時半由總指揮時子周君宣佈出發游行隨即挨次出發前有國旗一對國民大會旗一對商團營旗一面次爲達仁堂軍樂南開軍樂籌備員女界學生聯合會順直省議會天津總商會水會工界國貨調查會廣東旅津同鄉會旅津山東同學會旅津福建同鄉會十人團儲金會公敎救國團耶穌敎祈禱會等由童子軍商團在前後左右維持秩序由會場起經過西南城角南馬路東南城角東馬路東北城角北馬路南閣大街針巾街估衣街鍋店街毛家夥巷宮北宮南襪子胡同在東馬路靑年會門前散會沿路所經各處路人擁擠異常途爲之塞商家並有燃放鞭砲以表示歡迎者宣言書大旨如下一對閩公决辦法一撤換日領二日公使向我政府代 
 
 

Page 7

 
 
表其國家賠罪三日政府應出相當賠償以卹死傷之學生警察公民四日政府應擔保駐華之僑民不得携帶武器五應懲辦日人在閩行兇之首從各犯六日政府將派赴福州之軍艦卽刻撤退並通電全球宣佈日人破壞東亞和平之罪復預備實力救閩即所以救全國救全國即所以自救（二） 
對魯嚴防直接交涉勿令顧此失彼一面力爭閩案一面乘英法兩國一致承認保留案之絶好時機盡力救魯三抵制日貨堅持到底日人對於閩事一則曰抵制之所激再則曰非取締抵制行動不能退出軍艦今我人宜下永久的决心不爲所動不受人的被動不受人的干涉合羣衆之行動圖根本的解决救閩也救魯也救國也皆自救之計也自救之效果皆須由自救之宗旨而取得之也云云 
[停頓中之福州交涉]  
　　福州事件現因雙方正在調查故交涉毫未進行唯要求撤退日艦問題由福州交涉員迭次與日領磋商而日領方面堅持不肯復經再三談判之結果彼始提下列三項要求以爲交換條件（一）閩省當道對於日僑須切實擔任保障之義務（二）對於抵制日貨須有嚴重之取締（三）中國方面須先撤去海陵警備隊昨日李厚基已有電來京請示未知政府如何答覆也李百基另有一電云王委員鴻年沈委員覲扆等已相繼來閩惟關調查手續因事先日本尙未撤兵實屬不易調查然此事關係解决外交之基礎遲早亦須積極進行請即一面要求日本迅將軍艦撤去馬江一面規定調查後交涉之辦法 
　　聞靳閣昨（二十）專電廣州伍廷芳略云福州交涉以尊重民　爲唯一之辦法尊諭極是嗣後辦理此項交小當參用尊處意見並將情形隨時奉聞 
　　國務院特别外交委員會於二十日上午十一時在春藕齋舉行第三次例會由汪大燮主席其議案如下（一）莊景珂皓電報告約束日僑與撤退日艦兩事交涉無結果應根據事實再與駐京日使提出交涉（二）沈覲扆王鴻年徐鴻賓於福州事件三次調查報告極爲精詳彼此參照繕成有秩序之事實經過由汪委員長送呈府院鑒核再行向日使提出正式交涉議畢散會 
[敎部關於敎職員問題之批令]  
　　（一）批各敎職員請發現金文據呈已悉京師紙幣低落無人不感受痛苦各校敎員艱難情形本部亦所深悉中小學敎員薪資較薄生計更艱尤爲注念數月以來部中雖日恃借貸支持而中學以上薪給搭至五成小學搭至六成較之各機關僅搭四成實屬有增無减固本嘗束以行政條規　可槪見比來因政局更動財政奇絀不惟不能多籌現欵即紙幣亦不能應時發給此實迫於無可如何本部無日不在焦灼中無　不在籌慮中現届年終情形尤急除將中小敎員薪給　提前補放專門以上各校薪給并趕緊籌發外其十一月以後搭現辦法即各員未經呈請本部亦戕盡力籌措設法增加惟搭現成數要　籌集現金多寡爲準此事尙難遽定總之部校一體痛苦相關各職敎員等熱忱毅力共體時艱務須以互助之精神襄社會之天職是則本部　厚望也 
　　（二）令直轄各校國務會議搭放現金辦法文爲通令事本日八日本部提議北京敎職員等請將薪修給發現金一案經國務院議議决從前積欠各校經費由財政部於一星期内迅籌欵項陸續籌撥并將搭現成數酌予增加一成等　嗣於十三日復經本部提議加發現金又准國務院函開小學敎員一律發給現金中學八成專門以上七成經國務會議議决函部查照辦理等因前來爲此合行令知該校局仰取轉飭知照此令 
　　（三）指令各校長呈報敎職員停職文據呈該校敎職員因請　現金未得滿意答筣一律停止職務等語國立各样爲國家設立之敎育機關各敎職員擔任敎務校務即係爲國　務　國家財政困難之故致令各員感受痛苦　而停止職務大部職掌　在焦急殊深除將欠發欵項准於一二日内趕即清　嗣後並案照國務會議第二次議决搭現　數　法分别籌　外各員等熱心敎育夙所　知仍希由各該校長召集各員等多方敦勸照常服務以免莘莘學子廢時失學是爲至要此令 
[旅京湘學生對張會議之結果]  
　　日昨（十九）旅京湘籍男女學生因對付張敬堯摧殘敎育一事舉行聯合會會議情形已誌昨報茲探得因定辦法如下（一）呈文府院部請罷斥張敬堯（二）派代表到府院部呈述湘事始末（三）通電軍政府各省學生聯合會及各要人（四）搜集張敬堯罪狀逐日刋登各報（五）組織旅京湖南各界聯合會末後並舉定男代表九人女代表三人於午後分赴府院呈訴一切並由女子高等師範學校代表提出聯合福建江西等省同時並　大家意見以爲此舉甚善但規模太大請女子師範草定具體辦法將來提出聯合會討論而散茲錄旅京湖南學生聯合會致廣州電如下軍政府參衆兩院鑒張敬堯禍湘兩載於茲罪狀山積中外切齒頃湘聞閩警激於愛國熱忱焚燬查獲日貨張遣弟敬湯用重兵包圍毆擊學生視同土匪學生忍無可忍於本月六日全體解散　湘已陷於無敎育之狀態張摧殘敎育媚外仇民伏懇嚴電北廷迫令撤懲以紓湘困旅京湖南學生聯合會叩　 
[京華短簡]  
　　昨日星期六國務例會靳及閣員均到議題（一）福州交涉案以各項證據尙未調齊無結果（二）整頓印花稅案結果令財部另訂詳細辦法呈院核覆施行聞如調查各省收數暢旺即仿照烟酒公賣署辦法改爲獨立機關（三）籌備年關政軍經費案結果趕速籌借某項外欵以資應用（四）東北邊防案謝米諾夫擾邊有進窺中東路綫之舉三省長官來電請示辦法結果仍電奉吉黑督軍省長竭力嚴防倘有意外舉動飭卽電告核辦午後一點散議由李薩兩長入府報告　　安慶蠶桑女學校學生被安武軍蹂躪一節激動全國學界公憤倪皖督通電力辯其誣皖敎實兩廳亦均不承認其事究竟有無此事關係軍學兩界名譽甚重東海昨日傳見侍衛武官米材棟密令赴皖調查眞相以憑究辦 
　　昨日午前十一時國務會議决定對於謝米諾夫軍隊突然侵入滿哈海昻博五站一節當擬訓令一通　致奉天張作霖齊齊哈爾孫烈堅吉林鮑貴卿蘭州張廣建迪化楊增新内容除飭張使從速調集國防軍前往五站駐防外並謂此事關係國權應卽嚴予查防以杜邊患如謝軍實有軌外行動或意在亂我邊疆時即可以武力對待以保國權云云 
　　徐樹錚及恩華李垣等以辦理册封事宜行期在即昨日上午特率同隨　張旅長楊參議志澄王參　蔭壽張參事長藻震方監醫長警等分謁府院旣段辭行東海謂册封典禮最爲隆重諸君此行必能辦理得宜無負委任尤要者在善後各事必能璧畫周詳至　納蒙人總宜以寛厚爲主對於商家亦宜設法聯絡此外靳段亦皆有一番訓詞又聞外蒙王公等自紛紛入覲後昨日已有出京回旗者惟加汗僧佛　不同行至徐樹錚等行期已定於二十二日（即明日）午後聞今日徐尙擬赴津一行明早約可回京俟回京後即首途赴庫恩李等卽與之同行至册封典禮已定於陽曆民國九年元旦日正式舉行 
　　湘西鎭守使馮玉祥前有篠電到京報告劉禮權誤傷美醫羅某情形昨政府又續接馮氏來電謂羅醫生因受傷太重業已逝世除由此間優予卹撫外並予治喪云云 
[長春事件結束之呈報]  
　　春中日電鬨交涉日本提出條件六項業在北京奉天長春三處分别議結茲聞奉天張作霖昨將此案全部解决詳情呈報到京除第一條已由京中辦理外第二條之　歉一層改由巡閱使以私函致日總領事請其轉達傷斃家屬表示惜悼之意此函業於十一月二十九日發出第三條之懲處滋事軍官兵士一節業經鮑督查出三名按照軍法辦訖第四條之申斥長春埠巡警已　長春道尹明保護不力之警察傳署面加申斥並儆戒其戕來第五條一再改正當將條文易爲東三省軍隊應由巡閱使以最切當之方法儆戒將來對於日軍不得發生此項暴行等語又在長春商辦第六條之償恤一欵亦經陶道尹與駐長日領商定共給日金二千元由其自行支配如何開支我不過問此欵已由省公署令行財政廳速行撥付此項交涉由是完全解决至我方提出之條件係請日總領事嚴令駐東省日軍遇有事端應請由日領事提與我地方官商辦嗣後不得率衆持械逕行交涉致生前項枝節聞日總領事對於條文字面略有修正即照換文方法由日總領事以照會致巡閱使署矣 
[中行自請查辦文]  
　　呈爲京鈔跌價疑謗紛乘請派員澈查以維銀行信用事竊查比年京鈔價格隨時低落歷山本行再四設法維持并經大部主張發售七年公債停止墊欵以謀補救其爲整飭金融計者固無所不用其極惟七年公債發售之後本行即慮規定數目或不敷用且銀根日緊尤難遽收成效復經籌擬根本解决辦法歷陳大部本見實行刻下公債業將售罄京鈔墊欵雖不繼續而鈔價提高之說幾等空談耿光等撫衷循省久切疚心迭奉來函轉送兩院質問書商會請願書及各界條陳均已分别聲復所有爲難情形早在洞鑒之中毋庸縷述至擬緘訽前次摺陳辦法是否適當以便進止頃聞衆議院議員王伊文等提議查辦耿光等貪利違法瀆職殃民一案業經大會通過並得見原案之印刷品不勝駭異在耿光等謬肩重寄時惕冰淵衾影旣可質神明去就更無足輕重縱個人名譽遭其貶損一旦水落石出昭雪非難所懼者市虎杯弓積非成是市面因之搖動商民况起猜疑則影響於國家之金融者至危至鉅未便緘默不言敢就該議案所述各　逐條剖析爲大部陳之一原議案所稱藉口封存舊鈔重行發出一節查七年公債發行之初原爲政府償還兩行積欠而設是公債售完之日卽爲墊欵償清之日亦即爲京鈔收盡之日就表面論自不成爲問題不知當時積欠利息及部已承認而未轉賬之欵加以積欠尾數除公債數目相抵外計尙欠七百四十萬元又加七年三月至九月爲大部增墊一千三百餘萬元兩項併計已差兩千零四十萬元至七年公債方面復以長期公債原較短期多一百萬元益以售餘短期公債三次中籖二百四十六萬餘元因長短對搭發售之故長期公債又多二百四十六萬餘元故本行雖領長短期公債四千九百萬元實則能以之發售收回京鈔之數與夫售餘中籖歸還墊欵之數祇共四千五百五十餘萬元依上列數目卽知墊欵方而逾出兩千零四十萬元公債方面長期公債又復剩餘三百四十餘萬元是墊欵内即少還三百四十餘萬元以此兩項而言大部所欠本行之欵預計至公債售罄之日所有他項欠欵及七年以後利息數目暫不列入計算尙達二千三百八十餘萬元明此眞相則知張次長報告本行京鈔債務二千一百餘萬元之數實尙不逮部欠之數遠甚（未完） 
[山東臨沂知事蹂躪學界駭聞]  
　　山東沂州府之臨沂縣僻在邊境交通不便爲縣知事者儼然尊若帝天人民畏之如虎該縣某知事自到任以來貪贓枉法魚肉人民之惡蹟已不勝枚舉近又勾結一省會之議員吳某及駐本縣之團長與地方劣紳朋比爲奸益無所不爲有縣敎育會會長劉凱君品端學粹見該知事種種虐政大爲不平曾當面規勸該知事引爲大恨竟造作謠言誣劉爲過激黨逮捕至縣署中硬科以永遠監禁之罪投之於獄學界聞之甚爲憤懣各校學生遂結隊前往質問該知事不問皂白竟令其如狼似虎之警備隊圍擊學生當場格斃一名其餘受傷者甚衆復將學生中之姓歐陽姓杜者二人一齊捕入署中硬逼其承認已死之學生爲該二人所格斃二生堅不肯承而該知事復以拷打盜賊之竹板拷打二生兩股皮肉俱被打飛至肉盡見骨尙拷問不已以靑年學生如何能禁此嚴刑只得屈打成招於是又將二生亦收諸獄中該二生近已九死一生其家屬及本縣之公正士紳見此暗無天日情形乃奔赴省城上訴於省長並請願於省議會副議長王鴻一君見此寃獄憤不可遏已通過省會備文咨請省長趕速派員查辦最奇者當日臨沂縣議員吳某竟公然向王副議長代該知事求情請將查辦暫行壓下王副議長不爲所動已咨行於省署矣 
[湖北國民大會續聞]  
　　十六日國民大會三時餘散後隨於晚九時在堤口下段保安會開會到學生代表二人各界代表四人討論事後辦法一以後進行問題一質問漢商會一通電各方議畢遂發通電告知該會情形及公决條件除八條外後加二條（卽本埠　留某國軍隊與僑商問題）暫從緩議以待研究而散至十二時半各代表赴漢商會見萬澤生會長質問該會情形萬會長發表意見有四一允贊成提倡國貨二不認爲國民大會主席三不准在商會附設委員會四以後如不在商務範圍内之事不願接見卽見以四人爲限各代表大不謂然有某學生大興問罪之詞遂無結果而散又聞昨晚十時半國民大會臨時幹事會議兩條件派代表唐哀陸羅達三等六人往商會交涉彼時會長萬澤生與會董楊眞生樊作安蘇鳳儀等十餘人均在坐代表陳述來意並將午問商會代表胡厚齋君在會場簽字之紙與萬一觀萬會長坐於主席聽代表陳述之時瞥着雙眼迨陳述畢萬會長云「不是我的是辛亥年受過很大損失的」觀他所問非所答的樣子似乎你們又來胡鬧的意代表謂我輩非革命今日所請是求文明辦法一致對外萬會長曰漢口　是我開的我那有力量呢代表又再三駁詰最後結果由各帮董决議對於第一條確定事務所允向鎭守使交涉恢復福建會館原狀第二條抵制日貨爲全鎭之事必俟開會員大會後始可取决至大會之期約在二十八日 
　　另一消息漢口總商會長萬澤生因規避不面被衆宣告　除其實萬氏被斥原因有四不止規避一端也（一）山東　題發生時前會長王琴甫病危託萬代理會務而萬對於學生聯合會持准靜態度並無一語贊同（二）提倡國貨陽奉陰違（三）市面金融困難萬分陽以維持爲名陰令各錢商故爲操縱坐收其利因萬現操錢業之故（四）此次國民大會萬曾當衆宣言列席臨時又託言渡江僅以胡某出而敷衍以上四端均經蒞會人民當場指出故全體否認其爲商會長云 
　　漢口總商會經此激刺後昨特開全體董事會議討論提倡國貨方針公决辦法如下（一）各帮山董事負一帮提倡國貨完全之責挨户勸導期謀一致（一）各帮董會同清查同帮商店現有之某貨列具賬簿以憑稽考（一）各帮除現有某貨銷售完畢後不得再行續購總以倡銷國貨爲主體（一）　帮商店如有好利暗售某貨及私購某貨審實除貨充公再公議罰欵（一）檢查之責由各帮董事負完任務他界欲加入協查非董事會認可不得實行免生枝節致多誤會此議决之大槪情形也 
　　武漢各界開國民大會後王督軍何省長以該會旣未立案且品流龐雜恐有越軌行爲故於日昨會同出示禁止嗣後不得再有集衆開會情事違者即予以相當之懲處云云態度甚爲嚴厲 
[贛學生罷課中之散學]  
　　江西學生聯合會啓封後各校學生多數仍堅持非達最初目的不能上課一部分學生則主張一面上課再行討論因之意見未盡一致第二中學學生全體共三百五十餘人對於校規平日頗能遵守同學中感情亦素融洽惟自罷課以來内分兩派一則主張上課一則主張罷課乃於本月十七日晚學生因開會研究上課與否四年級生鄒曾侯主張上課詞氣激切其餘各班指爲侮辱由是一二三年級學生舉代表向校長要求立將鄒生除名校長以鄒生詞氣雖稍激切照章自有辦法除名一層似難曲徇各生復於次日羣集要求必將鄒生開除而後已否則全校退學校長及各講師百般開導各生人執前議自晨達午毫無磋商餘地該校管敎員以學校管理對於懲罰學生自以學校校規爲準不能因恃衆要挾更變校規而各生乃始終堅持喧嘩不已只得允其退學一面將鄒生記過以示大公此今日該校一二三年級退學之情形也各學生除要求退學外並索已繳之膳費及退學後須由本校發給修業證書時熊校長已出校赴敎育廳請示當由堅學出而對付請暫休息以待從長磋商至晚仍未平息此風傳出之後各校幾均爲牽動如農業公立法政等校均有因主張上課而生糾葛者是眞敎育界之悲觀也 
[九江近事]  
　　九江商學聯合會查貨風潮已紀前報茲聞日領河西信以此貨係仁德洋行所辦認爲交涉事件要求嚴辦搶貨之人並悉數賠償惟義生祥店主已在中國官廳具結承認此貨係該號託仁德洋行購來並親至該行將貨價補交而該行則以此貨尙未交付義生祥即被人搶去所有權仍在本行絶不承認爲義生祥之貨現尙在交涉中官廳方面則根據義生祥具結辦理對於日領要求拒不承認至以後查貨問題素由傅道尹責成敎育會長馬祖楨商會會長辜葆誠轉令商學兩界會員毋得在租界檢查並令警廳於輪船抵埠時派警在租界妥爲保護以防滋事 
　　報載安武軍圍姦蠶桑女校案各界異常憤慨旅潯全皖同鄉會昨在新安會館開會到約千餘人僉以此事匪特摧殘敎育抑且有損人道若不依法懲辦何以平民憤原擬即電政府請求嚴懲嗣有安徽學生聯合會派來代表劉某謂此事恐不確實内中或有造謠之人且該校僅有二十餘人與報載絶不相符諸君幸勿冒昧務將此事偵察確實再行發電云云故最後主張决派人赴皖調查再行設法對付 
　　梁士詒由寗乘江新輪赴漢於十八號晚三句鐘抵潯除軍警列隊歡迎外廣東同鄉會曁商會亦均在招商局預備歡迎大會恭候行旌惟因先期未發電通知故梁抵埠時未克起坡所有歡迎人員均悵悵而返 
[紀廣州之憲法會議（七）]  
　　十一日午後二時二十五分憲法會議開會主席林森宣告照議事日程開議地方制度第二條請各提案人說明旨趣於是何陶孔紹堯董耕雲呂泮林李建民相繼說明主席以李建民之修正案「省政務除依本间第三第四條規定爲國家行政外槪屬地方行政」付表决起立者二十四人否决以原案「省之事權如左」付表决起立者五百三十人　足四分三可决双以原案第一欵「省敎育實業及交通」付表决起立者五百四十一人可决又以原案第二欵「省財產之經營處分」付表决起立者五百七十一人可决又以何對於原案第三欵之修正案「省公共衛生」付表决起立者九十六人否决以原案「省市政及公共衛生」付表决起立者五百三十六人可决又以原案第四欵「省水利及工程」第五欵「省銀行」第六欵「省警察及保安事項第」七欵「省慈善及公益事項」分别付表决起立者均在五百人以上可决又以呂泮林對於原案第八欵之修正案「監督地方自治」付表决起立者四十六人否决以原案「監督下級自治」付表决起立者五百二十三人可决又以孔紹堯於第八欵後增加一欵「制定本省官俸」付表决起立者九人否决又以原案第九欵「其他國家法令賦與之事項」付表决起立者五百四十人可决又原案第二項一前項条一欵至八欵國家得以法律劃一或限制但不得廢止之」付表决起立者五百二十二人可决又以原案第三項「第一項所列各欵有涉及二省以上者得共同辦理其經費不足時經國會議决由國庫補助之」付表决起立者五百二十二人可决主席宣告開議第三條由提案人彭漢　朱念祖張佩紳說明旨趣後主席宣告討論第三條贊成反對相間發言於是呂復王玉樹褚輔成王源瀚孫鐘相繼討論至五時遂宣告延會 
　　十三日憲法會議討論地方制度第三條草案原文『省經省議會之議决得依國軍之編制自制警備隊警備隊於對外戰爭時大總統得調遣之各省遇有事變非至不能以自力平復時不得請求國軍援助』提出修正第一項者八人一何畏君个正『警備隊』爲『地方軍』未成立二陳家鼎取消第三條全文否决三寇遐修正『省於警察制度未完備以前由省議會之决定并及其名額得依國軍之編制自置警備隊』否决四李有忱修正『省經省議會之議决得設置警備隊但服裝訓練須與國軍劃一自置警備隊』否决五沈鈞儒修正『省以省議會之議决得因特别情形設置警備隊但兵額至多不得逾一萬人』否决六朱念祖修正『省於警察制度未完備以前經省議省會之議决得依國軍之編制自置警備隊』否决七白逾桓修正『省經省議會之决議得置警備隊其編制另以法律定之』否决八周慶恩修正『省不得爲國家軍政區域但經省議會之議决得依國家法律之編制自設省軍』贊成者僅九人否决以上八案之外另有鄧天一修正全條爲『省及縣除國防地點外不得駐國軍但遇非常事變警察不能維持時得請國軍援助』否决修正各案俱被否决林議長將原案付表决起立者四百九十六人業經通過旋有鄧天乙孫鐘等提起疑義請反正表决議長依議表决不贊成原案者二百零七人幾占全數三分之一遂又將此案打銷繼續有子同再提出疑義請點唱人數表决胡祖舜請投票表决呂復請再付審查時全場嘈雜秩序不整已五點鐘議長乃宣告延會 
[日軍艦採購蘇米之交涉]  
　　日本停泊漢口之軍艦缺乏兵食在滬採購被江海關扣留江蘇督軍公署顧問多賀宗之（日本海陸中佐）前日致函李督請令姚監督放行李督已轉函齊省長詢問究竟能否通融之處請速主辦前昨兩日該日顧問又兩次函請李督並附呈照會飭速騐放其文錄下一督軍閣下鈞鑒敬啓者曩日鄙人禀報漢口軍隊糧米云云之件即傳賜俯察蒙盛情感激不盡不但鄙人安意也茲再奉呈海關照會之抄文以便於參考再者據所調查日派遣隊從前運米之辦法卽如左云一派遣隊發所需之糧米執照於敝國商人二該商人在上海將該執照交於海關三該海關查騐執照再照記明之額數（每月約三百石）而准放四運送之方法常分期而行大槪將每月份分送數次云此際若由省長隨速致函於該海關而照前准放即派遣隊亦無糧告乏之苦慮也此肅奉佈惟願尊裁千萬炳鑒敬請勛安多賀宗之鞠躬（附姚海關監督致有吉總領事照會文）逕啓乾案查中華民國二年四月間貴國駐防漢口陸軍需用食米每月至多由滬運往三百擔經施前監督函致稅務司取具保結完稅准放惟本年春夏之間蘇省各屬霪雨成災米價陡漲民食艱窘異常奉江蘇省長商准陸軍部此後各處請照採辦軍米改往别省購運令行遵辦在案所有貴國經駐漢陸軍前項食米應請暫停來滬辦運以昭一律相應函致即祈貴總領事查照爲荷此頌時祺二李督軍閣下鈞鑒敬啓者鄙人日昨將漢口日兵糧米之件奉聞之後再據岩村領事曰除漢口日本陸兵每月需約三百擔之以外長江口艦每月約需五十擔此際在督軍省長以另外有日領事之照會公文爲便則隨速由岩村領事另行照會亦可也無論如何伏惟候尊裁匆匆上佈謹請勛安不宣多賀宗之鞠躬 
　　尙有要聞及地方通信轉入後頁 
雜評一 
[摧殘敎育（默）]  
　　吾謂摧殘敎育云者不必手自摧殘之也即此無維持之誠意已足戕賊敎育而有餘如學校之風潮旣起苟能速謀補救善爲處理則亦未嘗無轉圜餘地乃漠然視若無覩一任其紛擾而不稍措意則風潮自然演成事實且因之愈演愈烈此敎育雖非由我摧殘實與我手自摧殘無異又摧殘敎育者基影響必不止摧殘一事也上有好者下必甚焉當局旣摧殘於前則承風希旨之徒自然爭以摧殘爲快有一摧殘者而不加追究則其他欲甘心於敎育之人自然競起摧殘而不稍顧忌故摧殘敎育之影響必不止一事也 
　　然則今之主持敎育者對於學校風潮雖欲多方諉卸其責任又烏可得哉 
 
 

Page 8

 
 
[長沙近信]  
　　湘省素爲產米之區近年軍事發生各縣遭兵燹匪刧者不可勝數故生意蕭條金融枯竭今年益平瀏沅寗湘衡長湘等縣一帶無不豐收而南華灃安之水田收成甚佳張敬堯乘此時機徇湘紳李鶴臯彭清藜李藩西田夢椿等數十人之請呈准中央頒發　照　放米禁准將湘米出口一百萬石現聞上海怡新公司廣東士配公司北京天津柏記號均已委人來湘請領護照採辦此後湘省市面旣輸入數百萬現金銀根果能鬆動否也 
　　湘省自經軍隊干涉焚貨各校學生甚爲憤怒一致罷課乃昨日忽有公立法政學校校長徐光模呈省署云緣本校學生因全省罷課風潮波及停課學生壛未出校聽候鈞署辦法本月十一日蒙鈞座召集全省敎職員會議訓示愛護學生之本意校長歸校即將德意轉示學生均皆感激已於本星期一日照常上課理合將本校學生已經上課情形呈報鈞座備案云云該校旣有此循良之學生又有辦事得力之校長仰體省長德意將來想必有一番嘉奬也第未知其他各校學生聞之將何如耳 
地方通信 
[松江]  
　　懸賞徵集文稿縣敎育會學校敎育股各幹事員於二十一日午後開臨時會討論徵集敎育雜志文稿辦法衆主懸賞徵集酬資分爲三等甲每篇二元乙每篇一元丙每篇半元并由倪汗忱會長提出甲乙兩文題如下（甲）松地舉辦職業應用何種材料（乙）現今學制私議 
　　函促接收公欵公欵公產處總董一職前由李知事照會耿公達張廉侯二人擔任并經二人推舉司月董事二十四人呈縣分别照會惟事隔多日尙未接收爰由李縣長於昨日函致張董廉侯促其來松任事現聞張等已確定一月一日接手云 
　　火焚茅屋城内周公堂前有茅屋多間於二十一日午後三時左右忽然失愼一時烟燄蔽空無從施救比各水龍聞警奔集已成一片焦土矣 
[蘇州]  
　　組織菸酒維持會蘇當道屬菸酒商因菸酒借欵已成事實曾聯名電請政府取銷二十一日該商等復假胥門外醴源公所開第二次大會議共到一百餘人决定組織菸酒維持會並舉理事倪家鳳王紹基吳國祥金鐘等再行電請北京政府迅予取銷並聯合上海全國菸酒聯合會合力抵制云 
　　議定忙漕減成吳縣温知事於前日下午邀集本邑紳董開會公决忙漕减成數目討論良久僉稱本年災區除全荒一千七百餘頃例應剔釐外其餘亦應分别受災輕重酌量普減核計均在二成以上云云遂由秋勘委員蔡垚　與温知事折中酌定全縣連剔荒共減去三成一釐九毫實徵六成八釐一毫會銜呈報省署財政廳鑒核一俟奉到指令即行定期開徵 
[鎭江]  
　　溧陽縣敎育會力爭閩案電南京李督軍齊省長及省議會鑒日人在閩侵我主權凡有血氣者莫不憤激乞速電政府嚴重交涉以保國權而仲公理溧陽縣教育會叩 
[揚州]  
　　請奬分等運動江都各學校第一次分等運動及格人員已由公共體育場主任焦汝霖呈報縣署轉呈敎育廳給奬如下第五師範高等四人中等五人第八中學高等六人中等三十六人初等六人商業學校高等四人中等二十二人初等九人美漢中學高等一人中等十一人初等七人友基學校高等一人中等二人初等一人縣立一高高等二人中等八人初等七人縣立三高中等四人初等三人縣立西高中等二人縣立五高中等二人初等一人縣立八高中等三人初等二人附屬小學中等四人初等十八人安徽旅揚中等七人初等七人丹徒旅揚中等四人初等四人育英女學中等一人初等九人兩淮第三初等二人兩淮第一初等一人兩淮第七初等一人國民第一初等一人國民第七初等一人國民十一初等一人體育塲基本運動員高等四人中等三人初等四人女子公學初等二人運商公學初等三人計共高等二十二人中等一百十四人初等九十人 
　　學校寒假揚州第八中學於二十一日起舉放寒假三星期又第五師範預科及附屬小學亦於同日放寒假三星期春五師本科則於下星期始放寒假一星期云 
[杭州]  
　　杭商會議决不取消釐貼杭總商會昨爲錢市釐貼名目特開大會取决各業僉以未有釐貼以前金融恐慌自有釐貼現金賴以聚集市面得資周轉出入一律斷非錢莊所能操縱營業自由亦非官廳所能干預會議結果釐貼决不取消并聞將請願省議會咨請省長維持　　浙省息借中行度年經費浙省金庫收入不敷支出歷由中行接濟聞已在百五十萬以上本月不敷各費爲數尤鉅財政張廳長已商准中行息借鉅欵俾得度過年關云 
[安慶]  
　　造幣厰機盤傷人安慶造幣廠開辦兩月所出銅元業已充斥皖市而該廠長尙飭令監工加緊赶造每日須出銅元百萬爲度機件大受損傷查該項機器原假自江南者所配機件大都零星配合不甚脗合因之不能適用有此原因故於本月十九日午間碾盤皮帶突然中斷霹靂一聲全廠震動碾盤被激盪力冲破屋瓦而向修理廠落下打死藝徒車姓一名係世家而中落者别無兄弟刻由該局棺殮傷者二名不知如何了結也 
　　蕪埠米捐辦法蕪湖出口米捐當前清時蘇皖兩省同隸兩江總督管轄故由本省設局收捐每擔百五斤抽銀一錢一分外復由蘇省駐蕪釐局收銀七分人民國後彼此不相統屬蘇省米捐當然停止昨由省議會議决咨請省長轉咨蘇省查照撤銷云又聞財政廳以本省國稅預算不敷支出擬加設出境米捐以資彌補現查本省米糧由蕪輪運出口均應完蕪米捐局米釐一道其内地民船裝運出口者向未專設收捐機關是對於同一出口之米征收辦法兩歧殊非稅率均平之道茲擬於皖蘇交界之和尙港設一米捐專局爲經征民船裝運出口之米其規則即仿蕪米捐局成例辦法昨特將此案呈請省公署諮詢省議會審查矣 
[湖北]  
　　旅鄂皖籍學生上旅滬同鄉書武昌中華大學皖籍學生於二十一日爲倪軍圍姦女學事開會討論聲討辦法茲又上書旅滬同鄉請一致聲討云同鄉諸父老兄弟姊妹公鑒吾皖不幸丁此時艱乃有倪嗣冲爲之長數年以來惟兵是問省庫爲之一空敎育因之不振民人受苦含羞至今已非一日矣乃今日更縱容兵卒兩次圍姦安慶蠶桑女學師生無一得免自盡者十餘人戕亡者四五輩光天化日之下人口繁衆之區竟爲此獸行實亘古所未有天地之慘聞爲吾皖敎育莫大之羞西江水不能滌者也而吾皖中人民反充耳不聞未聞有所起舞以伸討此惡徒實最疾首痛心者也生等留學外省聞之能不傷心乃力量綿薄雖有雪恥之心毫無成效可言用特呼籲於吾同鄉諸父老兄弟姊妹之前望速發恭敬桑梓之心希即共起而謀之則衆煦可以漂山也是爲至幸安徽旅鄂武昌中華大學學生叩 
 
 

Page 9

 
 
   
 
 

Page 10

 
 
本埠新聞 
[籌備西南大學之滬聞]  
　　聯合通信社得廣州消息云自岑西林倡辦西南大學後已由政務會議通過撥欵一百萬元委任章士釗汪兆銘兩君爲大學籌備員兩君接受委任後其第一步之籌備即在物色人才章君電告陳獨秀請其來粵共擔此局一面函托蔡鶴卿促陳上道汪則電告吳稚輝謂已之能否擔任籌備以吳君能否來粵爲斷茲汪君已接吳稚輝電允許來粵吳君并提出辦學之種種意見蔡鶴卿君亦將經辦北京大學之感覺與經歷詳告章汪兩君供其參考陳獨秀亦電覆章君允爲擔任約先行至滬然後轉輪赴粵章君至滬與獨秀會見然後會同汪吳兩君將大學具體規畫提交政務會議議决遵行至大學地址岑伍二老預備俟大局解决後將軍政府原址騰出蔡鶴卿君則以北京大學學生二千餘人中本科不過四百人此時國中學界堪入大學本科者不多不妨先行租賃房屋開较預科徐圖發展章汪兩君亦極贊同此議云 
[南京高等師校徵求史地標本]  
　　上海縣知事接齊省長訓令云案據南京高等師範學校校長郭秉文呈稱竊本校爲敎授及參考之需有歷史地理標本室之設立除由本校敎職員學生隨時搜集陳列外懇請通令各縣將關於歷史地理之標本徵集送校俾本校學生多識名物增長學問理合備文呈請察核批示祇遵等情並開送徵求簡則前來據此除指令候令行各縣知事查照徵送外合行抄發簡則一份令仰該知事遵照並分行勸學所敎育會農商會等一體知照此令附徵求歷史地理標本簡則一地理標本以各地之特產爲限凡天產品人工品及風景畫各種圖表模型之類皆可投贈一地理標本自以徵集鄉土所產爲易如藏有邊徼及域外之特產願贈本校者尤所歡迎一歷史標本不拘鄉土不拘時代凡碑版符印畫像圖片表譜契疬錢幣磚瓦以及各種器物如前代衣服用具舟車弓箭之類皆可投贈一巨大之物分析者但須投贈一部分不能分析而願以全部相贈者尤所歡迎如石佛塑像之類不可但取頭部一多量之物任贈少許如絲茶米穀之類以貯於一小瓶或一小盒爲度一投贈各物應辦贈品人附具姓名及所得地或所產地並附載略說 
[歐美考察敎育團之消息]  
　　敎育部派赴歐美考察敎育團袁希濤等於上月二十五號乘中國郵船「中國」號起程出發巳誌前報茲悉該團於上月二十七號抵長崎換乘火車入東京三十號回槓濱下午登輪曾淦等四人在輪未赴東京傍晚開行東渡長崎登岸時有新聞記者見訪至東京時但至留學監督處一談此外未有交際日本明年添辦高等專門學校十二所已定議國立大學改分科爲各學部改學年制爲學科制巳實行惟私立大學目前尙未照辦東京生活程度增率之速殊出意外米一俵（約合中國三斗有奇）價日幣二十四元牛肉一斤一元二角猪肉一斤八角鷄蛋每個約一角留學界中不免益形困難前昨兩日東京高工敎授與學生聯合要求請改爲工科大學始則學生六百餘人赴文部大臣私宅求見繼則校長敎授集文部會商辦法尙未解决聞敎授及學生有解職及退學之表示以見要求之决心云云 
[日商輪撞靖安艦之交涉]  
　　海軍第一艦隊所轄之靖安運艦日前奉令開往秦皇島裝煤運往閩厦一帶分交各該艦艇收領以濟軍用等情曾誌前報茲悉靖安艦於秦皇島裝煤開行之際中途遇有日本商輪尾隨靖安艦後繼而日本商輪搶駛往前由艦首駛過輪首在艦尾上碰撞致兩船均有微傷我艦本來在前日輪在後詎日人反指靖安艦撞傷伊船要求賠償修理損失費已由該艦長甘聯璈據情呈請練習艦隊兼第一艦隊司令蔣拯請示辦理蔣司令據呈後即轉呈海軍總司令公署核辦現藍總司令正與日本當道往返交涉不知如何結果也 
[船員罷工風潮終止之港訊]  
　　字林報云上海機務總會（　輪船　師公會）昨接香港來電謂船員罷工風潮今巴終止雙月允將加費問題移交公斷　三北輪船公司不在其内因該公司未有辦事處設在香港也觀此電所云似自十七日起停駛之各船今皆將立即開駛矣 
[怡和紡織公司股東年會紀]  
　　怡和紡織公司昨日午前在怡和洋行開第二十四次股東年會主席報告上届營業成績謂上届營業結果至佳盈餘超過前額至五十餘萬兩之多普通股息每股爲六十五兩（按股本爲五十兩）派息之優前所未有廠中紗布皆已預期售出至少有二三個月之遠期故須多儲生棉上届中國棉收旣多且佳目前棉收則出數旣少棉質又劣從前棉紗每包獲利五六兩視爲普通之利今則紗廠大半至少獲利五六十兩現擬添購織機八十八架以增產額云云午後又開特别大會通過議案數條其最重要者爲普通股本巳繳足者爲七十五萬兩今補發五千股俾股本增至一百萬兩新股仍照原價五十兩發行但須加利一百四十五兩合爲每股一百九十五兩每三舊股得購一新股限一月十三日認齊逾時則由公司按照市價售與他人云 
[全國各界聯合會消息]  
　　評議會昨日（二十二日）全國各界聯合會開第二十八次評議會施洋主席盧任華翁吉雲紀錄一主席報告執行部咨請追認致龍華製革廠及致江西軍民長官學生會各種函電案對於製革廠被賣於日本案并决定函請護軍使交涉署嚴重交涉取銷契約二報告河南各界聯合會委任趙萬川加入本會爲代表三交際科主任劉振羣因回國日久弗克再留懇請辭職衆以劉君辭意誠切隨允其辭卸交際主任四張靜廬等十一人提議修改會章第十八條第五項兩部聯席會議一次或數次下增「但聘任幹事不得列席」九字五執行部所交預算案討論終結交付審查六馬少奎主張本部延長至陽曆一月一日閉會付表决通過七武漢國民大會被軍警非法解散决定由本會電湖北軍民長官請其勿摧殘民意迅速恢復原狀否則本會當用對待張敬堯之手段以對待湖北軍警長官並通告各省各團體請一律協爭八因陜督陳樹藩違禁勒民種烟公推潘惠齋即日起程前往調查眞相以定對付方法九决定明日選舉候補理事遂宣告散會 
　　常任委員選舉會日前（十九日）全國各界聯合會開常任委員選舉會到者二十六人施洋主席翁吉雲盧任華紀錄主席報告一天津各界聯合會來函推舉馬千里代替馬駿君出席評議部二報告本日選舉常任委員係依本會章程第九條第三項之規定但出席人數未曾規定應付討論馬少奎主張以評議員出席三分之二爲準表决多數通過主席又以單記名連記名付衆討論李耀南主張用連記名法表决多數通過主席又以舉出之票數以何法爲及格付衆討論李兆祥以最多數爲準盧任華主過半數爲當選李耀南馬少奎附議付表决盧說通過又推定張正方張敬之爲檢票員開票結果盧任華得十四票張正方得十五票施洋得十六票陳煦得十八票潘惠齋得十五票李耀南得十六票張敬之得十九票以上得票過半數均被選馬少奎得十三票馬千里翁吉雲李渤海均得十一票决選馬少奎得十四票李渤海得十三票當選李耀南盧任華起立堅辭張敬之亦云有事不能擔任僉以爲委員有事不能出席時得自請該派出團體舉人接替本會不得准其辭職均無異議遂散會 
[學生總會致北京兩電]  
　　（其一）北京海軍部鑒在民主共和政治之下無論何項職業國民均應有相等之機會矧軍事關係全局尤不容使一部份之特殊勢力得從中壟斷此次烟台海軍學生所要求各節實係全國公意尙祈大部服從輿情立予俯允否則當軸諸公縱不爲海軍前途計深恐奉養尊處之主人翁亦决難緘默不問心所謂危敢進忠告中華民國學生聯合會總會養 
　　（其二）北京總統府國務院鑒湘督張敬堯倒行逆施致釀成退學風潮尊處受民之秦甚深何竟漠然置之望速將該督免職以贖　愆中華民國學生聯合會總會養 
[最近進口日貨表] 上海學生聯合會調查科稿 
　　本科李嘏眉君在三林匯山二碼頭查得日貨列表於下買號　號主　地名　船名　來埠　物名　件數　價値東林　顧海珍　三洋涇橋南首　熊野丸　大阪　皂油　一百磅　一千五百元又　又　又　春浦丸　又　線毯　一百條　一百六十元震泰　張杏卿　法界德銘里　竹島丸　又　手巾　六百打　三百二十元又　又　又　又　又手巾　一百零五打　九百五十元又　又　又　三城丸　又　絨毯等　二件一千四百元又　又　又　春浦丸　又　燒碱　四十二擔　五百二十元和昌盛（候查）　東棋船街　又　又洋傘　七百二十打　五千一百元又　又　又　又　又　髮膏　八千瓶一百六十元又　又　又　又　又　鏡子　四十打　一百五十元 
[愛國商號錄] 上海學生聯合會調查科來稿 
　　四川路泗興隆太昌永源昌利興正大祥外興發亨太萬利元新豐美大益利怡順合記興利潤昌周茂記五馬路生華堂紹昌祥正興隆永太昌廣太明廣信廣大源發記祥元同芳居恒豐路老太記大興祥裕順祥南昌新陸汝記震元堂新橋新大昌麥根路三槐堂順興大觀樓卡德路黃寳和新康正盛大生昌韋金昌久　萬餘生協鑫新明記何□合興協豐張保慶麥華界馮廣興益康太源興利生昌協成昌源興陸萬順高永茂壽康榮復興麵粉何建興孫紗帶店陸正大孫德源永太祥恒德祥雙義成德生昌鄒錦記華鎔昌順記光明公司麥根路德興祥慶祥方震和正華森大徐興祥太生祥三太 
棋盤街怡珍居 
[商校學生之愛國]  
　　昨晚豆米業私立商業學校學生演講團在小東門宣講聽者百餘人講題爲邇來外交險惡及抵制日貨等語多沉痛途中行人爲之動容後有一年約十餘齡之李宗震破指出血旁有民國路商業聯合會會員舒警民提上絲巾一方李生即取指血書良心救國四字繼有桑某亦該校學生效李生之所爲亦破指取血書毋忘國恥四字於該絲巾上巾中八字鮮紅途人觀之咸贊該學生之熱心不止時已將晚該學生團乃各歸校舍 
[星期日各團體宣講彙紀]  
　　救國十人團中華救國十人團宣講隊於前日星期上午十時由楊樹浦祥泰木行齊集出發渡浦至洋涇鎭當由該鎭分團代表劉蓮寳朱根顯招待卽分兩隊演講一隊董天爵童理璋等十餘人相繼演說根本救國爲父老兄弟之責任提倡土產爲目前救急之良策第二隊汪奇笑朱睿豐等演講亡國之痛苦語極沉痛次崇淦泉講不用日貨勝百萬雄兵不戰而自勝惟望我同胞堅持到底演講時由該處警察在場保護秩序甚整午後往各商號勸告由各店自願抵制茲錄店號如左人和泰和茂源泰興協和協大孫德興恒泰興永大豐成張源盛徐和興永興萬成昌萬昌瑞成振興昌順昌同仁成大永九同泰成茂順記松盛同升泰張義昌聚昌同德丁裕順裕康和恒泰豫天生春張萬源潤泰陳合盛盛興源恒茂義記 
　　勵志團前日（二十一號）下午二時派克路勵志愛國宣講團宣講員在南市豆市街宣講首由朱稼甫講勸米商良心發現不接濟他人徐惠施講欲安身家保子孫當以愛國爲前提吳兆麟講救國先救窮周少葵講做糖年糕之期不遠望各界注意顧泉生講白米不向東去可減少强暴之勢力聽者甚衆並有王克暴張民氣等在場照料頗有秩序至講畢已入暮矣 
　　志成團滬南志成團每逢星期日必赴各處演講前日爲第五次宣講之期前赴浦東之張家樓及欽賜仰殿陸家渡爛泥渡由羅嘉賓許宏鈞胡世吳沈詠靑等依次宣講「國民之自覺」及「抵制之堅心」聽者動容並由孫潤德散發傳單開導又有傅益商等在場照料迄渡浦返團時已薄暮矣 
[學生調查販米之嚴密]  
　　本埠學生團因調查私販食米出口設立調查利便部就南市花衣街口借房屋一幢分派學生專在浦江中及各機廠等處輪流探查以重民食 
[私造護照販米案紀聞]  
　　邇聞滬上商界某甲因私販白米數萬擔從浙江乍浦等口運送出洋爲軍警抄獲詢據押運白米之人聲稱並非私運實爲軍米當將陸軍部所發護照呈出檢騐詎料此照實係僞造因此根究及主動之某甲函送浙江杭州法庭訊供明確除將白米悉數充公外因私造護照關係重大判甲監禁十二年以儆判决後由某堂董保出到滬料理經手商界未了之事以二個月爲限云 
[糖業之抵制大會]  
　　南北市糖業邀集全體於昨日下午在小東門外雜貨公會開抵制大會同業到者一百餘人三時開會先由董事姚紫若發言謂吾業亦爲上海一大商業須　研究以免貽笑於人現全國皆主抵制吾業同行前定日貨不久定能消清茲擬定銷至陽曆年終爲止云云經衆商議之下决定自民國九年一月一號起實行不論何家牟利暗進日糖一經查明照前訂規章　一百　者再當加倍處罰再議倘行家有日貨年終未能售清者即報告公所派調查員檢點數目將日貨存貯公棧倘行家私自朦混出售查出其罰欵照前例加罰二倍經衆贊成照議而行遂散會已五時矣 
[法租界商業聯合會開會紀]  
　　法租界商業聯合會二十一日晚開星期常會出席者三十餘人葉貺辰主席報告上星期議决明年一月一日租界征收印花稅由外人檢查不甘承認一案當即拍電政府見二十一日報載北京專電有二十日閣議財政部提租界貼用印花稅决俟籌備妥貼取消檢查等情雖去電稍獲效果然未見打消租界商民何敢有意玩抗惟工部局納捐擔負已重力難再任擬卽函商界各路聯合會合電政府竭誠呼籲務請寛免次汪醒齋報告書業公所開各界公判該所許副董違背前約私進日貨情形現另設各界委員會照所議辦理本會係會員之一請舉派一人當推葉貺辰前往衆皆贊成次李壽山報告接到上海各界聯合會摺册一幀請各轉募以應要需衆議俟　會部署妥貼再爲設法又次周鳳銓江錦春對於會所遷移及義務學校討論進行辦法良久又由李壽山交出製辦會員徽章模形衆皆贊同并議該徽章亟即趕辦定下星期交會員領取以便一月一日至公共體育塲慶祝陽曆歲首時佩用并定該日休假一天會所准二十六日（即夏曆十一月初五日）遷入八仙橋西首首安里三弄第六十三號下星期常會即在該所舉行 
[中城商業聯合會選舉職員]  
　　中城商業聯合會昨晚在事務所舉行選舉結果當選者（會長）汪存厚吳柏春（評議長）趙秋心（評議員）余忠秀葉振康糜錦錩胡一山樂熾夫唐立成陸始秦程雲麒王如梓王蘭生張詠泉李士元朱伯華趙坤榮鄔維楨黃嘯鶴周炳欽蔡敬忠余復白陸嘉悌張中慧（幹事長）鄭殿英（交際幹事員）裘士林方恒彩褚鶴生俞純卿華繼堂王楚鈿朱子權洪國榮吳劍庵顧咏南王葵卿周志清趙志遠高則誠王茂生張鶴九（調查幹事員）黃錦泰魏士相沈達卿沈水香沈錦標鮑桂芳歸海榮余觀榮孫文煥金綠石衛掌松吳兆宏孫履之黃新春凌雲鶴劉永昌（書記）徐聯卿沈金福孟俊奎余星五厲敏山費鳴臯王漪藻羅元生（庶務）夏敬銓范慕淹王文賓潘雲齋華慶繼徐新華夏炳濤趙炳根耿伯藩周鳳山魏　相陳瑞豐馮　祥陳錫章李泉林尙有文牘等各項職員緩日再選 
[安徽旅滬學生會開會紀]  
　　安徽旅滬學生會於星期日午後二時半假南洋公學大禮堂開第一次大會到者有滬江大學中國公學民生女校神州女校同濟醫工中華工業大同學院民立中學南洋路礦復旦大學同德學校東吳法科中醫專門國畫美衛學校南洋中學承天英華學校中國體操學校女靑年會體育師範約翰大學南洋公學共計二十校當即推定南洋公學方定墀爲臨時主席中國公學魏慶藩爲臨時書記籌備委員會代表孫驥方報告籌備情形旋即以學校爲單位推舉職員結果正會長爲南洋公學副會長爲聖約翰大學中文書記二一爲南洋公學一爲同濟醫工學校西文書記二一爲聖約翰大學一爲復旦大學會計爲南洋路礦幹事八南洋路礦中國公學復旦大學滬江大學大同學院約翰大學同德學校神州女學各一選舉旣畢討論上星期所草章程並推定南洋路礦爲臨時辦事處以便各校代表接洽同時並議决本期會費以年假不遠暫收小洋三角前星期六所認捐電報費尙未用罄决依比例交還如有願將此欵捐入會費中者亦聽自便惟時已鐘鳴六下尙有澄衷學校會員端木愷所擬電稿一通及滬北兩江公學會員劉人翊徐秉坤來函提議事項壛因時間局促未付表决主席提議交第一次評議會討論（本星期在南洋路礦舉行）旋即宣布散會 
[女界歡送勤工儉學會學生]  
　　前日午后二時神州女界協濟社曁神州女學開會歡送留法勤工儉學會學生來賓頗多惟同日南洋大學湖南同鄉會亦開歡送會歡送湖南勤工儉學生故祇庢代表數人首由該社社長張默君女士主席報告兼致歡送詞大致爲勉勵與期望後由勤工儉學生代表向警予女士演說致謝并有該校女生鋼琴舞蹈以助餘興迨茶點時席間復討論女界應興應革諸事直至七時始散 
[萬國商團開褒榮贈奬會]  
　　萬國商團總司令部以本年賽槍業於十月間舉行所有各隊得奬隊員早經發表一切奬品已由司令部購備及刋刻紀念字樣均經妥協茲擇本月二十二號星期一晚准九時在大馬路議事廳特開褒榮贈奬會並備特等童樂及種種助人興趣以娛視聽 
[海外華僑歸國紀]  
　　近數　來海外各地華僑歸國採辦國貨者踵趾相接昨日華僑學生會接報云有爪哇巴達維亞振興國貨公司特派回國採辦國貨这丘炯堂李功甫已抵香港轉乘鎭安輪日内到滬請爲照料其先抵滬者有泗水祖國興業國貨公司之代表熊君理字衡三此次并帶有該埠中華商會委托調查國内工業之需要擬集僑資在國内創辦工廠之庋畫熊君富有科學知識尤具建設之能力在南時并兼任南洋視學員對於敎育尤爲熱心此次回國帶有華僑學生二人一名蔣滄海送往南京曁南學校一名葉匯堅送往北京淸華學校肄業云 
[福州輪船已裝貨出口]  
　　太古公司之福州輪船在浦東華通碼頭失愼燒去白苧蔴三百餘梱等情已誌前報茲悉該輪連日雇工檢挖餘燼並用皮帶打出積水業已結束已於昨日照常裝貨開駛出口至失火原因據云係小工不愼將洋燈潑翻艙内所致該公司也正在研究尙未證實所有焚燬之苧蔴均堆積棧房門外聞將拍賣云 
[探捕當塲擒盜]  
　　昨晚八點時有盜匪四人各持手槍闖至法租界吉祥街源利號一擁而入嚇禁聲張當被搶去大小洋銀該匪等正欲出外圖逃時被該號夥某甲奮勇上前搿住一盜當卽狂吹警笛詎該匪放槍拒捕後由巡捕聞悉趕來帮同擒獲連同手槍一併帶入捕房當由捕頭諭令通班探捕前往兜拏餘黨到案究辦 
　　又函云法租界吉祥街某烟紙店於昨晚七時半被匪徒四五人闖入櫃内各出手槍嚇禁夥友聲張攫取賬台上銀洋小角約百元左右而逸店主心不忍捨隨後追出大呼捕盜附近探捕聞警趕來盜恐不能脫即開槍拒捕一時路人紛紛避去旋經探捕等奮勇上前捕拿當場擒獲二盜餘盜狂奔入理遂致竊去即經探捕押解二盜帶同事主開　失單投大自鳴鐘捕房禀報捕頭請究當盜匪開槍時有寓居附近同順小客棧之浦東人顧春雲出門探望被流彈擊穿左側腿部血流如注痛倒於地嗣經捕房車送醫院醫治 
[辣斐德路發生搶案]  
　　法新租界辣斐德路某號門牌李姓家於昨晚六點時突來盜匪八九人敲門入内各出手槍嚇禁聲張正欲搜括時忽有傭人從後門出外大喊捕盜該匪等始各畏懼而逸祇搶去夾金表皮夾各一只後由事主報告捕房立飭探目沈德福包探李友生前往查勘一週回禀捕頭諭令務獲該匪等到案究辦 
[南市萃豐衖搶案之離奇]  
　　住居南市萃豐衖二十六號門牌之泗涇人徐壽全回在民國路德大潮帮雜糧號人執業徐於四年前物故後遺妻張氏同其十餘歲之次子榮根及女傭二人居住家有餘多樓下廂房次間招人同居本年陰曆八月間有南京人朱某自云在海關當扦巡向該氏賃定餘屋言明每月租金洋八元先付租金後朱挈其妻遷進因所覓保租圖章係閘北某號不甚合宜致延再月尙未立定租契至九月間朱云有兄某行將來滬伊將偕同西人赴南京看艙惟妻與兄同住一室有所不便特商該氏就氏之室内借榻暫住數天氏貿然允許絶不疑防至舊曆上月二十八日晚間兩點餘鐘朱兄忽同朱妻及口操山東音者甲乙二人進内突出利刃向張氏危詞恫嚇其時張氏從睡夢中驚覺推被起身察其來勢洶湧狂聲喊救甲乙等驀將其喉頸义住隨用旁有之絨圍巾在其頸中圍繞數匝使之不能聲張復用蔴繩將手足捆縛然後翻箱倒篋將衣箱内所藏之狐皮灰鼠黑紫羔白羊皮緊身衣服八件坎肩一件棉夾衣服十餘件用單被包裏復將衣櫉内首飾匣一只打開内有金鐲三副約重十六兩金押髮兩只金荷花板簪四只金練一條金表練一條上繫金四開兩箇及翠玉表垂又珠花一朶計珍珠大小三十九顆現洋六十五元鈔票洋一百零五元角洋五百枚並零星金銀飾物不計其數共成兩包携贓後將房門反鎖直至天色微明朱兄及失妻等四人始雇車一哄而去其幼子榮根與女傭等均不敢聲張任其揚長而去事後由傭婦將房門撬開入内查看張氏已一息奄奄勢將垂危旣而釋縛設法救治妨久始得漸甦至昨日尙偃臥床笫其同居之隣人（三房客）等眷屬登樓看視見臥室内遺有小挿刀一柄蔴繩一根箱上絞鏈均已搗毀後由其姪張某（德大號夥）得悉前情檢明所失約値三千金之譜開具失單投報第一區警察署請爲查緝趙署長聞報之下詰問朱之來歷據云從閘北任山里遷居於此當時租契因保租未能相當故未成立等語署長以此案發生頗有可疑諭候查明事實再行詳請淞滬警察廳長核示 
[請還輪船賭窟之房屋]  
　　閘北寳山路二十八號輪盤賭窟前經松滬護軍使兼浙督盧子嘉查明令飭憲兵前往搜獲賭具並將該屋發封布　該屋主限兩星期内來署承認聽候核辦逾限即拍賣充公等情迭紀前報昨已由比商義品銀行出而承認係受抵該屋之債權入而西班牙領事特詣交涉公署聲明此屋係本國人愛白拉得賚福羅菊之產早經抵押與比商所以萬難召賣要求迅予函轉護軍使署停止進行並請發還營業云 
云聞交署業已函轉矣 
[英册地造屋佔碍河路之請拆]  
　　浦東陸家嘴張家浜沿河地方法册契地搭蓋房屋佔碍河路經浦東塘工善後局董謝源深朱日宣呈請上海縣公署轉呈江蘇交涉員移請法領事飭拆等情已誌本報茲悉該局又查得法册契地比鄰英册契地亦造房屋佔碍路河故續呈上海縣公署文云爲英册契地搭蓋瓦房妨碍路線佔害河道呈請核轉飭令拆除並咨警署押拆事竊查浦東二 
 
 

Page 11

 
 
十四保二十四圖陸家嘴内張家浜地方有英册二千九百零四號契地按照契載四址西至路爲止並不出浜現查該地沿浜搭蓋房屋出租開舖後　在浜立樁佔及河道計租户五六家並將煤屑穢物任意傾倒旣碍路政尤妨水利不顧公益莫此爲甚爲特具文呈請鑒核團呈特派交涉員函轉英領事飭令該商迅即拆除並令籌繳經費開浚河道一面請咨淞滬警察廳令行第三區警署派警飭保押拆並傳租户罰繳浚河經費示儆將來以裨路政水利公德兩便謹呈 
[藥店夥友要求加薪之近訊]  
　　本埠城廂内外飲片藥業全體夥友因每月薪俸太少不敷開支結成團體要求店主一律加增或加數成或換洋碼迭經雙方舉出代表熟商奈店主與司年司月等各董事反對因此延岩未結昨午各店夥友代表秦芝麟等投上海縣公署具呈請求維持以卹藥店夥友之生計求飭該董等一律贊成云 
[購買軍械之手續]  
　　松滬護軍使署接陸軍部函云各省購辦槍砲子彈器具材料須將草合同先行送部俟核定見復准予訂購後再行訂定合同交付價欵其未經核定先行訂購者槪不飭關放行各節業於民國元年定有簡章通行各省並登入元年十二月二十一日政府公報各在案現在歷時旣久各省照辦者固多而預付價欵訂定合同始行報部請飭驗放者間亦有之且近有外洋商人私運軍火設法兜售如遇有承辦人員未明購械手續稍一不愼不獨發生糾葛實於軍火禁令妨碍實多本部爲防止流弊起見用特重申前議嗣後如擬購買軍械務當按照前定簡章辦理以昭愼密除分行外相應函達查照辦理等因昨由何護軍使飭所屬各軍隊查照辦理矣 
[冬節各界之休息]  
　　今日（舊曆十一月初二日）爲冬至節係政府所定冬節本埠行政軍警司法各機關皆遵例停止辦公一天上海縣沈知事地方審檢廳張梅兩廳長等均出牌示略謂冬節日停辦公事一天仰訴訟當事人等一體遵照 
　　兵工廠謝總辦以今日（二十三）爲陰曆冬至節本廠各員司工匠人等均應休息三天故於昨日（二十二）起傳諭各廠長飭知各工匠一律停止工伯三日於二十五日起照常工作 
　　滬寗杭甬兩路管理局昨奉交通部電令云本月二十三日係舊曆冬至節又本月二十五二十六兩日係西國冬至節應各停止辦公並懸旗以伸慶祝等因任局長奉電後即經通飭所屬各科曁兩路機務車務帳務材料工程等處轉飭所屬一體遵照矣 
[軍隊新年停止操演]  
　　駐滬各軍隊長官昨日傳知各敎練官略謂陽曆新年各該士兵均應於元旦日起給假休息停止操演三天惟假期以内不准各士兵成羣結隊遠出以免擾事而肅軍紀 
[模範自治講習所簡易科畢業紀事]  
　　中華模範地方自治講習所簡易科三月第一期已届畢業本月二十號午後二時行畢業禮來賓到者有楊小川徐固卿黃伯雨姚明輝謝碧出黃奠華等數十人及坤範女子中學開會後由坤範女學奏樂次主任報告行畢業禮又次向國旗行三鞠躬禮再由行政長官楊小川頒給證書主任訓詞學員答詞齊集堂下攝影揶畢黃伯雨等相繼演說至六句鐘全體致謝來賓搖鈴散會 
[無約國人入境護照之格式]  
　　江蘇特派交涉公署近接外交部訓令云頃准内務部咨茲爲無約國人民入境發給護照經特許後仍由駐外使館給照證明業經閣議决定咨請通行駐外使館各員遵照茲錄該項護照格式如下駐某國中國公使領事館爲發給護照事查某國人某請求入境前經聲叙事由轉請核准在案茲據該僑聲稱定於某日由某處啓程經由某處入中國之境爲此發給護照以資證明須至護照者計開携帶物件隨行家屬粘貼照片 
[蘇州旅滬同鄉會開會記]  
　　蘇州旅滬同鄉會於星期日假寳安里事務所開會由評議長陳則君主席茲將該會議决案六則錄下（一）評議員汪星一陸翥雙提議擬在蘇州北寺塔後開闢城門一處並修築馬路以興商市而便交通案經衆討論全體贊成公决即由本會先行致函蘇商會市公社請求同意以傳籌劃進行（一）評議員余子涵提議徵集會員法公决以仁義禮智信温良恭儉讓分十隊徵集正副隊長由職員中推選（一）評議員余子涵提議名譽會員給發證書事公决即日照發（一）評議員施子英任筱珊辭職事公决照章推補張知笙袁仲慰當選又幹事部議决二事即經評議會通過（一）總務科長鄭錦峰作古照章亟應推選以重會務茲公推王介安繼任總務科長並推徐枝春爲總務員補推貝謹之爲調查員（一）鄭君逝世由幹事部提議前往公奠事查鄭君爲發起本會之人對於會務素來熱心今忽歸道山本會同人殊深痛惜茲公决評幹合併開會追悼一俟擇定日期再行通告 
[嶺南中學游藝會預紀]  
　　愛而近路嶺南中學定於本月初三（星期三）晚假座虬江路上海大議院開游藝會除各種游藝外并由學生扮演新劇「義僕」届時必有一番熱鬧也 
[慈善協會放米散衣]  
　　北浙江路新唐家弄源吉里中華慈善協會每届冬令循例散放衣米俾無告者得免飢寒之苦今歲定於夏曆冬至日起憑票在該會發給 
[虹口救主堂舉行朝覲禮拜預誌]  
　　虹口狄思威路中華聖公會救主堂定於陽曆十二月二十四號（耶穌聖誕前夕）晚七時半舉行朝覲禮拜其所擬禮節逈異尋常中有美術奇異之布景乃該堂新遷後第一次之大舉動堂中角隅裝置一活動馬槽届時並唱十餘篇長詩歌聞該堂牧師朱葆元已　請各堂牧師敎友等於是日來堂觀禮共祝聖誕預料此日必有一番熱鬧也 
[南京保姆傳習所招生]  
　　縣知事沈寳昌發上海縣勸學所所長第八六一號調令云案准江蘇省立第一女子師範學校函開敝校附設保姆傳習所第一班學生修業期滿茲經呈奉省令核准續招第二班學生肄業定於九年一月二十開學授課爲此函達並檢送招考簡章及保證書請煩查照代招合格女生先由貴公署命題考騐選其國文算學音樂程度優長及身體强健者數名於九年一月十日以前取具保證書給予公文送所復試以憑錄取庶幾程度低劣之學生無庸徒勞往返事關本省保姆敎育務祈迅賜施行至紉公誼再附上第一班畢業生名單貴縣如須聘用即請逕向敝校接洽等因並送招考簡章保證書第一届畢業生姓氏錄到署准此合行令仰該所長查照考選合格女生數名於九年一月五日以前連同保證書送署廳候備文送試如各校須聘用保姆亦即逕向該校接洽並仰知照此令 
[裏日暉橋一帶派兵梭巡]  
　　步兵第十六團王團長查得裏日暉橋一帶之新築各馬路地甚荒野恐有匪徒於黑夜之間刦奪行人包裏物件故於昨日通令所部各營長每夜派兵輪流馳往該處各馬路嚴加梭巡以保行人 
[冒簽支單騙洋之嚴懲]  
　　引翔港時兆西報館寫字人施德福因將已廢滙豐銀行支單冒簽該報館主任喬其伽廷名字向該銀行圖騙銀洋被收支處西人麥根泉察悉當用電話通知總巡　房派探將施拘解公共公廨諭飭押候查明訊究在案茲經捕房查得被告曾向滙豐銀行騙去洋四百元並於十七號將冒簽名字四百元之支單向南京路永安公司騙取値洋一百餘元之狐皮統一件故於昨晨將施解廨請究先由中西包探上堂稟明前情並由永安公司夥友洪葆初投訴被告將滙豐銀行四百元之假支單騙去値洋一百餘元之狐皮統一件當令找給現洋商由經理人允爲收到後再行找給嗣往收取無着乃知受騙即投捕房報告是實又據滙豐銀行收支處西人麥根泉投訴被告兩次冒騙情形末由時兆報館主任西人喬其伽廷上堂聲明被告冒簽名字騙洋各節訊之施德福供稱係吳江大學畢業生近因父病垂危無銀使用不得已而出此下策乞恩寛宥經關讞員核供商之英卓副領事以施迭次欺詐騙財須從嚴懲究關讞員簽判發押西牢五年而卓君不表同意於西文案由單上簽判施德福禁錮牢西七年諭令捕房照斷執行 
[控告捐贖單地案証據不足]  
　　鄉民陸德德以其父故時曾有地皮方單兩紙向姑母張陸氏押錢一百二十八千文近氏不肯放贖控於公共公廨飭將氏及關係人張晋卿張晉華傳案迭次訊供等情嘗誌本報昨日下午由張襄讞與英包副領事升座第四民庭續訊兩造各延律師上堂辯論終結遂下判詞日原告所控證據不足應即將案註銷方單交還被告執業 
[馮連卿被控案註銷]  
　　春華協昌恒華利費永記震華等五户前投法公堂控湯某僞設洽豐永字號騙取貨物逃逸現經商人等查得被騙之貨均在某號主馮連卿處請求查究等情嗣由捕房飭探查得確係原告等之貨物判着馮交保候核在案昨又傳訊先據各原告投稱現今馮連卿已托人前來料理清楚請求註銷中西官判准予銷案 
[汽車碾斃人命案兩則]  
　　住居虹口公和祥碼頭某號屋内之宋安定於上星期六午後行經西華德路華記路口被汽車夫徐和生開駛之汽車撞倒碾傷腦部當由二百四十七號七百七十四號兩華捕查見將徐帶入捕房宋送請同仁醫院施救無效而死由院通知捕房飭探將尸舁往斐倫路騐尸場候報官相騐核奪外特於昨晨將該汽車夫解送公共公堂請究首由管理界内汽車事宜之西捕頭上堂稟明案情次由英美電車公司三十五號電車上賣票人王阿甫偕二百四十九號司機人陳平君證明是日車行至華記路站有一千八百七十九號執照汽車欲超過電車該處路狹致乘電車之宋安定下車時竟爲撞倒云云又由二百四十七號七百七十四號兩華捕稟明目覩被告肇禍情形訊據被告徐和生供年二十七歲通州人在法租界巨籟達路某姓家爲汽車夫是日車中所載係主人之友經過西華德路時見電車停在華記路口站我車亦停於電車之後旋電車輪動我遂開機隨駛其時死者忽從水門汀階沿上走至路上我不及避讓致將其撞倒撞入時我車中之人未曾目覩故我方面並無見證供至此一男子投案自稱伊名王漢忠係被告所開汽車内之乘客當汽車隨電車而行時路上本站有二人汽車夫曾鳴汽笛一人聞聲避開一人不知如何撞倒云云張襄讞與英包副領事核供以證諸案中口供顯係該汽車夫徐和生欲思超過電車致釀命案判着禁錮西牢六個月以儆茲悉死者之家屬以人旣遭碾斃不願檢騐於午刻報由該管捕房轉稟公廨核准着尸屬自往領尸棺殮矣 
　　北蘇州路甡泰煤炭店送貨之汽車夫江北人曹榮全於十九號駕駛三千一百五十一號汽車在北浙江路將一年近六旬之老者碾斃由四百四十八號印捕將曹拘入捕房並飭探將尸舁入斐倫路騐尸所稟請公共公廨騐明棺殮並訊悉徐於半月之中連斃兩命諭令收押候究在案昨晨滙司捕房將被告解廨請究中西官以前次騐尸係由義副領事會往故諭被告仍着帶回捕房於禮拜六解訊 
[剝衣案候查明解訊]  
　　匪徒王春山徐錫堂前日與在逃同黨在南京路民遠里剝取吳暢齋身上皮袍褂一套經吳喚捕將王徐兩人及同黨方鼎勳方品榮並牽涉之劉瑞宣一併帶入捕房昨解公共公堂請究據中西官得稟判被告一併還押候切實查明於下禮拜一解訊 
[太倉男孩待領]  
　　太倉男孩李金桂年十四歲前日清晨偕其胞兄李靑雲夫婦乘滬寗車來申於下車時人多擠輒失散旋行至南市大碼頭地方無從棲止在途徘徊爲崗警查見帶入一區警署經趙署長詰問據稱胞兄在太倉東門内大街開設皮鞋店爲業此次伴同兄嫂來此探親等語當飭暫留候其屬人認領 
[旅館茶房代送烟膏被拘]  
　　安徽人王記明向在公共租界某旅館當茶房因代陳姓寓客帶送烟膏四百盒及　包烟泡一百五十包送往南市十六舖寗紹碼頭待陳客交付詎爲崗警所知當向搜查檢出證物帶至一區警署供明前情趙署長以其違犯烟禁屬實飭即申解警廳司法科訊究 
[代運烟土罰二十元]  
　　王茂千前因代人私送烟土行經法租界鄭家木橋爲西捕查見帶入捕房旋由捕頭飭探將賣主吳均階拘案解經法公堂吳供認賣土王供由趙某令民代送至輪船上判吳罰洋懲辦外着王將趙某尋交到案再核在案昨又傳訊王供趙現匿何處民人實不得知求宥中西官判王罰洋二十元充公以儆 
[禁押花會賭徒]  
　　楊樹浦泰和街五十號門牌屋内有人賭博花會被該管捕房中西包探偵悉往獲王小王劉阿榮沈成甫三人抄出花會證據帶回收押昨解公共公堂經中西官質訊之下判王押西牢半年劉沈各押四個月以儆抄獲賭具銷燬 
[口角衝突之情節離奇]  
　　住居西鄉港橋鎭之鄉民袁財慶袁龍慶兄弟二人前日與其鄰沈連生口角衝突由四區四分所崗警到來排解詢問原因沈稱袁家容留一來歷不明之女子我恐被累勸勿招留詎袁不知好意反生惡感等語據袁稱此女係南翔人自言被翁姑凌虐欲往上海投親路過我家因已天晚不能行走暫住一宿當由龍慶投報警所歸來此女已不知去向云云該崗警以情節　奇將袁沈等一併帶回該分所昨解司法科訊究 
[昨日上午公廨審訊民事案紀]  
　　公共公廨第四民庭昨日上午九時半開庭承審官俞奠蓀襄讞與美丁副領事審至十一時半閉庭計傳訊華人民事訴案六起茲爲挨次錄下（一）朱華生控周義付不還欠洋十三元三角二分案此案早經判决被告保出還洋因被告欵尙未交故原告延律師請追據周妻王氏上堂供稱丈夫有病不能投案判决之欵請再寛限「堂諭」限被告於兩禮拜内照數還清（二）四川商人戴勳臣控王石林王厚菴請追名譽及營業損失案此案初審判决被告賠償原告損失銀二千五百兩後被告不服請求復審因復審證據不充當庭駁回判仍照原斷執行並限被告於三日内將判决之欵交案茲已逾限兩王仍不遵斷故原告之律師請求發封被告保人之財產並票提被告押追「堂諭」候查封被告保人財產備抵一面出票飭提該被告等到案押追（三）王熙蓀控請與妻程氏離婚等情案「堂諭」改期續訊（四）陳毛毛控黃泉生不理欠洋二百零八元案因被告供有見證可以到堂證明原告所控不實「堂諭」展期七天着被告自約見證周姓到堂再核（五）水木作頭陸阿義控樹興協記木作場内關係人邵厚生不理賬洋四百六十二元六角銀六十五兩六錢案被告承認控數要求寛限兩禮拜與原告磋商「判决」被告於十四天内照數償還（六）石蓉甫控邵厚生不理賬洋二百三十五元三角零四釐案因兩造皆稱此案糾葛各有見證可以到堂作證「堂諭」展期兩禮拜着邀到證人再訊審暁邵厚生因另案在押故仍由捕將其帶回拘留所收押 
[夥友竊洋潛逃之押儆]  
　　法大馬路長興館主昨投法公堂控夥陸源清陸續竊取店中鈔票大洋共三百五十餘元小洋七百餘角逃匿　州地方至今來申被商遇見扭案請求訊究詰之陸供認民人祇竊取鈔票洋一百七十元大洋五十餘元並無如此之多請求堂上寛限料理中西官以陸不應竊洋私逃着押西牢六個月以儆欠欵一節候押期届滿再行訊追 
[過犯行竊押三年]  
　　愛爾近路一百七十九號居人曹仲牧及一百七十七號婦人張顧氏均因失竊衣飾報由捕房拿獲浦東人趙籃生解經公共公廨訊押在案昨由中西官將趙提訊得行竊屬實且係過犯判押西牢三年期滿逐出租界 
來件 
[烟台海軍學校全體學生泣告書（三續）]  
　　（乙）（管理方法之腐敗欺騙）校中管理方法不外絶端壓制啓剛等固已犧牲身體之自由而策杖從軍寗復有不滿於此第其中含有腐敗欺騙之用意其種種方法之目的不外欲使啓剛等與之同化俾異日爲少數軍閥之走狗啟剛等犧牲自由而爲國則可犧牲自由爲少數軍閥之走狗豈其願哉校中章程應記小過这條欵指不勝届其制止學生之動作至已盡矣啓剛等强以忍處之聞校長常常嘉許且謂啓剛等得端品章者可逾六十人（按原章二年之内不曾記過者得結予端品章）其後忽有部令更立章程令校中職敎員各懹袖珍日記一本列啓剛等百人名於其上且令各員注意啓剛等氣質智力感情意志言語容儀動作七事苟有瑕疵罪不至記小過者即於日記日日暗地扣去品行分數分聲明不得令學生得知季終結算如有兩星期中每日平均曾扣一分者立予革退民國七年終校長向海部請給端品章其數果在六十以上部令忽駁謂學生曾扣去半分者亦應取消得章資格遂將六十減爲十八矣該令批駁於請奬之後極無理由且暗地扣分學生雖欲懺改亦不得知啓剛等欲言不敢其痛可知且其用意純然在妬嫉啓剛等之端方　束啓剛等範圍以内之自由使啓剛等與校中職敎員之私感可以影響及於品行名譽國人聞之其亦爲啓剛等灑同心之淚耶增加上述暗地扣分各條之時同時有德育一科之設所選修身敎本爲朱子小學及劉蕺山人譜之類以校中敎員充主任敎授德育方法不使明倫理眞義而純重記憶古人故事至星期挑出學生五六人背誦書中典故視其能否記憶以定學生品行成績之良窳而該敎授主任蔣而賡等毫無廉恥恐學生於軍學司來校查閱時有所考問而不能答膽敢於軍學司將來之際將書中故事用紙條書出數段交於班長令學生全體先期記誦俾軍學司長來時可以對答如流以顯彼等敎授之能盡厥職此等欺騙之事啓剛等當之莫不髮指即至今思之猶覺不寒而慄國人當必引爲大恨也二）腐敗欺騙之敎授方法總敎官江中清懶惰性成遇事放棄明知各敎員有種種劣跡不但不問而且一意縱任之袒護之致敎授情形愈趨愈下啓剛等入校三年未嘗有一次之談話其故意隔閡之用意啓剛等不得而知但逆料必非良善烟校章程凡月考期考均由總敎官命題每逢題出見學生有難解之態度輒喜形於角引以爲快其心之陰險不問可知正教習鄭衡實一墮落無用毒惡腐敗欺騙之人而敎代數三角只以講究如何可以得分爲務江中清與彼有親今將改三年爲五年以彼不能授高深科學乃令其授磁學以敷衍時日彼於磁學茫然不知將地磁感力大小計量法及扭刀瓶之構造根本誤講使學生受無窮之害實足痛心嘗教人云『書中不明瞭處但能背誦便可一樣得分』恃江中清之袒護平日待遇學生異常酷烈嘗肆意暴怒棄石板掀棹子又不時令學生立於講棹或窗檯之上彼不知此種墮落之敎授法早不留存於今日猶復自鳴得意以爲待遇學生必須如此啓剛等旣處此校些小肉體上之痛苦固不敢辭惟鄭實無學之人彼其所以時嘗示威不過免却學生有對彼責難學理之事使啓剛等眞義不明不敢向伊請問間有一二不避淫威向伊請益者伊必横暴交加動以他人皆懂汝獨不懂爲質啓剛等於敎授方面所感痛苦於彼爲最深故不惜深深言之校章原訂非海軍軍官不得充任本校英文各科之敎官獨有閩人包容係福州英華書院中等畢業生不知如何夤綠得充本校英文及地文敎官彼於英文已屬研究不深而於地文尤甚慒無所知遇有潮流風向種種之圖解未附說明者有人問之輒以非專門家不能深知爲辭啓剛等旣習海軍遇講潮流風向焉能忽略過去若必待專門家則包何不引去荐賢自代而自戀棧不去此亦啓剛等所痛者也外場正敎官薛良棠本一砲手因二年以前有陸軍軍官劉君在校擔任陸操敎習薛於伊時略略襲得皮毛遂將劉排擠而去自居其職現改三年爲五年無法敷衍乃託病自辭休養校内月領乾薪而薦一無賴無恥之流氓傅可衡自代傅原任器械體操敎員無大權能今忽得此如獲至寳將任之時即對學生云『吾於陸操已荒廢多年强半忌却現實無法敎授只好將舊課温習温習彼此略略遷就好在海軍不重陸操陸操之設不適爲外人參觀及校閱做做面子總司令指日將到我等只要演一分列式及幾種連隊隊形變換天天演習待彼來時便可敷衍過去矣以後凡有來參觀或校閱總以此劇供之平時宜常常將此劇演習以備不時之需云云』而平時每日一小時之操只略略敷衍十餘分鐘即能如此妄人而爲人歸百爲吾等海軍學生之師海軍焉能不腐敗耶海軍應用科學無儀器殆不能研究國家年耗巨欵設立海軍學校校中形式上之講求極其整備而圖書則無半本之參攷書於儀器則無半段之玻璃管啓剛等研究科學不但不能借圖書儀器有所啓發且須於未學之先先縻無數光陰揣想儀器之搆造處境如此尙何進步之可言且敎員旣短於學識又不善誘導平日上課必使之縻心碎力於無用之煩難故意拖延時日啓剛等精神上之痛苦可勝言哉上述一切讀者想已厭其繁瑣而種種關於衛生飲食及治療等事之腐敗欺騙之情形不勝枚舉若一味苟延殘顺而處於絶大壓力之下不能有半字之非議尙望國人處以公允之裁判使海軍當道懾畏輿論有所更張某等幸甚天下幸甚 
　　（三）畢業延期之原因及其用意烟台海校原定三年畢業今年春間忽有將畢業期延長兩年之議啓剛等以明令久不發布初猶視爲一種之謠言乃半年以來校中情形大變所有應於本期敎授之功課或停止不授而敎員亦往往不來上課或一來即去故意將時日延長而同時管理員宣稱畢業延長已將成爲事實啓剛等處此惡濁空氣之中業已三年久思脫離苦海一吸新鮮之空氣忽聞延期自必感受困苦心焉非之孰知其用乵之惡使人難堪尤有逾於此者揭之如左（一）烟台海校只啓剛等一班學生畢業之後烟台不能傾閉勢必招生烟校招生外間異常注目則不能不通電全國招生若將畢業延期則可以杜絶平民學生之來路〔附記〕烟校不能倒閉之原因一以校中敎員之程度蕪雜而淺不能撥入他校一以多數校員均欠厨役鉅欵不能失其學校生活筱等必急力營救學校之倒閉（二）使學生不能耐受無謂之遷延各自解散（本學期中借故退學者有田錫永等數人）以便挿入軍裔（三）使船上實騐功課授於陸地不能有心得以減少啓剛等成績之優良 
　　嗚呼若是者豈獨啓剛等自身之痛苦殆亦國人所不忍聞之悲痛也啓剛等今旣離校苟於上述種種不能有所改革則海軍當道縱欲顧全大體不使啓剛等脫離海軍啓剛等亦必不輕易回校啓剛等抱有犧牲一切之决心之死矢靡他義不　顧所望全國父老兄弟主持正論於前所述盡力爭持則啓剛等所企望焉烟台海軍學校學生全體謹泣告 
來函 
[大達輪步公司來函]  
　　逕啓者今閱貴報廿二日新聞　内載大達碼頭駁岸陷落一節所稱駁岸年久失修以致木樁朽爛不堪忽然塌陷等情於事實不符查本公司駁岸並無塌陷茲因十八晚間輪船到步卸載板木爲數過鉅致被將碼頭壓落現正趕緊修葺並向該輪理論矣用特函聞請即更正 
[全國各界聯合會來函]  
　　本會於月之二十二日失落第五號徽章一具特此聲明 
雜評二 
[購買軍械（訥）]  
　　今日之執政者一言蔽之不揣本而齊末而已大者遠者之事不求整理也而小者近者則一再警誡焉有勢有權之人不能約束也而無勢無權者則盡力壓迫焉吾非謂小者近者之事與無勢無權之人不必措意也謂欲整理其事必自大者遠者始欲約束其人必自有勢有權始即如今之取締購買軍械政府於意械之大批運入不能查究其主名之人而徒於國内之購買嚴密防範非所謂不揣本而齊末者哉 
[法律保証之良好製品]  
　　本藥房人造自來血迭經呈騐註册久爲法律保証之良好製品行銷海内外歷有年所并經呈請上海工部局衛生處化驗曾蒙給與美國派駐上海海軍醫官雷化騐證書西人重視衛生凡配製藥品必經過法定機關之化騐証明諸手續人民始能信用官廳乃許發行也此項證書前已將原文英字縮印銅版登報聲明係於西一千九百十三年四月二十八號上海工部局發出之保證文件内言自來血並無劇烈雜質及他種金類足證本藥工料確實監製精誠意顧請詳查每瓶盒内之證書即知本藥房自顧名實不以空言欺世也茲錄功效於后 
血枯面黃者服此紅潤血氣衰弱者服此强壯血液淡薄者服此濃厚血衰心悸者服此安寗血虧多病者服此康健血虚肌瘦者服此肥胖血不養心者服此神爽血不循經者服此調順 
自來血定價每大瓶兩元每小瓶一元二角詳細功效及服法另載仿單細閱便知 
本藥批售冬令應用藥物象皮熱水袋煖脚壺白鎳壳熱水瓶香洋蜜枕式扁圓煖壺熱水瓶各種魚肝油香蜜膠老牌牛肉汁牛汁罐新鮮牛痘苗清爽凍傷藥其他自製各種補身治病良藥如助肺呼吸香膠（治咳嗽痰喘）海波藥（治花柳瘡毒） 
樹皮丸（治遺精陽萎）月月紅（治經閉帶下）女界寳（治經水不調）等均爲本藥房著名出品功效所在久蒙服者推許並運售歐美各國原料藥材醫療器械化學用具照相材料化粧香品一應齊備貨物精良取價克己倘荷各界惠顧零售批發一律歡迎上海四馬路五洲大藥房謹啟外埠五洲分號及各經售家均有批售 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
　　自由談三字皆用當代名人字跡每星期調換一次今日係張叔通先生手書 
[自由開篇] [  友鸞]  
奇特眞奇特中國亦多孽江西與安徽學生遭大刼 
游談 
[滿州里龍江旅行記] [  李伯振]  
　　上月余以作嫁故得一履滿州里及龍江兩地誠風塵一幸事也茲將所見述其梗槪於左詞語鄙陋閱者恕之十月一日夜一時余由哈爾濱搭中東鐵路火車發客甚擠擁幸余位屬頭等不致無立錐地然得位亦至困難初余登車時坐位之房門皆緊閉管車人不肯開若房已盡滿人者同余登車數西人均得管車者恭引進座獨余則蒙拒余以格於俄語不克駁詢無已跼蹐房門旁一小凳久之一查票者至頗能華語余於是詰之始得座焉其凌厲吾人不獨此且二三等客車更别以華俄乘俄人之客車較乘華人者寛且整即車輪亦多一半各國人均可坐惟不准華人乘華人之客車每輛共僅得四輪汚垢無論矣車行時震撼狀態若上下波濤中之小舟不謂以中俄合辦且完全在中國領土内之物竟亦有此恥辱孰甚沿線各大車站或重要地點必有日軍駐紥並揚掛其日本國旗車至時荷槍佩劍整隊排立月臺若示威者我國護路軍隊雖各站均有但僅具形式耳噫中東鐵路之路線完全我國管轄之領土也胡爲路權盡落他人之手胡爲外人竟敢率其如狼似虎之兵至我領土之路線附駐耶豈不痛心哉 
　　三日午抵滿洲里計車行約三十五小時路程約華里一千八百里車行如是之慢者中途停車之時間久滯所致也滿洲里位居黑龍江省東一度十五分北四十九度十六分之間乃吾國東北圉之重鎭入西伯利亞之要津也爲清光緖三十一年中日條約所訂通商十六埠之一中東鐵路盡點西伯利亞鐵路起點之處也埠不大僅有縱橫數街屋多一層作俄羅斯式木建者則尤多居民以作商之魯人爲最衆近壞西伯利亞之俄人所需一切食用品物莫不至此購置故商業甚盛經營者獲利亦甚豐所可惜者沽販之貨均係舶來品物耳魯人善與俄人商一店之中自經理而至侍役皆諳通俄語且招待謙和尤得經商奧竅魯人與俄人貿易不僅在滿洲里居列多數卽西伯利亞及俄内地與夫中東鐵路一帶亦均以魯人爲多其勢力之厚致富之夥幾與南洋閩粵人相對峙近年俄亂頻仍我旅俄華僑時時熬於亂惡之中或受苛暴或受壓迫魯人未嘗畏縮怯退仍如常鼓勇營其商業苟吾政府能保護之協助之則又何難展吾商業於海外哉 
　　五日晨離滿洲里南旋經興安嶺時適爲日中與來時在夜間相反故興安嶺景物得於車窗中囑目興安嶺乃黑龍江省最大山脈由勢蜿蜓崢嶸天際怪磊碪𥔲萬山不窮中一山崧崛出羣有隧道車過約五分鐘嶺並多榆樹　疏小未得成林葉凋殘皆無翠色蓋是時此處早經隆寒矣中東路線由哈至滿洲里一段舍興安嶺外則盡是廣漠平源每每數百里無一人烟萬頃靡際任其荒蕪棄貨於土誠可惜也六日晨至昻昻溪隨換乘昻齊輕便鐵路火車午抵龍江龍江黑龍江省會也一名齊齊哈爾又名龍沙有城方而小僅容納各行政機關及少數住户繁盛市肆悉集南門外南郊有公園顏曰龍沙公園内有飯莊咖啡館假山人造池搆造形式略與北京中央公園同此外又有沽茗室數椽則相若奉天公園者但規模均較遜色耳園之西南隅幅員頗大有網球場鞦韆種種體育器具隅盡處一阜挺地而起未雨亭澄江閣巔焉拾級登閣憑欄遠眺城市鄉屯瞭焉在目而輕便火車轔轔蛇過時尤令人目曠神怡也園中花木不多亦不甚幽整要之邊陲貧壤有此文明建設視腹省各繁華區域所無者亦足豪矣城之東南郊有農業試騐場西有圖書館試騐場多植蔬菜之類若果木則絶無圖書館因時間不敷未得往觀覽然其樓宇高宏登澄江閣時已覩之矣龍江商肆所沽貨物多是日本品與滿州里哈爾濱等處如一軌第龍江之買者皆我華人哈滿之買者多俄人爲不同耳余希望我國資本家速投資組織工廠製造品物庶幾利權不致喪盡也 
　　盤桓龍江日半復至哈時爲民國八年十月九日（不受酬） 
[世界運動之一（中國）　精武會之擊技（大陸報轉贈）]  
雜談 
[寃獄] [  瘦鵑]  
　　三十年前英國新聞紙方如春葩初飴耀其色采於泰晤士河兩岸而爾時有一事最能轟動一時者則爲蒂文歇埃一寃獄獄中人銜寃莫白而乃得帝力之呵護屢經處死而卒不死然則吾人果能清白其心則雖有横逆之來亦可無懼也茲述其事如下』蒂文歇埃城中有一高年之寡婦富資產頗享安閒之樂一日凌晨忽爲人所殺珍寳喪失　算速婦之死者殆即此也婦家有一男僕厥名曰李别有一女僕年事已高宿於屋中最遠之一隅警署中人申謂此事不關女僕因非多力者不能爲且其人耄且原亦决非殺人犯之流也男僕李之寢處則頗近死者室益以種種細事相牽合李被嫌甚深四察屋中似無外人闌入之跡殺婦者必屬此二僕警吏偵探遂一致指李爲罪犯捉將官裏去旣鞫訊李無以自白第屢言己之無辜人亦不之聽以爲殺人者决此僕矣法官亦不問其他立判李以雉經之刑李聞讞躍然起引眸注法官面發爲堅决之聲曰上官今日殺一無辜矣然于殊無懼因上帝必將呵護吾身不爲上官所殺也旣入獄飽食安眠坦然若無所懾恒自謂上帝方臨頭上必不至死一日刑期届矣李仍處以沈着從獄吏逕登縊架仰天言曰上帝終當護吾也比黑索加其頸布冪其面李復悄然言曰若輩必不能殺吾是時身已離地起冉冉而升未幾索果𥒐然中斷觀者皆震愕刑吏弗顧立命人以新索至李微笑曰爾曹雖百易其索終無濟也因以頸就新索俄又立斷至是法官及刑吏咸大驚亟以李返諸獄旋定終身禁錮蓋猶未信李之無辜也居歲餘與李同事之女僕忽大病醫者診之謂病已深不能免一死臨死女僕立白前隱謂當年殺主婦者實彼而非李即以爾時情形縷述無遺并出一二珍寳以爲證事聞於官中即釋李於獄撫慰有加允每星期酬李三十先令以終其身云 
劇談 
[仙韶寸知錄（續）] [  天亶]  
　　京劇以北音爲正宗故無入聲崑腔以中州韵爲正宗故别有入聲韵脚惟僅（屋北）（跌雪）兩韵一屋二沃三覺七曷十藥屬之屋北四質五物六月八黠九屑十一陌十二錫十三職十四緝十五葉屬之跌雪自洪昉思作長生殿將入韵叶入曲文如埋玉紅芍藥内之（現如今已被刦殺）及紅繡鞋之（長生殿恁歡洽馬嵬驛恁收煞）等等於是崑腔亦無入聲韵之曲文矣 
　　韓世昌之嗓子唱小工調商呂頗覺費力故僅能對付杜麗娘等角不能飾前後金山之周娘子焚香記之桂英慈悲願之殷氏荊釵記之錢玉蓮等角或云靑君本無此等戲余謂卽有此等戲演來更覺不堪然而崑旦不能痴訴陽告投淵投江諸折烏足以言旦耶 
　　往者崑班中能唱紅娘芸香等角必會打花鼓如習字之欲寫行書當然從正體入手未聞不能正體而擅長十七帖者日來觀韓所演之劇大類不善正體而能草書 
新聞拾遺 
[火藥局之鬼] [  孤嶼]  
　　鬼者人死後之精神也洎乎晚近學說昌明無鬼之說興然而天下物事何奇不有矧鬼乃人之精神本不足爲奇不過鬼非能常見故無鬼之說始得逞耳今讀英文楚報有火藥局之鬼一則爰爲譯之以資傅學家靈學家之研究非以鼓吹迷信也譯者識 
　　近ＯＡＢＴＬＥＦＡＮＣＡＶＥＲＥＬＯ之哥地哥ＣＬＯＤＥＧＯ）砲台有兵工廠及火藥局在焉近因守衛兵士曾屢發見鬼物驚極而逃遂至棄火藥局而不顧據十月九日米蘭（ＭＩＬＡＮ）報載稱於九日前數夜一兵士正在站崗時忽於距離二十尺外見有鬼物作人形身發奇光尤以頭部爲甚光燄奪目有如萬道金蛇驚極而號於是全體消防隊奔至而鬼物已去如黃鶴及兵士冋鬼物復見衆開砲轟擊之則變一火光一球滾滾向空處而去次夜鬼物再出有士司利兵某甲與其伴數人持刺刀奔向鬼物用力猛刺終不見其抗拒及後此物忽化爲光暈散於半空而没各兵士見狀驚惶失措遂棄火藥局而逃迨後有軍官十二人出而巡邏以愼防務而陸軍部正在調查該事云是役有兵士四人因驚恐過度遂至狂易現尙在陸部瘋院云云 
小說 
[畢竟爲何（五）] [  碧梧譯]  
　　锡法司脫夫人方纔看完如同中魔一般惡狠狠道有這等事麽世界上竟不這等事麽又向他丈夫道我已打定主意必得救回我那可愛的錫法司脫方始甘心唉這個亂子都是你鬧出來的難道你眞個没有腦筋不成爲甚麽一些事都記不淸楚錫法司脫先生道你也不必抱怨我但是這件事應得怎樣辦呢錫法司脫夫人差不多從椅子上跳起來道趕快回到哀利頓錫法司脫先生道但是怎樣回去呢錫法司脫夫人道你問怎樣回去咧除掉開部專車難道你還有别法麽錫法司脫先生瞪着眼睛道專車咧錫法司脫夫人却安安穩穩道我必須乘專車回去錫法司脫先生道你可曉得開部專車需費若干麽錫法司脫夫人眼睛都氣紅了道到了這個時候你還捨不得錢麽你可曉得錫法司脫得了驚風症差不多被别個婦人冒領了去現在又喊了警察來這眞是千鈞一髮極危險的時候我若不快些趕去我那錫法司脫就是不病死也得被人家搶去了果然能救回錫法司脫多花幾個錢算甚麽事也不曾剜你的肉吃你的血你到痛惜煞了錫法司脫先生不敢再說甚麽只得答應道好就這樣辦你在起居室裏休息一刻我立刻到車站上去同站長斟酌無論如何總請他開部專車送你回去好了你可切莫發急把身子急壞那亂子可就更大了錫法司脫夫人這纔不響錫法司脫先生那裏還敢躭擱急忙奔到車站直跑得汗出如漿連呼吸氣都接續不上等到尋者那站長也不同他客氣冲中就道我要部專車送我同我夫人回哀利頓去你必得儘五分鐘内預備妥當千萬不可誤事你要多少錢也就老實說罷站長帶着詫異的狀子道你爲甚麽這樣要緊十點三十分的車你等不及麽錫法司脫先生連聲道等不及等不及生死關頭却不能多躭擱一刻站長道究竟爲着甚麽事呢錫法司脫先生道這件事却異乎尋常但你也不必細問你趕快替我預備專車好了究竟需多少錢呢站長不回答却去打了個電話纔回頭向他道我已替你問過專車可以設法儘五分鐘内開行費用大約需三十鎊錫法司脫先生聽了抽了一口長氣又沙聲道好極好極就是三十鎊但是不可誤事說完又跑到電報房又拍個電報給哀利頓站長那電報道『無論如何勿容錫法司脫爲他人携去吾已乘專車回再定辦法』電報生看了這電報仍舊一笑不說甚麽代他發出錫法司脫先生心想佈置已妥善只等動身就跑回萬歲旅館 
[自由談之自由談] [  不冷]  
　　交涉六又爲交步水爲涉中國一事之起必官與民相反對官與外相反對外與民相反對此所謂六又也至其結果無不聽海外人之命而亦步亦趨此殆交涉之解釋歟 
 
 

Page 15

 
 
   
 
 

Page 16

 
 
   
 
