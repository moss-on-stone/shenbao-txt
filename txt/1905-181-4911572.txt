# 1905 - 181 - 4911572

 

Page 1

 
 
[論穢米害人事]  
　　保全治安之法以清潔免病爲要義欲清潔免病必除去害身之物爲先務西人知其然也故輪船入口則有驗疫之法所以防時疾之傳染也租界不許久停棺木所以防屍氣之中人也養犬則以繩絡其口所以防瘋犬之噬人而發狂疾也牛羊猪肉等物必經公司驗過方准賣食所以防瘟病之流毒也其講求衞生之法無微不至皆所以謀民生之治安也中國於清潔一事向不講求街衢穢惡自氣薰蒸河渠壅塞污水流積其所食之物亦多不潔故腐魚敗肉設肆求沽霉醬毒油攙雜混售雖由法令之不及稽查食户之貪賤買食要無不由奸商之貪利忘害不顧人命之所致也前者怡和行元和輪船在通州失事全船焚毁傷斃人命無算艙中所裝米麥麻荳各雜糧尚有未付劫灰者火熄後雇人起出以賤價拍賣本埠南市喬德順糖行私購焦米數千而來滬在空地晒晾將以製糖中間屍骨狼藉血肉模糊以致臭穢不堪行人掩鼻經某紳控諸巡局限令運出口外後爲上海縣所知卽飭差提辦而喬某遽賄通某局員出而攔阻因未提到後爲新關稅司所聞以傾棄口外有碍水利令棄於南黄浦一帶上海縣接函又欲提辦喬又挽某局員出爲關說始得罰洋一百五十元了案所有穢米雖云奉諭傾棄然該奸商譸張爲幻錢可通神恐不免陽奉陰違仍肆其鬼蜮伎倆也竊謂糖坊主之罪固擢髮難數而南面者不加深究僅以薄罰了事亦不免可異之甚何以言之夫盜賊之所以有犯必懲者以其持刀行兇傷害人命也一刀一械其所傷者少或一人多或數人至多或數十人而己然傷害一人罪己繯首市曹連殺數命律擬凌遲處死今雖减從寛典然殺人者死固律有明條也彼其所購之焦米無論煤火熏灼火毒甚烈食之必至致病况其中膏血混和胔骼零星臭穢刺鼻尤足釀爲癘疫卽此數千担之米必製成無量數之糖以販運各處受其害者無慮數千萬人轉輾傳染其禍更不可思議以一人貪利之故遂使數千萬人俱有性命之憂其居必之狠手叚之酷較之盜賊之殺人奪貨更惡萬倍即援以毒藥謀害人命之例置之重典亦不足以蔽其辜也乃得賄之某局員竟爲之縱庇省事之地方官亦不加嚴辦是直視貪利害人之事爲固然而以百姓之性命如兒戲也夫租界之内一臠一鱗之有礙衞生者尚有科罰而租界以外竟有堆積如山之腐腸毒物而漠然若 
 
 
 

Page 2

 
 
無甚關係者彼西人何視人命之重而吾華人何視人命之輕也亦何怪外人之禽獮我删薙我而悍然不顧也爲地方官詩宜一面立提行主嚴懲一面將該項穢米付之一炬消毁滅跡不令遺毒流傳再有害人之事而本地紳商士庶亦宜聨合多人互相查察倘再有奸商甘蹈前項情弊立卽禀官懲處吾人須知穢毒流遺各人俱有生命之關係切勿目爲細事而視爲緩圖也近有南翔鎭某槽坊亦有購買煨燼芝蔴若干担擬榨油攙售分晒空地臭氣難聞爲該鎭紳商所不容限令運出傾棄可知此項毒物附近各城鎭皆有私購若不嚴辦爲首之人以爲懲一儆百之計實不足之寒奸商之膽而謀地方之安記者亦明知官塲辦事往往得過且過不肯澈底根追然此事所關極大故縱論及之未識有保衞地方之責者能不褎如充耳否也 
[曾少卿巳允展期不用美貨之異聞]  
　　美國華工禁約一事各處士商圑結一體力圖抵制擬於二個月期滿後實行不買美貨之策以冀挽回國民熱誠可欽可敬乃昨晚聞上海商會諸董有再展四個月俟六個月期滿實行之說并聞已商之曾少卿業經定議然曾係發起抵制禁約之人忽變其初心遷延期限所聞如確曾將何以對各埠熱誠志士哉吁（亦） 
[廣東華人會議美約事]  
　　初二日香港電云廣東代表華人二萬五千人於五月二十九日聚會（案此等人皆係奉敎之人）草成禀稿一紙將呈美總統請削除禁約禀中詳述華商及學生入美所遇之困難現全城已遍貼招紙勉人不用美貨譯泰晤士報 
[外務部電令緩付賠欵京師]  
　　外務部以賠欵一事俄國巳允扣減脚保等費現在應卽遵照新章辦理惟恐斟酌未盡妥善以後各國未免有所藉口因電滬道此期賠欵略緩交付（英） 
[俄人擅開庫倫金礦]  
　　有俄國商人擅佔庫倫附近地方開一金砂礦是地在中俄條約以外且又不給地價與居民勢極暴横已由庫倫大臣電請外務部詰問矣譯大阪朝日新聞 
[美國選定議和之地]  
　　初二日東京電云華或頓傳來消息美國之牡礪灣己定爲田俄兩國議和地（案礪灣卽美總統之避暑地）美國遊船總會之領袖己將滿弗勞遊船爲議和大臣之用譯泰晤士報 
[俄派多員會議和約]  
　　初二日英京電云俄户部總　歇勒抛夫君駐華俄使璞科第君倫敦俄使署産軍随員游墨勞夫將軍前日本東京俄使署海軍隨員羅斯丁君及他精於政務人均將胡助摩拉維夫伯爵及魯生男爵與日本會議和約之事譯字　報 
[補密查江督叅案人員名單武昌]  
　　密查江督叅案人員名單己紀昨報兹悉蔡觀察源深旣以本籍江蘇避嫌不往鄂督張香帥遂改派桑觀察寳於上月二十六日晚微服乘輪東下（文） 
[李侍御奏劾郴州施啟宇湖南]  
　　日前御史李灼華奏劾湖南郴州知州施啓宇摺中謂其貪刻營私草菅人命地方屢經閉市上控棼如紳董因公往見需索門包並挂號銀兩合州監生捐户呈驗實收每張勒收騐費八元合計得銀三千餘元郴州烟葉加捐城内拘烟商十餘家勒限包繳銀五千元各鄉鎭包繳三四千元酒稅一項亦勒捐稅銀六千餘元總理船行監生首成琳該州加增船規押繳銀四百八十元城西周璜造屋挖出古錢四千串並古玉金銀器物該州見財起意派勇攔入衙内假名充公涂充崇義堂五百串外餘悉入私該州重用門丁宋姓發交歇户名戳二十具無戳不收呈詞專由書差經理囑歇户向訟者先行議費如門房稿案値堂跟班坐堂鋪堂審案掛牌等費難以悉數而書差費尚不在内各費議定方准蓋戳遞逞如兩造和息仍須將各費繳清如雷三讓與雷溢海爭訟經衆解和而衙費仍繳崔喻兩姓爭訟宋門丁先受賄銀一百四十元叧繳衙費一百餘元初審時將崔姓契據扯毁崔姓亦賄宋門丁二百元叧繳衙費一百五十元覆審則罰喻姓出銀一百八十元充公又斷出銀三十元帮貼崔姓雷栽子被李成講之子李安榮毆斃由李長青託刑書曹林枝賄宋門丁銀四百四十元該州竟不往驗飭令扛尸來州驗時傷痕纍纍該州不准塡格反將苦主雷春彬責押迨苦主遣抱上控抱告發還該州尤怒貴抱告陳姓寡婦其子被痞棍誘賭寡婦控賭棍先由歇户蓋戳繳費訊時押罰陳子五百元罰賭棍亦五百元入私完案叚位坦悮聽竊盜陳文作之言誣匡興文兄弟窩盜匡氏見弟控之叚位坦自知理屈賄宋門丁銀二百六十元訊時不准匡之兄弟訴說各重責收監衡州礦局委神何昭模至郴之許家洞運物昭模將公費蕩盡衡州又委朱紳接辦何昭模勾通店主楊運旺赴州報竊楊遂誣指向有仇隙之楊運祿周姓李姓武姓劉姓等該州票差王才李英等率徒數十名騷擾數十里威逼楊運祿自盡祿叔楊景純控訴該州怒責之押令將祿領葬周姓族押繳銀三百四十元武姓族押繳銀三百八十元劉姓族忠淮者年近八旬授蒙餬口押繳銀八十元劉忠淮一憤殞命以上各節人言確鑿相應請旨該下湖南撫臣認眞查辦無稍徇飾以儆官邪而靖地方云云刻已有旨令陳八帥認眞查辦矣（容） 
[紳士因鐵路地價公禀江督鎭江]  
　　鎭江紳士鮑川如部郎等因寗鎭鐵路安置機頭所需地叚適當要衝深懼將來因給價過廉致肇事端爰具禀江督周玉帥請行知鐵路工程局秉公定價大約京畿嶺一帶每畝估值三四百元者現充鐵路公用最少亦須發給二百元之譜云（思） 
 
 

Page 3

 
 
[札飭公舉鐵路總董南昌]  
　　日前李薌垣方伯奉商部札飭以江省鐵路係屬商辦照章例應公舉總董一人辦理全路事宜現在開辦在卽應卽妥爲公舉以符定章仍將所舉之總董銜名呈報到部以憑　奪（號） 
[咨行合辦煤礦廣州]  
　　直隷臨城縣煤礦與比國公司訂立借欵合辦合同已紀前報兹由直督奏奉　硃批依議現巳咨行來粤矣（谷） 
[再議西塩加價揚州]  
　　西岸運商鹽斤加價一事迄今尚未定議而贑省官紳意在必行江督周玉帥昨又札飭運司恩都轉再行剴切勸諭務底於成都轉奉札已轉飭淮南局員邀集各岸商公同籌議矣（化） 
[長沙新定報關章程長沙]  
　　長沙新開商埠所有進出口貨物報關章程因各商埠均未諳熟故每遇查核不符之處往往爭執不定現經太古怡和大阪三公司公議分清界限并擬定章程四條分送各客家略謂凡申漢進口及長沙出口之貨均須將麥頭貨色價本磅碼件數逐一詳細開明以便照原厎代報如有不符之處經關上查出或充或罰均歸客家自理不與代報者相干倘代報司事人謄錯與客家原底不符經關上查出則歸報關行認咎云（餘） 
[供應留守費用之巨鎭江]  
　　江寗將軍永子茂留守由寗蒞鎭校閱八旗操演近已事畢遂於五月二十九日遄回金陵聞留守此次來鎭所帶隨員及戈什哈多至三十餘員名副都統奎仲連統制供應酒席餽送禮物一切約計用去洋蚨一千數百元此欵均在各旗兵餉銀内照數攤扣（常） 
[官塲密拿范高頭之計畫蘇州]  
　　蘇省官場以目棍范高頭遠颺後迭懸重賞迄未弋獲上海素爲范棍根據地必有該棍親密羽黨濳通消息並私行接濟致范棍法外逍遥仍在通州等處糾集亡命販私爲生現擬除飭屬嚴拿范棍務獲懲治外尚須密拿在滬爲范棍通信之人先去其耳目云（尋） 
[密拿范高頭之鉅賞蘇州]  
　　聞省憲以范高頭遠颺後　在通州一帶横行不法非懸重賞不足以鼓舞緝者之心初議懸賞一千元繼又加至三千元今竟增至五千元營務中人所言如此惟尚未見明文（尋） 
[蘇垣火警焚斃四人蘇州]  
　　蘇垣閶門内吳趨坊侍春園茶館隔壁某錢莊於本月初一夜四鼓時因捕蜰虫不愼致兆火灾嗣經各叚水龍馳至併力澆灌始得熄滅所燬房屋雖至二三椽左右鄰均未殃及然有鋪夥四人均葬身火窟殊可慘也（愛） 
[鎭江稅司根究旗貨不符鎭江]  
　　有順姓貨船停泊鎭關門首船内載有英國聨單採辦之貨件而所懸之旗則係日本徽章鎭關稅司義里邇君查得旗貨不符顯有冐掛洋旗情事乃傳詢英商豐和日商錦隆兩行主曁船主顧某嚴加詰同以便澈底根究（思） 
[稅司擬飭小輪船分定班期并公同定價鎭江]  
　　鎭關稅務司義里邇君查得鎭郡各小輪船因爭攬生意互相跌價肇事己非一次爰擬照大輪船公司輪值班期之成例并定一公同價值以保商本而弭爭端（止） 
[江督批上海商會請弛米禁禀]  
　　上海米業董事因内地米糧壅積榖賤傷農滬市禁止轉運鄰省又虞遏　屢請南洋開禁四月間又禀商會轉請禀陳江督茲奉批示照錄於下查上海一口向僅運銷江南之米本不敵下河之旺近日無錫之米俱由内河運浙而鎭江開禁以後運米出口者無多足見浙閩米價不貴而江南之米不恃滬市爲銷路况上海一埠人數衆多食准北洋大臣以源泰等號在滬購存米石電致請飭騐放即經電復未准旋又接英領事函請弛禁亦經先後駁復在案禀蘇松一帶積米甚多榖價極賤是否屬實現在日俄戰局未結倘子弛禁能否不至别滋流弊該商會所請是否專爲貿易起見仰上海道確切查明核議具復察奪此繳（南） 
[擬抽碼頭捐充工程局經費]  
　　南市工程局近以修馬路設電燈添巡捕經費不敷翁太守一再禀請滬道袁觀察指撥觀察擬照租界碼頭捐辦法輪船及沙釣各船報運常關者卽由常關帶收碼頭捐藉資挹注聞日内已函商好稅務司矣（典） 
[工部局擬廢笞刑]  
　　英租界工部局董議請會審公堂將笞臀一刑廢去凡懲辦犯人以押禁枷責二事發落聞已照會讞矣（見） 
[稅司函覆俄運艦移泊綠由]  
　　滬道袁觀察據南琛鏡清兩兵輪管帶報稱初一日十二點三十分鐘見有俄雙烟囱運船兩艘用兩小火輪拖去滬道即將詳情函詢稅務司昨接稅司函復略謂初一日拖出之兩運船一名高麗現在和豐船廠一名利勿尼亞現在引翔港船廠均係拆卸機件一俟卸清當卽擇相當之地安置云（旣） 
[俄兵游息地重索租金]  
　　浦東俄兵遊息地已圈定英册四千七百八十號一區係高易律師之産聞每年欲索租金三千兩云（集） 
[奥國派員來華考查商務工藝]  
　　奥國近派畢立才君來華考察商務工藝由粤政府行文駐滬奥領事函致滬道請爲轉飭所屬如該員到境一體妥爲接待袁觀察准卽轉札各屬遵照矣（其） 
[江督周奏選派員匠分赴英德各廠學]  
 
 

Page 4

 
 
[習製造以裕軍儲摺]  
奏爲選派員匠分赴英　各廠學習製造以裕軍儲恭摺具陳仰祈　聖鑒事竊查上海製造局諸事廢弛亟須改良經臣與北洋大臣商定辦法劃出船塢另派大員經理前經奏明在案查滬廠所造彈丸火藥鍊鋼製砲等事皆因摹仿而成非由心得終未精良上年曾派員匠赴鄂廠考察以期觀摩取益惟良匠難撥且滬廠機器不全非赴外洋細心考驗無從購補查製槍製砲爲費甚鉅非一時所能驟辦彈丸火藥則須多製以供操防現查南北洋所用各種槍砲之彈丸無煙藥栗色藥皆爲行陣要需刻不容緩應卽先就現有經費加工精製以儲軍實一面選派委員學生帶同明練機匠同赴英德各名廠學習講求並考察製造槍砲彈藥及鍊鋼之法學生未習機器則藉匠人爲目驗匠人不通言語則藉學生爲舌人兩者相成易於深造至稽查約束須人經理查有分省補用道李經叙精練核實堪以委令帶往應如何分駐各廠分習機件俟到歐洲後禀商英德駐使博訪周諮擇定分派所需經費仍就滬廠籌撥但學成歸國至速計須數年工匠不能久閒機器不能虛設此數年中擬先雇東西良匠來滬試辦訂立合同約定年限合同期滿華匠學成可以自行製造即仿日本辦法將洋匠辭退如此前後承接則目前旣不曠誤後日更復精良此誠正本清源之計用費雖鉅成效可期臣與北洋大臣袁世凱往返電商意見相同擬即照此舉辦除將選定學員匠目銜名分咨練兵處外務部户部備查外合將派員赴歐洲學習製造緣由恭摺具陳伏乞　皇太后　皇上聖鑒訓示謹　奏奉　硃批該衙門知道欽此（露） 
[日戰艦在英行下水禮]  
　　初三日倫敦電云日本有栖川親王之夫人於昨日在英拔羅埠行定造日本戰艦下水之禮當旁觀者有一萬餘人威高聲歡呼此戰艦抵水面時船身重九千四百墩爲往時所未見是日天氣甚佳親王及其夫人爲衆人所歡迎駐英日使林董伯爵及日商多人皆在塲又電云午膳後船廠中人呈於親王之夫人佩物一件即爲新造戰艦之模型飾以金剛石當親王演說時提及東鄉提督之座船亦建於拔羅又云新造之戰艦可大增日海軍之勢力並可保以後之太平 
[英賜日員寳星]  
　　初三日倫敦電云此次有栖川親王及其夫人赴英國英政府乘此時賜於駐英日使林董及親王之隨　以各種維多利亞寳星 
[續誌俄黑海叛艦事]  
　　初三日倫敦電云俄撥勞脫運船於未離羅馬尼亞科斯苦其埠時即行叛逆並將該處地方官縊死此叛船之船員己播出大言之傳單謂如有俄船不附入此舉則將與之交鬥並擬砲攻俄國各海口但不犯及中立國之人譯字林報 
[摩洛哥事公會有期]  
　　初二日柏林電云各國遣專使公會議摩洛哥事將於西八月内起議會處當在摩境之坦奇牙埠 
[西班牙王出遊之消息]  
　　初二日柏林電云西班牙王將於西九月赴柏林後再赴奥京維也納 
[俄魚雷船搜尋叛艦]  
　　初二日柏林電云俄魚雷船多艘已奉命前往搜尋哇突色之叛艦 
[俄亂尚亟]  
　　初二ig日柏林電云俄國所接各處消息皆不佳惟聞兵士叛逆工人罷工等事 
[荷蘭内閣辭職]  
　　初二日柏林電云荷蘭内閣大臣現已辭職譯德文報 
[日俄商議停戰]  
　　初二日倫敦電云日俄兩政府由美總統勸令停戰之約一事又互陳其意見 
[日大臣會議]  
　　初二日東京電云今晨日本伊藤侯松方大隈小村男爵小縣男爵等在桂首相公邸議事 
[俄防守庫頁島情形]  
　　初二日東京電云俄庫頁島南端考煞可夫之防軍已有俄兵四百人監犯義兵八百人皆不服俄官之命其港己置水雷多具岸上亦置有地雷并有大砲九尊俄波艦隊爲日軍殲滅一事之消息尚未到庫頁島去年西八月擱淺於該處之諾維克巡洋艦之船員其一半現居於庫頁島之亞歴山大路司克地方除去年十月德輪船一艘到彼後至今别無他船前往故食物甚貴 
[日軍擊退北高麗俄軍]  
　　初二日東京電云北高麗俄馬兵四百人飭帶大砲於三十日晨出現於榆城北六英里惱羅墨克近地但即被日軍擊退之於北方遺往北方巡哨之日馬兵一支隊以便截斷俄軍退路者於惱羅墨克附近適遇以上北遁之俄馬兵是時日馬兵正攻俄兵於榆城北十四英里黑松格西北高地之俄步兵並奪獲軍用品若干 
[日軍擊退遼河俄軍]  
　　初二日東京電云滿洲戰地俄馬兵六百人於三十日晨追近遼河右岸康平東北十三英里之奔牛河但爲日軍擊退　二十九日晨俄馬兵一千五百人來攻牛河西北八英里之獅子谷兩軍戰至三十日天明俄兵遂敗北日軍傷亡者九十人俄軍傷亡四百餘人戰地他處兩國之斥候隊亦時有衝突之事 
[俄亂死六千人]  
　　初二日倫敦電云俄上禮拜民人不靖之事共死六千人大半爲機關砲所擊斃 
[俄喀山陸軍肇事]  
　　初二日倫敦電云俄喀山地方有兵一營在操塲排隊以受訓戒忽兵士將統帶之參將及他武員用槍頭刀刺之 
[俄續叛之艦已降]  
　　初二日倫敦電云俄哇突色帕皮度那率叛艦投降之事已妥各武員均回至船中肇事之首領己解至岸上 
[日親王捐金醫院]  
　　初二日倫敦電云日本有栖 
 
 

Page 5

 
 
川親王已交於倫敦府尹英金一百幾尼作爲英皇所起募之醫院費 
[法已定劃分政教之界]  
　　初二日倫敦電云法議院已允訂教務與國政分别之律以此爲然者三百四十一人非者二百三十三人譯字林報 
[俄總督赴哇突色平亂]  
　　初二日倫敦電云壹納的夫將軍已馳赴哇突色專爲壓制逆黨平定地方俄政府給以特别之權譯太晤士報 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[太史奉札調查兩江中小學堂揚州]  
　　近來學堂林立大吏因奏保　　甫太史鈞爲稽查江南江北各屬中小學堂總辦將某邑官立若干民立若干以及各學堂學科程度學額多寡教習姓氏一一關查分造清册備案查考故太史已於上月二十一曰鼓輪來揚拜會地方官紳後又往他處調查矣（化） 
[培源學堂廣額揚州]  
　　揚郡培源小學堂擬暑假時擴充學額添招學生十名限於六月杪報名截止（化） 
[仕學院學仍須暑假後]  
　　仕學院甄别學員雖已揭曉覆試惟聞開學之期仍　俟至暑假後又聞當道擬將候補各員一律考試云（文） 
[師範畢業生給憑蘇州]  
　　蘇省師範學堂教習體操科畢業生經監督提調禀明撫憲陸春帥定於五月二十八日考試旋因暑假將近特改二十五日舉行是日春帥偕藩憲效方伯臬憲朱廉訪蒞堂校試然後給予文憑（愛） 
[撥給學堂應用洋槍蘇州]  
　　蘇州管糧通判兼管軍裝局委員梁書祥前日奉蘇撫陸春帥札飭撥給蘇省師範學堂前膛來福槍一百五十杆均連刀頭以備各學生體操之用梁别駕奉文後即照數備齊解交學堂領回應用矣（榮） 
[重申大餐館挾妓聚賭禁令鎭江]  
　　昨歲常鎭道諭禁大菜館挾妓用開場聚賭情事今春因警察委員濮文波大令欲向各菜館收取月費遂竭力運動道憲准弛前禁新任鎭江府祥太守接篆後復派人赴道署抄取禁止挾妓聚賭之成案重申禁令日内即當發貼各處矣（言） 
[調補要缺甯波]  
　　象山縣戈幼三大令前奉調補平湖縣衝繁疲難四字要缺已　大部核准所遺之缺以前署富陽縣陳挹霏大令請補惟戈大令因尚有盜案四參處分故一時尚未能履新也（才） 
[鹺尹撤任揚州]  
　　兩淮通屬之吕四塲先委金上迪鹺尹試署嗣奉部准補授乃因禀報收鹽桶數不符詳請撤任恩都轉又牌示該員二年後禀候督鹽憲批准再赴該任以示薄懲（化） 
[議興工藝紹興]  
　　蕭山縣李思澄大令因民間生計日蹙與紳董等議設一工藝局招人學習俾開利源適縣署右有一官地尚形寛大一俟集有的欵卽行建屋開辦其遷善所押犯亦均教習各藝以便保釋後得以自行謀生（貞） 
[浙臬將來杭州]  
　　浙省前署臬司之正任金衢嚴道郭設齊觀察因病出缺後當委糧道顧　夏觀察接署迄今已逾三月茲　新授是缺之　荷庭廉訪紳泰自交卸晉藩署篆入都已於五月初六日請訓不日卽可南下杭省官場己專員赴滬迎迓矣（過） 
[航船被刼寗波]  
　　五月二十七日之夜航船由鄞江橋開駛來甬行至横張橋時巳二更突來盜犯多人手持刀槍將近航船即開槍轟擊各客見來勢兇横皆蜩縮艙中不敢聲張各盜遂一齊躍入船中將銀洋絲綢等悉數刼去事後檢點所失約值千餘金翌晨即赴縣報案當經高子勛大令立飭差捕追蹤跴緝（考） 
[捕役爲賊甯波]  
　　鄞邑竊案屢見從未破獲皆由捕役等賄庇所致日前有鄞署捕役方彪行竊太平巷施姓被人當塲拘住解入鄞縣署縣主高子勛大令委捕廳顧少尉詰訊之下釘鐐收押昨大令復將方提出復訊明確即飭站籠示衆聞尚有寗防勇二人爲其羽黨若不根究拿辦　　實難安枕也（敢） 
[命案正兇緝獲蘇州]  
　　蘇鄉横涇鎭張金生與周阿龍素有嫌隙月初因作葉子戲起釁周被張毆斃吳縣李紫璈大令派差密緝正兇當於前日經某差在横涇鎭緝獲正兇張金生幫兇　根保二名立卽解縣大令於二十二日提訊張供認不諱顧始不實供大令喝令笞責一千板亦即供認因命一併釘鐐張金生發收内監顧根保暫收待質公所一面申詳上憲核辦（首） 
[巡警營兵不法揚州]  
　　揚州巡警營三隊三排正兵王起祥每逢值班站街見有青皮訛閙以及爭鬨等事反避而之他絶不過問而　婦女獨行則藉盤詰之名任情調笑前晚更引誘幼童欲行無禮居民見之至總局申訴總辦蕭遊戎立提王研詰王俯首無詞遊戎喝責軍棍一百革去卯名并因案情較重移請地方官驅逐出境兹又查出三隊二排正兵孟得奎周榮貴二名私自冶遊己非一次經遊戎飭提至案訊詰周等知難隱瞞不敢狡辯游戎喝令各予重責革去卯名仍備文移請甘泉縣宰遞解回籍（化） 
[法政學習員囘杭杭州]  
　　浙省前曾派員赴日學習法政速成科現值暑假停課因之史陳初别麗等均已返浙奉各大憲傳見垂詢東瀛情形（知） 
 
 

Page 10

 
 
[南鹽未便運銷北鹽引地揚州]  
　　皖商奉安記承運厚和亨南鹽一票擬運至運漕北鹽口岸銷售特至淮南總局禀請移知運漕鹽局給領回課局員以運漕南岸雖係南鹽引地然向歸和洲分銷局經管與運漕分銷局無涉所請轉移運漕分周給領回課等情有無舛錯著即查明切實聲覆以憑核辦（方） 
[岑督對於屬吏之訓詞廣州]  
　　日前有候補府縣十餘人同謁岑督傳見後略叙寒喧數語卽曰吾自作吏以來事事只求可對國家可對國家即可對國民矣外間不察乃謂吾爲褊躁豈知今日官場現象已腐敗之極若再含有一點優容性質更何可言故吾敢以一言武斷之今日若欲整頓吏治須先從爲首處做起殆非殺一二不職督撫不可或以吾之黜陟屬員爲喜怒無常是更大謬蓋僚屬所以代吾治民補吾所不及若有能公正不阿治事勤敏則吾方以手足待之心腹視之而何論參革若其不然而猶以姑息養奸爲當幾何不敗乃公事乎吾之於公等亦然公等今日能爲吾辦事則吾當愛之重之若明日有不善則吾亦難爲公等寛也即如顧道初在吾幕府時見其天才敏捷下筆干言吾口授未畢則文巳脫稿是以厚遇之及知其居喪不哀溺情聲色且至於挾妓吾遂不能稍爲彼假借矣或又以吾此來只能剿官然亦不能肅清等語是誠然也然以吾仇視一般之贜官污吏如彼雖貸裴景福一死猶以爲未足其餘若爲吾耳目所不及者且無待言若旣知之安能忍之言至此各僚屬皆唯唯岑督又曰近日官塲之守舊者其對於一種新名詞動斥爲無謂不知若確出於無謂則欽定學務章程猶懸爲禁令若用之而善而又爲舊名詞所不能代者則可不必疾視矣隨又論報紙價值以及各事皆極能持平無所偏抑云（閏） 
[督辦鐵路總公司盛宫保札各關道文]  
　　爲札行事照得光緒三十一年四月二十九日承准外務部咨開光緒三十一年四月二十一日接准咨稱案准各關稅司知照新章無論官物民物所購機器均照值百抽五一律納稅等因昨據正大鐵路總工程司挨十巴尼電禀現有正太購運機器料爲津海關扣留須納稅放行是與合同不符請核辦前來查鐵路借欵合同均載明該公司所辦材料進口或由别省運至工次均經奉准免完稅釐請飭總稅務司仍行暫時免稅等因又於二十五日據華俄銀行代辦達威德禀同前因當經本部劄行總稅務司以從前總理衙門核定機器進口專章概征值百抽五之稅惟國家借欵自造之鐵路合同載有材料進口免稅明白不在征稅之列此外如有購運機器材料專案奏明免稅者亦經准予免納稅項有案今年二月間本部函復總稅務司令將蘇州所運銅元機器補行征稅一事蓋以此項機器該省未經奏准免稅自應不分官運商運仍令完稅乃是申明舊章照常辦理並非另定新章於向准免稅之件津海關扣留欲令征稅自屬悮會應由總稅務司轉飭該關稅務司卽將所扣正太機料免稅放行並飭各國稅務司凡有　涉自造鐵路之機料經合同内訂明免稅曁曾經奏准特予免稅之機料驗明無影射夾帶等弊均即免稅放行現准總稅務司復稱遵卽轉飭津海關稅務司查照放行並通飭各關稅務司一體道照辦理甲請鑒核前來相應咨復貴大臣查照轉飭該銀行代辦遵悉可也等因承准此查本大臣原咨免稅係兼各鐵路材料機器及湖北鐵廠所購外洋鍊鋼機器材料而言茲外務部咨内凡有交涉自造鐵路之機料一語己將漢廠機器材料應行免稅一節包括在内除咨湖廣督部堂查照外合行札飭札到該道即便遵照辦理須至札者（往） 
[紀中西書院署假盛儀]  
　　前晚虹口中西書院舉行暑假散學之儀來賓於七點半鐘入座始學堂唱歌次章君潤昌演　華文次沈君奎林演說英文後於院外空地放燄火後又入座觀活動電燈影戯是晚中西人士到者近千人可謂盛矣（閎） 
[滬軍營請撥新槍]  
　　滬南滬軍營前奉江督札飭歸關道袁觀察節制並督同認眞改習西操營員袁副將等以前管帶移交軍械各件及舊式毛瑟槍等均不堪操防之用爰禀請袁觀察轉咨製造局撥給新式快槍數百桿並操衣操帽皮靴各件以資習練觀察己於前日轉禀督憲准予撥給矣（招） 
[飭查捐局調換洋糖]  
　　英商祥茂祥行在南市分設之信安公司裝運洋糖出口抗不納捐由上海道一再照會英傾事非持堅不允從且照會江督謂查得被扣洋糖有被捐局調換土糖守弊請將委員撤差周玉帥接閱之下己札飭淞滬釐局總辦陳亦漁觀察會同滬道袁觀察詳查禀覆矣（歡） 
[靛業批詞]  
　　靛業董事葛其麟等具禀釐捐總局昨奉陳亦漁觀察批示云前據靛業董事黄名祥等禀以閔行釐卡違章加勒等情卽經批飭該卡查明禀復迄未復到茲又據該業董事葛其麟等粘呈運單捐照前來並稱該卡要收落地一捐查四聨運單按照半稅章程辦理經過沿途各卡呈騐單貨相符蓋戳放行係指沿途卡釐而言其貨運至單内指銷地方照章應完落地不騐免之例倘指銷之處並無捐局應由末卡將單收繳並照收落地一捐此次智仁信報運洋靛十桶指銷奉賢地方該處是否末卡應行照收落地之處仰閔行釐卡連同前次批飭各節一併確查卽日禀復核奪母再遲延（近） 
[船塢紀事]  
　　製造局船塢自歸葉軍門管理專修商家各船各洋廠以定例該局向不准承修商船因即禀由各該管領事照會江督周玉帥核示玉帥以從前定例專指官廠而言今該局改爲商廠承造商船萬難禁阻業已照復各領事知悉矣○開平礦局之承平輪船現經修竣已於前日駛行出口○船塢督辦葉桐侯軍門己於前日乘招商局江新輪船返滬（近） 
[讞員交卸停訊]  
　　昨日公廨讞員屠司馬照會英德副領事云初五日爲本分府交卸之期停訊公堂一天其何日開堂訊案應由新任讞員定期照會（見） 
[局員行將銷假]  
　　南市馬路工程局總辦翁子文太守患病 
 
 

Page 11

 
 
將近一月廷醫調治現漸痊愈大約本月初十前後可銷假理事矣（　） 
[密查漏報燈捐]  
　　近來捕房以德安里及南潯路等處所有雉妓烟妓不免有漏納燈捐情事當飭包探密查禀復（古） 
[修理醫院]  
　　美界同仁醫院除禮拜日外每日午後二點鐘有貧病者踵院求治兹該醫院以病人聚集之所年久失修議鳩工修理凡來院求治之人概行從緩大約下月初工竣後始能照常施治惟遇吞烟及危險等症仍可隨時來院醫治云（古） 
[提犯紏葛]  
　　搶刧南門外蔡家菴之盜犯王珍卿卽丁長生由英捕房拘案解縣奉大令迭次研鞫尚有同黨王德法等現在奇兵營當勇　即備文飭差往提時適該營已改爲留防營羅管帶早經出營是以留防四隊管帶將文書發還謂須改正方可交犯差役回縣禀明大令以文書旣拆毋庸再換仍令往提迄今仍未提到聞大令阼日又備文往催一面將情面禀道憲袁觀察請爲核示（近） 
[請究鄉民摧折楊樹]  
　　英租界工部局前月函致公廨略謂北新涇一帶馬路旁所栽楊樹時被居民摧折請行文上海縣提二十八保頤圖地保到案訊究讞員屠司馬准卽行文縣署縣主汪大令己飭差協提矣（其） 
[捕房請帶回竊犯]  
　　水手王阿四等四人前晚至天祥洋行之益道輪船上串竊紫銅六條約值洋一百八十元雇舢板船運至南市詳記碼頭大昌元昌兩鐵行銷贜旋由水探李鴻發查獲人贜一併解至工程局訊辨昨爲虹口捕房查知以此案係在租界立飭中西包探至工程局請將人贜帶回捕房核辦當由捕頭禀明總辦准予帶回歸案訊究（謝） 
[腐店停工]  
　　南市各荳腐店司因議增工價不遂糾集三十餘家一律停工聞各司須每天增給工價二十文（近） 
[美界失火]  
　　昨日天甫助時美租界北浙江路永太南貨店不戒於火公共公廨近在咫尺立即山德律風告知捕房救火會驅車馳往救息僅焚去樓房二幢樓面數間（疏） 
[上海官事]  
　　新委署理吳淞司進檢賀吉人二尹天相昨日到　禀見並呈履歴○文報局候補知縣李明府景枚大挑知縣葉淑洙大令在泗淞海防沈逋梅司馬等昨均因公到道禀謁（近） 
[上海縣案]  
　　唐友良娶醮婦王李氏爲繼室控被周淡生誘拐前經汪大令提訊據李氏供被族長王關榮地保金含春逼醮吞價大令飭補提于前晚集訊王金同供李氏實被伊夫姪王全根賣與唐友良爲妻唐交身價洋一百五十元曾邀小的等作証其洋俱交全根云將埋葬李氏翁姑丈夫等棺木全根旋于本月正月病故棺仍未葬小的等並未分肥唐供去年十月交王全根洋一百五十元娶李氏爲繼妻未幾逃逸李氏供被族長地保串同全根逼醮唐旣出身價今願相隨前夫之子由婦人帶往撫養有故夫遺田四畝被全根之母覇種求恩追領大令判唐與李氏分具領婦願嫁切結田准其追領王金斥退○朱汶德將王玉甫推下樓窓磕傷身死一案經汪大令驗訊明確刻將解府提出順供朱供是日酒醉至女工楊陳氏家見同廠司事王玉甫坐於樓窓口鋪上斥小的不應酒後胡閙稱欲辭歇因而爭閙失手將王推跌樓下受傷身死求恩大令飭在供單蓋印指摹判還禁候解○小流氓張二眼因犯拆梢收押改過局期滿送縣發落供向業麫館後願安分營生大令判交保省釋再犯嚴辦（近） 
[新租界巡局紀事]  
　　張老虎之幼子玉崑騙取同居胡錦堂之銅元二十枚胡卽以張縱子竊錢扭控閘北巡局局員章二尹訊知玉崑年纔四齡未便以竊賊論因判張領回管束胡斥釋○瞽者姚金寳昨投閘北巡局控寡媳姚方氏違忤請辦章二尹飭地保提氏到案供翁嫌飯食粗糲以致口角二尹察得均係貧苦異常從寛判交姚姓族人妥爲調處（建） 
[公共租界早堂案]  
　　美界捕房捕頭禀稱上禮拜五馬夫陳芝品在崑山路一帶駕車疾行巡捕向阻陳不聽後竟撞壞自來火燈鐵柱兩處後經他捕拘住送請究懲時有某洋人稱馬車是商人之物此馬劣性難馴緣巡捕迎頭攔阻馬更受驚恐是以撞壞燈杆但車已破壞不堪矣英德副領事商之孫耳三明府判從寛免究馬夫釋放○昨報紀北蘇州路舊貨店主被流氓攫去金戒銀表等件昨由包探邊槐洲將流氓王阿根張洪道王阿二蔡小根趙慶道許阿四等六人解案舊貨店主嚴正元供是晚往新垃圾橋有事見橋欄上坐有十餘人見小的行過阿根先向小的借錢旋被張等扭住肆行毆打搶去金戒指一只表一只後投訴邊包探得將六人拘獲邊探禀稱王等十餘人是日先在馬立師路攫人衣服晚間又在垃圾橋攫嚴之物求辦明府見蔡小根年未弱冠姑擬從寛嚴供蔡在捕房時曾由身畔搜出插子刀二把中西官判將王阿根張洪道王阿二趙慶道張阿四等五人各責三百板管押西獄各半年蔡小根戒責手心二百下開釋刀存案○昨日由捕房解到美途拉客之流妓金小寳張大寳洪桂香等八人至案請爲　罰明府問之德君謂今日免罰隨諭各妓曰今日不辦爾等嗣後若再犯事拘案定當重辦各妓遵諭而去○奥商德裕洋行控朱世衡定貨不出昨經捕房將朱傳案判交保候誣期訊追○花妓被竊烟槍二支昨經包探將竊犯俞桂福解案判責二百板○愼泰號被竊角皮鞋三雙由探將竊賊李桂榮楊在峯解辦判各責一百板○江德桂控稱在長江輪船上被竊衣包一個由包探沈阿岳拘獲竊賊張阿桂周德順二名解案請究判各責三百下因物係張竊加枷示七天○劉三寳控沈桂寳在北浙江路調戯等語明府判將沈押候俟下禮拜一再訊○張汝林在華洋人壽公司爲式老夫住居牯嶺路餘慶里其妻周氏　車夫徐六郎成姦爲張撞見獲住周氏以無顔見人潛吞生烟金器意圖畢命經人救活昨日張將周氏與徐六郎一併送案具禀申訴前情並請將周氏發棲流所明府訊之徐六郎曰旣調戯主婦又竊主人之褲安可寛恕隨判周氏發棲流所徐六郎荷校一月○包探李星福昨解過犯王堂生並葉根祥至案聲稱王前己辦過三次 
 
 

Page 12

 
 
昨又携刀在途尋釁拘案請究兇刀呈案判將王堂生發西牢作苦工二月葉根祥從寛開釋○捕房控金惟卿多積火油違章請究判罰洋五元○昨日捕房解到收買舊洋槍龔培卿至案判罰洋四十元（　） 
[法租界公堂案]  
　　西人四美合倩九江路江咸坤置造馬車一輛言明新料價銀四百兩出立保單包用十四個月嗣因西人之婦患病將馬車寄與龍飛馬房三個月後卽損壞驗得該車以舊料唐塞原告倩律師蒂羅控訴請傳江到案著還銀三百兩將馬車退還被告倩律師坎拿大到堂伸辯謂當時立有保單包用十四個月如果三個月後即損壞何弗即行控告直待十四個月後始行具控顯有不合况該車並無舊料不難細驗兩造律師爭辯移時大令與蘇繙譯會商著邀公正人騐明車輛再行核辦○高阿虎前控嚴來生勾引伊妻陳氏留宿在家希圖出賣等情經大令訊供以原告所控不實昨日命提復　著嚴具安分切結開釋○汪王氏控李裕坤欠洋不還飭提到案昨日傳同原告解案李供均由兒子專主大令准予交保著交伊子到案訊追○唐沈氏禀稱前日在新開河左近被流氓王金元搶去摺扇一柄當塲追　贓己交同黨取去鳴捕送案大令判責二百板○徐阿根徐阿小在常熟地方竊得耕牛二頭來滬售與顧其爲包探緝獲顧聞風避匿將伊妻王氏拘案請究旋據董慶祥禀稱上月三十夜被竊耕牛一頭報知新閘捕房請移解英捕房訊究質之二徐認竊不諱著各枷一個月責四百板顧王氏押交伊夫到案再核二徐待枷號期滿責懲移送英捕房訊辦○鍾當和禀稱小孩在門首嬉戲被鄰孩李善卿錢天寳搶去金環拘案請追李錢同供並無搶奪情事大令著押候傳到兩家父母再行核辦（索） 
[美租界捕房事]  
　　昨午有黑人二名向四考脫路某餛飩擔各取一碗大啖而去向之索錢突被毆擊並將餛飩擔推翻毁壞　盞等物値洋四元由捕將二黑人拘入捕房轉送美領事署審訊因無錢賠償押三天以儆○前晚有徐陳氏投捕房控稱在武昌路開設外國成衣店店夥王石星途遇氏夫徐阿榮口角之下被王刃傷三處請究捕頭當飭包探陳三林往拘王石星早己兎脫乃將徐送醫院求治○昨晨某號東洋車夫王惟中曳車由乍浦路橋衝下悮將梁惟壽撞跌傷及面部當送同仁醫院求治王自願給養傷費洋一元了事（古） 
[申報館恊振所經收紅十字會振捐五月初一日至五月三十日止第十四次清單]  
　　五月初三日無名氏銅洋二元○初五日無名氏銅洋一元○十五日文宜銅洋七元○十八日崔瑞麟洋三元○廿一日裕興康來京口令記洋一元○廿二日吳馥堂洋十元幼女吳雲珍雲寳洋十元可熾順交來始甯山人洋七十一元○廿一日虞瑞清爲小兒患喉症許願助洋五十元○廿四日無錫寳順來梁溪感佑生龍洋二元○廿五日晉義莊交來渤海氏求平安洋廿四元龍西布衣爲合家平安洋五元○廿七日朱繼乙茲因小兒病愈奉助龍洋十元以上總共收洋一百八十六元銅洋十元 
 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
