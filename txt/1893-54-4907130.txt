# 1893 - 54 - 4907130

 

Page 1

 
 
[勸募山左汴梁急振啓] [  申報館協振所同人拜手]  
　　前者順直洪水洚洞爲災猝不及防以致生靈塗炭敝協振所已印成捐册附報分呈樂善諸君兹又屢接山東河南急電告災咸稱河未決隄平地化爲澤國小民顚沛更甚於前噫明天之不佑斯民至於此極耶所望　　君子之接到敝所捐啓者時艱高目大發慈悲見義劈爲當仁不諺急分樂爲阿拯哀鴻庶幾災民之不死放水中者　　藉義　仁漿以延殘喘實敝同人所望雲九叩者爾 
[九朝東華錄减價出售] [  圖書集成局啓]  
　　本局所印九朝東華錄一書紙墨精良校讐詳細分裝六十四本外加紅木夾板六副可謂盡善盡美髮憾毫無矣三載以來購者甚衆所有工本早巳收回目下餘剩無多是以貶價出售每部核定實洋五元諸君子有欲悉本朝掌故者請臨申報舘帳房購取庶一經披閱如瞻列聖鴻謨乎 
[利器篇]  
　　富國之道在乎生財節用强兵之道在乎堅甲利兵說者謂此特富强之末務而已務本者則不在彼而在此百姓足君孰與不足以是爲富富莫大焉以禮義爲干櫓以忠信爲甲胄以是爲强强莫踰焉雖然爲民生財而節用與爲君生財而節用其用意不同而作用則同至於禮義忠信卽有可恃究亦不能舍甲兵之用黄帝軒轅其爲禮義忠信也大矣而　泉涿鹿之師卒亦未聞去五兵而以徒手奏功帝舜舞于羽於兩階七旬而有苗格而三危之放驩兠之竄鯀之殛共工之誅亦未能無利器而况宋襄仁義久已爲列國所笑則又安得不爲有備無患之計本朝以火器爲歴代之冠紅衣大砲神機鳥槍縱横四海雖有强梁莫不聞而生畏是其利器爲天下所莫與京也乃觀於去冬在南苑試放武城永固大砲八旗運往計共十六尊而正黄漢軍之砲位竟有一尊炸裂正藍正白等旗演砲之時藥彈亦多穿出以致初八日一演之後翌日本當再演者因此而不敢復爲嘗試然則此等大砲藏之復何所用乎查此項武城永固大礮共有五十三尊分存八旗其砲身之重則有九千斤至六千斤不等乃乾隆十二年所鑄時閱二百載出征不止一次砲身焉得而無損傷緩急又安足恃今由神機營會同八旗都統議於今年將八旗所存諸砲位一律運往蘆溝橋西配足鉛藥逐位演放改用電氣燃火俾免傷人倘有廢壞者飭交機器製造局按照原式斤數如額補鑄已由全營翼長明菊如副都統禀明慶邸請旨辦理想必上邀俞允從此可以去舊更新矣夫本朝之火器旣爲他人所畏海外各國遂亦專攻乎此競以槍砲爭勝近來泰西諸邦所出軍火日異月新精益求精一變從前舊習於是中國亦勤求製造日求精進西國槍砲其製常屢更而不憚煩有其國中所棄而不用者則售之他國我中國前此自已不諳製造向外洋購買軍火往往時受其欺雖其中亦有經手之人從中舞弊者而於此可見外洋之軍械貴新而不貴舊近年以來中國制作日新江南製造局中所用工匠多係華人而不用西人其一切新法製造軍械竟漸可以駕乎西人之上卽如龍雷火箭快槍機砲以及煉鋼等類較之從前奚啻倍蓰國家旣有此等製造利器之處而器猶不能利則亦當事者之羞也或者外洋軍械之廠由商經辦故雖年年更易而可以舊者售之於人故所費不多若中國亦照外洋之法行之則廠係官辦决不能以其舊者售人則不但新者所費甚鉅而且舊者更無存放之處不亦架贅之極乎顧吾思國家歲糜金錢若干萬以從事於製造其用意原欲使其蒸蒸日上以爲長駕遠馭之具卽不更其舊者亦必增其新者今若日出新意取昔日所製者試之倘有不宜隨卽更造必求其可以制勝而後已聞法國有霍斯盖斯機砲一排五十響上有指南之針發無不中誠行軍之利器也而克虜伯砲可以制之盖以霍斯盖斯及遠止三里而克虜伯及遠可十五里先發制人其勢不可當也外洋利器雖種類紛繁大都不外乎此類一物必有一制此亦物理之常今中國正當勵精圖治之時則舊時所藏之砲位自當審機度勢重新鑄造卽使稍改原式參以新意亦未始不可而猶復不敢顯違舊制吾知此番重鑄之後以舊砲運以新機其靈捷必有更勝於從前者矣古云不備不虞不可以師今雖胡越一家共享太平之福而有備無患古之善經也爲此舉者其亦知此意也夫 
[上諭恭錄]  
　　十二月廿四五日奉上諭張煦奏知縣虧短交代請革職監追查抄等語山西暫革知縣郭肇金前在懷仁縣任内虧短正雜銀兩及米豆等項爲數甚鉅勒限嚴追迄未完繳實屬玩延郭肇金著卽革職監追由該撫提集經手丁書人等究明是侵是挪照例嚴辦該革員任所寓所資財卽著先行查抄其原籍家産並著直隷總督一併抄存備抵以重庫欵餘著照所議辦理該部知道欽此同日奉上諭巴克坦布奏左翼關稅一年期滿正額無虧盈餘未能足額一摺著户部核議具奏欽此同日奉上諭立山奏右翼關稅一年期滿正額無虧盈餘未能足額一摺著户部核議具奏欽此 
[日下紀聞]  
　　刑部福建司審訊盜犯一名河南司審訊盜犯二名擬於十二月二十日綁赴市曹梟首應備無圍車二輛盛置首級木籠經刑部於十八日票示各城指揮妥爲預備於十九日呈當月司員騐視二十日黎明赴部伺候○五營廿三汛目兵臘月餉銀及冬季恩賞銀兩經步軍統領衙門派員於十八日赴庫支領十九日五營叅遊都守等官齊集本營汛官廳令翦銀匠將銀翦碎督同字識書吏等查核錢糧册簿將各人應得之銀如數秤兌包裹旣畢公同騐封然後散給可謂愼之又愼矣○南營西珠市汛拘獲毆鬥拒捕之天津匪徒十七名十二月十八日解至步軍統領衙門沿途護解弁兵不下七十餘人隨而觀者如堵牆○南營西河沿汛拘獲搶擄史宅盜犯及史宅庖人郭某並知情銷贓人等共九名於十八日解交步軍統領衙門看管東珠東河兩汛弁兵一路護送極形嚴密○某甲糾約數人手持利刃赴馮某妓院内將衣物錢財搶擄一空嗣經馮某控告派捕指傳某甲到案越數日又將助刼之乙内丁三人訪緝到案於十八日帶城審訊當日移交刑部聽候掣司審訊○十九日午後正陽門大街有一少婦年約二十餘姿僅中人衣亦整潔獨立某鋪門前雙眉緊鎖似有所思有人見而詢之婦囁嚅言曰昨與隣人某甲出城遊逛回時過晚重門已閉遂在某店暫宿一宵今晨出外甲令我在此守候與之同歸何久待不至也問里居何處答以東四牌樓某巷係某旗某佐領下人因共勸其雇車先回夫以少婦而隨人出遊越宿始歸與詩所謂豈不夙夜畏行多露者其相去幾何 
 
 

Page 2

 
 
耶治家者可以鑒矣○信遠齋糖果鋪掌櫃孫某前因販賣白麫之天津人繫毁瓷器多件控經北城坊署派捕拘緝迄未弋獲孫某復於十二月十八日赴城訴稱坊署捕役李劉張三人勒索京蚨二百餘串及訊李劉張三役禀稱往來訪緝日久未獲應需茶飯資曾向孫某暫借京蚨十六串分用凈盡兩城憲大發雷霆飭令院皂等將李劉張三役各重責大板二百下枷號十日令將借欵如數償還聞者莫不頌城憲之嚴明 
[倒鋪續聞]  
　　宜昌城内協和永錢鋪於去冬倒閉該鋪主在漢口沙市分設字號少號虧空甚鉅沙市各號欲將該鋪主昆弟二人捆送江陵縣經人調處講折歸還始將二人釋放宜昌各號本懷好意欲將該鋪主尋回料理令其仍開錢鋪繼見其匿跡他方不得不經官追繳於是招商局太古洋行等均赴東湖備案東湖縣巳將該鋪管事張小麟拘交典史看守尙有一衣莊亦被地方官封閉現聞張已經人保出籌還欠欵 
[秦鏡高懸]  
　　宜昌府屬羊溪有王姓者其子素無賴在外被匪人誘賭盡喪其貲並將上下衣服剥盡尙不足數乃書欠據以授之迨回家索欠者踵至其子羞憤難堪服毒自盡王欲令媳誣以姦殺本夫其媳不從王逼脅不已媳遂自刎經人急救得不死後又架詞投枝江縣控告經縣尊騐明實係服毒身死又將死者之子喚近案前問汝家有仇否素有來往否其子答言無父與母極敦睦縣尊已知其誣又得紳士公禀於是曲直昭然飭王姓將屍自行殮埋具結了案 
[寗波火警]  
　　去臘二十八日下午寧波城内又新街乾大布莊後屋忽然火起幸本街本龍近在咫尺聞警馳往得卽澆滅僅焚去廚屋一椽 
[海盜成禽]  
　　寗波定海圑練公所近在洋面拿獲海盜十八名新正初七日解送寗海關道署由道憲發交鄞縣釘鐐收禁尙未錄取口供也 
[吳山嬉春記]  
　　杭州來信云元旦黎明巡撫崧振帥率同文武員弁趨詣萬壽宫排班行朝賀禮三跪九叩肅然秩然如瞻天威於咫尺焉辰正藩司劉方伯臬司黄廉訪曁現任候補各員齊赴撫署堂叅並賀新禧是日凍雪初晴微陽乍放桃符齊換淑氣聿新午刻振帥復排列全副儀仗由東轅門呼殿至各署答賀○客臘二十八日薄暮時大雪漫空徹夜不息幸天氣較暖旋下旋融然鴛瓦鱗鱗亦已厚至尺許途泥滑澾立足難牢各鋪之收算帳銀者艱苦萬狀惟長生庫頗爲熱閙除夕五鼓或典或贖猶見擁擠不開也○新正以來雨多晴少時而風聲振鐸時而雨點敲櫺時而雪影警寒時而微陽送暖一日夜間氣候不齊若此吳山游客大都裹足不前小本營生者每恨天公之不做美云 
[蘇城火警]  
　　初一夜三鼓後蘇州葑門内紅板橋堍某烟館失火各叚水龍如飛往救馬卒亦赴各衙門報警是處逼近織造署蘇州府魁太守聞警之餘立卽率同長元吳三首縣到塲彈壓時總捕總巡以及各叚委員早已齊集火塲督勇施救幸天氣和煦微風不動得以漸漸救熄各官始鳴騶而返是役也計焚去烟館平屋二間左鄰某整容鋪樓房兩幢此外未遭殃及然受驚已不淺矣 
[連害二命]  
　　劉某者向爲某署書辦劣跡昭彰無惡不作前年曾因聚賭害人致犯衆怒扭住髮辫送往吳縣署杖責枷號原冀其改過自新而劉仍怙惡不悛在姑蘇麒麟巷某姓祠堂中呼朋引類大開賭塲藉以抽頭漁利見有囊資充牣者則改設黄局黄局者騙局也有東省販珠寳客人某姓身挾千金至蘇辦貨與賭數日盡喪其資無面見江東父老遂以阿芙蓉三錢畢命於客寓中又有某錢鋪學徒盜得洋銀五百元作孤注之一擲滿擬得勝便將原物歸還已亦得分餘利豈料賭博兩日悉數輸罄旣不敢到店又不敢歸家遂投胥江與伍大夫爲侣噫慘矣劉某之肉其足食乎 
[梟匪横行]  
　　劉金亭者向在某營當哨官嗣以宦海茫茫厠身不易又在吳江縣當護勇其爲人也叱咤風雲力能伏虎緑林中人畏之無敢攖其鋒者吳江一帶盜案經劉破獲者居多去臘十九日縣尊命其帶同差役二名雇坐扁舟往盛澤催糧駛至該鎭水栅時已昏黄令舟子高呼開栅見栅旁汨有鎗船四艘喝問何人舟子答以吳江署内劉大老爺鎗船上復問曰莫非劉金亭乎答曰然忽聞衆人聚語曰仇人至矣可速開鎗時劉正坐船頭聞此語急退入艙中欲取器械抵禦驀聞轟聲大作不及避讓鎗珠竟中下體自臀後穿出立時倒斃該匪等又將船擄去二差苦求再四得以免遭毒手磨折一宵始得與舟子一併釋歸縣尊聞之立卽帶同通班差役乘坐官舫隨帶砲船二艘駛往勘騐詎料該匪等竟將官舫圍住鎭上賭塲林立並不斂手始知若輩卽開設賭塲之梟匪也縣尊大驚暗地飭差赴蘇報信蒙上憲立飭水師營官數員帶領砲船數艘駛往二十三日始將縣尊救出重圍回至吳江赶卽備文申詳現聞縣尊親自到省謁見上憲面禀一切未知若何辦理梟匪之横行如此若不早爲擒治貽害地方眞有不堪設想者 
[襄水春濤]  
　　元旦黎明地方文武各官朝服朝冠齊集東寺俄而道憲李觀察鳴騶戾止遂向萬歲牌行三跪九叩禮復赴長街湖南會館圑拜冠裳蹌濟揖讓雍容小憇片時相率回衙飛輿賀年○地方印委各官每乘新年封印時晉省恭賀各大憲新禧藉聨上下之情無湖縣王明府署和州周直刺俱於初六日乘坐招商輪船晉省○客臘連番大雪至黄羊祀灶之晨紅日一輪晴空高照小本經紀者無不笑逐顔開廿八日天公又作玉戲除夕始止元日晨起蔚藍天色與波光相掩映初二三等日半陰半晴初四日纎雲四卷麗日映窓嬉春士女約伴呼羣向紫陌紅郊一賞早春風景青衫紅袖點綴湖山頗覺引人入勝也○江口雨耕山前貧民結茅而居密若魚鱗排如雁翅有某姓婦於初六日被隣婦邀去作葉子戲以遣永畫留十三齡女郎守門日過花梢女腹中轆轆自赴廚下作炊不虞火星墮落灶外延及積薪破壁穿窓勢欲衝霄幸隣人驚覺大聲呼救衆人喘汙奔集抱甕而出一面七手八脚將屋拉倒始免蔓延○江北泥汊關乃蕪湖鈔關外五口之一也該關稅務委員孟松雲少尹奉大憲咨調赴皖北所遺之差由道憲詳委候補巡檢馮楚卿少尹接辦又青弋關委員亦屆差滿詳委州判楊樹堂别駕接辦約俟元宵節後奉到回批卽可策馬腹新矣○江口勝鳳梨園去冬重張旂鼓於是梨園子弟落拓江湖者把臂偕來於元旦登塲開演而挾藝遨遊者仍絡繹不絶小旦則有金鑲玉柴金鳳老生則有小月樓楊文玉丑脚則有開口跳小四子金玉丑檀板一聲觀者雲集後至者幾無片席地而新開之大觀園遂無人過問滄海桑田尙多遷變奚論徵歌選舞哉○鈔關查船委員瓜期已屆道憲詳委典史陰聿修少尉曾持齋少尹合辦大約落燈風裏便可奉到回批矣 
[嚴訊會匪]  
　　客臘廿六日午後二點鐘上元縣陶仲彝大令江寗縣藍雲峯大令各帶幹差刑具齊集江寗府署隨同李小軒太尊升坐花廳由府獄提出新解到會匪數名當堂鞫問頭門以内卽有兵役看守不准閒人擅入本署書吏往來必報名而後進至日暮訊畢退堂所訊供辭無從探悉傳聞係安清道友綽號三太爺者業經供認不諱一俟定案卽行正法或又云日前奇兵左營馬君鴻利右營鄒君理堂所解犯人來省卽此案也 
[鳩兹市景]  
　　去年蕪湖各項生涯以錢業爲最勝太莊如同泰同和等每家皆獲七八千金次則綢縀布疋亦皆有贏無絀土業則盈虛不一蓋滬上去秋洋藥日日飛漲先有囤貨者至期皆獲厚利臨時販運者已覺平平且有虧折惟西土頗能獲利緣豐碭一帶去年收成歉薄價值騰貴皖北收成豐稔價又貶損販至蕪湖居然利市三倍此外洋廣京貨雜貨查較十七年進口總册數目有增無减其爲暢旺可知本口運出 
 
 

Page 3

 
 
之米糧荳麥　商俱有利可沾綜覽大局可謂年勝一年今歲秋成可期大有市面更方興未艾此誠操奇計贏者所當歡欣鼓舞也 
[桃渡晴波]  
　　正月初一日爲署巡道謝子受觀察誕辰是日五鼓至萬壽宫隨班行慶賀禮天色大明赴督轅叩賀新禧並往各同寅處投刺賀年及鳴騶回署日已加午屬員祝嘏者紛至沓來觀察一一接見略無倦態晚間復與幕賓觥籌交錯逸興遄飛至魚更三躍始盡歡而散○日本博士安達操一去冬寄迹白門一試其技觀者雲集嗣在藩署巡道署獻技數次各當道均擊節嘆賞謂可於此中獨樹一幟新年移寓東牌樓欲假公所地方登塲開演時值新春遊人如蟻獲利當可倍蓰來寓定約者户外之履恒滿然語言不通不得不借重舌人有操北音者爲之主持一切不獲與都人士面談亦一憾事也○賭棍孫惠然去年六月間被繫於江寧縣署旋有某紳爲之保釋此已迭紀報章去冬孫又來寗因案爲保甲總局馬漢卿觀察所獲升堂訊供罰令跪練將平日局騙之事和盤托出觀察發交上元縣照例懲辦署縣令陶仲彝明府喝笞數十板暫收外禁聽候詳辦適有某善堂董事因冬賑不敷鴻雁嗷嗷目不忍覩具禀請撥閒欵千餘金以拯災黎明府計無所出商諸馬觀察罰孫捐洋一千元贖罪否則照賭棍例從重懲責孫當堂遵諭勒限交洋已知照善堂到期具領矣一俟罰款繳清卽可開釋 
[巡員查賭]  
　　臘鼓聲殘屠蘇釀熟好牧猪奴戲者羣以爲新年轉瞬可以暢所欲爲金陵保甲委員每夜巡街至漏下三商猶聞呼盧喝雉聲直達户外適去臘底竊案疉出委員恐宵小混跡其中密囑勇丁從嚴拿辦廿四夜三方巷某姓邀人賭牌九微露風聲分叚委員率領多人破扉直入與賭者爭先逃遁有二人因收拾賭貲舉步稍遲遂被拘獲扭至街心委員略詰數語餉以竹笋二百片並欲帶回局中敬以獨桌酒二人叩首哀求始叱之使去是夜被獲懲責者約有五六處法令森嚴此風或可稍戢夫 
[皖試記事]  
　　安徽學憲吳肅堂文宗去臘由皖北試竣回轅考試太平府至黄羊祀灶日告竣蕪湖獲售諸君得意歸來咸謂塲規異常嚴肅文宗終日危坐大堂頭二牌各卷皆親自評閱棄取嚴明榜發士論翕然至提調官仍委前攝府篆之丁慰農别駕辦理因楊春泉太守臘月初四日始行下車閱城放告庶務紛如未暇躬親試事考試蕪繁二縣文童正塲時有何姓考童被衆人譁噪指爲冐籍謂其祖若父俱在蕪湖關充當書吏卯册的註紹興籍貫前此縣考取列前十名已嘖有煩言今復貿然嘗試能不鳴鼓攻之文宗命提調官核辦後聞該童並未與考文宗俟新正開印後當擇吉起馬赴寧國考試嗣聞已定於二月初二日起程云 
[金陵官報]  
　　十二月二十七日藩臺瑞總理兩江營務處候補道曾首府李兩縣陶藍均見知府羅章禀知由句浦六散放賑撫回知縣查有銑蘇州回安徽巡檢黄萬增禀辭二十八日辦人通督銷局候補道張錦瑞禀辭赴差辦五河鹽厘總局候補道王廷訓禀知今日銷同文館差候補道楊兆鋆禀知今日接辦同文館差知府勞元弼禀知由徐州督收蝻子回直隷州謝陶禀知由淮海杳勘蝻子回知縣羅先覺禀知由如皋縣算清交代回鹽大使方期奉示考試巡檢戴慶昇奉示繕寫履歴二十九日請補江西袁州協副將李榮發叩謝奉請補飭知總兵陳能伸禀知交卸署淮左營叅將事回通判羅允猷禀知由泰州公幹回鹽大使方期禀辭回揚主簿蕭澤春禀知奉軍械所委收發差補昨日辦軍械所候補道魏禀知封庫正月元日文武各官俱禀賀候補道魯戈二位叩謝知府羅章稟知下關騐收蝗蝻撤局正任沛縣馬六合撫卹回知縣邵承灝鹽城公幹回初二日辦五河鹽厘總局候補道王廷訓見辭副將廖德旺赴松江見提臺並赴蘇州措資署安東縣李前泮赴蘇州分省知縣何存誦禀知隨李新燕赴蘇州聽候差遣宿州守備吳天祥赴任初三日辦江西督銷候補道程儀洛見辭江西知縣陳永康見辭總兵李運春禀知接代督標水師營轅下隨員袁長有禀辭赴蘇守備丁魁榜辭赴蘇州浦口都司朱寳忠禀到卽辭初四日統領留防太湖水師全軍提督李新燕見辭提中協李全彪裕溪營叅將王鴻年帶老湘後營譚桂林又前營鄒大順總兵陳能伸蕪湖營游擊彭源洽各位均見初五日沿江緝私候補道楊鍾琛到見府經孫傳恩銷軍械所收發差並赴江蘇河運差主簿彭澤春禀知到軍械所收發差探聞新任江南鹽巡道胡家楨有初八日由湯起程來寗於初十日仍在中正街賑捐局接篆之信 
[米市已開]  
　　客臘廣帮商人在蕪湖購米者十分踴躍至除夕始經輟市其時河下米船礱坊積貨實已羅掘一空貧户持洋蚨往糴署有十叩柴扉九不開之勢幸元旦走恩關米船連檣而至約有二百餘艘來源擠塞粤商遂於初四日開市照常收買惟米價又漲二三分上熟米每石售銀一兩九錢三四中等者一兩八錢下等者一兩七錢左右云 
[邑侯宴客]  
　　上海縣黄大令前夜在花廳盛設酒筵請提右營傅叅戎城汛李千戎學師宣廣文水利廳鄢少尹捕廳陸二尹飲讌爲樂水陸紛陳觥籌交錯至魚更初躍盡歡而散 
[催租計拙]  
　　滬城小南門外南倉街有某甲房屋數間租與某乙居住乙將餘屋二三間轉租與某丙開設鐵店去冬丙欠乙房金二千數百文屢索不償乙無計可施遂於前日將門窓什物搬運一空欲使夜間不得閉户高臥丙不能阻由是室中空空洞洞不異荒山占廟祗以夜冷風凄難安枕簟遂於門前懸挂竹簾聊以遮蔽而乙餘恨未消乘無人時以火油潑在披水板及竹簾上取火燃之光焰熊熊左右鄰聞聲出視大聲呼救内亦倉皇馳出竭力救熄夫房客欠租自有催逋之法乙之所爲眞成笨伯矣無怪鄰人之嘖有煩言也 
[投案候訊]  
　　德聚隆桂圓店主黄增福控公泰興糖行主劉永順劉阿侯索欠行凶毆傷頭額去臘經黄大令騐訊著自行醫治候提劉等到案訊究已列前報兹悉此案正由原差往提而劉永順已自行投案該差禀明大令飭令傳同原告到案覆訊 
[救鬥被刺]  
　　江北人林耀彩寄居英租界以拾荒爲業與陳阿四有洽比之誼前日午後林忽指陳偷竊破布效劉四之駡人陳大怒曰爾豈兩目青盲耶青天白日何得誣良爲竊林不肯稍讓兩人遂扭作一圑隣人王阿金聞聲出視爲之解勸適林手持利刃趁勢一揮致傷王右手大指王痛極呼救其母王俞氏匍匐而出急欲將子拖回林尙持刀亂舞又傷該氏右肋旁人代抱不平將林扭至捕房轉解公堂蔡太守訊取供詞飭將王俞氏先送仁濟醫院療治王阿金受傷稍輕與林耀彩一併移送上海縣訊辦黄大令於晚間升堂研訊該差將兇刀呈案王供稱係金陵人向開茶館所居之處與林家相離五六間門面林與陳因竊物起釁互相毆打小的上前解勸致被戳傷手指母親來救亦被刺傷已蒙蔡大老爺飭送醫院療治小的與林轉送憲案求恩騐究林供稱係通州人現拾荒度日與陳同居陳行竊小的之物向伊查問不料陳糾集王等前來尋釁適小的在地上切菜伊等不問情由將小的按倒在地小的倉卒不知爲計用刀攔阻帶傷王阿金母子實出無心如伊等傷重而斃小的願甘抵罪大令騐得王阿金所受之傷尙無大碍著往醫院侍奉王俞氏林耀彩暫行收所俟該氏傷痊再行覆訊兇刀存庫 
[英界公堂瑣案]  
　　包探沈金隆禀開押鋪之江金齋報失衣服四件疑係相士戴漢廷所竊查無贓訨解案請訊江稱初七日見壁穿一洞可容人出入失去衣服四件疑係間壁相面先生戴漢廷所竊報捕拘案戴供前住押鋪間壁己於初二日遷移蔡太守以江疑無憑飭將戴開釋○華捕禀江北人張柳惠頭戴女兜身穿女單布馬甲女布棉襖在荒地中打花鼓拘案請訊張供係江北人時值新年扮打花鼓沿街求乞蔡太守著張將女衣脫下飭值日差驅逐出境○華捕禀張金和擺二十一門小賭攤起出賭具送案張供係本地人小本營生以菓物爲彩摇骰作輸贏蔡太守判張管押七日賭具銷毁○華捕禀趙子仁前因策馬飛奔判罰洋二元如今又蹈前轍是以拘案趙供馬行略快並不犯法蔡太 
 
 

Page 4

 
 
守謂趙並無正事策馬飛奔恐有碰撞之虞一再違犯殊屬不應判罰洋五元撥充西醫院經費○包探顧阿六禀揚州人李文寳竊取西國墳山鐵欄杆被管墳人顧才寳拘獲前竊之贓已被變賣無從吊取顧稱看守西墳前有匯豐銀行西人墳上鐵欄杆失去賠銀六十兩竊取之人將鐵欄敲碎照廢鐵變賣祗值錢百文昨夜又來行竊得以拘獲李供係揚州人向拖東洋車昨在西墳拾取鐵欄顧又稱李扒進圍墻行竊不得謂之拾取佩副領事謂盜竊墳墓物件中國定例甚重請爲照辦蔡太守判李笞二百板管押二月期滿遞籍贓交顧領○曹維明訴稱前夜八點鐘突被四五人奪洋五元中有王金桂言須認明面貌遂報由包探將王拘案包探顧阿六禀王金桂不認奪洋據言住在剃頭店中昨夜七點鐘回去又問剃頭店主言金桂擔擱伊處十一點鐘時回去情節不符王供並未奪洋平空被誣包探又禀王向不安分蔡太守問曹有無别故答稱並無别故且與王素不相識太守謂王旣奪爾洋反囑爾認面貌此理之不可信者飭將王交保聽候細查究辦○胡陳氏訴稱係松江人丈夫在籍耕種不能顧家小婦人遂至滬上花烟館爲娼與嚴杏元相識時來索錢昨又糾人來索洋十元將銀飾質洋一元半給之尙不遂意是以報捕嚴供與該氏姘識已閱數年現伊爲娼往索衣服蔡太守以男女均屬無恥均應懲辦嚴叩頭乞恕太守飭令開釋胡陳氏旣有丈夫著卽返里如仍在滬上爲娼定千重辦○包探唐寳榮江阿三禀徐子雲行竊路人銀表一枚拘獲人贓失主未到徐供竊取路人之表無從交還蔡太守判徐管押二十八日表存捕房待失主認領○中西捕解送爭做小工打架之一于人請訊顧阿狗供係本邑人雇張和尙龔阿土等三十人至浦東做小工忽有江北小工王阿二楊阿福等五六十人前來爭奪遂致打架張龔所供與顧阿狗相同王楊同供係江北人顧先雇小的等做又雇本地人故與理論現在不敢與較顧稱並未先雇江北人蔡太守謂爾等做工人應聽主顧呼喚豈容爭奪姑念爲謀食起見格外從寛飭將王楊交保不得再擾釁端○費古園訴稱常失木料在江北人杜忠海施道時二家搜出原贓報捕拘案木已雇車裝載尙未來案杜供認拾木二根施供木係自已買來有記識可認蔡太守謂費旣控杜施行竊何不將木交案以便察騐判將杜管押十四日施交保○妓女包蘭卿訴稱被嫖客應桂生騙去金鐲金戒指值洋三百七十元報知巡捕拘應送案佩副領事謂此案應由貴分府過堂發落蔡太守然之命兩造暫退候示 
[法界捕房瑣案]  
　　新正初六晚德善里居人唐阿三糾人賭博經三道頭華捕張湘寳拿獲十一人解請葛同轉研訊同轉以唐屢次聚賭怙惡不悛判押候笞責一百板枷號一月餘犯皆罰鍰開釋此已詳載報章矣昨爲發落之期遲至下午二點鐘時同轉始蒞捕房旣升座飭某包探提唐覆訊唐妻秦氏泥首案下籲稱丈夫素來矩步規行求恩免辦同轉謂爾何不早些來求唐供稱是晚小的迎接財神因邀同業散福旣醉旣飽有假寐者有枯坐者中有四人偶動賭興是以相約挖花並非聚賭抽頭惟是藉以遣興謂爾是手藝中人理應早起作事爲何通夜賭錢唐一再叩頭求全顔面同轉乃改爲罰繳洋銀十二元著具改過切結存案○日前捕房庖丁朱雙喜訴稱火夫阿德因事覊身雇曹金才庖代豈知曹竟乘間竊去衣服錢文洋銀等物求卽比追葛同轉准之昨日包探王榮培禀稱曹所竊馬褂已向松興押店吊出松興夥翁明正投案求追押本洋銀二元五角同轉飭提曹訊鞫曹供稱小的有洋銀一元八角已還阿德請大老爺查問可也同轉喝令笞責六十板令王探帶往小東門外捕房與阿德面質若果已收洋銀一元八角卽著交付松興夥以償押本否則飭朱折償一半○前報紀太古洋行管碼頭洋人白地埃控小工江增榮竊取棉花葛同轉判令將江管押一禮拜昨日飭提江至案謂爾旣富小工儘宜自食其力爲何竊取棉花江供稱小的實在地上拾取些微塞諸鞋内不敢行竊求賜宏恩同轉謂洋人控稱爾割破裝花之袋何謂拾諸地上供稱小的身畔並未帶刀豈能以指甲割袋耶同轉聞供卽令從寛開裼○四十三號華捕禀稱甲乙兩東洋車夫不服稽查行兇肆擊經某包探拘到車主席阿四及甲卽施亭華乙卽陸坤榮請爲訊辦葛問轉判令笞責荷枷此亦已登前報昨日飭復提案覆訊之下席供稱華捕控行兇之車夫所拉者係二千五百四十號東洋車此車確是小的所置賃與白大橋畔民人施春江轉賃與亭華亭華供稱是車由小的向春江賃得車上祗釘英工部局照會今正初一日起由某輪船主包定由小的與陸一推一挽以期飛行迅疾豈至初五日船主卽給資辭却乃於下半日租與虹口人李阿郎李與華捕口角小的實不得知包探王榮培禀稱施陸二人拘案時四十三號華捕稱行兇者並非此二人想有錯悮同轉謂席等曰爾若能將李送交本公廨當可免懲陸供稱小的與李住處　距非遥現求大老爺著春江送交當無不可同轉飭將三人一併還押候李到案訊明核奪○去年十月初六日同源銀爐夥陳清陵阿桂訴稱失去金牌三十枚嗣經某包探拿獲竊賊王德金追出原贓葛同轉判令枷號三月期滿再笞責四百板現在枷期將滿解案發落同轉著照原斷笞此押候解送公堂備文送縣請黄大老爺遞回湖北原籍請該管地方官嚴加約束○去年十月初七日英讞員蔡二源太守移送專覊各洋行雜物之陳阿金請辦葛同轉判令枷號三月昨日提案申斥數言卽行開枷釋去 
[行道有福]  
　　李館協振所昨承無名氏善士求添福增壽合家清吉以九八元一百六十兩助振去歲各省被災甚廣當此青黄不接之時待哺嗷嗷其勢不容稍緩今承大善士慨擲朱提溝壑餘生孰不焚香頭禮頌無量功德哉民之所好天必從之福備箕疇壽登耄耋享天倫之樂極人世之榮固在意計中書此以當左劵何如 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粤東官報]  
　　藩憲牌示花縣知縣缺以軍功候補縣何壽慶詳補羅定州州判缺以候補州判劉步瀛詳補高州府經歴缺以海防候補府經歴庾祖培詳補英德縣缺委卽用縣馬如衡署理長寗縣缺委准補陸豐縣劉祖祺署理陵水縣缺委候補縣楊自明署理興寧縣缺以簡用縣常世琯詳補石城縣缺以補用縣蔡光岱詳補陸豐縣典史缺委候補巡檢張鳳墀署理 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年十二月二十四日二十五日京報全錄]  
　　宫門抄○諭旨八道錄前○分選單○護晉撫胡奏查明各屬交代案内並無徵存未解銀兩摺○又奏籌辦賑撫情形片○又奏請將减議知縣原叅處分片○又奏知州經徵錢糧出力異常請給奬勵片○又奏請飭副都統遵例不得干預地方公事片○順天府奏請恩賞米石片○十二月二十四日○禮王等謝賞綢縀恩○莊王松溎文秀各假滿請安○徐樹銘薛允升等同鄉官謝恩○安徽道袁昶謝恩○松森請假五日○絪貝勒請假十日○齡公英俊各續假十日○廂藍漢奏派備查壇廟派出麟中堂恩佑彭壽文瑞○召見軍機貴恒裕德袁昶○十二月二十五日○禮王等謝賞福壽字恩○倫貝子假滿請安○恩佑等謝署備查壇廟恩○額中堂續假二十日○椿壽請假十日○明桂請假五日○侍衞處奏派東黄寺聽經派出海年豫隨○兵部奏派更換值年派出瀅貝勒恩燾崇禮祥普大額駙奕功希朗阿景善○提督衙門奏拿獲盜犯姜五等六名又拿獲設立鍋伙聚衆匪犯鐵䏩膊胡四等十八名又拿獲匪犯苗長青等二名又交拿人犯話把常卽常壽一名均請交刑部○召見軍機敬信準良慶福皇上明日用膳辦事後至南海皇太后前請安畢還宫○光緒十八年十二月分選單小京官國子監博士黄晉銘福建舉知縣廣東海康陳祥燕浙江甲府經直隷永平錢蔭楠四川監巡檢江西義寗李炳琳直隷供事典史貴州茘波楊昀山西監陜西扶風郭漢河南監河南靈寳侯煥祖順天供事○○護理山西巡撫布政使臣胡聘之跪奏爲查明各屬交代案内並無徵存未解銀兩循例繕單奏聞仰祈聖鑒事竊查前准部咨各省交代冊報徵存未解銀兩如逾二叅日久未據提解報部卽由户部奏叅將結報之員革職並令分别已未完結半年彙奏一次等因歴經遵辦在案兹自光緒十八年正月初一日起至閏六月底止各屬已結交代共七十四案除夏縣知縣穆長椿寗化廳巡檢金培二案有虧短銀兩榖豆業經叅追其餘均無徵存未解銀兩據署布政使張汝梅造册詳請具奏前來臣覆核無異除清册咨部外理合開繕清單恭摺具陳伏乞皇上聖鑒謹奏奉硃批户部知道單併發欽此○○胡聘之片再本年夏初歸綏道屬各廳被旱成災派員設局賑撫並汾州平陽霍州所屬二麥歉收分别借榖緩徵各情形均經先後陳奏嗣於閏六月間霪雨兼旬太原等屬被水成災工賑需欵甚鉅復經臣奏明大概情形並請援照順直章程就地開辦賑捐藉資分撥在案兹於八月以後復據大同等屬陸續禀報秋禾被災等情前來統計先後具報太原府屬之陽曲太原文水興縣祁縣徐溝榆次平陽府屬之臨汾襄陵浮山曲沃太平汾西潞安府屬之長子汾州府屬之汾陽平遥介休石樓大同府屬之大同應州山陰懷仁寗武府屬之寗武神池偏關五寨朔平府屬之右玉朔州左雲浦州府屬之榮河猗氏忻州併屬之定襄靜樂平定州屬之壽陽盂縣代州併屬之五台崞縣繁峙霍州併屬之趙城絳州併屬之絳縣稷山河津隰州併屬之大寗蒲縣保德州併屬之河曲以及歸綏道屬之歸化托克托城清水河和林格爾薩拉齊豐鎭寗遠等共五十餘廳州縣或被水淹或被霜雹秋禾被災輕重不等當飭該管道府直隷州親詣督勘並委員確查受災情形以北路大朔等屬口外各廰爲最重小民流離困苦慘不忍言冬春賑撫亟須籌備無如省北地瘠民少户鮮蓋藏陜直毗連各處又皆山路崎嶇不通賑運惟甘肅寧夏一帶爲古河套土地饒沃産糧最夥可由黄河駁運薩包藉資挹注而奸商大猾興販囤積每遇歲歉糧缺益復擡價居奇必須平日籌積鉅欵官爲收買于包頭河口等處建立倉廠廣爲儲積遇有災荒不特就地易於賑糶抑且沿河下駛可以分運太汾直達浦絳乃爲晉省備荒之上策刻值救災不遑何能辦此然欲採購賑米舍此更無來源現經飭司籌借銀十萬兩委員前赴寧夏設法購買俟來歲開河駛運以備接濟春撫之需至今年冬賑已經飭屬先儘常平社義等倉榖石查明極次貧民分别核實散放其儲榖無多及動用無存者卽於鄰封就近借撥如再不敷只可將徵存未糶之裁兵節省米豆等項暫准禀請借動撥充賑糧一面酌發賑銀俾令易錢並放當此饑寒交迫災民待賑孔殷臣仰體皇仁但可設法拯救實未敢過拘成例將來賑務完竣仍擬援案籲懇天恩准將用過各項銀米核實彙總開單奏報免造細册以歸簡易除被災各屬應行蠲緩錢糧現飭赶緊查造俟册報到齊日行奏懇恩施並咨部查照外所有晉省各屬秋禾續報成災現在籌辦賑撫緣由理合附片具陳伏乞聖鑒謹奏奉硃批户部知道欽此○○胡聘之片再前任臨縣知縣胡鑑斗徵收該縣光緒十七年分地丁正耗等銀未完四分七厘經臣遵章於奏銷前先行開單奏叅並於奏銷案内彙叅各在案兹據署布政使張涒梅詳稱查該縣未完光緒十七年分前項丁耗於十八年六月初九日續據徵解銀一萬一百三十一兩四錢二分九厘應歸入十八年秋撥册内造報現計未完分數僅止四厘例得减議等情請奏前來臣覆核無異合無仰懇天恩俯准將前任臨縣知縣胡鑑斗原叅未完錢糧處分勅部照例减議以昭激勸除咨部查核外理合附片具陳伏乞聖鑒謹奏奉硃批該部議奏欽此○○胡聘之片再在任候補知府遼州直隷州知州李羲銘經徵光緒十二十三十四十五十六十七等六年錢糧數在一萬兩以上均係一手經徵各於每年奏銷前全完並無蒂欠亦無因災蠲緩情事據署布政使張汝梅查明詳請具奏從優給奬前來臣查例載一官經徵分數錢糧能每年於奏銷前全完應於照常議叙之外量加優敘如數在三百兩至二萬兩以上係直省各州縣一官經徵三年於奏銷前全完者卽准其加一級又直省州縣官經徵本年錢糧全完經該督撫以催科勤奮奏請給予虛銜頂戴奉旨允准者卽欽遵辦理各等語今在任候補知府遼州直隷州知州李羲銘變徵該州光緒十二年起至十七年止六年錢糧數在一萬兩以上每年奏銷之前均能掃數全完毫無蒂欠洵屬催科勤奮核與優奬之例相符合無仰懇天恩俯准將在任候補知府遼州直隷州知州李羲銘照例給予加二級並賞加三品升銜以示鼓勵而昭激勸出自逾格鴻施除咨部查照外謹附片陳請伏乞聖鑒訓示謹奏奉硃批著照所請該部知道欽此○○胡聘之片再各處副都統例不干預地方公事而歸化等廳向有交涉事件儼然盡居管轄遇有商民事務該副都統未免干預從前各廳除蒙民交涉命盜重案例有土默特蒙員會審其餘悉歸廳員自理近則尋常細故一經在廳涉訟蒙古卽赴副都統衙門具呈該衙門不論事之大小卽行派員會審該蒙員等不問曲直偏徇恣意營私惟利自視種種情弊曾經前撫臣張之洞於覆陳口外各廳編查户籍摺内縷晣奏聞在案嗣准改設廳制凡蒙民交涉事務均照向章歸廳員管理其一切緝捕詞訟等事並由歸綏道隨時督飭以專責成然而攙趑之弊仍不能免本年夏間各廰荒旱土蒙惡棍乘隙肆刼竟有叅領章京等官串通主使搶奪商民駝隻糧艘等案雖經嚴飭究辦而該廳員等投鼠忌器或設法消弭或日久懸擕小民含寃負屈無可申訴怨憤所積恐致釀成事端如朝陽之變可爲寒心臣與司道等日切隱憂思欲愼選賢能力圖整頓無如各廳積弊已深牽制太　凡持正秉公廉潔自愛者率皆視爲畏途此次張心泰以懲一土棍遽至被劾落職以後廳員尙孰敢認眞整理勢必蒙員日益恣横刁徒罔知懲懼而地方不可爲矣臣雖褊淺斷不至因奎英單銜劾一廳員遽存意見惟此端一開於吏治消長民生休戚關繫甚重不得不據實瀝陳可否請旨飭下該副都統以後遇有蒙民交涉事件非命盜重案應廳員自理者不得率行派員會審如果廳員審斷不公任意酷虐卽咨由巡撫臣查明叅辦以一事權而符體例之處恭候聖裁臣爲地方大局起見謹附片具陳伏乞皇上聖鑒謹奏奉硃批另有旨欽此○○順天府片再廣安門外之普濟堂功德林年例均於十月十五日起開設煖廠收養貧民煮粥散食至來年清明後止每屆由臣衙門奏請賞撥該兩廠粟米八百石在案本年飢民較多提前於九月二十四日開廠恩賞之米石除已煮用計所存至來年清明實有不敷據各該委員禀請奏懇加賞粥米前來臣等查該兩廠旣經提前開辦需米較多自係實情惟有仰懇天恩俯准於年例米石外加賞普濟堂功德林粟米各三百石以資煮放而救貧民理合附片具陳伏乞聖鑒謹奏奉旨已錄 
 
