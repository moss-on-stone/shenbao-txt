# 1909 - 327 - 4913229

 

Page 1

 
 
   
 
 

Page 2

 
 
[上諭]  
　　監國攝政王鈐章十月十七日内閣奉 
　　上諭雲南按察使着秦樹聲補授欽此 
　　上諭雲南昭通府知府員缺著聶寳琛補授欽此軍機大臣署名奕劻世續鹿傳霖那桐戴鴻慈 
　　宫門抄十月十七日召見軍機余誠格 
[交旨]  
　　十月十三日軍機大臣欽奉 
　　諭旨理藩部奏查明敖漢札薩克郡王出缺無嗣亦無親兄弟應行遴選承襲聲明例案請旨辦理一摺著依議欽此 
論說 
[論實行憲政之必要（選）]  
　　今之談憲政者。僉曰救中國莫憲政若。審是。則採取最完備之憲法而仿行之斯爲最完備。之憲政國矣。雖然。法也而非政也。法可救中國。而政不可以救中國。是謂徒有其法而無其政。使專恃其法之完備。固無與於國之存亡民之休戚也。何則。吾國自庚子之役以來。朝野上下。毅然求所以興學者。十年於兹矣。是吾國憲政之前途。其從事最早者莫學務若。試平心論之。此十年所經之營之之學務。果信其有明效大驗彰然在人耳目間者乎。蓋不多得也。由此推之。使九年預備之詔。頒布之於十年之前。則今日不居然爲實行立憲之中國耶。使今日而即爲實行立憲之中國。又與未經立憲之中國果相去幾何耶。今何如時乎。距實行立憲祇七年矣。吾不敢臆測此七年中。規定之憲政。預備至如何之程度。若以庚子之後所興之學務例之。未遽信其立憲之爲絕塵也。學務非憲政之一端哉。而學務。如此。 
　　或有爲之解者曰。學務之萌芽。雖發起於十年之前。祗以前此非預備立憲之時期。故二十二行省之學務。其振興與否。一視各封疆大臣之意旨以爲作輟。故有進一人而興。退一人而廢者。亦有此一省　異。彼一省猶廢者。今旣列之爲豫備之要政。則成爲普通繼續之事業。惟繼續故不以一人之意旨而興一人之意旨而廢。惟普通則亦决不令彼一省雖已興 
 
 
 

Page 3

 
 
此一省而猶廢矣。審是。則又預備時期與非預備時期之關繫也。雖然吾未見其相去之甚遠矣。其進步之遲速雖不可知。而卽其可見者以大量。觀察法推測之。抑豈有以異乎。因是以譚。則所謂預備之要政者。卽形諸公牘奏章。有若按圖索驥。不差銖累者然。保無有上以是求。而下姑以是應之者乎。吾滋爲之懼矣。 
　　然則欲實行憲政必如何而後可。曰有實行憲政之知識。猶貴有實行憲政之能力。有實行憲政之能力。猶貴有實行憲政之道德也。夫憲政之必要。在乎議會。議會之必要在乎議員。固已。而當此議會開幕之始。遽欲以四萬萬人生死存亡之樞紐。責之於千七百餘人之議員。微論勢有所不行。力有所不及。卽此千七百餘人者。皆四民中之優秀。負有過人之心思才力。果足當全體國民之代表。而勢力薄弱。不足以資抵抗。其難一也。即無所用其抵抗。各地方行政長官。皆能尊重公權。虚心採納。且復多方提挈。和衷共濟以期達於完全預備之目的。而財政困難。左支右絀。不足以資挹注。其難二也。雖然吾猶不敢遽語於財政之盈虚。而即此少數之行政長官。少數之議會議員論之。果皆翕然有當於人心者乎吾固不敢以不肖之心待人。而妄加以評論。即以行政長官之觀念。視行政之長官。即以議會議員之。觀念。視議會之議員。又果皆翕然有當於人心者乎。非吾所敢。知矣。 
　　然則欲求有當於實行憲政之知識之能力之道德。又斷斷乎非雙方並進不可。曷言乎雙方並進也。使行政官之知識。優於議員。則雖有提議之案件。而或無當於事理。使議員之知識優於行政官。則雖有濟時之善策。而或莫决其從違。則議會仍爲無效。此憲政之與知識關繫者也。即令知識相當。而兩者之勢少有不足。明知其是非。或有憚於事勢之難行。而苟且順從以畫諾。明知其得失。或有損於切身之利益。而延遲展轉。故緩其進行。則議會仍爲無效。此又憲政之與能力關繫者也。雖然。欲抉其要害而清其源流。則道德蓋尤爲急務焉。夫知識之闇陋。能力之脆弱。固足以爲憲政前途之。障碍。實則議員。固國民之一分子。行政官亦國民之一分子也。今日之議員。或卽爲將來之行政官。今日之行政官。又或即爲將來之議員。斯二者之間。雖有位置之歧異。而事理之曲直。固不因地而各殊也。國存與之俱存。國亡與之俱亡。初非有厚於行政官而薄於議員。亦非有厚於議員而薄於行政官也。誠能講求其個人之道德。精其義利之分。明其人鬼之辨。充其乾父坤母民胞物與之旨。則此四萬萬人中之疲癃殘疾惸獨鰥寡。是即皆吾兄弟之顚連而無告者也。又豈有行政官與議員之異哉。此則個人道德。之尤關繫於憲政者也。博物志。稱鼷鼠食郊。牛牛死。鼠固物之最小者。當時牛不覺其痛也。今日吾國人我間之關繫。直有如秦越人之視肥瘠。吾恐其雖一時不覺痛。而轉瞬間。則牛已死矣。悲或。 
專電 
[電一（北京）]  
　　軍諮處奏定軍官章程大將軍將軍比大學士上等一級比總督二級比督撫三級比撫藩中等一級比臬司二級比運司三級比道次等一級比直隸州二級比通判三級比知縣以上三等九級均准文武對調中等一級以上并准專摺奏事惟須陸軍學堂出身方准補授 
[電二（北京）]  
　　孫中堂病垂危 
[電三（北京）]  
　　政府電致洵貝勒考查海軍竣事速歸 
[電四（北京）]  
　　江蘇諮議局今日（十八）兩次互選常駐議員甯屬當選王嘉賓陳官彦王立廷邵長鎔梁菼陶保晉顧詠葵張榖張伯英周虎臣凌鴻夀蘇屬當選儲南强黄炎培秦瑞玠楊廷棟張家鎭姚文柟崇樸馬良錢崇威夏日琦蔣士洪錫範潘承鍔尚缺一人今晚决選 
緊要新聞一 
[英皇優禮中國海軍大臣]  
　　英京訪電云攷察海軍大臣洵貝勒等已於英國特瓦埠登岸英國艦隊皆鳴砲祝賀並由英國海軍部及外務部各派人員在查林克魯斯迎接洵貝勒隨赴賓索爾宫覲見英皇卽與貝勒共膳 
　　又電云英皇愛德華與皇后亞歷山特昨在賓索爾宫招請中國攷察海軍大臣洵貝勒及薩提督會宴腦威國女皇及其餘親貴亦均列席聞貝勒等日内正在叅觀克林維基海軍兵學校及軍醫學堂 
　　又電云英政府特派海軍大臣驥蘭外部大臣阿士頓招待洵貝勒領觀海軍駐紥所水師軍裝所及學校船塢備極詳盡并聞德意兩國亦派代表至沿途照料異常優待 
[外部咨行英屬入口禁例北京]  
　　外部近以英屬各口續訂入口禁例特行抄錄原定條文分咨各省略稱據駐英李使咨開 
 
 

Page 4

 
 
　英國新訂禁限入口條例已由政府發出命令通頒各屬照行查該項新條例共分三種一對於居留（克帙佛阿的力富喀司庫）各地商民之條令一對於（克帙佛阿的力富喀司庫）各地入口禁令一對於往來歐非澳亞及（克帙佛阿的力富喀司庫）各埠運送商船之限制其要旨如下一清查居留該地之外國商民一限制居留該地下等苦工及携資去埠不復回埠之人一限制須有英金五磅以上之資本始認爲經商及營上等工業之合例外國商民准其照章登岸無五磅資本而形有類於下等苦力者概行禁止入口一各商船在各埠載運搭赴上開各埠之外國商民須先詳查其是否合入口資格否則不得貪圖船費徇情搭載如有隱庇疏忽則定以五等之重罰等情查以上各埠年來華人前往經營商工業者人數甚多合將據報新訂條例詳細咨告希即轉行各屬一體知照 
[外部最近交涉彙紀北京]  
　　初十日外務部曾致駐和陸徵祥欽使要電一道聞係是日軍機片交調查保和會與會各國是否確有於第三次保和會發表監督中國財政之議題並是否記於通告迅速電覆 
　　外務部近與日本公使互有要求外部所要求者日俄會議時中國當派駐日胡公使到會而日使則要求中國命東三省大吏禁止排斥日貨之舉動 
　　近聞外部與山東巡撫往來電報甚夥惟皆係密碼未能得其詳細據聞一爲青島税關問題一爲德使要求在山東沿海岸建築船渠問題二事内容如何俟探得再詳 
[革退留日學生仍准收錄入校北京]  
　　學部覆奏云本年八月初八日准軍機處片交出使日本大臣胡惟德附奏遊學日本學生已革光祿寺署正韓汝庚請開復原官胡瑛等十六名請予收錄入校肄業一片奉硃批學部議奏欽此原奏内稱遊學日本學生罷學一案所有倡議停課之韓汝庚胡瑛二名及隨勢附和之吕復樊翀保衡曾運檄馮壯猷龔國煌龔國煒王克家向佐周朱劍凌盛義劉棣英龍凌驤田桐宋教仁馮仕驤藍永藩等十七名經前出使大臣楊樞奏請將韓汝庚卽行革職其胡瑛等通飭内地各學堂不准收錄在案查該生等當時罷學情形係因誤會日本文部省取締學生規程所致其情尚屬可原不在不准開復之例現在恭逢恩詔合無仰懇天恩俯准將韓汝庚開復原官其胡瑛等十八名除田桐宋教仁二名查係木不認眞求學應仍無庸置議外餘均有志修途願入學校應請准予一律收錄以廣造就等語臣等查該生韓汝庚等十七名當時因求改管理規則倡議罷學未免跡近囂張惟自經前出使大臣奏叅以後頗知愧悔咸思循分力學以求進益現旣恭逢恩詔擬如該大臣所請將已革光祿寺署正韓汝庚開復原官其胡瑛等十六名仍准入堂肄業以廣皇仁至田桐宋教仁二名旣據該大臣聲稱本不認眞求學應即毋庸置議十月初九日奉旨依議 
[學部奏請簡署右參議北京]  
　　學部前日　奏略云臣部右叅議戴展誠經臣等奏派前往沿江各省抽查學務已於本月初三日啟行豫計明年方能回京所遺右參議一缺亟應奏請簡署以資贊助謹將前奉特旨派在丞參上行走之吳魯柯劭忞二員候補參議李熙一員曁臣部先後奏派在丞參上行走之候選道嚴復候補四品京堂蒯光典二員繕具清單請旨簡署十月初九日奉硃筆圈出柯劭忞 
[郵傳部統計官商輪渡辦法北京]  
　　郵部通咨各省頒發官商行輪統計表式計十六種一官輪一覽表二官輪數目表三官輪經費表四官輪船隻表五官輪船員表六官輪月薪表七官立輪渡表八官渡數目表九官渡經費表十官渡船隻表十一官渡船員表十二官渡月薪表十三商辦輪渡表十四商渡目表十五小輪公司來往船數表十六局廠公司專用輪船表 
[旅京湘人公舉湘路總理北京]  
　　黄鎭軍忠浩素負湘中重望此次粤漢鐵路籌欵自辦具有端倪湘人函電蜀中敦請鎭軍主持其事旋黄鎭軍答覆湘紳曁旅京同鄉京官電文有云湘路不成湘人之恥忠浩力薄不勝請諸公熟籌等語現聞旅川同鄉官曁趙提學啟霖有電到京謂黄鎭軍處同人責以大義敦促回湘主持路事已荷應允但如何專任責成統須先行籌　故旅京湘人已預備進呈郵部公舉黄鎭軍爲商辦鐵路總理 
[京師近事]  
　　隆裕皇太后因瑨珣瑜三貴妃玉體違和昨日傳諭内務府轉飭太醫院御醫前往值差並飭上駟院鑾輿衞等衙門酌留人員伺候迴鑾 
　　前日禮部某司員護送神牌自通州早起先行意在預行查勘沿途備差是否整肅詎至八里橋突出數人手執洋鎗攔截去路將車上行李悉數刦去現該司員已面禀葛尚書咨行直督并札順天府一體嚴緝札中有值兹奉安兵隊絡繹尚敢路刦平時爲害何堪設想等語 
　　聞駐某國使臣昨有密電到京政府接電後極爲愼密會議多時有議派某大員往某國一行之詋姑誌之以待後聞 
　　軍機處近擬仿照外部辦法在處内擇地設立電報處派章京專司其事因近來各省籌辦要政且邊省匪氛未靖電報往來日多必如此庶可愼密 
　　軍機大臣日前會議政務時某中書擬將現有之滿漢四班章京中擇其幹練資深者四員或八員奏改樞垣秘書郎專司一切秘要電奏及關於外交各政作爲實缺秩視三四品未悉是否决定 
　　京師商務總會接天津商會函商組織籌還國債會一事該總協理等 
 
 

Page 5

 
 
亦極力贊成日内即派幹事員赴津與王竹林觀察等詳商一切以便開會妥議辦法并聞近有某某紳商等認納銀巨萬或認納銀數千頗極踴躍天津商會因尚未核定準章暫未收存 
　　東三省邊務大臣吳祿貞電告外務部稱東省沿邊各處地畝礦産被俄人侵佔者甚多向之索還慨然認可惟稱該國人在彼經營耗費甚巨須中國承認贖欵方能交回云云聞外部接電後已向俄使交涉 
　　殖邊學堂已决議大加擴充添招新生准於年内實行並聞另設速成科一班專爲各部院咨送人員肄業之地 
　　軍諮處昨致兩江總督要電一道探其内容略謂鎭江江隂吳淞各砲台爲長江門户關係江防非淺現届冬令且值防務吃緊之秋各砲壘佈置砲位是否合宜有無增加之處亟應派員前往各處詳加勘視 
　　上月各報載督練大臣鳳都護禹門被參一節或謂係孫中丞所叅或謂係某御史所叅其說不一近得確實消息係陸軍某營官長五名因在各該營出力甚多故常自負其功以爲校閱開保必列異常勞績不意今年八月校閱保案内並未列保故某某五名心均含怨致有鳳都護被叅之謡傳 
　　農工商部前擬之破産律當經咨請編訂法律大臣核定現溥尚書以此項律例應於本年頒發特咨催法律大臣速行核覆法律大臣准咨聞已核定咨覆回部不日由農工商部奏請年内頒發施行 
　　憲政編查館提調李學士家駒達侍郎夀日内將有出京調查各省諮議局之事緣諮議局現已閉會官紳之衝突議員之程度均須親往查察方能得其眞相云 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[陳制軍奉諭入京陛見武昌]  
　　鄂督陳制軍自奉調補直督之命卽經電請收回成命未蒙兪允爰擬俟瑞制軍來鄂接篆再行交卸乃頃又接奉軍機大臣寄諭十三日面奉諭旨陳夔龍着即迅速來京陛見湖廣總督著藩司楊文鼎暫行護理等因制軍奉諭後當即恭錄行知楊藩欽遵並委提學司高凌霨署理藩篆江漢關道齊耀珊署理學篆遞遺江漢關道缺委調鄂存記道吳肇邦署理聞楊方伯已擇於十八日接護督篆其餘各司道亦於是日接篆陳制軍則於是晚渡江至漢口十九日乘專車赴京并聞督中協陳士恒協戎已派督署武巡戈什盧光藻等四名往蘇預迎新督矣 
[江蘇簡易師範生畢業給奬北京]  
　　蘇省師範學堂簡易科學生自光緒三十三年正月入堂至三十四年十二月止修業已滿二年經該堂監督咨請提學使會同考試畢業給發文憑并詳奉前蘇撫咨部給奬現聞已由學部核准出奏所有考列最優等之黄藩路蜚英唐時奚翔錢光鑑邱民等六名擬比照初級師範中等奬勵作爲師範科貢生以訓導用令充小學堂及程度相當之各項學堂正教員俟義務年滿以應升之階儘先補用考列優等之鄒紹林劉倬雲何駿文孫遠王猷束宗元孫雲麐張鍾英周翼宗之駿施澤淵陳祖綬吳步鑾陸邁豪史葆光蔣兆文周守仁須寳楨王翰江呈祥張尚文趙宗逵等二十二名擬比照初級師範下等奬勵給予及格文憑令充小學堂及程度相當之各項學堂副教員俟義務年滿作爲師範科貢生奬給訓導銜十月初九日奉旨依議 
[江蘇諮議局十七日議塲紀事南京]  
　　十七日諮議局開會皆係審查會報告案件連前次未决議者共二十一件摘錄如下一審查清查公欵公産案報告二審查征收釐金各案報告三審查整頓税契各案報告四審查禁烟各案報告五審查籌辦共進會案六整理實行印花税案七審查鹽務各案報告八審查治匪各案報告九審查改良征收各案報告十審查整頓積榖案報告十一審查自治進行各案報告十二審查裁撤鹽塲大使案報告十三審查淮北水患案報告十四審查設法律專修公學案報告十五審查學務各案報告十六審查整頓書役各案報告十七審查阻止洋商内地設棧案報告十八審查租界外停轉道契案報告十九審查劃一幣制案報告二十審查本省單行章程分别交存交議案報告二十一審查限制添鑄二文五文銅幣案報告逐條討論至下午六時僅通過兩件議長因閉會期近十八日又須選舉常駐議員遂留議員在辦事處夜膳七時接續開會又逐條通過至第十條整頓積榖案已逾九時遂暫置俟十八日選舉畢二十日再開大會一次公决施行 
[江西諮議局十二日會塲紀事南昌]  
　　贛省諮議局十月十二日開會由議長謝遠涵宣布提議事件一提議贛縣議員劉景熙君廣儲司法人才議題公决照辦二提議宜春議員江雲君愼重人命議題附提瑞金議員楊世鼎君等禁誣告人命議題公决交法律審查會並須預定的欵三提議萬年議員黄鐘君擬禁淫褻書畫議題公决彙集各改良風俗等案請撫台飭巡警道嚴辦四提議浮梁議員汪龍光君禁烟項下抽捐議題公决照辦五船會章程第一讀會公决交法律審查會六烟害議案第二讀會未决七賭博議案第三讀會公决照報告書辦理八宣布法律審查會械鬥議案報告書九宣布撫台發交自治籌辦處提出議案 
[直隸諮議局最近紀事天津]  
　　憲政編查館曾電各省諮議局將於日内派員叅觀前日有某館員到津即行會同津關道齊耀琳觀察及直隷巡視民政官金邦平太史於下午到諮議局參觀至閉會時方去 
　　直隷諮議局以議案過多特請直督展限十日定本月二十日停會 
　　永清縣議員姚君翼唐等以永定河積弊陳請提議略謂永定河爲財政上一大漏巵乃直隷之鉅患一經决口人民田廬財産損失無算國家發帑堵口放賑等事動逾百萬治河責任何等重大永定河道爲全河總機關皆因有負委任不肯實行監督以致弊端百出今將積弊詳陳應請議革聞諮議局已公决認爲議題且以事關重大特設永定河案特别委員會推定會長張銘勳理事李搢榮曹克祗張錫光姚翼唐以資調查研究 
分類新聞政界 
[大吏體卹屬吏之苦心杭州]  
　　台屬黄巖縣史令日前通禀省台以該縣僻處海濱素稱瘠若近年來新政繁興公欵陋規提撥殆盡辦公不敷動輒爲難困窘情形久在列憲洞鑒之中實無餘力再籌津貼爲敢籲乞憲恩暫准邀免葭沚同知等署津貼等情當奉增帥批飭藩司謂該 
 
 

Page 11

 
 
縣缺况入欵不敷所出自顧不暇實無餘力兼顧津貼自屬實情應准照免惟葭沚同知及黄巖縣丞各缺向亦清苦此項津貼歷來已久一經免解必致辦公竭蹶仰布政司設法另籌詳奪以籌給之日即爲該縣邀免之期庶以示體卹而免偏枯云 
[蘇垣整頓火政辦法蘇州]  
　　蘇垣火政各處水龍等項甚多惟素無團體以致臨時每多齟齬且救火反不得力日前藩運糧道各署同人等集議結合團體將有水龍之處各裝設一德律風每龍添製洋號令及特别號衣銅帽器具等物並與商團會聯絡一氣以期得力經費則各就各龍原處募集目下業已組織完備兹定於本月十七日在蘇城朱家園糾察使廟内開會備辦酒筵邀請商團會同人到來並各龍經理及龍頭龍夫人等均到齊集午飯後即將各龍裝設完備挨次遊行街市至北局内各龍試演比較優劣並請按察使經歷劉大令監督兼查騐各龍情形斯亦地方自治之一端也 
[櫃收洋價一律照典完納蘇州]  
　　丹陽縣鄉民因櫃收抑勒洋價聚衆閙事旋經撫憲以丹陽如是他屬可知且當銅元充斥之際亟應整頓諭飭藩司籌議辦法通飭遵辦等因已由蘇藩陸申甫方伯會議卽照光緒三十三年議定章程辦理各州縣櫃收洋價一律照市逐日由縣照典當洋價牌示櫃前不得稍有抑短倘有不遵准民間指控等情具詳督撫憲核示 
交涉 
[收囘東沙島物産之眞相廣州]  
　　粤省候補府蔡康等乘廣海兵輪初二日到東沙島點收各屋宇物業後卽於初七午高升龍旗同時由廣海兵輪升旗嗚砲二十一晌致賀島長約七里闊約四里所産燐質遍地皆是雖數十年亦取之不盡并有玳瑁螺壳海草魚鳥等出産甚富樹木亦多房屋約有二十間均以木造該島孤懸大洋風濤險惡此次回航時日夜遇風行船三十餘點鐘始抵番港云 
[請訂約束外人游獵章程廣州]  
　　陳議員炯明介紹粤商自治會商董陳基建呈請諮議局建議文云敝會前因香山鄉對於澳門勘界事異常憤激紛紛組合義團以防不測特于九月十一會議公决派員前往勸導誡勿暴動十二早鄙人與各員趕往香山分途演講旋聞谷都各鄉居民勢甚洶洶當于十七八日赶赴前山翠薇北山南屏各處地方力爲勸導同時香山縣沈令瑞忠亦奉督憲電飭馳往勸諭鄉民深知大義舉動甚屬文明并無暴動惟所往前山北山各處目擊葡人携鎗結隊深入各鄉村任意游獵禮拜日尤盛查八月間沙面屈臣氏洋商携鎗往番禺慕德里司鄉落游獵鎗傷鄉人幾釀事變今葡人未受許可肆行遊獵不特有辱國體實屬有碍邦交擬請諸公商訂約束外人游獵程章呈請督憲照會各國領事公同遵守以重邦交實爲公便 
學務 
[商業小學遊藝會紀聞蘇州]  
　　蘇垣祥符寺巷初等商業小學於十六日開全體遊藝會等情已紀本報兹悉是日來賓到者約一百餘人先由校長徐君宣佈開會詞次由各學生奏校歌迎賓歌畢按照秩序以次演請中文英文日文化學音樂商學圖畫體育等項均能練習成熟頗有可觀末經來賓陳君演說教員答詞後遂散會 
[宣布運動會之界說浙江]  
　　十月十六日上午八時浙江師範學校開運動會至下午五時止所出臨時新聞甚多而運動之界說一節頗具深意略謂本會之宗旨本以發達自然運動之旨趣者但運動二字與苞苴夤緣賄賂吹嘘諸名詞等類並觀也久矣述其界說如左（一）運動會乃有形之運動（二）運動會乃技術之運動非阿賭之運動（三）運動會乃義務之運動（四）運動會乃活潑機關之運動非關節秘密之運動（五）運動會乃鍜鍊筋肉之運動非希圖名譽之運動（六）運動會乃發表成績之運動非陞官發財之運動（七）運動會乃共圖和樂之運動非互相牽制之運動（八）運動會乃聯絡感情之運動非暗中猜忌之運動 
[鐵道學生無意識之爭競山西]  
　　晋垣鐵道專修科開辦已及一載該堂教務長張錫純現擬教授英文力求進步詎有南路學生數人苦於功課繁多不肯從命當經教務長曲予通融將英文一門定爲隨意科不願學習者聽比及授課之時某生自恃其不學英文私行出外致被記過意甚不服欲與教務長申辯並痛詆同學不遺餘力北路各生聞之皆斥其爲擾亂學規特集合多人禀由教務長懸牌開除不料南路各生大不爲然復組織團體再三代爲請懇刻正南北兩派互起衝突尚未知如何結局也 
實業 
[請定路工滋事章程安慶]  
　　鳳陽縣議員等請定津浦鐵路工丁滋事章程並請鐵路開用山石酌給地價一案禀經皖撫咨達該大臣查核兹准復稱此項鐵路與商辦不同官山官用例不給價業已札飭購地提調牛守維棟會同鳳陽縣蔡令妥籌商辦至嚴定鐵路工丁滋事章程亦飭南叚鐵總局斟酌議訂一俟禀復到日再行咨達辦理 
[飭查蘇屬經商敗壞成規杭州]  
　　日前有蘇州長元吳三縣浙鹽引商李明德等聯名具禀運司以該屬經商潘宏昌等擅借公輸運本私設經理破壞成規籲請查辦等情兹奉王耜雲都轉飭查該經商潘承業即宏昌曁公棧經理人等擅將公輸運本借與同商復私自添設經理二人以致紊亂舊章敗壞棧務如果屬實大爲不合候即諭飭甲商確切查明飭令該經商即將借欵追還並裁撤私添之人以保存本而節糜費卽日據實禀復察奪 
[彰德煤窰之發達河南]  
　　彰德府屬之煤窰本爲汴中第二出産地（懷寗府爲第一出産地）自福公司煤暢行後彰紳咸懷畏懼極力提倡廣開煤礦以爲抵制之計自今夏以來各窰户挖得之煤甚多並採得烟煤窰十餘處可供火車之用所以日來火車用煤無不用彰地所産者 
 
 

Page 12

 
 
約計價值每年可得銀一百五十萬兩 
[勸業道振興家族工藝之政見廣州]  
　　粤省勸業道擬設家族工藝傳習所意見書云一工藝局附設家族速成工藝模範傳習所組織務求完備應用經費原係出自地方公欵本屬無分畛域惟事繁費鉅實業經費有限亟應并顧兼籌除禀明督憲先行撥欵開辦以爲之倡外應如何妥議補助俾資經久一製造舊局地面寬大房舍亦多且旁有民田三十餘畝亦易擴充局門濱河貨物起卸更便於此改建工藝局並附家族速成工藝模範傳習所形勢適宜惟該處離城有十餘里之遥不嫌遠隔否一工藝局及家族速成工藝模範傳習所之組織以選舉總司理人爲最要現在有無能勝此任之人一各項教習非有專門之學難於精進應如何選用一家族速成工藝模範傳習所所有藝徒由各縣於各族中挑送應以若干名爲額其學費膳費寄宿費應如何酌令籌繳一現議工藝陳列轉運所係爲出品銷塲及轉運工藝原料起見惟前經按照部章禀設勸工品物陳列所應否俟前項經費籌定開辦有期再將此項工藝陳列轉運所附設一工藝以能仿造洋貨改良土貨而不與向有手工爭利調入第二叚要義照粤省情形而論應習種類若干以某項爲主並應博訪周諮預爲籌及 
雜記 
[江北難民南下索食滋事紀聞蘇州]  
　　日前有江北徐海一帶逃荒難民大小男婦百餘人渡江沿路索食南下至蘇州滸關由横塘一路前進千四日行至蠡市鎭落鄉王家村向鄉民家借索糧食各鄉民回却該難民遂用强索食勢甚洶洶各鄉民即鳴鑼集衆抵制乃各難民等見鄉民人衆卽各持傢伙與鄉民等爭鬥以致鄉民中有三人受傷直至十五日該難民等仍在該村不知若何了結也 
[蘇紳集議追租續聞蘇州]  
　　蘇垣各紳等於本月十三日齊集元妙觀方丈内籌議追租情形已記前報兹悉此事有數紳之意欲全收十成租米兼欲追取上年舊欠者現擬另行訂期集衆再議惟潘汪尤江諸紳等之意擬减爲六七成收租並須由縣飭提脅衆抗租之姚文潞到案收押以儆其餘已由潘等十人具名將此情形上禀首府及長洲縣請核示遵並聞各佃户中曾有人倡議允以五成繳租之說前日又有湘成落鄉農民數人至縣署攔輿報荒長洲縣趙大令以目下開倉收租之際該鄉民始來報荒顯係刁滑之輩諭令將收租由單呈出閱看皆係分文未完之户卽令將該鄉民四人管押候示 
[婢女剪舌圖死之可憐廣州]  
　　粤省逢慶大街第一號門牌梳傭羅三姑有婢亞妹原名陳禮賢新安人父名星亮在香港中環街市賣魚爲生三歳時賣與盧姓梳傭爲育女曾在香港讀書三年十二歳時因養母身故轉鬻與羅三姑爲婢現年十五歳初八晚飯後登樓以剪刀剪舌欲圖畢命幾剪斷矣旋以痛不能忍罷手輾轉牀席養母適往觀劇同居人登樓視之即呼警兵援救不轉瞬女已合目牀上遺一書詳道屢受虐待故圖自盡警兵即持禀周巡官延某救傷隊員審視言已氣絕不能救無何其母回再報警官往視其鼻尚微有氣撫其手未冷遂命警兵再往多寳街邀十字會某醫生至言血已閉喉乃先爲之止痛繼以手及機取瘀血出繼又將其舌縫合縫旣畢女開目矣該醫生臨行嘱令看守一夜翌早即飭人舁往該會調理當不至傷命云 
[閩督咨請禁止高根入口福州]  
　　高根一藥係外國依士蘿之樹木製煉而成其功用最能止痛無論目疾或拔齒抑遇生産痛處均可療治用法如痛在皮膚則以筆沾而擦之在筋骨則須用針刺而灌之性質實與麻藥相同惟近日中國多有人照用嗎啡之法以貪身體舒服者用之旣久則四肢無力尤覺軟弱難堪故比嗎啡之禍更烈現由閩督咨請政府比照嗎啡進口辦法一律議禁以除毒害 
[皖省救生局之虚設安慶]  
　　皖垣救生局添置紅船梭巡江面預防往來船隻猝遭傾覆即施拯救之方奈該局所有紅船用人不善每臨事懈怠徒糜欵項有名無實昨有貨船一艘載蘿葡由上游下駛遭風沈没該紅船坐視不救置之事外當經洋關卡員瞥見立飭護卡舢板開往救濟未能應手聞已淹斃數命矣究不知該局救生之名義果何在云 
清談 
[不圖諮議局亦來封報館矣]  
　　嗚呼。其信然耶。豈傳之非其眞耶。 
　　數月以來。言論之摧殘。亦云至矣。斧斤之所縱。枝葉之所披。風聲鶴唳。咄咄逼人。乃不意竟復聞之於浙江諮議局諸議員。報館爲輿論之代表者也。而諮議局亦所以代表輿論。報館以指陳人民疾苦促進世界文明爲天職者也。而諮議局亦以籲陳人民疾苦增進國家幸福爲天職。同是宗旨也。同是希望也。而果何必相傾軋相忌嫉爲。使其言之而當與。則諸議員固當有則改之者也。使其言之而不當與。則諸議員自亦可以無則加勉。詩曰鼓鐘于宫。聲聞于外。傳曰。心苟無瑕。何恤于人言。 
　　抑又聞之。受光于隙見一牀。受光于牖見室央。受光于庭户見一堂。受光于天下見四方。君子之受言以達其聰明也亦然。所受愈小則所照愈狹。所受彌廣。則所照彌博。彼浙江諸議員。何獨不思受光于四方。而斷斷焉一牀一室之爭。冐天下大不韙。以防民之口爲得計耶。 
　　此則記者百思不得其解者矣。尚望浙江諸議員其三思之 
巵言 
[公與私之界限（醒）]  
　　公私二字。由狹義言之。凡事涉一人者。謂之私。事涉兩人者。即可謂之公。由廣義言之。一人一家之事。謂之私。社會國家之事謂之公。公與私固劃然而不可混一者也。吾人辦事。公私之界。最宜辨明。斷不可混而爲一。否則顚倒黑白。擾亂是非。固亦勢所難免者矣。我國官紳之辦事。往往不辨公私。有執掌國家社會之事業。如一身一家之事業者。亦有管理國家社會之財産。如一身一家之財産者。甚至同辦一事。往往以私情之愜洽而故意含混。以私情之隔閡而故意挑剔。更有不肖之徒。藉公事以便私圖。借公名以報私怨。任私害公。無所不至是非曲直之無定評。亦不明公私之界有以致之也。其弊在公私不分。今欲挽回之。惟在劃清公私之界而已。然此亦人心之變相也。有何挽回之可言哉。 
　　嗚呼敗壞天下事者。惟在情與私。辦事者往往明知不可陷於情而溺於私。卒仍偏於情與私吾。其如情與私何嗚呼。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局理由書 
[江蘇議員周樹年治淮議案第三理由書]  
　　第一第二理由書對於治淮方略猶是討論之意見其實行之方法尚未研究兹特據各種之理由次第說明之淮水爲關於水利之河渠非專備洩水之河渠治之者宜以能洩能蓄爲主義蓄之方法則因地形之便利分爲三層第一層以高堰以南堤工承之第二層以運河東堤承之第三層東至范堤卽蓄水之意爲輕而防提海潮之意爲重此蓄時之方略也今高堰以南之堤岸廣闊鞏固無事籌畫運河東堤爲下河屏蔽亟宜堅築酌建石堤是爲要着而培厚西堤則與之相連其修築范堤尚可從緩是爲第一方法堤岸堅實而其用在虚是有閘壩洪湖以東舊有五壩今每歳必開者其第三壩是爲蔣壩又曰三河此外可開通者尚有引河幾道當湖水盛漲之時凡此引河能否資以宣洩貴在審查運河東堤除原有閘泂外亦設有五壩近時常開者惟車南新三壩其金門約共寬一百八十丈開一二壩下河卽受災害從節宣便利着想則莫如以閘代壩於車南新三壩之兩端各建一閘計增石閘六於寳應境内酌增四閘界首以下酌增二閘邵伯以上酌增二閘其金門共闊約在二十丈以内此新設之閘早開一月則可保一壩早開兩月則可保兩壩保壩之期爲十日開壩則下河民田所收穫者可增多十之三四每畝多穫一石其值逾千萬而逐日容受各閘之水漸由通海諸閘放出可以無慮而通海諸閘亦須詳加測量以漸施工作是爲第二方法蔣壩不開東堤諸閘嚴閉洪湖之水由高良㵎以抵清口下天妃閘而南行南由瓜洲入江東下六閘而至運鹽河其北向之途以孔家涵爲第一門户洩水最多由是而東則北向之途多而南向出江之途少故下河水勢皆由興化東臺斜趨鹽城以入海就目前利害而諭止由清河而南大濬運河至瓜口爲止次宜濬治高良㵎東北之鹽河以迄清口而下河所有河道淤墊之處亦宜擇段疏通凡此河渠皆因其故道酌加挑濬所費較輕是爲第三方法運河以東缺水之時必開蔣壩引用洪湖之水洪湖實淮揚兩郡之命脈而當豫皖兩省暴水下注實賴洪湖爲之容納徐屬之南境淮屬之西境亦利賴之洪湖之於淮水實有功而無過今但咎洪湖之盛漲不咎盛漲之由來欲塡塞斯湖以消水患設大雨時行水勢横流必且無從容納宿遷縣境因駱馬湖淤塞頻年疊遭水患是其明證故洪澤湖非濬不可數萬頃面積之湖欲以人力濬治誠不能大事擴張所謂濬湖者乃疏治通湖之引河及新淤之有礙水道者其於漲灘則挑取近水之土加諸近岸之區俾湖心較深以免接漲是爲第四方法歸江十壩爲宣洩淮水之捷徑賴以减除東堤之危險查董石廖三溝與芒稻人字兩河以及沙河均甚寬廣惟淤淺之患在所難免凡此河道在夏秋盛漲之際皆爲導淮入江之途徑今欲刻期並舉大事疏通雖無此財力但詳加測勘酌去阻碍亦宜注意是爲第五方法依上列方法分畫期限以爲之第一期治運河及東西兩堤第二期濬洪澤湖及高良㵎第三期修通海諸閘濬通江諸河及下河重要之河渠期之短長視財力之優絀以爲準再嚴定閘壩啟閉之法通海諸閘視潮汐之漲落定之下河水勢宣洩不及漲至若干尺則暫閉東堤諸閘運河水勢盛漲至若干尺則開通江諸壩再漲至若干尺始酌開東堤諸壩舊制之不合現狀者革之第一期工事以石堤爲最重堤身以紅石爲之高一丈八尺以上石寬厚八寸疊砌二十三層砌法一直一横每丈須加三計算並琢治之工寬算每石一丈約在二元以外每里條石之價約須八千元内鑲碎石築厚五尺高一丈四尺每丈加碎石六方每里碎石價約五千元木樁硪工每里約五千元翻十築造之費每里約二千元此外應用石筍三合土或塞門德土并一切零星需用之物約每里再加六千元由界首至邵伯計一百二十里約須三百萬元此改築石堤之計畫也建閘十四座金門約深二丈寬一丈燕翅每面約二丈閘高二丈以寬厚一尺青石疊成一横一直以加四計算每閘一座需青石一百七十丈加塡碎石及塞門德土下舖石底每座須洋六千元壩口之閘六座一面須築磯心應加三千元内有數閘酌用雙門共閘十四座得洋十四萬元卽可足用此增建石閘之計畫也清江以下南至瓜口之運河待於疏濬之處約三百里河面二十丈者河槽約十丈高下折算約濬深五尺每里出土九千方並戽水築壩之費每里約四千元三百里爲一百二十萬元運河之近於西堤者挑出之土可加鑲堤西至修治西堤之舉聞在上者方在籌議如能發官帑則民間可减擔負之力應從緩議此挑濬運河兼顧西堤之計畫也以上計畫雖未必精確而工事之大綱於此可見崖略將來興作與否又必視經費之多寡以爲衡則臨時更有變更之處如石工或擇叚興築運河或擇段挑濬第二期第三期工事或有應行提前興辦者皆必待測量之後分别緩急總之東西兩堤與瓜清鐵路大有關係運河一綫又爲航路所經不獨注重水利亦且大便交通其爲當務之急固昭然在人耳目也下河人民終歳懍懍以開壩爲懼苟從而勸導之使之集欵築堤當無不樂從竊謂集欵不難而集欵者能得信用則難將來主持財政之人必令民公舉無論出資多寡皆有監察財政之權凡收入支出必隨時布告於衆任工作者宜用投標之法選定不可出於一二人之私見以免指摘庶幾大信昭而財自充疑謗去而事易集對多數之人集大宗之欵以謀百年之利蓋非愼之於始不可本議題爲治淮故專言治淮之理由而世之言治淮者每包舉沂泗而言之不知三代之淮與沂泗雖同其利害至黄河南徙而後形勢一變今淮雖北徙淮瀆淤塞而淮南水利自成一局則形勢又一變淮水偶漲或北抵草閘一經沂泗頂阻則水仍退縮皆由北高南下水難逆行縱淮水故道能以人力疏通恐亦僅能爲沂泗之尾閭不復能爲淮之尾閭若統籌江北水利似應分爲二途以求完密而免掛漏今日所苦者爲經濟所限制若經濟充裕或濬淮故道或疏導六塘河以洩沂泗諸河之水而利淮北遵守廟謨修治河渠堤閘如上所言者以利淮南亦可並行不悖洪湖淤淺之處力所能濬者不過近水之區挑出土壤亦必置於淤墊較高之處欲求墾牧之地當亦有之且可藉公司名義以限制豪强之占墾於淮揚水利非特無損或且有益所懼者並淮與沂泗爲一問題使淮南失蓄水之利以涸湖謀墾爲宗旨而淮南無儲水之區明知數 
 
 

Page 19

 
 
十丈之河未必立時能洩巨湖之水而使之涸但由斯主義而行之恐百年之後淮揚二郡全失灌溉之利民生日蹙是望於主持大局者之修正也今制台提出議案曰淮揚水利問題似宜於淮揚之外增一徐海水利問題議長所宣布之主義曰江淮水利公司問題似宜於淮水問題中分析一沂泗問題攷徐海水利舊蹟其關係大抵起於微山湖而駱馬青伊諸湖亦著儲水之效水小之時由鹽閘放下入通海諸河水漲之時則開劉老㵎放水入六塘河微山湖猶淮南之洪澤湖也鹽閘以下之鹽河猶淮南天妃閘以下之運河也劉老㵎猶淮南之蔣壩也以淮南治水之方略移而用之淮北亦無不脗合應俟實測而後參考以定厥指歸也 
本埠新聞 
[瑞制軍蒞滬四誌]  
　　新簡鄂督現任蘇撫瑞制軍因公來滬屢誌本報前日上午九時制軍乘鈞和兵輪赴淞察看浚浦工程直至午後三時始返行轅昨日上午制軍由小沙陀行轅乘坐馬車至老洋務局接見駐滬各西官及浚浦工程司晤談片時卽行回轅聞二十日即須乘車返蘇云 
[巡警局取締押店]  
　　閘北巡警總辦汪觀察以押店一業實爲竊盜銷贓之所亟應嚴加取締以保治安特於前日派委警保科營業課員將境内所開押店不論新舊一律逐户調查每家須實有資本三千元方准開設並諭令取具五家連環保結倘有收押竊盜贓物及軍裝號衣一應違禁物品一經查出定行傳案究罰 
[藉詞賴婚之無效]  
　　滬道蔡觀察批倪玉麟云婚約旣定除犯姦盜外别無准悔之條倪子鑫果有吃烟嗜賭等情責令其父管教禁約則可萬無因此延誤婚期之理旣已赴局騐明並無藥針痕跡周姓更不得聽信讒言再有異議案已由縣照會陳秦兩董邀同原媒理勸仰南滙縣迅催速理俾早完聚張文焕有無主唆情事一併查明辦埋具復粘抄並發又批陳殿元禀云此後節經批廨嚴切飭遵未便架未婚先娶並無實據之詞希圖翻悔現又據張鈞堂呈催前來歷由廨勸令兩造務各釋嫌聯好早踐鴛盟母任聽信浮言終成雀角仰會審官寳令傳諭遵照張鈞堂續禀粘發 
[公役滋擾閭閻三誌]  
　　法華司嚴少尹所雇之門丁邱楚卿弓兵李阿三前日由縣差下鄉拿獲經過徐家滙嚴少尹公館門首被少尹截住諭俟明日親自送案等情已紀昨報昨少尹未將邱李送案本縣田大令爰又嚴諭該差速將邱李帶案毋得遲延如違定當嚴比 
[勇丁聚賭拒捕]  
　　虹鎭巡防局員黄二尹查悉分十二圖軍功廠地方某茶館内有大帮廣艇勇丁在彼聚賭前晚特派局勇往拿當獲賭棍六名詎行至中途被該艇勇等糾衆刦回並將某局勇拖至廠邊蜂毆受傷甚重昨日黄二尹即據情禀明滬道請查該艇勇等究歸何營統屬以憑究辦 
[男女聚衆賭博]  
　　蕩婦金阿姐賃居北山西路東德安里第一百零一號門牌專以聚賭抽頭爲事兹被滙四捕房捕頭偵悉於前晚率同包探楊掌生王松濤等密往拿獲賭徒周元其羅心甫李仁福王阿福陳阿仁李元興嚴祥生徐正八林阿東顧吉順李阿卿王雲飛及女賭棍趙王氏李陸氏朱顧氏錢陸氏黄張氏王謝氏李張氏王張氏許李氏等男女數十人連同賭具帶入捕房遂將王雲飛施德勝管押餘人存洋保釋昨晨解廨集訊判王雲飛押三月施德勝押一禮拜期滿與周元其等一併逐出租界羅心甫等各罰洋五元嚴祥生等十人各罰洋十元一併充公賭具銷燬仍飭查拿爲首之人到案訊辦 
[城内]  
　　曾否同謀○陳均良控廉祥生徐達甫等以股開水烟店爲由串　資本生財曾經本縣田大令將廉收押限交徐達甫併究在案刻經原告查得一林豐水烟行執事朱信齋亦與徐廉等串謀昨又投縣遞禀請爲提究 
　　復訊兇手○奚海潮前將姘婦徐錢氏之夫弟徐海松戳斃由縣收押在案刻將解府過勘經帮讞德明府提案復訊該犯供與前同判在供單上蓋印指摹聽候起解 
　　誣竊訛詐○王阿根扭控楊毛毛串同汎捕土生索詐等情昨日由縣提訊王供向爲鋸匠在作場内收拾小木命弟阿二等扛至打桶店出賣時有楊毛毛向小的借洋不遂即被指爲竊贓紏同土生索去洋五元求追楊供顧裕記作場時常失竊由小的查見王阿二扛木板多塊賣於桶店向之查詢稱在顧裕記作場内竊來後由捕夥土生到來喝散並無索詐情事土生供在捕役侯勝處爲夥楊毛毛查見板木後小的往詢失主不願根究即令散去侯勝供土生雖是小的之夥此事確否實不知悉明府諭將土生停歇不准再用楊責六百板枷號兩月發南門示衆 
　　互相推諉○永昌磚灰行主婦喬氏控張考山等欠洋不還昨日由縣集訊氏供張考山之外甥造房張來担保賖貨由王炳仁來行將貨取去除收被欠洋七百九十四元請追張供外甥之房由作頭王炳仁包造所欠貨價應由王交付王供張之外甥章茂生年歳尚幼此次造房一切由張專主小的已被伊勒扣造價所有永昌貨欵應歸張自理並應找給小的銀四百兩一併求追判張王一併收押限令理楚 
　　官事○陸軍速成學堂步兵科畢業生華之桐因奉陸軍部選爲北洋陸軍高等警察軍官學員昨日到道禀辭北上調辦二路五區副巡官金然到道謝委並銷四路四區副巡官差 
[南市]  
　　水手罰洋○布捐局司事王屏翰巡丁王紫春王秋甫被某輪船水手王阿二兇毆已紀昨報昨經工程局裁判員孫明府集訊王阿二供歷來裝來布疋從未報捐今忽有巡丁來查因伊並無腰牌是以不服判罰洋四元充公所有布疋仍著留候該司巡禀明布捐局委員再行察核 
　　指拿竊賊○某署官親某君前在英租界西園茶館被賊摸去金絲眼鏡及玳瑁邊眼鏡各一副兹由西區分辦處偵探拘獲竊賊周阿貴一名詰知此案實由小湖北周阿根所竊當由區長飭探指提到案解送工程局訊實並稱原贓售於老北門外某舊貨店共得洋九角判送縣署究辦 
　　追究保人○江北人朱二扣前至工程局禀控南區九十三號巡士王子卿即曾子卿誘拐伊媳等情兹經工程局詢據區長復稱該巡士早已斥革查王係湖南人由高昌廟曾仁壽查醬店主曾瑞澄所保該巡士原名曾佐清與伊同族云云局中立傳該保人曾瑞澄到案諭令交保限一月内將曾佐清即王子卿交案訊究 
　　伊誰僞造○成衣店學徒唐郎弟昨持銅質僞銀鐲一對至振昌押店質錢被店夥察破扭控工程局請爲訊究唐供在大東門内 
 
 

Page 20

 
 
火神廟前成衣店習業銀鐲由師之友人託爲質錢諭飭偵探帶往查明再行核辦 
　　跳出火坑○江北如臯縣婦人劉張氏年十八歳被夫鬻入小東門外某花烟館爲妓前日逃出奔至工程局求請超豁判暫行留堂候傳伊夫來案訊核 
[閘北]  
　　知法犯法○寳山縣二圖地保嚴吉生在眞如鎭私開烟間昨被四路三區巡士查悉拘獲店主及店夥嚴阿金烟客嚴阿寳王品三吳雲峯陳小林陳雪山等七人連同烟具一併移解一區押候訊辦 
　　尚須傳訊○吳萬興毛骨棧主婦吳蔡氏將車夫劉應初扭至四路一區警局控被調戲搶帽等情已詳昨報兹悉此案業由氏夫吳承先投局求銷劉已交保開釋昨日該氏忽又　集探夥多人欲將劉拔往租界是以劉復投局喊請查究黄巡官諭將劉暫行看管候傳吳夫婦到案質訊核辦 
[新租界]  
　　女犯病斃○粤婦陳汪氏前因犯案由英公堂判押女所在案日前患病送往棲流所醫治無效延至前日下午身死昨已驗明即由該所備棺收殮 
[英租界]  
　　曾否虧欠○德商利康洋行控夏筆生等虧欠吕宋烟價洋昨日午後由廨會訊原告洋人訴稱夏等所取之烟均存瑞昌祥絲棧内可請查察訊之夏等供並未虧空並據章永泉所延之律師上堂聲稱前項雪茄烟均由德昌洋人巴德梅經手兩造並未直接况原告未將英文禀詞送閱請飭明白補禀另行訂期會訊寳讞員商之德師副領事判夏等交保候補傳人証於禮拜五再訊 
　　藉端訛詐○王德財王阿四昨向阮作惠以代尋失孩爲由索詐爭閙被三百七十四號華捕查見一併拘入捕房解送公堂訊究判兩王押候禮拜四交出阮孩再核 
　　强搶耳環○李王氏控張阿毛搶取金環昨由包探解廨經中西官訊悉事在界外判張押送三路二區巡警局訊辦 
　　不認誑騙○天津人張蘭芳冐充慶豐號股東至山西路二十二號綢莊騙取值洋五百三十七元四角之綢縐旋被該號内之鮑怡三察悉拘入捕房解廨訊究張供係慶豐號内何姓友人囑令往取今何在南京未返並非騙取求察判張押候交何姓到案於下禮拜二再訊 
　　何甞搶取○福建路一百四十六號門牌衣莊主包雲山偕夥陳松林等控王榮升以買衣爲由搶取鈔票昨由捕房解廨經中西官訊得原告所控不實判王開釋 
　　因案牽涉○英商愛汾師控買辦于四海違背合同案内之唐德甫昨由包探傳至公廨判唐交保候訂期會訊 
　　控追租金○新瑞和洋行控馮義和欠租不還昨由包探將馮傳至公廨判交保赶向原告料理 
　　拐匪宜懲○曹阿福陳雨州串拐兪杏泉王汪氏等之小孩由探查獲昨解公堂請究王汪氏投案訴稱婦人有一六歳男孩被拐出外在客棧内尋獲請爲嚴究訊之曹陳均供詞含糊判一併押候下禮拜二交兪姓小孩到案再訊 
　　拐匿小孩○吳談氏控談梅生拐匿伊孩小弟昨經公堂提訊談不承認判仍還押候禮拜四交孩到案再核 
　　小孩迷路○迷路小孩嚴財郎昨由捕房送廨轉送棲流所留候懸牌召領 
　　怙惡不悛○陳萬生等控施福卿竊取衣物昨由包探將施解廨訊係過犯判押西牢半年期滿仍逐出租界又過犯張德興與薛田卿潛入張家花園内摸竊游人銀洋等物由捕查獲昨解公堂訊明判張押三月逐出薛押一禮拜 
[美租界]  
　　逆媳毆姑○西華得路居民殷阿昌之妻林氏素性潑悍昨日不知何故將姑扭毆殷歸家撞見立即將妻扭至捕房經捕頭大加申斥命殷領回管束如再忤逆送廨懲辦 
　　深夜賣酒○有恆路二十一號門牌某點心店違犯警章深夜賣酒被巡捕查見回禀捕頭請廨傳案究罰 
　　女孩被拐○徐桂咸住薛家洪有一女子名彩根年六歳昨被匪徒拐失徐即投報捕房請爲查緝 
[法租界]  
　　不盡不實○南昌米公司經理人朱才鳳控鴇婦蔣楊氏藏匿伊妾朱蔣氏即林絳仙一案前日由廨復訊原告訴稱去年娶林爲妾住在伊母蔣楊氏家商人曾有洋銀三千元寄於蔣楊氏除去身價洋八百元又取還一千一百元外尚有一千一百元向索不還反將伊女藏匿希圖吞賴蔣氏供並不嫁伊爲妾惟日前失去珠兜值洋三百元朱見我哭泣堪憐自願償還三百元餘無别情聶司馬以此事不盡不實判楊氏交保蔣氏發堂候核 
　　律師追欠○達商律師投廨控稱楊柏生前與吳德明來庽將方單抵去銀一千六百兩當付支票銀一千三百兩後查得地保所蓋之戳係是私戳並非官戳故將餘銀扣付並令將原銀交還詎吳即避面不見互相推諉請爲追究楊供商人祗收銀九百七十兩餘被吳德明拿去現吳不知避在何處判楊交保候再核示 
　　懲辦竊賊○積竊陳企芳在碼頭上行竊拒捕咬傷失主徐大玉手指一案昨又解廨訊究判枷號一月期滿再押捕房四月 
　　垂涎身價○韓國樹控高仁甫拐賣　媳昨日由廨提訊韓稱六月間曾被高等將媳串賣由閘北巡警局追還給領詎今又被賣與張姓求請嚴追旋據包探禀稱韓媳實由本夫自賣張姓現押巡警北局韓國樹因未得身價將高扭控判高押候查明核斷 
　　欠租逃逸○有恆洋行收租人投廨禀稱小東門某花烟間主逃逸被欠房金三月計洋六十元所有木器俱係租來餘物不甚值錢求請核示判將木器發還各店餘物令房主收管抵欠 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[江蘇諮議局議塲速記錄]  
　　十四日記 
[宣布清查荒地案開三讀會（續）]  
　　四十八號言旣係官荒所謂國有則私佔者爲非而奪之者亦不是 
　　第十號言凡官荒爲人私自墾種者其地已是熟而非荒特僅僅未升科耳一概升科繳價歸入公家於理至正若盡歸自治公所收回理由不甚正當且人各致力開墾久爲自營産業公理所謂致一分力享一分利一旦由自治公所收回於理於勢均有不便之處自治公所雖無經費亦何能盡行索價取租奪爲已有此條似應取銷 
　　一百十號言此條實注意在不繳墾費上曰私自下曰無庸追究旣往是不必多所討論但於原佃者承墾下酌加繳税等字 
　　議長布告現採討論意改爲（查出之官荒被人私自佔墾者或卽令原佃者承墾或酌給墾費由該公司收回另行招佃均無庸追究旣往以免擾累） 
　　十三號言清查荒地原指荒者言如已有佔墾者實非荒地可否歸入清理田賦中現在將此條删去 
　　一百二號言此案係清查荒地今不必說及佔墾者故贊成十三號言將此條删去當時贊成者數人 
　　七十號九十三號均言雖係私佔實荒地性質不可删去 
　　議長云贊成照頃修改條文者請起立如以爲當删去此條者則不必起立起立者六十人遂决定照上删改 
　　四十八號言第五條末詞句之間尚有斟酌如該業主無力繳償仍由公所收其租息至足敷墾費然後給還云云墾費旣無限制是幾以公所私佔民有産 
　　五十七號言外國尚有代收民租而本業主除給還田地外又與利息者今逃荒之人雖能歸來不必皆殖富之人旣不能領本有之田又不能繳公所墾費决非公平 
　　議長布告將逃荒人民三語删去又問將末尾四語一併删去如何 
　　五十七號言中間亦須略有更動 
　　議長遂令書記長宣示删改條文爲（凡民荒經自治公所墾闢後如在二十年以内該業主執有確實憑據認領者除歷年及本年所得租息應歸公所外應令該業主將該地連同執照給還管業） 
　　九十九號言如自治公所墾種初熟尚未收獲之際而業主認領則給還否須賠墾費否 
　　五十二號言此民荒必係無主若係有主則第三條已催令墾種矣 
　　有人言此條除首三句外皆係原稿上次大會時公决者 
　　議長先請公决此條應否改正决定應改 
　　十七號言末可添如不足幾年者當由業主貼還墾費則九十九號與四十八號之意皆可轉圜 
　　此際七十號贊同九十九號而五十七號贊同四十八號相爲問答辨難 
　　四十三號言此條原審查時本指逃荒在外者言今將逃荒及回籍等字均行删去則二十年内居在本地者何可不有確實憑據乎此層不可不研究 
　　六十三號言以年限分則可息諸人之爭 
　　九十三號言當如九十九號言自治公所墾種未久尚不能償其墾費者則酌收墾費 
　　一百二號言可照前改條文而未加（惟得令該業主酌償墾費）數字議長問照一百二號加入之語如贊成者請起立表决多數决定 
[宣布整理撫台度量權衡改制推行案三讀會（通過）]  
[宣布審查王家賓高淳水患案討論公决]  
　　王君再述報告書有增入數語 
　　八十八號再陳審查時之意見全體贊成通過 
[宣布審查于定一整頓商會案討論公决]  
　　于君述原提議時與法律審查會報告有預算决算一節不甚相符遂更述預算决算係爲保持信用之最要仍當研究加入至原案限期許立商會亦比農會爲易亦當請研究仍行加入其餘皆爲原案所有惟此兩條乃爲審查會所删去者 
　　十七號亦反對報告書謂商務無論欵項充足與否皆當將預算决算公布 
　　十六號言于君原案甚周密惟第三第四兩項在審查會中以爲各商埠商會往往有奉部應辦之事而以費絀不能舉辦者此時即行預算先計支出後計收入必係强迫性質於事實上恐多阻碍所以將籌經費擴知識兩層爲首而以進行方法列爲四項亦辦事次第之意總之注重提倡勸導而不主張强迫之限定之也 
　　議長請衆公决謂贊同于君言須有預算决算者請起立贊同十六號潘君言者不必起立時無起立者 
　　九十九號忽起立先述意見再請表决謂商會籌欵須仗信用若無預算决算非惟無信用已有之商會亦將不能保守 
　　議長又請公决决定不必用預算决算 
　　議長又請公决應否限期成立主限期者多數遂决定應限期成立 
[宣布商法調查案討論公决（通過）]  
[宣布審查補救州縣困難各案報告二讀會]  
　　二十五號言甲條平餘一項官塲藉口正項寗屬停止已有鹽釐抵補蘇屬請停止此項則宜另指抵補以免駁回 
　　四十三號言前吳縣王君意見書中本有此條恐一著抵補之語則責局指定又於事實爲難 
　　遂决定卽行答覆無須開三讀會 
[宣布審查自治經費各案討論公决]  
　　審查會四十七號補述審查　見述畢時已逾六時三十分議員請明日 
 
 

Page 27

 
 
討論遂散會 
小說 
[社會小說自由女（十六）]  
　　第五回左瑶瑟密語警芳心伍閨英寃家逢狹路 
　　且說江鏡波同着左瑶瑟兩個人在密室裡頭談了一回。江鏡波看著左瑶瑟丰神淡蕩。體態温存。春色横眉。紅雲透頰。那一種清揚的姿態。好似那烟籠芍藥。雨洗芙蓉。江鏡波見了。由不得心旌大動。便走過去。附着左瑶瑟的耳朶。說了幾句不知什麽。只把一個左瑶瑟羞得連耳根帶頸項。都漲得通紅。那裡答應得出。正在這個時候。忽然聽得許星彩的聲音。嚷道。鏡波。快些開門。我們要回去了。勸你。將就些兒罷。江鏡波聽了。覺得十分好笑。倒把個左瑶瑟說得不好意思起來。江鏡波正要開門。又聽得袁直齋在外面說道。時候不早了。鏡波快快的開門。又聽得趙碧秋在外面笑道。他們兩個人正在矛盾相當的時候。你們却呌他開門眞眞的敗人清興。江鏡波聽了。對着左瑶瑟把眉頭縐了一縐。便立起身來拔下門拴。把門開了。同著左瑶瑟。一同出來。許星彩見了。先就口中嚷道。怎麽你們兩個人。直閙到這般時候。江鏡波微微一笑。也不分辯。趙碧秋和伍閨英兩個人。見了左瑶瑟。同著江鏡波出來。兩對眼睛。直上直下的。把左瑶瑟看個不住。只把一個左瑶瑟。看得侷促不安。手足無措。羞得面上通紅。恨不得有個地洞。好給他鑽了下去。没奈何只得把頭低著。不敢抬起來。連那一對澄如秋水的横波。也看着地下。不敢看他們一眼。趙碧秋和伍閨英打一個手勢。口中說道。這還是個初出茅廬的。今天倒着實便宜了他。江鏡波那裡聽得慣這些說話。只好别轉了頭。只當没有聽見的一般。想要拉著左瑶瑟的手。走下樓去。猛然間聽得樓梯上有兩對皮靴的聲音。槖槖的直走上來。江鏡波抬起頭來看時。只見一個學生裝束的男子。皮靴草帽。秃髮短衣。携著一個女學生裝束的女子。一同走上樓來。 
國外新聞 
[澳洲礦丁罷工近聞]  
　　十七日倫敦電云據澳洲雩梨電稱澳洲煤礦礦丁罷工之舉現經人居間調停已有轉圜之望 
[南美鐵路之大工程]  
　　十七日倫敦電云南美洲之安特斯山洞業已鑿通計長三千二百八十碼該洞接聯智利與阿根廷之鐵路 
[英員演說改良税則]  
　　十七日倫敦電云張伯蘭君在海克萊演說主張征取食物税謂按照殖民地之意每榖百磅征税兩仙令則不致有碍麵包之價云（以上譯字林報） 
[英下議院定期集議]  
　　十八日倫敦電云英國下議院將於星期三日集議首相愛斯奎士定期星期四日提出抗議重行宣明下議院有財政唯一之管理權 
[英德締結界務條約]  
　　十八日倫敦電云路透柏靈訪事電稱英德兩國已將宇千達及德屬東斐洲並孔戈界務爭點調停就緒簽定條約約内詳欵須俟孔戈問題交涉議結後再行宣布 
[英國增造新艦]  
　　十八日倫敦電云英國新戰艦兩艘及改良奪雷諾脱式之戰艦一艘（該艦取名哇里盎載重約二萬三千噸每小時可行二十一海里）並高等印文西勒爾式之巡洋艦一艘（該艦取名萊盎載重二萬六千噸每小時可行二十九海里其軍裝與奪雷諾脱式戰艦相等）均已安置龍骨開工起築（以上譯文滙報） 
來函 
[崑新城東鎭籌辦自治公所來函]  
　　本月初八日某報來函欄載有菉葭洪鎭董假名自治公所破壞商會一節曷勝詫異查該分所之設立不過三四桀黠者流欲借以抗拒學堂故一則曰苛捐再則曰勒派罷市之說尤爲失實其遇事招摇情形早已路人皆知幸蔣董廷璋力顧大局不至暢所欲爲然亦因此不滿反對者之意本届選舉所董蔣君仍得多數紙以會中人類不齊事事掣肘意欲告退崑新分會以蔣君任事兩年例得連舉連任函勸接辦而該所中之把特者竟將此函付之浮沈另舉朱金綬爲所董崑新分會長方還以朱素性好事並無商業如此任意選舉恐成笑柄特親自蒞鎭飭該分所約期重選詎至期先日發票在外塡寫携來投筒以致朱仍得多數方會長目擊在會中人茶博庖丁攤頭雜販佔其强半智識惡劣無可理喻深爲慨嘆朱某原係花家橋鎭董於去年夏間以曖昧事被事主告發斥退並未與菉溪鎭董涉訟何云出結縣署有案可查至朱合豐乃一米布攤子擺在街中係朱春泉所設該分所於八月初五日重選而合豐於九月十六日治行入會朱某冐認股東全爲打點商董地步如此行徑豈有告退鎭董之事今反信口雌黄意將破壞自治全局敝公所方在萌芽地方一切自當實力整頓該分所如能確守商章理合維持調護乃竟如此胡行不但敝公所未便坐視恐商界諸公亦不忍任其縱横也貴報素持公論乞將來函迅賜登人實爲公便 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
