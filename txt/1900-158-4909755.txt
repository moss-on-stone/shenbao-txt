# 1900 - 158 - 4909755

 

Page 1

 
 
[嚴究招摇] [  申報館主人啓]  
　　本館前曾招人采訪英美租界事宜兹巳選定一人暫行試辦乃聞有朱文標者妄謂本館新訪事人雇伊爲夥日在衙署及茶坊烟室大言炎炎但本館定章各租界采訪之人務必親身從事萬不准有雇用夥友名目并禁倩人代繕或代送主筆房敬告滬上諸君如有藉事招摇自稱申報訪事人夥計者卽係匪棍隱戤無論有否訛詐需索情事請卽告知本館或扭送前來以便解送到官盡法懲究毫不株累請勿懷疑倘訪事之人果在外私雇夥計一經查出定將正身立卽斥去决不姑容也此布 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新泉别駕有續集之刻近年上海葛君子源又以饒氏之書祗采自道光以迄同治雖名臣奏疏私家著述巳有美必收而海防礦務諸學尚付　如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務敎務算學惻繪議院史學官制兵政諸門多至四十八卷分門别類詳慎校讐附于經世文續編之後倩本局印以新鑄鉛字現巳裝釘成書價目格外從廉計皇朝經世文編廿四本洋三元續編連三編卅本洋三元單買三續六本洋一元在上海三馬路申報館由昌蘇申南北掃葉山房發兌 
[搜除伏莽策]  
　　匪徒之謀亂也必先有發現之端或於鄉村結會聯盟或聚徒衆揭竿起事當其始行蹤雖甚詭秘地方官苟能立時嚴緝亦何難應手撲滅消患無形無如今之爲民牧者銅符坐握全不以民生國計爲心暴若何而可除奸若何而可詰平日旣未措意卽至患生肘腋物議紛紜猶或憒憒焉夢夢焉以爲是癬疥之憂不必貿焉請兵致淆上憲清聽其甚者見紳民來案告發非責其多事卽置若罔聞或且執其人而勒令交出證據以致人皆緘口不敢言迨至禍勢巳成田疇因此荒蕪人民遭其蹂躪而官之祿位亦終不能保全嗚呼誰生厲階至今爲梗養癰成患正不知當軸者是誠何心哉義和拳匪由山東竄擾直隷近且延及京津一帶毁鐵路戕西人豕突鴟張其勢誠岌岌矣然當其初在山東蠢動之時不過烏合之衆耳苟得賢能之吏曉以大義惕以軍威彼黨卽梟傑性成亦宜知螳臂不可當車相率潜蹤斂跡卽不然當紳士投訴府署府尊卽就近會同營弁擒渠魁而散脅從其事亦尚易易乃計不出此必飛稟東撫毓中丞中丞派袁軍門帶兵前往其事巳近張皇而軍門又以此事實由紳士禀陳卽傳紳士至營中詰問并開槍擊斃良民二百餘人遂使紳民窮無復之激而爲亂追原禍始罪有攸歸矣雖然拳匪卽甚披猖未必有軍火餉源之可恃况中國大帥巳調派雄師從嚴防範西國亦廣徵師旅同心戮力務爲滅此朝食之謀爝火螢光不久卽當銷滅統籌全局或尚不至大有所傷所慮者拳匪之外狡焉思逞者尚多耳夫治匪之道要在剿撫兼施寛嚴互用不得其道則事勢日亟後患正未有巳時得其道則除患未萌小民胥隱受其福不觀本月十三日本報登教匪成禽之事乎先是距北通州城南十五里花莊左近馬姓母子二人與南三間坊村謝姓父子四人素奉白蓮教近日煽惑村人將田廬器物悉數變錢相與上山習藝違者謂能咒死村人墮其計者十有三四種種詭異殊駭聽聞村董某某恐釀事端密禀州尊孫刺史刺史詰悉實情密飭幹役會同張家灣營汛星夜馳往果見三四十人方焚香矢誓乃拘爲首之男婦六名口押送州署訊懲其餘誘脅之徒槪行解散人皆服刺史辦理之神速而不知紳士及早告發之功尤不可没也夫近日匪類横行無處蔑有義和拳之内安見不有别股匪徒甘心附入義和拳之外安見不更有别股匪徒擬欲同時並發待其發而剿之晚矣所願爲民上者師孫刺史防患未然之道懲袁軍門剛愎自用之心一聞小醜跳梁潢池盜弄查有實據立卽搜除而於紳士禀謁時尤當虚衷延訪務得其巢穴而痛沈之如此則萌蘖且不能生根株何由而固哉見兔顧犬亡羊補牢有安良除莠之責者尚其知所勸懲焉可 
[拳匪猖獗九志]  
　　天津訪事友人云義和拳匪作亂業經直隷提督聶功庭軍門於本月初九日督帶馬步三營前往剿辦時拳匪巳在楊村以上黄村以下落垈地方盤踞滋擾火車不能前進因卽停輪嗣以匪黨不服彈壓開槍轟擊互有死傷初十日之晚軍門忽接俄國武員倭高克君來電請赴前途會商防務隨卽傳電作答略謂現當軍務緊急雖巳擊斃拳匪四百餘人而匪勢尚甚猖獗如蒙見教請俟津旋翌日軍門復焚去拳匪窟匿之村莊三處擊斃匪類若干人匪類亦反戈相向致斃哨弁一員勇丁死傷不一聞拳匪均執刀矛並無槍砲刻下城鄉各鐵鋪製造刀械昕夕不遑不知何人所定大約皆接濟匪徒者何以地方官竟充耳無聞耶鐵路督辦張閣學與唐太守聞車站被燬卽於初九日同乘火車赴黄村查勘不意甫至落垈卽被拳匪梗路因卽折回初十日督憲裕壽帥札委會辦營務處何鎮軍乘鰲赴郎坊落垈等處查看匪情次日回津十二日詣轅禀覆壽帥以匪情變幻仍飭詳查十一二等日京車僅駛至楊村而止計程不過六十里溯自拳匪起事迄今閱十有三日巿中食用諸物無一不昻惟孔方兄大不如前每洋銀一元竟可易九六津錢一千八百六十文前者壽帥曾調武衛前軍後路步隊兩營及馬隊親軍一營赴前敵旋忽檄調一營遄 
回防次其餘分紥黄村落垈楊村一帶以遏匪燄而靖人心 
[譯德報論加稅事]  
　　香港循環日報譯登德文報云中國督辦鐵路大臣盛杏蓀京卿於數月前奉政府之命與各國使臣商議加稅之事日前雖巳返滬然所議之事尚未有成竊窺各國朝廷之意必須中國撤去釐卡始可將稅議加然欲免釐金殊非易易刻下各督撫巳奉命從速議覆然中國現當帑藏匱乏籌措良難其中艱苦情形各國自應體諒似可不必將釐金全行豁免總以商議公允爲是在華人意見謂釐卡辦事人等通計不下數千一旦蠲除則此項人未免因之失業而於各國則並無輕重所最關緊要者華人意中以爲如果將釐金豁免改增貨稅其額不知果能較釐金溢出否此所以尚待躊躇也聞之各省釐金大半作爲本省正欵無論何項費用無不有賴乎此我以爲目今釐金不必全免祗須一律從輕一面使可議加進出口貨稅如是則中國商務當無窒礙况中國鹽釐一項尤爲入欵之最大宗故欲除釐金實有萬萬不能之勢惟有使之减少巳耳 
[英爭商利]  
　　倫敦來電云英京各日報咸請英廷須在中國竭力維持體面爭攬商務利權否則恐俄人捷足先登而英權不無旁落噫利之所在人爭趨之雖曰時勢使然然豈中國之福哉 
 
 

Page 2

 
 
[英爭海利]  
　　倫敦某日報云俄國奥爹沙埠往來東亞之船向由俄國運船公司獨擅其利所置快捷廣大之輪舶多至十有五艘乃現在丹國依頓士亞施亞的公司新派四船往來奥爹沙及旅順琿春等處每船載重八千墩船上皆高揭俄旗緣今春俄國新例告成若非本國之船不准來往東亞及歐洲俄屬各口岸是以丹商特倩俄人代理得與之並駕齊驅也日前有輪船名滿洲者於此開行所收水脚多至英金一萬四千磅我英商何不效其所爲派船托俄商代理與之逐利於洪濤巨浸中或謂西伯利亞鐵路旣成海利必盡爲俄人所奪此事似難久恃不知爲此說者特未探其本原耳攷火車由俄國東下若用單軌須三閱月方到輪船則由奥爹沙就道祗四十六七日卽抵遠東然則黑海水程自當歴久不廢又奚可任人獨擅其利而不急謀分潤些微哉 
[亮節可風]  
　　欽命巡閱長江水師大臣李鑑堂星使蒞蘇後一切情形均志前報兹得姑蘇訪事友人續函云日内屬僚之餽送禮物者星使概不收受食用悉出貲自備不費地方官分文本月初三日面諭府尊濮紫泉太守轉禀藩臬兩司並轉致諸同寅自端午節起嗣後朔望等日均無庸來轅謁見體恤下情誠無微不至矣 
[大快人心]  
　　廣州博聞報云廣州府知府施太守目擊粤省差役横行無忌魚肉良民不重懲之蕪以警將來而挽積習爰於番茂和譽韶被番禺縣署差役勒索一事提訊嚴懲并批其牘尾曰據控番禺縣差譚坤杜泰陳楨等紏衆詐贓倚勢凌辱等情似此蠧役横行貪詐兇惡　堪痛恨潘譽韶與陳李氏涉訟本係錢債細故並非捕盜之比查正役違禁私帶白役律有明條白役在塲帮索例應充發譚坤何得動輒率差三十餘人之多潘姓具保投訊在前是日並無集訊牌示何以逼勒赴衙强行押解差役生事擾民應照平人加等治罪受財計贓從重論該差前巳索去銀一百二十餘兩不爲不多何得赴該鋪盤踞勒停貿易再有索銀五百兩之事潘譽韶以附生報捐中書職銜差館非押職官生員之所該差未奉官諭何得私將潘譽韶押入差房至半日之久甚至恣意欺凌扯碎袍服斯文掃地官體何存狼虎縱横衣冠塗炭種種侮辱情形實屬可惡巳極潘姓以世家舊族差役瞻敢如此欺侮則貧家小户可知省垣地方差役瞻敢如此勒索則窮鄉僻壤可知昔東坡謂吏卒追攝如捕宼盜又謂此輩如虎狼散在民間百姓何由得生仁政何由得成差役之害古今同轍本府一無所長惟立志爲民除害必須將此輩嚴行懲治庶足維風俗而安善良昨據錢令面稟巳將差役責革本係正辦惟粤省書差積弊本府早有所聞受笞者本非正身斥革者旋卽充復此案除錢債仍由縣秉公審訊外仰番禺縣錢令速將蠧役譚坤杜泰陳横等解府照例嚴辦以儆其餘潘譽韶卽著自行赴府投到指明該差正身庶不致受其朦蔽並通諭各縣紳民知悉嗣後凡有差役紏衆滋擾索詐覊押私行凌虐情事一經赴府控告審訊得實定卽一律重辦决不使吾赤子受其荼毒也 
[忍心殺子]  
　　蘇州訪事人來函云連日蘇州府濮紫泉太守提訊武進縣命案其事頗駭聽聞案犯金步雲年四十餘世居武進城内家道小康妻某氏苦不生育因於數年前納妓女王氏卽一枝花爲簉室逾年亦無所出爰撫同城王姓子爲螟蛉詎料王妓視義子若眼中釘稍不遂意卽鞭橽從事義子年甫八齡責令晝放操作若奴隷然甚且飢不得飽倦不得眠倘一合眼則以烟籖就燈上燒紅渾身亂刺哀號之聲達於户外鄰右屢次向金勸解金非但不從且楚毒益甚本年正月某日不知因何觸金及王妓之怒高吊攢毆以致死於非命屍屬及鄰右人等羣赴武進縣署鳴寃縣主某大令騐得死者身受重傷四十餘處遂將金及王妓帶回訊實錄供申詳前署臬司朱竹石廉訪批飭解省訊勘上月某日解抵省垣陸春江廉訪飭發蘇州府研訊本月初二日太守提訊之下金王氏供稱小婦人年二十五歲並未將義子凌虐惟曾責手心三下實係急病身亡求恩鑒察金亦百般推諉不肯直承太守飭將金發長洲縣監禁王妓發吳縣監禁候再研鞫 
[米價日貴]  
　　金陵訪事人云本年二三月間暘雨順時麥苗暢茂省垣米價日賤民無食貴之虞迨至四月清和麰麥豐登米價愈貶詎知近來雨澤愆期田疇龜坼新秧難揷米商亦復裹足不前以致價值漸增青蚨四緡尚不能易白粲一石倘雨師再不稅駕尚恐繼長增高小民之數米而炊者其將何以堪此耶 
[絲價日昻]  
　　金陵訪事人云今歲天氣和煦蠶頗豊收以故新絲上巿之時絲業中人定價每洋銀二十七元易絲百兩當開秤伊始來源尚盛乃未幾而四鄉八鎮紛設繭行每將蠶繭運往外洋以致來源頓乏日來每肥絲百兩售至洋銀三十元而絲販仍依然裹足恐此後尚須繼長增高也 
[蘭亭餘韻]  
　　紹興訪事友來函云浙江普陀山孤懸大海中風景頗爲秀麗彼教中人謂爲觀音大士棲神之所琪花瑶草靈迹昭然愚民惑之相率爇一瓣心香向蓮臺膜拜蓋以求福蔭也本月初旬有某觀察之夫人挈其愛女同泛海舶赴普陀進香至初七日舟經餘姚後海適遇颶風浪湧如山船輕似葉不得巳進口暫避不意土人頓萌惡念以查騐私漿爲名一擁登舟肆行搜括衣服首飾刼掠一空後至者見無物可取口中喃喃謂不如去取斧鑿來拆取船板船中人聞而大驚乘閭駛出口外隨風飄蕩行一晝夜始抵慈谿及回繕就禀詞赴餘姚縣呈控適縣主夏大令因公赴省一俟鳬舄飛回卽須會營勘緝也○日前諸曁縣人周某持新絲二百餘兩赴郡城售得洋銀六十餘元盛以口袋負之而歸偶遇素識之陳某同行途中詢以近年作何生涯陳詭稱在某鎮開設京廣雜貨店此去三十里君歸途所必經未幾至鎮時適亭午堅邀周至店午餐周方飢腸轆轆遂樂而從之及至店陳謂愧無佳肴可以欵客不如偕赴酒肆痛飲三蕉可乎旋將周所携雨傘口袋代交帳桌收存同入肆中銜杯話舊旣而周漸入醉鄉陳託詞小遺奔往店中冐取所寄錢袋周候陳不至匆匆赴店詢之店夥告以巳將所寄各件取去久矣周知被騙懊悔無及奔赴琴堂具控並往各處留心蹤跡然冥鴻一人長空未必再入弋人之手矣 
[備迎憲節]  
　　江蘇巡撫鹿滋帥定期本月十九日出轅大閱由松江吳淞以抵滬江昨日上海縣汪瑶庭大令諭令辦差人等預備供張以便恭迓旌旄 
[札查積榖]  
　　昨日上海縣汪瑶庭大令接奉兩江督憲劉峴帥札文其略曰照得備荒莫重於積榖思患尤貴乎預防江蘇各州縣地方隨糧帶徵積榖辦理多年均己積成巨數其收儲出糶及交替盤查亦均定有章程通行遵守在案惟是閱時旣久弊漸滋生或將收存本息錢文任意侵蝕私肥入巳或將糶出榖價挪作别用延不歸還迨經勒追始終罔應種種情形言之實堪痛恨不思此項積榖無非小民脂膏鉄積寸累而成以備荒年救死之用關係何等重大儲蓄何等艱難該官董等應各如何激發天良核實經理以期無虧無耗且歲時豐歉靡常有備乃能無患設或雨暘偶爾失時歲逢荒歉急需振濟而向之民積倉榖錢欵均無以應用坐視小民嗷嗷待哺束手無策試問於心更何能忍事關荒政亟應通飭清查除分行各該管道府等遵照將所屬帶徵積榖錢文分别查明何縣現存錢若干榖若干榖石是否實存在倉錢欵係存何典生息若干分晰造册限一月内專案報查如有侵挪虧短者亦卽註明一面分别勒令該官董等赶緊賠補以重倉儲此項積榖爲民命所關亟應諭飭所屬因地制宜妥爲經理以垂久遠經此次清查之後該道府等務仍照章按季稽查加結具報一次倘該州縣再有侵挪情事卽著隨時禀請叅追如或漫不經心致有霉變失耗亦卽隨時勒令賠補足數如該道府等敢扶同徇隱一經查出定卽一體責令分賠仍予懲處不貸其各凛遵毋違特札 
 
 

Page 3

 
 
[惡棍站斃]  
　　惡棍張掌華前經英租界包探拘獲讞員翁笠漁直刺略訊情由卽移送上海縣署前晚縣主汪瑶庭大令提案嚴訊張初供詞狡展大令一再研詰始稱小的因戳死張永林一案於去年七月奉前縣主王大老爺訊明申詳上憲發配溧陽到配甫一月卽私自逃回後因馬裕春卽强盜裕春與小的爲仇是以挖取其目繼又紏同魏月卿小連生鶴生毛毛等與傅姓奪充美孚火油池工頭開槍轟擊悮將魏月卿擊斃自知罪大惡極惟求格外施恩大令謂爾在配所脫逃溧陽地保至今尚禁諸獄内汛官亦因之撤任爾回滬後復横行如此本應就地正法今格外從輕將爾站斃遂命驅入站籠令令役舁出遍遊各城門示衆然後置死一時觀者途爲之塞 
[召領屍棺]  
　　欽加同知銜特授上海縣正堂汪爲出示召認事本月初二日據同仁輔元堂聯單報救生船在陸家嘴浦面撈獲無名女屍一具身畔檢有洋銀三十九元聲求詣騐等情到縣據經騐明該無名女屍委係落水身死飭棺殮發壇浮厝除詳報外合行示召爲此示仰諸色人等知悉爾等如有親屬久出不歸查照後開服色相符者許卽備具用戮領狀呈候訊明將屍棺洋銀一併給領收埋均毋觀望切切特示計開巳死無名女屍身長四尺四寸面目巳經腐爛難約年歲科頭赤足身穿元色布單馬甲藍布夾襖青布棉緊身内襯藍布短衫褲腰束肚兠 
[斷還股本]  
　　張金波投英美租界公廨控戚鑑毫私頂輪船買辦吞没帳欵等情讞員翁笠漁直刺准之前晚升堂研訊張金波供生員向在鐵路總公司帳房辦事去年八月由張子琴介紹與戚合充太古公司山西輪船買辦每人出洋銀四百元生員因事覊身託戚代理一切所有盈餘銀兩均被吞没向之理算避不見面現被伊將買辦之缺私頂與謝姓承充是以控求公斷戚供山西輪船買辦缺憑張子琴舉薦曾費去洋銀四百元嗣因屢次虧本欲與金波算帳而金波終延不到塲現在此缺巳歸謝姓矣張子琴供山西輪船買辦本係金波及戚合充然諸事歸戚一手經理今戚因貲斧拮据浼謝姓出洋銀二百元反將金波半股吞没叩求公斷直刺判令將謝姓所出二百元歸還金波股本再罰洋銀一百元限三日繳案違干重比 
[絲廠失火]  
　　前日傍晚六點鐘時楊樹浦左近某繅絲廠棧房中不知如何失火霎時濃烟四佈幾致燎原幸人手衆多灌救得滅然已焚去絲頭數十包矣 
[上海縣署瑣案]  
　　顧少卿投縣署控被吳杏生陳桂卿徐海春徐阿華等戳傷昨日縣主汪瑶庭大令升堂研訊顧供小的家住虹口本月十二日之夜路遇吳等偶爾碰撞吳卽大肆毒詈後又抽刃剌傷求恩究辦吳等同供小的等偶與顧少卿口角互扭失手劃傷求恩寛宥大令飭仵役騐得顧額上及臂果有刀傷諭令退去自行醫治吳等四人各笞二百板著具安分切結然後交人保出○南巿恒泰等米行十一家環控虹口泰來木行股東吕東元徐谷生王仲生積欠貨銀前晚汪大令升堂研訊原告吳聚生供同業十一家共被泰來木行結欠貨銀一萬四千餘兩倒閉不還求恩追給吕徐王同供行内放出帳目計銀二萬餘兩不能周轉以致倒閉現願清理惟求寛限日期大令諭令將吕收押王交差看管徐交的實人保出赶緊清理如延嚴比 
[滬南零墨]  
　　日前舟人張阿榮由某處裝來紙一百五十餘捆小泊浦江紙貨認捐公所巡丁查係漏捐將船扣住禀請貨捐局核示總辦林太守諭令照數認捐再罰洋銀兩倍以昭炯戒○南巿毛家弄附近恊成乾夏布莊夥某甲赴北巿購得夏布二十捆雇車運至南巿貨捐局司事見之詢其曾否報捐夥無以應乃禀知總辦林太守飭十六鋪地甲傳司帳人金某到局罰鍰 
[英美租界公堂瑣案]  
　　曲界義泰福昌宏源永廣裕昌等烟館每晚十二點鐘後依然違禁開燈順興春心樓載亨錦興各炒麫店及鴻樂園寳興樓得意樓正源各酒館則並不向工部局領取捐照私行賣酒事經趙銀河劉森堂二包探查知傳案請罰讞員翁笠漁直刺研訊之下商之梅繙譯官姑念義泰廣裕昌福昌初犯各罰洋銀五元宏源永前經罰過仍敢藐法嘗試著罰洋銀十元春心樓巳犯三次罰洋銀二十元其餘順興等各罰五元并諭令補捐領照○包探胡瑞龍禀稱前者聚豐小錢莊主王芝青混用銅質僞洋銀經小的拘案大老爺研訊之下十堅不供認諭令查明再核兹者小的查得王慣爲此事實係有心混用祇圖漁利不顧累人請爲究辦直刺判押捕房二年以儆○五百五十二號華捕解送陳友山到案禀稱此人至祥和米店奪取吳金金所携鈔票洋銀五元爲特拘案請辦吳投案訴稱小的持鈔票至米店欲兌洋銀因彼無可應付擬持往他店兌換突被陳搶去求恩究追陳俯首無詞直刺判責三百板鈔票給吳領去○包探沈翠濤解積竊陳永林到案禀稱此人屢次犯案怙惡不悛今又竊得王阿寳家布衣二件經小的緝獲人贓送案請辦陳認竊不諱直刺判責二百板發回捕房管押半月○包探劉森堂解施初郎到案禀稱此人在途與人爭拾牙骨扇一柄經小的拘獲送案請究直刺判責五十板○某號巡捕解松江人王阿根到案禀稱此人不知在何處竊得鞋料三雙朱義興見而呵斥致相扭毆是以拘案請究朱供王竊取鞋料小的目擊情形王認竊求恩直刺判責三百板遞解回籍○英商哈咪洋行主控魏禮青代收莊票銀二千八百兩延不交付前經直刺提魏研訊供稱此票係托洋人高林雪而佛代收致被吞没直刺斷令交保清理迄今尚未了結昨日飭提保人倪順衍研訊倪供此案巳由魏延担文律師投領事館控訴須俟高林繳出銀兩方能歸還刻下魏巳赴蘇尚求恩宥直刺商之梅繙譯謂哈咪控案與高林不涉應各歸各案辦理遂諭令將倪管押著赶緊尋魏交案核辦○包探張阿五解李阿毛施子言到案禀稱此二人行竊馬太興石板四方用船載往他處經小的查獲因將其船扣住送案請懲李施同供小的等自知不合尚乞開恩直刺判各責一百板贓著馬自往收取船仍還李 
[法租界捕房瑣案]  
　　永義昶信局夥張阿大李光宏竊取洋銀六百元被局主劉玉鑑扭控迭經讞員朱森庭明府訊供押嚴比昨日劉玉鑑投案求追明府飭提張李研訊不肯實供遂著各責一百板還押李母沈氏匍匐案前求恩寛宥明府諭至押所向子盤詰旋復稱洋銀巳經用盡無從繳出明府叱令退去候再訊核○顧載仁代妓女王佩蘭租朱德興嫁粧店中紅木物件計值洋銀一百五十元後因虧欠房租被房主釘門拍賣控經明府訊供著交保出外理處顧挺押不理明府怒其刁狡著押候過堂責比○偷兒沈阿炳竊取小土賣與陳中和不肯給銀互相爭扭爲巡捕拘入捕房解經明府訊供著責沈四百板陳二百板○偷兒賴中六行竊福壽里某姓家水烟袋三枝報捕查獲人贓解經明府訊供著責四百板○輪船積竊彭缮卿徐阿三解經明府訊供著各重責五百板驅逐出境○流氓蔣梅生湯阿香前在新擴租界内向人訛詐持刃行兇解經明府訊供判各枷號三個月昨已滿期命帶案開枷各責八百板押候發攺過所監禁 
[跋商務印書館華英字典]  
　　昔年粤東鄺蓉階先生輯華英字典一書付之梓人風行海内上海商務印書館主人某君讀而善之而猶病其字句簡略也乃禮延名士逐類增修洋洋四萬餘言燦然大備禀諸南洋保商局許以專利若干年近巳剞厥告成貽我一帙門分類别洵足爲後學津橋學者苟由是而精益求精則上之可備國家使才下之巿井經營亦足供傳譯之用謂非洋務中必不可少之書哉爰書數語以答雅懷 
[添請幼科]  
　　祝簡蓀茂才素精越人術而於兒科尤擅勝塲兹經敝堂邀請施診仍照曩例單日上午九點鐘起午後四下鐘止恐未週知特佈告[  上海六馬路仁濟善堂司董等謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[捉賭釀命]  
　　姑蘇訪事友人云有渾名囡先生者如五柳先生之不詳其姓氏家于青陽地名爲教習妓女彈唱實則專以抽頭聚賭爲生本月初六日紏合著名流氓杜幼卿及不知姓之阿生等十餘人乘一葉扁舟至盤門外護城河中喝雉呼盧大張旗鼓事爲水巡捕所問駕舟追逐至紡紗廠後各巡捕一躍登舟賭徒紛紛逃逸無如船小人多遽爾傾覆以致溺斃杜幼卿及某某等三賭徒惟拘獲阿生解送工程局委員李大令研訊之下堅稱此事由囡先生爲首并將與賭之某某等十餘人名姓歴歴供出如數家珍大令遂飭還禁捕房一面飭差嚴緝囡先生及某某等務獲究懲 
[馬路工程局瑣案]  
　　日前清潔局司事扭糞夫劉阿三至捕房訴稱劉在外間冐攬挑糞捕頭令解送馬路工程局禀請總辦程雨村大令研訊未幾忽卽開釋詎料清潔局主周金藍復將劉任意攢毆反投工程局喊控劉亦投案申訴情由大令研讯之下周供被劉所毆心有不甘是以控請核斷劉供小的於庭訊後出外甫行至萃豐馬頭突被一人扭住髮辫尚有一人將小的毒毆小的孤掌難鳴大爲所辱不得巳叩請恩斷大令以兩造供詞各執判將劉管押捕房兩天期滿釋出准在馬路挑糞周亦有不合申斥一番叱之使去○前日浦東人莊阿華在新馬路旁扭壞自來水管上鐵鎖四十一號巡街捕見而喝阻莊强項不服撕碎捕之號衣當被拘獲解經馬路工程局禀請總辦程大令研訊莊供小的年一十有五駕舟爲業不敢行兇叩求寛宥大令判押兩天然後交人保釋○前者猪販田銀春呈控沈掌全將合股所購之關快船一艘私行藏匿當經總辦程大令研訊前晚又提集覆訊田供光緒二十四年十一月沈將自置之關快船一艘作爲洋銀四百元售歸小的駕駛小的轉向周姓等集股訂立合同而令張麻子經理船務本年二月初八日駛往江北裝運鮮魚甫至寳山縣境突遭盜劫事後投寳山縣報案旣而修理船上各物共需工資洋銀一百八十七元均由小的墊付今被沈串同其子雨生等將船駛去藏匿不還是以控請公斷大令著沈於半月内將船交還公同駕駛各帳出外邀人自理○前日傍晚時有舟人金金生者至集水馬頭章和興船上滋閙毁壞雜物事爲五十號巡街捕查見拘入捕房捕頭令轉解工程局程大令升堂研訊章供小的係江隂縣人金金生至小的船上無端毁物向論逞蠻求恩訊辦金供小的自知不合情願賠償叩求寛宥大令判賠修資錢四百文給章具領○上月某日南巿藥業認捐公所僕人顔成照在三泰馬頭雇坐某號東洋車往北遺一衣包在車上迨後覺察追查杳無蹤影乃開單報請捕頭查緝日前曾由六號巡街捕緝獲車夫張長山解經程大令研訊不肯供認乃判令暫行管押前日飭提覆訊張仍供詞支吾大令命還押聽候查明再核 
[美租界捕房紀事]  
　　昨晨偷兒李阿發混入下海浦鄉民某姓家竊取衣服適爲某號巡街捕所見拘入捕房捕頭令押候解送公堂禀請讞員翁笠漁直刺訊辦○昨日江北小工某甲竊取外虹口某馬頭貨棧中所儲舊鐵適爲管門之印度人所見扭入捕房捕頭令押候解送公堂禀請究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
