# 1890 - 102 - 4906103

 

Page 1

 
 
[集腋社定期開彩] [  申報館協賑所謹啟]  
　　本舘自開辦振捐以來蒙諸同仁捐助書畫珍奇一時難以出售因製爲彩票一千二百號月餘卽一律售空今定於三月初二日下午兩點鐘在六馬路仁濟善堂開彩其法先做成紙鬮二千四百個其一千二百個載明所得彩物再一千二百個書明自一號至一千二百之號數均請施少欽六善士逐一過目分置二本毬中令二童子爲之搖亂然後兩邊仍令二童次第拈出各對各號當卽落簿似此秉公無私諸入共鑒到時請諸君來觀次日祈持票至本舘恊振所對號取物可也先此佈知維冀垂照 
[賑物求售] [  申報館協振所啓]  
　　本舘開辦賑捐以來蒙海内諸同仁捐助各種貴物早已製成彩票將次售完矣茲又承陸續助下廣東譚寶宦齋婦科調經白帶丸十料又立止丸種心胃氣痛藥五料漢玉圖章一个隷有五十部鄧石如墨蹟隷書屏條十二軸吳都法乘一部茶晶眼鏡一副石印小耕石齋畫譜廿部東洋漆水錦匣一具内裝感應編七俠五義廿部巧色瑪瑙搬指一个石印古篆文集楹聨二十部每部價洋二角未及編入彩物之中是以另行求售　君子有情殷匡救者請臨本舘選購庶幾裘成集腋飢民得早慶來蘇乎 
[心戒篇]  
　方外友巨道上人來自天台萬年寺訪余於皋廡談次言及傳戒事謂今年二月間在寺開戒計受戒者數百人并出同戒錄以示余其中分男者爲四等曰比邱僧曰沙彌僧曰式义曰優婆夷分女者亦爲四等曰比邱尼曰沙彌尼曰式义摩那曰優婆塞余問其所戒何事則曰所受者爲菩薩戒大都總歸於淸淨之本旨而已先生亦願聞之乎余曰向受孔子戒菩薩之戒不欲聞也但不知彼受戒諸人旣戒之後能不復犯乎曰旣受戒則必期其終身守此戒然此中人之精修亦不免有始勤終怠究不能必其終守也猶之世人之戒賭戒嫖戒烟戒酒當其戒之之時必在受創之後旣受其害則思戒以絶之其斬釘截鐵之志一似百折而不回其痛深創巨之情一似銘心而刻骨在彼視之戒淨戒絶從此不復再犯而旁人則未之能信也然而有戒絶者有不戒絶者則仍視乎其人之能守而無與於戒之之人矣余喟然而嘅曰善乎哉此言以此例彼則方内與方外猶是人耳初不必過爲區别也嫖賭烟酒戒之本無所難譬之平坦之大道洞闢之門墻由此而往來焉可也由此而出入焉可也獨至荆棘業中則見之者必望望然去之其有悞入其中者則無不欲拔足而出其有久陷其中而不出者其必無路之可出非不欲出不能出也於此有人焉援之以出則將痛定思痛恨如切齒從此掉頭去不復返然而有去而復來者出而復入者此則必其拂乎人之性人以爲苦彼以爲甘人以爲憂彼以爲樂若而人者雖有菩薩之大法力當亦無如之何矣諺有之戒嫖須戒走戒賭須戒看戒烟須戒臥戒酒須戒宴旨哉乎斯言蓋卽聖人所云不見可悅其心不亂之意嫖者必先有所遇杜門不出一無所見則此心不動如止水賭者必喜看牌以娛目不之看則他人之勝負不以榮心而跳出此關不爲束縳乃稱快事推而至於烟則其初之墮入雲霧窟者原因貪圖臥遊可以適體今日旣戒烟不入口偶然躺臥當亦無妨而不知烟榻上旣有人吸烟則戒烟之人斷不可臥一榻橫陳擎槍相敬倘或不忍固拒或以爲逢時逢節少吸之可以補元氣或以小有不快略吸之可以提精神在勸之吸者初亦非小人之不欲獨爲小人而聽其勸者幾至於君子不得終爲君子甘言疾也忠言藥也顧忠言多逆耳甘言多入聽則正以此心之無定故也吾於嫖賭酒三事尙不深知其奥窔於烟則親歴之事也其先年輕體壯一吸兩許不爲多終年不吸無所覺漸而久焉吸漸少不吸則不可矣自知有癮决然舍去繼而又漸復故態則又戒戒而復吸吸而復戒如是者六七次而年則漸老體則漸虚竟至於遍服各種戒烟藥而不能效苟非恒濟局之槍上拌烟藥則余將終其身在黑獄中矣此余旣戒之後所以與恒濟局主人鍾君洪南設戒烟局於平康里使貧苦之人皆可脫累不取分文雖創設以來經費頗形支絀而而卒竭力支持者正此推已及人之心而鍾君幸有同心以利已者利人也然余自戒絶以來於今六年絶不入口且從來不臥烟鋪前年因患濕潟有勸余暫吸烟以醫病者余斥絶之竟視之爲損友而遠之并視烟爲鳩毒凡友人有吸食者必進忠言以勸之現身設法以警之雖有以爲逆耳者余不顧也有獨出心裁創爲戒烟之藥者必贊美而揄揚之盖亦卽推已及人之一心雖不敢自附於聖人願爲聖人之徒而已矣余之所謂受孔子戒者此一事或尙有所合焉由是言之余苟此心稍有不定則勸我吸烟以袪病者必以爲藥石之投而駸駸乎死灰之復燃也不難矣故凡言戒烟者當持之以心不僅傳之於口已也方内與方外同是人類卽方外與方内同此人情以先知覺後知以先覺覺後覺而竟有誨之諄諄聽之藐藐付諸不知不覺者非其力之不足皆其心之不定故也心定則外物不能引而去之孟子云先立乎其大者則其小者不能奪也此之謂心戒此之謂不戒之戒上人和南而退曰是大辯才是眞戒律敬聞命矣 
[會事述聞]  
　　日本此次博覽會較上届更形熱閙非但布置精巧而且百工技藝羅列器具頗多新製令人玩視不肯釋手本月一號開張之日入會縱覽者共一萬一千七百九十三名内優待劵三十三人特别劵九十三人通常劵一萬一千六百六十七人海外招待狀二人共計售劵入塲費兩項共入八百十六元六十九錢三號入會縱覽者計五千二百二十九名凡入會者必須買劵以上所云優待特别海外招待各紙則於先時發出所以敬重内外官紳并使會中人觀劵而知其爲何如人也 
[船工已竣]  
　　日本海軍省去年向英國定造兵艦名千代田兹由英船廠咨照此艦業已竣工請卽派員領取日前海軍大臣得信卽命海軍大尉荒井有貫帶領士官十三名兵卒一百二十餘名前往英國於本月六號由橫濵搭英公司船啓行矣 
[漁船遭難]  
　　本月六號西北風怒號大有搖山撼岳翻江倒海之勢朝鮮近海漁船遇難者不少日本佐賀縣下東松蒲郡名護屋村有一小島名大字馬渡島是日漂來漁民十三名遇人救起棲止島中均係朝鮮人云 
[塲員互調]  
　　兩淮各場鹺尹稽煎裕課是其專司責任綦重現經運憲福都轉將板浦塲趙鹺尹調署廟灣塲 
 
 

Page 2

 
 
廟灣趙香圃鹺尹調署板浦塲丁溪塲葉鹺尹調署掘港塲遞遺丁溪塲檄委瞿鹺尹鴻勛署理以收人地相宜之效至廟灣塲未到任以前卽飭張鹺尹學醴先行代理均於上月二十七日牌示矣 
[思子成瘋]  
　　前報紀揚城逹士巷呂姓遺失一六歲子名小四子云云兹聞迄今多日尙未尋獲其母倚閭望切思念成疾無明無夜悲慟嚎啕不獨鎭日以眼淚洗面枕邊襟上都作血色見隣舍子有時竟悞認爲已子曰兒固在此耶雙手緊握不放形狀頗類瘋癲見者多爲之酸鼻現聞其隣衆擬代出厚酬倩人尋覓不識能珠還否也 
[告示照登]  
　　欽加同知銜署番禺縣事候補縣正堂加十級紀錄十次楊爲出示曉諭事照得本縣前任禺山瞬將三載自維薄德深愧循良惟是勤愼辦公淸廉　志五夜自問時深兢業願與吾民相安於無事决不願其騒擾故凡地方利病所關悉心興革此志尙未能竟兹蒙憲檄再署此邦雖云就熟駕輕敢不勵精圖治因查地方事務有亟應禁革嚴辦者數端除由縣會營飭差分别查拿按究外用特逐條開列於後計開一禁械鬥以挽澆風也縣屬民情素稱純樸近染東江風氣漸習强蠻每因口角微嫌田土細故輒行糾衆持械互相爭鬥勢力不足又邀外匪扛帮鎗砲連天死傷迭見迨聞縣營前往彈壓始行相率潛逃兵勇甫旋又復聚鬥不至勢窮財盡兩敗俱傷不肯罷手推原其故則以鬥案開銷悉由祖祠公項外匪招來則易遣去則難挾制由人竟成尾大不掉近兩年來如棠下石牌黃村朱村龍潭大塘各起鬥案均經大憲派撥兵勇認眞查辦所有拿獲鬥匪今在縣中禁押者尙有六十餘人應候確訊實情照例治罪其主謀肇釁各匪亦已懸賞購緝一經獲案必子嚴懲至因鬥案致家散人亡廢時失業者更屬不知凡幾似此爭强好勝貽禍無窮淸夜思當必有翻然自悔者嗣後各鄉紳耆人等須知械鬥上干國法下害鄉閭且經前督憲張奏明嚴行懲辦務當父訓其子兄勉其弟遇事平心忍耐不可率意行橫并舉棠卜各村之案以爲殷鑒倘眞負有屈抑爲該紳耆所不能調停亦卽具控公庭候官傳訊察斷設再不遵禁令復蹈前愆本縣惟有禀明大憲督帶重兵親往該鄉痛加剿捕務將主謀肇釁及首從内外各匪一律殲擒并將祖祠住屋全行拆毁彼時玉石俱焚後悔亦徒嗟草及矣一防盜匪以衛閭閻也縣屬幅𢄙遼闊水陸紛歧且與港澳相通輪船朝發夕至盜蹝飄忽搶刼頻聞本縣前於光緖十三年春間初蒞此任因查縣屬盜案每月總有數起民間憂懼竟有夜不安枕之虞經卽密會營員廣購眼線迭獲巨盜解訊懲辦并於十四年二月花縣橫譚渡夫伍河淸被刼一案當塲全獲首夥江亞獻等八名卽行禀明大憲押赴犯事地方正法梟示自經此次懲創盜匪稍知歛迹地方漸就綏安迄今時閱兩年刼案又復迭見亟宜嚴加防範以期有備無虞嗣後各鄉紳耆人等務當遵守舊章實力舉行圑練聨絡聲勢遇有盜警互相救援如能拿獲賊匪解縣訊辦定卽優給花紅當塲格殺照律勿諭倘有被賊拒傷致斃併准報明賞卹以昭激勸至外匪窺伺多由内匪勾通該紳耆等平日尤宜嚴察窩家綑送究辦庶幾盜匪無所附托不敢妄生覬覦此亦當務之急者也一拿票匪以安民業也粤東賭博之盛甲于天下其最爲害者則莫如白鴿票一項不諭士農商賈老幼婦孺皆以本少利多之言被其搖動大則盈千累百小則一錙半銖苟欲猜投均可赴會日來月往　削靡遺以民生有限之脂膏供匪徒無底之谿壑更有因此而流爲匪類及自尋短見者貽禍之㤠何可勝言此大憲所以奏請加重罪名嚴行懲治且三令五申必期禁絶而後已也現聞此項賭匪又在民間煽惑欲將白鴿票廠復行開設並敢混稱打點任意招搖胆大妄爲實堪痛恨嗣後縣屬軍民人等如能拏獲白鴿票匪起出賭具解縣訊辦卽賞花紅銀一百大員探知蹝迹報案引獲卽賞花紅銀五十大員犯到一經審明卽行照數發給街隣地保如敢得規包庇並卽斥革拘拿照例治罪至爾軍民人等尤當凛遵禁令約束親丁勿爲利慾熏心前往投買免致爲官捕獲自蹈刑章是爲至要一緝拐帶以拯愚蒙也粤東地處海濵久爲通商口岸輪舶往來如織商賈絡繹於途邇因外洋各　舉辦開礦墾山等事不惜重價招致華工而内地愚民又多惑於出洋易富貿然遠涉恐後爭先以故奸宄之徒得以乘機煽惑無諭男婦長幼輒行販賣圖財其中或以藥迷或以略誘一墮其術鮮慶生還在失事之家骨肉分離宗祧斷絶其情固爲可憫而被拐之人漂流異域困苦終身其慘尤不可言至誘拐幼孩仍在中國屬境賣爲奴婢子女者各省皆所不免然亦以粤省爲最多該拐匪等祗知惟利是圖不顧人之生死忍心害理罪不容誅光緖十二年間經前督憲張以拐賣出洋之案日見其多奏請仍復舊章就地正法此風稍爲歛戢乃近兩年來誘拐案件又復層見迭出匪計則變幻新奇匪蹝則飄忽秘密捕拿不易防範尤難言之殊堪髮指嗣後軍民人等務於鄉隣附近之地人衆熱閙之塲隨時留心稽察實力盤查如能拿獲拐匪解縣訊辦卽賞花紅銀一百大員探知消息赴縣報獲卽賞花紅銀五十大員犯到一經審明立卽照數發給以示鼓勵至爾軍民人等平日於妻孥親屬家庭居處之間尤當以匪徒誘騙之工至被拐情狀之慘時常勸戒反覆申明務令安分營生不可妄萌貪念則拐匪無所施其伎倆而良民亦不致誤入牢籠矣以上四條皆目前必須整頓之事亦本縣迭經示諭之文所以不憚煩勞再申誥誡者祗以要地重臨職　宜盡不得不力圖補救冀轉頽風以期上副列憲之裁成下躋斯民於袵席耳合行出示曉諭爲此示諭縣屬紳耆軍民人等卽便一體遵照切實奉行毋負本縣戀戀吾民孜孜求治之苦心倘不聽教誨仍　前轍愍不畏法則將執法以繩决不姑息切切特示 
[局所遷移]  
　　皖省因利局係升任順天府府尹陳六舟大京兆所創設貧民小本營生者咸沾實惠迄今口碑載道大京兆客秋交卸撫篆時捐廉數千兩以助經費責成委員經理近聞督辦支應局候補道彭受臣觀察續增捐欵責成太平局董事經理一切規制悉照舊章毋庸更動現已將局遷移小南門多寳倉内矣 
[血症頗多]  
　　邇來皖省城廂内外老幼人民患嘔血症者時有所聞或滿口皆血或痰中帶血十人中約有七八雖不致死然愈者甚少有某地師察視地理謂隔江上新洲洲嘴嘴上冲致居人多患此症信中胡謅殊不足供識者一噱也 
[派員加賑]  
　　兩江總督曾洗圃爵帥功在社稷澤在生民三江父老感頌同聲去年江浙兩省同遇奇災經本省大憲率屬辦捐分投散放又經各處善士陸續翰將俾資賑濟滬上各公所特遣妥當友人前往災區詳查户口分沛廉泉洵足使身受者感恩聞風者起敬沅帥尙恐各處災民受澤未徧特委任逢辛觀察携帶巨欵率同隨員赴浙加賑一次具見胞與爲懐不分畛域觀察先赴湖州加賑又派江西候補巡檢徐根存江蘇候補從九戴昌年候補典史王鴻基直隷候補縣丞謝長貴武職朱明華赴杭屬加賑又派浙江候補縣丞俞宗淵余文鉞候補主簿任甸安江蘇候補巡檢王增連兩淮候補鹽經戴其厚赴嘉興加賑在事諸君宜如何潔已奉公實事求是以無負沅帥愛民如子之盛心哉 
[觀察赴宴]  
　　招商局總辦馬眉叔觀察昨請新任海關道聶仲芳觀察英會審員蔡二源太守赴宴聶觀察於將午時至會審署偕太守同赴宴會云 
[飭傳耆老]  
　　西婦在靜安寺鄉間遊玩被鄉孩擲石訴由英領事照會蔡太守飭傳該處地保顧良其諭令查明滋事之人覆候核辦曾列前報兹悉顧良其於昨晨投案禀稱當日正在完糧不知此事奉飭查訪尙未查明是何人滋事蔡太守隨飭該地保約同二三耆老到案聽候諭話 
 
 

Page 3

 
 
[騙洋避匿]  
　　滬上一隅五方雜處游手好閒者麕聚其間朋比爲奸通同作弊其心則鬼蜮也其言則簧鼓也其手叚則雨雲翻覆也世故未深者一爲所惑小則貲財喪失大則行止有虧蘇人蔣福亭者藉誘賭爲生涯兼精騙術家住滬南篾竹街日前蔣在滬北某茶寮邂逅甲乙兩寗人蔣故作殷勤遂訂知交蔣見甲等年少可欺乘間進言曰現在滬地百業不興惟米行頗可獲利我有資本若干欲與可靠之人合股未識君等有意否甲乙聞言喜甚議明三人合股開設旋付蔣洋五百二十元在南市租賃房屋行將擇日開張詎蔣得洋後匿跡不出甲乙招尋無着始知遭騙前日邀同鄉之某丙等尋　蔣處其時適蔣母病故蔣已避匿由蔣之堂兄蔣阿和在家辦理喪務丙等悞認爲蔣福亭卽軋至某茶館評理嗣經甲乙到來始知悞認並有爲魯仲連者爲之排解將阿和釋去而蔣福亭則仍無蹤跡未識作何了局也 
[縣案彚錄]  
　　上海縣裴邑尊查辦升科情形疉列前報前晚邑尊升坐二堂命傳地保莊念祖陸念劬至案問各業户可曾來縣繳價同供日來繳價者頗多現有趙咸林有田一畝五分三厘傳諭數次仍不交價求請明察邑尊以莊念祖年紀已老辦事不善判令鎖項暫行收所着陸念劬傳諭尙未繳價各業户并趙咸林等赶緊交價延干咎戾○去年俞封林投縣喊控地棍萬高頭等滋擾等情經邑尊將萬生千收禁萬高頭萬毛毛枷號三月發十六鋪犯事地方示衆在案詎意萬高頭依然不攺前非日在街上調戲婦女怙惡不悛前日裴邑尊接奉提右營陳鈺卿叅戎來函謂該犯放在外間終屬地方之害請提案收禁等語晚堂由邑尊提訊萬高頭俯首求恩邑尊着令開枷收禁候再訊辦○前日英公堂解送受傷人葉祥林行兇人楊元興至縣晚堂由邑尊提訊葉祥林供稱杭州人在滬爲馬夫前日途遇楊元興及小覇王卽曹子云等共十餘人將小的軋至某茶肆剝去棉袍馬褂取去小洋五角向論反被行凶持刀砍傷頭額求請騐傷究辦楊元興供山西人在英租界正豐街開設餅攤前日小的向伊索還欠洋並無剝衣情事伊傷係自已所碰求請明鑒邑尊離坐騐得葉祥林略受皮傷尙無大碍以兩造均非安分之徒判將葉祥林釘鐐交差楊元興收所俟補提餘人再行訊辦○前日晚堂裴邑尊問案時有金錦林投案訴稱住居西門外萬生橋地方邇來被姊丈張桂華硬佔家產叩求提究邑尊得供着邀同親族理處如理處不明再行來案喊控 
[英界公堂瑣案]  
　　包探何瑞福緝獲剪綹賊陳錫榮起到玳瑁邊墨晶眼鏡銅邊老光眼鏡大小銀表各一隻并將收贓人陶阿二解案由蔡太守訊供飭令俟失主認領再行訊問等情已列前報該包探禀稱陳錫榮在路剪竊無從稽查失主惟查報過失竊者有墨晶眼鏡一副式樣彷彿惟該失主亦未到來指認陳錫榮俯首求恩陶阿二供不知竊贓以致悞收太守判將積竊陳錫榮發捕房管押七個月收贓之陶阿二罰洋十元充醫院經費贓存俟失主認領○田阿和稱拖東洋車餬口昨日載客從寳善街向東在同芳居門前突被潘小月所駕馬車碰撞跌仆致被碾傷脚骨由捕將潘拘去送我至醫院醫傷急難痊愈潘小月供伊拖東洋車從橫街行來致相碰撞伊脚略有傷痕蔡太守飭潘小月交保田阿和仍投醫院俟傷痊投案再行訊辦○包探沈金隆稱緝獲屢次犯竊之吳阿安起到水烟袋衣服等件失主共有七家今均投案松興同德久大邵源順同信昌同昌泰等各鋪夥及洪掌如均請領贓吳供迭次犯竊原是該死所竊之贓質錢與包探夥名小徽者分用該包探稱此次獲吳係由小徽指拿因此挾怨誣扳蔡太守判吳發捕房管押一年贓交失主分别認領○胡錦榮稱失竊杉板船一隻現在林方志處認見爲此報捕拘案林供杉板船我向金老太婆買來出洋四元四角立有賣契呈閱蔡太守閱得契上是高阿福出名問林何以不符答稱我祗認得金老太婆可以傳質當時據言有高阿福我確未曾會面太守飭差帶同林方志指交金老太婆到案再訊○經管公和祥碼頭西人惠鐵稱前獲行竊檀香之陳阿多張英林竊馬脚鐵之朱德興交捕送案訊問之下不認行竊今帶見証人陸勝明到案請訊陸稱爲更夫當日上檀香經扛夫扛運陳張乘機抽竊及獲陳已將檀香藏在碼頭脚下張持在手中陳張均非做小工者至朱係竊鐵者陳張二人仍供遺下檀香貪小拾取朱供不敢犯竊蔡太守判陳張朱各押三天以示薄懲贓交失主領去 
[法捕房瑣事]  
　　昨晨葛同轉莅八仙橋捕房時據包探王榮培禀奉諭緝查劉牛皋供出之夥黨石麻子並被拔藏匿之妓女富寳一事昨午小的往西門外欲向巡防局中禀明適朱大老爺因事他出據局中人云不知此事小的卽至榮昌自來火廠相近途間遇見石麻子之妻當卽阻住問富寳住處據云不知情願領同查緝小的隨往遍查並無着落復往八仙橋巡防局禀明當經劉老爺帶同小的在八仙橋一帶挨家查問及至褚家橋附近經石麻子之妻將妓女富寳指獲一併送押捕房待明日解送公堂請究同轉曰明日着將劉牛皋一併解送以憑對質○吳桂林在湖州蔡鳳章處偷得洋九十九元衣一包來申經包探拿案等情均列前報昨晨葛同轉着帶案覆訊問吳曰爾供在湖州東卡砲船哨官家竊來是處是何地名供在湖州北門外織里地方問如何被爾竊得其洋放在何處答洋在箱内尋得鑰匙開箱竊取是夜蔡家人均出外囑我管門所以任我行竊問爾在途中難道不用錢文答自已有洋五元路上用去四元一角同轉謂人家將爾信托爾竟竊物遠逃實屬可惡着笞責二百板枷號二月示衆起到贓物並洋存案待領○小竊陸明郎因竊楊慶濤手巾並洋二元被楊拘送訊押一案已列昨報昨晨楊投案請領原贓同轉謂本分府已訪問明白爾並無洋元被竊楊稱求請查察同轉着將陸帶案質對陸稱竊伊手帕是實並未竊洋同轉着掌責四十下再問陸供如前着再責二二下押候交崇明船埠頭有便船送回交伊親屬管束○蔡小云之子炳興被徐松林王阿土等騙去衣箱經蔡將徐王二人扭押捕房經葛同轉訊明情節令蔡將查到之當票查對明白再行禀覆一案已列昨日報章昨晨蔡帶子炳興投案禀稱蒙諭查對當押票現今缺少羽綢棉馬褂棕色棉袄等共九件另有衣單呈閱同轉着將在押之徐王兩人提案問今據蔡云尙少衣九件放在何處徐王同供衣由炳興自已典押不干我等之事同轉問蔡炳興曰爾究竟與王等如何相識答稱在途中遇見據王云與小的父親素來認識伊肯薦洋行生意王阿土卽向小云曰吾與爾久爲至好不可一朝翻臉同轉問蔡曰據爾所開衣單均有女衣在内答稱此箱由炳興之祖母寄存在城内師弟兄家言明待炳興成家後可以交付同轉曰目下是否成家答稱小兒今年十五歲尙未成家同轉復詰王仍執前詞着照原斷笞責二百板枷號二月徐責一百板枷一月炳興不應與無賴爲伍着責手心四十下交其父小云領回管束○東洋車主朱芳蘭同妻施氏投案禀追車夫陳阿狗欠錢一節同轉詰施氏曰昨據陳阿狗供去年回家時與爾說明有此事否答稱陳於夜間一點多鐘捲逃無人知覺問偷去何物答稱有油衣油布一套積欠車租錢一千二百文復被借去錢四百文朱稱油衣布共失三套同轉曰陳一人何得穿着三套卽命將陳阿狗逮案同轉曰現據施氏言爾未與伊說明陳供小的因家内有事於九月十八日囘家曾欠朱錢四百問及施氏據云朱往英租界與人吃講茶未回小的當將被鋪攤開囑施氏看過當晚趁航船回去及至十一月間來申朱竟料人將小的軋至福慶園茶館還朱錢五百文問爾回去時可有别人在塲看見答稱有木匠二人目覩施氏稱其時木匠出外游玩未曾見面同轉問施氏曰爾言陳深夜捲逃今言木匠出外游玩顯見時候不符朱稱陳阿狗綽號小麻油去年因事經大老爺辦過陳嘵嘵爭辯同轉着將陳掌責二十下叱退出復謂朱曰如出外再有吵閙情事當卽送案懲責○仙人媽媽卽王譚氏經手販賣周章章誘拐來申之小孩李林林一案屢列前報葛同轉命包探先將在押之周章章王譚氏及慣買小孩之陸陳氏等三人帶案覆訊周章章供初次拐孩求從寛典同轉詰王譚氏曰經爾販賣者共有多少小孩答稱從未經手祗此一次問廣婦陸陳氏家現有幾個幼孩爾可知否稱前次至其家見過五孩是否拐來不知底細同轉謂陸陳氏曰爾家有許多孩子究作何用答小孩均係樓下人家惟時常上樓游玩並非小婦 
 
 

Page 4

 
 
人之孩包探王榮培禀日前至其家查問時見樓下亦有小孩惟樓下之孩個個肥大陸陳氏家五孩均面黃肌瘦以有疾病陸陳氏稱小婦人借鋪躭擱小孩係樓下王阿德家者時上樓游玩同轉曰爾等拐孩斷非一次喝將周章章笞責三百板枷號三月王譚氏掌責二百下枷一個月陸陳氏脫去棉衣布衫用竹梢鞭背二百下枷號二個月兩婦用連枷一面遊街示衆復將粤人郭阿亮王陶氏逮案詰曰爾家中之小孩可曾交來郭稱别家之孩不能交案同轉曰目下業已查明豈容抵賴爾若不招亦須重辦郭稱實係王阿德之小孩同轉着笞責一百板再問郭堅執不移同轉着再責一百板隨問王陶氏曰令爾將買孩筆據交出爲何延不交案王陶氏稱求恩寛限三天定可交案同轉着將郭等分别管押届期不交定當嚴究 
[上海文報局東賑收解處會同各公所起解第十九批賑欵啓]  
　　謹啓者敝處自二月初九日解出第十八批後迭接東省放賑諸君來電僉謂東災未澹春賑待欵亟亟等語兹各所同人竭力摒湊第十九批庫平銀一萬五千兩捆裝現寳於閏月廿七日交招商局拱北輪船運往烟臺東海關兌收轉解災區散放此批内計絲業公所規銀五千兩高易公所規銀二千五百兩仁濟善　規銀一千兩文報局規銀七千九百四十兩並蒙招商局捐免水脚合併聲明 
[接錄仁濟和保險公司帳略]  
　　綜結一該股分資本規銀一百萬兩一該前届股利未取規銀三千四百六十八兩五錢一該本届股利規銀八萬兩一該各局回綵規銀二千七百九十八兩九錢一分九厘一該董事酬儀規銀一千六百兩一該船局出力司事酬儀規銀四百五十兩一該各執事酬勞奬賞一成規銀二千二百五十八兩六分一該綵結公積規銀十萬一千九百六十一兩六錢四分二厘共計結該規銀一百十九萬二千五百三十七兩一錢二分一厘○一存輪船商局規銀三十萬兩一存開平礦局規銀十四萬兩一存匯豐銀行規銀十萬兩一存麥加利銀行規銀五萬兩一存法蘭西銀行規銀十五萬兩一存有利銀行規銀五萬兩一存怡和洋行規銀十五萬兩一存輪船商局往來規銀七萬五千二百七十七兩八錢七分五厘一存麥加利銀行利息規銀二千五百兩一存法蘭西銀行利息規銀八千二百五十兩一存有利銀行利息規銀一千二百五十兩一存怡和洋行利息規銀七千三百七十五兩一存葉成記票據連息規銀四萬二千五百七十一兩五錢二分七厘一存三畏堂股票抵押一年期息七厘規銀四萬八千兩一存徐子記基地抵押一年期息七厘規銀三萬兩一存缺額股分規銀一萬三千六百兩一存缺額股分提息規銀一千八十八兩一存舊帳抵欠收回股票規銀一萬五千三百五十兩一存抵欠股票提息規銀一千二百二十八兩一存上海客商欠保費規銀三百二十八兩八錢二分二厘一存燕局欠保費規銀十三兩五錢九分三厘一存上海包用規銀五百四十七兩四錢六分五厘一存烟銷煤帳規銀五千一百四十三兩一存現存英洋規銀十三兩八錢三分九厘共計結存規銀一百十九萬二千五百三十七兩一錢二分一厘 
[浙省撫轅抄]  
　　閏二月十四日題補武義縣鍾光耀禀知藩司飭知准補禀見叩謝○十五日署嘉湖道王並禀知奉到憲札仍兼辦塘工局務○十六日候補縣蔣本鑑禀知籌同賑局委赴雨涵督轅請領實收叩辭○十七日署杭乍理事李思敬禀知受事乍理事兼杭理事廷禀缷事候選通判干長華禀知籌賑局委湖州樓港工程收支差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[章門雜誌]  
　　江西信云近有某富翁屢霑疾病疑宅右之白虎方過高欲鋤而低之因有古塚在焉乃於黑夜啓遷而遺金屏於塚　次晨爲老佃隣所拾四處傳觀富家子弟奪去加以毆辱老佃隣不服謂古塚爲某姓祖墳自幼見某某拜掃迄今不過二十年汝何敢肆意欺陵剗人墳墓嗣爲某姓所聞以洗塚滅骸等詞赴縣控告適富家失火焚斃一婦遂控某姓放火鵲蚌之爭未知何日了結也○厮養僕圍最不肯低氣下人紈袴少年每不免爭强好勝三道橋某公館之傭婦日前於門首雇車議價不合遂議另雇車夫出言無狀某公子怒而斥之車夫愈忿遂效山膏之駡忽又來一老車夫相助爲虐公子命送保甲分局訊明車夫固有不是飭地保帶同前往服禮請罪某公子意猶未歉復送保甲總局仍照原斷公子無如何祗得罷休○某姓夫妻偶占脫輻之爻婦忽萌短見自投井中經旁人知覺用竹篙鈎起床頭人始不致作井底蛙然已首如飛蓬眼如零雨矣○某姓父子各開一鋪以逐什一之利管某鄉水田一處租榖十餘石佃人頑而狡拖延至今父飭人往取則謂其子取去子飭人往取則謂其父取去初尙不知其詐也一日父子相會於某處談及比事始悉顚末一日遇佃於途卽將衣服撕碎片片作蝴蝶飛始縱之逸 
[江西官報]  
　　從九孫貽榖接查廣内保甲鍾華嵩接查永和門保甲崇仁縣丞胡廷鑅由奉新催漕折回省新選萬年縣丞江兆熊現已到省飭赴新任記名提督楊友慶由湖南籍來江署南豐汛把總黃一舉卸事回省縣丞王文和禀銷永和門保甲署淸江縣湯鼎烜禀謝調署 
[廣結善緣]  
　　佛經云行深般若波羅蜜多時照見五藴皆空度一切苦厄盖皈依禪門則一塵不染四大皆空惟惻隱之心而以慈悲爲本也昨承龍華寺大和尙因接春賑救命捐册卽募集衆僧洋廿三元七角錢九百文交到敝堂囑解災區減香積之淸供作祗園之施佈其殷殷濟世之心深合乎我佛慈悲之旨拜頌之餘謹誌鳴謝[  上海六馬路仁濟善堂籌賑公所施善昌等謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
