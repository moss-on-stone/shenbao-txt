# 1888 - 120 - 4905404

 

Page 1

 
 
[新選大題文富告竣] [  點石齋代啓]  
　　近來所出石印大題文非將舊文亙相傳鈔卽將庸惡淺薄濫竽充數雖自稱幾萬篇而仍不能備題徒耗紙墨甚無謂也醉經室主人深知諸弊　與人同廣延名宿專選時下罕見之窻稿擬作硃卷課藝凡已見于刻本石印者槪屏勿錄名之曰大題文富得文萬五千篇每題一文並無其二至付石印以供揣摩至于字畫淸晣校對精良較他書格外認眞刻已出書墨色紙張務臻美善裝訂二十本收回工料洋十二元諸君子有先覩爲快者向山西省城祁邑東昌府書業德記書坊蘇申掃業山房江左書林文瑞樓醉六堂千頃堂著易堂文玉山房三蒼書局暢懷書屋讀未樓芸緗閣南北申昌以及各書坊發兌 
[新印東華錄東華續錄出售] [  圖書集成局啓]  
　　東華錄一書初編于蔣氏後長沙王益吾祭酒從事史舘復取累朝掌故列聖宏謨編纂成書箸爲續錄由是自天命迄道光九朝治績燦然大備恭閱之下不特仰見祖宗宵旰勤勞孜孜圖治之至意卽列朝名臣章奏大將勳猷以及外藩恭順之情邊疆開拓之事亦皆編年記月一覽可知固宜家置一編朝夕披閱者也第原本已多漫漶坊間翻刻又皆魯魚亥豕訛悞良多兹用新式鉛字排印精選上白紙張校對裝潢俱極佳妙刻已告竣每部分訂六十四本外用紅木夾板六副定碼洋十二元定于本日起出售賜顧者請至本埠及各外埠申昌書畫室購取均可如欲躉購則請移玉至申報舘帳房面議可也此佈 
[中西醫藥論]  
　　自黄帝嘗日草以療民疾而醫藥之事以興嗣是而和緩扁盧迭傳神技至後漢而華陀以漆葉靑䴴散去三蟲五代時褚澄以蘇湯療李道念吐雞十三頭徐秋夫縛茅人施針砭得愈鬼疾稽諸史册實不可以僂指終顧必洞明夫四然二反之機緘深悉夫五臟六腑之癥結而後能投無不利著手成春我朝道光季年泰西通道彼中人之明醫術者亦皆航海而至以技療人而教中樂善諸君又皆設館施醫不取脈金藥費悉心調治全活貧民其爲醫也大抵以刀針代藥餌一經奏手頗著奇功而篤信之者謂中國醫家類皆模糊影響但師成法不求自出心裁雖古有張巢朱喻諸名流立說著書繁稱博引立方用藥美善無倫而近世之市上懸壺者略解皮毛卽思挾術以餬口但知高其身價計較醫金輿金不肯殫竭心思以兾追蹤夫前哲以致悞傷人命時有所聞斷不若泰西名醫心存濟世非盡半生之心力學習有成國家不肯給以文憑萬不能出而應世且卽出而應世矣仍刻刻研求新法精益求精旣能愈人又求速愈旣能速愈又求愈後斷根其用刀針雖近霸道而能吹以迷悶藥使病人不知痛楚不致元氣有虧卽用藥亦斟酌推求至精至當多一厘不可减一厘不能醫金則醫院不取分文卽非醫院中人而著有一定章程不屑斤斤計較出診則應時而至從未有若華醫之日高睡足遲遲我行待至深夜一二點鐘始赴病家之召者蓋其有利無弊較之華醫實不啻天壤相懸焉其有深信華醫者謂中國之法自古相傳代有明流相沿弗替其法類宗王道悉取和平問切望聞必詳必盡而後開方立案對病發藥故有所服僅一刀圭而能沈疴立起者蓋醫者惟取夫意意之所至可通神明昔者吳門葉天池以一桐葉療産婦之厄沈魯珍以辱駡激一女子怒俾悶痘得以發出旋卽轉危爲安其見於諸家醫案及小說書者歴歴可稽動多奇效彼西醫特外道耳覇功耳執定何藥可愈何疾拘守何候應服何方至方藥之俱窮則或决膿或放血或破腹截足以求活或抉目拔齒以求功種種駭人聽聞斷不可以爲訓雖西人有疾亦嘗以此醫痊而華人體質不同使竟篤信不移未有不因之斃命者堂堂中國自有成法可師何必故事新奇以致弄巧成拙哉我則以爲二說也各有所見而亦各執一偏謂華醫無功則未有西醫來華之時人皆延華醫療救往往功效迭著藥到病除近時如何古心費晉卿張玉書諸君至有不遠千里而來求其一診者使竟無起死回生之術何至盛名所著若是之傾動一時耶謂西醫爲不可用則西醫之功效尤彰彰在人耳目間不特瘡癤損傷諸病腐者新之斷者續之苟非必死之症定能十愈八九效著靈奇卽以療虚怯瘟㾮亦皆調劑有方不偏不倚其有服藥無騐者或則多寡過度或則温凉失宜其過仍在病人醫者豈任其咎乎特華醫之不能見效西醫之不能盛行在扞格不通不克參互研求之故使一參互研求焉有不功用益神無稍失誤者耶何則中西醫法不同講求藥性亦各異試撮其大略言之華人謂心之官職思西人則獨重一腦謂人之知覺痛癢全恃腦之靈明渾身皆有腦氣筋在在須盡心保護華人謂肝居左西人則謂肝居右而肝之下又有一甜肉華人謂膀胱上接小腸西人則謂膀胱居兩胯骨盤正中卽前陰交骨之裏其論部位之不同有如此者至於治病華人之言吐血者分别五臟所由來研求其味之或甜或鹹細察其色之或紅或紫西人則謂或血脈管裂壞而血出或血脉管未裂而血泄華人謂臌脹爲或由於氣或由于濕西人則謂其根皆從瘧疾而起瘧之旣久變爲黄疸又久之而大腹膨　乃不可治矣華人謂肝氣爲鬱怒而起西人則謂或飲酒過多肝體變大或肺經勞瘵致肝中生肥膩之物或肝生汁液過多膽中不能承受凡此之類多有不同及其用藥也華人多喜鹿葺謂爲大補之劑西人則謂鹿茸中含阿摩尼阿之性故用鹿茸不如竟用阿摩尼阿華人謂甘艸爲和中故戯呼爲和事老人西人則謂能止欬𠻳與胡麻子功力略同華人謂黄連爲微凉西人則謂能補胃補血華人謂大黄爲利導之品其性猛烈至呼之爲將軍西人則謂能補胃開胃潤而不猛至人中黄紫河車諸物華人缘取以入藥而西人則以爲藥惟取輕淸之氣似此汚穢不潔用之非徒無益且恐傷人而鴉片水銀巴豆等物華人以爲有毒者西人反取而用之竊謂中西醫法見解雖各殊而其爲功則一誠能使華醫而通西法則深知化學究厥由來實踐躬行自不同拘守舊章毫無心得彼臟腑部位華人但猜詳恍惚西人則例得將死人剖視旣經自覩自必研究無遺苟能融會而貫通之我華醫學何患不日上蒸蒸耶至於西醫之不能行者其故在於不知中法但憑西術以治華人是以華人有所畏憚於心不肯令其醫療耳目今西人之明華文者在在皆有苟願潛心于中法將靈樞素問難經金匱以及近人之景岳全書六科準繩張氏醫通本草綱目諸書一一悉心誦習互相參究窮其理之精微如昔年英人合信其人者曲引旁參歸於至當不拘守不偏執去其弊病得其菁華則西人醫術風行當可操券以待矣所願中西好善士籌欵設一醫學院禮延中西各名醫爲之教授俾願學者於此受業焉則明敏者不數年間卽合同而化能兼明中西之術濟人利物豈有涯哉 
[本舘接奉電音]  
　　昨接京友發來電音有本月二十五日上諭二道敬謹譯登○三月二十五日奉上諭江西布政使李嘉樂署陜西布政使李用淸均着來京另候簡用欽此同日奉上諭河南開歸陳許道鞠捷昌廣東肇 
 
 

Page 2

 
 
陽羅道孔憲瑴湖北荆宜施道廣敏廣東雷州府知府成治均着開缺送部引見欽此 
[都門雜紀]  
　　湖廣督憲裕壽山制軍於三月中旬入奏查得江漢關客臘接奏户部咨稱預撥來年京餉七百萬兩案内指撥江漢關洋稅銀十五萬兩限五月前解到一半十二月間全數解淸等因在案嗣據漢黄德道江人鏡籌措第一批京餉銀五萬兩委候補縣回長廉史賡榮管解赴部交納一摺刻聞該二員已將前項京餉押解到京投文該部司務廳未聞何日騐收○江蘇撫憲崧振靑中丞於三月中旬入奏因將江海關遵奉户部預撥京餉七百萬兩案内指撥洋稅銀二十萬兩經該關道龔照瑗先行籌解銀五萬兩交商匯兌赴部交納一摺該號商所匯銀兩曾否到部尚未有聞也○總理衙門每月於户部領取銀六百兩以供經費凡屆一年期滿奏銷一次刻經總署將光緒十三年分收支數項目專摺奏銷聞去歳爲有閏之年共收户部銀七千八百兩聞去歲共開支銀七千一百餘兩下餘銀七百餘兩連前餘剩共銀三千七百餘兩曾飭總辦章京另欵存儲以備下屆不敷之用並將奏稿知照户部存案備查○前報平谷縣薙髮匠徐姓拐帶同村有夫之婦某氏濳避京師破案後將徐交該縣收禁婦以慙對父母吞烟身死一節聞此案人証已經城憲移解刑部刑部以徐尚禁平谷縣獄因飛飭該縣解京歸案旋經該縣派役於三月十二日將徐解交刑部詎徐忽染時疫竟於次日身死承審官當傳五城仵役會騐均稱實係因病身死並無别情旋將徐屍由牢門拖出成殮官施薄材一具掩埋義地此案要犯已死其餘人証未知如何發落○京師内城置買房屋例應納稅換契東歸左翼西師右翼刻聞右翼因南海西苑門外附近民房紛紛管賣而購置者率皆六部九卿以及内廷各衙門改作辦公之所乃於前數日咨行各衙門務將所置房屋若干坐落何處之原契咨送過翼以便註明册籍庶免與民房有所轇轕○京西妙峯山京東丫髻山每值四月朔日開廟門半月餘兩山香客不下數十萬人香烟繚繞畫夜不絶誠北方第一勝會也刻聞有某當道曾於客春行香兩山因目覩愚夫愚婦以許愿故跳躍山澗有頭顱碰爛者有臂折腿損者頗爲驚駭今因兩山又值行香之期乃將客春目覩情形告諸京兆尹刻經尹憲札飭地面官泒役於兩山嚴行禁止矣 
[洋藥認捐]  
　　洋藥旣不能禁則奏明通飭加稅加捐此正大吏之苦心初非仰屋而籌者别開生面也現聞部定上元江寗兩縣每年合認銀一千兩同正欵解交惟上元與江寗同城劃靑溪南北以爲治地叚雖倍而荒榛斷棘一望多瓦礫場絶無閙市陳大令查知批發之大土店多在江寗地面因曉諭董事令勸售零土者合認十票每票捐銀二兩仿照厘捐落地稅章程按月城内鄉間各攤捐十兩自光緒十二年起官旣不費民亦不勞遠近稱爲公允焉江寗則店愈多愈難下手差役之視眈眈紳董之欲逐逐計拆土零售者有一百三十餘家每日合售土兩箱每箱約銀五百餘兩土董朱某阿其所好借官諭造册爲名僅載入一百零四家册内雖分列上中下爲三等然被其勒抑無可伸訴者已交口毁之且指爲有錢則生無錢則死當時陶邑尊以上元不動聲色已辦有成數而江寗尚無頭緒傳諭申斥於是朱董卽以各家抗捐對邑尊未喻其爲獺敺魚勃然大怒立籖差提該售土行鋪當堂訊問是日蒲伏公庭者有五六十人悉皆本不應捐而誣指其爲抗捐者邑尊略加研詰斥董事爲虚妄董事見計不行乃就册上註明每月認捐銀二兩者共十二户每月認捐銀一兩者共二十九户又每月認捐銀五錢者十户又每月合認捐銀四兩五錢者八户又有不在册内自行投案願捐者計三户一按月捐銀一兩二按月各捐五錢由是每月計捐銀六十四兩而幾同瓜蔓抄矣洋藥官捐至是始定云 
[金陵地震]  
　　客有由白門來者謂本月十二日三點鐘時哄傳地震城内全不覺有斡旋之意惟城外機器局一帶則似或摇或動令人無從迹象時有斗室内靜坐觀書者確指爲連震三次至器皿毫無相觸聲門窓屈戌亦不聞其丁冬云 
[鷲嶺鐘聲]  
　　杭垣武林門外湖墅地方有某甲者孑然一身以欠某乙錢久未歸還乙欺其弱日夕逼索言若再不歸當操刀從事取爾之命償吾之欵甲終無以應且懼乙威勢遂購阿芙蓉膏吞服殞命乙念甲家無人出頭不肯出資棺殮意欲裹以草荐埋諸荒郊甲友聞知憤甚徑投地保欲以威逼斃命等詞控縣請騐乙始懼浼人止住呈詞向甲友再三關說允以從豐棺殮并出洋二十元爲甲超度甲友遂寢其事○三書院住院章程經衛靜帥限額三十六名得與其列者皆甄别前列之士今當大比之年外府之來省肄業者本較往歲爲多若書院旣不得住或借親友家作寓其勢必多不便倘竟賃宅而居則房租飯食所費不貲故皆進退維谷不得不仍賦歸與乃有諸曁縣某生竟在貢院相近處租得樓廳一所與二三同伴居之爲下帷攻苦之地計費押租洋四十元每月租錢四千文租以一年爲限統須租錢四十八千至秋試時將此屋招寓考客屋係大樓廳三間約可得租洋七八十元如此一轉移間不但房租有着而且可獲贏餘秀才家亦工於心計耶○有某童者佻逹子也胸無點墨屢赴童子試終未得一衿有登徒子之好日事狹斜游樂而忘返第衆香國中本是銷金之窟揮金如土卽爲上客否則白眼相加或餉以閉門羹若輩面目心腸幾如一邱之貉固無足怪而某童不悟也前日至江山船欲尋舊好船中妓峻拒不納知童之裘敝而金盡也童忿極歸家遽取刀自割其勢口稱天生此物害人終身割而去之害自絶矣家人瞥見急奪其刀而已鮮血直流勢如泉湧赶延醫生致敷上藥末將血止住然斷者不能復續現雖百般療治無如均漸潰爛呻吟床褥難望痊愈眞自作之孽也○時交夏令天氣漸暖衛靜瀾中丞於十八日牌示定於二十五日立夏節換戴凉帽飭屬一體遵照惟連日陰雨氣候尚寒雖廿四番風已吹到楝花枝上而春陰一片依然遮護海棠也 
[保節歌]  
　　有自豫省來者據言該處被水災民多不可以數計其人口衆者皆以子女鬻賣與人男號女啼慘不忍聞凡目覩者未嘗不爲之酸鼻乃聞其間竟有一種禽獸其行蛇蝎其心之惡匪乘人之危擄誘行淫實堪痛恨有某善士聞之不禁髮指眥裂然相距甚遠無可如何遂作保節歌一篇以冀遐邇抄傳知所儆懼歌云被水災民慘目傷心其中婦女苦更難名乃有禽獸引誘行淫滔天罪惡鬼怒神憎奉勸君子嚴拿送懲保全一節百福並增 
[鳩兹話雨]  
　　蕪湖關道雙錫五觀察於本月十六日查點關上書役卯名諭以勤愼辦公毋許需索陋規留難商客婆心苦口誥誡再三各書役咸唯唯叩頭而退○去年九月二十八日報登鄉人獲盜云云兹悉當時太平縣長壽鄉蘇姓村中拿獲兩盜經胡蘭軒明府訊取口供通詳上憲至冬將情節較重之一犯解府勘訊該犯見無人證狡展翻供吳太守令發回覆訊旋由明府禀請省憲札委楊訒菴大令霈霖至太邑會訊明確屬稿申詳大憲以太邑距省較遠批令解由巡道勘訊遂于本月十七日將兩犯裝置囚車批差押解來蕪投文道署雙錫五觀察委發審局員訊取口供核與詳文符合飭發寄蕪湖縣監○調署旌德縣崇明府福交卸建平縣篆後乘舟來蕪謁見道憲及各寅僚聞在舟中小作勾留卽須馳赴新任也○蕪湖縣錢孟超明府出示諭令居民舖户掃除街道淸理溝渠旋經各團董地保籌欵僱夫分役挑挖惟街衢汚穢仍然堆積如山轉瞬梅雨應時穢氣薰蒸最易釀成疾疫曷早仰體憲意實力奉行也○某甲據云其父曾宦皖中流落蕪湖阮囊羞澀欲回梓里頗覺無顔計無復之遂彳亍至道署前投繯覓死署中書吏見之急爲解救詢悉情形募諸各房科得洋十數元俾作川資附船回去○穀雨以後陰晴無定寒燠非時或風雨驟來電雷交作十五十八等日雨勢尤大錯疑玉女傾盆街衢低下之區汚泥没踝菜麥一遭浸灌恐其難望豐收矣○皖撫陳六舟中丞通檄各屬略謂火器爲害最烈洋鎗尤易殺人現經六部奏准通行罪名一律加嚴各該州縣均宜遵照辦理無從開脫應卽申明條例 
 
 

Page 3

 
 
頒示遵行一凡强盜行刼結夥十人以上在塲内但有一人執持洋鎗鳥鎗者不論曾否傷人不分首從均擬斬立决梟示其結夥三人以上搶奪案内之犯執持洋鎗鳥鎗者係首犯斬立决梟示從犯斬立决傷人者仍加梟示一强盜拒捕如係執持洋鎗鳥鎗者皆擬斬監候秋審入於情實殺人者仍擬斬立决梟示一尋常竊盜僅止一二人但係執持洋鎗鳥鎗並未拒捕傷人均發極邊充軍一紏衆互毆傷斃人命等案如係火器殺人均照故殺例均擬斬監候等因蕪湖道縣各衙門已奉札遵照矣○安徽省年例解運貢棕以供内廷需用現經省憲札委幹員運解六大船進京交納經過蕪湖泊舟江滸因爲石尤所阻留連數日舟中水手無所事事二十晚有三人結伴上岸閒遊决欲尋花問柳適過某姓宅前見内有名姝三五輩淡妝濃抺竟悞認作桃源某姓以其走錯路徑婉言告之詎三人大肆咆哮百般凌辱某姓遂赴團防局喊告派丁將三人拿解道轅轉發蕪湖縣懲辦○皖南鎭史念修鎭軍巡閱各防營旌麾所至以校閱枝藝講求武備爲先務是以標下弁兵莫不勤加操練以待臨閱聞鎭軍不日蒞營已在中江書院預備行臺矣 
[會訊欠銀]  
　　大西洋人安多呢投該管領事署訴稱廣德昌主寍波人何德仁曾將飛雲小火輪船兩次抵銀七百兩立有字據載明二分起息共計利銀一百十八兩又帮做生理每月工洋二十五元計九月被欠二百二十五元又連另外借去者合共八百六十九元將銀核洋統共被欠二千二百五十元四角收過一百元結欠二千一百五十元四角向收無着請卽究追領事官准詞據情照會蔡太守飭差傳何於前日下午三點鐘會同大西洋繙譯官畢君質訊安多呢將抵據二紙呈閱并操寍波語訴稱我向在北京總稅務司處辦事十有六年從無錯悞稍有積儲及來滬與何相識何有急需向我跪拜求借銀兩後邀我帮伊言明每月工洋二十五元非惟無着反又代付銀兩均有帳目不料伊竟圖吞我年五十一歲矣不欲妄求意外之財如有虚誣願甘天譴何供曾將小火輪船抵借銀兩以應急需原欲料理一淸惟伊曾言合股開張又言如按月給伊工洋借銀弗取利息至與伊往來收付皆有帳目可查並不欠伊如許銀洋不料伊竟串同司帳人改寫帳目請閱帳簿皆是一筆繕成初不料安多呢之爲人竟如此利害安多呢稱我可敬爇心香對天設誓設有虚言全家消滅伊如肯若此我就不索伊還太守與畢君查閱各項帳簿何與安多呢收付銀洋與所控相符何堅稱帳係揑造太守問司帳者何人何稱曹鍾二姓此帳皆由安多呢囑曹寫曹現在寗波南門外米店中生理太守商之畢君謂安多昵所控飛雲船抵借有據載明二分起息理合先行照追至帳目旣稱不符再行移傳曹姓到案質訊可也畢君然之何又稱現在道憲命造輪船不能支銀惟吳淞代曹統領所造浮桶尚可收洋三百元之譜除開銷外當先還安多呢銀百兩再將飛雲船召買歸還安多呢稱飛雲不甚值洋賣後缺少如何歸法何稱缺少應得措找太守又商之畢君限何於七日内繳銀百兩再着登申報告白將飛雲召買于二禮拜内定議逾期無人受買則當拍賣俟將抵借之項料理明白再行查辦往來帳項 
[上海縣署瑣案]  
　　前有本邑西鄉十八保二十六圖民人朱吉堂控稱妻弟翁阿鰲阿鶴等將妻掯匿云云前日裴邑尊飭傳阿鰲翁氏及地保等質訊先由原差禀稱小的奉諭下鄉翁等以並無信票出言詬詈不肯來案後經小的忍氣吞聲再三勸導始得傳來邑尊向朱詰究朱稱妻翁氏于正月間擅回母家小的往迎數次被妻弟等覇阻爲此情急呼寃翁氏稱小婦人歸寧後時返夫家邇因母病乏人侍奉是以勾留多日並無别情阿鰲稱小的並無覇阻事情實因母親患病需姊服侍地保禀稱二翁確因母病留姊邑尊謂翁曰本縣不出信票乃體卹爾等免破差費爾等不知反敢詈駡實屬冥頑喝令掌頰二十下交差看管候傳阿鶴再訊隨向翁氏開導交本夫具結領回○前報列訪查命案一事前晚裴邑尊傳到鴇婦秀金并周尤氏升堂訊究該鴇稱妓女阿寳確係患病身亡叩求明鑒尤氏所供略同邑尊謂本縣訪聞該妓有遭虐吞烟情事爾等務必實供該氏等堅稱並無别故邑尊問烟館中尚有何人答稱有親戚寄養小女二人邑尊飭將該鴇等暫交官媒看管着將小女交案訊明核辦又諭令十二鋪地甲金文嗣後凡妓館中有妓女含糊畢命等情爾須隨時禀案毋許隱漏該甲唯唯遵諭○拐犯徐海隆施長耕蔣顧氏等經裴邑尊嚴懲之下令差役鎖帶遊行前日晚堂原差帶該犯等投案禀稱奉諭遊行現已十天期滿顧氏稱小婦人患病甚重叩求恩宥邑尊着廿五保二三圖地保隨同縣差押徐施二人再遊英租界兩天顧氏從寛豁免交與官媒着追本夫到案訊明發落 
[法界捕房瑣案]  
　　丹徒人郭順喜投控失妻一案已見報章嗣經王雁臣司馬訪得花烟館曾出洋三十元由王小王經手了事遂飭包探王榮培將小王拘訊郭亦投案分剖一切昨晨司馬蒞捕房時該包探禀稱朱愛林已傳到司馬着帶案問爾可于初八日到過捕房郭韓氏究在何處答稱初八日投案時蒙諭着郭自己找尋後伊央人來說一則瞽廢二則無資旋經鄰居勸做好事給伊洋三十元俾得回去因之湊洋三十元交郭司馬謂恐不止三十元爲何此事經小王與聞况初八日爾在捕房供與郭不相識今平空給洋三十元此等洋元難保不從郭妻身上加來朱堅供洋祇三十元小王來相勸故向别處借來司馬問郭收到若干現在爾妻仍無下落爾意若何答稱朱交下洋三十元囑將目疾醫治妻室旣不肯跟隨如今不去尋找矣司馬問爾旣收洋三十元可曾寫給收條郭含糊供稱是日所呈狀紙由表弟領至測字攤上寫成司馬訊朱出洋後郭可有憑據與爾朱稱未寫收條又無憑據司馬着提小王詰問據供三十元一宗是小的經手交郭借據交與朱手司馬謂朱供並無紙據明是胡說小王供稱恐不在伊手中或者在金寳處司馬喝掌頰二十下復加詰問朱仍稱並無紙據如有早已呈案矣司馬着將小王再責二十下謂紙據有無並不要緊不過爾等順口胡言耳今郭旣不要妻室着卽具結郭稱瞽目人烏能寫字司馬謂着小王代寫須寫得明白淸楚小王亦具改過切結以後不准再管閒事着先將兩人帶出寫結又謂朱曰爾初次到案不認此事後竟肯出洋三十元内中必别有情節朱供寔是見郭貧苦餘無他事司馬謂爾喜做好事甚好判罰洋三十元以作善舉着押候繳洋開釋王郭兩人具結後釋之使出○昨報吳良才偕妻陳氏扭控曹建如誣指捉姦一案當日王司馬着吳將託洗衣服人胡阿勝邀來昨晨吳仍偕妻到案包探將曹帶至旋有所謂胡阿勝者呈遞禀詞聲稱小的係鎭江人在元記報關行爲夥託伊等浣衣已經多日刻下有事欲回鎭江以故往取甫坐定外邊卽有人進來初不知爲何事旋云是捉姦以致兩相打架失去物件洋元司馬謂爾可被打被捉否答稱未打未捉司馬問曹爲何生事答稱吳囑小的帮同前去王老太婆是老臺基本住新橋塊後移至同春樓後面南首三十一號門牌屋内司馬問吳爾可邀伊前去答稱與伊素不相識並無其事司馬謂曹曰伊本夫現在稱並無其事不是捉姦與爾何干判將曹笞二百板押候交保胡吳等男婦三人叱退○上月杪江北人王元生控蘭芳里趙大照仔花烟館傭婦田朱氏薦在鐵馬路譚公館内爲傭之周江氏引誘出外無蹤等情嗣因周江氏本夫周必學投案訴稱妻被王元生從家鄉姦拐來滬叩求追給王司馬將王元生管押一案屬詳前報業今匝月王元生挺押捕房是以昨日周又遞禀投催并稱王薦妻到公館去時爲恐走脫曾偕地保同去詎被田朱氏誘出薦到金大麻子家内等情王司馬着提在押之王元生到案研詰則仍照前供司馬喝比責四十板還押并諭找人來保出尋人 
[上海陳家木橋電報總局賑所二十二至廿五日事略]  
　　廿三日開封來電九號信匯票五千兩到卽交○又安慶來電銀十箱並信均到○廿四日經佩翁來電文前到槐店今已沈邱放畢明往陳周運錢赴扶開辦扶事均由佑伯布置藥最合用嫌少請添募速寄○又嚴佑翁來電嶼浩翁無友可撥霖處强留劉敦甫翟紹垚郭子春三人帮經佩兄查放扶溝一縣卽回霖俟淮沈兩廠收竣或先行同行再議○金陵賑所諶 
 
 

Page 4

 
 
善翁募九批二百廿一元錢三十五千五百文又十七元福州電局七批五十元瀏河陳本安善士募月捐第一批三十元厦門鄭稚雲募三十一元紹興程公館來醒吾善士三百元常昭凝善堂五十批一百十九元均到先此報聞 
[浙省撫轅抄]  
　　三月十五日德淸王簿魯瑶禀知藩司飭知赴任禀安叩謝委署玉環巡檢張樹培禀謝委禀安○十六日正任江山典史署坤禀辭赴崧厦卡駐查差○十七日縣汪沈家澤禀知釐捐局委松陽釐卡差禀見叩謝○十八日准補嘉恊張禀謝憲臺給咨赴都引見禀見叩辭○十九日同知趙㑺禀知防軍局委收發軍火差禀見候補府知事梅炳洵禀謝委柴橋釐局差 
[蘇省撫轅抄]  
　　十九日候補同知吳恆禀知奉牙釐局札委奔半釐局差候補道庫大使錢昌訓禀銷趙屯港釐局差藩轅牌示照得松江府經歴陳其璟丁憂遺缺查有新班先補用府經歴孫毓藻堪以請補崑山縣典史朱翔熙丁憂遺缺查有新班先補用典史劉振祿堪以咨補○三十日候補府羅章缷署揚州府事回候補同知章乃縉禀知奉松滬釐捐總局札委解餉並銷發審局差准補丹陽縣主簿左文炳禀辭赴任縣丞趙啓封缷署武進縣縣丞事回○二十一日請補江都縣林之蘅禀辭回金陵○二十二日候補同知章乃縉禀辭赴滬華鼎元禀知奉委驗收荆豁積穀差縣丞姚守彝禀知奉委洞庭山絲捐差巡檢黄壽蕃禀辭奉委赴江北緝捕差 
[江督轅門抄]  
　　三月十五日儀棧吳知府洪秉鈞奉委採辦藥料○十六日通判屠紹恩辭奉委解奉天俸餉府經凌以壇禀知于父憂○十七日通判俞鳳琴銷下河工程差○十八日通判陳寳樽由滬解餉來○十九日同知陳階溥奉司委赴江西採辦科場磁器睢甯典陳賢赴任均辭 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[登龍華寺塔]  
　　古寺紅墻外巍然一塔懸乾坤留正果俯仰感流川捷足爭先至回頭訂後緣興亡千載事試問赤烏年[  種榆山人悅彭氏稿]  
[輓婁縣郭年伯友松先生四律卽用祝七十壽韻]  
　　玉樓虚左待先生惆悵騷壇失主盟姓氏昔年光橤榜哀歌此日徧茸城才名舉世惟三絶學術終身守一誠先生論學不執門户之見惟以立誠爲要太息楹書空飽蠧德門後顧劇悽淸先生無子迨殁後其閫君始以同宗某甲子爲嗣○介節和風等惠夷立心本以古人期束身白璧嚴三戒暮夜黄金懍四知歛手同儕欽速藻縱情獨往出偏師果然磊落奇男子塗抺羞爭濁世姿先生有句云一朝海内逢盤錯始信兩間尚剩一嶔崎磊落奇男子○裁成後進沐餘光氣吐靑雲首許昻揮塵慣談天寳事添籌曾借永和觴今春上已同人集嘯園祝先生七十壽門多桃李傳簪筆謂四明内閣中書陳君等室入芝蘭奉瓣香祗惜茂陵遺稿散一編僅見了然章先生詩古文詞無存稿所刊者惟蚤年所作了然吟草一帙○少微得隕過中秋海上騎鯨有侣儔上海沈挹甫比部秋初殁於京邸先生故交也差幸鴻泥留墨戯夏間乞先生繪有漢書下酒圖及雙鈎古篆屯窩齋額祇慚蛙鼓效桃投梓桑復起蹤誰繼芹藻重搴願未酬先生應以癸巳年重游泮水風雅雲間更寥寂悽凉白社話前游[  華亭朱昌鼎]  
[戊子春被議解組率成小詩留别海昌士民兼示諸同人敬乞和章]  
　　奔走茭塘已十年余於戊寅秋始履東防任今朝且喜卸雙肩蒓鱸竟遂秋風願梅鶴重尋舊日緣空守芸編承世澤少時以遭亂廢學深慚藻鑑負名賢馬端愍公曁李小荃楊石泉兩制軍撫浙時皆以遠到相期朂勉備至坐看歲月滔滔去回首平生一惘然○三權劇邑綰銅符亂後編氓困未蘇歴署寗海黄巖鄞縣皆繁缺也地　鵝湖歌棫樸黄巖舊有淸獻文逹等書院廢弛已久余葺而新之又創九峯書院專課經學購置書籍優給膏火俾士子肄業其中同治庚午鄉試獲雋九人爲自來所未有身探虎穴靖萑蒲黄巖土匪騷擾閭閻余屢率兵勇仿古人雕搜之法入山剿捕閱九月而始平千夫畚　河渠志黄巖河道自朱文公濬後久淤余集欵重　民以爲便萬里烟雲海國圖權鄞縣時值日本有事臺灣海防戒嚴心血一腔揮灑盡旁觀贏得笑胡盧○叢集愆尤有百端全軀猶荷聖恩寛三吳地近還鄉易百尺臺高避債難歴官卅年賠累不資而以桂陽中丞勒賠歲修四萬餘金爲尤鉅已悟浮榮皆幻境轉疑蹇運累同官西防孫枬盟司馬同案被議早知隨甑終須破余失意於桂陽中丞將登白簡時長白曉峯中丞爲方伯力言而止神武何妨竟挂冠○磊塊於今已盡消好從斥鷃話逍遥垂楊自是難留絮修竹原非竟忌蕉閉户且安閒歲月抽帆猶怯舊風潮諸君幸際承平世努力靑雲答聖朝[  吳縣孫熹拜稿]  
[上海陳家木橋電報總局豫皖賑所經收金陵恊賑公所第九批賑欵細數]  
　　陳姓洋一元三伯文浙江蕭山無名氏二十元不留名問心堂公記步　書屋共二千三百文王記二千六百文潘徽焯一元沈火舘兩元張府一元一百梅府一元馮奎培八元張鴻記大樹堂存心子共二元存心人銅洋一元高氏求病痊一元金陵章開第一元王雲生等三千六伯文碧梧軒一元樓蔭子求病體平安五十元魏嘉名二十五元又四千文德星堂大愚二十元源記行邵隆順王汝南仁和號各五角楊春梅本洋一元裕隆豫豐　成各一元益太天瑞堂萬盛天元各五百趙永隆三百鍾啓佑十元景生四元源泰劉淸源湯興友各二元太和堂劉聚興徐正泰寥榮發義記坊裕興長春堂葛義興周永吉劉耀文鄒全　郭全盛秦志眞代募趙有宏孔慶貞義太和施克淸王源泰張合興劉興道銓泰同盛篤雅堂倪代耕正大號仁昌周王鄭鏡平恆豫愼餘堂寳墨堂各一元陳寳善五百三十五文仁記五元晋豐五元蔣利川房集裘徐春生堂裕順諸翁謝德大各五百李三台三百三十文朱應元七伯文徐秋池七元王履泰五百五十文姚泰昌億豐立昌元昌金芝堂義聚泰廣豐油坊余錦山湯燮如陳惟　張國祥各五角王合興蕭祥子萬壽嵩張殿榮張同泰興生祥隆祥和源太俞義興恆興布恆昌許惟益沈復隆樂丙記延齡大順復興各二百文朱義　張丙南恆興雜全豐各三百文無名氏隆泰三太朱丙福信成槐林德福各一伯文賈大生四百文寳善堂億和王敏施明恆李献甫各五角張錫九義隆永昌各一元李宇卿二元馬榮廷辛宏劉秋甫陳茂盛天和大昌甘九林震泰慶豐各三百周登各四伯五十文太和堂一百五十文湖隄村西社一千四百九十文零户二百九十信泰五百壽山堂香山堂余德江永烟庄湯家脩福興隆劉斧無名氏各二百文恆春堂徐長發朱才甘九均雀　義余開金萬隆邵恆隆張德新徐天元王義興朱義興林德祥張德忠各一百文無名氏銅洋一元以上自二月初一日至三月十一日止共計英洋二百二十元五角本洋一元銅洋二元錢三十四千七伯九十五文于三月廿二日由春生鑑寳號交到英洋二英洋二百廿一元九人錢三十五千五百文銅洋二元合併聲明 
[上海陳家木橋電報總局豫皖賑捐處三月中旬收解淸單]  
　　絲册絲業會舘賑所第八批規銀一萬兩○與册與昌賑所第十批規銀五千兩太乙丹五百錠○高豐高易公舘賑所十五批規銀四千兩○文册文報賑所十二批規銀七百九十四兩九錢五分一厘○雲南册雲貴督撫憲委解長沙平銀一萬兩合規銀一萬另三伯八十八兩二錢另四厘○直册都門全芸軒募十五批京平四十二兩申元四十三兩三錢四分○閩册福州電局周七批三元二角○尋册江右章門庽客募五批沈祖昭求母病全廿兩沈祖壽求母病全十兩沈但蘭求母病愈兩元沈絳雲求妹病全六兩永大成一元沈楊氏魏徐氏　人各一千章方穉五百李全樹堂四百金劉氏沈祖保金劉氏無名五户各三伯樂安堂一百宋林氏五十共九三八平元四十一兩三錢四分實收元四十四兩三分○皖册安慶電局來錢金安兩元○救册蘇城太湖救生局廿六批孫永保求病全六元寸心一元莠孫人一百詠生士一百文○凝册常昭凝善堂四十九批恆茂源募十户一千六百桃愼興募十人一千四百周君輔募十户三元七百徐逹三募五十二人三十七元四百吳冠亭募十七人七元鴻記募廿户三千七伯義隆莊九人銅洋兩元一千五伯益大募七人一元銅洋一元同人募十一户一元一千九百六十昌盛募十一户二元三百七十李藹如捐二人一元一伯丁世德四百不書名一元徐木君募二人全德堂三元寳愼祥二元散捐桶捐十四元六伯十七以上實收洋八十三元四角銅四元錢四十七元○蘇册蘇城盛貽本公帳房十一批四十六元銅七元蘇城廻龍閣捐廿九人十元得見齋第九批有心無力人十元李文元求病全一元費云方翁來萱氏文十兩七錢合規元十一兩六錢六分三洋十元杭州湖野沈藹堂五元○松册仁和了愿子四元○常册無錫知仁莊三十批不書人求病全一千元無錫電局金領班來余柱臣十元○鎭册漂陽儒學正堂楊第四批三十五人五十五元又北門彭易安堂募八元○太册熏江孟松氏四元○通册泰興何日樵第五批潘朗齋募無名氏何留餘堂二户各十元周廣業五元保平安二元陳良玉葛姓二户翟靜安衡竹銘吳球六人各一元○杭册杭電局交來七批吳實讓求慈親無病延年十元嘉册杭城宋樹滋慕十一户沈善登總較四元修本堂書莊一元○紹册百官分水港梁溪欲善子四元申册浦左求安小民爲母壽辰一元古盤州我是識字耕田夫京平銀十四兩申元十四兩四錢三分周星記一元古吳徐生虚對開一元翰寳閣書彩助賑三十一元八角果　堂福記六十六圓謝綏卿堂二元保册劉聚豐木行募十四户二元○本旬共收規元三萬零二百九十六兩六錢一分八厘英洋一千四伯十四元六角爐丕四十五元虚對開一個銅洋十一元合規元一千零六十八兩七錢三分一厘錢四十七合元三分三厘六項共合規銀三萬一千三伯六十五兩三錢八分一厘連前共收規銀三十八萬九千三百廿兩零四錢七分五厘○本旬解出第十三批河南賑撫局庫平銀一萬兩合規銀一萬一千兩又解河南潘振聲經佩卿二君庫平五千兩合規銀五千五伯兩又解皖淮任宛翁劉浩翁三公庫平銀一萬兩合規銀一萬零九伯六十兩又解嚴佑翁靳春翁二公庫平銀一萬兩合規銀一萬零九伯六十兩共合規銀三萬八千四伯廿兩又解皖北太乙丹四千五伯錠連前共解至十三批止計合規銀三十八萬七千三伯八十七兩七錢五分實存規銀一千九伯三十二兩七錢二分五厘合併聲明 
 
 
 

Page 10

 
 
   
 
 

Page 11

 
 
[光緒十四年三月十九日京報全錄]  
　　宮門抄○諭旨三道錄前○監督嵩奏爲關稅期滿正額稅銀徵收摺○豫撫倪奏爲揀員調補知縣摺○又奏選調州縣片○大臣啓奏請開缺囘旗摺○三月十九日吏部翰林院廂紅旗值日吏部引見六十八名宗人府四名太常寺二名國子監一名侍衛處三名正黄漢三名正白蒙六名廂藍蒙四名○閻中堂專摺謝賞假兩個月恩○嵩山假滿請安○毓秀英綬各預備召見○召見軍機奎潤文啓毓秀英綬○○奴才嵩申跪奏爲關稅一年期滿正額稅銀徵收無虧惟盈餘未能足額恭摺奏聞仰祈聖鑒事竊奴才蒙恩管理左翼稅務循例奏派户部員外郎宗室溥頲隨同辦理並嚴飭書巡人等實力稽查不得稍有疏懈以重稅課奴才自光緒十三年三月十三日起連閏扣至十四年二月十二日止計任一年期滿共收過牲畜稅銀二萬零八百零九兩九錢二分房地稅銀二千零七十八兩五錢八分除正額銀一萬零八兩又房地稅銀二千零七十八兩五錢八分下徵盈餘銀一萬零八百零一兩九錢二分内遵照向例動發過犧牲所草豆銀八百兩河南道刷卷飯銀一百三十二兩户部貴州司付咨飯銀七十二兩户部廣東司更差飯銀五十兩署中一年心紅紙張銀一百九十一兩五錢署中書役人等公費飯食銀三千七百六十五兩二錢四分張家口南口書役人等盤費銀一百九十四兩五錢照例賞書吏銀九百四十兩以上共用盈餘銀六千一百四十五兩二錢四分均係查照向例給發下存盈餘銀四千六百五十六兩六錢八分查左翼定額盈餘銀一萬八千兩按現存盈餘銀兩數目少徵盈餘銀一萬三千三百四十三兩三錢二分奴才體察情形實緣左翼徵收稅課向以猪羊牛馬爲大宗而猪稅一項全賴京東各州縣小民畜養運京售賣其牛羊馬匹多産於口外牛羊馬匹有受災稅課本見短絀又兼近年直屬一帶水患未消小民流離失所亦多無力畜養雖有商販販運牲畜來京又因旗民生計維艱一時銷售不易多須出資餵養而京中銀錢價值又與京外懸殊商販層層虧折資本遂多裹足不前且各省牌馬屢經裁减馬稅本屬無多又經兵部奏准馬匹不准在京城購買是以馬稅更形减少以致盈餘未能足額之實在情形也奴才覆查前經户部奏請關稅情形照常徵收不得援案辦理咸豐三年八月十七日奉旨各關均宜設法整頓仍遵額定稅數照常徵收不准以儘徵儘解違例奏請如將來虧短實屬有因着俟一年期滿奏報時由户部酌量情形分别奏明請旨等因欽此欽遵在案今奴才一年期滿短徵盈餘銀一萬三千三百四十三兩三錢二分奴才自當趕緊設措再奴才一任接准各部院衙門知照辦買各處祭祀牲畜並戰馬免稅等項共用銀一萬二千三百三十九兩二錢九分五厘除將正額銀一萬零八兩曁房地稅銀二千零七十八兩五錢八分全行動用並用盈餘銀二百五十二兩七錢一分五厘下存盈餘銀四千四百零三兩九錢六分五厘或照向例交納廣儲司抑或應交何處伏候皇太后皇上訓示遵行謹奏請旨奉旨已錄○○河南巡撫臣倪文蔚跪奏爲揀員調補要缺知縣以裨地方恭摺仰祈聖鑒事竊照商邱縣知縣張多壽請咨赴部引見嗣准部咨河南商邱縣知縣張多壽病應以光緒十三年十月十七日准咨之日作爲開缺日期歸入是月分截缺查例載知縣應調缺出俱令於現任人員内揀選調補又調補州縣以上官員必歴俸三年以上方准揀選調補又保題升調人員於疏内將該員任内有無積案及欠解錢糧承緝未獲盜案詳細聲叙如承審案件並承緝盜案徵解錢糧已起降革叅限者槪不准其升調其有缺係煩要人地實在相需爲地擇人亦應據實陳明照例辦理又交代新章凡州縣卸事交代未淸者不准調署他缺各等語兹查商邱縣係附郭冲煩難兼三沿河調補要缺幅員遼闊政務殷繁且時有發審案件非精明强幹之員難期勝任臣與藩臬兩司在於通省現任候補正途及應調應補應升人員内逐加遴選非現居要缺卽人地未宜查有鎭平縣知縣許成忠現年五十八歲江蘇武進縣人由監生考取謄錄遵例報捐知縣雙月選用因陜西東路同朝肅淸案内保奏奉上諭着以知縣不論雙單月遇缺前先選用並賞加同知銜欽此赴部投供於光緒九年三月選授鎭平縣知縣蒙欽派王大臣騐放堪以補授覆奏奉旨依議欽此是年五月到省歴俸已滿三年曾調署沈邱拓城等縣知縣歴任交代均已淸結本任及署任内並無積案承緝盜案及欠解錢糧已起降革參限該員廉幹勤謹以之調補斯缺洵堪勝任據藩司劉瑞祺臬司賈致恩會詳請奏前來相應請旨俯念員缺緊要准以許成忠調補商邱縣知縣以資治理如蒙俞允該員係現任知縣揀調知縣銜缺相當毋庸送部引見係初調人員任内一切因公罰俸處分例免核計至所遺鎭平縣選缺豫省現有應補人員容俟奉文後揀員請補理合恭摺具陳伏乞皇太后皇上聖鑒訓示謹奏奉硃批吏部議奏欽此○○河南巡撫臣倪文蔚跪奏爲揀員調補要缺知縣以裨地方恭摺仰祈聖鑒事竊照洛陽知縣王道隆革職光緒十三年十月初一日奉上諭照例以第五日坐初六日行文按限减半計算扣至十月二十日作爲開缺日期勒歸是月分截缺查例載知縣應調缺出俱合於現任人員内揀選調補又調補州縣以上官員必歴俸三年以上方准揀選調補又保題升調人員須將該員任内有無積案及欠解錢糧承緝未獲盜案詳細聲叙如有已起降革叅限者槪不准其升調其有缺係緊要人地實在相需爲地擇人者亦應據實陳明照例辦理又交代章程凡州縣卸事交代未淸者不准調署他缺各等語兹查洛陽縣係附郭冲煩難兼三要缺時有發審案件必須精明强幹之員方足以資治理臣與藩臬兩司在於通省現任候補及應升人員内逐加遴選非現居要缺卽人地未宜查有偃師縣知縣呂烈駿現年五十一歲安徽旌德縣人由監生遵例報捐未入流指分河南赴部騐看同治二年八月到省復在京銅局報捐府經歴嗣因克復湖北黄陂縣城出力保奏奉上諭免補本班以知縣仍留河南歸候補班補用欽此請咨赴部引見奉旨照例發往欽此七年十月到省因解兵餉奉旨加一級紀錄二次十三年九月聞訃丁父憂回籍守制光緒三年六月服闋回省遵例報捐分缺先前補用並加捐知州銜曾署通許縣知縣因辦賑出力保奏奉旨俟補缺後以直隷州知州補用欽此題補偃帥縣知縣歴俸已滿三年調署陽縣知縣嗣復飭回本任恭逢恩詔加一級現調署洛陽縣知縣歴任交代均已淸結本任及各署任内並無積案及欠解錢糧已起降革參限該員才具開展以之調補斯缺洵堪勝任該員前在偃師縣任内有承緝過客程景梧在店被賊强刦拒傷店户平復一案已接扣四參限滿業於咨叅案内聲明有級可抵免其降調兹據藩司劉瑞祺臬司賈致恩會詳請奏前來相應請旨俯念員缺緊要准以呂烈駿調補洛陽縣知縣以資治理如蒙俞允該員係現任知縣請調知縣銜缺相當毋庸送部引見係初調人員任内一切因公罰俸處分例免核計至所遺偃師縣知縣選缺豫省現有應補人員容俟奉文後揀員請補理合恭摺具陳伏乞皇太后皇上聖鑒訓示謹奏奉硃批吏部議奏欽此○○奴才啓秀跪奏爲假期屆滿病難速痊籲懇天恩俯准開缺回旗調理恭摺瀝陳仰祈聖鑒事竊奴才前因肝痞觸發右骽染受風濕行動不力奏懇恩准賞假一月調理原冀趕緊醫治卽可速痊乃自請假後屢服養血和肝之劑而右骽脹痛胸脇抽搐迄今終未見愈每一動轉輙心摇氣促目眩頭迷精神益覺困憊據醫者云總因平日思慮過度心氣耗傷以致血虧陰虚肝陽無制必須安心靜養使心氣舒緩血有所生然後肝經宿疾方可望平實非一時藥餌所能奏效奴才自維病勢焦急萬分伏思奴才以一介庸愚仰蒙恩眷雖捐糜頂踵奚酬高厚於萬一况值時事艱難之會正當臣子圖報之時不期福薄灾生病勢日劇淹纒積久總使醫治見功亦恐一時難以復舊若再隱疾戀棧勢必辜恩曠職負咎滋深再四思維惟有瀝陳籲懇天恩俯准開缺回旗調理倘蒙福庇得早就痊卽當泥首宮門求賞差使斷不敢稍耽安逸有負生成所有奴才因病懇請開缺調理緣由謹恭摺具陳伏乞皇太后皇上聖鑒謹奏奉旨奉硃批另有旨欽此 
 
 

Page 12

 
 
[光緒十四年三月二十日京報全錄]  
　　宮門抄○諭旨一道錄前○發抄硃批四道○護理將軍常奏爲寗夏將軍病故卽請簡放新任摺○陜督譚奏爲揀員調補要缺知縣摺○又奏揀員調補要缺知縣摺○又奏爲揀員請補知縣摺○皖撫陳奏甄别知府留省補用片○又奏爲調署知縣片○蘇撫崧奏糧道赴通委員代辦事件片○皖撫耳奏懇恩准捐建專祠摺○三月二十日户部通政司詹事府正藍旗值日無引見○禮王等春操完竣覆命○昆岡假滿請安○馮爾昌多歡各謝照舊供職恩○英瑞貴存各預俻召見○召見軍機英瑞貴存馮爾昌多○發抄錫綸奏知縣李鎰捐助鄭工請賞還原銜奉硃批户部核議具奏欽此○又知縣錢炳煥等原保改奬奏硃批吏部議奏欽此○又惠遠城各工派員接修並總兵衙署籌欵興修奉硃批該部知道欽此○沙克都林扎布奏帮辦大臣魁福丁憂回籍穿孝奉硃批知道了欽此○○奴才常星阿跪奏爲寗夏將軍因病出缺遵將將軍印信暫行護理懇恩迅賜簡放以專責成恭摺奏聞仰祈聖鑒事竊查寗夏將軍維慶自到任以來承地方甫靖之後所有整飭操防飭劑餉糧奴才隨同辦理一切每事和衷相商嘗謂寗夏係兵燹之餘務須培養元氣凡事鎭之以靜至於兵丁更宜教養兼施恩威並濟總期生聚日盛皆成勁旅或可稱副委任於萬一世沐皇恩捐糜失報斷不敢因有宿恙意存諉卸是以每遇舊疾偶發仍爾力疾辦理從未一請假期恐瀆宸聰詎料本年春間感冒時疫牽動肺疾復發痰氣上壅漸形委頓初猶勉强支持繼則臥床莫起奴才趨往看視神色大異平昔據醫者云氣血虧損諸症乘虚而入係平日失於靜攝積勞日久所致對症投藥迄未見效二月十四日晨間伏枕喘吁面囑奴才云病勢已危命在須臾受恩綦重欲報不能寗夏係邊防要地將軍印信汝暫護理務以操防爲要等語諄諄囑飭並無一語及私當經派員將印信等件齎送前來奴才見其病危至此未敢拘執遵卽暫行接護將軍維慶遂於二月十四日亥刻出缺查原任寗夏將軍維慶蒞任二載兵民愛戴溘逝之日無不同聲悼惜非其平日德化有以入人者深曷克臻此署中只有長子信恪孑身苫次此外别無眷屬伶仃蕭條慘不堪言其身後事宜奴才督同恊領等料理妥協一俟另有起程日期再行酌派弁兵護送靈柩回旗所有寗夏將軍因病出缺奴才暫行護理印務並請旨迅賜簡放各緣山理合恭摺由驛奏簡伏乞皇太后皇上聖鑒再原任將軍維慶備有遺摺相應一併附呈謹奏奉硃批另有旨欽此○○頭品頂戴陜甘總督臣譚鍾麟跪奏爲揀員調補要缺知縣以裨地方恭摺仰祈聖鑒事竊據藩臬兩司詳稱甘肅西寗縣知縣王裕謙病故所遺係衝煩疲難四項附府最要缺例應在外揀調前奉部章甘肅升調補缺變通辦理道府丞倅州縣以及雜佐各要缺將現任各員按照應升官階任内無論有無升案並是否到任實授以及歴俸試俸未經期滿各員擇其人地相宜者一律升調等語今西寗縣缺查有鎭番縣知縣汪榘年四十五歲湖南善化縣舉人由分發知縣簽掣浙江嗣經調甘差委改留甘肅補用剿辦階州瓜子溝番匪案内保俟補缺後以直隸州知州補用補授鎭番縣知縣八年四月到任查該員汪榘講求吏治尚得民心在甘有年於該處風土民情最爲熟悉會詳請奏前來臣查汪榘年力精强才具開展以之調補西寗縣知縣實堪勝任人地亦極相宜仰懇天恩俯准以汪榘調補西寗縣知縣如蒙俞允銜缺相當毋庸送部引見該員並無叅罰案件謹恭摺具陳伏乞皇太后皇上聖鑒訓示至所遺鎭番縣知縣係簡缺應請扣留由甘揀補合併陳明謹奏奉硃批吏部議奏欽此○○頭品頂戴陜甘總督臣譚鍾麟跪奏爲揀員調補要缺知縣以裨地方恭摺仰祈聖鑒事竊據藩臬兩司詳稱甘肅高台縣知縣左壽源病故所遺係衝煩疲三項要缺例應在外揀調前奉部章甘肅升調補缺變通辦理道府丞倅州縣以及佐雜各要缺將現任各員按照應升官階任内無論有無升案並是否到任實授以及歴俸試俸未經期滿各員擇其人地相宜者一律升調等語今高台縣缺查有安化縣知縣陳昌年四十七歲四川進士由分部主事改就知縣光緒九年八月選授甘肅安化縣知縣十年三月到省委署兩當縣事十一年八月到安化縣本任該員心地明白辦事認眞籌辦諸務悉臻妥協人地亦極相宜會詳請調前來臣查陳昌年强才明辦事結實以之調補實堪勝任合無仰懇天恩俯准以陳昌調補高台縣知縣如蒙俞允銜缺相當毋庸送部引見該員並無叅罰案件謹繕摺具陳伏乞皇太后皇上聖鑒訓示所遺安化縣員缺應請扣留外補合併陳明謹奏奉硃批吏部議奏欽此○○頭品頂戴陜甘總督臣譚鍾麟跪奏爲揀員請補知縣以裨地方恭摺仰祈聖鑒事竊據藩臬兩司詳稱甘肅靖遠縣知縣周丕灃病故所遺係衝難二項中缺扣留由甘揀補前奉部章甘肅升調補缺變通辦理部選各缺道府以至未入流亦照請補要缺章程無論何項缺出擇其人地相宜之員請補等語今靜遠縣缺查有同知銜揀發委用知縣寳善年五十三歲湖北荆州駐防滿洲正藍旗舉人保以知縣儘先選用選授山西長子縣知縣丁母憂起復赴部候選揀發甘肅委用光緒十年三月到省嗣丁父憂起復到省委署靈州知州該員才具穩練辦事安詳以之請補靖遠縣知縣實堪勝任會詳請奏前來臣查寳善心地明白才具優長以之補授斯缺實屬人地相宜合無仰懇天恩俯准以寳善補授靖遠縣知縣如蒙俞允銜缺相當毋庸送部引見謹繕摺具陳伏乞皇太后皇上聖鑒訓示謹奏奉硃批吏部議奏欽此○○陳彝片再勞績保歸候補班道府人員應於到省一年後察看考核奏明分别繁簡補用歴經循辦在案今查有候補知府祺厚自光緒十二年九月二十六日到省之日起連閏扣至十三年八月二十六日試看一年期滿例應甄别據藩臬兩司會詳前來臣覆查該員祺厚公事明白年力正强堪以繁缺留省補用除咨部查照外謹會同兩江總督臣曾國荃附片具陳伏乞聖鑒謹奏奉硃批吏部知道欽此○○陳彝片再署旌德縣知縣莫燮乾署事期堪滿應卽遴員接署以專責成查有建平縣知縣崇福安詳穩愼堪以調署其所遺建平縣員缺查有選補歙縣知縣楊霈霖勤敏耐勞以署理該員崇福本任内並無承緝已起四叅案件藩臬兩司會詳前來除批飭遵照外謹會同兩江總督臣曾國荃附片具陳伏乞聖鑒謹奏奉硃批吏部知道欽此○○崧駿片再蘇省光緒十三年分各属徵收漕白粮米除應行提撥河運十萬石全數撥濟豫皖等省賑需外其餘米石仍行由海運抵天津後循辦徑運通壩交兌業經奴才於海運章程摺内會奏飭委蘇松督粮道成桂前往津通督辦交米在案兹據該道詳稱卽日帶印北上除緊要公事隨遞由途次核辦外其日行事件仍委蘇州府就近代行代印以免積壓詳請循案奏報前來理合附片具陳伏乞聖鑒謹奏奉硃批知道了欽此○○安徽巡撫臣陳彝跪奏爲殉難道員紳民公請捐建專祠據情籲懇恩施以彰忠藎恭摺仰祈聖鑒事竊據定遠縣紳士進士范錫恭等聯名禀稱原任江南淮揚道郭沛霖於咸豐年間緣事革職奏給五品頂戴効力安徽軍營九年奉調駐軍定遠御軍以嚴愛民以惠時值賊氛環逼四鄉無依婦孺奔城避難　食維艱又值疾疫流行死亡相繼該故道捐發錢米藥物全活貧民甚衆六月間捻逆勾結髮逆四面麕至圍攻縣城該故道會同該縣知縣周佩濓督兵登陴竭力固守目不交睫者九晝夜賊用地雷乘夜轟塌城垣該故道齧指血書正大光明數字於壁激勵衆心與賊巷戰聞周佩濓被害益發憤力戰賊衆攢矛刺傷墜馬陣亡撫臣翁同書奏奉諭旨開復原官照道員陣亡例議卹欽遵在案查周佩濓已奉恩旨建立專祠衆情瞻仰該故道禦宼保民捐軀死難實與周佩濓相等益彰士民追思感慕歴久不忘情願捐建專祠以伸報饗禀請具奏前來臣查該故道郭沛霖由詞林荐升監司嗣在定遠縣帶兵督防與該縣周佩濓同時殉難忠烈昭彰旣據該紳士等援案禀請建祠情詞懇切實出至誠不敢壅於上聞可否仰懇天恩特旨俯准郭沛霖在定遠縣死事地方捐建專祠列入祀典春秋致祭以彰忠藎而順輿情出自逾格鴻慈謹會同兩江總督臣曾國荃恭摺具陳伏乞皇太后皇上聖鑒訓示謹奏奉硃批另有旨欽此 
 
