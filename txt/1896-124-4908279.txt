# 1896 - 124 - 4908279

 

Page 1

 
 
[勸輸湖南振捐啓] [  申報館恊振所拜手]  
　　湘省自甲午秋迄今旱災甚重小民蕩析離居至去秋雨雪交加其苦更難言述長沙寳慶衡十數州縣災民每茹草咽糠此種情形眞足令銕人洎下本館隨諸君子後籌辦賑務已歴有年斷不敢畏難苟安半途而廢爲此不辭况瘁大聲疾呼惟望宇内仁人同深惻隠各傾囊槖以濟艱難一俟集腋成裘卽當解往散給爲諸君子廣種福田也肅此佈陳伏維德鑒 
[中國政務日興喜而論之]  
　　從來爲治之道必通其變猶春之時不可行冬之道也故天道之變王道之權也所謂琴瑟不調甚者必解而更張之乃可鼓也爲政而不行甚者必變而更化之乃可理也當更張而不更張雖有良工不能善調也當更化而不能更化雖有大賢不能善治也譬之良醫病萬變藥亦萬變病變而藥不變向之壽民者今則殺人矣治病固然治國亦何獨不然耶中國監於前代損益咸宜釐然各當然在閉關自守之時固無所爲變法也乃自通商以後四海會同泰西創制日精規模遞變遂不免相形見絀交涉以來利權日失國勢日促誠以勢利二字並行不悖旣失其利未有不失其勢者也爲今之計當以利國爲要圖泰西之所以得其利者重工商故也中國之所以不能得其利者不能重工商故也欲重工商必更新法所謂新法者條目繁多而舉其大端則製造焉開礦焉鐵路焉輪船焉電報焉郵政焉中國自二十年來倣行西法非不製造而一切器具尙需之外洋非不開礦而有初鮮終者多中國礦苗雖多未經採取非不興鐵路而僅津沽一處至山海關未能八達四通非不備輪舶而僅在本國駛行尙未能置備公司游歴外埠電局雖各處皆設尙未能自設至外洋且所費亦大所以居民尋常之事尙惜費而不肯輕易打電泰西人謀利往往積少成多以成利藪其籌算所以精於中國也卽如郵政一事泰西巳各國通行所收信資甚薄而所入甚富查美國一國郵局清單一歲所收有六十四兆二十萬九千四百九十元之多非積少成多之明証耶前經張香帥署江督時請設立郵政總署遵旨籌議轉飭總稅務司赫君妥議章程開辦本館已將奏稿及赫君所擬章程詳列報端可知中國政務遞興仿行西法不遺餘力無復從前之墨守舊章矣說者謂郵政本爲利國便民之舉惟與鐵路輪船電報相輔而行中國現在商局各船雖往來於南北兩洋及大江上下而鐵路未興終難暢達不特各省幹路支路皆宜安設鐵軌卽各鄉各邑市鎭亦須修築馬路庶可尅期無滯大抵寄信之人非但欲信資之廉薄並欲收發之迅速泰西鐵路縱横如網在綱而到處皆通車馬便捷則寄信者多局費亦省故每年獲利無算若中國行之恐不能如泰西之操劵也且因到處不能暢達仍准民局開設不奪小民之利則在通商口岸之人信資可以减省而在城鄉僻壤之處不能不由民局遞送則民局必須另給信資則將來數十里之信資反倍多於數千數百里之費在局中旣不能盡得其利而寄信之人恐亦不能驟多於往昔何如赶緊製造鐵路之爲愈乎說者誠非無見然不知凡事興則俱興廢則俱廢中國朝廷前已明降諭旨准開鐵路并准商辦京津之路現將動工兹聞督辦軍務處准許觀察應鏘武觀察勷及吕觀察劉太守四人合辦每人招集華商股分銀一千萬兩合成四千萬兩已具摺奏陳矣若必待鐵路告成之後始興郵政多則十年少則五六年且欲各處之路通行則非一二十年不可夫此一二十年中自然之利不已盡失乎現在郵政已將開辦鐵路已將動工旣成之後可相輔而行未成以前亦並行不悖至於各鄉各邑路狹水淺之處本地方之職各省憲可札各州縣隨時修築疏濬經費歸各縣籌辦無須請動帑項不一二年可期一律康莊何必待路成而始興郵政哉惟郵政旣興而郵政之外規仿西法之事尙多所望漸次舉行毋畏難毋因循毋避嫌毋推諉謂十年之後而尙不能與泰西人並駕齊驅吾不信也現在之事猶權輿也尙有望於當軸諸公之善變而不膠守成法也可 
[本館接奉電音]  
　　昨日午前京師飛電傳來上諭一道敬謹譯登○三月二十三日奉上諭光祿寺卿曾廣漢奏遵保人才一摺江蘇補用道凌蔭廷直隸試用道林志道江蘇候補道杜兪吏部候補主事陳之立候選知縣鄒代鈞揀選知縣黃彝凱著直隸兩江江西湖南各督撫給咨送部引見欽此 
[東電譯登]  
　　日本東京電信云現在俄日已商議停妥恊力整頓高麗又云此事由日本駐高大臣小村壽太郎與俄國駐高大臣外白氏商定一切章程送呈日廷察閱日廷己唯唯允從矣 
[春明談屑]  
　　都門訪事人函云前門外廊房二條胡同同和齋玉器鋪經手某與廣東解餉委員甲乙在中西副指揮衙門涉訟過堂後著對妥實鋪保方能回寓候傳緣該委員係外省之人對保無從復令同鄉京官出切實保結甲係縣丞班次伊父現任知縣某京官爲其出結對保乙旣無鋪保又無京官保結刻已收禁囹圄嗣悉甲乙在該鋪購買翡翠白玉珊瑚寳石等類原議將貨物寄省接到後必將欵匯來鋪夥已允其所爲不意數月有餘未見廣東之信掌櫃疑有他變所買貨物又有二萬餘金之多追價無從繳貨烏有故而興訟知其事者謂所購玉器俱入質庫所質之銀已爲買笑之資云○四川某武孝廉携私土入都以期漁利有某甲欠其當十京錢四千之數孝廉追討中迄未還三月初兩人相值於途彼此齟龉甲知孝廉土屬私貨故意要挾之欲與涉訟遂相將赴北城坊控告官廉得其情詰孝廉土所自來孝廉供原備自用旋因乏錢售出云云官曰爲四千文亦涉訟耶喝令兩造調處比下堂科房書吏逼索兩造鋪保方能釋放孝廉乃情愿不要償欠亦不對保與甲復上公堂回明此話官怒其來擾申飭令下具結完案 
[金焦翠黛]  
　　鎭江友人來函云江蘇學使龍大宗師湛霖於月之十四日自江陰起節由内河行駛至十八日下午舟抵京口先一日丹徒縣宗大令預飭辦差人等在彼搭蓋綵棚鋪陳一新水陸各營勇丁列隊河干鳴槍迎接鎭城道府縣印委各官紛紛登舟呈遞手版宗師一一接見少頃各官興辭而出宗師遂乘緑呢大轎排齊執事由大街入城至各署拜會至薄暮始出城返舟十九日清晨憲舟解維出大口高掛布帆渡江至瓜洲由運河逕赴徐州舉行歲試瀕行文武各官咸在碼頭恭送○有某甲以挑京貨擔爲生月之十八日午刻行至小碼頭忽有一少年迎面而來向甲買元色布數疋講定每疋四百八十文甲卽將布如數交付少年令其同往取洋及至長安里某姓門首擺有裁縫攤少年向甲曰吾至家内取洋爾在彼略待甲見其衣履翩翩坦然不疑守候許久不見其出遂向紉工問曰煩爾通報小主人言賣布人候久矣豈忘之耶紉工對曰爾休矣此係總弄居戶約有二十餘家惟北首通行新河蒜山等處適間抱布 
 
 

Page 2

 
 
而去者已不知去向矣甲聞之如聞晴空霹靂痴若木雞無可如何灑淚而去○鎭江東碼頭有地名千顆柳者鄉之人種樹蒔花爲業樓臺池沼掩映於紅嫣紫姹中風景宜人宛如圖畫鎭城士女咸於此嬉春焉十九日有甲乙等五人衣履翩翩乘興來遊遄返時在東碼頭雇小划船揚帆上駛行至甘露港忽被某小輪船所撞翻入波心四人鳬登彼岸其一人則音沈響　想已葬身魚腹中矣○七濠口之北紅橋鎭有周姓者營什一之利稍有積蓄上有老母因姑婦勃谿分居别室詎料月之二十日三更時不知如何失愼咸陽一炬焦土可憐周從夢中驚醒奪路而逃忘顧其母逮火滅後舍南舍北徧訪無蹤嗣得之於灰燼中已肉血一團不成肢體周乃大哭一塲購棺成殮○南門外龍華寺每年自三月朔開廟至三十日始止一月之内香火極盛而種種敗俗傷風之事亦由此而起前經官憲出示禁止婦女入寺燒香近日天氣晴和進香者仍如蟻集故保甲局員督領巡勇在寺前往來彈壓如有婦女欲入山門者一槪阻止亦挽回風俗之一法也○孫家巷荳腐店係張姓所開有歇夥某甲屢向借錢前日午後甲又至張處借靑蚨數貫張以舊欠未歸對甲卽摩拳擦臂將張毆扭張力不能敵被甲按倒於地拳足交加張有一女年已及笄見父被毆上前救護甲突出利刃刺之適中乳旁鮮血直噴痛極倒地斯時觀者咸代抱不平鄰居亦恐成巨禍急喚地甲至將甲扭送水利廳署張少尹卽升案訊問甲尙敢供詞挺撞少尹拍案大怒遂飭差重笞五百板荷以巨枷限兩月釋放○丹徒鎭某姓雜貨鋪主飭學徒某甲携洋銀四餅持木桶赴鎭購油徒置銀桶中沿途彳亍不隄防爲扒手某乙所見伸手攫去學徒舍命狂追將乙扭住痛哭索還乙喚集同儔將學徒毆擊途人代抱不平振臂一呼頃刻蝟集甲知不敵鼠竄而逃向某草屋躱避學徒歸告鋪主鋪主卽告知該鎭某汛弁當派營勇數名隨向草屋拿獲三名餘皆乘機逸去勇卽將所擒三人帶回飭將所竊洋蚨如數交出三人各重笞數百板取保釋放學徒身已受傷令延醫調治○鎭諺謂偷兒於早晨竊人財物者名之曰踏早靑其命名之意不知何自而來月之十九日黎明時小碼頭王姓家被偷兒挖開門限潛蹤而入將桌上所置自鳴鐘一架值洋二十餘元竊之而去迨　僕早起見門已洞開始知被竊急出追尋已杳無縱跡矣祗得告知主人遂倩人四處尋覓必欲得還原物但未悉果能珠還合浦否 
[神山采藥記]  
　　日本友人來函云内務省掌國内錢糧戶册節制各府縣官每年各府縣知事必入京一次謁見内務省大臣會議地方事件今屆内務省大臣板垣伯爵退甫助蒞新任未久東歴上月二十二號下諭通知各府縣知事限五月十號齊集東京大藏省大臣亦發狀召各稅關長於是日到京○中國北方來信言總理各國事務衙門王大臣於日本所訂新條約以爲不然因另起草案修正觀此則議結之期尙難預定也○長崎美國領事官告人云中國李傅相在馬關所訂條約大半憑日人擬定當時傅相本有回國後請聖上裁奪之語故現今可以更正民究竟若何惟僅局中人能知之耳○四月二十二號有朝鮮内務大臣兪吉濬隨帶前外部屬員趙重應前工兵中隊長韓錫路及李宣傳至東京聞兪係日本黨現在被韓人傾軋執政李範晉等人深惡若輩兪自知置身危地恐遭不測遂微服逋逃云○四月二十八號午前東京電達長崎某日報館云新派駐劄意大利國全權公使栗野愼一郎駐劄美國全權公使星亨某均叙一等官○伊藤總理西鄉海軍兩大臣擬於本月中旬由京起程乘吉野軍艦卽日語所謂尤希諾更者巡閱吳港及佐世保港兩鎭守府以迄臺灣往復限三十日臺灣總督樺山資紀回京後屢次辭職衆議以後任無人仍令供職樺山以目下病雖小愈然臺地瘴癘易侵一至夏天恐又染病故擬與伊藤西鄉兩大臣同往將新例施行畢仍復言旋故國俟交秋後再卜日赴臺○明治二十七八年之役在朝鮮及臺灣戰死有陸軍大尉三人中尉三人少尉三人曹長二人一軍曹八人二等軍曹七人上等兵三十二人一等卒七十二人二等卒十二人輜重輸運兵一人馬丁二人兹者奉命合祀靖國神社本月六號行大祭之典○長崎西式酒肆清洋亭懸有燈紅酒緑匾額爲中國已革海軍提督以兵船贈日本之丁汝昌署名倩幕友書贈者當時丁率水師至長崎時在肆中宴飲買笑亭主以得此題贈爲榮裝潢甚精美懸之久矣今春忽將丁字攺爲王字有客怪而問亭主曰向者丁在汝家揮金如土且以兵船悉數贈諸日本可謂待爾國不薄矣何爾家將伊所贈輕賤若是亭主笑曰否否此係華人所攺問者乃笑而不復言 
[榕垣清話]  
　　閩中訪事人函云閩中南臺倉前橋爲官商往來輻輳之區年久失修壘石傾欹現由開太官銀號雇匠修理惟橋旁有二家鋪戶須暫停貿易局員徐少尹已飭差前往諭勸俱樂從云○福州去年二月十九夕天雨磺凡庭前有水缸者次晨視之無不如積塵其上色黃而味臭迨五六月時疫大作城鄉内外亡者約以三四萬計衆咸謂雨磺之騐今年二月十九夕忽又雨磺緣近日雨多溝溢穢潦横流人皆訛爲地翻適水部門外南臺過橋蒼下州一帶時症又起又有一種結核患者無論男女多不起醫者謂此症中毒已深故見危甚速云○福州萬福昌金永源二帮現因某鹽館積欠鹽票至五六萬金該帮議向索討并停其課鹽現擬就所賣各館及官運鹽内每擔抽公項二文以爲公費聚腋成裘每年能有千數百金之譜○閩中有一種小舟只容四五人舵工一人持雙槳搖曳中流俗呼爲雙把槳前日有馬江小輪船隨潮而來到大橋下停泊搭客紛紛由小船上岸有一帮五六人貪圖便捷皆跳上雙把槳不料人重船欹舵工支持不住立時翻覆鄰船急爲撈救只獲三人吁慘矣哉又初一夕星安橋下有十三四歲之孩亦墮入河心云 
[黃樓玉穟]  
　　湖北采訪友人云省垣江漢書院於本月初七日經湖廣總督張香帥課試文題如琢如磨者至不能忘也詩題賦得一雨及時人種田得時字五言八韻經心書院訂於初十日課試○有李中秋者父母早亡室如懸磬賴其舅氏某撫育成人弱冠猶未授室近就漢口楊家河正巷周姓烟寮爲夥窮年辛甘稍有蓄儲賭痞知之日赴烟寮呼吸得與中秋稔情來興往謬附知心本月初二日午前密布迷龍之陣僞票僞銀誘中秋入局中秋貪心頓熾屢戰屢北將囊資頃刻輸完自念積千百日之蠅頭一旦畀之他人情何堪此遂潛服阿芙蓉膏一盞迨周知覺中毒已深灌救移時返魂乏術不得已訃知其舅舅欲訟諸公庭周固膽小如鼷者亟倩孔方兄爲之和解始得草草棺殮而賭痞已聞風遠颺矣○漢口五彩巷後花烟館密布如林其人大都歴齒蓬頭如吳道子所繪地獄變相而村夫傖父偏喜於此問津意者臭味相投眞有不謀而合者乎本月初二日威武營勇五名結伴來此欲一嘗裙帶風味正調笑間復有武剛營勇七名醉態瞢騰破扉直入聲勢洶洶一似張冠不容李戴也者威琥營勇大爲不平角口之餘竟至互相鏖戰閱時三勇身上受傷其一適中要害恐不免斷送一條性命矣地保不敢隠匿立時舁傷者至縣署縣主騐視之下束　兩造營主將勇領歸分别懲儆 
[浙省官塲紀]  
　　杭州采訪友人云浙江應解第二批京餉前由藩司委潘大令駿解赴京都兹又撥解第三批銀五萬兩於本月十六日卯期兌出札委候補縣劉大令孝祜管解是日眼同釘鞘寄存外庫○卽用縣張大令庚銘以名進士分發來浙藩司龍方伯以其初入仕途發給律例全書一部以便習學吏治○順直湖南甘肅等省水旱告災浙江急需恊振由藩司委趙大令長保勸諭紳富各業量力捐輸○處州左營守備出缺廖中丞委候補守備邵錫藩署理於本月十五日禀辭赴任矣○運司惠菱舫都轉考試商童業已竣事連日辛勞偶有感冐爰請假三天俾得安心調養○准補諸曁縣朱達甫大令鑑章經上游委辦台州漁團事務於本月十五日赴台○杭州府理事同知溥曉泉司馬興經藩司委赴京都請領茶引所遺理事同知一缺委鍾司馬匯署理 
[上海官塲紀事]  
　　前江蘇候選道徐仲虎觀察建寅由江寗來滬小駐英界香粉弄中前日命駕進城拜會各當道至縣署時黃大令飭家丁擋駕○前日浙江試用知縣盛蔚堂明府鴻燾道經滬上命駕入城赴各衙門拜謁至縣署時黃大令飭家丁擋駕○前日本邑南卡委員候 
 
 

Page 3

 
 
　同知吳次竹司馬熙因公詣道轅謁見黃觀察然後分往各當道處投刺至縣署時黃大令飭家丁擋駕○前日前臺灣巡撫邵筱村中丞鶯遷於新閘府第本城各官均往道賀前日中丞命駕入城次第至各衙門謝步 
[春賽紀實第三]  
　　昨日爲上海西商春季賽馬之第三日是日加賽跳浜所以與賽諸西人更興高采烈關道憲黃觀察曁屬僚均往觀賽而中西士女之往觀者較前兩日尤爲擁擠更喜天公做美半陰半晴芳草緑楊朱輪翠袖正無異金勒馬嘶玉樓人醉時也午後卽驊騮開道騄駬分馳至賽罷歸途已萬家燈火矣仍賽十次第一次入會之馬每匹由馬主捐銀五兩計跑二里先到者得一值銀一百二十五兩之銀盆次得銀二十五兩計十三馬共賽平和洋行馬首先馳至會德豐馬第二第二次入會之馬每匹由馬主捐銀五兩計跪四里有半先到者會中酬銀一百五十兩又得所捐之銀七成次得二成又次得一成計十八馬共賽平和洋行馬首先馳至寳源行馬第二西人彌土司馬第三第三次入會之馬每匹由馬主捐銀五兩會中復添銀一百兩計跑三里先到者得銀七成次得二成又次得一成計十馬共賽西人列孟馬首先馳至西人白西馬第二西人普拉馬第三第四次入會之馬每匹由馬主捐銀五兩計跪四里有半先到者得一值銀一百五十兩之銀杯及所捐之銀六成次得三成又次得一成計九馬共賽平和洋行馬首先馳至會德豐馬第二平和洋行馬第三第五次入會之馬每匹由馬主捐銀五兩計跑六里先到者得銀五百一十兩次得五十兩計八馬共賽西人火孟馬首先馳至牛奶房馬第二第六次入會之馬每匹由馬主捐銀五兩計跑四里有半先到者得銀五百一十兩次得五十兩此次與賽者皆未經得采之馬計十九馬共賽西人年歴馬首先馳至大拉司馬第二第七次入會之馬每匹由馬主捐銀五兩計跑圍塲一週先到者得一值銀一百五十兩之銀杯次得銀五十兩又次得二十五兩此次與賽者皆未經得采之馬計十五馬共賽西人白西馬首先馳至會德豐馬第二西人火孟馬第三第八次凡已得采之馬定須與賽就前者所得采銀内每二十分提出一分爲捐欵計跑四里先到者得銀三百五十兩次得一百兩又次得五十兩計十一馬共賽順全隆馬首先馳至西人四德芝馬第二西人白西馬第三第九次入會之馬每匹由馬主捐銀五兩計跑二里先到者得一值銀一百兩之銀杯次得銀二十五兩此次與賽者皆未經得采之馬計十三馬共賽西人白西馬首先馳至祥茂洋行馬第二第十次爲馮河之戲卽俗所謂跳浜也入會之馬每匹由馬主捐銀五兩計跑圍塲二週如無四馬與賽作爲罷論先到者得銀一百五十兩次得五十兩計四馬共賽西人彌土司馬首先馳至西人麥見馬第二向例三日賽畢後各馬夫又賭賽一天兹聞各馬夫須休息二天擇定禮拜六賭賽矣 
[蘭會尾聲]  
　　昨爲邑廟蘭花會之第二日半陰半晴鞠塵不起靑衫紅袖聨袂游觀但覺王者之香臨風撲鼻直至炊烟漸起暮色蒼茫游人始漸漸散歸園丁亦將門扃閉 
[善士西歸]  
　　施　欽封翁歴年籌辦振捐不遺餘力全活黎庶以百千萬計百又創建仁濟善堂施衣給粥贈藥捨棺行善之名四遠洋溢而心力亦自此瘁矣去秋積勞成病精神漸不能支猶日夜焦思辦理一切善舉延至昨日已刻遂撒手西歸遠近聞之同聲痛悼聞封翁有丈夫子五人他日繼繼繩繩鳳毛濟美善人有後當亦含笑於九泉矣 
[局訊綹手]  
　　前日午後四點鐘時剪綹賊楊珍山至本城小東門内景福銀樓櫃上僞稱兌換金耳環論價時乘間携物奔逃夥友窮追至城門左近適有捕役入城遂得將楊擒獲解送巡防東局請辦局員王二尹訊供之下追出原贓給失主領去一面飭將楊笞臀四百板並擊手指四百下楊哀號如宰豕連稱下次不敢再犯二尹著具攺過切結然後釋去 
[押逐游民]  
　　前日撫標滬軍營管帶李遊戎懋祺帮帶劉遊戎開斌至上海縣署拜會黃大令面商開築馬路事宜昨日會同奇兵右營統帶鄒遊戎燮祥委員朱森庭明府帶領勇丁地甲在浦灘一帶查看遇有江北遊民逗遛於此者立卽驅逐出境昨日大令派差役前往押令客民赶急將支搭草棚一律拆去 
[善堂行善]  
　　怡和洋行之安和輪船在吳淞失事一則其詳細情由早已迭登本報兹悉寳山縣沈有府會同仁濟善堂司事辦理撈屍可謂不遺餘力如有划船情願打撈屍身者每一日每船一艘給錢一千文如撈獲屍身一具者再給錢一千文並由救生局每船給以小旗一面揷於船首以爲記重賞之下必有勇夫以故吳淞口一帶撈屍之划多至三四十號往來打撈計前日共撈獲屍身十一具昨晨文獲四具惟撈起之屍身均巳腐爛不堪渾身浮腫頗難辨認停屍江畔往認者絡繹於途有子認父屍者有父認子屍者有兄認其弟弟認其兄者有夫認婦婦認夫者呼天愴地號哭之聲慘不忍聞現在除巳認各屍之外尙有二十餘具未經認領業巳由善堂映成照片釘於蓋棺候認云 
[械鬥互傷]  
　　去冬本邑南市萃豐碼頭船戶盛榮桂包裝趙桂曾之米多裝一石被同業張阿二告趙旋向索取遂與張結成不解之仇屢次找尋冀洩胸中之忿前日各邀多人手執器械在碼頭上互相鏖敵盛被刃傷三處張受扁擔傷數處經十六鋪巡防中局勇丁將盛張解送局中李蘭史二尹察得兩造皆受重傷卽派勇甲押送上海縣署詣騐核辦黃大令飭差役看管候騐 
[英早堂案]  
　　昨報紀馬車肇禍一則昨晨由三百六十三號華捕將坐車之李桂生及馬夫兪阿土解案禀稱此入昨日五點鐘時駕高板車行經署前嘴角致將老婦王張氏撞倒在地被馬踏傷臂骨現在醫院醫治據言骨巳受損須一個月方可告痊而馬夫兪阿土年僅十餘歲安能照顧坐客馬車主朱長福亦有不合故一倂傳案請訊李桂生供向爲綢莊生理業已停歇昨坐馬車見王張氏携同兩孩在前行走呼之不應一時不及收韁致肇此禍現在惟願貼償養傷費求鑒兪阿土供係行主所遣朱長福供因馬夫俱駕車出外一時無人故遣小馬夫跟隨求恩别駕商之薩副領事判將李桂生押候傷痊再核朱長福不應遣小孩跟隨判罰洋二元以儆○四百十一號華捕禀稱小孩倪寳康昨日午後與鄰孩夏得生　家閒玩不知因何起見互相爭閙詎倪孩突出利刃致刺傷夏得生之小腹現在醫治約須十日可好爲特送請訊倪寳康供本地人年十四歲無心悞傷夏得生别駕得供判將倪寳康交捕房押候再核○積竊張阿二迭次犯案司假裝瘋癲獲後從寛法落乃釋出未久又復竊取某姓家銅吊一只由包探趙銀河緝獲昨晨送究張阿二又裝癡癲胡言亂語别駕憤甚以張迭犯竊案判笞責四百板交捕房管押四個月○積竊陳雲安專在長江一帶輪船行竊搭客行李什物今又在某輪船竊得搭客之綢布衣服洋傘什物等件經包探黃四福緝獲人贓送究陳雲安供湖北漢口鎭人犯竊該死如蒙大老爺恩施格外則定當攺過自新誓不再竊别駕以陳係過犯行竊判笞二百板管押三個月滿日遞解○包探孔阿才禀稱陸阿榮前因犯竊遞解今又來滬竊取張阿毛之轎鬚一個由小的緝獲人贓送究别駕略詰之餘判將陸阿榮笞責一百板再行遞解○包探施奎江禀稱粤東人陳阿昌竊取洋人孫之打鳥藥彈六十個經小的拘獲起到原贓送請訊究陳阿昌供因窮苦所致别駕判押三天以儆○包探張阿五禀稱小工徐阿通竊取隆茂洋棧棉花十二包今小的吊到四包尚少八包不肯承認故連工頭陳彩記一倂送請訊究隆茂管棧人嚴金清投案申訴前情質之徐阿通供僅竊棉花四包賣得洋二十七元今巳吊到餘贓不知求鑒陳彩記供在隆茂洋棧爲工頭棧中時常失少棉花小的曾經賠過今又失去十二包雖已吊到然贓尙未齊叩求究追别駕得供著將陳彩記交保帮同訪查徐押候查明再核○四百三十二號華捕禀稱昨有彭夏林同其母柴氏向其同鄉之彭六卿索取洋十元吵閙不休當經六卿喚捕爲此拘送請究彭六卿投案申訴前情質之彭夏林供六卿之父曾向小的借洋十元立有借票故向六卿索取求鑒柴氏供與相同别駕以洋由六卿之父所借今其父尙在不 
 
 

Page 4

 
 
得擅向六卿索取今姑從寛一倂斥釋○捕解葉蘭亭到案禀稱此人昨向邱秀全强借洋銀邱不允葉敢持刀恐嚇爲此送究葉蘭亭供洞庭山人流落在滬故向友人邱秀全措借川資回籍小刀一柄係賣甘蔗所用並非恐嚇現在尙有親戚在寳善街文賢閣内生理求鑒别駕判令管押兩天以示薄懲 
[法界捕房紀事]  
　　三茅閣橋迤南一帶每晨作小負販者設攤以售食物俗呼之曰小菜塲迤邐以迄護城河幾無揷足之地昨日克捕頭遣包探傳諭各販戶務於九點鐘時一律收攤沿洋涇浜至三洋涇橋則不准再設○偷兒某甲偕同黨某乙至八仙橋沿河錦昌隆烟館横陳一榻呼吸烟雲乘間將　槍竊取雇坐東洋車飛駛至小東門外陸家石橋及下車爭論車資致被四十號巡街華捕所見上前盤詰見甲袖内藏有烟槍遂將人贓一倂帶至捕房翌日捕頭向之詢問認竊不諱並供出先竊新協成烟槍一枝質於小東門外某押店旋由值堂人將原贓贖出送入捕房捕頭命將甲押候解送公堂請鄭大令懲辦○包探查得楊樹弄第二十六號門牌金寳所開小烟館館内窩留竊賊張阿二等三人遂將張拘入捕房搜其身畔有當票數張捕頭命押候解堂研究並補傳烟館主○小竊某丙在金利源碼頭竊鐵一條失主當塲拘獲人贓解送捕房捕頭令押候堂期解訊 
[贈書鳴謝]  
　　前日廣學會以中東戰紀本末一書見贈受而讀之知此書爲美國林樂知先生命意由上海茂才蔡君紫茀潤色而成其中歴叙開釁緣由以迄重訂和約參以偉論鑄以雄詞幾費增刪始成善本誠關心時事者所宜披覽者也爲書數語以志謝忱 
[喪儀助振]  
　　昨日施君肇麟五昆玉遵少欽封翁遺命節省喪費洋銀三百圓送交本館協振所分别充湖南江西義振以資冥福此誠盛德事也拜領之餘敬爲災民九叩首以謝 
[爲善必昌]  
　　本館協振所接到浦祝記爲長子病愈完願捐助賑洋五十元當卽彚解災區存心濟世必獲庥祥爲祝災去福來定占勿藥也書此以誌盛德 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[督解犯人]  
　　前者江蘇臬司吳廣涵廉訪札飭上海縣内開轉奉刑部行文飭令查辦秋審人犯解省候勘等因黃大令奉文後查悉本縣應行解勘者共有四起計人犯五名一爲本邑人馬阿二吳桂華前年在西門外聽從前在省垣正法之吳妙林誘拐阮張氏謀斃本夫阮　狗埋屍滅跡案内之帮兇一爲薙髮匠姚載良毆傷夥友楊阿三斃命之犯一爲李銀堂前在半淞園挑泥毆傷同事龔大郎身死之犯一爲王阿二卽大風子前在法租界孫家弄花烟館門前與馬販趙萬通爭閙將趙戳傷斃命之犯隨飭承辦各差役置辦赭衣木籠昨日又札委縣丞吕蘭階二尹代理吳淞司巡檢沈筱亭少尹督解並移請城守營李千戎派武弁韓君天福楊君紹源杜君長淦傅君文彪吳君炳督帶營兵十名押解赴省大約今日須起程矣 
[美界捕房瑣紀]  
　　前日下午有金陵人某甲肩荷麻　一只内置碎銅數十斤行至裏虹口遇包探竇如海以其形跡可疑立卽拘解捕房捕頭詰問原委甲供在裏虹口某翻砂作爲夥此銅由某處購買負回作内鎔鑄捕頭遣竇探查明與所供相符卽釋○崇明人劉國彩某日在某處竊取某東洋車上洋羢斗篷一襲經事主報知捕房昨日上午經包探石金榮查獲拘入捕房押候吊贓送廨訊究○寍波人王阿發前犯竊案曾經遞解回籍爲日未久忽又潛至滬江昨日上午經包探竇如海巡獲拘送捕房捕頭令押候查明此次曾否犯竊然後解送英公堂究辦○昨日午後有某姓女孩年甫五六齡行至蘇州路險入匪人之手幸經三百四十九號華捕送至捕房捕頭令暫留候認旋經女之父母同赴捕房具領捕頭准之又華記路有男孩年十餘歲不辨歸途東冲西突一路號哭經四百三十八號華捕領送捕房卽由其家屬領回○西人某甲現在工部局收捐賃居虹口吳淞路地方雇本邑人某乙爲侍者前日上午乙竊取衣物等遁去至晚甲投捕房據情控訴捕頭准之諭令各包探查拿送究○流氓綽號瞎子小弟者前日午後設攤天后廟塲公然賭卜三百四十九號華捕驅逐不去因卽拘送捕房捕頭以其尙屬初犯令禁押片刻釋放 
 
 
 

Page 10

 
 
   
 
