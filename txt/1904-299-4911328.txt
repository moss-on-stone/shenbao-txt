# 1904 - 299 - 4911328

 

Page 1

 
 
[九通目錄出書啓] [  圖書集成局白]  
　　九通一書卷帙浩繁海内劬學之士每以不便檢閱爲憾本局不惜重貲禮延通才博學將是書條分件繫編成目錄四十卷已讀九通者得此槖鑰固屬便於檢查卽目未覩九通全書亦可藉此以上窺數千年之典章文物全帙　鍵其在是乎現在書已告成每部裝釘十二本無論曾購本局九通股票與否一律售洋銀二元有志經世學者睛速臨申報館申昌書室及各書坊購取可也 
[四書五經義大全] [  圖書集成局啓]  
　　坊間四書五經義汻牛充棟且互相劆襲十九雷同本局有見於此特請名夙廣收古今名人經義之作彙爲一編題有未備埃次擬補共五十七卷爲文五千餘篇類皆獨運匠心詞嚴義正本屆鄉會試各題無一脱漏科塲利器無有過於此者訂十六厚本價洋兩元八角欲購者請至上洋三馬路申報館申昌書室及各書坊均有代售 
[論鄂省攺鑄銀幣事]  
　　環球諸國幣制各不相同或用磅或用馬克或用佛郎或用盧布其輕重大小皆有一定規則凡本國境内人民及外國商民來至其國貿易者無不遵用所以正圜法便民情也中國向來官民行用均係生銀各處平碼旣甚參差且成色紛歧名目繁亂以致錢商市儈得以上下其手操縱漁利於商務民情均不能無所窒碍自中外通商墨西哥銀圓流入中國初祗行使於沿江海各口岸繼則内地亦漸通流中國懼利源外溢於是各省亦鑄銀圓以示抵制民間行用亦尚便之蓋因無成色之殊名目之繁也惟其分兩係仿照墨圓合中國庫七平銀二分而中國向章納税完糧均以幾兩幾錢幾分整數計算彼此準折尚苦繁瑣故各處商埠雖通用銀圓而偏僻内地仍多阻碍囊歳户部因各國所訂商約内均有中國自行釐定國家一律通用之國幣一條因議中國自鑄一兩重之銀幣通行各省以期淅收全國貨幣歸於畫一之效嗣以議者各存意見格不得行邇者湖廣總督張香濤制軍又奏請就湖北鑄造庫平一兩重銀幣先行試用無論收發皆照湖北藩庫平核計出入均作十成紋銀凡民間完納錢糧正賦及關税釐金一切捐項曁州縣報解司道局庫一應欵項均照藩庫平一律折算所以籌疏通之法未嘗不至周且詳然竊嘗有所慮者中國政府作事向不能與民誠信相孚文告雖遍貼通衢奉行總難期實力卽如墨西哥銀圓通行中國已久市廛交易阻礙毫無而各省所自鑄龍圓成色分兩未必與墨圓有遜而行使之便終不及墨圓推原其故以官中所有錢糧釐税均不願收用　　也夫稽之　摺按之文牘何嘗不有納税完釐一律收用龍圓之語哉然當繳納之際紳士之名望煊赫者間或搭用經微之人尚不敢過於挑剔若閭巷平民則怒目相向從不准强行湊搭夫天下紳士少而平民多不能通用者旣占有多數則人皆視龍圓爲輕而市儈錢商勢必至乘間而起以肆其上下操縱之伎倆然則龍圓之價值不能與墨圓相並者雖由在下之把持要不得不歸咎於官府之自食其言也今香帥所試鑄之一兩重銀幣雖所稱完納錢糧正賦及關税釐金一應欵項均照藩庫平一律折算然其辦法亦不過與從前各省所鑄龍圓相同前此旣不能遵行恐此次所鑄亦未必遽收實效然則爲之奈何曰法仍無逾於由官中倡率而已今試下一令曰國家旣鑄一兩重之銀幣嗣後民間應完錢糧釐税均須凖此繳納墨西哥銀圓一概不收其民間貿易往來則各聽其便不爲遥制如此則一省中錢糧釐税已不下數十萬有此大宗周轉小民知此項銀幣不患無所銷路價值自能尊貴阻滯自可無虞一省如此各省亦無不如此照此辦理而尚患所鑄銀幣不能通行者斷無是情也一得之見惟冀有整理圜法之責者詳察焉 
[電傳宫門抄]  
　　昨晚十二點鐘時京師友人專電告知本館云九月二十日皇上召見軍機大臣及張振勳陳寳琦是日並無明發上諭 
[俄艦蹤跡]  
　　華歴九月十九日英京倫敦來電云刻下波羅的艦隊中之四艘已駛抵維果　維果係西班牙西陲之一小海口約距非臬司威利角迤南六十英里其餘諸艦亦將啣尾而來 
[俄軍戰報]  
　　昨午駐滬俄國辦理軍務大臣德希路以本月十九日所接奉天發來之官電惠函見示内開前數日兩軍并無大戰情形惟彼此前導之兵時相互擊而已刻下敵營周圍已築有濠溝以資防堵近我軍於巴的老夫山之左近曾以軍禮掩埋日兵屍骸一千五百具其未及入土者尚屬纍纍也至我軍於此役將士之死傷於此山附近者共計將校九十貨兵士一千八百人 
[密輸軍火]  
　　日本大阪某日報云頃得中國山東青島來信悉十數日前此間運煤船到者甚少詢知云皆駛赴旅順口門矣猶憶前者有英國輪船名孚亞科司吞化羅者戴煤到此隨運上德船愛利楷報明官署向旅順開行厥後旅順俄人以重價購去嗣有美人達皮脱路者亦曾以煤輸入旅順此蓋兩月前事迄今其人尚在旅順寄居聞俄人雖將煤豫爲積儲然照目下情形大約所存祗二十萬墩以外矣 
[任辦糧食]  
　　華歴九月十八日德京柏林來電云頃據班京瑪德利特來信謂班政府將任俄國波羅的海艦隊在維果地地添置糧食並出而阻擾 
[英人憤俄]  
　　華歴九月十九日英京倫敦來電云英國爲俄艦一事民情大爲憤恨謂俄國不論如何措辭認過苟非將肇禍之人懲治必不能平也 
[俄廷抱歉]  
　　華歴九月十九日英京倫敦來電云駐英京俄國公使策更獨夫公爵以俄艦隊於北海擊沈英國魚雷艇兩艘一事已將俄政府之回文面交英相蘭斯唐内中詞意俄國深自引罪并允嗣後必格外謹愼云 
[俄劵貶價]  
　　日本大阪某日報云某日我日外務省得德京柏林電報悉俄人敗北以來財政部大臣努力收買國債劵蓋以防價值驟貶致啓市人之疑也顧市中依然日漸貶價西歴十月十七號周年四釐計利之借劵值銀圓 
 
 

Page 2

 
 
一百者竟减至九十二圓 
[俄人購煤]  
　　俄京聖彼得羅堡來電云此次俄政府購定烏愛路司煤五十萬墩及各種引火之物甚多先期訂立合同定於西歴十月十一日在地中海及亞非利加洲海岸與好望角分别交納介紹者爲亨蒲羅比輪船公司 
[日開議院]  
　　日本東京來信云此次日議院舉行第二十一次議政典禮特於數日前召集各府縣議員迨東歴十月十九日日皇明降詔旨曰朕依帝國憲法第七條及第四十一條定於本年十一月二十八日齊集東京會議國政以期集思廣益宏此遠謨欽此聞開院之期已擇定十一月二十一日矣 
[兵險價昂]  
　　日本大阪某日報云我日郵船株式會社孟羅丸及其他各輪船定於東歴十一月十六日爲始往還印度孟買埠以增航海之權不料日來喧傳俄之波羅的海軍艦已分隊東來以致各國保險公司凡戰時例禁之貨如棉花者竟不敢貿然承保目下棉花之欲裝運出口者馬頭之上高積如山貿易塲中利源陡失因之通國諸紡紗廠與各國之業保險者方在斷斷與爭保險公司中人以爲各國凡遇交兵時海上轉運棉花每值銀幣一千圓例須加保兵險費二圓五角今者波羅的海艦隊來否尚未可知然海上兵氛未消保費不得不因之而貴云云以此二三日中郵船會社大阪總經理人原田君將赴東京籌商一切矣 
[俄入新疆]  
　　日本大阪某日報登中國京師來電云刻得新疆省伊犁來電悉近有俄人二三名潛入疏勒州測繪地方形勢楷科倫一帶向本駐有俄兵添調千餘名時與土人借端齟齬 
[俄艦虚驚]  
　　華歴九月十九日英京倫敦來電云俄國波羅的艦隊中之一艦名阿勒克生頭第三者其統帶爲克留脱利親王現已行抵維果據云途次有一運兵艦行於大隊之先以作引道方駛抵北海時忽被魚雷艇八艘圍困遂大呼援助我艦隊聞聲往視升旗令其離開且詢其屬於何國不料魚雷艇等并不答復旋從諸艦中駛去頃之遥聞鳴砲一聲我海軍司令官遂命升砲應之列隊魚貫啓行據情度之此魚雷艇八艘恐係日本窺伺我軍者蓋近日日本曾在英國購得多艘也 
[力爭粤漢路約]  
　　廣州訪事人云九月初五日省垣商務局會議粤漢鐵路到者爲丁伯存學士吳玉臣太史伍叔葆太史張漢三太史鍾仲玨太史左小竹京卿梁小山侍讀易蘭池部郎温欽甫觀察鄭陶齋觀察黄贊廷太守許在峯黄詔平兩大令黄和廷鎭軍及紳商等百數十人先由羅雨三觀察演說合興公司如何背約各工程洋員如何横暴如何關係中國全局如何聨合一體力爭廢約以固主權在座者皆署名由贊成之隨舉張弼士司僕鄧小赤中丞駐滬會同盛大臣妥商辦理並投籖公舉辦事人員多名業經電致外部及岑雲帥張香帥戴伍張三侍郎鄧中丞爲首聨名請禀鼎力維持擬於十五日再行會議至大略辦法則以日前張香帥函致湘省委員張小圃觀察爲藍本兹並錄於後吉陞棧湖南糧道張道臺洪密湘沁電悉路事關係利害至重張道致汪守函謂與伍侍郎及美國工程師倍次商廢合興公司合同尚是著手處敝處覆以四端一廢約之說須由湘紳徑電政府並具呈兩院會電外部合力相持一廢約後合興墊欵應息借洋欵歸還此費萬不可惜鄂必助湘籌欵以後路欵中國自辦萬不可再交與外國辦一倍次能出力排去合興公司中國卽聘伊充工程師借欵亦歸經手惟用人行車之權歸中國自主一造路欵應分年分叚估計造一叚工籌一叚欵歸鄂湘粤三省分籌不足再借外欵萬不可全用洋債以保路權已電張道與紳湘妥籌辦理張道俟與倍次要約明白暫回湘一行亦無不可洞儉按粤漢鐵路彼旣背約我卽可力爭廢約我旣廢約不能不籌欵自辦查粤漢勘定路線由武昌至廣州繞徑三水共七百四十英里除坪石以上湘省力肩自辦廣州至坪石不過約二百英里每英里購地工程不過需欵五萬元合計一千萬元若照張香帥築一叚籌一叚欵辦法集股六七百萬便可敷用粤東尚稱殷富各紳商果能合力籌欵當可計日觀成也 
[奏移州佐]  
　　河南來函云許州所轄之繁城鎭濵臨潁河界連數縣舟車輻湊水陸交衝素爲商會萃之區五方雜處近日開通鐵路軌道與鎭境毗連惟距州城有三十餘里之遥不免鞭長莫及撫憲陳小石中丞以許州州判向駐同城事務無多職甚閒曠爰具摺奏請將許州州判移駐繁城鎭以便就近稽查彈壓是誠於地方鐵路均有裨益也 
[豫省裁缺清單]  
　　河南來函云忭省裁撤冗員計通判四缺歸德府糧捕鹽務水利通判彰德府糧捕通判汝寗府新息通判河南府糧捕水利通判州判二缺禹州管糧水利州判睢州州判縣丞六缺祥符縣丞商邱縣丞永城縣丞鹿邑縣丞洛陽縣丞固始縣丞巡檢一缺澠池縣南村巡檢復設教諭五十七缺陳留通許尉氏洧川中牟蘭儀榮陽榮澤密縣新鄭寗陵虞城考城柘城淮寗商水西華項城沈邱扶溝臨潁襄城長葛湯隂臨漳林縣内黄武安獲嘉輝縣延津封邱濟源原武修武武陟孟縣温縣南召鎭平泌陽葉縣新蔡西平遂平羅山偃師孟津宜陽登封永寗新安嵩縣靈寳閿鄉魯山郟縣復設訓導四十七缺開封府祥符杞縣鄢陵鄭州禹州歸德府商邱鹿邑太康許州郾城彰德府安陽衛輝府汲縣新鄉懷慶府河南湯武南陽唐縣鄧州内鄉新野裕州舞陽汝寗府汝陽上蔡信陽州光州光山固始息縣商城河南府洛陽陜州汝州以上共裁佐貳雜職教職一百十七缺 
[愼防雷炸]  
　　烟臺訪事人云日前山東福山縣端木大令出示曉諭曰案奉各憲札飭轉准北洋大臣袁宫保咨稱據昌黎縣知縣禀稱該縣屬團莊漁户出海撈拾水雷一個人皆不識誤認爲圓銅互相敲打以致炸裂轟斃民人二十一名受傷六人懇請轉咨各大憲札飭沿海州縣示令居民人等知悉嗣後如于海中見有魚雷水雷不得認爲圓銅携回藏匿致釀巨禍切切毋違 
[調兵逐梟]  
　　松江訪事人云金山衛城南門外及金水仰橋左近忽來大帮皖梟紛駕槍船數十號意圖搭廠開賭事爲縣主蔣瀾江大令所聞立飭壯捕馳往會同董保設法阻止一面飛禀府署並請中營何雪門參戎撥兵前往驅逐聞大令尚請飛划副左營蘇捕緝私營會集兠拿此本月初一日事也至近日某鄉又有皖梟蹤跡由董保禀知縣署馳遴兵一哨尅期馳往驅逐 
[劣役受懲]  
　　前者上海英商圖書集成局經理售書人倪錫山以挽劉永和報關行裝運書籍五十箱由閩回滬經劉交洋駁船陳萬興駁上輪船失去四箱倪具禀控知閩縣主王大令提陳訊問以劉永和不能置身事外傳劉訊追各情已紀前日本報兹又接福州訪事人來函稱劉永和賄通差役任意拖延刻雖由大令察知提差至案棍責二百下予限五天傳劉至案詎料限期已過而劉仍恃蠻抗傳似此視官法若弁髦倚蠧差爲符護案懸一載何日方有了時想大令夙著廉威斷不令劣役奸商通同舞弊致得售其刁詐之術令遠來商旅訟累覊身 
 
 

Page 3

 
 
[州海角書]  
　　烟臺訪事人云東海關監督登萊青膠道何秋輦觀察查得前者海盜有行劫商船之事各商船因亦携帶槍砲　　不虞眞僞混淆一時難辨爰擬定章程會同海關洋員刊刻華洋文憑凡有航海商船携帶洋槍務須取具殷實店鋪保結來關請領執照以便稽查○太平街守田洋行某日人奉彼國徵兵之令正在束裝東返忽被行夥某甲竊去銀圓六十枚因禀請駐烟日領事水野幸吉將甲拘送地方官署請卽訊追○九月初五日爲登萊青膠道何秋輦觀察之太夫人設帨良辰屬下文武各員咸詣道轅祝嘏○前者烟臺商人張聽山虧欠各商銀十數萬兩無力歸還將房屋備抵刻又以所開德桂茶園替與鴻順德等人以償欠欵○德國某輪船裝載貨物駛往某地交卸行至山東蓬萊縣境欽島海洋忽觸暗礁船身截成兩　幸已近岸人貨均無所傷業已雇令之罘小輪船陸續運往青島矣 
[巴山夜雨]  
　　重慶訪事人云四川掊州天寳寺住持僧佛源具廪重慶府署稱寺中積有餘資願帶僧徒出洋學習各業府等張振之太守許之是亦彼教中人之别開生面者也○重慶商務局周觀察克昌創辦商會曾舉商董十人後又續舉行董數十人辦理井然官商頗爲融給兹以局屋狹小擬將巴縣城隍廟側三忠祠略加修葺攺爲重慶商務公所云○前署川東道賀觀察綸夔赴京祝嘏進呈進方物日前道出重慶文武各官弁迎送如儀○駐淪法領事由省回淪小住月餘即於八月初十日起程由江津江合瀘州上至叙州府嘉定縣查看鹽井及各地礦苗○成都勸工局所招學徒類多目不識丁大憲近飭廠中添設夜課教以粗淺文字及算學體操○日人竹川藤太郎前來重慶與江津卞小吾等人創開火柴廠不日已將出貨矣○督憲錫清帥近派某某等員查閱各縣學堂日内已將次抵淪矣○日前駐淪法領事招工赴滇修建鐵路每人月給銀三兩八錢然應招者殊屬寥寥也○瀘州人羅某盜魁也顧能屬文籍隷永寗報名應試縣取第五名府試亦居前列迨應院試時劫案遽發當於出塲時被營勇拘獲送縣待訊 
[東甌寒浪]  
　　温州訪事人云郡城南門外廣利橋鴻　錢莊係陳錢兩姓所開八月二十三夜被賊竊去洋銀一千八百元小洋銀三千枚有奇聞賊越樓窓而入洋銀皆藏在櫃之中櫃上臥有學徒而妙手空空兒竟能肆其伎倆亦可異已○温郡民田魚鱗册因亂殘缺一經因事涉訟南面者往往頭緒茫然兹經永嘉縣程子良大令出示曉諭略謂案奉通商總局憲札奉撫憲批據局詳請各屬民教置買田産必須繪圖詳註弓丈以免日後侵佔所見極是仰卽通飭所屬一體辦理定限九月初一日爲始各於正契寫明外按照田産式樣繪圖粘附註明畝分四至丈尺如不遵式不准過户等因從此民間各分畛域不致有侵冐佔越之虞矣○詹源豐商船由甌裝運板炭茶葉等貨於上月之杪駛至下崑海洋誤觸暗礁以致全船覆没舵工急駕杉板船至東門雇舟駁物迨駁船駛至則船中貨物蹤影全無矣○南門外賚大錢莊虧欠洋銀二萬元又瑞康錢莊因事被何某取去招牌以致互相涉訟又翁德盛酒坊亦倒欠七八千元大約本年市景不及去歳之平穩矣 
[上海官塲紀事]  
　　崇明縣知縣李蘚青大令如松南匯縣知縣陳苕民大令保頤昨日均至縣署拜會○江蘇候補道劉紱卿觀察飛划營緝私統領孫紹襄軍門昨日均赴蘇松太兵備道轅拜會袁海觀觀察○城廂内外保甲總巡朱森庭明府所患足疾尚未痊愈昨又飭丁至道轅展假三日○救生局委員陳嵩屏别駕昨日由蘇回滬卽詣道轅銷假 
[同赴省垣]  
　　英美等國租界公廨讞員黄耀宿司馬上海縣主汪瑶庭大令因有要公均於昨晚啓行晉省所有日常公事均歸襄　委員孫耳三明府辦理 
[保護商會]  
　　日前本埠商業會議公所總會禀請商部咨行江督轉飭蘇松太道袁海觀觀察照章保護刻悉袁觀察已備文札飭英美公廨遵章保護外並咨行各領事一體知悉矣 
[禀覆案情]  
　　日前蘇撫端中丞接得松江府知府田紹白太守覃電以拿獲火燒毛毛請示辦法中丞因卽電飭蘇松太道轉飭松江府速卽研訊明確如果情眞罪當解道覆審禀辦田太守奉電後查核所發覃電並無拿獲火燒毛毛一事惟月報中載有在寳山縣拿獲凌毛毛之事或因此而誤除札飭寳山縣查覆外並於昨日禀覆蘇松太道袁觀察請爲核示 
[斥革劣捕]  
　　馬路工程局總辦翁子文太守前曾派差將馬路旁一帶各小販所設貨攤一律驅逐不料捕房六十號華捕楊阿新九十號華捕錢林竟敢得賄徇庇事經太守查悉於前日提案訊明立將兩捕卯名一併斥革 
[估地宜逐]  
　　英商矮露克茄前將浦東二十三圖朱家宅相近地八畝有奇 
棲息經日商禀准駐滬日總領事小田切君函請蘇松太兵備道袁海觀觀察札飭浦東保甲總巡謝岳松明府飭差驅逐 
[押犯蒙恩]  
　　昨日攺過局委員姚殿卿二尹查得所押强撤物件之沈定章强攫洋銀之趙永貞均已期滿因卽送至上海縣署縣主汪瑶庭大令立卽提案兩犯均叩首求恩大令著各交妥保如再違犯嚴辦不貸 
[逆子宜懲]  
　　浦東十四圖鄉婦賈趙氏投保甲總巡局迭控第三子賈春發逆忤等情總巡謝岳松明府飭差往傳春發抗不到案日向其母恣横氏不勝其擾奔至上海縣署喊控已由縣主汪瑶庭大令批准飭差協保投局移提究辦矣 
[英美等國租界公廨會訊案]  
　　昨日午後三句鐘英副領事德爲門君偕繙譯官海軋司君蒞英美等國租界會審公廨會同讞員英耀宿司馬覆訊課餘總會一案少選英捕房麥總巡等亦相繼而至被告律師博易帮辦愛禮司先向原告朱渭夫著其將所輸洋銀及首飾鈔票逐一詳述然後向堂上聲稱據朱在捕房所控在該總會共賭五次輸去現洋銀二千元首飾等物值價一千元兹照敝律師算鑽戒二枚值三百元金鐲一雙值三百六十元現洋銀與鈔票莊票等共計三千元尚有金四開三十三枚共計約有五千餘元可見中多不實况事隔七月據稱因伊母查問方行控告敝律師觀申劉二人並未犯罪隨將前日西包探所控各節逐層辯駁謂滬上總會林立無一非賭博之所乃在鋆會賭負控告者只朱一人請公堂不可信其供詞至云申姓前曾犯案此係被人誣控如捕房必欲辦罪請公堂著將其辦罪憑據交出若以帳簿作憑實屬無用麥捕頭將前次之案查出愛律司謂不必再追前事司馬傳申子京至案問曰爾前十數年曾在本公廨管押否供稱被周姓所控管押七月後原告始終不到案經前讞員送上海縣署又以原告不到禁押七月迨原告投到指其誣控之罪並無解蘇之事又提劉愛山至案供在總會司帳捕頭問各項帳簿所記何帳供稱係麻雀帳問尚有别項帳目否答稱正二兩月有中彩帳捕頭問何煤中彩供稱卽外國紙牌西人謂之圈的混問得頭錢若干答稱正二兩月有數千金又問朱錫林現往何處答稱現往杭州係與周公館少爺同去日内卽回訊至此司馬與德君會商申劉仍著交原保俟禮拜五判發堂諭於是中西官相約退堂各分道而返 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[西谿蘆雪]  
　　杭州訪事人云浙江仁和縣王相國之副室劉夫人隨侍在都素性慈慧曾以簪珥餘資捐助振欵得一品誥封今夏遽赴西池之召近由公子扶襯回里就西湖昭慶寺建設水陸道塲當道各員均往祭奠○塘棲巡檢李少尹鴻勳莅任已逾二十載兹被張高氏徐夀生郎阿六等人先後上控省垣因卽具禀藩轅請開缺回籍修墓藩憲翁筱山方伯允之擬以定海巡檢葛少尹文濬調補○浙西亂匪近將首要殲除惟長興與皖省毗連路旣紛歧勢尤衝要縣主張笙階大令綢繆未雨分飭城鄉各處創設民團兼於平和等鎭另派專員舉行保甲蓋以絶匪蹤而安鄉里也○江西正乙眞人張元旭由滬而蘇由蘇而浙現寄居吳山道院乘綠呢輿導以諸神免參直入天門等牌至各憲轅投刺并售各種符籙爲人擒妖惑世誣民莫此爲甚屏而遠之亦正本清源之道也 
[北固秋雲]  
　　鎭江訪事人云正任江安督糧道胡研蓀觀察延前赴姑蘇殁於寓次兹由公子輩扶襯回寗九月十三日道出潤州道府縣各官均詣靈前致祭○常鎭通海道郭月樓觀察接到兩江總督李勉林制軍電札内開邇來鎭江七濠行商源和利蔣同泰等屢次來轅請開仙濠兩口米禁查本年各屬秋收報歉之處甚多米價並未平减著卽轉飭不准弛禁以保民食觀察已遵照辦理矣○署丹徒縣兼護鎭江府知府張星五大令以鎭郡人烟稠密難保無匪類潛蹤爰於每日之晚督同保甲巡防各局委員親出梭巡如三更後夜行無燭者不分良莠一律拘案懲辦卽使携有燈火亦須盤詰是否急務方准放行想不逞之徒從此無從托足矣 
[浦東保甲總巡局紀事]  
　　浦東保甲總巡謝岳松明府訪聞本境十四圖境内賭鳳甚熾因飭差勇密往查拿旋被得賄徇庇迄無所獲昨晚明府親率差丁巡至彼處因得拘獲賭徒潘發高潘祥林等四人帶回局中押候訊辦○浦東楊家渡巡防局員肖馥亭二尹函送竊取日商大阪公司内雲耳二包之顧富林並收贓之杜山桂二名至保甲總巡局請究總巡謝明府提案訊明命移送上海縣署請縣主汪瑶庭大令訊懲 
[英美等國租界公廨晚堂瑣案]  
　　蔡源生控木工方道生承攬工程未完被透支工洋等情讞員黄耀宿司馬准詞將方提案於前日晚堂提訊蔡稱商民在美租界造房數十幢由方承攬工程共計洋銀九百五十餘元約定二月初開工詎方遲至三月初始行動工至七月初九忽爾停止查點工程祗有一半但陸續被其取去洋銀八百四十六元有零除去應付之外被透支洋銀三百數十元後經本帮董事王子香勸商民借給洋銀一百元以完此項工程詎方尚不允後因房屋急於完工由商民另倩張愛堂葉星星二人代方完工計又耗洋銀四百餘元方反以商民悔議延木帮董事開魯班殿議事方係甯籍是日到者均係甯帮商民係本帮董事爲王子香並未到塲因之商民亦未去今請將方透付工銀請爲追究質之方道生供只少百餘工就可告竣因蔡掯不付洋以致衆木工不允且尚有房屋間數不符尚求明鑒二人在堂嘵嘵置辯司馬以此案糾葛不清仰差帶同兩造查點房屋間數再行核辦○吳焕榮控蔣慶瑞擔保洋銀置之不理等情前晚亦經黄司馬提訊吳因事未到遣執事巢盤林到案供稱有李根茂者係蔣之妻弟蔣在常州開設同盛紗布莊因李在上海與吳焕榮股開洋紗莊短少資本由小的經手向蔣氏李擔保銀兩立有保單後因紗莊虧本李潛行避匿所有虧耗之五千數百兩應向擔保之蔣慶瑞追還兹將電函與保信一併呈案尚求恩斷蔣慶瑞供在常州開設布莊爲業所有爲李擔保銀兩一事實是串同誣控小的一無頭緒所有電信保單均係揑造世間安有一紙空函卽擔保數千金之理求察司馬將保單給蔣閱看蔣稱不識字巢稱亦不識字司馬謂蔣曰爾旣與李根茂至親應知其在何處蔣供小的現已著二友一至漢口一至杭州訪尋昨得友人來信已有端倪此二三日間即可回滬司馬隨援筆諭曰案情糾葛兩造各執一詞而又目不識丁非李根茂到案碍難判斷除差提外蔣慶瑞准交妥保 
[英美等國租界公堂瑣案]  
　　包探趙銀河禀稱有周榮堂者混入泰和洋行竊取棉紗六包意猶未足復掩入惠大洋行竊取猪棕五棓子等物銷售與陸金寳經小的查出訴知捕頭吊到原贜解案請究泰和惠大洋人投案候訊襄讞委員孫耳三明府會同英總領事署繙譯德爲門君研訊之下周認竊不諱陸供收買洋紗猪棕五棓子是實今除洋紗吊案外尚少豬棕五棓子業已售去無從繳呈惠大洋人稱售去之豬棕五棓子計值洋銀十二元明府商之德君從寛判罰洋銀十二元賠償失物周枷號一月○虹口七鋪路永泰絲棧女工楊桂寳控同伴張桂寳張夀寳行竊衣服二件報經包探查獲人贜解案請究桂寳夀寳同供小女子等一時誤穿並非有意求恩寛恕明府判將張姓二女交其家屬領回管束從寛免辦衣給還失主○賊犯陸阿二行竊沈才發王蓮生二家銀對時表水烟袋等物報經包探錢少蘭查獲解案請究明府判責陸二百板枷兩禮拜○二十四圖地保趙金福投上海縣署控民人趙茂生欠解上年冬季漕銀縣主汪大令查知趙僑居租界移文公廨請爲移提讞員黄耀宿司馬准之卽派差協同包探錢少蘭將趙提案明府著押候過堂然後備文移送縣署歸案訊辦○水巡捕解送沈晉卿謝寳和至案禀稱沈係上海縣船埠頭近竟混入租界黄浦中私立捕房冒收捐費有違向章爲特解請訊辦尚有張阿四者今尚未獲請出牌票查提明府著將沈謝帶回俟提張到案再行訊辦○寳隆洋行船户朱金大投案聲稱前日將船小泊大橋下被張福生吳竹亭串竊銅梗三丈有餘携之而去迨登岸追獲止在沈身畔搜出二尺長銅梗一枝尚有長者已不知所之請爲懲辦沈吳極口呼寃四百四十五號巡捕供當時小的惟見伊等揪扭並未見如何行竊情形明府判將張枷號一月吳從寛斥釋○積竊趙飛文掩入顧同豐林阿三張祥福顧阿三等四家行竊綢布衣服報由包探劉阿炳拿獲人贜解案請究明府判責二百板枷號一月贜分給各失主 
[法租界公堂瑣案]  
　　龔富南前將田單一紙向殷慶華抵借洋銀二百元殷轉抵於法商某洋行過期不還被控奉讞員陳楚生大令訊供著龔邀同中人朱阿根到案候核昨日朱投案禀稱光緒二十三年八月代殷借洋銀二百元立有借據在中園烟館簽押本年四月殷慶華因病身故小的亦曾提及大令謂現有憑據理應歸還著將洋商所控欠欵先行理楚大令與魏繙譯官會商判將一干人斥退候復訊核奪○積竊趙老五方泉林王金生竊取招商局某宦衣服翎支等物函致讞員陳大令飭探拘獲並另案起獲各贓并將收買贓物之張阿四一併拘案請辦趙老五等均供認不諱張阿四供出小洋銀五角買得當票二紙向某當鋪贖出計本息洋銀十元二角因不知賊贓悮收求鑒大令判將趙方各枷一月各責一千板王枷一月責六百板期滿另候發落○潘仲卿禀稱前晚被賊撬門入棧房内行竊檀香十餘擔價值甚鉅報捕查獲竊賊陳阿二與收贓之陳阿五一併解案請辦大令判枷二月責五百板陳罰洋銀十元○羅舍英前向日新增洋貨店購羽綢三十疋運往香港銷售因派司號碼不符致被海關查出將貨充公及向日新增理論竟置之不睬將店夥王尚林扭案請究奉大令訊供判賠銀一百五十兩○陸桂松控在某衣莊爲夥昨日吳滋仁偕友來購芝蔴呢馬甲乘間竊取衣服當場拿獲吳送案請辦大令判枷一禮拜責三百板○夏阿德禀稱丐童吳阿 
 
 

Page 10

 
 
二周金人徐省之在途强搶幼孩所籠金鐲一隻當塲拿獲人贓送案請辦大令以吳等均未成丁判將吳責手心一百下交其父領回管束周責二百下徐責一百下一併驅逐出境○胡阿周禀稱在某烟館爲夥前日張春山等同來吸烟竊去烟槍一枝將張送案請追大令判押捕房十日責二百板○偷兒張阿二徐乾元王洪生行竊衣服洋銀爲包探查獲解案請辦大令判張枷號二十日責二百板徐枷號十日責二百板王押捕房半月責三百板 
[美租界捕房紀事]  
　　昨日江北人倪萬金投捕房訴稱僑居裏虹口第六十三號房屋曾欠同鄉人郭扣芝洋銀十元郭忽帶領同族名開文配三應三者及萬金標等多人前來索取不遂致相口角横被將妻周氏毆傷斃命請爲查辦捕頭以事關人命令包探朱桂生查悉確情擬傳是圖地保投報上海縣相騐嗣以屍親不欲多事遂令郭出棺殮費洋銀若干得卽了事○昨日午後小車夫吳長川推車至北蘇州路偶不經心將小孩徐扣芝撞倒碾傷足背血湧如泉適爲七百七十六號巡捕所見將吳及孩一併送入捕房捕頭見孩傷尚無大碍令送同仁醫院療治吳償給養傷費若干從寛釋出 
[萬國紅十字會經收捐欵清單]  
　　啓者本會昨承古潤黄衝英求子病愈助洋二十元揚州電局交來保平安英洋十元子記英洋五元汪名忠助洋十元易曰積善之家必有餘慶書曰自求多福諸君子樂善爲懷均承慨助修德必獲報行見沈疴立起景祜同膺敝同人祇領之餘竊不禁爲我東三省百萬災民九頓首以謝也伏乞登報奉揚大德[  上海萬國紅十字會同人謹啓]  
[湖北黄涵之太守經募第四批萬國紅十字會捐欵清單]  
　　元豐莊龍洋五十元金鑑書屋懷玉山房桂林居士潛園居士龍洋各二十元高澤畬太守龍洋拾五元陽山居士抱直居士龍洋各拾元汪襯亭大令萬泰公莊洋各拾元沈桐軒大令萬鎰莊洋各四元高貽清堂于薇卿王曉巖錢蓮舟鄧葆珊黄直夫李岳銘左瀛洲洗心子洋各二元張在記順記張韻記張仙記洋各一元以上共計龍洋二百拾五元正[  上海萬國紅十字會同人謹啓]  
 
 
 

Page 11

 
 
   
 
 

Page 12

 
 
   
 
 

Page 13

 
 
牛庄　金華　又 
香港廣東　廣利　晩刻九點 
塘沽天津北京　廣濟　又 
膠州　順和　又 
膠州烟台塘沽天津北京　青島　又　　　　 
 
 

Page 14

 
 
調補成都縣知縣俾資治理如蒙兪允該員係實缺知縣調補知縣銜缺相當毋庸送部引見所遺達縣知縣缺係繁疲難要缺俟准部覆另行揀員請補除咨部外理合恭摺具陳伏乞皇太后皇上聖鑒飭部核覆施行謹奏奉硃批吏部議奏欽此 
[署理雲貴總督丁奏爲遵旨酌裁員缺以節浮費而應急需摺初三日]  
　　署理雲貴總督臣丁振鐸跪奏爲遵旨酌裁員缺以節浮費而應急需恭摺仰祈聖鑒事竊光緒三十年五月二十七日奉上諭朕欽奉皇太后懿旨現在物力艱難自應力除冗濫用資整頓前已明降諭旨飭裁冗員浮費而内外因循瞻顧未能實力奉行兹特嚴申誥誡樹之風聲所有粤海關淮安關兩監督著卽行裁撤其粤海關一切事務著歸兩廣總督管理切實整頓江寗蘇州兩織造均在一省著卽將江寗織造裁撤凡京外各項差缺有應行裁汰歸併者著各部院堂官各省將軍督撫破除情面認眞釐剔奏明裁併以節虚糜而昭核實欽此欽遵臣與撫臣悉心查察滇省地處極邊回皆仰給各省恊濟近因恊撥虚懸迭籌賠提各欵加以迭次匪擾沿邊添營防布及出境助勦需餉增多且值滇越鐵路開工該公司屢催撥交地叚自開化河口以達省垣計程千餘里勘用民間田畝必須給價方肯承交前奉部撥五十萬兩僅收到十五萬兩卽令全數解到不敷尚多况復各省推延部中尚無另撥的欵本省度支時形岌岌臣之焦急已莫可言差缺但有可裁何肯稍涉瞻循第滇居邊瘠缺分本無甚優一廳州縣所轄地面有長至數百里千餘里者邊遠署事人員往往因往返川資賠累恒多視爲畏途添設旣難併尤不易官場局面簡陋相沿向之所謂優缺優差聞有浮費者不過釐金鹽務兩端近則釐差迭加比較提舉勒提公費亦已無餘甚至於每州縣勒提税契牲税自數百兩至數千兩以湊解賠欵再四稽核定無可以裁提之欵惟查雲南提督一缺爲已革提督張春發及現放提督夏辛酉均未經到任前於光緒二十九年五月奉到政務處咨開遵旨議覆湖廣總督張之洞奏籌分年裁汰綠營兵丁員弁一摺内開全省兵額若裁至三千人以内者卽裁提督滇省兵額因尚未裁至此數第歴任提督旣未抵滇任事新授提督夏辛酉現已在北洋統軍到任無期可否卽將雲南提督一缺裁撤以節虚糜之處出自聖裁再千把外額各弁缺前已奏裁總兵以下各缺亦撥陸續遵辦其中如有得力鎭將或威望素著或熟諳韜鈐應卽備充各營統領以符奏案合併陳明所有擬裁雲南提督一缺以節虚糜緣由除咨部查照外謹會同雲南巡撫臣林紹年恭摺具奏伏乞皇太后皇上聖鑒訓示謹奏奉硃批政務處兵部議奏片併發欽此 
[署雲貴總督丁奏緩裁撤各員弁片初三日]  
　　丁振鐸等片再查部議裁撤綠營宫弁章程自以先裁千把外額等而上之至副叅遊都守而後及于提鎭遽請裁撤提督似微與部章不合惟念雲南事勢與内地各省不同各省現無軍務自可循序遞裁雲南連歳以來如二十七年粤西游匪竄陷廣南剥隘皈朝等處經添調各營先後克復並出境會勦泗城百色西林西隆等處股匪曾將出力各員奏請奬勵二十八年開化府屬之蠻耗河口三點會匪事起搜剿數月始獲敉平亦經請奬二十九年廠匪周雲祥突陷臨安石屏調募五十餘營乃克收復城池殲除首要均已蒙恩准予奏奬各將弁爭先用命無非以爵賞爲榮遽將副叅游都守各缺先行裁太不特現任實缺者無可位置而保升各員弁見額缺已裁所保官階竟成書　未免灰心無以作其勇往之氣且粤西匪燄近更鴟張廣南各營仍須相機會剿所有叅副游都守各缺不得不暫緩裁撤藉以維繫其心卽總兵六缺實任各員多係勛勞久著而瓊州鎭總兵白金柱留署開廣鎭地當滇越要衝實任開廣鎭總兵蔡標調署普洱其他輾轉調署鎭缺亦未便卽裁惟迭奉嚴旨裁併差缺以節浮費臣等因雲南提督自張春發以來均未到任是以先請裁撤騰出俸薪餉項以爲都中練兵處餉需是否有當謹合詞附片陳明伏乞聖鑒謹奏奉硃批覽欽此 
[署江西巡撫夏奏爲遴員請補知縣以資治理摺初四日]  
　　頭品頂戴署理江西巡撫陜西布政使臣夏峕跪奏爲遴員請補知縣以資治理恭摺具奏仰祈聖鑒事竊照吉安府屬之准調永新縣知縣孫家璠在省寓病故經臣附片陳明所遺永新縣知縣係繁難二項相兼中缺聲明扣留外補在案查有曾任實缺丁憂服滿分發回江候補班補用知縣名次在前之張華鐸年五十一歳江蘇吳縣人由監生報捐縣丞指分江西試用保俟得缺後以知縣用咨補建昌縣縣丞嗣遵例捐離本任歸候補班知縣仍留江西補用題補石城縣知縣光緒二十三年六月二十六日到任嗣丁父憂服滿起復遵例報捐分發指省江西歸候補班補用引見奉旨著照例發往欽此領照起程二十九年九月二十二日到省係到省後所出之缺例得請補該員才具開展辦事勤能甚以請補永新縣知縣不續各項班次之缺據藩司周浩臬司陳慶滋會詳前來合無仰懇天恩俯准將張華鐸補授永新縣知縣如蒙兪允該員係曾任實缺丁憂服滿候補知縣請補知縣銜缺相當毋庸送部引見亦例不核計叅罰謹會同兩江總督臣魏光燾合詞恭摺具奏伏乞皇太后皇上聖鑒訓示謹奏奉硃批吏部議奏欽此 
[署江西巡撫夏奏爲查江西應解直隷固本兵餉銀兩前准部咨攺解部庫片初四日]  
　　夏峕片再查江西應解直隷固本兵餉每月銀五千兩前准部咨攺解部庫由直隷按月赴部請領遵經行據藩司將光緒二十九年十二月以前應解銀兩如數解清隨時奏報在案兹據布政使周浩詳稱動放光緒三十年地丁銀二萬兩作爲三十年正月起至四月止固本兵餉銀兩隨解户部銀庫飯銀二十兩委大挑知縣羅啓璜試用知縣葛誦棻會同領解於本年八月初七日起行由陸路前赴户部交收詳請奏咨等情到臣覆核無異除咨明户部查照外理合附片具陳伏乞聖鑒謹奏奉硃批户部知道欽此 
 
