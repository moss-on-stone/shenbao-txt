# 1894 - 158 - 4907593

 

Page 1

 
 
[敬竈全書後附暗室鐙出售] [  辑書集成局代啓]  
　　首載憲君籤百餘　吉凶禍福以及内外科良方無不誠求必應騐知影響此書　居家日用之　本不可少之　用大字　潔白厚紙印就每本　取工料錢七十文如有樂善君子印送者請至南巿外　瓜街大王廟衖觀瀾閣書莊及三馬路申昌書室蘇州觀前彚文軒均可購取 
[新印繪圖大紅袍告成] [  圖書集成局代啓]  
　　大紅袍一書歴記海忠介公事蹟有聲有色能令閱者色舞眉飛雖體例倣乎章回而　意高超頗足别開生面兹用鉛字白紙排印　　名人　　成圖刻巳告成分裝四册核定每部洋銀五角諸君子請臨本埠三馬路申昌書畫室三洋涇橋煥文書局及逢源里熙記書莊購取可也 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵季　眧代之鴻寳醫林之大成也兹由煥文書局主人倩本局用活字排印刻巳告成紙墨並佳裝潢益美計分釘廿四本碼洋四元　祇買外科書則收洋八角寄語杏林老宿　井名賢有欲得慮扁眞傳者請向上洋申報館三洋涇橋沿浜煥文書局鴻寳齊千頃堂古香閣文賢閣文玉山房外埠則山東膠州成文堂福州益記書局購取可也 
[論誘訊拐匪]  
　　甚矣臨民者之不可專事刑威也古人謂三木之下何求不得孰知匪徒之善熬刑者雖五刑備用而竟絶口不言不但會匪齋黨私有重約故不敢實供卽此外作奸犯科之輩亦多有如此者此臨民之所以難也昨有豫章友人傳來雙鯉内言進賢門外某匪向以拐帶爲生涯日前曾誘拐附近一孩年六七歲閉諸幽室欲俟再拐數人然後帶往外省出售忽焉風聲漏洩經孩之父母控案署南昌縣周金箴明府提訊數堂該拐匪堅不吐實甚至鞭背二千亦不肯認帮審委員陳明府乃不爲金剛之努目而爲菩薩之低眉持以靜氣誘以甘言諭以繳孩卽開釋不繳則終不放再四　陳婉轉引導該匪始允同差至某處起出該孩繳案經其父母當堂認領周明府擬將該匪重辦以爲懲一儆百之計閱竟不禁爲之快然曰刑求不如善導是誠折獄之妙法矣乎西人之訊案也從來無刑訊之例專以見証爲主見証確鑿卽使犯人狡供亦不之信可以就此定罪謂用刑宜於定罪之後若罪尙未定供尙未得而先加以嚴刑則設或有所寃枉民將誰訴乎故中國刑訊一法西人不以爲然顧竊以爲妄用刑求固不若確憑見証惟如該拐匪者爲孩父所控未必不衆訨確鑿明知其爲拐匪而偏不肯言孩之所在此一節則必須出之該匪之口否則茫茫天壤將從何處搜尋而匪則堅不肯言斯時若不用刑當亦别無良法矣周明府一再刑訊而熬刑不吐甚至鞭背至二千之數而仍不吐此則刑求亦有無可如何之日而聽訟之道窮矣說者謂若輩匪徒往往串通衙役以爲護符捕班皂隷大半聯氣故官雖喝令重責而責之實亦不重試思籐條責至二千則將血肉横飛死而復甦而該匪殊不覺苦卽曰匯能熬刑而用刑之卒未必不輕重其手嘗謂堂上用刑不在乎責之多而在乎責之重刑部堂上　　以五下一換人往往未及換人而已齒落血流外省州縣各官竟有責至數百下而面頰不紅不腫者其他各垂刑杖大都如此部中刑訊認眞故少而重外省刑訊亦成具文故多而輕旣輕矣雖多亦奚以爲聞皂隷學笞臀者或執板在豆腐試習或在水上演習必令功夫純熟豆腐擊之有聲而仍完好如常水擊之作響而不令有一點兩點搏之過　然後其藝乃成故比追錢糧動輒一千八百加之糧差身上而一似毫無痛楚也者然糧差之正身則尙不肯當堂受刑每出錢雇人代打其代打之値甚廉受笞一百不過得値二十文而受杖者以身試法予杖者故事虚行久之而成爲習慣雖匪盜等犯之需刑訊者亦可得賄而用情彼匪徒又何樂而不爲夫是以責至籐條二千而卒不得實供蓋官則不得實供而皂則已得實惠也此說也固屬確切情形然而匪徒之狡猾者則雖認眞重責打至皮破血流而亦未必盡得其情轉不若陳明府之誘以好言而得供乃覺易易也或者謂爲人上者不可自失其信當其誘訊供詞原諭以繳孩卽可釋放今孩旣繳案而周明府乃欲重以懲之以懲二而儆百不亦失信該匪乎然而拐匪之罪上通於天離人骨肉絶人宗祀壞人名節辱人家世其所犯實係殺有餘辜早已屢論及之又曾善言勸導曉以利害而誨之諄諄聽我藐藐甚而至於大聲疾呼勸南面者從重辦理以使若輩有所嚴憚而聽者亦筣寥寥孰意竟有能嚴辦拐匪之地方官又有誘訊口供之帮審委員而於是拐匪不覺和盤托出至孩已繳案則拐匪之罪已有實證又豈得從寛開釋耶但於應得罪上量减一等則已爲不失信於人矣夫拐匪之多莫多於上海而辦理拐案則又莫輕於上海以故蟻媒水販踵接於洋塲肩摩乎租界不啻明目張膽横行無　官府固無如之何殆亦幸而不與周陳二公者相値耳傳曰寛以濟猛猛以濟寛不知所濟而一於寛與一於嚴皆無當也固論𫍾訊拐匪而推廣言之如此 
[諭旨恭錄]  
　　五月初一日奉上諭京師入夏以來雨澤稀少現在節届芒種農田待澤孔殷允宜虔申祈禱本月初三日朕朕親詣大高殿拈香時應宫著派貝勒載濂昭顯廟著派貝勒載澍宣仁廟著派貝子漙倫 
凝和廟著派貝子奕謨同於是日分詣拈香欽此同日太常寺題五月十八日夏至大祀地於方澤視牲看牲奉 
旨遣溥靜視牲李鴻藻看牲欽此 
[本館接奉電音]  
　　昨由京友電傅諭旨四道敬謹譯登○五月初七日奉硃筆余聯沅補授吏科掌印給事中欽此同日奉硃筆徐樹鈞補授刑科掌印給事中欽此同日奉上諭翰林院侍讀王懿榮著在南書房行走欽此同日奉上諭禮親王世鐸等奏纂輯平定陜甘新疆回匪方略三百二十卷平定雲南回匪方略五十卷平定貴州苗匪紀略四十卷全書告成一摺剿捕回苗各匪實始於咸豐五年至光緒五年後始經平定辦理軍務歴十餘年凡各路軍營及内外臣工章奏紛繁我文宗顯皇帝隨時指授洞燭幾先廣運神謨炳如日月穆宗毅皇帝申命各將領剿撫兼施膚功迭奏朕御極後懿訓欽承大勲克集滇黔關隴咸就肅清一切籌畫機宜允宜編纂成書昭垂久遠　親王世鐸等奉命纂輯數年來率同在館人員陸續繕輯呈進朕隨時披覽卷帙繁多尙爲詳細賅備上年十二月間並將陳設本一切繕寫完竣章表恭進所有大小出力各員自應普加優奬禮親王世鐸等摺内雖稱不敢仰邀議叙仍應特沛恩施禮親王世鐸額勒和布張之萬孫毓汶均著交該衙門議叙該提調等在館數年或總司纂輯或分司檢校請量予奬勵二品銜户部郎中如松著賞給三代二品封典並加隨帶二級光祿寺卿堃岫著以應升之缺開列在前侍讀 
 
 

Page 2

 
 
銜翰林院檢討翁斌孫著遇有五品坊缺開列在前並賞加四品銜工部郎中卽選知府徐迪新著免選知府在任以道員卽選並賞加隨帶二級三品銜通政司使副使顧璜著賞加二品銜三代二品封典四品銜刑部郎中截取知府陳邦瑞著俟得知府後在任以道員卽選並賞加三品銜記名道府刑部郎中桂春著以道員用俟得道員後賞加二品銜五品銜吏部主事徐士佳著以本部員外郎無論題選咨留遇缺卽補並賞加四品銜四品銜户部郎中孚琦和爾賡額均著在任以應升之缺儘先升用並賞加三品銜兵部郎中胡寳鐸着在任以道員不論雙單月選用並賞加隨帶二級刑部員外郎馮錫仁著俟截取知府得缺後在任以道員補用並賞加四品銜吏部員外郎孫朝華著賞加三品銜並賞給三代三品封典四品銜户部郎中王頌蔚刑部員外郎李蔭鑾均著在任以道員不論雙單月卽選並賞加三品銜四品銜翰林院修撰黄思永著遇有應升之缺開列在前並俟得四品後賞加三品銜記名道府翰林院編修霍爲楙著以道員用並俟得道府後賞加三品銜四品銜吏部員外郎王嘉禾著以本部郎中無論題選咨留遇缺卽補並賞加三品銜内閣卽補侍讀郭之全著作爲候補郎中簽户刑二部遇缺卽補四品銜户部卽補郎中連文冲著仍以本部員外郎無論題選咨留遇缺卽補並賞加三品銜四品銜户部卽補員外郎馮汝騤著仍以本部員外郎無論題選咨留遇缺卽補並賞加三品銜四品銜工部卽補員外郎張立育著俟補員外郎後在任以道員不論雙單月卽選並賞加三品銜户部卽補郎中林開章著俟補郎中後作爲試俸期滿並俟截取後以本班儘先選用四品銜内閣候補中書胡祖謙著以侍讀遇缺卽補並賞加四品銜記名道府户部郎中延漾著俟得道員後賞加二品銜並加隨帶二級記名道府理藩院員外郎王圖愼著以道員用俟得道員後賞加二品銜刑部員外郎恩承著俟補郎中後在任以道員卽選俟補郎中卽選知府理藩院候補郎中志中著俟補郎中後免選知府以道員用俟得道員後賞加二品銜候補主事工部筆帖式寳剛均著作爲候補員外郎遇缺卽補並賞加四品銜記名道府翰林院編修馮光遹著俟得知府後在任以道員補用俟得道員後賞加二品銜詹事府右春坊右庶子戴鴻慈著遇有應升之缺開列在前並賞加四品銜記名道府翰林院編修陳同珍著俟得知府後以道員升用俟得道員後賞加二品銜刑部候補主事鄭炳麟著以本部主事無論題選咨留遇缺卽補並賞加四品銜記名道府禮部員外郎郭日昶著俟得道員後賞加二品頂戴並加隨帶二級五品銜刑部候補主事李賀礽著以本部員外郎遇缺卽補並賞加四品銜理藩院卽補郎中伊壽著俟補郎中後在任以道員不論雙單月遇缺卽選選用知府兵部郎中惠兆著免選知府以道員用俟得道員後賞加二品銜記名道員禮部郎中黄麟著以道員用俟得道員後賞加二品銜理藩院題署主事豐陞額著修補主事後以本院員外郎無論滿蒙題選咨留遇缺卽補員外郎慶連著仍以本部員外郎無論題選咨留遇缺卽補户部卽補郎中榮霈著仍以郎中無論題選咨留遇缺卽補理藩院員外郎承擴著在任以知府遇缺卽選四品銜記名道府内閣侍讀查恩綏著俟得知府後在任以道員遇缺卽補並賞加三品銜截取同知分省補用知府内閣中書鮑恩綬著俟知府得缺後以道員在任俟補並賞加四品銜截取同知内閣中書王繩著俟補同知後在任以知府歸候補班前補用並賞加鹽運使銜欽此 
[香港疫電]  
　　昨日香港來電云刻下疫症依然如舊略不稍瘥昨病者八十一人死者七十六人留在醫院醫船者二百五十二人收拾屋宇及殮屍之工人日給洋銀一元尙不樂於從事玻璃局中留治之人目下漸信西法國家醫院中遂時以西藥饋之西人得病者共有二人一爲兵弁昕夕查察有病之家以致染疫而死於醫船中一爲某輪船司機人英廷聞之傳電香港英官令派監内犯人代工人力作英官出令凡有病人匿而不報者須重辦以儆其餘有一出店人犯此官判令罰洋銀七十五元如不能繳則監禁三月來電又云粤人之懼染斯症由香港言旋者得有十萬人蓋已去其一半矣目下港中能工作者約祗四千人致各局廠皆停辦公事英官告諸華人之有體面者令將未病之人送至粤省省中華官聞有此信遂派某兵船往裝噫胡天之不弔粤民竟至如此耶 
[中俄通電]  
　　土耳其京城來信云中俄所設之電綫現已由京師接至新疆之喀什噶爾歐洲所設之綫則已至奥士由奥士至喀什噶爾雖只二百英里之遙然須穴山踰嶺始能通達餘線則須遶越大西洋而過按中俄通電之約立於一千八百九十二年 
[派兵靖亂]  
　　朝鮮東學黨作亂將及王城已列前報兹接天津信言當警報傳來時適傅相秉節出省閱兵當派兵輪四艘前往靖亂　聞俄人亦派兵輪兩艘前去傅相爲大局計䟎程回津以便相機調度蓋節旋原定於四月廿五日嗣後到津係在廿三日也連日熟商此事以中國駐紥高麗之兵不敷調遣爰拜摺具奏擬派直隷提督葉曙卿軍門志超統兵前往奉旨俞允軍門遂於五月初一日成行聞兵弁係於塘沽取齊進發又操江兵輪亦擬於初一日裝載軍書兵械前往朝鮮更聞駐津俄國武官倭君亦擬於初二日束裝前赴山海關 
[章門瑣語]  
　　署新建縣何梅閣明府之公子文定郁明府之女公子爲室於四月二十四日合卺百兩盈門三星在户喜帳喜聯多至百餘起見者嘖嘖稱道不置○萬載縣城外有某姓婢女赴水濵浣衣船户某甲見婢年已及笄頗饒姿色垂涎不已設計誘婢登船谾肆姦汸婢力拒不從高聲喊救時方日中岸上耳目衆多船户不敢過於强逼始放婢出而將衣服掯留婢哭訴保隣始得給還議罰船户紗燈懸水府祠婢家主人方謀控案卽爲周明府訪聞謂光天化日之中尙敢肆行强暴婦女何敢出門雖强姦未成然此風斷不可開卽飭親兵差役飛拿船户某甲到案訊明嚴懲人心爲之大快○臨川縣城北七十里柴湖地方上月有過客二人背負包袱内有銀物因䟎程過迫夜永更深尙未停趾時有同行者數人各有長扁擔挑燈草而回一客初不疑之方謂結伴同行殊不寂寞及行至幽僻處同行突出不意持長扁擔擊二客倒地昏暈不省包袱銀物均被刼去次日二客復蘇赴縣報案不識能破獲否此時行旅皆有戒心地方好善者一路多貼傳單警戒過客及早歇店免被盜刦○省垣各街道本極寛闊兩旁砌有水溝溝外留地尺半或三尺名曰護溝土明示界限永杜俗佔法至美也歴年已久每因修造店房一次卽佔出街道幾許護溝土已不復存甚有改砌水溝者約略計之兩旁佔出何止七八尺且水溝多塞雨後積潦成渠民間殊形不便江撫德曉帥前年札飭府縣興工修濬無如鋪户欄杆之旁堆積齷齪流入溝中致易淤塞近經紳士禀請中丞批飭兩首縣會議章程辦理署南昌縣周金箴明府署新建縣何梅閣明府議章詳覆並出示嗣後修建店房嚴禁再佔街道違者准地保隣佑查明禀究並禁齷齪堆積街旁淤積水溝飭令更夫隨時打掃潔凈使閭閻咸受其益 
荅 
[細帮釀命]  
　　合肥人吳某以削竹爲生在蕪湖南門外浮橋口開設篾匠鋪兼販黄砂以冀利逐蠅頭黄砂者卽江濵之碎砂子鄉人、購以炒落花生瓜子者也四月廿三日有湖北人舟子某甲從江北載砂而至吳與之論價計每籮四十二文卽雇人唱籌盤進甲因其所用之蘿大於尋常欲令加價數文吳不允因而爭吵吳先飛一掌批甲之頰甲卽拾地下小凳向吳劈面擲去不偏不倚正中吳之太陽穴洞穿一孔血溢如飛吳卽昏倒於地一命嗚呼甲見人命已肇急從人叢逸去吳本孑身居此僅一放督某乙在蕪某紳家座船司舵當下聞信奔來則已氣冷體僵隨赴蕪湖縣喊寃王宇春明府准詞立刻傳齊書吏刑仵親臨屍塲相騐據仵作報稱僅太陽穴致命一傷餘無别故明府離座親視一周卽排衙回署飭値日差嚴拿兇手甲已不知所之乃將甲之胞兄某丙逮案押追甲旣在逃自念禍由已肇何忍令同懷手足代作楚囚因復自行投首王明府研訊之下供稱實因買砂起釁吳先批小的之頰致小的一時氣忿拾凳擲去叩求明察傳訊隣証亦相吻合明府隨令畫供收監一面捐廉購棺成殮諭令屍督某乙具結領葬乙嫌棺殮太薄不肯具領且出頂撞之言明府因命當塲笞臀若于乃令將棺發壇標記蓋吳尙有胞兄現在天津淮軍中當勇須候電催來蕪方可妥帖也當騐屍之際明府因愚民每喜鬧事特請老湘營撥兵數十名彈壓故尙不敢滋事甲與吳僅因爭 
 
 

Page 3

 
 
數文之錢遽爾釀成命案究由平時不知涵養致一朝激忿殺人而適以自殺耳是故聖賢學問當從懲忿入手 
川 
[一死一生]  
　　蕪湖有某氏婦貌賽無鹽而性殊淫蕩與比隣某甲有染其夫本係　葺無能之輩任其獨往獨來一日偶因反目爻占其夫鬱忿已久竟大聲語之曰如果不能相容儘可與甲合力置某於死俾汝等地久天長也言次甲適在門外屬耳卽大踏步而進謂乙曰汝夫婦不睦于我底事而敢牽涉我耶咆哮不已比隣見甲如此頗抱不平謂人家夫婦口角與汝何干而竟插身其中豈眞謂秦無人耶甲旣遭衆辱又不得爲意中人一伸其氣歸而愈思愈忿竟與婦私約彼此仰藥同盡不作人間之蝴蝶願爲地下之鴛鴦迨人知解則甲已毒彌五臟魂赴九原惟婦則所服較少毒尙未深一經灌救卽獲更生是以乙雖受盡虚驚而尙不至賠了夫人又折兵也特甲魂歸離恨天中不知將如何訴說耳 
[府憲拜客]  
　　昨報松江府恩太守來滬一則太守於昨日午後命輿赴各衙門答拜至縣署時黄大令飭丁擋駕 
[馬戲先聲]  
　　哈驀斯敦馬戲班到滬情形已詳昨報昨晨鐘鳴八下戲棚將次告成班主就招商局北棧驅象二頭至棚道經百老會路沿途觀者幾如蟻陣蜂衙及抵戲棚衆工人方工作冗忙觀者一擁而入擠擁喧嘩西人揮令出門千百人趾不及停如潮之擁未及片刻擠軋如前直至花下貓睛其圓如鏡而觀者依然擁塞幾忘腹之已枵及兩點鐘時驀聞輪聲轆轆然數西人驅虎籠至虎見觀者如堵怒而狂吼聲若巨雷有膽小者骨折心驚頓覺面無人色山君威燄竟如是哉今晚衆伶裝束登塲齊呈絶技當此熟梅時節天氣晴和團扇輕衫自必萬人空巷也 
[英界火災]  
　　前晚鐘鳴兩下忽報河南路火災急出探之知火起於二馬路北首餘慶北里口吉昌隆廣貨店炎威頓熾滿室通紅捕房急擊警鐘救火會中人咸披衣而起齊集工部局安置水龍處驅水龍及皮帶到塲時火已延及南鄰永增祥洋廣貨店又南長和吕宋烟店迨吸水噴救銀濤飛灑來自半空祝融氏力不能支始棄甲曳兵而遁洎水龍遄返天已黎明矣事後訪問情由僉云吉昌隆門面二間倩順和行保火險銀五千兩是役也連披屋悉付一炬貨物盡付焚如永增祥亦門面二間倩順發行保銀一萬兩樓面已燬排門尙未全焦長和在餘慶南里口之北首門面一間倩泰隆行保銀九千兩貨物間有毁壞者說者謂幸兩面皆有餘慶里高墻間隔否則更當滋蔓難圖然則造屋建牆非防火之急務哉 
[幾肇禍端]  
　　邇者滬上有人收買空火油鐵箱以致求售者多不可以數計昨晨有人行至二擺渡見一小車滿裝鐵箱離地約七尺許適一馬車迎面而來小車夫眼被鐵箱所遮不能前望馬已偪近馬夫骇而狂嘂小車夫無可避讓幾被撞翻幸馬夫急急收韁始免肇事午後又有一小車滿裝泰西盛物之桶層累而上多至八枚倘遇馬車能不肇禍竊謂巡捕旣有梭巡街道之責自宜隨時喝阻不准裝至如許之高否則旣肇禍端在巡捕其能辭疏忽之咎乎 
[乞兒攫物]  
　　滬南十六鋪迤南每至深夜時有卑田院中人沿途求乞稍不遂意必遭辱駡或攫取物件足令行人髮指前晚一下鐘時有某甲偕妻女等自滬北觀劇回行至十六鋪雇坐小車經會館前突有一乞兒尾隨其後婦以囊中已罄無可布施乞兒相隨不捨乘間攫扇而去婦令車夫追赶已混入羣丐中無從辨認矣乞丐凶惡如此不幾令往來僕僕者歎行路難哉 
[續獲盜犯]  
　　虹橋鎭王豐崙家被刦一案由縣捕緝獲焦湖阿小等解縣訊究已登前報昨日華亭縣童大令拿獲是案盜犯朱偉青派差護解來滬赴上海縣投文黄大令飭令收禁候訊 
[派勇彈壓]  
　　滬南江蘇海運滬局於前昨等日雇滬北天仙戲園諸伶人演戲三日二十三七鋪巡防局委員劉穆亭戴憶珊鄭厚餘三二尹飭局勇身穿號褂在公館前往來彈壓以免肇事 
[恐有别情]  
　　寗波慈溪縣人祝中海在新開河浜萬泰舊鐵店爲執事午節前買進鐵箱一具計洋銀一百二十元嗣因佔計不値拍賣得洋銀六十元店主人終朝絮聒祝忿甚私購阿芙蓉膏吞服毒發致斃至初七日事爲法捕頭偵知飭探查問則其子阿榮已避匿無蹤遂由店主置備衣衾爲之棺殮捕頭恐有别情飭探報知同仁輔元堂偕司事騐明聽候禀覆 
[縣訊失金]  
　　招商局豐順輪船失金一案日前由英公堂將葛象偉送縣請究已列前報前晚黄大令升坐花廳飭差提葛象偉至案供是監生寗波鄞縣人向爲信局生意後開萬隆海味店大令曰爾於何時捐監所有監照交來否答稱十一年分所捐照在寗波大令曰爾在豐順輪船竊金可從實供明答稱求大老爺明察監生實屬寃枉其時監生停店後株守在家一日忽有童正觀花禮占二人來尋監生監生與童姓向來認識花姓素不認識正與二人坐談又有沈正奎陳明莊二人至監生家此二人亦不認識沈正奎卽向監生說豐順輪船之金爾竊在何處監生聞言不勝憤怒欲將沈陳二人扭喊鄞縣由先來之童范二人再四勸解出外豈知童等四人皆非良善都是串合而來誣陷監生後有新衙門包探陳阿九帶同差役來拿監生帶至上海大令曰童范沈陳四人與爾有何寃仇而誣陷爾耶爾不必狡辯答稱監生因與童賭博輪洋若干未還伊等屢次來索監生置之不理因此挾怨大令曰今據豐順輪船說爾在伊船上曾爲水手答稱並未做過大令曰爾此時不肯實供待本縣傳到船主質訊看爾尙能狡辯否飭仍收所候傳船主到案再行訊核 
[非姦卽盜]  
　　邵雲卿控金子明竊取金銀珠翠首飾某包探拘金解送英公堂前晚宋通剌升堂研鞫周敬之供稱小的係鎭江丹徒縣人妻子早已棄世遺有一女乳名阿寳十年前挈之來滬押入倡寮約歴四年後因邵娶以爲妾小的别無依靠言明邵養至終身是以素與女兒同住上月二十八日子明來家遊玩小的向之商借洋銀二元當經允許約至本月初一晚九點鐘送來迨至初一晚適女兒出外觀劇惟小的與女傭在家至九點二刻子明送洋銀來與小的坐談良久小的正在烹茶金忽不辭而去彼時小的並不知有失竊之事及至女兒於十一點鐘時回家檢點各物始知衣廚内失去金銀珠翠首飾一匣約値洋銀六千餘元疑係子明所竊遂由邵子投報捕房捕頭派包探將子明拘解案下今奉傳質爲敢據實陳明邵訴稱職員前在某倡娶周女爲妾迄今歴約六年本月初一晚職挈妾及女傭某氏出外觀劇迨十一點鐘時回家檢查各物失去首飾匣内計儲金銀珠翠約値洋銀六千餘元向周查詢始知被子明所竊捕頭派包探將子明拘解憲案叩乞嚴追子明供稱小的係蘇州人年二十六歲自幼隨父母來滬在新北門内陸源泰珠寳鋪學藝光緒庚寅年邵來店購賀珠翠囑小的送至泰和里其妾周氏卽阿寳處後時有生意往來小的常至彼處走動邵妾性素輕浮勾引小的至次年周糾合小的在登豐里租屋一所置辦木器約値洋銀二百餘元自此常與邵妾同住言明按月貼周洋銀二元及房租等欵迄今約四年之久直至上年秋小的因案涉訟被押案下周將小的所置木器等物私行搬去迨至小的訟罷到彼查詢鄰人始悉前情以後小的屢向氏索取木器等物輾轉延約上月二十八晚小的覆到彼閒談周向小的索取貼欵小的約於初一晚九點鐘送去屆時到彼家内惟周一人看守門户遂與周坐談片時而回次晨包探到來查詢前情並將小的及胞弟子林拘押捕房轉解案下小的係清白良民豈甘作賊且小的覊押捕房時有素不相識之曹平州曾向勸和事有秦包探等目覩請查問可也子林供稱小的年二十二歲向在蘇州李德昌棉綢鋪爲夥近因患病回家現尙未痊忽被包探拘解案下曹供向以訓蒙度日曾由邵妾囑小的至捕房向金勸說求恩明察通剌飭將子明子林及周一併交差着管候覆訊核奪曹交邵保去 
[訪案解訊]  
　　上海縣黄大令訪聞西鄉廿九保三圖法華鎭地方有喬姓將老嫗拖跌氣閉身死賄和了事飭差將該處地保張石根傳 
 
 

Page 4

 
 
案前晚大令升坐花廳傳張石根到案大令諭曰爾圖内喬姓將老嫗拖跌身死賄和了事爾可照實供明張石根供是廿九保三圖副保前因李建政寡媳私産不久姚六寳之小孩身死鄉俗以私産爲不祥姚以其子之死謂爲李所害欲令李齋星解穢李不允因被搬取門窗李託喬成德呼小的帶姚六寳至李姓處喬見李卽喝縛住重打小的解勸不聽後由正保金耀忠調停勸李出洋六元息事大令曰爾帶去之人被伊縛打若一打死爾罪大矣張供喬成德指使李建政赴大老爺案下控告姚六寳蒙台差將姚提案姚母聞信赴李處理論喬將姚母拖出姚母年老跌仆氣壅登時身死由喬成德託馬少香陳老川捆保正身金順賢出洋八十元賄和了事大令曰爾曾分用銀錢否供稱不用又曰此案何以至今未銷張供欲令小的出洋廿元是以未銷又問喬成德尙有别名否答稱考名天葆號仁德綽號搭喬大令曰曾有訪案喬　楷者卽其人否答是其别名大令得供卽將原提票上硃標限一日將喬仁德馬少香陳老口金順賢四人提案等字發給原差與地保張石根諭令速往拘提解案勿得遲延差等遵諭而退 
[研訊失事]  
　　前日英公堂送輪船炸壞傷斃二命案内之厲連林志春陸阿根三名到上海縣値日差禀明黄大令於晚間升座花廳先提厲連生到案供寍波人在杜秋亭輪船看管機器艙因烟囱上鐵板爆碎致肇禍端小的渾身燒傷林志春供福建人在杜秋亭一輪船管大艙開到蘇州横塘鐵板忽然爆碎船之中艙損壞首尾無恙惟不能開行耳小的頭面臂膊均受火傷陸阿根供寗波人在杜秋亭小灭輪管火艙其時因鐵板爆裂小的等皆被燒傷大令飭仵將三人騐明確是火傷飭令自行醫治并飭傳舵工杜秋亭到案訊核 
[免災行善]  
　　同協祥海味號開設抛毬塲前晚餘慶里口火災近在對門未經延及默念倖叨神佑特捐振洋五十元昨已送交　本館協振所當祝融之旣免憫涸鮒以行仁作善降祥古有明訓他日持籌握算自然日上蒸蒸本館當敬藝心香預爲之祝已 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　三百零八號華捕禀稱德國公司某輪船司機人以林阿意竊取自鳴鐘指交小的送案請追林供稱小的係廣東人向與船主相識曾許推薦生意是以上船探望司機人以小的時時上船疑爲竊物尙求老爺俯鑒下情捕又禀稱船主言與林並不相識宋通剌判令管押兩禮拜○包探何瑞福禀稱余張氏報稱家中失去洋銀二十八元察知姪子張順生所竊又經小的查獲祇存三元餘已購辦綢衣扇袋摺扇等物今特解案請懲余張氏訴稱小婦人小字阿金順生是小婦人之姪現在母親願領回管束順生供稱小的係蘇州人年十六歲竊取姑母洋銀自知不合如今只乞施恩張王氏訴稱女兒余張氏被小婦人之孫順生竊取洋銀還求寛宥通剌判令將順生管押三日始准其祖母領回管束○某烟館主唐生甫訴稱夥友王祥生竊取綢布衣服各二件是以交捕送案王供稱小的係蘇州人因有急需偶然犯竊通剌判令管押一禮拜期滿遞解回籍贓給唐領去○某釘書作主馮瑞林訴稱作夥殷阿松竊取綢布衣服七件拿獲人贓交捕送案殷供稱小的係蘇州人擅取其衣咎無可諉老爺如肯恩赦戴德弗諼矣通剌判令管押一禮拜贓給馮領去○周氏訴稱小婦人家在姑蘇小字阿松向在治下周公館爲傭昨日路遇素不相識之王阿江任情調戲是以交捕拘案王供稱小的係上海人行路時偶然相碰不敢調戲女郎通剌判令枷號一禮拜發犯事地方示衆○包探顧阿六禀稱小的緝獲犯竊之孩子張金海沈仙榮二人詰知曾竊某衣莊綢衣三件繡花桌幃一幅送交伊等之姊皆不願收領是以解送案下張供稱小的係松江人向在原籍學藝出外犯竊自知該死沈供稱小的確曾與張串竊只乞施恩顧探又禀稱小的查得沈已屢次犯竊通剌判令將沈責手心一百下管押二日再責一百下張責手心一百下竊物發捕房給還失主○包探黄四福禀稱小的緝獲積竊王桂生詰知曾竊沈生昌家白布四匹綢衣二件今日吊贓送案沈投案領贓王供稱小的係上海人連次犯竊伏乞施恩通剌判令管押半年贓給沈領去○包探黄四福禀稱王張生報稱被吳金福所毆受傷沈重是以送案請究王倩人扶至案下叩請騐傷吳供稱小的係寍波人在治下開首飾店細故口角不敢行兇通剌飭一併送縣騐訊○包探孔阿才禀稱崑山人趙阿順前因犯竊遞解回籍今又來此爲特拘送案下趙供稱現在小的不敢犯竊矣通剌判令笞責一百板押候遞籍 
[法界捕房瑣案]  
　　月前職員李叔榮至新北門外吉祥街瑞生冷店購取對時表索洋銀二十四元以致口角爭毆擊破頭顱并　傷手臂店主張阿狗反以李擊碎櫃上所設玻璃匣失去對時表五枚訴請葛同轉追究同轉命押候補提學徒及帮兇人一面飭探將李送至某醫院療治昨日包探將帮毆之店夥范阿才學徒王阿榮解案李訴稱當職員被毆時失去玳瑁邊眼鏡値洋銀五元翡翠班指値洋銀五十元臂上被學徒用小洋刀割傷且受内傷迄今腹痛阿榮供稱李來購表論價不合將玻璃匣擊碎以致臂上受傷同轉謂照爾所俱不應傷在内裏面此必爾店主教供阿才供稱小的在店中爲夥不敢帮毆問當毆李時共有四人尙有二人爲誰阿才供稱店中只有二人命帶阿狗研訊供稱李臂實係擊碎玻璃以致割傷同轉謂爾等必係串供現在所失之眼鏡班指如何歸還供稱李並無眼鏡班指只有一小包現在捕房同轉謂爾等動輒毆人所失之眼鏡班指理應給還張不允命笞責一百板阿狗叩頭如搗蒜求全顔面同轉著改爲掌頰一百下乂謂阿榮曰爾年紀尙輕輒敢助毆並用小洋刀剌人本當笞責今姑從寛改責手心一百下阿才掌頰一百下責畢謂李所失之物著爾等交出如無原物照價賠償隨著交人保出○著名扒竊王聾子傳授徒黨分播長江　帶施其胠篋之技日前包探拿獲扒竊劉寳光起獲衣包解送捕房供出楊太發胡長清趙增池三人當赴十六鋪巡防局恊同地甲拘拿到案葛同轉研訊之下飭押候再核此已紀諸報章昨日同轉命提劉到案問爾去年曾到公堂因何今忽改名命紅班看視腿上可有板花禀稱小的騐得曾經受責同轉命笞責一百板問衣從何處竊來供稱小的在浴堂洗澡時換下同轉著　笞五十板命提楊等三人到案問爾等均是王聾子之徒弟乎楊等叩頭如崩免同供稱小的等並不拜王聾子爲師胡素日販賣私鹽小的等於四月二十四日由金陵家内動身帶有洋銀一元四角至申後同住某棧房包探禀稱胡趙常在碼頭行竊昨日小的等在一處拘來同轉謂劉在捕房供認明白尙敢狡賴乎胡販賣私鹽生意甚好因何又欲學爲扒竊生涯諭畢著將劉再笞五十下仍還押所命帶胡至案問楊曰爾與胡同住棧房見伊晚上何時回棧供稱約一二點鐘時小的原籍湖北向住金陵趙供稱小的向在江陰某營内當差四月二十四日來滬擬往福山右哨八號找尋朱姓友人同轉命一併押候覆訊○前者信裕紙店主張志和控南誠信已歇値堂人劉二寳竊取洋銀六十餘元葛同轉訊供押候追比迄今已逾一月昨日張投案求追同轉命提劉至案著掌頰八十下交陸帶出立票拔還如敢玩延准赴公堂聲訴○粤人陳夢金强姦談康氏已見報章昨日葛同轉飭提至案著將枷開去再笞三百板押繳所欠房租○和昌成報關行主王增祿控吞銀之歇夥王設卿一案屢記報端昨日葛同轉飭責手心二百下押候送縣辦理○陶阿春竊取工部局木料葛同轉判令荷枷昨日飭照原斷笞責八十板釋之使去不准逗留○蔡雲卿控竊衣之王標經葛同轉訊明判責昨日著照原斷先責一百板押候續獲同黨石子阿福等到案再核○在新裕輪船竊取拷綢袴之鄭金福照原斷掌頰八十下王振隆烟館内竊取烟槍之倪金富掌頰四十下一併釋出○月前宋瑞堂在紫來閣茶館持刃戳傷王俟發陸炳咸經包探送往仁濟醫院療治宋押候王等傷痊再核現在王陸傷已告痊昨日葛同轉命提宋到案著先行枷號一月宋倔强異常同轉大怒著從重笞責旋經公役將宋頸納入枷中押至捕房覊禁○黄寳順控蔣金發竊取自鳴鐘葛同轉飭探吊贓昨包探投十六鋪巡防局恊同地甲將原贓吊到同轉命提蔣到案笞責六十板卽行開釋贓給黄領去○王阿二竊取得善里某姓家牙筷葛同轉飭照原斷笞責四十板 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年五月初一日京報全錄]  
　　宫門抄○諭旨四道錄前○都察院裕等奏清理京控案件摺○蘇撫奎奏逆倫重犯審明按律辦理摺○福州將軍希奏輪船稅鈔收撥數目片○副都統謙奏報交卸起程日期摺○福州將軍希奏報洋藥稅厘收支數目摺○東撫福奏浙江海運漕船二次放洋日期片○五月初一日户部通政司詹事府正藍旗値日無引見○福建提督黄少春請訓○遼陽城守尉耆徵請訓○載津因伊子命名謝恩○克王請假十日○世序繼德預備召見○吏部呈進月官卷○召見軍機黄少春耆徵世序繼德 
○　都察院左都御史裕德等謹奏爲清理京控案件以矜庶獄而免稽延恭摺仰祈聖鑒事竊臣衙門接收各省京控呈詞分别應奏應咨發還公同查核大率户婚田士錢債細故以及事不干巳牽涉多人甚至挾嫌圖詐添砌重情越次瀆訴者均一概發還其有實在命盜重案曁各項眞正實情官吏爲奸上司不爲伸理懸案埋寃情節最重者卽奏明候旨交辦次則由臣院咨交各省大吏親提研訊仍照向章分别奏案定期三個月將已屆例限各案咨催赶辦如半年尙未核結卽詳晰開單奏叅統計一年内奏案咨案如咨催兩次彚叅兩次其由步軍統領衙門奏咨發交各省審訊之案亦歸臣院催叅案内辦理並於彚叅之時知照吏部查取承審遲延職名照例議處歴經遵辦在案各省督撫自應隨時清理迅速審斷以免懸宕乃近來各省督撫等官視催叅之案竟若具文並不認眞稽核逾限未結者亦不將承審職名開送竟有道光咸豐同治年間發交審訊至今尙未核結者歴次催叅置若罔聞臣等伏查從前控案凡涉命盜多半准理因而奸民得售其技任意牽控嗣閱各省審結覆文多係砌詞妄控拖累無辜一經交辦被牽者受累無窮及至案情得白業已身家俱破不得不於接呈時詳加查核實有眞正寃情方准伸理其中情節支離雖係命盜重案已由該上司批飭審辦並無枉斷情事仍令回原省聽審原冀發交案件較少易於清厘無如各省督撫積習相沿依限咨報完結者仍復寥寥推原其故皆錄督撫不爲親提或交讞局或批府縣承審官狃於原勘委員碍於情面互相袒庇率以懷疑誤控事出有因二語調停遷就迴護彌縫甚至刑磨勒結希圖了事原被不肯輸服則又藉口以犯供狡展要證未齊遷延懸擱遂至被屈者寃莫能伸牽連者横受拖累或竟全案庾斃辨訴無人玩泄因循殊夫朝廷明愼用刑之道若不勒限整頓何以清積牘而雪民寃臣等公同商酌擬請飭下各直省督撫將軍都統储尹凡十九年三月以前已入彚叅奏交咨交各案有年分久遠原被無人者准其確切查明據實報明查銷以省公牘應得處分懇恩寛免其現審未結各案逐件清厘祇就在案犯証秉分研鞫如原告審實立子平反砌詞誣告照例反坐統於文到之日子限半年全行審結不得以懷疑誤聽等語依違遷就亦不得再以要証未齊率請展緩致令拖延懸宕永無了期倘逾半年之限仍未審結卽將承審遲延各官指名叅奏該督撫屆時不叅卽由吏部將該督撫照應繊不結例奏叅議處並令各省督撫等官於奉文後查明除應銷牙未結之案共幾起某日起限詳細開單豫先報明臣院及吏部刑部以憑稽核至十九年四月以後奏交咨交之案仍照向章半年不結由臣院彚叅知照吏部行文查取承審逾限職名照例議處如督撫不將職名開送吏部卽將該督撫查叅吏部屆時不叅准由臣院指叅業經展限者歸入下屆彚叅案内辦理如此認眞整頓庶可以清案牘而免積壓臣等爲愼重刑讞清理獄訟起見謹將臣院及步軍統領衙門十九年三月以前奏交咨交各省京控案件經此次勒限之案統歸舊案無庸列入每季彚催彚叅單内以清眉目分别開單恭呈御覽是否有當合詞恭摺具陳伏乞皇上聖鑒訓示遵行謹奏○○頭品頂戴江蘇巡撫奴才奎俊跪奏爲逆倫重犯審明按律辦理恭摺具奏仰祈聖鑒事竊查昭文縣民人陸幅襟碰傷親母陸顧氏身死一案前據該縣騐訊禀報當以案關逆倫情罪重大批飭該縣押帶犯卷來省飭發蘇州府督審去後兹據署蘇州府知府林文炳督同該縣梅崇詰審明擬議由署臬司黄祖絡復審解勘前來奴才親提研鞫緣陸幅襟籍隷昭文縣碓米度日已死陸顧氏係陸幅襟之親母陸幅襟平日孝順從無違犯光緒二十年二月二十日夜陸幅襟酒醉回家其父陸根幅傭工未回陸顧氏在房紡絲陸幅襟卽令陸顧氏煮飯陸顧氏斥其酒醉陸幅襟分辯陸顧氏卽取小凳向毆陸幅襟酒醉糊塗用手架格致凳脚回碰傷陸顧氏頂心喊痛倒地陸幅襟畏懼扶救其時陸根幅自外歸家陸顧氏之兄顧金科亦聞信趨至詢悉情由詎陸顧氏傷重旋卽殞命報縣騐訊禀經批飭該縣押犯進省遞交蘇州府督審兹據該府審明擬議由司解勘據供前情不諱究詰不移案無遁飾查律載子毆母殺者凌遲處死等語此案該犯陸幅襟因伊母陸顧氏斥其酒醉用凳向毆該犯輒敢用手架格致凳脚碰傷陸顧氏頂心身死實屬形同梟獍自應按律問擬陸幅襟合依子毆母殺者凌遲處死律擬凌遲處死查昭文縣至省中有河湖間隔自應在省辦理奴才卽請王命飭委署江蘇臬司黄祖絡奴才摽下中軍叅將常福督飭府縣將該犯陸幅襟綁赴巿曹凌遲處死將首級解回犯事地方懸桿示衆以昭炯戒無干省釋屍棺飭理除供招咨部外所有審明按律辦理緣由理合會同兩江總督臣劉坤一恭摺具陳伏乞皇上聖鑒敕部查照施行謹奏奉硃批刑部知道欽此○○希元片再閩海關一百三十三結期内福州厦門二口徵收招商局輪船稅錢銀三萬五百三十七兩五錢四分九厘洋藥稅銀一百十九兩六錢二分五厘自應一律照案提歸招商局稅項下撥用以上統共銀三萬六百五十七兩一錢七分四厘内除噸鈔銀五百九十三兩五錢業已由口撥給稅務司七成銀四百一十五兩四錢五分尙存三成噸鈔銀一百七十八兩五分現已付入洋稅噸鈔一併塡批給交號商源豐潤蔚泰厚匯解總理各國事務衙門投納又照案提出四成銀一萬二千二十五兩四錢二分九厘六毫撥歸海軍衙門常年經費之用計應存六成銀一萬八千三十八兩二錢四厘四毫内應提一成半作爲出使經費銀二千七百五兩七錢三分七毫實在留關備撥京協各餉六成銀一萬五千三百三十二兩四錢七分三厘七毫除將應解總理海軍事務衙門經費銀兩塡具文批援案發交號商滙解並將出使經費按數解交江海關兌收彚寄曁收徵銀數分晰備造清册分咨查核外謹附片具奏伏乞聖鑒謹奏奉硃批該衙門知道欽此○○開缺山海關副都統奴才宗室謙德跪奏爲叩謝天恩曁奴才交卸起程日期恭摺仰祈聖鑒事竊奴才前因病難速痊籲懇天恩俯准開缺回旗調理於二月二十七日接奉硃批另有旨欽此旋准兵部咨内閣奉上諭謙德奏病難速痊懇請開缺回旗調理一摺山海關副都統謙德著准其開缺欽此復准兵部咨内閣奉上諭山海關副都統著宜貴補授欽此奴才跪讀之下欽感莫名當卽恭設香案望闕叩謝天恩伏思奴才受恩深重未報涓埃兹以病勢增劇仰蒙高厚鴻慈曲體愚忱淮其開缺回旗調理五中感戴殊深俟奴才回旗後赶緊醫治一俟病體稍見痊愈卽當泥首宫門求賞差使斷不敢藉圖安逸自外生成兹於本年四月十一日新任副都統宜貴到關後奴才當將副都統印信曁一切事件於十四日移交宜貴祇領奴才卽於十五日起程回旗除咨報部旗外所有叩謝天恩曁奴才交卸起程日期謹恭摺奏聞伏乞皇上聖鑒謹　奏奉硃批知道了欽此○○福州將軍兼管閩海關稅務世襲一等繼勇侯奴才希元跪奏爲閩省洋藥稅厘歸關併徵謹將福州厦門二口第一百三十三結期内收支數目分晣缮具清單恭摺仰祈聖鑒事竊查前准總事各國事務衙門函電曁户部南洋大臣先後鈔摺行知洋藥稅厘歸關併徵等因謹卽遵照辦理所有閩海關併徵洋藥稅厘銀兩業經奏報至一百三十二結止在案兹查光緒十九年八月二十二日起至十一月二十四日屆滿第一百三十三結除將本結收支數目分咨查照外理合恭摺奏報並繕具清單恭呈御覽伏乞皇上聖鑒謹奏奉硃批該衙門知道單併發欽此○○福潤片再本年江浙兩省海運漕船初次在東收口放洋日期隻數業經奴才附片奏報在案兹續准署登州鎭臣章高元咨並據管帶登榮練軍副將傅介壽　該管道府禀報本年三月十六二十四等日浙江歸安縣漕船全元發仁和縣漕船林潤昶安吉縣漕船金恒大嘉興縣漕船林瑞祥嘉善縣漕船金捷灃計五隻先後駒入東境收口旋卽陸續出口放洋由練軍護送北上等情除仍飭查探續到船隻隨時迎護催　外所有浙江省海運漕船二次在東收口放洋日期隻數理合附片陳明伏乞聖鑒謹奏奉硃批户部知道欽此 
 
 

Page 14

 
 
[光緒二十年五月初二日京報全錄]  
　　宫門抄○諭旨一道錄前○皖撫沈奏一品命婦五世同堂籲懇恩施摺○又奏請旌表貞女片○江督劉奏報銷金陵製造局動用各項經費摺○又奏籌解旗營加餉銀兩片○東撫福奏恭報遵旨查閱省西營伍回省日期摺○臺撫邵奏報効慶典經費銀兩摺○閩督譚奏新海防十五次收捐請奬摺○五月初二日禮部宗人府欽天監廂藍旗値日宗人府引見十名吏部三十七名刑部六名光祿寺三名鴻臚寺二名侍衞處六名鑲黄滿六名正紅滿一名廂曰浀四名正藍滿十七名武備院二名○桂公續假十日○寳昌請假十日○徵麟文億預備召見○召見軍機辰麟徵麟文億○皇上明日卯初二刻至大高殿𢫈香○頭品頂戴安徽巡撫臣沈秉成跪奏爲一品命婦五世同堂籲懇恩施以彰人瑞恭摺仰祈聖鑒事竊安徽鳳陽府臨淮鄉一品命婦郭曹氏係一品封職郭法彭之妻一品封職郭永昌頭品頂戴記名提督前安徽壽春鎭總兵郭寳昌之母也歸法彭時逮事祖舅姑親承色養以孝敬聞生子五人教訓有法咸豐初年羣盜蠭起命婦朂子以忠義令各効力戎行多有戰績以第四子郭寳昌爲最著寳昌創立卓勝軍歴隨親王僧格林沁前撫臣英翰大學士左宗棠等轉戰各省爲時驍將勇略冠於諸軍任壽春鎭多年卓彰威望次子記名總兵郭恒昌三子記名提督郭熙昌五子候選道郭啓昌皆於行陣立功績受勞傷先殁於營次寳昌旋因親老於光緒十二年呈請終養奉旨仍留統卓勝軍命婦軫念時艱飭復出而圖効歴經總統南洋兵輪船辦理江安營務得力實多是其移孝作忠皆秉命婦之教也婦素性慈祥樂善不倦其置田贍族捐欵救災疉奉恩綸給匾建坊又以恭逢皇太后五旬慶典皇上二旬萬壽兩次渥邀賞賚各在案現年九十歲有現存子二人孫十五人曾孫十三人元孫一人親見七代五世同堂允推盛世嘉祥式煥勲門光耀據同鄉紳士署江蘇蘇松鎭總兵朱淮森等開具宗圖册結聯名公禀請奏前來臣查例載滿漢三品以上文武大員之父母妻室有年屆百齡親見七代或未届百齡五世同堂例得建坊給匾者請旨勅交内閣另擬字樣進呈欽定以昭優寵今郭曹氏九旬上壽七葉衍祥沐重熙累洽之休集五世同堂之慶洵屬昇平人瑞宜邀旌典褒揚惟係忠勲之家一品命婦應如何加恩賞賜以示優異之處出自鴻慈除宗圖册咨移部科查照外謹會同兩江總督臣劉坤一恭摺具陳伏乞皇上聖鑒謹奏奉硃批禮部議奏欽此○○沈秉成片再據桐城縣詳據紳士江蘇候補知州張稷等聯名呈稱該縣現在貞女張章氏係候選同知章啓榮之女許字已故候選布政司理問張秀之子張宗翰爲室賦性貞靜讀列女傳等書慕古貞媛之爲人光緒十四年二月宗翰病卒年二十一歲聞耗欲殉父母再三勸諭乃請赴夫家守貞不許則長跪涕泣願就一死旋復截髮自明父母知其志不奪遂送女過門抱木主成禮事孀姑以孝姑疾親視湯藥每夜焚香禱天願以身代刲腕肉和藥以進姑殁痛不欲生棺殮祭葬盡禮撫嗣子慈愛備至現年二十六歲計守貞已閱六年戚黨稱其賢而哀其志職等見聞確切開造事實册結呈縣加黏印結具詳請旌前來臣查貞女過門守貞曾准部咨凡係奏奉諭旨加恩旌表毋庸拘常例年限等語安徽省有壽州人孫家選之女五河縣人陳開衡之女均以未婚守貞經前撫臣奏蒙恩准旌表有案今貞女張章氏矢志靡他懷清履潔與孫氏等事同一律已爲恒情所難而其堅定不移孝慈兼著尤過於尋常貞女閨門矜式　資合無仰懇天恩俯准旌表以維風化出自鴻慈除册結咨送部科外謹會同兩江總督臣劉坤一安徽學政臣吳魯附片具陳伏乞聖鑒訓示謹奏奉硃批著照所請禮部知道欽此○○頭品頂戴兩江總督臣劉坤一跪奏爲金陵製造洋火藥局添備修理各項動用經費專案造報恭摺仰祈聖鑒事竊照金陸製造洋火藥局添購鍋鑪機器修理廠屋等項約估工程經費業經奏明在案兹據該局道員蔡世保詳稱此次工程於光緒十九年四月間採集料物雇募工匠先將外洋運到鍋鑪機器次第裝配修換一面興工修理　硝提磺燒炭和碾鍘壓篩先烘藥及車刨鑽鋸鐵木各廠並局屋庫棧羣房圍墻擇其緊要之處概行分别拆砌此外引河駁岸車路亦皆挑濬墊築均於八月底一律工竣所有廠屋類多洋式需用料物多係購自外洋工資物價實難以常例相繩然皆力求撙節不敢絲毫浮冐今自光緒十九年四月起截至是年八月底止舊管無項新收金陵防營支應避撥解湘平銀八千兩折合庫平銀七千七百十九兩有奇開除各欵遵照部議報銷章程各歸各部核銷計應歸户部核銷庫平銀一千四百二十九兩有奇兵部核銷庫平銀二百二十二兩有奇工部核銷庫平銀六千五十四兩有奇共請銷庫平銀七千七百六兩有奇均係實用實銷並未逾原估銀數實存庫平銀十三兩有奇業經解還金陵防營支應避收回以清　目造具收支各欵總散清册詳請奏咨前來臣覆核無異除將送到清册分咨總理衙門曁户部兵部工部查核外謹會同江蘇巡撫臣奎俊恭摺具陳伏乞 
皇上聖鑒勅部核銷施行謹奏奉硃批該衙門議奏欽此○○劉坤一片再江蘇省籌解旗營加餉銀兩經前督臣等奏明自光緒十二年起每年解銀三十萬兩江甯蘇州兩屬各半分認按春夏秋三季批解業已解至十九年秋季分止在案所有本年春季分江寍應解銀五萬兩在江安糧道同解金陵支應局充餉欵内提銀四萬兩金陵厘捐局提銀一萬兩共銀五萬兩發交號商百川通領解銀三萬兩志誠信領解銀二萬兩均於三月十三日匯解起程限六月十三日到京交兌又蘇州應解銀五萬兩由藩司分别籌湊足數發交號商新泰厚蔚盛長匯解仍飭取起程日期另行咨明户部查照據江寍江蘇兩藩司詳請具奏前來臣覆核無異除咨部查照外理合會同江蘇巡撫臣奎俊附片陳明伏乞聖鑒謹奏奉硃批户部知道欽此○○尙書銜山東巡撫奴才福潤跪奏爲恭報奴才遵旨查閱省西營伍回省日期仰祈聖鑒事竊奴才前赴省西查閱營伍業將出省日期奏報在案拜摺後遵卽束裝起程先抵太安次至兗州曹州縣兗曹鎭標各營並在防勇營挨次校閱在菏澤縣賈莊乘船查黄河隄埝於三月十一日由水路回省今先赶辦秋審擬俟完竣再將撫標左右兩營及濟南城守營認眞校閱同閱過各營情形一併詳細奏聞履看黄河上中游兩岸隄埝俱各整齊凡險要之處嚴飭加意廂修以期鞏固經過太安濟甯兗曹各屬近已連得透雨秋禾一律種齊麥苗亦甚芃茂豐稔可卜民情敉安洵足仰纾宸厪所有奴才查閱省西營伍回省日期理合恭摺具奏伏乞皇上聖鑒謹奏奉硃批知道了欽此○○頭品頂戴福建台灣巡撫臣邵友濂跪奏爲恭報起解臺灣報效慶典工需銀兩并派員隨同辦理點景事宜仰祈聖鑒事竊准部咨軍機處會奏中外臣工報効慶典工需臺灣共銀一萬三千四百兩所交之欵卽於藩庫存儲聽候户部提解光緒十九年六月初五日具奏奉旨依議欽此又臣具奏率同台灣文武各員續請報効銀三萬兩以備添設地叚點綴景物之需光緒二十年二月十二日奉硃批准其報効聽候部撥該衙門知道欽此疉准户部先後咨行提解前來謹卽飭司遵將前兩項報効銀兩併案委員候補知縣張世緗督同號商匯解户部投納並遵成案飭委二品銜奏調臺灣灣遣委用道將斯彤鹽運使銜補用道臺南府知府唐贊袞前赴内務府敬謹隨同辦理點景事宜除咨呈總辦慶典王大臣曁咨户部内務府查照外臣謹恭摺具奏伏乞皇上聖鑒謹奏奉硃批知道了欽此○○太子少保頭品頂戴閩浙總督臣譚鍾麟跪奏爲閩省新海防第十五次收捐銀數懇恩奬叙以昭激勸恭摺仰祈聖鑒事竊照閩省新海防捐自光緒十六年二月十一日開辦起至十八年十月底止報捐官職貢監分編八次奏奬所收捐項遵照部行分别解赴海軍衙門及直隷省查收嗣因厦門購礮築臺援案奏准截留新海防捐欵動用至十九年十月底止共收捐銀二十一萬一千四百四十八兩七錢六分照案編列至第十四次先後一奏奬在案兹自十九年十一月初一日起至十二月二十一日封篆止據陳永祺等七十員名報捐各項實職共收實銀三萬八千五百一十二兩二錢先塡實收給領俟部頒執照發換所收銀兩留閩備同據福建善後局司道編作第十五次造册請奏前來臣覆覈無異合無仰懇天恩俯准奬叙以昭激勸　册送部查覈外謹繕摺具陳伏乞皇上聖鑒敕部議覆施行謹奏奉硃批户部議奏欽此 
 
