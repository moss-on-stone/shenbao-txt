# 1886 - 71 - 4904641

 

Page 1

 
 
[石印縮本說文解字注出書] [  點石齋啓]  
　　讀書必先說字說字必通訓詁許氏之學行於世者一千七百年國朝叚若膺先生爲之注反覆推勘大暢厥旨因字襲以究字原此　最爲推　　友人　善本交本齋石印巳竣工方今各省學使者崇尙實學者爲多博通之士舍此無由入門所願人　一編由說字以詣極夫通經本齋　　　　來學故於校對一層不厭精審面筆畫之淸晣紙張之潔白天地頭之寛長猶屬此書餘事分裝八本定價三元准於三月初五日出書售處在英　　集賢里天保棧内長順晉號發兌 
[六十九號畫報出售]  
　　行船之法外洋最備其船上救生之術亦惟外洋爲最多有比利時國帆船一艘往紐約將抵埠遭風擱淺船將失事岸上有人望見用火箭納入　　尾繫長繩射上帆船船上二十餘人盡數獲救俱慶更生此眞奇想天開不可思議特繪兩圖以供衆覽准於初六日出售後仍附淞隱漫錄　說一　此佈 
[論埃及近耗]  
　　昨接英國來電有云英人前在埃及與亂黨交戰業已言和所有英兵六營現將起程回國電音簡略不知埃及之何以知難而退英廷之何以降心相從曲折細微無從懸揣而由此保境息民化干戈而爲玉帛不禁爲英國賀且爲埃及賀也夫所以爲英國賀者非謂形格勢禁欲進不能欲退不能疐後跋前姑出於和之一策觀釁而再作良圖也英在歐羅巴洲中素稱大國經商則徧及他邦製器亦精於特創諒此彈丸黑子不過奮螳臂以當車曠日持久又何難抵瑕伺隙以遂其開疆拓土之雄心特以自古言兵攻心爲上旣非臥榻之側必不容他人鼾睡何妨相時而動量力而行虚與委蛇暫作不飛不鳴之勢使必窮兵續武逞一時血氣兾邀尺寸之功無論彼或有人墨守輪攻猝難幸勝卽堂堂之陣正正之旗命將行師無異摧枯拉朽而功成一將萬骨爲枯視人命如草菅好仁者决不若是况乎緬王底母新作纍俘全境版圖咸　掌握威已揚矣地已闢矣可以不勤遠略矣豈徒勞師者縻餉藉以省轉輸卹賞之帑金哉所以爲埃及賀者考埃及一隅在阿非利加洲地方不甚遼闊其國向皈羅馬教近則半習天方雖其地形奥阻有險可憑人情亦頗狙詐勇於戰鬥然小固不可以敵大寡固不可以敵衆弱固不可以敵强勝敗之機較鄒人與楚人尤顯雖戈登亦稱名將致捐軀於此役而泰山壓卵亦幸而不亡耳假令遷延歲月狃於蒲騷其不至於兵挫地削也幾希又况國小則取貲亦少軍興則耗費益多如法蘭西與中國齟齬旋復議和近擬借英金四千萬磅以償國債亦可謂得不償失矣何若睦鄰修好折衝于尊俎之間卽不必歸馬放牛弛其武備而沈機觀變内以繕戰守之具外以聨衣裳之盟是眞識時務者爲俊傑也且唯仁者爲能以大事小昔者湯事葛文王事昆夷初非勢有不如力有不逮故爲是低首下心也特衷懷寛厚尙德不尙威使人浹髓淪肌自然畏服必待欺誣反覆自外生成而後赫然一怒不得已而用兵焉是說也英國或計不及此至以小事大古稱智者太王事獯鬻句踐事吳類皆慮遠思深臥薪嘗胆先爲不可勝以待敵之可勝一旦在勢利便不難六五覇而四三王被埃及之君何足以語之唯於窮年累月之餘忽爲罷戰息爭之計此舉亦高出尋常萬萬以視緬甸之在南洋儼然一大都會傳國千餘戰封圻之廣或倍於埃及焉守未兼旬兵不血刃束手而甘作寓公者聞埃及之風得毋内愧乎抑此　樂不思蜀乎總之爲國家者首在自强當無事之時精器械峙糗糧勤訓練上下同心固金湯而安磐石偶有外侮斷不至作城下盟否則不能戰必不能守不能守并不能和或奉金繪或割州郡大抵偷安旦夕耳何以結唇齒於强隣哉國策有言鷸蚌相爭漁翁得利可見兵戈之事若久不相下必至兩敗俱傷而旁觀者轉得乘機伺釁坐受其燼焉且今之眈眈虎視者環顧皆然雖信使往來歡聨兄弟奈小役大弱役强隱然已成大戰國氣象則言戰不如言和不獨謂英與埃及也抑又閱舊金山之旅居華人以土人屢與爲難美廷不爲保護至羣起爲變戕害美人事出遥傳未知虚實唯中美亦有和約自應各相體恤俾生命之俱安豈和之不足恃耶何上和而下不和也因論埃及近事而略道之 
[諭旨恭錄]  
　　二月初五日奉上諭慶裕等奏神靈顯應請頒匾額一摺奉天新民廳柳河神城隍神寛甸縣關帝廟城隍廟素著靈應上年春夏間該廳縣地方雨澤愆期經官紳等祈禱立霈甘霖歲獲豐稔寅感寔深着南書房翰林恭書匾額各一方交慶裕等祗領敬謹懸挂以答神庥至請加新民廳寛甸縣城隍神封號之處着禮部議奏欽此 
[雲貴總督岑奏稿]  
　　奏爲英緬兵爭現擬籌布邊防以資儆備恭摺馳陳仰祈聖鑒事竊臣於光緒十一年十月十三日曾將札委副將袁善李文秀前往緬地坐探緣由謹會同撫臣張凱嵩附片陳明并飛札騰越龍陵兩廳就近密探情形相機防範隨時馳報去後隨於十一月十六七等日先後疊據騰越鎭總兵朱洪章騰越廳同知陳宗海禀報據住緬商號報稱英人索要緬甸寳石木場等廠並欲於阿瓦新街兩處各駐紥英兵千人緬人不從該國王擬於十月十六日前赴面滚地方親督緬兵與英人開仗又據報十月十三日有英輪一隻由新街折回漾真行至模地面被緬員截住黨將掌船之戞必旦麻林古里等四人拿送阿瓦城收管該國王並派緬官赴逆姑木廠印度商人孟孟德家搜獲所存槍炮緬兵原定十月初八初十等日進發忽於初七日晚連夜卽發水陸各兵及列省躉温亦於是夜前進初八日瑞藍繆温厄格巴繆温繆洗躉温均各帶兵萬餘由陸路分赴門蠟洞烏洞躉各地扼守並聞有在靑棒外開仗小勝之說總兵等查門蠟洞烏洞躉三處皆洋緬交界之要地面緬人倘能固守英人必不能上佔新街惟英人前在新街設堂教學生徒從者不少難保不應聲而起該地毗連滇界自應遵諭嚴防刻已密飭邊關隘卡撫夷頭目人等嚴加防範現値農隙挑選精壯團丁齊集操練用備不虞并聲明八募卽新街别名各等情前來臣查英緬旣啓兵釁滇緬交界誠恐奸宄乘虚竊發雖經諭飭沿邊地方文武齊集兵團相爲守望但無重兵鎭懾不足以固衆志而靖戎心查有新授貴州古州鎭總兵丁槐現在駐紥馬白關一帶防營該總兵籍隸迤西且在騰越辦理軍務多年於該地險隘人情向背以及土司野境甚爲熟習當卽函商撫臣檄令總兵丁槐率帶關外撤回勝兵二千餘員名前赴騰越與總兵朱洪章相 
 
 

Page 2

 
 
機籌布擇要扼防並聨絡鄕團曁各士司防守足資警備復查滇緬交界沿邊二千餘里以騰越一面爲衝途騰越入緬之路六條以蠻允一路爲捷徑沿邊由西路而南而東皆野人山寨布列於九隘之外參錯於八縣七土司之間由蠻允又分三路入緬或二百里或一百七八十里皆係野人之地該野人言語不通衣服食飲異别殊嗜向不歸中地約束亦不受緬人管轄英人常以利餌亦未深得其心若不乘時撫綏籠絡一旦爲外人煽惑隱患不可勝言臣查湖南鳳凰廳貴州松桃廳各猺苗向喜滋事自設立土目以後頗獲相安現在邊界野人自設頭目雄長城外若使人前往撫諭授以士都司守備千把總之職令各部勒其衆就我範圍庶不至爲外人驅使每歲俸薪糜費有限而裨益無窮臣愚昧之見是否有當相應請旨飭遵目下緬北多事野山毗近臣查有永昌人遊擊銜都司杜惠陽騰越人監生劉開信素爲野人深信因卽會商撫臣密飭該二人前往招撫正在籌布間適接兩廣督臣張之洞電稱十月二十八日英京來電英兵已攻踞緬都擄緬王流至印度欲廢其君令歸英屬等語臣營尙未接到邊報未審是否確寔緣臣營距省十三站省距騰越二十四站騰越距緬都又十餘站道路遼遠且緬北惶亂商信罕通前派副將袁善李文秀往探行期尙未能達旣據電稱英巴入踞緬都該副將等未便令其前往恐生疑竇當卽飛報該副將袁善李文秀速卽折回另派與緬地熟習之騰越舉人張成廉前往密探一面飭催丁槐前赴騰越會同朱鎭商酌布防沿途以遣散勇丁爲名陸續分起就道不准稍涉張皇足以仰紓　宸厪除將籌辦各情懇由兩廣督臣張之洞電奏外所有英緬兵勇現擬籌布邊防以資儆備緣由謹會同雲南撫臣張凱嵩恭摺由驛馳奏伏乞皇太后皇上聖鑒訓示謹奏光緒十一年十一月二十六日由雲南開化府行營拜發 
[河决駭聞]  
　　有友自燕臺函報本館云齊東所屬之河口於上年臘月廿八日開决四城門已淹其三馬王庄亦遭河患淹斃人口甚多頻年蕩析民不聊生蒼蒼者天果何時而厭禍乎 
[故撫噩耗]  
　　前陜西巡撫馮展雲中丞譽驥解組後寄寓揚州小財神廟後閉戶讀書不問世上事城巿山林自得至樂詎數日前偶抱微疴參苓罔效延至本月初八日遽爾溘逝旋於翌午大殮合城文武咸往奠醊中丞曩年典試江南玉尺權衡眞才輩出門前桃李飛黄騰逹者刻已不知凡幾以故士林中人尤悲悼不置云 
[津沽談助]  
　　去冬允豐泰建德合玉順恒荒閉後允豐泰之掌櫃邊誠齋建德合玉順恒之劉三均管押在署玉順恒本劉之姊婿某甲所開與劉旣關親串又有往來劉旣不支甲遂連類而及但甲年老多病遂倩劉代爲出場除錢帖經前任天津縣陳序東剌史勒令開發外現與邊彼此均欠官商各欵四千千之譜刺史以荒閉虧欠律有明條遂於陞任遵化州時移交後任認眞辦理姚大令於去臘今春疊次比責查悉該號有零星欠項未收因連日差帶出城收取但允豐泰尙有掌櫃李少莊在逃欠戶以質証不全不無推却而玉順恒數目究又非劉經手雖收亦有名無實欵項一日不淸訟累一日不了囚首垢面狼藉堪憐寄語錢行可爲殷鑒也○天津縣姚大令於開印後入京引見任内一切公事均由捕廳代拆代行大約須在京勾留月餘方可遄返雲津云 
[輪行小誌]  
　　連日大霧迷漫不辨海道以致各處來滬之輪船俱在海中暫泊至前日下午天大雷電宿霧頓開輪船十餘艘先駛行抵滬其由本埠開出之宜昌船本泊在海口亦于昨日展輪前去惟江天船由甯波來滬先於前一日抵埠云 
[章江雜錄]  
　　司道有理財之責交代後例應盤查庫儲客臘長春帆觀察交缷鹺務署理藩篆所有經手藩道兩庫本年經撫憲札飭盤查聞兩庫存儲百數十萬皆符册結所報毫無虧短○近年捐納出身者不論正印佐雜皆須一律考試卽選有實缺人員領部憑到省亦不能遽赴新任先試以文理通否然後酌奪如臨考不到卽飭藩司註册停委所以淸流品而疏正途法至嚴也日前有新選宜春縣楊焜試用通判閻賡良候補縣徐緒昌李寳樹奉撫憲牌示考試黎明皆槖筆赴轅無敢託故規避者想見新例之嚴○高橋之旁有隙地一方貨攤者講平話者演雜　者寔繁有徒一日有一繩妓懸一巨索高逾數丈飛行其上如履平地俄又作飛燕凌風舞身輕欲舉觀者無不爲之傾倒時有老翁約七旬許逐隊觀之喝采未畢被衆擁擠撲地昏迷半晌始甦衆尙代爲吃驚而翁欣然曰老夫於此興復不淺○德勝門外離城二十五里有鄕民涂姓者家本小康近日因事爲他人所牽累官符一紙飛落鄕間鄕民畏見官府不敢遞詞訴枉差役見其愚懦肆意欺凌甚至搬取雜物見者多爲之不平○近日發配人犯管解過境者不一而足元宵前後有一起往建昌而去一起由臨江而發日前又有十五名望進賢而往是所謂赭衣載道耶 
[撫署興修]  
　　鄂撫彭中丞出缺後撫署日行公事暫由裕制軍兼攝刻新任譚中丞約於三月望前可到署中遂於前月杪飭匠興修約計本月中旬可以蕆事堊塗丹雘殊足壯人觀瞻云 
[松江府試初覆題]  
　　上南靑三邑文童於十一日初覆四書題睨經題歲二月東巡狩至於岱宗詩題賦得柳拂旌旗露未乾得旗字 
[松江府試初覆案]  
　　華奉婁金四邑文童初覆案於十一晚揭曉兹將前列十名照錄于左○華亭蔡勤恪陳廷棟馮頤昌倪宇煌周世芝盛世樑朱璋徐廷鏞宋良藻顧潤璠○奉賢壽爾臧李文彪周蓉徴吳振寰屠兆蓉錢鋪藻朱昌壽王葆坊湯日陞陳鴻翔○婁縣杜葆璠陳宗銘鍾毓楊同慶陳瑞章鄔堯春姜溪華光煜徐兆芬任曾禧○金山周紹祖俞錫祉倪士元戴承恩程國祥胡紹曾張應培何汝諏黄家驊王渭淸 
[南海燒香]  
　　歙商方姓因失金復得以爲大士靈感所致遂布施大香爐一座現寄鐵馬路天后宫聞不日載赴南海云 
[地保鬆枷]  
　　浦東廿三保四七圖有著名痞棍朱錫堂者潑皮訛詐無惡不爲去冬因案經莫邑尊懲責後復判令枷示犯事地方交地保邢尙德看管前日期滿邑尊飭提該犯至案驗得枷封有異顯係地保私開遂傳邢申斥並着將朱補枷二月發交頭鋪地甲看管 
[賭徒交保]  
　　聚賭被拿一事局訊情形已登昨報兹悉各賭徒發押後均央人投局具保局員李君念其初犯准如所請勒令分别具結交保 
[盜黨不承]  
　　去冬鹽城雙發正商船被盜後由該城陳叅戎錦福購綫來滬獲犯送縣等情均已列諸前報前日莫邑尊飭提續獲之李阿二卽李玉東研鞫該犯供稱小的原籍天津來滬已四載向爲馬夫並未黨同爲盜邑尊問可與陳五相識答稱小的並不入夥烏能與陳相識邑尊飭提陳至案令陳認李可是同黨之人答稱小的並未同行李之曾否入黨實未得知邑尊細加研詰陳總堅執前供及詰之李亦矢口不移邑尊遂飭將李釘鐐收禁陳亦帶回監内候備文加差解回鹽城歸案訊辦 
[煙客奪槍]  
　　前日有本邑人某甲至南巿萃豐碼頭某姓小煙館一榻横陳吞雲吐霧偶因細故與店主紛爭舌劍唇鎗兩不相下甲乘店主不備驀將所有烟槍盡行搶去店主出外追尋甲已不知去向昨日該店竟不開門鳩形鵠面之流欲享烟霞供養者皆躑躅門前饞涎流唇外寸許 
 
 

Page 3

 
 
[不是媳婦]  
　　十二日本報列限日交人一案昨日堂期譚朱氏將阿大送到翁太守着將阿大先行帶案詰問其父親是何名姓據阿大供住南京港北姓吳父親名字不能記翁太守謂爾今年幾歲答稱今年十八歳父死時祗三歲母死時我十五歲太守詰其爾母可有姊妹答稱有姨母現在外面今年三十六歲我母未死之前跟徐桂華後母死我卽到姨母家住母在時將我與姨表聨婣太守又詰其聨姻者幾歲徐桂華同來之婦是何人旣在姨母家如何來滬死在客棧内之夫婦兩人可是同來者爲何要尋死阿大答稱姨母之子今年亦十八歲楊氏不知何許人在南京曾見過此次徐桂華騙我因墳墓事回家詎被帶到上海在洋船上遇見陳姓夫婦一同到滬住客棧中後陳向我說徐等兩人要將爾賣到花烟舘中我不肯陳姓說送我到姨母家中卽跟伊前往後被徐尋見同回上海陳姓兩人因受驚不過服毒而死太守又問何日到妓家去答稱十二月二十四日到譚處據聞出洋二百數十元是徐桂華取去太守詰其現從何處來可在四馬路住過阿大答稱四馬路不曾住過現從城裏來太守卽詢其家可是姓陸婦人可是三十餘歲之賣珠寳者阿大答稱是現從陸家來太守又詢其現從何人去答稱願隨姨母回去因自幼聨姻不敢更改太守着將胡介生胡羅氏傳進與阿大見面彼此稱呼無錯太守詰其爾子今在何處年歳若干答稱今年十七歲在染坊學生意太守謂頃間阿大說是十八歲爲何又云十七胡夫婦同稱兒子屬馬實是十七歲阿大亦稱記錯太守着將譚朱氏傳進譚朱氏帶領兒子譚永發到案遞禀太守閱竟謂現在爾已明白要將阿大領去否譚朱氏稱本是憑媒訂姻現憑大老爺公斷若將人斷下當卽領回若不能求請追還洋元太守謂訂姻總要婚帖安有不倫不類之身契譚朱氏稱因不知底裏故如此寫譚永發是親生子故要阿大爲媳譚永發稱今年十七歲住小尙仁里太守謂安有不知底裏卽可訂姻者譚朱氏又稱憑馬仁進爲媒伊父徐桂華說是親生女是以訂定太守謂身價本可追還但爾在定安里作何勾當　朱氏稱以前帮王姓太守謂不是以前事自第一樓火燒後始不住定安里爾買阿大不是爲媳實欲作妓因有在爾家進出之賣珠寳人說事尙未妥爾方將阿大寄進城中初到爾處時諒必住過定安里譚朱氏堅稱不曾住過阿大亦稱伊將我放在滿庭芳某姓家住幾日後卽到城中實未住過定安里太守謂譚朱氏旣聘阿大爲媳何致寄在别家顯有不是現在問爾阿大究從鄕下來抑是城裏來譚朱氏半晌無語惟稱大老爺明鑒太守着將徐楊氏帶進據稱徐桂華是丈夫我是阿大後母曾經見面與胡姓兩人亦認得阿大並未許字伊家請呌伊子來一看太守詰其許字譚家可是爾作主答稱丈夫作主太守謂阿大是十二月二十三日建生爾等出與譚家庚帖是十二月十三日卽已不符可見不是徐桂華親生徐楊氏稱丈夫親生與否我不得而知惟胡家並未許字太守謂對親與否現在總難憑信尙須查明再核但爾等不相干人爲何要將阿大賣去徐仍稱丈夫做主太守謂依爾想來丈夫錯否答稱錯太守謂爾等都被二百五十洋所使不是人用錢乃錢用人矣着胡介生夫婦退去又謂譚朱氏爾休提媳婦兩字且退候核譚朱氏領子退出太守又詰徐楊氏住在何處答稱打狗橋北首棧房内太守着法包探遣人將該氏送交棧房中人以便傳提阿大且帶回捕房暫留候斷 
[先辦拆梢]  
　　勒賠身價一節法包探已將衣服兩件吊到昨日復將在押之張王氏紀小東徐阿松馮祥林四人解案牛行主丁錦福牛客文阿三亦到案候示據文供尙有馬褂一件押在新衙門西茶館内長衫及褂在北誠信吸烟質去票在紀小東處翁太守詰紀小東可將質票取出紀稱北誠信未取伊票茶舘之衣是有因伊吃茶乏錢故將馬褂抵押太守謂伊無錢本不要吃茶爾挾伊去爾之馬褂何不脫下抵錢紀小東語塞太守着帶去且將衣服提到再核隨謂文阿三爾係鄕人出外賣牛爲何要到此種地方去生出許多事實屬咎由自取究竟被伊等鎖閉幾夜文答稱被鎖兩夜太守謂馮祥林不應聽紀指使將人鎖閉徐阿松雖不在店中夜必回棧安有不知隨詰張王氏前日供祗要文阿三洋二十元買棺收殮玉紅可有是言張王氏答稱有太守謂爾家死人爲何要伊買棺收殮因文無錢爾等卽將他挾到茶館煙間剝衣會鈔並鎖閉棧房種種妄爲爾等亦自知不合故將尸身收殮可見是非難逃公論紀小東求請公斷太守謂前日張王氏尙供還是辦拆梢抑理人命今日當先辦爾等拆梢之罪爾等將人命誣陷别人較尋常折梢更利害張王氏辯稱玉紅與伊爭鬧致吞生煙太守謂旣是人命當時何不報官而反自行收殮且爾家兩人俱吃生烟非被爾凌虐而何今爾惡貫滿盈以致敗露自當先辦拆梢再理人命隨謂悅來棧夥馮祥林聽人指使私自鎖人著笞二百板徐阿松知情不首着笞一百板責後送英捕房歸案辦理紀小東張王氏帶回分别管押候辦并著丁錦福文阿三退去 
[又獲賭徒]  
　　昨日下午英公堂差捕等又往虹口查拿賭徒誠恐該賭徒等如前次之拒捕各帶刀械以往賭徒見之紛紛逃散差捕等追至胡家木橋扭獲四名續獲一名意圖掙脫捕夥將伊砍傷頭顱連先獲之四名一併送交捕房捕頭以旣去獲賭何不照章先行知照捕房且何致備帶兇器傷人隨將賭徒暫押俟解公堂惟將捕役之刀械扣存 
[鄕人遇詐]  
　　拆梢之花樣層出而不窮遇鄕人則尤視爲魚肉前日有西鄕人某甲挑草屨一担赴租界求售因道遠力乏卽在泥城橋堍暫焉息足突有某乙向之揀屨一雙論價不合已作罷論俄又言試與我穿之旣入手向西逕去甲怱怱追及爭扭不釋方譁辨間又有某丙奔至遽將甲掌頰大喝曰彼雖衣服垢敝家中富有貲財豈竊爾屨者爾眞有眼不識泰山矣嗣又有五六人至怒目視甲欲辦其誣良爲竊之罪甲窘迫萬分忽有衣裳楚楚者見甲熟視良久驚曰我之同鄕也如有冒犯諸君不得無禮隨於囊中取銀餅二圓給衆人曰以此解紛如何於是衆人皆散未幾其人向甲索還代墊之洋甲對以無其人大怒欲揮以拳甲無奈允赴親戚處借償其人卽隨之而去不知以後如何蓋其人與乙丙等皆同黨也 
[放債害人]  
　　本邑人某甲本係田舍郎自西商租地造屋田價爲之湧貴甲因此致富平日放債取利積累日多然年已半百而似續尙虚與蘇婦某氏姘識在老閘西首賃屋而居老夫少婦臭味本殊在某氏之意不過貪其富耳日前甲患病其重某氏知其不起卽席捲所有而遁及甲死族人始至則室中祇存　凳什物而已遂將各物變賣爲之草草成殮聞甲臨終時自言平日所放債以妓家爲多利息至少總須三分如有拖欠則利上加利有某妓初借洋二百元五年後竟有千元光景以致終身在債臺中不得擺脫可見放債盤利罪過不小如今悔之亦已晚矣言訖而瞑 
[不認銷贜]  
　　粤人鄭阿四稱開郭興押鋪失竊衣服由捕房包探緝獲竊犯唐慶華毛阿八詰得贜託嚴阿二周桂芬轉銷及護嚴周不認銷贜包探禀唐毛二人認竊指嚴周二人銷贜嚴周確不承認唐毛又不認行竊嚴周堅執前詞鄭阿四又稱衣物在樓上被伊等用軟梯登樓竊去羅太守隨判唐毛各押七天以示薄懲嚴周省釋按昨晨英公堂訊案祗此一起亦罕見者也 
[法界公堂瑣案]  
　　捕房昨解陳忠其到案據原告方錫永稱在德豐糖棧去年十二月二十五日小東門失愼被搶包裏一個内有皮袍棉被等物今查得實是陳忠其所搶皮袍質得洋十四元看過無錯翁太守詰之陳忠其據供在集水街做小生意衣包是别人搶去落下袍子一件被同住之阿松拾得現已往廣東太守着法包探帶陳忠其前往吊贜方錫永亦同去俟吊到再核○昨報列失路之脚爐作學徒王天壽一節昨日解案改稱王金壽翁太守訊詰之下又稱父已去世母在滬帮傭祗知在城外不知誰家亦不記姓氏詰其何人荐爾到作内答稱名阿天餘語含糊太守見其茫無頭緒恐是逃工在外者着暫送城中善堂再候報領 
 
 

Page 4

 
 
[上海文報局内籌賑叢譚六十五]  
　　豐順輪船執事面述出大沽口時狂風大作搭客徬徨衆僉曰凡遇急事捐助賑捐無不應騐於是公同許願助洋十五元及銅洋兩元旋卽風平浪靜安抵上海云云嗚呼山東災民皆在水中諸善士旣渡慈航登諸彼岸佛菩薩自施神力報以安瀾行海金計幸祈共鑒○寳應居蓮仙先生來函略言城鄕賑　前已捐過兹就未捐各邨莊多方勸募竭力搜羅共六十五戶計錢十九千四百七十三文云云鴻嗷待濟難顧馮婦貽羞鳩集衆貲全仗生公說法敬承嘉惠爰布謝忱○温州怡生莊函稱客冬申報内有捐啓一紙當託福鼎縣友人代募洋四十元夫爲善原非求報而存心自有天知若使我佛有靈定卜善人是富○同里金君小蘇善士也來函云二月分賑捐一文願洋九元錢九百七十文至祈察收弟今日開舟開辦掩埋等語掩骼埋胔仁政所先救災卹隣行道有福敬爲金君誦之 
[步夢畹生花朝有感原韵卽請哂政]  
　　佳節尋常過他鄕作故鄕珠簾風乍暖蓮幕日添長志向窮時短吟從醉後狂眼前春意滿何事役栖皇[  笱溪臥廬生稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十二年正月二十九日京報全錄]  
　　宫門抄○旨一道錄前○發抄旨五道○豫撫邊奏恭報接印日期摺子○又奏報兩司飭各回任北上夾片○署豫藩許奏報交落印篆並北上日期摺子○護豫撫孫奏報交缷撫篆日期摺子○東撫陳奏請旌奬夾片○前豫撫孫奏請旌表摺子○大臣英奏爲奏聞摺子○禮親王等奏請擬補章京夾片○正月二十九日理藩院鑾儀衛光祿寺正藍旗值日無引見○漪貝勒假滿請安○淸安等各謝授缺恩○廣英謝放江南織造恩○侍衛處奏派隨扈之大臣派出恩慶繼勳明勳立瑞廷楨成蔭英俊文煕○景運門奏派管營之大臣派出恩全謙光豐陞阿○召見軍機○發抄丁寳楨奏喇嘛呼圖克圖請覲奉旨著准其瞻覲該衙門知道欽此○又監獄被劫知縣唐楚翹革職奉旨着照所請吏部知道欽此○又知縣等革職奉旨張玉峯張毓崧毛銳卿朱桂庭張壽仁均着卽行革職餘依議該部知道欽此○又總兵田在田銷假奉旨兵部知道欽此○文緒等奏請將催收押租之協領廉忠頂戴賞還奉旨着照所請該部知道欽此○○頭品頂戴河南巡撫臣邊寳泉跪奏爲恭報微臣抵豫接印任事日期叩謝天恩仰祈聖鑒事竊奴才前奉恩命調補河南巡撫入覲天顔仰蒙召見三次渥荷諮詢肫摯訓誨周詳瞻就下忱莫名欽感陛辭後束裝起程於十二月十三日馳抵河南省城十七日准護撫臣孫鳳翔委員將河南巡撫兼提督銜關防一顆曁王命旗牌文卷等件齎送前來當卽恭設香案望闕叩頭祗領任事伏念奴才猥以駑鈍疊任專圻未效涓埃彌深悚惕查豫省地處中州政務煩劇舉凡用人行政整軍經武以及防河籌餉諸大端在在均關緊要奴才材輕任重深懼勿勝惟有殫竭愚忱破除積習地方一切應辦事宜實力講求次第經理固不敢因循將事亦不敢操切圖功以冀稍酬高厚生成於萬一所有奴才抵豫接任日期並感激下　除恭疏題報外謹繕摺叩謝天恩再奴才所過直豫地方尙未渥沛雪澤民情均屬安謐合併附陳伏乞皇太后皇上聖鑒謹奏軍機大臣奉旨知道了欽此○○邊寳泉片再藩司孫鳳翔交缷撫篆應卽飭回本任以重職守署藩司許振褘現已交缷藩篆應遵旨入都陛見除分檄遵照外理合附片具陳伏乞聖鑒謹奏軍機大臣奉旨知道了欽此○○二品頂戴河南按察使臣許振褘跪奏爲恭報微臣交缷藩篆遵旨陛見恭摺仰祈聖鑒事竊臣前奉恩命補授河南按察使當卽恭摺叩謝天恩籲請陛見奉旨着來見欽此旋經護撫臣孫鳳翔以臣現署藩篆闈場伊邇責重事煩碍難交缷附片奏請暫緩陛見奉旨許振褘着俟邊寳泉到任後卽行來京陛見欽此欽遵在案現在新任撫臣邊寳泉到豫護撫臣布政使孫鳳翔已於十二月十七日飭回本任臣當將藩司印信文卷等件移送接收卽於是日交缷遵卽束裝北上趨叩闕廷跪聆聖訓以冀稍伸瞻就之私所有微臣交缷缷藩篆起程陛見日期理合繕摺具奏伏乞皇太后皇上聖鑒再此摺係借用藩司印信合併陳明謹奏軍機大臣奉旨知道了欽此○○河南布政使臣孫鳳翔跪奏爲恭報微臣交缷撫篆仍回藩司本任日期叩謝天恩仰祈聖鑒事竊臣前奉恩命護理河南巡撫當將接篆日期恭摺具奏在案兹新任撫臣邊寳泉已經到豫臣於十二月十七日派委署開封府知府李國和撫標中軍叅將穆特布謹將河南巡撫關防一顆曁王命旗牌文卷等件齎送接收臣卽於是日交缷當奉撫臣札飭仍回本任准署布收使許振褘將印信文卷移交前來遵卽恭設香案望闕叩頭祇領任事伏念臣猥以輇材忝權疆寄已逾半載未效涓埃今乃仍綰藩條深虞　脞查豫省地方冲要政務殷煩况當民困未紓庫欵久絀之時辦理猶虞竭蹶如臣懦昧深懼弗勝惟有倍矢愚忱益加奮勉一切理財籌餉察吏安民諸大政隨時禀商撫臣悉心經理斷不敢稍形怠疏致易初終以冀仰答高厚鴻慈於萬一所有微臣交缷撫篆仍回本任日期並感激下忱理合繕摺叩謝天恩伏乞皇太后皇上聖鑒謹奏軍機大臣奉旨知道了欽此○○陳土杰片再據賑撫局司道詳稱曹州鎭總兵趙鴻舉遵其故父一品封職趙干城故母一品命婦趙王氏遺命捐助棉衣一千件又曹州府知府積慶遵其故父江西九江鎭總兵淸保故母二品命婦曹袁佳氏遺命捐助棉衣七百件賑銀三百兩泰安府知府全志遵其故父一品封職雅爾哈故母一品命婦巴努特氏遺命歴次捐助東皖兩省賑濟計自九年迄今共銀一千二十五兩二錢七分七厘詳請具奏前來臣維趙鴻舉等因黄水爲災貧民飢寒交迫各承先志解衣捐金旣博施之濟衆復讓善於父母洵屬深明大義照直隸賑捐定章棉衣每件准作銀一兩各該員所捐銀衣均與建坊之例相符合無仰懇天恩俯准曹州鎭總兵趙鴻舉曹州府知府積慶泰安府知府全志各爲其父母在於本藉本旗照例建坊給予樂善好施字樣以示旌奬出自逾格鴻慈謹附片具陳伏乞聖鑒訓示謹奏軍機大臣奉旨著照所請該部知道欽此○○護理河南巡撫布政使臣孫鳳翔跪奏爲貞孝節烈婦女年例均符彚案陳請旌表恭摺仰祈聖鑒事竊據懷慶府知府卓景等禀稱四川營山縣藉現署河南郟縣知縣廿汝濟之祖母華氏係巴州人華福壹之女生於乾隆三十九年至十八歲歸汝濟故祖蒂輝爲室事親相夫盡孝盡禮生子二嘉慶元年蒂輝卒氏甫二十四歲矢志守貞撫孤成立殁於道光十五年計守節四十載又據河南知府陳桂芬等禀稱寄居豫省山西介休縣宋紹曾之女宋氏生於嘉慶二十五年年十九適同邑儒童馬書弼善事孀姑克敦婦道結褵八載夫故時年二十六歲誓以身殉屢以仰藥皆經救得不死遂屏去鉛華終身不御守節四十一年現年六十六歲又據前署許州直隸州候補知府閻慶華等禀稱祖藉順天大興寄藉山東聊城縣已故儒土郡棨曾之妻徐氏江南銅山縣人徐遠之女現署河南葉縣知縣邵士名之祖母也乾隆四十六年生干嘉慶七年於歸平日以孝稱姑病祈天請代姑殁哀毁逾恆年二十九夫亡時有妊禱於神得遺腹子含辛茹苦教養成人道光二十八年氏年六十八歲身故計守節四十年又據睢州知州王枚詳孝婦汪皇甫氏係皇甫世祿之女州民汪某之妻侍奉高堂婉愉柔順道光二十二年冬姑病劇參苓鮮效祈禱計窮氏乃　割臂肉燂湯和藥以進疾頓瘳始猶秘不示人繼而刀痕腫潰子若婦環跪請命方吐　戚黨命以純孝稱之又據調署河内縣事祥符縣知縣袁鎭南詳雲南昆明縣籍已故河南候補知縣錢寳淸之妾張氏性情温和奉嫡室李氏維謹嫡先卒該氏悲痛不勝光緒十一年春寳淸奉檄權閿鄕縣篆獨行之任道出陝州病殁卒於旅邸柩旋至禹州氏扶嫡　靈櫬往合厝焉事畢五月十六日返汴卽於是夜仰藥而殉各等情並聲明該員等或居同桑梓或誼切改莩聞見較眞不忍聽其湮沒分别造具册結後詳禀請奏前來臣查貞孝節烈婦女例應請旌至割臂療親之案近來各省迭有陳奏無不仰邀曠典兹甘華氏等産雖異地志實同方婦道咸明女箴共懔行孝則儀陳榛栗守貞則節比松筠或割臂以療親穹蒼誠感或盡心育子保赤誠求禮重箕裘或衍宗支於遺腹詩賡參昂或能節烈以捐軀逝者皆巾帼完人存者亦閨門淑範悉符年例宜沐榮褒合無仰懇天恩俯准將甘畢氏等五口一體賜予旌表以闡幽光而維風化出自逾格鴻慈除册結送部外臣謹會同湖南學政臣華金壽合詞恭摺具陳伏乞皇太后皇上聖鑒訓示謹奏軍機大臣奉旨甘華氏等均着着准其旌表禮部知道欽此○○奴才英廉跪奏爲伐除回乾樹株數曰完竣循例奏聞仰祈聖鑒事案查嘉慶十二年軍機大臣奉旨議奏嗣後紅白靑椿界内回　樹株令該管營汛隨時查報該管大臣詳騐將各色樹若干株造册咨報禮工二部及承辦衙門俻查遇修理撥房棚木橋梁量取此項木植年終分别咨題其不堪應用者俱作爲祭祀燒柴一併咨題核銷以杜獘混等因奉旨依議欽此欽遵在案查光緒十一年分據左右兩翼及鮎魚關大窪老廠溝靑山嶺黄崖關將軍關曹家路墻子路黄花山各營汎呈報共貼記回乾樹二千七百九十二株當經委員查騐造册咨報禮工二部嗣准欽天監擇吉前來隨卽分飭各該汛員弁親視伐除所有圍墻内外伐除回乾樹一千一百十六株修塔橋粱使用一百十六株下剩一千株均鋸截不滿三尺木段共秤兌七十六萬九千一百七十四斤分作祭祀柴薪七十三萬六千九百八十六斤下剩三萬二千一百八十八斤作爲圍墻内外堆撥防夜更柴又内火道六關汛及曹家路墻子路等處所除回乾樹一千六百四十六株添　橋梁栅木紅白椿使用所剩枝稍並換下　木分作防夜更柴黄花山所除回乾樹三十株均作爲該處園寢祭柴現已伐除完竣奴才委員分投杳騐嗣據各員呈報均屬相符除造册咨部外謹將伐除回乾樹株數目敬　淸單恭呈御覽伏乞皇太后皇上聖鑒謹奏軍機大臣奉旨該部知道單併發　此○○禮親王等片查軍機章京戶部郎中李耀　 
奎現在蒙　簡放福建泉州府遺缺知府所遺章京一缺應以額外行走之戶部候補主事顧璜充補謹奏奉旨知道了欽此 
 
 

Page 10

 
 
[江西官報]  
　　正月二十日候補府孫孚侃禀回九江洋藥局署新喻縣文聚奎星子縣朱錫祁玉山縣孟慶雲鄱陽縣賀宏勳俱禀辭縣丞王晋由浮梁縣倒湖卡解私鹽來省禀到二十一日候選郎中蔣芳親拜候補府但培良由河口分局解厘金來省署廬陵縣金時宣南豐縣曾繼勳瑞洪卡委員劉光煥俱禀到吏目曹建勳由鉛山縣車盤卡來省二十二日廣信河口同知馬梁禀到候補同知唐基桐回吉安緝私卡候補縣胡宗廉回謝　厘卡二十三日雩都縣典史顧楨禀騐看二十四日撫憲命駕出轅至滕十閣拜送梁學憲往試撫州瀘溪縣王顯揚禀辭候補縣廖兆鑾禀知牙厘局委辦都昌卡張鳳齡陳永康彭澤縣向世淸俱開辦春祭禮樂局吕維翰由贑州候差回到二十五日李世淸由南贑甯各府屬查牙帖回禀謝委署都昌縣事 
[丙戌仲春小崖仁大兄以令先君靑崖先生復生詩草見示索題讀一過勉賦四章卽希郢政]  
　　同是紅羊避刼人壯年辜負丈夫身靜觀富貴浮雲過家業雖貧學不貧聊持斑管事申韓苛政删除器宇寛似有不平難自主常將白眼細參觀詩本遺像右目病瞽未覩容顔十數年欣從詩稿補前緣晨崖廖落知音少什襲遺編後嗣賢憶君閱歴半天涯境遇迍邅氣概華預兆孫枝雙挺秀他年繼志筆生花上元董宗誠實菴氏稿於申江旅次 
[上海三馬路與昌絲陳竹坪經兩廣山東江寧沙洲賑捐二月初八日第二百四十一至三次淸單]  
　　鹽碼頭衆姓火　餘資移賑洋六元虚對洋四个小洋二角大錢五百六十文○心手交來無名氏善士祈生意順手洋三十元又平安氏祈生産平安指捐高淳洋念元以上二戶共來洋五十元○勉力子求妻産後大小平安洋十元又銅洋一元不畱名銅洋十五元大昌綢庄洋十元裕茂和銅洋九元洪作煦祈保身子平安崇慶堂羅二戶各洋二元○梅里永義昶局來寧海雙發順商船洋三元○申字單問斯堂銅洋十一元○餘杭全盛局寄來知不足齋主人助山東洋五元○申字單紹郡正大信局寄來力不足齋主人洋一元又銅洋一元○三日共收英洋八十七元銅洋四十元虚對洋四个小洋二角大錢五百六十文合併聲明 
[上海北巿絲業會舘核奬籌賑公所施少欽經收山東賑捐二月初九十十一日第九百廿八九世次淸單]  
　　京都同人續募京平銀五百兩由源豐潤票號匯交合來規銀五百十兩○漢鎭敦實善堂續募昌字四千七百零二號册蔴油帮洋例銀三十兩義成行三十兩又募富貴源頭册一千七百五十三號汪永興黎照堂二戶各洋例銀六兩無名氏七元汪益徴鄔式臣　殿光戚席臣金位三補過氏周芸靑七戶各三元方繡章退思氏魏純如三戶各二元汪子氏一元　蔭僊錢五千文王慶雲四千文張祝卿二千文朱錫齋不書名二戶各一千文以上十九戶銀洋錢合併總共合洋例銀四十五兩六錢五分又敦實堂預墊洋例銀一百兩俟收到捐册補　善十姓名三共合洋例銀二百零五兩六錢五分由長源秦號胡紹庭翁交來規銀二百十二兩二錢三分○京都聚豐爐坊中彩票提廿元雙麟書屋病愈愿十元無名氏十元餐霞子建印大元沈若臣書院膏火四元勾餘惟陰書屋錢千文合來四元五百廿文吳佩如求病愈三元吳蘭　二元○高郵丁鏡齋經募十五次東箭堂十千文文　堂三千文耿連五百文有餘堂四百文曹汝秀三百文五戶合來洋十三元○平湖白沙司趙募昌字一萬四千七百十五號册三十三戶共十元二百文以上初九日○振華堂洋貨公所規銀六十兩李星垣李陳氏抱孫有慶續助二十元益記庄酬平安愿十元隱名氏求母病愈十元河東世籌病痊勿藥十元鄭桂峯五元眞甫四元竹隱居六齡童子二元魏塘張豫二元勉力氏一元以上初十日○顧振武求保病愈由惠泰庄來一百元程氏壽母求女病速愈三十元保安善士消灾廷壽愿三十元無錫縣敎諭張爲幼子祈病愈十元江圖基求兒脚燙速愈五元徐桂求妻病愈五元以上十一日 
 
 
 

Page 11

 
 
   
 
 

Page 12

 
 
[光緒十二年正月三十日京報全錄]  
　　宫門抄○上諭兩道錄前○發抄旨五道○鄂學政張奏報接印日期摺子○前豫撫孫奏報精銳勇隊回豫日期夾片○陜督譚奏請賜卹片○黔撫潘奏請補副將摺子○楚督裕奏請給子奬叙片○又奏請暫緩校閱營伍夾片○川督丁奏請補同知摺子○正月三十日吏部翰林院鑲藍旗值日無引見○慶王假滿請安○崇文謝授國子監司業恩○那貝勒請假五日○召見軍機○發抄劉錦棠奏署烏魯木齊都統升泰丁母憂日期奉旨知道了欽此○又烏魯木齊都統應否泒　署理奉旨卽着富勒銘額暫行護理欽此○又題奏道袁垚齡補阿克蘇道奉旨吏部議奏欽此○又聲名狼藉之補用令革職奉旨符順玠着卽革職吏部知道欽此○卞寳第奏查勘洲地遭風溺水殞命之永順令查炳恩等議卹奉旨着照所請該部知道欽此○○湖北學政臣張仁黼跪奏爲恭報微臣到任接印日期仰祈聖鑒事竊臣荷蒙天恩簡放湖北學政跪聆聖訓後遵卽束裝起程於本年十一月初一日行抵湖北省城初二日准前任湖北學政臣高釗中委武昌縣學教諭邵樂裕江夏縣學教　張兆椿將欽頒光字三百二十二號湖北學政關防一顆並書籍文卷齎送前來臣卽於是日恭設香案望闕叩頭毗領任事訖伏念臣中州下士學識庸愚　館備員未效涓埃之報禁垣侍直彌濚悚惕之懷兹復渥承恩命視學楚邦夙夜兢兢以弗克稱職爲懼臣惟有恪遵聖訓認眞衡校嚴密關防固不敢苛刻而失士心亦不敢姑息而滋弊竇如臨如履旦明肯負乎初心矢慎矢公得失莫逃乎天鑒所有微臣到任接印日期除循例恭疏具題外理合敬謹繕摺奏聞再臣經過直隷河南地方年穀順成民情安謐堪以仰慰宸厪合併附陳伏乞皇太后皇上聖鑒謹奏軍機大臣奉旨知道了欽此○○孫鳳翔片再記名提督蔣東才所邵精銳四營子光緒十年九月間海防緊要遵旨飭調北上駐紥通州防次本年撤防後奉旨隨同廣西撫臣張曜督隊修濬京師内外護城河十月工竣奏奉上諭蔣東才精銳四營着卽仍回豫省等因欽此兹據該提督報稱十一月十二日帶領所部自京開拔兹於三十日一律到豫所有精銳四營勇隊回豫日期理合附片具陳伏乞聖鑒謹奏軍機大臣奉旨知道了欽此○○譚鍾麟片再已故凉州鎭總兵汪柱元貴州人自道光三十年從征法逆隨前江寗將軍和春轉戰東南迭克堅城屢著勞績圍攻鎭江府上海縣城四次受傷手足皆被鎗子洞穿腰脊受矛傷折骨每陰雨天寒舊傷卽發不以爲意同治十一年歴凉州任整躬率屬營制整齊恩威並濟士卒悅服洵緩急足恃之員去秋因傷舉發兩次禀請開缺調理臣以時勢艱難再三慰留汪柱元亦感激大恩勉力圖報不料旬日之間一病不起人材缺乏曷勝悼嘆可否仰懇聖恩俯念前勞將凉州鎭總兵汪柱元加恩照總兵例賜卹之處出自逾格鴻施謹附片陳懇伏乞聖鑒訓示謹奏軍機大臣奉旨汪柱元着照總兵例賜卹該部知道欽此○○署貴州巡撫臣潘霨跪奏爲揀員請補副將員缺以重職守恭摺由驛具奏仰祈聖鑒事竊照貴州遵義協副將何鳳鳴因病出缺經前署撫臣會同督臣題報並將員缺請以副將高德元擬補接准部議查貴州省現有註册先行披補副將張大鴨一員應令先行請補以符定章等因自應遵照辦理臣查留黔前先補用副將張大鵬現年四十歲江南上元縣人同治三年由武童投營効力給予五品軍功五年攻克鎭甯定南各城隨摺保免補千把總以守備補用並戴藍翎七年協同楚軍克復鎭遠府衛及施秉各城由湖省保免補守備以都司儘先補用並換花翎九年經統領援黔楚軍席寳田調帶精毅黔勇攻克施洞革夷山丙等處苗巢並收復台拱新城廳汎城池由湖省重保免補守備以都司儘先補用十年攻破排養雷公山等處堅巢並克復丹江凱　各城由湖省保免補都司以遊擊儘先補用十一年進攻黄茅嶺等處苗巢生擒逆首張臭迷等由湖省保免補本班以叅將留黔儘先補用光緒元年克復下江永從廳縣各城保免補本班以副將仍留黔省儘先補用是年因全黔肅淸由湖省保以本班仍留原省無論題推缺出前先補用並蒙賞給二品封典七年防剿雲南昭通　匪保蒙賞給銳勇巴圖魯名號欽奉諭旨允准在案現帶提標左營練軍臣到任未及三月例不加考旣經部議應令該員張大鵬先行請補自必堪以勝任合無仰懇天恩俯准將張大補授遵義協副將實於營伍有裨與例亦符如蒙俞允一俟接准部覆卽行給咨送部引見以符定制所有揀員請補副將緣由謹會同雲貴總督臣岑毓英貴州提督臣羅孝連合詞恭摺由驛具奏伏乞皇太后皇上聖鑒訓示謹奏軍機大臣奉旨兵部議奏欽此○○裕祿片再據湖北布政使蒯德標會同善後總局司道詳稱前據黄岡縣在籍記名提督劉維楨情殷報効願將所開各質鋪停歇待贖約計本利九八錢三十萬有奇可換九八六河紋銀二十萬儘數捐助軍餉及本省設局製造之用分期繳解等情旋據該提督於上年十二月間呈繳二萬兩當卽儘數撥解湖北提臣程文炳軍餉本年三四八十等月又據陸續呈繳銀十萬兩於四月間提銀一萬兩湊解程文炳軍餉並於五月間提銀三萬兩歸還商欵共提撥銀六萬兩尙存銀六萬兩統計劉維楨原捐銀二十萬兩業據呈繳銀十二萬兩所繳數巳過半詳請具奏等情前來奴才查該提督劉維楨所捐銀兩經前署督臣卞寳第會同前撫臣彭祖賢擬以六萬兩湊辦機器局其餘十四萬兩概歸海防軍需　用並以該提督昔年剿辦髮捻卓著戰功此次慷慨輸將實屬深明大義其子劉國柱劉國棟閉門讀書志切觀光均堪造就恭摺具奏欽奉　諭旨劉維楨報効銀二十萬兩捐助要需深明大義殊堪嘉尙着俟呈繳過半後該督撫速行具奏候旨施恩等因欽此欽遵轉行在案兹據該司局詳報劉維楨捐項現共呈繳銀十二萬兩核計數已過半相應遵旨奏明應如何給予奬叙之處恭候聖裁所有前項提撥軍餉銀六萬兩並請就欵開除以淸欵目除仍飭將未繳銀兩按期如數呈繳並咨戶部查照外理合附片具陳伏乞聖鑒訓示再湖北巡撫係奴才兼署毋庸會銜合併陳明謹奏軍機大臣奉旨劉國柱劉國棟均着賞給舉人准其一體會試餘依議該部知道欽此○○裕祿片再湖北省上年巡閱未竣之安襄鄖德四府營伍前經奏奉諭旨卽派裕祿逐一校閱欽此奴才本擬武闈事竣出省查閱現蒙聖恩兼署巡撫篆務又値近日各省遣勇紛紛附輪至卾換雇民船回籍漢鎭五方雜處深虞　　滋事尤須　省督率地方文武妥爲彈壓期臻靜謐所有安襄等府營伍擬俟新任撫臣譚鈞培來鄂奴才交缷兼署撫篆再行前往校閱理合附片陳明伏乞聖鑒謹奏軍機大臣奉旨知道了欽此○○太子少保頭品頂戴降三級留任四川總督臣丁寳楨跪奏爲揀員請補同知要缺以資治理恭摺仰祈聖鑒事竊照打箭鑪同知李忠淸於光緒十一年六月十八日病故經臣具題開缺並聲明所遣打箭鑪同知缺係邊俸要缺例應在外揀員請補查該廳爲藏衢咽喉漢番雜處幅遼闊有控制各土司之責撫綏巡防在在均關緊要必擇才識兼優熟悉夷情人地實在相宜者始克勝任臣督同藩臬兩司在於通省現任同知内逐加遴選非現居緊要卽人地未宜實無堪調之員其曾任京職記名分發並各項勞續候補及各項應升之員夷務均非所長未便拘泥成例自應酌量變通辦理復於試用班内悉心揀選查有勞績保舉分省試用班前補用同知石光煕年五十三歲貴州貴筑縣附生因在本省勦賊出力保以訓道卽選又克復長寨定番城池出力保以訓導不論雙單月遇缺卽選七年在湖北捐局報捐同知不論雙單月選用十一年在山東堵築侯家林河工出力保奏十二年三月十三日奉上諭着分發省分歸試用班前先補用欽此是年十月在廿捐局捐指浙江又於貴州攻克興義府等城出力保奏光緒元年正月十六日奉上諭着俟補缺後以知府用並賞戴花翎欽此又於山東堵築賈莊河工出力保奏二年閏五月二十四日奉上諭着賞加四品銜欽此捐離原省改捐四川三年二月經王大臣驗放領照起程於光緒三年七月初八日到省甄别留省補用九年委署打箭鑪同知到任以來措施悉臻妥善夷人異常愛戴人地實屬相宜臬司到任未及三月例不註考該藩司查該員石光煕守潔才長信孚邊徼以之請補打箭鑪同知寔堪勝任此因慎重地方起見不能不破格請補後不爲例由藩司易佩紳臬司游智開詳請奏補前來臣查該員石光煕守潔才長信孚邊徼以之請補打箭鑪同知實堪勝任惟試用人員請補要缺與例實有未符但人地實在相需例得專摺奏請合無仰懇天恩俯念邊地需員准以試用同知石光煕補授打箭鑪同知實於吏治夷情兩有裨益如蒙俞允一俟奉准部覆再行送部引見臣爲因地擇人以資治理起見是否有當理合會同成都將車臣宗室岐元合詞恭摺陳伏乞皇太后皇上聖鑒訓示再此案應扣至十一年十月十一日限滿司詳揀員請補係在限内合併陳明謹奏軍機大臣奉旨吏部議奏欽此 
 
