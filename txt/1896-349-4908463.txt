# 1896 - 349 - 4908463

 

Page 1

 
 
[本館申明]  
　　啓者近來各外埠閱報諸君紛紛向經理申報人相告或稱本報中夾入他報附張或稱以舊報挖改日期混售或稱遲日送到或稱報紙已搓疉糜爛種種弊病不一而足多疑此種報紙由本館經理申報者發出其實皆外人收取舊報意圖朦混以致如此至於本館每日寄出之報類必配置齊全赶速郵寄决不如此敬告請君如欲賜閱申報務請向經理本館報務人購取庶不有悮此啓 
[考試時務塲中必備書翻刻必究] [  申報館申昌書畫室美華書館格致書室寄售]  
　　今年以來各省歲科考場各處書院兼考時務策論視制藝詩賦爲尤重廣學會新著中東戰紀本末八卷凡泰西新政之可作掌故者精心考訂言皆有物實與去年所譯之泰西新史攬要同屬投時利器應試諸君奉爲藍本大可名利雙收而其價只一圓五角亷莫甚焉○廣學會新譯文學興國策兩卷凡泰西學校中之良法美意臚列無遺塲中如考新學舍此無以運典每部兩角亷之又亷○時事新論十三種圖說四十種繁稱博引鉅細無遺亦由本舘代印計價六角 
[再書本報記龍宗師按臨松郡禁賭牌示後]  
　　松郡自新任陳蓉曙太守下車以來勵精圖治百廢俱興延訪輿論力除積弊一時士民交口頌之以爲召父杜母復生也前聞松友言太守曾於八月十九日牌示署前歴舉郡城内外及屬縣各鄉賭匪訟棍之著名者不下百十人諭以犯案到官必從嚴懲辦此外又歴舉遠近聚賭之處如城内普照寺右之西方殿西門外妙嚴寺後之和尚墳而終及西郊祭江亭地方謂每屆學院按臨時有人聚賭抽頭云云所謂有人者卽學院船户也其聚賭抽頭卽在學院座船及幕僕吏役等各船中此事已歴數屆相沿成習蓋因學院方扃門考試不知船户如此玩法作弊而地方文武官輙以憲舟船户未敢執法懲治其差役地保人等則又各得分潤是以成此牢固不移之局面今太守雖示及於此而都人士私相議論以爲此事殊非易易乃觀日前本報所登學轅牌示一則曰江蘇提督學政龍大宗師旣蒞松江卽高懸牌示云聞松屬賭風最盛每當學院按試之時所有隨來船隻往往恃有護符在河干開塲聚賭抽取頭錢差役不敢過問實爲地方之害除本部院將佫船户嚴禁外仍仰華婁兩縣派出差役隨時到船稽查如有聚賭情事准卽嚴拿懲辦毋稍徇隱切切此示觀此仰見龍學院之明察秋毫絶無赡庇想見古大臣風格凡在下風曷勝欽服顧所以得達學院之聽而致有此牌示者此中必有進言之人或者卽係陳太守所禀請亦未可知試觀報記撫院趙中丞之檄司移道寗飭防軍合力兜拿逃軍吳德裕等一事由於太守禀請奉批則以彼證此事同一例果爾如太守之能勳憲聽如學院之能體下情合之可稱兩美夫松郡賭風之熾也十餘年前未有如是也時或新年元宵節前各業未開貿易知已數人招邀近局酒酣耳熱偶一涉及此事謂之年興勝負不過數千文而平日則猶無之竊聞賭風之起實由某署每屆府院兩試僑寓郡城滿座賓朋興高采烈郡人士之少年好事者多從之遊至有執贄稱弟子向之專學此事者於是松郡考試時賭風漸熾而學院船户亦由本地賭棍勾通牟利雖時不過兼旬而賭徒之喪資破家者或有所聞且以在官人役而知法犯法尤爲不合以堂堂憲舟而爲鼠輩城社更爲失體無如地方官置之不問嘗有汛弁登舟詰問反受若輩侮辱及城守某營員親往查勘而賭局已散避無蹤卒莫可如何此數年前事郡人至今言之歴歴也嘗謂此等作奸犯科之事羣下恃本官如泰山而實則本官毫不如其頭緒惟其左右服役人等必與之呼吸相通假令地方官率爾拘拿禀請懲辦必遭左右人等蒙蔽阻陳俾至法不得伸而後已此固各省官塲之通弊非特一處然也今太守於憲節初臨想能不動聲色宛轉上達以故學院於此不啻洞見癥結卽行出示羣下雖欲彌縫致飾而有所不能使爲官長者皆能如太守之精心實力又何患上德之不宣下情之不達耶自經此次示禁之後彼船户旣失負嵎之勢自不敢以身試法卽或猶有愍不畏法者而地方官儘可查拿懲辦不復有所顧忌俾十餘年之積弊如距斯脫後之論者謂禁革船户聚賭之事自龍學院始而陳太守與有力焉則其加惠於松郡者實可垂諸久遠豈特聽一時輿人之頌而已哉 
[本館接奉電音]  
　　昨日清晨京師飛電傳來上諭二道敬謹譯登○十月初一日奉上諭江蘇蘇松太道員缺著劉麒祥補授欽此同日奉上諭王文韶奏東明黄河伏秋太汛獲慶安瀾一摺直隷東明縣屬黄河南隄上中下三汛本年伏秋盛漲埽叚時虞蟄陷經王文韶督飭文武員弁竭力槍護現在節逾霜降仰賴神靈默佑獲慶安瀾實深寅感發去大藏香十枝著王文韶祗領交大順廣道萬培因虔詣李連莊高村黄莊大王廟敬謹祀謝以答神庥餘著照所議辦理欽此 
[松江試題六志]  
　　松江采訪友人云江蘇提督學政龍大宗師於十月初一日考試奉賢上海兩縣童生今特將題目錄登報簡首題子孫保之奉賢大孝章上海無憂章通塲次題則必使工師求大木兩句詩題賦得權衡損益得衡字上一日覆試童生經古諸題尚有昨報所未錄者合補登之經學說文引孝經異字考算學勾弦較四尺股和較六尺求弦較和散文開設官銀行議時務工匠鎔化五金舊法頗合於化學之理試以西書證之 
[窰案近聞]  
　　江西采訪友人云客有自景德鎭來者言及各磁窰坯工屢滋事故實因余四九于大羅王子珍彭姓邵姓余和福金唐喜等創立打大錢名目串同訟師程英華議定索得大錢後人醉以二百文以七八萬坯工計之實爲莫大之利以致紛紛滋擾堅不肯休糾集黨羽八十餘人共飲血酒誓以生死相顧無相怨尤自夏徂秋幾致不堪收拾賀觀察早經查悉以爲寗使坯工多减洋銀之價終不墮彼術中仍照饒州府斷詞秉公辦理相持至中秋節近各坯工漸漸醒悟俯首遵從余等八十餘人又懾於兵勇之威相繼四散各坯房因得安心樂業工作如常八月十四日歇工時余等忽又於二更後打入坯房十五六日連打兩次十八夜三更時節更殺斃坯工吳啞子一名親兵營聞信兜拿當塲拘獲二犯二十夜余等又率黨滋閙適振武軍勇丁十餘人出外巡夜猝然相遇被傷七八人其一身受重傷性命難保各哨勇聞信赶至始將匪徒殺退拘獲三犯格斃二犯旣而親兵營出隊接應黑暗中被振武軍悮傷一名是日各坯工迫於余等兇威亦有陰爲助惡者觀察見匪黨膽大惡極卽高縣重賞四處購拿余等卽日渡河潛逃匪勢遂因之衰敗二三日内各坯房漸次開工坯工復自行轉圜邀請街鄰地保首事紳耆向觀察面陳情願照常工作惟須開釋各犯弗再訊懲觀察聆其要挾之詞知係余等指使乃執意不准并出示曉諭大略謂爾等如敢停工要挾必飭官兵加意 
 
 

Page 2

 
 
嚴拿衆坯工見無可逞刁又因天氣漸寒窰務過期今歲恐不能餬口於是一律工作且有兼作夜工者觀察遂遄回禀覆臨行又出示曰諭窰户人等知悉本道奉撫憲札委來鎭督辦此案一秉至公除爾等送牌傘外並未收受絲毫銀錢禮物及瓷器各件帶來人役亦未需索絲毫本道啓行後如有假託本道聲名斂錢派費者爾等卽行禀縣嚴治特示 
[海南尺素]  
　　廣州訪事人函云有金山客由香港到省搭白泥渡回鄉不料有賊匪糾黨七人跟蹤同附此船行至將近金山之崩岡賊匪卽强將客行囊搜索用鎗指脅舵夫泊岸携贓而逃賊去後駕長沿岸呌喊鄉勇聞悉亦四處傳鑼賊匪由周村白塔横沙沙貝白沙等村經過皇皇如喪家之狗當被各村捉獲三名尚有四名逃至私冲之湖舟又捉獲一名三匪遊水過海至黄歧上岸時後追者駕船而至黄歧鄉人亦集勇尋獲因其身淋漓盡致更爲易認三匪無處躱藏悉數被獲無一幸免聞者無不稱快○順德馬寗鄉人何文藻係監生前月初五日西關清平局紳庠生朱某兄弟因與比鄰陳姓各失一婢誣何文藻誘拐公然鎖解卓營久禁并令陳寳硯具詞頂供以助其誣初九日兩婢已由安勇截回送還原主稱由朱之舊用女僕亞二拐去何姜關氏投局問訊朱等不出復投街坊街衆乃爲傳出兩婢詳詰供無異詞知與何毫無干涉朱乃將藻保釋何族紳士勢迫難忍卽於某日聨同呈禀南海縣刻已批出云監生何文藻被朱淇陳寳硯等誣拐婢女串同局紳朱湘卽淇之胞兄將該生綑解卓營剥去衣履押禁多日殊屬冐昧現在該婢均經起回交回各主訊據係朱淇舊用僕婦亞二拐去與佑文藻毫撫干涉其爲誣陷亦屬昭然何文藻著交何仲安先行保出候勒傳朱淇陳寳硯等到案傳同該監生集訊明確究坐以遏誣風 
[八閩紀事]  
　　福州訪事人函云南臺田鐺街有鴇兒毛鼻三家蓄雛姬三四人風流年少往來其家幾於户限使穿有蔡裕通者做竹器爲生其室蔡謝氏年紀青春冋在威巷萬安皮箱店爲傭不料與棍徒綽號麻仔姦好甚密被其引誘拐寄在毛鼻三家賣娼此仲秋前後事也蔡上月間因到萬安皮箱店尋妻不見始知被拐遂四處探查日前剛在毛鼻三門口撞見闖進尋討麻仔竟喝令棍徒將蔡痛毆一番蔡忿極赴南臺保甲局喊寃局員舒衡甫司馬卽籖差將毛鼻三并伊媳拿案研究之下各掌嘴數十下限令將麻仔蔡謝氏交局懲辦○福州大橋下有救生船數號常川泊在江面遇有不測之舟或居人投水輕生者皆可搶先往救歴來已久洵莫大之功德也上月初旬某日上午時候有少年某甲俯伏橋旁似哭似訴欲與波臣爲伍然其意猶未遽决也時觀者如堵無不爲之惻然有莽漢嘲之曰是詐死耳欲藉是以騙銅蚨也少年聞益加憤旋卽翻身落水隨波而去救生船丁哨聞知卽赶前救撈幸將少年立刻獲住轉送臺南保甲局舒衡甫司馬提訊少年供稱小的鄭祥二年二十四歲水部馬育亭人平日賣餅爲生現因資本缺乏向友告貸無門不得已尋求死地不料路人反以小的假死相誣故小的無法只得跳水家中尚有寡嫂姪兒司馬慰諭一番當堂賞給夾襖一件并銅錢四百令其仍理舊業如有缺本時候仍准再來賞給鄭十分感恩叩頭如搗蒜○五保鴻福堂女擋班中有麗人四五某夕有一種游勇之流膽敢糾衆將其堂内某麗人强搶而去勇十分兇猛手執兇械無敢近前次夕春喜堂女檔班又被地棍打毁一空龜頭某甲現已赴保甲局禀控尚未蒙准出差也○龔仁記課館有某埠頭與鄰埠控爭之後停運年餘現復將課鹽陸續盤運接濟某局員訪聞之下查知弊端甚多禀奉鹽憲派員前往查究埠頭所有歴年帳簿悉被某委員提出其中情弊瞭如指掌上憲聞知勃然震怒現已批飭從嚴根究福州府秦太尊籖差立拘課館主人到案訊辦○龔藹仁方伯罣誤歸田就南城之隅築雙驂園亭榭之美甲於通都後又在此活街拓梁家别墅爲第宅園林佳麗無可比倫方伯日優游其間洵富貴神僊中人也未幾遽赴修文其少君五人長次三皆博一衿近日所辦仁記課館大爲减色貲財有岌岌趨下之勢聞侯官縣稅契書辦查知伊尚有屋契未稅有二三十萬金之多禀明侯官縣索大令現已出籖著其投稅矣 
[武林雜誌]  
　　杭州采訪友人云弼教坊某姓婦年二十餘搔頭弄姿眉目妖冶其夫疑其有外遇也時時密爲防閑口角爭毆在所不免婦忿甚竟於某日潛服阿芙蓉膏而斃母家聞訃大興問罪之師打入中堂毁物無算後有人出爲調處令其夫從豐殯殮并多作佛事免至經宫而停屍已閱四日矣○正任烏鎭同知李司馬星科前經上憲委解京餉赴都事畢南下於八月某日回省銷差旋奉藩司飭回本任司馬以途次感受風寒請假調養刻已告痊遂於九月二十四日禀辭赴任○武林門外拱宸僑新開租界馬路尚未築成會訊公廨及新關則經之營之將次告竣迤西由華人購地造屋早於七八月間完工都計三百餘椽初以租價太昂無人過問近經各業主會議如在八月内租定者每椽按月收洋銀五圓三年内概不加價過期不以爲例一時貿易中人租去大半刻下未租者已寥寥無幾矣 
[落伽梵唄]  
　　寧波采訪友人云鄞縣楊穉虹大令出示嚴禁城廂各圖烟館廟宇不准留人住宿如違卽行封閉嚴懲倘有來歴不明之人恃强住宿許卽投明地保禀案立子驅逐亦整頓地方之意也○楊大令以時屆冬令宵小易於竊發特禀奉提督軍門派撥哨隊在城外扼要駐紥夜間輪班梭巡以衞閭閻而靖宼盜復以負郭之區每至夜靜更闌來往行人良莠莫辨是以嚴飭巡查兵勇遇有形迹可疑之人細加盤詰以免匪類溷迹其間刻已出示曉諭并令有事夜行者務須手提燈籠俾巡勇得分皂白 
[晴川樹色]  
　　湖北采訪友人云漢陽保甲總局委員羅司馬巡行漢口沈家廟一帶拘地痞余狗子方道人等笞之不知因何關涉大智坊保甲委員楊君楚卿以致楊君經上游撤委○安襄鄖荆道郭蘭生觀察承舉之太夫人在署仙逝觀察循例禀報丁憂上憲另委他員署理○九月下旬某日厲吉人司馬因公渡漢及事畢言旋舟至集稼嘴河心陡被某駁船所碰幾占滅頂之凶司馬勃然大怒立將駁船稿工某甲拘去迨升岸行甫數武突有黄陂車夫某乙推車而至不知避讓一往直前司馬惡其無禮一併拘拿回署升堂飭各責大板數百下並枷號示衆○省垣創興武備學堂招考章程已登於報刻下諸生之赴鐵政局報名者約計數千名似此林林總總中文武全材者諒必不少實可爲當　慶得人也○湖北銀圓加工鼓鑄大小五種除行銷本省外如上海揚州鎭江諸大埠亦由局員委顧明府愚等人分别管解若干前往發交各莊鋪行用○坐辦湖北牙厘總局李竹虛觀察謙有公子某君宦游浙省今春因丁生母憂來鄂罔極生悲延至日前遂竟不起觀察特派問津官輪載送靈柩回湘籍附先塋安葬某日已開駛上行矣○前者鄂省豐備倉米已糶空而轉瞬隆冬又須開糶以濟貧困兹當新榖登塲之候因鄂省荒後所産不多省憲委汪二尹洞赴蕪湖採訪榖價聞一時同奉委赴他處者尚多俟禀報後再行委員給價采辦以重儲倉○漢陽南岸嘴河岸有已歇之陳公盛木行其屋寛大近因輟業家主恒外出所居僅婦孺數輩照料門户而已一日有偉丈夫飄然入内欲賃其宅之西偏指其所出招帖問價若何旋又自言口渴顧灶廚在左近卽自持勺取飲四顧灶下無人亟將腰間迷藥取投若干於沸粥鍋内卽托言俟爾家主歸定議可也家人固不慮及其他遂亦聽之頃食粥者忽皆如醉如痴不省人事其人知已得手益無顧忌飽攫其所有而去刻聞家主已赴縣禀投矣此九月初旬事也至九月十二日漢上天寳巷附近某宅失物情狀與陳姓頗同噫適從何來遽集於此是豈地方之福耶○漢鎭某署役丁姜貴者固賭臺之健將也與漢陽某署役丁王福聨同一氣狼狽爲奸懐璧痴兒中其害者敗産傾家曾不知其凡幾近在金塘附近假開茶室爲名實以抽頭爲業每每屆上燈時候呼盧喝雉之聲達於道路鄰衆咸惡之事經都閫府高玉華叅戎所聞暗帶幹勇多名將姜拿住重懲後恐姜仍蹈前轍乃於面上刺賭痞二字按漢口賭風最盛此法若能永遠垂行此風何難盡絶乎○湖北應城縣附近各地方土民素以種靛爲業山裏桃源不惟全家衣食悉賴其中詎今歲秋間襄水成災縣城以外如長江埠新溝道人店等處强半陸地行舟受淹情形已可想見所以近來漢上靛盤大漲職是 
 
 

Page 3

 
 
之故○湖北全省督學使者龐思絅大文宗鴻文已行文准於九月二十日由德安起馬按臨漢郡當由府尊出示曉諭闔郡文童均於二十五日取齊聽候院試 
[潯陽雁信]  
　　九江采訪友人云九月二十五日府尊尹西庚太守考試德化彭澤二縣文童德化已冠首題子曰舉直錯諸枉能使枉者直樊遲退見子夏曰鄉也吾見於夫子而問知子曰舉直錯諸枉未冠首題始作彭澤已冠首題子曰有父兄在如之何其聞斯行之再有問聞斯行諸子曰聞斯行之公西華曰由也問聞斯行諸子曰有父兄在未冠首題將入門通塲次題有如時雨化之者有成德者詩題賦得且欲近尋彭澤宰得杯字五言六韻二十六日發德安瑞昌湖口三縣正塲案德安前茅爲胡炳煜王全淅吳之元桂金粟汪汝瀾戴禮生桂克家桂正清萬景澄陳東生瑞昌前茅吳祖泰胡邦傑陳毓麟談雲溪王煦王毓溪何雁題羊鏡清吳士甲黄士森胡口楊秉笙王鶴亭梅煥先曹澤春楊毓崑曹捧日張澤融李郁文殷廷煇梅蕚東○九江鎭總兵宋珮珍總戎於九月二十六日親臨大教塲校閱卒伍旣升坐演武廳各員弁以次叅謁中軍官乃請令開操號砲一聲鸛鵝齊出總戎欣然色喜賞賚甚厚豐○去歲九江一帶田稻歉收今春糧價甚昂白米每石售至錢四千有奇幸今歲得慶有秋方謂米價得以稍減不料節逾霜降江水横流低窪之田半遭淹没米估遂居爲奇貨每石陡加錢四五百文闔埠居民不免嘆米珠薪桂矣○湖口人沈某附李某之船赴九江旋向李貸錢二千文許以回家歸趙蓋沈李固舊相識也詎料李爲如期往取沈忽稱我有褡褳在爾船上失去洋蚨二十翼速賠毋多言沈兄廪生號鶴琴者更揷身其中平白地將李送至典史署請辦李父見其子銜寃抱屈赴縣禀陳徐雲諧明府飭號房傳沈不至卽簽差將鶴琴發交學署看管勒交伊弟質訊 
[隋隄衰柳]  
　　揚州采訪友人云江都某泉兩邑宰舉行縣試九月二十日初覆案出示期二十三日二覆江都縣某役見堂號某童下堦小溲適書吏某甲摩肩而過心知有異急搜其袖底有詩賦稿各一首立卽禀陳堂上邑宰命查取姓名存記俟塲後再行發落旋又於販食物之某老媪蘆蓬内查見墻上挖有一洞知爲傳遞無疑遂飭將媪暫覊後堂俟試竣開釋○上年江甘五岸由許太守添設巡緝砲船若干號現已一律歸鹽捕營趙都戎統帶九月下旬緝至某莊見有窩囤一處揮勇入内起獲私鹽約萬餘斤二十五日連鹽犯一名押解入城謁見江蓉舫都轉禀陳一切都轉飭將犯發交甘泉縣覊禁鹽則送局秤收○府屬歸江十壩向章運河水大則啓之以保東堤水小則閉俾得瀦蓄清泉今年夏秋之交水勢日有所增十壩遂啓其七八刻下節逾霜降來源漸枯河水雖未盡消然亦日漸减縮都轉以目下秋單已發各塲正在開重鹽艘絡繹而來若不未雨綢繆設河水一瀉無餘其蔣何以濟運因於某日檄飭總局洪杜兩分轉分往各壩察看何者宜堵何者宜先堵核實估計禀候擇日興工 
[上海官塲紀事]  
　　昨晨新任江海關道憲吕鏡宇觀察於敬業書院行轅内用全副儀仗乘輿分赴各署謝步○淞滬厘捐局巡查各卡委員鹽運使銜候補知府沈太守鳳詔昨日赴吕觀察行轅叩見吕觀察一一延入内廳茗談良久送出○本日新任道憲吕觀察接篆吉辰上海縣黄大令昨日已傳集禮生人等照儀注安排妥貼所有一應人役早期前往伺候毋得有誤 
[查案嚴禁]  
　　欽加鹽運使銜在任候選道江蘇松江府上海縣正堂黄爲出示嚴禁事照得本邑城鄉市鎭各處有以蟋蟀鵪鶉互相鬥勝以賭銀錢者因此曠工廢業習成游惰在彼愚民以爲事近嬉戲有異賭博而不知例禁森嚴厥罪惟均歴經前縣及本縣節次示禁在案嗣於前年秋本縣訪聞淮揚公所有爲首之匪徒陳永生丁松泉等開鬥蟋蟀大賭情事當經飭差拿辦此風頓息兹屆秋令誠恐故智復萌除飭差密拿外合亟查案嚴禁爲此示仰合邑軍民人等知悉爾等須知蟋蟀賭錢應與賭博同科無所區别自示之後務各安分守業勿以蟋蟀鵪鶉等物如前鬥賭以致自蹈法網倘敢玩違一經訪聞或被告發定將爲首及同賭之人一併從嚴懲辦决不寛貸各宜凛遵毋違特示 
[下元超度]  
　　前日爲下元令節上海縣黄愛棠大令循例仰僧會司傳集僧人八名赴縣署内監啓建法壇施放焰口諷經超度囚魂遵向例也 
[勘地志略]  
　　上海縣黄大令訂約寳山縣沈大令及英領事官履勘打靶塲一事已見報章日昨午後三點三十分時黄沈兩大令及英界讞員屠别駕英副領事薩君工部局打樣西人會丈局丈手君役分乘馬車前往旣至是處步行閱視一週令丈手四面丈量旋據報稱是地長二百八十丈闊三十丈正互議間突有鄉人某甲偕婦女四口奔突而前大呼寃枉兩大令詰以何寃甲等同稱大老爺所丈之地業主非只一二户有已經售出尚未找價者有决意不欲售者不料西人已將界石一律竪好致碍出入中有官河一道此間水利攸關現被塡塞不通爲害非淺務求大老爺作主二大令謂現在已經售與西人之地究係何人居間地保姚晉禀稱小的聞居間者爲陸張二姓沈大令諭甲等曰爾等且歸俟明日本縣飭差協同地保清理可也打樣西人聲稱河道健可再行開挖且可闊於往日決弗使其有碍農田二大令頷之遂乘車而返時已日薄西山矣 
[枷犯潛逃]  
　　偷兒小王卽王錫榮因偷陳家行金姓家衣物由黄大令飭捕役柴樛徐榮等至奉賢境莘莊地方拘來旋經蔣刺史訊責判枷示頭門兩月前晚王乘人不備扭斷鎖練脫枷而逃看役急出找尋已無蹤影禀知大令奉飭緝獲違干重咎 
[賽會餘聞]  
　　前日城隍會至西唐家弄口折而向東馬會中有某甲不善控馭致馬驚而狂奔撞倒數人内有某孩額遭馬蹄蹴損鮮血直流經人扶回其家醫治眞旡妄之災也○畫工張竹亭者蘇州人家住虹橋南首缸甏店内依子奉養前日城隍神賽會過縣署時張駐足衙西捕役班房門首觀看迨會過摸身畔對時表一枚已不知去向乃至班房内擲足怒駡稱前此有一表在某處被竊托爾等尋緝許允賠還至今未曾到手何又任令賊竊云云聲勢洶洶捕役急以好言安慰並般朝日原物奉還張始笑逐顔開而去 
[火未成災]  
　　新北門外護城河浜永安街口第四十六號門牌某舊貨店樓上設有行灶前日五點鐘時城隍神會經遊是處執灶者偶不經心遺火灶外霽時烈烈轟轟幾致不堪收拾幸在日間尚易施救當卽撲滅然鄰居之受驚已不淺矣 
[吞烟得救]  
　　寗波人陳某未知其所操何業卜居虹口朱家木橋相近娶同鄉王姓婦持家勤儉足堪温飽因此夫婦間亦甚相得近則陳漸人遊蕩與之交接者均非安分之徒以故開門七件甚屬拮据而陳罔知悔悟氏屢誡不悛遂致詬誶之聲日有所聞前日將晚又占脫輻氏以爲夫也不良毫無生趣不如一死之爲快遂密購阿芙蓉膏背人吞服幸陳察知尚早雇人舁送同仁醫院求救醫生立投嘔藥得以一吐而愈然已險矣 
[英界公廨瑣案]  
　　寗波人王順寳向在平和洋行買辦朱葆三處當茶房曾於七月間竊朱貂皮外套統一件質洋逃逸今又來滬經包探秦少卿緝獲詢明質铺由朱備本贖出昨百解案請訊朱遣家丁馬林其持朱佩珍名片投案稱貂統係他人暫寄之物求准給領質之王順寳供寗波人前將主人皮統一件質錢一百十千卽往原籍賭博輸去今因在籍不能存活又來謀生今求大老爺恩宥感戴無盡言已頻頻叩首屠别駕據情商諸薩副領事以王順寳背主竊物殊爲可惡判責一百板遞解回籍贓給領訖○包探何瑞福禀稱李阿狗前因竊物曾經遞解今又濳來經小的緝獲送究李供象山縣人雖曾犯案業已力改前非可滞求恩免爲遞解别駕判責一百板仍交巡捕房遞解○包探陳阿九禀稱流 
 
 

Page 4

 
 
氓杜文左前日在跑馬塲側强行攫取張新寳之銀鐲一隻當經小的緝獲送究張新寳投案領贓杜供本地人實因在近處外國賭塲賭輸不得已出此下策以冀得本再往如今只求恩宥别駕得供判責一百板贓還失主○包探施奎江禀稱王生林在楊樹浦華盛紡紗局做工陸續竊取洋紗五十一紥花衣兩蒲包報捕後經小的查起原贓送究局夥劉子英投案供稱局中時常失物總辦盛茘生遣小的投案請爲枷示以敬效尤王供本地人在局做工多年棉紗花衣均是陸續積下並非竊取叩求恩典别駕以王生林監守自盜判枷號七日發往局門示衆○包探石金榮情質之王阿生供陳欠小的洋銀向之索取不敢拆梢别駕判將王笞責二百板以儆○包探倪順泉禀稱洋人惠而有洋犬一頭走入金阿和家囑王阿六往領詎金不放反將洋犬打傷報捕後拘送請究洋人惠而投案申訴金阿和供不敢打傷洋犬别駕判罰洋二元○包探趙銀河禀稱野鷄妓女李彩仙陳二寳等在途拉客經二百六十號華捕及小的先後捉獲李陳同供寗波人在途與熟人閒談並非拉客叩求明察别駕判交官媒各押三天○包探孔阿才禀稱陳初如竊取王喜良等家綢布衣六件經小的緝獲起到原贓送究王喜良等投案領贓陳初如供因失業無聊以後不敢叩求恩典别駕以行竊有贓判責一百板贓還失主○包探黄四福禀稱馬承發有號衣多件托陳寳生發交女工縫紉及至收回竟少十三件屢向索催一味推諉昨在途爭扭經小的瞥見送究馬投案訴稱每件值洋二元半如不能交出可否求追價洋陳寳生供願照價賠償别駕判押候繳洋二十六元○英商賴門春控華人張潤芝及七圖地保徐桂卿售地轇轕等情當經薩副領事據情函致公堂請爲傳訊别駕接准來函飭差將張徐傳案於昨晨會訊先據杏春供洋東所購之地係小的經手向張購買價已付訖欲往竪立界石詎會丈局不肯往丈石亦不能竪立故而控請訊究張潤芝供售與洋東之地係小的向本圖地保桂卿購定立有定單每畝洋四百廿元共有九畝六分今價銀已如數付訖不料徐不交地求追徐供地價實未收足故原主不肯交地求鑒張供價銀實已付清否則徐何以肯將方單付出其實失主族中轇轕故遲延不交中西官互商之下以價已付清豈容掯交地畝著將徐桂卿押交所售之地 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[上海巡局瑣案]  
　　昨報紀江海大關前有一裝運棉花船因有漏捐之貨不允貨捐局巡丁查騐致被推入水中後經貨捐局總辦將船户王二倌解送總巡局請懲昨日總巡鍾明府訊得確情判令將王笞責二百板枷號萬裕碼頭示衆○前者成衣匠陸士生收得劉阿春爲徒腰之棘之授以縫紉之技前日同業范少蘭從中俊聳劉遂拜范爲師睦以劉尚未滿師不合舍之他適遂與范理論刺刺不休旋復至十六鋪巡防中局禀陳鍾偉臣二尹判令將范劉二人各笞責二百板交人保去 
[法界捕房瑣事]  
　　扒竊某甲爲包探拘獲解案懲辦甫經釋出前日又在小東門外陸家石橋熙來攘往之間一施其胠篋探囊之術適包探巡綽至此當塲弋獲身畔抄出剪綹洋三元八角將人贓送入捕房翌日轉解大自鳴鐘克捕頭查問之下命押候堂期解訊○偷兒某乙在曹家渡地方竊得自鳴鐘一架携至新北門外護城河浜向某押鋪質錢爲包探拘獲人贓解送捕房捕頭命押候解送公堂訊究○法領事公館對門第廿八號門牌被偷兒用扶梯扒入竊取石碱一麻袋爲失主認獲原贓當塲拘送捕房捕頭命押候堂期解訊 
[美界捕房瑣事]  
　　姑蘇人柴銀全某日至虹口胡家橋公和米店托詞購米乘間竊取其對時表一枚迨柴旣去店主始知奔告捕房昨午捕頭飭包探石金榮將柴拘至押候吊贓送廨訊究○昨日上午寧波人陳紀良蔡阿和在華記路互相兇毆陳力大如牛蔡非所敵致被毆傷經二百二十二號華捕拘入捕房捕頭騐得蔡果受傷因卽釋出陳押候送廨訊究○江北人何阿四昨晨由某處竊得廢鐵若干途經百老匯路爲走街華捕將人贓一併拘解捕房捕頭令押候遣包探竇如海查明失主然後送請英讞員究辦○吳人鄭小山竊得西式大衣一領在密勒路經巡街華捕獲解捕房押候轉解英公堂訊辦○昨日上午三百五十九號東洋車由白大橋乘高而下其疾如飛致將行人張阿土撞傷一百三十三號印度捕將車夫陳川堂拘入捕房捕頭判罰養傷費洋五角釋出送張至同仁醫院療治○前晚九點鐘時有小車一輛裝載木箱二口箱口加鐵鎖未知箱内何物行經百老匯路四百四十二號華捕疑係走失等情遂將車驅入捕房捕頭判將車夫釋出箱存候物主認領○前晚有某國兵船上甲乙二水手在外虹口與行人尋釁擾攘多時經人喚一百三十三號一百三十七號二印捕到來始得獲解捕房捕頭令禁押至昨晨開釋 
[江寗官報]  
　　九月十六日支應局候補道吳銷假候補道李鎭邦展假五天福山鎭韓晉昌知府胡汝霜銷荷花池　捐差回提督邱時成新選六合縣嚴義豫芳鎭銷上江句浦六五縣公幹回登瀛州兵船何心川到由上海裝銀圓局機器來卽辭奉籌防局委送丁軍門赴岳州前統江靖軍余光德辭同籍修葛補昨日正陽關鹽釐兼淮北督銷侯補曾知縣濮嵩慶玉豫熙顔守銘車運昇周玉鴻均傳見候補道劉式通見釐捐局穆請假三天○十七日　臺瑞正任巡道胡禀知各處看礦回委署江寗府柯逢　銷　均見甲午恩科貢士鄭玉麟湖南來進京同知張善　銷期服假運判龍澤鈞辭回揚知縣左幹青到補昨日安徽臬臺趙爾龔前福建糧道陳鳴志均見督轅牌示蘇松太道黄　洛丁憂遺員缺應卽委員接署以重職守查有常鎭通海吕道海寰堪以調署遞遺常鎭道員缺以江蘇記名道曾丙熙堪以暑理○十八日統領親軍老湘等營新授山西大　　劉福山鎭韓晉昌貴州古州鎭丁板城守恊楊均傳見新授安徽安廬滁州道首府李禀知交卸卽辭赴蘇見撫臺委署江寗府柯逢時禀知任事六合縣朱湘到補昨是　造　有 
[申報舘恊賑所經收順直山東廣西湖南賑捐九月廿一日至九月廿九日止第廿六次清單]  
　　九月廿一日白雲居士票元一百兩蘇州人和震記遞來無名氏　一元四角○廿三日映雪軒求病速愈洋五十元省口服人洋四元○廿四日無名氏洋五元源豐銅洋一元○廿五日　陽退思齋主人票洋一百元延州來季子再求病速愈洋二元○廿六日陳與昌恊振所售去手卷尺頁洋三元○廿七日韓江心誠子爲姪伯塏求病速愈消灾解厄福壽綿長洋一元花洋三元○廿八日椿氏生産母子平安洋一元培後氏捐助棉衣洋廿元頤康裕號銅洋一元求平安氏洋一元○廿九日湖灝源爲妾病求速痊愈洋廿元張韻樓交來戴君　浩求　福洋十元以上總共收洋二百十八元四角票元一百兩花洋三元銅洋二元 
[上海六馬路仁濟善堂經收養狗所救命功德放生册捐正月初一至三月十四日清單]  
　　金粟山房大善士助洋二百元何丹書陳錦華兩善士合助洋二百元葛維衫仁翁交來鄔恆　白下隴西氏居雋卿袁柳村四户各洋五十元滋源莊洋三十元天水惠　子吳　裕無名氏三户各洋二十元王紹康十二元延陵求安子杭省獲咎補過軒天水明德堂主人金沅芷汪自興五户各十元汪遺德堂王松林無名氏各六元公義昌十　合助愧無力愧無力席子眉王一亭無名氏六户各五元新　恊大燭號保安堂吉慶氏無名氏四户各四元常昭鹽公堂淮山下士棒喝餘生合四元仁和莊代募十位還讀軒主人曹月昉徐桂記朱　氏五户各三元廿四橋末吏洋二元五角龍川福康號交來不　名六位申報館交來之罘徐順軒西門巡防局憲撥來陸順榮騎馬闖禍罰欵江裕帳房進情堂　運道堂同春和同仁奪綠館主梁溪補過人苕溪補拙主人居安老人汪康記謝勤記鳳彩萬元號微力子王建亭韋小蘇韋步瀛李瑞林隱名三位勉善木易氏隱名氏廿四户各洋二元隱名小兒女輩一元五角夢仙氏方少記無名氏一元四角雷葉章三孩一元三角胡少筠徐兆榮周愛蓮唐輝光時宗安劉德閏鍾子湘王德豐姚育泉王鯉　孫蘭洲黄蘭章金芝卿何家墉王藹堂陳松村何榮基洗紀初京口徐文齋吳彬記汪雪記許　記少筠根培金陵善慶堂明義堂敬修堂鄭敬業堂敏愼堂泰州不留名餘生號　　軒近水居七齡女十一齡女曹　姚寓　安電局獨鶴山人消災悔人除是非人免口舌人龍眠山人陳無名平安氏棣山氏無名氏無名氏無名氏四十八户各洋一元李賢能胡吉崑朱啓瑞合一元倪富慶徐太太徐太太無名氏各六角越郡邱良田金南亮董　滎夏蓮生不留名有心無力人各五角惜成居士四角嗟呼居士惻隱山人仁慈道人孚惠堂尹徐氏各三角惜命屆生見憐生惜憐生駭開人怡然軒陳幼餘顧恆業顧恆善梁瀛記九户各二角來洋有餘人陳聘珍程秉心張宣記不留名無明字無名氏七户各一角張琴書等五户各二角恭壽堂籌六户各一角六分七厘廣誠信盧銅洋十元頤康莊銅洋八元恆泰棧無名氏各銅洋四元無名氏洋二角銅洋一元消災子徐亦園各銅洋一元以上共收洋九百五十元零四角銅洋廿八元 
 
 
 

Page 11

 
 
   
 
 

Page 12

 
 
[光緒二十二年九月二十日京報全錄]  
　　宫門抄○諭旨一道錄前○將軍依奏援案報徵斗秤捐欵摺○又奏整頓厘捐以充練餉片○又奏請接濟軍食餘米撥賑濟南災民片○漕督松奏守備續完銀米銀兩片○又奏千總出洋巡哨遭風淹斃懇恩議卹片○又奏湖渭水勢增長搶修平穩摺○浙撫廖奏彙辦殉難各員摺○九月二十日禮部宗人府欽天監正紅旗值日户部三庫引見二十名鈥天監一名鑲藍蒙二名○恭王等得賞謝恩○召見軍機溥善許應騤○○奴才依克唐阿松林跪奏爲援案報徵斗秤欵恭捐摺仰祈聖鑒事竊查接管卷内前因練餉不敷經前署將軍崇厚等於光緒三年奏准徵收斗秤厘捐以資接濟所有光緒十九年以前徵收銀兩並開支經費數目歴經　奏報在案兹查鐵嶺開原法庫錦縣寧遠廣寗義州新民遼陽海城復州等十一處自光緒二十年正月起至二十一年十月底止統共徵收庫平銀六萬一千二百六十七兩九錢七分八釐六毫九絲除照章扣留五厘經費庫平銀三千零六十三兩三錢九分八厘九毫三絲四忽外實徵歸公庫平銀五萬八千二百零四兩五錢七分九厘七毫五絲六忽均經解交糧餉處備放練餉據該處委員詳請具奏前來奴才等復加查核數目相符除咨户部外理合恭摺具陳伏乞皇上聖鑒謹奏奉　硃批户部知道欽此○○依克唐阿等片再前奉諭旨整頓各項稅捐業將酌定斗秤收捐畫一章程奏明在案兹查各城旗民地方官向有百中取一之糧貨釐捐報解盛京户部備撥官兵俸餉惟金州一處原本岳收嗣於光緒三年間因籌餉整頓各營口七釐　捐復將附近該處之蓋州牛莊海城添設七釐糧貨釐金並金州亦按一分收釐其營台兩口於封河後船隻停運抽收集市糧捐向按三釐五毫交納因仍未改此三項釐捐每年同營口七厘貨捐奏報一次惟集市糧捐向係千中祗取三五核與各城百中取一厘捐殊不一律應請改照一分厘捐交納以昭平允至於海蓋二處旣有報部之一分厘捐復收練餉之七厘貨捐較之各城多出七厘未免重複現經兵燹之後本年又加水災應請將後添支七厘卽行裁撤以恤商艱再東邊四縣建治以來一切捐稅由道經徵從不報省海龍城開墾圍塲而後所運糧貨頗多皆未議抽厘捐富此整頓練餉之際擬請東安寛甸懐仁通化海龍五處仿照各城一律抽收百中城一之糧貨厘捐照章准留五厘辦公餘錢易銀解省與金州營台厘捐專充練餉各城舊有釐金仍作部中俸餉免致牽混若昌圖一府三縣係蒙古五旗之界與内地情形不同旣有斗秤河稅等捐未便再加糧貨厘捐應請寛免以示區别如此量爲增減無厚此薄彼之虞勿使商民藉口殊於餉項不無小補除出示曉諭各該處遵辦並咨部查照外理合附片具陳伏乞　聖鑒謹　奏奉　硃批户部知道欽此○○依克唐阿等再查調任福州將軍裕祿前奏裁留運通米豆備充軍食嗣因撤防經奴才請將前項餘存米豆奏奉諭旨准將小米全散給各州縣以資賑撫黑豆一項仍行運通復經奏請將豆石變價解部奉　旨允准各在案惟此項小米尚有已撥湘軍未領之三百倉石並查前有提撥各城倉米接濟軍食存留省倉之小米九百八十石共計存小米一千二百八十倉石際此沿海沿河等處同被災祲小民蕩析離居情形實堪憫惻雖經奴才會同府尹松林分飭各該地方設法妥爲撫恤並遵　旨飭令寛籌賑欵而省南各屬均有受災情形若必俟一律報齊再行奏請賑恤恐輾轉需時有緩不濟急之勢合無仰懇天恩俯准將前項存後省倉小米一千二百八十倉石撥發災區分别散放以廣皇仁而惠災黎出自鴻慈逾格除已飭東邊道及稅局委員先由補徵禾稅項下提銀二萬兩賑恤大東溝一帶外所有請撥備充軍食餘存倉米賑濟省南災民緣由謹附片具陳伏乞　聖鑒訓示謹　奏奉　硃批著照所請户部知道欽此　○○松椿片　再據江安糧道馬恩培詳稱光緒二十年漕項奏銷案内署大河衞守備候補衞守備尹正懋未完六分五厘銀米麥豆銀二百九十二兩一錢二分六厘已於光緒二十二年正月二十九三月二十九等日續完二分二厘銀一百四十兩三分五厘一毫解收道庫俟入於光緒二十二年秋撥及下屆隨奏册内造報查核詳請具奏减議前來奴才覆移無異合無仰懇天恩俯准飭部將守備尹正懋處分照章减議以昭激勸理合附片陳明伏乞聖鑒訓示謹奏奉硃批户部議奏欽此○○松椿片再據埔城營遊擊陳金福代理埔城縣知縣黄家珍禀稱右哨千總薛文翔於六月間乘駕頭號巡船出洋會哨十三日寅時遇海嘯颶風暴作大雨滂沱海潮上湧巡船震盪損壞該千總慘被水淹時有二號巡船駛往救援已爲波浪衝激無援身死前往勘明目擊心傷當飭該家屬妥爲收殮禀請核辦等情前來奴才查千總薛文翔年五十歲埔城縣人同治七年投入本營　釐十年拔補額外外委光緒六年拔補右營外委千總八年拔補左哨把總十七年拔補右哨千總今因出洋巡哨猝遭風暴被淹身故實屬殁於王事情殊可憫合無仰懇天恩敕部照例議卹以慰忠魂除分别咨部外謹會同兩江總督臣劉坤一附片陳明伏乞　聖鑒謹奏奉硃批著照所請該部知道欽此○○頭品頂戴漕運總督奴才松椿跪奏爲謹將六月分湖河水勢增漲並各工搶修平穩緣由繕摺具陳仰祈聖鑒事竊照光緒二十二年五月分湖河水勢經奴才於六月十八日專摺具奏在案兹查六月初一日起至二十九日止洪澤湖長水二尺二寸現存水七尺九寸高郵玉馬頭長水五尺五寸現存水一丈四尺一寸淮揚裏運河各汛及邳宿一帶均長水三四尺至六尺不等據徐州廳禀報邳運宿三汛沿河溜勢湍激異常兩岸長堤紛紛潰塌窨潮滲水之處不一而足當卽督率汛弁分投搶護防風護埽極力抵禦又據裏河廳禀報中河清桃等汛兩岸長堤凡有迎溜坐灣叚落均爲急溜冲刷潰塌當卽督飭該管弁兵晝夜搶護防風得資保衞其安鹽汛舊埽曁清桃汛内陸堡一帶挑護各埽被河溜刷汕蟄塌隨時動用料物如法搶鑲律穩固义據淮軍廳禀報兩岸埽壩各工蟄塌甚多堤身脫坡卑矮平橋漏内小二堡楊家廟寳應汛内天安壩南軍接汜水汛内子嬰西閘對河迎恩樓等處堤埽各工情形最爲緊要隨時確勘預爲搶護得資抵禦又據揚軍廳禀報永高甘三汛地叚緜長工程林立近來江潮頂托水勢日增暴雨狂風頻頻衝掣其頂溜坐灣之處多有殘坍卑矮北如永安汛之慶豐洞裏高郵汎之郵工第二叚車南新三壩正埽甘江汛之昭關壩兩裹頭均已蟄塌富飭各汛弁分投搶護以資抵禦又據堰盱廳禀報堰徐二汛洪湖大堤石後槽土被浪汕刷塌卸殘缺信智林仁等壩曁仁河新舊河直壩護埽並禮字河内壩埽歴被風浪撞擊間叚卑矮蟄塌當卽督率汛弁設法搶修赶辦完整以禦盛漲各等情前來奴才查本年節交夏至以後大雨傾盆溝澮皆盈長河水勢驟見增長伏汛内湖水同時并漲雖歸江各壩業經次第啓放而數里奔騰浩瀚勢若建瓴向章高郵玉馬頭誌樁秋前一丈四尺秋後一丈二尺八寸卽應啓放車邏壩蘓分水勢令秋後存水一丈四尺有餘奴才因裏下河稻未收齊不敢拘於例章遞議開壩已派淮揚海道謝元福前往查看情形務期竭盡人力得守吏祝天氣晴和西風不猛車邏各壩概免啓放俾在田禾稼全數刈穫以仰副聖主愼重河防保衞民生之至意所有六月分湖河水勢增長並搶修各工緣由謹繕摺具陳伏乞皇上聖鑒訓示謹奏奉硃批知道了欽此○○頭品頂戴浙江巡撫臣廖壽豐跪奏爲浙江省第五十七次彙辦殉難各員恭摺仰祈聖鑒事案准部咨欽奉上諭嗣後陣亡殉難各員子孫承襲世職予限半年彙案具奏以免煩擾等因欽此遵經查明應襲應廕各員分次彙奏在案兹據各屬先後具詳請襲世職者共二十四名内請以雲騎尉併襲騎都尉兼一雲騎尉世職陳楠一名又職官請兼世職陳振緒鄧堯等二名又生監請兼襲世職者唐懋豫方錫基等二名又文武童生請作爲文武生員頂戴應試者夏濓芳駱在瓚王葆奎蔣炳堃吳振鰲余文淦吳玉樹洪鍾瑗等八名又幼童請先襲　襲世職者鈕宗漢吳友均熊鼎壽鍾琛沈秉綬吳上襄方熾昌錢冕羣韓以遠李應榮洪繩武等十一名除繕造各員案由年歲籍貫總冊並聲明未經呈繳敕書各節均於册内分晰登註同各世職宗圖親供履歴印甘各結分送吏兵二部查辦外理合恭摺具奏伏乞皇上聖鑒飭部核覆施行謹奏奉硃批兵部議奏欽此 
 
