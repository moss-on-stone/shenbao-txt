# 1895 - 48 - 4907842

 

Page 1

 
 
[又解醫捐] [  申報館同人謹啓]  
　　本館自創募營口烟臺受傷軍士醫藥捐荷蒙諸善士慷慨解囊集腋成裘爲數不少前已交匯豐銀行解過洋銀七百圓兹又續解三百圓合成一千之數惟戰事未止軍士之沙疆効勇者往往血肉交飛舁送求醫日不暇給所望仍前踴躍量力輸財俾鋒鏑餘生同沐刀圭之賜則本館有厚望焉肅此布陳伏維　德鑒 
[新印醫門法律出售] [  圖書集成局啓]  
　　新建喻嘉言先生博極羣書尤邃於醫所箸醫書四種曰醫門法律尙論篇尙論復篇寓意艸醫門法律明證治之得失爲庸醫痛下鍼砭尙論篇及後篇于仲景傷寒論金匱要略句梳字櫛大闡宗風寓意艸則先生證治之案其條議病源抉幽入微非特登仲景之堂且入其室矣本局覓得原板詳加校覈用新鑄鉛字潔白連史印成分釘八本裝以錦套每部碼洋一元賜顧者請移玉三馬路申報館申昌書室及各埠申昌購取可也 
[日本宜與中國和好議]  
　　竊嘗窺亞細亞洲全局俄國自興安嶺以外東傅於海西軼新疆地勢實形廣遠日本則環海爲國不能展拓如虎在平原無負嵎之勢中國合二十一行省計占地球十中之一民籍可與歐羅巴全洲相頡頏興工作則價値較廉設學校則文字一致保世滋大物阜財豐以天時地利人和三大端而論中國固大可有爲祗因狃於積習不肯變法以圖自强以致五十年以來屢受狎侮近且見欺於日本喪師失地幾於一蹶不振遣使求和目前和戰之局雖未遽定而終必有結局之一日中國自受此次懲創之後必將幡然變計振作有爲國日以富兵日以强英明之主將振威而雪恥必先移師東指征服倭奴以報今日之仇試思以國小民貧之島國能與富强大國相抗乎兵船四集如困長圍試問求救於隣邦則歐洲諸國誰願以一旅之師助之乎當此之時日人必將悔前此之横行無忌實爲太過幷欲歸罪於發難之人亦已無及我朝字小爲懷斷不欲倂吞其土地膚功旣奏國法用申而軍威自無可極所謂艱而獲易失而反得者此也朝鮮一國東西南三面瀕海東北一隅與俄羅斯隔江爲界俄欲逞志於亞洲不能忘情於朝鮮五洲之中俄爲疆大之國英法德美俱忌嫉之彼所缺者無形便之海口駛其兵艦耳昔年欲得土爾其於西不得則欲得波斯於南又不得將欲得朝鮮於東經營東西伯利亞其開疆拓土之心正未可量而朝鮮於我朝不獨土宇毗連相爲唇齒卽自國初臣服以來列祖列宗覆之如一家饑饉則運粟以賑之内亂則出兵以討之我朝之待屬國未有逾於朝鮮者也俄人雖與通商猶有所顧忌不甘爲戎首而日人竟敢肆其狡謀乘其内亂倉卒進兵虜其王而破其都爲先發制人之計不顧公議之是非竊謂日人此舉恃勢而不恃理但務目前之虚名不慮將來之實禍殊爲失算何謂虚名朝鮮君弱臣强民鮮遠慮國分兩黨歴年常有内訌目前之歸附日本者畏其强也如有强於日本者出而與日人爭朝鮮則朝人必將棄日本而就更强之國矣况日本得朝鮮爲之經理國政所費不貲是猶舍其田而芸人之田也非虚名乎何謂實禍中國因朝鮮之事勞師糜餉塗炭生靈推原禍始厥惟日本目下受其欺壓無禮已甚將來必當報復經略東方收其地以爲行省廢其自主之權一切聽中朝之措置此中循環之理有天道焉非人之意計所能測也英俄二國久已睥睨明鮮俄人狡焉思啓其西比利亞之東界與朝鮮接壤復以科立耳十八小島易日本蝦夷島之全境居高臨下何難席捲三韓所以遲遲不發者恐中國之議其後耳今日本不顧中國顯違公法藉端發難逼脅其王改易國中一切政事唯日本之命是聽此等舉動外人聞之無不齒冷而俄人尤爲不平今日本與中國戰事尙未結局俄人不妨姑作壁上觀他日事定之後倘朝鮮仍屬中朝俄人必無異議若名爲自主而實歸屬於日本則俄人必不甘心將來界務商務之内亦不難藉端起釁威以兵力懾以先聲昔年大扳唐太之禍不難再見於今日中國乘此機會亦可出一旅之師扼其咽喉斷其糧道絶其策應俾之坐困於四島之中而與英俄二國共分其地派總督以治理之日本由是滅亡非實禍乎故爲日人計亞洲之内北有强俄中南有極大之中國形勢土地民人皆非其所敵斷不必因區區朝鮮之事明得罪於中朝暗開罪於俄入鶩遠略之虚名受覆亡之實禍不如乘此議和之機會早息兵戎與中國和好共保亞洲太平之局以國家閒暇之時立興亞之會與中華才人學士互相商榷研求富國强兵之術通商禦侮之方如兄弟如手足聯爲一氣無詐無虞則依倚有主亦且自立於不敗之地矣吾願日人顧全大局及早圖維勿狃於目前之功利而忘千百治平之局略獻芻蕘以俟采擇焉 
[本館接奉電音]  
　　昨日正午京師飛電傳來上諭二道硃筆一道敬謹譯登○正月二十五日奉上諭刑部奏遵旨嚴訊革員葉志超龔照璵按照律例分别定擬罪名請旨遵行一摺已革直隷提督葉志超已革道員龔照璵均著照該部所擬斬監候秋後處决欽此同日奉上諭前據給事中托佛歡奏叅良鄉縣知縣范履福侵吞振欵任用蠹役濫施非刑各節當經諭令孫家鼐陳彝確查兹據查明覆奏范履福被叅各節均無實據卽著無庸置議惟該員先後兩任良鄉旣招物議卽屬人地不宜良鄉縣知縣范履福著開缺另補著照所議辦理該部知道欽此同日奉硃筆桂斌補授光祿寺卿欽此 
[傅相入都]  
　　昨晚五下鐘越四十二亦分時本館特派赴天津訪事友人發來電信云王夔石制軍於廿五日午刻接受北洋大臣及直隷總督關防李傅相於交缷後卽取道入都從此賦皇華而睦鄰邦樽俎折衝當不使倭　仍前驕横矣上相功業不誠迥越尋常歟 
[談瀛餘錄]  
　　前日加大輪船由日本抵滬得神户友人來信云倭邦徵調頻仍人皆棄耒耜而荷戈戟以致時當春首牟麥之播種者猶稀荒隴無人田皆爲石信州産蕎麥製以爲麫滑潤如酥是以曲中妙妓每撥弦而歌曰信州好蕎麥情郎好顔色不食麥猶可遲郎愁殺我今者南陌春融未見靑堪覆雉轉　麥秋時候恐不能隴滿黃雲矣黷武窮兵果何益哉○我華無業游民往往航海至横濵以烟賭爲生財之道自理事官隨星軺回國此項人卽經中華會館資遣回華惟安分商人倩美領事代爲保護領事卽會同會館董遍分布啓凡由會館資遣者一律不准重來吸烟及犯賭收贓之人阻不許登岸曾在使署理署服役者來卽監禁不能任意游行正本淸源亦防患未然之道也邇者爲時已久竟視禁令如弁髦游手好閒者每每潛蹤而往某日有福建人之曾收贓物者改易名姓由滬至長崎而紳户而横濵事爲領事查知卽勒令回國○萬國公法凡兩國有戰事此國商賈仍可至彼國營生是以德法交兵時法國商人不特 
 
 

Page 2

 
 
從未遭德國欺凌且看待甚優與和好之邦無異乃倭奴獨不惜淸議罔顧民艱途中一遇華人卽肆行辱侮偶或向之爭論則呼朋引類便爾揮拳巡捕袖手其旁略不呵止噫行爲如此直是未被教化之野蠻矣尙得謂爲文明之國哉 
[西報談兵]  
　　外間謠傳中國已向智利國購辦鐡甲兵船多艘所有倩匯豐銀行在倫敦揭借之欵卽供此項用度也不知確否○中國官塲清册云華軍之現在滿洲境内剿倭者共有十九萬四千人此外尙有劉峴帥部下健兒四萬人山海關兵二萬四千人統共約有二十五萬人其在天津及相近地方之兵尙不在此數内○淸江浦來電云西歴本月二號有後膛快鎗四萬枝火藥五千袋鎗彈銅帽數千箱由湖北運抵淸江雇驢車四百八十乘每乘用驢五匹拖帶運至北方交卸○匯豐銀行代中國揭借商欵三兆磅已於西歴二月四號在倫敦發出股票定於禮拜四卽二月七號截止其息自二月十五號爲始 
[北固山踏靑紀]  
　　十五日爲統領新湘等營陳宇山軍門懸弧令誕是日關道憲呂觀察副都統保統制以及府縣各官標下各營管帶均備禮儀壽幛整肅衣冠虔申祝嘏翎頂輝煌袞袍璀璨軍門設筵欵待主賓酬酢歡洽逾恒至日影西斜始各盡歡而散十六日軍門乘輿入城向各衙門投刺謝步禮也○保甲總局劉照靑明府日前出示曉諭大略謂婦女入廟燒香惡俗大于法紀犯者提責夫男僧道並予嚴斥新年龍燈花燈一槪不准遊行如敢成羣夜玩立拿懲辦不輕按鎭地每年於元宵前後有好事之徒迎賽燈會藉以點綴昇平現値倭奴犯順深恐匪徒乘機滋事明府爲未雨綢繆計故特出示嚴禁也○鎭江自新正初八日得雪後至十二日後復見雲霾四野雨師稅駕空堦滴瀝搗碎鄉心十四日晴旭當空翌晨又霂　終朝黃昏後花飛六出推窓四望但見魚鱗鴛瓦一白無垠次晨呼僮縛帚以待騎驢客至煮茗淸談此時階除已積三四寸至午刻陽光微露漸次消融屋角簷牙淋漓不已街淖滑澾行人觀望不前十六日春寒料峭吹簫乞食之流高聳鳶肩僵凍欲斃迨至貓睛轉午滕六君復興高采烈初翦水以作花旋碾瓊而爲屑徹夜不停使摩詰居士作輞川圖當點綴芭蕉靜參禪味矣十七日尖風刺面半陰半晴十八日忽北風怒號寒氣逼人錦衾似鐵閨中人晨妝對鏡紅膩口脂未克向九九圖中染就杏花旖蓋雖春光已逗而凍萼猶未漸舒矣二十日東風解凍芳塍綺陌草緑如烟描鸞刺鳳之儔已檢點踏靑鞋子約伴偕來一探春歸消息也○正月十九日卯時爲開印吉期鎭江關道呂鏡宇觀察飭辦差人等在大堂上結彩懸燈鋪張華麗鐘鳴六點督標新兵前營兵丁齊集頭門均執大旗及戈矛洋槍之類迎風招展映日鮮明俄頃府縣以次印委各官先後戾止咸坐官廳伺候迨吉時已屆觀察朝衣朝冠由簽押房徐步而出維時升砲三響鼓吹大作觀察升坐大堂書吏胥役鵠立兩旁掌印官將關道營務印篆捧至案前觀察望闕行三跪九叩首禮畢頭門所站各隊均燃放排槍聲如珠貫觀察遂升座更換公服啓用關防然後各文官趨至案前三揖叅見觀察離位答以一揖各武弁及隨員向上一跪三叩書役復叩頭賀喜觀察退堂入花廳接見文武各宫晤談片時鐘爲八下地方印委各員次第折回開印是日轅門内外冠蓋輿馬夾道駢闐卽北地佳人南都媚子相率來觀者亦覺擁擠不開眞有如水如雲之盛○鎭城西門外薛家巷寳塔巷一帶爲烟花薈萃之區自廣義營勇閙事後丹徒縣王伯芳大令有鑒於此以花烟館時有靑皮地棍麕集最易滋生事端閭閻受害實非淺鮮因是高懸燤禁自正月二十日以後一槪不准開設並將房屋黏封條一時鶯燕紛飛香巢無主風流藪澤變作淸凈道塲未始非地方之福也○武營中每於新正未開操之前先祭大纛所謂迎喜神也鎭江營叅將鄭叅戎國祥擇於二十日在甘露寺大校塲祭纛城守營守備焦守戎安邦以及千把外委均於八點鐘時齊集叅府署伺候旣而鎭標各營弁兵各穿新式號褂咸赴校塲排列隊伍但見旗幟風翻戈矛雪亮移時鄭叅戎由署排齊全副儀仗前導有萬民傘二柄德政牌數對頂馬二員並馬上令箭印勅整整齊齊鼓吹雜於中盔甲隨於後各官均依次隨行頂耀猩紅翎飄羽翠自五條街過綱兒橋出北門迤邐而至校塲斯時各勇丁升砲鳴槍恭迎如禮旋卽化紙行禮旣畢燃放鞭爆聲聞數里直至十二點鐘叅戎鳴騶而回是日也風和日麗景物暄妍經過之處衣香鬢影溢巷塡衢不待曲水湔裙巳覺春遊駘蕩矣 
[圓泖春潮]  
　　婁邑斜塘當浦江之衝烟波浩淼水勢奔騰舟行者偶不經心卽罹於禍本月二十夜西北風大作雪浪翻天附近某村落農家子某甲燕爾新婚吉期將屆擬赴戚串家延請喜宴獨行踽寂寞無聊爰偕中表某乙乘葉扁舟雇某丙爲之駕駛不期放乎中流一陣旋風船卽顚覆狂呼救命黑夜無人甲乙俱在艙中無可逃命聽其爻占滅頂而已丙手持竹篙載沈載浮幸得遇救所最可異者有八齡女挈在舟中竟能出險何有幸有不幸竟如是耶非天而何○某甲不知何許人也偕其夥友載米二十餘石停泊松郡東郊適被鹽捕緝私勇某乙等捉獲販私船一艘行經其旁只以水淺舟膠倂力撑駕遂假米船以爲推運計不期人多似蟻米船遽被踏沈乙等見勢不佳卽將其米搬運已船而浸濕者已有多石甲以無端遇禍釁由乙丙所起遂將乙丙二人扭交華亭縣署葛大令執法如山研訊之下飭暫押所中再行核辦○周某楚産也年方而立衣服麗都酷嗜牧豬奴戲一擲千金異常慷慨去歲不知在滬上因犯何案業由某署特派幹役數名買舟至松留心跴緝本月廿二日黃昏時經該役等在茶肆拘獲解送華亭縣署葛明府略訊數語飭將手足鐐銬暫發監禁備文移咨上海縣以便押解到申說者謂周倫竊製造局軍裝是耶非耶誌之以觀其後○廿二日係松郡提標各營恭迎喜神之期是日早八點鐘中叅府張叅戎並左前城守三游府及守戎以下諸武弁齊集世英堂校塲行祭纛禮三聲號砲各官次第起馬過提督府出南門走大張涇過桃杏橋進西門穿各營府縣署折回校塲化紙觀者人山人海車馬塞途洵盛事也 
[古杭新諺]  
　　杭州訪事人云客歲各業以錢鋪爲第一資本最大者可贏餘三四萬金錫箔次之綢業不免虧損蓋業此者以銷售京莊廣莊爲最初時廣莊疲滯旣而倭奴犯順京莊又去貨寥寥故也布業因鋪户太多銷路漸滯今歲停止者不止一二家典鋪僅得官利緣典質者多取贖者少架本過重以致不能利巿云○倭奴犯順風鶴驚心會試諸君無不效六　之退飛不敢向九霄振翮也○前兵部侍郎朱少司宼若生致仕回籍其女公子許字前江蘇臬司應廉訪敏齋之公子涓吉正月二十二日行納幣禮○冬季城廂四隅開設粥廠以濟貧民於去年十一月十六日開杓今定於三月十五日停止○每逢縣試將屆寗紹及温州等處文童冐考者紛至沓來近因倭奴犯順海口戒嚴來者稀若晨星廪保不免减色矣○廣東學政徐花農太史琪任滿乞假於元宵後旋里故鄉親族次第登門謁見太史旋於十九二十二十一日往各家答拜禮也 
[姑胥試事]  
　　江蘇學政龍大宗師示廿二日考試常熟昭文二縣文童是日天未黎明卽升座唱名給卷及題紙頒下由書吏寫上燈牌持之而出則東方已將白矣常熟首題與其進也昭文首題與其潔也通塲次題　不知足而爲屨通塲詩題賦得林花過雨紅猶重得紅字五言六韻 
[松試二志]  
　　松江訪事人云本月二十四日恩詩農太守考試奉賢金山上海三縣文童正塲四鼓後升座唱名適風雨交加寒氣砭骨童子軍按隊而進不免帶水拖泥碧翁翁眞惡作劇哉所有試題照錄於左奉賢已冠首題鞠躬如也如不容立金山已冠首題鞠躬如也屛氣似不息者出上海已冠首題鞠躬如也如不勝上通塲未冠首題躬自厚通塲次題則將焉用彼相矣且爾言過矣通塲詩題賦得平地丹梯甲乙高得高字至夜間魚鼓三撾重門洞啓其有文思敏捷者相約納卷而歸及放二三牌則蝦暯更起矣○當放頭牌時太守傳點升堂標發華婁二縣正塲案計各招覆一百七十名今將前茅錄後華亭宋樹基張鳴鳳莊驥顧葆圻孫則康閔 
 
 

Page 3

 
 
檝周治平顧壽萱宋良佐張鳴時祝君舜王嘉猷楊昌本陸本曹顧曾耀盛維馨許麒祥沈錫祺張文於履剛婁縣林宗潤潘熙澂王始達顧肇祥汪紹倫潘炳瑞蔡儉恂周廷璜陸祥雯胡常恩馬世求許毓鵬陳醉經陳文虎馬寳瑩沈殿颺王廷棨陳來儀顧諟秦勲元 
[籌欵不易]  
　　部議息借商欵及籌餉各條皖省各屬早經勸辦並專派委分赴勸捐惟商人重利鄙吝者多縉紳富户相率退避辦理艱難誠有不可言喻者客臘省憲專委來蕪勸捐之王太尊新正回省公幹兹聞已奉委署理鳳陽府篆所有蕪湖捐務已另委候補知府楊若臣太守前來接辦約日内可到又聞當道以息借報效祇可備捐務之一格擬仍仿照漢口抽收房捐兩月或四月較爲簡捷擬詳請開辦云 
[禾中瑣語]  
　　嘉興南門外眞如塔附近有姜家村焉村人姜某於日前上燈時由巿歸家卽告弟及弟婦曰有人在後追赶欲索我命望速鳴鑼呼救弟及弟婦悮以强盜搶刧各自逃避良久不聞動靜乃相率回家及入門見姜已自縊大驚失色急解下施救已無及矣祗得買棺收殮或謂姜某當禾城克復時曾向賊匪偪索財物後復置之死地此所以報也頭棚瓜架中語不足供大方一噱○馬皇塘橋附近地名絲瓜涇有湖南人董大奎於數年前因持刀刺　工人某甲報經嘉興縣相騐將董收禁疉經過堂訊實增年皇太后萬壽家恩减等得以不死客臘經同鄉人具保回鄉一家團聚樂可知也不料小除夕由鎭歸家呼工人之名述明情節大呼而殁豈所謂王章可逭冥律難逃耶然生死關乎定數正不必執異端因果之說以驚駭愚民也 
[豸旌未駐]  
　　昨報紀江寗藩司瑞茀　方伯將次蒞申兹悉前晚方伯蒞申後已換官舫用小火輪船帶赴蘇垣矣 
[無疾而終]  
　　江北人某甲年約四十餘前晚往本邑美租界華記路第二十號門牌張源發客棧内借宿昨晨日上三竿尙高臥不起棧主疑而入視則已氣息全無駭極急喚二圖地保到來告明原委旣而查明有屍屬在滬乃卽據實告以午後經屍屬收殮舁回 
[被池失火]  
　　前晚本城北張家弄人徐某以天氣嚴寒衾裯如水因用　爐烘之適有他事躭延直至漏下四商始經就寢不料爐火過猛然及被窩一縷濃烟蜿蜒而出惶急中取水澆救幸火卽告熄不致成災然家中人已驚駭萬狀矣 
[欠銀被控]  
　　四牌樓洋鏡作主范慶林積欠周錦堂洋銀一百餘圓屢索不歸昨日扭至上海縣署控訴黃大令飭卽補詞候核 
[被誣受責]  
　　前晚銅工某甲行至小東門内曲尺灣縣署捕役夥疑是竊匪扭至新弄口某老虎灶向索規費適有甲之同業三人來此聞知其事卽向捕役夥理論以其誣良爲竊欲蜂擁至縣署喊寃捕役夥倔强不肯行以致互相毆擊旋有團勇過此一倂解送巡防中局請懲局員楊二尹訊詰情由捕役夥禀稱前日某姓家失竊因囑小的偵查小的行至小東門獲一竊犯正在盤問卽被伊等四人刦放是以向之索交伊等一味恃蠻反將小的毆擊甲等同訴稱小的等在新北門外王雙臣水烟袋店爲夥作塲設在老北門内其時有事至小東門捕役夥見懦弱可欺意圖索詐誣以竊賊欲軋至茶肆搜贓小的等並未向毆不過欲扭至縣署控訴耳二尹喝充將甲等各笞責一百下發交三鋪地甲瞿愼領回管束復諭捕役夥以後宜謹愼當差不得惹事 
[英廨晚堂瑣案]  
　　前者包探獲解情形可疑之羅陳氏沈李氏及女孩二口押至前晚宋通刺始升堂訊究羅陳氏供稱小人婦人係廣東三水縣人來治下傭工度日已二十餘年因乏見女於去冬與同鄉婦某氏至寗波出洋銀十九圓買一六歲女孩爲螟蛉並有親串託賣七歲幼孩計身價三十圓均有中人及賣身紙爲憑日前小婦人挈之來滬因與兩孩言語不通倩同船之沈李氏代爲照管抵埠時包探前來查問旋被拘至案下其實小婦人等並無販賣情事今將字據呈覽沈李氏供稱小婦人係寍波人日前由原籍乘某輪船來滬深望女孩適與羅陳氏同艙所挈兩幼孩啼哭不休因倩小婦人代爲照管通刺命帶兩孩訊問一供年六歲姓范一供年七歲由父親價賣餘供均無倫次通刺判令將兩孩暫交官媒安置羅陳氏沈李氏交人保出著交中人及賣孩人到案訊究○去冬仁濟善堂函送冐收捐欵之錢炳生至案前晚通刺飭提訊究葛惠田訴稱職員向充仁濟善堂司事去臘二十七日行至寳善街見錢混冐本堂司事手持捐票向店鋪收捐與論逞蠻是以送案錢供稱小的本城虹橋人向在法租界永安街吉昌小錢莊爲夥現已辭歇去年十二月二十七日在棋盤街芳園烟館拾得仁濟善堂捐票一紥持向各店鋪收得錢三千數百文現在在押多時下身患毒蒙差役送至仁濟醫院醫治醫生云恐有性命之慮務求老爺格外仁恩卽行開釋通刺謂爾冐稱行善誑人輸捐此種行爲應遭天譴目下已受眼前果報尙思巧語花言耶遂令交的實人具保出外醫治一俟病痊立卽交案究辦○去臘鮑仁才扭控鮑隆發擔保衣服價銀至前晚通刺飭提訊究仁才訴稱小的向在新豐衣莊爲夥前者裴姓來莊定購綢縐衣服十餘件計洋銀七十六圓有奇隆發係鼎陞客棧夥代爲立票作保至歲秒小的向隆發索取隆發諉推不理是以控請究追隆發供稱小的係無錫人曾在鼎陞客棧執役裴欠新豐洋銀七十六圓由聚興公棧主倩小的轉保今奉提訊容追聚興公棧主料理不敢抗延通刺著照數押追 
[英界公堂瑣案]  
　　捕頭查知新充上海縣訓術司張式齋前曾犯事解送公堂因於昨晨遣包探何瑞福傳請研訊張供稱原籍無錫光緒十四年曾被人拖累以致到案受懲旋由蔡大老爺開釋現已改過自新决不敢重蹈故轍矣通刺據情與薩副領事一再互商謂租界中向未設立訓術司兹張竟敢在二馬路高貼封印開印及公館等字條跡近招謠情難容隱著公卽遷出租界毋得逗留○　頭查知臬憲有排單催禁佛店因於昨日遣包探孔阿才將租界中肆無忌憚依舊開張之各佛店開單請示通刺謂格致書院前之瘟部大堂等二家前曾閉歇現復重開其應否押令閉歇之處尙須詳查再核風聞瘟部大堂特佛店之小者耳尙有壽聖菴等諸大佛店規模愈闊惡跡愈多因有劣董奸紳爲之擔保以致公堂難施其禁公卽韓廉訪風行雷厲亦敢視若具文租界澆風何時可息哉噫○英商謙和洋行主投該管領事署控華商咸泰洋貨號定買羽綢五十箱延不出貨薩副領事據情照會公堂昨日通刺升堂會訊謙和主人偕買辦某甲投案訴稱咸泰係孫梅齋霍靄堂股開去年六月十一號定買羽綢五十箱九月貨到後延不來出當時先令價未經結算現在日漸短縮以致虧本多多請催孫霍速卽來出孫供稱前開咸泰洋貨號去年因虧本閉歇目今無力出貨叩乞原情霍供稱在咸泰爲夥刻因虧本閉歇並未股開况從前並未到過謙和後東家有事回鄉是以代去幾次謙和主人稱霍常至行中故疑其爲股東通刺與薩君互商之下以霍雖無股開咸泰實在憑據然亦不能置身事外著交人保出帮同料理孫另案管押班房著仍還押○包探秦少卿禀稱傭婦陸劉氏屢竊主人家物件曾經舉薦者賠錢今又竊取王阿二家金耳環王陳氏家銅銚經小的拘獲送請究追阿仁娘訴稱此婦曾由小婦人舉薦不料竊取人家金珠等物小婦人無奈賠洋銀數十圓陸劉氏供稱小婦人家在常熟行乞來滬並未爲傭通刺著押候過堂覆訊○包探杜雲卿禀稱僧錦春在法華寺中披剃日前竟竊取法衣法器濳來滬上質錢經小的拘獲人贓送案請究法華寺住持僧某甲投案申訴前情錦春供稱僧人不該行竊惟乞慈恩甲僧又稱錦春向來尙遵戒律求老爺懲辦後仍交僧人帶回通刺准之著將錦春責手心二百下交甲僧領回管束○一百二十二號華捕禀稱王阿三濳入秦阿甫家圖竊經秦撞見扭交小的解案秦投案申訴前情王供稱小的並未竊物求恩明鑒通刺著捕帶回捕房管押一禮拜期滿押送回籍○康紀山屢經犯竊今又竊取張桂堂等人家鋪蓋衣服首飾由包探竇如海拘獲送懲張等紛紛投案領贓康供稱小的賭博輸錢不得已而作賊通刺判令枷號五日發犯事處示衆期滿管押捕房一月然後交地保管束○洋婦麥加非控細崽陳大成陸阿金張阿隆張阿榮徐阿三等索取工貲肆行吵閙通刺著將陳等押候禮拜五覆 
 
 

Page 4

 
 
　○二百三十六號華捕解劉瑞生到案禀稱此人在崑山路來往不定疑是竊賊請卽訊懲劉供稱小的係本邑人向爲銅匠現在失業無聊見妻子時至某洋行恐行止不端故往查察通刺著從寛開釋○包探何瑞福禀稱李阿虎竊取王元順皮馬甲一件綢褲一條經小的拘獲人贓送請訊究王投案領贓李供認行竊崩角求恩通刺判令管押一禮拜贓給還失主 
[來信譯登]  
　　昨得金士美君惠函云正月二十三日貴報登催訊舊案一事將余攙人其中似余欺及寳源祥但余辦理此事與平常辦理他事無異並未欺及寳源祥惟知賣地之人與寳源祥意見不合控經華官訊問華官斷寳源祥不是其時余並未襄助原被兩造倘寳源祥不服可再控陳余亦不妨備質至貴報有礙余之處應請更正金士美具按本館此事惟照章錄取讞詞並非有心開罪金君想金君亦自能洞鑒也 
[驩騰卒伍]  
　　昨日承慶瑞采記捐助受傷軍士醫藥費洋銀六圓嘉善化園弄金君靜得由汪協源局來洋六圓耀華照相號施君德之捐助十圓又募捐同事六圓計方建亭游貢南朱子錩羅玉衡各一圓錢翰聲陳玉涵麥礪山李澤生各半圓常州陳君　漁捐助鷹銀六圓小洋銀十角本邑仁盛號謝君鑑泉助來鷹銀二十圓孫樂安同吳與氏捐助十圓求家門和順諸事稱心由恒豐順寄來匯豐鈔票一紙無錫達源莊交信局寄來不書名捐助十圓金陵救吞生烟局徐聞韶大善士募程君仲綸二十四圓幷由周君媵以手函云頃閱新正十六日報章敬悉貴館諸位先生一體同仁傾心普濟爲奉省諸軍募捐醫藥之資療治受傷戰士博施好善無過於斯救難扶危莫切於此貴館旣煩勞不憚鄙人敢微末謹陳兹有南通州程德泰典程君仲綸去歲十月賦玉臺之　曰下同事諸君相贈鷹餅以作賀儀計本店六圓章君穆卿程君鳴吉仁泰衣莊各二圓知交送禮却之旣屬不恭而隔歲張筵相請究違敬意仲綸卽相贈之數再加一倍恰如廿四春風交局送來仰祈收入候解巨欵乞附區區所謂河海不擇細流泰山不讓土壤也不勝盼禱之至若諸君者好行其德一視同仁使海陸諸軍得免呻吟痛苦生死人而肉白骨其功德豈楮墨所可形容哉謹表微忱藉酬大德 
[勸募北洋營勇醫費]  
　　邇來倭奴騷擾凡軍士之冐刃前驅者殺賊　果洵屬可嘉一時猝不及禦不免夷傷已承泰西好善者設局於營口烟臺等處施醫給藥隨時療治又賴慕維廉大牧師醵資相濟海外異邦猶能恫瘝在抱佩服良深况同隷帡幪久沐聖朝德澤尤宜知所感奮伏乞仁人義士垂念戰塲窘况痛楚堪憐多寡不拘隨緣　助較之尋常善舉其積德不止倍蓰矣上海北巿絲業會舘籌賑公所施善昌謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法捕房瑣案]  
　　太古公司武寗輪船　　　抵滬虹口利生號某客附之而至携行李一肩喚車夫裝載倐忽間失去皮箱一口乃將車夫拘入捕房捕頭令押候堂期解訊○浦東某姓子年僅十餘齡前日持布渡江求售得錢數百持之而行流氓見其懦弱可欺騙至某烟寮開燈對吸乘間竊烟槍而遁値堂人疑孩串仝拘送捕房翼日克捕頭詰問緣由孩稱有叔父在小東門爲　菜傭捕頭遣包探問明將孩送往○某氏婦賃居東新橋畔前晚被所雇車夫竊去衣服五件鈔票十圓旋查知衣服八件質在某處備本贖回然後將車夫拘送捕房請究捕頭允之○自來水龍頭每日啓閉有時居人爭汲源泉往往互相口角昨日午前九點鐘時同春樓街南首人某甲投捕房訴稱附近二婦人爭取自來水盡情辱駡且復兇毆捕頭遣句探將二婦拘入捕房禁押片時以儆 
[美界捕房紀事]  
　　前晚九下鐘時寍波人數十名相約至西華德路江興樓評理中有王成香者出爲調處阿二姐不服與之用武衆人從而和之擲凳飛檯紛紛不已阿二姐稍受虧辱奔訴捕房捕頭立遣包探張阿根往拿衆人遂一哄而散○甲乙二鄉人向在工部局充小工昨日午刻至天潼路得勝館午餐食畢給以小洋銀一角掌櫃者察得洋銀曾用强水銷食巿中不能行用請換一枚甲乙不依爭執之餘揮拳互擊適某號巡街華捕至將一千人拘入捕房捕頭呵斥再三一倂釋出 
 
 
 

Page 10

 
 
   
 
 

Page 11

 
 
[光緒二十一年正月初八初九日京報全錄]  
　　宮門抄○諭旨五道錄前○御史洪奏推廣捐例緣由片○蘇學政溥奏報交卸起程日期摺○直督李奏甄别知縣片○又 
奏甄别佐雜教職各員片○又奏留道員幫辦營務片○豫撫劉奏藎臣專祠落成請列入祀興摺○浙撫廖奏鹽大使呈　　避片○又　奏飭司回任片○浙藩趙奏報回任日期摺○直督李奏請將員外郎按班銓選片○提督唐奏將請主事按　序補片○正月初八日○孫毓汶等同鄉官謝恩○長萃謝授廂紅漢副都統恩○延侯假滿請安○祥普續假五日召　　　○正月初九日○徐郙請假五日○順天府奏京師得雪一十有餘○召見軍機陳彝○○洪良品片再臣前奏稅釐兩局需用委員自總辦而外曰寫票曰查騐曰帳房此皆漢嗇夫之職請一切易以候補人員總辦則委道府州縣其寫票查騐帳房等務則委之佐雜及未入流各員已蒙飭部施行但此事旣歸官辦其功過須有考核某事某人承管其姓名應先報部立案若現辦各差無職之人有願捐納官職者必須令其親身赴部報捐騐看方許派委似此差務始歸核實臣爲位置閑員推廣捐例起見伏乞皇上聖　　奏奉旨已錄○○理藩院左侍郎江蘇學政奴才溥良跪奏爲恭報奴才交卸學政篆務並起程日期仰祈聖鑒事竊奴才於光緒二十年八月二十五日接准吏部知照八月初一日奉上諭江蘇學政著龍湛霖去欽此欽遵兹新任學臣龍湛　　抵江　於十一月十二日接篆奴才謹將道字一千七百八十五號提督江蘇學政關防一顆曁文案卷宗飭委江陰縣教諭奏毓麒齎　　　霖接收奴才卽於是日交卸一切事宜亦已移交淸楚於十一月十七日束裝入都覆命供職除循例恭疏　題報外所有奴才交　學政篆務並起程日期理合恭摺具奏伏乞皇上聖鑒謹奏奉硃批知道了欽此○○李鴻章片再道府州縣無論候補試用人員應自到省之日起子限一年詳加察看出具切實考語奏明補用兹查有順天差委候補知縣瞿樹華查維楨　步靑均到省一年期滿例應甄别准順天府府尹以瞿樹華辦事穩練勤奮有爲查維楨年壯才優辦事奮藍步靑年壯才長辦事勤愼咨請　前來臣查該員等並堪勝繁缺俟有應補缺出照例補用除履歴册咨部外理合會同兼管順天府府尹臣孫家鼐順天府尹臣　　附片具陳伏乞聖鑒謹奏奉硃批吏部知道欽此○○李鴻章片再定例各省　職佐雜按年騐看分别保薦留　　　　之數直隷應劾教職佐雜七員如無衰庸戀缺絫不及額亦卽奏明等因兹查光緒十九年教諭職佐雜前已照例調騐皆叅不　額　　同司道等隨時留心查察不拘年限認眞甄别並將十九年已經甄别各員　題咨外理合附片陳明伏乞聖鑒勅部知照謹奏奉硃批吏部知道欽此○○李鴻章片再　隷候補道麟椿係正紅旗滿洲隆順佐領下人委辦天津營務處該道於本年四月十七日丁生母郭氏憂例應回旗守制惟現値倭氛不靖内防外剿征調紛繁軍書旁午未便遽易生手應援金革不避之義請將該道　津當差以資臂助除分咨旗部查照外理合附片具陳伏乞聖鑒訓示謹奏奉硃批吏部知道欽此○○頭品頂戴河南巡撫臣劉樹堂跪奏爲藎臣專祠落成請列入祀典恭摺仰祈聖鑒事竊查已故山東撫臣張曜前蒙恩旨准於立功省分建立專　豫省爲該故撫臣立功之地前據紳士兵部郎中王文謙等呈經前撫臣奏請　祠在案兹據汴紳王文謙等並廣東潮州鎭總兵劉世俊等禀稱公同集捐在於河南省城西門大街購基建立該故撫專祠一所於光緒二十年十月二十八日落成擬懇列入祀典春秋官爲致　禀請具奏前來臣維已故山東撫臣張曜蕩平東捻轉戰西陲厥後　歴封圻以死勤事至今嵩武一軍尙循汴故撫訓練　規猶稱勁旅洵屬功施彪炳無愧俎豆馨香合無仰懇天恩准將汴故撫豫省專祠勅部列入祀典由地方官春秋致祭用　朝廷褒卹之典而慰士民報饗之　爲此恭摺其陳伏乞皇上皇鑒訓示謹奏奉硃批著照所請禮部知道欽此○○廖壽豐　再據署鹽運使丁彥詳稱查定例月選得缺人員如有在該省置買田產流寓俟到省後一月内據實呈明責該督撫確　詳查取　該地方官印結報部係月選得缺之員分别奏咨以總督兼轄省分對調如無總督兼轄省分以隣近省分改掣俟接到覆准部文後　該督撫給咨前往按照各該省程限分别計扣到省日期不入班次歸於廻避卽用其月選人員廻避遺缺卽作爲廻避出缺仍　到該員廻避核准部文後作爲出缺日期等語兹於光緒二十年九月二十四日據新選淸泉塲大使楊金輝禀稱現年三十四歲係　州貴筑縣人原籍江西臨江府新淦縣由監生捐鹽大使遇缺先選用赴部投供候選二十年四月間揀補兩浙淸泉塲員缺六月十九日引見奉旨照例用欽此七月十一日領憑起程八月二十五日到省先將文憑呈繳在案查職父椿從前遊幕在浙流寓有年曾　置有錢塘縣　界太平坊後巿街房屋一所四年限未符未經呈明入籍今選斯缺適遇職父遊幕流寓省分置有房產查照定例於　省後一月内據實呈明並取具地方官印結呈請廻避開缺等情查新選淸泉塲大使楊金輝之父楊椿從前遊幕在浙流　置產今　該大使於到省後一月内據實呈明並取具該地方官印結自應照例開缺廻避該員係部選人員應否查照定例以總督兼轄省分對調抑或照例不入班次歸廻避卽　聽候吏部覈覆所遺淸泉塲缺應咨應留查照此次通行内開雜項所選之缺無論内選外補均以旨見缺之日爲斷俟奉覈覆見缺後再行辦理等情詳請奏咨前來臣覆查無異除鈔片並將印結咨送吏部查照外理合附片陳明伏乞聖鑒飭部覈覆施行謹奏奉硃批吏部議奏欽此○○廖壽豐片再浙江布政使趙舒翹欽奉懿旨晉京祝　當將交卸起程日期幷委員接署藩篆由分别奏報在案現値慶典禮成陛辭旋浙應卽飭回本任署藩司惠年仍回運　本任以重職守署鹽運可補用道丁彥交卸留省另行差委除分檄飭遵外理合會同閩浙總督臣譚鍾麟附片具陳伏乞聖鑒謹奏奉硃批知道了欽此○○浙江布政使臣趙舒翹跪奏爲恭報微臣回任接印日期叩謝天恩仰祈聖鑒事竊臣前於本年九月十四日到京叩謝天恩仰蒙温諭嗣卽敬謹隨班祝嘏星雲　縵盛逢千載之期日月升恒喜上九如之頌揚塵舞蹈　　莫名十月十八日恭逢萬壽慶典禮成虔請聖訓復蒙召見諭以嚴查州縣維繫民心講究戎機無虚帑項臣跪聆之下感悚交深隨卽束裝遵陸南旋於十一月十一日到省奉無臣廖壽豐檄飭回任十二日准署布政使本任鹽運使惠年將藩司印信文卷移送前來當卽恭設香案望闕叩頭謝恩祇領任事伏念臣以庸愚之下質受深重之特恩具有天良常懷愧奮現値海氛不靖防務戒嚴皇上宵旰焦勞凡在臣工敢不殫竭血誠力圖報効查浙省爲瀕海要區藩司繫旬宣重任安民必先察吏宜昭　激之公籌餉所以濟軍務杜虚　之弊深慚　昧無補時艱惟有竭盡駑駘益加策勵遇事禀商撫臣認眞辦理以期仰副高厚鴻慈於萬一所有微臣回任接印　期並感激下忱理合恭摺叩謝天恩伏乞皇上聖鑒謹奏奉硃批知道了欽此○○李鴻章片再候選員外主郎兼襲三等男爵程建　因情殷　効皇經吏部代奏請發交北洋差遣光緒二十年九月初九日奉旨允准在案該員旋卽來津聽候差委伏查定　在　投供　選各官如　公出差遇輪選到班照例擬選俟差竣回京附入月選宫後補行騐看考試引見各等語員外郎程建勲係奏准發交北洋差遣人員與在部當差無異及與候選人員因公留差之例相符應請旨勅下吏部遇有員外郎選缺仍將該員程建勲一體按班銓選免其扣資理合附片陳請伏乞聖鑒訓示謹奏奉硃批吏部知道欽此○○唐仁廉片再投効北洋前敵之兵部候補主事葉文銓業由奴才留辦營務曾經奏明隨帶赴奉現在一同抵　其在營辦公實與在部辦公無異而戎馬馳驅尤覺異常艱艱查主事于式枚前留北洋辦理事務經直督臣李鴻章附片奏請免其　資按章補缺奉旨允准在案今該員事同一律惟有仰懇恩准勅部查照成案免其捉　仍按該員原班照章叙補出自慈施相應附片陳請伏乞聖鑒謹奏奉硃批著照所請該部知道欽此 
 
 

Page 12

 
 
[光緒二十一年正月初十十一日京報全錄]  
　　宮門抄○諭旨兩道錄前○大臣依奏請添設撫卹局片○大臣王奏請回籍帮辦團練摺○大臣依奏報招募新軍開支日期　○刑部松等奏犯官解送到部日期摺○皖撫福奏請再展停分發一年摺○御史易奏豫省停止分發請緩辦理片○副都　謙奏查閱密雲官兵操演情形摺○正月初十日○恭王謝賞春紙恩○吏部呈進春季搢紳○禮部呈進春山寳座○順天府　呈進春牛圖○召見軍機○十一日○定公假滿請安○陜西學政黎榮翰到京請安○王懿榮前往山東登州府團防請訓○熙貝勒請假五日○召見軍機黎榮翰王懿榮○○依克唐阿片再東三省邊練各軍向屬防營並無撫卹情事兹奴才所部之軍　到前敵以來與賊惡戰數月計受傷六百餘名因傷物故二百餘名陣亡五百餘名所需養傷卹葬醫藥銀兩抬送扶持夫役工資在在不容稍吝不得不酌定章程添設撫卹一局派員經管調理受傷撫卹陣亡士卒事務其應用各項均由局照章撥給以廣皇仁而結兵心所有此項銀兩每月應需若干核實造册作正開銷相應仰懇天恩俯賜照准飭部立案實爲逾格鴻慈謹附片具陳伏乞皇上聖鑒謹奏奉硃批該部知道欽此○○臣王懿榮跪奏爲鄉邦危迫有關大局仰懇天恩賞發回籍帮辦團練並酌帶援兵馳救事竊臣籍隷山東福山縣地處濵海烟台卽其所屬東距威海百八十里爲渤海南路緊要關鍵此地一失大局瓦裂撫臣李秉衡公忠廉介中外交推惟履任未久兵力又單淮軍水師倚恃李鴻章不遵該撫約束故致有榮城失陷之事臣家有老母年已七十有三一聞此信神魂飛越登萊商賈旅食京師者約有三十餘萬人之多人人有身家之念海隅有警兵團不給衆情惶惑若巿　一空轉滋搖動亦必須先有以鎭定其心臣父前任四川成綿龍茂松理懋兵備道先臣祖源於咸豐十年任部員時曾經督辦山東團練大臣杜　奏調回籍專辦登州海疆一帶團練臣於斯時年已十六一歲跟隨周歴各口故與鄉人夙昔洽熟二三豪俠皆所周知惟有仰懇我皇上逾格天恩准臣回籍會同撫臣辦理團練兼事招募惟事機已迫非有得力軍幹迅速赴援不足濟急查現有管帶永興軍記名提督王鴻發爲臣同祖堂弟前隨伊犁將軍金順在新疆西北兩路轉戰二十餘年刻下同總兵馬心勝所帶馬步八營已抵近畿臣接其來信亦深以鄉邦爲亟憤恨切齒蓋威海爲天津門户威海若再不保則天津萬無可守之理避實擊虚知登州兵力較單故擾我東防以掣全局此次由成山登岸者係倭宼之第三軍共一萬五千餘人聞李秉衡電請截留丁槐一軍已蒙　兪允但營伍尙少器械未齊深恐不足以資防剿亦且緩不濟急倭宼倘由陸路西櫌則南北阻梗漕糧軍火接濟不通何以自立臣愚爲留此八營於畿輔軍力之厚薄不足輕重而登州屬無不舉奉天對岸海面路路可達若任其游弋時有擊動亦萬非李秉衡一人所能奔顧誠使鴻發馳援威海或足以保重地而救孤軍至臣桑梓私念烏鳥下情猶屬其小焉者如蒙　俯允准臣回籍臣卽帶同王鴻發星夜馳援較之遠調他軍自必親切得力所有臣迫切下情不顧冐昧籲懇皇上俯准施行則沿海一帶生靈皆出自聖恩天賜臣侍直内廷受恩深重一俟海氛稍靜臣將團練事宜歸幷撫臣卽行回京當差不勝悚惶待　命之至伏祈皇上聖鑒謹奏奉旨已錄　○○奴才依克唐阿跪奏爲據報招募新軍開支日期恭摺仰祈聖鑒事竊光緒二十年十二月十三日奴才曾將新募敵愾軍步隊十四營均到前敵見仗並聲明各營大小口糧月餉各局處薪水開支各日期飭糧餉處查核冉行奏報在案兹據該處禀稱查統領壽山營官廖源等呈報於九月十五日招齊三營統領榮和德英阿烏勒興額等於十月初一日招齊七營統領博多羅於十月十五日招齊二營榮和又招齊二營計十四營統行一律成軍各營應支月餉仿照鎭邊營制近成營日期照章如數支發其設立全營行營各翼長及文案營務糧餉轉運軍械撫卹各局處並隨營委員差官等應支薪水辦公經費均自九月初一日開辦之日起支詳請立案前來奴才覆查無異除開單咨部立案外合將新募敵愾軍先後成營起支月餉日期各緣由恭摺具奏伏乞皇上聖鑒謹奏奉硃批該部知道欽此○○經筵講官刑部尙書臣松溎等謹奏爲官犯解送到部日期恭摺奏聞事光緒二十年十一月二十一日内閣奉上諭宋慶奏遵旨查辦統將被叅各節據實覆陳一摺已革直隸提督葉志超由公州退回平壤並未接仗沿途所報戰狀盡係虚揑迨行抵平壞又復漫無布置卽行潰退其安州尙有馬步八營可爲策應該革員並不扼守安州乃竟退過鴨緑江實屬統馭無方大負委任葉志超著拿交刑部治罪等因欽此抄出到部當經恭錄諭旨行令盛京將軍直隷總督並帮辦北洋大臣將葉志超迅卽押解送部兹據直隸總督李鴻章及帮辦北洋軍務四川提督宋慶分派委員直隷候補知縣曹景郕及河南候補都司高維勛會同將已革直隷提督葉志超於十二月二十八日午刻解送到部查該革員葉志超係武職大員案情較重可否簡派大臣會同臣部審訊抑或就宋慶查奏各情遵照欽奉諭旨按例治罪之處請旨定奪爲此恭摺具陳伏乞皇上聖鑒訓示謹奏奉旨已錄○○尙書銜安徽巡撫臣福潤跪奏爲安徽省候補人員仍形擁擠請再展停分發一年以冀疏通恭摺仰祈聖鑒事竊查安徽省前因各項候補人員擁擠日甚奏請停止分發一年嗣屆期滿仍未疏通上年十一月間經前撫臣沈秉成會摺奏請展停分發一年旋准吏部議覆自光緒十九年十二月二十四日限滿之日起再停止分發一年俟一年期滿後卽行照常騐看分發等因光緒二十年正月二十一日具奏奉旨依議欽此轉行遵照在案兹查自十九年十二月二十四日起至本年十二月二十四日止展　一年已屆期滿自應循照部議卽行照常騐看分發惟念請停分發原爲疏通候補人員整頓吏治起見乃自停分發以後州縣佐雜僅出三十餘缺而當將停未停之際各該員聞風赶辦爭先禀到以及各項正途並應補人員由部籖掣到省者竟有四十餘員是徒有停止之名並無疏通之實瞬屆展限期滿若使分發遂開則報捐指省者又將接踵而來實有人滿之患補署固屬無期差委亦難徧及困守日久流弊易滋卽使甄别加嚴隨時淘汰而去者不敵來者之數仍未足以淸治源臣與藩臬兩司體察情形公同商議擬請將　　　舉兩項自道府以至未入流等官俟二十年十二月二十四日一年期滿後再展停分發安徽一年庶已到省者逐漸疏通而未　　　其壅滯於澄叙官方之道稍有裨益其在部籖掣各項正途人員仍請照常分發以示區别而符定章據署布政使員鳳林署按察使丁峻會詳請奏前來臣謹會同署兩江總督臣張之洞恭摺具陳伏乞皇上聖鑒訓示謹奏奉硃批吏部議奏欽此○○御史易俊片再臣恭閱邸抄河南巡撫劉樹堂奏請將捐納勞績兩項道府以至未入流等官一律暫停分發豫省二年自係爲人員擁擠設法疏通起見惟是該省上次請停分發限滿後至今僅及一年如爲人數過多無可位置各省皆然値此軍務吃緊需餉孔殷之際捐項已成弩末尙需酌量改章以期踴躍而裕餉源分發各員捐納者無論矣卽勞績一途亦多半應繳捐免保舉銀兩爲數雖屬無幾然總可稍爲挹注若内地各省紛紛請停分發邊省窵遠又皆裹足不前則捐欵更少餉源愈絀矣應請飭下吏部議令豫省停止分俟軍務告竣後再行辦理庶他省不至援爲口實相率奏請於餉項不無裨益是否有當謹附片具陳伏乞聖鑒謹奏奉旨已錄○○奴才宗室謙光跪奏爲查閱密雲官兵操演情形恭摺仰祈聖鑒事竊奴才謙光仰蒙天　調補密雲副都統當將接印任事日期奏聞在案所有任内應行查閱各事件奴才于到任後逐一查騐當經查得密雲庫存軍器　丸火藥槍砲旗幟等項均與額數相符額設馬四百五十匹點騐俱屬足額其庫存兵丁明年正月錢糧等項銀兩均與應存數目相符並無虧短閱看八旗官兵步射騎射均屬可觀演放子母砲抬槍鳥槍中靶　亦敷成數操演大陣進退連環甚屬聯絡整齊馬隊操演及馬上三箭均尙嫻熟演　雲梯及演舞刀杆小過堂技藝甚爲便捷奴才以次閱畢仍與協領等勤加操練務期精益求精悉成勁旅可備于城之選以仰　國家養兵之至意再奴才兼轄之古北口昌平州玉田三河順義縣等五處官兵操演奴才例應親往巡查現値封印臨邇　俟明年開印後奴才卽行挨次巡閱查騐後再行專摺奏報所有查閱密雲官兵操演情形理合恭摺具陳伏乞皇上聖鑒謹奏奉批硃知道了欽此 
 
