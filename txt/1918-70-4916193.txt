# 1918 - 70 - 4916193

 

Page 1

 
 
   
 
 

Page 2

 
 
　　二月初七日（二） 
時評 
[重要事件（冷）]  
　　近日中國之重要事件其一爲邊警其二爲内閣其三爲岳州之交戰其四爲蘇皖之衝突其五爲奉軍之南下其六爲馮軍之窺皖此皆見於今日京電中者也　　以情理言邊警爲對外關於國家之全體且前旣有參戰之舉當爲當道所最宜注意者豈知不然終日所營營於心者内閣之半爭半讓也岳州之得失欣悲也蘇皖之遣兵調將也奉軍之進退與馮軍之處置也而所謂邊警所謂敵人者一不致念於其心意中也命令 
　　三月十七日大總統令高祖佑晋給三等嘉禾章福啓晉給四等嘉禾章此令專電 
[北京電]  
　　馮昨訪徐東海請其勸段組閣但段非馮辭後不出徐允力勸（十七日下午二鐘） 
[北京電]  
　　徐定下午六時進府面覆勸段之結果今日公府並無會議（十八日下午五鐘） 
[北京電]  
　　河間昨雖再訪東海轉勸合肥組閣無成議然以長江形勢發展態度轉覺安靜（十八日下午二鐘） 
[北京電]  
　　徐樹錚等又在津開密會結果電知各省並派員運動（十八日上午十一鐘） 
[北京電]  
　　曹張李陳王等密約岳州一下即與南方提出議和（十八日上午十一鐘） 
[北京電]  
　　某派又鼓吹馮去職内閣問題日内必難解决（十八日上午十一鐘） 
[北京電]  
　　岑西林來電述對於邊防及内閣之意見仍促和議進行不贊成段閣（十七日下午十二鐘） 
[北京電]  
　　外人方面消息馮旅已由武穴向皖省進發長江下游雖無别事然形勢頗爲急迫或傳已與某軍接觸（十八日下午二鐘） 
[北京電]  
　　昨倪嗣冲來電稱馮有進謀安慶説蘇軍多集徐淮亦非所宜懇迅飭饒總司令速撥軍艦協助批交海部照准（十八日下午二鐘） 
[北京電]  
　　田文烈昨奉合偕王克敏赴津出席督團代表會議並疏通徐樹錚謀時局作速解决一説田王此行係向某國駐京代表協商參戰借欵進行手續（十八日下午二鐘） 
[北京電]  
　　蘇皖兩省爭領新安武軍問題現由中央改命張文生代理四省勦匪督辦别命豫魯協助皖亦派隊會剿作爲解决（十八日下午二鐘） 
[北京電]  
　　奉軍抵軍糧城後已分道出發一赴滁州一赴韓莊一赴徐州另以一路自廊房折赴京漢線開往漢口（十八日下午二鐘） 
[北京電]  
　　田文烈奉馮命赴津與曹省長商奉軍南下事（十七日下午十二鐘） 
[北京電]  
　　頃晤夏平政院長言七年公債案依法受理已通告財部停止發行從速答辯再行審判昨並報告總統馮面囑依法辦理（十八日上午十一鐘） 
[北京電]  
　　外交團將開對我態度之重要會議警告説仍將實現（十八日上午十一鐘） 
[北京電]  
　　官電稱十七晨四時北軍佔領岳州（十八日下午五鐘） 
[香港電]  
　　聞陸榮廷已抵梧州擬派兵分兩路入粤一至信宜一至廉州（十八日上午十二鐘） 
[香港電]  
　　粤軍於十六日克復恩平（十八日上午十二鐘）外電 
[哈爾濱電]  
　　哈巴羅夫斯電稱該處與白拉戈夫斯成斯克之電綫今已不通又稱白衛隊得齊河哥薩克兵之援助後已離白拉戈夫斯成斯克鎭開赴他處共目的地不詳哈巴羅夫斯克勞兵會會長已電致阿穆爾鐵路各車站令其準備阻止白衛隊之前進並令其拆毁軌道滿洲里消息謂有戴面具之盜匪三人强入俄關吏住宅搶去現資若干及手鎗三支俄工程師兼鐵路運輸三委員烏斯特羅戈夫氏刻會同美工程師改革中東鐵路之運輸事宜庶各車站所堆積之滿洲輸出品得以流通估計目下貨車共有八千輛每日可備二百輛裝運貨物惟此數尚未足供出口貨商人之需求（十六日） 
[哈爾濱電]  
　　私人可恃電信稱紅衛隊援兵共兩團續由哈巴羅夫斯克派來者已從哥薩克兵手中奪回白拉戈夫斯成斯克鎭現攘奪民政權鎭中起火暴民肆刦法紀全無平民多被殺害中日僑民及俄人皆逃入中國境庫貝地方亦多避難之人過激當檢查甚嚴故詳情無從傳佈（十七日）以上字林報 
[北京電]  
　　昨日（十七日）下午馮總統爲内閣問題訪徐東海似不得要領外間紛傳馮總統已在北京西城舊行營街租得住宅已將眷屬之一部遷入該宅若時局更紛紏至不可收拾總統 
[北京電]  
　　段派某氏之談曰馮總統之訪徐世昌段祺瑞兩氏無非表面上敷衍督軍團而已毫無何等之誠意存於其間馮之態度旣如此無論何人將不能允許其請求後繼内閣恐不能輕易决定也又云馮總統目下似無將李純免職之意其結果恐將因李純之態度如何出於他動的勢力而不可不免李氏之職云云（十八日） 
[北京電]  
　　此間已得確報云岳州已於十七日下午克復（十八日） 
[北京電]  
　　滿洲里來電云駐俄日本大使内田氏於十七日午刻安抵滿洲里（十八日） 
[漢口電]  
　　如前電所報岳州南軍全部退却北軍旋即入城據今日從岳州歸者言此次南軍對於岳州戰役之計畫左翼從臨湘亘雲溪方面以趙恒惕所率之湖南第一師當之右翼在通城方面以劉建藩之湖南獨立混成旅及馬濟之粤軍韋榮昌之桂軍當之中央亘武岳鐵路沿線一帶以林俊廷陸裕光之桂軍及粤軍之一部當之其全體兵力約有六師團此次之敗績自左翼先破羊樓巿又繼之而破以至貽全局之不利雖經總司令程潛自立於戰線指揮督戰然大勢卒難挽回自十四十五兩日起南軍即陸續向湘陰退却程潛亦於十五日捨岳州而退至湘陰（十八日） 
[漢口電]  
　　直隸混成第六旅於十七日午後四時已入岳州城（十八日） 
[濟南電]  
　　張作霖之軍隊自今日起由津浦鐵路陸續乘車南下該軍約有二旅擬暫駐徐州聲援倪嗣冲有暗與李純對抗之意（十七日） 
[濟南電]  
　　山東南部地方之匪亂日益猖獗一部民黨利用之開始活動昨日兗州鎭守使之急電云割據費縣方面之匪徒約一千五百人侵入新泰縣攻陷滕縣城縣知事逃亡匪徒有乘機進迫泰安之勢又江蘇省沛縣方面之土匪約一千餘以遮斷南北交通爲目的襲擾津浦鐵路之臨城縣該縣守備兵雖迎擊之然兵數寡少瀕於危急（十七日） 
[東京電]  
　　在葉山避寒之日本天皇皇后於本日還幸東京（十八日） 
[東京電]  
　　唐紹儀氏本日上午安抵東京受日本朝野各方面極隆盛之歡迎（十八日） 
[東京電]  
　　此間接得報告云日華大使公使等已於十六日離蚩塔經滿洲里赴哈爾濱（十八日） 
[東京電]  
　　倫敦來電云中國評論家鄭君著有論文登載於拍爾梅爾報曰德國勢力之東漸在日本爲憂患之事在中國尤爲十倍以上實現的憂患中國當此之際應爲交戰國之一與日本協力以對付共同之敵固不難預團之兩國協力出兵之舉萬不能認爲有一國獲得他一國之領土之事云云（十八日） 
[東京電]  
　　今日時事新報之社論題曰中國政局之危機略謂眼前之重要問題並非在爭奪岳州之戰事而在以北京爲中心之馮段兩派之暗鬭此際若稍有差誤恐有擾亂更甚之虞云云（十八日）以上東方通信社電 
[東京電]  
　　唐紹儀氏於十七日晨抵神户語人云中日親善實爲必要惟當不僅求政府問之親善猶須謀兩國民間之親善蓋政府時有交迭而國民則永久不變者也是則以兩國民之經濟提携爲其要領且希望將來改其投資方針不徒置重於政府而對於南北須均等行之云云（十八日） 
[東京電]  
　　日本對於美國之供給船隻問題歷經遞信省與船主交涉已有具體辦法即其總噸數爲十五萬噸其中日本郵船會社六萬噸大阪商船會社二萬五千噸東洋汽船會社一萬五千噸社外船五萬噸由政府租借轉租與美國政府其租價及保險費正在交涉尚未决定（十八日） 
[東京電]  
　　大阪商工業者以煤價昻貴陳請於各大臣及貴衆兩院禁止煤炭出口本日中旬所存之煤計九州六十萬噸其他地方一百二十萬噸輸送困難煤坑主中有提議減掘一成之意（十八日） 
 
 
 

Page 3

 
 
　　中華民國七年三月十九日星期二（申報）舊曆戊午二月初七日（三） 
以上共開通信社電戰電 
[俄京電]  
　　秦城之舉已經當局宣布告竣居民今不准出入火車停止駛行中等社會之報章前被勒令停刊者今復准出版前内閣總理里伏夫親王已爲北陣線司令所拘（十四日） 
[亞姆斯特丹電]  
　　俄國已與烏克蘭在基夫地方開始媾和（十五日） 
[俄京電]  
　　莫斯科營兵大會已於昨日開會内有過激黨員一百三十三人革命社會黨員二百三十八人德國宣稱白里斯特里土夫斯克和約調印後德國將派員入俄國各行政部監視履行條約各員均有否决權云高加索政府因白里斯特里土夫斯克約規定以加爾斯巴姆亞杜漢之地割讓土國故不允承認現已有代表赴特里比崇與土耳其議和（十五日） 
[俄京電]  
　　德國爲鞏固其軍略地位起見要求在比斯柯夫陣線目下俄軍陣地東面七英里畫一新界線德國除要求俄軍退出比斯柯夫境外且欲俄軍協助勦滅現在該境焚掠各村莊之散股聞亞倫羣島德艦隊中復發生騷亂德國海軍大將薛桀特氏已任爲俄迭薩司令俄迭薩被佔之前有反對猶太人之暴動（十五日） 
[倫敦電]  
　　德國公報云德軍已擊散烏克蘭之敵隊佔據巴區瑪區（十五日） 
[倫敦電]  
　　十五日土耳其公報云土軍在歐士魯姆獲砲一百六十八尊地雷砲多尊（十六日） 
[倫敦電]  
　　俄京消息謂現有極大暗潮反對白里斯特里土夫斯和約之調印國民委員會中之左團社會革命黨員决議如莫斯科勞兵大會承認該約則縱全體辭職司法委員公然勸人反對該約謂勞兵大會必須組織革命保障必要之政府（十六日） 
[若西電]  
　　羅内閣已辭職大約將由前財政大臣穆希特滿氏組織新内閣每日捷聞得悉羅内閣之辭職乃因反對德國媾和條件之故（十五日） 
[倫敦電]  
　　泰晤士報東京訪員電稱日本出兵西比利亞一事此間官場全未有所宣布英美兩國傳來關於此事之消息全與東京當地消息相抵觸今惟少數之報章與國民主張此舉而頗有勢力之商行則均願反對且得輿情之贊助股票交易殊爲堅固蓋信出兵之舉不致成事實也（十六日） 
[瑞典京電電]  
　　政府宣稱派往亞倫島監視俄軍退走之瑞典兵支隊已開始退走惟此舉與關於亞倫羣島政治問題之瑞典地位决無妨礙（十五日） 
[倫敦電]  
　　法軍大本營路透社道信員電稱敵軍之攻勢將於何時發作尚無徴象目下仍在聚集人馬軍火敵兵聚集法比軍陣線者共有一百九十師其中三分之一乃豫備兵準備衝擊任何擇定地點者敵軍之攻勢延宕數星期而不發作其故乃欲查明目下俄境之兵尚有若干師可以用於西歐然後從事戰事中最危險不可恃之一舉敵軍於陣線後添造飛機營道路營房甚爲忙碌其豫備兵駐紥之處距陣線頗遠故不能知其所欲攻之地點豫料敵軍此番出攻必爲孤注一擲之計英法軍陣綫之布置極爲周備（十五日） 
[亞姆斯特丹電]  
　　興登堡上將與魯登杜夫將軍與人談及戰局謂德國旣於東歐脱除束縛今可以全力注於西歐德軍今可籌思攻擊矣如果實行事殊艱鉅蓋法英陣綫今各有豫備兵甚衆其陣線之後路線如網運輸便利也惟此戰重在士氣德軍自信必可獲利云（十五日） 
[海牙電]  
　　新加坡荷總領事報稱英員不許荷船起碇荷蘭外交大臣已令駐倫敦荷使請英政府詳示一切（十三日） 
[倫敦電]  
　　荷船在協約國各港者共約一百萬噸其中百分之七十乃在美國百分之十五乃在英國餘在其他協約國（十六日） 
[倫敦電]  
　　美國戰時貿易部宣稱德國現用潛艇阻止其鄰近中立國受美國或協約國之糧食以期迫令中立國於政治上經濟上倚賴德國現且有用潛艦毁壞中立國船舶俾弱中立國於戰後對德競爭力之徴象（十五日） 
[倫敦電]  
　　每日電聞今日載有社説謂協約國組織繼海運會與夫佔用荷船之宣言同時並發足徴協約國終已明白敵人海上之攻勢其重要不減西歐陸上久布未發之攻勢美國今當統籌全局决定兵與糧二者孰宜先運英國造船政務急須大加整頓船廠工人須增八萬名云（十五日） 
[倫敦電]  
　　每日新聞云内閣已訂定本年造船程序海軍大臣擬添設一科專司造船事宜而以副官主持之（十六日） 
[華盛頓電]  
　　美國工　聨合會　長戈泊士氏致電英國工黨領袖愼特森氏在法國社合黨領袖湯姆氏謂工界於保存民治抗拒德國侵凌之偉大事業必須同心同德彼望美國與協約國之工界勿爲一切事故礙其完全一致不日美國工界代表將赴英法會商世界民治主義推廣方法云（十五日） 
[倫敦電]  
　　銀巿星期報告云巿况稍固美國來貨微欠活動上海滙兌率堅定不動印庫存銀續減（十四日）要聞一 
[西報論西比利亞與協約國之關係]  
　　字林報哈爾濱通訊略云俄德媾和必有影警及於西比利亞是以在烏拉山之東（烏拉山介於歐亞二洲之間）協約國即當設法以保衛其遠東利益今擁護過激黨政府最力者爲俄京工人若輩由政府從優供養衣食豐美一旦工資停付斷然不復寗靜至俄國已遣散之兵士今陸續回里亟盼政府踐行前言給以所允之土地若前言不能實距則面有菜色手有軍械之退位兵亦未必能安居也且分産辦法徒屬奇談農多田少安能如願以償查一九一四年俄政府表册烏拉山以西之人民共一萬三千萬其中農人居四分之三歐洲俄地共四百二十五萬方俄里半爲不可開墾之區其餘一半尚須扣去波蘭古爾蘭等處被佔之地及烏克蘭與桐河流域哥薩克人之地所餘寥寥不敷分配故俄人勢必羣趨於西比利亞而爭住於烏拉山與貝加爾湖間之沃野焉西比利亞全境刻有人民一千三百萬可謂地曠人疎以其地方言儘可供給五倍此數之居民而不虞缺乏他日俄人移居新地卽將守此終古不願變遷矣目前協約國之亟宜準備者卽在此防止事變由俄地而入西比利亞耳西比利亞中部富饑之區其所出産之原料乳油糧食等物現已由火車運往德國而該處過激黨且公然承認與德人提携行事按覊留西比利亞之德俘其中不乏久居俄境富於商業經驗之人共足有害於協約國亦可想見和約旣成俄德當然互換俘虜若過激黨在西比利亞之勢力依然不減則西比利亞之德俘必返中歐而德國可調往西境以厚其兵力試間協約國可熟視無睹而以截留數十萬德奥俘虜之重任專諉諸組織未完善之哥薩克軍隊否乎俄國中等社會今方坐視過激黨之勢力日張默然無所抵抗彼哥薩克兵又安能組織完善於短小時間内阻止敵俘之出境乎不獨此也德奥人經營西比利亞之關係亦爲吾人所當注重德人縱未必欲得西比利亞之土地但西比利亞之天然利源德國寗不埀涎凡糧食魚肉皮革之類及鐵煤鑛品爲製造軍火所必需者皆可於西比利亞得之雖協總國需求此種物品不及中歐諸國之甚然若謂此種珍品無足歡迎則不可也　人若佔優勢於西比利亞則必爲所欲爲俄人雖欲仰其鼻息亦不可得惟有朿手旁觀痛心疾首致恨於過激黨而已此種情形凡俄人稍明事理者不久當可知之故協約國苟組織國際聨合軍出發於西比利亞一面切實聲明决不兼併土地之意彼反對過激黨之俄人旣知協約國出兵於此志在保護俄人不使西比利亞爲德國之附庸有不　食壺槳以歡迎之者乎至於西比利亞之内政則當全由俄人自行組織臨時政府以整理之協約國苟有此偉舉以助俄人則義聲所播俄國中等社會咸將奮袂而起集其精壯隨協約軍而作戰矣俄人在法境羅境及波斯地方曾隨協約軍並肩拒敵今後俄人又何嘗不能如是哉西比利亞出産品可供協約軍當地之需且一經整頓尚可運出接濟他國故發展西比利亞以作俄人新國者可享有甚大之利益焉西比利亞不獨有鐵路之交通且有河道之便利如歐比河穿流中部極富之區長約二千英里直至哇波斯克口岸灌入北冰洋該口岸曾經俄政府修築費去千百萬盧卜已成重要之商埠云 
[東京通信（心危）]  
　　東報之日本内閣改造説出兵問題與條件　　日來因日本對俄對華之外交關係愈臻錯雜彼邦貴族院各政黨實業界各方面莫不仰望舉國一致内閣之出現三浦將軍以近來外交關係重大苟不統一國論刷新人心於國家對外前途頗多不利故有主張舉國一致内閣之説政黨方面於内閣問題亦多運動茲綜合各報最近之消息錄後　　寺内首相日來政躬違和其夫人亦罹病且對於内外政務不能收其預期之成果因此頗懷耄期倦勤之感故於議會閉會之後或將辭職亦未可知至於後繼内閣問題如何各方面意見紛紜未見一致就中由西園寺侯組織舉國一致之内閣説頗受多數之贊同憲政會國民黨及貴族院方面以及政友會之一部均表贊成之意亦有希望山縣公出山者然西園寺與山縣未必容易蹶起由是又有内閣改造之運動元老院及官僚系中因後繼者殊乏適當之人故頗有抱内閣改造之希望者所謂内閣改造即寺内内閣先行總辭職其後再由寺内伯履行組織後繼内閣之形式此新内閣之組織網羅貴族院中之有力者並設置無任所大臣以圖舉國一致之實此乃主張改造内閣者之希望也　　内獨將來果更迭抑改造目前尚未易推測然默察日本最近之政情並觀各界之輿論則於議會閉會之後政界上恐有多少變動今變動之湍緒已稍流露矣而考其變動之原因由於外交關係之複雜故日本政局不變動則已否則日本之對外方針或亦將隨之而變動也英法意三國駐京大使囑託日政府保護聨合國在西比利亞之利益是日本之出兵已得列國之同意灼然可見惟美國之意向尚未明白表示英國首相爲日本出兵問题題曾往訪美國駐英公使而美國政府迄未向聨合諸國聲明一致故日本之出兵問題雖逐漸展開其局面而外交上仍不免稍有猶豫據此問消息日本尚須將西比利亞情形及俄國政况調查明白而後實行出兵其對外之愼重於此可見至論出兵之條件按此間所得之外電則謂法國政府之意日本出兵當然應得相當之報償英政府之意則報償條件應留待後議目前日本尚未出兵遽論其報償之條件似乎過早然日本之出兵必抱有一種希望定有一種目的關於己國之利益如何當然不能不審愼攷慮也 
[關於外交之近訊]  
近日東北風雲益形險惡苟不極力進行將來實有不堪設想之虞昨日府院磋商之結果擬令陸海軍部等五機關速開聨席會議以便研究進行方法（甲）陸軍部籌備添兵（乙）海軍部酌派軍艦（丙）財政部籌劃經費（丁）參戰處統籌作戰全局（戊）交通部輸運軍用品並聞此項會議准於下星期内在國務院舉行政府以北邊外交日趨緊迫日來疊與督辦參戰處磋商業將要點决定四項一經費北鄙除奉天不計外餘皆貧瘠擬由中央另訂協濟專章二軍械對歐參戰純由外國購入對於邊境軍用則由國内兵工廠中酌撥三軍隊准由東西北各處自行招募四手續先由吉黑兩省實行政府以北邊外勢已將迫近内地近日府院屢與段督辦協議擬再施行以下數種方法一東三省及内蒙新疆等處擇要設立無線電台一中央組織特别偵探機關以憑派員分往邊鄙各處調查一切現狀一分派飛機前往東北西北邊省偵察此外尚有三件因關秘密未便宣布并聞業已大致通過熱河都統姜翰卿上將十五日致電大總統略云近據道路喧傳政府現因俄亂關係擬在内蒙地方一律施行戒嚴查内蒙六盟各旗連年饑饉人民多已失業今再施行戒嚴警備令恐其益覺驚惶請即撤消此議俾維敝區之秩序倘有意外變端桂題願負完全之責一政府以刻下俄德奥亂軍擾及邊鄙其中最宜速加防範者厥在西北一帶深恐各回部與土耳其有宗敎關係易受亂軍煽惑已决定分電甘肅新疆伊犁青海阿爾泰科布多烏里雅蘇台等處地方長官妥擬維持回部意見以備政府採擇施行吉林孟　村黑龍江　處九兩督軍鹽（十四）聨銜致電大總統謂東北邊事日亟疊次電達請示辦法迄未接得覆電近日岌危情形校前尤甚特懇速示機宜俾免誤事黑龍江鮑督軍電稱俄民避雖而來者日益增多現加派駐省城之第十九混成旅馳往沿邊鎭壓吉省防邊軍隊現又新編第五混成旅十五有電報告政府稱該旅業已編成並向中東鐵路公司借用槍枝三千桿於眞日（十一）由哈運吉黑河商會於十三日電致國務院稱俄國新舊兩派戰鬭激烈波及華人生命財産不可數計　懇中央迅派大兵前往保護 
[日公使林權助到京]  
駐京日使林權助氏於十四日夜午一鐘行抵奉天張作霖徐樹錚亦到站迎候十五日上午由奉啟程十六日即到京聞定明日赴我外交部爲循例之訪問林公使此次歸國歷時甚久行期屢次遷延今之來華歸任大約爲俄德問題漸入緊急與我政府商榷一致進行之事件必多故忽忽啓行也 
[總統又有辭職意]  
馮總統陽日辭職通電發出後所得各省覆電尚無解决時局辦法總統遂有第二次通電辭職之意茲據公府消息總統連日以私人名義發往各省之密電甚多均係聲明時局至此不能不亟於求去以讓賢路之理由并望各省勿以空洞電報答覆并聞總統日昨感於長江及天津方面將有變化消息焦灼萬狀去志彌堅特諭親信某君在東城某胡同覓定住房一所房金每月一百二十元日昨業經定奪擬先將内眷移入以表示退職之决心又一消息元首十五日又複通電各處徴詢關於政局之意見情緒異常懊喪一面並派親信某君出外覔定房屋并聞於十五日起已着手搬運木器等物預備辭職後遷住云云至國務院方面自張作霖徐樹錚通電到京後中央政府更陷於束手待斃之悲境國務院冷落異常十五日總理雖照常到院並無何項要公秘書長至午后六時亦即退 
[徐段組閣説]  
馮總統自接某督軍主張徐世昌段祺瑞出任總理電報後極表贊同之意但速日與段徐磋商毫無效果即段所推荐之田文烈總長經總統再三勸勉段亦從中勸説田謂總統如必欲其擔任總理則當并總長之職而辭去此實日昨下午五時以前之實在情形也又一消息云内閣問題爲目下解决北京政局之要點聞十五日馮總統通電各省詳述親訪段氏而段氏尚無允就之情形希望各省一致勸駕又總統定於十六日親訪徐世昌請徐轉勸段氏慨然出組内閣但段際此時局允就與否仍屬疑問前日總統由段宅返府時段合肥躬送至大門外總統臨上汽車時語合肥曰芝泉你一定不就我也無法了段謂我實在才力不勝所以不能再就云云語畢總统遂乘車回府據此情形推測段意之堅决民見一斑聞總統又託某君懇邀東海出由東海之意更爲堅决於是總統又屬意於田煥庭至楊杏城熊秉三兩君雖亦在擬議之列而究不若由説之較爲確切因田與北洋派軍人關係較深各方面皆可接洽惟田君願出組閣否目下亦無把握又一消息馮總统昨日親訪合肥敦勤組閣雖經合肥婉辭堅拒但總統仍擬挽勸十五日特諭秘書廳將各處關於内閣問題來電主張擁戴合肥者共檢出張作霖鮑貴卿趙倜張懷芝楊善德姜桂題田中玉盧永祥等十通派員送往段宅又一消息繼任總理近三日來田煥庭呼聲最高惟田力辭現在錢代總理急於求去並笑謂人曰余代理此席毫無好處只有每月少進數百元何必戀棧云云蓋錢就代理職後自行辭去國務院顧問一差而代理名義又不能支總理俸給也又據公府消息大總統於十五日下午一時四十分曾邀請錢代總理進府密商組閣一切重要計劃聞錢因日前旣有暫不卸責之宣言是以未向總統言辭只有懇請元首早日設法將正式内閣組織成立以安民心而免貽人口實苟能使芝老出山尤爲解决時局之簡便方法云云元首仍向錢表示慰留之意嗣後又將敦請徐段組閣手續磋商頗久綜之十日以内正式内閣恐仍不能成立也 
[奉天繼續出兵之消息]  
奉天張作霖以入關南下之軍猶以爲兵力薄弱擬派續備軍繼續出發日昨陸軍二十八師師長報告稱該師五十五旅之全部現已預備齊整定於十四日開拔入關再行前往徐州與曹宣撫軍隊會同一處以便合力攻取岳州而新調來省之二十九師百十三團一部亦定於十七八實行南下奉軍旣定繼續南下而隨隊人員昨已委定軍需課一等課員黄恩榮赴徐州與該地軍官接洽劉文清參謀赴滁州二十七師張亞東赴濟南二十七師武巡捕劉鳳閣赴德州以上人員均於十三日一律出發分别前往目的地矣此次奉軍南下係貫澈最初之目的而各軍先後旣已出發而參謀處長不可不設現已委定于珍氏爲處長大約十四日即可前往軍糧城矣張軍長旣委于珍氏爲參謀處長而參謀人物現尚未能擬定據聞約派四五人其人名職銜容待續誌混成兩旅業已組織成立而每旅團長三人鮑營長齊營長警備隊團長張鎔爲第一混成旅團長輜重營長李營長定團長爲第二混成旅團長各營營長尚未委定張氏南下軍隊前已於二十七八九三師中均行調撥若干惟二十七師軍隊出發者有十分之七其各師參謀長亦皆有親至前敵指揮一切軍暑特委二十七師參謀長高子玉爲奉軍總參謀長於日昨赴關内協同張作相張叙五兩旅長商定一切混成旅招成之際各團各營需用書記官長大居多數然必須在軍務之中統督有年於公事上久稱熟手者始得勝任張氏昨飭二十七師將各營書記在營有年者挑選百餘人呈報來署以便委任如其不足再由二十八九兩師内挑撥新編各軍現在從事召募所有各軍自團長以下司務長以上均由張氏考察平日成績拔放計營長升團長者五人由連長升營長者二三十人由排長升連長由司務長升排正副目升司務長統計在六七百人以上以二十七師工程輜軍砲隊爲最多騎兵次之衛隊營同二十八九師亦相埒均先任原職一俟募齊軍隊卽各就伍 
 
 

Page 4

 
 
   
 
 

Page 5

 
 
   
 
 

Page 6

 
 
　　中華民國七年三月十九日星期二申報第二張舊曆戊午二月初七日（六） 
要聞二 
[東三省將設國防總司令]  
　　自對德宣戰卽設有警備司令惟其範團較小現在邊患日亟奉吉黑三督軍協商取共同防禦主義設一國防總司令三省警備司令即分隸之以資指揮敏捷俟定局後卽由明令發表　　國防司令係爲出師問題而設至其内部辦法須先議决　備現將就原有戰時國際委員會會議國防（一）防堵問題（一）爲三省合併出師之人數（一）聨絡和平派辦法（一）防備敵探及間諜　　三省關於宣戰問題除設國防總司令募集警備隊外並設俘虜收容所檢查信件等機件共需欵在三十餘萬出師之後百萬尚難敷用已由奉天張督電商中央設法由借欵内籌撥或由解欵截留抑或先行扣支嗣後歸還以免臨時措手不及云云 
[奉軍南下之各方消息]  
　　十五日奉天電稱第二十八師一旅定於十六日由奉開拔前往韓莊又以駐屯陶鹿旅長任克唐奉命統率騎兵一排步兵二連前往滁州已於十四日由陶鹿起程赴奉再行南下又聞駐紥廊坊之奉軍日來又有北開赴豐台消息　　奉軍司令徐又錚因馮玉祥軍隊逼近皖境特在軍糧城司令部内召集奉軍全體軍官秘密會議聞其結果係即日誓師南下并發布某種傳單多紙據中央所派之調查員回京報告謂日昨上午十二時左右徐又錚電調奉省之軍官多人來軍糧城此項軍官均係新任司令部秘書參謀副官各職之人員抵軍糧城後即分途任事又據十五晚九時之某方面消息云奉軍司令徐又錚聞長江形勢將有變化卽飭令奉軍兩旅趕程赴援除以密電報告張作霖外并以此次趕派援軍南下之意電告中央方面云云郎坊駐紥之奉兵日昨有開動消息但係開至天津由津浦南下或係逼近京師則兩説俱未確實證明也　　自奉軍入關北洋派中之資格較老者對於張作霖之大出風頭不免發生反感因此北方軍人將有一種新轉結長江形勢將生一種新形勢近來徐樹錚又有希望督直之意曹督軍更難坐視自不待言據十五日所得消息則謂曹錕張敬堯對於奉軍之行動均甚注意曹督軍並派兵防守要地此中消息亦可略見一斑允據天津消息云直省長曹鋭及直隸軍務會辦王懷慶曾接到曹使來電請其勸阻奉軍並隨時將奉軍行動報告又囑於開平豐潤等處派得力軍隊駐紥以地方因奉軍前來驚擾殊甚特派軍隊前往藉資鎭攝奉軍如未奉中央命令務勸阻其不必前進云云直省長王會辦接電後即經調第五旅移駐紅橋以便鎭壓矣　　自徐樹錚氏以奉軍副司令名發出通電其行動大爲各方面所注目據新聞交通社消息徐自任奉軍副司令以後在北方一帶大爲活動頗有希望督直之表示但政府對於徐樹錚自任奉軍副司令之舉動頗不謂然連日磋議均擬仍招其來京襄贊參戰事務馮總統於十五日上午又諭師景雲軍事處長以個人名義電徐仍請迅即來京李步軍統領亦遣其公子壯飛往軍糧城謁徐亦係勸其回京然其受知最深之段督辦曾迭電勸歸而徐亦置之不顧則其餘可知矣 
[京中所傳之長江下游情勢]  
　　江蘇督軍李純自文日（十二日）通電銷假視事後京中紛紛傳述其態度謂李督接中央飭令銷假視事電後卽於十二日召集蘇省全體軍官曁長江各督軍之駐寗代表在督軍公署會議對付某種問題之辦法全體主張訴之武力惟鄂督駐寗代表楊文愷以時局紛糾至斯已極不宜再牽動長江之局面並謂諸公如有具體辦法可另派專員往鄂與王督軍當面協商散會之後李督遂一面電告中央銷假視事一面派齊燮元師長赴鄂謁見王督軍協商此次會議之結果　　又一消息云長江方面自蘇督李秀山與皖督倪丹忱發生意見以來形勢日趨險惡頃得九江電訊謂馮玉祥之軍隊自元日（十三日）起陸續由武穴開赴安徽境内宿松太湖望江（望江離安慶僅有百里）等縣與皖軍接近黄家傑省長當即據情電告倪丹忱督軍倪已電調某支軍隊前往迎擊懷寗方面一兩日内當即發生激戰云云又據陸軍某要人言李秀山督軍自文日（十二日）銷假視事後對於軍事計劃已積極進行連日將蘇省各軍屯集浦口以爲聞電即發之計李督軍並於元日輕騎渡江召集駐浦全體軍官授以機密又有人謂馮軍由武穴開拔之後馮玉祥商承李秀山督軍任陸建章爲各路軍隊總司令陸已於寒日（十四日）由南昌趕回武穴與馮玉祥接洽一切等語并謂政府方面十五晚亦得與此相類之報告云云　　李純之態度如此而與之對待之奉軍亦勃勃動據十五夕天津電話謂徐樹錚在軍糧城就其自稱之副司令職務後忽得陸建章自任征皖總司令消息知倪嗣冲孤軍駐皖其勢頗危乃急於十四日在軍糧城總司令部召集全體軍官行誓師禮式决定即日開拔南下并聞十五日下午奉軍已有兩旅開赴滁州駐紥由此觀之奉皖軍與馮旅及蘇軍接觸之期必不在遠云云　　觀以上所述李督大有積極進行之意但據南京方面消息則謂李督態度仍極冷靜前此署中會議不過商榷辭職問題經各軍官極力勸留遂允銷假視事現李態度仍消極復生辭職之念故各界領袖昨特發挽留之電（電文見昨報）然則京中所傳李督種種或出於神筋過敏之臆度亦未可知也 
[湘鄂間最近之劇戰（武昌通信）]  
　　攻岳北軍係分三路進行中路爲曹锟軍計第三師全部及直隸第二三兩混成旅而配以第七師之第二補充旅第十一師之二十二旅爲後授左路爲第七師十四旅及該師補充第一旅新編第四十二混成旅（即張敎湯所部）第十一師二十二旅鎗十五師二十九旅又安武軍十營右路爲第七師十三旅第八師十五旅直隸第一混成旅湖北第三旅湖北第十八師之一部以上皆爲前鋒後援預備各隊而在武漢駐守之軍尚不在内張敬堯以前敵總司令所部分散於三路並不聚於一隅獨曹部集在正面最要之區其部將吳佩孚於一日進佔湘境灘頭比時卽欲進取岳州曹以和議未斷命其緩進相持旬日之久若非南軍迭來返攻則十日之總攻擊恐尚未必果成事實也十日及十一日大戰之結果中路之曹軍已大獲勝利進佔平水舖桃林直攻新牆雲溪十二三兩日即在新牆雲溪交戰現聞雲溪已經北軍佔領惟新牆當長岳交通之衝南軍於湘陰平江間配置軍力甚厚北軍由左路通崇進攻者又未能大得手尚相持於桃花洞印紅山一帶吳佩孚遽攻新牆實爲危道能否取勝本日（十四）尚無確信據某方面傳言則謂吳於十二夜已由新牆桃林敗回羊樓司又由右路新堤進攻之軍聞已佔領漁溪會合江南岸由紅浸口月塘嘴而進之直軍第一旅力攻臨湘十二三日已逼進臨湘縣城如北軍能佔臨湘城與新牆驛岳州必難再守但南軍亦非易與者到此地步抵敵必更努力聞羊樓巿南軍敗退之後新店地方尚餘南軍約一團之譜層層被圍死守不退不降由十一日晨戰至十二日午前尚在激戰希望援救惟羊樓巿黄蓋湖均爲北軍所佔援隊不能飛來此一團海軍必至彈竭被俘斷難衝圍而逃而南軍之勇猛善戰亦於茲可見矣又新堤上游九十里之白螺磯七日曾爲南軍復佔經直軍第一旅長王承斌於九日帶兵攻擊戰至十二日始將奪還擊斃南軍甚多現前敵總司令張敬堯因親督大隊由通崇進取未見戰功甚爲憤激十二日已下令所部猛攻勿任曹軍單獨獲破岳之功惟通崇平巴山嶺重疊最不易攻今日猶未聞此方有何勝利之信想必仍相持如前也又聞吳佩孚於佔領羊樓巿後曾電曹宣撫使以南軍因羊樓巿之敗新由長沙調來多軍援岳長沙必極空虚若第二路軍隊乘機由贛襲擊敵軍當益難支此千古一時之機萬難坐失務祈迅電張檢閲使趕由江西進取長沙以蹈其虚而促其敗事機至迫望勿猶疑云云曹使當將此旨轉電張使聞張使覆電云已如約三路攻湘一以山東第一師一旅爲本隊當作後援軍一以寗軍第六混成旅任左翼出萍鄉進攻醴陵一以贛軍第十二師之二十三旅任右翼由朱水宜春助攻平江爲取岳之側方望即督飭各軍一致進行云云但某方消息則謂陳光遠馮玉祥因某派排馮故仍反對攻湘贛湘間當不致有大戰魯軍入贛不過虚張聲勢若然則南軍或可稍輕其迫懾也 
[北京方面之前敵戰訊]  
　　岳州前敵自佔領羊樓司後節節前進已薄臨湘十四日參陸辦公處接得曹宣撫使兩電具報十二十三兩日各軍戰捷情形茲彚錄如左其一云大總統國務院鈞鑒參陸辦公處鑒羊樓司戰鬭情况業已電達在案文日（十二）第二混成旅追擊至路口舖第三旅及第六旅追擊至長安驛朱家灘一帶固天氣昏黑未便前進當在原地宿營惟敗退之湘軍擬在雲溪驛附近集合隊伍佔據雲溪驛東方十餘里之活水舖爲收容陣地其臨湘一帶仍係敵軍佔據已飭第二旅設法奪取以便與第三旅連絡又敗退之桂粤軍尚在新牆桃林附近收集隊伍預備抵禦元日（十三）黎明由第三師吳師長率領追擊隊自長安驛朱家灘一帶向桃林西塘圮壩搜索前進第五旅由水塘舖陸　繼進除將攻擊情形續行電達外謹此電陳曹錕叩寒印其二云大總統國務總理鈞鑒參陸辦公處海軍總長鑒頃據第一混成旅王旅長承斌元（十三）電稱職旅本日補充完全即於下午一點進攻鴨南至三點攻破敵即退據魚磯派龔團更向魚磯進攻至六點乃行佔領敵又退至新港又戰一小時前後計斃敵五六十名因天晚相對徹夜擬明拂曉進取臨湘斌本夜住宿鴨南閻　明日可由古虞巴繞至鴨南詳情續報等語謹奉聞曹錕監（十四）印又據交通機關傳出消息曹宣撫使自十四日至十五日早止共來特急固密軍電七件内容均係報告官軍戰勝狀况云岳州克復與否　爲解决南北大局之一大關鍵十五日據某中將云前敵戰情官軍確係得利不過岳州一區目一尚未克復但按近日前敵之形勢以及各軍分攻情况十日以内必可完全克複但元首方面實欲卽日將岳州攻下時避如何解决彼時自有具體的政策云云漢口電稱自岳州失守後南軍久無向鄂境進發消息旬日以來武漢地面人心稍安監利爲湘軍入鄂之門户與沔陽漢陽相隔咫尺故自失守消息傳出後人心異常恐慌商業金融亦受影響居民雖欲遷徙他處而長江下游蘄州武穴九江各地亦相繼不靖又無可移之地其驚惶呌苦之狀實屬不堪言喻鄂督王子春現正商同漢口杜錫鈞鎭守使設法曉諭并擬增兵駐漢以資鎭壓云云又稱曹司令接監利危急消息即往鄂督署與王子春督軍磋商其結果以監利爲湘軍入鄂之要隘一經失守則沔陽潛江一帶均極危險乃由曹王聨銜電令現駐汀泗橋之第十一師師長李奎元率軍趕程前往以資救援并囑其速將監利北境之石首洪湖等地妥駐重兵以防敵軍蔓延 
[全國商會將在天津開會]  
持平仲裁解决戰局全國商會聨合會日昨通電訂於四月八日在津召集會議調解時局查此事之發起本不在於今日該會駐京各省評議員數月以前曾有以全國商會名義調和時局之意彼時以時機未至故即擱置最近因上海英商李德立發起媾和會議要求共同提倡議和李氏並聲明願爲擔任一切用欵全國商會聨合會以解决中國時局而用外人欵項實非至當其時漢口商會適亦派人來京聨絡該會協同調和且言可以擔任經費一萬元惟所派之員多係舊進步黨分子該會以商人出任調解本居第三者地位倘若加以各黨派人物前途必生阻碍因亦拒之但以時局日紛商人實首受其害不得不從速出任調解以息紛爭乃遂决議以純粹商人性質出任調和而於地點一層則以爲北京恐受政府支配之嫌在滬漢又恐不能得北方各督之同意因是始行擇定在天津開會通電各省定期四月八日召集會議届時南北各省均可派員蒞會將來開會以後即持平仲裁時局如南北兩方果有厭亂之意聽其解决自屬甚妙倘有一方不肯服從其意該會卽將解决時局之辦法一面知照各省商會一面通電内外聲明其事以示仲裁之意云 
[程璧光被剌案之近聞]  
十三號午前十點餘鐘有軍官一員乘坐駿馬率同兵士二十餘名各皆依持駁壳曲尺長鎗擁押犯人五名行經老城華寗里沿途非常戒備該五犯均係用繩反綑雙手中有一名身穿上等西裝衣服以屬上流社會餘亦衣裳整齊後據道路傳説謂係程總長被刺案之嫌疑犯然其眞相如何現未查悉又一消息云程壁光被害後眞兇遠颺久未弋獲節經嘗道嚴飭各軍警機關嚴行查　以憑究治在案聞軍署陸稽查昨因接到暗探佈告有陳某王某兩人亦於此案有嫌疑登即飭隊躡探在廣三站附近將其拿獲解署訊究該犯被捕時狀甚容雍并無驚懼之態其是否與此案有關係一經鞠訊不難水落石出云又一訪函云暗殺海軍總長程璧光案續在天官里拿獲嫌疑犯一名頃聞該被拿者係名王思壽解至軍署時已屬深夜翌晨十二早九時許軍署續派差官會同警察在大巷拿獲一人回署聞亦姓王以西醫爲業被獲時尚身衣西裝衫褲即經莫代督特派發審專員古祥炎詳爲研鞫矣 
[皖省警報之續聞]  
含由縣失守情形已紀前報刻經駐蕪安武軍就近開拔大隊馳往攻擊駐紥當塗水警亦撥巡船十三隻前往助攻惟聞縣城現在尚未克復省公署以該縣知事張作桂失隐城池臨變逃走咎無可辭已令提省究辦該縣知事張作桂因聞攻城之信遂棄城出走逃往運漕釐局與馬局長商定星夜派人至蕪求救於皖南鎭守使署該使署得報後即派一路四營抽調三哨二營一哨共四哨連夜開拔前往剿辦惟聞該衆入城後將監獄大開四門搶刦所有縣署僅存現洋一千餘元亦被刦去佔據城池一日因恐各路救兵將到遂亦棄城他　迨救兵到縣已去如黄鶴矣刻聞張知事現已回城辦理善後事宜當塗縣宋知事蓉塘近因病請假兩月其職權暫由大公子産生代理近因含山之警特下戒嚴令并　軍警晝夜　巡以防不測毘連含山之和縣危在旦夕民心惶恐現已閉城亟待大兵救援而盱眙天長來安霍邱合肥六安舒城等縣匪勢甚熾誠恐此剿彼竄難以抵禦至天長縣土匪起事聞亦被人勾結先是該縣半塔嶺搶刦朱家等户并戕斃七命一案出後縣城即風聲鶴唳草木皆兵縣知事婁之東又赴蚌埠祝壽無人主持因此匪勢益張并在城内大張通告云（有人有力去耕田高房大屋欠我錢青皮光蛋跟我走每日還有兩串錢）迨婁知事返縣即急電督軍撥兵下縣駐防（係第七路四營）人心始覺稍定但日來未據該縣報告情形不知何如也 
[九江通信]  
魯軍暫編第一師師長施從濱已於昨日（十四）親率衛兵馳赴南昌其第一旅旅長潘鴻鈞亦於前日率隊晋省聞將開赴萍鄉進攻長沙第二旅張旅長所部刻正由潯陸續運省至師司令部則尚留駐九江聞准一星期移省魯軍新編第一混成旅已於昨（十四）由華利華大兩輪陸續運送來　聞該軍尚須由該兩輪回寗輸送二次一俟調齊　卽行拔隊晋省據某方面消息魯軍調省後將來留駐九江者僅二營留駐浦口者一連以爲轉機關張檢閲使令施師長派兵一團沿南潯路一帶駐防聞該路共有九十八橋凡賽湖德安楊柳津山下渡　上等處大橋每橋兩端各駐兵一棚其餘小橋則各駐兵一棚至各處車站除南昌九江兩站外各駐兵一連以資保護此間歡迎張檢閲使九江縣知事前電請財政廳梭欵當覆由該縣暫墊聞縣知事汪念祖已將上月份應行支出地方捐欵墊去現届期無欵發給吳帮辦雖允代請撥還但此次歡迎張使贛省已用去數十萬省庫空虚究不識延至何日也財政廳昨令九江縣知事短期公債九江應派一萬元聞潯紳以九江地瘠民貧擬一致開會反對九江縣知事迭奉省長電令催報選民總數比即函致各機關妥爲商酌從速呈報聞潯紳以上次選舉遺漏選民過多此次異常愼重特訂十九號假座自治籌備處會議 
[南昌通信]  
張子志檢閲使旌節蒞省後曾擬舉行檢閲軍隊典禮乃因曹仲珊張動臣電促張使速將二路軍隊取道萍株進攻長沙且張使宗旨素持作戰主義連日來籌晝戰事調撥軍隊出發於是暫行停止張使近有表示謂予素持作戰主義終必逹其目的而後已陳督態度近日亦趨向於主戰派中故張使電懇中央請復陳督原有官職日昨張使派員多人分往街衢（百花洲城隍廟狀元橋等處）演説大致謂奉命統率大軍赴湘督戰行使職權以武裝和平解决時局沿途所過交易務宜公平巿民務宜安靜不必驚懼云云其張宗昌所部之混成旅已陸續由陸路兼程開拔萍株準備作戰矣所有施從濱之全師連日由潯專車（每日聞車二次約數一團以上至十三日約共裝運兩旅三團之數陳督每日購買猪肉二千斤麫包數千個派員至車站勞軍）運送來省暫駐車站兩旁（施從濱師長潘鴻鈞旅長均於十四日抵省）亦陸續水陸並進開拔至萍鄉武穴平江毗連之萬載修水武　銅鼓等處分駐爲攻湘之援助又調魯省新編戴旅長所部之混成旅曁安武軍六營開拔來潯協防聞張作霖軍隊亦有開拔來贛消息而南潯鐵路之執事者不堪其苦以行車規則軍人無不干涉不論有無危險則强制開駛請求張使陳督俯鑒苦衷設法維持張使於鐵路沿線已派軍隊妥爲保護以防意外（該路計九十八橋大橋各駐兵一棚小橋各駐兵一排每站各駐兵一連槪以補充團派驻）陳督以張使係第二路總司令日前電請中央除第十二師全師曁陳光逵所部之第三混成旅不屬張使節制外所有轍西南北鎭守使管轄軍隊（步兵一團贛南第二第九兩混成旅省防一二三四四團炮兵兩營）槪撥歸第二路總司令節制調遣經參陸辦公處復電核准陳督卽通令各鎭守使旅團轉飭知照並將軍隊花名駐在地點咨送張使請予接收張使亦電請中央收回成命如值需援助時當咨請陳督調撥聞中央復電准如所請矣又第二路軍費已由中央核准在贛省國税項下就近撥發（已由中行先行撥放二十萬元）陳督又電請中央將贛省各邊隅劃出戰線準備戰鬭中央復電嘉許陳督連日在署開特别軍事會議（營長以上皆列席）内容秘密外間莫察微聞張使與陳督已秘籌攻湘之計畫其要點凡三（一）張宗昌所部之混成旅由生米上高宜春直抵萍株會合安武軍（十五營）爲前線戰鬭進攻長沙（二）施從濱所部之全師（潘鴻鈞於今十五號親率軍隊前往萬載出發）由高安分駐萬載修水武 
 
 
 

Page 7

 
 
　　中華民國七年三月十九日星期二申報第二張 
寗銅鼓以萬載爲適中分兵進攻平江與國與曹錕張敬堯軍會合任第二戰線包圍長沙（三）施軍分駐萬載爲萍株之接壞兼備武穴馮玉祥之不虞張使俟全軍出發後移駐樟樹再進則駐袁萍已於樟樹高安上高萬載設立兵站以便運輸陳督亦於吉安以上之贛南路線籌備設立兵站以備粤軍窺贛贛垣自張使到後人民咸抱悲觀客軍雲集百物騰漲軍警衝突强充苦役勒當典質日出不窮甚至兵士任意圖入民間及各女校故各女生往返均派男丁護送大有罷課之勢民問婦女竟不敢出户庭一步其運輸苦力日需數百名小車日需數百輛小輪民船均歸官用巿上短衣貿易者强捉充當苦力每日逹六百名之多小本經紀者竟有相率停巿之勢軍隊以破爛軍衣等物强當當店不敢與較則源源而來幾起衝突遂相率停巿後經商會呈請督軍轉求張使維持乃頒大令派憲兵彈壓然令至則開當令去又停亦可見騷擾一斑矣張使對於南昌商會感情不甚融洽因前開魯軍來贛拍電阻止之故也商界日前進見張使即於廊下接見以後聨謁數次皆拒而不納亦可見冷淡之一斑矣 
[杭州快信]  
　　此間得漢口電告岳州已於銑日完全克復湘軍竄潰居民避徙一空　　省城自前日起又下令特别戒嚴　　軍署得駐滬探報上海某黨機關近又密遣黨人潛往浙境希圖起事已飭屬一體加意防範　　上海盧護軍使昨又派副官長孫梓琴到杭會晤楊督軍接洽一切　　中央因組閣問題昨又通電到浙徴求竟見　　省署警政秘書兼杭縣統捐局長李曾麟前因事回籍請假兩星期昨已由維揚旋省即日銷假視事　　省公署辦公室不敷擬於署内東側隙地添建房屋現已從事估計不日招匠投標　　杭關監督沈爾昌昨由江寗公畢旋省　　瑞安商會會長王潤前因温州自主案有附亂嫌疑奉令行縣澈究現又由就地商民聨電辯誣槪遭駁斥 
[南京快信]  
　　參陸處電李督奉軍兩旅南下係赴贛助第二路攻湘萬勿悞會致起猜疑惟據某要人言奉軍南下係爲倪嗣仲聲援卽刻並不開贛似此情形雙方恐難免衝突　　中央復電蘇紳無准李督解職意　　昨傳奉軍有即日開始南下消息寗人頗抱不安惟李督態度極鎭定　　王巡閲副使齊鎭守使業於今晨回寗即謁李督述赴鄂與曹錕王占元張敬堯接洽情形聞曹張亦不積極主戰惟主岳州下後再行議和以恢復北洋軍人名譽　　張懷芝由贛電李督商贛西軍事聞張亦主不由萍攻湘俟岳州下後即速議和　　陸建章並不在甯報傳倪嗣冲電京謂李督派陸爲總司令全屬子虚　　馮總統昨通電述親訪段　瑞情形並催詢各省對於組閣意見限五日詳復　　魯張樹元昨電李督密商某項軍事　　蘇督駐京代表韓德銘昨奉李督電召回寗面詢要公　　徐州鎭守使張文生因奉軍南下昨派郭參謀來省面謁李督請示機宜　　前傳甯垣發現鼠疫茲查實係訛傳地方通信 
[蘇州]  
　　鎭守使縣知事赴寗鎭守使朱熙吳縣知事吳其昌前因齊省長五十晉四壽先後晉省慶祝聞吳知事定十八日旋蘇惟朱鎭使尚須稍作勾留擬晋謁李督軍籌商一切　　失珠花搜查無着十六日傍晚有年輕婦女二人由觀前購物回家行經陰陽巷有人從後接蹤趕至將頭上珠花一朶攫去計值洋十餘元當被失主將其後某少年扭住搜查身畔杳無蹤影紙好自認晦氣而去　　監犯脱逃之續聞三月十日蘇州小柳貞巷模範監獄内脱逃人犯六名因看守長赴七子山遊玩監内無人照料以致有此疏忽查模範監看守長原係温遠揚嗣以奉委銅山管獄員已於三月一號　卸九日已赴徐州故出事時之看守長已非温溘揚云 
[松江]  
　　受試驗敎員確數檢定小學敎員一事前經各校敎員　資格調查表塡送縣署由縣彚呈省署轉交敎育廳審查茲據該廳審查之結果本邑小學敎員三百八十餘人其中應受試騐檢定者共一百零八人其姓氏錄下黄開宇楊紳張亦楨高國光謝銘　陸開誠俞嘉謨曹恩聰張其超沈煥文葉禮倬葉瑞鍾張則燕沈維藩張鴻泰袁林張獻庚袁九思陸鼎芬顧端才顧志英金錦安莊壽愷沈宗諒姚成棟丁金蘭俞葆基葉學倹胡文梓黄仁燾陳士昭陸鋆蕭如金浦劍俠楊達俞兆昌張炳行屠光裕王炳文陸開基陳宗藩吳其昌陳榮甲葉雷吳福吳采芝王禮明楊頌時葉桐顧尚樸許珉源張仁昭胡永濟葉苦馮宗異楊轍周受采吳均楊壽朋趙春田李淦鏞莊禮恭楊鏡心韓保黄彭徐海楊延齡汪德順蘇開第張壽仁龔錫嘏施瑞齡魯智匡沈學　陳朗輝陸志雲潘廷櫟張益齡張成業王海瀚金端浚張信昭祝海潤周文蓮順仁顧琪沈宗龍褚繩武張煦生王劍鳴孫雷生范堯年沈葆章趙慶豪王保生蔣建藩沈傑陳屏朱世璋顧一鳴潘濬陸濟徐煥章周斗斛朱永治岳國祥金宗淦朱國華顧醇榮　　劇盜刦傷人十三圖吊灣浜徐廷芳家於十六號晚間十二時左右被盜匪六七人打門入内將事主徐廷芳之妻用麻繩捆紥逼令指出藏洋所在因徐妻不肯吐實遽用烟炬燒炙體膚以致受傷甚重所有房内衣飾等物亦被席捲一空茲已由徐報縣請緝矣　　鬭毆誆報盜刦西外華商石印局夥江某（十六號晚）至振華印刷公司索取賬欵與振華新經理人沈雲生因口角起釁互相扭毆沈之頭額因碰入玻璃窗内致被劃破嗣沈即以被盜報告西外第二警察分駐所其報告條上有江某深夜打門入内强搶眼鏡刀傷頭額等字樣該分駐所得報後立派警士四人將江捕去旋訊知其並非刦盜當夜即交保釋出　　壓傷救火會員章練塘徐桂生家前晚因不戒於火致肇焚如其東西隣鄒姓胡姓均被殃及幸經救火各水龍奔集撲救旋就熄滅方火盛時有救火會員費某等三人登鄒姓屋頂施救詎因屋朽敗塌陷費等自屋頂墮下受傷甚重刻已舟送蘇州醫治又是晚胡姓搬移物件時遺失飾物甚多現正從事偵查云 
[鎭江]  
　　部委蒞鎭調查糧食農商部參事泰瑞玠因巴黎糧食同盟問題奉委南下調查糧食狀况日前到鎭分詣各官廳曁商會晤商接洽當經商會總理吳澤民君邀請米業公所董事等到會詳詢米巿現價查午近數年内米麥價值平均約在四五元之間本年入春以來米價每石已漲至六元九角麥價每石已漲至八元左右推其原因上年徙邑山潮兩田秋禾歉收四鄉蓋藏本鮮現傳出口消息外埠又少來源似此時價暴騰萬雞再行出口秦參事得此實情於翌晨乘早班車至寗矣　　中美軍艦之經遇日昨午後二時有美國軍艦一艘過鎭下椗江中翌晨鼓輪上駛探聞因湘岳一帶發生戰事特往澆皇保護彼　僑商財産云長江上游一帶防務吃緊海軍總司令撥派軍艦及魚雷艇駛過此間江函者絡繹不絶象山焦山各砲台均升旗歡迎云 
[揚州]  
　　海州鎭署槍彈過揚海州鎭守使白寳山現因剿匪特派軍官至寗請領槍　數百箱於十七日由利通小輪拖運過揚至清江轉輪運海濟用　　六合縣請軍剿匪六合縣土匪猖獗由該地紳董赴省請兵李督因寗垣軍力單薄令其來揚就商劉統領酌撥軍隊業經劉核派舊府署内第三營所屬兩連前往剿匪　　鐵佛寺派兵駐防駐揚陸軍巡緝隊劉統領現據董事之請特派城内曾公祠第二營第五連移駐西門城外鐵佛寺巡防　　齊省長令報植樹江都縣公署刻奉齊省長訓令略謂去歲清明種植各種樹秧現届一週如何發達仰即列表呈報以資備考云云趙知事奉此已飭員造報 
[南通]  
　　發現浮屍北城脚濠河内十六日清晨忽發現淌來之浮　一具當由探役報由巡警分所轉報總局派令巿區楊區長率同巡記人等前往檢驗驗得死者年約二十餘歲身際藏有棉線縫衣針各物頸腰似有傷痕恐係生前爲人謀害死後投水旋飭暫行小殮厝棺七佛殿旁候呈縣出示招令尸屬認領云　　縣長晋省盧子衡縣長前日因有要公特將一切職務委令承審員徐錦堂權攝晋省而謁省長禀陳一切聞縣長離境後競化巿適發生盜案一起想盧君當即回署矣 
[嘉興]  
　　呈送各種籽種北京農事試驗場場長前請農商部咨行各省長轉飭所屬將各該地所産各種籽種名稱及播種成熟時期列表呈送來場以資試驗禾邑餘賢鄉農會會長柏堅奉飭後已檢齊各種籽種糯稻早寗秈晚稻遲寗秈赤豆菉豆黄豆高梁油菜子靛青等十類籽種裝匣列表送呈官廳解部轉行該場試騐　　縣屬發生盜案嘉興縣屬新豐區咸六上二莊西南浜農民姚順四十餘名口操湘音手持利刃闖入内室翻箱倒篋任意刧掠約三小時之久始呼嘯而去事後檢點失物損失頗鉅現由該事主開單報縣請求履勘並飭屬哂緝矣 
[杭州]  
　　省議會預備議案齊省長以省議會開會之期已近應行提出議案亟應預爲籌備昨特訓令司法財政實業敎育外交各機關各將主管事項之議案於四月十日以前呈送來署以便覆核交議　　關於維持路股之復函浙路收回股欵交鈔各股東擬請援照京奉津浦等路成例由滬杭甬路收用函請清算處電部交涉茲聞清算處復函云此項問題敝處於去年秋間催還股欵時曾經援例以請部中尚無切實答復茲奉前函即繼續向部提議敝處與諸公痛癢相關苟可稍効棉薄無不盡力以圖云　　會議選舉經費問題十六日下午二時杭縣公署爲參衆兩院選舉事宜續開會議各自治委員俱列席與議大都係以經費不敷分配蓋此次初選舉事務所自開辦以至終了及一切調查費造册費等等僅有七百元經費如果逾支須自賠補蓋因此種經費出自國税端難額外動支後經大衆取决旣因經費支絀目當格外撙節於七百元内除所用經費外餘洋由各自治要員以調查員之多少定各區經費之多寡如果不敷再由知事自行　補迨散會已鐘鳴五下矣 
[大冶]  
　　炭山灣煤礦之郵政炭山灣煤鑛辭處山陬交通不便郵件向由蘄春轉遞湋源口再行轉廠故非有怡和輪船過蘄不便寄帶郵件且時因江風隔阻以致由漢與滬郵件動輒八九日不等方能到廠間有緊要事件躭延時日貽誤匪輕現已與大冶石灰窰郵政局函商妥洽往來郵件改由該局代收轉遞矣 
[天津]  
　　吉林孟督軍運糧並非平糶水災善後處熊督辦於七日電致吉林孟督軍略稱承示籌備巨欵商准交部採購糧食運至直各災區發賣平價嘉惠桑梓施濟窮黎至爲感佩遵卽通電順直各屬官紳預備領購旣有此項大宗糧食接濟民食本處所擬第三批採辦平糶之糧即可停止購運惟據日使署所示節略内有大豆一類似與災區民食不便應請改運高梁再尊處之糧分運京　地點及委派辦理員紳以及如何平價之處尚乞詳示辦法以便轉飭遵照實紉慈誼云云八日接孟督軍郭省長覆電云去歲直省水災旣重且廣顆粒無收民食缺乏况春種伊邇需糧至鉅誠能得大宗糧食陸續運入則糧價自平民間自然受福　處集欵購運即屬此義與平糶自屬兩事尊處原擬採購第三　之糧應請照舊辦理濟災食品多多益善望勿停止俾與吉省分途並進則裨益災務更非淺鮮云雜評一 
[長江下游之亂機（默）]  
　　今日國人之所注目者一爲岳州之戰訊一卽奉軍南下赴徐州等處是也據京報所述奉軍以蘇李督態度强硬準備作戰故急急南下爲倪聲援然在南方觀之李督並未有若何舉動奉軍之來意在挑釁將來各軍隊之接觸旣近衝突即因之而生是誠長江下游動亂之機也况乎近日魯皖蘇三省土匪乘時局之不靜紛然四起黨人又利用而聨合之於是踞縣失城之警報迭至故此後長江下游各省之人民外迫於奉軍南下之戰禍内又逼於地方隠伏之亂機擾攘將未知何極如謂克岳而後即有和平息戰之望人民可偷旦夕之安者眞夢囈也 
 
 
 

Page 8

 
 
   
 
 

Page 9

 
 
   
 
 

Page 10

 
 
　　中華民國七年三月十九日星期二申報第三張舊曆戊午二月初七日（十） 
本埠新聞 
[漢口莊客紛紛返滬]  
　　滬上商業中之在漢口設莊採辦者如茶葉雜糧苧蔴柏油藥材等類皆與滬號有連帶關係自湘省用兵後貨物已不無阻滯然其營業尚可勉强支持近則北兵雲集漢鎭攻擊岳州武漢已劃入第二防禦線内華界商民紛紛遷至租界業已十室九空以是各號夥友亦皆携帶重要賬劵等物乘輪回滬一俟風聲平息再往營業聞昨日安慶江寛南陽丸三輪船抵埠搭客異常擁擠下水水脚亦較往漢加增云 
[閩省新兵分批就道]  
　　閩省李督軍曾委副官何恩普前往徐州招兵五營業經陸續招得一千六百餘人由徐分作五批派令排長白秉臣崔振家劉永卿董正鐸等先後押坐火車來滬均在南巿滬軍營操場搭蓋帳篷暫駐以待乘輪赴閩已屢誌前報茲悉李督軍前日由閩來電略謂閩省需兵防守所招新兵急須訓練旣經招有一千餘名抵滬暫駐着即由滬乘輪來閩以使編練等因故白秉臣崔振家二排長即於前日督帶新兵一千名由滬搭坐新濟輪船赴閩聽候編制尚有留滬之新兵六百餘名因徐州所招之九百餘名尚未南下擬俟抵滬後卽由劉董二排長督同乘輪一併赴閩　　又一訪函云此次閩省招募新兵業由徐州等處於十號開始輸送來滬計四日間共到一千五百餘名業經照料員商令招商局新濟廣大兩輪裝運徒手新軍六七百名於日前赴閩餘俟由浙轉運經紀前報茲悉該省今次赴徐淮等處續募新軍豫定招足六營是以經招各員除陸續遣送來滬外昨又電致駐滬照料員請即設法商定輪船以備續到軍隊轉乘赴閩聞明後日又有新兵一千餘名由滬寗車裝載到滬故照料各員特向護軍使署報告仍假南巿滬軍營等處空地暫駐以待陸續遣送赴閩云 
[商會聨合徴求議案]  
　　中國烟酒聨合會昨接北京全國商會聨合會聶家楷來電云本届敝會第三次大會定四月八號開在天津藉以調和時局敬希貴會指導一切交由滬總會列議爲盼並希轉告國貨維持會工商研究會商帮協會等各機關察照云云該會當卽分别函達并聞該會正幹事陳良玉以此事關係甚大擬不日召集全體會員共同討論云 
[國貨維持會評議常會紀要]  
　　國貨維持於陽曆三月十五日星期五晚八時開評議常會討論一切首由主席報告各項應議事由遂依次討論表决如下一副會長王介安君提議擬調查全國各大商店牌號以便推銷國貨當經公同討論僉以值此工商埀斃之秋此舉與國貨前途至有關係遂公决編定表式函請全國各商會切實調查按表塡報以便編印成册分送各廠俾資推銷而維國貨一廣肇公所前因時局聨合各團體公電南北請求息戰並函請本會贊同一節當經公同議决一致贊同聨合拍發在案遂追認通過一惠司汽水廠爲購運黄鏹呈請省公署給發護照函請轉送總商會核轉遂公决照轉以便購運而維工業 
[寰球學生會映演新式影燈]  
　　星期日（卽三月十七）晚寰球中國學生會請吳稚暉君演説由朱少屏君介紹登壇吳君以最新式之影燈映演各種圖畫隨講隨演極爲明晰按舊式影燈必先將各圖製成玻片然後揷入燈鏡之中聞方能映射於布新式影燈則不然且其製造極簡單視之爲一成方木匣匣内僅有兩個電燈一左一右燈前仍裝凸面之遠視鏡一可以伸縮俾射出之光遠近適宜用時將各種圖畫置於兩電燈之後方（新舊兩機之異點卽在此）即能將匣内之圖顯現於布上筆圖顔色與原圖無二此機妙在不用玻璃影片隨便取一圖畫置入匣内兩電燈之後即可映射於幕蓋所置圖畫得電光之力而映於凸鏡復由凸鏡返射於布上故匣之四週甚形堅實無些㣲孔隙以免匣内之光流洩於外是最緊要處此機應用極廣如學校中發布講義繪畫家放大照像以及營業之廣告各地之形勢險要均可用此機映演於大庭廣衆之中無不動人心目收效極遠吳君説明利用此機之後隨出英國女子參政故事各圖逐一映演並詳述當時種種情形娓娓動聽繼又映演倫敦風景及商場商會皇宫國會公圍博物院植物園火車站紀念碑劇場並各處著名所在古跡建築等處每演一圖加以説明觀者不啻親歷其境咸稱道不置演畢由朱少屏君道謝引入客廳與蔣夢麟博士鄧家彦王引才諸君討論小學直至十二時始散 
[籌設棉花檢查所之手續]  
　　上海縣沈知事昨致縣商會函云案奉滬海道尹公署第一三二號訓令開案奉江蘇省長齊第二五五號令開實業廳呈一件奉令籌設上海棉花檢查所擬俟赴滬考察情形再行擬具辦法緣由奉令呈悉（原文已見二月二十一日本報茲從略）應由滬海道尹轉飭上海知事邀集該縣各商會及棉業聨合會遵照令開事理考察商情詳細討論議决辦法分辦廳道轉呈核辦此令仰該知事立即遵照令開事理招集各會考察商情妥議辦法呈候核轉母延切切此令等因並抄發實業廳原呈一件奉此茲本署定於本月十九日下午二時爲會議之期除分函外合行抄錄原件函送即請台端察照届期蒞臨本署討論辦法至爲盼切 
[王道尹定期出巡]  
　　滬海王道尹因公晋省於十六日晚車回署擬十九日親赴寳山巡視地方并查勘西塘工程祗帶隨從一人　　又上海縣沈知事昨接王道尹令略謂本道尹考察各屬民情風俗吏治定於本月十九日（即今日）八時起程出巡先赴寳山縣境次及南滙青浦嘉定海門奉賢川沙松江崇明太倉等縣考察一切所有日行公事已電奉省長委總務科宋科長代拆代行如有緊要公事則逕送行次核辦　　王道尹又通令所屬各縣知事略云本道尹此次呈奉省長出巡所屬考察各縣吏治以及風俗民情考察後彚案呈報隨帶員役三四人途次所需飲食均已自備沿途旣無需供張並革除迎送積習民間疾苦問俗採風把話桑麻利不方詳細極願與聞云云 
[縣知事請申米禁]  
　　上海縣沈知事以近日米價飛漲來源稀少民食維艱昨特電呈省長公署請求重申米禁以維民食 
[飭查由俄逃滬之奥人]  
　　淞滬警察徐廳長昨日訓令各區署所云案奉松滬護軍使函開頃准交涉署函稱據和正領事來署面稱近有在俄被俘奥國軍人二名未悉姓名潛逃來滬曾向該領署請求資助未經允許等語除將姓名住址查示並通知公共租界法租界兩捕房嚴查外爲特函達敬煩察照等因到署相應函請飭屬注意等因奉此合即令仰一體注意嚴查爲要 
[騙詐醫生之敗露]  
　　僑居美租界兆豐路十七號門牌之西董莊振家近被自稱黨人之哈在田以延醫爲由騙至法新租界禁閉空屋内强欲借洋數萬元否則置之死地莊被逼無奈允借給洋四千元函致家中囑令妻子將洋送至法租界愷自邇路長安里十四號門牌前樓交付莊妻情急將函交由同居諸宏崎持至法租界内找尋當爲探目沈德福任水揚潘瑞福梁大寳得悉即將爲首起意之哈在田並在長安里賃屋候信之唐雲生及同黨董忠良等拘獲帶入捕房當由施總巡詰據哈在田稱莊振家禁閉在法租界長浜路愛仁里九號屋内即由施總巡飭令沈探目帶同包探前往該處將莊吊出諭將哈等管押候究昨由西探長石維也督同沈探目等將哈等三人押乘汽車解送法公堂經聶讞員會同法副領事德君升坐刑庭研訊先據莊振家稱十四號下午有人到來邀我往哈同路民厚里蕭公館診病嗣因有事不及前往次日上午仍由原人雇馬車至我家中邀速往診我即偕同諸宏乾乘車前往至愛仁里下車來人謂已到病家即同至九號門牌樓上由自稱某司令之哈在田持出公債票數張聲稱奉命令我助餉銀數萬元否則須置之死地言訖取出手鎗向我恐嚇旋有數人上前將我綑縛抛在牀上我一時無奈允給洋四千元函致家中取洋後即將我禁产閉後面小房内一日夜至翌農因腹飢求食呼人不應自行下樓竟無一人迨至包探到來始行出險今蒙獲案請求澈究繼據莊同居之諸宏錡稱是日莊與离人之胞弟諸宏乾偕同前往直至晚間不見回家當即四出找尋亦無着落迨至次日十二點鐘時有信寄來囑即將洋送去我遂至法新租界愷自邇路長安里十四號探詢詎有唐雲生隨在背後已數小時其形狀頗爲慌張故此起疑將唐拘獲旋又獲到哈董二人請爲訊究訊至此時已過午中西官判莊諸二人退去哈等三人交捕房帶回管押候再訊核 
[藝徒種毒謀害三誌]  
　　愛多亞路一千二百七十六號門牌木作學徒王二寳潛將毒藥置於粥鍋内致其師夏阿虎食後腹痛身死業經捕房報請公共公廨中西官前往驗明諭令尸妻夏龔氏備棺收殮並將王二寳拘解公廨訊供管押在案茲悉夏妻龔氏亦於前日猝然斃命由捕將尸舁入斐倫路驗屍所昨經中西官蒞所驗明亦係服毒身死論令屍屬具結領屍棺殮候傳齊人證將王二寳解案澈究 
[選派學生聽講蠶業]  
　　上海縣知事接江蘇敎育廳訓令云案奉省長訓令内開據省敎育會函開敝會接准金陵大學農林科科長裴義理君致敝會副會長黄炎培君函略稱該科敎員吳偉夫君擬於本學期内在該校辦理一短期蠶業科以謀改良中國蠶業請求轉請通令各産絲區域派送學生並轉咨浙江安徽山東等省亦派生來學等情裴君吳君並來會面述種種查蠶絲爲我國固有實業之一種夙稱發達爲輸出品之大宗徒以不知講求改良致收成日益退步而輸出之數亦逐年滅縮日本養蠶事業發明以來精心研究今其産絲之盛將駕吾國而上之興言及此可爲寒心方今國力窮困民生彫敝已極發展各項新實業旣未可期之目前則改良固有實業先紓民困再言推廣允爲切要之圖鈞座於省立農蠶各校積極提倡不遺餘力該校開辦蠶業科正合此旨吳君在美國加利福尼亞大學農科敎授學生有千餘人之多今在寗設科傳習以培養我國蠶業人才熱心尤堪欽佩合即譯錄裴君來函及通告轉陳鑒察可否照准施行敬祈酌奪爲幸等情並抄送通告及原函到署除函復已飭廳令産絲各縣派送學生前往聽講至浙江安徽山東等省應由貴會分函各省敎育會察酌辦理可也外合行轉錄通告原函令仰該廳長遵照此令等因並抄錄原函及通告各一件到廳奉此查此案前准金陵大學函請轉飭前來當經本廳印錄簡章函知該知事轉知選派在案奉令前因除分行外合再抄錄裴君原函及該校通告各一份令仰該知事遵照辦理此令附裴義理君致黄副會長函茲奉上吳偉夫敎授蠶業科通告一紙吳君以爲行多於言優於言多於行故書中所述不如其所以語我者之詳然吳君在加利福尼亞之事業與依其動植配合之學理而實施之事業余所深信故吳君商告中略從前一切經驗而不言君可不以爲異蓋吳君嘗爲太平洋濱農民增益憶兆金錢矣此蠶業學科即爲吳君欲行諸事業中之一今擬於本年春夏兩季在敝校進行吳君今方傳入西方最好之養蜂方法已函美國運回大宗蜜蜂即思在此間剏辦飼養蜜蜂業吳君又正以科學方法對於蚊蟲問題作貫澈之研究並提議消滅敝校四周之瘧蚊其他關係重要爲吳君所欲研究者即蝗蟲問題將來吳君當請命全國協同解决種種關於農業之重要事件吳君辦事切實故輒能成功但加利福尼亞大學祗允吳君離職一年故吳君旣願在今春辦理此事此種利益竊以爲不可失也願君盡力協助使本省當局在最好之産絲區域招致多數合格青年來入此短期蠶業科吳君在加利福尼亞大學農科敎授學生有千餘人之多故我儕可多收學生以吳君之能力必能措置裕如請轉請江蘇省長除代招致本省學生外轉咨浙江安徽山東當道請在産絲區域派送學生來學（通告）同人在金陵大學辦一短期蠶業科以四月十日始至本學期末終因欲使養蠶爲業者得益起見不收學費不論程度凡有志學期者均可入學本短期科采用競勝式使本大學正科學生與此短期學生互相競勝因以决選修習本科目者中孰能飼養最能産絲之蠶學生應各帶其本地最佳之蠶或蠶秧用其本地最良之方法在校飼養然後審愼研究其手續於最優勝者給予奬旗一方便帶回本鄉證明其所習之成功及本地蠶種所産出繭質之優美各區人民選擇此青年時須極注意赴校時當能代表該區育蠶之最良方法卒業後當能在校所學者普告里人而使全區受益故各産絲區域皆應派送一二代表如能派數人則更佳蓋數人之中必有一人能成功也同人深望此爲改良中國蠶業之起點凡優勝者之繭擬分給預競各人令其携歸試養俾改良各本區蠶業本科學生均授以最優之科學方法試驗絲質保持蠶子使不染疾病如各産絲區域均有代表則此事於經濟上愛國心上均極有關係 
[推定聨合運動會贈爵代表]  
省立第二師範學校接江蘇敎育廳訓令云案准江蘇省敎育會函開敝會於省立學校第一次開聨合運動會時特置銀質大優勝爵一座贈與最優勝之學校聲明嗣後每届開曾得最優勝之學校即以此爵遞贈歷届均經備具證書推員面致並陳請省長令知各校在案本年第四次聨合運動會開會在即敝會已推定黄任之沈信卿顧蔭亭三君爲贈爵代表除陳明省長外並繕就證書届期親赴南京面致外合併函請令知各學校一體查照實爲公便等因准此合令各該校長知照此令 
[鐵路材料急待應用]  
滬寗杭甬鐵路局前因添辦機車及鐵路所需材料曾向美國紐約怡和洋行定購迄已日久因在歐戰期内各國對於運輸出口物件取締甚嚴此項材料尚未領得美國出口執照致未運華而路局因急於配修故由任傳榜局長於前日電致交通部請電駐美公使證明紐約怡和洋行承造之鐵路材料實爲滬寗路局緊急需用之物請該國政府迅給出口執照以便輸運來滬應用云云 
[查覆茶業情形之部批]  
上海總商會前呈農商部查覆中國茶葉情形昨經田總長批令云據呈稱已將經濟調查細目排印千本分送各業領袖及會館公所分投調查等情具見該會熱心公益努力進行深堪嘉尚附呈茶葉會館代表陳兆燾查明茶葉情形一册亦頗詳備足資考證嗣後關於經濟事項仍望詳細調查隨時呈報爲要此批 
[緝私統領行將出巡]  
兩浙蘇屬緝私統領宋明善自上月二十八日來滬接事後即率＼ 
一等軍需官前往長蘆清理任内未完手續現已告竣於前日回滬即至軍警各署晋謁以便遇事接洽並聞宋君擬於日内赴兩浙及蘇屬等處考察緝私各營軍制並巡視設防地點是否適宜以資整頓 
[三誌邑廟東轅門街之火災]  
滬城東轅門街錦福記裱畫店失愼延燒房屋二十餘間該店主徐其生之妻與子女三人住在樓上之孫阿木夫婦子妇合家大小五人悉遭焚斃徐其生灼傷手足胸部等處由一區二分駐所飭送紅十字分會醫治各情已兩紀前報茲悉徐其生受傷頗重惟前昨等日正由醫生悉心診治火毒業已攻心施治恐難有效 
[浦東謀殺親夫案五誌]  
浦東陸家渡崇明婦人趙施氏與王兆福江有元等將伊夫趙才元揑破腎囊用繩勒斃抛尸煤屑堆内嗣經屍叔　金餘金壽等由原籍來申將尸檢出報請地方檢察廳派員驗　諭令將尸首殮趙施氏帶廳訊押聽候派警偵緝兇犯到案訊究等情已迭紀前報茲悉承辦此案之法警李漢樑奉諭飭緝後即購眼線四出調查得悉各兇犯匿迹崇明遂禀准林檢察長發給文憑前赴崇明禀明該縣賴知事加派警士隨同眼線等於前日午後在該縣北沙地方將王兆福邢金生先行拘獲旋又至巿河橋續獲嫌疑犯趙華即施才郎吳洪福等惟王兆福等姘識之邢季氏已聞風逃避無蹤該警乃將王等五人解送該縣公署請爲派警護解赴申賴知事以案關人命未便躭延准即備文加派警士將各人押解就道已於昨午抵滬稟解到廳下午經沈檢察官提同在押之趙施氏預審一過判王兆福加釘雙鐐與邢金生趙華郎等分别收押趙施氏仍飭還押候再覆審 
[公民調和會所接復函]  
英商李德立等發起公民調和會業已成立迭紀前報茲李君又接鄂省王督軍漢陽商會林會長順直會館董君等復函照錄如下敬復者久耳鴻名欽遲何似茲奉大函　誦廻環尤深景仰　北政爭已歷數月時局現象日蹙危機閣下本憫世之懷建和平之議救人民於水火挽旣倒之狂瀾仁言利溥感荷同深擬在上海設立南北和議公會融冶一爐爭端永息敝處極爲忻願惟和戰問題本係中央特權弟職司疆土殊難爲力届時惟有秉承敝國中央政府勉力進行而已專此奉復敬頌台綏王占元敬復者接讀雲翰領悉種切揆厥熱腸實深感佩民國成立七年四亂又加潮汕地震山陜鼠疫洪水泛濫於天津大火焚燒於西蜀災亂迭降人民飽嘗邇因奪利攘權又起南北爭端曠日持久俞演愈烈富者探囊告罄貧者仰屋興嗟嗤嗤者民泣訴何處蒼蒼者天平定無時若有出爲調停解倒懸之民登袵席之上人必奉爲萬家生佛將頂禮膜拜之不暇也今先生以世界人道主義出組南北和議公會以解糾紛而免殘殺敝國商民莫不同欽仁義之誼永感議救之恩敝會極力贊成並祈積極進行早成和局至於鴻猷碩劃先生早有成竹無待敝會竭其愚誠也肅此布復順頌籌安林兆元啓敬復者前奉雲章並宣言一篇盥誦數過藹然仁者之言古道熱腸莫名欽佩嗣日復承寵召得聆崇論以先生覊旅是邦猶復睠念時艱願爲借箸立善敢不從諸君子後以策羣力當即集合順直同鄉並聨絡各團體本先生之意一致進行屬以方針雖定計盡尚未完備於着手之先尤不欲以虚辭奉答稽遲至今良用歉然頃已將商人望治之心耀德觀兵利害所判剳切陳情説之以禍福動之以眞誠電籲南北要人以求達和平之希望排難解紛先生固當代之魯仲連如何進行方易收效尚祈時示機宜俾得早觀厥成以饜民意此尤立善所焚香禱祝者也專此奉復敬頌台綏董立善蘭芳謹啓 
[小學敎員受試騐名單]  
江蘇敎育廳訓令土海縣知事文云檢定小學敎員委員會案呈查檢定小學敎員試驗地點業經定爲五區十路並將試騐日期及場所規定通令各該縣知事在案茲將該縣應行受試騐人姓名開單訓令該知事知照仰卽查照單開姓名分别傳知各該受試驗人務須依照規定試驗日期及場所於試驗前三日至該路試驗事務所報到事關檢定要政毋稍輕忽此令計發受試驗人姓名單上海縣受試驗人姓名册李蔭萱毛鳳龢梅祖福汪春鑑張增禧王綱崔鴻褘蔣慨沈兆鳳李蓮村盧頌虔洪疇洪濤郁芬張友棠趙世礽嚴寛鮑晋馨鮑廷禧曹頌棠鄒仁立徐世達劉濤李國瑞李維烺袁鶴文杜階平葉學純郁恒培萬應樑阮青視諸崇瀾諸修梅居古潘江奚鋆沈涵清金象春朱榮仁顧之佑孫之堅俞達張霖丁建章吳時芳潘樹榮楊春膏謝時英吳民望李英陳霆錫楊光照凌紀勛陶耕霖火銑娟趙承憲王章郭慶鏞金顧佩玉周同德許師愼徐顯焜王浣青顧寳璇吳式謙周雲鳳姚明球張增祺唐祖烈馬叔美唐祖昌朱文華鄭賢昌楊晴吳志本邵鴻治潘昻雲丁光弼倪瀾倪鍾浚黄維德高激雲潘鎬陸有年劉柏堃胡承禧朱錦文孫丙黎顧傳熙錢桂馨顧範楊我瀾楊汝騏張世雄趙天鐸胡榮彬康肇麟黄熾唐志鵬凌儀良高俊英王遵善張銓吳文英楊樹濂張鵬陳挺芳孫䕫龍蔡霖杜戎朱善長張汝修徐孝曾黄立民姚祖恩陸穎明李學能周承德王裕孚周鏡清董章瑞孫全勳徐尚賢周翰王曾灝朱家桂錢誠昭張國華孫爾康程顯洽錢瑞堃金榮祖以上共計一百三十二人 
 
 
 

Page 11

 
 
　　中華民國七年三月十九日星期二申報第三張舊曆戊午二月初七 
[進修小學籌建校舍]  
　　浦東洋涇鎭私立進修小學校係成輔卿王頌侯創辦迄今已有三載前因經費支絀暫假高家弄劉姓房屋爲校舍本届開課學生頗多該處房屋不能容積茲由紳士劉頡雲潘子文潘作臣等發起建築校舍商人唐月山首先捐助西栅口外良田二畝作爲該校基地所有建築經費現由劉潘諸人擔任籌墊以便早日興工一面再行設法勸募該處一帶不乏熱心興學之士該校舍當可早告厥成也 
[育英學校開歡迎會]  
　　法新租界巨籟達路善樂里中華育英國民義務學校於十六日午後二時開會校長陸鐵華偕同敎職員及全體學生列隊嗚樂歡迎名譽校長沈佩貞曁校董前工商研究會副會長謝復初先行參觀敎室然後展覽去歲寒假攷試之成績隨閲兵式體操殿以拳術旣畢共攝一影末由校長欵以茶點至五時始各興辭而别 
[道屬高小學校成績展覽會之章則]  
　　滬海道屬高等小學校成績展覽會自組織成立後業已擬訂會章及辦事通則呈請王道尹核准施行茲特照錄如下（章程）一本會由滬海道屬敎育行政人員會議决徴集道屬各縣高等小學校成績開會展覽以資比較而促進步一定名爲滬海道屬高等小學校成績展覽會一本會設事務所於上海尚文路學字十六號一本會設職員如左會長會務正副主任文牘幹事庶務幹事會計幹事陳列幹事事務所應需辦事員及會場臨時幹事視事務之繁簡酌定之各職員除辦事員外均爲名譽職不支薪金各職員自會務主任以次均由道尹公署委任會場監護另設監護員一本會設評議部規定員額如左評議長一員評識員若干員評議員由各縣推舉三四人由會務主任函聘評議長由評議員互舉之惟評議員得由會務主任添聘若干員均爲名譽職評議部開會閉會日期由會務主任定之一本會展覽期定於七年四月三日始至四日止一所有學校成績經評議員評定等級後由道尹公署發給奬憑一本會經費由道尹公署曁各縣公署捐助如有不敷時按照道屬聨合運動會辦法由各縣解繳一本會各項細則另行規定一本章程呈請道尹公署核准後施行（辦事通則）一會務主任總持本會大網掌理一切事務副主任協助之一文牘幹事掌撰述記載編纂事務一庶務幹事掌收發出品及運送保管事務一陳列幹事掌陳列裝飾事務一會計幹事掌經費預算决算及其出納事務一事務所辦事員及臨時幹事協同各幹事辦理各項事務一本會文書程式除呈咨及通令山道尹名義施行外餘槪以本會會務主任名義行之一本通則如有未盡事宜由職員會修訂之 
[旅滬江淮同鄉鄉紀事]  
　　旅滬江淮同鄉會於上月二十四日組織成立茲因原舉正會長朱紹文君以不能常川駐滬任事諸多不便乃於本星期日開會經衆暫推副會長王預君代理以重會務開照章推定各科辦事會董王君係留美工科大學畢業著作及發明頗富同鄉咸慶得人云 
[海味洋貨業開會續誌]  
　　海味洋貨同業因銀期參差於星期日晚間八時開會討論已略誌昨報茲悉該業董事蘇筠尚於是日邀集同業三十餘家及客家等在洋糖雜貨公會開會討論至二時之久始各贊同此後客家欠欵均須於陰曆大小月底一律清結云 
[秈米價值尚難平落]  
　　滬上米價近日已漸平靜惟蕪湖秈米來貨極少昨日南巿各米行接到該處來電謂岳州軍事異常吃緊北軍本在湖南採辦糧食現因湘鄂不通改向蕪湖採買抑止運出恐有缺乏之虞云云是以秈米巿價反不平落 
[火油箱價值昻貴]  
　　生油爲山東青口萊陽膠州泊兒海州等處所産洋商採辦出口者素極暢旺本年益見活動茲有滬北某洋行向滬南益秦裕泰益元等油行購買各種生油四萬餘擔因需運赴美國紐約金山等處故取買洋油鐵箱裝儲計需二千餘萬聽聞該洋行等現已有人承包代收分批交貨故洋鐵箱之價值每只已漲至小洋五角矣 
[日領事繳還褒章證書]  
　　江蘇交涉公署近接駐滬日本領事來函略謂前准貴前交涉員楊函送北京外交部飭發奬勵日本捕魚船員弘養丸船長島田友吉等十六名金銀褒章及證書各十六件統請代收轉給等因即經寄呈本國外務省轉交該管地方官分給具領在案現奉外務大臣飭據下關巿長呈稱前項褒章證書遵諭調查給發除島田友吉等九名業經具到領狀外尚有山形榮槌等七名住址迄未查明無從給發茲將褒章證書各七件連同領狀九件一併發還送請查收轉呈等因陳交涉員業將此項繳還之褒章證書與領狀呈送外交部轉咨内務部察收存案矣 
[利達洋行之宴會]  
　　美商利達洋行昨晚假座九江路太和園邀請中西日本各商家會宴在座者一百二十餘人以印刷家居多紙業墨業次之美國總行書記韋勃君亦在座聞韋勃君於上月二號抵滬後即赴小吕宋新加坡香港等處考察商業近復回滬不日偕滬行總理勞勃君再往北京漢口等處預備擴充營業並聞該分行華經理俞志青君助理行務未及二年業已頗爲發達故美國總行及滬行總理均極器重云 
[緝私營長抱病]  
　　駐滬緝私第二營營長婁子雲自日前出巡回營後因途中略受風寒忽患疾病現正延醫診治所有川沙南滙剿捕梟匪各事昨飭第一隊王隊長馳往辦理 
[北浙江路火警續誌]  
　　美租界北浙江路餘慶里六百零六號門牌内於本月十六號晚十句餘鐘忽然起火延燒比隣六百零五七號等門牌樓面當火熾時住居樓上向在英公廨男押所爲看役六百十九號華捕之妻計氏與男女兩小孩均從樓窗口跳下跌傷由捕送請醫院醫治等情已誌昨報茲悉該氏跌傷腦部頗重醫治無效延至十七號午後由醫生知照其夫將氏車回旋即斃命惟男女兩孩受傷較輕業已延醫療治不日可望全愈 
[再誌薛家浜火警]  
　　滬南薛家浜海神廟對面張洪發蔴絲店内於前晚七點半鐘時失愼延燒隣居已紀昨報茲悉當晚之火因潑翻洋油燈而起雖由各區救火會驅皮帶車前往施救得熄然已延燒南鄰楊源發棕榻店施姓餅店及北隣森大阪木棧之餘屋等計共燬去房屋四幢旋由崗警將起火之張順林帶至一區一分駐所問明姑念無心失火飭罰洋五元以儆 
[汽車撞斃老人續誌]  
　　住居厦門路八十一號門牌之老人蔡耀祺於本月十五號午後行經厦門路浙江路口被商董祝蘭舫第三子祝三（卽祝伊夫）所乘之汽車撞倒碾傷腦部身死由捕將尸舁入騐尸所報請公共公廨中西官驗明諭令尸屬棺殮並着汽車夫王阿明交洋一千元人洋並保候訊在案昨晨由廨傳訊據中西包探上堂禀明前情並稱往傳祝三未到請爲核示死者之婿顧阿毛亦投案候質經張襄讞商之英白副領事判王阿明仍交一千元人洋並保無保收押候飭傳祝伊夫於禮拜三到案備質如再抗傳着先罰洋五百元充公再行傳訊 
[汽車撞傷行人]  
　　昨日午後一時十分有兩西人乘二百七十八號汽車由法大馬路自西駛東行至鄭家木橋南共和台戲園轉角適有三十餘歲之鄉人吳某由南向北不及避讓被撞仆地碾傷腿部等處卽經該西人雇車送往仁濟醫院醫治並由一百五十六號華捕將汽車號數抄記回報總巡捕房捕頭核奪 
[串拐小孩之刑期]  
　　住居楊樹浦路之江北婦人劉時氏控陳桂如姜貴如串拐伊家七歲男孩楚章等情由捕將陳姜兩人拘解公共公廨訊供管押在案昨晨由廨復訊原告投訴前情請追訊之陳姜兩被告供多支吾中西官以被告兩人串拐　實判各押西半三年以儆 
[性命太不自愛]  
　　清江人廉金榮向在新閘馬霍路某醫生家服役近與傭婦某氏有染被該醫生察悉將廉辭歇詎廉竞因此忿不欲生於前日午後至新關碼頭投浦圖盡經一千零八十八號華捕窺見設法救起帶人捕房留至昨晨解送公共公廨經中西官訊悉前情以廉咎由自取諭令開釋以後不再輕生 
[輪船上查獲煙土]  
　　招商局新銘輪船前日（十七）由天津開駛來滬抵埠時經海關扦巡洋員登輪搜查在艙面彈夾登（卽桅桿）等處抄出烟土三十四包帶回海關存儲候燬 
[崗警查獲烟窟]  
　　寗波婦人張陳氏近在浦東爛泥渡新街租賃門面開設小烟纸店内設烟榻容人吸烟前夜爲三區崗警張玉袍入内查獲煙具當將陳張氏連同吃客鄭阿根並婦女方王氏併解至署經解警正研訊該氏堅不承認私售解警正判併解警廳司法科訊辦 
[車站上查獲烟犯]  
　　王金生私帶烟土十八兩五錢又王愼之私蒂烟土四五兩昨晨擬趁滬寗火軍往内地消售當在車站爲巡警將人喊並獲解由五區警署函送地方廳午後經檢察官預審之下判兩王收押烟土存候焚燬 
[汽車碰撞人力車之結果]  
　　汽車夫江記才日前在法大馬路因司機不愼將黄包車夫孫友忠撞倒受傷由一百二十一號華捕將受傷人及江帶入捕房捕頭察得孫之傷勢尚無大礙着令自行醫治昨日傳齊人證解送法公堂請究先據華捕陳阿坤聲稱是日在該處站崗見有電車由西往東孫之黄包車由東往西而江之汽車則跟在孫車之後巡捕舉棍阻止上前詎江視若無睹仍向前疾馳致將黄包車碰倒坐車人亦從車中跌出是實次由車主凌麗堂稱被江將車上物件碰壞須洋十元方可修理請求向江索償又據孫忠友供民人自被江撞傷後迄已數日不能拉車自食其力須請追償損失詰之江紀才供因偶不小心致肇此禍求宥中西官判江罰洋三十元充公再賠車行修理費洋十元又貼償孫養傷費洋五元了事 
[誘賭外國紙牌]  
無賴胡阿二與江北婦人王李氏前日在狄思威路將外國紙牌誘人賭博被二百零八號華捕查見一併帶入捕房分别拘留昨解公共公廨經中西官訊明判胡與王李氏分别各押兩禮拜紙牌扯毁 
[攫取女工金戒]  
小工周生林前日在韜朋路攫取紗廠女工周福妹值洋八元之金戒一枚當被鳴捕追獲昨解公共公廨經中西官訊判周押西牢半年 
[呢絨店被人嚇詐]  
湖北人張志豪前日與河南人蔣寳琛同至虹口百老滙路泰昌呢絨店内大言恐嚇回店主鄭心德硬借銀洋經鄭報告捕房飭探將張蔣兩人拘押昨晨解送公共公廨請究據原告投訴被告等來店聲稱蓬路大有恒鴻記等呢絨店已各借給伊等洋十元定欲硬借因不遂其欲胡閙不休是以控究等語並據大有恒店夥周鐘海供稱被告向店主周子卿硬借洋十元是實訊之張志豪供稱前在原告店内爲夥今向索取者係原告允許給我之佣金至向大有恒所取之洋亦係佣金並非恐嚇訛詐求察張襄讞商之英白副領事以案關嚇詐大有恒店主周子卿鴻記店主諸世全均未到案判張蔣兩人還押候傳大有恒鴻記兩店主到堂備質如再抗傳着各先罰洋五百元充公再行傳究 
[給諭管業之審愼]  
仁記興業公司經理史兩生在公共公廨呈控保合泰公司經理周糼溪不理押欵一案昨晨由廨集訊先由原告代表海德禮律師上堂譯訴案情並以被告所抵地産係在南京現請過户給諭以便原告管業此事敝律師典被告代表律師已有同意云云次由被告代表哈華托律師聲稱原告律師請將被告抵地過户一層敝律師並不反對惟請堂上暫緩執行卽經王襄讞商之美博副領事會同簽判云兩造律師同意將抵地過户歸原告管業應由被告與原告訂立合同呈請公堂核准再行給諭管業地契圖樣當堂給原告律師領去此判 
[存欵急須提用]  
陳愛記在公共公廨呈控同康錢莊不付陳慶記經手之存欵銀三千兩一案昨由原告代表律師投廨譯稱原告於西曆一千九百十六年六月間托被告陳慶記將銀三千兩存儲河南路同康錢莊生息當時被告執有同康存摺一扣今因向取不付是以呈究並將存摺呈案請察現原告異常拮据要求免繳訟費並請提前開審云云中西官判准照原告律師請求免繳堂費提前排訊以示體恤 
[紙行經理被控之聲辯]  
福康紙行主許子照至法公堂控稱本行用趙晰清爲經理詎被陸續私向主顧瑞倫順沙源永二家收取帳欵銀五百餘兩並宕用洋一百六十餘元查出後向論不理故此扭案請求訊追詰之趙供商人在許店爲經理時因雇車送貨許不付車資故由商人陸續在帳上取資付給並非宕空亦無私收客帳情事中西官判趙交六百兩人銀並保出外一面着原告將帳簿交案候察閲後再行核奪 
[王警佐禁唱淫詞]  
浦東洋涇鎭一帶邇有無賴演唱花鼓灘簧男女老幼聽者麕集事爲三區二公駐所警佐王簡文得悉以此項淫詞鄙曲有碍地方風化諭飭各長警從嚴查禁如再有前項情事發生立卽拘所究罰不貸 
[再誌越界誘捕之控訴]  
寓居山東路某旅館之四川人廖樹山因悉其同鄉人戴勛臣在原籍犯有姦拐案潛逃來滬匿蹤公共租界卽偕内地官廳法警將戴誘至城内警廳拘留嗣經戴之家屬得悉以廖不應越界誘捕特延海德禮律師代表禀請公共公廨出票發交捕房將廖提獲解廨訊供收押在案茲悉前日又經總巡捕房中西包探獲到是案要證魏漢卿一名留至昨晨解送公廨經關讞員會同英卓副領事向魏略訊一過以此案係由美領陪審判魏押候美領堂期帶同被告廖樹山到案質訊 
[混用鉛質輔幣]  
甬人胡寳林前日持鉛質小洋至北京路一百四十五號門牌糕　内混用被該店學徒張寳榮察悉鳴捕將胡拘入捕房搜出僞質小洋十四枚禀奉捕頭諭令收押昨晨解送公共公廨經中西官訊供屬實判胡押西牢二年僞小洋銷燬 
[攫取小孩金飾]  
匪徒陳少揚前日在愛文義路攫取陳福生家小孩金鎖片圖逃由探追獲連同嫌疑人池少志拘入捕房押至昨晨併解公共公廨經中西官研訊明白判陳少揚押西牢半年池無干開釋贓交原告領回 
[阻止巡捕辦公]  
某律師處繙譯蔡和卿昨日在北浙江路阻止侂百八十一號華捕辦公致被拘入滙四捕房捕頭詰悉前情諭着存洋五元保出聽候解廨請示 
[扒竊日員皮夾]  
日本元青島巿民會書記長井上茂和板東貫山二人此次有事來申暫駐日領事署前日（星期）午後井板兩氏隨同駐滬日本副領事至本城邑廟遊玩詎有積竊杜阿寳（綽號小杭州）並其同黨周元生將井上茂和身畔皮夾一只（内有鈔票現洋及卡片等）竊取逃逸迨井上等查悉已無影響乃報告一區二分駐所王金山警佐立飭長警前往將杜周兩竊分别拘獲申送警察廳昨午轉送地檢廳經檢察官預審之下因失主未到飭將杜周兩竊分别收押候示 
[請求保釋病犯]  
南翔人王松泉住居閘北藥水廠向以放租黄包車爲業前年被周戴二姓爲車捐事在地方檢察廳告發經該廳判王禁錮二年在案茲悉王在獄患麻瘋症周身潰瀾勢甚沉重昨由其家屬具呈法庭請求保釋出外調治不識能邀准否 
[誣指母舅拆梢]  
住居閘北胡家木橋之江北寡婦金高氏其夫於去年病故現欲盤柩還鄉向子金萬才索川資洋二十元萬才置之不顧该氏乃邀弟高田長理勸不料萬才卽以母舅拆梢爲詞鳴警將高拘入五區三分所昨日一併轉解司法科聽候訊辦 
[滬南添雇清道夫]  
淞滬徐警廳長昨通令所屬各區署所略云滬南馬路日闢新造房屋日益增添居户商舖倍形繁盛當此時届春令垃圾日增迭據各署所請添清道夫名額前來惟因經費支絀所添名額未能悉照原請之數茲由本廳長於滬南各區所酌添二十二名分别支配開單於後仰即於本月十六日起照數添雇應用可也計開一區一分駐所添雇兩名一區二分駐所兩名一區三分駐所十名二區署四名二區二分駐所四名 
[呈請飭遷油毛作之警廳批示]  
居民徐懷寳等以其庽屋左近設有油毛作穢氣散布有碍衛生呈請警廳飭遷昨經徐警廳長批示云呈悉查炳記油毛作穢氣四播妨害公共衛生自應勒遷荒僻地點以維公安候飭區查復核辦可也 
[丐頭擊傷乞丐]  
乞丐李寳順昨在西門外求乞當爲丐頭俞阿寳查見將李驅逐李不服俞即用棒擊傷李之頭額眼目等處由警一併拘送二區警署函送地方檢察廳訊究 
[小工潛竊衣物]  
小工沈小黑子昨日在北蘇州路三十號門牌某西人家工作時潛入樓上竊取衣物被該西人撞見鳴捕將沈拘入捕房押候解廨請究來函 
[信昌機器廠來函]  
頃閲報載前晚十一時北浙江路六百零六號信昌機器銅作起火延燒左右隣等辭但敝作在六百零七號内當火起時敝作不過門面上稍爲炙焦内中物件並未損傷而起火實在六百零六號樓下祈請即日更正 
[程祖謨來函]  
昨日鄙人坐華商電車因賣票人錢某無端侮辱當即交警送由警廳判罰該賣票人洋兩元茲閲報載各節與事實不符希即登報更正程祖謨鞠躬雜評二 
[戰之一幕（訥）]  
中國之戰事兒戲也忽而停戰忽而劇戰忽而南勝忽而北勝一戰消滅一戰又起此戰甫息彼戰又興自民國建設以來戰事不知經過若干幕矣其有一幕非出於兒戲者乎今岳州之戰幕雖將告終而湘鄂間之戰幕尚多湘鄂而外蘇皖贛之間又伏戰幕此外川滇之戰幕了而未了粤閩之戰幕方興不艾我國人之生命財産喪失於此兒戲之戰幕中者不知凡幾然而今日之軍人勝則驕而不已敗又憤而不息殆將長此兒戲以終古耶嗚呼 
[本館啟事]  
各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[函授學校之弊] [  縱鶴]  
　　函授學校多矣其有益與否是一疑間也顧吾國人失學者若是之多欲學而不能與學而不致用者又比比然也民智　陋生活維艱推原其故未始非敎育不普及所致挽救之道函授誠一良法也蓋學校爲敎育英才之地雜誌報章又爲補助敎育之物此已爲世界所公認惟函授學校者兩者兼而有之其裨益於吾人洵匪淺鮮夫學校之良窳旣人自爲政雜誌之宗旨未必盡在敎育方今國事蜩螗敎育停頓公私各學校有減無增而西人所謂與文化有關之雜誌者雖前仆後繼霞蔚雲蒸顧除一二種有價值者外誨淫誨盜戕賊心身其欲於敎育上有所　補直如鳳毛麟角惟此函授學校者涵廣輪於一粟齊萬有於洪鈞足不越庭户一步得就學於千里之外身不廢固有之業復得佗種之學問事半而功倍宜其不翅而飛不脛而走蔚然斐然充斥於春江十里間哉 
　　雖然吾國人道德墮落以自利爲獨一之宗旨素爲外人所詬病負挽救之責者匪敎育家乎詎知人心澆薄廉恥道喪若能利己遑卹損人詐騙伎倆不圖於尊嚴之敎育界見之言念及此能不痛心頗聞有無聊士子失業文人以函授爲名詐騙是實在外面觀之名正言順諄諄然以敎育爲己任迹其行爲實同念秧問之天良胡能自安而彼等竟靦然爲之惟利是圖不顧廉恥若是者乃函授之罪人豈眞正之函授目的乎諸君以吾言爲酷則請列舉其弊　　（一）免費海上各種函授大率以免費不收學費等詞號召學生欺弄寒士其實所謂不取分文者仍取講義費及郵費以爲償視其章程則一年須納講義費至少三元或四元郵税一元或兩元吾人不察以爲如此便宜斷不可失之交臂貿然報名於是月得五六張油印之講義甚至寄至二三期並油印之紙而不來者往往有之吾於以知彼等之計巧而用心之苦也試問此十數葉之講義其印刷費及紙費豈值五六元乎蓋吾人已被共騙矣（未完） 
家庭常識 
[素燒鵝] [  吳淑貞女士] 　　 
肉食者流往往以牛羊鷄鴨等物爲佳而不知果蔬荳腐等物烹調得法其味亦未嘗不佳也前於友人處食素燒鵝而甘之因詳詢製法錄之如下法以荳腐衣若干張（如能得杭州腐衣更佳取其性較糯也）撕去其邊再取醬油麻油花椒紅糖等物合於一器用開水泡之而取撕下之荳腐衣邊浸入其中泡使柔軟即以邊蘸水搽於單張之荳腐衣上務令濕透重要疊上每疊一張即以邊蘸水塗一次約至三十餘張腐衣積累厚可半寸乃以邊裹其中而以腐衣摺疊卷之闊約寸許然後置鐵絲架上以紅糖置乾釜中使成烟面燻之令紅切面食之香甜可口饕餮家盍嘗試之 
[縫衣器之修理法] [  厚莽] 　　 
勝家公司所售之縫紉機器機頭前面之夾線處有一銅絲之挑線鈎如經二三月不用必致銹斷如配購新者須洋角許茲有一法可用開刀將全體卸落取出挑線鈎之根以鑷鑷之將鈎於炭火中燃紅隨即用鑷鑷成原鈎之式覆燃紅即置冷水中片刻取出裝好其彈力與新者無異（栩按此法在機匠術語謂之蘸火無論何種銅件彈實均可使之回復彈力）又縫衣機器之皮條往往經水或油則斷如配取新者其價頗昻今有一法不但可耐用而所費不過銅元數枚卽用上好之麻繩一根（麻繩須與皮條之組細相仿）兩端用線札牢貫以鐵絲之鈎裝上扣好其用與皮條無異 
[肥素心蘭]  
素心蘭産於閩粤深山極珍貴土人亦嗜之每捕文蛤等介殻類剝食其肉以壳壅於根上爲肥料間有不食去肉者養藝家至今沿用此法效果良好　　 
[棗糕製法] [  盛文]  
棗糕味甜鮮粉食中上品也新年中人家多蒸而備用法購下等黑棗斤許置釜中加水煑透取出去核皮搗如泥加水再煎如薄粥配以糯米粉耨和搓如湯團内裏種種　　餡入模中使成玲瓏小件蒸熱即可食並能　藏多時粉與棗泥約五與一之比 
[酒冲鴨血] [  俞祖勳] 　　 
殺鴨一只（翼白足黄産天津者尤佳）取其熱血以高熱度之頂上紹酒冲之隨冲隨攪加食鹽適量吐血者飲之甚效且能補身其味與蟹黄無異是法於二年前爲故友盛君所常飲每預約於餐館者余猶憶及敢錄之爲衛生家告焉　　胃氣痛預製小泥箱一只長約五寸半寛四寸高三寸半以活刺蝟一隻裝納其中使不得脱用白炭火煆之約逾一小時退火卸去泥箱取其灰以紹興酒吞之甚效 
謎話[  語溪輯人]  
　　吾厦王步蟾先生一時名士也所製之謎多有可采如以（田家婢）射四字（耕者之所獲）（他他）射四字（鈞是人也）（樊遲退）射榖梁（須其出）（鄭昭公出奔）射左傳（其亡也忽焉）（東山高臥）射毛詩（乃安斯寢）（吳爲沼）射毛詩（對越在天）（美且仁）射書經（有容德乃大）（高祖興）射書經（邦乃其昌）（淡）射書經（一曰水二曰火）（驚弓之鳥）射六才（怕動彈）（婚書）射草别（合歡草）（少孔子四十四歲）射鳥别（育庚）皆有意致（實秋）余前日至某機關先在者有馬鄧諸君談論之頃命君謂作燈虎談遂曰（殘花並落四圍山）射字一馬君曰謎底離不出田字余坂 
因之曰（毘）此謎面甚佳蓋無一落空字耳鄧君又曰（我與良人貌一般）射木名一花名一初無從猜余問鄧君續之曰木名其即（梧桐）乎相與稱妙鄧君又畵（十）字曰射字一馬君曰（九）字鄧君笑曰君之思想誠奇妙惜乎不中後無人猜得乃（思）字也余謂此謎固佳製者亦煞費心思矣然不如馬君之趣 
集益錄 
[第八十八問] [  聶漊溪] 　　 
儀器館所售石膏人像等物均係舶來品吾國鮮能其藝者實因輕視此項工藝故耳考石膏像之製係由陰模型鑄成未審製模型之原料及手續尚望實驗家不吝珠玉詳細披露俾可仿造亦挽回利權之一端也 
長篇小説 
[二城風雨錄] [  英國卻而司常覺小蝶迭更斯原著天虚我生合譯]  
　　卷下第三十一章（三）時老人方於窗次睾帷一角俯瞰樓下則見庭中火炬耀如白晝有紅冠之人十餘圍石磨而立磨刀霍霍刀上漬血尤殷庭燎照之赤色而黷諸人狀熊不一或老或幼或檻樓如乞兒或華麗如貴族特其衣着皆不稱身望而知爲由褫奪來也惟其面露兇殘之色腰束三色之布則又人人一致男子力磨其刀女子則以瓶酒送注男子之吻愈飲愈醉則殺氣愈高令人望之膚業老人乃下其幃顧謂勞雷曰老友此何意者勞雷略視樓下低聲曰此輩魔鬼磨其血刃又將向獄中屠殺無辜矣使汝果能得衆心者則趣下樓往見若儕求與同往賴福司大獄或者許汝亦未可知遲則恐語未畢而老人已變色力握勞雷之手曰然則吾宜趣往言次即踉蹌出室去勞雷呼之不應而樓下人聲忽靜旣而又忽喧呼其聲震屋勞雷大駭探窗望之則老人已被圍入壞心衆皆舉手呼曰巴斯蒂大獄之百零五號萬歲老人則於衆中手講指畫白髮紛亂如雪狀態頗健特不聞其所語而衆人又喧呼曰老同志毋慮吾儕當往賴福司獄以救老同志之嘉壻語出但聞一片鬨應之聲起如春雷足音雜　逕擁老人出門而去勞雷不禁額手謝天入視曼萊則苞洛與小露蒔已俱在勞雷不遑問詢匆匆告曼萊曰而父已隨衆往賴福司大獄救湯訥矣預計天明時翁壻必安然歸矣曼萊此時驚喜過望笑啼都不知所可但舉其可憐之目以望勞雷勞雷曰姑娘倦矣因戒苞洛令侍曼萊就寢勞雷俟其睡熟始躡足退出然心旌懸懸殊不能就枕反側再四重起以向爐火此時滿屋沈靜即門外步聲亦稀推窗望之庭燎猶熾巨磨映地作黑影似有魔鬼伏處其中而凉月平西星河已隠默計老人今夜當不歸矣（第三十一章完） 
 
 
 

Page 15

 
 
   
 
 

Page 16

 
 
   
 
