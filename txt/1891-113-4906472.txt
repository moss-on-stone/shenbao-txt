# 1891 - 113 - 4906472

 

Page 1

 
 
[廿四史全書告成] [  圖書集成局啓]  
　　本局所印廿四史第一第二批出書經已布告同人早邀鑒及兹第三次亦已告竣計宋史明史一百本校讐裝釘精益求精盛以木箱尤爲古雅連前出者共計三百九十二本裝成三箱每箱收回價洋銀六角敬告有股諸君及早持票取書俾得先覩爲快焉 
[重印曾文正公家書] [  申報館啓]  
　　曾文正公家書本舘屢經排印購者爭先恐後遂致積篋爲空兹復用新鉛字排印校對精詳紙色潔淨每部訂成十二本價洋四角卽日出售諸君子有欲讀公遺書者乎請向本埠申昌書室外埠申昌及售申報人購取可也此佈 
[點石齋發售各種精本石印書籍]  
　　硃批雍正上諭御纂五經經策通纂五經文準經藝淵海五經備旨三層佩文韻府三層淵鑑皇朝各直省地圖十三經廿四史策案大題觀海初二集小題觀海大題文府小題文府試帖三萬選試帖五鳳樓試帖宗海經餘必讀八賢手札元魁圖成增補角山樓先正事略新印瞿子冶先生墨寳五尺蘭竹屏八角市裱加七角○本齋種類繁多不及備載擇其尤者登報以供海内文人賞鑒價當格外從亷卽希光顧爲盼售處一在三馬路申報舘隔壁又設分局在二馬路横街三層樓紅墻洋房内此佈 
[温泉考]  
　　癬之爲疾也不爲大害而當其大發之時則或至不可以行坐余冋有是疾每至春夏間輙發百藥皆不效惟蘇州沐泰山堂之藥水搽之乃愈然曾聞黄春圃先生爲余言此疾乃濕氣所發洩不可令其全好若癬全好則必生他疾試之其言頗騐以故雖有良藥亦不卽用必俟其大發至於坐與行皆不便始取藥水搽之今年春燥此疾未發至三月而忽寒忽煖乍雨乍晴天氣下降地氣上騰以資醖釀而諸疾因是而發余之疾在股與兩腿亦隨地氣而上騰然雖發疾尚未至其極故不之藥有友人告余曰子之疾苟能一至日本就彼温泉而浴之必立愈蓋温泉之下必有硫磺泉得硫磺熱氣故温而硫磺之治癬疥諸症本係妙品曷不暫一東遊乎余曰謹領教顧客言温泉可以逾癬或者有之若云温泉必在日本則非也山海經道州有煖咎江浦志秦少遊述天下温泉十二處陸友仁言匡廬汝水尉氏駘谷驪山和州之惠濟渝州之陳氏山居爲最述征記曰東萊郡山温水恒沸鳥墜輒爛安成紀云宜陽鄉出温泉耒陽州出温泉博物志云不周雲川之水温如湯梁州記漢水南有温水周圍數千步冬夏常沸可熟離子未至二十里便望見白氣衝天袁山松宜都山川記云銀山縣温泉夏纔煖冬大熱上常有霧氣浴病自愈零陵縣記云温泉中有伏石分流其陰寒其陽沸劉義慶幽明錄云艾縣輔山有温冷二泉熱煮雞豚冷若冰雪流數丈而合又汜水北合婁山鄤水温泉至冬則煖瀧水合雲水處有湯泉投腥卽熟有細赤魚遊之卽始興記之温泉赤魚也沮陽城大翮小翮山有温湯下足便爛不得言言則愈熱南陽宛縣有紫山湯谷魚陽縣大和川合温泉水湯側有石銘曰皇子湯武周縣有黄水合火山水有火井火鼠火井之旁有温井魏土地記曰代桑乾城水北有温湯療疾下洛城橋山下有温泉涓水逕新城會温水熱可燖雞魚腹鹽水與温泉對注汝寗商山有温泉南康郡志遠公硃沙泉詩曰一峯仰拂白雲邊下有硃砂如火然已是氣蒸千里煖如何磵石溜温泉卽周景式所云主簿山之温也在黄龍山北麓有二池張勃吳錄曰丹陽江乘縣湯泉六處禽魚立爛而投以豆穀終日不熟筆乘亦載此說升菴言雲南温泉甚多惟安甯無硫磺氣後周王有銘曰白礬上激丹砂下沉可知温泉以丹砂爲上胡仔漁隱叢話取黄山砂砂泉春微紅可茗驪山乃是礬泉郭靑螺豫章詩話言福州之温泉温田膏稻廬陵太興新田二温泉分甯最熱毛竹山泉則温臨川銅山二泉一沸一寒五峯山下者能潤人顔今北京西山畫眉温泉大小湯凡三而遵化縣北之温卽古稱徐無城東之温戚繼光甃之薊馬蘭峪温泉　甘馨天甯四温此其一耳利州二温一無硫氣盖卽陸友仁所云惠濟泉也温泉出於石穴中國處處皆有不能悉數先儒曰地中陽氣遇濕而結爲硫雷火亦有硫氣陽氣也唐子西以爲取硫置水水不能熱金泥閣曰西國有七十餘湯各標主治布那姑山皆硫不聞其泉湯也蓋陰質陽氣爲湯陽質陰氣爲燄爲凉湯泉貯於器中必仍還凉湯泉冷泉同煮沸必同時温泉療冷與硫同治而不作硫氣者有所隔别如重湯煮物也陽遇水而死爲硫水遇陽而死爲礬水火相切互有所變故礬可收硫毒總之陽氣聚而過則出温泉或結爲硫非硫來温泉也至於中國温泉其多如此而必欲遠至日本又何爲哉余之所以任癬之發而不之治者正欲使濕熱邪氣藉以發洩待其發之已盡一藥可愈温泉何足以動我耶客聞余言爽然若失乃以斯言載之於筆 
[本館接奉電音]  
　　昨由京友電傳諭旨二道敬謹譯登○三月二十日奉上諭裕祿等奏查勘昭陵角樓應修工程請擇吉興修一摺着欽天監於本年四月内選擇吉期先行知照卽着盛京將軍會同工部侍郎屇期敬謹興修欽此同日奉硃筆溥倫補授大理寺少卿欽此 
[德將噩音]  
　　昨日接得德國柏靈京城十九所發電音云大將軍毛奇刻已因病逝世享年九十有一歲云 
[蜺旌莅止]  
　　兩江總督劉峴莊制軍於本月十六日辰刻由焦山啓輪上泝至下午四點鐘時卽莅金陵下關江口之水陸馬步等營排隊伺接者軍容齊整如火如荼一時槍礮如雷旌旗蔽日各僚屬咸乘紅船出口恭迎呈遞手版峴帥諭以均着俟進署後再見旋卽鼓輪進口泊旱西門接官廳前次晨八點鐘時豐軍憲偕沈仲帥命駕出旱西門詣接官廳恭請聖安後始行相見禮叙譚良久軍憲偕仲帥先行回轅峴帥至午刻始排道入城莅署拜儀門禮畢進内小憇文武各屬均依次接見略詢數語卽辭出從此節钺增輝三江重瞻福曜公才公望會當頌生佛於萬家也 
[不遺細務]  
　　金陵各城門内外均添設栅欄所以謹筦鑰而閑出入便於盤查奸宄者也向設栅欄多年未修故大半廢壞不堪有名無實沈仲帥莅兩江後碩畫精詳早已不遺鉅細因籌維及此以爲不重加修理何以資捍衛而重稽查遂委城守邱雨亭恊戎督修南門水西旱西三城門内外木栅欄六處善後局莫少若觀察督修金川門鐵栅欄 
 
 

Page 2

 
 
一處奉委後旋卽督同各匠勘估興修精選工料務期堅固耐久業於日前一律告竣自來持大體者不遺細務仲帥此舉其庶幾乎 
[石城瑣錄]  
　　金陵武弁月課計自劉華軒恊戎嚴定章程後均已弊絶風淸考超等三次者拔委一次點名不到者扣考兩次所以示勸懲而興鼓舞原欲使赳赳者咸知感奮法至良意至美也每次與考者約二千餘人當塲試以洋槍歸三大營分閱以班次之崇卑區奬賞之多寡計自十元以至三兩元不等故歸標賦閒之輩往往仰給於月課之奬賞以養贍身家盖課奬銀項向存在評事街某錢鋪内適客臘某錢鋪因案牽涉遂將店業收歇而此項一時驟難繳出因此正月間武弁與課者至今仍未領到奬銀彼專靠課奬以仰事俯畜者眞不啻畫餅充飢可望而不可卽咸抱怨於命運之會逢其適也嘻可憫已○城北某姓有一女郎年約十餘齡卽以近處人家學繡朝往暮歸月初曾託一近鄰之湖北人領女回家此蓋以家中無人故權以湖北人承乏也日前某姓遣嫗赴學繡家領女據云又爲湖北人領去矣嫗歸告其家某姓夫婦大駭急至湖北人住處尋視則已室如懸磬人作飛鳬矣某姓愛女甚摯不啻掌珠四處追尋杳無蹤跡現已遍貼招紙謂如能將女送到謝洋五十元决不食言云云未卜能珠還合浦否也 
[改建崇祠]  
　　潯陽北司一帶林密箐深以灌圃爲業者麕聚其中近年有茹素佞佛之徒歛貲建造玉皇閣數楹供奉無極老姆煽惑遠近愚夫愚婦相與諷經禮懴拜燈朝斗男女混雜有傷風化上年底經德化縣張玉珊明府訪聞帶同親兵差役多人星馳而往拿獲兩人搜出洋布描畫大中堂一軸中畫無極老姆身騎斑毛大虫四圍奇形怪狀神像纍纍帶案研訊供詞荒誕旋命覊押聽候詳辦明府見城内岳武忠祠宇狹隘不足以壯觀瞻禀明道府將玉皇閣拆毁而將磚石椽桷柱梁移至孝子坊改造岳忠武祠月斧雲斤昕夕從事一轉移間黜淫祠而潔明禋逐異端而崇正學其有裨風俗人心豈淺鮮哉 
[葛嶺鶯簧]  
　　剪綹賊每在熱閙叢中肆其伎倆杭垣上城之淸河坊中城薦橋梅花碑此類尢多某日有香客甲乙兩人至某土棧購公班大土帶有鷹洋四十九元及至秤定分兩開寫發票甲順手從夾袋中取洋而已不脛而走赶卽四路追尋蹤跡杳然不得已將土交還櫃上垂頭喪氣而去同日有操湖州口音者至某莊購買綢縀手巾包内帶番餅六十枚檢選各色綢縀均不合意櫃上人復進内另取頂上機料湖人卽在櫃外骨牌凳略坐手巾包安放几上及貨色擇定轉身取洋而已化作黄鶴杳不知其所之湖人卽欲店夥賠償互相爭鬧幾致用武後經和事老再三勸解謂銀洋並未交明櫃上是與店家無涉而剪斷拆縐之綢料聽其退還亦不必計較兩造各有所虧於是店夥默然而待湖人悻然而退剪竊之技亦可謂神矣○杭垣有賣湯團之某甲娶妻某氏頗有姿色與某乙同店閱時已久密意相牽初則洛水通詞繼竟巫山選夢一日雲收雨歇整理殘妝適爲甲所見頗有涵養不動聲色惟將乙逐去不暇過事吹求而乙反與氏密購水銀將俟甲歸乘間毒害不料機事不密爲甲所知邀同鄉舍將妻送縣究辦不知若何定讞也○候補道鄒觀察奉撫憲崧振帥委署金衢嚴道篆初十日詣撫轅叩辭想已束裝就道矣 
[出殯誌盛]  
　　原任直隷提督李勤勇公長樂擇期本月十三日在揚城發引是日卯刻用龍頭獨槓舁柩啓行經東關街入觀巷南北皮市左衛大街迤邐至大儒坊南北柳巷進大東門一直出西門抵二道山安葬前導儀仗與客歲入城時相彷彿添黄亭二座一爲其如夫人慷慨殉夫奉旨旌表一爲子謚勤勇字樣其餘則公之舊部戴德感恩製送素色摹本縀傘五十餘柄再次則緇流羽士鼓吹各百餘人身披法衣手執法器口中喃喃唪誦經咒一路隨行再後則揚營馬步三軍擎槍護送執紼步行者亦頗濟濟所過之處人海人山擁擠不堪幾至萬人空巷較賽會時尤爲熱閙見者咸謂公位躋極品功在旂常飾終之典又極優隆備極人生榮幸回憶曩日躬冒矢石出入槍林彈雨中初何嘗計及身後顯赫一至於此也公如有靈九泉之下固當含笑而益歎朝廷之紀蹟酬庸爲靡盡也 
[潯江客述]  
　　某甲安徽人幕遊江右已歴多年近由某顯者吹嘘得充某厘卡司事星霜兩易旅槖頗豐嗣以居停因事撤開乃携硯至九江閒住秦樓楚館昕夕連流裘馬輝煌不復露舊時寒乞相矣顧花天酒地鍋號銷金曾幾何時依舊囊空如洗不得已忝顔向親友告貸人皆以白眼施之噫少年揮霍狂且之氣燄何豪末路飄零路鬼之揶揄難耐一身落拓何莫非伊戚自貽哉然亦可爲悖入者之殷鑒已○去年梅雨過多江湖水漲各圩堤埂多被冲坍兹當農事方興鄉民鑒及前車各舉耆紳挨户派丁挑築日内封廓洲一帶已插標召衆畚挶齊施矣○九江爲茶商薈萃之區客館郵亭時或暗藏春色一日有三地痞相約至某處問津鴇兒知其爲選事之流急以閉門羹相餉地痞怒甚摩拳擦掌大逞威風繡幙錦衾抛殘滿地小妮子驀遭强暴無不飲泣吞聲幸保甲委員過其門聞有滋閙聲喝令拿捉地痞始縮首而逸否則花枝荏弱又不免於狼藉摧殘矣 
[鳩江春泛]  
　　俄太子游歴漢皋於十三日解維下駛折回金陵已誌本報十四日夜半儲駕行過蕪湖時則碧月當天澄江如練　江各砲船桅上高扯龍旗映以紙燈北岸官碼頭及大關前亦搭就彩棚紅燈遍綴遥見上海烟籠薄霧知儲駕已臨一齊升砲迎迓俄船亦鳴砲還敬一時隆隆之聲震撼兩岸略一轉瞬俄船卽順流而下○本月十六日爲關道憲成觀察德配設帨良辰先期傳諭各屬員毋得餽送禮物並禁止家丁收受門包屇時惟諸公子趨庭上壽淸操懿德略見一班○成觀察蒞任以來整頓吏治亦已謳歌載道本月十六日城廂四民公製德政牌兩對匾額一方衣冠鼓吹送至署中觀察辭不獲已聽其委之而去○邇來屢有鳳陽等處難民成羣結隊擁至長街索錢稍有不遂卽伸手攫搶市中大爲騷擾日前又羣至江口各木棚乞助聲言每家須錢五百文給予其半猶不肯行棚主無奈報請練軍營饒翼卿守戎出塲彈壓因人數過衆善言遣之不去只得諭各家略給一二百文守戎並親賞靑蚨二千文着各災民從速出境如再逗留定卽嚴行拿辦○假名善舉行騙此輩惟滬上最多不意蕪湖近日亦有承其流而揚其波者賃屋數廛榜其門曰某某善堂施醫戒烟不取分文並膽敢張挂虎頭牌使小民無知往往認爲官設迨抱病求診其實湯頭藥性都不能諳惟專以僞藥誑取人財而已其爲害尤列者則爲戒烟凡有烟霞癖踵戒渠必告以余藥最靈惟服後斷不可再吸吸則必死夫求者固無不願永絶其患詎服之癮雖暫止而奇病叢生彼遂謂某丸能補氣血須貲若干某散能治肚痛立效如神烟鬼當此進退維谷只得剝衣質錢冀求穩妥詎不閱旬日烟癮復發依舊非吸不可諸如此類不知凡幾爲民父母者可不爲之嚴禁哉○自交暮春後畸寒畸熱變幻無常十五日氣候鬱蒸路人揮汗如雨晌午忽暴風陡發走石飛砂繼而急雨狂飛倐又嚴冷垂簾小閣依然須被重裘連日雨絲風片天氣之不正如此攝生者其愼旃哉○著名靑皮姚和尚兇横驍勇不可一世凡烟花賭窟等場無不逞威勒索且身畔常帶短刀稍有不遂卽摩挲腰下故人見之無不毛骨竦然歴經地方官懸賞拘拿均被兎脫近經道憲訪聞窩藏江口鷄窩内遂密飭保甲局帶勇前往拿獲解送道轅轉發蕪湖縣嚴刑訊辦當卽重笞一千六百板收禁想姚惡貫滿盈日後必難逃憲典也○鈔關出口各書吏向例三月一換本屆調班成觀察於十六日下午升坐大堂督同稅務各員掣籖點派各書吏均衣冠鵠列伺候籖派○前報候補從九黄少梁少尹奉委赴池州府查勘銅礦尚未返蕪現又奉道轅札委管解第二批京餉差使能者多勞於此可見 
[十洲春語]  
　　寗波四鄉所種荳麥及菜諺謂之春花蓋時值三春田家俱以此爲利也日來大雨時降田間積水過多兼之天氣嚴寒以致春花未能葱鬱農人輟耕而歎幾於憂心如焚矣○寗有某翁年踰花甲筋力充强某日淸晨正在以水頮面忽自言自語有類痴癲時而對影 
 
 

Page 3

 
 
喃喃時而書空咄咄至晚竟乘人不備躍入河中說者謂翁秉性忠良素爲鄉隣所推重今遭慘死誠不知其何因也○月初迄今晴雨無定晴則蒸鬱難耐雨則寒氣偪人至十五日上午炎熇尤甚行人脫帽露頂汗出如漿次日風伯雨師並駕而至寒威料峭風利於銛人家俱安排鵲尾薰爐紅燒獸炭天時不正如此竊恐疾病將由此叢興也 
[增修鹽誌]  
　　兩淮鹽法誌爲數百年來鹺務之準繩惜代遠年湮未經修補如曾文正公總制兩江時增减各章曁近年各塲竃新𪣿舊𪣿與夫淤出之草蕩運鹽之河道皆未載入運憲江都轉深恐日久散漫無稽特禀請各大憲籌撥欵項遴委熟諳例案之員會同修緝上游俯如所請派委許司馬燮年唐大令繼淙捧檄來揚會同運委各員分赴通泰海三屬所轄各塲詳細繪圖然後從事鉛槧云 
[春郊觀賽詞調寄望江南并序]  
　　花穠雪聚正華林較射之天草軟沙平是撥叱追風之地簇桃花而色好六駁凌霞批竹葉以耳尖一鞭逐電固是著名駿奔騰之迅亦以顯男兒身手之高然而水挽銀河甲兵已洗秋閒玉壘庚堠無驚當此脩文偃武之時而欲騁躡景驤雲之技則是數河中之玉但侈游觀懸臺上之金非眞賞識豈非屈天閑之神駿徒以供蕩子之馳驅乎而西人則獨不然當夫柳嚲絲軟草縈帶長金勒齊銜玉鞭遥指往往選自頗黎之谷程將騄駬之材截紫電於雙眸各矜磬控騰紅光於四足互角騰驤犒以水衡指黄榜紫標如山積拔將趙幟喜極西兾北盡群空盖亦藉以免髀肉之復生非第誇名駒之特出也兹者和風微扇宿雨初消當洞賓游岱之辰校　　上襄之藝七騶齊駛黄慶蔽空九良並驅赤汗流血斯時也賽者旣錦標之欲奪觀者亦繡幰之交馳則有秦虢諸姨尹邢右族鳳頭乍換扶小婢以踏莎蟬翼薄梳避斜陽而掩扇廣塲十里齊駐雕軿落日一竿尚停畫轂豈非歐西之豪舉滬北之大觀歟爰以詹言譜爲小令此日飛黄兹白已極流星逐日之奇他時風急天高再陳踐雪籋望之樂初賽處九馬去如飛銅角聲中齊展足密司邦果奪標歸一笑玉鞭揮其二次驥足快騰雲五馬如飛爭首出三菱有客獨超羣道賀語紛紛三次賽名駿更堪誇九騎愱來如玉蚪一鞭掣處似金蛇勝者密司沙第四次十五馬交馳聞說西人名可者蝥弧奪得手中持高唱錦旋詩五次賽八馬將中行夭矯似龍雄似豹出人頭地是公平昻首作長鳴六次賽鞭指日沈西失笑周王誇八駿三菱馬更善奔踶鴈塔姓名題第七次英銳最無前十一馬齊飛電似繞塲一瞥渺雲烟沙遜獨爭先長河畔更復　驊騮千百萬人齊拍手歡呼利獨占先籌一躍過淸流 
[名園火樹]  
　　徐園主人性喜風雅更好交遊除春秋佳日蘭菊各會而外兹又别開生面就園中遍掛奇燈燈樣新巧而燈内又藏有焰火計有燈數種水中則鴛鴦戯荷石洞中玉兎拜月盆中鳳穿牡丹化作丹鳳朝陽桐樹上滴落金錢變作火樹銀花桃樹上仙鶴蟠桃化作仙鶴生蛋兩廊雙龍戯珠珠中化出平升三級葡萄架上松鼠偷萄殿以大架烟火定於本月廿五晚九點鐘起十一點鐘止滿園遍綴琉璃燈五色陸離光怪奪目並各種花爆内設文虎以供雅賞想屆期連袂遊觀者必有一番熱鬧也 
[法捕斃人案讞詞]  
　　本月十六日蝻匯縣人沈兆龍行過新開河畔被九號法捕毆傷斃命上海縣陸邑尊會同法領事檢騐屍身旋有屍母沈顧氏奔投案下叩請伸寃邑尊傳當日同行目覩此捕兇毆之王全生龔阿寳研訊情形業已兩登本報當邑尊訊問時王龔同稱尚有見証人姚金福現住山家園邑尊飭差往傳研訊姚供稱小的在浦東某處當小工是晚事畢渡浦來申行至新開河畔離一林豐烟店非遥目覩此捕將沈毆擊邑尊着卽退去俟明日帶赴法公堂會訊此前晚縣署讞詞也昨日午前十點鐘時邑尊帶同書役人等排道出城拜會葛蕃甫同轉倩俞厚堂爲繙譯時則法總領事華格臬法工部局首董薩婆薩法書信舘西人代理繙譯業國麟捕頭備德祿其副謝德諾次第到來遂相與升座令帶行兇之九號西捕亞沙泥至案捕房通事陳姓包探王榮培郁庭湘孫錦榮及各法捕均至廨前伺候倪薛兩縣差亦帶同屍母沈顧氏堂弟沈兆舟沈兆松見証王全生龔阿寳候訊華君命傳王至文案房命俞詰曰爾十六晚如何與沈同行至新開河畔沈究屬因何倒地王供稱是夜偕沈龔往大東門外索取會錢回時正十點二刻行經新開河畔沈與此捕相撞卽被舉手批其頰并拉辮按地足踢以致身受重傷陳當操法語禀華君隨由業君將口供抄錄命俞用華文照錄一通較對無悞令王當塲簽押又傳法醫生至内醫生稱騐得沈傷在太陽穴皮骨並無損破雖有外傷不致殞命至肋下微傷更無緊要若有内傷則非剖騐不能指實華君亦錄其供詞諭令簽字隨傳仁濟醫館英醫生研問據稱日前沈受傷後經龔雇車送之來館其時我適不在後據華醫言沈甫到館曖氣一聲片刻而斃斃後騐得傷在太陽穴然並非致命華君亦命簽字邑尊曰照中國例騐傷須照屍格及洗寃錄此錄由國家頒給是以通國一體遵行語畢將屍格所載太陽穴致命字樣指與華君觀看英醫生又稱若不剖騐　未能指出内傷華君又命帶龔訊問龔供稱小的等三人同行沈在前王在中小的在後相懸門面三間問爾可曾見沈被誰擊倒答稱倒時並未目見祗見沈在地亂滾被此捕足踢一下問爾與沈同行爲何相隔三間門面旣不見被誰擊倒如何又見其足踢一下答稱沈等在前行走小的入一林豐購烟十文及出祗見沈在地亂滾及此捕足踢情形華君命俞將逐細情形手錄當令龔簽押而退又傳十號華捕侯福全至案問爾在捕房當差幾何年矣是晚如何將沈舁送醫館侯禀稱小的至捕房六年是晚巡至新街之南護城河畔有捕房出店來喚小的卽同返捕房見龔將沈扶上車中隨由三副捕頭令押送至醫館並不知伊等細情問沈上車時能言語否答稱上車時閉口無言甫至醫館氣已絶矣又傳五十號華捕管新雲至案問是日之晚爾在何處巡街曾否見九號西捕答稱是晚十一點鐘時小的在天后宮橋南首浦灘巡綽見有一處自來火燈已息正在查看燈之號數突見九號西捕亞沙泥行來問此處路上西捕是誰小的答以不知亞沙泥卽去華君着在供招上簽押退去又帶龔至案謂爾前未稱目見足踢答稱實係目見鑿鑿無虚言又傳三副捕頭入内問是晚爾在捕房當差龔送沈到時究屬若何情景爾須先設誓然後供招三副捕頭對衆矢之隨禀稱是晚龔送沈來向之詰問據云被某處西捕擊傷當令出店人喚十號華捕送入醫館另飭出店人至是處尋此捕不料此捕已回捕房適在臥房中走出問有何事據去手背有傷來貼膏藥疑其被人擊傷當卽查問據云手背上本有宿傷業君將所禀情形錄諸簿上令簽名字旋詰亞沙泥一再設詞推諉並稱沈疑被龔毆死邑尊謂若被龔毆則龔斷不復舁送捕房矣凡兇手到案終不肯招照華例須用大刑否則恐多所狡賴且訪聞此捕確有　兇毆人之事華君傳備捕頭進問亞沙泥當差至今幾何年矣素來安分否禀稱亞沙泥當差約九年之久曾因悞公罰過一次然並非因毆人而罰亞沙泥供稱素來安分此次實遭誣害以前曾有一幼孩途中被人擊破頭顱旣至捕房訴稱被西捕所毆擊嗣細查情節實被他人所毆今次亦係寃枉華君令捕頭及亞沙泥等各自簽名簿上邑尊令俞告以今日屍親均已到案此捕應得罪名卽須斷定華君曰照西例此案須禀白刑司然後讞定目下未能遽定請明日下午三點鐘時再來核訊可也邑尊曰照華例不由兇首狡賴祗須見証鑿鑿卽可定爰書况目下屍親在外呼寃難保無滋閙情事華君稱總須明日覆訊邑尊允之 
[追銀撫卹]  
　　姑蘇老婦王金氏挈侄媳王陸氏來申虔詣龍華寺禮佛回時行至二十七保二圖潘家木橋被惡少徐禮勝等三人馳馬踏斃當經王陸氏將屍載回備棺收殮事爲上海縣陸邑尊訪悉飭差將徐及徐聖保沈桂堂拏獲並傳王陸氏及屍子王玉順候訊此已詳列報端矣前晚升堂提訊玉順訴稱小的係蘇州元和縣人家住中二十六都十四圖龍亭盤龍浦務農爲業父親早故母親年五十三歲本月初與嫂嫂由原籍乘舟來滬往龍華寺進香不料回時行至潘家木橋忽有徐等自後乘馬疾馳以致避讓不遑衝仆於地又被馬足將頭顱踏碎頃刻身 
 
 

Page 4

 
 
死嫂係女流不敢多事將屍載回收殮如今尚求大老爺公斷伸寃王陸氏所供略同聖保供稱小的係本邑人向爲小本生意本月十五日聞有龍華香市因與同業禮勝及沈騎馬往游行至潘家木橋見前面王金氏安走徐行急高聲呼喊無如伊雙耳重聽避讓稍遲被馬衝仆於途旋經禮勝之馬踏斃禮勝供稱小的之馬向前亂奔一時不及收韁致遭此禍沈供稱小的之馬追隨在後此事與小的無干訊至此有張阿六者奔投案下訴稱是日禮勝等三人向小的租賃白馬三匹至如何肇事實出不知邑尊謂此案本應將爾等三人照例嚴辦今苦主不欲多事是以姑免深求三人泥首謝恩邑尊判令聖保禮勝各笞二百板暫行收所限繳扛埋銀十兩沈旣無干俟徐等繳銀後開釋 
[無賴宜懲]  
　　閔行人喬源被地棍何關記屢次滋擾因投縣署控陳陸邑尊提何至案訊責收所何母情急意欲向喬懇求行至中途猝然倒斃邑尊騐得因病身亡令喬出錢十餘千爲棺衾之費並飭何具結開釋此中情節已紀去歲報章矣何自經釋出時至喬家滋擾不堪前日復糾合某某等三人强將耕牛牽去喬向索不理遂扭何至閔行司署歴訴情由司官送縣請懲邑尊研訊之餘喬訴稱何奉釋後迭次來家吵閙擾累不堪前日忽又牽去耕牛叩求比究何供稱小的奉太老爺釋出誓當安分營生並不敢牽何耕牛叩求明鑒邑尊研詰再四何執定前供邑尊喝令重笞一百板收入所中隨堂帶比喬叩謝而退 
[英界公堂瑣案]  
　　寗波人曹松林偕妻李氏弟婦沈氏控稱胞弟松茂欲將沈氏托蟻棍趙錫林出售叩乞究懲蔡太守飭提集訊松林稱小的向習木工松茂則操舟爲業當其幼時聘定沈氏爲室童養在家其時年祗八齡至及笄之年卽行合卺不料松茂於成婚後不安本分游手好閒及母病垂危諭小的曰我觀松茂將來必致賣妻爾務須時刻小心善爲防護設或挈領至别處求售爾可投地方官署控懲盖見松茂與妻不和故有此囑也及母故小的與弟均挈室來申各謀衣食妻及弟婦皆藉縫紉洗濯以備饔飱弟婦素賢不料弟竟忍心賣去李氏沈氏所供與同松茂供稱小的並不欲賣妻因欠趙洋銀三十元逼索不堪致兄及妻子疑有此事松林又稱小的初與弟同居現已分開實難保衛弟婦太守飭將沈氏交松林領去一面着松茂仍與兄同居並着具並不賣妻切結如日後仍欲將妻價賣准松林控候提懲各人均叩謝而退○一百五十號華捕見張嚴氏投河自盡救至捕房昨日移送英公廨蔡太守訊供之下張嚴氏供稱丈夫早故孑然一身因欠房租致房主將門封釘無可投宿夜間失足墮河蔡太守憫其窮苦飭送城内普育堂留養 
[代募臥牛山留養孤寡捐欵]  
　　潘振聲先生因憫山東瀕河災黎甚多特建議在臥牛山麓創設紡織局俾寡婦孤兒居於其中授以紡織之業就其所紡之綿紗計兩易錢隱寓以工代賑之意卹其身家卽所以保其名節誠莫大之善舉也惟自去歲迄今已費兩萬餘金所成廬舍不下千餘間男女老幼共五千餘人用度浩繁殊苦支絀潘君特製捐册廣爲勸募並囑本協振所代爲襄助義不容辭爰代爲竭力籌募兹已收得捐欵七十元開列於後以昭信實計開敬藝堂洋十元生源洋十元宏元十元萃泰十元大亨源十元同源五元勤泰五元宏遠堂五元鄭榮記五元嗣後倘有樂善君子念彼孤嫠困苦情形慨解仁囊卽請送至本舘恊振所隨時掣奉收條一俟集有成數卽當彚解潘君轉送災區不勝禱祀深之[  申報舘恊振所同人席裕祺等啓]  
[浙省撫轅抄]  
　　三月初十日署金衢嚴道鄒進見叩辭赴任張寅亮禀知藩司委南田墾務差叩謝○十一日候補巡檢胡勳禀知臬司委監印差典史秦敏樹禀知臬司委仍辦淸訟差十二日候補縣邵同珩禀知厘捐局委王江涇厘局差禀見叩謝張佩紱禀銷濮院厘局回省禀到叩見○十三日謝端黼禀知藩司委催前建德謝故令交代銀兩差禀見 
創製郭令公七子酒大瓶一元小瓶五角唐時汾陽王郭子儀所製功能補腰腎强筋骨健步履壯陽種子駐顏益壽夫婦常服壽皆近百八旬雙慶七子八壻兒孫滿堂高壽廣嗣皆此酒之功也按方中藥性和平王道非比種子春方只能壯陽難於種玉徒增春興反傷精體此酒妙用全在培補根本男服添精益髓女飲袪病調經深得種子妙法但藥貴製難故鮮售者本堂創製壽世只取資本一俟廣行酌加薄利○百歲酒補益延年四角○虎骨酒一切風痹骨節痠痛極效百八十四文本堂主人承業師○巢崇山先生指授各種靈方業醫二十餘載親試各方俱應故于去春開設藥房遵法虔修丸散膠丹花露藥酒蠟丸膏藥痧藥眼藥内外傷科青門俱全共藥四百餘種彚編成書分類别門瞭如指掌以便四遠購藥一元送書一本來往信資自理上海棋盤街四馬路口面西中國式一顆印庫門内便是 
 
 

Page 5

 
 
   
 
 

Page 6

 
 
 
本莊在粤東　選名機督染眞靑自晒凈莨紅黑紡綢雲紗幷各色時花雲紗今有新貨到申批發士商賜顧移玉至英界大馬路同樂里粤莊廣利和面議格外克已此佈 
 
 

Page 7

 
 
   
 
 

Page 8

 
 
 
砵丹輪船晚往神户横濱和衆公司 
安化又晚往長崎神户横濱和衆公司 
萃利輪船晚往長江　　　麥邊行 
 
 

Page 9

 
 
[温郡官塲紀事]  
　　温州府德峻臣太守偶爾違和請假延醫調攝兹已痊愈遂於初五日銷假　公○新任大荆糧廳余二尹鴻詔筮期初八辰時接鈐任事○新任瑞安縣典史李少尉逢春於初六日附招商局海昌輪船抵郡詹吉十三日巳刻履新○新任平陽縣縣丞謝貳尹念祖十六日乘海昌輪船禀見張太守隨赴平邑約在二十日左右接鈐○處州府同知過筱菊司馬仕昇前奉大憲委辦振捐兹已振務告竣遂於十三日回括蒼供職 
[粤東官報]  
　　藩憲牌示潮州府同知缺改委候補同知吳桂芳署惠州府通判缺委候補通判覺羅英鉞署理從化縣知縣缺委准補新安縣俞文萊署理茂名縣知縣缺委候補知縣李荆門署理會同縣知縣缺委候補知縣劉本鏡署理感恩縣知縣缺委候補知縣俞士俊署理遂溪縣縣丞缺改委試用州判張德煥署理廣寗縣典史缺委候補主簿毛鴻熙署理准補南雄州同于麟書陸豐黄沙泥司羅福康揭陽河婆司劉紹基潮陽門闢司胡鴻勳均赴新任 
[邗江官報]  
　　三月十四日黄鹺尹燦解海分局餉來揚十五日王鹺尉琢之解蘇州餉起程楊鹺尉含章起復回淮十六日鹽捕營曾都戎辭赴下河巡哨史鹺尹悠祉禀銷南鹽廳鹽色差十七日軍廳施司馬呂四塲高鹺尹均抵揚公幹 
[書潤助振]  
　　婁東顧君西銘素以書法名大小行楷均能出人頭地今來游申江同人勸其暫作勾留略施小惠就書一月照潤規减半盡捐振濟交協振公所收解俾結翰墨之緣聊作杯薪之助兹特布告書件請交四馬路大吉樓扇　代收三日内准取 
[勸辦恊濟順直賑捐滬局十七年正月分淸單]  
　　海州新安錢宣二元海州新安鎭許一元無名氏四百文肆漢齋一百文惜陰齋三百文存存書屋二百文餐雲舘一百文全城堂三百文安仁堂一百文花縣堂居俟山房世德堂各五百文馬陵花伸二百文止戈堂一百文知不足齋二百文撥覿軒願學舘各一百文德慶堂一千文道記爲母求病愈十千文愼思堂二百文庭記三百文吳明氏二百文樂善堂靜安堂各四元南川鹽務分局勸集各户項禮壽堂足銀一兩恆益豐十兩朱定安周幼圃各四兩無名氏八兩劉誦芬朱厚德堂各一兩正興恆二十兩張元亨一兩營口隱名氏勸集各户耐仙氏邱月氏吉祥氏夢態氏寳水氏有容軒盛包詩馥記包蔭堂記包增祥記包小寳記包振鐵包振針求安子四名以上十六户計洋十五元海昌蔡德涵爲小兒完願一元同太義沈蓉初謝卓山賴善如邱意軒戴子京各一元陸萱蔭堂二元戴門古氏五角江西瑞　營劉　三勸集各户雲峰一千文左灑堂三百文許保眞堂一千文黄羽僕一百文丁得含陳名同徐淡各二百百涂星垣一百文王名苟錢二百文徐百齡許鶴鳴各錢一百文劉少梅吳岐峰鄭九茂趙世昌各二百文吳伍汪名細各一百文劉得高二百文王名敎盛超遠楊　文彭　齡趙崑山各一百文無名氏三百文若警氏嗣煊氏各銀二兩宜興鹽棧　　二元銅洋六元蕪湖代募一元葛金銘爲子求病五十元雲陽寄客爛洋五元種德堂六十元沈在易二十元沈亷德五元吳景山陳敦禮各十元錢述古五元沈廣盛二十元李雲書十元李蓉航銀二兩江西籍態柏廣二十兩熊澤生熊滿秀各一兩弼記六元南記傑記承記芷記鐘記朗記儀記序記振記賛記廷記和記崇記棣記各五角鎭經堂十元 
[上海北市絲業會舘籌賑公所施少欽經收順直山東賑捐二月初一至初六日第二千七百四十八至五十三次淸單]  
　　初一日不留名由惠泰莊來洋一百元九江正昌源號胡朗記求生意發逹心地和平六十元畢氏爲女病保佑卽愈續助五十元九江府署石齋三十元合肥吳東曙由恆興號來三十元碧雲軒求生意興旺十元延壽氏求合宅老幼平安船水大利十元竹西邨求母病愈完愿十元潤記八元閔行無名氏爲胞兄咳嗽求速愈四元大倉陳寳書求母病卽愈四元隱名氏二元印東涵求足疾愈二元松江大全不留各二元安徽臬署王蓉初祈保庶母李氏病愈二元隱名氏求保流年身體平安六　一元小洋十角祥源洋一元蔣子文一元松石廬主對開洋二元○豐泰莊來玉册釋過氏洋十元又爲女出閣席敬移捐十元杞憂子爲女出閣席敬移捐八元無名氏四元○初二日程胡氏祈　病速愈由周　峰先生來洋五十元烟台　墨卿翁前爲令郎采芹將酒席費續助完愿由泰亨源來洋五十元寗波馮谿橋翁募問求室主人旋里平平完愿洋三十元馮貴寳求痢血速愈洋二元陸萬平爲粤省疫症盛行求合家平安洋二十元蘇城醫業公所葉俊卿募求求求善士求病愈洋十元江西日成太記勛再兄洋十元楊小三求平安洋二元燕南布衣居士　本　喜善堂由　亨源來三户各洋一元唐門黄氏唐門發　各洋一元華商總　銅洋十三元嘉興泰和源銅洋十三元無名氏恆大莊各銅洋一元○○初三日李浩記求母病愈洋十元楊義森洋十元李公舘洋十元隱名氏洋十元益記五元合浦軒求福壽多男二元嚴開策求賜辛卯北闈高中先助二元嚴頌萱求淸吉平安二元蔡始流爲母八十壽辰奉命將席費移賑廿四元徐廣照爲母十週誦經費移賑十元又因外祖母八旬大慶壽分移賑六元陳國彦願肝陽免發一元張起　銅洋一元葉松　銅洋一元○初四日春華祥隆泰昌代募紅綠茶客助欵規元一百六十四兩七錢八分三厘葉雲樵保産平安洋二十元海昌張小漁翁求合家平安身體安適規元五十兩無名氏洋十元蘇州虞鼎盛　理人十元名氏八元嘉定百叩祝遐齡六元彭城氏求平安五元蘇城知足氏求室人肝氣平安不發五元浙湖不留名四元王慶餘爲母病求愈二元蘇州金鼎一元漢瑞號求合　平安大洋八元對洋二元銅洋二元全昌正銅洋十三元一角半○初五日漢口程德責求病速愈由安康莊來十元嘉善大同戴晉煊求母疾喘速愈五元蘇州養性子七元銅洋三元嘉興姚家埭放生室主人求卻病延壽洋四元嘉興高門潘氏求血症速愈二元王　記由常　　　　寄來二元慈谿隱名氏求子肝火耳瘡全愈一元不求氏一元揚州兩間贅人膏火移助　元王小姐求病愈一元○初六日如臯馬音　善士募隱名氏求保平安由步　兄交來洋四百元茶業會舘交來各棧年　結餘賑捐移助規元四十四兩一錢七分半又源興隆代募紅綠　客規元二十四兩六錢九分乍浦　川居士求病速愈　十元杭州陶　氏求生産平安十元保安居士六元保平安四元大　邵巨香爲妻痛止完愿一元梁岳生由淸江至天津求保平安銀一兩 
 
 

Page 10

 
 
   
 
 

Page 11

 
 
[光緒十七年三月十四日京報全錄]  
　　宮門抄○發抄硃批六道○陜撫鹿奏整頓防軍酌裁步隊改練馬隊更定餉章摺○又奏叅辦疎防各員弁摺○護皖撫阿奏委署知縣片○監督景奏差滿回京循例齎交盈餘銀兩摺○閩督卞奏保留武職各員片○三月十四日兵部太常寺太僕寺廂黄旗值日禮部引見五名兵部三十六名太常寺二名○恩光續假二十日○溥頲啓約預備召見○提督衙門奏拿獲偷竊官槍賊犯牛建存等十名請交刑部○召見軍機崑岡敬信溥頲啓約○發抄崧駿奏雲騎尉劉禱昌斥革另襲奉硃批着照所請該部知道欽此○又知州張興詩開復原銜奉硃批着照所請該部知道欽此○又續完米折鍾守鑅等開復奉硃批該部議奏欽此○又已未結京控各案奉硃批刑部知道單併發欽此○又盜犯正法奉硃批刑部知道單併發欽此○又解邊防經費奉硃批該衙門知道欽此○○頭品頂戴陜西巡撫臣鹿傳霖跪奏爲整頓防軍酌裁步隊改練馬隊更定餉章以期得力恭摺仰祈聖鑒事竊查陜省兵制未復從前因時制宜邊　要區酌留馬步防勇扼駐巡防並挑募練軍居中策應原留營勇尚多嗣復疉次更章裁减每歲額餉較承平時猶少現存馬步防練各軍勉强分布殊覺地廣兵單界連五省北山瘠苦較爲安靜南山素多會匪平原近處因近年河南水東頻遭水患聞陜省招募墾荒客民紛紛東來良莠混雜加以川楚會匪甘隴撫回往往勾結本地匪徒乘隙刼掠處處均須防緝臣到任以來各處具報强刼傷人搶奪婦女之案層見疉出而平原地方爲多屢經嚴飭各旗營會同地方文武認眞查拿凡破獲贓賊之案大半得力於馬勇良以平原利於騎兵匪蹤飄忽得贓潛遁各旗分防地叚恒有數十里及數百里不等迨聞報追拿步勇每苦不及惟馬隊便捷奮迅跟蹤掩捕圍拿最爲得力故賊甚憚馬隊呼爲鷹爪以其追捕神速不易逃避也臣體察情形亟以添練馬隊爲宜然經費支絀餉項有定未敢遽議多增再四籌度謹就現時兵餉額數酌量裁步改馬以期得力查陜省防軍馬隊現存撫標中營一營官弁七員馬勇二百二十五名西林馬隊一起官弁三員馬勇連夥勇一百六十八名左翼馬隊一起官弁三員馬勇連夥勇一百三十七名右翼馬隊一起官弁三員馬勇一百一十名練軍馬兵則只親兵一哨五十名各前撫臣隨時裁併人數旣多寡不齊月餉亦參差不一臣現擬改定畫一章程將原存防軍中營馬隊加足馬勇二百五十名爲一營並裁撤前旗步隊以月餉改練馬勇一百五十名爲一旗名曰撫標前旗馬隊將西林馬隊裁去夥勇亦定爲一百五十名謂之後旗馬隊並將左右兩旗馬隊各定爲一百二十五名又將練軍義精營裁撤改練馬隊連原存馬兵五十名共成二百五十名爲一營合計防軍馬勇一營四旗共八百名練軍一營馬兵二百五十名統共馬隊兵勇一千零五十名每營各設營哨官弁七員每旗名設營哨官弁四員薪水公費俱照舊章定擬馬勇月餉一律改爲六兩六錢通盤核算以步改馬挹彼注兹每月約僅增餉銀一百餘兩每歲共只增銀一千數百兩如此量爲變通增餉甚微而獲益甚大臣一面分飭各旗營自本年二月起遵照辦理一俟挑募就緒卽責成各該管帶將新舊馬隊在於平原各屬及北山邊境與叔隊分别扼紥聯絡聲氣隨時督飭認眞操練巡緝以衛閭閻而固邊圉一切詳細章程另開淸單送部臣爲整頓防務有益地方起見所有酌裁步隊改練馬隊更定餉章緣由恭摺具陳是否有當伏乞皇上聖鑒訓示勅部立案施行謹奏奉硃批着照所請該部知道欽此○○頭品頂戴陜西巡撫臣鹿傳霖跪奏爲特叅疎防盜刼之地方員弁請旨摘去頂戴先行交部議處並知縣较理揑飾遲延撤任查辦恭摺仰祈聖鑒事竊以緝匪安良地方官之專責全在平日認眞嚴查講求捕務遇有盜刦重案立時勘騐禀報嚴緝正盜研訊確供懲辦以期盜息民安兹查蒲城縣民人張錫啓家於光緒十六年九月二十九日晚被匪放火强刦燒斃事主一家二命該地方文武事前失於防範已屬疎懈乃該署縣王鴻儒延擱一月之久倒塡日期禀報已有揑飾情弊迨經勒限飭緝贓賊據報先後緝獲首夥四犯提訊犯供翻異情節支離贓賊毫無實據尤屬搪塞掩飾據藩臬兩司詳叅前來除飭將該署縣撤任查辦外相應請旨將署蒲城縣知縣王鴻儒把總許占魁一併先行摘去頂戴交部議處仍勒限緝拿正贓正盜務獲究報一面覆查王鴻儒前獲各犯有無妄拿逼供重情再行從嚴叅辦謹會同陜甘總督臣楊昌濬陜西提督臣雷正綰恭摺具陳伏乞皇上聖鑒謹奏奉硃批着照所請該部知道欽此○○阿克逹春片再現署渦陽縣事本任績溪縣知縣歐陽靄現應飭令回任供職所遺渦陽縣篆務應卽委員接署以專責成兹查有准補頴上縣知縣馮繼昌練逹老成任事勤幹堪以調署該員尚未到過頴上縣本任並無承緝叅案據藩臬兩司會詳前來除檄飭遵照外謹會同署兩江總督臣沈秉成附片具陳伏乞聖鑒謹奏奉硃批吏部知道欽此○○殺虎口監督步軍統領衙門郎中奴才景祥跪奏爲差滿回京循例齎父盈餘銀兩恭摺奏聞仰祈聖鑒事竊奴才於光緒十六年三月十八日蒙恩派管殺虎口稅務自是年閏二月十三日接任起至四月二十一日關期止計兩個月零九日徵收稅銀八千四百九十兩二錢四分連前任監督恒壽移　光緒十五年五月二十二日起至十六年閏二月十二日止計九個月零二十一日徵收稅銀三萬五千四十二兩八錢九分前後一年兩任共徵收銀四萬三千五百四十二兩一錢三分除解交户工兩部正額及開除支銷各欵外實存盈餘銀一萬五千六百八十六兩五分六厘業於十六年十月内恭疏具題並造册送部在案今自光緒十六年四月二十二日起至十七年二月十二日止計九個月零二十一日共徵收過銀稅三萬五千四十二兩八錢九分按例支銷各欵共用過銀三千五百四十兩九錢五分除支銷訖實有庫銀三萬一千五百一兩九錢四分移交接任鹽督内務府員外郎祥福收管仍俟扣滿一年再將應銷應解各欵數目分晰具題報部核辦所有盈餘銀一萬五千六百八十六兩五分六厘並本年節省三季捐貼解費銀三百八十四兩二項共銀一萬六千七十兩五分六厘奴才謹齎到京解交何處恭候命下遵行再前准工部札開大靑山有無徵收木植稅銀應由該監督任滿時隨摺聲明等因在案今查奴才任内並無徵收大靑山木植稅銀合併聲明伏乞皇上聖鑒謹奏奉旨已錄○○卞寳第片再記名提督劉端冕湖南寍鄉縣人由武童隨營攻剿髮逆轉戰湖南江西安徽浙江福建廣東積功保至總兵進剿廣東嘉應州踞逆陣斬逆首僞康王汪海洋同治五年奉上諭閩浙補用總兵劉端冕着交軍機處記名遇有總兵缺出請旨簡放欽此六年經前陜甘總督左宗棠檄委統帶楚車馬步等營入關剿辦回捻陣斬僞元帥馬狀元奉上諭劉端冕着以提督記名簡放欽此光緒二年關隴肅淸奉上諭劉端冕着賞加頭品頂戴欽此七年前兩江總督左宗棠札調金陵差遣奏准以原官改留兩江補用十年左宗棠飭帶禮字營赴閩防剿事定遣撤前閩浙總督楊昌濬委帶恪靖威營駐防邵武歴經多年深爲得力又湖廣儘先補用副將田其述湖南益陽縣人由武童隨營轉戰湖北安徽河南陜西山東攻剿髮捻並攻毁回巢積功保至儘先補用副將奏留湖廣差遣又湖北儘先補用副將姜河淸貴州淸江縣人由行伍隨營攻剿髮逆轉戰貴州湖南湖北江西安徽積功保至副將留於湖北儘先補用又補用叅將許承禮湖南寍鄉縣人由武童隨營轉戰四川甘肅疊獲番回首逆積功保至補用叅將以上三員臣於十六年正月間奏調來閩差遣奉硃批着照所請兵部知道欽此田其述委帶凱字左營防勇督造長門電光山炮臺姜河淸委帶凱字後營防勇許承禮委帶逹字營防勇均能勤愼操防並稱得力又儘先補用叅將洪端霖湖南寍鄉縣人由營勇隨軍轉戰四川陜西甘肅貴州剿辦捻回苗匪積功保至儘先補用叅將加副將銜光緒十年來閩帮帶逹字營勇拿辦械鬥案犯遇事勤奮紀律亦甚　明閩省濵海要區將材宜備合無仰懇天恩俯准將記名提督劉端冕留於福建差遣儘先補用副將田其述姜河淸補用叅將許承禮儘先補用叅將洪端霖均以原保官階留於閩浙補用出自鴻慈除將各員履歴咨部查照外謹附片陳懇伏乞聖鑒訓示謹奏奉硃批着照所請該部知道欽此 
 
 

Page 12

 
 
[光緒十七年三月十五日京報全錄]  
　　宮門抄○諭旨一道錄前○發抄硃批六道○直督李奏叩閽妄訴審明按例定擬摺○又奏審明定擬摺○晋撫劉　奏甄别知縣片○三月十五日刑部都察院大理寺正黄旗值日刑部引見十四名正紅滿八名○瀅貝勒授册封謝恩○祥普假滿請安○松安載皆預備召見○召見軍機貴恒淸安松安載皆○發抄長順奏請添設實缺筆帖式奉硃批該部議奏欽此○又候補守葉聯甲等留吉補用奉硃批着照所請該部知道欽此○又巡查參山事竣奉硃批知道了欽此○又改鑄三姓副都統印信奉硃批着照所請該部知道欽此○又侍衛全祿請假修墓奉硃批着照所請該部知道欽此○又雲騎尉西吉斯　等　　奉硃批該部議奏欽此○○大學士直隷總督一等伯臣李鴻章跪奏爲叩閽妄訴審明按例定擬恭摺仰祈聖鑒事竊准刑部咨暫革讀祝官海昇之妻温都氏以伊夫海昇牽連命案監禁伊子隆格被書差凌虐身死等情在道旁叩閽一案將温都氏審定罪名奏奉諭旨解交直隷提集人証秉公訊辦卽所告得實仍治以衝突儀仗之罪等因當經飭司親提訊辦兹據臬司周馥督同保定府研審明確擬議解勘前來值臣駐津委據藩司裕長代審無異臣覆加確核緣温都氏係在京正紅旗滿洲松元佐領下人海昇係温都氏之夫由讀祝官挑補惠陵章京與已死李寳珍素識無嫌光緒十年十二月十六日海昇因乏錢用向李寳珍之母李李氏揑稱　妻出門借鐲帶用李李氏借與銀鐲一付海昇當錢使用屢索未還是月三十日早李寳珍復向催索海昇囑令先回隨後送　因湊錢不足憶及家有六響洋槍一桿小夾把刀一把携向當鋪質錢湊贖因當鋪不收仍復携回適李寳珍又來詢問海昇告知前情央懇暫緩李寳珍立逼贖還海昇往找素好之馬姓借錢李寳珍隨往時有夏五巴路過瞥見是日馬姓外出海昇等未遇而回行至二郎廟東北山坡李寳珍嗔斥海昇故意搪塞海昇分辨李寳珍奮駡稱欲剝衣海昇因被纒辱起意將李寳珍致死卽用洋槍將其左乳放傷李寳珍逃走海昇追及李寳珍轉身撲毆海昇用刀　其額顱連左額角左太陽穴左腮脥右腮脥連上唇吻砍傷並　　傷右額角李寳珍倒地喊救海昇又用刀將其左右手背手指砍傷李寳珍滾駡海昇又連砍傷其腦後並項頸李寳珍立時身死海昇拖拉屍身欲在山溝掩埋因拾柴人楊玉福聞聲尋往棄屍走回是時温都氏患病昏迷不省海昇密向其子隆格告知令其携帶兇器回京並稱楊玉福不知有無經見隆格往請楊玉福飲酒未到無從探問卽携兇器至京分别當賣而李李氏於李寳珍被殺後報經遵化直隸州知州王啓俊申請將海昇傳發前往騐訊海昇供詞狡展因係旗人照例前請石門理事同知崇本會訊海昇　恃職官不服審訊詳經臣奏奉諭旨將海昇暫行革職歸案審辦該州王啓俊未及訊明與歴前州先後卸事該署州繆彝到任傳提　証夏五巴等未到案難依限審結詳請咨部展限嗣據李李氏查知隆格無故請楊玉福飲酒情有可疑供牽作証海昇聲稱楊玉福係李李氏賄買詰其從何得知據稱隆格向告適隆格來州探親傳案質訊隆格稱無其事押候覆訊繆彝亦卽交卸該州陳以培到任悉心研鞫隆格供明李寳珍實被伊父殺死伊赴京當賣兇器屬實海昇無可狡辯亦據供認不諱該州備文查起兇刀並將夏五巴傳案集訊通詳覆審擬解因犯供翻異迭次駁回質審旋據報隆格在押患病因無人取保撥醫調治罔效在押病故該州禀道飭委玉田縣知縣　旭煦過境騐訊委係病劇所致看役人等並無凌虐情弊温都氏悞聞隆格被書差凌虐致死痛子情切又思海昇亦不能因此細故殺害人命添砌情詞在道旁叩閽經部審擬遞回審悉前情惟海昇供仍狡執由司委員前往訪查僉謂李寳珍係被海昇殺死覆審海昇供不吐實屍親人等因在省日久紛紛禀請開釋將海昇發回該州京近質訊另行詳辦温都氏叩閽各節業已訊明應先擬結查例載聖駕出郊衝突儀仗妄行奏訴者杖一百發近邊充軍等因此案温都氏之夫海昇因命案監禁其子隆格當賣兇器到案供明在押病故該氏輙以屍親李李氏賄買干證該州酷刑逼供並出差凌虐斃命等詞在道旁叩閽妄訴訊明均屬子虚惟係誤聞傳言並懷疑添砌所致尚非有心誣告應照部咨仍治以衝突儀仗之罪温都氏合依聖駕出郊衝突儀仗妄行奏訴例擬杖一百發近邊充軍事犯在光緒十六年三月二十二日恭逢恩詔以前核其情罪在部議條欵不准援减之列應不准其援减係婦女照例收贖追取贖銀入官册報李李氏訊無賄買楊玉福作證差役孫貴陳正刑書焦桂高招書趙開明訊無勒索凌虐情弊隆格委係病故均無庸議海昇將李寳珍殺死衆供確鑿定讞應將海昇發回該州就近傳同屍親見證設法研訊取具輸服供詞另行擬辦該州陳以培於審問海昇一案皆係按理駁辯並無酷刑逼供應毋庸議除備錄供招咨部外所有審明定擬緣由理合恭摺具奏伏乞皇上聖鑒勅部核覆謹奏奉硃批刑部議奏欽此○○大學士直隷總督一等伯臣李鴻章跪奏爲審明叩閽人犯按例定擬恭摺仰祈聖鑒事竊准刑部咨廂黄旗已革馬甲常山以永淸縣攬頭王士發等掯地覇租控廳審斷非刑勒結等情在道旁叩閽一案經部行查原案核審擬罪因控關地畝犯供狡執奏明將常山遞解直隷再行委員委公勘查訊辦如所控得實仍治以衝突儀仗之罪等因當經飭據臬司周馥遴委題補鉅鹿縣知縣陳鴻保押帶常山前往會同署永淸縣知縣王言昌核明卷宗傳集人證親詣查勘質審明確擬議解經該司勘轉值臣駐津委據藩司裕長代審無異臣覆加確核緣常山係京城廂黄旗滿洲人充當馬甲光緒八年間常山故父祥福在日於舊紙堆中檢出旗地十九頃餘畝草册坐落永淸縣柳垞曹家務等村卽據常山聲稱此地賣與京旗載坤被佃户王士發等掯地覇租等詞迭赴該縣並南路廳呈控經縣傳訊王士發等供無承攬前項旗地飭令常山查找確據嗣因久未赴案照例詳銷常山復以前情先後赴順天府户部呈控批縣訊辦仍無確據案未審結旋經南路廳提訊因常山並無坐落柳坨曹家務兩村旗地訊係瘸瑞二卽瑞明架令冐認當將常山戒飭並將其馬甲詳請咨革常山心懷不甘於十五年冬間赴京在道旁叩閽經部審訊因犯供狡執奏明解交直隷派員押犯前往該縣會同查勘柳坨曹家務兩村圈内均無常山地畝傳王士發之子王廷槐及其餘被證到案訊明王茂李常安兩家現均無地王廷槐李和通兩家地畝或係承種官租香火等地或係出價置買均有契據可憑實無承攬常山家圈地質訊常山供稱並無確據不能指出圈邊叚落瘸瑞二卽瑞明亦無主令冐認情事伊家圈地或因逼近隄根河佔隄壓情甘免究取有輪服供詞應卽擬結查例載八旗兵丁如有衝突儀仗者在本管枷號一個月滿日同眷屬發往各省駐防交該將軍都統嚴加管束等語此案常山以祖遺坐落永淸縣老圈地畝被王士發等覇佔不交等詞迭次呈控審係虚控咨旗將其馬甲斥革心懷不甘輒以前情並添砌南路廳非刑勒結等詞具呈在道旁叩閽控訴實屬胆大妄爲所控南路廳非刑折責一節前已由部核明並無其事其控王士發等掯地覇租等情現經訊明亦屬子虚惟由其故父祥福主使尚非有心誣告酌量科斷罪上不應自應按例從重問擬常山仍照部擬合依八旗兵丁衝突儀仗例擬枷號一個月滿日同眷屬發往各省駐防嚴加管束事犯在光緒十六年三月二十二日恭逢恩詔以前審明事係干已情尚可原應否准其援减聽候部議王廷槐李和通所種地畝各有契據應與訊無承攬地畝之王茂李常安均無庸議未到之瘸瑞二卽瑞明已據該犯供明並無主令冐地情事免傳省累除備錄供招咨部外所有審明定擬緣由理合恭摺具奏伏乞皇上聖鑒勅部核覆施行謹奏奉硃批刑部議奏欽此○○劉瑞祺片再分發試用道府州縣等員到省一年期滿例應由各督撫詳加考察嚴行甄别歴經照章辦理在案兹有大挑試用知縣張希孟業已到省試看一年期滿由布政司奎俊會同按察司潘駿文詳請甄别加考具奏前來臣查張希孟明練安詳試以律例尚能通曉堪留晋省照例補用除履歴淸册咨部外理合附陳伏乞聖鑒謹奏奉硃批吏部知道欽此 
 
