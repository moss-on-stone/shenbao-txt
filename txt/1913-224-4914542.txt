# 1913 - 224 - 4914542

 

Page 1

 
 
   
 
 

Page 2

 
 
時評 
[嗚呼江蘇無人（無名）]  
　　江蘇忽而獨立忽而討袁忽而取消忽而反正江蘇人何反復若是也前日之獨立是則今日之取消非今日之取消是則前日之獨立非江蘇人何胸無定見若是也雖然前日之獨立者非江蘇人主之討袁者非江蘇人主之今日之取消獨立與所謂反正者亦非江蘇人主之江蘇何無人若是也 
　　擁一殘廢麻木之程　樓以爲都督於是黄興陳其美輩乃能强之令獨立於是濫用我江蘇之軍隊財産以討袁討袁不能勝黄興陳其美輩見勢不可爲又委我江蘇而去於是程都督者又令我江蘇取消獨立反正中央我江蘇若遺兒任人侮弄而無所惜江蘇寧得謂有人耶 
　　或曰子之說猶是地方觀念而不知國民政治之大道也曰惡我聞是言我心痛矣所謂國民主義政治主義之人我見其掀風作浪風息浪平東竄西逸而未嘗有一死者而我江蘇地方之人民所死已不知凡幾人孰不畏死何以已則避之獨令我江蘇不戰之人民當之 
[命令]  
　　七月二十八日臨時大總統命令據江西宣撫使叚芝貴左司令李純右司令王占元海軍次長湯薌銘等電稱湖口作戰旅長馬繼增率隊由新港一帶進攻逼奪要隘佔領灰山二十五日奪取湖口西砲台旅長鮑貴卿由官牌夾渡兵至湖口東岸與匪激戰乘勝進據鍾山亦於二十五日奪取湖口東砲台當於是日午後六時海陸軍會攻克復湖口各等情查湖口爲長江要害逆首李烈鈞等窺覬該處地險台堅足扼江防往來之路首據其地以爲肇亂之資並　合各處叛軍遥爲聲應且於其地僭設各種機關意在藉此彈丸爲　召黨援之用乃甫經海軍前次一擊李烈鈞遂畏死潛逃陸軍此次籌畫進兵數日之間各台均巳規復湖口一律肅清固由天不佑逆亦實我軍將士忠勇奮發之所致也所有各軍營出力人員除俟將戰狀臚陳從優給奬以昭激勸外特先發犒賞銀十萬元交該宣撫使等量功頒賚用勵軍心傷亡軍士併著查明彙報以憑撫恤至在逃匪首李烈鈞仰卽懸賞購緝務獲以伸法紀其餘被脅軍人並非甘心作亂但有自拔來歸及迎降反正者一切免究如能討賊自效更當優予奬勵該處商民被匪蹂躪生命財産損失不知凡幾言念及此不禁泫然仰該宣撫使等迅速設法安撫以副救民水火之本旨勿忽此令 
　　任命鄭汝成爲上海鎭守使此令 
　　七月二十九日臨時大總統命令臨時稽勳局局長馮自由着免去本官此令 
　　任命許寳蘅暫行兼署臨時稽勳局局長此令 
　　陳廷訓授爲陸軍中將此令 
　　王治國加陸軍中將銜此令 
　　任命程建釗爲江蘇徐州觀察使此令 
　　外交總長陸徵祥呈請以黑龍江黑河觀察使兼愛琿交涉員應照准此令 
　　代理國務總理段祺瑞呈稱西岸榷運局局長熊元鍠擬請免官等語熊元鍠准免本官此令 
　　代理國務總理叚祺瑞呈請任命吳用忮爲西岸榷運局局長應照准此令 
　　外交總長陸徵祥呈請任命管尚平爲僉事應照准此令 
　　代理國務總理段祺瑞呈稱據川邊經略使尹昌衡呈請任命財政司長董修武兼任籌邊局長應照准此令 
　　陸軍總長段祺瑞呈請授鄧賢才爲陸軍憲兵上校應照准此令 
　　陸軍總長段祺瑞呈請授邠效錦爲陸軍工兵上校或　舉王國慶聯維賓爲陸軍步兵少校並加陸軍步兵中校銜王思忠爲陸軍步兵少校李懷芳郜鈞勝爲陸軍步兵中尉應照准此令 
　　代理國務總理叚祺瑞呈稱據河南都督兼署民政長張鎭芳轉呈警察廳長嚴覲光呈請任命劉泗芳李霆輝爲勤務督察長鄒廷鑾潘迺斌劉祖檉氾夏爲科長何霖爲消防督察長應照准此令 
　　陸軍總長段祺瑞呈核廂紅旗滿州都統擬以常陞承襲世管佐領請准予接襲等語應照准此令 
[專電]  
　　北京電韓玉辰等建議大意謂南中稱兵雖係法外舉動而其實爲政府違法失職所激成與其兵連禍結不如請袁退位由黎代理旣混總統政府爲一談又大悖建議性質除國民黨少數外即共和黨有署名者然因川派大反對黨幾破裂現已决定一致反對 
　　北京電韓玉辰建議總統退職案不足人數國民黨健全者擬撤銷此案 
　　北京電進步黨政友會共和黨超然派在參議院共同提請懲罰破壞國本扶助亂黨之韓玉辰案云黄李等叛亂實爲國法所難寬此等非常事變悉由政府姑息養奸而成若再不以國力誅亂我國民將取禍無窮總統在任一日卽應平亂斷未有於民生塗炭國本動摇之日可聽其無端去職者約法所載總統只有彈劾並無建議去位明文至建議案附於關於法律及其他事件之意見　限無可建議總統去位之　由若去職者可不用彈劾將就職者可不用選舉該議員至以稱兵搆亂者爲可原而置其該暴徒等殘民以逞禍延全國之萬惡罪狀於不問實係有意助亂應請懲罰連署者共八十五人韓案國民黨中不贊成者亦不少且有取消其連署者 
　　北京電國民黨調停韓玉辰勿提建議案請别黨將懲罰韓案取消别黨允之 
　　北京電見軍報馬當砲台于豔日（二十九）克復 
　　北京電此間各報評黄逃實在意中 
　　北京電征蒙淮軍十二營巳抵大王廟迭得勝報 
　　北京電本月各官署及議員薪俸尚未發有人向財政部索欵部示以總統手諭有云前敵欠餉尚多現定初三發俸蓋騰挪雖困難而餉費尚不致十分支絀 
　　北京電警廳戒告報館勿用過激言詞損害中日邦交並禁止商界排斥日貨之說 
　　北京電蘇州社會黨首領陳翼龍新自南來被捕旋釋又有自稱上海慈善會會長剪髮女子李志明亦被拘經吳木蘭保釋馮自由放出後已南下 
　　北京電此間江西民國銀行被封 
　　北京電昨日參議院投熊希齡同意票到會二百零二人同意者百二十七票多數通過 
[特約路透電]  
　　北京電遽庫倫俄國消息蒙兵在喀爾喀東邊附近達哈納拉（譯音）擊敗華軍二千名聞華軍死者五百人蒙兵攻之者其數未詳惟前聞該地曾駐有二千名聞蒙兵死者無多 
　　廣州電明日有陸軍三師將由陸地北發尚有若干將開往上海而由該處北發岑春煊不日將赴江西擬鞏固南方各省陳炯明現竭力撫慰反對廣東獨立之國民及整頓本省財政 
　　北京電財政部致電副總統各省都督民政長師長謂南軍現發行軍用鈔票擬逼商民通用故望布告全國政府不承認此項軍用鈔票云云該部復電告上海蘇州鎭江常州杭州九江安慶蕪湖各報 
　　北京電袁總統命令任張文生爲徐州府鎭守使 
[譯電]  
　　長沙電省議會開議衆皆贊成宣布獨立巳出示斥袁世凱爲盜匪前任日本領事已回長沙庽於砲艇之中岳州現駐兵二十三大隊城中人民逃者甚多日本借欵一千五百萬元尚未訂定 
　　徐州府電天津紅十字會第一隊昨乘專車抵此卽在此叚鐵路一帶及徐州府設立醫院現將赴徐州之南添設醫院巳由馮國璋傳令軍隊保護固鎭確曾開戰 
　　北京電政府得悉南軍開釁時共有八萬二千人歐陽武李烈鈞部下一萬三千人蘇軍二萬五千五百人粤軍湘軍二萬人皖軍一萬四千人閩軍一萬人 
　　北京電據北京日報載稱袁總統應參議院之請派砲船四艘駐鴨綠江口以窺宗社黨領袖之行動該黨機關部現設安東 
　　北京電國民黨及政友會巳在參議院提議擬逼袁世凱辭任 
　　青島電據官場調查北京日報所載陳其美與青島溥偉聯絡一節全無此事 
　　北京電蔭昌請袁世凱扣官俸十成之三以充平亂經費 
　　北京電熊希齡下星期内可以抵京 
[公電]  
　　熊希齡等通電大總統國務院參議院衆議院黎副總統省議會都督將軍都統各護軍使鎭守使鎭撫使宣撫使師長旅長各報館均鑒報載贛寗粤閩均巳宣布獨立并有在南京另立政府舉岑春煊爲總統之謡此種亡國舉動實屬普天同憤惟希齡竊有危慮者恐四省藉端發難所謂國務院違法總統專制各名詞均非出自本心要皆由於外人被動之所致今請將前年南北議和歷史爲諸公一詳陳之查革命之初各國力主中立故日本政府亦與各國協商一致迄今兩年外交方針未嘗少變無如其國之民黨如犬養毅輩深恐中國共和成立袁總統又攬國權則與彼輩所抱侵略政策未能達其目的於是趁前年冬月南北和議未定之時犬養毅等相率來華運動南北分立以弱我國本與希齡係屬舊人屢至滬寓密告希齡謂袁如得手中國大局可危孫黄又無政治能力各國必不信用不如勸孫黄公推岑春煊爲總統與袁對抗并興求希齡介紹往見希齡當卽告以中國情勢非統一不足立國并與張謇湯夀潛莊思緘趙鳳昌諸君與犬養毅晤談數次竭力反對南北分立密告孫黄不可誤信犬養毅之縱横政策幸黄興當時力顧全局仍力主和議岑亦病辭不見犬養毅知策不行怱怱回國及至去年春間再至上海南京乃不復與希齡等接洽矣此日本民黨利用我國南北分立之實在情形也當此世界各國强權競爭弱小之國皆被兼併各國勢均力敵幾無可展侵略之手段苟非　大民衆斷不能存立於競爭旋渦之中故日本雖戰勝俄　雄長東洋終以國土狹小財政困難不能長袖回旋否則恃其軍力對於我國何求而不可遂乃始終持重不敢獨違各國恊議以占我領土者亦扼於地小財乏之故今我以廿二行省之大四萬萬人民之衆尚恐人滿爲患不得不保全九百萬方里之蒙疆以期將來五族一家爲亞洲强大之國奈何誤聽日本民黨犬養毅之離間毒計而令南北分裂變舊有大國之資格而自祾替於小邦之列耶吾國明智之士不乏宏規遠謀奈何眼光如豆至如此極黄興岑春煊於前年議和之時旣能顧全大局不願使南北分裂今若激于一二不平之私見背其素志中彼離間即使事成其國已弱况復加以酬報所失更多宋之利用金元卒爲所滅可殷鑒也邦人諸君須知今日謀國宜從世界著想倘徇蝸角之爭必遭蠶食之慘昔冒頓以衆矢難折爲喻今日國土何以異兹吾輩軍人以保全領土統一爲天職竊願各省都督將軍都統護軍鎭守鎭撫各使及各軍師長旅長團長同負國防之責公電中央參衆兩院並曉諭部下軍民維持統一誓以身徇此恉若定百折不回則毒霧妖霰自漸消滅還我河山仍歸統一無任迫切待命之至熱河都統熊希齡赤峯鎭守使陳光遠林西各軍司令米振標軍務廳長口和鈞副官長朱樹藩軍務課長孟彦倫軍需課長張學濟熱河陸軍第一團團長奎文拱衞軍熱防統領王應奎巡防統領任福黎張玉春李占元等同叩儉 
要聞一 
[上海兵禍記（九）]  
　　文滙報云製造局及吳淞砲臺附近南軍之地位今日上午仍無變動據各方面之現象觀之上海肅清之前北軍或尚須稍見戰事北軍今仍在四面開掘戰壕兩日之前由北方開抵之援軍已在浦東一方面登岸惟今日得悉對岸亦駐有南軍千餘人共分兩隊一在製造局對面距岸約四英里之某處尚有一隊似爲砲台戍軍駐北軍登岸地點之北北軍必巳得有消息蓋第一批北軍直至今晨二時猶未抵製造局彼等必在製造局之南遠爲展開然後向北而回浦東河道頗多交通極便今日抵製造局者共有六百人大約爲大隊之先鋒彼等必在某處與南軍相距四英里許惟以黑夜進行未爲所見後在製造局　面以渡船載達製造局其大隊則於今日均可安抵該局蓋南軍爲數無多似不敢阻之也故製造局今夜兵力必可大增而南軍進攻之時則將多一水面之地位惟海軍司令似不致令各艦全行開往吳淞一方面故浦東之敵軍殊易掃盡目下製造局之兵力已足抵禦駐紥滬城周圍之南軍一千六百人故鄭李二司令似將於今夜派較大之兵艦數艘開往吳淞而護送北軍來滬之巡洋艦現仍泊於吳淞口外守候廣東運兵之船以迎擊之 
　　製造局昨有援軍開抵一節極爲確實惟此軍並非由安平公平新濟三船運下者昨有沙船兩隻與貿易上海煙臺間之船式相同　北方入口吳淞砲臺並未盤問每船實載有北兵二百人旣抵製造局衆極詫異亦足見南軍守望江面者之無能也故製造局今日已增兵 
 
 
 

Page 3

 
 
一千名其餘大隊旦夕亦可抵局南軍萬難再圖進攻吳淞之地位今日仍無變動豫料敵軍不日可以終局 
　　吳淞之地位較之前此數日稍見和平敢死隊昨日並未佔守舊位六十三團之兵士亦未巡邏街道人民由火車回家者絡繹不絕據兵士宣稱現復平安不致再有戰事東砲臺昨夜開砲轟擊拖有駁船之小輪聞係載送北京政府官員以登南口北軍運船者今晨東砲臺向南口開十五寸口徑大炮數響其餘各礮亦站有炮手豫備聽令旋均撤退 
　　聞黄興巳於今日乘日本郵船公司某輪船前往香港孫逸仙今日仍在廣東路事務所接見來賓 
　　據二十五日法文北京日報載稱外交團於昨日會議討論數事上海領事團所請宣布上海中立兩軍開戰須在二十里外一節未經通過惟擬向中政府聲明戰事逼近租界外國居民危險等情 
　　字林報云昨日下午得確實消息官軍巳致電吳淞炮臺守將勸其歸誠南軍領袖二人巳離該砲臺尚有二人聞亦豫備他往 
　　昨日所載南軍以小輪上縛魚雷擬炸毁官軍某巡洋艦一節今得實情如下近有日商一人向上海拖船駁船公司購一小輪旋見有日人數名在輪工作後聞該輪在吳淞口埋置魚雷此說並無確證旋又聞該輪作工之日人更多有人親見彼等於輪首安置一物狀若魚雷該輪在浦東擱淺時始知輪首之物確係魚雷長約二尺六寸闊約十八寸顯係專門家所製惟因匆促製成故殊粗草雖非最新之式然構造頗佳炸力頗大當時雇用中國機司及老大各一人駕駛該輪並有與此計有關之數人偕之同行旋見巡洋艦開來皆束救生圈躍出輪外該輪仍由機司老大駕駛進行迨見距艦不遠亦均躍入水中而該輪則仍飛速前進不意並未與該巡洋相觸或疑係司機人及老大因見主人巳逃故有意使輪首直對岸上該魚雷因安置水線之上故未觸及岸邊 
[大借欵之現狀（續）（北京特約訪員一葉子）]  
　　現政府之財政如此欲求九月以後之行政費又不可不借欵財政總長因是而欲使幣制借欵復活而對於資本團再爲交涉也 
　　五國資本團以爲果有優良之條件與擔保非不願投資然以大借欵交付完了在九月九月以前不能再爲交涉曾答以在九月以後而進行交涉矣據此答復則政府與五國資本團之間就幣制借欵巳先疏通兩方之意思焉 
　　雖然國會對於袁總統以其大借欵簽字攻繫囂然四起而奥國借欵之違法一時彈劾政府之聲又紛然蒙古問題亦旣迫切而一切機密費與蒙古派遣軍隊及鄂贛派遣軍隊所須巨額之臨時費雖各方面爲小借欵之交涉然仍不克成立不得巳而對於五國資本團求臨時借欵一百萬磅之　挹資本團旣蜿辭以謝之矣 
　　現政府之財政如此今又有江西問題發生政府之困難蓋在意料之外於是政府就幣制借欵問題示意於五國資本團當以如何之條件與担保而始投資取無論如何急望此借欵成立之方針矣 
　　雖然五國資本團就江西問題不能預　結果如何故此際以借欵問題開始交步尚非其時特觀望而不遽應焉 
　　五國團旣如此則其餘之運動小借欵者亦悉歛手而坐觀時局之轉移無有進而爲投資交涉者 
　　由此觀之幣制借欵祗有中止之一途而己而大借欵得充爲行政費之用僅一百十三萬磅此後之操縱財政團者誠不能無所慮也 
[參議院抽定議員班次]  
　　昨參議院二十一日上午九時開會副議長王正廷主席秘書長報告文件後主席卽宣告照前日議决方法抽定各省議員班次苗雨潤謂抽籖之人須先抽定法用大籖筒一個將議員全數名次置於其中由監督之各省議員先行登臺抽出再由抽出之人分别抽定班次一人唱班次（衆無異議）抽籖結果列表如左 
　　直隷第一班張其密劉彭夀王試功第二班張繼王觀銘王法勤第三班宋楨王文芹郝濯藉忠寅奉天第一班陳瀛洲李紹白趙連琪第二班謝書林楊渡龔玉第三班孫乃祥延榮蘇毓芳富元吉林第一班齊忠甲金鼎勳楊福洲第二班蕭文彬王洪身趙成恩第三班婁鴻升高鴻恩趙學臣楊繩祖 
　　黑龍江第一班蔡國忱鄭林皋金德馨第二班劉正堃郭相維李伯荆第三班楊喜山楊崇山姚翰卿高家驥 
　　江蘇第一班辛漢楊擇朱甲昌第二班王立廷解樹强藍公武第三班陶遜鄭斗南秦錫圭蔣曾燠 
　　安徽第一班馬坤丁象謙高蔭藻第二班李子幹汪律本章兆鴻第三班胡璧城張我華石德純吳文瀚 
　　江西第一班朱念祖盧式楷周擇南第二班湯漪蕭輝錦符鼎升第三班蔡突靈鄒樹聲燕善達劉濂 
　　浙江第一班王正廷張烈陳其美第二班張嘈鄭際平金兆　第三班陸宗輿童杭時王家襄許燊 
　　福建第一班方聖徵潘祖彝黄樹榮第二班林森雷焕猷楊家驤第三班劉映奎李兆年宋淵源陳祖烈 
　　湖北第一班蔣懺明劉成禺居正第二班董昆瀛彭介石張漢第三班韓玉辰高仲和鄭江灝胡秉柯 
　　湖南第一班陳焕南胡瑛李漢丕第二班吳景鴻黎尚雯向乃祺第三班盛時周震鱗彭邦棟田永正 
　　山東第一班楊曰訓徐鏡心安鵬舉第二班劉星楠蕭承弼張魯泉第三班唐仰懷丁世嶧尹宏慶王鳳翥 
　　河南第一班劉積素賈濟川謝鸕翰第二班王靖芳毛印相叚世垣第三班李槃黄佩蘭陳銘鑑萬鴻圖 
　　山西第一班張瑞璣陳敬棠張杜蘭第二班張聯魁王用賓班獻庭第三班苗雨潤段硯田劉懋賞田應璜 
　　陜西第一班陳佶陳世鈺何毓璋第二班焦易堂岳雲韜鍾允諧第三班實應昌張尉森范樵李述膺 
　　甘肅第一班王沚清宋梓馬維麟第二班馬良弼梁登瀛魏鴻翼第三班王鑫潤范振緒萬寳成文登瀛 
　　新疆第一班孔憲瑞廉炳華宋國忠第二班蔣舉清哈德爾何多才第三班閻光耀李溶劉　佺何海濤 
　　四川第一班楊芬饒應銘李國定第二班謝持程營度王湘第三班潘江趙時欽吳炳臣周擇廣東第一班周廷勵楊永泰温雄飛第二班李茂之彭建標李英佺第三班黄錫銓何士果李自芳王鴻龐 
　　廣西第一班盧天游梁士模曾彦第二班黄宏憲嚴恭第三班郭樁森梁培黄紹侃馬君武 
　　雲南第一班楊瓊朱家寳陳善第二班袁嘉縠謝樹瓊孫光庭第三班王人文趙鯨李文治吕志伊 
　　貴州第一班李耀忠徐承錦周學源第二班姚華黄元操劉光旭第三班吳作棻張光煒張金鑑陳光　 
　　蒙古第一班車林桑都布諾爾布倉布色旺端嚕布蘇珠克圖巴圖爾巴永東布爾格特榮厚金永昌第二班鄂博噶台旺楚克臘布湯阿穆爾靈圭陸大坊曹汝霖楊增炳熙凌阿第三班羅卜桑車珠爾唐古色祺誠武祺克坦德色賴托布佈霖扎克爾雅噶拉增 
　　西藏第一班孫毓筠江贊桑布廈仲阿旺益喜第二班程克龔焕辰第三班王賡傅諧扎希土噶青海第一班山任布第二班扎細第三班洛藏達吉華僑第一班唐瓊昌吳湘第二班謝良牧盧信第三班朱兆莘蔣德和 
[雜評一（無名）]  
　　無愛國心一製造局國家所有産也攻製造局者爲有北軍也攻北軍者爲其助袁也然則攻局之本意在去北軍非毁局也今以數夜之砲火遥轟製造局充其炮火之力量祇能毁局而巳不能逐北軍也然則攻製造局者幾若僅與製造局爲敵 
　　無　國心二兵艦雖助北軍亦國家之所有産也一艦之費不知我民之汗血若干國内之爭非敵國可比今乃爲爭戰之故竟使他國之人設法用魚雷以炸毁之他國之人寧不樂爲試問我國之主其事者尚有絲毫愛國心否耶 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[南事發生後之國民黨本部]  
　　（一）黨員態度自寗贛事起國民黨議員孫潤宇君提議將黄興李烈鈞等削除黨籍以表示斷絕關係嗣爲張耀曾等所反對贊成孫說者異常憤激以馬小進君爲最知其志不得行乃以個人名義電勸其同鄉並通電各省反對詞甚懇切其餘抱冷靜態度者羣相觀望知黨議之不能行或私行脱黨或呈請解散其黨員中之激烈派或抱總理總長之希望或具元勳偉人之資格類皆聞風興起紛紛南下某某議員行者不下七八十人其有潔身自好深恐累及故預備行裝卽日出京者亦尚有數十人困難情形可見一斑 
　　（二）檢察廳干涉此次南事發生北京國民黨本部對此並未表示何種態度日昨總檢察廳簿國民黨代理理事吳景濂到廳談話略以此次南方起事黄興諸人本貴黨黨魁其餘如柏文蔚陳其美等亦均列籍貴黨各國政黨之政策多主持之於黨魁貴黨如自認爲與有關係則本廳惟有執行職權下令取締否則貴黨應開大會將黄興輩正式除名以表示貴黨毫不袒庇之意吳君以此事關係黨務至鉅不能當時答復允於回本部後再行開大會決議聞總檢察廳即予吳君數日之限令其照限期明白答覆如逾限後總檢察廳卽惟有執行職權嚴行取締云云 
　　（三）國民黨答覆吳景濂回部後當經將此議通知在京各黨員徵求意見以便答覆聞各黨員羣以本部在京各黨員純係一致爲政治上之活動與黄李等個人行動截然不侔且前此孫黄雖名爲黨魁對於本黨實無所指揮本黨各黨員亦從未受其節制刻下黄李等個人之舉動實與本黨無關本部各黨員亦决不承認黄李等今日之舉動黄李自黄李國民黨自國民黨實屬兩不相涉决議將此議於日内宣布並以答覆總檢察廳云聞日内該黨巳改爲集益會矣 
[戒嚴聲中修正海軍條例]  
　　海軍部前擬定保安條例三條袁總統巳批交外交部核議刻下在修正間海軍部又擬定四條交到外交部與前訂三條無大差異惟第一第三兩條與前訂之一二條同惟第二第四兩條稍有不同原文如下（二）搜檢時獲有軍用品無中央政府護照者應交捕獲審檢局審理處置（四）除另行宣佈戒嚴區域外現時暫定以上海海口及長江上下游爲警備地域搜查時期至解嚴日爲止云云外部收到後卽持向英使署接洽據云若將原條件少加修正大致可望同意惟仍須會商各國公使辦理等語聞外部日内再行提出要求同意云 
[湘贛潮流中之武漢消息七月二十五日發]  
　　漢口德領事引渡之寗調元熊越山二人發交軍　　　　　　　　　　　　　　　　　　　　　　　　　　　　　寬仁前傳云擬解中　　　　　　　　　　　　　特赦耳現聞國務　　來電囑將寗　　　　處决勿庸解京黎公因余大鴻湯顯雋在湖口被江西兵拘留要求與甯熊交换若果處刑恐與余湯生命有礙且熊寗均非重要人物故仍暫繫禁模範監之優待室 
　　湘省獨立之狂熱本高無如上有滇黔聯軍逼境下有鄂直諸軍扼守該省又彈藥缺乏萬難孤注一擲現惟暗遣軍隊偷赴江西援助莫敢大張旗鼓昨聞黎公電商譚督擬遣一軍假道萍醴襲贛後路未識譚督有何策以拒絕否又　滇黔援助中央軍隊約八千人現黔軍前鋒隊已近湘界卽將抵洪江常德滇軍則行稍遲緩該軍亦擬由萍鄉入贛云 
　　贛鄂兩院議員主張調和者係新共和黨之鄭江灝湯漪諸人日昨曾有瀾黄象乾等來電申明並未承認係鄭等擅自列名發電至李烈鈞之所以陽允停戰者實欲乘懈以擊中央之軍耳幸黎公命令李純停戰復切囑其愼防襲擊故二十三號李烈鈞失信遽來攻擊北軍仍獲勝利且將獅子嶺砲台佔領九江六砲臺北軍巳有其五祇湖口一台指日定可攻破盖北軍巳分兵三大路進取加以海軍定無不克也（按湖口炮台巳於廿五日充復矣武漢居全國中心有左右大局之勢現今如武漢有變則　江北軍危險非常袁大總統極爲注意因恐湘軍來犯曾派姜桂題之兵駐防新堤刻以湘中爲滇黔桂等省牽掣萬不能動黨人以全力經營武漢此仆彼起連日破獲機關多處與本省軍隊大有牽涉一旦變起北軍在武漢者固足平定而影響所關甚巨故大總統特命姜軍統常駐鄂垣輔助黎公並召集北洋退伍續備兵一混成旅來鄂編入鄂軍第二師内以厚兵力其將校仍用鄂軍官聞日内卽可徵到現都督府近衞憲兵巳經自請解散該憲兵係前歳上海所組之志願敢死隊因北伐留鄂改編者該憲兵本住府内傳言密謀與外間某營連合脅制黎公　立事洩故將解散并未處罰一人 
　　黎公因防範暗殺特製銀質辦公證章頒　　　　處課人員逐日上樓黎所居之樓卽　　　　　　　　佩戴以資識别然除親信人員數人外仍非　　　　　登樓所有府中普通人員黄色徽章　准出　　　　　李烈鈞現遣人至鄂鏡黄　　　　　　　　　　　　攔江大堤以淹黄梅廣　　　　　　　　　　　　　地賄買無知鄉愚被鄂　　　　　　　　　　　　　隊所悉拘獲數人　　　　　　　　　　　　　　　江水淹灌九江北　　　　　　　　　　　　　　　路援軍與數縣　　　　　　　　　　　　　　　　大之利惟數縣生靈　　　　　　　　　　　　　　成第四旅與　　　　　　　　　　　　　　　　　沙陽之三十　　　　　　　　　　　　　　　　　　　　　　　　　　陽州境離漢口僅數百里　　　　　　　　　　二團團長王志祥率兵　　　　　　　　　北洋第二師馳往痛勦聞　　　　　　　沙市駐軍亦有小變業巳平定 
　　湖　　鈔局鈔票日來跌價愈甚前數日漢市曾不過用頃　由武昌造幣廠日夜赶鑄銅元卽日在武漢設兌换處按照法價兌現信用漸就恢復市面亦稍活動但現金缺乏雖嚴禁出口無效可言總商會巳商於各國銀行担保放欵救濟市面聞正金巳首允放出三十萬兩蓋日領因漢商擬排斥日貨故藉兹以聯感情也 
[皖省獨立後之變象（三）]  
　　日前祁炚寰揑稱奉柏文蔚電委代理安徽都督兼民政長軍界大爲不服遂會同各界集議公舉劉國棟擔任斯職不意蕪湖各機關覬覦已久大開軍事會議以范光啟爲民政長以管鵬爲都督昨已有電致省議會請其同意否則卽率大通軍隊前來惟聞巳有人調處以范爲民政長仍以劉爲都督派人至蕪阻止軍隊以免同室操戈自相驚擾云 
　　徽州地方因得省垣獨立之信遂由各團體局所懸掛國旗以表同意詎屯溪鎭有不逞之徒數人異想天開藉招軍隊討袁爲名意欲佔據屯溪茶厘掠取公欵當經該局長盧仲農偵知卽會同巡緝隊長汪俊預爲防範始保無虞 
[黑省交涉中之畢督新猷種種]  
　　聞外交部日昨收到黑龍江護督畢桂芳呈報略稱月之初十日奉大總統令後宋督因俄使之催迫卽携同參謀徐鼐霖警察廳長翟文選於十二日起程俄人提達棱克及阿濟蒙克被禁一案俄領索償五千盧布已允其請當卽聲明此賠欵係提達棱阿濟蒙克及韓人三案一併之賠欵俄使亦允照辦當向要求撤退兵隊現在省城外俄兵約一千餘名駐紥富拉爾基俄兵約一萬餘人又城内保護領署一百名而人心尚爲安靜云云並於昨日接到該省政界來函述及該　到任情形尤爲詳細特爲附誌於後 
　　　定民心俄人於本月十號由江西富拉爾基　　面調兵前來江省在城南離城五里之五　　地方安置大砲十餘尊一時闔城人民聞此　　　　恐異常大有朝不保夕之勢現宋小濂雖先巳離省該省　　　　未退盡而俄領事館又新調到俄兵二百餘名因此民心　　　　　故畢督蒞任後卽首先張貼佈告以安人心　　　　軍餉江省目下最危險之現象卽屬財政困難　　　　上月至今凡各界薪餉均未發放他猶可緩所最不可　　　厥惟軍餉畢督蒞任後首與廣信公司措　　　論若何爲難必先將各營軍餉如數接濟以　　　而紓眉急現聞該公司業巳應允借墊不日卽當發放矣　　　　撤兵俄人因驅逐宋小濂一事於本月十號曾由富　　　　調來俄兵二十餘名再加入原駐昂昂溪俄　　　計不下萬名所有自省垣南至昻昻溪車站四十餘　　　地面以及東西兩方距城附近之地均設有兵卡數道布置防守極其嚴密現宋營業已離省自當令俄人撤去兵隊重敦舊好故畢督蒞任卽速以此事爲要求云 
　　洽睦外交江省地逼俄蒙於外交上久稱困難又自民國成立以來庫倫海拉相繼背叛因此江省日益多事並有俄人從中居奇外交上愈以困難現畢督精通俄語前曾充駐俄公使之參贊及海威領事與俄人感情上頗有聯絡故甫到任後卽極力與俄領接洽云 
　　查閱各界自畢護督蒞任以後所有與俄人目下種種之交涉及一切善後緊要之布置業將辦理就緒現聞不日更定親身查看各界故此省垣之軍警政學等界人員刻已極力整頓預備一切矣 
注意關案省會議員關慶山案畢督接任後卽特别注重聞昨於十四號晚間即將是案詳細追究矣 
[四川第一師長電請保全大局]  
　　其一尹經略便胡都督張參謀長并轉各師長旅長團長營長司長觀察使各法團各政黨并團各報館鑒四川爲我軍界人所手定自當由我軍界同人保護之近因尹胡交讓聞某某黨欲利用時機借尹推胡旋卽去尹攫取政權又某某黨欲借尹毁胡旋又殺尹以謀獨立再發生南北問題此等詭謀禍川禍國直以我七千萬父老子弟生命財産供其揮霍前禍未已後禍復來禍亂相尋無有寧日暴民暴兵相突相衝國破家亡同歸於盡果爲彼輩計畫一行吾恐分省分邑戰亂日滋殺人流血瘡痍滿地時至今日早已外口深入布滿長江瓜分之禍先見奴隸之苦遂成革命爲何羞見先烈言念及此慘目驚心是未察世界之大勢審中國之内情餘波流於四川風潮演爲怪狀十八之變曆曆在目悲號痛苦誠可疾心切望尹胡兩公勿中其計切望我軍界同人勿受其愚切望我父老子弟勿詭隨附和自入危境賢奸異域判在此時家國存亡决於斯須願與我軍界同人指天誓日共保公安力遏亂萌不追旣往如再執迷釀成禍端惟有盡軍人天職以武力解决之一法知我罪我非所敢計涙盡聲嘶諸希諒察第一師長周駿曁全體軍官佐等泣叩青 
　　其二都督鑒長江各省亂黨失敗後頗有竄入我川希圖再舉以勾結軍隊煽惑人心者此等皆權利思想錮蔽於中至不惜破壞覆亡國家哀我同胞任人擺弄不自知覺遂入危境誠恐風謡所播演成事實尾大莫掉有欲收拾而不可收拾者矣屢經實驗言之冗長總之我輩軍人始終巳抱定盡軍人天職爲主旨沈默鎭靜不爲一切所動則萬事可以無憂國家養吾輩生平所學爲何事返躬自省良知具在懲前毖後五中徬徨萬一軍心不固騷動一隅祇因一著之敗遂成千古之玷高尚名譽豈不堪惜往歳反正滇黔鄂各軍入川川東一帶至今談至騷擾情形猶爲憤激設令遭内亂而勞人平定吾輩慚愧無地死有餘辜矣推倒滿清發難吾川今者共和告成大非昔比題目豈可認錯宗旨總宜抱定想我軍界同人素所深悉區區之心所謂危而不敢安於緘默者務懇都督採擇愚忱轉達佈告披瀝之詞統希鑒納第一師師長周駿泣血叩眞印 
[松軍不再附和獨立]  
　　此間獨立本係少數暴烈分子所主張軍政各界並未一致附從自滬上戰禍開後松地風鶴頻驚居民紛紛遷徙商業大受影響無形損失亦巳不少又時有浙軍攻松之謡傳居民常有戒心瞬息數驚寢饋難安當經軍政各機關屢與浙軍隊磋商妥洽嚴守中立一面由松軍水師沈統領將駐防莘莊之兵調回城中鎭守地方保衞治安民心稍爲鎭定乃昨晚（念八日）得悉浙都督因蘇路交通斷絕有碍浙路營業巳電致蘇公司交涉妥當趕卽修路通車並由浙派軍不日到蘇沿路保護軌線松人第聞浙軍行將來松未悉底藴不免驚疑詎至十二句鐘時忽聞炮聲隆隆起自西南隅城内外居民疑係浙軍巳來攻城無不惶駭欲絕倉皇逃避紛擾至天明始已維時沈統領知浙軍定於念九日到松爰飭所部將前日所派駐在西車站附近及倉城一帶兵隊並安排之砲位分别移撤以免浙軍到時見而生疑旋又奉到程都督及應省長取消獨立之電立卽轉知各機關團體兵站中人聞知此信並悉浙軍將到莫不垂頭喪氣驚駭失色立將各項文件等類消滅無跡逃遁一空迨至今日（念九日）上午浙軍司令王君　率兵五百人至松沈統領立派執事官歐姓率隊赴西車站歡迎縣知事謝君亦到站與王司令接洽旋由歐執事官前導偕浙兵一隊進城至統署隨卽出城駐紥超果寺松人見松浙兩軍言歸於好情甚歡洽無少猜嫌始各安心現浙軍王司令巳出示安民大致謂此隊係保路而來並無别故毋稍驚疑云沈統領亦已將取消獨立之示徧貼通衢矣 
地方通信 
[鎭江]  
　　旅長易人駐鎭三十二旅趙念伯旅長刻巳辭職聞該旅除調一千四百人赴滬助戰外尚剩不滿千人分駐鎭江之金山南門外兩處現由姜營長暫代職務云 
　　知事赴省丹徒縣知事于定一君爲軍餉警費及地方各節情形須與程都督應省長接洽並由地方公推省議員殷森圃君臨時縣議會副議長洪小農君市公所董事楊殿八君商會代表顔幼蓮君偕同于知事赴蘇與都督省長面商一切巳於日昨乘蘇班小輪前往矣 
　　米商維持大局鎭郡自滬報頻來人心浮動金融阻滯各項商業大受影響幸米商一業尚能維持大局仍抱鎭靜主義並未抬高價格現在上白米仍售六元二角次白米五元五角且云日内尚須减跌俾各窮民不致有枵腹之虞 
　　工人停工鎭郡因各處戰事迭傳市商裹足人心惶惶現在城廂内外瓦木機織各工人一律停工約有二萬人大都不做不食一旦停工與治安大有關繫該邑政界殷商宜速善予維持也 
[揚州]  
　　揚城近事一束揚州軍餉本由中央發給現因南軍北上北軍南下交通斷絕軍餉難以籌措以故本城商會市議會集議擬集欵以備軍餉一俟大局平定中　欵到再行收回縣署代理知事職務温科長尚曾現因寗垣獨立本邑行政事件日益衆多誠恐智慮不及有誤地方特遍約邑紳徐階平吳次臯汪錫恩錢瑞生張念劬等三十餘人至縣會議以定行止並經决定縣署招待室改爲會議廳每日午後三時至五時爲各紳參議行政時間冀裨政務縣公署昨（廿二）接寗垣蔡寅電飭清解應完忙漕及正雜欵項以濟軍用代理知事温尚曾因縣署並無存儲巳囑令第二科長嚴督經徵正雜各欵委員趕催繳縣以便轉解地方審檢兩廳刻徇本邑各紳之請遵照省令由廳長以至錄事承發吏司法警察皆盡義務逐日活支用項以及監押口糧則由前審判廳長徐振蓀開庭至交卸時所收訴訟等費存放交通銀行之洋銀七千元内提支以免機關中途廢止省委瓜洲釐捐局委員某君因寗垣有事乘間携欵遁避徐師長昨據該鎭商會呈報當卽委任前孔仙釐捐局長陳紹義前往接收以濟餉需 
[雜評二]  
　　嫌疑與辯白個人之行動不能卽指爲政黨之行動固也然使此種行動而出於黨中多數主要之人物則内部之關係雖不可知而自外表言之要不易謂非相混合者事前旣無可反証則事後之補救惟有以斬釘截鐵之手段根本解决之斷非囫圇含混之空言卽足表明無闌係也（我） 
　　二次革命之回顧轟轟矣烈烈矣居然宣言二次革命矣意者諸公必有百折不回之志不一勞者不久逸不暫費者不永寗以改良政治爲前題以國利民福爲指歸乎 
　　然至今日而革命之結果何如而革命目的之貫澈者抑又何如徒見其自始至終僅及半月而大元帥逃國總司令行遁成爲泡影之革命史而巳（萍） 
本埠新聞 
[上海戰事九誌各方面報告提要]  
　　製造局方面自二十九夜小戰後未有舉動 
　　淞滬火車祇能開至藴藻浜停泊淞口及三夾水之商輪亦巳移開預備開戰 
　　前晚有某國人率領南軍在藴藻浜開掘濠溝 
　　各商輪運到北軍四千名巳在瀏河上岸 
　　海軍劉總長帶來北軍四千五百名巳抵滬 
　　浙軍已到五千五百名爲北軍援應 
　　鄭鎭守使程都督應省長昨日已出安民告示 
　　地方官紳請北軍登岸保護總長巳電部請示 
　　南市守望隊巳出防遇有匪徒格殺勿論 
　　黄興由寗來滬安排家事即乘輪往某國詳情見以下各訪函 
 
 
 

Page 7

 
 
[特别訪函一]  
　　七月三十一號程都督應民政長會銜出有緝拿黄陳二人賞格一示照錄如下爲懸賞購拿事奉大總統電令聞黄陳　逆窮蹙思遁若被兎脱爲患無窮望卽懸賞務獲黄十萬元陳五萬元不論生擒擊斃一律受賞該民政長爲民除害母使遺孽稍留根株於民國前途所係甚重切切此令等因除分行遵照外合亟出示曉諭仰軍民諸色人等一體知悉如有拿獲黄興陳其美二人者無論生擒擊斃一律受賞儲欵以待决不食言切切此示七月三十一號 
　　招商局之新濟安平及京奉鐵路之升大三輪船裝來北軍四千名及服裝軍械馬匹等項現巳在吳淞口外之瀏河鎭地方上岸聞其計畵擬以一半來製造局協同守局之海軍警衞隊防護以一半分駐吳淞浦東等處 
　　海軍總長劉冠雄君此次帶來北軍實計四千五百人現已抵滬昨日吳知事與縣議會議决面謁劉總長請派北軍登岸保護滬城以免居民生命財産再有損失當奉劉總長答復謂此事已電請陸軍部示俟接覆電卽當實行吳知事與各公民一面亦有電致政府請其趕速飭遵 
　　頃有大隊浙軍步兵約四千人炮兵一營機關鎗十八架工兵一營共約五千五百人由杭專車至楓涇於本日（三十一）午後六句鐘抵滬以龍華寺及龍華分局爲駐紥地部署一切極爲嚴密北軍得此大隊生力援應滬上之事當不難指日肅清也 
　　程都督應民政長均於二十五日起在蘇滬行署辦事當發安民布告來滬吳知事奉到後昨巳徧貼通衢矣布告錄左江蘇都督程江蘇民政長應布告此次甯垣之變事起倉卒軍隊全體被脅黄興與各將校率兵入見百端要挾本都督以地方秩序爲重誠恐省城頃刻麋爛不得不忍痛一時冒死離甯再圖恢復到滬後當經召集蘇屬舊部軍警密籌佈置詢謀僉同衆情一致本都督受蘇民之付託不能先事預防弭患無形負罪巳重若不靖兹戰禍更何以對我蘇民一息尚存責無旁貸今於二十五日本都督即在蘇州行署辦事近日滬上戰事方劇居民震駭流亡載道亟宜首先安撫次第善後並在上海設立辦事處酌留人員就近辦理本民政長遵奉中央命令亦即在滬暫先組織行署以便指揮各屬共籌保衞而策進行我商民其各安生業靜待恢復至關於地方治安事宜巳誥誡軍警嚴密保衞毋再恐慌自擾切切特此布告中華民國二年七月二十五日 
　　上海鎭守使鄭江蘇都督程江蘇民政長應會同出示云叛軍連日攻局業經敗北逃亡居民誤遭殃及爲之怛焉慘傷現巳整理秩序軍警保衞地方凡我居民人等毋庸再有恐慌合行出示布告照常安業營商 
　　城内火神廟駐紥之江蘇陸軍二師第二團第三營及舊　署之滬防二團二營兩處兵隊巳奉上官命令於昨日悉數開往浦東白蓮涇地方駐紥 
　　前日晚聞有人見某國人着中國軍服率領南軍在吳淞附近之藴草浜地方開掘濠溝爲作戰計畫云 
　　前晚一時城内中唐家朱幼蘭家被鄰近鞋底作容留之匪徒十餘人撬門進内肆意搜括除衣飾之外並　銅錫器皿一概搬空嗣爲朱姓所托之照料人所聞探明竊贜所在報明警區邀集鄰右等前往鞋作掩捕當場搜出衣箱一只衣包一個首飾籃一只錫事件一副拿獲匪徒七人遂連贓送區訊得該匪徒等均鎭江人向做鞋底生意此次係住在朱姓對門之鞋底作夥名阿九者起意糾合肆竊云 
　　昨晨城内西唐家弄西口衡康烟紙店忽有形似散兵者撞門欲購香煙該店看守人以未開市却之詎竟大肆辱駡並聲言必燒爾店未幾卽有三四人手執篾條澆以洋油突擁入店縱火看守人知難阻止奔避不遑一霎時火勢燎原不可嚮邇左右兩面延燒約計二三十家燬屋百餘間當場拿獲搶火者十餘人未知縱火人是否在内也 
　　美租界愛而近路紗業公所董事田資民等於前月二十八日起在該公所收留難民集資購備糧食藥品按日分給聞收留人數巳達六百餘人 
[特别訪函二]  
　　陳英士自二十八號晚間會集松軍攻擊製造局後巳於二十九號上午潛赴吳淞駐紥中國公學旋與居正商議擬在淞口斷絕北軍來路刻聞南軍一方面言該砲台除原設砲械外前日復添設野戰砲二尊砲門直向三夾水一面飭福字軍劉福彪迅卽招募兵士俾成步兵一團昨劉巳出示招募編成三營另編機關鎗隊一連 
　　本埠盛傳淞口炮臺已與北軍開戰昨日有人親往吳淞查詢實未開仗惟淞滬火車祇能開至藴藻浜爲止不能直達砲台灣所有停泊淞口及三夾水洋面之商輪亦由炮臺扯旗令其一律移開以免開仗時或有悮擊情事 
　　劉福彪昨在吳淞發貼六言告示如下本軍駐紮到淞所以保護商民一切採買食物現錢交易文明柴米最是大事價目尤要公平倘居高抬價值必致不平則鳴務須照市作價兩面各無虧盈本軍諄諄誥誡愼勿嗜利妄　一經查察確實定予重辦匪輕又發貼軍律十二條一臨陣脱逃者斬一洩漏軍情者斬一私通軍情者斬一搶刦財物者斬一姦淫婦女者斬一聚衆賭博者斬一酗酒滋學者斬一脱逃出營者斬一夜不歸營者斬一私入民家者斬一抗令不遵者斬一强買强賣者斬 
　　劉福彪所部正兵管文龍二十九號因不服命令被劉判令斬决當該兵士行刑之時因斬刀不甚鋒利以致斬至二刀頭尚未落喉管未斷旋由劉親用手槍轟擊三響初擊尚能開口呌痛擊至三槍始斃甚爲可慘 
　　吳淞水警廳及各捐局近日有人埀涎謂各機關早經逃散無人主持巳向陳其美誑取委任狀到淞接收一時紳商各界羣起驚疑遂卽函致陳其美聲明淞地廳局日日照常辦公幸勿爲謡言所惑擾亂秩序不知此函有無效力而劉福彪之兵到淞後則又處處敲詐地方商民除亟謀避去外别無他法故現在全鎭巳遷徙一空矣 
　　劉河口離吳淞僅數十里口外停泊兵輪二艘現在南軍扼守獅子林砲臺該口亦在戰線之中自滬上開戰以來該鎭謡言四起風聲鶴唳大有草木皆兵之象昨日忽訛傳敗兵竄入居民紛紛閉市遷徙幸由商團吳司令立時召集各團友擎槍排隊出防人心始定 
[閘北訪函]  
　　英美工部局前日上午派日本對馬艦兵來閘北保護商民財産巳紀昨報兹悉此項日兵於下午三時半退去之後捕房派來三道西捕數名亦駐警察廳内傍晚時又調來英國艦兵二百數十名帶來機關槍數枝駐守廳内並携來毛毯器具等件俾便駐宿昨　警界中人云此項交涉巳經解决現在派來之軍隊並不干涉地方政事一俟平靜自必撤回云 
　　閘北川虹路公益里等處到有南市避亂難民計男女老幼約三四千人均係江北客民平日小本經營此次孑身逃命家室蕩然露宿風餐不忍矚目刻經紅十字會每日派員前來按名給發口糧並施痧藥又川虹路防疫所舊址現由江淮公所董事韋如楫等舉辦施粥每日上下午兩餐就食者數千人共需粥米六石連柴火人工止少須洋六十元方敷開支云 
[英租界訪函]  
　　南京討袁軍總司令黄興現巳離寧昨得其黨中人漏出消息謂巳到滬潛至虹口私宅安置家屬後遂乘輪逃赴某國將來得志再當與袁一决雌雄否則長此寄身異域不返祖國云 
　　江蘇程都督以敗軍四散逃竄爲數甚衆上海爲通商總滙之區輪軌交通最易潛匿除令行穆警長派警查拿外昨復咨請陳交涉使轉咨英美總巡卜羅斯君通飭各捕房捕頭選派幹探分往車站輪埠一體嚴密偵緝 
　　本埠自兩軍開戰後滬南一帶貧民至公共租界避難者男女不下四五萬人露宿風餐其苦不堪言狀業由中西慈善家設立急救會日夜派人沿途分給麵包聊以充饑詎中來有等流丐亦混入其中每往分給食物時紛紛爭取以致老弱難民仍不得食昨經各善士集議之下卽聲請捕房於分給食物時派捕到塲照料以免分派不匀 
　　前晚九時許公共租界又起謡傳謂兩軍復又開戰一時人心惶惑事爲卜總巡所聞以兩軍是否開戰殊難逆料旣起謡傳自應防範　通飭各捕房中西探捕分班四出巡邏外仍命令西印各捕荷鎗實彈分往各要隘防衞直至天明始回 
　　江蘇程都督應甞長因不贊成獨立一同來滬巳有旬餘兹聞南京等處先後取消獨立是以兩君連日在泥城外洋務局與陳張兩交涉使並各商董磋商善後以及維持地方秩序各事頗爲忙碌云 
　　穆警長以閘北警察與工部局派來保護洋商之印捕悮會衝突一事雖巳和平解决兹當軍務倥偬之際亟應妥籌防範昨特函請閘北一二區商團司令多派會員携帶鎗彈於　寗車站等處及各要道嚴密防堵以資保衞 
　　六十一團各軍人自進攻製造局失敗後遂由該團長下令解散兹有該團一二營已散兵士張德寳楊新福尹夀生張梅良等以三營連長黄慕超巳向團長領得散兵路費洋二千元逃至租界前日黄在四馬路被張等遇見向之索取路費無着致與三營兵十章成士翁和等爭執由捕查見一併拘入捕房昨解公共公堂請究張德寳等先後上堂禀明前情訊之黄供稱祇領得洋一百元早經分給本連兵士至張等路費自應向本營連長索取關讞員與美領强君以張等控黄吞洋無憑不追惟兩造打架均屬違章判各罰小洋五角充公如查有吞洋實據准予另行起訴 
[法租界訪函]  
　　法總領事甘世東君以二十九晚製造局南北軍停戰後人心略定惟是否就此解決尚難逆料防務仍須戒嚴故仍由各水軍荷槍出隊巡防法總巡藍維藹君亦飭中西安南等各探捕照常持械出防並諭各捕不得因巳息戰稍事疏忽落差各捕仍須駐守捕房不准擅離以備調遣 
　　法總領事甘君前查得斜橋地方係製造局往北必經之道故在橋側堆置泥墩安設快砲防堵卽派往該處防衞之水軍探捕等亦比别處爲多惟各水軍等手持槍械不分晝夜嚴防爲日巳多又無歇息之處甚爲勞瘁故議在斜橋西首空地上用磚石泥土堆砌營房數間爲各水軍等暫行休息之處以避烈日風雨 
　　法總領事甘君法國兵艦統帶某君以防務戒嚴之際偵察軍情爲第一要義日間察看軍情尚易晚上如有動靜難以詳察故由兵艦内携取電元探海燈一盞架在西門外方浜橋泥墩上向西照看以察軍情 
　　法總巡藍君以十六舖與華界毗連亦爲由南往北之要道現因十六舖南首連日火警人心恐怖捕房又近在咫尺恐有敗兵匪徒乘隙竄入租界故在裏馬路口用磚石堆高暫將交通阻塞外灘馬路兩旁亦堆置高墩中剩一路以便行人往來由水軍及各探捕在交界處嚴行防守以衞界内居民 
　　製造局開戰後華界居民均扶老携幼避入法界貧苦之人大都露宿於八仙橋西新租界沿途及小菜塲等處飢寒交迫男啼女哭甚爲可慘現由救濟會員購買饅頭食物分給避難貧民因恐人多滋擾故禀明捕房派探數名前往彈壓 
[南市訪函]  
　　上海臨時守望隊總指揮朱少沂昨日印刷通告傳知各商號略云滬上自遭兵燹人民流離匪徒乘間盜竊縱火層見疊出本隊受地方長官委託夜間出隊巡邏爲此通告地方父老凡夜間門户務須早關如聞槍聲請勿出外探視如遇匪徒格殺勿論恐未周知特此佈聞 
　　滬上自兵燹以來民心惶惑四處奔逃大有一夕數驚之概刻自淞滬警察廳長穆杼齋回任後卽擬維持殘局將地方秩序恢復除令各區警局署長署員等趕緊撥派長警按段站崗巡緝匪徒外所有商團現已改爲臨時守望隊與巡警聯絡保衞惟邇時匪徒充斥凡放火搶刦之事層出不窮急宜合力搜捕務獲懲辦惟該隊未備械件殊非鄭重是以特備手槍由隊員隨帶抵禦匪徒 
　　南市如意街寳興祥客棧主婦某氏因避難往北所遺箱籠物件令茶房崇明人某甲及湖州人寓客某乙代爲看守不料甲乙頓起不良竟將貴重之物串竊一空因恐主婦責問遂於前夜兩時勾串多人放火成灾頃刻延燒該棧石庫門及貼鄰成衣店薛女士課命館等房屋六七幢當由附近洋龍救熄嗣經守望隊隊員查得甲乙等五人狙伏該處弄内當塲追獲甲乙兩人餘均兎脱遂在二人身畔搜出放火證物據稱由棧主婦主使等語該隊長得悉當塲將兩犯綑縛在大碼頭地方分别鎗斃屍身由紅十字會備棺收殮 
　　上海縣吳知事與穆警廳長回任後急以回復市面秩序爲唯一之目的昨特知會南市市政廳各董事並縣議會市議會各議員等務於卽晚（三十一日）至滬北保安堂卽臨時會議處共相籌畫 
　　淞滬警察廳長穆杼齋現仍委任潘維藩爲司法科科長汪肇甲爲一等科員因近日地方發生之案日益繁多所獲罪犯禁押有百餘名之多昨日巳令科長各員分别將各犯帶案預審擬罪核辦 
　　南市裏外馬路各處之電燈因廠内之機器被兩軍開戰時流彈擊毁遂致不能開機街衢黑暗現又修理工竣已於昨晚先將南市外馬路一帶之電燈開點其餘次第推及 
[城内訪函]  
　　淞滬警察廳長穆杼齋查得六十一團團長陳其蔚不應附和擾亂圖奪製造局且於敗退後縱兵殃民若不嚴拿懲辦禍根難絕　經訪得陳其蔚逃避租界某旅館内即於昨日派員照會捕房帮同協拿務獲解究 
　　上海地方檢察廳廳長汪䮐孫君昨日午前會同葛檢察官到廳將一切案卷逐一查點將重要者一律封存無甚關係之案卷立卽銷滅現將廳中秩序漸漸整理而司法巡官兪幼伯君督同全體法警並王梅兩巡長在廳照常辦公一面由兪巡官命令各初級廳司法巡長及巡警等迅速照常辦事切勿疏延 
[公共公廨暑假]  
　　公共公廨昨日發出通告云照得現届暑假所有一切洋商控案及華人訴訟案牘其控追之數在百元以上者除由公堂特别允准外自八月一日卽今日起至九月十五日止暫時停訊惟華人與華人控案其控追之數在百元以内者不在停訊之例每一禮拜仍行審訊此諭 
[安揷隨波逐流之婦人]  
　　南京人陳仁心出外三年抛家不顧以致其妻被匪人某甲引誘成姦始則誘至鎭江近又携氏來滬希圖販賣被捕查見將氏與甲一併帶入捕房經捕頭詢知李氏自願當卽將甲斥釋氏　至昨晨解送公堂經中西官訊悉前情判送南京會館妥爲安插 
[船婦投江遇救]  
　　船婦張錢氏前日因被其姑訓斥羞忿交集投浦　盡經途人陳阿菊救起鳴捕帶入捕房昨送公堂經中西官研訊一遇判氏留候傳到其夫張巧生再核 
[你是没良心的人]  
　　侯沈氏住居楊樹浦日前被夫侯應瑞毒打逃至西華得路親戚處昨侯往唤因氏不願歸家扭控捕房捕頭斥退不理 
[包探拿獲流氓]  
　　流氓王阿二攫取避難人衣箱又華元生在三泰弄搶取錢文賢鈔票洋一百八十元均經包探查獲昨解公堂經聶襄讞會同美領卓君分别訊明判王押候查明失主再核華押西牢半年贓交錢領回 
[匪徒强搶銀洋]  
　　李春水前晚行經美租界海甯路同昌里被匪徒搶去洋五元當報捕房請爲查緝 
[印度犯人做苦工]  
　　印度人華達生前在楊樹浦行竊怡和紗廠管門印人之金磅三十枚現洋二百元而逃前日被西探破獲解送英臬署訊實判禁西牢一年罰作苦工 
[黄包車式樣不符]  
　　李志章控龔子琴定造黄包車不照原式等情昨經公堂傳訊兩造均由律師上堂辯護中西官以供詞各執判龔交保候再復訊核奪 
[錢債訟案類誌]  
　　張梯雲控沈子蓉又袁柏榮控張巽廷均不理借欵又盧大鏞控巳故匯豐銀行買辦席正甫之子席友于席德輝席雲如席聚星不理虧損洋七千餘元等案昨由捕房將該被告等傳至公堂請示判分别交保候訊 
[雜評三（我）]  
　　何苦江西之情形如何南京之情形如何上海連日之勝負如何某君所知也大勢如此人心如此共事者之人物如此雖再犧牲若干人生命要亦無濟於事願某君少平其悻悻之心多發一哀矜之念毋令此垂盡之上海人再遭一刼也 
來函 
[華洋救濟會司庫施密士君收捐報告]  
　　兹又有鄙人經手各善士捐助敝會救濟之欵所有諸君姓名另單開列仍希照登貴報爲荷此上申報館執事先生台鑒華洋救濟會司庫施密士謹啓七月三十號潘梅軒君洋十元汪屢年君洋五元張吉甫君洋一元汪焕文君洋二元趙漱香君洋五元兪秉臣君洋二元梁福庭君洋一元傅文泉君洋一元汪寳山君洋十元楊潤生君洋十元陶建堂君洋十元潘老太太洋二十元趙錫田君洋一元胡彦卿君洋十元羅蓉塘君洋十元盧石朋君洋五元（以上十六位均由潘澄波君經手代收）綢緞業緒綸公所洋四百元綸華愼綢緞號洋五十元鼎泰景綢緞號洋五十元杭州無名氏洋六十元（以上四户均由張懷德君經手代收）洋人倫君洋二十六元五角二分益豐洋行洋二百六十五元二角五分泰豐洋行洋二百五十元仁興洋行洋二十五元洋人羅倫士洋二十五元魯亨洋行洋五十元仁記洋行洋一百元天裕洋行洋二百五十元淺生夫人洋二十五元洋人富勞亞洋十元禮和洋行華洋各友四百二十一元文滙報館洋五十元禮和洋行華友洋一百元 
[姚霽來函]  
　　主筆先生大鑒敬啓者鄙人昨在杭檢閱本月十九日上海貴報新聞欄所載滬討袁軍總司令部有姚霽之名蓋鄙人向在甯垣供職滬地司令部成立鄙人並未與聞其事且更未擔任職司　行專函奉告即乞貴主筆代爲更正以免傳誤是荷姚霽謹啓 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
[游戲文章打野雞行] [  鈍根]  
　　有女子兮名野鷄野鷄巢在泥城西晝間伏處夜間出雖遇風雨不愆期七月二十六夜半製造局前動鼓鼙炮聲隆隆撼山岳流彈霍霍空中飛野鷄縮頸駭且懼歸匿巢中不敢啼有客怱怱叩而入左携幼兒右嬌妻女童三四在其後聳肩喘息狀甚疲據案雜坐競揮汗野鷄笑問來何爲客乃自言避兵亂逃來租界無所依逆旅人滿拒弗納特來此借一枝棲懷中摸出數銀幣戔戔卽爲夜度資但得一榻願巳足敢復奢望親香肌鴇母得銀點頭笑何妨破格行權宜野鷄逡巡自退去相與昨舌青毛龜忽聞雷聲震四座客命具餐充腸飢須臾餐罷入牀去七横八豎頭不齊牀裏鼾聲突兀起牀外野鷄來相窺默數手足二十八　枅有如人葠枝吁嗟乎野鷄野鷄汝莫嗤今宵之事何足奇彼生不辰逢亂離乃致合第光臨打野鷄 
[創辦謾罵專修科簡章] [  郁慕俠]  
　　旨趣造就謾罵主筆人材 
　　資格以汕腔滑調舌鋒尖利素無品行者爲合格 
　　　齡十六歳以上一百歳以下 
　　　科劉四駡法村婦駡法咀咒法諷刺法舌鬥法挑撥法其他詈人之法無不應有盡有 
　　納費本科經費取資於竹杠公司故來學者無須納費 
　　卒業修業滿十三個月爲卒業期當給予謾駡憑單 
　　權利卒業後當先至指定之謾駡報館練習一星期如能駡詈合法再推荐至各機關報充當主筆月薪從優 
　　開學期十三月三十二日 
　　校址上海七馬路黄泉里半號 
　　報名處蒙古路民愁報館 
　　發起人趙堯顔厚卿同啓 
[巴拿瑪賽會物品續誌] [  空空]  
　　閱自由談登載徵求巴拿瑪賽會物品鄙人亦有珍藏若干件開單送呈如下清太后之珠鞋徐錫麟之心徐寳山被炸時之炸彈壳升允僞造清太后之遺詔五族剪下之頭髮某黨搶議員行李攝影徐寳山被炸時血濺之古磁某都督挾妓坐汽車攝影製造局之戰南軍委棄之軍衣槍械北軍桴虜品木屐國民攝影 
[詠坤伶四章] [  逸民]  
　　繁　春夢過無痕老我頽唐怕再論忽聆王嬙歌一曲冰心欲共玉人温王克琴） 
　　坤班豔說十三旦玉貌珠喉兩莫加絕似流鶯新出谷輕歌一齣紡綿花十三旦） 
　　獨向羣仙擅盛名環肥最好是輕盈自從一聆清歌後嬾辦雙柑去聽鶯陸菊芬） 
　　倩影珊珊白玉梅登場歌舞幾徘徊憐他飛燕身輕絕怕被春風吹去來白玉梅） 
二我居雜綴 
[黄陶庵集外詩]  
　　吳縣葉　生廷琯著　波漁話一書刻於吳門久不印行此書集近世時文評語文采卓然今不得購矣先生詩集刋入潘文勤叢書中頃從友人案頭見有是書因而借讀中載黄陶庵先生集外　一首蓋錄自丹陽葛蒼公集中者題爲蒼公年兄有白下中秋微詩啓（時在甲申）實爲感憤之篇讀已而悲遂長歌以答詩云是處中秋月能白小林疏竹凝寒魄烽火驚餘藉少休主賓兄弟聊酬迭酣歌嬉笑雜悲啼歳歳月明殊此夕酸辛有耳不願聞同人漫說金陵節金陵龍虎夙盤踞鍾靈大聖眞奇崛開闢規模自不同武功告罷文臣協承承列聖宅燕畿德沛江淮漫吳越萬姓歡娛盡四時花月江山齊悦懌聲名文物具原本不類繁囂之汩没今夕何夕中原燼鬼哭神號先欲絕妖星黯黑向南吞衆星無數摇明滅臥薪天子正焦勞吐哺宰臣方怵惕何圖突兀太平來簫鼓紛紜喧帝闕馬上繁弦介胄行閨曲低喉女郎列宴樂公卿荷聖明　酣將吏忘征伐畫船玉漿蕩銀河翠袖金貂依綠雪寳塔風清火樹紅琉璃露濕霞光碧終宵歌舞頌金甌比户驩呼瞻玉玦自是新朝增氣象不同故國餘煇澤聽罷唏嘘驚喜并無乃昇平太倉猝大地山河仍廓落萬里乾坤如洗滌復讐雪恥眞迂儒樂事賞心洵善畫中秋自古月恒明但願君心化明月讀此詩當日君臣荒樂之狀南都末造情景如在目前也嗚呼先生一腔忠憤寫此長歌陶菴集中何獨遺此作余錄之而爲補遺又族叔醉竹曾客北京在琉璃廠某書肆中見有抄本黄陶菴詩集二册其詩篇爲全集均未搜入者其價貴未購得或謂係僞托但文献無徵我憾何如 
 
[投稿者笑世] 陳重光别號笑世浙江慈谿人 
[滑稽詩話] [  二我]  
　　昔人詠婦女簸米詩云三寸金蓮八字分顚顚播播動肥臀極爲得神京中騾車因路不平坦乘時極爲顚播曾重伯太史戲作一聯上句爲女子乘車下句則男子乘車也句云兩塊鼈裙搓麫餅一雙鴿蛋滾湯圓凡曾至北京之人聞之無不失笑 
　　有館師嘲衡粥詩云數米熬成粥一甌西風吹去浪悠悠宛然看見西湖景只少漁翁把釣鈎居停聞之故令次日之粥更稀師又續詠云粒米熬成粥數甌鼻風吹去浪悠悠看來好似青銅鏡照見先生在裏頭聞者皆爲失笑 
　　一剃髮匠最喜詩詞而苦於目不識丁然每見詩卷必愛不釋手嘗做詩一首中有句云髮硬須將肥皂塌頭皮方得剃精光一朝誤把髮鬚剃耳廣敲來響堂堂蓋說本相也可發一笑 
　　一木匠暴富其子完姻某生爲撰催粧詩送之匠不知也遂懸於新房壁上見者不禁大笑中有句云新郎鍊就金鋼鑽媳婦難容木筍頭立柱喜逢黄道日老椿打下不消愁眞雙關妙句也 
自由談話會 
　　以蘇粤兩省之軍力攻一區區之製造局至數晝夜而不能得南軍之兵力可知主將之軍事學可想見 
　　同胞二子乃偉人之口頭禪亦偉人之用以籠絡吾國民者也今也乃知偉人之愛吾國民者如此如此嗚呼自認爲偉人之同胞者可以返矣 
　　革命本爲絕好之名詞今乃不能革政治之命而革吾民之財産生命吾輩又烏乎用此革命 
　　一戰數日而不能勝復至於再其間吾人財産營業之損失何啻數百萬試問南軍卽爭得製造局後能償其失否 
　　余無黨派亦不喜執偏見惟以吾中國革命之後元氣大傷瘡痍滿目不忍再有戰事向外國大借欵用以償補虧耗猶若不敷豈可再興兵革多增軍費以厚吾民之債累是非亡國破産不巳也[  甘艸生]  
　　浮生不蓄金錢不蓄指甲不蓄妻妾不蓄綢綾羔裘不蓄胡思亂想之心蓄道德蓄樂觀蓄申報自由談蓄自由雜誌[  浮生]  
小說 
寫情小說 
[黄金祟（三十六）] [  天虛我生]  
　　舟子旣往翠君乃憑窓而觀水中之月故吝不言且呼予曰此游泳水面者抑何物歟予近覘之殊無所見時方共倚一窓翠君乃迴面向予嫣　一笑脂香游射直沁人心觀其態雙頰暈紅眼波欲滴予心不禁爲之怦然俄又念及梅姐之言則又暗自笑曰翠君誠狐媚之化身耳由此一念轉以翠君之舉動爲可笑則即笑曰我知汝紿我耳翠君曰愛兒之事我必以眞語告汝彼在五年以前嫁爲杜氏小星初亦以爲美滿比及數月而從彼杜氏子忽復愛其糟糠遂視愛兒爲多試爲愛兒設身一想則其時之苦况要可不言而喻右非杜氏子死者愛兒蓋已終身陷於悲境矣安得恢復其自由哉故箏姊引以爲鑑不願爲人之小星所以愛汝而不以終身托汝者職是故耳然而盛氏子又非無妻人也彼之言喪偶者欺之以方耳嚮吾以告箏姊而箏姊殊不信迨至於今則又悔　及矣予曰箏姊之與盛氏子夫豈得巳翠君作色曰天下事皆可以勉强而行之獨於此事則非兩心相願决不可以勉强予曰嗟乎翠姊汝與箏兒不常見無怪汝不知箏兒之心也翠君曰噫嘻苟非兩心歡愛安得有暗結珠胎耶予曰汝又何以知之翠君曰彼呱呱者且墮地矣特汝猶未知耳予曰此何日事哉曰汝若欲與湯餅會者則今兹猶及特有一語切囑萬勿謂予告汝彼蓋深自惶愧殊不欲人知耳而况乎汝予乃疑信參半徐曰如果有之亦正當事也何必諱且呱呱者又豈可韞而藏之璋歟瓦歟其亦韶秀如阿娘否歟翠君笑曰汝乃夷然若此然則我知之矣此女殆即汝之孽種歟予聞此言不禁憤然作色曰翠姊以我爲何如人哉汝爲此語無異辱我抑且足以死我箏姊翠君笑曰異哉此言箏姊豈誠他人婦哉夫誰足以死之由我觀之可以死箏兒者始惟汝之責言予曰我又安有可以責備箏兒之資格我與箏兒不過姊弟而已翠君曰誠然誠然然而我與汝亦猶姊弟耳何以别於箏兒予曰予固無所區别翠君乃以冷笑答之而横波流盼直望予面弗少移予正無可與語俄聞船頭砰然有聲則舟子已沽酒市肴而至予因取杯置箸拂几以請翠君就飮翠君冷然曰吾爲汝放舟以迓箏姊來與汝飮可耳言次即姗姗自去在勢予當挽裾留之惟予深怪翠君之唐突此時心中亦殊氣懣則即聽之引觥自酌且遥語之曰我豈不能獨飮哉果如惱我今後見我請即勿復理我免生無謂之煩惱則彼此皆有幸焉翠君弗答已返舟去（二） 
文字因緣 
[輓金門謝貞烈女] [  李生]  
　　謝貞烈女江西人字金氏子婚禮未成而夫死女自矢相從地下臨夫喪一慟不食而死予師曾有長歌一篇以紀其貞烈爰特輓之亦所以悲其志而彰其行爾 
　　湘妃之竹涙如血古井之水不可激從來貞婦貴殉夫捨身一死曾何惜聞道金門謝貞烈雪膚花貌心如石金郎年少貌翩翩紅絲繫定鴛鴦足那知天意苦紅顔離鸞寡鵠終難合捲地西風玉樹摧一病千秋成永訣生不逢辰妾命薄未得同牢親嘗藥臨喪一慟誓不生不效夷齊採薇蕨絕食三朝志可哀殺身千載酬名節我心匪席不可捲我氣如山不可奪生爲金氏人死爲金氏骨之死矢靡他有志甘同穴斑斑鵑血灑秋風乃知乾坤正氣鍾巾幗 
[和狄平子悲雙鶩五古一章] [  秦寄塵]  
　　造物胡不仁慘哉殺機伏平子佛者流賦詩悲雙鶩獵者逞凶殘其欲實逐逐雙鶩悉中傷驚魂徒扑扑白晝忽飛彈令人咸側目與彼何寃業惟恐死不速擇術使然耳今宜重德育我佛慈悲心勸世戒殺戮微物亦貪生善人始獲福堪歎饕餮者徒以供口腹天演成競爭强食弱者肉卽小以喻大我更悲種族彼此勿相殘同胞宜親睦朔風吹血腥大地憂沈陸塵寰盡羅網俯仰形　蹙人生有業報世事多反覆王侯殉螻蟻天地同槁木及今尚平等母使不平哭無知愍衆生幾微判人畜生死千萬刦輪廻空往復 
[銅版費收支報告（七月分）]  
　　收入上月存下銀十二元八角七分六釐郵票五十分銅版五塊本月三號病鶴特捐一元愛樓特捐一元八號拙頭陀特捐兩元十號迷途捐郵票五十分十七號子枚捐一元點墨捐郵票五十分心鐵捐郵票五十分製得銅版二十塊（六寸版十八塊十二寸版二塊）以上共收入銀十七元八角七分六釐郵票二百分銅版二十五塊 
　　支出付代製銅版費十五元七角三分二釐用去銅版十八塊（活泉自製版不在其内） 
　　出入相抵存銀二元一角四分四釐郵票二百分銅版七塊 
 
 
 

Page 11

 
 
   
 
 

Page 12

 
 
   
 
