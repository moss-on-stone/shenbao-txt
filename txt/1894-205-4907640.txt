# 1894 - 205 - 4907640

 

Page 1

 
 
[延請漢口訪事人] [  申報館主人啓]  
　本館欲在漢口延一妥友採訪新聞上而官塲下而里巷事無鉅細亟付郵筒如有願就斯席者請繕寄新聞數則並開示住址姓名以便修函訂定此啓人 
[新印繪圖續永慶昇平告成] [  圖書集成局代啓]  
　　永慶昇平一書雖小説家言而歴叙俠士之行踨名臣之規畫與夫豪强土宼勢利人情無不宛轉如生惟妙惟省姦向享問山房主人以絾永慶昇平囑爲排印閲之覺言情叙事尤爲娓娓人情良由筆墨空靈故足文言道俗也兹已工竣紙墨裝釘色色精工冠以繪製尤爲佳妙計六本碼洋八角由天津文美齊上海三洋涇橋文淵山房江左書林掃葉山房三馬路申昌書畫室出售諸君子其亦先覩爲快乎 
[新印繪圖續今古奇觀出售] [  圖書集成局代啓]  
　　續今古奇觀一書取古往今來奇聞軼事彚爲一編覩新奇於平淡之中寓褒貶於語言之裘有功名敎可佐消談以視别種稗官或失之蕪穢或失之鄙陋不可同日而語復倩名手繪圖傳神阿堵一展卷而如見其人由某書坊託本局用潔白紙張代印訂成六本外加套子每部碼洋八角賜履者請至各書坊及三馬路申昌書畫室購取可也此佈 
[嚴防漢奸接濟敵軍説]  
　　兩軍相見糧餉爲先顧在本國交兵轉運軍糧尙爲易事蓋隨處可以采購不患敵人之遏我餉源也若夫師旅如雲越國鄙遠一旦資糧告匱枵腹談兵雖有良將鋭師亦惟是坐以待斃然則奸匪之暗中濟敵可不嚴以防之哉日本出米無多平時多仰給於高麗以故前年高廷禁米出洋關吏嚴行譏察日本公使大石正已卽齗斷爭辯迫令賠償米商所耗之銀今者遽動大兵壓於高麗境上所需兵食爲數不貲昨接高麗訪事人手函言日軍餉糈不充恒終日不得一飽怨聲交作入耳難堪若是則日人匱乏情形早已不言而喻我中國自宜首先遏糴庶足以制其死命潛消其飛揚跋扈之情顧遏糴豈易言哉我中國素重米糧不准載運出國惟高麗隷我藩服歳歉則准商人販米不在例禁之中滬上米商知其然也因將米載至仁川然後串同高麗人轉運至日本源源接濟獲利甚豐傳聞今歳之春已售至數萬石時尙未經開戰雖曰違禁其情尙有可原今者旂鼓相當早已勢成决裂倘再有奸商運米前往不特日人兵糧充足更將大肆鴟張且敵軍多一石之糧卽我軍少一石之糧他日者欲購無由轉使數萬天兵難謀果腹貽悮大局烏可勝言乎日前傳言日人倩上海南市各米行購米數十萬石一時米價爲之加昻大約因華商不能載米至高麗故改而來滬購取閲數日官塲卽禁止米石出口違者由海關設法扣留不禁欣然曰中國旣如此防維日人雖有狡謀恐亦難於潛購矣雖然日人而必欲在滬購米豈無他路可以搬運何必定向海關報税裝船猶憶昔年中法搆兵法人兵艦如林日需食物吳淞口嚴加查禁飛渡爲難滬之人議論紛紛謂有市井奸徒以牛肉麫包載至浦東潛由川沙南匯諸處海灘用小船駁赴法艦法人遂不憂餉竭得以數月撑持今者中日交兵安見無此項漢奸復蹈前轍法當於沿海各處置兵設戍見有漁舟商舶情節可疑者卽併力兠拿細心查檢各處瀕海郡邑查檢亦如之若是則漢奸之伎俩難施而日人亦將望而却步乎或曰方今各處兵士大都防守要隘安能再分佈於閒曠之區則應之曰子不觀報紀上海辦團練之事乎團者使民團聚練者練成技勇以備敵人團練旣成卽可派撥海濵以備查檢奸商之用上海所練卽以查上海奸商他郡邑亦各自稽查以本邑之人辦本邑之事豈有不盡心竭力保衛梓桑者雖有奸商暗結日人恐粒米亦無從漏出矣豈非一舉而兩得之事耶抑更有説焉煤火亦軍中必需之物鐡艦鋼艦無煤卽膠滯海中卽運送兵士之船亦須藉煤火以衝波涉浪日人之禁止售煤與中國誠可謂慮遠思深我中國旣於開平及基隆皆有佳煤可挖口商雖無煤肯售亦毫不能窘我華兵而奈何當軸者不先事預防任令日人將開平煤購去豈以我堂堂大國智慮尙不及日人耶廿三日報登天津訪事人來書謂開平煤礦出産雖豐而日本煤斤向仍運至中國今中日兩國兵端已啓日煤不復運津開平礦赶出煤斤每一日夜可挖二千噸又有八槽九槽煤末可以按斛出售日本商輪船之到津者亦向局中購取聞南洋大臣已飭基隆礦局不准售煤與日本船何以南北竟辦理不同若此夫曰售與日本商船似與兵船有間然安見商船購得後不轉而運至兵船豈執事者故示大度寛宏乎奈何縱令敵人之取携良便也鄙意米石出口各米行星羅棋布不能一一嚴查故除嚴禁運出吳淞仍須置戍各海灘以杜奸匪之私運若煤礦則只有分局數處不難責令局中執事者出具甘結雖一斤之細數兩之微斷不敢售與敵人有違禁令是禁煤較易於禁米而其禁之不可稍緩則二者皆同也鯫生身未列於行間不敢妄談軍事惟此米煤兩項實有不得不禁而又不可不速禁者因略抒鄙見以當野人之獻芹當軸者苟能俯采芻蕘則幸甚矣 
[華清雨露]  
　　本年甲午恩科武會試例應由兵部滿漢司員中奏充提調各一人俾得辦理闈中一切事宜兹者考期伊邇一切塲事自應次第舉行兵部諸堂憲互相商酌所有滿提調遴得武庫司員外郎有泰擬正候補主事景清擬陪漢提調遴得武選司郎中沈維誠擬正候補員外郎濮子潼擬陪已飭司員繕寫摺簽帶領引見矣○宗人府爲知照事准禮部文開本部具奏六月初十日午時婉貴妃殯宫前行大祭禮請派承祭王一摺於五月二十四日奉硃筆圈出和碩莊親王載勛欽此欽遵到部相應抄録原奏等因前來爲此知照少碩莊親王門上遵照○吏部爲知照事所有揀補黑龍江綏化廳理事通判一缺本部於六月初三日帶領引見相應知照貴衙門傳知前黑龍江綏化廳理事通判文貴兵科筆帖式佛爾國春吏部筆帖式鍾秀太常寺典簿崇山鴻臚寺筆帖式文琦翰林院筆帖式鍾禧刑部筆帖式額特赫倉塲衙門筆帖式穆圖布詹事府筆帖式增全内閣中書瑞鳳等穿天青褂備帶補褂元青褂並佩帶對子荷苞手巾於是日五鼓赴西苑門六項公所吏部公所内書到聽候排班帶領引見因用印不及先行白片後補印文○本年十月皇太后六旬萬壽所有内廷主位及在外公主福晉命婦應於皇太后前呈進祝嘏之針黹活計等物每色皆用九數○六月十四日寅時婉貴妃金棺由吉安所奉移順水峪園寢暫安例應由禮工二部堂官中各派一人恭送由部臣繕單具奏奉硃筆圈出署禮部在侍郎張蔭桓工部右侍郎鳳鳴欽此○軍機處片交吏部六月初三日軍機大臣面奉諭旨本日引見截取繁缺知府之陜西道監察御史曹榕著於本月初五日預備召見欽此欽遵相應片交吏部轉傳該員於是日寅刻在西苑門外伺候召見並自行呈遞膳牌○兵部示傳所有五月 
 
 

Page 2

 
 
分在部投供之候補差官李俊耀限於六月初四日親身赴部騐到毋違○五月二十四日太僕寺帶領騾馬羣恊領因名簽未遞致悮引見一事已見報端兹聞吏部遵旨將堂司各員應得處分援引例案酌核擬議所有筆帖式隆恩照例議以革職留任員外郎奎鳳照例議以罰俸一年堂官照例議以罰俸半年係屬公罪應准其抵銷由考功司具稿禀堂核定一俟簽定後卽可入奏矣○刑部安徽司掌印滿郎中常英現已調充直隷司滿掌印所遺安徽司掌印一缺已由刑部各堂憲將湖廣司帮印員外郎錫恩點充○和碩禮親王門上長史懸缺經兵部會同宗人府堂官於上三旗各項保送人員内揀選印務章京兼世管佐領福珠隆阿擬正前鋒侍衛連春擬陪交由兵部於六月初三日帶領引見本日奉硃筆圈出和碩禮親王世鐸門上長史員缺著福珠隆阿補授欽此○年例自小暑日起至立秋日止乾清門外堦下安設冰桶二具每晨由御樂房預備暑湯奉宸苑預備冰塊俾進内官員飲以消暑自皇太后皇上駐蹕西苑進内人員就彼承差乃改設於西苑門外所有日需暑湯冰塊仍按日預備本年六月初五日小暑已於是日安設矣 
[英電彚譯]  
　　本月二十五日倫敦來電報云中日開仗一事尙未接到實信又云英外務大臣在議院宣言曰英廷已請於德俄法意等國相與飭知駐紥中日兩國欽差竭力爲之勸和又云法國議院議定新例如有慫慂阿捺基斯黨人肇亂者須處以刑法所有襄助阿捺基斯黨之各日報一律禁止不准再出報章 
[局輪遄返]  
　　日前招商局各輪船由北洋載兵赴高麗兹者新豐海晏豐順三船已於二十五日回至上海此三船皆由大沽裝兵至鴨緑江刻由鴨緑江南下詢之知路上平安並未與日船相遇云 
[輪船如林]  
　　本館旣録局輪遄返一則又接天津來信云本月二十日新豐豐順海晏等輪船由大沽開回上海當啓行時見圖南高升連升飛鯨等船泊在大沽守候裝兵其美富致遠鎭東普濟等船均在牛莊迤北之大東溝普濟船身小有損壞不知在路觸石抑與别船相碰所致據大東溝回津之船上人言鴨緑江口潮水長落時大異尋常水長時增至三丈退時亦涸三丈聞海晏豐順新豐等船回南後尙須裝兵赴北也　 
[裝綫已回]  
　　招商局江永輪船前者載添設電綫之一切材料赴狼山江隂旣至由營中統領飭兵數千名爲之搬運閲時搬竣隨卽開行刻已抵滬定於昨晚泝江至漢口 
[留心臺務]  
　　高麗多事之秋凡地關緊要者無不戒備維嚴廣東巡撫剛中丞以海防之要首在砲臺誠恐日久玩生或有不備不　之憾因於乘輪船往南順等處查閲堤基後甫息征塵復於本月二十日乘兵輪船往虎門各砲臺次第巡閲分飭各武弁留心戒備以資保障 
[軍斾過潯]  
　　長江水師提督黄昌岐爵軍門由楚東下於廿二日午刻行過九江官船由楚寳火輪拖帶並未停泊湖口中營遊府王吉諧遊戎率領麾下健兒在龍開河　接鳴炮申敬聲震江滸　 
[軍麾過皖]  
　　長江水師提督黄昌岐爵軍門由岳州校閲水師後旋卽乘舟東下於廿三日清晨抵皖聞軍門因劉峴帥有要公商議是以迅速趲程此次過皖並未稍留片刻也 
[浙省籌防]  
　　浙省籌辦海防業已妥爲布置乍浦海口由寗波撥派兵輪四艘預備遣調省城又添撥防軍二營前往駐紥水陸軍容如茶如火日本雖狡其敢輕於窺伺哉 
[遠迎主試]  
　　浙江正副主考業已出京頭站委員須至清江浦迎迓由藩憲派委吳二尹傑姚廉捕濬前往迎接并充司巡捕 
[蛟水爲災]  
　　距安慶百六十里之桐城縣屬掛車河地方於初十日起大雨一畫夜出蛟數處山溪之水暴發一時不能宣洩遂將河埂及各圩埂衝破一片汪洋幾同澤國良苗萬頃宛在中央矣田户赴縣報災禀詞蝟集想腎司牧關心民瘼必當疉沛恩膏以慰蒼黎屬望也 
[精藍小築]  
　　杭垣錢塘門外十八里留霞鎭地方有海松和尙者於辛卯夏季因亢旱祈雨自焚其身鄉人惑之葬於鏝頭山九條沙之麓香火不絶復爲建造殿宇已於六月初旬落成正殿三楹高接雲霄踵事增華丹青炳煥計工料價值一千餘元地基縱横二畝將來尙須起造後殿四面圍墻尙未工竣聞由湖墅某姓雇金鈎匠包築值銀餅三百枚用檀木雕刻偶像塗以眞金約長四尺餘手足腰膝均有機關自能運動衣履隨時更換匾額七十餘方盈聯十餘對係城廂内外各鄉鎭所助者墓前仍建草廠一座四圍搏作泥壁塗以蛤粉潔曰無繊塵其高大修潔與瓦屋無異中供泥塑金身偶像懸掛匾額亦有數十方香火春間最盛雖亞於天竺實與小和山相伯仲和尙住世五十五年本籍安徽俗姓方自幼看破紅塵披剃爲僧雲遊名山慕西湖勝蹟初擬掛錫於靈隠山及至見緇衣輩均有塵俗氣遂至㽜霞鎭土地廟雖三椽破屋而晨鐘暮鼓頗絶塵囂乃止足焉苦志修行每日過午不餐如是者三四年後以焚身祈雨鄉民遂建廟祀之此事近於惑世誣民愚夫婦深信不欵殊不可解 
[漢口火警]  
　　本月二十三日雞鳴後鄂垣糧道街某姓家失愼驟成燎原之勢繼而延及比鄰有拉朽摧枯之勢至七點鐘始經水龍汲水澆滅是役被燬十餘家先是二十一日晚九點鐘洪益巷某鐡匠鋪不戒於火延燒板壁及樓板岌岌可危時當炎夏居人俱在户外納凉一聞此警卽來撲故未成災惟器具略有損壞而已 
[江寍試事]  
　　溥大宗師科試江寍十九日以前題目業經登報廿一日爲外五縣生員正塲高湻雖欲從之句容明辦之江浦而誰與易之溧水仁不能守之六合如之何其廢之通塲詩題荷香奪芳麝得荷字二十三日三縣童生正塲句容子貢問曰鄉人皆好之何如二章溧水子路問曰何如斯可謂之士矣二章六合公明賈對曰以告者過也合下一章通塲次題曰否有知慮乎詩題研露題詩潔得題字 
[洗山雨]  
　　揚城天寍門外觀音山供奉大士香烟素盛善男子善女人皈依禮拜惟恐或後修談靈蹟不勝枚舉所傳洗山雨一事尤歴騐不爽雖遇旱年誕後數日雨師亦必税駕特有大小之分耳所謂洗山雨者以此旬日中各鄉鎭男婦來此進香者奚止萬人或恐有不潔之事故於閉山門時藉雨師爲之洗濯本届晴旭連朝方訝痴龍渴睡未必吸水重泉灑徧大千世界忽於二十日下午油然作雲雷雨並至郡城四隅皆廉繊細灑獨觀音山大雨滂沱檐溜潺湲不異匡廬飛瀑約半時許始止當雷霆震驚時城内閧傳彌勒菴橋地方殛斃一蛇翌日循途視之乃某姓破屋中梁爲阿香震落並無他異 
[地下埋憂]  
　　阿芙蓉一物有癮者固受害無窮無癮者亦往往以此爲畢命之具良可慨也揚城玉井地方有某甲娶妻某氏貌美而賢瑟靜琴躭伉儷極稱相得嗣以小姑與之不睦遂不能得姑之歡心廿二日因作午膳姑嫂又相口角小姑並於甲前妄肆雌簧甲當將氏略加斥讓氏回房後自思荆天棘地中終年鬱鬱有何生人趣不如早向羅刹國一游卽吞阿芙蓉膏登榻而臥比至毒發甲始驚覺急爲覓方灌救祗以爲時已久無術返魂香有燼而終消玉無瑕而忽隕甲卽告氏之母家母向住丁溝鄉間一聞噩耗星夜奔至覩女慘狀定欲得小姑而甘心一日至有司衙門呈控嗣經人排解謂兩造皆係書香世族何必效世俗澆風不如令甲從豐棺殮延僧齋醮存殁皆有所益母家以其所言近理因卽首肯並具禀到縣求請免騐其事始寢誰生厲階至今爲梗彼小姑其亦抱疚於心乎 
 
 

Page 3

 
 
[捕蟲遺火]  
　　蘇城胥門外五龍橋左近某姓嫗於廿三夜晚養餐後入室就寢不料爲蜰蟲騷擾不能高枕而眠當卽躍然以起取洋油燈捕捉偶不經心致將洋燈潑翻延及床帳當卽大聲呼救幸爲時尙早鄰右皆未就寢聞聲畢集赶卽設法樸救得以應手而滅僅焚去床帳臥具而已時當炎夏醜類蠢動寄語居人當以赤手捕之萬勿效周郎火攻致罹不測也 
[九派江聲]  
　　缷署九江鎭標後營游撃兼管帶選鋒右營王東榮遊戎木生交缷後於廿二日乘坐官舫回省標下哨弁贈牌四扇傘一柄送至河干依依而别○近日居人多患急痧或吐泄潮熱醫生投以附片炮姜之劑往往奏效值此炎暑蒸人反投熱劑殊難索解業此者無不利市三倍○二十日有鎭標兵某甲爲拐案被人告發鎭憲周軍門訊悉實情開去錢糧喝責軍棍四十并割去一耳交德化縣究辦軍令嚴明於此可見○英領事梁恪思君片送在某躉船行竊白糖海帶之祁某請江防廳究辦盛司馬詰問之下喝令笞責旋經人取保釋放○廿二日江中有浮屍三具順流而下經義渡局董倩小划船撈起旋由體仁堂董給以棺木三具收殮掩埋次日卽有親人來領載柩而去○世之以假人命訛索致他人破産傾家往往而有惟在賢有司聽斷明聰庶不受其朦蔽聞興國州有梅客萬者素敦友愛其胞姊適徐姓年届七旬旣無子女又鮮貲財遂迎養在家姊殁徐姓反以身死不明報官陸産頎剌吏逮訊之下喝將徐笞責三百板枷號示衆人皆服剌史之明 
[龍爭未了]  
　　杭垣義民水龍前與撫中軍叅府之洋龍爭奪水道爲某哨官撃傷水夫四名次日擡往中署騐傷白叅戎以爲藉端吵閙公堂當命拿獲數人交縣訊辦經伍大令詳細訊問卽以好言相勸當堂釋放出各義集董事咸以爲辱遂有停止出龍之議旋經紳士出爲調停欲以杯酒釋紛爭各集董事均已首肯不料有僨事之徒故意布散謡言謂洋龍統帶餘怒未消一旦相逢仍不肯甘休各董聞之遂罷前議殊不知白叅戎已知原委深咎哨官之鹵莽而惟願各集之照常從事也現在各紳擬復爲敦勸并請洋龍哨官當面和解以釋前嫌不知能否允從夫義集之舉由來已久其取水出水雖不若洋龍之速而其駕熟就輕實有過之無不及况人夫較衆賞號極豐闔城之中共計三十餘集一聞警鑼無不踴躍爭先兼有短具以拆房屋有義扛以搶靈柩非沾沾焉以水滅火已也是以義集之興居民無不望其速成也 
[武林小録]  
　　杭垣久晴不雨寒暑表升至九十餘度二十一日傍晚略有雷雨然點點滴滴轉瞬卽晴四野田禾勢將就槁轆轤運水夜以繼日幾無片刻休歇幸梅水暢旺溝洫尙未乾涸可以源源挹注也○杭垣梅花碑地方梅園茶室開設七八年之久生計頗不寂寞今春被祝融氏收拾盡净無力復開其屋宇爲南潯龐姓産業興工建造現已落成聞須另招别户云○槐黄伊邇浙撫廖榖帥札委候補道黄觀察監試文闈觀察奉委後卽詣撫憲行轅進見謝委榖帥面諭一切科塲事宜均照上届癸已恩科辦理惟傳遞搶代飛卷等弊必須嚴加防範與觀察商酌再四當有善法以處之也 
[禾中瑣語]  
　　嘉恊營中日前特傳長勝堂京班在内教塲搭臺演戲以答神庥張恊戎率同麾下諸將士赴馬皇廟行禮○本月二十八日恭遇皇上萬壽聖節因在齋戒期内故於二十六日恭祝嘉興府宗太守與嘉秀兩縣文武各衙門均頒紅諭前後三日俱穿蟒袍不理刑名至期五鼓時咸赴報忠埭覺海寺齊集隨班行慶賀禮並悉府轅已傳鴻福堂京班搭臺頭門口自二十五日爲始至二十七止演戲三日嘉秀兩縣另傳京班於廿六七日各演一臺以示普天同慶與民共樂之意○天時燥熱異常不雨已閲半月河水逐漸退落鄉間所産西瓜不多故侯聲價頓增十倍碧暈紅酣并刀似水未許寒素家兒飽嘗風露味也 
[中毒遇救]  
　　廣東東安縣横江鄉某氏婦年符大衍早喪所天家世業農頗堪温飽膝下子女各一子居長娶鄰鄉某乙女爲妻賦性温柔克守婦道家庭之内無間言一日親戚家酬神餽以鷄豚媳受置廚中留備晨餐適翌日媳略欠安未敢恣口腹之欲先爲姑及夫供膳已則啜雙弓米藉果飢腸詎料飯後片時小姑腹痛欲裂輾轉牀席姑及夫亦依様葫蘆鄰右齊來咸疑媳有異志相議縳送公庭幸鄰翁知其冤謂平日姑媳和諧夫妻恩愛爵不至下此毒手細詢晨餐則豚蹄而外佐以握雛鄰翁曰噫是矣吾聞百足之蟲與鷄爲敵驟聞氣味則下溺其中得無中其毒乎因問曾置何所媳以廚中對搜之果有百足蟲伏於内長六寸有奇急取鷄涎次第灌救姑及夫均獲無恙惟小姑受毒過重未入口而氣已絶矣 
[日醫答問]  
　　日本派往香港查疫症之醫博士吉里柴一郎於本月十八日附航回國某西報訪事人往見細詢疫症原委并問受疫之人血内之蟲形狀何似與何者動物相類答云近世各病所出之蟲無一可能比擬惟有一種吐瀉症俗名鷄仔瘟其蟲形與之彷彿此次疫症前五百年歐亞兩洲嘗有之一千六百六十五年倫敦又有之此後則中外皆無惟雲南省近年忽傳染今歳始流及粤東耳問除中國不計外不由於傳染之别處地方可忽有此症否吉答云此症之來必由傳染否則雖極汅穢之地亦無平空自致之理問此症之來是否不拘水土寒燠不分時候冷熱如係地方汚穢卽爲傳染抑或地雖汚穢亦因其水土天時之各殊而不能傳染乎答云傳染與否並不因乎水土天時惟暑熱之時最易傳染卑濕之地最易滋長所以雲南及北海兩處不拘何時皆有此症惟春夏之交則較多耳問潔淨之地可慮此蟲傳染否答云潔浄之地自不慮其延及因此蟲本性不能遠離汚穢之地一見太陽卽死倘落在人身之孱弱者或在汚穢之處則必逐漸滋生問港中現有此患有何善後良法答云須將汚穢之房屋盡行拆毁如曾出疫症之地其渠中泥土亦必盡行掘挖將來建復此屋勿任居人過於稠密所有汚穢之物一概不許留存倘或渣滓不清則異時發作其爲禍與此次無異雖有辟疫之藥粉藥水不過暫時見效經久則不能爲功也問省城亦有此患不知將來能杜絶否答云省地必難盡拔根株或者歇絶數月亦未可定然恐今日之禍仍將再見耳問港中治之之法究以何者爲善答云港地清除之後倘省垣復有此患須使由省來港之航灣泊口外是爲要着刻下由省回港之人亦難保無沾染疫氣者問信如子言則省港相因之危險無乃永遠難絶乎答云此言甚是若欠打點則舊患將復作矣問此後港中愼爲防閑果能絶此患否答云若無汚穢之物則此蟲必無藏邪弭患之良策但求潔凈而已照譯之以爲留心時事者告 
[祝釐志盛]  
　　昨日恭逢皇上萬壽節上海縣黄大令已預飭辦差丁役在西門内萬壽宫灑掃潔净以待百官叩祝呼嵩天甫黎明大令及松海防同知劉司馬英讞員宋通剌教諭宣廣文水利廳林少尹典史蔡少尉縣丞吕二尹程守戎李千戎朝服朝冠先後至官廳小坐俄而江海關道黄觀察提右營廖叅戎相將戾止由禮生肅入正殿行三跪九叩首禮雍雍肅肅誠鉅典也 
[愼重防務]  
　　中日搆兵時勢岌岌各省近海郡邑一律戒嚴滬上爲通商總匯之區良莠不齊匪徒易於溷跡江海關道黄觀察擬將沿城公地上所建之屋一律拆除并諭令黄大令轉飭各城門每晚至二鼓時卽行關閉設遇緊要公務必有各衙門對牌呈騐方許放行日間遇有形跡可疑之人亦宜細加盤詰誠愼重防務之一端也 
[幾釀火災]  
　　有季阿炳者卜居滬城西門外前晚適有戚串人等至家季因有事出外遂命妻疑留一飯妻至披屋中檢點柴薪張羅肴膳藉以欵待戚串倉卒中遺火在薪未及覺察至十一下鐘時正欲倚枕酣眠忽聞後面披屋中有淅瀝聲心知有異入内視之則見烟雲四塞烈焰將然高聲呼救左右隣紛紛齊集相與汲水灌救得以卽熄僅焚去稻草數捆而已○郁某居於大東門外向作冥器生涯近因貨財告罄將店收閉惟日在家中製成零星物件售與他人昨日天將明時左隣某姓家見有黑烟一縷透出急破扉入視見洋油燈一盞傾翻在地急用冷灰潑 
 
 

Page 4

 
 
之火始息郁等尙在黑甜鄉裏喚之使起告以前事倦眼初開驚魂乍定惟有連聲稱謝而已 
[同逐波臣]  
　　浙江解餉船一艘道經滬上泊在天妃宫碼頭有搭船之無錫人某甲於前晚七點鐘上岸在跳板上失足墜入江心至九下鐘始將屍身撈獲由舟主在河畔備棺收殮○前日午後虹口公和祥碼頭小工頭名了頭者雇用小工搬運貨物忽有三小工次第墜入浦中急行撈救惟二人得慶更生其一人則載沈載浮已入鮫宫深處經了頭通知廿三保十六圖地甲報知屍屬卽在碼頭收殮死者二十四歳甫於今春完姻一旦慘遭水厄死者已矣如生者何○昨晨潮漲時下海浦杀進無名男屍一具年約三十餘身穿寳藍洋布裤赤足露體浮爛不堪經巡捕報知捕房捕頭派捕看守飭傳水巡捕收殮 
[改期諭話]  
　　保甲總巡葉臨恭司馬以舉辦團練之際飭各鋪地甲傅諭城廂内外各烟舘主於二十五日之夜到局聽候諭話届期因公務忙碌改期至二十六夜十點鐘時齊集局中毋得違玩 
[廣種福田]  
　　時逢三伏陽照九重子婦丁男冐暑而畦嗟貧病　苓採藥順時而術冀回春或疾染河魚或材資石燕兼搜並畜活人有肘後千金救弊扶偏盡我這心頭一點内傷外患全賴刀圭給藥施醫同登壽域裘成腋集綆短級深本堂照常開辦醫藥各善舉添請内外名醫幾於不暇徧給蓋以滬上人烟稠雜户口盈繁全仰太善士共發慈心早爲援手俾得源源接濟今蒙各善士捐欵開列於左尉長厚來紹浦鹽局助洋十元陳合興行助洋二元廣隆號助洋二元廣興號助洋一元興茂號助洋二元西埔徐德義號助洋二元西埔悦和隆助洋一元西埔聯茂號洋一元南京無名士助洋二十元仙鎭公和行經募十三户共洋十元又銅洋一元裕大典衆友節省酒席資助洋十元洪都湯味齋大令募助洋五十元蕪湖鄭祥伯募助洋十元恊興昌局交來金陵魯大善士洋十元如臯沙大善士募助洋三十元虎林使署林大善士募助洋五十元江西朱大善士募助洋九十六元江西厘局李大善士募助銀十二兩粤垣俞大善士募助銀十六兩三錢四分四厘杭州李世勳大善士助正一丸一千服逐瘟丹四百粒此丸其善士親自修合虔誦神咒並有經文神效無比與時症大有功益先後祗領均沾雨露之施特慰雲霓之望謹鳴謝悃專叩時禧[  滬北廣濟善堂司董李伯鴻謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鬼亦風流]  
　　金陵之秦淮河六代以來傳爲名勝見於詩人歌詠者更僕難終迄今滄桑屢易金粉猶存畫楝珠簾臨流相望每當曜靈西匿素魄東升兩岸湘簾一時齊捲好風過處時送花香不待玉樹聽歌已足令人心醉日前有甲乙二人泛舟納凉容與中流樂而忘返直至漏下三商舍舟登陸往妓寮大三子家尋如意珠欲作長夜之樂甫就座卽見龜奴捧茗晚三甲乙各得其一餘茶一碗四顧無送處龜奴詢甲乙曰頃間同行之客今何往乎甲乙告以兩人同行並無他客安得如李供奉舉杯邀月對影成三豈眼花瞭亂耶門外所立龜奴羣譁然曰明明有一客徧著黑衣追偦在後或者相識之友故作疑陣以相戲耳因執燭徧索照至牀後忽見黑影一團飛滚而出紗窓洞開躍入河中猶啾啾作鬼聲衆大駭始悟鬼之依人而來也或者此鬼生前曾效尋春杜牧死後仍不改狂奴故熊耶甲乙不敢流連乘輿遁去次日老元緒恐鬼或有討替之事亟延高僧諷經借以解釋冤孽法鼓金鐃喧闐一晝夜乃止其怯也正其愚也爲鬼所揶揄也宜哉 
[縣批照録]  
　　日前陳吉人扭李晴川丁伯涵至上海縣以虧空花行銀兩爲詞控求追給帮審委員葉司馬升堂訊詰將丁李交人保出清理前帳此已記諸報端矣閲日陳抄帳呈催黄大令批示曰該監生開設花行虧本停歇丁伯涵雖係經手而該監生身爲店主何以平時毫無稽察任聽浮開帳目致被侵用亦屬疏忽惟李晴川丁伯涵均係李仲懷保薦姑著邀同自向清理毋遽興訟抄帳揭還口嘗 
[事關姦拐]  
　　虹口朱家木橋有陳趙氏者其夫在日素爲賭臺望風未幾藁咕見背離鸞調苦寡鵠聲悲四壁徒存十籌莫展遂與賭徒廣東人陳阿四姘識趙氏之姑依然老健略有所聞看孔方兄之面隠忍不言由是楚岫行雲洛川選夢可以了無顧忌陳復以此地不可久居欲挈趙氏同赴廣東姑聞之大怒呼巡街捕二名至家將男婦二人雙雙捉獲送入捕房捕頭以事關姦拐當卽解送英廨究辦 
[英界公堂紀事]  
　　三百十九號華捕見毛沈氏無端避入素不相識之某姓家堅不肯出遂卽拘入捕房捕頭命轉送公廨宋通剌著交官媒押候堂期解訊○小孩邵桂生迷失路途哀哀啼哭三百七十號華捕見之送至公堂請爲安挿宋通剌諭令值日差妥爲留養候親屬來案具領○程陳氏扭黄阿五至公堂訴稱小婦人之媳趙氏被黄藏匿向之盤問惟諉不承後知確在伊家倩人向説仍以不知對兹小婦人因見趙氏與黄同行是以扭交三百九十四號華捕送案請辦宋通剌著分别押候禮拜一會訊○某號巡捕解送病民王老大邵炳華至案通剌著暫交值差收管聽候核奪 
[法界捕房紀事]  
　　公舘馬路某押鋪主遣夥某甲持摺至南市某錢莊支取洋銀五百元甲將此摺轉遞他人如數支取私藏及回僞稱摺已遺失鋪主急咨照錢莊事遂敗露甲懼而遁去鋪主乃開明年貌服色投報捕房捕頭允爲查緝○江北車夫吳通長憑媒娶再醮婦某氏氏之前夫曾充某署長隨室中人享用奢豪不慣食貧居賤兹見吳兩足重繭衣衫百級若懸鶉不覺緊鎖雙眉時怨遇人不淑吳無從寛慰亦惟聽之而已前日氏忽將衣飾捲竊而逃不知何往其母某嫗非但不爲追緝反向吳索人吳不得已投八仙橋捕房聲訴值班捕諭令轉禀大捕房聽候捕頭核辦○小東門外捕房所派華捕巡邏街市見一十二三齡之粤婦迷失路途訶厥由來自稱主人呵責頻加不得已而逸出捕乃領入捕房禀請捕頭飭探帶至廣帮中招人承認廣帮中人皆言素不相識乃復送入大自鳴鐘捕房克捕頭命暫行留養○家丁某甲報稱主人孫明廉係廣東候補知府乘某輪船來滬假寓某客棧意欲赴部引見先擬往漢口一行前日將箱籠諸物搬運至太古洋行安慶輪船至晚被賊竊去小皮箱一口用剃刀割開箱底將箱内所儲盡行竊去計小銀錠五枚洋銀二十元披霞一方翡翠班指翡翠翎管鼻烟壺之類共值銀一千五六百兩請卽飭探查緝捕頭允之○某包探拿獲向行駛長江之某輪船竊賊坐地分贜者解入捕房克捕頭略加研詰命押候解送公堂請葛同轉悉心研鞫 
[廣東官報]  
　　六月初八日代理河源縣沈士菁禀辭赴任候捕縣葆椿禀由廠回謝留辦雷州府李釗禀謝飭知補用直州判任玉衡禀服闋回未人流蕰鴨鑾禀到京來○初九日代理翁源縣彭驄孫禀到由新會回禀謝委候補縣葆椿禀到由陳村厘廠固禀謝留辦禀見缷三水縣孫禀到缷事回候補巡檢熊高翼禀到京來○初十日新授雷州府李禀見禀辭赴任新選石橋場余世忠禀辭解殝引進京禀見○十一日補用府薛禀謝保奬三品銜換頂戴代理翁源縣彭禀見禀辭赴任○十二日委署永安縣任燕　長欒縣杜鹿鳴俱禀謝委禀見○十三日候補縣丞郭紹汀禀知委解京餉從九品方鑑鈞禀到由前口厘廠回禀謝留辦○十四日補用巡檢吳雲鵬禀到京來○十五日候補巡檢張金鑑禀到京來○十六日候補府常候補府多俱禀見禀辭筵京選用府何福海禀謝咨文禀辭進京缷高要縣張向辰禀銷假禀知委文闈差禀見越華監院羅崇齡禀知由京會試回禀知丁母憂 
[金陵官報]  
　　六月十九日湖北督銷候補遣志鈞到見二品銜廻　貴州補明道鄧在　由新寗來管帶臺灣臺北防軍正營箭湖北邵陽鎭綦高會由福建到十二圩　勇差代理鹽城縣揭嶽方薛赴任並銷軍械所庫鑰兼府覆審差縣丞梁本滎禀知順直賑捐奬給五品銜汉俞明謙到由順天起服回省並禀知在福建臺灣崇　邊知縣班又魏鎭濤到軍　所文案差 
[鄂省官報]  
　　六月十五日調署京山縣知縣事本任房縣知縣歐陽炬調署雲夢縣知縣事新選廣濟縣知夏廷楷俱禀謝委代理黄安縣中和巡檢事徐文偉謝委署理羅田縣知縣事候補知縣陳承澤謝委署　門州州同試用州判陳　　署理京山縣縣丞事候補府經歴周　俱禀謝委河陽州州判程　交卸來省候補縣丞　熊由京　看領照回省指分試用巡檢彭德貴來省均禀到候補縣周榖生自京引見回省銷解京餉差○十六日禀理監利縣朱家河主簿羅登高禀辭大挑縣錢錦渠奉藩臬憲委武昌府讞局　審案件禀知　選黄州府通判柳大年由京領憑來省東　　緝　　分卡　應山縣平靖蘭巡檢事周鎭潘交缷回省藩憲牌示潜江縣知縣印務詳委代理潛江縣知懸周吉云署經 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年六月十八日京報接録]  
　　江督劉等奏揀員調補省會要缺知縣摺○直督李奏新建减水大石壩完竣摺○楚督張○奏籌解節省餉韓銀兩片○寗藩瑞奏恭報回任日期摺○○頭品頂戴兩江總督臣劉坤一頭品頂戴江蘇巡撫臣奎俊跪奏爲揀員調補省會要缺知縣恭摺仰祈聖鑒事竊江甯縣知縣陸元鼎開缺歸道員候選於光緒十九年九月十二日奉旨後第五日行文按照江蘇省程限减半計算應扣至十月分截缺所遺江甯縣知縣係衝繁難三項例應在外揀員調補該縣爲省會首邑軍民雜處政務殷繁必須精明幹練之員方足以資治理兹於通省現任繁缺知縣内逐加遴選查有清河縣知縣趙受璋年四十四歳直隷舉人光緒六年庾辰科會試中式進士引見奉旨署以知縣即用欽此簽分江蘇是年十一月到省七年海運出力保加一级復於吉林恊餉内保加同知升銜十一年奏補清河縣缺經部覆准十二月到任江北河運保加一級十四年調署句容縣三月交缷清河縣事四月到句容縣任光緒十一年十二年兩届安瀾案内出力保奏十四年五月初八日奉旨以直隷州知州在任候補欽此十六年調署江甯縣二月交缷句容縣事閏二月到江甯縣任十八年二月交缷調署銅山縣四月到任十九年復調署江甯縣六月交缷銅山縣事八月到江甯縣任核計歴俸早滿三年覆查該員才具穏紳政事愼勤以之調補江甯縣省會要缺知縣人地實在相宜且兩次署理斯缺於地方各事辦理裕如洵堪勝任與例亦屬相符據藩臬兩司會詳請奏前來臣等往返函商意見相同合無仰懇天恩俯念員缺緊要准以清河縣知縣趙受璋調補江甯縣知縣實於省會地方有裨如蒙俞允該員係現任知縣請調知縣銜缺相當毋庸送部引見至該員所歴各任並無積案未清以及承審案件承緝盜案已起降調革職叅限惟前於清河縣任内經征光緒十三年地丁錢糧未完一分以上例應降職一级催征未及二叅限滿交缷且在十五年三月十六日恭逢恩詔以前處分應行寛免業於十七年五月二十六日經户部題准有案此外别無欠解錢糧等項情事謹合詞叅摺具陳伏乞皇上聖鑒訓示再所遺清河縣知縣員缺容俟接准部咨截缺後另行遴員請補合併聲明謹奏奉硃批吏部議奏欽此○○大學士道隸總督一等伯臣李鴻章跪奏爲永定河蘆溝橋以上南岸新建减水大石壩依限趲辦完竣恭摺仰祈聖鑒事竊臣上年籌議永定河辦法擬擇要地添修减水石壩分洩盛漲經户部據函附奏欽奉十一月十三日寄諭蘆溝橋以東壞築减水大壩乾隆以後具有成規事尙可行應如何擇要添築之處若李鴻章妥議具奏等因钦此當派臬司周馥前往會同候補道張蓮芬該河道萬培因查得該河從前减壩甚多現僅存南二金門閘北三求賢壩俱在河之中腰不甚得勢近年異常盛漲未至减壩而上游已溢上游上灰壩建自道光年間减漲初甚得力迨後河底淤高光緒十八年放水奪溜隨卽堵閉今欲添建减壩應於上游蘆溝橋南岸擇其易於减溜而不奪溜之處相度建置以補南上灰壩之不足减下之水仍歸南上减河故道不致另占民地雖創實因惟斟酌水勢地形必欲常漲少减異漲大减而又不致吸奪正溜此中消息機宜頗難探討復派精於測算之副將陳季同洋員吉禮豐赴工會勘議於蘆溝橋以上南岸卽上年漫溢處所建設减壩甚屬合宜酌定壩口寛五十丈龍骨金剛墻及出水坦坡篋簸俱用大料石砌做連同兩面石隄土隄壩下减河共估需銀二十六萬七千四百五十九兩時值東河督臣許振褘奉命查勘永定河上下游情形以該處建壩爲釜底抽薪之計仿照成規行之决定有益必當就大汛以前飛速赶成會同臣奏蒙恩准飭部撥銀三十萬兩以應急工當派候補道竇延馨駐工監修隨時會商周馥等妥辦限於汛前告成並委大順廣道吳廷斌會同辦理本年二月初十日開工飭將做成分數逐有報核計自興工以來每日夫匠萬數千人分投力作晝以繼夜喘汗不停需用料物繁多派員四出購運並於北上石隄工内移緩就急以資接濟又慮限期過迫灰漿未能乾透過水或致衝損開平煤礦局有仿洋式製成塞門得土運來三百數十萬斤以之鈎砌石縫塡築槽底較石灰堅結易乾該司道等激勵員匠多方懲勸分叚責成均皆踴躍用命幸天氣暢晴欵料應手臣復催飭竭力赶辦據報於五月十五日全工完竣計砌成壩垜料石龍骨寛五十丈高八尺大料石坦坡寛五十丈進深三丈五尺出水簸箕寛五十丈進深十九丈内用大料石鋪砌三丈塞閉土和砂石築成十六丈龍骨兩面金剛墻高二丈二尺五寸進深四丈一尺兩面片石隄共長三百五十九丈高一丈三尺五寸至二丈一尺五寸不等士隄共長一千四百十三丈四尺高九尺至一丈一尺不等頂寛二丈五尺至三丈五尺不等開挖引河長七百五十丈深四五陸尺不等寛五十丈三十丈不等下游護村隄長一千四十四丈臣檄派委用道劉啓彤前往逐細丈量騐收均屬相符各工堅固整齊布置如法絶無草率偷减足以宣洩盛漲鄰益工防其高低尺寸亦均斟酌至當陳季同與吉禮豐細加考核若正河水長一丈四尺八寸與龍骨相平漸長則漸洩若照光緒十九年異常大漲壩上應過水陸尺必不掣動正河大溜致添下游德河之患惟此處出山之水過於迅猛河中積成沙灘坍漲無定嗣後每年汛前須測量一次以沙灘之坍漲定龍骨之高下應責成該河道隨時與河防局妥商籌辦以期經久無弊該壩保固日期卽自本年五月十五起限照例保固三年至該處地當孔道伏秋减壩洩水文報行旅未免阻滯擬建鋼橋一座長五十丈寛一丈六尺可過三千斤重之大車橋之兩面護以鐡攔間設燈架兩頭接鋪石道並加石攔應設石橋墩七座每座高一丈五尺卽砌於龍骨之上此橋應尚西洋訂購鑄造需時本年秋後運到明春始能設妥今夏壩上過水暫行設船濟渡以便行人再查原領部欵三十萬兩除撥歸浚船項下用銀三萬二千五百四十一兩外壩工實照原估和銀二十六萬七千四百五十九兩惟原估並無橋工在内現已墊欵赶辦俊橋成之後核計不敷若于卽在賑捐欵内提用届時核實報銷除將减壩防汛事宜另片陳明外所有新建减水大石壩依限趲辦完竣緣由理合恭摺具陳伏乞皇上聖鑒敕部查照謹奏奉硃批該部知道片併發欽此○○張之洞片再湖北省抽裁緑營額兵餉乾米折等項前准户部行令將每年節省銀兩自光緒十二年起陸續委員解部交納歴經遵照辦理兹據湖北布政使王之春督糧道岑春蓂詳稱湖北前議裁减緑營額兵奏明以光緒十二年春季止截清餉項司庫卽於夏季起照數扣發計各營額役馬步守兵内共裁兵二千九百二十一名原奏聲明現在湖北章程督撫標漢陽恊武昌城守等七營向支全餉其餘各營皆暫按八成開支令應均照額支數目核計每年共節省餉乾米折等銀五萬三千五百十一兩一錢二分業將十二年夏季起至十九年秋季止節存銀兩解部交納在安所有光緒十九年冬並二十年春二季分照奏定之數共應解部庫銀二萬七千三百四十五兩六錢六分現應支各營十成八成餉乾米折内共由司庫扣出銀二萬一十八兩五錢八分糧道庫扣出銀三千五百四十兩六錢其現按八成支放各營照額支數目扣解計不敷銀三千七百八十六兩四錢八分並於本年所收地丁項下動支按數湊足以符奏定照額節省十九年冬並二十年春二季分應解之數所有前項銀二萬七千三百上十五兩六錢六分飭委另補知縣楊鈞補用知縣龍驥管解赴部交納等情详請具奏前來臣覆核無異除給咨管解外謹會同湖北巡撫臣譚繼洵附片具陳伏乞聖鑒謹奏奉硃批户部知道欽此○○頭品頂戴江甯布政使奴才瑞璋跪奏爲恭報奴才回任日期叩謝天恩仰祈聖鑒事竊奴才遵旨入都陛見於光緒二十年三月初一日到京叩覲天顏荷蒙召對二次訓誨周詳敬繹聖謨莫名欽感陛辭後出京由海道南下行抵江甯省城奉督撫臣檄飭回任遵於五月初一日接印受事謹卽恭設香案望闕叩頭謝恩訖伏念奴才滿洲世僕知識庸愚恭領藩條屬當重地凡理財行政察吏安民諸要務皆職分所當爲雖經隨時禀承督撫臣竭力講求終愧絲毫無補此次彤廷述職竊幸宸訓親承來旬來宣敢謂駕輕而就熟矢勤矢愼益形履薄而臨深奴才惟有勉策駑駘隨同督撫臣將一切地方事宜認眞整顿期於吏治民生稍有裨益以仰答高厚鴻慈於萬一所有奴才回任接印日期並感激下忱理合恭摺具陳叩謝天恩伏乞皇上聖鑒謹奏奉硃攬知道了欽此 
 
