# 1891 - 120 - 4906479

 

Page 1

 
 
[展限取書] [  圖書集成局啓]  
　　本局所印古今圖書集成去年曾布告諸君請於年内持單提取兹尚有未經來取者深恐因路遠所致未便遽爾充公是以再展限期遲至本年三月之杪若仍不來提取則定將提單作爲廢紙此後决不發書矣用先布知維祈雅鑒 
[法書待價] [  申報館恊振所代啓]  
　　浙紹翁巴蘭先生慶龍法書馳名海内得其寸楮尺幅珍若球琳兹憫災區待賑孔殷於公餘之暇手揮七言聯楹二十副交本舘恊賑所代售以助賑濟其用心可謂仁矣定價每副法一元欲求墨寳者請來本　購取如欲書上欵亦可代求也又姚鳳生明經書大小對聯十副助振并請賞鑒家選購爲盼此布 
[推廣烟酒兩項稅釐論]  
　　余論中國宜專抽烟酒兩項稅釐而槪免各項釐捐亦旣不憚苦口矣有一得子者貿然造廬一揖就坐寒暄數語縱談時事頗以余言爲不謬且曰子之所論但就中國之烟酒而言之也中國之人吸烟飲酒者固不乏人而外洋之人吸烟飲酒者頗亦不少外洋各國獨於烟酒兩項稅則極重卽此可知外洋之人嗜此二物者衆矣嘗聞西人言及外洋烟酒兩項其捐釐之重大約價值百金者納稅亦需百金其所以如是其重者則以爲此二物於人有損而無益設或稅重而價貴人皆舍而不御則所以重其稅者正所以益乎人也以故稅雖重而人不怨惟中國則初不之别此二物亦與各項一例視之今吾子欲使中國增烟酒之捐槪免諸捐是亦能說而不能行者耳且尤所不解者外洋之人現在居中國者頗衆僕觀各處西人於烟酒二物绵係素嗜雪茄紙烟終日啣於口内皮酒息利每食皆置於前每見禮拜日外國水手偶一登岸往往至於酕醄大醉時有酗酒闖事等情則其嗜酒也尢篤而外洋烟酒之販入中國者年多一年中國則從不增重其稅一似等諸食物之例凡外洋食物糖果進口皆免其稅以是爲懷柔遠人格外體恤之道而外洋所謂有損無益之烟酒亦與之同例任其盈千累萬販入而不予阻撓在外洋之人之在中國者得以遂其所嗜暢其所欲自莫不感激中國之大度包容恩禮周全然爲中國計則此中大有得失况近年以來中國人之嗜此者亦復不少凡來海上作寓公者於洋務或未盡知而雪茄烟則必學時路雖當坐車行路之時亦翹然特出於口花酒茶圍則尤以此爲時派幾於非此不行至於大菜館中各種洋酒爭相嘗試其銷塲較外洋不止倍蓰盖外洋之人其飲酒也不過自飲或敬客而已中國之學充洋派者則大菜館中仍招侑酒女校書輸拳則令之代酒校書不自代又令其跟局之大姐娘娘代之於是以數元一瓶之香餅酒而舉以灌之若輩之腹一席之費本不甚多而加之以酒有費至百十金者則知中國人之銷洋酒者亦正不少洋人知之乃以此爲生意其販運以入中國者年異而　有所增中國此時若能於此二物之進口者稅之且重稅之則一年之中所抽之稅當有可觀亦何憚而不爲也夫外國因此二物之損人故重其稅中國反以爲外洋人之所嗜而免其稅則其所謂體恤者實不啻害之矣中國而亦加稅外洋必無阻撓况外洋之捐其重如此中國此時卽使果加亦决無稅與價並之事所增無幾而積少成多可以彚成巨欵此則又在加增中國烟酒稅之外而另有所增者也中國而不欲更張則已如欲更張則苟專收中國烟酒之稅而不重外洋進口烟酒之稅不但不足以服衆而且利權又有爲西人所奪者矣詎不大可惜哉余曰子之言善矣子之計深矣子之見遠矣然子獨不見稅則乎通商章程内載明進口洋酒裝玻璃瓶大者每百瓶輸稅銀一兩小者每百瓶輸稅銀五錢其裝桶内者則每百觔輸稅銀五錢是洋酒固有稅也惟洋烟則章程内並無進口稅則但有出口稅則内一條云生熟烟水烟黄烟孖古烟各等同例每百斤二錢其稅極輕而列於出口項下則非洋烟也可知或者洋烟亦列於洋人食物糖菓之例故不定稅則歟今若援洋酒之例以捐洋烟當亦無不可者而子以爲二者皆無所捐則未之考也一得子曰謹領教顧僕聞之洋酒之貴者每瓶價值三元五元其起碼者亦每瓶二角卽起碼之價而計每百瓶值洋二十元收稅五錢不過值百抽五而僅得其半彼每瓶價值三角以上至於三元五元者則所抽之稅於值百抽五之例僅得十之一百之一而已其稅則之輕如此烟則并此少者而無之若今者稍稍更張略加一二分卽已其數不資若烟之向無稅者而加之以稅則所入尤多先生曷不推廣言之以助僕愚者千慮必有一得之效乎余笑而應之曰余前之所論者曾未能必其施行子雖欲推而廣之恐亦空言無補耳雖然留傳後人採擇叅考亦不虚此苦衷遂錄而存之 
[茶市電音]  
　　穀雨已過茗香乍浮凡作苦荈生涯者俱料理行裝入山購取一年生計全在此時矣昨日本館援漢口友人所發電音云日來晴雨不時各處摘茶甚早葉嫩汁多無奈出數寥寥不能多購今日開市成本頗巨價亦甚高計沽出廿餘字買主俄多英少安化茶價每擔銀五十五兩至六十兩永豐茶每擔銀廿四兩七錢五分聶市茶每擔銀三十三兩五錢北港茶每擔銀三十七三十九寗六十七十四云特列於報以告留心茶務者 
[蘭臺佳話]  
　　日前左翼弁兵拿獲竊取官鎗賊犯牛建存等十名由提督衙門奏交刑署分司掣分貴州司承審官員刑訊兩次供認自客歲九月起合夥同往竊取至今已數十次共竊官鎗一千餘支均用車載至羅鼓巷一帶各鐵鋪售銷計每支價京錢一千文承審官立卽派役拿獲各鐵鋪掌櫃到司訊以是否知情勾串有無銷毁現雖未聞各鋪供認何如然恐難免牽連獲罪也○各巷更夫向於初一十五兩日經本城侍御傳到點名稽查勤惰本月望日蔣家胡同某更夫在中城侍御前點名已竣屈膝不起侍御問以何事更夫從懷中掏出一紙呈遞展閱之下係某匯票莊曁某酒缸未付更資情事侍御當卽交令中城吏目拘傳訊辦想侍御沈知更夫指以餬口特藉此以警效尤乎○痞棍陳小秃屢次逃軍前在正陽門内用鎗轟傷某煤鋪夥當經捕役拿獲由城移送刑署掣分河南司訊確監禁迄今已三年有奇矣現充四監牢頭諸事任由究之出獄無期惟有瘐斃而已日内其父病殁家中只剩慈母六十餘歲並無弟兄奉侍因在承審司員前報孤留養司員查明屬實業已辦稿禀呈大堂畫押大約一二日間卽行釋放矣○南苑羣墻自去夏大雨後坍塌甚多前經奉宸院奏請與苑内新舊各工一併修理恭奉諭旨着暫停緩欽此兹聞奉宸院查悉南苑 
 
 

Page 2

 
 
畜養黄羊四不像等獸屢經失去實屬不成事體因會同户工兩部奏准苑内新舊各工暫行停緩所有羣墻先爲修葺估計修值銀五十萬兩作爲實銀不折不扣不准再爲續估想雲斤月斧可以指日而興矣○禁内御花園玉淸宮前後殿墻垣剝落其前面先已鳩工葺修於客臘告成所遺後面未修而丹池琉璃門亦皆損壞遂由營造司郎中派令房庫當家督率房首匠頭帶領匠役赶爲修葺務期堅固華美早日完工○客歲十月旗人榮山帮同小喇嗎搶刦某院妓行至東四牌樓適經提署左堂所見急赴官廳派協尉兵等拿獲移交刑署掣分河南司訊辦兹聞榮已跪練四十餘次兩腿復經笞責以致潰爛不堪然　狡展如初堅不承認日前病愈後體質尚虚承審官又提令跪練半日笞責百數十板一時禁受不住始供認當日允從帮搶惟行路稍遲至則小喇嗎等業已將妓搶出是以跟隨保護等語承審官飭帶下收禁容與各犯對質再爲按律定擬○正陽門外宏福寺旁某宅突於夜間被賊竊去衣服陳設等物值銀甚巨天明醒而視之驚訝不已立卽繕就失單呈報南城坊署派役驗看賊跡慰以赶速拿治等語嗣聞南城侍御因地面竊案迭去拿獲者寥寥無幾一時大爲震怒特將捕役大李交南城吏署看押陳三陳五飭交南城副署看押限三日内拿獲賊犯贓物以免比責○北橋灣東小胡同向有明溝一道蓄水至二三尺深某日淸晨見一人年約四十餘衣履粗整溺斃其中其或醉後失足耶抑係自尋短見耶俄經甲捕打撈置之岸畔覆以荆筐呈報南城司署候司員帶領仵作檢騐○本月十六午後興隆街某乾菓店掌櫃某甲往草廠十條胡同大院出恭行至湖南會舘門前遇一溜繮車迎面而來迅如飛鳥一時避讓不及竟被撞倒於途車自肩腰上碾過受傷甚重昏暈不能言語移時卽殞捕役拿獲御者解交南城司署收禁以待詳城訊辦聞甲係山西某縣人商定今春回家業已雇有車輛擬於來朝起行不期未唱驪歌竟遭惡劫諺云生死莫非前定信然○廷寄交拿人犯内有痞棍程老者經西城坊署捕役拿獲到坊收禁以待城期禀詳城憲移送刑署訊辦○禮部示頭傳八旗官學候補教習楊毓麟李安宗室官學候補教習熊元愷限三日内赶部騐到備帶筆墨當堂塡寫親供核對筆跡毋違○張某年三十餘前在三府菜園源興首飾局爲夥自辭出後衣服典質　盡挪借無門近日庚癸頻呼一籌莫展因而自尋短見吞服紫霞膏行至三府菜園中毒發倒斃甲捕報知中城正指揮帶領仵作檢騐委係服毒身亡當據屍親等投案禀稱死者實因貧寒所迫委無寃抑情事願具結完案指揮禀明城憲傳令屍親等赴城署當堂畫押存案領屍殮葬免得送部躭延反致牽連受累○禮部司務廳示經制堂書彭承華屢次曠悞着卽斥革永不准更各復充○三月十四日午後陰雲翳日細雨如酥至酉刻始止計得雨二寸有餘隨由順天府奏聞黼座是夕冷氣侵骨老幼男婦無不添衣咸驚詫曰未有凛凛風威何以一寒至此翌晨出遊郊野向西遥望但見西山積雪一片晶瑩因悟寒氣侵人乃雪所致也幸過午天氣漸暖尚於二麥無妨云○某甲係毆斃人命正凶正在緝拿竟敢遊行街市任意賭博輸至京鈔萬餘千仍意氣自如毫無吝惜之色雖曰雙肩一喙所輸者原係儻來之財然究之賭博塲中共聞共見其愍不畏法亦可想而知已 
[蛉洲烟景]  
　　西歴上月十號午前四點半鐘時長崎西濵町吉田家有劇賊二人掩入主人聞聲從牀上躍起大呼捉賊一賊膽戰逃出一尚伏於暗陬伺主人出突取懷中利刃向太吉亂搠致傷頭面肩腕大小十餘處乘機逃遁迨喚家人跟追已無蹤跡乃投警察署禀報署中派捕嚴地偵探想不日卽可破案惟太吉負傷甚重不識能保全性命否按日本鮮有結隊作盜者至賊則與盜無異探得何家有錢卽往竊取如主人驚覺必出利刃恐嚇與以錢則聲謝而去不與則必遭刃傷故見機者必如其願以去不敢與敵也○上月廿二號樞密院顧問官伯爵吉井友實仙逝日皇於十四號知其病劇特旨以正二位升叙至此聞訃甚爲痛悼賜恤有加按伯爵係東京府華族舊隷鹿兒島籍自明治元年爲軍防事務局判事始歴充要職升叙一等勳一旦老成凋謝聞者惜之○長崎縣屬人民享大年者殊不乏人今查得各郡人民年至百歲以上者北高來郡女一百七歲長崎市男女各一男百六歲女百歲下縣郡男一女二男百一歲女百六歲又一百三歲西彼杵郡女二一百一歲一百歲北松浦郡女一百歲壹岐郡女一百歲共計十人此亦見地氣之厚人民之瑞也○此次俄太子來遊日本凡預約經過各地方官商市民無不預備禮儀以盡誠敬長崎爲日本第一埠官商尤覺興高采烈凡可以悅耳目娛心意者靡不羅致所有日皇派出之迎接陪伴委員廿餘名均於廿五號夜搭下郵船神户丸到崎文員自式部官山内勝朋齊藤桃太郎萬里小路正秀及宮内官十餘名同寓西山森富貴樓武員自川上中將以卜陸海將校分寓今町緑屋與富士亭二處惟領袖有栖川親王奉命出京後繞道他埠按日來崎前悉俄太子定於廿八號可到廿五號夜長崎縣廳接漢口日本領事電報俄太子自漢口動身計廿六號可以抵崎縣廳得電後一面電催有栖川親王由時津速發一面至俄領事署探問果否廿六號到崎據云廿七號必到一時官商紛紛通報準備不遑港中所泊日本兵艦及俄兵艦共有十餘艘卜令商船不准停泊港中公司船到來亦泊港口軍艦聞信一律滿掛旗旛以俟旌節莅止○郵船會社向英國訂造之汽船名廣島丸已於十七號送至横濵計總墩數三千百七十一有二百五十匹馬力檣桅二枝二層甲板長三百二十尺幅四十二尺船主爲英人朋英其船形與會社本有之三池丸彷彿現定裝載貨物開往朝鮮○遞信省于出雲隱岐間添設海底電線計畫已定特向英國定購注文電綫計長五十里以外○總理大臣山縣伯爵急流勇退自上表辭職後决計不復戀棧日皇知其志不可摇卽不相强本月十五號特頒鳳　派官下神户召伊藤伯爵回京伯爵奉命卽日首遂惟派往中國駐紥抑卽命爲總理大臣尚未見有明文也○日本海軍省向法國訂造之軍艦名千代田早經告竣本年正月廿六號自法國出口至本月十一號駛到日本艦長新井氏以下各員安抵横須賀港午前八點鐘港中下椗各兵船皆燃祝砲十五門樺山海軍大臣特於四點鐘坐汽車到來騐看此外仁禮鎭守府司令長官福島軍港司令官以下亦來慶賀云 
[悍婦肆虐]  
　　江西省垣某公館主捐得佐雜昻然以官宦自居其妻兇悍性成自恃命婦之威動以非刑虐婢女時或撻之流血罰跪終宵人偶勸之則虐益甚致婢之死於非命者已非一人猶憶光緒初年進賢門内某僕人之妻虐婢慘死事發僕旣瘐斃妻亦擬以繯首之刑所遺子女零丁一月中温死殆盡前車可鑒奈何尚不歛此淫威乎 
[吳苑餞春]  
　　蘇州訪事人云獅子林相傳爲倪雲林所築玲瓏奇石位置攸宜一壑一邱天然入畫每值春秋佳日香車寳馬絡繹如梭邇日春盎磁盆蕙花盛放好事者聯爲雅會相與評量一時名士美人咸來玩賞柰香花韵俗慮一淸第不知紛紛擾擾之中誰是花王知己也○某捕役日伺於各當鋪門前見有鼠竊之流卽捕歸勒賄賄不足則解案請懲衣於斯食於斯蓋已歴年所矣一日淸晨有一人背負衣包至某典質錢捕見其形跡可疑上前詰究不知其人乃某店司務左右隣皆所熟識一旦被誣爲竊心實不甘欲扭捕禀訴諸官經路人勸解再三罰出酒筵服禮其事始寢 
[五羊勝蹟]  
　　廣州蓬萊里某甲無賴也半生衣食咸仰給於盧雉之場一日其妻歸甯母家甲私取妻衣質錢以爲孤注不料命途多蹇五木無靈未及片時全軍盡覆自念被妻所覺必至交謪難堪遂潛購洋烟吞之以圖自盡比妻知覺則已解救不及一命嗚呼矣嗜賭者盍以此爲殷鑒哉○近日城廂内外盜刦之案時有所聞署臬憲德廉訪知賭爲盜源欲靖盜風自必先除賭害遂發出封條數十紙委員將白鴿票番攤諸館一槪查封賭徒恃有護身符旋封旋啓未曉廉訪聞之亦將赫然震怒否○寳華坊陳姓兄弟數人乘樓船下鄉掃墓及回時已夜深行至泮塘突有盜駕長龍船攔住所有衣物被掠一空臨行復用槍擊傷船户二人使其不敢追逐聞刻已赴縣禀報矣 
 
 

Page 3

 
 
[閩垣雜俎]  
　　卞頌臣制軍之如君白碩人於去冬萎化制軍哀悼良深筮期本月二十一日命二少君扶柩回籍當舉襄時前導有儀仗誥命亭頂馬鼓吵雜以僧道數名少君麻衣葛屨扶掖而行地方官曁紳士多有設奠道左者○南臺人烟稠密五方雜處棍匪尤易潛跡大吏令在田鋿中設立保甲局俾無賴有所鈐制不敢滋生事端張笏臣廉訪見局中雖有人員尚無提調因札委平司馬元奎接辦局務說者謂南臺邇日賭窟娼寮日盛一日安得司馬逐加整頓造福斯民乎○出東郭門五里許有東嶽泰山廟殿宇宏廠深至二十餘進香火極盛旂人尤信奉之年例三月二十四五兩日舁神像出遊一時善男子善女人欲爲父母祈平安者咸帶鎖披枷追隨會後沿途絡繹不下三四千人神若有靈其亦覩此載道桁楊爲之惻然心動否也○署福安縣張明府翥奉檄調省察看所遺篆務飭王大令樹鼐援管交卸之日合邑紳耆民庶公製萬民衣傘德政牌額齎送琴堂復資雇梨園設筵祖餞意者甘棠餘蔭果足令人深長思乎○某甲其先人殁後停柩在家匪徒見殉　而涎之乘夜盜去旋得擒獲送諸公廷邑令提訊之下謂中停棺不葬咎無可辭中俯首無詞官乃提賊刑訊賊嘵嘵狡辯官怒甚判令裝入站籠置諸書院前俾羽黨見之知所戒懼旣復下諸獄内以待重懲一時輿論翕然咸謂賢令尹折獄才長心細如髮○南臺某甲　集二三知己小飲家中并喚某雛伶爲觥錄事淺斟低唱其樂無涯某乙知之不覺波掀醋海糾集無賴譁擾不堪甲亦反唇相稽以致互相口角各出兇器誓不甘休鏖戰多時各受傷夷而散本以尋歡竟至肇禍雖曰甲乙之性情鹵莽然亦足見鄭櫻桃一輩最足貽害於人也書此以爲癖嗜龍陽者作前車之鑒○閩人惑於風水之說往往停柩不葬年復一年烈日寒霜棺裂尸露爲人子者能不惻然劉景韓方伯到任以來查悉南關外山塲屍棺滿路立撥巨欵一律掩埋○前古田縣江大令起鳳因案被叅以致落職現蒙開復遂於本月十八日詣督轅禀謝飭知○前邵武縣富大令釗欠解公欵叅革押追延至於今尚難措繳大憲遂委高少尹慶銓看管○官塲擁擠異常塲員佐雜諸班其困苦尢難筆述劉方伯惻然憫之籌欵創爲輪考之注分其等第奬以銀錢本月輪應糧道陳展堂儲憲考校先期牌示二十二日考校塲員佐雜計報名應考者共八十一員題爲通商惠工論足食足兵論錢法論勸民息訟示午後各員卽紛紛繳卷聞發案當在月終云 
[閩垣官報]  
　　同知劉鈞奉委官運課厘局提調署光澤縣張元鼎卸事到省同知施恩榮奉委光澤分局委署南靖縣陳增禀銷帮辦通商局文案差禀辭赴任知縣俞佳鍾禀銷卸辦南臺保甲局提調差禀委帮辦通商局文案差知縣丁芳禀謝奉准起服飭知同知李嵩齡委辦丹陽茶稅委署平澤同知呂保孫卸辦官運課釐局提調福州府傅太守出示本月初四日考試八旗閩侯長樂三縣文童初八日考試古田福淸連江羅源永福閩淸屏南七縣文童仍借貢院内扃門考校督抄牌示浙江玉環營叅將員缺查有儘先補用叅將浙江提標左營遊擊鄧聰保堪以奏請補授仰卽知照 
[江西官報]  
　　卽用縣劉步元委往袁州公幹李墨林禀謝期滿甄别王作渤委解地丁銀進京知府許承家起服李嘉賓卸辦瑞洪兼康山卡卽委牙厘局提調署廣信通判鄭景洙卸事回省姚慶恩委解地丁並籌邊餉進京陳纘勳卸辦萬安保甲回省改指縣丞饒肇璜由江蘇來江投文係安徽人准補上饒典史吳祖昌飭赴新任典史陳啓霖丁父憂按知曹允之查惠外保甲同知蔣啓昌委解湖北鍊鐵經費通判馮雋才卸辦九子石卡知縣張鳳岡委解九江關餉進京署雲都縣范羲馭卸事淸理交代回省德安典史周學鵬據報病故以姚春融署理署廣昌典史鄭孚賢無力赴任以未入唐懋功署理正任宜春典史朱錫元暫緩赴任　縣丞周之翰署理 
[月食示期]  
　　欽加同知銜正任江寗縣調署松江府上海縣正堂陸爲月食事光緒十七年三月初四日奉本府正堂恩札開光緒十七年二月二十五日奉布政使　鄧札奉禮部札開精膳司案呈准祠祭司付稱欽天監具題光緒十七年辛卯四月十七日庚戍望月食江蘇月食十三分十三杪初虧子正三刻三分食旣丑初三刻十一分食甚丑正二刻七分生光寅初一刻三分復圓寅正一刻十一分等因到司札府轉飭到縣奉此除移行遵照外合行出示曉諭爲此示仰合邑軍民人等知悉屆期一體救護毋違特示 
[河工將蕆]  
　　吳淞江西工早經告蕆兹東工亦將卒事各小壩已陸續開去約淸和上浣開去大壩則來往䑸舶可無阻滯之虞矣 
[兩志西人控案]  
　　英包探江阿三禀稱印度人莫把來克投捕房訴稱衣袋内有洋銀兩元被小廣東卽陳阿福竊去後知而扭獲卽將洋抛入出售京廣貨兼南貨之某店中小的查得陳前曾犯竊此次詰之不承及問店夥張阿明則稱莫把來克來購銅鎖議價未諧其時適陳來貿瓜子忽被扭住指爲竊洋旋卽同至捕房然並無抛入店中之事而莫把來克則堅持前說捕頭因命小的將陳張一併送請訊供莫把來克偕能操英語之印度人某甲投案甲訴前情並稱日内窮苦不堪務乞將洋追給陳供稱小的年十四歲父母均亡前雖作事不端今確未曾行竊張供稱小的係甯波人莫把來克來購銅鎖正論價間適陳來購瓜子其時店主不在店中另由學徒酬應並不見有洋銀抛入此事實被寃誣蔡太守謂莫把來克指竊無憑殊難准理惟陳前曾犯竊此次不無可疑富副領事一再駁詰莫把來克供詞鑿鑿堅請追還富君遂捐廉賞給兩元太守乃判令將陳發棲流公所留養張開釋○密司海携細崽陳阿寳至英公堂訴稱家中畜有洋犬一頭值銀四十兩昨日由陳牽出路過聚興牛肉肆犬卽奔入啣牛骨而嚼之肆中人張信知突持刀砍傷犬之頭面竊思牛骨所值無幾卽食牛肉亦可賠償何致持刃行兇爲此報捕拘案陳牽犬上堂所供與海脗合張供稱此犬奔入食牛肉小的驅之出外適手中持有利刃以致悞傷蔡太守判罰洋銀兩元撥充某西醫院經費 
[上海縣署瑣案]  
　　布舁初因購地　轕奉陸邑尊訊明收所前晚飭提至案問爾之功牌何不繳案答稱留在家中今日未經取出問現在可有保人答稱有人可保求恩將契據檢還邑尊大怒謂本縣如此辦理實已格外從寛爾竟不識重輕如此乎着還押所中嚴辦布叩頭如搗蒜哀求交保出外邑尊准之○李金氏控沈杏卿稱貸不還陸邑尊迭次訊供沈兩次繳洋六十五元餘則限期措繳前晚提訊之下沈呈洋二十九元四角合成錢三十千文　稱小的連前共繳洋六十四元錢三十千文餘求寛限一月邑尊俯如所請李金氏投案求領邑尊將沈所繳錢洋一併給領○孫林氏投英公廨控女婿陶寳和逼死其子永春蔡太守飭送縣署訊辦此已詳列報章矣前晚陸邑尊升堂研訊孫林氏挈外孫陶榮生投案訴稱小婦人家在金陵生有二子一女長子茂春次子永春女嫁陶爲室去年陶糾合永春作貿易日漸虧本陶遂屢將永春逼勒永春情急於十二月廿九日吞服生烟延至正月初二日斃命時小婦人在家接得陶信並未言及此事顯見威逼自盡及小婦人來申由徐姓等調處每月貼洋一元並撫卹洋三十元小婦人允之後陶忽翻悔叩求明鑒原差禀稱當孫吞烟後送往仁濟醫舘施救得愈旋卽患病身死大老爺詣騐屬實由其兄茂春將棺木領去邑尊謂孫林氏曰爾子已由本縣騐明病死爾係女流不可悞聽旁人言來此妄訴着公差帶之出外向陶妥爲理處 
[英界公堂瑣案]  
　　探包秦少卿禀稱小的緝獲積竊戎洪生詰得曾混入同慶公棧竊取寓客衛豐泰所佩對時表及綢馬甲已將原贓交出今特解案請懲衛訴稱昨夜十點鐘時已安睡矣忽被此賊混進行竊幸由包探緝獲人贓戎供稱小的係寗波人自知作事乖方尚求大老爺顧全體面蔡太守判令枷號十四天期滿管押十五日贓給失主領去○包探何瑞福禀稱周金富至靑蓮閣沽飲酒酣耳熱頓起賊心乘間行竊布馬甲二件當經獲住人贓解送案下葉連生訴稱小的在靑蓮閣爲夥昨日忽被此賊竊去馬甲今已由包探拘獲人贓周供稱小的行竊是 
 
 

Page 4

 
 
實然尚初犯叩求格外旋恩蔡太守判令管押七日諭以如再犯事定干重懲贓給失主領去○包探顧阿六禀稱陳阿毛前因犯竊解奉大老爺判令遞回寗波原籍今又來滬送案請懲陳供稱小的不敢再犯矣務祈不念舊惡曲賜矜全蔡太守謂爾前曾犯法今尚思花言巧語掩飾彌縫耶陳俯首不置一詞太守遂判令笞責一百板押候備文遞解 
[法界捕房瑣案]  
　　昨晨葛同轉蒞捕房命將混用銅洋之朱其壽帶案問昨在爾身畔搜出之銅洋六元究從何處得來供稱其中夾銅三元係由某輪船上購得另有全銅之三元則小本營生時陸續悞用謂包探見爾在某錢店兌换今尚抵賴不承乎供稱日前小的持銅洋三元至某錢店估價謂爾須將銅洋來歴據實供明朱堅執不供同轉喝令笞責包探王榮培禀稱小的查得朱前在西門内及英租界屢次混用銅洋曾經蔡大老爺判押三月嗣因其妻病故始得開釋同轉問朱曰爾在英公堂辦過幾次答稱小的曾管押十四天亦係寃誣被累謂爾實是利口遂着再責二十下朱始供稱銅洋三元實向歩有元源錢莊購得每元價錢五百五十文謂元源錢莊前因出售銅洋有案目下已改爲永豐矣供稱確係永豐問爾買銅洋有無切口莊上由誰經手答稱銅洋暗號爲次洋經售者身長白臉口操蘇州音不知名姓問爾向此莊購過幾次答稱祗此一次約在三月前同轉着將本月初六日由公廨訊押混用銅洋之楊錦榮提案問爾前次銅洋由何處買來答稱小的亦係元源錢莊購得同轉命將銅洋六元當堂鑿開存案謂爾等是否同黨合串混用答稱素不相識並非同黨同轉着一併押候查明核辦○又帶竊取傅阿木棉衣袋内洋票之唐阿良覆訊唐供稱小的家居龍華鎭南灣江地方販賣牛肉爲生日前來購牛肉順道往某浴堂洗澡行經老虎灶門首拾得旱烟袋一枚檢視之餘内有洋　葛同轉謂爾住灣江不應在長浜經過目下據四圖地保禀稱爾屢犯竊案尚不從直供明乎唐堅執不供同轉着笞責四十板解送八仙橋巡防局辦理○又帶潛入萬安樓客棧竊取寓客周渭利洋銀之積竊趙阿林覆訊供稱小的欲回寗波苦無盤費以致圖竊然祗此一次以後當改過自新矣葛同轉着重責二百板押候遞解回慈谿原籍○又帶竊取水烟袋之張小梅覆訊供稱烟袋實是叔父阿坤之物葛同轉問昨日爾供稱叔父名阿金今何又稱阿坤張俯首不答同轉着笞責一百板烟袋存候失主具領○某舊貨店夥董全生因誣乞丐周汝全竊取孩子手釧以栢油塗其面目經葛同轉訊明情節將董判責荷枷昨復帶案着掌頰八十下荷枷示衆董一再求恩聲稱生意人務乞免枷以全顔面同轉謂店中所置栢油令爾售錢不令爾塗人之面董友某甲投案訴稱小的願代董受罰乞免枷責問董曰爾之店主爲何不來供稱店主因事回寗波店中祗有主婦謂本應將爾店主提辦姑念不在上海判罰洋銀十元姑免枷示甲卽往取洋十元繳案同轉嚴加訓斥准甲保去○范雲生具領妾王氏卽雙林葛同轉着將唆弄事端之女流氓王阿招提案謂爾爲蟻媒斷非一次着照原斷鞭背枷號阿招一再苦求聲稱小婦人懷孕數月求免鞭笞包探郁庭湘禀稱昨日阿招哀呼腹痛恐有别情因送往仁濟醫院療治據醫生云肝氣發作並非懷孕阿招供稱小婦人所說俱係實情如有謊言自甘重辦同轉着先行枷號俟查明是否懷孕再行補責枷甫片刻阿招卽將枷上封條撕去同轉知之着帶至案下曰本分府已格外從寛爾胆敢如此悍潑乎着卽鞭背二百下仍枷號示衆又帶雙林之母王劉氏兄王榮卿男媒陳元生及雙林至案將榮卿照原斷笞責一百板枷號一月王劉氏掌頰八十下雙林代求免責同轉着减責四十下令將雙林多責四十下陳照斷行刑范一再代求同轉曰阿招如此播弄爾竟屢不肯言姑念原告代求着卽具不再誘女脫逃切結復謂雙林曰伊等均欲將爾售入娼家爾可明白否供稱小婦人已明白矣李君堂訴稱奉母命特來領雙林到家待范借定住屋再行送往同轉准之○蘇孩周桂林偕胞姊潘周氏投案訴稱未婚妻周小妹被人誘入花烟館賣娼叩求究辦葛同轉命將小妹帶究問爾在蘇州因何來此在花烟館中接過多少嫖客共得賣淫資若干供稱小婦人於去年十一月初十日由傭婦張小寳邀令替工旋由舟子徐阿金送入上海桂芳家當大姐每月工洋一元並未接過嫖客安所得賣淫資問爾在家中作何事答稱小婦人自十四歲至蘇城傭工度日同轉問周曰小妹是否自幼出去爲傭潘周氏稱有時鄉間缺人確曾邀去帮同作事同轉謂小妹曰爾一味胡言喝令掌頰四十下問在桂芳家作何事供稱洗衣謂本分府觀爾所穿衣服並非幫傭模樣可知確係賣淫周稱昨日已函致蘇州請母親來此矣同轉着將小妹押候查明再核 
[助賑摘要]  
　　廣西慶遠府宜山縣顧明府募一百四十四户由日昇昌票號匯來除酬謝匯費外計收到規銀四百五十兩南沙翁菉卿爲亡妻周氏資冥福由純泰莊來洋一百元丹陽官鹽棧金錫侯菊如醫資移助求愈咳病由魏硯翁來洋五十元杭州計崇光寅祖爲母求　明消災延壽銀二十二兩以上四處均囑先行登報以冀觀感謹照錄呈先慰慈鑒[  上海絲業會舘籌賑處施善昌謹呈]  
[浙省撫轅抄]  
　　三月十九日瑞安縣楊文斌來省禀到禀謝憲恩調補樂淸縣缺叩見○二十日鍾守鑅叩辭赴紹郡公幹大挑縣楊家賢交卸臨浦厘局回省禀到候補府司獄唐乃榮禀知藩司飭知咨署杭州府司獄叩謝 
 
 
 

Page 5

 
 
   
 
 

Page 6

 
 
自運按月呂宋票出售單張六元分條照市彩上加彩票全張四元分條五角零躉批發一律公道紅票立兌現洋○紳商賜顧信寄杭州上珠寶巷石庘門内 
 
 

Page 7

 
 
本作設在寗波路現已開製各種荷蘭水甜者每打洋三角半　者每打洋三角此佈 
 
 

Page 8

 
 
   
 
 

Page 9

 
 
[東粤官塲紀事]  
　　總辦河口釐廠候補府尹仰衡太守一年期滿大憲札委留辦以資熟手○省河補抽厘局委員李荆門大令奉藩憲札委署理茂名縣印務所遺厘局差改委候補府王雪徵太守接辦○新選東莞縣縣丞張二尹祺由京領憑來省趨詣各憲轅禀到聽候傳見○藩轅牌示綏猺同知缺委候補同知福海署文昌縣缺委准補瓊山縣知縣鄧炳春署開平縣缺委准補河源縣知縣張文瀚署開建縣缺准補澄海縣知縣王耀曾署准補大埔三河司薛寳齡准補茂名平山司馮豫吉准補淸遠琶江司謝容均飭赴新任俸滿仁化縣典史徐文瀚飭回本任 
[庸醫殺子]  
　　友自梧州寄書云某醫桂林人少年販賣菜蔬後經人薦入熟藥店爲夥粗識藥味遂詡詡然自稱爲知醫然時運頗通踵門求診者日有十數其實則不知醫書爲何物也所書藥方字如春蚓秋蛇且多破寫猶自解之曰藥無正字以故被其殺者不知凡幾業此十餘載雖富家大族覷破手叚不敢相延而中下人家仍多往診彼以爲臨症旣久閱歴日深工夫亦將日進人或奉承之以爲業擅岐黄技同盧扁彼亦居之不疑也去年其子染病日夜大熱至以冷水澆背尤覺炎蒸投以數方益加劇人或勸以請别醫診治亦姑試之醫至曰足下於此道功夫旣深似不必以弟爲是然在弟看此症則假熱也非投附桂不能愈足下治以大凉藥弟不敢也某以爲大謬不服其藥更以大劑犀角投之是日遂渴極而死知之者曰彼殺人子多矣能無及此乎然某仍不自知其謬也 
 
 
 

Page 10

 
 
[光緒十七年三月二十一日京報全錄]  
　　宮門抄○分缺單○發抄硃批五道○黔撫潘奏開州歴年陣亡殉難紳團兵民婦女分别旌表摺○又奏知府開復原官片○又奏副將免繳捐復銀兩片○又奏命婦捐粟建坊片○又奏知府賞還前保升銜片○又奏通判開復原官片○直督李奏鹽大使請以原保知縣補用片○黔撫潘奏請旌表忠節片○三月二十一日禮部宗人府欽天監廂藍旗值日無引見○怡王謝襲王爵並謝賞銀兩恩○溥顧謝授大理寺少卿恩○豐公請假二十日○那公續假十日○英侯續假十五日○果勒敏請假十日○長春文康預備召見○召見軍機文興溥顧長春文康現換夾袍褂○光緒十七年三月分缺單員外郎户部陜西司潘敦仁故刑部浙江司古祥鳳革同知安徽徽州黄國璸丁貴州安順依淩阿故知縣河南永寗張世樞修墓福建淸流劉乃賡山東寗陽尹殿颺浙江仙居寗本瑜俱丁湖北遠安雙錕浙江景寗褚煇祖俱近廣東平遠陳紹棠丁雲南師宗樂理瑩丁巡檢直隷濼州姚詩道丁典史江西廣昌饒鈞運丁湖北襄陽范汝誠故○發抄卞寳第奏藩司張國正飭回本任奉硃批知道了欽此○又劉祥瑞補太平營叅將奉硃批兵部議奏欽此○又前古田縣令江起鳳虧短糧石業已繳淸開復處分奉硃批着照所請該部知道欽此○又請以范尚騰補台灣鎭標中營守備奉硃批兵部議奏欽此○又候補知縣馮彬蔚等試看期滿照例甄别奉硃批吏部知道欽此○○貴州巡撫臣潘霨跪奏爲查明黔省開州歴年陣亡殉難紳團兵民婦女懇恩分别旌表以彰忠節恭摺仰祈聖鑒事竊查黔省自軍興以來所有陣亡殉難紳團兵民婦女節經歴任撫臣查明奏奉諭旨分别旌卹在案兹據開州知州胡璧禀稱探訪州屬陣亡殉難紳團兵民婦女自咸豐八年起至同治十年止共九千九百三十九名口或臨陣捐軀或從容赴難未便聽其湮没禀請旌表由善後局司道核明轉詳前來臣查該州屬陣亡殉難紳團兵民婦女人等或衝鋒戰殁或殉節完貞均屬忠烈之堪嘉宜荷褎榮之特沛相應請旨勅部核議旌表准於該州地方彚建總坊以闡幽濳而彰忠義除册咨部外謹恭摺具奏伏乞皇上聖鑒訓示謹奏奉硃批着照所請禮部知道欽此○○潘霨片再查廣東候補知府張映葵欠繳貴州湘捐局捐項銀二千四百二十五兩一錢九分屢催未繳經前撫臣林肇元奏叅革職追繳復經前撫臣李用淸奏以應繳實銀不准以領欵抵繳均欽奉諭旨轉飭遵照在案兹據善後局司道以該革員將欠繳捐欵銀二千四百二十五兩一錢九分全數完繳業經該局如數收淸詳請奏明開復原官等情前來臣覆查無異合無仰懇天恩俯准將已革廣東候補知府張映葵開復原官仍以知府歸廣東原省照班補用並請邀免送部引見出自鴻慈除咨部查照外謹附片具陳伏乞聖鑒訓示謹奏奉硃批該部議奏欽此○○潘霨片再查開復總兵原銜留黔補用副將王恩貴前於堵剿粤匪擒獲首要莫夢弼等逆邊境肅淸案内出力經前撫臣李用淸保奏請免繳捐復銀兩並請俟補缺後再行送部引見嗣准部臣議覆核與定章不符應令另核請奬等因當經檄行遵照在案臣查該員王恩貴熟諳營務果敢有爲前任署茘波營遊擊任内因接壤粤西時有游匪出没爲害閭閻經該員督飭弁兵認眞巡緝賊盜歛跡四境敉安現在調回省城管帶臣標右營練軍合同各營將弁率領兵練分赴城鄉認眞嚴緝匪類卓著勤勞今逢光緒十五年三月十六日十六年三月二十二日恩詔曠典宏施合無仰懇天恩俯准將該員王恩貴免繳捐復銀兩俟補缺後再行送部引見之處出自鴻慈除咨部查照外謹附片具陳伏乞聖鑒訓示謹奏奉硃批該部議奏欽此○○潘霨片再據藩司史念祖署粮儲道儲裕立詳稱據貴陽府知府趙爾巽轉據候補知縣喬化南等稟稱查有知府銜候補同知曹正魁之母鄧氏因省城尚節堂節婦除准補入堂定額之外尚餘二百二口在外待補入堂均屬貧苦無依願將養贍銀兩捐買米石散放以資接濟當經前糧道派令該員等按名散給自光緒元年二月初一日起至三年八月底止每口月給米一斗共給米六百六石每石價銀二兩三錢合銀一千三百九十三兩八錢查定例士民助捐粟米價值千兩以上者奏明請旨建坊給予樂善好施字樣等語今曹鄧氏現年六十九歲已受二品誥封捐銀千兩以上洵屬急公好義經該府查明詳請奏奬等情由該司道核明轉詳請奏前來臣查該員曹正魁之母鄧氏捐米六百餘石散給尚節堂未補入堂節婦照章合銀一千三百餘兩核與士民助賑捐粟值銀千兩以上請旨建坊給予樂善好施字樣之例相符除册結咨部外謹附片具陳伏乞聖鑒勅部核議給奬施行謹奏奉硃批着照所請禮部知道欽此○○潘霨片再查候補知府曾彦銓於同治初年卽在黔省軍營剿賊出力所向有功嗣保知府後於全黔肅淸案内保奏俟補缺後以道員用並加三品銜該員於光緒三年在湖南黔捐局報捐離知府任並離原省以道員改指湖北補用業經奏咨有案前奉恩詔查辦僅叙知府被議案由籲懇恩施未敢將案外之保補用道員及報捐離任改省一節叙入致違定章今蒙聖恩發往貴州以知府補用並勅接辦礦務欽感難名臣查曾彦銓才具優長辦事穩練前辦軍務卓著勛勤嗣在靑谿隨同臣弟潘露襄辦鐵廠事宜並赴江蘇湖北一帶紏集商股解運機器長途跋涉辛苦有年現在廠務告成檄飭接辦盡心籌畫辦事認眞實爲黔省不可多得之員合無仰懇天恩俯准賞還曾彦銓前保道員並三品銜仍留貴州以道員補用之處出自逾格鴻慈又局員候選通判徐慶沅祁祖彝自開辦以來迄今五載實心任事勞怨不辭一同出洋購辦機器屢遭艱險洵爲異常出力均擬請賞加四品銜以示鼓勵除咨部查照外謹附片具陳伏乞聖鑒訓示謹奏奉硃批吏部議奏欽此○○潘霨片再查思南府屬提舉銜四川試用通判周恩燾拖欠川商大興公鹽價銀一千七十餘兩控追未繳經前署撫臣李用淸奏叅暫行革職奉旨依議欽此轉飭遵照在案兹據該革員周恩燾將鹽價銀一千七十餘兩如數呈繳該府轉給該商大興公承領詳請開復等情由藩司史念祖核明轉詳具奏前來臣覆查無異合無仰懇天恩俯准將該革員周恩燾開復原官原銜仍歸四川試用之處出自鴻慈除咨部查照外謹附片具陳伏乞聖鑒訓示謹奏奉硃批着照所請該部知道欽此○○李鴻章片再浙江勸辦順直賑捐尤爲出力官紳前經臣奏請給奬内有浙江仁和塲大使程雲驥請以知縣補用經部議覆以係鹽務人員不得派委地方差使應將奬叙撤銷等因查光緒十二年順直水灾待賑户口旣衆應辦河工又多籌措維艱補救乏術幸賴各省官紳勸捐濟助浙江募解賑銀九萬七千餘兩多係鹽務捐輸而鹽務之捐實出程雲驥一人之力該員遠在隔省本無應辦之責因念畿輔被灾籌捐鉅欵解濟賑需俾飢民得以存活洵屬有俾時艱現值順直續遭水患春賑喫緊正賴各省官紳不分地方鹽務廣爲籌助以濟羅掘之窮且勸募賑捐究非别項地方差使可比若必拘執例文嚴核奬案恐不足以鼓舞人心此後鹽務捐輸難期踴躍安徽等省官紳勸辦順直賑捐經臣奏奬升階等項内有兩淮候補鹽經歴婁奏書請給五品頂戴部議以鹽務人員撤銷奬敘復經臣奏懇仍照原保給奬於光緒十四年四月十七日奉旨允准欽遵有案今浙江仁和塲大使程雲驥事同一律請仍照原保以知縣補用仰懇天恩勅部照議給奬以紹激勸理合附片具陳伏乞聖鑒訓示謹奏奉硃批着照所請吏部知道欽此○○潘霨片再據鎭遠府知府劉溎焴詳稱查有府屬監生李文瀚及李文富等因苗教各匪倡亂督團堵剿咸豐十年十二月二十日在於鄰境石阡府屬白巖塘地方與賊打仗力竭同時陣亡又查有府屬從九品職銜周學濓之妻蕭氏於咸豐八年八月二十九日因苗匪攻陷鎭城該氏投繯死之又據玉屏縣知縣許鈞鴻詳稱查有廪生鄭毓垣洪慶元軍興以來辦理團防屢挫賊鋒同治三年十二月初七日夜逆苗聚衆撲城鄭毓垣等守埤禦賊因衆寡不敵力竭陣亡造册詳請旌表等情由善後局司道核明轉詳到臣查該生李文瀚等均屬忠貞自矢大節凛然相應請旨勅部核議旌表以彰忠節除册咨部外謹附此陳明伏乞聖鑒訓示謹奏奉硃批該部議奏欽此 
 
