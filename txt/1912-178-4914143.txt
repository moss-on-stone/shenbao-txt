# 1912 - 178 - 4914143

 

Page 1

 
 
評論 
[禁烟問題與民國承認問題（彥譯）]  
　　最近英國下議院開會對於鴉片條約辯論再四而當地各大新聞之通信亦屢有紀載及之者吾人今茲所論對於中國地方官吏有無侵犯條約精神之問題不欲妄贅一辭以此爲事實問題藉非親往各地調查確切無從得此中眞際僅據傳聞甲主一說乙又異辭勢將無所適從也故本文範圍僅據英國下議院所經過者而論比之 
　　下院議員某君之質問英政府也謂苟中華民國不守鴉片條約則經商印度之英人大可不履行約内所訂之條件必俟中國能實行條約訂明事項時然後一例遵守亦未爲晚云云其時政府中人頗謂暫紓禁例於一時於商人未必有大利此等偉論吾人所應傾服而歡迎者其理有二一可見英國政府旣己着手於蠲除毒害必不致中道廢棄貽爲德不卒之譏二可見英國政府深信中華國基新造庶政叢脞縱暫時不能遵行條約日久中央權力鞏固之後必復其舊質言之即英國政府已默輸誠欵於中國首標其同意也 
　　於此而更有不可不研究者卽違犯條約之事假所傳爲眞於新政府承認問題有無妨碍是也英國政府之地位固深願恊助中邦政府扶植約章以厲行於各省然使違反條約果有其事雖不必於承認問題生何等之影響而以是之故使中央政令不行各省之現象大白於世界亦足令各邦觀望遲疑而誤承認之時日此則事之無可諱言者亦各省所不可不知者也 
　　抑各省之禁煙政策究竟有無暫時延滯之現象吾人固未敢懸斷縱其有之亦第當渴望其種種阻力迅就消除更願中華執政諸產堅守約章之條文與其性質爲國家措莫大之利蓋兩國締約之際每有某種舉動於條文絲毫未有違反而按之締約本旨已大相僢馳此國際條約屢見不一見之事要非可論於本間題耳 
　　譯者按禁烟成績僅據傳聞原未可以爲信聞己有派員調查之舉則此際眞情不難大白於世爰譯斯文以見外人論調之一斑並世明達幸毌忽諸 
要件 
[同盟會派國務員同日辭職文]  
　　司法部王總長呈文爲呈請辭職敬避賢路事寵惠前奉任命爲司法總長自知學識褊淺不足膺茲重任祗因時局艱難政府急待成立是以不辭竽濫之譏勉力就任視事五旬以來時形竭蹶現在地方秩序漸次回復人心旣安大體己定若再戀棧不去深恐隕越貽羞爲大總統知人善任之累用敢披瀝愚忱懇請辭職以避賢路理合呈請鑒核俯賜批准不勝屏營待命之至謹呈中華民國元年六月二十一日 
　　大總統批來呈巳悉司法行政爲立國要素之一大部分該總長湛深法學衆望允孚現當國事艱難萬端待理雖大體業已粗定而前途渺無津涯所賴羣策羣力共扶大局若復連翩遠引其如國事何所請辭職之處實難照准此批 
　　敎育部蔡總長呈文爲呈請辭職事元培迂愚無狀猥承任命承乏國務院兩月於茲矣以大總統之英明唐總理之同志謬謂追隨其間當能竭千慮之一得以貢獻於民國不圖理想與事實積不相容受事以來旅進旅退毫不能有所裨益始信國務重大誠非迂愚如元培者所能勝任屢欲提議辭職而國務院爲有機體國務院中之一員不得有單獨行動之自由牽率因循負戾滋重今値總理辭職國務院當然解散元培竊願還我初服自審所能在社會一方面盡國民一份子之責任以贖兩月來負職之罪爲此呈請辭職伏乞照准謹呈六月二十一日 
　　大總統批來呈閱悉該總長道德高尙學問湛深夙所敬佩當此時局艱難該總長素以愛國爲前提則此外之得失是非皆可勿計前經面請辭職當已再三慰留至唐總理因病去職於政治本無關係萬望念國民付托之重與士類企望之殷勉抑高懷同扶大局安危所繫披瀝言之此批　　農林部宋總長呈文爲瀝陳下情懇准辭職事敎仁自奉鈞命承乏農部夙夜祗懼期於國事稍有裨益乃任事巳及三月部事旣未就緒國務亦不克有所贊助伴食之譏在所不免雖由於開創時代建設事業之不易實由於敎仁政治之素養與經騐不足有以致之撫躬自問深爲惶恐屢欲向我大總統呈請辭職以避賢路以民國新立人心易動不敢以一人之故搖撼大局故隱忍未發今者國務總理唐紹儀己辭職國務院亦有改組之勢敎仁竊幸得告退之機會謹披瀝下情懇請准予解職抑敎仁更有不能巳於言者敎仁少孤長避地東灜歷十餘年未嘗一歸覲也邇來祖母長兄相繼去世惟母氏撫媳課孫撑持門户近且七旬矣思子情切門閭倚遍每手示促歸謂敎仁知有國而不知有家知有親愛同胞而不知有生身之母敎仁捧書涕泣悔恨者久之終以迫於舊政府禁忌欲束裝而不能然當陰雨晦暝或長夜不寐時一念及鞠育之恩未嘗不撫膺長歎冀早畢吾事而因得稍伸其孝養之誠今幸共和告成國基底定正敎仁退休故園定省温淸之日也儻猶遲遲戀棧上何以慰慈圍之望下何以問人子之心即向之海外覊遲亦將無以自解人孰無情敎仁獨忍出此耶伏維大總統俯鑒愚忱准解農林總長之職俾得歸省慈幃逐烏私之養作太平之民是所至願敎仁思親情切率直上陳不勝迫切待命之至謹呈六月二十一日 
　　政治民國前途正深倚任現當臨時政府期内國務員不宜更迭實爲全國公言該總長平生立志向以國事爲重則此外皆所勿計來呈謂不敢以一人之故搖撼大局斷章取義易地皆然謀國之忠固當如是若云念母思歸捧書涕泣具見孝養至情惟攬轡澄淸正賢母開顏之日况今交通便利板輿迎養尙無跋涉之勞報國奉親公私兩盡該總長索明大義决不以獨善爲高也此批 
　　工商部王署總長呈文爲呈請事竊正廷以樗櫟之材承大總統委任工商次長自度才力菲 
 
 
 

Page 2

 
 
薄難膺重任第念民國新造天下士夫望治彌切又以總長在滬不能不暫時承乏勉任其難曾經電陳鈞座一俟部務粗就即當解職以避賢路乃總長遲滯未至而組織部務委任部員又不遑暇待大總統計出權宜委署總長正廷俯念時艱大義所在不敢膠持私見冒昧受職數旬以來夙夜兢兢時虞隕越今幸部務粗定可以重申前請務乞大總統鑒其愚忱准其開去署工商總長及次長之職以踐初志俾可從國民之後改良社會輔助盛明實爲至願伏祈批示衹遵謹呈六月二十一日 
　　大總統批來呈閱悉前因陳總長遲滯不至部事無人主持是以任命該署總長署理此缺今總長一席仍在虚懸而時事之艱無異往日該署總長素以愛國爲前提尙期貫澈始終毌萌退志所請開去署工商總長及次長之處碍難照准此批 
　　工商部總長陳其美呈文爲呈請事其美承大總統任司工商總長因滬軍事未能交卸不克一日就職其美才絀多病學無專長工商重任本非所勝已疊請開缺另簡未蒙兪允再四思維與其曠職誤公愆尤叢集何如讓賢引退隕越無虞伏乞大總統眷念微忱准予開去工商總長一缺另簡賢能以襄政務不勝企幸之至謹呈再此呈電託署工商總長王正廷署稿並用部印合併陳明六月二十一日 
[專電]  
　　北京電聞内蒙爲外蒙煽惑謀獨立征藏軍隊已出發政府並電滇鄂派兵往助又擬任尹昌衛爲西征總司令 
　　庫倫活佛定國號爲蒙古共戴二年抽收各項稅課 
　　北京電參議院今日（六號）開會討論衆議院上議院權責時有某議員倡議兩議院應劃分權限毌相牽混衆議院應有稽查預算决算之特權上議院應有選舉總統及認否任命國務員並駐外公使之特權在場各議員爭辯良久未及解决而散 
　　北京電昨叅議院議員到會不及半數不能開議 
　　北京京中政界日來異常冷靜國務員亦無發表期 
　　北京電蔡元培允俟敎育會閉會後辭職 
　　北京電統一共和黨將改名進步黨與共進會國民公黨相合舉岑春煊伍廷芳温宗堯吳景濂王寵惠章太炎等爲理事 
　　北京電唐紹儀前晚搭新銘輪船赴滬敢死隊長王楨祥欲擊以手鎗被人阻止唐遂未成行 
按此事已見昨日本報 
　　蕪湖電柏都督令胡萬泰查秉鈞二人來蕪勦撫商店尙未開市 
[特約路透電]  
　　北京電今日參議院討論上議院與衆議院之職掌其辯辭極有關係某議員提議衆議院應有監查預算决算之權上議院應有選舉總統及否認任命國務員並駐外公使之權兩院之事務當劃分權限勿相牽混該問題卒乃展期續議 
　　北京電前任香港總按察使畢高特君業已抵此聞中政府聘其充當顧問一舉尙未定議 
　　北京電銀行團仍未接歐洲訓令中政府現信與銀行團所商之借欵難以就緒故巳預備向他處商借 
　　成都電省議會會議選舉北京參議院代表已起波折議員中一部份主張准每區舉代表一人餘員則欲投票公舉昨日會議時彼此爭辨大爲紛擾故未及選舉即宣布延會 
　　成都電此間警察與常備軍互起衝突居民殊甚驚惶民團奉命豫備巡街目下已可無患惟各報對於地方狀况均痛加評詆 
　　蕪湖電此次兵變負責任各軍官均飾詞自辨謂兵變因乏餉所致民人現要求賠償損失遣散軍隊或將所有客軍調往他處現闔埠仍未開市至叛軍所刧小輪一隻昨日尋見棄於巢縣附近　　香港電今日香港中國商民派代表晋謁港督亨利美君表述華人對於港督遇險之驚慌並聲明港人皆誠愛英國又言亨利美君旣爲英政府代表復爲華人契友華人皆深抱歉忱且尊重而愛戴之該督卽答謝諸代表之盛意並謂彼知此種暴舉港地華人嫉之必較他處爲甚當時彼卽以爲必係仇人所行或係秘密會社因英國維持法律秩序不利於彼會故挾恨派人行此且謂彼維持港地之良政法當賴守法律華人襄助云 
　　東京電桂太郎公爵及後藤男爵今日啓程赴聖彼得堡東京大連哈爾濱均有警隊嚴密防範以免遇險 
　　東京電米市現仍不振市政局議用日幣五十萬圓辦理賑濟聞仰光已備米一萬二千担候船運日 
　　東京電三井公司巳向英國定購紡車軸四十萬付日本紡車軸之數自此特增百分之二十 
　　東京電聞日本航務中人云英國印度航務公司現擬購買怡和公司代理之印度支那公司 
[譯電]  
　　北京電銀行團及中政府借欵交涉雖由六國公使斡旋或能轉圜然恐終有决裂之勢當星期三日熊總長致書銀行團請將近日意旨明白宣示頗露决裂之意銀行團即電致各本國請示現尙有數團未接訓令一般輿論皆謂各資本家必不願與中政府絶交大約此事不日將由駐京公使與中政府開議聲明銀行團提出條件有必須之理由及向銀行團商訂借欵之利益今日（五號）熊總長對客宣言銀行團條件中政府萬難承認其苛刻殊不堪討論並謂彼曾請銀行團先付墊欵銀三千萬兩後再訂借欵英金一千萬磅今爲日巳久迄無一字答覆已促請從速示明意旨俾定方針以熊氏言論而揣度之恐將實有决裂交涉之意惟政府舉動殊屬粗率熊謂目下通國有兵一百二十萬國家祇需兵四十萬名其冗兵八十萬名一俟得款即須遣散庶國用因以大減而政府至是即可賴國内所入敷衍國用矣 
　　香港電華人行刺港督屬政治意味似無疑義聞捕房檢查員錄案時該華人嘗發迂論謂英人之暴虐與滿人相同今日（五號）該犯又經提案覆訊詰以謀剌港督各情該犯歷歷供認不諱現押候星期一日再行續訊 
　　東京電桂太郎公爵後藤男爵今晚（六號）由東京啟程取道西比利亞赴歐游歷 
　　東京電日本魚雷巡洋艦武藏號觸礁一節實屬不確 
　　東京電東京查拿米業經紀已拘獲一百十五人内有女子數人 
　　東京電天津商會總理王君業已抵此領袖　家壛堨禮歡迨　以盛宴 
　　栢林電德俄兩國本年農田收成頗佳 
　　波爾的克帕脫電德皇已豋俄皇御艇答拜德相亦與俄相會晤相談一點半鐘之久晚間開宴歡飲 
[公電]  
　　北京大總統電鄂省黎副總統曁各省都督均鑒前據國務總理唐紹儀呈稱因病請假赴津調治當經本大總統給假五日並任命外交總長陸徵祥暫行代理國務總理事務一面派員絡繹赴津慰留再四竟難轉圜茲據該總理呈稱連日延醫診視舊病轉劇懼膏盲之漸入捐項踵而何裨懇請准免國務總理本官迅簡賢能以維大局等語該總理情詞懇切勢難挽回愛惜國家與愛惜人才之心二者交戰於中而求兩全之道爲唐君個人計祗可暫令養疴以資將息爲國家全部計總理一席萬難久懸自民國肇興百端待舉邊方有騷動之情形友邦無正式之承認必須富有經騐中外翕服之人始堪繼唐君之任除批准該總理辭職外查有現在外交總長陸徵祥宅心正大識見閎通歷充參隨專使公使十有餘年於外交情形知之最稔上年在外國七電主張共和於各國政治源流尤能洞見本末實爲中外信仰匡時濟變之才擬任命爲國務總理茲按照中華民國約法第三十四條提交叅議院咨請同意特此電聞大總統豔印 
　　湯蟄仙君致袁總統電北京袁大總統鑒豓電祇悉壽濳歸養將廿年老父逾八旬以去秋革命揭明種族懼召外釁漢滿同盡會浙人公推勉出督浙特假抗旗明人道主義倡優待之說爲全局救刧碁寗個人冐不韙承乏逾月閩粤京口駐防均視杭旗而下遂克江寗臨時政府巳成南北和使開議迅卽解任並以七不可力辭交通冀免熱中自葆初志南溟之行非無感情自生沮力債票以軍需名鑄成大錯幸荷取銷萬里遠役一錢不名方切慚惶轉叨顧問六月望返滬銑號函懇内閣代謝不敏想達鈞聽復辱敦促念遠則陳情之表詞非一近則辭職之函墨未乾豈有不愛衰親而能愛國大總統手造時勢肩任宏巨正宜養廉退爲國風無論競利固屬小人即貪名亦非佳士若誤噉殷浩之虚名轉致樊英之失據澆競將沿成風氣穢濁更不減勝朝列强承認輿情向背咸屬耳目甚不願共和前途或自壽潛敗壞有方鈞命其迹似亢其誠可憫千萬鑒宥湯壽濳謹復 
　　袁總統復湯蟄仙電湯蟄仙先生鑒來電悉遠役歸來勞塵足念民國成立經緯萬端亟待諮諏實關大計輿躅莫致良用歉然尊論足以箴時砭俗中流一壺有裨世道曷勝敬佩袁世凱支叩 
要聞一 
[借欵最近消息]  
　　借欵問題自巴黎會識結果後日俄决計加入但提出條件益形難于忍受計列四項如下　　第一五年内包售債票之權　　第二銀行團應舉一代表立於財政部與稽核處之間 
　　第三徵收鹽稅須仿海關辦法以外國人爲稅務司 
　　第四以外國人爲審查預算案委員　　第一項因唐總理所定大借欵計畫爲六萬萬除先墊外每年付一萬萬至第五年付淸因此發生五年内包售債票權之要求第二項不甚明其用意大約恐財政部與稽核處有齟齬之時無人判决設一代表於其間卽爲救濟之方第三項用意最易明瞭第四項先傳聞外人要求爲審計院院長記者親訪財政總長詢其究竟知係繙譯者之錯誤又晤某外人益知其究竟蓋審計院專事决算之事而第四項之要求乃專涉預算英國國會中有公舉預算委員至政府稽查其用方者第四項之意即如此 
　　財政部接到此項要求後逕予駁復云本總長卽不贊成毌庸與國務院參議院商酌銀行團云貴國究竟有無借用大宗欵項之决心熊云早有此種決心但今所提出條件如此恐貴團無借大宗欵項與敝國之决心外人云究竟如何辦法熊云譬如購物甲鋪懸價千元余將訪乙丙丁鋪苟有懸價不及千元者即擇其懸價最低者而購之此人情之常也本部亦惟有視條件最適於吾國國民之心理者與之籌商而己外人曰購物之譬甚有趣味但他鋪之貨無若本鋪之多奈何熊曰此不然設甲鋪有貨物萬件乙丙丁鋪各有三千件亦庶幾矣以一鋪與尊鋪較固若不多合他無數鋪與尊鋪較恐其數且浮於原數也外人點頭不語 
　　熊又云今有一語爲貴銀行團告敝國需欵固多然非一時全用今擬變動前定之政策借一萬萬已足其餘俟將來再商吾國秩序回復信用增進則條件自與今不同在今日而欲借債自難過責貴團提出難受之條件也近美國駐京外交代表亦以是爲言政府中頗以爲然銀行團亦極贊成當允卽日電告巴黎俟得復再商云 
[同盟會員之態度]  
　　陸徵祥内閣通過同盟會政黨内閣主張遂失敗其黨員之得列閣員者因此不得不辭職然内容亦各有不同茲探得其近日態度如下 
　　宋敎仁宋敎仁在南方全力攫取内閣雖截留湖南公欵六萬以爲運動卒不敵馬君武之一反對遂乘議和機會來北京運動乃僅得一農林總長居恒殊怏怏自失適唐紹儀被各方面所逼宋遂擬乘機攫取總理一席併使附己者倡爲政黨内閣之說其實宋意只在總理黨不黨非所問也故唐走後同盟會尙欲他圖宋力阻之及陸徵祥總理案交參議院宋雖不得遂願亦不便出爲反對故連日宋雖内懷不平亦不欲現於辭色惟對其親信者云這回我失敗這回我失敗 
　　蔡元培蔡元培固同盟派之穩健者近來常不以同盟會之驕縱爲是而又無能力以維持之惟亦欲得總理以行其理想政策其附蔡派如魏宸組等乘唐去之亦極力爲之運動雖同黨宋敎仁亦有微言及陸徵祥總理案提出知大勢已去終日怏怏與三數親信者發隔靴搔癢之議而己 
　　王寵惠王在同盟會關係尙淺於中國腐敗習氣傳染亦少恃其知識與會中分子不常接洽雖主張政黨内閣原與宋蔡逈殊近日亦惟有照例辭職而己 
　　王正廷王在同盟會資格亦淺因 
此次奉黎元洪令參與和議遂得與各黨首接洽政府成立得一次長己屬逾分後又得署總長喜出意外近日極力運動卽眞已將成熟忽有陸徵祥總理案提出彼殊不甚注意後同盟會決議相約辭職彼方着急然亦無可如何終日徘徊莫知爲計 
　　其他各黨員譚人鳳固年長而老於同盟會者對於黨員老氣横秋謂此次總理問題之失敗爲彼輩所自取我决不惜孫毓筠胡瑛則亦稍穩健者且於此次同盟閣員辭職總理問題之相持袁大總統委其調停黨人頗致疑貳不相信服故日内頗形鬱鬱也 
[省官制草定大綱]  
　　省官制由法制院草定後日來已由國務院通過聞不日即將全案交參議院核議探悉如下（一）總監係獨任制 
 
 
 

Page 3

 
 
官廳所設各司處於補助地位故官制上令其同署辦公（二）每省設内務財政敎育實業四司事務較簡之省如敎育實業得不設專司即以内務司兼之（三）國稅廳通商交涉使直轄於中央不入總監範圍（四）各省離省甚遠之處如鄂之施　蘇之淮徐魯之兗沂豫之汝光浙之温處山西之歸化等處監督實有難周設一變例得設巡察使一職專爲巡察各縣事務之助 
[黎副總統實行移交民政之手續]  
　　軍民分治之先導者 
鄂省黎副總統日昨邀集行政總監劉君心源至府當面商定行政用人各事一切手續均已議妥簡章如左（一）内務實業交通財政敎育五司職員各司長擇其優者造具册籍於七月初一日起連一切公案文件先送都督查核後再移交行政總監（二）都督府一切民政案件先行移交所有府内應送職員首先備文移送以便先行委任（都督府僅送秘書十九人而已）預備收核各司之案件（三）一切移送之公文職員等事皆限於初五日爲止初六日行政總監則實行任事矣（四）警視廳暫不歸併歸都督統轄應由該廳送呈所辦事宜手摺及職員名册以便查考 
[鄂省共和同盟兩黨之大决鬭]  
　　會議廳變爲演武場 
武昌首義共和黨之力爲多同盟會係屬後來近日成立鄂支部廣收并蓄勢力頗厚然人品則極形複雜外界對於該會殊不滿意前日都督府開軍事會議討論襄陽軍隊善後事宜共和同盟兩黨軍界人物皆列席兩黨不知何故忽大起衝突共和黨員黎某等當場宣布同盟會鄂支部副理事長王憲章總務幹事楊玉如等多人因不得重要位置欲謀危黎副總統推倒鄂軍政府時同盟會員在座者皆大憤謂係共和黨誣陷始而爭論繼竟鬥毆即以會議廳爲比較拳棒之塲黎副總統斥阻不聽避席走入後堂召衛軍協統某帶兵　迫解散衆始退出府轅猶聲言須各以武力爭勝負後聞有第三黨出爲調停始不致再有操戈之患當鬨鬭時第八鎭統制季兩霖在外聞信季若預知是日有爭鬭者）自帶多人手携武器强闖入内經衛隊照章阻止不服（都督府定章會議祗上級官與獨立協標統可列席餘人不准攙雜又無論何人進二門至接待室須解除武器方延入客廳）卽出鎗恐嚇季始屏從人解武器而入至各員在内鬨鬭幸均無武器否則不知送掉幾許生命矣現都督府搜查進見之人益嚴黎公於兩黨俱無是非之詞亦不存左右袒之狀並聞黎公原擬俟劉心源接民政長任實行軍民分治後即委託藍天蔚代理都督而自赴甯滬津京調釋各政黨意見之爭今因襄陽事與兩黨衝突事遂有不往之意當日黎公雖向兩黨首領宣言即日擺脫鄂事晉京不歸恐係負氣語也茲將同盟會鄂支部通告該黨本部支部電文錄下北京同盟會本部天津上海南京河南廣東同盟會支部均鑒鄂支部成立以來内容組纎悉照本部其進行方法（一）討論本省建設問題（二）調查地方自治辦法（三）薈萃專門學子根據學理闡發民生主義吾黨行動昭然若揭總不外監督政府促進共和數月以來成效旣著黨勢漸增反對黨悍者知其不能以光明政策制勝也乃肆其宵小弄讒以極惡劣之手段誣吾黨以惑我副總統之觀聽謂吾黨將不利於鄂軍政府昨在都督府開軍事會議欲害本支部副會長王君憲章總務幹事楊君玉如希圖推倒本支部暴厲恣睢不顧大局莫踰於此茲王楊巳經辭職而吾鄂政治亟待建設本支部萬難持消極主義仍當敏黽進行尙祈諸公努力維持同人等雖死無愧也同盟會鄂支部叩 
[淸談（萍桴）]  
　　唐紹儀前此以麥田之槍而中宵不寐詰旦遂濳蹤以避津今此又以舟中之槍而中宵蜷伏翌晨因避威以悄然返津唐果何以若是其善避槍而津門又何以若爲唐之避槍地耶 
或曰唐紹儀偏畏槍而又偏與槍相接觸意者其果悲樂相循環相倚伏際此槍林彈雨之天而欲聯絲蘿於歐亞敦琴瑟於衾裯不可不以槍聲爲先導也 
　　然則槍其唐之媒介物哉果爾唐今日社會喧傳又有與德婦在華盛頓結婚之約無情之槍火必更佇之於有情之塲所矣吾且以觀唐紹儀最後避槍之一術 
小說 
[俄王之偵探（一百十二）（無名）]  
　　余在前鄧方在後進那監内再用手電燈向四處一看只見愛末姑娘閉着眼倒在地下鄧方連忙上前去呌他告訴他來救他的事愛末姑娘仍舊閉着眼不張開來也不回答用手指着自已的嘴只點了點頭連忙立起身來扶著鄧方鄧方便背着他就走余在後邊跟着他們心中想道什麽愛末姑娘閉着眼又閉着口弄的這般狼狽忽又自已解釋道他閉着眼是害怕的緣故閉着口是怕出了聲被人聽得的緣故便也不去管他一路護着他們兩人出了牢内從方纔進去的那邊墻上爬了出來到了外面那俄官接著引我們到那小船旁上了船我和俄官划船鄧方倍着愛末姑娘坐在艙内此時各人無聲也不遇着意外的事十分欣幸划過了那海灣上了岸此時天已將明俄官連忙在前引導到了那山谷間揀了一個空谷將愛末姑娘安放在裏邊不料愛末姑娘因爲經了這番驚恐勞動一時　過去了余與鄧方連忙將他救治俄官向余說道趁這天色未明的時我便要去將那小船來藏過了不然如被他們看見後恐要被他們查將出來轉多一番周折余道不錯不錯你快去罷於是俄官便轉身去愛末姑娘此時也已醒了鄧方又呌他問他心中什樣他仍搖搖頭指着口又指着兩眼余便失聲呌道阿呀不好他的眼被人弄瞎了他的嘴也被人弄啞了那是怎樣好呢 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[西藏危矣]  
　　西藏危急情形巳迭紀本報茲又將四川　　處來往要電彙述如下 
　　印度華僑來電拉薩華人無論男女老幼慘遭殺戮凡官所商店民房廟宇均被搶刧焚燬其在西格孜江孜及春丕等處華人倘不遽離立卽遇害乞由最近地方發遣軍隊前來恢復秩序（四月十八日發二十日到） 
　　　印度　僑電電來刻正籌邊進行足下開懷祖國素所仰佩乞再　此次起事原因及最近情形卽日詳細電示毌任感盼（四月念日由海送轉） 
　　印度來電廿電悉西藏因餉械不濟兵心搖動達賴嗾迫繳械出境詭謀自立迫逐班禪逃印囚其左右後藏江孜靖西一帶官兵遊爲凌逐來印拉薩被園衙署被佔慘殺漢人幾無遺類萬望火速救援保我疆土西藏危在旦夕川滇大局堪虞藏兵逃來者數百人敝處陸續贊遣内渡需欵甚鉅力薄難支屢次電京告急乞匯鉅欵來印並懇迅速派員前來辦理此時達賴班禪均在印度藏中安危關係大局望卽酌奪示後宵宥 
　　覆印度華僑電宥電悉熱誠卓識曷勝欽佩已飛電中央懇速滙銀十萬兩來印敝處亦力謀進行仍乞將　要情形隨時電示并購印度著名英文日報二份逐日　寄承墊郵電等費將來請在匯到欵内劃出（四月三十日發） 
　　巴塘來電邊藏蠢動四處響應藏來報告實行洗漢現待援師急如望歲鄉城難失不在要路巴爲藏務中區若設重鎭集兵力分佈要隘保護大道庶可西顧藏衛直接川滇當茲藏局危如　卵乞速發大兵塡駐昌都移兵救藏以維大局謬妄之見伏候採擇 
　　又電西藏皆叛漢族極危昌都無兵可援乞速設法　　覆巴塘電萬急電悉大兵巳發鎗械子彈配足餉十萬首途請飛電昌都併前途一帶近情隨時密告 
　　雲南來電閱法文哈覆士報載露透電云華兵被藏兵繫敗幾降繳槍一百五十枝藏軍允盧比八千元又云據新喇嘛電華兵與藏兵互戰華民敗後逃入某寺内係屬確聞此消息自達賴喇嘛營内傳出至其起事原因以華藏會議某問題藏會長反對太甚致起衡突藏會長懼而逸於距拉薩三吉羅之某寺内華民兵追之乃成惡戰云云閱之殊深焦灼西藏爲我國雄藩外人埀涎己久非亟早經營則藏衛終非我有西防一撤後患何窮貴處對於藏事計畫如何希詳示知用釋懸系爲荷（三十日） 
　　印度來電後藏江孜巴東已失拉薩危在旦夕務懇火速救援靖西餉械多缺迭電中央政府告警未蒙示復今被迫出關抱病在卽東（五月一號發五月二號到） 
　　覆印度電東電悉己飭察台防軍是夜赴援餉隨漁江（五月三號發） 
　　致印度電支電微到已電京請欵匯印魚（五月六號發） 
　　印度來電魚電敬悉至今欵未匯到番商在印度過索不休乞速設法（五月二十三到） 
　　昌都來電藏局大壞藏兵被　拉里碩般多等處均到邊告急嘉裕橋被燬波密工布一帶番民出兵助藏與我爲敵請調川軍到邊駐紮換邊軍後五營援藏以□營由大道前往以□營繞道□□出其不意分進合繫庶爲萬全（五月二十九到） 
　　致拉薩電據報告藏事悉早派大兵赴鑪鎭懾乞公與邊軍前後夾繫又派步砲各軍來藏當易戡定儉 
　　印度覆電儉電無法投遞拉薩極危川軍究係何日啓程務催速進乞電覆鑑 
　　覆印度電鑑電悉川軍昨已啟程附西藏亞東關監督馬師周由關外呈報西藏近日危迫情形略謂自上年四月初一裁撤制營後月餉改由藏發給四五六三個月在舊有之邊費項下發放閏六月内已不敷支至七八月仍未給領所有動用均向番商息借蟄發自九月陸軍　後秩序蕩然借用全失至急之需番商釐毫不借且於前之□萬數　兩亦卽索　此時挪移無術推諉不能近得專人進藏請領久不見發又以漢藏交惡恐非朽索所能馭迭次電請藏使發餉撥兵另派幹員帶兵安撫均世不聞不間嗟乎前　未補後瘡又生呼籲擊　救援望絶此中艱善分任者誰惟念邊疆重要卽備受挫抑終不敢以一旦變故職守自弛雖漢兵　禍之慘藏民洗漢之聲驚心動魂日夜悚惶師周仍不敢爲棄職罪人堅守數月以冀兵餉之至有可挽回又一面又一面電川求救均成虚望勉撑力竭計無復施於時靖兵　餉而攻署藏人乘勢而逞兇再與爭持則性命難保迫得計避關外以俟轉機種種困難本應早陳聰聽無奈變後郵電不通以致上達淆滯今者藏事方殷危如纍卵伏望垂念邊陲速飭川督籌撥並撥銀若干萬兩匯印轉交師周以淸前債而全國體不　切盻待命之至前事如此後事堪虞議陳管見伏乞採揮五月二十號由亞東關　 
[川軍征西大會議]  
　　四川征西軍己於六月十六日先遣支隊出發二十四日全隊俱發已紀本報茲又接用函將會議情形彙錄如下六月八號四川正副都督集全體軍官在鐵路公司開會討論西征問題財政民政兩司巡警總監軍務處籌邊處均到首由尹都督演說西藏擾亂邊事岌岌可慮非迅速出師不可西藏雖爲中國之西藏其實爲四川之門户對於中國爲藩籬對於四川有密切之關係况西藏不失於腐敗之滿淸而失於新建之民國誠莫大之恥當此之時願我軍界人人奮勇刻刻以恢復西藏鞏固邊疆光榮祖國爲念俾去者有勇往直前之心未去者有預備調遣之想則西藏不難恢復邊疆不難鞏固祖國可以光榮矣於是軍官等激邜慷慨皆願出征全體起立贊成畢尹都督又云此次出征我願統兵親往每鎭必出兵一標均起立贊成又云軍旣如此踴躍足見我川軍人之愛國而西藏卽可以不亡但須組織一軍官團尊重征西軍如行路讓征西軍在前鎗械讓征西軍領足是征西軍爲我全川謀幸福爲中華民國固根基眞是當張拜當佩服者也尤望各軍長官對各軍士演說長其所捐之餉卽捐與西征軍以表其愛敬之意總之出征者存一恢復之念而未出者以預備調遣爲榮尤望全體一心化除意見又請政界計畫以固根基設法籌辦西征捐以貲補助最要緊爲後方輸送俾西征軍無餉械　乏之慮至於籌邊處尤當籌畫一切補助軍行十日内出兵一標由朱標長帶領前往當由水標長起立承認隨卽派地形偵探敵情偵探並組織特别隊軍政大體後方軍隊部至於後勁兵必强於前隊如有逃竄者自都督司令至兵弁以軍法從事都督願親　矢石不避艱險與士卒同甘苦云云隨由張都督演說略謂今日會議軍界如此熱心眞堪佩服此次將西藏恢復不但四川之幸中國之幸於世界上亦有光榮惟對於西軍征培爵力籌優待之法至於後方補充願負責任並接濟餉械以固軍心云云繼由籌邊處總理黄　靑報告邊藏情形復由財政民政兩司長演說衆皆拍掌贊成末由趙益德演說略謂財政司擔任餉張都督擔任據兵餉械均不必慮將來邊藏事宜定能辦好云云演說旣畢尹都督又宣言曰軍界中如有意見儘可發表當由三鎭敎練官樊澤舉發表重大問題三件（一）尹都督親征之問題（二）尹都出征代理都督之位者何人（三）餉械誰人負完全責任張都督宣言曰尹都督此行必請中央政府命令尹都督爲西征總司令但尹都督雖出征而都督之位仍然存在言至此卽云二三件請尹都督解決尹都督云現已請胡文瀾不分星夜回省代表一切軍事衆贊成卽謂餉械二事請財政司與軍務處宣告財政司與軍務處均言願負責任如有不濟請以槍斃之繼由模範標標長王君芳洲演說邊藏詳細情形極有條理最後言及籌邊處將由藏國川告急之軍人熊聯兆送交警總廳殊屬不合一一指其　處又云財政司所負責任　係甚大如不認眞辦理吾恐財政司一人之死不足惜而中國之前途不堪同矣而籌邊處黄箱靑出面辯白言語支吾尹都督止之曰　是　非可以提起訴訟黄遂退財政司云條式無論如何必設法接濟不至稍累軍人遂搖鈴　會 
[川人追悼保路諸烈士]  
　　四川鐵路公司於六月九日爲去歲保路同志死事諸烈士開追悼會卽假公司爲會場到會者共約數千人會塲演說台上設有諸烈士靈位會場門首列有軍樂隊其他股東代表及來賓學生隊皆各就規定地位向靈前行一鞠躬禮繼則整隊出發國旗爲前導軍樂隊及軍隊次之來賓股東又次之民團則於各街預排行列以待股東執鮮花來賓執香死士家屬則香花并執藉此以爲標記秩序井然頗極一時之盛 
[襄陽叛軍己平]  
　　襄陽混成協協統張國荃擁衆獨立及黎副總統討伐情形已屢紀本報茲聞襄樊商民聞省派王安瀾大兵將到旣恐玉石俱焚又　張勒捐派餉紛紛四出避難人心爲之大亂　面頓卽阻止幸襄陽唐知事頗有才幹當張告變時一面虚與委蛇一面徐圖弭亂并揚言省中已調大軍四面來攻皆係精銳之師器械又極猛烈聞者無不爲之神色沮喪而張軍中有標統徐某者本無叛志亦與唐知事協謀圖張於是張見外無援應内又渙散深知事敗受禍不如挾資先遁猶可安享幸福爰與其死黨盡將勒捐强搶之財帛私自瓜分連夜潛逃莫知所之越日外間始有知者各兵士等見營中無主皆欲乘機大掠而散當由唐知事徐標統會商各紳出而維持幸軍隊多已出紮東津灣襄樊地面並無多人一諭卽已帖然服從徐唐二君復馳赴東津灣諭以利害曉以大局各軍聞張挾資而遁莫不懷恨切齒均願受徐調度并公　徐爲代理協統當即撤去叛旗照舊遵守營規並由各巨紳擔保代爲求恩不得因張國荃牽累衆人以安其心至新招之衆尙未編制成軍均未發給服裝器械徐代統擬籌資遣散昨日黎公接襄郡官紳電禀請阻止討伐之師前進以免軍民疑懼或又生變黎公已如所請飭龐之淦一軍卽行撤返鄖陽王安瀾一軍則停止大隊勿進并責成王單騎往襄撫慰以安反側並有飭王安瀾將六鎭司令部移駐襄陽以資鎭攝之信至張國荃罪大惡極必須嚴拿懲辦已電請鄰省各都督並飭本省各文武地方官關卡一體嚴緝并懸賞銀一千元以憑盡法懲治而期垂戒後來云 
[湖北之不良會黨]  
　　羣英會之餘孽羣英會係已取消之陸軍管帶向海潛所發起向本一會匪巨魁去歲起義時濫竽管帶之職旋因行爲不端即被撤退二月二十七號鄂省軍隊内鬨盛倡二次革命之說向乘間而進發起此會一時軍人之受惑附和者頗多及將孫武推倒向卽與其死黨攫取軍務司内存款十餘萬而去因此益爲軍界所不齒該會亦卽消滅嗣向等獲此巨資復在大冶縣黄石港假開辦礦務公司爲名招集江湖亡命希圖擾亂大局於是又有海湖會出現實則卽羣英會之變相也前月經都督訪悉派兵前往查拿向等巳聞風逃去僅獲黨羽二三人戮之並出示宣布其罪狀茲該黨陳興山又欲煽惑軍隊以海湖會名義人感知爲不正當復用羣英會名私掛徽章逕入駐紮大冶之第十七標營内聚衆演說一以推翻現今湖北政府爲目的種種狂悖之詞不能盡記幸爲該標唐統帶所知立派護兵拿獲陳猶藉口羣英會代表抵抗不服唐君知羣英會巳在禁止之列即會同本協劉協統大冶汪知事訊明立卽梟首以正軍心並據情電禀副總統略謂陳興山身掛羣英會徽章煽惑軍心意圖起事巳經拿獲會訊明確直認不諱立即整隊將該犯就地正法以安軍心而重國法黎公因前次誤入羣英會者不少特再出示勸令將徽章自行銷燬一律從寬免究至大冶駐軍深明大義非特不爲邪說所動且能出力拿獲殊堪嘉尙巳傳諭奬勵之矣 
　　社會黨之忠告張國荃竊據襄樊盛倡社會革命論者咸歸罪於該地社會黨人不識時務鼓吹均產主義故黎副總統除通飭嚴禁假社會黨演說外並有勒令該黨解散或併入他項會社之意前日社會黨武昌部代表萬鈞與崇陽通山各縣支部代表特同往謁見黎公極力爭持謂該黨宗旨正大有益於民襄樊黨員有不法行爲應請拿辦不可因個人而累及團體云云黎公巳允不使牽涉全黨並謂如能遵守法律範圍自當盡力保護若有倡均產謬說擾亂秩序者定行拿辦不貸又軍務司長蔡濟民鑒於襄陽軍人惑於平均財產之說附和反抗特親撰解釋社會主義文一篇通傳各鎭協標營官長向軍人講演以免誤入歧途其文略謂查近來歐美各國倡社會主義分普通極端兩種普通主義者賴國家之經濟維持人民之生計俾得各治生業永保治安政府實主持之極端主義者倡均產之謬說欲使人人生計限於平等流弊所及必至國民之稍有財力者朝不保夕國病民貧同歸於盡一斑社會黨主持雖力而各國政府及普通人民未有不與之極端反對者况民國値新造之際地方秩序猶未　復經濟困難已達極點雖極力維持民生財產尙虞不軌之徒藉端滋擾如再加以社會黨之鼓惑則民生不知伊於胡底國亡種亡之禍可立待矣云云此一篇文字誠社會黨之忠告也 
[裕州防營衝突紀]  
　　六月二十日河南駐紮裕州之巡防營兵與裕州城内之城防營兵因事口角當卽扭毆嗣經排解巡防兵出城到營糾約全隊持鎗至城防營對面互相轟擊各有損傷幸未斃人晚間巡防復調大隊攻城城内聞風四門皆閉巡防營合力猛攻至兩小時之久槍聲隆隆儼若大敵居民惶恐萬分現巳數日門禁尙異常森嚴云 
[湘省水災紀]  
　　湘省連年水災元氣未復本年自六月二十四號以後大雨傾盆晝夜不息河水陡漲二丈有寄西門外至草潮門北門一帶河街均巳通流水陸洲全洲淹没沿河各州縣湖田大半被淹西路圩隄亦多衝决聞係因湘鄉縣數處出蛟醴陸東鄉亦發蛟水之故萍醴交界之湘東地方衝毁鐵路一段萍洙火車停開一日次日借用粤漢路客箱始得通行被水之處禾苗損失房屋傾倒什物牲畜漂流滿河各路電線亦多阻隔六月三十日由湘潭電局通電北京上海長沙漢口各局略謂陰雨連緜河水陡漲數丈上流電桿多被淹没線亦多在水中刻下衡州線仍阻人力難施除加派工丁　划節節設法其通電不能預料如有要電請繞他路免誤事機云云誠巨災也 
[湖南創辦兵工廠之計畫]  
　　湘省近因槍彈不足大約每兵五人僅槍一枝每槍一枝子彈不足十分鐘之用養此無械之兵撤旣不敢練又無槍外購又爲中央之所不許是非自行設廠製造不可昨由政務會議處議決就醴陵縣擇地建設兵工廠暫撥銀六十萬兩作爲開辦經費前經派員赴滬漢調查章程並由軍務司選派學生赴鄂省兵工廠實地練習茲己議决選送鄧紹汾等十二名由敎育司咨遣前往並聲明以後不再咨送以資節省 
[贛省政界近聞]  
　　都督府開政務會議贛省都督李烈鈞以民國初建萬端待理本省秩序日見安全卽政務興舉日形繁重矧上而中央政令之所布下而鄰省政務之所關無不與本省行政極有影響自非有一總匯之處公同討論議定無以通告各部行政之郵而綰全部政務之紐前臨時議會通過本省官制於都督府下設政務廳立意即在於此現以政務廳組織需時特先就都督府開政務會議每星期會議一次冀使行政機關聯貫一氣以収行政敏活政策統一之效果己擬就章程通令各司廳局查照辦理届期出席云 
　　財政司將全體辭職財政司長魏斯炅鄒樹聲以贛省財政奇絀對於整理稅務頗爲認眞並規定各稅口征收紅錢亦須塡票歸公按月解庫以濟要需辦法極爲嚴密詎於六月二十八號有瑞洪帮員郁文瀾君謂改納紅錢公文延期發遞乃稅務科人員通同舞弊呈懇李督發司查辦惟該司長自問確無弊端不甘妄遭訾議特於三十號盤查庫欵淸理公牘預備全體辭職云 
[萍鄉大水紀]  
　　六月二十五晚萍鄉地方大雨傾盆至次日八時纔止洪水横流茫無涯際舟子失愼者不知凡幾城廂内外房屋倒塌殊多即東門城外石橋欄杆石柱素稱鞏固亦被水衝破先是該邑士紳恐米粮不濟早已籌辦多數寄儲各店亦被洗去不少且田禾初穗遭此奇淹元氣喪失民受虧損自前淸道光六年被淹之後數十年來未有如此之奇災也尤賴該邑湯知事買舟數艘到處援救並施粥麫故饑民得稍免於難至安源煤礦自戊戍開辦以來日新月盛建洋房築馬路廣興利源幾爲全國之冠此次大水馬路水深數尺局内亦受損傷聞新街舖屋倒塌尤多附近山嶺亦多崩潰是日更有兄弟二人因家豚被水衝去其弟赴水援救溺斃兄因救弟亦及於難眞可謂難弟難兄矣洙萍鐵路二十六七兩日亦停車多站聞沿路橋樑多被損壞云 
[審識廬山眞面目]  
　　九江廬山牯牛嶺之上有地名女兒城亦名禹王城在盧山之嶺可以俯瞰鄱陽湖地勢宏敝又宜種植爲該山之名勝風景絶佳自英人都約翰租牯嶺時卽欲並租此地前淸九江道瑞徵與之定訂條約女兒城爲廬山名勝不准租與外人居住及搭蓋凉亭是以女兒城不能　爲租界前歲廬山牯嶺淸丈局委員周懷烜私將女兒城租與九江女醫院醫士石美玉等經南康府星子縣紳士等在前淸九江道及江西巡撫處禀控周懷烜並爭女兒城歸星子縣管轄其意在得此項租金經巡撫　汝騤批飭九江道轉飭九江南康兩府會同兩府紳士到廬山會勘地界潯紳以廬山之陽歸南康府星子縣管轄廬山之隂係歸九江府德化縣管轄前已立有界碑至盧山界兩府之間向例總以山之最高脊爲界此一定不易之理况女兒城己經訂約不准租界外人周懷烜膽敢私行租賃實屬罪不容誅星邑紳士等與潯紳爭持星紳不及潯紳持之有故言之成理而遂逞野　幾欲毆打潯紳經兩府勸解始各暫退後由九江道將此案稟詳巡撫事遂擱置現又由南康紳士等在都督處禀爭廬山地界經都督飭南康府會同九江府踏勘前日南康府知事李正綱到潯與九江府知事潘學海會商辦法並云南康紳士黄榮良等己在牯嶺立候踏勘潘知事遂於日昨邀同潯紳羅大佺徐庭蘭與南康府知事李正綱同赴廬山會勘地界並由省派員在廬山繪畫廬山全圖使條分縷晰以便核辦云 
[定海預備歡迎紹軍]  
　　紹軍移駐定鎭兩邑頗爲該兩縣所反對茲又經旅甬公民劉采亮等函勸定海知事曁商會縣議會城自治會云啟者紹兵移定一節吾鄉父老均以飢民麕集時虞紛擾正在會同籌辦接濟倐聞紹軍移駐即蒙商會自治會等電省緩調仰見諸父老等力圖安寗殊爲欽佩茲唔省都督特派員莊君新如來寗謂紹兵開駐定鎭早經軍事會議公决事關軍令斷難變更亮等念紹兵到期在卽與其令在必行碍難變更何若預備歡迎以期融洽軍民之爲愈若慮多數軍人刁斗之炊食米爲難惟幸近日輸入米石漸多不至頓生恐慌若慮紹軍不守紀律而軍紀昭在官長果能約束綦嚴必無意外之虞况人民信仰軍隊軍隊保衛人民必須互相敬愛然後國防鞏而意見泯特此函乞妥籌歡迎方法一面派員臨定懇切開導以安民心而表感情不勝盻禱之至 
 
 
 

Page 7

 
 
本埠新聞 
[保全主權之爲難]  
　　法租界公堂會審員聶宗羲呈滬軍都督文云本年七月初一日奉都督令開照得報載租界捕房拿獲要犯陳錫魁即陳阿四李友山徐春山三名供認槍斃陶煥卿及其餘命盜案多起聞公共公廨己分别判定監禁年限將該犯等解送法廨專訊陶案等情查陶公煥卿有功革命中道被戕深堪憫惻前由本都督懸賞緝兇未獲今旣罪人斯得自應從嚴鞫訊並究出主使之人以慰英塊况該三犯積犯命盜案多件罪大惡極自應照章解歸地方官衙門研訊明確立正典刑今乃由公共公廨分别判定監禁年限有違向章並損主權辦理殊爲不合現在該犯等是否仍在英廨抑己移送法廨合行指令令到該員即便遵照切實轉商會審之法領事照章將陳錫魁即陳阿四李友山徐春山尅日解交地方審判廳訊辦毌違等因查此案於六月二十一日據公共公廨將兇犯陳錫魁即陳阿四李友山即李三子劉麻子三名移解到廨黨即會同法副領事提案研訊據陳錫魁即陳阿四供認陶公煥卿被戕一案係王竹卿轉託劉麻子邀同該犯於本年正月十三夜同往法界廣慈醫院該犯開槍將陶公煥卿擊傷身死不諱質之劉麻子堅稱陳錫魁此次被獲係由該犯到捕房報告陳因此懷恨誣攀謀斃陶煥卿一事實不知情李友山亦不承認同謀行兇情事惟據英捕房中西包探禀稱該犯李友山前已在英捕房供認廣慈醫院槍斃陶公煥卿一案確與陳錫魁二人同往呈騐供單言之歴歷委員反復研詰劉李兩犯始終狡賴查案關人命權限不能判决當即面商法副領事請將全案移解上海地方審判廳訊辦以符向章奈法領以民國尙未正式承認不允並以該犯等已在公共公廨由美領判定監禁年限法領亦可援例執行當經委員一再磋商解送迄難就範現該犯等雖由法領自判監禁而委員並未承認簽判國權所在斷不敢稍涉遷就致背向章現該犯等巳由公共租界捕房帶回管押奉令前因除再由委員竭力磋商外理合據情呈復仰祈鑒核施行 
[黎副總統取締社會黨]  
　　武昌來電上海社會黨本部轉各支部各報舘各團體公鑒鄂都督輕聽軍務司蔡濟民之言誣黨宗旨不正意圖鼓惑命八鎭統制以軍令取締全鄂社會黨不僅違背民國集合自由之約法且蜚語誣衊啓軍人干預團體之漸同人據理直爭請主持公論武昌社會黨支部叩 
　　上海去電武昌副總統鑒集會自由載在約法本黨在各國政府均認爲正當之團願勿輕聽浮言以一身爲衆矢之的社會黨本部工黨部同叩 
　　武昌覆電上海社會黨本部鑒電悉集會自由係法律内之自由如宗旨正大即受保護如擾亂治安自當取締特復元洪歌　　上海覆電武昌副總統鑒本黨宗旨正大載在黨綱何條有違法律擾亂冶安之實迹請指出示覆社會黨本部工黨總部同叩 
[强盜和尙之罪狀]  
　　滬防全軍統領李顯謨呈滬軍都督文云爲呈報事據敝部偵探顧其昌等禀稱探得本邑二十七保七圖大劉家宅地方於陰曆五月初二夜二時黄阿福諸錦炎兩家被盜匪持械搶刦一案該探等購同眼線四出訪拿旋於西門外緝獲盜匪姚光發德廣二名黨場在姚匪身畔搜出當票四張據稱係陰曆五月初六夜搶刧眞茹之贜物即將緝獲之盜匪並當票四張申解來部又據失主黄阿福諸錦炎禀稱明火執杖搶刦輪姦開具失單請速嚴辦等因當令一等副官莊誼於六月二十四號七月二號詳加研訊在案茲據該員呈報二盜犯供摺前來統領再四覆核前後相符姚光發係安徽合肥人曾在九華山出家去年還俗此次行刧係僧果道爲首姚光發代爲招集夥伴唐老三及僧寬容了根開福　修進德等二十六人於陽曆五月初二夜二點鐘手持凶器破門而入將男女一律捆綁黄阿福被盜匪用燭燒傷嘴唇諸錦炎被盜匪用鐵尺擊傷右肩均經呈騐傷痕是實黄阿福之妻因該盜强姦不遂亦被斫傷右臂盜犯僧德廣係湖北天門縣人從杭州西天竺山來滬在本城南門外海潮寺持單至陰曆五月初六日出寺在六馬路鶴林春茶館由盜首姚光發约齊往眞茹行刧一次僅分得被服一條向法界押當内押洋一元三角二次研訊並不翻異姚光發又被失主當堂指認明確更無可逭統領竊思姚光發係還俗和尙本非安分之徒此次在黄阿福諸錦炎家及眞莊地方行刦均直認不諱其爲積慣盜匪毫無疑義現値多事之秋羣盜如毛擾害地方實非淺鮮况聚僧爲盜尤屬創聞假白天募化之名探黑夜進行之路此等劇盜防不及防刻下漏網盜僧如寬容了根等尙有五人若不盡法懲治以儆效尤則浦江流域地面遼闊必成一盜賊世界而沿浦居民永無安枕之日矣現擬在逃之各盜匪仍飭探嚴緝外姚光發一名係三罪俱發可否援照軍法宣布罪狀當衆槍斃以昭烱戒德廣一名得贜雖屬無多而旣自認與姚光發約齊其爲盜黨已有確據查刑律第三百五十四條侵入現在人居信或看守之邸宅營造物礦坑船艦内而爲强盜行爲者處無期徒刑或二等以上之有期徒刑第二項云結夥三人以上於盜所强姦婦女及傷害人而未致死及篤疾者亦同德廣所犯之事實於本條立法之旨似相符合可否擬以二等有期徒刑禁錮五年統領身膺防務責任綦重不敢拘守人道主義釀成星火燎原之禍爲此抄呈兩匪供摺並擬定辦法備文呈報是否有當伏乞都督鑒核迅賜訓示施行實爲公便當票等件候失主認領合併聲明 
　　陳都督批示云呈悉該營緝獲搶刦劉家宅地方黄阿福諸錦炎二家案内之盜犯姚光發僧德廣兩名既據詳切訊明自應按照所擬罪名分别懲治除姚光發一名應由該統領宣布罪狀當衆鎗斃以昭烱戒外至禁錮五年犯僧德廣一名判决得當應卽照准仰卽押解前來由本府執法科咨送上海地方檢察廳執行可也 
[兄弟冒探詐擾]  
　　四川人黄文卿與其胞兄黄漢卿同居泥城外馬立師路某號屋内因冐充南洋駐滬偵探及英美捕房包探專在公共租界内向人拆梢並向旅滬同鄉一再訛詐前日又在四馬路湖北路口福安茶居内向同鄉人趙伸幹（即趙仲軒）勒詐被總巡捕房探目李星福偵悉禀奉捕頭將兩黄拘入入捕房押至昨晨併解公共公堂請究先由捕房代表侃克律師上堂譯稱被告弟兄先以謀充捕房包探須運動卜總巡爲由先後函致寓居山東路六號門牌和記棧内之羅錫林廖人旌硬借洋七十元復冐充包探以福建路四百六十八號丸藥店所售之藥攙入嗎啡向該店主趙子堅嚇詐洋一百元又住居法大馬路之趙仲軒因於西曆四月分被飯司何玉山竊去現洋一千三百餘元逃逸黄等又冐充英捕房包探將何送至趙處追出贓洋八百五十元索取酬洋三百元尙不滿意反以趙誣良爲竊串同何玉山迭向詐擾趙即約往英界央人理勸不明遂扭何至捕房兩黄逃脫次晨解奉公堂訊知事出法界判何送法公堂訊實押辦在案茲被告又以趙不應在法公堂供出伊等姓名有損名譽復向滋擾前日約在福安居理論當由沈某介紹令趙出洋一百五十元了事適爲包探查獲並抄出信件名片一併呈案查被告在租界内冐充南洋偵探捕房包探專事訛詐殊碍治安應請澈究並據包探李星福禀稱本月四號有趙仲軒與周姓友人詢問捕房有無黄姓兄弟充當包探當即訴知二十一號西探稟明卜總巡查係冒充故往拘拿詎黄漢卿猶大言恐嚇聲稱前淸時代係同知銜與英公廨正會審官義結金蘭談笑自若迨帶至捕房經捕頭訽據黄等聲稱共有同黨二十餘人所得之洋均已分散且查黄等係滬軍政府查拿之人黄文卿並於西曆一千九百另三年間因向王連生之妻騙取財物經老閘捕房包探沈阿岳拘解公堂訊實判押三月期滿遞解囘籍近又濳入租界冐探拆梢被詐者共有四百餘人之多今日到堂亦有四十餘名請爲嚴究訊之黄文卿供年二十二歲原名湘臣向在四馬路恒豐厚土號内爲　客從未犯案質之黄漢卿供稱甫於去冬來滬不敢冒探拆梢實被挾嫌誣控旋由同鄉會函致公堂以黄弟兄專事訛詐魚肉同鄉請爲按例嚴辦王襄讞復向兩黄一再研詰堅不吐實遂商之德師副領事判仍押候傳齊人証於下禮拜六再訊 
[挽囘利權之一斑]  
　　製造局製造砲彈鐵質向係購置外貨利權不免外溢茲由該局員司盡心研究將華產之鐵加以錳鐵化練性質極硬與洋鐵無異業經練成卽由砲彈工匠先鐵數枚呈請李總理考騐後再行　鑄 
　　又該局鑄造槍械子藥向用日本硝練合而成現有皖省郭姓商人積有安徽所產之土硝二百五十担頗合造藥之用業已售與該局由李總理電禀程都督電知皖省都督如遇郭姓商人裝運皖硝運滬請飭關津一體免騐放行 
[劃一快鎗口徑]  
　　陸軍部以我國各省所製快槍式樣不一口徑　寸亦無一定設遇爭戰之際槍彈缺乏彼此不能通用殊多不便是以令委軍械科課長韓麟春君前赴各省製造局知照各局總理嗣後鑄造快槍務須諭令槍匠將口徑分寸規定一式俾與各省一律韓君已於前日到滬與李總理商議辦法矣 
[李總長由寗返滬]  
　　滬軍都督陳英士君曾奉大總統命令取消都督名義現將實行所有滬防各軍隊已移請江蘇都督程雪樓君接收督帶以歸統一前日程都督特邀上海民政總長李平書君即日赴寗籌商一切李君遵卽起程昨已事畢返滬 
[楊阿淸大動公憤]  
　　萬豐米行執事楊阿淸在公共公廨禀控行夥管松坡盜賣貨物等情由廨訊明事在南市移送地方審判廳訊理在案茲該同業羣起不服於前日午後聯絡各夥友齊至龍王廟開會庥議到者二百餘人僉謂此案原被人証均住華界應在地方公署起訴乃楊阿淸越境誣控實屬自棄主權我同業應議一抵制賣貨之法並議相當之罰金令其照繳等語一時羣情憤激誓不甘休不知若何了結也 
[工程司報告築路計畫]  
　　城濠保產會代表朱鑑堂等要求改狹路線已迭誌前報昨日午後三時滬南市政廳特開會議由工程司潘克恭君報告云現經察核城濠公地即按最狹之處以二丈爲率已碍及房屋應須拆讓者爲數不少是以仍照前議酌中决定以示通融俟民政長會同市政長定期傳到路線最狹處各租户妥議實行等語其餘要求各節尙無端倪須再籌議 
[水巡攻訐區員]  
　　閘北全體水巡前日公舉牛李等五巡長爲代表至警務所控訐區員尹得勝支空額餉侵呑煤價並於光復時希圖盜賣巡江小輪等情經警務長蔣君諭各退去聽候查核 
[警衛隊長之手段]  
　　滬軍都督府警衛馬隊隊長吳鈞昨晨九時乘坐人力車經過火神廟前將龔志樑家之八歲男孩名和尙撞倒於地磕破額角流血不止龔即將車挽住欲向車夫理論詎該隊長爲之包庇遽將該孩掌頰數下一時見者咸抱不平即將該隊長扭至三區警局請爲究辦區員以碍於情面勸龔和平息事衆辦隱忍而出 
[李統領戒責部下]  
　　滬防全軍差遣員周長凱近向各管帶索賄事爲李統領查悉卽將周戒責手心四百下并拘留營倉又有號房陳武元亦因犯規戒責手心二百下以示儆戒 
[船户形跡可疑]  
　　閘北水巡隊前日查獲形跡可疑之船户周陳氏周唐氏姑媳二人解送裁判所禀稱該船停泊舢板廠已久每晚時見男子上落是以上船檢查搜獲現洋百餘元銅元三十餘千銀飾二十餘件手槍一支及彈子等物請爲訊究當經孫所長訊據唐氏供稱丈夫周鴻德向在北洋捕魚爲業氏與婆婆避亂來滬銀洋均係已物手鎗係防匪所用質之陳氏供亦相同所長以唐氏懷孕將產判令交保陳氏押候查明再核 
[航船夜行遇盜]  
　　黄渡上海航船於前晚開至虞姬墩地方衝突遇匪船一艘共盜　十餘人持　過船將船夥等逐一捆縳船中所帶銀洋貨物刧掠一空昨日該船主陳小泉投報上海檢察廳禀請勘　廳長卽派檢察官帶同司法警察人　前往查勘 
[廣東遣散客民]  
　　廣東都督因去年光復後客　　　流落　垣者甚多爰特派員調查分别資遺現巳查有六七百名其第一批巳委羅壽生寗　南兩君挈乘廣大輪船於前日晚間　滬該兩員卽赴滬軍都督府投遞公文請即派員接收遣送回里免其流離失所 
[公堂扣留手鎗]  
　　閘北光復軍趙喜雀馬少卿劉德生王福章前因携帶槍彈　　嫌疑犯　阿毛聞至租界被匯四捕房中西各捕拘解公共公堂併交李營長帶回自辦槍存公廨如兩禮拜内查無兵士这　情事准卽發還在案昨日届期李營長派代表汪量龍投案請領王襄讞商之德師副領事以手槍並非軍器未便給領所有洋槍四支交汪領回 
[聲訴被誣原因]  
　　西洋籍民陳少春之妻劉氏控鄒雲甫張王氏藉端串詐洋五十元一案昨晨由廨復訊原告代表愷第士律師上堂譯稱被告籍端向原告拆梢洋一百元原告不允竟欲覓死且查鄒係過犯應請澈究並由原告見証陳張氏証明被告當時至原告處索詐情形訊之張王氏供稱家居法租界四十四號門牌丈夫在瑞和洋行爲買辦現往海參　曾將方單六張向陳少春抵銀二千兩已於前淸宣統元年贖回四張轉抵與胡竹漁此次實因搬家需用欲向加借洋三百元擬令鄒爲代筆是以同往並非拆梢並據赫雷司律師代表張王氏力辯被誣王襄讞商之德師副領事以此事曾牽涉假造軍用鈔票案内之陳爕山尙須詳查澈究判鄒與王氏仍各存洋一百元交保候下禮拜六復訊核斷 
瑣聞 
[城内]  
　　都府督批示○退伍威武軍兵士劉安漢函批該兵士以身處武裝競爭世界軍事亟宜講求仍思投効行間藉圖學步其志可嘉現各省軍團林立如訪有程度最優足資練習之處儘可自赴該團直接請愿無庸本都督遺派新世界雜誌社鄒夢周函批函悉本府改編在卽各項人員來滬投効者均經批飭他往該員旣與熊總長有舊自以從速北上爲是此間無可圖謀至請給川資一層爲數甚微本都督絶非吝情祗以近來餉需奇絀挹注無資雖此區區亦難應接該員具有聞見愛莫能助之情况當能諒之也前衛兵書記長警盟學生孟英禀批奬案業經截止且係個人私自呈請本難照准惟擬稟稱去冬因病回里未及由代表彙報情尙可原始飭人事科查明果是光復有功候補給奬憑以示鼓勵至請用其所學一節該員旣具有警監專門智識仰卽逕赴警務公所及市政廳等處直接投効軍警兩界權限攸分本都督未便轉飭委任前威武軍三等參謀唐模等禀批該員等身經退伍猶惓惓於四方多事未　安枕聯翩上書投効愿任桑梓義務熱心如此洵属可嘉惟此問編制已更本府又取消在卽各營官佐正在紛紛淘汰位置無從所請礙難照准現値南北一家隨地皆堪効用該員等旣有志出山在國在鄉同是服務軍旅勿拘拘於桑梓一隅仰卽速作他圖毌誤行止江南將備學堂畢業生陳得山禀批滬軍各營自改定編制分别裁併後中下兩級官佐至今投閒置散覊滯海上者頗不乏人本都督雖愛士情殷苦無可以位置之處該生旣富有軍事知識仰卽速往師團林立與人才缺乏省分另行投効不必在此　謀履歷存 
　　地方審判廳民庭批示○蔣沈氏爲卞春波案申訴店房由批狀悉查此案前據孫補　呈請强制執行并據該氏呈請飭遷業經分别准駁在案茲准該民呈請上訴前來查控告與抗告均有一定程序所呈僅言上訴未據聲明抗告核與法定程序不合且該氏之屋由卞姓轉租與孫姓　取頂首出立收據該氏卽有損失亦應向卞春波請求賠償與孫姓絶無關係旣經高等審判廳照行本廳轉行初級審判廳照章執行卽使該氏尙欲提起抗告本廳惟有依法執行來呈所言朦蔽佈置之處究竟如何佈置如何　蔽着即明白呈復澈究似此任意混説殊屬荒謬絶倫特斥柯永鑫訴舒宏元圖賴婚姻案批該氏果係正式婚姻毫無紏葛而女家無故賴婚自應請求傳案訊明斷歸完聚乃僅呈請備案并有伊等再行圖賴卽將用搶親手叚等語保無恃强硬娶先行立案以爲涉訟地步情事所請備案之處應不准行該民如敢恃强搶親刑章具在不能爲爾寛縱也澟之張南海訴許光德　財賴婚案批此案前據該民具呈業經批令着邀原媒謝明山尋交在案何以該民并不邀媒追尋殊堪詫異據呈前情着該民詳晰探訪許蘭芳住址呈候移提核辦可也 
　　地方檢察廳批示○郭廷輝請求保釋林殿安由批訴悉林殿安旣據爾証明確是表親此次携帶之關秋桂粘呈賣身契據証明確是爾之婢女託其帶回原籍供爾祖母之使用並非出於林殿安之拐帶林殿安准交妥保保釋至賣買婢女無論前淸民國均在查禁之例爾所買之秋桂發生於前清宣統三年惟事在民國赦令以前自應免究爾亦取具妥保准將秋桂領回妥爲撫養擇配毌得再有婢女名稱發見於共和時代以重人格賣契塗銷 
[南市]  
　　投錯門路○民政總長李批農民金隆昌金隆發等呈云呈及抄粘均悉此案前經該縣令斷結現在審判兩廳旣照會兪金兩議員秉公理處自必有公道之言該農民如果不服可赴省城高級審判廳控告本總長無從檄飭也 
　　無須介意○市政廳長批孀婦楊周氏禀云禀及粘單均悉查前據杜炳釗禀金融日報分設南市曾准給示在案該氏旣仍辦公益報館但能加意改良卽有入造謠亦殊無效旣據禀稱仍用公益日報字樣並設號衣應准備案可也 
[閘北]  
　　疊次被控○寡婦陶金氏前控陶貴生私掘祖坆並擾　坆工人陳秋秋到案訊供各情巳誌前報前日該氏復扭貴生至上海審判廳控被呑没田單咋由該廳移送歸案卽經孫所長質訊一過判貴生押候復訊核奪 
　　分别折還○郭華華控穆長根左文標不還借洋三百元昨經所長復訊左供此項借欵已還二百餘元判穆左二人交保限分三期近還洋一百五十元 
[英租界]  
　　數目不符○費經三控同族費克明不還洋九百元前晚由廨傳訊兩造各延律師到堂代表並據原告偕見証衛芝山等上堂証明求究質之被告認欠洋四百元聶襄讞以原告所供與原禀不符顯有不實惟查所呈憑摺被告尙應還洋四百元被告亦供認屬實着交原保限兩禮拜還淸 
　　墊欵無憑○陳玉祺因不理茅錫鴻墊欵及薪工洋一百九十一元被控前晚經公廨聶襄讞復訊因原告所控墊欵並無實據未便准追判交原保限七天繳還原告薪工洋六十元完案 
　　各執一詞○夏如山控劉仁山不交定購米糠四百包前晚由廨傳訊原告供稱此貨係代東洋人所定因劉逾期不交致被東洋人控押案下已經三月質之劉供原告自已不來付銀出貨並非不交求察聶襄讞以供詞各執判交原保候函訽日領於下禮拜一再訊 
　　無可抵賴○震興洋廣貨號主紹興人張成記（卽張成祥）因不付粤人楊質卿蔡卿力期票兩共銀五百五十兩被控前晚由廨傳訊張一昧狡辯聶襄讞以期票係張所出何能狡賴不付着交原保限一月分别淸還如違押追 
　　寡廉鮮恥○南京人王松壽前在原籍奸拐陳王氏來滬賃居三馬路八十三號屋内令氏賣娼茲因該氏不願供給致相爭執控由老閘捕房於昨日派探沈阿岳將王拘解公堂經聶襄讞會同德裴副領事訊悉前情且查王前曾冐充暗差華捕向鴇婦高張氏索詐洋三元有案實非安分之徒姑寬着速回籍不准再在租界逗遛 
　　女孩迷路○女孩小妹方實實均因辨路徑由捕送留公廨昨由官媒將二女送案請示小妹供年七歲寗波人餘語不淸方女供年十五歲在三馬路王錫山家爲婢因遭主人凌虐逃出判小妹暫留本廨候認方女送濟良所留養 
　　息事寗人○巳故干錦銓之妾蔡氏控正室周氏奪子呑產等情業經公廨傳訊茲經族人勸明息事昨由原告代表担文律師函致公廨請爲銷案讞員准之 
　　串竊綢縐○積竊張阿四因與錢桃全吳四實串竊北海路三十二號門牌陶洪生所開綢號内値洋八百餘元之綢縐前日由探朱子藩將張等三人拿獲昨解公堂訊供屬實判張押西牢一年期滿逐出租界錢吳各押兩月 
　　珠還合浦○陳長梅因竊七浦路六百三十九號住户黄李氏之珍珠三粒値洋一百三十元被控昨由捕房拘解公堂訊知贓巳交還判陳押一月示儆 
　　實非毆斃○尤榮海控竹匠黄德明毆斃其母尤金氏一案昨經公堂復訊以尤金氏已經驗明實係因病身死判黄開番釋完案 
[美租界]  
　　聚賭漁利○粤人王阿狗在武昌路租賃七百三十五號房屋私設總會聚賭抽頭昨爲一百九十號西探查悉歸禀捕頭請廨傳案懲辦 
　　經理逃逸○海寗路鳴盛廣東戲園主李水榮昨報捕房稱被經理陳東生用空洋數百元逃逸請爲查緝 
　　　婦被毆○西華得路住户王葉氏昨控其夫王阿愛拼識蕩婦不顧家用向論遭毆等情捕房允爲查辦 
[法租界]  
　　傭人舞弊○細崽董英生前日領得洋東南最司夥　洋上市購買貨物少頃卽返聲言所領之洋均是銅質向之掉換該洋東開之詑異將洋細察見所蓋之圖印不符知係舞弊送捕解廨訊究董稱銅洋實是悞收四無用處起意朦調求宥判從寬罰洋兩元示儆 
　　押欵理結○連師　　　公廨禀控陳家猷担保田單押欵計本利銀三千四百七十兩延不取贖陳遺其戚張靜安到案代表判令交陳到案訊辦如違交人銀兩保限十四天理妥在案茲　復投案訴稱陳家猷業已在外理明求請銷案並請將存案之田單給領廨員准之 
　　茶館聚賭○捕房向章凡界内所聞之茶肆槪不准　聚抺牌茲有王阿根所開之茶館時留多人在内聚賭故傳王至廨判罰洋五元充公 
　　怙惡不悛○積竊張裕廷曾經英兩公廨懲辦數次近又串黨行竊被探一併緝獲送廨訊究判張押一年同黨蔡金生押三月期滿一併驅逐出境 
 
 

Page 8

 
 
   
 
 

Page 9

 
 
自由談 
游戲文章 
[花大王傳（仿種樹豪駝傳）] [  澍棠]  
　　花大王不知始何名病淫巡幸無厭有類花王者故國人號曰花王王聞之曰甚善名我固當因捨其名亦自謂花王云其鄉曰温柔鄉在黄浦西王專採花凡滬上長三么二爲冶容及水性者皆爭迎留覽視王所採花或玩弄無不妙且灌漑供奉合宜他人雖窺伺傚慕莫能如也有問之對曰花王非能使花歡且樂也以能順花之天以致其性焉爾凡採花之性其色欲美其容欲笑其心欲合其情欲幽旣然已勿吝勿嗇用不稍惜其嬌也若子其奉也若母則其天者全而其性得矣故吾不遏其性而巳非有能術而取之也不苛求其全而已非有能力而攝之也他人則不然氣粗而神浮其用之也若不過焉則不及焉苟有能反是者則又愛之太殷親之太熱朝摩而暮撫已畢而復作甚者裸其體以騐其光滑窮其底以肆其狂蕩而花之性日以戕矣雖曰愛之其實害之雖曰親之其實遠之故不我若也吾又何能爲哉問者曰以子之道移之官理可乎王曰我知採花而已官理非吾長也然吾居滬見長官者好整其規若甚倨焉而卒以犯旦暮鴇來而呼曰姐命拜爾貺酬爾惠速爾駕再張而旗再振而鼓訂而婚姻結而鴛鴦設醴而敬之掃榻而待之彼署人執鞭策以從遊者且不得暇又何以肅官箴而敦官品耶故怨且罵若是則謂彼賢者其亦非類乎問者嘆曰不亦悲夫吾知花王必爲花鬼傳其事以爲官戒也 
[戲擬小天台道明和尙獄中致功耀女尼書] [  甘夢]  
罪僧道明謹彈涙合十致書於我肉身佈施女菩薩功耀愛卿蓮座前者偎蒙靑眼不以和尙爲奇醜舉一身以相屬托未免有情誰能遣此感激之私非言可喻金公木母天上多情玉女仙童人間極樂春宵苦短日高起從此和尙不念經暮暮朝朝卿卿我我誠樂事也不意禍起齋堂悲生梵室風流罪過誤我情天嗚呼天台之路已絶官府之難未平愁雲慘日釋放何時積忿塡胸涙痕終日回憶昔時之親昵狎褻載笑言歡曾幾何時多情自古空餘恨好夢從來最易醒亦大不幸事矣嗟乎好事多磨不見廬山多日矣雖一别不致永訣而思慕之深比三秋而過之故每於疾首蹙額之際念及興會方酣之時則困苦頓忘而卿之雅態風情隱然如見蓋此身可囚可辱而此情終不可滅也雖然爲鄉受罪粉骨碎身終無悔恨而所以抑抑不平者方今世界文明男女之交際已無須拘泥則我僧尼之相與共處本無足怪何物官廳無理取鬧不過埀涎和尙之財產藉小題而大做以吸收和尙之脂膏耳嗟嗟愛卿吾兩人之命宫磨蝎夫復何言然而變起禪關我佛亦遭刧運魔生慾海神仙亦遇災星而况僕本淫虫誤投釋界卿亦個中早種情根者耶嗟嗟三寳有靈此後得脫纍囚之苦一絲未斷異日再參歡喜之禪請勿灰心更圖後會爰修寸楮備慰厪懷紙短情長伏祈玉鑒 
尊聞閣詞選 
[夜游味蒓園偶書所見戲擬方回小梅花弄體演之] [  王渭生]  
　　披風露張園路鈿車絡釋紛無數態輕盈門娉婷夜氣　　十里盡香塵游蜂浪蝶羣團繞艷李　桃顏色控俏腰　苦無錢紙素川飢眼飽空流連重行行復去去一點靈　誰告語車如水馬如龍盈盈笑語隱約車當中　　搔首望不見何時重識春風面意　珊夜將殘已是參　月落將明天 
[愚園獨酌醉中倚此西江月]  
　　非馬非驢民國不倫不類共和（讀平聲）旁人拍手笑呵呵眞是一　胡做有酒　供　　萬般　　　　忽然慷慨涙　多獨立蒼茫一我 
[槎上出舊陶圃野眺即景臨江仙]  
　　獨向郊原閒眺　四　野　天低徘徊俯仰淡忘機情隨流水逝心逐暮雲飛滿目荒榛迷姓氏誰家瓦礫堂基炊烟縷縷夕陽西數聲樵唱裏牛背牧童歸 
[春暮懷人浪淘沙]  
　　红　綠成陰景物關心閒庭寂寞畫沈沈一架藤花人語悄蜂蝶來尋春　暮雲深上有鳴禽似傳消息遞佳音芳草天涯人不見離思難禁 
[瘦蝶詞人以不知鏡笙氏籍爲憾今再以原調原韵奉答末二語賤子之姓名已躍如矣] [  鏡笙]  
　　嶺海頻經湖山歸臥摧殘綠鬚靑　家在蕪城門依文選商樓回思戎馬倉　　避烽烟驚　鴛儔渡江　暫息勞魚多謝奔騮拚磨斗墨酬　問怕平兜　恨又惹新悉好夢何年光陰逝已如流隱名　踐逃名志覽廋詞名也能収爪痕留智顚（隋智　禪師世推一代聖僧）張良應許同舟 
[題夢羅浮館詞集即用瘦蝶詞人原韻并呈鈍根詞壇索和] [  鏡笙]  
　　鳴世文章垂世功名願奢莫酬　春花秋月瓊筆獨諎海天江關玉管聞抽借四絃聲消千古恨客　琵琶水驛秋酸辛誠儘低　淺酌杯白同浮惱懷且挂　鈎奈無限心情萬疊愁喜黄花共瘦吟肩倚檻彩雲隨蝶佳句傳郵儂隱孤山君稱仙骨一樹寒梅一陸游千金集料風行紙貴唱遍蘇州 
心直口快 
　　我欲罵人怕自已的嘴酸我欲打人怕自已的手疼我欲殺人怕我的寳刀要鈍我欲擊人怕買不起許多槍子　　還是閉了目掩了耳坐在家裏等了有鄉下人來的時候與他談談野景 
戲評（續）[  健兒]  
　　高福安之金錢豹始終擲放數义而已餘無他長太覺鬆懈郭五魁之悟空甩台幾叉接得甚好躺檯幾义太嫌遲笨第一义福安放得過猛义尖着於郭胸令人陡吃一驚後因過於小心發义甚遲毫無精采小福安之哪叱使雙槍甚亂年僅十三未可苛求翻觔斗二十餘個亦屬難得四盞燈之大劈棺白口聲如裂帛哀艷動人劈棺一場跌甩亦勇猛循環報應後本楊家將也從雁門關演起記者聽至淸官册入塲卽興辭而出郎德山之潘洪工架落落大方字眼個個淸澈麒麟童之寇準　中一段二簧平平八賢王牽馬時跪於地下所唱調門抑揚婉轉頗愜人意徐燕林之呼必顯丰采奕奕唱做均好孟鴻羣之楊延昭葛玉庭之宋太宗趙小廉之趙德方筱琴仙之寇夫人徐淸如之劉御史王九齡之太監唱做俱能稱職大致演至黑松林閉幕 
小說 
[記事小說白衣女] [  公]  
　　白衣女忘其姓氏淸雍乾間人也嘗冠白冠衣白衣跨黑衛張弓挾矢馳騁深山窮谷中故以白衣女名之然風姿娟秀體態輕盈芙蓉如面柳如眉秋水爲神玉爲骨殆純然一傾國麗姝幾莫測其爲兒女英雄也嘗與綠林豪客一較勝負則利劍一揮白虹貫日無不使若輩身首異處頸血濺身者又似公孫大娘妙手空空兒一流人物矣蓋女父某本將種也技藝冠絶一時子弟遍天下女生而性剛勇有丈夫氣無兒女子態長而技藝與乃父相埒父珍愛之不啻若掌上珠時羅卜藏猖獗於靑海朝命大將軍年羹堯副將軍岳鍾琪統兵征之父應募出塞女亦隨征此其志在雄飛不甘雌伏欲以巾幗英雄壓倒鬚眉丈夫誠一奇女子也女父旣從軍隷年大將軍麾下以功由行伍拔擢偏將顧將軍性横暴好殺戮其遇部下將士賞罰多出於喜怒有某總兵者勇將也因事觸將軍怒立命殺之諸將瞠目相向莫敢救獨女父挺身出曰彼勇將也不可死且其罪不至於死若將軍必欲殺之偏將亦從此去矣將軍愈怒拍案大罵曰汝敢抗乃公軍令耶立命武士縛女父並總兵斬於帳下凶聞達女所女悲憤交集痛不欲生往日希冀立功塞外馳騁沙塲之雄心遂一變而爲報仇雪恨之舉乃收父尸市槥含歛停櫬某寺中畫則撫棺痛哭夜則至大將軍行營左右窺探冀得一間剌殺大將軍以雪恨顧將軍在軍中戒備極嚴嘗命甲士數百護之坐則侍立左右寢則環守帳外皆按劍怒目而視若備大敵然女無如之何然復仇之志益堅蓋必欲剌殺大將軍而後甘心每當憤極時則縳草爲人高數尺於其上大書狠賊年羹堯五字然後左手把草人之臂而右手持劍砍之似荊軻之刺秦王或離草人數十步挺劍直前剌之又似聶政之剌韓傀要皆籍此以稍解胸中之憤耳旣而大將軍與羅卜藏戰大勝女聞之私念一戰而勝將士必倦戒必懈備或有隙可乘誠未可知（未完） 
 
 
 

Page 10

 
 
   
 
