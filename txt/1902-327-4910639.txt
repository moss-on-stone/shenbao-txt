# 1902 - 327 - 4910639

 

Page 1

 
 
[第六次印二十四史售書啓] [  圖書集成局白]  
　　經世之學備於乙部二十四史薈萃歴朝之典章制度興衰治亂斟今酌古洵足以因革損益上以佐隆冶之宏規下以起民生之疾苦矧自料舉攺章以後大小考試皆以史事命題博求通達之才藉收宏濟之效若非貫通　史　本原原斷不足以應俊乂之旁求挽艱危之時局本局有見於此因又校印是書業已竣工裝訂成册紙張潔白　色精良視前所印售者尤臻精美定價仍遵曩例每部洋銀五十六元海内通碩有抱經濟之宏願而欲以政學鳴者請卽惠臨申報館購取可也此啓 
[順天江南浙江湖北江西各省闈藝出售] [  圖書集成局白]  
　　本科各省鄉試改試論策經義闈藝傳來五花八門各擅其勝本局爰將順天江南湖北浙江江西等省闈中原刻付諸鉛印現均次第出書順天江南湖北每本一角六分浙江江西每本一角二分所印無多購者雲集欲揣摩新科風氣者請卽臨申報館及各書坊購取遲恐不能應命也此佈 
[記某工師語]  
有工師焉廢繩墨𢇮斧斤蟄居茅屋中倚南榮曝背執筆人就而與之語曰子之計殆拙矣乎何以絶無過而問者也則起而對曰僕不才然業此已半世目見世家大户盛而衰衰而復盛者幾不可以僂指窮卽樓榭園亭堂室苑囿凡僕所經營而締造者亦不下數十百家今老矣無復能左斤右削矣而少年後起略解引繩削墨者罔不高視闊步自命爲般倕替人擾擾紛紛人自爲說僕是以棄其舊業甘終老於深山窮谷中耳僕曾見一極大人家矣其　閱之崇宏堂奥之深廣天下幾莫之與京其祖幾費精神幾費財力締構幾二百餘載始克告成而子若孫日漸式微司會計者又不善運籌以致上雨旁風摧殘日甚鄰之相距窵遠者欺其弱也從而狎侮之始焉侵其屋外之閒田　焉占其門前之　路終焉竟妄冀升堂入室執其治家之大權主人思有以懾之則稍稍小之以威鄰乃糾其夙所交驩者羣起而攻近鄰亦從而和之主人知勢力不能支以禮欵留而衆鄰之侵占者遂日益甚一日以語僕欲籌所以禦外侮而免内憂僕曰子之屋大矣其基址本甚堅牢其材質本甚偉岸是惟將頽敗者略加葺治朽腐者稍事更新奴隷之刁劣者斥之法僕役之庸濫者勉以勤施以　塗時其糞掃則棟宇仍得而美好堂軒仍得而繕完更何患遠鄰近鄰恊以謀我哉主人首爲之肯一若心心相印者然驀一少年匠　　其旁而狂笑曰呼役夫似此委靡苟安而　能長保其世業耶我當使主人投其權於我邀衆鄰共謀之仆其柱　毁其棟梁夷其垣墉去其户　别構一高大華美之屋使人咸得而唐處自適出入自由庶科氣象聿新而人皆稱爲利便耳夫不觀主人之近鄰乎昔亦頽壞零落幾不能堪自經棄其舊基别營新室甫經三十載凡事皆興也勃焉而向之懾於遠鄰者近且與遠鄰並駕更不觀夫某某諸遠鄰乎或謀諸族衆共振新機或一任子孫自營新業爲家主者從不肯自專自擅惟我獨尊而富有日新美輪美奐雕墻峻宇無人敢窺伺其間威燄炎炎更足使遐邇驚奇而效法然則反觀對鏡主人之屋使非一律毁去别創宏基與衆共之毋禁族衆出入而徒是葺治其頽敗更新其朽壞之甚者雖刁奴庸僕盡易以勤奮任事之人恐不久仍傾頽耳何益之有哉僕乃喟然而歎有閒曰子之才誠大矣子之心誠雄矣然屋既更新而任人出入自由將置主人於何地豈他人胥得操出入自由之權而主人獨無權以轄制其自有之屋乎抑又聞之欲速則不達躁妄則尟功一旦將大厦高堂毁爲木石瓦礫不特未奉主人之命嫌於越俎代庖且獨不慮從事斧斤者將遭壓覆而近鄰遠鄰之環伺者將羣焉詰責而基地且被其乘隙瓜分乎我今老矣無能爲役矣如子之言竊深慮匠石之代斵而傷其手也少年聞之乃跳蕩而去執筆人一揖致敬曰子誠閱歴有得者蓋藝也而進於道矣雖然主人之屋已壞甚不治必將傾圮稍葺治焉亦不足以自存彼少年匠氏豈眞有愛於主人而代爲谋慮哉夫亦祇圖更新之後凡入皆得出入自由耳爲告主人愼毋自失因將一席話弁諸報端而目之曰記某工師語 
[英使申慶]  
　　日本長崎訪事人云西歴十一月八號卽華歴十月初九日爲英皇誕辰駐日英使就署中大開盛筵邀日本貴族各王公及政府各大臣將校並各國使臣及隨員領事等宴飲以聨交誼而表敬忱 
[日艦告成]  
　　日本長崎訪事人云邇來橫須賀新造軍艦一艘名曰新高業經工竣定於東歴十一月十五號卽華歴十月十六日入水先期由海軍大臣奏請日皇與后駕臨察閱以示寵榮已蒙恩准矣 
[日議招兵]  
　　日本長崎訪事人云邇來日本海軍省行知各府縣郡村各官略謂鎮守府現欲招募水兵四百二十三名機關兵三百十三名木工七名庖丁十一名共計七百五十四名限本年十二月底齊集聽候點騐又海兵團練擬徴募水兵二百九十名機關兵一百八十二名煆冶工三名庖丁十名共計四百八十五名准十二月一號編入團中俟練成然後歸入常備軍 
[日使歸國]  
　　日本長崎訪事人云前者日本簡駐中國京師使臣内田康哉君近已任滿乘立神丸歸國東歴十一月七號卽華歴十月初八日行抵門司逕赴東京述職 
[保護電線]  
　　客有自湖南到漢口者語諸本館訪事人云邇者湘中時有匪徒私毁電線阻絶消息圖逞不軌之謀撫憲兪廙軒中丞心焉憂之除派員弁分别嚴拿外一面出示申禁未知若輩能從此稍稍歛跡否也 
[卾軍計數]  
　　漢口訪事人云湖北護軍二十四營近由調署兩江總督張香濤宫保調撥兩營護節南下故鄂中兵士現存二十二營此外又有愷字十二營武健八營武防六營如火如荼軍容不可謂不成矣 
 
 

Page 2

 
 
[護理兩江總督江寍布政使李制軍江蘇巡撫恩中丞覆奏房捐釀事情形摺]  
　　奏爲江寍等屬辦理房捐情形並遵旨確查據實覆陳恭摺仰祈聖鑒事竊照新案賠欵江蘇奉派每年籌解銀二百五十萬兩前督臣劉坤一分飭司道認籌江甯藩司派銀四十萬兩數鉅期長庫空如洗不得不多方籌畫以免有悞償期於是有議辦房捐之舉復經前督臣及臣恩壽疉次嚴飭務須妥爲經理不准擾累窮民各在案臣有棻於本年五月間陛辭請訓仰蒙召見諭以體恤民艱堂今要務訓誨諄切至再至三跪聆之餘莫名欽服出京　取道山東南下及入淮徐卽係江寗藩司轄境沿途察看民情採訪輿論大抵務農者多經商者少歴年荒歉蓋藏甚虚民困未蘇迥非蘇帮富饒之區可比復細詢房捐情形覺民力實有未逮在印委各員奉飭勸辦自以集數較多爲能舉其職而江南江北地方肥瘠不同若不另行設籌稍不區别必致有名無實徴收爲難啓差保需索之端貽百姓長久之累而於公家仍不獲實在之益此亟宜變通者也抵省接受江寗藩司篆務卽向前督臣及臣恩壽切實詳告捐數必須從寛仍將賠欵設法籌足通盤較計意見相同遂由臣有棻會同房膏局員江蘇候補道王毓苹復加察酌先將江淮揚徐海通六府州屬住房捐自七月初一日起一律免收其州縣各鄉小鎭市則無論鋪房捐住房捐概行停止僅留城市及各鄉一二大鎭鋪捐仍舊收取並攺爲主客各半俾免偏枯而其中有小本貿易及手藝營生者亦令提出豁免蓋城市大鎭商務較勝獲利較豐房主所得租金亦較厚酌收捐欵尙不致過於艱難一面由司局出示曉諭告以此係疉奉恩旨飭令各省於籌欵之中必寓恤民之意不准苦累閭閣是以分别减免宣布皇仁民心感戴又前督臣會同臣恩壽將辦理不善之委辦如皋房膏捐候補知縣徐葆華奏叅革職以示懲儆此臣等先後辦理江寍等屬房捐之實在情形也正擬具奏間前督臣劉坤一臣恩壽承准軍機大臣字寄光緒二十八年七月二十二日奉上諭有人奏江南抽捐擾民請飭查覆一摺據稱江南派辦處候補道王毓苹假籌欵爲名委派多員任意需索所訂房捐膏捐章程破碎煩若平民多避捐入教知縣徐寳華委辦如皋捐勒索過甚幾激民變通判許炳森委辦贛榆捐亦因詐贓被毆泰州羅允猷辦理房捐肆意若派沛縣按攤原捐尤爲厲民等語籌捐一事本不得已之舉疉經諭令各省不得稍涉苛擾著劉坤一恩壽按照所捐各籌確切查明將辦理不善之員認眞叅辦以恤民艱至所請將徐州等處湖灘地租一律升科並裁撤各局挂名薪水及釐剔一切濫支之欵房捐卽可從寛並著該督撫分别妥籌辦理畝摺著鈔給閱看等因欽此當經前督臣及臣恩壽飭臣有棻遴派候補知府凌家森按照原奏各節前往各處確查此摺未完容俟續登 
[調軍防患]  
　　漢口訪事人云兼署湖廣總督湖北巡撫端午帥近見鄂省上游一帶邊僻之地兵力單薄恐一旦土匪蠭起或不免有意外之虞擬派武健營駐紥其間以資鎭攝是亦防患未然之道也 
[觀察騎箕]  
　　武昌訪事人云總辦牙釐局營務處湖北候補道徐穉生觀察到省以來頗爲上游倚重今秋忽染奇疾藥石無靈於本月十一日竟至不起藩司瞿賡甫方伯臬司李廉訪及牙釐局札觀察趙觀察均親往弔唁 
[維持圜法]  
　　九江訪事人云日前署理江西布政司陳方伯出示曉諭曰照得近年制錢缺乏市肆無從周轉以致錢價日昻銀價日跌市面蕭索商民交困前經護撫憲柯在藩篆任内詳准精製錢票每張足錢一千文蓋用司印編記騎縫字號頒發行用准其完納一切關稅釐金錢糧各項原期平準古今維持圜法數月以來商民易換錢票完納釐稅暢行無滯人皆稱便自應廣爲推行流通街市以濟制錢之不足兹經本署司在於牙釐局内特設官錢號委員開辦合行示諭爲此示仰通省商民諸色人等一體知悉爾等須知官號錢票係爲利國便民起見嗣後凡有街市交易買賣貨物取贖典當務須一律行用不准刁難阻撓各該𠖐鋪亦不准巧立名色叧補貼水如願支取現錢任聽持赴官錢號憑票兌發决無留滯如赴各廳州縣關卡完納一切稅釐官項亦無須分文貼費倘有不肖官吏司巡藉端需索准由本人來司具控定即分别撤叅懲辦决不輕貸其各凛遵毋違特示 
[卡司舞弊]  
　　九江訪事人云皖人王某向在各釐卡司事歴有年所獲利不貲近經湖口釐局委員張綺卿太守查知劣跡多端禀明護撫柯遜菴大中丞札飭廣饒九南兵備道查明核辦當卽轉飭德化湖口兩縣將王提案押候訊究 
[德化盜案]  
　　九江訪事人云本月上浣某日德化縣屬桑落鄉沈陶揚家忽來盜匪多人持械入室劫去銀錢衣物刃傷事主當卽赴縣呈報十三日縣主呂恪符明府會同營汛前往查勘 
[火患宜防]  
　　沙市訪事人云上世鑽木取火厥後代之以石至近年自來火出行者居者同聲稱便然每當天氣燥焚之際觸物卽燃偶不留神最易肇禍沙地有某氏婦者癖嗜水烟且恐夜間或有他變故自來火常置牀頭以便取用不意本月初四夜夫婦均已深入黑甜鄉不知如何火忽發燄頃刻延及被褥幸其夫從夢中驚醒挈婦奪門而逃旋經人驅水龍灌救得卽熄滅然婦已焦頭爛額被火灼傷矣 
[浙省官塲紀事]  
　　杭州訪事友人云署杭恊副將郭協戎榮桂上年剿辦會匪頗著勞續經前撫憲任筱沅中丞奏請奬叙奉旨賞加提督銜本月二十二日護撫憲誠果泉中丞接奉部文當卽恭錄上諭行文飭知協戎因恭設香案望闕謝因畢隨赴撫轅禀謝○正任城守營都司張誠齋都戎近奉前撫憲任中丞札飭回任因於本月二十三日接印視事○宣平縣劉靖侯大令肇申現由署藩憲湍靜臣方伯調署嵊縣篆務○委用知縣陳辛楣大令緯奉上憲委署孝豐縣缺○省城營務處向設督憲行臺前因正副主試蒞杭備作行轅暫移於開元寺内兹者兩主試業已起節因於二十三日仍復遷回行臺辦事○湖墅船局差現由牙釐總局憲札委候補同知胡蔚生司馬輔之接辦嘉興絲釐局委候補縣唐次舫大令繼勛辦理 
[潤郡官塲紀事]  
　　鎮江訪事人云署鎭江城守營叅將吳養吾叅戎於本月十六日乘怡和洋行吉和輪船赴金陵叩賀本任湖廣總督調署兩江總督張香濤宫保任禧○前者淮揚鎭總兵潘鎮軍萬才命駕赴白門恭賀署理兩江總督張香濤宫保任禧事畢乘官舫言旋月之二十日道出潤州拜會各當道翌晨卽揚帆渡江遄回袁公浦○月之十九日清晨瓜洲鎭總兵高藎臣鎭軍乘舟至三江營孟河等處校閱鎭標水師各營伍大約勾留數日卽賦歸與 
[鶴樓重建]  
　　武昌訪事人云鄂省黃鶴樓自甲申年焚於火當道屢擬重建而苦無餘欵延擱至今兹經署理湖廣總督端午橋制軍於善後局中籌欵萬金鳩工建造已於本月朔日大興土木聞午師意在必成卽使經費不敷尙擬慨分廉俸云 
[江州客述]  
　　九江訪事人云贛省制錢缺乏撫憲柯遜菴中丞爰飭製造局鑄造當十銅圓以裕民用○十六日招商局輪船在滬運來鼓鑄機器多件由唐植之明府洪懋卿少尹率領工匠多名轉運至省聞下月卽可開爐鼓鑄矣○本月初九日潯城煤炭坡突遭回祿被災者共 
 
 

Page 3

 
 
有三百八十餘户貧民十餘人露宿風餐不堪其苦嗣經好善之士　金撫恤自本月十六日在蓮花池畔每名　錢九百文小口給錢四百文是誠功德無量也○德化縣科試終塲案已於本月初六日發貼所取前十名爲史介安黃幼鐸鄭呈善何樹仁吳道明許春芳李盛鎱史濟材陳士翰鄧澄淸 
[月湖蟾影]  
　　寗波訪事人云本月二十一日郡城外鎭明嶺下啞子街口某烟館主某甲見鄉人某乙擔糞而過惡其臭穢告以下次不得再來假道乙不服致相爭扭甲突持扁擔向乙猛擊適中要害立時仆地氣弱如絲鄰人見之喚令地保將甲乙一併解鄞縣署禀請縣主黃鞠友大令核辦○鄞縣黃菊友大令於本月二十四日奉上憲電傳赴杭不知有何要公以致如此汲汲也○每届考試時無賴匪徒往托名考寓開塲聚賭惡俗相沿由來已久本月十九日之夜山西人某甲就貫橋畔象山考寓中大開博塲府尊高嶼卿太守訪悉情形立飭差役將伊子嚴拿到案訊辦并傳諭各寓房主諭以如再徇情違犯定將房屋發封似此雷厲風行賭患或可稍息矣 
[淞水凉波]  
　　松江訪事人云日前南門外打鐵橋富户薛姓被光蛋盤踞詐擾禀經城守營曾鏡亭遊戎督率健兒三十名前往捕獲王國順等六名匪船兩號會仝婁署壯捕押解至縣由縣尊屈吉士大令逐一刑鞫並分别釘鐐收禁翌日就彼處河中撈獲洋槍刀械等件因與先曾在船起獲之牛皮兩張釘靴釘鞋數十雙一併解案道路傳言謂該匪等曾截劫釘鞋客人船物並在松隱鎭擄勒紙店主得洋銀三百元贖放不知果否連日屈大令疉提各犯研訊怒其狡展判各鞭背並上天平架俟得確供即當申詳省憲科罪也○前日江湖醫生某甲忽發顚狂在府署西偏某飯店中攫取廚刀自將頭顱猛斫血液淋漓繼竟馳入貢院大聲呼寃拘解華署陳仲陶大令研訊知其染病飭役看管翌日備文派差押解回上海原籍詎甲事後神智略醒堅不肯行差役押入舟中痴疾復發嘵嘵與舟子尋釁解差不得已折回禀知大令暫交房主收管 
[直督將臨]  
　　日昨上海縣汪瑤庭大令探知直隷總督袁慰庭宫保定於今日蒞滬爰飭差預備供張敬謹迎迓 
[派差彈壓]  
　　蘇松太兵備道憲袁海觀觀察昨接德總領事克納安君照會現有馬步兵八百名定於今日前往徐家匯迤南一帶擇地操演恐鄉民驚疑請飭縣派差照料觀察卽飭上海縣汪瑤庭大令派差頭薛貴多帶夥役前往小心彈壓 
[議解冬漕]  
　　昨日江蘇督糧道羅少耕觀察遣丁片請松海防同知劉乙笙司馬及商船董事陳某至滬北錢江會館會議各沙船承運冬漕事宜 
[整頓巡捕]  
　　昨日滬南馬路工程局總辦翁子文太守發出硃諭一道張貼捕房其文曰諭爾巡捕人等知悉照得本局雇用各華捕本地外省籍貫不同言語口音自有互異而馬路裏街一帶行人雜遝並有洋人時時往來其在俱屬同鄉者如遇事端彼此語言不難产能解辯若土人之遇外人楚人之遇土人暨外國人抣屬𤘒牙佶屈隔閡難通往往以此誤聽無事而轉成多事爲害滋深兹諭爾等一體知悉自十一月朔爲始爾等均於落差之暇或習土語或習方言互相教練其外國語言則向印度捕隨時學習凡此三者務需各盡所長如一月不能寛以兩月總期日就月將立於嫻熟庶幾上差稽察不致枝節橫生且爾等有此本領亦可爲謀生之計倘至三月驗無成效則是自甘暴棄本總辦惟有擇尤斥革斷不徇情其各凛遵毋違特諭 
[上海縣署瑣案]  
　　王似山虧源豐潤匯票銀十餘萬由英美租界公堂拘送縣署前奉縣主汪瑤庭大令訊追管押典史署迄今多月未據繳銀前晚大令飭差提案復訊王求恩寛限大令詰以是何職銜王供稱係布政司經歴職照現在杭州家内大令判戒責二十下速將職照繳案如再不料理定予詳辦○顧仰之控妻丁氏不服管教前晚大令提訊顧供丁氏不服小的之母教訓常回母家前蒙訊斷飭小的領回未久仍往母家前日忽來檢取衣服意欲携回母親勸阻反被辱駡妻兄丁震聲復至小的家中滋閙并被毁壞物件不是已求請將妻發堂丁震聲供小的從未偕妹至顧家滋閙實被誣攀顧丁氏供婦人患病丈夫不爲醫治故住母家延醫服藥丈夫揑情謊控求鑒大令判丁氏發堂旋據丁震隆投案供是丁氏之弟願與兄將姊送歸夫家安分度日如再擅回惟小的是問務求免予發堂大令准之判丁氏暫回母家偕同兄弟送回顧家服侍邁姑如再擅回定提究懲○去年有北新涇鄉婦潘朱氏扭伊子榮炳到縣控被竊出方單抵錢花用當奉汪大令訊責收押攺過所一年今已期滿局員飭解回縣署請爲發落大令略訊之下潘供願痛攺前非務求開釋大令判交差候傳地保來案領去轉交朱氏收管○前日英美租界公堂移送兪瑞芝並在其身畔搜出兩江督憲劉忠誠公所給陳學祖實收一紙到縣亦經大令提訊兪供小的娶何氏爲妻近被妻父誣控誘拐奉公堂斷交其父領去實收係表弟陳學祖之物暫寄於小的處大令詰陳三代履歴供表弟年二十歲伊父係小的姑丈小的於十三歲往臺灣當勇至今始回故未悉姑丈名號惟知姑丈曾爲東台縣錢幕已於前年病故大令謂學祖之父名昌基江蘇候補知縣現寓滬城五老峯丁艱在家其兄現官翰林係本縣同年昌基之父名福勳久寓上海昌基之子年僅十三歲爾所供種種不符顯係竊來兪供遊移大令判責四百板押候再辦 
[上海巡局瑣案]  
　　日前南市鹹瓜街同源升桂圓店被賊竊去銀錢當經投報十六鋪巡防北局局員陳仲賢二尹屢次限捕緝拿迄未破獲昨日二尹飭傳汛捕錢福到案研訊惡其玩忽喝責一百板予限三日赶緊獲案如延重懲○昨日十六鋪巡防北局委員陳二尹以前晚飭傳集水馬頭籮間夫抗不到局勃然震怒爰飭地甲傳到夫頭沈阿茂研訊之下惡其玩泄喝責一百板以儆○昨日南市公義馬頭公記水果行主范山拘獲竊賊某甲以麻繩私刑弔打事爲二十三鋪地甲錢德查見立卽禀知巡防局員高文軒二尹提范到案以憑訊究 
[美租界捕房紀事]  
　　昨日午前甬婦陳李氏行經西華德路突有馬夫某甲駕四輪馬車迎面而來不及退讓致被撞仆於地碾破頭面血流不止五百四十一號巡街捕見之卽將氏雇車送入捕房捕頭令送同仁醫院醫治至甲則當肇禍時已加鞭飛馳杳無蹤影矣○昨晨小竊劉阿二潛入穿虹浜某姓木作内行竊木板數方爲某號華捕所見連贓帶入捕房捕頭令押候解送公堂禀請讞員張柄樞司馬訊辦○昨晨小販林阿寳在篷路小菜塲與甬人沈某因購物起釁互相兇毆旋扭至捕房聲訴捕頭以各有不合令押乞丐牢半天以儆 
[修德獲報]  
　　敝堂周濟貧困凡養生送死諸善舉規模略備而經費恒憂不足兹承李淸如大善士因今秋患病許愿助施材英洋三百元以祈病愈今至誠感神果喜占勿藥爰卽如數將洋銀交堂夫修德獲報理所宜然若李君者既能消災於已往必且增福於將來　願仁人君子效而則之知默叩上天之保佑須端在及人有功德也乞附報章用彰感應滬北天后宫前廣益善堂司董嚴信厚龔心釗施則敬朱佩珍唐榮俊葉　釗　　志 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　包探金立生解小車夫張玉金朱有平到案禀稱前日怡和廠司事華國英雇車十輛推洋紗至某處交卸他人均無貽誤惟朱張兩人車上短少洋紗兩包報由小的拘獲送請究追朱供張車本少紗兩包後在小的車上取去致小的寃遭株累叩求向張究追張代詞含混讞員張柄樞司馬以邇來小車夫呑匿客貨習爲常然殊屬可恨商之英總領事署繙譯迪比南君判將張朱各責五百板張發押捕房二年朱從寛開釋○包探方長華解喬品培到案禀稱此人開設丹桂茶園前日膽敢演唱東鄉調及大少拉東洋車呌出局等淫戲描摹盡致有違禁令經小的查明告知捕頭傳案請究喬供小的甫從漢口返滬園中開演此等戲目實因不知犯禁所致後當攺過濺迄恩寛司馬判罰洋銀一百元如違再行重究○包探何阿春解張阿二蔡和尙到案禀稱伊等二人將通州女郎陸小渭誘至滬上向張姓家售得身價洋銀一百四十元未及兩日女母忽然尋至顯有串通情弊今其母業已逃逸特將蔡張送請究辦張姓將賣躻契呈請察核陸小渭供小女子實被未婚夫陸姓浼張蔡帶至此間價賣與人餘情不知其細蔡張俯首求恩司馬判各責三百板荷校一月陸小渭候備文遞送回籍查傳其夫訊明給領張姓收賣來歴不明之女本擬究辦姑從寛典著將身契塗銷斥釋○包探竇如海解王榮榮到案禀稱此人曾在城内玉器公所前拾得玉如意質劵一紙欲將金約指抵贖正在質鋪議價時被失主陸金秀尋見報由小的拘送請究司馬以原被均住城内著連贓移送上海縣署訊明給領陸自行投案備質○包探劉光震解鄒榮初到案禀稱此人向劉阿金租得脚踏車一輛私押洋銀任情花用報由小的吊到原贓送請究辦鄒俯首無詞司馬判責手心四百下押捕房三月○包探竇如海解胡相二謝福堂沈阿元范阿毛吳仲卿等到案禀稱伊等向楊榮生藉端索詐不遂所欲遽肆兇敺報由小的送請訊究司馬詰得由胡爲首判令荷校一月餘人各責三百板斥釋○包探何阿春解王文奎到案禀稱此人屢次犯竊今又行竊鄧淸眞家烟槍等物送請訊究司馬判責四百板贓候失主認領 
[法租界捕房紀事]  
　　殷長安許阿祥吳茂三人由漢口鎭江同附輪船來滬轉趁北京輪船回甬適甬人王清來失去考藍一隻後在殷等三人鋪傍查獲而洋銀已不翼而飛當將殷等扭案請追讞員孫建臣大令訊供以指竊無憑未便訊斷著押候查明復核昨日大令命提殷等復訊殷許同供在仙女廟順泰米行爲夥此次來滬帶有洋銀一十元吳供在漢口元大米行爲夥與殷許同伴來滬王之考藍不知如何失去大令得供以王失洋銀屬實覊旅他鄉不能回籍殷等誼關桑梓著合凑洋銀十元給王爲川資俾得遄回故里殷等候過堂斷結○梅記鐘表店主閻金泉虧欠利喴洋行鐘表貨欵銀五百兩控奉大令提訊閻將珍珠爲抵作價洋銀一百數十元餘欠押追在案昨日閻友某甲投案聲稱珍珠値洋銀三百元閻尙有行李在某棧請派包探協同將珠取出變價歸還大令著傳到原告再核○粤東婦人鄧徐氏及陳阿四王阿四等三人携帶男女幼孩五口包探見其形迹可疑拘解大令訊供著將王交人保出邀同中保來案候核現因無人具保大令飭包探持名片投廣肇公所請董事到堂訊明再核○江永輪船搭客失去寶紋十七錠報捕查獲内有三錠由怡和誠記江西號出店黃耀廷經手兌換洋銀將王一併拘案押追昨日有江西帮商董王紹祖等人投案聲稱黃耀廷素來安分此次實遭拖累求准保釋大令諭候過堂再行核辦○偷兒胡阿林殷掌掌均奉大令訊供押候分别責懲昨日命提到案著照原斷胡責一百板一併斥釋 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
