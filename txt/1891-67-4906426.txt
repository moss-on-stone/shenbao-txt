# 1891 - 67 - 4906426

 

Page 1

 
 
[定期開彩] [  申報舘協振所謹啓]  
　　本協振所集腋社第二次籌振彩票現已悉數售罄准於今日午後二點鐘在六馬路仁濟堂神前拈香頂禮當衆開彩特此而聞惟祈均鑒 
[二百五十五號畫報告白] [  點石齋啓]  
　　湖北臬署後園中有鶴堂焉爲黄子壽方伯所建其地獨占形勝自方伯去任園林幾爲之减色去冬惲廉訪重加修葺與名公鉅　登堂話　不勝物是人非之感蓋方伯今巳作古矣至若山君之肆虐爆竹之遺殃名儒摹古體而被笞義僕以幽魂而護主狂放者志奇行僻賭勝者　　生或同室而操戈或潑酒而滅火按題摹繪精妙絶倫後附閨媛等圖及藹園燈謎四小頁准於初六日出售此佈 
[論栽種罌粟可無害於民而有益於國]  
　　居今日而爲中國謀當强之術者一則曰禁止鴉片一則曰栽種鶯粟二者正相反而其意則同然總攬在下持論之大局言禁者多於言種竊以爲禁之誠是也禁則不背乎人情亦不外乎王道種則利弊參半近者小民沈迷陷溺乎此不知凡幾直有刑驅勢馭之俱窮利導威加之無補者是則在今日而行禁烟亦徒爲具文而已苟不能禁則莫如種　爲禁之說者曰禁内而不禁外禁官而不禁民禁新而不禁舊編有烟户立有烟籍以示區别士之應試者吏之在官者兵之入營者必先自明不吸洋烟然後可吸烟者每歲必加考核由一府一州一縣而及乎一鎭一鄉其數必有减而無增地方官苟有能奏捷效者必入之報最如是者三十年烟害乃可除也何爲而不可禁其爲種之說者曰中外通商以貨易貨漏巵之最大者莫如鴉片彼每歲必至中國販運絲茶而於印度栽桑樹别國興蠶桑以謀奪中國之利則我何不自種鴉片以收其利權且我旣栽植則多少增减之數我得而自爲政又何妨陰行其禁之之術以潛移默運其間何爲而不可種兩者之說如此我竊以爲禁烟種烟有可以並行而不悖者布種罌粟之禁雖弛而一切禁烟之令如常奉行則種者雖日甚吸者必日稀而其價亦必日賤人情喜少而厭多舍常而趨異始則騖奇嗜利終見無利可圖將不禁而自絶此事勢之出於不得不然又何必鰓鰓焉爲之顧慮哉說者謂鴉片之爲禍最烈今許其種是從而甚其害也豈可爲訓然旣不能驟禁則害終不除害不除而利更失何如暫與彼爭一日之利哉種之十數年物多價廉盡人可吸毒淺而癮亦不深將見徧地皆烟可如各省於萆行之於日用之間而種者以利薄而自止或曰民以食爲天多種鶯粟有妨五榖竊思西北山田不宜五榖者甚多可使盡種鶯粟其宜五榖者嚴禁之如此兩不相妨似可舉行或謂鴉片産於熱地廣東之雷瓊廣西之開化雲南之寗州元江以及臺灣全省均可散種河南一省所種歲收可一百餘萬金伊陽一縣尤爲繁殖若使概行禁絶生之者寡食之者衆勢必取資洋藥利旣失而害尢甚焉似非計之得也吸烟之人謂凡食洋廣雲貴川陜等土不免形容憔悴顔色枯槁蓋以豫州位正中央土性温和得地氣之正故能如是竊謂今旣不能禁其不食不如令食自種之土其害猶輕洋藥區爲兩種曰公班曰白皮印度向産公班土耳機常造白皮自來栽種鴉片必須沃壤印度與土耳機兩處皆歐亞二洲膏腴之地也故兩處所産鴉片味濃氣厚美於他處或謂天道循環感應之機不爽毫髮近者山西奇荒印度旱災土耳機兵患皆以播種害人之物故也顧種者固有罪販售者獨無咎乎今洋商之坐擁巨貲每年販運前來中國者不知凡幾其所入之財無非敲骨吸髓而得者也顧悖入者從未見其悖出也天道何至此而獨寛乎况印度之設官戍兵一切經費皆由鴉片而出使一旦改種五榖豈能有濟要非行之以漸不爲功英國善士曾在倫敦設立禁烟會然欲籌所以立禁者亦無善法郭侍郎之意　請中朝禁止吸烟印度禁止種烟方爲正本淸源之法乃英國之人疑其中有私意焉謂中朝欲使英人盡禁印度之栽植而己則於内地十八省無處不種而擅其利藪中國而果欲禁民之吸食當先自禁而己嗚呼由此一言其不能禁烟已顯然矣夫鴉片一毒物也其始本爲　　初之創行吸食者固非洋人之咎而其後日增月盛以誘我中國吸食者其咎安歸於已國則示以嚴禁於中國則取中厚利一若專以毒中國之民者其心尚可問乎利於已而害於人又從而笑之是幸之也彼恃其利而不肯禁曷若我亦種之藉以失其所恃是或一道也或謂種烟宜於南省而不宜於北省鴉片播種收成之時與麥相同旣種鴉片卽不能種麥北省之民素喜食麥故不相宜然河南之民亦種鶯粟未嘗有妨民食蓋一頃之中多不過四五畝取土收漿費工甚鉅早一日卽成棄物非粗魯者所能爲十口之家種烟五畝人力卽有所不及時值麥忙之際並無閒人可雇勢難多種每畝收成分數視乎地利亦視乎天時極豐之年極肥之地每畝可收五十兩卽使歉收亦　上等之田相若小民非圖獲利但求足用故雖未能根株盡絶亦尚不至種植日繁禁之亦甚無益蓋中國旣不能禁民之吸食必使烟盡爲中土所産而後漏巵可以杜塞此當局所宜知也 
[本舘接奉電音]  
昨由京友電溥上諭三道敬謹譯登○二月初四日奉旨正藍旗蒙古副都統着祥麟補授欽此同日奉上諭順天府府丞着李鴻逵補授欽此同日奉上諭此次京　一等圈　人員着各該堂官再行出具切實考語交吏部帶領引見圈出之滿洲蒙古中書筆帖式等官着歸入理事同知通判内遇有缺出與舊記名人員一體帶領引見漢軍漢人着交部以撫民同知通判等官分别選有宗人府主事宗室台布吏部主事宗室博興起居注主事恩裕大理寺左寺丞崇瀚太常寺寺丞兼贊禮郎覺羅淸阿光祿寺署正曹鈺彞署丞祥蔭唐古忒學司業承慶順天府治中查光泰上諭處委署主事覺羅海瑔户部寳泉局東廠大使多誠禮部主事職銜彦忠通政使司知事容順太常寺博士田芸贊禮郎祥厚讀祝官貴昌國子監助教恩光朱蕡典簿麟瑞鴻臚寺鳴賛景文侍衛處署主事文釗鑾儀衛賛官覺羅廣福欽天監五官正桂芾春官正郭照奎靈臺郎陳希賢俱着交部照例以應升之缺升用其内閣侍讀奎華等二百八十員俱着准其一等加一級欽此 
[皇洲吉語]  
　　廂藍旗蒙古都統榮爲移會事摺房呈稱本旗副叅領兼公中佐領文華於光緒十七年正月十四日病故相應移會上諭館查照○吏部現准山東巡撫張朗齋中丞咨稱據山東按察使司經歴余嘉珍禀稱山東 
 
 

Page 2

 
 
按察使曹秉哲偶患時症醫治罔效於正月初四日丑刻因病出缺等情所有臬司篆務應卽派員接署查濟東泰武臨道王作孚先已奏署運司惟候補道趙國華熟悉刑律辦事妥協堪以委署臬篆除另行奏聞外理合分行吏部吏科查照○正月二十日由侍衛處發出淸字諭旨一道皇上明日辦事和膳召見後出德昌門至時應宫拈香畢進垂花門至武成殿稍坐升紫光閣蒙古包進奶茶賞奶茶畢閱看貫跤畢進德昌門進豐澤園門步行至儀鸞殿皇太后前請安畢由豐澤園門升轎出德昌門走隨墻門進承光左門還畫　齋欽此○神機營右翼抬槍隊練兵於正月十八日淸晨在阜成門外南城根演打鉛丸凖頭將畢突有一人年約二十以内潜在靶前偷取鉛丸演者未經顧及扳機一發槍子適中其人胸下洞穿大腹登時殞命血洒塵埃雖曰无妄之災夫亦咎由自取也○正月二十晨户部内倉監督等倉開放年班來京之内外蒙古各盟旗王公等日食粟米曁各王公等所帶護衛官員日　口糧諸蒙古王公皆遣護衛至倉祗領計放粟倉二米一千三百餘石或牽駱駝以負或拉馬匹以馱亦有以車輛裝載者率蒙兵分擔者一經領出咸卽就地售銀○是日淸晨總理各國事務衙門遞封章一疏奏稱近與各國公使會商覲見禮儀訂明各公使履任去任應行典禮並增訂歲見之禮彼此皆允畫諾分繕淸單遵旨具奏請旨云○總管内務府大臣爲知照事總管李蓮英口傳奉旨皇太后於正月二十一二十二兩日前往頤和園並於二十一日由頤和園至醕賢親王園寓奠醊呈后曁敦宜皇貴妃等亦於各該日前往等因相應知照各該衙門凡有應行傅派預備之處照例派辦○此次各國公使入覲天顔除正署公使叅贊繙譯隨員外卽兵艦各員以及大小武官凡現在京城各使署内者皆准隨班以覲足見我朝廷懷柔遠人誼美恩明有加無已是以各國官員之先後由津入京者頗爲不少云○中城侍御以正陽門外一帶車馬擁擠因諭飭該管司坊營汛嚴行禁止並黏貼四字簡明告示云中城察院前門橋頭往來要道買賣車輛不准擺列倘敢故違定責不貸○本年爲　看秀女之期先於客歲經户部行知各旗令將文職五品武職四品以上年屆十五歲之女造具細册咨部以憑辦理兹八旗滿蒙漢應入選看秀女淸册已先後到部計共六十九人定于二月初由皇太后召入海内選看 
[天津火警]  
四明嚴小舫觀察信厚前署長蘆鹽運分司嗣爲鐵路公司繼辦其公館在天津東門内經司胡同鳥革翬飛頗稱壯麗不圖正月二十五日之夜不戒於火由二鼓起燒至將及五鼓祝融氏始霽威而返左右隣雖未殃及而觀察之宫室衣服已悉歸一炬矣 
[盧龍山色]  
嘗讀宋濂閱江樓記曰京城西北有獅子山自盧龍蜿蜒而來長江如虹貫蟠繞其下上以其地雄勝詔建樓於　錫名爲閱江數百年來迭經兵燹所謂與民同遊觀之樂者基址已不堪踪跡然城垣接臺城以北包覆舟雞鳴諸岡阜而爲神策金川二門迤西跨獅子山削崖絶谷隨山之高下廻環起伏雉堞之壯眞不啻天造地設山南麓爲江滸入城孔道有門曰儀鳳過此則峯巒平衍龍蟠虎踞自六朝以迄南唐類皆忘其爲偏據一方而以爲當山川之王氣究之金陵爲帝王之州由來遠矣現在承平日久沿江一帶樓櫓搉殘磚石亦皆剥裂劉峴帥旣奉命建節抵石頭卽　途閱城慮不足以固内圉而示外邦也於是命有城守之責者先其所急規度情形刻下正擬興工惟母　需用石灰三百斤城外概需搭架方能拾遺補闕就匠氏之大概而論之雖未必如漆城之難爲蔭室然旣欲包一切掃一切卽不可虚花潦草聊以塞責宜民間僉詫爲大工程云○中國醫家有痘科一門雖非絶技然若輩自有忱中之祕苟非傳授有師私淑有自問津者必不敢輕入其室緣此事係嬰兒生死關頭爲父母者何等鄭重何等憂欵午痘起行蒙古流傳至泰西其術益精妙通商後漸漸流入中土十數年來潛栘默化通方之士多以牛痘爲保嬰捷徑而窮鄉僻壤依然信之者半不信者半積重難返風會使然上年秋後忽天花盛行無論男婦老稚傳染幾十之三四甚至沿門比户孩都不免入冬更甚推原其緣起大抵已種牛痘者雖傅染亦輕而且可保無虞其驚險莫挽者概屬未種牛痘及已　而不得法之類因果家諉諸劫數以慰其怙恃究非探本之論刻下春雷已動陽氣上升正是料理種花時候乃閭閻天花仍然傳染未已吾願珍視寗馨者宜速種牛痘今歲節氣旣早正好趁和煦天氣爲未雨之綢繆况現在官府因牛痘頗有功效此項醫局刻已由城而鄉想此項醫生亦必有備無患愼勿遲欵觀望自負生成○劉峴帥節過金陵卽傳城内外保甲總辦劉馬兩觀察詢問地方情形又傳軍械所張觀察詢問軍儲足否磊臣謀國於此足見一斑昔陳平不對錢榖丙吉不問民鬥持大體而不親細務此規畫之所以爲大也聞峴帥解纜東下沿途巡視砲臺將來入嘉謨備淸問歴歴陳臣所見卽不啻馬新息之聚米爲山矣孟子曰以安社稷爲悅彭城有焉 
[邗江官報]  
正月二十五日吳分轉毓金委淮北查丈鹽池二十六日褚分轉可詩委江甘五岸督銷黄少尉緝熙委運河堤工二十七日軍廳施司馬寳應縣杜大令均到揚公幹湖北周守戎玉寳解銅來○二十八日通分司項分轉抵揚 
[袁江雜錄]  
　　姚梅生司馬涓吉正月二十日寅時接署堰旺印務管庫差使則委張大使筱雲代理○徐分轉以民人往來城下炎日薰蒸爰購新柳百餘株沿堤栽種十年樹木當必有攀條而感深恩者矣○去歲西土成本甚昂銷塲頗滯業此者遂多折耗甚矣生意之難也○某粮差失去串條兩包遍尋不得懸賞以購始獲珠還然較徵數已不啻倍蓰矣○沐陽與桃源交界處有某甲者富户也近築一圩圩中又築子圩糾人嘯聚其中擄掠商民搶刦人口種種不法莫敢誰何是處人傳述如斯深恐所言之不確焉○特大令交卸後於正月二十日出署旋卽由水道蒞淮於二十二日接印 
[茶棧近聞]  
　　漢皋生意以紅茶爲大宗關稅釐金亦以茶爲最故每歲官商無不望茶業起色乃近年來各商採辦紅茶莫不講求烘焙揀簸之法加意監製但製雖如法究竟茶産於　其肥磽厚簿老嫩半由天時地利顧人事未盡縱有美産亦不能爲嘉種聞上年茶葉較往昔略形潤色考其所以然之故無非在老嫩之間人每貪多厭少産户盡情留蓄半老方摘故多粗而少細價何能起上年摘嫩已有成效現將春仲又值生意發軔之初願官商曉示山户勸摘嫩而就善價如法製而不稍苟且每歲茶客入山多有到漢者除自備資斧外大半向茶棧拉扯銀根以補不足各茶棧亦視此爲利藪旣獲盈餘之利又得先定之茶發賣時頗可專主惟邇年各埠銀根甚緊事多棘手現在各棧冋用申莊欵者聞申巿有不應酬之說若止就漢口莊欵亦難暢所欲爲正在躊躇前日忽聞有某財主驟將囊蓄餘金若干萬兩遍灑各棧庶免飢渴從此各茶客又可借西江之水而活涸鮒矣 
[五茸春草]  
　　松俗屍棺未及擇地安葬用磚瓦砌成亭子式將柩暫殯者謂之浮厝本權宜之計也東門外果子弄底小河沿一帶荒烟蔓草滿目凄凉有某姓屍棺二具浮厝多年磚瓦坍裂上月杪夜間爲匪徒所刨翌辰亭長往視則見男子屍首抛入女子棺中纍纍枯骨撩亂不堪或曰是必盜算盤珠骨配合悶香者若輩愍不畏法一至於此不識屍屬知之將何以處此地方官聞之又將何以處此也○西郊有蔣某者好作樗蒱戲經年累月獲利甚戲竹竿匯何橋角地方某甲爲蔣所惑墮其術中屢戰屢北甲之母溺愛不明動輙錯怪媳婦命運顛倒詬誶聲詈駡聲昕宵不絶媳旣痛其夫之流　又懾於姑之逼迫忿不欲生潛取阿芙蓉吞服姑見其神色有異倩人喚甲回家而甲正在興高采烈之時叱爲何物鼠子來擾乃公清興使者反命欲延某醫救治奈出門惘惘不知所之未幾每已深入醫國手未來而催命符已至香魂一縷欲返無由母家聞訃奔喪痛哭號跳責令從豐棺殮始得寢事賭之害人甚矣哉○雲間求忠景賢三書院奉恩太守示諭定於本月十七日在校士舘甄别濟濟 
 
 

Page 3

 
 
多士當有一塲鏖戰特不知誰執牛耳耳 
[靑皮滋擾]  
　　邗上靑皮往往遇事生風恃强凌弱不知法紀爲何物所最可痛恨者每於人叢中肆意擁擠調戲女以爲乘間攫物之計殊令人聞而髮指上月某日南河下江西會舘團拜循照向例先在外臺演戲數日任人觀聽鑼鼓喧天觀者蟻聚演至日午各優暫爲休歇觀者久立紳疲亦欲出外散步由是一擁而出勢如潮湧其未經寓目者又乘歇鑼時一齊擁入勢益洶湧不啻推山倒海有某姓女公子乘四人肩輿從以婢僕小轎二乘在此經過輿夫見勢不佳急欲轉身而右邊又來薄笨車一輛正在進退維谷間忽有無數靑皮將車轎團團圍住困在街心欲進不能欲退不得而戲塲前之擁出擁入者仍紛亂如故但聞喧嚷聲呼救聲哭喊聲幾同鼎沸車轎均被擠碎槓圍等物無一瓦全旁有解事者見之赶急喚集多人突入重圍將女公子及從者保護而出一面設法拘獲爲首滋事之靑皮數人聽候送官嚴究嗣聞女公子及婢僕皆受重傷觀戲之人被擠受傷者亦不知凡幾内有數人因被　趺仆受傷最重此皆由靑皮等一時豪興肇此禍端若不從重懲辦竊恐此後益無忌憚矣除暴安良非異人任水懦使人狎孰若火烈使人畏乎 
[會志略]  
　　昨日下午二點二刻時寓滬西商　練兵馬隊槍隊砲隊會集河南路老巡捕房空地至鐘鳴三下拔隊向西北至大馬路迤西過泥城橋入賽馬塲擇演各陣並有西樂一班隨隊奏樂惟聞槍堀砲聲連環不絶凡西人及日本人均可入内縱觀華人則惟在欄外徘徊不得其門而入直至五點二刻始整隊從原路遄回計馬隊約三十人左右槍隊百餘人砲車彈車各三輛砲兵約五十人樂工二十餘人兵官皆乘馬而行在後彈壓所過之處觀者莫不謂其軍容之盛眞覺如火如荼云 
[叅戎履任]  
　　新任提右營劉仲衡叅戎擇於本月初五日午時接篆巳紀前報昨日上午鐘鳴十下陳鈺卿協戎命城守李千戎齎送印　當卽　齊全副儀仗並水陸各營兵勇由干戎捧持印信出叅署繞道太平街迤邐至長壽菴新公館其時標下水陸各營員弁均戎　佩刀伺　謁見鐘鳴十點二刻叅戎朝服而出望闕謝恩拜受印信旋卽升坐公案守備傅守戎城守李千戎以及各城門汛弁並千總把總外委水帥各礮船之管帶等分班叩賀並遞手版叅戎旣受謁賀旋卽退堂午後關道憲聶觀察松海防同知劉司馬上海縣陸邑尊次第至公館道賀一時冠蓋如雲頗形熱閙聞叅戎俟陳恊戎赴淞後再行遷入署中云 
[勘視河工]  
　　吳淞港開濬將次竣工已列前報昨日上海縣陸邑尊帶同書差人等至吳淞港工次會同總辦周觀察察看情形以便工竣之日詳請撫憲騐收 
[飭提流氓]  
　　昨晨有張阿連投縣訴稱小的籍隷湖州現在治下三牌樓望月樓茶舘爲博士有弟年甫四齡於去年九月間忽失所在四出探訪杳無蹤跡曾憶有李鳳高者曾領我弟出城看西人賽馬旋卽失去情有可疑向李詢問一味抵賴至前日有人報知小的據稱我弟在南門外某姓家小的當卽往領回至今晨李鳳高忽　同大辫子阿二等二十餘人至店尋釁並將小的掀倒在地任意亂毆致傷頭顱小的不得已喚八鋪地甲到來李等始各逃逸爲此來案喊控求請騐究該地甲禀稱小的到塲李等早己逸去邑尊問李等是否流氓答稱是遂命張自行醫傷候提李等訊究 
[英界公堂瑣案]  
　　包探顧阿六禀稱竊犯楊阿四因竊對時表十二枚解奉大老爺判發捕房管押六月期滿開釋今小的又查得楊尚竊周義茂潘十華等家銀帥拘拿詰問言有三人同竊將贓俵分雖已質錢猶可吊取今已吊到照失單所缺尚多周潘投案申訴請追餘贓楊供認如前蔡太守問該包探能否再追缺少之贓禀稱小的曾一再盤詰且至各質鋪稽查所少各贓均無着落太守遂判令將楊笞責二白板管押三月贓給兩失主分别認領當鋪夥某甲質押各鋪夥某乙某丙等呈票請追質本太守判令失主償當本一半質押鋪照向例不追○西包探某甲禀稱洗衣作夥董江瑞私穿西人　洗之衣拘案　辦董供稱小的係寗波人初來滬上未知規矩以後不敢如是矣祭太守判罰洋銀四元撥充某西醫院經費○三百零五號華捕禀稱小的巡至美租界天后宫前見陸阿虎設有小賭攤驅之不去拘案請懲并將賭具呈騐陸供稱小的係長洲縣入用骰賭糖菓紅蛋尚乞恩寛祭太守謂爾設攤誘賭旣由巡捕驅逐猶敢倔强不依實屬有心犯法判令枷號十天發該處示衆期滿遞回原籍請地方官約束賭具銷毁○包探秦少卿禀稱小的緝獲竊賊胡雲卿在身畔搜出質票若干張吊到衣飾詰知係毛六三等三户失贓毛及張桂卿劉主氏丁氏均投案報請領贓朝供稱小的係長洲縣人連次行竊以療飢寒如蒙大老爺法外施恩則以後定必攺過自新雖餓死决不再犯矣蔡太守判令笞責一百板發捕房管押四月贓給四失主分别認領○許潘氏訴稱家有布衣浣後穿在竿竹上晾晒被竊賊金仁福連竹竿竊去幸逢巡捕阻獲入贓請爲給領金供稱小的並非樍竊實因失業無聊以致犯此蔡太守判令管押七天贓給該氏領去○一百九十二號華捕禀稱小的目見鄔長壽駕車出外沿途兠攬生涯有違工部局定章是以拘案請罰鄔供稱小的駕車而出適逢主顧來雇卽被捕拘以後不敢違章此次尚求恩恕蔡太守判令罰洋銀一元撥充某西醫院經費○某號華捕禀稱昨夜小的巡過豐泰洋行主人宅外聞有聲息　心伺察見門内隠隠有人因之推門欲入豈知有賊將門撑住用力推開始得入内賊卽扒籬圖遁奮力迫獲送案請懲周阿生訴稱小的在是處司閽昨夜門已下鍵諒賊由門上扒入今主婦以華捕見能獲賊囑小的呈四開小洋銀二枚請爲頒給張阿榮供稱小的係寗波鎭海縣人昨夜行經此處不敢圖竊蔡太守問該華捕曰據周稱大門已閉諒賊從門上扒入然則爾如何見賊在内如何入内拘拿該捕禀稱小的初　門内有聲疑爲竊賊意欲推門而入豈知賊將門撑住及用力推開而入則賊又扒籬圖遁追獲後察看大門上鐵閂已經推斷周又稱大門原有鐵閂雖略可推開然人不能進賊見捕將入故特撑住此是實情太守謂張圖竊情眞豈容抵賴判令笞責一百板押候備文遞解回籍 
[法界公堂瑣案]  
　　湖北人許松山於去年十月間與同鄉人伍有福在法界新街上冋賣水菓之呂阿二因購菱起釁蔣呂子壽金打傷經三十號華捕楊三喜將許等拘送公堂轉解縣署陸邑尊研訊明確以伍有福爲首行兇着釘鐐收禁詳請究辦許不認行兇准其交保出外詎料許自出外後以該華捕不應將伊拘押因此懷恨在途相遇常肆辱駡前日淸晨該捕在西馬路一帶巡緝適許松山從弄中走出一見卽作　夫之怒罵當經該捕將許扭入捕房昨晨解案請究該捕投案禀訴前情同轉問許何以向爾滋擾必有仇隙答稱去年許松山帮同位有福毆斃呂阿二之子經我拘獲並起到銼刀鐵鉗等物今許松山欲向小的索還各物借此尋釁問尋釁係在何處答稱去年十二月十六日途中被辱今年正月初旬小的在英界炳泰昌煙館内遇見許松山等六七人向我索銼刀小的出鳴捕許等聞聲逸去同轉問許松山曰爾等前因　衆行凶致釀人命蒙陸大老爺格外施恩交保出外今又凶横苦此實屬目無法紀供稱小的等均在輪船執業楊三喜本係同鄉同業從前曾向伍有福借洋二十元屢索不還伍因命案繫獄中家中尚有老母無以餬口欲向楊三喜索取舊欠致被拘案求請明鑒同轉謂控欠無憑行兇屬實着楊將許松山尋寡情形明白補詞呈候核斷許還押○包探王榮培禀竊賊張德勝前日被英捕房包探拿獲查有押票九張均典押在法租界地方故將張送案查得押票均係羊皮縐紗袍子縐紗女棉袄等物同轉問張曰此種衣服從何處竊來供稱日前行過新北門外淸風閣茶寮門首在地拾得並非行竊同轉着　候查究○永順小客寓夥張福壽訴稱王虎金於正月初十晚起住宿寓中前日將棉被面拆去押錢二百文查到押 
 
 

Page 4

 
 
票送案請究王供小的與寓主認識因乏零用向寓主懇借而寓主不允故拆被面典錢暫濟目前之急同轉謂私下典押卽係行竊判責一百板押票給張領去○開其萃樓徽館之林胡氏偕媳婦林吳氏投案控稱姪子林義剛貪吃懶做不務正業屢將家資用罄前日復來滋擾爲此送案請究林義剛稱嬸母不肯照應以致流落偶向商借不敢行兇同轉着押候笞責二百板管押三個月期滿釋放○前日有戴狄氏禀稱被張少卿虧空亡夫戴長生會欵屢索不付請爲追究同轉准詞出票往提昨晨據包探孫錦榮禀稱奉飭往提張少卿因張家住城内小的卽向巡防局禀明蒙派地保協提及抵張家見有四婦同桌鬥牌膽敢拒捕將夥役沈長林毆打且被將頭髮拉落幸局勇前來帮助始各將張少卿並其丈母陳俞氏均獲拿請訊張少卿稱戴狄氏之夫曾欠我洋一百元立有票據當卽檢呈同轉謂會簿上載明會外之欵不得算在會内爾應先將會洋理處再追别欠張嘵嘵不休同轉謂兇打公差殊屬可惡判將張少卿陳俞氏押候各責一百下再行核訊○元泰外國裁縫店主魏某禀控學徒徐寳生出外另開泰記裁縫店佔奪生意且冐收店中帳欵爲此送案請究同轉問爾知誰家之帳被伊收用答稱有某西人處之帳約洋八元半徐竟私造僞信開列工資洋十三元半當被多收五元尚有别家帳欵亦被收用不少同轉謂旣有錯帳着查對明白再行核訊○通事稱據教堂紳父言去年間在花園内失去雙門千里鏡一個屢查無着日前在義豐舊貨店内查見原贓出價買得送入捕房今將開舊貨店之胡頌安提案　究胡稱洞庭山人去歲十月間回鄉至親王炳甫言有千里鏡一副囑我携來代售且有原信可請查閱同轉問爾知此物究由何來供稱王炳甫之父於數年前在押店中劃包所得謂旣稱係王囑售着押候函追王至澈底根究○復順祥洋貨店去年三月間因收買彌羅洋行失竊之曰塔油經包探查獲白塔油十三罐堂訊着限四月初三日交足餘贓已詳前報該洋貨店主陳茂良自保出後延擱至今未將原贓交安同　卽飲包探王榮培往提因陳不在店中將夥宋頌良提案請究同轉着將宋押候陳到案再核○去臘有山東人狄世昌向董常孝定購紡紗機器固與承攬不合禀請提　堂訊着自行料理爲日已久仍未理妥昨日狄投案稟追同轉飭傳董常孝並中人方景堂等至案問爲何延　董供因一時不及修理求請寛限兩個月卽可修好同轉着方董二人各具限狀屆期准照承攬交貨如違提究 
[並非越控]  
　　昨報登刑訊吞銀一案内有原告不應越控云云兹悉該案自吳啓三吞銀逃避後王士坤曾向上海縣陸邑尊案下控追因非得端倪旋往松江府衙門控告太守准詞札飭上海縣訊辦並無越控情事故邑尊當日亦並無汝等越控亦屬非是之語用特更正以誌訪事人之誤述 
[賑捐聲明]  
　　謹啓者敝堂蒙寳山縣陳邑尊經募吳淞廠助來賑洋四十元敝司事掣　收條怱遽間悮入敝堂施粥項下嗣後屐閱來示係助賑欵亟將原洋提歸順直春賑彚解災　以副大君子軫念災黎之至意陳君樂善好施孶孶不倦兹又與人爲善願力更大沾溉更宏諟前因於迦葉足徵言薩心腸粲妙舌於蓮花更具神仙手叚陰德靡涯前程無量合亟聲明恭佈台聞上海六馬路仁濟善堂籌賑公所施善昌謹誌 
[好行其德]  
　　大凡人之籌振其勢不能以無輔則必合衆人之好善者而勸導之今承春華祥隆泰昌寳棧東翁俯賜代募紅綠茶客振規元一百六十四兩七錢八分三釐棄雲樵仁丈保分娩平安洋二十元需欵孔殷之際得剴切斡旋彼直東窮簷當亦頌春臺之熙　焉而同儕種德大略在斯矣上海北巿絲業會舘籌賑公所愚　施善昌謹誌 
　　安徽老仁濟局發兌鎗上戒煙藥粉　本局開張上洋法大馬路中市石庫門內 
　　夫吸烟之人急戒者眾而戒烟之藥急效者少本局創製鎗上戒烟藥則其製法精良可謂秘方且有神機幻化之工人弗能辨之巧是出固而為之目今戒烟鎗上第一嘗見上洋一隅之地所售戒烟之藥不可勝計今本局言不虛謬製藥之法與別家各異其藥粉和人鎗上吸服三日則鼻內烟油洗去極盡無餘至七日則面上氣色頓開居然肉皮泛出紅潤飲食大進本局於此藥開創妙奇雖三十年老癮十五日斷癮除鎗皆可用之見效頭號每兩二元二號每兩一元照碼八折零拆亦可立效試驗人參補養藥每兩七角再有肝胃氣痛五虎丹一料服完永不再發 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
