# 1881 - 35 - 4902793

 

Page 1

 
 
[誡私刑論]  
　　竊賊人之所惡也刑責人之所畏也顧竊賊之所以可惡者以其有干國憲也刑責之所以可畏者以其有關王法也如因其人之可惡而予以責懲則欲令其生畏而不至終於爲人所惡此則刑期無刑之意而古今不易之定法矣雖然亦視用刑者爲何如人耳子輿氏有言今有殺人者或問曰殺人之人可殺與則將應之曰可彼如曰孰可以殺之則將應之曰爲士帥則可以殺之刑雖未至於殺亦安可私用也乎西人最重用刑而尤最惡私刑故前日西人路經虹口見有竊棉花之賊爲潮州人所虐髪繋於欄油灌於頂經巡捕爲之湔洗約洗兩點鐘時始克凈盡此一節登諸西報盖西人甚爲不平故錄之欲使人稍動其惻隱之心并欲使華官見之急用嚴禁勿使此風之漸長本館譯而登之亦是意也惜乎西人但知遭刑者之可憫而送之捕房不顧用刑者之可惡而竟容其漏網也夫私刑弔打例禁綦嚴擅責罪人本有應得之咎所謂擅責者則猶非濫用匪刑也所謂罪人者猶本有可責之道也今據陳某供稱行經成泰碼頭北首爲潮州人誣指竊棉匪刑凌虐云云固係一面之詞未可深信然即使行竊屬實亦當扭送至捕房訊明定罪豈得擅自責打且以柏油塗其頭面此其人之任性妄行不顧法紀已可概見按以華例自應究辦乃以當時未曾一併拉送捕房而陳某亦未知其住處中西官雖欲提潮州人到案懲辦而竟不可得不亦倖乎州縣衙門之捕役往往以私刑施於竊賊聞者爲之髮指曾聞某縣捕役獲一剪綹小賊向之勒索規費而該小竊實係初犯無以應命捕乃以息繩紮其兩拇指貫以大索而拽之懸於梁間復以荊條笞之遍體血出則以溺灑之痛極聲嘶聞者掩耳而懸卒不解踰一畫夜而斃又有倒懸其足逼令認贓數日不爲之解求死不得求生不能凡此種種殊堪痛恨雖曰自取其咎而捕役之可惡亦已甚矣鄉間偶獲小竊必以交捕而捕則索其規費而縱之一經有案即欲改行爲善而竟不可得蓋捕役之規費從此必須按時交納苟不盜竊從何措辦一不交納則捕即以他事誣之拘以見官有案在前百口亦難分說故小竊一經送捕莫不以穿窬終其身民間有捉獲竊賊者往往不忍送捕以害其終身而或心有所不甘則私責而逐去之彼受責者得免送捕雖責不怨然上海之捕房則固非州縣捕役之比矣何以獲賊而不送捕而擅用私刑乎栢油之爲物雖不至於殺人然油性膠膩一經着身洗伐頗爲不易且陳某爲栢油所塗兩眼亦爲模糊設或竟成殘廢將若之何竊謂粗暴任性之人不可不加以懲創如平時有順無逆　將益行縱恣勢必釀成大禍而後已古人有言小懲大戒正謂此也近來擅用匪刑之事屢見於報前有車行之私打車夫一事曾經判罰而此風稍息今潮州人得以倖免則將來恐尚不知所戒而仍以私行弔打爲得計或致以小事而釀成大禍故特著爲論說曉暢言之俾見此諭者皆知竊賊雖有應得之罪理當送官究治倘私自刑責則即有干國紀轉罹法網庶幾私刑之風氣可以稍戢若夫明白示諭申明定例使民間周知而不敢顯干法令此則有司之事非本館之職矣 
[俄船召回] ○長崎報載俄國有兵船三艘一名梅明一名羅斯磅尼一名載搿脫近日接有俄廷　旨命返至地中海停泊和局之成即此巳見端倪矣 
[福州近信] ○福州報云前被觸礁沈沒之七里小火輪於前禮拜復往拖曳察知該船已裂爲二刻擬分塊拖起云又福州羅星塔地方近有人捉獲異鳥兩隻不知其名刻已爲富人購去其鳥約高尺五其頭如貓額端有毛如角喙亦甚大其聲極怪然尚係鳥雛未能奮飛將來羽毛豐滿其大不知若何耳 
[市禁續文] ○閩省禁用小錢前已列報兹聞各行生意因是大爲减色民間亦多受累緣市上只用大錢而物價轉比平時更貴雖藩司前南大街京貨店日前有被衙役拏送售物居奇者二人到縣懲誡然省城遼闊店舖繁多祗奉憲諭嚴禁小錢並未奉示平定物價商賈見利忘義誰肯抑價出售即每日執送一二人恐亦不足以服衆心徒多政體有碍耳質之當軸想亦不易斯言 
[捷徑爭趨] ○寗波府城對面之江北岸地方咸豐年間尚未著名其鄉人多捕魚爲業富不過千金貴不過千總迨同治初洋船需華人嚮導於是鄉人有或爲舵工或爲帶水倔起澤渚之間者指不勝屈不及十年擁鉅萬之資者若干人晉提鎮之銜者若干人昔則魚莊蟹舍沿江多板屋之居今則鳥革翬飛平地有華堂之築人則紆靑拖紫市則銀涌金鳴過是鄉者莫不嘖嘖稱歎古人云十年時事幾番新誠哉斯言是以福州船政局之學生匠徒聞江北岸人多有以船起家者因皆曰人亦孰不欲富貴我已具舟楫之材安知他日不駕而上之即適近日有選派生徒出洋監造鐵甲船之舉各生徒皆爭先恐後且歸告其家人云我輩出洋富貴逼人來耳又何監造之有彈指兩年行將紅其頂金其屋矣波江北岸安得專美於前哉噫費國幣求人材而應募者半皆此類有心人能不慨然 
[鄂省得雪] ○湖北武昌府一帶今正初三日東北風大作隨即雨雪約得尺許次日住點立春日半晴半陰土膏潤澤播種易如故人皆慶幸云 
 
 

Page 2

 
 
[拍賣焚船] ○孟買輪船於前日拍賣經招商局購去聞此船分作十一分拍賣其機器價銀六千五百兩船身價銀一萬零五百兩其餘九分共計價銀九百八十五兩統共得價一萬七千九百八十五兩云 
[沈船拖至] ○漢陽輪船被撞及設法拖取等事節經列報兹聞該船有信來滬命發小火船數隻前往吳淞等候拖取約於前晚可以抵吳淞也 
[縱火訊供] ○正月初二日虹口放火一節捉獲共有三人一係英國人名芭滑爾一係美國人名孛蘭科脫一係瑞典國人名阿科門其美人及瑞典人前經質訊惟僅畧問數語未曾詳詰故未登錄其英人芭滑爾於前日在英副按察司處問供人證咸集據阿科門供稱近爲經理拍賣生意自英十二月及正月住在虹口百老匯路九百九十二號門牌內與美人孛蘭科脫及位區三人同住芭滑爾住在間壁一面則係空房芭滑爾所居係九百九十三號爲雜貨生意與我素識曾欠伊洋五十元我之住屋並未保險芭滑爾住屋自英正月初四以前亦未保險去年十二月間芭滑爾幾次欲將住屋保險至正月初四日我與芭滑爾同住靜安寺伊云住屋業已保險將保險單給我看過計保銀一千五百兩芭滑爾與我說及如肯放火則給我洋五百元隨付我期票一紙計洋四百五十元連前欠共成五百之數此單在靜安寺酒店所書今特呈電單開允付阿科門洋四百五十元係十二月初一日所借云云寫時並無他人我收票之後飲酒數杯乘東洋車而返芭滑爾即欲令我於是晚放火云遲則不及緣屬人銀錢皆需此欵償還故也我於是晚六點鐘回家即刻赴捕房將此事報知捕頭當即回家就寢芭滑爾隨至我處計有數次囑令放火其神色頗覺恍惚我應之曰可彼言莫如用火油灑在屋內則五分時可以全燬最後已及十一點鐘又至我處我偽作熟睡伊推之不醒怏怏而去是晚無事次日則云所有保險單保險行欲行討還我無奈即取付給矣此外尚有可以保險之地否我以數行家之名告之伊云如得尋到保險行即當焚屋索賠余深慮其認真放火詎知至三十一號竟爾點放焚去房屋及隣屋三間云及訊芭滑爾則云阿科門所供皆係謊言稟紙亦不記何時所寫訊之位區則云係充巡捕於前禮拜六捉獲孛蘭科脫在其身邊搜獲紙張若干云又訊搿羅脫則云開設雜貨店在芭滑爾對面訂交已及一年手筆見過多次呈電之稟於初五日曾經見過我亦認是芭滑爾筆迹云訊至此暫停至下午復訊所供略同聞昨日尚須再訊未識如何斷結容再探錄 
[南市火警] ○本埠大東門外老白渡裏街之某店於昨午後二點鐘時失火霎時冒穿屋頂勢成燎原延及左右對面房屋城中道營及文武各員均出城彈壓各衙門及諸善堂之洋龍水龍畢集灌救至三點半鐘始息計燒去房屋約七八十撞因爾時風勢甚驟故爲時未久焚燒如許也查該處係熱鬧之所皆是行號店舖付之一炬良可惜矣 
[假照上控] ○前悉南匯縣竺橋鎮有喬姓弟兄控倪月卿經手捐監查出假照揑騙涉訟未結今知是案已經喬瑞良上控藩轅批發蘇州府提審但倪係託孫敬橋轉手孫詢知所捐者係監照乃有秦姓向在滬地與孫姓認識者携照至彼揑稱與捐局文案孰識可期便宜喬姓弟兄與倪姓三人適經捐監因各捐一照蓋當時倪等皆未知其假也特是秦某在逃現須分別關提恐一時仍難結案耳 
[緝捕認真] ○昭文縣陳鈞堂大令由部曹外放邑宰素稱明幹莅任後先訪地痞春宮圖等及土妓念七娘子分別儘法懲辦向有所謂麻雀黨者一時絕跡彼處之崑山塘一帶向來爲盜賊出沒之處陳大令與葉協戎和衷共濟逐段添設水柵冬防既密宵小潛蹤今復會營訪悉五渠等處有積賊皆著名匪類也竟親督兵役往拿緝捕如是認真宜乎商民之交頌矣 
[差役疏忽] ○崇明人某甲曾經赴京控案發回本省由省發閱道憲提審由道憲飭縣收押詎前夜甲在押脫逃鋪盖內留一字條上書因有要事急須親往措資三日必回原差着急追尋昨始在租界一枝春地方獲住常日與彼送飯之人帶回是人雖係原告然該差既奉旨守何若是之疏忽耶聞是夜因押犯瞿柱寳糾人賭博令管班房人勿閉門戶任人出入故甲得乘間潛逃管班房人所以如此狗情者因瞿勒索同押諸犯錢文渠亦有分肥云 
[因賭尋釁餘聞] ○昨報因賭尋衅一案兹又悉前有著名推牌九之人綽號爛東瓜及祝麻子等誘同燭鋪夥李某賭博李輸洋百餘元旋知被騙邀人講論爭毆同至捕房迨解送公堂未經審訊兩下已自相說明朦稟問官以口角爭論飾過旋因賭棍同黨王阿三鄭阿三自相爭毆又扭到捕房送案陳太守以因賭擾衅各有不合將王鄭二人分別判押鄭阿三即名阿金者若輩真可謂肆無忌憚矣 
[縱火被獲] ○昨報本城倪姓家門口又有匪人縱火兹悉該匪人當被獲住已送該處巡防總局懲辦矣 
[虐婢罰洋] ○前報虐婢可惡一節昨由陳太守飭捕傳到婢女阿翠之主人孫珍九訊問供係廣東人開設隆興鐵匠店阿翠係我買來作婢女者因時常竊食兼竊取物件變買度伊年輕難任責打故但閉禁空屋中兩天云阿翠供此人確是我主人今不愿再到伊家尚求恩典太守以該婢已驗有傷痕未便再與領囘暫行發交官媒俟擇良安置云孫珍九屬洋五元充醫院經費以昭儆戒 
[乞火被毆] ○金天友赴英公堂稱推東洋車餬口前夜因燈火被風吹滅向轎夫乞火不允反被毆打頭面腰間均經受傷適逢巡捕到來拘押送究顧和尚供是轎夫並未肆打陳太守騐得金天友受傷屬實隨判罰顧洋二元給金養傷再押七天以儆 
[疊獲小竊] ○前有陳王氏投訴於法公堂稱住居大自鳴鐘對過九十號門牌被偷兒撬門進內竊去衣服等件幸當被巡街捕獲住解訊請究朱明府飭將衣服交原告領去該竊王阿全斷責一百板枷半個月而王尚欲置辨謂是小江西姚吉峰所竊官謂巡捕眼見贓物在爾手中何得推諉着管押照判前日法包探等在西馬路遇見竊賊小江西搜其身畔有押票三紙一係帳子一係短衫褲尚有一紙票面載押洋十元有零當即吊出贓物係元縐金銀嵌天馬皮出風之狐皮女背心一件詢其何來則稱是王阿全將票向煙舘抵煙錢不要留存我處云 
 
 

Page 3

 
 
隨將小江西拘押昨日連王阿全同解公堂小江西供訴如前質之王阿全則供稱稟子是住居北延齡烟館間壁之王子卿者託我代賣此馬甲據稱係去年英租界潮陽樓後失慎時搶來等語明府謂不用拉扯別人自己搶火還肯向人說明斷無此理白繙譯官謂小江西於年底放出今又犯竊實乃怙惡不悛當爲重辦明府斷將姚吉峰重責二百板枷示一个月以儆王阿全前已責過枷號示衆待期滿再責一百板釋放其吊到之狐皮背心等存留捕房俟失主認領 
[上控揑名] ○小東門外魚行涉訟一案訊供情形疊經登報昨日捕房又將孫蓮甫解案而共堂又傳到金和順行主金松濤其原告金合計六戶亦投案備質問官訊金松濤爾是行主因何上控帳簿須繳到公堂即使簿內有不合之處亦可當堂公算况去年十二月二十八日投呈道轅是爾具名究竟何意可從直說金松濤稱實情不知亦並未控告至帳簿還是前年十二月初五日同業算帳時孫蓮甫稱帳中不合即於彼時匿起我實不知其細官謂爾是行主豈有不知今既稱未曾控告諒是孫蓮甫揑名伊在爾行有幾年可以如此行爲金松濤答稱此人本無錯悞還是自幼到行學習生意迄今實有多年矣明府謂若此爾真糊塗東家白繙譯官詢孫蓮甫謂爾竟上控道轅兹道憲已批示歸公堂核辦爾之上控實乃看不起公堂今爾意欲在何衙門結案可從直說孫蓮甫供稱現在法公堂涉訟請賜公斷倘欲送何處核辦則亦惟命官諭金松濤既稱實在不知着即當堂具未經上控是孫蓮甫揑名誣控切結存案交保出外限日料理孫蓮甫仍行管押原告着爲退去金松濤遵斷具結而退 
[飭查低貨] ○昨日法捕房又將通庄倒店案內所押之王子全趙惠三兩人解訊而布業經紀之陳小村等八人及長源店夥并張寳善堂抱告黃惠生均投案候示朱明府詢陳小村謂爾等經買裕源元利布疋七百餘包其二百包已經出口可毋涉及所有在滬之布着將高低分出可核算虧銀陳小村等稟稱售出聚順五十包祗有十九包原牌其三十一包均屬低貨又同春號九十包只二十五包原牌同康四十包竟祗一包原牌餘者尚未查悉明府諭逐家查檢開具淸單將高低虧折細爲載明呈案候斷印安卿業今保出亦着伊尋及沈介眉到案即可淸理德茂之銀實欠有一千五百餘兩呈案之布不過暫時交彼並未作抵亦候沈介眉到案斷結陳小村等遵諭而退旋有長源店夥請追票銀八十八兩官謂此是三聯支票可曾對過答稱曾經往對據稱到期可付明府謂若此當可作數亦候案結時再斷至王子全趙惠三兩人刻下無可究詰着仍帶囘捕房管押待尋到沈介眉時一同核辦 
[購鎗轇轕續聞] ○初八日本報列購鎗轇轕一案經法公堂查明實由法租界瑞昌銅錫店售出故昨日將該店主周瑞生傳到據遞稟供稱此事夥伴經手實屬疎忽今將進口號查核計內中三十支係西歷一千八百七十七年十一月間新載生洋行四百零九號四百五十一號四百五十五號貨內提出尚有十支係一千八百六十五年分地亞示洋行八百七十支貨內提出今抄齊號頭請鑒白繙譯官謂地亞士洋行有信到來請追還洋鎗三十九支其鎗何在周瑞生答稱此係托修之件現在店中明府又謂前日巡捕往查見有洋鎗五十二桿今除去地亞士之鎗外餘者何家之物周稱餘者亦載生行物也明府着周暫退待稟覆道憲候示再核 
[光緒六年十二月十三日京報全錄]  
　　宮門抄○發抄　旨六道○上諭兩道錄前○○恭親王等　奏審明按律定擬摺子○將軍岐等　奏請斥革舉人審辦摺子○豫撫涂　奏豫省瑞雪應時並得雨緣由摺子○江撫李　奏請補知縣摺○十二月十三日理藩院　儀衛光祿寺廂黃旗值日吏部引　見十七名兵部二名理藩院一名侍衛處四十八名○惇王謝賞燕窩　恩○莊王謝議叙　恩○署山西巡撫衞榮光請　訓○德屬謝前引大臣　恩○嵩山續假五日○奎潤等彈壓覆　命○截取知府陳文田仍預備　召見○召見軍機　衛榮光　陳文田　○發抄　何璟奏知府許奇傳等期滿奉　旨吏部知道欽此○又俟官令鄭宗瑞等調署奉　旨知道了欽此○又賠修縣城奉　旨知道了欽此○景瑞奏籌備庫收發數銀奉　旨該衙門知道單倂發欽此○榮毓等奏永濟庫出入銀數奉　旨該衙門知道單倂發欽此○定安等奏馬匹無　奉　旨知道了欽此○○軍機大臣和碩恭親王奕訢等謹　奏爲審明擅入　宮內人犯按律定擬恭摺具　奏事准內務府奏拿獲擅入　宮內人犯劉振生請　欽派王大臣會同刑部嚴訊一案光緒六年十一月十二日奉　上諭內務府奏拿獲擅入宮內人犯請派王大臣會同刑部審辦一摺本月初八日宮內拿獲混入禁門之劉振生一犯著即解交刑部派軍機大臣總管內務府大臣會同刑部嚴行審訊定擬具奏欽此旋經該衙門將劉振生解送到部臣等當即派員訊取大概供詞並該犯恍惚情形先行奏　聞十八日奉　旨　議欽此臣等復督飭章京司員提犯連日熬審該犯情形仍係恍惚語言忽明忽昧旋傳該犯妻父李順妻李氏堂弟劉了頭隣佑福宣並周姓家人尹順醫生春光即厚菴鋪夥呂二隔別研訊均供該犯素患瘋病屬實臣等親提研鞫復由刑部會同都察院大理寺審得緣劉振生係宛平縣人祖籍深州年三十七歲與妻父李順在紗絡胡同同居過度李順之姪李雙喜即李祥兒在　內充當太監該犯先年與呂二同作古玩生理曾賣給于姓魚缸一口係該犯帶領扛夫由　神武門送至　中正殿附近交收六七年前又到　景陽宮等處找尋李雙喜尚未找著即被人叱喝走出光緒四年間該犯在西直門外買有土房兩間在彼看守因夜夢受驚自行剝落左手小指一節上年十二月間又隨李順到　隆宗門外尋李雙喜要錢未　本年十一月間在周宅幫忙因病送囘初八日手持香火烟袋進　神武門由　中正殿經過各門走至　宮內即被拿獲以上各情該犯所供尚能明晰及訊以進　內緣由不惟語無倫次並且言多狂悖加以刑嚇則兩目直視不知畏懼查該犯情形雖類瘋迷而供詞亦間或明白難保非別有重情裝瘋掩飾當即提集人証反覆質訊據李順供稱該犯係伊女婿因驚染患瘋疾時發時愈伊姪李雙喜充當太監伊曾向要錢數次上年十二月不記日期該犯復跟伊由　神武門至　隆宗門找尋李雙喜並未見面據李氏供稱該犯係伊男人素患瘋疾旋經醫愈本年十一月間 
 
 

Page 4

 
 
該犯在周宅帮忙瘋病復發送回調理初八日早出門走去又據劉了頭供稱該犯係伊堂兄分居各度不常往來前年患瘋時伊曾延醫生厚菴調治質之厚菴供無異詞復據福宣供稱該犯租伊房間同院居住初犯瘋時伊恐其滋事曾邀人捆縛嗣伊常不在家是以此次病發未及防範又據尹順供稱伊係周宅家人該犯正在伊主家帮忙忽然胡言亂語伊當即送回是實並訊之呂二據供伊與該犯同夥生理時曾經賣有魚缸其承買主于姓當時並未說有名字無從指傳嗣該犯染病患瘋症伊亦聞知各等供並飭仵騐明該犯左手小指實係自行砍落　飭醫官診視該犯脈象洪大係屬痰迷均各取有切結在案是該犯瘋病巳屬確有証據即其語言狂悖委由瘋發無知案無　飾應即擬結查律載擅入　御在所者絞監候又擅入　神武門者杖一百又例載瘋病之人親屬容隱不報不行看守照不應重律杖八十各等語此案劉振生先因售賣物件擅入　禁門後經染患瘋病此次瘋病復發輒行滉入　宮內自應按律問擬劉振生合依擅入　御在所者絞律擬絞監候惟該犯語言狂悖情節較重難以瘋發無知爲解若僅照本律問擬絞候尚覺輕縱可否請　旨將該犯劉振生即行豦絞恭候　欽定李順因尋伊姪太監李雙喜索要錢文輒由　神武門走至　隆宗門外亦屬有干例禁李順合依擅入　神武門者杖一百律擬杖一百折　發落李氏既知該犯瘋發不行報官看守以致釀成重案亦屬不合李氏合依瘋病親屬容隱不行看守照不應重律杖八十例擬杖八十係婦女照律收贖劉了頭訊係分居各度福宣雖係隣佑惟常不在家無從防範應與先曾同夥之呂二並無不合之厚菴均免置議失察門禁之該管各官弁業經奉　旨分別斥革議處應毋庸再議再據內務府兩次文稱轉據敬事房傳出　宮內各等處並未有太監李雙喜名字復研訊李順據供本年五月間伊曾找過李雙喜一次託人帶信等候半日並無回信詰以現在是否在　內及有無更改名字伊亦不能知悉查劉振生前曾找尋李雙喜未遇後經李順帶往找尋亦未見面此次劉振生犯案係瘋迷所致衆供確鑿李雙喜雖未查出於該犯劉振生罪名無關出入未便因此致稽要案李雙喜是否改名當差抑或已經告退應由內務府另行查明辦理此係刑部主稿合併聲明所有臣等審明定擬緣由謹恭摺具　奏請　旨奉　旨已錄　○○奴才岐元松林跪　奏爲舉人好事妄控希圖挾制訛詐應請斥革審辦以儆刁風恭摺仰祈　聖鑒事竊查前據昌圖府知府趙受璧具詳有舉人李澍齡呈控懷德縣外委李廣榮以賊充弁知縣張雲祥係披甲出身並信任家丁許升表裏爲奸鄉約宋成林即宋果係懸斬之賊兼有窩盜放賭等情赴府控告當經調查卷據李廣榮本係該縣平安祉鄉約因緝捕勤能家道殷實並無過犯經該縣於光緒四年請補外委送府騐看詳蒙批准該縣張雲祥由實缺直隸沙河縣典史因軍功累保知縣並非披甲出身鄉約宋成林即宋果亦無爲盜犯法原案其餘所控各節多係　　曖昧不明之事且與該舉人毫無干涉並訪明該舉人係久慣帮訟前在海城縣勾串已獲正法之郭鎮即郭志榮藉端訛詐脫逃未獲此次與冒充生員李棟狼狽爲奸在懷德一帶教唆涉訟經該縣文武員弁訪拿伊即挾嫌赴府控告希圖挾制訛詐詳請究辦前來奴才等當飭該府查明該舉人李澍齡係海城縣民籍由附生中式同治元年壬戍　恩科順天鄉試第一百六十五名舉人並飭查海城縣已獲正法之郭鎮原卷內實有舉人李澍齡勾串情事飭拿未獲是該舉人久慣串訟已屬確有實據此次訏告懷德縣文武員弁摭拾虛詞　列多欵業據該府查明多係虛揑其爲挾制訛詐情節顯然惟有擇其所控最重各節札飭昌圖府逐款查明實究虛坐按律辦理至該舉人以毫不干已之事列欵妄控情殊險詐若不先行斥革從嚴懲辦何以儆刁風而安閭閻相應請　旨先行革去李澍齡舉人以便按律訊辦理合恭摺具奏伏乞　皇太后　皇上聖鑒訓示謹　奏軍機大臣奉　旨李澍齡着先行斥革按律訊辦該部知道欽此　○○河南巡撫臣涂宗瀛跪　奏爲豫省瑞雪應時並得雨緣由恭摺馳奏仰祈　聖鑒事竊照本年秋冬之間豫省各屬雨澤甚稀頗形乾旱二麥未能普種經臣迭次設壇步禱業將一切情形按月具奏在案兹省城於十一月十六日彤雲密布瑞雪繽紛自午時起斷續至十七日午時止除融化入土不計外積厚五寸至省外各屬據南陽府屬之內鄉鎮平鄧州河南府屬之鞏縣偃　及陝州倂所屬之靈寳閿鄉盧氏陳州府屬之淮寍等州縣先後具報十月二十五六日及十一月十三等日均得雪一寸並據汝寍府屬之確山南陽府屬之裕州鄧州淅川鎮平新野等各廳州縣稟報均於十月十九二十等日得雨一二寸不等又汝寍府屬之信陽正陽羅山南陽府屬之桐柏光州所屬之息縣等州縣具報於十一月初四五等日得雨一二三寸及三寸有餘不等當玆二麥盤根之時獲此雨雪滋培洵於農田大有裨益民情歡洽合境乂安堪以仰慰　宸　除俟各屬報齊是否一律均霑仍歸月摺奏報外所有豫省瑞雪應時得雨緣由理合　摺由驛馳奏伏乞　皇太后　皇上聖鑒謹　奏軍機大臣奉　旨知道了欽此　○○頭品頂戴江西巡撫臣李文敏跪　奏爲揀員請補要缺知縣恭摺奏懇　聖恩以　治理事竊照建昌府屬之南城縣知縣姚暹在署靖安縣任內病故業經臣恭疏具題所遺南城縣知縣係衝繁難三項相兼要缺例應之外揀選調補必得精明幹練之員方足以資治理臣與藩臬兩司在於通省中簡知縣內逐加遴選實無人地相宜合例堪調之員亦無勞績應升人員堪以請升惟查定例新進士奉　旨分發各省即用知縣照奉　旨命往補用人員之例無論應題應調應選之缺准該督撫先儘　用查各項奉　旨命往補用人員遇有調缺出皆由該督撫酌量才具補用新進士即用知縣補題調要缺亦照此例辦理等因玆查有進士即用知縣朱升吉年四十五歲浙江平湖縣人由廪生中式同治四年補行辛酉科並壬戍　恩科本省鄉試第八十四名舉人甲戍科會試中式第二百八十四名貢士　殿試三甲第三十五名進士引　見奉　旨以知縣即用欽此簽掣河南親老告近改掣江西領照起程光緒元年五月二十日到江委署過萬載縣知縣印務該員廉明沈靜任事實心以之請補南城縣知縣酌量才具實堪勝任據藩司邊賓泉臬司沈保靖會詳請　奏前來台無仰懇　聖恩俯准以朱升吉補授南城縣知縣實於地方有裨如蒙　兪允該員係進士即用知縣請補知縣銜缺相當毋庸送部引　見亦例不核計叅罰再此案藩司於光緒六年十月二十二日出詳合併陳明謹會同兩江督臣劉坤一恭摺具　奏伏乞　皇太后　皇上聖鑒訓示謹　奏軍機大臣奉　旨吏部議奏欽此 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
