# 1882 - 283 - 4903398

 

Page 1

 
 
[訪購淵鑑類函] [  申報館主啓]  
　　啓者本舘現欲睹淵鑑類函一部務須殿版初印更須潔白棉紙如藏書家有此書可　祈先將様本寄示　託友交來面與論價均可此布 
[論内河行駛輪船有益無損]  
　　中國蘇杭等處前擬行駛小火輪本館亦曾深以爲喜著爲論說敷暢言之極道此舉之善乃迄於今日未見舉行傳聞因有人言及内地一行輪船則民船之利固爲所奪而航船尤爲不便盖人之出門無不喜速而惡緩航船雖亦不甚緩然較之火輪則瞠乎後矣人見火輪之速則相形之下航船自覺其緩未有不舍航船而坐火輪者航船亦須納帖所費亦正不少一旦坐客顧而之他則航船必將坐失其利卽民船往來雖仍不能盡絶究亦有所窒碍以是禀官禁止輪船行駛内河而此舉遂因而中止竊不禁爲之扼腕深惜不止焉夫火輪雖速而其大者决不能駛入内河内河所可行者不過小火輪而已小火輪能容幾人不過藉以爲拖帶船隻之用譬如由滬至蘇一日可達他船須行二三日至杭亦日半可達他船須至四五日其有雇用紹帮脚漿船限十數時辰到者然究不若火船之穩而捷也他船至蘇杭往來必须數日今以輪船拖帶則一日餘可到然則他船亦因此可以多行數次其所賺益便而且多其猶得謂有損乎輪船只能裝人不能裝貨貨物往來仍當由航船寄往不過得信則略早耳於航船又何害也且蘇杭之人欲至上海以覓利或久慕上海之名而欲一到爲快若此者正復何限特以往來必須數日程途故有嵇生之懶者類皆裹足而不敢來若有火輪則往返旣速卽從來未出門者亦欲附輪赴滬以一擴其眼界其間生意亦必有從此生出者其爲益豈淺鮮也或者曰從未出門之人不見可欲其心不亂倘輪船旣便則人人皆欲來滬以一暢其欲　謂出見　華而悅費用將必不少是直使樸者變而爲華儉者變而爲奢其爲害甚大也不　費用之端何地蔑有倘其人而果役志紛華則雖僻處偏隅亦豈遂無悅耳娱目之事卽非上海何處不可花錢苟非其人則雖有窮奢極欲之事未必足以移其心志又何患焉或者又諧前者上海多以沙船爲業航海販運藉此獲利者正復不少及輪船盛行而沙船因之失業迄今業沙船者雖尚有人要不過載運漕米赴津而飄海者蓋寥寥也卽此可知輪船之行　海洋尚足以奪沙船之業若内河而得以行駛輪船則民船焉有不失業之理殊不知沙船之失業亦非盡關於輪船之奪其利也沙船販貨出口名曰漂洋身家性命皆在船上幸而免於失事獲利固難計算不幸而偶一失利則傾家蕩産矣聞有某姓開沙船十三艘至海而盡遭覆溺此其所失豈盡由輪船之奪其利哉近來輪船較前更多而沙船亦尚可以分運漕米則亦未嘗全行廢棄也上海向無車輛挑運貨物皆歸扛捧嗣後小車日增貨物多用以推載然卒未聞扛夫從此失業小車之後又繼以東洋車日增日盛向之坐小車者皆改而坐東洋車然卒亦不聞推小車者因此失業爲油業者未嘗因洋油盛行而失業爲酒業者未嘗因洋酒盛行而失業若此者不可枚舉可知天地之間有一物必有一物之用不必因此而失彼也前者由鐵馬路至吳淞置有鐵路火輪車以爲從此東洋車小車必無生意矣孰知小車逕至吳淞計價三百餘文繼而往吳淞者皆乘火輪車而欲乘火車必至鐵路欲至鐵路仍不得不坐小車東洋車於是乎小車東洋車生意愈盛小車之至吳淞得價三百餘者往來鐵路數次其數亦適相當或有過之無不及其後火輪鐵路忽皆拆去最爲可惜然卽此以觀可知火車之行無害於他車則輪船之行亦必無害於他船矣中國近來風氣已日漸轉移而有數端則終不能破除積習在言之者方且侃侃而談以爲此固仁者之言不欲使興一利而叢衆害卽旁人聽之者亦且隨聲附和嘖嘖稱其思慮之周而孰意知其一不知其二所見者殊覺其隘若議阻内河行駛輪船卽其一端也安得有膽有識者爲之借前箸以籌之哉 
[本舘自已接到電音]  
　　本舘於昨日接得在津友人專發電音到本館内有八月三十日上諭一道敬謹譯登○八月三十日奉旨此次考試孝廉方正于心如一名竟將試卷墨污狼藉任意撕毁荒謬已極于心如着卽行斥革原保之員着該部查取職名照例議處欽此 
[埃事電音]  
　　前者土耳其國王曾請英兵之攻埃及者暫且退去并問究于何時退兵兹接倫敦八月三十日發來電音知駐土京之英公使與土廷言及若埃及全境未平則英兵必不能退也 
[朝鮮多礦]  
　　東洋報云朝鮮金礦甚多以咸鏡道爲最雖他道亦有所出而皆不若咸鏡道所産之旺朝鮮與日本貿易又以砂金爲大宗日人之自朝鮮歸者言江原道地方有朝鮮貴族某姓住宅後面有山一座前日該處風雨驟至屋後之山忽崩一角某姓住宅亦因此倒塌迨雨止某姓主人出視山崩之處則有砂金無數遂拾之而歸作爲建造新屋之費從此美奐美輪不特屋宇一新且造屋外尚餘多金也按此言若確則該國金礦之多已可概見欲求富强者其可不知所先務耶 
[議建國旗]  
　　通商各國皆有旗號而朝鮮則未聞也現聞該國王與各大臣議建國旗以示標準或献議曰我國爲中國藩屬可仿照中國旗式樣惟我國居東方宜用青色繪龍可也　國王以爲若與中國同式則辨認不清再令諸臣妥議刻已議定旗形四角質分五色以五色布鑲成中繪太極圖其色半青半赤四隅則畫離巽震艮四卦云 
[王妃返闕]  
　　日本報云西歷九月十二日朝鮮京城内各商民皆晏息一日洒掃街衢恭迎土妃閔氏入城象珥魚服姗姗然來道旁觀者咸嘖嘖稱羡以爲不圖今日復見漠官威儀其扈從人等尢爲整齊嚴肅前隊有騎兵三十人劍戟凝霜旌旗耀日中權則有赤衣親兵隊及緑衣顯官冠服猶存唐制後隊則有騎馬者數人中國廣東水師提督吳軍門乘馬前導清兵所穿之號衣上書直隷督標左衛親軍八大字自大旂四十面又五色大旗五十面皆以清兵擁之王妃端坐輿中儀容靜懿輿之前後左右扈從者約數百人又有中國洋槍隊百餘名高國王命世子奉迎於敦化門又遣使至日本公使署告以王妃返闕之事噫曩日釁生宮掖不憚脫弭以長征此時返我故都竊喜副珈之無恙彼破鏡重圓故劍復得蓋不足爲王妃喻矣 
[津事雜録]  
　　晉源報言聞天津及開平礦擬用電氣燈迄今尚未能試燃惟開平至津之德律風則頗爲得法 
 
 

Page 2

 
 
一線傳音千里如面殊覺其便也又云開平近因大雨積水故礦　左近頗有損壤之處所幸田事無恙亦可喜矣又問天津西人來信云前者高麗使臣齎高王表文呈請中朝寛恕大院君一節業經明降諭旨不得俯如所請現在高使臣已於八月念五日坐小火輪啓行至大沽然後由大沽換坐中國兵輪回高覆命矣該信又云每年分還日本兵費等銀十萬兩五年拔清之說則已定規矣又云間得中國近有人傳說云中朝擬發兵二十隊前往安南每隊五百名合成一萬未識如何布置大約中國亦將以辦理高麗者辦安南之事未可知也又云英國水師提督前赴京師現于八月念八日由京回津即於念九日拜會李傅相不日卽當啓行也 
[華官言旋]  
　　前日日本三菱公司輪船抵滬有中國駐長崎之領事官附輪來滬云 
[秋賽定期]  
　　滬上每逢春秋二季西人輒有賽船賽力賽馬之舉今年秋季已將以上三事各擇定日期賽船則定於本月十五十六兩日賽力則定於十七日賽馬則定於念二念三念四三日故刻下皆各自操演天明則在跑馬場試馬傍晚則在黄浦試船賽力者須用十二事如跳跑拉繩之類想此時早經演習精熟將來屆期定有一番熱閙西人於無事之秋及時行樂何閒雅乃爾 
[將軍抵潤]  
　　金陵將軍前有赴鎭江閱操之說官塲逐日探報往來不絶於八月三十日清晨自大闡起至金山脚止滿漢營兵皆在道左擺隊恭候旂幟鮮明奪目百姓觀者如堵十點鐘時始見將軍座船用輪船拖帶自瓜洲口東下沿江水陸隊伍均聲砲迎迓憲駕及座船將抵碼頭鼓吹大作文武官員登舟參謁衆官將見畢京口副都統常鎭道沈觀察先後均至拜會將軍約談數刻之久卽送都統道憲登岸隨乘輿往城内行轅駐節將軍年約四秩儀表英偉性極謙恭於營務尤爲練達云 
[赶造農具]  
　　山東燕臺地方聞日來爐火亘天趕造農具以備運赴關東等處葢該處開墾修築諸工方興未艾也 
[燕臺近聞]  
　　燕臺前因海防吃緊添設紅單船若干艘自廣東募到水軍勇丁五百餘名除裁汰及　往天津外尚餘三十多名招募時每名月餉自十五兩至八兩不等今因海疆無事所餘之勇擬改爲額兵按月照章發餉則每名不過三兩餘銀該勇等不能敷用且聞欠餉已及八月是以議論紛紛將赴撫轅乞恩也 
[票價發還]  
　　兩淮鹽稅爲國家進欵之一大宗自綱鹽不振陶文毅公改行票鹽從前積弊掃而空之鹽政廢而復舉咸同之間江路梗塞承運者少故票價極賤迨後削平赭宼江路肅清人遂爭先購買　價頓貴十倍而富商大賈所以志在必得者以其喫本多而獲利穩也厥後曾文正公恐票多滯銷乃截止票數奏定三十年後再行攺章去年左侯相開府兩江勵精圖治因湖南四府從前江路不通准鹽不能逕達故奏行川鹽以裕兵餉現在承平已久可以規復淮引舊地故掣票招商領運每張票價實銀五千於是各處巨商咸繳價請領惟恐不得現爲部議所格事不果行聞將定期發還商人原價也 
[道流羽化]  
　　蘇城元都觀道士尤靈峻主又室者三十年兵燹後彌羅寳閣遭燬遂無日不以興修復舊爲念甫於今夏得胡觀察慨助鉅資方能鳩工庀材刻下三層傑閣巍煥無倫將落成矣而老道乃於七月杪恒化洪願甫償俗緣已滿游人過此閣者多爲惋惜不置云 
[搶女滋事]  
　　震澤縣長浜地方多李姓居住有李阿六弟兄二人去年冬率族黨至王江涇搶取楊姓之女嗣爲楊姓至長浜將女刦轉阿六等復至楊處肆行搶掠被毁者多家楊姓人復率衆報仇往復相尋幾如敵國有李培高者遭池魚之殃首先報縣經縣審出根由立提禍首玆已將李阿六及發林阿四等三人拿獲解縣由縣訊實收禁矣 
[店舗倒閉]  
　　温州小南門内大雄寺巷口支源來布店因虧負各債三百餘金無可抵償于節前將店關閉而所該各債均係零星票欠惟縣署粮書四十元爲極巨之欵至於店内貨物照本高抬二成僅有一百餘番不敷作抵迄今强者多搬貨物懦者分文蔑有温郡時事艱難人心譎詐市廛倒塌蓋已層見疉出矣 
[駁船過浦]  
　　清江浦駁船陸續過境漕憲恐若在揚時逗遛滋事特派員弁帶隊彈壓以資催儧故連日尚覺平靜也漕憲並出有六言告示云諭爾駁船人等沿途啣尾前行不得爭先落後概向北岸泊停南岸商船要道亟　讓路與人如敢抗違不遵定卽嚴拿治懲 
[大王抵浦]  
　　大江以北皆信奉金龍四大王見之必恭迎入廟演戲虔祀相沿已久八月十六日下午清江浦譁傳楊四將軍至矣當請入栗大王廟中供奉翌日循例演戲觀者頗爲熱閙按金龍四大王乃宋末時會稽諸生姓謝諱緒謝太后之内姪也神父司徒公生四子曰綱曰紀曰統曰緒大王於兄弟行爲四殉宋室之難投苕溪而死有明屢衛河工且翊護漕運封爲大王以生時讀書金龍山勅令在山建立專祠遂稱之曰金龍四大王是金龍係因地得名非神之爲金龍也明甚無如自江以北河道中一遇蜿蜒游行者卽指爲大王敬謹承奉無敢或慢然所著靈異亦確有令人悚愓者如在天津時河北大王廟演戯而神之法身在燭熖上昂首觀看且於燒紅香爐之頂盤旋自得毫無所損此則僕所目擊者也豈不異哉同治十三年九月自津門返浙在臨清閘候水一日大王至僕隨衆通誠默禱問何日可以通行籖語有江河九五能通貴之句果於九月初九日五更水通嗚呼何其神歟而四大士之外又有栗大王朱大王等數位並有將軍多位皆河工官員死後而成神者老於河務者能一一辨認之凡河工開合之際其靈顯尤指不勝屈云 
[痰湧倒地]  
　　晥垣某甲在西門外上碼頭正街開設茶舘已有年矣有充當防營勇丁之淮北人某乙暇時每至甲鋪啜茗八月十七日乙於兩腋生風之後將茶資清給健步出門不料陡然倒地昏迷不省衆人集視惟聞乙喉痰湧有聲甲雖素知乙在營却未悉其住處當投保雇夬舁乙甲親送赴該營聞乙向無舊疾症係猝染不知有無妨碍而甲所費已不貲矣 
[秋收減色]  
　　天津今夏雨暘時若可望豐收經列前報三農方竊竊私喜以爲千倉萬籍收成可計日而待矣詎初四日忽遭風雹之災被害甚多於年歲不無减色矣 
[遵斷願罰]  
　　石史記租地一案其詳細情形已列前報昨晨石史記復訴稱有該處房屋業已拆去七幢改爲巿面翁太守問前次租與妓寮共有幾間每間每月租價若干前後共收若干石史記答稱租與妓寮有五間每間每月收租洋三元五角計已三月惟租洋則祇收一個月因地主有言伊等卽不肯付太守謂爾旣違堂諭又犯定章本應拆屋還地今姑從寛准爾認罰着將所收妓館三個月租錢核計五十二元五角如數繳案以充善舉石史記遷斷俟下期繳呈 
[糾纒不已]  
　　初二日報列男女轇轕一則公堂將盛小寳斥退後陳小松以未得洋元總非了局故復往紏纒再爲鳴捕解案而盛小寳又爲原告矣訴稱奉斷出外後陳小松已守在門口索洋嗣又糾十餘人攔路爲此鳴捕又據陳小松稱因缺乏川資是以向索曾有人出爲調處許出洋五元太守詢小寳可有給洋之說答稱並無此言翁太守謂陳小松違斷本應懲儆今再從寛一併斥退 
 
 

Page 3

 
 
[醫院鼎峙]  
　　本埠白渡橋北堍之公濟醫院其治病養病諸法悉臻妥善可與仁濟同仁兩醫館媲美近日該院養病房有病殁而無親屬者俱由該院買棺成殮葬於保安堂義塚惟棺上不編字號日後倘有親屬認領恐難辨識然則該醫院何不另立一册註明死者姓名籍貫而貌且於棺上編列字號俾日後易於認領詎不善耶 
[究賭纕聞]  
　　前報載送子究賭一則兹悉某甲係寶山縣人閱設雜貨舖其子私取銀洋潜至上海被人引入賭場所帶之洋瞬息立罄正在無聊之際而某甲已聞信而來尋至虹口各賭塲其子見父至觳觫殊甚甲忿極將其子扭赴捕房賭塲中人恐遭株累卽邀甲父子至洞一春茶館勸解且許還洋十元請勿送究甲本貿易中人且有舐犢之愛遂將就了事云 
[捐廉施惠]  
　　甯人胡君卿之孩子被西人馬車輾傷斃命等因迭經列報昨據胡又投案聲稱曾自向太古洋行寫字西洋人白郎理說該西人願給洋數十元了事然須由憲台照會領事准自料理始肯交洋陳太守准卽照會英副領事而薛捕頭禀請胡姓孩子自在馬路行走不知退避致被馬車輾傷斃命應置勿究太守謂孩子傷斃情堪憐憫須加撫卹捕頭又稱胡曾向買辦取洋十元現在該西人願再給洋二十五元呈案太守復捐廉加洋十元總共合成四十五元着具領完案薛捕頭又禀請出示禁止小兒在馬路閑行玩耍以免不測云 
[吃飯欠錢]  
　　小東門外又新街大觀園飯店主沈阿三投法公堂訴稱昨晚彼等四人至店吃飯計錢一百七十二文不料彼四人竟不付分文祗得隨伊同往取錢行至半路四人中有陳阿占者糾人扭我至茶館評理旁觀不服鳴捕將陳阿占送案翁太守卽詰陳阿占據供駕蘇州信船爲業昨晚有友同去吃飯身畔未帶一錢而同伴三人亦未帶錢致欠飯資錢一百七十二文故囑該店主同往取錢路過一枝春茶肆有人在彼許伊明日十點鐘還錢伊竟不允將我拉入捕房太守着原告沈阿三帶同陳阿占前往取錢不論有無仍須將陳帶回捕房候斷 
[英界公堂瑣案]  
　　殷阿才至英界公堂稱駕百官船爲業昨在楊樹浦旗昌棧房載運繭壳絲頭九十八包全蘇州河内旗昌繅絲棧房碼頭停泊卸貨時已夜間八點鐘突有五人前來將船撐至地火洋行後面五人中有二八身穿號衣稱是查捐索取賄洋四百元因卽報知旗昌棧房洋人訴捕拘獲四人送案包探陳阿九禀聞報偕三號華捕等前往獲住四人一人上岸逃逸該四人供稱一名華金園一名周明發同在巡丁任全雲名下爲夥一名錢紀生賣水菓爲業被任全雲喚去相助一名葉阿大則船户也同稱因該船上堆繭壳下有絲一百四十餘包偷漏捐稅故知風隨任全雲前往查拿是實並無論費之事惠捕頭禀葉阿大名姓均係僞造實是屢冐巡丁印天福之子向撐渡船陳太守問原告殷阿才四人中論費者是誰殷指穿號衣之華周二人太守問華周等旣爲巡丁任全雲之夥隨同獲私何故撐船在中途論費華周等答稱實因潮漲暫停並未論費太守又問任全雲緣何不來答稱任見捕至卽奔回禀明卡員不知何故未到至是船之貨實係偷漏唆使洋商出面的太守以旗昌係美商所開飭將華周錢葉等四人押候下禮拜二會同美副領事庭訊核斷號衣二件存堂○王洪裕卽王鴻禧控華鳳長搬取趙氏鋪盖致被打失表與銀洋等件由陳太守飭將華鳳長押候覆訉究辦等因已列以報昨據惠捕頭禀稱王鴻禧投捕房云前日打失之物查該烟舘夥周春山鄭道生所取向之索取詎被總巡捕之細罳陸開洪紏衆帮同烟館夥將伊毆打然查陸開洪並無帮毆之事故令投案備質陳太守逐加研訊王鴻禧仍執前供請追失物陸開洪供經過烟館見其吵閙曾說可投捕房申訴卽被誣指逞兇請明鍳煙館夥周鄭二人同供並未取王之物正在訊問又有趙鑑松具禀投案聲稱開順彩閣煙舘因女與王鴻禧有私故行管束王鴻禧胆敢前來尋歟毆失衣物等件方欲訴捕詎王又混控失物反將我夥交捕心實難平云云太守得供之下謂據情王鴻禧最爲不合着將周春生鄭道生及前押之華鳳長一併開釋陸開洪亦無干令退趙鑑松所控應不准理惟嚴斥王鴻禧令其改悔毋得再犯案結○薛捕頭禀稱虹口一帶小茶館内有鬥牌擲骰小賭甚多今逐一閧名請傳案諭禁陳太守准如所請○華捕禀稱羅三金犯竊解案奉判發捕房管押二月詎羅卽逃逸今又獲案請辦羅則俯首無詞陳太守隨判羅仍發捕房管押二月以儆○婦人姚氏禀稱昨將衣物送至老閘地方之陳阿雲蘇州航船托寄因新北門蘇州航船周小弟攬奪生意陳與爭毆至失去所寄絀布衣四件及小水烟筒等物向索無償訴捕拘案請追陳供攬定該氏生理周來爭奪致失該氏之物周供先攬該氏生理被陳奪去故與理論陳太守間該氏失物值價幾何答稱約值洋五元太守隨判陳周二人各賠洋二元合四元給償該氏並諭令嗣後不得任意爭奪免生事端○巡捕解送沿街擲骰聚賭之張阿生朱了頭二人並將賭具呈閱該犯同供以後不敢再犯乞恩陳大守隨判張朱二人各押一月賭具存銷○徐阿才稟稱昨駕法昌行主人馬車行走被李德和所拖之沙漏水車撞壞我車龍頭由捕拘李解案目下主人見李窮苦請爲免究李亦供無力賠修求恩陳太守謂旣由原告求免准釋不究 
[戒煙善後事宜]  
　　一宜食各物粳米粥飯大小麥麵掛麵黑芝蔴牛羊肉猪肉十日後可食火腿雞鴨鴿子口　 
蔴香菌蝦米菜蔬生薑山藥芋頭熟藕冬瓜蓮子芡實藕粉百合粉牛乳紅茶○一宜禁各物山芋香椿以上須禁一年糯米糙米小米菉豆豆粉蕎麥紅黑棗王瓜北瓜菜瓜甜瓜葱蒜韮雞蛋鵝蛋皮蛋水旱烟燒黄酒洋酒生冷魚腥黏膩各物以上均須禁四十日○一宜禁各事房事須禁四十九日犯之癆瘵看書傷目驚恐憂慮忿怒悲傷勞役饑飽須禁四十日犯之生病剃頭沐浴須遲風寒暑濕須愼○現因房屋窄淺未能照章留住七日如果戒煙人回家或有餘癮未盡儘可到公所再請官醫診視服藥俟癮除之後儘可多服補劑諰養切勿吸烟嘗試致增疾病是所切囑光緒八年八月戒煙公所主人謹白 
[接録輪船招商局第九年帳略]  
　　一添本作用極應聲明聽候公斷也查本局創於同治十二年今已九年矣由一船而至十由十船而至二十三十不可謂不振興矣現在並駕而驅者長江卽有太古怡和馬邊天津卽有怡和太古寍波又有太古福州又有怡和汕頭又有太古怡和粤東卽有禪臣太古怡和粤東省河卽有港省澳公司及太古論船隻洋行多於本局論生意本局不亞於洋行惟想洋行輪船旣多尚在陸續添置本局雖幾去今兩年連造七船亦無非以補通商各口之不足現在各口生意旣可自立極應開拓外洋而外洋生意又非四千墩大船不可籌思再三須裝快捷大船兩艘專走外洋又淺水中等輪船二三艘往來天津朝鮮越南等處第需船價百萬不得不招股舉行惟此時股票售價每百兩經已提至二百有餘若新舊同招似不足以洽舊股友之心議將舊股百萬每百兩再入一股以成二百萬兩股本限本年年底交清仍按交銀之日起計官利是凡有百兩舊股而欲附新股者除此次官利餘利不收外每股只需再找出銀八十兩便可領百兩股禦一紙其不欲附新股者請將每股所派官利餘利共二十兩收去倘年終不將新股股本交出准由局另招外人附股以湊足百萬之數一今昔局面極應聲明以免錯會也本局自同治十二年蒙李爵相札委接辦以來莫不矢勤矢愼仿　買賣常規辦理其第一年輪船六號僅有一分之利其第二年十船卽分官利一分餘利五厘旋因生意擴充不得不再添六船滿望股份可以多招以交船價不料雲南一案突出不但新股不來而舊股竟售至四五折者加之客心徬徨裝貨均有慕足所以雖仍派官利一分而帳上已透支三萬五千餘兩是年八九月新造之江寛江永兩船抵申旗昌太古 
 
 

Page 4

 
 
併力相拒所以光緒二年秋冬間又虧折數萬兩之多是年十二月旗昌歸併之後又與太古爭衡數月尚幸第四屆除彌補前之外仍可派利一分第五年卽有厚生江長之失斯時資本只有七十五萬而官欵已欠一百九十二萬商欵已欠至二百三十七萬餘兩之多幸蒙李爵相鍳察周欵艱辛奏准將官欵暫行停息以期週轉分年還本以輕仔肩遂至是屆除還各户籌墊利息三十六萬餘兩之外尚可派利五厘提存五厘在衆商得利五釐已覺物議沸騰焉知樞與潤二人籌墊二百三十餘萬資本三十餘萬利息之苦因見鉅息難堪迫於光緒五年正月更章將上海船廠收歇以免多擱資本各口用欵由局董承包以節糜費所以第六届不但息欵減輕十餘萬而除派一分官利之外尚能折抵船舊四十二萬餘兩之多至第七第八兩届不但欠欵日少利息日輕除每年折抵船舊四十餘萬兩之外尚能依期提還官欵七十萬兩有零其蒸蒸日上之勢早在諸君鑒中所以前年股本只有八十萬而去年不但收足百萬而爭附股者又不知幾何此乃開辦以來歷年之局面也一局員苦衷用敢直陳併請按章另舉能員接辦也查本局原係同治十一年秋間經李爵相札委朱雲甫觀察招商開辦旋至十二年五月樞　爵相札委　訂章程接辦仍着朱觀察專理運漕事宜當是年六月開辦時潤又蒙爵相扎委會辦旋因公事繁多雲甫觀　禀　爵相札委不弟翼　觀察帮同辦理漕務又靈爵相札委盛杏蓀觀察到局料理運漕欖載事宜是自同治十二年至光緒五年六届公事均係樞等五人商辦四年五月雲甫觀察病故五年五月翼甫觀察蒙爵相委署永定河道十月杏蓀觀察又蒙委署天津河間道所以不暇辦理局事局中只　樞潤二人勢迫禀請爵相添派葉顧之觀察到局而顧之觀察僅視事一年卽請銷差樞等遂邀鴻祿到局帮同辦理至七年春間乃蒙爵相札委帮辦旋因近年攬載事繁樞又常川公出故今春又蒙爵相札委官應到局帮辦是現在局中公事均由樞等四人會商辦理畛域不分意見全無推樞等多年積捆不得不爲有股諸翁陳之伏思此局於雲甫觀蔡創辦時係承李爵相奏准招商　辦而樞等接辦時亦有禀訂招商章程輪船歸商辦理請免添泒委員除去文案書寫聽差等繁文名目免其造册報銷各事均照買賣常規局員商董人等辛工飯食紙張雜用擬於輪船水脚之内每百兩提出五兩以作局内一切經費是生意固經奏定商辦而亦非商辦不可　費固由水脚而出用欵亦有一定立法周密亦非此不可經久頭兩年洋人忌心頗重或云局無洋人經理斷難自立或譏我股本無多决難久長第四年歸併旗昌之後洋人忌心更車傾軋之　愈多尚無足怪惟出于意外者竟有我國之人以耳代目受渠所愚亦同聲相和遂令有股人心寒並　將百兩之股本按四五折售出者面局外不知虚實子應爲保護之局面不加體察反生虚揣物議紛紛由此叅案頻出巿面更覺動摇雖係時會之艱難亦由樞等辦理之未盡善當斯時也内欠二百餘萬之多外有奉旨查帳之件幾將全局傾頽幸賴李爵相洞燭無遺力扶危局奏請添撥漕米以固其根暫停繳息以紓其力由此根固力紓連年得利今日宫欵可以按期拔還諸君股資能得厚利者莫非爵相之力樞等原係生意中人因承爵相委任又荷諸公不棄故盡　自已所有及邀集親友極力附股方將此局立成内賴各口局董　事認眞經營外賴各省官紳士商誠信關顧周務方能擴充若此於兹九載　爵　時垂教訓在諸公並無閒言樞等人非草本豈有不盡心以報知遇之深恩以保親友之股本乃有無關痛癢之人屢造謡言壞我局面未知所存何心在前幾年局無餘積官欵無期清還亦難怪不常滋物議惟今日生意蒸蒸日上局款充足官欵又已陸績提還似可免於口　矣乃仍自假充官塲之人每到上海寄寓客棧暗中使人放言或云某大憲派來密查招商局事者又有一等假充京官之人間見樞等有友人京竟揑稱摺稿出示並云現有人欲叅商局者種種街談巷議愈出愈奇樞等問心無愧固可不恤人言惟念商資商辦已能見信於商而或未能見信於官者無他實係官與商情本多隔膜不知底藴是以疑信相參也往往有人誤會招商一局係官局欲來謀事欲受乾修欲叨免水脚欲借盤川等情不一而足而若輩因不遂所求故造謡言乃必有之事或有受人所愚狥情泄怨欲將此局播非或將局員誣衊亦難保其必無盖富道不知本局底細不閱本局定章不諳生意之道者甚多而外人又錯認資本數百萬全是官欵幾疑樞等藉此差事發財者又甚多所以藉口爲國家公欵　計恐縣岩無　力請查帳者有人與局員不睦欲在大憲前薦自已之人代之力請整頓者亦有人果知此局係專歸商辦又知官欵已陸續拔還又知生意日有起色能於根柢分明恐言者亦未必肯輕議本局也伏念自有局船以夾關稅年增一年實於國課有裨臺灣山海關朝鮮之役依期蕆事實於軍務有裨漕米乾潔年勝一年於漕務有裨水脚年减一年於客商有裨前五年局無餘利局員固無沾潤而内籠鉅款外拒謗言之苦實有不可言者今連四届頗有盈餘除折船舊百餘萬尚可按年拔還官欵以股本百兩所收九年利息以抵足此數現在股價二百餘兩通扯已合二分多錢樞等雖不敢居功亦不致負疚荷蒙諸君以爲辦理咸宜無如局外之人多有不肯見諒者總由樞等未嫻世辦事不週之所致究之素願實不欲以公衆血貲浪爲酬應旣顧公而撙節卽招怨而生尤再四思維莫若潔身以去查局規第三條云選舉董事每百股老股舉一商董衆董之中推一總董以三年爲期期滿之日公議或請留或另舉今樞潤二人已歷九年頭期三年不忍去者因局勢未立第二期未忍去者正在更章整頓今日輪船已增至三十餘號各口生意亦已定立雖属欠欵稍多而官欵拔還已有指定款目所該保險局及各户等項半係保險局長存之本半係殷户長存之貲决非前幾年時刻籌借莊欵可比况本届又擬增股百萬雖係裝船之用亦非一時可以用完　運旣寞自無掣肘此刻樞等告退却於大局實無關碍如蒙有股諸君俯鍳下情按照定章公舉幾人接辦則樞等當自行禀請銷差矣唐廷樞景星徐潤雨之張鴻祿叔和鄭官應陶齋同啓 
綜結一該股分資本規元一百萬兩一該官欵存本規元一百二十一萬七千九百六十七兩零零二厘一該保險局錢莊浮户等現元二百三十一萬九千五百四十五兩四錢七分九厘一該船險公積規元二十五萬六千六百三十九兩七錢七分四厘一該綵結餘款規元十三萬零五百二十七兩七錢五分六厘五注共該規元四百九十二萬四千六百八十兩零零一分一厘一存各口水脚掛欠規元四十二萬零一百六十九兩六鐘二分一存各口煤炭價值規元四萬八千四百四十一兩九錢六分六厘一存各項用　值價規元一萬九千二百二十九兩零二分九厘一存安徽荆門礦務規元六萬零九百六十六兩一錢六分三厘一存開平煤局股分規元二十一萬兩一存輪船三十一號價本規元二百六十二萬六千八百七十三兩二錢三分三厘一存各口馬頭棧房價本規元一百三十一萬三千兩一存小輪躉船鈇駁價本規元十六萬八千兩一存船塢麻袋生財價本規元九萬八千兩九注共存規元四百九十二萬四千六百八十兩零零一分一厘綵結一進各船餘欵規元五十三萬六千八百六十五兩一錢三分三厘一進雜項餘款規元九千八百六十四兩五錢九分厘一進各口房租規　九萬七千零五十四兩七錢一分三厘一進上届結餘規元九萬零二百二十三兩三錢六分五厘共計結餘規元七十三萬四千零零七兩八錢零七厘一支棧房修理規元三萬九千一百七十八兩六錢一分九厘一支各項息欵規元十萬零七千四百五十二兩二錢四分六厘一支股分官利規元十萬兩一支股分餘利規元十萬兩一支成本折價規元二十五萬六千八百四十九兩一錢八分六厘共計結支規元六十萬兩零三千四百八十兩零零五分一厘除支凈規元十三萬零五百二十七兩七錢五分六厘 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年八月二十三日京報全録]  
　　宮門抄○發抄旨四道○帮辦軍務提督張奏爲新疆局勢大定敬抒管見摺○吏部寳奏爲遵旨議處摺子○黔撫林奏爲請旌揚片○署直督張奏爲子牙河堤献縣西岸漫口尅期合龍緣由片○廣西撫倪奏爲藩臬兩司各飭回赴任並留道員署任夾片○黔撫林奏爲調署府縣夾片○大臣謙等奏爲審明盜犯就地正法摺子○陜督譚奏爲學政延請幕友姓名夾片○八月二十三日理藩院鑾儀衛光祿寺正藍旗值日無引見○澂貝勒　貝勒各假滿請安○嵩申場内專摺請安○六額駙續假十五日○托倫布續假五日○禮部奏派稽查中左閣泒出恩全○召見軍機○發抄曾國荃奏廣東澄海營叅將何定標補香山協副將奉旨兵部議奏欽此○又思恩營守備石鳳朝升補廣西平樂營中軍都司奉旨兵部議奏欽此○又儘先都司李春華補廣西梧州協中軍都司奉旨兵部議奏欽此○又連州牧曾紀渠廣東試用縣丞曾紀　係屬胞姪堂姪候補令王樹圻係屬外甥均應廻避奉旨吏部知道欽此○○帮辦軍務廣東陸路提督一等輕車都尉兼一雲騎尉世職奴才張曜跪奏爲新疆局勢大定奴才敬抒愚見恭摺仰祈聖鑒事竊奴才接准伊犁將軍金順叅贊大臣升泰咨函本年二月初四日伊犂業已接收從此保境息民講信修睦蠉飛蠕動咸獲少安此堂陛之良圖邊庭之幸事也論者謂新疆局勢大定今日之先務在於裁汰勇丁以節餉項奴才則謂裁汰勇丁可規復兵額變通營制方能永固邊防事有相因而成兵有唯利是視前經帮辦新疆善後楊昌濬陳明南北兩疆未便再由關内征調操防愚以爲營制之宜變通者有三曰增騎兵曰重火器曰設遊擊之師各省緑營定制步多騎少扼要防險戰於山谷步兵之利也出奇鵰剿平原蕩决騎兵之利也新疆各城廣川大原間以戈璧减步增騎宜亟變通者一也軍興以來多尚火器愈講愈精以他器敵火器則他器鈍而火噐利以火器敵火器則舊者鈍而新者利少者鈍而多者利故外國水師非恃兵衆惟恃器精而又勤於習練减養兵之資爲購器之費宜亟變通者二也至各城營汎設立制兵爲數不能過多此城有警彼城設防各顧轄境力難分救故南北兩疆宜設游擊之師居中駐札統以　兵大員此項兵丁不供他役規模嚴整以期士氣常新設遇各城有事風馳電掣而赴之無事之歲南北兩疆各於邊界定期會哨振武揚威隱戢奸宄宜亟變通者三也所謂變通營制方能永固邊防兵有唯利是視也至於各城兵額督辦新疆軍務劉錦棠陳明請就關外現裁營舅選其精壯耐勞者編成制兵改行餉爲坐糧實爲良策蓋關外營勇有籍隷陜甘去新疆較近風土相似者有雖籍隷東南各省幼被賊掠輾轉投營里居氏族不能自知者有原籍遭兵田廬已　親屬已盡不可復歸者有宼亂之日樹怨於鄉以異地爲樂土故里爲畏途者此屬若選爲制兵久經戰陣可期得力一利也參用屯田之法兵食兩足二利也關外多一精兵關内少一游勇隱弭無數事端三利也所謂裁汰勇丁卽可規復兵額事可相因而成也邊域要地治兵爲先兵强則邊固邊固則民安民安則事理矣以上各事爲劉錦棠所深悉辦理自能裕如所有新疆局勢大定敬抒愚見是否有當恭摺具奏伏乞皇太后皇上聖鑒訓示謹奏奉旨已録○○大學士管理吏部事務臣寳鋆等謹奏爲遵旨議處具奏事内閣抄出光緒八年七月十二日奉上諭御史李肇錫奏大臣濫保人員請予申儆一摺已革山西冀寍道王定安前經曾國荃保荐擢用乃竟至貪黷營私種種荒謬該督薦舉非人自有應得之咎曾國荃着交部議處等因欽此欽遵抄出到部查定例濫保匪人者降二級調用私罪等語此案已革山西冀寍道王定安前經曾國荃保荐擢用乃竟至貪黷管私種種荒謬該督荐舉非人自有應得之咎欽奉諭旨交部議處應請將前任山西巡撫署兩廣總督曾國荃照濫舉匪人降二級調用係私罪毋庸查級紀議柢所有臣等遵旨議處緣由理合恭摺具奏伏乞聖鑒訓示遵行謹奏奉旨已録○○林肇元片再據署貴西道事候補道顔培鼐候補道林福培署思南府事候補知府陳柱候補知府區維翰禀稱查有廣東廣州府香山縣人五品銜貴州前署湄潭縣事准補安平縣知縣許國榮之父許麟書生於乾隆四十八年今届光緒八年現年一百歲有子二人孫一人曾孫一人元孫一人百齡兆瑞五世同堂宜荷恩榮以彰盛事該員等誼屬同鄉公同造具系圖册結禀請核奏前來臣查該耆民許麟書福自德基祥由和致叶豐亨而啓後占頤養以延齡遵例曾邀鳳誥之頒頭銜日晉添籌更詠螽斯之什膝繞雲屯度鶴算于百年老幹如竹苞松茂集鴻庥於五世本支徵椒衍瓜綿足昭瑞應於熙朝宜荷旌揚之盛典除系圖册結咨部查照外謹附片具陳伏乞聖鑒訓示謹奏軍機大臣奉旨禮部知道欽此○○張樹聲片再本年六月初七日子牙河堤於獻縣西岸高且闡漫口經臣飭清河道史克寛保定營叅將陳本榮候補知府惲桂孫馳往查勘速籌堵築一面將疏防員弁成邦興孫同運奏叅革職留工効力在案史克寛不分畛域先往護住口門做閘板攔截水勢溜遂减半惲桂孫因子牙河下游險工迭出留督防守未能赴工遂經史克寛與陳本榮商籌辦法督率員弁分投購俻料物雇集人夫於是月十八日興工計口以二十六丈雖水勢屢次增長幸閘板嚴閉不任冲突卽從閘外逐節進占二十四日剥口以三丈另用纜盤起兩邊壩頭惟河流愈逼愈猛龍門刷潔至一丈五六尺兩壩亦形折落當卽加盤搶護二十七日早察看風色順利赶緊掛纜數十道逐層下料壓土力與水爭卽於是日午刻合龍一面搶下關門埽追壓到底涓滴不漏大埧穩固高與兩隄相平全溜悉歸子牙正河據史克寛等禀報前來臣查此次堵築漫口正在伏汎盛漲之際乃甫及兼旬已報合龍搶辦甚爲妥速除該道史克寛等另有督辦工程統俟安瀾後照案奏請給奬外其隨同堵口尤爲出力委員卽用知縣王賛元擬懇天恩准俟補缺後以直隸州知州在任後補衿士監生劉汝蘭擬給六品銜以示鼓勵臣已飭將新工善後事宜妥爲辦理仍令上下游各叚實力防守不得稍涉疏懈至高旦閘漫水飭據史克寛委員查覆係由高且引河而入古羊河達五官淀初時走溜祇十分之二旋因加上閘板日逐減少是被淹地面無多亦無損傷人口房屋現在來源已竭漫水漸可消落仍查明有無應行酌量撫恤之處另行核實辦理所有子牙河堤獻縣西岸漫口尅期合龍緣由理合附片具陳伏乞聖鑒訓示謹奏軍機大臣奉旨着照所請該部知道欽此○○倪文蔚片再新任廣西藩司徐延旭已於本年六月初四日行抵省城當卽飭令接印任事署布政使按察使國英飭令仍回本任以重職守署按察使鹽法道慶愛歷署藩泉兩司印務均能稱職著有政聲兹因俸滿併前年大計薦舉卓異應行赴部引見于交卸臬篆後請咨北上前委署鹽法道凌彝銘辦理甚爲有法仍留署任理合附片陳明伏乞聖鑒謹奏軍機大臣奉旨知道了欽此○○林肇元片再代理黎平府知府許乃興調省遺缺查有新選思南府知府周開銘器局安整表率有方堪以調署又羅斛同知嵩年吏事修明不辭勞瘁仁懷直隷同知劉啓瑞正直端方勤求治理應行互相調署據藩泉兩司會詳前來除分飭遵照外謹附片具陳伏乞聖鑒謹奏軍機大臣奉旨知道了欽此○○奴才宗室謙禧奴才永德跪奏爲續行審明覊禁未結强盜重犯照例定擬遵照奏定新章就地正法恭摺具奏仰祈聖鑒事竊查屢經前任都統等嚴飭秦派之兩翼統巡纔管等宫獲到各犯尚有未經訉結曁續獲賊犯各案奴才等嚴飭承審各員限一月内訉明援照奏定新章盡法處治以靖地方而清庶獄等因具奏奉旨知道了欽此欽遷曾經奴才等督飭承審各官提集未結積案賊犯洛端等十一犯次第審明撥卽斬梟遵照奏定新章卽行正法並聲明未結之案質訉明確再行照例擬結等因具奏奉旨刑部知道欽此欽遵在案奴才等復行督飭司　等連日研鞫訉明劉順卽洛八蘇義明七三子卽馬成隆等三犯據各供認騎馬持械威嚇事主白晝行刼數次核與强盜已行但得事主財者不分首從皆斬律例相符奴才等親提覆訊後當卽遵照奏定新章恭請王命委員會同張家口撫民同知將該盜等綁赴巿曹卽行正法其未獲各逸犯仍飭嚴拿獲日另結除將斬决過各犯供招咨送刑部查照外所有續行審明覊禁未結强盜重犯照例定擬遵照奏定新章就地正法緣由理合恭摺具奏伏乞皇太后皇上聖鑒謹奏軍機大臣奉旨刑部知道欽此○○譚鍾麟片再學政延請幕友襄校試卷例應查明具陳兹准甘釐學政臣陸庭黻咨報延請幕友四人毛文源係河南武陟縣丙子科舉人曹銑陜西長安縣癸酉科舉人戴賡颺湖南長沙縣附生陸禹謀浙江甯波府學附生皆係學問優長操守亷潔之士臣覆加查核並無甘省本境人士與延請閱卷之例相符謹附片陳明伏乞聖鑒謹奏軍機大臣奉旨知道了欽此　 
 
