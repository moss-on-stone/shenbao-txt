# 1888 - 46 - 4905330

 

Page 1

 
 
[附送月份牌啓] [  申報館主人白]  
　　鶯啼燕語又報新年本館循例印成中西合璧月分牌眉目并然一覽無誤而四圍更　鏤花　　工　巧莫與　　　之座隅洵足賞心豁自定於本月十二日　報分贈不取分文再此次月分牌除分贈閱報諸君外後多印若干以　取閱如不閱報紙專購此牌者每幅取工料錢十四文肅此預布 
[論薦保之難]  
　　滬上爲通商第一大埠舟車輻輳市塵鱗櫛繁盛富庶無與比倫其享大名建宏業膺顯爵擁厚貲者固不乏其人其　旁躑躅終歲優游抱器懐才無所事事者亦比比皆是豈無知我之鮑叔而不能爲之所豈無求援之叔向而不能爲之謀始猶以爲薦剡之無情也擔保之不力也斥退之非罪也收錄之不公也權柄之獨專也朋黨之相軋也而不知其實有萬不得已之苦衷不可明言之微隠試爲之顯揭焉共白焉使泯舊怨消宿憾釋然無所介於懐毋致隙末凶終爲同人笑不亦可乎士君子局促甕牖潦倒泥塗落落不得志於世旣不能雲龍風虎籲俊於廟堂又不能渌水靑運　才於幕府薦禰之書不着一字說項之口加以三緘嘆李廣之數奇慨到漑之交絶雖降而與牙走駔儈爲伍欲求一進身之策餬口之方而不可得得無謂世道之澆漓人情之刻薄舉一切親誼友誼鄉誼世誼年誼寅誼付之於流水藥之如土壤乎自謂當吾之世及吾之身苟有可以藉手者必一反其積習一振其頽風使彼澆漓刻薄者聞之愧死若猶有一時一事效其所爲者誓必自抉其目自截其指不復靦顔於人世迨夫一旦得時則駕舉善而教不能方謂廣厦千萬　將爲大庇天下寒士矣乃朝取一人焉將以寄其耳目而耳目不可憑暮取一人焉將以寄其腹心而腹心不可恃爲保障者無人焉爲繭絲者無人焉下至鞅掌簿書懋遷榷算能稱其職各當其才者且戞戞乎其難之卒之放　沉淪退休閒散束諸庾翼之高閣視爲王陽之畏途其所爲擇能而任使勝任而愉快者反求諸風雨名山桑戶蓬牖漠然而不相識蕭然而無所求者而向之家世葭莩鄉隣瓜葛與夫慕悅徵逐望恩希澤之輩皆不與焉回憶當貧窶時求用於世而世不我用爲故舊所棄遺爲儕輩所憎厭方且怨之憾之謂爲澆漓刻薄者之所爲豈處境變而處心亦變竟蹈其轍而不辭承其弊而不愧乎所謂萬不得巳不可明言者皆以此也不寍唯是凡司局公事行塲雜務費用不可不省職事不可不勤規例不可不簡籌畫不可不精稽核不可不嚴稍不謹愼遂有辦事不善而難於支持者成例不符而難於報消者經費不敷而致于虧空者消路不廣而致于折閱者以至舉止虚浮性情傲惰强横闖事游蕩荒功與夫塲面之裝潢　酬之闊綽供給之奢侈有一於此皆足以　誤關碍敗壞决裂波累無窮　悔無及然此　委靡　茸隨波逐流絀於材力短於技能雖忠厚而無用猶誠信而無欺若夫材力技能可以處分公事調度雜務者則監守有盜竊之患釐稅有倫漏之虞經理首爲欺誑夥伴相與蒙蔽貨單暫爲抵押存項暫爲挪移帳目並未清交章程任其舞弄以及飛灑假　推諉胡賴諸情弊不可以更僕數及夫事端百出變故叢生惟荐剡者擔保者是問爲之荐保不亦難乎顧或者謂公事之需才也亟雜務之覓夥尤殷不在乎材力之短長技能之盈絀而視乎面情之厚薄交誼之淺深是猶未之思也巳試思滬上一隅司局行塲之佼佼者能養幾個閒人能設幾名冗缺能開幾項浮費能送幾兩乾俸當事者必皆有一二至交相好休戚相關富貴與共不待薦剡　保而引爲劻勷深爲信任者雖有一二閒人冗缺浮費乾俸斷非薦剡擔保之所能求而得也且卽實事求是以材力技能爲去取無事狥情無事倚勢尤斷不可沾染時下一毫習氣夫時下習氣者往往當求薦覓保時卑詞下氣怡色柔聲婢膝奴顔皆所不惜洎乎議有成說事無變端乃幡然一攺其所爲仗薦剡檐保者之力以爲在上者必相器重在下者必相逢迎同事者必相與要結照顧斷不至子文之三巳柳下之三黜遂置公事雜務於不問素餐尸位飽食安居夷然不以爲恥至司局行塲之隆盛持久與否尤未嘗一置諸胸懐且别有一種驕盈氣象倨傲情形令人不可嚮邇雖爲之主者深惡之痛嫉之而習氣猶如故也吾願荐保者量其所至度其所長开自揣其交誼若何面情若何而後周詳審愼而爲之地而求荐覓保者身分聲名無自狼藉驕盈倨傲之習氣必一洗而空雖抱器懐才無所事事而愼毋怨薦剡之無情恨擔保之不力相與開心見誠敦睦如故竊於斯有深望焉 
[上諭恭錄]  
　　光緒十三年十二月二十二十一日奉上諭巡視東城御史本貴等奏遵保拿獲隣境盜犯出力之坊官紳董懇准給奬一摺着該部議奏欽此○二十二二十三日奉上諭李鴻章奏神靈顯應請頒匾額等語直隸故城縣關帝廟城隍廟蔚州城隍廟均著靈應每遇地方水旱癘疫經各官民虔詣祈禱均邀護佑寅感實深着南書房翰林恭書匾額各一方交李鴻章祇領飭屬分詣敬謹懸挂以答神庥欽此 
[請設道員]  
　　去臘初旬新疆巡撫劉毅齋中丞錦棠奏請添設伊塔道及道屬各員仿照吉林補署章程辦理其應徵賦稅及支銷養廉公費等銀請照從前添設鎭迪道成案奉旨交吏部會同戶兵等部議奏至十九日議定覆奏當日奉旨依議欽此刻巳經各部行文中丞舉辦矣 
[輦下紀聞]  
　　去臘總署函致各國欽差内開准步軍統領衙門片稱恭照本月二十日皇太后皇上親臨醇親王府出入西安門應轉行駐京大臣轉囑各國洋人是日勿庸在附近一帶地方行走應函致貴大臣轉囑貴國官商人等一體遵照○某甲潛入中海履冰偷渡爲管海首領太監所見立卽飭人緝獲縛於海岸樹上拷訊甲稱係奉宸苑某司員之車夫首領云煌煌明諭爾敢玩視不遵非將爾送官重辦不足以蔽爾辜縛逾兩點鐘之久經本苑蘇役環跪代求保其再不由此偷走首領始允將甲釋出○右翼彈壓公所廂紅旗六品頂戴技勇隊長桂某偕友二人赴皇城根寳局賭博開寳誤報以致紛爭寳局主阿某肆行辱詈贈以老拳桂氣忿難消遂持刀與之拚命衆賭徒紛紛持木棍通條鐵尺將桂毆紥傷重徧身血流縳而置之空屋中於次晨始釋縛舁回甫入門因傷殞命賭徒思欲抬埋了事事爲本管步軍校所聞堅不允呈報送官將常阿諸賭徒送案訊辦迨三日後宫率仵役騐屍塡格備案桂父病不起僅桂之堂兄出爲對質吁良可嘅巳此去年嘉平初旬事○内務府掌儀司題奏正月初三日高宗純皇帝忌辰應詣奉先殿壽皇殿行禮可否親詣抑或遣派近支王公行禮之處理合具題請旨奉旨朕親詣奉先殿壽皇殿行禮 
 
 

Page 2

 
 
欽此○朝日壇工程派商興修將次完竣例應派員告祭移請神牌經太常寺咨取王大臣銜名到寺繕單奏派奉硃筆派出和碩肅親王隆懃工部尙書崑岡禮部左侍郎徐郙○由内頒出特賞惇干伯王慶王克王大紅珠兒線帽纓各一匣又賞給惇禮伯克慶等王六額駙車機額中堂張中堂許庚身孫毓汶徐用儀大卷尺頭各四件御前侍衛每員尺頭各二件乾清門侍衛每員尺頭各一件此年節賞項也○喀爾喀呈進九白貢物巳蒙賞收例應賜該貢使筵宴於禮部卽經禮部奏定於去冬十二月二十四日在禮部筵宴喀爾喀貢使三員欽派奎大宗伯潤主宴○嘉平月十九日晨由刑部綁出斬犯八名裝入囚車押赴宣武門外菜市口行刑預期由五營調派官兵沿途護决以防疏虞聞此八犯係奉旨嚴拏積年倉匪也○總管内務府大臣知照准内廷傳諭皇太后於十二月二十日親往醇親王府等因應　照各處所有派出跟隨關防侍衛官員曁豹尾鎗人員卽於是日辰初在神武門預備○總管内務府大臣於十二月十八十九兩日齊赴内務府堂上舉辦京察過堂所有七司三院各項人員咸補褂以備過堂大典○戶部連日收到四川直隸委員解到交部制錢二十萬串刻經部庫逐一盤騐儲庫以備撥放遂給回批發交該委員領訖回省銷差○戶部遵照張香濤制軍奏明軍需銷欵每銀萬兩犒賞部中書吏銀十兩該部以各省所解之欵除當時以六成犒賞承辦書吏外餘下四成積存飯銀庫中俟年終封印後提出犒賞闔部書吏刻聞去年飯銀庫所積約有五千餘兩照客歲成案察看諸吏勤惰分别等第賞之計頭等每名銀六兩二等四兩三等二兩○去臘中旬某夜左翼巡兵在東華門大街見一車自東而西其行甚疾遂上前攔住持燈察看車中見貯有紅銅板約百餘方疑其盜賣官銅當將坐車之某甲與御者並銅一併解交步軍統領衙門次日經司員廾堂研訊甲稱家主係雲南委員此銅派小的押赴西華門内造辦處交納司員據情禀明福箴亭恊揆協揆亦莫能辯其眞僞乃將案中人証咨送戶部錢法堂究辦嗣經錢法堂咨詢造辦官刻聞造辦官覆文稱本官因大婚典禮傅辦器皿曾咨行雲南巡撫批解銅板三百方限於年内解清甲之所供並非虚僞遂於封印前一日當堂具結釋去○粤海關監督長榷使行咨戶部内稱查得前經添設緝私輪拖各船刻朽爛不堪難以駕駛亟宜赶緊修理然目下無項可籌可否在洋藥稅厘項下動支戶部咨令該監督速將查估修理工料需欵數目報部以便酌核撥欵○順天府府丞出示曉諭大宛兩縣童生定於正月初四日在通州貢院舉行府考屬下各州縣均先期出示曉諭 
[齎約回京]  
　　嘉平四日午間京都前門外西珠市口慶隆客店忽到雙套之騾轎車三輛店主人以爲外官之引見者也此官年約五旬器宇軒昻舉止嫺雅下車入店卽命二僕但將帽盒縀靴取下餘皆未動隨取水盥沐索飯兩椀怱怱食畢卽整衣冠捧黄匣另雇一車命至總理衙門傍晚始回寓將房價付清仍乘原車三輛至牛血胡同本宅卸裝店主人始悉此官係工部主政余姓名思詒前歲隨星使赴西洋今奉特札押送鐵艦並齎緬約回京因公事未交不先擅回私宅必公事畢始見家人噫如此乘風破浪萬里還鄉猶能公而忘私國而忘家洵爲近今罕見之賢員也 
[拿獲巨盜]  
　　金陵督捕營最驍健凡有槍刧大案重賞之下無不立破緣若輩素恃虬髯客爲羽翼今卽時異勢殊而一經乞靈十舊侣山高亦可招之使下水深亦可鈎之使來名曰眼線爲線者不拘何等人但藉以知其奥援之所據出没之所經　可如養由基之百發百中故其技如神而其賞亦鉅去冬該營在皖南之廣建一帶訪獲强盜九名解由署巡道劉觀察次第研訊確係搶刦溧水江寍鎭兩案之正犯尙有同夥多名散處宣城南陵等處卽客民中之託名開墾實倚伏莽爲奸者劉觀察得供後又隔别細訊其起意分贓之鐵據以定誰首誰從現在悉發江寍縣釘鐐收禁大約開印後當明正典型也 
[白下春聲]  
　　金陵於去冬屢次得雪天氣寒甚氷筯垂垂若玉笋至小除夕風伯又持大纛向西南隅捲地疾馳所過振屋瓦林木當道者多自拔夜未半簷端瑟瑟如萬珠抛墮天將曉巳積雪滿空庭矣此天公第三次之玉戲也迄元旦計厚二尺除夕雪大貧者多不便向來富室於是日多持錢米票親歴街巷潛贈貧窮因此飢腸轤轆者雖終日未得一飽猶席地凝坐以盼福星之照臨卽小風雨亦不顧拖泥帶水相沿巳久去冬行潦巳没膝丐者赤脚行氷淖中往往趾僵不知痛癢且有圓寂于頽垣敗壁間者又有一種婦女手抱不盈尺之小孩冐風雪立人屋簷下雖滿身如雨淋雞猶徘徊不忍去揣其意無非指望儻來之阿堵物耳要錢不要命誠可憫矣○官塲最重慶賀臘月杪各憲署早揭示照壁飭所屬官員屆期務必蟒袍補服隨班慶賀又於除夕五鼓恭詣萬壽宫拜牌典誠鉅也向來抱關者於是夜大弛柝籥城門洞開商賈人之籠燈燭出入重垣者東西羅織若繁星今歲則市上早岑寂旣少追逋索欠之閙亦無拳揮肉薄之聲官府呵殿往來若不覺歲華之巳換者亦可見市面之冷淡矣○金陵無論大家小戶均重守歲守歲者必靚粧豓服高燒華燭雙枝引小兒女團坐於前澆蠟象人物鳥獸之形以爲戯滿壁皆黏猩紅紙作福壽或剪圓錢方勝門楣上遍貼春聮聮語雖不甚雅馴要皆麟止螽斯之吉祥文字間有具雅人深致者或棋敲温玉或箋寫冷金深閨行樂更有甚於畫眉矣○鏡聽古法也近人嫁時奩内多不備銅鏡因此雖出門踽踽而綺懷並無圓如滿月者客臘盧妃巷一少婦於人定後悄出巷口將南行忽旋風吹雪打面正寒噤間遙聽得有某住持旣許爾有好種子爾當早早親去討來等語分明是灌園家之問答因已本想天賜玉麒麟今聞此兆便不覺如芥子納入須彌中疑信叅半歲朝旣度膩其　砧而述之其夫素解事最可人意知牀頭人惑於途人之說乃瞿然曰吾鄉風氣不以父闍黎爲諱使幸有子卽奇其名於蓮花座下又誰謂非大雄氏之子弟者當下並肩喁喁甚歡悅婦刻日卽辦月米上燈油足跡雖不涉空桑門而一心恨不卽修成羅漢果可見習俗之移人賢者不免民或曰金陵承齊梁佞佛之遺手持一半牟尼珠便視圓滿功德無過於捨身者更何暇顧名而思義耶噫異矣 
[災民慘况]  
　　九江一帶遍野哀鴻雖經官幕紳商捐資賑濟無如灾况過重終若以杯水沃車薪以致冬間城廂内外將幼女售人者甚夥骨肉分離盡情號泣此情此景慘不忍聞 
[觀察聞訃]  
　　客臘二十五日時報云鐵路公司總辦候補道伍秩庸觀察於昨日接到電報知太夫人於月之廿二日辰刻壽終粤東珂里觀察聞訃之下卽日禀報丁憂遵制成服惟觀察辦理洋務非地方差務可比大約可以援例奪情墨絰從事云 
[幾成人命]  
　　浦東南匯縣三灶地方有張姓女嫁與近村顧某爲室邇因顧賭負潛携妻首飾以償張氏知之與夫爭閙顧老羞變怒將妻痛毆該氏忿不欲生潜購阿芙蓉膏吞下幸爲鄰婦所覺告知同村人急爲施救一吐而愈顧亦知悔向床頭人賠禮並發誓言願嗣後不再作牧猪奴戯乃和好如初 
[扭控地保]  
　　前日有奉賢縣人施培山扭寳山縣九十一圖地保何鑑如投上海縣控稱妻弟陸和尙有女名香寳年廿四歲尙未出閣去年七月被歹人誘匿無蹤陸遍處尋覓毫無影響直至客臘鄰人張阿幻在寳山縣莊家閣地方見香寳住談榮榮家當至陸家知照陸適患病臥床囑小的至該處尋訪今日果見香寳在譚處勾留卽將情節告知該保欲將香實領回該保索洋二十四元小的身畔無洋紿彼約到上海領取因之扭案叩求着交香寳給領何稱去年有人領此女至談家居住今因譚姓不肯交出並非小的索洋叩求明察裴邑尊飭施暫退何交差看管侯移提譚姓并香寶訊辦 
[吸講烟]  
　　初九日報列某甲在小東門外鳳樓春烟館吸烟適有婦女走過肇事一節捕房昨將寍波人陳雙壽解案該烟館堂倌趙阿 
 
 

Page 3

 
 
寳錢阿四投案訴稱前日彼等來吸烟有婦女走過不知爲何事爭閙該婦鳴捕將伊送案王司馬謂爾等前來爲何事答稱要索烟資詰有若干答稱收過洋一元尙少一千一百四十六文司馬詰其究有若干人吸烟要如許烟資答稱人不能計數每鋪均是伊呌帳司馬詰陳雙壽作何業爲何肇事婦女是何名字陳供在太古黄浦輪船上爲水手因母有病到鳳樓春請醫生開燈之後有前做女堂倌現做野鷄之阿鳳同一婦吸烟并有福建帮中許多人爭吵說我問伊事情攔住要我會帳故將衣服脫下託趙阿寳質洋一元作爲烟資據尙少一千有餘當票由趙交　現在小東門捕房司馬詰趙錢兩人可曾有婦女吸烟當過衣服否答有兩婦但不認識衣服是伊令我質司馬謂今着爾等將阿鳳交案再行追償烟資趙錢稱不知住處并不認識無從交人司馬謂然則將陳雙壽放出隨均一併退去近來租界烟舘因婦女吸烟而致肇事者層見疊出吸烟至二千餘文之多非吸講烟而何 
[打架述聞]  
　　前日傍晚鄭家木橋南堍有數十人打架聞有前在縣署當差之某甲向賭攤索錢因之肇釁在後巡街捕至衆人向西至八仙橋茶肆欲吃講茶該茶館不允正在爭論適法捕巡緝至此衆始紛紛過橋向西而去後不知其究竟 
[兩案同結]  
　　去臘二十二日報列小東門外花烟館鴇婦王陳氏赴法捕房控告山東人胡子卿高有才梁錦祥等借洋嚇詐一節又二十五日報列花烟館鴇婦張劉氏因湖北人李發祥王得勝南京人水洪恩等三人硬借錢洋水亦携刀恐嚇送捕一節王司馬着將前後所拘六人分别管押并着王陳氏張劉氏會同被擾各家聮名具禀并將被索若干分晰開單呈候核辦在案昨日捕房將胡高梁水王李六人解到法包探將小刀呈案旋據鴇婦熊梁氏王馮氏周謝氏胡陳氏陳王氏趙李氏王張氏高胡氏張劉氏王陳氏等遞呈公禀尙有李王氏高王氏兩婦未到王司馬閱詞畢詰問胡金隆爲何人王陳氏答稱卽是胡子卿伊有三個名字胡子卿亦認當勇時名金隆司馬問衆人被伊等借去錢洋若干熊梁氏稱去臘十九日胡同二三人來借去洋二元五角王馮氏稱去年出過錢一千文周謝氏稱去年來三人借去洋一元胡陳氏稱胡高兩人來借去洋一元又五角又四百文陳王氏稱十一月中旬水洪恩卽洪安來借錢七百文趙李氏稱梁錦祥同山東人王桂來借三次共二元五角王張氏稱王桂借去錢一千文高胡氏稱水洪安借去八開九個張劉氏稱水洪安於九月十二日借去四開洋二個王桂在八月間借去錢一千五百文王陳氏稱初次梁來借洋一元八開洋七個第二次胡來借錢八百文最後又來索洋十元不付伊卽將刀拍檯土司馬詰李王兩人究竟作何生業答稱在唐正福柴火船上當水手二月間可以回滬水供在浦東做皮匠生意在蔡家路口司馬謂做生意人不肯安分胆敢到小東門做拆梢持刀逞兇實爲可惡水供來滬贖物遇見王李兩入同去吸烟四盒給錢三百文後被伊駡我卽還駡致被鳴捕將我從樓梯拖下復從樓上取下小刀誣我身畔落下王司馬謂爾初供祇帶錢四百餘文八開一個來滬贖取當物及去吸花烟已付錢三百文則身畔之錢有限天時又晚蔡家路口離滬三十餘里上海旣無熟人晚飯寓資從何而來明明是想拆梢着李發祥王得勝兩人還押俟唐正福到後再核各鴇婦一併退去判將胡子卿笞三百板枷號三个月水洪安笞二百板枷號二个月高有才梁錦祥兩人各笞一百板枷號一个月以儆將來 
[英界公堂瑣案]  
　　錢貴稱主人徐相被宋子卿串同鄔德川竊去干尖馬褂絨單等共七件由包探緝獲鄔德川起到原贓送案主人命小的投質呈洋四元請給該包探包探賀東生禀徐報失各件查得于尖馬褂質在日增押鋪計洋十四元因無押票帶隖前往吊贓問得質褂者係麻面之人又在南市朱姓家吊得絨單等件一併解案隖德川供並未犯竊宋子卿現不知往何處蔡太守飭將起案之贓先給錢貴領去呈案之洋四元奬賞該包探以示鼓勵鄔德川押令將宋子卿交案訊究○陳沈氏卽駱沈氏稱前在太古洋行爲傭有同處爲傭之金和芝見我孀寡時常引誘後因不遂懷恨今我巳轉醮陳月生昨日在路遇金糾同姚阿炳截路行兇致我失去銀鐲一副價值洋四元半幸逢巡捕拘案陳月生稱粤人該氏自願嫁我爲妻立有婚據呈閱不知何故被金和芝糾人阻路滋擾金和芝供該氏與我同處爲傭時自許嫁我爲妻後竟翻悔另嫁他人故與理論張阿炳供同金行路見該氏爭閙我曾解勸蔡太守謂該氏旣巳轉醮陳月生豈容金和芝纏擾判令繳償失鐲洋四元半再押七天張阿炳押三天示儆○和昌洋行之西人稱昨夜有賊來竊馬夫傢伙被我馬夫張南順獲住人贓送案張南順供前已屢次失竊昨夜此賊又來竊夾剪草刀馬衣等件被我扭獲告知洋東交捕送案蔡太守隨判該竊張阿二發捕房管押二月起案之件交失主領去○華捕稱昨見法捕在鄭家木橋南首捉賭該賭徒等均奔過橋來拘獲二人送案蔡太守判將陳金寳王小山各枷一月發橋堍示衆期滿笞責釋放○包探王阿二稱張阿三曾在裏虹口地方開小茶館因開塲聚賭送案罰洋五元不料張阿三現仍弄牌抽頭取利因又拘案太守判罰張阿三洋十元以示薄懲再犯定千重辦○戚佐相稱在工部局經收車捐老虎灶上有推水車之趙阿榮素來按月納捐領照西歴二月一號趙言不用水車已將捐照掣銷昨見伊仍用水車騐無捐照爲此報捕拘案請爲究罰趙阿榮供生理清閒無力領照已不用水車昨因用水緊要暫用一次原屬非是嗣後不敢將無照之車載水蔡太守判罰趙阿榮洋二元撥充醫院經費 
[法界公堂瑣案]  
　　在彩視街開飯店之祝阿定訴稱有六七人於初三晚來吃飯計錢六百七十八文後又要辣菜答伊賣完伊等卽將檯子掀翻盆盌落地一律打碎次日又來十六七人肇事爲此鳴捕拘一人送案據徐治春供浦東人做鋸匠我祇一人去吃醃肉湯二十八文飯十二文並無多人亦無打架之事司馬詰其盌盞何由而碎答稱此是别人吵閙我不干涉王司馬謂如係别人之事何致拘爾着賠洋一元交到卽行釋放○烟妓周三寳訴稱去臘廿七晚被寍波人殷阿坤將石片擲壞物件因之送案此人素不認識不知何故殷供撑鴨屁股船在伊門首走過伊拉我吸烟答以無錢伊卽謾駡我亦反唇相稽並未擲石王司馬以殷巳押多日從寛開釋○日前招商局江天輪船失去鋪蓋等物曾報捕房包探王榮培查得有著名竊犯興化阿三曾將是物付質前日在城河浜見之拘獲解案據阿三供姓朱福建人現住十六鋪洽興街陳阿大薙頭店中有鋪蓋行李王司馬着將朱帶往該處查問明白再行核斷○前報列某甲赴法捕房控告被乙内兩人剝去衣服一節昨日解訊甲姓王名阿雲蘇州人供稱紥珠花爲業前日出城啜茗見伊等在樓上聚賭及散時說失去鞋一雙要我出洋二元我身畔無洋被將馬甲等剝去質錢七百文所帶之錢二百文亦被拿去尙要洋二元爲此投捕房控訴乙姓沈名阿慶稱在樓上啜茗並未聚賭鞋是蔡佩卿之物失去後王已走脫在後尋到其時尙有玉器帮人亦在啜茗斷賠錢三百文將馬甲質錢丙姓蔡名佩卿供做堂倌鞋子放在爐邊土下樓小便因之竊去我要拖伊到捕房伊友出勸賠錢三百文反到捕房控我等拆梢王司馬詰問所有當票等是何人之物答稱是阿金之物司馬着原告退去蔡佩卿還押沈阿慶出外將阿金喚來再問○有恒洋人偕收租人王長合訴稱有房客范得昌至正月初五日止結欠房租五個月計洋七元五角小除夕前去收租非但不付兼將齟龊物擲洋東身上手被抓傷爲此送案請追王司馬詰之范據供祇欠洋二元五角以前是廣東人來收付洋後不曾給我房票今請寛限十天交洋王長合求請押遷范求限三日司馬准之因范擲齷龊物管押三天以儆三日後不遷卽　釘門○宜昌輪船抵滬法包探獲到竊白毛巾一條之寍波人王阿春送案搜出押票呈騐據王阿春供在吳淞開烟館因至南琛兵船上向水手索錢是以來滬家有妻子所當是被及棉褲王司馬謂開烟館人寒天當棉被棉褲實難憑館着吊到贓物再核 
[上海高易籌振所雜記]  
　　徐郡吳方池先生函示盱眙節婦牛文氏因髮逆犯皖與夫偕逃中途相失遂至徐州寄居舍間紡績度日銖積寸累　至數百千光緒九年冬瀕危時囑將餘資除殯葬外悉充義舉嗣經在徐同鄉官具禀程觀察并呈繳大錢五百千轉詳曾宫保奏請旌 
 
 

Page 4

 
 
表奉旨允准在案遂爲擇地安葬建坊勒碑一切開銷外尙餘大錢五十千易漕平銀三十二兩六錢八分兹聞鄭州决口小民待振孔殷用將牛節婦餘資盡數充賑以成其未竟之志等因苦節濳修早荷聖朝褒奬深仁遠及尤爲薄海同欽在先生克盡寓主之情而節婦亦竟畢生之志泉壤有知定當默鑒用亟闡發幽光以風斯世先生另募救灾圖册徐平銀七兩八錢四分三厘統由福興潤信局帶到言明帶費錢二千文今承局主免收順此聲明以誌感謝○鄭福蘭堂交來鄭朝光紹光合助豫賑英洋十元爲母久患蠱疾求愈又姚氏求病愈助洋五十元喜占勿藥拭目俟之○永遠會助洋五十元陜西延安府正堂劉太尊經募陜平銀十兩三錢伸規元十兩八錢三分五厘四明求解堂募英洋十元湖南永州府光君經募賑銀十三兩伸規元十三兩七錢一分半均照收到先此登報鳴謝[  秋坪李朝覲謹誌]  
[恭呈勸募施醫藥捐册當日承頒到核數]  
　　謹啓者是日欣逢天誕良辰風和日暖預兆年豐蒙申報館善長隨報分送敝堂董何芸思先生苦心孤詣印成咸有一德捐册七千扣勸助施醫藥月捐當日蒙在滬閱報諸大善士慈光普照垂念敝堂經費支絀俯賜解囊隨緣樂助積眼前實惠功德隨册交下敝堂塡奉收單今早上至酉刻共承交到捐册廿五扣計收洋六十五元一角錢四千九百零四文拜登之餘同聲感戴各善士樂助清單俟陸續按戶抄登今先行報謝務望源源而來貧病幸甚敝堂幸甚[  上海六馬路仁濟善堂同人拜啓正月初九日]  
[種榆山人以今年新正十九日賦燕爾之喜不請客不受禮無以爲賀賀之以詩並請諸大吟壇玉和]  
　　歲歲銀潢渡牛女垂涎此日到天醫靈心早乞天孫巧嘉會無愆河鼓期火樹花榮燈再買杏林春煖鳥先知良辰愧乏瓊瑤贈願祝雙星耀釆奇古越高昌寒食生拜稿 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十三年十二月二十日二十一日京報全錄]  
　　宫門抄○諭旨四道錄前○發抄旨四道○缺單○大臣英奏清理河道完竣摺○又奏爲請補内管領各員缺摺○大臣榮等奏爲請撥各項銀兩摺○將軍色奏報由川抵甘日期並請調員差遣摺○粤督張奏爲開墾田畝給奬片○廣西按察張奏爲兼署藩篆摺○鄂撫奎奏爲甄别各員片○十二月二十日戶部通政司詹事府值日○惇王等謝賞綢縀恩○召見軍機榮和童華吳樹梅○十二月二十一日○伯王假滿請安○閣中堂專摺謝賞綢縀恩○丁立幹謝授侍講恩○豐公續假一月○關防衙門奏初一日大高殿大光明殿拜表漪貝勒橚貝子行禮○鄧承脩奏請開缺○召見軍機徐桐徐樹銘白桓常貴○發抄倪文蔚奏沁河漫口進占興工日期奉硃批知道了欽此○劉錦棠奏請以現署迪化令陳希洛補迪化令奉硃批吏部議奏欽此○楊昌濬奏秋季分拿獲逃犯賴巴古等三名正法奉硃批刑部知道欽此○李殿林奏各屬歲試完竣奉硃批知道了欽此○光緒十三年十二月分缺單道湖北鹽法武昌江人鏡調縣湖北公安孫汝言革安徽涇縣沈鑑丁河南盧氏梅自修革扶溝沈祖煌降直隸同河南汝州孫麟育革州判甘肅河州陳光藻故吏目貴州鎭寗劉作霖革典史廣西上林張承芳河南洛汪陽同昌江蘇金壇崔恒春俱丁○○奴才英廉跪奏爲清理河道完竣循例奏聞仰祈聖鑒事案查前任總兵慶錫於咸豐二年五月具奏修理河道完竣應申明舊例嗣每年秋末冬初清理於年終具奏等因一摺欽奉上諭慶錫奏恭挑東陵河道工程完竣請申明舊例等語陵寖河道風水攸關理宜疏暢現據奏稱遠近河道業經一律挑挖衆水暢流嗣後仍應遵照舊例辦理陵寢遠近各河道着責令内務府　部並鎭標弁兵每年秋末冬初敬謹清理仍着該總兵於年終奏報一次並着自本年爲始准其在於撙節歸公銀兩項下由永齊庫動支銀二百兩分賞出力兵役以示體恤至陵寢羅圈墻外東西馬槽溝及三路三孔橋下堆積穢土現巳全行除凈倘八旗值班官兵並内務府茶膳房各部員役不知愼重卽着從嚴叅辦欽此在案兹屇光緒十三年應行清理河道之時奴才隨卽分飭該管司員將弁遵照舊例認眞辦理去後現據内務府呈報各陵宫門以内外大小水道俱巳打掃潔凈禮部呈報各陵宫門以外馬槽溝五孔橋以内河道俱已打掃清理並無堆積穢土鎭標將弁呈報各陵五孔橋以外河道並東面涵洞内外河道均按照原挑長寬深淺丈尺逐處柴草一律芟割雨後淤沙亦均起除通暢等情呈報前來奴才覆查無異理合循例恭摺具奏伏乞皇太后皇上聖鑒謹奏奉硃批知道了欽此○○奴才英廉跪奏爲循例坐補内管　副内管領併奬委副内管領各缺恭摺仰祈聖鑒事恭照乾隆二十四年五戶欽奉諭旨嗣後陵寢補放尙茶膳正内管領等官亦照茶膳拜唐阿之例將引見餘剩記名人員遇缺坐補欽此又道光七年八月欽奉諭旨茶膳副委内管領等缺祇係金頂虚銜若槪令咨送引見資斧未免拮据嗣後着照該處茶膳拜唐阿之例專摺奏補毋庸咨送引見等因欽此欽遵各在案兹孝東陵出有内管領一缺奴才查有光緒十二年十一月十六日引見内管領擬陪奉旨記名之端慧皇太子園寢副内管領寳善應請坐補其遞遺端慧皇太子園寢副内管領一缺查有光緒十二年十一月十六日引見副内管領擬陪奉旨記名之定陵委副内管領又藝應請坐補其遞遺定陵香燈拜唐阿兼定陵委副内管領之缺查有報捐頂戴拜唐阿現在到班之閑散唐阿勝春應請奬補俟命下之日奴才照例分咨吏部戶部内務府查照辦理謹循例恭摺具陳伏乞皇太后皇上聖鑒謹奏奉硃批着照所請該衙門知道欽此○○奴才榮毓溥芸懷塔布跪奏爲廣恩庫積欠年例應撥各項銀兩無欵可籌擬請由直隸藩庫籌撥恭摺奏聞仰祈聖鑒事竊查廣恩庫年例應發恭備忌辰供品官員兵役人等紅白事件恩賞各衙門官學公費薪水紙張養贍　旗四孤錢糧值班兵丁飯食等欵向由直隸藩司並安州等六州縣地租項下支發每年各處通共應解地租銀七千九百餘兩掃數完納尙不敷用若一經災歉更形拮据卷查直隸藩　本年應解租銀六千三百五十餘兩僅據解到銀　千八百兩易州本年解到租銀一千五百兩兹復准直隸總督文稱本年直屬被水被災州縣應徵租銀分别蠲緩等情前來奴才等自應遵照緩爲催解惟現在瞬屇年終廣恩庫年例應放各項要欵無項可籌奴才等再四思維惟有籲懇天恩俯准飭下直隸督臣轉飭藩司無論何欵先行籌撥銀五千兩以濟急需此　籌撥銀兩由廣恩庫專案　部奴才等爲愼重陵寢要需起見不揣冐昧理合恭摺奏聞伏候命下之日奴才等卽欽遵辦理爲此敬謹奏乞皇太后皇上聖鑒訓示謹奏奉硃批卽着咨行直隸總督轉飭如數籌撥應用該部知道欽此○○奴才色楞額跪奏爲奴才由川行抵甘省日期並請調員差遣恭摺仰祈聖鑒事竊奴才前在川省奏報起程後隨卽束裝遄行由陜西接站前進於十月三十日馳抵甘肅省城與陜甘總督臣譚锤麟會晤凡屬關外近來情形西陲應辦事體奴才諮度所及督臣知無不言往復數日彼此熟商究以未至伊犁猶慮見聞或異擬俟奴才出關後遇事認眞體察不厭函牘籌議並同新疆撫臣劉錦棠共矢和衷互相叅酌總期因地制宜實事求是俾臻妥協隨時具奏請旨遵行以冀仰副聖主委任邊疆之至意至辦事旣貴得人尤須熟手兹查有黑龍江頭品頂戴記名副都統依楞額現由伊犂請咨赴部引見行抵蘭州奴才因其在伊犂年久曾署額魯特領隊大臣就便訪詢邊情議論甚覺曉暢材具亦頗樸誠合無仰懇天恩准將該員就近調住伊犁差遣俾奴才得收臂助於邊務似有裨益除分别咨行部旗並知會該員遵照外奴才定於十一月初九日由甘起程赴任所有行抵甘省日期並請調員差遣各缘由理合恭摺借用陜甘總督關防由驛馳奏伏乞皇太后皇上聖鑒訓示再奴才沿途經過地方均屬安靜合併陳明謹奏奉硃批依楞額着准其調赴伊犁差遣該衙門知道　該將軍於未奉諭旨之前輙卽　行部旗並知會該員遵照殊屬不合着飭行欽此○○張之洞等片再瓊州黎山開通山内林木茂美田土饒沃現在籌辦善後開濬利源尤以伐木墾田爲當務之急前經奏明招商伐木略分官辦商辦二法官辦亦須轉售商人仍應廣爲招徠查商貨向以木料爲大宗瓊郡素産木材而歴年出口木稅收數甚屬幾微良由黎山深阻烟戶甚稀人工運脚無一不昻商販不前坐棄大利兹當黎山初開欲興商務必須寛籌辦法减輕成本以來商賈而惠黎歧現擬凡由瓊州出口木料三年之内所有關稅厘金暫行寛免官山則指定地方限以四至給子護照開采黎産則與黎人公平價買三年之後再行察看情形量徵厘稅若能開通老山木料層出不窮商賈雲集徵摧自形暢旺埠頭日見繁盛邊民生計利賴良多至開墾田畆緩徵薄賦亦經奏明在案惟近來民人入山覓地多係零星認墾不成片叚田土之利本微又屬瘴鄉如欲廣集商民大開阡陌必須格外鼓勵始足歆動羣情現擬出示曉諭商民有能集資前往雇募黎歧開墾一人名下認墾至千畝及萬畝以上三年成熟者酌量給以千把外委等武職以示奬勵而資鈐束庶商民聞風興起踴躍赴工田土可期日闢除咨部查照外所有伐木暫免厘稅墾田酌給奬勵各緣由謹合詞附片陳明伏乞聖鑒謹奏奉硃批該部議奏欽此○○二品頂戴兼署廣西布政使按察使臣張聮桂跪奏爲　報微臣兼署藩篆日期叩謝天恩仰祈聖鑒事竊臣於光緒十三年十月二十日奉護理巡撫臣李秉衡行知署藩　鹽法道周鶴因病出缺所遺藩篆委臣兼署並據布庫大使趙鎭清齎送印信文卷前來臣卽於是日恭設香案望闕叩頭謝恩祗領任事伏念臣江左諸生毫無知識由湖北荆宜施道仰荷聖慈畀陳臬事涓埃未報兢惕方深兹復兼攝藩條益增惶悚查粤西地當邊犜藩司責重旬宣舉凡用人理財贍軍籌餉在在均關緊要况安民必先察吏而弼教尤貴明刑檮昧如臣懼難勝日惟有殫竭愚誠隨時隨事禀商護撫臣實力講求認眞經理不敢以暫時攝篆稍涉因循以兾仰酬高厚鴻慈於萬一所有微臣兼署藩篆日期並感激下忱理合叩謝天恩伏乞皇太后皇上聖鑒謹奏奉硃批知道了欽此○○奎斌片再准部咨道府州縣無論何項勞績保奏歸於候補班人員以到省之日起予限一年詳加察看認眞考核如係爲守兼優堪膺民社之員出具切實考語奏明分别煩簡補用等因兹查補用知府裕庚光緒十二年十一月初五日到省連閏扣至十三年十月初五日試看年期滿又五品顶翎儘先補用知縣賈良榮光緒九年五月二十日到省扣至十年五月二十日試看一年期滿據布政使蒯德標按察使覺羅成允取造各該員履歴清册詳請甄别具奏前來臣隨考騐補用知府裕庚精明諳練任事實心五品頂翎盡先補用知縣賈良榮深細樸誠辦事謹愼堪以煩缺留省補用除清册送部查照外謹會同督臣裕祿附片具陳伏乞聖鑒飭部查照施行謹奏奉硃批吏部知道欽此 
 
 

Page 10

 
 
[光緒十三年十二月廿二廿兩日京報全錄]  
　　宫門抄○諭旨一道錄前○發抄旨三道○大學士閻奏病請開缺休致摺○學政貴奏請奬勵片○將軍希奏爲續採參枝專差呈進摺○湖督裕奏揀補守備摺○陜督譚奏援案請奬摺○直督李奏請頒匾額片○蘇撫崧奏爲盜案處决摺○十二月二十二日○廖壽恒假滿請安○薛福辰謝賞福字恩○耀年請假五日○掌儀司奏二十五二十九日祭奉先設載漪載瀛行禮○召見軍機恩佑克勤王仁堪富陞○皇上明日午初二刻至紫光閣筵宴○十二月二十三日○惇王等謝賞福壽字恩○王汝礪謝授安徽遣缺知府恩○絪貝勒果勒敏各請假十日○吏部呈進春季搢紳○禮部呈進春山寳座○順天府呈進春牛圖○掌儀司奏初一初三日祭奉先殿澍貝勒謨貝子行禮○關防衙門奏初九日大高殿大光明殿拜表載　載瀾行禮○召見軍機王汝礪○發抄張曜奏沙船觸礁被搶請飭查拿奉硃批知道了卽着飭屬拿犯追贓按律懲辦欽此○楊昌濬奏廈門火藥庫被燬請將該管各員分别議處議卹奉硃批許振湘彭楚漢着照例分别議處易鐘海劉冉興等均着照例議卹餘依議該部知道欽此○李鴻章奏巳革運司病故請將該員事蹟宣付史館奉硃批洪汝奎獲咎較重且係未經開復人員所請均毋庸議欽此○○大學士管理戶部事務臣閻敬銘跪奏爲微臣病成痼疾衰朽難勉從公籲懇聖恩俯准開缺休致仰祈聖鑒事竊臣前於十月十四日以久病不痊懇恩開缺卽日恭奉上諭閻敬銘着賞假兩個月毋庸開缺欽此忝蒙恩命感極涕零兩月以來加意診治臣兾仰託鴻施稍就康復庶殫蟻悃勉効涓埃惟年齒衰殘氣血虧耗肝痛雖未輙發贏弱仍爾如前舌强語澀不寐少食顫搐昏暈從未輕减一定起居尤苦行動極艱非倚仗扶人難移寸步良由年逾七十藥餌難爲生發不過苟延喘息亦當瞬塡溝壑伏思臣宿患肝疾旣久且深近年迭冐宸嚴屢請開缺深懼煩瀆今秋前恙又作諸病侵加賞假頻仍聖恤備至現值時難極圖力報感聖主非常之遇切杞人過慮之憂奈形體頽殘神明昏惰巳屬尸居餘氣苦難自振勉支在聖朝曲體優容而微臣衰甚福薄若復恃恩戀職必至隕越誤公罪戾滋加事機難補萬不獲巳干瀆鴻慈俯准開缺休致崦嵫未景敢乞君父之垂憐犬馬殘生無任闕廷之依戀臣不勝悚惕待命之至伏乞皇太后皇上聖鑒謹奏奉旨已錄○○貴恒片再奴才按試所至留心訪查遇有敦品勵行講求　學足爲士林楷模者理合奏　奬勵兹查有前任直隸棗强縣知縣方宗誠籍隸桐城早年績學恪守程朱文行交修體用兼備說經闡道著述爲多及官直隸實能以仁術澤吏治迥異迂疏前直隸督臣曾國藩稱其熟於宋賢之書素講愛民之道今直隸督臣李鴻章稱其經術湛深留心利濟先後奏蒙聖鑒該員旋因病告歸現年逾七十杜門養疾猶復日手一編孶孶不倦其正學純行實足矜式鄉閭廉頑立懦該員前已保加五品銜仰懇天恩逾格應如何優子殊榮出自聖裁俾士林觀感奮興咸知絶歧趨而遵止軌於學術人心大有裨益是否有當冐昧附陳伏乞聖鑒訓示祇遵謹奏奉硃批另有旨欽此○○奴才希元跪奏爲續採參枝專差呈進恭摺仰祈聖鑒事竊奴才於本年九月十五日業將前派協領等採辦參枝專差呈進並於摺内聲明仍飭該協領等赶緊採辦續有所得再當呈進在案現據戶司掌關防副都統銜記名副捕統花翎協領文全工司掌關防二品頂戴花翎協領吉陞阿等採得大枝山參八苗中枝山參十二苗計重八兩一錢可稱上品共需工價銀一千三百四十三兩五錢仍由所收參稅項下以錢易銀照數發給奴才謹將續採參枝親加查騐分盛二匣嚴密包封飭交藍翎雲騎尉玉林齎京呈進仍飭該協領等留心妥爲採辦續有所得卽　呈進除咨行内務府查照外所有續埰參枝綠由謹恭摺具陳伏乞皇太后皇上聖鑒謹奏奉硃批該衙門知道欽此○○頭品頂戴湖廣總督臣裕祿跪奏爲揀員請補守備員缺恭摺仰祈聖鑒事竊照湖北鄖陽鎭標右營中軍守備戴金彪請開缺以叅將歸湖北補用所遺守備員缺照章應用儘先人員經宦請以儘先守備胡道源擬補尙未奉准部覆胡道源旋於本年五月初六日在保康汛屬寺坪河因公溺斃由兼署督臣奎斌恭疏題報兹准兵部咨會將鄖陽鎭右營守備員缺另揀儘先合例人員請補臣遵卽在于湖北省儘先守備班内逐加遴選查有儘先守備汪汝釗年四十八歲湖北襄陽縣人由武童於咸豐年間投入河南軍營迭次剿捕會匪出力歴保以守備儘先補用遺撤回籍收入湖北提標中營差遣該員才具明白辦事勤愼以之請補湖北鄖陽鎭標右營中軍守備洵堪勝任查部定章程請補員缺應按到標人員儘先名次先後今汪汝釗儘先名次在前輪值頂補且係隔府别營與例亦屬符合飭查該員前在本省及他省均無叅革蒙保情弊合無仰懇天恩俯准以汪汝釗補授湖北鄖陽鎭標中軍守備實於營伍有裨如蒙兪允俟部覆至日給咨送部引見以符定制除飭取該員履歴咨部外理合會同湖北撫臣奎斌湖北提臣程文炳恭摺具陳伏乞皇太后皇上聖鑒謹奏奉硃批兵部議奏欽此○○頭品頂戴陜甘總督臣譚鍾麟跪奏爲各省籌撥十二年甘肅新餉掃數解清請將各藩運司道援案分别奬叙恭摺仰祈聖鑒事竊前准戶部咨籌議分撥甘肅新餉奏奉諭旨甘肅關内外各軍餉銀關係緊要經戶部分别餉數酌定章程指撥各省依限報解着各該督撫等嚴飭各該司道按照部撥數目掃數解清如能依限完解卽由陜甘總督照案奏請優奬倘仍前延欠卽着戶部照例奏叅欽此欽遵咨行到臣查光緒十一年各省分撥甘肅新餉除江西欠解五十萬其依限完解各省出力司道經臣於上年五月奏懇恩施分别奬勵在案兹查十二年甘肅新餉戶部照撥四百八十萬惟四川欠解三十三萬二千餘兩短平二千四百餘兩屢次咨催未經報解江西十二年奉撥三十六萬巳解足十成惟十一年欠解五十萬仍未報解應由戶部核議其餘各省俱巳掃數解清應叙各藩運司道等職名臣於夏間分明咨取惟江蘇兩淮江西至今尙未咨覆餘准各督撫咨送照案給奬前來伏念各督撫臣公忠體國宏濟艱難上紓朝廷西顧之憂應否加恩奬勵臣未敢擅擬其各藩運司道等移緩就急源源報解實屬顧全大局不分畛域所有各省藩運司道職名另開清單恭呈御覽可否照請奬勵出自逾格鴻施所有援案請奬緣由謹繕摺具陳伏乞皇太后皇上聖鑒訓示謹奏奉硃批戶部議奏單併發欽此○○李鴻章片再　通永道許鈴身詳稱北運河河西務汛河神廟素著靈應歴年大汛水勢異漲往往高過堤頂人力難施官民詣廟誠求神卽現身河水頓落危堤化險爲平沿河各村胥免昏墊之苦實能捍災禦患據紳民呈由廳詳道轉請頒賜匾額前來相應仰懇天恩俯准頒賜北運河河西務汛河神廟匾額一方由臣祗領轉發敬謹摹泐懸挂以答神庥理合附片具陳伏乞聖鑒訓示謹奏奉硃批另有旨欽此○○江蘇巡撫奴才崧駿跪奏爲淮徐海三屬盜顧甚熾請飭將情罪重大各案獲犯訊後先行處决其尋常之案仍照例辨理恭摺仰祈聖鑒事竊據江蘇按察使張富年署江南淮揚海道劉鍾靈江南徐州道叚喆會同詳稱淮安徐州海州三屬界連東皖豫三省民俗獷悍素爲捻幅匪徒出没之區近來游兵散勇伏莽梟徒到處潜匿勾結更覺剽刼頻伊節經嚴飭各州縣會營設法捕拿第　犯到案究問固須確實而懲創亦宜因時且各州縣監獄不寛覊禁重犯最多若輩桀驁性成麕聚易於滋事以致宿遷縣盜犯池謙等有反獄之事查光緒八年部議土匪馬賊會匪游勇案情重大並形同叛逆之犯均暫准就地正法仍隨時具奏備錄供招咨部查核等因奏准通行遵照在案竊思强盜殺人放火强姦有于六項並竊盜火器拒傷事主及新章通行執持火鎗傷人例應斬梟之犯均爲法不容寬擁請嗣後淮徐海三府州所屬各州縣拿獲盜犯除土匪馬賊會匪游勇搶刼滋事仍照前奉部章禀解覆審正法專案詳奏外所有强盜殺人放火燒人房屋姦汚人妻女等有干六項並現奉通行執持火鎗傷人之搶竊匪犯例應斬梟者由各該州縣訊明解府勘轉由道親訊明確咨司覆核備招呈院核明批飭先行處决一面具奏將供招咨部查核裨得速正典刑以昭炯戒庶匪胆得以稍攝囹圄不致擁擠與前奉部章案情重大之議亦尙相符其餘尋常斬决各案均俟奉到部覆再行處决此外寗蘇各府州屬仍循成例辦理等情會詳請奏前來奴才覆查該司道等所議係爲因時因地起見於懲創之中仍寓愼重之意卽經咫商督臣漕臣意見相同除抄摺咨部查照外理合會同兩江總督臣曾國荃漕運總督盧士杰恭摺具陳伏乞皇太后皇上聖鑒飭部議覆施行謹奏奉硃批刑部議奏欽此 
 
