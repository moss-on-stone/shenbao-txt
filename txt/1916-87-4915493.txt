# 1916 - 87 - 4915493

 

Page 1

 
 
   
 
 

Page 2

 
 
時評 
[冷心（冷）]  
　　方帝制之初起也誠懇之士出其至眞確之言以相勸阻而帝制派充耳聽之甚者視爲逆耳之言而設種種方法以删除消滅之於是勸阻之人乃分二派其强有力者則出其所能以謀反抗其弱無能者置身於旁觀之地而靜視其結果今則强有能者已告一部分之成功矣帝制已取消矣帝制派已失敗矣計無所出而又欲利用此置身旁觀之弱無能者而不知此弱無能者以曾受前此之感覺故已冷心矣不復肯爲人利用矣 
方今國内安分守己之良民與官吏同此觀念也 
[專電]  
　　北京電獨立省覆電允認停戰兩星期總統聞南方要求另組責任内閣以唐紹儀總理許徐相暫持故未移公所 
　　北京電雲貴覆電已到京責令退位懲辦首惡確立憲政三大條件第一條當然不能承認第二條政府不主懲辦惟令周自齊朱啓鈐等自請辭職以爲謝罪地步 
　　北京電外部長昨晤英使請調停戰事 
　　北京電總統以南北提商事件爲國大計毋庸人民干預電諭各省禁上書發電 
　　北京電馮將軍不願與聞調停南北戰事 
　　北京電總統昨以個人名義電復康唐長電各一詳言時局阽危致起外人干涉請調停其間以保和局 
　　北京電政府密議三大問題（甲）與南軍議和如何着手及條件之准駁（乙）和局不成最後如何措施（丙）勿論成否外交上如何對待歷久未決由徐相私電各省徵求意見速覆備採 
　　北京電中央特定休戰防務法㈠軍警機關每星期報告一次㈡辦齊警隊及淸鄉事㈢嚴行維持軍紀㈣劃分各縣境界㈤軍警互相聯絡 
　　北京電龍濟光電稱對本省敢負責者㈠維治安㈠救財政㈠勦土匪㈠約束軍隊㈠開導商民 
　　北京電黃陂力辭各職即已來亦不願置身政界 
　　北京電陸參兩部長有對調説　　北京電議立北三省制以察哈爾設上將軍熱河綏遠設左右將軍 
　　北京電電阻魯省派兵入湘 
　　北京電政事堂昨開財政密議三小時散除戰費繼續籌備外并籌四月分政費及關新借欵某項抵押問題決否未詳 
　　南昌電贛西鎭守使馬克燿丁内憂李將軍飭其任内守制不必呈請開缺 
　　武昌電第二師步兵一營由劉營長彥英率該營赴施南防守 
　　岳州電永順土匪蠭起縣城失守知事被殺 
　　綏遠電綏遠混成旅長徐廷榮調京另行旅部裁撤改編混成二團直隸都統署管轄 
　　北京電中央准馮督請設淮揚鎭守使 
[譯電]  
　　北京電政府致電駐英顏使駐日陸使命向所駐國政府探問對於中國取消帝制及南 
　　北京電昨日公府開重要會議各總長皆列席且有高等軍官多員討論南軍要求之限度及停戰辦法（三十一日） 
　　北京電段芝貴將於日内到京（三十一日） 
以上德文電 
　　香港電中國新報載稱莫擎宇司令已於囗州（電文不明）潮陽宣布獨立何（譯音）司令佔據汕頭於二十九日宣布獨立美國軍艦維爾明登號二十九日駛抵汕頭龍濟光將軍否認囗州囗州（以上電文不明）獨立之説粤省北部革命黨發布宣言書日内恐有變端（三十一日） 
　　大陸報云據確實消息謂陳炯明今在廣東指揮共和軍戰事廣州以外各縣幾全入共和軍之手 
　　香港電東洋汽船會社之地洋丸在里瑪島擱淺其郵件及搭客均由英國某驅逐艦載抵香港續電云拖船及小輪九艘又英國驅逐艦一艘前往援救者載回搭客二百九十九人船中之人均無恙巡海司已赴里瑪島查驗損失（三十日） 
　　香港電東洋汽船會社宣稱地洋丸第一艙載貨百噸爲水所損艙中之水漸高第二艙載貨九十噸稍受損第三艙載貨一百四十噸其狀未悉現倍船貨尙易施救續電云今夜八時地洋丸可望出險英拖船亞特拉斯號已將地洋丸中之大條銀載至香港路透訪員謁見地中丸搭客美人羅虚君據稱該船衝撞時客皆酣睡後船首擱石上即打倒機但已不及復連撞兩次船愈掀起余奔上甲板上時船已傾側該船曾發無線電求救幸近處有一英國驅逐艦飛馳而至該艦未抵前舢板四集盡撈水上之物而去時海浪大作乃潑油平之船中搭客頭等一百八十五人二等三十一人另亞洲人八十三人舉動皆守規則依序至其救生艇處婦女趨登甲板者多着寢衣船中女執事紛回臥室爲取外衣其勇尤可稱揚驅逐艦未抵而救生艇已盡下且豐備食水乾糧旣而艦至搭客均登艦且蒙艦員欵以茶點救援事務自今晨九時起至十一時告竣搭客旣抵香港異常感慰即醵資購物分贈英艦將士以伸謝悃地洋丸船長及辦事人等顧念搭客安寗亦極周到云（三十一日） 
以上路透電 
　　按地洋九輪船載重二萬二千噸乃東洋汽船會社來往太平洋之著名郵船此次由小吕宋開往香港取道上海赴日本及舊金山其上海經理美生洋行昨晨接香港經理來電僅謂該船在距香港約二十英里處擱淺直至夜間猶未續得消息地洋九定四月十一日由上海開往日本 
　　哈爾濱電今晨十時哈爾濱市政局第一任總董之子白格君爲鬍匪殺死宅中兇手携財物遠颺（三十一日） 
字林報 
[東方通信社電（日本人組織）]  
　　北京電汕頭電云潮梅鎭守使馬存發之部下强要該使宣言獨立該使徵露暫守中立態度之意致激部下之怒進退維谷遂於日前失蹤不知下落（一日） 
　　北京電重慶電云取消帝制之電到後並有袁總統被刺及湖南江西江蘇浙江等省獨立等説謠言百出因之北軍將士甚懷疑惑之念惟四川兵則反持冷笑之態度途遇北軍語涉嘲笑兩兵之間原不甚睦至是感情益疎甚恐惹起意外衝罙勢殊危險取消帝制之事實原秘不使前敵兵士所知然近軍中已有傳播士氣因甚沮喪（一日） 
　　濟南電山東省之肥城長淸兩縣匪勢後愈猖獗焚燬各官衙署學校官紳住所其餘波及於東平東阿平陰新泰等縣亦起暴動事態益學重大山東大吏已派兵隊並飭濟南道尹極力鎭撫（一日） 
東京電俄國擬將長春松花（哈爾濱）問之鐵道讓與日本之説日俄兩國當局者確有是議惟能成立具體的契約與否須視已來因售賣軍器而生日俄借貸關係之實情如何而决此一般人之觀測也（一日） 
　　東京電畝傍山東北陵神武天皇二千五百年祭日皇親詣行禮已於今日由京啟蹕（一日） 
　　東京電暗殺大隈首相未遂犯人預審業已終結惟待公判（一日） 
戰電 
[其一（英人路透電）]  
　　巴黎電今晚公報云法軍猛轟瑪蘭柯爾叢林且以地雷毁德軍戰壕一道防營一座末斯河瑪蘭柯爾境之砲戰仍在進行惟無步軍戰事末斯河東之德軍今晨用流火猛攻通杜哇芒砲台各路之法軍陣地受挫而退稍遲復在該處進攻亦未得利且大受損失華愛佛有間斷之砲戰法飛行家甚爲活動一在香巴業擊落敵機一架該機起火墜於本軍陣 
 
 

Page 3

 
 
線凡爾登境亦擊落敵機五架法機屢被擊惟駕機人均未受傷松末河南距法軍戰壕五碼左右落下中彈之敵飛機一架機中二人均殞命機中機關鎗一架已携至法軍陣線（三十日） 
　　巴黎電今日下午公報云德軍復在凡爾登境取猛烈之攻勢瑪蘭柯爾村附近砲火倍厲於前敵兵大隊乘夜由三方面衝擊該村多次該村現由前鋒步兵大隊之一防守兩軍終夜惡戰德軍大受損失後法軍乃棄破壞之村而退法軍現仍留守村口末斯河東夜殊安靜華愛佛之德軍圖佔化特勒芒三次未成又在亞伏柯爾北進攻兩次亦失利（三十一日） 
　　羅馬電意軍陣地之活動已達到防阴奥軍援助凡爾登或里加德軍之目的（三十日） 
　　羅馬電意軍現全陣猛戰一星期内在特蘭狄廣十九英里之陣線前進七英里半獲戰品甚夥（三十一日） 
　　彼得格勒電德軍乘冬季戰事沉寂之時竭力修繕全陣線之防務其戰壕佈置頗善皆分數道斜築可由兩面側擊且以重砲隊安置陣後砲臺及砲壘俄軍　雪融之故更難進攻惟仍緩緩而進（三十一日） 
巴黎電希臘邊界戰事之公報今已發表十三日法軍見德斥　隊活動遂趨往奇夫桀里南面之邊界十六日德支隊佔領希臘瑪古柯伏村但次日即被遂出十九日德飛船攻擊加拉布倫之泊船所船隻未受損傷二十日法砲轟擊邊界敵營及奇夫桀里車站二十四日法飛機二十三架以炸彈攻擊杜伊蘭湖西面伏洛凡克之敵營司機者一人爲敵擊中墜落湖中又有　一被迫墜地司機者將機焚毁馳回陣二十五日法法飛機各一戰於天空法機失利落地司機者乃焚毁其機是日法飛機隊攻擊波戈里柴之敵營並擊落敵機一架二十七日英騎隊　至前敵據守德先鋒隊附近之地位二十八日敵飛機隊來攻薩洛尼加擊死希民二十傷希民二十五法機起逐之擊落敵機三架二十九日法騎隊驅退希界與杜伊蘭中間之敵軍陣線各處敵砲頗活動（三十一日） 
　　羅馬電英首相愛士葵抵意大受歡迎（三十一日） 
　　羅馬電意首相及外相均在車站迎愛士葵君偕往英國大使署一路滿掛旗幟觀者甚衆歡呼之聲不絶於耳愛士葵君兩次在英大使署　下答謝　人並高呼意大利萬歲衆亦和之繼乃入覲意后及皇太后（三十一日） 
　　倫敦電塞儲君今日抵英在查林十字街車站大受歡迎英國愛爾伯親王喬治葛雷倫敦市尹與其他名流及塞首相等皆往迎接道旁觀者數千人歡聲大作塞儲君甚爲欣悦（三十一日） 
　　倫敦電蘇塞克斯號之郵件完善者共三百袋已檢出寄交馬賽附大英公司郵船寄出其他郵袋殘缺不全船上未有包裹郵件（三十一日） 
　　威林頓電探險船味洛拉號發無線電致紐絲綸首相謂此船刻向斯納爾士島飄行今首相已派拖船前往援助（三十一日） 
　　華盛頓電下院以三百零八票對八十七票通過排斥亞人入境之議案衆料上院亦必贊成此案但信將來威爾遜總統於此案送呈批准時必否决之（三十一日） 
　　倫敦電三月三十一日止一季内英國入税共一六九五○九五○鎊較上年同時增六二三二○七九九　全年入税共三三六七六六八二四　較上一年增多一一○○七二七四四鎊（三十一日） 
　　紐約電銀價又漲每兩値美金六角又四分之三聞四英國購買銀條運往印度及墨國不靖來源減少所致（三十一日） 
[其二（德人德文報專電）]  
　　柏林電德軍大本營三十日公報云德兵枝隊在里盎境巡哨時俘法隊長一員兵五十七人法軍於末斯河西面猛轟後攻擊德軍所佔亞伏柯爾東北陣地爲德軍擊退兩軍於森林東南隅終夜肉薄延至晨間敵兵不支而退末斯河兩岸仍有劇烈之砲戰巴波末東有天空戰事英飛機一架中彈墜落飛行家被俘敵飛機在美的天空抛擲炸彈死一人傷數人（西境戰况）俄軍在拉洛區湖南停止進攻惟該處及茄柯白斯太與維特齊北面砲戰仍烈波斯太維附近較安靜（東境戰况） 
　　維也納電奥軍大本營公報宣布公報如下二十九日雙方飛行家頗活動俄飛機數架爲奥軍砲隊及飛機逼退俄雙葉飛機一架中彈墜於布加士之東本軍陣線後俄飛機擲下之炸彈無所損傷奥飛機攻擊敵陣線後數處頗獲效果（奥俄戰况）戈爾資橋端附近及杜白杜境砲戰仍在進行意步軍停止攻擊意軍於塞爾士東面攻入奥戰壕數道即爲奥兵逐出泊洛根敵軍之進攻者均失利（奥意戰况） 
　　三十日前敵數處僅有小戰（奥俄戰况）戈爾資境日夜有激戰雙方大軍戰於橋端附近奥軍俘敵三百五十人内有軍官八員杜白杜砲戰頗烈兩軍今仍在塞兩士東面高地爭奪戰壕數道奥飛機一隊猛攻索巴河口之敵排砲菲拉及泊洛根境與杜洛米特陣線及里伐附近均有砲戰（奥意戰况） 
要聞一 
[叙瀘間戰况之近訊]  
　　字林報三月四日自流并通訊云叙府乃川中滇軍活動之中心點今已落於北軍之手吾人早聞此説初尙以爲不確昨晚此間軍事當道正式宣佈此事想不致虚僞滇軍雖退出叙城然若謂滇軍一蹶不振則斷斷不可蓋滇軍退至滇邊山境仍可乘隙出擊以使北軍日夜不寗且聞北軍無心作戰不能出其死力也百花場戰地醫院刻紛紛將傷兵送至自流井醫院屋小人衆已無餘地傷勢不重者頗多不久即可回營叙府消息不通凖以此間情形察之叙府醫院之忙碌可以想見今道路漸不梗阻自流井醫院當以醫 
藥等品接濟叙府之用北軍傷兵分送瀘州與自流井兩處外國醫士大有應接不暇之勢陸軍衛生隊之醫士皆爲華人醫學程度雖不可知然極缺欠經驗若輩在距戰地至少約一百五十里之某處設立一戰地醫院後奉開赴前敵之命狀甚怏怏外國醫士先在司令指定最近戰線之地設立戰地裹傷所並爲分配傷兵送交各醫院之總機關迨戰事旣息陸軍衛生隊始至外國醫士乃折回計其經手傷兵共三百餘人借滇軍未至自流井如竟據鹽井而有之則其前途大可推測以記者觀之滇軍一至此間則蜀人必羣起響應鹽井旣得軍餉自充不難乘勝直取成都據其兵工廠至是革命事實必有更耀煥之色彩成都雖有飛機四架恐尙不足爲陳將軍脱逃之具抱此觀念者頗有其人不僅記者一人已也但滇軍今已退走矣貓去鼠嬉乃今日之情狀曹將軍今始抵此北軍苟餉銀不缺亦將隨之而俱進自流井積鹽甚多其天然之出路乃經小河而至瀘州轉循揚子江而出比來鹽運不通河中鹽船蟻集以待時機坎拿大監理會敎會刻在此間起築新醫院除辭事員住屋與藥房外能容病人一百三十人誠爲蜀省規模最大之醫院自流井一帶收成頗佳雖有小雨無碍豐收成渝間大道上盜匪橫行掠搶城鎭官軍一至盜蹤遂絶蜀人是否歡迎北軍不難推測面知北兵强拘苦力搬運轉重誠爲不幸之事蜀人稱官軍爲北方客軍記者舟行四日陸行十日聞北兵暴行兩起一爲强取蔬菜不給價値一爲槍斃不肯服役之苦力記者今晨目覩其殞命官場派員沿邊界檢查函件計各城駐有檢查員者共十三處 
[雲南快信]  
　　十六日此間接到南寗來電謂廣西陸都督已於三月十五日宣布獨立滇人聞知非常狂喜當即遍街懸旗致賀某民報立即刷布號外數千張用人搖鈴分送 
　　近有中央偵探潛入滇省刺探一切昨日拿獲二人一名田兆玉一名白正明訊明後即押赴南較場鎗斃次日又拿獲造謠惑衆之張占雲一名並於身旁搜出告示多張亦已鎗斃 
　　雲南參謀廳長先本爲張子貞兼任近日唐都督已電聘葉荃到滇委任爲參謀廳廳長 
　　現據巧家縣知事電報四川寗遠府張統領現已響應滇軍宣布獨立並將反戈往攻陳宦云云 
　　日本已在雲南省添設領事一員其人聞爲崛内君業於三月七日抵滇到任十日唐都督於署中特開觀歡迎大會設宴欵待英法領事及諸外　均蒞座相陪 
　　雲南當滿淸之時本只設巡警道民國成立後乃改爲警察廳只管省會一部分之保安事務唐督以雲南巡按使已裁撤全省各屬警務不能不有一總率機關乃於省會警察廳外另設一全省警務處其處長仍爲廳長唐繼禹充任 
　　松坎戴戡來電云滇唐都督行營蔡軍總司令黔劉都督黃草壩王司令鑒頃得殷處長熊梯團長華團長蒸電稱勛部與右側北軍血戰十晝夜未得片刻休息北軍愈加愈衆戰線延長二十餘里我軍中路隊伍亦加入戰鬭歌并親赴陣地今日午後始將北軍壓迫旋得熊方戰報我軍已將坪堊北軍擊退川兵本日死傷七百餘人勛部一部分因與北軍接近奪獲完全機關鎗一挺鎗枝子彈甚　北兵盟證一張隊旗數桿查其隊號係第二十三團及二十七團一二兩營川兵在外據俘虜供稱於陰正月十八號由涪州開來援綦等語我軍現正追擊詳情績報　其勛封歌　等語專此轉達　乞公布戡蒸甲印 
[貴州快信]  
　　貴州劉顯世都督以西路重要與川桂兩省邊界接　已委任劉顯潛爲西路黔軍總司令官司令部設於黃草壩已分電滇黔各司令俾便接洽　 
　　黔省軍法局已革軍法官雷憲文湘人也月前某號挾優入局侑酒取樂事爲局長查覺次日懸牌將雷革除乃雷離局後託詞回鄉密將黔省軍情寄信沅州北軍報告一切殊行抵黃平爲偵探偵知報告都督當即密令黃平縣知事拿解來省令發事法局研鞫證據確鑿已於前月二十九號依法押赴南郊槍斃矣 
　　黔軍前次攻克九盤子一　擒有北軍官佐兵士多名日前戴戡總司令將俘虜營官紀宗元副官黃瑞寳等七名解送到省奉都督令發軍法局提訊該副官等言詞慷慨頗有悔心并願函致北來官兵令其從速倒戈其原函大意先述防綦致敗傷亡甚衆所餘傷殘未死者百餘人盡皆繳械次述黔軍待遇之優美解至貴陽沿途所見黔省境内之情形次述軍人天職時局艱難及帝制貽禍之重大與己身前事錯誤之追悔結朿則望北軍官佐及早醒悟署名者爲黃瑞寳暴成喜王名陞紀宗元張慶禒金運昌于廣毓等七人云 
[旅墨華僑之宣言]  
　　上海泰晤士報云駐滬英總領事頃以墨西哥華僑二月十六日所發表之宣言書一份見贈茲錄其文於下頃聞中國發生以破壞共和設立帝制爲目的之革命行動吾輩僑民對於我寳愛之祖國無異孺子之愛慕慈母身適異土愛國彌殷留家思想不因時異地遼而稍減今國内少數罪惡野心亂徒希圖私利佈其勢力欲毁我以許多寳貴生命所換得爲世界新文明至尊典型之共和政體吾　對之焦慮曷極特掬忱宣言謹以反對運動帝制的革命之最嚴厲抗議奉告左右吾輩抱堅定之决心與高尙之旨趣願盡我所有不恤何等犧牲以維持今日極東支配大民國前途之福利制度區區血忱幸垂鑒焉抑吾輩尤有言者中華民國早經各國公認深望各國始終保守其承認之初心各予以精神上之阻力 
[蜀人對於北兵之恐慌]  
　　英文楚報三月十八日忠州通信云上星期北兵數千開赴上游道出此間以强迫手叚捉人曳船以致行人裹足商務蕭條鄉人恐被捉去不敢入城涪州商舖有被搶之謠言而萬縣商家又有被掠之事實此間商民聞之咸有戒心自舊曆新年後店舖開門營業者寥若晨星上星期中北兵三十船駐此過夜次晨即去但居民　爲驚惶當北兵未至之時各舖緊閉其門已十居其九其恐慌之情可以想見今晨蜀兵巡行城牆嚴守城門　稱昨晨盜匪千人掠搶酆都破獄刦署擊傷北兵三十餘名北兵披靡奔避云 
編輯餘談 
[百譬（無名）]  
　　譬如毆人者至力不敵而曰我今不毆人矣即可得被毆者之應許乎以前毆人之罪即可消滅乎譬之竊人物者爲人發覺而曰我今不竊物矣即可得被竊之原諒乎以前竊物之罪即可饒赦乎 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[中央對於退位問題之躊躇]  
　　個中有困難之消息總統去留問題爲調和第一之要件政府連日詳加討論一若刻不容緩刻聞個中人因各方面意見上又發現一種猶豫難决之態度其間所以困難之點約略計之一袁總統倘自行提出辭職其另選辦法若專由中央主持南軍方面恐未必同意二接受總統辭職書之機關中央之意尙須設法疏通方能放心三另選時何人當選一層政界中人亦甚躭心思旣望袁氏再行當選又慮袁氏若再當選或生其他意外四袁總統提出辭職書時自應履照約法所規定由副總統暫握職權但中央要人又以黎氏態度甚爲冷淡因聯想及於副總統不肯擔認之一層以爲不易辦理五中央與京外官吏對此問題之意見甚不一致對付頗不容易六挽留總統之手續若不能辦妥而總統辭職書已爲時勢所迫不能不提出將以何法斡旋七對於外交方面上應如何措詞以上種種爲北京官場中人所日夕躭憂而亟思所以汲汲籌商者也 
　　政界所籌備之要端現在南北政局之調和外間紛傳不一所最重要者祇爲總統是否退位問題昨據政府方面所聞之種種消息袁總統實尙未有消極卸責之意念中央近來所經營者聞將以黎叚徐名義發表袁氏不能辭退總統職位之意見同時密派多人分赴各省游説令其速來密電力陳袁總統斷不能辭職之理由一面令人在外散佈消息謂外交團中某某數公使均反對袁總統辭職之舉一面假託密探謂陸榮廷陳炳焜蔡鍔唐繼堯劉顯世等尙不甚堅持此事所堅持者惟少數之黨人又一面將以上各事傳之京中各報使國人知此次調和之重要樞紐即以此事爲斷此欵取消餘均可以通融辦理否則仍不憚以武力解决此爲近日政界中所忙忙碌碌以從事預備之要端也 
　　徐氏無挽加回之良策帝制雖已取消而來日大難所有各方面隱伏之危機迄無相當解决辦法徐世昌氏之任命雖已見諸策令　實際仍未允擔負完全責任昨聞二十八日上午曾親遞密呈一件内係特陳之救時大計分列多欵呈尾並有聲明數語如均能核准必當犧牲一切勉爲其難以圖大局前途之挽救如未能核准仍難擔負完全責任等語大約所陳者必係有何項要求之欵當日尙未見批出或尙須有應行商榷之處至於中央前以徐氏名義連次致電於某某有力各省將軍囑托其轉向南軍婉詞勸告以冀　調和漸次入手聞南軍已有覆電措詞異常强硬仍主持最初意見袁總統一日不退位則獨立一日不能取消其口吻似已難於挽回徐氏覩此甚形焦慮二十九日於議席間曾語人云南方如體諒中央苦衷顧全面子尙且容易解决總統地位亦可有法保障倘議無餘地眞個處於萬難之時只好請袁總統辭職除此别無挽回良策然但願南方諸事體諒方爲幸福云云 
　　請假與疏通之關係二十九日上午公府内懷仁堂開密會議一次會議一小時餘所　之案聞爲總統去留問題其結果擬以三星期爲限竭力疏通各方意見必期和平解决如届期不協再議解决辦法開已定爲臨時政策其餘尙有袁總統二十八日提出辭職或請假一月之密議案如何解决則秘無所聞又英文京報云近日外間盛傳極峯將請假一月往萬壽山養病及經確實探訪此説尙無從徵實惟府中派員往頣和園勘視房屋從事修葺則事實也又前日某報登載極峯將宣言辭職而由參政院代行立法院出面挽留此等曲折固屬應有之義但代行立法院日前開會已有人提議本届臨時會以回復因帝制廢止各法案爲限不議他事其意蓋即不願再作傀儡或者此種官樣文章亦未必照做又云雲南政府確已有覆電來京由公府電報處秘密譯呈内容未能盡悉據政界中人傳述南方對於懲辦罪魁一層執持甚力至要求退位一節語氣間尙不過於嚴重彼等推想南方各首領所以稍留餘地者實爲後來相見地步此種推想聞者均未之信須俟來電原文發表方知究竟也 
　　借欵爲主要之問題其使能傳出消息外聞紛傳調和戰局總統去位各問題形式上似甚鬧熱其實在之内幕則别有原因而個中人所圖謀者並非調和之問題其主腦乃在於財政此次中央之所以取消帝制實因財政拮据軍費無從措撥以至一籌莫展恐軍事若再延長必有難支之勢隨向某國巨商磋議一千五百萬之借欵條件均已擬定業有成説僅爲洪憲年號尙無成立之希望而又待欵甚亟公債緩不濟急隨議定取消年號後此欵即可如約成立此際適値桂省之警報到京於是始决行取消帝制次日取消洪憲紀年現聞此項借欵已積極進行確定星期五日（三十一日）再行交換草約一星期内即可告成有此鉅資軍費即有所挹注如南軍仍前反抗或要求嚴苛不稍通融時必即决然以武力解决中央已將此議定爲政策至謂元首退位從事調停各節均恐難見事實云 
[取消帝制之影響]  
　　黎氏將隱之一説黎宋卿爲辛亥首功民國元動對於此次之恢復帝制甚不贊成今帝制已經取消而大局仍甚危難拋黎府人云黎公絶不願擔任帝政取消後之善後事宜曾對人云袁氏旣爲皇帝總統制當然廢止今復爲總統爵封又難存留刻擬再向政府提出辭爵並聲明不再回副總統之任一俟大局稍定即當歸老林泉不聞政事即此以觀政府現在仍欲請黎公充參政院院長之志願絶不能見諸事實矣 
　　顧梁退卸之消息籌備立法事務局長顧巨六氏前因辦選舉國民代表大會解决帝制一切手　頗爲國人所指責近來政府意欲速行召集立法院剔除積弊力臻完全以圖補救對於顧氏大加申斥諭令從速告退以免一再貽誤選政聞將來繼顧氏後任者以參政院秘書長林長民氏最有希望又據某方面消息云税務督辦梁燕蓀氏原係主張帝制中堅人物現因帝制永無反回日期斷難再在政界寄足特於日昨向袁總統辭職未識袁公如何對待 
　　阮氏南下之内情順天時報稱日前政府特派内史監阮斗瞻氏於二十三日出京前赴徐州南京與張馮兩將軍面商要政畢已於二十七日回京聞其内情因取消帝制後南軍尙欲爲根本解决之圖各省將軍無有通電辯駁爲政府同一之主張者以兩將軍行動關係全局特請其通電各處一爲表明政府從前心跡一爲表示不承認南軍之要求庶各省相繼電爭以壯聲勢此日前張巡閲使通電之所由來或謂電文係阮斗瞻本當局之意草定力請張將軍出名拍發者 
　　二千萬元之損失大典籌備處成立後一應用度頭緒紛繁現已取消亟應趕造淸册上呈鑒核聞已公同集議分爲十項一各種玉璽金印一御用衣服如黃緞繡龍袍等一御極寳座一各種之儀仗鹵簿内分登極祀天一修理各處宫殿及祀天地方一各處懸掛之旗幟一籌安會之用度一招待外賓之預支内有預購各種食用品一籌備處之各項用度内有兼差員之津貼一演習國樂之添招新生内有致員學生新製之衣冠等此就大者而言至於細目甚繁個中人云大約在二千萬以外 
[粤桂湘之局勢推移]  
　　廣東之警訊廣東駐紥潮州軍隊獨立由莫旅長向馬鎭守使電催聯絡一節已誌昨報又據油頭來電云馬鎭守使接電後即時傳集部下軍官籌議對付方針决定維持現狀對於潮陽則用武力彈壓日昨（一十九號）派兵五百帶砲一尊由火車運往詎潮州方面早已偵知此情於距潮七英里之楓溪地方拆毁鐵路以爲阻撓之計故馬鎭守使所派之軍隊至該處下再仍向潮進行又英文京報云據訪員報告謂某交通機關所得消息廣東潮州地方確有事變汕頭亦危又天津日報云湖南形勢日漸險惡而廣東亦頗瀕於危殆龍濟光將軍堅欲保守中立但在廣東之革黨竭力反對龍氏龍之態度最近亦將决定省中富豪陸續前往香港避難在汕頭之革命黨以爲無　全省之向背如何必先使汕頭宣言獨立一面廣西之陸榮廷運動龍氏獨立廣西之主力軍已進兵至潯州一隊進窺廣東欲以促龍氏速决去就别有一隊則欲與欽廉兩州相聯絡云 
　　桂湘之軍情二十九日新支那報云關於廣西獨立軍之配置及進軍狀况據某方面消息桂林駐有第一師步兵第一旅全旅及砲兵一旅現時正在凖備前進湖南邊境總司令爲旅長秦步衢第一師步兵第二旅全旅及砲兵一營騎兵一團以梧州爲根據地歸總司令莫榮新統率陸續向廣東前進第二師步兵第一旅全旅及騎兵一團砲兵若干駐紥柳州向潯州進發南寗則有第二師步兵第二旅全旅及砲兵一團駐紥其中一部隊向欽州進發第五混成旅分駐慶遠·泗城·百色·太平等各地擔任維持地方治安又同日天津日報云入湖南省西部之雲貴獨立軍自佔領晃州後即以該處爲中心而出没於鳳凰辰沅等處在湖北軍但謀堅守長沙省城與宜昌常德方面西部一帶殆任獨立軍自由往來即綏州乾縣寳慶等處亦屬南軍範圍政府因令北軍進攻於是第九第二兩師各派部隊若干往攻寳慶北軍終未得勝利又英文京報云頃聞南軍以長沙岳州兩處北軍駐有重兵防守極嚴特避實乘虚擬改道從澧縣進窺沙市荊州以斷川鄂之交通 
[雲南蒙箇臨亂事紀]  
　　中有龍濟光之子（雲南通信員）自雲南獨立後中央即派龍覲光帶兵攻滇並有龍濟光之子某潛在箇舊蒙自臨安活動勾結土匪或圍攻城池或搶刧商店行爲殊不正大茲將關於此事之過去及現在情形探錄如下　　三月初據蒙自第二師髭劉祖武電省謂龍濟光之子龍某現就逢春嶺招募兵丁勾結匪徒意欲爲難云云其時唐督尙欲勸令悔過即轉由劉師長函達龍濟光速令其子息兵安分以免彼此失和去後不料其子近日黨徒日衆竟先佔箇舊後攻蒙自臨安等處個臨蒙城外商民多被蹂躝 
　　三日箇舊電稱頃據卡房隊長張之翰飛報陳管龍樹脚分隊昨晚被官有珍糾匪三百餘人圍攻鄧分隊長及士兵三名被鎗殞命老寨坪駐兵一班亦被攻斃隊兵四名奪取鎗械向斗母閣而去等語並據探報甲心駐兵一班亦有被攻之説除已商請王大隊長派隊追剿並嚴密防範外合電報聞云云不料至七八日因箇舊兵力太單不能抵　竟致失守九日臨安電遊擊隊在緬甸被攻已飭第一營長周志中率兵兩連前往剿辦情形如何後再聞按此項匪徒即龍所運動者也 
　　蒙自於九十等日被攻城池後省城乃飭趙梯團長世銘於十日率隊往援即夜抵蒙該匪聞風潰散地方尙未大傷何道尹亦於次日抵蒙現在秩序已照常恢復惟箇舊距蒙九十餘里省軍須十一日始到現該匪等已向臨安方面竄逃 
　　蒙自臨安箇舊至省電線自九日起已不通至十三日蒙匪被省軍擊退臨安電報局長　率工丁將線路冒險修通昨蒙自已有電至省謂文日午後七時接臨安李旋長電稱臨團益疾匪徒各面增加深陷重圍擊不勝　旦夕垂陷懇轉軍府萬急飛救忍死待援務於元日至少必到兩營炮二尊機關鎗二挺由阿迷還　近攻始態保全現在城中人心驚惶糧食不能久支若援兵元日不到旅長力盡智窮只有一死以報民國等語查係危迫已極飛電　懇力援務須尅期派兵抵臨奮死挺攻以解重圍而顧大局蒙匪已於午前七時擊退斃匪甚多刻正在菲　圍方面追擊盡夜奮鬭詳情績報阿迷亦來急電稱今夜匪徒謀佔阿迷截斷省蒙通電機關請速防備勿落人後云云 
　　十三日又接蒙自電云文三兩電敬悉蒙軍自前四時驈與大股匪徒接觸現正攻擊擒斃已多　難分途再攻鷄街已飭李旅長於馬支隊到時即轉攻向普雄方面前進我軍四盡夜未眠精神異常勞瘁攻隊後應暫爲休息恢復體力擬於删日再爲援臨即由鷄街向個進攻以期兩面夾擊云云是日又接臨安電云臨城被圍已四盡夜危在旦夕昨夜匪攻尤猛馬支隊今日抵河至臨　路匪黨佈滿設有戰鬭删日尙難抵臨此間望救甚急萬難再待且圍尙未解何能反攻普雄應請迅飭蒙軍先解臨圍即馬暫不到亦可合力攻個如何請速復遲恐電斷現臨蒙線已斷故由省轉蒙云云 
　　續函云廣東龍軍日前進攻剝隘爲廣南梯團長張開儒所敗詎龍濟光之子及其黨羽多人於半月前已就其地方（即滇之逢春嶺屬臨安縣）招集黨羽勾結匪類意欲謀滇唐都督念其無知不予理會不料渠聲勢日大黨羽愈多竟於前三日圍攻蒙自佔據個舊駐蒙劉師長一面抵禦一面飛報城當於十日淸晨由唐都督遴派趙梯團長世銘乘專車趕往該匪等初尙抵拒旋不能敵突由蒙自竄往臨安昨夜得電臨城被圍爲首者即爲龍濟光之子龍某旗號大書奉袁命片滇云云於未圍臨安之先唐督於十日夜間又添派大兵乘專車赴臨救援約十一二日可到十二日又派兵數營開往通海一帶防堵更先派臨屏巨紳黃鳳祥等二十四人馳往安撫倘復抗拒即下令痛擊大約數日内定能平息 
　　臨安並未失守該黨僅在城外圍攻惟蒙自城外及個舊商號均被搶刦個舊巡警及電局人員被彼拿去或囚禁或殺傷不等省派兵隊昨已到臨與之大戰斃二百餘人蒙自省兵現正與交戰今日省城又派馬爲麟團長帶兵往臨助戰頃得消息則謂三處匪已潰散地方已一律平靜矣 
按前東方電載唐致龍濟光電謂其子施弄小策倘不改悔當予拘治云云即指此事也 
[陸王榮枯之不同]  
　　香港消息云廣西陸都督榮廷先致電梧州政界謂已督率大軍陸續東下二十二號下午莫鎭守使及梧州文武官員督帶軍隊千餘人在河灘列隊迎接候至五點鐘不見軍廳蒞止莫使遂命各軍收隊詎軍隊甫散而利民電榮二電船駛至報稱陸都督駕臨於是全城官員復赴河干恭迎陸都督旋駐節於天和洋行之筏聞有軍士千名續至粤將軍巡按使自接陸都督敬電隨即會同答覆云中央電商停戰望公力作　人以達救國救民之目的聞陸電仍不允調和 
　　廣西卸任　按王祖同於昨日下午偕同其　務員舒少靑　尹董翥軒等各人落招商局之廣大輪船往上海聞王係由香港落船者當時身穿黑絨小褂灰色絨長袍下船時亦極秘密故外間鮮有人知者 
[湖北之軍事消息]  
　　羲威將軍蓀武於日昨由京乘專車返鄂同行有政客數人未知有何要公聞王子春將軍曾派員迎其至署接待之禮甚恭以前孫氏不時往來於京漢二　每　鄂中當道均處於紳士地位此次王將軍則大招同僚歡讌迎送如待專使故人皆疑孫此番回鄂必有秘密使命有云中央因漢口黨人　集仍在密謀進行恐其果然大舉不獨妨　和局且貽外人口實故命孫來撫慰此説未諗確否惟漢口近日黨人密布實非虚語大半匿居租界刻聞漢口警廳已仿省垣辦法於各通衢要道遷設收燬煸亂郵件箱矣 
　　鄂省軍界傳説川湘等處業已停戰一星期磋商議和是否確實究未可知並聞續到湖南各軍隊多在中途暫停向湘西湘南進發以俟和局但漢口連日尙有軍隊往湘未曾停止二十六日有河南陸軍第一師砲隊一團由鄂上駛二十七日又有安武軍之機關槍隊電信隊乘太古輪船抵漢隨即向常德前進而日前由宜昌開回鄂省之步隊三營茲查係北洋第二師四旅所屬第七團惟宜昌自開兵回省防務未免單薄昨已另派湖北憲兵營全部移防宜昌矣鄂軍砲隊營因南湖之變已全體解散所有約束不嚴之官長業經分别判處一年或六個月之監禁茲聞陸軍部軍法司核覆此案以該營營長李景韓於所部交通黨人蓄志謀亂竟毫無覺察幾致不可收拾處以一年監禁未免寛縱特咨將軍飭陸軍審判處覆訊加刑六月合併執行一年半惟其營附左占標及三連長張仲欽原判係六個月徒刑茲於覆審時左則宣告無罪張則准交保釋可謂有幸有不幸矣 
[取消帝制後之蕪湖（駐蕪通信員）]  
　　倪將軍已允任前敵總司令安武軍各路統領皆奉電令凖備一切駐蕪第一路統領馬聯甲已飭出防皖南各地軍隊一律撤回馬於二十七日赴蚌埠渠云皖軍赴湘後將有定武軍三營來蕪塡紥 
　　據此間政界云皖軍赴湘一説刻尙未確定因張巡使不願派多數定武軍來皖是否俟馬統領由蚌埠回當有實在信息 
　　倪毓棻現以岳州軍力單薄乃派參謀兼模範營營長倪道煦偕第五路第四營帮帶楊秀材來皖添募新軍前日由湘過蕪赴蚌埠 
　　總統府諮議黃增祥因公由津浦南下便道蚌埠晤倪將軍二十八日由寗乘江永過蕪赴湘 
 
 

Page 7

 
 
皖省近年苛捐重疊商民受累不堪雖帝制取消皖人一般輿論尙未充分滿意 
　　國民會議議員當選人已奉令作爲立法院覆選當選人李巡按使前接籌備立法院事務局來電已通飭各縣知事遵照 
　　蕪湖近來防務加嚴駐泊江干之豫章軍艦現與馬統領商定互相聯絡辦法槪以旗號火箭爲符號並通知警界照辦以重防務 
松滬楊護軍使刻派鄧子良來蕪採辦軍米若干並由陸軍部咨皖驗照免税放行 
[南京快信]  
　　張勳督理安徽軍務不日將有命令發表張之駐浦軍隊已有兩營於昨日（三十一）由建安建威兩軍艦運送赴皖駐紥安慶城内聞管帶係張士仁張靑楠 
　　沿江防務中央現又决議修改辦法 
　　駐省城之第十九師昨奉令抽調三營由江寛輪船運送赴鄂 
　　國民議會議員已陸續抵省齊使擬派内務科長和學恂招待入京之期聞在中旬 
　　阮忠樞由徐州折回北京聞係因馮將軍有電致徐阻阮來寗 
　　齊使昨飭瓜州水警第三分署派警赴武進地方鎭壓 
　　憲兵陳司令昨派隊在東牌樓某處捕獲嫌疑黨人數名解送執法處 
　　規復綠營及巡防等營中央已規定辦法昨電馮將軍照辦 
[地方通信]  
[蘇州]  
　　東山水警署火藥被盜太湖洞庭東山水警第二專署第三分署内之火藥庫於日前被人盜去火藥十六七箱每箱二十五磅約共四百餘磅曾見報端茲悉此事發覺後即經鄭宜富分署長飭傳管庫巡官繆某等詰問繆等應對含糊頗露恐慌之狀旋經鄭分署長出示賞格凡有人能查出盜賣火藥之實據報告破獲眞贓者即委以巡官之缺旋有某姓赴署密報謂近有繆巡官船上舵工陳姓巡士陸金才及火夫三人盜出火藥賣與地保王姓等語當經鄭分署長派警至王姓家搜查起獲火藥三十餘斤即將王姓拘案傳同繆巡官舵工陳姓巡士陸金才及火夫等質訊已據王姓供認出洋八元向陸金才等買火藥三十餘斤而陸金才等供詞推諉聲稱係繆巡官所主動云云現鄭分署長已將各人收押詳報水警二廳核示一面追查其餘火藥再行核辦 
[鎭江]  
　　揚由關税控案之調查鎭江關監督兼管之揚由關近有被裁司員吳某赴巡按使署控告將該關各項獘竇一一和盤託出現經齊使遴委熟諳税務人員三人分赴揚由關各子口分卡確切調查並令該關監督袁　永將各關口實收數目造具淸册呈報以憑查核 
　　油號私裝電燈之查獲鎭江大照電燈公司訪聞江邊久大油號有私自購辦燈景增置電燈情事遂派夫役十餘人前往該號檢視於廳内檢獲大電燈累一盞旋即聞入内室又見有私置燈罩一枚該夫役等　將此罩取下不料電絲走汽引起火燄幾致燎原該號女主人見此危險情形倉皇奔避該夫役等囑將火門緊閉立時全屋皆黑當時主婦以忽遽外出尙有小兒偃臥在床恐受驚嚇喚僕入内搶抱　其僕在厨房炊煑聞此警耗即往馳救致　下燔柴未暇檢點其遺燼竟爾蔓延幸爲鄰右萬全樓所見奔至該號撲滅未至成災嗣該公司函致警察一區派警轉飭該號照章科罰該號主答以私自購置電燈燈罩理應遵章認罰惟檢查時本號内室失去寳石戒指一枚亦須責令賠賞等語嗣經人再三謂停彼此均不予深究其事　　 
　　辦理公共體育之初步昨齊巡按使以寗垣敎育會體育傳習所卒業學員成蹟甚佳特揀派優級學員來鎭籌設公共體育場俾一般商民公同研究昨丹徒縣章知事已奉到省公署飭知 
[揚州]  
　　考試塾師揭曉江都縣公署前考試第一二三四各區塾師業由第三科科長童富康評定甲乙計錄取甲等二十二名乙等一百十二名丙等五十六名此次與考者共二百零六人未經錄取者祇文理紕繆之十六人耳 
　　鄉民迷信賽會江邑東鄉郭窰村第年於舊曆三月一日舉賽都天神會今歲由該處董事禀請出示禁止以免滋生事端經周芷貞知事出示諭禁乃該處鄉民迷信甚深雖經嚴禁仍不能挽其錮習故近日仍聞有預備舉賽之説云 
[安徽]  
　　衛隊長呼寃懷遠縣知事趙絳前以該署衛隊長梁鎭濤包庇娼妓烟賭魚肉鄉民將該隊長釘　收禁在案茲聞該隊長含寃不服具禀上訴省署略謂隊長自到差後實無不法情事因該署衛隊向額八十名趙知事只准四十名隊長薪餉二十四元只給十六元副隊長薪餉十六元只給錢十千文衛隊薪餉八元只給五元經隊長向該知事交涉是以懷恨爲先發制人之計遂誣以種種不法之事將隊長等收禁心實不甘懇求省長作主等情聞李使已飭淮泗道尹查辦矣 
　　各學校種樹中央前頒明命令定淸明日爲植樹節曾經通飭各省轉飭各學校於是日實行植樹現皖省官廳業已採辦各種樹木發給各學校承領種植聞公立各學校擬於淸明日率帶各學生前往西門外森林場一帶種植云 
[江西]  
　　整頓釐金積弊贛省釐金向來下票折收之弊層見迭出現羅財政廳長以整頓釐金積弊迭奉中央誥誡并派大員到贛調查亟當上下交儆一淸前弊特擬定禁止辦法六條其大綱如下（一）嚴禁折收（二）禁革苛補（三）指定地點（四）禁革紅錢（五）永禁划號（六）禁止攬收以上六項特具文通飭各統税局嗣後務各遵章輸納以裕度支如再狃於積習惟利是趨一經委員查有實據或目擊私收紅錢局長司巡固有應得處分該商貨物亦應儘數充公因小失大後悔何及其各凛遵至各局卡司巡人等如有留難需索違章擾累情事應准該商民等密封禀控以憑查懲但須詳註姓名事實不得挾嫌誣指致干併究日昨並出示曉諭商民人等一體知悉矣 
　　江西新報停刋原因贛省報館僅民報大江江西新報三家民報大江前因當道以其登載失實飭令停刋現均復活茲江西新報又因轉載漢口某報所紀江西警備　事於二十七號奉飭停刋矣聞該報自轉載此則新聞之後警備　　官以名舉攸　謁見張統領要求將該報查封張統領以事屬警察行政詳請戚巡按使核示戚使亦以該報紀載失實遂飭警廳勒令停刋從嚴根究公文輾轉至二十六號始　警廳而下級軍官急不能待竟於星期日直赴該報館質問旋即　警廳飭令停刋又聞該報編輯萬某轉錄此則新聞對於警備隊本無何種意見迨一經調查失實已經按照報律用大字在原地位更正且該報自出版以來鑒於近今言論之艱險頗能謹愼小心不意乃因轉錄他報致被警備軍人將編輯人逮送警廳看管報紙因以停版殊可惜也　　南潯鐵路近聞南潯鐵路總理孫多森辭職後經新股東改推李盛鐸接辦電徵董事陳袁謝三人意見陳等以事體重大振開股東大會解决在案茲聞潯公司已接京電謂李木齋（即盛鐸）業允就職定陰曆三月出京順道回潯勘查路工並擬至省磋商辦法協理劉穉樵亦擬偕李晉省前公司文案裘鏡秋因董事局電請回省亦擬偕李劉同來曾將此意於日昨函復董局矣又鐵路抽收貨股歸爲官辦不給股票一事申漢各紙帮均不承認曾公函省總商會轉知該公司查照茲聞該路總協理以此項路股係在保息範圍以内自應與加收統税及契税附加税等均由地方官辦理俾歸一律至所收之欵仍照舊例塡給股票即作爲路股照章起息與普通股東無異並無不給股票之説已函覆商會剴切曉諭俾釋羣疑聞商會已擬通告宣布週知矣 
[山東]  
　　淸賦風潮之劇烈肥城縣淸賦風潮已見報端茲聞該處鄉民已集有四千餘人分持草稭入城將縣署局所各辦公地址全行焚燬盤踞城内勢燄大熾昨已由軍署派兵一連蒞境彈壓矣 
　　取消年號後之忙碌近日行政徵收各機關以洪憲年號奉令廢止所有一切文牘捐票未經發用者仍應改用民國五年以故辦公人員甚形忙碌而各商號之賬簿及各種人事憑證前已審寫洪憲元年字樣此時帝制取消洪憲二字自不能沿用倘使一一更換不惟手績不易即耗費亦屬不貲故商界人士增此一番紛擾對於帝制之發起嘖有煩言云 
雜評一 
[四面楚歌（默）]  
　　以一省言廣東省外各縣幾全在共和軍之手龍濟光已處於楚歌之中矣四川爲滇黔軍逼迫日見其甚湘再有失則陳宦亦處於楚歌之中矣湖南本楚地宜乎楚歌之多而湯　銘之日處於楚歌中亦宜也今山東之歌聲又起矣然而身處楚歌中者每不悟何歟 
[討價還價]  
　　商人賣買有討價還價之一法討價者必倍言其値還價者必以半應之其後一　一增而適符正當之價交易乃以成功故當討價還價時兩方皆存奢望於是遂有望天討價著地還錢之説矣 
　　今之國事亦然西南軍謂非達洽罪目的不可而中央則謂取消帝制已足抵償其正在討價還價時乎然則曷不一讓一增速定一折中之價可省無數口實曰速則不達欲近姑遠欲退始進此國人之性習然也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[最近之商業調查]  
　　金融本星期各銀行查倉存銀三千三百九十七萬九千兩比較前星期增加一百三十七萬兩存洋二千零二十萬元比較前星期減少一百八十萬元存大條銀一千二百四十九條比較前星期增多約六百條一星期内進口　來花旗大條六百二十四條又融化銀幣計銀九十萬兩出口銀兩大條均無倫敦大條銀行情昨（一日）與前星期六相等惟曾跌落半便士旋即復原倫敦電匯昨爲二先令九便士六二五前星期六爲二先令九便士七五跌去一二五五月期標金在前星期六收盤爲三百六十兩昨收盤三百五十八兩跌落二兩 
　　股票本星期橡皮股票市情形與前星期比較無甚變動橡皮股票市獨古拉因有將總公司遷至上　之希望自十一兩半漲起一兩英楂華自十四兩半漲至十五兩各種債劵價均跌落匯豐銀行自來水公司　律風公司等亦均跌價蓋緣先令飛漲西人投資者多滙欵赴英購公債票也 
　　絲日本絲市近日大有起色特號售至日金一千五百三十元頭號至一千三百二十元推原其故皆以美洲銷路日旺而各國存貨皆缺日本政府所設維持絲價之公司已將存絲售脱得價日金五百萬元政府得凈利一百六十萬元本星期内因有美洲絲業工人同盟罷工之謠每包跌價日金七十元旋即復原上海絲市因先令飛漲每包價格應相差四十五兩但賣主殊無跌價之意日以市面冷靜 
　　疋頭疋頭市在本星期内大形減色公平怡和元芳三拍賣均毫無坐氣囤户用户均因時局難測無意進貨 
　　棉紗本埠各紗廠所出之紗以十四枝十六枝粗紗居其多數若三十二枝細紗及四十二枝雙股紗惟瑞記三新德大等廠間有製出然爲數亦甚寥寥蓋緣紡成細紗雙股非柔輭堅長之花不能合用本國棉花之柔　堅長不及美國與印度孟買之所產南通之長蔭花雖亦可用惟每年產額不過千擔又多爲江陰利用廠所購各廠因原料缺乏故多紡粗紗近因提倡國貨各地紛紛創設布廠多織絲光等布所需原料均係三十二與四十二枝細紗出布日多用紗日廣故銷路極爲發達各布廠因無國貨可購大率購自東洋利權外溢殊爲不少至十四十六枝粗紗因川湘等省兵連禍結客帮生意淸淡而存貨壅積價亦疲滯各紗廠鑒於市面之需求多擬改絃易轍以應事機現公共租界楊樹浦高郎橋德大廠已將粗紗停紡改紡細紗雙股他廠之繼此而起者聞尙不少云 
　　棉花上一星期内本埠棉花銷路祗有通州花二千包火機花一千包瑞記本廠花一千包餘無成交緣印度花近兩星期内公司輪船進口必有一二千包且售價比較本花爲合算所以本花市面不佳價遂鬆動至通州花（棧房過磅）售過二十四兩二錢至二十四兩六錢火機花二十三兩五錢統牌二十三兩以致南北市各花行門莊收價亦減去一元每擔計三十元至三十一元 
[商界所得之湖南消息]  
　　昨晚八句半鐘時本埠某商號接長沙來電略謂南北兩軍紛紛到湘人心浮動匪徒乘勢四出掠奪商貨阻滯請將所定之貨暫緩裝運云云 
[謠言黨人起事之戒備]  
　　本埠軍警各機關前日據北洋駐滬偵緝員江林等報告偵得革命黨魁孫文自雲　事起紛遣黨人來滬響應密謀甚亟三月二十七日孫文由日本東京匯來現銀十萬元在滬黨領陳李譚季宋黃張等盡得此接濟即於三十日晚間八時在總機關部齊集同志會議進行方法經衆决定准於今晚（指三十一日）分爲南北兩路同時進攻軍警各機關南路司令由黃某等二人擔任分爲兩路一由十六舖一由斜橋率衆進攻北路司令由向周二姓擔任亦分兩路一至閘北一至江灣率衆進攻定在某處取齊出發其　黨大率爲鄂省退伍兵士身穿灰布衣服應用炸彈等物均藏黃包車内混入内地候令進行　嚴爲戒備等因軍警各長官得報後除飭閘北江灣當地軍隊警區認眞戒備外松滬護軍使楊君又飭三十七八兩團團長將部下各營一體發足子彈嚴密巡防斜橋一帶加派機關鎗隊一連駐防望道橋滬杭車站一帶派砲隊營一連駐防並派步馬兵各一隊至以上各處分投巡　其新老北門華法民國路一帶由三十八團派第二營步兵一連馬隊十二名擔任梭巡淞滬警察廳亦通飭所轄各區署一律加派雙崗嚴裝站巡並派保安隊警備隊等二隊騎巡隊一隊分赴城廂内外各要道嚴密巡查擾攘一宵直至天明始止又四月一號起事之謠亦已喧傳多日乃昨日自晨至暮毫無動靜入夜軍警防範尤爲嚴密聞　南方面軍警梭巡絡繹不絶並於六時許頒換日間口號一面電知吳淞閘北一體嚴防以昭周密淞滬警察廳長徐君又派偵緝隊士數名携帶手鎗至中國電話局嚴密防護以免黨人乘隙襲取阻止傳遞消息 
[警廳會議防務之條件]  
　　淞滬警察廳徐廳長於星期五（三月三十一日）傳集各科長科員曁各區署長署員會議防務茲將議定條件探錄於下（一）現在雲貴獨立戰局未定我警察無論何地何時應嚴守宗旨以保護地方人民生命財產爲天職（二）嚴戒所屬長警勿受煽惑（三）　查地方人民勿得造謠生事違者拘究（四）報紙所載無論虚實無足聽信（五）官警首當服從長官命令遇事不准稍有退縮（六）官長在署督守無故不准私離（七）警察擔負地方完全責任各自注　所管　域倘有來擾害安寗妨害秩序者同心竭力抵禦不惜生命（八）傳知崗警不准與人交頭接耳犯者將兩人一併拘署送廳究辦（九）各隊輔助各區防備遇事不准稍分畛域（十）各署隊長警每日官長必須點名訓講一次並隨時認眞考查 
[研訊身藏手鎗之匪徒]  
　　法捕房探目黃錦榮包探韓邦達在法馬路拘獲身藏手鎗之匪徒彭某等三人已誌前報昨由捕房將彭某即潘吉才及張止戈薛又炳等解送法公堂禀稱潘吉才前犯竊案經英法兩廨懲　驅逐有案可稽潘在捕房供係民黨查無證據此次身藏手鎗實係圖搶今檢出英法兩界所拍照相呈案請鑒潘供前實犯過竊案釋出後在某營當兵退伍後投入民黨本月十九日有應少臣前來托我暗殺警察廳長徐國樑事成後允給酬勞洋一千元再往湖南運動起事當由張止戈給我手鎗一支我即至警廳左近茶肆　啜茗守候徐國樑出外候至晚上毫無跭影無奈回轉法界即被包探拘獲是實張止戈供前在十九旅當差取銷後先往日本於上年三月間來申寓居客棧去年由李連華介紹始與潘吉才認識潘前犯何案因相識未久故不得知本月十九日有應少良並非應少臣至潘寓處先言閒事後見應向潘附耳談話民人知有機密不便竊聽故即出外潘應所談何事實不得知手鎗亦非民人交付惟見持一小包似乎内藏手鎗惟是否由應給於潘吉才亦不得知薛文炳供現在楊樹浦龍江路九埭頭地方開設小雜貨店二年前在英界開燒餅店時潘吉才時來購餅與之相識十九日出外購物行經潘之門外與潘遇見潘邀民人入内閒談適包探來拘誤爲同黨致被拘案請求查察包探禀稱前往九埭頭地方查過祇有住户並無店舖實係謊供聶讞員又向潘等三人逐一駁詰各執如前遂判一併管押聽候查明覆訊核辦 
[拘獲假檢察官]  
　　湖北路一百八十四號門牌某店經理通州人倪天畏（即許天興又名許衡）冒充檢察官到處招搖撞騙被蘇州高等檢察廳偵悉函告上海地方檢察廳於前日派警持文報告老閘捕房將倪提獲昨晨押解公共公廨請究由王襄讞會同德師副領事向檢察廳法警略詰一過判被告還押諭令來警檢呈證據於下禮拜六訊核 
　　另一訪函云許衡聞係通州人近在海門一帶自稱爲蘇州高等檢察廳檢察官今奉廳長派至海門及上海等處查辦要案時有海門人陸仲朋信以爲眞與之交接並央許運動保薦法官許一力擔任相約來滬借居南市旅泰客棧及北市孟淵旅館等處事爲高等檢察長訪悉派員來滬會同上海地方檢察廳林廳長飭派法警照會捕房於昨日傳同證人陸仲朋等將許拿獲先行照章送押捕房聽候解送公堂訊明再行引渡究辦 
[唐家衖居户被盜]  
　　老閘橋北首唐家衖一號門牌係顧徐兩姓同居前晚八時許突有盜匪六人兩匪在門外把風四匪敲門入内各出手鎗利刃嚇　聲張登樓搜刦値洋八百餘元之金珠飾物現洋而逸迨事主報告滙四捕房派令中西包探往拿該匪等早已遠遁遂向事主詢明盜匪年貎服式口音回告捕頭轉禀麥總巡通飭各捕房中西探捕一體留心偵緝 
[巡捕爲公捐軀]  
　　新閘南成都路一百九十號門牌曾榮富家於上月二十九號夜被盜刦去衣飾等贓並被該盜等拒 
捕開鎗擊傷新閘捕房七百三十六號華捕王福生業經捕房將王捕送　寳順醫院醫治諭探偵緝兇盜解究在案茲悉該華捕受傷過重已於前晚殞命昨由捕房將屍舁入虹口斐倫路驗屍所報請公共公廨兪代襄讞會同德裴副領事於午後十二時蒞所驗得該捕身中兩鎗一中左腿一中腰際鎗珠陷入内部不能鉗取委係搶傷身死塡明屍格升坐公案研訊先由曾姓傭婦劉李氏投訴上月二十九號夜七時許門外有人撳鈴　即啟户見有盜匪七人三匪在門外四匪突入内室出示手鎗我駭極逃至後門被盜攔至樓上並將男女主人驅至樓下該匪等向我索取箱上鎖匙我稱新近來此不知鎖匙安放何處是時聞樓下盜匪喊稱散散該盜等即下樓刦取衣服而去繼由馬夫程仁法包車夫劉二看門人丁渭川相繼投案證明目覩該匪等往南逃逸適死者由南往北上前拘捕一匪開鎗向擊第一鎗擊中左腿第二鎗擊中腰部受傷倒地該盜等即往南逃竄等語並據中西包携投訴調查情形屍母王孫氏投求伸雪中西官遂於驗訊單上會同簽判云驗得已死華捕王福生確係被盜開搶擊傷身死先着其母王孫氏將屍具領收殮並候緝兇究辦 
[塡平喬家浜續誌]  
　　城内喬家浜河道日久淤積　氣逼人業由地方紳商呈准工巡捐局長派員勘明塡築馬路已紀前報茲經朱局長核計此項工費約需八千餘元現値局中公欵支絀須賴地方紳商協力贊助惟查地方籌集之欵僅有二千所缺尙鉅故已會商上海縣沈知事擬詳請上台撥欵應用云 
[請訂懲治拐匪條例]  
　　江蘇高等審檢廳查得上海誘拐小孩出口販賣之事時有所聞雖經救濟會與捕房及内地法庭嚴加查緝按律懲辦此風仍不稍息業已詳請司法部另訂懲治拐匪條例使一般拐匪知所警　誠保赤之善政也 
[勸募隴海鐵路短期借欵]  
　　上海總商會致滬上各大資本家函云前准上海縣公署函送隴秦豫海鐵路短期借欵章程借欵細則到會以此項借欵原額五百萬元年息七釐定五年還本由財政交通兩部會簽蓋印保息穩固並准抵完地丁釐税信用尤爲昭著其一切收欵發劵付息還本等事悉由京外各埠中國交通華比三銀行經理請爲勸導各商　本家踴躍　　等因本會以該路線係由甘肅蘭州起點經過陝西河南至江蘇省海口爲止地跨四省將來全路告成於蘇省商務關係至爲密切正擬函請勳募間又准上海縣公署函開三月四日奉財　　飭准　秦　海鐵路督辦施函以隴海鐵路短期借欵前承鼎諾提挈茲當展期將届之時亟宜預計成數量沙聚米引傾綦殷等因准此查此案前奉宣武上將軍巡按使使飭當經印刷章程分别轉行在案迄今日久尙未將募解情形具文詳報合再飭仰仍遵前飭迅爲勸募倘已集有成數即徑解就近中國交通各銀行核收彙轉等因函催速募前來查該路息借短期債欵係爲推廣現辦路工免致中輟起見夙仰執事熱心公益相應照錄章程及細則具函奉布務祈鼎力贊助廣爲勸募並示復爲荷 
[商家購運鏹水之簡便辦法]  
　　上海總商會致中西各大藥房函云頃准江海關監　函開奉税　務處飭硝鏹水一項固可製炸裂之品然近年各項工藝需以製造者亦多前經本處於粤海關監督詳請便利商人購連案内咨商陸軍部定有簡便辦法凡商人製造工藝需用硝鏹水者應先將每年需用額數禀請本省巡按使轉達陸軍部核准立案後即由巡按使給予常年護照一面由部咨照本處飭關隨時驗照徵税放行惟不得有逾核准原數如洋商請領此項護照者應由該管領事轉請巡按使辦理其餘辦法與華商無異等因准此查税務處飭文雖規定硝鏹水一種而硝水亦可製造炸裂之品旣經咨定購運簡便辦法則其他禁藥爲商人製造工藝所需者似可仿照辦理正具函分布間又准江海關監督來函以奉税務處電硫鏹水鹽鏹水均應比照硝鏹水辦法等因除分致各　總領事諭知各洋商外即請查照轉知各華商遵辦等因相應函告即祈查照爲荷　 
[城東女學之演講會]  
　　南市城東女學社於本月一號由女子社會服務團轉請節制會會員陳毓林女士演講戒烟戒酒戒賭三事女士演説詳明透徹深中時弊并帶有各種比較一覽圖以資參考並由該社學生助以餘興及陳列通俗敎育之助物園及人類館雛形以娛來賓云 
[校友會聚餐預誌]  
　　南洋中學校友會聞定於陽曆四月九日假座四馬路大觀樓開叙餐大會以聯絡感情已由發起人錢新之李柳溪沈鼎澄諸君柬請各校友蒞會聞是日有李松泉君之戲法及各友之音樂等種種游戲想届時必有一番熱鬧也 
[審判廳之星期日]  
　　上海地方審判廳長袁麟伯君查得本廳辦公每逢星期日照章休息遇有特别事件發生則有承發吏承値似此辦法殊非愼重之道業已規定自本星期日起委派書記官並錄事收發等各一員率同承發吏二名自晨至暮在廳承値不准遠離如違干咎 
[請求保釋之無效]  
　　粤婦陳李氏因伊夫陳日楷被吳成坤私賣槍枝案牽涉赴松滬護軍使署具禀請求保釋昨奉楊護軍使批示云禀悉爾夫陳日楷與吳成坤共同私販軍火業經本署訊明批照刑律二百零五條治罪判處四等有期徒刑監禁一年零十月以示懲儆並咨陳宣武上將軍核辦矣所請保釋應毋庸議 
[柴船被匪搶掠]  
　　松江柴船户兪阿希弟兄二人裝載稻柴來滬售得洋十餘元泊舟　門外　　河内前晚正欲開駛回里　來匪徒三人將銀洋衣服棉被等一併　去並將兪弟推跌河灘始揚　而去 
[軍法課送還盜贓]  
　　軍法課昨致淞滬警察廳函云前由貴　解送搶刧談家衖談景芳談生業等家盜犯王金標殷桂錢二名並贓物等件到署　發敝課審辦現查此案已經辦結另文行知冰案所有此案原　　物曾經電請飭傳事主來署具領迄尙未據來領用特將原解贓物專函送還即行察收轉發具領並希示復附贓物單一紙外解贓物五件計開小皮袄一件布褂二件舊楊被一牀大洋一元皮夾一個銀簪子一個銅元一百二十六粒 
[遷移木排之爲難]  
　　南市董家渡迤南至南碼頭一帶之木排由浚浦局函請楊交涉員飭縣傳諭木業商董會同工巡　局長及洋工程師勘明　商遷移辦法已迭紀前報茲悉沈知事據該業代表聲稱各木行之木排平日在浦灘起運堆儲無論水陸地點均須有三百畝之面積方可敷用遂又商之洋工程師以木業一時無從覔地難以遷徙目前爲　浦工程計自不能不暫時移　一俟竣工仍回原處聞該工程師終以木排永久停泊最易淤積浮泥爲言未能解决須待揚交涉員再與籌商云 
[布廠咸有戒心]  
　　閩人林某在法租界民國路口開設客帮字號以支票騙取英租界大馬路洽記等布號貨物共値銀五六千兩携贓逃匿已由洽記等報捕查緝因此各本廠布號咸有戒心邀集常熟帮愛工社華昌廠勤德廠江陰帮利華廠滙綸廠嘉定日升廠等在滬各發行所主任會議預防辦法議定嗣後各客帮購辦貨物如係新開之家槪以現銀交易不收支票以杜後患惟殷實客帮信用久著者不在此例云 
[護軍使注意運柩出口]  
　　民間運柩一事曾經淞滬警察廳長規定新章由運柩人請領護照塡明時期除當場納繳印花税一元又加繳保證金一元俟將護照依限繳銷方將原繳之保證金發還等情已紀前報茲聞楊護軍使對於此事非常注意嗣後如有民間運柩出口請領護照者須由會館或各機關及各商舖擔保當場僅納印花税一元即可給照起運以免躭延時日聞將出示曉諭云 
[鄭劉兩營長撤差]  
　　兩浙緝私第十營駐防江陰係以岸巡營改編茲爲兩浙統領蔡和林查得第十營營長鄭殿奎對於緝私事宜不能出力以致私鹽充斥鹽商　認課税大受虧蝕業於前日飭將鄭營長撤差聽候另　又查得駐紥太湖之第十五營營長劉符榮茺廢　務以致梟匪結合水盜聚衆刧掠除撤任外並於前日詳報駐滬孫副運使請爲核辦 
[查禁女子傳布之印刷品]  
　　江蘇巡按使公署近接統率辦事處函稱上海檢查郵件查　自日寄滇之一函内有女子唐家偉敬告全國女同胞印刷件語極悖謬旣有發見自應一體查禁自後如查見此項印刷件即行鎗燬請飭各屬遵辦云云昨齊巡按使已轉行所屬查禁矣 
[小孩頭額受傷]  
　　十六歲男子鄧阿福前日在小北門外與十三歲小孩倪六喜游玩嗣各擲石戲弄鄧將倪之頭客擲傷由警一併拘送二區一分駐所當因倪孩受傷尙輕着鄧之家長出洋一元給予倪孩爲養傷費嗣因倪之父母不服函送地方檢察廳驗傷訊辦 
[染坊司毆傷小車夫]  
　　小車夫姚朝祖昨午車運磚瓦行至城内小木橋畔與染坊司邵阿虎陳阿泉等碰撞口角邵等自恃人衆將姚扭住打傷手腕等處由警將邵陳拘送二區一分駐所轉送地方檢察廳由檢察官驗明傷痕判姚送院醫治邵陳收押候姚傷愈再行核辦 
[女婿打丈母]  
　　王漢臣前日在愛文義路與王萬興劉連生將其妻母兪　氏毆打由捕查見一併帶入捕房飭將行兇三人收押昨解公共公廨請究原告偕證吳沈氏上堂訴明前情訊之王漢臣供稱入贅原告家爲婿現原告將女藏匿向之理論並不行兇乞鑒中西官以在途打架有違警章判被告三人各罰洋二元充公如有糾葛准另行具禀起訴 
[冒騙紙料之結果]  
 
 

Page 11

 
 
福建路七百四十八號門牌紙店　封孟侯控　生印字房夥友吳大甫與學徒曹士榮私　　　　　字條騙取値洋一百十元之紙料一案昨晨復由公其公廨兪代襄讞會同德　副領事提案訊明判被各垎押西牢半年示儆 
[曾否通同舞弊]  
　　虹口西華路一百九十九號門牌押店主控夥張子英張輸文串同捲取値洋六百餘元之衣物昨由捕房將被告兩人連同經理人許榮江拘解公共公廨經中西官訊明判張子英押西牢半年張翰文押三月許榮江有無串通情事着交二千元人洋並保准店主另行具禀起訴 
[竊案相繼發覺]  
　　德商福來德洋行控苗長一竊取値洋八百元之牛皮消贓於馮永成馮金山孫立桂等由探將各人一併拘解公共公廨訊供收押在案茲經捕房查得苗長一與在逃某甲尙串竊北浙江路天祿里一百零四五號門牌貨棧内値洋三百六十元之絲頭消贓於北京路絲頭店主胡兆基故於昨晨將胡傳案請爲併究原告延斐斯律師上堂代表請追訊之被告各人供詞互推又據斐斯律師聲稱敝律師爲另案收贓人胡兆基代表查胡收買此項絲頭　掮客福卿掮來且照市價收買應請核釋中西官會商之下判胡交五十元人洋並保孫立桂交保餘人仍帶回捕房候下禮拜六復訊核辦 
[私收客賬案之辯論]  
　　法租界興聖街乾錩號在公共公廨具控歇夥兪文德私收何石氏客賬洋四百元前日午後由關讞員會同美領别君復訊原告延律師上堂請追兪延羅傑律師到堂辯護以原告所控並無根據請爲將案註銷中西官判兪交原保候會商堂諭宣佈 
[追索佣金欵]  
　　英商美昌洋行西人　里姆控蕭景記（即蕭耕垣）不付賣地佣金一千五百五十兩並代轉　契及塡泥等費銀五百九十兩前日午後由公共公廨會審員王肇之君會同英康副領事復訊兩造律師到堂均延辯護中西官判被告交保候再復訊 
[不交定貨之爭執]  
　　陳彬彰前至法公堂控稱向朱重慶定購顏料五箱付過定銀五十兩當即轉定於厚昌祥詎到期出貨因貨價已漲無貨交出厚昌祥屢向商人催交商人無奈按照市價賠還厚昌祥銀六百六十二兩迨後商人向朱催索置之不理請求追繳判朱限理在案昨日朱將銀如數繳存公堂請求復訊並稱陳定貨之時言明五天出貨到期不來惟此貨商人與同順衣莊合股購下陳旣不出貨故由同順衣莊另行售去並非商人到期不交應請公斷陳稱九月十六日購定後至十九日即偕同厚同祥主婁鶴年前往出貨朱無貨可交延約至今有婁可證婁稱確與陳彬彰同往出貨後因無貨交出由陳賠償商人盈除銀六百六十二兩是實讞員以兩造各執一詞判候復訊定斷 
[酒店主無力還債]  
　　恒三泰酒店虧欠萬隆洽興松盛席裕豐榮昌泰乾康成康頣康萬森老宏泰章同茂往來貨欵及房租電燈等洋一千餘元倒閉後各債權人同投法公堂請追由捕房將店主張祥源提案交保限繳後因無人具保置之不理故判將生財拍賣再核現已賣得銀二百三十五兩除去房租等項外每欠百元祗能攤還十一元業由捕房核算明白昨日　同各原告將被告解至公堂訊追張供店已拍賣作抵其餘所欠之洋無力料理祗能俟後來覔到生意再行拔還判交一千兩人銀兩保出外淸理 
[滬海道尹公署批示二則]  
　　金山縣民姚鳳君禀稱案懸三載屢訊未結繪　乞　　縣迅判並派委丈查由禀粘均悉　關經界訴訟何以拖延三載尙未訊結仰金山縣知事從速訊結詳報　請派委丈查應毋庸議此批副禀發 
　　上海漆藝公所董事陳引年李肅之等禀組織公所維持漆藝叩請立案由禀及章程均悉該公所設立在租界據經禀由會審公廨批准自應併准備案仰即知照並仰公共租界會審公廨委員查照此批副禀曁抄伺章程併發 
[誌謝]  
　　大東門外鹹瓜街口靑年普益社演請部定於四月五號星期三午後七時請王正廷君演講人生之勝利術昨承柬邀聽講書此誌謝 
雜評二 
[上海消息（訥）]  
　　帝制取消後一部分人意見以爲大局即不由此而定亦當稍平黨人之心而緩和其進行然以今日現象觀之則大不然上海起事之説久已無聞而今則軍警戒嚴連續而起人心皇皇反以益增此亦可爲取消帝制不足以緩和人心之一證也 
　　非然者其殆以報紙所載虚實均可不信而偵探所報虚實皆當深信耶果爾則　之有無殊非吾人所敢决言矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[五等爵留别民國書] [  鵷雛]  
　　共和足下僕輩與足下身世之不相聞去燕來鴻世所知也何圖近頃忽復相値其爲悦豫殆難罄言方足下踔厲之時正僕輩消匿之日天假之緣帝制説起足下旣成退處僕輩遂爲聞人所至則將軍巡按倒屣恐復所居則金册鐵劵華煥莫名洋洋乎一何盛哉足下雖自高當弗如也足下年少而氣盛意氣　　不可一世視僕輩若何物僕輩誠亦甘之雖然甘脆穠肥腐踼弗悔苜蓿淸味何曾爲之不下箸足下亦察國人之心理乎自僕輩去而足下至執鉞之將靑章之士爲之惘惘不樂者累日足下胡爲而出此必仁僕輩抗而弗舍也僕輩爲足下計其説有三敢　其愚惟裁擇焉落機之山巴拿之水嵯峨　揲華盛頓之所　起也其人民惟足下是好樂與足下處而弗倦足下固當與之優遊揖讓寢食與共以永卒歲胡爲舍之而來東土乎士爲知己者死足下乃樂與不知己者處足下之愚誠不可及雖曰東土平民固望足下若雲霓而視足下如神聖然特委巷之細民則然耳果爲一命之士而有舍僕輩而就足下者未之聞也何去何從敬質足下足下之於今日名已立矣功已著矣四五年來　神州之腥穢增五族之尊榮者厥惟足下乃足下之僕隷輩負恩反噬必欲足下之去以來僕輩足下於東土何恩之云而必僕僕爲許子之不憚煩哉人生恩怨不可不明所願足下之擇之也僕輩塵世推排已成故物自弗能與足下競行當歸就漢唐故人譚説新遊以爲笑樂然憫足下之勞而欲足下之念之也足下税駕何日希以見示僕輩一行五人更得洪憲先生爲侣長途頗不寂寞緣有一面之雅敢以相聞惟動定自節不盡弟公侯伯子男公啓 
筆記 
[蟲案] [  痴鳩]  
　　先叔祖桂甫公（諱茂貴）官刑曹數十年後以同知分發山東一任汶上縣知縣曾言在刑部時無論若何奇怪案件皆所經見其未見者獨父子鷄姦耳因言任汶上縣時曾有一疑案在公未到任以前經前任知縣某君殫精竭力所破結者述之可廣異聞方知臨民之難也先是離縣十餘里有行旅宿店門臨大道爲往來所必經旅客尖宿其家者甚衆店屋三進每進各三間正屋之外均有偏廂後進亦如之獨後進之左廂素不居人向爲堆置什物之所離梁數尺架木庋板如小樓低不能立人亦所以貯破舊木器者也一日天色向晚忽來江南布客四五人載布甚多欲求宿店主人因客止已滿婉辭却之布客必欲　止商之主人願得正屋一間暫容一宿當倍與其値主人利其金爲請之正屋中客情讓一間而貨衆人多區區一間尙不敷住復與主人言更欲偏屋一間以貯貨主人曰屋已信滿君所見也人且不能容更安所得貯貨之處乎布客固商之且許以酬主人　躇久之曰得之矣因指左廂謂布客曰此室可乎曰可曰雖然此室有怪異貯貨則可居人恐非所宜隨令執役者來啓其户蛛絲蝠糞狼藉滿室糞除旣凈布商命其夥運布置其間時已入夜飯畢各閉門將安睡布商有夥友某頗精細忽念店主人言此室有怪不宜居人得毌覬觎我貨故作欺人語况門亦未鍵貨物盡置其中旅客良莠不齊倘乘機竊去數綑明日分途各行更向何人查考思至此因言於布商自顧移宿其中監視之布商以爲然然以店主言猶有戒心囑其夥留神警備幸相詎僅一室如有異可呼應也夥諾之襥被自往布商警醒以俟一夜不敢安寐及天將明不聞聲息布商心始安安睡片時日已高同夥皆起獨不見彼夥及店中進早膳而夥猶不出布商自往呼之不應意謂昨夜留心俟察不能熟寐故今晨多睡耳旣而日將中店中已午餐該夥仍不起布商乃使人往喚之推門入呼之不答即而視之殊不見人揭其被骨肉狼籍僅存毛髮大驚失聲而號布商聞聲急來覩之亦大駭亟呼店主至一時鬨動闔店店主亦膛目唏嘘不可名狀羣疑莫釋或有疑店主所爲者然查點貨物毫無損失察其狀亦確非謀殺衆咸不解乃傳地保報縣勘驗前任知縣某君以名進士起家素號循良能决大獄比勘驗以事涉怪誕迄無把握乃帶一干人證赴縣研譸審問數堂終無端倪其後細詢店主此屋沿革歷史乃言此屋向亦居人自其祖時因居者每得異疾周身毒　雖居一夕迨明亦必異常困乏因此堆置雜物永不居人有五六十年矣（未完） 
詞選 
[羅敷艷歌] [  東園]  
　　許先生瘦蝶文章家也由天虚我生介紹以夢羅浮吟館詩詞集囑題羅浮仙蝶四時皆見天虚我生一字蝶仙自必佳興四時芳名千古瘦蝶亦以蝶名方以類聚尹公他之友盡端人宓不齊之朋皆君子余故樂爲之題 
　　梨花庭院深深處月夜閒門雨夜閒門涉境都銷蛺蝶魂吟成玉屑霏香屑一代詩人一代詞人春逗王家夢裏雲 
　　蓮花池館深深處少小紅衣嬌小靑衣玉損腰支認帶圍醉鄉尋得淸涼境飛自雙飛栖自雙栖自雙栖莫被風流謝逸知 
　　菊花籬落深深處情淡於秋心淡於秋一笛西風趙倚樓捲簾人笑新來瘦杜牧揚州蘇軾杭州兩字芳名萬古留 
　　梅花官閣深深處紙帳燈紅酒錢珠紅一枕羅敷睡正濃歲寒三友松和竹香雪房櫳香月房櫳春去春來蝶夢中 
[江南春春興] [  東園]  
　　風翦翦雨絲絲四圍紅杏樹一片綠楊枝春心似水流難盡説與湘君也不知 
自由談之自由談[  鵷雛]  
　　以詐敵詐則高歡之遇宇文泰以誠引誠則漢文帝之與趙佗以誠引誠無不可格之人而以詐敵詐有窮時矣 
　　方春之來光氣熙融百卉欲笑自然紅紫爛熳强於嚴冬冰雪盛時烘逼唐花以取一覽不轉瞬而憔悴亦胡爲哉 
小説 
[短篇小説星期六矣] [  鵷雛]  
　　克蘭司哇特者紐西蘭市中學校長面作赭色長日如被酒鼻勢如危峯巑岏聳立自峰以上則迤邐而入於平坦山脈旣斷乃爲雨目精瑩如小星綴於雙眉濃翠之下綜言之克蘭司之面殆爲一天然之畫圖即使名手點筆當弗能過服御脩整雜以蘭麝之馨乃時時并校室中鉛粉紙墨之臭氤氲爲一指間時有猩紅之斑鮮艷如脂或者遂謂克蘭司擅於内媚時於閨壺之中調弄脂粉乃遺此迹顧克蘭司自謂長日校課紅墨水之筆無時或離其手以事核之或紅墨水爲確也以克蘭司之爲人制行方嚴殫心敎育固匪人不知之者時則偃息圈椅之中以足加膝坐而凝思然手中所特初非墨水之筆特爲一半燼之雪茄仰首引目似有所曯室中課表林立尤有校生名藉無數微風吹之卷頁稍開似此册不勝寂寞亟欲得校長之檢閲顧乃弗能校長之目方注一日曆之表微徹聞其自語曰星期六矣語次乃引手力　其髮似即髮中覔取其所遺忘至於久久終不可得而校長之面乃益赤如渥丹口中　倒誦星期六三字均略可辨旣面門關一待役以函上爲數凡四其一則敎育部之公文外此爲紐西蘭敎育總會之柬二更有一函乃不辨爲誰何之件函製絶精而小函角綴以花綠金爲邊才一啓函而花露噴溢此時文柬各件不期乃自校長之膝自墮於地或此文東之心自慚形穢因不欲更入校長之目亦未可知而校長克蘭司亦果不視餘件特愼　什襲此致瑰之函内之裏衣之次 
　　此時校室之中乃有絶相背之二物各從其性凝視無語校長神遊天際寂若木滿而鐘機則躁動無倫瞬息已報三時乃有一人推扉而入校長方爲鐘機所醒觸撥其六日盡瘁之恨乃獰目兇視切齒而作勢意謂長日勞擾皆此鐘爲之果使天下而無此紀時之具者復誰能督促我課則泯然咸歸於無爲不寗佳耶顧鐘機無語而克蘭司之赫怒乃無所洩忽覺有人入室則亦弗顧特厲聲斥之曰蠢奴勿前此非我課時胡復擾我語次乃聞其人嗤然作笑蓋來者爲一學生之都講面狹而鋭其唇目光如夜鴟人爲所曯即足挈其人置之冰點之下校長愕顧乃漸至於無地渥丹之面汗溢於額矣至校長何懼亦不難知即觀其柔聲向此生詢以來意爲狀馴伏如乳羊即知此生權力之偉而校長克蘭司之震　失次爲　爾也 
　　生曰頃温故書得疑義數則亟待剖析恐誤師語至此乃弗即下目師而黠笑校長窘甚力蹙其額濃翠之眉乃愈下覆其脻期期曰若何疑雖然我此時事集若盍姑去生笑不可曰生所詢者極易爲答卽一語已足弗吝此片晷矧今日固星期六少須者師出矣克蘭克聞語自度無辭足以却此勁敵乃微歎歸坐引手　頤以待其問生曰我聞有考賴利亞者其地出棉似爲南荒一小島顧徧檢圖誌乃無之茲敬以質師其地究在何方隸何國抑師答我一語足矣我果審其隸何國者即不難辨其方向語次磬折益恭顧克蘭師此時之目復注日曆間亦移盻及於鐘機似此鐘機日曆即爲南洋島嶼之圖窮目之力以事搜索忽卒然曰然考賴利亞婀娜麗亞婀娜麗亞而笑聲嗤然已出自都講之口然仍貎爲恭敬以手按膝曰非也生所問者爲考賴利亞島嶼之名若婀娜利亞者以生所知爲一著名之歌妓日挾銅琴奏藝於撮立沙咖啡肆者非此之謂果可賴利亞即爲婀娜麗亞者生當自咖啡肆中索之弗問師矣語訖竊目其師克蘭西渥丹之面已一變而紫忽厲聲叱曰汝出汝出生知此戰得勝着矣乃鞠躬冷笑而出克蘭西之目於是下注於地（朱完） 
 
 

Page 15

 
 
   
 
 

Page 16

 
 
   
 
