# 1891 - 236 - 4906595

 

Page 1

 
 
[招請金陵訪事人] [  申報館啓]  
　　本館派駐金陵訪事人已回原籍應試現擬招人采訪有願俯就者卽請函致本館待選擇後具書相訂不合意者恕不作覆以省函牘此布 
[招請鎭江九江訪事人] [  申報館啓]  
　　本館所用鎭江訪事人業經病故九江訪事人現擬更換此兩處另請訪事人須長駐此地而又事理諳練文氣通順者方能勝任如願俯就望先郵示新聞數則開列姓氏住址以憑選擇合式者專函奉訂不合式者概不作覆祈諒之此布 
[愼用火油説]  
　　凡物有一利必有一弊刀以利割也而玩之或可傷身舟以利行也而狎之或恐及溺馬以利任重午以利力田而鞭之策之或恐致蹄蹶之虞牴觸之患是在用之者之愼與不愼耳我中國向以膏油繼晷蚖脂鳳蠟自古爲然自泰西人販運火油而大放光明倍於燈燭人皆樂其利便爭相購用以代油燈近且沿及鄉村卽蔀屋茅檐亦無不用火油燈以照夜顧火油雖適於用而其性燥烈觸之易燃其勢炎炎幾難抑遏歴觀日報所紀火警除匪人縱火圖搶大抵十有八九肇自火油以致膽小如鼷者視爲畏途不復敢出資購取觀前報録九江府鮑太守出示謂照得潯城西門外商賈雲集華洋雜處鋪户稠密牆垣密邇偶不小心一經失愼勢必燎原前者各店災罹无妄痛切剥膚顚連困苦之狀大堪慘目傷心但鄰里有誼而風火無情與其爛額焦頭相誡於事後曷若曲突徙薪預防於機先凡炊爨吸烟燈燭紙紥一切引火之煤固須件件檢點第思煤油一項最易惹禍居民鋪户因其價廉燈巧光輝適用是以用煤油者日益多而用清油者日益少家家如是户户效尤更有販賣煤油鋪户囤積店中或十餘箱或數十箱殊不知煤油乃見火立炎之物其凶烈不亞於火藥稍不留意大爲閭閻之害合亟出示曉諭爲此示仰闔郡鋪户人等知悉爾等務各思患預防如竟停其販賣不用煤油利人利已聽其自便惟煤油通行已久難以一旦概禁不用而販賣煤油鋪户積聚太多爲害滋大須各通同集議擇于偏僻空隙地方公造堆棧一棟所有各店煤油概行堆放一處躉發零售隨時取携各鋪存放只准一二箱多則公同議罰是此一轉移間消患無形有利無害諒爾等亦樂從也云云夫人未有不貪物美而價廉者火油之物美矣其價可謂廉矣使必驟然禁之無論來貨源源易於壅塞且民間用之已慣一旦遽令改用荳油恐羣起怨咨亦非所以爲治體加以荳油價貴不啻倍之貧民因一燈之微而欲日令多費數文錢豈體恤民情之道乎於是有製爲平安火油者以棉花油攙入其中卽傾覆亦不致延燒爲患然其光暗尚不及荳油燈雖曰平安尚不適用又有四出佈啓謂火油遇禍當取稻草灰罨油遇灰則乾可免蔓延無際其法善矣然或火延於廚下期間或可救以此法至於繡户緑窓之畔芸窓雪案之間偶有飛塵掃除務盡使置稻草灰於側豈不見爲可懀乎况乎坐賈行商最喜囤貨高如山積待賈而沽苟其悮墮火星則頃刻上炎萬難施救咸陽三月幾復見於今時此其危險情形思之實足心悸善夫鮑太守之示諭也示諭不禁人購用亦不禁入出售惟令建一公屋將貨積儲此其藻密慮周不誠面面俱到耶我因思上海火油銷路當十倍數十倍於九江其棧都在浦東四無居人以免爲患洋塲各鋪冀輕運費往往每家擬出數十件存積店中捕房定有章程每店祗准積十箱逾額則罰及而各店終不肯遵令以致判罰者時有所聞今曷弗倣照太守所示章程度地於附近租界之區建造公棧務必四面空無依傍庶提取旣經便易又不致於肇火災雖建棧之經費不資然合英法美三租界出售火油者當不止數百鋪衆擎者易舉夫亦何憚而不爲耶若夫人家之用火油者總須各存謹愼之心時時以火災爲懼庶幾油性雖烈亦不致於成灾非然者一意禁除未免近於因噎廢食漫不留意則又不免額爛頭焦一弛一張均非適中之道也因作愼用火油説以告關心民瘼者 
[本館接奉電音]  
　　昨由京友電傳諭旨五道敬謹譯登○七月二十五日奉上諭山東巡撫着福潤補授欽此同日奉旨崇文門正監督着奕劻去副監督着崑岡去欽此同日奉上諭廣東惠潮嘉道員缺着曾紀渠補授欽此同日奉上諭着派福錕兼管圓明園三淀事務欽此○二十六日奉上諭山東布政使着湯聘珍補授胡熖棻着補授廣西按察使欽此 
[鳳城秋眺]  
　　管理太常寺事務禮部尚書臣宗室崑岡等謹奏爲題請欽道事查光緖十七年八月初一日秋祭昭忠祠按照臣寺祀典内開應由散秩大臣中請派一人讀文致祭兩廡應由臣寺派員分献准侍衛處送至散秩大臣銜名臣寺繕入題本進呈恭候欽遣一人俟命下之日卽由臣寺分别知照辦理伏乞聖鑒訓示謹此題奏七月十七日奉旨遣散秩大臣承恩公恩慶兩廡着太常寺遣官分獻欽此○崇濟川太守榮擢江西所充提督會同四譯館鴻臚寺少卿銜自應揀員接充經崑小峯諸堂憲於禮部滿司員中逐一遴選擬將主客司滿掌印延正郎齡點充提督會同四譯舘少卿銜不日帶領引見恭候欽定○吏部爲咨行事文選司案呈本部遵議直隸總督李等奏以順天香河縣知縣唐典請升補順天大興縣京縣知縣等因核與部章成案相符應准以該員　補照章送部引見以符定制一本於七月十一日具題奉旨唐典著依議升補餘依議欽此欽遵到部合將原題黏抄分咨直隸總督順天府查照辦理○汪柳門少司空典試山左所有工部左侍郎特令徐頌閣少冡宰郙兼署現經徐少冡宰詹吉於七月二十日辰時履任經工部司務廳移付四司處所外示仰闔署官負吏役人等至期進署伺候一體謁見○頤和園内　萬壽山殿亭樓榭經興隆等廠飭匠赶脩已於月初報竣呈請海部騐收外圍朝房公所值房亦皆修齊惟園内外間有應行補葺之處雖由海部内務府會騐各工均屬合度然須俟慈　遥臨請旨定奪側聞皇太后於七月二十日起至二十九日駐蹕頤和園○山東臨清關應交武備院光緖十七年分寒羊毛六千斤經張朗齋中丞委員管解來京赴武備院交納○朝陽門外慈雲寺迤西某姓佳城徧栽松樹鬱鬱葱葱本月初旬有無名男子在松樹上自　而死坆丁韓二瞥見　同總甲呈報旋經東城正指揮帶仵往騐的係自縊身死塡格備案當在身畔檢得竹籖籖筒等物 
 
 

Page 2

 
 
知死者係買卜人也因無屍親到塲認領立飭捕役總甲查訪一面由官給棺暫厝正指揮據情詳請城憲城憲以案關人命已備文移送刑部訊辦矣○内閣侍讀奎華謹禀中堂爲禀聞事今日由侍衛處送到清字諭旨一道皇上明日辦事用膳召見後出德昌門進瀛秀園門至儀鸞殿皇太后前請安畢出瀛秀園門福華門三座門西安門西直門倚虹堂少座更衣至海淀園寓御座房少座步詣醕賢親王金棺前奠酒行禮畢御座房少座由園寓至倚虹堂更衣少座進西直門西安門三座門承光右門還畫舫齋辰初伺候欽此○太和門工程以及昭德貞度兩門曁兩旁庫房各工柁梁木植將次就緖惟門扇尚須雕鏤各工等於月初迭與廠商尋釁幸地方官兵設法彈壓得免鬨閙後因爭加工價暫停工作木匠以找算尾零爲名紛紛凶閙廠商力求步軍營烏廣翼尉設法保護惟本匠來去無時行蹤莫定已由翼尉派技勇營兵往木廠彈壓如有工匠糾衆滋閙立卽傳集大隊彈壓俾商人得以少安云○總管内務府大臣爲知照事准總管趙來福口傳皇太后於七月二十日前往頤和園所有應行導引扈從以及跟隨關防等項侍衛官員弁兵均於是日寅刻在瀛秀園門伺候等因奉此相應知照各該衙門所有應行傳派預備之處查照歴届成案辦理○禮部爲移會事祠祭司案光緖十七年七月十一日准禮科抄出本部具題議覆四川總督劉奏以四川彭山縣民吳國俟年届百齡五世同堂請旌等因核與本部請旌例案相符應請旨准旌一本奉旨壽民吳國俟着照例旌表加恩賞給上用縀一疋銀十兩餘依議欽此欽遵到部合將原奏抄單移會四川總督查照辦理 
[蕪湖教案續聞]  
　　教案定議情形已紀前報緣事前地方官曾屢奉大憲函電催令速結而該教士所索償欵似亦不甚差遠故定議有如是之速然其時俸王兩明府與之定議微言貴堂旣如是力催不妨分别算數償欵待立據後兑交其鶴兒山須寛三閲月交割但總須少緩兩日俟大憲批復卽可施行教士謂貴縣所言算數究竟能作準否是則卽定否則罷休是時明府嘿然意者道憲彭觀察原於月望左右奉有峴帥及沈仲帥函開俱云現接北洋傳相電稱此案據駐津領事來謁曾請彼此發電知照務就蕪湖辦結望卽照行云云核其意似可由地方官定議然後禀請施行者比時該教士滕戴二君又言敝堂索及此數原先由總署議准轉咨南洋貴地方官豈有反行猶豫之理但所約兩天之期不妨少候於是别去王俸兩明府卽赴道署禀知彭蔡兩觀察立卽電禀金陵劉峴帥安徽沈中丞而金陵則寂無回電是日午後教士亦卽電知上海主教轉致總領事及駐京欽差大書特書事已照議允定等語探之當道亦謂償欵已定惟山地恐有爲難然大憲旣如此慫恿諒無不行於是本館訪事人始發電信來申以慰中外之望詎念三日王俸兩明府到堂叙話謂今日大憲尚未批回不知緣何意者或不致有變耶教士聞言色變詞多譏諷迨廿四日當道卽着人知照堂中言南洋大臣昨有手函内開似多不然今請將該山並地提開作爲罷論其銀欵可卽繕立合同結案等語教士立遣司事回復言旣貴大憲翻覆無煩過慮敝堂當自電知主教轉致欽差領事仍與總署議核再定於是堂中卽於是日午後兩點鐘傳電至滬計三十二字日後總署能否照議辦理抑照廿四日之言俟定局後再行録報按此事之所不允洽者僅山地一節該教士向尚寛和今中國旣能如數償欵似亦可以過去將來地方官民猶謂某教士究屬厚道不欲爲之已甚得斯名以傳後世豈不美哉 
[代理監臨]  
　　本届江南科塲輪應皖撫入闈監臨沈仲復大中丞以近來地方多事在在須嚴加鎭壓奏請以學憲錢辛伯文宗代理聞朝廷已准所請矣 
[失火餘聞]  
　　皖垣於月之二十夜撫標練軍右營火藥房失事及轟斃看守火藥某甲等情業日登報是晚撫憲沈仲帥立飭巡捕官詳查禀復次晨該營主李遊戎先將頂戴摘下謁見中丞自請議處中丞本欲科以失察之罪姑念李遊戎接事未滿三月遂寛其旣往革職留營責成照常辦事以觀後效遊戎深感中丞之德叩謝而退次日宋珮珍軍門詣失事處履勘見附近之數家被災者一體撫恤所有震瓌房屋撥欵飭匠照修甲屍經李遊戎備棺厚殮云 
[火災詳述]  
　　二十夜金陵大火已將大略情形録登前報兹聞震大起火之由或云烘烟遺火或云鬥葉子戲因口角誤翻洋燈所致當透屋冲霄之際飛一火毬至祝善隆錫箔莊頃刻間門面已燃火路燒斷諸店夥由夢中驚醒欲逃無路奮力將後牆拆毁直逹亢松盛家始保全性命而去亢已遷徙城北今住此者卽十日前新開張之某醬園也不料祝融氏尾隨其後卽由斷垣處透入赤𦦨熊熊醬園頓成灰燼此一路火直攻三方巷之背又一路火由南而北杜永昇蘇恒太等號悉付一炬又一路火由北而南燬及三方巷口顧樓口南門街等處店房不下數十餘家火龍火鴉半空飛舞明月爲之無光至辰初一刻始熄次日晚間經其地者猶濃烟蔽目餘𦦨炙人五都之巿變爲瓦礫之塲殊令人傷心慘目是役也計焚去無面四十七户店後住家二十七户共大小房屋一百五十餘間花巿街左至謙吉布莊止右至張發興衣莊止南門街左至茶爐止右至同康烟械止三方巷左至炸魚店止右至程姓住宅止顧樓街左至錦復興炒貨店止右至昌太祥錢土店止現届赶考之時各貨堆積如山一旦盡付丙丁是以較尋常被災者爲數尤鉅當夜瑞方伯以下均率領親兵差役四面彈壓搶火者束手無計惟地近江寗縣獄李木生二尹保護衙署尤爲出力並聞楊孝廉家某租客新喪眷屬棺木一具搶至許家巷安置未罹於難亦云幸矣是夜糖坊橋水龍到遲瑞方伯飭差將水夫拿下告以下關相隔十餘里水龍已至汝近在同城尚遲遲若此命笞二十板以儆其餘江寗縣趙小帆大令提地甲林正到堂諭令查交火頭該地甲禀稱當夜下知逃往何處無從交案明府謂城甲狡供重責一百板並勒限交人 
[火災彚誌]  
　　金陵狀元境裱畫店前夜遺火於柴間延及板壁床帳衣服悉兆焚如幸隣右大啓堂毁店慶餘棧房奮力灌救始衛救熄事後並不叩謝仍以倒瀉銀河浸濕字畵爲恨鄰人聞之爭欲手批其頰經店主再三負荆始不屑與較而去廿二日晚八點鐘警鑼又鳴濃烟直逼霄漢探悉南門外繼常巷某姓不戒於火瓦房茅屋悉付刼灰約半時許始經各龍夫撲滅計被災者有四家均係小販食力之流露宿風餐情殊可憫何吳回氏之虐待斯人也 
[鳩江秋嘯]  
　　本任蕪湖關道成端前觀察缷篆後于月之廿二日乘坐招商局江永輪船晉省屬下文武印委先期齊集江干並派練軍排隊恭送以申敬意○本任蕪湖縣王玉如大令因案撤任遺缺由藩轅牌示詳委候補縣王宇春大令接署未到任以前暫由蕪湖關稅廳俸靜山大令代理刻下王宇春大令在省交代已清隨奉飭知於本月廿四日乘坐江裕輪船抵蕪當卽入署缷裝禀謁道憲涓吉廿六日接篆按大令前署斯缺一載有餘今日竹馬重臨治下吏民自必更爲歡　矣○蕪湖保甲除道憲主政外向設總辦一員總巡一員督率各分叚委員躬先操勞是爲總巡發號施令考察勤惰是爲總辦今彭觀察莅任後體察吏治政尚精覈以旣有總辦領袖其間總巡一缺卽同蛇足因卽禀准撫憲將總巡一差裁撤另委帮立二員以備總辦差遣其總辦前此曾委太平府知府辦理未免舍近求遠當以現辦土藥局周翊廷司馬才具開展辦事明練詳准撫憲下札委爲蕪湖保甲總辦於是悉心整頓一掃向日因循怠忽之習凡地方不平之事以及藏垢納污之地司馬無不躬自微行不動聲色拿辦維嚴至稽查各分巡勤惰尤爲嚴肅所有在事各員俱有調動縷載予下原辦總巡婁五峰必尹現改爲北岸驛前百家下一五三鋪分巡原查驛前等鋪鄭梅軒少尹現改南岸尚塘來遠兩鋪原查尚塘等鋪王采芹少尹現改北岸中叚北廓昇平兩鋪原查通津倉前兩鋪劉仲爽藩叅現調總局代土藥緝私委員曾潤亭都戎同爲總局隨辦所遺通津倉前兩鋪將魯港保甲分巡隂聿修少尉調回接辦所遺魯港一差以 
 
 

Page 3

 
 
候補巡檢張一臣少尹接辦南岸江口丹陽兩鋪則仍委典史張立之少尉派定後由道憲分别下札飭令各員同於廿四日接差按蕪湖辦理保甲經費月就新常兩關支銀二百三十兩計用分巡六員隨辦二員每員薪水月給十二兩又設稽查輪船一員薪水兼燈油月領二十六兩外此捕廳城守及練軍哨官原奉帮巡是以各給薪水四兩六兩不等今奉道憲以南北兩岸江口分巡公事較繁每員加銀六兩捕廳城守原領四兩現加二兩練軍中哨胡哨弁撤去幫巡之職薪水扣發稽查輪船委員薪水燈油每月裁去銀十兩月給銀十六兩以上截長補短每月淨需薪銀一百三十六兩又加總辦薪水月支銀三十兩餘下皆爲各局勇丁口糧兼紙筆燈油等費原欵本爲支絀一經振刷實力經營便覺勤者加勉怠者振作庶與地方除暴安良之道名實相符信非小補也説者謂蕪湖保甲雖數經整頓從未有如此次之力捕情面若加若减使旁觀者翕然於心是誠彭觀察之知人善任也 
[羊城新語]  
　　連平州地方日前因雨澤過多山水漲發平地致水高數尺幸爲時未久隨卽消退而禾　菽麥則已冲没無存矣大憲聞報卽委幹員馳往查勘是否成災以便籌欵賑恤○砲台經費開抽時曾經設局現奉藩憲札飭將局裁去歸倂厘局辦理以節費用至在事各委員亦一律更換另委陳太守純武吳太守景萱蔣同都偉楊大令蔭庭等四員接辦按太守等愷惻慈祥素孚民望定能使商民悦服踴躍輸將也○新授瓊州鎭總兵滕鎭軍嗣林由京銜命南來已於前日到省連日謁見各大憲各憲亦如禮答拜冠蓋往還絡纆不絶現制軍札飭赴任以重職守大約勾留數天卽當前赴履新矣○日前有高州士子數人來省應試行至恩平縣界飛廉肆虐波浪掀天舵工把持不住至遭沈溺船上諸人賴鄰舟拯救得慶生還惟有一老生年届七旬精力就衰不能游泳遂占滅頂噫未探蟾窟之香竟赴龍宫之召亦可傷矣○吳某在城内某公館爲庖丁素性好賭一日敗北而歸復竊取主人衣物質錢以作孤注詎料五木無靈全軍盡覆是晚主人查知責令將衣物交還否則送官治罪吳一時情急竟以一盞紫霞膏吞服自盡主人見事關人命不敢隱諱立請地方官騐明然後棺殮○沙面加羅威治洋行日前失去貴重玩物多件西人疑係侍者及庖丁等三人所竊遂將三人送交南海縣審辦邑宰虚衷研究三人堅不承認聞此三人向在各洋行傭工品行端方人所共信今番被累實係無妄之災云○大塘街某試舘前晚被樑上君子竊去皮箱二隻箱内所存悉係貴重衣物所值不貲翌日早起見門破爛始行知覺當卽赴縣禀報未識能獲案否○正任督糧道韓觀察岳鈞已將高廉道印務交卸來省旋奉大憲札飭回糧道本任以重職守現觀察筮期十五日卯時在署接印至署理糧道之周觀察早已奉札委辦水營緝捕並文武闈監試差聞俟闈差事竣然後督率師船馳赴外海内河周歴巡緝云○高州府隆太守斌奉札飭回本任日前由瓊州卸事來省隨趨詣鈴轅聽候傳見聞太守署在瓊州時勤政愛民口碑載道去琼之日紳民之攀轅臥轍餽送牌傘者絡纆不絶太守眞古之良二千右哉○撫憲劉芝田大中丞十一日爲各書院肄業生監決科是日黎明點名諸生肅整衣冠魚貫而入文題子路問聞斯行諸全章詩題賦得特展巨川才得才字五言八韻應考者約三百人中丞愛士情殷每人分給茶點優禮相待士林中人咸稱頌不置○直隸開平煤礦每月有輪船兩艘運煤來粤銷售已於東沙基購置沙坦一叚建築碼頭局所爲貯煤之地現已　工　材尅期告竣局中一切事務官爲經理制軍已札委試用通判許别駕培楨承充是差矣○山東河防賑務需欵孔殷張朗軒中丞奏准援照順直捐章减成辦理委員來粤勸捐現在城内桂香街設局開辦並由地方官出示曉諭紳民彼有志顯榮者尚其及時報效哉○候補縣李大令家焯周大令經魁均奉委解香蠟進京並順便請咨投部引見前日辦貢委員將香蠟交大令兑收畢大令卽向各憲禀辭取道北上○學憲樊介軒文宗十一日考廣府屬各學生員遺才是日丑刻卽開門點名諸生約有三千餘名恐後爭先異常擠擁有某生年老氣衰行至文宗案前卽行暈倒文宗憐其年老飭令差役扶掖而出聞該生回至試館卽登鬼録矣吁慘哉○督標練兵正副兩營連日在大教塲操演各款陣式人皆虎猛技盡　揚砲聲隆隆絡纆不絶見者咸知爲節制之師○督憲牌示順德協右營守備缺委水師提標後營右哨千總李來署理 
[大閲軍政]  
　　統領安慶練軍馬步各營宋珮珍軍門於廿一日晨八點鐘乘輿詣束門外五里廟大教塲閲操各營弁兵先口齊集伺候迨軍門到時旋卽祭旗登臺命巡捕官傳令開操先閲陣圖洋鎗繼閲洋操步伐整齊軍門頗爲嘉許遂犒賞酒肉各兵士靡不叩謝至下午四點鐘始操畢回營 
[無妄之災]  
　　蘇齊門外某姓家雇匠捉漏零磚斷瓦抛擲路傍然必預爲高聲俾路上行人得以趨避乃日前午後有喑者某甲在下經過匠乃連喚數聲一磚飛下適中額角登時血流被面痛極而踣旋經傍人扶起某姓家知人延之入内倩傷科爲之敷治謂須七日不透風不生氣方保無虞啞子初以痛而不語迨敷治後卽指手劃脚怒不右遏某姓主人請其少坐謂當雇轎送歸啞子卽揪住主人髮辫亂毆醫者上前勸止又將醫者打倒俄而傷處迸裂鮮血直噴重復倒臥嗣經入延其兄至醫者謂現須二十日方得痊愈主人願貼養赡費若干其兄始首肯扶之以歸 
[丁沽波影]  
　　當旅順船塢未成時北洋鐵甲兵輪曾赴東瀛修理無端啓釁致我國水手死傷數十人事平後我國當道毖後懲前遂禁兵船勿赴東瀛免辱國體而傷隣誼者有年至去冬日本外部移文我國總理衙門深以前嫌爲歉略謂亚洲諸國惟中日實係唇齒相依自曩者愚民無識開罪以來貴國兵輪卽未辱臨敝境敝國君民殊抱不安望敦舊好務釋微嫌仍以兵舶惠臨爲紉等語總署接到來文當咨北洋大臣李傳相傳相遂飭水師統領丁禹庭軍門督率鐵甲鋼甲各兵輪於夏間就道旣抵東洋日本文武官待以優禮前已陸續登報本月中旬復派大兵輪兩艘來津勞謝其統帶官於十七日晉謁傳相傳相亦待以殊禮於十九日答拜備極殷勤從此玉帛往來益郭和好關繋亚洲大局實非淺鮮此固中日兩國人士所聞而欣喜者也○青縣衙署被刼旋獲案犯兩名已列前報宰是縣者爲殷大令樹森當卽通詳上憲天津道胡雲楣觀察派弁續獲案犯三名從嚴訊辦據供首從各犯共十五人臨時畏懼不行者兩人同去者半在城頭守候望風半入衙署刼掠直奔上房而上房緣從前縊死有人不住眷屬故所得贓物寥寥無幾一時喊捕聲如鼎沸盜黨相率遠颺現聞大令業已撤任不日到津遺缺由上憲委員署理按大令係江蘇人以大挑知縣需次直隸去年九月履青縣任未及一年竟因衙署被刼掛冠而去時論惜之○天津府城隍廟　有道士住持去年地方被水鄉民避難來津籌賑局司道曾在廟中搭棚安揷煮粥放賑由是清凈之地不免作踐污穢道士遂借此爲因捐資脩繕丹堊一新曾未數月又與土棍表裏爲奸手持緣簿挨户書捐聲稱至少需錢二千文旣經書寫立刻索錢聲勢洶洶幾若催逋此道也何道也是眞道其所道非吾所謂道也 
[同樂園觀東戲紀]  
　　英界北泥城橋之東有同樂園基址寛廣結構精幽一絶妙劇塲也前曾演輪戲於此近招日本名優登塲奏技觀者雲集麥問皋都督折柬相邀遂於禮拜六之晚挈友赴焉其時劇尚未作但見電燈燦爛與四圍彩幟相掩映間以紙燈十色五光輝煌璀璨俄而鼓樂喧闐衆技雜奏如入山陰道中令人目不暇賞其尤爲出色者一人偃臥翹兩足承一大桶左右盤旋倐忽變幻一童緣足而上始則卓立桶中後竟直上桶頂或作蜻蜓之倒竪或效鶯燕之斜飛從容而下色不變氣不喘也一人肩峙長竿一垂髫女郎猱升而上直逹其顚以腹承竿廻翔顧盼意甚閒睱後復以一手攀竿如離巢乳燕振翼欲飛仙乎仙乎想昭陽殿裏第一人亦未必有此身手也一人偃臥如前狀以足承數小 
 
 

Page 4

 
 
桶最高之桶碩大無朋一童臥其顚亦翹雙足承木凳顚倒從心屈伸如意忽墮地鏗然大桶小桶一齊收拾而小童已立於偃臥者之足上驚心駭目蔑以過此他如飛舞霜鋒淋漓揮灑但見白光閃閃取一紙裹然之以火錦帶如繩觸手而出綿綿不斷忽聞有聲如爆竹則已變成一潵揷刀於梯鋒可截紙躡之如履平地無毫髮傷翦紙爲蝶扇以微風凌空欲去彷彿羅浮仙境銅圈五六任意穿揷或如方勝或似車瓖後聞厮琅琅一聲則圈已分開令人見其妙而不能知其所以妙都督爲余言日來已赴東瀛招致偃師一流人來此演劇果爾他日魚龍曼衍所見當不止於是請濡筆俟之俾冶游士女知蘆子城邊固别有行樂世界也 
[訂期訊案]  
　　袖海山房吳渭濵控寳華書局包丹書訂印三萬選書欠洋五百元一案尚未了結經葛同轉訂於今日三點鐘訊理 
[末路堪憐]  
　　某甲者九峯三泖間人也向操米業然有稽康之嫩日在烟霞窟裏昏昏如夢人知其有嗜好也羣厭棄之無過問者窮途落寞暫住法界鄭家木橋某客寓中前日忽患時疫旣無續命之湯那有返魂之術至晚間八點鐘時斃命當由寓主通報捕房捕頭飭包探告知同仁輔元堂給棺收殮發壇召認 
[頑童入水]  
　　英租界陳家木橋西首泊有鄉船裝載蘆粟等物内有一船已將貨物卸空昨日午後急雨傾盆艙中水滿有頃雨止有頑童十餘輩在此作水嬉之戲内有一童名阿金者偶爾失足跌入波心時適午潮初落不致占滅頂之爻羣童大聲呼救旋經别船救起亦云幸矣 
[輪姦案結]  
　　前報列拐女輪姦一則經蔡太守訊供後着將鄭清生高洪源周阿金等押候查核在案前晚提訊原差禀訴前因太守以鄭清生雖無姦宿情事然常至阿金家任情調笑殊屬不合遂着具不得再至阿金家切結茶博士高洪源已認姦宿未便從寛着責七百板具結備案周阿金卽周金珠不應乘間逃逸甚至與人姦宿實屬不知廉恥着鞭背一百下交其母周王氏領回管束案遂結夫淫蕩之風惟滬瀆爲尤甚苟能遇事整頓未始非轉移風俗之一道也 
[縣署瑣案]  
　　周阿可投上海縣控稱堂妹阿娥遭鄰人王媽媽誘拐匿跡高橋馬王氏家求恩提究袁大令准詞飭差往提前日該差等將一千人提解到縣奉飭看管候訊○楊錫槎控侄兒伯珍紏人搬物一案袁大令飭差補提姚少雲等到案訊供不認分别收所在案前日縣差又將在塲搬物之竺陶濤拘獲到案聽候訊辦 
[法捕房瑣事]  
　　某甲欲作烟舘堂倌尚無引進之人施子卿揣知其意允爲代荐南誠信堂倌須出酬洋十五元甲聞而欣然向人措借洋銀取以相贈施得洋後任意揮霍而薦作堂倌一事竟同畫餅甲向施饒舌事不得直遂赴捕房控訴捕頭以施情同哄騙淮甲扭押捕房並將施供出之二老班拘到訊　之不二老班不肯承認准卽交保候解公堂質問○某氏者不知何許人踽踽獨行至法界賃得某浴堂樓面一間獨自居住嗣被父母所見卽欲上樓察其蹤跡當被二房東某甲佯爲解勸暗將該氏縱脱氏之父母遂將甲扭入捕房押候解訊 
[宏濟時艱]  
　　謹啓者頃奉到吳興補過軒大善士洋五百元囑解山左賑濟方今河工代賑需欵孔殷今承大善士鉅欵遥頒適稱當厄之施竊以救災賑饑俾萬黎咸蒙再造開河築堤則千古永垂不朽而能不分畛域宏濟時艱其間功德愈無陽量請登報章謹代齊魯災黎遥頌生佛並申謝悃[  上海六馬路仁濟善堂籌賑公所施善昌等謹誌]  
[浙省撫轅抄]  
　　七月十六日典史項沅禀知藩司飭知咨補太平典史○十七日富陽縣周專丁來省禀知藩司飭知奉部覆准調補諸曁縣缺 
[江督轅門抄]  
　　七月十六日督辦金陵洋務局候選道曾丙熙傳見漕中恊松華辭回任○十七日安徽候補道任錫汾到上海來進京○十九日候選知州黎于祥謝　　洋務局委員差候補知縣董汝誠謝委文闈外總巡綽差知縣左斌禀知知縣劉本檍丁母憂○二十日知州李孟康謝委金陵土樂厘捐兼驗補差 
[蘇省撫轅抄]  
　　十八日委署武進縣朱鏡清禀辭赴任巡檢江圖笙禀謝委署常熟縣黄泗浦司巡檢事分發江蘇試用巡檢郭增安徽人由京領憑來省禀到○十九日知縣汪瑞曾禀知奉飭派蘇差委○二十日同知宋　禀銷管解京餉差○二十一日知州吳式晸禀知奉委管解京餉差正在長洲縣王樹　辭赴都引見○二十三日藩轅啓示照得署靖江縣知縣葉大莊期滿撤回所遺員缺查有正任靖江縣現署吳江縣張嘉言飭回本任所遺吳江縣缺卽以准補期缺之李汾飭赴新任供膱知縣費鴻年禀謝奉委待質公所正委差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[假官撞騙]  
　　吳江縣屬之同里鎭有楊姓等五人皆著名土棍也一日有貨船一艘經過向里若輩偵知船上有漏税貨遂僞充巡下將船扣住聲言奉汛地官諭拿捉偷漏該船主信以爲眞忙取番佛十二尊奉敬得以過去若輩自得此財竊謂巡丁旣可假充官長亦可假冐遂於黄昏後楊扮作汛地官模樣以二差提燈前導手執小竹板隨後二人一携二馬車水烟袋一肩皮交椅每於二鼓後至各處巡查遇行路者則百般恫喝謂犯夜當責或一百板或數十板責畢喝搜身上有無竊贓鄉愚不敢與爭不論銀錢貨物任若輩搜括一空而去如是者數夜遭其害者十餘人事爲該鎭圖董金姓所聞正在議論間適汛地官朱千戎前來拜謁談次金曰此　並非冬防閣下何緊急乃爾千戎唯唯繼又曰犯夜受責固分所當然至於搜檢身畔零物似可不必倘以後再有搜出銀錢等之飭貴差原璧歸還也千戎殊屬不解細詢之始知其詳乃曰弟蒙差委出境已數日矣令日纔銷差回汛何得有查夜之事旣非孫悟空詎有分身術耶卽飭差傳受責之數人詢其面貌知係楊等冐充遂將五人一倂拘拿送至吳江縣署請辦張大令提訊之下若輩俯首求恩大令頓發慈悲寛其旣往儆其將來判各責數百板以三人交保楊與行杖之一人則荷以聨枷發原處示衆 
[揚州復恆恊賑公所收解山東賑欵清單]  
　　無名氏求母病愈周春源求病愈保平安厲姓無名氏無名氏五户各一元安定書屋認齋主人趙王氏三户各二元陳呂氏爲姪求病愈梅過齋譚傳瀚蓉浦老人無名氏四十筳資隆記七户各十元無名氏二十元云官記三十元無名氏銅洋一元安定局二兩倪子新九兩九錢一分汪壽官求四季平安一千文凌　求喉症愈還愿三十千文○敝所經收賑欵本年除已解並登報外今將續收賑欵匯寄上海公所彚解所有花户照登申報以昭徵信合併聲明 
 
 
 

Page 10

 
 
   
 
