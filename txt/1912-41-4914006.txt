# 1912 - 41 - 4914006

 

Page 1

 
 
   
 
 

Page 2

 
 
　　評論 
[今歲之新紀念]  
　　光陰忽忽歲月已闌記者與閲報諸君相見於筆墨間今歲已爲至遲之一日矣然綜計此一歲之事實闢夏商以來之創局由專制而漸趨於共和驚波駭浪變故橫生煌煌乎過渡時代之壯觀頗足以注射吾人之眼簾耳鼓間者不揣　陋撮叙大端世有君子以覽觀焉溯自滿淸入關盜竊神器自順康雍乾以迄於今三百餘年虐民之政寖加益盛比歲以來借立憲之名以行專制之實親貴則滿布朝列賄賂則風行一時一國軍政財政諸要津半操縱於乳臭胡兒之手且也外交不修迭釀巨變賠欵割地一再頻聞農商之實業不修歐美之勢力東漸哀哀民生幾何不有淪胥以盡之一日近者鐵路借欵毅然反汗薄海士民徬徨駭汗旣奔走呼籲之俱窮遂鹿逐狼奔之鋌走川卾倡義薄海從風未及匝月而光復者一十六省北方將士知滿淸之大勢已去不甘爲一姓一家之私以自殘同胞四十二人聯電反正滿蒙藏回拱手受盟由是而南北之機關合一共和之大局告成虜廷震懾俯首退位雖牽率於一二條欵之私不肯遽然宣布以昭示其大公之無我然究之檻底遊魂不足爲新國民之障礙有害於四萬萬同胞共和之大業耳由是觀之今年之歲月爲吾漢族光復史上不可多得之歲月前乎此者爲專制爲異種凌壓漢種爲大皇帝威福自專之歲月後乎此者爲共和爲五族聯合一族爲大總統代表國民之歲月夏商周秦歷代種其因至今歲而吾中華國民始結其果遼金元淸異種之迭相代興至今歲而吾漢族同胞始合爲一昭大同之禔福奠東亞於和平竭吾無數志士之頂踵之血汗以博得此共和民國之名詞勞吾二十年來之冀望之經營以收得此共和民國之碩果此後辛亥一歲之光陰當永永爲吾中國史上之大紀念品矣佗若一國學務之進退商界之盈縮揆以歷年成例亦不無一二端之可言然吾人立言當觀其大若徒蹈常襲故規規於一文一節之微恐適足以見笑通人而嫌其辭費矣 
[專電]  
　　淸廷遜位詔書今日（廿五）已下詔内祗言辭去一切政權而不提出遜位二字 
　　南京政府不允皇位繼承之條件淸政府已承認故遜位之詔即下 
　　遜位詔書須分三次宣佈第一次命袁世凱組織共和政體第二次批准袁世凱所擬之辦法第三次宣告辭政 
　　據袁世凱之子昨日（念四）告人謂無論南京政府允受所擬各條與否改革政體之諭明日必當宣布　　淸太后昨日（二十四）召見奕劻今日召見載澧係商遜位降詔事宜　　北京政府以大局將定刻又議借外欵（以上北京） 
　　南京民軍以優待皇室條件已極寛厚淸廷如再猶豫不即遜位則軍界及參議院中反對此舉者將催迫民軍政府取銷前議另訂處置皇室條件 
　　聞南京政府因德商某洋行借欵於淸政府特行文駐京德使交涉謂前曾有人提倡抵制德貨經新政府竭力勸阻今人民如復起惡感新政府恐不易禁止按字林西報亦載有此電並加以按語曰某行確擬借欵於天津諮議局但係作挽救市面之用非借與淸政府也 
　　北伐進行隊奉陸軍總長命令開赴臨淮關駐紮聽候調遣昨在小營地操練軍威甚肅其軍之編制有步兵一隊機關炮一隊炸彈隊一隊炮兵一隊騎兵一隊並有趙振漢等女士八人志願隨赴前敵助戰槪由趙光（趙聲之弟）督率北上（以上南京） 
[公電]  
　　大通軍政分府電各報館轉皖南旅滬同鄕會鑒敝軍援鄂早經預備一切頃奉武昌黎副總統靑電漢口方面北軍已協商北退皖事方急貴省不可不厚集兵力請暫留大通准備緩急等因除遵照辦理並電達中央政府及孫都督外謹此奉聞大通軍政分府黎宗嶽叩 
　　江西都督電贛軍駐滬機關部轉　省旅滬諸公鑒來電敬悉王賡言被剌一案現正派員嚴拿正兇務獲懲辦以除兇暴而雪奇寃贛都督馬毓寳眞 
　　淮上司令張綸電上海紅十字會沈仲禮先生鑒微電悉倪軍情形務向袁嚴重交涉貴會中西醫士在淮已飭各處妥爲保護請釋念綸庚 
　　北京袁世凱電紅十字會沈仲禮觀察鑒前得巧電經電詢倪藩司茲得復稱冲收軍回城並未在郭停留何暇爲焚斃傷兵破棺棄尸慘無人理之事至稱冲揭紅十字旗以作偵探云云查穎州開戰時紅十字會英法敎士伏格思葛式均在觀戰如果冒用該會旗幟彼必直接交涉乞電沈勿聽浮言等語合亟轉達希查照凱漾 
　　伊犂來電滬軍大都督陳鄂軍大都督黎外交總長伍各省都督各報館鑒武漢倡義天下響應同志等本擬舉人回南商籌要事乃聞前將軍志銳在迪月餘與長庚載瀾載漪密議擬立大阿哥聯合蒙衆偏安新甘進窺山陜抵任後即暗調滿蒙兵遣散陸軍僅留四百餘人着手同志等見事已急誠恐彼布置完密將來規定西域必又需犧牲數十萬生命遂連動回敎會黨密爲布置於十九二更初攻軍署及軍器南北兩庫軍署南庫先得手北庫係新滿營典守奮攻至九小時之久死抗不得恪始指揮用砲轟嚇彼始畏降我軍傷亡十餘人志說搜獲被戕天明卸任將軍廣福出爲調停廣雖蒙旗爲各種族見信同志等爲疆土生靈計遂因地制宜徇各界之意公舉廣爲新伊都督舉緖爲司令總長舉馬爲外交總長餘均照内地軍政府組織九城囗民自經同志等二年來報紙鼓吹各部落蒙哈纒回亦與緖較有情素同時均一律反正雖猛戰一夜而城鄕地方千里商民則絲毫無擾秩序則瞬間恢復後俄則擬援例進兵旋見舉動文明接照會答以正式公文承認中華民國之新伊獨立商民助餉亦甚踴躍天與人歸殊出初料招兵廿四即迪七協兼收並畜畛域全消旗營發餉兩月并謀生計郵電門禁照常交通人心大定曾電勸袁撫獨立廣願以都督相讓詎袁不但甘心奴𨽻反大肆橫暴慘無人理腰斬迪省囗軍至二百人之多並責廣都督不應忘君並以派隊來伊勒我取消獨立恫喝要挾有如夢　前日又派剌客五人來伊暗殺予等已經破獲種種謬妄實難盡述廣以蒙旗尚知大義實行共和袁以漢人反勸蒙旂人不應獨立且脅以威力大反人道迪化各界怨毒已深甚望我軍急進但地面寛廣攻守兼顧而欵械維艱稍覺棘手所幸種族雖雜而向知畏威懷德近更熱心共和已見融洽現在東進支隊長李輔酵率兵一混成協已佔領精河廳其餘進行辦法隨時籌畫惟未便宣布至至軍械一節尚不敷用且多舊式當此俄已承認伊新屬於民國希懇伍公向俄使表謝并請與俄協商許由伊購買槍砲以資接濟則大局幸甚伊犂地大人稀爲移民樂土亦係西北重地務懇黃元帥伍先生各都督各記者盡力協助予以承認並懇指導一切無任盻禱楊愼緖馮酵特民 
　　按此電由歐俄轉來錯碼甚多 
　　安慶靑年軍電南京孫大總統陸軍總長轉武昌黎副總統各民省都督及上海各報館鑒靑年軍雖舊有廖傳儀充大隊長而廖已久往淮上軍任事不歸今蒙皖軍總司令柏公烈武電派白君汝灝爲本軍大隊長業經全體隊員站隊歡迎惟韓衍以文字無賴忌公巧能慫恿少數人力倡反對欲要挾孫都督取消白隊員資格兎死狗烹闇無天日白去則全體同去乞主持一切不勝盻禱之至安徽靑年軍全體隊員泣叩 
　　南京參謀部電各省都督各軍司令鑒參謀部已成立應急收戰事材料速編民國戰史以作將來軍事改良之考案所有關於貴省貴軍之戰况及敵情各級命令報告作戰計畫陣中日記戰鬥詳報戰鬥經過軍隊配備略圖作戰所用地圖一切後方輸送補充計畫情形等並各項文電及私家撰述統請彙集陸續寄來以便着手編纂爲盻參謀部印 
　　武昌軍務部長電申報館轉傅鈍根君别後念切武漢起義弟忝爲代表近功雖底成但無言論機關不足以監督一切建設完全現在武昌組織民心報基本約四萬金定期二月十五號出版惟兩廣三江東魯北直當聘定特别訪員以資靈通兄報界鉅子海内咸欽務請於以上各省代聘訪員並乞時賜大作盼覆卾軍務部長蔣翊武叩 
　　按本館同人無有與傅鈍根君相識者亦未明其住址來電無從轉送故代登報俾傅君閲悉後與之接洽王鈍根識 
　　旅滬皖南同鄕會去電武昌黎副總統鈞鑒今讀各報載七號通電我副總統鐲照 
 
 
 

Page 3

 
 
時弊無異日月之光倘蒙各都督人同此心整躬率屬國是底定即在目前不禁爲四萬萬同胞共深禱祝皖南同鄕會汪德淵曁全體公叩侵 
　　旅滬華僑何君去電南京孫總統曁各軍隊公鑒浙省同盟會員攻擊浙督蔣伯器引用公仇破壞大局等語想前則公舉後則私攻究竟是何用意望速設法調和保全大局爲幸旅滬華僑何劍飛叩 
　　光復總會去電孫大總統曁駐寗各軍隊各團體鑒浙省同盟支部電攻浙督蔣尊簋引用公仇力圖破壞等語未免責俻過情當此共和肇始理應和衷共濟長此各執意見浙事糜爛後患何堪設想乞速調和全浙幸甚光復總會公電眞 
　　正誤○前紀林景賢捲吞公欵一事被訪員誤爲林君述慶特再更正以昭核實 
　　要聞 
[叚祺瑞等率兵北上時致]  
[淸廷電]  
　　北方各軍將帥以上次電奏請願共和竟爲二三王公所阻致淸廷遜位問題仍不能早日解决衆情異常激昂因將武漢前敵官兵一律統率北上以求最後之解决一面仍由第一軍總統叚祺瑞領銜分致近支王公蒙古王公内閣各府部院大臣電云近支王公蒙古王公内閣各府部院大臣鈞鑒共和國體原以致君於堯舜拯民於水火迺因二三王公迭次阻撓以致恩旨不頒萬國受困現在全局危迫四面楚歌穎州則淪陷於革軍徐州則小勝而大敗革艦由奉天中立地登岸日人則許之登烟黃維獨立之影響漫徧於全魯而且京津兩地暗殺之黨林立稍疏防範禍變卽生是陷九廟兩宫於危險之地者皆二三王公之咎也三年以來皇族之敗壞大局罪難髮數事至今日仍並皇太后皇上欲求一安富尊榮之典四萬萬人欲求一生活之路而不見許祖宗有知能不恫乎蓋國體一日不决則百姓之因兵燹凍餓死於非命者日何啻敷萬瑞等不忍宇内有此敗類也豈敢坐視乘輿之危而不救謹率全軍將士入京與王公剖陳利害宗廟神明實式鑒之揮淚登車味死上達請代奏第一軍總統段祺瑞統制王占元何豐林李純協統王金鏡鮑貴卿李厚基馬孺增周符麟印 
[磋商優待條件要電]  
　　孫大總統覆譚君人鳳電譚人鳳先生鑒兩電悉未能即覆者以其詳情非電所能盡也前提條件係委曲以求和平若虚君之制猶存則决不能承認文雖愚昧亦斷不容以十數省流血構成之民國變爲共和之謬制祈共鑒之孫文 
　　黎副總統致伍代表電急上海外交總長伍秩庸先生鑒蒸電敬悉優待淸帝條件於共和主義毫無妨碍敝處極表同情即令各省反對亦不過爲外交之後勁非與公爲難也此次議和我公煞費苦心不得智者而後知鄙人深爲感佩惟望早日解决則大局幸甚元洪眞 
[張勳聯絡聯軍之進行]  
　　張勳現在徐州自願歸順民軍聯絡一氣各節已載昨報茲續接訪函云張勳前日特備正式公文派一代表賫赴聯軍駐在地議和粤軍姚司令浦軍柏司令浙軍朱司令等以張如欲投誠須照段軍統例將所部兵士駐紮地點悉數退至北方始能開議因命該代表回覆張提如張允將徐州自行讓出則聯軍卽承認其眞實投誠與之商議一切條件聞該代表去後張已允認照此辦理故兩方已各派親信人員到符離集（南宿州北）會議停戰條件 
　　附民軍致張勳電徐州張軍門勳鑒台函備悉麾下目擊時艱贊成共和南北問題可望統一同深佩慰前承發閲淸内閣來電請派員與民軍和衷商辦來函云已派有妥員等因擬請約定陰曆二十三日兩方均在符離集會議南北軍隊協商辦法彼此派員須有代表全權一人或二人帶同隨員不得過五人護兵不得過十人相見以誠無所猜忌民國前途定多裨益貴處派來督隊官已付復函昨夜回徐如趁車遲滯萬難如期則准於廿四日會議乞勿延緩盻速電覆駐宿州民軍司令部印　　又民軍致上海唐大臣伍代表南京大總統陸軍部武昌黎副總統電近間兩奉黎副總統電示内開倪張兩軍均已贊成共和極力維持各派員與南軍接洽等因南北軍界趨向漸臻一致民國前途曷勝慶幸昨日張勳由徐州派人來宿州軍次函稱業已派員協商辦法請即指定會議地點當由駐宿粤軍浙軍鎭軍各司令官共同酌定擬以距宿州地三十里之符離集爲南北軍代表會議之地聯絡南北軍之感情協商贊成共和實行之動作訂定共同進行條件俾期大局早日解决業經以此意函告並先電知惟張勳所抱宗旨不知是否實心决定會議辦法有無結果皆不可知各軍現惟恊同體認尊崇人道不能不推誠相待俟得復後再當電聞再倪軍方面應由開往潁壽各軍自行協議接洽合併聲明粤軍司令官姚雨平浙軍司令官朱瑞鎭軍旅團長鄭爲成叩 
　　又張勳來函啟者敝處旣奉政府命令退兵夾溝並已派定徐州府知府事陳毓崧爲議和人員貴軍現派議員應在何處協商望卽函示如其來徐敝處自當擔任保護接待也 
[袁世凱致北代聯軍電]  
　　南京聯軍叅謀團曁臨淮姚君雨平朱君瑞吳淞李君燮和淸江蔣君雁行浦口柏君文蔚鑒簫電悉諸君關懷大局等語深佩鄙人德薄能鮮無補時艱然尊重人道保全平和之初心總以國家爲前提况年關伊邇滿目瘡痍淸夜自思常洒老淚極願早日解决鄙人獲告無罪斯願足矣袁世凱效叩 
[宣布遜位後之手續]  
　　淸廷遜位條件確已會商就緖惟臨時國會之地點及將來共和國都在南北兩問題尚未議定茲正往返電商聞袁内閣十六日在迎賓館與各公使會晤時曾提出將來都會必須仍在北京之理由一爲政治之關係現在各國都會雖均講交通不講控制中國則尚未能比論蓋蒙古北方各省尚未確嚮共和一旦都會遷移斷難免以勤王爲名思圖擾亂一爲財政之關係北京輪軌交通一切公私建築均漸完備若改在南京實無此財力一爲外交之關係近年各國條約商務已均注重北京一旦變更各國恐難贊成云 
　　又聞淸内閣以臨時政府不久成立應卽暫設臨時参事院决議一切政務所有蒙囘藏議員以交通梗塞與道路遙遠種種原因不能不籌商變通辦法茲分内外蒙古西藏回部爲三大部分其内蒙古外蒙古即由遼源州附近徵選暫充代表議員外蒙古卽由年班來京各台吉中徵選暫充代表議員西藏及回部議員徵選辦法目下尚在計議中並聞代表者須得全部許可然後應召云 
　　在京外交團對於近日袁世凱連調陸軍晋京頗滋疑慮日前各公使特函詢袁内閣以現在續增軍隊是否國體解决後北京尚有戰事云云袁内閣當即答覆略謂本大臣對於解决國體極爲愼重擬始終以和平從事决不願再有戰事現在調集兵隊者實爲宣布辭政後維持秩序保衛治安起見請勿誤會 
　　駐俄陸公使以政體改革在即所有外交問題因之不能不改其態度擬將中俄商約與蒙古各項交涉暫行停止商榷須俟政體宣示得列强之正式承認後再行開始商榷聞已有電致袁内閣矣 
[淸廷通過優待皇室條件]  
　　十九日淸太后又召見各近支王公及各國務大臣諮詢優待條件事宜并决定發表日期惟是日應召者人數甚少多無成見淸太后對於此次條件獨爲滿意醇邸亦無異言僅某邸則對於皇室經費一層持之甚堅并謂分文不能短少又謂其餘條件亦應酌爲增益后謂此項條件乃自我提出此時已無可更動之理况亦無可更動之處某乃無言遂議定再召慶邸諸人妥商一切二十日淸廷又有會議其結果則頗一致雖間有反對者亦無效也 
　　十九日内閣會議國務大臣中除王士珍唐景崇達壽諸人因在假期未曾列席其餘各大臣均到聞其議决事項卽電致南京政府要求答覆并妥商發表後之一切建設問題 
　　優待皇室條件其全文已刋登前報茲聞此項條件由淸太后再四斟酌親筆删加數欵其甲項中之第二第三第四第五第六第八款以及乙項中之第一欵皆爲淸太后所增加或删改字句而第三第四第五第六四欵尤爲其所注意云 
　　又聞蒙古各王公對於此次商訂之優待皇室條件亦極滿意前日那貢諸人特爲此事邀集在京蒙古王公開會一次衆議僉同并無一人反對并聞那彦圖曾將此意向袁内閣宣布云 
[南都近事]  
　　上星期一内閣議决光復紀念郵票用孫大總統肖像總統以前時所攝相片均不滿意前日另攝半身正形一張左側形一張右側形一張均甚淸晰擬擇一張印入票中 
　　民軍光復金陵時聯軍兵士大半駐紮勸業會塲輔軍中有顧復生者以江南品物陳列所内各種品物羅致不易自墊欵項派人照管旣以亂軍之中尚有不妥特增封條三四百張後通阜司成立遂管理之未幾裁撤而實業部與内務司均以所中貴重品物不知凡幾爭相管理昨日内務司增加許多封條而實業部得悉亦欲再加封條互相爭執不知如何了局 
　　魯省地方文化較早民軍起義時省中人士非不知共和之幸福特爲滿淸官吏重重迫壓所有懷抱不能發洩當參議院選舉臨時總統時魯省派來代表三人在院諸君並無漠視之者旣以會議各事行之魯省不生效力似居於嫌疑地位悶悶不樂而去迄今尚未派員來院共圖民國進行方略迫壓專制政體之下困苦若此 
　　寗垣奸細較前更多前日六合北伐隊司令官張承勳入城領槍去陸軍部不遠有人突以手槍連擊數響馬車玻璃破碎不少又在中正街車站檢得炸彈一箱參議院因咨請大總統飭衛戍總督詳訂檢查章程以防奸匪混跡 
　　要件 
[江蘇試辦登記法（三續）]  
　　第四十條關於船舶之登記其應納之登記費如左一因贈與而取得所有權時照船舶價格納費千分之十二因買賣而取得所有權時照船舶價格納費千分之二三因分割或歸併共有之船舶而取得所有權時照其所新取得之船舶價格納費千分之二四保存向所固有之所有權時照船舶價格納費千分之一五於船舶設定抵押權時照所抵押之債權全額納費千分之一已設定之抵押權有移轉或變更或消滅時每件納銀幣五角因抵押權之行使而取得所有權時應於前列第二第三欵所定之銀額中扣除本欵所應納之銀額六本法第十八條至第二十條之登記每件納銀幣五角第四十一條關於商業之登記其應納之登記費如左 
一獨資及合資凡屬無限責任之商業除商法所定小商人外開張營業時分三等納費第一等五元第二等三元第三等一元但在本法頒行前已經開辦按第二十一條而爲登記者照數減半其現納牙帖稅者全數免除第二十二條至二十四條之登記每件納銀幣五角二股分公司之設立照所募股分全額納費千分之一但在本法頒行前已經設立按第二十一條規定而爲登記者照數減半第二十六條第二至第五欵之登記納費各千分之一第二第三及第五欵則各照所增加額第四欵則照所募債權全額第二十六條第七欵之登記每件納銀幣一元第八至第十欵之登記每件納銀幣五角第四十二條關於商標專用權之登記其應納之登記費如左一始有或共有商標專用灌而爲登記者每一商只納銀幣四元二凡轉移或抵押其商標專用權者每件納銀幣一元第四十三條凡關於人事之登記每件納銀幣一角第四十四條凡關於公益法人之登記其應納之登記費如左一設立法人而爲登記者納銀幣二元已經設立在前而爲登記者其費照前减半二凡按照第三十七條第二欵至第五欵之規定而爲登記者每件納銀幣五角第四十五條凡有更正或駐銷以上之登記每件納銀幣五角　　第九章附則第四十六條本法施行之期由議會議决及都督出示公告（完） 
[淸談（東）（吳）]  
　　向例陰曆年終必將國内大事撮叙要略列表而繫以論蓋所以資結束也今者義旗一舉全局翻新共和事業方在進行則以前種種應以八月十九日之前爲一大結束而以後種種正如春草方生有一日千里之勢我儕惟有祝其銳進而已結束云乎哉 
　　小說 
[俄王之偵探（七）（無名）]  
　　餐事已畢方鉛兩人導余周游船上各處裝飾極盡奢華宛如水面之王宮每間客房之外另有洗浴間着衣間吸煙間又有藏書樓游戲室器具旣好裝飾尤雅周視旣畢方培又領余至一小室中過一小門門適未閉方培頗露驚惶之色急趨前關門余已全睹門内藏有軍器有洋鎗手鎗等類余始恍然知彼所以觸船的緣故小室内的裝飾係粉紅色粉墻各式都係粉紅色室内收拾甚雅極似婦女所居這時鉛忒適去取雪茄煙未携鑰匙因呼方培送鑰匙去趁這時間余一人獨留此小房内見桌上有一堆照片旁有一銀照架其内已空桌旁有長椅長椅之下有一四寸照片已經扯破余忙取閲見一英國少女年十七八歲身衣晨裝盤低髻面帶笑容有一黑結胸懸鷄心小照匣外盤明珠余一見不覺深入腦際余亦不知其所以然或爲此女美的緣故或爲這事奇的緣故均未可知余細察此事情形極似有人從匆促之中自照架上將此肖照取出扯破不及丢入窗外海中便丢在這長椅下的余正在思索忽聞方培脚步聲響已將返室余恐爲方所疑急將破照仍丢在長椅下余但自思這照片何故扯去爲何人所扯且照架何以反放余與方培來時初不及覺從此三端以觀此事甚奇方培入室後並未疑余窺彼物只說這小室爲余妻臥房余便極口稱道方培意甚欣悅 
 
 

Page 4

 
 
   
 
 

Page 5

 
 
   
 
 

Page 6

 
 
　　接要聞 
[山西北路民軍之進行]  
　　和林廳在張家口外爲赴山西歸綏一帶之孔道日前山西北路民軍分兵佔領該廳通判某聞風脫逃途中電請署理察哈爾都統一何宗蓮發兵往援聞何以共和解决在即不復再出援師 
　　十二月初十日歸化城全城民變已有警電到京請兵往救然聞彼處民氣蓬勃久已主張共和欲脫離淸國覊絆今乘勢而起積憤終難遏止云 
　　大同陷落後弓富魁率其部下已歸原平弓素雖結納無賴然自起事後頗與士紳往還並宣言曰諸君不肯贊助弓某故某不得不召集下等社會人暫爲我助倘承諸君不棄有所指敎某無不樂從云云人見其恢宏大度多信賴之故弓某北上時僅率三百餘人此次歸來從之者近千人矣 
[黔滇兩軍援川之函電]  
　　黔軍重慶來函黔軍政府公鑒剛等奉使赴鄂於十一月八日抵渝蜀中道路較黔寗靜重慶市面亦復貿易如常故沿街無荷槍行者無開放槍者惟反正後募兵近二萬人其中流品不一於十月二十八日有某司令官及某標統謀爲不軌欲推倒張夏二都督不意事機敗露適値吾黔葉標統援軍已抵渝一聞槍聲街市皆黔軍頭面得以坐鎭一切渝軍政府乃臯兩標統兩知縣頭檻送一司令官回籍渝中始靜而街談巷議報紙新聞對於貴州兵極表敬忱渝中父老牛酒犒勞此近日之大槪情形也（按以上所言卽本報前記重慶獨立之波折）至於成都於十月初七日宣告獨立舉蒲殿俊朱慶瀾爲正副都督惟蒲朱與趙奴爾豐所立條約有令趙至西藏獨立之語爲川人所不公認復於十月十八日興二次革命朱慶瀾被刺蒲伯英已逃現公舉尹昌衡爲正都督羅綸副之成都經此兩次革命大局糜爛望兵如歲黃君茀淸一軍已出發否以蜀中之富裕兵餉不虞匱乏黃軍早日出發就食於川（葉君已就川餉比貴州優）則貴州目前可少軍餉之擔負又可以救現時蜀中之糜爛公義邦交兩得其便以黃君熱心愛國胸有成竹固不待剛等之刺刺不休也刻下端方授首（在資州）函頭致卾所帶卾軍兩標渝軍政府以殺端故賞銀四萬兩現已全數歸卾蜀中所憂者成都之根本未定僞同志會之騷擾方殷而各府廳州縣皆設有都督事權不一隠患方在此耳冬深水涸不能開輪現已買定民船定於十三日東下大約二十二三日可到宜昌抵卾當在下旬耳 
　　滇軍昭通來電滇軍都督府鈞鑒列密各電敬悉鐸已於二十一日抵叙探聞成都同志會汰莠留良已組織一師團尚有秩序現擬率少數軍隊與重慶代表先赴成都相機前進以力謀政令統一維持全省治安及會師北伐爲宗旨至如何組織均取决於全蜀父老滇軍不過陳述意見而已一般輿論皆欲合併成都重慶軍政府爲一機關愚見亦以爲然如同志會確有紀律則是全蜀之幸倘仍滋擾卽以四川軍政府名義委婉解散如其不悛再相見以兵惟民軍動作須與川軍政府議决後方可實行庶釋主客懷疑重慶軍政府與謝梯長所决之約諒邀洞鑒已允照辦滇軍侵掠之說鐸在鹽并渡聞信卽以援川宗旨剴切布告謝梯團出示之意亦相符川人已釋疑慮及奉鈞電刋刻宣布更屬歡感瀘州劉都督地方均不信認渠亦早有退志聞已議定取消重慶軍政府尚有秩序謹如來諭協力進行張開儒率兵外出撤差且云謝梯長意欲從緩擬該員充梯部叅議官設法處置以期妥善是否統祈速覆鐸叩印 
[京奉火車遇險詳情]  
　　某京報云二月三號午前三點鐘時山海關附近之某處鐵橋下（距榆關約六英里）有人施放炸彈將該橋之第四鐵柱炸斷其時該路人員正在睡鄕故未覺察山海關法國營兵離橋較近聞炸聲甚猛不解何故是早五鐘京奉火車經過是橋橋軟以致出軌火車頭無恙三等車三輛墜落橋下傷二十餘人死十餘人現正從速修理三四日後始能愓行無阻云 
　　又云京奉火車遇險一節據當時目擊情形者言云十六日早晨由山海關開往奉天慢車甫出關十餘里之金線屯地方遇險該處原有鐵橋一座車行其上突有炸彈發現橋樑即斷車遂傾下計三等車客死傷者最多一二等次之計死者三四十人受傷者六七十人情形極慘當卽調來醫生將受傷者抬至山海關醫院調治其死者現已招領當時係三等車首先傾下一二等繼之故三等車客率皆殞命得命者甚少滿地尸骸血痕狼藉見者爲之慘傷云 
　　某津報云十六日京奉火車在茅山落河傷斃搭客一節今查實因該橋夜間損壞未斷該段道撥工人均行逃走至車頭行至該處忽然落河客貨車共計十二輛均行砸毀隨經扒出死者十三人傷者多名其開車人同車守齊某尚未殞命頭部亦被撞傷次日重者亦斃十餘名並聞有某行現銀四箱尋找無蹤搭客失物不計其數已將該叚道撥工人拿獲五名並有木鋸一把係損壞電桿之物於十八日經巡防隊統領王副戎義才帶領警兵押解來津送交總局訊辦　　又云榆關外茅山鐵橋損壞來往火車不能通行已經派工修補於十九日工竣照常開車矣 
[夷陵道上新景象]  
　　輪船失愼陽曆元月初七日淸公司大亨輪船寄碇於宜昌搭客甚夥載貨亦多忽於夜間貨艙内火熖大作致肇焚如幸茶房水手胃險提携得以出險不然我數十百同胞又將化爲灰燼矣 
　　民團林立宜昌自被唐君犧支光復後所有義軍悉行開至荊州以攻滿奴以故宜郡之一般人民爲保護財産排除危害計不能不有民團之設立以補兵力所不及於是總局設於前分團成於後合综共計約有十二團每團數百餘人輪流巡查防範故宜昌之商務猶屬繁盛得致無恙 
[贛議會反抗借路押欵]  
　　贛省前因財政困難議以南潯鐵路抵借外債業經馬都督委派代表吳鐵城赴寗謁見孫大總統磋議辦理嗣接來電兩通（一）南昌馬都督鑒鐵路借欵事前途來商可借二百五十萬元百萬借贛省軍政府用百五十萬借中央政府用將來增修鐵路尚可續借等語如何乞速復總統孫文印（二）南昌馬都督鑒頃奉大總統面諭略謂江西鐵路已向滬某洋行押洋一百萬今電致麾下爲充中央政府用加借一百五十萬共二百五十萬請派與南潯鐵路有關係公正人前來中央政府接洽乞速電復孫大總統是盼鐵城支馬都督當於二月五號發交議會提議辦法以便復電訂約實行當經該會於六號宣布來電衆議員僉以此項增加人民負擔事件非經本會承諾不能有效且鐵路係營業性質政費係消極投資尤與理財之法相悖况今當國勢危岌未定率爾押借外債亦時勢所不許經會塲討論數小時之久全場一致申明必須反抗之理由迨議長宣告討論終止遂提出二條件付表决（一）由本會電質南京大總統此事由贛發起抑由甯發起（一）由議長同樣面詰都督再行提議當經公决贊成嗣依議事日表以次宣布各案矣 
[𡩋都州裁兵風潮]  
　　寗都州參將營缺早議裁撤惟因武昌起義事獲緩行兵餉按月照領該營又奉軍政府諭改爲巡防營並飭在營人員一律剪除髮辮各官兵得此諭後大爲喜悅以位置可以長久槪將煩惱絲卽日剪除不兩月間忽奉諭一律裁撤各兵士遂忿恨不服爲挺而走險之計各出其野蠻手叚將所用洋槍配上子彈往自治保安等會與各紳士爲難均云我等如早裁撤雖饑死無怨乃至今日辮子剪除又要裁營我等將從何處更謀生業今日之事萬不甘心諸公如不設法將錢粮扣除將我等軍餉照常發給定行開槍亂打無非我等一死而已各紳士見此情形恐糜爛地方立時應允爲之代禀都督暫不裁撤風潮始息聞禀已到省未知馬都督如何批覆也 
[浙省政界新人才]  
　　浙江臨時省議會議决官制經過三讀呈請都督公布至二月十二號（舊曆二十五日）實行届期迭經蔣都督愼選通才分任司長以謀政令之統一惟因内部稍有意見以致某晩集議都督府各不相下幾至衝突幸經議會極力調停兩方具允和衷辦理業將各司長確定委任於二十四晨宣布計民政司長褚輔成財政司長應德閎敎育司長夏曾佑提法司長朱文劼以上四司一律添設副長以資襄佐惟民政司褚君决意辭職已將委任狀繳還都督聞蔣都督因任事期促擬暫請姚君桐豫接辦然未正式宣告其餘各司均定於十二日晨刻齊集政事部交替政事部名義卽日取銷並聞該部辦事員司除某某兩科外均擬全體解散云 
[遂安兵警衝突情形]  
　　嚴州遂安縣民事長陸登鰲到任後繼續前淸秕政索賄殉私合邑人民怨聲載道而所用親兵陸福壽等尤形横肆日前滋閙土娼不服巡警彈壓輒敢號召地痞毆傷崗警陳福林等重傷垂斃復又擁入警署肆行搗毁終竟聚衆至民事長公署要挾嚴辦閧堂滋擾合城爲之罷市現兩方面及各紳董電禀都督嚴飭該分府查辦矣 
[浙省烟禁鹽政之近狀]  
　　烟土駐杭英領事日前專函蔣都督請將扣土先行查照上年五月所訂中英禁烟條件尅期放行等語政事部以此次扣留衢屬烟土因執照與海關憑單不符確係違章查與條約無干决議婉辭拒絕又聞政事部前因通電杭嘉湖各府以烟禁期迫無論膏土等店均須如限勒閉所有存土除領照售與藥店製丸外一律運銷未禁絕各省惟該王府土藥祇能運北而由申運進之印土不在此例等語業經各該分府及報紙正式宣布現聞英領事持此一語迭向都督府詰問謂印土不在禁例則明年土膏店已封吸户已禁敝國商人運入印土是否即交貴政府收受給價要求明示以便飭遵等語聞蔣都督因交涉棘手一時尚難答復云 
　　鹽政浙省鹽政局自莊范二局長接辦後以兩浙鹽商欠欵甚巨派員分别守提勒限以舊曆年底爲止杭屬七縣肩地經委員汪知非破除情面認眞嚴催各商已如期報解該員業於昨日回局禀知云上海租界浙鹽係歸沈伯馴包辦現計積欠公欵查出者已七萬五千餘元催提不應反圖抵賴昨已呈由都督電請滬軍都督提解來浙以便追究至溫處兩屬鹽務舊係官辦光復後暫由各軍政分府派員代理現鹽政旣經獨立用人行政自行統一昨奉都督特派副局長范高平尅日親往各該地接收已於八號隨帶汪踵玉等六員分道查辦其餘如蘇五屬大商欠繳課捐至二十萬之巨一再文電嚴催始由張淡如偕經理蔣孟蘋來杭面稱前淸所加新引七萬係屬强迫承認請提出扣抵局長以此爲無理之要求前經財政部批斥在案現該商又請將劉河存鹽暫作抵押然須由局出面往收云云恐一時未易了結也 
[北通州六烈士殉義記]  
　　北通州民黨前爲毅軍所殺已紀報端茲悉被害者爲王君如川及其子王君樹屏張君雅堂蔡君德辰楊君敬一雷君茂林共計六人茲將六烈士就義時情形紀述如下王如川與王樹屏父子兩烈士北通州人也如川烈士年六十餘美鬚髯素以義俠聞鄕里敬愛之武昌事起如川烈士語其家人曰此吾人民以鐵血求幸福之日也東南將次底定北方事宜我輩宜力任之被捕時供詞尤慨慷且謂兒輩革命皆係禀老夫庭訓聞者爲之歛容蔡德辰烈士卾省蘄州人年甫弱冠臨刑時遠近觀者如堵蔡烈士振臂大呼曰諸同胞聽者我蔡某行且死矣諸同胞要知我蔡某今日之死係爲恢復漢族而死爲爭自由而死諸君其許我乎請爲我高聲呼一大好於是呼好之聲如雷烈士大笑一聲乃就義張雅堂烈士其爲人慨慷好義有豪俠風說者謂係朱家郭解之流赴義時怒氣勃勃令人不敢仰視昂然不屑北向跪首已及地身猶不僵臥距躍三步始仆楊敬一雷茂林二烈士臨刑時猶罵賊不屈嗚呼幽燕自古多健兒六烈士雖死猶生矣 
[河南黨獄中之烈婦]  
　　汴省革命志士張鍾瑞等十一人於舊曆十一月間遇難已紀本報茲查尚有襄城縣劉鳳樓字子修家極貧遊學之費皆其妻紡織所供給妻通文字及接夫凶訃泣慰其姑曰夫爲國死死得其所姑幸自珍攝養餘年弱孫姑自撫育兒將從夫於地下矣未幾遂自縊而死吁烈矣 
[山東滿官現形記]  
　　張廣建張廣建既以取銷山東獨立自任營謀山東藩台意猶未滿復日夜運動第五鎭吳鼎元代伊營謀山東巡撫一席未㥂其問適和繼將成北京政府已認共和東撫胡建樞聞知此信亦遂力主停戰張廣建乃乘機而起連日密電北京親貴告密謂胡建樞運動山東人復謀獨立請其脅迫内閣亟撤胡撫而以已代之一面復跪求吳鼎元致電内閣謂胡不勝任請以張廣建署理山東巡撫謬言軍界皆極贊成故不數日遂有以張廣建署理山東巡撫之命到任次日即封齊魯報館佔據高等學堂又特設一機關製備大旗大書特書曰斬决處對人曰民軍有敢死隊余則有敢殺隊余無他旨惟殺人一事尚强人意耳似此毫無天良之人其亦知爲國民之公敵乎 
　　方燕年方燕年在山東辦理學務多年爲師範法政巡警各學堂監督及留學生監督其種種腐敗情形久爲山東學界所切齒本年夏間乃運動孫寳琦爲之奏保八月間搬運重貲來京欲以鑽營放缺適武昌事起遂狼狽歸魯恣情縱性日夜遨遊於花柳界中有某妓者燕年溺之甚及本月忽得簡署山東提學司之缺尤興高采烈欲裝成金屋以𫏎藏之某妓終不相從聞方燕年於接篆之前夕猶在某妓家中留連不忍去按某妓乃山東某故宦之遺妾也丰恣頗俊急欲擇人而事奈因方燕年家中已置一妾極受其妻之慘遇方燕年性極懼内不得已爲妾覔屋分居及署斯缺欲使妻妾合居署内恐妻不允乃與戚友謀某日讌飲諸戚眷於妻宅中飲酣妾至入門即向其妻叩頭詎方燕年之妻視其妾頭至地時乃以足尖踢之曰是何妖物乃敢來此與我爭食隨手卽將室内物品搗毁一空方燕年氣極膽壯乃以室内痰盂之水傾妻寢褥上以洩其忿幸經諸戚眷爲之排解始得鼠竄而去 
　　吳炳湘巡警道吳炳湘旣以取銷山東獨立爲一已之偉烈奇勳復以捕戮黨人爲目前之唯一政策並一面依附魯撫張廣建以維其警道地位一面暗結五鎭統制吳鼎元以肆其野蠻方針迹其抵任後卽佔領財政局諮議局並運動防營佔領陸軍學堂運動新軍佔領高等學堂拿捕有名革黨至數十人之多其他非革黨而以嫌疑被拘禁者尤指不勝屈近復封禁齊魯報館干涉人民居住自由慫恿魯撫張廣建設斬决處敢殺隊以示威力炳湘嘗自詡爲張飛而以劉備方張廣建關羽方吳鼎元謂之山東桃園會揚言不問將來政體之爲立憲爲共和苟有反對此山東桃園之劉關張者卽當以武力鋤戮之其謬妄有如此者 
[蘇臺市况談]  
　　蘇城商業自兵事後異常淸淡由市民公社發起具書勸告房主請减十成之四以恤商艱詎各 
 
 
 

Page 7

 
 
房主堅持不讓前已聯合會議公推杭小軒潘侶虞爲主席嚴詞駁斥并將萬難减租理由十條印刷布告各租户見之大動公憤爰將房主所發之通告逐條駁辯現聞中市各店舖定於二十六日在市民公社開會集議務期達到目的始已 
　　盛氏久大典舖前經財政司派委監守免利放贖年底截止逾期不贖拍賣歸公各情曾詳前報茲查該典自十一月初一日起放贖至今尚不及十分之二其原因由於銀根奇緊當户貧民生計艱窘故雖免收利息而贖者仍屬寥寥轉瞬限期即届當貨均將絕没現聞商務總會擬請展限一月業已呈候核示未識財政司能否俯予允准也 
[南匯組織善後局之文牘]  
　　南匯紳士陳祚昌等禀蘇都督文云爲公設籌辦善後局呈請立案事竊自鄂事起四方響應南邑安堵如常顧忠宣等於九月十六深夜在積穀倉開會以張仁庠爲警務長以王恩治爲財政長顧忠宣自爲民政長徐守淸等副之官紳互相衝突卽將賴任圈禁習藝所翌日鄕民聞之進城擁戴賴任而去顧民政長住房縣自治所俱搗毁一空徐守淸經辦之縣小學堂亦付一炬各部長俱死傷逃匿居民驚惶遷徙扶老携幼哭聲震天影響所及東至海濱南至一二團北及四五各團旁至各鎭鄕所受損害不知凡幾揆厥由來若非平日種有惡因必無此等現象紳等目覩秩序紊亂奔走呼號組織維持治安會以扶朝不保暮之局咸以南邑民間風俗習慣不可一日無官當推代表赴省晉謁麾下指請札委民政長迨趙民政長蒞任紳等爲統一事權起見稟請將維持治安會撤銷已邀批准惟邇來盜賊蠭起在在堪虞蚩蚩之民殊難安枕當此糜爛之餘百端待理紳等對於大局有國民之責對於地方有鄕土之責爲此公同酌議設立籌辦善後局集合羣策羣力共支危局上以輔長官之不逮下以保地方之公安業經舉定各項職員公議於本月十四日開辦所有簡章曁職員姓氏另繕淸單粘呈台鑒爲將設立籌辦善後局緣由具禀陳明伏乞都督電鑒俯順輿情批示祗遵公便上禀 
　　附莊都督指令禀悉該紳士等爲維持地方治安起見組織善後局用意甚佳應准立案仰南匯民政長轉飭知照此令 
[松江之鹽務談]  
　　上海實業學堂史良才君來松會議鹽政鹽務中人羣起反對已在鹽務自治所設同志會抱定松鹽松辦宗旨互策進行沿海板户復公電南京實業部略謂松鹽久受浙商壟斷改革後松鹽松辦全郡歡躍昨史良才君來松先與舊批驗所接洽以商收官銷壓沈鹽長與報載貴部官收商銷背馳旣云統一松肯獨異史君似受浙商所弄松人乍登袵席仍陷水火全體忿懣誓不公認云云聞二月二十一號將開特别大會共謀對付之法 
[鎭江軍事紀要]  
　　鎭江軍政分府軍政使鄭君權因事辭職以趙聲之弟趙珊代之茲趙君業於日昨蒞鎭各軍中人頗爲歡迎聞新曆二月十五號卽行視事 
　　滬軍進行隊所部之炸彈隊兩隊會同滬軍第一混成旅第三營及輜重工程各一營於舊曆十二月二十三日同乘招商江輪過鎭暫住一宵二十四日上午十時換坐民船用小火輪拖帶渡江逕赴淸淮 
　　瓜洲總鎭趙君現接宿遷公電謂張勳敗兵勾結土匪將宿遷睢寗兩城搶刦一空秩序大亂全城糜爛乞速援等語現該鎭已派所部健兒二營星夜馳往以便助勦 
[漢奸叚書雲之劣史]  
　　前津浦鐵路總辦叚書雲在寗時曾託羊市橋姚石洲代爲收買地基起蓋房屋所有浦口下關勸業會及干河沿大洋房住宅約費銀十餘萬兩此次報紙喧傳叚與張勳運動並非無因而段某聞之心甚惶恐現已不敢南來密派幕友吳承甫將家屬移送山東膠州居住其長子子敬仍住徐州叚某則來往津徐之間所有南京産業聞由姚某出面管理云 
　　另函云段某手下尚有助紂爲虐者二人一係中文案吳用威浙江人曾署興化縣貪虐不堪物議紛騰遂被革職一係西文文案唐德泉廣東人品行甚劣嫌其妻貌醜驅逐之其妻無所依託現在上海爲女傭之二人者於民軍起義時摧殘甚力段倚此二人爲左右手狼狽爲奸接濟張勳皆二人從中接洽而成叚又與電報總管王貫之密謀入京獻解散民軍之策頃聞叚在濟南欲入德籍云 
[蒙人占領海拉爾近狀]  
　　蒙古人自占領海拉爾後搜查旅館發見華兵十名没收其武器驅而逐之又至各市街居住華人家中搜檢除主人外所有僕役約四百人均被送往俄國屬地如或中途逃走蒙兵即加以鞭撻幾致鼔噪後由俄人出爲調停遂得無事又有攻擊馬賊之華兵二十名是日適至海拉爾亦爲蒙兵所窘軍械盡被奪去蒙人之首領爲副統領勝福而其主因實出俄人煽動現該處蒙兵有俄式軍械不少聞日來由齊齊哈爾尚在秘密輸入 
蒙兵之根據地距海拉爾僅七十里名富倫巴村勝福年在五十六七略解淸語爲蒙古望族當蒙人未佔領之前數日各村落蒙兵已早爲準備道台黃仕福曾三次婉勸無効十四日之夜道台知府以下官吏相率向東淸鐵道附近俄國租界逃去十五日早六時半有大隊蒙兵約一千人由勝福指揮整伍樹大淸帝國義軍之旗進城入居舊府衙署以三百騎充城内警察以七百騎遣往城外中俄交界地點之小山間濳伏翌日又招三百騎往來城内外以示威武而維秩序至今大淸帝國義軍之大旗尚飄翻於北門之上此間俄人之態度始終如一惟保衞鐵道及市街城内並不干涉所有閉門之商店已由蒙軍諭令照常開市事變旣出有日本人往訪勝福問以保護上之責任勝言大丈夫以保護外人爲第一要務我蒙人亦熟知之並言明萬一開戰請遷移戰線之外 
　　各省通信 
[蘇州通信]  
　　豕人立而啼東渚鎭某鄕農家飼有剛鬣數頭日前該鄕農赴隣家飲酒忽䐁苙中母彘作人語曰煩帶三塊肉來鄕農大驚告知隣人卽召屠户宰斃之該處鄕人言之確鑿未知是何妖孽也 
[湖南通信]  
　　流通票幣辦法鄂省銀元票幣因在鄂價値較低竟有奸商販運來湘希圖漁利以致湘省官錢局積至數十萬元有進無出市面大受影響現經譚都督與黎副總統電商改良辦法除錢票仍照舊撥兌外其洋錢票幣祇准作銀七錢或兌票錢一千三百文不得撥兌現洋及湘省銀元票幣以防流弊而示維持 
　　實業專司成立湘軍譚都督以民國成立端在注重實業特於日前編纂議案交特别議會議就省城設立實業專司管理農工商礦等項事宜現在已經議決由都督委任熊君希齡陳君洪鑄分别擔任司長次長事務就前淸勸業公所作爲實業司署刻下已經成立所有從前由民政司設立之實業科即行取消其一切卷宗由民政司飭令承辦各員詳細淸釐移交接管 
[松江通信]  
　　盜匪傷人浦南夏横涇三圖鄕民高姓小康家也前夜有盜匪多名毁門圖刦高父子　登屋面鳴鑼求救盜發鎗中其子亮仍鳴鑼不輟隣近羣起喊捕盜黨始散然其子已因傷斃命昨坄司法部稟報該部當派員往驗並擬緝匪論抵 
　　暫停訊理滿淸時代官場例於臘月二十封印除命盜案外均需開篆再理現政界亦擬於念五日起凡詞訟案件暫停訊理 
　　盜刧夜航往來松滬之外河二號航船昨夜由松赴滬駛近大漲涇浦面時僅二鼔忽來盜船兩艘突然槍聲一震舵工已中彈倒仆羣盜蜂踴攀登盡情搜括計該船所裝松江各店舖銀洋數約萬餘大半爲所搶刦其餘有乘亂爲舟子抛入水中者亦有遺墮艙内者所失頗屬不貲聞該盜匪均衣皮袍服裝煊　不類爲饑寒所迫者現已請各莊號前往檢視一面報請司法部蒞驗緝兇 
　　本埠新聞 
[王光照投效滬軍]  
　　前第九鎭三十三標統帶王光照前日來滬投効陳都督恐有别情即於初七日電詢南京衛戍總督以定去留茲將往來電文照錄如左 
　　去電南京衞戍總督徐鑒頃據貴前部下王光照前來投効未知此人以前有無别項嫌疑請電復爲盼其美虞 
　　來電陳都督鑒虞電悉王君光照前在敝處因病消差並無别項嫌疑其人辦事勤懇尚屬可用之才乞酌奪楨庚 
[步兵調往鎭江]  
　　滬軍第一混成旅陳漢卿部下第二團第二第三兩營王周二管帶所統步兵共有一千餘人現奉陸軍部命令速赴鎭江暫駐候令出發等因陳統領遵卽傳諭王周二管帶率領各兵士於二月十一晚九時在滬南製造局碼頭搭坐致遠廣濟同華三商輪起程往鎭並聞該二營領有機關砲四尊且配足砲彈以備攻敵之用 
[製造局運送軍火]  
　　製造局近奉南京陸軍部提取槍械子彈及一切軍器業於前晚飭裝甘泉兵艦運送金陵 
[製造局循例停工]  
　　製造局李總理以現届舊曆歲暮各工匠仍須循例停止工作並藉此暇日修理機器爰擬於陰曆十二月二十七日爲始停工至正月初五日再行工作 
[排長升補隊官]  
　　滬軍福字敢死隊頭隊隊官王栢林近因娶妻被媒人殷某索加聘金卽將殷私刑吊打受傷頗重當被控由劉司令長准將王隊官解送滬軍執法科訊辦在案茲悉劉司令長以頭隊隊官旣因犯案撤差所遺之缺應卽遴委故已札委二隊排長鮑立華接管矣 
[機關鎗砲將次起運]  
　　民軍現有最新機關砲六尊機關槍二十支並各種子彈六十餘萬枚將於日内由超武兵艦裝運出發以備北伐之用至前往何處則尚不得而知 
[男女傭舉動野蠻]  
　　前淸廣東候補知縣段鐵庵於粤省光復時抛棄妻妾隻身逃往北京其妻戴氏亦卽逃至上海寓居英租界長發棧内其妾陳氏（即湖北妓女陳文秀）旋亦與陳王兩家丁同逃來滬亦㝢長發棧與戴氏不期而遇遂移居厦門路衍慶里二百六十五號門牌賈恒三家未幾陳氏托稱湖北尚有衣飾辭往搬取詎即濳至長春棧與四川人黃建南同居四十五號房内前日被家丁王升偵悉到棧理論陳氏即投老閘捕房控王誘拐等情捕頭准飭包探王梅生同往段家查詢詎叚妻與傭婦黃王氏劉胡氏二房主賈恒三誤認王探係陳氏私人羣向爲難即經巡街捕到塲將各人一併帶入捕房分别拘留昨解公堂經聶襄讞會同英翰副領事訊悉前情以兩造互控誘逃均無實據自應將案註銷惟家丁王升與賈及傭婦王胡兩氏舉動野變殊違定例着各罰洋五元充公示儆 
[焚斃人命續誌]  
　　新閘靑島路旗人李姓家起火焚斃三命已誌昨報茲經新閘捕房派探馬阿美詳細調查起火者實係葉姓焚斃者一葉妻戴氏一葉之七歲幼子一係婢女屍身業已檢出均焦頭爛額慘不忍覩葉以妻兒慘遭焚斃禀准免驗昨已分别自行棺殮矣 
[公堂循例停訊]  
　　英美會審公堂仍循前例年關停訊昨經關讞員商准外交團凡華洋各案訊至舊曆本月二十九日止定於陽曆二月廿二日（卽舊曆新正初五日）開堂會訊 
[公益會開追悼會]  
　　陽曆二月十一日午後二時公益會同人在蓬萊路會所爲已故會長蔡山泉先生開初周紀念會先由陸崧侯君報告開會繼由丁子裘君讀誄詞吳懷疚蘇筠尚王引才三君相繼演說略謂蔡先生在日熱心公益舉凡地方切要之事幾於無役不從而對於一般社會感情尤厚宜平同人歷久而不能忘並議嗣後賡續開會以成先生未竟之志衆皆贊成後由趙運文君代家屬致答詞至四時散會 
[商人控告軍人]  
　　滬軍都督據商人朱鳳昌控告軍人童志常宋志元恃符圖賴拔刀行凶等情昨日發出批示云禀單均悉候本都督飭令該管司令官查明呈覆再行核辦 
[祁司令稍安毋躁]  
　　滬軍都督批龍華防守巡查司令祁性初呈云地方紳董之優劣惟民政長知之最悉來呈所稱旣禀明民政長辦理自應靜候核奪所請提案之處應毋庸議 
[似此太不公允]  
　　公共公廨自經外交團管理後議定訴訟新章十則凡呈禀件均須繳納掛號費堂費華人一方面早經宣布實行而洋商訴訟則仍無此項規費關讞員以似此辦法殊欠公允昨特照會駐滬領袖比總領事云公廨華人訴訟現已收取堂費而洋商訴訟尚未收取似不足以昭大公而示劃一鄙意以爲洋商訴訟亦應一律収取堂費爲此函商即希貴領袖總領事查照并祈轉商各國總領事見復 
[坍屋傷人]  
　　北江西路二百三十九及二百四十號房屋年久失修忽於昨日下午坍倒壓傷住户許吳氏旋有人報告捕房由捕頭諭送醫院療治一面候傳房主到案再行詢究 
　　瑣聞 
[城内]  
　　民政長批示○張希九禀批據禀爾於春間承買縣署西北偏隔河無主高泥墩當時旣經繳價何不即請印諭立户承糧雖有鎡基要在乘時乃自春徂夏遷延數月致效力變生阻力誰執其咎爾自誤之披閲全卷城自治公所准城議會夏季議决歸入董事會實行事件此項泥墩基址由爾承買輿情未洽已經董事會備洋一千四百元送縣給償爾價地應收囘交自治公所管理洋已繳存縣署函詢姚紳等如何辦法常此時期爾將輿情設法融洽或可挽回事已早結乃又計不出此旋准姚紳等公函照辦斷無異議在案不獨案未議結且價已兩收半無着落所請補給印諭事果可行自應照准今案卷俱在察核如斯試問有此辦法能乎不能爾自訟可也抄黏姑附　榮祺禀批前奉江蘇都督通行各屬開設牙行暫按舊章分等繳納登錄稅給予憑証示論方准營業奉頒証據示論以備隨時塡用應納牙稅遵照省議會議决辦法先後宣布並照會南北商會曁市政廳在案據禀爾在十六舖老太平弄口開設同泰號蒲包店請以同泰加榮記牌號改設蒲草行照下等捐章繳銀五十兩取具同行沈立興泉記蒲包行保結前來查核捐銀等則相符惟三等下等不准兼帶别貨字樣下等則内僅有蒲包行而無蒲草行其草席行箬草行等均各列名目不能兼字所請改開蒲草行未免含混碍難照准着即按照等則認定貨目另邀誠實同業出具切實保結聲明並無合夥朋充一帖兩行以及姓名年歲地址貨目均無不實不符一切違碍情弊並備足庫平銀五十兩另行具禀候再核奪可也再新章除繳稅銀外從前請帖一切規費永遠革除並卽知照保結擲還 
[南市]  
　　還是便宜○糞柴船户夏玉蘭等扭控俞澄壽私索用錢任意逞蠻等情卽經南區收押候解裁判所訊究在案茲俞自知理屈願罰洋四元得免訊究卽行釋出 
　　手段太辣○住居麥家弄之女子陳阿寳被其母持菜刀砍傷頭顱血出如注由巡士帶至市政廳裁判所訊明判將女送醫院醫傷一面向氏申斥暫令退去 
　　償還傷費○花衣船户龔富全被划子船户莊阿狗等爭奪駁貨致龔失足在船舷上軋傷送至醫院醫治無效已成殘廢昨日控奉裁判所提到莊夫婦訊明判償還醫費洋八十元先繳三十元餘限陰曆明年正月起每月拔洋十元分五個月拔淸 
　　追繳存欵○俞正泰漆店主程硯生控被長順鴨行執事張　臣呑匿存欵洋二百五十元延不料理求請追究陳裁判准即傳張質訊供被已歇司賬呑用所致判交保限年内將欵如數繳楚 
[閘北]  
　　先還一半○寡婦鍾何氏前控黃掌寳之妻胡氏託黃阿華爲中以田單一紙押去洋七百元過期不贖經總局孫科長訊明判黃胡氏交保限十天淸理在案前日何氏以胡氏逾限不理扭案請追奉判阿華交保胡氏還押限年内先繳半數餘准保釋續　　　曾否串拐○浦東馬巡梁春寳投總局稟校其戚崔年發與相信一串通拐匿伊甥經孫科長提崔到案質訊不認奉判收押候查再核 
　　久假不歸○張芝岩控盛掌生借去金押髮一支質洋六十六元延不贖還經總局孫科長集訊判盛交保出外限期理處 
　　秉公算賬○王桂芳投總局稟控裕成地貨行主簫錦彙欠費洋七十餘元圖賴不還昨經總局孫科長傳蕭質訊供詞各執判兩造各邀公正人算淸帳目再核 
[英租界]  
　　廨員驗屍○揚州人陳春廷向在奉天招商局總辦謝友梅處爲家丁近因有事來滬寓居廣東路三江旅館内詎前日忽然猝斃當由棧主報告捕房將屍舁入斐倫路騐屍所報請公廨王襄讞於午後一時會同英康副領事蒞所驗明委係病斃由屍友李富堂代爲備棺收殮 
　　串拐女孩○王老福龔其郎與楊田氏王德利串拐虹口成妥瑪路蔡友根家之四歲女孩仁妹價賣與某日本人田氏與王已經公堂訊實押辦王龔在逃昨日始經包探將二人拘解公堂經中西官訊知龔無干開釋王押候今晨復訊核辦又潘錢氏控陳阿大等串拐十八歲女兒順蘭等情昨由捕房將陳拘解公堂訊供一遇判押候禮拜五訊核 
　　秘密賣烟○許長喜在虹口茂海路三百六十一號屋内私設烟榻容留張阿四陳阿生王林生等開燈吃烟被探查獲昨將許等四人連同烟具併解公堂訊供屬實判許罰洋七元如無力繳洋改押一禮拜餘人各罰洋二元一併充公烟具銷　 
　　無知誤犯○虹口西華德路一百四十一號粥店主李東友因欠公平洋行房租被控前日由廨飭周阿金恊同經租人前往發封詎李逞蠻將周探毆打並將封條扯碎當被拘至捕房昨解公堂訊明李不知定章所致且房租已付姑寛免究罰洋二元充公　　圖賣小孩○粤婦許陳氏盧梁氏因圖賣江北小孩丁坤子被探查獲昨解公堂訊知丁孩係許陳氏向婦人價買遂判梁氏交保許陳氏押候將陸氏交案質訊 
　　龜奴有黨○姜吳氏控龜奴陸光元串拐伊媳秦小姑娘爲娼復被藏匿由廨判陸押交在案昨由捕房將陸之同黨朱蔡氏拘解公堂略訊一過判與陸分别押候交秦小姑娘到案訊核 
　　補傳人証○何春泉（即胡春泉）控袁阿金竊取橡皮包車消贓于天然旅館主葉子雲等情昨由捕房將袁拘解公堂訊係阿二所竊判袁押候傳齊人証再訊 
　　方始就獲○陳鳳翔去年因與李少璋等在西棋盤街四十二號么二妓院内毆打妓女蘇台英被控公廨李等曾經中西官訊辨期滿開釋陳被逃日久前日始經捕房查獲昨解公堂押候禮拜五訊辦 
[美租界]  
　　晨鐘報警○茂海路三百四十五號黃阿堂家昨晨不戒於火燒穿屋頂幸即救熄捕房特派中西探前往查明復核 
　　乘車衝突○昨有王芝南搭七十三號電車到北四川路因未買票被查票人察悉致相衝突扭控捕房捕頭諭王退去聽候傳究 
　　一時之忿○沈阿根昨向北四川路鍾阿成糖食店購買糖菓論價衝突以碗擲傷鍾之頭面報由印捕併送捕房捕頭諭送同仁醫院驗傷再核 
　　印人兇橫○某印人昨　郭少福之東洋車至狄思威路不給車資反行兇毆由捕拘稟捕頭飭令補給了事 
[法租界]  
　　不認串匿○姚金全于上春娶某氏女爲媳成婚後時往其侄女姚阿英家住宿近忽將衣物首飾捲去避匿當由媒人吳云林允爲找尋迄仍無着茲經控奉公堂提訊姚阿英供該氏曾於九月間偕其夫同來當晚卽一同送回以並未來過質之吳供並不爲媒因與氏翁姚金全係是朋友故允代尋今被誣控串匿寳出意料聶讞員判一併交保出外帮尋 
　　陸續措還○錢啓成袁張氏等控周勝元不還借洋四百六十元曾經公堂訊判交保限令分期理償詎迄已日久仍未保出昨日又經提訊據稱實因貧困無法料理求恩鑒宥判交保出外陸續措還 
　　來件 
[華僑聯合會啓（並簡章）]  
　　自滿虜竊據神州漢家志士恢復不成飄流海外者實繁有徒海外華僑受其灌輸無不懹祖國沈淪之悲蓄中原光復之志是華僑之有革命心猶 
 
 

Page 8

 
 
先於國内也而虜廷偵得其情剗除無術嫉惡之餘目以海盜以便假手外人而施其　殘之毒手於是海外華僑慘遭殺戮紅河一般草木餘腥蓋虜廷嗾使之計成而華僑革命之種幾絕焉矣夫光復之思蘊蓄旣久屠醢之禍痛苦尤深而謂華僑之子若孫苟稍具良知肯一息稍忘革命而與虜廷同戴日月乎故虜廷存一日而華僑見嫉一日華僑革命之心即日深一日是以近十餘年公理大明海内外志士風起潮涌以與虜廷爲難而華僑即傾嚢倒槖資助經濟爲革命軍後勁常虜勢猶張國内未醒之時凡惠州欽州廉州河口鎭南關以至最近廣州之諸大革命雖革命健兒犧牲性命又何非華僑犧牲金錢之所致乎且非有以上諸役之革命又何以激醒國内同胞而有今日之克奏膚功乎是則吾華僑之對於新中華民國雖不敢攘臂居功亦覺盡力匪小義務與權利爲對待又安得默爾而息自立於絕無關係之地位乎况華僑雖不處屬内仍是國民一分子合東西南北洋之華僑計其數幾等於一省之衆即不言功亦豈不當在國民應享權利之列然則華僑當如何要求政府政府當如何對待華僑是必有適當之辦法而吾華僑所當聯絡研究以圖進行者是卽吾華僑聯合會對内之預備也抑僑之義雖曰暫而核其實適合於殖民政策列强國勢之盛衰實因殖民政策之進退爲轉移故彼僑民之所到政府幾以全力維持之此殖民之所以發達國家之所以强盛也而吾華僑則因虜廷嫉視非但難望其維持並且歷遭其摧折外人知華僑孤立而無援也遂等諸螻蟻之踐踏牛馬之苛御生殺逐留一惟其命敲剝逼勒莫攖其鋒蓋世界人類所未經之慘狀而華僑胥膚受而身嘗境遇如此身家性命之不遑保尚望其與列强殖民政策相抗而占優勝乎縱使摧鋤不盡遷徙日繁而政權在外人之手利源旣歸其壟斷商務復仰其唾餘亦惟有日趨貧窘以馴至於流離轉徙凋敝死亡而已又何能爲國家擴張殖民而助其發展乎夫狹其範圍而論華僑之經營不外個人之生活而廣其範圍以觀華僑之盛衰即國力之消長在滿虜握政權時勿論已今民國新建方期與列國並駕齊驅縱穔大地我政府豈恝然於華僑而不思有所維持我華僑豈澹然於政府而不思有所請願是又必有適當之辦法而我華僑所當聯絡研究以圖進行者是即吾華僑聯合會對外之預備也具此兩大端關係重要同人等身膺代表不遑自逸爰以斯旨飾告海外各埠同胞組織斯會於滬上務望合力同心贊襄指導並請各埠公舉能員以備評議同人等蓋不勝歡迎盼望之至也 
　　簡章 
第一條命名本會爲海外華僑歸國者所發起故定名爲華僑聯合會 
第二條宗旨本會以聯合國外華僑共同一　致恊助祖國政治經濟外交之活動及研究僑　民之利弊爲宗旨第三條入會凡旅居國外華僑願入本會者　有本會會員一人介紹卽得認爲本會會員第四條會所本會設總會於上海設分會於　國外各埠第五條選舉本會暫由發起人假定職員經　理會務派員到國外各埠聯合設分會俟各分　會代表到齊再開大會行正式選舉 
第六條職員本會設總會長副會長各一人分評議幹事兩部若干員以經理會務其他各埠分會酌察各該埠情形另章規定惟不得有背本會宗旨第七條正副會長權限（一）正會長對外則　代表全體對内則綜理會務（二）副會長襄助　正會長一切庶務若會長有缺席時得代理其　職權　　第八條評議員權限評議員對於各該埠有代表言論及義務之權對於本總會有評議協贊一切之權第九條幹事員職任及權限（甲）庶務科凡不屬於他之各科者胥歸其經理（乙）會計科經理會内收入支出事務（丙）書記科掌理文贖及記錄（丁）調查科調查本總會一切事務及徵集各分會種種之報告第十條會規俟正式選舉後由評議員另議專則第十一條任期本會各職員任期以二年爲限得連舉連任第十二條義務本會對於海外各埠華僑遇有障碍通商事故應聯合内外設法排除第十三條責任本會對於民國政府一切充實財政兵力及辦理外交諸事應盡力協助第十四條進行本會對於國外華僑商業及關於政治外交敎育各問題得隨時開會研究各陳具意見於政府第十五條開會本會每月開職員會一次若遇有臨時事故須開會討究者得職員過半數以上提議應由會長召集開會但會員散在外埠各分會成立時得自定開會規則報告本總會第十六條經費本會經費由各分會擔認外並分常捐特别捐名譽捐三種第十七條招待本會有招待歸國華僑之義務但該華僑例應有該僑居分會介紹爲合其招待章程另行規定第十八條本會章程如有施行不便之處得二分之一以上職員三分之一以上會員之提譏得開大會議决修改之 
自由談 
游戲文章 
[越過年關重圍記] [  愛]  
　　年關在窮國之中愁城之外余每至臘鼔催殘時必一游其處已亥歲暮庽該地時曾有詩書感云聲聲爆竹響當空報道殘年又一終薪桂米珠居不易赧王因避債臺東看輕富貴竟長貧風雪年年度此身梅骨也如儂骨傲一般耐冷懶求人可憐無計度年關何日窮愁一例删剛付十千書價去明朝還有酒錢還每憐客裏度年華猶幸妻孥聚一家窮極尚多長物在臘梅天竹水仙花今將五旬此役猶不能免風雪長途奔波萬里令人有雲橫秦嶺家何在雪擁藍關馬不前之思今年余至是關適値關内大亂干戈遍地烽烟滿目再兼一天風雪難民流離失所慘不忍覩偵得倡亂之人名曰債主驍勇善戰該地人民望風披靡因堅築債臺以避兵禍余至其地衆民皆問策於余余曰得出年關可無事乎衆曰如得出年關便無事矣余曰然則諸君速抽民狀僕願爲前驅衆心團合盡力攻關老幼婦女隨大軍之後相機遁出則更前軍爲後軍庶勁而有力不致爲債主所擒衆曰此計甚善余卽戎裝執戟率衆破關自小除夕戰至大除夕夜半關始破余即命軍士讓婦女老幼先行迨衆出關僕已受創數處幸無死者乃互相慰藉而别此余辛亥年過關之情形也泚筆記之以爲後來者勸蓋人能有勇往心則無事不可爲過年關云乎哉 
[戲擬遜位後淸帝封號及二宮住址] [  無名氏]  
淸帝可封爲延恩王（明裔封號係此二字今改侯爲王以示優異）淸帝可居灜臺（景帝養疴避居於此肯構肯堂方爲至孝）隆裕可居新造之水晶宮（剝民脂膏供已作樂寒可沁心豈但澈骨） 
尊聞閣詞選 
[荒郊獨步懷古] [  陸疑]  
　　君不見靑山靑綠水綠白艸茫茫野鬼哭時世幾易代幾更十二萬年棋一局道旁古墓宿何人點點流螢伴綠燐我來撮土一憑弔西風蕭　生埃塵昔日英雄今何處銅駝石馬　山樹綠何一夢不得醒暮鴉　鼠時來去吁嗟乎多少傷心付與誰一尊濁酒一篇詩今之視昔已如此試問後人知不知 
[莊港旅館題壁] [  越痴]  
　　頻年漂泊意蒼凉一過寒村一自傷店主不知行客苦隔籬何事話雙雙二十初度少年懷壯志今日爲　僕舟急爾岸飛愁客家思篤世亂庚信悲途窮阮籍哭行行豈得已萬感在心曲倦鳥遲飛鳴似云不得宿日暮君且住何必擇禱木 
心直口快 
[我願] [  雙林敦鼎]  
　　我願變做飛刀殺盡一切執迷不悟的民賊我願變做古鏡照盡一切妖魔鬼怪的本相我願變做陸判換盡一切不正不公的人心我願變做鍾馗吃盡一切裝模做樣的活鬼我願變做掃帚掃盡一切充天塞地的汚穢我願變做白米救盡一切被災無告的飢民 
閒心思 
[新舊戲名對] [  雙林敦鼎]  
　　潘烈士投海　孫夫人祭江　楊子林造反　王伯黨招親　皇帝打茶會　死人偷洋鈿　和尚打野雞　天師捉妖怪　秦雪梅吊孝　林黛玉逃難　巧盜九龍盃　怒沉八寳箱　八虎　幽州　五鼠閙東京　楊六老告狀　王三姐抛球　尉遲公救駕　孟姜女尋夫　看香頭呌喜抱牌位做親　獨臂擒方臘　推頭叉麻雀 
小說 
[短篇小說明年會] [  嘉定二我]  
　　明年會明年會本報與閲者諸君周旋一年今當暫别矣諸君試思此一年中國民之程度不可謂無進步時局變之相有如萬丈狂瀾今歲已矣明年何如聯翩裙屐之新少年數人畷茗於福州路之奇芳居高談雄辯信口懸河鐵血主義犧牲社會之好名詞時時流露於口齒少時賣報賣報沸聲一片于是一堂茗客紛紛向賣報人買報讀之有喜者有怒者有哭者有笑者種種人現出種種相新少年等廼翻讀申報檢查時事一少年云申報信而有徵嚴詞箴規不愧言論機關故我最喜讀申報一少年又云自由談雖特游戲詼諧之作而拉雜集記舌敝唇焦筆秃墨枯以杞人之憂天發過慮之危言卒賴其力以伸言論自由之權讀之最有興味故我最喜讀自由談每日讀報先翻閲自由談而後再看其他種種文字斯時少年手執自由談目光不少瞬游戲文章焉海外奇談焉尊聞閣詞選焉心直口快焉遺聞軼事焉千金一笑焉小說焉雜杳於眼廉少年隔座有茗客數人舉動活潑譚吐温文正在談鄕間組織報紙事一老年者曰天作風雲我帮有憂時君子人非水石故鄕多洗淚之人此本報之所以組織也又中年者曰苦心苦口滿紙皆有用文章直筆直言同胞作當頭捧喝此文字之所有價値也又一幼年者曰開通民智驅策社會導引文明振發愚蒙此乃報紙之天職也茗客後座有商賈五六人亦來畷茶桌上置報紙數頁有時談商情有時話時勢甲道申報明天停刋了到新年初四日再出版乙道你們說及申報我要問問你們申報館開了幾年了甲想了半天道已經四十年了丙又問道申報出了幾多號數了乙卽向報面一看答道已經一萬四千零六號了正在話得熱閙頭上忽東偏一小茶室内劈劈拍拍擊桌聲豁豁拉拉茶杯擲地聲看看打打人聲鼎沸觀者環繞未幾兩人相扭下樓去印度巡捕至拽之行崛强不從巡捕以木棍擊其背兩人皆怒叱道我們爲錢財事不用你多管你是亡國奴也來毆辱我們眞要氣死人巡捕若不聞仍拽之去此時茗客皆倚欄目送之適見申報館記者送客出記者曰明年會客亦脫帽對曰明年會二我歸作小說名之曰明年會本報明年有無量之希望閲者明年有無量之希望國家明年有無量之希望時哉明年勗哉明年 
[短篇小說新發明之避債台（飛行船）] [  二我]  
　　年關近負債纍纍商賈怨於市農夫嘆於野寒者無襦飢者無粟手持發票背荷錢嚢奔走街道往來如蟻除夕至討債者徧及户庭欠賬者避匿不敢出還賬無錢債台未築奈何奈何哈哈有了有了我有了新發明的避債台（飛行船）在此我何勿將世界上的貧人苦兒救他們一救渡過年關甚好甚好於是駕起那飛行船漸漸上升霎時間飛到了空中俯着頭放着眼看了見界有貧苦人的地方卽下降引他們上來所有的貧人苦兒老年的衰病的困　的破産的紛紛都上那飛行船去那飛行船載了一船的人兒轉眼也就不見了據云向上海進行的確否確否上海的人都仰着頭翹看足日日望那飛行船來二我曰我未見那飛行船該死該死 
[短篇小說富翁過年] [  鈍根]  
　　新曆雖頒民間理帳仍照舊曆今舊曆將年終矣愛樓二我皆作愁窮避債之說予故爲此篇以矯之某富翁擁貲甲一鄕宅第雲連倉箱櫛比入冬以來完租者接踵於門翁黎明而起躬親收納辨米色爭折價舌敝唇焦未嘗一日閒也鄕人知其富羣向借貸翁則較錙銖權子母勞心竭思未嘗一日息也光陰迅速除夕至矣翁奔走駭汗益無寗晷某債户及期不還遣甲僕往索之否則續訂借劵某佃户粒粟未繳又遣乙僕往收之否則以薪材牲畜作抵某某等房客房金不付者已月餘更遣丙僕丁僕偕某司帳往取之否則迫令遷出以桌椅什物作抵移時遣出者以次返報告所見某家蕭然四壁無所取償則翁忿然怒拍案甲申詈奴子不中用良久始已某家全數淸償某家先繳若干則翁顔色稍霽亟檢點銀錢入箱櫃出帳簿一一登記翁作書奇緩製一蠅頭小楷須費五分鐘夜逾午始竣事翁理帳甫竟而戚友之稱貸者又至或曰乞濟然眉之急或曰乞潤涸轍之魚翁聞其言始而微笑繼而顰促終乃正色嚴詰曰有抵物乎或曰無則翁首搖欲落或曰有則翁取騐其物立命署券或言議息太昂則翁怫然曰急切措款非比尋常也如是者擾攘終宵更闌始寢顧伏枕後百念蝟集私念今年所入較多良可喜然世亂方殷如許家財恐爲他人囊中物則心大悸於是默計窖藏之法展轉反側不能决晨光熹微翁始成寐斯時萬家爆竹兒女喧譁其樂無極而翁心力俱瘁一臥不能起而昨宵避債無門之貧士方徜佯街市卽景口占共作新年聯句也 
[題自由談] [  愛樓]  
　　賈誼上書眞痛哭東坡說鬼妄言之夢泡世事瞬千變都付文通筆一枝覺世大文雜滑稽翻新花樣脫恒蹊要憑一管生花筆喚醒皇華百萬迷現身說法學生公三峽詞源未易窮别得巍巍銅像鑄大功剛在立言中文章笑罵亦文章滋味酸鹹試細嘗欲把詼諧當藥石故翻格調學東方 
 
 
