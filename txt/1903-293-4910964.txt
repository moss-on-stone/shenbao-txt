# 1903 - 293 - 4910964

 

Page 1

 
 
[古今圖書集成增價出售] [  圖書集成局啓]  
　　本局所印古今圖書集成一書除股印外多印之書歴經售出前者曾减取價値每部祗收九八規銀二百兩近以購者紛至故增價五十兩每部計九八規銀二百五十兩惟所存僅數十部賜顧者請速移玉帳房購取遅恐悉數售罄不能應命矣再是書間有誤訂處現亦悉數查准補訂完全可稱毫無遺憾惟海内鑒之此佈 
[新印大字遼金元三史出版] [  點石齋啓]  
　　遼金元三史爲近時極要之書大小試塲命題皆兼及三史局刻繁重價値又昂海内寒儒每苦力難購置且三史中地名人名之類率皆　牙佶屈記憶難清臨時若不檢查卽素經流覽者亦往往有差舛之虞貽悞匪淺此書最宜付之石印以便取携而竟無人計及於此今始由本齋用影石法縮印選取頂上紙墨故能字跡明顯朗若列眉平日用功旣屬不費目力面携帶則尤極相宜裝訂廿八册價極克已祗收回工本洋銀四元八角欲購者請臨英大馬路本齋三馬路申報館申昌及各書坊購取 
[美儒李佳白先生講義]  
　　十九周之世一開通之世也開通之道要不外乎二者曰兵戰也曰和好也因和好而通者兩得其益永享昇平之褔因兵戰而通者負必受虧鮮有誠服之心故至今天之所覆地之所載幾於無洲不開無國不通矣然而旣通矣則有國者不徒求内治卽外交亦當務也不徒務外交卽我之商工基於内地通於外國者亦當設善法以提倡之立良約以保護之也若夫邊防之重疆界之分猶有國者所亟宜注意中國自咸同以來二十年間始而歐洲之國繼而北美洲之國繼而亞洲之國再繼而南美洲之國先後立約可謂公而不私周而能徧矣謂予不信請以四大洲之約徴之一與歐洲之俄國立約爲劃界通商也夫中俄接壤延綿數萬里東北自黑龍江西北至天山若伊犁若鳥里亞蘇臺若塔爾巴喀臺若科布多其尤著者而彼時中國不諳輿地之學不知其實在之交界究在何處未免受人之愚咸豐元年伊犁將軍奕山奏准與俄使立伊犂塔爾巴哈臺通商約十七條八年伊將軍調至黑龍江復與俄使定和約三條十一年倉塲侍　成琦與俄使定勘分東界約並碑記於黑龍江同治元年總署王大臣與駐華俄使立陸路通商章程二十二條於京師三年勘界大臣明誼與俄使定勘分西北界約並碑記於塔爾巴喀臺八年總署王大臣與駐華俄使改定陸路通商章程二十二條於京師後又二次與俄國立約夫如此中國於二十年間與俄國立約凡九界商兩約參半界約僅開乎中俄他國不與聞商約則較之英美俄國多操利權蓋英美通商僅在東南之長江海口而俄國通商不僅在長江海口並在西北一帶及東三省是俄爲中國之北鄰其交誼視他國益堅且久矣二與北美洲之美國立約爲兩國和好也同治六年爲美國駐華欽使蒲公安臣满任之期蒲公爲人誠摰和平恭親王甚器重之故得與王爲莫逆王留之不得乃奏派蒲公爲中國駐外欽使與出使大臣志剛孫家榖先至美國是爲中國出使泰　之始後同遊英俄法德等九國蒲公以忠誠之心到處揄揚中國之文明各國無不欽佩所以派使求約繹絡不絶同治七年蒲公會同志孫兩大臣與美大臣徐公立修好約於華盛頓送交中國總署奏陳皇上批准用重三與亞洲之日本立約爲通商事宜也同治十年李文忠公與日本來使伊達立和約十八條商約三十三條准兩國民人彼此貿易是爲中日通商之始夫日本中國之東鄰也俄羅斯中國之北鄰也而東鄰以同種同洲同文之誼立約猶後於北鄰二百年其故何哉曰彼時之日俄勢未均力未敵也乃時至今日初不料日俄竟勢均力敵又爲中國之患也曷以言之不觀日爲中國之東三省而仇俄俄爲中國之東三省而仇日乎使日俄無事則已苟有事也日勝則東三省爲日有俄勝則東三省爲俄有而中國能不未雨綢繆哉四與南美洲之秘魯等國立約爲華工出洋也海禁初開華工出洋者動以百萬計其中有由自己甘心者有被外人拐帶者且有被華人强擄者同治十三年五月李文忠公與秘使立約十九條於天津光緒三年大學士沈桂芬與西班牙使爲中美洲之古巴華工立約十六條於京師七年李文忠與巴西使立約於天津均不許拐帶華工如有自願出洋傭工者往來亦不能限以年月自是華工之疾苦稍釋矣然則中國之外交如何商工如何邊防疆界又如何於此可見矣此二十年間除非洲外四方來約列國通商斯正中國一開通之時代也 
[電傳　宫門抄]  
　　昨日午前京師友人專電告知本館云九月初六日皇上召見軍機大臣及壽者是日並無明降上諭 
[領事回華]  
　　華歴九月初五日英京倫敦來電云前者正任英總領事華倫君因事回國兹者公事旣畢於某日乘英國皇后公司某輪船重來中國矣 
[風鶴驚心]  
　　華歴九月初五日英京倫敦來電云航海各船欲保水險向有一定章程兹聞因東方之事風鶴驚心故凡各商船之欲保水險者其費擬照常加收一倍 
[照覆俄人]  
　　日本大阪某日報云邇者俄國駐使開列條欵向華政府多所要求上月某日外務部領袖慶王逐條照覆第一不准將地割讓與人云云中國自無異議但在市塲以外之地亦望俄國推此意以行之第二所索松花江口行船之權中國更無異議但不可用俄兵守護卽由齊齊哈爾達勃拉克新斯克之大道配置哨兵一事亦不准行應由中國派員帶兵設戍第四所陳察騐時疫一事除土人外可聘他國醫生任其事第五所云全無妨礙俱可承諾 
[請派出洋]  
　　聞之京師友人云上月某日大學堂師範生正教習某君條陳管學大臣略謂自今新政日興需才孔亟請於速成科内挑選聰頴子弟精於各國語言文字者貲遺出洋肄習各項專門之學以便學成回國報効朝廷管學大臣深題其言諭以俟鄉試揭曉後舉行此事 
[海外宣勞]  
　　聞之京師友人云出使日本大臣蔡星使以所調參隨領事繙譯各員海外宣勞瞬經三載因於 
 
 

Page 2

 
 
巳　具摺奏請恩加獎勵計前任横濱總領事官調任長崎正領事官四品銜直隷前先補用同知直隷州知州鄒振清請免補同知直隷州以知府仍留原省歸候補班先前補用並賞加三品銜使署繙譯四品銜候選直隷州知州曾海請免補直隷州知州以知府不論雙　月儘先選用並賞加三品銜奉硃批著照所請該部知道欽此 
[續錄臚陳提臣戰績懇請] [  施恩摺]  
　　時杜文秀方踞大理爲僞都羣賊分踞郡縣以數十計該提臣與楊玉科縱横掃蕩轉戰無前屢受重傷勇氣益厲又善因地勢設方略出奇用伏攻無不下凡堅城悍賊他將不能克者楊玉科輒以相屬略定遠拔雲賓掇鄧川踣浪穹及經營白米關以通進取之路翦取曲碉撤其南障别與楊玉科攻下永昌氶平　鼻趙州與諸將悉會大理城下大理背蒼山面洱海上下關爲之鎖鑰楊玉科議以諸將攻上關該提臣攻下關連破江峯寺黑龍橋賊以精騎數萬要之大敗遂克下關上關同日克復遣人説下諸賊卡遂專力攻城日夜轟擊杜逆仰藥而死賊黨獻其屍仍守城不肯出時悍賊畢集衆又百戰之餘自知罪在不赦抵死抗挋岑艈英至誘誅其酋十八人勒兵分途剿殺賊衆男則伏槍狙擊布满衢巷女則升屋乘垣飛擲瓦石諸軍殊苦戰該提臣連折數刃衣甲盡赤遂於同治十一年壬申十二月復大理又進攻小圍埂鍚臘順甯雲州皆克之復誅罕國恩于耿馬寨勦馬小二于麻栗壩討李國淪柳映倉等于騰越之烏索由是冋黨悉平論功爲諸將最中間嘗因事褫革旋復以立功起用會越南用兵經廣西撫臣潘鼎新調往諒山統其標營楊玉科戰殁復接統其軍諒山之捷該提臣陣斬敵帥三人兵千計奪獲田雞砲四開花砲十一快槍無算綜計該提臣生平衝鋒血戰不畏難不避敵批亢摀虚求爲必勝機合勢得奮迅莫禦小圍埂之戰岑艈英觀之見其勒馬横矛當者輒靡嘆曰眞虎將也其攻鍚臘順寗皆先據要險設伏誘賊一路得利四路乘之提督和耀曾謂曰人言君善謀吾今見之矣厥後巡歴諸鎭蒐兵講武境内帖然捐修祠廟書院橋道費常鉅萬所建梓里金龍橋以鐵索鈎貫而成亘數百丈兩岸嶄巖鑿成亘道功六年始竟以酬宿願行人至今賴之去冬履貴州提督任値廣西游匪未靖臣接晤之頃言之輒慷慨激昂請以身赴前敵前撫臣鄧華煕與臣皆憐其老病婉言勸止蓋其忠愛之忱老而彌篤果敢任事壯志不衰今以傷疾舉發齎恨以没深堪憫惻合無仰懇天恩俯准將該提督蔣宗漢戰功事蹟宣付史館立傳以彰忠藎應否加恩子謚並在立功省分建立專祠之處出自逾格鴻慈非臣等所敢擬請除將履歴咨部查照外所有提臣積勞病故及生平戰績謹會同合詞恭摺具奏伏乞皇太后皇上聖鑒訓示再該提臣之子關齡由廕生報捐道員指分四川現降同知候選孫三人長仁德同知銜次仁孝仁杰均移奬按照磨會孫一人萬隆合併陳明謹奏奉硃批另有旨欽此 
[閩闈榜期]  
　　福州訪事人云本届福建鄉試大主考定於本月十三日出榜日前傳聞手民某甲因病出闈帶有已刊之太宰以九職任萬民論一篇以致士林中人議論蠡起 
[浙闍榜期]  
　　昨得杭州友人來信云本科浙江鄉試大主考定於九月十三日揭曉六橋三竺多士如雲淡墨書名翹首可望矣 
[京兆新猷]  
　　聞之京師友人云順天府署向設有讞局承訊一切案件遴派値堂家人一名隨堂伺候兹者沈大京兆蒞任伊始恐家人或有需索陋規等弊乃與讞局諸員嚴定規制革除家丁并約束書差不准藉端訛詐所有原被佐證或傳提到案或自行投到均須隨到隨訊倘有人延擱需索准隨時指控究懲 
[監製兵船]  
　　日本神户某日報云兩江總督魏午帥倩日本神户埠川崎船廠製造砲艦四艘用以守護揚子江一帶札派饒千戎懐文前往監視工程月前乘三口丸抵神假寓西村旅館每日親往厰中查騐一切聞第一艘約於明年告成按千戎係北洋水師學堂畢業生善搮英語前嘗管帶水雷艇後充金陵水師學堂教習 
[豫章興學]  
　　江西訪事人云省垣大學堂所招肄業諸生尙未及定額之半總辦監督因禀明大憲乘各士子來省應試時示定八月二十日續行招考屇期約得六七百卷題爲申魏卲陽學校應增祀先聖周公議泰西愽覽會頗足增益民智自一千七百六十一年英國創名雅物後遂時有舉行而一年一小會數年一大會徵諸中國古昔有可證者與試發明之及榜發正取六十餘人訂期覆試並聞凡列名正次取者俱准入堂肄業仍飭各縣補送文結存查 
[梟匪正法]  
　　金陵訪事人云邇來上元江寗兩縣獄中分禁梟匪四十餘名迭經縣宰研訊口供分别擬定罪名詳候督憲魏午帥核辦中有巨梟李金標等六名情罪較重八月二十九日江寍府羅少杰太守接奉午帥批飭卽日會同三大營將領及上元江寗兩縣宰趨詣督轅恭請王命分别提出押赴笪橋市斬决梟取首級解赴犯事地方懸竿示衆當六匪綁赴法場時嬉笑如常神色自若高唱京調是眞愍不畏死者矣 
[盜劫信船]  
　　昨得杭州來信云本月初一日各信局由杭雇船裝載包封信件開駛來申初二日道出石門縣境一二里橋突被匪人行刼致失去受寄之匯票契劵等件大約須報官履勘飭捕緝查矣 
[鳳城秋眺]  
　　聞之京師友人云工部衙門近擬擇地攺建已購定前門内王府并大街某姓房屋日内卽當鳩工庀材矣○近來京飾門禁綦嚴内城尤甚向者每有小本營生之人携物入售現已一律禁止卽官役出入如無牌照亦必阴闌○西城粉子胡同原有海軍衙門一所拳匪亂後姜軍駐紥其問現擬攺造商部衙門大約姜軍卽須擇地移駐矣○上月十七日各國駐京使臣在蓮花池會議衣冠車馬不絶於途但不知所議何事也 
[嚴禁國民報示]  
　　上海縣正堂汪爲出示諭禁事本年八月十七日奉巡道憲袁札奉南洋商憲魏批本道禀國民日報妄登邪説煽惑人心擬請一體示禁由奉批察核所籌尙屬妥洽候分咨沿江各督撫通飭一體示禁並候咨請外務部轉飭總税務司照辦仰卽分行所屬一體遵辦毋違仍候撫部院批示繳等因到道奉此除錄報蘇撫憲並分行外札縣遵照一體查禁並奉抄黏内開將國民報荒謬悖逆情形示知地方商民不准買看如有寄賣國民報者提究先行明白曉諭等因奉此合行出示諭禁爲此示仰闔邑商民人等知悉自示之後不准買看國民日報如有寄賣該報者一經查出定予提究不貸其各凛遵毋違切切特示 
[朱旛並蒞]  
　　昨晨新任松江府知府丁太守之栻由蘇垣捧檄來滬午後命駕詣道轅謁見蘇松太道袁海觀觀察繼至上海縣署投剌拜會縣主汪瑤庭大令飭丁擋駕先是前任松江府知府許子原太守於前日來滬昨亦趨詣道轅禀謁迨晚觀察設席署中柬請兩太守議飲 
 
 

Page 3

 
 
[冠蓋如雲]  
　　江西候補道楊印生觀察前任直隷長蘆鹽運司楊藝芳都轉順天府府尹沈愛蒼大京兆新科翰林院庶吉士班韋卿庶常均於昨日來滬先後赴道縣各署投剌 
[梟首示衆]  
　　浦東北帮梟酋鄧海靑被獲解蘇訊供不諱上月二十八日撫憲恩中丞恭請王命飭縣明正典刑旋派委候補巡檢尙少尹將首級盛以木籠按站解至南匯縣犯事地方懸竿示衆所過州縣必加貼封條前晚道經上海縣禀知縣主汪瑤庭大令飭將封條黏貼交與二尹渡浦往南 
[研訊火頭]  
　　本邑南市老白渡恊源泰桂圓店於本月初六日黎明時被火所焚殃及左右前後鄰各店事後衆鄰將恊源泰夥金少堂扭入捕房捕頭派令包探查得恊源泰及明月樓烟館曾保火險銀若干且房屋毗連恐有縱火情弊遂據情禀知馬路工程局總辦翁子文太守太守倩襄讞委員黄衡堂二尹提金研訊金供小的係松江府屬靑浦縣人在張麗卿與閩人某甲所開恊源泰桂圓店爲夥同事五人本年三月某日開張至五月甲以虧耗貲本歸併與張店中房屋兩間後有披屋所存貨物約値洋銀五百元聞曾倩某洋行保火險銀二千兩眷屬均居店内小的於八月二十四日乞假回家本月初四日到店是晚見各夥購取煤油兩桶木柴兩擔運入店中不知何用迨夜間火起時小的未及穿衣倉皇逃出現聞張避匿浦東老白渡某姓家二尹詰其是否有意縱火金一味含糊二尹命管押捕房勒令交張到案旋據情禀知太守飭差恊同十六鋪地甲查明實在情由禀候核辦 
[匪人歃血]  
　　虹口惡棍皮鞋錦山卽陳錦山前經美界捕頭拘獲解送公堂時孫建臣直剌方操讞政判令永遠監禁提籃橋西獄本月初二日陳嗾令羽黨張明三唐雨泉唐關勝張關保號召醜類數十人羣集二十三保十圖觀音堂内各備香燭歃血盟誓爲之復仇置備酒殽痛飲一番而散昨經捕頭所聞前往查明以便禀請華官核辦 
[上海縣署瑣案]  
　　蘇松太兵備道袁海觀觀察訪悉閘北鍚金公所一帶時有流氓向人訛詐之事爰札飭上海縣及英美等國公共租界公廨拘拿究辦旣而公廨讞員鄧鳴謙司馬飭差拘獲葉新林一名移送至縣由縣主汪瑤庭大令訊責交保前日又將褚根山拘獲大令訊究之下供稱小的小本營生從不與流氓爲伍大令判責二百板○馬橋鎮汛弁某君申送孀婦楊王氏控其子招生不務正業屢次違忤一案至縣大令研訊之下招生供小的家住西南鄕十八保十一圖業已娶妻因患疾病吸烟成癮欲戒不能實無違忤之事大令曰爾母早年守寡撫爾成人不思孝養膽敢違訓爾尙有人心乎隨命責二百板發攺過局收押五月○前日江北人張大錐子之控鄰人高關寳將伊妻羞辱以致氣忿自縊等情至晚大令升堂提訊長長明供稱小的亦江北人在滬俯工寄住南市油車碼頭與大錐子爲鄰上月二十一日大錐子之妻與高妻互相嘲笑高妻忽變羞成怒大肆咆哮大錐子妻因之氣忿自縊事後大錐子告知小的喚地保與高理論地保勸高賄以洋銀四十元由小的過付迨買棺成礆共用洋銀三十五元礆後並不埋葬反投案下鳴冤十三圖地保顧桂榮禀稱上月二十五日之晚大錐子將屍舁至高家與之理論小的查悉正欲正餘來案禀報忽浼友人朱長明勸高給伊洋銀四十元自願備棺收殮高供稱小的在瑞昌木行傭工上月二十五日在行作工妻子大錐子之妻因何口角並不知情後大錐子將屍移至小的家小的本欲喚地保報案大錐子忽浼朱勸令小的貼伊洋銀四十元以了其事豈料將棺停放小的門外來案鳴冤大令命將大錐子掌頰五十下笞臀一百板謂高曰爾妻究因何與其妻口角以致伊妻忿而自縊高諉爲不知大令命掌頰五十下笞責二百板押候提其妻訊究朱交人保出張叱令退去 
[英美租界公廨會訊案]  
　　英商摩素洋行主投該管總領事署控廣利錩廣利興二號所售猪油攙入僞物請傳號主譚毓秀訊罰等情及讞員鄧鳴謙司馬接准英總領事來文飭提訊究摩素延律師侯魯公及瓊師主控廣利錩號主譚毓秀倩律師古栢及哈華托聲辯並請將寄居靑島之王厚齋移提作證前已迭志報端昨日捕頭將王送案司馬會同英繙譯官迪比南君升堂研訊麥捕頭稱頃接德總領事署繙譯官麥令豪來函將王送押捕房原函呈電瓊律師稱前堂飭提之見証王厚齋今已到案請卽訊供王供小的在靑島德商所設某洋行爲買辦不知因何突被德官拘押捕房迨移解到申奉德刑司訊問口供兹已錄單呈覽譚與曹子元曾於上年三月及八月來函七八次托小的謁見靑島德總督處商論烟膏之事各函業已呈案迨今年二月某日小的來滬晤譚提及烟膏之事嗣又在德興祥號晤曹前後函件均蓋有廣利錩圖章曾詢之寄居靑島粤人知譚係廣利錩主人叩求明察司馬將侯律師所呈原函三件曁王供單數紙披閲一過商之迪君諭令兩造退去候將供單譯作華文然後訂期會訊核斷 
[勸募山東振捐啓]  
　　昔人有言曰雖有智慧不如乘勢雖有鎡基不如待時此言時勢之不容忽也作作霖民表籌辦義振二十餘年奈數見不鮮久成弩末居今日而談振務聞者多以爲迂圖不知度勢審時至要至切而不容或緩者正爲今日之振務也昨奉周玉帥電諭利津漫决被災甚重命作霖民表廣爲勸募當卽電告盛宫保旋電致山東詳詢灾狀旣接復電有函諭作霖民表慨然自任略謂如作霖民表親往可以籌墊數萬殷懷胞與情見乎詞接閲之餘曷勝惶悚作霖草茅下士年近七旬衰老頽唐豈堪當此重任第以祖若宗食毛踐土二百餘年國家養十之恩涓埃未報加以玉帥垂諉之切宫保付托之殷何敢惜此殘年不爲努力一往無如災區太廣遍野哀鴻冬春兩撫至少亦須數十萬金若僅携數萬金前往車薪杯水措手無從不得不廣告四方敬爲災黎請命從來兵戈之禍多因災荒而起近日廣西匪亂亦以飢饉洊臻未能加意振撫遂致滋蔓難圖現經岑雲帥剿撫兼施柯遜帥復籌集巨資於沿江購米運往振濟並調集各省勁旅助剿大局方稍有轉機然卽使尅日蕩平已不知糜費多少金錢傷殘多少民命前車之覆可爲殷鑒山左北接京畿南連吳會風氣素稱强悍連歳疉遇災祲際此時事多艱人心不靖外則强鄰環伺内則異説繁興萬一煽動愚氓不獨東省患在蕭墻卽鄰省亦因之牽動與其爲燎原之撲滅曷若爲未雨之綢繆與其救患於旣作出師助餉未必立奏膚功曷若弭亂於未形嘘枯吹生可以隠消巨禍作霖等所謂度勢審時振務不容或緩者此也伏願貴官長者義士仁人慨發鳩慈普施駿惠或解嚢以佽助或量力以輸將或登高一呼而衆山皆應或多方勸募而集腋成裘上爲君父紓宵旰之憂下爲遐邇保安全之樂利人利已一以貫之至於救災恤鄰行道有福天人感應左券可操此則溝壑餘生同聲頌禱而無俟鄙人之贅陳者也如蒙惠助上海請交電報總局鐵路公司商業公所申報館新聞報館鎭江交因利局揚州交宏德錢莊隨時掣取收條按月請登報章以昭信實又白嚴作霖潘民表九頓首謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示息謠言]  
　　江西訪事人云署理江西巡撫夏菽軒中丞蒞任伊始官塲喧傳平日不喜新政凡李柯兩中丞所行之事皆須攺緖更張事爲中丞所聞立卽札行各府大致謂近年創辦一切新政經李柯兩前院苦心經畫綱舉目張本署部院綜核始終實有同志斷無攺革之理似此坦懐　示當可漸息謠言矣 
[求免捐輸]  
　　廣州訪事人云廣西百色廰屬屠户酒坊等商人具禀督轅以雜捐苛細懇恩裁撤等情督憲岑雲帥批示曰百色廰所抽猪捐酒甑房捐等欵是否禀准爲該廰學堂經費查閲黏呈廰示猪捐已經該廰出示停止其酒甑房捐兩欵辦理如何仰廣西布政司會同善後政務兩局查明實情分别辦理 
[鄂省官場紀事]  
漢口訪事人云湖北保甲局總辦聶福田明府邇經上憲奏補鄖西縣缺所遺保甲一差刻尙未經委定○候補縣陳大令鈞經署理臬司繼濂溪廉訪札委赴發審局襄讞日前已捧檄到差矣○徐二尹星煜奉上憲委赴襄鄖一帶公幹併查察北路土税短絀情形特於日前禀辭就道○管理豐備倉之王大令潤身刻已别有差委承其乏者爲劉大令承緒○湖北應解第六批京餉日前由藩憲札委劉大令押解啓行○辦理釐金局事宜之蔣槐軒大令由上憲奏補孝感縣缺○武小甫大令盡美奉上憲札委隨同琦瑞卿太守赴日本觀操併攷察蒙養學堂規制大約不日卽須起程矣 
[馬路工程局案]  
　　昨日南市天泰木行執事人某甲扭送王永根周永生至捕房訴稱伊等二人串竊木料捕頭令轉解馬路工程局總辦翁子文太守倩襄讞委員黄衡堂二尹升座研訊王周同供小的等皆蘇州府屬某邑人僑寓本城以裝池爲業日昨向天泰木行購取木料並未行竊二尹判令將王掌頰二十下追賠洋銀一圓 
[南市捕房紀事]  
　　昨日南市泉漳會館馬頭寳豐水果行執事人高許承驀將小車夫王芝扣兇毆八十四號巡街捕見之一併帶入捕房未幾又查見寳豐行中人將水果堆積街心向之斥阻行中人一擁血出將捕攢毆受傷慌亂中失去號帽對時表等物迨八十四二十一八十一八十二各號華捕聞聲而至始將拘獲郭阿炳蕭阿吉沈阿合戴傳必馬星巖五人拘獲解入捕房捕頭令押候轉解馬路工程局禀請總辦翁子文太守訊究○前日六號巡街捕在火塲中見允泰質鋪傭人張阿大手持銀飾舉足飛奔因卽拘解捕房暫管押旣而允泰主人聞有是事卽倩人赴捕房爲之保釋 
[英美租界公堂瑣案]  
　　棍徒陳阿明設攤誘賭由包探倪順泉獲案請懲讞員鄧鳴謙司馬商之英總領事署繙譯官迪比南君判令笞責三百板收禁西牢半年賭具銷毁○偷兒嚴全亨掩入王阿毛等家行竊衣服水烟袋等物報由某包探拘獲送請訊懲司馬判笞責三百板發押捕房兩月○積竊林榮才等串竊馬結生家金珠首飾報經包探倪順泉獲案司馬訊究之下供詞牽涉鄞縣差役袁惟堂因於昨飭探解訊判令遞解回寗交鄞縣主周大令嚴加管束○偷兒劉阿小在某馬頭上貨棧中竊取紫銅一塊被包探沈阿岳獲案請懲司馬判責一百板枷示一月○偷兒陳義喜潛入彭誠濟戒烟藥店竊取衣服數件報由包探陳金標拘獲送案請究司馬判笞責三百板○全興押店夥　豕煕收押自來火公司被竊之機器若干件昨由公司執事洋人查悉報由捕頭派包探孫阿星獲案請懲司馬判罰洋銀四十元○小孩陸泉生竊取陳復泰押店内首飾十餘件報由包探張寶成獲案請懲司馬飭送攺良所習藝一年○糼孩周調生竊取其母周王氏之衣物報由包探石金榮　案請懲周王氏投案求免司馬飭函送攺過所監禁一年衣給氏具領 
[法租界公堂瑣案]  
　　上月某日隆興洋行失去高麗參數十斤將小工柏金奎趙阿全送案請究旋經包探查得此參係葉阿桂所竊寄頓王阿四所開小客棧内轉輾托人售與南市養源參號計一十四斤得洋銀一百七十元當收價時綣成收據倩虹口義大亨米店　印圖章因將一干人拘解至案讞員魏蒓塢大令判罰養源號主張如茂號夥董瑞發洋銀二百元義大亨店主陸芝橋與經售之王恩中各員洋銀二十五元候提葉阿桂到案訊究兹者興隆主人以此參應向米店追繳特於昨日禀請總領事咨照大令大令著王阿四速將葉交案下期傳陸核辦○紹興銀工倪某製造首飾僞鏨裘天寳等各銀樓牌號向各當鋪質錢各銀樓查悉報知捕房起獲首飾將倪母毛氏倪妻李氏一併拘案請訊各銀樓執事人遞禀求究大令判將毛李二氏押交倪到案○羅觀國訴稱前晚比鄰恒豐當失火時被流氓李得山搶去皮箱一口報捕查知寄存烟妓王鳳仙家今已吊贓解案請卽訊懲大令判令將李枷一禮拜責三百板贓給羅具領鳳仙交人保出○利新洋貨店夥包海如訢稱　丁吳耀南陸續竊取店中各貨向各押店質錢兹又竊取洋銀七十元小銀圓四百餘角老其師洋刀四十餘打値洋銀數十元是以送案請辦太令判將吳枷號一個月責五百板所失各贜著包開單呈候追繳○前者林義豐土棧主林達臣向某土行定購大土四十八箱届期不出行主郭俊臣屢次向追置之不理遂據情控諸公廨大令准詞出票飭提林避匿英界因另出信票飭某包探恊同英界包探前往拘獲昨日解案請訊郭遞票伸訴前情林供此貨已轉售與殷洪盛矣大令謂爾抗提不到已及半年今旣到案又𨊴飾詞朦混殊屬刁玩著押候嚴比一面諭令郭將定貨薄檢呈○朱秦氏有田十三畝有奇賣與王雪香由王永遠租與通和宏泰兩洋行現已輾轉歸培發洋行不料夫弟朱鏞與英商談華訂明請契道契致培發不能執業據情控諸公堂讞員孫建臣直剌綰讞篆時訊取口供著朱秦氏呈繳洋銀一千元飭朱鏞投道署禀請注銷始得來案具領迄今延宕一年之久得主以此項田價共銀一萬餘兩欲向追償八釐利息大令與費繙譯會商以朱鏞故意延宕此項洋銀不准具領著給還五釐息其餘仍著朱秦氏領回○四川某邑舉人周上達會試中式及朝考後欽點知縣籖分廣西領憑赴省過經滬上被賊竊去枕箱衣箱各一口内有文憑等要件旋報捕查獲竊賊陳阿東李福齋弔到枕箱文憑已失昨日捕頭令解案請訊陳供所恊小的王介堂陳金德同竊僅分得洋銀四元大令著押候補提王陳到追繳○有陳長根者年二十六歳向在志文書館肄業曅業後由西人雇住龍州廣州灣等處充當舌人今春回滬納謝張氏之女謝氏爲妾議定身價洋銀五百元祇付二百元餘由伊父出立期票此四月十七日事也至五月初八日因病身故其母陳吳氏欲令謝氏爲娼謝氏不允慘遭凌虐徧體鱗傷鄰人咸抱不平從通謝張氏投訴捕房捕頭驗明傷痕特於昨日將一干人解案請訊大令飭將謝氏發交某善堂另行擇配陳吳氏掌顂二百下責手心二百下 
[美租界捕房紀事]  
　　前日務晚有一洋兵醉中蹀　至百老匯路新順記洋貨店門前口中喃喃手舞足蹈旋踢入店中將抄水笔墨水瓶任情擊碎店中執事人怒甚喚令八十三號巡街西捕拘入捕房捕頭令押解至該管領事署禀請訊辦○甬婦張李氏專以販　人口誘拐小 
 
 

Page 10

 
 
孩爲事某日至新唐家弄一百零七號門牌羅陸氏家將女孩阿香拐去報輕包探朱桂生拘獲帶入捕房捕頭令押候解送公堂禀請獄員鄧鳴謙司馬懲辦○著名流氓瞿生泉專在裏虹口一帶持刃行兇前晚突向某甲借端索詐不遂所欲肆意兇毆甲心不能甘奔投捕房聲訴捕頭令包探朱桂生將瞿拘押聴候解送公堂禀請訊辦 
[好行其德]  
　　昨承鍾君貴通因病愈完愿交來洋銀五十元囑爲轉解災區憫鴻集之堪憐遂蚨飛之慨擲身其康彊子孫逢吉福備之來當可操劵卜矣 
[同心行善]  
　　天水氏爲次媳王氏肝氣求速愈助規銀一百兩怡樂居洋銀五十元求母病平安人洋銀五十元吳悦來號交到轉起　求病速愈洋銀一百元恒竽銀慺經募無名氏爲湖郡資冥福洋銀八十八元六角又各户洋銀六十五元李欽揚求合家平安助本堂施藥洋銀一百元劉福房施衣洋銀一百元不留名洋銀一百元分别祇領銘感殊深竊以敝堂辦公竭　災黎需振正殷乃蒙一念之慈極得萬民之厄所謂大雲不出山而羣生皆被其澤者諸君子有焉乞登報牘式展謝忱上海六馬路仁濟善堂董事嚴信厚楊廷杲朱佩珍陳作霖焦發　施則敬劉芬謹誌 
 
 
 

Page 11

 
 
   
 
 

Page 12

 
 
   
 
 

Page 13

 
 
補用候選府知事余星燦請免補本班以府經歴不論雙單月儘先選用五品頂戴候選從九賀士嶽請以縣丞不論雙單月儘先選用增貢生潘請以典史不論雙單月儘先選用並加縣丞銜附生程登雲請以典史不論雙單月儘先選用廪生周駿聲請以訓導不論雙單月儘先選用副將銜叅將黄文琮請免補叅將以副將仍留原省儘先補用儘先叅將補用遊擊布國才請免補遊擊以叅將儘先補用都司黄崇良請免補都司以遊擊仍留原省儘先補用守備許裕泰請以都司留浙儘先補用守備劉玉山請以都司留浙儘先補用兩江督標候補千總武舉王文彬請以守備留浙儘先補用都司銜千總鄧馴保請免補千總以守備儘先補用千總郭壽昌請免補千總以守備儘先補用千總王松濤請免補千總以守備儘先補用以上文職九員武職九員係在事尤爲出力照異常勞績請奬福建候補縣丞徐栻請俟補縣丞後以知縣仍留原省儘先補用五品頂戴正任桃渚把總現署中營千總何雲麟請俟補千總後以守備補用以上文職一員武職一員係其次出力照尋常勞績請奬奉硃批覽欽此 
[護浙撫翁奏調員辦理農工商鑛局事宜片十三日]  
翁曾桂片再浙省創設農工商鑛總局事務殷繁必須熟悉情形之員會同紳士妥爲辦理庶克次第舉行兹查三品銜江西試用同知余铣老成練達熟悉商情早年在浙其識浙省物產藝植尤深合無仰懇天恩俯准咨調該員來浙差遣俾資臂助理合附片具陳伏乞聖鑒訓示謹奏奉硃批著照所請該部知道欽此 
[護浙撫翁　奏請補選缺知縣摺十三日]  
　　頭品頂戴護理浙江巡撫布政使臣翁曾桂跪奏爲請補選缺知縣恭摺仰祈聖鑒事竊照東陽縣知縣李前泮准調蕭山縣知縣光緒二十九年三月二十日奉旨後五日行文按照限减半計算扣至四月二十二接到部文之日作爲開缺日期所遺員缺係繁難中缺前經聲請扣留外補在案查浙江升調遺知縣上次富陽縣知縣缺出以第一正途新海防例遇缺先補用知縣董鳳來請補爲止今東陽縣知縣缺保奏遇缺先用知縣羅文槐已報丁憂此外無人應再用鄭工曁新海防遇缺先正途曾在之員鄭工無人應用新海防查是班内名次在前之江鍚齡史悠祿均係各項出身應行扣補查有正途出身新海防遇缺先補用知縣楊泰階年四十一歲江蘇太倉州人由附生中式光緒甲午科舉人遵新海防例報捐知縣分發試用赴部分發簽掣浙江二十四年六月十一自引見奉旨著照例發往欽此欽遵起程十月十四日到省加捐遇缺先補用准部於二十七年十月二十日行文到班以十一月十八日接到部文之日作爲新海防例遇缺先知縣到省日期簽掣第一名兹據署布政使崔永安兼署按察使陸　鉞以該員請補東陽縣知縣會詳前來臣查楊泰階才識優裕辦事勤明堪以請補東陽縣知縣缺如蒙俞允該員係領照到省試用知縣加捐遇缺先補用今請補知縣銜缺相當毋庸送部引見惟係捐納人員仍令試俸三年理合會同兼署閩浙總督臣崇善恭摺具陳伏乞皇太后皇上聖鑒勅部核覆施行再例文繁瑣另行咨部查核摺内不覆冗叙合併陳明謹奏奉硃批吏部議奏欽此 
[江蘇巡撫恩奏審明命案人犯按律定擬摺十三日]  
　　頭品頂戴江蘇巡撫奴才恩壽跪奏爲審明命案人犯按律定擬恭摺仰祈聖鑒事竊准刑部咨奏嗣後外省命盜死罪案件無論凌遲斬絞立决監候舊例應會題者一律攺爲專摺具奏仍備錄供招咨部查核等因奉旨依議欽此咨行到蘇自應遵照辦理兹據署江蘇按察使朱之榛審解銅山縣練丁華作坦因緝私誤將鹽捕營勇靳三戳傷身死一案奴才親提研鞫緣華作坦籍隷山東滕縣充當銅山縣屬房村練丁與已死山東鹽捕營勇丁靳三素不相識光緒二十八年七月十二日華作坦探親回歸路過微山湖邊見有小船一隻裝載私鹽船上有私販三人當卽赶回房村向練董趙鳳亭告知趙鳳亭因病不能同往派練丁郭朝福王全忠孔慶雲隨同華作坦前往查拿華作坦帶鐵頭壯槍王全忠携木棍餘俱徒手一共四人走至該處先是鹽捕營什長仲延禮帶同勇丁靳三等在微山湖一帶緝私旋在銅沛交界河面緝獲私鹽十包並船一隻内私販鳧水逃逸仲延禮將鹽查點約重一千餘斤當卽護送進口一面帶勇連同各勇號衣先由旱道轉回並令靳三戴士勝將鹽船撑至房村起岸約定在彼處等候預備車輛運載鹽斤靳三與戴士勝因河水淺小不能行船各脱衣褲一同下河將船拖走下午時分華作坦等踵至認明私船上前喝拿靳三與戴士勝上岸分辯告以船内私鹽係由伊鹽捕營勇緝獲之語因其身無號衣平素又不相識疑係私販假冐稱欲將人船一併解局靳三不服混駡華作坦回署郭朝福在旁帮同指斥靳三舉棍向郭朝福毆打郭朝福用手格抵華作坦閃至靳三背後用鐵槍戳傷靳三右臂靳三轉身向華作坦撲毆華作坦情急復用槍嚇戳適傷靳三肚腹因其撲攏勢猛以致透膜靳三喊痛倒地華作坦舉手將鹽交與郭朝福等運回繳局戴士勝回向仲延禮告知往看詎靳三傷重移時殞命仲延禮報局移騐並據該犯華作坦自行投首訊供通詳批飭審解兹據審擬解勘據供前情不諱詰非有心欲殺亦無起釁别故及在場帮毆之人研究不移案無遁飾查律載　毆殺人者不問手足他物金刃並絞監候等語此案華作坦因見鹽捕營勇靳三等緝獲私鹽將船拖走該犯因其未穿號衣疑係私販稱欲將人船一並解局不服爭角用鐵槍戳傷靳三身死雖據自首無因可免自應按律問擬華作坦合依鬭毆殺人者不問手足他物金刃並絞律擬絞監候秋後處决據供母老丁單是否屬實應俟秋審時查明詳辦鹽捕營十長仲延禮帶勇緝私並無不合其於練丁華作坦爭繳私鹽致將靳三致斃非其意料所及且已先行轉回應與救阻不及之戴士勝並訊無帮毆之郭朝福等均母　議私鹽業已繳局船隻變價充賞兇器鐵槍供棄免追屍棺飭埋在逃私販緝獲另結除供招咨部外謹會同兩江總督臣魏光緒華摺具陳伏乞皇太后皇上聖鑒敕部核覆施行謹奏奉硃批刑部議奏欽此 
[江蘇巡撫恩　奏審明盜劫人犯按律定擬摺十三日]  
 
 

Page 14

 
 
頭品頂戴江蘇巡撫奴才恩壽跪奏爲審明盜劫人犯按律定擬恭摺仰祈聖鑒事竊准刑部咨奏請嗣後外省命盜死肆案件無論凌遲斬絞立决監候舊例應會題者一律改爲專摺具奏仍備錄供招咨部查核等因奉旨依議欽此咨行到蘇自應遵照辦理兹據署江蘇按察使朱之榛審解甘泉縣賊犯蔡仔禾等聴紏夥劫事主李嘉和停船得贜並蘇監明等於訊明後照章先行正法一案奴才親　研鞫緣蔡仔禾卽蔡三與先行正法之蘇廣明王有潰均籍隸安徽鳳台縣或游蕩度日或販法鹽或曾充營勇光緒二十八年六月二十七日王有潰船泊樊汊鎭有素識在逃之張結巴雇定王有潰船隻言明往十二圩有事後蘇廣明蔡仔禾與在逃之張金潰先後搭船同行是晚船抵縣屬楊家莊停泊各道貧難張結巴瞥見事主李嘉和船泊河西聲言稔知船内有錢起意行劫得贓分用蘇廣明等允從共夥五人卽於是夜四更時分張結巴令王有潰與蔡仔禾將船靠近事主船隻暗將錯錨割斷拖至偏僻地方留蔡仔禾王有潰在船接贜張結巴張金潰各帶刀子蘇廣明携木棍一齊過船進艙行刦事主李嘉和驚起喊捕張結巴等嚇禁聲張擁進後艙刦得洋銀兩蒲包分携過船卽令王有潰開船駛逃點贜俵分船抵喬墅鎮蘇廣明等慮恐有人追捕棄船携贓上岸各自逃走經李嘉和尋見賊船喊同該處砲船勇役拿捕未獲投保報縣時値前署縣謝元洪因病請假禀府撽委邵伯鎮巡檢李厚堂會營管　緝謝元洪旋卽卸事該縣抵任准交復勘無異旋據縣役恊同丹徒縣兵役獲犯移解訊明起贓給隤當因該犯蘇廣明王有潰或係鹽梟或係游蕩肆劫得贓爲害行旅禀經批府復訊明確由府開摺禀准照章就地正法並飭將蔡仔禾一犯照例擬解兹據審擬解勘據共前情不諱究詰不移案無遁飾除游勇鹽梟爲盜罪應斬决之蘇廣明王有潰已照章先行正法毋庸議外查律載强盜已行但得財者不分首從皆斬等語此案蔡仔禾與先行正法之蘇廣明等聴從逸犯張結巴夥劫事主李嘉和停船得贓並獲正盜無疑自應按律問擬蔡仔禾卽蔡三合依强盜已行但得財者不分首從皆斬律擬斬立决左面剌强盜三字餘訊無另犯窩夥竊劫别案及逃後知情容留分贓之人均母庸議該犯等在外爲匪原籍牌保犯父無從覺察禁約請免提責起贓給領未起照估追賠賊船變價充償刀械儲庫木棍供棄免起逸犯張結巴等緝獲另結除供招咨部外謹會同兩江總督臣魏光燾恭摺具陳伏乞皇太后皇上聖鑒敕部核覆施行謹奏奉硃批刑部速議具奏欽此 
[兼閩浙總督崇　奏請將三十七届帶徴舊課緩徴　屇摺十四日]  
　　福州將軍兼理閩浙總督奴才宗室崇善跪奏爲閩鹽困憊請將三十七届帶徴舊課仍予緩徴一届恭摺仰祈聖鑒事竊照閩鹺商情自光緒二十六年以來迭遭水患風災存鹽浸没成本大折塲價奇貴運本愈重正萬分竭　之時復責令加歲額外票課該商販迫於大義勉力允從而上年夏秋亢旱上游灘河乾涸盤運極難以致銷短票積課欵虚懸該司道目擊情形若必併徴舊課實將立見傾危經前督臣許應騤據詳奏請將三十七届帶徴舊課展緩一届奉部駁飭未便屢求寛展立令全完造報等因具奏奉旨依議欽此咨行遵照復經飭據該商販等以新舊併完商力萬難支持等情禀經詳請覆奏復查閩省迭次遭災鹽務受害最烈商力困憊日甚一日近數年來嚴切催迫雖據勉完新課尙難適如奏期是以上届本届均有請展奏銷限期之時奚邊兼顧舊課若令各商販羅掘以應舊課勢不能專力新課者相權新課爲京餉支解要需斷斷不能延誤舊課乃歸補道庫欵項僅請寛限徴收於帑藏毫無出入自應先其所急以顧正供請將三十七届帶徴舊課仍如所請援案緩徴一屇仍照推展年限緩至三十八届分年帶徴以卹商艱等情據福建鹽法道鹿學良會同布政使周蓮詳請奏咨前來除咨部外理合恭摺具陳伏乞皇太后皇上聖鑒訓示謹奏奉硃批户部知道欽此 
[兼閩浙總督崇　奏爲𤁋陳包辦官腦局情形片十四日]  
　　崇善片再閩省漳泉一帶素產樟腦前係華商包辦虧折甚鉅勢已不支適日本技師愛久澤直哉來閩請由駐厦日本領事上野專一再三商辦由閩省設立官局延聘該技師考騐煎熬應需成本自願擔保借欵兼任虧耗向日本公司籌借洋銀二十萬元爲成本不取利息試辦六年並繳報効銀十萬元製出樟腦發賣時每擔扣繳税銀七元每年總結一次除去應完關税及一切薪費用欵並酌提公積歸還成本外實得餘利若干分作十成以三成給技師花紅以二成賞給官局員役以五成歸官局存儲候撥當經前督臣許應騤以華商包辦旣不得法莫如設立官局延聘技師興辦藉可收回利權專派興泉永道延年設局厦門督辦官腦局務與該技師詳細訂約作爲官局延聘不得視爲日商包辦遇事須禀候官局核准方能辦理該技師將來如不願承辦准其告退或有不遵合同及于礙官權所辦腦務有不合式之處亦可由局辭退一切權自我操以符官督商辦之義其所繳報効洋銀十萬元交由銀行生息限滿發還所有延聘及借欵合同疉經許應騤與外務部再四電商酌攺該技師均願遵照辦理嗣技師因事赴臺灣合同未卽籖字兹於閏五月二十七日由台回厦在厦鬥道署會同上野領事將合同籖字自簽字之日起作爲試辦日期俟限滿如有成效再行商定年限接續辦理據督辦官腦局與興泉永道延年詳請奏咨前來奴才覆核現訂合同與外務部疉次商酌各節均屬相符除將籖字合同咨送外務部查照外謹附片具奏伏乞聖鑒訓示謹奏奉硃批外務部知道欽此 
[江蘇巡撫恩　奏恭報前赴江寗辦理監臨事宜摺十四日]  
　　頭品頂戴江蘇巡撫奴才恩壽跪奏爲恭報自蘇起程前赴江寗辦理監臨事宜日期專摺奏祈　鑒事竊准禮部咨開光緖二十九年正月初一日内閣奉上諭明歲恭逢慈禧端佑康賾昭豫莊誠壽恭欽獻崇熙皇太后七旬萬壽仰維懿德普被寰區慶洽敷天歡臚率王允宜　恩特沛　惠藝林著於本年舉行癸卯恩科鄉試明年舉行甲辰恩科會試其癸卯甲辰正科鄉會試卽歸併丙午丁未舉行俾資多士忭舞觀光用副朕鍚類延蓋壽世作人至意該部卽遵諭行欽此恭錄咨前來卽經轉行欽遵在案伏查江南文關鄉試監臨事宜係江蘇安徽兩省撫臣輪流値科本年恭逢恩科輪應江蘇承値業將科塲事務督飭江寗藩句循照例案次第認眞辦理現在塲期　邇江蘇安徽兩省應試士子自已雲集金陵奴才擬卽豫期 
 
