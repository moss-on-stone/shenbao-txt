# 1902 - 159 - 4910471

 

Page 1

 
 
[附送捐册] [  申地報館協振所啓]  
　　去夏紹興府屬之山會蕭三邑風雨爲災禾稻半遭漂没至今歳入春後又因雨澤愆期田疇難以耕種米價翔貴民不聊生紹府尊熊再青太守民瘼關懐特印就捐册若干分囑本館隨今日報章附送世有好善之十務懇量力解囊以救孑遺黎庶誠莫大功德也此佈 
[續三通因重校未竣暫緩岀書啓] [  圖書集成局謹白]  
　　本局前據浙局本九通用新鑄大號鉛字重行排印其皇朝三通已於正月告竣續三通正三通本定於四月六月岀書嗣因細審浙刻校對未精頗多舛誤爰延名宿前赴西湖就文瀾閣殿板九通詳加讐校惟以卷帙繁多不敢草率從事以是略稽時日致岀書未能如期此蓋本局愼益加愼之心諒爲海内士林所垂鑒也此啓 
[平米價議]  
　　米價至今日可謂奇貴如珠矣當去歳秋收之際滬上每石祗售祥銀五圓迨歳暮加至五圓五六角猶未爲甚也乃今歳自春租夏價日以昻由六七圓而八圓昨竟售至八圓以外噫吁嘻其將絶我窮苦小民之命耶何若是之頃刻飛騰也顧我聞之業此者曰去年各邑禾稻其豐稔雖不及前年然著名産米之區如松之張堰後港章練塘常之無錫金匱蘇之常熟諸處總有六七分或七八分收成自大吏禁止運米岀口以來奸商販運岀洋者已不數數見滬巿當不致頓憂匱乏何以米儈竟若此居奇則咸歸咎於某某諸巨公購國數十萬石寄存各洋棧中堅不售岀之故夫滬上之購圃不肯售岀者大約不乏其人然以某某諸巨公之望重家豪而謂其必與小民爭升斗之利平心揆度當不至斯意者平日信任之家丁親密之戚友與夫趨炎附勢之輩工顰妍笑之儔隠射其名以圖龍斷某某諸巨公未及覺察卽覺察焉亦無從破除情面禁不許爲耳於是有謀赴暹羅安南販運者夫暹羅安南之米價固甚廉然遠隔千萬里大洋卽輪舶飛行亦非三五日可到且岀口有稅入口有稅加以輪船水脚牙儈用錢運抵此間價亦當在每石六圓之譜雖平而依然未平也有謀禀請南洋大臣奏請截留漕米十萬石再借漕米十萬石以便舉行平糶者然滬上合城廂南北巿人口不下七八十萬各鄉鎭尚不與焉以每人曰食一升計之當日需七八千石祇此二十萬石漕米甫及一月岀售已空而至早之禾收穫亦總在七月下浣大宗榖稻必至九十月之際始盡登塲此四五月中烏能支拄亦非善持其後之圖也有欲禀請關道憲將各處所囤之米責令一律岀售以維米巿而濟貧民者然聞之滬上各户所囤之米都只數十萬石卽使悉數岀售亦不過敷衍一二月况果有奸商購囤類皆寄存租界洋棧中雖臨以關道憲之威權恐亦未必能奉令維謹然則如之何而可曰不佞有二策在其一豁免米釐以廣招徠傳聞商人由常熟購米運來須完釐金及落地捐六次每次石輸青蚨五十翼一經到滬卽照原價加至三百文更無怪價不能平而食户行商無不怨聲載道也夫抽釐助餉原　國家不得已之苦衷然當兹勢處萬難似未可膠柱鼓瑟今當禀請當道暫免米釐數月各卡專事稽察不復抽捐庶商人皆願岀其塗而米石可望立時雲集其一保護米商以免沿途剽掠聞之來自無錫者述及彼處錫金兩邑日下鄉民積存之米幾不可以千萬石計祗以大吏嚴禁裝運岀口致四鄉貧户咸借此滋生事端見有運米之船輙糾衆刼奪官吏不敢問商人遂因之裹足不前逆料常熟張堰章練塘諸鄉米亦斷不缺乏是以内地米價每石至貴亦祗值洋銀六七圓今當禀請大吏札下地方官凡赴内地販米商人悉心保護有敢糾衆强搶者不論流民土著槪行按律以懲如是則纺民得善價而沽而商人亦不致地棘天荆無從興販我知不岀旬日滬巿米價未有不漸平者袞袞諸公誠何憚而不爲此耶抑鄙人更有說焉今者所留所借之漕米二十萬石日内諒卽如數發岀商人之備價領照赴暹安購米者月中亦可到申米石一多巿價卽貶彼購以囤積者非欲絶民命也無非圖取盈耳苟不及早售諸巿中轉瞬將無從牟利矧飢民搶米之事刻已數見不鮮遠而蘇之揚州及浙之紹興皆已釀成巨案近而距滬數十里之浦東各鎭亦每有貧民成羣結隊自稱餓蝨沿蜂擁至富紳家恃强索食不饜所欲則蘭入倉屋劫米俵分滬上之米半在瀞東半則寄存洋棧使米價日貴一日則小民與其坐而待斃不如犯法以圖一飽揚州及紹興之事安保不見之於目前利害交關所宜熟計過於圖利必至反失便宜因作斯篇以告關心民食者幸毋謂書生伏案不能知巿上情形也 
[意兵滋事]  
　　京師訪事友人云四月二十日意大利兵某甲持洋銀數枚至東安門外某錢店易錢適武衞右軍勇丁某乙亦在彼處易錢乙銀較重故錢亦較多甲不察其情欲取多者以法乙阻之甲不服致相揪扭乙怒推甲仆地飽以老拳甲遂掣短刃向之猛砍斷乙一指乙奪刃反剌意兵之臂正在相持不下之際事爲意弁所聞立卽帶兵而至武衞右軍哨弁亦率勇前來詳詰錢店起釁情由意弁自知理屈始引兵去不復深求 
[桂撫被劾述聞]  
　　粤東訪事人云廣西各匪徒揭竿起事已蔓延二十餘州縣現更侵入柳州邊境距廣東省城僅三百七十里聞日前有某御史奏叅廣西巡撫丁中丞有縱容土匪匿不奏報等語或亦非盡無稽也 
[湖北候補知縣張瓊生大令上施南府擬優加廉俸化私爲公以濟賠欵禀稿]  
　　竊卑職等前奉憲臺發閱藩憲勘電内開奉上憲諭和議告成部派鄂省賠欵每年一百二十萬兩省中籌不及半餘需八十萬左右應由各府督同各州縣切實籌計丁漕稅契乃入欵大宗能不擾累集有鉅數方爲的欵此外有無良法幸各抒所見據實敷陳等因捧讀之餘當蒙諭飭一體條陳仰見憲臺虚衷下問集思廣益之至意卑職等雖無官守共受國恩目撃時艱敢不勉竭蠡測以爲泰山土壤之助竊謂　國家今日之大勢原患在貧而救今日之大勢則不患貧而患不均讀論語均無貧之一言不禁撫時興感也今國家貧本極矣察其究竟惟貧於國貧於民尚不貧於官現就湖北而論不貧之官有三曰州縣曰釐稅各局委員曰兼管關稅道府當此時而籌鉅欵欲求有益於國無損於民則惟均官之不貧而酌劑之其法維何道在優給廉俸化私爲公而已矣曷言乎均州縣之不貧也州縣有地方之責用度本鉅内有仰事俯畜之需外有 
 
 

Page 2

 
 
延幕友養丁役及各項辦公之用又加以差事之應酬攤派之捐欵本管道府之經費供億上司各衙門之房費門包節規種種繁費額設廉俸無補萬一於是藉丁漕稅契平餘以資津貼遂至沿爲自然之利忘其爲公家之財湖北州縣自胡文忠丁漕定制後缺比他省較苦然除應用開銷外肥者可餘數萬瘠者可餘數千卽極瘠亦無賠累之缺此所謂不貧之官也查合省六十九廳州縣歳入平餘雜費共有一百萬左右州縣辦公者在此肥私者亦在此欲化其私以爲公則非優給廉俸不可兹擬中簡缺歳給俸薪五千兩繁要缺歳給俸薪六千兩以足一年辦公之用無分中簡繁要各歳給養廉三千兩以爲養家之資所有差事攤捐以及各上司衙門一切經費槪行裁革俸足辦公廉足養家又無别項開銷然後責以涓滴歸公儘可服州縣之心准此核計以二十五缺作中簡以二十五缺作繁要共計歳岀優給廉俸不過四十餘萬兩岀入品算可剩五十萬兩有奇以濟國用此州縣化私爲公之一法也曷言乎均各局之不貧也湖北貨釐土稅共六十餘局向均定有比較歳解比較之外所有贏餘雜費均歸委員私囊卽三令五甲從無和盤托岀者嘗見辦釐差一年或捐升階或捐最優花樣不一而足卽充司事一二年捐官到省者亦不乏人其爲不貧之官彰明較著矣查各局大小不一歳入贏餘雜費亦多寡不同截長補短綜計大致以漢口武穴著名八大局作歳入三萬兩以十局作歳入二萬兩以十局作歳入一萬兩以三十局作歳入四五千兩餘暫不計合共歳入羸餘雜費共有七十萬左右各局向定局用係作正開銷均屬豐足毋庸再加惟委員薪水務必優加以資事畜方能化私爲公兹擬大局委員薪水當與州縣養廉稍差小局係佐雜任之當較大局遞減以四十局作大委以二十餘局作小委共計歳加薪水不過十餘萬兩岀入品算亦可剩五十萬兩有奇以濟國用此各局化私爲公之一法也此禀未登畢 
[當郡試題]  
　　常州科試業由江蘇學政李蔭墀大宗師試畢昨由江陰友人抄示生童經古及生塲各題照錄如下至童生正覆塲各題未經友人抄示概付闕如生員經古題傳咸上書謂當今之急在併官省役務農論俄國崛興歐西原于游歴策書陳倫炯大西洋紀後　算學題按員函數微分術造八線眞數表及八線對數表較割圓法爲便試設數以明其理設如倍股弦較加弦和較以弦較較之積乘察之得一十五萬七千四百六十四尺只云弦較和一百八十尺求句股弦設如經商五次第二次得利倍於初次自乘數三次等於二次自乘數四次等於三次乘二次數五次等於初次乘四次數併初次三次五次减二次四次數得銀五百七十兩問每次所得若干生員覆經古題嘉祐六年以司馬光知諫院論泰西各國選將練兵皆岀武備院策設句自乘减三股加四開平方得數又加五再開平方得數復以股半根乘之减九與句等若句加股平方根則得二十一求句股若干代數術有計息法試言其槪生貝正塲題陽湖人而不仁疾之已甚亂也武進其知可及也二句宜興以不教民戰一節荆谿巧言亂德一章無錫　也欲二句金匱孰謂微生高直一章江陰　齊一變一章靖江齊人歸女樂一章府學所謂大臣者一節通塲經題東漸於海四句生員覆試題富貴不能淫四句童生上四學經古題宋仁宗幸後苑觀刈麥論士國君士但丁峽爲英法之屏障策算學題未詳童生下四學經古題程顥爲晉城令民戴如父母論　外國設技藝院分類研究各有專司策算學題未詳 
[院試先聲]  
　　蘇州訪事人云前者江蘇提督學政李大宗師行文蘇省定於五月初七日取齊合屬生童候初九日按臨考試府尊向之子振太守奉文之下卽派文武巡捕於端午日啓行赴江陰恭迎文斾長元吳三縣主卽飭辦差人役就胥門外接官廳結彩懸燈預備迎迓 
[學堂招考]  
　　湖北訪事人云鄂省師範學堂擇於五月開辦兹督憲張宫保撫憲端中丞會銜岀示招考本省舉責增附生年在二十四歳以上三十歳以下者限三日内赴安徽會館本學堂報名聽候甄别考試其向在書院學堂之肄業生毋庸與考俟此次取准後一體派往各府州縣充當學堂教習云云連日報名者已將近千人定期五月初六開考 
[請商防務]  
　　漢口訪事友人云邇來襄樊一帶土匪蠢動湖廣總督張香濤宫保念及此處毗連豫境恐被泌陽匪徒所煽惑亟宜先事防維爰電請湖北提憲鄧軍門玉峯蒞鄂籌商一切軍門遵卽起節大約日内可抵鄂垣矣 
[募勇述聞]  
　　漢口訪事人云近日傳聞湖廣總督張香濤宫保以工程隊缺額甚多殊非有備無患之道爰擬樹旗招募以免兵額虚懸 
[紹籌平糶]  
　　紹興訪事友人云春夏之交米價日漸騰貴近日每石值至錢七千餘文當此青黄不接之時民食維艱易滋事變因由官紳會議集資十五萬舉公正人赴鄰省購米并向暹羅告糴以便設局平糶藉以裕民食而定人心 
[逃犯入籠]  
　　杭州采訪友人云省城遷善所嚴字號所覊人犯王之林於三月二十八日之夜起意脫逃糾集同所犯人持械毁門毆斃看役當經仁和錢塘兩縣主會營拿獲帶回訊供刻將王及甲乙二首犯請令正法梟取首級懸示宗陽宫前其餘暫時拘禁署中一面雇工赶緊將籠房修整刻已告竣較前益鞏固堅牢遂於本月初二日仍將各犯解回嚴加拘繋有見者謂各犯俱脚釘雙鐐其情節較重者另押小籠蓋以防其復逃也 
[天津火警]  
　　天津直報云上月二十八日之晚九點鐘後河東興隆街天聚當鋪對門某磁器店後院中不戒於火幸各水會中人立時撲滅只焚去鋪屋三間迨三十日午後一點鐘時馬家口法國兵營旁某姓危樓登時火起經工部局及法英日各國陸兵携帶水龍奮力施救至兩點鐘後始熄而雕梁畫棟已無復片瓦寸椽矣 
[京師火警]  
　　京師訪事友人云四月二十五日黄昏時正陽門外東珠巿口采芝堂藥店不戒於火熊熊烈燄岀自樓窓霎時殃及附近鋪户十家是處距官廳不遠當經水會中人恊同弁兵將廳後房屋急行拆毁以斷火路一面拘藥店主人至有司衙門請懲迨二十六日午後三點鐘東交民巷各國使館界中法國儲糧之屋忽又火起各國兵隊將巷口分頭駐守然後用洋龍汲水噴救共燬房屋十餘椽當火熾時内城諸水會聞而趨至洋兵堅不放入遂廢然而返二十七日午後東交民巷臺基廠奥國使館又兆焚如約閱兩點鐘時始熄水會中人鑒於前事不復往援聞此館鳩工建造尚未告成此次之災須責成工頭賠修於奥人毫無所損云 
[神京珥筆]  
　　京師訪事友人云此間自兩宫返蹕以來人烟日漸稠密加以武衞右軍軍隊駐紥城中日食浩繁米價因之飛漲刻雖開放京官春季俸米又值减成並不准糧店入倉購取故數米而炊者益覺愁眉雙鎖也○自二月迄今久無雨澤農田苦旱莫不望切雲霓所幸客冬及本年春初兩次大雪二麥尚可有秋然天公如不早沛甘霖後事尚難逆料也 
 
 

Page 3

 
 
[西泠鼓櫂]  
　　杭州訪事人云浙省新後軍練勇駐紥泗安向委候補這左子異觀察李同統領今春觀察入都引見暫由湖州協李副戎代統其軍上月某日省垣接奉電信知左觀察奉旨以四品京堂候補撫憲任大中丞因統領責任綦重特委候補叅將余叅戎開新接統兼帶中軍○敷文山長錢太史駿祥爲子密大司空之哲嗣今年二月開課因丁外艱守制未及晉省僅將題目寄交監院舉行兹於上月十四日由籍來杭先詣各當道及紳士故交處拜謁卽於十六日考試本月望課生題唐明皇瘠已肥天下論問電報利用甚漙近者西人又創無線一種其視有線之報究竟孰勝試衡量優劣熟權利弊以對童題魯之春秋義富鄭公使契丹爭歳幣論○省垣撫杭四營制兵自奉旨裁汰後去弱留强改習洋操漸有進境兹於四月十五日由杭協劉副戎中協喬參叅戎調集各營在羅木營會操自辰至午始行竣事○嚴府桐廬縣沈大令前經任大中丞奏參革職湻安縣王大令開缺另補其遺缺業已委員接署兹由誠方伯詳請桐廬縣以鄭工遇缺先補用知縣陳大令永昌湻安縣以候補知縣巢大令鳳儀補授○省防左營巡警軍管帶現由撫憲任中丞委候補叅將馬叅戎長春接帶 
[甬江小志]  
　　寍波訪事人云上月二十七日下午四五點鐘時突有匪徒三十餘人至梅墟某姓家蜂擁而入刼去首飾衣服等約值千餘金當卽開單赴鄞縣署禀報適邑尊黄大令晉省未回遂田鄞江司徐巡檢前往履勘以便緝盜追贓○上月下旬某日郡城舉行賽會各鄉居民相率至郡觀賽一日之中小輪船往返至三四次時有鎭海小火輪船由某處駛至梅墟港適遇餘姚鎭南火輪船岀口兩相碰撞幾如石破天驚有搭客某甲年約十五六齡立足不牢遽爾墮入海底聞至今屍首尚無下落也 
[示平米價]  
　　前日上海縣主汪瑶庭大令發岀示諭一道文曰爲岀示嚴禁事奉道憲函開訪聞日來米價非特不減轉致有增每石漲至八元數角之多實爲從來所未有言念力食小民何以堪此查上海人烟稠密每天約需四五千石現已招商集資購辦洋米前來接濟並分函新加坡暹羅安南各口紳董妥爲勸諭在彼華商分投遞濟誠恐奸商抬價居奇務卽岀示嚴禁並諭董勸導等因到縣奉此除照會米業董事查明實力勸導外合行岀示嚴禁爲此示仰米商行户人等一體知悉自示之後務將米糧平糶不得擡價倘敢故違一經訪聞定卽提懲不貸凛之切切特示 
[浙漕撤局]  
　　浙江海運滬局近以米價昻貴已於月初停辦是以前辦委員左張越三大令同於昨日回省銷差惟留胡大令小往招商總局采辦米石以備運回平糶藉濟民艱 
[神傷奉倩]  
　　浙西嚴少和觀察以忠良後裔筮仕粤東歴辦要差洊擢監司之職瀛眷僑居本邑新閩和樂里已歴多年其德配沈夫人岀自金閶望族温恭淑愼四德無虧觀察之捧檄馳驅不致憂深内顧者皆夫人内助之功也上月十七日忽攖小極遽隕女媊昨爲設奠之期戚族年寅弔者畢集所餽聨幛美不勝收觀察自撰一聨輓之曰結髮逾廿年琴瑟和鳴安可令小星分愛日者言其騐耶以此夭卿有餘痛沈疴纔六日參苓罔效遽忍抛嬌女西歸天之罰何酷也而今悼我竟無家蓋以觀察年將强仕未獲寍馨夫人屢勸賡嘒彼之什而今歳遇一術士豫言將賦離鸞以故聨中有是語也噫如觀察者亦多情矣哉 
[悔議被控]  
　　信孚洋行主某西人投該管領事署控滬北靶子路鄉人某甲售田悔議求請提追由領事函致讞員杜大令岀票拘提到案押候訊究 
[上海縣署瑣案]  
　　滬城果育堂姚曹兩董禀有租地造屋之邵遜卿期滿延不拆讓請提訊究前晚汪大令訊問邵子亁元投案供稱父親昔年因開元泰樹行租果育堂空地造屋言明十年爲期後行虧本閉歇刻下租期確已届滿本應拆房交地緣堂董已將此地售與戴姓父親亦將房屋併賣與戴姓爲業惟未告明堂董致被誤控父親往漢口未回故小的投案代質大令判邵交差帶往果育堂詢明所供是否屬實禀復核奪○前日有楊阿發投縣喊寃大令提訊供有未嫁胞妹今年二十歳向在本城李姓家傭工李於上月著人來稱胞妹被人拐失小的當卽尋訪前日小的尋到十五鋪楊氏婦人家門首見妹在彼一見小的當卽奔避向楊氏根究堅不肯認訴知地甲允許於三日内送還届期復催地甲竟然抵賴小的又到楊氏家索人詎内有流氓四五人由楊氏之媳揮令將小的毒毆受傷求騐提究大令得供以十五鋪地甲何得如此糊塗判候飭提該甲訊問再核○前日木作頭曹生紀投縣喊控大令提問曹供徐土生於去年雇小的包造房屋一十間言明將舊料貼與小的每間再加工料洋八十四元寫立承攬去冬完工除收尚被欠洋二百元屢向索取久延不付兹復往索詎徐恃蠻圖賴并被毆傷今將承攬呈閱求提究追大令察閱承攬上載明舊料作洋一百餘元因判曰旣言明以舊料貼爾何又作價曹供徐是詭計大令知有别情判候飭差查明再核 
[招領屍棺]  
　　兹有孤客于月之初六日搭戴生昌同登船由杭來滬中途陡患時疫旋卽身亡其人面　身瘦年約四十餘歳身穿白洋布短衫褲口操山東音遺有竹箱一雙畫眉鳥二隻草蓆一條又搭膞一個内儲洋銀五元四角錢三百五十文信札兩封封面上寫林相南收岳老三具名以意度之其人或卽姓林而名相南歟但兩封之中一寫寍相南究竟是寍是林外人不得而知其屍身已由本堂棺殮權厝義阡倘仁人君子有知其鄉里籍貫代爲寫信通報該家屬俾得領棺歸葬眞屬莫大陰功乞附報章藉供衆覽滬北天后宫前廣益善堂謹啓 
[照錄薛逸山醫士辨藥來函]  
　　啓者昨見貴報登憫疫同人公送霍亂藥并將藥方刊岀係香附丁香桂心硫黄麝香五味藥此及回陽膏也見王氏霍亂論書中並非名霹靂散霹靂散係内服之藥六味另外有方皆有書可証不容杜譔更名考霍亂方最多而所主之症不一有宜於暑熱病者有宜於寒濕病者倘好仁不好學製一二藥妄誇無病不治是效者半而死者半矣故服藥難施藥不易必也刊列症治分清寒熱實心實力行之方有功而無弊焉兹將回陽膏治症宜忌另紙錄岀附上敬祈刊諸報中另刊訪單包藥給人令人知所趨避不致寒熱混用功德無量按此係善舉旣有未盡善之處敢不作登高之呼以挽回乎幸勿哂以爲冐昧也專肅奉佈敬請台安惟照不備　回陽膏治陽虚中寒腹痛吐瀉轉筋肢冷汗淋苔白不渴脉微欲絶者生香附母丁香上桂心倭硫黄當門子右藥五味研極細未磁瓶密收每用二三分安臍中以膏藥封之孕婦忌貼按霍亂轉筋旣有寒暑之分亦有寒熱雜感而成者更有熱伏於内而寒束於外者故服藥最宜審愼况利多亡陰津液大奪雖可投熱藥者亦恐剛烈劫陰終於不救此方藥雖猛峻僅取其氣由臍入腹温通藏腑以逐寒邪不致傷陰誠爲善策惟口渴苔黄下利極熱顯爲陽症者雖有肢冷脉伏亦勿妄貼此膏更張其燄愼之愼之如此刊明症治俾病家一覽瞭然不但死者可以得生而不死者亦不致誤藥以喪其生利濟之功豈不偉哉 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[限交逃婦]  
　　前者陸阿核扭顧徐氏及曹榮順至馬路工程忆局控被誘逃妻子徐氏等情總辦翁子文太守倩襄讞委員黄衡堂二尹研訊諭令交人保岀速尋徐氏案迄今尚無蹤影昨日二尹升堂覆訊勒限五日將徐氏交案以憑訊辦 
[上海巡局瑣案]  
　　前日通州人張某在南巿新會館後合興茶園門首設攤販售京貨茶園主某甲喝令遷移互相齟齬致被毆傷旋握至十六鋪巡防中局局員黄衡堂二尹提訊之下令甲延醫調治從寛斥釋○前者張全福持僞金戒指至小南門外協昌押店求質被店主張香蘭察岀破綻扭送一十三七鋪巡防局局員盛雨村二尹提訊之下張供此戒指係由友人陳金生倩令求質因著交陳到案昨日張將陳交到二尹覆加研訊陳一味狡賴二尹大怒喝令重責陳再三苦求乃判罰張洋銀五元陳十三元候傳押店主領去 
[英美租界公堂會訊案]  
　　英商謙和洋行主投本管領事署控華人朱福記抵押田單逾期不贖一案前經英總領事署繙譯翟比南君會同讞員張柄樞司馬提訊因人証未齊諭令暫押前日午後司馬偕翟君升座後婦人張氏卽張娘娘供稱此項田單係小婦人祖遺産業前倩馬大興號主馬棟臣持向通和洋行抵押洋銀二百元厥後不知如何輾轉抵押與謙和多至洋銀二千元實則小婦人所用並無如許之巨叩求根究馬供張氏前將田單抵押於朱福記處確由小的與陳大文介紹至謙和之事實不與聞求察朱供張氏央馬陳將單抵借洋銀二千元除歸還通和將單贖岀已需洋銀一千元外小的所用已屬無幾陳供此單持向謙和抵押小的雖曾居間然餘事槪不知情司馬以朱等咎實辭應將謙和之欵二千元責成朱張馬措繳陳從寛斥釋投案遞禀之盛全生交保候訊朱所請將坐落租界外之田二畝有奇抵押謙和著不准行押候繳到洋銀再核○英商太古洋行主投本管領事署控華商東和公報關行宋聘三掯付水脚銀兩前日午後司馬會同翟君提訊原告延律師高易被告延律師侯魯公各至案聲辯高律師聲稱此案非待開往威海衞之某輪船返滬無從究追聞此輪船須在西歴七月間卽華歴六月中可到應請照准司馬商之翟君著將宋交侯律師帶去届期交案候訊○英商怡和絲廠因船户江德甫李秀林串竊繭子四擔九十六斤計值洋銀一千元特延高易律師控請究追張司馬提一千人研訊先據怡和絲廠掮客吳子香供稱此次在無錫收買亁繭丑百十三擔分裝四船來滬詎過秤時已少繭四擔九十六斤查係被江李兩船所竊請追質之江李供實無串竊情事求察司馬反復駁詰堅稱實被誣指遂商之翟君判江李交捕帶回候查明於禮拜一再訊押運之趙阿王沈雲泉斥退候訊 
[英美租界公堂瑣案]  
　　包探張天林禀稱怡和廠雇朱鎭芳馮高玉等船運繭來滬中途被竊繭九擔零七十斤請爲究追旋有徐炳英投案供稱押運之甘錫榮向來誠案此次竟少繭多擔不無可欵查此船自無錫來滬極遲五日可到今竟遲至八天此中更滋疑竇請追質之朱馮二人供小的之船向裝米糧此次初次裝繭並無串竊情事至繭包内有石灰小的更不知情求察讞員張柄樞司馬商之迪君以行竊屬實判將朱馮各責三百板枷示一月期滿各管押捕房二年船拍賣償贓○包探陸阿九禀稱前者岳長壽控周阿小等行兇經小的拘獲朱阿大解案蒙判罰洋銀十元邇者朱阿大在外揚言小的得周阿小洋銀四十元是以不肯拿辦昨日由裴副稅務司將情函致捕頭今小的將周及朱等解案請訊朱供開設飯店指陸包探得賄之說係王洪卿所說與小的無干質之王洪卿供詞含糊司馬判帶回捕房查明再訊 
[法租界捕房紀事]  
　　某乙將田若干畝議定價值售與教堂旣而悔議另售由教堂神甫報知捕房捕頭飭探將乙拘押候解公堂訊究乙忽稱情願仍售與教堂捕頭飭傳伊父到案立契將乙釋岀○薙髮匠某丙扭店夥某丁至捕房控被行竊衣服質錢浪用捕頭訊問之下丁稱店主自將衣服質錢希圖陷害捕頭飭將丙丁二人一并帶岀查問明白禀復候核○甲乙二積竊在英界犯案判押一年期滿釋岀行經法界爲包探拘獲解入捕房捕頭研詰之下以本租界並未犯案麾之使岀 
[美租界捕房紀事]  
　　昨晨積竊張雙文掩入虹口王雙貴家行竊銀質對時表一枚携至天潼路某押鋪質錢適爲包探倪順泉所見連贓帶入捕房捕令押候轉解公堂禀請讞員張柄樞司馬訊辦○昨日亭午時江北人王三仔在西華德路某小茶肆中與同鄉人錢某口角兇毆某號巡街捕見之喝阻不依一併拘入捕房捕頭令押乞丐牢半日○昨晨江北小竊吳阿四混入公和祥码頭行竊某貨棧所儲舊鐵若干磅携之而逸適爲管門之印度人所見扭交某號華捕帶入捕房捕頭令押候解送公堂禀請懲辦 
 
 

Page 10

 
 
   
 
 

Page 11

 
 
   
 
 

Page 12

 
 
   
 
