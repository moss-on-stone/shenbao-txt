# 1884 - 336 - 4904189

 

Page 1

 
 
[第二十二號畫報出售] [  申報舘主人啓]  
　　天子之孝與庶民異以天下養是謂大孝今年十月初十日恭逢皇太后五旬萬壽皇上預飭工部在宫中興　土木墍茨丹臒美奐美輪宫名　春列九鼎九獅於其庭玲瓏嵌空斑斕毛色洵屬巨觀再本埠浦灘新建一球球質非銅卽鐵製片鑲成形同橘絡遠望之如細絲圍繞棼而有理視共升降以騐時刻亦奇觀也兩圖俱編入此次二十二號畫報准於十六日出售後仍附淞隱漫錄圖說一則閱者鑒之此佈 
[論局外各國意見]  
　　有客問於余曰目下中法搆釁和議未成大有兵連禍結之勢此固非二國之福也旁觀者或言其曲直或論其勝負或評其强弱或計其主客此皆不必贅述總之言人人殊然此二國者所謂當局者迷而局外各國則所謂旁觀者清也則姑合中法而論局外各國彼君若臣若民其意見不知何如先生亦有所聞乎余曰未也子之意見以爲何如客曰以吾揣之西人之志以利爲重彼之梯山航海不遠千萬里之路冐風濤之險以來中國者固非欲得其土地人民也不過利之所在雖勞不怨故無論何國皆欲就中國以謀營運藉以獲通商之利其中諸國英人生意爲最多約計可居歐洲四分之三其餘則德與美他如奥也意也瑞典瑙威莫不有尺寸之利於中國惟法國人之經營者最少故不顧商局之大勢而銳意興兵並以狂言恫喝要求迫中國以萬無可和之局殊不知兵凶戰危禍及他國而商務大爲所壞英人生意最多則失利最大其次以下商務漸小所失亦漸殺要莫不各有所損此則事理之彰明較著不待智者而後知也故吾以爲各國之意見雖不能强之使同如俄國之爲法保護與暗中助法者亦所不免然就商務大局而論則究欲出於和而不出於戰和則獲懋遷之利戰則有損失之害由是揣局外各國殆均有望兩國言和之意也先生以爲然乎否乎余曰唯唯否否不然子之所見專在商務而言猶未深窺其隱也以余觀之則各國亦正樂觀中法之戰者初何嘗欲其和哉謂余不信試約略爲子言之俄國眈眈於中國之伊犂日本恐中國於琉球一事尚有後言葡國爲澳門之地恐中國貽以久假不歸之誚兹數國者不欲兩國之和固毋論矣若英國則在中國商務最大而他人不得恭預其間倘法國與中國言和則法人可以遂其開疆拓土之計度必有旁擾及英屬之地者試觀埃及一事因蘇彝士河道係法人色力創舉開通故法人之心欲得保護埃及之權英人以若干資本購其股票至十之八九而法人猶不肯相讓目前埃事尚未議定可知法人之恃强固所素著若與中國罷兵修好則凡英人在亞西亞洲所有之權利法人或將蠶食其間英人又將何以拒之刻下一時之商務其所關猶小日後無窮之大累其所關甚巨轉不若令中法搆兵法敗則英人可以無後患而甸印度馬島埃及各處皆可以惟英人所欲爲此英國意中事也至於德國本與法世仇法之强德之憂也今彼搆難於中國自蹈危機一旦而敗於中國則德人必且酌酒相慶可稍弛其防法之謀而且益得廣售軍械船艦以收其利中法之兵一日不解則德國一日不用防法一日可以泰然獲自在之利此又德人意中事也美國則本兩無所怨兩無所恩第以前此中國曾欲請美國朝廷出爲公評而法人不之許則美國之意亦有所不甚悅懌大有作壁上觀之意所謂常將冷眼觀螃蟹看爾横行到幾時美人有焉至若此外各國亦皆各有意見其中或有欲和或有欲戰未必皆同而諸大國則其意見巳若是矣故前者京華來信謂英國巴欽差在總署密議人咸以爲殆係議和之事而余疑其未必然曾著論說以述臆見謂英國欲助中國以遠法人之禍則惟有以兵相助以餉相助以船械策畫相助未必肯相助以言和由英而推之則將法人之仇敵不知凡幾凡有憾於法人者無不樂中國之大張撻伐之師以與法人相見於疆塲雖如日斯巴尼亞意大利奥大利亞諸國與中國無所深愛者亦無不願中法之相爭而大挫法人之凶鋒也波俄國雖覬覦中國之伊犂則界畫巳定口血未乾本亦無從饒舌也彼日本之於琉球則旣夷之爲縣此時中國不與理論則日本方且自幸之不暇又何事而反挑動中國乎至葡國之澳門據之巳數百年中國向以大度包容從未有一言以及於此葡人敬不開罪於中國中國又何多求於葡人以此知此數國者雖於中國有幸災樂禍之心要亦外人猜度之情而不足據以爲証也各國之意見不於此而可見也哉客曰唯唯三揖而退 
[本館接舉電音]  
　　昨下午京師訪事友人專發電音至本館内有十八日上諭一道謹敬譯登○十月十八日奉上諭本年恭遇慈禧端佑康頤昭豫莊誠皇太后五旬萬壽業將京外大員查明現有老　年届八十以上者優加賞賚兹據李鴻章奏稱湖南提督周盛傳之毋栗氏現在年逾九旬祿養承恩精神强固洵屬　朝人瑞加恩着賞給御書匾額一面紫檀三鑲玉如意一柄小卷江綢袍褂料二件小卷八絲縀袍褂料二件用示錫類推恩至意欽此 
[勝法要電]  
　　昨上午十一點二刻接得京師訪事人於晨七下五十分專發要電云本月十六日都中接越南來電言劉淵亭軍門永福於九月初三日在三歧江地方與法人開戰激勵奮發謀勇兼施法人力不能支劉軍遂獲大勝本館聞而大喜急書此以代露布之傳想王者之師勢如竹破翹首天南定有好音疉至焉 
[日下紀聞]  
　　聞醇親王及軍機大臣御前大臣等向禮部各堂官商議謂本年恭逢皇太后五旬萬壽理應加上徽號須奏明請旨後各衙門查照向例敬謹辦理○總管内務府大臣爲知照事十月初八日由敬事房傳出初十日寅刻皇太后具吉服乘轎出順貞門神武門進北上門由西山路至壽皇殿行禮畢仍由舊路還宫所有各處應派引導跟隨關防扈從執事官員照例派出務於是日寅祥在順貞門外預備等因是日本總管内務府大臣均另有差不克帶領豹尾槍仍由侍衛處照例辦理可也○初九日内奏事口傳明日皇上用膳辦事召見後御朝服朝冠於邜初二刻至乾清宫簷前升轎出乾清門隆宗門至永康左門降輿步行至慈寍門敬俟皇太后升兹寍宫寳座後率王大臣行禮禮成步行至永康左門升轎由舊路還宫所有前引後扈王大臣侍衛届時預備其無隨駕差之王大臣官員等俱赴永康左門敬候隨駕叩賀○初十日所有在京王大臣等均遣屬員於丑初在奏事處呈遞如意一柄以祝皇太后無疆之壽又在京文武二品以上大臣之命婦全行由神武門進内叩賀萬壽面遞如意十一日恭土福晉進内叩祝呈遞如意奉懿旨着在内聽戲並聞嵩少司徒申之夫人進内過晏行禮甚遲面請嚴處亦奉懿旨加恩 
 
 

Page 2

 
 
寛免○同日又奉懿旨本日醇親王亦着在寗壽宫聽戱聞醇王於宫内另設一座與皇上不相謀面亦不與諸王大臣等同列聖心周至真覺恩禮兼隆矣○是日皇太后升坐慈寍宫寳座皇上羣王大臣叩賀畢奏演什邦音樂喜起舞彈箥箕唱庫們跑竹馬射嗎呼等儀以賀聖壽無疆演畢皇太后還宫皇上亦出慈寗門還宫並悉駐京各公使署俱懸旗誌賀使臣均具名柬送往總署賀祝純嘏中外睦誼不益敦崇哉 
[左相抵閩]  
　　左候相取道陸路赴閩現在節鉞業抵閩境先於延平地方暫駐襜帷距福州省垣約三百六十里前時侯相入閩剿髮逆曾駐軍於此設行臺焉今舊地重臨甘棠遺愛深人民心想父老擕杖來觀者得瞻德範有如景星慶雲之麗天翹首企足以相慶有可知也侯相慕府中多人才皆由親自拔擢潘運使鏡如尤所親任倚之如左右手潘君本在上海砲局督辦製造事宜侯相專札調往幕府隨員月頒薪水僅二十四五兩惟潘君俸貲仍在砲局支領月得二百金此異數也蓋侯相欲令其專心辦事不以家累分心所謂知人善任曲體人情於此可見矣潘君深明西學熟稔洋務於一切機器妙悟環生前在廣東軍裝火藥兩局製造鎗炮輪　皆身親指授具得閫奥雖西人亦爲歎服及爲上海砲局總辦正當法越啓釁之時邊備海防咸需軍火日夕督造不遑暇逸所製鋼船巳有執緒去秋曾以積勞患疾其盡瘁於國事爲人之所不能爲局中員役咸嘖嘖稱之衆口如一詞臨行各人有獻牌傘以頌德者潘君悉力辭之臨歧置酒送行至有泣下者其惠以待人謙以持巳於此可覘一斑 
[北通近事]  
　　善厚齋軍憲抵通後軍令森嚴犯必懲貫十月初一日大閱兵勇有某隊營兵私自外出臨邜不到軍憲立飭該管隊長將該兵拘到欲以軍法從事合營官兵千餘人崩角乞恩至一時許始飭重責軍棍二百以爲效尤者戒○粮馬廳一缺巳盡憲檄委瑞靇雲司馬署理於初二日午刻接印任事○神機營營務處擇定北門外西馬莊地方開濠築壘以備甘軍前後左右四營屯紥尚有數處營盤一俟各省兵勇到防卽興工挑築營壘云○通邑城坥半多缺陷民人登城遊眺習以爲常近因善軍憲行轅附近東城理應肅靜經城汛李司廳出示嚴禁外並派兵丁巡察日前有某棍徒偕伴登城營兵阻之不服卽扭交司廳判責軍棍四十下○東海子舊爲東鋪勇練習之地上月二十八日演放連環火槍詎前隊未撤後隊卽燃火門致火藥轟發擊傷前隊人右臉春風滿面盡染猩紅鎗内雖無鉛丸然受傷巳不淺矣○英濟祠戒烟公所今復舉辦按三八日先期掛號量力捐資以備食用屋内桌椅床榻無所不全想有烟霞之癖者當無不以彼岸先登爲陜也○時屇小雪北河巳封往來貨物均停止不發○文昌閣新派住持常川看管一事前經列報兹聞該廟有葦地一叚向歸某甲承租春令交錢秋令收葦巳歴有年所上年租錢今春尚未交齊所有蘆葦自應不准刈割另爲招賣巳由董事覓妥賣户議定價錢二十九吊當交定錢兩吊割去蘆韋八束本擬稍遲數日再來割葦交錢不料某夜甲忽帶領多人來割住持聞知向甲理論甲一味恃蠻竟有惡語傷人六月寒之勢次晨又來廟威嚇熱將用武住持當卽報知董事公禀邑尊傳訊責令十日内如數交租卽將蘆葦割去明年另換别户以免玩租云 
[皖垣來信]  
　　徽寗道署前二石獅巍然並立約每重二千餘斤日前因搭臺演戲觀者喧嚷幾于人海人山適新到京旦王子環演賣胭脂一劇花枝招展步上氍毺鳩娜娉婷直不啻月殿嫦娥御風而下塵世一時人聲鼎沸擠擁巳極然一聲竟將西邊石獅擠倒衆人競欲避讓而東邊一獅又如銅鐘之廳焉是役也計壓傷某成衣匠某礱坊司務某麵坊小孩其餘身受微傷者不少鄒邑尊適在轅門禀安聞信後赶卽分給藥餌與各人吞服愛民如子鄉人皆額手頌之又聞初九夜寗淵觀有一小婦啼妝齲齒彳亍道周被無賴圍住恣意調謔德順祥門首有一婦人偕一小家碧玉掎裳聯袂駐足間觀亦被匪類所窘正在無可奈何之際適巡防兵丁巡街至此將若輩驅散始得無恙初十夜湖南會舘有一婦人亦受無賴之辱遺簪墮珥狼狽不堪噫風俗之壞一至于此敬告深閨弱質狹巷嬌娃尚其門掩春風勿再尋芳陌巷哉 
[宦資被劫]  
　　順屬之豐潤縣樂令莊有某姓者現任河南劇縣令九月閭由任所寄囘多金未出十日夤夜突來夥盗搶掠一空或有小此盗由河南隨來者要亦擬度之詞未知是否迄今將及一月逸賊尚無戈獲云 
[宵小繁多]  
　　金陵七月間卽開局會哨各叚員弁晝夜梭巡宜乎獘絶風清宵小跡絶矣乃近日甫交冬令而城中竊案業巳層疉如山亦足見世道艱難謀生計絀也九月廿九日狀元境楊公館内被賊掩入竊去白銅水烟袋一支次日賊又猱伏公舘門外三更後有女僕出外購物遂乘間入内至第三進上房捲去棉被三條枕後置一首飾匣内儲契據及金釧等事未被摸著亦大幸矣又利涉橋下金陵閘柏公館内後進上房臨河賊由河窓扒入竊去包袱衣物並質票數紙窮途薄宦餬口維艱一旦又爲空空兒所算其何以堪又東關頭粥廠前日有賊穿壁而入竊去零星各物約十餘件又某甲向業錢榖爲諸侯上客家尚小康月初送女回金陵出閣僦居琵琶巷内數日前被賊將奩物竊取一空一時製備不及只得草草遣嫁保甲局憲見此情形卽飭委員督率局勇嚴密訪拿而此風仍未能少息云 
[秣陵近事]  
　　與桃葉渡相近處有利涉橋舊名長板橋昔有金茂才者庀材鳩工以利行旅遂易今名橋頭搆金公祠數椽燬於兵燹同治初年善後局曾委廖大令督修城内工程橋遂復舊歴二十年未見傾圯頃水利局又因其故而新之鴈齒虹腰是令湖山生色矣○朱家山河工報竣後左侯相曾將在事出力員弁保舉多人旋因張幼帥有此等工程未便邀獎之奏部議卽援其詞爲駁於是諸人悉如春夢一場齊作罷論矣乃聞左侯相行至湖口地方復將開工情形臚列籲懇冀不没其沐雨櫛風之微勞然究未知其能邀俞允否也○金陵城内之短雇與上海之東洋車同一便捷凡閭巷裯密之處卽有長耳公長踦以竢行者數青銅十許便可得得然馳驅三四里故五陵年少莫不朝夕陽鞭矜誇紫騮好否近忽多爲跛鼈之蹣跚者以致聲價日高豈物極必反耶吾知王仲宣於此必多一番　耳之惆悵矣 
[江甯盜案]  
　　江甯鎮在縣治東南三十里水陸通衢人烟櫛比有趙姓者在鎮開設烟莊家道尚稱康裕十三日三鼓夜忽有羣盗明火執仗撞門而入搶去洋蚨一百餘元嗣該鎮巡檢及保甲局聞信派人兠拿羣盜胡哨而散未獲一人次早莊主投縣　案賈邑尊卽親臨踏勘據供盜衆約有三十餘人得贓後奔至河下卽　蹤影想由水路遁去邑尊回署卽升堂傳諭通班捕快限期緝獲然鴻飛冥冥早巳不知去向未識能弋獲否也 
[宜昌近事]  
　　宜鎮五營四哨及外州縣兵弁咸調至郡城教廠内逐日操演悉心訓練精益求精初五日關發緑營兵餉初六日羅鎮軍又親至南關外操防營發餉弁兵莫不踴躍騰歡云○江水巳退坡岸盡露河干各鋪均巳開設一新上主炭碼頭下至中書門生意喧闐較上年似更繁成云○聞湖廣督憲卞頌臣制軍不日當來宜大閱地方官巳在中書門外搭葢綵棚規模整齊專候憲駕遥臨矣○鮑爵帥前曾委員赴漢採辦軍裝初六日辰刻該委員巳由彝陵船運送來宜聞共買洋鎗三千餘桿及他項貴重物件抵宜後卽刻換船運川並不停留片刻○春間 
 
 

Page 3

 
 
英國泒駐四川重慶府之謝領事乞假可國英廷另派班君前來瓜代日前巳由九江至漢口附江通輪船抵宜小住數日卽雇民船入川矣○新任東湖縣聯明府於三八放告之期一切詞訟信手判斷明察民常神民莫不畏服至前任柳明坿則卸事後卽坐彝陸輪船回省云 
[江撫行期]  
　　江撫潘偉如中丞巳於月之十三日由省城望同瀛眷乘坐紫電官輪下駛想指顧間　可抵滬矣 
[九江試事]  
　　九江於本月初八日取齊府試一事前巳列報兹悉十三日係頭塲十二午後朱太守卽排導進院先考湖口德安德化三縣文童共一千四百餘人塲規嚴肅大有無譁戰士銜枚勇下筆春蠶食葉聲光景十五日又扃試彭畢瑞昌兩縣云 
[草房走水]  
　　本月十六日昧爽京口山巷底某姓草房突遭回祿比隣皆係負販營生覓蠅頭之利者火熾時一呼百應麕集灌澆幸無屏翳助威立卽撲滅並未延及比隣云 
[吳淑紀事]  
　　泊守張華浜之南琛兵艦於昨二點半鐘展輪開往滬江○陳舫仙方伯乘南琛兵輪前赴金陵早巳列報兹聞駐紥高昌司廟之仁字等四營及駐淞口之督轅副前營前中後三營感念總統之恩特糾資公送萬民傘二頂於昨日送往江寍以伸敬慕○砲台後教塲中舊有照墻一座刻下拆去將地址一律填平以便兵勇操演 
[吉期巳届]  
　　蘇松太道邵觀察之女公子擇於今日出閣巳列前報兹聞觀察介弟之公館本在北張家弄觀察卽以此爲眀舘聞彭公子迎娶儀仗除尋常旗鑼傘扇外銜牌有六下餘對之多如武英殿文淵閣大學士等又有五子登科祖孫會狀五代翰林等牌尤爲搢紳中所僅見迎娶時出大東門過十六舖橋經法馬路而進新北門先時知照法巡捕一路彈壓想屇時輿馬塞道綵仗如雲城内外居民皆願一廣眼界也 
[水利廳示]  
　　欽加同知銜世襲雲騎尉補用縣正堂署理松江府上海縣水利廳何爲查案示禁事案准縣止堂移奉撫憲飭禁烟舘務煩查禁押閉淨盡等因業經前廳飭查示禁並取具各地甲閉歇淨盡切結在案兹訪聞城廂内外仍　無知之徒私行開設煙館甚有窩藏匪類縱竊分肥情事實爲地方之害且現届冬令巡防自應嚴密除飭差查禁押閉合行查案示禁爲此示仰保甲及私聞烟舘人等知悉爾等須知何項生意不可養家餬口定要私開烟舘作此違犯之事豈非自罹法網自示之後如有私開烟舘着卽一律閉歇淨盡如敢故違察出定提訊辦保甲知情容隱併究不貸各宜凛遵毋違特示 
[獲盜續述]  
　　昨報登移交人把一節查此盗本姓倪名阿六係浙江洋面累犯巨案著名大盜曾經定海鎮貝君出示賞格拿獲該犯賞洋四百元購買根線巡緝多日未獲昨由狼山鎮憲楊招雇釣船巡緝洋面訪聞該盜逃至上海一帶當飭吳淞營叅戎閃君晉臣率同哨弁眼線等根蹤至滬探聽該匪巳至閔行鎮購買船隻是晚追至閔行賅匪巳動身他往或云在大團上海等處閃君泒弁四處兠拿於前日三點鐘帶同哨弁眼線至小東門外巡緝邇逢該盗至吉祥雲烟舘旋卽知照捕房會同巡捕拿獲當交捕房管押昨經法公堂略問口供卽解縣署監禁想不日當解往犯事處所以備歸案懲辦足見天網恢恢斷難疎漏也 
[戲無益]  
　　本埠西門外陸家宅人陸仁咸一日在田間工作見荒塚畔有破席一條槍一桿欵必竊賊窩頓之處旋有隣人戲問近來發財否陸言如要發財可到某處取賊贓不料一時戲言遍傳於外縣中捕役捕風捉影竟同地保前往陸家查贓陸以實告捕役不信再四盤詰地保謂陸素誠實如果有贓决不隱發補役聲言尚須禀官提究不知如何了結也 
[受傷候訊]  
　　前晚九點鐘時英租界望平街四馬路口某絲線店前有一人被人打傷鮮血淋漓適巡捕到雇東洋車將其人舁至捕房不知因何事起衅俟解訊後冉錄 
[停公彚誌]  
　　近數日因在花衣期内翁太守未臨捕房發落各犯○黄太守因邵觀察嫁女之期親往叩賀特知照捕房停訊一天 
[不許持械]  
　　裏虹口團練局董前與捕房議令局勇出巡街巿當經捕頭允許巳列前報兹悉該局勇巡邏街巿均執車械捕房恐其肇禍因梗前議若欲巡緝須將器械釋放云 
[請領瘋人]  
　　前報瘋人送縣一節兹悉余小齋係甯波象山縣人其父余永昭向在閩省候補曾署某邑篆前奉楊石帥札委採辦麻袋時適抱採薪之憂而軍需緊要故令其子帶銀來滬購辦不料其患瘋致肇此禍其父接到電音遂卽乘輪來滬赴普育堂看視擬卽領回調冶莫邑尊謂有控案未便遽領是否患瘋須訊明一堂方可領回 
[開釋輕犯]  
　　本月初十日恭逢皇太后五旬萬壽普天同慶自初一起至二十止在花衣期内各衙門皆不理刑名英界會審員黄芝生太守前日飭書役報明枷押各犯及暫押待賁之人情節較輕者槪予從寛開釋云 
[扭毆送案]  
　　昨有客寓主某甲與某乙索欠毆擊經某丙解勸非但不依反又扭毆事聞於巡街捕一併帶至捕房立卽解送英會審公廨黄太守飭暫押候訊 
[續述吞烟]  
　　昨報列情急吞烟一節兹巳訪得其詳用再照錄於報蓋某甲實胡永泰茶葉舖主胡瑞卿曾與某乙卽張老和某丙卽林姓等股開聚園茗肆屢閉屢開退股接股巳非一次胡係大股受虧最多兹因積欠源來當及長利洋行之房租百餘元前房租自源來後房則長利之産近力不能支因又閉歇房東以躭延日久定將茶舘生財拍賣償租如果应少再向胡索胡思拍賣則值價無幾意圖盤頂與人卽由長利行收租人經手盤與某丁卽徐富仁徐攺銳龍園開張之日前股東張老和知照地保將茶爐舁去致罷巿閉門徐遂向經手人與胡理論又經地保等調停勸胡徐湊洋二十五元給張了事徐又擇於前日開張詎隔日又有股東林姓來舁茶爐徐思一波甫平一波又起且知前股東徐張林外尚有多人如是則事無了局因之忿極意欲吞烟自盡夥等慌忙無措報知經手人經手人奔至見徐目定口呆奄奄一息欲雇車送往捕房轉送醫院救治詞徐說明其實並未吞烟在塲諸人咸謂此事非經官斷難以了結故卽報明巡捕一併同至捕房捕頭着俟解案候訊荼爐則未經舁去故茶館仍舊開張云 
[匿媳倥縣]  
　　前日引翔港相近之沈家巷人沈周氏挈子沈華華投上海縣署控稱媳婦沈金氏于前年春間逃去查訪無蹤前日有蔡皆載在路遇見邀至伊家藏匿串仝地保羅晉甫向我報信勒索我出洋十元取贖詎我洋巳交清仍不給我將媳領回聲稱冉欲添洋五元始可領去但我係經紀中人一時無可設法故未應允不料蔡竟糾同羽黨張春申等至我家中將門窓及布疋等均盡情搬去而媳婦仍被藏起是以求恩　究莫邑尊准詞卽飭差提集人証前晚經莫邑尊提訊由原差將羅等解到邑尊先問羅指等至沈處搬物共有幾人答稱係張春申及長脚勝榮等所搬小的並未與間邑尊謂爾當地保所管何事奚可推諉不知實屬荒謬巳極遂喝令掌頰四十下又問蔡昔載所供與羅略同邑尊 
 
 

Page 4

 
 
隨飭將羅蔡兩人暫行管押諭沈周氏等靜候提集人証再行復訊 
[上海北巿籌賑公所施少欽十月初七初十十七三日解出山東江西安徽三省棉衣啓]  
　　謹啓者善昌親自督理做成男女大小棉衣並代募各省大善士助來新棉衣褲蒙各省典商提助滿當原布大小棉衣褲彚總日夜鑽赶捆成廣包分解三省○十月初七日裝旗昌洋行江寛輪船棉衣七十包第二批解江西一百零一號至一百七十號内裝自做三尺加長新大棉衣三千五百件○初十日裝旗昌洋行江裕輪船棉衣五十件第三批解江西一百七十一號至一百九十號内裝新大男女棉衣一千件一百九十一號至二百號内裝一尺八寸至二尺長小棉衣一千件二百零一號至二百廿號内裝各典商助來滿當原五男女大小棉衣褲二千件○又白門耘心主人張印恆來有新棉衣敬助山東作客九江由輪船如何寄法等云善昌奉到信卽發復信請劃解九江洋關委員鄭幼哉善士代　併解江西景德鎮今九江鄭君收到白門張恆新大棉衣一千件又新小棉衣一百五十二件又張恆代募靑陽安懷氏陳助新大棉衣一百五十件古黟無名氏韓助新大棉衣十件古黟有心人助新小棉衣十件共劃到江西大棉衣一千一百六十件小棉衣一百七十二件照數填奉助山東收單善昌上海自做新大小棉衣代解山東取其便捷○以上經解江西省景德鎮第二三兩批棉衣褲大小八千八百三十二件○十七日裝旗昌洋行江寛輪船第一批解安徽省祁門縣灾區棉衣五十包　元號至十號内裝灰色布新大棉衣一千件十一號至二十號裝藍色布新大棉衣四百件棉褲四百條二十一號至二十二號内裝小新棉衣一百件小褲一百　廿三號至廿八號内裝小新棉衣六百件廿九號至三十六號八包内裝自做加長頂　棉衣四百件三十七號至四十號内裝原舊滿當男女大小衣褲一千件四十七號至五十號内裝新大棉衣二百件○以上經解安徽省祁門蛟灾第一批綿衣五十包總共大小棉衣褲四千二百件運到九江函托洋關委員鄭幼　吳子洽兩仁兄代收請卽泒差轉解景德鎮放賑局李筱　善士徐少衡同鄉查收善昌另備信並棉衣五十包拜煩李徐兩君專派妥友飛速轉解祁門被灾之區會同放賑善圵查户核實代放以補官賑之不足○十七日裝旗昌洋行烟台　船解第四批山東棉衣八十包第一百六十一號至二百號自做加長新大棉衣二千件二百零一號至二百廿號内裝自做兩面杜巿一尺八寸至二尺長頂巿小棉衣一千五百件二百廿一號至二百四十號内長原舊滿當大小男女衣褲併成二千件○以上經解山東省灾區第四批棉衣八十包總共棉衣大小褲五千五百件○以上十月初七初十十七解出三省棉衣二百七十六包統共一萬八千五百三十二件上首解過山東省三批棉衣八千件解過江西景德鎮一批棉衣五千件運前總共解出五百三十六包棉衣三萬一千五百三十二件○仍恐各省捐助棉衣諸大善士垂念今特登報奉聞無奈三者灾　人衆不敷應給善昌疊登報章叩募各省典商滿當舊布棉衣每典提助二三百件普天之下當商不少可得數十萬件卽可救三省萬萬生靈無衣無褐之嘆以補新棉衣之不足日來捐助棉衣還無虚日但望天從人願無論新舊源源而來隨來隨解嚴寒在卽叩請從速沿途水陸各卡善昌禀請局憲移知如逢助賑棉衣客屬善舉請速騐放行决不阻悮尤恐外埠未及周知托登申滬兩報告白卽請衆鑒敎弟施善昌頓首 
[浙省撫轅抄]  
　　十月十二日通判郭文翹禀知交卸江千船局差○十三日運副薛汝鏡廪見辭赴上虞查辦事件差○十四日學台劉差人呈名帖請安翰林院檢討熊遇知福建來浙親拜候補府傳斯懌禀銷盤庫差仁錢二縣俱禀知學台于十四日下午一點鐘自紹開船至西興　十五日巳刻過沙抵三郎廟卽用縣陳其昌朶如正大挑縣楊炳灼俱奉傳對本禀安銷差新選開化訓導樓簡銷假禀候考騐補用府經歴胡元溥禀知防軍局委解洋欵赴温叩辭張炤禀知署　委接辦清訟公文差從九品宋學乾典史姜大錕俱起服來省禀到學院文巡補潘禀知學臺台州試竣回省十五日巳刻抵上馬頭叅將李祥勝奉憲委冬防總巡差叩謝○十五日黎明出轅詣武帝廟行香畢回轅 
[蘇省撫轅抄]  
　　十月十七日藩憲譚明日傳見大小班十員臬憲許糧道憲王明日均止轅松江府博禀到候　縣朱聲先陽湖回又何錫之常熟回均銷查勘荒熟田畝差候補府潘學祖禀知奉委隨辦海防營務處並管領親兵保甲巡防又譚泰來禀辭奉委赴常熟公幹候補縣黎光且卸署上海縣事回又方鑾銷查勘昭文縣荒熟田畝差並請足疾假數天又陸昀銷溧陽縣查勘　熟田畝差並赴清江見漕憲回直州同徐衣言靖江縣查勘被淹田畝回請捕崑山縣典史朱翔熙禀到並謝飭知先行赴任署理○十八日候補直隷州吳葆俊禀知交缺代理太倉州事回松候補通判俞壽銘　謝犯案内蒙給予勞　委署一次　　調元和縣程其玨禀知交卸吳江絲事回並謝飭知赴調任於十月二十一接篆候補縣吳觀樂謝委代理實山縣又王國振禀知奉藩憲委解餉赴金陵管帶利川輪船侯補都司袁致恭禀知送浙候補道王赴嘉回從九桑寶森禀知辭奉委赴江北緝捕差又楊紹祖卸署新陽縣典史事回又黄鶴齡禀知奉委南路水巡差前江蘇候補府劉文棨定於十月二十三日領帖二十五日舉殯 
[江督轅門抄]  
　　十月初八日江西知縣慶錫庚解餉來○初九日前統代鄠省忠義馬步軍總辭營務處兼代定謀正營楊維幹到藩轅牌示海州吏目陳召猷前因案　任現巳案結自應飭赴任○初十日藩轅牌示海門訓導何同慶期滿遺缺查有試用訓導方廷　文鹽城縣典史倪爲儹病故遺缺以從九龍燮榮均署理○十一日江蘇試用通判屠作倫禀到引見來省知縣林佩衡禀銷保甲總局文案差縣水周璜禀知奉委通濟門外冬防差典史彭煥禀知鎖江口木厘分卡差○十二日聯俊禀到由朱家山回禀謝實應厘捐差並禀辭赴朱家山○十三日署鹽　縣典史龍燮榮謝委 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
