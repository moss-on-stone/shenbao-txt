# 1913 - 120 - 4914438

 

Page 1

 
 
社論 
[時局關鍵論（無名）]  
　　專制者何以强力争勝負者也共和者何以多數分勝負者也中國今已脱專制而建共和矣則國中之人宜有服從多數之習慣舍此决無能定國是之日也 
　　人民多數之意向在選舉議員多數之意向在表决是故共和國非無革命也其革命在於選舉時一行之美國此次之選舉美國政治之革命也革去共和黨之政策而代以民主黨之政策也法國此次之選舉法國之政治革命也革去無權之總統而代以有權之總統也是故共和國之選舉時政黨必出全力以封壘非僅視之戰塲蓋所以代戰塲也旣有此戰場以爲政治家消長之機故决不許强力之争於其國内焉 
　　是故挾兵隊之勢以干涉政治共和國之罪人也煽惑軍隊以爲政黨之後盾亦共和國之罪人也是故今日而欲知共和鞏固與否唯視政治之争其攙入武力之争與否握政權者不借兵力不握政權者亦不思借兵力則中國自無意外之變端而共和固矣此中國今日之第一關鍵也 
　　中國今日由專制而入共和一切法律皆在草創而無慣例自不免遇事卽有争論然争論之結果當以表决爲準而不當以散會爲準表决之法當以至確定至公允爲準而不當以取巧武斷爲準人人以服從多數爲心而多數之自出則人人以憑自已之良心爲斷不求媚人亦不畏人則開會之時只有政見之辯論而無無謂之閒争設法與防禦均無所用而開會一次必有一次之結果進行自速而共和國家建設之事可以着手此中國今日之第二關鍵也　 
　　第一關鍵定而中國全國之人民可以專注於議會而無其他内亂之足憂第三關鍵定而兩院議會之議員可以專注於議事而無其他鬨閙之可戄國家無内亂議會無閒鬨每開一次會每有一次結果如此而議會之權力不强大國事之進行不敏速共和之國家不鞏固者未之有也若乃相争相競羣趨軌道之外務其枝節而不求其根本則議會永無成立之時議事永無解决之日所謂共和國家者日懸諸虚浮不定之境而中國其不國矣 
專件 
[調查奉天吉林黑龍江三省砂金情形佈告（二）]  
（楊澧海儔氏） 
　　按據各廠歷年存案其三姓一廠自光緒二十一起至二十六年止此六年内如何辦理如何報解並未聲明而竟以困亂停止無案可稽兩語了之（可疑一）二十七年復行派員辦理至三十三年六月止此六年内亦未聲言辦法及報解而亦以無案可稽一語了之（可疑二）自三十三年七月起始有三七分金之説復將官得三成之徵金分作十成以六成報解四成作局用至是年十二月忽改委别員接辦以五成報解五成作局用然則三十三年七月以迄於今自應有報解之欵乃竟無聞（可疑三）其凉水泉等四廠自三十四年二月開辦每丁每月抽官金四分不敷局用至宣統二年忽又改委别員分駐兼辦而竟無報解且止説凉水泉萬鹿溝五虎林而不及黄泥河一廠（可疑四）且所説之辦法亦復含混與鄙人所調查則大相反茲先舉其最要著言之則金口是也（金口最爲要緊若不知金口之數則凡一切所有之人數金數及進支報銷及材料等帳不易查核）計三姓一廠金口四十五處凉水泉一廠金口二十九處五虎林一廠金口二十五處萬鹿溝一廠金口二十一處黄泥河一廠金口二十處合計所挖金口一百四十處之多乃並不將金口數注册旣不注册則各事難於稽核矣今試將採金人數按金口核計其一年應得砂金之總額言之便可知其辦理之如何矣以一百四十口每口用金夫二十人合計應用金夫二千八百人又從採金少數計算每人每年採金十兩合計每年應共採得砂金二萬八千兩按三七分算官應得之三成計八千四百兩一半報解一半歸局用是局用應得砂金四千二百兩每兩二十八換合伸銀十一萬七千六百兩矣乃尚云不敷支銷且並報解之欵亦不能繳此眞令人莫解者也况尙有琿春廠之三十五口未報册乎鄙人於前清宣統二年再赴吉林省城左近一帶調查曾力勸吉林巡撫陳昭常設局仿英美開闢新舊金山辦法招徠各省之民赴吉林任其挖採 
 
 
 

Page 2

 
 
　　官抽其成數一則可將抽得之金充行政之費二則可實行移民實邊之策三則可免利源之外溢四則可興本地之商務五則可絶外人之覬覦詎料大招勸業道黄某之忌事卒不行 
　　查吉林砂金之多以省城一帶爲最三姓次之其官廠何以不在省城開辦而轉設於三姓究其理由似亦謂省城地近長白山而長日爲前清發祥之地風水所關固不如三姓爲愈云而實則不然醉翁之意不在酒也蓋省城地近近則耳目易週舉凡作弊易於覺察一也三姓地遠遠則難於覺察可以爲所欲爲二也又所謂三七分金官占三成金夫占七成之説實則官占七成金夫占三成而三成之中又爲廠中官設之貨櫃尅扣僅得一成而已或曰然則經理之委員豈不大發其財乎是又不然者蓋委員於此不敢染指特爲虎作倀耳其金仍歸當道之私囊也然則委員又何所得不知委員别有發財之路貨櫃尅扣一也虚報護廠勇費二也故或則委員屢易不責報解或則無案可稽含湖了事或則任其開銷不敢嚴查此中源委亦大可想矣嗟嗟城狐社鼠一氣通同其腐敗也如此（未完） 
時評 
[分際（無名）]  
　　分際處事之至難得也得其分際則雖至難解决之事而處之泰然不得其分際則雖有至美至熱之心而或生惡果此其界限分晰甚微失之毫釐則謬以千里矣 
　　欲求分際之怡當第一當無私心一有私心卽不能無左右袒而分際失矣第二當無成見一有成見卽不能無疑似意而分際失矣第三當不爲人所搖撼或爲利誘或爲勢迫或畏人言或受人刦制中心失其重力而分際失矣第四當不爲他事所牽動或則碍於大局或則害於體面或則懼於報復或則欲顧彼而顧此不以本事爲前提而分際失矣我見夫宋案之當局者與評斷宋案者議會政黨之身歷者與觀察議會政黨者過去之陳迹與現在之情勢與將來之進行故爲此言 
專電 
[北京電]  
　　三黨自十六日開懇親會後合併問題益成熟且料合併後可占多數贊成益踴躍惟恐與國民黨愈生惡感故暫緩成立 
[北京電]  
　　昨有國事維持會某公出任調停三黨與國民黨之意見冀早日選舉議長開議事件 
[北京電]  
　　余昨訪某黨首謂協商地位已無望惟看今日情形何如倘暴烈派不受商榷和平派亦變激烈大局將不堪問云云 
[廣東電]  
　　澳門盧怡若結統一體會播謠擾亂假稱梁士詒委託號召昨梁士詒電粤拿究 
[南京電]  
　　應省長於十七日赴滬 
[南京電]  
　　十二團刻已回寗現又有調往清江之説 
[南京電]  
　　水警界現反對劉李兩廳長之風潮甚烈 
[南京電]  
　　下關修理江岸工程現經省長偕程總辦履勘一切 
特約路透電 
[北京電]  
　　衆議院昨日（十六日）開會後共和統一民主三黨在外交部新署開懇親會議决合併改名進步黨以贊助袁世凱及目下之政府爲宗旨俟中國時局大有進步及强有力之行政機關成立之後再圖審機改良政府預料新黨可得大多數八十人 
[北京電]  
　　海外華僑代表均接海外各團體來電敦囑贊助目下之政府 
[北京電]  
　　華法實業銀行辦法業已議妥中國應出之資本由法國資本家墊付以國庫券爲抵計法郎一千五百萬枚合同中准將該銀行資本增至一萬五千枚以便得以辦理小借欵及佽助各項實業商辦此舉之巴却爾特君已入巴黎董事部 
[北京電]  
　　中國銀行業已開市悉照西法辦理 
[北京電]  
　　西方電氣公司已與長沙當道簽定合同承辦該處新式電話預料十一月十五日可以開工 
[北京電]  
　　據蒙古傳來消息該地人民近來頗爲困逼忠於民國者屢遭蒙匪刧掠心嚮外蒙者則爲華兵虐待且亦不免受匪擾害現已懇請政府設法援助 
[北京電]  
　　據英文北京日報載稱政府已請駐京德使轉商青島德員將洪述祖交與華員各報聞德員俟見洪與宋案有關之正當証據卽允引渡 
[北京電]  
　　星期日北京各基督教堂聯合爲中華民國及國會開祈禱會有名華員到者頗多袁總統亦派代表與會 
[北京電]  
　　昨日中政府將國務院通過之電文致與各省都督及治下有基督教會之各地方官並中國各處天主耶穌二教教堂領袖其電文如下請爲目下開議之國會新成之政府將選之總統民國之憲法祈禱上帝護佑並祈禱中政府得由各國承認全國得底安寧高行之士得被選用政府得建於鞏固之基礎接電後請照會省内各教堂同於四月二十七日爲中國舉行祈禱會並准公衆與會非基督教國有此請願實爲世界歷史之創舉北方各基督教會皆大爲滿意久寓中國之西人皆謂此乃中國革命後極著之變遷聞美國教會亦擬於同日在全美舉行此事云 
[廣州電]  
　　廣東省議會要求憲法草定之後應於國會最後通過之前交付各省議會承認 
[武昌電]  
　　禁煙局及鐵路局目下辦公極爲認眞 
[武昌電]  
　　據鐵路局宣稱現擬設立特别鐵路學校以一年畢業 
[武昌電]  
　　禁煙局復發出嚴厲之通告城中目下殊爲安謐 
譯電 
[北京電]  
　　英文北京日報載稱中政府已與五國銀行團復開借欵談判並經聲明擬任丹恩君爲鹽税顧間海關俄人柯拉伐洛夫君爲審計處顧問惟尚未與銀行團或各公使開議此節聞政府已自行聘請丹恩君 
[北京電]  
　　英國禁煙委員維爾登君一星期後將赴皖省調查禁煙成績濟南府英領事斯密司君同時將偕天津總領事署之菲士穆拉愛斯君調查魯省禁烟成績兩處皆有華員同行 
[北京電]  
　　中國國家銀行北京總行及其餘數省支行均於今日（十八日）開市聘用外國顧問及簿記員多人 
[北京電]  
　　進步黨本星期内不致成立兩院議長决不致於該黨成立之前選定政府豫料該黨約佔大多數八十人三黨已將合併要綱議妥以維持中國治安和平及贊助袁總統爲宗旨 
[北京電]  
　　袁總統因蒙人突然内犯已准奉督之請撥欵洋十萬元辦理戰地醫院内蒙現患饑荒當道已電京請解欵糧賑濟災民 
[北京電]  
　　東清鐵路已不允爲中政府運輸軍火 
[北京電]  
　　據國權報載稱庫倫活佛致電袁總統請派代表前往庫倫開議談判 
[倫敦電]  
　　自由黨議員金君援引顧問建築師裴格君前上報告中所述增用華工從事印度之建築一節質問印度藩務次官芒台格君是否主張不用華工建造印度新都台爾哈芒台格君答稱印度藩務大臣克吕維君曾閲過該報告中此節與金君之見解相同彼擬以此事商諸印度政府云 
[巴黎電]  
　　法國各報以郎西之學生於不在休課之時對於德賓有失儀之舉動均有道歉之辭一面復貶斥德報張大其辭淆亂是非又謂德國外務部大臣茄戈君未得實情卽在國會演説其志蓋求激動人心俾陸軍議案易于通過惟此種舉動殊可驚託該大臣之態度實較郎西意外之舉更有遺憾云云尙有數報謂此舉實爲法國陸軍必須擴張之新證 
[柏林電]  
　　德國各報皆連篇累牘痛斥郎西學生侮辱德人之舉動復詳載法國里維拉等處蔑遇德人之情形德國近年來讎法之情感從未如今次之激烈較之亞茄堤爾争端時尤見其甚 
[倫敦電]  
　　英人聞郎西意外之舉殊爲錯愕各報皆載有極長之社論揭布德法兩國之牴牾情形各報之意德國外務部大臣茄戈君不待法政府解釋理由即在國會詆責法人之抱浮躁主義殆因德政府深慮增税擴張陸軍議案殊逆輿情恐難通過故欲借此激動人心各報並望法政府以其素具之敏捷手段及善良感覺消患于無形之中 
[波京電]  
　　比國公使因波蘭白希爾之海關監督比人康斯丹特君於三月八日爲不知名之波斯人鎗傷其婦則登時被斃故向波斯政府要求賠償英金五千磅 
[比京電]  
　　各處罷工之勢未見稍弱據罷工之幹事部報告目下罷工者共有三十七萬二千人安特維浦市長自稱該港交通恐將於日内停止云 
[美京電]  
　　衆議院開預備會討論修改税則議案三四日之久全未有所更動民主黨預備會主張以生羊毛列入免税品内現信該案可以通過 
[柏林電]  
　　法國飛船家丹考特君由巴黎飛至柏林中途停頓兩次計歷八小時之久 
[倫敦電]  
　　著名飛船家哈曼爾由英國杜佛口飛至法國考洛萊中途並無停頓歷時二百四十五分鐘並於飛船中載客一人 
[羅馬電]  
　　據傳羅馬教皇現患嗆咳且有氣喘之　象喘後大見憊弱 
[土京電]  
　　土耳其與布爾茄里亞雖未訂定休戰條約惟兩國已互允暫停用兵 
[柏林電]  
　　駐俄列强大使曾開最後會議討論西里斯特里亞問題决議以該地讓於羅馬尼亞現切望羅布兩國均可同意塞布兩國報章對於兩國將來之邊界多所争論現各要求修改分割馬其頓條約聞希臘已願承認由列强調和惟於和約中細則略有更動列强封鎖芒國海濱之軍艦已准塞國運船將斯克太里之塞軍載運回國全球滙兑現已大見穩固金融市面亦見鬆動蓋因政局漸有進步之故　 
要聞一 
[承認聲中政府之棒喝（北京特約訪員一葉子）]  
　　美國政府對於民國之承認問題本與巴西政府協議約定兩政府同時承認其期日卽爲民國國會成立之日惟巴西國以無駐在民國之公使由駐日公使爲之兼管故當時政府僅將此承認之旨傳逹於駐日公使迨其後美國政府以民國於四月八日招集國會僅舉其國會成立式而未選定議長不得謂爲完全之國會故一時暫停其承認及美國政府以此通知告巴西政府其時巴西政府已電告駐日公使駐日公使業已通照駐日民國代表汪大爕氏矣因是至喧傳承認之美國實際猶未承認而無聲無臭之巴西政府乃忽突然見承認之實行 
　　因此誤傳而承認問題乃現實際民國政府於是歡喜大總統府發令表示祝意教育部飭各學校於十二日休假一日該日在前門外懸結彩門列提燈會祝鄰國承認并在政府公報發表其意 
　　民國政府之成立旣久我國猶未承認在國際上頗不雅觀固也然不承認非有如何直接之損害列國亦非可終於不承認者在邦交上之關係則然然則今日固無須遽行渴望其承認也對於巴西之承認政府發令而表賀意未免過甚矣巴西爲南美之一共和國其版圖幾與中國相埒惟人口則殊少僅在一千萬内外與中國交涉尙少現北京亦無巴西人論者謂巴西旣與民國交涉少承認與否亦無何等之影響對於交涉較少之國其承認尙如是歡感若爲勢力大而關係深之國見之以爲民國之渴想承認如此欲求承認不可不爲巨大之報償如彼英國欲以西藏要求條件爲承認之交換去年八月十七日提出條件已明言之矣俄國對於蒙古問題亦然若今日而露渴望承認之態度蓋非有利者 
　　美國政府一時不决行承認記者嘗詣美國使館所得消息則美國政府之意本豫定於四月八日承認然當日祇見國會成立式而猶未完成至舉定議長卽行承認謂議會雖成立而議長未定譬如畫龍而不點睛議長確定爲共和國之本至大總統之選舉與政府機關之任命則未也均非所問云 
　　由此觀之苟將議長選定則美國於其時必能承認美國視巴西關係之深殆不　數十百倍美國而承認其時政府又將如何之盛典而祝之乎嗚呼可以觀矣 
[規定憲法與選舉總統談]  
　　正式國會旣經開幕而選舉大總統爲目下最重大之問題各政黨間所主張不一致議論紛紛莫衷一是大要不外於次之三説（甲）總統先舉説其重要之理由如下（一）因憲法制定尙須甚久之時日先舉總統俾正式政府可以早日成立（二）先舉總統可免臨時政府期間之延長（三）由法理上　論之正式國會旣于十個月後召集則正式政府亦當於十個月後成立因臨時總統十個月之任期已滿故也而約法第二十八條所規定參議院以國會成立之日卽行解散其所有職權均由國會行之則正式大總統當然可由國會選舉正式國會旣有總統選舉權臨時總統之任期又滿如此下解釋此際選舉總統于法律上亦無何等違反（四）若先選舉總統則正式政府可早成立於外交上承認問題非常有利益（五）正式政府成立則政府可確實擔負責任斷不至復如臨時政府之怠弛（乙）憲法先定説其理由如下（一）憲法制定後始能發生總統也（二）若先選舉總統則總統之權之行使無一定範圍（三）若先舉總統而後制定憲法國會有因人而異其立法之弊又規定總統權限難保政府之不干涉（四）先選舉總統亦必先制定選舉法仍要多少之時日與憲法制定無甚大差（五）總統權旣不分明率爾選舉總統當選者果就任與否旣爲一問題假令就任倘所制定之憲法於總統權限非常縮小其在職與否又爲一問題若至辭任又不可不再行選舉殊多周折（丙）折衷説其要點如下（一）取憲法中關於總統之部分先由國會制定而後選舉總統（二）於憲法制定前先改正臨時約法以規定正式政府之權限行使方式（三）於國會將臨時約法第二十八條第二十九條第五十三條以下附加一定之解釋使政府早日成立云云以上三説贊成第二説者居多數實以先定憲法後選總統則憲法不以總統而異其規定總統亦不得以行政權而干涉立法權然後憲法得爲永垂不朽之法律云 
[中俄蒙之三面關係]  
　　俄蒙問題延宕已久迨日前中俄有重開談判消息庫倫活佛亦致書袁總統以致久置高閣之問題一時有復活之勢最近德外交次長奇墨爾曼君在德下議院演説謂德甚望中俄交涉之和平了結中國未致十分喪失權利蒙古逹門户開放主義而各國亦得在蒙古自由經商云云此演説一出羣謂德人關於中俄交涉一節將極力扶助中國以博上蒙古方面商務上之利益德文各報關於蒙古商務問題尤研究不遺餘力此關於蒙古問題最近發現之新景象也然俄人之注意蒙古商務者久矣今幸而得優先權利以逞其野心其肯遽行退 
 
 
 

Page 3

 
 
讓乎今摭述關於俄蒙問題各節多我國人所未知者幸閲者注意 
[）一）俄蒙協約之原動力]  
　　俄蒙協約分正附二種正約四條規定俄蒙間政治關係附約十七條規定俄蒙間商務關係蒙人所注意在正約以據此約而俄人承認其獨立也俄人所注意在附約以據附約而俄人在蒙古得佔商務上之優先權利也俄蒙協約以俄人爲原動力無待疑義至俄之所以出而爲原動者在擴張商務實受墨斯科商會遠征隊之影響者也故該遠征隊實爲俄蒙協約之原動力 
[（二）墨斯科商會遠征隊之緣起]  
　　俄人在蒙古商務向不發逹而我國人之商於蒙古者頗佔優勝然俄蒙終以地勢關係有日行接近之勢至千九百十年墨斯科商務總會發起蒙古遠征隊專以調查在蒙俄人商務情形爲目的其出發前標出應行調查五大事件（一）近年來俄商品之輸入蒙古者日形减少其故何在（二）俄在蒙古享有何項條件始能發逹商務（三）俄以何種物品運輸蒙古最爲適宜（四）俄在蒙古宜爲何種企業（五）將來俄與中國改訂商約宜提出何項條件此五標題旣定遠征隊出發次第調查以去年告成歸而獻其報告書於俄政府並極力催促政府著手經營蒙古俄政府從其計而俄蒙協約以成立此約中之注重商務商會遠征隊之主張也 
[（三）遠征隊報告書之出現]  
　　遠征隊報告書係一巨帙共六百餘頁記中俄蒙商務情形甚詳已於日前出版一時各國争相翻譯乃曉然俄之從事於蒙古者已久此次俄蒙協約乃非一朝一夕之故書共十五章（一）俄蒙商務發逹小史（二）遠征隊出發情形（三）麻叔夫氏日記（四）蒙古地勢及行政槪要（五）蒙古之商場（六）交通情形（七）蒙古之經濟情形（八）在蒙古之俄人勢力（九）蒙古之財政（十）蒙古之牧畜（七）（一）蒙古之商務（十）（二）蒙古輸出之製造品（十）（三）蒙古輸出之金銀物品（十）（四）蒙古輸出之各種物品（十）（五）俄人在蒙古之領事裁判權此報告書章目之大槪也 
[（四）俄人之中蒙關係談]  
　　商會遠征隊雖多注意商務情形而於我國與蒙古政治上關係亦詳加考察遠征隊會員樸夫氏曾以考察所得著爲專論謂中國自近年以來　思制御蒙古終不敢積極進行推其原因係中國政府推測蒙古與俄暗中有密切關係有事於蒙且牽及於俄也以故因循毫無振作而中國政府對於蒙古所持政策不外七端（一）减少蒙古王公之權力（二）咸少蒙古人民之生活能力（三）移殖華僑（四）擴張中國行政勢力（五）削小呼圖克　權限（六）抵制俄人在蒙古勢力（七）傳布中國文化於蒙古此七者中國對蒙古所持之政策也然終未收大效而蒙古且日夜思逞此俄人伸手蒙古之絶好機會也云云 
[（五）俄蒙恊約之歸結]  
　　俄蒙恊約旣以上述種種關係成立聞俄政府已將該約全文於本年正月一號刋入法令全書爲第二百五十五號而我國人猶日夜思取消之難矣 
洛潼國有問題之面面觀 
[省議會協議情形]  
　　四月九日豫省洛潼鐵路公司假八旗會館召集股東開特别會定期三日研究歸併海蘭鐵路辦法先期由省議會於四朋七號開協議會出席議員六十六人首由書記長報告洛潼公司咨請本會派代表商榷事當以此事是否贊成國有付表决其結果贊成國有者三十九人有反對國有者二十七人當以贊成國有者居多數擬卽就贊成國有之議員中選舉代表届期蒞會云 
[鐵路公司會議之主張]  
　　洛潼鐵路公司以國有問題至爲重大特於四月六號先開研究大會是日董事局董事竟無一人到會行政官自都督以下均蒞會考查股東意向先由張督報告此案情形極言自辦鐵路之不易次有崔君演説語至痛快張督當勸其措詞不可過於激烈崔仍如常演説張督至此忽稱有事回府主席彭右文（洛潼協理）亦不知所往此會遂不得要領而散及至初九日該公司招集各股東另開正式大會其主席以協理葛德山主之詎主席登台後並不將政府所擬歸併海蘭辦法請股東討論惟大聲疾呼不應收歸國有請衆表决張都督至此出席宣布中央電令各股東等正在討論突有自稱三千股之股東陳芷屏登台演説股東等僉以本會演説必須先驗股權方准登臺陳不得已乃出入場券當衆宣布當被羅山股東王仲烈等指斥其僞將陳擯出會場不准發言並質問公司以無股假託股東私授入場券之理由罪名及不認今日之會爲有效於是各僞股東復登台反對歸併紛紛攘攘秩序大亂股東間有避去者該主席復聲言今日須先表决國有民有各股東正在發言之際主席又喝止發言謂如有願歸併蘭海者均書名於册不准發言於是股東齊集主席處書名時有向主席質問如願完全商辦者亦應各自書名以便較對票權詎僞股東因懼失敗羣起反對大相衝突以至秩序復亂僅書數名而已各股東見此情形多散去者該主席遂以贊成歸併蘭海名册爲少數表决商辦云 
[鄭師道之被捕談]  
　　浙人有鄭師道者不知從前歷史（聞係嘉禾人）其在長沙與唐羣英之笑史早經喧騰滬上各報閲者當無不知之又去年曾在北京參議院黏掛一長紙條大書炸彈等字樣以嚇議員者亦其人也據是以觀其人蓋有神經病者一月前來杭暫寓清泰第二旅館曾通函各報館謂特請桑梓輿論家賜敎證明與唐某結婚關係云云語多風趣（此函曾登上海報紙）乃前日夜間突聞鄭某有被捕之説茲晤警界某君談及其原因如下緣鄭於湯都督任時曾屢往要求差使（聞鄭曾隨浙軍往南京一次故自稱光復有功但不知所立之功究係何如也）湯以無可位置故聊以北京調查員委之於是彼卽以調查員之名義東奔西走此中恐難免招搖後在湖南因案被湘督通電緝拿（按此事亦曾見上海各報）鄭乃遁而回浙面見朱都督朱君當告以君係鄰省通電緝拿之人不如稍爲歛跡鄭謂我因當調查差使虧空不少故欲面求資助朱都督問以虧空若干鄭云三四百金都督似有允意詎鄭回後忽開一賑來約需三四千金都督以其爲數太巨置不理鄭乃寫信恫嚇謂如不把我我將做張汶祥云云（天下豈有欲做刺客而先通知人者乎是眞有神經病者矣）都督亦置不理適值此時有人報告都督府謂清泰旅館第二十五號房間旅客形跡可疑其所帶行李中有箱一隻用鐵絲纏裹分量甚重都督乃密諭警察廳長及憲兵隊嚴密查察夏定侯君以此事未便公然搜查乃於十六日晚八時許派勤務督察長及就地警官等前往以稽查旅客爲名逐號查察詎至第二十五號房間門口鄭卽拍案大駡謂太平世界何用如此搜查警察官無可如何回告廳長夏廳長仍令其前往和平相勸察看一番此時憲兵亦來鄭於此時更忿不可遏有警署員某被其擊打一掌連呼乘轎向都督府質問警察憲兵等卽擁之而去聞鄭在都督府内仍拍案大駡不休且毁壞茶杯等物而其所嚴密纏裹之箱子一隻則已被警察憲兵起出當塲搜看有奇形怪狀之圖印三顆外方内圓中間篆文或書全國鹽産會社憑信或書中國銀行團之印信或書通國治水團之印信四角均楷書民生政策四字似均係新刋未用過者另有長方印信一顆中書北京通國治水團中國銀行團全國鹽産會社事務所記事左旁書宣武門外西草場胡同大同民黨本部内右旁書電話南局二百二十號此戳不支銀錢專爲考核事實云云現聞已發陸軍監獄署暫行看管不知究竟如何也　 
雜評一 
[三黨之聯合]  
　　三黨之聯合以與國民黨作戰以期戰勝於議會此政黨之活動之進步苟能以正正堂堂之旗陣出之而國民黨亦以正正堂堂之旗陣對壘之亦共和國之新氣象也若弄小巧鬥私意不過又多一翻紛擾耳我願各黨各出其良心 
[議員與眞實]  
　　議員不眞實則跨黨者多脱黨入黨者多口是心非籍在甲黨而心在乙黨者多議員不眞實則爲人誘可誘而誘之分也議員爲人誘則設法禁阻爲人誘而禁阻亦分也然而爲議會之中專奔走於誘人防人誘以及脱黨入黨而議事無暇矣此皆議員不眞實之故也使議員而眞實則無此紛擾矣故今日議員之道德以眞實爲第一義 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二中央學會風潮近訊 
[籌邊學生之憤恨]  
　　中央學會　　自籌邊高等學校聯絡各法政法律學校控訴陳振先外各省法政法律生亦紛紛電致總統國務院教育部力争近聞籌邊高等學生又於十號在西城闢才胡同本校開全體大會籌商對付方法並有某學生以陳振先如此違法剝奪吾等公權殊屬可惡已極如陳振先再不赴法庭决以武力對待云云 
[專門司長之不平]  
　　法政别科曁籌邊高等畢業生此次力争中央學會互選權由教育部一再批駁各生胥抱不平已有籌邊高等生向高等審判廳提起訴訟近粤督胡漢民來電亦係以廣東師範曁法政兩校畢業生要求有中央學會互選權請示辦法該校並未在部立案教育總長陳振先礙於梓桑情面昨竟電致粤督遽行照准當令專門司備稿該司司長及科員等均不以爲然謂該省兩校均未經部立案不得享有互選權若照如是辦法則法政别科曁籌邊高等亦可予以互選權咸不簽字陳振先出於無奈遂自行畫稿專門司因以大譁謂總長如是獨斷獨行何須我輩辦事均擬辭職聞專門司司長路孝植已於昨日辭職矣 
　　按前報所載税務學堂多廣東人故陳振先擅允一事是否卽此事誤傳抑另係一事待查 
鄂江風潮近狀 
[又牽涉著名人物]  
　　鄂省改進團黨羽衆多勢力甚大雖機關破獲多處捕戮多人皆非眞正首要其主動諸人前數日頗有避匿不出者近聞黎公並不敢十分窮究於是復至武漢施其運動但近日因查緝森嚴退伍兵士江湖會匪皆無地存身多半散去故向現役軍人極力煽動並以黎公近調北洋六鎭來鄂駐防尤便造謠挑動鄂軍與黎公之惡感又以資聯絡北軍將校用盡種種方法詎北人直率不受運動竟將派往游説之人拘送鄂都督府審訊供係王利用所指使昨已將王拘獲且查抄其家搜出謀叛証物甚夥聞王乃著名政客前運動國會議員未逹目的者又有某君亦因牽涉同時被捕均係知名之士云 
　　另一函云王利用君赤十字會會長也字巽伯兼法政專科學校教務長十二日午前忽被都督派人至十字會内將王君捉獲並將來賓熊國粹一律綑縳解送警廳收押至下午復行釋出其中情形錄下都督將府昨日得一秘密信函一封内有王利用君有潛謀不軌行爲十字會藏有槍彈若干等語都督得信卽派調查彭義華孔玉山柳正祥等八人赴警察五署會同該署長派警士多名至十字會内將王熊二人綑縳搜查往來信件詳加檢閲並無不正當行爲而且槍彈毫無遂將王等解送警廳而去王君等押廳之後都督見無證據知屬誣枉然不便遽釋遂請王安瀾君排解（王現住漢口）王當派軍械官朱漢卿渡江將王君等保出並説明此次搜拿之理由而以肩輿送二君歸王君因無辜被辱憤甚且會中金銀牌所存銀錢大受損失遂於三日赴高等檢察廳起訴一面將此事通電萬國赤十字會有參議院不知若何結局也 
[鄂軍辭不赴宴]  
　　黎公因鄂軍將校多與改進團勾通故調江南戍鄂第一師及北洋第六師一旅維持地方治安乃軍界不服益生憤言竟有要約一律尅日退伍之謠昨日黎公特命參謀長吴醒漢代表在軍人俱樂部（卽乙棧）讌諸軍連長以上各官解釋南北軍意見以防起無謂之衝突破壞大局詎各將校到者僅六十　餘人其不來者實已明示反對黎公命令且有數中級官函辭赴讌語中有云吾輩解職退伍在卽有何責任維持治安今日之會儘可不陪末座云云 
[鄂軍與寗軍幾起衝突]  
　近日各處防務均未調遣鄂軍所有未退伍諸軍祇令在駐紮原地保護地方不准無故出營日昨有第一師兵一小隊在紫陽橋附近與巡查之甯軍相遇寗軍長官因曾奉有密令如遇鄂軍無故整隊在外准其便宜鎗擊故向詳細盤詰其來蹤去跡鄂軍官憤不以實告兩相争執寧軍官卽傳令其部下散開預備放鎗鄂軍遂亦作戰鬥之勢此地空曠無居人本一好戰塲正將决裂之際幸有護衛軍一隊放　換班經此卽向兩方解和勸令收隊分途自去否則必至互鬥俱遭其殃矣 
[防備起事之計畫]  
　　黎公據探報該團最近計畫擬勾結駐襄河一帶之第八師第四師與省城第一師某團及某某隊同時起事卽失敗不能佔領武昌亦必據漢口漢陽截斷交通此時下遊某省亦將人所舉動必以重兵軍械來助則可傳檄天下爲二次大革命并悉只待武漢得手尙有多省響應此事已經密電中央請政府注意防備且以京漢鐵路爲該黨所欲據以進攻北省特發布命令（令寧軍黎師長北軍李總司令海軍徐司令）由孝感起致漢口問之鐵路電線歸江南戍鄂第一師黎師長天才所轄之軍隊保護並與豫南李總司令純所轄之第六師連絡且與湖北軍隊幫同鎭攝地面孝感以北所有鐵路電線歸豫南李總司令所轄之第六師保護該師須多備機關鎗彈及砲彈子母彈聽候調用海軍徐司令振鵬所率艦隊則停泊江面與岸上陸軍連繫保護陽夏治安 
[巡查隊解散時之險象]  
　　鄂軍爲改進團煽惑相率自請退伍不可挽留黎公因勢利導遂决計向中央請欵於此兩月内將各軍一槪退伍所以近日風潮益形汹湧而第四旅與軍備司巡查隊仍發欵解散第四旅退伍尙無警耗巡查隊則幾釀巨變綠該隊編練於共和成立以後毫無戰功惟省垣屢次風潮維持治安尙得共力近軍備司裁撤黎公以省垣各軍多不可用特留該隊不裁飭改隷於都督府乃該隊兵士等妄生希冀欲得退伍巨金竟全體自請解散要挾每人須發恩餉二百七十元以酬維持治安之功迭經黎公派員慰留不允乃照退伍最優例每人給以七十元該兵等不承認復加五元亦不許十二號爲軍備司實行解散期該隊亦於是日發餉退伍按名各給予七十五元大不滿意抗不繳槍當報經黎公調甯軍一團及機關鎗隊諸軍將軍備司圍住一　　　　　　　　　 
面由吴醒漢君（前軍備司長今參謀長和平調停謂諸君勛勞卓著本應優給恩餉無如庫空如洗萬籌不出且退伍出於諸君自願今以要餉而損名譽竊所不取惟今之計莫如給諸君以名譽獎勵於退伍執照上塡寫爲巡查隊員某某不書兵士以便赴他省　効至隨身紀念軍服（因該隊不肯繳軍服藉口留爲紀念）已奉都督允准遂爲諸君換下等二級軍佐禮帽爲加級退伍之榮譽諸兵至是意始解卽各摘徽章繳鎗械而防備之軍亦卽撤去乃該軍等因軍備司中已空虚無人竟擅將司署所有值錢什物器具一槪搬取而去堆積於城外一空屋中大張告白拍賣聞值價巨萬當道亦不復過問也 
[熊夢飛引渡續誌]  
　　英租界拿獲熊夢飛一案已誌報端茲悉十號夜英領事接北京公使朱爾典來電謂該犯若係英界居民當由英界會審保護若非英界居民在英界捕獲者只須有華官實在憑證卽可交付云云十一號午前武昌外交司胡朝宗親至英領事署索人英領事偉廉士姆氏與會審員福那斯特氏會審一次英領事間曰汝姓甚名誰該犯答曰姓熊名夢飛現寓德租界漢南旅館英領因接公使之電故不便深訊只問此而止會審員福氏曰領事旣泰公使之電該犯係住德界若經英界自主交付中國恐德領事出而干涉不如先詢德領爲是可以一日爲限外交司與英領事均認可次日午前德領事尙無回言外交司復至英領事署提人會審員福氏曰若能依三事卽可交付（一）此犯至武昌審訊時可任用律師辯護胡曰律師或以任用罪狀可以　佈而不能以外國人充之（二）福氏曰該犯如何反對政府及擾亂兵心偵探如何偵知一一開列清單以備存案（三）以後中國地方官所訊該犯口供原稿應由福氏閲過有寃可代之辯護外交司均簽字認可乃由福那特氏將熊夢飛交付外交司帶押過江去 
[德安府退伍兵謀變風潮]  
　　日昨都督府接得第三師師長王安瀾君電告亂兵滋事情形茲節要錄左 
[起事原因]  
　　府城附近小河村有同袍社退伍兵士竹少琴等二百餘人隱藏鄕間組織秘密機關冀圖擾掠商民暗地勾引本省駐防兵士准於月之五號乘夜肇亂各營兵士嚴守軍紀者固多而被其愚惑者亦不乏人幸機關早破（是日下午二點鐘）防範綦嚴商民未受大損 
[肇亂情形]  
　　是夜匪魁竹少琴帶領亂匪甫至西門即發鎗聲爲號（先已約定）詎知城内機關已被破獲防守兵士巡邏滿城無人内應故僅將城外商民燒搶數家而去幸未傷人 
[擾亂區域]  
　　該匪焚掠城外商民去後竄匿隨縣應城雲夢等處肆行擄掠鄕民地方受此荼毒者不知凡幾近已知會各縣知事派有緝捕小隊協同駐防兵士四鄕捕獲數犯地方稍得安靖 
[斬獲匪徒]  
　　自五日破獲匪徒機關前後獲匪三十餘人連日研訊不諱巳照陸軍懲治刑律第二十三章之第三十條之規定宣布罪狀當衆斬决市曹匪魁竹少琴亦在内現已秩序井然各屬漸賴安靖惟緝捕匪徒仍然如前未懈務將犯（罪魁）一律拿獲以昭儆戒 
[商民賠償]  
　　當匪等在城外燒搶商民時城内因恐釀出他慮故未出城援救次日（六號）調查損失貨物約值錢七千餘串之譜近已允其賠償商民無不稱頌并聞王君電内載有此一條故昨日黎督已飭秘書批准矣 
贛省之軍事觀 
[李都督赴潯閲軍]  
　　贛省李恊和都督於四月十三日公布云國基粗奠整軍爲先贛軍前因防冬多數調紮省外各駐兵區域尙未確定亟應分期巡閲考查地方情形妥籌配備以促進步而勵戎行本都督定於本月十六日先赴九江檢閲沿江水陸軍隊民政由高等顧問官彭程萬暫代軍政由高等顧問官軍政司俞正長應麓暫代重要政務仍電行轅辦理除通電外特此布告一體周知 
[俞應麓兼軍政司]  
　　贛省軍政司正長係高等顧問官吴介璋兼理吴顧問代表赴京一時尙難回贛該司事繁任重正長　職未便久缺李督特於十三日令以高等顧問官俞應麓才識兼優前任該司正長深資整理茲仍請兼任以專責成希卽　日履任視事以資贊襄云云 
護閩社黨與炸彈 
[迭獲護閩社黨徒]  
　　福建護閩社暗殺隊張朝霖近聞已經長樂警務在某鄉拿獲解送來省又探獲該社幹事唐啟煌邱鴻霖三人亦均送交軍務執法科審治又護閩社參謀長徐誠於前日經偵探隊隊官偕各探　在　紮埕雙福堂喜珠門前拘獲到隊據徐誠供稱前實被　惑誤干法紀現已革面洗心充當前防衛軍管帶張煊偵探職務張管帶亦給有憑據現張管帶差我到盧中協處云云當經隊長電詢盧中協嗣由中協特派遣員來隊請卽釋放隊長以該犯係都督命令擒拿未敢擅放遂先將徐誠送交警務廳移送軍務司究辦未知若何辦理也 
[又有炸彈發現]  
　　閩省向無炸彈發現自護閩社發生後而倉前山一帶始有此物茲聞日前對湖鄕釘厝内又發現一炸彈大如水捲鄕人不勝驚駭一時赴觀者約數百人最後由該鄕老等報告於外交公所現正訪緝置放之人又聞萬壽橋炸彈案内之王孝伯已於日前拿獲由廳訊間未肯供招現已送交地方廳認眞審究矣 
[川省會開幕不成]  
　　三月三十一號川省議會開正式成立大會到會議員共和民主兩黨共有六十八人胡朱兩議長皆到會獨唐宗堯不至國民黨議員未到以故未滿過半數延至十二鐘之久國民黨議員仍無一人到會不足法定人數正式大會因以不能開成各到會議員只得魚貫而散其原因尙因前此之搗亂云 
藏邊近事紀 
[尹鎭撫進取鄕城]  
　　鄕城逆番投誠係由曲豋土司介紹受降茲聞尹鎭撫電令孫指揮郭知事稽指揮等謂不必令毛了曲登崇喜三土司往鄕城説降卽令專辦烏拉以備進取可令裏塘大寺堪布往鄕城開導并由稽指揮切實保護優加獎勵以期投誠者之出於自願也至後方軍旅趕速催進集中裏塘如果逆番猶怙惡不悛抗不繳械卽日督兵進迫痛加撻伐以懲愚頑云 
[各土司得獎感激]  
　　藏邊成績卓著之土司已經尹鎮撫分别呈請大總統暫行獎勵兹尹督奉大總統電准卽行電令稽指揮轉令毛了曲豋崇喜三土司知照聞該土司等得此獎章異常感激均願直入鄕逆巢穴廣爲開導並願交質以釋嫌疑云 
[顔緝斯專使]  
　　月前中央派委慰問使劉君懋政至鑪調查川邉近日番情尹督特選顔緝斯君赴中央答覆慰問條件各處局均甚贊成蓋以顔君熟悉邊情此行必能勝任也且顔爲尹之叔丈必能指臂一氣云 
[張午嵐練軍]  
　　軍法局局長張午嵐君兼帶西征衛隊者也前擬將黄宣慰衛隊併爲一營因衆請歸田特給恩餉遣散茲又將黄宣慰衛隊由雅調來成營以爲派紥河口之計因將原有二隊及官長員弁每日操練前月十一號率全隊赴南門喇嘛寺大校場演習野操雖時值春深而尙雪深尺許也十二號繼續操演午嵐見其百倍精神每棚獎銅元一千 
[江北設置觀察使問題]  
　　江蘇應民政長諮詢省議會文云查江蘇自光復以來實行省縣兩級制裁撤道府得臨時省議會之同意機關承轉較前清時代爲便利軍民分治後組織省行政公署仍踵兩級成規辦理嗣奉畫一現行各道行政官廳組織令其第八條開已裁巡道省分如該省行政長官認爲地方有必要情形得就該省原設巡道地方依以上各條之例酌設觀察使等語由陳士髦武同舉王寶槐吴　等據電大總統請飭民政長呈請簡任江北觀察使經國務院奉令電詢應否特設本民政長以事關重大當經會同都督電陳詳情以應否諮詢省議會或由院諮詢參議院衆議院以覘全省人民之公意爲請復經國務院電奉大總統令應如所擬諮詢省議會在案正在備文諮詢間復准國務院電奉大總統令同前因除電復外合將應行討論各節諮詢貴議會（一）江北各縣與本省其他各縣比較照現時情形是否有設置觀察使之必要（一）本省各地方人民納税現分國省縣市鄕四級江北如設道以後該地方人民納税是否應分國省道縣市鄕五級究竟該地方民力能否增加負擔抑或尙待他地主協助（一）觀察使管轄區域是否以舊淮徐海三屬之十八縣爲限抑或　據組織令以原設之徐州道或淮揚海道區域爲限抑或劃江爲界以符名義（一）設治地點以何處爲適宜究應在徐或在淮抑另行規定凡此四問題均在應行解决之列除抄送電稿五件外應請貴議會逐節討論見復施行 
地方通信蘇州 
[水師協統不願屬第一廳]  
　　江防水師協統趙鴻喜所部有標統二員每標各三營以現在改編水上警察應歸第一廳長劉篤烈管轄標統改爲局長尙可若協統改爲局長似係降小趙鴻喜遂於日昨上書水警總廳長處請將所部各營劃出獨立巡隷總廳不屬第一廳聞盧廰長以水警如何分區係都督民政長之權本廳未便解决已婉詞謝絶矣 
[水警廳將次成立]  
　　江蘇水警總廳長盧君日昨接奉民政府轉送大總統委任狀三紙本質印信三顆其印信係由民政府暫時刋頒盧總廳長接到後當將第一二廳委任狀印信分别轉送劉李二廳長查收　又聞總廳地點已擇定軍政司内辦公第一　　係駐江陰第二廳署駐蘇州以舊織造署爲辦公處各廳目下均將組織完備不口成立定期開辦矣 
鎭江 
[所謂倫常之變]  
　　鎭郡東鄕諫壁鎭徐少懐向在揚州某布店爲夥該婦某氏及子家居日前該氏子乘母不覺濳匿母之臥室迨母睡熟時胆敢肆行無禮該母忿極次夜伺子熟睡持刀戳其子喉而斃即將前情函告其夫而已 
[十三門開閉之異聞]  
　　舊鎭江府署後面有凸出城垜一方該垛内墻三面向砌有十三小門古蹟計北面上四下三東西各上二下一惟南面有墻一垜砌與城平人多不見内容日前地大震時震倒該墻發現十三門羣見有西面一門洞可容出入其中並無所見旋恐有人作種種謠惑之詞卽將該門洞砌閉昨聞該處所砌之洞又復倒開咸謂此中必有奇異云 
南京 
[軍團不應含政治性質]  
　　北京軍界有發起軍界同袍社以擁護統一爲宗旨其條文内有維持内部秩序等語昨日程都督電告各省謂同袍社即日本所謂偕行社爲軍界普通法令之團體將來應推行全國不應含有政事性質致開軍人干涉政事之漸除敝處電令敝省旅京代表卽爲糾正外特此電聞 
[電請劉護軍使剿匪]  
　　日昨程都督應長致劉護軍使電云清江劉護軍使鑒灌雲沈知事電稱巨匪仲北文尙踞東海横溝勢甚猖獗有刦板浦之謠板浦兵力甚單僅有鹽防營須顧緝私清鄕雖編一連餉械均不濟請速派兵攻剿並駐東灌交界之處乞轉護軍使等語合亟電請就速派軍隊前往攻　剿以除匪患程德全應德閎寒印 
杭州 
[牙商亦糾衆指捕耶]  
　　昨日内務司長屈君接准杭知事函開訪聞江干姚君綸過塘行私販漿土數目甚鉅當由禁烟局遴派調查員會同江干警察赴該處搜查正在搜索間又報此項烟土業已上船該調查復率警至船截阻不料該行商竟敢聚衆多人拒捕圍毆警察見勢不佳卽行逃散僅將調查一人毆傷甚重查江干初始籌設分局卽遇此種風潮聞當日肇事時該區署長未曾過問及往報告又不出視此處素稱烟窟近來迭破大案若不從嚴查辦警政烟禁均成虚設云云聞屈司長准函後即刻轉飭警察廳確查當日實在情形矣 
湖北 
[大冶水泥廠交涉]  
　　湖北大冶水泥廠近得滬電謂該廠所欠日商三菱公司欵項已在滬具控尙未經公堂判斷今忽聞有鄂實業司代表人與日商訂立合同十四條貸欵百萬組織新公司名曰日華水泥公司棋辦法由三菱以債權禀請鄂政府封廠變價卽由日華公司估價八十萬出面承買以八十萬之貸欵圖并二百四十萬資本之公司股東等血本攸關虧損誰負其責迫不得已特呈訴鄂議會並函懇漢口商界維持會救濟云云頃維持會已經會議以該廠出貨精良爲中外稱許祇以市面艱難致爲債務逼迫旣經日商在滬具控自應俟公堂判决若此時遽行封廠變價不但該廠虧損甚巨與實業前途影響甚大且該廠與日商係個人交涉並未經公家提認如因借欵未償公家卽代爲封廠則漢商與外人往來債欵未能償還者比比皆是設羣以封抵之説要求公家援例而行則全鎭土地産業皆將因公家而轉與外人國權主權何存若拒而不行又何以塞他人之口此事影響於漢口商業甚大故已呈請軍 
 
 
 

Page 7

 
 
　二府及實業司設法維持矣 
廣東 
[官山拖輪焚斃多命慘劇]  
　　初一早八句鐘來往官山石岐輪　駛至白花地方渡中忽聞轟然一聲火光熊熊哀號之聲慘不忍聞該輪遇火即遠駛去由袁管帶派輪船將該渡拖至小欖碼　卽命軍醫協同十字會醫生到場救治將死傷各人拍照計焚斃六十三人以欖鎭劉姓人爲多燒傷及淹斃者尙不計其數該屍現在小欖碼頭之側蓋棚陳列有肢體殘缺若有破腹裂腸者有焦頭爛額者慘不堪言至其起火原因聞係　中火藥櫃失愼或有謂匪徒放火圖刦以至演此最劇烈之禍云 
山東 
[卽墨温泉發現]  
　　即墨東北唐山地方日前突現一温泉可以烹調食品並可醫病德人聞之由李村着人至該泉取水一桶驗得水中有細白灰與鹽質兩物外團凡有此泉者皆可用以治病以故遠近客商紛紛就醫於此該處人士頗獲巨利並聞有人在該泉之側組織洋式飯莊獲利亦不少云 
雜評二 
[南北之中心點]  
　　鄂自機關破慶無事矣不謂近數日來風聲反益緊急增駐軍添偵探搜伏匿防備方面忙也派游説勾軍隊廣聯絡原動方面忙也由鄂而上至北京由鄂而下至上海人人眼光注射於兩方面之忙然則鄂誠最重要之中心點已 
[武力之口頭禪]  
　　魯省會之争也有主張以武力解决者湘府界之争也有主張以武力解决者　中央學會選舉資格之争亦有人昌言以武力解决然則今日眞武力解决之時代也人之所欲天必從之豈　言歟 
[戰非易言也]  
　　尹鎭撫之汲汲窺鄕城也顔專使之怱怱應命也張局長之皇皇練兵也將與藏番一戰作最後之解决余謂此不過虚張聲勢耳戰鬭之事須先自審具實力又能觀察敵情知彼知已而後可出於一戰不然而虚張聲勢固爲敵所笑不計成敗而貿然一戰尤爲大局危好言戰者其愼之 
要件江蘇省會審查報告書 
[法律審查會第二次報告]  
　　一件吴縣請議修改縣制第十四條曁選舉章程第三十九條案一件李議員荃提議修改縣制第二章曁第十四條案一件周議員紘順提議斟酌江蘇縣制督促各縣議會一律成立案一件吴縣蘇州市議事會請議修改縣制案 
　　謹查四案最重在議員名額分配之標準其次卽爲出缺之補選竊念税額人口爲分配議員名額之兩大法例現在中央頒布國會省會選舉法均依人口計算縣會自應一律惟江蘇暂行縣制本省早經實行聞與現情窒礙之處未嘗不可酌加修正惟分配議員關係綦大今若改從人口之比例不唯驟難更張且正式國會成立全國統一縣制卽當議決頒行在周李兩議員等之主張無非恐市鄕税額不能劃清或致窒礙然原有縣制曾以税額分配額數而本省臨時省議會修正暫行縣制第六條業經加有但每區至少必出一名之句是於税額人口之外以區　爲之救濟各區無論人口税額如何　少或未及詳查要不患無代表之人又周議員主張照各區省會國會選舉公民册内納税額數支配各區議員員額與原有照税額分配之意毫無抵觸方法亦妥善易行應請民政長通飭照辦若論税額計算之範圍止可以各該市鄕爲斷蘇州市議會謂多納租税之處反出少額之議員其獘有所必至然税額要不能隨人移轉暫行縣制旣用税額而團會旣開統一辦法當不在遠本會今日似無庸另定縣制卽不必於暫行縣制再事更張其次縣議員補選一層依暫行縣制第十四條曁選舉章程第三十九條非全額出缺至三分之一不能補選推其流弊雖有數多市鄕無一議員出席苟所出之缺其額未逹於三分之一補選卽不可行此以全縣定額出缺之數爲各市鄕分行補選之標準殊未的當自應於縣制第五條第一項之下加第二項各縣應如議員之額選舉候補當選人而縣制選舉章程第二條及第三條議員二字之下加候補當選人五字第十四條應改爲議員出缺以該區候補當選人補之候補當選人不應選或已無候補當選人時臨時由各該市鄕分别補選是否有當請公决 
[請議審查會第四次報告]  
　　一東海代表吳寳芳等請議東灌不能分縣案一東海縣東西路鎭代表請議仍歸東海案一灌雲代表宋球趙鎭請議東灌不能合併案一灌雲東西路鎭蒼梧等五鄕議事會請議東西路鎭隷屬灌雲不附東海案 
　　綜查四案東灌分合問題争端已逹極點長此相持不决庶政難期進行論縣之位置一方爲行政區域不能不注重形勢一方爲自治團體又不能不注重經濟東灌之應分應合非雙方兼顧難臻盡善應請議長提交大會公决 
　　一甯屬女子師範學校校長周墨亭請議改女子師範學校爲省立女子第一中學校案 
　　查原案以女子師範學校設立於前清光緒三十三年開辦之初經前清江督端方批准月領牛捐二百五十餘元以充經費光復後此項捐欺經財政司移用旋由江甯縣援照兩等小學辦法每月補助六十元支出旣屬不敷停辦又屬非是擬請改爲省立女子第一中學校經費支給即照中學校令第四條辦理等因牛捐應否撥還改設有無窒礙事關省預算案應請議長交大會公决（未完） 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞刺宋案犯引渡後之面面觀 
[英廨移交文件]  
　　應犯移解時英美總巡捕房及駐廨檢察處保存各項文件因不及檢交昨日關讞員與英領康君會訊捕房瑣案畢卽由中國政府代表德雷斯律師偕江蘇程都督代表吴佩潢陸惠生投案請將文件移交捕房代表侃克律師應犯代表沃沛愛理司等三律師亦均上堂候示旋由五十號西探總目安姆期脱郎與駐廨檢察處西員史必令斐各將保存文件用皮紙包固加蓋火漆印連同木箱呈案請示中西官察得木箱上並無鎖鏈諭令加封會審公堂封條四張遂將公文一角印批一張當堂檢交陸吴兩代表查收陸吴接收後各呈收條一紙交案附卷備查復據該代表等聲稱此項文件門類紛雜須逐一檢點以昭愼重聲請關讞員同赴陳交涉使處當面交代關君允之遂退座卽令五十號安探目與史檢察處携帶文件各乘汽車至交涉使署當將文件逐一檢交畢始各分道而回所有移交文件清單照錄於下　檢察處保存各件紙盒一只内儲呈堂各項電報密本文件一包計共三十二件信函文件一包共五十六件鎗子壳兩枚手鎗一支内有鎗子兩粒圖章六件照片一方京江第一法庭致各報館信函四十二封總巡捕房保存各件紫木箱一只文件五包 
[檢察廳移解文件]  
　　法捕房前在文元坊應桂馨家抄出之木板箱一只内容秘密自解檢察廳後陳廳長飭另儲妥當房屋之内派警看守防護周至前日已奉江蘇都督程君飭將該板箱解送洋務局陳廳長發電司法部請示後昨晨陳廳長會同審判廳長黄涵之君先備汽車二輛停候福佑門外陳黄二君親自督同巡長梅南枝君司法巡警郝雲余濤帶同警備隊二十餘名荷鎗押解先用電話知照法捕房亦派西捕照料陳黄二君乘汽車一輛木箱儲放一輛出城時有見該箱似洋布木箱形式頗極沉重箱上有法捕房封條及檢察廳封條種種及至洋務局由黄陳二君面交程德全黄興陳其美伍廷芳陳貽範五君騐收當時程都督卽請當場啓視黄興陳其美二君阻之候今日當衆訂定時刻到塲啓視宣佈聞此箱内系抄出武之往來信札要件各物後因武解堂直認不諱故此項往來信札要據迄未察看卽由捕房藏入木箱封固連武士英一併移解檢察廳儲藏日昨法領事署尙要求查閲陳廳長以内均要件廳中未便啓封或派封固人到庭公同開看以昭大公云云現由聶讞員與李副領事會商辦法再行移覆 
[解送武士英]  
　　兇犯武士英移解檢察廳後廳長陳松生君以主唆犯應桂馨昨日已由領事團直接護解南市江蘇海運局營倉拘押武士英同案人犯未便久覊廳内特於昨日天甫黎明五點鐘時預備馬車一乘前後護以警備隊五六十名各執鎗械保護解往海運局禁錮歸案訊辦 
[解送朱王二嫌疑犯]  
　　閘北巡警局緝獲之宋案嫌疑犯朱蔭榛王漢江二名迭經龔局長訊供各情茲因此案主犯應桂馨武士英均已引渡歸案故朱王二犯亦於昨日上午用水巡隊小火輪解送海運局聽候研訊聞王漢江以訊無確證業已取保釋放 
[引渡洪述祖]  
　　組織宋案特别法庭業由程都督等擇定江蘇海運局内日昨承辦特别法庭主裁黄君膺白請示程都督何日　式開庭研訊程都督因此日來迭與奉委特别法庭之正承審官伍廷芳陳其美二君會議開庭辦法以洪述祖關係此案証據雔鑿將來特别法庭開訊洪係案中主謀爲開庭首先研鞫第一要犯現旣留滯青島由德國膠督捕獲無論如何務須商請解滬歸案訊辦如果洪犯未到斷難遽行開訊業經議决由應省長檢 
鈔洪述祖之關係此案確實証據派員乘坐津浦火車親赴青島面商膠督要求速將洪述祖准予解滬以便開庭訊判 
[嚴密防護營倉]  
　　宋案兇犯武士英應桂馨自昨日先後解送江蘇海運局收禁營倉後由駐紮該局六十一團陳熙甫團長選派兵士十六名在該二犯營倉内各佩手鎗嚴密防衞至營倉以外又派機關槍隊兵士一排四圍往來巡選以防不測並嚴諭守門衞兵禁阻該犯家屬探望至於該犯食物亦由陳團長親自檢點以昭愼重 
[維持地方治安]  
　　自武士英應桂馨犯先後移歸内地審判外間謠言蠭起前日萬國團練會於應犯移解後由衆司令下午督率全體會員整隊荷鎗並帶車輪砲齊集泥城外賽馬場内操演各種步伐以及野戰陣式入暮暫息旋復分隊至要隘各橋樑駐守直至天明始回其混成第三旅李旅長昨日亦通令所部各團營云照得宋案兇犯武士英應夔丞業已移解滬南海運局歸案候訊此案關係重大 
經派六十一團監管並由巡警局派警監衞本旅長雖未奉命看管然在本管區域以内亦不得不嚴爲防範爲此令仰該團營長特令駐滬各營選派得力官長秘密查訪以防意外並於晚間飭派巡邏隊前赴海運局附近嚴密梭巡以昭愼重淞滬警察廳長穆杼齋君亦訓令南市第一區龔區長文云照得應武二犯業已引渡謠言日盛防範宜嚴現委該區長爲臨時總稽查所有對於是項防範之騎巡長警無分晝夜嚴密稽查每日親赴六十一團與陳團長接洽事件隨時報告如本局長要公外出卽與沙秘書互相商辦迅赴事機該區長格外勤愼母負委任各商團亦以負有保護地方義務連日踴躍担任出防前晚由救火聯合會體育部四舖永義等商團防守昨晚由九舖十舖商團輪值防守此外救火社如南三舖衆安社八舖頭舖四舖中城利濟社等各社員亦相率輔助以備不測 
[政府電飭禁止流言]  
都督府日前電呈總統略謂自宋案發生各處浮言興起道路流傳誠恐以訛傳訛惑人聞聽此時凶犯業已就獲此等重大案件搜尋證據審取確供手續種種尤貴詳愼懇請政府持 
鎭静態度並通諭内外執政一律禁止流言顧全大局應省長昨已奉到政府來電請其設法禁止矣 
[中央學會複票無效之通告]  
　　應民政府昨奉教育部電云本部布告第二十號其文曰中央 
學會互選期近京師及各省有互選資格者間有證書不在本地一時無足取驗由行政官或學校職員作呈請投票本部爲便利學者起見准其通融辦理惟選舉關係重大不得不愼防流弊俟各省投票紙滙寄本部時如查有選舉在兩處投票姓名重複者所投之票應作爲無效被選舉人除其無效之票不滿法定票數者卽取銷會員咨格特此布告請飭遵 
[海關進口貨起岸改章之命意]  
　　海關定章向來華商進口之貨准其先行起岸隨後完税税務司墨君近日改訂章程限期完税應於四十八點鐘内一併提清倘有已進棧貨業逾十五天而尙未完税者應由該輪船公司代爲報關或照完税項或移入關棧各商一再陳請未蒙允准昨得海關施監督致商務總會一函照錄如左關定進口貨完税限期移棧之章本爲杜弊起見一再函示商情均卽答復係華洋一律兼以外人並無異詞並又而爲詳論種切嗣經尊處偕同廣潮等帮各代表赴關向税司面商之後復臨敝處告知情形並云税司實於華洋等視公同研究當將彼此權限責司各方曲折以及一切理由詳晰剖論爲衆共曉洋關本爲通商而設一切辦法母論中外均應遵守約章凡進口之貨按約本應於起貨時卽行報税乃以各商欲圖種種便利遂通融至上棧後限期納税不意日久弊生税課關繫國家正供有弊不能不加整頓欲圖整理卽不能不改辦法此本理勢相因有不得不然者今若能改照原約則各商所謂種種困難自然消滅蓋於上岸時先行報税報税之後則貨特儲棧之久暫卽可聽商自便關中亦可不再顧問祗以各商所獲約外通融之便利旣不願舍去則改章之手續稍有繁費又不願任受遂成一爲難之問題就常情而論辦事兩面兼顧方得事理之平其事亦復切實可行若專顧一面卽非人情所願况事關國家正供商情固宜卹積弊亦當除此爲一定不易之理法是以敝處前與諸君面商公同議擬分作三等變通之法俾於杜弊中兼寓卹商之意以爲轉商張本經諸君與各代表大衆贊成是敝處不可謂不推誠曲體然必得彼此同具此心則事方可易於就理茲據各帮公函乃又頓翻前議所述原議旣有不符其中措詞又毫無理由税司以客卿而爲我謀尙復不辭勞怨惟忠是務敝處職司所在更何能專徇商情而不顧公家之事在各商可以向敝處作此語言而敝處實不便據以語於税司總之時局日難財政困難尤逹極點國名共和當思同舟共濟此時不願放言高論以愛國急公之義相勗但辦法總得雙方兼籌默察事情各代表皆係明於事理旣已贊成於前言猶在耳當不致遽爾反汗若此其中究係如何情形尙望尊處詳加體察並祈明晰開導俾早日就範以免貽譏外人是爲至盼 
[南商會公斷處當選職員]  
　　上海南商會商事公斷處選舉職員二十一人於本月十七日當衆開筒揭曉茲將當選人數開列於左郁屏翰七十三票張樂君七十二票葉惠鈞七十票朱吟江六十二票汪寛也六十二票李平書六十票沈縵雲六十票姚紫茗六十票范麟書五十九票干湘春五十七票陸崧侯五十六票干蘭坪五十三票葉鴻英五十票李詠裳四十九票葛吉卿四十五票黄友林三十九票鍾新甫三十九票孔鯉庭三十票朱子謙三十七票王寳崙三十三票王鞠如三十二票其候補職員次多數七人徐炳輝二十九票江榮儕二十七票錢貴三二十六票聞蘭亭二十六票沈潤挹二十二票王雨亭十九票沈蓮鍔十八票 
[美水手毆斃車夫蒞騐紀]  
　　前晚一時許美國兵輪水手在香港路喚乘徐恒月黄包車至蘇州路下車不名一錢揚長欲去徐向索取車資不但分文不給反將徐猛擊一拳中胸立時倒地殞命當經見証劉阿三目見立鳴四百四十六號華捕陳思明前來將該水手帶入捕房並將尸舁送騐尸所禀奉王襄讞會同美領强君蒞騐並由該兵船兵官將該水手帶所候示據檢驗吏及工部局西醫報稱並無傷痕詎尸弟徐恒輝尸表弟孫學文堅稱被毆致命不肯棺殮中西官卽諭令出具甘結候請司法署選派高等檢騐吏及西醫會同工部局西醫並該兵船特派西醫卽日剖驗有無受傷再行核奪該水手仍交該兵船兵官帶回候示 
[師範生游歷東瀛之補助]  
　　上海縣知事批省立第二師範四年級生喬强等呈云來呈閲悉查本署學欵早送縣議事會議决追加預算本屬未便惟該生等學習師範將届畢業此次擬赴日本參觀各小學校教育狀况俾資則效他日爲地方服務希望正自無窮所請酌貼川資姑准每人撥洋十元後不爲例仰卽前往學務課辦公處具領日後回國應將參觀心得錄選一份以見該生等不虚此行也 
[培智小學立案問題]  
　　上海縣知事批私立培智小學商團畢業生郁鍾淇呈云來呈並册閲悉該生於癸酉年發起初等小學本年起移至高昌廟萃林園改爲兩等小學校𤍠忱教育力求擴充志趣可嘉惟部定小學校令初等小學校與高等小學校并置於一處者名初等高等小學校其高等生過少者得於初等小學内設補習科母庸標立高等字樣所有兩等字樣應即改正册開課程祇有科目並無每週教授時數亦應分别規定總之小學教育當以飬成國民道德知　技能爲要旨該校教授管理訓育事宜究竟是否合法無從懸悉所請立案應候視學查明再行核奪仰卽知照 
[莊炎濫用非刑之訴]  
　　前南滙縣知事莊炎將該處藥店主瞿蘭補無端拘禁預審時用刑逼供責打數百下血肉横飛現經家屬瞿雅橋心不能甘以該知事濫用非刑違背約法故延請江鎭三律師赴蘇州高等檢察廳起訴茲將原禀錄後竊民子瞿蘭補向來安分務農從無不法情事本年陰曆二月三十日有與民子素稱交好之薛海炎在南匯十八里橋地方被人謀殺由死者親屬報請南滙縣知事兼檢察官勘驗當由南滙縣知事蒞勘緝獲嫌疑之人瞿夢生一名詎料瞿夢生挾嫌誣報供係民子指使經縣知事兼檢察官飭令民將子交案質訊民以蘭補向稱安分决無不法情事因將民子蘭補送案深冀一經質訊不難水落石出乃該縣知事兼檢察官莊炎預審時並不虚心研究詳細偵查反將民子嚴刑拷訊凌虐逼供責打籐條六百下血肉横飛慘無人道一至如此無論民子僅涉嫌疑並無犯罪証據即使指使是實當此共和時代亦難施以非刑且拷訊刑求非特有背共和國體且大背人道主義久爲各國所詬病迭經大總統司法部頒令禁止如有犯者按刑律治罪煌煌禁令何等森嚴乃該知事竟敢明知故犯實屬罪無可逭查暫行刑律第一百四十四條審判或於檢察巡警監獄及其他行政官員或其佐理當執行職務時對被告人嫌疑人或關係人有强暴凌虐之行爲者處三等至五等有期徒刑因而致人死傷者援用傷害罪各條依第二十三條之例處斷等語此案縣知事兼檢察官莊炎當預審之時責打民子遍體糜爛非特犯刑律第一 
百四十四條之罪且犯刑律第三百十三條之罪爲此具詞告發請求憲廳准予按律提起公訴治該知事應得之罪以尊法律而重人權 
[銅錫業暫時認税]  
　　上海貨物税總公所批銅錫業徐金波張紀友等呈查銅錫一業前以認税不足未奉核准瞬届一年戴商已故先後由曹商竇商一再呈請加額承認其認數未能核實可想而知故批令散收在案茲據徐金波等續呈請照舊額加呈認繳並准商會來函該業全體公認姑與彙案呈請省長核示飭遵一面由本所派員隨時查察如果銷數較旺貨税仍不相符應卽再行飭加以重税務 
[湘茶領票取銷]  
　　上海商務總會昨得湘督來電云李凌盛烈紀兩君鑒湘茶領票一案業已取消請轉告晋粤贛皖浙各茶商速集巨貲來湘採買湘都督譚蒸 
[商業砲隊定期開操]  
　　南市商業體操會組織砲隊部以來僅有一年前奉炮隊教練師張炳齋君定於陽曆四月二十日在滬南製造局西礮臺地方行春季開操禮教授七生的五管退大炮並試演各種操法 
[萬國商團舉行大閲]  
　　上海萬國商團華隊公會布告云四月十九日爲上海萬國商團舉行一千九百十三年大閲之期而我中華隊聯入萬國商團至今已七年矣茲值大閲期至務望惠臨是幸 
[沉香閣火政進行之籌]  
　　北城沉香閣向有衆安救火會開辦三十餘年頗著成效在方居民均受其益茲因經費支絀辦事各員亦逐漸减少殊非愼重消防之意况西北一隅現在拆城築路振興市面房屋櫛比人烟稠密火政尙宜切實進行特於前日邀集合舖紳商在會投票公舉各項職員當經舉定顧益之爲正會長姚伯鴻胡少耕爲副會長鄭雲芳程心伯程平三王遠堂夏應堂龐竹卿蘇冶生楊誠之爲評議員郁屏翰胡鹿湘王培村施翔林羅季方殷受田范香孫沈春芳丁子裘陳子方衞吉甫陳坤綸爲會董業已定期二十日開職員會籌議擴充龍所添備器具裝設地龍頭及一切進行事宜爲保衞地方之計云 
[通俗宣講社定期宣講]  
　　通俗宣講社定於四月二十日即陰曆三月十三日午後二時假座南市大南門外復善堂街迎春高昌廟（南區通俗宣講所開第三十次宣講會敦請王立才戈朋雲顧翕周顧旭侯袁頌豐諸君蒞會（講題臨時通告）並有各種印刷品分贈想届時各界人士聽講者必實繁有徒也 
[孤兒院大開成績展覽會]  
　　龍華鎭東新橋堍有上海孤兒院一所前經邑紳王一亭沈縵雲高鳳池等諸君發起創辦成立多年於製造一切工藝及印刷等種種出品頗著成績價廉物美頗合國民應用茲循歷年當例定於陽曆四月十七號起至二十七號止開會參觀陳列各種品物成績標本亦十九日午後二時特開交誼大會云 
[汽車夫撞斃人命下塲]  
　　汽車夫陳杏生因駛車不愼在黄浦灘撞斃泥匠張金大業經公廨中西官驗明由屍妻陳氏棺殮在案昨日捕房將該汽車夫解案請究屍妻投案求請伸雪訊之陳延律師並邀洋東以及美亨汽車行内之海爾信華人沈裕祺等上堂力辯中西官察核供詞以被告雖不違章然事關人命應予體恤判陳開釋並勸令陳之洋東從優體恤 
[古里村刧盜歸案訊辦]  
　　盜匪韓小虎袁飛五陶芝芳石林實因在常熟古里村夥刧議員瞿啓甲家衣飾巨贜逃匿成都路四十一號屋内經飛划營孫管帶偵悉來滬協同捕房包探將韓等四盜並盜婦劉朱氏一併獲解公堂分别訊押候原告呈出證據再行訊核在案茲經孫管帶在該盜寓所抄出鎗頭兩個並查悉崑山已獲盜匪孫福壽供出與石林寶等迭在崑常等處行刦據情禀明公廨昨飭捕房將該盜等解案經孫襄讞會同英領哲君復詰一過判將韓等男女五盜一併交給該營隊官陳國泰帶回歸案訊辦 
城内 
[索欠行兇]  
　　浦東第三初級檢察廳昨日解送受傷人彭玉山彭玉峯見証彭應昌王士興行兇之王步全等一干人至地方檢察廳請爲驗傷訊究當經危檢察官預審王步全供欠彭玉山錢二千文向索圖賴口角起釁用刀戳傷彭應昌王士興目睹解觀不了致肇此事問官驗得彭玉山左右後股共被刀傷五處彭玉峯左手臂受刀傷二處雖受戳傷不致有性命之憂飭令自行醫治王步全押候彭等傷愈核辦見証諭令退去候再傳質 
閘北 
[死屍發見]  
　　九區警局後十二圖内荒地上前日發見男屍一具由地保投報第二初級檢察廳經王檢察帶同檢驗吏前往相騐驗得死者年約二三十歲腰有刀傷一處左項下剜成一孔下部陽物割去僅剩睪丸面皮剝光無從辯認周身精赤一絲不掛旁有血汗麻繩一條屍體已經變色大約死已三四日因無屍憎承認飭地保報堂收殮聽候緝兇究辦 
[販賣私鹽]  
　　洪阿三前因販賣私鹽雇張士明李錫堂戴雲祥等小車裝運私鹽被六區巡士查見一併拘獲昨解司法科凌科長判移檢察廳訊明核辦 
[違禁私吸]  
　　三區解住居四逹里之朱林泉違禁吸烟又五區解私吃洋烟之張阿囝壽四寶兩各至司法科均經凌科長訊明屬實判移檢察廳按律懲辦 
公共租界 
[攫飾]  
　　流氓查長生因在天潼路攫取沈施氏金挖耳由探拘獲昨解公堂訊供不諱判查押三月贜交原告領去 
[燈吃]  
　　吴陳氏趙蕭氏因在海寗路二千五百三十九號屋内私設燈吃被捕房查獲昨將兩氏併解公堂訊實判各押女所兩禮拜煙具銷燬 
[收贜]  
　　六馬路昇大押店主蔡椿春因收贜呢大衣等物由探查悉以其違章於昨將蔡傳至公堂訊實判罰洋五元充公以儆 
[索欠]  
　　電車公司十六號開車人鄭夏龍因總巡捕房六百十六號華捕朱正卿向索欠疑不還反將該捕推跌受傷被控昨日由探將鄭拘解公堂訊明判鄭罰洋三元充公再貼朱捕醫費昨兩元繳釋 
[抵欵追]  
　　英商怡大洋行因夏開遠及保人晋昌典當華瀛堂抵契不贖控由該管領事照請公廨傳案於前日午後奉關讞員會同英康副領事訊得係與該洋行買辦汪輔臣交接應歸華案辦理判將案註銷另歸華案正式起訴再行傳訊核奪 
[欠銀逃]  
　　李韻甫控水木作頭經同春不理欠銀二千餘兩前晚堂山廨復訊兩造各延律師到堂代表並據原告代表律師譯稱此案前經判令算帳乃今原告因父病回籍省親應請展期聶襄讞核供與觀審之美領强君判再展期兩禮拜著兩造自投水木公所將帳算明再核 
[拆股控]  
　　沈雲峯與薛寳潤爲股開恊記絲竊公司股本及虧損糾葛互在公廨控評一案前晚由廨傳訊因孫襄讞以案内之夏仁培黄蓮村尙未具有訴詞因與觀審西官德領裴君判兩造各交原保着夏黄二人於兩禮拜内詳細具訴再行訊核 
[紗廠失火]  
　　前晚二時半場樹浦四十六號怡和紗廠棉花棧内失火由救火會到場救熄計燬棉花數千包房屋十餘間云 
[車資争執]  
　　前晚甲乙兩日人雇坐沈阿四張阿祥兩東洋車至西華得路因索車資致起衝突後由西捕併送捕房令兩日人給資了事 
法租界 
[串押]  
　　倪誠前控周坤源黄子彬等串押羊皮十二件黄供由和記棧主周坤源前來抵銀一千兩有付出期票可查奉判查核在案昨日倪又到案求追黄仍如前供判調查付出票根候移送商會核議後再行訊斷 
[欠租]  
　　首善堂收租人前控房客盛本初虧欠巨租交保限交今收租人又稱盛拖延二月之久尙欠租十一個月共洋一百七十六元求請追租押遷盛求寛限措交判再限七天交洋如不交洋着卽押遷 
[出貨認虧]  
　　華商孫憶萱定貨不出前被立興洋行控告以無力出貨侯該行售脱料理虧銀出案昨日立興稟稱售去共虧銀一千零九十五兩請向追償當傳孫到案判交原保限十四天將銀交清 
[駛車不愼]  
　　小工謝法明被電車司機人吴才榮撞傷後由捕查見傳送公堂訊供不認指係該捕朦禀昨日傳同見証張金福任少山等詰訊同供謝被撞倒時巡捕適站在車傍謝由巡捕扶起聶讞員判罰洋一元充公 
雜評三 
[消弭流言之道]  
　　風之起也空虚冥漠而不見形色氣之作也氛氲縹緲而不可捉摸及其成也足以敵萬鈞而撼山嶽雖有大力者莫能止之惟流言之興也亦然悠悠之口傳播無形將以何術止之乎然而亦自有道 
　　凡物不見眞相而猜度之詞起猜度愈多去眞相愈遠不合眞相之言皆流言也然則欲消弭流言亦惟有以眞相示人耳訥 
[勗哉商人之尙武精神]  
　　各國通例類以商團輔軍警之不及而吾華獨否文弱相仍不聞外事自海通以來風氣一變而商人之智識卓越相觀而善亦幾幾焉有振衣千仭岡之槪滬上一隅卓然開風氣之先矣 
　　近數日來商團華隊聯合大閲商業　隊定期試砲其尙武之精神或可一躍而躋於歐美耳 
　　不特此也黄勳伯之爲鄰禦盜榮九松張沛如之爲國捐軀皆足以爲我滬商團之歷史光勗哉諸君自茲以往務當保其令名以樹全國之模型耳萍 
 
 
 

Page 11

 
 
專件中華民國世界語會消息 
紀元二年四月十八第一五號中央事務所在上海西門林蔭路 
本會通告八（補載）講義每逢月曜寄 
[函授部諸君鑒]  
　　凡隨後陸續報名者應續寄何期講義統於星期後一日查明分寄（一册足供兩星期之用）惟報名在前者往往不能確定因商務書館排印頗費時日也幸讀者諒之本會函授部啓 
本會紀事 
[四月十二日]  
　　本埠第二師範曁各處函索章程者計四十五件 
　　常熟陳紉宜女士等答函授練習題 
　　蘇州陳林君交月考卷 
　　常州何炳芝君函詢吾會消息 
　　（答）除逐日登載民立及申報外本埠大共和日報亦將按日登載吾會消息 
國外紀事 
[世界語工商通信所]  
　　吾國工界商界注意 
俄國聖彼得堡創設一世界語工商通信所蓋欲利用世界語以聯絡國外之商人藉此周知世界之工商狀况也已經俄國工商部立案其中事業大别如左 
　　（一）編譯所專譯各種告白及目錄通告等件 
　　（二）交通世界著名巨肆或代分送價目單等 
　　（三）創設一博物院陳列各種文件目錄商品樣本商業叢報等類 
本會通告二十（補載）贈送世界語書報 
[函授部諸君鑒]  
　　本會函授部開辦以來成效卓著每次月考成績頗優茲蒙海外同志贊許投贈書報印刷物等類以爲獎勵函授學員之用因從第二次月考起凡在超等前列者均可略得世界語書報各物多寡不定凡吾同志希各注意爲盼特告本會函授部啓 
來件 
[招商局董事温宗堯第三次詰問上下届帳略之答復]  
　　第一條　答復歷届帳略折舊一節自戊戊定章四成折舊以來每年年提之數不敷分折故常在自保船險項下撥出以資挹注等語似此辦法實與每届帳略所言本局歷年結帳所得餘利必先折輕船棧成本愈折愈輕固結根本起見逈不相符不特折舊徒有虚名勢必牽動自保船險存欸日見短絀循此以往將與折舊同歸無着何也查自保船險所得保費係在各船繳費内開支實銀積　之欵今因不敷分折常在自保船險内撥十萬或二十萬移入折舊項下而折舊之欵卽存在該船折輕成本之中試以美富而論該船照估值保險故失事後收回賠欵八萬五千五百兩除折輕成本五萬五千兩溢出三萬五百兩溢出之數卽爲逐年折舊之數明矣如該船原本八萬餘兩尙無出入倘置本之初加以逐年修理之費斷不止此八萬餘兩則此次所收保險之賠欵必不敵折舊之鉅虧推而言之後患何堪設想反不如去此虚名折舊將每年提出之四成有銀若干卽實存若干船隻保險照實估值以後自保船險母庸轉撥欵必日增設有意外收回保險賠欵補購新船不敷則在每年所提四成欵内添湊再不敷始在自保船險項下撥足方與保固根本之意不相悖謬 
　　第二條　答復辛年帳内美富賠款一節凡屬欠人之欵必有何名何記非他人所能索取等語然在他人則不能索取在帳簿則大有出入明係美富賠款本局在所應得卽不另標一户亦應附入公積餘記項下使内外界限分清今三十八届帳略刋佈結帳辦理情形祇稱收回美富船失事由自保船險項下賠還保本五萬五千兩抺去三萬五百兩不提帳簿又轉入本局欠人存欵户内若於存欵總數六十萬五千餘兩不加細察其爲外欠之欵無疑况本局帳略向無滿收滿除以及欵下加註來去源委使人一閲便明之帳此届帳略如仍蹈常習故囫圇出之不能按圖索驥實令人懐疑莫釋也 
　　第三條　答復辛年帳略在自保船險户内撥銀折舊一節其中展轉抵除無非由實欵轉入折舊而折舊之數並非提存現欵一槪積在船身成本之中設有意外無論保險借撥之欵以及船價折舊之欵同歸烏有而已此種自欺欺人之帳無論如何抵除於公家祗有損無益 
　　第四條　答復滙豐押欵用途一節以辛亥之冬將局産向滙豐押銀一百五十萬兩是年底取用一百六萬餘兩其餘四十餘萬兩乃壬子年支用該欵開支非片紙所能備述等語查辛亥帳略總結進支結虧二十八萬二千九百餘兩加支本届股息四十萬兩實計本届結虧六十八萬二千九百餘兩此項結虧之欵在於上册積餘記項下支銷合併聲明又查三月十八號總局抄報董事局辛亥壬子兩年生意盈虧比較大略聲明壬子總結餘銀三十萬零五千兩可見辛亥生意雖有虧損已在積餘記項下抵銷壬子旣有盈餘無須借撥惟此滙豐押借則用至一百五十萬兩係在辛亥壬子兩年之間照辛亥三十八届帳略祇宣報是年添船還欠轉借滬督等四欵約計亦不過五十八萬餘兩所餘九十餘萬鉅欵未見詳細聲明故請摘要答復今謂該欵開支非片紙所能備述祗有仍俟查帳董事認眞查考而已 
　　第五條　答復帳略船棧折舊祗有二千六百餘兩一節以歷年折輕船棧成本何止數百萬旣曰折輕成本已在成本之内焉有實欵存儲等語有此明白答復可見折舊並無實欵存儲其危險情形已盡於以上第一第二條駁詰之中無庸再議 
　　第六條　答復壬子比較單内華棧虧銀一節以華棧排下一年開報乃西人結帳非五六月間不能結出故本局排下一年核結由來已久勢難更改等語查普通帳例亦常有排下一年結算者然必另設一户專載上年未收未支各帳俟下年分别收除滾存結算惟本局帳略向無此户而華棧盈虧比較又不聲叙閲者何從知其理由 
　　第七條　答復壬子比較單開三公司水脚公攤一節以所收公攤水脚乃去年五月分收到尙係辛亥年之公攤至聯和聯益兩船乃辛年冬所置歸怡太代理水脚尙未開報等語查辛年帳略壬年比較單均未分别聲明帳法不清徒滋疑問 
　　第八條　答復壬年比較單内旣稱是年結餘三十萬五千餘兩何以現據六條答復又云結餘三十萬八千兩以何爲準一節以前言三十萬八千餘兩乃指十二月一個月之收支大約而言現統年實結餘三十萬五千餘兩耳等語姑照所言以俟查帳董事核對可也 
來函 
[王漢江被誣保釋後之通告]  
　　竊漢江亦忝列國民黨籍與應桂馨素不相識當光復上海製造局時曾隨諸同志之後奔走其間奉前滬軍都督委充暗探隊隊長嗣因應桂馨爲諜報科長暗探隊逮其屬下始識其人無如性情水炭水乳難融不久應卽以漢江辦公不力撤去差事此事有辛亥年陰曆十月念三四日各報可考嗣因探悉諜報科辦事種種枉法營私經漢江據實禀訐有案經執法科長蔡轉禀都督將諜報科全體取銷改組偵探科委郭文元先生爲科長漢江爲科員直至滬軍都督府交替時始行卸責荷蒙都督給有名譽獎憑此次宋鈍初先生被刺後漢江躬往弔奠遇陳英士先生以漢江亦國民黨一分子囑爲義務偵探訪緝正兇漢江以義不容辭慨然自任上星期四在滬甯車站忽遇有自稱王少甫者卽洪濤疑漢江於宋案有關緊聶不離漢江以洪形蹝詭秘而亦疑其爲匪類故彼此問答均非眞姓洪自稱王姓漢江卽僞托陳姓詎洪卽以漢江爲宋案嫌疑犯密報國民黨各黨員深爲詫異漢江以坦白無私與洪姓同赴閘北巡警總局承蒙局長預審明確毫無證據於當晚派巡警多名至漢江家中嚴密搜查亦無絲毫違法物品局長尤以爲未足復派警探四出調查歷一星期之久始知確與宋案無涉乃諭令覓保釋放此漢江無端被累之實在情形也特此通告 
 
 
 

Page 12

 
 
   
 
 

Page 13

 
 
自由談 
游戲文章 
[議員缺席懲戒法] [  鈍根戲擬]  
　　江蘇省議會議員每多缺席蔡　君提議組織懲戒審查會用意至善惟懲戒之法當如何頗費躊躇若輩旣敢爲不名譽之缺席必甘冐名譽上之懲罰欲使若輩有所戒懼其惟施金錢或身體上之懲罰乎茲擬得辦法數條供熱心人研究 
省議員一次不出席者罰扣公費十元二次不出席者扣公費二十五元三次者扣四十五元以下類推 
　　公費扣盡則科罰金罰金不能繳則行關禁（用議會特别法警捉缺席議員到會散會時不得與他議員同出仍獨坐塲上如私塾之捉懶學關夜學然） 
　　缺席一月者除罰金外禁止嫖妓又麻雀缺席二月者罰將所携之妾充公乘火車不得免費歸里後不得管閒事不得拜會地方官不得於名片上註明議員 
[情説] [  侍仙]  
　　無情子造侍仙之　而情曰今天下非用情之天下乎讀詩三百篇而知關睢一詩爲得用情之正情之所鍾正在吾輩吾方以多情爲累人乃目我爲無情人吾故自呼爲無情子亦猶莊生所言呼牛呼馬無来應也侍仙曰嘻有是哉夫情亦何限有愛情有感情彌天地間無非情也故草木以有情而生花月是怡情之物青衫紅豆觸緒與懐名畫法書賞心悦目玉鏖亦流連之一具金斟可醉倒於當前文以情生情由境發當夫情未至而已種情芽遂有情之深而甘爲情死情果何暱於人人必與情終古乎予多情人也顧樂以無情自居含綿邈於寸心亦可謂極芬芳悱惻之致矣無情子聞余言而喟然歎曰子知我哉然竊疑當今之世何無情者之多耶我鄕有王公忆客居蘇台遇林校書結不解緣擬以千金營爲　室鴇母不允逼校書力拒之且恨鴉奴之不善防閑幾處於死地幸公子友百計圖之始成其美旋公子運動而爲議員以片詞牴　竟置校書而不顧不婦屢以好言進不聽雖宿世寃不是過也無情子言未侍仙曰王公子溺情也林校書痴情也鴇母　情也鴉奴屬情也公子之友深情也公子之運動爲議員俗情也置校書而不顧負情也大婦進以好言重情也如宿世寃孽情也子遮述其事則聞情也萬物俱生於情如公子者其眞有情而無情乎或有出於人情之外非吾與子所知子休矣無惑於溺情欲而遂自忘其情也 
尊聞閣詞選辛亥舊作 
[杭滬道中] [  定耕]  
　　五更愁絶汝南雞惹得蕭郎又别妻幾日雲山人萬里何所玳琩燕雙棲徵嚴航路存鴻爪杭滬輪車疾馬蹄寄語蕪湖司路者工程火速通屯溪 
[詠史十二絶] [  山陽秦寄塵稿]  
　　當日曾爲蓋世雄愧無面目渡江東八千子弟喪亡盡漢運將興楚局終（項羽） 
　　目以奸雄仍自喜許以能臣亦近諛欺人寡婦孤兒甚畢竟曹瞞非丈夫（曹操） 
　　中原蒿目涕沾襟坐歎神州竟陸沈自古奸雄欺世慣片言誰識覬覦心（桓温） 
　　荆棘銅駝歎洛陽中原戎馬競猖狂五胡之亂何時已晉室陵夷此濫觴劉淵） 
　　天生此老閲滄桑五代干戈一戲場歷事九朝長樂甚任他遺臭與留芳（馮道） 
　　漫論新法禍天下周禮偏多誤會人底事聚財終聚怨劇憐民散國猶貧（王安石） 
　　阿諛但解合時宜遑計欺人與自欺笑駡由他俱不管好官一任我爲之（鄧綰） 
　　元祐之碑眞巧立一綱打盡奈如何羣公徒事分門户無怪黨人禁錮多（蔡京） 
　　浪子宰相復何尤割地求盟事可羞畢竟庸奸甘誤國和戎兩字誤千秋（李邦彦） 
　　大節千秋倍懔然危疑遑惜一身捐武臣怕死終何用更要文官不愛錢（岳忠武） 
　　入世益傷吾道孤著書立説等迂拘空言於國終何補怪底江山誤大儒（朱紫陽） 
　　從容就義乃如此世盡偷生一死難獨有丹心照千古由來青史幾人完（文丞相） 
[夢遊崑崙吟] [  仲琴]  
　　昨宵大醉作高眠夢一道人稱張騫向我長揖開口笑自言與我 
濤風雨聲潺湲須臾令我豁雙目見有一山當我前此山之名人盡識崑崙二字古云然崑崙之大失泰岱崑崙之高高接天道人引我拾級上我隨道人造其巔左顧右盻心胆碎仰觀俯視眼欲穿上有　風之仙苑下有黄河之巨川東爲陽紆西馮逸中與罽實勢相連疊　　巒走鬼怪瓊樓玉宇栖神仙千峯萬峯滴濃翠大珠小珠瀉重泉櫐櫐亂石立無數種種奇形言難傳有如蛟龍臥屈曲有如鸞鳳舞盤旋有如虎豹張牙爪有如狻貎吐雲煙有如　　體半露有如贔　形未全有如狰獰一魑魅有如窈窕一嬋娟我欲一一窮其相忽聞鐘聲夢不圓道人不知已所往惟見殘燈照枕邊 
自由談話會 
[總統不應有解散議會之權] [  東沙]  
　　總統應有解散議會之權與否當先研究總統應有召集之權與否夫一國之憲法而自人民要求得來者若英之ＭａｇｎａＣｈａｔａ或自君主所欽定者若德若日本則其皇帝或天皇均有解散議會之權之規定何也蓋在君主國之議會乃經人民之要求而出於君主之所賜故一任君主意興所至一旦俯順輿情准與參政乃召集議會將國政編成議案交議然旣與臣民以參議權未免有不通過之議案於是君主愠然怒以爲臣民本無預聞國事之權稍假詞色乃有如是之結果是欲阻我所欲爲也此非吾召集議會之本願也於是思有以去之於是出之解散之一法夫召之使來旣出自君主則揮之使去亦必出自君主相生相因之理固當然耳 
　　民主國不然民主國之議會乃人民自行召集者也例如瑞士北美合衆國皆於憲法明定之何日爲自行召集之期何日爲開會議事之期皆出自議士公意非彼少數行政公僕所得而專也（行政公僕只有執行政務之本分無自由活動之可言） 
　　民主國之議會在昔如雅典凡爲公民人人得而與之近如瑞士仍以公民會立法祗因地大人衆乃出之代議政體要知民主國所謂代議者代公民非代政府也公民爲至尊無上之主人翁代議士所有之權由主人翁付與之而行政公僕則由代議士委任者也是可知被委人萬無解散委任人之理如欲解散之是蔑親主人所派之代表也解散代表不啻解散主人解散主人不啻將主人所有權移之於彼是以民國而變爲帝國也烏乎可 
劇談 
[馮賈二伶梅龍鎭之比較] [  玄郎]  
　　子和第二夜打泡爲梅龍鎭璧雲同時亦排是劇此雖不期然而然窺其意似爲競争起見先存一比較之心先觀璧雲所演淺顰低笑含情脉脉撥雨撩雲若卽若離絶如一情竇初開之小妮子是純以　態可掬勝人者也子和則意冷神淡秀骨珊珊聰惹仱俐孤芳自賞逼眞一潔身自好之好女子純以淡而有味勝細較其藝覺一則情意纒綿一則風格清標做工各有專長未可軒馮而輊賈惟道白唱工賈殊不及馮之輕清流利而配角則大舞臺遠勝於新新孟鴻羣粗暴躁裂嵩壽不察貿然使之搭配不禁爲子和叫屈配角如此失當宜賣廛之仍難起色也 
[李春來之恶虎村]  
　　春來善短打戲惡虎村久爲該伶生平得意之作惟此劇重在白口春來壯年演之則聲清詞綻咄咄逼人今已髮秃齒落　處處使　而字眼終欠精綻惟於工架上賣力争勝而已首場説至（言之有理馬上加鞭）猛下一鞭適中靴底聲震四塵此不過用力過猛偶然命中戲之精采並不在此而　下乃大叫其好甚屬無謂眷來自亦不覺失笑探莊一場身段手脚非常靈捷惟嫌拍頭太少耳與王永利奪刀一場深入險出勇猛之至惜永利初次搭配　笋處尙未熟悉稍有格不相入之病此劇場數頗多滬上武笔生往往濫賣漂亮行頭春來止換過三件陳舊之衣惟以眞實工夫見長誠非專務假借者所得望其項背也 
小説 
政治小說 
[鐵血男兒（一百四）] [  常覺　獨鹤]  
第三十六章 
　　明星數點夜色朦朧時則有人焉蔽身於萊司氏園中叢樹間若有所俟目注層樓高處燈光閃爍人影憧憧乃屏息以待不敢越雷池一步佇立良久覺憊甚忽聞履聲細碎自遠而近即大喜探首外窺低呼曰梅麗姑娘何姗姗其來遲耶僕焦盼　　投稿者瘦鶴 
　　楊元鶴字净生别署焦桐館主年廿三歲安徽涇縣人現居湖北興國五馬坊 
久矣梅四顧無人急分花拂柳而入悄語曰陶米洛甫君頃得密緘約會於此究何所事曰容徐陳之敢問今夜造府謁令兄者翳誰曰君安知吾家　有他客耶陶以手遙指笑曰頃間燈火通明知樓中必有賓客燈滅未久客去當亦未遠也梅峻然曰君竟能暗通奴輩得以邸中出入自由魔力亦大矣哉陶笑曰僕方將與姑娘共事彼此利害相共紀綱輩遇僕善即事姑娘忠也請勿因此介介來賓何人尙求見告曰客爲高賴沁將軍爲阿兄辭職故特來此責以大義意欲勸其復出 
　　陶聞言至不豫卽曰令兄亦爲所動否曰阿兄頗韙其言設非儂有以阻撓之恐已恐首宫門向烏王謝罪去矣然因儂一言致君臣間終不能調和大非西奥司前途之福頃雖力阻今頗自悔陶曰窺姑娘詞意豈有所不慊於僕乎梅哂之曰作僞心勞日拙時與奸人相對竊竊運詭謀　非儂所願也陶微悻曰姑娘胡忽相誚雖然此時此地固　　舌　　　令兄歸後亦曾道及旅舘晤談事否曰兄已約略爲儂言之曰姑娘向之作何語曰儂　兄陶　狡獪百出定愼防之陶笑曰姑娘幸勿　戲　　語良確非戲言也語竟廻首　顧露鄙夷態（二） 
愛情小說 
[自由花彈詞（三十六）] [  天虚我生]  
　　秦保因向那人道旣是咱們哥兒重託了你那一切事情便煩你老用心才是那人笑道這个自然俗語説的好得人錢財與人消災我少不得替他請了老博文大律師與他申剖只你兩人到了上海旣然不行管押須得叫个保人與我才是正辦秦保道這个自然我如今便去住在高陞客棧那棧主人和小老是个好友我便央他保一保便得那人應允當下已近兩點鐘時候火車到了上海三人便一同下車喊部馬車直到高陞客棧由秦保與棧主講明請他具了一張保結盖了圖記交與那人便和戀春一房住下主僕兩个少不得自怨自艾唉聲嘆氣呼寃叫枉暫且漫表却説那人出了棧門得意洋洋的便到萬華樓茶會上來找尋朋友上得樓來只見 
　　洋樓高敞五間深　滿座的人聲笑語紛　煙室茶堂分内外只見得香烟人氣兩氛氲　座中大半是同儕輩　少不得个个點頭略盡情　忽有个少年人出座　邀他閑地共談論這少年道聞你去到蘇州却爲了點什麽正經那人道便是李餐霞的控案去緝那拐匪少年道可曾緝到那人笑道自然緝到了才回來呢少年駭異道你却緝獲了誰來那人道徐萬書吓少年一發駭異道怎麽你又緝到一个徐萬書來了那人笑道休得取笑徐萬書總只一个那裏説起這又緝到徐萬書來少年道這却有些古怪剛纔楊老二和我講來他從黄州地界緝獲了一个徐萬書如今還在他家裏怎麽説你又從蘇州緝獲了个徐萬書何不奇怪難道説這件案子便是五鼠閙東京的雙包案了不成那人道呸呸那有這等和事多分那楊老二貪功把个什麽人拿來冐充的罷了少年道這也未必他那面貎便照李劍華供的分毫不差已着李劍華前去認過説是不錯那人道奇了那徐萬書却招認不招認呢少年道他但認是徐萬書却不認那拐賣的事那人道這又和我那个徐萬書一樣莫是楊老二所説的便是指着我那徐萬書呢却自已吹吹牛皮罷了少年道我分明看見過來你不信我便和你同去一看那人道好 
　　兩人聯袂下樓行　却各自狐疑想不明　豈有同名同姓者却還面貎也同形　莫不是徐郎竟有分身法　把孫行者的毫毛借一根　却又是劍華親認過　除非就是那盖天青此中諒必有蹊蹺在　且待我下卷書中再講明（二） 
短篇小説 
[醉吟夢] [  瘦蝶]  
　　杏花雨霽春滿江南賣花聲穿遍條條曲巷蕭齋枯坐手倦抛書忽有客排　入視之張子醉漁也謂余曰春光大好盍一遊乎余諾之遂振衣携手而出作拾翠之游雜花生樹羣鶯亂飛覧此大塊文章不禁爲之神怡心曠遊與未已忽苦煩渴旋聞短笛聲一牧童騎牛而至借問酒家何處有欣然遙指畫橋西余等亟循途往遠見青帘一角掩映斜陽蓋三餘公司也 
　　公司以茶酒著名凡抱盧同之癖學劉伶之狂者率争趨之余等旣入見陳設莊雅位置得宜卽覓座以休憇遂邀森伯招麴生料頭箕踞相對縱談 
　　少選醉漁曰羣木向榮百禽鬥巧風日融和春光明媚勸君更盡一杯酒與　　消萬古愁好景當前我儕宜共謀一醉庶不致辜負韶華言已舉盃相屬 
　　余領首曰君言誠是酒中萬愁散詩外一言無固爲人生樂事雖然溝渠之量曷足與　海較僕擬以詩相抵可乎 
　　於是醉漁連舉數十觥興甚豪余則淺斟低酌又手微吟推敲旣就出鉛槧題於壁且題且　字跡欹斜頗似醉人態度 
　　醉漁停杯起微笑曰詩成未僕請讀之遂曼吟云 
　花滿瑤階酒滿尊眼前名利且休論消閑盡　三餘好嘉客時來笑語温 
　　飲中誰寫八仙圖瀹茗清談倚竹爐記取人生行樂耳隔林嬌烏勸提　 
　　夕陽影裏漫敲詩庭院深深碧草滋屈指誠輪開幕日黄花紀念喜同時 
　　醉來题句滿銀牆擲筆狂吟興未央一事可能償我願呼茶添個雪衣娘 
　　畫橋明月景清幽指點帆山憶舊遊但得評花朝夕到何須萬户羡封侯 
　　澆愁端合注深杯忍對河山賦七哀讀遍報章向天問籌邉可有出羣材 
　　醉漁吟畢又入座連舉十餘觥玉山搖曵若將傾倒乃相携而出臨行復撰楹帖以付酒家其文云 
　　三沸勝波碧浮甘乳　餘霞成綺紅映酡顔 
　　歸途倦眼惺忪醉漁爲柳枝所絆仆於道左余亟挽之起力不勝亦仆驚呼而寤蓋夢境也牕外暮　蒼然時已七句鐘矣（二） 
文字因緣 
[偕姚君詠華劉君烈甫吴丈愚亭游惠山謁南齊孝子公祠品茗於漪瀾堂有作] [  侍仙]  
　　飛鴻偶印雪中泥惠麓登臨勝侣携過雨好山疑北苑家風喬木溯南齊漪闌鑒水閒尋玩茗椀分泉細品題俯仰千秋陳迹在相看何似武陵溪 
[李庚伯爲畫秋影樓圖頭一絶] [  拜花]  
　　最難描寫是離情影事迷離畫不明一樣篆烟裊秋月却無尋處玉簫聲 
[和天虚我生申江憶所憶韵]  
　　華年如月月如姿楚楚纎腰比柳枝轉過鏡屏看　約白芙蓉映碧玻璃 
[有感]  
　　大地風潮激刺頻殺身未必竟成仁年來絶少從前譽只爲恩讐太認眞 
　　伽　揩琢如漢卿愼餘玉崙同遊虎邱於山 
[後席地飲歸而圖之囑题卷端] [  人壽廬主]  
　　名山不在高孤邱蹲虎阜蠟屐人二三看山不厭久踏遍山前路紓　出山後野燒返新痕春風舒枯柳席地而幕天笑酌劉伶酒酒肴雜然陳何用杯在手山　勸提壺一一盛以口長嘯振林木烟　入座右偷此半日閒歡聚良非偶獨醒固大難共醉亦何有醉裏説吴王吴鉤作龍吼聞廬雄覇圖英風今在否茲遊等雪鴻竊附林泉友聯憑翰墨緣圖中索某某 
 
 

Page 14

 
 
   
 
