# 1905 - 17 - 4911408

 

Page 1

 
 
[濟良分所募捐啓] [  申報館協振所謹告]  
　　虹口濟良所專收妓女之受虐含冤從良莫遂者飲食教誨一年之後俟其性情純淑爲之擇婚誠哉意美法良也祇以僻在虹口妓女赴訴殊多不便所中耳目亦覺難周現由華董嚴筱舫朱葆珊施子英沈仲禮徐雨之任逢辛周金箴陳潤夫曾少卿蘇寳森席子佩汪漢溪諸君設分所於四馬路事當倡始經費浩繁伏祈海内紳商慨解仁囊源源捐助俾無數受虐含冤之女子得出火坑幸甚禱甚捐欵請交本館恊振所隨時掣奉收條肅此佈聞伏祈　慈鑒 
[聞客述滬上倡興娼學堂事走筆戯書]  
　　有客語執筆人曰近有人擬在滬上設一學堂專教靑樓娼婦子亦有所聞乎執筆人曰僕固未之前聞如子所言眞天下少二寡雙之事矣夫娼婦曷從而教之哉將教之以擫竹調絲携雲握雨乎則瓊筵侑酒錦帳藏春固若輩本等生涯無所用其循循善誘也將教之以德言容功孝順貞烈乎則一入術院早已廉恥全無雖誨者諄諄亦終如冰炭之不相投柄鑿之不相入而已雖欲教之曷從而教之哉抑學堂必先定規制籌出身故凡各處學堂有月考焉有季考焉有年終大考焉月考季考由教習與總理尸之年終則必禀請道府縣各官親臨校閱第其高下奬賞有差今之娼學堂其將遵照各省通行之奏定章程請道府縣來堂考核乎抑别請三足六眼蛇頭龍脰之玄緒公洞豳先生一流人物主持月旦公評乎若夫卒業之期或三年或四年屇期試而及格則作爲進士舉人生員出身彼娼婦旣無賞給進士舉人生員之條意者列優等者許入書寓長三次入么二妓寮等於下之則爲野雞妓爲花烟館妓乎我知學堂剙設之初身任總裁者當必有以豫定等級也所最難者旣設學堂必延教習在行止端正學問優長者當不屑應召而來皋比坐擁向鶯花隊裏南面作猢猻王至於佻逹靑衿有類狂蜂浪蝶者使教之以擫竹調絲之技携雲握雨之經或尙彼所優爲儘可悉心訓迪至欲導之使知書識字訓之使蹈矩循規則恐心志不專如魏文侯之聽古樂而倦耳烏覩其能師範端嚴哉矧世不乏名娼正不待教之而始馳芳譽每觀稗官野乘如琴操之悟禪理湘蘭之善畫蘭梁紅玉之能殺賊佐夫卞玉京之解彈琴譜曲以及秦淮佳麗如河東君横波夫人者亦皆巨眼慧心擇人而事風流佳話千古艶稱彼其時曷嘗有學堂曷嘗皆就學而芳徽卓卓自迥異尋常俗粉庸脂若今之滬上諸娼則惟知姘馬夫耳姘戲子耳嬲人花酒碰和耳終日坐馬車遨遊於張園愚園等處耳欲其静坐片刻且必心痒難撓更安望其日手一編晨夕吚唔伏案耶抑彼爲娼者卽或有志入學其勢亦有所不能當夫寳月初升銀燈乍上飛輿侑酒此往彼來非至街鼓紞如蝦蟆更轉萬不克香薰繡被選夢陽臺洎乎日過槐陰時當卓午推枕而起倦眼麻茶方在掠鬢掃眉薰衣傅粉而狎客則又喚令簉席矣烏師則更催上書塲矣欲求寸晷之閒猶且不可必得試問何時而可相携入塾絃誦鼓歌我恐桃李門牆終未必敷榮暢茂也况若輩之依鴇兒爲活者雖極鮮衣美食類皆囊無一文彼鴇兒利慾薰心夫誰肯致送脩羊使之就傅或者别訂學堂規則教之以惹草粘花之術留髠送客之經庶乎圑雲曳雪之儔咸執雉羔而來謁耳抑僕竊有所賓者國家定制凡在娼優隷卒類皆終身禁錮不得齒於清白良民今之設娼學堂者旣不惜目汚其名以栽培弱柳嬌花卵育雛鶯乳燕何弗大爲推廣舉凡爲優爲隷爲卒以及巫者覡者卜者相者作馬扁者聚萑苻者昏夜而穿人之窬者呼號而乞食於路者麕聚一堂宏施教育庶幾天下無不才之子而廣大教主得馳聲譽於寰區乎或者曰彼之所以特開娼學堂者非眞欲吏䘕院中人咸習於德言容功明乎孝順貞烈不過思引之同入天足會一律解其行纏也則笑而答之曰此事恐亦難成不觀今之號爲名娼者乎明明裙下雙趺無異蓮船十丈且不惜盡情妝飾幻作窅孃新月之形夫安肯六寸膚圓貽野草閒花满地愁之誚註昔有集唐人詩詠女子大足者中有一聨云朝雲暮雨連天暗野草閒花满地愁見漁磯漫抄或者蜂媒蝶使如滬諺所謂娘姨大姐者白足入社居然得風氣之先耳然若輩本足大如籮更何須開設學堂殷殷然爲之勸誘哉客聞是言軒渠不置執筆人乃於其去後戯就燈脣點綴而成是篇 
[電傳宫門抄]  
　　昨晚七點半鐘京師友人專電告知本館云十二月十一日皇上召見軍機大臣及楊士爕是日並無明降上諭 
[俄軍敗績]  
　　華歷十二月初九日日本東京來電云頃得遼東防兵所發電報略謂禮拜四日營口附近俄兵均已由我軍撃敗隊伍錯亂向大沽漢奔回註大沽漢譯自日音其地在營口牛莊中間距牛莊東北八英里戰場上遺有俄屍六十二具負傷之兵士四名抛下軍械甚多是役俄軍死傷之數當在二百人以外及禮拜五日又戰俄軍仍敗於牛莊 
[日兵耀武]  
　　華歷十二月初十日日本東京來電云禮拜五日日軍進旅順時殊覺威武奮揚陸軍大將乃木氏偕參謀全部人員作爲前導後隨各委員各兵隊將領所經之路自舊市起迤邐至新市而止旣而乃木簡閱全車兵士俱整列戎行魚貫而過約半點鐘之久始畢乃事 
[俄國財力]  
　　華歷十二月初九日英京倫敦路透來電云俄國財政大臣頃於其預虎表内聲稱今測算一千九百零五年之用度較詣一千九百零四年减少六千五百五十萬元羅布至所减之數大都由財政及郵政兩部省出居多兹已議定撥羅布一千萬元用以爲西比利亞鐵路建築雙軌又撥羅布一百八十萬元則作爲建造貝加爾鐵道之用該大臣并云據現所算各項觀之均足以堅信俄國財政現仍充裕雖經十一閱月之戰事其幣制及國課固未嘗絲毫有損也 
[俄籲上帝]  
　　華歷十二月初九日英京倫敦路透電局來電云俄皇於旅順降日後曾於某日明降諭旨嘉奬 
 
 

Page 2

 
 
海陸二軍且謂兵士苟能諾此勇敢我俄亦足自雄矣諭中又云死者已爲國捐軀化爲灰燼魂兮不返終古安棲生者則分外光榮垂諸久遠敵人旣强且勇我軍勞師絶域本屬艱苦異常然我俄乃至强之國較此尤爲艱苦之事屢次相遭多遭一次則更增一次雄强普告盡忠報國之弁兵我俄斷不可灰心失意須知轉敗爲勝之日卽在目前惟祈上帝福佑我海陸各軍以張兵威鞏國勢也 
[日釋船俘]  
　　日本佐世堡來電云有某國商輪船名拿俄矮殺者日前鼓輪出旅順口突被日本海軍所獲解歸佐世堡訊鞫判令充公所有在船之昆司矮羅培路斯商會中拔烏利等三德人船主科司以下六英人及華人一名印度人四十八名均已於西歷正月十號押解長崎釋之使返矣 
[俄艦緩行]  
　　德京柏林來電云頃得俄京電信悉俄廷已傳諭波羅的海艦隊旣抵馬逹加斯加島姑緩鼓浪東行蓋俄皇頗有撤回之意也 
[俄艦續來]  
　　俄國烏亞羅夫來電云我俄海軍部續派巡洋艦四艘一名啞列唔一名伊時磨路脫一名獨尼拔一名利林滅水雷船三艘一名俄羅斯奴伊一名俄羅磨斯基一名列司奴伊列隊東來爲波羅的海海軍後勁已定於西歷正月八號由司逹灣啓行望薄脫殺伊獨進發矣 
[俄日艦隊比較表]  
　　俄國濮帖羅蒲路唔日報云我俄海軍統帥科臘獨所帶太平洋第二隊軍艦其力遠遜日木海軍用以鏖戰於海天漭瀁之中深恐力難支拄因爲之撰成一表列諸後方計俄國除滅水雷艦外有戰艦巡洋艦一十五艘共重九萬五千二百墩日本除滅水雷船外有戰艦巡洋艦三十三艘共重二十一萬六千墩俄國自統領以迄士卒共八千五百二十一員名日本自統領以迄士卒共一萬四千四百三十五員名至以軍械論俄國有大口徑砲三十六尊中口徑砲一百一十五尊小口徑砲五百五十二尊魚雷筒一百五十五具日本則有大口徑砲三十三尊中口徑砲二百一十四尊小口徑砲六百六十四尊魚雷筒一百二十五具觀此亦足知兩國海軍之强弱不同矣 
[遼東近狀]  
　　奉天太窑來電云自入西歷新年日本行營之前時有俄國步兵往來衝突惟工程隊之當掘濠築壘諸役者似已略少於前每至夜間兩國巡哨兵時或互相奮門正月九十兩號俄人頻頻攻襲日營日人禦之旋卽引退柳匠屯胡老屯等處華人房舍送被俄軍所毁零落不堪有客過之見柳匠屯民房尙剩三分之二胡老屯則祇一僧寺如魯靈光殿之巋然獨存而已 
[擬撈俄艦]  
　　日本大阪某日報云曩者旅順港内水不甚深是日諸俄艦之被日砲撃沈者莫不膠滯海底至乞降時倉卒炸壞者則僅毁及艙面艦底略無所傷如欲設法打撈約費日銀五十萬圓至多亦不逾二百萬圓之數逐加修繕仍可轉戰於鯨濤較浪之中惟港外所沈之息拔司脫薄利一艦則入水甚深且艦體横臥海底必欲使其浮出非費鉅貲不可蓋不免難之又難矣 
[安置俄俘]  
　　日本大阪某日報云此次俘自旅順之俄人計統將夫啞科以下二萬四千三百餘員名次第解回其中武弁兵丁分别安插於姬路福知山松山名古屋福岡大坂似崎大里各處惟夫啞科以及司米羅夫與夫岳路諾夫司基上將三員大約連何怡路林送至大阪以相等之品級待之 
[俄俘佚事]  
　　日本大阪某日報登字品來電云有奉命送旅順俄俘至此者談及數月以來俄人昕夕隄防疲勞已極此次長途跋涉大都枕藉酣睡鼾聲如雷絶少精神振奮者每食輒稱贊日本飲饌之精美其飲水之量甚洪尤𣉟帋捲烟如性命嘗述及乞降前數日糧食已盡祗以黑色麫餅充飢大帥司堵瑟爾率其夫人子女穴坤爲室者三處匿身其中時用德津風傳語各營申明號令軍中乏食則屠戰馬食之以致騎兵無馬可乘類皆徒步戰門所俘士卒或操日本語或操中國語諧談間作殊不寂寥每人約持俄銀十數圓有一末弁多至三百餘圓屢請兌給日本貨幣護送日弁遵照捕虜規則却之其談戰况也謂日本兵士勇悍絶倫每値兩軍偪近將校輒拔刀指揮跡其壯往情形實爲天壤間有數人物俄帥耶之伻司基氏猛烈冠一世不幸戰敗身殞遺憾無窮舟中娓娓言之深有趣味每日我營長小川氏喚令諸俘齊集艙面用俄語傳口令使之合操時復用飛彈射鵠以角技能凡此皆以慰其無聊之意也一日互作角觝之戯俄俘足力較弱我一等卒蛤氏突如其來抱一水師投數丈外满船皆喝采不置幾如百面春雷或曰松樹山砲臺藏有娼婦七人二隷中國籍三隷日本籍二則來自俄羅斯嘻當此兩軍相見之時肉薄血飛性命間不容髮而上自主帥下迄兵丁猶復買笑徴歌樂而忘返人之好色其眞天性使然哉 
[日使瓜代]  
　　日本大阪某日報云我日簡駐中國使臣内田康哉回朝述職朝廷擬令山座圓次郎代之按山座君曾任駐滬總領事署書記官代理總領事篆務現爲政務局長官 
[切望議和]  
　　京師來電云俄日搆兵已歷一載皇太后以奉天乃乃代祖宗陵寢所在深恐被兵蹂躪且民人慘遭烽燧困苦流離因飭下京外諸臣力守局外中立章程毋稍違背俟將來天心厭禍卽從中爲之調停俾兩國休兵息民言歸於好西歷正月二號外務部領袖慶親王訪問日本代理使篆之松并君祝賀新年兼道旅順受降之喜旋復往謁英美兩國駐使微露排難解紛之意尙未知兩使何以答之 
[船主罰鍰]  
　　華歷十二月初九日香港來電云此間守港官員拘獲輪船六艘其中名通州者載有軍火二百五十墩船主例應科罰因其未將總單交出也 
[美購路股]  
　　華歷十二月初九日英京倫敦來電云駐美京華盛頓之中國星使頃咨呈京師政府略稱頃有美人披亞旁脫馬更及其友已將粤漢鐵路股分單購回大半爰禀請美政府不必將路約撤銷 
[香港盜案]  
　　華歷十二月初九日香港來電云昨日港中出有盜案一起頗足驚駭緣有海盜十數人先用胡椒末瞇某帆船上人雙目然後刼去洋銀二千元幸盜首當場拘獲惟其餘九人則已無從蹤跡矣 
[照錄京師商務部札行上海商會文]  
　　商部爲札行事接據駐秘國利馬嘉里約領事陳始昌申稱遵將本年夏季該兩埠商務事宜開列清摺照章續行呈報等因前來查秘國産貨無多運銷中國甚少該國需用華貨年來亦大不如前亟應設法補救該領事所陳各條頗能洞悉商情實有見地其中精製仿單一條尤屬顯近易行今當整理商貨之時果能詳譯洋文載明用法洋人樂於購用銷路自可日暢所論廣設半日學堂各就宗祠設立教育商務人才洵爲今日扼要之圖而於粤東等處風俗相宜爲之尤易於下手關係大局不僅在秘經商一事也除札復外 
 
 

Page 3

 
 
亟應分别節鈔原文札行各省商務局商會遵照分明曉諭譜告商民實力勸導興辦是爲切要此札附抄件右札上海商會准此光緒三十年十一月日附件甚長明日續錄 
[粤行紙幣]  
　　廣州訪事人云粤東官銀錢局現經大憲出示曉諭大略謂完納地丁錢糧鹽課釐税均准搭繳銀票三成其銅圓由商民赴局換領每包二千枚不得零買銀票則官民通用每圓俱作七錢二分兩不相虧如有私鑄私製者均嚴行治罪銀票欵式略仿外洋銀帋上面刊印花紋均極精緻惟帋質厚而脆不及外洋銀紙之柔韌刻已經善後局發交官銀錢局行用矣 
[籌興礦政]  
　　安慶訪事人云日前撫藩兩憲接奉兩江總督周玉帥來文内開三江總礦務事件已委江蘇候補道許炳臻前往日本稽查開采等事並遴聘高等礦師著江蘇江寗江西安徽四蕃庫各籌撥銀二萬五千兩以應所需等因傳聞玉帥所派總理三江礦務之袁觀察大化不日卽將到皖矣 
[湖北官場紀事]  
　　武昌訪事人云日前宜昌鹽局總辦湖北候補道黄觀察紹第因公來箥越日卽附某輪泝江回宜○本月某日藩憲牌示黄州府同知著陳世卿回任按察司司獄著孫宜暄赴任江夏縣山陂巡檢詳請以候補巡棆劉承誥署理黄岡縣陽暹巡檢詳請以候補從九品孚培署理榖城縣張家集巡檢詳請以候補巡檢劉崇基署理○署襄陽府同知張司馬嶲義現届瓜代之期藩轅牌示委德安府同知鞠司馬成霈調署○本月某日鄂督張香濤宫保面諭巡捕官傳司道及武昌漢陽二府夏口廳江夏縣各員赴轅商議機要○鄂中向有津貼貧員之欵近因冒領者甚多以致眞正貧乏之員反未能咸沾實惠日前有某二尹具呈說帖禀請切實稽查諒可蒙大憲批准也 
[鎮郡官塲紀事]  
　　鎮江訪事人云京口副都統奇健亭统制因病出缺禀經江寗將軍永子茂留守卽檄調江寗副都統奎仲元統制署理於十一月初一日統制由省垣蒞潤泊舟六吉園碼頭擇吉初二日接篆視事○署丹徒縣知縣張星五大令奉護撫效述堂中丞電促赴蘇面詢公務隨於十一月二十九日附某輪船東下由滬折赴姑蘇大約不日卽可遄返也 
[蘇省官塲紀事]  
　　姑蘇訪事人云署吳江縣知縣范大令守佑因案經上憲參劾奉旨著以縣丞降補遺缺經署藩司陸申前方伯牌示委候補知縣陳大令守晸署理○花翎同知用江蘇分缺先補用知縣馮大令蔭樹之太夫人潘氏於本月初四日在省城西美巷公館中考逝大令飭丁詣各憲轅禀報丁憂筮期初六日大殮○河南候補道辦理河防八廳公所兼商務農工局丁觀察葆元奉汴撫陳中丞札委來蘇仙察江南商務本月初五日行装甫卸卽詣撫藩臬各轅互談一切 
[上海官塲紀事]  
　　前出使奥國大臣吳煥其星使任满回華在滬小住刻欲赴八閩考察商務特於昨日詣蘇松太兵備道轅及上海縣署投剌辭行○江蘇海運滬局委員陳子福鍾伯荃兩二尹及畢寅伯明府均於昨日詣道縣各署謁見○署松海防同知黄小霽司馬琪交卸篆務後雇定官舫停泊南市十六鋪馬頭擬於昨日起程赴省先期赴本邑各衙門辭行比至馬路工程局總辦翁子文太守飭丁擋駕○昨日江蘇海運滬局會辦沈明府泗孫遍赴各當道處投剌拜會○丁憂候補直隷州知州王直剌斯沅惟赴馬路工程局謁見總辦翁子文太守蓋謝孝也 
[批示佔地]  
　　本邑徽寗會館思恭堂董事與商船會館董事爭地互控前經上海縣主汪瑶庭大令詣勘飭將沿浦漲出之地一併充公徽寗會館董事心不甘服投撫藩臬各憲轅上控事已經年迄未了結兹又經寓滬徽人方姓等投蘇松太兵備道轅續控道憲袁海觀觀察批云同一老升之地何以思恭堂地少糧多商船會館地多糧少殊不可解就謂老岸界址年久不清難以按糧分地而新升出浦地基均與各業户原　緊接甫於二十三年經縣委勘丈逐户各分界限一一繳價給單管業應無餘蕩剔存檢查縣報銀户細册計十六圖内祗有思恭堂繳納地價錢六千一百九十七兩並無商船會館户名銀數惟十二圖各户下載有商船會館繳納地價銀二千五百餘兩思恭堂繳納地價銀三千兩有零兩地係屬毘連並未註明剔出字樣該縣果何所見而云然察閱上臘思恭堂董上控撫轅原禀商船會館先佔新升燮作老升老升界址難分姑無論矣新升旣於二十三年勘丈給單閱時未久何難覆丈以判是非各户業地之縣册易查該兩會館之印單俱在倘以現丈之數與單册所載尺數兩相較比究其符不符卽可證其佔不佔如果新升有佔則老升不問可知而此水蕩之屬於官抑屬於商船會館屬於徽寗會館亦甚易分明矣誠無所用其調停亦安用勸讓戴令讓地九尺之議旣失之前汪令憑空臆斷復失之後無怪思恭堂不能甘服嘖有煩言也本道絶無成見遇事秉公但按情理以推求冀息芮虞之爭訟前經藩司批府核飭有案仰松江府田守選派妥員會同上海縣遵照指出各節弔查原册詳細詣勘覆丈持平理結毋稍偏徇仍具覆察奪並先錄批報明藩司查考毋違抄黏并發 
[函請考試]  
　　本邑浦左三林塘鎭三林學堂定期十二月十六日年終散學昨由董事函請蘇松太兵備道袁海觀觀察縣主汪瑶庭大令届時親臨考試肄業諸生 
[文定吉羊　]  
　　南市馬路工程局總辦翁子文太守之次君名兆霆者文定金陵銅圓局員王别駕世之令媛爲室擇期前日納采滬上各同寅咸往局中道賀 
[訂期覆訊]  
　　英租界包探李星福拘獲惡棍范高頭之戚患沈根福及林慶全二人詰之牽涉英總領事署所雇華人王幼庭解經公廨讞員黄耀宿司馬會同英副領事德爲門君訊究所有讞詞前已四志本報兹悉此案現又訂期禮拜四卽本月十四日覆訊矣 
[銀行失火]  
　　前日之晚十一點越三十分鐘時英界浦灘匯豐銀行二層樓上有失火情行中人急由德律風報知捕房捕頭浼救火會中人驅水龍往救旋卽救滅是以瞭望臺上並未鳴鐘事後捕頭派五十九號西探偕華探何阿春前往查看見樓板等物均已焦灼不堪矣 
[萬國紅十字會來函]  
　　十二月初七日溝帮子會董劉蘭階大令來電昨朱殿翁來取棉衣云魏伯詩德現赴海城初八方回芬明日卽偕友由營口前往海城益州放振芬魚十二月初九日新民府會董任啓人剌史徐性模都尉來電今由哈爾濱周少逸觀察運到難民二百二十餘名老弱殘廢居多均極貧苦已仰體憲意各給川資棉衣派弁押運進關陽電到否謨琪庚 
[仁心爲質]  
　　昨蒙一一散人將康記名下義和棧合股資本捐助掩埋義塚骨殖經費計交到規元四百兩尙德堂求病速愈合家平安助善捐洋五十元又助病愈還願合宅均吉洋五十元章存德堂洋五十元智勇山房胡洋八十元又洋三十元無名氏洋八元丁履素堂洋四十元永義利洋二十元竊以掩骼埋胔王政所先濟困扶危先民有訓仁施稠疉裨益殊多乞附報章藉伸謝悃上海六馬路仁濟善堂董事嚴信厚楊廷杲陳作霖朱佩珍焦發昱施則敬張韋承等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宫門抄]  
　　十一月二十四日户部宗人府正白旗値日廂黄蒙引見三員正黄漢十一員廂紅满二十二員廂藍蒙二員茶膳房二十四員火器營十二員芳車全福各假满請安葛寳華前往西陵請訓錦州恊領　昌謝恩恩佑續假五日祥亨遞遺摺皇上召見軍機大臣及繩昌○二十五日禮部太常寺正紅旗値日無引見江蘇知府承璋謝恩察哈爾總朁棟噶爾布謝恩常山因弟授參領謝恩澧深因姪内用謝恩陜西臬司胡景桂請謝孫中堂請假五日慶恩續假五日皇上召見軍機大臣及承璋胡景桂○二十六日兵部太僕寺廂白旗値日無引見熙貝勒假满請安皇上上召見機大臣○二十七日刑部都察院大理寺廂紅旗値日無引見皇上召見軍機大臣及李擢英 
[邦江命案]  
　　揚州訪事友人云本月某日郡城埂子街太平馬頭左近厠所中忽有男屍一具衣履整潔身帶重傷面目亦血汚狼藉隨由地保投報江都縣署縣主某大令親臨相驗仵作唱報死者年約三四十委係因傷身死面上血汚係其鼻被人割去所致大令親視無訛飭吏塡明屍格暫行棺殮迨回署卽選派差捕緝拿兇手說者謂郡城重地且有巡警兵輪班巡緝乃竟有此等案情殊可異也 
[温郡官塲紀事]  
　　温州訪事人云本月初一日新任浙江永嘉縣知縣沈炯甫大令德寛飭丁告知初十日由灋上乘招商局普濟輪船抵埠接印之期當不遠矣○新任瑞安縣雙穗場大使黄鹺尹有筠於本月初一日由滬上乘招商局普濟輪船抵甌禀見道府憲後擇吉十一日赴瑞履新○新委温郡小南茶捐局余彝伯二尹家鼎於本月初一日由滬上附招商局普濟輪船來溫就乘涼橋下東陽春客棧暫駐襜帷擇吉月之中旬某日入局視事○日前温處道童韶甫觀察偶爾違和電請上憲委員接署上遊以觀察才具優長深資臂助冉三慰留 
[岷江雪浪]  
　　重慶訪事人云前者蜀督錫清帥以川黔交界之處輙有游匪滋生事端因移江南機器製造局鼓鑄大砲十尊目下已成其四派員運回矣○趙季鶴觀察自將川黔交界處苗溝土匪平定之後所獲首要匪犯六名已帶回瀘州禀經川督錫清帥批飭正法矣○臨江門内某藥鋪夥某甲以毒藥入餅餌中冀除鼠患同事某乙誤取食之并將其飭分給傭人以致連斃三命可哀也已 
[鄂中談屑]  
　　武昌訪事人云粤省銅圓鑄定每百枚換銀一元流入鄂中則以與市中銀圓價値相懸不能行使刻下粤省已改鑄當十字樣然從前所出者不復收回市上奸商因之巧爲漁利所望有地方之責者懲一以儆其餘也○湖北建始縣礦産富饒大吏派員察勘確實聘洋礦師開采因恐鄉民滋事由善後總局發出軍械募勇巡防 
[潤州近事]  
　　鎭江訪事人云城内藥師菴左近某嫗家於十一月二十九日之夜三更時突有匪人破門而入意圖行劫嫗從睡夢中驚醒大聲呼救被匪用敗絮塞其口以致氣閉而斃匪遂翻箱倒篋劫去洋銀百餘元次晨經地保禀請有司前往勘驗比捕嚴緝務獲究懲○時届冬令宵小繁多常鎭通海兵備道郭月樓觀察通飭各局文武巡查員弁舉辦冬防復就城外小營盤設立會哨總局每夜親率小隊至馬路一帶巡行直至天明始返各處更夫練勇及武威新軍亦終夜出巡槍聲檄聲彼此應答 
[上海縣署瑣案]  
　　前日本城警察北司委員某君函送沈阿德戳傷薛阿壬案内要證四名到縣當晚主瑶庭大令升堂研訊薛供稱小的向爲西人治庖某日之晚偕某錫作學徒彭福生至五鳳池浴堂洗澡方解外衣忽有沈阿德等四人突將小的扭住髮辭併力凶毆致失去銀對時表一枚并被戳傷幸由浴堂主　請局勇拿獲沈及王連生解案請辦王供稱小的在大東門内乾泰茶葉店爲夥偶至邑廟閒游遇沈及其友某甲同至浴堂見薛彭正在互相諧謔後薛不如知因何發怒將彭兇毆卽奔逃薛奮力窮追沈與小的上前解勸慌亂中未悉何人將薛戳傷小的亦傷及手指張元金供稱小的在五鳳池執役薛彭二人於八點鐘時先到少刻沈等四人繼至互相嘲弄以致忿爭沈雖解勸因出言鋒利致被薛揪扭惟何人持刃行兇小的並未目覩大令傳沈至案見係前因犯事斥革之地甲夥役乃喝令重責七百板隨供稱現在後園設京貨攤是晚赴浴堂見薛毆撃其友向之解勸不敢行兇仵作報稱小的驗得薛刀傷無甚大礙大令遂飭將沈收押所中王責二百板交人保釋○章蔡氏扭控養子福生違仵等情大令詰訊之下氏供故夫向開同昌客棧福生生纔八月即由小婦人撫以爲子今已二十歳成婚後抛棄學業浪蕩逍遥常竊取衣物質錢訓斥之餘竟敢舉凳擲撃福生供稱小的已知罪求恩寛宥大令判責二百板交其母領回管教如再違犯送案重懲○周虎臣扭控孫煜森藉端圖賴等情大令訊究之下周供稱在治下開設舅記布行孫於去冬迄今運布來售支透洋銀二百餘元前月來布九百疋又支去洋銀六百五十元及售去祇得四百餘元核計前後所欠多至四百數十元向索圖賴扭乞究追孫供稱小的在浦東南匯縣境瓦屑墩開義森布莊收布運滬托周代銷透支洋銀是實然每疋被周柳價二十五文亦應追給大令飭差帶出查對帳目然後核斷 
[上海保甲巡防局紀事]  
　　掮客沈槐卿前向南市恒盛森豆行夥彭桂林購牛莊豆油十簍價旣議定先付洋銀七十元彭竟携之而逸前日行中執事人某甲向沈索價口角之下扭控十六鋪保甲巡防中局局員陳二尹研訊之下沈供訴前情二尹子限三日交彭到案○周寳大被薛本大積欠房租錢若干向索無著昨日遣人扭控二十三七鋪保甲巡防局局員汪晉嶠二尹飭押候訊追江北人崔仁川失去一男孩疑比鄰莊錫卿所拐使其妻登門謾罵莊怒喚令十二圖地保顧桂榮向之詰責被催扭住兇毆因赴二十三七鋪保甲巡防局喊控局員汪晉嶠二尹飭候查明訊究○前晚輪應南市十六鋪保甲巡防中局會哨預由局員陳二尹置備茗點以彼俄而二十三七鋪十六鋪各局員次第戾止二尹延入客廳暢談良久然後繞往各叚巡查二十三七鋪局員姚谷蓀二尹巡至南倉街見成長興烟館尙未收市因將館夥李關福帶回訊供著具遵結交人保去諭以嗣後限兩鼓閉門如違重究 
[英美等國租界公堂瑣案]  
　　昨報紀中國通商銀行傭人陳榮興携票逃逸等情旋經包探李星福拘入捕房昨晨偕五十九號西探解案請究通商銀行夥某甲投案呈遞禀詞訴稱查得當日另有二人與陳串謀務求一併提究至起案之票銀二千七百七十兩請先給領尙少二百三十兩求賜嚴追讞員黄耀宿司馬准如所請將陳還押捕房俟提到串謀之人然後訊究○車夫馮阿根訴稱小的在河南鐵路委員周正卿老爺處執役本月初九日之晚送主人至西薈芳里某娼家隨卽曳空車而返車中置有狐𤝆斗篷一件行至北泥城橋相近流氓趙阿寶等四人與小的藉端口角竟將斗篷攫去小的高聲呼救隨有一百十四號印度巡捕前來將趙拘住其餘一哄而散兹已送案求卽訊懲某包探禀稱趙係過犯務請嚴懲司馬判令責一百五十板管押六個月期满之後再責一百五十板斗篷給馮具領○朱松文携其妻黄氏投案訴稱小的僑居楊樹浦某處逐日赴某紡纱廠工作本月初一日之晚陵裕蘭陳桂華丁開松顧阿根等人貿然來家謂小的前因失妻托伊等訪尋現爾妻旣已 
 
 

Page 10

 
 
回家所有盤費洋銀三十元須卽償給小的以若輩憑空訛詐堅詞拒之陸陳二人卽將小的及妻用細麻繩綑縛丁顧僞爲解勸勒令將衣服質付洋銀十二元又書立十五元票據始得釋放次日六百二十二號華捕王永泉前來勒索期示洋銀小的心不甘服因卽投訴捕房捕頭立派包探劉森堂往拘王知事漏洩偕陳逃逸只將陸丁顧三人拿獲兹奉解案請卽訊懲劉探將票據及質票麻繩呈案禀稱顧在捕房當捉狗之役此次與王等無端向人訛詐務求嚴辦司馬判將陸責三百板收禁西獄一年丁顧各責二百板收禁西獄六個月陳王在逃緝獲再辦○虹口鄉人趙鴻元投案訴稱著名士棍陸根辛藉端向小的訛詐洋銀二十元曾赴捕房聲訴兹由包探劉森堂拿獲務求重辦劉探禀稱陸犯案纍田前經大老爺發交改過所管押擇出未及一旬卽向趙訛詐尙乞重懲司馬判將陸責二百五十板收禁西獄一年期满之後再責二百五十板隨有李紀生者投案訴稱著名地棍唐梅寶糾同陸訛詐洋銀二十元小的不允卽將家中器物任情撃毁小的無法只得　鑼號召鄉人拘送捕房兹因他事送案務求重辦以戢兇鋒司馬判將唐責二百五十板收禁西獄六月陸加禁六個月加責二百五十板○陸順章控顧桂生串同胞弟陸紀春行竊皮箱三口内藏衣物値洋銀四百元等情司馬將紀春申訴一番當堂開釋 
[法租界捕房瑣案]  
　　前者益利小烟館主蕭阿炳用火油浸破紙舉火爇之擲入比鄰曹順生粥店曬臺上經曹查知扭入捕房捕頭究問之下阿炳口操粤音不甚明晣及令蕭阿弟轉詰始知確係放火迨解公堂訊斷忽又翻供　員陳楚生因於昨日傳蕭阿弟對質詎料阿弟亦帮同圖賴大令怒其飭一併押候覆訊究辦○陸稿薦肉店失火後大令於昨日傳店主徐松雲店夥張阿三張梅泉詰訊徐供起火時小的不在店中比鄰玉露春茶肆主鮑月山供稱小的未保火險受虧不小求恩撫卹經收租屋人魏阿林求追所欠租價洋銀五十七元大令飭將兩張開釋徐追繳租價五十七元罰銀一百兩再撫卹鮑銀五十兩○張智謙訴稱小的於本月初四日由新加坡來滬初六日妻子胡氏携洋銀二百一十元濳行逃逸次子目見陳李氏唐董氏二人誘之出外求向二氏究追二氏同供小婦人等雖與胡氏相識實無誘逃之事大令飭交人保出聽候查明再核○童全來控稱前被孫富章訛詐洋銀三元不遂所欲糾黨持刃行兇幸由巡捕拘獲叩求究辦大令判將孫枷示三月責五百板○前者某米店主李旭亭控店夥吳少齋吞用付與某米行之洋銀一百元昨日大令提訊李又稱尙有放出之帳亦被吳收去一百餘元一併求追吳供放出之帳並未收取大令飭交包探帶往各户將帳對明禀覆候核 
[美租界捕房紀事]  
　　昨日午前武昌路第五百五十三號門牌某粤人家出殯時有某甲者乘馬前　行在北四川路忽然墮下馬卽拾命狂奔將祝靑苗所坐東洋車撞壞旋由五百六十二號巡捕追獲帶入捕房甲稱願償修車費捕頭乃不復深求○昨日英租界南京路某洋行馬夫張阿三駕車至北四川路撞壞趙申泰所坐東洋車致被一百三十號印捕拘入捕房捕頭令趙自赴行中索償修費○葛桂泉朱有生等人專以新竹染色僞製老烟槍向各押鋪典質昨日被西華德路某押鋪察知扭交四百四十四號巡街捕解送捕房捕頭令暫行管押○昨日甬婦陳徐氏投捕房報稱僑居吳淞路某號房屋頃間失去男孩一口年祗六齡小字成富請爲查緝捕頭允之○昨晨三百三十九號巡街捕在新記浜路及西華德路菜市之後見有無名孩屍各一具因卽報知捕房捕頭令地保轉報某善堂爲之收殮 
 
 
 

Page 11

 
 
   
 
 

Page 12

 
 
[浙江巡撫聶奏爲保薦俸满佐雜摺廿五日]  
　　頭品頂戴浙江巡撫臣聶緝　跪奏爲保薦俸满佐雜恭摺具陳仰祈聖鑒事竊查例載各省首領佐貳雜職自從六品以至未入流俱以到任之日准其前後接算歷俸已满六年者該督撫調取騐看詳加甄别其中實有人材出衆著有勞績堪膺保薦人員詳細確查出其切實考語照例具題查明與例相符准其保薦毋庸送部引見等因兹據布政使翁曾桂按察使李希杰會洋稱據衢州府知府世薦詳該府經歷劉景焯現年三十九歳係江蘇武進縣人由監生遵新海防例捐府經歷指分浙江試用赴部驗看領照到省復捐遇缺先補用免試用准補衢州府經銷試計自到任之日起連閏扣至二十八年二月二十日止初次六年俸满出具親供請轉詳驗看到府該府查得該員講求吏治辦事勤敏堪以保薦造具事實清册詳送到司並准金衢嚴道郭式昌查得該經歷劉景焯爲守兼優講求吏治堪以保荐移請核轉前來該司等會查得衢州府經歷劉景焯才識明練辦事認眞堪以保薦詳請加考會奏前來臣隨傳騐得該員劉景焯趨公勸愼堪以保薦除供册送部查照外理合會同署理閩浙總督臣魏光燾遵照新章恭摺具陳伏乞皇太后皇上聖鑒飭部議覆施行謹奏奉硃批吏部知道欽此 
[出使韓國大臣曾奏爲擬調隨帶出使人員到洋當差摺廿五日]  
　　出使韓國大臣候補五品京堂臣曾廣銓跪奏爲擬調隨帶出使人員到洋當差恭摺仰祈聖鑒事竊臣奉命出使韓國事務殷繁臣　輕材深虞隕越查使署向設有叅贊頒事繙譯隨員等差缺以收指臂之助兹查有記名湖北候補知府葉景葵江蘇試用布理問姚煜候選知縣陳光燾分省試用知縣沈炳儒以上四員堪以隨帶出洋嗣後需員謹當再行續調如蒙俞允卽由臣飭令該員等迅速治装尅期前往上海會齊放洋除將各該員履歷咨呈外務部照例辦理外所有擬調隨使人員緣由理合恭摺具陳伏乞皇太后皇上聖鑒訓示謹奏奉旨依議欽此 
[暫署兩江總督端奏爲恭報交卸督篆日期摺廿五日]  
　　頭品頂戴暫署兩江總督調署江蘇巡撫湖北巡撫臣端方跪奏爲恭報交卸督篆日期仰祈聖鑒事竊奴才於光緒三十年九月二十三日奉旨暫行署理兩江總督當於九月二十八日接篆任事兹署督臣周馥行抵江寗奴才於十月二十九日派委江寗府知府羅章署督標中軍副將李祥椿將兩江總督關防兩淮鹽政印信並南洋通商欽差大臣關防曁王命旗牌文卷等件一併齎送署督臣周馥接收奴才卽於是日交卸所有交卸兩江督篆日期理合恭摺具奏伏乞皇太后皇上聖鑒謹奏奉硃批知道了欽此 
[湖廣總督張奏爲湖北省候補道府人員異常擁擠擬請暫停分發以免沈滯而挽澆風摺廿五日]  
　　太子少保湖廣總督兼署湖北巡撫臣張之洞跪奏爲湖北省候補道府人員異常擁擠擬請暫停分發以免沈滯而挽澆風恭摺具奏仰祈聖鑒事竊照培養民生綜核財用其源在於澄叙官方近歲以來以順直秦晉等省振捐减成報捐實官者益多仕途猥雜較前尤甚而道府一班亦遂接踵紛來無所底止查湖北省從前候補道員不過十餘人候補知府不足二十人現在多至肆十三人候補知府多至五十人人多事少已苦委用無期近日官塲風氣每不能儉約自甘武昌省城公館占盡久已無屋可租店物價無不昻貴旣列道府之階用度益多情形益窘假令此輩各勤本業不遽捐官或不捐品級較崇之官其窘累情形尙可不至如此近奉諭旨飭令各省裁併局所沙汰冗員此曹益無聊賴其守分者耐苦閒居不免銷靡志氣其熟中者徒思奔競尤足敗壞官常其未得差也則多方以求錄用其旣得差也則又多方以加薪猶以爲未足必得優差要差而後已夫旣專以營謀優差要差爲務則得差之後必然逞其蠧國病民之技可想而知不遂所欲則怨望立生造作謡言顚倒黑白阻撓要政肆意矯誣若此之流往往而有後此若再紛至沓來不惟差缺益形壅滯且缺位妄想無事生風馴致通省官塲盡染惡習流弊尤不可勝言此乃近來惡習鉅弊爲十年以前候補官之所未有者也夫道員居監司之列知府爲表率之官本非無學問無閱歷無資格之員所堪濫厠嗣後除同通州縣以下各官有照常辦理外擬請旨飭下吏部凡分發及捐納道府人員無論指省掣籖准將湖北省停止分發二年以冀稍清冗濫藉挽澆風實於鄂省吏治大有裨益除咨吏部查照外理合繕摺具奏再湖廣總督係臣本任毋庸會銜合併聲明伏乞皇太后皇上聖鑒謹奏奉硃批吏部議奏欽此 
[湖廣總督張奏爲湖北省光緒二十八年分實收准鹽鄂釐數目摺廿五日]  
　　太子少保湖廣總督臣張之洞跪奏爲湖北省光緒二十八年分實收淮鹽鄂釐數目恭摺具陳仰祈聖鑒事竊查同治三年間經前江督臣曾國藩招商領運准鹽至　北湖南兩省銷售並委員會同兩省鹽道在於漢口長沙二處設局督銷所有運鄂之鹽到漢岸後原議每引提鄂釐銀四兩二錢嗣經陸續減去二兩四錢定爲每引提銀一兩八錢運湘之鹽俟到湘岸後每引提鄂釐銀一兩一錢零五釐嗣减去三錢定爲每引是銀八錢零五釐漢岸自同治三年四月開售起湘岸計自同治三年七月開售起至光緒二十七年十二月止實收鄂釐銀兩數目業經先後奏報在案兹查漢岸自光緒二十八年五月起至十二月止應提鄂釐十七萬六千六百五十七兩一錢七分五釐内由北督銷局以鄂省應解兩准之川税折收銀十三萬二千五百八十一兩九錢三分九釐四毫五絲兌抵外寔解銀四萬四千七十五兩二錢三分五釐五毫五絲由北督銷局陸續批解鹽道由道將應解一半加課加數劃收楚釐同北督銷局實解銀兩共十七萬六千六百五十七兩一錢七分五釐均經儘數轉解善後局兌收充餉又運湘之鹽自光緒二十八年正月起至十二月止應提鄂釐銀九萬四千九百四十一兩九錢一釐二毫五絲均由南督銷局分批撥解仍由鹽道移明善後局作收所有漢湘兩岸光緒二十八年分共計實收鄂釐並劃抵共銀二十七萬一千五百九十九兩七分六釐二毫五絲據湖北布政使李岷琛鹽法武昌道繼昌詳請奏咨前來臣覆核無異除分咨外理合恭摺具陳伏乞皇太后皇上聖鑒謹奏奉硃批户部知道欽此 
 
