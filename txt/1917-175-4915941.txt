# 1917 - 175 - 4915941

 

Page 1

 
 
   
 
 

Page 2

 
 
時評 
[眞力量（冷）]  
　　閱者諸君勿以今日北京所傳復辟之消息爲可駭而可怪也蓋其事有必至之勢也何則欲知今日復辟之不能免須先知以前革命之尙未成何以尙未成蓋當時尙未用眞力量也當時借袁世凱欲自謀帝制之力量因以告成迨袁帝未成而又身死則其力量已解而復辟之事自然出現蓋以前之革命僅啓其端而今後方爲實行其事也實行其事非眞力量不可也 
　　數年以來人民之苦於反對調停疏通運動之中也久矣不得謂之治而亦不得謂之亂雖有憂時之心而無可以發抒眞力量之地不能發抒眞力量則國家之基礎永無鞏固之時閱者諸君勿以今日北京所傳復辟之消息爲可悲而可傷也是乃試驗眞力量之動機而國家興亡轉移之關鍵也 
　　閱者諸君其勿駭勿怪勿悲勿傷其各奮發其眞力量以求其眞結果 
[專電]  
　　北京電　昨晚二時張勳康有爲梁鼎芬等密謀復辟自後梁鼎芬即謁黎總統迫請退位聞清帝宣統即於今朝四時登位北京市内軍警密布張勳軍隊亦四出巡邏黎總統於昨晚三時召夏壽康協商對抗之法 
　　北京電　今晨四時宣布清帝登位七時梁鼎芬謁黎總統密商一小時迫請黎總統退位黎總統誓死不屈以身殉國張勳等將用强迫手段黎總統特招江朝宗王士珍在府中密議尙無辦法 
　　按京電本國人電報已不能通右兩電本館訪員特由外國某機關用他國文輾轉遞來故已較遲今日下午以後事尙未知如何也 
　　東京電　昨日（三十日）日本議會先由武富時敏演說提出不信任政府案之理由繼由關彥直演說國民黨在前議會贊成不信任案今日反對之理由繼爲尾崎氏之贊成演說其間兩派議員爭論甚烈議場喧騷旁聽人甚衆旁聽席至無立足之地 
　　東京電　前電發後贊成方面又有島田三郎下崗忠治二人之演說反對方面又有坂本金彌鵜澤聰明林毅陸三人之演說其間有寺内本野　藤三大臣之答辯表决結果總投票三百五十八票内贊成百二十四票反對二百三十四票以百十票之差否决 
[外電]  
　　北京電　今日午前四時宣布宣統登極同時以張勳之兵護衛宫城以步軍統領之兵警戒市中午前七時梁鼎芬到總統府面謁黎總統陳述宣統復辟之正道敦勸退位總統决示以身殉國拒絶梁氏之請並告以今日若行復辟反致清室不利旋黎總統卽招王士珍等講求對付之策（一日） 
　　北京至急電　日前以來張勳康有爲等有所圖謀至今日午前遂决復辟迫令總統退位都中紛傳宣統已於今晨四時復位目下北京城内軍警分布張勳之兵亦已出動以充警戒市中之任黎總統今晨三時招夏壽康協議善後方法惟其結果不明（一日） 
　　北京至急電　總統府刻正招王士珍等重要人物協議據聞黎總統稱願以身殉民國斷不爲所動而張勳等則强迫退位宣統今晨四時復位由張勳之兵護衛（一日） 
　　北京電　宣統擬發布於今日午後登極决定職司各大臣如左政務總長兼議政大臣張勳外務大臣梁敦彥度支大臣張鎭芳陸軍大臣雷震春黎總統封一等公爵移居瀛台（一日） 
　　北京電　協約各國公使今日午前十一時會同協議復辟及時局問題其内容未詳大約暫作旁觀（一日） 
　　北京電　宣統復辟之件得在天津有力者之默許今明日内可發表（一日） 
　　北京電　此次復辟之舉近由康有爲張勳江朝宗等秘密會議數次有約定决於咄嗟之間斷行之說（一日） 
　　漢口電宜昌電云重慶之熊克武編成護法軍二師擬向宜昌進軍（一日） 
　　漢口電　河南張敬堯之第七師爲　岳州擬即南下因武漢總商會之請中止惟調一部分赴襄陽方面（一日） 
　　漢口電　湖南譚督軍因雲貴護法軍現於湖南西部咨請湖北王督軍聯合防備（一日） 
　　漢口電　漢口數日以來暑氣忽烈每日氣温至九十七八度（一日） 
　　南京電　靖江縣知事藍光策爲該縣防備緊要請發連發鎗五十桿騎鎗六桿齊省長與馮副總統協議之下准即發送（一日） 
　　東京電　衆議院預算總會望月代議士仍續前次質問中國參戰問題謂政府極力勸誘中國非爲干涉内政乎云云外相不認此爲干涉該氏又述中國决定參戰之時伍廷芳與芳澤代理公使會見之顚末及外相與章公使之交涉究竟有無其事外相亦均認爲無答辯之必要其後又云政府之不干涉主義宜改爲調停南北主義寺内首相答稱與該氏之意見不能相合誠爲遺憾討議遂告終了（一日） 
　　東京電　憲政會提出之寺内内閣不信任案衆議院列入昨日議事日程首由武富時敏氏述明提案之理由說明對華外交之失敗後即降壇次關直侯氏（國民黨）起唱反對之論次尾崎行雄氏（憲政會）演說贊成不信任案次後藤内相辯明次押川方義氏（無所屬）之贊成鵜澤聰明氏（政友會）之不贊成島田三郎氏（憲政會）之贊成等各發表其意見最後寺内首相辯明討論終結投票之結果贊成者一百二十四不贊成者二百三十四不信任案遂否决（一日） 
　　東京電　第三回臨時外交調查委員會昨日午後在首相官邸開會各委員均出席就外交上重要案件考查審議（一日） 
　　東京電　殖民地行政統一及設拓殖局之勅令案目下正由樞密院特别委員會審議　動令之内容中特殊之滿鐵總裁兼任之件滿洲憲兵制度設置之件藏反對之意見者頗多故該動令案通過樞密院想頗困難（七月一日） 
　　以上東方通信社電 
　　北京電　著名保皇黨康有爲於星期四日到京衆大注意其行動康初住於張勳宅内後移居於北城某寺據數方面消息張勳此來確與復辟有關惟康自稱無政治關係（三十日） 
　　北京電　張勳在魯皖兩省任意招兵他省紛紛援例請求增募軍隊陸軍部大爲困難（三十日） 
　　北京電　江庸署長司法李盛鐸署長農商龍建章署長交通已見明令聞江等因係署理頗不滿意蓋以王士珍實任陸軍總長故也龍建章昨日出京南下聞係赴滬與某重要政客會商一切（三十日） 
　　廣州電　民黨要人陸續來省對於馮副總統不助黎總統並任令張勳等武人威迫總統之態度頗多責言惟深望中國不致發生内亂（二十九日） 
　　廣州電　棉布加稅布廠停工織布者將有失業之虞當道刻方調查此事（二十九日） 
　　廣州電　公民大會已指定三十人組織公民委員會以馮自由爲會長俾可贊助當道共保民國與憲法（三十日） 
　　廣州電　朱省長可望不辭職陳督擬留警備兵二十營歸省長指揮（三十日） 
　　廣州電　胡漢民由廣西回省從前革命黨人多已抵此（三十日）以上路透電 
[戰電]  
　　倫敦電　海格將軍報稱昨晚英軍進攻佔據哇比村南面西面廣二千碼之德軍前鋒陣地英軍盡得目的物俘敵若干人獲機關鎗數架英軍績在沙歇河南面得地已入亞維盎村俘虜多人獲機關鎗六架英軍在歇里細北面擊敗襲擊之敵且在魯斯東南襲擊得利（二十九日） 
　　巴黎電　今日午後公報云愛恩河陣線之敵軍夜甚活動猛轟後在塞尼境與柯白尼東南及萊姆東北奮力進攻或爲法砲隊擊潰或由法軍回攻逐退法軍陣地均未移動塞萊境之戰事異常劇烈敵軍在兩地點進攻數次内有一部分在塞尼東北法軍第一道陣線得一立足地爲法軍回攻逐出委棄死屍甚多且有就擒者末斯河左岸砲戰甚烈昨晚德軍猛轟後在三○四山西廣二基洛邁當之陣線力攻佔據法軍第一陣線　地點卒爲法軍砲火所挫今晨敵軍又圓在三○四山東進攻完全敗退（二十九日） 
　　格拉斯河電　首相喬治今日在此演說略謂國家正在驚　駭浪中全賴同舟共濟者各竭其智勇以逹彼岸俄國革命時局一變其關係於協約方面雖不利於暫時終有益於永遠觀於西境戰情卽知協約國若皆能出師圍攻敵陣則今年戰績必大有可觀惜俄國革命致使大勝利未克早現但俄國終必出場勢力必更猛烈而所獲之勝利亦必較豫料爲大暫時則意法英不得不荷較重大之擔負耳目下俄國日漸强固美國亦派兵助戰將來勝利可操左劵制勝之道首在殲滅潛艇或使其不敢横行商船喪失不少故有數種商業勢將續加限制惟潛艇不能絶英糧食可以晣言苟國民能圑結一氣出其全力則潛艇之無效將等於徐泊林而勝利之來將如朝　東起之可必今國皇晨夕勤勞與國内常人未嘗稍異必俟協約國逹到所以奮鬭之目的始可結束否則將貽人類以巨禍今日德國已願議和協約國未始不可得一稍優惠之和局惟此和局終使德國在被侵區域享受經濟上及他種之管轄權耳美沙波太米亞與阿米尼亞將來處置之問題必由議和大會解决之不可再隸於突厥淫威之下至於德國殖民地之命運則必以其地民意爲依歸試問德國肯根據此種必要條件而議和乎各民族宜支配自己命運之主義奥相已駁斥之第此主義苟不實行則必無和局可言縱有和局亦决不能持久蓋就平等基礎建成之和局始不爲各國所破壞若服從之和局則必爲普魯士武力所毁也德政府若採用民治制度即爲最良之擔保德國採用何種政體他人固不願越俎代謀但恊約國深願與民治制德國其精神態度　異於普魯士武力主義者相磋議云云（十九日） 
　　俄京電　下院開秘密會議不允徇軍人要求解散該院（二十九日） 
　　倫敦電　據奥國消息觀之政治與種族之爭端日見劇烈國會之塞區族與斯拉夫族議員仍痛詆政府要求以帝國之兩半零建國家以爲解决種族爭端之唯一辦法奥國檢查現施及抨擊政府激烈之演說及波希米亞革革命運動消息（二十九日） 
　　雅典電　希臘雖未與中央同盟國宣戰政府之意自昨日握權後已與中央諸國處於戰爭狀態不日將召回駐中央諸國之外交代表（二十九日） 
　　瑙威京城電　外交大臣今日在國會宣稱所查出之砲彈與爆裂品乃德國御使羅丹菲爾男爵行李中之物盛以箱篋上貼外交部封條羅丹菲爾男爵已回德國大約將被控犯刑事罪蓋按照國際公法外交官犯此種罪者須在其本國起訴也預料德政府將有公文致瑙威政府解釋此事（二十九日） 
　　海牙電　海軍部已與佛魯興之歇爾特公司簽定爲荷屬東印度建造潛艇三艘合同（二十九日） 
[公電]  
　　張開儒通電　各報館均鑒開儒接王士珍江朝宗一電當卽駁覆其電文曰王參謀總長江警備司令鈞鑒效電敬悉猥承明敎奮感交縈國事至今夫復何言雖然民國自我締造不忍見其亡也公愛國寗不如我捫心自問豈忍令其亡哉羣兇謀叛民國推翻共和謂國會與憲法不良者特狡獪之藉詞也兩公謂國會議員紛紛離職非另行改選無以促憲法之成此誤解也叛將稱兵議員離職此帝制派也此派議員姑無論其離職與否均於憲法前途有莫大之妨害則其聽人之自去可也又惡足惜復有候補者在更何患法定人數之不足如必聽逆賊之命以解散之則與附逆又何以異哉謂憲法不良則憲法猶在討論期間去公布施行之日尙遠適合國情與否該逆等從何試驗而知之兩公又謂解散國會並非取消立法機關意在叛逆無以自解故爲此僞說使總統易於聽從以遂其詭謀兩公又惡可隨聲附和以中其計况解散國會約法無明文公等必逼總統以解散之是逼總統違法非輔大總統以德眞心愛敬黃陂者果忍出此乎假使約法有解散國會之明文則其解散之手續及副署之規定必有一定之條文江公以警備司令自由副署解散國會不惟我國約法無此條即遍考東西憲法亦不之見如果以解散國會爲調和之條件則國會已非法解散矣張勳之兵可出京矣諸叛將可以認罪自首矣猶復縱横肆志者果何爲哉叛徒行將次第提出取消約法取消總統取消民國恢復帝制爲調和之條件諸公又復俯首聽命以贊成之副署之猶揚言不得已也斷頭流血艱難締造之共和民國將斷送於諸公不得已三字故調和即是附逆即是存心斷送民國開儒前電業已言之國會依約法組織總統由國會選出今國會旣已違法解散根本已拔約法破壞不惟民意無所寄託而共和亦無所附麗大總統更何賴以維繫則諸公之所以擁護黎公者其用計不已左乎若一夫下野而必以國會以約法以民國犧牲之諸公初心其然乎且世無兩是非諸公旣以叛徒之要求解散國會爲是奚啻認叛徒之謀亂爲應當則國民之主張聲罪討賊恢復國會保護約法者皆非則諸公反躬自問又何以自解以兩公之威望以兩公之兵力如果誓死與逆賊戰則逆賊雖多又何敢率其醜類北犯上京辮子軍雖野蠻又何敢引軍入都縱兵燕□然則兩公旣招之使來萬一演成復辟事實兩公將與之血戰以救此將亡之民國乎抑奴顏婢膝以與帝黨俯伏稱臣乎一是一非間不容髮兩公何所擇以處之當必有以敎我總之今日者共和已亡惟有死心貼地一意殺賊廓清妖氛重光日月再造共和而後已願兩公以德輔時無墮逆賊計中則幸甚矣張開儒叩儉印云云務懇諸公一力主張掃穴犂庭剝除毒根作一勞永逸之計幸勿再事優容如必□使賊□則罪又在諸公矣臨電神飛不知所云張開儒叩 
　　齊齊哈爾來電上海申報館時報館神州日報館均鑒騎兵第四旅旅長英順假借名義結黨稱兵揑造事實通電全國希冀淆惑觀聽遂其狡謀大局所關不容不辯畢督軍以迫於輿論辭職去江許代督通電已明諒荷洞鑒黨時英順亦在省垣以陰謀已露欲免牽累亦曾力贊其行繼復得同官民公請許帮辦暫行庖代而許公堅不承認英等復以地方爲言請求勉任寅僚俱在均所聞見爾時畢督旣堅欲求去而適在宣告脫離期内又不能遽向政府請命則爲維持地方現狀計以帮辦承畢督之託而暫代督軍豈得謂之不當許代督旣不得已出而任事通電仍有事定議賢之語則足見純出公忠初非私利不意英順包藏禍心始以甘言欺畢繼以奪計誣許迨回防以後即擅撤邊軍强刧官欵逼去命吏迫脅商民不法行爲儼同賊寇是豈口說仁義心顧大局者所忍出此無非欲以一網打盡之詭計遂其久蓄不軌之野心不惜倒行逆施欺蒙全國然而邊事方艱江人何辜必欲荼毒生靈斷送國土迹其行事豈復稍有人心國棟等忝荷戈矛職司保衛誓必去此蟊賊奠定地方枕戈待旦馬首即東　布區區伏祈鑒察代理第一師師長任國棟代理步二旅旅長張濟元騎兵師長張奎武王錫品步兵圑長張澴元石夢齡吳俊卿夏松年砲兵營長宫連中步兵營兵石金聲羅振邦張玉魁田輝曾廖金芷楊世源楊自蕃胡振廷王岐山劉經綸劉陞劉續銘劉鳳春機關鎗連連長王選等同叩卅 
 
 
 

Page 3

 
 
要聞一 
[康有爲秘密到京]  
　　康有爲蟄居滬上向不輕易遠行而昨日忽發現於東車站見者咸詫爲怪異聞康到後即驅車訪問張勳並下榻於張宅中與張密談至夜分始就寢據確實消息云康之北上係應張之電邀而來所商何事自非外人所得聞知唯就張與康之關係觀之則個中消息思過半矣康此行踪跡非常秘密特混雜於三等車中以避人目則此行關係之重大又不難推測也有沈某王某與之同行聞於二十七日下午到津隨即入京乘三等車下車時以蒲扇遮面不令人見某機關前晚已得有報告但一時未即徵實昨又從京津兩處調查知康確已秘密到京據康自言此來並非政府召致彼前雖有一長電主張開國民會議但李總理已向人批評該電爲不妥當則其此來或别有所圖一說康氏反對宣戰案最力此來或爲外交問題有所獻替亦未可知惟康近在南方關於某項問題頗有活動此次行跡詭密終不能不滋人疑竇姑誌之以待續探 
[李内閣與交通系]  
　　李内閣所擬之第一批閣員本是看板主義旣已一律來電拒絶此項應酬即算有一結束現在自當按其預定之計畫發表第二批閣員聞李自得陸幹卿賀電極爲欣慰昨日到院時間較前數日爲早且定即晚移住國務院是可見其意氣興奮之一斑而第二批閣員遂即日發表矣第二批閣員中外交當屬之高而謙當伍廷芳謝絶後李曾一度向陸徵祥勸駕但陸亦已來電力辭遂擬及高至内務交通兩席前日上午猶傳内務將屬鈕傳善而鈕所希冀之交通則將爲李盛鐸所得李盛鐸曾以此語人且已擇定次長似内幕中確曾經過此一重變化惟如此做去究竟太覺突兀故昨日午後卒擬定仍照前議以龍建章長交通李盛鐸長農商與江庸之司法同時擬令送府即刻蓋印發表李總理就職之初本謂閣員將分三批發表今發表兩批共計六人所餘外交内務敎育三席當然歸入第三批此亦可見其步驟之有條不紊也 
　　李到財部任之日到部實已在午後四時當即召集參事司長秘書等宣示方針大致謂余以事稽　未能早日到部重賴諸君維持甚感此後辦事方針可爲諸君告者約有數端一宜減少應酬旣可以全力趨公亦可免秘密外洩二宜和衷共濟苟有所見不妨直陳俾將擇善從長三宜急籌增加收入減少支出辦法開源不如節流此後辦事均望於此注意云云 
　　李雖兼任財政然時局飄搖此後自宜集全力於國務院方面無暇常川到部故現定每星期到部一次而在國務院中别設一財政辦公處有事隨時由部員前往接洽以免往返奔走之煩李内閣第一難關即爲政費問題李又兼任財政益覺責無旁貸日來即爲借欵事四面張羅然似尙未有成議前傳運河借欵亦尙未成事實不過有此一種希望而已 
　　龍建章已任命爲交通總長矣交通系勢力之復活已彰明較著自去年帝制傾覆共和復活以後交通系之失勢者已將一年然若輩之運動復活實無日不在積極進行中旣由梁士詒出資辦某報爲其機關對於政局實行搗亂而暗中則一面聯絡某會又一面聯絡馮副總統前此馮在京時葉恭綽趙慶華每深夜入謁作長談在許世英去職之頃即紛傳交通總長之候補人物汪大燮第一張國淦第二龍建章第三聞彼中計畫卽以葉公綽目前尙不能上台招人攻擊因推定聲勢較次之龍建章使之出面蓋自民國三年龍建章出任貴州道尹久不與聞交通部事人或淡然忘之而龍氏自言亦謂久脫離交通系藉以掩人耳目自去冬由上海來京師從事各方面之活動且時與議員聯絡半年以來殆無日不謀起用非特自爲亦爲交通系也倪嗣冲等叛變後天津設總參謀處交通系奔走極力即爲復活之謀葉恭綽且至段祺瑞寓所與徐樹錚曲同豐等密計如各督軍要求赦免帝制犯一條即專爲梁士詒地步然目前尙未能得手而反對李内閣之運動該系亦與有力故李内閣爲敷衍交通系計亦以交通總長與龍建章而該系得此卽可以重握交通權而恢復其勢力梁士詒卽未赦免而靈魂已恢復矣故該系報紙之攻李已較前稍和緩矣 
[政局惶惑中之疏通辦法]  
　　李内閣之閣員唯李總理自兼財政於前日到部王聘卿任陸軍亦於前日到部其餘均不肯允許故李總理又爲第二次閣員之預備至李氏目前之所致力即專在憲法國會兩問題由各省代表會議解决之一法聞李氏之意實主張改國會組織法以徇各督軍之意而免爭端但如何辦法有不得不先從兩方面疏通者其一兩廣方面李内閣以兩廣之反對者全屬於民黨而岑西林爲民黨之魁且陸巡閱使亦其舊部故疏通兩廣之辦法擬先疏通岑西林使贊成代表會議之舉卽兩廣之主張恢復舊國會者亦可托西林疏通其二某會方面某會挾督軍爲後援各督軍藉口憲法請解散國會之呈聞亦某會分子所捉刀李内閣深恐會議辦法不得其會之同意若輩將運動督軍干涉故擬先疏通之並徵求其意見此二者赴津赴滬各有專使所派之人尙不能知但天津所主張召集臨時參議院之說聞李内閣以其爲無法之法較有根據似已有聽受之傾向某會方面似不生問題而兩廣方面旣有護法之言自治之實是否可以岑西林之首肯即取消陳譚之號電岑又能否代表一切民黨因岑之首肯而無異議又岑能否由疏通之方法而表同情於督軍圑之非法要求則任誰不能有把握也又一消息謂李内閣對於上兩項疏通政策現尙均無具體的辦法在兩項比較之難易似爲北洋易而西南難詎意實際上適成一種反比例藎西南所力爭者均爲政局關係如能有折中辦法維持政局自能互相退步促成和平之解决北洋所力爭者係多爲權利上關係似無可商榷之餘地擬决以推翻現在中央政局起而由該系代之爲最堅决之主義組織閣員一節如此困難尙不過爲初步之一端此後尙另有繼續手段甚多均足以制李内閣之死命兩相比較個中難易情形已可確見矣但以大局言終不願後說之成爲事實也 
　　西南各省反對中央及前獨立各省已成事實李總理現頗注意連日特開密議籌畫一切聞已擬决五項辦法一西南各省今次舉兵與往年興兵性質不同凡有請政府以武力抵抗者槪行拒絶一特發急電責令聽候中央以公允辦法處决不得妄起兵端一電催滇黔川湘粤桂等省急行派員兼程入京商議要政一政府之處决辦法仍用和平手續以迅速敉平内訌亂潮爲前提一電勸兩粤督軍及民黨要人萬般苦衷責在政府須以國家存亡爲計切毋興兵議决即李内閣呈報大總統當奉批飭即依照所擬妥籌進行又聞二十八日張勳特爲此事在南河沿本宅内召集密議參與此議之要人則有陸軍總長王聘卿步軍統領江宇澄及其他高級各軍官約有十餘人關防非常嚴密據個中人略述云張近以粤桂滇黔諸省督軍及與一般民黨重要分子對於張勳時局之調停頗有痛詆攻擊之處且有興師討伐之舉張對此情景大爲憤忿故與王江秘密協商對付之策是日所議之計畫雖無甚過於激烈之處然亦非常困難復由張草擬命令一道派人送府請大總統蓋印發表惟内容未悉 
[張敬堯與河東亂事]  
　　駐洛第七師師長張敬堯連電中央盛稱晉省河東一帶土匪揭竿起事自請率兵剿辦等情昨聞政府接山西閻督軍復電詳陳河東一帶地方安靜該匪黨煽惑卡兵圖變未逞假借第七師長名義通電各省擾亂人心應請中央迅電該師長切勿偏聽一面之詞輕舉妄動免致再生變端云云張敬堯於此次事變繼倪嗣冲之後爲獨立第二人且駐兵洛陽趙倜頗以爲不便聞姜桂題在京曾力薦其出防蒙匪日昨王總長已電張氏召其來京面商一切惟是京津問於同時又有旅京晋人致閻張兩電發現與閻所報告於中央頗有異同其致閻電云太原伯川督軍鑒無端獨立乘機劄據盡逐命吏遍布私人法紀蕩然國憲棼如公已叛國衆即叛公今義師蠭起伏莽俱發因公一身糜爛全省忍乎弗忍順逆殊勢師旣無名將士離心孰肯爲用公已富千萬貴封侯度德量力於　早足請勇退以自全解組以息兵從來失政人將諒之如猶戀棧不决負固以逞則巢覆卵破身敗名裂公自取之以公素工趨避應不若是突體略布腹心希速裁决王用賓其致張電云洛陽張師長鑒自閻錫山利用獨立二字驅逐省長撤換鎭守以植黨營私輿論不容人心大憤遂致晋軍倒戈伏莽遍發道尹失蹤城門閉緊太原旣失統攝之力河東實有糜爛之憂賓等桑梓攸關補救無術貴師駐紮豫西旦夕可集援溺諒有同情觀火寗忍坐視敢請速撥勁旅飛渡河朔以拯晋民於水災迫切呼籲無任感荷河東旅京王用賓　炳華狄樓海陳漸賢陳玉麟李甲第高廣德袁捷選閻丹書王維楨劉子蔭葛炳華等五十三人同叩云云但以情勢觀個中消息此兩電似與張有苛何關係者又聞晋北之景蔚文自宣布討閻後即一面電呈駐洛張師長敬堯請其帶兵入晋頃聞張師長於接景電之後派人詳細密查得悉景某所爲跡近煽惑且身居豫境而圖晋事於豫省治安亦有妨碍已於日昨將景某在陜縣逮捕矣 
[中央特别通信（八十九）（飄萍）（六月二十九日）]  
　　李内閣與交通系 
　　西南派與東南派 
　　進步國民之兩敗 
　　兵財相合之時機 
　　讀者諸君猶憶愚在本館通信第五十九（本年一月）述交通系鼓吹改組内閣之事言該系目標在許世英與陳錦濤換言之即在交通部與財政部所 
轄之中國銀行彼時陳許兩案皆未發生而交通系在政治暗面活動之形跡固已歷歷可稽難掩新聞記者之耳目嗣以法律政治兩方之關係段内閣改組難成事實該系乃專力於攻擊陳許不逹令其去職之目的不止兩大賄案之發覺陳許愚騃誠難辭咎然所以嚴厲執行至於如此之原因斷不能視爲單純之司法問題而含有絶大政治意味亦爲世人所公認陳案判决行賄受賄輕重懸殊交通系機關報乃發爲慈祥愷悌之言居然對於司法機關有所忠告蓋視彼愚騃小子旣已失其地位而陳氏乃復身陷刑辟受三年兩月懲役奪權終身之宣告不可無一言表示對於陳氏之歉忱且以蓋其曾視陳許爲攻擊目標之往事作報者心細如此殊令人感歎不置 
　　愚前日又有電告本報矣李九先生出其種種手段以緩和反對之各方面而交通系對於李九乃忽漸變其攻擊之態度報以（或者可以）之詞色愚知外間所傳龍建章將長交通之傳說决非虚語蓋該系欲恢復其政權無論對李對段均無好惡前數日之攻擊李九與一月前之擁護段氏面目不同心理則一頃得電話交通系龍虎兩健將之一之龍建章特任交通總長命令果已送府蓋印今晚當可發表是實一年以來該系慘淡經營之結果且不過爲凱歌之第一聲耳今日之李九先生雖尙握財政一席之重柄三月以後變化如何殆有非吾人所可預言者是實今後政治勢力移轉之一重要關鍵讀者不可不注意也 
　　其次所可言者則西南之態度是矣愚於昨函曾述西南方面有乘時力固地盤之計畫研究派以反對李九之聲口觀察陸巡閱使感日覆電之作用爲李内閣與西南派條件妥洽之表徵是或意度之詞然西南健者現時無心於中央政權而惟以力固兩廣滇黔蜀五省之地方勢力爲其政治活動之根據且將發揮膨漲及於閩省乃顯明之事實而同時東南方面亦有五省聯防計畫一面所以維持地方一面即隱然寓有對抗平衡之意其行動當否是非如何應讓諸政論家之評判愚不妄置一語惟請讀者注意可矣 
　　一年以來爲政治之生涯其命運最可憐憫者則政黨方面之進步國民兩派是矣（進步國民係假定抽象之名詞）屬於進步系之研究會派欲執政權之熱心不讓於前述之交通系因是而擁護段内閣因是而行動或同於交通系因是而又寄其同情於以武力干政之督軍圑近乃更因是而亦反對李内閣然政黨心目中之所謂政權質言之財政交通次則内務而已海陸兩長限於資勞司法敎育味同嚼蠟賢者不屑顧李九先生欲以司法一席畀湯繼武明知其不欲乃以是故聒湯氏之耳宜乎湯氏機關報反對聲調之益厲也内務總長授諸何人今雖未可爲之發表然以目前言之研究派着着失敗無可諱言而愚所最爲歎息痛恨者尤在國民派人物之拙於政治手腕内部亦復四分五裂在國會中不善運用其多數致令少數之研究等派不能守政治上服從多數之訓條己乃尸多數專制之名立法機關任人破壞莫之能禦蓋政治上惟一利器厥惟讓步以愚私意多數黨應對少數黨容納意見至萬不可以容納而止彼解散權議决案作爲法律案等之堅持果可謂爲萬難容納者乎及至解散勢力軌道旣破乃始有如何讓步之宣言覆水已難收矣此種失敗愚祗能視爲貽民黨政治家以一太敎訓夫復何說 
　　今也李内閣旣如曇花之湧現而交通系乃大類於飛龍得雲一日千里但讀書者更有須注意之點該系與李閣不過暫時之結合謂李閣利用該系毋寗謂該系利用李閣然該系與北洋派中之某系一年以來固夙有淵源者也故苟政治上無他種意外之變動則李内閣終其三月之天年以去或即爲財權與兵權相合以執政界牛耳之時機乎讀者諸君以此印諸腦中留待他日之證明可也餘俟再記 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[中央對付西南之所聞]  
　　兩粤最近行動如何甚爲一般人所注意茲聞政府對此尙不抱悲觀以爲西南此次言論乃督軍謀變國會解散後應有之文章且西南如此說法亦可稍折倪趙諸人之氣而使之容易就範至於所謂非法内閣云者則以爲李氏尙係兩院通過如舍却李氏則此外更無適法者在此種情形旣皆從樂觀方面故對於兩廣之要求恢復國會即一面致電陳譚二督一面又派人赴粤疏通使兩廣督軍各派遣代表參與會議以解决國會組織問題但求代表派來即可作爲無甚不了之事惟兩粤督軍若旣聲言護法而又派代表與於張倪諸人所要求之會議即不啻承認彼等之舉動蒸電亦未免多事故政府之此種觀察未必可恃至於兵事一層則政府實未預備及此前日李厚基來電謂粤省軍隊旣開赴詔安左近事實上不免衝突而海軍又將開赴福州洋面福建境内必難免於戰事請政府先撥給一混成旅應用之子彈鎗械以資抵禦粤軍政府當即覆電謂廣東並未攻閩兵爭之事亦不至出見該督軍但應以維持地方秩序爲重不必請兵請械駭人聽聞徒資紛擾等語故李厚基欲以兵力抗粤又政府所不許也李烈鈞日前曾有一電致總統於此次違法抗命之軍歸罪徐段請治其罪又謂張倪以武力迫脅總統違法力請征討此電雖已留中然政府方面以李烈鈞之一腔憤氣必有以慰之而後所謂調停者乃有可着手聞總統親筆作一手書勸李君暫勿動兵中央自有正當辦法以慰人望並派程某賫之赴粤聞程君有於昨日起程之說但李旣有决心恐終非空言所能了事也 
[張勳行止之近訊]  
　　昨日張勳宅中自上午八鐘起訪客即絡繹不絶張以有要事正需密議對於一般訪客均行謝絶聞昨日與議有王聘卿江宇澄鈕元伯諸人下午三鐘萬公弼乘汽車逕赴公府將其會議結果呈報元首至所議内容仍不外組閣善後問題及對西南各省交涉至於黑省事變亦經議及略以黑省師長許蘭洲旣逐畢桂芳而自立而旅長英順等又起與許氏爲難要求畢督回任雖經奉天張督軍函電調停似終無妥協之望當時王氏之意對於此事决取嚴厲辦法以爲用下犯上者戒聞已有電切責許蘭洲令其卽日來京而仍令畢桂芳督黑如畢不願再往或即以徐樹錚代畢如許竟抗不遵命則必取相當之處置即此以觀張氏私第儼然一無形式之國院矣其事實旣如此外交圑對張自亦有一番酬酢以故日本公使林權助氏已於前晚設筵宴張法國公使康悌氏亦於昨晚七時特爲張氏設宴與宴者有萬繩栻及其他幕僚三四人在某一方之解說謂凡此在外交圑方面皆不過以張爲調停時局之要人故有此一番酬酢並無政治上之意味然實際如何局外人亦不能詳也惟是一般社會對於張氏與其軍隊咸存一畏懼之心理故盼望張氏之去京幾於望歲在張氏巧日通電原謂部署粗定即當率隊回徐而李經羲於二十三日語人亦謂定武七日内必出京京中軍警兩界乃於三十日午刻假外交大樓爲張氏祖餞特張氏行期則至今尙未確定耳 
[畢桂芳出走後之通電]  
　　黑龍江督軍畢桂芳被許蘭洲逼迫出走現已至京當行抵呼蘭縣時該處軍隊與畢感情極洽頗表歡迎英旅長昨又電呈中央反對許氏請仍令畢回任倘許不服即以武力從事靜候中央訓示云云茲將畢氏出走後之通電錄下大總統馮副總統督軍省長師旅長各報館鈞鑒竊江省自去年五月師長許蘭洲等以武力迫脅將軍朱慶瀾去江大局岌岌可危乃呈請大總統任命桂芳來江維持大局桂芳不避危險銜命蒞江猥以顓愚典荷軍巡重任以冀尊重中央維持地方顧全大局到江以來開誠布公與該師長等以至誠相接意有所感動以洽其野心不意該師長愚魯過甚輒爲奸人煽惑累起暗潮此次政變遂肆狡謀復以迫脅朱慶瀾者迫脅桂芳屢遣重要人員來署警告逼迫退讓並分派軍隊監視郵電各局凡中央及各省來電均被扣留俱不得通消息桂芳以大局爲重恐與爭持不免激變致起外交則有大局糜爛之虞藉於本月十六日託故讓賢暫將黑龍江督軍及省長印信移交該師長接管靜候中央命令十九日行經哈爾濱聞陸軍第四旅旅長英順第一旅旅長巴英額及各圑長佐校等均抱不平洶洶欲動雖經再三勸阻終恐激生他變特電請設法維持俾靖地方而安大局其餘回京面陳臨電悚惶不勝迫切待命之至黑龍江督軍兼省長畢桂芳叩號 
[奉天之大舉清鄉]  
　　清鄉督辦一席已委王恩溥氏其會辦即由楊參謀長王處長兼任因當時楊氏尙未返奉一切辦法尙未擬訂現楊氏雖返而督辦遲廻審顧尙未提出意見聞此席或有變更亦未可定將來馬輯臣氏亦必加入一席將以警務處兼任會辦王氏專任省會警察廳長惟此尙係一種風傳未見實行刻張氏已督促該督辦妥速進行矣從前奉省舉辦清鄉即適用查户連座聯防會哨各辦法並由地方官按照地方情勢酌擬適宜辦法惟統系旣不明瞭又僅止調撥警圑無力支配軍隊其胡匪最盛之處稍見認眞其餘皆漫不經心此次擬定統一專章力求完善（一）設立統一機關以明統系（一）訂明地方官考成以資奬懲（一）調撥警圑得由清鄉機關隨時分配一面呈明備案以期迅速（一）知事僅有請求軍隊剿匪之權而對於鄰境應擇定緊要關聯處所劃分警戒區域選擇知事一人爲領袖並在該區域酌駐軍隊若干均加清鄉會同辦理名義以便軍警圑防互相調動以資靈敏 
　　興京撫順本溪開原四縣毗連著名胡匪紅日雙龍唐牛忽分忽合每股不下百人七八十人此拿彼竄據險伏隅四縣警圑已疲於奔命轉瞬青紗障起益將不可收拾現張叙五司令已由關内開回聞張作霖以百六七圑向駐本溪開原撫順剿匪著有成績即飭簡拔精銳前往痛剿期絶根株 
[奉省不動產之抵押者日多]  
　　奉省連年水災又因時局不靖金融奇絀莫可諱言財盡民窮呼籲無路農商兩界惟資借貸爲生活奈富者狃於目前公家又不爲之設法民生倒懸困苦極矣日人於此時機特組一抵押不動產處其定名曰信業公司均係日本之有力紳商在内主持之資本如何集合未聞其祥但現在貸出之欵均由日人開設之正隆銀行或正金銀行撥付其資財甚爲雄厚開辦之初貨欵尙屬寥寥現則營業日見發逹每日貸出額多則十萬元以上少亦兩三萬元茲據曾經押欵者所言該公司最注重於房屋次則熟田山田次則山荒而荒地爲最下其不動產有户管曾經稅契與貼有新契紙者一律收押其借貸額按時估價約在七成以上八成以下其利率千元内者每月二分千元以上至五千元每月一分八釐五千元以上可減爲一分五釐每月繳利一次只須按期繳利清楚即可無期借用聞該公司貸出千元津貼經手者三十元所以附和者日益加多云 
[倪嗣冲過濟紀（六月二十八日）懷瑾]  
　　國會解散政潮所趨乃在内閣自李經羲就職内閣已成立一部份倪嗣冲見大勢所趨己之反對已無效力可言於是乃不得不轉過風頭順水推舟作南轅返旆之計二十七日倪帶衛隊百餘名由津乘專車回蚌啓行之前特電告魯督張懷芝順道過濟小作勾留面談要件是日早六時張接電即下令軍政兩界預備歡迎午前十一點政務廳長安茂寅財政廳長王璟芳濟南道尹唐柯三警察廳長雷存修濟南鎭守使使馬良新軍訓練總司令何鋒鈺旅長徐鴻賓岳兆麟尹錫武等率同要人五十餘名軍隊若干齊赴車站迎迓候至午後三時倪車始到當與諸人小作周旋即乘汽車進城直赴督署張懷芝張樹元候之於大門外延入珠泉精舍談話甚歡惟以關防秘密外間人無從探悉旣而休息一小時至五時後親詣馬鎭守使署答拜復回督署大餐陪座者爲張師長少卿朱參謀長泮藻馬鎭守使子貞何司令元章及顧問王朝俊莊陔蘭洪受之等十餘人十一時倪出城張懷芝親送之於車站直至開車以後始行回署是日濟垣城廂商埠警備之嚴爲從來所未有當午前十時以前自院前大街而西關而普利門以至津浦車站交通斷絶所有車馬行人一槪不准來往省垣駐紥之四十七旅九十四圑混成第一圑督署之衛隊所有軍士幾已全部出發倪將軍之威風與歡迎倪將軍之熱忱眞令人歎觀止矣晚十點後商學各界之在城外居住者出城不得欲留不能徘徊於街頭者人數極衆警廳不得已乃傳令將西南便門暫行開放稍事疏通濟垣向例每晚十一點關閉城門是晚十二點將軍送客猶未歸來也 
[粤省出師問題之所聞]  
　　政界某要人自廣西致粤報記者函略謂至桂晋謁陸巡閱使見其兩足肥腫寸步難移深以不能赴粤爲恨然以私意之所推測則陸巡閱使之未能遽即抵粤亦不得謂之坐失時機吾人之所以冀陸使之抵粤者以陳督軍李協和六省同盟之通電係推陸使爲領袖顧陸使對於時局固非坐視倪楊之叛亂亦非專恃馮張之調停但聯盟非徒恃電文之交馳必設有主腦之機關如軍務院都司令等然後可以謀統一之計畫而機關亦非徒虚設必各省派遣代表共同組織然後可以謀共同之財政軍備而圖征討於北方今雖通電同盟而各省代表尙未至粤主腦機關尙未成立則陸使縱即抵粤亦無籌措之地至僅關於兩廣之計劃何以防守何以進攻固自有密電之往來在粤固可以籌議在桂亦未嘗不可以協商吾人幸勿以陸使之不能抵粤而鰓鰓過慮云云 
陳督軍連日與李軍長磋商出師計劃李軍長以滇軍將士躍躍欲動似宜乘銳直搗且昨午得四川復電請會師武漢尤應速籌進行陳督已允從速籌欵贊助旋與鄭胡兩顧問計議聞胡銘盤獻議主張李軍長統率在粤全數滇軍先行出發一俟籌餉局成立卽先提撥該軍欠餉四十萬元預餉一百萬元行軍費一百萬元業已决定照辦又朱省長討伐之志甚堅有將由李軍長請任爲滇軍總司令而自任參謀之說聞朱亦甚樂從並欲藉此卸却省長職務其親信之諮議副官某某等昨已購備箇人應用之行軍帆布帳吊床等項十餘具即爲隨師出發之預備而前鋒師長張開儒以所部滇軍身經百戰信能克敵致果經將步砲工輜各營從新整飭昨特由韶晋省面請李軍長前往校閱 
　　廣西國會議員郭春森曾彥覃超龔政等方由京回粤昨見陳督軍商議救時大計郭春森等以各省國會議員即爲各省人民代表今西南各省旣通電聯盟自應集合西南國會議員聯結西南人民圑體以爲財政軍備之後盾擬在粤城闢一所以爲招待各省議員之處由陳督軍李協和郭春森等聯名電請西南議員至粤會議對内對外政策聞陳督軍甚爲贊成 
　　陳督軍訓令財政廳云本省軍民政務暫由本省自主業經呈明大總統並通行在案現在餉項支絀所有在本省境内隸屬中央各機關凡有應解中央之欵均應暫行截留就近移解該廳以備周轉仰即查明分别咨照辦理具報 
[鄂督軍自籌省防圑經費]  
　　商民又增擔負 
　　湖北省防圑之設始於袁氏運動帝制時代是時民黨密謀抵禦進行甚力王子春氏以鄂境雖有陸軍三師一混成旅及省長署所轄之警備隊支配各地猶恐不足於是於軍警章制之外别開生面募燕冀健兒編成省防圑兩營年需餉項四十三萬元有奇初係由部撥用乃本年部中以財政奇絀難供例外之開支遂停止支撥蓋省防圑之性質是否屬於國家抑應屬於地方初時並未認定也中央旣停經費而地方政費早已入不敷出又不能挪用絲毫王督軍乃與財政廳長一再籌商擬將過境銷場稅附加十分之一藉資抵補因省議會現在並未開會無須交議卽時著爲定案通令各屬自七月一日起實行加收已由軍省兩署會同布告並令武漢兩商會轉知各帮遵照其文云照得地方秩序之維持端賴軍隊實力之分配鄂省省防圑設置以來防護地方成效昭著此項省防圑經費歲需四十三萬餘元編練之初暫請中央擔任發放現經財政部定期截止以今日時勢之需要斷難因曀廢食輕議撤防論經費性質之攸分惟有因地制宜妥籌的欵查鄂省過境銷場稅現行稅則值百抽三所估之本皆係數十年前之價實際上尙不及抽二茲由本兼省長核定於正稅外附加十分之一抵充省防圑經費此外不敷之款責成財政廳另行通籌所有漢口宜昌沙市武穴襄陽各徵收局奉准附收之警捐即在此項附稅内照轉撥用不再另加以歸劃一而均負擔貨稅附加各省俱有先例防務重要餉糈未便虚懸本督軍兼省長負保衞地方之責邇年以來政潮激盪各省多受痛苦獨吾鄂秩序井然茲者以餉糈所關籌議及此該總商會洞明事理夙資贊助必能共體斯意匡濟時艱除令行財政廳轉令各徵收局自本年七月一日起實行一面咨財政部并佈告外合行令仰該總商會即便轉知武漢各商帮並行知各縣商會一體遵照 
[湘中近訊]  
　　停泊岳州與城陵磯之楚有江犀二兵艦艦長昨電告譚督謂現奉饒司令（卽懷文）命令所有解散國會後之中央命令暫不奉行如有敢稱兵危及海軍者即視同國賊討平之云云遵卽於二十四日奉行除電知岳州吳司令外特此奉聞按此電據湘報所載是否徵實容俟續聞 
　　吳光新前因關於時局問題特派參謀長汪樹璧爲專使來省與譚督磋辦一切刻已事竣於二十五日早乘軍用小輪返岳二十四日下午譚督特在署設讌祖餞召集軍界要人作陪極爲歡暢 
　　荆州鎭守使兼湖北陸軍第一師師長石星川昨有電來湘略云荆州據長江上游防務極爲重要現特依據戒嚴法宣告戒嚴擁護元首主張正義區區苦衷尙望諒察據此則石師長之態度已鮮明表示矣 
[蜀西妖僧擾亂之近况]  
　　六月十二號丹巴縣來函云鑪城鎭守使殷承瓛派華圑長高營長率兵七八百人於陰曆四月初十日將丹巴（章谷屯）克復并由該圑營長出示招撫難民回籍現已恢復原狀矣昨日又據懋功所屬逹圍日隆關兩處來函云該處自被妖僧佔據後即派駐防匪隊每隊四五十名監視逼降之土人極爲嚴密匪隊對於土著十分虐待故於陰曆四月十四日突然羣起反對竟將駐防匪隊全數殺戮日隆關逹圍官寨先後克復妖僧聞報大怒正擬調動大隊直入日隆關一帶揚言此來當鷄犬不留洗殺淨盡沃日住日隆關一帶之士兵僅五六百人故一聞妖僧將至頗形惶恐大有風聲鶴唳之槪刻已專人來省向土司催促速請政府派兵援助謂情勢甚急萬難久持云云瑤吉活佛被妖僧匪隊拿獲十二號沃日大頭人楊顯明由灌縣來省云該活佛於被逮後所有財產均被匪等抄没并將活佛數十名槪行捆綁一併押解向八角前進四月十四日夜行抵逹圍止宿該從人等乘匪等睡熟互相割斷縛索立將匪徒四十餘名槪行殺斃復將活佛救逃於四月二十日抵灌縣擬於日内即行來省而謁當道請兵進剿矣 
　　灌屬漩口場有前懋功縣知事姚燮陽（字寳珊）在該處招集土著數百人發給快鎗於昨十二號由灌率隊向懋功前進名爲義軍除剿妖僧又有游世富馬珍吳珍吳樹青等數十人亦於十二號在灌屬聖塔寺開秘密會議倡起義兵收羅快鎗子彈趕速編制隊伍開赴懋功攻伐察都妖僧一派人謂其深明大義保障邊疆救懋民於水火一派人則謂游世富等此次並未呈明政府公然自由招集匪徒名爲義師實則别有用意前月姚寳珊曾具禀督軍爲督軍批駁姚游等見政府不准並不停止進行仍於昨日先後集隊長驅入懋亦可異已 
　　懋功沃日土司楊全忠自被妖僧戰敗後署内所有衣物銀錢全被匪人抄没日耳寨逹圍日隆關色木逹等處莊房儲存銀錢糧石均已刦掠一空廠上牛羊馬匹亦被匪人奪去該土司世代相襲已有數百年前清所獲御賜各物藏蓄素豐此次妖僧之變損失約值四百餘萬其所轄頭人百姓數千餘户亦遭焚掠可謂慘矣 
　　八角碉守備穆緝熙因妖僧起事率土兵撻伐因寡衆不敵敗逃來省泣懇政府發兵進剿寓站東御街德陞店近因懊喪而致患病勢頗危險十二日已由沃日土司楊全忠派通事阿某先往平安橋醫院交涉隨即僱輿舁至院内調治未知得保其性命否 
　　懋功公民劉級三等具呈督軍署請予派兵進剿昨（十一號）奉批云已令催劉旅長派兵進剿沃日鄂克什安撫土司榻全忠昨亦具禀督軍請予派兵進剿奉批云該妖僧異常猖獗罪不容誅已令飭川邊各軍隊會同松灌之兵分頭痛剿矣究竟該軍隊能盡力進攻否則未敢知也又聞楊全忠同文案蘇某於十二號午前謁見西川道尹周恭壽陳述察都妖僧僣號騷擾情形周道尹對於該土司以婉言安慰該土司又到省署謁見戴省長聞面諭已派陳旅長劉旅長及淞灌各軍隊分頭進剿可以安心靜候云云惟近兩日懋匪之情形若何則尙未得有報告也 
[南京快信]  
　　馮副座得粤省所宣布之十條甚爲憂慮昨電中央商調停辦法 
　　軍署副官長何紹賢奉派赴贛昨何由贛來電稱粤兵確已有一旅開抵贛境贛防危急乞電粤勸阻以息戰禍 
　　倪嗣冲有派兵赴閩援助李厚基說 
　　黎總統特派赴粤之程守箴昨過寗轉滬赴粤財廳已由中國銀行滙解協欵二十萬入京馮副座近日派赴各省接洽之代表浙李顯謨贛何紹賢粤陳之驥趙翰綸皖直王桂林鄂湘熊炳奇豫張調辰奉張宗昌魯孔慶塘其餘各省續派出發 
　　福建李厚基昨又有急電謂粤省攻閩力難抵禦如何對待乞賜機宜 
　　倪嗣冲回蚌後又密電各省反對李經羲内閣聞各省聯合將藉口内閣未完全成立暫停解欵 
　　車站輪埠檢查昨日已實行撤消 
　　張勳顧問饒士端昨過寗赴滬轉輪赴粤 
　　海州鎭守使白寳山派來之楊錫齡昨已謁　副座請示防務機宜並禀報海屬土匪肅清辭回海州 
　　警廳嚴密查禁散布護法圑宣言書 
　　吳淞江陰各要塞砲台官連日均有密電來省報告海軍兵艦行動軍署當即電飭各台官 
 
 
 

Page 7

 
 
應持鎭靜態度免致衝突 
　　上月份司法經費省署已飭財廳籌撥（以上三十日） 
　　倪嗣冲所部安武軍昨有兩營由蚌開來轉乘安豐兵輪運赴蕪湖 
　　新任海軍總司令程璧光實已乘艦赴粤報傳在寗不確聞程昨由港電致馮副座不願就海軍總司令職 
　　齊省長因乃弟耀琪在籍病故極爲悲慟前日特電中央辭職聞政府以時局阽危復電不准 
　　陸榮廷昨又有電致馮副座促轉電中央依法召集國會 
　　李國筠昨過寗赴滬謁岑西林商量疏通西南 
　　師參謀長昨由京電馮副座稱感日到京師謁元首所陳政見頗蒙採納惟元老會議因東海合肥反對已打消 
　　馮副座前日密電中央條陳調停海軍意見昨得復電已交院部照辦 
　　李厚基副官章金熙昨由蚌來寗謁馮副座馮派某諮議接見 
　　許蘭洲在黑私自招兵馮副座昨特去電勸阻建威軍艦昨奉調開赴安慶停泊 
倪嗣冲派耿某在蕪湖採辦軍米二萬石昨由利濟兵輪吉安官輪運浦轉車送蚌 
　　近月各屬稅收比較短絀甚鉅聞胡財廳長擬將各局所長更調數處以資整飭 
　　陸軍巡緝隊二三兩營有不日調往鎭江駐紥消息 
　　福建李厚基因粤兵攻閩甚急曾電各省乞援昨李之副官語人各省允出兵赴閩協助者倪嗣冲八營（實數約二千七百人）曹錕張敬堯各五營張勳因須出兵援贛未允助閩 
　　省署委任用道尹陳廷英赴海門密查控案 
　　財廳委白澂源赴丹徒丹陽金壇溧陽宜興李嶽蘅赴句容六合武進無錫范鍾湘赴松江上海南滙青浦奉賢等縣勸借漕糧 
　　宜興縣知事被控省署已委楊潤霖前往查辦楊善德參謀長趙禪前日來寗商聯防計畫昨已乘車北上 
　　軍署副官長何紹賢昨又由贛來電稱贛防已布置妥善不日偕徐樹錚乘輪回寗面陳一切徐州鎭守使張文生電報軍署謂碭山土匪猖獗已派重兵往剿（以上一日） 
[杭州快信]  
　　武義知事劉應元以縣城兵力單薄土匪蠢蠢欲動請撥軍隊駐防以資鎭懾齊省長已電五區劉統帶就近酌撥尅日拔隊馳往 
　　前副官吳斌營長王維因案嫌疑被逮聞楊氏不欲深究有保釋希望 
　　西河劉莊經劉學詢呈請發還昨又以違法没產損失甚巨要求賠償已由官產處呈部核辦永嘉護商警察局係由外海水警廳組織辦理迄今毫無成效迭據商旅呈控已飭王醉卿廳長查明切實整頓 
　　省城安定中校醫學專校一號舉行畢業楊督派軍務課長黃元秀副官張焯爲代表省公署則派敎育科長馮學壹分别到校觀禮致訓詞 
　　齊省長昨傳考高等警官筆試及格之施振亞劉成許際春袁皥汪隆恩五員在署舉行口試檢查身體僅錄三人明日即發表 
　　候補知事金鴻翔奉財政廳崣赴通縣昌平調查農工銀行辦法一切内容限日回浙報告 
　　嘉湖各屬盜案迭出省吏已分飭軍警加意防護嚴緝逸犯 
地方通信 
[松江]  
　　商借兵房第四師所屬第八旅步兵第十六圑一二三營已奉令調駐松江旅長何君爰特令知駐松十五圑劉圑長佈置兵房以便該圑移駐因之劉圑長於今日（三十號）上午率同軍屬並偕警佐那鶴年等到縣商借兵房已由縣允以小普渡爲十六圑圑部而以普照寺積榖倉縣學聖廟等處分駐該圑兵士惟育嬰堂所屬之醉白池雖曾借作兵房第自　還後已修葺一新供作地方人士咏遊之地業具公園性質由縣商准劉圑長允此後勿再借駐軍隊 
　　警務紀聞葉榭區員壽天祺以不勝繁劇等詞呈請辭職遺缺以亭林區員陳鑑予調充所遺亭林區員則以警署二等警佐龔鳳來調署惟龔之名位在區員之上今改署區員似屬例外故警署擬以該區改爲分所予龔以分所長名義又省長委查警務之鄧白村君已於昨日（二十九號）晚車來松現住大陞高客棧明日（二號）李縣長擬在署設宴爲鄧洗塵然後導觀城鄉警務 
[無錫]  
　　師範生游泳溺斃第三師範講習科生錢淦生溧陽人年二十四歲現將畢業正在該校附屬小學實習試敎昨日下午三時因試敎事竣天氣酷熱該生約同本級生四人赴西水關外練習泅水因該處河面甚闊久雨之後水流奇急該生力竭難支順流下衝同往各生見勢不佳亟行趕救已不及矣嗣經校中懸賞雇到漁船撈起送往普仁醫院施救無效延至下午即行殞命現已由顧校長備文呈報省署矣 
[鎭江]  
　　谷九峰蒞鎭谷鍾秀君前由贛省至寧面謁馮副座籌商要事業於日昨上午乘輪抵鎭寓江邊大觀樓旅館鎭郡軍政警各界要人均先後往謁並於三十號八時備有招商局小輪一艘請谷君往游焦山設席公讌據聞谷君一兩日内即乘車赴滬云 
　　鎭使巡閱先聲江蘇要塞總司令王鎭守使爲鞏固江防起見特面陳馮副座巡閱寗鎭澄淞各路要塞以資籌備並聞定於一號由省乘兵艦先行蒞鎭閱視象山焦山都天廟各砲台駐鎭要塞司令部聞此消息後業經分飭該管長官等預備一切 
　　砲台防務嚴密駐鎭陸軍十九師楊春普師長因聞上海海軍有不穩消息特將圌山象山雩山各砲臺增兵防備頗爲嚴密 
[揚州]  
　　添委警察稽查江都警察所沈警佐近以服務警職者多不認眞辦理致有腐敗之象現爲整頓起見特添設總稽查員以資振刷刻已委前充二等警佐之王寶畊承乏斯職矣 
　　新劇社之蜂起新劇爲通俗敎育唯一之要素本邑自通俗新民兩劇社出現後又有新亞社之組織就中有任天知派之鄒天囚等參與其間社員多揚郡學界人士前已在南河下試演一過矣 
　　師範畢業預誌江蘇省立第五師範學校甲種講習科於七月一日在該校内舉行畢業禮式校長任孟咸特先期柬邀全城各校長及行政長官蒞臨觀禮 
[杭州]  
　　内河徵收船費區别内河水上警廳取締船舶新規則已定七月一日實行茲悉此次各隊徵收船舶牌照費較上届規定之數核減甚鉅計營業船舶不論樑頭大小每隻徵照費小洋二角各營業船舶給號牌一塊徵收號牌費小洋一角惟内河航船雖爲營業船舶之一　旣另訂專章未經省議會打消仍應照向章辦理計發給航船許可證每次分五等收費大號船證洋四元二號船證洋三元三號船證洋二元四號船證洋一元小號船證洋五角已由徐廳長一稽飭令各隊遵照辦理 
　　胡運使出巡之行蹤兩浙鹽運使胡彤恩日前出省巡視抵紹後先至聞亹老閘頭查勘三江場鹽地及最近產銷情形即於二十八日專雇越康商輪赴樊江（屬東江場）地方察勘銷鹽狀况當日下午往東關調查曹娥場鹽務改乘甬曹火車由百官抵餘姚履勘海岸定於一日抵甬聞此行以兩週爲期俟寗台調查畢取道上海返杭 
[嘉興]  
　　旅館幾釀命案嘉興東門外寶和旅館前晚來有旅客王某（紹興人）夫婦二人到棧住宿該婦某氏於晚間託名觀劇出外至車站附近甬嘉旅館與姘夫潘某歡聚爲王偵悉將婦掃回旅館毆打並用利刃將該婦胸際亂戳七八處旋亦用刀自戕該棧主汪子卿聞悉前往察視見二人均昏臥地上氣息奄奄遂卽報縣請驗並將王某夫婦二人送入醫院醫治而婦之姘夫潘某亦被拘押俟受傷人愈後再行開庭訊究 
　　判决富貴樓之盜案嘉興東門外富貴得意樓茶店前月被盜匪破扉入内刧奪衣服飾物並刀傷事主張某等情早誌前報嗣經該失主一再具呈縣署飭屬嚴緝曾於日前經軍警購線緝獲此案盜犯葛五子（江蘇興化人）劉二（江蘇鹽城人）伊老五（江北人）等三名解送縣署經承審員開庭研訊供稱行刦得贓不諱業已依法判决葛五子劉二兩人處無期徒刑伊老五一名處一等有期徒刑十五年不日卽將送監執行矣 
[奉天]  
　　銀行圑會議兌現日人兌取現洋問題經張省長令行交涉署長轉商日總領事委任中日紳商各數名組爲銀行圑會商兌現妥善辦法每星期一四兩日午後在奉天商務總會商議茲聞本星期一（十八日）所議者對於日人提議檢查各銀行號準備金一層未能辦到緣奉中交兩行準備金本極充足儘可無限制兌現殖邊銀行雖未能與中交兩行相提并論然有北京總行爲後援亦可無限兌現當因維持地方銀號之故所以取同一態度今照日人請求務須請示總行必致令其無限制兌現又安用檢查准備金爲耶其黑龍江官銀分號亦須請示總號因此之故檢查一節殊屬困難當由奉天銀行號提出替代辦法略以準備金之檢查由省長財政廳各派一員會同前往各銀行號查察將其實數通知日總領事轉逹日商業會議所知日商有疑義時可請求省長財政廳派員會查或由兩署按月赴銀行號檢查一次均可日人以中國政界早日行此辦法必不致濫發紙幣至於此極現在爲事實上之問題非官家一查所能了事日人仍執前往檢查之說不允讓步旋由東三省官銀號劉總辦提出一辦法以通用大洋本係報部核准現請省長命令各處凡百賣物均以大銀洋爲本位不得再以小洋交易所有從前發出之小洋紙幣均以大銀元票作價收回按照吉林官帖辦法收回若干即邀各界到場切銷一次期以一年半將奉省小洋紙幣如數收回市面零找則用新輔幣其在日人手中之小紙幣仍照從前省公署定價以一元二角換大洋票一元至於大洋票之兌現略加限制每日計以三萬元爲額日商聞之雖未表示反對但云此項辦法須詳加研究其利害方能答復俟定星期四會期再行商辦而散 
[吉林]  
　　大旱中之風災近數日間吉林省垣一帶天氣炎熱旱旣太甚農民盼雨甚急乃不但無雨復逐日狂風大作每遇陰雲卽被大風吹散據農人云田間小苗凡嶺崗之地均被沙土壓没此爲旱後風災亦減收之一徵前昨兩日午後雷電交作惟雨仍不大不知雨師何日能大沛甘霖乎 
雜評一 
[駭怪之消息（一子）]  
　　當張勳入京之先外間卽有復辟之傳說其所以未能實現者以其中尙有稍明事理之人鑒於袁世凱稱帝之危險出而阻之也故其時要求條件宣布後人民雖憤其非法妄爲然尙以未至危及國體爲不幸中之大幸今何以突然有此復辟之舉耶豈以不過此帝皇癮而心終不死耶逆世　潮流之所趨違全國人民之公意而冀其倖成非天下之至愚與蓄心擾亂中國者其肯冒昧出此耶 
　　吾今先問西南省前因解散國會而興護法軍矣今民國將亡護國之舉將若何 
　　吾次問獨立之各督軍前之請解散國會曾一再聲明擁護共和矣今共和變爲專制各督軍又將若何 
　　吾更問馮副座前致西南電亦曾宣言苟有危及國體者共討之今國體危矣爲中華民國之副總統者又將奈何 
　　吾更問我國民去歲拚生命捐財產以救民國之亡熱誠著問世界今又至其時矣國　其奈之何 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[華商電車司機人罷工紀]  
　　華商電車公司十九號電車日前在中華路警廳東首路口撞斃八歲無錫男孩董秀榮之後曾經地方廳口頭判决二號司機人邱桂林拘留十四個月並令該公司給家屬撫恤洋一百元嗣因該公司各股東等大不爲然前日特開大會討論不服判决提起上訴之法而警廳亦因此定取締電車行駛章程凡車行至警廳東首路口均須略停前日下午有二十四號電車上十一號司機人行駛該處因開車過急機器一時不能截住以致逾越紛線被駐紥地藏庵之保安遊巡等隊士查見以其違章立將該司機人拖下用鎗柄擊傷胸部等處送新普育堂醫治各情已紀昨報茲聞昨晨天甫黎明將開車時各司機人均要求公司保護否則不願服務旣而二號司機人邱桂林之妻挈小孩率同十一號司機人之家屬至公司要求設法取保釋放後竟躺臥於軌道中阻止各車出廠經公司中給該家屬洋五元允於五天内候示始各回去迨至午刻各司機人仍不願接班車不能行該公司當派查票員排車員等代爲開機駛至民國路者共四車内有二十三號電車一輛開至新開河北首被保安隊士查見開車者並非司機人且無銅牌無從查察當卽上前阻止開行其時代爲開車之二號查票員畏懼　避遂將代爲賣票之十二號排車員高其照帶入二區二分駐所請示辦理後因法租界之電車被華公司之車阻截道路不能通行經法公司出爲交涉該所警佐始將高放回照常開駛未幾又有七號電車由司機頭目開車駛經機廠街亦被保安隊士阻止將人拘解到隊旋由公司總理陸伯鴻赴警廳面陳今日之事實由司機人之家屬前來要求各司機人忽生恐慌相繼罷工並非與警界交涉亦無要挾之舉動幸勿誤會惟廳中取締司機人之章程不免嚴厲難遂衆願應請通融修改以便維持實業云云後由公司派人將電車二十餘輛一併開至十六舖暫停直至傍晚時各司機人仍堅持罷工遂於八點鐘時將空車駛回廠内未知若何解决也又聞此次各司機人之同盟罷工實由電車公司車務長平日對衆過於苛嚴且遇有事故公司中未能代爲保護較之租界電車公司辦法相去甚遠故發生此風潮云 
　　另一訪函云華商電車二十三號由十一號司機人駕駛至中華路淞滬警廳東首因稍越界線被駐防該處之保安隊士將該司機人拖下用鎗柄擊傷逃回公司報告等情已紀昨報茲悉昨日上午各司機人聚集公司不肯上工以致全體車輛無一駛出值至十二時經公司中買票查票及排車頭目等全體會議後允由彼等代爲開駛十二點一刻陸續開駛出外約計二十餘輛不料首先開往民國路小東門起至西門止之某號電車由第十二號排車二十號查票員會同買票等開至新開河站即由崗警阻止謂晨間不開現下亦不能開駛遂將開車人拖下擬帶區候核後經二十號查票員上前阻止該警即將兩人銅牌扯下該查票人觀其徽號該警自將肩章號數撕去該查票員等見無可理喻祗得駛回小東門停歇未幾隨後之車陸續到來均被阻止開行接連停頓於小東門起至十六舖一帶共約二十餘輛頓時阻斷交通法界電車該警等初亦阻止後經法商電車公司總辦葛羅夢（譯音）用電話向淞滬警察廳徐廳長交涉始行照常駛惟民國路車祇能開至小東門外灘車開至十六舖爲止其往華界之車被停頓之車阻住不能逹到滬南英美電車本可赴滬杭火車站現亦至十六舖爲止故英美法兩公司於午後各派員調查並函詢華公司起釁情形及如何對待辦法所有查票買票等人均聚集於停車中聽候公司主張該公司總董陸伯鴻君本於前晚開董事會議詎議至半途適此事發生議未終結昨午特開緊急臨時會議邀集各股東董事全體磋商對付方法值至五時尙未有切實辦法宣布故車仍停歇小東門十六舖買票查票人等亦聚於該處候公司信息至法界之車乘客頗擁擠初開之車乘客買票至西門者均被半途驅下至五時後情形如何尙待續探 
　　又一訪函云淞滬警廳與華商電車公司本已結成惡感緣該公司之電車於上月間在中華路撞傷徐警廳長所坐馬車之馬某日徐妻乘馬車出外又被電車碰撞受驚之故此次適有碾斃小孩董秀榮之事所以警廳有嚴行取締電車之規則發表如違沿途巡警得隨時干涉前日午後二十三號電車十一號司機人因稍越粉線被保安隊士毆打該司機人逃回公司報告該公司總理陸伯鴻即召集各股東在該公司開緊急會議僉以警廳對於本公司一再干涉營業上損失頗鉅即如今日二十三號電車十一號司機人無端被隊士兇毆受傷如此野蠻對付本公司實難忍受自應與徐警廳長交涉並要求賠償損失云云而各司機人與各賣票人亦因時遭受辱心不甘服遂於昨晨一律停止服務所以行駛各路之車一律停止下午由本邑各紳出爲調停而徐廳長不允通融謂所定之規則爲地方上巡警應負之責云云昨日午後該公司各股東又假也是園開會討論對付辦法未知此事若何了結也 
[軍界傳布之海軍消息]  
　　海軍豫章同安建康飛鷹等四艦奉令由浦江駛赴淞口已誌昨報昨外間紛傳浦江軍艦如駛出淞口定往粤省載兵赴閩閩浙二省將有戰爭云云茲得軍界中人消息謂海軍各艦刻下駛往口外者並非駛赴粤東係奉令預備開往北洋各要口遊巡且盧護軍使曾經商允海軍可無意外舉動發生刻下盧護軍使恐商民人等或生誤會已飭淞滬警廳迅速宣告云云 
[今届新絲之市况]  
　　自新絲上市以來各洋商對於七里白絲之交易頗爲寥寥而廠經及大經搖經則銷路異常發逹其中美商購辦最多是以價格較陳絲盤每擔增銀二三十兩且今届頭蠶繭之絲身甚匀每乾繭二百七十餘斤可以繅絲一擔較往年爲優以故各繅絲廠供不敷求乾繭之價亦頻頻增漲初開盤時每擔（無錫貨）售銀一百三十兩有零今則漲至一百四十兩惟嘉興湖州七里絲之銷場呆滯蓋七里絲如金麒麟等牌現售五百三十兩各洋商辦搖經大經祗加銀一百數十兩較七里絲爲合算以致内地絲商頗爲躊躇云 
[兩路裁員之結果]  
　　滬寗滬杭甬兩路自江前局長裁減員司大起風潮後江君病殁由周君萬鵬兼代因鑒於兩路局公務停滯亟須調員佐理當經先後電部准將停職各員司擇其平日辦事穩練成績素優者酌調十分之六分派各處科照舊供職業已分飭遵照其被裁員司共十四員除按照供差久暫給予酬勞金一二三月薪水不等以示體恤外仍將此次被裁原因及平日辦事成績依照部章塡給資歷證明書各一紙俾該裁員等得以投効他處證明一切以資保障此項辦法亦已呈部核准昨已分别實行矣 
[續借美欵聲中之烟酒業常會]  
　　中國菸酒聯合會昨日星期例開常會各業領袖均到南洋兄弟烟草公司亦派代表余長順與會副幹事洪少楚新從寗波來申到會銷假計先後至者六十餘人首由總幹事陳良玉宣布駐京代表聶君來函報告調查事件次提議報載菸酒稅續借美欵有仿照鹽署辦法設立稽核所條件甚苛等語公决此案前經張督軍質問業由國務院電復内開因所開條件甚苛早經拒絶停止開議等語今何以發生此議應先函致駐京代表查明報告公賣續抵美欵事並詳查設烟廠設菸酒銀行及外商包辦牌稅等種種内容繼又接裘振聲來函報告美借欵復活請設法挽救事公决據各方面報告而論續借美欵事必有因兩業命脈所關誓死力爭一俟京函復到卽開臨時會議决 
[梅白格路炸彈案續誌]  
　　寓居公共租界新閘梅白格路（昨報悮爲白克路）八十六號門牌前清長江水師提督湖南人王某之子王廷柱家近來連接嚇詐信函八封並於上月二十九號夜被坐有男女四人之汽車擲下炸彈一枚炸壞門上木閂報捕請緝各情已誌昨報茲悉新閘捕房捕頭以匪徒雇乘汽車抛擲炸彈爲禍尤烈若不嚴行澈究殊碍治安故復飭令中西探目前往該處詳查據鄰右人等聲稱當聞炸聲後即往觀看見有汽車一輛坐有男女四人風馳而去警見該汽車似係五百零四號等語該探目等遂據情回禀捕頭另派中西包探協往查得五百零四號汽車係浙江路某汽車行所有即向該汽車行查詢據開駛該汽車之汽車夫聲稱二十九號夜八時半確曾駛過梅白格路當將該汽車夫傳至捕房經捕頭詰據聲稱車内坐有男女四人一老叟與少婦三人當經過梅白格路時未見坐車人有物擲下亦未聞炸聲車由南京路往西經靜安寺路折至梅白格路旋往法租界八仙橋迤西該坐客等均下車而去餘不知情云云捕頭得供諭令該汽車夫退去候示昨復選派中西探目協往法租界該坐客等下車處所詳細調查冀得蹤跡 
[西崽開鎗擊斃汽車夫]  
　　法新租界亞爾培路七十九號某洋商住宅侍者謝富貴與同事之汽車夫高阿九於昨日下午因事口角繼而毆鬭高持扁擔追擊謝力小不敵奔入洋東房内突取手鎗向高開放連開六響中高二彈一彈從右肋穿進左肋而出一彈擊中股部高登時倒地謝防其詐報知巡緝安南越捕到來高已氣絶即將謝連同手鎗一併帶入寳建路捕房捕頭略詰數語諭飭管押將屍身車送同仁輔元分堂驗屍所聽候禀請中西官檢驗核奪 
[鞱朋路夫婦同斃之慘劇]  
　　婦受刀傷　夫係自縊 
　　瀏河人倪阿小與妻某氏賃居楊樹浦韜朋路公餘里五號門牌周姓家之披屋内迄已數月前日時交午刻尙未啟門二房東周某疑倪夫婦貪睡大聲呼喚良久毫無聲息周始大駭立卽鳴同巡街捕及包探季立仁將門撬開見氏已身受刀傷五六處倒斃地上血泊中倪則懸樑自縊身死察其情形似係倪阿小生前將妻砍斃畏罪自縊者而外間遂傳稱倪妻本與人有暗昧之事被倪偵知曾經吵鬧多次此次想因忿極所致云云當經該探捕等據情回禀捕頭立飭中西探往將兩屍體一併舁入斐倫路驗屍所候禀公廨中西官相驗並着該探等詳查有無屍屬及究竟如何起因以憑核奪 
[省敎育會講演日本敎育]  
　　昨日江蘇省敎育會延請莊百俞賈季英沈朶山楊衛至顧蔭亭楊聘漁劉鐵卿諸君講演考察日本敎育情形下午三時開會劉君因病未到是日雖天氣酷熱而聽講者甚多先由沈信卿君報告次莊君等依次講演莊君講題爲中日敎育之異點賈君講題爲日本三校之組織（一）萬年小學校（二）女子職業學校（三）高等女子師範附屬高等女校沈君講題爲日本小學校之職業陶冶楊君衛玉爲日本女子敎育顧君爲日本職工徒弟學校及實業補習學校之狀况楊君聘漁爲參觀日本敎育之雜感所講皆提綢挈領頗關重要末由沈信卿君致謝而散 
[浦東議設公共體育場]  
　　浦東洋涇市高行鄉陸行鄉塘橋鄉等公私立小學校不下二十餘所邇來學務頗形發逹茲由第三區學務委員陸培榮建議擬聯合一市三鄉各學校擇一適中之地創設公共體育場以便各校學生會集運動藉收競爭進步之效業由陸君函邀各校校長於昨日（星期）上午九時在爛泥渡洋涇市立第二小學校内開第一次談話會到者爲塘橋洋涇兩市鄉各校校長及敎職員等互相磋商進行手續至十二時始散午後二時陸君復赴塘工局會同高陸兩鄉各校校長等集議聞該體育場建設地點以洋涇鎭最爲適中云 
[兩路局長之逐鹿]  
　　滬寗滬杭甬兩路局長昨聞交通部已電商鍾文耀請其擔任曾誌本報茲聞鍾君因與銀公司感情不甚融洽不願再作馮婦已電復交通部表明意見極端拒絶故交通部又有遴委前司長吳應科及京奉副局長黃贊熙提交銀公司徵求同意之說未知確否 
[公民聯合會致總統電]  
　　大總統鈞鑒國會解散羣情憤懣約法失效公不能避違法之嫌兵威脅迫公何能免怕死之誚九字宣誓惟餘三字尙能堅持是維持京畿秩序之苦心或可見諒於天下耳然而人類集合國家生存所維繫者法也叛督稱兵未見公依法以懲辦堂堂國會竟敢非法以摧殘國旣無法紛擾可待共和統一固如是乎况人民憤憤不平西南蠢蠢欲動圖今之計唯有速復國會以符共和之精神懲辦叛督以昭國法之公允時局阽危憂憤無狀急不擇言悚惶待命中華公民聯合會周斌仇鸞爕卓武初李振亞詹天民龔英王柱國王奮唐寳華周鑑等叩冬 
[省立男女學校招生佈告]  
　　上海縣知事公署昨發布告兩則錄下 
　　（一）案准江蘇省立第一中學校函開敝校係屬省立凡本省高等小學畢業各生皆可投考入學茲届學年開始之時擬招收一年級新生一百二十名定於陽曆七月二十日起在校分期舉行入學試驗用合函逹貴縣請煩出示布告境内如有合格學生志願肄業敝校者可即按照敝校招生簡章所開各節先期來校報名聽候分别試驗以資升學實紉公誼等因並將招生簡章到署准此合粘簡章出示布告仰高等小學校畢業各生知悉如願應省立第一中學校試驗者於陽曆七月二十二日以前親自前往報名特此布告 
　　（二）案准江蘇省立第一女子師範學校公函内開案查師範學校規程招考新生應由各縣備文保送以高等小學校畢業或與有同等之學力者爲合格敝校每届學年均經函請貴公署保送在案茲於下學年續設預科一級額設四十名定於本年陽曆七月十五日上午九時在南京馬府街本校試驗爲此函請貴公署務祈先期出示通告取具合格女生詳細履歷保送到校飭令准期來寗並先一日携帶畢業證書及最近照像報校以憑試驗附奉學則規則各二份保證書八紙即希查照施行等因到署准此合行出示布告仰高等小學畢業或與有同等學力各生一體知悉如有願應第一女子師範學校試驗者務於七月十二日以前請由女校校長正式報告本公署以憑備文保送特此布告 
[西區高等小學畢業式]  
　　昨日上午九時西區高等小學行第二届畢業式來賓有吳稚輝吳藴齋顧蔭亭等相繼演說畢業生姓名列下　印文魁　夏毅　張乃釗　林作麟　朱元楨　陳懋坤　周學淵　朱文祥　李福寳　邵元熙　陶堯　李毓春　婁桂生　楊賡壽　邵元善　周擇　楊寳善　黃仁樹 
[涵德學校定期暑假]  
 
 
 

Page 11

 
 
新闡派克路涵德學校開辦甫及半載學生日衆現定於陰曆五月二十日舉行暑假休業式並開懇親會聘請名人演說又該校爲愛惜學生光陰起見設暑假補習科校外生有志者亦可報名補習 
[寰球學生會之同樂會]  
　　寰球中國學生會夜校前晚八時舉行第二次同樂會首由校長徐紉蓀報告此届同樂會係英文科二三四五級組織而成諸同學乗此考試方畢濟濟一堂興高采烈樂莫由此云云繼遂接演各技（一）新加官由諸同學合演大都關係時局加以服色離奇頗堪發　（二）科學遊戲由張錦城李鵬二君出其所長供諸同好含魔術性質（三）本托兆碰碑後改唱硃砂痣由小學生孫嘯雪奏之（四）滑稽談丁志明述虱之談話（五）滑稽戲迷傳唱者多人大都入理（六）趣談姚汝震一人說之（七）滑稽文虎飾先生狀言近滑稽出燈謎三一由旁人打出另一條「題爲撑傘穿皮鞋』打同學名一其實爲『落雨之意」陸瑜其本人也音同字不同耳（八）幻術丁志明陸瑜朱文馨三生演之（九）雙簧一作手勢一出聲浪合奏戲曲（十）新戲毒藥葫蘆由丁志明朱文馨吳慶林陸瑜李鵬樓成久吕璠七生演之約四幕姿勢玲瓏言頗滑稽後遂報告散會已十一時餘矣并聞本月七號（即星期六晚八時該校舉行暑假休業式並英文科八級生畢業禮届時另請名人演說云 
[青年會追悼聶雲台夫人]  
　　青年會董事聶雲台之夫人蕭氏因病逝世前日由聶之親友假青年會殉道堂開追悼會午後二時開會紳商學界與聶君有素者陸續蒞止到會者共數百人茲將是日會場秩序紀下（一）推王正廷君爲主席宣佈開會宗旨（二）邀余日章君祈禱（三）唱讚美詩（四）女青年會代表袁君讀誄詞（五）范子美君述蕭夫人事略大旨謂夫人温恭淑順孝義可風其事親奉姑相夫敎子無不克盡其道熱心公益信道彌篤尤爲女界不可多得足爲世人模範吾人今日不第來此追悼且當紀念其生前言行以便效法云云（六）啓秀女校高級生唱追悼歌（七）美國耿夫人致哀詞並謂蕭夫人生前種種善行中外同欽洵堪爲二十世紀巾幗完人等語（八）龍華孤兒院女生唱悲歌（九）聶君之弟管臣答謝　賓（十）唱讚美詩（十一）袁恕庵牧師祝福（十二）招待來賓入童子部欵以茶點而散 
[中華銀行股東會紀事]  
　　昨日中華銀行開股東會股東到者百餘人計八千一百四十五權先推王一亭君爲臨時主席繼報告營業狀况後即開選舉筒計郭竹樵得七千二百五十一權王一亭得六千五百七十九權朱葆三得五千八百五十八權傅筱庵得五千八百十四權顧馨一得五千七百二十一權周金箴得五千三百零九權貝潤生得五千零九十九權朱子謙得四千八百六十一權錢逹三得四千五百九十八權均當選爲董事及監察人次多數謝蘅牕郭兆和朱五樓謝倫輝江少峯李詠裳孫中山諸人全場股東一致歡呼而散 
[查禁不良小說]  
　　淞滬警察廳昨奉齊省長訓令開准内務部咨開准敎育部咨據通俗敎育研究會呈稱查現在又有義鳳配等小說四種或翻印舊籍或刋布新著或託稱譯本而詳加審核均有傷風化貽害人心應行禁止請咨行内務部轉飭嚴禁等情查此項書籍均屬意旨荒謬文詞猥褻若竟任其流布有害社會敎育殊非淺鮮連同原書四種咨請轉行嚴禁等因到部查此項不良小說迭經該會呈由敎育部咨送查禁在案茲准前因自應一併嚴禁發賣爲此咨行查照等因准此除分行外合亟訓令該廳長仰即遵照嚴行查禁 
[蔴袋店不出定貨案]  
　　法商索梅克前延逖百克律師代表投法公堂控蔴袋店主吳槐卿不出蔴布定貨等情判令將貨拍賣再核在案昨日逖律師投稱除去拍賣銀兩外尙須吳槐卿償還貨價損失銀七千四百餘兩惟限期出貨時有王少堂擔保立有保單書明逾限不出歸保人是問並蓋圖章爲憑請向保人如數追繳王少堂亦延賚美律師到堂代辯稱王與吳並不相識由王紀壽書就保單托王少堂擔保當時言明决不連累實係少堂受紀壽之愚請察中西讞員察閱保單書明王少堂字樣遂判着王交七千五百兩人銀並保出外料理吳槐卿前亦控稱蔴袋店係屬股開尙有股東陳佐堂蔡志楷龔椿榮三人見商人被押之後欲商人一人擔任陳等均逍遙事外求請提案公同攤繳判准予飭傳去後陳等均避匿不到故將陳佐堂所開之店先行發封再候改傳爲提在案至今均未提到吳稱商人一人終難如數理還求請堂上嚴緝陳等到案方能了結判於十四天内如陳等再不投案候訊將所封陳店貨物拍賣作抵外龔蔡等兩人應繳若干准予缺席判决 
[通令兵士防竊軍廠材料]  
　　現駐兵工廠之步兵三十八圑所部三營長近以軍廠材料屢次失竊偵悉竊賊皆從廠外圍牆扒入而廠内料物關係製造軍械所用極爲重要自應嚴令所部士兵每至夜間務須格外嚴巡圍牆以外之馬路一帶亦應責令各士兵通宵輪流梭巡以資防護昨特通令各該營遵辦 
[重婚上訴案原告不到]  
　　震澤鎭商民龔吟梅前娶婦人邢戴氏之女爲室成婚迄今已有五載邇來龔又與朱季芬之女朱二小姐姘識賃屋於史家村同居事爲龔邢氏所悉偕母邢戴氏投吳縣公署具禀狀告伊夫龔吟梅重婚並被取去衣飾請求究追提辦經該知事飭將龔吟梅朱二小姐等傳案訊供之下判龔監禁三個月朱拘役一個月龔等不服判决投上海地方審檢廳提起上訴已由該縣公署將一切卷牘申送到廳一面由袁廳長等飭派警吏前往將一干人證傳案候訊前日下午由審廳趙刑庭長會同端堵兩推事官並劉檢察官等公開合議庭審理詎龔吟梅等不到問官即傳邢戴氏龔邢氏到庭研訊據龔邢氏供年二十二歲自嫁龔後已届五載詎丈夫不務正業一味冶游此次竟在史家村與朱氏結婚爲此氏卽提起重婚訴狀控經吳縣公署判决現求追償衣飾等語邢戴氏所供略同並據該氏所邀之律師出庭辯護一切問官得供以龔吟梅今日不到邢戴氏等一面之詞碍難定讞遂諭該氏等退去候再傳龔吟梅到案續開辯論於是退庭 
[鄰人誘姦女子]  
　　住居九畝地婦人沈沈氏之女阿根現年二十一歲邇來迭次出外住宿其母疑之前晚又出外不歸至昨晨回家沈氏遂將阿根敲打盤問阿根始稱實被隣人金三九王阿寳勾引出外同往法租界小客棧中被金王輪流姦宿該氏遂將金王二人先後尋獲鳴警拘送該管警區連同該氏母女併送地方廳旋經檢察官提案預審判將金三九王阿寶分别收押候究沈氏母女斥退 
[餅攤主控弟賣妻]  
　　青口人王成仁於前年携妻胡氏來申在大東門左近擺設大餅攤爲生其弟王四亦在該餅攤上帮忙詎王四邇來因賭虧負頓起不良於上月十四日將嫂胡氏誘騙出外價賣己卽避匿不見王自失妻後即據婦人龔倪氏向王報告謂目覩胡氏由王四領出於是王四處找尋前日午後始在小南門地方將王四尋見扭入一區三分駐所警署轉送地方廳經檢察官預審之下判將王四收押限交胡氏到案再核 
[夫婦吵閙之釁端]  
　　西門外萬生橋地方居民陳嘉祿邇因失業在家日夜與妻吵鬧鄰人頗受其累前日二房東林廷新以陳不應終宵胡鬧擾人安睡即出而干涉陳答以夫婦口角人之常情於是互相爭執動手行兇兩造各受損傷由警到來將兩造拘入二區警署轉送地方廳經檢察官略訊一過騐得所傷甚微判令分别收押候核 
[婦人身帶嗎啡]  
　　浦東婦人鞠金氏昨在北市購得嗎啡四兩八錢行經南市崗警見其形色可疑上前盤詰言語支吾遂抄獲證據拘入警廳轉送地方檢察廳訊辦 
[不付土棧盈餘案訂期訊核]  
　　陳鎭藩延律師在公共公廨控源大和記土棧主陳子芳不付股開源大協記盈餘洋二十一萬餘元等情前日由廨出單派探將陳傳至公堂經原告律師上堂略述案情請爲另行訂訊而被告亦延律師到堂請求減輕交保經中西官得供會判被告交五千兩人銀並保候訂期訊核 
[鄉民帶烟被獲]  
　　北新涇鄉民姚盈堦前日身帶烟膏一盒被四區四分所崗警查獲將姚拘解閘北司法科經段科員判移地檢廳究辦 
[復善堂循例施醫]  
　　小南門外桑園街復善堂向例每届夏令敦請内外幼三科醫生在堂施診給藥不取病者分文茲於陰曆十二日始定二五八期上午九時始在堂開診業已遍貼通告俾衆週知 
[騙抵金鎊案展期再訊]  
　　英商羅白臣在英公廨控葉薇生將道契騙抵金鎊等情由廨訊判被告押候訊核在案前日經關讞員會同英卓副領事提訊原被告各延律師到堂略辯數語間官判被告還押候展期一禮拜再訊 
[茶棧小工之衝突]  
　　前日下午二時許美租界七浦路唐家弄某里内七十一號門牌源和隆茶棧有小工焙烘茶葉不知如何起釁甲工與乙工爭嚷殿打乙誤將甲打倒口吐鮮血旋由同伴將甲携置里内門樓下爲八百九十號華捕所見報告捕房派令中西包探前往該茶棧詳詰情形經棧主將乙尋獲解送捕房請究 
[鐵路巡警無端開鎗]  
　　滬寗鐵路巡警于文起昨日以小洋一角向顧家灣同康米店兌換銅圓爭論起釁由五區派駐所崗警排解而散詎于旋又走來向該米店内開鎗一響辛未傷人米店主馬茂昌鳴警將于拘獲解送司法科押候訊明核辦 
[打盆女孩之苦况]  
　　閘北各絲廠中之打盆女孩大都年僅十齡以上以人家養媳爲多間有親生者亦必其父兄家景窘迫不得已忍令嬌女習學此種工藝每日可獲工資小洋一角以補日用然世間學藝之受苦者莫打盆若除打盆係本分工作外兼須爲車上繅絲女工服役每逢嚴冬天氣女工等指使出外購買點心祗許穿單布衫褲一套所有棉衣均留在廠内以防逃逸偶有錯悮即被女工打駡甚至以盆内沸水澆潑頭面以故此種女孩常有私逃在外不敢歸家被匪徒乘機拐賣者近因天時酷熱前昨兩日長安路某某兩絲廠有打盆女孩二口因發痧身死由廠中人知照家屬舁回收殮了事 
[棲流所男孩私逃]  
　　新閘棲流所收養之迷路男孩孫耕榮已習音樂畢業忽於日前私逃出外前日由該所司事在閘北尋獲扭控四區二分所轉解司法科昨經段科員判解淞滬警廳訊核 
[聚賭麻雀被拘]  
　　甬人某甲賃居浦東陸家嘴隆茂洋棧附近門首搭蓋凉棚時集各廠棧工人聚賭麻雀昨爲星期日賭徒尤衆適三區警署解署長因公經過該處囑令停止若輩置若罔聞解君回署遂派劉巡官會同駐紮該處游巡第四隊杜隊長督同長警前往拘獲賭徒甬人李青甄寳仁唐小楊戴竹青林阿福汪阿森王阿福張雲台周洪戴林喜楊同仁等十二名連同賭具麻雀牌三付併帶至署同時又在陸家宅查獲聚賭麻雀之王阿青張伯仁王阿洪陳紀生等四名帶署諭飭分别押候訊究 
[茶館聚賭]  
　　愛而近路四百十一號門牌某茶館主孫炳生因容　茶客聚賭被一千三百二十二號華捕查見當將賭具帶入捕房禀明捕頭請廨出單傳究 
[養犬不捐執照]  
　　住居廣東路四百四十四號門牌之徐阿四因養犬不捐工部局執照被四百零二號三道頭華捕查見以其違章回禀捕頭諭候請廨出單傳案訊罰 
[登報限令被告到案]  
　　奥商禮泰洋行在公共公廨近訴韓雲生劉秀記戴守安朱景記不理抵欵銀一萬五千兩一案由廨出單往傳被告均不到堂前日午後王崧生襄讞會同荷蘭副領事提訊即據原告代表律師投案聲稱被告等抗傳不到要求准予原告照章登報限期通知被告到案如逾限不到應請缺席判决云云經中西官會判曰奥商禮泰洋行控韓雲生等一案該被告迭傳未到仰原告登報七天通知該被告等於一禮拜内投案質訊倘被告仍不到案按照原告所控缺席判决一面飭提該被告等到案究其藐抗此判 
[被告交保候訊]  
　　樂張氏在英公廨控夫樂阿順寵妾逐妻不顧贍養又李長松控鄭日昌不還墊欵八百元又王銓運控周永記盜賣爛泥值洋二百元又周文潭控楊寳珊不還借洋三百五十元各等情前日由探將各被告傳至公堂經中西官訊判分别交保候訊 
[限十四天還洋]  
　　岳根蘭投法公堂控稱前之周根發前來交易素菜結欠價洋五十七元向索不付求請訊追簿據呈鑒周稱欠洋實有其事前因失就未還現雖在營業但爲日末久一時難以措置求請寛限陸續理還判限十四天還洋 
[扒手竊取墨水缸]  
　　王長侯前日在黃浦路十二號門牌滙豐銀行寫字間内竊取墨水缸十餘隻而出被巡街捕查獲將王連贓拘入捕房諭飭押候解廨訊究 
[剪綹賊摸竊鈔票]  
　　日本人吉田嘉七前日行經廣東路被剪綹賊王金標摸去鈔票洋十元當即察破鳴捕將王拘入捕房捕頭詰悉前情諭着押候解送公堂請究 
[押店夥收押竊贓]  
　　新閘路四百八十一號門牌新豐押店夥粤人李義卿因收押怡和造船廠失竊之自鳴鐘大衣等件被包探查悉吊出原贓禀明捕頭諭候請廨出單傳究 
[電話報告火警之不確]  
　　前日下午五句鐘瞭望台忽接電話云美租界海寗路北浙江路附近某姓家失愼當經守台人知照救火會西人各驅皮帶車駛至詎影跡全無該西人等遂各分道而返 
[公共公廨夏節停理讞政]  
　　今明兩日卽陽曆七月二三號爲西曆夏節且爲銀行夏季結賬之期海關洋行均須休息公共公廨亦應停理讞政前日經關讞員諭知檢察處於昨條云公堂門首云照得七月二三號即星期一二爲西曆夏節本廨各公務處一律停止辦公惟公堂刑庭除星期一晨照常受理捕房解案外其民刑等案届期一槪停止訊理特此佈告 
[警署不理民事]  
　　住居閘北天保里附近之吳禮堂前日扭萬幼全至四區一分所請追欠伊印子錢洋十六元當解司法科經段科員質訊一過以案關民事斥退不理 
[淞滬警察廳批示二則]  
　　批同裕等禀據呈炳記骨店每日攤曬毛骨穢氣四播有碍衛生候令行該管警區查明如果屬實設法取締可也 
　　批危士祖等呈呈悉前因各處草棚易肇火患且碍衛生迭據當地居民函牘紛陳當經令行各該管警區一律尅期勒遷在案茲據該民人等瀝述苦情聲請展期至年底再行拆讓等情是否可行候令行管警區體察情形查復核辦 
[中華職業敎育社通訊]  
　　六月二十九日第五次臨時幹事會到會者史量才君朱少屏君沈信卿君 
　　一件提議通信選舉開票事宜議届時請薩鼎銘唐少川朱葆三君蒞社監視開票卽分函延請 
　　一件議七月十四日下午五時開第六次臨時幹事會籌備通信選舉開票事 
　　一件報告社務叢刋第二册已於六月二十一日出版 
　　一件報告新入社社員特别二人普通七十六人 
　　一件報告自六月十六日至二十八日收到來函及意見書類共七件出版物乙種乙册發出通告類二十九件出版物三種共七百五十五件 
　　一件報告已收到選舉票五十九件 
　　一件報告本社收到社費除非立賓特别捐欵已另有報告外五月止共收銀一千三百七十二圓（内敎育部特别捐北京交通票銀二百圓）六月分續收銀九百三十二圓（計本社直接收到銀三百五十二圓楊　之君繳到經收銀五百二十個北京中國銀行票銀六十圓内隱名氏特别捐銀一百圓）兩共銀二千三百零四圓除零支各欵外均存上海商業儲蓄銀行 
　　一件議永久社員特别捐及社外特别捐均零行提存作爲本社經金基各社員豫繳次年社費亦提存爲明年用欵 
來件 
[女子高等專修學校附設初等小學校簡章（民國六年秋季始業）]  
　　宗旨遵章敎授各科惟於國學一方面特别注重 
　　年限四年畢業 
　　資格以六歲以上九歲以下者爲限男女兼收 
　　課程修身每週二時解識方字（以說文解字一書爲主）每週六時讀書（選讀章句短簡之古籍重在誦習不在解釋）每週六時誦詩（古詩及唐詩）年週二時習字（臨印唐以前之字體）每週三時筆算每週四時珠算（三四年級加入）每週二時圖畫每週三時唱歌每週二時手工每週二時游戲及體操每週四時 
　　納費學費每半年六元午膳費每半年十元校用品費每半年存洋二元有餘找還不足補收寄宿生不收 
　　校址西門外江蘇省敎育會後女子高等專修學校内 
　　附則本校章程未列諸項照他學校通則施行 
[暑假期内女子國文補習社簡約]  
　　課程小學（講授象形指事會意三類字旣可得研究小學之門徑用以敎授兒童尤足立蒙養之基）每週九時詩詞（詩學入門及五七言絶詩五七言律詩詞學入門）每週六時習字（唐以前諸字體）每週三時 
　　時間陰曆六月一日始三十日止以每日上午七時半至十時半爲授課時間 
　　納費學費四元下半年揷入本校肄業者得減收兩元膳宿費六元校用品隨時以現金購取或自備亦可 
　　社址上海西門外江蘇省敎育會女子高等專修學校内 
來函 
[李彩臣自天津來函]  
　　前聞直隸民黨衆議院議員錢崇塏君在京遇害半月以來四處探詢不得確信昨日在天津法租界吉祥里與錢君相遇始知安然離京暫庽法界特懇貴報登入來函以釋羣疑李彩臣再拜六月二十六日 
雜評二 
[電車與警界之衝突（庸）]  
　　電車司機人有時以玩怠業務上之注意致有危險事實發生警廳爲防制危害起見而有電車防險辦法之頒布其用意未嘗不善乃取締之方法甫頒而電車與警界之衝突即起竟至演成昨日南市及西門一帶電車停駛之事雙方各走極端何意氣之誤人也 
　　吾人試就道路所傳平心而論司機人之不守定章停車越過界線誠屬非是然防險辦法准巡士之拘究未嘗特許巡士以毆人則保安隊士之暴横舉動亦不能逃其責任在電車一面對於巡警之違法儘可向警廳陳訴初不必以消極對付停駛之舉旣於營業有傷且非根本解决何必出此然旣已轉圜由公司派人代駛回復原狀而崗警輒又無端阻止無理取鬧是又不能爲警察寛也 
　　警察不有廳長乎警察廳之上不有監督官署乎持平解决吾人實厚望之矣 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[賄卦] [  黑子]  
　　閱六月二十八日本報外電悉財部賄案已結堂堂總長竟受三年又二月之有期徒刑可醜也戲將是案始末演成賄卦 
　　賄凶無攸利彖曰賄晦也亦悔也賄賂受而晦氣進門賄案發而懊悔莫及賄之流毒大矣哉象曰上餌下賄總長以詐欺商人初一誘之以利籌商借貸象曰貪利商人之本性也如數肯借上其當也初二國會通過指令照准承領銀欵吉象曰通過照准願已遂也承領銀欵大得其所也故吉初三期票退回防其漸象曰期票退回利令智昏也防其漸案將發也初四先軟後硬逼寫證據醜象曰先軟後硬弔桶已在我井裏也逼寫證據自明無受賄情事實則假撇清也初五賄案發自行檢舉凶象曰賄案之發天有眼睛也自行檢舉糞缸愈攪愈臭也上六免職歸案盡法懲治吉象曰免職歸案祿位不保也盡法懲治判决三年二月之有期徒刑也風紀已伸故吉（五） 
家庭常識 
　　小銀元可治小兒驚風用鷄蛋煑熟取二角小銀元嵌入鷄蛋黃内將鷄蛋在小孩頭上徧滾數十次啓視之有驚則銀元色黑再易一蛋另嵌銀元如前法徧滾頭部以銀元無黑色爲度則驚已退盡無驚則第一次卽銀元顏色如故也銀元色黑日久自退或用碱水洗之自去 
　　銅錢可以治痧凡暑令發絞腸痧亟取錢入口咬之有痧者隨咬即碎吐出再咬以咬至銅錢入口不碎則痧去矣痧退後再咬則斷不能碎曾親試驗物理眞不可解也又婦女用鑤花夏日泡水易臭泡時碗中放一銅錢卽不臭（惟須黃銅制錢紫銅及砂壳者無效[  詰禪]  
　　銅圓可治頭痛凡風熱頭痛覺太陽穴有筋跳痛卽以銅圓二枚磨左右兩太陽穴令吸住俟熱再換二枚行之數次即覺痛定神清[  三益社]  
　　補蛀牙最便之法莫若用橡樹膠以滾水泡輭塞於蛀孔後用冷水漱口使堅實此法係友人敎我試驗數人後皆無蛀牙之患橡樹膠各西藥房皆有出售[  周康令] 不受酬 
　　渾水速清法近來天氣亢旱缸中之水每慮渾濁可取新瓦一張用物搗碎極細糝入缸中不及一時水清如鏡矣[  顧佛忠]  
工業須知 
　　人造冰之簡易法（一）煑沸水清水一百份攙入食鹽二份煑之數滾入桶懸於井中（如無井亦可不必特成冰稍緩耳）迨冷即可應用（二）製造手續水槽二重外盛清水内置沸過之冷水（按卽上述煑沸迨冷之水）將生寒劑（配合法錄後）投入外槽水中奪去内水之熱越三四小時即凝成堅氷所出之氷與天然者無異寒冷性亦可稍減（三）生寒劑之配合硝酸錏（按即硝酸安母尼亞儀器館購每半磅約一元）四份與食鹽八份溶解於五十份水（按即外槽所容之水）中效力甚强成氷亦速（注意）硝酸遇熱易炸用時切宜留意[  一帆]  
　　洋紅之製造法洋紅西名Carmlne　Lakes　其製法甚多茲記其一法如次以市售之Cachineal（乃一種生於墨西哥等處之雌蟲名呀囒蟲生長約三月乃投諸熱湯中而燒之乾後卽成市售之Cachineal）二磅盛於磁器或錫器中（切不可用鐵器因鐵質有損害色彩之虞）加水四磅許煑之使沸以抽出其中所含之色素然後以明礬二盎斯第一鹽化錫（Stannous　Chloride）三盎斯及炭酸鈉（Sodium　Sarbonate）二盎斯各製成溶液加入其中攪拌使和靜置二晝夜則洋紅悉沉澱於器底濾出徐使乾燥即可供用[  汴良]  
集益錄 
　　再答二十三問鄙人前辦習藝所時有人介紹骨角及螺甸鈕器械（系東洋貨素價頗昻）因原料非吾地所產故却之其做鈕車刀等與栩園先生所述相似惟鑽眼亦有器械謹繪圖奉閱其器下用三尺長六七寸闊一寸厚木板一方　鐵板處鑿一方孔備繩垂下以便脚踏上用鐵板三方中鑽四孔下邊摺轉一寸餘用螺絲釘於木板上其鑽子最好錭洋傘骨製[  老虎] 不受酬 
　　栩按右述鑽孔機器製法頗簡而理甚巧其鑽約長二尺許以細鋼條爲之一端裝以柄長可八寸作軸形裝處用拄頭螺絲可將鑽頭伸縮及卸下如畫圖器之接幹然軸尾略細作圓筍頭形軸頸略瘦如尋常錐柄照式四枝各於軸之中部貫通一孔可穿繩另製直立之鐵板三方下端折轉側視作曲尺形高約五六寸闊稱之以一板穿四大孔以容軸尾之圓筍頭可活動一板則於兩旁開四缺以代四孔用擱軸頸兩板之距離視其軸之中部長短下承檯板於兩鐵板直立距離之中開一大方洞乃以長繩自下而上先自左邊下軸之孔穿過繞軸一匝再從左邊上軸之孔穿過亦繞一匝乃從右邊上軸之孔穿下亦繞一匝再穿下軸亦繞一匝如是則四軸貫連繩之兩端即從方孔下垂連於踏桿之上以足踏之則四鑽各自廻旋卽同時可鑽成四孔惟鈕有大小卽鈕孔之距離有别故另一鐵板卽裝置於近身之一方板中穿一圓洞使鑽桿四支聚成箭簇由此通出此板之下端折轉處則用元寳螺螄二個貫通檯板檯板有二直縫故此一板可以移前移後推板使前則四鑽簇緊移板近身則四鑽開張其搆造之巧卽在是也原圖因須重綸鑄版費事故作說明代之 
　　附更正昨答案内酸化燐誤爲酸化矽 
長篇小說 
[寫情小說柳暗花明錄] [  常覺小蝶天虚我生合譯]  
　　第十六章（二） 
　　蘇惠恩乃就裘狄斯身畔坐且曰吾儕别十年矣裘狄斯曰已十年乎然汝殊不增老今得意耶蘇惠恩曰吾今爲律師矣蓋卽繼承吾叔之業故生涯亦頗不惡言時其身殊不自主蓋裘狄斯舊時之魔力至今猶足攝其神經也裘狄斯曰然　汝得意矣今亦娶乎曰未裘狄斯向之一笑又曰此何故哉但蘇惠恩殊不答轉問之曰裘狄斯汝今亦宜告我數年以來乃在何處裘狄斯曰此言長矣今亦不暇細述言時復笑笑中乃似有稜蘇惠恩曰以吾度之亦當得意言次則諦視其所御之新衣及項上珠串裘狄斯曰汝以我爲富乎吾果富矣但富之一字亦豈能槪括一切蓋金錢一物但能驅役身軀不能使我精神之上生愉快也言次微歎又笑曰蘇惠恩汝胡默然得毋以吾言爲奇乎蘇惠恩曰是焉得而不奇蓋吾儕别且十年今茲相遇汝乃獨行踽踽初無爲汝保護之人豈不甚奇裘狄斯笑曰此何足奇蓋吾性喜獨即從前亦如此且我自能保護何必需人言次目中又露兇光旣而復歛蘇惠恩亦覺因曰已而汝果能自由保護耶汝果能者亦不致苦我十年矣裘狄斯笑曰苦耶孰令汝自苦者蓋汝自生其妬耳蘇惠恩聞語忿然曰汝母言此一月以前吾亦嘗遇此畜彼之事汝當亦知之裘狄斯曰冋畜者世間畜類至多我乃莫知所指蘇惠恩切齒曰狗！羅倫耳彼今旣富且貴汝應有不知而乃歎　裘狄斯故夷然曰彼耶彼尙生乎十年不見吾則以爲死且久矣蘇惠恩聞語不禁愕然蓋彼初料以爲十年之前裘狄斯忽失蹤必從羅倫而去無疑今觀其狀則與羅倫亦竟十年不見乃不　孚信半疑裘狄斯覩其沈吟之狀則心中暗喜知其已入　中因曰老友使汝未忘夙誼則吾願汝常來以破岑寂吾家即在榴花街二十二號居處固無他人也蘇惠恩此時已完全重入情網無所用其違抗則帖然應曰諾當於明日即來訪君裘狄斯曰甚佳吾當瀹茗以待今且暫别蘇惠恩始徐徐起立歸其原座時已第四幕終場蘇惠恩亦無心觀劇倚身吸烟尙心口自商曰榴花街二十二號吾其往乎抑不往乎著者曰美人之招卽汝身不往者汝之心魂且先往矣（第十六章完） 
 
 
 

Page 15

 
 
   
 
 

Page 16

 
 
   
 
