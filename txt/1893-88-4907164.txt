# 1893 - 88 - 4907164

 

Page 1

 
 
[禁賭新説]  
　　嗚呼我蓋觀於十三日本報所記賭博事而歎官憲之禁令要不可稍事始容矣是日報記賭博事凡八如京師如廣東如蕪湖如寧波如本邑其中因釀命者凡二婦女之賭錢者亦二此外則大抵棍徒也牌九司務也無非騙人財物以實腰纒夫賭而至於被騙傾囊其害已無底止若因此而釀成命案服毒亡身此而不有以禁之是猶縱强盜出入於大道通衢殺人越貨尚復成何世界乎釀命者何一爲廣東南海人梁某新年數日中賭興甚豪徹夜不歸牀頭人寂守孤燈效女嬃之詈梁終不改悔乃吞阿芙蓉膏畢命一爲蕪湖强某之妻偶至比鄰龔姓老虎灶賭錢夜半忘歸其姑促之再三置若罔聞遂令其子閉門而寢迨婦歸顔氷語鐵頗覺難堪姑又奔至龔家百般吵閙婦乃市鴉片服之而斃噫螻蟻尚知自惜其命奈何遇人不淑或懾於姑惡之啼以致視死如歸不惜香消玉殞雖欲不歸咎於花骨頭之作祟其可得耶按律載凡賭博不分兵民俱枷號兩個月杖一百偶然聚會開塲窩賭及存留之人抽頭無多者各枷號三個月杖一百凡以馬吊混江賭財物者俱照此例治罪又處分則例載直省州縣失察賭博每事罰俸一月如有諱匿及縱容情弊者革職雖未及因賭釀命之案作何懲處然其嚴於賭禁固已彰明較著不煩言而自明在愚民知識全知因賭犯法雖屬律無可免或尚情有可原奈何官吏平時自顧考成不敢苟且了事而於賭博之案竟多所遷就不思執法以懲乎至婦女惟是中饋操持酒食是議三從四德古有良箴其有弄月吟風頌椒賦茗才華淹雅彤管流芬者在拘謹之儒猶且多所訾議謂女子無才便是德不宜從事詩書自粤東有女館之名而凡狹巷嬌娃名門淑媛皆可呼盧喝雉互角輸贏去年有賭負無以淸償致自鬻其身淪爲下賤者興言及此慘狀何如所可異者官吏不爲禁止家長不爲約束任若輩傷風敗俗佚節毁名誠不知其是何居心而不思挽回此惡習耶乃尤可異者報紀廣州西關長興里有女攤館一所爲縣署某幕友所包庇引誘閨秀入局聚賭騙財夫幕友爲佐治之人地方上有莠政之宜除者官苟耳目難周幕友應盡言以告乃非但不爲之告且復插身庇護以兾分肥律以知法犯法之條其能免於罪戾乎或曰各處賭害雖足令人髮指然總不若滬上牌九司務其爲害尤深牌九司務之流大抵手法通靈出神入化喝雉成雉呼盧得盧每見富家子之初出茅廬者必百計千方引入花天酒地性情既洽然後設局賭錢其始令其暫贏俾壯其膽久之而輸贏益巨意興益豪乃於一局之終悉數傾其腰槖此種伎倆在有識者早經識破斷不入其彀中而童稚之流見聞未廣時有因此而傾家蕩産流落他鄉者即如報章所記蔡某者衣履翩翩頗如貴介子弟人誰識其爲賭棍一流者乃竟賃得園亭大張旗鼓晚則移局至西菜館或娼寮致某姓子輸去洋銀五六百元幾至一蹶不振戴谷炳陸炳榮哄騙王姓洋銀數百元之二事者一已控追一未告發要之借賭行騙略無所殊官苟執而懲之將與女館之類而同科乎抑須治以光棍之罪乎則應之曰同一賭也即同一罪名鄙意聚賭者固宜重辦然無某幕友之包庇則女館不得常開既無牌九司務之譸張則輸者亦不致若此之巨是幕友及牌九司務更宜加等以懲雖照光棍例處以極刑豈得爲過雖然竊嘗聞之今之官塲設局賭錢有較民間輸贏更大者矣其身不正雖令不從而欲其厲禁高懸除惡務盡不誠難之又難乎嗚呼噫嘻 
[皇都淑景]  
　　○新授通政使司漢叅議殷秋樵大叅軍如璋擇吉於二月初三日巳刻履任由經歷司示仰闔署官吏弓皂人等及各直省駐京提塘至期赴司謁見○管理太常寺事務禮部尚書臣宗室崑岡等謹奏爲具題請旨事查祀典內開每歳春秋致祭奬忠祠應由欽天監於仲月內擇日由臣寺開列散秩大臣銜名題派一人讀文致祭歷經循辦在案今年二月十六日春祭獎忠祠准侍衛處送到散秩大臣銜名由臣寺照繕題本進呈恭候欽派一人俟命下之日再由臣寺知照轉行遵辦理合題奏請旨正月二十四日奉硃筆鈐出委散秩大臣一等承恩公德壽欽此○惲次遠中書侍郎彦彬擢升內閣學士所有日講起居注官一缺自應另行簡充經翰林院將應行列揀之翰詹官十有三員於正月廿八日帶領引見請旨簡充奉硃筆日講起居注官著詹事府右中允王錫蕃充補欽此○吏部示傳現出有兩浙雙穗塲鹽大使一缺查有在部投供之鄭工遇缺先鹽大使胡榦一員應行擬補相應出示傳令該員於三日內親身赴部騐到有執照者呈騐執照毋違特示○成都等處駐防旗營各將歳試繙譯童生試卷先後封送禮部彚請欽派閲卷大臣披閲按額取中後仍將原送繙譯童生試卷發回本處將取中各繙譯生名次榜示未中者飭領落卷經禮部開列堂銜請派閲卷大臣於二月初一日具奏奉硃筆圈出閲卷户部尚書熙敬禮部左侍郎長麟內閣學士愛廉翰林院侍讀學士良弼欽此得旨後熙大司徒等由西苑門直廬抵午門前朝房入座禮部官將各省繙試卷呈堂校閲擇其文理優長者錄取如額當日閲畢即於翌晨具摺覆命○侍衛處爲知照事初一日奉旨朕於明日辦事用膳召見大臣後由勤政殿前乘轎出德昌門走西苑門進西華門由隆宗門進內右門還齋宫 
 
 

Page 2

 
 
卯正二刻預備欽此○兵部爲咨行事職方司案呈溯查定例每歳春秋兩季應由八旗各營出派官兵於九城城上各按本旗方位齊集吹演海螺半月奏派王大臣查閲等因歷經循照在案今年吹演海螺日期經本部奏准春季展期自二月廿五日起至三月初十日止秋季仍自七月十五日起至八月初一日止相應咨行八旗各營查照預備並將吹演海螺入隊官兵先期造具花名淸册咨覆本部以憑查核辦理事關戎政勿稍延宕○新授工部左侍郎克少司空們泰涓吉於二月初六日午刻履任經司務廳示除移付四司處所外仰闔署官員書吏人役知悉至期一體謁見各宜凛遵毋違○吏部爲知照事所有詹事府滿右中允一缺本部於二月初三日帶領引見相應知照翰林院傳令擬正翰林院編修伊克坦擬陪翰林院編修瑞洵等二員於是日五鼓穿天青褂備帶補褂並佩帶對子荷包手巾赴左翼門外書到聽候排班帶領引見勿得延悞因用印不及徑行白片○察哈爾都統惪銘以光緒十七年十一月初一日蒙恩補授察哈爾都統富經奏明請將奴才次子理藩院候補主事義俊携帶任所帮辦家務本年恭逢皇太后萬壽慶典舉行癸巳恩科鄉試奴才次子義俊有志觀光擬即飭令回京應試俟試畢仍飭回署除咨行部旗理藩院查照附片入奏二月初二日奉硃批着照所請該衙門知道欽此○吏部爲批示事據分發廵檢張遇霖呈稱由江蘇文童保舉分發省分歸候補班前先補用廵檢於光緒十八年十一月呈請騐看分發並起具本籍離營咨文聲明親老告近等情到部當經本部照例列入騐看分發簽掣四川等因在案查定例內開江蘇近省係浙江安徽山東河南四省又分發人員如遇告近改掣尚有二三省未停者仍准告改近省分發倘盡行停止分發及僅餘一省者雖有他項省分概不准其告近各等語今該員咨文到部尚在安徽未停時正月初五日例不掣簽現在安徽省已奉○諭旨停止分發一年其餘僅浙江一省未便准其告近另行改掣相應批示 
[潞水春鱗]  
　　○孫楣生刺史壽臣去秋因直省被災慨捐鶴俸以賑飢黎經李傅相孫尹憲會銜奏請獎給花翎已奉○旨允准矣○張筱傳觀察陳小亭司馬孫楣生直刺先後設筵邀請文武寅僚宴飲水陸紛陳笙歌迭奏盡歡始散亦一時雅集也○正月二十七日通州工部關税局開關鞭爆之聲徹耳賀喜者絡繹而至○中和節彌陀庵燃放花盒有砲打襄陽城葡萄架小磨坊王小赶脚五鬼捉劉氏等名目變幻離奇觀者莫不喝采至興闌游倦鼉鼓已三撾矣○潞河書院經張觀察掃除積弊釐訂新章士類同聲稱頌初二日爲甄别之期限戌刻交卷逾期不錄○通濟庫失銀一案拿獲各犯均無口供陳小亭司馬委捕盜營劉高二弁嚴緝在逃正犯劉高二弁悞拿别案人犯旋又受賄縱去陳司馬聞之大怒將劉高二弁立責軍棍以示懲儆○東街衆鋪商每歳捐資在東海子祀水火二神今擇於二月初三日起雇京都隆順和班演戲四日士女來觀紛如霧集不减淸明上河時也○城內羅家橋魚市一帶賭局如林並招娼妓演唱淫詞誘人入局實爲風俗人心之害張觀察莅任伊始已有所聞即飭東路廳陳司馬飭差查拿已懸示通衢矣○坐糧廳税科書吏金五因虧欠官款潛逃廳憲以事關國課豈容延宕當將金五之兄金二逮案押追金二不知何故潛吞阿芙蓉膏旋即斃命由差役禀報金二家人亦赴州請騐其中有無别情尚待續錄 
[大風驟起]  
　　○北通州信云正月二十六日午後倐起狂風塵沙撲面吼聲如雷鋪户一律閉門行人爲之絶跡西門城樓都被刮倒巨石從空墜下又聞張家灣沙灘樹木被風移至河西務北邊相距七十里之遥封家姨真神力哉至黄昏後漸定夜半又起颶風較前尤甚居人披衣起坐不敢安枕天明始止 
[德使將來]  
　　○德國駐京欽差方布蘭缷任回國所遺之缺德廷以駐波斯欽差汪盛調補按汪君於一千八百七十六年曾充北京使署叅贊並代攝使篆一載有餘改派西班牙使署叅贊旋膺智利皇華之選至八十七年復派充波斯國欽使今又陞任華京以繼方布蘭之後舊地重來當有勝任愉快者矣聞汪君約於西歷五月間即可抵京云 
[俄災甚重]  
　　○西歷二月二十一日俄京消息言去年夏季芬蘭一地所有禾麥盡爲霜露所侵秋成告歉至今已成飢荒之象加以時症流行貧病交廹嗷嗷待哺者現計有二十餘萬人專賴善士賑濟方能度日各城鄉沿門托砵之流舉目皆是統計亦有五十餘萬鄉民竭力經營始則宰殺牲口繼則刨挖草根方能少果其腹然逃於饑難逃於疫居民每日染病死者以數百計何俄國災眚之多耶 
[公論在人]  
　　○美國華盛頓京城西報謂美員基利前者倡議條例禁止華人不得在美境旅居華人以此例太苛爲從古所未有於是各集資材延請律師向議政院辯駁並向美廷理論謂基利之例不獨華人謂其不公即美人居心持平者亦謂不宜施行有馬薩租省議員名晏杜路者曾在大會堂集衆聚會斥駁此例之謬並邀同署名人二千五百名聨禀議院請將基利之例删除美國紳商牧師等見晏君所爲甚爲合理多有聨名將是例禀駁計前後上禀者共有三十餘起各禀皆呈議院會議西歷二月九號當議院聚會時有議員數人力辯基利新例理當删去倘或未能即除亦宜展期十二閲月方可訂議云云觀此可知美國之人未嘗無通達情理者彼基利議此新例苛禁華人豈果出自公心哉不過無理取閙欲取悦工作之流耳 
[揚城火警]  
　　○本月初九日午刻揚城燈草行東地藏寺後面某壽器店後進因午炊遺火遂致一發而不可復遏一時人聲鼎沸警鑼亂鳴灣子街水龍首先馳至汲水澆灌又幸人手衆多得以即熄僅燬店後廚屋一椽左近居户已飽受虚驚矣 
[典重掄才]  
　　○地方官下車伊始每有觀風之舉所以甄陶庶士藻鑑羣英也分廵廣饒九南兵備道誠觀察冰壺在抱玉尺量才爰定觀風之期特挹廉泉以待其示曰照得問俗陳詩太史重採風之典厲賢崇化司徒以掄秀爲先方今聖日洪昭皇風載洽璇圖廣運拔豪俊以酬庸珊網宏開樂英才而教育共沐昇平之雅化允宜丕振於文風矧此四邦悉稱名郡匡廬秀出遠連馬跡之嶔崎彭蠡汪涵遥挹鵝湖之淸淑詩傳居易譽流翰墨之林道著濂溪春盎圖書之閣覽鄱陽之撰述文献流通溯疊山之風徽詩篇昭著四洪則父子濟美人欽攷核之精三陸則兄弟聨輝學著義利之辨朱紫陽往來過化自星渚以達鉛山陶靖節瀟灑行吟由柴桑以及彭澤名臣歷代藝苑千秋洵堪興起於文風用亟觀摩於不日本道家傳儒素世守書香芸帙曾披未盡西圜之奥芳洲可采遥聞南國之奇想　地靈彌思人傑兹復渥膺恩簡濫領關符愧無治劇之才恒切觀風之志爰於三月十八日就考棚扃試爲此仰合屬舉貢生童等知悉各出驚人之句共献倚馬之才待選青錢無携藍本堂前曰戰戒剿説以雷同門外青袍待論文而日試奇文共賞看多士筆挽千鈞古調獨彈法前軰香留一瓣於斯觀國用識從風毋違特示 
[五羊淑景]  
　　○初三日爲聯榷使夫人壽辰是日督撫司道各官均往祝賀榷使大張筵宴以待嘉賓酒進葡萄香浮琥珀門以內献酬交錯門以外車馬喧闐想瑶池盛會當亦無以過此○候補縣淸崧山大令奉委太平北關分廠總辦差補用廵檢李少尉玉琨委浛光分廠差從九品任君家光郭君增俱委遇仙分廠差各員領札後即向上憲叩辭馳赴差次○廣府李宫山太守札行各屬舉行縣試統限三月中旬送案到府目下省外各縣已陸續開考南番兩邑亦定期二月二十七日同赴貢院考試彼志切觀光者可以及鋒而試矣○私梟走漏狡計百出日前某兵輪在洋面緝私見石船一艘形跡可疑上船搜之石塊之下有私鹽百餘包梟匪見計敗露各顧性命鳬水遁去管駕某都戎即將鹽船拖帶回省禀請運憲騐收運憲深爲嘉許賞賚有差○初二日俗傳爲土地神誕城廂各街道燃放花炮不减上元風景城西湛露巷有甲乙兩人因奪取炮頭起釁遂致鏖鬥甲手持利刃刺傷乙之要害鮮血淋漓奄奄待斃隣里諸人以事關人命未敢袖手旁觀立將甲拘獲送官究治夫放炮之舉欲 
 
 

Page 3

 
 
媚神以求福也乃福未至而禍先來夫亦可恍然悟矣○日前有某西人携帶火槍在河南某鄉落獵取飛禽鄉人見而逐之西人欲放槍轟擊鄉人大怒聚集數十輩欲與爲難西人始懼進退維谷幸有二三老成者力勸鄉人不得鹵莽並護送西人出境始得無事倘釀成禍端則辦理交涉者又多一番棘手矣○羊城書院爲廣府作育人才之地初五日李宫山太守親至貢院甄别府縣教官及各書院監院均來伺候極形鄭重生童等皆點名領卷絶無傳題出外者生題　擇乎中庸得一善則拳拳服膺　童題　徹者徹也助者藉也　詩題　賦得門垂碧柳似陶潛得潛字應考者約二千餘人至申刻即紛紛交卷而出按向例書院生童無論正外附課均須籌備贄見銀兩寒士請業未免艱難現蒙李宫山太守將投充城隍廟司祝之項撥充書院經費嗣後生童入院肄業所需贄儀統由此項支送毋須自備太守嘉惠士林可謂無微不至矣 
[思患預防]  
　　○江省花炮鋪密若魚鱗最易引火近經南昌府曹朗川太守會同城內外保甲總查宋孫謝三太守暨南新二縣出示嚴禁其文曰據高橋白馬廟地方紳衿禀稱瓦子角失愼延燒店屋傷斃人口該附近花炮鋪存儲硝藥過多公同聯名具禀懇請設法善後等情據此查江省烟户稠密花炮作坊與各鋪店同在市㕓繁盛之區非相毗連即混歸一處甚且工人夜作婦孺□爐一或防範不周動輙變生意外頻年街衢失愼燒斃人口該業花炮人等祗圖便於取攜利於銷售惜小費而罔顧大害詎知殃及隣里破及身家爲禍之烈一至於此本府縣目睹情形面奉憲示不惜苦口開導與其焦頭爛額何如曲突徙薪嗣後凡花炮作坊儲備藥物務宜一律遷往空曠地面其近民居市㕓處祗准銷售已成之花爆不准製造未成之花爆本府縣爲保衛地方起見爲此出示諭禁務各恪遵禁令共慶平安倘敢仍前混同製造抗不分别遷徙一經察出或被告發定將該店主拘案按律嚴懲言出法隨决不姑貸凛遵毋違切切特示 
[水龍新章]  
　　○漢鎭善堂林立共有四十八家每家皆有水龍合各會館計之共有水龍七十餘架每龍水夫四十八入綜計不下三千三百餘人每遇火警水龍紛馳而至擁塞街巷致被災之户搬運器物殊多窒礙且龍與龍相擠亦不便於灌溉漢陽縣陳大令漢淸軍府厲司馬有鑒於此去臘在沈家廟會議將善堂水龍分爲兩起一管單月一管雙月當月者山龍不當月者否如失火在附近處不當月者亦可出龍似此變通辦理可無擠擁之虞且减行龍之費禆益市㕓洵非淺鮮 
[三山春信]  
　　○侯官縣監犯陳安信陳老三挖洞脱逃李大令懸賞購拿嗣有眼線報稱該二犯匿跡某鄉離西關水程百里之遥大令即派差役前往拘拿鄉民不肯交出該差遂將鄉人甲乙等六人拘案大令訊問之餘眠緙稱曾在乙家勸其將逃犯送案可以領賞與發財票得彩無異乙言雖得五千元我亦不送至二犯却未曾見面訊問甲等所供大略相同大令飭三人回鄉隨同該差指拿逃犯三人暫行看管閲一日大令復親詣鄉間諭令將犯交出以便懲辦聞該二犯素善泅水本領高强幸已查出窩匿之處當不難於弋獲也○督署稿書王德和及欽件各房甲書等五人因壓擱公事經譚文帥察出訊問之餘膽敢互相推諉文帥大怒即行斥革並將二人笞責問者爲之股慄又聞文帥因署中各科書人浮於事擬改作六科以節經費所聞如是尚未見諸施行也○有一種夫在河間捕魚爲業閩人呼爲郭倪婆蓋賤之也漁民某甲年甫弱冠前日至某土娼家選巫山之夢里豪某乙聞之率領無賴前往捉姦甲以有關顔面挽孔方兄爲和事老始免人前出醜○福州府唐太守定於本月十二日考試駐防八旗閩侯長樂各文童高大令士駿李大令溥霖陳少尹肇沂奉委在塲約束童生人號蔣大令唐祐陳大令世烈奉委在塲點名范大令壽鎔劉大令烈藩奉委在外塲廵查洪叅軍光貽奉委封鎖號舍濟濟蹌蹌名勤職守未知童天王能恪遵功令否也○署福淸縣張大令翥現奉憲札調署崇安縣於初九日到省謝委小憇征車再行馳赴新任花縣兒童當有歌興來暮者矣 
[銷金鍋嬉春記]  
　　○杭垣於初十日聞雷後旋即晴霽翌晨料峭春寒尚令肌膚生粟鄉人告曰今春茶市不免歉收蓋由客冬天氣嚴寒山中茶樹大半經氷雪壓倒枝榦折斷且有枯槁者至春間正在向榮之際又爲狂風所撼新枝嫩葉縮而不舒抱玉川子之癖者未免雙眉鎖恨矣○皮市巷某甲年少力强不務正業終日沈湎於酒爲人挑水得錢輙與麴秀才遊某日上午運水十餘擔午後覺精神疲倦昏昏欲睡在馮山人巷口横臥墻脚下至晚未起隣人往探之見其面目青紫撫之氣已絶矣盖患急病而死也有好善者鳩集番餅督同地甲買棺成殮身世蜉蝣可勝浩歎○紗料機坊各夥議加工食錢若干定於初十日停工演戲先一日鳩集五六十人至雪霞安地方某機坊説合而坊主答以各綢莊均未允准各夥聞之齊聲喧嚷且摩拳擦掌欲與坊主用武圍而觀者途爲之塞後經和事老再三排解始各散去 
[捕蝗紀聞]  
　　○丹徒縣王大令以蝗蝻遺孽未除特在各鄉設局收買鄉人紛紛搜挖或用包裝或用袋盛送至局中過秤領價以俟焚燒或掘坑埋之凡若此者無非爲鄉人除害也不料鄉人於過秤時斤兩低昻錙銖必較且有信口譏刺者事爲王大令所聞日前特將丹徒縣屬一十七區鄉董盡數傳至署中諭以連年亢旱蝗蝻肆虐固屬天降之罰但不知由本縣不德所致抑或由鄉民無良所致本縣以一介寒儒受國厚恩來官斯土固不能博施濟衆盡如人意但於利國利民之事無不竭力籌辦即如給價收買蝗子一事亦不過盡人力以挽天心試問於官有何利乃鄉民於蝗子過秤時計較斤兩一若此事專爲利官計者甚致口出不遜之詞如此居心恐天理亦在所不宥望諸君勸諭鄉人須知年榖順成官受其利者少民受其利者多允宜各發天良黽免從事不可見小忘大云云想經此次剴切勸諭鄉人當激發天良慰賢父母化導之心也 
[金陵官報]  
　　○二月初九日長江提臺黄金江蘇候補道許元章到江西來禀知在兩淮鹽捐以道員改發江蘇補用知縣尋世珍聚寳門廵檢沈啓宇莫愁湖均銷粥廠差藩轅牌示照得如皋主簿程棣聨病故遺缺查有候補縣主簿馬聲駿堪以請補初十日水師學堂前淮揚道桂金陵洋務局候補道歐陽候補道許元章知縣邢毓馨謝委轅下校對差並在督署閲卷又王毓琦禀知分寧辦沙漫洲緝私鹽釐候補道楊海門同知王賓大橋厘捐通判趙廷寀上海縣黄承煊均到見正任溧水縣譚赴漂水公幹回大使張兆麟浦口未入張淸芬儀鳳門外均銷粥廠差 
[大令回署]  
　　○上海縣黄愛棠大令由金陵乘坐太古洋行之安慶輪船回滬於昨午十二點鐘進口即在太古碼頭停泊乘輿回署 
[讞員視事]  
　　○新委上海縣帮審委員葉司馬來滬已紀昨報兹悉司馬定於今日入署視事 
[滬濱談藪]  
　　○前報紀陸秀保發掘隣村張阿發祖坟云云兹悉張已投爛坭渡保甲局喊控高介臣二尹已於前日飭勇前往拘陸到局訊究○李某現爲水果生意家住大東門外沙塲街入春以來生涯寥落遂舍本業而事賭博引誘隣家年輕婦女卜晝卜夜喧聲達於户外前晚有賭棍爭毆旋經李排解始得無事然此風烏可長哉○前晚八點鐘有某氏行至滬城登雲橋迎面忽來一匪將銀耳墜銀簪攫去向東而逸氏痛極大呼捉賊追至縣橋東首財神廟門前適有捕夥二人行來立將該匪拘獲解局訊究○秃奴三四輩在滬城南門外坐關募建長洲某寺大殿爲前報所已紀前日秃奴進關經同輩舁至校塲中露坐揚言能坐七晝夜不進飲食愚夫婦往觀者擁擠不堪廿三七鋪廵防局員恐肇事端派勇彈壓 
[復活瞻禮]  
　　○昨日爲耶穌復活之期上午九點三刻鐘法界天主堂鐘聲鏜然主教神父等穿盤金黄縀衣戴法帽在堂中行禮俄而在教諸人及法兵艦水手絡繹而至進門時各以手在盆中蘸法水滴於面上男女分行列跪不下六七百人旁有人執杖持盃隨主教禮拜主教手携法帚取盆中水向各人徧灑然後誦經其聲與西樂相應至十二點鐘始畢但見車馬紛馳烟飛霧捲而已 
 
 

Page 4

 
 
[瘋人投河]  
　　○寧波人某甲年逾花甲向在洋行爲夥近以精力衰頽自甘家食賃居英租界南香粉弄西首染患瘋病竟日書空咄咄昨日午前忽至老閘橋西首躍入波中經舟子援救得以不死家人亦躡蹤而至挈以回家此後可不善爲防範以免疏虞哉 
[賽會續述]  
　　○昨報紀賽會屆期一則昨日上午十點鐘各會首至浦東爛泥渡吳家廳迎中天王神像出廵會中除旗鑼傘扇外有檯閣四座看馬二匹采蓮船看船各一艘雜以萬民傘萬民旗馬執事等更有輕薄少年塗脂抹粉扮作賣鹽婆並有雜塗粉墨裝作無常摸壁諸鬼猙獰可怖最後則扮西遊記靈怪異現玉簫金管淺吹低唱而來蕩湖船數艘輕風乍過棹謳齊發駿馬數十匹錦鞍玉靾振策疾馳游行爛泥渡楊家渡欽賜仰殿唐橋鎭迤北陸家嘴等處然後回廟時則暮烟繞樹夕照銜山陌上遊人始緩緩而歸 
[蕩婦被拐]  
　　○崇明人某甲以推車餬口在褚家橋地方賃屋居焉其妻某氏性情輕薄宛如柳絮因風與同鄉人某乙有私抵隙投間已非一日乙復密設一計謂甲曰汝胼手胝足辛苦崇朝所得無幾能從我乎不愁無噉飯處甲信之遂挈其妻同往楊樹浦梅家弄居住乙另開小雜貨鋪使甲執業其中而乙則乘間得續舊歡意猶未慊復串同蟻媒將氏鬻入花烟館中甲偵尋數日杳無踪影始知爲乙所賣既姦之而復鬻之　真全無人心哉甲昏昏如在醉夢中直至入宫不見始誤其詐嗚呼亦已晚矣 
[自刎可憐]  
　　○有沈某者家居滬城老北門內向在滬北某洋行爲買辦長袖善舞闤闠中推巨擘焉有子三人伯與季均能勤愼各事生業爲沈所鍾愛惟仲抱病在家未能以弓冶箕裘恢宏駿業爲美中不足耳不意遭家不造伯與季相繼夭亡老妻亦於客臘病故沈既歎佳兒之不祿復傷內助之無人日坐愁城憤鬱之懷形於詞色前日陳設道塲以薦冥福午餐既罷沈方呼吸烟霞轉瞬入室持刃自刎砉然倒地家人聞聲趨視但見血濺衣襟猩紅點點舉家驚愕急請醫士視之據云傷及氣管非藥餌所能奏效俄而遂絶由仲子料理棺殮奮發中年創門楣於白屋蹉跎晚景濺頸血於青鋒其亦可哀也矣 
[雌虎神威]  
　　○滬城西門外某羽士之母性情悍潑爲隣里所畏目之曰雌虎昨日淸晨手携竹籃至西門外購菜因斤兩不足齗齗焉與之計較適有某姓家丫鬟亦在此處買物雌虎即向丫鬟借秤丫鬟以正在需用不肯舍己從人致觸虎怒大肆咆哮丫鬟以小武松自居揎袖而前欲捋虎鬚虎回顧在某勇手中奪得籐條盡力揮灑丫鬟不持寸鐵致被抓傷面目於是再接再厲誓欲食肉寢皮經旁觀爲之排解謂爾獨不聞雌虎之名耶得罷休時且罷休毋以身入虎穴也又勸雌虎賠償丫鬟銀挖耳簪一枝青蚨數百翼兩下均不肯休少頃丫鬟又至雌虎處擒往廵防西局請究未知該委員能在猛虎項下解鈴否 
[漏捐被罰]  
　　○船户某甲前日在鄉間裝載白扁豆一百數十擔來滬停泊爛泥渡左近彭家碼頭午後將貨起缷適有貨捐局廵船過此廵勇見其形跡可疑上前盤詰言語支吾查知尚未報捐遂將船貨帶回禀明總辦朱太守著暫行看管聽候核示甲遂赴局中求請議罰太守以此項白扁豆如數納捐應出銀五六十兩今既查出漏捐本當將貨充公姑念苦求著照捐外再罰一半甲遵諭繳銀始將船貨領回 
[車夫打架]  
　　○小車夫甲乙二人膂力方剛前日因細故口角竟至用武勢甚洶洶適廵街西捕至將兩人送入法捕房至昨日亭午始得釋放 
[英廨瑣案]  
　　○金胡氏投捕房報稱向與陳朱氏同居前日遷移箱內失去珍珠衣服零布等件疑被陳朱氏所竊旋在伊家搜出零布捕頭囑包探黄四福往查據陳朱氏言有餘屋轉租與金胡氏被欠房租向索不還已吵閙數次不知零布何以在我家伊實誣竊圖詐捕頭飭將該氏等移送英公廨蔡太守飭候訊斷○魏子畬扭戴蘭廷至廨控稱被戴騙洋四百餘元請爲究追值日差禀明太守飭候核辦○吳子明控江文晉借洋不還竟敢逞蠻蔡太守飭候訊供辦理 
[助賑誌謝]  
　　○謹啓者敝堂昨奉到蔡二源太守交來震川東海氏大善士祈病速愈藥助山西賑洋五十元又奉盤記棧交來巴州署慶升聨梁同善楊修福三大善士合助山西賑銀一百兩申規元一百零四兩五錢目下山西賑務萬分急廹草根樹皮剥食净盡災民命在呼吸蒙大善士解囊慨助急救倒懸正如時雨之施一錢不落空地天佑善人康彊逢吉福壽無量先後祗領寅感莫名敬代災黎臨風誌謝[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
