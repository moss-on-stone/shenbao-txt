# 1913 - 130 - 4914448

 

Page 1

 
 
調查 
[長藍鹽政情形（四）（續）（遯庵投稿）運道]  
　　長蘆引鹽配行直隷省者向由水運者居多其水道經流凡五一曰北運河（卽白河）一曰上西河（即淀河）一曰下西河（即子牙河）一曰南運河（即御河）一曰東河（即薊運河）沿河各屬就近落廠分運集鎭其非沿河之處再由車運至各岸其配行河南省者則向由南運河至河南道口鎭及汲縣新鄉縣等處落廠由陸運渡黃河再行車運赴各岸今則火車通行凡與鐵軌隣近之處多由火車載運以取徑捷兹將直豫各岸經常運道分列於左 
直岸　 
　　大興縣　宛平縣　順義縣　通州　香河縣　東安縣　武淸縣　昌平州　舊州營　采育營　延慶州 
　　以上十一州縣營由津坨入北運河運赴各岸 
　　房山縣　良鄉縣　固安縣　永淸縣　涿州　覇州　文安縣　保定縣　淸苑縣　滿城縣　安肅縣　定興縣　新城縣　唐縣　容 
 
 
 

Page 2

 
 
　　城縣　博野縣　蠡縣　望都縣　完縣　雄縣　祁州　安州　新安縣歸併安州　高陽縣　易州　淶水縣　肅寗縣　任邱縣　阜平縣　行唐縣　新樂縣　定州　曲陽縣深澤縣 
　　以上三十四州縣由津拕入上西河運赴各岸 
　　三河縣　懐柔縣　密雲縣　薊州　寗河縣　寳坻縣　平谷縣　遵化州　玉田縣 
　　以上九州縣由蘆台場漢沽拕行薊運河運赴各岸 
　　豐潤縣 
　　以上一縣由越支場尖坨陸運赴本岸 
　　大城縣　束鹿縣　正定縣　獲鹿縣　并陘縣　欒城縣　靈壽縣　元氏縣　贊皇縣平山縣　晉州　無極縣　藁城縣　冀州新河縣　棗强縣　武邑縣　衡水縣　趙州柏鄉縣　隆平縣　高邑縣　臨城縣　寗晉縣　深州　武强縣　饒陽縣　安平縣　邢台縣　沙河縣　南河縣　平鄉縣　鉅鹿縣　唐山縣　内邱縣　任縣　雞澤縣 
　　以上三十七州縣由津拕入下西河運赴各岸 
　　河間縣　獻縣　交河縣　阜城縣　寗津縣景州　吳橋縣　東光縣 
以上八州縣由滄拕入南運河運赴各岸或由滄拕車運逕赴各岸如改北告則由津坨入南運河或下西河分赴各岸 
靜海縣　靑縣　滄州　鹽山縣　慶雲縣南皮縣 
以上六州縣由嚴鎭場同道拕及海豐場羊拕陸運赴各岸 
　　天津縣 
　　以上一縣由津拕分運本岸各集鎭 
　　故城縣　南宮縣　廣宗縣　永年縣　曲周縣　肥鄉縣　廣平縣　邯鄲縣　成安縣威縣　淸河縣　磁河　大名縣　元城縣南樂縣　淸豐縣　東明縣　開州　長垣縣　　以上十九州縣由津拕入南運河運運各岸盧龍縣　撫寗縣　昌黎縣　臨榆縣　灤州　遷安縣　樂亭縣 
　　以上七州縣由石碑歸化等場拕運赴各岸（未完） 
　　按此稿於長蘆鹽務調查甚詳現大借欵已簽押長蘆鹽塲已聘外人襄助閱者宜留意之 
時評 
[遥遥相對（無名）]  
　　上海有暗殺案北京亦有暗殺案上海有暗殺人名表北京亦有暗殺人名表上海搜獲暗殺機關北京亦在搜緝暗殺機關上海之暗殺嫌疑及於行政人員北京之暗殺嫌疑及於議員我不謂共和成立之後暗殺乃若是之大行 
　　共和之所以異於專制者以其能去殺也舍殺戮之爭而易以法律也若立法機關不能以法律相爭而反欲求助於殺戮是豈所謂共和之幸福哉 
　　國内之人而自殺共和國人之敵也殺而不能光明磊落出之於暗殺人者之羞也無論何人無論何黨何派淸白純潔之國民皆當正其罪而無所左右袒 
專電 
[北京電]  
　　奉天議員以衆議院王蔭棠投票事被某雇人暗殺被雇者爲宋大治毛貴卿寗夢岩徐蔭棠竇世襲自二十四日起已屢引誘謀剌皆因有人密告得免昨日毛宋被拘搜出囑託暗殺多人之信上書暗殺一覽表多係宣告脫黨之議員 
[北京電]  
　　宋大治懐中密信共開馬伴春仇玉庭王蔭棠三人國華報載末有景濓二字係宋本撕破被警察手奪搶下裱糊存廰 
　　按此電係另一訪員所發語意未明待查 
[北京電]  
　　警廰提署現已四出搜查暗殺黨本部 
[北京電]  
　　又傳粉子胡同有一議員昨晚被人打傷詳情待查 
[北京電]  
　　新入共和黨之議員梁成久現被人軟禁不准赴院 
[北京電]  
　　今日衆議院决選議長吳景濂竭死力運動有人出價非國民派舉吳者六百元不舉湯者三百元並於招待室内大書吳字不可寫口天濂字須加三點水以防舉者誤寫别字 
[北京電]  
　　大借欵先交五十萬磅如有要需再可商墊 
[北京電]  
　　司法部總長許世英爲爭執宋案組織特别法庭有違司法獨立故呈請辭職 
[北京電]  
　　各學堂校長呈訴敎育總長陳振先不法袁總統批令勸陳辭職陳置不理現仍到署 
[北京電]  
　　警廰發布南京師長章梓辯正蘇軍北伐之謡謂師長等承程督維持地方之意不問政事局外之主張讕言之龐雜决不爲惑國務院覆電謂此與北軍南伐之謡同爲揑造當以擾亂軍情論余（訪員自稱）按京中雖有北伐之謡但别有所指並無疑及南京者且皆以南京爲可恃惟慮有别部分人擾亂觀此似南方所傳北方之謡又另一種 
[北京電]  
　　陸軍部前向法京定購飛行機將次運到由飛行家蓬君押送到京 
[北京電]  
　　新任駐京法國使署醫官步息藹君昨已到京任事 
[漢口電]  
　　武漢多謡京漢車站防搜甚嚴 
[奉天電]  
　　法國地學專家某君已由哈爾濱到此即往京漢滬粤等處遊歷然後赴越南印度等處查考地理 
[南京電]  
　　程都督頃電政府謂前向茂昌洋行所訂借欵業經呈報中央尚未核准惟此項借欵折扣八八虧損頗鉅以待欵孔急勉强應許即請速行核准以便撥欵云云 
[南京電]  
　　第三覆選區衆議院議員顧棟臣因病出缺業經省長以候補當選人陳允中遞補並已發給證書 
[南京電]  
　　國稅廰長現查承辦運北烟油統捐商董仲肇良營私舞獘侵蝕巨欵昨將該董傳省質問交江寗縣看管聞擬送檢察廰按律究辦 
[南京電]  
　　應省長現飭各縣設立禁烟分局以期烟毒早日禁絶 
特約路透電 
[北京電]  
　　國光新報謂中央政府知宋案將歸罪彼等故訂此借欵藉以得欵無暇問條件之優劣聘用外國顧問之利害此舉實無異由外人間接管理中國之財政國報則袒護政府謂孫中山致電各銀行圑與各國聲明不復舉袁爲總統及請勿於其在任時簽定借欵故各國乃知南北不和而此實主張借欵堅固之理由該報末謂五國旣接孫中山之電後仍將合同簽定足見彼等贊助袁總統之意云 
[東京電]  
　　據半官消息五國借欵日本之一分現託正金銀行在倫敦巴黎籌募 
[北京電]  
　　所謂比國借欵取舍權似係奥國者數額英金三百二十萬磅故奥國所得借欵及取舍權與五國銀行圑之一分子所得者數幾相埒該借欵以内國六釐公債票爲抵總數若干尚未明悉此項公債票卽作債務此中消息殊難探訪現料將協商辦法取銷該權蓋以低劣之抵押物衡之其條件殊爲優美若照五國借欵六釐計之則中國將收一百零二非僅九十四也 
[北京電] 　　 
　　國民黨各報現皆痛詆政府國風報謂袁世凱吸盡全國之脂膏後今復質其皮骨袁世凱固可任所欲爲旣將革命元勳秘密殺害日後且將以保衛民權之諸人置之死地今當乘其權力尚未固定之際設法制之云云 
[北京電]  
　　民主報謂五國借欵爲亡國之舉 
[北京電]  
　　參議院正副議長已將借欵事宜通電各省都督其立言要點爲上年十二月二十七日前參議院贊成六國借欵合同各要綱時周學熙曾擔保將最後合同交院批准 
[北京電]  
　　五國借欵告成此間大爲滿意股票市塲極爲活動已大有進步現悉目下之借欵僅足敷償還小借欵補解賠欵及應政務急需之用不日尚將訂借純屬經濟性質巨數之欵 
[北京電]  
　　孫中山游日時組織之華日會社巳舉定幹事員該會已在神户大阪長崎横濱設立支部每半年開會一次第一次常會將於五月間舉行 
[北京電]  
　　昨日此間祈禱會到者甚衆 
[北京電]  
　　白郎因大學校長法恩斯博士在某處敎堂演說其第一言曰全球敎會應一國之請而爲祈禱者人類歷史上從未有此有之則自今日始耳 
[福州電]  
　　福州基督敎徒曾應政府之請合開祈禱會到者極衆各敎堂亦舉行特别祈禱式 
[開封電]  
　　今晨此間開會祈禱民政長等員及省議會議員均正式與會各敎堂亦到有代表下午復有紳學兩界人士數百人聚會虔禱 
[厦門電]  
　　昨日（二十七日）各敎堂爲中國開特别祈禱會到者頗衆各官員亦親自詣會並發簡短之演說 
[長沙電]  
　　昨日特别祈禱會到者一千四百人極形肅穆 
[長沙電]  
　　天降大雨長沙四鄉巳爲水淹 
[武昌電]  
　　昨日先烈祠開祈禱會都督民政長等及各基督敎會均派代表與會軍學界到者頗衆並有都督府樂隊在場奏樂各敎士演說者頗不乏人城中各敎堂均於同日開祈禱會其演說者及靑年會書記均於晚間由黎都督欵宴 
譯電 
[北京電]  
　　五國借欵最後合同及外附公文均於 
昨日（二十六日）子時前開始簽押直至今晨（二十七日）兩點三十分鐘始行蕆事衆乃飲香餅酒以賀功成五國銀行圑係由五銀行代表中政府係由趙秉鈞周學熙陸徴祥代表合同各條件與前宣布者相同惟利息巳改爲五釐倫敦售價定爲九十中政府實收八十四卽交墊欵英金二百萬磅並將儘速發行債票中政府信用雖落而該借欵旣得强有务之財圑爲之後盾復經與華關係最重之五國政府力加贊助故異日發行可望大得勝利美國今與此事斷絶關係衆頗歉然蓋自借欵談判開議以來美國代表曼克拉愛特君多所擘畫銀行圑大資臂助而觀於駐京美國圑員以所用器具於該借欵談判圓滿之日付諸拍賣殆含諷剌之意也 
　　借欵談判展轉至今始得告成衆旣完全滿意而重大事端或將繼之而起吾人未可忽視國民黨曾言擬竭力反對合同簽押今果於最後之五分鐘設法阻撓此事矣國民黨各領袖曾於星期五日集議卽致書袁總統要求借欵簽押之前須付國會核奪袁於昨晨覆稱國家需欵孔急不能再事遷延今擬派秘書面陳委曲云云各銀行家維時皆集趙總理宅内協商一切繼於下午四時各在合同塡寫花押之第一字約定卽晚十時在滙豐銀行最後集會實行簽押 
　　是日下午總統府秘書梁士詒往謁參議院正副議長代表袁總統陳明此事急不容緩之意見並謂該借款巳由前參議院贊成若續交國會核議徒多無謂之遷延云云聞梁曾稱合同業已簽押實則當時猶未簽定也於是正副議長乃查閱前參議院議事日記見該院僅開秘密會討論六國借欵問題所到議員不足法定人數雖議决贊成該借欵之談判惟有非經該院承認不得訂結合同之約 
　　查閱之後卽派王正廷君往謁各銀行家旋於下午四時會於匯豐銀行蓋適在上述最後集會之前也王謂政府辦事手續不合憲法且以嚴重之詞儆戒銀行圑該借欵如不决諸國會逕行告成則國民黨將以實在情形通電全國激動輿情反對此事銀行圑主任答稱彼等現與中國政府直接辦事不能徇政黨之請而礙進行夜間約十一點鐘時寓六國飯店之參議院議員派代表數人前往匯豐銀行而華洋人員當時正在該行集會於是在座華員均爲跼蹐不安深恐短刀手鎗炸彈將及其身各議員復將國民黨意見陳告銀行圑力請候將合同交國會通過再行簽押並言國會必可贊成該借欵彼等爭此擁護憲法起見且儆戒各銀行家若草草成事必將引起風潮各銀行家仍以前言爲答旋卽從事簽押集會之際銀行附近曾有數人匿於暗 
 
 
 

Page 3

 
 
　　陬顯係窺察諸國務員之行動者旋以電話通知警局派來偵探一排諸人卽乘機走去 
星期六日下午忽流言四起謂銀行圑兹發見中政府近曾向比國銀行訂借英金三百萬磅致借欵談判突然變卦云云實則中政府於借欵談判將次合筍之際聲明近曾簽定小借欵合同數種綜數共英金三百萬磅中推比國借欵數額最大惟諸借欵均以國庫券作抵無以鹽稅抵付者故除發行債票之外與五國借欵毫無妨碍現將與各方面磋商候五國借欵發行之後再行發行國庫劵以免有衝突之虞 
　　國民黨對於借欵問題深爲忿忿其情形已見於前若輩反對政府辦事手續不合憲法且惡其聘用俄國顧問據謂政府今正懇求各省協助征蒙以拒俄國之侵逼而袁世凱忽訂此借欵以供目前達其政治目的之用且聘俄員爲顧問將來有事蒙古撥用軍費必爲掣肘自蘇督程德全以宋案証據通電各省後若輩氣燄益復激昂據上海來電謂孫中山曾在外界中公然宣稱借欵問題如不商諸國會則南方行將獨立云云亦可見該黨之蓄意矣 
　　據北京之徴象觀之國民黨之忿怒巳達極點今正在預備最後對付方法彼等覺袁總統志在脫離國會節制獨攬大權彼等今日非屈伏權下卽須以武力抗之至袁總統將以何法慰藉該黨該黨將以何法對付袁總統則須拭目以覘其後 
　　據國民黨自稱彼黨之議員雖多有爲金錢所動而宣告脫黨者然明日（二十八日）衆議院選舉議長時該黨仍可得大多數明日决定選定議長以便卽行提出借款問題 
公電 
[國務院通電]  
　　武昌黎副總統及各省都督民政長均鑒奉大總統令接朱都督篠電太息於内外猜疑黨爭劇烈而歸結於維持邦本唐都督箇電慨然於藉詞黨爭動稱民權弗卹國是而歸結於不問黨籍盡法懲治兩電持論正大若稍有愛國思想者諒表同情共和告成皆無數志士偉人所鑄造現在國基未固雖極力維持猶恐不及豈容爾虞我詐妄起猜疑此次宋案發生幸將正兇及牽連各犯次第破獲自應澈底根究按法治罪此是法律問題與政治判然兩途好事之徒不候法律解决妄生謡諑直欲使法律混入政治以遂其破壞之計又直欲藉一二人朦昧之私傾覆政府摇動國本此案旣經公廨交還已電飭程督先將牽涉洪述祖証據檢出專員送交法部以便交涉政府辦理此案旣未一步放鬆亦未稍形操切無非按照法定手續使外交方面勿生阻力以成信讞而伸國紀乃外間不察事實動云某某指使或則牽扯政府或則指斥偉人輾轉訛傳挑動惡感須知証據旣在公堂中外具瞻誰能掩飾未經宣布何待辨明在報紙不根之談則别有用意若政府效其逆億張冠李戴含沙射人則是浮議可作爰書法庭皆爲虚設旣非人民之幸又豈逝者之心乃幸災樂禍之徒借端搆煽不願四百兆人民之疾苦以遂一二人破壞之詭謀不知煑豆燃箕同歸於盡本大總統年衰德薄救國未忘支持逾年心力交瘁所期四方豪傑共救危亡得有替人釋兹重負若藉故牽扯希圖擾亂則前途渺渺非本大總統所敢知矣副總統及各省督督民政長實圖利之國務院 
要聞一 
[大借欵復活之原因（北京特約訪員一葉子）]  
　　日前財政總長周學熙與五國資本圑爲非公式之會見政府當卽聘英人沙理吉敦氏爲鹽務顧問承認之於鹽務稽核所卽以之爲顧問藉以期大借欵交涉之復活矣因是之故世人以爲大借欵終必復活然在當時資本圑之所主張則謂目下歐洲之金融因巴爾幹問題漸有歸宿頗有和緩之狀况可以百分之五之利息應募大借欵復活固易然監督之程度不可不依當初所定之條件此次聘沙理吉敦爲鹽務顧問名雖爲鹽務全體之顧問而實則直接監督之權也大借欵條件中其爲鹽務稽核處之顧問範圍甚狹然狹則有之至就其實質論之則固純然規定直接監督之權夫資本圑之要求本非名目上廣大之顧問故範圍不妨狹小而主旨則在實際上之鹽督權政府若欲使大借欵復活則當先决定監督條件爲政治問題至利息及實收額則皆屬枝葉問題均可磋商者此後政府亦未予以何等之答復然則外間所傳說之大借欵問題其成否尚在不可知之數矣 
[二十四日之兩院記（第一次之會議）]  
　　二十四日參衆兩院同時開第一次會議是日議案共分旁聽規則議事細則選舉議長投票法等案會場秩序甚好今分錄之如下 
（甲）關於參議院者 
[（一）議事細則之表决]  
　　參議院議事細則經衆表决仍用臨時參議院議事細則並無增改 
[（一）旁聽規則之增加]  
　　參議院旁聽規則經衆表决適用臨時參議院旁聽規則惟添加限制旁聽券一條因臨時參議院旁聽券介紹議員隨便檢取隨便添註毫無限制殊屬非是昨日所添之條係旁聽券須加蓋職員介紹圖章介紹圖章仍須在議場守衛所以便臨時核對云 
[（一）超然派議員之不平]  
　　參議院休息室向分黨派無黨派之議員因此遂無休息之所日昨東三省議員某君爲此大肆咆哮欲尋處長質問略謂國會非黨會豈得無黨派遂無休息室處長當即改設超然派議員休息室某議員又行反對遂改爲議員休息室始罷 
[（一）議員座位之抽定]  
　　議員座位已於昨日經衆抽定明日卽可照位分座 
[（一）今日議長之投票]  
　　參議院議長副議長准於今日當塲投票選舉經衆表决用記名投票法 
（乙）關於衆議院者 
[（一）議事細則之决定]  
　　衆議院議事細則經衆表决仍用臨時參議院議事細則並無增减 
[（一）旁聽規則之决定]  
　　衆議院旁聽規則經衆表决仍用臨時參議院旁聽規則並無增減 
[（一）違法除名議員之退席]  
　　湖北議員歐陽啓勳照章退席一事日前各黨爭持甚烈迄今尚無結果日昨歐陽啟勳已自行退席矣 
[（一）投票法表决之未果]  
　　投票法表决一事是日由主席報告有記名投票贊成者用白票不贊成者用藍票由書記先散名剌是日到會者五百四十七人藍票得二百七十六人白票得二百六十八人名剌匭中有誤投同票者得五百四十六人按照議事規則第五十一條應再行投票遂定於今日開會再行表决 
[（一）明日議長之選舉]  
　　衆議院議長因今日尚須表决投票法故須明日始能舉定云 
[雜評一（無名）]  
　　議員一　議員列入暗殺表嗚呼議員危矣 
　　議員二　議員被人打傷嗚呼議員危矣 
　　議員三　議員被人軟禁嗚呼議員苦矣 
　　議員四　議員可得六百元或三百元鳴呼議員賤矣 
　　議員五　然則議員者非鐵血卽金錢 
　　總長一　司法總長以爭宋案之特别法庭而辭職嗚呼總長何弱 
　　總長二　敎育總長以校長訴其違法勸令辭職而仍到署視事嗚呼總長何强 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[西藏選舉風潮紀]  
　　西藏第一届參衆兩院議員選舉法施行細則巳經日前頒佈嗣爲川邊鎭撫使尹昌衡反對在京辦理嗣有喀喇沁王蒙藏局貢總裁之同鄉于華亭者自稱西藏代表羅布桑車珠爾到處招摇設立在京西藏同鄉會充爲選舉機關近又有一部分眞正藏人所反對此項風潮頗爲劇烈兹分錄詳情如下 
[尹昌衡之電爭]  
　　川邊鎭撫使　尹昌衡關於此次西藏選舉日前特電政府力爭由川邊辦理原電如後大總統國務院參議院蒙藏事務局鑒前以邊藏未平西藏選舉無從確實履行條件正式選舉電請緩辦在案昌衡初意以選舉重要非俟該地平定按法舉行不足以謀公益而尊立法故不得巳而爲此請前據駐鑪藏商及各喇嘛各土司全體公呈以西藏國會選舉業經參議院議决由蒙藏事務局辦理其選舉人及被選舉人均非藏人蔑視多數蹂躙民權請電京力爭改由在鑪選舉以維繫人心昭示五族共和之意等情據此竊恐立法行政不能混爲一途議員爲國民代表在京少數同人非國民公意爲權宜辦法起見與其在京選舉不如由鑪城集合邊藏兩方商民及各寺喇嘛各黨會各法圑各土司公同選舉似比在京辦理較爲妥善所選出議員亦於邊藏情形較爲熟悉將來對於邊藏應興應革事宜庶能代表進行不然多數人放棄權利少數人隔靴　癢旣失領土民心且於民國前途大有障礙殊非五族共和之意昌衡爲收拾人心起見不敢壅於上聞謹爲代呈并懇電覆以便遵守尹昌衡叩佳 
[眞西藏人之反對]  
　　眞西藏人羅布桑等聞之紏合西藏旅京喇嘛商人數十名聨名於日前呈請各機關澈底查究略謂五族共和選舉正式國會議員事體至爲重大則辦法自應以眞確無弊爲要查前西藏代表羅布桑車珠爾即于華亭呈請卽日在京舉辦西藏選舉通融辦理固無不可但非西藏人不足以代表西藏該呈己自言之而羅布桑車珠爾乃喀喇沁人實非西藏人冒籍朦呈其意固欲假西藏代表之名爲選舉舞弊嗣於批准後以少數人組織一西藏同鄉會其實所謂西藏同鄉會中人亦多非西藏人不過爲羅布桑車珠爾之私黨夥同朦冒而如羅布桑等或係喇嘛或係商人均實爲西藏人乃併不與選舉人之列是羅布桑車珠爾之把持舞弊彰彰無疑選舉大典也而如是羅布桑等因鄭重選舉起見以爲非另籌眞確辦法不可擬一面電商藏中大喇嘛一面呈請行政長官廰查究冐籍舞弊等情除分别呈請大總統内務部蒙藏事務局外爲此呈請貴局長澈查朦冐情形另籌眞確辦法鄭重選舉實爲萬幸 
[現在選舉之情形]  
　　假冐西藏代表于華亭因此近日甚形狼狽日與蒙藏局秘書某竊竊私議請貢總裁另設局所辦理免致蒙藏局中人知其内容昨聞巳將西藏選舉細則頒佈仍以于華亭所辦之西藏同鄉會爲調查機關尅日投票將一班西藏商人人一筆抺 
煞云 
[省議會聨合會成立之前提]  
　　本月二十二日省會聨合會各代表在天津假順直省議會開第一次預備會到會者十八人（到津者有十省湖北代表胡君山東代表王君曁河南福建代表是日均未出席)首由各代表推定王君建中爲臨時主席王君遂報告今日預備會所研究事件（一）定名（二）宗旨（三）組織（四）經費報告畢由各代表詳細討論結果如下（一）本會定名曰中華民國省議會聨合會（二）本會以聨合各省代表民意求眞正共和作國會後盾爲宗旨（三）本會組織大概約分三種如下（甲）會長副會長各一人（乙）交際科主任一人政法科主任一人經濟科主任一人文事科任一人各科科員若干人（丙）事務員一人文牘一人書記二人庶務兼會計一人均雇用規約大綱討論畢遂推定起草員廣東代表宋以梅及直隷代表王建中繼又推定宣言書起草員廣東代表容伯挺　江西代表徐樹霖推舉畢由湖北代表李宗唐報告本會成立宜早必要及成立前一切手續遂由各代表决定本月二十七日（卽星期日）爲成立日期臨時主席謂所有成立前一切手續請推舉一二代表駐臨時事務所辦理經多數認可遂舉定湖北代表李宗唐及江西代表潘震甲駐所後由主席宣布時巳晚遂散會 
[京津破獲假鈔票案始末記]  
　　日前北京忽閧傳有一外國人名張蘇三者在京津一帶僞造紙幣商家各懐戒心事爲警廰所知先派人至天津訪拿到時蘇三巳潛行入洋偵探等乃變裝至其寓託爲購買假票者與蘇三訂明價格並取得票樣數紙警廰乃率人掩捕卒得之並搜出未成僞幣及品藥器械等一併解廰訊問蘇三供係山東蓬萊縣人年二十六歲自幼在高麗貿易前數年回華前年往天津謀事遇一猶太人名比的戈聲稱能作假鈔票伊卽令其成作比的戈遂稱報紙已經揭出不敢再作遂作罷論其後又有一孫姓者爲伊所素識一日偶言亦能僞造鈔票乃一同來京孫嗜鴉片因京内無處吸食次日即行回津蘇三乃冐充日本人向購假票人議價並允現作票樣數張不料正作票樣時被警查獲云云遂命暫時拘禁未幾警廰又得報告謂蘇三去年十二月間曾在上海寓虹口某處亦以行使假票爲華捕拿獲解至日本領事署圈禁多時正月十四日逃出來津云云警廰以蘇三旣係華人何以爲日領押管乃更提出研訊蘇三始猶堅執及抵賴無術乃供出原名洪國吉係朝鮮人去歲在滬行使假票日本警察署拘押正月間乘間潛逃現被查獲恐再送經日本官署故冒名張姓警廰訊畢當以電話告知日本警察署派員前來持有像片認明該犯確係逃犯洪國吉乃於十九日移交日本使館矣 
[粤敎育司署將開偶像陳列所]  
　　廣州市中每街必有土地廟華光廟等粤人迷信神權祈福者衆故各廟多有常欵皆由坊人經管昨歲警廰揭示提各廟常欵以辦公益干涉各廟附設不正當之偶像一時俗人大警幾至交閧後有黠者設策將各廟改爲坊人議事公所或爲孔子廟寔則崇拜各偶像如故當時警廰知衆怒難犯亦恝然置之於是廣州市中孔子廟林立矣近日警廰又令廣州市警察各區云前因各街有將各廟改爲孔子廟卽不應附設土木偶像以凟孔子業於第八十九號訓令通令各區各分區干涉現在旣改孔子廟者如該廟内仍有附設土木偶像卽行一律送廰以便轉送敎育司署設所陳列此令自此令發布後日來好事者紛紛向廟中將偶像搬出或送往警廰或徑送往敎育司陳列所中頃刻卽滿蛇神牛鬼無奇不有者亦一怪現象也 
[贛省地方公債截止之爲難]  
　　贛省地方公債前因各縣陸續應募一時尚難截數業經都督咨復財政部擬俟中央六厘公債頒到後再行截數停止在案省議會開幕後咨行都督以此項地方公債主張卽行停止都督接咨後卽行財政司知照刻據覆稱原咨稱此項地方公債中央旣有停止之命令自未便繼續再募以重人民之負担此次舉辦地方公債純粹的爲本省興辦銀行實業之用作生產之投資不作行政之經費間接以裕地方之稅源直接以補六釐公債之不足考之各國市鎭州縣均有募集公債之特權証之省議會暫行法亦有省債議决之條文誠以國家公債與地方公債性質範圍截然不同苟無碍於國家公債之進行法理上自可並行不悖此毋庸卽行停止者一也原咨又稱此項地方公債以二百萬爲銀行基本金一節正可俟中英公債實行募集後請求指接藉資周轉在本省宜無另先籌備之必要查中央六釐公債條例第一條内載此項債欵除提充中國銀行之資本及各省整理從前發行之紙幣一條並無指撥各省銀行資本之規定是請求一節尚未能必其有效而贛省民國銀行資本薄弱發展無期倘得募集此項地方公債以一百萬元撥充該行基本以一百萬元爲該行保証準備則資金雄厚信用益堅此毋庸卽行停止者二也原咨又稱事業公債必有確定之計畫然後債權債務庶足以昭信用若徒指某某等類事欵貿然欲募若干公債將見實業不止一端募集必無了期予取予求事無固定其不啓人民之疑忌亦僅矣查本章程内載募集債額五百萬元以二百萬元投銀行以三百萬元投之萍鄉等煤礦實業似已確定計畫指定用途與事無固定易啓人民疑忌者有别且各省因興辦實業紛紛擬借外債較之自募省債孰得孰失無待著蔡此毋庸卽行停止者三也原咨又稱銀行與開辦煤礦皆係公司事業儘可添招股本妥籌辦理不必從事募債查以上各項事實雖或有利可獲非常之原黎民所懼公司招股能可推行盡利未可預期南潯鐵路始以招股繼以借債前車之覆可爲殷鑒蓋公司爲公共營業性質公債爲債權債務行爲孰爲穏健不待智者而知此毋庸卽行停止者四也原咨又稱公債係權利的非議務的若按屬派定數目責令縣知事勸募其行爲有同强制似非募債之正當辦法難保不滋弊害查本章程原議由銀行承辦本爲募集公債之通例特恐責成較輕或有流弊故改歸地方知事勸募無非爲愼重起見且公債細則第十條已經聲明嚴禁苛勒細民等事是責令知事勸募亦非强制執行情同勒派者可比似可不必過慮此毋庸卽行停止者五也本司忝掌財政自應統籌全局綢繆未雨公債政策實當今理財之先務至於章程細則省議會逢有審查修正之權或分年零募或减少債額或改定機關均係决諸公論即異日債欵募齊監督用途之責亦惟省議會是賴至現在已募數目合計繳淸者計龍洋十九萬九千元繳而未淸者計三萬餘元前經本司撥交民國銀行龍洋十八萬元充作該行準備金所餘五萬餘元概存民國銀行應併答復以昭大信云云都督昨已據情轉咨省議會公同覆議矣 
贛省近事紀要 
[雩都縣禁煙釀禍紀聞]  
　　贛省雩都縣北鄉田地寥闊專事播種　粟調查約有三萬餘畝該縣知事派委警署長潘秉玉帶警前往剷拔將及百畝之時詎該鄉王姓嗚鑼糾集鄉民三千餘人圍住馬鞍橋將警兵毆斃數名其餘均被毆傷警署長亦被毆傷幸該鄉紳士羅爲貴將警署長帶入人家逃避並用磚圍砌頭門始脫此險至八號時潘警署長始潛蹤來縣報告各警兵亦陸續到齊均受重傷點查尚缺七名現該知事以此案發生乃劣紳王光斗所主使該鄉民如此野蠻形同化外特請都督迅撥大兵下縣緝拿以伸法紀矣 
[鄱陽湖德艦駛入交涉]  
　　德國兵艦法打浪駛入湖口晋贛游弋迭經湖口台官升旗阻止不從昨巳抵省停泊章汪門外福康公司輪船碼頭河心經稽查輪船處報告警廰周副監以外人兵艦無故駛入内河殊屬違背約章特呈李督致電駐甯該國領事嚴重交涉云 
亡國大夫齷齪史 
[亡國印私贈外人]  
　　前淸江南補用知府許星璧歷充裕寗官錢善後牙釐各局差因虧空巨欵爲端方參革未幾運動張人駿開復委查淮鹽加價風潮得署揚州府篆旋調任金陵關監督南京光復許卽携帶關防印信潛逃兹見民國政局均本省人爲本省官特携帶眷屬於前日由滬附日淸公司某輪返湘許本鴉片大癮在輪中仍舊呼吸將抵漢臯之際爲船主日人所見以鴉片刻爲禁物許挾帶煙膏兩缸疑爲販賣當擬從輕投之於江許與烟相倚爲命再三哀告並言貴公司輪船滿淸時代往來長江吾曾出示保護今祈俯念前情寛宥云云該日人不深明華語良久未能了然許乃書明前情示之且於箱内檢出金陵關監督關防一顆爲証該日人見而喜極索爲紀念許允贈之烟膏遂獲發還 
[佔兄妾家庭訴訟]  
　　鄂省有周世海世淸世寛者均前淸鄂牙釐局總辦周道某之子也兄弟三人席先人餘蔭皆報捐州縣在鄂聽鼓前年世海病故遺妾郭氏（即漢臯名妓筱月樓）年方少艾風姿綽約艶麗無雙世寛行素浮蕩鮮顧倫常郭氏出身靑樓亦不講節操竟由 
私通而明嫁爲妾世淸作客他方久不知覺昨由申歸來見兄妾腹内膨　大有人在詢悉原委極爲妬憤乃延族戚擬責以亂倫奪其財產寛不服詆淸亦思染指並歷數其家庭之醜行昨淸已向初級審檢廰控以欺兄佔孀滅禮亂倫等情業奉批准傳訊寛聞知即以巨金聘律師方某代爲辯護謂孀婦係自由身體有權改嫁旁人不能干涉此種風流公案度該廰必有奇艶駢儷之判語也 
地方通信蘇州 
[經行欺侮鄉愚]  
　　昨有震澤沈姓鄉人携經一百六十兩來蘇逃避行佣私自直接賣與沙皮巷康泰豐紗緞莊尚未成交爲唐家弄貴記經行探悉追縱至康泰豐與沈某理論始僅角口繼竟用武致沈某被毆重傷並將絲經帶去擬爲勒罰巨欵地步後經偵探隊某出爲和解令沈某酌認罰欵乃貴記經行執意不允定欲罰沈某三十元該經亦藏匿不還且該經當互毆時巳少去十禾計重八兩由是偵探某及康泰豐等咸抱不平謂沈某經絲已完落地捐不過圖逃行佣旣經偵悉儘可照例議罰何得將沈某毆傷况偷逃行佣同業公所罰欵向有定例每經一莊計重一百六十兩不過一正兩罰至四元八角而止貴記定欲罰洋三十元不知據何規條而經又不還更不知是何居心故現巳由康泰豐等作證令該鄉人沈某赴審判廰起訴並請驗傷矣 
[造就水陸警察人才]  
　　水面警察廰總廰長盧世儀君近擬開辦水面警察敎練所以期造就一班水警人才聞程都督甚爲嘉許已委前軍政司軍法科長彭君錫範爲校長不日卽當開辦現在警察廰長石人俊君亦發起組織一警官養成所分官費自費兩班定額一百名刻已擬就章程呈請省長核准後卽行出示招生云 
[吳江例外地方廰]  
　　江蘇司法籌備處昨接司法部電所有吳江地方廰准作例外保存而常熟江陰等均紛紛電詢是否與前定標準相符現籌備處覆以仍須由部支持但被裁地方廰之各縣聞已互相通電合詞向司法部要求援照吳江成例回復法院云 
[靈柩亦可裝煙耶]  
　　念五日有由上海駛來之大駁船一隻裝載靈柩十三具開至胥門卽在接官亭大碼頭停泊詎有由上海跟蹤來蘇之某甲突向該船主云汝由滬來蘇我已探悉内有一棺確係盡藏烟土必須查驗放行於是遂大起衝突旋經該處鄰舟將船扣留報告警察總廰開查矣詳情容再探訪 
[盜犯歸軍法辦理]  
　　常熟古里村瞿啓甲家被盜搶刦巨案經 
飛划五營孫松泉管帶在滬拿獲盜匪何祖根等六名解交公堂預審明晰轉解到蘇各情已記前報兹經瞿君電呈應省長以飛划營拿獲敝案盜犯何祖根等六名請電飭鍾統領轉飭孫管帶就近解交縣知事歸軍法辦理等語昨經應省長轉電飭遵矣 
杭州 
[杭城戒嚴預備]  
　　杭城謡言繁興朱都督早已密令戒備將筧橋六師第二十一圑第一營調駐報國寺軍械局以厚兵力昨又飭知淸鄉督辦隨護赴嘉湖之二十二圑兩營星夜開回省城實行衛戍以資防範一面令行警察廰密飭各署區警官每晚親查旅館客寓尤注意寄宿舍同鄉會等處凡有來歷不明行蹤詭異之人責成逆旅主人隨時馳報該管警署嚴行監察以衛治安 
[破獲帮匪機關]  
　　浙匪潛匿省會密設機關都督府迭據探報分派軍警嚴密防範一面電調出防各軍回省實行衛戍詎廿六號旁晚靑帮匪首史阿友膽敢召集各帮頭目在湖墅大關後面火弄土地廟内大開香堂放票收徒事爲偵探訪聞會同該管巡警馳往圍捕衆匪聞警四散逃竄各長警奮勇追拿當場捕獲徒黨兩名其時大雨滂沱雷電交作急切不能窮追當將兩匪解交第三區魏署長立刻提訊始知尚有筵宴場所卽在該處就近楊順發家内復飭警長巡邏前往搜查入門之際楊匪誤爲同黨遞香三支示令行禮卽將楊匪及証據等拘送警署據供同黨甚多今日不過借渠家内會盟同時被捕之黃阿利許賢淸兩名係史阿友新收徒弟等語聞該匪黨神通廣大卽晚投函請保者紛至沓來魏署長以此案關係重大一律謝絶一面電告廰長及都督府請示解究 
南京 
[范堤歲修之不容稍緩]  
　　應省長昨致如臯縣知事電云據該縣掘港總董金圻豐等電稱濱海之區恃范堤爲田廬民命保障歲久失條勢極危險前臨時縣議會議决大修向由國帑小修可由縣撥欵補助此次工程迫不及待董等一再呈縣均未答復瞬屆農忙即無從集工修理復呈請援照縣制第五十條交參事會代議撥欵補助適縣長赴省總務課長堅不允許查范堤不於農忙前趕速興修伏秋大汛潰决堪虞數十萬人民生命財產關係至鉅董等不能負此重責除另呈縣辭職外乞電縣維持等情查范堤旣關係民命自應妥籌修築仰卽與地方紳董協商妥辦母延 
[萬行各縣帮審制手續]  
　　内務司昨接司法籌備處函云知事兼行審檢所檢察職務係遵奉大總統令司法部訓令辦理此職發源於現行法令斷不准藉詞違抗乃自本處通令改組後巳逾一旬而各處據報縣知事未肯接收者日有數起其因經費不敷呈請加增者業經本處訓令准其動用罰金月以百元爲限是該知事等爲難情形本處實已體諒備至若再遲不接收將機關停滯人民告訴無門凟職之咎其又奚辭請令行各屬嚴切奉行云云刻聞内務司將以上情形案呈省長令行各縣知事遵照矣 
鎭江 
[市董事會全體辭職]  
　　丹徒市董事曾副董張承源日因事與本會職員嚴某齟齬不意嚴粗暴性成竟突前批張之頰該會董事全體震怒聨名具呈縣知事辭職旋經于知事批覆略謂嚴果有不法行爲儘可赴檢察廰起訴何必遽行全體辭職殊與市鄉制第十九條章程不符云云想該董事等當不再固辭也 
[敎會舉行祈禱會]  
　　四月二十七號鎭郡四公會敎堂爲民國開會祈禱特函致各行政官曁各界各敎屆期均蒞城内堰頭街耶蘇堂虔誠默禱誠盛舉也 
雜評二（萍） 
[西藏之選舉]  
　　異哉西藏參衆兩院議員之選舉旣不能俟藏事大定就地選舉則在爐舉行尹督之陳請猶不失爲中策焉耳 
　　乃必徇在京少數同人之意而致受于華亭之愚夥同朦冐組織同鄉會以爲攫取唐古特選舉權之地吾不知蒙藏局於此是何居心 
　　雖然此于華亭者恐亦所謂傀儡之傀儡耳不然今日荐舉西藏議員之風聲何以不絶於吾人之耳鼓耶 
　　嗚呼西藏嗚呼參衆兩院之選舉 
[粤敎司之陳列品]  
　　區區一敎育司署而偶像滿列其將以示多神敎育歟抑亦爲民國敎育界别開生面特以廣東開其先耶 
　　記者曰吾於以見坊人之黠吾於以歎粤警廰之貧吾不知素持一神主義篤信耶敎之羅敎育司對此金碧輝煌之偶像滿列將何以詔示粤人而一一破除其迷信也 
 
 
 

Page 7

 
 
本埠新聞宋案開庭前種種 
[地方審判廰長辭職]  
　　上海地方審判廰長上司法部電云北京司法部鈞鑒廰長於上海光復時地方人民因其曾任高等檢察長公舉爲司法長其時秩序未定不得不爲桑梓勉盡義務後改設審廰因大局尚未敉平暫任廰長之職旋辭職未准迨改組令頒布後靜候委任合格人員接替迄未改任宋案發生會同檢證現已畢事猶有堅持特别法庭之議者未始不因廰長不合資格而起應卽先行辭職并懇呈請任命合格人員接任以杜異議而尊約法上海地方審判廰長黃慶瀾叩有印 
[地方檢察廰長辭職]  
　　上海地方檢察廰長上司法部電云北京司法部鈞鑒昨電計達宋案二十四早檢證畢卽函告程都督准次日併提應武兩犯來廰開始豫審乃午間忽聞武犯在押猝斃電詢屬實馳往檢騐一切情形當已電達正擬一面仍提應犯歸案豫審詎報載程應宣布證據電文又接都督函覆到廰有此間現仍查照大總統來電組織特别 
法庭正在籌畫電商俟奉准後再奉聞等語來函於提犯豫審并未允行且宣布證據係法庭唯一職權豈有不經豫審徑自宣布之理此籌蔑視法權破壞約法之舉動皆由大總統勘電令程都督應民政長在滬督飭各員嚴密訊辦一語而生現在特别法庭雖未成立而法定程序先被紊亂直是以命令變更法律尚何司法獨立之可言廰長忝任國家代表之職不能行國家代表之權上不能見信於政府下實媿對於國民内疚外漸實難自處惟有亟自引退以避賢路且武犯如是夜長夢多倘應犯再有他變咎將誰歸謹懇大部另簡材賢迅予接任（下略）上海地方檢察長陳英沁印 
[開審之改期]  
　　地方審檢兩廰長以宋案要犯應桂馨朱蔭榛二人原定於星期三（卽四月三十號）在江蘇海運局開庭研鞫但一切佈置尚未完備司法部委派正副栽判員亦未定妥届時恐難審訊昨已商諸黃膺白陳英士黃克强諸君改期開審矣 
[應桂馨不死]  
　　宋案要犯應桂馨近患泄瀉圑長陳熙甫因恐變成烟漏報由程都督延請西醫柯司君驗明應犯煙癮甚深每次給食戒煙丸四粒尚難抵癮業已加至八粒病卽痊愈並聞程都督曾於前（卽二十六號）傍晚在行轅内得有傳聞謂禁錮營倉之應桂馨亦已病斃立用電話查詢據陳圑長答復謂應犯在禁甚安並無病恙所詢一節係屬謡言云 
[浸染嗎啡之手帕]  
　　陳圑長曾於十七號飭兵在應犯衣内搜獲絲綢手帕一塊知係揩抺鼻涕所用仍卽給還及至前日爲看守軍員瞥見此帕仍極淸潔心甚異之遂即向之取驗無弊可指送由圑長反復細視亦難查出其弊爰卽親往營倉面詢該犯謂此手帕爾已用過多日何以並無汚穢應犯從實答稱此帕曾浸嗎啡汁水如在癮發之時祇須納入嘴邊以舌啜化卽可抵癮至所給丸藥實無用處仍請將帕發還陳圑長以旣有嗎啡其性甚毒斷難給還現旣所飯丸藥難以抵癮准再商請西醫配藥給食旋經柯司醫生查得西藥苦脫虚（譯音）係是煙土之精其性較嗎啡爲和平足可抵癮當卽開方由陳圑長派員往購給應吃食 
[更换衣服被褥]  
　　陳圑長以應桂馨目進營倉迄巳旬日而所穿衣服及所蓋棉被必巳汚穢恐其發生疾病故於前日派員購辦全新袍褂衫褲鞋襪並被褥等物給應更換並將前穿衣服飭人洗凈以備更換 
[應犯之夢囈]  
　　聞應桂馨前日在營倉内向防守軍士曰我觀此案滬上斷難辦結英公堂前後審過數堂毫無眉目及至引渡後迄又旬日並未提訊一次我料此問再住一二星期定必解往北京將來判决定罪最重亦 
不過一等有期徒刑而巳 
[楊律師復穆杼齋函]  
　　景斌復書杼齋先生足下昨者某報記者以新聞訪稿見示有執事惠緘啓而讀之疑爲未實返舍則華翰宛在案頭意氣懃懇非諷非嘲知閣下惑於流俗之言非狃於黨見也敢布區區曉　左右初宋案之議引渡也僕在病院有客撫吾牀以應事相託婉詞謝之曰上海不乏法家僕抱薪憂不足肩此艱鉅及出醫院其人復來謂被却後託之某某兩君皆怯不敢任又顧而之他則索金逾萬而某君則又以黨系之故爲人所撓是國家之設律師不應爲被告人辯護也是必敗訴之被告更不得有辯護之律師也設法庭臨時指定辯護人而君適承其乏却乎否乎客竟其言僕俯而自維方今法庭問題久持不决特别組織實悖典章亦思有所獻替以供當道故毅然任之而不辭初不意爲流俗人所不諒也某報等發黨爭狂熱肆口謾駡僕固不屑與辯乃執事明逹亦剿襲金錢名譽之語甘爲效顰之東施不亦謬乎信如君言是律師不應爲人辯護凡爲人辯護者皆以金錢爲主義也且辯護人必不應敗訴凡辯護敗訴者皆以名譽爲犧牲也國家安用有律師哉宋案証據之果否確鑿自有法庭正式宣布應某罪名之已否成立自有法庭正式公判他人越俎即應以違法論執事執權警務協助司法責有攸歸此案關係匪輕公開審判之期務望妥爲保護勿使無知之輩擾亂法庭僕與使君各盡其職母稍凟也僕少嫻詩書長習政法義利之辨亦略聞矣知我罪我自有鄉評君卽不言僕亦知勉春光明麗努力加餐景斌頓首四月念八日 
[再誌潮惠會館之怪劇]  
　　陸軍第三旅目兵前日在潮惠會館觀戲肇衅持刀傷人詳情巳紀昨報兹由該會館董事鄭芳鉞鄭勛陳開日郭鴻暉郭輝等於昨日午後帶同受傷人柯成永徐木通及高日銘等到廰訴稱二十七號本會舘由水菓業同鄉演戲酬神詎陸軍第三旅目兵忽然起衅紏合同營目兵百餘人前來開放排鎗將大殿上所供各物打毁一空並將夫役四人刦去藏匿直至今日始行釋回柯成永徐木通二人竟被用刀剌傷頭面等處昨日巳奉驗明即赴上海醫院求治但當時柯徐等來案請驗之後該目兵等又將同鄉高日銘拉至荒僻之處用繩將雙手反綁拳足交加因此所受之傷較徐柯爲尤甚爲此查明被毁各物開明淸單帶同柯徐高三人來案再求驗明究辦並追償損失以儆將來陳廰長以柯徐二人之傷昨已驗過遂飭王檢騐員將高日銘驗得兩助受有拳傷諭令將受傷人帶回醫治一面着法警曹玉山卽赴該會館附近一帶調查究竟因何起衅復候核辦而南商會各董事據該會舘各董報告之後亦卽派員前去勘明被毁情形轉報司法署備攷 
[靑年會舉行祈禱誌盛]  
　　前日中國靑年會開祈禱大會各處基督敎徒及熱心愛國之士聨翩赴會者約者二千人該會殉道堂幾無容足之地前司法總長伍秩庸先生外交部特派交涉員陳安生君本縣知事吳君警察長穆君均依時蒞會同聲祈禱頗極一時之盛兹將是日開會秩序錄後（一）唱詩開會（二）開會禱祝（三）宣佈會辭并讀聖經（四）唱詩（五）爲民國國會祈禱（六）唱詩（七）爲民國新政府祈禱（八）唱詩（九）爲民國選舉正式總統虔禱（十）唱詩（十一）爲民國憲法虔禱（十二）唱詩（十三）虔禱天國降臨護佑民國（十四）唱頌讚歌（十五）恭誦主禱文（十六）祝福散會 
[指定洋商租地管轄權]  
　　上海洋商租地向用單行法由上海道交涉管理刻下民國成立政體變更道印巳經消滅交涉亦設專官此項土地管轄權當然屬之縣知事業由省議會質問經行政公暑答復以後洋商租地均歸縣知事直接管轄矣 
[商界對於國事之殷憂]  
　旅滬客幇商務聨合會致北京衆議院電云北京衆議院諸位先生公鑒貴院開幕逡巡半月薄海引領共跂嘉謨乃者選舉之爭持旣嘵嘵不己國會之開議遂邈邈無期黨見撑持閧爭百出商業爲之滯停人心爲之阢隍風雲激鬱危慮滋多商等其所以忍呻吟而默待者意以爲轉瞬正式政府成立總統選舉得人庶幾水深火熱之餘生自有蘇息返魂之一日乃不意初步艱難已臻兹極茫茫後顧憂念安窮切膚之痛旣殷覆巢之卵是懼爲此冒昧陳辭尚乞諸公各灑眞誠以匡危難庶期此後舉總統訂憲法一切重要問題均可卽日解决不生意外風潮福利源泉諸公是賴臨風肅電無任屏營旅滬客幇商務聨合會陳仁梅等全體叩感 
　　上海商業維持會會同米麥業花業錢業糖業木業等共有九十餘業商董於昨日電致北京參衆兩議院諸議員云國是未定時勢阽危商業困難金融阻滯諸公身肩重託徒尚黨爭如抱薪救火適以自焚敝會以維持商業爲宗旨睹此險狀披瀝電陳伏祈嘉納俾正式政府早日成立國民幸甚 
[會勘公墳之預備]  
　　老北門外南城脚二十五保四圖地方向有英國義兵墳塜近因拆城塡濠曾由市政廰函請陳交涉使照會英領轉知公共工部局請卽派員會同測量以便保存在案兹悉工部局已允照辦將 
於日内會同市政廰路政處妥爲勘丈昨巳由路政處函請警察廰飭知該處警區派長照料矣 
[日人逞兇案尚須訊]  
　　西門外三公瑞玻璃廠日本人山田山治毆傷劉配貞頭面等處當經地方檢察廰長陳松生君以案關交涉卽將山田山治並該日人之代表鮑正傑解送日本領事署訊究在案兹悉此案業經日領事派員預審因山田山治供詞不符須傳原告到案對質方能定讞因卽照會檢察廰長請將原告解送該署現經陳君查得劉配貞當時因受傷甚重流血不止由警廰送往上海醫院醫治在案爰於昨日午後飭警前往該院將劉傳案送往日本領事署歸案質訊 
[定期銷毁烟土烟具]  
　　地方檢察廰昨出牌示云照得本廰據巡警局禁烟局先後獲送煙土煙具等件兹定於本月三十號午刻當庭銷燬合行牌示俾衆周知特此牌示 
[欲逃者徒自苦耳]  
　　盜匪周春山陳妙生王小弟王阿土趙全福金炳生陳阿弟周阿三等於本月三號夜半在七寳鎭糾黨夥刧某姓衣飾逃至滬上匿跡公共租界由探查獲一併解送公共公堂訊知事出内地判送地方檢察廰訊辦在案兹經該廰訊得金炳生陳阿弟周阿三均與此案無涉昨由該廰派警將金等三人解回公廨請爲發落關讞員商之英領康君以金周二人前此押在捕房時希圖脫逃自應究辦判仍還押候禮拜六解訊陳從寛省釋 
[重重疉疉之拐案]  
　　著名水販李洪氏與媳李呂氏並男女拐匪陳李氏吳開弟諸阿根郭長生郭仁生梅仙等前晚帶有男女小孩十口至怡和碼頭擬乘財生輪船帶往外洋販賣被救濟會偵探查悉協同美捕房中西包探將男女大小共十六口一併帶入捕房分别押至昨晨解送公共公堂請究先由中西包探禀訴前情並稱查得李洪氏曾經法公堂訊辦有案請爲嚴究卽經王襄讞會同英領哲君逐一研訊明晰以十六歲男孩長興係吳開弟之子且吳與李洪氏並非同淘姑寛判吳開釋長興准予領回十四歲女孩陳小珠子判交其伯母陳氏領回郭長生諸阿根訊係在逃之郭仁生等雇令伴送亦着一併開釋李洪氏押女所一年李呂氏陳李氏各押半年十四歲男孩小羣子係洪氏之長孫留候氏押滿再行帶堂給領尚有女孩汪阿妹臘梅男孩小漢子梅根朱阿根小品小仙子等七口併送救濟會妥爲留養並飭緝提在逃同黨解究 
　　甬人朱茂盛向在財生輪船上管理雜務近因串同拐匪將十四歲男孩朱阿有帶往汕頭圖賣未成將孩閉鎖艙内並用籐條痛責被機器間内工人陳開有李金福窺見代出川資將朱孩帶滬訴由孩之胞兄朱根福控請捕房於昨日派探將朱茂盛與孩並傳同見証解奉公堂中西官會訊明白判孩交其兄領回朱茂盛押西牢半年示儆 
　　揚州人徐開發因在原籍拐得十四歲男孩李元泰來滬圖賣由探拘解公堂押候查究在案昨經公堂復訊據李孩供稱家住揚草關外父名李裕業巳去世母在家鄉帮傭訊之徐供仍推諉判李孩暫留棲流所徐押候函致揚州檢察廰提回訊辦 
　　虹口塘山路一百五十八號小茶舘主夏才左子控劉居喜誘拐十九歲女兒巧金至裏虹口街二百四十八號屋内姦宿三宵等情昨由捕房將劉與女一併拘解公堂訊供和姦屬實判劉押兩禮拜女交夏領回管束 
　　孫桂生姦拐顧全坤之十九歲女兒招弟昨晨由廨提訊原告投訴伊女已許與崔姓被孫姦拐求究訊之女與孫桂生供認和姦屬實中西官判孫償還原告名譽損失洋三十元分十個月交淸如違准原告隨時控追女交其父領回管束 
　　住居裏虹口街三十一號之甬人陳阿星控楊安發拐匿伊妻馮氏並以代尋爲由圖詐洋五十元由廨判楊收押在案昨由捕房將馮氏查獲解案經中西官略訊一過判氏與楊分别押候查明於禮拜五訊核 
　　甬人夏益保控同鄉人王鳳彥姦拐其妻陳氏昨亦由廨提訊先由包探投訴陳氏經其夫尋見後王情虚用剪刀自剌咽喉圖盡訊之王供認不諱判王交人銀並保償還原告名譽損失洋三十元氏交本夫領回完案 
　　粤婦沈阿妹帶同男女小孩三口乘輪啓行被法捕房包探查見拘解法公堂訊究沈供因夫故乏嗣出洋三十元購買男孩馬大六子爲嗣另有兩孩均係親戚買下托婦人帶回原籍不敢拐販馬孩供八歲被人拐賣與沈餘不能知尚有二孩均因年幼無從取供聶讞員判孩留養沈阿妹押候查明訊辦 
[擬訂水警條例]  
　　南市浦江自組織水上警察以來按叚巡察尚稱安謐兹恐外來匪徒潛伏生奸且有種種違警之事隨時發生故特擬訂章程五十五條除訓令浦江水巡區嚴密巡查外業已通告船户人等一體周知免予拘罰矣 
[報關行公所成立]  
　　本埠南北報關行公所前日（卽星期日）開成立大會除邀請江海關兩稅務司曁施監督並學界報界商界到會觀禮外並有日淸公司大班亨寳洋行大班及北商會董事王一亭貝潤生兩君曁該業全體及來賓共約三百餘人先由該所總董徐菊如君議董徐溥泉君報告開會宗旨次由江確生君及裝儎維持會會長朱少雲君演說繼由國民黨分部代表江確生金鐵軍兩君靑年商圑全體裝鐵維持會全體致頌詞至六下鐘散會 
[震日大學開游藝會]  
　　四月二十七號爲本埠盧家灣震旦大學院紀念日下午四時特開游藝會由該院各生次第獻藝其目次如下（一）軍樂（二）英文弓劇（三）講演東方問題俄土之戰（四）軍樂（五）拉丁文藏劇（六）講演東方問題（巴爾幹與土之戰）（七）軍樂（八）法文選劇三齣是日天氣晴和來賓約七八百人頗極一時之盛中西官紳中如程雪樓都督法總領事朱葆三虞洽卿請君均蒞止當演劇之時拍掌之聲如春雷發動咸讚該院各生西文純熟得未曾有及講演東方問題時佐以該院生自製地圖尤覺疏暢明晰引人興會閉幕後欵以茶點始宣告散會 
[通俗宣講社宣講紀事]  
　　通俗宣講社於二十七日午後三時假座西鄉龍華路市立江境小學校開第三十一期宣講會先由吳君肖芹報告繼由錢君福渠宣講勸兒童入學事宜袁君頌豐宣講林肯軼事並詳陳林肯乃美國之共和國大總統其平生事業我國民須當效法云云繼分贈各種講義並由貧民學生自治會學生唐松林王樹福奏唱國歌至五時散會 
城内 
[地方檢察廰批]  
　　（楊春膏再求移警嚴緝湯德和等歸案訊辦批）來狀添控案夥三名湯守芳及楊景海指名供開是否有人知情暗中報告仰係新發見確實証據着卽明白呈復查緝核辦（朱王氏請求暫釋尋交阿寳批）狀悉金阿寳被爾薦往他處自應惟爾是問且梳頭籃等物明明尚在爾家尚何抵賴之有着覓妥保并限十日尋交阿寳到案再行訊辦（陳曉峯爲沈阿秋一案請求撤銷批）此案業經起訴應候同級審廰判决兹據呈請撤銷前來毫舞理由未能照准（謝福昌請提究李馥棠批）狀悉查刑訴律第十二條審判衙門之土地管轄以犯罪地或犯人所在地爲斷此案犯人所在地旣在租界如由本廰受理於事實上實多窒碍仰該民逕向該管衙門呈訴可也 
[劇盜瘐斃]  
　　劇盜沈鹤卿前經地方審判廰訊明判决監禁十五年在案昨日在監倒斃由吳獄官報告檢察廰陳廰長委派葛檢察官等蒞監驗明委係因病身死諭令善堂收殮發壇候領 
[暫時安插]  
　　拐匪丁錫甲等十八人串拐婦女四十六口由大連灣破獲解送上海地方檢察廰訊辦在案兹於昨日午後由該廰陳廰長備文飭警將被拐婦人王朱氏王孫氏蕭張氏薛趙氏張應氏周楊氏劉王氏女子梅金鳳大蘇子等二十一口先行發送普育堂留養候示 
閘北 
[偷竊書籍]  
　　北四川路心興里有記訂書作主周蓮生偕見證顧朱氏扭夥談阿福至三區控被竊取作内敎科書一千本運出變賣由蔣區長解送司法科長判移檢察廰訊辦 
[測量標識]  
　　大場鎭附近一帶田内插有紅白小旗百餘方曾紀前報刻經巡警局龔局長派探員倪順全查悉前經江蘇都督府委派測繪員數名從南京火車站起一路沿軌道測量來滬所到之處插此小旗爲標識别無他故業巳出示通告以息浮言 
[保衛公安]  
　　川粤漢鐵路衛隊統帶潘月樵昨赴巡警局請見龔局長適局長因公往寧由某課員接見潘君述明來意謂敝隊暫駐貴局境内倘兵士等有違警之處務請貴局隨時拘送敝營自當盡法懲戒以保公安云 
公共租界 
[曾否犯案]  
　　匪人王福春周阿三陸子根陳毛毛因在浦東等處刦取衣飾分贓逃匿公共租界雲南路四百十九號雉妓院内由探查獲一併解奉公堂送至地方檢察廰訊明犯事地點照章懲辦在案兹經該廰訊得陸子根周阿三陳毛毛雖與王等同淘均未犯事昨特派警備文將陸等三人解回公廨請示中西官判仍還押候查明陸等曾否在租界犯案於禮拜三再行訊核 
[流氓攫物]  
　　龔顧氏控流氓黃阿三在西山路攫取金挖耳等情昨由捕房將黃拘解公堂訊實判押西牢半年以儆 
[被告候訊]  
　　姚錦祥控金少堂金少廷不還米洋二百五十餘元又施才臯控史鴻璜不理票洋一千六百元昨由捕房將被告 
三人傳至公堂請示判分别交保候訊 
[洋兵酗酒]  
　　前晚有一美國艦兵在斐倫路酒醉滋閙毆打路人並擊碎一百五十六號門牌粤妓院之玻璃窗由妓李香林鳴捕拘入捕房押候核辦 
[冐名索詐]  
　　武昌路五十一號某煙膏店主昨報捕房云有流氓某甲冐充捕房中人來店索詐捕頭諭令退去聽候查辦 
[請緝逃妻]  
　　住居有恒路二千零十一號之孫巧生昨至捕房報稱其妻施氏私逃已久今偵知匿居北四川路請究捕頭准之 
[無憑無據]  
　　王阿興住西華得路六十六號現欲遷移被二房東王阿堂指伊竊物扣留衣箱阿興投報捕房派探將阿堂傳案詢無證據飭令給還衣箱一併斥釋不究 
法租界 
[敎習戲劇]  
　　法國新劇家賴米也君暫借法工部局跳戲廰敎習戲劇學者巳有十餘人聞習成之後即須往博物院路外國戲園演唱云 
[未便狡展]  
　　法商黃包車公司洋人前控已歇車頭張爲江拖欠租洋及少去象皮各物共計洋一百餘元先經公堂判張交保嗣因無保押追在案迄仍分文不交提案復訊張供祇欠小洋九十五角並無如許之多有帳可查聶讞員以案已斷定未便任狡判令還押限十四天交洋 
[仍須吐出]  
　　鄺戍前控錢彬初吞賴股本洋四百餘元經公堂判各延請公正人算明帳目禀覆候斷嗣由公正人等禀稱除勸原告認虧外錢應找出洋一百四十五元判錢交保限兩禮拜交淸在案現已逾限傳案訊追錢稱今巳將洋措齊交案判洋交原告領去完案 
[押追欠租]  
　　陳四富前控房客楊才寳虧欠租洋五十元除交過洋十三元外餘仍置之不理昨經公堂復訊楊求交保措還讞 
員以其刁狡判令押追 
[雜評三（鈍根）]  
　　吾觀於二十七日之祈禱會而知吾同胞之愛國者尚多也卽如上海之基督敎靑年會及時而集者數千人磨肩鵠立兩大廰猶不能容門外翹足延頸者又數百靜聽禱辭其貌甚肅外賓之後至者相與贊歎以爲此實支那人誠心求治之特徴 
　　夫充求治之心私黨不必爭内訌可以息不數年間追蹤北美可也惜乎良莠不齊人不皆有道德有道德者不皆在位在位者不皆能公而忘私遂致國家現狀頓增無窮之悲觀負此愛國同胞多矣 
　　有反對祈禱會者謂袁世凱利用敎徒以達其正式總統之目的烏是何言抑亦唐突敎徒之甚矣夫世界敎徒無不以博愛爲宗旨國務院未通電以前中外之敎徒固已無日不祝中華國基早臻穏固人民早登衽席旣得信敎國務員之發起遂有通電同日大祈禱之舉於是敎徒聞之益爲踴躍謂此舉深足喚起國民之愛國心然未嘗有期望袁世凱當選總統之觀念也且其祈禱之大綱曰顧得良國會願得良總統願得良政府願得良憲法所謂願得良政府者深望天相中國使執行選舉者秉公心放明眼擇一英明賢哲之士而推爲總統庶足以肩新造中國之巨任然則敎徒心目中祇知有良總統不問其袁不袁也乃反對袁世凱者悻悻然遷怒於敎會是亦不可以已　 
來件 
[宣布天民報風潮之解决]  
　　天民報股東胡兆麟等啓事 
　啓者天民報編輯諸君與成君本璞交涉一事經兆麟等從場調 
處業巳雙方解釋感情融洽兹由兆麟等與編輯諸君商酌仍以成君爲總編輯所有從前雙方意氣詆毁各語均作無效合行聲明此佈啓者前徐君石禪廣告頗傷成族全體感情實因一時意氣措詞過激特此更正以免誤會此佈 
　　江亢虎等宣布成本璞君之歷史 
　　啓者成君本璞精於經史詞章之學文詞卓然成家久巳知各後留學東瀛深通法政各科學識議閎遠才略優長返國後贊襄浙江一切新政聲績爛然睠懐時局以西北邊防尤關重要特遊歷内外蒙古及天山南北回疆以達伊犂運動民軍起義光復伊城軍政府成立後擔任外交力折强俄邊境賴以安謐以父病電召回鄉口不言功敝屣政界因組織言論機關提倡社會主義所著論說載在各報閱者無不歡迎天民報爲其手創出版時極爲風行其學問之宏博道德之高尚絶不競爭權利廉潔恬退有古君子風皆章章在人耳目特恐遠道傳訛合行聲明以免誤會此佈　江亢虎唐羣英李懐霜張漢英陳家鼎黎尚雯唐煃陳旭魏振邦雷鑄寰蔣定漢汪德植陳家鼐胡兆麟戴平譚介雷因平成城等同啓 
[來函]  
　　記者足下近日所發露宋案證據經各報細加研究不能牽涉及政府旣明且切其有助於斯案誠爲不淺而弟亦有一線之得敬爲貴記者一陳之證據第十二件洪與應函中有一條云（以後勿通電國務院）下註（除巡緝長之公事不計外）此亦殺宋之事純爲洪假政府名義以號召應之一證也蓋洪恐應直將謀殺宋事逕電國務院則其計破矣故特囑應除巡緝長之公事不計外不可通電國務院是洪之陰謀殺宋無與政府事灼然共見矣又第二十七件洪致應信云（吾弟來信如係公言可由書記繕楷以便上呈）等語然則應之書由洪轉呈袁總統趙總理者均公言也書記所得與聞者也而洪所謂總統閱後有欣意者乃喜其巡緝長之公事措置妥當也非謀殺宋之私言也居於第三者之地位如書記者所得與聞之事更足以證其非殺宋之私言也昭昭矣（下略） 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[逃去來辭] [  志堯原稿鈍根增改]  
　　逃去來兮節期將到胡不逃旣自以身爲大少奚狼狽而若斯幸電車之無阻罹大姐之來追聽弦歌其未遠覺情緒之巳非心摇摇以輕颺步急急而摳衣問巡捕以前路喜晨光之熹徴放開脚步載喘載奔三間草屋上前叩門伸手夾袋帳目尤存　蹌入室冷飯半樽喚家婆兮不應乃下跪以厚顔當當頭以度日臥敗　以偷安妻目急而成瘦門雖設而常關欲開心兮無法時搔首而遐觀　無心以出袖鳥倦飛而知還景翳翳以將入忽瑟縮而盤桓逃去來兮欲借債以績游友懼我而相遺復駕言兮焉求說半生之鬼話債雖多而弗憂婊子告我以消息鴇將來於田疇或趁火車或坐民舟打封折以消帳亦便宜而弗邱心怦怦以正跳淚滾滾而欲流破牢棚之難住向他方而去休巳矣乎寓形上海只幾時滑頭名氣已長留而今悵悵將何之做工非吾願作官不可期拖竹杖而討飯妻他人來耘耔望浦江而大哭吟幾句之極詩聊乘化以歸盡撲通一跳復奚疑 
科學叢談 
[生死界說] [  特]  
　　巴黎某報載一著名泅水者之奇績其人能伏水中五分二十六秒鐘之久没水之後雖不復露首呼吸而仍可游泳三十碼之遥然使再延數秒鐘必致溺斃無疑就吾人心目中觀之及就本人之軀體論之溺斃者卽巳死之謂也然溺水之人雖全失知覺而往往有得慶更生者是人果因留水過久而致溺斃則亦能以新法施救而使之更生焉則是明明由死轉生生死之界果安在耶尋常解說則曰此非眞死乃暫失生氣耳盖人身之動作如機器溺斃者如機器突於中心受震而忽停若淸其塞道復以人力運動其心房之筋絡導引空氣入其肺管則機器又可靈動矣心脉旣動血液流通是人卽能因以回復知覺 
　　夫暫失生氣之爲死此盖吾人武斷之說盖由此界級以至吾人之所謂眞死不復覺其有絲毫之變動也就人身而論智覺已失卽入死關而其軀之各部分固尚餘有一種生機特非吾人知覺物能知之生機耳 
　　夫人於熟睡無夢之際卽無知覺可言是人雖睡至千年萬年而與其初睡時不相異也惟以未露死象故旁觀者不以死稱之盖是人呼吸未止心脉猶動血液流通雖漸緩滯而並未停阻惟神經交接之點爲物所隔故失其知覺是人焉謂之爲死固不能謂之爲生則知覺全無使長此熟睡雖生猶死耳 
人當熟睡或在溺水而暫失生氣時其體中各部分仍餘有一種生機而此各部分能知之乎吾人殊難言其能然亦無法可證其必不能卽果有知與全體之知覺必無關係蓋全體之知覺須其全部機關運動之時振作其腦之作用而後始有之也 
　　暫失生氣一端莫斯科大學敎授拔克米梯夫君近嘗以昆蟲各動物試驗以明之其事極有趣味法以蝶入冰中使其體中流質凝結如冰而其生活之　作乃全停止如其體之温度不遇攝氏零度以下十度則仍可隨時使之復活盖祇須獌動其所置器内之温度而巳蝙蝠凍斃者雖至數星期之久猶能復活下等動物如微黴等雖温度如流動之空氣而歷時極久猶得返生理想家嘗疑地球之生物其初或係行星中散出之細胞微黴經天空之奇冷乃暫失生氣至數千年之久及至接觸地球乃始復活名人亞來尼亞斯嘗謂絶大之生物潮流磅礴天空遞傳星球此盖有見而云然也 
植物種子雖於流動之空氣中凍至數月之久播種之後仍能生長一若毫未經有特别之境遇者 
　　今始再論熟睡之現象冬伏之動物冬時蟄伏地中顯失知覺至數月之久且有經人力而令熟睡之期長至兩年者及使回復知覺與其身體之動作毫無損傷 
　　蛙類爲有名之長壽物故事中多記其能蟄居樹身石隙之中不進食不呼吸而歷數百年猶不死者博物學家及生物學家研究其理以爲此物當有能納空氣之妙法爲人所忽而不見者惟蛙類之能久壽大約係因具有一種特别免除養生普通品之能力逈非他種著名動物所能及耳 
　　由此觀之生命之玄理尚非今日所能闡明吾人必竭智殫慮以窮究之而後始能恍然也 
　　投稿者百恨 
　　王彭鈞字伯衡又號野鹤原籍江蘇山陽現住太倉西門内高橋東 
自由談話會 
　　議院之於國家猶明杖之於盲人也危則持之顚則扶之此盲人所賴以生活也若議員諸公專從私利上競爭反置國計民生於不顧則國家何貴有此議院吾民何貴有此議員 
　　銷磨鐵胆甘吞劍抉郤靑瞳欲掛門此明忠烈公劉鐸之女淑英詩也英通曉兵法鼎革後散財募兵以復仇爲念故有此句竊觀近時英雌亦頗具此口吻但不知其力行氣節何如耳 
　　中國自革命以前烈士多而處士少革命以後烈士少而處士多夫處士常盜名烈士常殉名殉名者以頸血爲代價而盜名者則飲食人之頸血 
　　申報館以自由投談稿者之肖像製成銅版登之報章是與爲偉人鑄立銅像同爲表揚榮幸之事但銅像可與日月並垂不朽而銅版則有散佚不全之患則銅版之不如銅像多矣雖然焉知銅版中人物非將來令國民欣仰追崇之銅像之人物耶[  無我]  
劇談 
[紀念七夜之新舞台] [  玄郎]  
　　昨觀新舞台所演之明末遺恨見唱白做工飾配與初排演時略有更改增减之處精神尤欠振作似較前退步多矣紀之如下此劇之崇禎帝李國楨爲劇中最緊要之正角現月潤仍去國楨朝議幾場失之太冷談巷戰幾場鬆懈散漫精神大不如前哭奠時　音低暗狹窄尤不動聰臨了勉慰衆百姓語中牽涉共和總統等字剌剌不休此雖欲借以影射當世然離題太遠矣須知明季時此等名詞卽歐美諸國亦尚未發見也林樹森代潘月樵去崇禎大致尚不差惟借餉分宮幾叚不能激昂悽楚淋漓盡致太廟題詩又太草率然曾經滄海殊難爲水亦未可苛責也毛韻珂於守宮時改唱秦腔（昔曾唱崑曲）剌虎時仍唱崑曲字眼雖欠工穏而唱句則較前淸且多小保成（今名邱治雲）改去李岩（前去杜動之侄是晚用吳桂芬去之）剌虎一場工力尚能稱職惟神氣不如夏月華之惡很耳林樹動之王承恩頗肯賣力處處激越沉痛悲壯蒼凉摹寫忠憤處能令人涕泗沾襟欷歔欲絶是劇中配角之最有精采者潘桂芳之李建泰張德祿之太子與劉培山小藜靑等亦無甚軒輊餘俱仍其舊 
小說 
政治小說 
[鐵血男兒（一百十二）] [  常覺　獨鹤]  
　　奉天草詔將卒感泣此文露布軍中士氣立振正傳誦間曙色已開狄將軍偕官佐數輩立帳前瞭望遥見一人仗劍躍馬後隨輕騎數十乘自車站疾馳而至衆微呼曰尼公爵來矣狄摇首曰君等不見其跨白馬乎來者蓋烏王也 
　　烏騎過處沿途兵士皆歡呼萬歲烏覩此狀知一紙檄文已令三軍忠義之氣勃然激發大事固猶有可爲心頗自慰須臾巳至狄處狄率衆額手爲禮畢謂烏曰御駕蒞止母任歡迎萊司公爵離軍己久臣等頗深延企何未扈駕同來烏不卽答下馬入營衆肅然隨其後烏乃向衆宣言曰敬告諸將軍尼公爵已辭職矣衆大驚愕然相顧半晌狄躬身曰尼公爵熱誠愛國朝野共知今忽於軍事倥偬之際棄官歸隠老臣愚昧實難測度豈驟抱采薪之憂不能治事乎鳥摇首曰公爵去職貫有别故非以疾辭也曰若然此中原因願得而聞之卽求陛下宣示曰公爵因與吾有違言遂决去志軍中失一良將亦吾人不幸事也狄聞言益滋疑惑徐曰尼公爵乃不盡忠於陛下乎觀其迎立之時一片丹心可矢天日胡一旦竟翻前轍耶烏疾曰吾微公爵之力不至此今以細故絶交深以爲歉惟撫心自問對於公爵實未嘗有所開罪顧渠竟一意决裂頗疑其墮中奸人反間之術矣聞陶米洛甫方於輦轂之下爲鬼爲蜮尼君得母爲所惑乎狄正容曰公爵秉性賢明植品端正何致受陶賊愚弄以臣管見恐不至此烏曰吾亦深望言之不中但陶賊狡獪百出殊令人難以逆料究之彼此决絶純係私人關係目前固無須嚴重談判一俟欃槍光歛海宇乂安當倩將軍及執政諸臣一評曲直如曲在我必退位以謝天下曲在彼則公道所在令其一致歉忱足矣惟將軍等須念此時此際實西奥司存亡危急之秋務當同心恊力共體時艱勿因此事稍生疑慮非然者祖國前途不堪設想將軍等然吾言乎（二） 
愛情小說 
[自由花彈詞（四十六）] [  天虚我生]  
　　楊老二没法只得央了繆周二人和他一齊上路出得門來巳是午牌時分因便約向酒樓一同午膳這座酒樓却是好一个精绖緻的所在但見 
　　高樓一角在綠楊陰　四面玻璃表裏明　雲石匡床當鏡檻湘妃几椅隔圍屏　中間設一座圑　桌　菡舊花開翡翠瓶寳扇招凉時拂拂　金樽注酒正盈盈　冰瓜雪藕新肴饌只覺得一味淸凉絶點塵 
　　無奈在這座上的三人都是一班俗子不曾題上幾句詩兒惹得我說書的也就唱不下去且說當下楊老二想着穆紫瑛的一番舉動心裏頗覺疑恠因問繆成道繆兄聞說你與穆紫瑛相譏有年你可能設把他歷史說些與我聽聽繆成笑道你要問他的歷史正如一部二十四史敎我從那裏說起的好楊老二道别的也不問他我只問蓋天靑那人與他有什麽關係繆成道這个麽你問夢飛便得夢飛笑道你不敢說却向我身上推來也罷我也不怕什麽横豎楊兄是自己人便說也無妨礙楊兄哪 
　　紫瑛蹤跡等飄萍　當日驅車遇綠林　只爲那容顔生得後居然壓寨做夫人 
　　楊老二不禁笑道可是眞有此事周夢飛道那一个和你講頑話來呢他是 
　　楊花水性由來慣　隨遇而安没較論　揮霍黃金原似土也能周急與援貧 
　　楊老二笑道做了一个强盜婆娘還能彀周急援貧也算難得那位大王爺怎麽也就肯聽他擺佈周夢飛笑道那位大王爺呵便是：：：： 
　　大名鼎鼎的蓋天靑　却也有憐香惜玉心　一聽河東獅子吼　賽過个齊天大聖遇觀音 
　　楊老二道哈哈却不道强盜大王也是懼内難怪世界上懼内的人一發多了只是穆紫瑛如何又肯爲着李劍花這事指引我們前去拿他繆成笑道這个楊兄有所不知且待兄弟講與你个明白那蓋天靑本是个拐帶婦女的慣家凡見有些姿首的少不得留着自家享用等到再有好的得來就把先前留下的幾个賣去推陳出新已成慣技所以不多幾月那穆紫瑛也就在於淘汰之列當被穆紫瑛覺察他便得个空兒竟先捲上他許多珍珠細軟走了回來如今李劍花這事當初紫瑛的意思還道是自家兄弟 
做的後來仔細推求看了報上載的李劍花口供方才料定是蓋天靑了只因自己與蓋天靑有些瓜葛不好意思在他兄弟面前講破知道我和夢飛都曾見過蓋天靑的所以敎我兩人前去訪他前兒正訪得他現在杭州今兒又遇着了你這也是蓋天靑的氣數到了（二） 
　　投稿函件請於封面上祇書申報編輯部收勿指鈍根名免與個人書倍相混 
 
 
 

Page 11

 
 
   
 
 

Page 12

 
 
   
 
