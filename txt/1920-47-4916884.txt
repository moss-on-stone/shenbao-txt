# 1920 - 47 - 4916884

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[軍事協定與南北和議（冷）]  
　　我聞之方最扣南北和議之有動機也南方要人鑒於外交之緊急有甯願犧牲一切先求國内之統一然後整頓國事以爲補救外交之意故南方最重要之條件唯在廢止軍事協定而其餘皆在可商之例此蓋先國家而後政爭之意也北方代表聞之亦以爲此甚易事耳并謂軍事協定之在今日廢止正當其時和議大功告成正在指顧間耳遂力任勿辭雖然若據近日北京之消息而論則所謂軍事協定者北方方有永久攻守同盟之進行更何論乎廢止然則南北和議之前途又可知矣是誠中國之不幸抑亦北方代表所自不及料也 
 
 

Page 5

 
 
   
 
 

Page 6

 
 
[命令]  
　　二月十八日大總統令内務總長田文烈呈准察哈爾都统咨請任命萬錫璋試署陶林縣知事應照准此令 
又令陸軍總長靳雲鵬呈准察哈爾都統王廷楨咨請以巴彦巴圖爾陞補副參領應照准此令 
二月二十日大總統令特任張壽齡爲全國烟酒事務署督辦此令 
又令任命錢錦孫爲全國烟酒事務署署長此令 
又令任命饒孟任爲幣制局副總裁此令 
[專電]  
　　北京電前駐京美使芮恩施托容揆電陳山東問題意見主提國際聯盟如與日交涉亦仍留提聯盟地步（二十三日下午一鐘） 
　　北京電外長問題仍未决陸不肯收回辭呈陳到部對要案不負責每星期三例見各公使亦停止外團遇事逕向府或院接洽 
（二十三日下午一鐘） 
　　北京電此次日墊欵附帶條件聞與外交上有密切關係 
（二十三日下午四鐘） 
　　北京電日使表示閩案可和平議結（二十三日下午四鐘） 
　　北京電留日學生總會電拒莊璟珂使日（二十三日下午一鐘） 
　　北京電某使語人如段再登臺與中國國内統一大有影響擬聯合各使向中政府進一忠告 
（二十三日下午四鐘） 
　　北京電新年中内閣又有更動風說徐遣人詢段意見段力主留靳（二十三日下午一鐘） 
　　北京電滬會有一個月内開議訊南承認北總代北宣布去年提交密約外並無他種對外條約 
（二十三日下午一鐘） 
　　北京電俄新黨要求引渡伊犁俄領楊增新據約拒駁駐京俄使向外部道謝（二十三日下午一鐘） 
　　北京電徐鼐霖電日軍失利孤守伯力南車站激黨勢盛華兵二百駐伯力附近（二十三日下午一鐘） 
[各通信社電]  
　　廣州電此間要人接唐　督兩要電（一）關於駐粤滇軍處置所有該軍事務責成鄭（開文）朱（培德）兩師長直隷滇督並就近秉承李參謀　烈鈞辦理原委靖國聯電第六軍軍長李根源　即解職軍司令部卽予撤消李根源改委建設會議本省督軍署代表（二）　議非唐總代表有全權則　省不肯承認取消總代表意在便於投降堯已電繆（嘉壽）代表力予反對此電到粤影響極大各方頓呈活氣 
　　廣州電唐滇督電諭滇軍將士謂滇軍因護法來粤豈可爲政黨利用李公協和屹立於各黨之間持正不阿護法堅决與諸將士共同患難嗣後如有時局疑難問題關於滇軍動作及一切事宜應隨時請示協公以端趨向以上聯合通信社電 
　　北京電政府電邊俄各區長官現英法已派兵黑海防守望亦嚴防靜觀變化 
　　北京電經濟調查局官制總裁一副總裁　參議十處長科長等百餘人原有之經濟委員日來會議聞有蟬聯說 
　　北京電政府電鮑督中東路新募護路警　准由中央派員訓練 
　　北京電重慶總商會來電爲火災五千餘家乞賑 
（以上二十三日）以上中華通訊社電 
　　北京電靳意外敎農三長俟國會三月一日　　後併提已得安福同意 
　　北京電恩華任蒙藏院副總裁將發表 
　　北京電直曹等電請維持現閣靳閣不至動摇段亦無出山意 
　　北京電陸徵祥堅請辭職有以陳籙升總長說 
　　北京電傳聞日本擬將軍事協定改永久攻守同盟願將青島無條件交還政府對永久二字不贊同 
　　北京電沈鴻年等已將閩案報告書呈院　聞政府决先交涉閩案 
　　北京電崴埠電俄新舊黨在伯力大戰最後新黨勝利已佔領伯力巿街 
　　北京電院准幣制局自九年度起追加預算銀八千餘元備提國會追認 
　　北京電齊耀琳控案纍纍東海仍勸令返任勿萌去志（以上二十三日）以上中孚通訊社電 
世界路透電 
[美總统反對亞德里亞海問題之解决續誌]  
　　十七日華盛頓電白宮官員宣稱威爾遜總統關於亞德里亞海問題之牒文並非恫嚇此後不與聞歐洲事務實乃聲明如迫令巨哥斯拉夫國承認解决辦法則美國不能參與阜姆問題之解决並協同巡邏亞德里亞海或謂如協約國違背自决主義修改和約則美國恐將停止施行歐洲救濟事務 
　　十七日華盛頓電聞美國將爲巡邏亞德里亞海五國之一 
　　十七日紐約電共同新聞華盛頓訪員宣稱官中宣布消息威爾遜總統之牒文通告協約國如協約國不得美國之同意進行其計畫則美國或須考慮將凡爾塞和約自參議院撤回 
　　十七日巴黎電晨報載稱英法兩國致威爾遜總統之覆文尚須修改未能發出因該問題爲休戰後最爲重要之事件須審慎考慮也葛雷子爵張伯倫氏薛西爾貴族均有所陳言故覆文措詞似將較昨日預料略爲和緩晨報又云英法願與美國密切提携行事但稱美國旣自行缺席和會英法不能將决議之事件作廢 
　　二十一日巴黎電倫敦大會昨日午後復在唐林街開會雖無文告致各報館但小巴黎人報倫敦訪員探悉威爾遜總統牒文爲是日會議討論之問題 
[過激黨最近之趨勢]  
　　十四日丹京電特羅斯基氏通告里維諾夫氏謂西比利亞英法意委員團被拘後皆受善遇 
　　十五日倫敦電每日電聞君士坦丁訪員報稱俄迭薩爲過激黨所刼掠遇害者數千人 
　　十六日倫敦電泰晤士報台爾希訪員報稱據確實消息過激黨　在波斯阿富汗·印度·中國等處大舉從事鼓吹彼等希望於兩年之内惹起騷亂維時俄國内部建設可以告成彼等擬以軍械子彈飛機供給阿富汗並假以陸軍敎練員及有經騐之砲手誘令攻擊印度一旦敗北則可因以放還阿王激成大亂建設阿富汗勞兵民國迨北印浸淫勞兵主義旣深陷於叛亂則過激黨即有大攻印度之機會 
　　十七日倫敦電諾伏羅西斯克電稱台尼金將軍已與哥塞克兵商妥彼仍爲總司令但不復爲迪克推多並設代表制之議會置内閣計有閣員八人台尼金將軍宣稱戰局漸有進步如庫班軍卽赴陣前則陣線可以扼守過激黨在高加索之進步業已被阻 
　　十五日瑞典京城電據希爾新福電稱俄國各報謂有華人五千加入過激軍以便在俄國陸軍學校受特别訓練又謂過激黨刻在中國竭力從事鼓吹預期該國不久將施行勞兵制度 
　　十九日海參崴電哇克化斯克無線電報稱日兵現正進窺庫頁島俄國之部分州議會政府已請日本代表解釋日兵在庫頁島之行動阿穆爾鐵路一帶已設勞兵會據哈巴羅夫斯克消息加爾米柯夫將軍之逃亡會得日人之助 
　　十七日大阪電大和日日報載反對黨主要黨員某氏之談片其人謂日人無援助捷克軍之必要日本遣派西比利亞遠征軍如爲抗拒過激軍起見則必釀成俄日戰爭蓋勞兵政府今確爲全俄最有力之握權者也且謂不日將在國會提出質問要求解釋西比利亞日軍活動之理由 
　　十八日倫敦電每日捷報維也納訪員電稱過激黨之兵十師已渡羅軍固守之尼斯特河　政府已　事將陸軍增至戰時之額現信將　協　國助以太　戰品及貸以巨欵俾得與過激軍交綏 
　　十九日倫敦電俄國戰局星期報告云北俄過激軍政勢刻正在進行中該處大局極爲緊急紅軍已占據哇尼加河及伏洛格達鐵路俄軍前陣線多由俄兵聯隊叛變之故俄兵司令及多數軍官爲其部下兵士所殺俄兵逃降紅軍者共有五百人之多北俄政府業已辭職將政權交與米勒將軍過激軍自稱在俄迭薩俘軍官二百員兵三萬人獲砲百尊過激黨在加桑·配姆·莫斯科·乞尼柯夫等處施行强迫工制將舊日陸軍改爲工軍多因彼等叛變之故 
　　十八日倫敦電共同新聞君士坦丁訪員來電謂克里米亞之大局至爲阽危協約國軍官深恐因内訌而使過激軍大獲勝利紅軍或將由冰面追抵地峽塞巴斯土波爾之居民共有萬人多欲離城俄迭薩之難民已到一萬一千人瘟熱病傳染頗甚塞居斯土波爾港之協約國軍艦因未接各本國政府之訓令不能載難民離境且以無口岸可收容此輩也 
　　二十一日東京電海軍部宣稱日政府已派軍艦兩艘赴庫頁島保護本月十六日行抵亞力大羅夫斯克之日人 
　　十三日丹京電英代　格萊策氏與俄代表里維諾夫氏已簽定合同規定勞兵政府開釋所拘之英國戰士與平民以交換英國及亞昌格爾政府所拘之俄國戰俘豫料英俘於一月之内可出俄境 
[英美法三國之勞工運動]  
　　十三日倫敦電國會議員礦工領袖哈特壽氏宣稱礦産國有爭瑞今將於國會之外解决彼意六星期内將有全國罷工之舉罷礦工擬堅持至力盡而後已煤礦罷工之豫料衆說紛紜莫衷一是國會最有勢力之礦工代表數人宣稱目前尚無所恐慌惟南威爾斯之礦主與礦工領袖則稱罷工必將實現政府已先事綢繆廣購煤斤故積存頗富 
　　十二日華盛頓電威爾遜總統明日將與鐵路代表討論路工二百萬人之要求聞路工請總統擔保立即滅輕生活代價否則須增加工資 
　　十二日台特羅特電全國鐵路罷工定期二月十七日實行現已有十五城設立罷工機關部籌備此舉罷工者將有三十萬人鐵路同袍會宣稱路工之决議罷工蓋以得華盛頓消息謂與鐵路督辦之談判難望有好結果之故 
　　十五日華盛頓電路工代表已允徇從威爾遜總統之勸告暫將增加工資之要求擱起路工聯合會决議召集各處幹事部人員於二月二十三日在華盛頓開大會 
　　十六日華盛頓電勞工大會致電路工　合會會長巴克氏請其取銷罷工之决議威爾遜總統亦致電巴克氏勸勿便運輸有所聞斷路工已暫時接受威爾遜總統之建議將彼等要求移交工資委員會核决據台特羅特消息巴克氏已無期限展緩鐵路罷工 
　　十五日巴黎電法國礦工前揚言擬停止工作兹由礦工代表與工部總長會商後已决議展緩實行工部總長宣稱不日將提出議案規定礦工年至五十五歲者歲　養老費一千五百佛郎礦工寡婦歲給赡養費七百五十佛郎惟礦工代表仍要求續行讓步 
[對土和約基礎將定]  
　　二十二日巴黎電小巴黎人報倫敦訪員電稱協約國大會討論對土問題大有進步其業巳商决或將次商决之事件中有（一）留土人於君士坦丁由各協約國輪番派防兵駐紥韃靼海峽與博斯波魯斯海峽（二）留希兵於士麥那惟希兵今占據之腹地須退出一大部分（三）規定並擴張法國對叙利亞之代管權（四）重要財政問題若干件意大利所允讓與希臘之東塞拉斯與杜特開尼斯問題仍待解决總之對土和約之基礎可望於法總理米勒蘭氏寓倫敦時切實奠定君士坦丁電稱土菲克氏户任爲土耳其議和總代表 
[協約國與德國最近之交涉]  
　　十六日巴黎電柏林電稱協約國要求德國交出德國商船隊之牒文已送交德政府牒文中載有關於所要求交出各項船隻之詳細命令 
　　十二日丹京電柏林消息謂法總理米勒蘭氏曾以牒文致巴黎德國委員團謂内稱因德國不履行和約第四百二十九條即規定德國至四月三十日止每月以煤一百六十六萬噸交與協約國者故協約軍退出所佔土地之期限尚不能定德國至三月一日如不交出欠交之煤斤則法國不得不施行經濟與財政禁令及其他報復舉動 
　　二十日巴黎電法國航務部次長比容氏星期日偕米勒蘭氏至倫敦與協約國國際委員會討論運費問題及分配德國商船隊辦法 
　　十九日倫敦電英相喬治氏昨以高等議會會長之資格致牒德國駐倫敦代使謂高等議會决議展長德國維持陸軍二十萬人之期限當和約第一百六十條草定之時以爲和約可早告成不意後因事延遲高等議會故决議德國可在四月十日（和約實行後三個月）將陸軍減至二十萬人七月十日將陸軍減至十萬人 
　　二十二月巴黎電大使議會昨日審查施行和約海軍條欵之各問題並議决按照和約第一百九十七條派員考查管理德國無線電臺問題大使議會又許德國租用船隻載運西比利亞德俘回國惟須先將該處之捷克斯拉夫巨哥斯拉夫波蘭戍兵先行遣送 
　　二十日巴黎電戈泊特氏已任爲巴黎和會德國總代表以繼勒思勒氏 
[意國批准對布和約]  
　　十七日羅馬電意國已正式批准對布和約 
[塞維亞内閣辭職]  
　　十五日塞京電達維杜維志氏内閣業已辭職因請攝政王解散國會下令選舉新國會不從之故 
　　二十日巴黎電塞維亞維斯尼志氏組織内閣未成 
　　維氏拒絶與社會黨及民主黨共掌國政並要求解散國會 
[西班牙内閣辭職]  
　　二十二日巴黎電西班牙首相薩拉柴氏已提出内閣全體辭職書未經元首批准政府將於明日請國會提出信任政府案付衆表决 
[法國新總统履任]  
　　二十日巴黎電普恩賚氏昨日午後以總統任正式讓交戴香納氏 
國内要聞一 
[北京通信（一得）]  
　　靳雲鵬之談話 
　　十七日下午五時記者謁見靳總理於其私邸叩以時局上重要問題問答情形大略如次 
　　（問）山東問題現狀如何（答）目前尚未决定因此案解决不出直接交涉與提出國際聯盟會之兩途政府旣負國家重任自不敢輕心以掉必以慎重出之故須詳細考量並參酌輿論始能决定現在仍在考量時期内尚難言如何辦法也 
　　（問）外間喧傳日本資本家從中調停爲非正式之條件接洽其說信歟（答）此不獨非正式且亦說不到接洽日本資本家係自發意見　於其本國政府·以請願之形式·爲辦法之條陳日政府之採納與否尚未可知故非但不可以作向我提議觀且亦非我國所能過問蓋與中日政府間之交涉截然兩事也 
　　（問）外交當局更迭之說如何（答）陳次長現已回京到部視事陸總長辭意堅决政府現尚極意挽留然能否有效亦未敢必且即令陸總長不肯任事暫時亦只由陳次長維持一切不另易人國會開會近在下月即提人亦將俟彼時也 
　　（問）南北統一一致對外此外間屢次聞之者現在和議之進行如何（答）和局之成固吾人所極望者不獨一致對外也卽如財政之支絀由於軍費之浩繁和局不早日有成則軍事無從結束即財政不易整理我（靳君自稱）年餘以來奔走呼號力謀和議之進步卽因一日不和國家卽一日不了我嘗自言現在雖爲政府當局實不自處於當局之地位而自處於調人地位以謀兩方意志之疏通我任陸軍總長半年忝主國務又半年所可使人共見者卽從裁减軍隊入手表示一種誠意俾共知政府之於西南絶不欲以武力謀统一但使彼不開釁我亦不以敵視之此即力求和平之意也 
　　（問）裁兵之現况如何（答）我長陸軍之初每月支出之軍費一千四百餘萬政府可恃之收入每月不足四百萬則不足之數在一千萬左右全以借債敷衍此事胡可長者自着手裁兵以來裁至現在每月可省四百萬而政府收入設法增加亦可至五百萬統計一年所省在五千萬左近而仍將仰給於借債者每月仍五百萬然尚未能裁遣軍隊以使收支適合者則全由未能撤防之故故急望和局告成則各省軍隊一律撤防卽可大加裁汰以復平時之舊而使收支得以適合 
　　（問）上海和會有開議之希望歟（答）尚難言之因上海和會雖爲議和機關然兩方情形衆所共曉假使兩方代表逕將各項問題一一議决而全不問兩方有實力者之意見如何則實行之際是否一無障碍自是問題故上海和會之開議自實際上觀察亦不過形式的必先將兩方實力派之意志互爲疏通得以接近然後山和會將各項問題就疏通之結果加以議决故進行之方仍是由兩方實力派之疏通意見以求解决也至於疏通意見之進行則我所嘗言所謂精神結合者語似迂廓實亦切要因精神上苟能結合則意見無不消融　　次表示用人採人才主義諸說卽從事於此者現在兩方接洽已有漸近融洽之徵矣 
　　記者復以近屆舊曆年關銀團之墊欵未成詢以財政情狀靳答謂銀團五百萬鎊之墊欵迄今日復電未來似此事已難濟燃眉之急但墊欵不成舊曆年關亦須度過故政府已早爲預備約計目前所需爲一千五百餘萬經陸續設法至今已所差不多即令不足亦在五百萬以内尚在竭力籌措中似可敷衍過去也云云談話至此爲時已晏乃興辭而退（按此函係十七晚所發故尚未及日本單獨借欵一事也） 
[北京通信（野雲）]  
　　北京學生改換方法之活動 
　　舊年關前之最後表示 
　　北京學界自受政府高壓而後意氣似甚蕭索雖每日午後各校尚有少數學生出發講演然因軍警干涉意見多不克自由發攄學生聯合會及各校學生會·屢次開會集議亦未議出何種具體方法其派往南方各代表有報告到京據聞山東一方面關於外交事件以利害切膚之故民氣頗覺激昂已與之聯絡一致進行上海一方面曾經開過國民大會一次其餘尚在進行之中惟因舊曆年關逼近外省各學校多紛紛放假學生團結頗不容易卽在北京亦有此等情形國立各校雖僅放春假三四日而實際已多回籍度歲之人若各中學校則多大放年假且假期頗長因此之故學生活動不得不暫歸沉寂再觀政府一方面則仍積極進行迄未放鬆一步已拘之學生旣無釋放確信而對於續捕之學生代表方豪夏秀峯等於訊問之際更復百端譏諷最近又將各校學生聯合會及敎職員聯合會解散由警廳咨行敎育部執行並通函各報館勒令以後關於該會所送文件不得代爲登載至去年（五四）學潮檢察廳所指定首犯之三十二人事隔九月早經銷滅者現又有舊案重提·再行發票拘人之說因此學生頗不自安以爲政府旣如此咄咄逼人對於學界已如此則將來之外交方針更可想見若再無所表示則學生聲譽行將掃地以盡而從前數次羣衆運動之效果且不啻無形取消爰於昨日（十三日）下午各校學生聯合開代表會議由某氏提出一種方案主張變更講演方法定期各校學生全體出發不結隊不持旗各帶徽章沿街游行專向軍警巿民爲個人對面之談話以最和平最親切之態度說明外交急迫情形·與政府摧殘學界舉動語宜簡明而沉痛如此則政府亦無能爲力或可冀一變其態度案旣提出由各代表詳細討論遂承認此舉有實行之必要且主張非在舊曆年關内舉行一次不可至學生所以主張如此辦法者係根據已往之經騐冀收效果於將來（一）認定軍警各有良心非不可動之以言也遠如一六三學潮凡在校監視學生之軍警聞學生談話極表贊同近如（二四）講演當軍警拘學生入天安門内時多數學生向軍警演說軍警乃於不知不覺間自行散開最近如拘在衛戌司令部之學生數十人初係用軍隊監守嗣因學生屢與該軍隊談話軍隊頗感動乃將軍隊調開改用警察而使警察所住之地不與學生所居之地相接近可見政府對於此舉未嘗不十分注意也（二）認定講演時不宜再用激切之言論也商民前以檢查日貨之故原不滿意於學生然若謂其稍無愛國之心則殊不然如用和平誠懇態度自可激發其天良况軍人腦筋簡單更容易動以感情（三）認定此舉必能使政府注意也政府十日以來對於學潮處置方法絶用高壓未嘗不因學生之態度冷靜毫無表示以爲其智窮力竭此後當可不虞其再事騷動若有此一舉則出諸政府意料之外使政府知學生之方法無窮絶非毫無能力者比或可稍稍變其觀念此皆彼等主張實施該案之理由也彼等又謂以目前情形而論更不可不有此等之舉動其理由（一）舊曆年關在邇各校紛紛放假若失此機會必待開學以後再籌辦法則時隔多日難保無變化發 
 
 

Page 7

 
 
生（二）舊曆年關各報館皆停刋舉國消息不靈政府難保不乘此機會俯就日本之範圍（三）政府對於學生嚴厲手段有加無已若再坐視則將來之禍或亦較前益烈因此當時全場一致决定於次日（十四日）舉行至十四上午各校均在本校開會由出席聯合會代表報告會内議决經過情形並約定本日下午一時全體出發遵照議案辦理各就本校附近地方分頭進行如北大匯文則在京城北城一帶中大高師則在前門一帶工專法專北京師範則在西城一帶出發時各持傳單以佐口談之所不及傳單係由各校先時印就據聞此事由聯合會秘密議定政府初無所知於是是日下午二時通衢大道突見學生踪跡大都向站崗之警察軍隊脫帽致敬婉轉陳說其態度極和平各軍警有對之微笑者有勸其離去者亦有在路步行之軍人爲學生攔住向之攀談者至於商店舖户亦同有學生入内立談至其所談内容則無非外交緊迫山東全省將不保學生無罪受拘情極可憐等語究不知政府對於此等舉動又將用何種方法對付之也 
[北京通信（靜觀）]  
　　北大收納女生之由來 
　　北京學界當此暴雨狂風落花流水之際乃有空前之一事爲久經醖釀而未能實現者今竟不先不後告成於斯時此則不能不爲之大書特書且詳紀其由來者矣斯事維何即國立北京大學收納女學生是我國高等敎育學校男女同校當然以此爲嚆矢查此事在民國五六年間即已有人從事鼓吹其主張大約分爲急進緩進兩派一派主張自國民學校至大學所有學生皆宜男女並收泯去男女之跡兩性實行平等此屬於急進者一派主張男女學生同校只應限於大學專門學校及小學（指高小）因小學時期年齡尚幼男女兩性區别未明至高等敎育時期則學生已有相當之修養惟在中等敎育則適届青春時期生理上之變化至劇道義之觀念未明男女兩生斷不能使之同校此屬於緩進者以上兩派主張各有理由在敎育界殆已視爲重要問題亟應加以討論北京大學原爲研究世界新思潮之有力機關其中思想新頴之士頗不乏人對於此項問題早已在討論計議之中因北京已有高等女子師範本科學生不久即將畢業畢業之後必有一部分志願再求高深學術之學生屆時一定提出考升大學之要求是以不能不預爲籌計况在前去兩年已有少數女學生直接致書蔡孑民校長詳論男女同校之理由並述個人願入之志趣洋洋數千言蔡氏極表同意自『五四』而後新思潮之怒發益復一日千里所有青年腦際無男女殆無一不呈激急變化之象於是此項問題益覺緊上加緊有不容不即時解决之勢無奈此時舊社會之惰力猶强下士聞道而大笑固爲勢所必然而篤舊之學究甚且有傷禮敎之凌夷謂將淪人道於禽獸者以此之故在北大一部分雖有三五主張革新之士謂『欲行則行』而蔡氏究不免顧慮躊躇未敢輕於一試前曾將此意略略探之於敎育部要人如前次長袁觀濤氏尚不爲絶對的主張認爲可以試辦至現在代理部務之傅氏則當然不能與之談及所幸專門司長秦汾氏對於此層尚不反對蓋秦氏係美國留學生且現任北大敎員也於是討論復討論醖釀復醖釀在敎員方面旣有多數主張男女同校之人而在女生一方面亦有陸續請求男女同校之舉因此决定暫行試辦現已收納女學生兩名一爲王某係江蘇人曾在高等女子師範修業程度極好一爲易某係湖南有名政客易宗夔之女均暫定爲旁聽生隨班講聽現已挾策上課數日矣據聞浙江江蘇尚有數名春假後一準到校目下該校校長已將經過情形呈明敎育部請其照准立案不卜敎育當局對之將持何種見解逆料此風一播江浙等省必有起而效之者是則不僅緩進派之主張可以完全實現即急進派之主張亦有行將貫澈之勢惟以吾國目前情形而論是否卽應實行急進派之主張似應尚待考慮焉 
[東三省通訊（國奴）]  
　　霍爾瓦特與俄工 
　　中東鐵路與華官 
　　哈爾濱函東北邊防現極重要哈埠爲俄人勢力中心舊黨霍爾瓦特蟠踞其間我國政府頗欲敷衍之以免掣肘兹將關於東北新形勢分述如左 
　　霍爾瓦特之狼狽霍爾瓦特發出布告兩通一則布告該國人民一則宣告同僚職工大致謂該國人民現處於中東鐵路沿線係中國界内援照中國允認條約僅有商務運輸營業我國民自應遵守安心營業勿加入於内政之競爭致擾亂斯土治安而傷鄰國友誼且影響於我路政非淺此非我國民之幸福與友邦之共同利益云云又俄工於上月杪向霍要求釋放政治犯霍見勢難抗拒特允釋出十八名該俄工等仍不肯甘休在獄前守候强要放出要犯三名經我總司令部查知特派軍隊前往將該俄工解散未至滋擾一面由演江道尹董石岑向之詰問以政治犯在中國領土以内本不應擅自拘押現如無力管理應先知照華官送歸俄境乃事前不爲通知事後釀起糾紛誰執其咎霍俯首認錯並稱以後必與華官每日會議一次以資接洽其另有政治犯十八名亦經續行釋放由我軍隊押送出境云 
　　東北邊之告急吉黑兩省東北鄰俄自俄事吃緊邊防甚爲急要沿邊各縣如吉省之绥遠同江虎林等縣或報俄黨之將竄入或報俄黨之已來至甚或稱日軍亦將隨之而來紛紛電省省吏以對俄方針應中立不倚無黨無偏苟來我境須行卸除軍裝否則不許其第一步則拒絶之不令入境也 
　　督辦公所之參贊東省鐵路督辦公所又所參贊初係傅彊氏旋傅調任濱江道尹則以徐時震繼任徐故則由張壽增繼任現張又任爲黑龍江省黑河道尹傅之濱江道尹前被免職但傅之名譽頗佳鮑督亦器重之此次參贊一席傅頗有希望以傅之資望才能俱甚相稱焉 
　　鮑貴卿赴哈之趣旨吉林督軍鮑貴卿此次赴哈原因中東鐵路加價事迭經商議卒未妥洽且鮑自兼督辦以來應親自到哈一次後於上月中旬即經定此計畫至下旬忽傳海參崴俄黨起事雙城子被新黨佔領一時綏芬哈爾濱一帶之俄人蠢蠢欲動哈司令部曾電到省請鮑帥緩來鮑復以行期已定萬難改期且哈埠有事益須早日到哈以資磋商哈埠各官吏遂即電鮑請早到哈鮑於五日由吉動身卽晚赴哈自鮑督到後哈埠人心爲之鎭定 
　　續函云鮑廷九氏於本月六日抵哈轉瞬已將半月此半月之中日與鐵路公司總辦霍爾瓦特正式談判關於中東路治安問題其注要事項有四（一）取消霍氏地政權（二）解散護路俄軍警（三）擴充護路華警察（四）改組公司添設華董實行中東鐵路原訂合同屢次會議除四項外允添設華董三人（該鐵路公司本定董事九人内俄人居八我國居一今改俄五我四）將鐵路公司重行組織外其餘均無何等解决霍氏機變不可捉摸往往食言而肥與之交涉極困難對於第一項問題霍氏完全不肯承認刻正在積極交涉中第二項及第三項遣散軍隊一層大概可以辦到警察問題於事實上頗多窒礙一時恐不易改组總之鮑氏此行成績極少不過於督辦公所之權限似稍擴大而有名無實之中俄合辦四字亦可較有挽救耳日者多數黨駐雙城子司令曾派代表來哈於護路軍總司令部聲明中東鐵路極希望我國遵照原訂合同辦理霍氏係舊官僚派不應使之再有活動云云俄工人對於霍碈咸贊同多數黨主張常有蠢蠢欲動之警報如果霍氏必不肯知難而退者恐非路事之福也又外間盛傳我國將乘間贖回中東路消息詢之當局咸否認其說一以年限未滿一以有人覬觎且霍氏亦未必果能代表俄當局也 
[日本在山東之聲勢]  
　　中美新聞社紐約基督敎科學報云日本人自在山東盤踞而後其官吏等苛政百出一以對待高麗之手段待山東人中國耶敎徒殆無不受其虐待蓋欲摧滅耶敎之眞精神不令存在於山東也據一通信員言日本界外叢山中有一村落村人多奉耶敎日人則時時窘苦之强迫村人充守夜之役以防日本强盜雖在嚴寒之冬夜亦不能免且手無寸鐵往往有性命之憂然爲淫威所逼無如何也不甯惟是復時尋細故科村人以罰鍰美國長老會中所設之敎會學堂亦時爲日本官員闖入恫嚇辱駡斥謂此類學堂與中國之盜黨賊黨無異耶敎徒等咸不敢互相通信因日人之檢查甚力信件一律拆閱無論一切不關重要之事亦因而獲罪非罰欵卽處苛刑無有能免者日人又對於中國耶敎徒前力斥美國敎會之腐敗惡劣謂如眞欲信耶敎則應聽青島之日本耶敎領袖支配云全省火車站附近之居户或有乘火車之旅客每爲日人搜查如得一聖經或耶敎中之論文則故意誤解之俾入其人於罪近日嘗有中國耶敎徒及傳道師等多人爲日本兵士捕獲幽禁於一火車站之營寨中處暗室者三日苦乃萬狀此等待遇所以示禁於彼輩謂不當與美國敎會中人暱近也在昔中德間所劃界線本依一河流爲天然之界舊由中德經界局委員劃定立有界石比者通信員會往勘觀則此類界石業爲日本官員移動遠入中國界内蓋欲以不正當之手段多得中國之土地也日本政府頗致力於宣傳政策在中國諸名城中皆有機關報操縱輿論北京且有一英字報由日人創辦頗欲得一美國或英國人出面顧所許俸給雖厚而皆不願應聘不得已遂仍以一日本人精英文者爲主筆此類報紙及他種印刷物無非以扶植日本勢力爲事對於中國人則大聲疾呼謂不可以美國人之主義輸入中國因有無限危險之故復言美國人民之居心叵測陰險可畏於敎會尤抨擊不遺餘力日人之於美國敎會也誠所謂欲加之罪何患無辭一則曰利用其敎會中場地窩贓鴉片而私售　外也再則曰敎會中人慫恿中國人民與日本政府宣戰也其尤可駭者則竟謂敎會中人密令中國人謀殺日本官員助以軍械子藥并懸賞購刺客設法使脫於罪此等捕風捉影之談固不值識者一笑日人之於美國敎會所設學堂尤百計窘迫不留餘地濟南府之齊魯大學受擾尤甚日本人報紙之在山東者其宗旨端在鼓吹中國人仇視美國而親日本謂欲救中國則非與日本連合不可謂中國一旦在日本羽翼之下則可不懼美國或他國之相犯中國人之聞見稍狹者竟不知日本設計之狡遽爾輕信亦誠可憐也日本外交家對於山東問題尚故作飾詞以以欺世人每謂日本之在山東爲時甚暫特欲求本國之經濟稍稍寛裕故不得不爾此等語果否可信不必細爲剖解但須乘火車經行德國人舊造之鐵路東自青島西至濟南卽可見沿路全線在在皆日本新造之大營寨寨以磚石製堅固無倫一處恒以兵士數百守之旣云暫時據山東則奚必有此豈以不日將以山東交還中國而故意造此類營寨爲贈耶此不待辯而知其爲謊矣且濟南省城中亦有一日本人之大砲臺臺中守兵不知其數并有無線電站守備亦嚴山東全省日本僑民亦處處設巿各據名城以爲將來地步卽此一端可知日人之用心矣 
[紀山東第二次國民大會]  
　　二月十一號濟南各界聯合會在省議會開茶話會推舉籌備員定期十四號開第二次國民大會以作赴京代表之後盾是日（十四）午前十一鐘仍假省會議場開會到會人數約計一萬餘人至十二鐘公推鄭議長幼亭爲主席先報告開會宗旨繼由李天倪報告赴京代表來函謂代表抵京業已五日尚未得面見當局函中謂今日將進見靳總理而獸察都中近日政界空氣恐亦無良好結果請大衆討論進行辦法到會人士聞此消息無不憤激討論結果經大衆决定謂如果政府與日人私相授受蔑我東人當全省停止納稅爲第一步抵制並推定起草員擬就二次宣言書及覆赴京代表電文一通致中央政府電文一通旋由于芹泉宣讀宣言書張星五宣讀電文衆無異議嗣由俞慎初（北京學生代表）張廷桂劉運生洪文敭張星五相繼演說皆沉痛激昂聲涙俱下台下萬衆聳聽無不憤慨演說畢時已四鐘遂振鈴散會兹録該會電文如下（致公府及國務院電）北京大總統國務院外交部鈞鑒報載山東問題有將歸中口直接交涉之說惡耗傳來國民一致反對京津學生激於愛國熱誠遊行演講政府不但不採納民意反無端逮捕肆行摧殘是贊成直接交涉已有明確之表示東民痛切剥膚聞之髮指今日開國民大會不期而至者萬餘人激昂慷慨咸抱决心萬懇俯順輿情當機立斷一面釋放學生一面駁回通牒東人甘願毁家以紓國難倘或誤聽讒言違反民意是東人無負政府政府先棄東人東人爲救亡計惟有犧牲祖産血財以圖自衛而已挺而走險何暇顧忌政府實行嚴辦學生開始直接交涉之日卽東人實行罷稅之日川路風潮洪憲覆轍殷鑒不遠萬乞注意北望燕雲欲哭無滬引頸待命急不擇音山東國民大會叩寒（致駐京魯代表電）北京前門裏中華飯店李慶施·曁代表諸公鈞鑒函悉本日國民大會議决如果政府宣布直接交涉之日吾東即實行罷稅之舉今日晋謁總揆情形如何祈速覆俾得進行山東國民大會叩寒 
[駐粤滇軍之大變化（平）]  
　　李根源解除兵柄之影響關係恐不僅一省 
　　南北和議宕延日久目前則愈去愈遠殆因權利支配未能平均之故現南中局面國會制憲殆成絶望議員旣紛紛散去無論在舊曆度歲期中固難開會卽使開正而後其散者自散未易足法定人數可斷言也而有一部分人員則專注意於改组軍府問題蓋對於不信任岑總裁案日前旣經提出刻下仍努力進行但議員爲　　的非有實力爲　助决　效力　　又有向軍界上運籌者日前郭同之回滇即負有重大之任務而近日之發生絶不事件則唐繼堯一電解除李根源兵權僅與以建設會議代表是也此事原因複雜本屬滇軍内部之事然於黨派關係甚深李根源爲政學會重要分子岑春煊爲政學會首領固人所共知前者滇軍到粤其軍長爲李烈鈞師長爲張開儒方聲濤主要人物皆屬於國民黨迨李根源到粤而後張開儒被看管李烈鈞則無甚實權並無可據之地盤滇軍之根據地在北江則爲李根源獨當一面而李根源則與莫榮新携手又主張滇桂聯合之主要人也邇來傳說紛紛多謂和議之幕内磋商當局要人未能一致日内恐有特别事發生者而一至晚上則德宣街之督軍府舊將軍衙門之滇軍總司令部皆特别戒嚴巡邏者與放哨者皆非常周密探其内容則皆因滇軍師長易人而起刻下唐繼堯則解除李根源兵柄而易以鄭開文惟莫榮新則仍責成李根源統轄滇軍不許其開去南韶連鎭守使及北江邊防督辦之職李根源雖有一極長之電請解除一切兵柄然聞莫榮新主意已定再爲堅决之挽留並有文告布告全省滇軍内部略有小小變動其下级軍官倘有懷二志者莫督已密令李根源以軍法從事並聞莫督已派有得力軍隊到北江爲李根源協助似此情形李根源之地位殆未易摇動而時局之變化又不知將若何也兹録各電如下 
　　唐督撤李根源軍職電駐粤滇軍鄭師長朱師長楊張魯盛各旅長並轉各團營長鑒前准政務會議巧電開語由各省督軍省長及省議會各選代表一人尅期來粤組織建設會議等因兹已派李根源爲本省督軍署代表其靖國聯軍第六軍長名義應即解除並將軍司令部取消俾使專心蒞會至駐粤滇軍兩師事務卽責成該師長等認眞整頓一併直隷本督軍管轄並就近秉承參謀部長烈鈞辦理除專電李代表等分别咨令外特此電令仰即遵照雲南督軍兼省長靖國聯軍總司令唐蒸印 
　　唐繼堯致李烈鈞電萬火急廣州李參謀部長鑒請轉駐粤滇軍各師旅團營長鑒新成密滇軍自護國護法以來保障共和維持國本宗旨正大聲譽孔昭此皆諸將士百戰功勳所宣鄭重保持罔敢失墜者繼堯不敏忝總師干夙夜懷念諸將士勳勞誠不忍長此暴師旅於外然起視國家内難未靖外患復迫恒欲藉羣材之力伸救國之懷以竟諸將士年來未竟之功保死者諸先烈屢戰所得之聲譽區區之誠所不敢一日遽息者惟此而已苟國家有人翹然特起提救國之師造回天之業固繼堯所禱祀以求乃希望年餘時局之混沌如故和旣不能戰亦未能醖釀遷延靡知所届我滇軍素抱救國熱忱有善戰聲譽之師旅尤宜淬勵整練及時以爲之備今北方征服西南之計畫未嘗稍衰盜賣國家之陰謀日益暴露此時非設法防制必貽禍於將來乃政黨自便私圖惟日冀和議速成或不惜爲北方所利用以煽我軍心我堅强不屈之滇軍當不致爲政黨所左右惟爲保持聲譽計不能不與諸將士一言諸將士出師遠征繼堯未能常加勸勵惟參謀部長李公協和屹立於各黨之間持正不阿久爲一般人士所敬仰在軍府爲繼堯代表尤爲此間深所倚信之人且屢率滇軍兩靖粤難與諸將士共同患難樹立光榮情誼相關尤極深摯以後如有時局疑難問題關於滇軍動作及一切事宜務希諸將士隨時請示協公以端趨向特電諄囑望留意焉唐繼堯庚印 
　　莫督責成李根源統轄滇軍電滇軍各師旅團營長覽滇軍兩師自李督辦接統以來合力同心共維大局迭平宼亂有功國家此固李督辦統馭有方亦由將士深明大義羣策羣力之所致本督軍倚畀同深近因奸徒肇謀希搆煽滇軍危及大局各將士素明大義想必不爲所朦本督軍爲鞏固大局起見用特重申約束以遏亂萌所有滇軍兩師部隊應仍責成李督辦統轄指揮本督軍任人以專待人以誠唯知責成李督辦不知其他各官長士兵應仍服從李督辦命令恪盡職守慎勿爲人摇惑以致逾越範圍大局之幸亦即滇軍之幸以後一切事宜本督軍自當完全負責一力維持如有受人煽惑不服從命令者即屬同謀破壞大局即由李督辦盡法處理尚其熟審利害勿貽後悔而隳前功仰卽通傳所屬一體知照督軍莫印 
　　此外另有第三師長鄭開文·第四師長朱培德通電聲明關於師長職權非有滇督命令不能擅從而其他師團旅長楊晋楊益謙盛榮超等四十八人則通電堅留李根源謂祗知服從督辦扶持大局不知其他（以電文太長緩續）相爭之結果非吾人所能預料矣 
[廣東槍决運米之艦長]  
　　廣東鹽務緝私江平艦長黎熾因運米出洋致被拿解軍署發交軍法課研訊惟黎不認有包運米石出口情事祇稱有米船到盤運動特佯許之以覘其究竟等語當經督軍電飭虎門要塞司令邱渭南該艦水兵帶水大車伙長及米船夥伴等共二十一名解省對質昨又經軍法課提訊各水兵等均稱運米一事係艦長與他人接洽彼等并不知情惟每出口一次每人犒賞五元稱係上官奬勵者各人一律如是無或多或少等語黎至是始俯首無詞督軍以其罪無可逭特於十一號早派隊將江平艦長黎熾一名押赴大北門外軍路槍决至於該水兵等二十一名則以其係屬被動情有可原一律交回鹽務緝私統領部發落黎受刑後其家屬即至刑場痛哭隨於附近搭蓋蓬棚一座購買棺木百元在此檢收聞迭次運米出口所獲紅利甚鉅 
[舊曆新年之南京]  
　　軍界方面南京自聯組稽查處成立後酒館戲園妓院·及公共遊戲場等頗少兵士足跡近屆舊曆新年李督恐兵士外出兹事特諭各師旅團營長限制兵士請假出外新年停操三天各營兵士每名給賞酒肉洋二角以示鼓勵各軍事機關停止辦公三天惟不舉行團拜禮節警界方面省警廳長王桂林前因壓迫學生頗受輿論攻擊嗣經議會提出查辦乃一變其手段力圖振作故近兩月警察之成績較前稍有可觀刻以舊曆年關乃於各通衢加派雙崗又因雨雪不絶恐警察晚間擅離崗位特派巡查二十名每晚輪流上街巡查以防疏忽 
　　政界方面齊省長請假北上日行公事由政務廳長蔡　善代行半月以來各事無所更張近傳齊有不回任消息恐非事實據某要人云齊此次北上不僅爲太夫人做壽實於已之位置有所斡旋元宵前後必回任縣缺稅缺將有大批更動聞候補人員新近趕往京津者不下二百餘人云 
　　議會方面省議會閉會後議員均已回里錢議長因漢冶萍公司借欵一案已於歲底赴卾交涉辦法鮑孫兩副議長因山東問題日益危急曾於除夕前一日電京反對直接交涉以表示蘇民公意 
　　團體方面各團體前因山東問題曾擬開國民大會嗣因軍民兩長勸阻故未舉行現聞各界以政府方針漸向直接頗滋疑慮故又擬積極進行惟警廳尚在設法勸阻又紳商學各界以江甯鎭守使齊燮元他調特製撫我萬民四字匾額一方用彩亭送至鎭署懸掛此外無事可紀 
　　商界方面舊曆年關爲商舖結束之期亦即營業發達之旺月以故每至歲末各商家莫不利巿數倍詎天公不做美半月以來雨雪連綿營業大受影響幸除夕日放晴旣忙收賬又忙交易頗覺應接不睱聞洋貨業所存日貨均已售罄現决不再進近數日城内外商舖門首均粘反對山東直接交涉·及願流血爭山東等字條聞此次商人似已有極大覺悟 
　　學生方面學生愛國運動奮力進行此間軍警亦效京津方法實行干涉故學生聯合會正副會長均已赴滬與各省代表協商進行策略各職員雖值寒假現仍在甯守候學生日刋定二十五日照常發行元旦日夫子廟貢院街等處均有學生演說警察藉口游人太衆恐滋事端卽行驅散 
[杭州快信]  
　　杭州學生聯合會於二十一日起假省敎育會化裝演講三天聞尚擬繼續講演 
　　嘉善知事電省西塘警佐楊昌達於本月十九日（陰曆除夕）被巡警張鴻槍傷斃命已飭緝嚴辦 
甬商會函杭總商會該邑東門源新皮貨莊陰曆年終倒閉虧欠恒孚等二十二錢莊洋四萬六千餘元各户存欵二萬一千餘元查該莊東顔三近各埠均有營業杭州清和坊源大亦有巨股請轉致指撥 
　　各縣統捐局瓜代及期者計菱湖等處十餘局財政廳已將接替人員一律擬定候省長回浙次第發表 
　　尚有要聞及地方通信轉入後頁 
雜評一 
[攻守同盟（默）]  
　　軍事協定本以對德自經一再延長而遂變爲對俄至於今日即因此對俄之故而益不容不急謀撤廢矣蓋當局之對俄方針欲與協約國一致則將受該協定之牽制欲不與協約國一致則又難恃一國之力以當俄衝此今日之所以亟宜撤廢也 
　　然而今日國人一致盼望撤廢之軍事協定又欲改爲永久攻守同盟非特僅變其名目且變暫時爲永久夫以暫時之協定中害於國家已如此而况所謂永久之同盟乎彼欲誘我以入其牢籠者先餂之以青島無條件交還復恐之以俄德過激黨東侵當局果尚不悟而　墮其牢籠乎 
 
 

Page 8

 
 
國内要聞二 
[金陵大學續辦養蠶速成科]  
　　中美新聞社云南京金陵大學爲東南最高學府之一自五四風潮以還其學生之盡力於新文化運動者不乏其人所有敎員亦多中西名彦爲社會所推重兹聞該校擬續招養蠶速成科學生一班招生簡章業已印就有志於蠶絲業者可向南京鼓樓金陵大學函索云按金陵大學之注重蠶業自民國七年春季始時美國加立芬尼亞大學昆蟲科主敎吳偉夫博士來游中國留心實業該校遂浼其創辦養蠶速成科四方學子之來學者七十二人收集蠶種以數十計由吳博士悉心敎授成效大著旋得上海中國合衆蠶桑會經濟上之援助該科之根基於是乎確立翌年吳博士歸國續聘美國康奈爾大學農科碩士錢君天鶴主持其事江西農業專門學校畢業該校養蠶速成科畢業生黄君良澄副之規模益見宏大今春又添聘湖北漢陽農事試騐場技術員阮君英華爲助敎該校實心辦事聲聞素著今年成績必甚可觀據聞該科開學日期爲陽曆三月二十五日至六月三十一日畢業凡有中學二年級或與之相當之程度者卽可入學學膳試騐費等共爲十九元其餘自理課程名目不及備載 
[杭州一師校長更調之所聞]  
　　職敎員之挽留書代校長之新函告 
　　浙江省立第一師範學校校長經君子淵於二月九月突經官廳下令調離後該校職敎員以兹事體大曾公推代表進謁敎育廳長面達挽留公意未奉邀准特於前日再行召集全體開會討論一致主張挽留並當場擬定呈文送敎育廳語極懇切未知能否如其所請耳呈文如下呈爲懇請收回調離本校校長成命俯准仍予復任事竊本校校長經亨頤日前突奉鈞令調任省祝學雖在鈞廳知人善任於彼於此初無容心而在職敎員等則以爲跡似量移實奪本校革新之領袖窮其影響足挫吾浙文化之萌芽此舉所關殊非淺尟業經公推代表賫函趨叩鈞廳面達挽留公意在案方謂權衡輕重燭照纎微定能俯察羣情立如所請不意復頒箋讀未採芻蕘殆緣簡短之陳辭難荷虚明之洞鑒用敢不辭煩凟以職敎員等所未解者三以爲不可者二謹爲鈞廳一一陳之查經校長自就職本校以來始執敎鞭繼綜校務育才敷敎十有餘年成績昭然在人耳目即近者洞明時勢順應潮流更本素日改進之夙懷以作全省革新之先導其熱忱敎育望重資深誠有如明諭所褒者奈嘉許之牘方臨調離之令遽下一似熱忱敎育望重資深反不足以勝校長之任也者此職敎員等所未解者一也揆鈞廳之意豈不曰一校之關係綦微全省之發抒較廣正宜予之大任展厥長材究之經校長已爲汶上之辭鈞廳難勸隆中之駕而本校　新之事業則已因此而阻礙其進行是全省之遠效未收而一校之近圖已壞更調非計無待蓍龜矣况革新非僅空言改進尤資實騐經校長正新猷之始展方小試而未成旣無以供諮訪之需求復無以立視察之標準在鈞廳果欲收其經騐宏深之助固宜予以從容展布之機就令相須甚殷迫不及待則本校近在省會正不妨以校長而兼備垂詢俾得憑實地試騐之歷程作隨時獻替之資料兩全之策無過於斯而鈞廳計不出此此職敎員等所未解者二也或者謂本校自試行改革以後以時機之未鶉致物議之紛滋旣勞省長之飭查並辱鈞廳之察核必有釁之可指遂以調而庽懲夫孰知法無純利而絶弊事必有是而兼非每值新制之創行尤必及時而改善兹者本校所行如　　之專任如學生之自治如國語之改授所將　而未行如學科制之改編莫不取試辦之態度非無斟酌　量之餘地者故半載以來　苟遇上列諸端或窒碍而難通或疵瑕之偶見經校長固恒與職敎員等共同研究期泯毫髮之憾時讛補救之方是在本校原有與時俱進之圖在長官甯有不敎而誅之理凡兹揣測固屬傳訛况謂削其實權卽以示之厚罰揆諸政體尤不其然第當流言方盛之時竟有明令調離之學即此會逢其適遂若語匪無稽而鈞廳甘以君子之心誤啓小人之度此職敎員等所未解　三也况本校革新之計劃正　草創之時經校長改制之措施不過發軔之始效猶莫覩志亦未完苟中道而不終將後圖之無望念百凡之待舉以一調而遂停在職敎員等固將靡所適從在學生等尤大違其願望勢必有如失舵之舟無綱之網危險草測收拾爲難者此職敎員等爲維持本校改革精神計·而以爲不可者一抑本校改革伊始詬病紛叢雖明珠薏苡之分難逃鈞察而冥海榆枋之笑亦屬恒情乃當此羣疑衆謗之秋而有離校調廳之舉明達之輩固知暫予以息肩庸俗之徒終謂似褒而實贬將見指爲首禍因而心寒遂繼起之無人致進行之被阻此職敎員等爲發展吾浙文化運動計·而以爲不可者二要之改革精神　文化運動均爲鈞廳所深予　同職敎員等本此旨以爲要求固未嘗有背鈞廳促進敎育之意爲此再臚陳齊心同願之詞藉免含意未伸之咎必償始願而後已敢需後命之即頒云云觀此可見該校職敎員之精神矣 
　　廳委代理校長金布於到任後即發出兩函其一聘請敎員其二通告學生家屬請訓誡子弟自兹二函發出後在學生方面不知有何反響而在敎職員方面則已有所表示蓋全體敎職員對於聘書一概拒絶誓不承受並聞金代校長對於陳夏劉李四國文敎授頗不滿意故此次分送　書於四君處概不送去記者於此敢謂經君之所以調　者乃完全爲新舊改革問題實非經君人的問題也後事若何尚難逆料兹將金代校長所發兩函一併録後（其一）布供職浙江敎育廳奉廳長訓令暫行兼代省立第一師範學校校長職務業於十七日到校任事夙仰先生熱心敎授對於本校功課務懇繼續擔任奉聘證即乞惠存無任盼切之至（其二）奉敎育廳轉發敎育部訓令於學生在校有違反校規及逾越軌範之舉應嚴切責令取消其不遵訓告者應由校照章嚴切制止分别懲儆並查明倡首抗拒各生令其退學以資取締而重校規等語并面諭昨歲以來本校學風不無蕩檢逾閑之訾雖子弟佳者不乏其人往往爲衆所迫廢時曠學若長此放任實負貴家屬之負託尤應嚴切整頓校長接任伊始旣奉明令自應遵行未便姑恤嗣後一切管訓力求完密原定三月一日開學現以部署未定擬即展緩業經呈請敎育廳長備核在案用特函告貴家屬即希轉囑賢哲暂緩來校并祈將上述要旨明白誥誡以後如願遵守校規來校求學萬不得有越軌之舉以自絶求學之路是爲至要一俟開學日期確定後當再函告召集到校上課 
地方通信 
[蘇州]  
　　籌備司法獨立之進行江蘇高等審檢林王兩廳長近奉司法部訓令飭遵籌備司法獨立漸進辦法（一）着手整頓高等審判廳並擴充高等檢察廳職權藉以取消行政長官監督司法之辦法（二）先將蘇省酌分四區或八區俟添設地方審檢廳後再圖續增（三）各縣一律添設專審員俾司法行政漸次分辦以爲將來　設初級審檢廳之基礎兩廳長奉令後已轉飭滬甯兩地方廳一體知照矣 
　　謀充横涇支棧經理之反對江蘇第三區於酒公賣横涇第二燒酒支棧前因成績平常經同業公舉信號酒行主張康　爲該棧經理聯名函請分棧轉呈三區分局委任當奉批准任事詎有吳萬順繹記酒行吳華鑾多方運動意欲推翻張某自爲經理並託吳縣貨物稅公所錢所長代爲說項同　聞訊大起反對特公　省分局略謂吳某因吸食洋烟虧耗甚鉅故謀　支棧無非爲將來剥削商民挪用公欵起見請按律懲處其吸烟之罪等語並聞如吳某對於支棧經理果成事　則將向法庭起訴云 
[鎭江]  
　　已未年商業之結束鎭埠各商店已未年終結束賬目銀行錢莊巿面平穩均獲厚利金店銀樓因金價低落營業發達獲利甚豐米業販運大宗食米至滬銷售故亦有利益洋廣　頭因受抵制影響不無減色其餘雜貨茶食綢布鮮貨各業門巿交易頗爲發達北貨因銷路呆滯難與昔比皮貨衣莊均屬平平 
　　新春　雪連日陰雨天氣甚寒二十一日清晨北風怒號雨霽雪飛至翌日天將破曉雪霽天晴得雪約六寸許 
[揚州]  
　　學委請加津貼江都第一區學務委員陳延　近以職務繁重呈請縣署酌加津貼佟知事業於十三日訓令勸學所查照　 
　　三錢莊搁淺多子街德源·阜康祥·兩錢莊翠花街晋康錢莊囚舊曆年底週轉不　均於十八日起擱淺不知將若何清理也 
　　邗江新年狀况揚城各界人士對於舊曆新年仍保守舊習各機關各衙署均停止辦公五日軍隊休假四日省立五師八中亦停課三日通城商店則停業五日藉以休息云 
[嘉興]  
　　舊曆歲省之狀况嘉興各界於舊曆歲首仍循舊習輟業休息商業方面除茶寮酒肆照常營業外餘均於元旦日起進貿兩二日不等政界方在亦停止辦公三天惟以連日天雨　園茶坊生意不免減色耳 
[安慶]  
　　私運米石充公皖省學生聯合會此次在東門外五里廟地方查獲私運出口米船三隻隨即扣留送交商會將米石充公昨由商會議决將所獲　米　　分作五升一　　　　　　　　　　給窮民以充善舉云 
　　皖垣電燈廠長易人皖省議會以皖垣電燈廠開辦數年毫無成交歷年虧累甚鉅曾經提議將該廠長吳良錦撒換以資整頓昨聞吳已辭職業奉省長批准暫委模範工廠廠長徐渭賢兼辦云 
[九江]  
　　南潯路借債發薪南潯鐵路公司每屆年節發給員司薪資必須借債八年度　業收入約有六十餘萬不可謂不發達乃舊曆年關坐辦張毅仍向中國銀行借銀十六萬元某銀行借銀四萬元聞已訂立契約大約舊臘二十七八日即可交欵矣 
　　潯江大雪紀聞潯埠人冬後天氣久旱居户時以水涸喉乾爲苦近自二月十號起忽降大雪約深三尺餘房屋崩　甚多值此舊曆年關巿面較平時尤爲蕭瑟通街電線被雪壓倒不少以致電話不通誠爲數十年來所僅見者也 
　　辜商會長不肯協爭外交潯商會會長辜葆誠因有外債嫌疑致發生關防風潮早爲人所不直此次各公團爲外交問題開會辜事前陽爲贊成臨時故意不到並以副理事資格斥紅十字會不應派員到會勒令取銷列名電報學生聯合會長俞鎬·方　堯·潘衡等聞之大爲憤激特發布傳單宣佈辜之罪狀云 
[武昌]  
　　武漢國民大會委員會電北京大總統國務總理各部總長參衆兩院廣州軍政府各總裁參衆兩院各省區督軍省長各團體各報館均鑒現在日遞通牒陸使歸國外交緊急一髮千鈞務懇主持公理尊重民意一致協爭（一）山東問題應拒絶直接交涉駁回通牒提交國際聯盟會議解决（二）福州事件應依據各地國民大會議决八條從速交涉（三）歐戰期間中日密訂各種不平等條約應一律取消作爲無效（四）京津各地摧殘愛國人民各官吏軍警應撤任嚴辦以警國賊而伸民氣務懇主持正義一致協爭是所至禱湖北各界聯合會武漢國民大會委員會同　青 
 
 

Page 9

 
 
   
 
 

Page 10

 
 
本埠新聞 
[已未年各業盈餘之調查（二）]  
　　金業該業中近年以來營業頗爲擴大去年内先令漲落較巨故預賣標金先令者皆可獲利而手貨多頭者則稍次之其盈餘以天昌祥爲首屈一指裕豐永延豐永等皆平平兹將盈餘各牌號列下天昌祥十二萬同豐永恒記九萬恒孚五萬大順一萬五千兩同豐餘五萬大豐永二萬振豐永四萬五千兩泰康潤二萬永豐餘二萬恒裕祥二萬震昌祥一萬五千兩萃泰三萬萬豐永一萬協康四萬元盛永二萬聚昌二萬宏興永二萬晉祥四萬晉昌永二萬五千福順一萬晉大永二萬春源永一萬元亨一萬五千兩裕豐永·延豐永·乾昌祥·永康平新組織者有恒豐盛·天祥·瑞康·福康等四家並聞寳裕亦有添入金業之說 
　　銀樓業南北巿銀樓二十餘家去年因金價頻跌門莊飾金銷路大爲擴張惟進貨中或存或空各有不同故獲利之多寡不一而盈餘最優者推新開之泰亨源方記爲首屈一指兹將該業盈餘列後泰亨源方記十一萬恒孚三萬兩景福元記六萬裘天寶德記五萬七千北慶雲仁記四萬五千老慶雲甡記三萬八千五百寶成裕記三萬楊慶和久記三萬楊慶和發記三萬永豐餘三萬北裘天寶禮記三萬五千費文元裕記二萬方九霞潤記一萬方九霞新記一萬方九霞成記一萬老鳳祥裕記二萬寳成振記一萬五千楊慶和裕記二萬南鳳祥和記八千新鳳祥德記一萬五千寳成德記八千兩寶裕五千兩 
　　銀爐業去年夏秋間海外舶來之砒砂大條銀以及美銀洋等甚多以是熔化成寶者大有應接不暇之勢故獲利之優較戊午年爲厚兹將盈餘各號列下萃泰四萬五千聯甡一萬協泰豐一萬萃源一萬生源一萬同豐一萬宏久一萬勤泰一萬同源九千久泰豐九千聯源八千五百裕豐成八千萃昌七千五百鼎泰四千同餘二千泰豐一千五百祥泰一千五百同甡一千五百泰昌一千聞今庚新創銀爐係志慶·鼎昌·兩家牌號 
　　綢緞業綢緞一業去年雖絲價較漲而銷場則甚擴大該行同業近年競爭裝飾門面生財華麗開支較昔倍增然獲利尚稱豐盈兹將南北巿盈餘各牌號列下大綸十萬九章五萬大盛一萬八千老介福五萬天成五萬九綸二萬裕綸平老九和平（以上北巿綢緞局）何恒昌大成大昌宏章泰老景福以上南巿綢緞局五家盈餘之數係在一萬至三萬之譜又福建路至三馬路一帶各綢緞莊盈餘數如下仁記瑞連批發八千元振大四千元仁昌永四千元天盛一千五百元大餘一千元升大五百元馬源豐二千元嘉福五百元綸昌二千元裕新三千元隆昌一千元澐成一千元大隆三千元老仁和三千元久成二千元雲章二千元長豐順興隆和綸和仁競新五家皆平平以上十九家盈餘共約三萬六七千元較戊午生意增加數倍 
　　麵粉廠上年全年各廠之勞業較前年爲遜惟小麥收成雖少而陳麥所存甚多所以巿價平穩麵粉價自夏季後步步起色且麩皮等下脚暢銷於外洋價較前漲起三分之一故各粉廠多獲利而尤以榮宗敬組織之福新第一至第六廠爲最净餘約六十萬兩次爲長豐等廠今將盈餘各牌號列下福新一廠至六廠六十萬兩長豐十五萬兩華豐十三萬兩申大五萬兩立大五萬兩信昌三萬兩中華第一廠一萬兩裕豐平 
　　織綢廠本埠機織綢廠自保泰陳保欽組織物華第一絲織綢廠之後繼起者爲錦華麗華兩廠上年間之營業　五四以還頗爲暢旺惟絲經價昂物華葛之成本甚大所以自冬迄今價格連增三次存絲多者均可獲利計物華第一廠三萬麗華廠一萬錦華廠五千 
　　　皂廠本埠南北巿大小各燭皂廠共有二十餘家上年營業最暢達者以南陽爲首因該廠全年銷於長江一帶及杭嘉湖與南洋羣島菜有八九千箱之多福茂等廠各有三四千至五六千箱均有餘利可圖今將盈餘號列下南陽二萬五千兩福茂七千兩鼎豐一萬二千兩匯中六千兩其餘自一千至二三千不等 
　　昨報所紀本年新組設之鼎盛莊係匯劃莊並非小 
　　同行又銀行盈餘中尚有中華銀行獲利十萬元 
[鴻章染織廠之發展]  
　　麥根路鴻章染織廠自上年五四風潮發生該廠主任以絲光線等多係某國舶來品遂悉心研究自行染紡粗細各種絲光線以求挽回利權是以所染織之疋頭嘩嘰線呢等品尚覺精美頗爲南洋各島所歡迎内地各埠熱心之士亦甚樂用以致海外銷場多至二千餘箱獲盈至十一萬之鉅該廠並於廠前餘地添建紗廠定名鴻章紡織染工廠計錠子二萬國四千枚專紡細紗其機器等已向英商安利洋行訂購約於夏間到齊秋間可以開工云 
[華商收買日商紙廠]  
　　浦東日商華章紙廠之房屋機器近由古沃律師訂立合同賣於楊樹浦華商寶源紙廠執管營業計價銀五十萬兩寶源廠自收買華章廠後改用飛艇商標定名寳源造紙股份有限公司額定股本銀一百萬兩業已開股東成立會推定董事九人監察二人並呈請農商部立案註册矣 
[麵粉交易所將正式開幕]  
　　民國路麵粉交易所於去冬十二月初一日成立後卽由仲買人練習規模兹值年關已過定於新正十一日正式開幕現已預備一切並具柬相邀官紳商學各界屆時蒞會觀禮 
[交通銀行興遷新屋]  
　　交通滬行以一百二十萬元購置德華銀行房屋從事刷新連日由舊屋完全遷移新居當春節休假之時該行行員仍全體到行整理一切今日已布置妥貼准於初六日午後二時至五時歡迎中西來賓欵以茶點云 
[上海物價指數表（十八）]  
　　財政部駐滬調查貨價處本月第一週（二日至八日）上海物價指數云本週指數爲九八·六比前週小去千分之二比前月本週漲上千分之二一漲一跌均無顯著之上落緣本埠各項商業例須於陰曆二十日左右告一結束在此時期各帮莊客大都停止交易從事於帳項之清結無論洋貨土貨走場本不甚活動加以去冬巿面疲滯日久有年貨者竊倖銀根之鬆動紅盤或有看漲之希望大半另做押欵坐待今春之善價是以本週指數亦未能驟見低落也表列如下 
（本表以八年九月物價作爲百分） 
　　期間九年二月前月 
類别第一週前週本週 
糧食一○九·一一○八·五一○五·○ 
其他食物一○二·三一○二·二九八·九 
疋頭及其原料九五·六九五·九九八·五 
金屬九一·四九二·八九四·○ 
雜貨燃料一○○·一一○○·○九八·三 
建築材料九五·三九五·四一○二·四 
工業用品八八·三八七·○八七·六 
其物品九四·二九五·六九四·三 
雜貨平均九四·五九四·五九五·六 
總平均九八·六九八·八九八·四 
[新舞臺今夜有化妝講演]  
　　國民敎育促進團諸君連日在新舞臺等處講演已紀昨報二十四日爲舊曆正月初五日各戲園觀客必極擁擠該團利用時機由團員沈君信卿·黄君任之·穆君抒齋等編成簡單的化妝講演本定於是日乘夜間演劇之際插入化妝講演題曰『山東』聞演員之一人爲穆君抒齋届時定能喚起一番興趣兼振作觀者愛國精神也 
[法國華工愛國之一斑]  
　　願以工作餘資捐充祖國公用 
　　吾國在法工人受外勢之感觸富於愛國思想者頗多有願以生命供祖國驅使者有願以工作餘資捐助祖國興辦各種事業者兹覓得華工邵魁義致某君函稿願捐五百五十佛郎充祖國公用亟按原函之意删改録下以見華工愛國之一斑中國代表先生大鑒敬啓者工人時思中國經濟困難百業無可發展願將餘資捐助祖國曾於去歲寄佛郎四百枚存於實業銀行今特來信擬將此欵提出務望閣下接洽賜復爲盼並附去一百五十佛郎共奉上佛郎五百五十枚再者工人係由青年會員單周兩君作保號數爲三○一七八名邵魁義·在拾七船至法極願帮助國無奈力小不克如願到法後祇餘五百佛郎兹願將此欵捐充國内公用到望查收並希轉交公共機關支用下署安徽潁州府蒙城縣南三十里駱駝五甫村邵家莊三○一七八工人邵魁義年二十四歲脫帽云云 
 
[邵魁義肖像]  
[全國各界聯合會消息]  
　　委員會開會紀昨日全國各界聯合會開委員會張正方主席翁吉雲紀録（一）報告張敬之告假三星期委託郭維海代理（二）審查懲戒法（三）翁吉雲提議閩米出口亟應通電禁止案周霽光·郭維海附議李鄴主張電責李厚基濫發護照並告閩中各機關亟速自行維持米禁無異議通過周霽光提議漢口日本領事要求推廣日本租界王占元已電北政府力爭本會亦應去電北京外交部協爭又漢口特别區域改爲公共租界亦應去電力爭通過交執行部文書科辦理散會 
　　致福州電（其一）福州各界均鑒頃據調查科報告閩垣米價飛漲胥因武人奸商朋比爲奸假託軍米名義以遂其媚日營私之目的此等妄舉影響國權民命實匪鮮少除電李兼長維持外請即設法制止幸勿坐視切　全國各界聯合會叩漾（其二）福建李兼長鑒頃據調查科報告閩垣近日米價騰貴爲前此所未有其故皆由不肖武人與奸商朋比爲奸假託軍米輸運台灣所致云云我公兼長閩邦數年於兹摧殘敎育箝制輿論弁髦法律漠視實業好動干戈塗炭生靈閩人受賜亦云多矣幸勿再謂好官我自爲之民生可不顧也乞即查究奸人予以嚴懲并限制軍米出口以平米價而維民食是盼全國各界聯合會漾 
　　致外交部電北京外交部鑒聞日領事要求漢口租界此等不正當要求乞即嚴辭拒絶又漢口特别區域要改爲公共租界亦應打銷前議否則國民爲擁護國權計不能承認此賣國喪權行爲也全國各界聯合會叩漾 
　　陜西各界聯合會來電（快郵代）全國各界聯合會轉學生聯合會總會各團體鑒自我專使拒簽和約各界爭先救國以來歐美輿論莫不深表同情而中華不屈之精神不死之人心乃大白於天下遥聞魯案有直接交涉之勢羣情曷勝憤慨敢請再接再厲始終反對務歸國際聯盟公判清季人民之於外交不聞不問猶謂睡獅未醒今旣崛起奮鬭列强以我爲能自覺悟如不到底堅持則不惟山東亡而國亡抑令人視我民氣爲一時之客氣視我民族爲無志之圯族必將見棄於世界而列於淘汰之林吾人爲國家計爲民族計皆不容稍事遊移者也且救國之道不僅慘澹經營挽回山東權利取銷種種亡國條約要在嘗膽臥薪振興實業普及敎育然後十年生聚十年敎訓二十年之外吾其爲頭等大國矣願我全國同胞急起圖之陜西各界聯合會叩 
[海甯路商界聯合會開會紀]  
　　昨日下午四時海甯路商界聯合會開全體職員會緊急會議主席余仰聖紀録宋誠彰當由主席報告開會宗旨略謂今日各報登載北京警廳佈告告報館文解散學生聯合會敎職員聯合會有各界人士舉動法外有礙治安等語本會今日應討論據理力爭曁不承認北政府未經國會通過之借欵次陸祺生虞兆芳提議官廳壓制人民藉口法律欺滅學界愛國熱心况國慶紀念日天津楊以德阻止慶祝毆傷學生違反中華民國共和主義且拘捕天津各界代表及學生等在日本租界内游行似此辱國媚外試問亦按諸法律耶又福州問題及日本通牒直接交涉事宜此種重要外交徐總統靳内閣須得段祺瑞之同意始可執行段氏反對人民公意將此重要交涉延長誤國不識將釀成何等現象矧段祺瑞實非中華民國國民之代表無非武人横行之勢力安有法律之可問何以北政府偏以法律而壓制學界本會亟應建議總聯合會·並上海各界聯合會·及聯絡滬上各團體函請全國各界聯合會通電全國各地各團體一致力爭人民自由决不承認北庭種種借欵及電告護法國會迅速拍電恢復北京兩聯合會併對各友邦宣言當由張茂生王世衡附議主席付表决全體通過次報告今日接得廣州國會覆電其文如下上海各路商界總聯合會海甯路商界聯合會均鑒誦魚電危言讜論無任欽佩山東問題自應提交國際聯盟會解决兩院同人一致反對與日直接交涉已於勘日通電全國特此奉聞軍府主張亦與國會一致惟北庭方欲僞造民意冀逹少數人賣國營私之目的尚希喚起全國輿論一致反對堅持到底不勝幸甚吳景溓褚輔成篠叩 
[檢查郵電之院電]  
　　松滬護軍使署近接國務院通電略謂檢查郵電一事前經通告廢止在案兹准内務部提議據皖督省長電稱近日過激主義正在萌芽往往發現各項印刷品深恐謬說相傳蔓延日廣擬仍將衝要地方郵電派員檢查以弭亂源經函商陸軍部准復以如何辦理由部酌核等因查檢查郵電以戒嚴爲施行根據應由陸軍部主持現在過激潮流深虞滋擾妨碍地方秩序影響於國家安甯贛·卾·黑·川·新·皖·及綏遠·上海·等處業經前後准其暫緩停止檢查外所有具報停止之魯·蘇·奉·浙·閩·晋·等省應否電知辦理提出公决前來查激黨謬說傳播印刷品實有所聞甚或妄發通電影響大局魯蘇等省地處衝衢治安最關重要爲維持地方防遏亂源起見對於往來郵電自應分别施以檢查以昭慎重云云 
[日本第二批遣回德俘將過滬]  
　　日本德俘第一批六百餘人前已遣送過滬回國曾誌前報兹聞駐滬荷總領事接日本當道電謂留日德俘第二批現將遣送至荷蘭業已裝載日本郵船某丸不日抵滬云云聞仍照上批辦法稍勾留一二日再行由滬放洋云 
[河南自闢鄭縣商埠之先聲]  
　　上海縣沈知事致本埠南北商會公函云逕啟者案奉實業廳訓令内開奉省公署第五○三號訓令開案准農商部咨開准河南省長公署咨稱據實業廳長陳善同呈稱查職廳前擬整理鄭縣巿場預備自闢商埠進行程序單第一欵規定派員調查事項係爲第二四等欵委員駐鄭及擬具計劃書並設置商埠局各種事項之根據兹查有夏和清經騐宏富充調查一差實堪勝任理合呈請給予咨文俾便分赴内務部及濟南·天津·漢口·上海·浦口·蚌埠·各省區商埠詳細調查呈報以資參考等情查鄭縣地當衝要交通便利貿易日漸發達不得不先行籌議開辦巿場提倡華商企業爲將來自闢商埠之預備兹據前情除委員夏和清責咨前往外相應咨請查照派主管科員與該員接洽等因到部查該省現擬整理鄭縣巿場預備自闢商埠特先派員調查以爲進行之根據現所派委員夏和清業經來部接洽更擬赴天津·濟南·漢口·上海·浦口·蚌埠等處調查相應咨請查照轉飭各該地方俟該員到時妥爲接洽可也等因准此合行令仰該廳長飭屬妥爲接洽此令等因奉此合行令仰該知事俟該員到時妥爲接洽並轉行該縣商會知照此令等因奉此合行函達卽請查照屆時妥爲接洽具紉公誼 
[麩皮仍准免稅之公函]  
　　上海總商會昨接上海貨物稅總公所公函云案奉江蘇財政廳訓令第五百號内開案奉省長公署訓令案准財政部第四四七號咨開案據江蘇上海無錫内地各麫粉公會呈稱八年七月間麩皮免稅復徵經代表等到京力爭因蘇財政廳議駁未獲邀准然秋冬以來各麫粉廠存麩過多裝運麩船向内地各埠往來兜售乃沿途各稅所有意留難重徵加捐節節阻滯各粉廠因船户受屈迭向公會申訴被罰之事層見迭出本會以各稅所員役積弊已深控諸蘇財政廳决無效力數月以來隱忍無告兹因銀根奇缺商業週轉不靈各廠麫粉出口驟少麩皮復不能流通尤爲艱窘萬狀不得不竭誠呼籲重申前請查麩與麫粉無二惟其最粗最賤向無進口與洋商無關海關因以抽稅蘇財政廳指爲外銷無免稅之必要其實前兩年麩皮免稅之時外銷麩稅亦照章繳納與現在請免内地行銷前清本無稅則之麩稅毫無干涉蘇財政廳以麩皮爲製造皮酒之用查中國尚無製造皮酒之廠又奉農商部證明麩反不能成釀自無庸置辯至蘇財政廳又以賑飢無採辦麩皮之成案其實飢民以麩皮充飢隨地皆有向係自行購食并非由官廳採辦賑荒所稱如恐留難需索儘可指名禀控而現在商民實受累已極商民旣控不勝控又何敢開罪若輩總之將來本國麫粉與外來麫粉同時徵稅則麩稅亦應抽納尚或特免麩稅以扶助華商現在粉稅未徵粉價不能加增藉以抵制外貨乃獨於麩稅苛徵微細深恐内地麩皮用途頓絶用敢瀝陳商困伏乞俯察情形仍照前案准予免稅在公家所捐無幾商民紓困實未有量誠不勝迫切待命之至等情并由上海總商會來電曁稅務處·農商部來咨·均同前由各到部查麩皮免徵稅釐原定以七年度爲限上年六月據蘇財廳電部以麩皮爲製造皮酒原料機製麫粉已免稅釐麩皮無免稅之必要限滿應否照徵以裕稅收等語當經電令照徵去後嗣據各麫粉公會呈請繼續免徵并准農商部·稅務處·咨同前由經部分别咨批以案已公布未便取銷前令所請免徵礙難照准旋又准熊督辦公函農商部來咨并據該公會來呈仍係重申前請復經令據江蘇財政廳胡廳長議　仍應徵收在案兹復據該公會總商會等呈稱前情查核所稱困難各節尚係　情應予酌量變通所有麩皮行銷内地暫准免徵稅釐以示體恤除分行并批示外相應咨請貴省長查照轉令財廳遵照辦理可也等因准此查此案前據該廳復稱業奉部令仍應徵收礙難免稅等情各在案兹准前因合行令仰該廳即便遵照核辦并具報備查一面轉行該商會知照此令等因奉此查麩皮行銷内地旣奉部令核准暫免稅釐自當遵辦即從本年三月爲始所有上海·無錫·丹徒·通如四稅所規復麩皮比額仍應照案剔除以昭公允除呈復外合行令仰該所長一體遵照并轉上海總商會查照此令等因奉此相應函達貴會查照云云 
[尼羅號行將抵滬]  
　　中國郵船公司之尼羅號輪船已自美國舊金山出發往檀香山日本等處大約二月二十六日（星期四）可抵上海該船儎有大宗銀條銀塊并郵件一千二百包 
[組織縣敎育會聯合會之近訊]  
　　浦東南匯·川沙·奉賢·三縣縣敎育會發起江蘇全省縣敎育會聯合會通告發出後曾經上海·太倉·崇明·宜興·無錫·海門·嘉定·靖江·常熟·六合·寶山·丹徒·南通·寶應·等縣覆函表示贊成舊曆去年底又接吳縣·溧陽·崑山·興化·等縣來函接洽因陰曆年關不及開會該會發起諸人現正集議進行方法决定有信贊成之縣如過半數卽須在滬擇地開會共策進行云 
[救主堂舉行升授主敎禮預誌]  
　　錫金聖公會主任會正慕高文君（Rev·G·F·Mosher）在無錫主持敎務已有二十年創辦普仁醫院及聖馬可學校又建設聖十字堂毅力熱忱成績卓著前月經美國聖公會大議院選舉慕君充當菲律濱羣島主敎不日將直新任現聞擇於本月二十五號（即星期三）上午十時半假座本埠虹口狄思威路中華聖公會救主堂舉行升授典禮想届時必有一番熱閙也 
[七誌檢察廳賄縱烟犯案]  
　　上海地方檢察廳書記官程冠吾私得鉅賄擅將判决執行監禁六個月之烟犯劉鈞根開釋事爲該廳梅檢察長訪悉拘程未獲當將跡涉嫌疑之書記官唐少霞司法巡警丁俊一併拘案訊押候獲程劉到案訊核等情迭紀前報兹悉唐之胞兄現充九江地方廳書記官長得悉乃弟被累提出理由上訴於蘇州高等廳·與省長公署·北京司法部請求將案移轉管轄並將伊弟開釋以免拖累兹經高等廳批回以所陳各節並無充分理由聲請省釋及移轉管轄礙難照准並候司法部等批示遵行 
[續誌北四川路之搶案]  
　　宋子平於舊曆去年十二月二十八夜糾黨持械夥刦虹口北四川路九百六十二號門牌華耀榮烟紙雜貨店大小銀洋銅元臨逃開鎗拒捕經三百十七號華捕返擊彈中宋盜頭額倒地該捕乃將宋之手槍奪下召到一百十號西捕將宋拘入捕房詰問同黨等情已誌昨報兹悉供出同黨張榮昌·俞忠元·周吉三·謝正標·等均匿居東有恒路一千零五十六號門牌山東人范卿文家該捕頭即飭華探徐阿華·侯阿寳·協同一百七十六號西探駱司前往將以上各人及范妻沈氏併獲並在張之身畔抄出六響手槍一支帶回分别押至次晨解送公共公堂由該探捕等上堂禀明前情將抄獲手槍兩支併子彈呈案請求改期以便偵查一切當經張襄讞及英包副領事核准着將男婦七被告分别收押候展期兩禮拜解訊 
[包探查獲刦案關係人]  
　　上年十二月二十六號夜新閘白克路四百七十八號門牌居人顧福庭家被暴徒多人持械侵入刦去值洋二 
 
 

Page 11

 
 
千數百元之財物臨逃時遺下繩索一束·以及器械嗣由該管捕房華探目邵和鈞·包探張盛全·在山西路某小客棧内獲一形跡可疑之山東人趙金標·帶回詰悉趙曾往刦顧家因往顧家將盜匪遺下各物吊出連趙解經公共公廨訊押查究等情已誌前報兹悉該探等於本月十五號又獲與此案有關之海門人沈少祥一名押至次晨解由公廨關讞員會同英卓副領事訊據捕房請求改期審訊故諭沈還押展期併案解訊 
[小河中發現被害女屍三誌]  
　　浦東高家行鄉民印元生之妻陳氏於本月十三號被人謀害用繩勒斃抛屍青楊樹河中當經該圖地保協同印父印蘭卿報請地方廳委派沈檢察官等前往驗明諭飭棺殮候究等情已兩誌前報兹悉此案發生後外間咸謂該氏因有外遇致爲乃夫謀死事爲該管地方警察第六分所警佐查悉以屍夫印元生是否正兇尚在研究之中然旣人言嘖嘖實處於嫌疑地位亟應傳案送廳訊鞫是以於前日飭警將印元生傳提到所略詰一過立命備文申送警察事務所發交司法科轉送地方廳昨經檢察官提案預審之下諭令收押候傳到人證再行核辦 
[葉益卿因傷殞命]  
　　住居新閘孟納拉路一百七十二號門牌無錫人唐錫金於本月八號不知因何與葉益卿爭執之下用斧將葉頭顱砍傷經人報告該管捕房飭探沈壽章將傷者送院醫治並將唐及其妻季氏與男女孩兩口拘解公共公廨諭令分别收押候究等情已紀前報兹悉葉因傷重醫治無效於十七號殞命由院通知捕房將尸舁入斐倫路騐尸所報請公廨張襄讞會同美約副領事前往騐明葉益卿生前委係被刀傷腦部而死諭令尸屬具結領尸棺殮聽候訊核 
[中華書局請求復審之照准]  
　　商務印書館在公共公廨以民事起訴中華書局經理陸費伯鴻譯售支那問題一書内述該館係中日合資有意引起國人仇視破壞名譽損害營業請着賠償損失一案業經七次開庭審訊辯論終結於本月十號判决中華書局賠償原告損失洋一萬元並繳堂費反訴案註銷已誌前報兹悉中華書局奉判後以斷賠之數過大仍延律師於十七號晨邀同原告之律師至第四公堂要求復審而原告之律師則認被告提出要求復審之理由殊不充足故到堂持反對態度旋經原審官俞襄讞及英卓副領事會商結果准予將本案判决賠償損失部份復審 
[巡官查獲烟犯]  
　　高昌廟警區宋巡官於昨日下午在半邊橋北首查獲居户衛金元私設烟燈容人吸烟當將衛金元拘獲搜出烟土五兩及烟具等物即行解送二區警署轉解警廳究辦 
[造船所昨已開工]  
　　江南造船所現行承造美國軍用艦限期侷促深恐延誤期限以致江匠年假不能久停故由所長劉冠南諭令工頭從速開工是以各工匠已於昨日起照常開工制造矣 
[軍隊照常開操]  
　　駐滬海軍陸戰隊現駐海軍司令部充當衛隊者計有第六第七兩連舊暦年關於二十八日起曾奉藍總司令諭飭停止操演六天兹已届滿業於昨日日照常開操又現駐南巿之陸軍步炮各營在舊曆歲暮時因恐匪徒滋事及騷擾途人搶奪財物情事暫停操演調派兵士分段輪流梭巡以保商民冶安現因年關已過各處馬路商舖派夥收取賬欵者較少白盡梭巡當可停止業由何護軍使分令步砲各營長於昨日起一律開操矣 
[新世界開幕日之炸彈]  
　　公共租界新世界游戲　於舊曆新正元旦日開幕後至晚十一句鐘時其南部門首洋台上·扯旗處忽被人抛擲炸彈一枚其聲甚鉅震動四壁幸該處游客寥寥並未傷人祗震碎玻璃窓數　事後該管新閘捕房得報立飭中西包探馳往調查被炸狀况並將碎彈壳帶回捕房以憑偵查擲彈之人解究 
[汽車撞傷人力車夫]  
昨晚十一時有一百五十一號空汽車駛經公共租界泗涇路口撞倒人力車夫通州人徐和尚跌折右臂當經老巡捕房八百十四號華捕到來將汽車夫帶入捕房一面送受傷人力車夫投醫院醫治 
[彭浦青年救國團開會紀]  
　　閘北彭浦青年救國團二十二日下午一時開常會到者三十二人首由主席報告上次議决辦法所議各案如下（一）對付奸商情形（二）聯絡上海學生聯合會以通聲氣（三）陰曆新年爲演講最好之機會本本宜分組擇定地點以資演講至三時散會 
[張民權赴閩過滬]  
　　本埠留日回國學生救國團專事幻燈講演之張民權君於去年春間離滬前赴廣東繼往南洋講演其時適值南洋華僑因抵制日貨激起風潮張君及同行二人均被繫入獄幾經半載返國後仍在廣東省城露天講演其間備嘗艱苦而志不稍衰兹張君於舊曆歲杪來滬定製畫片等物一俟就緒即將首途前往閩省從事講演 
[電車出軌]  
　　前日下午五時許法電車公司第五路二十號電車拖有一百二十六號掛車由西門開至浙江路橋北塊時司機人偶不經心車輪忽然出軌致英美電車公司往南之五路及六七兩路等車均爲阻止通行垃圾橋南北兩端所停之車多至十餘輛直至六句餘鐘經公司派令機器　到來將輪盤修整設法拖入軌道始能照常行駛 
[協拿青浦縣刦案嫌疑犯]  
　　日前有青浦縣公署法警投閘北五區警署報稱行刦該縣某姓家嫌疑盜犯徐阿五一名住居貴區境内請爲協拿當經王署長飭警協同來警將徐逮案訊供不認轉解司法科暫押候查再核 
[夏錫衍尋獲逃妻]  
　　滬南工巡捐局收捐員夏錫衍之妻陳氏前年因與夫口角起釁挈同一子名鐵濤一女名鳳寶背夫潛逃初居租界與馮聘臣私姘近馮遷居閘北虬港橋地方前日被夏偵知踪跡投五區一分所聲訴前情經孟署員派警將馮及陳氏曁子女等一併逮案略訊一過轉解司法科核辦 
[招領黄包車上遺失之包裹]  
　　本月十一日有旅客二人乘太古輪船來滬登岸雇張榮忠孫吉才之黄包車至北火車站搭滬甯火車他往上車時遺留包裹一個於黄包車上張孫二人互相爭奪致起扭毆被無賴王阿根見之亦欲從中染指於是三人扭作一團事爲五區崗警得悉一併拘入警署由　警正略訊一過檢視包内有契據衣服等物轉解司法科段科員命張等暫押候辦一面出示招領以俾物歸舊主 
[歇夥冒取貨物之敗露]  
　　南巿祥泰木號遣夥應徵扭某木作塲歇夥周長福至一區一分駐所控稱周於舊曆客歲十二月二十六日冒刻該作場圖章書立僞條來號冒取貨物當時因已屢受欺騙且有該作主預先知照今核對圖章不甚合符是以扭請究辦等情詰之周供認不諱王署員飭即申解警廳司法科訊究 
[南巿垃圾限日運清]  
　　南巿大碼頭迤浦一帶之垃圾近日復有堆積經第一區警察署趙墨林署長親自查見飭傳垃圾船夫　抗延不到遂據情申詳淞滬警察廳長飭該承辦人多備船隻限日將所積垃圾一併運清如違未便 
[懸賞通緝婁庭炤]  
　　公共總巡捕房刑事稽查處前日發出通緝逸犯之賞格一道照録如下爲懸賞緝拿事照得婁庭炤（即婁炎）一名南京人年二十八歲身高英尺五尺二寸面壯體格强　因私用其主賬欵及行中有關係人之銀洋總計二萬元於二月四號在靜安寺路一百八十一號門牌逃逸無蹤已於二月七號乘太古公司輪船離滬經汕頭直赴香港業由會審公堂出票拘拿在案因此出示通緝仰諸色人等一體知悉如能將其拿獲者原告願給賞洋五百元報信者請至總巡捕房報告總巡可也 
[張總巡嚴禁賭博]  
　　代理英美總巡張生氏以每届舊曆新年一般賭徒或在各總會·或假旗館·或於深房密室之中糾衆聚賭抽頭輸贏頗巨甚至蕩産傾家實爲社會之害因特通諭各捕房中西探捕各於所管區域内嚴密偵查如有此種賭窟着即拿究 
[譚春生失蹤案之傳訊]  
　　譚嚴氏前廷賚美律師爲代表投法公控永新毛巾廠主鄧維新將原告之子春生私行吊打後即不知去向請求究追等情被告亦延達商律師代　稱原告之子因舞弊賬目故交與保人周仲芬領去判着保人周仲芬交保限三禮拜交譚春生到案再核日前因屆限傳訊保人周仲芬延巴和律師稱前次奉判着保人交到原告之子惟原告之子當時永新號主實未交與周仲芬故難交案被告旣云交與保人須着交出證據况譚春生走失時保人尚在原籍嘉定應請堂上宣告保人對於此案無關云云被告律師稱原告之子前由周仲芬擔保薦至被告處爲夥後因譚春生舞弊賬洋九百餘元當由鄧函致保人周仲芬來申鄧即將春生交與保人領去不料保人唆使春生之母先發制人至捕房誣控被告私行吊打現經捕房查得並無其事請求向保人訊追名譽損失中西官判聽候復訊再核 
[報關行債案派員清理]  
　　潤昶·恒祥·實豐·大成·德餘·五錢莊同延巴和律師爲代表投法公堂控寶源亨報關行經理陸瑞卿及在逃之股東陸梅生不理往來欠銀一萬數千兩求追等情被告亦延達商律師代辯判着陸交一千兩人銀並保出外將賬理算再核嗣因被告無保管押故又提訊先據被告律師聲稱被告係該行之夥並非股東今人銀並保實難尋覓可否改交尋常保出外理楚原告律師稱被告律師之請求敝律師並不反對惟現由原告等公舉王梅生爲理賬員查明該行究竟因何倒閉請求照准中西官判准予被告交尋常保出外着王梅生理賬再核 
[洪誠准予贖罪]  
　　留法儉學會前延律師代表投法公堂控會中職員洪誠舞弊學費詐欺取財等情經公堂訊實判押二年兹由洪之胞兄洪蓮舫遞禀請求贖罪經中西官核准故於日前提訊先據原告律師稱被告現經公堂准其贖罪尚有原告損失要求賠償等語中西官判姑念洪誠年輕准予贖罪外賠償原告損失銀五百兩堂費由被告負擔 
[私藏煙土罰四百元]  
　　法捕房捕頭阿而風西君日前偵悉李炳秋家私藏烟土故於前晚帶同包探前往李家抄出烟土數十磅帶入捕房諭令交保候究翌日解送法公堂先據捕頭禀訴前情詰之李供此項烟土實係朋友寄在我處詰其朋友現住何處李語塞中西官判罰洋四百元充公烟土没收 
[吕樹生被人毆傷]  
　　鹽城人吕樹生與同鄉人王長高·王阿四弟兄二人·昨午在南門外放生局附近草棚内因賭博起釁互相毆打吕被二王毆傷　地不省人事當經旁人將兩王扭交巡警送入二區警署吕經人設法救甦雇人舁入該剾中當因案關刑事立命備文飭　將兩造移送地方廳即由檢察官提案預審並騐明吕樹生受傷甚重命送新普育堂醫治當據吕兄桂生投案願領回自醫問官准之王長高王阿四着收押候吕樹生傷勢若何再行核奪 
[輔元堂除夕周濟貧民]  
　　慈善團同仁輔元堂仍遵舊例於舊　去年除夕夜發給貧民白米錢文是日上燈時東橋浜路自梅家弄口迤東至小梅家弄口圍打竹笆交通斷絶使男女各貧民悉入笆中四面由一區三分所飭派長警二十四名照料至晚間十一時堂中派員持米錢到塲按名發給白米二升錢一百文直至十二時後始行發畢共有男女老幼二千四百數十名云 
[西菸號夥收賬潛逃]  
　　南巿新碼頭協成興西菸號於舊曆去歲十二月二十二日遺夥友陸念萱赴無錫·常州·崑山·等處收取賬欵久不回號該號派人追查往來各家始知已被陸將賬洋如數收取逃逸核計捲去賬洋三千九百餘元當由該號開明陸之年歲籍貫及被捲數目呈報第一區警察署請緝聞陸係平湖人年三十三歲云 
[公共公廨訊案補紀]  
　　公共公廨本月十六號上下午排密華洋民事訟案審判情形逐件補　於次上午由俞襄讞會同美丁副領事在第四民庭審訊訟案六宗（一）黄連甫探唐東生不理欠欵案由被告之律師陳明被告有疾已得原告律師之同意請求改期結果准予改期再訊（二）「滙芳黄包車公司控郭朝皆積欠車租洋五百九十餘元案」此案業經判决被告還洋無欵押追因被告以陰瀝年關在即且在押亦有六月　請開釋故將其提案訊問一過「結果」着郭交二百元舖保出外料理（三）「陳梓臣控王國恩不理欠欵案」未審（四）「朱華生控周義付不還欠洋案」未審（五）「信孚洋行控福州路采芝齋糖食店主姜若鏞不理據保欠欵案」先由原告之律師譯稱被告所擔保者爲華界興昌祥洋貨店該店旣燬於火故原告責成保人賠償是以控追乃被告抗傳不到請求將該糖食店發封備抵云云次由傳提包探上堂證明數次往克能海路一百三十二號門牌被告家傳被告無　情形末由被告家屬之律師譯稱采芝齋係被告之父所開被告爲人擔保是偷蓋圖章迨後其父知悉斥責其子故被告現已走避其父亦往外處籌欵俾料理此事故本案請求改期「結果」改期兩禮拜再訊（六）「劉炳甫控林雲衢不還火腿價洋七十六元案訊明被告祗欠洋十元二角五分「結果」着被告還洋十元二角五分訟費各半擔負下午第四庭由張襄讞會同英包副領事訊判（一）「夏靜安控傳琳祥不理欠欵案」此案前已判决被告每月還銀一百兩因被告尚未還清故又傳訊據被告供稱願遵前判按月拔還「結果」仍照前判辦理（二）「裘德耀控柳金標不理煤炭價洋八十三元零五分案」被告及其保人均不投質「結果」缺席判决照數償還（三）戈煥章控薛國楨不還米價洋一百二十七元四角案「原告因病不到「結果」改期再訊（四）「胡金順控徐秋亭不還借洋三百元案」訊明被告承認書寫借據「結果」限被告於三個月内還清此外屬於第四庭者尚有大行臺旅館控花世界纯理隋潤田積欠房租等欵洋二千八百餘元又裘德耀控隋潤田並婦人宋氏不理煤炭價洋又隋潤田控尤梓才損失銀四百兩等案因隋之律師業已回籍故均未審至第一庭午後排訊之俄商五利洋行刑事起訴買辦陳子言擅燬賣魚合同案因陪審俄副領事麥拉夫君届時未到經承審官陸襄讞命改期再訊 
本月十七號分共公廨第四民庭審訊之民事訟案除商務印書館控中華書局案另行紀載外其餘各案審判情形大略如次上午由俞襄讞會同英卓副領事審理（一）「陸尚文控錢榮安不還將契據抵借本利洋一千七百四十三元案」因訊據被告供認借據上是伊簽字故兩造雖延有律師以無辯論之必要遂未辯護「結果」着被告照數還洋並繳堂費（二）「葛榮　控陳成林不理欠洋二千餘元案」前已判决原告勝訴被告無人具保着即拘押兹被告以在押日久延律師禀請開釋經兩造律師上堂互述一過結果」被告仍着還押展期兩禮拜再核（三）「包金記控葉繼康不理欠洋四百九十四元案」因被告之律師有病不能出庭「結果」改期再訊此外如某洋行買辦張小洲之女菊貞控翁永茂軋花廠股東許松青·夫許廉蓀欺騙成婚一宵請求斷離追賠奩資並名譽損失銀九萬一千五百兩老婦張秦氏控鄧二如不還借洋三百五十元奚仙高與奚少如爭奪遺産地皮等三案均經各造之律師事前棄請改期故案雖排定而仍未審下午由俞襄讞與英包副領事會審（一）「葉貴存控粤人朱三記吞没託往香港收買油桶之桶價洋二千二百五十元案」此案原被告方面證供已誌前報是日係由原告之律師盤駁被告前次所供之詞而被告所答則與被告律師之訴狀多有出入旋由被告延聘在家敎讀兒女之老學究陳　芝上　爲被告證明未往香港時在家中與原告談論購買油桶情形一過「結果」展期宣佈堂諭（二）「朱啓宇控盧阿高不還擔保陳錫昌收去讓　定洋二百三十元案」此案前次缺席判决原告勝訴後被告不服請求復審諭令被告將判决之欵交案准予復審是日復訊終結被告佔優勝地位「結果」准將迭次堂判撤銷被告存案洋二百三十元發還（三）「楊靜齋控邱文元不理欠欵案」此案亦已判决被告敗訴因被告保出仍不遵斷履行故原告之律師到堂請求執行堂諭而被告及保人均避匿不到「結果」飭提被告並傳保人訊追 
[誌謝]  
　　昨承家庭工業社惠贈無敵牌牙粉二週紀念月份牌十張書此誌謝 
來件 
[答復討論厚生紗廠招募湖南女工問題諸君書（穆藕初）]  
　　黄君本操與棉業接近之原由黄君本操肄業上海清心實業學校時聞予名通信白所志並得校長之介紹晤談後覺黄君性情殊爽直有骨節無習氣故録用之助予辦理楨棉事已三閱年終歲勤勞毫無倦態予頗信任之蓋黄君能自食其力不務虚名實現時青年中不可多得之士也 
　　紡織業與民生之關係予在上海創辦德大厚生兩紗廠現有工人二千七百名年内又須添雇千餘名又在河南鄭州開辦豫　紗廠年内在該處又須陸續　用工人約三千名「頃接廠員來信述及開招未及旬日已得應募工人三千八百餘名已溢額内地民生窘迫工人無慮缺乏於此可見一斑」蓋紗廠内每萬錠子需用工人六百餘名各工人爲直接向廠中領工資以裕其家計者「如本廠附近居民一家數口四分之二三在廠工作「而地主上間接因以裕其生計者且倍蓰焉故予深信欲救中國之貧弱舍振興各種主　實業外無他道蓋平民生計不寛裕即不能使地方進於治安之軌道中也 
　　紡織業擴張原因及招募湘省女工之動機自歐戰迄今我國民之受其影響而蒙其損失者不知凡幾即以棉業論美印日諸國咸注力於供給歐洲之缺乏致我國巿場棉織品大爲減少每包十六支紗向售百兩者今售二百兩而直接蒙其害者我國民耳於是紡織同業急起直追盡力推廣故予亦有添招女工之舉夫我國人口之衆多生計之奇窘資本之難募集工業之不發達已成各地方通病上海工廠林立就浦濱一隅觀之今後新廠勃　或有工人缺乏之感但距滬甚近之蘇松常太各屬人烟稠密招工至便易而黄君本操鄉土情長念兵燹之後生活艱難陳請試招湖南女工若士名予亦以湖南第一紗廠籌備迄今已六七載將來開工有日而熟手工人不易募招則所受困難當必不少以此兩種動念遂發生委派黄君就湘省招募女工之事頃因招工問題而柏榮亞文黄醒未醒暢吾佛蘭克負厂諸君之發表意見樵仲君之問答等記載疊在長沙大公報湖南日報閱悉名言卓論至爲佩紉惟間有誤會處予係當局者請向諸君子總解釋之可乎一人格問題按商業習慣無論在何店號行舖就事總須薦保此次所招女工更宜仔細故請具願書並請家長署名及舖保亦以杜流弊而免招清議也而亞文君以爲把五十女工做人的權利取消予以爲亞文君確係書生於職業界習慣法未甚明瞭故發此憤言耳 
　　二工資問題上海紗廠女工十年前熟手工人每日工資約一角七八分五年前二角四五分現時三角　右膳宿自備工值之級增固因地方生　狀况而起變更一視乎大勢所趨固不能以一部分之意思故作低昂也今本廠試招湖南女工允給八元並允以量工作情形加增本廠允給此數此種待遇並無故抑之處西諺有云世界不知汝爲誰但問汝能作何事湖南女工工作能力如何責任心如何其果能勝任愉快否尚未可必而諸君子先斤斤於工資之多寡其母乃太不近情理乎予敢忠告提倡勞働問題諸君務須先謀增加工人之工作能力及責任心則工資之增加自然隨之若徒唱道多給工值而不問其工作能力之大小與責任心之有無此唱彼和認其爲新思　而相率提倡之實業界中固直接蒙其害因此而投資人多所顧慮工業振興將無望國貨空虚外貨愈得安然佔據我腹地之巿塲制我全國之死命然則社會國家亦間接蒙其害焉此豈非大背諸君子愛羣愛國之初衷哉 
　　三工作時問問題工作十二小時似乎太長而負厂君引證阿制伯氏工廠管理之研究以爲九小時之工作不及八小時之多此言也予甚韙之予前曾譯述美國戴樂爾君所著工廠適用之學理管理法於工廠各别之性質以迄工人工作時間支配之異點知未可混視也設使負厂君以學問家而組織工廠實地研究必恍然於阿制伯氏之所云僅適用於劇列之工作及簡單機械之工作而不適用於紗機之工作蓋紗機開車後除落紗外日夜輪轉不停工人僅從旁監視如有斷紗即行接上每經若干時間略行車面整理而已摇紗女工雖工作十二小時然此係按件給值勤敏之人出數較多則得工資亦較多其中休息時間之多少亦視乎其人工作勤敏之程度而分之本廠紡而兼織織廠内可以適用八點鐘之工作然而我國各布廠女工大都要求工作至十三小時半蓋工作時間愈多而工人所得工資愈多故也湖南巨紳聶君雲台爲我國紗業巨子經理上海恒豐紡織新局多年矣紗廠内工作十二小時布廠内工作亦十二小時半全國紗業工作時間大都如是間有更長於此者不識研究厚生紗廠招工問題諸君子亦曾將内國紡織業大概情形一一研究否乎負厂君曾例舉上海斜橋工作情形以爲該地紗廠工人僅作十小時豈知該處並無紗廠負厂君所見之女工諒係絲廠或肥皂廠工人但絲廠當新　上巿新絲消路暢旺之　竟有延長工作至十五小時之多者不識負厂君曾確實調查及之否按前年底調查世界紗業狀况之報告英國有紡紗錠子五千七百萬枚美國有四千二百萬枚英美固僅川日工者日本人口僅及我國人口八分之一有紡紗錠子四百萬枚日夜開工而我國今日僅有錠子一百五十萬枚此一百五十萬枚中尚被日商英商占去七十萬枚完全爲我華人所有者不及百萬枚予亦甚願仿照英美成例不開夜工不識諸君子將以何術贊同之歟研究全國人口及紡紗錠數不識諸君子有動於中否予深願湖南第一紗廠早日開幕以便諸君子就近研究之而負厂君憤憤然謂厚生紗廠以日本待高麗之手段待湖南女工嗚呼何其言之沈痛而有餘懚竟至於此此種論調設使聶氏聞之不識作若何之感想也 
　　四衛生問題予留美六載曾工作於紗廠矣機輪飛轉花絲騰布而清花開爲尤甚「清花間工作非女子能勝任故均係男工」然歐美先進國不曾以不合衛生而停辦紡織業衛生機關亦未嘗以此種職業有礙衛生而停止其營業蓋工廠中之衛生與住宅中之衛生不同工廠中之衛生但求廠屋高爽光氣充足隨時收拾潔净母使　垢堆積以及屋内温度依時調劑使之適宜而已若住宅中之衛生在力求陽光充足空氣鮮潔之外更在怡情悅目上有多種之布置工廠衛生固未能以住宅衛生相例也如僅就工廠而言衛生則本廠在構造上已具充分之研究任何工程家及工廠衛生研究家之曾來參觀者俱無異辭故予甚望憑空立論者作實地之研究也且予曾游煤礦矣入地數十丈不見天日空氣阻塞呼吸爲窒在礦穴工作之人渾身污穢幾非人類然素講衛生之歐美各國亦未曾芟除而封閉之兵禍連年内地人民之轉輾溝壑者饑不得食寒不得衣何以救之在乎使有生業而已工作即使不盡合衛生不較諸窮無所歸之爲愈乎拯斯民於袵席固吾人之天職然拯救之道至不一有創辦實業以裕多衆生計者有振興敎育增加各人生活能力者有研求科學增多國家富力者有研究經濟自衛努力增進需要品出數而力拒外貨之侵掠者殊途同歸慎勿謂紡織界拯救時艱之主義偏落諸君子後也 
　　五醫藥問題本廠每年夏秋間延醫給藥非但在廠工人受此權利即附近居民亦受此便益且並聯絡同仁醫院如有疾病隨時送去診治醫藥費由廠供給工人如有不測並定有周恤辦法此外烂於勤務工人規定出數標準隨時奬給又如工人儲蓄之奬勵及工人子女之義務敎育無不推行有素招工簡章中無一一詳列之必要其　募工人亦斷無歧視之理此則可釋諸君之疑慮者也 
　　對於有志研究工業諸君之期望負厂君借旁人口氣以爲書呆子發表意思怕没甚相干佛蘭克君一再謂書生文章眞不值價書生文意掉頭不顧嗚呼過矣至理名言值價自在惟一涉揣摩易失根據其不發生眞價或未可知今日賴以救時艱抒國難者惟望一輩開明人發揮有經騐而公允之言論予更望諸君子由言之時代進於行之時代蓋力行後而言論愈生眞價也予雖與諸君子未曾晤面然深信諸君子均一時名彦對於國計民生上將來必有絶大之設施不識諸君子亦有志游歷全國各大都會悉心考求民生之現狀及工廠之眞相否乎古代名士大都徧遊名山大川然後發抒其雄將之言論爲多士所折服今代名士除徧游名山大川擴展其見地外尚須對於所樂研究之事業置身局内實地考察然後遇可改革者設法改革之不入虎穴焉得虎子古來大建設家大改革家泰半出自力行隊裏一旦大功告成述其經歷著爲巨帙海内外自然爭先快睹紙貴洛陽言論之眞價固有如是夫我國人口如此其衆多工業如此其衰微資本之結合如此其艱難國民生活常識及工作能力如此其幼稚而年來頗有一輩學者摭拾泰西之糟粕僅作片面之言論勞働問題之精義如何自有史以來資本家壓迫勞働家之手段如何我國勞働家與各國勞働家比較之下所處地位如何知識程途如何工作能力及其責任心如何社會多數生活之現狀如何内國需要之度數及自給　給之現况如何概未加以詳細之思考而惟知趁快一時發揮不負責任之論調聳人聽聞以謬傳謬盛唱此自殺主義予不禁爲祖國實業前途悲也予並非資本家深慨乎我國實業之衰微思所以補救之故不憚煩勞敢忠告一輩學者自今以往脚踏實地不向空際捉摸力從實處研求甯以行勝勿以言勝救國愛羣之要道固在此不在彼質諸諸君子亦以爲然否 
雜評二 
[華工捐資感言（訥）]  
　　華僑向以愛國著稱慨捐鉅資爲祖國効力者本不乏人然大抵皆出於富商巨賈從未有以勞働工人積其辛勤汗血之資以助公家之用者也今日世界之趨勢工黨地位日高愛國思潮日益增進我國工界雖尚在幼稚時代然感受世界之趨勢知工界與國家關係密切而油然生其愛護之心亦將有一日千里之勢今兹華工之捐資殆其嚆矢也歟將來由此捐資之一念而擴充之則其有益於國家更無限量今日捐數雖微而其心可敬吾故樂而誌之 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
社談 
[重洋咨訪記（二）（本報特派員）] [  一之]  
　　Seaick嘔浪之爲疾就大多數人而言實爲初次渡航所不能免而最苦者爲寒季每年太平洋上最宜於渡航之季候爲陽曆五月以後十月以前之半載中而自十一月十二月以至次年之元二三四諸月風浪甚大初次出洋似尤不必輕於嘗試一九一八年冬有粤籍王生在太平洋舟次狂吐酸水旣竭繼之以血一息奄奄幾至不起其危害可想見也航行中最宜慎重處一爲初開船之第一二日二爲陰雨中易受寒時快晴最足助長精神寒威最足損人傷氣故旅行家冬季外套宜厚絨毯宜擇其善禦寒者此防禦法之關於時間與氣候者一也最可異者不及五六齡之穉兒絶不見其暈船而在風浪極大時凡屬婦人莫不偃臥此可知愈懷恐懼之念者愈足以患眩暈穉兒無所知故無所謂眩暈也記者猶憶幼年習演說時初次登臺見臺下萬目睽睽怯甚不能作一語嗣遇某君謂善演說者其視臺下環伺者一律視之爲物遂覺旁若無人滔滔不絶焉是說雖近笑談頗足以喻止暈船事予之最初强制法固嘗自視爲穉兒而視海濤壁立船左右傾若秋千架之高下自如若置玩具之方桌無意中一轉移者遂亦不覺其甚可怖矣此防禦法之關於理想者二也防暈船者飮食勿過飽勿過清減若令空腹則嘔吐時無物可吐將傷及腸胃矣勿往濁空氣中滯留過久勿坐二三等艙其坐頭等艙者宜於上船時向甲板侍役Deek-boy預定椅位勿吸紙捲烟因吸烟在此時亦易致眩暈也勿進油腻及重糖之食物宜取其清鮮易消化者此防禦法之關於起居飮食者也遇嘔吐時甯速歸臥遇不便入餐堂甯坐時宜早囑甲板侍役持菜單點取數物即在甲板躺椅上徐啖之若其勢更甚險惡則惟有服美國銳驅樂兮城Detroit發售之MolherbillsSeasiekRemedy藥粒以安腸胃此藥宜於嘔吐略止後進之進藥前後一小時内不宜進食每進藥一次須同時服棕白兩粒若病勢更烈者可剖藥粒而進粽白兩色之藥粉進藥後半小時内不宜起坐云今太平洋郵船中亦有出售此藥粉者冬季遠航似宜略備但其藥性祗五小時便於應急不便常服也 
應時談 
[歲首叢綴] [  瘦鵑]  
　　歲朝清供以蘭梅水仙爲最日來雨雪交至陰寒烈烈似點綴新年景物者撫今思昔百感横生對此三花差可蠲憂而療愁矣張大復筆談記蘭云『與蘭俱化故有是言然而非也今日倚蘭而坐游香氤氲隨風遠近時有爽　逼人鼻觀間急起從之則不知所如矣無人自芳久而愈奇者蘭耶』又記梅云『庭梅將開有一枝偃蹇欲披其上小枝蕚正繁予不忍或云宜亟剪以專其氣童子戲投腴水中花爛開碩而圓澤於本根者毛嬙西子之入後宮也曜朝日煥浮雲投老於江臯獨存標格耳嗟夫』語意雋雅足爲蘭梅生色詠水仙者則予頗好臨江仙一詞云『簾月　黄　篆緑倚燈弄影娉婷悄魂一縷喚初醒微波思渺涉碎　語泠泠玉瓣檀心看漸坼春來難得寒輕小窗殘夢未分明誰知幽怨意枕瑟憶湘靈』詞出虞山龐檗子手詞氣名雋亦水仙知已也 
　　扶桑新年有初髮書初初夢初荷诸俗與中土微有不同瑟公有日本亲年謡分詠其事釆風者當取之初髮云萬千天女鬭華鬟掌上新雲幻月環兀自鏡邊忙不了懊儂若妹泥梳鬟（元日婦女梳髮曰初髮）書初云書初筆底鬭生花墨藻林漓壁上斜話到唐唐春字事於今詩佛是誰家（歲始三日内清晨握筆書福壽等字粘之壁上曰書初）初夢云紅蕤濕壓寶船圖七福神帆水彩符睡起掠鬟先一笑叩郎初夢見儂無（元日至二日間之夢曰初夢初夢之夕購七福神之寶船圖藉於枕底以祈吉夢）初荷云繡馬花牛鼓藥潮荷車流水渡新橋撩人蜂印葡萄酒沈醉東風萬斾招（都下商家元日夜半月牛或馬爭曳商物車若干輛出游曰初荷蜂印酒社名）着新服云桃花縮缅艶衣裳紅袖 
[接財神奮新年　習慣（　）]  
三重　地長松島新松新織錦惹人爭看柳枝娘（　始　着縮缅新服）蓬萊台云聯翩賀燕祝春來梅橘柑橙捧一臺髣髴五辛盤子樣雲鬟低嚲獻蓬萊（歲始積橘橙杮柑等於三方台上曰蓬萊台客至則獻之）詩頗輕倩有致　華陽謝慧珍女史有新年詞云嬾鬭詩牌賭勝輸那堪喝雉更呼盧閨中一月停針線飽看湖山覽勝圖二十八字中足見其高若今日閨中婦女則喝雉呼盧平昔已然一入新年更舍此無他事矣又烏知所謂湖山覽勝圖哉嗚呼 
詩録 
[嶽麓山在長沙城西] [  汪汲青]  
　　峨峨嶽麓山浩浩湘江波戰爭百刼後我復相經過日暮號朔風虎豹嘷巖阿饑寒嗜人肉白骨埋山坡踟蹰道旁人紛紛泣如麻或婦傷故夫或子覓亡爺備言　兵患骨肉遭爪牙聲聲杜鵑血惻愴染風沙我亦感覊旅六載阻關河欲行苦前路欲歸遠無家茫茫天地間愛患何孔多屈賈不世　悵悵悲如何 
新聞拾遺 
　　腹生花蛇之異聞北京西直門大街有嵩某者旗人在滿清時曾供職户部及清帝退位乃辭職家居改理敎讀生涯有子一名松端足微跛故久多呼諸爲松跛前年娶妻延氏亦旗人年二十餘入門一載腹卽膨脹如五石匏家人咸疑爲有孕乃忽忽三年腹日大而終不臨盆但腹中屢覺蠕蠕動如有物欲出者然而已徧延中西醫士診治迄不知爲何病旗俗於臘月上旬必掃除房屋沐浴身體以祓除不祥該氏於初七日亦從俗沐浴詎俯首時忽見一花蛇伸頭自産門出而飮水頭大如拳吸水咯咯有聲一時驚駭莫名以此種事誠屬罕見恐人知之愈增慚羞乃不敢聲張亦不與夫同寢蓋恐因此禍良人也二三日後蛇在腹中攪動其痛如刺乃復就浴蛇又伸頭出而吸水看始已如此日日沐浴始稍安之其夫見妻不憚寒冷日必沐浴且憂形於色鬱鬱寡歡心甚異之臘月二十一日乘妻入房沐浴之時於門縫中竊窺其異則見蛇自産門出而飮水大駭破扉而入嚴詞責妻謂旣有此等怪異何不早言乃商議明日沐浴時蛇頭如伸出即用鐵鎻釘住蛇頭拖出之明日蛇果又出飮水乃如法將蛇身拖出長可三尺許該氏痛極一時手足麻木暈絶於地乃急延西醫劉某行人工呼吸之法約歷三鐘該氏始漸有氣息該醫除一面用興奮藥外並與以多量之姜湯促其蘇甦三日後元氣始復乃爲夫詳述一切一時鄰里轟傳莫不詫爲罕有之怪事余備位於醫林之末雖未目擊其事然辦公處與嵩宅相隔祇二里耳聞較詳特誌之以供當世醫學家及生理學家之研究焉[  寶泉]  
　　特别秩序散米票甯垣米業富商周伯謙君慈善爲懷除夕備有米票千張（每張可兌米五升）在南門城圈施散一般貧人紛往領取你喊我叫以致秩序大亂周君急得高舉兩手大摇曰凡來領取米票者須立路旁靜候挨次發給倘有不遵者即行停散於是衆貧民盤膝坐地沿長二里之遥見者咸謂此等秩序殊爲特别云[  隱厂]  
　　不接天地接狐仙南京聚寳門外開設醬園之徐某素性迷信除夕夜午舉行接天地堂前特供元寳四錠（每錠重五十兩）以期來年發財香燭燃齊徐某外出大放鞭砲歸卽不見元寳所在遍詢家人均云未見徐因家中患狐疑係狐仙作劇遂未追究云噫嘻狐歟賊歟殊令人不可揣測者矣[  隱厂]  
　　夢中行走之趣聞杭州司馬徒巷有業織户某甲者每於夜間睡夢之中忽起行走行走後依然歸寢比及醒覺則茫然不知犯此病者已數年矣前日午夜一竊賊手執鐵鑿正在穿窬欲入之際忽某甲身穿寢衣疾步而至賊大驚急棄鑿遁翌晨某甲見牆旁鑿有一穴知爲失竊惟檢查各物並不遺缺心思必係昨夜夢中行走時賊驚而遁其實彼時之某甲固如痴如醉一無知覺者也[  聲]  
　　清室又賣銅羅漢字林西報云前清咸豐間西藏喇嘛僧貢獻清室古銅羅漢十八尊高約八尺其目能左右移轉去年春間經世續呈明瑾太妃將十八尊羅漢送往古物陳列所陳列近來以用項浩大又屆年關滿蒙皇族多來借貸無從應付刻擬將此物售於美人某氏價值二萬五千元云[  聲]  
　　火燒女浴堂之趣聞天津元興女池湯爲祝融氏降臨演出一齣活動裸體美人趣劇各報均已見紀載惟多略焉不詳昨得津友王君來函詳术當時情狀頗堪發噱函云元興女池湯地址係在三不管德美茶園後身浴堂鄰近俱爲下等娼妓因該浴堂取價極　每　　索資六十文故妓女之聚浴者極夥該浴堂亦專恃此項生意以維持營業良家婦女從無涉足者前晚九時許正浴客擁擠之時該堂鍋爐忽然炸裂遂兆焚如一時火光熊熊冒屋身頂大有不可嚮邇其猶可撲滅之勢衆妓女知此警事一時倉皇無措有已穿上衣而未及着褲者有已着褲而未及穿上衣者有上衣及褲俱未穿好者均魂飛魄散赤身往外奔走鶯聲燕啼呼號喊救之聲浪慘不忍聞幸六分署黄署員聞　訊後立卽派巡警十六名到場彈壓一面驅逐閒人一面竭力救火一面擇定鄰近之王湘雲家娼寮一所令衆妓女入内穿衣幸火因撲救得力尚示蔓延是役也計燒死妓女一人重傷二人輕傷四人因是役而失蹤者四人此四人可謂因火而脫離火坑其時德美茶園之戲正演紫霞宮方在盜棺剥衣之時座客一聞警訊都一閧而散一則惟恐殃及一則臺上之死美人不如外面之活的裸體美人也且其時茶園尚未收票損失不少云[  聲]  
　　和尚也要做丈人江陰青暘道成菴相傳爲晉許眞君得道於此香火頗盛而一班善男信女咸禱祝焉鄰鄰有一女名三妹者侍佛尤勤幼失孤慈乃寄名於菴中之普惠僧爲義女現女年及笄該僧代備裝奩將於明年正月五日出嫁並發請帖以邀諸親族其文如下『正月初五日爲寄女三妹出嫁之期聊備蔬筵恭請闔第光臨爲盼普惠僧鞠躬席設青暘本菴』世乃有此等奇事實罕所聞也[  紫巖]  
小說 
[女虚無黨員（二）] [  蔣夢芸]  
報紙將杜佛侯爵被捕的消息一傳外面頓時起了許多謡言說道愛娜姑娘要來刦獄哩又是某日要炸警察總監的公署哩外面風聲傳得緊那班像獵狗一樣的警察也查得越是嚴厲可憐這個聖彼得堡城應了『風聲鶴唳』『草木皆兵』的兩句話没有一天不是在恐慌中過日子忽然昨天白洛斯得了一個風訊說是愛娜姑娘今天要從莫斯科到聖彼得堡來他這次來的目的要把他父親救出去還要殺幾個人要如不將他捉住或是驅逐出境聖彼得堡城幾天内難免不又要流一場血還說他預備暗殺的幾個人白洛斯的名字也在裏面白洛斯得了這個信息心裏狠恐慌他雖是不怕黨人去暗殺他但是他狠憂慮或者佈置有不周到的地方被他脫逃了這個機會一失不但第二次難以下手并且聖彼得堡難免眞要出幾件血案 
　　所以他這時一壁走心裏眞是不安慢慢的越走越遠將要到田利浮街那時候兩旁的店舖都已開門路上走的人和街車也已狠多他掏出表來一看已相近八點二十分他就急步走到皇后旅館一進了門見許多便服的警察已佈滿了一旅館他裝作没有看見一樣一個人就坐在招待室裏面 
[自由談之自由談] [  不冷]  
　　幹段語靳云如自信能力幹不下去不如早爲之所幹字是何解說甚難明白就字義論當與能字相近就意義論當與做字相同然不曰做而曰幹其不同之點殆有難言者耶 
 
 

Page 15

 
 
   
 
 

Page 16

 
 
   
 
