# 1901 - 250 - 4910272

 

Page 1

 
 
[勸助棉衣] [  申報館協振所謹啓]  
　　去歳北省居民猝遭兵燹流離轉徙家室蕩然今雖時局已平仍安樂土而孑遺黎庶大半飢寒交困衣食難周轉瞬節序交冬北地風高氣候尤爲寒冷苟無禦冬之具則餘生之倖出虎口者必盡僵斃於冰天雪地之中一爲遥揣情形當亦海内仁人所聞而酸鼻者也本館協振所馳系窮黎自慚棉力思作解衣之舉乃深集腋之謀伏冀四方好善君子各發慈悲同宏胞與或逕製棉衣棉褲助解彼都或慨然解賜囊金俾爲代辦各隨嘘寒之意咸銘挾纊之恩封河卽在目前尤冀勿延片刻大裘徧覆小善誰云翹盼仁施曷勝迫切之至此啓 
[開售九通股票] [  上海圖書集成局啟]  
　　自本年四月奉皇太后懿旨照博學鴻詞科例開經濟特旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歳科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以達外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸旋行因思九通一書經累朝碩彥通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[論中國廣設學堂宜推及外洋各國]  
　　時事多艱外侮日亟朝廷力圖挽救知國勢之不振由於人才之不興人才之不興由於教化之未善於是變科舉停捐納開經濟特科復詔令各省將省城所有書院均改設大學堂各府及直隸州均改設中學堂各州縣均改設小學堂並多設蒙養學堂教以四書五經綱常大義而輔之以歴代史鑑及中外政治藝學務使文行交修博通時務而猶恐囿於故步不足以闢新機而達外情又於是月初五日諭令各省督撫仿照湖南湖北四川等省選派學生出洋肄業章程務擇心術端正文理明通之士遣往學習將一切專門藝學竭力講求學成領有憑照回華卽由該督撫學政按其所學分門考騐如果學有成效卽行出具切實考語咨送外務部覆加考騐據實奏請奬勵期遊學經費著各直省妥籌發給准作正開銷如有自備旅資出洋遊學者著各該省督撫咨明該出使大臣隨時照料如果學成得有優等憑照囘華准照派出學生一體考騐奬勵候旨分别賞給進士舉人各項出身以備任用而資鼓舞先是五月二十三日西安行在内閣奉上諭聞出洋華商子弟就近遊學者頗多可造之才著各出使大臣留心察訪如有在外洋大書院肄業精通專門之學領有憑照或著有成書者准由各使臣認眞查訪分别等第咨送回華由政務處奏請簡派大臣按其所學分門考試交卷後帶領引見聽候錄用試以進士舉人貢生各科俟將來著有實在勞績卽當重予摧用國家敬教勸學由中達外由外歸中務求中西有用之才在遠不遺其誠如此夫欲講西學必先通中學湖廣總督張香帥嘗言之矣聖明洞燭機先因令所派出洋學生必擇文理明通之士所慮者此輩旣抵海外所見者皆彼國之事所聞者皆彼國之言習慣自然或不免變其氣質孟子所謂置之莊嶽之間有日撻而求其楚不可得者蓋習俗移人賢者不免况少年心氣多浮見異思遷數典易忘其祖而彼華人之家於外洋者縱於西學精微間有心得叩以中學類多茫無所知其甚者竟不識一丁此無他外洋各國絶少中國學堂華人之久居其地者旣莫得宗國通儒爲之指授其由中國遣往就業者又不預以良師益友輔翼其旁也善夫穗垣時敏學堂紳董鄧家讓等之培植人才洵能知所本矣鄧君等前就本省設堂督課中西各學粗有成效近遵朝旨擬自備資斧出洋遊歴並選帶質性純良志趣遠大之年幼學生數名送入日本學校肄業深恐專務於外轉昧本原議定輪值一人常駐彼處專司教授中國經史之學禀蒙兩廣總督陶芷芳制軍嘉許批准執筆人閱之不禁欣然雀躍曰鄧君此舉維持我中國學術人心厥功豈淺鮮哉所惜當軸者不早見及於此坐令數十年來虚糜國帑數百萬金而所造就之材僅足供舌人書記之用嗚呼是誰之過歟且不觀旅滬西人之課其子弟乎西人在華貿易似宜於中國語言文字刻意研求乃彼必先就本國學堂講求各種切實學問然後旁及中學未聞有專精中學而反不諳西學者此可爲今之出洋遊學及華人之生長外洋者借鏡也夫師表人倫裁培後進在上者之責也當此需材孔亟詔書迫切至求師範於數萬里之遥而彼銜命而賦皇華者曾不思在駐節之處及各領事分駐之商埠自設講學之所俾有志之士究心我國文章經濟以救專攻西學之偏是非獨學人之不幸抑亦深負國家求才之望也所願各使臣共勉之 
[召見大臣]  
　　昨日午前得本月初九日河南開封府行在友人所發專電云本日皇太后皇上仍駐蹕開封召見錫良及直隸候補道孫傳楘 
[議禁逆黨]  
　　美國紐約埠來信云美京上議院議員擬設法禁制無君黨略言黨中類多歐洲無賴之徒嗣後必嚴立科條禁其入境若在國中設會聚衆一經查出卽須屏之遠方觀此可知人人有自主之權及廢君權伸民權諸謬說不特我中國所深惡痛嫉卽泰西亦未嘗以爲然也 
[俄員游日]  
　　日本長崎訪事友人云俄國户部侍郎六買拿夫君近奉朝命巡視東南各國大勢及一切商務情形日前乘農泥衣輪船抵崎至三池煤礦三菱造船廠兩處察閱一周隨遍游國中各勝境 
[韓弛米禁]  
　　日本長崎訪事友人云朝鮮政府前因旱魃爲災深恐年榖不登民食將匱下令嚴禁米糧出口日本使臣雖出而阻止無奈事關大局卒未允行現在各處秋收尚稱豐稔日使屢申前說爰於西歴十一月一號卽華歴九月二十一日由韓政府通行各國使臣准予弛禁 
 
 

Page 2

 
 
[日東火警]  
　　日本長崎訪事友人云東歴十月二十三日卽華歴九月十二日午後三點鐘時鹿兒島西本願寺側新保秃育所開旅邸不知如何失火霎時烈𦦨飛騰延及東千石町西千石町山下町時值風勢甚猛回祿君益肆猖狂致共焚去民房三百五十餘家其中有一百六十二家共保火險銀十二萬六千元想當如數照賠也 
[會籌巨欵]  
　　武昌采訪友人云和議告成需欵孔亟大司農奏請詔下各省督撫協力通籌湖北派定歳解一百二十萬金湖𪠖總� 
督張香壽制軍以目下庫儲如洗常年應支各欵尚苦羅掘維艱無米之炊實難措置第念事關大局不能不力仔其肩爰會商撫憲端午橋中丞檄委候補道任小棠觀察會同藩司瞿賡甫方伯先事籌劃俾免臨期掣肘之虞 
[飭更軍制]  
　　鎭江訪事人云鎭郡各防軍統領近奉兩江總督劉峴帥檄文飭將江勝全軍改爲南洋常備軍新湘全軍改爲續備軍督標新兵前營改爲警察營一律練習洋操俾成勁旅本月初八日各營官已一體遵照矣 
[飭鑄銅元]  
　　金陵訪事友人云兩江督憲劉峴帥邇接政府來文以京都自遭兵燹制錢缺乏異常應就江南銀圓局鑄造銅圓解京行使等因日前總辦劉觀察奉飭之下已撥欵採辦紅銅鳩工鼓鑄矣 
[文宗請假]  
　　杭州訪事友人云浙江提督學政李文坡大宗師因患風濕之症未能行止自如特於前月某日具摺請假一月俾得安心調養大約須從緩出轅矣 
[札定試期]  
　　金陵訪事友人云江寗府署接奉江蘇提督學政李大宗師札文内開本部院現方考試揚州一俟事竣卽須蒞江寗開考應卽出示曉諭本月二十日取齊等因刻下府尊已預備一切事宜矣 
[五馬宣猷]  
　　武昌采訪友人云粤東梁集菴太史文章經濟照耀寰區湖廣總督張香濤制軍夙器重之自奉旨簡授湖北武昌府遺缺知府制軍商之撫憲端午憍中丞擬即請補武昌府缺俾得抒其素抱大展宏猷中丞深以爲然上月二十九日太史由行在領憑到鄂途中小有感冒因卽遣丁禀到請假五天旋由藩司瞿賡甫方伯牌示轅前飭先署理武昌篆務今者太史已詣轅銷假涓吉本月初八日履新從此鄂渚黄樓乘驄布化本學術爲治術自不同尋常俗吏之所爲矣 
[署篆述聞]  
　　金陵訪事友人云江寗藩司恩藝棠方伯奉旨升授漕運總督而以福建臬司吳仲懌廉訪升任江藩兩江督憲劉峴帥以廉訪一時未克履新擬委鹽巡道徐叔鴻觀察暫權藩篆另委郭月樓觀察署理鹽巡道篆一面札委准揚道沈愛蒼觀察護理漕督俾張漕帥早履東撫新任日來方伯已飭吏備辦交卸事宜矣 
[電促征驂]  
　　武昌采訪友人云湖北善後總局綜理外銷欵目事最殷煩向由徐穉生扎鳳池兩觀察會同經理目下徐觀察方解貢物赴汴梁局中諸務棼如扎觀察力難兼顧督憲張香濤制軍以朱惠之觀察歴辦善後有年情形熟悉現適奉差赴日爰電飭星馳回鄂毋庸在海外久覊 
[委辦鋪捐]  
　　金陵訪事友人云兩江總督劉峴帥以現在需欵甚亟飭派辦處遴員興辦鋪捐以資補助派辦處司道遵奉憲飭立委各員分投辦理各員奉委後已於月之初四日起各分地段逐一勸令輸資矣 
[改折未定]  
　　松江采訪友人云南漕改折屢議屢止近經倉塲衙門電飭江浙各省大旨謂各州縣應解漕米酌折數成徵銀迅解等因因卽札行所屬各州廳縣各出示曉諭俾民周知行邇日當道復接省垣札文飭將此項告示收回以待後命府署奉文後余石蓀太守立卽轉札各廳縣遵照意者北省待食者衆故尚需别籌良法以處之乎 
[節轅上壽]  
　　松江采訪友人云江南提督兼南洋兵輪船統領李壽亭軍門於本月初七日自滬回郡標下五營將備及千把額外人員隨同中營參將張華園參戎守備朱梅泉守戎至大漲涇迎迓初九日爲軍門誕降之辰先於初八日置酒慶祝樽開北海頌晉南山劍佩鏘鳴熱閙何極 
[决囚清獄]  
　　香港循環日報云粤省大憲以十月初十日恭逢皇太后萬壽聖節一月之内不得决囚而南番兩縣獄中所收罪應斬决之人多至數十名未便久稽顯戮爰於九月二十六日至三十日次第處决以正刑章各犯中以李奀公昭爲最著二十六日由營務處騐明正身恭請王命押赴大北門外高岡正法行至第一津大呼曰我以投誠故來此就死寄語兄弟切勿效我所爲致被官吏欺岡也言已放聲大哭迨晦日正法者三十餘犯中有旗犯四名用小艇載至佛山犯事地方站籠處死餘則駢首就誅 
[直檮盜巢]  
　　香港循環日報云西樵盜風猖獗打單劫掠幾於無日之九月十十六日廣協中營營官陳千戎奉鄭鎭軍之命率同哨弁陳把戎督帶部下及安勇共五百名前往西城鄉圍捕二十七晚五鼓時由三角海口上岸分爲五隊以四隊分路兠圍一隊直攻穴巢適盜匪往刦小　鄉黄心齡黄祖香兩孝廉家得贓頗巨回巢痛飲酣睡不醒以致倉卒被擒無业漏網此外尚有盜巢十一處羣盜相率持械拒捕鏖戰一時許至天明得擒獲二十三名隨由把戎綑解入城禀請協戎訊辦 
[募勇巡行]  
　　金陵訪事友人云商務局憲邇奉兩江總督劉峴帥飭知以省垣内外馬路陸續推廣道途窵遠應仿日本警察章程多設勇丁以資巡警等因隨于上月某日出示招募勇丁百餘人自本月初一日始分布各處馬路專司巡警事宜更於路旁分叚安設明燈使宵小之徒無從匿跡誠善政也 
[浙省官塲紀事]  
　　杭州訪事人云浙江台州中營都司缺經撫憲任筱帥札委本標候補都司朱都戎陳善署理都戎奉札後擬于本月初三日履任○藩轅監印差現奉誠果泉方伯札委向辦清訟之候補按司獄王叅軍緒曾接任○駐寍波英領事某君於上月二十九日因公赴省拜會任大中丞中丞迎入花廳欵以西式茗點旣告别中丞隨命駕至洋務局謝步隨帶英文繙譯賈君凝禧○署湖州府歸安縣譚大令汝玉因事褫職後杭州府宗子材太守飭前後任龔蕭二大令至省垣會算交代本限三日算清迄今已逾十日事尚未了因於上月晦日禀求撫憲任大中丞飭速算結以免拖延 
[潯郡官塲紀事]  
　　九江訪事人云上月二十一日九江官塲接南昌電文悉某日藩轅牌示長寍縣土繩武丁憂遺缺以龍南縣徐清來調署所遺龍南印務以卽用縣張肇基署理署定南廳同知胡耀斗飭回南安同知本任所遺定南廳同知篆務以洪子煃署理○上月二十七日德化縣吕恪符明府解匪犯劉金保赴省沿途調營兵押送○德化縣典史熊雲峯少尉調補新建縣典史遺缺經上憲委候補典史孫少尉錫昶署理○升授江西臬司九江關道明華亭觀察札委候補同知元博生司馬　總查九江常關新關事務 
[潤郡官塲紀事]  
　　鎭江訪事人云署理瓜洲營遊撃胡遊戎家位近奉上憲檄飭赴任因於月之初四日由省抵瓜洲示期初五日接篆視事○時届冬令宵小叢興常鎭通海道長久山觀察面諭保甲局員及各總巡營汛官弁畫夜梭巡毋稍懈怠猶恐未能周密遂商諸督標新兵前營管帶吳養吾參戎添派勇丁將各教堂及租界中各西人寓所妥爲保護亦思患預防之意也 
 
 

Page 3

 
 
[粤垣雜志]  
　　廣州訪事人云新科鄉試中式舉人一百三十五名其中鄔寳瑩係番禺縣南村鄉人放榜前一日遽爾逝世聞者無不爲之惋惜○南海縣紳士梁鋆等以盜匪猖獗求派兵嚴捕等詞遞呈督轅督憲陶芷芳制軍批示云南海神安司屬地方疉被匪徒搶刦本部堂日前訪聞即嚴札營縣勒限嚴緝昨據大瀝四堡局紳馬應秋等具禀又經批飭確查嚴拿在案該紳等旣查明匪徒孔靚仔才龎亞燦龎亞苗等實係窩聚疉深地面自應上緊圍捕仰廣東緝捕局迅卽移行廣州協南海縣赶速派勇圍捕務將孔靚仔才龎亞燦龎亞苗等限十日内悉數拿獲究辦并勒令該族紳耆綑交毋稍玩延干咎并移行按察司知照禀發仍繳 
[蠡城寒柝]  
　　紹興訪事友人云署山隂縣何黼庭大令於前月卸篆赴省嗣因交代尚未算結重來紹郡一俟核算清楚當再遄返省垣○紹郡土產酒最著名各省運銷爲數甚巨應完釐捐向由崇明塲大使鍾佩仲鹺尹設局抽收現聞有擬照前章加倍抽捐之說然尚未見明文也○前者紹郡某富商創行内河小輪船以便載客運貨嗣恐各航船户藉口於生計被奪出而阻撓遂改歸立豐洋行主人經辦邇來寗紹台道春會東觀察接准領事來文札飭府縣官照約保護聞日内卽當擇吉開行道經蒿壩曹娥西興等處均設有分局高懸德國商旗蓋隱然有虎豹在山之意矣 
[祝釐志盛]  
　　昨日恭逢皇太后萬壽聖節天未黎明蘇松太兵備道兼江海關監督袁海觀觀察松海防同知劉乙笙司馬上海縣知縣汪瑶庭大令教諭邱贊思廣文提右營叅將廖楚材叅戎守備程厚菴守戎城汛周鑑之千戎英美租界公廨讞員張柄樞司馬法租界公廨讞員杜枝園明府上海縣縣丞劉輄耀庭二尹主簿孫立幹少尹典史趙敬臣少尉先後趨詣萬壽宫排班行三跪九叩首至天明始分道而回 
[上海官塲紀事]  
　　湖南督解貢木委員蔣秋泉司馬於本月某日到申暫駐長發客棧昨日命駕至上海縣署向縣主汪瑶庭大令辭行卽日航海北上○昨日雲南候補同知蘇理卿司馬因公過滬命駕至道轅晉謁蘇松太兵備道袁海觀觀察然後至上海縣署拜會縣主汪大令大令延入花廳茗談片刻而出○三林塘巡防局委員孫二尹及江蘇候補知縣王仰衡明府署理撫標中軍都司朱寳蓀都戎江蘇補用巡檢陳少尹春祁黎少尹寳麟劉少尹增善均於昨日至縣署投剌拜會大令接見有差 
[兇犯病斃]  
　　前者崇明人劉阿榮向本邑南市新馬路萃豐馬頭船户陸旺金强借洋銀不遂所欲拔刃行兇由第四號巡街捕拘解工程局時葉孟紀司馬方總理局務訊明情節飭送改過局禁押六個月未幾在局患病局員李浩然二尹飭解送普育善堂　治藥石無效延至前日倒斃堂中昨日堂董某君函致工程局請查死者有無家屬在滬總辦翁子文太守查閱接管卷知劉前充崇明縣境某圖地保兼設烟館私收賊贓被陸唆人供出以致逮案受懲此次行兇實係挾仇報復所致因管飭差細加訪察旋據禀稱小的查得滬上並無屍親遂函覆某君請暫行棺殮發壇標記以待家屬來滬領回 
[浦左火警]  
　　昨日天色將曙時浦東二十四保十四圖鄉民陶海龍因烘棉花不愼遺火花内立時火𦦨飛騰冐穿屋頂雖經遠近村農� 
聞警馳往援救奈是處並無水龍以致難施人力約焚一刻許火始衰熄計焚去平屋十餘椽當火熾時海龍之媳及伊子阿煥之女均不及奔避葬身火窟中亦可慘已 
[裁汰學生]  
　　本邑江南機器製造局總辦毛實君觀察以目下經費支絀擬將廣方言館學生一百五十名裁减其半前日會同教習某君傳集考試以别優劣而定去留 
[提押候訊]  
　　高祥山投英美租界公廨控其姪少亭行兇毆辱讞員張柄樞司馬准之昨日飭差提到少亭諭令暫行管押候傅高祥山質訊核奪 
[上海巡局瑣案]  
　　前日十六鋪巡勇某甲巡至新馬頭裏街吉祥樓茶肆門首見姚仲先等三五成羣肆行胡閙立即拘送巡防中局局員黄衡堂二尹研訊之下以事關暗昧不予深求令分别交人保去○前日馬路工程局總辦翁子文太守命駕至大東門外大馬頭附近適與桓 
豐信洋貨號車夫李掌生相撞不禁勃然震怒飭人拘送十六鋪巡防中局局員黄二尹研訊之下著交店主李志餘保去俟過皇太后萬壽聖節然後解案訊懲 
[合肥傅相事略]  
　　九月二十七日大學士一等肅毅伯直隸總督李鴻章薨于位電耗傅來中外之人同聲哀悼按傅相起家翰院置身戎行躬率淮軍蕩平髮捻朝廷隆以不次之陞畀以封疆之職歴任直隸總督二十餘年凡遇交涉事宜諸臻妥協蒙朝廷特達之知　 
晉封太子太傅文華殿大學士外掌軍務内贊綸扉嗣又賞穿黄馬褂賞帶三眼花翎酬庸之典至優極渥迹其生平勳業之盛際遇之隆爵位之尊名譽之美洵爲中興名臣首屈一指夫固婦孺皆知矣然其間亦有令人嘆惜者如中法一役當時中興名將豈無可用之人乃獨保舉生長北地素不知兵之張佩綸任督師之責以致馬江失守望敵先逃師敗船沈軍威頓挫事聞朝廷治佩綸以革職遣戍之罪傅相復爲之百計經營欲圖開　迨戍滿回津妻以愛女俾爲繼室當時人言藉藉謂傅相一意主和馬江之敗佩綸實仰承意旨故事後爲此以彌其口究之事屬無憑尚不足爲傅相之玷所最可異者甲午之役日本以蕞爾彈丸與我朝輕啓戰釁當時淮軍赫赫素稱節制之師乃一戰而敗於平壤再戰而敗於義州三戰而金復亡四戰而蓋寛失甚至費國家數千萬巨帑練成海師一大支劉公島一戰盡落敵人之手一時朝野上下無不歸咎於傅相一人或筆代口誅或交章叅劾有誣其受敵人巨賄賣國求榮者有謗以有財產在日東故不敢與戰者有詈其獻地求和甚於秦檜者有謡其長子娶日臣之女比之爲張邦昌者迨至奉命往馬關言和割地償金便宜盡失甚至未失之臺灣亦拱手奉獻於是人心愈憤衆怒益張咸謂傅相辱國太甚萬不可從有請長纓敵頸者有請收合餘燼背城借一者甚至舉朝之公卿公車之土子皆以廢約一戰爲請斯時傅相眞百詞莫辯矣子謂此非眞知傅相者也甲午之敗固由器械不備練軍不精所致卽議和一節事事皆經電禀朝廷未嘗敢於自主凡此烏足爲傅相責推原禍始其弊實在不知人平日購船置械盡爲羣下所蒙動以廢物塞責一遇有事戰守無具將領無人所用葉啓志衛汝貴龔照璵輩或諱敗爲勝或冐餉營私或懼敵私逃或棄地不守甚至水師之權盡歸不學無術之丁汝昌掌握烏在其能取勝乎朝廷深知其過是以事後調回内用不復假以兵權厥後兩宫追念前勳特授兩廣總督而幕府中又皆獲咎人員甚致誤聽其言准充翻攤鴿票致粤東貽害無窮凡此皆不知人之過也此次拳匪肇亂事後言和皇上環顧廷臣欲求一老謀深算素爲外人所信服者非傅相莫能當之爰特假以全權俾膺重任卒能手定和局坐致承平前愆晚蓋惟此是賴一旦騎箕西逝朝廷不忘舊勳殊深震悼飾終之典疉錫殊榮九原有知當亦無憾已[  春明夢醒客箸見香港循環日報]  
[題經濟學漑集成]  
　　經濟學漑集成一書爲涵碧軒主所輯中分文學地輿内政外交理財經武考工格物通論雜箸凡十類方今朝廷志明振興詔令廢八股試策論有志之士爭自研求新學爲家修廷獻之資是編也其眞足沾漑同人俾局於詞章訓詰之儒共勉爲任重致遠之器者乎昨承侑函見貺因題數語於簡端 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者詹錫禮卽周錫卿將洋銀二百七十元寄與永大公客棧帳房被棧夥王京堂竊取逃逸因扭股東胡秋明到縣控追縣主汪瑶庭大令令胡墊還洋銀七十元候緝獲王京堂再核前日胡忽扭棧主汪鳳祥至案訴稱小的前向汪轉租門面開設彩票店汪勒令股開客棧方肯轉租不得已交伊資本洋銀一百元今向索回以賠詹欵汪胡賴不付合同請電汪供胡雖有股本洋銀一百元刻下無力歸還須俟招得新股方有著落且曾欠小的房飯洋銀十五元叩求斷給大令判令汪將房飯洋銀扣去賠付詹七十元再找胡十五元○前者張晴卿訴稱嚴佳梅失去女兒後查悉被張阿弟所拐误以阿弟是小的胞弟將小的門窓打毁大令諭候補提張阿弟再訊兹經原差提到阿弟之妻張陸氏並嚴所失女兒陸嚴氏前晚大令升堂研訊張陸氏供丈夫張阿弟並未誘拐陸嚴氏今因患病不能到案求鑒陸嚴氏供小婦人自幼由父親嚴佳梅許字陸桂春尚未完姻去年五月被父親打駡私自來申在某繅絲廠做工並無被拐及不端情事嚴佳梅供女兒久出不歸婿家業已退婚陸嚴氏稱小婦人曾在陸家童養多年自應仍歸陸姓大令飭掌頰一百下交其父領回傳諭原媒令陸桂春致送聘禮擇日完姻○顧瑞祥扭控鄭榮堂欠租被毆大令提案研訊顧供稱小的有市房一所坐落本城邑廟内租與鄭榮堂開設刻字店被欠房租數月向索不付昨日囑令遷讓鄭卽糾合鄰居金永福鄧炳榮及伊子鄭二心等行凶毆撃求恩究辦金永福供小的與鄭比鄰因見爭閙出爲理勸並未帮毆叩求鑒宥鄭供小的積欠租房祇緣一時無力歸還約緩期拔付詎料顧肆行吵閙以致鄰居不服斥其無禮然並無兇毆之事鄭二心供父親被顧扭至憲署前小的前來探望不意被顧一併扭案鄧炳榮供稱小的向之勸解并未行凶大令判將鄭榮堂笞責一百板從速遷出金永福掌頰一百下 
[英租界捕房紀事]  
　　野雞妓女金小寳王三寳朱阿寳陳王氏在廣西路中强拉行客至家歡會經四百六十三號巡捕拘入捕房捕頭著押候解送公堂禀請讞員張柄樞司馬訊究○前日唐阿五在福州路中向王興林强借銀錢以致口角一百六十三號巡捕見之拘入捕房捕頭詰問之下知唐爲貧所迫情尚可原著押乞丐所片時卽行釋出○偷兒沈根泉濳至北京路某姓家圖竊未成適爲五百八十六號巡捕所見拘入捕房捕頭令覊押片時從寛斥出○前晚陳龍標朱郁仁范春圃在某烟館過癮嗣因結貲爭閙經某號捕拘入捕房捕頭以事屬細微一并斥出 
[法租界捕房紀事]  
　　王世榮陸照福濳至協記魚行所泊魚船上行竊洋銀八十餘元及衣服十餘件報捕查獲解入捕房捕頭向之盤詰認竊不諱遂命押候解送公堂禀請讞員杜枝園大令訊究○偷兒胡炳寅行竊自來火管一枝沿途求售經包探查獲拘入捕房捕頭命押候解送公堂禀請訊辦○賊犯謝金生在浦東一帶行竊銅盆十餘枚携至租界中求售適爲包探所見連贓解入捕房捕頭命押候解送公堂禀請懲辦 
[美租界捕房紀事]  
　　日前有落魄滬上之甬人葉雲魁者至篷路某號門牌屋内行竊伊戚王應芬所置首飾箱一口内儲金銀珠寳等物約值八百餘金事後王開列失單報捕請緝昨經包探倪順泉將葉拘獲吊出原贓押候解送公堂禀請讞員張柄樞司馬訊辦○前晚九點鐘時粤妓王多仙躑躅南潯路中强曳途人衣袂冀博夜度之資二百號巡街捕見之拘入捕房捕頭令押候解送公堂禀請核辦○昨晨江北小工張阿四至公和祥碼頭貨棧中行竊泰西藥水一瓶携之而出適爲管門西人所見拘送捕房捕頭令押候解送公堂禀請懲辦○前晚偷兒方阿奎混入寓居唐家弄之甬人某姓家竊取其衣携之而逸某號巡街捕見之連贓帶入捕房捕頭令押候解送公堂禀請訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏蔬彚錄]  
吏部謹奏爲遵旨議奏事准行在臣部咨送内閣抄出前任山西巡撫錫良奏稱潞安府知府曾楙椿修墓開缺所遺煩疲難兼三題調要缺例應在外揀選該府管轄七屬政務殷煩必須勤樸穩練之員方能勝任其簡缺知府並無合例堪調之員應升之同知直隸州非現居要缺卽人地未宜查有候補前先知府常忠年力富强才具穩練以之請補潞安府知府實堪勝任仰懇天恩俯念員缺緊要准以常忠補授洵於治理有裨銜缺相當毋庸送部引見等因光緒二十七年二月二十九日奉硃批吏部議奏欽此欽遵抄出到部查山西潞安府知府曾楙椿修墓遺缺於光緒二十六年十一月二十二日奉旨坐二十七日行文山西省照限三十日减半計算扣至十二月十一日接到部文之日作爲開缺日期係繁疲難題調要缺例應在外揀選兹據該撫請以候補班前知府常忠補授欽奉硃批交臣部議奏臣等查常忠廂黄旗滿洲貢生由分省試用同知因出使美日秘國三年期滿保免補本班以知府仍分發省分歸候補班前先補用光緒二十二年十一月十六日奉旨依議欽此遵例呈請分發簽掣山西二十三年七月二十日給照十一月初九日到省業經期滿甄别留省照例補用在案該撫摺内已將應調升各員非現居要缺卽人地未宜之處聲叙核與定例相符相應奏明請旨准將山西候補班前先知府常忠補授潞安府要缺知府銜缺相當毋庸送部引見謹恭摺具陳伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内閣抄出閩浙總督許應騤奏稱閩縣知縣陳受頤開缺另補所　係衝煩疲難要缺例應在外揀調該縣爲省會首邑政務殷繁時有發審要案非精明幹練識兼優之員不足以資治理於選缺知縣内逐加遴選查有松溪縣知縣王士駿才具開展辦事勤能以之調補閩縣知縣洵屬人地相宜與例亦符銜缺相當毋庸送部引見所遺松溪縣知縣選缺閩省現有應補人員應請留閩請補等因光緒二十六年十二月十三日奉硃批吏部議奏欽此欽遵抄出到部查閩縣知縣陳受頤開缺另補遺缺於光緒二十六年五月十八日奉旨照例坐二十三日行文按福建照限八十日減半計算應扣至七月初二日接到部文之日作爲開缺日期歸二十六年七月分截缺係久日沿海棚民衝繁疲難調最要缺例應在外揀選兹據該督奏請以松溪縣知縣王士駿調補欽奉硃批交臣部議奏臣等查王士駿浙江拔貢由福建新海防分缺先知縣題補松溪縣知縣於光緒十九年十月初一日到任業經○去試俸在案歴俸已滿三年今請調補閩縣知縣查該員任内並無例關展叅降調之案核與調補之例相符相應奏明請旨准將福建松溪縣知縣王士駿調補閩縣知縣銜缺相當毋庸送部引見所遺松溪縣知縣選缺准其留於該省另行請補謹將臣等遵旨議奏緣由繕摺具奏伏乞皇太后 
皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内闇抄出山東巡撫袁世凱奏稱莘縣知縣楊昭程叅革遺缺查有　功候補知縣周鄭表才具優長老成諳練合無仰懇天恩俯准以周鄭表試署莘縣知縣等因光緒二十六年十一月二十五日奏硃批吏部議奏欽此欽遵抄出到部查定例各省知縣如係奉旨命往及督撫題明留於該省候補並軍營出身人員無論應題應調應選之缺准該督撫酌量補用如遇叅革選缺係專用軍功候補人員與候補班前合爲一班由該督撫酌量請補又勞績保舉初任候補人員請補選缺應照委用試用人員之例試署一年題請實授各等語今山東莘縣知縣楊昭程叅革於光緒二十六年三月十四日奉旨遺缺應以奉旨後第五日坐十九日行文山東省照限三十日減半計算應以四月初三日接到部文之日作爲開缺日期係簡缺應歸月選先經扣留外補歸二十六年四月分截缺係叅革之缺專以軍功人員請補兹據該無奏請以軍功候補知縣周鄭表署理欽奉硃批交臣部議奏臣等查周鄭表浙江廪貢生由候選訓導因蕩平新疆南北兩路出力保奏光绪六年正月三十日奉旨著免選本班以知縣公省補用欽此遵鄭工例報捐指省山東赴部引見十四年十二月十五日到省十六年閏二月期滿甄别在案核與請署之例相符相應奏明請旨准將山東軍功候補知縣周鄭表署理莘縣知縣銜缺相當毋庸送部引見再該員係軍功保舉初任候補之員應令試署一年期滿如果稱職另請實授謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内閣抄出江蘇巡撫聶緝槼等奏稱震澤縣知縣劉潤珩改教開缺查有候補知縣夏輔咸樸質耐勞講求吏治以之請補震澤縣知縣洵堪勝任仰懇天恩俯准將候補知縣夏輔咸補授震澤縣知縣等因光緒二十六年十二月十五日奉硃批吏部議奏欽此欽遵抄送到部查震澤縣知縣劉閏珩改教開缺於光緒二十六年四月十四日奉旨後第五日行文按江蘇省照限五十日减半計算應扣至五月十四日接到部文之日作爲開缺日期歸五月分截缺係煩難中缺應歸月選先經該撫聲請扣留外補是月分並無缺項相同之缺毋庸掣籖查該省改教等項遺缺知縣一項上次用至卽用止此一缺應以候補班前與候補正班由該撫等酌量請補兹據該撫等請以候補知縣夏輔咸補授欽奉硃批交臣部議奏臣等查夏輔咸順天舉人祖籍浙江由前任江蘇興化縣知縣丁憂開缺服滿起復遵例呈分發原省以知縣歸候補班補用於光緒十三年八月二十日給照十月十四日到省該員係曾任實缺人員照例毋庸甄别核與請補之例相符相應奏明請旨准將候補知縣夏輔咸補授震澤縣知縣銜缺相當毋庸送部引見謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部謹奏爲遵旨議奏事准行在臣部咨送内閣抄出安徽巡撫王之春等奏稱蒙城縣知縣朱本丁憂遺缺係繁疲難兼三調要缺政務殷繁民情强悍素稱難治非得精明幹練之員不足以資治理於現任各員逐一遴選非現居要缺卽人地不宜查有候補知縣謝士彤年强才裕辦事精勤以之請補蒙城縣知縣實於要缺有裨仰懇天恩俯准以該員謝士彤補授蒙城縣知縣俾資治理而重地方等因光緒二十七年三月二十七日奉硃批吏部議奏欽此欽遵抄出到部查蒙城縣知縣朱本於光緒二十六年十月二十二日丁憂遺缺歸十月分截缺係煩疲難調要缺例應在外揀選兹據該撫等奏稱於現任各員逐一遴選非現居要缺卽人地不宜請以曾任候補知縣謝士彤補授欽奉硃批交臣部議奏臣等查謝士彤江西舉人由現任德化縣教諭光緒二十一年大計保洊卓異註册候升在案遵例捐足三班以知縣指省分發廣西歸候補班補用赴部騐看分發於二十四年閏三月十七日引見奉旨著照例發往欽此四月二十日給照九月二十七日到省復遵新海防例捐離廣西改指安徽仍歸原班補用於二十六年二月初九日領咨到省臣部過班知照於二十六年五月二十日行文應扣至六月十七日接到過班部文之日作爲該員捐離廣西改指安徽到省日期且係曾任實缺應升人員照例毋庸甄别核與請補之例相符相應奏明請旨准將候補知縣謝士彤補授蒙城縣知縣銜缺相當毋庸送部引見再該員係捐歸知縣應令試俸三年謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
 
