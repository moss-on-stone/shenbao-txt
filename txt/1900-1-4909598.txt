# 1900 - 1 - 4909598

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同塡溝壑此則籌振者所九頓首以祝者也振欵乞交電報局源通官銀號仁濟善堂及本館恊振所均可代爲彚解肅此佈求㐲維德鑒 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百世餘篇歴代名臣奏議採之各家文集廿一史者以及文選文粹文苑文鑑無不畢備非異端夾雜可語乃士林中之圭璧每部計洋七角上洋三茅閣橋飛鴻閣發兌此佈 
[辯梁逆所箸清議報記電詢江卾之誣]  
　　叛犯梁啓超所箸清議報登有廣訟冤說大旨謂客有述南皮張公軼事者曰去年八月之變北京賊臣以電詢於兩江總督劉公及湖廣總督張公謀廢立之事劉公擬復電阻之以約於張公將聨名力爭張公拒之張公之客問於張公曰何爲拒之張公曰吾本與吳御史可讀交最深意見悉相合今上之立吳御史以死爭之吾意亦猶是也立今上本非吾意吾何爲而爭之哉云云似此狂吠怪矣悖矣蔑以加矣其誣詆張公可謂不遺餘力矣夫張公忠誠恭謹上爲兩宫所知下爲二十一行省四萬萬人民所仰望數十年於兹矣此等不經之說在稍明事體者自能斥其誕妄何足以汚張公然觀康梁二逆之居心意在淆觀聽危君父害大局而後得以逞其志而肆其毒是不可以不辯夫從古賊臣未有敢以廢立二字公然出諸其口悍然宣之於外者皇上爲中國臣民二十餘年共主天澤同嚴名分久定試問梁逆所謂賊臣者何人獨敢犯𠀕古未有之不韙　以廢立之謀昌言詢諸疆臣乎且旣號賊臣應知詭秘而乃一電詢於劉公再電詢於張公此何等事而輕如兒戲不畏道路之流傳不憚天下之誅討此人之兇古今少遇此人之愚亦中外罕見矣夫自上年八月至今歴時已一載有餘兩宫無事近且仁孝益　以事實論廢立之誣旣爲事所本無以情勢論電詢之誣復爲理所未有夫旣無電詢何有於劉公之復與張公之拒更何有於張公語客之言然其尤可笑者莫如造爲張公之援引吳御吏按前吳御史可讀死爭一疏乃言今上所生之子應爲穆宗皇帝繼嗣其耿耿孤忠止爲痛先帝之無嗣耳豈於今上有所不足哉此疏欽奉懿旨發交廷議其時張公有遵議之摺及王大臣等會議之摺徐公桐翁公同龢潘公祖蔭聨銜之摺寳公廷之摺類皆申明吳御史此意載在史宬可以覆案至於今上爲太后所立盈廷所戴非特張公及徐翁潘寳諸公覆議各疏絶無他語卽吳御史原疏亦毫無他意今梁逆忽造張公之言曰今上之立吳御史以死爭之吾意猶是云云試問古今人臣有敢出此悖謬之語者哉夫今上御極之年吳公官僅部郎張公官僅編修且出爲外省學政豈能與聞定䇿之謀而敢曰何者是吾意何者非吾意耶梁逆以二十餘年國朝久定之掌故率土咸知之成案且可任情揑造以誣張公者誣及吳御史更何語不可僞爲乎故其記電詢則諉之於賊臣賊臣無名也記張公語則諉之於客客無名也及究以此事之由來此語之從出則稱爲張公軼事託爲客述客又無名也傳曰盜憎主人民惡其上易曰誣善之人其詞游信哉 
[本館接奉電音]  
　　昨日午前京師飛電傳來上諭一道敬謹譯登○十一月二十八日奉上諭御史劉學謙奏直隸州縣捕務廢弛請飭整頓一摺直隸各屬盜風甚熾疉經有人奏叅若如所奏各屬盜藪甚多州縣隠匿不辦捕役得規包庇似此捕務廢弛日復一日尚復成何事體著裕祿按照原叅各節確切查明地方官如有諱盜情事卽行嚴叅懲辦並通飭各屬州縣官上緊整頓捕務以靖地方欽此 
[德思佔地]  
　　日本臺澎日報譯某西報云目下德國有逐鹿中原之意泰西諸國咸疑其欲佔據沙磨前者英美兩國人曾力爲抗拒今者美則於飛獵邊一役尚未敉平英又於南阿非利加洲有戰事恐將來沙磨一地德人必獨握利權矣 
[考察商情]  
　　日本臺澎日報云德國商務部派人赴長江一帶游覽商埠考察一切情形并搜求各處所出土貨刻下此人已回抵柏靈就議院中擇地爲陳列肆窺其意蓋欲攘奪英國商權也 
[日東商况]  
　　日本大阪每日新聞云本年東歴正月至十一月日本各貨之運至外邦者計共值銀一億九千七百餘萬圓外邦各貨之運至日本者共計值銀一億九千五百餘萬圓互相比較運入之貨約少一百七十餘萬圓其中神户横濵兩處本年上半年内各貨之運至外邦者計值銀六百四十二萬餘圓外邦各貨之運至神户横濵者計值銀一百四十五萬餘圓互相比較運入之貨約少三百三十餘萬圓 
[運河獲利]  
　　日本大阪每日新聞云去年蘇彛士運河所獲之利約共英金二百萬磅其中七十萬磅爲英人所獲蓋以英人所購運河股票值金四百萬磅也 
[委勘江防]  
　　南昌訪事友來函云江西撫憲松鶴帥委臬司陳雨人廉訪往九江一帶查勘長江防務本月十七日廉訪卽命駕首途查得前撫憲德曉峯中丞曾派裴臥雲布衣勘明彭澤馬當山下江水淺而且狹實爲扼要之區如駐水師於馬當上游駐陸師於馬當左側敵船毖不能飛越雷池是此處近足保障江西遠足爲湖北屏蔽湖口猶爲第二重門户且湖口必與馬當犄角䇿應而後可守其言不無可取因擬照此設兵並傳聞廉訪已調威武新軍左右二營馳往馬當擇要駐紥其水師則商諸湖口鎭隨時分撥以備敵人 
[臚陳防務]  
　　徐家匯匯報云皖撫鄧小赤中丞接奉電諭整飭江防旋卽具摺覆奏大旨謂長江水程由 
 
 

Page 2

 
 
蘇逹皖南岸自當塗縣起至東流縣止北岸自和州起至宿松縣止袤延七百餘里皖境要隘首重東西梁山夾江對峙口門狹窄鈐束江流最占營壘形勢東梁山在當塗縣境有石城砲臺西梁山在和州亦有砲臺營壘上遊攔江機實扼其衝懷寗縣境前江口亦有砲臺再上安慶省城束門外洲路狹溜所設營壘形勢得宜惟屢次裁餉减額兵勇無多祗得駐守陸兵二十九百名又澄清營水師砲船二十五艘水勇三百二十七名分布各處僅足巡查港防範匪徒不能爲扼守之師幸長江水師逐節駐防稍有把握 
[帥節將臨]  
　　金陵采訪友人云上月某日兩江督憲劉峴帥方在吳淞口巡閱砲臺欽奉電傳上諭著卽來京陛見所遺督篆交江蘇巡撫鹿芝圃中丞署理等因因卽束歸回省料理入都迨二十七日接准蘇垣來電知鹿中丞定於十二月初二日交卸撫篆以便秉節至白下接受江督關防 
[京卿籌欵]  
　　武昌采訪友人云前者湖廣總督張香濤制軍擬將鄂省織布製麻兩局責成李鐵船京卿辦理業經議有端倪嗣因各局成本多過卽就織布一局言之已多至一百數十萬兩一時難於集股且京卿刻已奉旨督辦四川礦務自須常駐蜀中鄂蜀相距云遙更恐鞭長莫及因向制軍再四婉辭仍歸官辦至布局如果公欵告匱允撥銀三十萬兩作爲存項其息按月八釐制軍韙之傳聞京卿一俟此事議成卽當泝江西去矣 
[教案已平]  
　　武昌采訪友人云前者湖北宜昌府屬巴東縣境匪徒滋事刼掠教民湖廣督憲張香濤制軍飛調宜昌鎭總兵傳弼卿鎭軍督勇彈壓一面電飭宜昌府陳太守將各屬教堂妥爲保護日前督轅接巴東縣馬大令士慶電禀知匪徒懾於兵威業已氷消瓦解境内各教堂幸均無恙惟教民財物間有被匪掠去者由縣查明優加撫恤想從此可望浪靜波平矣 
[鄂垣課吏]  
　　武昌訪事友人云湖北大吏在省垣創設教吏館定期十一月十六日甄别是日黎明應試各員衣冠齊集貢院門外約計共有七百餘人之多俄而署布政司瞿方伯署按察司孟廉訪曁教吏館總辦殷錢兩觀察提調劉太守聨翩戾止旋卽升座點名命題扃試題爲輯和民教探原論培脩武漢堤岸議管仲劉晏合論長江水勢考一時馬工枚速各展所長筆下文章與胸中經濟當可一抒抱負以邀上憲之品題矣 
[贑臬禁賭]  
　　江西訪事友人來函云臬憲陳雨人廉訪查知省城賭風極盛實屬爲害閭閻因於上月某日大張示諭略謂照得開塲聚賭設局抽頭實爲地方人心風俗之害例禁極嚴法難寛宥本司下車伊始首在挽回薄俗禁革澆風訪聞省城内外竟有不法匪徒大開賭塲經年累月聚賭抽頭甚至與衙門書役勾連一氣以致掩蓋愈巧破獲愈難現經本司訪悉賭坊有十餘處之多若不飭拘嚴行究辦不足以靖地方而資整頓當經飭據南昌新建兩縣面禀業已拿獲賭犯除再開單札飭南昌府曁南新兩縣將各處賭坊房屋嚴密查禁入官一面嚴拿賭徒務獲確訊究辦並將現獲賭犯從重懲辦外合亟出示嚴禁爲此示諭省城内外軍民人等知悉爾等須知賭博實爲盜賊之源國家例禁何等森嚴與其賭博傾家蕩産妻離子散犯法亡身何如洗心滌慮改過遷善各尋正業共爲良民咸享盛世之福自示之後如再有不法之徒仍前開　聚賭抽頭本司一經訪查得實飭拿到案除將賭塲房屋查封入官外定將首夥賭徒并房主一併發縣照例從嚴究辦决不寛貸凛之愼之特示 
[邗江雪景]  
　　揚州訪事人云入冬以來晴多雨少天氣和暖如春至本月二十二日晚北風怒吼密布彤雲圍爐斗室中猶覺寒威凛冽旋聞窓外浙瀝有聲雪珠亂濺比至夜半滕六君惠然肯來扯絮搓棉漫天飛舞惜移時卽止鴛鴦瓦上未能一白無垠二十三日天氣更酷冷非常蕉外拈毫梅邊索句詩情畫意殊足消遣綺懷矣 
[甬郡官塲紀事]  
　　寗波采訪友人云新任寗紹台道兼浙江海關監督誠果泉觀察接受關防之後牌示十一月二十一日詣各廟拈香二十二日閱城○寗波府通判蕭勉夫别駕接篆之後已於本月二十一日鶯遷入署矣 
[瀛州瑣志]  
　　日本長崎埠訪事友人云東歴十一月二十一號長崎稅務總長石津君和風設宴福屋西酒肆以欵嘉賓是日到者除本國官紳三十餘人外中國及泰西各國官紳亦冠裳薈萃杯酒言歡蓋自明年正月一號爲始日廷議向各商人徵收營業稅故藉此聨絡商情俾得和衷共濟也○十一月三十號松山來電謂彼處練成新兵六百五十名派入步兵第二十二聨隊其當兵已滿期者一律給予資斧俾得歸農汰弱留强此其爲法之善者乎○邇來百司敦疾盛行死亡相繼貴族院長因將本年政府存欵撥出八萬九千二百九十三元以作醫樂之費按百司敦係日本方言卽中國所謂核疫也○邇來巿上傳說紛紜咸謂日俄兩國將開兵釁日本第五師團現已發出不日將相見以戎衣并有疑及近日糧價飛翔大半因儲備兵食所致者風聲鶴唳草木皆兵實則海巿蜃樓不值一笑也日本當新米上巿時每米一石重華權二百三十五觔祇售洋銀八元數角旣而日漸騰貴目下上等米已漲至每石十三元八角次者十三元四五角下等者亦須十三元一二角然稽查出口之數並不甚多不知何故日漸加昻意者各地風雨爲灾秋禾其不免减色耶惟日來籼米進口者甚多上海商船亦間有運米出售者大約其價不久可漸平矣 
[海巿奇觀]  
　　烟臺訪事友人云邇有一種拐匪專誘人家小嬌生以致失孩之家無日蔑有十月二十八日劉姓失一十三歲之女十一月初二日某姓又失一男孩四出偵尋杳如黄鶴保赤者可不善自防維哉○自公和泰閉歇以來已逾一載被欠者紛紛具控請追縣主某大令將各股東及鋪中報事人提案嚴究判令變賣產業償以六成凡持有此鋪錢票者均於十一月初十日給發獲資者皆喜出望外云○數日前地方官探知山東臬憲某廉讠查閱各處防務將次抵境因於廣仁堂預備行轅以便豸旌暫駐蓋廉訪自督辦全省營務處深恐海防或未妥協故必親往勘查也 
[夔城晚眺]  
　　宜昌訪事友人云土藥局總辦凌觀察蒞局以來已將三載近由省憲檄委劉觀察寳林前來接辦○前保甲局紳傳某之第三子自幼訂婚於附近居民王姓及屇桃夭之候傳遣媒妁傳言將行親迎禮王不允傳氏子聞之投袂而起曰大丈夫不能致身青雲手取斗大黄金印亦安用是牀頭人爲時同鄉張月樓軍門方在臺灣坐握軍符遂銳身前往投効張軍門大喜派爲某營哨弁許俟立功後優予拔擢不料未及數月傳帶兵赴後山巡緝突遇生番遽被戕害噩耗傳來雙親大慟而女不知也迄今已七八年女漸有所聞自傷薄命含辛茹苦矢志柏舟父母多方勸慰并倩戚族婉轉開導女百折不回乃不忍過佛其志倩原媒向傳姓說合送往守貞傳從之擇吉十一月初九日排齊執事迎女以歸觀者皆嘖嘖贊歎以爲是巾幗完人也不圖於末俗見之○東湖縣夏明府時泰自蒞任以來卽以清愼勤三者自勉近恐民間疾苦或被差役朦蔽未克盡知因於大堂左側建一高樓命其名曰親民齋日坐斯樓登高遠眺凡有呈遞禀詞者自頭門而入一覽無餘俾差役不得上下其手現已將次工竣並在大堂上設一錢櫃令業户繳納錢糧不論多少隨時收取不准糧差赴鄉紛擾亦善政之一端也○宜地各防營自改練德國操法將届一年訓練精勤頗能日有起色而營規又極嚴　凡兵士出入必由教師隨時約束是以出營滋事者鮮有所聞安得　省防營皆以此爲法式哉 
 
 

Page 3

 
 
[漢江擊楫]  
　　漢口訪事友來函云鄂省護軍營勇缺額尚多上憲以時在事多艱武備亟宜加意爰議就地招募倘果練成勁旅自足以備十城也○刻下四　湖南兩省内地均有匪人滋擾鄂省壤地相接不得不未雨綢繆傳聞張香帥有調護軍營赴上游各要隘駐紥之說似非無因也○夏口廳自與漢陽縣分境而治所有從前寄禁漢陽縣獄之犯均經押解到十一漢月二十二日又由漢陽解來人犯三十餘名交廳署收管○　有自黄陂縣鄉間來漢者述及彼處金谷山内近有山君出没行人輒遭吞噬居民亦難高枕而眠各鄉擬湊集錢文公延獵户務期捕滅淨盡以杜後患 
[滕閣餘霞]  
　　南昌訪事友來函云江西省垣向有東湖西昌兩書院爲南昌新建兩邑士子肄業之所定章每年二月開課先於一年前十一月二十四日由縣主命題甄别此次孟子卿江雲卿兩明府照章於是日在試院舉行先期懸牌示知俾諸士子得以報名應試○省垣紳士華再雲侍卸前曾會同諸義紳創辦江西義振以輔官振之不足災民懷仁感德幾有同死肉骨之恩兹復辦理冬振月前派黄子修曾平齋兩紳由省溯流而上先至新淦峽江一帶會同本邑紳士親詣各鄉查勘災户實在情形然後分三等散放望後侍御偕羅文卿孝廉續往彼處辦理一切事宜 
[撤差候辦]  
　　本邑新閘太陽廟巡防局委員連二尹文瀚因意商源記繅絲廠控案帶勇騷擾冤責無辜廠中執事人俞國鈞告知主人投該管領事署具控經意總領事計細君照會江海關監督余晉珊觀察觀察立委戴子邁朱森庭兩明府查悉實情隨將二尹撤差另委石二尹清柱接辦局務二尹奉到札文趨轅謝委擇於今日蒞局視事前報謂繼其任者係孫二尹蓋傳聞之誤至於連二尹辦事荒唐懇咨交作傳聞觀察尚須從嚴查辦以肅官方也 
[易人而治]  
　　滬南新馬路電燈向由前工程局總辦朱森庭明府經理邇者明府以法租界讞務日繁未遑兼顧赴道轅禀辭道憲余晉珊觀察允之已於昨日札委候選從九品朱少尹應福前往接辦矣又馬路工程局會辦司徒貽芬司馬近由觀察飭回水利局當差所遺局務委程大令濟時接辦 
[賭產充公]  
　　南巿新馬路廣聚興江南義振彩票店前因聚賭案發經馬路工程局會辦司徒貽芬司馬督率差捕拘獲賭徒黄漠等二十一人移解上海縣署訊辦一面票店發封旋於昨日將各物招人拍賣以充馬路經費 
[命犯寄監]  
　　昨日太倉州蔣直剌派差押解命案犯人范寳三朱寳林兩名至道轅請余晉珊觀察訊勘觀察發交上海縣獄監禁聽候示期提勘 
[西節停公]  
　　今日係西歴一千九百年元旦良辰寓滬各西商以及海關銀行均循例停辦公事英美租界公堂亦停訊一天各捕房所押之人須俟明日解訊 
[勒修馬路]  
　　本邑南巿馬路工程局委員司徒貽芬司馬備文申詳道署略稱南巿新築馬路歴年未久已漸損壞請札縣查明何人承築以便勒令賠修等因道憲余晉珊觀察准之札行上海縣署縣主藍雲峯大令查得此項馬路係工頭吕阿毛承築爰卽據情稟復道轅大約觀察須責令重修矣 
[閘北火警]  
　　前夜四點鐘時新閘橋北堍某洋貨店不戒於火居人咸從睡夢中驚醒分投汲水灌之比熄滅已焚去左右鄰居樓屋五幢矣 
[英美租界晚堂瑣案]  
　　蔣爾康控張炳和與妻王氏將田單抵借洋銀逾期不贖前晚讞員翁笠漁直刺提訊蔣供光緒二十年張夫婦將坐落外虹口二十三保二圖之田二畝一分有奇倩王錫山作中繕就抵據由地保奚坤寳蓋印冋監生抵借銀一千二百兩原限一年半贖回迄今已閱五載張患痴癲屢向其妻王氏嚴催置之不理不得已來案控陳叩求追侒王錫山奚坤寳供詞與蔣略同張王氏供丈夫有病不能到案前年曾將田單向蔣抵銀目今並非置之不理實以此田係兄弟三人公産三房無後應由小婦人之次子承繼照三分公派小婦人應得二分而張和尚兇横異常屢次阻撓以致此欵不能料理尚求恩斷直剌謂蔣曰現在地價昻貴本分府當飭差協保將張王氏應得之地七分三毫出賣除還爾借欵一千二百兩外尚餘若干悉數給張王氏領去以清糾葛若張和尚膽敢霸阻定干提　○通俗報館主李子丹控前股東秦鶴祥悔背定議不認虧耗翁直剌提訊之下李子丹因事未到秦鶴祥投案供稱童生與褚桂林向沈姓租通俗報館訂立議據每月出洋銀三十元倩施雲蓀經理一切自六月初開張以來虧耗日甚乏本支持因於八月杪停歇所有來往各帳已經理清李係後東不相干涉直剌諭候李到案再訊○胡寳麟探張儒山倩地保王桂祥借去洋銀一百十五元逾期不還前晚直刺提訊之下胡投案求追張供小的實因無力措還並非有意圖賴直剌限半月内如數清償違于未便 
[英租界捕房紀事]  
　　甬人某甲性好漁色與三馬路蕩婦引寶所開野鷄倡院某妓暱前晚往續舊歡引寳見其指籠金戒心焉羡之乘甲熟睡私取一枚次晨佯向商借甲不允引寳遂將所取之戒措勒不還甲怒據情投報捕房捕頭倩包探趙銀河往查屬實卽將引寳拘獲解送公廨禀請讞員翁笠漁直剌訊追○女子阿秀向在六馬路某繅絲廠工作前日忽偕其母投捕房訴稱某日晚間工罷回家道經某里被開設臺基之惡鴇誘入致遭惡少强姦請提解公堂禀請究辦捕頭允之倩包探陳根生朱阿高將阿秀送往仁濟醫館騐視並無被姦痕跡遂帶回告知捕頭阿秀堅請伸冤捕頭遂傳惡鴇到來著交出强姦之惡少送至公廨稟請嚴懲 
[法租界捕房瑣案]  
　　今日爲西歴履端例應停辦公事故讞員朱森庭明府於前日禮拜六午後三點鐘時蒞捕房發落各案○長興飯店主某甲控店夥徐紀生辭歇後屢次藉端滋擾持刀恐嚇明府判令枷號一月期滿責釋○廿吉昌探木作頭饒協泰欠銀一千六百餘兩明府以帳目不符將饒交人保出限一禮拜内理算明曰禀覆核奪○竊犯趙長生張阿春均由包探拘獲解經明府讯明判令各責二百板從寛釋去○竊犯劉春生張阿春王阿新均由包探拘獲解經明府訊明著各責三百板一併斥釋○專竊行駛長江一帶各輪船之賊犯王德生李阿三劉阿三均經明府訊明判令各枷半月發金利源碼頭示衆期滿責釋○張福順因積欠房租洋銀十六元被魯麟洋行收租人盛杏春扭控明府判令押追昨以無力交付命掌頰四十下釋之使去○金阿渭積欠魯麟洋行房租洋銀三十六元控經明府飭交的實人保出限十日内先繳洋銀十元其餘年内歸楚延則押追○積竊李子卿在江天輪船行竊竹籃由失主拘獲解經明府訊明命重責三百板 
[來札照登]  
　　讀曾文正公奏疏云國窮不足爲患民心渙散乃爲患此二語確中近今時勢竊不禁吁嗟久之因憶前月初鎭江保甲局員楊令士晟擅收民詞謬妄任性將柳俞張三人濫行枷責在三人雖不足爲辱而人心已由此渙散矣夫至人心渙莠則本不固本不固則邦不寗趨利避害者勢必另擇良圖試舉鎭郡數事言之當通商開埠之初巿面尚稱繁盛近則生意寥落費用浩繁業賈者往往假托洋商以節諸費以致挂洋旗者頗不乏人如由鎭江雇船運貨赴江北各處俱用洋票以免抽釐此其明證也他若牛肉一業城鄉各處多至百餘家皆用洋人出名以杜各衙門差役索擾總之目下各行事業捐費加而又加惟一掛洋旗則諸捐皆免人亦何樂而不從乎所望袞袞諸公有以要結人心莫致闤闠中人咸假托外人以圖規避則不特地方之幸亦國家之幸也 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣示照錄]  
　　直隸清苑縣陳爲出示嚴禁事照得淫書邪說已足害人然童稚婦女及目不識丁者猶可免受其害兹有一　刁徒並不圖謀正業專在街頭廟巿擺設西洋鏡面藉覓利益其中圖畫半皆春宫秘戲加以裝潢耀目鑼鼓齊鳴以致青年子弟鄉愚村夫莫不爲所引誘爭先快覩其害實較淫書邪說爲尤甚夫男女之從欲怊水浸潤時刻防閑猶恐邪淫或犯乃大廷廣衆公然誨淫且窮形盡相極力描摹使五尺之童情竇易啓愚夫愚婦邪念頓生小而淫孽加身鄉鄰不齒大則戕生喪命禍害無窮敗俗傷風莫斯爲甚若不從嚴禁止尚復成何事體除派差查拿外合行出示嚴禁爲此示仰軍民人等知悉自示之後爾等務須力改前非别謀正業不得再以鏡面春宫設攤圖利倘敢置若罔聞仍蹈前轍定行拘案從重究懲歇店地保容留徇隠亦卽一併治罪决不姑寛其各凛遵勿貽後悔切切特示 
[賭徒斂跡]  
　　紹興訪事友來函云邑紳陳蓉曙太守家在諸曁縣境楓橋鎭以名翰林一麾出守前署松江府知府時循聲卓著有口皆碑蓋當世之良二千石也近以讀禮家居聞縣境缸照楓橋兩處賭風甚盛特謁紹興府熊太守力請禁除太守允之密札諸曁縣沈劍芙大令親往查拿大令奉札後卽馳往缸照巡察賭徒聞風遠颺數十年惡習居然一掃而空缸照旣禁楓橋亦不敢故態復萌保全鄉愚之財產性命不知凡幾如太守者眞可謂惠及桑梓者矣 
[水手墮江]  
　　鎭江訪事人云十一月二十日大風捲水林木怒號江中雪浪如山帆檣爲之絶迹有一南灣船滿載貨物駛至江邊忽有某划船從上游飛駛而來偶不經心猛觸舵尾某水手立足不住顚墮江心各水手狂呼救命洎划船收帆施救則風狂浪急早已蹤影杳然南灣船户隨奔赴丹徒縣禀控 
[出帖尋甥]  
　　楊州訪事友來函云有李少甫者不知爲何許人日來在揚城内外遍黏招帖略謂出招帖人李少甫因外甥徐壽彭髫失岵由家姊含辛茹苦撫養成人今已十六歲在泰州綢縀鋪習業今秋九月鋪東令其至錢店估看洋銀二十九元詎竟一去不返其母矢志守貞原爲此一綫宗祧今聞此信痛不欲生子不忍坐視用特出帖找尋徐身中面白穿竹布長衫元色背心如有四方仁人收留或報信或送至泰州署前交李少甫認收除川資食用外再酬謝洋銀五十元决不食言云云有此重酬或者可望珠還合浦也 
[上海縣署瑣案]  
　　法界公堂讞員朱森庭明府移送傳龍在等控傳毓棠張槐庭吞没巨欵一案至縣前晚縣主藍雲峯大令提案訊斷傳龍在遣抱告某甲投案與傳廉卿傳耐香同供小的等皆甯波人在治下股開雲和洋貨號倩傳毓棠執事張槐庭爲夥有由公平洋行找出之銀一萬二千兩被毓棠槐庭兩人吞没今特呈上草簿求卽究追傳毓棠供姪孫廉卿耐香素來不務正業專事嫖賭在寍波買賣空盤耗去銀十餘萬兩雲和因之倒閉至公平洋行找出之銀僅五千七百兩交龍在四千兩廉卿一千七百兩並無虧欠雖曾預支銀四百餘兩已於今春交龍在收去張槐庭供八月某日龍在偕子振元將監生騙至虹口太昌機器廠私行弔打受傷後又送入法界捕房管押一月及傷愈始由讞員大老爺解送案下求鑒大令察閱傳廉卿所呈帳簿恐有不符龍在並不到案難以臆斷遂諭候龍在父子帶同司帳人方宇文齎呈原帳以便復訊○日前吳淞口釐局委員郭明府函稱被竊子花等情縣主藍大令卽派差查提竊犯姜虎春至案暫行看管聽候訊追○緝私鹽捕營勇巡至上海縣西鄉北新涇見鹽梟開塲聚賭因拘獲袁文彩黄盛方黄盛桂吳懷炳四名於前日下午解送縣署藍大令著分别收所候訊 
[美租界捕房紀事]  
　　近有一種無業流氓專在美租界西華德路新菜巿及北河南路等處向人訛詐錢財昨爲藍副捕頭所知令包探洪阿寳沈阿鶴劉阿炳將著名之飯店阿高飯桶阿方小蓮生三六子娘姨子卿拘入捕房押候解送公堂禀請讞員翁笠漁直剌訊辦○有無賴名慶祥者昨在裏虹口向鄉民某甲索詐不遂肆行毆擊適爲包探李培芝所見拘入捕房捕頭令押候解送公堂禀請究治○日昨賭徒某甲携賭具至北河南路某小弄中設攤誘賭適某包探所見拘送捕房捕頭令押候解送公堂禀請究治 
[助振消愆]  
　　鎭江人某甲年逾古稀向操洋貨綢椵業今歲夏秋之際忽得重症寒熱交作囈語模糊及醒自疑前者豫省大祲鎭郡義振局中人付以鐵涙圖十本託募振捐曾短交洋銀三十圓意者陰司將示之以罰耶爰以洋銀十五圓送至籌振公所以贖前愆請登報章藉以勸世[  京口義振公所同人叩]  
[善與人同]  
　　朱君葆三於小春月間喜添孫枝蒙諸君子寵錫珍品光臨道賀今屆彌月理應備筵以答盛情惟念時交冬令貧民之凍餒堪憐且本月間驟遭太夫人在籍仙逝葆翁本純孝之思推痌癏之抱爰將筵資一百元移助本堂米捐俾瑟縮窮黎咸資鼓腹爲諸君子及孫公子種德造福將來天佑善人行見俾熾俾昌俾壽而臧可爲賢賓主詠焉想諸君子善念宏開當亦樂有同心也請誌報章伏希公鑒[  滬北天后宫前廣益善堂同人公啓]  
[痌癏在抱]  
　　昭文何大洲善士求病愈由錢鑑堂仁翁交來振欵洋五百元烏鳴和因抱孫之喜將湯餂資夥助由廣利生號交來洋二十五元江陰盈億莊匯來測隠子求病全愈洋一百元聲壽堂求人口平安洋一百元錢翰臣翁續募各户洋四十元承裕莊來平湖善姓洋一百元及時種德感戴同深竊以越東水患雖經設法補苴尚未能遽竣厥事重以嚴寒已屇衣食統籌需欵之繁益覺無從措置溥遺愛不留遺憾䇿全力以竟全功當厄之施厥功倍疏諸善士儻有意乎上海六馬路仁濟善堂籌振公所施則敬等謹誌 
[義粟仁漿]  
　　刻由協泰源號交來四明虞君薌山洋銀六十元大致謂前月女公子于歸河南郡承諸親友俯賜隆儀理合設筵欵待以答盛情因念時值隆冬飢民載道待哺嗷嗷爰將筵資移作米捐以濟窮黎爲諸親造福敝堂拜領之餘仰見慈心於物惓惓不忘倘各埠諸善長聞風興起仿而行之將義粟仁漿恩周遐　而茅檐蔀屋何來枵腹之人其功德誠莫與等倫矣乞附報章藉伸謝悃[  滬北天后宫前廣益善堂司董嚴信厚施則敬朱佩珍唐榮俊等謹誌]  
[春回黍谷]  
　　昨承徐維馨善士因五旬榮慶將筵資移助粥廠經費洋三十元方心田善士湯餅移助洋四十元川沙司獄署王楊氏求合署平安洋二十元土純立洋二十元無名氏白米十八石任祥記石作白米三石曾少卿翁來恒大罰欵白米五石南通州徐毓萱堂助原棉衣一百件邱少巖善士原棉衣二百五十件故鄉勉力子求病人速愈洋二十元嚴寒倐屆正愁卒歲無資厚惠頻頒竊喜行仁有術嘘枯吹朽巷舞衢歌祗領之餷併此誌謝上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年十一月十五日京報全錄]  
　　宫門抄○諭旨五道錄前○豫撫裕奏爲審明已革巡檢訐告長官照例擬結摺○又奏爲舉人藉端要挾請旨斥革歸案訊辦片○將軍色奏爲整頓營務摺○御史徐奏爲知縣貪婪請旨革職查辦摺○十一月十五日工部鴻臚寺廂白旗值日無引見○克王續假十日○工部奏派查勘東陵歲修工程派出陸潤庠○召見軍機裴維按○○頭品頂戴河南巡撫奴才裕長　奏爲審明已革巡檢訐告長官原控重詰並無確據照例擬結恭摺仰祈聖鑒事竊照前因候補巡檢林紹玉以離經悖道異端煽惑等情並將不干已事臚列多欵訐告糧道王維翰奴才以官民人等訐告之案如係事不干已固可照例立案不行而控涉異端邪教關擊甚大不可不核實究詰當於光緒二十五年六月二十一日奏請將該巡檢林紹玉革職審訊恭奉硃批林紹玉著先行革職一面嚴切訊究按律懲辦欽此欽遵行司飭發開封府審訊去後兹據開封府知府張楷會同委員候補知府煥台等提訊該革員林紹玉始尚狡詞强執迨經嚴加根究令其切實指証則俯首無詞僅稱曾於友人處得有糧道王維翰道裝照相一片因此訐告實在别無確證亦非挾有夙嫌自認冐昧糊塗遞具親供甘結呈由藩臬兩司會同詳請核辦前來奴才查已革巡檢林紹玉原控各情均屬不干已事本可立案不行特以其牽涉邪教官常所繫亟應澈究是以奏請叅革嚴訊以期水落石出核實懲辦兹據訊明僅以道裝照相爲憑委無别項確證查騐照相乃該道在省候補閒時游戲藉取富貴神仙之意何得指爲異端煽惑嘗見世俗繪圖行樂往往山林隠逸仙佛釋道點綴畫景原屬無干例禁林紹玉乃執以爲據妄行呈瀆雖非挾嫌圖報實屬冐昧糊塗應按官民人等訐告之案其不係干已情事立案不行仍將該原告照違制律杖一百再加枷號一個月係官革職照例擬辦蒙經奏奉諭旨先行革職應請免再置議惟該員林紹玉性近癲狂語言妄譫粗識文墨專好肆口譏評向爲通省人所不齒如任其逗留豫省難保無遇事生波架詞唆訟之事查其原籍浙江上虞縣寄籍江蘇山陽縣地方居住應飭祥符縣遞解回寄藉交地方官嚴行管束毋任復出滋事所控之事仍子立案不行其呈内鹽斤加價加收另費一節已據糧道王維翰於欽奉本年六月間諭旨飭將各省稅釐鹽課盈餘和盤托出等因案内將所收耗費提出七成歸公早經詳明應俟彚覈具奏至該道王維翰雖被控各案與原告事不干已且均無實據服官豫省亦已有年黽勉從公並無劣跡惟旣被人指摘當飭其愼始圖終倍加謹懍如有改絃易轍之處奴才並當隨時查核奏明辦理斷不敢有所廻護除分别咨部曁浙江江蘇巡撫轉飭各該地方官遵照管束外所審明已革巡檢訐告長官並無確據照例擬結緣由理合恭摺具陳伏乞皇太后皇上聖鑒訓示謹奏奉硃批著照所請該部知道欽此○○裕長片再據扶溝縣知縣楊敬修稟報該縣遵文考試示期於八月二十日開考突有舉人吕陽桐爲首令其徒生員周尚文赴廟撞鐘聚衆砸毁示牌並將業經投卷之童生試卷搶去撕毁主使罷考藉端挾制立將周尚文吕陽桐傳獲看管一面改期於八月二十二日考試闔縣文童安靜入塲試事已竣請爲提訊究懲等情當經飭司派委候補知府沈傳義馳往會同該管陳州府知府陳桂芬確切查辦去後兹據該員等以查明此案係求讓錢糧及勒令知縣捐錢歸入書院爲名希圖罷考藉端要挾實係吕陽桐爲首主使其徒周尚文所爲衆供確鑿惟提訊吕陽桐等恃符狡展且吕陽桐尚有在縣被民人吕欽典彭昌壽等具控窩匪訛罰又藉振收錢入已等案應請斥革歸案提審等情由藩臬兩司會核請叅前來奴才查生童藉事罷考希圖挾制官長最爲士風惡習光緒十二年十一月諭旨通飭曉諭執法嚴懲今吕陽桐等於縣試之際輒敢主使罷考藉端要挾殊屬胆玩雖係未成而其砸毁縣牌撞鐘奪卷各情業已衆供僉同未便稍事姑息吕陽桐係中式光緒十四年戊子科本省鄉試第四十五名舉人相應請旨斥革以便歸案嚴審懲辦俾儆刁風而端士習除飭司迅速行提發委審訊并飭查周尚文入學年分一併斥革曁咨明禮部刑部查照外理合附片陳明伏乞聖鑒訓示謹奏奉硃批吕陽桐著卽斥革歸案審辦欽此○○奴才色普徵額跪奏爲寍夏滿營挑練馬步常操官兵現已練有成效擬請少加津貼以示體恤恭摺仰祈聖鑒事竊奴才於本年三月間奏明由寗夏滿營兵丁内挑練馬隊三百名步隊五百名當派副都統銜記名副都統軍功花翎廂紅廂藍兩旗滿洲協領强謙巴圖魯連泰因該員曾經出兵歴練營務派委管帶馬隊二品頁戴記名簡放副都統軍功花翎正黄正紅兩旗滿洲協領世襲騎都尉裕通因該員熟悉營務老成練逹派委管帶步隊由八旗官員内挑選熟悉營務之員派充營總並旗隊各官卽於三月開練經奴才親身督率每日教以陣法進退攻守現已半年所演各陣皆已嫺熟應請量予津貼以示體恤擬請將常操馬步兵丁每名每月酌給津貼銀五錢其管帶營總及旗營等官每月統給津貼銀一百兩合官兵每月約需銀五兩除六臘月不給津貼外每年以十個月核計共需銀五千兩應需火藥亦從减核計每年約需火藥七千五百斤奴才已與陜甘督臣陶模往返函商該督臣以奴才所請津貼火藥爲數無多甘省欵項雖屬竭蹶總當設法以應合無仰懇天恩俯准將常操官兵賞給津貼並發給火藥之處出自逾格鴻施如蒙俞允請旨飭交陜甘總督如數籌撥以便派員領解至所需欵項將來統歸甘藩司報部核銷奴才爲整頓營務起見是否有當謹繕摺具陳伏乞皇太后皇上聖鑒訓示遵行謹奏請旨奉硃批著照所請該部知道欽此○○掌浙江道監察御史臣徐士佳跪奏爲知縣貪婪謬妄請飭查明懲處以肅官方而蘇民困恭摺仰祈聖鑒事竊惟方今時局多艱所幸者民心尚爲固結苟得良有司拊循安輯衆志亦可以成城何外侮之足慮無如州縣之賢者不見而不肖者則十有二三以臣所聞貪婪謬妄未有如山西祁縣知縣范紹曾之甚者也該員以捐納得富不識詩書惟知財賄又廣通聲氣恃爲奥援所用家丁劉姓楊姓及本地人顧姓兄弟皆以虐民爲事該員倚爲心腹如署中所用糧食雜貨皆責供於各鋪而微給以什二三之值名曰官價甚至以銀易錢亦創爲官價名目每易銀一兩比巿價勒加制錢二百約計各錢鋪每年共賠銀數千兩皆有帳册可稽又通邑巿鎭過往羊隻創收落地稅每隻制錢十餘文歲計又數千兩去年八月因案勒罰聚和德天興泰錢鋪銀二千兩年終又勒索節規各數百兩本年正月因勒罰光祿寺署正渠本沂銀四千兩有大德恒票號過付又每歲年終勒借當鋪錢鋪銀各數百兩有各鋪出帳可憑凡殷實鋪户有案則曰罰無案則曰借鮮幸免者又本邑已故民人翟乾陽之妻青年守節該員召之不至乃令顧姓家丁招之用四人　輿迎以入署觀者如堵從此任意勾留數日不返計到任及今三年種種謬妄日甚一日以致父老嗟嘆合邑騷然山西民情樸愿奉法而畏　若任似此劣員久居民上閭閻何日得安相應請旨飭下山西巡撫查明叅辦並將歴年婪索各欵一併追繳充公庶幾懲一儆百良民陰　其福臣風聞旣確不敢不據實上陳伏乞皇太后皇上聖鑒謹奏奉硃批范紹曾著卽行革職餘依議欽此 
 
