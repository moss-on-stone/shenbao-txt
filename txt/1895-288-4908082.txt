# 1895 - 288 - 4908082

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分装三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[聞廿省回匪猖獗感而書此]  
　　自日本因朝鮮亂黨乘隙背盟啓釁我聖清字小爲懷存亡爲務於是大張撻伐之師孰知将不用命兵不効力王師敗績險要盡失邊民遭鋒鏑之慘流離之苦不可勝言殊難爲状天下之民咸惴惴焉戚戚焉慨時事之多艱憂外患之未靖迨李傅相恭膺聖旨秉節東渡和議克成言歸於好雖賠欵二萬萬割地數千里爲我國家未有之大辱然而庸人俗士方熙熙然欣欣然擬申申法人侵越擾我閩浙之役至去歲十有一年之例以爲自此而後雖不能必外人之不起釁端然在十年之内可共享舁平之福荷覆載之恩而在深識時務見幾之人不以中日和議之成爲可喜而憂内地匪徒散布各省處處伏莽爲可慮今乃聞甘省回匪揭竿而起煽惑無賴脅從愚民其衆約數十萬人州縣迭陷省城被圍屢見於日報董軍門已奉命西征力圖進剿尚有杯水車薪之慮前月十九日本報載近日傳聞兩江總督張制軍接到甘省電音云回匪勢甚猖獗各省皆添兵往剿現擬在儀鳳門開招章字馬步十營一俟彚齊卽行西上二十七日本報又載西報云本月二十五日接京師電信内開今晨甘肅來電言蘭州省城已被回匪攻陷陜甘總督楊石泉制軍力竭自盡而道路傳言則謂蘭州失陷後制軍奔投雷軍門正綰營中軍門所統約八千人刻下亦被回匪所困皇上聞奏飛飭董軍門福祥星速往救并傳旨山西陜西河南山東四省督撫調營襄助傳聞董軍門曾封章奏略稱臣部下兵士招目甘省皆係回民一至故鄉恐卽離散等情至於各處白蓮教哥老會之類向之伏莽未清者今又多與回匪暗中串合云云二十八日本報又載天津友人來函云甘肅回匪聞已蹂躪十餘州縣董軍門部下之兵多有未戰而潰者又聞該逆已聚數十萬人分爲兩支其一支詐降受撫詎領軍装後卽倒戈相向兩軍合而爲一賊氛愈熾敵燄彌張致使軍装悉以資宼云云觀此似乎回匪雖係小醜跳梁螳臂當車終必伏斧鉞之誅而一時聲勢頗猛其鋒甚鋭若火燎原不可向邇非旦夕可以蕩平旬月可以克奏膚功者雖然甘省距此數千里道路遼遠山川間隔信息難通傳聞之言固不足信道聽之説更屬無憑全賴電音以通消息而其作亂之情形如何不得而知也我軍進剿之情形若何亦不得而知也嗟乎外患方弭而教案起教案未了而回匪之亂又起時事多艱一至於此吾民之苦無以復加可爲長太息者也抑余有一説焉今之回匪擾亂甘省其情形實與外患不同何也從來敵國與敵國相攻相伐敗者屈志求和則勝者願息干戈以保民命若昔歲中日因朝鮮失和兩國搆兵我屢敗彼屢勝則我求和於彼彼旣得兵費又獲要地以及通商等種種利益則亦願罷兵修好重敦邦交矣今回匪特亂民耳亂事已起勢成騎虎惟有到處焚掠屠戮良民殘害地方搜刦財物我若攻之急則彼鋌而走險併力相拒我若剿之緩則彼蔓延更廣爲害更甚所幸者彼器械不精戰陣未諳衆雖多而心不齊耳是故在無識之人惟懼外患之來而在有識者觀之知内亂之爲患更有甚於外患者昔年粤匪倡亂於粤之金田村初時不過二三千人卒至蹂躪十有餘省賴曾胡左李諸公用全力剿戮之十餘年而始平前車之覆轍未遠能無鑒乎雖然普大之下莫匪王土率土之濵莫匪王臣彼回匪亦我國家之赤子也其所以倡亂者特有一二奸猾兇悍之徒以煽惑之耳願攻剿之将帥士卒於脅從者解散之陷溺者拯救之殲厥渠魁而戮其頑梗剿撫兼施寛嚴互用則於治回平回之法亦得其道矣質諸當局者以爲何如 
[本館接奉電音]  
　　昨日京師飛電傳來上諭一道敬謹譯登○八月二十九日奉上諭沈恩嘉奏假期已滿病仍未痊懇請開缺一摺宗人府府丞沈恩嘉著准其開缺欽此 
[甘省電音]  
　　昨晨蘭州友人來電云省垣安靜如常西寍回匪尚未解圍董牛各軍重陽後方齊集電音簡略只此數言然已足見省城安固不摇而前譯西報之言不足取信矣亟登於報以安薄海之人心 
[日員拜客]  
　　中日議和後准其在蘇州設立通商碼頭故日廷特派欽差連山氏來蘇辦理暫在清嘉坊聖帝廟爲行轅前日乘坐緑呢四轎領事官亦乘坐藍呢四轎隨以繙譯生謁見各當道直至抵暮始返行轅惟隨從僕夫寥寥無幾云 
[商埠将開]  
　　蘇垣商埠已准開辦将次動工盤門外地價陡昻業主無不據爲奇貨較平時十倍之而猶若不足也素來盤門一帶地廣人稀在蘇最爲冷落一經通商蔓草荒烟之地必變爲市廛熱閙之區滄海桑田觀此不能無感焉 
[京卿過杭]  
　　前宗人府府丞吳京卿廷芬熟悉洋務留心時事旋因引疾遄反安徽珂里現因中外交涉推廣通商業奉特旨宣召赴都京卿於月初由籍起程十九日行抵杭城暫寓安徽會館次日親拜各憲廖中丞因政體違和命巡捕官擋駕隨遣人差拜并送酒筵京卿小住二日卽行赴都 
[武林仕版]  
　　管理軍装局委員候補通判徐别駕光瑩已委署玉環同知缺所遺差務委同知方司馬駿接辦於八月二十五日任事并将存儲軍火查點接收○下城保甲總辦徐司馬樹淵奉委湖州公幹遺差委候補縣程大令賛清接充○前奉化教諭翁廣又錞升選杭府學教授業已交卸來省禀請考騐後卽由撫憲給憑赴任廣文因擇於二十六日辰時接篆○藩署監印差經聶方伯委向充臬憲監印之蒋少尉棨棻接當清訟委向充臬轅是差之王少尹緒曾接當臬署監印由王廉訪委府照磨張叅軍繼清訟委典史秦少尉敏樹充當○調補山西巡撫胡蘄生中丞聞定於下月初二日起程北上未識確否容再探聞再報 
[鐵廠缺炭]  
　　自張香帥督鄂時創修織造鐵政繅絲各廠規模宏大現在鐵礦愈出愈廣需用煤炭日見浩繁楚南各山産炭雖多究以船小水淺轉運不易附近鄂屬之京口馬鞍山産炭雖佳亦不敷用近有郴州某客仿得燒　焦炭之法装運來漢發售每墩價售十四五兩炭質頗能合用苟能源源而來可以敷用否則恐不能不向别處轉運也 
 
 

Page 2

 
 
[鄂渚刼案]  
　　長江上下綿亘數千餘里水面遼闊港　紛歧益以八百里之洞庭蘆葦叢中盜蹤出没無常老於江湖之商販歲馳驟於雲水鄉中者每逢險隘常多戒嚴從前盜魁有金鈎李鬍子十八蜈蚣旗等名號然而多刦貪污卑鄙不義之財至於負販而求什一者皆可保其資斧自髮逆蕩平掃清江面盜蹝猶未稍减衡陽彭剛直公深知其弊奏留水師以靖江防凡有港汊離鎭市窵遠可以泊船之處均設杉板一艘畫　放哨迢邏驅盜賊而安行旅迄今三十年來平安無事湘舲蜀舫滿載而往來者雖千里途程如履庭户邇來萑苻不靖盜匪潛伏雖地方官加意巡緝然而刧掠之風未嘗無也上月中旬距鄂省六十里之地曰京口亦小市集焉往來武漢一水可通小划鱗集行旅者多從此處覔舟前日有鄉人某甲荷青蚨十餘串至江岸雇一老叟之划下漢置貨詎爲匪人某乙所窺謬稱搭舟同行舟子不允甲反諾之於是登舟共濟甫行十餘里江面船隻甚少乙陡起不良驀地抽刃直剌甲之左腿旋卽斃命叟見甲爲乙刃斃大聲呼救乙将抽刀刃叟幸刃陷乙骨遽拔不出時魚艇聞呼救聲四圍兠集乙知不敵擈向水中爲漁入所獲卽解送漢陽縣報騐薛大令命暫收所候訊一面命給棺殮俟有屍親投案再行定奪審辦光天化日之下竟敢因財謀命幸卽獲住尚不致累及無辜從此孤客趁船者不無多一戒心矣 
[時症已平]  
　　漢皋入秋以來天時少雨以致禾稼枯損蔬菜生虫園蔬之價與魚蝦相捋前月十六夜甘霖陡沛稍潤塵埃時症亦因之頓减廿四夜又陰雲四合大雨淙淙商颷驟起不啻一服清凉散不特時疾驅除殆盡而禾苗蔬菜亦得如枯楊之復生也 
[接錄周正郎維綸擬開礦務禀批曁廠規條例]  
　　光緒廿八年十一月初九日奉爵閣督部堂李批查四川雅州府屬之大穴頭山寗遠府屬之　哈母雞溝等處所産五金各礦已欽遵九月初九日寄諭咨商四川劉督部堂派員勘騐礦苗是否足資開採有無流弊尚未接准咨覆據禀前情又已函商劉督部堂查照酌辦應俟復到再行酌核飭遵此事必須地方官督辦○礦務廠規二十六條蓋聞君子體仁足以長人利物足以和衆人必以仁存心而後生機根於其内亦必以和爲貴而後至寳出於其中事在明通尤在公溥公則不私溥則不隘故天下事有利則有弊是以興利不可不宏除弊不容不盡爰定廠規於左　一議廠中幕賓二位專管櫃房合廠大事廠内總簿凡一切書札筆墨等事及與議賞罰縣牌各事一議爐頭六名主看火色老嫩分别清濁凡一爐下礦若干得銀若干每日幾爐共得若干隨手立簿至晚交帳房登入總簿一議爐上傳遞二名主發火添炭上爐出爐並傳至櫃房交幕友料理其事一議廠内管事三名專掌收積存儲及進出帳目發付支用並親手登簿等事一議外管事三名主掌每日清查捶手出礦若干挪拖若干到晚過秤多則賞少則罰勤則賞惰則罰各事均責在外管事一議捶手挪拖人等於支錢時必壓五日工貲如有不法之事以便扣除開採如旺時用人不一見事限定名數一議白晝巡風二名須於本廠之前後左右輪流查看不准閑雜人等混行出入此件要緊一議黑夜巡風二名亦於本廠之前後左右執燈執梆輪流查看如遇匪人大聲擊梆高聲喊呌合廠人等一齊起集四面兠擒送官究辦不准一息懈怠以致有悞一議大買辦二人專滨辦理廠中一切使用器具及炭火諸事銀錢由内管事手出一議小買辦二人專辦理廠中一切油鹽柴蔬等件銀錢由内管事手出一議挪拖者於拖出礦時各存一堆毋許混亂以便過秤一議櫃房銀錢重地不准閑雜人等擅人最爲要緊一議廠内人等各有專司如有要事回家務通知外管事轉逹幕友告假幾日懸掛小牌計日註明如應期而來禀報撤牌如過期始來必照廠規除扣前所壓五日之工價另起立工之期不徇情面一議工匠人等有故而去之時外管事務須搜檢有無夾帶礦物然後放行以此物携去無用免蹧蹋也一議工匠人等各名下親友來探各自行接待其大鍋飯每餐百錢在工價扣除以杜濫食之弊一議工匠人等不准竊人財物及廠之左右鄰舍小菜雞牲柴草等物如蹈斯惡習除折扣賠價外立刻逐出一議廠内人等務須和睦不准口角詈駡打降不成事體違者立逐一議廠内人等務公正存心如天地有太和元氣而後時行物生方能成事一議工匠人等各有執事内外管事各有專司必先言明不吸洋烟而後收用蓋吸烟一則耗財二則廢事如違立逐一議廠内人等不准酗酒賭博奕棋諸弊違者照罰不服者開除一議廠内人等不准揑造謡言挑惹是非如有此等革出不用大則送官究治一議廠内人等不准借故推諉有怠公事及亂吃他人食物一議不准本廠齊衆告假意存挾制如有病准養三日如過三日不愈給貲令去如有三人齊來告假卽爲抬工一經查出卽送官究治决不徇情以除惡習一議工匠人等工貲不准過支亦不得過存免致兩誤一議不准招摇撞騙查出送官究治一議不准狂歌號呌羣聚打頑如違議罰 
[安慶官塲紀事]  
　　皖垣訪事人云各憲牌示八月二十六日換戴暖帽○藩轅牌示本任懷遠縣主簿湯潔飭回本任○調補靈璧縣鄭葆清飭赴新任○候補巡檢鄭堃委署寍國胡樂司巡檢○前安慶府聨仙蘅觀察升授廣東惠潮嘉道所遺安慶府一缺大憲以特授鳳陽府現署安慶府曾怡荘太守樹椿詳請調補○辦理鹽河厘局劉葆生别駕經大憲委署無爲州事所遺鹽河厘局一差經王介艇方伯札委候補府　太守鎭湘接辦太守奉札之下詣轅謝委卽於日内諏吉到差 
[演劇求賑]  
　　順直賑捐自開辦以來各處善士莫不慨解囊槖以蘇涸鮒募捐善信亦無不具廣長舌展菩提心不惜勸導諄諄惟望成裘集腋彚解災區近因世道艱難捐欵勢成弩末漢皋諸善士不得已另籌善法别開生面邀集同人擇借朱文公祠内演劇求賑各紳商店號各就相知互相關照屆期當必座爲之滿月前漢上名妓王佩蘭虧空過巨無法彌縫因藉姐妹花各舉所歡出塲帮貼於夾街東昇樓彩觴宴客到者二百餘人妓遂獲資數百千捐賑之需更非妓債可比想是舉當不惜解囊也 
[粤客談賭]  
　　廣州訪事人云白鴿票賭錢最爲民害故大憲查禁亦最嚴近日忽有匪徒膽敢設廠開收並散佈謡言謂已荷臬司批准得以繳餉承辦愚民無識信以爲眞各解腰纒紛紛投買事爲柏垣訪悉赫然震怒除出示查禁外並飭屬将造謡之匪徒拘獲數名下諸獄中盡法懲治○粤東賭風甲於他省自馬中丞蒞任後将大小賭館一律押閉不准復開嗜賭者無可消閒爰獨醉心於闈姓以故闈姓各廠所收更盛於往時每日投買者源源而來自晨以至黄昏絡繹不絶目下每廠約收得三百餘卷合省垣十廠已得三四千卷之多總商獲利之豐可不言而喻矣然而民財則實被括盡 
[難民遇救]  
　　温州訪事人云朝鮮國商二十八人航海至某處突於上月初八日遇暴風将船飄至大洋中至十八申刻始至玉環廳屬洞頭山畔此處歸三盆汛所轄經余汛弁派隊目送二十八人至温郡雙門時已虯更三報城闥嚴扄隨由朔門保甲委員潘露仙少尹暫留漁棚殿内翌日禀請道鎭給發口糧一面委典史陳鏡仁至殿點騐毋許入城俟将船隻修整完全札飭營船派兵護送出境 
[松臺棟馥]  
　　八月十六已刻有英兵艦進口在江心寺前下椗聞因楓林教案未了是以乘巡洋之便過此云○十八晚富海小火輪船進口船上人述悉招商局廣濟輪船於十六日從甬江鼓輪出口悞觸牛礁以致機器損壞現在石浦擱淺所幸搭客數十人均從沙灘登岸得以無恙惟貨物行李所失已不資矣○招商甌局懸牌門前謂廣濟輪船於十八日可到巿中人望眼欲穿迄無消息迨十九日威遠小火輪船進口載有拯起之搭客十餘人始悉觸礁顚末○温州時疫刻已平安惟花園巷耶穌教堂梅鄭二教士均患疫而逝現在堂内女孩七八人亦先後傳染呻吟之聲不絶於耳西醫如入山陰道上應接不遑○瑞安縣所轄二十三都飛雲江一帶近有猛虎出没靡常村民有見之者云其大如牛白額修尾一躍可五六丈刻當日墮崦嵫居人卽閉户不敢出世無馮婦其人誰爲斯民除害也○三角門外寗波同仁集後有萬人坑焉歴年正法 
 
 

Page 3

 
 
兇犯屍身均棄之坑中邇來出有毒蛇齕人爲患七月望前某日有某甲者從西郭過此被噬發腫歸家暴亡至上月十七申刻有張乙者路經此處突被嚙破左臁登時潰爛病已垂危蛇乎蛇乎其殆厲氣之所鬱結乎○瑞安沈㠗地方出有野獸其大如熊而面如馬項有纓毛土人以馬狼呼之專噬幼童有頭被嚙去其半者有臂被嚙去其一者有背被爪傷者有銜至半途放下者鄉人携帶槍械逐之總不能殪於是栗栗然咸有戒心云○柟溪大箬巖有寺曰洞天福地供奉胡公大帝偶象住持僧徴慧歴三十餘年已垂垂老矣其徒鍊雲少年佻闥不守清規乘香巿将賣腐乾之十齡幼女陳阿花誘入强姦事後經叔陳鳴雨控諸琴堂批飭提究 
[黃陵廟前尋秋記]  
　　宜昌訪事人云英國駐宜之某兵船於三月間開往滬上修整至八月十一日復抵宜昌英國領事官及税務司前往拜會兵船上鳴砲以迎○往歲中秋佳節前後城内鼓樓大街及北門大街莫不紥綵懸燈以相慶賞自十三日起必至十六七日方罷今年亢旱已久深恐祝融氏乘間宣威地方官因於十一二日飭保甲在城内外鳴鑼示衆不准張燈並将過街席棚拆去亦防患未然之意也○十五夜上燈時微雨𦆯紛城内各街不似往時之熱閙惟送瓜之人頗衆每有用銜牌執事前導雇一俊秀童子懷抱小南瓜一枚緑鬢紅衫高乘駿馬前後鳴鑼撃鼓照以宫燈鞭爆之聲喧闐聒耳小家女子更於夜半潛往人家菜圃摘瓜壺以卜弄璋之兆俗謂之曰摸秋亦風俗之異於他處者也○今年夏秋之際啺雨不時以致收成減色卽麻油一項亦較貴於往年惟米價仍無甚高下○宜昌府試分并歲科開考本届歲試自初三日起至十八日畢卽於二十日接行科試九月中旬考試武童○某鄉婦傭於城内某大户腹大如瓠以爲　也不料某日忽地臨盆主人惡之推出門外氏正在無可如何之際幸鄰人作善者引至小南門城樓上空屋内蔽以席篷少焉産下一男突被不知姓名人强抱以去蓋俗傳私生子必能騰逹富貴故欲撫作螟蛉也○前者天時過旱欲雨不雨以致秋苗枯槁絶少生機至十六日起陰雨連朝坱圠沾潤而人多疾病或瘧或痢所在皆然亦天時不正致之也○公泰洋行係美商開設已十餘年矣近忽改爲英商之業易牌號曰泰順 
[潯陽紀事]  
　　九江訪事人云尹西庚太守序長於八月二十二日之夜戍刻偕公子并家丁行經西門外新壩至勇丁所駐卡房小憇適各勇皆外出惟留一火夫看守不知其爲黄堂之貴也出言衝撞太守一笑置之適對門李老二飯店中有賭徒閙事遂飭丁前往彈壓賭徒姚炳發等肆無忌憚将丁兇毆正擾攘間適保甲總巡吳儀生明府巡夜過此将姚帶至局中請太守升座訊問掌頰八十供出賭徒多人因發交德化縣慶西垣明府懲辦○統領吉字營曹協戎奉檄後由某輪船載勇回西江分遣十八日行抵九江擬卽遵陸赴省○二十三日新壩人某甲不知因何吞服鴉片經家人舁往醫院求治西醫以毒發不能復活辭旋至中途斃命○二十三日武穴某甲某乙等五人操一葉扁舟滿載園蔬行抵九江遭風而没五人俱入水中旋得救起三人有一五齡小女子一息尚存想可無礙也 
[盤庫點卯]  
　　署浙江藩司聶仲芳方伯接印後仍駐臬轅兹擇於上月二十五日盤庫并傳集書吏點卯是日辰刻出轅至藩庫盤查先期札委候補府潘恩榮太守會同杭府陳六笙太守監盤庫廳程叅軍預備牲牢香燭先請藩憲祭庫然後開門方伯徣座後隨命庫書督同庫丁将儲銀逐一搬出照册點查無訛方伯起座退出庫門復入官廳與各官略叙寒暄隨排導回衙比入署則各房書吏已齊集大堂靜候點卯方伯卽升座傳點各房經承數名諭以辦公勤愼無許延擱致干查究等語各經承俱唯唯而退其餘散書槪免點名以示體恤 
[暫緩履新]  
　　署理崑山縣陳大令鳳儀現已期滿将行交卸所遺員缺前以儘先卽補知縣諸大令可寳請補刻已奉到部文覆准故藩轅於八月二十七日懸牌飭赴新任但聞大令卽日擬往南京謁見制憲面禀要公俟歸蘇後前往履新大約接篆任事之期須在三徑菊殘小春日麗時也 
[會勘河工]  
　　本邑西門外日輝港直至婁青兩縣交界七寳鎭一帶總名蒲肇河該河久未開濬甚形淤塞船隻往來殊爲不便現經同仁輔元堂紳董汪靜巖曹寄耘普育堂董王介眉諸君禀請縣尊核示定期開濬以便舟行並灌漑田禾均有裨益黄大令據禀之下准照辦理當卽照會各堂並移知婁縣林邑尊青浦縣汪大令訂定本月初六日齊到該河會勘妥商後以更興工荷鋤執畚之輩又有一番忙碌矣 
[勸装水洛]  
　　本城街道狹窄且檐前装水洛者甚稀一遇大雨卽檐溜淙淙如銀河倒瀉行人無不濕透衣襟頗以爲苦現聞縣尊黄大令擬勸諭沿街鋪户皆仿租界欵式一律装全水洛以便行人按此舉各鋪户所費無幾大行方便亦何樂而不爲黄大令亦可謂關心民瘼無微不至矣 
[木工斷指]  
　　木工王壽高在浦左祥生船廠工作前日與司夥用機器鋸解木爿一不經心爲機器鋸去手指三隻前日傍晚舁至同仁醫院求治 
[散勇又來]  
　　李春海總戎日前由厦門帶領散勇來申投縣請黄大令資遣回籍已紀前報兹又續來散勇劉庶俟聶席珊等二十名亦經黄大令給發招商局江裕輪船船票並按名給發川資洋一元於前晚派令幹差薛貴並護勇八名押送下船前往湖北漢陽等處遣散 
[英界公堂瑣案]  
　　包探孔阿才禀小孩倪其明來滬謀就借居母舅章阿全家昨日竊取章之布被綢褲各一經小的拘獲人贓送請究辦章投案領贓倪供稱小的係紹興人年一十有五因遭母舅訊責故竊衣而遁屠别駕據情商諸傑繙譯官然後判令遞解回紹興原籍章求自行送去别駕准之○二百九十四號華捕解張阿二潘根榮二馬夫至案禀稱小的見伊等在途溜馬來往數次有違工部局章程是以拘請訊判張潘同供稱小的等實因不知租界章程以致悞犯别駕判令每人罰洋銀若干圓○四百四十五號華捕禀稱包阿芝傾稻柴灰於路上小的見而喝阻阿芝竟敢将小的兇毆是以解請訊究阿芝深深俠拜徐吐鶯聲供稱小婦人惟曾與捕齟齬並水肆毆况小婦人一人居租界中熟悉章程豈敢違犯别駕著交人保出○陸星才韓阿狗吳桂生等衆小孩羣聚大馬路意錢爲戲互角輸赢經一百十二號華捕拘解到案陸供稱小的以喚賣紙烟爲業韓供稱小的以喚賣剪刀爲業復同供稱昨日無事同吳爲意錢之戲並非賭博尚乞恩寛别駕令交人保釋○積竊陳阿四屢經懲辦昨又竊取陳記昌姚瑞卿二家綢衣報時鐘由包探陳阿九拘獲人贓送案禀稱此人用火将門燒成一孔然後入内行竊並聞城中亦有燒門竊物之案尚未破獲陳等投案領贓陳供稱小的係寗波人行竊該死叩乞施恩别駕判令重笞五百板送縣辦理○　手王阿福專在途中剪取行人之物彼中切口謂之清插手昨日竊得銀壳對時表及銀練各二經包探張阿五查獲解案請追王供稱小的係廣東人確曾竊物然失主已難記憶矣别駕判令笞責四百板交張探帶回捕房管押三月期滿遞解回籍○崇明車夫王奎郎失業多年流而爲賊昨日竊取張根根家釘靴洋傘布褲經包探金阿狗緝獲人贓送請究辦張投案領贓王供稱小的自知不合求大老爺格外施恩别駕判令管押一禮拜後遞解回籍○包探倪順泉禀稱昨日顧德順投捕房報稱被房主陶毛毛王順才訛詐洋銀五圓捕頭令小的拘拿送案顧訴稱小的被陶索詐洋銀五圓適無洋銀可付故將衣服付質今将質票呈案陶王同供稱顧借住小的家餘房言明一人獨住不料後常見女流出入致被流氓拆梢小的等並不與聞叩求明鑒别駕判令将原被告各管押三日 
[法捕房三則]  
　　滬南十六鋪某米行學徒竊取英洋二百餘元遁入租界無非爲匪人所誘宿娼戲賭連日不歸其兄某甲四出找尋前日行至法界大馬路遇見遂鳴捕将其弟送入捕房據情禀明捕頭命押候堂期解請問官判决○崇明人某乙在虹口竊得東洋車一輛英法兩 
 
 

Page 4

 
 
界車照俱全拉至四明公所左近求售講價洋三元五角正在成交之際爲探夥抲住送入八仙橋捕房轉解大自鳴鐘請捕頭發落○孩童某内在途竊取鮮蛋爲巡街捕所見将人贓拘入捕房捕頭命押候堂期解訊 
[降福消災]  
　　昨日本館協振所接到費訪壺先生　函并英洋二十元謂係兒輩病時所許今已獲邀神佑均各痊愈囑爲代解災區以完心愿當此賑欵浩繁之際得大善士源源而來不禁額手頌德爲災民代謝焉 
[至誠感神]  
　　謹啓者兹接留餘書屋善士惠函内稱令郎前患痧症幸叨神佑得保平安現求手震就痊助施醫藥洋三十元云云又吉慶堂元和輪船帳房二户各助四元莫文恊莫文肇二善士各兩元五角容膝書齋容膝書室二户各一元譚長頤善士求病速愈助一元敝堂先後祗領欽佩實深本誠意以感神康彊逢吉推慈懷而育物貧病沾恩除分掣收據外謹展頌忱並伸謝悃上海虹口元濟善堂董事唐廷桂等謹啓 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣案二則]  
　　前有江西候補清軍府文太守煥遣家丁投縣報稱住寓法租界名利棧於七月廿六日由住房内失去衣箱並銀洋文札等件請飭查緝黄大令據報後飭捕提到該棧帳房陳海峯茶房楊應來禀請候訊在案已列前報前晚黄大令升坐花廳查悉原告無人投案單訊陳楊兩人同供文老爺於七月廿三日來棧住宿在十號客房内當進棧之時卽向帳房借洋二元至廿五日到四馬路宿娼未回棧中廿六日回棧口稱失去物件責令棧内賠償殊不思伊自已雖在外不歸另有家丁在棧看守行李焉能被竊據伊稱是江西候補清軍府現往九江去臨行時結欠棧金十餘元未付至於究竟是否失竊小的等查訪至今毫無蹤影尚求明察大令得供以原告無人投質未便懸斷姑著交保如果日後原告到案應卽傳到復訊陳楊遵諭覓取的保保回候示○前准法公堂移送哥老會匪劉春泉劉寳連李桂華等到縣當經委員夏明府訊斷時原告王中理長揖不跪退堂候本官黄大令親訊已紀前報前晚黄大令提訊王中理供是舉人大挑知縣今次由津來滬假寓萬安客棧大令飭着站立於旁命提劉寳連等同供小的等雖與同棧並未行竊王之銀洋是另有兩人所竊此兩人王自認識小的等不與爲伍况起案之摺子票布等物皆是該兩人之物小的不知王供劉等共有五人由天津與職員同船來申到棧後劉等囑該兩人與職員同房居住伊三人邀職到戲園觀劇於是在棧之兩人行竊銀洋卽行逃去顯係串竊無疑求嚴究追大令研訊劉寳連復供票布是小的至鐵廠找尋友人途中拾看摺予是與朋友換帖而立係三代履歴並無他意其竊王之銀洋兩人小的實不知識大令開導再三諭曰爾竊王之銀洋其數尚少若早供明尚可從寛辦理如執不供認務當澈底根究作會匪究辦劉等仍不吐實喝各掌頰一百下仍收自新所候提到萬安棧接客人質訊明確再行核辦五飭退候示 
[美捕房瑣專]  
　　鄉人沈海泉駕駁船一艘於昨日午後一點鐘駛至虹口三菱公司碼頭意欲就此繫纜有陸德生之船先停是處與沈互相爭論繼以用武沈力較大陸非所敵致被篙頭剌破頭顱血湧如泉適三百七十三號華捕巡至因卽一併拿送捕房捕頭騐得陸被毆受傷確實令送同仁醫院療治飭将沈押候送請英讞員訊究○前日下午有張金林者手持衣包一個行至北河南路包探衛阿和上前搜查包内乃灑金佛袍一襲疑其來歴不明因卽拘解捕房捕頭詰問之下張堅稱並非竊得復飭衛探查明的係已物卽子開釋○捕房押犯例應兼做小工昨晨捕頭令押犯混名麻皮金壽往茶園洒掃轉瞬該犯四顧無人遂将黑索扭落奔逸疾馳至天潼路爲十二號三道西捕遇見拿解捕房想須送廨懲責矣○昨晨有某甲携布襖一件在西華德路某押店求質二百二十二號走街捕疑其竊賊當将人贓拿解捕房捕頭詰問之餘甲不認行竊因令押候飭包探衛阿和查明核辦○蓬路第十八號洋房某西人寫字間内於上月中旬曾失洋銀十元至前日又失十元西人甚爲駭異昨晨投捕房申訴並謂外人難以溷入意者所雇細崽乳娘等舞弊捕頭卽倩包探倪順泉並二十二號西探往将乳娘行李搜查並無証據回告捕頭復派包探竇如海将細崽某甲拿案帶往甲家搜索亦無端倪因卽釋出不子深究 
 
 

Page 10

 
 
   
 
 

Page 11

 
 
   
 
 

Page 12

 
 
   
 
