# 1885 - 357 - 4904569

 

Page 1

 
 
[古今圖書集成出書告白] [  申報舘點石齋主人啓]  
　　本齋開印古今圖書集成工程迅速擬分六期出書其第一期本可早出兹因石印事繁圖畫不能速印故遲至丙戌年四月内始可出書六月終出第二期倘有因他故而第二次應繳之銀今年内未能繳到以致限滿罰去應歸本齋者無論若干部均湏出售自丙戌年正月分起至六月底止每部售銀二百兩其銀交足者卽付六期出書之憑單如過六月則湏加至每部三百五十兩先付定銀一百兩尚餘二百五十兩俟書成之後繳銀取書此布 
[順天江南浙江江西四省闈墨出售] [  申報舘主人啓]  
　　本科順天江南浙江江西四省闈墨本舘業經先後排印校對無訛紙張潔白頗爲士林珍賞定價順天闈墨洋七分江南八分浙江江西均七分售處仍照囊例揣摩風氣者所宜先睹爲快也 
[六十一號畫報出售] [  申報舘主人啓]  
蒲國在土耳其國之北今王名亞力山打係世子而接君位者年二十八歲其西境與賽國爲接壤賽王妒之命將出師以攻　蒲王親禦之轉敗而爲　西人多其能摹其小像四處傳觀本齋因亦照繒以供衆覽報首畫譜兩圖爲沙君山春所繒後附淞隱漫録圖說一則准於十六日出售此佈 
[書本報開山取利事後] [  山陰述蕺子稿]  
　　孔子所罕言者三而利居其首孟子曰雞鳴而起孳孳爲利者蹠之徒也是利固聖門所不屑言也然書記大禹之言曰曁益播奏庶艱食鮮食是獨非利乎且艱食鮮食亦利之微者耳而聖如大禹且自以爲功又曰懋遷有無化居是獨非通商互巿之謂乎又曰烝民乃粒萬邦作乂夫烝民乃粒利也而欲乂萬邦而治天下必先求烝民之利是圖利之說固在上者所當知而刻不容緩者焉孔子所以罕言者諒亦以專求利已而有害于義者耳若利國利民之說豈亦爲聖門所深諱哉居今日而言圖利則莫如開礦墾荒夫此二說亦盡人知之然數年來言開礦者紛紛皆是而有成效可覩者則除雲南銅礦之外皆如雞肋利國煤礦難略勝一籌然亦止足保其資本未見有餘利可圖至于墾荒則徒見客民土著各相爲仇毆鬥搶刼略無甯歲不見漕粮之足額反致田夫農婦耕作難安夫開礦者盡地力以圖利也墾荒者盡人力以圖利也皆利之大而所以爲國爲民者也乃雖有圖利之處而無圖利之術棄貨於地藏力於人而歎曰傷哉貧也何爲乎中國之大人才之衆豈眞一　莫展者蓋亦如孟子所謂不爲也非不能也爲山者未基一簣之功遽欲嵯峨在望是猶農夫不勤播種而望有秋也亦何益乎前報列有一英人至山打根見其中有一山多鳥糞知此物爲南亞美利加所必需淘而取之有利可圖又有一山多美木伐之以歸亦有利可圖遂並租之使人看守而自往他處招工以冀獲無窮之利觀乎此而歎華人有不及者矣夫西人一舉一動豈遂足爲華人之法然吾思大禹聖人也而其所以成爲聖者則曰克勤克儉聖人之言豈僅以作八股中之詞藻已哉有志者固不屑以西人爲韋弦之佩然安得不奉聖人之言爲圭臬其所以無圖利之術者正以不勤不儉耳泰西諸人雖未必皆儉然無不克勤此其所以獲利獨豐而非華人所能及者也開一礦必有總辦會辦之人有股者之獲利與否礦滓之有用與否皆以總辦諸人之才不才爲準其責亦重也乃吾見諸礦之總辦矣出則輿轎居則高堂食饜梁肉衣曳錦繡望之赫然也竊以爲此等人豈盡如鄧氏銅山郭家金穴乎而豪華若此諒亦慷他人之慨者耳至於一礦能出礦滓若干則初時集股之際未嘗不言之似鑿鑿可據其實諄諄於口者皆昧昧於心也及夫股銀旣齊而欲興工則開採售賣之事皆委之於人又以情面不可違賢愚莫由别所用者半屬私人未必擇才而使不及一二年問股銀則已歸烏有問礦滓則尚在山中甚有買他礦之滓以欺人耳目者如是而欲求其礦之有獲焉難矣夫圖利之事固非僅開礦一道而開礦亦圖利之一塗也吾觀諸礦所立章程未嘗不善無如有其法而無其人則亦徒呼負負耳至於墾荒之說論中國之地其荒蕪如西北之伊犁等處南則黔滇之南境曠遠之地無論矣東南如臺灣之臺北甯波之岱山衢山等處舟楫可通亦皆棄而不問近年來始行升科而其荒葉者尚多然此猶曰孤懸海外也若中原内地其未墾者亦不知凡幾髮逆事平於今已二十餘年矣而人民尚未復舊者何爲也殆以在上者不肯勞其心在下者不肯勞其力習於奢華安乎佚樂不克勤儉從事故耳近自法人就欵以來各處防營類多裁撤搶劫之事時有所聞論者多謂防營一撤遊勇日多故致相聚爲亂其失在於前日之招募然當未招之前若輩固亦遊閒失業之人耳特以前或各處一方人少則力有不足今則聚而成黨人多則胆氣益豪故昔不爲非而今敢爲患然此輩之所以甘罹法網者大都無室家之可戀無恒業之可安挺而走險者飢寒迫之耳則何不以此等失業之人授以荒田使之開墾妥爲處置明定章程邊界之地則更立爲屯田所謂奠國家於苞樂之固置百姓於衽席之安豈非利國利民之至計耶整頓礦務目前之利也開墾荒田十年以後之利也吾知行此二者中國將蒸蒸日上又何有貧弱之患耶如其不然其不爲租山取糞之人所笑者幾希矣 
[諭旨恭録]  
　　十一月初五日奉上諭京師入冬以來雖經得有微雪尚未渥沛祥霙農田待澤孔殷允宜虔申祈禱朕於本月初八日親詣大高殿拈香時應宮着派惇親王奕誴昭顯廟着派惠郡王奕詳宣仁廟着派貝子奕謨凝和廟着派貝勒載漪同於是日分詣拈香欽此○初七日奉上諭吕鳳岐奏循例保荐教職一摺山西潞安府教授韓秉鈞品端學粹訓迪有方着賞給五品頂戴臨晋縣教諭梁卓午爲守兼優實心任事着交部議叙陽曲懸訓導雷誠動誠樸仁廉愛士尤摯前繁峙縣教諭楊篤學有本原士林推重均着賞加國子監學正銜以示奬勵該部知道欽此同日軍機大臣面奉諭言御史熊景釗奏請將節孝何陳氏等旌表等語何陳氏李汪氏均着准其旌表禮部知道欽此○初八日奉上諭興廉游百川奏全漕告竣請將出力員弁奬勵並查上年保案内各員加銜案據及改奬人員各摺片本年江蘇浙江等省海運河運漕白糧米豆石先後抵通經興廉等督率坐粮廳等騐收完竣辦理均無　悮興廉游百川均着交部議叙所保出力及改奬各員弁著該部議奏單三件片一件併發欽此 
[高事釋疑]  
　　高麗　警信之傳由於朝鮮之電局總辦傳發以至各處皆知不勝駭異李傅相聞警立卽電知日 
 
 

Page 2

 
 
本請其查辦嗣以該電局傳報鹵莽卽將該局總辦撒去差使以故接辦局務者不敢再發續電迄今音信杳然兹得日本消息謂此事實由日本自由黨有逃至高麗者日官知照駐高欽差飭巡捕就地拿獲然亂黨甚多巡捕寡不敵衆乃約會兵船各水師相與緝捕因此訛以傳訛前報所云托局麥魯輪船由日本載兵赴高等事其實該輪船僅有外務衙門參賛一員帶同巡捕二十人三道頭三人而已殆仍爲追緝日本亂黨之故並未有他變也至中國兵船赴高則亦實有其事想李傅相聞警電知日本後卽亦派兵船前往以便與日本會同辦理然日内尚無後聞正不知若何了結容俟續音再録 
[使星南指]  
　　出使英俄兩國大臣劉芝田星使所調隨員共有十餘名業於十一月初七日出奏由總署代遞所調各員係李傅相曁潘蔚如中丞之公子莫善徵明府之猶子并上海洋務委員曹君驤此外更有余君思詒梅君壽祺張君祖翼胡君樹榮汪君奎綬王君文藻董君瀛吳君宗濂則皆係部員及總署中人現在各該員等已置辦行裝預備隨軺遵陸南下大約皇華啓節總在二十前後臘月之杪節麾當抵申江云 
[征軺先發]  
　　前報載金將軍順咨調之户部郎中桂君榮挈同賡君善前赴西陲兹悉桂君業已首途而賡君則並未偕行緣尚須待桂君到彼察看情形具禀請將軍續調也 
[鐵路將興]  
　　大沽至天津開辦鐵路刻已丈量計東岸長一百零八里西岸長一百十餘里共需工料銀二十萬有奇興工日期尚未定奪其唐山至北塘一帶係開平礦務局運煤要道現擬邀集股分先行開工是路長二百里有奇原有鐵路長二十里照原築與現築工料叅計每里需銀二千餘兩並火車等物可售回銀五萬餘兩每年運煤可以收貼運費銀四萬兩現已集得銀三十萬兩連售路並支取運費不下十萬兩共計有四十萬兩之譜開平礦務總辦吳南臯太守遂回明李傅相當可先着祖鞭矣 
[北河未凍]  
　　十一日天氣稍寒河氷仍未凝結俗有月黑凍河之說大約在二十前後云 
[挽留行旌]  
　　何君飛鸞熟悉洋務兼擅洋文張樵野星使聘令出洋充當繙譯但何君向在仁和濟和兩保險公司經理事務一切事件尚多經手未完招商總局因阻其就道伍秩庸觀察亦爲津海關道周玉山觀察再四挽留　約亦難前去云 
[撤勇肇事]  
　　前紀北洋防勇四十管同時遺散一事兹悉曹軍門克忠部下津勝六營在山海關遣散時哨弁勇丁忽然肇事以致戕斃七人受傷二十餘人盖營例號衣戰裙撒遣時須與軍裝一律上繳該軍某哨勇丁藉口于當時曾于口糧上扣去銀兩此次不願繳呈遂致已繳者亦欲索回哨弁不善調停開鎗恐嚇立斃一人馴至彼此交閧死傷如許之多恐營哨各官難免叅處懲辦矣此次遣散各軍李傳相一律給予三關餉銀云 
[雲津火患]  
　　天津友人致書本館云本月初五夜更魚三躍報警鑼喧急往訪之知海光寺旁某家失慎寺在南門外卽中國製造局是夜燒去工匠住屋數間水龍聞警齊來當卽返風滅火局員遂厚犒水龍翌日照常工作 
[甬東火警]  
　　甬友信云二十二夜三點鐘時寒月初升濃霜如雪居人皆擁被酣眠忽聞警鑼亂鳴披衣起視遥見東方火光熊熊上燭霄漢在城各水龍馳至城門口方知火在江東下毛塘離城約有五里遂以道遠折回到塲灌救者江東水龍而已約焚一點鐘時共燬房屋二十餘間 
[章門火警]  
　　初十夜四鼓時章門外米巿街某舖因洋油失事延燒二三家幸各兵勇極力撲救始得熄滅查該處沿街並無磚門各舖又鮮封火磚墻有心人久慮其一經失慎卽釀燎原之禍而此次爲患尚小不同塘塍上東大街之一片焦土者其故何哉緣上屆火患見有拆斷火路者該鋪户遥擲磚石力爲阻撓若有同付一炬之意以致火勢蔓延此次一鋪火起其左右隣鋪聽各兵丁揉升屋脊毁椽撤桁則引火之物旣已斷絶而火勢自不接連寄語各鋪户萬一不幸當以此次拆斷火路爲法 
[兩紀火患]  
　　杭垣自十月以來赤帝子已再至三至矣冬至夜武林門外湖墅地方又報失慎起自茅廬雖未殃及池魚早已驚傳風鶴幸僅焚去草屋四間隣近得保無恙水龍未出火鳳先飛亦幸事矣至次日昏靜之餘更魚兩躍忽報火鳥重臨仰視紅光似在湧金門相近城中各集水龍及城守叅府之洋龍皆星馳電掣而至是處河道甚多皆通西湖取水極便得以盡力澆灌查知是火起自某餛飩店僅延燒一澆造店及零星小店三四户而已惟起火之家有一老嫗竟罹子厄云 
[南匯試事]  
　　二覆文題龍而放之菹水由地中行江淮河漢是也險阻旣遠鳥孝經論性理論未詳詩題冰鏡冰壺冰箸冰花各七律不拘韻二覆案前十名王曾毅唐堯棟嚴瑞沅嚴瑞潢吳宗玠胡祥清成允張文彬沈厚堃莊思聰終覆文題子曰不曰賦題多士如林賦以當今多士如林爲韻詩題賦得不知誰是謫仙才得知字 
[甯波府試]  
　　本月十九日考試鄞縣文童正場是日三鼓開門甯波府胡太守仍照前任宗太守辦法頭門外先由縣官唱名給籖諸童由九曲文欄至二門繳籖領卷魚貫而入並不擁擠至黎明封門出題所有題目照録如下已冠而後從之子曰君子周未冠我無是也 
多聞通場次題苟爲無本詩題賦得英姿颯爽來酣戰得酣字 
[禀禁傳遞]  
　　甯郡每逢考試向有傳遞之弊雖經府縣出示嚴禁在案無如禁地得自禁而犯者仍犯刻聞慈溪山北各童公禀學官二十日由學官親入校士館面禀前情胡太守雖設法加意嚴防然耳目難周終不能弊絶風清誠所謂瞞上不瞞下也 
[華婁試事]  
　　華亭婁縣終覆於二十日各就衙署扄試華亭文題女爲周南詩題賦得白戰不許持寸鐵得持字祈雪五古重濬古浦塘河議晚香堂蘇帖攷東坡雨竹跋○婁縣前二十名文題唐才難節後四十名文題種之美者也苟爲不熟○二十一日復招前十五名進衙特覆華亭文題且格至吾十有五婁縣文題登東山作一講明辨之作起比選於衆作中比公則說作後比○二十二日發正案兹將前二十名録左華亭馮頤昌施有政蔡勤恪盛世樑徐震熙朱璋梅開福顧潤璠陳兆　倪宇煌張爔徐洪鈞楊葆龢張焕文郭德英顧鍾毓張祖蔭俞應檉張葆華周紹璋○婁縣鍾毓陳端章鄔堯春沈和懋尹良輔戴宗逵杜葆璠華光煜戴錫承陳綱振陸煥光張兆駿張永濟金頌堯錢行懿陳宗銘姚慶麟張開藩葉瑞鍾顧澐 
[隨員赴粤]  
　　出使美日秘大臣張樵野京卿定於今日由滬起節情形已詳昨報兹悉星使隨員蔣張彭徐四人先于前日下午附坐廣和輪船前往粤省矣 
[英停訊]  
　　昨禮拜二英公堂應輪美繙譯官易孟士君會訊而易君未到各捕房亦未將公事解案 
[縣試刀石]  
　　昨日縣試武童刀石清晨九點鐘時各童紛紛齊集縣中少選提右營陳叅戎學師宣廣文次第到署與莫邑尊晤談良久 
 
 

Page 3

 
 
鐘鳴十下邑尊飭發三梆隨會同叅戎廣文升坐大堂扄門閱武至二點餘鐘始行竣事 
[記怪風斃孩事]  
　　浦左高家巷四通橋某甲家號小康生有三子長者六歲次三歲幼者尚在襁褓本月中旬某日長次兩孩偶至門前嬉戲突有狂風一陣捲地而來颯颯黄砂隨風飛舞時孩母方在堂中織布驀聞兩孩失聲狂呌急出視之長孩之左足已折次孩左手亦已不知去向正在驚惶呼喊時鄰女入視牀上幼孩則滿面血流鼻亦同時失去不移時三孩皆輾轉斃命據附近鄉人言是風從西南方來有黄色小犬乘之而至云本館按此事有類齊東野語可决其爲理所必無然滬上旣有所聞亦不妨筆諸報端以附于子不語翼駉稗編之後倘以東坡說鬼目之則非所知也 
[抛遠遁]  
　　陳某年約而立家在金陵日前偕妻某氏在原籍誘得徐姓十七歲女郎附船來滬借居法界吉祥街金裕泰棧中閱數日徐從南京同妻尋至逼陳夫婦回去涉訟公庭陳情急以高梁酒和土偕妻吞服毒發垂危延請陳竹坪君施救無靈隨卽斃命據云該棧主曾投報捕房本擬報縣請騐經徐再三求免將陳衣服質錢買棺收殮立刻往老閘雇船言明舟資九元當塲先給二元將兩棺舁至船上未及啓棹徐忽遠颺刻舟人以棺木無從交卸舟資又不理償日逐至棧向徐之妻女及棧家叩頭哀求將棺扛去不知棧中人將何法以處之 
[縣署瑣案]  
　　日前夏松亭扭沈關曾至縣訴稱小的向在滬北開設客棧生有一子前曾聘定沈妹爲妻過門童養今年八月沈父病故沈來領妹回家至次日並不領還向索之初藏匿不面我妻前往又敢糾黨肆毆致我妻受傷沉重旋經控訴公堂羅太守訊悉情由看原媒從中理處詎沈復串合原媒迄今未經了結仍將我媳藏匿不還爲特扭沈請訊莫邑尊諭令補詞呈核○弁而一案前經列入報端誣控之趙有園經羅太守判押至今巳將五月前日太守飭差押解到縣請卽解回原籍莫邑尊飭值日將趙暫行收押靜候訊供後備文起解 
[笞責探夥]  
　　包探秦少卿同夥賈柏因查緝周姓報失之眼鏡以致擾釁由羅太守判罰該包探洋二十四元給償關子堂等毁物養傷重笞賈柏四百板等因已列前報前日晚堂又由太守訊明賈柏先問向爲扒竊現　廣橘之范大朗曾否竊眼鏡范答以並未行竊賈又問另有扒竊張龍標見否范答以未見賈卽囑范如見張下落卽當報信一日范見張在楊某所開煙舘吃烟卽告賈同往據賈言張被關子堂阻拘乘間脫逃據關言與張並不相識爭執間由陸泰和調停着關給賈錢文了事次日賈向找錢六百文祇有四百五十文致又爭論間有劉姓到來以關旣未放賊何致行賄而又擾毆扭賈至巡防局該包探聞信糾人前往累及王錦元家等各情太守又飭傳陸泰和及烟館主楊某候訊陸未到堂楊則投案供稱伊等之事不知其詳惟見賈來向關取錢六百文關至老虎灶上借錢四百五十文賈須交足口角爭毆太守以賈放賊而又訛詐隨飭帶案究問仍不承認喝笞五十板管押 
[誘姦可惡]  
　　浦東周浦鎭人張坤培同高橋鎭婦人陳范氏在英租界金隆里口同安祥客寓内爭毆由捕拘解一案經羅太守飭令分别押候覆訊已列前報昨據該氏之夫兄陳全全呈稱我弟在沙船生理現適出洋未返弟婦被張引誘來滬今知涉訟在案爲請究辦太守命將張及該氏帶案張仍執前詞該氏則認陳全全確是夫兄且與張毆時失去金壓髮等件寓中人咸知太守以張誘姦可惡喝笞至六百板押候補傳寓主再行覆訊又將該氏嚴加申斥令陳先行具領再行候訊陳稱請仍發官媒追價失去之金飾太守俯准所請 
[罪人未得]  
　　昨報身受重傷一節兹悉有粤人王阿妙郭阿四者皆係失業之人一貧如洗藉五木訣以餬口爰在廣福里洗衣作樓上賃屋一間擺設打天九臺藉抽頭以博微利前日因王之賭客　郭邀去致王懷恨遂於黎明時身藏利刀突至郭處向郭左腰旁及腹下連刺兩刀遽行逃遁及郭大聲呼痛其母起身往看則已奄奄一息腸血併流遂　知巡街捕舁其子至捕房立送同仁醫院西醫卽將流出之腸捧入縫其傷口再用敷藥云須在院安臥三日内身不可動又不得食粒米或可無性命憂由其母在彼看視捕頭則飭各包探行緝兇手先獲到王之同鄉人鄭阿開何阿根帶押捕房又由該包探偵得王已往香港或言回粤或言在吳淞遂將情告諸捕頭飭各分投乘輪前往矣 
[褲中獲土]  
　　昨有洋藥局巡丁葛梅卿至法公廨禀稱獲到南土三十六個送案請斷翁太守詰問送私人王金閂供稱小的從揚州到滬借住新春記棧有鹽城人楊李氏託携土到船途遇巡丁被捉太守問婦人現在何處是土屬爾送往誰家答稱土係伊藏在褲襠帶回家去到局搜出後卽不知去向矣太守謂洋藥局定章第一次走私獲到應罰十倍再犯全數充公今該婦旣不知何往應將土件充公爾可交保出外找尋該氏送案捕頭稱此人緝私並不協捕有違租界章程太守申斥該巡丁巡丁稱實情此時不及喚捕兼小的雖當巡丁多年實係初次捉土太守謂今姑從寛免究下次須當謹慎憶十年前有懷孕婦人小腹膨脝步入烟室巡丁誤爲私土向之淘摸幾釀事端乃兹則竟以褲子藏私使該巡丁見之我知必鑒及前車不敢上前逕捉矣呵呵 
[奪鹽打架]  
　　錢金氏錢錢氏卽金錢氏錢松山卽金松山錢松記四人同投法公廨案下先據金錢氏訴稱我等有駁船兩艘停泊小東門碼頭有名阿掌者不知其姓氏雇往浦東駁鹽廿五担言定舟資一千四百文及回滬甫抵新造碼頭隨來一船上有十五六人各執東洋刀及手鎗等物蜂擁　毆致我季弟希松打落浦中竟無蹤跡當經獲到一人由捕送案餘人將船及鹽不知藏匿何處翁太守詰訊解案之人據供陳阿二素爲銅匠小的之船停在英界碼頭經曹子蓮雇去船上果有十餘人曹前在法捕房充包探夥包探旋將陳身畔搜出之刺刀三柄呈案太守問從何來陳供伊等打架時我在地上拾得着將陳交捕帶回暫押諭令錢金氏等回去將屍打撈得有蹤跡前來禀覆又飭包探赶急將曹獲案以憑嚴究 
[法界公堂瑣案]  
　　陳繼忠訴稱前晚送物至南巿行至新開河突來四人將包裹槍去内有烟鎗一支大錢千文短衫褲一套當卽拉住一人餘均逃去物　烏有解案之人據供姓劉名寄圍蘇州人在南京爲銀匠表兄李文臺私自出門聞在松江小的因於十七日從蘇到松復悉在滬地故趁外河船於二十日抵滬悉李住小東門外福興客棧急欲往尋適逢天雨又無雨傘以故行路甚急伊遂疑我劫物悮被拘拿太守　在松何日動身可有鋪盖袱包答稱均未帶得太守謂松江航船泊在南巿大關碼頭相近爾從南來路過小東門不至福興問信反至新開河實屬詫異旣稱附航來此姑先押起着包探往該航船問明核辦○前報列協茂土行送私人張忠林管押捕房翁太守着傳行主鄭朝貴到案一節昨捕房將張解送鄭投案供稱土從客人處買來卽囑挑夫送至洋藥局蓋印豈知竟爾送差因復飭出店人伴送至局甫過洋涇橋卽被捕挺太守問爾究竟販過私土幾次答稱並未販過此手　非我之物太守謂摺上載明送過十二次盖有恊茂圖章尚稱不是爾物乎鄭執定不是且並未盖過圖　太守謂是日獲到之土包面均有毓字爾摺上亦是毓字還可圖賴乎遂着將鄭張二人一併交捕帶回管押以憑嚴究○車夫范四金混名麻皮四金眇一目通西語生平無惡不爲前經公堂嚴辦近又與前充捕役之法人某甲結交法人竟出洋千元託其放印子錢范　自命爲富家翁禮　五往福建炒麵館吃麵因嫌遲慢遽爾用武又聳西人至彼尋仇將店主魏太扭進捕房昨解公堂請訊范稱右目被其打傷魏供並未打傷他嫌麵遲矢口慢罵太守謂范本非好人屢次肇事但現在眼睛果然腫起爾等生意中人亦不能動輒逞兇着罰洋半元充公以儆 
僕自題小樓吟飮圖承諸名士賜和已近二百首抛磚引玉曷勝欣幸今再集諸名作以足三百篇之數然後裝潢加册藉以傳誦爰　賦 
 
 

Page 4

 
 
[一律仍用前韵録請海内外諸大吟壇惠賜佳章幸甚感甚]  
　　塵世繁華不用尋登樓便可豁胸襟合歡最好臨流飮得句遠須放浪吟嘯傲半生吾輩事圖書萬卷古人心琳琅滿目未知足尚兾騷壇惠德音 [ >Z松堂王恩溥脫稿於海上小樓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十一年十一月初二日京報全録]  
　　宮門抄○諭旨三道録前○府尹興等奏援案請撥賑米摺○閩藩張奏恭報接印日期摺○閩正考官陳等奏自行檢舉請交議處摺○代辦監臨馮奏文闡鄉試並繙譯鄉試完竣摺○楚督裕等奏水師巡閱上游完竣並出省日期片○又奏請頒賜匾額摺○豫撫孫奏知縣病痊飭回本任片○粤督張奏請留武員差遺補用片○楚督裕奏請給還武員翎頂夾片○十一　初二日理藩院鑾儀衛光禄寺鑲黄旗值日無引見○額中堂等謝寛免處分恩○善慶謝補進内大臣班恩○河南巡撫邊寳泉到京請安○馮爾昌等由江南回京請安○馮爾昌謝授大理寺少卿恩○嵩申假滿請安○宗人府奏派管理銀庫之大臣派出恩中　○值年旗奏派管理新舊營房之大臣派出耆齡○工部奏派查勘明陵工程之大臣派山拉布○召見軍機邊寳泉○○臣興廉臣游百川臣畢道遠臣沈秉成　奏爲援案請撥粥廠賑米以恤貧民恭摺仰祈聖鑒事竊照通州地方每年冬　王恕園等處設廠放粥歷蒙恩賞賑米分撥各廠煮粥散放欽遵辦理在案兹據署通州知州蔡壽臻詳稱通州爲水陸冲衢當災歉之餘本地貧　及外來在通壩沿河一帶謀生者不少迨至冬令實乏生計擬請援照成案奏撥賑米八百在分撥各粥廠妥爲煮放以濟窮黎等情前臣等覆查　州所稱本境係水陸通衢外來貧民謀生者衆現屆隆冬餬口維艱自係實在情形亦爲綏靖地方起見合無仰懇天恩賞給粟米八百石卽由通倉支给應飭該州分撥各廠煮粥施放以廣皇仁至應需柴薪人工等項仍照向章由各廠紳葦自行捐辦所有臣等援案請撥賑米緑由謹合詞恭摺具奏仰祈皇太后皇上聖鑒謹奏奉旨已録○○福建布政使臣張夢元跪奏爲恭報微臣抵閩任事日期叩謝天恩仰祈聖鑒事竊臣前在廣西藩司作埛蒙恩調補福建布政使旋奉護理廣西撫臣李秉衡行知准北洋大臣承准總理衙門來電奉旨張夢元已調補福建布政使看李秉衡傳知卽由廣東乘輪迅赴新任毋庸來京請訓欽此恭録行知到臣遵卽交卸廣西藩篆束裝就道一面具摺謝恩並將起程日期陳明在案八月初十日行抵廣東省城乘坐輪船於九月初五日抵閩蒙閩浙總督兼署福建撫臣楊昌濬檄飭赴任正值文闈將次揭曉不遑交替於九月十三日准署潘司督糧道劉瑞祺將印信文卷移交前來當卽恭設香案望闕叩頭謝恩祇領任事伏念臣析津下士才識疏庸忝綰藩條時愧涓埃之未報移來榕會實覺競惕之彌深查閩省爲濱海瘠區藩司乃錢糧總匯加以海防戒嚴之餘庫藏垂竭用人理財在在均關緊要如臣檮味深懼勿勝惟有矢勤矢慎遇事禀商督撫臣實心經理以兾仰答高厚鴻慈於萬一所有微臣抵閩接印任事日期並感激下忱謹　摺恭謝天恩伏乞皇太后皇上聖鑒謹奏軍機大臣奉旨知道了欽此○○福建正考官臣陳學棻副考官臣張鼎華跪奏爲出題訛錯題紙發出後立卽更正自行檢舉請旨交部議處仰祈聖鑒事竊臣等於光緒十一年乙酉科福建鄉試二塲易經題參伍以變錯綜其數通其變遂成天地之文極其數遂定天下之象悮刊天地之文爲天下之文題紙發出後當經臣等檢出一面知照代辦監臨提督福建學政馮光遹懸牌徧示士子令其更正復補發更正題紙各號散給所有臣等出題訛錯立卽更正緣由理合自行檢舉請旨交部議處謹借用代辦監臨福建學政關防繕摺具奏伏乞皇太后皇上聖鑒謹奏軍機大臣奉旨陳學棻張鼎華均着父部議處欽此○○○代辦監臨翰林院編修福建學政臣馮光遹跪奏爲福建文闈鄉試並駐防繙譯鄉試完竣恭摺奏祈聖鑒事竊本年福建省舉行乙酉科文闈鄉試督臣楊昌濬以總督兼權撫篆政務較煩勢難分身入闈援案奏明由臣代辦監臨臣遵於八月初六日入闈查本屆福建鄉試各屬士子計有九千餘名臣隨督率提調監試各官認眞查點搜檢入塲垣子恪遵功令均各守法並無懷挾頂替傳遞等項情獘十六日三塲完竣十七日接考繙譯由正考官翰林院侍讀學士臣陳學棻齎奉緘封欽命繙譯題目二道於内簾門交臣祇領是日點進福建駐防滿洲漢軍生員二十九名扄門後謹將題目拆封敬繕密刊十八日散給題紙十九日收卷完竣除將試卷二十九本照例彌封黏貼印花專弁齎送禮部恭候派員閱看並將欽命題紙敬謹封交軍機處代爲恭繳外所有福建鄉試並繙譯鄉試完竣緣由恭摺具奏伏乞皇太后皇上聖鑒謹奏軍機大臣奉旨知道了欽此○○裕禄片再長江水師提臣李成謀於本年九月初旬由皖至卾察看水師營伍旋卽起程前赴岳州校閱業經臣附片奏明在案兹李成謀已將上游各營巡閱完竣於是月十五日至省隨於本日仍帶師船沿江東下前往江皖各省察看營伍所有巡閱上江及起椗下赴江皖各省緣由謹會同長江水師提督臣李成謀附片具陳伏乞聖鑒謹奏軍機大臣奉旨知道了欽此○○頭品頂戴署湖廣總督臣裕祿頭品頂戴湖北巡撫臣彭祖賢跪奏爲廟祀正神迭著靈應籲懇頒賜匾額以答神庥恭摺仰祈聖鑒事竊據湖北房縣知縣彭熙詳稱該縣城南十五里之半山石洞關聖帝君廟曁縣城内城隍神祠並紫竹山黑龍洞龍神祠均着靈應光緒六年六月曁十年五六月間天久不雨田内禾苗日漸枯槁幾成旱灾民心惶恐　該縣率同文武官紳先後親詣各廟虔誠祈禱立沛甘霖田禾藉資灌溉收成轉歉爲豐又六年冬季因亢旱日久二麥不能播種八年秋間陰雨連綿槄榖多有霉爛亦經該縣虔詣祈禱得以暘雨應時歲獲大有自後每逢雨澤愆期禱求無不立應閭閻同深寅感據闔邑紳民聯名禀請奏懇頒賜匾額等情由湖北布政使蒯德標核明具詳請奏前來臣等伏查各地方廟祀正神實能捍患禦災有功德於民者例得奏請頒賜匾額今房縣半山石洞關聖帝君廟曁縣城内城隍神祠紫竹山黑龍洞龍神祠均爲廟祀正神連年禱雨祈晴屢署靈應收成轉歉爲豐洵屬禦災捍患功德及民合無仰懇天恩俯准頒賜匾額各一方由臣等祗領轉發該縣敬謹摹製懸挂以答神庥而順輿情之處出自鴻慈謹合詞恭摺具陳伏乞皇太后皇上聖鑒訓示謹奏奉旨已録○○孫鳳翔片再豫省本科鄉試調派鹿邑縣知縣宋岱齡入簾襄校嗣因該員患病不克衡文當經飭令出闈　治經臣附片奏用在案現在文闈業已揭曉該員宋岱齡病早痊愈自應飭回本任以重職守除檄飭遵照外理合附片陳明伏乞聖鑒謹奏軍機大臣奉旨知道了欽此○○張之洞片再記名提督前借補貴州清江協副將陳松先因丁憂回籍守制嗣服滿起復奉旨發往廣西差遣來東繳憑經兵部尚書臣彭玉麟咨明廣西留東差委記名提督邵升堂於上年五月隨同鼎軍赴廣西軍營嗣經總兵王孝祺派充營官打仗出力現因勤軍裁減來東記名總兵徐贊彪經臣於上年九月内派赴臺灣助剿經福建撫臣劉銘傳派在大武崙及新竹縣等處督率勇團防剿臺防事竣現已回粤山西補用副將吳元愷經臣於二月内電咨署山西撫臣奎斌調令赴津赶募勇丁來粤該員等經臣委派各營要差均甚得力現在粤東防務未可稍懈該員等皆係久歷戎行曾署戰績之員合無仰懇天恩俯准將陳松邵升堂徐賛彪吳元愷留於廣東水陸軍營差遣補用以資任使而裨防務除飭取各該員履　造册咨部外理合附奏伏祈聖鑒謹奏軍機大臣奉旨着照所請兵部知道欽此○○裕禄片再據長江水師岳州鎭總兵陶立忠詳調署該營後哨二隊千總遊擊銜儘先都司袁金善前因操防不慎營務懈弛經巡閱長江水師兵部尚書臣彭玉麟咨商前署督臣卡寳第長江水師提臣李成謀奏准將該員摘去翎頂撤任留營効力並因該員性耽麴蘖交該總兵察看能否愎改詳覆核辦現經察看年餘該員於摘頂撤任後卽痛改前非深知愧奮年壯才明尚堪造就應請奏明給還翎頂飭回本任等情具詳前來臣當咨商彭玉麟公同覆核該員袁金善旣經該管總兵留心察看尚能力改前非深知愧奮應懇天恩准將該員袁金善給還翎頂以觀後效謹會同兵部尚書臣彭玉麟長江水師提督臣李成謀湖北巡撫臣彭祖賢湖南巡撫臣卞寶第附片具陳伏乞聖鑒訓示謹奏軍機大臣奉旨袁金善着給還翎頂該部知道欽此 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十一年十一月初三日京報全録]  
　　宮門抄○卾撫彭奏本年荆江三汛安瀾摺子○又奏懇恩續假夾片○閩督楊奏飭監司各回本任片○湘撫卞奏兵民聚衆毆斃營官夾片○將軍希奏職官刑斃人命審明定擬摺子○粤督張奏委員署理總兵篆務片○十一月初三日吏部翰林院正黄旗值日吏部引見十九名○肅王等看視奬賞覆命○恩中堂等各謝授缺恩○周家楣等謝寛免處分恩○林　源中臺灣到京請安○恩全續假十日○邊寳泉預備召見○值年旗奏派專操之大臣　出長善○召見軍機醇王林維源邊寳泉○○頭品頂戴湖北巡撫臣彭祖賢跪奏爲荆江三汛安瀾萬城大堤防　穩固恭摺具陳仰祈聖鑒事竊照荆州府萬城大堤濱臨荆江爲闔郡及下游民田廬舍保障最關緊要本年輪應臣前往督防因籌辦沿江水防團防保甲並率同司道措辦京餉協餉等事不克分身奏明飭委荆州府知府恒瑔督同文武員弁親駐堤所妥爲巡防並飭署荆宜施道沈錫慶隨查察督辦左案兹據該府禀稱本年白夏徂秋川江反沮漳河諸水迭次盛漲建瓴直下風激浪湧加以襄南之水同時並發頂阻下游以致荆江之水停滯日久難消最大之時高過楊林洲石磯六尺有餘堤身内外波濤撞擊節節危險經該府親駐堤所不惜重資督率在工文武汛委員弁晝夜梭巡搶築防護幸得化險爲平現已節屆霜降水漸消退全堤穩固普慶安瀾等情具禀前來除仍飭實力防護俟水落歸　詳勘應修各工乘冬晴水涸照章派土興修以禦來年汛漲外所有本年防　荆州萬城大堤三汛安瀾緣由謹會同署督臣裕禄恭摺具陳伏乞皇太后皇上聖鑒謹奏軍機大臣奉旨知道了欽此○○彭祖賢片再臣前因感患痢症奏明請假醫調並以武闈校閱騎射技藝　事可否由督臣代辦伏候訓示祗遵旋據差弁齎回原片後開軍機大臣奉旨彭祖賢着賞　一個月餘着照所請行欽此跪誦之下感激莫名現值假期屆滿臣泄痢雖止而氣血虧損精神驟難復元據醫家云尚須靜心調養方能全愈除將武闈校閱事宜咨請督臣就近代辦其筵宴典禮循例飭委藩司代行署中日行事件臣仍力疾辦理外合無仰懇天恩俯准再行賞假一個月俾得靜加調治以兾速痊力圖報稱謹附片陳請伏乞聖鑒訓示謹奏軍機大臣奉旨着再賞　一個月欽此○○楊昌濬片再　建藩司張夢元現已到省應卽飭赴新任供職署藩司督糧道劉瑞祺署督糧道事鹽法道解　各回本任以專責成除分别檄飭遵照並咨部外臣謹附片具陳伏乞聖鑒再閩浙總督係臣本任毋庸會銜合併陳明謹奏軍機大臣奉旨吏部知道欽此○○卞寳炳片再據衡州府知州翁曾桂署衡州恊副將彭世昇先後禀報衡陽縣世職樊崑元　樊相偉因借欠補卹堂公欵無償控府發縣第追七月初四日在管病故屍親藉命居奇勾結營兵地痞欲與地方官爲難經衡陽縣知縣唐步瀛禀由衡州府札委清泉縣知縣顧屍炎會同相騐並經管帶水師營副將曹廣澤帶舅就近彈壓相騐事畢曹廣澤赴副將衙門拜會地痞營兵以曹廣澤不應代縣彈壓會場於其出署時糾衆兇毆千總谷廷瑞上前保護身受重傷時已昏暮係何人下手毆打無從辨　臣當卽遴委候補道但湘良並照查永州鎭總兵廖長明馳赴該郡會同確查兵民滋事緣由督同地方文武各官將爲首糾衆及下手毆官各犯按名嚴拿務獲訊明録供禀辦現據但湘良廪報千總谷廷瑞已因傷身死拿獲營兵何長發劉玉貴地痞何名選等訊據供稱是日屍親樊鼎元偕人樊良臣起章阻騐因曹副將谷千總在縣彈壓心懷不服何長發劉玉貴在營中公所常公祠撞鐘繫鼓糾集多人有營兵蕭開貴卽蕭四李品節鄧何容何賢邦及地痞胡家祥等在恊署牆外將曹副將谷千總毆傷等語當經指名向營移提據該營以鄧何容等潛匿不面均已開革名糧等詞具覆迄今一未獲解禀請嚴飭該營卽日傳解以憑審辦等因前來除嚴飭衡州營將兵丁按名傳解並飭縣嚴拿在逃痞棍胡家祥等務獲外查副將曹廣澤是日在協署拜會兵丁地痞將恊署圍住待曹廣澤出署羣向毆打千總谷廷瑞保護該兵痞等將其毆傷致斃兵丁聚衆逞兇毆傷副將大員毆斃本城千總實屬異常兇横平時漫無紀律可知該署副將彭世昇都司連俊當時旣不出署彈壓查拿事後又不按名傳解實爲有心庇縱彭世昇連俊均經督臣撤任另行委署惟該署將等於兵丁滋事後將蕭開貴等開革名糧遂謂可以置身事外殊屬昏昧糊塗相應請旨將署副將衡協州候補副將彭世昇中軍都司連俊先行交部議虎仍留衡州地方勒將犯事兵丁蕭開貴等嚴拿務獲以憑究辦謹會同署湖廣總督臣裕禄附片具陳伏乞聖鑒訓示謹奏軍機大臣奉旨彭世昇連俊均著先行交部　處仍勒令將蕭開貴嚴拿務獲究辦欽此○○奴才希元恩澤跪奏爲審明職官擅用刑責致斃人命按例定擬恭摺仰祈聖鑒事竊查前准三姓副都統恒元咨稱據民人荆霖呈控查街章京雲騎尉色普徵額將其堂叔荆起明重責斃命等情一案隨派委佐領順霖驍騎校雙林先後帶領仵作潘景福兩次檢騐得已死荆起明左臀骽有杖傷一處長三寸五分寛二寸五分右骽臀有仗傷一處長四寸五分寛三寸皮破血流委係受杖後因風透患身死屬實當因案關武弁擅責斃命報經奴才等附片奏請將雲騎尉色普徵額先行革職歸案審辦奉旨着照所請兵部知道欽此欽遵轉行該副都統遵辦去後旋據咨稱遵卽提集全案原被人証審明詳録各供議擬咨請核勘當經批飭刑司部員悉心覆勘兹據該司掌關防刑部郎中啓勳主稿刑部郎中趙蓉鏡帮辦關防叅領富魁公同核議仍照原擬呈請奏咨前來奴才等覆加確核緣色普徵額　三姓廂　旂或安佐領下雲騎尉在該城街道廳充當查街差使與已死荆起明無嫌荆起明曾與徐傳夥設歇店嗣因帳目有侵匿之處徐傳將其逐出荆起明由比懷恨光緒十年八月二十一日酒後荆起明與徐傳在街撞遇互毆竟拾磚塊毆傷徐傳額角經番役何瞬　見彈壓不服將荆起明徐傳帶至街道廳回明章京色普徵額查騐徐傳左額角皮破血出傷不甚重隨訊明鬥毆情由荆起明亦供認毆傷徐傳額角不諱色普徵額並未回明該首領呈司究辦自行審訊飭令番役閻貞掌刑卽將荆起明徐傳二人均在臀骽各責十板荆起明因醉酒不服復飭番役吳起溎將荆起明又貴十五板令其覓保不准在街滋事交番役看押三日嗣經民人侯振邦承保色普徵額准其保釋又飭番役何瞬將荆起明仍責十五板發落連徐傳一併交侯振邦領出後於二十七日荆起明在店身死其姪荆霖卽以前情呈報經該副郁統兩次派員騐明荆起明屍傷委係受杖後因風透患身死當將色普徵額咨請叅革歸案審辦復經　副都統集証研鞫俱各供認前情不諱詰無另有别情質之屍姪荆霖供亦無異徐傳傷已平復應卽擬結查例載監臨官因公事非法歐打致死者丈一百徒三年追埋葬銀一十兩聽使下手之人各減一等又斷罪無正條援引他律比附定擬各等語此案已革雲騎尉色普徵額充當查街差使雖有彈壓之責究無刑訊之權荆起明用他物打毆人成傷罪應笞四十該革員輒以傷輕並不回明首領官呈司懲辦擅令番役閻貞等將荆起明臀骽先後杖責至三次之多以致荆起明受杖後越四日身死雖係因風寔由刑責其爲用刑非法罪無可辭惟查律例並無查街官弁擅責斃命作何治罪專條自應比例問擬色普徵額應請比照監臨官因公事非法歐打致死者杖一百徒三年律擬杖一百徒三年仍追埋葬銀一十兩給付死者之家該革員係屬職官例應發往軍台効力贖罪第已死荆起明與徐傳合夥生理侵匿帳曰已有不合迨色普徵額斟詢時輙復乘醉逞刁尤屬不安本分則色普徵額之刑責荆起明究與擅責平人當時致斃者有間且事犯到官在光緒十一年正月初四日恭逢恩旨以前應否援减恭候欽定番役閻貞吳賜溎何瞬等三名聽使下手係屬從應於色普徵額滿徒罪十减一等各擬杖九十徒二年半惟閻貞等舉犯亦在赦前各得徒罪應否援免均請飭下刑部核覆遵辦色普徵額雲騎尉世職業已斥革應另揀員承襲以符定制案証侯振邦訊無不合　與控告得實之荆霖均毋庸議荆起明毆傷徐傳平復本應律擬業經身死亦毋　議無千省釋屍棺飭属領埋除抄録全案供招原騐屍格一併咨送刑部查核並咨報兵部外所有奴才等覆核定擬緣中　否有當理合恭摺具奏伏乞皇太后皇上聖鑒勅部核議施行謹奏軍機大臣奉旨刑部議奏欽此○○張之洞片再署廣西右江鎭總兵記名提督董明禮據報於本年七月十八日在任聞訃丁親父憂所遺篆務亟應　員接署該鎭駐札百色爲滇桂兩省咽喉督率防營彈壓伏莽其關　　查有奏調來東之　記名提督蔡金章才略强明器局穩重紀律整肅處事精詳堪以署理除檄飭遵照外理合附陳伏祈聖鑒謹　奏軍機大臣奉旨兵部知道欽此 
 
