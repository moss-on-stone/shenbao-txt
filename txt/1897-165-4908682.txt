# 1934 - 165 - 4908682

 

Page 1

 
 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新泉别駕有續集之刻近年上海葛君子源又以饒氏之書祗采自道光以迄同治雖名臣奏疏私家著述巳有美必收而於海防礦務諸學尚付闕如因更輯爲續編方今風會漸開事機屢變甲午以後朝野上下均以講求洋務爲　三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務教務算學測繪圖院中學官制兵政諸門多至四十八卷分門别類詳愼校讐附于經世文續編之後倩本局印以新鑄鉛字現巳裝釘成書價目格外從廉計皇朝經世文編廿四本洋四元續編卅本四元三編八本一元六角并購者碼洋九元六角在上海三馬路申報館申昌蘇申南北掃葉山房發兌 
[爲臣不易說]  
　　昔孔子對魯定公一言興邦之問而引人之言曰爲君難爲臣不易所謂爲君難者蓋自古以來共知其爲難也所謂爲臣不易者蓋叔季之世或有易視爲臣之見而其理實不然也天下之本在國一國之中君至貴民至賤君至尊民至卑且也君一而民萬焉億焉兆焉則又君之數至簡而民之數至繁以貴治賤以尊統卑此有餘之象也然以至簡馭至繁而其勢常有所不及此其間有臣焉糾繆繩愆惟臣也宣上德咨寒怨暑惟臣也達下情所謂爲上爲德爲下爲民者一國之中非臣孰賴顧以臣爲都兪吁咈之臣則與君同見爲難而以臣爲泄沓唯諾之臣爲恣縱驕蹇之臣爲便辟側媚之臣則於己獨見爲易三代以下凡庸臣誤國奸臣竊國賊臣亂國其禍極於至烈而其患皆自易視爲臣之一念基之信乎聖人之言無所不包也本朝龍興祖宗積累深厚賢臣輩出爲治之盛卓越前古二百五十年以來君德未嘗衰也家法未嘗替也紀綱政令未嘗攺革而廢弛也内寵外戚權相强藩之足以爲害者未之聞也聲色游畋土木方士之足以爲累者未之有也顧何以近廿年來時事日棘外有實偪之强鄰内多伏莽之小醜人心思動而不軌於正風俗益漓而不返於樸各省大吏之以水旱偏災入告者且歳有所聞也得毋内外文武大小臣工未能皆靖共爾位無忝厥職乎内官如閣部寺院實缺額外諸臣以千數百計而帥所屬者爲各衙門堂官司其柄者爲軍機總理諸王大臣外官自各道府廳州縣實任候補諸臣以數千計而長其僚者爲藩臬總其成者爲督撫要之皆大臣也大臣之責重於羣臣雖當無事之秋猶當治益求治安益求安矧在今日一切進思盡忠退思補過之道宜有百倍於平時者竊不自量欲本往聖不易之訓爲袞袞諸公獻芻蕘之見約有數端焉一曰培植氣節爲政首在人材人材欲其不匱道在汲引下僚奬厲後進今世取士之法有敷奏而無明試則凡入官之始欲有以覘其大概者莫如氣節氣節云者非激烈以爲氣矯强以爲節也士於道德經濟苟能確有所得必有皎然不可屈之志氣卓然不可奪之志節若舍天下有氣有節之士而求天下無氣無節之人所謂公等碌碌因人成事者也方今士習卑靡仕途龐雜都中風氣尤以旅進旅退爲尚卽所稱爲漂亮者亦不過容止修潔長於應對耳古之人如周勃厚重汲黯戇直决不以容止應對見長蒙竊以爲秉國鈞者欲培植人材道在培植氣節世豈無進禮退義言規行矩其人者苟上之人能培植則士不必以氣節表見倘不加以培植或甚之以遏抑則士之氣節以遏抑而愈彰若東漢之鉤黨明季之東林復社其前車也如謂盛世無氣節惟衰世有之豈篤論哉一曰綜覈名實此漢宣之所以致治也歴朝之成法未嘗不斟酌盡善乃或昔行之而效今行之而不效者以有其名而無其實也綜覈之道首在官方官無大小皆宜顧名而思義其人苟不稱其名卽爲溺職不僅察典計典宜愼舉劾卽平日亦宜考察屬吏因事而進退之此官方之名實也次在物力凡庫藏之所存儲欵項之所出入主所司者鉤稽嚴密似乎絲毫無弊而其實則有不盡符者竊聞通倉儲米每多移補河工堆垜或有中空以及常平豫備義倉積榖亦多弊竇此惟廉潔之大員能正身率屬者自不難於整頓二者之名實旣副則爲政之大端舉矣未完 
[本館接奉電音]  
　　昨日上午京電傳來上諭一道敬謹譯登○五月十八日奉上諭御史張仲炘奏大員縱庇子侄授意司員消弭巨案一摺據稱直隷玉田縣紳民賄買已革御史溥松奏叅該縣苛派差徭一案薛允升之胞姪薛濟卽薛汝舟爲之包攬賄通薛允升又復設法消弭等語著派徐桐啓秀秉公查辦據實覆奏欽此 
[火島屬美]  
　　本月十八日倫敦來電云美國某大臣與火奴魯魯島國使臣在華盛頓京訂立和約將火奴魯魯島歸入美國版圖已由兩國簽名發交議院矣日廷聞之大爲憤懣致書饒舌忿不能平 
[意添兵艦]  
　　本月十八日倫敦來電云意大利國海軍大臣在議院中宣言擬於本年添籌英金三十萬磅爲製造兵船之費以後每年籌出英金四十萬磅俾海軍逐漸擴充得以耀兵威於海上 
[甬江火警]  
　　寗波訪事友人來函云月之十七夜三鼓時甬江半邊街正大鮮貨行中進不戒于火光燭霄漢警鑼亂鳴遠近各水龍以及寗防局之洋龍如星馳電奔而至在城文武官員均出城彈壓督救幸該處面臨大江取水較便且保險行二西人加以滅火藥水祝融氏不敢跋扈飛揚捲旗息鼓而去共燬去正大宏源恒　萬成四家鮮貨行約計三層樓房十餘間 
[潤州火警]  
　　鎭江訪事友人來函云五月十四夜三鼓時居人方在華胥國裏栩栩然效莊生之夢蝶怱聞捕房蒲牢怒吼披衣而起登高一望但見燭龍萬道照耀大千遠近警鑼鞺鞺亂擊旋探知係銀山門萬家巷口恒和布店起火各善堂水龍飛馳而至無如水口窵遠汲取爲難杯水車薪無濟於事霎時延燒隔壁黄義興藥鋪是時箕伯揚威助虐吳回氏乘勝長驅以致萬丈紅光蓬蓬勃勃東衝西突銳莫能當未幾天主堂工部局寳蓋山道署各洋龍聞信驟集將皮帶放入大閘河中數十人用力吸取噴救地方文武各官曁新兵前營亦先後臨塲指麾灌救極爲出力無如火勢過猛貨物又易於引火約三點鐘始得撲滅計燬該鋪樓房三進貨物甚多恒和房屋貨物亦均付一炬左右鄰均係鉅鋪幸墻垣高峻得以無恙然已飽受虚驚矣至起火之由或謂恒和樓上潑翻洋油燈或謂灶下遺火傳說紛紜不一俟訪明再錄 
[典史撤任]  
　　金陵采訪友人云去歳城北屠户某甲因事被人控告由上元縣典史蘇少尉訊供至今未結某日之晨飭差提甲至案略訊數語遽喝令笞責一千板笞至數百時甲已痛極聲嘶斃於杖下差役相顧失色禀知少尉少尉正在計無所出惶急萬分而家屬已奔赴上元縣署泣請伸寃矣知上元縣事張大令貴誠以事關重大未便隱瞞立卽據情禀知劉嘉樹太守太守委江寍縣趙大令蒞騐翌日午刻大令帶同傳招刑仵人等呵殿至上元縣典史署升 
 
 

Page 2

 
 
坐公案飭仵作如法檢騐仵作不知如何報稱小的騐得屠户面色轉青確緣服毒並非笞斃大令諭令家屬備棺收殮然後鳴騶回署次日復乘輿赴府署禀知太守訪事友人旋又來函云某甲并非屠户係城北之賣菜傭年約三十左右於去歳被屠户某乙誣爲竊豕賊赴上元縣捕廳控告蘇少尉升堂訊鞫笞責二百板釋回本月十二日乙又赴署控告稱甲又竊去一豕少尉飭差提甲到案云去歳本廳格外施恩將爾釋放今爾又蹈前轍實屬目無法紀喝令笞責一千板迨笞至數百少尉卽令止責而差役用力過猛甲已痛斃昨奉憲示將少尉撤任發代執公所管押所有用刑差役拘至江寗外所聞少尉有八旬老母勺飮不入口者已數日矣 
[輿夫被拘]  
　　蘇州訪事友人來函云蘇州盤門外青陽地開埠以來人烟稠密大有蒸蒸日上之勢江湖賣技者流莫不麕集於斯假片席地以圖獲利近有外國馬戲自上海來蘇班主喴利臣先詣三大憲衙門禀知欲在青陽地開演馬戲大憲准如所請喴利臣卽於馬路之旁擇地一大方支篷設廠圍以布幔卽日開演一面雇人掮牌至城中各處鳴鑼招客價分爲二等上等需洋一元次等半元每日午後三下鐘起演至五下二刻爲止十五日有某客乘輿至該園看戲旣入座輿夫某甲欲送水烟袋入内爲管門華捕所阻因之角口該捕卽以木棍向甲作當頭棒喝甲怒甚振臂一呼登時糾集向業二三十人併力肆毆捕急吹號呌戲班中人二十餘名及華捕若干名立時畢集當將甲等毆傷三人併將乙丙丁三輿夫一并拘入捕房至若何辦理尚待續聞 
[網魚釀禍]  
　　蘇州訪事友人來函云婁門外某鄉鎭元邑所轄也鄉董某姓有子甲乙丙三人半耕半讀家道小康本月初九日乙丙二子正在田間播種忽來漁船四艘下網捕魚網有鐵鈎致傷其護岸之蘆葦乙丙向之理說漁人非但不服反出惡言因之互相口角繼且用武詎網船人多乙丙力不能敵致丙被漁人推墮河中乙見弟落河奮勇上前併力格鬥又被衆漁人打入波心且乘勢用竹篙戳傷肚腹登時殞命漁人見釀成人命立卽開船逃逸移時丙泅水而起見兄斃於非命奔告於父急出鳴鑼糾纩人四面兠拿當將網船四艘及船中男女十餘人一併擒獲解入元和縣署季大令略爲訊詰卽於翌日下鄉勘騐屬實當飭屍父備棺收殮回署升堂研鞠衆漁人直認不諱遂飭將正兇釘鐐收禁其餘男女十餘名口分别管押俟復訊再行定罪核奪 
[絲市述聞]  
　　漢口采訪友人云湖北各地以茶絲爲生意大宗今歳茶市欠佳惟絲則差强人意日内新絲業已到漢而市中尚未開盤聞最佳者爲黄州絲沔陽河溶次之 
[時疫流行]  
　　東報云邇日官内省令警視廳稽查痲疹流行之狀○宫内侍醫高階氏經本忽得至急電報遂赴西京或曰日廷令奏陳痲疹流行之狀也○越後國直江津痘痞流行患之者多至一百三十餘名口附近高田埠亦以次蔓延 
[賠解漕糧]  
　　蕪湖采訪友人云皖省各縣錢糧向例秋成時上憲委員踏勘除災歉外所有熟田折定分數責成有司如數徵取自冬初開徵展收至次年春末卽須掃數解清倘有民欠漕糧向者猶可稍予通融今者于大方伯考核極嚴幾於絲毫不能蒂欠蕪湖及去年凈徵六分七釐乃延至奏銷時仍虧短正供銀千餘兩屢次追比依然徒托空言邑宰不得已親出催科見鄉民十室九空乃慨然捐俸賠解於是上憲之羽檄　他下民之困苦亦舒矣 
[海客談瀛]  
　　烟臺訪事友人來函云邇來緝獲竊盜多有起出洋槍者據供係爲小爐匠製造售賣現經邑宰出示曉諭小爐人等勿得再爲製造售賣以及修理等事違則照例懲辦○芝罘汛弁張君撤委所遺汛缺由鎭轅札委高君署理今當交卸之際各商鋪以張君善政多端擬製萬民牌傘以酬盛德張君堅辭不受聞擬酌具川資以助下程然尤恐張君仍復清廉自矢耳○有名孫世傳者在法國養病院傭工感患時疫尚未痊愈一日出外未歸該院西人遍貼告白重賞尋覔其或病後發狂致有他故歟抑或失迷路徑歟○天氣亢旱已極由縣尊出示設壇祈雨以月之初四日起禁屠三日○距烟二三里玉皇頂地方西國教堂牧司每於佳節時作戲劇任人觀看今值端陽又作戲劇繅絲局學徒等往觀不知因何起釁始而口角繼而爭毆洶洶之間甚至將教堂之玻璃窓擊碎想必有魯仲連其人出而了結也○烟俗以月之初一爲小端陽初五爲大端陽視兩日之雨晴而卜年歳之豐歉故有大端陽落雨好年成小端陽落雨生眠虫之謡本屆五月初五日雖微雨濛濛已有豐年之兆故農民無不爲之欣慰也○二月杪時錫道憲會同委員赴青島地方閱視礮臺勘騐船塢事竣回省禀覆已於上月二十九日回轅矣 
[武林夏諺]  
　　杭州采訪友人云本月朔日徐大宗師甄别各書院未經錄取諸生初八日發案計取超等二十名特等一等各四十名備取一百名示期初十日赴院憑浮簽領奬本月加課一體於十五日扃門考試○中城總巡趙大令長保差期屆滿交卸後經藩司札委勸辦鄂省振捐○求是書院課試西學大吏將錄取之三十名送院肄業其條例申大約謂在院諸生仍以尊奉孔聖爲先不准誹謗聖賢每月給假四日非逢假期不得出外月試二次朔課由杭州府以策論各一望課由教習專試西學○往年五月十六日游手好閒之輩必迎賽元帥會嗣經大憲禁止而好事者輒多方掩飾陽奉隂違本屆林太守特發告條示禁兩邑尊復剴切詳明諄諄勸誡略謂迎神賽會久于例禁非特花費錢文作爲無益兼恐匪徒混迹大爲地方之患倘有不遵立卽從嚴懲辦不貸 
[船商虧本]  
　　循環日報譯神户西報言日本郵船公司例以半年聚會一次兹各股東於四月二十五日聚會到者二千七百零五人主席者先將數目節略宣讀後卽言曰本公司自去年十月起至今歳三月止半年内虧去銀十六萬而所分利息尚不至欠缺者實由公積項撥出銀四十二萬七千圓作週年一分算派也然上半年雖有虧缺尚可補救於將來因本公司來往歐美兩洲之船曾有某大臣允議條欵呈入議院將來國家儘有津貼可藉以彌補云 
[一落千丈]  
　　安慶訪事友人來函云安慶東門外吼橋前同義茶樓乃新建之屋樓頗高暢俯瞰江濵坐客常滿端陽日上午一聲震響樓之正梁忽然坍落樓亦隨勢倒下茶客均紛紛墜下受傷者十餘人内有某甲乙受傷最重一息奄奄某丙丁雖然重傷尚無大礙幸在上午茶客尚少猶爲大幸若待滿座之時則更不堪設想矣聞受傷之客尚欲與該店爲難也 
[鳩江會景]  
　　蕪湖采訪友人云城隍會年例於五月朔日舉行舁偶像於金馬門外河干一月後始回廟俗傳謂之看龍舟又謂之省外家讕語不經原不足供方家一噱也今屆天氣晴明會中人踵事增華儀仗中類皆鏤雲裁月爭妍鬥麗顧繡玻璃各種燈傘及嵌空玲瓏之香亭不下七八十起此外又有擡閣鞦韆各一上坐俊童四人扮就水漫金山戲劇英雄兒女婉麗天然更有花擔茶廂五猖十破之類五猖獠牙花面手執鋼叉如醉如痴且行且舞十破則裝成横死之十鬼有頭劈刀斧者有面砸碗碟者猩血淋漓如觀吳道子地獄變相是日會由縣前鋪出花街繞魚鱗街過官溝沿出南門循河街以至金馬門一路笙簫迭奏羽葆繽紛巷尾街頭觀者幾聨袂成幃揮汗如雨殿以燒臂香拜香男女罪犯盈千累百絡繹於途更有以幼童扮作水滸傳中之武松隨諸犯之後更有垂髫女子身披囚服傅粉簪花坐五彩囚籠中媚眼傳情引人入勝自朝至暮過市招摇眞惡俗也 
[勘察銅苗]  
　　湖北采訪友人云鄂大吏設局鼓鑄制錢若非廣采鉛銅勢必工程延緩湖廣總督張香濤制軍查知竹山竹谿等處山嶺叢雜率産銅苗爰委成大令明督領礦師前往察勘 
 
 

Page 3

 
 
[上海官塲紀事]  
　　出使英義比三國大臣龔仰蘧星使秉節來申各官皆往叩謁昨日星使遣第五公子命駕入城赴上海縣署謝步黄愛棠大令飭家丁擋駕○昨日輪船支應局總辦吳司馬秉仁命駕入城赴上海縣署拜會黄愛棠大令大令延入花廳茗談良久 
[接篆盛儀]  
　　提標右營參將廖楚才叅戎赴都引見遺缺經上憲札委留防太湖水師右營叅將周元龍叅戎士達署理昨日爲接印吉期清晨程少菴守戎李采臣千戎督隊至參署恭請印信齎赴西門内長夀菴周叅戎公館叅戎朝冠朝服就香案前望闕行三跪九叩首禮謝恩然後公服拜印升坐大堂屬下員弁魚貫而入遞手版叩賀旣而本城文武各員以及各紳董咸來道賀叅戎以禮答之午後一點鐘時乘輿至各處謝步 
[預備慶賀]  
　　今年爲英國君主維多利亞踐阼六十年之期寓滬各西商在總會議辦慶賀禮儀定於五月二十三日卽西歴六月二十二號在浦灘懸燈慶賀屆期銀行海關均停辦公事工部局已雇匠在浦灘一帶樹立旗桿高颺彩旗而各洋行門首則以自來火排成西文吉語外洋涇橋堍紥成高大牌樓一座綴以板柏清晨邀在會各人至禮拜堂行禮並陳說君主德政入晚出水龍會一次並在浦灘舉放燄火想屆時士女如雲定有一番熱鬧也 
[誼重邦交]  
　　英君主維多利亞踐阼以來正周花甲寓滬西商擇於西歴二十二號卽華本月二十一日懸燈慶賀法總領事白藻泰君以誼重邦交理應同伸慶賀爰飭工部局打樣四人雇工在洋涇浜接壤迤南一帶沿浦灘馬路植立燈竿復雇工匠加工紥綵云 
[德員自盡]  
　　西報云有一德國武員姓亨利乞者前應聘至金陵爲華軍教習後經辭職閒住申江邇者行李蕭條漸增逋負致被人控諸德總領事署本月十七日領事官飭役往提見亨利乞偃臥於牀似有吞服鴉片之狀急返署禀知情節領事立遣官醫前往移入公濟病院救治未移時卽溘然逝矣十八日領事官飭人收殮不知以後若何定斷然其情亦可憐已 
[逸馬難覊]  
　　前日午後五點鐘時有一四輪皮篷空馬車由美界百老匯路自東而西飛奔至外大橋畔折入英界黄浦路中西各捕隨後追赶連吹號呌途中人見其馬跅𧿇殊甚不敢攔阻幸所經之處無人適當其衝然亦險矣 
[渡船冲覆]  
　　滬南楊家渡碼頭船婦混名矮老太婆以船爲家前日之晚潮水過盛該船支持不住隨流而去旋卽被潮冲覆内有五齡男孩四齡女孩均不及救起必葬魚腹矣 
[及溺堪憐]  
　　美界斐倫路中虹橋南首某碎石行主之子年甫五齡前日四點鐘後獨自至河濵閒玩失足墜入河中其佼見之立卽雇集各杉板船打撈早已杳無蹤影昨晨復雇多船撈取許酬洋銀五圓然至今尚未撈獲也 
[受傷求療]  
　　浦東小工楊阿生向在祥生船廠工作前日午後西人令在廠外釘立木樁適爲打樁巨石打傷以致右手骨肉腐爛暈絶廠邊同衆夥急設法渡浦至浦西送至同仁醫院求療 
[魚船逃税續述]  
　　十七日報紀魚船逃税一節兹悉魚船係小東門同仁昌魚行所雇知被關上扣留適有滬北唐公館小火輪一艘停泊小東門碼頭正在生火被該行硬借駛往吳滋將魚船拖回有甲乙丙三水手不允所請卽被毆傷業經主人舁往縣署騐明傷痕飭拿行兇人到案究辦捐局委員函致法界讞員鄭大令咨照捕房請派探捕將船扣留一面禀明道憲照例究辦 
[賣報被拘]  
　　法總領事白藻泰君以蘇報措詞狂妄侮慢長官不准賣報人售賣日前有揚州人某甲以連次拘獲捕頭命押候解送公堂請懲適是日堂期案件繁多至十二點二刻尚未訊畢遂命將各犯帶回於下期再訊翌日甲弟某乙投捕房將甲保出稱以後不再售賣蘇報捕頭准之於是賣報諸人相約不敢再售蘇報館主屢至法領事署苦求並倩該管領事代爲說情白君以辱及讞員與辱本總領事無異館主稱情願更正白君恐潦草塞責命先書底稿送來閱過方許錄登至昨日一點鐘時又有賣報人將蘇報夾入他報内在春園烟間混售爲探夥拘入捕房押候究辦 
[賊犯送縣]  
　　昨日南市二十三七鋪巡防局員姚殿卿二尹飭勇丁解竊犯劉某至上海縣署黄愛棠大令諭令局勇禀請二尹函告案情以便提訊局勇唯唯而退 
[上海縣署瑣案]  
　　黄生芳投上海縣喊控被胞弟生林毆傷等情一案經蔣刺史騐明飭提生林到案於前晚升堂訊問黄月亭供生芳生林都是姪兒生林毆打生芳屬實且被打毁物件生芳供稱黄維昌是小的叔祖生林是胞弟被毆受傷業已平復生林供稱年三十歳生芳是二胞兄去年十二月間小的有小孩棺木三具葬在生芳餘地之上因生芳聽信黄月亭之言將棺掘出並將小的毆打蔣友堂供生芳等均是表弟生芳等弟兄向來和氣伊長兄無嗣有遺田三十餘畝生林將孩棺埋葬生芳不許以致涉訟刺史得供以生林不應恃蠻著責三百板黄月亭播弄是非揷身多事亦有不是著責二百板各具安分切結了案○英廨函送羅桂泉蔡阿康周毛毛等三名至上海縣請訊前晚由蔣刺史升堂集訊羅桂泉供寳山縣人在閔行浙西鹽捕左營吳大人處當差小的等駕緝私營船三隻停泊在虹口沈家灣地方專巡私鹽船上有十二人小的等前曾雇周毛毛之渡船巡緝内河至楊樹浦北方見私鹽船一隻内藏私鹽不少小的等見而追赶將近浦邊販鹽人等均上岸逃逸小的亦欲隨追上實被摇杉板人阻住由水巡捕將小的等拘送英公堂轉送案下吳大人現因公赴省所有哨官亦赴閔行辦公蔡阿康供年二十七歳撑船度日小的帮同周毛毛駕舟巡緝私鹽此次緝鹽追赶被水巡捕送案周毛毛供稱小的亦撑船度日刺史訊得羅桂泉等供訊不情不實著押候移詢該營營官後再行核奪 
[英界公堂瑣案]  
　　包探顧阿六禀稱龜子錢青和兪仁卿均在東尚仁里開設妓院與麥家圈教堂毗連每於深夜尚人聲喧雜教堂中所住西人因不能穩睡函致捕房請傳案訊究教堂西人投案申訴前情並請禁止錢兪兩龜同供在東尚仁里開設妓院不敢於深夜吵閙惟該處係出入之路或係小本營生之輩肩挑唤賣亦未可知求察别駕據情商之薩副領事判將錢兪各罰洋五十元如再故違定須將所住房屋充公○包探趙銀河禀稱竊犯陳阿彭在北京路竊取胡寳尚家之烟袋銅鐵等件經小的拘獲在陳身畔搜出洋二元四角因特送案請究胡寳尚投案申訴前情並請究追原贓陳阿彭供係廣東某邑人竊物該死惟烟袋已被他人取去叩求恩典别駕判將陳責一百板所有洋二元四角給胡賠贓○包探黄四福禀稱四川人劉新福至張元金所開之烟館開燈過癮乘間竊去銅斗一隻經小的拘獲人贓送究張元金投案請領失贓劉新福供四川人實因流落所致以後不敢再犯矣别駕著遞解回籍贓還失主○一百三十四號華捕拘解方新長到案禀稱此人昨在蘇州河畔船上毆打綸華絲廠夥徐慶義適經小的查見拘送請究徐慶義投案申訴方新長供不敢毆人求鑒别駕判責二百板以儆○包探竇如海禀稱寗波人鄔通生在的平洋人處爲細崽前日竊取洋東之絨毯及另物報捕後經小的查獲送案請爲訊究洋人的平投案申訴並請訊辦鄔通生供爲細崽所有絨毯一條已破舊不堪故而帶回家中並非竊取叩求恩典别駕以事屬細微判押三天示儆○包探倪順泉禀稱竊賊李阿安竊取陸阿土家綢衣兩件報捕後經小的緝獲人贓送請訊究陸阿土投案請領失贓李阿安供本地人行竊自知不合叩求恩典别駕以行　有贓判責五十板○水巡捕唐寳榮拘解船户陳阿虎顧順昌到案禀稱二人船上裝載火油有二十餘箱之多停泊江中有違海關章程故送請究 
 
 

Page 4

 
 
陳阿虎顧順昌同供本欲載回浦東因一時潮水不順之故别駕判各罰洋十元並將火油充公 
[法捕房發落]  
　　昨禮拜五鄭大令蒞捕房發落各案命提攫取某錢莊大錢二千之陳俊卿照原斷笞責一百板從寛斥釋○又提誘拐嘉定婦女王金寳之陳樸齋照原斷先行荷校一月期滿責放王金寳還押捕房着赶緊函致家屬來案具領○英界某包探夥丁阿二因越界拘人爲巡捕拘入捕房大令着照原斷笞責一百板還押具結覓保○流氓王春榮卽小黄牛迭次犯案懲責不悛此次又誘領通源客棧孫林氏之女大令着照原斷先行荷校三月期滿重責五百板送攺過所監禁○縣捕趙金之副役楊勝林哄騙吳梅氏洋二十元詐稱開銷捕房使費爲包探拘獲大令着照原斷先行荷校一月期滿責放○積竊李桂榮枷期已滿命帶案開枷笞責一百板斥釋○湖北婦人陳張氏控楊金福借洋八十元向索不還反敢行兇求提究追等情大令着交保出外赶緊理償詎料楊金福邀同達金和以該氏誣告赴道轅上控經劉康侯觀察發回公廨訊理昨日大令飭提原被人証復訊楊金福偕達金和投案聲稱在鐵廠做工已有二十餘年此項借洋由達金和經手於前年臘月廿六日立票大令檢閱借票謂楊曰爾所供年月不符顯見不實將票給閱楊供此非小的所立之票花押亦不符陳張氏供楊本無賴在典當街開設花烟館向索借洋圖賴不還反敢行兇赴道轅上控大令以原被所供各異情節支離着押候交保復訊原告斥退 
[川電照登]  
　　昨接川東道任逢辛觀察電開楊子翁施子翁席子翁曁諸公鑒問電感悉渝市五六月間銀根最緊承墊解賑欵請分商天順祥存義公三晉源分電其渝號匯交俾應急需災情如昨水難退麥收已歉賑務吃緊正在此兩個月内務求於無可設法之中鼎力籌濟切叩切叩汾願等因川災緊急幾至書不勝書伏望仁人君子慷慨解囊隨緣樂助多固尤善少亦無妨迅賜擲交絲業會館申報館及敝處各賑所囊解功德無量翹盼慈施無任叩禱[  上海陳家木橋電報總局内籌賑公所謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　江北人孫萬榮向在滬爲皮匠業有同業唐三仔向借洋數元孫不允因此口角打架孫受微傷赴二十三七號巡捕局中控究經局員姚殿卿二尹准詞提案研訊孫萬榮供住南碼頭挑皮匠担爲生前日唐三仔向小的借洋小的無洋可借爲唐軋往茶肆將小的毆傷唐三仔供與孫同業並不向孫借洋實被平空誣扳叩求鑒宥二尹謂爾等有無别情供稱曾經爭奪生意爲馬人明從中解勸二尹命提馬至案供稱小的雖經解勸而打架之時並不在塲二尹拍案大怒謂孫曰爾係原告何得揑情妄控本應重責姑念身受微傷從寛免責判令自行醫治著馬人明出外調處各具遵斷切結一併受人保釋○前報紀十六鋪巡防中局委員蔡蓉卿二尹巡夜至滬南新碼頭某姓彈花衣店櫃上見有游勇謝恩桂身裹紅呢被單在彼酣睡二尹命帶回押候訊究前晚二尹飭地甲將謝帶案研訊供稱小的係湖南湘潭縣人向在揚州南字營中當勇丁前年遣散來滬由友人薦往督標奇兵右營當勇丁日前因患病請假出營無處棲偕沿街逗留並不爲匪二尹姑念身患病症著勇丁驅出十六鋪不准再行逗遛○周沈氏家於楊樹浦二十三保十一圖内其夫周某與二十三保八圖地保越國掌有戚誼中年溘逝氏撫孤守節盡力耕田今春趙向氏商借農具屢索不還前日午前氏又登趙保之門向索趙誣以積欠國　若干欲以所備農具作抵氏與之　地保寛呼合其子季生季常等將氏兇毆氏力不能支受傷後訴諸夫弟周桂生桂生憶趙保曩時曾逼令氏再醮事雖未果然已大費調停因偕氏投奔巡防局控告局員李二尹逮趙保奎案諭令將所借之物歸還并具攺過切結○山東某邑人徐元憱居楊樹浦日負一水果擔以餬其口前日午刻二十三保十三圖人沈姓家幼孩向之購取爭論之下被徐連批其頰孩大哭而回告知其母沈陶氏氏卽向徐理論言不合遽奮老拳致傷氏面部及額角血液淋漓氏夫沈金源覩此情形奔投巡防局控告局員李二尹立飭局差將徐拘獲研訊之下喝令從重笞責一百板押逐出境不准逗遛○楊樹浦大純紡紗廠附近陳姓家小孩與比隣劉姓小孩嬉戲爭毆陳姓聞之突將劉孩毆擊劉孩告知其父昌榮訴諸巡防局局員李二尹飭提陳至案判令掌頰二十下着具攺過切結 
[美界捕房紀事]  
　　昨日午後有一年約四十餘歳之粤婦某氏携八開小洋銀六十一枚至百老匯路萬昌錢鋪易應銀鋪夥佔得皆銅質僞銀向之盤問來歴婦詞窮而遁追之不及遂悉數呈送捕房捕頭令留候飭包探查拿核辦○昨晨江北某邑車夫徐利記載貨車至北四川路誤撞某西人所駕四輪馬車西人將徐扣住指交三百零九號華捕帶入捕房久之西人並不投質捕頭乃令暫行禁押○前日午後有一五六歳之女孩在漢璧禮路啼泣二百零三號華捕見之恐入匪人手中卽送至捕房待家人認領 
[蘇省官報]  
　　十五日准補徐州府碭山縣知縣陳誠由寗來道庫大使吳陛鑰由金壇溧陽公幹回銷差縣丞章承銘禀謝奉委葑門旱關盤查差巡檢鄢致忠禀謝奉委署理丹徒縣安港司巡檢事又管運森禀知赴寗見制憲卽辭正任撫標中鎭叅府常辭行進京 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
