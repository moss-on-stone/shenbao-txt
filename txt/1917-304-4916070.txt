# 1917 - 304 - 4916070

 

Page 1

 
 
   
 
 

Page 2

 
 
   
 
 

Page 3

 
 
時評 
[循環無端（冷）]  
　　我嘗謂中國之内事與外事互相引發如循環之無端由外事以引起内事又由内事以引起外事至其後而内事未了外事又來内外併攻而應付乃不暇矣 
　　蓋今日中國内事苟起必借外債此由内事以引起外事之總原因也苟借外債必失權利苟失權利必來國人反對此又由外事以引起内事之總原因也旣有國人反對而此外債或求廢約或議改約而又受外人之責言與要迫於是内不能有濟於内事外復難對付乎外人此即所謂内外併攻而應付不暇之日也 
[命令]  
　　十一月六日大總統令張一鵬給予二等大綬嘉禾章此令 
[專電]  
　　北京電政府除去陸巡閱名義召來京在防遏陸以巡閱資格赴粤統率桂軍但陸决不來兩廣仍難免紛擾一說李耀漢密呈政府如此辦理（七日下午五鐘） 
　　北京電免陸兩廣巡閱使調將軍來京備諮詢又粤境桂軍責成退回兩令巳經閣議决定送府但馮尙未蓋印（七日上午十一鐘） 
　　北京電政府希望修正國會組織法仍用兩院制減人數爲四百參院改爲廣義的代表性質於省議會外另行規定各項選舉團體（七日下午四鐘） 
　　北京電國會組織法交法局修正現巳脫稿仍主兩院制員額衆院減半參院取廣義加入特别選舉團體（七日上午十一鐘） 
　　北京電傅報傳巳令晋軍開赴湘鄕永豐一帶固防請催張敬堯尅日督師來援（七日上午十一鐘） 
　　北京電第三師援湘經曹錕來京訂定迄未開拔昨小段託名避壽赴津實奉命前去督促據報巳下令出發以六旅長吳佩孚充司令（七日上午十一鐘） 
　　北京電倪嗣冲電安武軍二十營援湘編兩混成旅派李培基陳德修總副司令第二支隊准七日由鐵道出發（七日上午十一鐘） 
　　北京電英美俄義法日比七使昨三時偕訪外交當局由高次長接見密談至六時出聞爲共同提案有所協商（七日上午十一鐘） 
　　北京電湯内長擬參院開議出席說明（七日上午十鐘） 
　　北京電昨電耿布到京茲悉有電來告由英起程約明春抵華丁恩將親自出迎（七日上午十一鐘） 
　　北京電陳錦濤特赦案國議否决（七日上午十一鐘） 
[外電]  
　　北京電陸榮廷電告馮總統謂現赴廣州遏制事變並願爲調人以解中央政府與陳炳焜之爭端政界之意陸見陳巳罷職龍濟光躍躍欲動知不能騎牆觀望故有趨向中央政府之意中央政府已命閩贛兩省督軍準備攻粤事宜（六日） 
　　北京電美國紅十字除前捐助水災賑欵美金洋五萬元外今復捐助美金洋七萬五千元惟規定中政府亦當供給同數之欵均以供招募災民建造直省道路之用（六日） 
　　以上路透電 
　　南京電中央欲任段芝貴爲安徽督軍倪嗣冲爲長江巡閱使徴求李督軍之意見聞此事須得倪嗣冲李純張懷芝三人之同意後始行發表（七日） 
　　南京電總統府副官葉世勛本日抵寗定於明日赴滬聞葉氏奉元首之命將與盧護軍使商酌某項重要問題（七日） 
　　漢口電直隷省所派援湘軍混成第二旅之一部乘京漢火車抵漢繼之而南下者尙絡繹不絕（七日） 
　　漢口電督軍王占元爲鄂省冬防事宜於昨日齊集海陸軍重要人物開大會議（七日） 
　　漢口電屬北洋第三旅之步兵砲兵輜重兵之將校下士等約百六十名於昨日到漢口即赴湖南從事敎練湖南曩日所招之新兵（七日） 
　　奉天電曩奉中央命令至吉林從事宣撫之何宗蓮陳鴻遠等已完全遂行其使命於本日歸奉天（七日） 
　　北京電不日將有命令發表令桂軍之在粤者退出粤境（七日） 
　　北京電陳錦濤特赦案因曹汝霖張國淦等之反對而被否决（七日） 
　　北京電天津水災借欵巳成立不日將發表（七日） 
　　北京電據總統府方面消息元首之意對於陸榮廷唐繼堯非至萬不得巳時必不欲以武力解决（七日） 
　　北京電聞直隷江蘇湖北山西江西五省反對軍械借欵要求政府說明眞相政府方面謂可說明此事之眞相（七日） 
　　以上東方通信社電 
[戰電]  
　　俄京電陸軍總長佛克化夫斯基將軍因對於外交政策與同僚意見不洽業已離職該將軍否認主張單獨媾和之說陸軍事務暫由陸軍次官滿斯柯夫斯基氏辦理代表俄國民治參與巴黎協約國大會之斯柯比里夫氏在臨時國會承認陸軍現狀之惡劣並力主協約國當邀敵人討論媾和外交總長台里斯慶柯氏亦述及俄國騷亂日甚且謂全世界今皆希望和平和平必勿有所兼併惟俄國不得接受任何性質之和平衆聞台氏之言皆爲歡呼（六日） 
　　俄京電軍工代表會通告戍軍謂一切命令如非經軍工代表會批准者不得實行豫料臨時政府將與爭此大權（五日） 
　　羅馬電意國公報宣稱敵軍仍在太格里亞孟土河上游力逼意軍左翼敵兵枝隊且向該河中叚與下游進發意軍被逼棄山境陣地佔據新陣線敵軍即進佔意軍所棄之地（六日） 
　　巴黎電敵軍如在太格里亞孟土河西岸進逼益力則意軍或須退至比亞夫河新陣地英法軍當可於此協同意軍阻止敵軍續進（六日） 
　　倫敦電巴黎各報評論英首相與法内閣總理之赴意其主要目的之一爲組織協約國陸軍參謀處云（六日） 
　　北京電日使林權助男爵通告中國外交部謂石井子爵與美國國務卿藍辛氏於本月二日簽定條約規定美國承認日本所享中國之特别利益日美兩國重行聲明開放中國門戶政策（五日） 
　　華盛頓電國務部宣布日美兩國對於中國之問題已得完全之同意對於戰爭中抗拒德國之陸海經濟行動亦得明白之了解（六日） 
[公電]  
　　留東學生會公電大總統鈞鑒中日各報喧傳政府與日結軍械同盟與五七交涉第五項相同萬乞勿行中華民國留學生總會 
　　周道剛通電各督軍省長各報館鈞鑒據自貢兩廠商會及全廠商民電稱廠地遭滇軍顧品珍據後於本月一號全軍敗退離廠時焚燒街市刦掠一空先於午後敗軍卽將各街欄巷堵截逐戶刦掠無論男女婦孺裸體搜求至於淫殺婦女有羞懼致死者酉刻用洋油分十餘處放火持鎗禁止救火自酉至寅鎗聲火聲哭聲終夜不絕黎明幸川軍掩至始行奔潰所焚十字口正街土地祠八店街全廠精華已成焦土尙有未被全焚之街道共計十餘處人民遭其鎗斃焚殺踏斃者爲數甚多損失之鉅尙在調查之中哀慘情狀不忍聞覩祇得呼籲督軍省長矜憐急賑以延殘息等情據此查滇軍在井擅提鹽欵百數十萬商民受其脅迫惟命是從並無惡感乃於敗潰之際遷怒地方除刧掠財物外縱火焚燒竟將廠地精華付諸一炬並有慘殺無辜姦淫婦女情事實屬行同盜賊慘無人道除派員調查撫恤並請中央撥欵急賑外特將滇軍罪狀電聞周道剛歌 
要聞一 
[美報之中國開發論（心危）]  
　　某美報云世界永遠之和平厥惟東亞問題之解决而關係諸國厥惟英美日華中國固爲全然無力之國家無論積極的消極的事業均所不能爲且動輙自害換言之即所以害世界之和平中國之敵中國自身而已若爲中國之敵者無論　國亦即世界和平之敵也夫英美日三國莫不希望中國之和平而英美兩國所處之地位相似英國領有印度緬甸馬來半島及南洋諸島而美國亦領有斐列賓島美國人中雖有不欲領有該島者而仍宣言苟該島瀕於危殆美國决不辭以干戈相助且美國於太平洋航海自由上有利害之關係故日趨於工業國資本國也英美兩國僅欲保護其財産而决無欲割中國寸土以自處於地主之野心也夫中國之於列强如投骨於羣犬之前爲紛爭之原因若中國能發生其政治的自覺心而占一相當地位於列國之間不可無實力以赴之中國今日之大患乃國内之不安定以至不能希圖發展其弱點之第一原因乃經濟上地位過低然欲改善之亦非不可能之事人言中國人乃遺傳的缺乏强國之要素其實乃大謬不然不觀乎移住馬來之中國人互相競爭於東洋各國民之間而獨能出人頭地内地國民苟免經濟之壓迫則可知非缺乏强國之要素者也卽在美國之中國留學生千六百餘名其素質實未劣於美人如斯以觀中國若能自今日起二三年中發展其經濟上事業足以維持其共和國之地位勿容疑慮者也中國之急務在保存其資源而發達其交通機關外國投資暫時不可無監督今英美日三國已投下巨額據北京政府顧問瑪禮遜博士言英國投資僅上海一隅巳達十二萬萬美金此後數年英雖不能繼續投資而仍不能不保護其旣得之權利目下美日投資均在進行之中如國際銀行團之資本投放中國者已達一萬萬美金矣惟對此開拓　題有二疑問焉（一）開放中國門戶而任其自由建設其政治的制度乎（二）抑於保護監督之下投放資本而封鎖中國以阻撓其國力發展乎夫美國固主張開放絕無可疑英國雖限於勢力範圍政策而主張亦同故近來英國於勢力政策已漸緩弛矣惟日本最近有二十一條之要求更欲得杭州南昌間鐵路敷設權而此特權在英國勢力範圍之中日本與英交涉要求中國轉讓故此事能成與否實最可注目者也要之所謂勢力範圍云云在今日已毫無意味美國主張欲使中國門戶開放而所最不喜者乃無論何國欲封鎖中國門戶阻携其政治的發展且以獲得抵當爲快者是也英國之主張亦然以言日本曾欲向美資本借欵以實現其開發中國之目的兩載以前日本澁澤男爵赴美卽爲此耳美國日本協會會長拉塞氏曰美國政府對於美國在華企業家不加以保護則美國資本家苟欲在華活動亦未始不可與他國人共同投資而受他國政府之保護日本人通曉中國市場且悉中國之人心有交通之便利故甚希望與日本共同經營之也然中國雖要求美國資金而不欲經日人之手蓋懼之也假使日本借美之資金而得敷設杭州南昌間鐵路更有南灣鐵路以爲後盾則日本或將藉端要求行使警察權派遣兵隊於揚子江流域也故今日之根本問題乃中國果信賴日本與否也徴諸朝鮮之往事日本果有誠意以任中國之自由發展乎故美國當直接援助中國財政使無求保護於日本之必要幸美政府速以非公式告美國投資也 
[梁啓超與赴日財政視察團]  
　　財政部派赴日本之財政視察團不日卽將首途前日（三號）戰時財政金融審議會特爲之公餞梁總長以會長資格亦與焉席間談話略云吾國留日學生習財政者適與學習陸軍者相反蓋學習陸軍者皆由淺而深由易而難其先所學者則爲士兵動作漸而至於軍官動作故於軍隊事務均嘗親歷至學習財政者所學多屬學理而未詳其事務以致吾團財政人才於財務行政之細目絕少研究誠爲一大憾事今諸君於財政上皆已有充分之學識此行幸更一究彼國之財務行政務令鉅細靡遺是爲最要當前淸之季吾國亦嘗派員往各國考察財政惟所派者多爲大僚不屑躬親細務其結果仍無所得諸君大抵爲財部之事務官當能曲體此意力矯前弊而於彼國財務行政上有所得也要之諸君此行不獨國人視爲重要即日人亦頗視爲重要願諸君勉旃有以副此雙方之期望也幸甚云云 
[江蘇實業廳之新政（南京通信）]  
　　江蘇實業廳已組織成立廳長張軼歐於本月一號接任廳中分設三科第一科爲總務科凡會計文牘庶務收發均屬之第二科森林漁牧礦務第三科農工商務每科一科長三四科員所用之人實業學生居多其非實業學生如殷松年仲少梅支樹屛等皆於本省實業素有經驗者省公　原有實業科長金其照改爲實業諮議省長一監督全省實業之責特設實業諮議爲與實業廳接洽機關張廳長對於省立實業如水電廠電燈廠寗省鐵路印刷廠江蘇銀行公濟典協濟典各埠工廠陶工廠絲織工廠蠶桑模範楊造紙廠農事試驗場育蠶試驗場造林場商品陳列所勸工廠一切官有營業之進行抱蕭規曹隨之宗旨遇事商諸實業諮議辦理蓋金諮議前任實業科長數年倡辦省立各場廠煞費經營成效昭著張廳長甫經接任甚爲虛心金諮議亦極和衷共濟張與金均籍隷江蘇同爲留學畢業生以本省人辦本省實業故能感情融洽惟張廳長素情鑛學以江蘇各項實業均具端見獨鑛務尙少發展擬籌集官股附招商股創設鑛務公司當以本年蘇省秋收大熟調查積存米糧達二千萬石近日米價甚賤各縣新稻每石僅値一元一二角頗有榖賤傷農之慨各縣商會農會地方士紳紛紛呈請開米糧出省之禁條陳蘇米出省以二百萬石爲限由省長發給三聯單護照註册由某埠購米運至某省某埠限定地點以防出洋每石米糧加特别捐五角以二角爲賑濟直隷水災之用三角留辦蘇省實業或即爲採鑛基金並規定米價如漲至每石七元之時即停止發給護照以維民食免本省有米貴之患此事若果實行則運出二百萬石特别捐可得一百萬元除四十萬元賑濟水災外可餘六十萬元爲辦鑛官本再招商股四十萬元則南京鳳凰山鑛已可完全爲蘇省自辦之鑛江蘇實業又可有新發展矣 
[南京快信]  
　　李督軍電鄂督王占元贛督陳光遠直督曹銀晋督閻錫山商一致維持大局鄂贛直三督均巳復電贊同惟晋督復電未到 
　　馮總統特派張宗昌來寗面謁李督軍商議機要又雲南唐繼堯聞派代表何謂來省有所陳述惟尙未抵寗 
　　第十五師師長劉恂准明日午後督率所部一團乘津浦車北上 
　　蘇省援湘軍隊刻仍未出發昨政府又急電來寗催促 
　　軍界消息蘇省添募兩旅已在魯豫等省招齊不日卽可成立 
　　傳聞某要人已去電質詢軍械借欵内幕政府尙無復電 
　　中央昨電蘇紳解釋鳳凰山鐵礦問題謂日使要求政府堅持不能承認現尙擱置未議云 
　　今晨（七日）軍警機關各長官齊集軍警聯合會事務所開軍警聯合會議聞爲冬防問題會商軍警聯絡佈置事宜 
　　警廳昨派警沿戶曉諭本月十日一律懸旗慶祝臨時參議院行開會禮式 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[永衡間之南北軍形勢]  
　　字林報十月二十三日永州通訊云永州爲南方起事中之重要地點約兩星期前陸榮廷之子裕光卽統帶桂軍第一師者率兵抵此數日前由此赴衡州時桂軍第一師之半數巳全抵永州矣聞其餘半數亦已出發循支路由桂林而達新寗然後分兵於武崗州及寳慶此兩處乃永州北面及西北之要區桂軍如此行動殆防北軍之側擊也由此觀之桂軍一全師號稱萬人者今巳入湘矣粤省軍隊亦到刻在衡州境内會合桂軍聞兵士刻尙由桂省陸續出發又聞廣西鄕團專供剿堵盜匪之用者亦將入湘傳說此項鄕團勇敢善戰桂兵在湘行爲尙佳軍官駕駛有方極可稱也前函曾謂南北第一次之交戰當在衡山附近後果然戰事之作約在十月七日交綏一星期互有勝負初南軍被逐退至距衡州不及五十里之處後廣軍來援擊敗北軍復奪衡山據華字報云北軍於交戰之第一日卽遇廣軍而擊敗之此說荒謬實甚蓋交戰之日桂軍尙未到永州迨交戰一星期後桂軍始至也此後記者未聞切實戰訊衡州敎會醫院療治傷兵應接不暇故永州敎會已於二十日派人前往襄助記者最近所接之報紙有以永州事爲一隅之關係而以中央政府張皇驚愕爲可異者要知究其事實記者雖欲謂湘南事變並非南北大衝突之中心點而不可得蓋最初宣布獨立之湘南二十四縣實非出於自動或非無南方來援之希望而遽發難也大約當時豫料全省軍隊必相繼響應乃繼起者不過數處桂軍之遲遲出援殆以此故今桂軍雖已來援然殊不迅速較去年一役尤覺遲緩記者推測在劉建藩於九月十五日左右宣告獨立之後陸榮廷尙與北京從事磋商坐觀湘省之事變故十月一日以前桂軍未入湘境遲至十月十日陸裕光始抵此其時桂兵已有若干馳赴衡山助戰準此而言陸榮廷遲兩星期之久始派兵入湘故陸裕光之率師北趨其爲北京磋商無效所致亦可推知此十月初旬北京政府之所以矍然而驚也湘軍之在永州衡州一帶者原有一萬人左右又有由長沙移駐衡州之兵約五千人如桂軍一師全數入湘則南軍又多一萬人至於粤省派來者共有幾何記者無從探知惟知湘境已有粤軍若干耳湘中南軍之確實兵力大旨如斯至於地利則屬諸南軍北軍如欲逐去衡州之南軍其事頗難若南軍退守永州則北軍尤難進取南方兵力旣如彼地利又如此北京政府之張皇驚愕豈無故哉今歲湘南收成頗佳惟衡州因遭蟲患田禾歉收迤北則洪水爲災農事多受損傷云 
[譚督問題之談話]  
　　京中近日因譚浩明免職命令久未發表各方面推測不一某君昨午特以此項問題詢之當局某要人據云中央對於兩粤之事始終主張和平解决故極力敷衍陸幹卿之情面陳炳焜不見容於廣東已非一日雖已明令免職决不發生問題李耀漢原爲陸氏特保之人以李易陳亦適合陸意譚浩明背叛中央本與陳炳焜事同一律其所以暫取放任主義者亦欲聽陸氏之自行處置前次閣議（卽星期五閣議）對於此項問題尙無具體討論專候陸氏覆電解决如遲至下星期陸無妥當覆電到京則政府已忍無可忍祇好明令免譚浩明職以申中央威信耳云云某要人所言如此姑誌之以觀厥後 
[淸理德華銀行辦法]  
　　自接收德華銀行以來迄今三月該行淸理處成立甚久辦事殊甚遲滯屢經部令嚴催及中行王總裁之督飭對於淸理手續甫有端倪已擬訂辦法詳部候核施行茲將所擬辦法撮要附誌如左（甲）淸理手續一自開始淸理之日起各分淸理處應於三個月内將所有存欠各欵淸理完了一償還債務應儘各該行現存之欵項支給但各行餘欵贏絀不一應由總淸理處通盤籌劃酌盈劑虛移撥抵充一各分行現欵不足償淸債務時應視各該行所有現欵之多寡平均規定支付之成數（乙）關於各存戶之辦法一總淸理處應在德行所在地點登報通知協約國中立國人民及華人在德行存有欵項及持有德華銀行票據者於登報日起限一個月内在各地淸理處掛號以便定期付欵一各淸理處於掛號期滿後應先將已經掛號之各戶儘兩個月内悉行支付一各存戶存欵之利息無論到期與否一律截至八月十四日爲止一德行賬册漏未登報之存戶本處因收到其掛號書始行發見者經查有確據仍照補付一各存戶於掛號期滿後始來掛號者應儘在期内掛號之存戶付訖後再按照所餘現金平均分結（丙）關於各欠戶之辦法一總淸理處應在德行所在地各報廣登告白通知欠戶由登報日起一個月内將欠欵還淸其期滿不能淸還者由淸理分處具報總淸理處核辦一欠戶到期尙未淸還或實無淸還之能力者應由分處具報總處酌量處分其抵押品（丁）關於寄存物件者一中外人民寄存該行之物件欲取回者應由分處會同交涉員具報外交部總處核准一寄存物件須經驗明確非危險物及戰時禁制品者方准領回 
[紙幣最高額之制限]  
　　崛江氏在財政金融會講演財政問題各節已迭詳前報茲再述其所講紙幣之最高額制限一段如下最高額發行法云者立法者釐定銀行發行紙幣之最高額在此範圍以内發行則正金與保證準備内容如何一聽銀行自便法律上槪不過問千八百四十八年法蘭西銀行採用此制以迄今日此法行於不換紙幣始有作用蓋不換紙幣自身本無價其流通價格之大小一視需供以爲定國家欲維持不換紙幣價格則對於其所發行之額不可不預爲限制千八百四十八年法蘭西採用此制即因是年政府財政窘迫不得已令銀行停止兌現而又慮銀行濫發無已票價益跌故將法律上所許發行之最高額預爲釐定（當時其範圍定爲四億八千萬佛郎）此法行於兌換紙幣則全無意義蓋紙幣旣爲兌換但使銀行具有正金則理論上任發行若干皆不生問題况兌換劵爲物具有伸縮作用實際上斷不至於濫發一旦供過於求其過剩紙幣立回歸銀行取現銀行正金準備減少發行額自不能不收縮法蘭西兌換制度巳恢復（指歐戰前言）而猶墨守此制乃大謬也不寗惟是此類發行法尙有一大弊害質言之促通貨之膨脹是也蓋銀行發行紙幣數目旣爲法律所限定則其平日發行餘力當然微薄而所謂事變通貨（卽遇金融吃緊時銀行增發紙幣救濟市場）往往不克供給其結果使政府不得不增高其制限而又因通貨膨脹票格易跌由是弊上加弊頒行小額紙幣以塗飾世人耳目（紙幣額面小則回歸取現少其故前已言之）徴諸法國實例則知其然千八百四十八年法蘭西銀行採用此制增高制限者前後凡數次千九百十四年歐戰起時更將限度抬高又防票價跌落乃發行五佛郎及二十佛郎兩種紙幣以袪通貨過剩之弊（其發行二十佛郎紙幣之用意乃在吸收二十佛郎正金）歐戰時發行總額定爲六十八億佛郎現今增至二百十億佛郎約三倍於前由此以觀所謂最高額云云法律上實毫無意義也紙幣發行法殆盡於以上五種今請就各國實際通用情形略爲論述現今英國採用一部準備法法蘭西採用最高額制限法德國日本則採用屈伸制限法今先就四國論述至北美合衆國發行法則自成系統當以另篇論之 
[中交京行排擠說之申辨]  
　　北京政海中近有一種謠言謂中交兩行互有排擠說是否事實刻尙未經證明惟政府方面之報紙已爲申辨其言略謂近日以來交通借欵成立共計二千萬元於是商民以爲此項借欵專備交行兌現之用因而交票之價大漲一蹴而居於中票價格之上查自中交兩行同時停止兌現以後交行以在項城時代所發鈔票稍多彼時中票價格總在九折以上交票價格則在九折以下至中行兌現辦理失宜始有限制兌現之一法以濟其窮其時中行雖係限制兌現自與完全停止兌現不同中行票格常高於交票亦係事理之當然惟段合肥免職時代政府不免濫發鈔票中行因此大受影響其票格遂跌至七八折不等然故一年以來中票之價格常在交票以上從無交票超於中票之事近自交通借欵成立交票之價格因之陡漲已超過中票而上之此次交通借欵乃係政府擔負責任故欵項之用途中交兩行均各分其半以爲兩行完全兌現之準備誠以政府一年之中繼續所發中鈔已在千萬以上連前所發之數本至四千萬今已陸續收回外間所流行者約在三千萬以内至交行之情形更爲項城時代之所虧累交行營業本無所閱徒以政府積欠過多遂至兌現無日去冬及今春屢經交行股東呈請政府設法償還事雖無辦法而政府之虧累交行巳毫無疑義故今日之財政當局者對於中交兩行絕無軒輊若云維持則票格中交兩行事同一律誠以中交兩行之虧累同爲政府應負之責任因是叚内閣復職以來中交兩行之來往交涉大非昔比凡有可以維持中行之處交行亦與之享同等之利益而交通借欵兩行平分實爲中交兩行並無傾軋之一大佐證也中交兩行數月以來因政府一時難得鉅欵以爲兌現之用遂採用釜底抽薪之法此法維何即收回鈔票逐漸減少其額數是也中行收回之數已如前段所述交行收回之數亦與之相等再行之數月必可大見效驗雖不能驟然蹴居於兌現之地位而票數之流行於市面者必可日見減少加以滙兌一通信用自隨之蒸蒸日上迨至彼時雖不兌現而兌現矣云云以上所言是否事實爲另一問題惟吾人就政府方面之亟亟申辨觀可知中交鈔票之在京市必巳有若何影響矣 
[津災善後之東隣攻錯]  
　　日本政府前派冲野技監等參與津災之善後事宜水利局巳咨行津災善後處特派方維因雷文銓與之接洽略謂准外交部函開前准日本林公使函稱本月二日本公使面會督辦水災事宜處熊督辦時曾將帝國政府顧念天津方面水災慘狀希望貴國政府允我國特派於治水事業有經驗之專門家參與貴國當局之善後計畫以便有所貢獻而昭兩國睦誼等意向聲明本月五日熊督辦來訪本公使對於帝國政府之好意表示感謝之意且云我國派遣專門家一事亦爲中國政府所希望云云當卽電達帝國政府茲據外務大臣電帝國政府現派内務技監冲野博士等七人北上彼等預定本月十三日由下關啓行經朝鮮赴北京等因特此函　並希俟彼等到時貴國有關係之當局者應予以便利且無得爲膈膜之協議以便速定滿足之治水計畫而副帝國政府之好意等情正核辦間復准該使函稱接駐津日本總領事電稱該員巳於十六日行抵天津擬即住在該處云云希速電告該處有關係之官憲對於該員等予以便利等因前來除由本部電告曹督軍接洽並函達内務部熊督辦外相應函達查照等因並准内務部函同前因查本局前准大咨業派諮詢工程師方維因技士雷文銓爲工程師委員會議員如冲野技監等有須協議事宜本局卽由方工程師雷技士二員接洽除令知外相廡咨達貴督辦查照云 
[李耀漢返省後之粤局]  
　　汕頭報云李耀漢自上月二十八日赴肇慶後二十九日省署辦事人員於下午一時以後紛紛避出惟政務廳長胡銘槃未出署門是晚城内及文武官署均加緊戒嚴三十日有某某等長官潛行遠適並聞是日高師女校午課未完各長員生奔逃一空迨至二時許聞李省長座船巳抵省河人心稍定公署派出員役往接旋聞省長已往河南拜會李福林閒談至八時始晉城當即往見陳炳焜未幾即下令戒嚴刻下人心稍定各校亦已照常上課又聞李耀漢於三十號乘輪返省抵公署後即赴軍署晤陳炳焜密談甚久李謂政府委兼署督軍之電令在今日兩粤宣布自主尙未取消之時此種命令决不公認現時一切軍政請督軍勿餒志進行等語故陳督軍將與李省長會銜出示宣布此項命令之無效是則陳李並未至於衝突也聞李省長此次離省赴肇以省中因此頻生謠言故急即返省並携其眷屬同來以安人心 
　　聞陳炳焜會商各師團長官聯名致電陸巡閱迅即命駕來粤以解粤局又陸巡閱使前委派顧問郭椿森曾其衡二人兼程東下郭曾兩氏昨晨業巳抵省旋往訪晤陳炳焜各要人聞係銜有重要使命據言陸旬日内必至粤垣一行届期擬召集各要人共同磋議應付時局辦法又陳督軍接南寗巡閱使署來電云十萬急（銜略）粤桂兩省宣言護國援湘義師經已陸續出發内地駐防尤應注意本署職在巡方簡閱軍實地方安危所繫不得不出任維持刻於十一月一日統率親軍各營移駐梧州以便兼顧兩省作後方之策應不日仍將出巡廣肇桂柳各處以資鎭懾而定人心謹電布聞希即查照陸榮廷卅印又聞陳督軍於二十九日曾向各統領宣言不日離粤督師入湘粤省軍政交李省長權攝旋即電報陸榮廷聞陸以援湘大軍出發在外一切軍糧械服專恃粤省運濟陳離任後須得專員辦理糧台分設兵站一切要務均應預日籌備完全使前敵軍需無竭蹶之虞士兵有飽騰之致故已電肇促李省長於三十日下午八時抵署會商辦法磋商甚久關於重要問題悉巳解决惟督師入湘一層關係重大聞陳氏巳定於日間親赴梧州見陸面商妥定再行回粤設置一切云 
　　援湘軍昨在寳慶敗後當即飛電告急請援譚浩明特令後方軍隊星夜赴援並令梁芝芬陸雲高李囗三營趕赴祁陽駐守以資堵禦又粤軍司令邱渭南頃據探報謂傅良佐現由長沙復調北軍數千已抵衡州勢將進逼衡山我軍各要隘等語昨特飛電來粤催促林司令迅速開赴援助 
[豫魯兩省之敎實廳問題]  
　　中央通令各省將敎實兩廳經費列入六年度預算等情曾紀前報茲悉各省泰電後河南巳經電復略謂艶電敬悉查前奉九月儉電當將本署敎育實業兩科及財政廳礦科各經費分别劃留電陳在案茲承准前因遵查河南省視學費每年四千八百元除以後照數劃歸敎育廳外所有前電擬由本署劃出兩科經費年共六千六百四十八元應如何分撥兩廳之處乞迅賜電示遵行云云 
　　又前報紀魯省陳實業廳長胡敎育廳長以經費無着回京請示各情茲探確胡廳長僅有電來請電魯省長速籌撥經費俾便成立廳署自身尙未返京中央已照電張兼省長請查照艶電辦理惟另一消息則謂山東實業廳長陳介及敎育廳長胡家祺到濟南已經半月凡五次請見兼省長張懷芝均不得見一面又七次請託政務廳長代爲疏通亦無效果不得巳乃將困難情形分電農商敎育兩部去電調停仍不得要領陳胡兩氏無法可設只好束裝回京聞胡家祺已到京陳介亦離濟南又聞張懷芝此番强硬拒絕之原因由於兩廳長初到時張先使人示意須將科中舊人一律留用兩廳長因嚴遵部令聲稱須用專門人才經此一番張懷芝遂决裂矣 
[貴陽雜訊]  
　　字林報十月十八日貴陽通訊云前傳滇省開來之兵兩營今悉乃熊司令所統在川戰敗之兵一部分湘省現有不靖消息黔省對於中央將取何政策尙不可必黔省旣小且弱無力自主不得不與鄰省取同一行動往事可爲證也惟黔省目下决無現欵可供用兵聞省中文員之俸金因財匱之故已數月未發武員是否亦然則未之聞邇來霪雨不止秋收頗爲受損日來盛傳英政府將派專員來黔獨自調查 
 
 

Page 7

 
 
禁種鶯粟情形按本年春季已由中英委員會同調查一次今之謠言不知自何而來即政界亦有此說也 
[杭州快信]  
　　省議會因省署决算事趕辦不及未能交議已通函各議員暫緩開會 
　　敎育廳長伍崇學（字仲文江寗人）昨已抵杭寓湖濱路槐陰别墅當謁齊省長准本月十一日接篆視事即以該别墅暫作廳署 
　　省署實業科裁撤在即齊省長昨忽添委周惟馨爲本科科員預備移交新廳長任用 
　　警務處遵部令飭准本月十六日起實行取消縣知事兼警察所長名目各城區未設一等警佐者一律添設先儘警校畢業人員任用 
　　寗海知事昨電到省以該處向多土匪時届冬防又圖蠢動巳飭四區黄統帶督隊捕拿首要錄供詳辦 
　　省會警廳夏廳長内河水警廳徐廳長准今日（八號）假座西湖宋莊公讌袁運司各當道大半陪座 
　　溫州平陽礬窰開採礬石前奉農商部咨復認爲第二類礦質一律責令補領礦照現各窰戶仍前觀望並不遵辦財政廳昨又令縣嚴催 
　催　催高審廳一等學習書記章鴻運奉財政梁總長電召赴京昨巳卸差北上 
　　陸軍部通令到浙各屬嗣後輸送軍械須改由火車輪舶裝運不得任意雇用民船以昭愼重 
地方通信 
[松江]  
　　選舉調查浮濫省議會第二届選舉調查自經調查主任朱叙蕃邀請各調查員擔任調查後聞希望初選當選者頗多是以有邀請調查員宴會者有調查員自圖當選者故所查選民異常浮濫如不識字之茶店堂倌及毫無資格之下流人物一律入册凡年齡不及二十歲之小兒亦抬高年歲認爲選民均爲運動當選之預備未知負審查責任者能從嚴格以剔除否 
　　地方紀念休假本月六日爲松江光復紀念是以縣市各校均休假一日以誌慶祝唯各公署仍照常辦公並無慶祝表示 
　　分設養蜂公司金山縣肇亨養蜂公司爲擴充營業起見擬於松江縣境之浦南勘定地點添設分公司一處業已將公司章程及槪算書等抄呈縣署請予轉呈省長咨請農商部立案 
　　呈請借資留學浦南張澤人蔡潤芳於今年中秋節東渡後入日本東京高等預備學校肄業昨將該校證明書由日寄松轉請張澤紳士吳伯揚作保具呈縣署請於敎育欵項下借撥洋四百元作爲留學經費 
　　侵佔官河結果浦南葉榭鎭鄕民程阿香起造房屋侵佔蕭塘河道三尺有餘經該鄕自治委員顧潤璠以此河關係農田水利及船隻出入與鄕民羅開祥等三百餘人先後呈縣請辦經縣令行警所查勘現阿香自知激動衆憤願捐洋二百元作爲日後蕭塘港開浚之用並請該鎭商會奚莘文等以鄕愚無知等詞呈由警所轉請縣署免究李縣長以其妨碍水利且恐他人援例請求駁斥不准並令警所勒令阿香拆讓不准徇情庇護 
[南滙]  
　　縣敎育會開職員會本月四號下午縣敎育會改選後開第二次職員會是日所議事件（一）附設小學敎育研究會案（議决）小學敎育研究會爲改進計確應設立現公推宋幼蟾爲起草員將草章先行擬就俟下届職員會通過後再行决定（一）參觀標準應否規定案（議决）參觀標準固應由會規定俾有依據茲經共同商榷規定如下（甲）此次參觀時期迫促惟以國民小學爲限（乙）參觀時於優點應特别注意庶將來報告時有所取法（丙）每至一校須向招待員索各項印刷品並詳詢其校中情形（丁）每至一校參觀敎授無論何種科目以終了該科目之一單元爲度（戊）筆記簿内以目光各有不同各須詳細記載至出發日期以十一月十七日（即古曆十月初三日）齊集於上海浦東同人會翌日卽分往各目的地其川資以日計每日暫支洋一元實用實銷盈虧再俟報告結算之旋又公决一三五學區三人編入甲組二四六學區三人編入乙組至散會時已六點鐘矣 
[蘇州]  
　　蘇垣光復紀念本月五日爲蘇州光復紀念日蘇城大小各學校均循例休課一日並於上午九時由各校長率領學生在本校禮堂行慶祝禮商會商團等處亦懸旗慶賀以誌紀念 
　　朱使飭查失物蘇常朱鎭守使赴寗參預軍事會議業已竣事於昨日由寗趁車返蘇聞下車時遺失中將禮服及制刀等件當即電令滬寗車站長並警察廳崔廳長一體派員偵查不識能查獲原物否 
　　省會初選近聞省議會第二届選舉事宜業經初選監督吳縣連代知事派委胡蘭生充初選事務所主任員並經邀集各市鄕董事會議從調查選民入手所有調查事宜仍由二十八市鄕董事分别擔任並由各董各舉調查員協助辦理議定後卽由縣署致函責成各董辦理調查名册限陽曆十一月内送縣彙辦迄今旬餘各市鄕董事已陸續開始調查惟蘇州市毫無動靜曾有人向市董事汪烱之詰問汪以無經費難以着手聞汪之意須新任吳透之知事到任後向其請得經費方可開辦否則卽將上届舊選民册送縣聊以塞責云 
　　劉顧問游蘇紀前江北護軍使現充江蘇督軍署顧問之劉之潔於本月一日乘車來蘇假庽惠中旅館劉於光復前曾充江蘇混成協統其舊屬軍官全往拜謁現聞有將任蘇省某鎭守使消息劉君此次至蘇游覽風景藉便道賀水警仉專署長姪公子完姻之喜連日以來如獅子林滄浪亭靈崴山等處足蹟殆遍前（三日）日經第二師參謀長彭丙一副官長吳禹門及水警仉專署長曁各軍警長官趁坐畫舫用汽船拖帶同往楓橋游賞寒山古寺並詣光福觀音山雲墓山等處又赴虎邱閱覽藏經是晚設筵於九華樓座中均屬舊僚杯酒交酢豪興頗盛直至酩酊而散昨日午刻朱鎭守使乘輿親謁並設筵於九華樓午後同至廣濟橋苦兒院參觀劉君卽樂助多金以作該院經費二時又坐畫舫至天平山游覽范墳畢返棹回寓聞於今日趁車回寗軍警各官咸預備至車站恭送 
　　孫知事履新期前吳縣知事調任江寗知事孫少川由杭返蘇料理其公子完姻畢卽行赴新昨日電致寗省准於本月八日啓行十日接篆云 
[無錫]  
　　議定省議員初選經費無錫籌備省議員初選舉各市鄕以縣署僅允酌撥每市鄕經費二百元不敷開支特舉倪吳二董赴縣淸查徴存地方經費餘欵以備酌提應用楊知事以此項經費歷任知事早巳作爲進益一經淸查恐干咎戾因之大爲恐慌特於昨日招宴各市鄕董事婉商救濟方法是日除懷上等三區未到外其餘十四市鄕董事均應召而來開議之後均主張每市鄕至少三百元方能敷用旋由孫鶴卿與縣署孫稚靑商定准由縣署撥給每市鄕二百五十元作爲本届初選經費各董皆贊成遂由縣署擬定分兩次付欵此次先領一百五十元作調查經費其餘一百元留作投票時費用各項辦法决定後由縣知事令第二科尅日籌措以便撥用 
　　學校慶祝地方光復紀念本日（十一月六日）爲無錫光復紀念日前奉敎育部令地方紀念日一律放假故各校於是日循例放假一天無錫市市立各國民學校並先期開職員會議决地方紀念日舉行聯合遠足會下午一時共十一校學生集於公園多壽樓開紀念會樓前懸掛國徽學生向國旗行三鞠躬禮唱地方光復紀念歌三呼萬歲即整隊出發經光復門外迤邐至北塘瞻覽黄埠墩（卽小金山）至附近之吳橋在蠶業公所内休息即合攝一影循原路入控江門面回 
[鎭江]  
　　秋操前之檢閱此次李督軍委派楊司令徐參謀曁陶子葵蘭庚年等來鎭檢閱秋操巳紀前報茲悉駐鎭陸軍十九師楊春普師長本定本月八日舉行第一次檢閱嗣以事前須先演試故於昨晚傳令所部七十三團七十五團騎砲團要塞連憲兵連各軍隊於今日（六日）上午九時齊集城北大校場試演閱兵及分列式事畢復赴七十三團砲兵團檢查内務午後考試官長學科分口答筆答兩種次即演習兵士講堂分講解要務令精神講話二門閱時風紀嚴肅精神活潑技術嫻熟服裝整齊頗邀省委贊美演畢陶蘭徐三君向中下官佐及目兵諄諭以服從命令恪守軍紀和洽同袍捍衛國家等語聞七十五團之内發及官長學科兵士講堂諸項則定於七日檢閱云 
　　商團籌備冬防鎭江商團正會長朱中孚以時局不靖且冬令在卽亟宜注重防務昨特邀集全體團員籌議一切擬定期陰曆十月初一日起開辦冬防徹夜巡邏以輔軍警之不逮 
　　選舉調查將竣丹徒縣倪知事委任嚴禹門等八人爲選舉調查員分赴城廂内外各選舉區調查選民巳紀前報茲悉此次各調查員奉令調查對於選民一切資格考查頗爲審愼現在城内六區城外之一區三區均巳完全告竣城内之七八兩區城外之四區五區三日内亦可竣事矣 
[南京]  
　　筵資助賑之熱心南京三山街新開大裕衣莊於陰曆八月二十四日開張各莊親友餽送禮儀及踵門道賀者頗多該莊執事汪伯平君初擬設筵申謝繼念順直水災哀鴻遍野慨焉心傷爰將此項筵資一百元送交籌賑會移作賑濟以惠災黎並謂爲各莊親友造福云 
[揚州]  
　　開會勸助賑欵揚郡人民因京兆水災發起籌賑會於本月（六日）假敎場凌雲閣開會演說遍發傳單勸助賑欵以救災民其文略云京北一帶洪水爲災村莊被没者數千餘流離失所者近百萬嗟我蒸民同爲天覆罹斯浩刦誰不痛心巖居樹宿堪憐范叔之寒沐雨櫛風盡是翳桑之臥恐鄭俠之圖難繪並黔敖之饋俱無在昔本有移民之舉貸粟之方况我同胞哀其頓沛用是各地后先舉辦賑濟吾揚乃接踵而起伏望各界體天地之心造災黎之福云云 
　　仙鎭小輪開班揚屬八港口地方爲洲圩行旋之要道前因潮水泛漲小輪來往波浪街激河堤危險曾由官廳呈報鎭關勒令停駛現仙鎭班各小輪公司以潮水業已淺涸具呈周監督准予開駛俾資營業已得批准本月（六日）周知事奉到此項訓令后業已分飭各輪商知照 
　　催繳借用公欵兩淮鹽運公署以局芷貞知事前借用公欵二萬八千餘兩現該知事卸任在即特於本月（六日）行文江都縣催繳以淸交代 
　　司長批駁修橋揚屬東鄕萬福橋（計共三道）如遇倒塌等事例由運署撥欵興修該橋自去歲爲流冰衝壞后迄未修築該地董事屢禀運署請修均以飭商籌欵爲詞藉以延宕日昨該地耆民莊慕善又復在運署請修詎張司長竟將禀詞批駁略謂該橋本無經常費從前係賴米木董爲補助近年以來食米禁運木改統捐且屬地方範圍理應向行政官撥欵興修本司祗能令各商量力捐助云云 
　　撤換大儀區長揚屬大儀集警察區長陳銳前因究辦該地抗捐董事李祺致遭人民反對現經兼警察所長周知事撤換另委李君承乏業於本日（六日）分飭新舊各區員預備交替視事 
[杭州]  
　　西湖遊覽會預誌籌賑京津水災之西湖公園遊覽會定於十日開幕至十九日閉幕昨日（六號）各部主幹曁幹事等假陸軍同袍社開談話會議决入場劵除普通三角幼童一角外並發行一種團體劵每張售洋一角俾學生軍警在二十人以上者到會參觀又以金石書畫甚爲寳貴特請葉品三爲陳列部主幹又遊藝設備部主幹唐輔之擬向上海大世界商借獅象各項動物來會陳列引遊人興趣並擬邀致拱埠及江干各妓到會輪流彈唱又聞上海第一舞臺名伶小寳義張國斌小寳芬曁鳳舞臺名伶陳善甫張文艶小金鈴等以西湖遊覽會開幕在即擬在該處搭臺每日下午前往輪流演劇 
　　將編水上游巡隊齊省長以本年冬防期内適値戒嚴時問嘉湖兩屬防務重要原有水警兵力單薄不敷分配特擬編水上游巡五隊大隊分駐杭嘉湖各要隘藉防匪患每隊設隊長一員兵六十名以三個月爲限業已從事編制不日成立 
雜評一 
[開放門戶（步陶）]  
　　國之所以能存立者以其有獨具之特性與自握之主權也是故一國之中吾有舉措不勞國外人之過問也或呈若何現象亦無待國外人之借箸以籌也反之則無以自成其國家矣今據路透電所傳乃有以開放門戶告知我外部者國人其思之我有門戶其開放與否乃須爲他人之報告是聽此其國家爲如何等級之國家耶惟是以事實言時至今日中國境内蓋幾無一處幾無一事而非有他力之參加者以故門戶之或開或閉其利害所關常有他方之許多牽涉而立於主位之中國人尙居其次焉此其歷史之醖釀由來已久特醉夢中之中國人猶多茫無所覺耳然而今旣有人告知外部矣爲外部者不知將如何酬答而國人之聞此電訊者又將作如何感想也雖然今日之中國興兵者猶自興兵搆怨者猶自搆怨寗復思海天萬里外固有人負大壑而趨耶嗚呼 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[愛儷園第三次籌賑會四誌]  
　　昨爲哈同花園開籌賑大會之第四日雖氣候稍寒天尙晴朗是以於午後一時起赴園遊覽者仍絡繹不絕該會摸彩處續設之五千號彩匭除首標已由王三全得奬外其二標則於昨日由住居北蘇州路九百二十一號祝公館電氣處之袁炳文所得計赤金鐲一對當場由袁君照前次得標諸君之例慨然捐助一隻尙有某君摸得洋傘一柄亦携繳事務所助賑其三彩尙未摸出是日園中美人彈唱團中各校書異常盡力又天演界中天蟾舞台諸名角自一時起串演拿手好戲故該兩處均極熱鬧座無餘隙餘如護軍使署軍士拳術場圍而觀者亦甚衆倉聖大學校陳設各種古樂及各校成績品參觀者亦夥他若美人負販團奔走全園殷勤勸購不遺餘力惟英美烟公司因擔任售烟各職員係由各號主輪充頗爲勞苦對於展散實已力不能勝故將餘剩香烟作價捐助於事務所充賑聞今日午後四時添放汽球以助餘興業已由某西人擇定在倉聖大學前操場中施放昨先飭匠挖掘泥窟預備燒練升汽之用所有第三日收劵約二千三四百號門售三百零五元彩票十四元小洋七十六角會場臨時助欵有廣倉學會會員袁祖懷君助洋一百元郭太太助洋二元劉鏡淸助洋二元蔣尙志助魏正珊相金移充災賑洋二元蔡廷芳董天涯兩君在場勸助各善士大洋三十二元小洋三十二角錢一千零六十文又益源海味行朱蔚萱君助赤金香煙嘴一只又王君助洋三元其團體助欵及靑樓助欵另錄於下團體助欵英美烟公司三百二十六元七十五角錢一千三百文又香烟作價估助洋一百七十五元二角五分紗業博愛社二百元義賑團二十二元二百五十三角錢四千四百四十文祝文記八元八十四角許源昌五十七角振華餅乾一元十八角汽鎗打靶一元八角動物院二元五十六角小有天三十五元天演界三十八元三百四十二角女校書茶票一元五十二角德意樓五元七十二角又三十三角春申樓二十四元四十七角小京班四十三角品樂居四元九十二角麗查二元六角一言亭七元四十一角文明戲茶票三元二十六角鴻運樓三十二元二十四角徐長壽女書場售烟十八元一百七十八角時雨藥房助書五十本（其餘數元及數角者從略）靑樓助欵吟鴻一百零六元又儲蓄票二元時運三十五元飛龍二十元林佩香十六元賽昭雲十五元蘇媚小紅熙鳳樓評香各十元鳳第十四元月梅陸娥媚睛雯高第王筱香桂林情意起鳳樓虫二樓金翠玉驪姬黛語樓王鳳花雲謝雲香素秋琴蘆含梅麟絳仙玉蕙寳紅情秦如意以上各五元漱玉蓮靑十歲紅留香館徐六如紅情軒花寳林素香樓賽昭容倚霞陸昭容文琴明月翠鳳娥洪素香晴雯以上各二元妙玉金蘭情眞競盧紅氷館鄭張陸衛沈胡以上各一元 
[湘省莊客又得警電]  
　　湘省自南北兩軍交戰後商業大受影響駐滬各莊客早已接電停止辦貨昨湘省莊客又接總號來電謂近日湘省戰事更見緊急商民逃往四鄕避難者日必數千各業異常冷淡而紙幣價格日見低落各錢店停止兌換者已達十之三四各處駐湘採辦莊客亦因錢莊停止往來景象日惡多已收歇離湘况前次巳運之貨裝儎民船在運至寳慶東港地方被北軍將船一併捉去刻下正在封鎖民船裝儎軍器兵士往來運送所有已辦未辦各貨切弗裝運云云各莊客接電後立卽通告駐滬湘帮一體知照以避危險 
[道視學從緩裁撤]  
　　滬海道尹接省長訓令云案准敎育部咨開查本部於民國三年第二一六號通咨各省設立道視學規定每道員額及委任方法辦理以來各省有遵照設立者亦有至今未設立者茲經本部詳加察度道視學一職於事實上無設立之必要自宜即行裁撤以昭劃一相應次行查照施行並希見復可也等因准此除咨復查本省視學一職於元二年間分省縣二級迨至三年五月省道縣官制頒布後接准貴部來文省視學之外道縣均應設視學每道至少二人等因是道視學由於道官制發生現在道制並無變更道尹有考查縣知事之責縣知事辦學考成條例早經頒布縣敎育行政成績當然在道尹考查範圍之内道視學一職於事實上殊無裁撤之必要至各省未經一律設立誠不足以昭劃一惟已設立者似不必因之裁撤以爲遷就之計本省各道道視學早經一律設置揆度本省情形自應從緩裁撤除令知道尹相應咨請查照外合行令仰該道尹遵照此令 
[鐵路局長調任消息]  
滬寗滬杭甬鐵路局長任筱山日前因事晋京會議暫將局務委令總務科長代拆代行曾誌本報茲聞任局長刻有留京任用消息所遺兩路局長將以某路局長對調行將發表云 
[破獲法界新民里機關續誌]  
　　法捕房總巡施美德氏於本月二號據人報告稱有宗岳徽即鍾蕚輝等匿跡法新租界白而部路新民里十六號門牌藏有危險物品希圖擾亂治安當即親自督同西探目石維也華探目黄金榮沈德福包探魏志餘任水揚程金和前往該處拘獲湖州人宗岳徽卽鍾蕚輝周近巖即周芝巖俞阿四蔡德興金阿維婦人蔣氏即何姚氏等六人抄出炸彈一網籃白朗林手鎗三支子彈三百餘粒鈔票洋四百餘元現洋二百四十元一併帶入捕房聽候錄供解廨訊辦在案昨由施總巡飭黄沈兩華探目將鍾等解至法公堂經讞員聶君會同法副領事德君升坐特别刑庭研訊先據兩探目上堂禀明前情繼將手鎗等物呈案請究詰之鍾蕚輝供前爲小本營生於七月十四號由原籍來申住在新民里何雲龍處手鎗炸彈係在逃之蔣嘉石寄存是實又訊周芝巖供詞與鍾相同俞阿四供向在蔣嘉石處當差手鎗由何囑我藏在樓上蔡德興供由俞阿四薦我至何處當差手槍炸彈究係何人之物不得而知金阿維供在何處爲厨司餘事均不知悉何姚氏供丈夫何雲龍現匿何處實不得悉中西讞員會商之下判鍾蕚輝周芝巖各押四年俞阿四押三年蔡德興押三月期滿一併永遠逐出租界金阿維何姚氏從寛開釋鎗珠炸彈銷燬銀洋充公完案 
[搜查探線報告之黨人機關]  
　　日昨松滬護軍使署據探報告本城二區二分署境廣福寺隔壁某姓家密設黨人機關謀爲不軌且藏有危險品物等語盧使據報立飭稽查處廖守忠遴派稽查員帶同眼線至二區二分署報請派警協助拘捕當由杜署長派長警隨同稽查員等不動聲色前往將某某二名拘獲並搜獲炸彈二枚一併帶署嗣杜署長因恐搜查未盡週到又派警前往搜得木桶一只内儲火藥等物亦即帶署將二人略詰一過派警持械護解軍署核辦 
[浙探拘捕黨案嫌疑人續誌]  
　　浙江軍探周某在閘北五區二分所轄境宜樂里拘獲臨海人朱啟芳指爲李徴五部下謀浙黨人寄押閘北司法科經段科員訊得朱由原籍來滬找尋叔父並無黨案關係搜其身畔亦無黨證留候該軍探再行查明復候核奪在案茲朱巳在押多日該軍探則一去不回段科員以案情重大未便擅專當經面禀司法科劉科長奉諭取保開釋奈朱初次到滬僅有同族朱某住居英租界開設成衣舖此外别無相識之人到案作保故昨日段科員又詳請徐廳長核示遵辦 
[斜徐路一帶之防務]  
　　松滬盧護軍使偵悉黨人近又活動通令各軍隊妥愼防範並於軍事區域以内晚間遇有行人必須隨時盤詰等情已屢誌前報茲又查得斜徐路迤西沿浜至土山灣天主敎堂爲止與法新租界僅隔一浜恐有黨人於黑夜越入軍事區域故於昨日令由三十七團第三營營長王幹臣於即日起每夜派兵一連在沿浜之斜徐路一帶澈夜梭巡並於華法毗連各橋梁每橋各派士兵十二名分作三班輪流站巡遇有由租界過橋之人務須詰詢來蹤去跡如果言語不符卽行拘究母使混入云云 
[司法部不忘刑期無刑之古訓]  
　　司法部以各省監禁罪犯每於期滿釋放後多不能改過遷善甚至一犯再犯時有所聞殊非刑期無刑之意嗣後收禁人犯應將指模箕斗年貌籍貫造册呈報以資稽查而爲再犯時加等治罪之標準現已令由江蘇高等檢察廳轉飭各縣新舊監獄遵照辦理矣 
[少年匪徒持械行刦]  
　　前日下午四時許有少年匪徒三名袖藏兇器至小東門内長生橋相近婦人蔡朱氏所開之骨牌店以買物爲由從後戶一擁而入闖入臥室嚇禁聲張攫去金銀衣服等物約値二百數十元仍由後戶携贓而逸該氏卽喚同店夥在後喊追經長生橋崗警帮同追獲陳阿五一名其餘二人均被逸去該警當在陳阿五身畔抄出原贓連同該氏解送一區二分駐所經王警佐提案略詰旋卽備文於昨晨派警將陳並贓申送警察廳一面着該氏自行投質領贓午後由司法科員研訊陳供本地人失業已久現住法界餘語支吾科員判令收押候飭探嚴拿羽黨到案併究 
[楊樹浦前晚之盜案]  
　　美租界楊樹浦太和街九百九十三九十四號門牌向在瑞鎔鐵廠爲冷作工頭之程錦芳家於前晚七時許被盜匪七八人碰開後門一擁入内直達臥室各出手鎗向事主嚇禁聲張翻箱倒篋刦去値洋七百數十元之金表現洋鈔票携贓呼嘯而逸後由事主報告該管楊樹浦捕房捕頭立飭通班中西探捕前往兜拿各盜已無蹤跡該探卽據情歸禀捕頭轉禀麥總巡通飭各捕房中西探捕一體跴緝務獲解究 
[僞造護照案撤銷前斷]  
　　英美工部局在公共公廨呈控奥國人肯特勒與陸鑑齋尙允祖余誠彩等僞造荷蘭腦威兩國領事護照迭經公廨訊明判余與見證陳熙開釋陸押滿西牢四月當罰洋八百元充公另交一千元人洋並保並具安分結如二年内無違法情事准將保結取銷在案詎昨晨又由捕房將在押之陸鑑齋帶堂據刑事科代表牛門律師投案譯稱此案係捕房原告業經堂上訊明判斷茲因駐滬腦威領事與捕房意見不合爲將被告帶案應請撤銷前判云云經原審官關讞員商之英白副領事會同簽判云據捕房聲稱本案因腦威領事與捕房有誤會之處請將前斷撤銷等語應即照准此判 
[應募華工被控續誌]  
　　廣東路三號門牌英商泰昌洋行指控應募出洋之華工陳長春高鳳崗馬金生錢根生將已給印有肖像之執照加蓋假圖章圖騙銀兩業經捕房將陳等四人先後拘解公共公廨判令分别收押候訊在案昨由捕房將陳等四人併解公廨原告代表律師即偕見證等上堂訴明前情請爲訊究經關讞員與英卓副領事向陳等略訊一過判均押候訂期併案訊理 
[農商部委員抵滬]  
　　農商部總長近因各省各屬農業收成及實業衰旺情形均須派員詳細考察聞蘇省派委僉事錢穟孫技正謝孟博兩員業已來滬謁見上海縣沈知事晤商一切一俟縣公署派定人員即須會同前往各鄕考查農業後再至實業各工廠考察云 
[花業同人續開大會紀要]  
　　南市花業公所吉雲堂爲棉花檢查問題迭次邀集花業同人討論善後辦法屢誌前報茲悉前晚該業續開大會聞已議定對於各鄕花販不得不從事檢查以爲正本淸源之計惟檢查之時要力主和平以後查驗遇有潮濕之花當場一律退回無須送悞以杜枝節至於同行收花亦須切實查驗以塞其流並將舊有規則略爲修改會場一致通過其内容如何尙未詳悉惟聞其大致須雙方並進而尤注意於行家其局長一職因沈局長再四力辭公議投票重舉亦於前晚當衆設匭投票旋即揭曉沈局長得七十四票仍居多數云 
[漲灘補價之不愜]  
　　南滙縣屬新漲灘地曾於淸光緒二十六年出示召賣各業戶遵示繳價給單管業嗣因沙田局欲照新章每畝補繳田價洋四元各業戶即集議反對迄未解决現沙田局委員徐仁鏘因各業戶堅持不懈羣情激昻故擬變通辦法每畝減收二千文以一個月爲一限逐限遞加三個月限滿二限加徴滯納處分一千文三限加徴二千文各業戶檢查原案及所給田單並無補繳田價字樣僉以該項繳價實係疊床架屋且限期迫促民力實有不逮故遵章繳納者甚屬寥寥云 
[天洋丸輪船擱淺之電訊]  
　　七日大陸報云昨日上海某君接私人電報謂東洋汽船會社之天洋丸輪船昨日由橫濱港出口赴舊金山時忽擱淺岸濱惟已拖出損傷未詳 
[商定盛杏孫出殯路由（節譯工部局報告）]  
　　十月二十五日商會總董朱葆三副董沈聯芳函致公共租界工部局請求發給十一月十八日（陰曆十月初四日）盛杏孫出殯路由之執照當時所擬之路由乃於是日午前十一時由靜安寺路一百十號出發向東循南京路至河南路口折入河南路向南直至洋涇浜向西轉灣沿洋涇浜折入西藏路至四馬路口向東沿四馬路而至黄浦灘向南入法租界直達金利源碼頭三十日朱葆三沈聯芳又函致工部局略謂十一月十八日適爲星戎日西人例於是晨赴敎堂禮拜南京路勢必車馬繁多恐與盛氏出殯不便故擬將出殯時間改至午後一時至三時至於電車往來一層已由商會總董副董親與電車公司總理接洽一切如工部局准許電車暫停則該公司自順停車又據該公司總理云如電車未便全停亦當諭令緩駛務使殯儀經過時不生妨碍但若工部避能轉諭電車公司於是日午後一時至三時之間在殯儀所經過之各路暫行停駛則尤善矣云云十一月二日工部局覆函略謂殯儀行經南京路與黄浦灘一層除不得已者外工部局向不允許今重以尊諭工部局特别通融願允盛氏殯儀行經靜安寺路南京路直至廣西路口然後向南折入四馬路至黄浦灘此入法界或由廣西路不入四馬路而入他路直往黄浦灘亦可悉聽盛家自擇但須由總巡核准且不得將殯儀折回至四馬路以北再工部局執照限定殯儀不得於午後一時前出發闊以四人並肩爲限照料殯儀者宜竭力保全秩序並服從巡捕之指示云云七日朱沈二君函致工部局道謝並聲明十八日盛氏殯儀准於午後一時由盛宅出發沿靜安寺路南京路折入廣西路過四馬路至黄浦灘向南入法租界又謂是日未舉殯以前儀仗執事須用地方以便排列茲將繪呈一圖指明排道地點午前十一時卽將開始佈置幷請發給執照云云 
[運輸會議章程之分布]  
　　滬寗滬杭甬路局奉交通部令發運輸會議章程飭卽查照茲將章程錄下（運輸會議章程）第一條運輸會議專任討論鐵路運輸及附屬運輸各業務之改良統一及進行第二條運輸會議以交通部部員及國有各路現辦運輸具有學識經驗者組織之交通部因事務上之必要得指調各路路員爲運輸會識專員第三條每届會議凡與議案有關係之各路均由交通部飭令派員與會但非有關係之路遇交通部認爲應令與議時亦得飭令派員列席第四條運輸會議由交通部隨時定期召集開會第五條運輸會議開會時以路政司長爲主席第六條運輸會議議案除由交通部提交會議外各路局均得提出議案但應先將議題及說明書呈送主席審核交議前項議案由主席先期印發有關係各路研究第七條議案如須修正時由主席指定專員審查後再交會議第八條運輸會議議案非出席員四分三以上之同意不得議决第九條運輸會議議决事件由交通部核定施行如交通部認爲有窒礙時得交覆議第十條運輸會議事務員由主席呈請交通部於部員或路員中選派兼任如遇有必要時得酌用雇員第十一條本章程自公布日施行 
[紅十字會放賑電文]  
　　本埠紅十字會前經派員前往直隷獲鹿縣屬石家莊散放急賑已迭紀本報茲該會接到該縣知事曾傳謨來電致謝照錄如下紅十字會沈會長鑒今夏水災敝屬石家莊較鄰更重幸蒙我公派員振濟設施完善口碑載道設立工廠復蒙資助生死肉骨感同身受除由各界敬製匾額乞蔡君轉呈誌頌外特再電謝獲鹿縣知事曾傳謨叩魚 
　　又該會接放賑員蔡天泰來電云紅十字會沈會長鈞鑒前日到津江電悉兩日辦理請照雇船購糧等事棉衣已運明日到京安卽行查放徐水振務已囑趙宜之於結束石振後先行調查報告並聞除函詳蔡天泰魚 
[兵災水患聲中之綢緞業]  
　　蘇杭湖濮之綢緞業在實業界向佔最高地位自歐洲製造綢緞機器輸入我華以來杭州中甯綢線縐盛澤之小紡雲紗湖州之縐紗蘇州之摹本大半改用鐵機所出之旭日雲霞緞日新緞緯成緞綺霞緞蟾翼紗野鷄葛錦雲緞等紗緞名目甚多行銷於市頗爲社會所歡迎其創辦最早者爲杭省忠淸巷金某所組織之日新機織綢廠繼起者爲久成虎林袁震和夔章等三十餘廠共有鐵機一千五六百架所出各貨每年運滬銷售者約値銀一千餘萬金其所用之原料織雲霞緞者非廠絲廠經不可絲搶緞間有用絲及絲光紗絨緯等類以致貨身高低不一售價亦不同今年春夏秋三季之業此者以夏季生意最爲蕭條價亦大跌目下 
 
 

Page 11

 
 
　滬市雖巳轉機惟各埠客帮交易仍極寥寥緣四川湖南廣東廣西雲貴均被戰事阻礙北地則爲水患所困故該業不免躊躇云 
[美國商船預備出發]  
　　美國大羅司輪船於上月三十一號由美開駛來滬停泊浦東其昌棧碼頭所裝貨物以洋松木鐵板爲大宗當由該輪買辦函請海關水巡捕房梅捕頭飭派探捕十二名前往照料以防失竊貨物現該輪已於前日卸貨完畢當卽雇用木匠數十人裝就房艙多間並派人購辦大宗牛肉麫粉秈米等食料據該輪中人云一俟房艙裝就卽開往威海衛運兵赴美云 
[瑙威總領事調任]  
　　駐滬瑙威總領事巖峻君調往日本東京代辦兼總領事所有駐滬總領事職務由副領事納忠君代理聞昨已函致交涉署知照矣 
[上邑秋勘竣事]  
　　本邑秋勘前由財政廳派委江慕洵來滬會同上海縣沈知事前往各市鄕履勘現已告竣勘得各市鄕區禾稻中稔並無成災地方昨已會銜報告矣 
[龔聲揚接任團長]  
　　駐杭陸軍第四師步兵第七旅第十三團該管三營現已改編爲浙省保衛團所有保衛團團長經楊督軍任委龔聲揚接任龔已遵令視事於昨日函致松滬護軍使通飭所屬查照矣 
[財政廳催解典當營業稅]  
　　江蘇財政廳以典當營業稅亦爲國庫收入之一宗向例按年由縣徴解現在時届冬令省庫支絀所有前項典當稅欵即應由縣催解以應急需昨已令飭上海縣遵照趕速辦理矣 
[靑浦同鄕會將開大會]  
　　靑浦旅滬同鄕會成立迄今已届一載該會同人積極進行成效卓著茲定於舊曆九月二十七日（星期日）午後一時至三時假座英大馬路虹廟東隔壁保安堂開秋季大會並照章改選職員修訂會章昨已通告同鄕届時一體蒞會 
[奉賢丹陽修志之則效]  
　　江蘇全省修志事宜自開辦以來所屬各縣應修志書均已次第編撰惟奉賢丹陽兩縣尙未着手現因省志局迭次嚴催勢難延緩稔知上海縣志修輯將竣可資仿效故奉丹兩縣各派第三科長宋經湛（字惕源）郭顯曾（字子嘉）先後來滬調查現已將上邑修志章程及編撰各稿照錄携回以資參考矣 
[租界緝私隊長易人]  
　　本埠租界食鹽棧業於十一月一日起開辦因恐界内或有梟匪私將松屬沿海灘私鹽運入私銷曾由蔡統領令委二營二隊長羅正玉爲兼辦租界巡緝隊隊長飭先招募巡船四艘以資巡緝在案嗣羅隊長以租界地段遼闊浦江緝私轄境計有六十餘里僅有巡船四艘不敷巡查諸多困難業於前日禀請辭職茲奉蔡統領允准另委鵬飛緝私輪管帶楊春林爲租界鹽棧巡緝隊隊長昨已將所招之巡船四只改歸楊隊長管轄矣 
[工商研究會會長鼓勵工廠]  
　　高昌機器工廠製造織襪機器其運用之功效早爲實業界所歡迎今春該廠經理仲方君復加研究發明一種自動機器運用靈活且能自挑襪跟比普通織襪機尤覺便利茲由中華工商研究會會長楊小川君特贈匾額一方題曰新機徐引不獨奬勵工業之進步亦提倡國貨之盛意也 
[通濟艦駛往北洋]  
　　通濟練習艦自由江南造船塢修竣之後原定在滬暫時駐防茲奉饒總司令電飭以北洋封河在卽航海商船備運北貨南下者甚多海盜刼掠航商每在此時仰速駛往北洋各海島遊巡保衛航商而弭盜患等因故通濟軍艦已於昨晨離滬北上矣 
[華人之英語禮拜]  
　　聖約翰大學敎習都孟高君爲上海第一隊中華童子軍之宣敎師近提倡華人英語禮拜假虹口百老滙路元芳路口聖安得烈堂於每月第一星期日下午四句鐘舉行本月四號爲第二次禮拜之期到者男女七十餘人並有第一隊童子軍唱詩聞下次禮拜已定於十二月二號舉行並請聖約翰大學校長卜舫濟博士講道云 
[銀樓要求復訊之效果]  
　　南京路寳豐銀樓前因誤收王善慶所攫謝姓小孩之金鎖片經捕房查悉於九月二十八號將該銀樓經理傳至公共公廨　供判交五百元舖保限二年内不准再收來歷不明之飾物違干傳究等情曾誌前報茲該經理不服判决特延梅吉言律師爲代表禀准公堂復訊昨由梅律師投廨譯稱寳豐銀樓已開設多年被告遵照西曆一千九百零四年工部局訂立金業公所章程每日門市收進金飾均照向章保存一星期然後鎔化此次櫃夥收進之金鎖片亦照工部局定章保存並無不合之處言至此將金業公所訂定章程呈案請察並要求取銷前斷經會審員王肇之君商之英白副領事姑照被告代表律師請求判將前斷取銷保單發還 
[銀樓夥計之兇橫]  
　　通州婦人王曹氏住居閘北長安路日前向義泰銀樓定製首飾迭次向取無着前日該氏因該銀樓屢屢失約與夥姚德生口角是時姚手持鐵鉗正在工作一時憤怒以鉗戳傷氏之頭部流血不止當由崗警一倂帶入四區警署經姚署長訊問一過該氏情願歸家自行醫治姚德生解送司法科收押候辦 
[不理墊款之辯論]  
　　沈順卿在公共公廨呈控淸潔夫頭王榮寳與徐寳記蔣雲鈞等不理承包淸潔局分段墊欵洋二千五百元經公堂傳訊被告等延律師到堂代爲辯護並據徐寳記投稱原告所控墊欵確有其事惟此欵非我轉交不能承認爲擔保之人等語繼由原被代表律師互辯良久經王崧生襄讞商之美博副領事判候另行訂期研訊 
[弔查原被兩方之賬目]  
　　日商辻逸眞川北電汽公司三井洋行等在公共會審公廨同控亨生電燈公司主趙承忠不理欠銀一萬餘兩由廨飭傳被告到案訊供判限原告於兩星期内調查被告有無財産隱匿復候再核在案茲因被告趙承忠尙有虧欠祥泰愼昌威麟中央安利通用等英美各商鉅欵經各債主分延代表律師控由公共公堂於前日午後經王肇之襄讞會同英卓副領事提訊各原告代表律師上堂陳述案情請追被告亦延律師到堂代辯中西官會商之下判着兩造將賑目呈案派人核算再行訊核 
[追索抵欵案展期訊理]  
　　英商泰利洋行延代表律師在公共公廨控告沈福祥不理抵欵銀二萬六千兩一案前日午後由捕將被告傳至公堂原告律師即上堂譯明案情請追質之被告亦延律師到堂辯護經王肇之襄讞商之英卓副領事判候展期復訊核斷 
[誣控串攫錢財之懲治]  
　　周煥中指控王香山錢阿寳串攫洋三元四角昨由捕房將兩人拘解公共公廨請究經中西官訊明係因賭博起釁以周不應誣控攫洋判押西牢三月示儆王錢兩人開釋 
[購買煙膏婦人之謊供]  
　　麥阿二在虹口密勒路二十六號屋内私賣烟膏前日被美捕房二百十四號西探查見將挑膏婦人陸王氏一併帶入捕房昨解公共公廨請究據陸王氏供稱烟膏係麥送給並非出價購買該西探聞之即上堂訴稱目覩陸王氏出洋挑取烟膏請察訊之麥供詞含混中西官以麥前曾犯過與此相同之案判罰洋一百元充公陸王氏不應謊供着押女所七天以儆 
[自跌與撞跌之兩說]  
　　前晚七點餘鐘時有一年約六十餘歲婦人某氏手持洋瓶出外購買煤油行經小南門附近適有華商某號電車由西門開回向北行駛該氏見車巳近身情急奔跑跌於軌道之旁所持洋瓶因之跌碎其頭顱誤觸玻瓶受傷流血當由崗警查見疑爲該電車所撞跌遂將五十六號司機人帶至一區三分駐所暫留一面將某氏送往新普育堂醫治未幾由該婦自述係自行跌仆未被電事衝撞即察得受傷尙微該司機人得即放回然各電車已多在中華路停阻約歷一小時始得通行云 
　　又據另一訪員報告謂蘇州婦人徐陳氏現年六十九歲家住大東門外高巷頭地方前日上燈時出外購買洋油不料行至中華路談家弄附近適有華商電車五十九號司機人袁富魁開駛快車而來該氏避讓不及被撞跌傷一時昏暈不知人事當經崗巡上前將袁拘入一區三分駐所訊究該氏之子笔柏生聞耗趕卽前往將母扶起禀奉該所宋警佐以該氏受傷甚重逕送新普育堂醫治袁則解送地方檢察廳訊辦並請派員詣騐等因昨午由熊檢察官將袁提案預審之下判令交保候示下午四時熊君卽會同沈檢驗員等至新普育堂驗得該氏胸腦等處受傷屬實因已年老恐有性命之虞驗畢熊君等卽返廳禀復 
[招補缺額警察之鄭重]  
　　淞滬警察廳徐廳長查得所屬各區署所隊遇有因事斥退之警察隊士每由各該警正警佐隊長等將缺額隨時招補但所補之警察隊士其資格身材是否合格均宜注意現値地方戒嚴時期如有投充缺額者尤須愼選報送來廳以憑驗看所有退伍軍人以及巳革巡警均不得混充並須覔取的實保證以昭鄭重昨已通令所屬一體遵照矣 
[碰傷鄰婦頭面續誌]  
　　曹家渡鄕民施榮寳胡金生口角相毆碰傷鄰婦張華氏之頭面已紀昨報茲悉此案昨日已經段科員訊明判移地檢廳核辦 
[帮匪移送法庭]  
　　帮匪陳寳林向江北工頭徐湧泉拆梢不遂拔刀行兇戳傷徐之腿部等　控經四區二分所署員趙墨林查得該匪平日魚肉良善劣跡多端解送司法科請爲懲治已詳前報茲悉此案業經段科員訊明屬實將陳寳林移送地檢廳按律究辦矣 
[縱逃兇犯之自累]  
　　新閘牯嶺路協記車木作工人吳阿德喬愛寳因其同伴陳小才將鏹水澆傷女子莫愛金頭面前胸被控捕房飭探拿究詎吳喬兩人暗通消息致陳逃逸由捕將吳喬兩人拘解公共公廨訊供收押在案昨晨由廨復訊即據中西包探上堂訴明前情並由原告女子投案請究訊之吳喬兩人供詞支吾中西官以其不應通風縱逃兇犯判各押西牢一月以儆 
[勸業場大開菊花會]  
　　城内勸業場於陰曆本月二十四日起開菊花會十天在三層樓供設名種數千盆大半係普益習藝所園圃科所培植類皆名貴秀色可餐内中尤以長方盆梅蘭竹菊爲最特色四淸品薈萃一盆淸逸絕倫想此數日中前往遊覽者必尤熱鬧也 
[瞽目醫院失竊]  
　　滬城金家牌樓八十八號門牌聖公會瞽目醫院於前晚二時三刻被賊挖門入内竊去綢布衣服多件昨經失主唐某開明失單投報二區一分駐所請爲查緝杜警佐立派長警馳往查勘被竊屬實允候嚴緝贓匪到案訊究 
[不出定貨之聲辯]  
　　賈錫堂控鄭甫卿定貨不出請求追償損失等情昨日午後經地力審判廳推事官開庭辯論原告不到由代表律師到庭陳述一切旋據被告聲稱今年二月十二日起至三月初一日止三次向原告定購地脚棉花共四百四十包每包價洋二元第一次所定四十包早已銀貨兩交以後二次續定之四百包因貨樣不合照算原告反欠民人洋三百餘元請察問官問原告律師有無陳述該律師稱其中内容敝律師尙未明瞭問官遂諭該律師下次再開辯論須着賈錫堂自行投質於是退庭 
[原被分認堂費]  
　　蕭廷貴前至法公堂控稱劉德淸雇民人掃取馬糞運往崇明等處售賣被欠工洋五十餘元向索不付請求追償等情劉稱此項生意蕭亦得有股份照算蕭應找還民人洋五十餘元中西讞員以兩造供詞各執着赴捕房將帳算明禀覆候斷現經捕房算明兩造各有虧欠互相抵過所差無幾昨即傳同原告禀覆公堂判各出堂費一半將案註銷 
[不認私接電線]  
　　電燈公司倩巴仁律師爲代表至法公堂控稱寳興押店裝點電燈另用一線接在電箱上偷燃電氣察破後核算公司所受損失爲數甚巨請求堂上從嚴追究等情訊之寳興店夥程連波推諉不認判候於七天内核斷宣布堂諭飭遵 
[作頭不任其咎]  
　　法工部局工程處由逖百克律師爲代表至法公堂控稱作頭丁順記承攬建造新租界徐家滙路南洋學校房屋詎丁不照圖樣擅造至工部局所劃馬路界線之外有違章程請求訊究詰之丁順記供民人承攬該學校房屋時曾由唐校長發給圖樣囑我照樣營造且工部局之執照亦由唐校長領來實與商人無涉求察中西官以此事與丁無干判令退去着原告另行起訴 
[竊賊情虛逃逸]  
　　三區警署巡長王良功前夜九時許經過浦東太古棧後面見有一人手持包裹形色張皇正擬上前盤詰此人卽棄包逸去旋經檢查包内有花衣六斤有餘顯係贓物當即帶囘署内報告解警正諭令存候飭緝抛贓之人務獲究辦 
[婦人誘拐婢女]  
　　婦人王朱氏誘拐吳淞路九百三十一號門牌曾亨泰家十三歲婢女菊花圖賣被美捕房包探王金茂查悉昨將朱氏與婢一併拘解公共公廨經中西官略訊一過判氏與曾婢分别留養候補提人證再訊 
[婢女竊取珍珠]  
　　貴州路六十七號門牌住戶陳王氏指控婢女鈕菊花捲取値洋八百元之珍珠一百餘粒昨由捕房將該婢拘解公共公廨請究據原告投訴前情並稱現已查出三十四粒尙少七十粒請求追還訊之鈕菊花供稱所少珍珠已被車夫阿四取去中西官判鈕婢押候補提人證到案再訊 
[菜館未捐執照]  
　　徽州人胡祥鑅近在北福建路六百零三號門牌屋内開設徽館未向工部局捐領執照被工部局捐務處西員强納生查見以其違章咨照滙四捕房捕頭麥搿雷搿請廨出單傳胡到案訊罰 
[茶館聚賭抽頭]  
　　虹口界路二百零二號張老二所開之茶館因容留茶客在内聚賭抽頭漁利被一千二百五十七號巡街捕查見以其違章將賭具帶入捕房捕頭諭候請廨出單傳張到案訊罰 
雜評二 
[刑期無刑（步陶）]  
　　用刑非國家所得已也是故古昔郅治之時常有刑措不用之美談迨至晚近世道日以凌夷而法網亦因以繁苛此市朝之所以日有刑人之陳報與今法部以犯罪者多爰定加等治罪之辦法其意蓋謂重刑以期無刑也顧今日之所謂犯法者其人大半早年失敎不幸而偶觸文網其情已不可憐在獄之一段時期中治獄者又不能有術之爲潛移默化使漸革除其舊染之汚以自謀正當之營業是又對於犯罪者而多所慚德矣若乃以其犯罪也而更加等以治之豈不因以益增其慚德耶然而行之者且曰吾將以謹遵古訓也嗚呼刑則誠刑矣特所謂無刑之期不知將在何時耳 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[空說] [  嚼蠟]  
　　人非空氣不生火非空心不爇文非空靈不活聲非空谷不傳方今秋高氣爽天空送萬里之鴻水冷草枯林空埽千山之葉由是言之境何病其爲空空亦何害乎人也雖然君知其一未知其二空者實之反外有餘而中不足也是故樑空則折樹空則倒衣食空則盜心生墟落空則狐魅至一入乎實無有不興一蹈夫空無有不敗心經所云色即是空空即是色未可據爲篤論也各督軍果力戒首空文實行軍民分治不至逞干戈鬧意見矣各鎭守果力戒乎空文實行淸鄕查匪不至諱盜賊巧彌縫矣各知事果力戒乎空文實行淸心寡慾不至費公欵破民財矣而凡軍警兩界母挪東以補西鄕省議員勿指鹿而爲馬故雖倉廪空研究種植之法杼軸空課求蠶桑之利國帑空力行開礦之方舉凡苛細雜捐虛浮糜費一洗而空之及此未雨綢繆實心任事猶可補救於萬一否則不信仁賢則國空虛吾知内訌起於前外侮乘其後行見破敗决裂難以支持離析分崩不可收拾也可勝歎哉可勝歎哉僕有感於斯作空說（五） 
家庭常識 
[皮鞋油之簡製法] [  夢芸] 　　 
皮鞋油能使革靴柔軟成屈撓性及發光澤之性惟造此油之必要品爲養色劑黏着光澤劑及柔韌劑之三物等而原料不注意採擇則不可得良好之製品茲述其處方如左（甲液）阿列布油二分糖蜜十五分（乙液）硫酸一分麥酒七十五分將乙液加入甲液更加骨黑（亦名象牙黑）十五分及靛藍四分全體混和約煑沸十分鐘即成 
[發芽荳] [  如芳] 　　 
購蠶荳數升浸水中一夜或二夜取出裝蒲包内置于陰濕而不見太陽之處四周用稻柴裹之以助發熱越日取出視之如嫌太乾略以水灑之俟荳發白芽攤大篩中置日下晒之夜則露之不必收藏屋中數日之後荳即晒乾乃置鍋中炒之待荳殻爆發即可停火冷後食之甘脆鬆香頗有奇味如發芽後弗曝乾去皮與鹹菜作羹食之亦極適口 
工業須知 
[種冬菰詳法] [  梅巷瘦客]  
　　（一） 
　　家庭常識第一集載種冬菰法大略已具今就余所經驗再爲詳述俾有志於此者得以照法試驗可母庸以若干元購一紙白話書矣查冬菰一項每歲輸自他國者不下千萬元亦漏巵之一端吾非登廣告招收學員者可弗具論然吾欲使國人深知漏巵之可懼共以毅力振興實業以期挽回利權此則吾所深望冬菰一項特其小焉者也 
　　（一） 
　　種子菰之發生由於菌絲之發達菰種即飽含菌絲之糞磚也無種則菰無由出造種之法先以馬糞照堆肥之法製成磚塊産生冬菰之處尋取菌絲（白色極細無味）納於其中俟兩星期後菌絲布滿磚塊即可用矣但冬菰産於關外居内地者尋菌絲殊難可於洋行家購取種子以供第一次之施種於採菰畢後視土中有白色細絲取之照上法製成菰種亦可出菰但不甚繁盛耳有謂將老冬菰陰乾研成粉末和入馬糞黄土卽可用之爲種者其中並無菌絲何能産菰此妄談耳（菰種譯稱爲麥血龍Ｍushroom上海南京路福利公司購每塊僅洋六角）（未完） 
筆記 
[曲阜謁聖記] [  靑浦徐公修]  
　　丁已舊曆八月二十七日爲至聖先師孔子大成節辰刻隨侍家大人赴文廟入東北隅毓粹門歷階而上登大成殿共七楹敬瞻先師及四配塑像與我邑孔宅大略相同惟並塑十二哲像遺容宛在對越惟嚴顔曾思孟各一龕十二哲東西各三龕兩廡先賢二人爲一龕先儒或三人或四五人一龕規模閎遠窅然而深殿上陳設牲牢外有周時襲鳳豆犧尊饕餮鼎等十器古色斑斕希世之寳殿前聯云德冠生民溯地闢天開咸尊首出道隆羣聖統金聲玉振共仰大成並無欵識殿上懸二聯前楹云覺世牖民詩書易象春秋永垂道法出類拔萃河海泰山麟鳳莫喻聖人後楹云氣備四時與天地鬼神日月合其德敎垂萬世繼堯舜禹湯文武作之師則皆前淸高宗純皇帝宸翰也殿前月臺上陳列衆樂器其南爲杏壇壇前植杏數株又南爲奎文閣其下爲大成門廟内古柏參天不下數十百株皆二千年來古物最奇者孔子手植檜樹在大成門後簷下護以石闌大可數拱高約四五丈葱蒨可愛四周碑碣如林螭蟠鰲負不能徧讀已刻排班行禮主祭者爲衍聖公孔令貽餘則馮總統委淮徐鎭守使代表曁各省孔敎會員三四十人並聖裔數十人學生二百人左右祭時舞而不樂仍用跪拜舊禮翌時禮成攝一影片孔敎總會主任高要陳君煥章邀各會員至奎文閣下講經家大人以年届杖朝爲江蘇代表講君子不重全章午正回五馬祠街招待處休憩未刻雇車出北關一路柏樹森森濃陰匝地約行里許至孔林前有萬古長春石坊迤邐北向渡洙水橋見子貢所植楷樹今已枯萎皮色如鐵西北隅爲至聖文宣王墓行展拜禮旁有子貢廬墓處遺跡其東爲泗水侯伯魚墓又南爲沂水侯子思子墓又東爲孔氏先世墓登享堂小憇未幾夕陽西逝催人行邁仍坐原車入北關道經陋巷有復聖廟入門敬謁規制亦宏前有顔子井上翼以亭大門内白皮松一株相傳爲周時遺植其大數十園生氣遠出予生平所見之樹無有出其右者登退省堂折而西爲正殿聯云一陽復收天下春周冕虞箭五百帝王分譜牒三月仁通古今運文經禮緯萬千爼豆應簟瓢鄭板橋書前有樂亭旁建兩廡少焉興辭而出回至寓所時已薄暮陳君煥章招往四氏學明倫堂共飲福酒更魚初躍盡懽而散爰載筆而爲之記 
短篇小說 
[社會小說貪嗔小史] [  常覺小蝶天虛我生合譯]  
　　第二十五章（二） 
　　梅琳曰汝言良信即我初至倫敦亦往往覺其不適今汝可先返苞洛區惜我尙有他事不能與汝偕行納蘭曰然則我亦不往梅琳曰此何故耶曰我去則無人爲媼伴矣梅琳笑曰吾豈必需汝伴當汝未來之前我復如何納蘭曰吾意媼乃每於途中觀書爲兆實險吾苟去者當先爲媼覓一女傭以代吾職庶我去後於心亦安梅琳笑曰憨哉孺子汝直以我爲孩提矣汝母慮果需人者吾亦自能覔之納蘭必請登報雇傭然後肯行梅琳諾之曰惟汝此行亦需資斧乎乃以錢囊儘數傾之榻上令納蘭自取納蘭略拾數鎊餘仍納諸囊中返梅琳曰主人且出吾當小睡汗出即行但苞洛區太遠吾擬至就近村間游息數日一吸空鮮之氣梅琳曰若是則尤佳吾但望汝早愈早歸也梅琳去納蘭略一朦朧卽起向梅琳道别梅琳曰孺子汝疾小瘥即當以信致我免我懸念納蘭唯諾旣出心乃大躍第一事卽往衣肄購女郎之衣然上等之肆納蘭殊不敢入蓋以少年而購女衣必且受人嘲笑乃於僻巷之中覓得舊肆遂以梅琳所與金鎊購外衣一領媵以白草之冠及烏皮之靴其他零星之物共盛一盝携之重返白浪旅館則梅琳已出納蘭自喜得計即返寢室鍵其門就牀沿而坐視其紙盝而微喘旣復起卽以快剪斷其繩索而衣裙之屬一一現於眼前納蘭此時似中狂易立自去其短衣擲之於地即取新衣衣之行近鏡台一顧其影則不禁愕然而驚蓋不見此形容直可半戰今乍見之轉似不類於己但見鏡中有一苗條女郎頰絳而目朗朱唇微啓展爲嬌笑旣而唇又漸合現爲憂色自言曰納蘭汝雖美然華麗終不敵黛珊可奈何旣復私忖不知梅琳見此亦能識爲雪柳之化身否吾知其老眼昏花未必能辨特是舉步之間乃覺長裙窣地牽掣彌甚因顰蹙曰形骸放浪已慣一旦重受束縛吾不能不重事練習矣乃向室中往來蹀以習女郎步法直至宵深（第二十五章完） 
　　侯燕賓梁溪老吳二君鑒乞示住址當奉復件 
 
 

Page 15

 
 
   
 
 

Page 16

 
 
   
 
