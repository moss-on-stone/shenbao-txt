# 1889 - 20 - 4905662

 

Page 1

 
 
[重印風月夢告成] [  申報舘主人啓]  
　　風月夢一書爲　上蒙人所著中間縷記揚州艶跡平康曲巷選色徵歌名士美人湖山生色尤妙者每于雪艶花穠之際微寓藥石良言百八清　直足喚醒世人痴夢盖體例雖仿章回小說而其遣詞命意誠有非率爾可以操觚者前巳印行早經售罄茲復以新式鉛字排印校讐裝釘格外精工每部仍售洋銀三角欲購者請移玉至上海申昌書畫室及各外埠申昌爲盼 
[續印三層本佩文韻府告白] [  點石齋主人啓]  
　　是書繪印三層本向爲本齋所特創當時頗有以式不雅觀爲言者然而購者紛如爭先恐後可見揷架累累宜居不宜行船唇馬腹之提携終以重便者爲可貴今本齋率由售章仍印三層本取原書整頁發裱不經割裂何從舛誤而又加意校讐加工精印每頁領行字無論多少書縫中備載無遺檢之卽得分本從薄書腦從寛異時定價又必從亷年内一準出書想明年需用此書者必先覩爲快也先此佈聞伏惟雅鑒 
[論停棺不葬]  
　　禮有之曰天子七月而葬諸侯五月而葬大夫士庶人三月而葬葬有定制禮經載之詳矣宜後世之孝子慈孫確守聖經無敢僭越曷爲而有停棺不葬以庶人而僭諸侯以諸侯而僭天子且更有停棺數十年而罔知安葬者此何故　有爲之解者曰世有深於情者以人子卒遭大故亦旣百身莫贖而復以父母之身投諸荒郊寂寞之鄉心有不忍甘以不孝爲考若夫迫於境者雖一坏之土所值幾何乃爲境地所窘因循坐誤年復一年更不顧春秋窀穸之事此皆因私情而獲公譴者也彼情無可恕理無可原如弟兄不睦各存意見而不葬惑於風水徧尋眞穴而不葬凡近時之停棺不葬大率不離乎是而其違背定制一也且夫停棺不葬敝俗也移風乃能易俗成俗必先化民浙省之停棺不葬惟杭嘉湖爲甚然習俗移人賢者不免故官斯土考每屆冬至往往諄諄勸論並設掩埋局以推恩於死者可見王道之大不外人情今年夏邑侯某奉憲令凡民間之棺木未經入上者限一月一概掩埋民之聞是令者羣相驚疑有謂某處盜案藏匿於棺木中有謂某處會匪發决於棺木中故大憲深惡而痛疾如是一時傳說不一人心惶惑然其時農功未畢暑氣逼人而良民之確遵功令將新舊棺木移東擺西多有觴穢發　而亡遠近不絶於道醫生莫名其病僞造羅弔一痧以自誇其本領未及半月謡言四起幸六憲深體民情改令冬至爲限僕一介書生不干外務寒牕坐擁筆墨生香有喜談世務客造廬而若有不豫色向僕大聲疾呼曰君眞牗下書生罔知時事君獨不知今日爲冬至後三月乎緣第一日將無主有主棺木未曾安葬不分男女提於一處如古之作京觀然大小棺木約有九百餘具第二日絀於費用正在無從下手之際突有掩埋局脚夫獻一計云何不將五寸之棺用一斧之力劈去四圍扒其尸骨台四五棺裝成一罎事半並功倍當局者以爲善是役也毁去棺木二千三百餘具而今日願充　役人數更多矣僕聞之以爲否否天伊等之奉　差遺莫敢誰何不過因民間之有違定制耳例載停棺不葬杖八十而試問開棺見尸例定何罪如客所云將何解於我皇上以孝治天下之心况粤匪以後凡忠臣孝子節婦義士之殉難者莫不旌其門閭光及泉壤朝廷厚澤深　幽明同被客何必作此駭人之談乎客不語挽手約僕作東郭墦間之行僕安步當車復繞道於西南兩門見有通衢之中子哭其父尸之不在婦哭其夫尸之不見幾如宣聖之少孤不知其墓　無聊曼父之母復生於今日其餘之未被毁壞恨不能如大舜之竊負而逃武王之載主而行人之避之者不啻音之避粤匪也旣而漸近郊原有操斧者有持鐵　者鴂其舌而凶其貌有告之曰夫夫也卽願充是役也曷爲而願充是役蓋是役之足以發財也僕等隨其後見有　　　并不掩埋惟是一二完好者毁其棺木將死者財物揀選乾淨然後斷其頸折其足以畢乃事至零星骨肉狼藉於　一任獲狸食之蠅蚋姑嘬之眞有睨而不視之態嗟乎昔無道紂斮朝涉之脛剖賢人之心千古傳爲暴政今之掩埋無乃類此僕不忍側視歸而思其故殆下屬之迎合上意歟抑差役之借公以濟私歟不然欲爲好官而革敝俗要不僅停棺不葬一事也緣擬數條可以雷厲而風行者革於紳包漕包訟宜急也我先自處於公平正直則漕已清而訟已無包於何有革於鄉搶醮逼嫁宜禁也布諸號令載明則例凡蹈此者殺無赦此皆不需費用可以齊之以政也若乃舉萬不能齊之數欲旬日内齊之豈一朝一夕所能挽回哉而况遺其大者遠者讀李商隱詩不問蒼生問鬼神子輿氏放飯流歠而間無齒決等句不禁爲當事者呵呵一笑右稿係友人郵寄署名曰箕踞白眼生其中所言實足令人髮指或者言之過激以冀動人之聽聞亦未可知然其意則固仁人之用心所謂言之者無罪聞之者足以戒所願閱此論者有則改之無則加勉則澤及枯骨今之君子未嘗不可媲美於文王也夫 
[本館接奉電音]  
　　昨接在京友人發來電音有本月十七日上諭三道敬謹譯登○十二月十七日奉上諭本月十五日夜間貞度門不戒於火延燒太和門及庫房等處所有本日值班之章京護軍等於禁城重地並不小心看守實堪痛恨着交刑部嚴行審訊按律定擬具奏值班之前鋒統領恩全疏於防範咎無可辭着交部議處欽此同日奉上諭本月十五日夜間貞度門不戒於火延燒大和門及庫房等處經王大臣等督率官員弁兵等撲救止熄兹據各該衙門將救火各員開單由軍機大臣呈覽恭親王御前大臣博多勒噶台親土伯彦訥謨祜克勤郡王晉祺慶郡王奕劻軍機大臣禮親王世鐸額勒和布張之萬許庚身孫毓汶總管内務府大臣福錕師曾嵩申巴克坦布崇光睿親王魁斌鄭親王凱泰豫親王本格肅親王隆懃莊親王載勛怡親王載敦貝　載漪載瀅載澍貝子奕謨溥倫公貝勒榮頤載瀛載澤奎瑛　嘉光裕鎭國將軍溥侗毓慶宫行走翁同龢松桂孫家鼐南書房行走番祖蔭徐郙李文田吳樹梅上書房行走徐會澧王文錦李培元曹鴻勛王仁堪高釗王御前行走那彦圖瑪人巴圖爾那爾蘇符珍巴寳多爾濟濟克登旺庫爾阿勒坦捋雅克圖旺都特那木濟勒那蘭格捋勒察克達爾札布多羅持色楞那木濟勒旺蘇克剛噶爾倫布喇特那巴咱爾德木楚克蘇隆　桑土爾默特達木定札布格楚克剛當黨準車楞喇旺多布濟特沁多特諾爾布札那濟爾迪達瓦寗保圖媽烏勒濟圖巴勒珠旺勒旺捋克津那木札勒色丹巴保多爾濟御前侍衞德銘恩壽乾清門行走熙凌阿那蘇圖温遇蘇誠厚載瀾載瀛載津博迪蘇敏嚕布札布旺喇克帕勒齊額爾齊木巴雅爾色賴那木濟勒旺保巴咱爾吉哩第喇什彭蘇克杜英國爾才布托果瓦陀候賓巴難爾嘒爾瑪什第堆代札布札木薩林札布布顔巴里克 
 
 

Page 2

 
 
齊巴克默特多爾濟格楚克札木蘇阿肯爾札那色旺諾爾布桑寳貢桑諾爾布啓朗瓦爾凌端嚕布色丹旺堆花連色丹那木札勒車林呢瑪乾清門侍衞　光德隆佛佑愛隆德洪阿裕理志鈞玉書賡音阿德壽都凌阿全福瑞啓伊薩布慶生良泰成安伊立布文啓崇蘭諾欽泰文璞中勒洪阿倭立布富陞忠清阿色清額霍綸泰全山散秩大臣累勒敏委散秩大臣英俊定昌予告大學士寳鋆大學士恩承尚書錫珍徐桐奎潤李鴻藻烏　喜崇阿麟書崑岡左都御史松森都統榮祿德福扎拉豐阿侍郎許應聨熙敬敬信曾紀澤續昌文興廖壽恒崇禮桂全薛允升貴恒徐用　　　　　著侍郎徐樹銘副都統容貴秀吉恩佑希拉阿希隆阿桂祥芬車長春明安福森布明秀色普徵額明秀富森布嵩山尚昌懋貴恒花尚阿克勤耆　柏英内閣學士豐烈霍穆歡前大理寺卿沈源深太常寺卿徐致祥順天府府尹高萬鵬奉宸苑卿海緒武備院卿文璧鴻臚寺卿李端運太僕寺少卿奎煥錢應溥内閣侍讀學士溥寳郁三德通政史司叅議顧堃岫光祿寺少卿景澧徐承煜詹事府左庶子溥良欽天監監正恩明右監副王青照太醫院左院判莊守和福州將軍希元泰寗鎭總兵懐塔布山西布政使豫山曁翰詹科道軍機章京各部院衙門司員各旂營侍衞章京等到者甚多實屬勤奮出力深堪嘉尚其隨同救火之神機營兵丁步軍統領衙門兵丁拜唐阿護軍官役蘇拉人等着各該衙門查明人數每名賞銀二兩水會十五處着賞銀一萬兩各本廠匠夫等着賞銀一千兩受傷兵匠數名每名加賞銀十兩以上所賞銀兩均着户部給發由步軍統領衙門等查明給領以示奬勵火災示警深宫祗懼實深惟身寅畏天威益加修省於一切政事不敢稍涉懈弛爾大小臣工亦當仰體朝廷兢惕之懐精白乃心勤修職業以彌災異而迓祥和將此通諭知之欽此同日奉上諭安徽穎州府知府員缺着鳳林補授欽此 
[石城寒柝]  
　　金陵於冬防一事最稱嚴密今歲係大比之年照例提前三個月舉辦梭巡會哨每夜各叚輪值上夜之期悉詣内橋會哨局内就簿簽押總辦卽視其簽押與否以分别局委之勤惰故職是役者無論風霜雨雪莫不周歴人家屋簷卜宵分而出將曙而入與更夫地甲同其辛苦因此地方亦皆尨帨不驚鯨牢不警詎近來鴉片烟流毒日甚年少食力之子大半因烟而失業手頭旣不名一錢而烟癮之驅迫直可赴湯蹈火令人欲忍死須曳而不得未免小試其技初猶乘間抵隙如蒼鷹之掠擊繼卽踰垣穿穴類丹鳥之飛來屈計入冬後比户之守望相助者一夜可數起而耽耽者必遂其所欲而後去以故孟敏之甑邱嫂之釜遥集之屐鄂君之被有捕務之責者反視爲數見不鮮不過付之甲乙帳簿而已殊不知此等人家旣無諛墓之金又乏監河之貸區區一青毡爲家世相傳故物一旦失去寒者卽可以無襦飢者卽可以枵腹雖欲唱醫得　前創剜却心頭肉復何處覔賣絲糴榖之妙策哉或曰城内緝捕之官弁不啻星羅棋布大街小巷之更棚栅欄亦聲息相接寒犬又到處作豹吠狗竊者欲掉臂如入無人之境恐非易易則對曰賊有賊智被賊之家亦必賊星照命是固非尋常之理所可解者然乎否乎敢還問之竊鉤者○金陵有某甲者家有女公子二人長者慕德曜之爲人不肯隨賣菜傭爲婦願得如梁伯鸞者而事之因此擇婿苛年三十而未嫁其次則於數年前計乙爲媳乙亦隨班聽鼓之蟣蝨臣也纔過門卽未能無非無儀惟酒食是議因此水上人與氷下人調停者不止一次上年甲忽迭乙於上元縣諸翁姑虐媳乙亦控中縱女凌辱翁姑邑宰以兩造皆官也當各全體面乃明諭原媒重結兩家之好論者謂此女如知一齊不改之大義當以平日之事父母者事其舅姑則絶秦之吕相不遣不過誦籊籊竹竿而止何致訟閨閫於琴堂哉卽不然娶婦以嗣續爲重聞今歲甲女已在乙家産一明珠小夫婦苟脫輻無占亦誰誰肯强人間兒女作天牛女乎詎甲女非常乖戾生女後棄之不乳終日偃臥乙不得已雇乳母以育之甲遂唆女撾翁以拽忿乙見媳終非興門之兆祇得送官聽候訊斷官見女呱呱在抱理無斷離仍當堂勸乙　領回子不可乃轉勸其母母亦不可官曰然則照例發官媒乎於是女父母叩頭請暫領歸官卽允准刻下尚未聞其如何結局因念世上婚姻苟得月姥以紅絲繫足雖不共戴天之仇亦且再賡偕老同藏無間如甲乙者殆月姥因緣簿上少點此兩個鴛鴦歟不然好因緣何反成惡因緣也○水西門内某乙與甲妻私前夕伺甲在批把巷某宅内爲雙陸之戯兩人商議謂宵寒似水胡不早早就銷金帳底偎紅倚翠繙唐宫秘戯圖而顧學金龜婿之常常辜負香衾耶詎夜未半有綽號成搗蛋者因博道不勝提局擲之局遂罷甲卽踉蹌而歸敲其門兩人從睡夢中驚起時被池裏痕迹宛然乙雖去甲疑終未釋也睡至更盡攬衣欲起婦泥之曰爾欲執彼而殺之耶則殺奸殺雙斷一頭反不足以白巳寃爾如并我而殺之耶則兩人均離奸所殺我我母家必不肯與爾干休依我說不如念葭莩之親牀第之愛留此温柔鄉爲娱老計豈不甚善且試思彼雄而冠者自謂闊綽無比問有幾個能逃得紅纓其外緑細其裏之考語否大丈夫休長他人志氣滅自已威風甲聞此一叚話被牀頭人說得骨酥氣餒從容睡下迨黑甜旣顺則花磚上日影不止三竿曉妝人早盛飾花鈿就青蒲上笑嘻嘻替昨宵謝過眞閨房内更有甚於畫眉之樂事也 
[閩中寒信]  
　　陳桂生學使業已交卸於初十日啓行閩中文武各官往西關外五里亭送行旌旗蔽日槍礮如雷洵屬異常熱閙○閩中有故員家屬度歲一欵其銀皆由現任州縣捐俸解司由司發給立法可謂善矣詎有無恥書　勾結候補人員或假名混領或頂名冐領上年有侯補某佐雜冐領至四十餘名之多經藩憲查知將行叅革後追出原領之欵遂僅記過了案兹屆歲暮潘憲恐若輩故智復萌遂將各故員家屬住址造具清册派員分叚查明復委侯太守材驥會同福州府傳該同鄉官當面具結始准具領以杜混領冐領之弊思慮可謂周密矣○閩省武員向來入水師者練習鎗砲隷陸路者專以騎射見長卞頌臣制軍到任後令陸路武員兼考鎗砲現屆水陸季課之期副將鄒貴友等員禀請校　制軍牌示於十三日往東嶽嶺考校水陸各武員鎗砲是日制軍出城輿衞森嚴氣象肅穆所有文武各員站班迎送無不竭誠盡禮○南關外高澤鄉花會　林富富在鄉掛巴招人猜壓甚爲熱閙兹因憲禁綦嚴林頗知忌憚停止持巴逍遥於井里之間自以爲無事矣旋被某營官偵知林常在某姻館中結燈火緣遂微服而往與之閒談俄而吹起暗號營勇聞聲齊出將林捆住林初時尚欲抗拒幸臂受重傷始肯就縛押解到省由侯官縣提訊林年可六十餘一一供認并稱開掛花會約有二十餘載叩請開恩云云官命收監十三日已提府訊問但未知如何定案耳○明春正科會訌計偕之士莫不摩厲以須卞制軍於十六日親詣正誼書院扃訌各舉人藉以覘其根柢之淺深學問之優劣盖爲應試春官者導以先路也○閩縣爲福州第一繁缺詞訟煩多械鬥命案層見疉出差事尤多所入每不敷所出上憲知之故凡署閩縣期年後必委優缺一次以示調劑本任建陽縣祁星階司馬徵祥前任閩縣時老成練達自矢清廉邑中頌神明焉迫後委署陽邑亦能卓著循聲此次又委攝閩邑篆務舊地重來竹馬兒童無不欣然色喜也 
[查辦溺女]  
　　閩省育嬰局自開設以來辦事認眞活孩以千百計近來又在船政尚幹各大鄉西關外甘蔗鄉開設分局上而蒙溪下宅下而關源蟛　等四十餘鄉凡貧户無力者由局酌給養赡費開辦迄今閱三年矣惟閩中溺女成爲積習如有違犯經局查出予以重罰以昭炯戒甘蔗鄉程本榘程本增擅敢溺女經人報局局董因其不遵公罰據情禀縣經縣出差會汛前往拘人程等自恃族大人多藐視官票串出鄉棍程天美毆傷差役汛弁經局董瀝禀督轅卞頌臣制軍檄飭城守協梁恊戎廷華會同侯官縣李大令敬前往拿辦初十日梁恊戎李大令親帶兵丁差役百數十名是晚到鄉協戎諭該兵丁等不准擅入人家卽令駐紥五顯廟時程本榘聞風逃遁後經　子交出經李大令訊問據供情愿認罰官飭其自向局董求情至次日程認罰洋一百十元并願將程天美交出李大令以其改過不予深究卽於十二日回省此後溺女之風或因之稍息耶 
 
 

Page 3

 
 
[四明雜記]  
　　寗郡自入冬以來市面愈緊貿易愈難一切食用等物無不减價求售若皮貨綢縀每日生意所入不敷開銷柴米二項價皆昂貴貧户小家無不仰屋咨嗟云○寧波華洋雜處匪徒之所潛蹤是以城廂内外保甲局及各處巡防局無不異常勤愼每夜於二鼓後出巡至黎明始回大街小巷現已徧設栅門自二更後一律鎖閉往來之人皆須籠燭以行嚴城鎖鑰固自不容疏忽也○寧郡每有外來游民游行街市或賣膏藥或唱蓮花落不一而足大都不倫不類形跡可疑日前東門街忽來一人狀貌魁梧如道士裝束袒露胸襟向各店鋪惡化某店給以青蚨一枚道士竟肆咆哮街鄰不服將鳴保送官始悻悻而去似此强悍性成决非善類有地方之責者奈何不嚴行驅逐哉○奉化人某甲在寗郡西門内開設小酒店前日有某乙至店飲酒出門時遺失手巾包一個店夥解視内有洋銀五元衆夥意欲瓜分甲曰不可當此歲暮之時必係要需若乾没之或致有害性命言未畢乙果奔至甲問明數目相符慨然交還乙喜出望外感謝不已有知其事者咸稱甲之厚道云 
[督批照錄]  
　　本埠泰來莊倒閉一案屢紀前報其中太吉抵欵一節涉訟多時直控至督轅昨有友人郵來兩江爵督憲十二月初八日批示一紙照登於左查此案前據該職員來轅具呈當以該職已先後繳銀三千兩尚非有意拖宕且於泰來另案中有以股票抵借莊欵數萬後售票擬還只二五折該職但付之一歎更可見肯輕財息訟惟錢債减折究非有一定限制此案當邀同親友酌中持平妥爲理結並令董喬年當知究係以票抵借票價跌落非其意料所及不得固執己見自取訟累等情明晰批司飭遵在案今核此禀該職於奉批之後兩次邀請絲錢各業董出爲公議而董喬年一再託詞不到轉以不清理調處等詞朦請提審殊屬刁狡案已多年仰蘇臬司速飭凛遵前批赶緊憑同各該業董人等公議理結完案毋任固執爭訟並移上海道一體飭遵詞發仍繳 
[信船被刼]  
　　昨日全盛和記信局來函云本月初十十一兩日本埠全盛正源永和永泰豐等湖班船行至坊垣被盜將舟中貨物搶刦一空舟子急將洋包抛入河心是以未經刦去不知事後能撈獲否也 
[封印屆期]  
　　本埠道營廳縣及英會審公廨均於今日己時封印明年正月二十一日午時開印 
[武塲覆試]  
　　前日考試武童步箭昨日午後裴邑尊會同傅守戎宣廣文於三下半鐘時升坐大堂封門覆試步箭技勇 
[押犯就醫]  
　　待質所押犯方泰發李子榮王晉利吳阿桂吳阿福等五名因患病由管押家丁禀明裴邑尊於前晚提案將方等病情一一騐明隨飭差將該五人一併發普育堂醫治 
[縣案彙錄]  
　　萬大材控閔行黄浦司書識蘇步洲覇匿寡媳趙氏叩求提究云云曾紀前報昨晨經裴邑尊升堂集訊萬稱兒子病殁趙氏不守婦道忽然避逸小的四處找尋方知由施大勳作媒再醮蘇姪爲室向領遭覇叩求訊究蘇稱趙氏由施說合與姪兒爲妻當付財禮洋廿四元由萬收去惟被施用去洋十元以致肇釁施稱萬自己托小的作媒今忽誣控趙氏稱小婦人夫故無依衣食不周情願再醮萬又稱小的並未托施作媒實被誘醮邑尊飭將蘇施各笞六十板一併枷號示衆趙氏掌頰三十下暫交萬領回并令萬將財禮洋措繳再行覆訊核辦○李張氏挈子阿慶控稱兒子在新街口郭姓明角作内爲夥昨晚向作主算取工錢兩相爭閙致被兇毆小婦人上前解勸致被毆傷頭顱叩末提究裴邑尊着候傳該處頭鋪地甲榮文到案查明實在情形再行核辦 
[案關串縱]  
　　積竊陳金和卽萬順金又名小搨餅犯竊獲案判發捕房管押曾列前報兹因長洲縣周姓失竊金鐲及金銀首飾衣服等件報由長洲縣飭捕緝獲竊犯楊吉祥供明與小搨餅串竊當經長洲縣備文飭捕役李貴賚文投英公廨請帶小搨餅到蘇訊辦蔡太守接文後卽飭捕房將小搨餅帶交來差詎被在路脫逃李貴正在訪緝已由捕房包探秦少卿將小搨餅獲住李貴聞信投捕房訴明請由捕頭命送英公查包探奏少　稟奉長洲縣來文將竊犯小搨餅交差李貴帶去後不知如何脫逃又在租界中犯竊五起尚未查吊失贓適據李貴至捕房申訴特先解案容再帶回查吊各贓據小　餅言前在蘇州先被李貴拿獲有時辰表押票一紙被　貴取去係上海亨達利洋行之失贓請着李貴交還小　餅供前在蘇州婁門平屋裏挖門行竊金戒指二隻并銀飾約重五兩縀披風皮棉袄裙褲夏衣等件係我一人行竊並無同黨旋被長洲縣捕役李貴之夥拘至李貴家尚有竊犯楊吉祥彼時亦在伊爱至我身畔本有洋三十元連竊贓典質共湊洋五十四元送與李貴及押至第三天李貴遣夥小弟同我出外我另有衣包一個寄存在外押洋七元小弟取去六元我得一元作爲盤費復來上海至時辰表確被李貴搜去今長洲縣派李貴來帶我李貴深恐我到蘇說出前項情事同我至西門外適我竊得脚爐内有洋七元將五元交伊二元給還令我逃逸請免移至長洲縣卽是恩典李貴供揚州人現在長沸縣充當捕役因有周姓報失金鐲金銀首飾衣物等件先獲竊犯楊吉祥供認與小　餅同竊奉文投案蒙飭帶回時我船停泊老閘地方及同下船小　餅言因天冷尚有棉袄褲寄在人家懇我同往取衣爲此派夥同伊登岸詎被脫逃並無得賄放縱情事伊所供平屋内竊案及前曾捉獲私押三天得洋五十四元等語皆是妄供惟據楊吉祥言有時辰表票寄存衣莊曾帶同往閱小的此次初見小　餅被逃原是疏忽故不敢銷差正在各處訪尋已被捕房拘獲投訴前情同解憲案惟求恩典蔡太守謂該竊犯脫逃後又犯五案尚未吊贓准交該包探帶回查吊各贓冉行解案至來差李貴旣帶要犯豈容疏忽致被脫逃是否得賄放縱訪候備文派差移解長洲縣訊究 
[英界公堂瑣案]  
　　王寳生稱前在銀爐爲出店雇車押運銀箱至匯豐銀行交卸一箱角破被車夫竊去爛板銀洋檢點之下缺蘇十三元認　後保人以我不小心不敢再保以致生意停歇今由捕房緝獲車夫送案請爲追究包探禀先獲車夫陳阿元認明分洋各人一併十案陳阿毛供破箱漏出之洋祗取九元並無十三元尚有推車之蔡阿紀范扣子各分二元張沙文分得一元又有才元分一元我得三元蔡范獲均已獲案才元未到蔡供見陳得洋分得二元已經交案范供實被誣扳情願賠繳張供所得二元今已繳案蔡太守判陳管押一月蔡張各押張四天范交保起案之洋給王領去餘俟提到才元再追○徐紀林稱失竊衣服絨單等件報由捕房在附近陳正祥家起到原贓請領陳正祥供少州人今年二十二歲爲訂書生理不敢犯竊衣服係友人德興寄存我處蔡太守飭將人贓交捕帶回着交德興再行解訊○張子帆稱在留奏戯園生理因吃飯與同事曾葆芝口角致被毆傷頭顱報捕拘曾送案請爲騐傷曾葆芝供在園中唱戯如今惟求施恩蔡太守騐得張子帆受傷屬實飭將曾葆芝押俟受傷人痊愈再行解訊 
[法界公堂瑣案]  
　　土藥緝私局十號巡丁王阿記投案訴稱昨日下午四點鐘時在法馬路查到走私土藥一塊并拘帶私人送案據王啓聰供稱安徽人後臺灣來滬因尋親戚某哨官謀事不遂向借川資伊給我洋一元并土藥一塊囑爲賣去以作川資昨日欲賣適被拘獲王司馬着將王啓聰并土藥一併送緝私局核辦○前月十二日報列泰昌報關行唐金茂偕客人王秀訴被范錦堂前來硬借將客夥梁寳廷打傷頭額一節當經王司馬着將范錦堂押候受傷人痊愈再訊迄今梁寳廷傷已略痊昨日投案禀訴情由司馬謂爾傷略好不至有性命之虞范錦堂已比過百板明日當再責一百板送縣解回山東原籍爾可回去梁叩謝退出○捕房昨解安徽人劉文川王月亭兩人到案法包探土榮培將洋六元小刀一柄及零物呈案并稱劉身畔有洋六元王向伊借錢不允以致在街吵閙巡捕見有小刀故將兩人拘送王司馬研詰之下據劉供從澎湖回籍路過上海川資祗剩六元何能借與他人王月亭供今春來滬住於城内做小生意從前與劉同在一營故與認識昨日在酒肆飲酒過 
 
 

Page 4

 
 
醉向伊借錢數百文王司馬謂借錢原應婉商今乃吵閙非訛索而何命將王月亭管押一日將洋六元給還劉文川赶緊回去不可逗遛小刀留存捕房○前報列通裕經租人徐蓮控薙頭店陸廷榮欠去租洋十三元五角一案陸祇認欠洋八元昨日復訊陸供昨日付租四元伊不收受王司馬詰陸究竟欠洋若干答稱八元王司馬詰徐蓮徐將租摺呈案王司馬見摺上載有中保人着徐邀來質訊陸廷榮暫押○西人西德非司控吉祥街口法馬路野荸薺楊尚卿欠去洋一百九十六元另票一張計洋三十元一節因該店業已釘門楊已逃逸當將伊子楊阿全扭押捕房而欠洋筆據上三十六元係楊洪才出名盖有鼎興圖章因復將楊洪才拘案押繳洋三十六元該店房屋係天主堂之産每月房租銀二十五兩積欠五閱月計銀一百二十五兩該店生財業經人盤頂因之收租人張仲達眼同法包探江德林等將所點生財估見洋二百五十元昨日堂期張投案呈洋八十元銀票一百二十五兩王司馬着張具領狀載明一切將銀票領去外餘洋八十元留存捕房候給該西人○法包探土榮培江德林等在通州輪船獲到剪綹賊李長發蔡洪順王長林張錦堂等四人又在新閘李學清船上獲到曹勝寳一人解案訊理均詳前報嗣據曹供父親曹老耀在吳淞營中當勇欲往找尋司馬着李學清帶曹前往找尋詎被在路走脫當將該船交十圖地保蔣順看管蔡洪順着先出外找尋龔姓到案保張王長林從寛放出此係初八日之事也詎王蔡兩人仍同住客棧昨被法包探王江兩人查到搜出押票五張内有時辰表三隻將表及衣二件一併吊到昨解公堂并將搜到之小皮袋三隻塔連袋一隻洋二元一角呈案據王供出外後於初十日晚間會見蔡與一湖北人胡姓同住小寓中蔡供表是湖北人胡長發所竊二只在四馬路呌貨行人叢中剪來一只在華衆會看打彈子剪來衣服均是已物洋係胡分與我王司馬着將蔡王兩人一併管押候再研訊衣服給押店夥領去表三只暫存○捕房昨解李阿狗請訊據通事稱小東門巡捕查小車照會被流氓將小車及巡捕一併拖過十六鋪橋適查差捕頭張湘寳經過見李阿狗將栅關閉回禀捕頭遣西捕去將李拘到流氓散去據巡捕說見穿紅邊馬褂之勇喚李閉栅據李阿狗供在十六鋪橋看栅有小船帮人將小車及捕拉過橋來將栅門關閉後巡捕到來命我開棚我卽開船帮中人見捕至亦卽散去王司馬商之祁繙譯官謂此事與看栅人無干可卽釋放祁君允之○前經法包探獲到楊桂清王仁興兩人供出住在蔣福生客棧中因之前往吊到物件并押票五十三張中有票四張係蘇州之票其餘四十九張因輪船報失甚多故着法包探分投向豫昌隆興源來德祥洪源小德祥長泰恒興吉和同興益和豐源和興公泰各鋪吊到各物昨解公堂除衣服外有時辰表一隻白玉鐲三隻瑪瑙珠一串水烟袋一枝洋傘三把一併呈案王司馬將楊王兩人暫押候今日查看衣服再訊 
[粥捐摭要]  
　　彭友記助元一百兩方善士奉祖考遺命助元五十兩陳寳渠太守求孫病速愈助洋五十元張肇和求病速愈合家平安助洋五十元無名氏助洋五十元嘉興糖北貨衆商敬神經費移助洋廿元嘉興帮八航公送敬神儀移助洋八元王溥恩求保平安助洋五十元附啓者寒冬之貧黎凍餓交迫卒歲之善舉恩膏涵濡敝堂施粥求食者縮瑟鳩形尤堪憐惻每患經費之不支乃荷慈雲疉沛是特臚陳於報贖聊申感謝之微忱惟望在滬紳商栽者培之傾者覆之源源樂輸俾敝堂無虞於竭蹶不勝祈禱之至上海六馬路仁濟善堂董事施善昌蔣　棻葛繩孝謹誌 
[上海西馬路奉災恊賑公所起解第五批賑欵事略]  
　　敬啓者奉省水患極重且廣早已共聞共知敝所先後解去四批五萬金僅能散放蓋平海城遼陽三州縣此外十餘邑待賑孔殷且春撫亦勢難丢手全賴各省善士集腋成裘賑欵源來方可拯卹災黎無如捐數逐漸清寥敝同人已借墊兩萬金力不從心止在一籌莫展誰呼將伯之際幸蒙五公所善長商議撥助爰於十五日電匯第五批庫平一萬兩由營口陳春記照兌仍交阮星階諸君添放安東懐仁等縣伏望海内仁人慨發慈悲再解囊金俾盛京億萬垂斃飢民起死回生不至流而爲盜鞏固邊防功不在林文思下無任百叩待命之至兹將彙解萬金列左○收到絲業會館公所規銀五千兩陳與昌公所規銀二千兩電報總局公所規銀二千兩文報局公所規銀一千兩局易公所規銀一千兩○又蒙施少欽善長篆治靈符一千道惠交施給合併聲明以誌謝恍奉省協賑公所同人謹啓十二月十八日 
上海陳家木橋電報總局豫皖揚鎭協振處接潁州錢觀察十一月廿四日來信杏蓀竹坪少欽詠南心如蕃甫蓮蓮珊子萱仁兄大閣下本月初九日奉上一函由綏翁處轉寄想已鑒及頃奉本月初八日十五號惠箋祗承一一承解庫平銀一萬兩由省易洋解到前因省文誤會故專函奉詢今悉准歸此間應用已兌收列帳矣甘協八萬亦已奉文同爲忭慰秋賑均已竣事惟太和有聞賑歸來之户稍遲數日户口總數卽當彙呈佑翁於查放壽懐外又添靈鳳十餘保災民之感固不待言而官款正當枯乏之時得大菩薩廣施甘露再造淮瓀俾鄙人追隨孫劉諸君之後藉以專力上游不致顧此失彼要非諸大君子苦心厚誼不克臻此今值備多力分之際仍循拳拳於皖維時之德感何可言佑翁桑梓被災亟欲南旋而急切尚無替人甚盼嶼芝阿去嶼翁在太和未歸已請蘭翁往商數日之後必有定議此間冬振糧石可敷存欵及此次解來之欵俟與嶼蘭兩兄商定再行佈聞專此奉復敬請善安諸惟雅照不盡愚弟錢祿益頓首頃得嶼翁信太和已放竣矣十一月廿四日 
[上海四馬路文報局内恊賑公所經收賑捐十二月上旬清單]  
　　初一至初十日止○本埠立記雜貨號交來龔季良求補過齋主洋一百元聽香讀畫室主洋一元○高郵武廟賑所丁鏡齋先生募無名氏洋三元李楚材洋二元求平安人履亨道人二户各洋一元袁立生錢二千文宋鋤梅手各善土錢一千一百文　大全錢一千文崇儉堂周姓二户各錢二百文楊姓五十文實收洋十一元○仙鎭王陶翁交來四善士月捐洋四元求增冥福人洋一元○常州府署劉嘏臣先生募姚氏富察氏陳潘氏三户各洋一元馮氏田氏二户各錢五百文補無名氏錢四十文實收洋四元○蘇城宏泰油坊募補梅氏祈求病體就全人口安康洋五元○蘇城徐少懐翁交來悟虛子忽染心疾祈求速愈助洋六元○張偃鎭益泰典募不留名洋五元平安子洋二元梅壽生無知子二户各洋一元自愧生求放安二户各洋五角○兩廣電報局沈小園太守經募規銀二百兩○福州裕昌洋行莫藹樓先生經交曾伯侯先生募誠心子還愆助庫平銀三十兩又侯官縣人江葆熙求合家平安助英銀六元實收規銀三十三兩七錢三分七厘○電局交來朱沈氏洋一元惜陰氏洋二角○江西三湖厘卡諸君經募王德馨堂慶農次元修甫繼之陽生丑　七户各洋一元○淮安姚祉卿先生募林仲記姚少卿二户各洋四元○嘉禾大豐號募普明寓居玉樹堂二户各洋一元養修堂陳定記連記興記振記五户各洋二角○○本旬共收規元二百三十三兩七錢三分七厘英洋一百六十一元計元一百十八兩另一分三厘小洋二角計元錢一四分七厘○○三項共合規銀三百五十一兩八錢九分七厘○○連前共收規元四十三萬另三百八十六兩五錢九分一厘○前共解過規元四十二萬九千六百九十兩另七錢七分一厘○○實存未解規元六百九十五兩八錢二分合併聲明 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
　　 
　　 
 
