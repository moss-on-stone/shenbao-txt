# 1885 - 131 - 4904343

 

Page 1

 
 
[三十八號畫報出售] [  申報舘主人啓]  
　　管理甬江招寳山炮臺之吳吉人遊戎於攻戰之暇扮作漁人模樣親往法船偵探虚實忠勇實冠等倫恢復諒山一役爲中法接戰以來未有之大　我國効忠者衆敵人亦自悔禍故議和之電不後而不先兩圖編入此次三十八號畫報准於二十六日出售其畫譜之羅漢圖俱係任君阜長所繪筆墨之妙不煩贅言畫報仍然九圖後附淞隱漫錄一則閱者鑒之此布 
[經藝淵海例言]  
　　邊孝先儲將腹笥江文通燦到筆花儒者擬管屬文空疏寒儉爲世所譏而經藝爲尤甚試觀近科鄉會墨之中式者大都五光十色炳炳麟麟盡能事而蔚巨觀經藝之菁英乃大洩焉僕心好之而徧覽坊刻陋劣不堪寓目爰於客夏廣蒐佳著凡先輩房行名家課藝以及京邸直省諸友聞訊而投贈者積有卷軸嚴定去取又查各經中之可以命題而前人未經涉筆者出資倩名手分題補作其除淘汰不計外共得文一萬篇交點石齋縮印成帙將次竣工爲錄例言以告同志一名曰時文必尚入時經文尤非時不可是編所采雅合風會凡简淡高古之文槪從割愛而坊刻之濫竽充數了然無味者更無一字闌入求當於時而已一經藝所以　才華沈博絶麗斯爲正宗是編專取考据精核據引宏通故字數有多至八九百者開拓心胸讀者快之一佳文旣夥去取綦難是編一題至多不逾三四首然必各備一格或訓詁體或騷選體務取書卷詞華並擅其勝故無疊床架屋之弊一五經旣分選文亦必相稱畸輕畸重殊欠精當是編銖兩悉稱每經約二千萹多則酌删少則補作熊肥蛤瘦之譏吾知免矣一是選經飽學家反覆校勘奇字奥句訂定無訛初不敢草率從事貽誤當世盡區區之心而已一是編專倩精於書法者工楷寫眞前後一律每頁八萹紙張潔白字跡　黑裝訂亦極精雅表裏統觀歎爲僅見以上例言從原書錄出先行佈告蓋恐壟斷之徒魚目碔砆雜投欺世購者辨别不精勢必重貽後悔所願海内君子於購辨是書時詳加審視勿被所蒙訂於四月初出書如願躉售速來點石齋面議此佈 
[法人不如俄人知幾說]  
　　中法兵端旣開戰務未已忽有俄人爲阿富汗疆界之事遽爾興兵侵擾英人以五印度爲俄所垂涎前年欲藉土耳其之隙戰勝土兵收爲藩屬以便窺伺印度旣而英人出爲排解弭戰尋盟重敦和好而俄人自土謀印之念不能復逞遂搆隙端於阿富汗思由阿以謀印今日之舉實其見端不得不力保阿富汗以固印度之邊防於是俄則調兵遣將之不遑英亦秣馬厲兵之不已觀於外洋傳來消息及各國新聞所述咸知英人之於阿富汗必不容俄人有求逞之舉歐洲大勢英實雄長一方獨攬天下之利權商賈輪帆無地不有保護商船市埠之兵船亦無一處不泊三二艘而其國中駐守之船與夫各屬地屯戍者綜計其數直無一國可以比盛自俄兵侵阿之後調撥派遣日有所聞俄則向來船少因黑海蔽於土耳其船通地中海不能直達商人之經營歐洲一面殊覺寥寥以故兵船亦不能多卽近年以不得志於西偏者轉而圖逞於東偏開闢亞洲海口經畫堚春海參崴等埠而商務殊未起色遣戍兵船亦屬無幾是俄英兩國水師之多寡强弱相懸天壤設果搆兵俄殊無所把握若以侵阿之故與英兵相見於陸路謂水師不足以敵英陸兵庶可以制勝然而英人之有五印度事隔幾三百年雖各屬國猶存守土之名而二千里境内已不殊英國土地其所屯英兵與取印度之人教以英國技藝陣法而駐守印度者當亦雄壯不凡俄人但能驅國中之兵英人實能用屬地之兵苟一微發倍於俄兵者正不止什伯而况印度與阿接壤人情風俗無少懸異今爲英人驅使備阿無異戍守巳地進退緩急直有如身使臂如臂使指者俄人遠來應亦望而郤步故就陸路言之而俄又殊無勝英之理蓋俄欲得志於阿除非事起倉卒機會可乘一鼓之氣直入腹地墮其都城縣其屬部使英人不及措手尚可徼幸成功如英有守備則斷無取勝之策俄主雄才大略世有長駕遠馭之心然詎不知巳之國勢已之兵力而漫焉求逞哉故英人詰責之初卽諉咎於邊將而通書致詞更自明其不願與英失和之意也近時歐洲國俗除法蘭西棄信蔑禮黷武窮兵諸國固皆以共保和局爲主而英之商務最大利權最厚尤有保泰持盈之念俄旣不與失和英亦何樂敗盟修約定界重敦禮讓樽俎之間可以釋嫌日來傳說兩國可免兵戎相見前月間聞英國債股票驟跌今則驟增至九十五六與原價相去無幾然則不至失和之說確有可憑中法兵事未竣和局未定亞洲商務已日見其頽敗若俄英又至用兵則歐洲生意亦將淸淡天下幾無謀利之所商情困苦民生不堪行且肇亂今何幸俄英之事得有轉圜之機也竊謂以俄英之事觀之愈以見法人之無理取閙而中國之大度爲不可及也夫法人雖則稱雄歐土船堅砲利所向無前無如中國海口紛歧船不能徧陸路窵遠兵不能速竭法人全國之力以圖越南而擾中國口岸前此姑勿具論卽自去夏諒山開衅以迄於今其來自國中與夫招自阿洲擄自越南之兵統計不過三四萬兵船鐵甲不過二十餘艘朝稱添船暮誇調兵大言恐喝全無實在中國此時已熟窺其技倆謂其兵無不精陸路可畏而諒山一蹶之後不聞整軍報復謂其船無不堅乃鎭海口外亦被擊損船頭烟筒而自此不敢鼓輪直闖且議和之說亦卽由此而起也鎭海吳吉人遊戎曾率親兵喬扮漁船登法舟而窺其虚實知敵船上人實有華人十之七已至中國之船尚如此其調來者可知也然則今日卽使不和在我已實無可畏且言和而迄未成和防不能撤漕不能運又何如不與議和而整暇以待其至堅持以觀其變之爲愈也耶雖然爲中國計則誠不如不與議和而法人之内寔不得不和而外示不欲遽和者以俄人之將計就計不肯失好於英相提並論殊見法人之狡詐輕憍曾俄人之不若也或曰法將有大隊精兵調來中國因諒山一敗深恐華軍節節進取勢如破竹將越南所踞之地漸就收復故逆知中國不肯大拂其意一言和事必允退兵是以設此緩局以爲國中籌餉增兵地步近日滇粤兩省已屇撤兵之期越南境内無一華兵和議未成先馳守備在我已墮其術幸而諭旨仍飭疆吏嚴密隄防邊界之上自有進退裕如者雖暫撤兵夫亦何傷然中國無備而法人或有猝乘之機旣已有俻而法人定設緩兵之計矣是何不奉教於俄人而甘爲天下四洲所竊笑也 
[上諭恭錄]  
　　三月二十六日奉上諭文秀奏左翼關稅期滿正額無虧盈餘未能足額一摺着户部核議具奏另片奏庫掌金立永等漏未稅契已遵例交納與有心隱匿者不同等語金立永李祉廉恩均着交免其議處餘依議欽此同日奉上諭松溎奏右翼關稅期滿正額無虧盈餘未能足額一摺着部核議具奏欽此 
[本館接奉電音]  
　　昨日午前京師訪事友人電傳本月初二初三日諭旨二道敬謹譯登○初二日奉旨丁振鐸着協理京畿道事務欽此○初三日奉上諭甘肅凉道員缺着奎順補授欽此 
 
 

Page 2

 
 
[議約將成]  
　　昨報謂中法議約迄尚遷延未成兹得京友來函言上月二十四日巴使接奉法外部電諭遂飭微祁二繙譯譯成華文于二十五日呈諸李傅相及錫鄧二星使傅相等卽據情電咨總署翌晨總署將法人所擬各節進呈御覽軍機大臣奉旨依議隨卽傳電至津日内將可畫押矣其中詳細尚未訪聞惟聞此次約章與福祿諾所定稍異法人以歐洲有事不欲過於需索故皇太后卽時俞允至澎湖基隆二島則訂明關外華軍撤退後卽由法人拱手交還云 
[呂宋大風]  
　　小呂宋西埔地方於華三月十一日忽發大風海中船艦毁壞極多因是日之風來勢甚疾躲避不遑故有被其擊沈者有吹至岸上者房屋坍塌不少樹木亦多摧折卽田中禾稻煙葉等物無不作踐淨盡災後人民無屋可住大半露宿風餐誠可慘也 
[閒兵先退]  
　　中外新聞稱法國運兵船名三樂由東京展輪言歸法國内載弁員兵丁共計四百六十八名均係身受患病戰傷及供事期滿賦閒之人云 
[回匪亂耗]  
　　西歴四月初三日爹理鳥士日報刊有初二日奥國維也納都城發到電音謂現接得俄國消息云中國喀什噶等爾處之回匪死灰復燃四行滋擾揭竿而起勢頗披猖聞該回部現遣有尊貴人兩名赴博夏刺處與其酋長會晤並通知基華處阿富汗國酋長及印度朝廷曁俄主請其相助使喀什噶爾回部如一千八百七十八年時得以自主云夫回匪逆命爲日久矣雖經屢加痛剿迭次肅清而其根株未盡每每逃匿隣邦以作逋逃淵藪是以跋扈時聞王師屢出也然涓滴不塞將成江河拔本淸源敢望諸有邊陲之責者說見循環報 
[遴員襄辦]  
　　中俄自陸路通商後交涉之事未免棘手堪虞非精明幹練熟悉俄語之員不足以資控馭近聞當道擬派由俄回國之四品銜知府用户部郎中桂榮及五品銜内閣中書昔在駐俄使署充譯員之慶全前往襄辦事宜云 
[鳳城瑣述]  
　　前報列刑部北獄監犯投井自盡一則兹聞該犯救起後卽藉此翻供以伸寃抑秋曹各堂遂將此案發交秋審處派委廷副郎杰普副郎津研鞫確情務期水落石出情法兩得其平此亦愼重刑名之意也○宮内西花園有魚池十餘處旁植各種花木以備皇太后幾暇淸娛現因日久未雨池水淺涸内務府遂招雇水夫由神武門外鴛鴦橋下汲水担進灌注池中每日有水夫五六十名每担給京蚨四十文日可得錢五千許上月二十二日下午三點鐘時皇太后駕幸是園游玩隨侍太監飛奔直前趕將水夫逐出以重關防皇太后諭以不必逐去准其照舊挑水往來聖度恢宏誠哉超越今古也○上月廿二日午後駐京各國公使携帶繙譯官齊赴總理衙門會商要務慶邸因有要公弗克臨署各公使以事關重大必須面見慶王商議遂卽告退乘轎而回○已革總管内務府大臣正黄旗漢都統安興阿前經特賞二等侍衛兹屇侍衛升等之期經正白旂領侍衛内大臣六額駙慶郡王具奏安興阿應否升等歸入侍衛中一律閱箭請旨遵行隨奉旨准其入選欽此洎上月二十三日六額駙慶王親蒞教塲閱視馬步安革都統制技藝嫻熟大有可觀遂卽擬正頭等侍衛云○直隸河間府文童吳某年甫十一歲在東安門内三座門前攔住慶郡王之轎訴稱去秋有本地痞棍藉端爭奪田土率領二十餘人將身父毆傷登時殞命並將身叔掠去迄今未有下落當卽報縣騐明並不傳緝　凶控諸省憲仍批回本縣提訊是以來京呈控慶王諭以本爵無收呈之責惟念爾年幼可憫立傳本地面步軍校來前諭將該孩交付地面官俟步軍統領福公散朝過此可代將此紙呈詞交與辦理不可加以凌虐云云步軍校諾諾而退○上月二十二日午後宣武門内大街皮庫胡同口外有甲乙二人各糾集羽黨十餘人持械互毆如臨大敵地面官聞信率兵彈壓始皆停鬥遂用好言誘令甲乙二人赴廳呈案甲乙二人遂逕赴官廳候解送步軍統領衙門訊究兩黨知巳經官遂各散去○二十一日午刻總理神機營事務大臣尚都統等在德勝門外教塲閱看各步隊保送堪充馬隊之練兵當塲試以馬上三鎗馬上三箭馬上刀矛等藝分别上優次優拔補記名以備擢用時各隊練兵莫不奮力爭强冀圖拔補馬隊連中三鎗三箭者十居八九云查步隊兵每名月支口分銀一兩五錢至二兩馬隊月支人馬銀七兩○四川總督丁制軍咨行善厚帥稱前准神機營劄付調川勇五百名尅期前赴畿東通州聽候調遣並由川省給發旅費月餉云云當以川勇未便分撥赶爲招募咨行在案現因川省所募勇丁不敷五百之數擬先撥新募之二百名派委營員管帶赴通除速飭設法卽行招募外俟招募足額卽委妥員管帶起程厚集兵勇拱衛京畿寔愼重防維之道也○上月二十五日皇上詣壽皇殿行禮駕出神武門時有正白旗護軍順喜衣冠畢具極口呼寃當經正黄旗偏吉侍衛拏獲綁縛俟聖駕進宮後訊問情由供有齊化門内小街居住之宗室趙某重利盤剝尅扣餉銀又被本管錢糧護軍校留餉不放致債務追逼全家無食情願發配他方等語旋奉旨順喜着交刑部嚴行審訊欽此當由跪接之步軍統領飭委步軍校將該犯押往刑部至該叚站班看管之護軍營官兵失察叩閽人犯亦有應得之咎已由景運門查取職名聽候叅處矣○廿四日午刻廣儲司銀庫兌收粤海關監督及長蘆鹽政委解銀各四萬兩當經廣儲司郎中眼同解銀委員上平兌明騐上内庫繕給回批以備囘省交差云○鑲黄旗滿洲佐領薩炳阿先世係俄羅斯人乾隆時由俄入京蒙恩賞給佐領之職管理俄羅斯入京各户賞賜領催馬甲等事編入鑲黄旂滿洲籍作爲半個佐領以資管束入旂之俄羅斯各户受恩襲職已歴數傳現因物議紛紛懇求叅領援佐領調管之例回堂調管藉免口寔遂由印務叅領據情回堂堂官以事多窒碍有違成例不准云○御前大臣交諭嗣後如遇皇上出宮拈香行禮外膳之處着兩翼前鋒統領八旗護軍統領並内務府三旗護軍統領務必留心察看備差站班各項官兵如有藐法不遵准卽赶爲懲辦其不應隨事之各項官兵嚴行分析查明迅速逐開不令溷迹致生事端特諭○上月十八日爲大興縣放告之期旗民人等具呈赴愬者共有二十一案邑尊一一准理並未批駁蓋由聽斷明敏案不稽留故民皆樂於赴訴也○西直門内高井胡同某甲素豪於飲無日不酩酊固不但一斗亦醉一石亦醉也十八日晚鼉鼓初敲飲興突作迤邐出門至口外某酒舖叩門沽飲不覺過量舖中勸令回家甲遂沽酒一瓶而返走僅十餘步爲栅欄下之石紏倒巡夜官兵見之審知爲甲擡送至家甲妻央衆安放床上見慣司空不以爲意詎次日日上三竿喚之不起細視之已氣息全無魂遊酒國矣醉生夢死是之謂歟 
[潯茶續信]  
　　九江茶市自上月二十五日開盤至二十七日各洋行買進各等情已列前報兹悉二十八日怡和洋行進仙芽二五寗六百二十箱三十四兩五芝蘭二五甯四百四十箱三十三兩源順二五甯四百零一箱三十一兩○天裕洋行進奇香二五寗四百六十六箱三十五兩靝生二五甯六百六十六箱三十五兩仙壽二五寗六百十八箱三十四兩○德興洋行進吉祥二五祁二百三十箱三十二兩奇珍二五寗二百二十四箱三十二兩五 
[再述茶市]  
　　漢皋自前日甯州祁門等茶開盤出售後市面不見暢旺各茶師皆意興索然曩年初開盤每日須購百餘字今則非昔比矣所有已到之兩湖茶計高橋北港湘潭羊樓峒平江通山等處共不過五十餘字别處則尚滯而未至也寗祁兩埠共到一百八十餘字據聞後船續來者亦止三十多字所到外洋茶船計英船四艘俄船三艘開放頭船尚未議妥此漢友四月初一日來信所述者 
 
 

Page 3

 
 
[禾中近事]  
　　近有一船自新塍鎭來泊北麗橋河下船中有十餘歲之女郎兩人並有二十左右之男子見者疑其誘拐隨將男子解送秀水縣署管押一經鞫訊眞僞不難立見也○報忠埭市興弄口薙頭店主婦忽於上月廿三日走失該婦年約二十餘偵騎四出尚未得蹤跡也○盛澤鎭盜刼綢機坊一案經吳江縣訊得確係盛澤鎭匪黨綽號小朱明者爲首遂將朱父拘訊嗣因年老經人保出歸家忿極吞芙蓉膏於前日畢命噫亦可憐矣○濮院鎭三月二十八日循例賽會晚間出迎龍馬紙燈并於本月初一日演戲一臺以邀神佑遠處商民買棹往觀正復不少盖習俗如此也○東門内薦橋河沿有丁姓媼年近古稀平素佞佛初一日淸晨以燃香遺火頃刻冒穿屋頂赶急喊救水龍齊集得卽撲滅祗焚去門面兩間丁媼佞佛而遭殃然則世之念南無不去口者亦可以鑒矣○北門内天仙河中前日有男屍一具年約二十餘當報善堂收殮聞死者係茶館夥也○東門外甪里街前晚有江北人竊取階石偶不小心被石壓斷其腰頃刻斃命次日喧傳遠近觀者頗多 
[殯儀誌盛]  
　　仁和高仲瀛觀察以名孝廉加中書銜受知於合肥相國洊擢監司留津襄辦洋務其故居在下城雙陳衙内浙中縉紳巨族以高氏爲首屈焉高氏於雍乾年間卽以富而好善名於鄉迄今百數十年後嗣繁昌門楣鼎盛杭人咸嘖嘖稱羡觀察之祖母鍾太夫人壽逾九秩五世同堂甫於去春仙逝今筮於三月二十六日出殯至淸波門外之積翠山莊停紼再當卜日奉入祖塋是日殯儀之富盛咸謂亂後二十餘年來所未見所難得者陰雨連朝而是日忽然晴霽一時旛盖高擎旌旗飛舞如觀李光弼之軍容頓覺壁壘一新先導者爲鑾儀全副金鑼震地呵殿聲高旗旛傘扇之類皆以杏黄綢綾一例新製後以黄亭供奉誥命以八人舁之而行其後則喪儀至焉官亭過後則靑旗辟道而來官銜執事約計五六十對中有龍虎彪豹等旗與牌相間而行最出色者爲彩亭四座皆以五色綾絹紥成十色五光迷雖奪目每亭用玻璃彌陀片一堂五色玻璃花籃燈一堂或雙錢或蝴蝶或葫蘆式各不同大紅繡金長旛八桿有黄旛而烏縀字者有白綾而繡佛像者有以五色方塊如百衲衣者流蘇四墜金鈴下垂末則以本色湖緑淺藍各色紡綢紥成彩球仙鶴團花飛鳳等形上懸寳葢下繫鈴鐺每亭八桿迎風高舉而行至於門槍座旗荷戈執戟之士以及鼙鼓鉦鐃嗩呐喇叭彈絲吹竹之流皆騎馬聯轡而行又有四童子窄袖短衣各於馬上高吹號筒爲押隊鹵儀未畢而各寺之僧人已排班而至有紅衲者有紫衣者有黄袈裟有水墨衣者第一起爲天長寺次爲天寗寺再次爲仙林寺而以雲林禪寺爲殿每僧各持藏香一炷約共百數名然後香亭神亭銘旌纛旌旗鑼傘扇提爐香盤朝燈宮扇長吹細樂隨魂轎後徐行柩用金頂緑呢五彩流蘇九窗玻璃龍頭高槓舁之而行後隨送殯之轎五六十乘道途擁塞各店爲之停市是時兩旁觀者皆鷺頸長延嘆爲洋洋大觀也 
[嶺南叢話]  
　　南海縣某邑侯廉明精幹見重上游聽鼓以來三權斯篆日前傳集三班差役諭以爾等公門中人好好脩行日後子孫必能昌盛刻下搶刼頻仍未能破案皆恃汝等爲護身符故敢肆行無忌本縣執法如山决不瞻徇情面倘有解獲定必按律嚴懲云云上月十六日有盜匪四人解案經某巨紳力保其三邑侯格于勢力不得不從然心中頗極忿忿立時傳提太保之一匪問爾與某某等仝行搶刼果否答以一時悞犯求請開恩問爾可有人取保答以未有問三人皆有何爾獨無今本縣一并將爾釋出務當勉爲良民倘下次再來斷不能爲爾寛宥也某紳聞言慙恧無地○九十六鄉黄姓叔姪二人俱在韶關貿易今春三月初同附鄉船回家掃墓船中搭客共二十餘人有一叟容貌異常全無行李惟一袱包一雨傘相隨而已開行未久船泊碼頭叟卽登岸黄少年喜事私將袱包打開見有人手一隻糊以全金滿書咒語各人駭極立卽照式包好未幾叟回知已被人窺破怒特甚及抵離韶九十里之小口岸白土地方卽上岸臨行遺傘在船黄姪卽登岸交還倐忽間連叟俱不見船亦開行黄急甚然亦無可如何只得檢點行李上岸投店暫宿尋覓三日頭緒全無一日閒行郊外遥見其姪痴立空地上喜極趨問據稱是日將傘交叟時見其將前見之金手一招我卽不由自主跟之而去是晚到一大酒樓命酒猜拳杯盤狼藉予不飲不食旁坐而已繼又至一大衣庄羅綺堆滿任予取穿予亦不穿又至一大銀號寳紋如山儘予携取予亦袖手間觀謝絶不要叟卽言汝根底深厚算爾造化倘妄貪一物此去斷不能生還矣於是畫一圈於地令余站立此間切勿走往别處明日汝叔卽來帶汝云叔姪二人遂於十六日安抵鄉閭將其事告知親友咸謂其姪貪心不起故能以正勝邪云 
[信船遇盜]  
　　傳聞永義昶信局船由常熟來滬於昨日黎明時行至南翔相近白坑鎭地方遇盜十餘人上船打刼計失銀洋一千五六百元及零星物件該盜等立卽登岸遠颺遺棄盜船一艘當經信局夥赴嘉定縣報案聞當時有致大信局船在後隨行見船遇盜趕卽駛避幸未罹禍也 
[侵食漕米]  
　　前日海運滬局函送短繳粮米之李甫壽李新奎兩船户至上海縣署請究下午由帮審委員王雁臣司馬提案訊供兩李同稱是米由蘇裝運來滬連日風暴船不能行延宕數日以致米粒乾耗司馬謂旣稱米粒乾耗所致斷不至耗一百六十石之多爾究竟作何料理答稱可否求恩交保出外自行理償司馬准如所請着卽赶緊料理延干提究 
[流氓逼醮]  
　　奚富泉家住上海縣屬馬橋鎭附近犁雲耡雨耕種爲生上月初三日因病逝世其妻衛氏靑年寡鵠冰蘖含貞詎上月廿八晚突被流氓陳錦榮紏集羽黨李阿四等蜂擁前來破扉而入將該氏扭至陳家勒令除去孝服復扭至奚南林家威逼成親該氏無可奈何惟有痛哭求死正在爲難之際經氏弟衛天保知悉前往喝阻始得乘間逃回然天保亦已大受驚惶患病沈重延至本月初二日魂返重泉衛氏心不能甘遂於前日下午投縣喊控求請提懲莫邑尊准詞飭提陳等到堂集訊氏遂叩謝而出 
[交回人証]  
　　小禮查西酒店被刼案内之王柏林前日由莫邑尊飭差赴捕房提訊收押各情已詳前報昨日午後英捕房麥總巡飭包探秦少卿等赴縣請將王帶回莫邑尊旋坐三堂審訊嚴密異常錄供畢卽將王交捕帶出 
[局員訊案]  
　　總巡局員馮蓮士刺史老成練逹素爲上游器重海關道邵觀察凡遇控道之案屢交總巡局發落前日有紹興人邵某繕禀逕投道轅控稱向在管某所開金箔作爲夥兹因稍有積蓄辭出自行開作詎管心懷嫉妬胆敢糾同流氓前來扭吃講茶毁壞傢伙搬去衣物開單呈請究追等因邵觀察飭投總巡局候質一面命家丁持原禀送局着傳管某訊理馮刺史立卽飭差傳管到案管遞呈伸訴邵亦投質刺史閱得訴禀聲稱現開打金箔作在張家弄曾用李某爲夥每月工洋兩元兹因李辭我另往别處可得工資三元然我業向規凡雇夥必須到節再定去留節前彼此均不能辭歇詎李擅自他往前日來取破舊鋪葢衣服等件爲集同業中人與之評論皆言李非是故將各物扣住刺史謂原告所稱邵姓被告所訴係李姓已堪詫異隨問邵爾所控者非來案之管某耶邵答稱是刺史謂爾與管旣爲東夥尚不知爾姓妄稱姓李耶抑爾的係姓李因道憲姓邵爾亦姓邵耶然道憲斷不容爾任意妄控邵答稱自己確姓李因過繼母舅家故姓邵刺史逐節盤駁顯有不符又問管曰邵存爾處之物可卽繳案否答稱卽可繳案隨飭將鋪盖衣物交到刺史察得有破舊棉被洋傘釘鞋等共十一件而邵身衣服甚麗殊不相稱隨問邵管所交之舖盖衣物是否爾物答稱是惟少新辦竹布長衫線縐馬甲刺史謂爾身穿之衣是否借來邵支吾不答刺史謂如係己物則衣服太鮮麗舖盖太齷齪矣且爾每月祗得工資二元現亦不過三元何來資本開作邵答稱向親友借來刺史謂爾作開在何處可卽往查乎邵含糊以 
 
 

Page 4

 
 
對刺史又問據爾稱少新衣二件尚要追乎訊至此管大聲曰李之衣物均已繳案毫無别物存匿邵亦答稱不要追刺史謂如是本總巡卽可判斷邵某與管姓爭索衣物一節本係細故何敢揑情逕赴道轅呈控本應究誣姑念手藝中人格外從寛着領起案之舖盖衣物毋再多瀆管因夥邵某違章他就儘可知照荐保及同業人理說何得吃講茶亦有不合今姑施恩免議當知改悔兩造各遵諭而退 
[竹冠可廢]  
　　大自鳴鐘捕房備捕頭以華捕所戴竹冠分量甚重且各捕卓立於炎天烈日之中益覺汗涔涔下非所以示體恤遂商之總領事及公董局擬改竹冠爲凉帽一經邀准卽當改換也 
[拐孩類誌]  
　　近日滬上有一種匪徒專以誘拐小孩爲事特將所聞二事錄之俾保赤者知所警焉某西人之子年僅十一二齡在塾讀書每晚放學歸家總有一定時刻前日至晚不歸某西人託人尋訪嗣經人報信言有人將該孩挈往南市某西人遂向捕房報知捕頭卽飭包探等至董家渡相近地方查到該孩并獲拐孩匪徒混名小丹陽者管押捕房追究餘黨諒明晨卽當解訊該孩已由西人領去矣○八仙橋相近開車寓之某甲家于日前走失八歲男孩尋訪無蹤業已置之度外越一日孩忽歸甲喜出望外詰詢緣由據該孩稱在外玩耍被人誘至一處關閉在内我日夜啼哭刻因防檢稍疎故得逃出尋路回來甲問今試同往彼處尚能辨識門户否孩曰能之甲卽報捕房帶孫前往該處拘到一人管押捕房以俟解訊 
[扭控誘女]  
　　前日有西鄉荷望橋人顧郁氏扭徐阿春及張姓老嫗至上海縣訴稱小婦人家住十六保二十九圖丈夫顧全剛患病不能行走小婦人生有一女名可貞年僅十七歲忽於正月三十日失去四處找尋杳無蹤跡後訪聞被唱演淫戲之徐阿春所拐向之船詰據稱挈至滬上由小南門外仙人老太婆經手賣在租界某花烟舘爲娼現在尚無下落因將伊等扭案請究莫邑尊准詞飭卽收押候訊 
[題鑑湖漁隱鑑湖漁隱圖]  
　　醒卽吟詩飲卽醺垂綸泛宅避塵氛布帆畫槳家千里雨笠煙蓑月二分如此湖山容嘯傲肯從冠盖擾紛紜名韁利鎖渾閒事眞箇逍遥合讓君愛溷漁樵大雅羣消閒共話對斜曛鵝黄酒熟花翻浪鴨緑波柔水摺紋此日鑑湖春曬網當年滬瀆醉題裙藜牀我愧攤書讀擬把新圖乞大文賤照藜牀臥讀圖擬乞題咏[  吳縣藜牀舊主稿]  
[蘇省撫轅抄]  
　　三月二十九日藩轅牌示照得長州縣縣丞陳叔謙調補吳江縣縣丞業經会部覆准嘉定縣縣丞戴家嶼病故所遺長洲嘉定兩縣俱係要缺兹查有候補縣丞陳鳳堪以酌補長州縣丞張名世堪以酌補嘉定縣丞太湖廳用頭司巡檢戚同病故所遺要缺查有候補巡檢慕式昭堪以酌補○四月初一日候補錢寶傳本日接辦蘇省牙釐總局到差汪福安本日交缷蘇省牙釐總局差候補同知莫葆辰銷皖省公幹差陳祖煊禀知分寗差委卽辭赴金陵馬敏禀知奉上海道憲委辦浦江巡查卽辭赴滬 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
 [G　　>三點老泳記　發財大票 
　　六月大票已到雙張十二元單張四開照算條頭七角頭彩仍五萬元餘彩略改章程仿單隨票附電本行開張旣久信義素着無論大小得彩均係密信咨照得翁台銜向不登報庶無招搖卽使收兌紅票與衆不同價照香港大市因此買客日聚幾至應接不暇函購致四馬路不悞 
　　頭彩發財五萬元　各利六月大票 
　　今售英六月增彩大票雙張十二元單張四開條頭照　神商賜顧原局奉上認明信封不悞以昭誠實傷盤街同興印岀館內 
　　上海名利行啓 
　　熟牛皮出售 
　　啟者今到頂高牛皮係做外國鞋子邦用身分稠糯又再格外揀過故貨佳麗無比且價亦甚便宜如各　寶號欲購卽請前來小行面談可也 
　　天福洋行啓 
　　屈臣氏壯陽廣嗣丸 
　　此丸陰陽兼補男婦均宜最能滋水壯火不損眞精與別家所售燥陽取樂者不同無論先天虧損後天失調以致九醜陽痿艱於嗣續等症俱能治之每日宜淤飯前二三次每次以一二粒為度用茶吞服每罇大半元小三角 
　　止咳藥餅 
　　此餅專治一切隔年咳嗽及咳傷遠膜肺痿破金咯血喘逆聲啞喉痛等症每點鐘含花二三枚其效如響誠治咳之易服簡便良藥也無論男婦老幼常服均皆有益能使生津潤肺痰涎不作有滋金隆火之妙　每罇大半元小三角 
　　上洋大馬路屈臣氏大藥房謹啓 
　　大春繭綿綢莊遷移 
　　本號向在大東門東街今移老北門外棋盤街北首選置川紡府綢關東繭綢本鎭綿綢湖綿絲巾等貨發客 
　　杭州大井巷德記 
　　本號開　有年蒙客賜顧交易照常外埠信購原班寄奉不悞並有外　各種藥水戒烟藥粉代售貢　藥水 
　　限期出貨 
　　啓者各客商由輪船裝來貯下本棧之蔴此貨均有押欵經已日久尙未提出現赶緊淸理限至四月初五日已前一概淸出如若過期仍不提取盡行拍賣倘棧租按欵不足抵償仍向經羊字號追繳特此聲明以免後論各蔴字號數目開列於左　光緒九年七月十六日由北京船來P蔴一百件又十九日由上每船來工蔴九十二件又工一百念七件又八月廿二日由上海船來G蔴九十七件又G蔴一百十八件又T蔴九十四件又八月念五日由宜昌船來U蔴一百卅五件九月廿三日由上海船來L蔴一百四十件又十月初十由北京船來D蔴一百四十三件又D蔴一百件十月廿四由上海船來U蔴一百念九件十一月廿九由安慶船來　蔴一百件十二月念一日由安慶船來S蔴一百件又S蔴一百件此布 
　　太古輪船公司啓 
　　每逢禮拜二拍賣 
　　茲者小行經手每逢禮拜二在寶順棧拍賣各貨在信和棧拍賣各貨均不限價特此佈聞 
　　麥葛林行啓 
　　四月初一日各茶市行情列左 
　　公信行 
　　鳳眉　　工甯　四百廿五箱　廿七兩 
　　生源行 
　　香魁　　工祁　三百四十八箱　廿九兩 
　　怡蘭　又甯　二百十六箱　廿四雨 
　　元芳行 
　　天馨　　工甯六百八十一箱　四十六兩五 
　　泰茂行 
　　按芳　　工甯　五百五十八箱　廿七兩 
　　惠香　又　又　三百十六箱三十兩零五錢 
　　淸芽　又　又　三百六十八箱　三十三兩 
　　恆春　又　祁　三百廿二箱三十三兩五錢 
　　寶順行 
　　蘭馨　　工甯　三百零五箱　三十二兩 
　　惠香　又　又　二百四十箱　三十兩 
　　怡蘭　又　又　一百八十箱　廿五兩 
　　萱芽　又　又　四百八十六箱　三十二兩 
　　吉和　又　祁　二百七十八箱　三十四兩 
　　天祥行 
　　魁芽　　工甯　八百零八箱　四十三兩 
　　玉蘭　又　又　三百廿九箱　三十五兩 
　　清泉　又　又　三百四十二箱　三十五兩 
　　龍圖　又　祁　二百六十五箱　三十四兩 
　　瑞蘭　又　又　四百三十一箱　三十五兩 
　　通靈　又　又　一百九十一箱　三十三兩 
　　天馨　又　甯　四百十箱　廿八兩 
　　天蘭　又　祁　四百五十箱　三十一兩兩 
　　惠芽　又　甯　五百七十爵　三十四兩 
　　龍團　又　又　三百三十一箱　廿六兩 
　　春蘭　又　祁　四百九十二箱　廿八五錢 
　　茗香　又　甯　二百廿八箱　廿五兩 
　　天寶　又　又　八百六十二箱　三十五兩 
　　惠香　又　又　七百三十四箱　三十兩 
　　生記　又　又　六百十箱　三十二兩 
　　協和行 
　　魁芳　　工寗　六百廿箱　三十五兩 
　　茗芽　又　又　四百廿箱　廿五兩 
　　怡蘭　又高八百七十四箱　三十五兩二五 
　　錦標　又　寗　三百九十五箱　三十兩 
　　阜昌行 
　　奇馨　　工甯　六百四十二箱　三十六兩五 
　　如蘭　又　又　九百八十四箱　四十八兩 
　　福葆　又　又　七百四十四箱　四十一兩 
　　奇珍　又　祁　二百四十九箱三十六兩五 
　　蘭馨　又　又　二百四十五箱　三十五兩 
　　隆馨　又　洞　一千零零四箱　廿四兩 
　　恆昌　又　又　七百三十八箱　廿三兩 
　　厚德行 
　　怡和　　工祁　三百三十六箱三十兩六兩 
　　天香　又　寗　三日九十一箱　三十一兩 
　　信和行 
　　蘭芽　　工祁　八百五十四箱　卅六兩五 
　　履泰　又　甯　七百十四箱　三十八兩 
　　泰和　又　又　七百六十八箱　三十七兩 
　　京記行 
　　魁茗　　工祁　四百六十箱卅三兩二錢半 
　　早春　又　甯　四百零八箱　卅一兩五 
　　瑞蘭　又　又　四百四十三箱　三十兩 
　　恆昌行 
　　奇馨　　工甯　八百七十箱　四十八兩 
　　萃蘭　又　高　九百三十一箱　二十六兩 
　　怡和行 
　　春蘭　　工甯　四百箱　三十五兩 
　　天珍　又　又　四百十六箱　世四兩五 
　　華寶　又　又　四百七寸八箱　三十四兩 
　　怡生　又　又　七百四十箱　三十六兩 
　　桂馨　又　又　八百五十六箱卅零二錢半 
　　阿化威行 
　　物華　　工甯　七百十二箱　四十一兩 
　　福葆　又　又　五百六十箱卅三兩七錢半 
　　天蘭　又　祁　一百八十六箱三十四兩五 
　　萃蘭　又　高　一千七十二箱廿三兩七五 
　　旗昌行 
　　奇寶　　工甯　六百四十二箱　三十一兩 
　　隆泰行 
　　茂記　　工祁　二百八十二箱　三十二兩五 
　　按芳　又　甯　六百三十箱　四十兩 
　　茗芽　又　祁　一百三十七箱　三十兩 
　　琼英　又　甯　六百三十三箱　三十兩 
 
 

Page 11

 
 
[光緒十一年三月二十六日京報全錄]  
　　宮門抄○上諭兩道錄前○教職單○　督李奏審明定擬摺子○浙撫劉奏請奬勵摺子○楚督卞奏請調補知縣摺子○直督李奏請開復知縣處分夾片○漕督吳奏甄别同知夾片○三月二十六日户部通政司詹事府鑲白旗值日無引見○惠王請假五日○許庚身請假十日○吏部奏派騐看月官之大臣派出崇公延煦耀年志元童華薛允升徐用儀周德潤孔憲瑴葉蔭昉舒普愛興阿王賡榮貴賢德本丁振鐸○召見軍機醇王○光緒十一年三月分教職單正諭吉林五常廳齊聯芳保定奉天復州劉鳳文天津山東魚臺崔延之東昌山西長治徐淸瀾平陽浙江遂安蔡錫康湖州廣東德慶州陳湛廣東香山馮秩淸肇慶俱舉直隷高陽周世芳冀州廪訓導直隷安平郝承佑順天山東東阿黄承艧萊州泗水張恂厚臨淸陜西咸陽曹慶安榆林廣東臨高馮毓熊肇慶四川懋功廳鍤應鈞資州俱舉四川雷被廳李嘉壎綿州拔復諭山東平陰趙海琛濟南恩山西平定賈兆祐平陽廪河南蘭儀桑道國河南恩淮寗徐謙益南陽副廣東西寗董百慶廣州恩四川德陽常孝思夔州廪復訓山東淄川江沛霖萊州河南陽武王致昌開封裕州梁耀祖光州浙江西安周恩培杭州湖北潛江吳登垣黄州孝感葉廷芳德安俱廪直隷深州張新棠順天生員山西大同吳悅僑平安挨陜西三原汪暘甫漢中挨寗羌州曹良模西安舉○○大學士直隷總督一等伯臣李鴻章跪奏爲審明謀殺胞伯父母二命人犯按律定擬恭摺仰祈聖鑒事竊據署東江縣知縣周植瀛禀報民人戈榮罄商同逆犯戈二謀殺胞伯戈甯長伯母戈石氏身死一案當因案關倫紀批飭悉心嚴訊旋據審明擬議由前署河間府知府盧應楷臬司松椿遞相勘轉值臣駐津委據藩司崧駿代審無異臣覆加確核缘戈榮罄籍隷東光縣平日游蕩不與親母胞弟同居自借無服族人戈鳳幅閒房存身與分居胞伯戈甯長胞伯母戈石氏先無嫌隙戈甯長販賣紙張營生同治九年五月戈榮罄因戈寗長家道殷實不肯周濟揑言分家不淸赴縣呈控當經訊明斷結嗣因戈甯長無子屢向戈寗長央求承繼戈甯長不允戈榮罄從此懷恨光緒十年春戈榮罄向戈寗長借當皮袄一件十月初二日又向戈甯長借豆戈甯長不允逼討前借皮襖戈榮罄無法走出起意將其夫婦致死可以過繼承受財産找向無服族人戈二告述邀令帮助應許得財均分戈二允從因戈甯長之女殷戈氏正住母家未能下手至初六日探知殷戈氏已回夫家卽於是夜戈榮罄徒手戈二袖携短柄鐵鎬偕至戈寗長門外戈榮罄從門縫窺見燈亮知戈甯長夫婦尚未睡歇當卽喚門戈寗長開門查問戈榮罄聲稱買紙與戈二跟進戈寗長轉身取紙戈二乘戈寗長不防卽用鐵鎬從背後毆傷其腦後髮際項頸戈寍長倒地不能言語尚能滾動戈二又毆砍傷其頂心偏左偏右左額角右太陽右腮脥左右耳根戈石氏走出查問戈二亦用鐵鎬將戈石氏頂心偏右右耳右腮脥項頸右耳輪耳根左手指砍傷戈石氏倒地不能言語戈榮罄順取菜刀將戈寗長咽喉連項頸砍傷又將戈石氏咽喉連砍致傷均卽殞命戈榮罄與戈二攫取錢衣等物裝點被盜情形走回房主戈鳳幅見贓查詢戈榮聲揑稱偷竊所得並未告知謀命情由分與贓錢囑勿聲張次早戈寗長隣居戈李氏查見喊嚷戈榮罄佯爲不知與堂兄戈振靑戈振鈴及殷戈氏趨視投地報騐戈鳳幅畏罪旋卽投河自盡均經該縣驗訊查起贓物究出實情屢審供認不諱案無遁飾查律載謀殺期親尊長已殺者凌遲處死此案戈榮罄因胞伯戈甯長年老無子希嗣承繼得受家産並挾借貸不遂之嫌胆敢商同逸犯戈二將戈甯長戈石氏夫婦謀殺身死實屬兇惡已極謀殺期親尊屬一命罪已凌遲今殺死二命應仍按本律擬凌遲處死惟兩犯凌遲照例加割刀數梟首示衆以昭炯戒左面先刺兇犯二字戈鳳幅雖無知情同謀惟戈榮罄旣稱竊贓輒分受窩留亦屬不法業已畏罪投河身死應毋庸議起獲錢衣等物已給殷戈氏等認領仍飭嚴緝逸犯戈二務速拿獲究辦戈甯長無嗣飭令戈氏宗族公議承繼無干省釋除備錄供招咨送刑部外所有審明定擬緣由理合恭摺具陳伏乞皇太后皇上聖鑒勅部迅速核覆施行謹奏軍機大臣奉旨刑部速議具奏欽此○○頭品頂戴浙江巡撫臣劉秉璋跪奏爲海運出力船商牙夥書吏人等援案懇恩奬勵恭摺仰祈聖鑒事竊浙江光緒九年起運八年冬漕雇募商船由海運津前經奏明請照歴屇成案除運米一萬石以下由外給匾其一萬石至五萬石以上請分别給予職銜若已捐至五品另行酌奬俟漕糧兌竣核辦奉旨允准其招商局輪船協運糧米擬照沙甯船成案將出力委員紳董開單奏奬聲明商船牙埠人等確查另行請奬各在案兹據粮道廖壽豐詳稱據甯波府曁滬局總局委員具詳上屇海運雇募沙寗各船經該管府縣印委各員督同紳商牙夥分頭勸諭整理舊船並經招商局挑選輪船踴躍承運均無貽悞及書吏承辦文案查探船隻中照取攬尚能勤愼從公著有微勞查各商船承運漕白正耗米二十六萬四千三百餘石一律掃數運津援照歴屇成案分别擬請職銜官階開摺詳請奏奬並據聲稱光緒八年起運七年分漕糧船商請奬案内有布理問銜費桐梓一名於是年運米一萬石以上保請五品銜已經奉部核准惟查該商原名實係費桐梓咨行摺内誤書費柏梓應請隨案聲明更正等情前來臣覆核無異合無仰懇天恩俯准給奬以示鼓勵謹繕具淸單會同閩浙總督臣楊昌濬恭摺具奏伏乞皇太后皇上聖鑒訓示謹奏軍機大臣奉旨吏部議奏單併發欽此○○頭品頂戴署湖廣總督湖南巡撫臣卞寳第頭品頂戴湖北巡撫臣彭祖臣跪奏爲煩缺知縣揀員調補恭摺仰祈聖鑒事竊照鍾祥縣知縣熊鑾於光緒九年九月三十日在任丁父憂當經題報開缺聲明所遺要缺揀員請補在案查定例知縣應調缺出俱令於現任人員内揀選調補又籌餉新例内開各省現任人員如有歴俸未滿者均准捐免之後准其一體升調又准部咨嗣後凡保題升調人員應令於保題疏内聲明該員任内有無積案及欠解錢粮承緝未獲盜案加承審案件並承緝盜案徵解錢糧已起降調革職叅限槪不准其升調各等語今鍾祥縣知縣係煩疲難三字最要缺爲安陸府附郭首邑政務殷繁兼有堤工要務於兼三要缺中最爲難治之區非精明練逹才識兼優之員莫能勝任臣等在於通省實缺知縣内逐加遴選查有興山縣知縣黄世崇年五十歲湖南湘陰縣人由廪貢生候選訓導應光緒元年乙亥恩科本省鄉試中式舉人三年保荐孝廉方正欽賜六品頂戴四年恭應朝考欽定一等第三名三月初五日引見奉旨以知縣用欽此分發湖北四月初十日蒙欽派王大臣騐放二十六日領照起糧五月二十八日到省八年題署興山縣知縣九年二月在貴州捐加同知升銜七月初一日到任十年調署黄陂縣事九月二十三日到任該員黄世崇廉正自守辦事精勤前在本任及現署黄陂各任内措施一切悉臻妥善並無積案及欠解錢糧承緝未獲盜案已起降調革職叅限等事以之調補鍾祥縣知縣要缺洵堪勝任雖歴俸實授均未屆滿已飭遵照新章按例定捐免銀數以十成實銀徑赴部庫交納與例亦屬相符據湖北布政使蒯德標按察使黄彭年會詳前來合無仰懇天恩俯念地方緊要所有鍾祥縣知縣缺准以興山縣知縣黄世崇調補實於吏治民生均有裨益該員係現任知縣請調知縣銜缺相當毋庸送部引見又該員係初次調繁毋庸核計罰俸所遺興山縣知縣員缺湖北省現有應補人員容俟接准部覆再行照例擬員請補謹合詞恭摺具陳伏乞皇太后皇上聖鑒飭部核覆施行謹奏軍機大臣奉旨吏部議奏欽此○○李鴻章片再據臨榆縣知縣陳誥禀稱該縣經徵光緒九年分各項旂租有未解正銀七十八兩三錢三分五厘又存退租耗銀五兩六錢九分旋於司庫應領銀内詳請撥放淸楚奉有藩司飭知兹户部以九年旗租奏銷該縣有徵存未解銀兩奏請交部議處勒限一個月掃數解淸開復等因查此項租銀旣於奏銷以後未奉叅處之先如數撥解淸欵所有原叅處分應請開復等情前來臣查騐司札確已解淸自應准其開復處分理合附片具陳伏乞聖鑒飭部查照謹奏軍機大臣奉旨着照所請該部知道欽此○○吳元炳片再南河同知試用一年期滿應行照章甄别出考具奏兹查有試用同知張均安現年四十三歲順天通州人由監生報報縣丞加捐同知分發南河試用於光緒九年九月初六日到工現試用一年期滿臣留心察看該員年力强盛明白安詳堪以留工按班照例補用除將履歴咨部外謹附片陳明伏乞聖鑒謹奏軍機大臣奉旨吏部知道欽此 
 
 

Page 12

 
 
[光緒十一年三月二十七日京報全錄]  
　　宮門抄○發抄旨五道○將軍希奏請分别奬敘摺○黔撫李奏請補守備摺○粤督張奏請委署總兵片○鄂撫彭奏通志局採訪彚詳請旌表摺○浙撫劉奏請仍照原保給奬片○將軍希奏請揀洀繙譯教習片○浙撫劉奏請給奬摺子○三月二十七日禮部宗人府欽天監鑲紅旂值日無引見○英煦奎明伊崇阿各假滿請安○南營叅將徐永福謝恩○截取知府徐樹鈞丁振鐸預備召見○順天府奏忠義局第一百二十八次請卹○召見軍機徐樹鈞丁振鐸徐永福○發抄張凱嵩奏審明前署大關同知率收稅契銀兩挪用全數完繳奉旨謝光燾着准其開復原官仍交部照例議處餘依議欽此○又鹽道鍾念祖調營委雲南守鄧華熙兼護奉旨知道了欽此○又候補直隷州陳芝期滿甄别奉旨吏部知道欽此○岑毓英奏支給運銅水脚銀兩奉旨户部知道欽此○穆圖善奏解内務府經費奉旨該衙門知道欽此○○奴才希元恩澤跪奏爲捐修三姓城垣工竣請將捐資較鉅之文武官弁並監修出力各員援案開單籲懇天恩分别奬叙以昭激勸恭摺仰祈聖鑒事竊奴者希元前據三姓副都統恒元咨報以二姓城垣年久傾圮難資保衛聲請撥欵興修當以庫欵支絀未便籌撥動用行令該城自行籌欵辦理兹據咨報已由該副都統倡率文武員弁商民共捐銀四千五十兩於上年五月興工派委隨員及左右司協領督催修築其舊築土城周圍共長一千零二十六丈城根寛五尺頂寛二尺五寸高七尺早已傾圮現經重修加高培厚以土和草堆築計圍墻高七尺上築垜口二尺五寸共高九尺五寸根基寛八尺頂寛五尺周圍仍照舊基一千零二十六丈至九月一律修築完竣據該承修監修各員等出具保固二十年限期印甘各結經該副都統躬親履勘委係工堅料實實共用銀四千兩有奇核計捐資足敷其數謹繪具圖說並將文武官弁商民銜名姓氏捐欵數目及監工出力人員開單請奬又該副都統恒元捐銀四百兩協領承順儂英阿各捐銀二百兩聲明不敢仰邀奬叙等因咨報前來奴才等詳查三姓地處邊儌城垣傾圮失修現經捐築齊整添修垜口足壯觀瞻計自上年五月開工至九月工竣該官弁商民等捐資修築曁監修人員常川督工均堪嘉尚溯查同治五年吉林省垣捐修城工當經奏奉諭旨富明阿富爾蓀均着交部議叙所捐銀兩准其加廣學額其捐輸數多之紳商並准核給奬叙出力各員准其一體保奬此項工程完竣並免造册報銷欽此欽遵辦理在案查前次請奬官弁紳商所輸捐欵係自數千兩至二百兩以上始行列奬今三姓邊城瘠苦素乏殷實之户亦無大賈巨商此次共捐集四千五十兩實已竭力輸納勸辦非易自應從寛核奬請自數百兩至一百五十兩以上者開列請奬並查同治七年奉准户部議覆吉林城工奬案内開查内地城工捐輸凡係軍務省分照捐輸軍餉事例請奬凡尋常省分照例定銀數分别加成請奬等語吉林地方曾經前任將軍銘安奏明暫作軍務省分自宜比照核辦兹三姓文武員弁商民等踴躍輸將急公好義捐築城垣工已告竣實與捐助軍餉無異至督工監修在事各員盡心工務半載辛勤亦未便掩其微勞謹援照辦過成案將尤爲出力之員及捐資較鉅之文武員弁捐銀數目敬繕淸單並繪具城垣圖式恭呈御覽合無仰懇天恩俯准分别奬勵其捐數在一百五十兩以下之商民人等卽由奴才等分别給予六七品功牌頂戴以昭激勸至三姓副都統宗室恒元捐銀四百兩恊領承順儂英阿各捐銀二百兩雖聲明不敢仰邀奬叙而當時勸捐實賴該副都統爲之首倡惟係現任二品大員應如何奬叙之處奴才等不敢擅擬恭候聖裁協領承順儂英阿均係督修城工之員應仍一併開列所有三姓捐修城垣工程完竣擬照成案分别請奬緣由謹恭摺具陳伏乞皇太后皇上聖鑒飭部核議施行再此次城工係該城自行捐修應請免其造報合併聲明謹奏軍機大臣奉旨該部議奏單圖併發恒元仍着核給奬叙欽此○○署貴州巡撫布政使臣李用淸跪奏爲揀員請補守備員缺以實營伍恭摺仰祈聖鑒事竊照黔西營守備徐維忠因病身故臣已另行恭疏題報所遺員缺應卽揀員請補以實營伍兹查有遊擊銜儘先補用都司徐爲仁現年三十四歲貴州貞豐州人同治四年由武童投營効力給予六品軍功五年克復鎭寗安平等城保以外委儘先拔補並戴藍翎六年剿辦下游苗匪迭克鎭遠所屬之苗教老巢保免補把總以千總拔補並加守備銜九年投効川營隨同防剿秦隴回逆並剿辦貴州上游股匪由川保以守備歸部儘先拔補十三年回黔借補長壩營存城左哨千總旋於全黔肅淸案内保以都司儘先補用八年因防剿雲南昭通竄匪保加游擊銜九年因俸滿由部調取引見是年七月二十五日蒙欽派王大臣騐放請旨回任照例用於十月二十九日到省該員年力精壯弓馬可觀堪以借補斯缺合無仰懇天恩俯准以儘先補用都司徐爲仁借補黔西管守備員缺實於營伍有裨如蒙俞允一俟接准部覆卽行給咨送部引見以符定制除咨部查照外謹會同雲貴總督臣岑毓英貴州提督臣羅孝連合詞恭摺具奏伏乞皇太后皇上聖鑒訓示再徐爲仁係第二次借補合併陳明謹奏軍機大臣奉旨兵部議奏欽此○○張之洞片再高州鎭總兵張得祿向帶勇營駐防廉州北海辦事頗似有才議論亦有可采惟遇事殊無定見言多而行不踐大約明敏有餘樸誠不足應卽將該鎭調省另予差委就近察看所遺高州鎭一缺查有署龍門協副將廣西鎭安協副將梁正源久歴戎行老練得衆籍隷北海情形熟悉堪以委令署理卽責令接統各營龍門距廉甚近尅日可到除檄飭遵照外理合附陳伏乞聖鑒謹奏軍機大臣奉旨兵部知道欽此○○頭品頂戴湖北巡撫臣彭祖賢跪奏爲湖北孝子義士貞孝節烈婦女據通志局續行採訪彚詳恭摺仰祈聖鑒事竊湖北省纂修通志前據該局司道將貞孝節義一門分飭各屬採訪得周石氏等一萬四千九百九十名口彚造總册詳經臣籲請旌表奉旨允准在案兹據各州縣續行查明孝子馮偉臣等三萬五千六百零五名口申送到局詳請核辦前來臣伏維孝義悉關至性貞烈足式倫常採訪旣確自應籲請旌表將恩綸恭錄入志以闡濳德而發幽光惟由局彚辦與各州縣隨時詳報不同謹仍改題爲奏邀免按名取結除淸册咨送禮部查核外理合會同署湖廣總督臣卞寳第湖北學政臣高釗中恭摺具陳伏乞皇太后皇上聖鑒謹奏軍機大臣奉旨馮偉臣等均著准其旌表禮部知道欽此○○劉秉璋片再查案准部咨議覆浙省辦理光緒六七八等年冬漕海運出力請奬各員内查應行查明覆奏再行核辦各等因當經先後行查在案兹據督糧道廖壽豐等經辦光緒六七八等年冬漕海運均屬始終勤愼未便没其微勞現在奉部行查覆奏再行核辦自應分别聲明仍請查照析保奬勵其核與定章不符各員亦應聲明改奬又錢金鎬等六員名均係各衙門曁滬津通各局書吏並非紳董該書吏等或專辦文案稽核銀米或航海赴津始終勤愼實屬着有微勞應請仍照原保給予奬敘以示鼓勵等情造册詳請奏咨前來臣覆核無異除咨吏部外理合繕單具奏伏乞聖鑒勅部核覆施行謹奏軍機大臣奉旨吏部議奏單併發欽此○○希元等片再前任將軍銘安因吉省向無譒譯童試曾經援照奉省成案奏請添設並請飭部將各省譒譯童試條例曁譒譯各種書籍頒發來吉以便遵辦奉旨禮部議奏欽此嗣經部議照准當卽派員赴京請領　籍到省本應及時設學開課以備錄取無如吉省素乏精通譒譯之人其有粗曉淸文者僅能辦理尋常公事而於考試課程從未服習刻當援案設學一切規模必須周備俾後生小子得名師指授方克有成若此時徒事虚名過於遷斯平昔旣鮮實功日久難期成効殊非仰體朝廷作育人才之意擬請於内譒書房行走人員内無論實缺候補筆帖式擇其譒譯優長精通學業者揀派二員來吉作爲教習責成認眞督課定以三年爲期差滿另行更換並由奴才等奏請奬勵如果訓迪有方諸生愛戴再當專摺奏留該教習等往返路費以及按月薪水等項自應籌欵發給如能設法整頓使豐鎬子弟漸長觀摩於根本地方八旗舊俗均有裨益合無仰懇天恩飭下軍機大臣於内譒書房行走人員内揀派二員來吉俾資教育而收實效是否有當理合附片具奏伏乞聖鑒謹奏軍機大臣奉旨着照所請該衙門知道欽此○○頭品頂戴浙江巡撫臣劉秉璋跪奏爲遵旨擇尤保奬剿捕台匪出力員弁官紳恭摺仰祈聖鑒事竊臣前於迭次拿獲台州著匪多名分别訊明懲辦摺内聲明在事員弁紳董宣力有年微勞足錄會同閩浙總督臣楊昌濬奏乞恩施俯准保奬光緒十年十一月二十五日遞回原摺後開軍機大臣奉旨着准具擇尤保奬毋許冐濫欽此伏查台州爲浙省難治之區素多匪類同治年間歴次剿辦均經前撫臣以在事員弁搗穴擒渠與戰功無異奏請奬勵有案此次台匪滋事猖獗情形甚於昔往經臣檄委記名提督楊岐珍統帶防軍並嚴飭署台州府知府陳璚台州協副將王天焱督率將弁兵役在於水陸各路不分畛域會合兜拿勸飭紳董辦理保甲團練認眞稽察該在事員弁官紳忠勇効命或窮摉山谷或遠涉重洋衝鋒冐險奮不顧身先後擒斬著名悍匪不下數百名實與從軍打仗勞績相同臣逐加察核其尤爲出力者謹繕淸單恭呈御覽合無仰懇天恩俯准給奬以資鼓勵至擬拔千把外委等弁循案開單咨送軍機處兵部查考其餘出力稍次員弁由臣分别存記或給功牌俟續著勞績另行核辦不敢稍涉冐瀘所有遵旨擬保剿捕台匪出力員弁官紳緣由謹會同閩浙總督臣楊昌濬合詞恭摺具奏伏乞皇太后皇上聖鑒訓示謹奏軍機大臣奉旨該部議奏單併發欽此 
 
