# 1908 - 16 - 4912563

 

Page 1

 
 
   
 
 

Page 2

 
 
[宫門抄]  
　　十二月十二日召見軍機丁麟年世增 
論說 
[爲海外僑民及留學生辨誣（酉陽）]  
　　外務部因海外僑民及留學生等往。往遇事電詆政府。及指斥外務部。殊屬不安本分。因特訂專章。飭出使各國大臣。嚴爲限制。嘻外部誤矣。據近日事實。海外僑民及留學生所電爭者。蘇杭甬路之借欵也。西江之緝捕權也。祇與外部交涉。無與於各部也。不能以外部一部之交涉。牽及政府全體也。其與外部。亦爲國民之忠告。盡國民之天職。利害切身。事機急迫。措詞過激。誠不能免。然皆愛國之心所激發。並無絲毫毁謗之意也。不知外部是何肺腸。而絶織此罪案也。 
　　外部知海外僑民所處之地位乎。數十年前。彼等受外人招雇。爲傭工。墾新地。日引月長。積資居産。遂於外洋各埠。成小小一種族。我政府狃於海禁陋習。目之爲逋逃。僑民偶一回國。輒受官吏欺侮。土人勒索。轉視祖國爲畏途。而列强視吾爲東方老大帝國。雖不尊重。猶未窺破腐敗之眞相。待僑民猶用平等法律。故僑民以之爲樂土。無依賴祖國思想。迨甲午之敗。庚子之亂。内容畢現。列强鄙吾爲次國。爲野蠻。於是僑民受種種苛虐。無端而街市被焚。無端而工人被逐。無端而游歷被錮。日本人之被焚被逐被錮者。得政府之詰問。則彼國賠償金錢。收回苛例。獨吾僑民。無天可籲。終古沈寃。乃知祖國之與已身。有密切關繫。於是復改其依賴外國之方針。而依賴祖國。南洋設領事則萬衆權呼。至於感泣謂自今以後。得免爲無領事之國民。巡洋艦至南洋。則醵資開歡迎會。明知隻輪片帆。無益於事而亦鋪張揚厲。相爲慰藉。若亦有兵力保護者。是何也。身處競爭之場。祖國强則俱强。祖國弱則俱弱。依賴愈重。期望愈深。一聞主權喪失。非特祖國受其實禍。在旅居地之生命財産。先受其影響。所以奔走呼號較内地之人愈迫。此亦國民之大可悲哀者。而不料外部坐以詆斥之罪。加以不安本分之謚也。夫以忠君愛國疾痛呼號爲詆斥。爲不安本分。則必以貢諛獻媚爲非詆斥。則必以休戚不相關存亡不相問爲安本分。前數十年之僑民。固已達政府之目的。政府據此赫赫之權力。與天無極。亦可志得意滿。何苦自亂其例。曰立憲立憲耶 
　　留學生。政府所遣也。遣之何爲。曰欲其吸取各國之文明。灌輸祖國也。彼國之文明不一端。而其最大之目的。與吾國習慣。適成一反比例者。吾國以政府爲國主人。以國民爲政府之奴隷。政府所制定者。雖賠欵數百兆。割地數千里。國民屏息歛足。奉令承教。莫敢誰何。彼國以國民爲國主人。以政府爲國民之代表。國民所承認者。政府方得施行之。政府所施行者。國民又得監督之。所以政府不能爲無意識之舉動。而失敗常少。留學生所學於彼國者。此其大目的也。故於蘇杭甬路則爭之。曰吾國之蘇杭甬路也。於西江緝捕權則爭之。曰此吾國之西江也。國主人自出其死力。以保守生命財産。此爲國民之本分。彼爲代表者。不經主人之許可。而以主 
 
 
 

Page 3

 
 
人之生命財産。私贈鄰家。邀其賞賚。主人得不認之爲代表。而自收其保持生命財産之權。此又爲國民之本分。留學生所吸受外國之文明。灌輸祖國者。此爲明效大驗。政府所以　望留學生。留學生所以報答政府者。此耳。不謂因此而得不安本分之謚也夫。學界之。安本分者有之矣。科舉時代。莘莘儒子。謹守臥碑。内政外交。一誤再誤。曾無一人敢訟言政府者。政府長與此安本分之民。窟宅於黑暗世界。頤指氣使。惟意所欲。植富貴。長子孫。豈不快然得計。又何必飾言立憲。開民智振民權。而自敗其專制之局也 
專電 
[電一（北京）]  
　　部認借欵公司實收銀一千萬兩按月報部惟十五年二十年還清之期尚末决定 
[電二（杭州）]  
　　嘉興海寗等處民變爲首者係桐鄉大洪村七家廟莠民某姓巳懸賞緝拿 
[電三（杭州）]  
　　海寗石門兩城並未失陷兵到已靖商家開市 
路欵要聞 
[初四日外部與代表會見]  
　　江浙代表張元濟等於初四日下午二點鐘往謁外部與袁尚書及左右堂官會唔磋議路事袁尚書曰路事委曲諸君如有辦法必須邦交民心兩面兼顧現在英使固執若將此欵改爲郵部承借别籌顧全商辦之法或較易收束云云且調諸君如有磋商事宜可與梁燕翁再議代表某答云現在募股已至四千二百萬元遵旨自辦不難措手請諒微衷言畢起辭時巳下午七點鐘矣 
[大學堂入股之數]  
　　京師大學堂教習學生等入股總數通共十萬零一百元 
[台州耀梓學堂詢問路事電文]  
　　杭州鐵路公司鑒長田陳澤南集洋二萬現情如何乞迅電示台州耀梓學堂庚 
[蘇路接各處函電]  
　　（撫州教育會電）本會開會集一百三十股（常州女界保路會第四次收股）董優勝五十元董宜四十元莊田莊慈各五元朱沅香五十元屠模廿元許蓉二元陸全記三元程錦襄金夀康沈綺霞屠楷各五元趙逸儔周友菊劉詠金佩紫各一元吳賓記一股躉交四元五角（泰州沙子橋振武支社函）本社上月廿四日開會集二百股（揚州速成師範學堂電）本校監督認一千股校員學生認三百八十股（江寗商學勸股處第一次匯欵）梁公約經勸芝雲堂魏蘇路百股照定章全分交足四百五十元並他項股欵合足五百元先由寳善源匯交 
[甬屬集股處續認清單]  
　　競立公司徐琢山吕友仁王屠氏各一百股屠氏義莊五十股長生會炮業洪寶齋各三十股同安會蛋業恊勝會洗衣作鈞康莊各二十股協勝會石雲卿馬志道陳廷琯各十股競業學堂胡慶源王仁卿各五股屠芝泉三股鮑經笙陸瑞甫沈何方各二股恊勝會鮑才龍汪聞香石安生屠夀生屠揚生胡承焜倪子卿各一股以上共計六百七十六股 
緊要新聞 
[度支部决行印花税北京]  
　　度支部尚書澤公等召見面奏本部籌議財政仍以設法統一全國財政方爲名實相符至印花税一事亦審愼再三但求簡易可行决無窒碍若再因人言中止則將無實行之日請宸衷獨斷决計開辦以裕財政云云并聞此項印花税頃方購辦紙料先從京師辦起定於明年正月實行（黑） 
[貴公子奪妓紀事北京]  
　　初六日京函云某邸之次公子有所謂　二爺者前在濱湘班狎一南妓洪蘭舫如漆投膠兩情融洽　二爺以其聲色俱善願携之府中藏諸金屋厠之小星之列蘭舫爲其貴而多金也竟亦以身許之事成之先蘭舫之兄某龜奴索身價三千金　二爺慨然允之又允代還各債五百餘金日前　二爺在聚寶堂晚膳招蘭舫侑酒一席未終遂向蘭舫曰今日與子偕歸矣蘭舫答以尚待清理即與子歸亦未能如此草草　不悦迫令府中豪奴將蘭舫擁入車中帶回府第不料桃花命薄好事多磨　二爺之大夫人即某部左侍郎之女弟也見蘭舫入室遂欲逐諸門外　二爺固有季常癖者以大婦之不相 
 
 

Page 4

 
 
容而又不忍使蘭舫他去於是改賞一隨侍之小僕蘭舫旣入其府復見其轉給小使不甘作奴才婦由是覔死者再而該僕以其主人諄囑設疎於防範將大拂主人之意終日防閑以致蘭舫欲死不能欲生不得都中喧傳殆遍昨蘭舫之兄某甲聞此變故又以身價三千金雖曾允許亦未交收人財兩空大失所望奮然奔赴都察院喊控都老爺以其所控之人係某邸之公子多欲置之不理而有一敢言之御史某某以今年春間楊翠喜一案即爲伯氏所爲吹壎者旣行之於前吹箎者復繼之於後尚復成何事體定欲具摺奏參請旨查辦而同僚恐興大獄多方阻止故參摺尚至今未發 
[京師禁止集會彙聞]  
　　民部核議章程民政部前奉上諭禁止開會演說和平辦法章程六條咨照提署查核已由提署將兩翼翼尉五營將官傳署面抄諭令逐欵酌議定妥可否照欵實行會同禀覆再行咨覆民政部辦理 
　　不准用會字名目自奉旨不准開會演說後所有京城各會均奉民政部諭不准用會字名目並停止演說俟將來政治結社法頒行是否准其恢復會字名目再行請旨辦理 
　　　廳與督學局之紛擾初一日外城總廳聞初二星期有開會演說等事由學界人發起函請督學局先期解散督學局因以達之學部部中人大驚立傳電話紛告各學堂旋又備文飭即查禁其最注重者則尤在大學堂大學堂總監督朱京卿特於初一初二兩日懸牌示禁復傳某班班長某君面詢毫無影響朱監督仍恐有意外之虞於初二日清晨入堂靜坐候信又命教務提調金庶常出城至湖廣會館及各省會館並各公所地方詳密偵查迄無痕跡特往詢外城廳官廳官謂得之風傳金責以捉風捕影不應震動學部牽涉各校廳官謂風聞消息原爲不根之談所以函請督學局訪查者有則解散無則預防學部自行張皇不得歸咎於敝廳也金歸告朱朱適至學部南皮張相嚴詞詰責開會等事朱乃力辯其誣中有四語云胥動浮言汚衊學界意圖保舉公報私讐云云 
　　爲一會字紛擾至此從前諭准設立之教育會自治一董事會議事會何不撤銷 
[津鎭路約内容]  
　　十一日北京電云津鎭鐵路借欵已於昨日由英德公使及外務部簽押收英金五百萬磅定一年内發行債劵每百實收洋九十三週息五釐由中政府及各省入欵作保此路長約六百七十五英里其北段歸德國承築約佔全路三分之二豫算四年造成管理辦法大概仿照北方鐵路其權全由中國人操持其内容蓋與蘇杭甬條約無異也 
　　據此則蘇杭甬借欵問題似巳解决但未簽押發布耳可歎 
[粤東西江緝捕問題]  
　　魏京卿驗船續聞粤督張安帥昨以各輪商屢次呈詞均以查騐輪船騐船司種種掣肘實於改掛龍旗大有關碍卽於日前派員與税司商定改由魏京卿經理查驗將來查驗各小輪時即由魏京卿派定華騐司並准各商增聘機師悉心查騐該輪是否便捷合用給牌行駛其騐輪費由該輪商先期照認昨已將各事商由魏京卿籌議日内卽可議定宣佈云 
　　粤商自治會禀請警局實行四鄉巡警警察爲治内第一要政鄉落久未推行以致盜匪縱横刼及洋輪貽國家以隱患昨基建等不惴冒昧謬訂沿江警章蒙張帥許可札由貴局分行沿江州縣籌議因念今日憲政未舉三權未立地方百務均萃於有司之一身州縣衝繁斷難兼籌警察此事利在急辦概諉之州縣籌議竊恐空文塞青徒苦幕賓撰稿之勞就令與紳士籌商而地方縉紳不諳警察聞之生畏勢必羣以爲難本題關鍵在提取無益之資充支警費然此等公欵多爲劣紳所把持還以問之劣紳是何異謀之狐而取其皮雖三尺之童亦知其無濟今日四鄉匪勢巳達極點富者遠徙貧者輟耕水深火熱之中警察推行豈復有須臾可緩况地方官遲遲禀復必致躭延徒令沿江商民拭目翅瞻觀成無自時事日亟待解倒懸似不如逕由貴局特派熟悉警務各員馳往會同公正紳商刻期舉辦而以地方官爲輔較爲有濟章程未備因地增删劣紳阻撓擇尤懲創一區旣辦續設别區東西沿江迎刃而解徐而推及各屬警察森嚴是在大公祖勤政愛民以實心行實政破除成例執簡馭繁握要以圖事無不舉若拘牽文義必俟地方官議覆始與籌商恐四鄉萬民喁喁望治之心不知何年方有積償之一日設使盜風更熾又復刼及洋輪豈不覆轍相尋上下交受其困我大公祖熱心愛國素著開通當必不忍出此冒昧再瀆極知越俎然狂夫之言聖賢擇焉區區愚誠諸乞海宥 
　　籌撥快輪經費各江巡緝之快輪四艘業經税司租定並遴員管帶在案現粤督以該各輪一切費用租金與夫弁勇薪水粮餉均屬關係要需亟應妥議籌備現特札行司處及善後局迅即核明欵項應需若干預爲籌足詳禀察核以憑撥用 
　　梧州擬舉代表來粤梧州粤人致自治會函云日昨將尊電集衆提議僉謂商辦郵船會社兹事重大非筆所能詳盡擬日間公舉代表員前 
 
 

Page 5

 
 
來就商一俟舉定後當即將行期續佈合亟預聞 
[浙省亂事彙誌]  
　　嘉府第二次請兵電撫憲鈞鑒魚電敬悉近日各縣多事郡城空虚請速派省兵下府塡紥暫歸卑府調遣以便李統領馳往各屬查辦士爕叩陽 
　　嘉府上藩憲電藩憲鈞鑒魚陽電敬悉巳傳諭沈令迅赴桐鄉署任前署秀水程令家屬並未在嘉巳另禀現據委員由蘇向報探訪並無蹤迹復請憲裁爕禀陽 
　　李統領再禀嘉防情形電撫憲鑒虞電敬悉郡城勇不敷調商派駐府署衛隊四十名哨弁夏振剛帶往又飭現駐桐防六隊水師周管帶樹森酌調師船會同印委妥爲開導解散脅從一面查拿首要謹復振標陽 
　　石門全邑紳士請兵電撫憲鈞鑒前電懇减漕現裹脅愈衆勢巳燎原梟匪麕集將乘勢搶刼城廂危迫懇速多派省兵鎭壓並减漕安民石門紳士徐乃宣殿華魏昌裕等八十三人公叩按此電由塘栖發 
　　浙撫致石門縣令電嘉興縣速飛送石門伊令鑒兩虞電及紳電均悉鄉民臨漕要挾顯干法紀現巳派兵赴該縣鎭壓如肆行搶刼卽照土匪格殺勿論至該縣原報歉一分一釐經司核定五釐兹准加四厘連前共九厘仰即諭令解散如猶恃衆拒抗嚴辦不貸院印 
　　海鹽縣請派大兵電撫憲鈞鑒陳步棠軍隊巳到據云保護陶家頭教堂請其分兵保護城廂並車輻浜教堂不允查車輻浜總教堂重於陶家頭至城廂亦急請飛派大兵保護海鹽縣敬庚按此電由乍浦發 
　　海鹽官紳請派省防電撫憲鈞鑒梟匪擾亂城鄉危險教堂吃緊屢請加防駐守不到諒難周轉環請迅派省防連夜飛至保護海鹽縣官紳同叩 
　　烏鎭商紳請兵電撫憲鈞鑒烏青鎭地界兩省三府七邑初五夜縣治桐鄉刼署毁教情事本鎭兵力單薄不敷防堵商民惶急仰叩憲恩迅派營勇駐紥以資保護紳士徐棣廬景昌沈善保等按此電由南潯發 
[蘇省防匪彙誌]  
　　蘇撫電請顧全江震松江劉提台接蘇撫復電云電悉昨據戚守禀已飭李標勝凌秉忠各帶鎗船會師惟匪旣西竄孔張追剿李凌應由黎里蘆墟一路迎擊兼顧江震敝處師船僅飛划二百餘船分駐四府一州職司捕盜時届冬防各縣官紳紛紛請兵繁盛市鎭駐船一二尤恐匪黨乘虚攻我之瑕前本由徐副將抽調四十餘船隨同貴部游擊此次派出李凌兩管帶頗爲敢戰伯偏裨雖取饒勇調度全在主帥應請麾下統籌全局指授機宜庶該管帶有所禀承不致受聲東擊西之累江震濱湖鄰浙嘉湖聚匪摇足即至兵力單薄尤爲可虞不得不兩面顧全若仰仗聲威一鼓殲除兩省幸甚 
　　滬道嚴防浙匪竄擾滬道梁觀察近奉浙撫電告嘉湖匪徒滋擾情形當即札行蘇松太兩府一州略云嘉湖毘連蘇省港汶紛歧當此匪燄方張深慮攔入蘇境滋生事端應由地方官會同水陸營汛于蘇浙交界之處扼要防護一面各將境内教堂教士妥爲保衛以靖地方仰卽嚴飭所屬遵照辦理毋稍疎虞 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[畫史]  
要摺 
[度支部奏覆庫倫金廠扣留辦公費摺]  
　　庫倫辦事大臣延祉等奏庫倫辦公支絀現届金廠截算擬仿照統捐章程每次扣出一成作爲辦公一摺光緒三十三年十月初四日奉硃批度支部議奏欽此欽遵由内閣鈔出到部原奏内稱庫倫地方向稱事簡近來爲南北要路舉凡巡閱邊界稽查墾荒修理道途緝捕盜賊均次第舉行不得不添用委員加募夫役所有薪工賞項公所房間因而加增庫倫有著進欵每年僅有一萬六千兩有零近年分到三分之一之欵稍藉補苴無如商銷壅滯本年恰克圖應解之化私爲公一項解到者不過二千兩有零似此情形不但明年三分之一未必有著即本年應交之八千五百兩恐亦不能足數地方正在整頓幾成無米之炊查庫倫金廠現己遵章截算可否援照庫倫辦理統捐成案每次提出一成留作地方常年辦公藉資補助將來報解金價所需加平火耗滙費仍請照統捐章程由正項開支不在請留一成之内等語臣伏查本年春間庫倫試辦金廠與柯樂德定議每次出金之數報効國家一成五等經外務部會同臣部奏准開辦在案嗣於九月間准該大臣電稱本年四月開辦起至八月底止兩廠共得金砂庫倫市平七千五百九十一兩六錢零七毫應提一成五庫倫市平一千一百三十八兩七錢四分四毫又准電稱前項金砂每兩换俄鈔三十九張每張易京平足銀七錢一分五釐當經臣部電令由臣部庫倫分銀行解部在案現准該大臣電稱與柯樂德商定自去歳到廠後仍照収數追繳一成五報効又得銀二萬三千七百七十兩零此項解部漏未預行奏定章程所需開支未敢率定現具奏俟部議覆卽將前項一併批解等因查前項報効欵項照原案應全數解繳部庫現該大臣等以庫倫辦公支絀請照該處辦理統捐成案請於前項應行解部欵内每次提出一成留作地方常年辦公之用查金廠報効與辦理統捐必需經費者情事不同且該處原有三分之一之欵係前理藩院奏明化私爲公分别劃提以裨地方之用但能極力整頓何至要欵無著惟念該處應辦要政如原奏所稱巡邊墾荒修道緝捕諸事實爲當務之急前項金廠報効又係就地新增之欵以地方欵項酌留辦公似不能不准予劃留以資整頓臣等公同商酌擬請將庫倫金廠報効銀兩除前次業交分銀行滙京一欵毋庸再議外嗣後所有報効欵項准其每次截留一成由該大臣等撙節動用核實報銷餘銀仍應隨時解部至加平火耗匯費等項爲數無多前項旣准留一成自應由一成數内開支以省轇轕而重欵項所有遵議緣由理合恭摺具陳伏乞皇太后皇上聖鑒謹奏十一月初九日奉旨依議 
分類新聞政界 
[咨覆籌辦蘇省地方自治情形南京]  
　　江督端午帥日前咨復民政部文云案照十一月初四日准貴部咨近來迭奉諭旨通行各屬舉辦地方自治着民政部妥議章程並飭將各府州縣議事會預爲籌畫又本年欽奉上諭各省官制着直隷江蘇先行試辦地方自治爲立憲根本要圖究竟鄉官巳否實行自治局及自治研究所巳設有幾處議事會董事會何處已經成立何處尚在籌畫咨行轉飭所屬限於三個月内將己經設立之鄉官自治局自治研究所議事會董事會等舉凡章程地址組織成績開具表册彙齊報部以憑攷核等因准此查地方自治爲憲政之基礎本年八月間欽奉諭旨飭各省擇地依次試辦地方自治當經行司籌議並派員赴天津攷察自治局章程及辦理情形嗣於十月間仿照 
 
 

Page 11

 
 
天津自治局章制於寗城設自治局從上江兩邑先行試辦先後派委調補奉錦山海道朱恩紱江南鹽巡道榮恒候選道宗舜年署江寗府知府許星璧爲局長民政部七品小京官善溥前浙江候補知府伍元芝署十元縣知縣田寳榮署江寗縣知縣龍曜樞補用知縣羅良鑑爲叅事於十一月二十六日開局籌辦並設諮議局派自治原委各局長參事先行討論預備在案惟自治局甫經創設所有應設鄉官及自治研究所議事會董事會各事宜應由原派各員尅日籌議次第施行並飭將擬定章程及辦理情形開具表册詳細呈候咨部查核具省外各屬即責成各府廳州縣實力舉辦并確查轄境内曾否設有自治研究所議事會董事會等項有無訂定章程組織成績一併列表造册呈送以憑彙案咨送部核除分行外相應咨復請煩查照施行（商） 
[審判檢察兩廳開辦奉天]  
　　奉省新設之各級審判檢察兩廳巳於十二月初一日開辦提法使詳請督撫委署高等地方兩廳推事檢察各員均經核准分别派委所有承德興仁兩縣概不收理詞訟兹將各員銜名錄左（高等審判廳）刑科庭長程繼元兼辦民科庭長謝桐森推事楊兆鏞陶祖堯檢察官朱成勳（地方審判廳）刑科第一庭長張錫鴻刑科第二庭長張志嘉民科第一庭長袁晨民科第二庭長張善鐸推事倪泰王崇閶夀椿汪超檢察官蕭晋 
[鄂藩愼重大計武昌]  
　　鄂藩李少東方伯現届舉行大計特於初六日起在署内設一大計局專辦此事凡有來謁官僚賓客概不延見即封口書緘除家報外亦不准號吏接收并禁投不甚緊要公件以示愼重交涉 
[潮州商學界致粤督電廣東]  
　　分送督憲自治會鑒英索捕權葡侵香界羣情憤激力抗乞堅拒鎭平商會陳潁基勸學所鍾應熙曁府學邱逢年等叩（北） 
[委員往查羊樓峒分設聖公堂武昌]  
　　鄂督趙次帥札委知縣張大令清略謂據蒲圻縣王令葆善電稱近聞峒鎭密立聖公堂因建造分會電致燠港汛并城守請督兵親詣彈壓查該鎭向無是堂懇飭關憲照會領事電飭阻止等因據此查羊樓峒地方本年三月間聖公會擬設立分堂當經張升督據王令來禀批飭江漢關道照會駐漢美總領事勸諭聖公會暫從緩設嗣因天主耶穌兩教民結仇鬥毆復派馮道啟鈞前往查明電禀止鬥繳械辦凶移堂四辦法當時峒鎭祗有天主堂并無聖公堂馮道巳商將天主堂牌匾取下移設於五里之外此層尚未說定兹據禀該峒忽設聖公堂是與前案辦法歧異查天主堂旣商移於前豈可復設聖公堂於後該峒值茶市之時商民不下五六萬良莠不齊此時曲突徙薪自應仍照前案天主堂移於數里以外聖公堂亦不必復設以止釁端究竟此次設立聖公堂是何级因與前案辦凶一層有無牽涉合亟札委該員前往峒鎭將此案原委情形查明辦理務臻妥協并將兩教現在情形有無别項欵案牽涉在内一并禀覆云云（生） 
[議定香山勘界辦法廣東]  
　　香山界務問題外部現議定明春奏請欽派大員前往該處與葡人劃清界限其食勸之法按照該處經緯綫爲定衡以免彼此爭執漫無憑藉云云（西） 
[洋人産業一律照約税契廣東]  
　　粤督張安帥日札飭各府廳州縣略謂各國商民在中國通商口岸永租屋地教士在内地置員教堂公産照約應立契投税由地方官蓋印收執與中國人民無異投税之始應調上手印契查明該地來歷有無重典重賣等弊坐落土名果否無誤四至丈尺果否相符逐一查勘明確方准查照約章妥晰塡註税印交執以昭愼重各廳州縣官幕經書均應受其責成業經岑前部堂通飭遵辦在案查粤省買賣産業往往重契重當轇轕不清甚至購訟不勝冒印契紙勾串外人陽以送作教會公産爲名隂行其挾制爭産之計而眞正之洋商與安分之教士遂亦有受人朦混付價定契之後或因土名更攺或因四至不明或因另有業主或因盜賣公産横生枝節訟訐繁興動滋交涉地方官耳目難週查察偶有不及弊混即因之而生因查民間産業凡爲正經之交易向有先期登報佈告之辦法賣足預防來歷不明含混影射之弊嗣後凡有華洋人買賣房屋地皮亦應照此辦理其各國商民欲在口岸永租房屋教士欲在内地置員教堂公産務於付價定契之先期兩個月出賣主指定屋地前標貼聲明確係已業執有何字號印契或三聯紙並四至之所界丈尺之寛廣現擬售與某洋商某教士等字樣期滿并無轕轇方可互成交易執契投税時即由該管地方官查明其是否如期標貼登報在先分别印税駁向似此根據旣明調查自易地方奸民旣無以售其欺而外人按約在中國置産乃可施正當之保護除分行外合執出示曉諭所屬軍民人等一體知悉嗣後凡有華洋人買賣屋地業務須按照民間交易通例一律先　標貼登報佈告無得隱相授受致干查究罰辦云云（西） 
軍界 
[黔撫派員購辦軍用品漢口]  
　　黔撫龐中丞近日派委吳大令來漢購辦黔省新軍營兵需用物件現已購買齊備共裝七十餘箱於日昨起運由湘往黔（今） 
[撥輪嚴緝偷運軍火潮州]  
　　會黨偷運軍火至潮起　業經官塲分别嚴行搜緝在案現惠潮嘉吳道電禀粤督據報會黨擬即用輪船載運入潮起事並以海面遼闊巡輪不敷分布若稍踈怱恐被抵隙而入請添派兵輪來潮認眞查緝以期杜絕等情粤督張安帥即飭行兩分統刻日撥輪赴潮嚴緝（西） 
[伊犂新軍起程武昌]  
　　湖北代伊犂所練之新軍八百名現因迭奉伊犂將軍長留守電催起程當由該軍統帶楊二尹纘緒率領各軍已於初五日拔隊前往乘火車至鄭州再由陜甘二省出關往伊（今） 
[運解軍火赴欽（廣東）]  
　　欽廉郭道以近來搜捕餘匪之際與剿匪不同必須各持短鎗始易運用因向瑞記行訂購無烟手鎗一百桿彈子 
 
 

Page 12

 
 
五萬粒由該道詳禀粤督發給護照並通飭沿途關卡一體查驗放行現巳轉解欽州矣（西） 
學務 
[札飭確查高等小學之腐敗南京]  
　　江督端午帥札行寗學司略謂上元縣官立高等小學堂爲各屬模範近聞該堂功課不全齋舍雜亂堂長陳作霖不常用住堂諸多頽廢庶務員周寶森辦事敷衍惟利是求堂中執事人等多不勝任均係堂長新故學界中有陳氏宗祠名稱似此植黨營私於學務大有阻碍應由寗學司查明認眞整頓將管理員教員之不得力者卽行撤换課程規則之未善者重加更改經費之虚糜者極力裁汰以期改良進步日起有功合亟札飭該司將該堂腐敗情形禀復核辦（商） 
[江督嘉奬繆總教之批詞（南京）]  
　　江寗高等學堂總教繆編修荃孫現因卸辦學堂入都供職禀請江督給予咨文當奉端午帥批示云江寗高等中小學堂開辦六年頗著成效　由貴編修倡始經營殫心教課學生等親承啓牖咸樂甄陶本部堂素佩清修尤資匡助兹以榮膺荐剡特召入都待趨青𤨏之班遂輟緇帷之講縶維徒切悵惘良深卽當備具咨文以便北上希即察照此復（諟） 
[附屬師範招考插班生蘇州]  
　　蘇省附屬師範小學堂現擬添招第三學期之插班生及第一年之新生各三十名分爲初等高等兩級定於十五日起二十日止除星期外每日上午九時在本校報名考試（出） 
實業 
[東督派員勘辦蒙古墾荒奉天]  
　　東督徐制軍據科爾沁扎薩克圖郡士烏泰呈報查明該旗愛其撓地方一帶荒地除留給台吉壯丁外尚有餘地三千請派員丈放等情制軍當即札派洮南府知府孫葆縉會同該旗蒙員妥爲辦理至收入之欵以五成撥歸該郡王旗練兵以五成留辦洮南府各項新政俾資公益（天） 
[查覆新會沿海荒坦近聞廣東]  
　　新會縣屬沿海荒坦曾有省憲派委劉令鴻恩前往查勘覆核在案現劉大令覆稱該縣屬坦地約有百餘頃之多惟需修築工費約計數十萬金非十年八年不能工竣現在庫藏支絀似此鉅費不易爲力云云據此則開墾荒坦想當作爲罷論矣（西） 
[督批准撥清江工藝局經費南京]  
　　署淮揚海道楊觀察現以清江工藝局碍難遽撤詳請江督撥費接濟當奉批示云據詳清江工藝局收養貧民子女教習工藝均已學成並呈圖拍影均悉該署道念其無家可歸一經遣散必仍流離失所自係實在情形旣設法維持力加整頓應即無庸裁撤每月所需津貼經費銀三百兩准如所請在賑捐局自本年十月起按日照數撥解以資接濟除札飭賑捐局外仰仍督飭該局委員切實經理務使工藝日精咸具謀生之術勿任日久弊生是爲至要（商） 
[甬屬漁民總數寕波]  
　　寗屬各帮漁民向例每年禀報一次現由漁團局員將三十二年份漁民總數造册報府計鄞縣二十五甲統共漁民二千四百三十五名鎭海縣十五甲統共漁民一千三百十二名奉化縣八甲統共漁民六百七十二名象山縣七甲統共漁民五百六十二名定海廳二十五甲統共漁民二千零三十八名慈谿縣無（望） 
雜記 
[袁京兆蒞鄂紀事武昌]  
　　袁京兆樹勳前奉軍機處電催晉京曾紀本報兹悉京兆巳於日昨由寗來鄂拜會趙次帥商辦路政聞日内卽乘快車往京云（今） 
[揚屬梟匪之大刼掠鎭江]  
　　高郵鹽城興化三邑交界之處現有梟匪麕集大肆劫掠上月三十日三多地方陶公泰典被梟百餘人搶去贓物約值四五萬金又遂陽鎭春生布店及下蕩其富户四家同於是夜被刼一空失贓甚鉅並砍傷事主三人現外間又有某日刼某莊號某日刼某紳富之謡該處店民紛紛遷避業經各地方官會禀省憲請派營兵馳往彈壓以備不虞（射） 
[梟匪水陸行劫松江]  
　　婁邑泗涇鎭初八晚到有匪船三十餘艘每船約五六人停泊下塘間有登岸購買食物逾時開駛是晚即搶刼九里菴夏姓家失贓鉅萬初九早在途搶刼同豐醬園之燒酒船及米船五艘現聞該匪仍麕聚於鎭之左近云（來） 
[帮匪准予保釋安慶]  
　　蕪湖前獲帮匪龔子安陶玉春宋老四等數名日前由蕪湖縣提案研訊均供並無爲匪情事現據職商仁和祥等聯名禀求保釋奉批准如所請飭予改過自新云（非） 
[西貢通信]  
　　法人魏池在閩招往西貢華工慘被外人苛虐逃亡死絕過半生存者祗數十人乘間逃出經西貢福建公所資遣回籍並賫書詳陳華工慘狀警告同胞兹將該公所上陳尚書書及華工原禀採錄如下 
　　西貢福建公所上郵傳部陳尚書書 
　　（上略）客月本公所配有帮民四十八名回省查彼等籍貫福州府該管爲西人引進安南内山操農夫之役地曠人稀起居飮食不宜耕作過勞風氣水土不合病乏藥死乏棺一班百餘人逃亡作古過半存者見勢不佳走爲上策幸天不絕人之路尋徑出埠訪投公所目見病形飢色不得不爲之設法捐助資斧俾得回鄉竊思諸亡者譬如家有父母年邁妻少子幼全賴其人贍養今將何以爲情我中國出洋雇工之者多不計及外地有無親屬之人提防時幸時不幸倚靠相關惟貪虚名之利而受無窮苦慘然情由無知乏人指醒以致悮入迷津今愚慮此害若不早爲大聲疾呼恐源源而來再覆後車未免世責知者袖手坐視有愧爲人固不忍不舉大略情形願仁風高揚一言九鼎指醒貴處該管地方週知將斯配原藉一班人之事可鑒前車則幸莫大焉 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[短篇小說蠻觸爭（無術）（續）]  
　　今先說明兩國的情形。蠻氏國的母大蟲君。向用專制政策。蟲豸一類。是其舊部。還有鱗介族。亦和他聲氣相通故受其任者。不出鱗蟲兩族之外。那時蠻政府的首相。名字呌做蠧。這位蠧相。頗以聚斂聞。民膏民脂。搜括殆盡。後來又與蛇蠍兩個交通。流毒更甚。國中人民。没一個不對他側目。蠹相看看國勢日衰恐怕自已的權位不保。因聳恿母大蟲君。改行立憲政體。母大蟲君不知立憲爲何事。遲回不决。蠧相說道。立憲政體。是君民共主的話。民間事情。大家共擔責任。即使有了失敗。也不是一方面的處分。古人道。百足之蟲。死而不僵。就是這點好處。母大蟲君說。那我的權勢。甚麽用呢。蠧相道。權勢不患没用處。只是創辦新政。總要籌幾注欵子。纔好。烏龜聽得這句詁。頓起貪心。連上幾個籌欵條陳。把蠧相奉承到了不得。蠧相天天向母大蟲君進言。母大蟲君就此定了計。改行立憲政體。其實終是野蠻的本來面目。雖說立憲依舊專制。怪不得觸氏國野心勃勃了。這觸氏的角亢君。素以擴張領土爲事。對付國民之政策一惟提倡尚武精神。於興學練兵。尤爲注意。蠻氏國一舉一動。觸氏國無不窺伺其旁。那時觸政府的首相。名字呌做牛。生性暴横。撞見他的人。若有芒刺在背。這牛相最喜歡的。便是豐草長林。垂涎蠻氏國的土地廣大。物産沃饒。要想借一個端。占據幾處要隘。爲掌握利權。地步。起初只是無間可入到了後來。慢慢的窺破蠹相行爲。又有烏龜一條行賄路子。曉得蠻政府是非錢不行的。有了錢。隨便什麽路。都可以許我築。隨便什麽礦。都可以許我採。牛相拿定這個主意。大呌一聲說。好了。好了。（未完） 
國外新聞 
[日本政界近狀]  
　　十一日東京電云日本現今之内閣諸大臣及諸元老因鐵道預算問題每多困難故進退不常今日下午伊籐親王晤見前任首相桂太郎後即蒙日皇召見是日午後西園寺首相亦奉召見又電云日本首相西園寺遞信省大臣山縣大藏省大臣坂谷均於昨夜定議聯名辭職今日内閣集議始悉三大臣辭職之舉早巳準備隨後日皇即召見西園寺相當時日皇與伊籐親王商議後即慰留西園寺相祇准遞相藏相辭職所遺職務暫由内務省大臣哈獵（譯音）司法大臣麥秀達（譯音）二人兼理○近日傳聞日本現方與外國經濟害磋議擬於西三四月間將大藏省債劵换易日洋約一百萬元云 
[經濟恐慌未已]  
　　十一日紐約電云紐約有麥克萊公司爲股票賣買業者近亦聲告閉歇其所負債欵共三十兆金磅 
[南斐亞人被逐]  
　　十一日倫敦電云南斐特國境内有印度人八名華人八名因事被官吏逐斥出境 
[美人對於日本之態度]  
　　十一日紐約電云華盛頓城官塲中人咸料日本内閣爲日人入境問題必生變動現下關於磋商此事之消息已無所聞矣又倫敦電云美國京城中人咸料日本人入境交涉必須俟新任日使高平氏抵任後方可完結 
[土國猶能逞强]  
　　十一日倫敦電云列强現致書土爾基政府堅請重降諭旨准各國派駐馬基登理處維新事務員照舊不撤土政府已召集第一常備兵以增加薩朗尼卡之兵力此舉顯係預備春間或有不虞即以此示威於各國使知土國在馬基登之所爲云以上譯字林報 
[西班牙不干涉摩事]  
　　十一日栢林電云法國外務大臣璧康巳自西班牙回至巴黎聲言西班牙巳決計不願干涉摩洛哥國中爭王位之事 
[美艦隊近狀]  
　　十一日栢林電云美艦隊在利亞强尼魯埠時該處人民歡迎極盛各艦雖於途中畧遇風浪然毫無損失云 
[議撤古巴島駐兵]  
　　十一日栢林電云美陸軍大臣塔孚脱發議擬於今年西五月間將古巴島駐兵全數撤退 
[荷蘭遠征島民]  
　　十一日栢林電云荷蘭國兵近在佛魯來斯島與土人戰鬥仍未停止該島土人之首領巳有多人被拘矣 
[華僑無辜被逮]  
　　十二日倫敦電云南斐洲喬内斯堡埠中華會館各領袖已被官吏拘捕以上譯文滙報 
本埠新聞 
[函阳德兵至内地操練]  
　　德國兵艦來布次希號管帶擬用小船率兵一小隊至梵王渡操演經該國領事卜利君函商滬道梁觀察以該處係屬内地向不准西兵操練且近來人心不靖迭生事端倘任德兵往操鄉民尤多驚恐因特函復德領請作罷論（企） 
[洋人鎗傷鄉民續誌]  
　　浦東美孚火油池碼頭洋人海利鎗傷李趨生已誌昨報兹悉浦東總巡沈明府昨日飭將該洋人所棄之洋鎗一支及彈子數粒送縣並由李父李寳寰到縣禀稱兒子受傷沈重求恩伸雪旋又據差役吉祥禀稱奉諭往傳廿二保三十八九圖地保姜妙泉李邦達到案詰詢詎竟抗傳不到應請嚴提李大令諭令李寳寳靜候道憲核辦其姜李兩保即改傳爲提嚴行訊究（哲） 
 
 

Page 19

 
 
[視學調查之報告]  
　　侯視學調資競存報告書云查競存公學自黄毓桂殉學後中間屢起波折由各教員及辦事人等俱以熱力相感得維繫至今内容分師範理科兩班教科尚屬周妥現校長即毓桂之父而駐堂辦理事宜爲書記員崇人王曾灝究心教育頗具熱心學生程度甚好本屆年終即卒業之期惟一切經費尚無着落因此視學到崇時即邀集學界會商均以本邑無欵可撥爲言伙查競存公學爲崇海同鄉會興辦所發起者即黄毓桂以個人力量塡補興學其事固可嘉乃緣經費支絀之故而即以身殉其心尤可憫孰知死者竟死之而半載至今曾無人出而援助之擴充　徒使校中人奔走呼號百無一應果何由對以身殉學之黄君乎冰鑑亦以孤人辦學坐困經濟覽黄君之死節殊覺爽然若失而觀其校中人之切切支持益深感慨矣所有調查情形及如何設法補助之處均候憲裁抑尤有要者熱心創辦而彌補無從至不恤生命死者之志也闡揚潛德使教育益滋發達興學者之責也是否有當並請鑒奪（川） 
[工程局總董回滬]  
　　總工程局總董李平書明府日前因鐵路借欵事奉江督端午帥電邀赴寗面詢一切刻已事畢返滬（夏） 
[官眷過滬]  
　　廣東于提學使之眷屬於前日由粤到滬擬於十三日乘江寬輪船前赴鎭江（疎） 
[裁判員丁艱]  
　　總工程局正裁判官孫賡梅明府前晚接得湖南原籍來電知太夫人在籍病故當即赴道禀報丁艱定於卽日交卸差務回籍守制一面由局董定期十五日開會公舉正裁判官禀道札 
[添派巡士]  
　　巡警總辦汪觀察以原有巡士不敷分佈昨特召集巡路隊七十名分撥城廂内外加意巡查以保治安（戎） 
[工程局添設押所]  
　　總工程局覊押所地位逼窄現由局董會議擬添設押所一間卽日禀請滬道核示（杞） 
[斬决盜犯]  
　　浦東楊思橋黄少華家被刼案内盜犯謝阿德業經上海縣訊明解道過勘電禀督撫請示在案昨接回電飭即就地正法梁觀察當即札行李大令協同城汛周千戎將該犯綁赴九畝地處决（軌） 
[查禁調戲女工]  
　　閘北麥根路錦綸絲廠女工時被牛皮棧工人戲謔昨由該廠投報捕房請爲查限捕頭當飭一百二十二號西捕往查 
[拐婦被獲]  
　　昨有余余氏誘拐東台縣王三海之妻王余氏年二十三歳來申圖賣經騎巡隊官查獲言語支吾業送閘北西南局究辦 
[走失男孩]  
　　新閘麥根路居民陸桂家昨日走失五歳男孩一口名金寳卽投靜安寺捕房請緝捕頭尤飭包探訪查（衣） 
[法界火警]  
　　法租界永安街横弄内福和公紙棧於前夜十點鐘失愼焚去房屋三幢捕房因該棧保有火險即飭探往傳棧主聽候解訊 
[官事]  
　　浙江候補知縣楊永昌縣丞完太璞道庫大使周亮工縣丞鄧長清訓導張福年等昨均至道署禀見（疎） 
訟案 
[公共公廨會訊案]  
　　定貨不出德商增裕洋行及克魯森洋人等控公興號定貨不出昨由王襄讞與德師副領事會訊原告洋人控公興號前定各貨屢催不出請究訊之公興號夥顧錫生供公興號已盤頂與人改牌生森齋當盤出時因有未出各貨是以貼還生森齋銀九百兩立有筆據求察判顧還押公廨候補傳人証再訊 
　　串吞帳銀裕通紗廠朱稚鴻延律師費烈控同茂號股東李韻甫等串吞帳銀一案昨由寳讞員與德師副領事復訊費律師將各帳簿呈案察閱被告仍延禮明律師投稱李係同茂夥友並非股東兩律師分辯良久判一併退去候查明再訊（業） 
[總工程局紀事]  
　　同愼南貨店倒欠紙業祥泰等十九户海味行振昌等十六户共洋七百餘元昨由祥泰等將該店執事翁餘生扭局經陳叅軍訊判交保理處○南昌桂圓店主陳梅村被東源海味行控告不交貨價一案奉判交保理處在案昨又由同恊祥等九户附追貨銀九千餘兩判仍交保併理○林阿生竊聚興棧寓客劉雲福衣服被棧主馮良臣扭案判戒責一百下斥釋（夏） 
[巡警局紀事]  
　　總局劉玉太等十餘人昨在閘北賭博爲騎巡查獲一併拘入押候訊究○閙北寳豐太洋紗號因欠愛理司洋行租金昨被該行經租人扭入存洋二十元保出候訊 
　　城内第一路四區英捕房中西探捕禀請恊提陳和保陳玉貴二人當由巡官派探至西門六號房屋内將兩陳提交該探等帶回訊奪 
　　第三路一區瞿王氏控劉喜林積欠牛奶洋八元判候傳人証訊奪○周榮泉控王孟根圖賴貨銀飭候提究（衣） 
[公共公廨晚堂案]  
　　萬恆昌店東王春榮控蔡蘭州圖賴担保銀兩前晚由楊裏讞提訊王供店夥李益卿用空銀兩逃往嘉定請飭保人賠償蔡供小的早巳退保求察判交保候移提李益卿到案再訊○王一琴控張盤林不還押櫃銀洋亦奉提訊王供此洋係向王墨卿借來求追訊之張不允交還判交保候傳墨卿到案再訊○羅必鎭控馮祥華搶洋楊裏讞以犯事在嘉興地方判押候遞解訊辦（業） 
[公共公廨早堂案]  
　　揚州人周德昌高德中潘春榮等串荐某氏至薩瀛家竊取金飾值洋一千五百元控奉訊供判押在案昨解請究帮讞王明府商之英巴副領事因案在界外判將周等押送工程局訊究○過犯蔡阿全即沈阿成竊取吳明甫衣服等物判押六月○探夥徐尹泉與陸阿全前因倪張氏失竊金押髮由捕拿獲徐陸向索謝洋五十元兹徐被張裕成另案控告判押四月並追繳索詐洋五十元○陳才榮竊絨布馬褂等物由捕解究出言挺撞判先押兩禮拜再行訊究○天津妓女周桂林嫁於播威洋行司帳瞿友山爲妾回滬後因被大婦凌虐奔入濟良所送訊判候傳瞿到案再訊○濟良所送周張氏到案供年二十一歳於十八歳時在棲流所被周和生出洋娶去兹被凌虐求恩明斷判發所候查傳伊夫到案再訊○拐犯錢裕曹將尤阿三家小孩福保拐去價賣被尤之親戚劉石夫瞥見交捕解究旋有陶載卿投稱小的有倒兒亦被錢拐去允三天交孩現仍未還求究判押候查明下禮拜五訊究○朱寳記因拐賣人口判押五年在案兹經捕房查得賣契内有毛文正趙炳春名字因即拘案並將被拐爲娼之姚阿保及龜奴華耀廷解究姚供被朱賣洋三百二十五元毛趙同供自知不合求恩寛宥判各押西牢一年其同黨沈阿來押三月姚交華領去○陳家和將男兒金保賣於畢金山爲子得洋十元旋又至畢處硬借報捕解究判從寛開釋○萬朱氏王阿金在周杏華家傭工周因失竊金飾報捕解究判押候查明再訊○張阿大在某洋人處服役洋人疑竊灰鼠披肩報捕解究判押候下禮拜三再訊○賭棍王阿二前由滬送飭拿又被徐海海控其拆梢判押三月在案昨己滿期解請發落旋有王錫甫等四人公禀被王拆梢洋元判送縣訊辦○萬家春番菜館前夜失火燒燬板壁阼由五十四號西探將沈開元沈廷方解訊判交一千兩人銀並保候訂期再訊○陸虎保租用兆豐地基圖賴租金控奉傳究判交保限兩禮拜將地交還○王海三子前因帮兇將某甲毆斃在逃巳久兹由捕拿獲解究判押候補傳人証再訊（業） 
[法租界公堂案]  
　　男孩陳色芷趁鄱陽輪船由鎭來申在碼頭啼哭由探解案據供年十歳父名阿九由鎭江同至上海與父走散聶司馬商之西官判發堂留養候領○久康莊執事秦雪九控張翰廷欠銀不還昨日提訊秦稱被欠往來本利銀一千兩約期不理求追張供詢諉卸中西官判交保限一月内清理如違押追○姚永慶前控余文甫誘拐伊女匿於楊啓明家判將楊押候交余究辦在案昨提復訊楊供有米長富適信謂余巳逃逸無蹤求恩判還押候再訊究○李本照因湯載祺欠銀一百九十餘兩逃逸禀控保人陸少山已傳訊兩次昨由陸備銀呈案稱此欵暫由商人賠墊以後湯如來滬應請追還司馬准如所請將銀給李具領并飭具結銷案（舟） 
 
 

Page 20

 
 
[美租界捕房事]  
　　前日有江北人周扣至吳淞路福昌隆小煙間吸烟冐血倒地當由西捕車送醫院業已斃命車回捕房旋由家屬到場舁回棺殮○前晚有酒醉洋兵四名闖入吳淞路聚興飯店搶取櫃上銀洋鳴捕追獲拘入押辦○陳阿二陸阿長等昨在西華得路口角扭毆由捕拘入押候究辦○毛福生在華記路向周桂生索取柴錢口角被毆由捕將周拘入押候核辦○新記浜路陳梅卿茶館違章聚賭由捕查見報知捕頭赴廨請單傳訊○西華得路某西人積欠劉興茂洗衣洋若干向索無着反被唤捕拘入捕頭詢知實情飭赴該管領事署控告（西） 
通信 
[朱家角商界來函]  
　　我蘇各城鎭設立商務分會者尚不多見推原其故半由集欵之難近閱朱家角席君所擬設立分會集欵辦法簡而易行各城鎭如能仿而行之或可爲設會集欵之大助力并聞此法若行即朱家角一鎭每年可集數千元以之設會綽乎有餘想各業賓主無不樂於從事以期分會之成立也兹將席君所擬辦法略舉如下 
　　本鎭各業所用夥友皆以錢計算彼時銀圓價值甚小每圓合錢八九百文假如有十千辛俸者約得銀圓十一圓零五千者得五圓零近時銀圓價漸漲十千辛俸者僅得銀圓九圓五千者四圓半物價日貴夥友不給容或有浮支掛帳之弊今擬勸告各東家一律改用銀圓向之十千者改爲銀圓十枚五千者改爲銀圓五枚改錢爲洋各夥友沾其餘潤始不受洋水之虧即以洋水之餘潤中每月提出十份之一捐人商務分會在夥友捐此少數較之舊時錢數有盈無絀自必人人贊成而各東家又從而助捐提倡之則分會可以普設矣 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
