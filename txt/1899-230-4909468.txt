# 1899 - 230 - 4909468

 

Page 1

 
 
[勸募紹屬嵊縣新昌上虞餘姚水災急振] [  本館恊振所謹啟]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以子人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感　冀仁漿義粟源源而來庶被災黎民得不致同填溝壑此則籌振者所九頓首以祝者也振欵乞交電報局源通官銀號二濟善堂及本館恊振所均可代爲彚解肅此佈求伏維德鑒 
[廣學會譯著新學彚編中國度支考考英興記正續中東戰紀本末文學興國策時事新論出售翻刻重罰]  
　　明詔迭下實學浡興吏治儒脩乘時交奮不莬新籍曷豁靈襟上海廣學會諸君洞燭外情周知華故著書十載信足端風敎面杖窕言天下大同此其左劵合括宏旨藉貽通才○新學彚編四卷裒西瀛旅客名篇開東土導師先路理明法備言簡言賅八角○中國度支考二卷詳稽奏報臚舉出納言外深其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財賦持較中國支度主善爲師有德則樂興華秘鑰敬告司徒三角半○中東戰紀本末一圓半續編七角文學興國策二角三書併售二圓均與先譯之泰西新史攬要時事新論等書傅誦士林無勞述讚○時事新論六角○上海廣學會總局申報舘及各書坊出售外埠書坊及敎士售書處亦可向購圖書集成局啟 
[防賊宜先禁押店說]  
　　有客問於執筆人曰近聞質鋪新章凡遇吊贓之案與當鋪一律准追質本惟押店不在此例敢問押店與當質之所以異執筆人曰當鋪資本甚巨開設之初必先領有官帖質雖無帖然須請官出示且資本亦與當不甚相懸其所質類多衣服簪環至於破舊零星概不顧問蓋以所值無幾或爲宵小攘竊而來是以拒不肯納也其計利以二分爲率當　以十八月爲滿質鋪以十四月爲滿雖久暫微有不同然於牟利之中寓便民之意則一也若押店初時不過軍犯爲之資本旣微力不能領帖請示而獲利則較易於他業故兵燹後人多樂開大率以十日爲一期取利三分合計一月三期取利至九分且四閱月卽滿期將物發賣似此祗知利已不顧害人其居心之狠毒爲何如耶向者各郡縣之所以聽軍犯爲此者原以此輩覊棲異地無可謀生故淮其藉博蠅頭以資果腹嘗見貧苦小民家無長物偶有急用或取一凳一几質諸短押店甘出重息以濟燃眉近年上海租界中此等押店愈開愈多向惟軍犯所爲者今則人人甘冐軍犯之名而不恤豈眞無羞惡之心哉亦惟貪其獲利之厚耳上海爲通商大埠五方雜處良莠不齊游手無　之徒白晝攫金黄昏胠篋混跡租界中者不知凡幾偶有所得輙向押店抵錢百數十文或數百文不等此等押店夜深不閉水竊以得贓之後易於變錢益覺肆無忌憚雖包探巡捕沿途稽察不爲不嚴然耳目或有未周諺云有千日做賊無千日防賊可見緝捕之道頗非易言向無此等押店則若輩雖已得贓尚無銷路或亦易於緝查甚矣押店之多實爲地方居民之害也前者左文襄公總制兩江關心民瘼札飭所屬出示嚴禁雷厲風行及公去位此禁不久卽弛至今日而其風愈盛其害俞烈英美法三租界中竊案幾無一起不由押店破獲捕房拘之公堂懲之見於本報者無目不有是此等押店之爲害於民中西官早已見及不惟捕頭知之稔也嘗聞老於捕務者言押店中人大都與賊通同一氣其所得贓物旣以此爲出路或兩手拮据一飽難謀則向押店借錢一二百文藉以度日押店必如數與之絶無吝色俟有所得卽於押本中扣還并厚償其利蓋彼此通融不啻同舟共命也且此輩狡獪之技層出不窮其流水簿所登往往指鹿爲馬或故爲兩簿藉以欺人亦有小竊所押之贓不出票不錄簿者或小竊得有貴重衣物深恐押本過大易啟人疑則託押店夥代銷押店夥亦以有利可圖樂於從事矧本與若輩一鼻孔出氣同惡相濟亦何憚而不爲哉迨包探往查竊贓必先倩他人往探情由方可查獲一二若見係包探則未有不深自隱瞞者蓋不僅恐一經吊贓押本無著尤不欲使小竊破案致失衣食之源也嗚呼押店之害人若此此其所以不能與質當鋪相提並論也謹按大清律例窩贓之罪與賊同科西例治窩家尤嚴於治賊今押店公然窩贓而絶無懲治之法無怪利令智昏者皆趨之若鶩也竊以爲欲清竊賊之源宜先將此等店鋪嚴行禁止如此則賊心旣戢民困自蘇造福閭閻實爲無量特不知當軸者果以爲然乎否乎客聞言唯唯稱是而退筆而存之聊備芻蕘之一得云爾 
[英日雄談]  
　　廣州博聞報云英國議員窩頓氏以英俄劃分中國利權之約爲不合於理意欲聨絡美日以扶中國爰親至日本查察情形嘗爲日相言及英俄所立約章將長城外利權歸與俄人然則高麗亦爲俄人所轄乎愚以爲貴國不宜將駐守高麗之兵退去拱手而讓俄人至於英人從緬甸築鐵路入重慶將來可望抵制强俄今擬將前約設法挽回甚望貴國襄成其事日相則謂緬甸鐵路若直逹漢口或可抵制俄人僅至重慶殆猶未也及談至日本陸軍窩頓氏極口讚揚且云此軍若用於中國足以抗拒俄英特不知貴國帑銀若遇有事時足以支應軍需不致告匱否日相答曰敝國餉項平時本不支絀然仍當隨事撙節所可恃者日人無一不公忠體國志切同仇遇有戰事時卽支持一二年亦無患民心離散也 
[日船試水]  
　　日本訪事人云郵船會社曩託三菱船廠定造商船名曰阿波丸大工告竣於七月二十七號在長崎試水先一日執事人莊田平五郎延各國商人及本國官紳商董宴於福屋番菜館翌晨八下鐘試水時觀者環若堵牆東巖崎男爵因是來崎躬親盛事華商到者計十餘人此船全身鋼質甲板三重長四百六十二尺闊四十九尺二寸深三丈三尺六寸入水平均二丈五尺排水量一萬一千六百六十墩容積七千一百五十墩馬力四千匹速力每一點鐘行十四海里有半 
[國債推原]  
　　英京日報云英之國債起自二百年中當二百年前並未嘗有分毫稱貸也今者核其總數共欠金六百二十七兆磅每年需利息二千五百萬磅按英之國債始自一千六百八十八年百姓思變君主爲民主時軍務倥傯然所欠祗十六兆磅及一千七百一十二年與西班牙交戰時增至五十四兆磅一千七百七十五年美國與英爭權民人不肯隸英之籍於是干戈紛擾國債又增至二百三十八兆磅是時英國度支告乏故稱貸亦甚難定章借金二 
 
 

Page 2

 
 
十兆磅作爲二十七兆磅尚有不願解囊以佽者至法主拿破崙擾亂歐洲英廷維持大局嚴爲之備養兵百萬猶以爲未足又檄召他國之兵以拒之他國若以貧困辭則英廷願代爲籌餉故英之勢力最絀自一千七百九十三年至一千八百零二年初次擒獲拿破崙止統核國債積至五百三十七兆磅及拿破崙再起直至一千八百一十五年戰務告終之日又增至九百兆磅幸此後四十年中太平無事得以漸漸籌還迨一千八百五十五年尚欠八百零八兆磅而俄事又起矣英俄之役國債復增至八百三十九兆磅自此至今仍負國債六百二十七兆磅大約算至一千九百零八年可還一半緣每年所還二千五百萬磅中有本息並還者在内也 
[諭興團練]  
　　鎭江采訪友人云本月某日常鎭通海道長久山觀察繕發告示遍貼通衢其文曰爲剴切曉諭事照得本道奉憲興辦團練業經通飭所屬各州縣遵照在案查團練與保甲相爲表裏保甲旣就卽團練亦成自來除暴安良之法莫善於此鎭江爲通商口岸華洋交涉現值時事多艱難保無遊勇奸民乘機竊發凡爾各邑紳民亟應編保甲以成團練内以保自已身家卽上以慰九重宵旰今與爾紳民約無論在城在鄕除家無長丁者不計外户出一人人備一械每十户爲一牌設牌首一人藍旗一鑼一燈一十牌爲一甲設甲長一人白旗一鑼一燈一十甲爲一團設團總副總各一人紅旗二鑼二燈二無事則晝夜邏察嚴絶窩藏匪類之家有警則遠近同心聨爲衆志成城之勢一處鳴鑼萬家接應有盜必獲有匪必除如是則保甲就而團練亦成可以助官軍之威可以懾匪人之膽而仍是爲爾紳民各保身家其城鄕殷實之户只須酌量捐貲在本團内添製槍械銅鑼爲數無幾此外並不另有苛派强令爲難又何憚而不爲耶爲此示諭爾紳民人等一體知悉自示之後果能實心實力將保甲團練迅速辦成旗械一律整齊技藝各皆嫻熟歴久罔懈愈練愈精由本道於巡閱時酌發犒賞决不没其勤勞倘敢此推彼諉日久無成或陽奉陰違虚應故事甚或違抗官長欺壓鄕鄰本道惟有執法從事分别懲究决不姑寛須知此次團練係奉旨舉辦如有違誤厥咎匪輕各宜凛遵毋違特示附列規條一團練副總甲長由地方官給諭須擇素行端正身家殷實者爲之牌首由團總等派定開　送官備案一城鄕各團皆用千字文編列字號各從宇宙日月字編起一團總副總用三角紅旗寛闊七尺前書某州縣某城鄕某字團中大書團總或副總姓氏甲長用白旗寛闊六尺牌首　旗寛闊五尺書明某州縣某城鄕某字團第幾甲第幾牌某姓字樣一各牌有缺少銅鑼者由本團内較富户捐給旗燈須費無幾器械不拘何式應歸各牌自行公製如富户能捐備火槍歸公者分别多少記奬一各牌内互相查察不准窩留匪類徇隱者連坐誣陷者卽以所誣之罪罪之一各牌内拿獲奸匪交由團總副總問確送官不准擅加刑戮一僧道寺院及寄藉户一律編入保甲一飯店客寓各立專簿按日將歇寓各客姓名籍貫年貌行業登註明白就近送團總或副總甲長處查核該團總等隨卽親往　騐果與簿載相符在本客名下加戳准留如有身帶兇器形跡可疑並無護照保人者卽時屏逐仍於簿内註明每届月終將簿送官備查一地方官將團總副總甲長諭定後卽責成分查户口造册送署該地方官卽日　詣復查一面刊刷十家牌填註蓋印發各牌首門口縣掛一切胥役人等不准向各户索取分文如違立提嚴究一團練操演每月由團總副總甲長各看一次牌首須朝夕訓練不限日期一團副總甲長牌首人等由宫諭定後限五日内將旗械鑼燈一律備齊呈請地方官禀請本道巡閱以上各條一體遵照如違嚴究 
[香港火警]  
　　本月初十夜兩點鐘時香港上環屈臣氏藥房分局忽稅吳回氏之駕迢迢銀漢蒸灼通紅警鐘旣鳴各水龍並駕齊驅而出巡捕頭亦率同救火夫役星馳灌救約歴半時許旋見火滅烟消而分局已全付一炬左右鄰樓屋亦被延燒當起火時分局司事人皆在樓上睡熟忽聞街市中喧呼走水始驚而起有一夥攀緣招牌而下身受重傷牌鄰某京果海味店倩全安公司保險一萬一千圓被焚之貨約值八千圓右鄰富隆茶居倩同安公司保險五千圓被焚之貨約值六千圓至其失火緣由日内巡理府方在提訊也 
[閩省官塲紀事]  
　　福州訪事友人云督標水師協員缺前經大憲以　協王佐臣協戎兼署瞬届一年期滿督憲許筠帥札委督右協賴協戎文華署理所遺右協一缺則飭鍾協戎啟回任○本任邵武府玉太守貴况經上憲調署建寗府篆○增廣倉自被颱颶所摧頗多捐壞上憲委李大令麟瑞會同鹽都大使丁鹾尹先逹前往估修並將倉榖逐一盤晒○題補惠安縣蘇大令夢蘭現已奉吏部覆准經上憲飭知想手握銅符當在指顧間矣 
[東瀛客述]  
　　日本訪事人云長崎新設中外俱樂部卽華人所稱總會也在會者計共一百七十餘人西人二十餘名華人四名餘皆日本人會中公舉首董七人内日人五名華人一名西人一名暫假清洋亭番菜館爲會塲涓吉八月一號爲始自服部知事以下各官均往赴會先由横山市長寅一郎以本國語備述親睦之意野出長崎縣參事官勝馬譯以英語英領事某君及華商隆記號主胡君子和次第獻祝詞衆共拍手爲樂旋卽設筵宴飲盡歡而散至五號横山市長復設宴公園延請各官商是日到者泰西七國之人計共若干名華人則每帮二人三江帮豐記源昌建帮泰錫怡德廣帮宏昌永同孚日人則有憲兵長陸軍長縣知事參事裁判各官以下計共六十餘人至鐘鳴十下始各興盡而返○本年十月美國費拉丁比亞府設立萬國商業大會泰西各國均派人赴會日本駐美公使亦電逹本國請派員前往○長崎德律風公司曩者所設祗一百八十三號今復添設六十二號以廣生涯 
[蟂磯垂釣]  
　　蕪湖訪事人云每當州縣官更調時署中所器物例須一律更新吏胥遂因之歛費於民所需多至數百金之譜任情科派爲累無窮新任蕪湖縣張筱衫大令深知其弊於下車之前卽出示革禁所有應用器皿悉由　中給價平買倘再有不肖衙役匠頭等藉口填衙展轉攤派定卽提案嚴懲并捐廉俸修葺城垣又度地縣署甬道之東建造自新所現已估計價值雇匠興工矣○客臘調赴渦陽剿匪之精健前營以邇來疫癘繁興禀請回防鎭守精健全軍統領趙協戎目擊江防緊要兼之東西梁山砲臺爲江皖最要之屏蔽未便兵力久單因禀奉省憲檄飭六月二十三日拔隊起程本月初六日行抵梁山本營藉資坐鎭○蕪湖一帶雨暘時若禾稼可卜豐收刻下早稻業已登塲晚稻亦次第結實以故匝月以來鄕民皆招優演劇以答神庥人語中含樂歲聲太平景象誰爲吮毫詠之○黄梅節過炎熇偪人迨交三伏以後則又凉颷四起寒透蕉衫不必荷靜竹深延凉納爽而豆棚瓜架已逗秋光居民沈李浮瓜大都無此雅興以故灌園之叟未免利市難占惟藥店醫生及槥器鋪則無不其門如市也 
[平山秋眺]  
　　揚州訪事友人云前者保甲總辦王觀察以現當興辦保甲之際土著民人固須詳愼編列而城内外　帶小車夫類多徐海侉民良莠不齊尤須嚴密稽查男列一册以示區别曾商同揚州府沈天杳太守會銜札委方果卿大令專辦此事旣而因事中止輿論惜之現在復興此議仍　觀察與太守會委方大令會同城内外總巡劉張兩君妥議章　尅日舉辦旋聞方大令已將章程呈核大旨先在城内外各設車行俾車夫投行報名領照其車行或以轎行兼之以節經費車上編列字號把手上加以火烙印城内烙左城外烙右每届春秋兩季查騐一次恐有模糊卽行補印其營生之處各分界限彼此不得爭攬城内祗能載運行李　乘坐客如鋪户居家有笨重　物仍不准載以防壓捐街道凡車夫有家室者方准居城内否則一律驅諸城外無論城内外各車夫均須五家互保如無保人立卽押逐出境門牌則專編一册不與土著同列每晚二砲後令各回家不准再行攬載並不得將車沿街停歇甚至通夜不歸○客看自某鄕入城者言及鄕中某氏嫗年逾古稀患病垂危至近日始有轉機子若孫方相慶幸某日持方至本鄕某肆購藥煎服服後忽暴跳通宵未及天明溘然長逝醫生與之比鄰聞之駭然以爲　象已轉 
 
 

Page 3

 
 
何至驟亡趨問晚間藥渣曾傾棄否答稱未也急取審視則所開白芥子誤爲白附子凉熱大不相同宜其立時殞命也家人聞言羣持原方至藥肆理論藥肆中人多方推諉不自引咎竊以爲死者已不可復一矣寄語操是業者此後尚其詳愼配合勿以人命爲兒戲说陰隲之一端也 
[星使違和]  
　　查辦江南事件大臣剛子良中堂前因偶抱清恙傳諭文武印委各官一概免見兹聞連日中堂延寓滬某醫生爲之診冶想吉人天相不日定可勿藥之爻也 
[粤藩謁客]  
　　正任甘肅臬司升任廣東藩司丁方伯體常由京南下道出滬江昨日亭午時命駕入城遍謁各當道至縣署時王大令飭丁擋駕 
[革員起解]  
　　已革江蘇候補道沈敦和前經蘇松太兵備道曾經郛觀察遵奉兩江督憲劉峴莊制軍札文解赴金陵旋由制軍派文武員弁各一人押解北上昨日過滬由押解員弁拜會觀察請飭上海縣王欣甫大令添派差役二名卽日乘某輪船護解至天津然後解送京師由兵部解赴戌所 
[新廨將成]  
　　新造英美租界會審公廨雖經前任蘇松太道蔡和甫觀察委工程局委員朱森庭明府保甲總巡戴子勵明府監視工程然一切銀錢出入及與承造之通和洋行訂立合同均由前公廨讞員鄭瀚生大令一手經理現在廨宇將次落成由現任讞員翁笠漁直刺申請道憲曾經郛觀察札調鄭大令來滬騐收并與通和洋行結算帳目 
[嚴訊鹽商]  
　　欽差大臣剛子良中堂查得揚州某鹽號有弊混情事特派委員會同鹽運使江都轉將鹽商陸汝安及王趙等三人押解來申發交蘇松道曾經郛觀察訊問昨日旁晚時又委朱鏡清明府及奎曹兩委員到道轅在西花廳會訊陸等自知罪戾情願報効銀四萬兩以贖前愆觀察等判候據情禀明欽憲再行核示 
[解犯過站]  
　　南匯縣汪蘅舫大令派差押解踢斃王仲卿之兇犯王雲亭赴松江府署過堂昨日過站解差投文縣署禀請寄禁縣主土大令飭收内監候備文轉解至郡 
[大令騐屍]  
　　巨賊劉得生專在各輪船行竊經法界探捕拘獲解送公堂禀請讞員朱森庭明府轉解上海縣署王欣甫大令諭令發改過所覊禁近日患病甚重延至昨晨倒斃管所委員陳二尹函白大令一點鐘時大令帶齊刑仵書役人等蒞所二尹迎入升座地甲李升禀稱今晨小的奉陳老爺傳喚知有押犯病斃所中急往查看確係患病身死並無别情看役禀稱日前此犯忽患寒熱腹瀉醫治無效因此殞命捕役禀稱小的查得此犯原籍湖南現在滬上並無屍屬大令飭仵役如法察騐旋據唱報果係病死並無傷痕大令飭卽棺殮發封交地甲碏諸壇上　記候領諭畢與二尹茗談片刻然後排導回衙 
[索賄宜懲]  
　　前晚英界公廨差役羊福卽楊阿寳之夥役朱玉生在麥家圈寄園烟館向馮庚生案内牽涉之馮金生及某某等人索賄金生等謂此案除各原告所用不計外卽庚生亦費至千餘金均由楊阿寳一人手收爾旣係楊夥諒必有所沾潤何尚作無厭之誅求耶爭閙移時繼以　毆而朱頗通聲氣一聲號召各流氓之聞而來助者不下數十人擾擾紛紛將烟館中器物損壞不少旋經旁觀不平者聲稱出外喚捕朱等始懼各鳥獸散 
[慘遭軋斃]  
　　本月十六晚本埠大東公司某小輪船由蘇還滬行經盤門外蜜渡橋下司機人偶不留心觸於柱石船夥任福適在船旁工作登時軋斃旋由公司中人函知屍屬備棺收殮亦云慘矣 
[南市巡局紀事]  
　　南市二十三七鋪叚董盛悅卿開設泰昌蜜餞作前日倩出店人某甲送蜜漬青梅至小南門左近中途與某姓麻球攤學徒某乙相撞以致口角旣而甲回訴主人函致巡防局請局員邱友齡二尹查辦二尹查得此處爲十九鋪所轄因卽轉請南局委員易著農二尹令地甲將一干人傳案研訊甲堅稱被乙攫取青梅向論被毆　傷甚重二尹以其情節支離未便訊理令備文移送上海縣署請縣主士欣甫大令　辦○前晚更魚二躍時十六鋪巡防北局委員楊聘侯二尹帶勇巡至太平碼頭裏街見栅門洞啟不覺勃然大怒飭將栅夫某中提至輿前略加詰訊惡其疎忽喝笞五十板諭令嗣後勤愼從公毋得再犯 
[南市捕房紀事]  
　　前日傍晚時鹽馬頭籮間夫張晉堂傳阿榮應某姓之雇挑運行李突有野雞挑夫李鳳山劉錦鳴前來爭執由十三號巡街捕一併拘入捕房捕頭令押候覓人保釋○三十八號巡街捕某甲前被人散播匿名揭帖細加查訪疑係十六鋪橋附近垂簾賣卜之　人張曉滄所爲向之詰問堅不承認因卽拘入捕房捕頭令押候禀請工程局會辦委員司徒司馬訊核○昨晨察聚生躑躅馬路中被剪綹賊潘阿明竊去洋銀一枚當塲覺察獲交二十九號巡街捕解入捕房捕頭詰知尚有阿三串竊因令押候拘獲阿三再行解訊○昨日午後某號東洋車夫應阿榮駕車不愼撞損楊學順所御之車以致互相口角由四十一號巡街捕拘入捕房捕頭詢悉情由令應出小洋銀三角給楊爲修理費 
[英界公堂瑣案]  
　　包探石金榮拘解流氓蔡金和到案禀稱此人昨向王如侯强借洋銀二元王報捕後經小的拘獲送請究辦王投案申訴前情蔡供小的失業貧窮偶向稱貸並無强借情事求鑒讞員翁笠漁直刺商之梅　譯官判令笞責三百板以儆○包探顧阿六禀稱竊賊張福生竊取侯國生家洋銀八元錢一千八百文報捕後經小的緝獲人贓送案請究侯投案領贓張供小的初次犯竊叩求大老爺格外施恩直刺判令笞責二百板管押半月贓給還失主○某號巡街捕送霸阻工作之世和廠小工王寳寳曹金奎龔阿木曹如卿到案世和廠主林培倫投案訴稱廠中小工王寳寳不知何故邀同曹金奎不許他人工作　近把持是以報捕拘案請辦王供小的不敢壩阻做工求恩俯鑒曹等同供小的等人誤聽王言自知不合求沛宏恩直刺判將王枷號七天餘人各枷三天○一百八十四號華捕解送陳桂林到案禀稱此人無故投河經小的援起解請核奪陳供小的係紹興山陰縣人由原籍販水菓來滬售得洋銀數十元被惡丐小黄牛縀黨勒索以致失去洋銀十餘元無顏回里故思畢命清流直刺著押候遞解回籍○包探陸阿九拘解賊犯何阿開陳雲林到案禀稱伊等二人　竊王雲靜家綢衣四件經小的拘獲送案請辦王投案領贓何陳同供行竊該死惟求恩典直剌判令各責二百板遞解回籍 
[法界捕房瑣案]  
　　本城東園烟館執事人石壽生以股分單生財簿向人抵借洋銀積成巨欵致被各債主具控公廨經讞員朱森庭明府訊供押追本面飭包探偕各股東至烟館檢點各物缺少甚巨昨日股東劉省卿龔松泉偕司帳人朱雲福投案呈遞各帳所有缺少各物亦開單呈閱聲稱值堂人秦掌華徐元熙及阿祥硯香均有將銅盤烟燈携出押錢之事朱霴福所質各物計洋銀十四元數角有質票爲憑另有物件被鋪董顧某携去因石尚有欠欵不肯歸還故也明府以石壽生侵呑舞弊實屬咎不容辭著掌頰五十下石一再求免明府著還押飭各股東偕朱雲福將質借各物一律歸齊禀候核辦收租人韓芝卿遞禀求追所欠房抯錢七十餘千文明府以地居租界之外將原禀擲還飭投上海縣署禀追○全泰水烟袋店主葉某前控後馬路已閉某茶棧主徐子玉借去珠花值價甚鉅明府訊供之下著交人保出勒限理處迄今日久不理原告求准押追明府著仍交原保人保出限五日内理明○積竊王阿金周阿根經包探拘獲解請明府訊供押候分别責釋昨日命提到案責王五十板責周二百板一併釋出 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[漕潭]  
　　北通州訪事友人來函云浙江漕糧已於上月報竣七月初一日倉憲提騐江蘇第六十四起漕糧初二日提騐江蘇第六十五起六十一起漕糧初三日因雨停騐初四五日提騐江蘇第六十七六十八及六十九起漕糧前半起初六日提　江蘇第六十九起漕糧後半起及第七十　十一起漕糧是日江蘇漕糧亦掃數報竣○近來南省漕糧由天津運赴通州沿途船户時有勾串土棍偷漏窩頓情事疊經倉憲坐糧廳及江蘇浙江兩局本城文武衙門出示嚴禁並派兵役沿河巡緝日前有郭恊戎派出之武弁在北關拿獲劉姓一名送州署懲辦又倉塲衙門外　在城内南街拘獲窩頓漕糧之王姓一名起出漕米四十六石倉憲將米發交兩倉存儲王解送州署嚴懲近來官塲傳言江北八帮河運漕米已於七月初旬全數渡河連檣北上到通之期當不遠矣 
[駁船被扣]  
　　前晚九點鐘時蘇州河内有一江北䑵䑵船自西徂東行駛甚疾適某姓駁船滿載貨物迎面而來不及避讓致將䑵䑵船撞沈舟人同占滅頂之爻呼號求救某號巡捕爲之設法援起並將駁船扣留拘船主某甲至美界捕房捕頭令轉解英美租界公堂禀請讞員翁笠漁直剌究辦 
[會訊購地悔議案]  
　　日本商人巖田熊吉赴該管領事署控楊二川售地悔議違背合同由日領事照會英界公廨訂期禮拜二會訊讞員翁笠漁直剌准之派差將楊提案管押前日午後三點鐘時代理日本總領事本任副領事松村君帶同細譯詣廨與直剌升座巖田熊吉偕中証人陸友梅尤子鈞投案供稱商人於光緒二十二年四月憑地保周子雲唐星橋購得二十三保十七圖内楊二川之地三畝七分有奇價銀西千五百兩先付洋銀五百元及中金一百元迄今三年非惟延不交地反由地保周子雲唆使楊之堂弟湘湘將地上之泥賣得洋銀二百元以致掘成水汪屢向理論楊二川竟欲翻悔當冩立合同時註明若日後悔議則所收洋銀加十倍付還前蒙判令將楊周二人交保出外汪理保釋後歴數月之久未有人來調處今楊復將泥售去惟有請照合同追還商人洋銀五千元而已陸友梅供日商巖田熊吉買楊姓地由小的與唐星橋尤子鈞介紹當時地係方式闊七十二尺今將泥掘去致變爲尖角式查此泥由楊湘湘串同其母賣去方單上係楊元生户名今查得並無此人想楊二川與楊湘湘定必串通當時如楊二川將所收洋銀付還尚可了事今原告之意定欲追楊五千元如之奈何尤唐二人供與陸同楊供去年四月間小的因在縣署涉訟管押至堂兄湘湘將泥賣去小的實未知情今原告欲著小的將所收五百元照合同還五千元小的無從措辦亦無田產可抵求格外施恩地保周子雲供日商所付中金一百元小的並未收取所得四元係楊湘湘售泥後付給與二川不涉况岩田熊吉買楊姓地小的並未在契上簽字蓋戳求察翁直刺訊得此案皆由周子雲唆弄而成今又一味刁供實屬可惡判重責二百板又與松村領事晤商良久謂楊二川售地翻悔極應重罰然必欲追繳五千元恐伊無力卽使管押亦屬無益至原告買地許久早應催交道契直至事隔三年始來控告似乎亦有不合之處煩貴領事將情轉告松村領事答曰既訂合同不能變改况事須由原告作主直刺謂公堂之上應歸本分府判斷豈能原告擅專松村領事遂謂岩田熊吉曰今著楊繳洋銀三千元如何巖田熊吉未及答直刺曰楊二川並非富有之人姑將周唐管押派差查問此人究竟有無產業禀覆再斷一面飭尤子鈞向原告善言勸解領事然之遂退堂 
[上海縣署瑣案]  
　　日前上海縣王欣甫大令訪悉新閘义袋角有無業流氓演唱花鼓淫戲之事因飭差密往查拿至則流氓業己兎脫僅將得賄包庇之二十七保十二圖地保張全土解案前日大令倩帮審委員馬明府提訊張稱小的圖内並未演唱花鼓戲惟西首鄰圖前經唱過現在亦已停歇叩求明察明府惡其托詞矇混判責二百板押候查明核辦○前日本城巡防中局函送原告解竹泉被告葛小東及王金寳到縣當晚由馬明府提訊竹泉供監生原籍太倉寄居滬城三弟菊初年僅二十一歲向在虹口中西書院肄業本年三月十七日由家赴院至晚不歸迄今毫無　信昨日甬人葛小東帶王金寳至東唐家弄三弟家中索取洋銀盤踞滋閙并將弟婦某氏毆擊由弟婦訴知監生控諸巡防局轉送案下求恩究辦葛供小的在寗波永義公客棧當接客之役三月某日解菊初改稱謝松林帶同蕩婦王金寳至甬云是夫婦因在杭州開店倒帳逃避至此小的因接至棧中留宿三日後托小的代賃天潼地方陳姓房屋進宅後卽命小的襄理家務每月許給工資洋銀十元旋被鄭姓察知來歴不明攫取各物解遂命小的作抱投鄞縣署控追縣主大老爺派差拘鄭訊核中途被鄭弟糾衆刼回旣而原差將鄭弟拘獲解訊判責六百板事後鄭弟之妻投縣控解拐逃解聞而大懼乘間回申至今已歴兩月音信毫無小的被欠工資洋銀一百四十元不得已偕王金寳尋至解家避匿不面反串出其兄控諸巡防局叩求鑒核王金寳供小婦人家居本城沈香閣左近係歐壽君之妾與解菊初素不相識三月某日解遺使女愛雲來約小婦人往遊龍華小婦人不在其詐信步出城旋被誘至一家春番菜館當晚留住某客棧次晨解稱此事恐已敗露汝若回家定遭凌虐不如隨同他往漸圖長久之計小婦人見事已至無奈隨解至寗波解將小婦人所帶金條金剛鑽戒指質錢使用一切情形葛小東已歴歴供明矣洎解叵申曾寄二信自此已及兩月消息杳然小婦人苦難度日因與葛同來找尋不料解避匿不見暗使其兄控局送案務求澈究明府查核案卷謂竹泉曰爾弟誘拐人家之妾逃往寍波前經歐壽君來縣備詞存案聲稱被爾弟捲去金銀飾計值三千餘金本當提究今姑從寛限爾於五日内將弟交案聽候訉核諭畢飭與葛交保開釋王金寳暫交官媒俟解到案再訊 
[澤及九泉]  
　　孟蘭盆會始於李唐猶華言解倒懸也厪曰目蓮之母生餓鬼道中佛令以五菓百味著盆中供養十方大德而後母得食自此之後歲必舉行幾於相沿成習矣敝堂每届中元佳節虔禮經懴三日施放燄口一堂以濟孤魂而恤無祀雖不敢自以爲陰功亦不敢故違夫俗尚兹冡各堂董及諸善士互相佽助計唐傑臣翁英洋五元南順記號洋四元祝大樁翁洋二元周鴻孫翁洋二元恒心人洋一元德潤堂徐洋二元怡情軒洋二元啟迪堂洋一元譚同興號洋一元陳可良翁洋二元王瑞之翁洋一元王紹坡翁洋一元敬德堂洋二元王松堂翁洋一元可熾順號洋一元昇昌號洋一元朱拱之翁洋一元福壽堂洋一元生昌號洋一元湧記號洋一元王欣儒翁洋一元老悅生號洋五角餘大莊洋二元巢松亭翁洋五角丁甘仁翁洋二元愼餘莊洋二元振元號洋一元嚴李楊共洋六角瑞大莊洋一元巢崇山翁洋五角干錦川翁洋一元桂元忠翁錢四百七十六文英法美三界各寳號諸善士小洋五元四角大錢二十二千零二十四文祗領之餘想見貝葉三乘共免生产之孽報蓮花九品頓超地下之幽魂泉壤有知曷勝啣結其功德不可思議矣敢乞登報用誌善緣滬北天后宫前廣益善堂同人謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
[十五年七月初九日京報全錄]  
　　宫門抄○諭旨一道錄前○吳撫德奏爲江海關一年期滿徵收内地商務銀兩摺○江督劉奏爲福山鎭因病出缺遴員署理摺○總兵馬奏爲恭報接署廣西提篆摺○吳撫德奏爲審明常熟縣舉人包抗錢漕揑詞誣控請旨斥革摺○江督劉奏爲福山防營添募　勇片○七月初九日兵部太常寺太僕寺正白旗值日無引見○麟公假滿請安○慶福謝授左副都御史恩○梁丹銘謝交軍機處存記恩○依楞額請假十五日○濟祿曹景郕預備召見○倉塲奏漕船五日回空○關防衙門奏十五日大高殿拜表　公行禮召見軍機曹景郕梁丹銘濟祿○○頭品頂戴江蘇巡撫奴才德壽跪奏爲江海關一年期滿查明徵收内地商務銀兩循例恭摺具奏仰祈聖鑒事竊照江海關商務每年應徵正額銅觔脚價及盈餘共銀六萬五千九百八十兩三錢三分歴經扣滿一年關期奏報在案兹自光緒二十四年三月起連閏至二十五年正月底止一年期滿該關道蔡鈞任内徵收梲鈔銀三萬四千四百九十兩九錢五分五釐照額計短徵銀三萬一千四百八十九兩三錢七分五釐緣滬關常稅向來沙船轉運進口以油豆餅爲大宗出口以棉花布疋爲大宗自火輪夾板洋船暢行遂致常稅歴年短絀歴據該關道常稅短徵情形詳請奏報在案嗣准户部議覆江海關洋常兩關騰挪節省每年認定加解銀四萬兩以爲貼補足額之需自光緒二十二年起作正入收造報等因咨行札關遵辦續經前署督臣張之洞奏明將前項認加銀四萬兩解充南洋陸軍學堂經費之用伏查此届關期經該道實力整頓委因沙船餘半歇業商貨阻滯稅無來源以致短絀實非稽征不力業經遵照奏案由該道照數攤賠足額又新增北洋茶稅一項前議每年酌加額外贏大銀一十二萬兩不作永遠定額旋因鎭江揚州平定商販仍由内河行走不能足額又經奏明儘征　解在案今届一年關期報滿共征新增茶稅正耗銀四千五百九十二兩八錢六分八厘五毫實係儘征儘解并無收多報少情弊以上所征各項稅銀除例支經費外業已照案分别撥解據該關道蔡鈞詳請核奏前來奴才覆核無異除飭認眞稽征并造具收支各數清册詳咨外理合恭摺具奏伏乞皇太后皇上隔　謹奏奉硃批户部知道欽此○○頭品頂戴兩江總督臣劉坤一跪奏爲總兵因病出缺請旨簡放以重職守並委員前往接署恭摺馳陳仰祈聖鑒事竊臣准江南提督李占椿咨稱福山鎭總兵韓晉昌於本年六月初二日因察看沿江要隘感受暑熱牽動軍營積勞舊傷當卽回署延醫診治服藥罔效卽於初三日出缺請委員接署等因臣查該總兵韓晉昌由武童投效軍營於咸豐同治年間轉戰安徽江蘇山東湖北等省所向有功薦保花翎記名總兵歴補叅將副將各缺光緒十二年奉旨補授安徽壽春鎭總兵十三年調補湖南永州鎭總兵因丁母憂開缺回籍十九年服閔到京六月蒙簡放湖南綏靖鎭總兵七月蒙上諭調補江南福山鎭總兵員缺到任以來整頓營伍不遺餘力疊次出洋巡緝地方賴以安謐兹因布置防務親詣沿江各要隘察看情勢盛暑奔馳遽爾致疾不起憫惜實深所遺福山鎭篆務關繫緊要未可一日虚懸現值江防吃緊之時該處爲下游南岸重鎭蘇常一帶門户必得謀勇兼資老於戎事之員方可以期勝任查有記名提督借補江寗城守協副將楊金龍胆略兼優聲威素著任事勤奮不避艱危在江南帶勇有年於地方情形尤極熟悉實爲湘軍宿將武職中不可多得之員於該缺人地相宜可期勝任堪以委令署理除檄飭遵照外所有江南福山鎭總兵員缺相應請旨迅賜簡放以重職守謹會同江南提督李占椿恭摺由驛馳陳伏乞皇太后皇上聖鑒訓示謹奏奉硃批另有旨欽此○○署廣西提督代辦邊防柳慶鎭總兵奴才馬盛治跪奏爲恭報奴才接受提篆日期叩謝天恩仰祈　聖鑒事竊奴才承准廣西提臣蘇元春照會本年四月初一日欽奉電傳諭旨迅速來京陛見遵卽電請總署代奏尅期起程所有提篆及邊防事宜交統領邊防各軍柳慶鎭總兵馬盛治　署代辦並奉兩廣督臣譚鍾麟電開廣西提篆委該鎭暫署文由驛遞各等因隨由蘇元春將廣西提督印信一顆派委署提標中軍叅將伍起祥會同署龍州同知梧盛　送到營並將文卷等件移交前來奴才當卽恭設香案望　叩頭謝恩祗領任事伏念奴才夙屯粤徼忝領諸軍頻驚歲月之更愧乏涓埃之報比以暫權提篆且兼代辦邊防邊委任之加實出生成之德自維薄劣深切悚惶每感鴻慈亟圖駑効凡有交涉之件自當會督地方漢土官以及防營將佐等務使措施公允循照成規至其他全省水陸營伍應行事件亦當隨時會督各鎭將悉心實力熟籌妥辦相與有成設遇事關重大仍當分别禀咨督撫臣禀承商酌務歸鎭定不敢因　時署代稍涉疏虞以期仰副聖主柔遠綏疆之至意除將接印日期恭疏題報外所有奴才感激下忱理合恭摺具陳叩謝天恩伏乞皇太后皇上聖鑒謹奏奉硃批知道了欽此○○頭品頂戴江蘇巡撫臣德壽跪奏爲審明舉人包抗錢漕揑詞誣控請　旨斥革以儆效尤恭摺仰祈聖鑒事竊據蘇州府知府彥秀詳稱常熟縣舉人歸宗郙應完已業户名歸伸璣及族中祭田堂田並本家歸凝道等六户昭文縣光緒二十四年分漕米上下忙條銀及隨漕公費等欵除已完外當欠錢一千一十九千五百五十二文包抗不完希圖减折該舉人因漕書湯敬恩催繳挾恨打毁漕書器具什物以圖嚇制復闖入昭文縣署二堂喊　揑稻被漕善湯敬恩毆辱令官懲治經該縣細訊情由向其理斥該舉人卽肆咆哮目無官長迨該縣自居廻避移請鄰封騐訊該舉人知錯回歸交納漕米揑以湯敬恩索取規費毆辱斯文等情控經學臣批屬提訊明確其居心叵測實不堪問副貢生龎鴻儒知其誣妄情由聽從代作禀詞狼狽爲奸亦非安分之士當此整頓錢漕之際不能稍事寛容查歸宗郙所欠銀米雖已認限清繳其打毁器物及誣告湯敬恩索費毆辱各情按例反坐罪在滿杖以下惟其闖入縣署二堂咆哮揑詞抗辯實屬狂妄龎鴻儒知情代作詞狀照律與犯人同罪均應比律問擬歸宗郙龎鴻儒均應比照違制律各擬杖一百照例詳革免其發落漕書湯敬恩訊無索鄪情事當堂省釋等情當經奴才批飭蘇藩司臬司會議詳辦去後兹據該司等會詳舉人歸宗郙包漕圖利希冀减折完納因不遂所欲與漕書爲難打毁器物揑詞上控甚至闖入縣署肆行咆哮實屬不安本分副貢生龎鴻儒知其誣妄情由聽從代作禀詞亦非安分之士旣據蘇州府訊明詳請一並斥革應如所請辦理詳請具奏前來奴才正在核辦間復據蘇藩司呈報轉據蘇州府申稱該副貢龎鴻儒因病保釋於光緒二十五年四月二十七日在籍病故等情現當清查荒熟田畝嚴杜包抗之際歸宗郙包漕牟利揑詞誣告未便稍事姑容相應請旨將常熟縣舉人歸宗郙斥革免其發落以儆效尤副貢生龎鴻儒業已病故應請免予置議除抄奏分咨户禮二部查照外謹會同兩江總督臣劉坤一恭摺具奏伏乞皇太后皇上聖鑒訓示謹奏奉硃批著照所請該部知道欽此○○劉坤一片再福山鎭總兵韓晉昌禀稱福山濵臨大江距蘇常均百有餘里逼近常熟時有匪梟出没其間巡防尤關緊要鎭標裁存練兵爲數無多不敷分布請照二十年以前成案添募練兵一百名俾與滸浦瀏河防營聨絡聲援以昭周密等情前來臣復加查核係屬實情當經批飭招募精壯認眞操練所需餉項卽於五月初一日照章支給謹會同江蘇巡撫臣德壽附片陳明伏乞聖鑒勅部查照謹奏奉硃批該部知道欽此 
 
