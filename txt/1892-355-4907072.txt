# 1892 - 355 - 4907072

 

Page 1

 
 
[精印隨園三十種告成] [  圖書集成局啓]  
　　隨園太史文章經濟冠絶古今海内通儒無不仰之如泰山北斗生平撰述博至數百卷益以他著共成三十種兵燹之後原板蕩焉無存翻刻者亥豕魯魚幾至莫可辨認本局覓得初印眞本悉心讎校排印成書紙張旣潔白無瑕墨色尤光潤可愛分釘四十八本盛以全椐木箱刻已告成卽日出售核定每部實價洋銀五元諸君子有先覩爲快者請移玉至申報舘帳房購取可也 
[增補三層四書味根錄出售] [  點石齋白]  
　　四書味根錄爲操觚家必備之書其中訓詁之精詳疏解之明晰久已膾炙人口惟是近時印本只有二層本齋又將四書典故覈一書補入上層作爲眉批舉凡古事之得失有足發明題旨者類多抉摘無遺講求題義者欲得驪珠所當於此加意焉今用潔白連史紙印成裝潢精雅每部價洋二元又直講感應篇每本價洋八分卽日出售躉購另議此佈 
[羹菜說] 　　 
　　羹菜者何温州各局各卡病商之名目也向不解巡丁卡役何以敢妄取商民之物今觀於温州之有此名目而後知若輩之取諸民者必有說以文之謂之羹菜者殆取聊充庖廚之義乎顧局中卡中皆有庖廚各處各叚皆有局卡其庖廚不知凡幾所需羹菜亦不知凡幾是何不於大南貨行棧與夫菜行冰鮮行等處照定章程日需進送若干以爲供給而乃於肩挑貿易小本經營之人而予取予求焉不亦其細已甚耶然局卡之所取則其細已甚而彼小本營生者則所失匪細矣夫至肩挑貿易之徒無論是何鮮菜但從局卡經過必須一槪抽厘試問一挑之菜其值幾何一肩之魚其值幾何約計所值不過數百文或數十文亦曾出資本販自行中大約此一挑一肩所賺亦不過一二十文多至百十文而止而亦抽其厘金則是乞人丐得剩炙殘羹幸而立卽果腹設或食而不盡持過局卡亦將抽取釐金以爲羹菜乎况巡丁攔路捧掬盈筐貪得無厭若此者又有何樣名目乎浙闈三塲每塲皆有一粥一飯其粥米旣極白煮亦甚稠可以供一飽也乃由供給所盛入桶内挑移而出至號分給而沿途有水夫等人競就桶内以手掬食不但挑至號舍全俑僅餘半桶而且白者已變而爲黑見者皆疑阻往往乘而不食此等經過局卡之魚菜吾恐人亦將不食其餘矣宜乎趙展如觀察訪聞之下大張示諭一律禁革是誠爲體恤貧民之道然又安知局卡諸巡丁將怨其爲紾之臂而奪之食也夫近來局卡之設愈形周密星羅棋布無毫髮遺漏其立說也皆以爲奸商繞越防不勝防必須多設局卡廣布網羅庶幾收數可以盈餘奸民不能逞志殊不知前此初創釐捐之時局卡從未有若是之多且密而軍餉藉此以裕竟未聞有支絀之虞至今日而軍務旣清設卡益衆所收之數分而見少轉不若前此之合而見多而乃以此語欺朦上憲上憲竟爲其所蒙要無非四路攔截以爲若輩羹菜之資而國家之所入不及局用耗費中飽勒索等項中百分之一而多設一局則多位置屬員多立一卡以多用司事其巡丁差役之所爲委員或所未知小本生涯之過其地者不啻如水滸傳内之野猪林赤松林等處雖未殺人公然奪貨正不知朝廷何惡於民而乃遍置虎狼於當道也夫近來中國之進欵日絀用費極多又安可再裁去厘捐以少此一路度支然取之於民也有道何以前此軍興之際創爲之而民無怨言至於今日孰則肯以一羹一菜餉彼局卡者怨聲載道物議譁然而猶不知早爲變計此則當國諸公不能措一詞者也中國人心最爲可恃目下雖饑饉水旱偏災疉見而絶未有激而生變者則以國家一聞報荒立卽發帑截漕議蠲議賑恩波重疉　澤覃敷有以感入之心而入之深以故被災地方率多安靖大有餓死不作賊之意可見百姓之感念皇恩至深且重而獨容此害民之局卡以取怨乎人民謀國諸局苟能通盤籌畫則所以裕國而便民者豈竟别無他法者吾嘗謂中國之釐捐可以悉數裁去而專於烟酒兩項認眞查核不必更重其税而以此欵抵厘金之所入而有餘而無如其無人信之何也夫苟遵照定章抽收厘税則自初創以至於今商民人等並無怨詞何必定欲守尾生之信祗以羹菜之名目止見於温州一處而類乎羹菜者正不知其凡幾且甚乎羹菜者又不知其凡幾官憲明見遠爥示諭高張嚴行禁絶而改頭換尾卽不難移步換形所謂絶弊而弊生固有不勝其防焉者也雖然局卡羹菜又何足責近聞各關有攫取人之新鞋火腿等物者類皆指爲漏税而藉以實其腰槖此等弊端何處蔑有豈特温州局卡之羹菜爲可異哉 
[本館接奉電音]  
　　昨由京師電傳硃旨一道敬謹譯登○十一月初八日奉硃筆徐承煜補授大理寺少卿欽此 
[漢電譯登]  
　　昨接漢口來電云漢關道孔觀察於初七晩酉刻因病出缺 
[臺島探梅]  
　　前署臺北府新補臺灣府陳仲英太守文騄前坐飛捷兵輪赴省謁見譚文卿制軍禀商要公已登前報兹悉太守仍乘原船於上月二十日由省回臺駛進滬尾口次晨命輿登岸旋赴撫藩兩院禀到聞太守俟將前在臺北任内交代算清後卽當擇吉履任童子爭迎郭細侯可爲太守詠矣○辦理斗六鹽館前署宜蘭縣林召卿大令鳳章老成幹練名重上游奈因年近六旬偶罹風寒卽成不起其夫人公子等聞信奔赴大令已病殁差次身後蕭條同寅爲之扼腕上月廿二日在臺北府第設靈開弔府縣以下莫不親往吊奠素車白馬絡繹於途○秋間唐薇卿方伯太夫人設帨良辰方伯舞綵承歡擬在閩省召梨園子弟來臺祝嘏嗣以公務倥偬未遑如願上月夫人携其二公子運溥中翰由吳下迎娶回臺屬下各官情殷燕賀競集公分調祥陞班至臺一獻霓裳歌舞二十日該班乘飛捷兵輪抵臺廿一日方伯命在府垣城隍廟敬酬神貺廿一日卽在本轅開演延請府廳州縣各官略盡東道之誼廿二日請各署幕反廿三日請佐貳各官水陸紛陳衣冠薈萃雖曰酬應繁文抑亦昇平樂事也○城内府前街一帶妓館林立某晩有口操福州音者數人各乘酒興相約至某土妓家藉博片刻歡娱入門時先有本地人數輩倚翠偎紅謔浪笑傲見福州人至不免含酸始則各以語言相刺繼竟攘臂而前方擾攘間適本街巡查委員經過入内查問見釁端開自福人卽將甲乙二人帶去原欲開導數語使之有所畏懼卽可釋放不意甲乙倔强異常不聽約束委員怒其無禮飭將二人送交保甲總辦劉子威大令處請其按律懲治如二人者亦可謂咎由自取矣○有兩江補用叅將丁君映昇四川補用都司鄧君福基均赴藩轅禀見又林大令錫圭飭差禀謝行知歸知縣班候補註册又藩轅牌示苗栗縣典史陳炳告病遺缺以試 
 
 

Page 2

 
 
用從九劉光委署又壬辰翰林周君景濤號松孫福州人來臺禀見又壬午舉人沈君餘慶禀辭回江西○基隆煤礦局務向歸官辦近聞有粤東某富商湊集股分向邵中丞處禀請包辦傳說如此尚未見有明文也　保甲總局劉子威大令前以府城竊案迭出半係游勇所爲禀請上憲派輪資遣内渡惟此項游勇散處基隆滬尾等處實繁有徒誠恐一時未及週知仍不免逗留異地擬俟斯美輪船回臺後仍派往上海一行使游手好閒之輩皆得及早回籍不至飄流異域有行不得也哥哥之歎大令此舉造福洵無涯矣○宜蘭縣屬八里沙地方向有鎭海中軍前營駐紥以資防衛該眷帶官近因本處營房傾圮呈明善後局借領庫平銀一千五百兩興工建造今管帶業已易人後手某君以前手於此項工程未經移交亦未造册具報遂禀請追查究竟已購木石料件用去若干實存若于已發土木工資若于建造已成續經被風損壞若于以重欵項而清界限○彭蓮舫者籍隷湖南歴在臺北各營當差上月間在隘勇某營與管帶王君口角王君怒其無狀將彭送交淡水縣管押葉縵卿大令慈祥在抱將彭提訊數次並無犯法情事不過因求差未遂出言不遜大令開導再三一面代懇上游請俟下次派輪資遣遊勇内渡時俾得逐隊言旋在大令祇費吹嘘之力而彭某旣可免困囹圄又得早回閭里人非木石有不感激涕零者耶 
[保甲新政]  
　　蕪湖保甲自改歸關道憲督理後大加整頓訂立新章十二條札發總局於本月初一日開辦將巡防各員量爲更調添設總巡一員差遣武職二員佐理稽察巡防等事所有勇丁汰去老弱換補精强以備禦侮之用上月二十八日觀察督同總辦吳春麓太守縣宰王于春明府升坐大堂點騐勇丁並諭緝捕委員所帶線勇人等曰保甲之設所以緝拿盜賊保衛居民爾等旣在局中當差卽宜奉公守法盡心查夜不得任意出外滋生事端苟有違犯加等重辦其各懔之又諭在事各委員曰保甲之利弊全在平時之認眞與否果能認眞辦理則良民得以安枕暴客無從溷跡自當給以優奬如一味疎忽因循則當執法扣懲諸君其各努力勿負委任諭畢退堂各員捧檄蒞差遵照新章認眞稽察每夜將交三鼓卽帶勇丁赴江口總局會哨屆時總辦特命庖丁預備點心並雙弓米令委員兵丁歡然一飽然後各歸地叚徹夜梭巡總辦亦挨叚巡察風雨泥濘不少間斷各叚巡防無不逹旦通宵民間十家門更仰見長官如此賢勞遂亦徹夜不停繫柝之聲似此認眞誠歴來所未有也○保甲新委各員銜名列左　總巡委候補知縣魏致如大令差遣委曾雲亭黄佐卿兩武員緝捕委李葆林叅戎南岸巡防　江口鋪委陳小泉少尹尚塘丹陽二鋪委韋繹齋叅軍來遠鋪委馬蓮琯少尉倉前八都兩鋪委張禮之少宰北岸巡防驛前兼下一五委馮楚卿少尹驛前上叚兼百家鋪委傅犀亭少牧通津昇平兩鋪委劉牖雲少尹北廓上一五委畢訒巷二尹城内巡防局委姚桂山少尉　稽查輪船委宋蘭生徐少廉兩少尉合辦稽查兵輪委慶雲卿少尹均於本月朔日到差○前報紀保甲親兵四十名奉道憲一律裁撤云云兹悉所裁撤者俱係頑劣之勇仍挑選精壯二十名歸李叅戎管帶以供緝捕之用至被撤之二十名道憲念其離家甚遠特諭總辦按名酌給川貲以免他鄉流落亦可見用心之仁厚矣○城廂巡防各員業經道憲札委分叚設局星羅棊布惟巡防係常年駐查際此隆冬宵小竊發地叚遼闊恐難兼顧特再加派冬防佐雜四員分派南北兩岸專司查夜南岸派錢鏡江二尹唐子範少尉北岸則委濮何亭二尹鄒子范少尉此外又添委黄厚田别駕爲冬防總巡每夜往來南北兩岸督同巡查並與保甲一體會哨○南鄉魯港鎭東鄉濮家店爲蕪湖附郭要鎭人烟繁盛城内青皮每以此爲逋逃淵藪兹經道憲札委王鼎臣司馬往魯港張一臣少尹往濮家店辦理保甲認眞巡防 
[湖亭消寒記]  
　　杭垣冬防嚴密城廂上中下三處共分二十叚設立栅門三百餘座雇用栅夫二百名凡街巷冷僻之處卽由更夫帶管但啓閉究竟不便現由仁和縣伍大令錢塘縣朱大令會銜出示曉諭居民遇有栅門而無栅夫者二鼓上鎖黎明卽開民間若有緊要事須繞道而行并諭叚董在栅欄上懸掛白板墨字註明此栅晩間不開當從别路出入以便行人一望而知免致由途躑躅云○跟役某甲至上城麫館小飲杯盤羅列意興陶然嗣以跑堂者供奔走之役未能周到甲屢以白眼相加及看帳時計算青蚨多寡互相爭閙甲順手將洋找四十餘文兩頭扣緊劈面擲去適中頭角痛極倒地鮮血淋漓奄奄一息倘有不側則飲食其始恐不免獄訟其終矣○東園巷地方有軍犯阿二者結茅而居紙閣蘆簾纎塵不到上月三十日因午炊遺火勢將燎原大聲呼救隣人齊集得以撲滅然動用器皿傷失不少約值洋百餘元初一日夢春門上首某姓草屋亦因午炊遺火致付刦灰該段水龍馳往救護得未延及隣家然已受驚不小矣○旱乾已久十井九枯居民取水頗不容易小戶人家往往候至黎明在就近井中汲得半桶泥漿以供炊爨之用若雇人挑汲每擔須青錢八九翼十餘翼不等總視路之遠近以定價之貴賤言念及此自來水之設誠不容緩矣 
[穗垣火警]  
　　上月二十七早粤垣西關外多寳橋堍棚行會館因煎茶遺火遂致不可遏抑是時北風甚勁有飛揚跋扈之勢祝融氏愈肆其威遠近水龍聞警撲救約歴一點鐘之久始漸熄滅該會館悉付刼灰並延燒鄰佑本屋八間被災者皆係貧苦小民以牧豕爲業所養剛髮公業已長成正欲待價而沽以佐一年衣食不料盡葬於火生計益形支絀矣值此天寒地凍瑟縮街頭旣無餬口之資又乏禦寒之具此仁人君子所聞而惻然者也 
[茅龍更衣]  
　　湖州北門外一望荒凉有江北客民結草爲廬藉蔽風雨上月廿八夜三更時草棚中失火頃刻延燒不啻摧枯拉朽赶卽鳴金報警各坊水龍紛紛馳救萬斛銀濤從空而下祝融氏始退避三舍是役也共燒燬草棚四十餘家人口幸無傷損云 
[禾中雜誌]  
　　嘉興訪事人云護軍旗親兵於初四日往新　鎭捉賭其時該處賭徒正在呼盧喝雉見兵勇突如其來不肯俯首受縛奮力拒捕各有損傷或謂賭徒傷斃一人不知確否○宗太守於月初乘舟赴省謁見撫憲面禀要公○有某戲班乘舟赴禾行至離平湖五六里地方突遇盜船五六艘攔路行刦戲班中人孔武有力拚命相拒鑒戰逾時盗黨有受傷落水者遂紛紛遁去若使商船遇之當有不堪設想者矣 
[鐵甕寒濤]  
　　日前有女犯一口由江北解至京口年約三十餘貎頗整潔蓮鈎纎小黑索琅璫赴道署過堂傳者謂婦與姪孫同居姪孫忽投河而死與婦有干涉遂爲縲絏所困是否屬實還以質之局中人○某晩招商局輪船抵岸有客棧接客某甲上前爭攬主顧與水手某乙一言不合遂相楸扭甲之頭顱爲乙擊破甲不肯于休扭乙上岸欲赴官署剖分曲直適巡查某弁經過此處力爲排解著乙向甲服禮其事始寢○小街北首有某甲將少年大脚婦從巷内横拖倒拽而出婦僅著一履徧體汚泥扭住甲之髮辭略不放鬆有知其事者謂甲係巷内某磨坊夥婦則倚門賣俏一流人也甲會欠夜度資深藏不出婦向磨坊中吵閙磨坊主因甲不安本分欲下逐客令甲忿無所洩遂將妓拖至某烟館内旋經人調停令甲約期還錢勸妓勿再吵擾始得言歸於好○雁兒河旁某姓婦因細故與家人口角憤懑異常遽吞紫霞膏覓死及家人知覺用藥灌救已無及矣說者謂前年有某婦亦在此處吞烟斃命此次殆索替身也不知生死關乎定數鬼奚能爲彼好談鬼怪者適見其胸無定見耳 
[盜刦賭館]  
　　粤垣福德里口有翻攤賭館一所開設未久資本充盈有劉盤龍之癖者趨之若鶩每日不下數百人盜匪見而垂涎上月二十七日午後糾約黨羽溷跡其中乘熱閙時突放洋槍一響聲震山岳各賭徒相顧失色紛紛逃避盜匪卽將所有錢銀盡行掠去賭館夥伴各持軍械在後窮追盜匪復奮勇迎敵拘獲一夥割去兩耳以示威於是追者皆膽戰心寒望而却步盜匪遂得從容逸去盜風猖獗至此彼有緝捕之責者何竟充耳不聞耶 
 
 

Page 3

 
 
[明湖寒眺]  
　　奉化棠岙地方屢有匪人私收字紙重新再造名曰還魂紙前經紳董禀請府憲出示嚴禁兹聞棠岙江良諏等陽奉陰違　敢私造還魂紙查獲張阿全一名經廣文惜字局紳董董沛等送府請辦兹將府憲批示照錄於下候飭差協提棠岙江良諏解府訊究並飭鄞縣先將獲送之張阿全究懲妥議章程嚴禁擔夫私賣字紙以儆刁風○寍波禁用小錢早已三令五申家喻戶曉無如日久玩生城廂内外各况兌店以錢色之高低定洋價之多寡錢有兩等價無一律一曰方錢每元止兌一千零十文攙以大白光板二三十文一曰統錢每元可兌一千一百二三十文或一千一百文或一千零數十文不等每千攙和小錢砂壳買主皆貪便宜豈肯舍多而取少然低錢不但不可以擢米贖衣并不可以採買雜物以致市上交易動輒爭論小民未免怨咨倘得地方官設法禁絶勿使市儈作弊閭閻受賜多矣 
[皖語]  
　　安慶城廂内外貧民密比如林每屆隆冬善局必各處勸捐購米以資振濟兹太平局紳董遍勸各當道及殷實之戶量力助貲維米存儲以備施放先請協標派撥兵勇率領地保分投清查戶口果係赤貧之戶繕入册籍按大小口數給以一劵令屆期持赴倉中易票領米○上月二十九日招商局江永輪船駛低馬頭有某客由鎭江附之而至携衣被一束皮箱一口竹箱兩口據云皮箱内有紋銀五十兩洋蚨二十　及衣服之類當移上躉船時被扒手竊携而去洎甲查知其事而船已開去賊亦杳然不覺喪氣垂頭面色灰敗噫江湖匪類如此之多我輩惘惆出門安可不隨時留意耶○懷寗縣包伯琴明府蒞任伊始首先諭禁小錢而市儈之流依舊設攤出售上月二十九日明府道經四牌樓一帶見若輩有以鵝眼易朱提者卽飭差役帶回署内各于笞責荷以巨枷 
[蘇省官報]  
　　十一月初三日三品銜浙江候補道王杜森由滬來卽辭赴杭壬辰科翰林院庶吉士夏孫桐由京來回江陰籍知府吳道中總辦同知吳其昌均禀知奉委滬局差直州克昌禀知糧道委赴長洲上海南匯催糧差陳錫純勸辦河運差繼捕惠展假五天知州朱秉衡三大知縣汪國奎五天均請感　假　清　陳鳳蔚主簿郝炳麟巡檢徐寳源姚鏞聲縣丞熊嘉楨主簿李渤府經霍鎔炳均奉委津局差沈振綵銷松滬局差遣請補東蠧縣湯曜辭赴甯縣丞李熊飛記功署事各一次從九葉滋汾記功三次均謝上年冬防典史王杓銷淮安就　假初四日三品銜遇缺卽選道嚴信厚由滬來並通知奉李中堂札委勸辦蘇浙等處順直賑捐知縣殷勳支放熊兆姜催　蘇管糧王振鏞松管糧孫治安同知胡秉鈺熊良瑞通判徐振常知縣沈翰王錫齡府經葉紫綬均禀知奉委河運差知縣高彦冲會辦馮璋從九胡寳珩均滬局按司獄林守亷府知事戴爾恒府經趙希曾由寗來均津局禀知奉委海運差從九張家良謝十七年分冬防記功二次初五日候補道志鈞辭行赴寍方鴻通知請假三天同知王庚年禀知解禀餉差黄琪奉委常昭内河釐局差如皋縣童秉厚到知縣諸可寳引見回省繳批銷差謝蘭軒辭赴太倉等處催提漕項並謝奉部照加藍翎同知銜何錫之展假三天鄭逢時銷假辛卯舉人翁綬琪由京來縣丞陳秉忠從九聶師賢龔應圖均津局差縣丞馮詠芝文案朱祥榖主簿祝衍綸按經馬中皆巡檢福涵均委河運差羅鏜奉委滬局從九文裕奉委海運應解部庫飯銀差李約禮奉糧道委催提吳縣金壇溧陽漕項差未入潘友成鎖葑盤門外編查保甲差 
[獵塲衰草]  
　　邇來松江郡城内外時有遊手好閒之輩成羣結黨遇事生風婁縣夏邑尊訪聞姓名一一飭差拿辦其中如野鷄阿金猪　阿樹大眼阿四等十餘人類皆惡積如山人所側目某晩差役在西門某酒肆拘獲野鷄阿金及桂煥明兩名解縣收押邑尊隨出示招告略謂居民鋪戶如曾被此二根逞兇覇詐者准來署告發以憑懲究○漕涇爲華亭縣轄距治較遠官府耳目難周賭棍甲乙等人因支搭蘆扉開塲誘賭此勝彼負動數百金貽害閭閣莫此爲甚城梓廟亦有棍徒設局藉以漁利抽頭耆董聨名控諸府轅現已飭縣查辦矣 
[潯陽紀事]  
　　署理江西分巡廣饒九南兵備道督理九江關税務兼管窰廠事加十級紀錄十次涂爲　賀事照得光緒十八年十一月初三日長至令節例應慶賀爲此未仰道屬文武印委各員至期五鼓一體赴萬壽宫敬謹朝賀毋違又恭照初三日冬至大祀天於圜　自十月三十日起齋戒三日不理刑名仰文武各員一體遵照毋違○江蘇候補道鄭濟東觀察僑寓潯城已有年所及回里一病可　大公子名紀常者以正郎在京供職聞訃奔喪觀察之胞弟名文瑞者在江西以知府候補　　十月三十日　　　　以　　　　　及紳商士庶均以生芻一束奠諸　幃馬咽車闐十分熱閙○本月初一夜鐘鳴十下西門外正街王復泰鞋店之小主人往茅厠出恭至十二點時未　及家人尋　則口吐涎沬瞠目不作聲舁回忽大笑不止逾刻而亡人皆謂爲遇崇執筆人曰此中邪也何崇之有 
[滬濵瑣誌]  
　　本邑人戴海山游手好閒曾將坐落南市大東門外之房産售與張姓張姓旋將此房租與某甲開設　愼酒店邇來戴一貧如洗欲在房屋找價俗所謂加嘆也甲以此房尚張姓租得戴不應前來找價戴一味逞蠻將門窓搬搬中心不能甘邀同原主向戴理論不知如何了結○陳長生之女年近二八日來忽然走失陳四處緝訪杳無蹤影前日陳之友人楊阿吾在大東門外高行頭地方見陳女在張阿坤家當卽告知陳長生喚地甲前來向張查問來歴據稱有王姓婦領來旋經地甲調處令張將女交還始寢其事 
[春江穢史]  
　　有江北女郎小字寳卿者轉徙頻年大似落花飛絮曾賃屋開花烟館藉皮肉作生涯繼因販賣人丁經英讞吳蔡太守查知遞解回籍旣而潛來滬上仍在小東門外設烟花之阱勾誘狂且前日又因販賣娼婦之事與流氓横涇阿三吸烟評理威生雌虎潑悍異常旋有山節藻梲中人出頭霸阻努目相向勢甚洶洶捕房近在咫尺間奈何竟寂無聞見耶○野雞娼婦沿途勾引良家子弟捉胸捺肚備諸醜態不特有關風化抑且貽笑於外人誠禁之不可不早者也某甲僦居本邑西門外惠順里其子年逾弱冠漸解風情中爲之媒定某姓家女郎擇吉上月某日迎娶不料其子已潛與某娼盟留嚙臂私訂終身且生有寍馨兒呱呱在抱比聞將行親　禮匿諸娼窟堅不肯回女家以有悮婚期向甲理論兩親家竟因此尖和噫若此娼者謂非禍水歟 
[縣案彚錄]  
　　喬關泉控地保宋竹山及其夥顧鳴鶴將媳楊氏串誘出外與宋竹山之子宋寳成婚求請提究黄愛棠大令正在批示間忽據顧投案禀控閔行司書差蘇步洲等勒索洋銀大令以情節支離批斥不准顧又投松江府上控恩詩農太守准詞札飭上海縣提訊詳辦大令奉文後升堂集訊宋供稱娶再醮婦楊氏爲媳由顧撮合身價洋銀均已付清由喬立據簽押喬供稱伊等將小的關閉空屋中逼令簽押小的並未收洋顧供稱司差藉喬控告爲名將小的逮至司中勒索洋銀蘇等供稱小的等勤愼從公實無勒索情事大令以蘇等無勒索證據當堂開釋宋顧二人不應串通引誘醮婦判令分别懲責並將地保斥革著交洋銀四十元給喬關泉具領此已詳登前報前晩大令升堂覆訊喬投案伸訴前情求請將洋給領宋顧同供稱小的等已將洋措齊交案大令判將洋給喬具領宋顧旣知悔悟卽飭分别交保○楊阿煥控楊章秀串通媳婦沈氏之父沈梅亭糾人搬取箱籠物件寄存章秀家中經爛泥渡巡防局將章秀抽獲先行送縣黄大令提訊之下章秀訴稱出洋二十元向阿煥之弟婦彭氏賈到各物大令判將章秀收所限交各物著阿煥回去邀同彭氏投案候訊已列前報昨日阿煥帶同彭氏投案原差據情禀明大令諭飭靜候覆訊 
[英界公堂瑣案]  
　　包探秦少卿稟稱積竊王金寳前曾犯竊解奉大老爺判令遞解回籍令又來滬竊取沈瑞卿家衣服絨單經小的查獲人贓送案請辦沈投案領贓王供稱小的係無錫人總因迫於飢寒以致見獵心喜秦探又將王前犯各案緣由開單呈電蔡太守判令管押六 
 
 

Page 4

 
 
月期满笞責一百板備文遞解回籍○副捕頭好禀稱前者公一馬房之馬車撞壞某西人鋼絲輪東洋車送案研訊斷令公一爲之修理公一抗不遵斷兹騐得鋼絲輪已不能修整須換新輪由西人自倩龍飛馬房裝好費銀三十五兩請爲追繳公一馬房夥某甲供稱奉斷修車小的不敢抗違因西人索換新輪以致躭延日久蔡太守著照數償銀三十五兩　前者郭晉英投法公廨控黄少齋欠銀旣而　在大馬路同信昌烟館與黄相遇扭至法捕房旋由通源洋行西人麥底至捕房訴稱黄在行中當買辦郭旣控諸法公廨不應擅自拔人况黄被拉時失去鈔票銀八百餘兩理應追還捕頭據情禀明蔡太守太守以郭旣在法公廨控黄原不應擅自拉去至報失銀票殊難憑信姑諭令兩造投法公廨靜候訊斷此皆已列報章者也昨日副捕頭偕華包探顧阿六禀稱黄在同信昌被郭糾人拉至法捕房確有其事郭旣在法公廨控黄應候葛大老爺派差照會協提不能越界拉人今郭有違工部局定章咎有應得至黄稱失去鈔票一節曾至法捕房查問知初入捕房時祗言失去帽一馬褂一並不提及鈔票黄供稱當時在同信昌吸烟被郭糾人拉至周蓮塘家未見周面旋拉上馬車駛至法捕房其時實有鈔票遺失郭訴稱此事先在法公堂控黄葛大老爺屢次傳黄不到因用馬車邀至法捕房並未見過鈔票蔡太守判罰郭洋銀二十元悉數撥充某項善舉黄報失鈔票無憑不准另有利和靛行股東奚郎如控郭勒據不還候再過堂覆訊及退堂飭差傳奚及利和司帳人葉順卿與黄郭質訊諸人各執一詞奚供稱與黄股開利和今已虧閉所欠德和祥之欵由小的料理王裕隆之款由黄理還所欠郭銀已經還清尚被將據掯勒戴供稱日前郭在法公堂控追者卽奚欠郭之欵至王欵原議爲之料理德和祥欵歸奚理償郭稱曾被奚欠銀未了至被黄欠者另是一欵當奚付銀時註明黄欠之欵由黄料理兹將筆據呈電奚又稱葉虧欠銀兩及擅賣靛青銀均未經收到葉供稱靛青銀被人拖欠太守諭黄曰郭控追之銀理由爾付不能任意牽涉他欵遂著連葉交人保出赶緊料理○包探何瑞福禀稱陸心法起意與蔡阿六向韓連生訛詐洋銀二元小的知之一併拘案韓訴稱小的駕船爲業有顧富仁者在船中躭擱一日次晨去後失去布被一條向之查問卽糾同蔡來混稱小的不應誣竊陸則自稱捕房中人詐去洋銀二元顧供稱小的實因被韓誣竊起見蔡供稱小的偕顧向韓理論並不許擾陸供稱小的不敢冐充捕房中人蔡太守判令將陸笞責一百板管押二禮拜蔡免責亦管押二禮拜顧從寛開釋○包探唐寳榮禀稱張本明被王淞山奪布奔逃追獲之餘曾向捕房聲訴據王稱向張買布取看好歹並不奪取及搜王身畔並無錢文顯見有心攘奪今特解送案下張供稱小的係北鄉人携布至虹口喚賣中途遇王言欲購買小的交伊觀看卽被携布奔逃王供稱小的係上海人叩乞施恩誓當改過蔡太守判令笞責一百板贓給張領去○包探何瑞福禀婁彭年控朱子記誆去押櫃洋銀一百元曾查問興順洋行云其時正在遷移並不收伊押櫃今特送案請訊婁訴稱蒙朱薦至興順洋行執業付過押櫃洋銀一百元到行三日知已被騙向索不還是以報捕拘案朱供稱小的薦伊爲夥祗收過押櫃洋銀八十四元容卽措交尚求鑒宥蔡太守著交人保出措還洋銀一百元延則押追 
[法界捕房紀事]  
　　小竊某甲在英租界竊得自鳴鐘一座携過洋涇浜南經某包探拘獲解送捕房昨晨謝捕頭詰知原委飭探送交英捕房發落○前晩湖北賊某乙不知從何處竊得衣一領行經租界中經巡捕拘獲送押捕房○閨六月十四日蔣國賓控稱翡翠揙客沈郎山積欠貨欵並借去洋銀十載於兹合本利六百餘元之譜向之索取其母蔣氏逞鑾捐阻請卽訊追葛同轉將沈母子訊明諭令交保理處旣而沈先繳一半其餘約日歸還目下依然一味遊約蔣又赴公堂聲訴昨由同轉著保人將沈交案押候嚴追　 
[饋藥鳴謝]  
　　向聞王氏有九製半夏以治痰飲諸症輒有奇效盖更生居士之淑配拈花室主得此方於吳門妙華女史不忍終秘選製施送近以求者太多在大東門内王氏宗祠發兌已登本報告白昨承見餗合綴數言藉鳴謝悃 
[上海六馬路仁濟善堂接到江西鉛山縣陳明府來書照登]  
　　少欽大善長先生閣下久耳風規彌殷夢轂遥詹靄采愧繫覊蓬辰下伏維道履增綏藎籌卓著功逾良相醫國不用羣方澤遍災黎福星豈止一路彝範衡山薄植吳下飄蓬綰篆鵝湖才漸製錦驚心災狀志切繪圖昨有安徽涇邑善士朱大堤將河平銀三百兩送交縣署屬彝範代寄大善長處今之賑局到處林立而朱君獨指寄台端足見宣理之功無人不仰兹特換成規元二百九十三兩五錢四分交匯欵到之日卽乞擇尤寄賑並賜收條以便轉致朱君不勝叩禱之至肅請台安諸維亮察晩陳彝範頓首 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖垣官報]  
　　十月二十六日候補府王詠霓銷假准補亳州宗能徵謝奉順直賑捐奬給花翎委辦運　厘卡同知許之珔署太和洪山司金則揚著霍山上土司滕翰章均禀辭指發安徽新海防試用典史劉樹銘禀到新任泗州州同盧潤之禀辭二十九日潘轅牌示選授寗國府林載亨准補亳州宗能徵均飭赴新任三里灣厘卡　委同知沈定接辦巢縣蕭德冀禀到指發安徽試用巡檢吳崇道禀到知州錢文驥辭赴天長公幹知縣劉彦辭赴盱眙公幹十一月初一日花翎知州銜准補潛山縣周鳳梧交卸署盱眙縣事回省大挑知縣張奎光起服來省候補縣韓澤延郭繼泰均銷假張德瑜請假五日巡檢余光柱委查大小南門内街道 
[邗江官報]  
　　十一月初一日湖南高叅戎明經江西項都戎世雄解鹽課銀到揚初二日李鹺尹彬起復回淮初三日黎明文武官員齊趨詣萬壽宫拜　　四川補用道江觀察希會過揚魏鹺尉廷佐委南鹽廳帮辦差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
