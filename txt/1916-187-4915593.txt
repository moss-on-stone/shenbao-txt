# 1916 - 187 - 4915593

 

Page 1

 
 
   
 
 

Page 2

 
 
時評 
[原諒（冷）]  
　　時事鍼言之一 
　　大端不可原諒小節不可不原諒大端而原諒人人有不得已之苦衷小節而不原諒人人有不及檢之過失 
　　夫原諒之本義非他即古人所謂恕道也以己之心度人之心即恕道之解釋故人能原諒故事挑剔之事少矣夫今日之中國所謂千頭萬緖急俟解决者豈尙可以故事挑剔以妄費精力與時日乎 
　　是故今之當局能互知處此時局之爲難互以己之爲難欲人原諒之心轉以原諒他人苟於國之本體無傷者暫時容忍以俟日後按步以改正則大局之統一與復常度非難事也 
[命令]  
　　七月九日大總統策令吳鴻昌授爲陸軍中將此令 
　　又令任命金鼎勳爲内務部參事此令 
　　又令任命趙基年爲湖北江漢道道尹此令 
　　又令任命楊葆元爲河南河洛道道尹此令 
　　又令海軍部呈秘書高稔鍾訥黃大琮詳請免職高稔鍾訥黃大琮准免本職此令 
　　又令海軍部呈請任命趙鶴齡雲龍沈瓛慶爲秘書應照准此令 
　　又令陸軍部呈請揀派團附員缺應准以李海灜充任陸軍第二師步兵第八團團附此令 
　　又令陸軍部呈請揀派團附員缺應准以朱益淸充任黑龍江陸軍第一師步兵第一團中校團附此令 
　　又令陸軍部呈請揀派團附員缺應准以劉續銘充任黑龍江陸軍第一師步兵第一團少校團附此令 
　　七月八日大總統申令文官官秩令應即廢止此令　　又令文官高等懲戒委員會議决前兼署黑龍江巡按使朱慶瀾呈劾撤任海倫縣知事王岳煃拜泉縣知事石瑞麟肇東縣知事賀良忠代理肇東縣知事段國垣交付懲戒一案依照知事懲戒條例應受褫職曁降職處分等語王岳煃石瑞麟賀良忠均着照所議卽行褫職段國垣即行降職至石瑞麟賀良忠二員所犯涉及刑事範圍並着提交法庭訊辦以儆官邪餘如所擬辦理交内務司法兩部查照此令 
　　又令文官高等懲戒委員會呈議决河南安陽縣知事龐毓同疏脫監犯應受降等處分等語龐毓同准照所議卽行降等以示懲儆此令 
　　又令文官高等懲戒委員會呈議决湖北巡按使段書雲舉劾屬吏案内前署竹山縣知事湯光文依照文官懲戒條例應受褫職處分等語湯光文准照所議即行褫職以示懲儆餘如所議辦理此令 
[專電]  
　　北京電段總理提出行政上缺點力主改革訂尤日邀南方代表全體在集靈囿開政治特别討論會 
　　北京電政府通電各省（甲）國會成立後督長應協同中央力求統一（乙）中央不任協欵（丙）地方權限悉由國會解决（丁）各長官不得再有何項要求（戊）新招軍隊限期自行遣散（己）協中央欵令照認解 
　　北京電黎總統定安邊辦法交諭内閣妥速籌議最要者奉黑添省長靑海設行省甘新增督軍熱察綏改聯防及實行分治安置川邊土司結束外交上中英片馬中法越南中葡澳門中蒙劃界等事 
[譯電]  
　　廣州電李烈鈞已擊敗濟軍濟軍殘兵逃竄時曾刦掠松聞（譯音聞濟軍濟軍統領李文運因敗後圖逃爲部下之兵刺斃李軍現逼近廣州岑春煊將率軍由肇慶攻入廣州 
（八日） 
　　成都電星期六日及昨日滇軍與周駿之軍戰於資州周軍死傷二百人打箭爐大軍已抵雅州刻向成都進發陳宦仍在綿州 
（三日） 
　　成都電成都雖安謐而四鄕頗受兵士騷擾現除周駿陳宦之兵及外尙有劉存厚楊維之兵打箭爐開來之兵及滇兵與熊克武之兵且尙有各種會黨人民頗以爲苦急望各方面早日調停和好相處（五日）以上路透電 
　　北京電北京日報載稱陳錦濤現與五國銀行團討論第二次大借欵計洋四十兆元限二十年償淸以鹽稅餘欵爲抵押品今所爲難者惟監督用途一端耳（十日） 
　　紐約電德潛艇德意志號已駛抵美國諾福克將由該處進至巴蒂摩該艇載貨若干噸及郵件等品且賫有德皇致威爾遜總統之書 
（九日）以上德文電 
[東方通信社電（日本人組織）]  
　　北京電廣東問題北京政府欲以無偏無頗之法解决詎龍濟光李烈鈞均不奉命依然繼續戰爭故黎總統更派李開侁爲代表段總理派汪彭年爲代表偕同南下從事調停李汪二氏已於本日出發據聞二氏先至上海種種協議之後再赴廣東（十日） 
　　北京電南方代表張繼王正廷昨日范源濓今日由京啟行南歸谷殷兩氏尙須勾留約一星期（十日） 
　　北京電雲南電云撫軍長唐都督以此次任命新内閣員並不豫先商議頗不爲然然此際特不露其反對之意但閣員之任命竟不一與軍務院内議北京政府之態度似不稍與以好感旋接唐紹儀孫洪伊兩氏辭任之報遂决此後對北京政府行動暫取觀望之態度惟軍務院决須保留至國會開會經該國會同意之正式内閣成立而止以副雲南最初獨立宣言之趣旨其意見已一致云（十日） 
　　漢口電湖北將軍王占元近以鎭守使杜錫鈞爲介與民黨妥協業已反復協議民黨要求六欵王占元大體已允擬於本日會議决定（十日） 
　　漢口電王將軍因恐湖南亂兵亂入鄂境特派駐紥漢口之第十二師二營出防嘉魚 
（十日） 
[戰電]  
　　（英人路透電） 
　　巴黎電今日下午公報云天時惡劣殊礙戰事法軍在愛斯里東面得有進步凡爾登北陣線有劇烈之炮戰今晚公報云戰地雖有大雨濃霧而今晨法軍仍强襲哈特柯特村及村北之某山英軍亦會同進攻塞洛萊叢林及東南之某田莊法軍於三十五分鐘内達其目的下午德軍回攻法軍佔據之小山爲砲火擊退死傷甚衆被俘者二百五十人松末河南無事可報末斯河左岸有間斷之砲火右岸砲火甚猛（八日） 
　　巴黎電今日下午公報云松末河兩岸夜殊安靜昨日法軍在哈特柯爾攻擊一役共捕虜六百三十三人内有軍官十員德軍在俠丹柯爾佛勒里丹洛泊從事猛轟令晚公報云法軍在佛洛柯爾東面廣四基洛邁當之陣線進攻奪德軍陣地深二基洛邁當法軍並佔據比亞基村今列陣於該地點與巴勒村郊之間（九日） 
　　倫敦電海格將軍報稱今日戰事多在英軍右翼 
 
 

Page 3

 
 
極端英軍復獲重要勝利英軍佔據塞洛萊叢林中戰壕線一道露營一所俘敵一百三十人獲機關槍數架敵軍猛力回攻受挫而退英軍且在哇維萊爾附近前進英軍右翼法砲隊助戰甚力英法砲隊會同猛轟斃敵甚衆德軍密集越平地進攻爲英法重砲所轟紛亂退走哇維萊爾村殘址仍有短兵戰事（八日） 
　　倫敦電安克河與松末河間之戰事猛烈之勢大減英軍在哇維萊爾境續得進步佔據固守之屋多所德軍未圖奪回英軍佔據之地英軍在奇凡希附近轟發地雷三具頗獲效果敵軍在該村北面猛轟後攻入英軍之戰壕互戰半小時後爲英軍逐出棄有死屍多具（九日） 
　　彼得格勒電今日公報云俄軍佔據成洛維資西北六十一英里之第拉汀今晚公報云俄軍仍在斯土克化特河下游從事强襲敵軍紛亂而退巴拉洛維基周圍戰事甚烈敵軍刻正奮力抵禦（九日） 
　　彼得格勒電俄軍在烏格萊村附近渡過斯土克化特河防守柯凡爾之敵軍現兩端受逼 
（九日） 
　　彼得格勒電今晚公報云白羅細洛夫將軍之軍進抵斯土克化特河所至輙勝敵軍刻正怱遽退走俄軍在斯蒂爾河與斯土克化特河間大戰三日捕虜一萬二千人獲砲四十五尊巴拉洛維基東面愛佛特將軍陣線大戰復作 
（八日） 
　　倫敦電公報局宣稱敵飛機於夜半前飛至英倫東南海濱擲下炸彈五枚迄今尙未聞有所損傷英軍曾以抵制飛機砲擊之（十日） 
　　羅馬電今日公報云意軍在阿狄柯上部前進獲戰品若干且佔據支薩村北之戰壕數道意軍佔據安格萊拉山復俘敵四十人 
（九日） 
　　彼得格勒電俄國外交大臣蕯沙洛夫今日告客謂俄日條約使俄國得以專力解决因西歐戰事發生之問題且擔保各國不得在華妄圖乘機逞其野心或施行計畫而對於東方與俄接界之其他各國亦然云（八日） 
　　巴黎電法國上議院討論國防事務業已告竣並提出信任政府案以二百五十一票對於票通過 
（九日） 
　　阿眞廷京城電今日有無政府黨某氏鎗擊阿眞廷共和國總統泊拉柴博士未中（九日） 
[公電]  
　　蔡鍔致蜀商公益會電蜀商公益會鑒轉電悉推許溢量愧不敢當軍與以來蜀民受禍尤甚環顧滿地瘡痍極用惻怛現大局雖定蜀亂未淸拔本塞源力所能爲義無可避惟數　苦戰積勞致疾久領疆圻匪所能任已電陳中央舉賢自代承注謹覆並謝蔡鍔叩江 
　　蜀商公益會致蔡鍔電蔡督軍鈞鑒江電敬悉我公枕戈運籌爲國况瘁賢勞有日小憇惟宜但蜀難未夷民在水火扶創救死非公莫屬充見人入井之仁豈行藥尋山之日况督軍旣已正名薦賢斷難自代敬懇愼護起居慨承艱鉅眷我全蜀勿爲遐棄就任何日傾馳無極旅滬蜀商公益會叩蒸 
　　坊子守備司令吳天民等致北京電北京黎大總統段總理鈞鑒參議員蕭輝錦前因新華社黨案被禁南昌現約法恢復國會重開懇電贛李將軍速將齋議員及因該案被禁之鍾國鵰等一律開釋雨露普及同深感戴坊子守備司令吳天民參謀尹在中陳漢衣朱劍在曁全體將士叩 
　　段總理復康南海電康南海先生鑒麻電拜悉薦賢弭亂具佩宏謨粤席已如公指湘亦量移陳矣唐君才氣可用後當借重祺瑞佳 
　　黎總統復康南海電康南海先生麻電悉粤東變亂紛紜非得威望素著之員不足以鎭懾羣雄銷弭兵釁督軍一席業經借重陸君當能息事寗人上紓厪念唐君蟒英姿卓犖自屬可用之才惟湘督簡派有人未便遽行更易俟有相當位置定當從優任用俾展其長我公爲國薦賢諸承垂注敬紉公誼并謝嘉言黎元洪佳 
　　大總統致旅滬國會議員電旅滬國會議員諸君同鑒二年國會中輟已事現旣遵法接續前緖凡百大政悉待藎籌希尅日命賀俾早聆敎益不勝企盼黎元洪齊 
　　旅滬國會議員覆大總統電北京大總統鑒奉齊電具見我公尊重國會盛意此間業經通告各省各特别區兩院議員於七月三十一日以前齊集北京矣此復旅滬國會議員同人蒸 
　　龔超柳聘農致北京電北京大總統國務總理鈞鑒陳宦前佐參謀逢惡助虐密陳帝制固寵邀榮以是外用督川預防反動實爲首禍其後抗義無力獨立自衛反復卑怯小人之尤明令督湘輿論大譁濟之以兵必致糜爛伏祈俯順民意收回成命大局幸甚龔超柳聘農叩灰 
　　粤國會議員徐傳霖等再請去龍電北京大總統段總理鈞鑒恭讀陽日任命湘粤大吏各策令不勝驚駭陳宦已不容於蜀在勢即不容於湘陳宦一日不能督湘即陸榮廷一日不能督粤濟光即長以署理之名盤踞廣州况陸曾宣言决不督粤卽强使就任而龍仍爲兩廣礦務督辦是龍雖無督粤之名而有督粤之實如此處置直不管始終保全粤民所痛心疾首之龍濟光永爲粤禍而已龍濟光督粤三年種種罪惡久在大總統洞鑒之中龍濟光一日不去粤民即一日不安粤禍即一日不息値茲新猷發軔用人務徴民意方足見政府之大公從前專制時代一切用人行政政府目有權衡之積習實不適用於今日議員等生隸粤籍人表國民不能不爲粤省三千餘萬久受龍禍之同胞哀鳴寃苦伏乞大總統迅即收回龍濟光暫署理督軍及督辦兩廣礦務成勒令龍光尅日離粤以出粤民於水深火熱之中粤省幸甚全國旅滬廣東國會議員徐傳霖鄒魯盧信易次乾李茂之江瑔黃增耈彭建標黃汝灜郭寳慈何士果李英銓饒芙裳謝良牧等叩蒸 
要聞一 
[字林報之北京政局觀]  
　　國會責任與内閣人物 
　　字林報五日北京通訊云政局眞確消息仍不易得故欲言之詳切其事甚難但從衆所公知之事實察之未嘗不可推見一斑北京政府無論其幕後之操縱勢力强弱若干今已承認南京約法並召集依舊約法而選出之舊國會以爲承認舊約法之一證矣由是言之代表軍人之段總理已無可奈何而恢復偏重國會權剝削行政權之舊約法矣軍人派無論其組織者爲誰其所希圖者爲何然其旣非執抝不屈亦非絶無情理則可於段氏此舉而證明之矣蓋軍人之亟望時局解决正與常人同不有機軸進行之政府則任何國民無從獲益軍人殆知此義矣國會唯一有效之法律僅爲議員厚俸之票决此種國會其不爲段氏或段之友人或許多國民所深信也殆無可疑但南方旣以恢復此國會爲要求則段氏爲和平計爲及早解决計亦表同情雖然此國會不過臨時機關耳當其初次召集時以編定永遠憲法爲其主要之責任乃國會抛其責任而不爲今者國會又將集議以供給事勢上所必要之若干憲法爲專責矣吾人所當立即注意之特點有二一爲國會與行政之對待地位一爲國會己身之組合南京約法之規定也其用意所在專欲限制袁氏之權力其結果乃削奪行政者在行政上之必要管轄權而轉以此權授諸分明不能盡其職務之機關且依約法而組成之國會不但糜費太大且亦運用不靈是以今日復活之國會其第一責任在於速籌限制自己容量與範圍之道至於國會應否通過永遠憲法抑僅通過新國會召集法而以編定永遠憲法託諸新國會則須於將來見之今國事之視國會舉動良否爲轉移者多矣使國會表果示其良好知識與其實事求是之意旨記者知其必爲各方面所稱許但若復其營私兒戲荒誕之舊習則將以又受如袁氏對待之者之待遇矣中國今日實權集於軍人之手茲軍人已知自行限制似願承認平民政府但若平民政府愚弱無能則軍人派必起而代之又釀成武人專制之制度狂妄自殺之内亂此乃勢所必至者也新内閣未能引起京人之樂觀發表之前未得有關係者之同意海軍新總長事前絶無所聞迨見報紙始知榮膺要職唐紹儀之任外交先未見商其願就職與否迄未確知且有一二新閣員公然被人指爲帝制派或被指爲軍人派者自外人視之新閣員果爲愛國之士悠悠之口寗足計較凡有識之士應於此靑黃不接之時入閣辦事不置念於在位之久暫只求時事解决不存私念此正臨時政府之所急需者也中國政治家之時髦行爲非至國庫充足薔薇花遍地時則不願就職此種政治家庸有濟於今日之中國耶中國刻需有陳錦濤魄力之人物陳就財政總長職擔任極不足歆羨極無希望之職務明知困苦當前絶無他種機會而竟勉爲其難使中國再有十人如陳錦濤　人者則吾人可無庸爲中國失望矣 
[英報之嘲代表團]  
　　八日英文京報社論云代表制度之政府甫經恢復凡以偉人自命者莫不遣其代表紛紛入京向政府陳述意見故此輩代表今已如過江之　佈滿京城矣試至北京著名旅館無論其爲誰家則足甫入門而所謂代表者已觸我眼簾凡時髦之餐樓茶館戲園以及其他消遣樂地如公園之新咖啡館等處莫不有偉人代表之蹤跡飯莊外或咖啡館外馬車轔轔汽車嗚嗚即知有若干代表赴洗塵盛宴於此焉有一人代表數偉人者亦有一偉人爲數人所代表者汽車馬車招搖過巿高坐其中者多屬代表某君謂上星期來代表進謁元首紛紛不絶總統府之戶限至少當被若輩踏穿一寸此雖笑談然亦可見代表之多矣代表來此果何爲乎調和南北固有其人餘子碌碌不過在此各爲其所代表之偉人鼓吹而已凡涉帝制嫌疑者旣須辭職出京高官厚祿繼者需人彼自命爲革命偉人者誠有機會在焉心焉嚮之惟恐不得然若親冒風塵入京運動則未免有損偉人之聲價此又偉人所不願爲者也無已則惟有派代表藉以譽揚之一法耳連日報紙登載代表談片連篇累牘報紙篇幅幾被佔滿實則此種所謂談片者皆預先印就由郵分寄至各報館者也或問發此談片者誰乎曰非代表而誰所不幸者此輩代表所代表者爲五花八門種種不同之觀念之思想之主義故其代表之方法彼此衝突譽揚之手續互相不同甲代表團曰甲乃南方全體敬慕崇拜之人也乙代表團則駁斥其說曰乙乃今日所不可少之人也而丙代表團進言曰彼等誤矣手創共和者其惟丙乎代表紛紛入京最有趣之特色則在於此代表團對他代表團之感情讀者苟遇一代表而告之曰某某爲某偉人之代表而來京矣則彼必訝問曰某何爲派代表來耶其所代表者爲何耶渠無兵無黨除在京一代表外雖欲求一門下客且不可得渠何爲派代表來耶然而政府竟似重視此輩代表矣竟歡迎之尊重之聽其言受其敎今日欵以華筵明日讌以西餐矣殆吾國刻爲代表制若輩所代表者是否爲個人抑爲國人可不必論總算是代表歟噫 
[源潭龍軍敗績之續報]  
　　戰况之續述廣東源潭戰事三號以前情形已詳昨報茲開龍軍敗後龍濟光據報非常惶恐三號晚兩點鐘時候復調兵士七八百名乘坐專事趕赴前敵助戰自四號午刻以至入夜受傷兵士搭車回省絡繹不絶計由西村站下車者約四百餘名卽黃沙車站亦有二三百名該處之苦力因是忙碌異常此項傷兵多扛往官立公醫院救治四號晚十點鐘時又有濟軍三四十名持鎗護押一受傷軍官回省醫治并聞四號晚戰事仍未停息前途如何目下雖未探得確耗惟是晚五鼓後都督府仍接有濟軍十萬急密電一通至粤漢鐵路五號尙能通至新街惟搭客甚少 
　　續得消息云駐源潭滇濟兩軍自三號早開戰後槍砲之聲隆隆不絶今閱兩天仍未止息尤以四號早最爲劇烈因馬占品所部濟軍已有一營戰敗投降馬亦退守馬鞍山故滇軍復進叔伯塘近水坑湖洞一帶並由馬隊衝出銀盞拗圍攻源潭是役轟斃濟軍二百餘名重傷數十名四時許專車抵省已載有尸首百餘具用板扛至北門外收殮其傷者則用轎扛往醫院調治陸續尙有運載回省者聞現在情形更爲緊急 
　　三號下午滇軍佔據紅山（此山附近源潭爲最高度）後龍軍已失其防禦力勢將潰散司令部機關正預備遷退銀盞拗站由羅輔桂分統由省專車率兵救援乃僅可支持四號龍軍主軍反守爲攻沿鐵路直上而滇軍佯敗誘之深入至湖洞附近伏兵齊出擊斃龍軍數百人當時羅分統以爲追擊滇軍馳電告捷由李文運司令頒賞兵士一千員（省中傳言龍軍大勝省報亦間有登載卽此事也）現滇軍攻擊龍軍左翼之夾山甚急流彈有飛至源潭站者此次戰爭龍軍俱用鎗戰而滇軍則用開花砲因傷兵回省者皆爲開花彈所傷昨聞龍軍在源潭砲壘發砲向滇軍攻擊不料砲術未精致落於本軍前鋒自斃兵士甚多 
　　初四日有由北江到省者言李龍兩軍是日交戰至下午三點鐘後尙鎗砲不絶李軍非常善戰而其馬隊尤爲嫻練兩軍交綏最爲劇烈時乃在上午十點鐘馬鞍山頂要塞已爲李軍所佔砲台兩座亦被佔踞龍軍營長張某被俘 
　　自白公岡馬鞍山爲滇軍佔領之後長㘵山及無數之小山相繼失陷至昨日下午五六點鐘左右滇軍藉機鎗榴彈之力已將龍軍第二重戰線完全佔據現緊水坑附近一帶正在互相砲戰較諸昨日尤爲劇烈龍軍死亡枕藉按緊水坑距離源潭站不及一英里此次龍軍數逾萬人滇軍不及三千 
　　龍軍之援防昨日下午有濟軍一營由沙基經過出黃沙登車往源潭救援據聞今日李烈鈞致書龍濟光要龍立即離出粤境限五點時答覆龍氏昨復將駐防東莞塘頭厦之濟軍百餘名於晚十二點鐘用廣九鐵路專車儎回大沙頭即夕撥往北江助戰并即抽調游擊隊前往塡駐情形甚爲緊迫李嘉品擬四號在石龍隔河之西湖山試驗開花炮山上插旗一枝以爲標識忽於三號夜接濟軍在源潭大敗電報即星夜乘專車開往省城又聞三水之西南於昨晚被莫榮新所部之軍佔領商民極端歡迎東江一帶民軍近日聲勢復大節節進逼惠州城四號東江總司令李嘉品已遄返省城請都督迅派大兵前往拯救　 
　　省垣之恐慌四號龍濟光下令禁止各江來往省城輪拖等項船隻一槪不得行駛後人心惶惑莫可名狀富有之家及巨大商店遂卽紛紛將貴重品物移往沙面存儲其摒擋行李預備遷往港澳者亦大不乏人是日下午柴米價格均已驟漲蓋因一般人民預購所致城内一帶居民尤爲慌恐自此命令發佈後省城秩序已漸凌亂昨晚新舊城各門竹欄油欄五仙靜海等入夜後即行關閉而是晚南關一帶之電燈又忽熄滅居民愈益疑懼皆緊閉門戶不敢外出東北城門五時卽行關閉軍隊澈夜梭巡即西關一帶亦加派龍軍防守四號午刻搬運軍用品往北江大爲忙碌并令粤路公司預留大號車頭二輛聽候命令並聞三號下午三時許都督府及粤秀街約有衣箱行李五十餘件着人扛運出城係交哈德安夜船附港者 
[參議院長資格問題]  
　　近日報紙間有議及參議院長資格者茲得王家襄君與上海莊周等往復電報二則亟錄如左 
　　莊周等來電探送王家襄君鑒君以參議院議長榮任袁家參政總代表勸進責任同肩今袁氏亡國會活如何自處宜早審度免辱　人屬在同國敢貢區區莊守華周邦楨等魚 
　　王家襄覆電莊守華周邦楨諸君曁各報館鑒魚電種悉襄自帝制發生反對收受請願無效十月初即托故告假回南另圖進取此後絶未到院十一十二月間復先後兩電一函辭職在案故總代勸進幸不列名此皆有該院出席簿議事錄可稽無可遁飾尊電所指確非事實至曾任參政或其他官吏應否消滅議員資格此係另一問題將來兩院自有正當解决方法總之議院爲立法機關豈容自外法律法律上資格完全存在一日自當勉盡法定職務一日他非所知家襄虞 
編輯餘談 
[湘粤（飄萍）]  
　　湯薌銘有　湘民無罪龍濟光有罪粤民無罪 
　　故攻擊湯龍者宜同時念及湘粤之民也若欲舉湘粤之民以殉湯龍則似非攻擊湯龍之本意矣 
 
 

Page 4

 
 
   
 
 

Page 5

 
 
   
 
 

Page 6

 
 
疆土者均一律以土匪視之决不容其猖獗以禍我父老兄弟也昨接岑都司令來電謂已派員赴中央請示不日定有正當之解决據理而論决不致再起釁端將軍之意深恐各界不明此中情形故面諭鄙人來此宣布之云云各界略致討論而散 
[西湖雜話（靜眼）]  
　　杭城自滬車通後景象一變旅客之來杭者日多旅館生涯頗不如前此之冷落而西子湖頭又來重要之佳賓即章太炎舉禇慧僧兩君是也章褚兩君之人物海内自有定評無俟記者贅述到杭後歡迎之情狀亦旣戴於本報昨日記者特至西湖新新旅館往訪晨曦初上座客已滿章君不輕發言論然興會所至則滔滔不絶褚君丰采依然言論切實對於時局觀察詳愼毫不參以客氣被覊凡三十四月肉體上雖無所苦痛而精神上之遭壓抑久矣在京拘留爲日極少移至天津凡四閱月亦間有外出之時但必有人隨其後耳至皖後不能出外終日靜坐乃讀書以自娛於陽明文集瀏覽最多亦兼及政治諸書滬上各報仍得按日披覽故帝制之發生及護國軍之起事均所詳悉通常之信與素稔之容有時亦無阻礙惟常爲他囚牽率客有時不得入耳褚君今日擬移寓城站旅館日内尙須赴滬小作勾留再返杭垣約二十日以後束裝赴北京國會近日都督府特派副官至旅館任招待之事兩君連日酬應亦頗忙碌 
　　陳英士之墓擬仿徐伯蓀諸公之法在西湖擇地安葬聞尙不止陳君一人西湖上將來又多一種歷史紀念矣徐烈士墓道爲邵某售於外人聞抗爭者頗多頃尙未有端緖前金華道沈馥蓀擬開會集貲爲建守墓人房屋并擬索還其地未果而搜括民財致輿論沸然之邵某聞呂都督已聘爲顧問矣 
　　省議會昨又開談話會到會者五十餘人公舉代表四人謁都督詢開會日期劉副會長治襄亦到會諸會員以劉君素持冷淡態度今忽蒞會頗有詰難之人又各議員以議長莫伯恒現已任財政廳肯對於議長一職或不願歸任然省議會爲地方根本之機關而議長爲其領袖對内對外關係殊大設莫君不歸長斯會而副會長朱劉兩君對於新式人物之聯絡與世界的知識政治的眼光均不及莫君更選議長將來又多一番紛擾故欲挽留莫君者亦含有眞實之誠意兩者之審擇在他人固不能干預要在莫君自審所宜耳至省議會開會之日昨呂都督對代表言已着手籌備約在七月二十至八月一日之間而今日在杭議員又開茶話會積極進行　狀殊速朱副會長亦已來杭扶持進行 
　　軍用鈔票商家雖間有反對而都督已批斥日前有省議會議員何紹韓君函告參議會謂貴會章程有監督全省財政之權何對於此等重大問題置若罔聞且言該票發行人民須負若干義務回溯元年發行時官吏俸給公費均大減輕以示同甘苦今乃獨責人民云云措詞和婉而議論固甚正當參議員得此函殊覺不安乃要求都督付議 
地方通信 
[蘇州]  
　　蘇台尙未解嚴蘇州撤除戒嚴令前定七月一號宣示旋以海軍獨立因而中止日前忽傳吳門於五號已宣示解嚴車站檢查已歸警察廳派警執行又有謂已奉省飭十號解嚴云云茲悉蘇州各機關並未接奉省電而車站檢查本由專設機關之稽查團員兵擔任解嚴未經宣布該團照常服務且蘇州車站本由憲兵派有一隊獨負其責即解嚴亦無歸警察之事至郵局檢查僅奉令粤信免檢餘皆無稍或異卽各軍警之日勤報告（戒嚴時令報於使署察核者至解嚴爲止）猶復不停且各區署所派之崗警守望巡邏依然日夜執鎗則蘇州現在實未奉令解嚴也 
　　小孩打出交涉陸軍監獄典獄官郭見塘與律師陸某同居前日（八號）郭見塘之子與陸氏小孩口角互相毆打稚幼無知各以爭勝爲强郭童稍受其虧乃架詞訴於其父郭典官竟聽童子之言派護兵四人至陸宅質詢毆辱之事）郭獄官誤謂陸氏非小孩毆打其子者）遂至兩方誤會互生意見郭即詰責毆打似乎欺侮幼童陸以派兵擅入宅第究因所犯何事兩方斷斷爭執各不相讓一爲現任獄官不願失此面子一係法律專家詰問兵來理由談判决裂陸律師决定起訴憑公判斷旋經郭君知悉小孩互打實係彼此誤會即挽入解和而律師尙未允許了結也　　爭繼案證據離奇吳江民錢汝梧上訴沈李氏異姓僞繼結黨呑産一案高等廳開庭辯論各情已記前報此案前日經高等廳民庭殷庭長復行傳訊沈李氏仍延陸費律師出庭辯論略謂沈鍾英嗣與錢問梅爲子有問梅死後其妻袁氏向張姓借錢之契約可以爲證（契據上係沈袁氏同子沈鍾英借到張處錢云云（原告律師謂沈鍾英如果嗣與錢袁氏則此契紙上應書錢鍾英今該契書沈袁氏同子沈鍾英豈有嗣母而改就嗣子之本姓眞聞所未聞而證人袁玉書亦供稱我姐袁氏嫁與錢問梅爲妻豈有改爲沈袁氏之理問官以錢問梅係邑庠生候吊到學册查核復訊即行退庭 
[揚州]  
　　商會提議修街揚城轅門橋敎場街一帶地方溝渠素不通洩茲因連日陰雨以致積潦盈尺昨商務分會周榖人會長特在該會召集各業董集議將頻年所收之肉捐欵項提出估工興修業經多數商民通過矣 
　　敎堂幾被縱火江都西鄕甘泉山有耶穌敎堂一所昨日該處痞棍意欲縱火焚燒經警察分區察悉前往保護未致成災刻經警區密報縣知事署加意防範以杜釁端而免交涉 
　　北鄕水災之禀報江邑北鄕邵伯鎭自遭䨙雨湖水汛濫該處一帶土圩多遭衝坍田禾盡行漂沒昨日有鄕農男婦多人來城至縣知事署禀報災荒並請周知事派員履勘轉詳備案 
　　通俗敎育館開幕江都縣知事署前准巡按使署通飭籌設通俗敎育館當經周芷貞知事照會姚蔭達君組織指定府學地點籌備一切茲已籌備竣事定於本月十日上午十時舉行開幕典禮 
[鎭江]  
　　司令查勘砲台寗滬淞澄四路要塞總司令王廷楨以所屬各要塞砲台久不查勘恐有疏忽故特親自巡視沿路履勘日昨由甯乘車先行抵鎭駐鎭各防營長官咸至車站歡迎旋王君卽往象山零山各要塞砲台視察尙無不妥聞是晚尙擬起程往江陰檢閱要塞云 
　　撤消臨時偵探丹徒縣知事兼警察局長章君前因防務嚴急原有偵探不敷分佈詳准省吏將禁烟檢查員八名委兼臨時偵探列入臨時經費項下開支現因地方平靖戒嚴將次解除故於昨日將此項臨時偵探八名一律撤消矣 
[江北]  
　　齊使愼重隄防近日天降大雨山洪暴發江北運河一帶水已平隄堤岸岌岌可危齊巡按使爲愼重隄防起見特　飭揚屬運河堤工總局蕭君督令所屬各汛修守員弁等無分盡夜分段駐隄守護以防潰决並將逐日汛水長落情形由小暑起每日具報一次以資考察 
　　檢查所將裁撤瓜洲爲南北通衢倉由張巡閱使臨時增設檢查所遇有旅客形跡可疑所帶箱籠包裹均須檢查故行旅之人頗覺不便刻因解嚴在卽聞此項分所卽須裁撤云 
[南通]  
　　黨案結束兩起武進縣黨人兪悠祿曾經馮軍督訊明屬實判令寄押南通縣地方監執行監禁現由該縣知事詳准軍署轉飭南通縣知事卽日將兪悠祿解回原籍取保釋放又日前經南通縣獲案拘押之黨案嫌疑人李㵎南已由前縣議會副議長邢演初保釋矣 
　　龍潭崩决利農河水暴漲陰雨尙連綿不已雖鹽倉壩水閘日夜奔流而内河水勢並未見退四鄕農民以秋收無望多已憂形於色昨忽聞西北鄕龍潭壩陡然崩决洩水入海異常迅㨗未始非水災中農民一線之生機惟該處下壩人民大受損失耳 
[奉賢]  
　　籌賑所將次撤消奉邑去年被災甚重沿海一帶尤嗷嗷待哺經該邑官紳等始而籌欵築圩以工代賑繼則籌辦急賑及平糶故飢民粒食有資得免擾亂現圩工已一律告成賑糶亦將次結束聞籌賑機關一俟各處捐册收齊即須刋印徴信錄定期撤銷云 
[浙江]  
　　峽石國民學校畢業記海寗縣峽石鎭區立第三國民學校於本月八日上午舉行畢業式由楊子飴主席報告學生之成績旋由孫仰峯發給畢業證書次由章練身發給奬品得奬者爲張實金奚月林楊芝康孫亭亭孫母奴陸坤孫功燕陳恂如等生末由楊子飴致訓詞畢諸生行一鞠躬禮而散 
[嘉興]  
　　王店懷新女學校畢業式嘉興王店鎭私立懷新女學校於本月六日上午九時假座本區第八校校址舉辦聯合畢業敦請視學員譚志賢發給證書男女來賓參觀者約三百餘人首由徐校長陳述歷來辦學情形大旨請本校開辦迄今已閱三載畢業兩次此次畢業者共四人徐芩芬楊　蘭王寳華金麗華其畢業分數均在九十分以上云云次由來賓致訓詞各學生輪流奏琴和歌以謝來賓至十一時散會 
[江西]  
　　景德鎭之大水災贛省景德鎭於上月二十九日午後大雨如注至次日上午始行停止河水驟漲五六丈沿河店屋槪行浸沒居民始而登樓繼而升屋低矮之屋均爲水淹高大之屋亦多被冲倒居民死於不者約數千人損失貨物財産不計其數據鄕老言謂三十年來所僅見云又自景鎭至饒州沿河一帶巿鎭如鳳港利陽鎭古賢渡商稼坊房屋多被冲損又鄱圩之最大者如東南圩北圩等處數十村落田禾淹盡現在窰柴死屍撈起無數 
[湖北]  
　　省議員之懇親會國會旣經召集省議會當然復活鄂省自議會解散後一般議員或仕宦登朝或聯翩入幕久已雲散風流昨有在籍議員陳某等二十餘人在黃鶴樓之抱膝亭開懇親大會一次初議直接請求官廳定期召集嗣因此項辦法尙多窒碍爰又改定進行手續如下（一）通函各議員即日回省（二）公電省議長覃壽堃極力主持（三）暫就某學校作爲通信地點當卽議决而散現正積極進行 
雜評一 
[呂督之布告（一子）]  
　　自約法國會復後以意見言南北已漸趨一致矣意見一致則軍政宜歸統一欲統一軍政不可不先撤銷軍務院也以情勢言戰事决不再發生矣戰事不生則軍務自宜收束欲收束軍務不可不先撤銷軍務院也雖尙有粤龍川駿梗阻其間要無碍於統一與收束之進行 
　　是故今日呂公望之主張不先時不後時可謂適時之主張也適時之主張吾知必無不表同情者 
 
 

Page 7

 
 
　 
要聞一 
[督軍省長新任命之人物]  
　　六日申令旣改將軍爲督軍巡按使爲省長對於各省長官遂一律予以新任命即獨立省分亦然此蓋實行南方某代表對段總理之言謂取消獨立不必經過何種形式只須將各省長官一律加以新任命而已足矣伹其中亦稍有更動督軍中如陳宦之調湘陸榮廷之調粤陳炳焜之督桂皆是湘省湯薌銘氏離去長沙實在初五下午湘省紳民乃公推湘省第一軍軍長曾繼梧暫任都督以保秩序卽由曾急電政府速派大員繼湯督湘曾爲湖南新化人日本士官畢業生光復時卽任該省師長及部曲遣散退休田里深爲蔡松坡所器重松坡起義於滇南曾君亦即招集舊部規劃三湘湯氏潛去曾所部通在長沙遂被推爲都督政府得報始意　欲以陸榮廷督湘但粤局未定深欲以陸氏一人留爲督粤之用陳宦適又卸職離川故最後决定以陳宦督湘陳未到任以前則由陸榮廷暫署也陸之本任本爲廣西都督但陸氏督兵出境已久未必欲再回桂省而如梁任公等來電亦欲以陸代龍濟光龍之不能與粤相安政府已深知之故即如其所欲以陸督粤蓋政府之出此實與以蔡松坡督川同一機軸周駿與陳宦以督川相爭政府乃兩奪之而以予蔡松坡以示兩無偏袒今有粤省都督之望者何止五六顧此失彼極難調停故又以予之陸幹卿但陸氏方署湘督陳二庵未到以前勢難赴粤龍氏去任部署亦尙須時日故仍令龍署理粤督至龍氏督辦兩廣鑛務之命聞出於某要人之請蓋旣奪其督軍不能不爲謀一下落龍於兩廣擁有礦産甚多故即以此畀之耳陳炳焜則本爲廣西代理都督陸榮廷督兵出境卽有以此席相讓之意政府因而任命之者也省長中如孫發緒之署山東省長沈銘昌之任山西省長胡瑞霖之署福建省長朱慶瀾之任廣東省長羅佩金之任廣西省長皆爲新任孫發緖爲孫武之弟武漢首義時甚有勳勞深爲黎大總統所器重故得特授勳五位及後孫自願從親民之官做起故曾任直隸知事袁氏出缺黎公繼任孫君卽辭職赴滬調和南北政局自上星期來京後招待國會議員現因魯省張懷芝與革黨意見甚深特命孫君爲該省省長以期調和意見而免雙方爭執沈銘昌爲内務部次長累自引退政府遂以之代金永胡瑞霖出於湯鑄新部下前曾爲湖南財政廳長朱慶瀾則以黑龍江將軍調任者也羅佩金爲蔡松坡部下幹員此次起義深資得力聞松坡受督川命後曾稱疾引退力保羅佩金督川而以戴戡爲民政長此次之新任命或以徇蔡氏意此項任命果盡得人與否記者不欲遽加月旦若袞袞諸公到處受人民歡迎則亦統一之幸也 
[唐孫張汪之就職問題]  
　　新任閣員中凡有未得同意者四人一爲汪大燮氏奉令以來不肯就任大總統曾派林宗孟赴津勸慰汪氏促其早日返京供職其結果則汪氏又於前晚（六日）託張乾若君代遞第三次辭呈措詞極爲懇摯大總統閱畢並未加以批示卽又派施愚往津敦勸但聞汪氏辭職之意甚堅恐終未必肯就職也一爲孫洪伊氏其三日致大總統電已允北上而仍不允就職蓋爲國會來也一爲唐紹儀氏初本堅拒並不允北來近以大總統及南方代表等再三勸駕故最近致總統電已允勉爲一行但此來决非就職並聞二氏來京之期决不出兩星期以外一爲司法總長張耀曾氏現時尙在雲南雖由大總統及段總理迭電勸駕並托南中要人代爲敦請迄今絶無音信無由窺其意見又京津泰晤士報載稱確悉北京已接到滬電謂唐紹儀氏現已表示願來北京就外交新任至張耀曾則目下尙在雲南刻已電致政府謂不日首途赴滬至其就職與否大約須視唐紹儀孫洪伊之態度爲進退又英文北京日報載稱據可靠方面消息探悉唐前總理雖於兩院正式開會之後或可來京一行但决不就職又一消息謂唐可允就職月内即啓程來京至孫洪伊氏則願仍爲議員而不入閣因孫氏以國民代表之地位於改組中國較之敎育總長尤形重要至張耀曾氏大約於本月二十號左右可抵上海旋卽啓程北上現在政府望冀唐孫張三君到京後能勸其就職云 
[籌備國會事務局之近訊]  
　　籌備國會事務局已電達各省行政長官請其就近發布招集議員之通告惟安徽倪嗣冲覆電稱該皖籍　院議員姓名籍無可稽考請由局將姓名示知以便照辦云云該局乃據前兩院最後之席次表照造一議員姓名簿送皖其議員資格問題則須待開會後始可決定惟旣不免有禠奪資格之員則候補當選人之名籍該局亦一併着手調查又議員中有旣經死亡者如確有實據自當以候補當選人遞補惟該局旣未接有死亡議員家族之報告則此項調查頗覺費手如有應行遞補之候補當選人將已經死亡之議員姓名事實及自己應行遞補之理由報告該局該局覆查屬實即可遞補故由候補當選人之報告該局較爲省事若至候補當選人補充議員之時該候補者如在本籍即由本省行政長官發給當選證書若在北京則就近由該局發給證書以省週折舊議員中有被執法處奪去證書者則向執法處交涉令其退還 
該局再由該局發給各議員至議員徽章有被執法處奪去者亦有遺失者今特從新製造參議院方形靑色金邊衆議院方形白色金邊表示方正淸白之意該局爲加緊籌備起見規定各局員辦公時間上午八點至下午六點昨日該局長仍以時限短促不敷辦公嗣後每逢禮拜日亦不停止休息照常辦公前約法會議所存儲之一切應用物件爲數甚多昨日已由該會管理儲藏人通知國會事務局謂該會所有物件悉數移交國會事務局于局長得此消息已派局員數人今日（八號）偕往前約法會議處檢點查收以便應用 
[京中出獄黨人議辦四事]  
　　據聞在京出獄黨人杭辛齋姜榮廷等發起約集癸丑以來同難諸人於月之三號借象坊　觀音寺開茶話會是日到會者約三十餘人劉藝舟主席卽由杭辛齋提議應行辦理者有四事（一）謂袁氏前設立軍政執法處爲殺戮黨人之機關死於非法之人不知若干此次雖經黎總統裁撤而雷震春尙逍遙法外若不向法庭提起公訴殊不足以昭公允擬要求政府勒令雷震春將各被戮黨人罪狀一一宣布表示於天下又謂黨人被收沒之物件應向雷震春要求檢出否則要求賠償衆贊成公推劉藝舟魏彪姜榮廷辦理此事（二）李亞東本係國事犯前被雷震春誤認爲刑事犯移交陸軍監獄監禁應由同人保出黃國士謂即由同人公推數人謁見陸軍部軍法司若不接見則謁見陸軍總長衆贊成公推杭辛齋羅偉章劉藝舟等六人辦理此事（三）謂癸丑以後被難諸人此次得共覩天日自有同病相憐之感以後宜設通信處並調查各人出身履歷及受誣情形詳細錄出訂成一同難錄或名同鐐錄以備後日刋行於世暫假琉璃廠華富銀行爲通信處推姜榮廷辦理各事宜（四）在軍政執法處病 
故或被鎗斃諸人死後葬埋不獲善所者甚多應由同人設法爲之改葬或合葬一處刻勒碑銘以奠英靈杭君提議至此滿場均愴然流涕當由杭辛齋擔任覔尋善地並由陳君擔任搜尋屍骸姜榮廷擔任募捐欵項報告畢後話叙最後共同攝影以作紀念 
[内外官制之修改辦法]  
　　自總統制改爲内閣制國務院組織令旣另行制定各部官制亦有必須修改之處聞已由法制局提出草案由國務總理交由參議會討議其修正之主要點卽在各部對於各省長官之權限問題其餘更動之處甚少員額一層亦未加以變動擬請國務總理親自酌定因事涉飯碗問題局員不欲巿恩招怨也此案業經前日參議會通過定於今日提出國務會議矣又聞此次之修改係爲全國通盤之打算關係極其重大一切集權分權各主義全繫乎此次之改革聞其手續刻已略定其在中央者則由公府及國務院之兩秘書廳劃分權限入手然後即切實改組責任内閣制度次則分及於中央之各機關而在各省者上自軍巡兩署以至各縣官制官規均應改變其中尤極注重於收稅機關與各省監督財政司法等酌量删除之兩事且此項雖擬在國會開幕以前成立然於短促時間之三兩星期以内决然不能蕆事故現聞國務院昨已决定日内即通致京内外各行政機關於官制官規未定以前暫皆遵守以下之兩項（一）所有一切人員暫不更動（二）辦事章程暫勿更改靜候國務院提交國會通過後再行着手更改 
[司法籌備獨立]  
　　司法部以擴張地方廳初級廳不日將見實行惟人才缺乏甚覺困難此次所取法官學識或良然經驗甚少擬於學習期内令入所修習必需學科并擴充班次電令各省高等審判廳長就具有應考司法官資格人員中每處考選八人來京由部覆試取定百人入所已於日昨通電各省辦理並電駐英施公使遴選敎員人才以便敦聘至於近兩年來京省軍政執法處之設立巡按使之監督司法行政縣知事之兼理訴訟無在不與立憲常軌相反現大總統以法治國家司法應完全獨立擬於國會成立後限期制定民商法頒布即將縣知事兼理訴訟之制取消恢復昔日之地方廳初級廳各省之軍政執法處一律裁撤已將此意諭知該部總長籌畫一切矣 
[應行修訂之法案節畧（三）]  
　　五懲治盜匪法懲治盜匪條例於民國三年七月以敎令公布是年十一月復加修正經院議决爲懲治盜匪法行之兩年成效如何姑不具論卽以審判及執行之程序而論如第七條高級軍官得行審判第八條直轄該軍隊最高長官得核准執行均有侵犯司法權限之嫌即令推刑亂用重之意本法不能卽時廢止似宜酌加修正六法院編制法查現行法院編制法制定於前淸季年缺點甚多迭經本局會商司法部另行編訂提案數次嗣因司法制度迭有變更隨時增修遂多困難原案四級三審制採自德日施行數年經費人才兩形缺乏前司法總長梁啓超條陳司法事宜有改正審級之議擬將初級管轄名目廢去歸併於地方而令刑事自某種刑以下民事自若干元以下皆以高等廳爲終審經政治會議議决呈准頒布於是有地方分庭及簡易庭之設而初級廳遂盡行裁撤此種權宜辦法洵足濟一時之窮然究應採用何種主義定爲永久制度方足臻完善此應行修正之點一原案編制本擬就各高等廳管轄區域分别區劃普設地方初級各廳嗣因種種困難未能實行於是以兼理司法權暫行寄之縣知事因之不能不以監督司法權委任各省巡按使及各道尹而熱河歸綏等特别區域特於都統將軍府設立審判處而以監督司法行政權委之各將軍都統者其編制又與各省有異此種暫行制度設立實具苦心然欲求司法獨立之實行法院編制之完善此種權宜之制似難編入本法此應行修正之點二擬俟司法事務整理就緖司法制度確定後再將本法詳加編訂俾臻完密而便施行七陸軍刑事條例查此條例所定之刑事範圍本寬竟有伸縮至四級以上者如第三十六條所定處死刑無期徒刑或二等以上有期徒刑等語其餘各條法制略同查現在修正之刑法草案分則各條均經縮小處刑裁定範圍以處一種主刑爲原則現擬之海軍刑事條例案經比照修改本案事同一律似應參照修改以備提出八陸軍審判條例查此條例於民國四年三月二十五日公布關於特設之軍事審判各機關有第二條第三條第四條之規定現在軍政執法處業經裁撤所有陸軍審判事宜統由各軍法會審辦理似宜提前修正 
　　第二應行制定各案一各種銀行法銀行爲金融上重要機關可大别爲三種一發劵銀行二普通商業銀行三特種銀行如外國匯兌銀行殖邊銀行農業銀行之類在在與國家及國民經濟有重大之關係查現行銀行條例雖有中國銀行則例興華滙業銀行則例交通銀行則例殖邊銀行條例草案勸業銀行條例新華儲蓄銀行章程民國實業銀行章程農工銀行條例等其中除中國銀行則例興華滙業銀行則例係以法律公布外其他之銀行條例或以敎令公布或以批令頒行對於銀行之政策未能一貫致商業上不免受其影響此次殖邊銀行紙幣風潮即其見端是宜就現行各種條例詳加考察定爲法案俟國會開會時提出二刑法查修正刑法前經法律編查會編訂草案交局審定經本局特開會議逐條審核詳加修正其内容於吾國之禮俗向來之習慣均已詳加參照以新律之體俗例而實具舊律之精神並將近年以來制定之嗎啡治罪法私鹽治罪法暫行刑律補充條例等案全行融貫其中又審查現在法官程度縮小判罪裁定範圍於分則各條特定一種主刑以示限制業於上年提交參政院代行立法院會議議决過判旋經撤回現由本局函達法律編查會再加修正擬俟交到本局覆行審定以備提議三海軍刑事條例查此案前經本局會同海軍部詳加審議依現定刑法之立法例原案所定刑等太寬之處酌加修改似宜與刑法案一併提出四海軍審判條例查此案前經本局會同海軍部詳加審議依照陸軍審判條例辦法將原案程序太緊之處酌予删除似宜隨同海軍刑事條例一併提出 
　　第三應行廢止之案官吏犯贓治罪條例官吏犯贓治罪條例當時制定之意原以儆貪行之三年發覺者不過數起揆其原因實以科刑過嚴憚於舉發初非刑重而不敢犯也况官吏有相當身分凟　亦律有明文一旦犯贓則身被徒刑追徴財物褫奪公權但令有監督檢察之責者檢舉稍嚴已足懲一儆百况所謂枉法與不枉之分執行令所定之區别極不明瞭贓物價値預定一適用之限度亦不得謂平現在刑法草案對於此項犯罪已分别加重其刑則本條例似宜廢止（完） 
[張懷芝違約增兵]  
　　魯省諸城護國軍司令部來函云濟南將軍張懷芝於前月二十日曾派代表洪受之陳子光二人到滬與魯省護國軍各領袖之代表接洽議妥雙方停戰彼軍退出諸城之境以免再啓戰端而爲大局起見當時兩方面各回電停戰彼軍僅退出三十餘里尙在諸城境内枳溝駐紥旣與滬約相違今又增兵前敵諸境父老以及我軍甚爲憤怒以爲張將軍旣食前言增兵尋釁破壞共和希圖擾亂現已電黎大總統及唐鈕兩先生請其電張立撤諸城境内之濟軍以免兩方再生枝節致釀禍端茲將電原錄左 
　　黎大總統鈞鑒前在申旣與濟將軍代表嚴重交涉雙方停戰原允濟軍退出諸境以免後患今彼又增兵前敵住枳溝是起釁在彼破壞共和玩視國家命令請電止魯諸城司令電 
　　少川鐵生兩公鑒前在申旣與懷芝代表嚴重交涉雙方停戰今彼又增兵藐法已極請電黎總統電止切切魯諸城司令電 
[湯薌銘出走前之湘軍隊]  
　　湯薌銘都督已出走矣當其未出走時亟亟注意於統一軍隊一事將各軍重行編制並將各民軍餉項詳細規定蓋其中自有深意而或亦即促成此 
次出走之一近因也茲紀其情形如左 
　　湘省軍隊除固有之混成旅及獨立時李佑文所招之巡防營郭人漳所招之鑛警外尙有第三十九旅一旅補充團數團曾繼梧所統之護國軍四團前湘西鎭守副使陶忠洵部下周則范所部之四營守備隊朱澤黃所部之兩營均係各立名目毫無統系至零陵鎭守使望雲亭湘西鎭守使田應詔常灃鎭守使王正雅所添募之兵及現任檢查副使程潛所募之新軍三支隊現兼辰沅道尹張學濟所募之護國軍三團則自獨立迄今所需餉項均係各自向各縣署局所提用公費今湯氏爲便於操縱起見遂將各項軍隊編爲三師委任第三十九旅旅長車震湖南護國第一軍總司令曾繼梧湖南檢查使陶忠洵等三人爲師長其編制方法及各師旅團長姓名如下（一）第一師以湘省固有之混成旅曁三十九旅原有軍隊編成之如有不敷即以前在豫鄂等省招回之補充團編人現已由師長擬定以前混成旅之第一第二兩團爲第一旅所有官兵缺額均就補充團内塡補再以三十九旅原部之兩營餘軍隊加入補充團一　編爲第三團以混成旅之第三團塡補足額編作第四團即以第三第四兩團合編爲第二旅師長爲事震第一旅長爲王　第二旅長由師長兼任第一團長爲楊承傑第二團長爲夏振武第三團長爲楊某第四團長爲奚宗唐（二）第二師以湖南護國第一軍曁陳復初所募之兩營及益陽鑛警五營寗鄕補充團兩營與湘潭湘鄕新化安化平江臨湘等屬之民軍編成之已將文星橋前護國第一軍總司令部改爲師本部刻下正在着手改編師長爲曾繼梧第三旅長爲李佑文第四旅長爲陳復初第五團長爲彭樹煌第六團長爲吳劍學第七團長爲陳嘉佑第八團長尙未派定（三）第三師以周則范所部之四營朱澤黃所部之兩營及暫編湖南第一補充團與已經政府認定而不屬於各師長司令之民軍編成之師長爲陶忠恂（所遺檢查使缺已以檢查副使周詩充任）至各旅團長則以甫經着手編　故尙未委定 
　　以上所述除官軍外槪係已由湯督認定之民軍此外民軍之未經檢定及視爲行動不入正軌者爲數不少湯督以現有軍隊已足分布一槪不再加編昨已飭行各檢查使對於各屬民軍無論如何着即一律收械資遣在民軍視之難免有厚彼薄此之嫌然此事亦决非促成湯氏出走之眞原因其眞原因則蓄積已久不過今時至而觸發耳 
[浙省布告取消軍務院]  
　　呂都督昨出有布告云爲布告事北京來電（中叙六月二十九日申令從略）查前因袁政府破壞法律蹂躪民權政治不良達於極點浙省爲鞏固中華民國起見宣布與袁政府脫離關係並組織軍務院爲臨時代表原屬不得已之舉今政府旣能尊重法律順從民意軍務院自當查照成立時宣言早日撤廢其組織軍務院之各省亦應同時服從中央力求統一各維持全省現狀靜待協商商辦法除電告雲南貴州廣西湖南各都督岑都司令請由唐撫軍長用軍務院全體撫軍署名宣告撤銷軍務院并電呈大總統叚總理外合亟布告　省軍民人等一體知照特此布告 
[贛省各界大會紀]  
　　贛省政商紳學各界五號假商務總會開會到者約百餘人十二句半鐘將軍府代表副官長楊恩培蒞會即登台演說謂現在大局已定臨時約法諸問題均經完全恢復今日鄙人奉將軍命來此將經過各事及我省防務情形詳爲宣布俾諸君得悉眞相自滇黔發難桂粤湖川先後響應我贛僻居腹地當時謠諑繁興賴有第三混成旅駐防在省地方秩序得以保全今南北戰端雖經消滅而内地各處難保無土匪藉端滋擾是以贛西贛南各處防務吃緊業經苦心籌畫今幸佈置週密南顧僅可無憂且第六師大隊日内即可抵贛將軍巡按皆可負完全之責所望我父老兄弟各安生業母得自相驚擾更有一事所亟待宣布者卽所傳李烈鈞有由粤攻贛之舉是也現在南北旣經統一中央曾命令已獨立未獨立各省一律停止軍事撤銷護國軍名目李軍將託何名義而來攻耶此外如有假冒護國軍名義騷擾地方或在外縣獨立招兵及或有暴烈份子敢暗召外兵擾　 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[江蘇地方維持會致政府電]  
　　恢復自治 
　　召集省會 
　　撤調防軍 
　　北京大總統國務院鈞鑒共和精神首重民意自二年二月三日停辦地方自治同月二十八日廢止省議會後民意摧殘殆盡今百端待理地方利弊急需討論興革法定之機關不復即共和之實義未符伏願大總統總理懲前毖後以民情壅閼爲大戒迅令省吏尅日恢復地方自治召集省議會以慰衆望又本省防軍過多不惟易啟猜疑且礙事權統一亦請陸續撤調藉靖人心并昭誠意迫切待命江蘇地方維持會叩佳 
[軍務院調艦赴粤]  
　　海軍總司令李鼎新君因接軍務院來電以粤省各要口需艦保守着將淞口之軍艦調派數艘迅速駛粤等因聞李總司令昨已派定現泊淞口横沙海面之肇和海琛海籌趕緊出發聽候軍務院差遣 
[新銀角不能通用六誌]  
　　近來巿上發現之新銀角其足以惹人疑惑之處甚多故流行未久外間卽嘖有煩言而本月三號之時報時事新報中華新報華報神州日報新中外報共和新報民國日報民信日報民意報及本報亦即一致主張澈查來歷以尊重圜法而黑幕中人猶多方設法冀掩世人耳目果如其願則此種新銀角愈推愈廣破壞圜法擾亂巿面必至不可收拾今綜觀本月七日報載中國銀行致本館之函及八日報載總商會致滬海道尹之函又九日報載江蘇銀行致總商會之函其内幕已昭然若揭矣茲再照錄公文一則　下上海縣公署昨奉道尹公署飭開爲飭知事照得發現新小銀角一案本道尹頃致南京電文合亟杪錄飭仰遵照南京造幣廠長鑒魚電祗悉當即派員知會總商會通告錢業照常行用並往捕房查悉因近日滬巿發現多數新銀角眞僞莫辨陡起風潮經將新角多枚化驗每枚眞銀居十之三四銅鉛居十之六七模形顔色重量均無分别查悉由寗運滬以其妨碍巿面致有禁阻行用新角之事今日並據總商會函稱此次新銀角發行於巿不及一星期即發現僞鑄似與造幣廠同時並發應迅復造幣廠趕緊設法查緝僞鑄原因等語本道尹查此事弊在以僞亂眞亟應嚴查私鑄杜絶作僞巿上無同樣之僞幣然後始能發行此項銀幣其已發行者或暫時收回未發行者稍待再發一面查緝原因以維圜法除飭屬一體查緝外特復 
[滙豐鈔票照常流通]  
　　本埠匯豐銀行前日因發生謠言即發傳單星期日鈔票由南北巿大同行十三家及各小同行照常兌付巿面人心爲之一定昨日（十號）爲星期一該行照常營業赴行兌票者見票即付至昨日下午往兌者已不甚擁擠巿上亦已照常流通當發生謠言時上海總商會以巿面攸關曾通告各商照常通用勿爲謠言所惑故昨巿已安靜如常矣 
　　文滙報云星期六晚滙豐銀行鈔票謠言發生後豫料本日（十日）持票至該銀行兌換者必極擁擠故該行早已凖備一切詎意本日黃浦灘該行門前聚集之人從未逾百該行殷實可靠於此可見一斑黃浦灘該行與虹口支行儲洋頗豐故應付兌現極爲迅速黃浦灘該行上午九時開兌人數無多故晨間該行職員半皆閒無所事該行豫西捕印捕以便於擁擠時從事彈壓但以兌現者人數從未逾百故各捕亦殊閒適本日謠言已息各錢莊均已收用該行鈔票絶大之經濟風潮因得挽回誠幸事也今有一事須請當道注意者租界之中錢店林立聞此項錢店均不領取執照巡捕房亦不加管轄凡持鈔票銀元小角往兌者或允或不允悉隨其便近者彼等曾以一種新角洋流行於巿今乃不肯收用雖有兌出之店號圖章亦置之不顧此種事態未便容留於全救著名之模範租界若能從速改革中外居民咸受其福改革之舉雖非易易能行之得當亦不爲難香港已行之於前又聞錫蘭之兌錢店均須領取執照其貼水若干槪由當道定之云 
[第五次研訊陳其美被害案]  
　　民黨要人陳其美被害殞命後由捕房獲犯解經法公堂訊供四次尙未定讞昨日下午三時半又由聶讞員會同法副領事德君升坐特别公堂研訊李海秋供杭縣人初次光復及二次革命時均在陳其美處辦事後又往南京何海鳴處當差失敗來申又往日本見孫中山後復回申仍在陳其美處帮辦黨務約在本年三月閒我至鴻豐公司由王介凡介紹與許國霖相識許云鴻豐係廣西煤礦分公司礦已開過並出付過息洋之股單交我觀看據言已向三井洋行接洽定妥押借銀兩惟須民黨中有名望之人擔保方能成交托我轉托陳其美作保我即倩周淡游調查有無其事周又轉托日本人山田純一郎調查並無向三井押礦之事遂作罷論第二次與王介凡會見王言現在另向中日實業公司接洽定當已訂有草合同仍托我介紹請陳其美擔保後約定於十八號同到陳處簽字是日下午三點餘鐘我與王介凡許國霖及程子安並日本人分乘馬車兩輛至蕯坡賽路十四號門牌拉鈴入内由我招待在會客問約坐一點餘鐘陳其美始出來會客與王等略爲寒喧陳問合同何在我言已托周淡游轉交收到否陳云周並未將合同交來即囑我至新民里内向周索取我向周索取合同周云已交山田先生轉交何以未曾收到我即回來從後門入内見陳其美已經被擊倒地有吳理卿兪建光等將陳挾住我即出門追拿行兇之人追至路口見有空汽車一輛停在道旁我卽向周淡游通信與周同回十四號屋内被曹漱石指交巡捕拘入捕房後始知陳其美已絶殞命當時究係何人行兇實未目見惟前堂周淡游所稱向我言過鴻豐公司實係偵探機關一節周實並未向我說過中西官諭令周淡游上堂質證周稱第一次與李海秋見面李實托我調查押礦之事第二次會見時我向李言鴻豐公司實係偵探機關不要受愚李無言回答而散中西官問照爾意見此次謀害陳其美李海秋究竟有無通同情弊周稱李向來辦事誠實可以信他無同謀之事惟李向陳其美言衹有日本人許國霖兩人到來接洽並未言過王介凡等同來致肇此禍實有可疑請察兪建光稱陳其美被害時我目見有一長大之人開鎗行兇我卽上樓取械下樓行兇各人已經逸去李卽回來問我一語當即出外中西官命將各犯指認兪認看後答稱當時未曾認明難以指實丁錦良稱王介凡與陳其美不睦時常對李海秋說陳壞話存心不良可知李不應領往陳處實有可疑之處請察訊至此時已薄暮中西官判李海秋等還押於禮拜三再行覆訊核辦 
[溫宗堯不受嚇詐續誌]  
　　嘉興人符壽泉自稱救國鐵血團團長於本月二號至滬西喬司斐路十五號門牌謁見前駐滬交涉司溫宗堯托言粤督龍濟光已派暗殺隊二百名來滬圖害新任外交總長唐紹儀特來通信以温與唐相善圖騙鉅欵被温用電話報告捕房將符拘解公共公廨訊供收押在案昨晨復由捕房解究原告温宗堯投案候質即由英卓副領事向西捕頭詰問調查情形旋經卓君商之兪工襄讞判符帶回捕房候查明實情於下禮拜三再訊 
[緝獲嚇詐鉅欵之首要]  
　　陳忠直鈕克明周雲龍時芝恒自稱民黨曾以護國軍名義之信函先後向金達山王吉卿嚇詐巨欵被控捕房由探將陳等四人查獲解至公共公廨訊實判時押西牢九月陳鈕周三人各押三月仍飭緝提爲首之湯明解究在案茲湯以日久無事潛回租界前日被老閘捕房包探沈阿岳與一百九十六號西探奎兒拿獲押至昨晨解送公廨由兪代襄讞會同英卓副領事向湯略訊一過以此案前由德領陪審判湯還押候禮拜六帶同在押同黨解請德領會審 
[軍警取消戒嚴]  
　　松滬護軍使楊君以閘北南巿均已平靖一律解嚴惟高昌廟係水陸軍隊根據之地又爲製造局軍廠重地仍應由軍隊照常防範吳淞口係要塞區域亦應由護軍副使盧師長責令步砲各軍擇要防守所有滬杭火車上海車站前派之稽查長王琪率帶稽查員四名隨車往來檢查行李貨物刻下未便遽行撤消蓋緣浙省雖經呂都督電致軍務院要求分飭獨立各省取消獨立尙未實行故車站檢查自當暫緩撤消除分飭所部駐滬軍警曁請盧副使飭遵外昨已分别詳報督軍省長及陸軍部查核矣 
　　淞滬警察廳長以地方戒嚴已於昨日（十日）爲始遵照省飭無形取消惟各長警對於地方防務仍宜注意巡察保衛治安其與租界交界之區尤應實力防守勿得稍弛職務昨已面諭各區署所警正警佐遵照矣 
[提用積穀欵項之鄭重]  
　　本邑公欵公産經理處丁經理昨致四巿十五鄕各經董函云提取積穀本息借給籽種一案由上海縣知事公署兩次召集巿鄕經董會議業經多數决議主張動用穀本惟穀欵事關全縣而日前會議時各鄕未能到齊自不得不重行集議以完手續茲訂於本月十五號（星期六）下午一時集處復議届時務請撥冗早臨並隨帶圖章以便簽名蓋章倘是日有他項公事不克到會亦必繕具意見書請代表持書及圖章蒞會俾得公同决議云云 
[包探追捕盜匪]  
　　前晚十二時有盜匪三人各持手鎗至法租界前新街三十六號門牌陳杏泉所開協記烟膏店内以挑烟爲由突入店堂搶刦大小洋銀一百三十餘元一擁而出適有探目黃錦榮包探張掌福韓邦達巡緝至此兩匪即乘間逸去一匪奔逃由該探目等追至民國路華界將手鎗奪下始將該匪李德揚拘獲照章交巡警帶回警局暫押昨日捕頭即飭該探目前往將該匪提回捕房押候錄供核辦 
[强盜情虚逃逸]  
　　前晚九時半有盜匪五人突至新閘孟納拉路八百四十四號門牌周珊珊家擁入内室出示手鎗向周妻恐嚇圖刧幸周女阿寶在外傾倒垃圾見之即奔至馬路大聲喊捕該盜等即從後門逃逸未被刦去一物事後由周報告新閘捕房飭探查緝 
[地方廳研訊命案]  
　　王湘生王文桃用刀戳斃管子敬（即管子英家）工人張二（卽張玉樹）一案昨日午後由地方廳堵沈推檢兩官特開第四庭研訊管子英上堂訴稱家住法租界霞飛路仁和里十八號門牌前開信大土棧現已收閉張二是商人家内用人此次實被王湘生等持刀戳斃請求究辦王湘生供蘇州人今年二十三歲前在管子英所開信大土棧爲夥前年該土棧收歇後管囑我到伊家内帮忙我適有事前往江西迨至返滬適管家内失去烟土囑我不必再往本年五月初二日在途與王文桃相遇向我索欠借欵我令其同赴管家借貸及至管家大門管妻在樓窻口聲稱室内正在揩洗地板囑從後戶進來其時文桃立在後門外我獨自走入忽遭工人張二攔阻不許入内張二手持水果刀一把在彼削物我以其無端阻擋與之爭辯詎張自不經心將刀戳傷伊之肚腹繼在肋旁又戳一刀我知肇禍端出外奔逃張猶持刀在後追趕數步旋即倒地因傷而死此係張二自誤與我無干求鑒王文桃供丹陽人今年二十歲前在雙淸池浴堂爲堂倌王湘生是浴客因此認識今年四月初一日被伊借去洋一元八角至五月初二日在石路遇見向索借洋無着囑令同到管家借洋付還我在管家後門口站立由湘生一人入内旋與張二爭執我欲解勸見張已受傷流血不知張如何因傷而死旋由檢察廳將凶刀二把一爲大菜刀一爲水果刀並石灰一包呈案請驗問官問原告曰此刀是否爾家之物答稱我家並無此刀實爲王湘生等帶來行凶石灰亦然問官復向兩王駁詰凶刀石灰可是爾等之物兩王一味支吾檢察官當庭起訴略謂此案王湘生等實犯兩罪一爲詐欺未遂罪一爲傷害致死罪應照刑律三百八十二條又三百十三條第一欵辦理王文桃帮助之所爲援照刑律第二十九條同等辦理等語並據選任義務律師出庭陳述爲被告一再辯護問官會商之下以爲時不早判將兩王還押候核原告着令退去 
[小學敎員補習學校開課]  
　　江蘇省敎育會附設小學敎員暑期補習學校定於七月十日開課已將章程登誌前報連日各縣小學男女敎員陸續報到各科均已逾額昨晨八時開課先由副會長黃任之君宣布宗旨並謂此次係擇要數科先爲講授以後尙擬將小學各科目一一加以研考等語旋請主任沈信卿君解說聽講須知四條迨八時三十分正式開講第一課爲沈君之文字形體學第二第三課爲江君易園之聲音學至十一時五十分始畢聽講各員均靜心領會極形整肅 
[學堂暑假畢業彙誌]  
　　乍浦路培秀女塾昨日午後二時舉行第五次畢業禮首由校長報告該校歷年進行事宜繼由前届畢業生任彩錦演說次學生朱素英英文論說陳秀娟戴秀菊演講軼事朱素英奏琴李翠鳳唱歌徐寶林誦英文詩由楊秀玉譯以國語合座鼓掌旋由校長致訓詞並給發文憑及證書茲將本期畢業生姓氏錄下高等級朱素英初等級（甲等）戴秀娟楊秀玉（乙等）李翠鳳李香祖肅連寳郭連珍 
　　南巿西陵家浜中道橋南首巿立貧民學校於九日午後暑假並開第一次懇親會及學藝會由校長袁頌豐報告校史及近狀次由來賓顧霖周淸心中學校敎員美國人孟保羅巿立梅溪學校敎員趙靄和寶山縣立模範單級學校校長顧旭候巿立隆德學校敎員單貽孫相繼演說次由各級學生表演學藝至五時由校長分給各級生甲等奬憑並報告暑假期内應爲之事於是奏謝賓歌並分發章程閉會 
　　南巿蘆席街私立南區第一小學校於七月九日暑假並舉行高等畢業禮兼開懇親會是日頗爲熱鬧 
　　閘北三畏里中西商務學校係蔡雲卿所創設迄已四載昨行暑假禮並開成績展覽會來賓戈朋雲錢文史陳拙　校董王雲龍均演說我國商業利弊聞各生成績亦楚楚可觀云 
　　新閘派克路養性女塾昨日上午十時舉行暑假休業禮首由校長謝强公宣布宗旨並對於學生諄諄訓勉謂暑假期中係養身修性之良好時機願同學勉之云云次經理周學孟女士報告春季經歷情形及秋季始業應策進行方針次義務敎員李德甫謝蔚譽嚴俊超成靜庵楊竹笙金步靑諸君及胡德貞等次第演說畢由各生試演學藝均極優美繼行謁聖及師生暫别禮末欵以茶點而散聞該塾暑假祗限一月至陰曆七月十三日即須開學 
　　墳山路中華翕濟會附屬翕濟兩等學校前日午後二時開懇親會並行暑假休業禮學生家屬曁來賓到會者數百人首由校長謝强公君報告開會宗旨及一學期之成績副會長宋子霞君演說後由學生試演學藝二十餘種觀者贊美繼由正會長賈凌雲君給憑給奬校長謝君訓詞敎員周君勉詞後行謁聖謝師同學暫别禮全體學生合唱暑假歌復由校長謝强公君致謝來賓 
並導引至成績室參觀聞下學期定於陰曆七月十四日開學尙須添聘敎員另舉職員力加整頓茲將初等科畢業生姓氏列後梁九恩唐正才歐陽昇葛如霖張思明賈賢賓 
 
 

Page 11

 
 
朱景　宋世環傳承霖李祖慶周必祥宋錦雲尹世治紀汝革 
[川商報告近狀]  
　　昨日旅滬四川帮接重慶快信謂今大總統命蔡　督軍全川人必大定所有商業將次恢復上年冬間前政府派往之北軍共有三萬餘人現已陸續撤同原駐地點或原籍遣散應用輸運船只係向裝川宜商貨之白木船已封雇一空以致粗笨各貨無船可裝暫時止運惟麝香黃絲白臘西洋參現銀等急需之物可由蜀通蜀亨大川利川瑞裕聯華等淺水商輸裝運川宜間毫無阻碍至洋紗疋頭等貨須待陽曆八月間北軍輸送完畢照常裝運云 
[護軍使注意水盜]  
　　楊護軍使以南黃浦夏家嘴素爲水盜出沒之區航商被刧時有所聞惟查浦江旣有水警江安陪戍兩淺水艦駐泊自應責令嚴加查緝昨特飭令該兩艦長實力巡查毋任肆擾 
[撤回守護分監之警察]  
　　上海分監守護事宜前經淞滬警察廳在所轄各區署警察内挑選派充現因防護該分監改由游巡隊與陸軍輪流擔任所有前次抽調各警應即撥回各區所照舊供差昨已諭飭查明各該警察原轄區所分别送回服務矣 
[防務出力之獎勵]  
　　淞滬徐警廳長前以滬上戒嚴時防務出力之各區署所官員長警開明履歷並各長警之年歲籍貫分别造具淸册詳請松滬護軍使滬海道尹及江蘇省吏轉詳陸軍部核給奬章茲奉部中批回准予加給奬勵一次徐廳長奉到省飭後遵即查照原造册籍履歷除去因事撤革外共計一百三十一份業已照塡奬勵分飭各該官長承領 
[發給軍餉]  
　　現駐南巿之步砲各軍曁憲兵營所部官佐士兵六月份之薪餉業已滙滬昨由各該長官傳齊各士兵點名給發 
[周道尹七秩大慶續誌]  
　　昨日（十號）爲滬海道尹周金箴君七十誕辰晚間開筵慶祝華興路一帶車水馬龍頗爲熱閙中外來賓頗衆今日（十一號）尙須宴客云 
[德和輪船入塢修理]  
　　本埠怡和洋行各輪船每届夏季必入塢修理機器一次今届所有專走長江之德和輪船已於昨日駛入老船塢修葺其每星期一四之班期則調專走漢口宜昌之江和輪船接替班已於昨晚開漢 
[公立醫院董事會啓用圖記]  
　　上海醫院收爲公有組織董事會督促進行已誌前報茲悉該董事會自成立後當由上海縣知事公署函發該會圖記式樣一紙文曰公立上海醫院董事會之圖記飭卽照式刋刻具報啓用等因現該會已刋就木質圖記一顆於陽曆七月初七日啓用除詳報上海縣知事公署備案外昨特分函公私各機關一體查照 
[貨攤阻碍交通]  
　　工巡捐局朱局長以小東門迤南新關之中華路現已商舖林立巿面日盛惟有種水菓食物以及雜貨等攤往往設於馬路中間阻碍交通自應竭力整頓茲已移咨淞滬警察廳長請飭各該管警區轉諭崗警隨時查察嗣後令各攤遷設堦石之上不准再在路中擺設如違一律驅逐以淸路政 
[軍署發出案犯]  
　　滬城東街西姚家弄福泰衣莊主李達孚家前被匪徒以匿名信嚇詐不遂由該匪王寳山（即王德三）程元龍（即陳元龍）等以贈送楊梅爲由内藏炸彈至李家索詐當被拘送淞滬警察廳申解護軍使署經軍法課提案研詰供多狡展判令分别收押候示在案茲悉軍法課已將情禀陳楊護軍使於昨午備文飭警將王德山陳元龍發送上海地方審檢廳訊辦 
[捕房破獲花會]  
　　廣東睹徒關保生關黎民王漢君在虹口天潼路三百四十三號屋内私設花會雇人四出誘睹前日被美捕房捕頭偵悉密飭中西包探前往將關等三人連同賭具帶入捕房昨解公共公廨經中西官訊供一過以王患病判送醫院醫治兩關各交五十元人洋並保候再訊核 
[請求發封烟膏店]  
　　北京路一百六十八號門牌協茂烟膏店因私藏禁止進口之波斯土紅土並將該土煎膏混售被洋藥公所查悉協同老閘捕房前往搜獲私土煙膏及土行假圖章一併帶回捕房存候化驗已誌前報茲悉業經化驗明白請廨飭傳該店主到案訊究詎該店主已情虚避匿昨由原告代表穆安素律師投廨譯明前情請將該店發封經中西官曾商之下以店中尙有夥友着交一千元人洋並保候訊如無保人准將該店發封候再核奪 
[車站上查獲烟犯]  
　　五區探警前日在滬寗車站查獲烟犯王元山吳幹廷沈阿小承亦之郭阿生王德祥王長源馬永海程堯之等九人解經閘北司法科嚴科員訊問一過判送地方檢察廳核辦 
[幾乎逼出人性命]  
　　住在北四川路林家宅地方之邢和尙邢王氏夫婦曾向左近婦人兪朱氏及陶裕卿借得衣服銀洋日久不還兪朱氏等同至邢家坐索邢和尙情急背人懸樑自縊當爲家人察悉救下雖未氣絶已經受傷當爲巡警查悉將一干人拘解五區一分所於昨日轉解地方檢察廳訊辦邢和尙則由家人舁送到廳候示 
[寓客一臥不起]  
　　厦門路某小客機前晚留宿年約四旬之男子昨晨不起該棧主上前察視見已氣絶當報捕房捕頭命將屍體車入驗屍所候請公廨中西官蒞驗再核 
[男女口角扭毆]  
　　婦人李胡氏昨在西華德路不知因何與江阿三口角扭毆由捕一併拘入捕房經捕頭詢問一過分别斥釋 
[少婦尙宜約束]  
　　吳淞六區警署前將迷路女子胡招弟解送閘北司法科經嚴科員訊據供稱與兄胡文俊從淸江來滬在途失散等情已記前報茲悉該女實係王周甫之妻甫於上月初十完姻至本月初二潛逃出外昨由其姑王顧氏投案聲訴前情復經嚴科員提訊該女始認被同鄕某甲誘逃今願隨姑歸家判交王顧氏領回管束 
[婦人來歷不明]  
　　桃源人郁懷高前憑董祺生吳桂元爲媒娶馬氏爲室計付禮洋三十五元前日董吳二人同至郁處希圖訛詐被郁扭控閘北司法科經嚴科員質訊據馬氏供去年由董等人伴來滬找尋本夫詎被串賣於郁身價銀洋盡被呑沒判將兩造一併移送地方檢察廳究辦 
[無賴强姦幼女]  
　　無賴黃交胳因將武昌路四百零六號門牌繆馬氏之九歲九孩阿意强姦受傷被控捕房將黃拘押昨解公共公廨經關讞員會同英領康君向黃研訊一過判仍還押候驗明繆女傷勢再行訊核 
[常熟女孩被拐來滬]  
　　常熟女孩朱小妹前日在山西路迷途由捕查見帶入捕房昨晨送至公共公廨請示據該女供稱年九歲家住常熟東門外父爲木匠被一老婦誘拐來滬中途失散等語中西官判留候函請常熟縣知事查明該孩父母復到再核 
[限期交還當本]  
　　閩人盧文逸謀充九江路十號門牌德商順全隆洋行買辦未妥已刻有圖章向河南路時和金鋼鑽號賒取値洋一千四百七十元之鑽戒鑽耳環持赴萬濟當質洋四百元被時和號夥梁子達得悉報捕將盧拘押昨解公共公廨請究原告由梁子達偕代表律師上當譯訴前情請究繼由順全隆司帳人張秉鈞投訴被告雖與大班接洽事未商妥訊之被告供稱實因一時拮据暫爲調用現願料理中西官判盧交三百元人洋並保限七天交還當本再核 
[協傳騙案證人]  
　　胡是竹因騙城内協記布號布疋被控經地方檢廳訊實管押胡因不服判决具禀江蘇高等廳批准復訊因案中要證醫生朱堯臣住居老閘唐家弄聚寳里昨經該廳備文派警協同捕房將朱傳至公共公廨經中西官預審明白判朱自赴該廳作證 
[竊取鈔票案證據不足]  
　　某銀樓主裘有昌偕女阿媛控廣西路五百零五號門牌妓女文惜花之假母徐老大乘其酒醉時竊取鈔票洋五十元昨由捕房將徐鴇拘解公共公廨請究原告投訴前情訊之徐鴇延朱斯芾律師到堂代辯中西官以原告所控證據不足遂判將案註銷被告開釋 
[敲詐案分别研訊]  
　　婦人王楊氏控前爲馬夫之嚴阿龍糾黨在浙江路六百四十八號屋内拆梢洋十二元又張鶴生偕證朱福根控蔣阿榮胡長生吳春山在宜昌路一百五十五號門牌茶館内勒詐洋七元不遂行兇昨由捕房將被告各人併解公共公廨經中西官分别研訊之下判被告均仍還押候查明再訊 
[包探查獲流氓]  
　　流氓蔡子香前晚在湖北路久安里糾黨串搶鄕人施阿本烟膏二百盒又陳阿寳在貴州路搶取沈王氏金耳環又陳才明在南京路攫取朱鍾氏金環又王桂山徐銀壽在四馬路東合興里以擲包術騙取譚友記現洋十二元均經包探查獲昨解公共公廨經中西官逐一訊明判蔡與兩陳各押西牢半年王徐二人押候查明於禮拜三復訊核辦 
[女工竊取蠶繭]  
　　江北婦人唐尹氏偕其女大個子同在餘昌絲廠剝繭子乘間竊取繭子約重一斤希圖帶回家内被該廠管門人搜獲扭交崗警解送司法科經嚴科員訊明姑念該氏母女一再哀求從寬釋放贓給原告具領 
[匪徒搶取金環]  
　　昨有陳姓婦人口操本地音行經吳淞路猛將弄被匪徒搶去耳上金環一副該婦即投美捕房報請查緝 
[英商凱衛倫洋行機器到滬]  
　　無錫新設之廣勤紗廠曾於去年在申向凱倫洋行定購英國赫直林敦名廠新式紡紗機器全副前已陸續運到多批由該行委派優等技師羅司赴錫督裝今又由英公司船運到五百餘件質料堅固精巧異常聞該廠八九月内即可開工出紗又聞山東魯豐紗廠亦向凱衛倫洋行定購此項紡紗機器并鈴一萬數千餘枚以及新發明兪納弗羅八百匹馬力引擎等全副正在建造廠房積極進行云 
[氣候報告]  
　　（上海徐家滙天文臺天氣測候報告） 
　　已過者之報告七月九日反旋風在父島附近氣壓在斐利濱上升在中國北部低下海濱一帶信風盛行上海有問斷之雨十日上海六時有雨此後天晴氣壓與累年均相近有東南信風十日下午四時前二十四小時内上海氣候温度至高九一·至低七三·八去年同日至高九六·三至低七六·八 
　　未來者之推測十日下午四時三十分豫測天晴本區或有雷電海濱一帶有適中之信風 
雜評二 
[擾亂巿面說（訥）]  
　　金融界一風潮之起結果必影響於巿面而於是擾亂巿面之名詞出焉凡欲坐人以擾亂巿面之罪者不可不知兩種之定義其一於金融之本身初無弊資而人乃故造謠言以破壞之影響遂及於巿面若而人者可坐以擾亂巿面之罪者也其二金融之本身已發現弊竇使當時立即舉發其害尙小而人乃爲之多方掩飾騙人行用縱禍患於巿面反以人言爲搖惑所謂助惡養奸若而人者亦可坐以擾亂巿面之罪者也 
　　今小洋風潮如此其烈作僞之證據已彰彰若是而爲之辯護者反以揭破其獘竇爲擾亂巿面而抑知擾亂巿面之罪將還而自受之耶嗚呼 
來函 
[魯定格律師來函]  
　　大主筆先生大鑒　於前數日曾有某律師無端在外誣稱敞律師謗毁公堂法官並涉及美國某大律師各等語敝律師聞悉之下殊爲詫異當向某律師責以無端何故擅誣而某律師自知無可抵賴並未將此事解釋查上海現任公堂各華官裁判訴訟根據法律誠爲社會幸福有口同稱豈聽任某律師呦呦擅誣且推其造意誣謗居心何在爲此除將上開各節聲告公堂各華官並檢察員外一面懇請大主筆先生惠鑒迅賜將此稿登入來函欄内則感激之至須頌文社律師魯定格謹具七月十號 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊戲文章 
[戲擬蠧魚與抄襲先生書] [  孫劍華]  
　　抄襲先生大秦竊蠧魚長日處書城之中飽食優遊雖不免爲斯文之蟊賊然自以爲較先生固猶勝也迺先生忽有訟蠧魚之舉（見六日游戲文章）則蠧魚縱無能亦安肯低首下心緘默忍受邪故敢論列是非與先生一辯焉夫蠧魚之無益於世　盡人皆知豈若先生之善於欺世而盜名乎蠧魚之生也腹有詩書之氣風雅亦足自誇豈若先生之腹笥空空虚有其表乎蠧魚之咀嚼羣籍也稱爲食古不化則可稱爲剽竊文字則不可豈若先生之動易他人面目而加以己名乎况蠧魚於書不過愛故紙而鑽蝕之耳本無意於侵奪也先生則常搜人之心血而據爲己有二罪相較其輕重彰彰明矣今先生迺以絶先生之生計故訟蠧魚竊國者侯竊鈎者誅世上固有此不平理乎哉先生幸稍留餘地庶兩得其安不然則轉將爲蠧魚所訟而悔不可追也專此布臆順頌抄安蠧魚上 
塵餘觚剩 
[碧血紅氷館筆記] [  警衆]  
　　倪文徴 
　　明萬曆間有倪文徴字舜平者浙之山陰布衣也赤家貧室如懸磬就村中設塾敎子弟藉修脯以自給粗可餬口嗣肆力於方劑博覽内經脉訣本草等書遂得靑嚢秘術自是設帳而兼懸壺矣日踵門求治者益衆富室酬診金多寡不與較貧者不取資恒贈以藥餌費活人無算生平寡言笑剛毅果决鄕人有口角競爭事輒就舜平辨曲直得一言以爲斷罔不敬服鄕中羣目之爲正人嘗於課讀療治餘睱召是鄕父老子弟夏月則集於瓜棚豆架下冬令則煨榾柮於茆屋中令團團圍坐聽舜平演講古事每講至國家多事之秋或奸侫殘害忠良仁人志士烈義俠處卽張脉僨興手舞足蹈慷慨悲歌一若置身其間而不自禁者在旁傾聽諸人往往泣下襟沾迨萬曆末年流寇　起舜平避居勞家塢墓側是時張獻忠李自成叛金狐入關藉口討賊隱自爲計城陷之日舜平早起巿殽沽酒招鄕里父老子弟平素與有舊者飲躬自捧盤進　貎甚恭謹若有重大要件求援助者衆頗蓄疑僉詢何事見召即亦不告但止之曰有諾之者請從我行於是羣起從之以覘其異俄舜平至墓所請衆人就墓側鑒坎欲自痤皆錯愕相顧失色羣欲散去舜平大恚曰此何等事可誤我乎平日與諸君願契自問無繼毫忤衆意今急而求助竟不能遂我將伯之呼耶公等何心語至此衆仍不敢應舜平益恚甚敦促愈急或從旁尼之曰某也有官守某也有言責彼皆怡然樂爲臣妾䩄顔不以爲辱汝何人斯不過一塾師而兼醫士而已生死無損益於國何自若爲舜平曰人各行其志耳玉我於成厥惟諸公衆視舜平志已决不可拒絶且嘉其志乃相顧泣涕允之舜平見衆允己狂喜請即掘土中有一人曰膚親土不可遂贈以二缸置坎中舜平欣然坐其内缸前立木榜自題曰五湖有恨逍遙客四海無家浩蕩天布置畢呼令覆盎衆不得已掩泣從事有至涕不能仰者忽開舜平大呼啓盎咸疑其不耐欲出舜平曰吾入時坐南向未正爾及坐正整冠服因復命掩　囑以泥封罅務密衆諾之如法動作環坐靜聽或試呼之輒微聞其應聲踰二時許始寂然矣於是乃畚土爲阜植一木以誌其處而去至今里人每遇寒食必祭掃其墓父老猶能道其故實稱場博譽爲弟子之楷則者 
　　警衆曰好生惡死人之恒情舜平亦人耳何竟甘死如飴不欲與世再接若非悲憤怨痛之念深則亦何至出此也吾竊怪鼎革之交從容就義者多出微賤而作高官食大祿反䩄然事　毫無羞惡之心轉不若附祀於願亭林祠中之補缸匠史閣部祠中之薙髮匠也舜平一平民明社爲壚之日慷慨殉節下逮九原對二匠應無媿色也矣 
小說 
[社會小說敲骨求金記（續）] [  天虚我生]  
　　一日禦兒復自巴黎歸吾儕（著者自謂）遇之於火車站禦兒倦眼半張狀已甚億顧予曰老友佳乎昨者某動爵開跳舞會列我於上賓歡讌至夜半猶未罷而吾乃憊甚今歸猶覺吾頭之涔涔也言次忽見媚茉則笑呼曰吾親愛之安琪拉汝果爱吾儕人類者試以汝仙手撫吾額袪此頭痛媚茉聞語殊不羞澀立前以手撫其額禦兒乃大笑媚茉亦笑立投其情人之懹曰禦兒吾爲汝袪頭痛矣吾儕覩狀咸鼓掌亦不自知贊其醜抑贊其美也然彼二人之情史則竟自此開場矣禦兒以欲得媚茉爲室乃往見環龍老人環龍者媚茉父也曩時禦兒向之求婚嘗爲老人所斥禦兒心頗　之顧爲其女乃亦不能不强自隱忍至是遂進曰丈令媛之大難又至矣吾意不如仍以藏諸地窖中或可倖免老人駭曰豈普魯士兵又至耶禦兒曰否蓋大難之來不在德兵而在汝最近之一人其人非他卽禦兒也老人曰汝何言禦兒曰吾愛汝女甚意欲呑之以入吾腹耳時媚茉方在門後聞語立躍而出投於禦兒之懷曰吾能葬身於禦兒心坎之中吾願遂矣老人大愕怒曰已而已而吾女乃竟愛此窮漢耶禦兒不禁笑曰吾固寠人然而天下豈有終窮之人丈旣不允以女字吾則吾請别因出鑽戒一枚顧媚茉曰汝請受此爲吾别後之紀念老人見鑽戒雙目立赤前曰止止此事豈無商榷之餘地少年人性急乃如此禦兒曰丈欲留我則請囑付汝女更受我一金約指（意言訂婚也）老人曰此事易耳容吾思之實則老人此時安有餘暇復爲審度之地其心目中但有一價値二十卡羅之金錭鑽戒耳則立應曰　 
　　楊與齡君鑒尊著極佩容緩即披露鳩雛白 
 
 

Page 15

 
 
   
 
 

Page 16

 
 
   
 
