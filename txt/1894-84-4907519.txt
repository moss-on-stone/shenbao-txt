# 1894 - 84 - 4907519

 

Page 1

 
 
[代印萬壽盛典點景工程圖說告成] [  圖書集成局代啓]  
　　是書於萬壽盛典點景工程地叚做法分門别　井然秩然閱之無異掌上螺紋本局爲人代印今已告成每本價洋一角半由掃　山房及各書坊發售賜顧者請卽移玉爲盼 
[開印癸巳恩科直省闈墨] [  圖書集成局啓]  
　　闈中文藝隨風氣爲轉移苟非花樣翻新則土飯塵羹未易邀主司之擊節去歲皇恩特沛慶榜宏開闈墨流傳類皆炳炳　　　才絶　茲經蜀東汪蓉洲先生悉心評選諦當精詳本局亟取稿本付諸手民以供諸君子簡練揣摩之助刻已開印不日告成釐定每部碼洋一角八分如欲　購若干請臨申報館帳房面議 
[新印繪圖續今古奇觀出售] [  圖書集成局代啓]  
　　續今古奇觀一書取古往今來奇聞軼事彙爲一編覩新奇於平淡之中寓褒貶於語言之表有功名敎可佐淸談以視别種稗官或失之藥穢　失之鄙陋不可同日而語復倩名手繪圖傳神阿堵一　卷面如見其人由某書坊託本局用潔白紙張代印訂成六本外加套子每部碼洋八角賜　者請至各書坊及三馬路申昌書畫室購取可也此佈　 
[經武篇]  
　　從來制治以文戡亂以武將欲削平宼亂使熙熙攘攘之儔各安其業各遂其生非兵力不爲功不獨戡亂也卽當累治重熙之後文網稍寛禁令稍懈不逞之徒萌蘖其間伺有釁隙卽蠢然以動蹶然以興所謂一星之火可以燎原一蟻之蛭可以潰隄苟不先事而爲之備則禍亂之來有不轉瞬而卽至者是以古來聖君賢相雖當海宇已治已安猶亟亟焉爲有備無患之計春蒐夏苗秋獮冬狩於講武之中寓弭患之計豈故爲審愼哉盖有所不得已也我朝以騎射取天不偉烈豐功遠超往古定鼎以後先後百數十年中平三藩征大小金川凡曩時荒服之地無不置候設戍論功紀績大率得力於滿兵雖平川楚教匪等役間亦得力於緑營兵然承平日久名隷軍籍者大都釋甲而嬯飲博蹴踘逃溺晏安一旦有事不足供爪牙之用迨赭宼肇亂東竄西突如入無人之境緑營弁兵聞警先逃望風已潰國家養兵如許竟不得一兵之用誠可太息痛恨者也曾胡左李諸公受任於盤根錯節之秋知緑營兵之不可倚以辦賊遂招鄉里樸實之人教以軍法束以營規而湘淮兩軍之名始立此後平髮捻諸逆西征回匪次第奏績皆藉湘淮兩軍之力而緑營不與焉則豈非振作者之可與圖功疲懦者之難與更始哉顧自宼亂敉平以來迄今已三十餘年矣海波不驚烽燎永息披堅執銳之士優游卒歲有髀肉復生之歎而一二擁旄專閫者或以文史自娛或以風流相尙彬彬乎有禮秩秩乎有文慷慨激烈之志或不免漸就消磨恭讀本月二十日欽奉上諭竊歎聖主乘乾出治實能洞照萬里之外夫國家出巨欵以養兵原期養一兵可得一兵之用乃近來各省於循例校閱輙復視爲具文每當校閱之先數日兵弁尙知奮勉每日淸晨卽赴校塲演放槍砲其聲隆然震耳槍砲之外弓刀雜技一一演習如士子將赴試時翻閱兔園册子急急焉惟恐弗遑及大憲按臨校閱各兵弁抖擻精神爭欲盡一日之長以博大憲之賞識又如士子身入矮屋握管苦思不惜以全力相搏及校閱旣竣撤歸本伍依舊玩日愒時賭博嬉游肆無忌憚又如士子試罷還家因循玩忽盧擲光陰不復念及塲屋中之苦况矣夫兵者當勵其銳氣戒其暮氣暮氣一乘則銳氣已消歸無何有之鄉以之禦胠篋之賊刦貨之盜且惴惴焉不能勝任况欲其冐險蹈刃爲國効力此必不可得之數也國家歲費巨欵乃僅僅得此疲弱無用之兵又曷貴乎有兵也哉且積弊之所在不但如諭旨所稱技藝生疏老弱充數軍實不齊已也尤患在兵額之不足在統兵者惟知尅扣名糧以自飽其腰槖往往領餉則有名點唱則無名每遇大憲按臨校閱卽募市井無賴暫時充數爲掩塞之計校閱旣畢曠額如故而於兵力之足恃與否未遑計及也夫國家藉民力以養兵卽藉兵力以衛民乃費無數金貲祗以供統兵者之中飽干城腹心之謂何淸夜自思當亦有踧踖而不自安者矣方今泰西各國俄法聨盟德奥意合縱各憑其勢力以相爭競增兵繕械惟恐弗及盱衡時勢者謂不出數年必有大爭戰中國雖處局外如風馬牛之不相及然俄不能得志於西必將肆意於東中國與之毗連和約不渝則已苟或　焉則兵釁之開非中國當之而誰當哉爲未雨綢繆計非練習戎事不可誠使爲將者皆有殺敵致果之心當兵者咸懷敵愾同仇之意精研韜略演習槍砲無時無地不存一如臨大敵之見則武備自必日有起色用以折衝禦侮不難矣然練兵不難選將爲難將得其人則弱兵可化爲勁旅君子聽鼓鼙而思將帥之臣有以夫 
[本館接奉電音]  
　　昨由京友電傳上諭二道敬謹譯登○二月廿二日奉上諭各部院事務殷煩在該堂官等督飭司員認眞辦理期無曠悞朕聞近來各衙門堂官未能常川進署各司員輙向私宅畫稿殊屬懈弛朝廷倚任大臣分理庶政理應各勤職守嗣後各部院堂官務當振刷精神逐日進署辦事不准藉口兼有他項差使稍涉因循各司員槪不得自耽安逸到署之日甚少且有便服進署者殊屬不成事體著各堂官一體嚴飭整肅衣冠奮勉當差以除陋習自此次申諭之後倘仍蹈故轍别經發覺或被人參奏定行嚴懲不貸至各衙門遵旨議奏事件均應迅速辦理准不任意遲延致滋流弊用副朝廷整頓官方至意將此通諭知之欽此廿三日奉上諭丁立幹補授詹事府詹事欽此 
[觚稜日麗]  
　　癸已恩科各省中式舉人例於本年二月十五日在貢院覆試應由步軍統領衙門分調京營各汛派出號軍一百六十名於前一日五鼓由汛官帶赴貢院點名入塲以供驅使惟各號軍入闈者少頂替者多此輩意在竊取士子雜物竟有不候點名擁擠混入者當經行知提署札調號軍入闈如查有前項情弊定將該管將備等官嚴行叅處○神機營自同治九年間奏准於每歲春秋兩季分撥馬步隊伍一半移紥南苑以資訓練客歲値水災後營壘傾圯多處苑墻坍倒過半自未便分隊駐苑兹届春季移操之期苑中營壘雖已修整而墻垣尙未起築深恐操演時槍砲之聲震動遠近苑中諸獸　聲驚避或由苑墻坍塌處逸去擬本年暫免移紥南苑仍令在京操練以重戎政並咨催奉宸苑務將南苑圍墻作速修復由慶邸等專摺入奏奉旨依議欽此○户部福建司示傳所有請領永定河工需銀本庫於本月十二日開放銀十萬兩十六日開放銀二十萬兩該委員詹思聖等務於是日辰刻赴庫承領勿得違悞○署刑部右侍郎文貢珊少司宼琳諏吉於　月十六日午時履新經司務廳示仰闔署官員吏役以及皂隷禁卒人等 
 
 

Page 2

 
 
知悉至期一體謁見○禮部堂司各官於中和二日在宣武門外騾馬市大街虎房橋湖南會館舉行團拜禮並雇丹桂徽部及外串名優演劇一晝夜冠裳薈萃酬酢雍容軟紅十丈中興會固自不淺○户部爲片行事所有光緒二十年春季漢京官俸銀現准銀庫付稱定於二月十二日開放爲此片行各衙門派員於是日辰刻赴庫承領○本年京察一等圈出人員著各該衙門堂官再行出具考語交吏部帶領引見兹經吏部定於二月十五十六兩日帶領引見片行内閣各部院等衙門卽將單開之京察一等圈出各員再行出具切實考語並聲明有無老親情願留京供職之處務於二日内開送過部以憑辦理○皇太后現擬於二月二十四日幸頤和園傳諭步軍統領衙門飭知八旗滿蒙漢各官廳卽自福華門西安門阜成門廣源牐以抵頤和園分撥官兵將道路修墊務期一律平坦以昭愼生○侍衛處爲知照事初九日奉旨朕於明日辦事作膳後由乾淸宫檐前乘轎出乾淸門走後左門升中和殿看視祝版禮成後仍走後左門進乾淸門還宫卯初預備欽此 
[北通州火警]  
　　本月初十夜鼉更三下北通州牛市大來油麫店失愼紅光照耀上徹層霄水龍爭先馳救竭九牛二虎之力始得熄滅 
計燬糧房五間米及芝麻二百餘石驢一頭雖未殃及大街然左右隣已受驚不淺矣 
[匪首成禽]  
　　本館派赴姑蘇訪事人來函云本月十九日撫標飛划水師兼緝捕營營官朱上洲軍門禽獲哥老會首王少林解至統領李軍門處事緣去冬烏程縣拿獲哥匪兪高裘刑訊之下禁諸獄中臘杪某日禁卒晨起見地下遺有一書啓而視之則係劉南山致兪匪約期舉事之信略謂汝在獄中不須煩悶某日某時定當前來刦出務須裏應外合一舉成功云云細審信所自來則屋頂微有罅隙始知匪黨由此抛下急報知縣主某大令大令大驚立刻升堂提兪嚴鞫并以原信示之兪閱竟仰天長嘆曰已矣尙何諱哉遂將匪首名姓一一供出計共數十人且稱劉係軍師大令立飭書吏備文申詳上憲請將兪匪就地正法大憲得悉情由行文各省恊緝餘匪蘇州水陸等營統領李軍門新燕於上月某日奉文卽咨照各營隨處跴緝本月某日朱軍門訪知王係第五名匪首匿跡江北某處遂親帶砲船駛往拘拿王兇狠異常竟敢持械拒捕旋經軍門獲住押解回蘇李軍門提訊之餘王供稱小的姓英非姓王名少林湖南人餘供皆游移不實軍門卽派兵數十名砲船兩艘護解烏程縣歸案辦理 
[公餞使星]  
　　出使英法義比大臣龔仰蘧星使於本月十八日抵金陵假旱西門外皇華館暫駐襜帷以劉峴帥政體違和飭丁持帖請安隨往各當道各同鄉處飛刺卽怱怱出城十九日午刻司道大員設筳祖餞觥籌交錯冠蓋紛華至晚糧道馬植軒儲憲又設筵恭請二砲後赴新授蘇松太道魯公甫觀察處謝步觀察詳詢滬道任内一切事宜星使一一指授然後回行轅聞星使擬會晤峴帥後卽鼓輪至滬是以日來各營咸列隊持槍在江干伺候如荼如火熱閙異常 
[不允分繳]  
　　本年恭逢皇太后六旬萬壽兩淮鹺商公備報効銀四十萬兩已誌於報兹聞各商公議擬請分爲四年帶繳由運庫先行墊解懇淮南總局轉禀運憲核示祗遵當奉憲批其大略云據禀淮商報効慶典銀四十萬兩藉抒葵藿之忱殊堪嘉尙惟據稱分限四年帶繳由庫先行墊應等情查乾隆三十六年慶典成案淮商於點綴景物外公備銀廿萬兩並無分年繳納之說又查乾隆五十五年成案淮商公進銀二百萬兩分爲六年繳淸此因爲數過多故不得不稍抒商力今各商報効甫及前數十分之二何能遽請分限况此項報効一經奏准卽應儲候撥用本司庫儲充盈自不妨先爲應解奈現在庫内所收鹽課等銀每年於應解京協各餉往往不敷周轉何能再爲籌墊且此項報効係出於各商至誠仰卽轉飭速爲籌備務於慶典以前悉數繳齊聽候撥用萬勿延悞 
[死殉芙蓉]  
　　揚州東營地方有某甲者以魯班術餬口生一子蠢如鹿豕甲溺愛逾恒爲之物色佳耦文定某氏女結䅻以後方謂佳兒佳婦膝下承歡晚景不愁寂寞而氏以兼葭倚玉彩鳳隨鴉未免鬱鬱不樂閨房之内時聞詬誶聲本月中旬某日甲子又因細故與氏口角誣以不潔之名氏忿恨塡膺遂於望日黄昏時購阿芙蓉膏呑服良久家人始覺驚惶無措急爲覓藥救冶勢已不及卽倩人至母家報信氏母距城不遠翌日奔至入門後見女死甚慘悲痛欲絶嗣經親友再三勸解令甲家從豐棺殮逢七齋醮母始首肯或曰揚郡惡俗凡女在夫家自盡母族不問情由必恣意胡閙殊不知自行服毒與人無尤如氏母者雖一村嫗其達觀卓識固超出常人十倍也惟是鬱鬱埋香深深葬玉無邊恨海恐非精衛所能塡耳 
[閩客譚新]  
　　福州訪事人云閩侯二邑主示期二月十二日在貢院覆試文童是日閩縣四書題宜與夫禮經題初九不遠復毋祇悔元吉詩題賦得鳥踏庭花露滴琴得琴字侯官四書題近乎仁知斯三者經題何彼穠矣唐棣之華詩題賦得樓觀滄海日得觀字至十六晚發案閩邑招覆一千名批首蕭庚烈侯官招覆一千一百名批首李士龍定期十八日二覆○出地門里許有地名茶亭者向有武聖廟一所某日里人召祥升班演劇以答神庥正在袍笏登塲笙歌間作突臺畔某酒樓坍下杯盤肴饌狼藉不堪樓下閒人傷至十餘名之數有甲乙二人血流被面一息奄奄并聞柏姬廟人某甲亦因看戲而被石欄壓傷舁回救治不效而斃諺云戲無益信然○本月十七日爲鹽巡道龍仁陔觀察之太夫人九秩晉一壽辰閩中文武百官紳耆士庶或製就泥金屏幛或繡成人物花鳥媵以鞭爆酒燭之類先期送赴鹺轅觀察恐却之不恭酌量拜受旋定於二十三日就署中治觴演戲以欵嘉賓車馬衣冠定形熱閙 
[西樵山訪碑記]  
　　廣州訪事人云羊城書院甄别卷向例每本收銀二錢兹廣州府張潤生太守釐定新章减收銀一錢以示體恤寒士之意院中書吏膽敢顯違示諭每本勒收銀一錢二分在諸生童雖不屑與之較量然亦未免私相怨懟事爲及守所悉勃然大怒謂現當犛頓書院之際書吏尙敢如此妄爲則其平日之舞弊營私可想而見卽行革退以示薄懲又以監院修羊過豐致有文無行之流往往賄求推薦甚至由京中樞要傳電向各憲說情奔競干求實屬不成事體遂擬量爲裁减每月致送銀十五兩餘欵撥充書院花紅○記名提督楊堯臣軍門安典奉旨補授瓊州鎭總兵員缺電音旣到文武各官弁紛紛至公館賀喜按軍門來粤投効已十餘年曾署督標中軍副將缺○候補道夏子新觀察獻銘以知府需次多年上年捐升道員過班序補旋奉撫藩兩院札委辦理善後局提調近由吏部來文調取引見兩院附片上陳請緩聞已奉旨允准矣○徐花農宗師按試惠州月内可竣廣州府張太守接到來又飭催各生童齊集省垣聽候回轅科試○城西河溪一帶妓寮密比如林逐臭之夫趨之若鶩某夜有某甲乘興而來問柳尋花自鳴得意不知因何見惡於娼黨一聲號召七手八脚毆斃寮中無賴子聞之謂娼黨如此横行倘異日我等到此尋歡亦必受其魚肉於是羣起而爲甲報復娼寮見衆怒難犯且人命攸關遂浼人調停願出番佛五百尊了事無賴子堅執不允謂須縱火燒燬方能爲死者雪寃連夜結隊尋仇並以火藥投入娼黨嚴爲防守始不至受飛災而附近居民恐不免殃及池魚咸夜不安枕云 
[詳紀高麗叛臣金玉均被刺事]  
　　金玉均高麗叛臣也當我國光緒十年十月十七日高麗王宫之變偕洪植英朴泳孝徐光範徐載弼同謀作亂幾致社稷阽危洎乎大難削平洪植英卽伏誅金則與朴等挾貲逃往日本旣而轉徙至泰西各國服西服言西言變易姓名苟延殘喘不料兹竟遭洪鍾宇刺死然則恣㫿暴戾果何益哉洪鍾宇者家居京邸能操各國方言易作泰西裝游歴德法等國時或與金相値佯爲交歡邇者金回至日本大阪埠洪亦隨之而至某日相約乘郵船會社西京丸來華於本禮拜二卽華歴二月二十一日抵滬僑居北河南路東和客邸 
 
 

Page 3

 
 
金居二層樓第一號房携有僕從一人係日本北原氏尙偕一華人吳靜軒洪則另居他室斯時金尙不疑洪之爲已而來東和主人吉島氏德三詢金何事來此金詭言來此閒游姓岩田名和三洪亦稱欲覽滬江風景是以携手同行翌日晨起金出洋銀五千元之票據令洪持至小東門外天豐錢莊收取少焉洪回告以天豐主人適因事出外須晚間六下鐘遄回金頷之至午後鐘鳴三下洪換穿高麗官服至金所萬之房時金方晝眠西窗口藤榻上洪揮令北原出外突出手槍轟擊初一槍擊中金之左頰彈由頰斜穿而上直達𩕄門之右鮮血噴薄痛極狂呼洪復擊以槍彈由胸之左旁入横穿過右未透皮膜第三槍彈中左肩胛　後斯時吉島諸人方在樓下驀聞轟然一響猶疑門外有人放花爆三層樓上寓客聽之較切羣下察看則金受創後方奔至東首第五間房外　地亂滾宛轉而斃吉島見洪神色蒼黄下樓出户心知有異躡梯而上則樓上諸客已棼亂如麻乃投日本領事署禀報領事以此係高麗人自相殘殺不便與聞吉島乃傷報諸美界捕房捕頭飭包探協同地保赴縣禀報日本領事亦倩醫生田鍋田口二君前往東和察視昨晨包探在吳淞口某客庽中將洪拘獲押至東和在箱簏中搜出西衣甚多且有與各國西人往來之信觀其行止大約非高麗下等人至十一下二刻時上海縣黄愛棠大令帶同刑仵等人臨東和相騐日本副領事官山座君圓次郎繙譯官加藤君義三速水君一孔英兵船某統領英捕房麥捕頭美捕房黎捕頭相率偕來大令先問吉島曰死者是金玉均乎吉島曰是問病死乎被刺乎曰被洪鍾宇所刺問金與洪有仇隙乎曰不知惟見其同船來此是以留宿耳問爾因何不將洪拘住曰金旣死寓中慌亂異常洪卽乘間脫逃不及拘住大令轉詰北原供稱日本人名延次郎自幼隨岩田迄今已十載矣問爾知岩田卽金玉均乎曰不知惟知其在日本時自稱名周作至此則又改名和三大令飭仵作將屍身相騐仵作脫去屍身衣服相騐一周唱報委係受槍而死旋由田鍋田口二醫生察看所說與仵作唱報略同其時捕頭已飭探將洪解至大令問爾與金爲友乎曰謀叛之人烏得爲友問爾因何擊伊曰此種大逆不道之人人人得而誅之若任其旋返高麗勢必又興波浪是以擊而斃之問殺人者死爾知之否曰知之今得爲國除此巨蠧死亦甘心問爾因何知其爲金玉均曰伊時稱岩田周作時稱岩田和三然確係金玉均辨認無悞旣而又稱此次奉高廷之命來此行刺叛臣大令問爾行刺時共放幾槍曰心急手慌不知鎗數問兇器何在曰奔逃時已抛諸河内矣有見者謂洪相貎魁梧衣服儒雅言詞侃侃略無懼容旣而大令謂速水君曰此案果係高王飭洪行刺則洪非但無罪且更有功然何以事前旣無照會到來臨時搜洪身旁更無韓廷所給憑據依仇殺而論法應論抵仍須管押以便訊供至於金之屍身今日必須赶緊棺殮暫停一禮拜然後附船載回速水君唯唯北原稱禮拜六天明時日本郵船西京丸啓行卽須將主人屍棺附載回國大令不准謂務須停留一禮拜旋復謂速水君曰北原如必欲載回須於明日正午十二點時候本縣函達貴署速水君曰諾大令飭吉島及北原同具領屍切結簽名其上捕頭令包探將洪帶回仍行管押大令隨與山座加藤速水諸君拱手而别排導入城當騐屍時捕頭飭傳西國照相人印成一相循西例也至屍之頭畔焚香一爐置淸水一碗則與華俗相同 
[法界火警]  
　　前晚鐘鳴兩下法界自來火行東街相近護城河畔同仁輔元堂分局西首一號及三號洋房失愼捕房鳴鐘告警立舁洋龍赴救中西各捕及各包探分路彈壓俄而英美各洋龍亦飛駛而來開自來水龍頭奮力澆灌至四點鐘火勢始衰各洋龍亦唱凱而回蓋一號洋房係新關扦手西人所居其毗連之三號洋房爲徽人汪裕泰茶葉店住宅三號披屋内設有炒茶葉灶其烟囱旁之木板被火薰蒸早已焦灼當傍晚七點半鐘火鴉軍已小試其端幸經鄰人瞥見當卽救熄不意至兩點鐘時火星噴上延及樓面百葉窓致兆焚如四圍牆垣依然屹立而屋頂已焚燬一空樓下尙下致同歸於盡近處鄰居受驚不淺賴中西各捕及各包探彈壓得力故搶火之事絶無所聞云 
[西人發瘋]  
　　前日下午有一西人身穿中國衣褲口操上海土音至英租界寳善街錦繡百花樓茶肆東首元興京鞋店買鞋選擇多時均不合意旋躍上櫃檯啓兩旁玻璃廚逐一審視每遇不合意者卽抛棄一旁店夥阻之突遭毆擊旋又坐於帳檯内大言曰此店由我開設我欲將鞋抛棄爾等敢不容乎閱時飛奔而出店夥懼奔告華捕洎華捕上前拘捕西人竟具大神力推仆於途華捕無可奈何急吹號呌另一華捕至仍不能拘俄而大搖碕擺行至轉角處出千里鏡及喇叭各一旋照旋吹閒人之圍而觀者幾如櫛比西人肆行毆擊少焉店夥奔至索賠抛棄之鞋西人扭住其衣堅不放手後又至某烟膏店在櫃檯上亂跳烟膏店中人慌甚呼英捕至喝令同至捕房鞋店夥亦隨之而去當某西人來時隨以東洋車一輛車上有洋傘等物至是命車夫將洋傘撐之而行及至捕房仍胡言亂語捕頭見係患瘋立送公濟病院醫治到院復吵鬧不休院中女醫生診察之餘給藥服之閉諸空屋以西人而發瘋癲眞罕聞之事也　 
[沙船啓封]  
　　滬南各沙船例於年終由道憲查封至正二月間由道憲委員騐看卽行啓封兹届啓封之期關道憲聶觀察於十八日委員往騐次第啓封並出示諭懸掛通衢云 
[移吊失贓]  
　　去歲江寗移文至滬請緝竊取陳華初家雜物之王玉山張老三等後由法包探拘獲解縣移解江甯已詳去歲報章兹聞王等到案後供稱所竊陳華初家各物俱在上海質鋪押錢呈出押票七紙係乾豐福源裕隆等鋪復由江寗縣移請吊贓黄大令接閱來文立卽派差吊取贓物以便送歸江寗 
[懸賞緝賊]  
　　奉賢縣學署被賊竊去物件爲數頗巨迄今事隔數月仍未弋獲由奉賢縣莫大令移文上海縣請爲協緝黄大令立卽傳諭各捕役不分畛域一體查拿倘有人將賊拿獲賞洋六十元知風報信因而拿獲賞洋三十元不知果能破案否 
[監犯病危]  
　　何銀泉僞造監照由秦冬餘之姪秦杏屏轉售與鄉人沈寳春經黄大令訊明判將秦收所何收外監候辦已詳本報後因何在監患病由原差禀明大令飭發普育善堂醫治近以病勢日重一日晝夜呻吟堂董恐有汪測函致縣署請爲處置黄大令閱視來函立飭官醫至普育堂看視該犯病勢如何再行核辦 
[滬濱會景]  
　　節届淸明本邑城隍神擇於二十八日卯刻發起馬牌三十日辰刻排列儀仗游行各處○滬南新高昌司廟定於今日舁神出巡祭此風和日麗花煖草薰想陌上游人搴芳拾翠接跡而來當不减南澗西園之盛也○本邑西南鄉有潭井廟每於春令賽會昨日天將破曉會中人齊集廟前俄而鳴砲三聲各會首排齊儀仗前導有鑾駕冲風彎號馬上吹打馬上執事提爐臂香拜香皂隷及淸客串笙管嗷嘈如聽瑯璈法曲經過之處觀者如雲迨賽罷回來夕陽已西下矣 
[拘拿未獲]  
　　光緒十一年秋招商局豐盛輪船失去赤金六百兩查無蹤跡有寍波鄞縣人葛象惠者曾在船中當水手其時忽告辭回里近則居然面團團如富家翁同鄉人孫金桂知此金被其竊藏來滬向捕頭聲訴捕頭飭包探陳阿九禀請英讞員宋通剌備文移咨鄞縣請派差恊探緝拿卽以孫爲眼線旣而拿象惠不獲因拘其兄葛象富象富知不得了自刎受傷此已節登前報者也兹陳探回滬言及當日已獲象惠旋由鄞縣代書及差役擔保一宵突被逃脫保人向象富著交象富遂拔刀自刎刻下禀明鄞縣楊大令諭俟比追並聞大令函覆通刺謂象富自刎傷頗沈重現在另行設法緝拿象惠特不知能否弋獲也 
[烟館違章]  
　　婦女入烟館開燈最是傷風敗俗前經法讞員葛同轉法捕房克捕頭三令五申諄諄曉諭此輩始稍稍斂跡邇來日久玩 
 
 

Page 4

 
 
生法馬路各烟館男女雜處履焉交錯謔浪笑傲不堪入耳卜晝卜夜視禁令如弁髦有心人於此不能不爲世道戞矣 
[明珠入手]  
　　寍波人某甲向以販魚爲業僦居法界同安里生一女名嬌林以碧玉之年華擅緑珠之顔色自幼許字同鄉某乙坤靈扇底早締良緣祗以兩地暌違尙未打槳而迎桃葉女日前與鄰女彩林掉弄口舌爲其母所聞興師問罪乙知之恐歲月蹉跎致有標梅之感遂由甬乘輪至滬糾集同鄉雇馬車一輛至同安里門首爲搶親之舉適嬌林在鄰近蛋行内游玩出其不意擁上馬車飛駛而去巡街捕上前　　以其本繫絲羅終當璧合遂置不理鞭絲斜拂畫轂如飛過鄭家木橋入英界而去後不知所終 
[寓客病斃]  
　　法界西興聖街第五十四號門牌某客寓内有松江人王阿三年三十一歲因病去世由寓主投報捕房捕頭飭探查明委係病斃並無别情以滬上並無親族報知同仁輔元堂分局備棺收殮發壇標誌待屍屬認領 
[運木受傷]  
　　江北小工瞿榮和年四十有八昨日在怡和馬頭太古公司藍烟囱之某輪船上扛運巨木繩索忽斷木壓其身腰肋受傷昏暈倒地經工頭雇人舁至同仁醫院求治未知能轉危爲安否 
[英界晚堂案]  
　　孀婦孫楊氏控泳源客棧主周文彬夫婦圖呑借洋宋通剌於前晚提訊孫楊氏訴稱嘉興人先夫孫士俊曾捐布理問職銜孀婦前年八月間挈同女兒來滬購買珠翠携帶洋銀一千餘元暫住後爲路泳源棧内與周妻徐氏訂手帕交詎料周文彬夫婦心存叵測將孀婦所帶洋銀騙去八百元另在盆湯弄股開永成豐米店出資本洋二百元迄今本利無著求老爺嚴追周徐氏供稱丈夫文彬在治下開設泳源客棧現因生意寂寥前往東洋貿易未能投案小婦人與楊氏本不相識因其入棧借宿遂與欵洽並未借過洋銀丈夫與薛祥雲股開永成豐米鋪共集資本洋銀二千元作十股楊氏自願合一股存洋二百元嗣因虧本商同閉歇照算找還洋九十餘元業已付訖小婦人與楊氏本無嫌隙因上年冬間其長子私自來滬任意遊蕩數日之内將所帶衣物典質一空小婦人憐其落拓留住棧中詎料私竊客人對時表一枚旋被包探獲解案下訊押十四日因此懷恨誣控通刺以楊氏所控周文彬夫婦欠洋圖呑毫無証據斥退不理○莊瑞生扭王瑞雲至廨控稱被欠馬料洋銀向索逞蠻請爲追究前晚宋通剌升堂質訊莊供開設祥太米店被王陸續拖欠貨洋六十餘元再三延約昨日往索一味逞蠻現由王之同業友人向小的說妥求恩免究王供寗波人向爲馬夫所欠貨洋現已央人說妥情願陸續歸還不敢再延宋通剌以旣據原告聲請免究姑准所請惟王不應動輙行兇著具改過切結釋放○娼婦洪蘭生控女傭浦阿珠等逼索帶擋洋銀求恩超豁前晚由宋通剌訊問洪蘭生訴稱小女子墮入娼寮含汚忍垢素不與人爭執前日因女傭阿珠逼索所借零用錢二百文受辱難堪是以投案喊控現已有人從中理明求恩開釋通剌謂爾仍欲爲娼否供以後不敢爲娼惟求恩釋通剌判飭當堂出具以後不再爲娼切結呈案備查 
[法廨停訊]  
　　昨禮拜四本係法公堂訊案之期因捕房押犯寥寥克捕頭飭探咨照葛同轉停訊一期 
[法捕房瑣事]  
　　某甲雇小車夫運行李至碼頭適在忙亂之際被别車夫悞行推去甲將車夫拘送捕房捕頭命押令將行李交出○偷兒某乙在招商局碼頭竊取藥材爲巡丁所見拘送捕房捕頭命押候堂期解訊　 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[衣價高𤁅]  
　　本年恭逢皇太后六旬萬壽舉行慶典大小文武各官届期須穿蟒袍十數日非此無以應差如遇進内　事則仍用朝服今正舉行筵宴迭沛一綸音飭穿蟒袍補褂是以京師衣鋪於蟒袍一項以爲奇貨可居倍漲其價向値七八金者今非十六七金不辦若五彩綉寗綢蟒袍非三四十金不能購至朝服一項往年問鼎者寥寥今歲亦高擡價値矣 
[潞河鯉信]  
　　北通州訪事人云年例二月間東街　商集資演戲以祀水火二部今年擇於初七日起雇定京都寳勝和班在東海子演戲四日班内有十三旦十里香劉七十二紅十三紅十四紅黑燈等名角歌喉一串幾於裂石穿雲臺下觀者努力爭先跌仆者有之壓傷者有之唱血者有之擾攘喧譁與臺上箏笛聲相應可謂舉國若狂矣○城東南十五里劉各莊義賑粥廠自去冬開放後每日領粥者不下三四千人近來增至五六千人觀此足見春撫之不可少也○南關王恕園北關吕祖祠東關積善齋西門内敦化堂北門内敬信齏五處粥廠前由通倉撥給米石刻將放竣尹憲擬展限一月由通倉撥米一千五百石交五粥廠散放以惠飢民○永定河開工後每日有大車滿載制錢赴河工應用致本州銀多錢少通平松江銀每兩僅易錢兩吊九百文金價異常昻貴每兩値銀三十三兩五錢實近來所未有也○通州水陸通衢爲漕船之所薈萃東門外戲樓至朱家胡同一帶向爲起卸貨物之所均有駁岸附近有宴公廟稅局報載納稅尤爲利便近有地棍見客船停泊此處動輒藉端訛索商船畏懼不前爲坐糧廳憲訪聞出示嚴禁並派差在河干巡緝以恤商旅而重國課○有盧姓者夜間被賊竊去衣服首飾兩大包賊黨共三人得贓後星夜赴京路遇京汛捕役看出破綻上前盤詰言語支吾遂被拘送該管官審訊惟所供竊案多在通州地面不日解通歸案訊辦○通州五方雜處良莠不齊持械鬥毆者時有所聞近由吳直刺將逞兇之人逮案責懲並傳諭地保此後如有恃强爭鬥者務當竭力勸阻倘仍袖干旁觀一併提案責懲 
[巡丁不法]  
　　姑蘇訪事人云距胥門十八里有蠡墅鎭焉店鋪林立人烟稠密亦一熱閙市集也鎭上有協防汛一員巡　十六名所以巡緝匪類保護居民巡丁中有某甲者專以遇事生風藉端敲詐爲事纩民恨之刺骨本月十十夜三鼓後有挑水夫名阿巧者受人之托在城中購得大士若干懷之而歸行至離鎭三里許忽來一人攔足一棍阿巧忍痛伏地其人又連擊數下始大聲曰快將大土獻出饒汝狗命否則不汝容也阿巧審其音似係習聞細視之乃某甲也失聲曰我與汝非不相識者何致如此甲曰汝認識我耶今已勢不兩立非汝死卽我亡言畢復持棍猛擊阿巧哀告曰小人並不識大王所購之土請大王携去惟乞饒命甲不允定欲置於死地一手揪其髮辮一手緊扼咽喉阿巧乘勢嚙其手指偶一鬆手躍入河中甲仍不捨拾取石子向水中亂擲阿巧大聲呼救幸有二鄉人聞聲而來中始遁去鄉人遂將阿巧救起見其頭如斗大鮮皿淋漓當卽舁至汛地衙門報案請騐湯鳳山千戎謂汝指甲行兇有何憑據阿巧答稱雖無憑據其右手三指已被我嚙破卽可爲証千戎見其氣息如絲　有性命之虞立飭地甲購覓傷藥爲之敷治并飭巡丁緝甲務獲以憑究辦 
[潯江春鯉]  
　　九江訪事人去周德泉鎭軍前派世職黄子凌千戎史長發把戎赴建昌縣一帶密拿去歲塔水刦土案犯張臘梨等刻已會同汛开余把戎在西莊將張犯拿獲交建昌縣釭鐐收禁旋卽馳回營次銷差○總辦湖口厘局崔蘭嶼太守湘赴金陵叩賀劉峴帥年禧事畢於本月十五日申刻抵潯卽於十六日辰刻附江　輪船東下○調署德化縣小池司巡檢汪子嘉少尹曰賓於本月十一日因病出缺身後蕭條公子均不在署棺木幾無從措辦薛明府聞而憫之量爲賻助遺缺經邵太守札委城内保甲局員林輔臣少尹志忠代理所遺城内保甲一差委胡愷生少尹靑選接辦 
[光緒十九年仁濟和保險節略]  
　　光緒十九年年正月起至十二月止爲仁濟和第八届結總之期本届共得保費銀七萬六千餘兩比較前兩屇短收一萬兩所有本項分存銀行及招商局生息之欵共得息銀三萬九千餘兩亦比前届短收一萬兩賠欵實支銀二萬五千餘兩官餘利勉給一分支銀八萬兩出入幾相　不能加益公績實存匯豐銀行十五萬兩法蘭西銀行三十萬兩麥加利銀行二十萬兩德華銀行七萬兩輪船商局往來暫存生息十三萬七千九百餘兩織布局八萬兩織布局股票一萬七千兩各銀行欠息一萬餘兩共存九十六萬五千餘兩保費旣無起色存息又不如前一遇賠鉅欵恐須掣動正本不能不統籌全局將馬眉叔觀察提存織布局本銀三十萬竭力收回二十二萬尙存八萬兩又塗銷自存股票應分公積織布股票一萬七千兩布局被焚本利無着現蒙批准以燼餘抵作二成可易新股起息其餘八成雖經衆商禀請提捐歸還需滯歲月幾同虚擲此事吃虧不小亟須設法補救且正本八十萬從前銀行與商局並存現在商局全數提還銀行息旣减輕外洋磅價異常漲貴市面猶難測度若使提减股分尤慮股分愈少擔當愈重肩斯責者殊切躊躇爰集各董與鉅股同人熟籌將商局提回存欵二十萬益以銀行提回十二萬湊成三十二萬附入上海織布總局所改之華盛紡紗總廠作爲股分官利餘利悉歸公司連前存欵八萬共成四十萬數年之後非特八萬之欵藉得彌縫其紗布所獲之股利較銀行存欵之期息厚薄懸殊數年後再行察看局勢届時或將股票售出仍歸銀行生息亦無不可至本公司現有存銀行現銀四十萬隨時活動並有紡織總廠股銀三十二萬舊存八萬輔權子母自可彌補前虧所執紗布股票利摺均存公司而本公司仍是正本八十萬之有限公司也董事中公舉嚴芝眉一人兼充紗布總廠董事以便稽核盛宣懹謹識 
[英界公堂瑣案]  
　　包探竇如海禀稱有客遺烟槍二枝进于許阿大東洋車上許並不送交捕房收管私將其一質錢一則寄存一和順　兹經小的獲許押至王處乞到原贓别搜出寳興帳簿及洋文書各一本尙未查明失主惟烟槍則係江灣鄉人某甲所遺現已函知尙未到案當拘許時有袁和尙者出爲闌阻是以本併送訊許供稱烟槍由坐客遺忘王供稱小的係江北人先在寳興棧當包車夫帳簿係主人抛棄之物烟槍由許暫寄兹已交出袁供稱小的亦江北人包探查贓時曾向勸說致被管押捕房宋通刺判令將許管押十日烟槍曁王處搜出之中西帳簿仍交包探帶回俟下禮拜二再訊袁從寛開釋○包探竇如海禀稱張三郎連次竊取唐培生家布馬褂銅燭臺等物經小的拿獲問明布馬由售與王阿福餘贓沿途變賣無從查吊今將人贓送案唐訴稱家住裏虹口先被竊取銅燭臺繼又來竊布馬褂烟袋現已將布馬褂吊出請爲給領張供認行竊泥首求恩王供稱小的係杭州人不知竊賊是以誤買宋通刺判令將張笞責一百板押候備文遞解回籍王罰洋銀二元如不呈　則管押一禮拜贓給唐領去○包探何瑞福禀稱昨夜黄昏時楊兆麟竊取侯桂三衣袋内對時表一枚扭交捕房搜出小刀一柄恐是剪給所用今特送案請懲侯訴稱小的原籍安徽現在李公館當家丁昨夜行經四馬路被楊竊去對時表楊供稱小的係貴州人侯遺表於地小的見而　取有李姓與小的挾嫌是以串令誣控侯稱小的與伊從不相識安有誣控之事老爺莫信伊一派胡言宋通刺飭探將楊帶回捕房查明有無别情於下禮拜二再訊○四百四十五號華捕禀稱張傳氏與羊和尙有私現在氏流入花烟館賣娼羊常往滋擾以致打架小的見之一併拘案氏供稱小婦人原籍寍波羊時來吸烟不給烟資反恣行婪索羊供稱小的亦寍波人以後不敢如此矣宋通刺判令將羊笞責一百下氏亦掌頰一百下○陳吳氏訴稱小婦人抱孩出外被喬國正搶取孩帽飛步奔逃及赶上已將帽轉遞與人請爲追究某號華捕禀稱小的查得喬原是流　現在氏欲指伊搶帽然伊堅不認承喬供稱小的係江北人不敢在治下搶物宋通刺判令押候備文遞解回籍 
[上海北市絲業會館籌辦順直新災賑捐滬局瑣記四十七]  
　　初和日漢口招商局紫卿家兄續募第七批洋五百元十二黄邑隱名氏助洋四十元合先刊布藉誌善緣前奉津賑局憲電飭轉邀褚敦伯兄赴津助辦武淸義賑已於十八日由各賑所湊撥規銀三萬七百三十一兩五錢并經敦翁邀請熟手司事六人乘輪北上核計所帶賑項除指撥經佩卿兄銀一萬兩查賑文安大城等處另撥銀七百三十一兩五錢指交陳孟威兄携赴寳坻湊放外所餘僅兩萬金實屬不敷㪚放擬俟月底月初再行湊解一批以期及時接濟所有前承江蘇贛棆縣善紳藍翎五品封職前署句容縣教諭徐燦英遵故父五品封職徐桂齡故母五品命婦徐程氏遺命捐助銀一千兩核與建坊定例个符卽於十八日禀懇傳相俯准奏請建坊並將請奬貢監銜封翎枝等項之張樹森等二十五名造册禀請局憲彚咨給照以資觀感此次敦翁鈔送上年承辦武淸冬　户口淸册一本則敬覆加查核計共領銀三萬六千兩易九七六津錢十萬八百千文折合九六津錢十萬零二千四百十二千八百文當經敦翁與諸同仁分頭查賑計共五百一十三村極貧九千五百六十二户大二萬零三百九十五口小一萬三千一百十口次貧三萬零九百五十七户大六萬一千七百零四口小三萬八千九百五十八口每極貧大口給錢一千五百文次貧大口七百五十文小口各减半共放津錢十萬零一千三百十二千二百五十文餕錢一千一百千五百五十文卽撥入棉衣作價給發項下照數散訖又經佩翁承放覇州春撫接奉來示内　霸賑於二月初五散竣共查一百九十村一萬三千六百十一户大三萬八千六百十九口小一萬五千三百零六口每大口給津錢一千小口减半共放津錢四萬六千二百七十二千文謹一併鈔乞登報俾昭徵信而勸後來[  二月二十日錢塘施則敬子英甫謹啓] 　　 
 
 

Page 10

 
 
   
 
 

Page 11

 
 
   
 
 

Page 12

 
 
   
 
