# 1918 - 332 - 4916455

 

Page 1

 
 
   
 
 

Page 2

 
 
[時評]  
[無兵說（冷）]  
　　人謂欲得中國永久之和平者護法也去督軍制也軍人不干政也皆似也然余謂莫如去兵而寄其兵之用於有職業有學識之人學校重體育各業有圑練而此坐耗國帑徒具形式之兵可無焉 
　　夫無兵非不可以立國也無兵之精神與實力則誠不可以立國今中國之所謂兵者即無兵之精神與實力者也言其用不過爲人借其名以爲索利之原爭權之柄而已安在其不可無哉 
[命令]  
　　十二月三日大總統令政府前次收買存土專售爲製藥之用原爲體恤商艱起見顧雖愼加考訂限制綦嚴而留此根株誠恐易滋流弊轉於禁烟前途不無影響著内務財政兩部轉飭查明此項存土現存確數除已經領售者不計外其餘均由部派員督視一律收回彙集海關定期悉數銷燬並候特派專員會同地方官及海關稅務司等公同監視以昭愼重此令 
　　又令甘州護軍使馬安良治軍甘省三十餘年夙著勳勤軍民翕服迭次肅清疆圉功在國家方期保障西陲長資倚任茲聞溘逝震悼彌深著給予治喪營葬銀五千元所有一切喪葬事宜即由甘肅省長張廣建派員妥爲料理派陳　前往致祭生平事蹟宣付國史立傳並交陸軍部照上將例從優議卹以示篤念藎勞之至意此令 
　　又令兼署財政總長曹汝霖呈山東財政廳廳長安茂寅另候任用請免本職安茂寅准免本職此令 
　　又令任命李欽爲山東財政廳廳長此令 
　　又令内務總長錢能訓呈浙江金華道道尹沈鈞業久病未痊請免本職沈鈞業准免本職此令 
　　又令任命黄慶瀾爲浙江金華道道尹此令 
　　又令任命陳培錕署福建厦門道道尹此令 
　　又令内務總長錢能訓呈准新疆省長楊增新咨請任命渝貢球爲伊犁縣知事陳汝彬爲沙雅縣知事張銜燿爲吐魯番縣知事劉希曾爲拜城縣知事泔照爲河灣縣知事均照准此令 
　　又令内務總長錢能訓呈准江西省長戚揚咨試署九江警察廳正王培蓀因事離差請免本職應照准此令 
 
 
 

Page 3

 
 
　　又令陸軍總長叚芝貴呈請任命李文滙爲暫編浙江陸軍第一師步兵第三圑少校圑附錢謇爲步兵第四圑少校圑附均照准此令 
　　又令陸軍總長叚芝貴呈請任命蔡用勳爲綏遠陸軍騎兵營營長應照准此令 
　　又令陸軍總長段芝貴呈准步軍統領李長泰咨請以劉殿元陞補巡捕右營參將王得勝陞補南營遊擊均照准此令 
　　又令黄慶元黄伊訓均給予三等嘉禾章黄伊讚葉崇祿均給予四等嘉禾章此令 
　　又令日本使館三等軍醫正小菅勇給予四等嘉禾章此令 
[專電]  
　　北京電徐覆七覆裁電已發出表示贊成和議辦法交院妥議院叧有覆電未發亦贊成會議惟地點滬有託庇外人之嫌主張在寗準明晨仍由外交圑轉拍（五日下午六鐘） 
　　北京電張作霖致梁限三日疏通副座梁覆不敢應允詞亦强硬（五日下午六鐘） 
　　北京電朱啟鈐今午謁徐代表問題仍未决 
　　（五日下午六鐘） 
　　北京電岑代表岑其麟昨晚到京（五日下午一鐘） 
　　北京電彈劾案將撤回同意案可望通過（五日下午一鐘） 
　　北京電周馥來電因天津電車案爲楊以德運動開復（五日下午一鐘） 
　　北京電曹汝霖聲明卸職在即軍事收束費候繼任酌辦（五日下午一鐘） 
　　北京電今日下午一時參議院開會補選副議長開票結果田應璜以七十三票當選（四日下午五鐘） 
　　北京電蘇督電張文生現與陳旅長議定劃分區域各自防守張擔任豐碭各縣防務陳旅擔任銅蕭沛各縣（四日下午三鐘） 
　　北京電李厚基催欵甚急政府昨飭財部先撥十萬（四日下午三鐘） 
　　香港電國會議員百餘人發電主張進行制定憲法選舉總統修改選舉法並反對新舊國會合併討論憲法及兩國會同時取消之議（五日下午二鐘） 
[路透電]  
　　倫敦電今晨十一時庚林得一號開國際協約國大會時白堂之中有異常歡奮之景狀福煦上將之摩托車四周集有多人皆向福煦上將及喬治君歡呼並唱馬賽歌大會曾豫行討論媾和大會召集之時期與應取之手續並關於履行休戰條約之各問題且涉及德前皇之地位（二日） 
　　倫敦電海格上將報稱泊魯末將軍所統英第二軍前鋒已於比化與歐班間越過德國邊界向來因河進發（一日） 
　　倫敦電國際協約國大會今晨十時後在唐林街十號開會羣衆復向英國與協約國代表歡呼而對於福煦上將尤甚大會之前戰爭内閣曾開會議由首相主席（二日） 
　　倫敦電英軍陣綫路透訪員電稱英皇率太子等於十一月三十日行抵亞拉繼赴杜愛與伐蘭細安萊在塞波區度宿（一日） 
　　倫敦電比國公報云皇室率一九一四年防守里愛區之兵隊開入該鎭比騎兵一旅應德員之請開入德國西境愛斯拉沙伯鎭（一日） 
　　倫敦電比國公報云比軍仍將依序前進比騎隊已入巨里愛爾比步隊已抵愛斯拉河伯至歐班陣綫所佔各地境内殊爲安靜美國公報云美軍已佔據特里凡斯（三日） 
　　倫敦電海軍部宣稱黑海協約國艦隊於十一月二十六日泊於塞巴斯土波爾港外德人所有之俄艦及德國潛艇數艘已交與協約國海軍代表（一日）　　倫敦電自休戰條約簽定後英俘自德回國者共有四萬餘人（三日） 
　　倫敦電柏林消息俄國委里拉台克氏宣稱協約國於春季之前不能干涉南俄事務彼望德俄兩國在此之前早爲聨合（三日） 
　　倫敦電德國復交出潛艇八艘（一日） 
　　倫敦電興登堡上將懇切勸諭德兵留盡職務並允除一八九五年至一八九九年數級之兵士外餘將儘早准其退伍（二日） 
　　倫敦電檢事長斯密斯爵士語客謂戰爭内閣及海外藩屬代表一致决議迫令荷蘭引渡德前皇 
　　倫敦電財政部准英國炸藥公司二十九家合併爲一取名炸藥貿易有限公司募集資本英金一千八百萬鎊英國南斐炸藥公司及澳洲炸藥公司亦在其列（二日） 
　　亞姆斯特丹電德政府禁止前皇前后回國 
　　（一日） 
　　倫敦電貝爾格勒來電宣布建議新南斯拉夫國前受粤匈統御之南斯拉夫區各派代表會集勒斯太特宣佈與寒孟併合受治於加拉喬治朝（二日） 
　　倫敦電孟哲斯特指導報謂衆聞法總理克勒滿沙氏意首相歐蘭杜氏之來倫敦其原意乃在討論處置德前皇問題（二日） 
　　倫敦電檢事長斯密斯爵士在波思茅資演說謂英政府决計將英國境内之德人悉行逐出（二日） 
　　巴黎電福煦上將在所佔普魯士境内出示諭告居民應恪遵法令如有施行仇對舉動者須由軍法裁判所定罪（一日） 
　　亞姆斯特丹電柏林消息愛倍爾氏承認社會獨立黨陰謀推翻政府德國各報謂行政事務完全紊亂並責政府於三星期内耗費馬克八百兆枚（一日） 
　　亞姆斯特丹電伏瓦資報載有施特滿氏所著之文謂全國分裂之危險日見其甚黨人曾與法軍主將在斯特拉堡會商擬建設南日耳曼民國云（一日） 
　　亞姆斯特丹電柏林勞兵政府决議歡迎俄國過激黨代表參與十二月十六日柏林勞兵會大會 
　　亞姆斯特丹電柏林消息巴伐里亞首相愛斯勒氏在勞兵會代表會議宣稱柏林舊政府機關酓仍活動革命黨政府並無權力巴伐里亞人必須設法自助巴伐里亞擬在媾和大會申請裁散各軍而責成警察維持治安與秩序（二日） 
　　本恩電萊姆堡今發生騷亂據波蘭公報局宣稱計殺死猶太人四十人基督敎徒十二人行兇者爲釋出之罪犯助以逃兵又稱此類匪徒已經槍决五十人監禁一千五百人其中波蘭人不及半數（一日） 
　　泊拉格電孟台里格羅國會議决廢尼古拉王與王室以孟國併入塞維亞受彼得王之統治（二日） 
　　海牙電哇姆斯克俄國臨時政府已擔任俄國財政部各債務俟俄國重行統一後各借欵利息均將照付（三日） 
　　古本海琴電巴伐里亞邦袁尼克消息昨晚革命黨開慶祝會歡迎歸國軍隊時有人叱駡愛斯勒氏旣而開音樂會愛斯勒之友某氏欲起演說亦爲衆所辱旋肯人一大羣除去紅旗攻擊内務部大呼（推倒愛斯勒）（二日） 
　斯托克化姆電　柏林發生罷工風潮主張將實業歸爲社會公有猶太工人聨合會懇乞協約國與美國社會黨工黨協請其政府出兵鎭壓波蘭與加里西亞之騷亂（二日） 
　　不魯塞爾電比國實業委員總會估計德軍佔據比境時德國軍民官員所加之損失共有佛郎六千五百六十兆有奇（二日） 
　　柏林電析林消息英國禁止德國以貨物運入瑞典僅許原料出口瑞典船在德國口岸裝貨者已奉命卸去製造品（二日） 
[法國無線電]  
　　里昂電星期二日法國衆議院開會財政總長報告業已揭曉至目前爲止之第四次法國公債之成績票面額計達二萬七千八百五十三兆二十五萬一千佛郎克洛資氏末稱法國公債募得之總額計逾二萬八千兆實收現金額達一萬九千七百二十兆十萬零二千佛郎外邦人民亦盡力輔助我人應募之數爲九百三十八兆而在前數次購買法國公債之數則爲一百六十二兆四百六十九兆六百十二兆外邦人民購買法國公債之總數在一九一五年計爲一萬五千兆在一九一六年計爲一萬一千兆在一九一七年計爲廷共和國此次認購一百二十五兆而在一年前則爲一百二十兆餘我人在殖民地殊獲有鞏固之助力亞爾奇里認購五百兆而在一九一七年則爲二百三十兆摩洛哥認購五十六兆而在一九一七年則爲七兆餘俄國息劵之繳還者僅二百五十兆佛郎認購者之人數計爲七百萬人法國儲蓄銀行以全力認購公債若將德國最後公債之成績與兩國人口總數相較則德國國民每人認購二百佛郎法國國民每人認購七百彿郎且在第四次法國公債募集期内法政府曾發行國防公債四千餘萬兆佛郎云（四日） 
　　里昂電美國第三軍向德境進發於星期二日行抵達倫·愛森米脫·惠脫里煦·奥登·斯登堡之陣線　　（四日） 
　　里昂電瑞士給納佛消息維也納紐弗萊日報載稱波蘭兵已佔據勃萊斯脫里托夫斯克（四日） 
　　里昂電瑞士蘇尼克消息德皇威廉二世之第二子弗里特里克親王現行抵蘇尼克（四日） 
　　里昂電西班牙京城消息星期二日晨泊里托氏於慣常拜客時間呈遞内閣辭職書於國王羅芒諾伯爵擔任組織新内閣（四日） 
　　里昂電勃萊斯脫消息美總統威爾遜定於十二月十二日下午在勃萊斯脫登陸將有軍人之儀節致於美國元首法國外交總長畢勛氏海國總長萊格氏管理法美事務商等委員塔蒂氏等將於前一日之晚間由巴黎起程往勃萊斯脫以法政府之名義歡迎美總統特别車之預備美總統乘坐者准於十二日晨馳抵巴黎（四日） 
　　巴黎電巴黎各報對於威爾遜總統致國會之演詞多有批評菲格羅報載有法國學士院加蒲斯氏所著之文一篇其言曰德國欲藉其秘密與良心上同謀者之助力以解釋威爾遜總統媾和綱領之意旨終屬徒勞威爾遜總統赴歐前之演詞對於此層極有關係蓋此榮譽政治家决不抛棄其意旨以從過激黨與德人之解釋彼過激黨與德人所解釋者頗多互相利用之處也其實美總統與法總理克勒滿沙氏英相喬治氏意相歐蘭杜氏之共同行動必依照克勒滿沙氏之莊嚴意見（即吾人大勝利之天然結果一語）而定和約也（四日） 
　　巴黎電守舊派機關勒加爾報曰威爾遜總統之演詞内含關於休戰與有益的表示之敎訓而於恢復經濟之手續言之尤詳吾人將見美國以其二年來籌備單事之程序與組織努力經營和局（四日） 
　　巴黎電共和黨機關報曰十一月十一日之勝利不獨爲兵力之勝利且爲正義與公理之勝利各國人民以威爾遜總統爲代言人人民之志願即威爾遜總統之意旨故將來和約必以威爾遜總統意旨爲依歸今威爾遜總統致美國人民之明白宣言定可撤除一切誤會矣（四日） 
　　巴黎得勝報曰威爾遜總統文中有關於吾人一節即威總統申明其意請國會特殊出力以發展法比之經濟情狀也法比兩國聞此美國人民親切同情之表示感激實深（四日） 
　　巴黎電愛格塞蘇報曰威爾遜爾遜之文乃協約國國際聨合協助之又一表示威總統已以自由嘉惠吾國今法國於接待威總統之前夕而得此自由之新證據深爲感動（四日） 
　　巴黎電辯論報亦有批評略謂威總統之演詞並非爲吾人而發但畐　人於此可見行事之極好規則也云云（四日） 
[美國無線電]  
　　華盛頓電（遲到）政府發出以下之戰時警告（一）今發現德國航海地圖知於一九一七年九月二日德國曾埋設水雷一百十枚於北緯線四度一一五分東經線一○五度一七分北三度五二分與東六度之間船隻經過此間尚無危險惟船之行抵或離開新加坡者當依霍司白格司燈塔正東二度二三分之航線再轉向北一度五○分又北五度又東一○五度一五分（二）邦貝與哥倫坡附近尚有未掃盡之德國水雷對於目下掃除之海峽中不必改變所有情形當詢諸口岸官府（三）哥馬倫區域内仍有水雷（爲北七度二九分東七七度一○分又北七度二一分東七七度一二分）船隻須向其南十里而行水深一百法松之洋面然吃水不及十六尺之船凡自土倫來回者可經越衞奇板克與哥馬倫土角（四）船行於危險區域内當雇瞭望人在桅頂之上觀守再船之用外部輪齒亦當用之（二十九日） 
　　華盛頓電歐洲與近東刻有機民三萬萬人美國食物部爲振濟若輩起見定於下星期内舉行大會誘勸美人各自節省食物美國預備明年運往歐洲食物二各萬噸去年共計輸出食物一千一百八十二萬噸其在歐戰以前每年輸出食物祗六百萬噸 
　　華盛頓電美國農夫所用之肥由鉀素仰給於德國蓋德國出産之鉀甚多可以供給全世界今美國已自行産鉀且欲擴充其量此項計畫業交農部籌謀解决之法矣（二十九日） 
　　巴黎電菲加路報載法國西學院學員卡波斯氏署名之一論文其中有云（德國復藉其秘密及多少自覺之同謀者以解釋威爾遜的主義之理想今已失敗威總統於動身赴歐前之宣言於此層關係最有意味此顯赫之政治家將不因德人之解釋而抛棄其理想對於俄國過激派之解釋亦然蓋彼等之解釋其根本乃相似也威總統與克來門索君（法首相）喬治君（英首相）及沃倫多君協力動作之後斷然能依照彼（大勝利之合法産兒）（克來門索君之言）而造成一種和平也帝制派機關來高洛司報云威爾遜總統之宣宣中含有關於休戰條約之敎訓及有用之表示尤以關於威總統所明白槪述之經濟重造之進行狀况爲特甚于人不久將見美國全國之人將以兩年來從事戰爭之同一秩序同一組織從事於和平並得同一之综現也（五日） 
[各通信社電]  
　　北京電駐華日使林權助男爵定星期四日晚間啓程回國路透訪員曾往謁之據稱彼望南北早日完全融洽當一九一一年革命之際大局未定以前北方軍人回京要求清室孫位如願以償諸軍人於是藉項城之提拔皆掌要職自此以後軍人黨趾高氣揚未嘗受有頓挫適值南方軍人黨領袖抱極端之意見以致彼此水火相持不下今幸協約國政府關於中國事務完全同意南北議和之舉得協約國之輔助當不致無成也南北統一之後想各國必將依據各方面滿意之方法協同供給中國借欵中國之前途固未嘗不能安樂而昌盛也林使又述及青島問題謂就彼個人意見論之日本早向中國聲明無占有膠州之意將來中日或將協商而使日本在膠州得一租界與天津日租界相同日本仍當承認該地中國主權至於太平洋中諸島彼意日本决不允歸還德國報章雖載有關於美國及此諸島之消息但美國未必曾向日本提述該問題日後美國或有提議彼信日本必將徇從一切林使續稱西比利亞之日軍近多撤退惟必留駐若干以維持交通德國之完全瓦解已使俄國全局爲之一變協約國將取何種最後計畫彼猶未知也林使結語曰日本將來之政策必以和緩親善主義對待中國並與協約國完全一致云（二日） 
　　北京電今晨公府會議一致議决贊助總統主和政策並籌備在滬開會簡任北方代表並議决不依辛亥讕會會成例四當時爲中國民黨與滿洲帝黨之接商情形與今不同也岑春煊函建議徐總統應至滬出席衆以此議不便照行均加否認（三日） 
　　北京電昨晨公府會議散後段祺瑞即通告安福派要員六人謂彼擬贊助南北議和於是安福俱樂部允不反對錢能訓錢之組閣同意案今日下午已提出軍人黨近一星期内竭力運動選舉曹錕爲副座今亦允展緩舉副（四日） 
　　海參崴電西比利亞俄軍協約軍總司令於十一月三十日來電云我軍戰於愛加特林堡之北包圍維雅站之敵軍後截斷勞兵會烏拉爾師之兵三旅俘虜千人獲機車六輛貨車一百五十輛（三日） 
　　以上路透電 
　　北京電美使芮恩施博士奉本國政府訓令通告徐總統謂美政府聞徐總統决議將所有鴉片悉行焚燬無任歡欣視爲徐總統具有施其權力以求國家眞正幸福大决心之明徵（四日）字林報 
　　北京電公使館接得廣東領事之報告云五國領事於二日訪軍政府務總裁伍廷芳氏面遞勸告平和說帖伍氏即表感謝之意旋卽將日英文之長文答詞交與領事圑其内容要點大致謂承各友邦勸告平和深爲感謝求南北統一之善法在各國對於北方停止借欵云云（五日） 
　　廣東電此間一般人士對於此次五國公使聨合 
勸告南北速息内爭之舉咸極感謝友邦之好意且云願友邦此際留意中國全國之民意持不干涉内政之態度又云聨合在歐洲之戰爭乃爲正義人道計爲世界永久和平計出於萬不得已而戰故不肯輕易應和議之請求必俟德國不能再攪亂平和而後始停戰中國之戰爭亦與歐戰大同小異深望各友邦以維持世界和平之初衷協助中國永久和平之實現云云 
　　廣東電吳景濓氏答本社記者之質問發表國會方面關於時局之意見大致如左此次之戰爭爲南方對於北方政府違法出於護法之舉期獲得合法的永久平和而戰也吾國七年以來變亂不已者無非由於無法律的平和之保障聞目下北京上海方面正在進行之平和運動有欲先决事實問題後决法律問題之傾向此則吾人絶對不能贊成蓋苟且之議和與豫埋將來戰亂之導火線無異非眞正爲國家愛和平者所忍出也想我友邦所期望於中國者亦復如是今試具體的陳述所謂合法的議和之先决問題則取消非法總統非法國會是已此二條件之合法與否可一任若輩自身及各國輿論之裁斷北方聲明議和以前即當首先自問良心取消非法總統非法國會今乃不然實難承認其有誠意至關於和平之條件外間雖有種種揣摩臆測然欲代表多數之意見可一言以蔽之曰不爭個人之權利祇求根據法律保持和平以期復政治於常軌舉共和即民治之實耳據此以推求此次和平之條件則爲改革督軍制度與裁撤軍隊兩項今日之急務在改革軍政除民治之障碍裁撤軍隊救財政之危險此等問題一經解决其餘問題自然迎刃而解矣余取代表全體議員敬告天下並請記者代爲傳播曰南方國會議員之希望除此以外並無個人權利之觀念云云（三日） 
　　北京電錢總理同意案將於明後日在衆議院投票表决現在安福俱樂部之一部分雖尚持反對態度但多數似已表贊成故此案大槪將通過（五日） 
　　北京電傳說吳佩孚施從賓等向總統聲訴曹錕吞没軍費之一部（五日） 
　　北京電北方議和代表大略已决定派田文烈 
　　北京電日本公使林權助氏準於今晚八時半啓程由滿洲朝鮮歸國由芳澤參事官代理公使至小幡公使到任爲止（五日） 
　　東京電本日東京各報皆評論五國對華提出勸告事今摘錄如下時事新報曰此次五國聨合向中國提出勸告之舉實獲我心者也其效果如何雖不可知但于人極端希望中國南北之領袖皆諒解此次勸告係出於公平無私之誠意使列國之好意不至於空費萬一竟至空費列國之好意誠可謂爲遺憾但祗可持旁觀態度除此以外更無他道列國决不可從而干涉之借欵投資之方針亦未爲不可但吾人希望當局勿漫無識别徒東縛資本家之投資也東京朝日新聞曰此次之勸告吾國在對華外交上實立於主動之地位極應始終貫徹之並希望中國得參與建設以平和正義之實現爲目的之世界的基礎日本軍閥與中國軍閥皆當深注意於此事此次之勸告甚適合事理中國而蔑視之必將召列國協同之干涉國民新聞曰此次之對華勸告似有出於意外之效果因徐樹錚一人之行動而發生之無稽之流言亦藉此而得表白對於促進南北妥協之舉亦將大有效果也 
　　東京電日本政府曾託法國政府向德國要求釋放爲俘虜之日人德國政府近已通告日本謂此項日本俘虜即可釋放計共一百零五人（五日） 
　　東京電中國章公使定於七日晚間在使館開晚餐會招待徐樹錚及日本宫内大臣波多野日本陸海軍重要人物等（五日） 
　　東京電陸徵祥等於四日下午七時十分由下關附火車東上聞陸氏將在京都小作勾留於七日下午抵東京餘均於五日下午抵横濱（五日） 
　　東京電大阪朝日新聞違犯報律一案已於今日判决編輯人君行人共監禁一月主筆監禁兩月 
　　（五日）以上東方通信社電 
　　東京電中國講和主使陸徵祥於赴日本途中在朝鮮京釜鐵道中突起僂麻窒斯病（即筋骨瘋痛） 
當四日晨抵釜山時身體已失自由得隨員之帮助幸得往投宿於鐵道旅館臥病在床雖定搭乘五日早之連絡船然病勢則依然也（五日） 
　　東京電日本講和特使一圑由牧野男爵之意見中止搭乘軍艦而改乘天洋丸輪船將於來十日頃動身又近藤廉平男則將搭已社所有之船於稍遲首途西園寺侯則至遲亦將於本月中起程（五日） 
　　東京電東京商業會議所接電曰美國實業家頗覺在東洋之日美兩國財的協力之緊要對於山科特使之見解全表同意到處皆爲之開歡迎會 
　　東京電爲往監視德艦餘部之解除武裝由英國派遣戰艦一隻及驅逐艦二隻於本月一日駛赴基爾軍港在英之日本海軍武官一名亦附搭焉 
　　東京電大阪朝日新聞被告事件其記述該文之大西某判决監禁二個月編輯兼發行人之山口某判監禁一個月而檢事以該判决失於過輕提出控訴 
　　（五日）以上共同通信社電 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[美總統在國會之演說（再續）]  
　　余固可爲比利時與法之北部所需要者一言之乎將來二地人民所受之痛苦欲補救之幾將失望雖有大宗之賠欵亦無濟事今日不僅籌欵之一法可以爲功即使明日若輩有金錢矣有充分之原料矣然欲於世界實業中恢復其固有地位却仍不能蓋重要之工業地全遭戰爭之蹂躪工廠之被焚燬者甚多人民四散良工已死二地人民苟不經人扶助重造工廠重製機械則其固有之市場必爲他人所佔雖然吾人豈能聽其受工業之競爭而不爲之所戰後之工業必愈發達機械必愈精利是故余望國會不致拒絶吾國之戰時商業部得有優先權輸出物品供給曾受德國蹂躪之人民蓋吾人旣振救此等人民脫離德人之恐怖豈可任聽若輩在此銳利競爭場中自討生活 
　　欲謀吾國商業之整理使其穩固而且便利第一着當立即决定一九一八一九一九與一九二○三年當抽之稅率以期减輕商人方面之負擔而同時不致缺乏政府之行政費更當通告全國重要工業之主腦人物謂政府所需於彼等應盡納稅之義務决不能任其有不定之象苟能早一日定局則有利於國者必早一日故不許久待討論之多費時日蓋徒事討論如何重整商業而不先定局是無謂之空談也雖然歐戰固再延長者吾國必將至少續籌八十億元之稅於一九一九年開始收納幸歐戰已停余與財政部總長同意可將原數减至六十億元然政府之行政費欲其立時減削却不能所有戰時訂立之合同從速作廢者自經作廢清算者清算但清算之手續又不克過速因財庫之現金不能因此清算收吸其大部分也再海外之國軍所需軍費仍不可少緣大半國軍在佔據時期内當留歐洲其他應調回而遣散之國軍又需大宗欵項於未來之數月内籌妥更有進者吾國戰時公債仍當照付利息應還本者當先籌欵以待然此項用費爲數尚有限究不如長期戰費之銷耗大也故來年苟得六十億元者可以供給各項用費財政可以流動如意此根本上之籌畫也法律原定之數本祗四十億元財部總長擬在戰時商業之餘利及戰時合同中再抽二十億元余亦以爲然惟此項稅欵祗可限於一九一八年届期之戰時獲利或一九一八年届期戰時合同之利余今力望諸君從速採納此議再至一九二○年國稅當自六十億元减爲四十億元至於其他無限定之規定際此商業重整緊急之時祗可從緩再提否者必加疑惑與紛亂且此緊急之時必需從速經過凡爲國家重要商業謀利益者當不願從中挑撥而令其延長也余故曰今日欲求經濟之復活與夫商業之發達吾人首當掃除一切疑惑當下一清楚之决斷以簡單之法規定之如是而已 
　　吾國未加入戰圑以前所定之海軍計畫余意國會當接續履行之海軍總長已交貴委員會請通過其未來三年内建築計畫此項計畫悉依國會原定擴充海軍之手續並非爲戰時之格外手續余贊成此計畫陸續履行而不稍暇且將來之世界政策尚未定局吾人若在今日即從事整理以期相符合則余以爲太過慮矣余今最關心之問題厥爲對付鐵路之政策余甚望諸君匡余不逮示余計畫余實不敢獨斷獨行此問題之複雜莫可言喻雖富有思想之人亦不敢貿然下斷然吾人當從速研究此問題一秉至公不偏不黨而於解决之道不能有黨派之見云云 
　　總統演說至此又詳論於戰爭時政府節制公私鐵路之必要繼曰予信吾人於明年春初得見歐戰之以條約正式告終也云云 
　　總統最終一節演說如下 
　　余乘此機會報告國會余將赴巴黎會合吾人所共同敵抗中歐兩帝國之各國政府代表以討論媾和條約之諸大端余知余去國後將發生大不便尤以當此時期爲甚但余此行實爲最高之責任所迫余斷定其如此想諸君亦必與吾同意也協約國政府已承受吾於本年一月八日在國會中所陳述之媾和根本條件中歐兩帝國亦已承受之矣彼等均願余親自列席於此等條件之解釋及應用加以說明而余亦極宜說明此等解釋及應用庶能完全表示我國政府毫無自私之目的純以誠懇之意願對於關係各國有公共利益之解决辦法予以贊助吾人今將協同决定之和平解决於吾美及其餘之世界均屬非常重要其他軍務或利益均不能超出其前我美海陸軍勇武之兵士秉其良知爲主義而戰蓋彼等知此等主義乃彼等國家之主義也此等主義余嘗勉力以表示之彼等乃承受余之表示而視爲能代表彼等自己思想之目的之實質一如協同作戰之各國政府承受余之表示也故余對於彼等實負有一種義務義務維何即須保此等主義之表示不受僞誤之解釋并盡力設法使其實現是也彼等貢獻其生命所需之血以期有所獲得今余將盡余之責任俾不辜負彼　　所期余意任何役務上之使命未有能重大於此者余到大洋之彼岸後將仍與諸君及本國事情密切接觸凡余之所作爲諸君將皆與聞法英兩國政府從余之請已確實取消兩星期前所存在之海電檢查目下除企圖與敵國貿易之交通外所有海電均已免除檢查巴黎與我國務院之間及法國與我陸軍部之間少須保持一分開之海電線俾隨時可以應用余因須其如此而不絲毫阻碍他人之交通故已暫時接管此兩條海線俾可作唯一之用途余之此舉係受最有經騐之海電員之勸告深望其結果可以饜余之希望使以後數個月内大洋面之消息得以自由慱遞而不延擱也國會諸君乎余將赴大洋之彼岸盡余之能力忠實解釋吾人所愛國家之主義與蘄向此事任大而責重倘諸君能一致助余以鼓余之氣增余之力是余所望也余深知余所負責任重大而且困難但余爲國民之公僕於從事此種使命之時不得抱有私人之思想與目的余此行將竭余之所能贊助協同作戰各國政府之諸領袖開誠討論俾獲一公共之解决余將倚賴諸君之容許與奬勵雖在海外仍與諸君接近諸君如欲就余有所諮詢或欲余有所盡力有海電及無線電可以傳達也國内大事之須處置者余仍能時時與聞此乃余所思之而快樂者余之去國時間務期愈短愈妙他日歸國得對我國民欣然告曰我亞美利加所奮爭之偉大理想居然能成爲事實矣（完） 
[北京特别通信（二二一）（飄洋）]  
　　正爭副座問題 
　　五國勸告提出 
　　公府急遽會議 
　　旬餘以來吾人夙昔所鼓吹之國内和平方喜路形接近而安福政定各省督軍勾結縱横冀推翻和平之局故先之以反對閣員繼以之彈劾内閣又繼之以副座問題用意在即欲擁叚排錢舉曹制徐以重興南北波瀾遂其鼠竊狗偷之短期生活其種種無恥種種横行非筆墨所能盡其萬一三日以前張曹諸人氣燄逼人提及内閣輒拍案大駡錢氏東海無奈先召張（作霖）次召曹（錕）厲聲言你們必須與我過不去我亦可以不幹看你們幹得下去張曹當面又赧赧然曰服從總統命令然一出公府即會議於某宅内閣問題放過急轉而爲逼舉副座其初計畫頗欲義效項羽招致漢高重作鴻門之宴以面逼梁士詒繼而張作霖自告奮勇言梁某平時打牌吃酒也算一個好脚我去同他說就是了衆以爲然張乃訪梁發揮其極粗極笨之辭令談判旣終出門告别下一哀的美敦書曰限第哥三日答覆否則恐怕他們不肯便許老哥過去梁氏頷之此前日事也袞袞赳赳之督軍與鬼鬼祟祟之安福政客方興高采烈盛氣凌人以猛爲反對和平之運動而外交界霹靂一聲已提出希望和平之勸告此種勸告之意味影響國權當然重大集各方所得消息誌之如下 
　　勸告内容之發表昨日（二日）下午四時日英美法義五國公使晋謁總統呈遞勸告之書其内容發表如左中國南北乖離之内訌計已兩經寒暑日英美法義各國政府常引以爲深憂此不祥之紛爭非獨危及中國自身之康寗損及諸外國之利益且延而動摇一般之人心致予敵國以可乘之隙此次戰爭最大難題中國之與聨合方面協力業受莫大阻害今幸危機漸過各國咸希平和及正義實現於各國民間當此企圖世界的組織成立之時而中國内訌不息此偉大事業定必加以一層之困難日英美法義聨盟政府旣悉中華共和國大總統所執妥協内訌之措置深望償此莫大之希望同時南方各首領之態度亦示有同樣穩健解决紛議之意實無任欣幸之至是以前記五國政府深願北京政府及南方各首領勿以個人感情用事勿拘法規枝節凡有障害於樹立平和之一切舉措亟須力避以便速爲無隔意之協議更以顧念理法大則與中國民福之感情爲基礎以舉中國國内平和統一之實爲要對於妥協成就之手段與其徵兆特表同情與期望云云 
　　勸告書中之聲明五國旣提出上記之勸告書並附以聲明云日英美法義各國政府對於南北兩方力謀解决從來所招乖離之各種難件時極表深厚同情五國政府並無何等干涉企圖亦不指示何等妥協條件或欲在其中左右意思實欲表明此等妥協條件應由中國人士自行協定意思五國政府對於南北兩方欲圖實現妥協統一之熱望及努力務視力之所及與以聲援斯亦不過希望中國國民得參與列國現今所企圖改造世界之　業庶幾得以發揚將來之國威 
　　勸告提出之遠因此次勸告所以提出之遠因據外交界所述當美國公使芮恩施氏回任時已携有美國大總統對於南北問題之希望故美使回華而後調停之說曾哄傳於一時其後調停問題專由駐日本之英美法義各國大使磋商一切議定後各國大使即將其結果電告各本國政府經其承認復轉電北京各國公使作勸告之準備 
　　勸告提出之近因五國雖有勸告之準備然尚恐我國誤會爲干涉仍望我國之能自行解决一月以來東海恢復和平之手叚着着進行南北兩方皆下停戰之令故各國態度一時歸於沉默然至最近新國會議員之一部勾結督軍興風作浪且有第四次段内閣之提案故前月二十九日各國即舉領袖公使特至外交部質問段内閣是否尚須實現并言合肥爲人各國亦所欽佩惟其所處地位與其往昔對内武力之主張爲全國國民所厭惡若再擁出叚閣恐足爲國内和平障礙各使擬聨合往謁總統云云其時外部由陳籙代理接見與言此事雖有風說但當局之意見尚無表示進謁總統似可不必當由外部往探總統之意或可非公式轉知友邦各使云云因此陳代理曾謁總統商議後即以私人資格通知外交圑謂前傳說不至實現外交圑又稍靜默然兩三日内主戰派之論調如故運動速舉副座推翻内閣如故五國公使遂仍依預定計畫於昨日上午十一時先在英國使館會議本擬今日進府最後决定急遽間於昨日下午四時提出矣　　急來抱佛之會議五國旣已提出勸告霹靂驚人乃緊急决定今日（三日）上午八時召集全體閣員及在京興風作浪之各督在府開一重要會議宣告五國之内容問各督於此種形勢之下是否尚可一意孤行盲人瞎馬鼓吹段閣鼓吹舉副總統吾知各督必又瞠目不知所云其結果如何必與時局以極大之影響也 
　　對南亦同樣勸告五國公使昨日上午會議之結果旣决行提出勸告同時復訓電駐粤各國領事以同樣之勸告書向廣東軍政府提出内政牽涉外交引起絶大之抱憾主戰派與各督軍實不能辭其責也 
　　各督始急欲出京五國勸告提出於是政客軍人驚惶失措張作霖又謁東海聲言即欲回東惟請速撥軍費仍含要挾之意（據某報消息張作霖見東海時面上頗呈一種愧赧之色並自述歉忱謂此次之學書實因我輩武人釀成致總統爲難深抱不安云云）聞今日（三日）會議之後曹張倪等大約或將狼狽出京矣 
[在京督軍之最近言動]  
　　外交圑勸告之導火線 
　　最近各督軍盤聚京門屢次秘密會議旣結成有名之圑體關於時局亦經彼此接洽議有具體意見據安福派某通訊社傳述其意見約分三項（一）速選副座並以曹錕爲候補人物此係希望於國會者（一）改組内閣推挽合肥四次出山（一）解决時局維持新國會並請貫澈前内閣之對内政策後二項希望於總統及當局者又督軍等組織之同袍社（改稱參戰同志社）近日居然將發表其軍政意見内容如左（一）軍隊解散應使南方先實行依南方解散之員數北方亦照此數實行解散之（二）全國之師圑定爲五十六個以外全數解散之但其編制法應改現在師圑單位爲旅圑單位（三）軍費先支給北軍之解散兵其解散部隊之各長官應支給在職時同等之俸給說者謂此種意見與其名謂政見不如直捷了當稱爲愚見私意尚覺適合也 
　　在京督軍中以張奉倪皖爲最出風頭而張奉恃其上年入關擁段之功喑嗚叱咤尤爲睥睨一切張前日因速選副座往脅梁士詒聲勢洶洶令人側目據日人消息張氏當時語梁云現總統在職原無速選副座之必要惟人事不可預知若大總統任期五年内竟發生副座代行職權之時期亦在所難計届時即欲再行選舉亦不可得至謂讓副座之椅子於南方尤屬絶對不能望之事此應速選之理由一也今日之時局紛糾已極如不解决或至提議徐總統退職之時亦在所難計當此之際如無副座則危險如何此應速選之理由二也以上云云不特梁士詒有所難受即東海聞之試問作何感想其驕悍可謂出於儕輩但最近消息張以各督在京致引起外交問題頗抱不安二日下午特入府見東海言明日即擬出京惟請稍撥欵項東海已飭財政當局酌辦則張奉對外國人尚有所畏忌也 
　　各督軍在京各界均有歡迎之讌會惟英使館前日之招待宴遍請各當局及各要人惟各督不與其列且尤有一頗有趣味之事則孟恩遠張作霖曾拜荷蘭公使謝其優待張勳荷蘭公使莞爾而言曰這不算什麽如君等苟處於張勳地位我亦一律優待云 
[勸告前之内閣與副座]  
　　内閣雖已緩和副座仍謀速選 
　　日來政界形勢頗形黯淡内閣旣在風雨飄摇之中而速選副座問題因督軍極力主張又復有死灰復燃之勢聞張作霖日前往見梁燕蓀囑其疏通議員措詞極爲强硬有限三日答覆等語昨張復有函致梁詢其疏通結果如何如無頭緒渠將即日出京云云頗含哀的美敦意味至梁如何答覆現尚未探悉茲將各方面關於内閣副座等問題之種種消息彙錄如下 
　　新民通信社消息云連日内閣問題遷延不能即决中復夾雜副座問題致解决愈難外間謡言愈甚惟元首態度則甚安閒堅定前日（一日）下午某次長入謁叩及此事並就内閣問題有所建議元首即毅然謂余以衰年被迫出山原非所欲亦旣勉徇各方之請出任艱鉅則必須照予政策進行不能妄有旁人容喙予旣提出錢閣即認定其能適於解决時局不能更提他人云云詞氣極爲堅决嚴厲某次長不敢再置一詞晃日曹經略及各督亦曾奉召入府昨日復單召張作霖入談各疆吏並無異詞日内仍將原案提出並無更動亦並無以之與選副爲交換條件 
　　北京通信社云連日錢内閣爲數方面强有力者之反對風雨飄摇已有站立不住之勢前間接大爲焦灼之徐總統日來亦有難以措置之處昨據政界消息公府方面爲維持錢内閣起見以非改組現内閣不可目下錢代理已有幹不下去之形勢以退爲進不如犧牲一部分之閣員加力疏通以爲間接維持錢内閣之計畫此種計畫現在不過動議 
　　新聞編譯社消息云確聞總統以外交内政釀成重大問題今日（三日）特召集各督開一重大會議討論收拾方法至昨日各報所載總統留各督在京及内閣易人等說絶對不確純係某派造謡之作用又聞前日英國使館招待朝野各要人時叚合肥對某當局言内閣仍宜提出副座亦當選舉惟兩事係分别辦理亦不能作爲交換條件 
　　又據順天時報云近日排斥錢總理之彈劾等案愈唱愈高錢内閣之命運似已迫於旦夕徐總統二十九日特傳見張奉督語以政局之大勢并謂如現下猶有令政局再生波瀾之行動則大勢無由挽回余不得已惟有讓賢退隱而已云云張氏聆此懇談深諒其意且聲明對於錢内閣同意案勉能代爲奔走疏通聞叚祺瑞氏亦深悉此際混亂政局極爲不利特向安福派致勸告之結果安福派對於錢内閣同意案已表示贊成大約數日内即當提出議會又副座問題滯京之督軍圑運動梁士詒氏欲其同意於副座選舉然昨聞舊交係議員某君所談謂縱令各督軍如何勸誘梁氏决不致出反抗國民輿論容許其要求之舉吾輩七號俱樂部同人（交通系）刻下預定一致反對速選又據研究派某君謂副座問題近來雖由各方面重行提起但實際上究竟不成問題現以關於憲法起草委員投票交通派激怒之今日如欲梁氏同意於速選豈非全然無望之事乎 
[南北軍撤防之實現]  
　　漸有妥洽誠意 
　　自罷戰命令發表後湘贛等省即遵令停止軍事行動近更擬撤退駐兵徒以茲事手續繁重由參陸辦公處與各方面一再籌商近甫决定在湘之吳佩孚所部在贛之安武軍各路已開始撤退曹錕昨接吳佩孚師長來電報告撤兵手續擬定六項聽候中央命令分别進行等語同時倪嗣冲亦接到馬聨甲來電報告撤兵次第已經派字除砲營原船於二十五日陸續由贛退回樟樹外在贛州者分八次續退第一次爲衞隊營與各馬匹第二次爲第二支隊之三營半第三次爲輸送第三大隊此三次於二十六日起逐日開拔第四次爲第五支隊五營第五次爲輸送第二大隊此兩次於三十日起逐日開拔第六次爲第三支隊五營第七八兩次爲第一支隊五營與機關槍工程各連隊此三次於下月三日起隔日開拔至輸送第四大隊及兵站輜重俟各隊營開拔旣竣最後退回萬安南良口地方有第二支隊之一營兩哨候本隊三營歸途經過隨同撤退其駐萬安之第四支隊四營於二十八開拔至第四支隊之第五營俟贛州萬安兩處盡退後然後撤還聨甲亦率同所部員司相繼回樟現駐樟樹者爲第一第五兩支隊第二第四兩支隊則退駐臨江第三支隊退駐臨江境之删湖地方等語北軍旣擬退兵如上所述西南方面亦已着手據吳佩孚報告接陸幹卿程潛等來電均申明雙方先行撤防始足以堅國民之信現正與軍政府接洽辦法即着手進行又張敬堯昨午來統密急電分達府院據稱譚浩明現在發電召集三湘靖國軍高級軍官在永州開特别會議討論撤退南軍辦法又某方消息滇督唐蓂賡以南北實行撤兵共謀和平曾令駐紥川湘邊境各軍向後撤退惟在贛邊滇軍仍駐原地殊與撤兵之旨相違昨致電韶州李根源軍長令將所統滇軍尅日向後撤退至福建方面政府昨接李厚基電告莆田仙，　遊等處南北軍已無戰事北軍已退守莆田仙嶺九鯉湖浮山等要隘南軍現在退守仙遊楓亭南溪等處以待最後解决又參陸處昨接浙軍童葆暄來電稱陳烔明軍隊已由萬松關撤至漳州職軍由江東橋退駐厦門另派軍隊接防尚無戰事發生云云綜上消息是南北兩方現皆着手撤兵恢復和平之期會當不遠矣 
[京華短簡]  
　　國務院昨有電致各省區晖民長官云中央已與西南約定雙方即日罷兵撤防所有協商諸事已飭各該管部籌議進行安内靖外間不容髮其有不顧國本發生謬論或散布邪說煽惑人心者應由各該軍民長官轉飭有司按照治安警察及警備戒嚴條例嚴加取締 
　　國務院消息關於南北和平會議頃由公府交諭由院完全主持但將來選派議和代表時則秉承總統意旨辦理故現在院中籌辦關於和議一切手續頗爲忙迫 
　　日前國務院因瓊州被粤軍攻陷曾有要電致岑西林責備不遵停戰命令茲聞前日岑西林已有一豔電到京答覆錢代理其原文如下北京錢幹臣先生鑒電悉肅清瓊州係本月十四日事在通令休戰前事實昭彰可爲明證據電尊處下令後李厚基仍猛攻漳州是否李不奉命除飛飭敝軍勿輕肇釁外乞速嚴電禁至於晋隴及北方各軍攻陜西是否陜省非停戰之列亦請明示尊處旣渴望和平即應實行一律休戰速開南北會議否則枝節横生糾紛益甚如何盼速酌覆岑春煊𧰟 
　　南方軍政府七總裁聨銜於東日致電東海内容極簡單有請援照辛亥前例雙方各派代表在上海組織議和會議等語政府如何答復尚未探悉 
　　政府因歐戰議和關係綦重曾由院秘書廳通電西南各省軍民長官凡各該省交涉事件如有關於此次和議應提出之問題者希從速編列咨送來京以便彙交陸使携赴歐洲以便提出議和大會並囑各抒所見以憑採擇但西南至今尚未答覆 
　　政府鑒於歐戰了結各國俱已開始籌備戰後各事因於日前電致各省軍政兩署令開歐戰善後籌備會議對於未來之經濟各問題務應妥爲研究呈報採擇 
　　參戰處擬改爲國防籌備處連日已將大致辦法商定日内當可提出國務會議俟通過後即可發表着手改組 
　　陸軍總長叚芝貴患病　請假多日茲聞病已痊可日昨赴津料理私事今明日回京後稍爲將息大約可以到部銷假 
　　察哈爾都統田中玉一日上午七點二十分帶隨員衞兵三十餘員由西直門車站登京綏車回任又山西督軍閻錫山已於三十日返抵太原府院方面已接其電告 
　　劉存厚鍾體道管金聚發生意見連日來電互相攻訐政府前已命劉鎭華澈查昨日又有密電致奉軍司令許蘭洲秉公查辦以昭核實 
　　此次葉譽虎赴歐後以考察交通名義發表但葉氏於考察交通之外尚兼考查農商名義昨農商部亦已有明令公表 
　　財政界消息十一月份善後借欵利息應還四十一萬六千六百六十兩六錢六分六釐已由曹兼財長從鹽稅餘欵項下提出撥還 
 
 
 

Page 7

 
 
　　督辦京畿一帶水災事宜處日昨函請外交部向各國公使商議照前監務會辦丁恩所允酌提鹽務準備金兩萬元以爲河工之用聞餐交部已將此情轉向公使圑知照核覆以憑辦理 
[東京通信（心危）]  
　　西園寺特使評 
　　戰後失業問題 
　　横濱華僑之盛會 
　　日本講和特使已派定西園寺公望而以現在外交調查會之牧野伸顯及駐英大使珍田捨己駐法大使松井慶四郎副之其他隨員除陸海軍武官外更有國際法學博士立作太郎實業界之正金銀行總理井上準之助三井系福井菊三郎工業界和田豐治藤山治等人聞所網羅者約四十餘人澀澤榮一或將同往亦未可知西園寺因目下不甚健康一時暫緩出發十二月初旬牧野氏率隨員乘戰艦金剛先行約二十五六日即可抵巴黎此次西園寺派爲特使其中頗有曲折最初輿論莫不推加藤高明而以外交調查會存在掣肘之故未能現實其實原内閣爲純政友會係苟以反對黨爲特使於調和黨見雖不無利益而外交不能統一亦足爲慮其結果以西園寺及牧野前往西園寺曾爲政友會總裁原内閣成立固有密切之關係牧野爲薩廉派（海軍派）重要人物與政友會關係亦深茲二人者於現内閣之關係旣如此而論其外交經歷則輿論均評爲適當之人材西園寺於明治元年留學法國十有餘載與現在法國内閣總理蒯萊孟蘇爲學友嗣後曾任德國大使歸國後屢任首相牧野亦曾爲奥國大使歸國後歷任外相故其資格無可疵議云云東報輿論大致表示贊意即素主張加藤者亦同聲稱頌何獨其輿論能舉國一致乎 
　　大隈侯於西園寺之特使雖以爲得人而未免稍有不滿其言西園侯年已七十而以原氏之請欣然應諾誠爲可喜惟日本尚無任用壯年之氣象易言之即無興國之氣象國内未嘗無少壯之人材可以任國家大事者而爲官僚政治迫使若輩未能一展其才華殊可遺憾者也此次全權委員中最適任者莫英使珍人田若珍田曾任美使與威爾遜大總統亦甚相知調遣至英已二年有半與英國政治界交際亦熟故此番列席中最能出力者斯人而巳 
　　憲政會總務尾崎行雄言曰西園寺牧野之全權特使誠爲適任者而所謂講和使節有兩種之區分其一爲旁觀旁聽者其一爲貫澈主張者日本之講和往往政府與國民不能共同一致目下國論旣未統一而朝議亦未决定漫然選派使節其不爲國民所挾擊者幾希矣故西園寺與牧野之遣派其結果爲旁觀旁聽之使節亦不難想像而得之也今所希望者無他貫澈主張是也欲貫澈主張必先求國論之統一而再由朝議决定則庶幾特便之目的可達爾 
　　國民黨總務關直彦言曰西園寺侯之特使以現内閣之關係而論至爲適當蓋西園寺侯爲政友會之前輩於講和會議有獨斷專行措置機宜之可能性惟該會議前途不無艱難之點園侯以老病之身親自跋涉其辛勞可想夫對德奥條件聨合不難一致而一般和平上根本問題各國所處地位不同不免有害利衝突之點即如美國主張人道主義力說非併合非賠償於理想上固所謂公明正大而他國恐未必容易承認海洋自由問題如何前途未可知也更如日本曾占領膠州灣及南洋諸島而中國已有收回青島爲其條件之一各國利害關係重大之點不僅此耳如國際聨盟大問題各國見地均不能一致西伯利亞問題等凡關於戰後永久和平將來之艱難更不知若何解决也 
　　日本自開戰至今工商業之發達誠屬可驚其國富增加由債務國一變而爲債權國誠所謂千載一時之機會但和平恢復後其影響亦非淺鮮蓋勞働者之失業亦一大問題也彼經濟學者莫不抱此恐懼而一方準備擴張事業爲商戰之根本計畫近其警視廳工場課長調查東京府下工業之發達情形已足窺見一斑特記之以備參考之資其言曰戰時工業固於和平後難於持久而其他平時工業亦頗可觀東京府下之機械工業戰前工場數六百二十七去歲末一千二百四十機具工場則自一百七十三增至三百七十四鑄鐵工場自一百六十五增至八百二十七船舶工場自二十二增至四十七製藥工場自一百五十一增至四百四十化粧品戰前僅兩處而至今乃增至一百五十東京府下全部使用工人戰前約計十萬人而現在不下二十六萬人若恢復戰前情狀則失業者當有十五六萬人但和平後縱有影響亦决不致如戰前之數况近來巳告停戰而工場設立者每日約有八九處豈非不可思議之現象乎曾有某工場使用工人二百名一時因事解雇者一百三十名而即爲他工場所吸收故一時和議之影響尚未能波及云云其工業之發達利用此時機而一躍千丈據聞鉛筆一項大正三年輸出額僅五萬元而大正六年已達二百萬元其增加數奚啻倍蓰我國於戰時已失機會戰後能不急起力追乎 
　　二十六二十七兩日横濱開戰捷祝賀會其盛况遠勝於東京西人之假裝行列頗有興味有扮和平之女神者有演德奥之暴君者形形色色無奇不有余曾往觀焉華僑興致亦高其假裝行列中有扮演中國舊劇及跳獅子等晚間舉行提燈會游行華僑居留地西人日人觀者如堵並紥成魚龍各種燈彩台閣佐以金鼓十番細樂等頗極一昨之盛 
[張樹元剿匪之經過]  
　　兗屬有肅清之望 
　　魯督張樹元近來屢有剿匪捷電到京茲聞張督自上月十二日親率軍隊出省督剿後沿途考察惟泰安曲阜尚稱安謐泗水境内有土匪出没當令圑長王某往剿追至鄒縣境全行擊潰旋至兗州探知各股悍匪多集於滕嶧交界並恃微山獨山兩浱爲逋逃藪遂以唐鎭所部圍剿石家峪等處黄參謀長趙圑長各率所部分三路入湖一面電知徐州張使李旅曁附近營縣協力堵截是時石家峪之匪聞風思遁經李旅長迎頭截擊湖内之戰匪衆一敗於劉家莊再敗於獨山先後轟斃三百餘名奪獲匪船百餘隻土砲土槍百餘桿匪存麥糧八十餘石救出票民八十餘人匪勢不支分向正東東北逃竄鄒縣魚台各境乃先電調趙立業一營馳鄒縣之兩下店調王登科一營馳魚境之池頭集馬莊一帶分路痛剿該匪兩股竄合爲一俱逃入鄒境之面房蔡莊等處分蹋十餘村追軍齊力激戰竟日斃匪三百餘名奪獲各色槍枝三十六桿惟以各村相連袤延十餘里未能包圍致有少數之匪乘間縱火拚命竄逃官軍分隊跟蹤至追至濟寗仲家淺等處又被何司令吳旅長指揮士卒前後夾擊匪勢大潰而唐鎭又督所部於孫家圍子上廓等處剿辦巨匪白天祖一股斃匪二百餘名傷匪無算奪獲快槍盒子槍來復槍多枝此外小股土匪現仍積極搜捕似此水陸並剿兗屬當可望肅清 
[關說閩局之粤訊]  
　　二十五日軍政府政務會議討論閩局問題當以該省漸次底定亟應任命長官公議以林總裁葆懌兼福建督軍以方總指揮聲濤任福建熼務會辦以陳總司令炯明長福建民政業經多數贊成通過此問題解决後又籌及閩粤邊防衆以吕公望自勸浙軍歸附西南後對於閩粤軍事之進行時時注意於閩粤邊防情形甚爲熟悉當即通過以吕公望爲閩粤邊防督辦以上任命吤已議定但未知有無改變耳 
　　福建興化府莆田仙遊兩縣爲會師省垣必經之要害茲得閩中消息莆田已爲民軍佔領由莆田進兵仙遊祇隔涵江一水而駐守函江者有耿某一圑捕力槍械極爲雄厚其舉動不甚與李厚基一致又未明示向南之意民軍欲攻之恐有傷軍情不攻又難聽其中阻故急商之滇粤征閩兩軍决各滛八營直向仙遊前進以偵耿圑之動靜矣至厦門方面舊曆十月初四日陳炯明調軍由漳州鐵路出發進攻厦門直逼閩軍左翼鏖戰一盡夜閩軍敗退渡海在集尾登岸即調軍四營從右路進擊惟時閩軍甚衆粤軍迫得退回角美至初十日陳復增調砲步兵六營共計十營進攻南山血戰三晝夜旋因得軍府停戰之令兩方乃始罷兵 
[漳厦間軍事雜訊]  
　　南北戰爭已逾二載今大勢已趨於和平日前北京徐東海遣總統府侍從武官施從濱來閩與李厚基接洽傳達東海意旨及軍隊收東事宜日昨由福州來厦直抵臧致平之司令部即寓部中磋商一切請臧致平童葆暄實行停戰現尚滯留於司令部不日將回福州厦門向來禁烟禁賭本極嚴厲今則已弛禁矣以現今駐兵將近三師中央撥來餉項不能接濟須就地籌助軍餉舖賈各捐已加無可加不得不加徵於妓捐昨二十四號各妓以反對加捐一律閉門停止營業後由花捐局報告警察廳請爲設法由警察廳長史廷颺給各妓館賭牌准其開場設賭給牌一張准賭一桌日牌收費一元夜牌收費二元二十五號各妓寮始開門營業雀聲錚錚毫無畏忌矣同安縣屬自二三年來禁止農民栽種鶯粟間有栽種立即剷除盡淨今年南北軍在同安交戰北軍以大砲轟擊人民死於砲火者數以千計而駐同安之軍隊又欲勒捐於民同安各鄉人民公舉紳士與軍官磋商准其栽種鶯粟已得軍官允許按畝收捐今同安縣屬已烟苗遍野矣 
　　蔡店之金同鄉爲林爾嘉農場所在地數十年前頗稱富裕有人經商於天津上海等處獲利頗多帶銀還鄉又懼匪盜刦搶故掘地埋藏厥後家中人口漸次死亡在津滬者又生意失敗殷富家屋變爲荒宅近日北兵多駐於荒屋中見屋内畫棟雕樑知係殷富家宅疑其地下埋金遂於屋内開掘數處果於庭前掘得銀元千餘元又於廚房處所掘得二千餘元中有明治三年者七百餘元餘皆荷蘭銀及中國自製之銀元北軍得此喜出望外昨二十五號厦門有一北兵至港仔口烏利文洋行稱欲買時錶即由店夥取出銀壳錶一個北兵將時錶審視聽其擺聲少頃即開步而走該店夥隨後追趕至布袋街被警察扭住送交警察一署由一署送警察廳轉送司令部由臧致平司令審訊供認不諱遂於二十六號晨押至同安内槍斃又二十二日童副司令在靖山頭槍斃犯兵一名係在灌口搶刦平民者此厦門軍事之所聞也 
　　汕頭飛機早已準備運來漳州茲果於十九號運到二架安置於南山寺昨飛機師已令各兵士於南敎場闢一大埕且建一架準備試演飛機之用日内將實行試演該飛機係準備攻廈之用 
[湘省之慶祝提燈會]  
　　湘省慶祝協約國戰勝提燈大會於十一月二十八日舉行是日游人之衆無與比倫會場中一切布置格外華麗十時以後各界要人聨翩蒞止張督及駐湘各領事亦於十一時到會張督在會場略爲休息即與各領事及各界代表齊集禮堂向各國國旗行三鞠躬禮然後由張督首致祝詞日領及美國牧師任修本相繼演說表示祝賀之意旋由事務所各主辦肅客讌飲至十二時散會至會場之中非佩有慶祝會所發之特别標幟不能任意出入故圍牆以外環立遥矚者如牆如堵惟因軍警布置嚴密是以人數雖衆絶不喧譁下午一句鐘各界提燈人員紛紛到會而游人亦愈集愈多所有又一村貢院西街及督軍署附近各處無不擁擠異常至三句鐘提燈會出發首軍樂隊次軍界次警界次政界次紳商學農工報界次僧界次保護隊次事務所人員總計提燈人數不下數萬名所經各處均預先密布軍警妥爲防範至於燈式種類之多儀仗之盛實爲從來所未有就中分别言之最熱閙者爲光華電燈公司最闊綽者爲淮商公所燈式之最特别者爲木業公會及某聨合中學某小學最整齊者則爲軍警直至八句鐘時始收隊散會省城商界對於此次慶祝會頗爲熱心各大商家均各懸燈結綵共伸慶賀而陳設之精巧則推時新昌綢莊爲第一該莊除以松髯生花就門外紥成方格外並新製短額二一書協和萬邦四字其形式頗類帝制時之御賜匾額一則以木頭紙絨等物紥成一風景畫凡山水草木花卉船舶廟宇日光旗幟無不具備此爲點綴之别開生面者也 
[浙議員不認姜會明電]  
　　北京曁二十二行省各特别區域各官署各圑體各報館各省議會及寄寓北京各省浙江同鄉父老同鑒浙江省議會本屆决選次席副議長時發生開票舞弊嫌疑鳳岡等爲愼重選舉保全議會名譽起見要求檢票以釋羣疑議員鄭凝等故爲反對僅由代理議長陳琪及議員秦炳漢凌福鏡高維魏等將决選票加封簽押保存備檢嗣由鳳岡等屢申前議而反對者堅執不從百般抵制雙方抗爭迄無結果鳳岡等以副議長選務未了不便續選審議長致違法定程序而反對檢票者不知覺悟鳳岡等不得已訴之司法機關請其吊票查騐乃初呈高審廳旣以部電爲卸責之地繼遵部電告訴地檢廳已經多日未見依法辦理長此遷延横生障碍未知何日始得消除夫民國無基法爲之基議會無命法爲之命苟乖法紀孰爲綱維爭匪以私持原有故惟本會召集已閱四旬以互選之内爭致議事之中梗雖曠誤之責任自有其人擔負而折衷派之意見亦不能不曲爲採納爰决定分途並進一方以檢票之案另圖正當解决一方先將互選審議長及審查員事繼續進行以便早日開議勉慰全省父老之期望惟票未檢明則次席副議長即未確定在此案未經正當解决以前姜會明究晚應否被選終屬曖昧不明當然不能受副議長之待遇前次本議會辦事處於巳經爭議以後尤復通電報告姜會明被選即係官員明知虛僞事實據以製作所掌文書在姜會明未經確定被選而受副議長之待遇即屬欺罔行爲均屬干犯法紀鳳岡等决不承認嗟乎兩全乏術委曲以求公理常存伸張有待敢抒忱悃以當誓言浙江省議會議員任鳳岡許祖謙鄭邁顧振庠陳宜慈朱文朱錦榮凌福鏡張旭人駱瀛吳觀光徐清揚周元達宋蔚臣蔣世芳張維熊邱炳華丁文炳周正杼戴志南汪昭王一成伍井洪承祁聞起金伯泉丁鳳元魏澤寰張漪鮑元輝秦炳漢周廷杰姜恂如張鴻逵陸惟鋆盛時陸能陳樹基李宗燾曾銑黄尚陳幹張原煒馬義新盛在珩柳景元何文龍金燮王煕厲支石朱泉侯亦白張哲甫吳清裘光熾黄天澤陳宰埏祝紹箕林茂修胡秉璋沈宏燮徐志鴻蔣玉麟童養正王廉高維魏王棟俞弼周廷榮何宗武蕭嘉禾張廷碩黄解屠善生金鳳池潘紹岳同啓 
[寗垣之軍事消息]  
　　善後會議已經在寗設立籌備處急謀南北妥協惟中央對於閩陜兩省祝爲土匪區域决計派兵進剿參戰處除派第一混成旅長王永泉率隊赴閩剿辦外近又有續派第二旅南下消息昨四日津浦快車抵浦時有福建第二師正軍械官普應科由京運來湖北所造步槍五百枝子彈四萬粒過山砲彈六百粒棉軍衣六千四百十五套現洋一萬元又援粤第三路副司令部副官許乃賡於前日由京來浦運來小徑口毛瑟槍一千枝子彈三十萬發過山砲五尊砲彈四百粒已於今晨一併由福康輪船運往廈門矣 
　　軍署前日開軍事會議討論剿匪計劃李督擬添練新兵兩旅將第四第五兩補充旅招足開赴徐海一帶剿匪業已派員分往直豫兩省招募昨有第六師砲兵第三營九連排長楊建功由直隷滄州招來新兵七百八十名日内即將發給軍裝編練成軍 
　　李督軍昨奉陸軍部電稱查講武堂之設專爲本部差遣候差各員補習學術與軍官預備等校造就初级軍官者其性質逈不相同茲特聲明嗣後無論何省何機關保送入堂人員概不收錄云云軍署當即轉令所屬各軍事機關一體知悉矣 
　　魯匪猖獗張樹元迭次電調蘇省湖河水巡前協剿現聞蘇魯交界之微山湖土匪勢尚蔓延李督特電令湖河水巡圑長張金發來省指示剿匪方法並有第七十四旅長陳調元派該旅部差遣員楊國幹由徐州押解土槍五十七枝與張圑長來寗解送軍械局繳存 
[南京快信]  
　　東海昨電李督積極進行和議聞唐紹儀氏有爲南方代表消息 
　　馮河間尚留津李督特派夏諮議赴津面晤有所接洽李督加派謝傅安温世珍白堅武朱振儀陳用甲葛權六人爲籌備和平會議辦事員 
　　李督傳諭本城各報禁止登載反對南北和議各電施愚已抵京昨有密電致李督報告與徐段接洽情形李督即諭書記處長周嵩堯速擬電復 
　　楊春普張宗昌迭電李督轉電中央催發援贛蘇軍餉項聞財部迄未電復 
　　省警廳長王桂林昨已由津回省銷假 
　　金陵關破獲大批烟土案聞將了結所有靈柩七口巳放行 
　　署江都縣知事趙邦彦撤任委候補縣知事佟英霖署理又代理泗陽縣知事賈廷琛改爲署理已揭曉 
[地方通信]  
[蘇州]  
　　所長催解稅欵蘇州稅務公所錢恩溥所長昨奉財政廳長訓令以公欵奇絀待用孔殷所有征收稅欵自應隨時彙解來省以便分撥公用嗣後征稅事宜應注意整頓所征之欵集有成數即當報解勿延錢所長奉令後已飭知各業認稅商人設法將稅欵提前籌措以便轉解 
　　檢查商店印花蘇城警察廳通令各區檢查商店印花已誌前報茲悉各該巡官近以十二月檢查之期已屆特於昨日起派令巡長實行挨户檢查以杜取巧 
　　飭查太湖水利蘇常道尹王莘林近奉齊省長訓令稱省議員孔昭晉函請派員查勘太湖水利仰該道尹轉飭吳縣知事會同江南水利局官産處委員詳細查勘辦理 
　　小菜塲已落成閶門外馬路小菜塲前經警察廳崔廳長撥欵翻造所有各項菜擔暫至太街營業現已落成較原有範圍擴大由警察廳佈告週知各小販亦已照舊在塲營業矣 
[無錫]  
　　金融界之恐慌無錫金融界自光復之際大受擠迫市上祗用現洋出入以致内容空虛之各錢莊均早知難而退相率收賑所存著名錢莊數家則都充實裕厚曆年尚無意外去歲福泰莊爲某絲廠所累以致閉歇存欠相抵所虧蘇莊欵爲巨數僅五六萬金現下尚在清理未能了結而自三年份起新錢莊年有增設全市統計十六家之多内中資本充足者固多空虛者亦不少兼以今歲蠶米兩宗大産均無銷路攔住欵項多至一千五百餘萬元金融緊迫自不待言北塘德源錢莊開設已久向來信用甚佳乃去今兩載忽拆閱甚鉅近數月來無日不在驚風駭浪之中延至舊曆上月二十六日竟告擱淺虧短本街同行匯劃拆現七萬餘元上海同行銀五萬餘兩其餘往來之家及存户均被累及其數約有二十餘萬一時金融界大起恐慌各錢莊爲自保計互相傾軋如某莊某棧前昨忽大起風潮驟受擠逼幸有預備故安穩如故 
[青浦]  
　　尊孔會孔宅分部成立記青浦孔宅爲至聖衣冠墓所在遺蹟彪炳素稱小闕里夏曆十月二十八日紳學各界即於孔宅之崇聖講院開各省公民尊孔會青浦孔宅分部成立大會該縣知事委任代表顧紹辛君蒞塲監督會員之來者約一百二十人先由籌辦員孔繁邦楊文輔等設宴招待至午後一時羣至大成殿行竭聖禮禮畢即振鈴開會楊文輔報告開會宗旨因時間短促不及演說即投票選議孔繁邦爲正會長楊文輔爲副會長徐公輔邵玉圭孔慶廷孔繁盛楊振基凌漢郭慶鉝王阿耀倪光變張功戴均霖陳昌緯等十二人爲評議員復推定辦事各職員幹事者爲劉銘翰錢家達吳宗淦盛文郁陳珍胡桂馨胡建勳楊公權等八人文牘兼書員爲孔祥澍庶務兼會計員爲楊士俊是後復羣集大成殿前撮影紀念而散計斯日之參觀者如羽客比邱基督教徒及鄰近之人不下四五百名可謂極一時之盛矣 
[鎭江]  
　　照料閩軍中央此次新編援閩軍計有四混成旅陰第一第二兩旅均已出發外尚有三四兩旅亦定日内南下由寗赴滬現聞丹徒縣倪知事已接省署電知俟該軍過鎭妥爲照料　　派員催來江蘇印花稅分處長以公欵支絀所有稅證推銷未能興旺轉瞬十二月大檢查又將實行凡有稅欵各屬宜速彙解來省外應注意推銷業已派員分赴鎭屬各縣督催稅欵設法籌解該委已於日昨蒞鎭矣 
　　認眞查土近聞有大宗私土將運往内地之說故連日鎭地軍警各機關所派之各稽查在輪埠車站對於旅客之行李箱　等件特别注意又恐婦女運帶私土故倪知事特派女檢查員在車站等處嚴密搜檢 
　　籌欵修橋鎭郡江邊小閘口平政橋日漸坍塌待修已久現經某董事發起籌集鉅欵飭工估勘不日即可動工 
[揚州]  
　　考騐憲兵學術駐鎭憲兵一營第一連長戴禹聲前日奉令來揚考騐所部分連兵士操法學術等課現已事竣四日乘天泰小輪早班返鎭 
　　業董會議銅元揚州商會爲取締念文銅元一事函知各商董徵求意見以便取决除典業以洋爲本位隨衆取决外其他綢布酒帽香陸陳水菓藥茶各業董張錦文夏小岑謝燕山姜慕陶高殿朱竹軒毛笠堂等於三日午后假公園迎曦閣公同集議照七折流行公請商會核奪 
[甯波]  
　　南田之洋靛成績南田縣吕知事昨呈實業廳長文云案奉鈞長訓令内開迅將該縣各農會現辦何項事業及歷年所得成績詳細查照分别繕摺送廳勿延等因奉此遵經飭據縣農會副會長樓承榮呈稱南邑地瘠民貧屢次遵令召集籌議常年經費興辦實業均無效果不得已自備資本採辦洋靛種子擇地試種以資提倡無如本年適值旱災收穫歉薄加以價值低落迄無成績擬俟明年改種土靛遵照令頒辦法再策進行緣奉前因合將本年試種洋靛經過情形列表呈報等情計送一紙前來據此查南邑縣治初設商市未興海疆奇瘠逈非先進各縣所可比擬緣是迭經令飭該會召集各會員籌劃常年經費迄無成議該副會長熱心提倡備資試種洋靛奈因旱魃爲災致未獲利除再令飭設法進行外合將試種洋靛經過情形列表備文呈送仰祈鈞長察核施行 
　　象山請開糯榖出口禁象山縣南鄉田洋　梅溪趙岙等莊民人胡加全等具禀縣署以糯榖奉令禁止出口無可銷售壅積在家完糧乏資請爲暫行弛禁一月以恤農艱當由李知事令飭自治委員查覆核奪矣 
[安慶]  
　　請奬剿匪圑董秋浦縣知事王人鵬以前次鄱陽西首黄凎等糾集黨徒竄入都昌搶刧縣署警局槍械擾及秋境當經圑董徐德麒等率領圑丁多人與匪鏖戰當塲擒獲十餘人餘匪逃散未致深入縣境蹂躪地方特將在事出力圑董呈請從優給奬業經省長咨請内務部照例給奬矣 
　　呈請緩裁警隊五河縣前奉省令編練警備隊一營所有餉需均由地方籌給前經該縣知事以縣屬被水爲災請將原編警隊一營裁减兩哨以恤民艱現又以冬防吃緊地方關係重要禀請緩裁矣 
[雜評一]  
　　失業問題（默） 
　　讀美總統最近之演說再三致意於戰後工業而於勞動界之失業問題尤爲兢兢蓋處置戰後失業之人爲今日世界各國同一要事欲使一般人不失業則必先爲之籌容納之所或開發地利或建設工廠人有職業實業即伴以發達其爲利固相因者也 
　　是故所謂世界和平者非一停戰而即和平必經種種回復和平之手續費種種回復和平之心力而後和平基礎乃能確立爲失業者代謀復業亦即其一端也我國之徧地匪亂由於失業之人多今因謀國内和平而議及撤兵裁兵則所裁撤者又將何以處此我國上下亦曾注意此一問題乎 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[商界擬在滬開聨合會]  
　　江北商會代表馬炎文等發起在上海開聨合會其啓事云逕啓者歐戰告終商戰開始將來和議席上關於商約問題各友邦之視線咸注射於我亞洲大陸一大國可斷言也際此伸公理滅强權千載一時之機會我商民所感受清帝失政條約上不平等之苦痛正宜乘此時機提議修改我商民有切膚利害關係豈可一誤再誤聽政府之獨斷應即召集全國商會臨時會在上海開會各省總商會商會速即依據會章公舉代表至少五人以上到會與議開會之目的擬公舉代表若干人赴歐美各國聨絡歐美各　商會協贊政府參預議和條件以表示我中華全國商民之公意希即通電各省徵求同意一面電達北京事務所定期召集母任盼切此致全國商會聨合會事務所江北各商會代表馬炎文鮑友恪王文藻周雪松鄧維城沈沅姚橒倪伯符周彝臣曹振餘俞銘德 
[討論領事裁判權續紀]  
　　北京司法部通令各省各審檢廳討論領事裁判權問題限三星期答覆已誌昨報上海地方審檢廳陸林兩廳長奉文後於前日下午召集本廳推事檢察各官並民刑兩庭庭長等在大廳開會討論互陳意見約三時詐始散兩廳長並面諭各員如有意見不妨具文禀詳云 
[對待敵僑之束事宜]  
　　松滬盧護軍使此次出京曾與政府面商要政數種其間最關重要者爲歐剾戰告終對於敵僑收容所應從事收束早日報部以便持赴和議故盧護車使昨已諭飭收容所主任迅將在所敵僑現有幾人告假者幾人並將食用起居詳細報告云 
　　江蘇特派交涉員陳貽範君昨奉盧護軍使召議要政陳交涉員即於午後詣龍華使署聞係籌商檢查敵僑收束事宜良久而返 
[德華清理處追欵併紀]  
　　十户提前排審本埠德華銀行清理處代表律師穆安素在公共公廨控德國人鮑華特不還借欵洋三十萬元又瑞記洋行欠銀九萬八千五百五十六兩二錢一分又德人茄立蓋欠銀五萬七千四百三十六兩二錢八分又安士洋行欠銀五萬六千二百六十八兩四錢八分又德勝公司欠銀一萬八千八百七十六兩九錢公又順和洋行欠銀一萬一千八百二十四兩九分又德人馬勒欠銀九千一百三十八兩六分又播美洋行欠銀八千六百九十一兩又天福洋行欠銀四千七百二十四兩八錢四分又德文報館欠洋二千一百八十五元一角四分各等情山廨出單派探將各被告傳至公堂判令分别簽字候訊在案昨晨原告代表律師投廨陳明鮑華特等十户欠欵情形並稱被欠之欵甚鉅要求提前開審以免原告受無形損失經李襄讞與英卓副領事得禀會商之下判准原告請求候飭知檢察處提前排審 
　　兩行過堂候訊德華銀行清理處控本埠波彌文洋行不理欠銀三十萬零七千五百三十兩五錢八分又禮和洋行經理白司勒氏不付尾欠銀五千五百五十兩七錢等情昨晨由西探勞生將兩被告傳至公共公堂請示中西官諭令被告分别簽字過堂候訊 
[演講大戰爭之敎訓]  
　　前星期日（十二月一號）四川路青年會德育演講會請全國協會總幹事余日章君演講大戰爭之敎訓洋洋灑灑數千餘言茲爲撮錄於下不佞謹以無偏無黨之心衡論協約同盟之事讀近百年戰吏知有戰事以來其殺人之多糜餉之鉅蹂躪之廣延日之久未有若此次歐洲協約國與同盟國雙方搏戰之猛烈之慘酷者也當戰事之將興也吾人驚懼震愕千方百計欲謀調停免此戰禍而不得旣啓釁矣猶望戰禍之縮短以减人民之痛苦詎知逞兵殺伐慘無人理恃其飛機潛艇戰艦之精巧之猛厲之雄强之德皇迫脅同盟國數千百萬壯丁於槍林彈雨之中如熊如豼飛揚跋扈兵連禍結伊於胡底協約國知非結合大圑體以攻擊而撲滅之不足以挫其全鋒而使其屈服人類禍患不堪設想飛機大戰於空際潛艇横擊於海中爰合東西兩半球五洲十餘國之强兵壯卒雲集合戰於歐洲大陸之間血戰四年榖人無數積骨如山流血成河此何爲哉曰伸公理而已矣靜騐世運默念上蒼知冥冥中有與我人一極要極大之敎訓在焉願在座諸君其諦聽之（甲）關於國家方面者（一）專制滅跡墨暗時代政尚專制以元首爲國家之代表文化稍進則以政府爲國家之代表矣今茲歐美文明之國非以政府爲代表而以人民爲代表也蓋國家爲人民之集合體而人民尤爲國家之根本耳彼專制政體一國之大權操諸君主一人之手君主良則國家亦良君主不良則國家亦隨之而不良立憲之國權在政府國家政治之良否一以政府爲依歸以政府爲主體故也文化興盛之國以民意爲主旨歐洲專制之國道推俄德俄旣革命德亦隨之影響所及地球各國必順世界潮流凡係專制政體者無一能幸存大地之上行將滅跡而絶蹤矣此其一（二）公理昌明論時事者輒曰今日之世界一强權之世界也有强權則公理伸無强權則公理滅噫是何言耶夫强權雖可稱雄於一時究非久安長治之策德天下莫强也陸軍百萬横行歐洲威震全球氣吞山河使不經此次之大失敗則世界之人信以爲天下果恃强權矣開疆拓土囊括五洲鯨吞蠶食席掷宇宙莫敢誰何烏知强權不敵公理公理終勝强權乎可知强權小則失敗亦小强權大則失敗更大德其前鑑耳此其二（三）男女平權人羣最不道德之事莫軒輊男女若也社會日進文明公理大昌世界圓顱方趾之儔同受上蒼之賦畀男女本無軒輊之分也凡各知識飽學向充道德之女子亦可與以選舉參政之特權歐戰發生以來協約各國男子從事疆場而工廠監督軍營籌畫街衢巡邏諸大職務莫不分肩於女子之身使男子無内顧之憂卒能奏厥凱旋者未始非女子平權之效也此其三（未完） 
[輪船載避難俄人來滬]  
　　英國公司牋郵船此次由印度裝載大批洋紗　道香港開駛來滬於前日午後抵埠停泊浦江第四號浮筒搭客内有大批俄人男婦老幼計共一千餘人情形甚爲狼狽當由海關水巡捕房梅捕頭飭派中西探捕前往照料旋即雇舢板由公和祥碼頭紛紛登岸向俄領事署請求安揷據云此項俄人係避難來滬云 
[哥倫皮亞號明日起椗]  
　　大陸報云花旗輪船公司之哥倫皮亞號定期星期六下午由滬起椗開往日本各口岸及火奴魯舊金山載客五十人廢絲三百噸及雜貨若干 
[海關焚土之預備]  
　　政府决議將滬存土焚燬等情迭誌本報茲悉江海關稅務司以焚燬存土屢經各界催請勢在必行焚土命令不久將下查得浦東陸家嘴海關棧房曾於前年特築汽窰一座專爲焚燒烟土之用迄今爲日已久深恐或有損壞屆時遺誤要公故於昨飭令該棧房管汽爐西人飭機匠工人等將該汽窰修理堅固以資應用 
　　又一訪函云政府此次决定將收買滬港存土如數焚燬業由財政内務外交各部曁稅務處分派專員來滬會同中西人士監視焚燒並電令駐滬禁烟特派員馮孔懐會同威稅務司籌備一切馮奉電後業於前日親率辦事各員馳赴寄存各棧房查照底册逐箱點數檢騐後加貼封修並烙火漆硬印以昭愼重一面函致威稅務司派員前往浦東陸家嘴勘察前次建築焚燒烟土之汽窰有無損壞威稅務司昨已派人前往整理矣 
[周樹模來滬原因紀聞]  
　　聞北京公府近派周樹模來滬據外間傳說啣肯重要使命係爲關於和平接洽及調查收買存土之現存實數惟周揚言係因私人資格而來不日即將入都云 
[輸送援閩軍軍需品]  
　　援閩軍第一混成旅業由滬杭甬鐵路開駛專車多交運往杭州閘口然後赴甬入閩詳情屢誌本報茲悉該旅軍隊抵閩後尚須聽候李督軍遣派駐紥尚無定所故帆布棚帳等項在所必需現已由參戰處軍需處特發方形帆布棚布三十餘張方圓形帆布帳棚百餘張領取陸軍部護照并半價券由押運員王國昌趁津浦路轉掛滬寗杭甬路線運抵上海南車站以備由輪運入福建應用 
　　又函云援閩軍第一混成旅全部業經由滬入浙赴閩昨日又由津浦鐵路將該旅軍火計裝一火車輸送至寗復由滬寗火車轉運到滬送交南市兵工廠代儲於該旅所設之臨時司令部内一面電致王旅長派員來滬領運 
[銅彈殻運送來滬]  
　　保定陸軍軍官學校有銅彈壳二十萬欲交上海兵工廠應用曾由該校長呈請陸軍部發給護照與軍用半價券並咨請交通部飭令津浦滬寗滬杭甬鐵路配備車輛運輸當由各該路飭知各站遵辦在案日前（三號）該校飭派押運員胡春霈持有陸軍部護照及半價執照將前項彈壳於前日（四號）向津浦鐵路報運轉掛滬寗路線由南京江邊站起運附掛貨車來滬復轉掛滬杭甬貨車於下午六時運至上海南車站當由押運員胡奉霈携帶鐵路憑單領取於昨日（五號）上午雇用塌車陸續送往兵工廠點收 
　　又函云陸軍部茲有廢槍子之銅壳二百箱尚堪裝藥配彈之用爰特派令王委員惠民已於昨日裝運火車載送來滬交由兵工廠收存矣 
[鐵路紀事兩則]  
　　愼重接受路簽滬杭甬鐵路車務總管以邇來行車時有跌落路簽停車尋覔致悮行車時刻情事殊非愼重路政之道昨特會同機務總管詳細研究改良辦法通告全路其文略謂近來快車駛近不停車之站於授受路簽時往往跌落初疑行車速率太過乃據機務處一再來函伸說所有路簽跌落之原因或因燈光不明或因站立太遠以致司機不能接着爲此通函知照各站長以後於授　受路簽之際務使所持之燈明亮俾司機易於辨認而且站近月台高舉簽袋俾司機易於接受果能照此辦理自然萬無一失仰各站長一體遵行爲要云云 
　　稽查外人護照滬甯杭甬兩路管理局昨接交通部令規定稽查外人護照辦法飭即遵照辦理等因茲將辦法錄下（一）如外人之無護照或護照不符或抵抗查騐者應由外交部規定罰則（二）除日本人外凡屬外國人均須備有護照始准放行其婦女國人軍屬亦同護照樣張應由外交部印送本部以便分送各站查對以上二項由外交部通知各國公使布告各本國人民後再訂實行日期 
[浦東蔡鎭發生巨刦案]  
　　連刦近二十家損失約三四萬　　浦東川沙縣境蔡家路鎭（離滬約四十餘里）於陰曆本月初一晚八時許突有大帮盜匪二百餘人駕駛巨舟兩艘由沿海濱白龍港登岸明火執械擁入該鎭連刦東西德順兩大商商店及已故滬巨商丁子乾曁蔡富紳等住宅共約二十家當時闔鎭商民大受驚恐該鎭向無防兵警察任令若輩搜索席捲銀洋服飾約計三四萬金携贓揚長而去本埠浦東同人會昨接該鎭蔡丁等姓公電原文如下南市濟宏當轉浦東同人會川沙蔡鎭初一夜八時後突有强盜二百餘人連刦東西德順及丁宅等近二十家損失三四萬煩轉請滬軍使設法緝捕蔡丁等公電 
　　又有川沙鄉鎭公民丁潤庠等於五號發出公電云各報曁省滬軍民長官均鑒川沙蔡鎭離城不過三里於本月初一黄昏後突有强盜二百餘人先至本鎭挨户掠刦繼至丁宅盡擄一空鄉鎭被難數近二十家損失無數及至一時衆盜始鳴槍揚長出東灘而去詎料盜船擱淺一時不能動身直至翌晨七時始將贓物運至一大船棄一小盜船在灘上而去軍警早已招到未肯追捕現下全城鄉數十萬身命財産無人願問伏祈鑒後迅賞援助萬千急待萬急專電川沙鄉鎭公民丁潤庠蔡國材等同叩微 
[盜匪詳解護軍使署]  
　　盜匪湖南人曾瑞樓前晚糾黨十餘人各執手槍利刃擁至北河南路四十三號門牌朱友卿家圖刦經朱之用人姚阿福大聲喊捕當由包探奚德安金福壽與九十八號西探及三百六十六號民事閽華捕等聞警趕往兜拿將曾截獲餘匪均已逃逸在曾身衅搜出尖刀一柄帶入捕房捕頭查得該匪前曾糾黨持械夥刦北山西路三百二十二號門牌楊國襄家值洋一千餘元之珠飾現洋故於昨晨派探傳同朱楊兩事主將曾瑞樓解送公共公堂請究先由中西探捕分别上堂禀明拘獲被告情形並據事主朱友卿等訴明被告糾黨持械嚇禁聲張搶刦狀况又據見證姚阿福趙阿二投案證明目覩被告確在羣盜吕爲把風等語質之曾瑞樓俯首無詞張襄讞得供商之美領詹君以曾糾黨持械夥刦財物罪已成立因判押候錄供備文詳解護軍使署按律懲辦 
[金家行之越貨傷人案]  
　　前晚十一時有本地人紅帮木匠徐寳郎於工作畢後歸家行經靜安寺後面金家行地方迎面忽來匪徒五人將徐扭住用刀恐嚇圖刧徐素有力與之爭鬭當被該匪用刀亂戳以致頭面手足等處共受刀傷十三處輕重不一該匪等即將徐手上金戒一只捋去又攫去衣袋中大洋二元然後將徐抛入路旁小河中揚長而去迨徐從河中扒起匪巳遠去徐乃至靜安寺捕房報告捕頭查得金家行係屬華界着赴該管警區控究昨午徐倩人舁至地方檢廳具禀控告請求檢騐傷痕嚴拿匪黨到案究懲 
[研鞫韜朋路之命案]  
揚州人田和尚因於本年八月二十六號夜與伊兄田老大（卽田德福）及在逃之三人在楊樹浦韜朋路九百七十六號門牌某姓婦人家聚賭麻雀至夜半不知因何起釁被人用刀戳傷要害斃命後田老大逃回原籍經老閘捕房特别機關華探目張芝卿西探目壳羅香偵知禀請公共公廨備文前往江都縣公署協同法警在中西旅館内將田老大緝獲移提到廨訊押在案前日午後由捕傳同人證將田老大解廨請究承審官張襄讞與英卓副領事以案關人命被告若無律師辯護不足以昭信讞故委博良律師爲被告代表俾免寃抑至二時半張卓兩君升座刑庭研訊先由捕房代表牛門律師上堂譯明案情詰據見證女子陳阿毛投案訴稱住居北興街有鄰人向爲洋貨掮客之許鳳山（即在逃三人中之一）前曾由其妻子向我母親借去金簪一枝抵欵至八月二十六號午後我催許贖還渠即邀我同往南京路先施公司茶樓啜茗彼云須向楊樹浦索回人欠之欵取贖約我同乘電車至韜朋路九百七十六號門牌見有兩婦人在該屋内聞說一係二房東一爲房客旋許出外約一小時之久邀來四人内除被告與死者外其一係少年據云名小蘇州尚有一人則不知姓氏惟見其　下多鬍鬚其時被告身穿白色長衫即聚义麻雀我被二房東囑在樓上暫睡至夜半突聞樓下大呼救命之聲致被驚醒即起與房客婦人同至樓窗口下視見二人從後門逃逸二房東亦不知所在但見客堂中一人倒於地上遍身鮮血我駭極犯呼當由巡捕到來將死者車去次日我往騐屍所作證時見被告亦在場觀看後來捕房將其拿獲傳我到捕房在十個犯人中指出被告確係是晚逃遁丙人中之一等語繼據四百八十五號華捕上堂證明是晚聞警前往該屋内祇見死者倒臥於血泊之中尚存一息及至樓上始見該見證與另一婦人我即雇車將死者送醫院不及醫治旋即氣絶又據華探目張芝卿西探目壳羅香上堂禀明查拿被告情形及調查手續並將兇刀一柄呈案請察旋由被告之義務代表博良律師向各見證逐一駁詰之下復向堂上聲稱捕房方面及人證口供不能作爲證據如堂上不厭求詳敝律師又何敢憚煩應請展期俾向被告詳細盤問本案眞相以副堂上愼重民命之意中西官得供會判被告田德福還押候展期復訊再核 
[恐嚇案被告一併開釋]  
　　湖北人陳慧仁蕪湖人陳雲卿湖南人王國生（即王天鵬）因被天潼路恒義生絲線店主陸格夫指遞送揑名索詐洋一千元之信函不遂又送炸彈恐嚇並將廣東軍政府公債票向人抵押等情虹口捕房中西探將陳等拘解公共公堂訊判押候飭提要證陸某到堂再核等情已迭誌本報茲因要證陸某日久未獲故於昨晨由捕將陳等三人解廨請示即據被告代表律師聲稱要證不到請爲將案註銷旋據捕房代表牛門律師上堂譯稱堂上今天旣以要證未到欲將本案註銷可否請將王國生一名暫緩一禮拜開釋因護軍使署前曾函致捕房謂有公債票案關係託爲咨照云云經張襄讞得供商之美領詹君判陳等三人一併開釋 
[限制使用權度舊器]  
上海縣知事署近接江蘇齊省長令云頃准農商部咨以限制京内外使用權度舊器援照檢查執行規則定於十二月十五日起舉行規則第一條載有凡官用及營業之權度器具應依本規則所定實行檢查等語是權度各器官家與商家同時更換則受一例之檢查現正舉行常年檢查之際倘京外衙門及其附屬機關仍行沿用舊器則商民大有所藉口而新器終有推行扦格之虞茲爲力求官商劃一敦促進行起見咨請飭令各縣知事附屬機關對於所用各　種權度器具即日一律更換新器以歸統一權度之要政云云合亟指令該知事一律遵照云 
 
 
 

Page 11

 
 
[協緝厦門捲逃之軍官]  
　　江蘇淞滬警察廳徐廳長接上海地方檢察廳林廳長公函云案准廈門鎭守使署公函開據敝署軍需官胡興科呈稱職處二等軍需唐邦賢此次隨隊出差龍巖永定等處所有領發差費歸其一手經理九月返厦正在結算賬目該軍需出署不歸找尋無蹤趕將賬目查核計虧短大洋五千六百七十六元有零顯見吞欵潛逃事關重大理合呈請察奪等情據此查軍需唐邦賢前方經理欵項未交清結竟敢吞没鉅資乘隙潛逃實屬目無法紀若不從嚴追辦恐有接踵效尤貽患軍隊非輕復查唐邦賢原籍安徽合肥南鄉龍嘴村居住業經開具該軍需面貌書並印備相片呈請福建督軍轉咨各省嚴拿懲辦並由該地方官查抄該軍需産滙閩如數清償在案但該犯軍需潛逃爲日無多或猶匿跡上海應請就地警署官廳恊緝以期就獲免致日久遠颺除由敝署派員赴滬一帶偵捕外相應備函黏附面貌書及相片送請貴廳長請煩查照飭屬一體協緝該犯軍需唐邦賢務獲究辦實紉公誼等因准此除派警跴緝外相應抄錄面貌書一併函請貴廳查照希即通飭所屬一體恊緝獲案以便解送究辦至紉公誼等因徐廳長接函後立即通飭所屬各區署所隊一體遵照恊緝計抄面貌書一紙唐邦賢廿三歲安徽合肥縣人身長四尺八寸眉密臉長凸鼻高面口方無鬚頭大耳大髮墨齒白眼細合肥口音逃走方向推測上海 
[國貨維持會當選評議]  
　　中華國貨維持會前日開第七屆選舉會當選評議員四十三人備選二十人姓氏票數如下徐春榮八十三票徐枝春七十五票郭建侯七十二票洪善長七十一票汪星一六十九票席嘉蓀六十八票舒蕙貞六十八票王子鈞六十七票王漢强六十七票潘發夫六十六票婁鳳韶六十六票龐竹卿六十二票盧星堦六十票吳善卿五十六票汪兆麟五十五票鄭紫峰五十三票王鳳儀五十三票沈九成五十票陳亨剛四十九票舒沛之四十九票萬選青四十八票趙鏡清四十七票吕永清四十七票陳鶴年四十六票徐杏生四十四票姚培之四十一票顧少也四十一票姜繼梅四十一票吕葆元四十一票高鳳池四十票陶理堂三十九票葉晋康三十九票陳保欽三十七票余魯卿三十六票項淞茂三十五票程子輝三十五票陳子勤三十五票黄少岩三十四票程伊耕三十四票翁寅初三十四票林煒南三十四票程幹卿三十二票蘇鳳笙三十一票卓樂生二十九票朱子雍二十九票孫梅堂二十八票蘇筠尚二十七票吳厚齋二十六票陳翊周二十三票平永泉二十一票陳志廉二十一票邵廷玉二十一票徐賡華十九票張樂君十九票戴幟翔十八票王秋湄十七票魯正炳十六票陸費伯鴻十六票盛炳華十六票姚滌源十五票吳禮門十三票王伴經十三票陸辛齋十二票附該會致當選各議員函云逕啓者陽曆十二十六日（陰曆十一月四日）即星期五晚照章舉行複選議長三人茲附上選舉票一紙務請屆時蒞會親自投票監視開筒是所至禱 
[赤條現貨之缺乏]  
　　滬上各銀樓金號所用赤條向係瀋陽之葉金條金及各礦沙用鏹水提煉者（即名羗金）現在漠河已無所出台灣歸入日本故來源全恃黑河三江口地方之礦沙該礦屬俄界者三分之一華界三分之二俄境方面由正金銀行辦往日本華境方面則由中交兩銀行辦來滬上每月有萬兩之譜近日因某銀樓等開幕各同行亦放盤招徠需用赤金甚夥而市面頗爲缺乏故昨日價至二百七十三元一星期前曾傳該處有數千兩將可運到惟現在尚未見有運來云 
[漢口莊票擱淺之消息]  
　　本年湘省岳州等處用兵後漢口商務大受影響昨日滬南仁和雜糧號向與漢埠各商行素有交易故由蔚豐票莊滙去銀二萬三千兩詎去後現接該處來電謂蔚豐漢莊業已不支擱淺計欠十餘萬兩連日又有錢莊兩家相繼倒閉市面因而不振云 
[警察防務加嚴]  
　　淞滬警察廳長徐國樑昨飭偵緝游巡警備隊長對於晚間防務於即日起加意嚴密故李翟王三隊長於即晚六時起各派隊士分赴大小東門福佑門新老北門九畝地新老西門尚文門大小南門等各要道口每處抽派偵緝隊士一名遊巡警備警士各二名爲一組分别駐守偵察至十二時俟巡邏隊出防始行返廳銷差 
[派定保護兵工廠軍艦]  
　　防守滬南兵工廠之軍艦現由海軍藍總司令派定建安楚泰海鷗辰字甘泉等五艦均在該廠沿灘浦江中停泊藉資保護 
[催遷監獄之急迫]  
　　上海縣舊監獄基址已由江蘇官産處賣與興市公司迭次催遷房屋尚未讓出近來催遷更急昨由官産處派季專員王玉林赴滬謁見上海模範監獄長敖雲亭接洽一切當經敖典獄長延入客廳茗談敖典獄長聲稱本監亦願早日遷徙惟監内設備及添築監房尚未達到目的且省欵分文未撥一埘恐難實行云云王委員即興辭而去嗣即另備正式公文與之交涉以故敖典獄長昨又乘坐滬寗火車赴蘇請示以便早日遷讓 
[莘莊鎭雜貨店被搶]  
　　龍華西鄉松江縣屬之莘莊鎭有紹興人陳阿毛在彼開設陳裕成雜貨店稍有積蓄前晚十二點突有盜匪八九人破門入内手中各持木器嚇禁聲張翻箱倒篋搜去洋一百四十餘元銅元十餘千文又將陳妻周氏皮衣一件取去遂各逃逸昨日陳開具失單投報該處警局請爲勘緝 
[會查嘉興鹽務]  
　　財政部僉事陳兆焜及洋員耿布魯等近因查悉嘉興一帶時有私鹽運往蘇屬之青浦等處私售此項私鹽皆由浙省沿海鹽板販運而來妨礙鹽課自應查緝故特會同浙運署委員馮知事等於前日前往嘉興會查該處私鹽産銷及板户若干以便整頓 
[紅會明日開會]  
　　紅十字會昨致各會員函云謹啓者本會爲進行會務計畫於邊陲國防醫隊業於上月二十日逕赴海參崴而於湘省兵災浙紹救疫兼籌並顧尤須開會報告昨接北京總會來電蒙大總統允任爲本會名譽總裁由總統府秘書廳函知允准照辦等因亟應開會歡迎茲訂本月七號即星期六下午四時在本會議事廳開會務祈撥冗惠臨至深企盼此頌台祺中國紅十字會副會長兼常議會議長沈敦和謹啓 
[小學敎員研究會定期開會]  
　　上海小學教員研究會致各學校通啓云敬啓者本會按照假定會期表應於十二月八日 [星期日 ]上午九時半至十一時舉行國文讀法科研究十一時至十二時半舉舉行算術科研究此次國文算術研究資料即依據上屆議决案每校推出會員一人共同研究各校交會研究之教材並在國文讀法研究會時訂定尚公小學校朱君和鈞報告現在教授實况至各校對於國算兩科教授如有報告亦請臨時發表屆時希諸會員早臨爲盼 
[講經會宣講佛學]  
　　虹口海寗路錫金公所近組講經會請王與楫爲講臺主席自夏曆十二月初二日起宣講地藏菩薩本願經男期後逢星期日午後二時至四時女期每逢星期五日午後二時至四時各界女士均可往聽 
[露天學校寒假報告]  
　　少年宣講圑附辦之露天學校自今春改組今爲十區以期普及茲因天氣漸冷於鄉村曠野頗難舉行聞該圑已决議寒假休業明春再謀進行並擬廣求同志擔任教授推廣學區茲將該圑報告本年中在各處舉行次數錄後滬城區一次滬西區二次浦東區二次閘北區三次江灣二次龍華區一次南翔區一次吳淞區一次 
[敎會紀事兩則]  
　　麥家圈天安堂慕道會講員姚爾調自由傳道不受津貼願盡義務已逾半載該會同人定於今晚（六號）七時開會紀念並歡迎新任主理孫猶聨教師由龐子賢君主席報告又法租界三一堂益賽會亦於今晚七時半因教師瞿復初起行赴沙竺規身履新開歡迎歡送同樂會函請佈道圑各員屆時與會 
[修正典業木榜規條]  
　　典商木傍條規前經頒發在案昨典業公所又接上海縣公署函發奉省令頒到修正木榜規條照錄如（一）商人遵章在官廳繳納登錄稅銀請領憑證設典營業（二）典商遵定章輸稅此外各項公事一槪免捐（三）當物應給與當票塡明花色當本日期（四）舊例當物銀當銀贖錢當錢贖現以銀元爲主位以角洋銅元爲輔助進出皆用洋碼（五）當物眼同估值不准信當掗當官物之可辨認者概不准當珍奇之物不知價值者不當（六）典商實因資本不繼應聽暫時停當待措資体（七）無論當票大小皆以按月二分起息（八）當貨已滿一月過期至五日後方准收利二月（九）當户交足本利應將貨物取贖如抽取貨物估計轉換新票不准將他物抵冲（十）竊盜當贓由事主鳴官在案領有印憑得備本赴典取贖免其交利俟賊犯名下由官追出當本給還事主（十一）當户遵照定章以十六個月爲滿寛期兩月以十八個月爲滿（十二）當户上利一月代留一月以次遞加（十三）兵災盜刧大水漂失鄰火延燒非人力所能抵抗救護者概不賠償（十四）失竊及自行失愼者由地方官廳查明該典兩年内售賣滿貨價值折中計算作爲原值以定賠償成數惟當本利息理應扣除（十五）當户失落當票須報明該票花色當本日期及貨物特别記認掛失由典查明相符交付利息轉換新票倘記憶不清又無的保不得補給失票（十六）當票以底簿騎縫圖記爲準如僞造當票或在當票上添註塗改及執持廢票向典訛索騐明票簿不符准典商呈請地方官廳從嚴究辦 
[愛文義路火警]  
　　前日午後四句餘鐘新閘愛文義路一千七百七十二號門牌某彈棉花店内不知如何失愼顿時冒穿屋頂延燒左右鄰居兩家當經工部局瞭望台鳴鐘告警救火會各西人驅車到場取水灌熄計燬房屋三幢事後捕房派探前往調查起火情形覆候核奪 
[幸未成災]  
　　南市豐記碼頭順德里向爲木業之洪觀滄家於前晚九點半鐘不知如何遺火頃刻烟霧迷騰幾肇火災嗣經四鄰帮同撲救得即熄滅後由崗警查知將洪帶入一區一分駐所問明實係無心失火王琴軒署員姑念火未成災從寛飭罰兩元充公 
[王範吾不認爲晋泰典主]  
　　滬城舊校場己閉晉泰典當前經各債權舉出代表控經上海地方審判廳訊明判决着該典主王範吾將本利銀兩如數交案該典執事王遠堂收押帮同範吾清理在案茲悉此案自判决之後王範吾不認爲晉泰典主具詞赴蘇州高等廳上訴經高等廳將地方廳全案卷宗吊蘇察得王範吾爲晉泰典主證據確鑿據情駁回仍照地方廳原判决執行仰即趕緊清理王範吾奉判後仍然不服又至北京大理院具詞上告不知若何結局也 
[勸業場中之兇劇]  
　　前晚八時許滬城勸業場正在上帀之際樓下小京班劇場中忽起爭毆頃刻間抛檯擲櫈飛擊茶壺茶碗秩序大亂當場擊傷看客五六人頭面流血場中巡察員阻之不止乃用電話報告一區二分所及游巡第二隊各派長警馳往拘獲兇手七八人押送警署訊辦 
[控壻虐女案累及地保]  
　　龍華鄉婦人范張氏控女壻潘福舟與親家潘錫華虐斃伊女潘范氏一案曾經地方廳派員騐明加派法警往提潘錫華父子到案訊究昨據該法警返廳禀復謂該處地保潘小雲知照潘父子囑令預先避匿等語該廳遂派法警將小雲拘案訊押昨午仍命該法警購線四出查緝潘錫華父子務獲解究 
[盜妻請領屍棺]  
　　盜匪田阿榮因在斐倫路攔刦沈昌寳衣服由捕房獲解公廨送山護軍使署訊明已於日前槍斃昨有田阿榮之妻李氏具禀護軍使署請求結領屍棺以便運回埋葬 
[已閉膏店私售鴉片]  
　　虹口匯司捕房捕頭麥搿來搿訪得海寗路一千九百八十二號門牌已閉鄭錦源烟膏店内仍有私售鴉片烟情事因特密令出店莊順生持洋往購屬實遂率同七十五號三道頭西捕往將潮州人鄭阿四矮子阿美連内烟膏烟灰等件一併拘入捕房詰問口供一過諭各存洋一百元保出聽候公堂傳訊 
[同室操戈]  
　　木工孔金生江北人住居閘北恒通路前日與其兄孔正玉爲家庭細故口角相毆金生以木器擊傷正玉頭顱當由崗警一併拘入四區二分所經焦警佐訊問一過命解司法科訊辦 
[阿嫂控叔圖姦]  
　　住居閘北大統路安祥里一百二十七號皮匠張桂年之妻周氏前日偕夫喚警將大堂　張桂林（即張小二子）扭入四區警署該氏控稱去年住居南陽橋時被小二子乘間勒逼成姦近遷閘北詎今晚又持刀來家强行圖姦氏不願正在抗拒間適丈夫歸來遂訴知崗警拘案請爲究辦經張署長質訊小二子供詞支吾遂諭押候查明再行核辦 
[總會違章罰緩]  
　　雲南路三百八十三號門牌同樂總會因深夜容留婦女三名在内直至天將黎明四句餘鐘尚不關閉門户任人出入被老閘捕房十二號三道頭西捕查悉以其違背工部局第三條定章禀明捕頭請廨出單於昨將總會經理陳天爵傳至公共公堂請究經王襄讞會同美丁副領事訊悉前情以陳不應違章判罰洋二十元充公以儆 
[控母捲逃案註銷]  
　　甬人周渭載前在淞滬警察廳控婦人周徐氏串同全國安捲逃金飾銀洋等物後因該氏住居法租界故將全案人證傳提至法公廨請訊周徐氏延達商律師辯稱周渭載係該氏之義子敝律師察得内地官廳來文内開原告係控被告背夫捲逃等情顯見情節離奇請求注意原告周渭載亦延巴和律師代辯一切中西官判候再訊核在案昨又傳訊先據原告律師聲稱現被告已托人向原告理處將取去之物如數歸還請求銷案中西讞員判准如所請將案汪銷 
[昇平舞臺案目控告又一經理]  
　　昇平舞臺案目頭目王春生前延達商律師至法公堂控經理李春來虧欠二各三百元請爲訊追李亦延賚美律師代辯一切判李旣爲經理應負責任着令限繳等情已誌前報昨又傳訊先據原告律師聲稱現被告在大世界唱戲業由大世界主擔任陸續拔還原告已允惟尚有經理張順泉亦應負責現在逃未獲請爲提案訊追中西官判准如所請改提張到案訊追 
[房租限期照還]  
　　王金福昨至法公堂控房客陸𢗝甫虧欠租洋三元九角向索不付反糾數人前來行兇喚捕將陸拘案請求訊究詰之陸供民人虧欠房租因王囑令搬遷故此不付不敢行兇求察中西官判陸交尋常保出外限七天如數還洋 
[登報招債務人到案]  
　　冉子星昨延達商律師爲代表至法公堂控稱上年間有傅建亭向原告借銀一千七百兩立有借據現已屆限傅已於本年六月間逝世傅妻李氏避匿不面今有介紹人應蘭亭在堂請爲質訊詰據應稱現李氏不知避匿何處惟該氏家産係在湖北省城地方等語達商律師聲稱可否請求堂上准原告登報聲明着被告理處中西官判准予原告登報一月限被告投案如逾限不到准予缺席判决 
[失去車上零件之追究]  
　　花金標昨遣伊妻某氏至法公堂控稱日前有瞿桂泉前來租去黄包車一輛一去不返報告捕房經包探曹福昌將瞿偵獲惟已失去車上零件請求訊追詰之瞿供民人所拉之車號碼係七千零九十三號物件並無失去求察中西官以兩造供詞各執判瞿還押候捕房飭探查明禀覆候核 
[限期繳還渡鉛牌照]  
　　滬南工巡捐局長姚石蓀昨發給浦江八長渡各渡夫手諭云爲示諭事照得本市八長渡渡船向係按年發給各船牌照一次由各渡夫繳費具領編列號數以備稽查上年並酌加照費一元計每照繳銀兩元歷經照辦在案茲屆應換牌照之期除諭飭市舶所分别傳知外合行示諭各該渡夫等遵照限於本年十二月十六日以前一律將應換船照尅日來局繳費具領如有意存觀望逾期未領即由市舶所將該渡夫查明禀報聽候撤換以儆玩延毋得自誤切切特示 
[婦人被竊案牽涉]  
　　住居滬寗車站附近界路一百五十七號門牌屋内之婦人陳方氏因與河南路五百十三號門牌馬永生失竊現洋一千二百元及銀行支單銀洋二千四百八十元一案跡涉嫌疑昨由西探堯克將方氏拘解公共公堂經中西官訊供一過判氏交五百元人洋並保候提齊人證再訊 
[粤妓在途拉客]  
　　虹口乍浦路某粤妓院妓女王翠正因在余拉客被一千一百八十四號華捕查見以其違章拘入捕房捕頭諭着存洋保出聽候傳訊 
[兩紗廠男女工人行竊]  
楊樹浦路九十號門牌日商第二紗廠工人陳阿二乘間竊取舊鐵被日本人高崗瞥見又附近老公茂紗廠女工王邱氏竊取洋紗藏匿身畔冀　於放工時夾帶而出爲抄紗女工頭王美英搜出分别喚捕拘入捕房禀明捕頭飭將邱氏轉送公廨交官媒看管陳押候解送公堂訊懲 
[道尹公署批示兩則]  
　　姜俠魂等呈爲組設進化出版會請批准立案由　呈及簡章均悉無仰即遵照同業公會章程呈縣轉報立案此枇章存　崇明縣外沙各界代表施滋培等呈爲外沙連遭盜刦寢饋難安環請設法保護以維危局由據呈該縣外沙距城窵遠盜案迭出自應戲密防護以維公安候令崇縣知事察度地方情形酌派軍警前往鎭懾藉弭匪患仍候督軍省長核示祗遵 
[專件]  
[主張國際稅法平等會集會緣起]  
　　國際通商之有關稅凡自主之國必有自定稅則之權是之謂國定稅惟東亞通商從前昧於國際之關係謬以稅則附入條約之内遂成不自由之協定稅各國稅皆國定獨我國受協定之限制是之謂不平等由是國家厥自主之權國民無爭存之道八十年前謀國者之錯誤種成永久之惡因可謂慘矣今日爲世界戰禍初定公理卒勝强權列强各國毖後懲前將有重造世界之創局舉凡不合公理之國際關係皆將訴之於此次會議爲世界人道之新紀元謇等在商言商以全國商人所痛苦者莫如國際稅法之不平等發起斯會凡我會中無論業進口之商人業出口之商人皆一致爲我國家爭體統爲我自身爭人格謹抒所見遍告全國商界徵同意焉 
　　今世界各國之關稅已無不由國定者獨我國仍訛襲謬稅由恊定於是稅率不能自定至以值百抽十二五日夜乞情於各國而未見實行稅則不能自定至以值百抽五之舊率乃有切實不切實之爭點即使爭而旣得試思以自主之國家在國界内收稅而費此窮年累歲之力僅而集事何以自處於國際之地位乎且今日見爲切實歷年稍多時價復變又將如何一經恊定之拘東其爲限制主權傷害國體凡我國民在朝在野孰非茹痛飲恨於此事者乎此就國家言之其不能不爭回平等者一也 
　　再以我商人自身言之又當分進口業出口業爲二先言出口業出口業者以本國物産售之外國從今日各國通例大約皆無稅以暢國貨之外銷今若求得世界平等之稅法自然趨向於世界共同之慣例於進口稅有伸縮之餘地必漸近於出口免稅之一途此不待煩言而可解者也次言進口業其於國定稅則以後驟視之似有不利蓋使國家於進口稅可任便加徵則進口貨將受抵制即於進口業將有損害矣豈知我商人之業進口貨者豈以此貨必永遠來自外國而我必求爲領銷外貨之人乎不過以國人需用此貨而我進口商應其要求爲之轉輸貿易耳若國内有自製之機會得自製之保護奬勵所出貨物足以給用户之求則安見業進口者必以領銷外貨爲天職耶况世界物産又無概行抵製外來之理保護奬勵不過就其有自製能力具自製基礎者言之其必需購自外國以合世界分功之原理者何國蔑有矧在我工業幼稚之國豈因稅法之更正而概行抵制乎又况視國内需要之程度方將用此國定稅則之權有時減稅或竟免稅以招徠市面所必需之物又安見國定關稅之必主加徵耶若我商民已露能自仿製之頭角則於此一宗物産或賴加稅以圖發展國貨世或疑我進口商爲必樂銷洋貨何其厚誣我也此就商人自身言之其不能不爭回平等者又一也 
　　因此二者又有附屬而生之兩種觀念一則我國民歴年所要求之裁釐加稅人人知爲當務之急而事不果行其根本牽制惟在稅法之由於恊定一改爲國定則通盤籌畫權自我操但須自問其財政之宜否無須問外界之許否此其一也二則政府以洋貨稅由恊定無力伸縮遇不得已時輒思多取於土貨以足稅額其結果必損己利人爲叢敺雀而遂蒙苛虐之譏矣商人則以洋貨土貨稅有崎輕畸重趨利避害不得不借力於洋單事雖違心然爲血本所驅勢必出此旣已出此而遵蒙影戤之誚矣關稅國定盡斷葛藤官與商然後相倚相親合而成一國國民之人格此其二也 
　　更有一說以爲國際貿易世界方以英國之歴史爲模範將注重於自由通商舉進出口稅而盡除之以臻商務發達之極盛今我縱有國定關稅之權未必能任意多取是得之未必甚利而在列國則或反因此而疑我之要求國定爲將違反自由通商之趨向而吝不我許焉未可知也不知我國以關稅之不自由影響及於一切稅法皆不求合於經濟之原理其稍明經濟原理者不爲制定稅法之政府所倚重於是經徵之事惟以束縛馳　爲能今以關稅有國堅之接觸而予以國定之權正以制稅必合經濟原理之責任加我政府也凡不合經濟原理而妄以多取爲能無非自斃之道我國人方將大有覺悟而謂各先進之國轉以此慮我之能以重稅妨彼耶此不合論理之說也能合經濟原理則以提倡工商爲富國之本圖不以横徵暴斂爲理財之能事從此財政之計畫根本不同無庸以向來未上軌道之眼光爲以後不合大勢之過慮也又或以不人道之意思疑及各國謂各國方將以恊定稅之法困我使我内國工商業永不發展而後彼得長保其銷場又使我進出口貨價永不相抵滬巵逐年增大久而如癆瘵之人血液枯竭而死此皆所謂以小人之腹度君子之心者商戰亦自有正義豈有先進國商人不能爲合理之競爭而必藉滅絶人道之行爲爲其保障乎此其卑劣之意想固非先進國所及料抑更非我國商民所應以是存諸心而宣諸口也 
　　是故今日集會之宗旨以對内對外求貫徹其主張爲事與世界和平大會議同其起訖顧名思義　稅法平等外無夾雜之主張主張貫徹和平會議告終之日自行宣布解散張謇朱佩珍沈鏞等謹啓 
　　主張國際稅法平等會簡事第一條本會定名爲主張國際稅法平等會第二條本會以要求本國議和專使在歐洲平和會中主張稅法平等爲宗旨第三條凡民國商國界中各業圑體代表及各業個人皆得爲本會會員第四條本會設置職員如下會長一人副會長二人主任辦事員三人總書記一人總會計一人書記員二人第五條會長副會長及主任辦事員由會員公推之總書記總會計由正副會長指任之書記員由主任辦事員指任之第六條正副會長主持全會事務第七條主任辦事員商氶正副會長辦理全會事務第八條本會經費由正副會長主任辦事員及全體會員捐助并募集之第九條本會職員皆爲名譽職第十條本會於歐洲平和會閉會時解散之 
[來函]  
　　滙豐銀行席立功來函 
　　啓者今閱貴報新聞欄内載有銀行用人冒簽支單一節該被告並非敝行侍者乃來行希圖冒領銀洋被敝行當場察出冒簽即行捉獲送捕究辦祈請更正爲要匯豐銀行席立功謹啓 
[招商局來函]  
　　啓者江寛被楚材撞沉一案本月四號海軍特别法庭又逢開庭之期敝局代表傳筱庵董事適因感冒轉請洪成基君代表到庭洪君係傅董事所請代表並非敝局所派應請貴報館即賜聲明更正爲荷此頌撰祺招商總局啟十二月五日 
[雜評二]  
　　仿辛亥成例（訥） 
　　所謂仿辛亥成例者辛亥之議和地點在滬而今亦决定在滬也辛亥之議和兩方派全權代表而今亦各派全權代表也辛亥之議和代表中有唐紹儀氏而今之議和代表中聞亦將有唐紹儀氏惟辛亥之唐代表北而今日之唐代表南北爲仿成例中之一異點 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
思想日記 
[物理與人情] [  漁父]  
　　搆思如辦事然必權其輕重緩急而定其搆思之統系庶能有條不紊直向目的上進行不然則活潑之精神左右游移大道多歧何克獲亡羊耶僕初治物理學不善搆思往往暗中摸索想入非非然其時設想之奇亦頗有旁悟處雜錄數端以博閱者諸君一粲漁父謹誌 
老申報 
[東洋大設博覽會]  
　　（見光緒元正年正月初十日） 
　　本年西歷三月初一日即中國正月二十四日日本西京照三年内舊例開設愽覽會凡本國所産奇珍異品以及土産各物無論官宦商民所藏之件均於是日陳設會所計開設百日其西京地方向非通商碼頭他國商民不能擅到當此設會之時開禁百日如他國以及西人有世所僅見珍玩亦准馳赴該處送入會中以開閱者眼界而曠見聞倘有物之人准於會期前一禮拜入境會罷後一禮拜出境倘無入會之物觀瞻遊玩者必須及期方准入境會罷即行出境聚天地之精英極一時之賞玩倘蒙各國愽學鴻才不以東瀛見遠惠然肯來品物旣陳加以褒貶則益增期會之光矣幸甚盼甚日本博覽會社主謹啓 
新拾遺 
[天空運郵日行三千哩] [  箴]  
　　美國天空郵務長里泊斯勒氏宣稱目下在法盡役之飛機及今在製造中者將來可用以運輸紐約與舊金山間之郵件日出而發日落而至而以芝加哥爲全務之中心點此說非屬夢想不久可成事實三年之内紐約與芝加哥間之頭等郵件必盡以飛機運之天空郵務之前途非常遠大今人尚多昧然但不久必能知之蓋此非出於好奇也實商業上必要之舉也今後以開泊羅尼式大飛機運輸紐約與芝加哥間之郵件則可與郵便火車所載之量相同今運郵飛機規定每小時平均速率爲一百二十五哩他日可望增至每小時二百哩則日出時自紐約出發日落時即可抵舊金山屆時人人將知其商業之便利矣芝加哥將作爲天空郵務之中心點紐約與芝加哥間運郵飛機之航路與停降地點均已擇定且已議决俟戰爭告終後凡軍中飛機悉以移充運郵之用陸軍中今訓練之飛行家爲數甚衆故不虞乏駕機之員也美國之運郵飛機均將裝備無線電報機械將來此項飛機必令除載大批郵包外且能容三四人附乘天空郵務今已有飛機二十五架擬陸續增多其數紐約與芝加哥間不日亦將由天空運郵無論天氣若何十小時内可以達之明春且將於夜間運之俾芝加哥可於日間收集郵件薄暮由飛機運出則翌日清晨即可在紐約遞送矣諸飛機飛行之高度自二千五百尺至三千尺不等他國人士亦頗注重此舉日者紛來華盛頓就余（里泊羅尼氏自稱）討論計畫今已各以吾人所定之計畫呈其本國使署矣 
　　又據美國航空聨合會會長裴里海軍少將宣稱航空製圖委員會會同航空俱樂部三十所美國航空聨合會及其他機關制定美國天空航路八大條及支路多條凡美國各城鎭均能及之天空郵務今已於數處開辦不出數年必可惟行於全國他日且將以大飛機運輸貨物載送旅客天空交通今後之發展誠不可限量也 
按舊金山在美國西部太平洋濱紐約在美國東部大西洋濱芝加哥介舊金山與紐約之間舊金山距芝加哥約一千八百餘哩紐約距芝加哥約七百哩又按自滬至北京若取天空直徑僅六百五十哩左右以每小時飛行一百二十五哩計之五小時許可達 
雜錄 
[世界小新聞] [  箴]  
　　空中法律意政府近派委員會編定意國航空法豫料他日將作爲國際法典之基礎該法規定設立航空港與避險港航空港將裝備一切使飛艇便於降落出發如有機件損壞亦可即時修整並規定駕駛者因意外事故降落航空港或避險港以外地點時應守之規則各式飛艇航空區域皆有一定之高度以免互撞及遭遇意外並禁止裝載引火之物與炸藥等危險貨品各飛艇均須註册領取航空准狀艇中駕駛人員須曾經領有文憑者各艇且須携有某某數種公文該法將呈交意國國會核准大約下屆國會開會時可以制定頒行 
　　俄廢皇之遺骸捷克軍之某軍官近自愛加特林堡爲美領事賫書至亞昌格爾據稱七月二十六日捷克軍占據愛加特林堡時遍覔俄廢皇尼古拉之遺骸未得聞爲行兇者携入愛加特林堡煤礦深穴銷毁已得確證云 
　　總統公費納稅美國近議决以直接稅籌欵英金一百六十萬鎊故明年威爾遜總統所得之公費一萬五千元亦須納稅約五千元總統公費納稅此蓋美國歷史上之第一次也 
　　犬能識數美國哇里岡之電話有數家通用者凡遠處通 
　　話時數家鈴聲皆鳴而以鈴鳴之次數定爲何家某姓以四響爲號其家畜犬一名太菲太菲遇鈴作四響時如女主人不在室輒馳往覔之向吠四聲從未稍爽 
益智新畫[  鴻銓]  
手字松 
[停戰曲] [  隱吾]  
　　（南商調黄鶯兒）歲歲戰疆塲痛人民受災殃强權初恃多兵將終遭敗亡初願難償聨軍氣吐全球上笑德皇英雄何在獨自遁鄰邦 
　　（前調）公理細推詳逞奸雄難久長縱兵擄掠良心喪下野叚亡前敵吳良促成和局功居上種保黄生命財産免盡葬疆塲（前調）成敗縱無常共和國法治强詎容武力風潮漲北滯曹張南賴陸唐和平有日天光亮矧北方一般武夫盡作富家郎（前調）抵押債須償挪借人縱下場國民擔負誰鬆放催科如狼加稅更章老稚溝壑無人望心弗良和也徼幸能否太平長 
小說 
[無事自擾（譯海濱雜誌）（五）] [  珊]  
　　少年曰彼此舉特用以試我耳因備述原委且曰不圖是日竟有此巧合之事爲君所見日來吾英軍裝之少年奚啻恒河沙敷而君竟妄指爲我胡不察之甚耶密司至是始恍然悟此事底藴因自咎不已且曰吾本欲拯君孰知反以累君君即恕我我亦不能自恕今吾儕趣往面密司菲亞蕾脫爲道原委以釋其疑少年摇首曰此必無濟密司菲亞蕾脫旣有前事據其腦中豈能輕信爾言吾儕當熟籌善策勿冒昧以敗事於是兩人默然久之密司忽狂呼曰得之矣君當僞爲負傷者少年驚曰何哉曰爾當佯爲在途中爲車所觸而踣傷其顱者今趣臥吾爲爾裏創言時立取绷帶欲束少年之首少年急呼曰少須少須試問吾苟僞傷何補於事密司曰今吾束爾額臥爾於沙發之上且以藥水遍灑室内使藥氣四散布署畢立赴密司菲亞蕾脫家報告此變且備言君受傷之劇以動其心人非無情安能盡捐舊好彼聞此耗必立來探視一見君僵臥如死人即鐵石心腸亦必動其憐憫之念於是前嫌頓釋而好合有望矣少年曰是策良佳第不可無相助者吾今且以電話招吾友來君趣以藥水灑地上時迫矣勿延 
　　密司肅女郎入室時微語曰勿聲傷人恐方酣睡也門闢時見少年方仰臥沙發上首裏白布聲息俱渺狀如陳尸而藥氣甚濃觸女郎鼻觀嗆咳不已時少年徐啓其目微呻若甚憊者已而視女郎曰君來耶女郎移椅近其前而坐密司迫脫躡足而出女郎問曰醫士何語少年愕然不能答惟微喟而已女郎又問之少年期期曰醫言吾腦固無恙也女曰此誠大幸惟醫士更有何言曰醫云吾勿妄動當靜臥而憇且當念快樂之事勿以煩惱自擾女曰須待何日始能離此醫士言及否曰有之惟爲時非久二十分鐘可矣女訝曰密司迫脫不言君傷甚劇幾有致命之憂乎曰然吾傷固非輕也女曰君行道時何至遭此厄曰吾方思君不覺車之至吾前也女曰君踣於何處曰距此數武之遥女曰是誠可異密司迫脫謂君躓於門外彼適凭窗外眺故見之甚晰何爾兩人所述乃不符至此少年曰此乃密迫司脫懸想之言彼善於虛擬飾無爲有固爲彼絶技也女曰否彼固以設阱愚人爲生者也少年曰安可厚誣其人女怒曰爾輩合謀以愚我吾幾墜汝術中矣言畢怫然離座少年亟自榻上一躍而下不聽女行且曰請少待此層疑案當爲君詳剖之女曰此事無剖白之餘地頃間吾方告爾謂吾所深鄙者爲詐僞之行不轉瞬間君又有此僞傷之事一之爲甚君乃再之今又何以自說耶女方畢其辭已啓扉欲出少年阻之且曰被逮之事密司迫脫已自承其誤矣女曰爾輩合而謀我所言皆僞吾之不信正紛辯間忽聞車聲隆隆自遠而近停於門外一偉丈夫岸然而入則警署檢察員也少年一見大喜郎曰潘林吞先生屈君至此以有數語奉詢當不厭其煩否檢察員曰恣言之鄙人固樂爲軍人効勞也少年曰苟有人於彭街被拘應逮繫何處警察局檢察員曰應屬敝局少年曰前星期五之傍晚君在局中耶曰然少年曰茲有一語相詢君幸勿驚訝敢問前星期五之傍晚鄙人嘗被逮入局否耶檢查員菀爾曰天乎君安得有此於是少年顧女曰吾言如何今爾意已盡釋未女曰潘林吞先生君之良友吾知君已先期相囑矣檢察員辯曰前星期五不特肯勃先生未嘗枉顧敝局且竟日未見有軍士被拘者女士幸勿疑慮時女侍尚伏鑰竇而窺備聞問答之詞至此已不能復忍因推扉入曰前星期五之傍晚吾主婦固未嘗離此屋也 
[自由談之自由談] [  不冷]  
　　督軍不督軍隊而督政府司改之曰督政督軍圑之同袍社不肯出京一聞勸告即盡出京可改之曰同跑社 
 
 
 

Page 15

 
 
   
 
 

Page 16

 
 
   
 
