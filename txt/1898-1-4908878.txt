# 1898 - 1 - 4908878

 

Page 1

 
 
[蘇州當日派報并赶遞蘇屬各大埠] [  申報館主人啓]  
　　蘇州爲東南富庶之區冠葢紛馳官南薈萃本　所出報近行銷甚廣購者如雲兹特格外加工赶　刷印晝夜飛遞前往風雨無阻俾當日　　派送以饜先覩爲快者之心至蘇州隣近百里之遥　近購取亦較前早到一日想諸君子濟後茶餘當必爭先披閱也現在請友人在蘇經　　發閱報諸君及欲承辦代售者祈移玉蘇城包衙前鳳凰衖申昌分店購取不悞　此布陳諸　　及 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百卅餘篇　　名臣奏議採之各家文集廿一史者以及文選文苑文粹文鑑無不畢備非異端夾雜可語乃士林中之圭璧每部計洋七角上洋三茅　　飛　閣發兌此佈 
[閱報紀姻親糜費一則有慨而書]  
　　聞之五帝殊時不相沿禮律設大法禮順人情先王制禮所以别貴賤辨等列順少長習威儀也禮有六而昏爲重良以婚姻之道人倫之始王化之基不得不於是三致意焉周禮媒氏之職仲春之月大會男女於斯時也奔者不禁六禮不備謂之奔非淫奔私奔之謂也男子三十而娶女子二十而嫁有故二十三年而嫁說皆見前論兹不複述第思所謂六禮者乃問名納采納吉納徵請期親迎六者之禮也備者備其儀節非以財物爲重也後世禮教陵替政治衰微於是婚姻論財習於彝狄之俗始則僅在編氓商賈繼則搢紳士族相率效尤婚嫁之事繁而夫婦之道苦蓋由來久矣時至今日踵事增華更有匪彝所思駭人聽聞如本月初七日報紀姻親糜費一則者據廣州訪事友人函述云邇來省垣百物騰貴生意艱難比户小民皆憂如長安之民大不易而嫁娶之事則反奢侈於前向之鋪墊用大紅呢金線花者今則改爲紅縀顧繡矣向之桌椅用椐木者今則非紅木卽香楠矣卽小而鏡盝脂籢亦無不取諸外洋極鬼斧之巧日前白周鄧三宅迎娶儀仗之盛固不待言所奇者前導有美女十餘人戎裝執刀花團錦簇中隊更有女頂馬明裝艷服高跨連錢轎旁復用艷婢十餘人扮作旗裝手持玉唾壼五彩花瓶白玉如意宣德銅爐之類後則女郎四十餘輩均芳年三五姿首絶倫較之大觀園中晴雯襲人雪鴈紫鵑當亦不相上下嘻是眞生面别開者矣以上據來函所述錄登如果屬實則其糜費不貲固不待言抑且於事不類何則婚姻吉禮也戎服凶事也以戎裝執刀之美女而爲迎娶新娘之前導豈自慕於孫夫人之　風而使左右侍婢皆持刀劍耶抑欲效吳宮故事而教婦女以戰陣耶近時江浙等處惡俗無論嫁娶喪葬輙請防營哨弁率隊以從已屬貽譏大雅若如此事者幾如村劇之嬉娛無異鄉儺之鄙陋抑又何所取焉更有明裝艷服之女頂馬轎旁旗裝之艷婢手持玉唾壼諸物種種僣妄詭異皆出意外余壹不知白周鄧三姓者其爲編氓商賈耶抑爲搢紳士族耶地屬省垣官長耳目甚近胡竟不聞禁止况以粤省盜風之盛居民在在堪虞又值民窮財盡之時物力艱難倍宜撙節乃以有用之財費於無益之地慢藏冶容兼而有之竊恐如此舉動非其家之福也今天下各省繁富之區固推粤東富而好禮原爲人情所難乃江浙等處繁富不及粤東而婚姻費財亦各有所不免卽如松滬舊俗三十年前小户嫁娶之費錢總在五百千以内常户不過一二百千小户則在百千以内今則聘禮門包動以數百金計合之各項費用中户幾近千金常户半之卽小户亦在百金以外錢愈窘而費愈繁以致嫁娶愆期踰常越禮之事由此而夥揆之正本淸源之道不此之務而欲獄訟之淸也豈不綦難嘗考通禮所載品官婚禮納幣一品至四品幣表裏各八兩容飾合八事食品十器五品至七品各减其二親迎日燈鼓樂人均不得過十二壻馬一乘二燭前馬婦輿一乘襜蓋飾采絹垂流蘇五品以上八六品以下四八品以下官及庶士婚禮納幣表裏各四兩容飾四事食器六品親迎日婦輿襜蓋前飾采絹二庶人婚禮納幣綢絹四兩容飾四事食器四品親迎日婦輿襜蓋無飾王章具在奈何不遵而行之 
[前電未確]  
　　昨報登新加坡電信云瓊州爲法人所占兹又接香港電音謂並無其事孰是孰非殊令人難於逆臆矣 
[予地述聞]  
　　天津訪事友人來函云德人佔據膠澳後總署王大臣與德公使海靖君會議要求六欵中建復教堂恤償教士辦理地方官等件經已允行惟德人之意非假以屯煤置戍之所不能如願旋又准給閩浙交界之南北關一處俾易膠澳詎德人謂會議之事係爲教堂被拆教士被戕與據膠澳不相干涉現在德人在膠澳不特鳩建營房出示安民爲長治久安之計且派皇弟又率捕艦而來風聞皇上已允將膠州沿海六十里盡付德人以免目前之患惟該澳於中東和議旣成曾與旅順均經皇上俞允於東方有事時借於俄人爲駐足之所現在旣爲德據俄伸前議請將旅順歸俄以免再爲捷足者之先得隨發兵船三艘據守海隅示操必得之劵聞皇上已允將旅順付與俄人已諭北洋大臣及屯防該處之宋祝三宮保宮保俟有後命卽當退讓其瀛眷已先行矣又英國於一千八百四十三年曾經與我立有日後商借揚子江羣島之約現以時會已至亦議伸請中國幅𢄙雖廣何堪如此蠶食時事艱危不禁擲筆三歎 
[關心膠事]  
　　叻報譯西字報載云此次德人佔據膠州灣日本某男爵移書德中英法四國使臣詢問一切一謂德人此次佔據該地是否曾與俄法同謀二謂德人欲久佔中國何地究竟有無蓄此意見三謂德人是否卽將退出該地此事中國將如何辦理　謂德人爲何作此舉動其眞止命意所在可得而聞否五謂英人於此事將作何處置於此可見日人於德佔膠州一事頗爲關心是以亟亟致書詢問也 
[日報節譯]  
　　日本某報紀載德國佔據膠州一事内有云本月初二日駐俄日本公使行文回國言曾奉命細查此事又曾詢之駐俄德國公使據德使謂未佔膠州之前早已由德廷知照俄國然後佔據此地其始欲向中國情商不欲更費兵力後有殺斃教士一案遂德可乘之機而其中如何設施在德俄兩國亦未預爲熟商據外人言中國因膠州被佔與俄國訂立私約而德廷並未獲聞消息所以德廷亦不願與俄國相商也此乃日使文内所述德使之言日使又云德國忽有此舉殊礙東方太平之局日本與中國實偪處此斷難袖手旁觀亟當聨絡鄰封或自行出首務使德國人不能償其所欲現聞德國水師提督已將此事知照英法俄三國之駐紥亞洲水師提督而日本海軍省大臣及管兵船大臣並未接德國照會更不知其如何居心也又言日廷接本國公使回文後始有力拒德國之意但如何爭論尚未 
 
 

Page 2

 
 
有聞據京師電報謂德國佔據膠州猶未滿其所欲擬向中國攬建山東鐵路及在山東開辦礦務其所擬建路一節係得之路透電報局然祗言德國欲攬建鐵路未說及開礦一層而日本東京又接到京師電音言中國政府曾請英國出爲調處英國並不答應將來如何結束實非此時所能逆料云說見南洋新加坡叻報 
[軍費浩繁]  
　　近來征伐之舉與古昔不同古者用戈矛之屬故行軍者惟謀糧運今則一砲也而火藥之值幾何彈子之值幾何重重費用繁重不堪故有國者多不敢輕於嘗試也其爭戰之大者且姑無論卽以古巴一地言之查西班牙之征古巴也約而計之每日諸軍所需費用須銀六萬磅之多然則月而計之已至一百八十萬磅之數夫以古巴一隅之地西班牙窮苦之國然軍費尚至於此彼征兵者可不知所戒哉說見南洋新加坡叻報 
[機器開冰]  
　　南洋新加坡叻報云海參威一地俄國向來視之甚重十餘年來經營罔懈至今已甚爲鞏固惟口内每遇冬時必爲冰阻故俄廷曾在歐洲購造開氷機器一副以備冬天所用兹接前途信息謂本年以此機試鑿層冰果開此後海參威雖遇冰凝而俄船亦可往來無礙矣 
[俄船已到]  
　　有自旅順口來烟者告諸本館訪事人云日前到有俄國兵船數隻該口防守者鑒於德人之前車一律戒嚴商民人等亦有紛紛遷徙者 
[軍門到烟]  
　　烟臺訪事人來函云前報紀章軍門擬帶原營鶆烟駐紥一節兹悉軍門業已到烟所帶之勇僅三四營若遇事端恐仍不敷所用想必有募補之舉近來裁撤之勇多失業散處若果募補亦不難招集也 
[調署傳聞]  
　　金陵采訪友人來函云兩江督憲前准松江提督譚靑崖軍門來文懇請代乞終養峴帥以國家多事之際正臣僚報國之時雖孝養情深烏私眷纞而不知者方疑爲有心規避等詞慰令緩作歸計近聞軍門情殷瞻母堅乞歸休已蒙俞允峴帥知難挽回擬令皖南鎭李壽亭總戎委署軍門遺缺至皖南鎭缺巇委中恊王幼山恊戎署理而以城守恊楊鏡巖協戎調署中衡省垣傳述如斯然未見明文不敢據以爲信也 
[游戎謝委]  
　　金陵采訪友人來函云兩江督轅武巡捕陳桂林游戎麟書弱冠時卽隨劉峴帥辦公迄今二十餘年雖歴保至副將仍令在督轅充當巡政差資格旣深勞績夙著兹因長江蕪湖游擊缺出峴帥遂檄委游戎署理游戎捧檄後卽於月之初五日親詣督轅叩謝大約年内可往履新 
[觀察赴甌]  
　　温處鹽厘局新委總辦李友梅觀察輔耀已於上月二十六日附坐招商局豐順輪船來甌隨員候補縣金二尹國棟熊二尹嶽鍾亦附舟而至温郡印委各員均赴招商馬頭恭迓如儀李觀察小憇官廳隨乘緑呢大轎抵五馬街所賃陳姓公館暫駐襜幃大約略緩數日卽可接鈐任事云 
[大令勘工]  
　　永嘉縣葉詠霓大令因永場開掘河道迄未竣工深恐妨礙農田有關水利特於上月十三日淸晨輕輿减從前詣該處踏勘河道旋於十四日公畢回衙視事際此嚴寒風雪跋涉長途賢有司關心民瘼可謂不辭勞瘁矣 
[局道改委]  
　　蕪湖訪事友椽筆云輪船運米之有厘金始自前年中日罷兵以後當時米市商販咸聨檣接舶駛赴鎭江交易中間所經之大勝關大河口泗源溝各厘稅陡然暢旺時值海防竭蹶得此挹注殊足裨益餉源嗣南洋大臣擬長此蟬聨辦理業經奏准在案惟蕪地出産向以米糧爲大宗今米厘旣加商務自必减色於是蕪之官若商一再瀆禀始蒙轉圜諭令輪運商人於蕪米出口時卽將下游應完之厘稅三處合共百數十文就蕪預繳准以百五十觔爲一石完納漕平銀一錢一切由蕪關道袁觀察議定章程委江蘇候補道方啓南觀察來蕪駐收計是年冬季及次春收厘果極暢旺未及半載卽已征解二三十萬金惜自後卽不能再接再厲蓋粤中食米向恃暹羅與蕪湖爲來源蕪米旣加厘金自不能不量爲增價而暹米連年豐稔轉可廉價出售相形之下未免見絀以是米商虧耗殊多幸方觀察體恤商艱凡事撙節是以數年來輿論頗佳兹因督憲檄調回寗遺缺改委候補道陳觀察壽庚前來接辦於上月廿八日蒞蕪卽於本月朔日接事方觀察本擬卽日榮行因地方寅僚祖道情殷不免稍稽數日再往白門云 
[採辦船料]  
　　金陵訪事友人函告云省垣當髮捻肅淸以後曾文正公總制兩江講求武備擴充水師其時鐵甲鋼板蚊子魚雷等船尚不經見防口禦敵惟恃長龍杉板砲划各船爰設船廠兩所一在江西湖口一在省垣觀音門外製造大小師船湖口所造者供江西全省之用觀音門所造者則督撫提鎭漕標與長江太湖淮揚瓜鎭各水師需用戰守船隻皆於此取給焉各處船隻之小有損壞者亦於是修整定例每廠年造長龍一艘杉板砲划各一艘以備更換毁壞之用換下廢船則售與民間裝載柴草灰糞以助廠中之需各處師船例於三年一小修五年一大修十年一更換廠中歲費銀十數萬金需用木料皆由四川湖北安徽等處採辦運寗以備造船修船之用廠中公務則以同通州牧各班次之候補人員主之以三年爲更替辦理妥善者由江督保晉升階仍留接辦其辦理不善者則立予撤差並加叅罰良由船政關繫甚大不得不鄭重如斯也是以歴來承辦委員莫不兢兢業業實事求是以冀三年瓜屆得晉一階故船政歴久以來迄無廢事近來水師所用之鐵甲鋼板蚊子魚雷等船率皆購自外洋以爲巡防之用但利於江海而不利於内河所以長龍杉板砲划等項船隻迄今不能或廢三十年來仍循舊制光緖二十四年又屆大修水師船隻之期查歴年成案凡遇修理師船年分停造新船其修釘舊船應用木竹油麻各種物料均於修船之前一年由船政委員赴鄂採辦捆運來寗以備臨時取給觀音門船廠委員直隸州知州劉刺史運吉查照成案禀明督憲擬卽携帶經費親往鄂渚購辦各種物料以儲來年修理之翔峴帥諭令照章辦理刺史奉諭卽筮於月之初三日由金陵首途矣 
[超委優差]  
　　金陵訪事人來函云金陵聚寳大使章景洲少府灝蒞任迄今二十餘載查斯缺爲省垣最瘠之缺廉俸所入不足以贍身家故上憲於實任人員或令兼辦别項長差或年委例差一二次以資調濟少府在任年久迄今未得有長差兩袖淸風依然寒畯今屆丁酉正科奉藩憲委充文闈至公堂巡捕凡充當闈差委員皆准作勞績註册遇缺超委一次現因瓜洲司差缺需人因檄調少府前往接辦少府捧檄當詣憲轅謝委想不日卽將交缷聚寳司篆務前往履新 
[保護教堂]  
　　九江鎭憲宋軍門道憲誠觀察以邇來各處閙教之案層見疉出地方官辦理此事棘手萬分肢爲未雨綢繆之計諭令中營萬雲衢遊戎傳飭各營汛官凡有教堂之處派兵駐紥認眞保護 
[整飭冬防]  
　　九江訪事友來函云郡伯聨敷靑太守以時屆冬令宵小易於潛藏爰諭令德化縣凡城廂内外各要隘宜添設栅欄損壞者修之缺者增之派更夫看守二更後非有要事不准擅啓亦保衛閭閻之一道也 
[分兵防禦]  
　　温州訪事友來函云統帶練軍温標右營遊擊秦景濤遊戎紀律森嚴營規整飭前因秋操之期調集練兵在郡操演兵民相安秋毫無犯兹經劉軍門校閱已畢隨於上月十八日派撥分駐各處要隘以資防禦云 
 
 

Page 3

 
 
[甬不火警]  
　　上月二十八晚三更時分寗波江東石戲臺跟硯瓦弄某姓不戒於火一時紅光燭天居人從睡夢中驚醒立卽警鑼亂鳴徧處求救遠近各水龍聞警後風馳電掣而來在城文武官員均到塲彈壓督救約焚一點餘鐘時共燬去房屋十餘間現在風高物燥凡居家者當思曲突徙薪預爲防範也 
[大風覆舟]  
　　温州訪事友來函云上月廿二日樂淸縣馬　航船開駛至麓西地方驀遇狂風登時浪濤洶湧舟中貨滿人多駕長把舵不靈以致全船翻覆同舟八十一人均占滅頂僅一某甲遇船撈救得慶更生並聞臺灣經紀船隻從南洋來者亦於是日遭颶風飄往外洋未識能保生還否諺云行船走馬三分險信哉 
[爭奪碼頭]  
　　漢口自俄德等國添闢租界後將來貨物上落必益繁多該處碼頭挑夫咸思爲壟斷居奇之計互爭管業各不稍讓現聞此事已經涉訟未知公庭如何判斷也 
[靈輀過漢]  
　　漢口訪事友來函云總辦江南營務處曾君紀渠係湘省曾文正公後裔前在金陵仙逝其公子廣澤在鄂聞訃後赶往白門料理喪儀扶櫬回籍刻下靈輀將次過漢聞小停數日卽須送回湖南珂里安葬云 
[添習西文]  
　　漢口教堂林立中以美國爲最多所廷華文教習類皆不識西文兹聞另定新章於某日爲始每逢禮拜三六諸日齊赴總教堂韓牧帥處學習方言筆算等事以通中外之情好云 
[學堂經始]  
　　湖北建造鐵路學堂由嚴少和觀察爲總辦前已列諸報端兹聞學堂基址早經勘定刻已鳩工庀材觀察擬就大堂上楹聨云遵大路兮自西自東自南自北爲之範我馳驅今天下車同軌登斯堂也如切如磋如琢如磨爾尚一乃心力有志者事竟成眼前成句一經大手筆自覺堂皇冠冕氣象萬千此堂此聨眞堪並垂不朽矣 
[鐵路招考]  
　　蘆漢鐵路經始有期督辦盛杏蓀少卿以爲借材異域何如陶育人才因就鄂中創設學堂而以嚴少和觀察爲總辦兹者觀察捧檄來滬招考學生凡有子弟之曾習法文姿質聰頴者可於本月十五日上午至北泥城橋西首北興里嚴公館報名聽候彚册呈送督辦示期考試分别去留並擬就簡明章程八則云一學生須年在十六歲以上二十歲以下家世淸白身體結實曾讀過法文三年五年及略通中文者前來應考一學生考定之後須開具三代履歴年貌藉貫並取具紳商切實保結一學生自申赴鄂川資由本學堂給發一學生到堂後所有伙食茶炭醫藥等費均由本學堂供給衣服零用該生自備一本堂學生分爲四班頭班每月膏火銀四兩二班三兩三班二兩四班一兩一此項學生係專爲鐵路工程而設副工程師學業以四年爲期正工程師學業以六年爲期學成之後由本堂咨送鐵路局派往各處工程上當差其薪水可自每月三十元起至三百元爲止一該學生到堂之後除有父母大故及本身完姻許給假兩個月回籍此外不得無故請假離堂一該學生如有無故擅自離堂或有意抗違本學堂規條意圖剔退者應禀請督辦大臣札行該管地方官外别到堂年分多寡著落原保人賠繳堂費一年内離堂得繳堂費五十兩二年内離堂者繳堂費一百兩逐年遞加五十兩照數責成賠繳說者謂少卿之盡心爲國觀察之留意儲才洵乎兩賢之相得益彰也我中國二十一行省中濟濟英才尚其爭自琢磨以酬知遇哉 
[筮期營遷]  
　　蘇松太道蔡和甫觀察自蒞任以來尚駐節滬北洋務局以爲辦公之所現在道轅修葺已竣自頭門儀門大堂二堂花廳兩廊皆煥然一新前日午後觀察由洋務局命駕進城親臨道轅詳細察看一周遂鳴騶回局俟本月初十日喬遷入署想屆時冠裳往賀者必又有一番熱閙也 
[武試再誌]  
　　上海縣考試武童内塲步箭等情已詳前報昨日又接試内塲技藝先經黄大令牌示曉諭午前各武童齊集縣署鐘鳴十二下提右營廖叅戎學師宣廣文排齊儀仗命駕到縣會同大令升坐大堂逐一點名考試弓刀石等技勇並命各武童隨帶筆墨當堂默寫武經直至五點鐘時始行散塲叅戎與大令傳諭一俟天晴之後再行考試外塲馬箭 
[公廨犒賞]  
　　今日爲西歴一千八百九十八年元旦良辰寓滬各西商以及捕房等處均皆停辦公事一日公堂亦暫停讞案英讞員張賡三直刺以捕房中西各探辦事經歲勤勞特備紹酒兩罈皮酒一箱豬羊等物於公堂訊畢後面犒各探並諭以後辦事務須小心謹愼不可胡作非爲等語各探皆唯唯稱謝而退 
[籲請免捐]  
　　近聞英界工部局議收肉莊捐欵每猪一頭捐錢若干各莊以本小利微不願繳捐昨日由三泰浦五房等肉莊具禀公廨請函商工部局免捐以舒商力午後四點鐘時適關道憲蔡和甫觀察乘雙馬轎式車莅廨各肉莊見之相約百餘人手執長香麕集公廨堅求免捐不知觀察與直刺作荷辦理也 
[暫停發落]  
　　昨禮拜五爲法捕房發落之期緣判責人犯寥寥捕頭咨照讞員鄭大令暫停發落一期 
[凶犯脫逃]  
　　前日滬南萬裕錢莊出店馮阿長送銀出外中途被匪刼奪用刀戳傷越日身死一案當經上海縣騐訊後飭緝兇犯曾獲形迹可疑之朱長華小連生楊錦華姜松華等各犯解案奉黄大令諭飭收管候訊在案前晚楊錦華姜松華二犯乘看役不備扭斷鐵練由客棧中扒窓逃逸及看役知悉已經去如黄鶴矣 
[拘獲賭博]  
　　前晚天將破曉時法捕房某號西捕巡行過同春樓茶館門首猶聞牌聲轆轆破扉而入賭徒乘間逃逸乃將店主婦某氏拘入捕房押候堂期解訊 
[嚴責拐匪]  
　　小東門開設花烟館惡鴇包大奶奶之子包廣成專以拐販婦女爲事此次在鎭江東門拐得女子小紅來滬在麥家圈地方賣倡事後由其母章氏找尋來滬投報捕房由包探陳阿九將拐匪包廣成及王章氏小紅等拘獲到案請判王章氏供鎭江人女名小紅被人拐出今旣尋獲求爲給領小紅供家本有夫被包廣成誘來滬上帮傭詎被販入倡寮幸爲包探查獲送來案下叩求拔出火坑感恩非淺包廣成供揚州人王章氏自願來滬賣娼故而帶來不敢誘拐求察直刺據情商之薩副領事以誘拐人口最爲可惡判令笞責一千板押候查明有無别案再行核奪小紅給其母領去 
[挖土被拘]  
　　本邑南市蕭家廠地方向有無業游民駕駛小舟在浦中停泊將隙地上泥土挖掘運往鄉間售買現在該處已由法界工部局在彼興造自來水公司若輩仍不時前往開挖前日有太湖人蘇福秀偕某姓小船三隻駛往正在開掘之際適被工匠瞥見訴知經理某西人前往兜拿餘船均聞風竄避祗將蘇拘交十二圖地保顧桂榮擬欲送往高昌廟巡防局請究嗣由蘇自知不合願挽友人出爲介紹不知如何了結也 
[是否行竊]  
　　昨日午後有湖南某邑人某甲衣服華美手持銀錠一枚在滬南大南門外馬路橋左近小烟館内過癮二十七鋪地甲夥阿德瞥見之下疑其銀由行竊而來上前盤詰覩其形狀慌張遂卽扭至是處義園茶肆中遣人告知地甲到來隨卽拘解巡防局中不知局員若何辦理也 
 
 

Page 4

 
 
[口角啓釁]  
　　法界東新里第三弄有陳鄭氏與朱姓婦因小孩口角起釁朱婦卽糾同男婦多人將陳鄭氏拖至街心恣意攢毆鄰居咸抱不平鳴捕將男婦一併拘入捕房械至十點鐘釋出朱婦復偕多人向陳鄭氏尋釁陳鄭氏據情投訴捕房并遞禀公堂求提案究辦鄭大令飭包探查明禀覆核奪 
[虧欠潛逃]  
　　永安街老稻香村茶食店開設有年生涯頗旺店主沈旭初邇因負債纍纍難以支持於本月初四日潛行逃逸不知去向檢查店中存貨無多虧欠各項往來帳欵六百餘元皆由柴正義擔保尚有零星欠户不在此數前日柴投法公堂遞禀請將該店生材存貨先行封閉以抵債欵又小東門外登樓萬里春底下耿源興水果雜貨店主耿某亦因虧欠債項驀地潛逃由房主報知捕房請將生材作抵刻下年關伊邇凡外强中乾者皆有岌岌可危之勢不識何以善持其後也 
[棺殮路斃]  
　　滬南　軍碼頭髮街某姓軋花棧門首昨日有一無名男屍在彼倒斃當由是處地主聞知訴知十二圖地保顧貴榮到來查視該屍年約四十餘歲面胖無鬚身穿黑布破棉襖藍布小脚褲形似細柳營中人並無屍屬前來認領遂卽投報同仁輔元堂派令司事前往騐視並無傷痕當卽給棺收殮發壇浮厝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[東粤官塲紀事]  
　　廣州采訪友人云前月大憲檄委准補韶州府陳太守武純辦理善後局務兼厘　總局提調差兹亦委令署理瓊州府篆某日已赴憲轅禀辭赴任矣○河南纜路尾汛蔣千戎近經大憲牌示撤回遺缺委署理永靖營右哨二司存營把總黄翰華調署 
[誘賭無憑]  
　　凶終隙末一則已詳昨報兹悉前晚上海縣黄愛棠大令倩帮審委員蔣壽林刺史升坐花廳提訊先據原告沈劉氏訴稱本邑人家住治下西鄉丈夫沈新順在日時曾在漕河涇一帶開設典當布莊及雜貨店自丈夫病故後各店事務由見子沈子新經管嗣因生意淸淡陸續虧本遂將典當布莊收歇祗留雜貨店貿易以爲餬口計日前忽　晉成錢莊出店蕭小渭來店私合兒子出外到該莊内局賭騙取洋銀賭畢又將兒子藏匿　蹤小婦人因此情急扭蕭到案喊控該莊知事不妙反將兒子亦扭到案以欠銀等詞誣控今奉提訊叩求明察沈子新供與伊母相同晉成遣夥投案供稱晉成開設在治下大東門外花衣街地方前晉與沈新順來往銀兩歴時已久向無錯悞迨新順身故由伊子子新經管仍照常與之來往現在共被拖欠銀二千九百餘兩迭次同索一味延宕不得已派出店蕭小渭下鄉邀子新到莊面結帳目伊　劉氏亦隨之同來當在店中留渠母子午飯飯畢正欲算帳該氏忽稱欲赴城購物無奈不識路徑本莊執事卽著蕭小渭偕氏前去不料該氏心存叵測行至憲前扭蕭到案以引誘伊子局賭　情控告實則欲思圖賴往來之欵憑空造言誣控今將帳目呈案叩求究追蕭供亦相同刺史得供見沈子新頭戴人帽詰以是何功名答稱監生問何時報捐答稱監生今年十六歲監照自幼由父親代辦刺史見其年紀已逾二十所供顯有不符又詰以蕭小渭合爾往賭是輸是贏供稱輸洋九元三角及金戒二隻計重八錢每隻值價六元四角刺史笑謂金戒果有八錢焉有如此賤價子新一味支吾刺史怒謂旣係同賭當一律懲辦喝令將沈蕭同行戒責沈母子求稱糾賭一事貫係小婦人一時無知誣控叩求免責刺史謂旣係實供姑且恩宥但該莊控追欠銀一節究竟有無其事沈母子供稱銀兩雖欠實由本店執事經手惟求寛限料理刺史謂本當究爾誣告之罪姑念女流無知格外從寛著具誣告切結呈案並限本月初十日將欠欵理明如延究辦該莊夥及蕭小渭雖無誘賭實據究屬不合大加申斥喝退候示 
[誣控受罰]  
　　本埠南市鹽馬頭正豐米行執事邵文明控滬北二擺渡榮泰廣東字號經理人張謙仁虧欠往來貨銀及匯票等共計規銀三千餘兩一案經上海縣黄大令倩帮審委員蔣刺史訊供之下張反稱正豐虧欠找銀三百零七兩等情刺史檢查細帳不符著張弟子環往寗波邀到邵之司帳楊寳夫到案再訊前日張子環將楊等邀到投案新訊是晚仍由刺史升坐先傳楊至案研究楊訴稱寗波鄞縣人今年三十一歲向爲典當執事近來失業已有多時今年中秋左近有素識開米行之邵文明薦小的來甲在正豐米行爲經帳旋抄寫正豐與榮泰往來各帳邵卽令小的於各帳目内加添榮泰收銀一千九百餘兩一欵小的當時未敢應允邵謂日後若有紏葛與爾無干因此照錄嗣因意見不合辭歇回家十月間在籍接到邵之來信内稱現有生理赶緊前來等語及抵滬江卽薦在龍德橋協順昌烟間爲夥至十一月間得悉正豐與榮泰在縣涉訟小的恐遭波累先行回里及奉傳案立卽來申邵又令小的塗改五月初四日一欵小的亦未允許當將帳簿扣留今特一併呈閱楊之表兄蔣信山供詞與楊相同刺史得供謂曰止豐榮泰彼此涉訟實與爾等二人無干但今日爾等所供各節是否確實楊等供稱小的等與邵文明誼屬同鄉安有誣陷之理實因邵文明爲人陰險故特將實情伸訴求察邵供稱本年正月間用楊寳夫爲夥至中秋停歇現受張之賄囑來案胡供叩求明察張供稱邵文明虧欠小的號中銀三百零七兩非但不付反又揑造假帳來案誣控今幸伊之司帳楊寳夫到案直訴足見一秉至公叩求究追刺史謂邵曰現在衆証確鑿勿再狡展邵仍執如前並稱現有行夥陳姓在此求傳訊問當據陳行橋投稱寍波人亦爲米行主理正豐與榮泰糾葛一事小的未知其詳嗣後曾勸伊罷訟奈邵不允求鑒刺史怒謂邵曰到此地步尚不實供顯見逞刁旣不供明當卽派差往查如果屬實當依誣告例加等重辦邵至此始供稱實係一時無知受人愚弄來案朦控現難歸還欠銀求恩寛宥刺史曰本當照例重辦姑念知錯從寛著限三天將欠銀交案外再罰洋一百元撥充善堂經費並取具誣告切結備查餘人一并具結交保 
[英界晚堂案]  
　　包探倪順泉解送竊賊林雙海張阿金行竊慈悲庵内之木魚鐘罄掛燈等物帶管慈悲庵地保金茂投案領贓經張賡三直刺以地保金茂亦有疎忽之咎押候過堂覆訊於前晚堂提案訊問地保金茂供稱木魚鐘罄等物是城内慈悲庵之物前因該庵犯事經縣憲黄大老爺封閉飭小的照管今被林雙海等串竊由倪包探緝獲小的自知疎忽求恩林雙海張阿金同供上海人實因失業所致以後當改過自新直刺判將林雙海等各責一百板地保金茂責一百板木魚鐘罄等物開明淸帳充入土地祠公用 
[英界公堂瑣案]  
　　包探竇如海拘解倪阿寳到案禀稱此人係屢犯竊案近又竊取陳阿根家布衣兩件經小的緝獲起到人贓送案請判陳阿根投案請領失贓質之倪阿寳供鎭江人行竊該死求恩直刺判責二百板遞籍○包探黄四福拘解竊賊王德勝到案禀稱王竊取謝阿榮烟館内之烟槍五枝經小的緝獲人贓送案請究謝阿榮投案請領失贓王德勝供因流落所致求恩直刺判將王責一百板烟槍交失主領去○包探趙銀河拘解竊賊陳仁勝到案禀稱此人竊取周小弟客棧内之棉被一條經小　緝獲人贓送案請究周小弟投案請領失贓質之陳仁勝供認行竊惟求寛宥直刺判責二百板以儆○趙包探又解持刀戳傷周桂卿　姚開太到案禀稱姚因細故戳傷周桂卿現周在醫院醫治不能來案故先將姚送請訊判直刺著押候俟原告傷痊再訊○包探石金榮拘解陸仁芝到案禀稱陸私取金瑞堂之布衣兩件經小的拘獲送究金瑞堂投案供稱與陸素來認識請爲免辦陸供現愿賠還衣服求恩直刺著押候賠還後釋放 
[美界捕房紀事]  
　　昨日上午偷兒汪阿二至東唐家弄東張西望意圖行竊適五百九十五號門牌某姓家因有要事將門封鎖出外該竊見無人看守將鎖裂去偷得白皮箱一只内儲布衣四十三件綢衣六件昨爲傅包探查知將汪拘入捕房解送英公堂訊辦○偷雞賊某中江北産也昨至西華德路某姓家偷得穿籬菜二頭沿街銷售爲任包探瞥見拘入捕房捕頭令關入丐牢查明再辦○張二桂者不詳其里居昨日倩人寫得西字信一封至虹口捕房中禀稱伊有一堂弟名桂林於去年逝世弟媳張蔡氏年廿一歲現在北河南路四百五十九號門牌内姘識木匠某甲聲名狼藉現因家中有事欲挈領回家反遭辱駡請爲究辦等情捕頭卽飭任包探前往將張蔡氏提到捕房與張義桂面詢一切後據該氏聲稱家中並無公婆叔伯丈夫去世已將三載前日忽有張義桂到氏處自稱氏夫堂兄欲硬借英洋十元氏不允復到捕房誣控時張義桂默無一言捕頭以兩人所禀情由不合著一併斥退不理 
 
 

Page 10

 
 
[江西官報]  
　　候補縣程堻張承祖搭解報銷飯銀進京史　　解地丁京回直隸州柏齡注豐城勘估土堤南昌典史樊恭禀謝調補景　司行知陳世標九江就醫回翟秉鈞由京起服來江周景枌往德化辦保甲馮增耀接辦蠶桑局知縣陳克愼中靖安勘山地回代理德興縣孫長靑缷事回府經黄作元長江催運回又禀謝准補贛州府經行知馬聲烈新昌催地丁向盛如松宜黄催减平回鄒裕杓接查德勝門張觀墀調查章外保甲 
[十一月各善士資號月捐淸單]  
　　怡請軒唐傑臣各洋六元陳善亭五元戴耘來四元戴綏之李光琴各三元朱葆珊黄佐卿徐棣山譚餘臣韓山曦陳望生南順記老順記戴生昌福昌豐　何瑞棠兩月陸全木兩月十三户各二元源通銀號錢一千八百源豐潤洋一元八角莊源大一元二角大吉廬兩月瑞昌兩月各一元一角何植園李墨君蘇寳森金松兩月李珊　兩月源和兩月可熾兩月可熾順兩月祝源昌老悅生第一樓錦章　順記宋晉泰存濟堂十五户各一元五層樓洋八角錢七十二嘉綸洋六角　六十介福壽康延康厚康彚康和康永康福康餘大衍大宏大正大升大鑑大瑞大晉大恊大寳和寳順寳源義善源餘源餘泰愼餘崇餘徵餘元甡元茂永豐豐承裕福裕晉和正祥惠泰存德鉅亨恊昇宏元源吉四十户各六百北天成九章泳記恆奉兩月四户各六角豐大洋五角錢五十楊蓮生益昌隆昇萬有全梁煥南思補齋愼餘堂七户各五角四海昇平樓洋四角錢三十靑蓮閣生大兩月恆生兩月沈元來兩月四户各四角元利兩月錢四百大章宏章泰各錢三百九和洋三角錢三十張家鶴三角錢三十錦章三角錢三十春園三角錢三十六徵昌熾大怡昌其萃樓施德豐允章恆茂晋昌升和復記十户各三角怡大金各順五雲日昇樓三户各二百恆生義怡隆通裕義成恊興鴻運樓曹德大恊愼裕泰大昌復泰廣盛三元同慶樓一壼春十四户各二角永愼恊成祥萬興三户各錢一百又一文捐洋三十元零二角五分錢十六千八百廿三文統共洋一百廿元零二角五分錢四十四千八百六十一文[  滬北廣益善堂嚴信厚葉成忠施則敬唐榮後俊謹啓]  
 
 
 

Page 11

 
 
[光緖二十三年十一月二十一日京報全錄]  
　　宮門抄○諭旨三道錄前○缺單○粤督譚奏審明逆倫犯婦按律懲辦摺○直督王奏留員辦理要務片○東撫李奏揀員請補陸路副將摺○桂撫史奏調員辦理武闈外塲片○十一月二十一日刑部都察院大理寺正紅旗值日無引見○鍾公福森布載瀛各假滿請安○浙江副考官吳郁生到京請安○阿克丹等因伊子得議叙謝恩○恩慶恩輝泰耆齡各請假十日○鈕楞額續假五日○召見軍機廖壽恒吳郁生○皇上明日午初升文華殿○十一月分缺單主事吏部文選司侯葆文省親知府貴州思南保謙開缺知州雲南嵩明馬玉麟故知縣湖北鄖縣徐維屏甘肅安化田務本俱近福建壽寍龎桂庭丁道庫大使雲南臨安開廣道李時欽革吏目廣西象州周學海調巡檢江蘇甘泉德齡阿丁江西永豐孫毓榮修墓典史陝西白水顧第進近廣東歸善羅開文故和平傅克諧捐離往○○太子少保頭品頂戴兩廣總督臣譚鍾麟頭品頂戴廣東巡撫臣許振褘跪奏爲審明逆倫犯婦按律懲辦恭摺仰祈聖鑒事竊據署從化縣知縣李之藩詳報該縣民婦何毛氏毒夫親父何明經身死並誤毒伊夫何中廣平復一案當以案情重大當飭確審解辦嗣據該縣親身押解人犯見證卷宗到省由廣州府知府周開銘提集審明擬議詳經臬司覆審據報騐明該犯婦何毛氏身已懷孕照例俟産後一月期滿按律懲辦兹據臬司魁元以該犯婦在監生子九月二十六日期滿解勘前來臣等親提研鞫緣何毛氏籍隸從化縣係民人何中廣之妻何中廣係已死何明經長子何明經向與長子何中廣及長媳何毛氏在縣屬大𡘧嶺脚田寮同居共爨就近耕種度活其次子何中潤分居該縣屬塘肚村地方何毛氏平日懶於耕作屢被何明經斥駡並常令何中廣責打何毛氏心懷忿恨光緖二十三年五月間何毛氏逃往外家不返六月十二日何明經令何中廣携帶草繩往喚何毛氏回家聲稱如不肯回卽用草繩綑縳何毛氏畏懼轉回何中廣隨卽赴田工作何明經復向何毛氏斥駡並稱俟何中廣回家飭令痛責儆戒何毛氏觸起前嫌愈加氣忿並恐丈夫回家痛打稔知附近山上出産斷腸毒草起意將何明經毒死洩忿日後可以安居卽潛往山上採取毒草回家是日傍晚時分何毛氏煮熟晚飯暗將毒草攙入荳菜煮熟連飯盛與何明經吃食自卽乘間出外適何中廣由田轉回遂與何明經共食旋各毒發腹痛倒地滾喊經鄰人羅亞芬聞喊趨視詢悉食飯腹痛情由查看菜内尚有毒草料係中毒卽將何毛氏尋獲並用油將何明經等灌救何中廣嘔吐平復詎何明經受毒較重灌救不效卽於是夜殞命羅亞芬通知何明經之次子何中潤赶到看明與可中廣同向何毛氏盤悉謀毒實情正擬綑送卽經該縣訪聞飭差將何毛氏拿獲何中潤赴案報騐訊詳批飭審解隨據該縣將犯證卷宗親身押解到省由廣州府訊究明確詳司覆審查明該犯婦何毛氏懷孕生子産後期滿照例解勘提鞫據供前情不諱詰無起釁别故亦無同謀加功之人案無遁飾查律載妻謀殺夫之父已殺者凌遲處死又例載審辦逆倫之案如距省在三百里以内無江河阻隔者於審明後恭請王命委員會同該地方官押赴犯事地方卽行正法梟示各等語此案何毛氏因挾伊翁常飭伊夫責打之嫌並因往外家不返經伊翁飭令伊夫勒令轉回復向斥駡誠恐伊夫痛責輙忿恨起意將伊翁何明經毒死並誤毒伊夫何中廣平復實屬有心肆逆罪大惡極自應按律問擬何毛氏除誤毒伊夫何中廣平復輕罪不議外合依妻謀殺夫之父已殺者凌遲處死律擬凌遲處死查從化縣距省雖在三百里以内惟有江河阻隔應卽在省垣正法臣等於審明後恭請王命飭委臬司魁元署撫標中軍叅將張記廷將該婦何毛氏綁赴市曹凌遲處死係婦女照例免其梟示該犯婦之夫何中廣平日訊無縱妻不孝此次復與其父一同被毒灌救得生應與當時灌救之鄰人羅亞芬均毋庸議所剩毒菜由縣起毁棄出産草處所亦已剷除凈盡所生之子先經病死屍棺飭屬領埋無干省釋除供招咨部外所有審辦緣由謹合詞恭摺具陳伏乞皇上聖鑒謹奏奉硃批刑部知道欽此○○王文韶片再前准吏部咨山西巡撫胡聘之奏調候選道鄭官應赴晉差遣一片欽奉硃批著照所請該部知道欽此欽遵咨會到臣經轉行遵照在案惟查該道會辦上海輪船招商局十有餘年每遇怡和太古兩公司攬載跌價齊心傾擠輒能會督商董據理爭衡不失利權本年兩江開埠造船設棧規計久遠日本郵社會船又將於來年在長江一帶行走應付操縱該道經手正多一時實未易淸理上年太常寺少卿臣盛宣懷督辦漢陽鐵廠檄飭該道暫時赴鄂總辦比復親赴沿江産煤各省搜覓佳礦冀多煉焦炭製造鋼軌以塞購買洋軌之漏巵以爲造路自强之張本該道事繁責重實難遵調赴晉相應仰懇天恩准其暫緩調赴山西一俟接手有人再行酌核辦理除咨明山西撫臣查照外謹會同南洋大臣兩江總督臣劉坤一太常寺少卿臣盛宣懷附片具奏伏乞聖鑒訓示謹奏奉硃批著照所請欽此○○升任四川總督降二級留任又降二級留任山東巡撫臣李秉衡跪奏爲揀員請補陸路副將員缺以重地方恭摺具奏仰祈聖鑒事竊照膠州營副將詹占元因人地不宜經臣奏請開缺另補並聲明所遺員缺東省現有應補人員另行遴員請補於光緖二十三年十月十二日奉硃批著照所請兵部知道欽此欽遵轉行在案伏查膠州營係陸路題補第二輪第二缺該副將駐紥膠州地處海濱現在膠澳建設船塢碼頭形勢旣居銜要巡防倍宜認眞必須勤幹有爲熟悉地方營務之員方足以資控馭此缺照章應以儘先人員請補惟東省儘先副將九員如趙得華劉金相均駐叅將要缺王來魁甫經請補沂州營副將尚未接准部覆朱廷芳久不在營劉耀遠告假回籍其在標候補者實止陳光禄宋國文夏錫純何成忠四員於此缺人地均不甚相宜值此整頓營伍之際自應爲缺擇人未便拘泥定章稍涉遷就致滋貽誤臣逐加遴選於實缺應升叅將内查有總兵銜升用副將調署單縣營叅將東昌營叅戕岳金堂現年五十七歲係直隸大名府元城縣人由武生中式咸豐戊午科鄉試武舉同治癸亥恩科會試中式武進士殿試一甲第二名欽點二等侍衛當差二年期滿奉旨以叅將用光緖七年二月選補東昌營叅將三月初五日經欽派大臣騐放覆奏奉旨依議欽此經兵部發給札付到東六月初八日到營接印任事嗣因河工搶險並堵築高家套漫口案内出力經前撫臣張曜彚案奏保以副將在任升補先換　戴經兵部議准覆奏於光緖十七年八月初八日奉旨依議欽此是年九月調署單縣營叅將印務並管帶撫標練軍馬隊在營十八年軍政案内經調任撫臣福潤洊舉卓異復因連年在曹濟各屬緝捕出力經臣彚案奏保請加總兵銜經兵部核准覆奏於光緖二十三年七月初十日奉硃批著照所請兵部知道欽此該員勤幹廉樸勇於有爲緝捕練軍兵民悅服爲將領中不可多得之員以之升補膠州營副將實堪勝任該員歴俸已滿三年任内並無叅罰違礙事故雖係應補儘先之缺請升與輪次稍有未符惟人地實在相需例得據實聲明合無仰懇天恩俯念地方緊要准以東昌營叅將岳金堂升補膠州營副將洵於地方營伍有裨如蒙俞允俟接到部覆再行給咨引見以符定制理合會同登州鎭臣章高元合詞恭摺具陳伏乞皇上聖鑒敕部議覆施行謹奏奉硃批兵部議奏欽此○○史念祖片再武闈鄉試例應咨會提督總兵一員來省會考外塲若提鎭駐劄路遠或因公他出則令副將一員代之本年廣西舉行丁酉科武闈鄉試提臣蘇元春現駐龍州督辦邊防其左江鎭及署右江鎭署柳慶鎭各總兵或駐劄之地距省窵遠或有應辦防捕事宜俱未能來省兹查有署義寗恊副將范爾愛詎省較近堪以檄調來省隨同考較除咨明兩廣總督臣譚鍾麟廣西提督臣蘇元春查照外所有檄調副將同考外塲緣由謹附片奏聞伏乞聖鑒謹奏奉硃批知道了欽此 
 
 

Page 12

 
 
[光緖二十三年十一月二十二日京報全錄]  
　　宮門抄○長江提督黄奏巡閱營伍事竣摺○步軍統領榮奏拿獲拆毁官廳毆傷官員之宗室請旨交刑部會同宗人府嚴行審訊摺○又奏爲請旨查詢緣由片○東撫李奏知縣到省飭赴新任片○兼船政大臣裕奏爲修理挖泥機器片○東撫李奏爲革員開復原官懇恩免繳捐復銀兩片○十一月二十二日　部鴻臚寺驤白旗值日無引見○肅王莊王各假滿請安○溥侗請假十日○慶公續假十日○普齡愛隆各請假十五日○召軍見機許應騤○本日皇上升文華殿英國使臣竇納樂覲見○皇上明日辦事後至瀛秀園門跪接皇太后畢還海○○太子少保長江水師提督奴才黄少春跪奏爲恭報奴才巡閱營伍事竣回駐太平府日期恭摺仰祈聖鑒車竊奴才於本年二月十五日遵例出江巡閱當經恭摺奏報欽奉硃批知道了欽此奴才拜摺後督帶師船校閱提標各營泝江上駛接閱湖口鎭標安慶華陽等營紆櫂江西進巡鄱陽閱吳城饒州兩營出湖後挨次閱漢陽鎭標營繞出荆州轉巡洞庭接閱岳州鎭標陸溪荆州沅江等營返擢下游考察軍政赶回太平飭催造册詳加甄别以昭覈實適欽奉諭旨裁减長江水師奴才謹與兩江督臣劉坤一湖廣督臣張之洞往返妥商遵旨酌裁兵數會同覆奏遵卽督飭各標營認眞汰弱留强將各裁兵分别妥爲遣散回籍歸農事訖駛赴瓜洲校閱瓜標江陰三江孟河等營所過各省日期均經會同各督臣具奏在案奴才巡閱到處躬親察勘形勢要隘港　支流隨時悉心考求臨事庶有把握接見鎭將員弁語以時事艱難深受國恩各宜激勵奮發切實訓練以求武備日强而各鎭將感憤之誠莫不見於辭色考校各營水陸操陣尚皆整齊弁兵演礮使船俱稱靈捷其材技出色者經奴才當塲奬賞拔升以示鼓勵其平庸者或勒令學習或記過責懲用昭激勵若疲老難期振作陋劣不勝職任者另案咨會兩江湖廣督臣從嚴參革當此餉力維艱亟求整頓營務之際奴才斷不敢因陋就簡稍事姑容如遇有江防應辦事宜謹會同沿江各督撫臣妥爲辦理以期仰副聖主愼重江防之至意奴才於十月初七日回駐太平仍飭各標將弁勤奮操練嚴密巡防時時加意講求俾期悉成勁旅所有奴才巡閱營伍事竣回駐太平府日期理合恭摺具奏伏乞皇上聖鑒謹奏奉硃批知道了欽此○○奴才榮祿等謹奏爲拿獲搶奪看管人犯拆毁官廳毆傷官員之宗室等犯請旨交刑部會同宗人府嚴行審訊恭摺仰祈聖鑒事竊前據正黄旗滿洲步軍校文慧呈解齊桐喊稱劉三黑用刀棍將伊毆傷等情將齊桐劉三黑并兇刀一把解送到案訊據齊桐供係宛平縣人原素識劉三黑租伊房間居住因拖欠房租於九月二十九日令其搬移騰房因此分爭劉三黑同其妻并夏小常用木棍將伊毆打復用刀將伊砍傷等情劉三黑卽劉三供係宛平縣人曾因犯　臀案刺面現因拖欠齊桐房租他欲將房間拆毁彼此分爭伊用木棍將齊桐毆傷同赴官廳控告等語正飭傳間復據齊桐仍以前情呈控當飭右翼翼尉毓秀迅將呈内所指各犯按名嚴傳務獲旋據禀稱遺將被告夏三　常傳獲帶至官廳不意突來一人自稱小燀山官廳暗將小常用言支走復又帶領數人來搶夏三官兵當向攔阻小燀口出不遜竟將官廳門窻物件拆毁並將章京常保毆傷該廳官兵將小燀並帮毆人小霂扭獲均稱係宗室等情今將夏三小燀小霂等三名解送前來奴才等督飭司員詳加審訊據夏三卽夏淸德供係正黄旗漢軍閑散九月二十九日同院隣居劉三與房主齊四分爭伊帮同劉三用木棍將齊四毆傷經小常勸散至十一月初二日經官人將伊與小常傳獲帶至官廳有素識小燀由廳將小常喚出復同其弟小霂並不認識數人至官廳欲將伊搶走當經官兵攔阻小燀等將官人毆打並將官廳門窓物件拆毁現被扭獲解案小燀卽載燀供係正紅旂閑散宗室十一月初二日有地面官常保奎姓帶兵至伊家查傳家人小常卽升兒未遇向伊追要因此分爭常保令兵將伊毆傷經伊旋弟載霂解勸他們將伊捆縛並將首飾搶走現經解案小霂卽載霂供係正紅旗閑散宗室十一月初二日往伊族兄載燀家睄看適遇官兵因查傳升兒與載燀分爭當向解勸將伊楸打現經解案各等供查載燀載霂平日自恃宗室向於附近地方尋毆武斷欺壓良弱擾害閭閻形同無賴因其尚無被控重案未便拿懲今則兇横日甚竟敢於公所内搶奪案犯拆毁官廳將職官毆打迨經解案猶復任意訛賴實屬恃符狡展目無法紀劉三黑本係刺字賊犯復因細故膽敢糾衆金刃傷人夏三供認帮毆各節屬實均屬不法亟應一併嚴行究辦除將原告齊桐取保聽候傳買外相應請旨將宗室載燀載霂劉三黑卽劉三夏三卽夏淸德等四名交刑部會同宗人府審明辦理未獲之小常等犯仍飭嚴緝獲日補送刑部爲此謹奏請旨奉旨欽此○○步軍統領衙門片再正在繕摺間接據正紅旂奉恩輔國公溥釗門上文稱本公族叔載燀胞叔載霂於本月初二日夜被翼内官人常保熙紳帶領百餘人將載燀家内搜搶一空並將載燀載霂毒毆成傷其中不知因何亟應澈底根究等因前來奴才等接閱之下不勝詫異查此案現據該翼尉等已將夏三一犯拿獲其供認宗室小燀等搶犯毆官等情均已歴歴如繪實爲此案要證今該公溥釗復以載燀等供竟行門文查詢應將該府門文查詢緣由一併附片奏聞謹奏請旨奉旨欽此○○李秉衡片再准補掖縣知縣璥璐平陰縣知縣梁石甫觀城縣知縣吳延祚泰安縣知縣李海春淄川縣知縣王秉慤商河縣知縣李兆蘭均飭各赴新任供職又蓬萊縣知縣王紹勳調省差委遺缺查有大挑知縣黄兆熊堪以署理又署莘縣知縣王澂期滿調省遺缺查有缷署觀城縣候補知縣周鄭表堪以代理據藩臬兩司會詳前來除批飭檄遵並咨查照外謹附片陳明伏乞聖鑒謹奏奉硃批吏部知道欽此○○裕祿片再前奉户部奏定外省報銷章程　省設立機器局並閩省船政局如有添購機器經費若干事前奏明咨部立案事後方准核銷等因兹據廠員禀稱船廠新造船塢告成於光緖二十二年九月間奏明必須添補備挖泥機器以防閘外潮壅沙淤阻礙閘路計購買閩省善後局舊挖土機器船一號並修理工費共合用銀三千九百四十餘兩又配造裝土船二號工料銀二千九百三十餘兩又因船塢之塢身内及閘口時虞泥沙污塞造辦刮土一號以備洗刷計用工料銀一百九十餘兩又各廠公角水龍進水之因陳勒勃管經用　久朽壞不堪修理應行購換計用價銀四百二十餘兩又船槽挖土機船自光緖十六年修理後又歴六年有餘常年使用船機日形損蝕拆造修補計用工料銀三千五百餘兩又船槽裝土船一次向配用三號於光緖十六年間修理一號十七年間修理二號今亦經用日久又復捐蝕先修二號計用工料銀九百餘兩呈請奏咨立案等情前來奴才覆查無異除咨部查照並彚案造銷外理合附片具陳伏乞聖鑒敕部立案施行謹奏奉硃批該部知道欽此○○李秉衡片再開復遊擊銜補用都司葉雲升前因革職經臣於光緖二十一二兩年防汛搶險出力案内奏保開復原官原銜免繳捐復銀兩嗣准兵部咨開該員河工搶險出力應准其開復原官原銜惟非本案開復應仍令補繳捐復銀兩等因具奏奉旨依議欽此咨行到臣當經轉行遵照去後兹據該員禀稱該員効力河工薪費甚微實屬無力措繳等情臣查葉去升熟悉河防講求修守在各營賆中最爲得力惟因捐復銀兩無力完繳以致仍同廢棄殊爲可惜合無仰懇天恩俯准開復遊擊銜補用都司葉雲升免繳捐復銀兩以示體恤出示自逾格鴻慈謹附片具奏伏乞聖鑒訓示謹奏奉硃批該部議奏欽此 
 
