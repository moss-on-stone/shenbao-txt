# 1903 - 169 - 4910840

 

Page 1

 
 
[皇朝政典類纂出書截股啓] [  圖書集成局白]  
　　是書搜采官私諸書多至八百三十餘種編纂至兩年之久始克成書購書之價設局編輯之資數逾鉅萬股價十六元虧耗實甚現在二百卷已經印就裝釘四十八本應即將股票停止所有各外埠經售處請將售下股銀及未售股票迅即如數寄申以便核數發書與股諸君亦請即向經售處找價取書爲荷全書準六月望日告成共釘一百二十册實價洋銀二十八元 
[九通全書並校勘記發售] [  圖書集成局啓]  
　　九通一書集歴代政治之大成爲本朝掌故之淵藪本局旣用大號鉛字鑄印成書嗣以所據浙刻本魯魚亥豕訛誤滋多持延名宿赴蘇杭兩處就文瀾閣殿本及程氏家藏精抄本詳愼校讐成校勘記百餘頁原本局所以精益求精之意實以是書爲網羅政典之巨帙故不敢因陋就簡貽誤士林邇者全書己經告竣計訂三百零六册除所印股書次第發交外尚餘若干部每部售實價洋銀六十元有志經世學者請卽臨申報館購取可也 
[新黨不平必貽外人禍患說]  
　　今試問外人之來中國將與朝廷修好乎抑僅行教通商乎曰必先兩國互敦和誼而後商情教務兩無所妨執筆人曰允若兹則今之所謂新黨中人者雖甚不欲擾及外人而其燄不平究非外人之福彼外人烏得以目前尚未肇事而不豫爲之備任其波譎雲詭變幻離奇哉夫今之新黨中人亦致不一矣有托名保國者其宗旨在但保中國不保大清遂專心媚悅外人以阽危大清二百數十年聖聖相傳之宗祏勢必瓜分之禍近在眉睫間而國乃卒至於不可保此戊戌諸巨憝在京創逆之初心也有欲建東南自立之國者謂媚外固未爲善策守舊亦不足圖存因之僞托維新陰結死黨意欲割東南半壁另建新邦於是富有貴爲設票以資煽惑安清哥老烏合而肇亂謀卒至懸首藁街伏尸流血文人匪類皆被株連此唐傅諸奸徒謀亂漢口之故智也有恣談革命之事者糾合青年子弟逞其血氣之勇妄思排撃滿人自稱軍國之民陰立捐頭之會日以殺盡胡虜還我漢家上地爲口頭禪忘却朝廷卵翼之恩反指政府諸公爲奴隸恣行誣衊狂吠狺狺一若不隨其犯上稱戈即不得謂爲忠臣義士者此則拾昔年粤逆孫文之唾餘而變本加厲者也有陽爲請皇上復辟而陰以斂集貲財者登塲演說大言炎炎草就電文逹諸政府一時愚　無識者爭撒金　如雨點以充若輩之私囊然窺其設心豈眞有愛於皇上哉無非以戊戌之變事因皇上銳意維新而致故深望慈闈及早撒簾歸政仍得以奸謀煽惑聖聰此昔年滬上已有人蹈其覆轍而日來其說復熾羣欲立會以與政府爭持者也更有創爲拒法拒俄之議者初則散布謡言謂桂撫王公陰以利餌法人使之進兵粤西助平匪亂紛紛擾擾圖肆奸謀迨計不得成則又以俄人於東三省撤師多所要挾因號召諸生之游學日本與夫散在滬上各學堂者羣建義旗以與俄敵無知妄作跋扈飛揚今日言抗俄明日言抗俄如醉如痴可憐可笑此星使之所以飛電告變而沿江沿海諸疆史所以設戍籌防者也噫若輩之好亂如此其主義之紛更不定又如彼而外人尚付之不聞不見者則以其意惟圖擾亂中國而不欲妨害外人也僕則以爲若輩幸托之空言耳設竟突起爲非外人詎不因此而多所禍患夫外人之來我中國爲經商耳行教耳使地方竟被新黨所擾商務必因之疲恭而貨物不得往内地行銷内地奸民向以教堂爲仇敵一朝難發勢必乘機騷擾而教士遂不得安居且今之新黨中人咸匿蹟各口岸租界中以避華官之緝捕果難作也租界必先遭蹂躪然後闌入内地逞其暴戾恣唯奈何外人不先事綢繆而尚瞢然曰是有志維新者也是欲行新政以振興中國者也詎非爲若輩所朦乎抑外人之容留新黨中人非愛其與朝廷反抗也其意若曰我既有轄治租界之責凡在租界者胥應使之安全然亦思稂莠不鋤嘉禾不茂今既有此意圖反側者匿蹟租界之中彼租界中安分良民自必惴惴於心大有寢饋不安之勢則何若助中國以悉心壓服使良民咸佩其不分畛域而租界商業乃日漸蒸蒸乎寄語旅居中國之外人尚其各思修好於朝廷以暢行其商務教務毋悞信今之自稱爲新黨者而與良民同一保護致一朝難作如疾風暴雨之猝不及防也則幸甚矣 
[宫門抄]  
　　五月十九日刑部都察院大理寺八旗兩翼值日無引見堃公假滿請安莊王由白龍潭回京請安道府陸鍾岱梁敦彦等謝恩湖北試用知府陸樹聲謝恩錫良張振勳預備召見召見軍機及錫良張振勳梁敦彦○二十日工部鴻臚寺侍衞處值日無引見景恩假滿請安張振勳謝賞加侍郎銜以三品京堂候補恩唐景崇等同鄉官謝恩海公服滿請安並請假十五日安存文蔭預備召見鹿傳霖請假五日德公良泰各請假十日銘公續假二十日侍衞處奏派補進西苑門班之大臣派出奎俊召見軍機 
[節譯美報論東三省事]  
　　美國芝加哥埠克落尼枯報云俄人欲與中國立約將東三省地方割畀方肯退兵但此約一成其兵即不必退出矣攷東三省地甚富饒人民多至七百萬然計其物産可合五倍此數之人如非東西各邦連合大兵力驅俄人出境則其地必永爲俄之所有然試問英國於此事將如何辦理則當代答之曰我英欲日本先行發難俾得照去年所立互保之約施行惟日本力尚未充未必肯先舉如許大事至於美國則定不樂爲此無大關係之事而輕啓戰端也 
[美臣入覲]  
　　昨得京師來信云五月二十日已刻皇太后皇上升仁壽殿美國使臣康格帶領水師提督艾文思以禮覲見 
 
 

Page 2

 
 
[制軍受篆]  
　　新任兩廣總督岑雲卿制軍行抵香港旋赴虎門巡閱各砲臺本館已紀諸前報兹得廣州友人手書云五月二十三日之晚制軍行抵省垣翌晨五點鐘時由天字馬頭命駕蒞督轅擇吉辰時受篆僚屬謁賀已畢即呵殿赴廣雅書局行臺大約須俟署督德靜山制入都然後遷入督轅視事 
[廣東闔省京外各官暨會試舉人呈請都察院代奏稿]  
　　具呈花翎同知銜廣西教習試用知縣程士驥内閣中書龍廷章會試舉人將子敏江西試用同知黄立權等爲廣東捐項煩苛亂民四起聨懇代奏請旨飭下新任兩廣督臣分别减免以固人心而杜亂源事竊維民爲邦本本固邦安况當國事危急之秋尤以收拾人心爲要聖祖仁皇帝軫念民依著令永不加賦光緒二十五年钦奉皇太后懿旨頒發勸善歌猶以國朝賦斂之薄爲歴朝所未有長言詠歎播爲美談前年廣東督撫臣奏辦畝捐恭奉諭旨以畝捐跡近加賦礙難准行改爲糧捐旋因上年全省荒旱禾麥歉收免糧捐一年又户部奏覆籌辦官捐一摺奉旨各省籌還賠欵無論勸捐何項務須體察民情寛恤民力等因本年三月十四日缥上諭欽奉皇太后懿旨現在時事艱難民情困苦宫廷實深厪念迭經降旨諭令各省督撫嚴飭地方官吏勤求民隠加意撫綏如有不肖官吏藉端科派巧立名目勒罰侵漁一經發覺著即請旨就地正法該督撫等務黨仰體朝廷視民如傷之意認眞督查詳籌妥辦以紓民困而固邦本欽此伏讀之下仰見皇太后皇上軫恤民艱無任欽感薄海内外共戴皇仁故近年禍亂相尋而人心未去其所以支拄而維持之者誠賴乎是也廣東因奉派賠欵數鉅期長不得已籌辦各捐大局攸關凡在踐土食毛豈不共思報効無如捐欵煩重情見勢絀羅掘久空前督臣陶模曾經奏陳在案溯廣東自開賭禁以來歲納闈姓餉銀二百四十萬番攤餉銀二百萬白鴿票餉銀一百四十萬彩票闈票餉銀五六十萬此外零星各賭餉尚不可以數計賭爲盜媒無賴暴民弄兵潢池已岌岌不能終日而又困以捐輸如海防捐沙田捐臺砲捐房屋捐店鋪捐祠堂捐魚塘捐鹹魚捐烟刨捐絲行紙行油行錫行顔料行等七十餘行莫不有捐層見疉出搜括早不遺餘力近年除加重雲茶捐於鴉片隠寓以捐爲禁之意雖重無　外他如既抽收房捐矣而復創磚捐之名既收酒捐矣而别立甑捐之目各鎮埠既納屠捐矣而另設猪捐之局各州縣既有船行捐矣而再開合省總船捐之廠諸如此類不可僂數重重盤剥幾無完膚頃又聞擬辦最瑣細之牙擦捐最猥鄙之捐最妨民食之碓坎捐最傷政體之娼寮捐竭澤而漁取盡錙銖不知胡底以致物價沸騰食米每銀一元僅買十斤柴每銀一元僅買百餘斤諸凡百物罔不比前昻貴數倍商民悉歎輟業罷巿佛山以公憤而轟斃多命江門以激變而濫誅無辜新會清遠各縣以衆怒而焚毁紳士之家欽廉各屬窮黎因不堪搜括之虐爲粤西羣盜煽誘從亂如歸官軍屢敗惠潮嘉各處亦因捐輸勒逼羣起爲盜飛傳僞檄爲示以入會可保免捐之說簧鼓愚民遂致廣州東南之東莞增誠龍門諸員蠢動響應四境騷然肇陽羅西北江一帶河道梗塞非輪船不能行非結帮嚴備不能過焚劫之案無日無之人心惶惶大亂將作去臘除夕匪徒幾襲陷省城尤可慮者則稍殷實之家往往相率入教以逃苛捐爲淵毆魚爲叢毆爵循此不變非賊民即教民無民所誰與立良用滋懼封疆大吏非不知民貧財竭爲亂之階而顧聽從聚歛之謀無物不捐者蓋徒以賠欵爲名以兵餉爲詞耳不知廣東歲出賭餉及從前各捐項共計已不下千餘萬以抵賠欵已溢數倍若因辦賊用兵而勒捐濟餉是逼民爲盜猶欲滅火而添薪也前督臣　模於糧捐一事曾奏明偏僻瘠苦州縣免加於各項苛細雜捐多子批駁而現在辦捐各員乃不顧奏案惟利是圖舉凡偏僻瘠苦各州縣紳民禀求免捐者率以未便准行致礙大局批斥雖再三哀懇置若罔聞伏思廣東士民素多好義如捐設愛育廣仁等各善堂凡别省水旱偏災尚籌捐重欵恤難振飢矧屬君父之急苟力所能爲斷無秦越肥瘠恝置大局之理惟熟思審處籌欵之大局固重地方之大局尤不可輕如但顧籌欵不顧地方一旦軍興微特捐無可捐且恐重糜庫帑得不償失善手有若之言曰百姓足君孰與不足百姓不足君孰與足泰西政治家之言曰國家當喪亂之餘籌欵一道國計民生咸所兼顧然先民生而後國計者其國必興先國計而後民生者其國必亡職等恫念時艱欲鞏疆圉苞桑之圖亟爲曲突徙薪之計所惓惓不能已於言者正爲此也用改不避忌諱近切直陳謹具詞聨叩聖恩飭下新任兩廣督臣岑春煊欽遵三月十四日懿旨嚴飭地方官吏勤求民隠認眞督查於糧捐一項查照原日奏案分别偏僻瘠苦州縣免加至煩苛各捐如房屋店鋪祠堂碓坎暨船捐磚捐猪捐等項巧立名目重疉加抽者概予寛免以紓民困而固邦本不勝悚惶待命之至伏乞代奏皇太后皇上聖鑒謹呈 
[設局鑄銀]  
　　蘇詶訪事人云省中大吏擬設局鼓鑄龍圓五月某日經撫憲恩藝棠中丞札委候補知府陸映庚太守桂星爲總辦候補知縣藍雲峯大令采錦錢乙樓大令國選爲會辦購定盤門内新橋附近曠地建造局房既而太守率同二大令至上海向某洋行訂購鑄銀機器議定價值繪圖帶回詣撫藩臬三轅禀知一切迨月杪錢大令禀報丁艱中丞改委馮司馬汝禧接辦聞局中須兼鑄銅圓併仿照東西各邦行用鈔票 
[鄂城府試二誌]  
　　武昌訪事人云湖北武昌府梁集菴太守舉行府試於上月十八日合覆十屬文童史學題賢人君子心力足以存漢說地輿題問自由之說近年盛行於日本然日本人對外人自稱其國與其地圖中所書無不曰日本帝國且外人地圖稱中國無不曰支那帝國者然則以帝制立國爲亚洲諸國最古之號其播諸全球久矣且披地圖觀之民主之國惟南北美洲最盛亚細亚境内未有以民主立國者亞細亞既無民主之國是民權之說不能行於亞細亞也審矣民權之說既不能行而近人猶有好爲其說者豈非徒費神而無益乎無益之事有志者不暇爲試參合全球大勢何處最多君主之國何處最多民主之國並繪圖以　之政治題問政治之原本乎地理地方合并愈多則政治之權力愈大近今如德之聨邦美之合衆皆本此意乃者出洋學生好創爲地方自治之說勢必將完全之中國令之破碎支離而後快是外人雖不瓜分中國而中國之人實自瓜分也夫以中國今日時局開辦鐵路電缐郵政航海諸務合全力以爲之猶恐不逮豈劃地自限反足有爲乎然則其說之謬妄蓋已明矣試仍劃中國一省自治與合中國全境爲治其規模孰大孰小繪一圖以明之 
[茸城學務]  
　　松江訪事人云華婁小學堂由府尊許子元太守勘定雲間書院舊址照會紳士于君允文雇工修理現已將講堂齋舍及内外一切布置整齊太守騐視之餘復照會總董姚松泉比部聘定中西教習各人隨飭華亭縣陳大令婁縣屈大令出示招考大約開學之日即在指顧間矣至中學堂則擬就府署東偏鳩工建造大約閏五月内即須土木大興矣 
[冐官受責]  
　　杭州訪事人云有王某者家本小康素行無賴去年購得某營空白奬札將姓名塡入遂妄自尊大移居新橋左近門前高貼公館字條本月中旬有甲乙二人因聚賭抽頭被保甲局拘去甲妻某氏浼王保釋王索酬洋銀十元甲妻允之於是備具衣冠往拜總巡某君 
 
 

Page 3

 
 
某君見其舉止粗疎語言躁妄心竊疑之叩其官階出身王支吾以對盤詰至再始將奬札齎呈某君見係同治初年某大帥所給迄今已閱四十餘年而王年祇三十以外即非假造定係頂名遂飭役拘送仁和縣署縣主蕭藴齋明府詰訊之下喝令重責五百板暫交外班拘禁一面出示招告以便查明惡蹟嚴定罪名 
[嚴懲聚賭]  
　　金陵訪事友人云近來省垣賭風大熾迭經地方官出示嚴禁迄未稍衰日前督標候補叅將謝姓賃屋僻靜處聚賭抽頭吏役聞之不敢過問某日經兩江督憲魏午莊制軍訪聞不禁勃然震怒立派弁兵拘獲發交縣署飭照棍徒聚賭例重懲諸痞棍聞此風聲慄慄危懼相約偃旗息鼓不敢再設博塲矣 
[景州雹災]  
　　有人自直隸景州至天津語直報館友人云自春徂夏州境亢旱不雨民心惶惶五月初旬某日忽陰雲四合大風飛揚羣以爲甘霖將降矣詎知未及片時冰雹大作小如棗粟大竟如拳行人奔避不遑受傷甚衆田園被害不問可知誠歴來未有之奇災也 
[雨損來牟]  
　　金陵訪事友人云本年春夏之交雨水過多來牟半遭淹没迨交首夏雖時或晴光大放而輕寒薄煖氣候猶似初春時則廣麥業己登塲小麥尚待晴烘方得實頴實栗乃五月初三日復雨師稅駕屋漏牀牀閱三晝夜始止不知此後蒼蒼者天果能放出晴曦慰我三農所望否也 
[浙省官塲紀事]  
　　杭州訪事人云惠獻貝子祠在孤山之陽赭宼之亂鞠爲茂草至本年始重建落成之後護撫翁筱山大中丞擇吉本月二十四日恭請栗主入祠是日適有要公委杭州府莊堅白太守恭代致祭鎮浙將軍當鶴帥亦委左司協領柏協戎及理事同知斌司馬隨同祭奠○錢江水師統領蔡副戎福謙前奉撫憲札飭赴金衢嚴一帶校閱水軍順道查察各營哨本月二十三日事畢回省即赴撫轅禀見翁大中丞面陳一切○本年舉行萬壽恩科鄉試貢院應逐加修葺日前藩憲札委仁錢兩邑尊總理其事兩邑尊擇於閏月初三日開工所有監修委員由藩憲札委候補巡檢魏少尹鑒劉少尹篔○候補府李小亭太守襄國前奉防軍局憲委赴安徽各屬查探硝磺價值兹已於本月二十三日回省銷差矣 
[撫軍謝步]  
　　河南巡撫陳小石中丞於前日行旌蒞滬文武各官咸往天后宫側行轅進謁昨日中丞命駕入城赴道營廳縣各署謝步至上海縣署時縣主汪瑶庭大令飭丁擋駕 
[吳令辭行]  
　　前日吳縣知縣林霨生明府交卸篆務道出申江小駐行旌句當一切昨日上午命駕赴道縣各署辭行隨即遄返珂鄉竭誠展墓 
[三星在户]  
　　欽命會辦電政大臣吳仲懌侍郎蒞滬後以美界北蘇州路黄氏巨宅爲行轅昨爲公子合卺良辰清晨上海縣主汪瑶庭大令特往行轅恭賀 
[閙寺毁牌]  
　　老北門内積善寺前由革舉童迥及尤茂才彭熙糾合同志創設演說會近又欲改設學堂住持僧學禪稍拂其意童即恣情撒潑糾人羣起而攻將佛殿裝嚴盡行撃毁學禪遂奔投保甲總巡局歴訴情由總巡朱森庭明府以事關重大未便訊理備函轉送上海縣　昨日午刻縣主汪瑶庭大令研訊之下會同明府及巡防北局委員陳二尹傳到僧會司前往察勘見所供萬歲牌被撃而毁不禁勃然大怒諭候飭提究辦以戢兇鋒 
[禀修馬頭]  
　　本邑南巿公義馬頭係資訓堂沈姓及天主堂公産邇因年久失修木椿朽壞現將醵資修築函請馬路工程局總辦翁子文太守照准以便擇日開工 
[添雇更夫]  
　　本邑南巿二十三七鋪境内向未設有汛捕以致居民鋪户失物頻聞現經各商集資雇用更夫五六人每晚梭巡各街巷意小宵當從此稍稍歛迹矣 
[芙蓉小刧]  
　　本城唐家弄月記印書作主周某之妾某氏忽於前晚吞服生烟施救不及而斃至昨日其母及兄知事由家庭口角而起大興問罪之師後經親族排解再三允以棺殮從豐其事始寢 
[匪徒剪徑]  
　　前日鄉人徐炳生乘小車至　航渡左近忽有匪類四五人逞兇攔路將所携布十三匹洋銀百餘元攫之而逸事後投訴黄家庫捕房捕頭立派包探張全林陳雲忠前往查明務　究辦 
[上海縣署瑣案]  
　　浦東武生張子良與施鳳儀爭充地保迭次滋閙由圖董禀請縣主汪瑶庭大令提案申斥後又與施涉訟大令批斥不准於是恨施益深日前伺施全某處突將糞穢亂塗其面施忿甚籲令圖董具禀控陳大令准之飭提訊究施供本月初十日小的持糧串向各花户收糧張預匿某姓家一見小的到來即糾人捺住手足用糞穢滿塗口鼻等處小的是以訴明董事控請究懲張供五月初十日武生在滬未歸安有此事驀遭誣害求賜鑒原大令飭暫押縣丞署中聽候訊明詳革趙志緒控謝錦榮匿女圖賴等情大令提謝質訊趙供稱小的生有一子聘定謝女爲媳過門童養已歴數年前月某日謝接女回家後小的屢往領歸堅不肯放今悉謝欲賴婚是以情急控求究斷謝供女兒係前妻所出小的與趙爲友自願許字伊子豈有圖賴之理今因繼妻將次分娩故接女回家侍奉趙一再來領今又遽興雀鼠之爭未免不通世故矣大今著趙於閏五月初五日領媳回家倘謝妻分娩時准再往接回免傷和氣○前者縣捕拘獲梟黨胡采雲解請大令訊明發收改過局兹因期滿由局送回大令飭暫行收押所中聽候備文遞解回籍 
[馬路工程局紀事]  
　　十六匍巡防中局委員某君移送周升控丁桂生陳金生訛詐一案至局總辦翁子文太守倩襄讞委員黄衡堂二尹研訊周稱小的在新馬頭某飯館午餐而出突遇丁陳攔住强借洋銀三元以故扭控巡防局轉送到案求恩究辦丁供小的家住小南門外向興販水菓爲業上月初五日在浦濱　賽龍舟被周毆撃今復相遇向之詰責並非訛詐陳供小的向習清音日前丁被周毆小的確曾目覩二尹判將丁掌頰二十下陳申斥一番麾之使去○王金海控金勝南深夜上船圖竊向論被毆等情二尹研訊之下王供小的之船承裝某米行米包泊諸浦畔金驀上船意竊向之喝阻竟敢糾同李永全等持械兇毆金供小的係安徽人駕舟度日被王誣竊心不能甘雖向忿爭並未糾人毆撃二尹判掌頰五十下○窰貨船户梅東泉扭張來祖至捕房捕頭令轉解工程局二尹研訊之下梅供小的雇張爲夥被竊皮襖一件現欲辭歇願給洋銀二元張供小的年十七歲欲回安徽原籍川資無著故取衣服質錢二尹判掌頰八十下 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
，　　 
 
 

Page 9

 
 
[英美租界晚堂瑣案]  
　　前日妓女洪佩珍以惡鴇霸阻從良投案籲求超豁當晚讞員孫建臣直剌升堂研訊洪妓供稱小婦人原姓魯年一十有七浙江紹興府屬某縣人自幼被父親魯祥麟帶至滬上浼某蟻棍說合押入安康里某鴇所開妓院賣娼收去洋銀一百元未及數月由鴇轉押尚仁里惡鴇唐某氏處收去身價洋銀一百五十元小婦人厭棄風塵每欲擇人而事被鴇多方霸阻近聞父親又欲籌貲贖出賣入花烟館中自恨生不逢辰無可聲訴是以乘隙奔投案下叩求青天大老爺援出火坑訴畢涙涔涔下直剌憐之者著暫交官媒收管俟查明確實情由然後發堂擇配○流妓趙愛珠不願賣娼投案聲訴直剌研訊之下供小婦人年二十有四蘇州府屬某縣人前者母親病故由交親阿方將小婦人配與鞔工應順寳成婚後丈夫忽聽從孫阿毛唆使串同包探楊百順將小婦人押入妓院收去洋銀六十元四月十八日孫楊又串出龜棍徐順金將小婦人轉賣與西公和里龜奴陳阿炳收去洋銀一百四十元陳龜與惡鴇陳素英異常兇横稍不遂意輙肆鞭笞小婦人備受折磨無可聲訴父親向當小工現居寳康里小婦人種種苦情尚不知悉兹得乘間奔出求恩超豁感激無涯直剌著暫交官媒收管諭令廨差傳阿方到案訊明給領○沈先進控張阿大竊取駁船賣與蘇州等情直剌准詞簽差赴蘇提到前晚升堂研訊沈供小的在通運駁船公司當工頭公司中有駁船八十五艘分泊浦江一帶張由王阿弟薦當船夥某日竟竊取駁船一艘駛至蘇州賣與楊福林所開小船廠内得洋銀一百二十元小的四處找尋得在蘇州緝獲原船向楊盤詰一味恃蠻禀蒙大老爺移提到來求恩公斷楊供小的係湖南某邑人在蘇州開設小船廠四月初七日張覔殷堯桂作保人將船賣與小的收去洋銀一百二十元實不知係竊贓有殷可證直剌著押候交到保人一面諭令沈尋見王阿弟責令將張交案 
[英美租界公堂瑣案]  
　　包探趙銀河解程金堂徐學書到案禀稱伊等二人持金質打簧對時表一枚赴某押鋪質錢小的盤詰之下搜其身畔藏有金陵永益當質劵二十餘紙所質者爲金練兩條及首飾衣服之類是以送請訊懲程供小的係四川某邑人與賃居巿浜橋左近之李偉東有葭莩親此表借自金陵太倉巷人吳文炳徐供小的與程爲友程囑質金表致被拘案讞員孫建臣直剌商之英總領事署繙譯官迪比南君著押候函詢李偉東俟得復函然後核辦○包探張天林解黄阿金即黄金紅及其妻楊氏到案禀稱伊等夫婦佔取英商愛爾德之地一隅起造房屋向之喝阻竟被糾同鄉衆撃破頭顱由小的解請大老爺訊明押候傳地保周文邦質對兹將周送請研訊周供當日肇釁時小的並未目覩事後聞鄉人言及西人頭顱竟被撃破實不知何人逞兇直剌判將黄責一百板荷校一禮拜氏責手心一百下○包探朱桂生解女郎大丫頭及楊德林陳文廣孫扣紅到案禀稱前者于大以楊糾黨搶取童媳大丫頭奔投捕房聲訴小的查知楊與大丫頭匿跡揚州禀奉大老爺給文前往拘獲兹特解請訊懲直剌以此案情節甚多著押候過堂訊辦○包探陳金標解王玉泉到案禀稱此人先後行竊英法兩界中賀瑞太等十九家衣物既由小的拘獲即被法界包探索去吊到原贓解經讞員張大老爺訊明判責一千板枷號兩月今已期滿轉送前來請即訊辦直剌判責五百板枷號一月期滿之後收禁西獄二年○包探徐阿華解王四海到案稱此人前因犯案解奉大老爺判令遞解回籍今又潛入租界中是以解請懲辦直剌判責三百板荷校一月期滿之後仍行遞籍○流氓張阿三在馬路中攫取吳王氏所携象牙骨摺扇適爲包探張寳成所見拘請訊懲直剌判責三百板荷校一月○偷兒胡阿四行竊吳阿大家衣服報由包探陸阿四獲案直剌判責三百板 
[法租界公堂瑣案]  
　　浦東民人楊關生之妻顧氏被流氓郭阿松勾引成姦賃屋同住經關生之父福堂來滬尋獲扭送捕房昨日捕頭令包探解案請訊關生供稱去年正月某日小的娶顧氏爲室迨歸寗後屢次往迎直至十月某日始回未幾即潛逃出外今始尋獲求恩訊懲顧氏供稱小婦人在滬傭工因無工資寄回故翁與丈夫來滬尋覓並非脫逃郭供稱小的前偕友人胡德生在天仙茶園觀劇由胡撮合與顧氏姘識自知不合求恩寛宥大令與法總領事署費繙譯官會商判將顧氏掌頰二百下交其夫領回管剌郭重責三百板○浦東人張銀華因事來滬途中被扖手王少卿竊去皮夾一枚内有田單三紙報捕後經包探緝獲吊到田單二紙詰知尚有一紙被郭松松托張金茂向趙培生抵借洋銀一百元遂於昨日將一干人解案請訊趙呈到田單借據金茂供稱某日小的在某烟館遇郭將田單浼小的向趙抵借洋銀小的並未分用毫釐叩求鑒宥大令著覓本租界中的實人保出措繳洋銀三十元銀華星具領狀將單領回郭押繳洋銀七十元另候發落趙諭令退去俟洋銀繳齊當堂給領○工部局董控馬路工頭陳秋南所雇駕駛垃圾車之郁紀林不自謹愼致馬陷入河中淹斃此馬估計值銀四十兩請即追賠等情昨日大令傳陳到案著賠銀五十兩陳供此係郁自不小心之故與小的無于小的不甘受罰大令飭交人保出限一月内措繳如違押追○前者華王氏控夫弟華耀祖串同趙文興吞没稻香村茶食店保險銀一各兩等情前讞員孫建臣直剌訊供之下著華趙各出洋銀一百元給華王氏爲養贍費迄今日久尚未了結昨日華王氏投案求追大令飭傳華到案略訊數語諭候傳趙訊追○竊犯陳阿生王寳林由包探解奉大令訊明判押改過所一月昨已期滿由局送回大令命即開釋○徐李氏訴稱前晚被賊竊去女衣一件報捕查獲竊賊趙東洋請即究懲大令判責趙四百板贜給氏具領 
[美租界捕房紀事]  
　　昨日清晨梁上君子王阿金掩入吳淞路某姓家行竊衣服携至某押鋪求質適爲五百四十三號巡街華捕所見連贓帶入捕房捕頭令押候轉解公堂禀請讞員孫建臣大令訊辦○昨日小竊吳阿松潛入寄居靶子路之西人某甲家意圖行竊被甲拘獲解入捕房捕頭令押候解送公堂禀請懲辦○前晚某西人不知在何處沽飮大醉而歸行至虹口密勒路任情滋閙砸破某姓家玻璃窗某號印捕見之設法拘入捕房捕頭令押送該管總領事署禀請核辦 
　　 
 
 

Page 10

 
 
   
 
 

Page 11

 
 
   
 
 

Page 12

 
 
   
 
