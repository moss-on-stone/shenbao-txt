# 1900 - 41 - 4909638

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空茲又重付手民校前益加精美惟紙墨工料日漸加昻是以每部核定實價洋銀五圓諸君子有留心乙部者請臨三馬路申報館申昌書室選購可也此布 
[論本報紀嚴查積弊事]  
　　自來國家强弱之分不外乎利與弊之兩端而利弊之分不外乎公私勤惰經事之人苟公而勤者不必存去弊之心而弊日以去弊去則利自生矣苟存一毫私意於其間卽不有舞弊之見而弊日以積弊積而利自滅矣至弊積而始思整頓有一時難於下手於是因循怠惰以致其弊愈積愈深當此之時非有絶大本領斷難挽回且挽回亦非一朝一夕之事大抵有一利必有一弊利愈多者弊愈重方今國庫支絀之時人民窮困之日謀國者無不思利之自籌遂不暇究弊之自出內自政府外自疆吏以迄佐貳本猶身之於臂臂之於指一利生則百利自生一弊出則百弊自出利弊相循積之已久竟如亂絲之不能櫛理然而握其大綱凡所謂利者無非不竭民膏節用國費而已所謂弊者無非嚴杜中飽禁絶陋規而已現旣通商以來費用日廣凡軍旅交涉內外費用種種不能節省而中飽陋規似不能不早爲禁絶是在各疆吏之風行雷厲也前報紀金陵訪事人云督理江督鹿芝帥歴任封圻勤於治理前由川督撫軍吳下整躬率屬弊絶風清凡諸善政幾於書不勝書當開府三吳時卽訪知江寗各局積弊甚深祗以主持另有其人未便效尸祝之越俎迨軺車甫蒞卽密委聽鼓人員之精明幹練者分投查核旋經某員查得某局弊端百出據實禀陳制軍以該局爲軍營至要之需刻當防務緊急之秋何堪任情舞弊不禁震怒擬將局辦撤差聽候嚴叅猶恐委員所訪情形或有不實不盡之處是以姑俟詳稽博訪以定去留云云芝帥素著清廉勤愼之名觀此益足徵信乃說者謂清查積弊固疆吏之事然歴來疆吏到任之後亦無不雷厲風行而其弊卒未盡除豈爲疆吏者不過到任之門面查察之具文而並不實心辦事耶抑有察吏之心而無察吏之才以致虎頭蛇尾而無能爲力耶卽如芝帥此次查出者不過一局豈有弊者惟此一局耶猶得謂爲時未久别局嘗未暇及行將次第清查未可知也然撫吳之時蘇省各局未聞查察豈近在咫尺而蘇局之積弊反未聞歟抑蘇省各局竟無弊可查歟此說者責備賢者之意然亦未免太昔總之能盡一分之心卽爲當世好官卽使將來虎頭蛇尾而此一時之查察俾僚屬所有震驚有所顧忌卽不能弊絶風清而或因之稍稍歛迹亦未始非一查之功也至論或查或不查者諒亦非疆吏之私見大抵弊不甚大未至顯露者或留以有待所查之局其弊旣爲所預關必非尋常可以掩飾者可比非芝帥之獨嚴於該局也惟論正本清源之道疆吏統括全省之權非查一局可以了事亦非查出嚴叅可以了事總須籌善後之策雖難保弊不再生亦須維持稍久因疆吏事務旣繁精神有限亦斷不能時刻清查也然則善後之策奈何曰删冗員厚薪水而已無論衙署局所自官至幕以迄司事丁役無一非謀生之輩一旦不能敷用難保其貪鄙不生貪心一生弊端卽起於此而握其原自可得其要矣至於遴選人才則疆吏自有藻鑒非局 
外人所可擬議也 
[瀛洲玉屑]  
　　日本長崎訪事人云邇來日本地方各官頗多調動岡山縣知事高崎親章調任宫城縣知事叙高等官一等遺缺以香川縣知事吉原三郎調補並叙高等官二等遞遺香川縣一缺以三重縣知事荒川義太郎調補亦叙高等官二等其本任宫城縣知事干頭清臣轉補新瀉縣知事叙高等官二等內務省監獄局長大久保利武調補鳥取縣缺叙高等官二等福島縣書記官檜垣直石升補富山縣知事叙高等官二等正任新瀉縣知事勝間田稔及富山縣知事金尾稜嚴高知縣知事谷河尚忠三人均行革職至三重縣缺所放何人尚未見有明文也○東歴正月廿二日清晨長野淺間山忽然大鳴南麓尤甚同時北佐久郡地震浦和地方降沙蘆谷則銅山崩裂先是廿一日夜間東京地震二次是日陰雲密布千葉縣降沙甚多○美國人米而拉僑寓横濵前者曾有戕斃一家三命之案歴經裁判官讞定擬抵兹接東京來電謂米而拉已於正月十八日在市開谷監獄中處以死刑矣 
[整頓民團]  
　　蕪湖訪事友來函云蕪湖四鄉雖經辦有團練然皆虛張聲勢視爲具文以故匪類横行毫無顧　　忌兹經張邑尊勸令各鄉紳董按圩擇立專局每夜輪派壯丁荷戈執械由牌甲各長導之周歴各村並集資由縣代購洋槍子藥商請保衛營派委陳姓武弁並熟悉操演之兵丁數名先由北鄉釁婦磯一帶按團教習操演放槍打靶諸雜技坐作進退斐然成章其南西東各鄉以次遞推客臘二十一日爲北鄉團練開操之期邑尊特邀同保衛營管帶饒守戎親往校閱今正初五日又輕車减從赴東鄉方村黄池等處督率各團一體操演是日適拘獲梟匪二名遂於初八日帶回署中押候訊懲 
[潯郡官塲紀事]  
　　九江訪事友人云客臘中浣某日九江鎭總兵宋佩珍鎭軍督銷淮鹽總局總辦逹右文觀察偕赴金陵祝劉峴帥弧旦事畢均於二十九日遄返○本年正月初四日九江府孫景裴太守德化縣應莘臣明府率典史熊雲峯少尉排導赴東郊迎春禮也○本月初六日德化縣應明府乘舟赴省叩賀各大憲年禧○是日二套口釐局委員裘逹臣明府命駕至潯拜賀各當道年禧○去臘某日九江關道憲明華亭觀察親赴貴谿辦理教案旋卽在省度歲近始了結已於本月初九日回署矣○本月初八日九江鎭總兵宋鎭軍乘和濟公司小輪船赴省叩賀撫憲松鶴齡大中丞年禧文武官弁恭送如儀○是日鹽局委員文茂田叅軍赴省叩賀督銷總局總辦逹觀察及各當道年禧○本月初九日彭澤縣彭輯五明府來潯賀道鎭府憲及各同寅年禧 
[粤省官塲紀事]  
　　廣州訪事友人云去歲廣東藩憲牌示南海縣員缺調潮陽縣裴景福署理番禺縣員缺調龍川縣錢溯灝署理兹聞李傅相以南海縣楊大令番禺縣劉大令辦事尚屬週妥著無庸另行調署○廣州協副將李副戎光義被人以包庇賭博情事上控因之撤任然歴換各官亦未能賭風盡絶近由李傅相牌示廣州協副將李光義 
 
 

Page 2

 
 
飭回本任署廣州協副將武永泰飭回新會營叅將本任署新會營叅將本任署新會營參將豐壽飭回陸路提督後營遊擊本任 
[皖省官塲紀事]  
　　安慶訪事友云建德縣知縣李大令調省遺缺經藩憲湯小秋方伯札委懷寗縣帮審委員張大令廷權署理○委署合肥縣學訓導丁廣文不知何故繳回委札遺缺經湯方伯委試用訓導聶廣文植模署理○本月初十日壽春鎭郭善臣鎭軍徽寍道吳季卿觀察先後至省赴撫轅稟見○南陵縣知縣孫大令鳴皋請假修墓遺缺經湯方伯札調宿州知州桂剌史中純往署所遺宿州缺委婺源縣知縣方大令永昺庖代遞遺婺源縣缺以建德縣知縣李大令署理○准補定遠縣知縣曾大令光煦現經湯方伯牌示飭赴新任○候補知州瞿剌史世琬經湯方伯委署壽州篆務 
[鳩水官塲紀事]  
　　蕪湖訪事友來函云正月初八日蕪湖道吳季卿觀察乘坐招商局江永輪船赴省恭賀各大憲新禧旋於十三日乘原船遄返鳩江○委署和州直隷州童米蓀直剌客臘赴省謝委後仍回蕪湖保甲總局度歲於今正初五日買舟渡江前赴新任瀕行時蕪地官紳士庶咸至江干恭送直剌因訪悉和州青皮地棍獷悍非常特於蕪湖保衛營挑選精壯十名優給口糧帶赴任所藉壯聲威 
[漢水春波]  
　　漢口訪事友人云女僧某氏勘破紅塵勤修善果俗家本豪富香積廚所入尤足供其布施客臘杪携米票二千張至漢施濟貧民計每張米五升是殆能體佛氏慈悲宗旨者歟何其善願之深宏也○漢上自奏設夏口廳同知後一切規模典禮次第振興本月初五日立春令節先一日廳主陳少石司馬循例迎春旋復會同祥西伯别駕丁二尹禄名許二尹鑾濟行鞭春之禮居民以事關創始往觀者如水如雲○傳聞署理夏口廳同知篆務之陳少石司馬現由上憲檄飭仍回江夏縣本任所遺夏口廳員缺委前清軍同知金司馬汝翼接署惟尚未見明文不知確否也 
[粤垣春景]  
　　廣州訪事人云粤垣歌舞樓臺久已風流歇絶自去臘蘇伯賡觀察禀請德大中丞將河南大觀戱園减輕餉項改爲清樂戱園於元旦起運日開演同日城中宜民市彩虹橋畔亦開設藝林戲園一時緑女紅男爭效周郎顧曲棗花簾捲座客如雲○新正初四日蘇伯賡觀察大開筵讌邀請德中丞赴席中丞排導至十二鋪觀察府第辛盤卯酒酌兕烹羔略分言情清驩無極至申刻始辭别回轅聞觀察在江蘇時與中丞誼屬同寅交情甚厚故來粤後最爲欵洽并聞商務局總辦一席中丞擬委之觀察而李傅相則擬另委劉某爲帮辦云○棍徒楊兆麟被人控告南海縣楊大令拘訊得實懸牌招告云照得游棍楊兆麟在外招搖撞騙自稱爲湖南楊忠懿公之姪又稱爲四川果勇侯之孫前據在粤候補從九品韓覲宸遣抱家丁韓升禀控楊兆麟來粤冐認楊果勇侯之孫遍拜當道指官撞騙嚇詐愚人或稱來粤招股平日結引匪類遇事生風害人無算業經本縣詢問貴州同鄉官僉稱實係假冐招搖應卽拘案嚴究現已獲案押候追繳札付通禀辦理查楊兆麟瞻敢假冐公侯後裔其在外招搖詐騙强横訛索斷不止一人爾等如有被其嚇詐不敢告發者准卽據實補禀以憑訊辦究追决不稍爲寛恕惟本縣凛遵祖訓恪守官箴馭下維嚴持躬至謹所有至戚親族署內並無一人縱本家姻誼亦屬疎遠不親倘有不知自愛在外招搖者許卽扭禀到署以憑從敢究辦斷不廻護　情特此曉諭知之毋違持示○吳太史功溥家在逢源西横街去年臘月三十日之晚三更後訪友而歸行至多寶街時斗轉參横行人絶少突有甲乙丙三匪徒上前阻住褫取所衣皮坎肩並欲將長袍脫下太史不允匪徒驀放手槍擊傷太史之額太史遂奔至西關汛某干戎處訴知其事翌晨又控諸南海縣署縣主楊大令飭西關汛務將匪人拘獲嚴行究辦○去臘除夕四鼓時小南門內周東生家失火至大明始得熄滅住宅盡化劫灰惟牆垣高聳左右鄰並未殃及聞所燬物件約值十餘萬金并燒斃二婢及傭婦一人探悉起火之由因化神模遺燼所致也 
[竹西鼓吹]  
　　揚州訪事友人云元旦文武各官例須至萬壽宫行朝賀本屆各官循行是典除夕四鼓卽朝衣朝冠而至時適屑玉紛飛祥霙渥沛而鵷班鷺序依然穆穆皇皇禮成東方已曙隨至大財神廟拈香團拜然後乘轎赴各衙署拜賀新禧○兩淮運庫爲通泰海三屬廿三塲鹽課曁各善捐薈萃之所關係匪輕特設廣盈庫大使專司出納每歲嘉平月二十六日爲封庫之期客臘適江蓉舫都轉赴省祝劉峴帥七秩壽誕兼賀鹿制軍任禧歲杪甫回故遲至二十九日始行封庫是晨庫大使許鹺尹整肅冠裳於庫門外行禮然後將都轉所發封條黏貼○客臘下旬以後風風雨雨絡繹不休迨至除夕更月黑風寒雪花如掌冷街僻巷貧黎之無衣無食者殊覺瑟縮堪憐某善士憫之特携錢劵米票躬往散放茅檐蔀屋中人正在牛衣對泣驟然得此不禁雀躍歡呼老幼偕來牽衣環索善士見人數愈聚愈衆因紿之曰吾票已罄吾友在東首行將至矣盍稍待須臾乎衆信之善士始得突圍而出奔至左衛街某宅暫避衆猶尾隨不舍某宅將雙扉緊閉始各散歸○兩淮鹽課爲朝廷入欵大宗經前運司詳請奏明設局飭各鹺商陸續赴局呈繳由局彚解運庫歴經遵辦在案兹運憲江蓉舫都轉涓吉新正月初六日已時啓征先期發貼紅示曉諭是日衣冠濟楚升坐堂皇四首領官行堂叅禮畢各商卽依序呈繳朱提自鏹纍纍然堆積如山隨由庫大使許鹺尹請鑰啓封一一收納迨都轉退堂屬下文武各官均詣轅禀賀蓋是役爲獻歲以來鹺政之嚆矢也 
[蘇提春曉]  
　　杭州訪事以來函云杭省敷文崇文紫陽三書院爲通省士子肄業之所每屇大比之年外府州縣諸生之赴省投考者實繁有徒年前由藩憲惲方伯通飭各屬如有欲來杭肄業者統限於開印以前行文到省移知各監院按名列册送考省中士子亦由學備文移送兹悉各學師傳諭書斗定於十七日截止至三書院塡册日期則統限二十四日以前遲則不准補送○原任浙江巡撫崧振青中丞在任時除暴安良不遺餘力光緒十五年杭嘉湖水災蔓延各州縣中丞籌欵振濟并捐廉資助民賴以安仙逝後居民感念遺澤思欲報以馨香由本郡紳士禀請大憲奏准於吳山海會寺旁建立專祠地方官春秋二祭省中士民每於新正亦備具牲牢前往致祭藉伸愛戴之忱本月十二日爲士民公祭之期到者三十餘人祭畢卽於祠旁設筵飲福○邇來杭垣巡更頗爲嚴密各叚巷栅俱於二砲上鎖不准擅開新正十三日有住居太平橋之某甲從上城親戚家飲酒而回道經司馬渡巷大呼開栅栅夫見其手未携燈不肯放行甲時已沈醉大肆咆哮適巡員某二尹查夜至此立卽帶回局中令差役看管至天明甲已酒醒二尹略加申斥飭令取保釋放然一夜之中已覺凍餓不堪矣○新正十三日嘉防內河水師統領費毓卿軍門晉省禀見劉中丞次日赴藩轅拜會惲方伯并詣道轅吊奠陳養源廉訪事畢卽禀辭回防 
[雲間近事]  
　　松江訪事友人云本月初七日黎明時府署迤南孫茂才家後屋積薪處不知如何遣火忽爾上炎霎時間光燄熊熊不可嚮邇鄰人聞聲驚起惶急呼救正當手足無措之際幸曙色漸開府　濮紫泉太守將次登舟赴省伺應者騶從畢集聞警馳往汲水以灌得卽應手而滅不致成災富火熾時孫母携　趨避從樓墜下受傷甚重今雖延醫調治不知能無恙否○去臘某日法國商人美德持該管領事護照至婁署呈騐婁縣主屈吉士大令閱知來此游歴因卽派差馳往保護不料後爲土著所侮遂　滬禀明法領事函　江海關監督余晉珊觀察轉飭屈大令出示嚴禁大令隨發出告示略謂奉本府正堂濮札轉奉道憲余札准法總領事白來函稱有本國商人美德禀稱領取護照至蘇楓涇鎭游歴先至婁署呈請卽蒙派差保護前往爰挈眷到鎭詎有土人百十人圍住肆擾詢之鎭上地保知係葉子承沈庭梅柏清了沈少譜徐雪門五人爲首因卽折回請飭地方官查辦以儆效尤云云查各國商人領取護照來內地游歴載在約　豈容滋擾合亟札府飭縣迅速辦結等因爲此示諭軍民人等一體知悉各國紳商來內地游歴載在約章允以聨交誼豈容肆擾此次除查　嚴辦外合亟出示曉諭嗣後倘再妄爲滋擾定卽 
 
 

Page 3

 
 
提案嚴懲不稍寛貸想經此儆戒此後無知愚民或可稍知歛跡也 
[洪都客述]  
　　南昌訪事友人云去冬某日江西撫憲松鶴齡中丞之夫人某氏因病　逝設奠之後擇期嘉平月二十六日舉襄屆時排齊執事由撫署迤邐出西大街甲戌坊過中大街出德勝門至某古刹暫厝一俟春融時節扶柩　旗俾得首邱之正當起行時屬下文武各員皆執紼恭送素車白馬盛極一時○瑞州袁州兩郡向無信局魚書雁帛每苦無法可通近年始有永成和局專遞瑞袁各屬信件商賈咸稱利便胡萬昌信局各夥聞而慕之遂亦添設分局爭攬生涯去臘胡萬昌挑夫某甲運送信物中途乏力雇人代送竟被兎脫致失去受寄之現銀八百兩甲知難賠補悔恨交集自縊而亡聞者憐之○去年各書賈之赶考市者銷塲頗滯類皆無利可圖雖贑州吉安夙稱名郡亦不能向鄴架曹倉中求沾利益業此者皆爲之失色 
[鳩江瑣綴]  
　　蕪湖訪事友來函云蕪湖鈔關征收户工各稅凡不滿一兩者向例歸便商房征收客臘二十四日有某船滿載苧麻上蓋柴炭串通巡役陳某照炭船例赴便商房納銀二錢四分揚帆下駛後因同人分肥不匀經書辦何程諸人查知禀諸稅務廳柱大令卽派差飛棹追至下游大勝關將船扣留旋經關吏吳姓代爲排解加罰漏稅洋銀六十元始免拘回巡役陳某因串商作弊經杜大令迭次提訊姑念初犯罰繳洋銀七百元充公以示懲儆○稅關前向設有砲船十餘艘分撥各關稽查偷漏追截逃船客臘某夕有貨船三艘黑夜逃關經駐泊西江口之雷姓砲船知覺放棹追赶時值江心片黑波浪滔天已將追及詎料貨船帶有洋槍驀向砲船回擊艙板幾穿砲船恐不能敵祗得舍之回關現經查船委員與稅務廳杜大令商酌擬令大江兩岸各砲船每夜開出江面往來遊弋似此認眞辦理或奸商不敢再蹈故轍也客歳入冬以後屢霈祥霙至黄羊祀竈日滕六君餘興未衰復挾玉龍百萬遊戲空中萬片梨花漫飛空際自此連宵逹旦直至小除夕始止新正數日滴水成　異常凛冽至初四日以後始大放晴光淑景融和豁人心目因之嬯春士女咸向紅郊紫陌一探春光而江湖雜技及各色花燈亦覺十色五光到處引人入勝美景良辰洵一年中不可多得之光陰也 
[開篆有期]  
　　本月十九日爲各署開篆吉期昨日代理上海縣篆務之戴子邁明府預派差役整備一切應行事宜想屆時必有一番官樣文章也 
[公宴丹藩]  
　　丹墨國親王華得瑪氏乘華及利兵艦來滬暫駐北蘇州河白大橋畔丹總領事署已誌前報前晚十點鐘時寓滬西商在英界大馬路菜市大洋房內恭設盛筵邀請宴飲並傳西樂一班鼓曲侑觴直至月上花梢始各盡歡而散 
[飭查漏捐]  
　　日前有湖廣船五六艘裝運白米至滬暫泊南市浦濵並未報捐竟自起卸事爲貨捐局查知立卽將米扣住移文上海縣署代理縣篆之戴子邁明府接閱之下卽於前日派差協同十六鋪地甲前往查明稟覆核奪 
[賞格照録]  
　　昨日代理上海縣戴子邁明府接到奉賢縣金調青大令移文並賞格一道兹照録於左欽加運同銜補用直隸州特授江蘇松江府奉賢縣正堂金爲懸賞緝拿事案照本縣赴滬公出據典史禀正月初六夜五更時據禁卒王貴等稟報內監犯人盛炳邢生和乘伊等睡熟扭斷鐐銬挖洞越牆逃逸迨經知覺追赶不及等情據經馳回勘訊選差分投緝拿查盛炳係因妬姦謀勒姦婦盛何氏身死案內罪應擬斬之犯邢生和係搶劫彩雲姑卽錢吳氏已成案內擬軍之犯均經解省勘審發回監禁候示在案誠恐遠颺合行懸賞緝拿爲此格仰軍民諸色人等知悉爾等能將逃犯盛炳獲解者賞洋二百元拿獲逃犯邢生和者賞洋一百元知風報信因而拿獲者各半給賞本縣捐廉以待决不食言須至賞格者計開盛炳年二十八歲身中面赤無鬚左面有痣一粒剌兇犯二字奉賢縣人邢生和年二十五歲身中面赤無鬚左面有小痣三粒右面有小痣一粒剌改發二字奉賢縣人 
[美界火警]  
　　昨晚六點半鐘時忽聞捕房警鐘怒吼旋分一下立卽出探知火起於外虹口老街路某姓家一時濃烟四布冐穿屋頂救火會西人急驅皮帶車馳往灌救約歴半點鐘之久始得熄滅至如何起火及焚去房屋若干容俟明日探明再録 
[開塾有期]  
　　本邑大東門內育材書塾講求中西文學歴經地方官長考試給奬去年冬季甄别又經蘇松太兵備道憲余晉珊觀察捐亷優奬亦可見賢長官之嘉惠士林有加無已矣近悉該塾二三班各生已備禀咨送北洋二等學堂肄業故有懸額待補並聞十九日開館有志上進者想當及時前往投考也 
[會訊盜案]  
　　臬憲委員吳秀芝司馬前日又會同代理縣篆之戴明府飭提去冬搶刼曹子山之松江航船案內盜犯唐小六仔到案訊究唐供安徽蕪湖縣人年二十七歲家有父母妻子小的於前年來申充當小工度日去年十一月初一日晚有同鄉人魏姓糾小的至某處賭博同伴八人至二更時同至南碼頭下船駛行十餘里至鰻鯉嘴河面忽遇松江航船迎面而來魏起意行刦有四人過船攫物兩人在本船接贓小的在航船邊觀看方順卿在自已船艄均未動手司馬曰船中旣共有八人斷不止四人過船內中何人持刀及洋槍爾與方順卿分得贓物若干從實供明唐復供連小的共有五人過船並無洋搶惟一人持刀方順卿曾否接贓當時夜深月黑看不清楚刼物後卽開往周浦由魏質贓分給小的洋銀十元各自分散小的因另案被鎭洋縣拘獲移提到此又提方順卿至案供亦安徽人年二十六歲向在浦東龍王廟挑鹽餬口今被魏等糾同行劫小的與唐小六仔均未過船接贓司馬曰唐已供明爾反代爲掩飾殊爲可惡喝令掌頰四十下責畢供稱唐確曾過船小的祇執燈在自已船上接得衣包兩個後由魏分給大王一隻洋銀七元小的尚有老母叩求超豁司馬商之戴明府判兩犯分别還禁再核 
[上海巡局紀事]  
　　前日吳寶生投二十三七鋪巡防局控被南馬頭老虎灶主薛小慶誘匿寡媳魏氏請爲提追局員邱友林二尹准詞提訊薛供小的已將魏氏領往無錫尚求寛限卽當交案二尹予限兩日務將魏氏送案延干重懲○前者聚源順米行被南市大馬頭同裕板棧結欠米價洋銀四十元之譜屢索無著嗣以同裕閉歇遂遣人搬取雜物作抵旣而同裕主人將欵理楚查檢被取各物忽失花瓶自鳴鐘等件向論不服因卽投十六鋪巡防中局控訴局員文娬臣二尹以釁起細微飭地甲前往理處免肇訟端 
[美租界捕房紀事]  
　　前晚積竊曹全生在某處竊得花盆等物携至百老匯路沿途求售適被包探劉阿炳所見因卽拘入捕房捕頭令押候解送公堂禀請讞員翁笠漁直剌訊究○前晚十一點鐘時華利輪船水手陳阿順至外虹口老街李天成小烟館强欲開燈吸烟李以時已深夜恐違租界章程婉言却之不料陳竟大怒肆行毆擊並用小刀剌傷李之額角血流如注李遂投捕房控訴捕頭見李受傷屬實命送同仁醫院醫治一面令包探將陳拘入捕房押候解送公堂禀請訊辦○昨晨小竊王阿四掩入裏虹口某鄉民家竊取布衣而出適爲巡街捕所見連贓帶入捕房捕頭令押候解送公堂稟請懲辦 
[贈牌鳴謝]  
　　鳳箾協律歲序又更麟管書元嘉祥畢萃敝館疉承公平義記永安巴勒太古天福中和老公茂各洋行楊子公司中英華英中西威建屈臣氏各大藥房惠賜中西月分牌鏤金鎖采流景揚輝極藻繪之紛綸洵光華之炫耀鳥獸草木景物列於分行歲月時日陰陽縮於寸紙六日之奇零不爽附月無愆百國之正朔同遵紀年可按一年一度寵錫常邀三正三微邁征有序拜登佳貺敬肅俚詞藉展謝忱諸維 
台鑒 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　船户張阿四滿載煤炭停泊浦江中水巡捕何瑞福見其形迹可疑向之盤詰言語支吾因於昨晨拘案請究張供詞含混襄讞委員張柄樞司馬商之英副領事梅爾思君判押捕房十日煤炭充公○駁船户賈桂林葉金生與三井洋行裝煤水手王阿炳細故紛爭致王失去身畔所携銀對時表一枚由水巡捕何瑞福解案請訊司馬以控失無憑斥不准理○前日某小輪船庖人吳亞頭在船私向搭客收錢由水巡捕查悉拘案請究吳供小的無知誤犯後當痛改前非尚求恩宥司馬判責一百板○美商晉隆紙烟公司控楊如春王仁才林王氏陳王氏私將低貨冐牌出售由包探秦少卿拘獲解案請究楊等四人供詞狡展司馬著將男婦分别押候下禮拜二復訊核辦○包探顧阿六拘解積竊王阿四到案禀稱此人前曾犯竊解經公堂訊辦今仍怙惡不悛混入張根生家竊取洋燈臺一具經小的查見是以解請究辦王認竊不諱司馬判押捕房三月○包探劉升堂解李明和到案禀稱此人竊取王禮永家木板數塊報捕後經小的拘獲今特送請訊究李供此木係向借用並未犯竊求鑒司馬以事起細微著卽從寛斥釋木板給王領去○包探竇如海解倪阿根沈岳來到案禀稱此二人誣指木作主唐阿木竊取物件强行搜索唐報捕後經小的拘獲解請訊懲唐投案申訴前情倪沈同供小的等不敢誣竊叩求恩宥司馬判令倪沈向唐服禮從寛了事○包探秦少卿解流氓張寳生到案禀稱此人向木匠趙小珠藉端滋閙經趙鳴捕拘入捕房捕頭令傅小的解請訊究張供詞含混司馬判責二百板○偷兒陸少悌不知由何處竊得布褲一條在蘇州河畔東張西望由包探陳根寳盤詰支吾解請訊究司馬判責一百板○包探洪阿寳禀稱日商須田新之助控紀阿大朱阿炳行竊鷄子一簍報捕後經小的緝獲人贓解請訊究司馬判各押捕房二月○趙泉生潛至洋人秋乃士處竊取磁花盆十餘枚售與汪阿友被包探沈阿岳查獲吊出原贓解案請辦趙認竊不諱汪供小的誤收賊贓尚求恩宥司馬判責趙一百板汪罰洋銀五元○包探劉阿炳禀稱某輪船水手陳阿順不知因何與李天順起釁互相毆擊將李戳傷經小的查見是以解案請究陳俯首求恩司馬以陳不應逞兇判押捕房半月並出洋銀五元給李養傷○包探洪阿寳禀稱過犯劉榮卿屢次犯案解經公堂判令遞解回籍今復濳來滬上經小的所見爲特拘案請訊劉一味求恩司馬判責三百板仍予遞籍 
[法租界捕房紀事]  
　　泰來洋行買辦朱鹤鳴家於去年臘月二十六夜失去飾箱一具將傭婦周鄒氏送入捕房供出與姘夫王阿寳串竊復將王阿寳拘案解奉讞員朱森庭明府訊供以翻供不認復傳薦頭徐金氏到堂再三研詰始露端倪命戕王與周鄒氏押候嚴比昨日明府蒞捕房發落命提周鄒氏到案復訊依然矢口不承著掌頰一百下鞭背一百五十下還押徐金氏不應舉薦非人著從重掌頰徐金氏叩首求恩供稱舉薦時有周鄒氏之姑娘陸朱氏及妯娌周朱氏作保命傳二婦到案略訊明府謂爾等二人可向周鄒氏開導從速實供本委尚可原宥二婦入內良久繼而投案奉稱周鄒氏現已供認實係王阿寶唆使串竊恐一經供出恐王加害明府命提到案周鄒氏供去年十二月二十四日王在昇平里口樂也樓茶館與小婦人相約二十六晚二點鐘王以竹梯倚牆扒上露臺從樓窸入內小婦人開箱檢取飾匣一具以湖色手帕包裹交王帶出並向小婦人恐嚇謂如果供出必欲置之死地是以不敢實供求恩明察明府命提王阿寳質對王矢口不承明府怒其狡展著重笞一百板還押候過堂核辦○流氓朱福生去年春間帮同蘇阿如等將楊瑞生卽矮馬高雙自挖出經捕房訪拿直至去年十月某日始行到案經明府訊供判枷二月昨已期滿命開去荷枷照原斷重責四百板還押過堂送入改過所監禁○細崽王阿法前因捕頭失去鈔票一百八十兩送案請究經明府訊供責懲押候嚴辦昨日暫准交保出外查緝俟堂期著保交案復訊○命提泰來洋行竊箱之陳秀春在途竊米之邱桂生竊取眼鏡之劉三存均經明府訊供著照原斷陳責二百板邱責一百六十板劉責一百板一併斥釋 
[上海六馬路仁濟善堂開廠施粥經收施粥捐十二月初一至三十日清單]  
　　初一日朱葆三善士湯餅洋一百元陳鳴珂求病愈陳良哉求學業平安金氏求病愈洪桂記四户各洋五元趙姓洋二元○初三日陳隱名求病愈洋五元信源莊銅洋三元○初四日林愼之林氏信女山東孫姓三户各洋五元湯毓昌銅洋五元○初六日吳縣沈昻青洋五十元費修記求合家平安并求子在外順境洋三元○初七日張渠卿洋十元宗積慶堂隱名氏各洋二元趙姓銅洋一元無名氏白米二十三石五斗無名氏白米二石○初八日天水花甲餘生規元一百五十兩老順記來葉樹德堂洋三百元顧蔡氏爲母楊太夫人喉症求全愈洋十六桂林陽張氏求身體全吉洋十六元又求子平安洋一元瑞春茶棧飯干五十觔○初九日黄佐卿洋一百元鼎新糖行來南通州佑安氏洋四十元瀚善氏洋十二元紀寳善堂洋五元陳麗生求慈親康健無名氏各二元○初十日徐吉雲無名氏各洋一百元補收上月十一日楊笠樵恭祝天順祥票號陳君潤夫六旬大慶壽分洋十二元又交來舒潤山汪少山各壽分洋十元高崧生爲子病將解星辰資移來洋二元心餘力歉人銅洋八元○十一日川帮昇記元一百五十兩仙鎭錫堂求母康健子女免災洋廿元沈魏氏洋五元王榆香生銀一元○十二日陳林氏完愿洋二十元汪仲記洋十元楊隱名五元無名氏小洋三十角盛公館洋二元○十三日泰州板廠陳求免災身健洋二元無名氏銅洋二元銅角廿六角○十四日宋仲蘧等一百五十一位將黄佐卿六旬大慶公祝壽分移來洋一百七十元零四角林陸氏洋十元陳松梅五元○十五日李昭德龍洋八元英洋二元鄭天生洋一元蔡太太白米一石○十六日寗波鳴鶴塲無名氏代寄補過子求母病愈洋五十元益順號英洋六元日本洋四元銅洋四元南潯修心子洋十元鄧雪榮小洋廿二角○十八日容山四代同堂人求永保平安洋二十元王門盧氏宏農已酉生各洋十元無名氏銅洋一元王隱名白米一石○十九日方門金氏洋二十元承潤堂洋十五元袁聲大洋十元李瑞林五元不留名四元杭省漸愧前不能齋主人補前助機器貼水洋二元顔嘏侯送來黄佐卿壽分洋二元聚和生銅洋一元無名氏白米十八石五斗延陵裔白米一石○二十日錢慶淑陳定甫各洋十元許公若交來黄佐卿壽分洋一元○廿一日平望隱名氏洋五十元不書名洋八元綺園洋四角隱名氏白米七石○廿二日四明無名氏求母病愈洋廿元蔡紫茀五元沈翊卿求陔嫩便閉速愈二元上谷氏銅洋一元○廿三日韓葉氏洋二十元雙琴主人洋六元王孫氏爲添丁之喜代已故王氏桂珠小姐求資冥福五元朱慶記朱玉記各二元廣結善緣人白米票十石○廿四日吳榮泰洋十五元元記十元無名氏洋六元銅洋一元無力鄉人求女孩病愈五元萬昌利號銅洋二元○廿五日楊鏡湖十元綿力人節省點心求合家平安四元○廿六日武陵氏爲子病愈還愿洋十元無名氏五元吳隱名二元劉隱名無名氏各一元虹口隱名由郵局來固封米票廿四張計白米四斗八升○廿七日求四安洋八元隱名氏六地○廿八日郭姓洋十元張慶生白米二石○廿九日韓山曦洋四十元無名氏求第二子病愈三十元宏昌洋貨號洋廿八元五角隱名氏二十元黄隱名沈瑞寳二小姐喉珠全愈還愿各五元無名氏完愿李子清各二元○三十日天水明德堂主人求病愈仰訓　屋求病愈各洋廿五元葛耕心堂敬興劉氏各廿元開泰木行莊寳琛爲行中新進學生酒筵洋八元手談主求利子各五元湯太太隱名氏各四元力薄子一元以上共收元三百兩又洋一千八百四十九元五角銅洋三十一元六角白米六十六石四斗八升飯干五十觔 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十六年正月初一初二初三日京報全録]  
　　宫門抄○諭旨三道録前○署齊撫袁奏爲恭報接印日期摺○護晉撫何奏爲揀員升補監掣同知摺○又奏知府到省飭赴新任片○將軍長奏更換靖邊防軍管帶片○總兵黄奏恭報到任接印日期摺○黔撫王奏委員署理知縣片○正月初一日欽天監奏風從昆地起主人壽年豐○召見軍機○初二日禮王慶王等謝賞加級恩○恭王醇王謝賞蟒袍恩○剛中堂啓秀謝賞戴花翎恩○趙舒翹謝賞穿帶膆貂褂恩○恩普假滿請安○召見軍機○初三日額中堂專摺謝賞神糕恩○普公續假十日○錫侯續假二十日○英侯續假十五日○松溎請假十日○常明續假五日○召見軍機○○署理山東巡撫工部右侍郎臣袁世凱跪奏爲恭報微臣抵東控署撫篆日期叩謝天恩仰祈聖鑒事竊臣欽承恩命署理山東巡撫當卽遵旨入都請訓仰蒙召見二次　訓周詳莫名欽感陛辭後束裝起程馳回防次將營務料理清楚旋卽赶程赴東於十一月二十三日行抵山東省城二十四日准撫臣艈賢將山東巡撫關防鹽政印信各一顆並王命旗牌文卷書籍等件派委濟南府知府盧昌詒撫標中軍叅將劉雲會齎送前來臣當卽恭設香案望闕叩頭謝恩祗領任事訖伏念臣世受國恩涓埃未報兹復渥承寵眷權領封圻查山東乃海疆要區巡撫爲僚屬表率舉凡整軍察吏防海治河與夫清內匪以安民生愼外交以敦睦誼事事均關緊要臣惟有殫竭心力妥速經理斷不敢以暫時攝篆稍涉因循以冀仰酬高厚鴻慈於萬一除循例恭疏題報外所有微臣抵東接署撫篆日期並感激下忱謹恭摺叩謝天恩伏乞皇太后皇上聖鑒再臣於二十日行抵德州途次得雪數寸抵省後又復得雪經過地方民情尚屬安謐合併陳明謹奏奉硃批知道了欽此○○頭品頂戴護理山西巡撫布政使臣何樞跪奏爲揀員請升監掣同知要缺以裨鹺務仰祈聖鑒事竊照河東監掣同知趙爾豐前因赴京引見在京丁憂應以光緒二十五年九月十五日接到部文作爲開缺日期歸九月二十五日截缺業經報部在案所遺河東監掣同知員缺係繁難要缺例應在外揀選題補該同知監掣鹽引緝捕私販催徵鹽課事務殷繁必須精明幹練之員方克勝任查定例河東監掣同知係應題要缺應於所屬同知揀選題調如不得其人揀選題陞等語晉省現無勞績候補及委用試用本班指缺應補人員其實缺同知非現居要缺卽人地未宜亦無堪以調補之員未便稍涉遷就自應在於現任州縣卓異候升資格較深各員內揀選題升查有朔州知州姚啓瑞現年六十歲係安徽桐城縣人由監生報捐布照靡指分山西試用同治四年正月到省捐升布經歴因防河案內出力保俟補缺後以知州用先換頂戴同治十一年四月遵例捐足班次等項十二月十一日引見奉旨著准其以知州留於山西歸候補班補用欽此十二年正月到省期滿甄别請補渾源州知州經部議准覆奏十三年十月二十五日奉旨依議欽此旋於卓勝營防剿案內出力保加運同銜光緒元年十二月到任十年調補朔州知州因渾源州任內十年俸滿給咨赴部十一月初五日蒙欽派王大臣騐放領照回省十一年二月初一日回任是年保薦卓異十五年捐戴花翎旋給咨赴部十七年六月十三日引見奉旨著准其卓異加一級回任候升欽此領照到省八月二十二日回任二十一年七月二十七日交卸八月二十六日到歸化同知調任二十三年六月初一日交卸八月十八日仍回朔州任臣到任未及三月例不加考推前在藩司任內查得該員年力强健政事勤能任內並無積案及欠解錢糧承緝未獲盜案已起降革叅限處分以之升補河東監掣同知實堪　任惟題缺請升與例稍有未符但人地實在相需例得專摺奏請據署布政使李廷簫按察使馮鍾岱會詳前來合無仰懇天恩俯念河東監掣同知員缺緊要以朔州知州姚啓瑞升補洵於鹽務有裨如蒙俞允該員由知州卓異業經引見回任候升人員此次升補同知邀免送部引見所遺朔州知州係屬煩要晉省現有應補人員應請扣留外補合併陳明所有揀員升補監掣同知要缺緣由理合恭摺具陳伏乞皇太后皇上聖鑒勅部核覆施行謹奏奉硃批吏部議奏欽此○○何樞片再前准部咨太原府知府員缺以蒲州府知府曾樹椿調補所遺蒲州府知府卽以惠格補授兹查惠格業已到省自應飭與曾樹椿各赴新任又准補潞安府知府許涵度業已引見回省應卽飭令赴任其署理潞安府知府崇祥亦卽飭赴平陽府知府本任各專責成據藩臬兩司會詳前來除分飭遵照並咨部外謹附片陳明伏乞聖鑒謹奏奉硃批吏部知道欽此○○長順片再查吉林靖邊防軍各營統領管帶遇有更換應將銜名隨時奏報歴經遵辦在案兹查有左路統領知縣用候選府經歴縣丞董華珍請假遺差揀以候旨簡放副都統王寛委充右路統領佐領承順丁憂請假遺差揀以前二品頂戴記名副都統花翎降補防禦富興委充前路前營管帶揀選知縣趙維城撤省察看遺差揀以花翎儘先遊擊陳得勝委充有路左營管帶候選知縣李如棠請假遺差揀以叅領銜卽補副鳥槍護軍叅領委鳥槍護軍叅領常陞接充後路左營管帶候選知縣世平撤委遺差揀以該營帮帶三等侍衛成壽接充後路右營管帶記名驍騎校依薩佈丁憂請假遺差揀以頭品頂戴記名副統都記名恊領花翎佐領順　接充親軍左營管帶補用主事筆帖式承瀛撤委遺差揀以記名協領花翎佐領德林接充除檄飭遵照並咨兵部查照外理合附片陳明伏乞聖鑒謹奏奉硃批兵部知道欽此○○補授廣東南韶連鎭總兵果勇巴圖魯奴才黄順德跪奏爲恭摺叩謝天恩仰祈聖鑒事竊奴才於調署瓊州鎭總兵任內接奉兩廣總督臣譚鍾麟行知照得補授南韶連鎭總兵現署瓊州鎭篆黄順德應飭赴南韶連鎭本任所遺瓊州鎭總兵印務查有現署曹州鎭篆務南澳鎭總兵潘瀛堪以調署仰懇遵照交卸前赴南韶連鎭本任具報毋違等因奉此奴才遵將瓊州鎭總兵事務移交潘瀛接管隨卽起程於光緒二十五年十月二十六日馳抵韶州府城准前署總兵王光耀派員將總兵關防曁王命旗牌火牌文卷齎送前來當卽恭設香案望闕叩頭謝恩祗領任事伏念奴才湘省庸愚戎行効力仰邀寵遇簡命叨膺權篆　隅懍切貽譏於隕越旋遷閫寄愧難圖報於涓埃南韶連管嶺海要衝總兵有表率重任界連江楚俗雜民猺控馭巡防均關緊要自維擣　懼弗見勝惟當盡心竭力隨時遇事禀承督臣妥恊辦理並督飭豁屬將備員弁將營伍地方緝捕操防諸務切實講求認眞整頓以冀仰答高厚生成於萬一除將到任日期恭疏題報外所有奴才感激下忱理合繕摺叩謝天恩伏乞皇太后皇上聖鑒謹奏奉硃批知道了欽此○○王毓藻片再准升定番州知州開泰縣知縣趙一鶴飭赴新任所遺之開泰縣缺查有貴筑縣知縣李應華老成練逹堪以調署據藩司邵積誠臬司玉衡會詳前來除檄飭遵照外謹會同雲貴總督臣崧蕃合詞附片具奏伏乞聖鑒謹奏奉硃批吏部知道欽此 
 
