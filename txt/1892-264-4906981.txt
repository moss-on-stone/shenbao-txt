# 1892 - 264 - 4906981

 

Page 1

 
 
[代分廣益善堂募捐册] [  申報館主人啓]  
　　滬北廣益善堂刊有安懷捐册蓋取安老懷少之意以三百六十文爲一願運廣長舌發慈悲心浼本館於今日隨報分送倘蒙仁人樂助亦眼前功德也專肅代陳惟希德鑒 
[勸募山左汴梁急振啓] [  申報館恊賑所同人拜手]  
　　前者順直洪水洚洞爲災猝不及防以致生靈塗炭敝恊振所已印成捐册附報分呈樂善諸君兹又屢按山東河南急電告災咸稱河水決隄平地化爲澤國小民顚沛更甚於前噫胡天之不佑斯民至於此極耶所望　君子之接到敝所捐啓者時艱蒿目大發慈悲見義勇爲當仁不讓急分家量以拯哀鴻庶幾災民之不死於水中者猶得藉義粟仁漿以延殘喘實敝同人所望雲九叩者爾 
[與客言高麗事]  
　　冷雨敲窗聲如脆玉芭蕉庭角翦碎秋心正在觸緒無聊有客欵關而入問於申左夢畹生曰子前日論琉球之事鄙人已昭然若發蒙矣竊意高麗亦中國藩封子能述其始末緣由俾得一開茅塞乎夢畹生曰攷之東國通鑑彼國初無君長有神人降於檀木上立以爲君是爲檀君名王儉國號朝鮮事在唐堯時庚子歳至周武王踐阼封殷箕子於朝鮮而不以爲臣箕子乃教其民以禮義蠶織至謂之曰韓者後漢書韓有三種曰馬韓曰辰韓曰弁韓衛滿破準後將其餘衆數千人走入海攻馬韓破之自立爲韓王其後分建國部多至二十一國爲朝鮮爲高句麗爲新羅爲高麗百濟爲濊爲貊爲彌鄒忽類皆旋起旋滅興廢幾不可以考稽洎乎明洪武二十五年裴克廉等推戴李旦爲王一姓相傳迄將五百載蓋素稱爲秉禮之邦焉其國東南三面濵海南北袤延三千一百八十里起北緯綫四十三度止三十四度起偏東經綫八度止十四度東西廣一千三百餘里北與琿春吉林奉天等處毗連東有圖們西有鴨緑兩江之水實足爲中國東三省之屏蔽國土分爲八道一咸鏡道二江原道三慶尚道四全羅道五忠清道六京畿道七黄海道八平安道每遇國王薨逝儲君繼統例須請中國勅封其接待使臣也先遣遠接使至義州府宣慰使迎於五處到京後設下馬宴翼日世子及宗親六曹議政各官以次設宴及還餞送亦如之取士文試以經書策論表箋箴頌制詔詩賦武試以木箭鐵箭騎射貫革騎槍擊毬柳葉箭鳥銃鞭芻講書臨文其輿圖及規制蓋如此自咸同之際西人絡繹東來脅以兵威堅求互市日本首先議約凡事悉從西法號曰維新由是暹羅安南以次開闢通商口岸而高麗一國亦爲西人車轍馬足之所經中朝恐數百年不侵不叛之屏藩一旦爲他人所翦滅乃於光緒八年特命北洋大臣李傅相督同周馬二觀察與彼國正使趙君寍夏副使金君宏集問議官魚君允中議立約章八條大旨謂朝鮮久隷藩封典禮所關一切均有定制無庸更議惟現在各國旣由水路通商自宜亟開禁令令商民一體互相貿易共沾利益其邊界互市之例亦宜諒爲變通云云由是各國先後通商貿易日盛中國旣設商務大臣以坐鎭復設兵建戍以保護之卵翼屬藩可謂無微不至矣客曰我聞日本與高麗鄰近常有虎視眈眈之勢而俄羅斯亦素以鯨吞蠶食爲心竊恐高麗不喪於俄必喪於日子其有法以護持之否夢畹生曰是不必慮日本維新以後知强兵必先富國故首先留意於商情數年來民人之赴高麗經營者幾不可以數計彼執政者豈不知高麗爲我中朝屬國一旦於屬國發難中朝豈不欲動衆勞師日本雖兵械日精然與中國交兵正不知鹿死誰手且日本富於海産北海道所出昆布海參鰒魚之類以輸至中國爲大宗而中國所出棉花豆子砂糖輸出者亦復不少烏肯以區區高麗之地而自絶於中朝乎至俄羅斯固虎狼之國也向欲通道於歐洲各國每苦限於黑海以致商務不得振興邇者漸思侵佔中國邊陲而沙漠之區亦難獲利安見其不欲據高麗爲已有庶幾慰情聊勝於無然中國早已防之於未然故特准各國與之通商俾得互相牽制各國知俄人旣取高地自必攺弦更張烏肯俯首聽命於俄人以求取通商微利而不爲之設法保護使其弱小倖存乎客曰我聞泰西之於屬國一切政教號令俱得任意設施其君惟高拱法宫坐擁虚器而已故西人每語中國宜將高麗收入版宇以杜他人窺伺之心是說也子以爲何如夢畹生曰惡是何言也泰西之於屬國每以戰勝攻取得之故必廢棄其國君張弛其政令庶幾懾於威燄無復敢萌貳心若中國則素以寛大爲懷凡諸屬藩皆自願戴聲靈而奉正朔使竟無端翦滅則是殘暴之爲矣曾謂仁聞遍乎垓埏者而行事肯鄰於殘暴乎子休矣子惟詳攷彼國之　土人情政刑禮樂以備他日皇華奉使張我國威可也目前得失固何必介介於懷哉客唯唯而退乃卽答商語綴爲篇藁旣脱猶聞風聲雨聲如助覊入之太息也 
[鳳城秋眺]  
　　管理太常寺事務禮部尚書臣宗室崑岡等謹奏爲循例具題事恭查光緒十八年八月十一日太祖高皇帝忌辰應行遣員恭詣福陵讀文致祭謹案臣寺祀則内開應由盛京宗室官員内題遣一人就近恭往致祭准宗人府開送銜名過寺臣等繕具題本恭呈御覽伏候欽遣俟命下之日再由臣寺轉行遵照屆期恪恭將事謹此題奏請旨七月十三日奉旨遣盛京兵部侍郎宗室豐烈行禮欽此○新授詹事府漢詹事惲次遠大宫詹彦彬涓吉於七月二十二日已刻進署履任經主簿廳示仰闔署官員書皂匠役人等知悉至期進者伺候一體謁見各宜懍遵毋違特示○管理右翼世職幼官學爲咨行事所有管理右翼世職幼官學大學士廂藍旗滿洲都統恩承病故所出管理右翼幼官學一缺應卽奏派相應咨行各旗卽將都統副都統銜名曁現在兼充何項差使務於卽日一併開送本學以憑繕單奏派○稽察左翼覺羅學霍愼齋中書侍郎穆歡業經病故所遺稽察左翼覺羅學輕吏部開列三四品京堂銜清單於七月十九日具奏請旨簡派奉硃筆圈出都察院左副都御史楊頤稽察左翼覺羅學欽此○户部縀疋庫員外郎經文泰年滿遺缺經三庫人臣咨取各衙門人員於七月十九日帶領引見請旨調補奉旨户部縀疋庫員外郎著宗人府副理事官崇寛調補欽此○某日由軍機處發出廷寄三道一交步軍統領衙門一交順天府一交五城察院據聞因慶給諫是晨遞上封章請飭密拿京城著名匪棍三十餘名故有是舉也○咸安宫唐古忒官學向派理藩院堂官一人管理兹因恩文愼公溘逝後由咸安宫咨取理藩院堂銜繕軍於七月十九日具奏奉旨著理藩院右侍郎慶福管理咸安宫唐古忒官學欽此○安徽合肥縣已故正一品封典李公文女生平保衛 
 
 

Page 2

 
 
桑梓功德在民追慕之忱久而益著經皖撫沈中丞入奏擬請於該地方捐建專祠以隆報享並將生平事蹟奏請宣付國史館立傳以彰善行七月二十日奉硃批著照所請該衙門知道欽此○吏部爲示傳事所有擬補内閣中書楊廷璣一員本部於七月二十四日帶領引見相應示傳該員於二十三日晚在内城左近歇宿二十四日丑刻穿天青褂備帶補褂元青褂並佩帶對子荷包手巾赴西苑門外六項公所吏部公所内書到聽候排班帶領引見如排班不到卽將緑頭簽撤下再傳於二十二日辰刻衣冠赴部演習口奏履歴勿悮○國史館示傳吏部送到漢謄錄趙一琴岳衡胡元鼎沈際虞等限於七月二十九日親身赴館騐到毋違特傳○國子監爲招考南學事照得本監南學肄業生現在懸缺甚多本監定於八月初六日考試爲此出示曉諭各省舉貢監生願考者取具五六品同鄉京官印結並三代籍貫於前五日親身各持執照印結赴監投考報名務於八月初六日黎明赴監預備考試毋得自悮特示○兵部爲知照事武選司案呈現出貴州提標中營游擊貴州黎雅營游擊共二缺照章應用漢三等侍衛一人查有郭起昌年三十五歳河南人由甲戌科武進士漢三等侍衛行走四年期滿引見奉旨以游擊用欽此應將該員掣選一缺其餘一缺歸本省相應知照貴侍衛處傳知該員於本月二十五日黎明赴天安門外本部朝房預備掣簽萬不可悮 
[阿蒙新語]  
　　請補顧山司巡檢薛二尹正誼於上月奉到部覆准補斯缺當經上憲懸牌曉示飭令赴任二尹旋卽趨轅謝委帶同瀛眷由省起行赴任迨抵緑楊城郭間忽得家信驚悉封翁在籍病故二尹遂禀報丁憂回籍奔喪所遺員缺卽經上憲牌示以補用從九萬少尹庭樾署理○距崑山二十里之遥有鎭名周浦亦一小市集也附近居人多以務農爲業上月中旬某日有鄉人數輩在田耕作忽見一獸渾身赤色大如貓而無尾往來馳驟其疾如風鄉人見而譁噪獸亦不避雙目灼灼似有所顧逾時鑽入叢塚中以鋤掘之並無所見越三日見其飛奔如前形大如狗又三日則龐然如牛惟無角兩耳如葵扇颯颯有風是夜農家所豢鷄犬牛羊皆倒斃於地細視之雙目皆被挖去如是者數日鄉民不堪其擾告知紳董向停泊是處之緝私砲船會同鄉民各持槍械俟獸出圍而攻之詎料此獸善於變幻忽大忽小令人無從下手一轉瞬間忽失所在是夜農家所養牲畜倒斃如前狀本館按此事殊近荒誕第鄉人皆言之鑿鑿姑錄之以作荳棚瓜架間談助可也○初四日午後蘇州官塲接江寍來電知江蘇臬憲陳舫仙廉訪卽於是日在江寍起程回蘇是以蘇城印委各官以及臬署書吏差役人等咸往胥門外官碼頭預備迎接 
[上丁釋菜]  
　　本月初二日上丁釋菜之期松江府學汪廣文於前一日申牌時分在明倫堂陳設祭品俾諸生預習禮儀以免臨時貽誤初二日五鼓時文自恩太守及華婁兩縣以下各官武自譚軍門及各營參游等員均至學宫少憇俄而牛羊豕之類均羅陳於豆籩怃爼之中執事生乃導引諸官詣大成殿階下分東西序行三跪九叩禮迨晉爵奠帛起神送神諸禮次第舉行各官遂呵殿而回時則東方欲曙助祭諸生咸奮袂而起相與爭論分胙之多寡不復恂恂儒雅矣 
[翁媳涉訟]  
　　茸城西門外澤潤橋西街黄某素工計然術銖樍寸累囊槖充盈生三子均已成立長子某甲受室未久遽抱鼓盆之戚嗣娶徐氏女爲繼室逾年便舉一男年已舞勺氏碧玉小家未諳姆教尋常叔水之奉不能得舅姑　而黄又狃於世俗忠習愛憐少子時與媳口角析産分居未免故形厚薄氏則不肯讓人論寡爭多益觸翁姑之忌客秋甲患病身故氏撫孤守寡自號未亡人遇事益不肯貶損黄於是恨之刺骨上月某日不知何故又操同室之戈是夜譙樓將父四鼓氏從黑甜鄉驚醒聞屋瓦窸窣有聲恐係妙手空空兒遂狂呼捉賊是處門面房屋出賃與人開設某店某店主人聞聲奔入舉而視之影響毫無其翁謂氏無中生有顯係不安於室圖與店主和姦而氏以乃翁語端經陷忿忿不平欲與拚命因與子逕歸母家泣訴衷曲其翁見媳已言旋便將房中所有物件收拾一空羅織呈詞控諸縣署而氏亦以滅子棄孫　陷寡媳等詞倩人具禀不識明鏡高懸者如何判斷也 
[鬥牌釀命]  
　　松郡南門外五六里打鐵橋地方一小市集也常有無業游民聚集某茶肆作葉子戲藉以消　歳月上月杪　日隣村冷水灣甲乙昆弟與張家村張某等賭博甲乙屢戰屢北共負青蚨三四百翼均爲張所得撤局後甲乙均阮囊羞澀不名一錢　　之過急聲色較厲甲等忿不可遏各奮老拳勢如雨下甲乙孫圖董某丙之心腹丙聞而趨視反不直張而直甲乙張不得已倩人舁歸姓　　　迄未見效延至本月初三日張弟某丁見兄傷勢益劇復詣圖董處泣訴該董詣丁藉端索詐令傭工捆縛如斬豕模樣卽於是夜二鼓後　　入城並牽帶其弟擬投婁署請騐嗣因縣署魚鑰森嚴暫假客邸度宿翌晨經夏邑尊升堂略詰數語飭仵作騐得張身受四傷奄奄欲維急令舁回甫報言旋張卽溘然長逝嗣聞兇手已由邑尊飭圖董交案想殺人署抵國有常刑良有司執法如山斷不能爲若輩寛宥也 
[禮明樂備]  
　　八月初二日丁已爲釋菜之辰先一日禮樂庫紳衿將器皿一切陳設整齊屆期五鼓護浙撫劉中丞曁各憲羊官廳少坐由儀門左个排班序進至大成殿行三跪九叩首禮一時冠裳肅穆禮樂修明洵盛典也 
[賢令相騐續述]  
　　前報紀賢令相騐一則係據杭友函述兹接續信云某氏女係童養媳甲尚有老母賃屋於硯瓦弄口與媳同居初甲與通家橋某嫗有私嫗年五十餘枯楊生華渾忘老醜旣而甲承母命赴滬營生嫗不耐獨宿復與營兵某乙往來已一載有餘甲今年二十歳擇吉於七月廿八日完姻吉期將屆買棹旋里旣　家思續舊歡遂與嫗會嫗密語中曰新婚已在目前旣得新人能不忘舊交乎但汝家新人閱人多矣卽以手摩甲之頂而笑曰緑頭巾如許之高尚不覺耶甲問被所私者何人嫗不言蓋嫗恐其爭寵故誣之耳甲不暇辨别眞僞信步回家見女當門而坐卽掌其頰曰汝在門前賣俏耶成親後當置汝死地女大懼當夜卽購紫霞膏吞服及毒發甲母多方解救適嫗至大聲曰將作新人斷不至自尋死路想作嬌耳若死我當償命嫗之意蓋欲多延時刻使之無從解救而後快至晚女果死甲母疑嫗爲主謀聲稱將呈控於官代女伸寃嫗不得已倩人說合願出番餅四十枚使甲另娶其事遂寢甲亦受母謂責鬱鬱不樂竟往嫗家流連忘反轉疑母之左袒於女不疑嫗之暗用詭謀也故與嫗交益深而情益密幾若形影之不相離而乙已向隅多日慾火薰蒸無從發洩上月廿四日鼉更三躍悄步至嫗家欲與中决一雌雄不料途經硯瓦弄竟與甲遇遂出利刃刺其胸甲受傷倒斃乙復負甲至吳山上亂草中棄其屍而返當未至山時有棚夫某丙與乙素相識問曰所負何人答稱我友患病將送歸其家耳翌晨該處地保見有遺屍一時哄動街衢來觀者人山人海有識者曰此某甲也卽往報甲母禀請錢塘縣朱大令於廿六日帶同刑仵書役往騐果係被人斫斃但不知誰爲兇手傳棚夫詢問有所見否答稱當夜有營兵某乙負人而過餘無所見卽飭差將乙拘獲見其兩袖尚有血痕乙亦一一供認並無隱諱官復飭差將嫗提案并乙帶回衙署以便質訊如何定讞尚待續聞 
[騐視砲臺續述]  
　　江西藩憲方佑民方伯隨帶委員親往湖口騐視砲臺迭經列報兹聞方伯業已回省禀覆中丞大約該處武曲港砲臺須照舊修復估價萬餘金便敷應用水中撈起舊砲恐不堪用自須另行置備旋札飭原帶委員劉彝庭太守思訓黄菊秋直刺夀英周鹿苹明府應熙黄紫封明府麟仍往該處妥愼辦理 
[江省祈雨]  
　　江省近日亢旱異常地方官爲民請命屢次設壇祈禱此已列諸前報兹聞撫憲德曉峯中丞偕藩憲方佑民方伯臬憲福餘菴廉訪糧憲鄧蓮裳觀察鹽憲裕竹村觀察及首府曹朗川太守首縣朱紹霞明府陳鶴春府曁左右城守三營副叅遊都守各武官均於早間八點鐘齊赴萬夀宫行二跪六叩禮復赴龍神廟城隍廟各行二跪六叩禮同時令僧道長跪神前朗誦經卷並於城隍廟立壇諷經以迓天 
 
 

Page 3

 
 
和七月廿五六等日府縣憲又連禱二日而蒼蒼者尚不肯下澤於民聞不日將往聖水塘恭請魚龍安奉龍王廟朝夕祈禱以期甘霖立蹄可見各大憲致恪盡誠固已無微不至也 
[江右官報]  
　　贑縣典史陳大英禀謝飭知候補縣陳席珍往吉安府催地丁吉安府許道培卸事請咨進京引見補用府劉思訓在湖口公監府照顧國珍接查廣潤門潘夀彭調查順内保甲謝鏳接查章江門署南康通判王維新委辦永平藥庫陳希曾黄夀英禀銷監造永平藥庫　欽騐收永平藥庫從九高銓典史張廣貴住守永平藥庫會昌典史果先春俸滿交卸已久未據遵調赴騐以王義正署理中軍叅將廉左營遊擊鮑莊卸吉安叅將事回省禀謝任事寍都州吏目沈泰據報丁憂以候補縣丞李昭鳳署理吉字營楊樂賓由弋陽來省往萍鄉縣 
[皖中零拾]  
　　某甲者住安慶北門内育嬰堂左近家無儋石儲生一子聘一童養媳年甫十二上月廿六日隨姑出外覓食中途走失閱數日尚無消息甲夫婦惶急萬分携鑼一面鏜然亂擊徧處尋覔未知尚能珠還合浦否也○距城百餘里高河埠青草塥等處皆係産米之區客歳秋收尚旺居人得免庚癸之呼今年入秋以來天氣久旱實頴實栗者不免大形减色將來米價必然昻貴數米而炊者能不惄焉慮之 
[芝罘脞錄]  
　　福建帮創造會館已有八九年只以工程浩大欵項不敷三年前業已中輟今復開工接辦月斧雲斤昕夕從事未知何日始慶落成也○太安兵輪常泊烟港年久未修李觀察涖任後飭令該船駛赴南省修理已於日前展輪矣○不逞之徒日在海濵遊弋伺有孑身旅客行過此處爭先代負行李肆行訛詐若遇商船水手持有私貨者指爲偷漏攘奪而去人皆熟視而無如何日前有烏船上人雇若輩掮錢包一個若輩悮以爲私錢揚長逕去及追則稱須當官騐視始肯交還船上人不得已遂與同赴巡司署解開查視乃係萬選青錢官怒其奸詐判令笞責以示懲儆若輩始抱頭鼠竄而去○秋榖登塲收成不失爲中稔惟雨水過多高原下隰未能一律往歳刈禾刈麥多在一時耕氓應接不暇每雇無業遊民帮同工作今則陸續收穫游手好閒者無從覓取工貲未免歎時運之乖也○烟街市面淡泊而各處貧民仍復接踵而來每向人借貸重息以爲負販資本剥削重重難以餬口自有因利局之設而重利取息者生涯頓形减色貧民生計得以稍舒矣○附近某村說者以爲卽古之互鄉逼近通商口岸耳濡目染風氣日漓好勇鬥很易肇事端某日有年未成丁之人毆打一挑水夫互扭至官署官喝將少年掌責數十下以爲剛很者戒○從前禁止賭博不過一紙告示懸貼街巷而已李觀察下車以後重申賭禁民間尚以常例視之而觀察令出惟行嚴飭差捕逐一查禁不出一月賭攤寳棚已一律閉歇擾攘之區一變而爲清靜之地可見爲政不在空言亦視力行何如耳○邇來天氣驟冷風晨月夕非重棉不煖說者謂時未深秋遽行冬令不特晚榖收成有碍卽暴寒侵襲餘暑壅遏亦易釀成疾病善攝生者可不加之意哉 
[讞員已返]  
　　前者本埠英讞員蔡二源太守因病請假往常州就醫昨日下午已乘舟返申不知病體能稍愈否也 
[火警續聞]  
　　滬北火警已列報章兹悉火起於英租界老閘東首景慶里口某烟紙店因砸碎火油燈罩致兆焚如及警鐘亂鳴各水龍聞信而來開取自來水管灌之得卽告熄計焚去店面兩幢左右鄰樓面亦有焦灼痕 
[押交人証]  
　　嚴生李東昇卽陳東昇並陸林氏等控方公和湖羊行小主人方阿春虧欠逃避當將方之晚父吳大四及其胞兄方瑞初等提案訊押等情已詳前報昨日下午兩點鐘時葛蕃甫同轉蒞八仙橋捕房訊問據嚴生陳東昇陸林氏等投案禀追並將僞期禀數紙交案同轉訊究之下陸林氏聲稱方阿春前將恒豐七月廿一日期票一紙計洋五十元向小婦人掉换現洋小婦人當將原票向恒豐主人徐子成處核對據云確係本票屆期准付繼又由熟識人包載卿送來恒豐票一紙掉去現洋五十元小婦人所以將兩票更掉者不過貪圖微利嗣因方阿春逃避小婦人持票向取不料恒豐業已倒閉所有包載卿掉去一票計洋五十元現已由包認還洋三十元其餘票洋須待追到阿春始有著落問爾與方阿春往來已有幾次供稱約有四載以前掉欵屆時皆由伊親自送來不煩催逼是以深信不疑問去年十二月間方是否冋爾借洋供稱十二月二十七日方有急需曾向小婦人借洋九十四元並無期票貼换今年六七月間亦被借去洋二百九十元牽前搭後連貼票在内共被欠去洋一千四百零七元之多其洋均係小婦人向姊妹行措借而來問七月二十五日爾何以知阿春逃避供稱因恒豐倒閉須追票根得以詢知其事問爾知阿春究住方公和行内否供稱知阿春有一妻一妾妻住行中其妾另住一處此次先將伊妻挈回寍波七月廿五晚又帶妾同逃問爾知阿春逃逸曾否將僞票向伊母處查問供稱當日往問其母卽不肯承認謂以前往來之欵其母可曾承認供稱是係方公和本行期票其母一律承認外人之票須由阿春自理又稱洪興店主張文寳亦欠票洋同轉卽傳陳東昇問曰方欠爾會欵洋銀陸林氏可知道否供稱該氏亦在會中深知底藴問何時借欠會洋方之晚父吳大四可知道否答稱三月間被欠會洋小的見阿春作事不甚妥當卽欲收回經其晚父吳大四出塲擔保約於八月廿五日一併歸還小的尚恐不妥屢向吳大四催索吳稱阿春縱可逃逸公和羊行終不能遽爾關閉目下阿春業已逃逸故向吳追究旋據吳大四供稱方公和羊行由小的接開已有十四年素昭誠信現已攺吳公和牌號同轉謂羊行可以接開難道阿春母子亦由爾接受供稱阿春之母自失所天毫無依賴遂隨小的過活當據通事禀稱阿春本係公和羊行經手人吳阿四係行中司帳方瑞初亦在行中招接生意此事恐難免串通作弊同轉謂吳曰外人皆知阿春爲公和羊行小主人旦其母子均住一處爾不能諉諸不理著將吳及瑞初一併管押著交阿春到案訊究 
[上海縣署瑣案]  
　　匪人被獲已見報章前晚黄愛棠大令升堂研訊原告某甲訴稱小的姓金名玉昌本邑西鄉人向業縫級昨晚工畢歸家行至漕河涇二十八保頭圖忽來一匪自後將麻繩套於小的之頸拽之而奔小的大聲疾呼由附近人家助同將匪拘獲今已解案請卽訊懲大令命提匪嚴鞫供稱小的姓趙名沛光山西太原府人素患瘋癲訪友不遇舊疾復發昏聵中將金扭毆並未用繩套頸亦不奪取財物小的身帶衣包反被鄉人取去大令問金曰趙曾否攫爾財物答稱幸有人聞聲到來未曾失去大令判令將趙收所聽候備文遞解回籍○楊阿福之寡姪媳張氏被楊惠卿串通蟻棍徐海龍等價賣與許榮軒爲室嗣經阿福來申尋見扭一干人至縣控陳其時袁海觀大令尚權縣篆訊供之下判令將張氏發交善堂留養俟惠卿等繳齊身價洋銀再核旣而張氏在堂患病醫治無效而斃適黄大令已履新得報卽往相騐阿福叩首求免稱願自行棺殮此皆前報所已紀者也前晚大令情帮審委員竇奠高明府提訊阿福訴稱小的係奉賢縣人向業操舟張氏業已病故現經旁人婉勸願具結求銷許供稱小的係無錫人素日小本營生此次娶張氏爲妻曾出洋銀九十餘元目下有人介紹已將此項洋銀收清亦願具結了案惠卿及徐均俯首求恩明府謂此案爾等均有不是之處本當一併究懲今姑格外從寛准卽銷案遂令許及阿福各具切結惠卿與徐從寛開檡○陳大阿姐傭於蔣良卿家私竊洋銀衣服而逃蔣遂向引薦之張王氏查問氏尋陳盤詰陳情急自刎傷及咽喉由二十鋪地甲解送到縣轉送某醫院敷治俟傷痊再核此亦前報所已登邇來傷已告痊由差役解送至案前晚黄大令情竇明府研訊張王氏供稱小婦人原籍蘇州現居治下火神廟左近以引薦傭人爲業陳確由小婦人薦往將家不料其竟竊物逃逸及小婦人尋見卽圖自盡以致傷及咽喉陳供稱小婦人原籍寳山縣傭於蔣老爺家無端以竊物見誣是以氣忿自盡明府曰爾竊取主人之物不問可知本應從重責懲姑念早已受傷略從寛宥著交官媒收管聽候備文遞解回籍張王氏叩謝而退○湖北烟娼李渭卿被流氓李玉山夤夜强搶經爛泥渡巡防局勇拘獲送縣前已列諸報端矣前晚 
 
 

Page 4

 
 
竇明府升堂提訊李娼訴稱小婦人原籍湖北昔年被義兄玉山誘至治下鬻入娼寮歴盡萬苦千辛今春始由某狎客贖出玉山聞小婦人已離火阱又欲誘至寍波小婦人不得已避往浦東僦屋爛泥渡旁暫時棲託玉山膽敢夤夜到來强搶幸巡防局近在咫尺蒙局員大老爺派勇拘拿目今小婦人已不願賣娼尚求大老爺施恩超豁玉山供稱小的係湖北人李娼是小的之妻目今祗欲領回並無别故胡府謂爾旣與此娼爲夫婦不應縱令爲娼判令將李娼發堂擇配玉山押候備文遞解回籍 
[英界公堂瑣案]  
　　包探沈金隆禀稱小的緝獲賊犯田阿添詰知曾竊王月仙等凉水烟袋今特吊贓送案月仙柳腰欵擺蓮步輕移偕李阿四王張氏王林氏陸洪氏投案請領失贓田供稱小的係湖南人末蹈無聊以致行竊求恩饒恕感戴茀諼宋二尹判令管押一月期滿遞解回籍贓給月仙等人分别認領○某吕宋票店主陳炳南訴稱昨日王芝春持中彩之吕宋票一條來收洋銀騐明號碼已經塗攺與之爭論扭送捕房王供稱小的並未將號碼塗攺宋二尹諭令具攺過切結然後交人具保陳所控不准○包探王阿二禀稱小的拘獲槓竊張和尚起到布衣等贓物尚無失主承認今先解送案下張供稱小的貧迫不堪無衣無食忝顔爲此尚乞施恩宋二尹判令管押兩月贓存捕房以待失主認領○包探王阿二禀稱積竊張美山近經小的緝獲吊出所竊衣物查知係陳士英等家失贓今特解送案下陳等各失主均投案領贓張供稱小的係通州人旣已犯法烏敢狡供惟乞施恩曲全微命宋二尹判令笞責二百板押候備文遞解回籍贓給各失主分别認領○包探顧阿六黄四福同禀稱小的等查獲積竊金裕卿吊出衣服銅器回之詰究據稱竊自楊鳳山等家今特解送至案楊及張阿三陳阿四投案領贓金供稱小的係浦東人不知自愛夫復何言老爺如肯施恩則世世生生永深銘泐矣宋二尹判令發捕房管押五月贓給各失主分别認領○康阿土訴稱小的行至招商局碼頭悮碰王阿苟口角之餘突用竹籌擊傷頭額王供稱小的惟與康口角不敢行凶宋二尹飭將王暫行管押俟飭差查明核斷○包探孔阿才禀稱賊犯王阿林竊取陶元生等家銀對時表兩枚經小的查獲人贓解送至案獨及不知姓名人投案領贓王認竊求恩宋二尹判令笞責二百板贓　陶等領去○六十六號華捕禀稱昨日小的巡行四馬路中見有多人以車裝木料許多有碍道路喝令搬進堅不肯依反自恃人多扭小的入弄中　至遍體鱗傷并拉碎號衣失去銀表旋由一百二十三號巡捕帮同拿獲陸鴻昌等一千人解送案下一百二十三號巡捕禀與相同陸供稱小的充當匠頭不知匠人如何毆捕至毆罷小的始到塲如今願查明行兇之人解交案下兪梅生供稱毆捕之人早經逃去小的惟知助毆者爲朱沛生林生時及新如等人唐全全戴阿芝周照子邱阿福同供稱小的等均在塲解勸不敢兇　未二尹判令將唐開釋陳等交人保出著交行兇之人訊辦 
[法捕房瑣事]  
　　流氓蔣阿發楊正元因向花烟館藉端索詐送廨訊押已詳前報昨日同轉將蔣楊二人逮案謂安清道之共有黨羽若干蔣楊一味抵賴同轉判責蔣一百下押候交王長發牛肉莊具保楊姑念自行投案從寛釋放○開小烟館主馮朱氏屢次犯案曾經　　讞務之朱明府提案懲責諭令具攺過切結在案詎料該氏怙惡不悛日前又將烟客施阿榮私刑毆辱並將施所帶洋信擅自折取又將施送入捕房誣控竊槍同轉訊問施阿榮供明原委馮朱氏自知情虚不敢到案同轉著將施押候傳到馮朱氏再行質核昨日包探將該氏傳案請究同轉著提施到案對質兩人爭辯不已同轉謂爾等均非善類判該氏罰洋銀了事施掌責二十下叱退○陳錦山潛匿某西人臥室希圖行竊當經送案訊押前報已記之矣昨日陳之友人趙心海持保單投案具保謂查得陳意圖行竊情殊可惡未便交保著帶案枷號一個月示衆 
[仁夀同躋]  
　　此次山東河南洪水爲災民生顚越轉瞬西風獵獵啼飢之餘繼以號寒蕩析流離備嘗人世困阨誠爲仁人之所不忍聞昨承無名氏大善士求乳症平安敬助山東河南水災洋五十元交敝協振所彚解災區分投散給俾中澤嗷鴻得以安集於流亡之後歡呼於拜賜之時此其厚澤深仁爲何如乎人能實心行善天必報之以福然則勿藥欣占康强逢吉直意計中事耳謹書崖略以誌欽佩 
[及時救災]  
　　頃奉到盛朗卿仁翁交來陳達人大善士爲少君病愈完愿助順直賑洋一百元又同日奉到寓寳山無名氏大善士助山東賑洋一百元又彚康莊交來蘇州祈安氏大善士規元七十兩黄魏氏善姓規元三十兩囑助河南賑濟當此順直齊豫災區號啼慘切轉瞬朔風凛冽無衣無食何以延其殘生今承大善士憫憐垂危互解仁囊盡是活人功德救命銀錢積德造福時在於斯三槐手植報應不爽請登報牘謹代億萬災黎九頓百叩恭頌生佛[  上海六馬路仁濟善堂籌賑公所施善昌等謹誌]  
[宏濟時艱]  
　　謹啓者接奉蕪湖朱器之大善士來函附回籌賑捐册三本承蒙代爲勸募集捐洋一百廿元銅洋八十元銀首帥九件計重三兩九錢七分又善書洋四元仰荷宏濟時艱施救災之手叚憫憐垂斃隨種德於心田善善交孚定邀天神同欽源源接濟叩祝福夀無疆祗領之下謹代孑遺災黎九頓百叩虔申謝悃[  上海六馬路仁濟善堂籌辦順直滬局施則敬子英甫謹啓]  
[上海泰安里同仁永善堂經收施醫贈藥捐欵清單]  
　　嘉興天孫錦善士助洋十元杭省厚記莊王善士助洋十元九江方萊廷善士助洋十五元常州荳油同業善士助洋五元不書名善士助洋五元鎭江忠裕典善士助洋六元乍浦秦記善士助洋二元温州黄綺庭善士助洋二十元蕪湖霍蓉汀善士募助洋五十元鎭江毛茂松善士募無名氏助洋十六元寗波昇大善士助洋四元石門隱名氏善士助洋二元烏程費助洋四元杭州益元參號九江程東山善士各助洋五元杭州彭汶孫善士助洋二元蘇州何松茂助洋三元滸浦陸子律善士助洋八元常熟同慶助洋二元常州吕譽千善士助洋二元又銅洋二元杭州葉善士助洋一元鎭江全昌仁助洋六元青浦方潤之善士助洋三元以上共收洋一百八十五元又銅洋兩元請登報續以供衆鑒 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十八年七月廿八日京報全錄]  
　　宫門抄諭旨一道錄前○發抄硃批四道○大學士額等奏遵旨議處摺○陜督楊等奏請准總兵免繳捐復銀兩並賞還原銜翎枝片○江督劉奏揀員請補水師副將員缺摺○大臣佛奏假期已滿病難速痊請開缺調理摺○兼台臬顧奏恭報卸署藩篆回任日期摺○東撫福奏秋汛盛漲搶護險工情形摺○七月二十八日户部通政司詹事府八旗兩翼值日兩翼引見十九名○四川按察使文光請訓○成公請假十日○刑部奏派覆核朝審之大臣派出福中堂麟書崇禮裕德錢應溥徐用儀張蔭桓洪鈞○召見軍機貴恒清安文光○發抄沈秉成奏補用直隷州徐宗澄補和州牧奉硃批吏部議奏欽此○又請將功在桑梓之合肥縣故宦李文安建祠宣付史館奉硃批著照所請該衙門知道欽此○李鴻章奏山海關道廣蔭任内濫支善舉等項仍請核銷奉硃批户部議奏欽此○又請將昏酷不職之曲陽令英順革職奉硃批著照所請該部知道欽此○○經筵講宫太子太保大學士管理兵部事務臣額𣼷和布等謹奏爲遵旨議處具奏事内閣抄出光緒十八年閏六月二十八日奉上諭前據御史林啓奏福建　路提督孫開華剿辦德化匪徒日久無功並所部弁勇有擄掠等情當經諭令希元確查具奏兹據希元查明忝奏此案副將余宏亮經孫開華咨調派令剿辦匪首陳拱匿踞之後宅鄉該副將因陳拱逃竄將容留陳拱各鄉房屋燒燬二百餘所累及無辜良民勒繳軍器又多索擾實屬荒謬總兵銜浙江象山恊副將余宏亮著卽行革職福建陸路提督孫開華於余宏亮肆意妄爲毫無覺察亦難辭咎著交部議處欽此欽遵到部除副將余宏亮革職之處註册外查定例貪劣官員經科道糾叅或别經發覺欵蹟審實之日查係該管兼轄統轄各官知情不行揭報無論同城不同城將親標該管官降三級調用私罪等語此案副將余宏亮經孫開華咨調派令剿辦匪首陳拱匿踞之後宅鄉該副將將容留陳拱各鄉房屋燒燬二百餘所累及無辜良民勒繳軍器又多索擾孫開華以統兵大員於余宏亮肆意妄爲毫無覺察經御史林啓奏叅兹據福州將軍兼署閩浙總督臣希元查明屬實欽奉諭旨交部議處應請將福建陸路提督孫開華照貪劣官員經科道紏叅欵蹟審實該管兼轄統轄各官知情不行揭報降三級調用私罪例議以降三級調用係屬私罪毋庸查級紀議抵所有議處緣由是否有當伏乞聖鑒訓示遵行謹奏奉旨已錄○○楊昌濬等片再花翎提督銜記名總兵傳殿魁因案叅革於新疆六載邊防案内奏請開復經部議覆准其開復原官仍令補繳捐復銀兩所請開復原銜翎枝應毋庸議花翎知府用補用同知五品銜陜西補用知州柳葆元因案奏叅以府經歴縣丞降補於廣西官軍疉次獲勝案内奏准開復原宫原銜翎枝部議仍令補繳捐復銀兩該員等在新疆委辦要件不辭勞瘁實屬異常出力所有應繳捐復銀兩懇恩准其一併免繳並請賞還傳殿魁原銜翎枝出自鴻慈謹附片陳明伏乞聖鑒訓示謹奏奉硃批覽欽此○○頭品頂戴兩江總督臣劉坤一跪奏爲揀員請補水師副將員缺恭摺仰祈聖鑒事竊裏河水師太湖左營副將徐耀庭丁憂遺缺接准部咨係第二輪第一缺輪用儘先人員行令揀員請補等因伏查是缺副將駐紥太湖山地方界連浙江湖面廣闊汊港紛歧向爲梟匪出没之藪巡緝操防在在均關緊要非精明幹練熟悉水師情形之員難期勝任臣於通省水師實缺候補各員内詳加遴選查有記名總兵江南吳淞營叅將徐傳隆年五十四歳浙江鄞縣人於咸豐七年投効水師隨剿出力荐保以副將補用歴補江南南匯營遊擊升署吳淞營叅將嗣於管帶開濟快船留防鎭海與浙江官軍聨絡固守案内經前督臣曾國荃奏保光緒十一年七月十八日奉上諭著以總兵記名遇缺請旨簡放欽此十四年復經前督臣曾國荃奏保堪勝水師實缺提督總兵之任奉硃批著交軍機處存記欽此十七年請咨赴部三月十四日帶領引見十七日蒙召見一次經部發給劄付回省是年經直隷總督臣李鴻章於歴年辦理海軍出力員弁案内保加提督銜旋經臣以該員韜鈐夙裕調度有方專摺奏保以備簡用欽奉硃批著交軍機處存記欽此該員才具明幹練習水師在江蘇歴有年所於裏河太湖情形尤稱熟悉以之借補是缺副將洵堪勝任雖定章裏河缺出祗准與内洋人員通融請補惟查定例江南京口恊江浙太湖恊各内河水師副將缺出於川河吳淞二營各外海水師叅將内揀選題補等語嗣於同治八年將江浙太湖恊内河水師副將攺爲江南太湖左營裏河水師副將於光緒十七年間部臣議覆川河營叅將劉長春准補裏河水師淞北營副將案内川河名目雖更規制未攺聲明嗣後該二營各裏河水師副將缺出仍於川河吳淞二營各外海水師叅將内揀選題補等因是川河吳淞兩營外海水師叅將亦准請補裏河水師副將員缺今該員徐傳隆借補是缺副將雖輪用儘先輪用應升缺次稍有不同而人地實在相需例得聲明奏請合無仰懇天恩俯念員缺緊要准以記名總兵外海吳淞營叅將徐傳隆借補裏河水師太湖左營副將員缺實於營伍地方均有裨益如蒙兪允該員引見未滿三年照例毋庸送部應請勅部發給劄付令其赴任除將履歴送部查核外謹會同江南提督臣譚碧理恭摺具陳伏乞皇上聖鑒訓示再所遺吳淞營叅將員缺江南省現有合例人員應請扣留容臣另行揀員請補合併聲明謹奏奉硃批兵部議奏欽此○○奴才佛佑跪奏爲假期已滿奴才病難迅痊懇恩開缺調理恭摺仰祈聖鑒事竊奴才前因偶受暑熱腹瀉屢次蒙恩賞假調理今奴才腹瀉雖輕兼之兩腿痠痛步履維艱猶可勉力當差而近因腹瀉日多兩腿不時作痛雖赶緊調治未能如常若非靜養一時難以就痊伏思奴才御前侍衛正紅旗蒙古副都統及管理圓明園八旗包衣三旗鳥槍營事務均係緊要差使若以病勢延纒應行之差奴才何敢託故不前再四思維惟有仰懇天恩俯准開缺俾得奴才安心調理若能步履如常自當勉力供職以期仰答高厚於萬一所有奴才病難速痊懇恩開缺調理緣由謹恭摺具奏伏乞聖鑒謹奏奉旨已錄○○福建台灣道兼按察使銜臣顧肇熙跪奏爲恭報微臣卸署藩篆到台灣道本任日期叩謝天恩仰祈聖鑒事竊臣蒙恩補授福建台灣道先奉督撫臣奏委署理藩司當經具摺叩謝天恩奏報在案兹奉督撫臣行知藩司唐景崧陛見回任飭臣卽赴台灣道本任等因遵於六月二十八日卸署藩篆馳抵台南府城閏六月十日准護理台灣道臣唐賛袞將台灣道關防文卷移交前來謹卽恭設香案望闕叩頭謝恩祗領任事伏念臣奉調台灣仰蒙簡任先權藩篆未報涓埃忝荷監司彌深兢惕查台灣道職兼按察任重刑名執法要在平情安民尤先察吏如臣檮昧深懼弗勝惟有殫竭愚誠倍加勤愼隨時隨事禀承督撫臣認眞辦理不敢稍涉因循以期仰答高厚鴻慈於萬一所有微臣卸署藩篆到台灣道本任日期並感激下忱謹恭摺叩謝天恩伏乞皇上聖鑒謹奏奉硃批知道了欽此○○尚書銜山東巡撫奴才福潤跪奏爲秋汛水勢盛漲險工疉出謹將極力搶護情形恭摺具陳仰祈聖鑒事竊奴才於閏六月十七日將伏汛期内各處工程防護平穩情形　奏報在案立秋以後大雨滂沱連宵達旦前漲未消加以各處山水陡發奔騰匯注河水愈見增漲又迭淮東河督臣咨會自閏六月十九日起至二十二日止萬錦灘共漲水七尺武陟沁河共漲水五尺二寸奴才親駐工次通飭在工各員弁加意防護上游總辦兗沂道姚協贊中游總辦濟東道張上達下游總辦候補道李希杰亦分赴該管地叚實力修防疉據各營委禀報凡頂冲兠溜之處或埽壩蟄陷或隄身被刷兩岸一千五百餘里幾於無處無險奴才飛飭各員弁赶緊添購稭料招集民夫合力搶護並慮民間舊料無存准其拔用新料按畞給價以期無誤要需半月以來奇險迭出除險工之稍易補救署隨時搶廂完固不具臚列外如齊河五里堡鴈翅埽冲失六丈有餘濟陽南關灰壩被大溜淘底搜根致壩面全行榻陷只勝堤後上戧現正抛石擋護蔡家渡埽壩大半蟄陷濵州東劉家埝坦刷場三十餘丈惠民之南北王家迤下白茅墳地方大溜滾刷埝頂隨卽塌陷現均設法搶築利津東關迎溜頂冲直齧堤頂傅家窩堤身淘刷十餘丈現在赶加後戧凡各叚水與堤平之處於堤上加策小埝藉資捍禦而水勢日漲一日小埝又幾與水平奴才惟有殫竭愚誠督率在工各員弁無分風雨晝夜嚴防如查有不實力搶修者卽當從嚴叅辦不敢稍涉廻護所有秋汛盛漲極力搶護險工緣由謹恭摺具奏伏乞皇上聖鑒謹奏奉硃批知道了欽此 
 
 

Page 12

 
 
[光緒十八年七月廿九日京報全錄]  
　　宫門抄諭旨二道錄前○發抄硃批五道○御史余奏大員劣跡昭著特列欵糾叅請旨飭查摺○江督劉奏遵旨確查據實具奏摺○蘇撫奎奏審明定擬摺○陜撫鹿奏委員署理知府片○七月二十九日禮部宗人府欽天監侍衛處值日無引見○李端遇假滿請安○左侯續假十日○禮部奏派稽察四譯舘派出麟書○内務府奏派致祭凝和廟派出慶公○掌儀司奏初一日祭奉先殿慶王行禮○恩全遞遺摺○召見軍機崑岡景善英年○皇上明日用膳辦事後還宫入齋宫○發抄　李鴻章奏肅寗令李振鵬調補天津令奉硃批吏部議奏欽此○又候選令吳瞻莪等攺奬奉硃批吏部議奏欽此○又縣丞銜宋春霈攺奬奉硃批吏部議奏欽此○又上半年已未結京控案件奉硃批刑部知道單併發欽此○胡聘之奏解京餉等銀奉硃批户部知道欽此○○掌四川道監察御史臣全聨沅跪奏爲大員劣跡昭著特列欵糾叅請旨飭查以肅官方而整綱紀恭摺仰祈聖鑒事竊臣風聞升任山西巡撫安徽布政使阿克達春人甚昏庸不諳文理專倚幕友翟介臣閽人鄒姓爲左右手往來公牘均由彼二人閱看定奪以致把持招摇無所不至遇有優差優缺必經彼二人議定價值始行札委李成鰲補寗國府缺餽銀三千兩翟姓鄒姓各得銀五百兩吳本仁代理旌德縣缺以使女送翟介臣作妾與閽人鄒姓結爲弟兄又聞其最喜收拜門生道員中拜門生者如松峻袁秉楨蕭允文等府州縣中如李成鰲孫詞林王焕熙吳本仁等一時有大十二郎小十二郎名目凡委一優缺屬員禀辭時必親手持贈印箱一枚取心心相印之意令按時餽送又皖省支應局聞向有存儲銀十數萬兩其到藩司任後乃巧立公費名目隨時提用署中幕友家丁僕婦使女按月向局中開支虧額甚鉅以上各節皆皖省官塲人士所傳播臣職司糾憚旣有所聞不敢安於緘默是否屬實相應請旨飭查以儆官邪愚昧之見是否有當伏乞皇上聖鑒謹奏奉旨已錄○○頭品頂戴兩江總督臣劉坤一跪奏爲遵旨確查據實具奏恭摺仰祈聖鑒事竊臣承准軍機大臣字寄光緒十八年六月十七日奉上諭有人奏大員劣跡昭著列欵糾叅請旨飭查一摺據稱升任山西巡撫前安徽布政使阿克達春不諳文理專倚幕友翟介臣閽人鄒姓爲左右手以致把持招摇遇有派差委缺必經彼二人議定價值始行札飭知府李成鰲知縣吳本仁均以賄賂而得補署又有收拜門生令屬吏按時餽送等情皖省支應局有存儲銀十數萬兩阿克達春到藩司任後巧立公費名目隨時提用甚至僕婦家丁均按月向局開支虧額甚鉅等語所奏是否屬實著劉坤一確切查明據實具奏毋稍徇隱原摺著抄給閱看將此諭令知之欽此仰見我皇上揚清激濁好問察言跪誦之餘莫名欽佩臣當卽委員前往安徽按照原叅各節逐細密查互考叅稽已得梗概如原奏所稱阿克達春人甚昏庸不諳文理專倚幕友閽人爲左右手一節查阿克達春素性寛和公事尚屬明白惟文理不甚通澈幕友翟介臣卽翟汝藩係候選知縣閽人鄒姓名鄒培德卽鄒植係分省試用府經歴皆爲阿克達春親信之人翟汝藩小有才能總司文案往來公牘悉同叅酌與鄒植聨爲一氣遇事招摇雖賄買差缺查無實據而該二人爲阿克達春所倚任不復自知防檢屬員中與之交結往還夤緣干進實所難免在任候補知府布政司經歴汪湘與鄒植等狼狽爲奸該員爲原奏所無而聲名尤劣又原奏阿克達春最喜收拜門生及親手持贈印箱一節查阿克達春尚無令屬員按時餽送情事其於屬吏禀辭赴任時有無持贈印箱雖莫能得其實迹惟好收門生致鑽營之徒得以藉此階進如道員彭祿松峻袁秉楨知府李成鰲知縣王焕熙吳本仁均投拜阿克達春門下各該員等官聲均甚平常彭祿爲原奏所無而拜門最早結歡尤密知府孫詞林查無其人惟候補知府班中有孫廷林號詞臣或卽係孫詞林之譌孫廷林與道員蕭允文均查無與阿克達春拜認師生之事又原奏李成鰲請補寗國府缺餽送銀兩吳本仁代理旌德縣缺餽送翟介臣婢女一節查李成鰲江蘇文童以勞績知府於光緒十四年四月到省十六年十二月奏補寗國府缺雖查無餽贈實迹惟該員係阿克達春門生到省兩年疉委差缺殆無虚日又復請補實缺物議之來或由於此吳本仁以婢女送翟汝藩卽翟介臣作妾現聞翟汝藩挈之北上皖中人言藉藉殆非虚語該員與鄒植素相往來未聞有結拜兄弟之事又原奏皖省支應局向有存儲銀兩阿克達春到藩司任後巧立公費名目隨時提用虧額甚鉅一節查安徽支應局歴年支放各欵均取有各處領狀投廻阿克達春在藩司任内尚無巧立名目隨時提用之弊惟翟汝和鄒培德等曾在支應局開支薪水有案可稽翟汝和卽翟汝藩月支銀六十兩鄒培德卽鄒植月支銀十兩雖爲數無多而鄒植身係職官充作閽人又借名開支公欵尤屬不合原奏謂署中幕友家丁按月向局中開支自卽指此當此經費支絀之時能省一分卽得一分之益安徽支應等局欵項皆有關軍餉要需若經理不得其人難免濫應濫支致滋耗費應由臣咨會安徽撫臣沈秉成札飭司局認眞勾稽臣力加整頓以昭核實而重庫儲臣仰荷聖主垂詢其漫無依據者固不敢摭拾浮言隨聲附和其確有見聞者亦不敢稍涉徇隱上負朝廷整飭官常之至意開缺山西巡撫前安徽布政使阿克達春雖查無貪黷實據而平日公事假手幕友家丁一任遇事招摇毫無覺察且濫爲結納收受門生以致夤緣奔競之風相率成習實屬有負委任應如何予以懲處恭候　聖裁安徽候補道彭祿松峻袁秉楨寗國府知府李成鰲以道府大員與阿克達春結爲師生專事鑽營巧爲迎合均屬不知自愛有玷官箴應請旨卽行革職准補太平縣知縣吳本仁另補知縣王焕熙善於逢迎居心卑鄙在任候補知府布政司經歴汪湘候選知縣翟汝藩分省試用府經歴鄒植營私植黨貪鄙妄爲應請一併革職鄒植以職官允作關人尤屬家廉鮮耻併請永不叙用以儆官邪道員蕭允文知府孫廷林應請毋庸置議所有遵旨確查各緣由謹具摺覆陳伏乞皇上聖鑒訓示謹奏奉旨已錄○○頭品頂戴江蘇巡撫臣奎俊跪奏爲審明因姦謀殺期親尊長按例定擬恭摺具陳仰祈聖鑒事竊查嘉定縣民倪阿仔因與胞伯倪阿方之媳吳氏通姦謀殺倪阿方身死一案前據該縣張樞騐訊通禀批飭提州審辦兹據太倉州知州程其玨審明擬議由臬司陳湜覆審解勘經前撫臣剛毅提犯親審未及具奏移交前來奴才覆加確核緣倪阿仔倪吳氏均籍隷嘉定縣倪阿仔與已死胞伯倪阿方分居各度倪吳氏係倪阿方之子倪阿三之妻與倪阿仔習見不避光緒十七年五月間不記日期倪阿仔往倪吳氏家閑逛見倪吳氏獨處卽向調戲成姦後非一次並未給過錢物倪阿方與倪阿三均先不知情嗣倪阿方因見倪阿仔與倪吳氏說笑可疑向倪吳氏盤出姦情將其訓斥並不告知倪阿仔之父倪松泉將倪阿仔毆責禁絶往來倪阿方稱欲將倪阿仔處死倪阿仔懷恨起意將其致死八月二十日夜三更時分倪阿仔探知倪阿方赴地摘花獨自携帶鐵鋤先至半路等待移時倪阿方荷鋤走至倪阿仔上前用鋤砍傷其髮際倒地慮其未死復砍傷其右肩甲殞命倪阿仔當卽逃回次早經倪吳氏查明屍身通知倪阿三回歸投保將倪阿仔獲住詢悉前情報縣騐訊禀經批飭提州審明由司解勘據供前情不諱案無遁飾查律載謀殺期親尊長已殺者凌遲處死又例載子犯姦父母並未縱容被人謀殺者擬絞立决子婦有犯與子同科各等語此案倪阿仔因與胞伯倪阿方之媳倪吳氏通姦被倪阿方查知禁絶輒起意將倪阿方謀殺實屬淫兇蔑倫自應按律問擬倪阿仔除與倪吳氏通姦輕罪不議外合依謀殺期親尊長已殺者凌遲處死律擬凌遲處死於左面刺兇犯二字倪吳氏因與倪阿仔通姦致伊翁倪阿方被倪阿仔謀殺亦應按律問擬倪吳氏除與倪阿仔通姦輕罪不議外合依子犯姦父母並未縱容被人謀殺者擬絞立决子婦有犯與子同科例擬絞立决人證省釋屍棺飭埋除供招咨部外所有審明擬議緣謹會同兩江總督臣劉坤一合詞恭摺具奏伏祈皇上聖鑒勅部核覆施行謹奏奉硃批刑部速議具奏欽此○○鹿傳霖片　　翔府知府熙年現經調省察看所遺員缺查有候補知府劉鳳玉老成歴練通達治體堪以檄委署理據藩臬兩司會詳前來除批飭檄委外理合附片陳明伏乞聖鑒謹奏奉硃批吏部知道欽此 
 
