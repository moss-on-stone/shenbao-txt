# 1918 - 115 - 4916238

 

Page 1

 
 
   
 
 

Page 2

 
 
時評 
[意料之外（冷）]  
　　段氏漢口之行用兵之主張得達以爲定湘平川粤指顧問耳不謂湘中之敗轉瞬而至也參院代國會之說主戰者主之以參院代選總統聞亦此次段氏赴漢之事乃段氏返京而曹倪主召新國會之通電又復發表前議之反覆耶抑前說之誤傳耶此又局外人所不得而知也 
　　嗚呼時當亂世事固非人所能意料者特如上兩事之變幻若是之驟則意料寗有一當　道 
[命令]  
　　四月三十日大總統令　國務總理段祺瑞呈請任命屈義爲統計局檢事應照准此令 
　　又令　陸軍總長段芝貴呈請授何葆森爲陸軍步兵中校應照准此令 
　　又令　陸軍總長段芝貴呈請授范昭漢爲陸軍步兵中校應照准此令 
　　又令　陸軍總長段芝貴呈請任命時汝霖爲綏遠陸軍混成旅第三混成團團附楊金城爲騎兵第二營營長均照准此令 
　　又令　陸軍總長段芝貴呈請調任靖國綸爲陸軍第二十九師步兵第一百十團團第一營營長李有田爲騎兵第二十九團第三營營長石青山爲騎兵第一百十五團第一營營長均照准此令 
　　又令　陸軍總長段芝貴呈請任命李樂寳爲陸軍第二十九師步兵第三十九旅少校副官任有慶爲第四十旅少校副官武銘爲第七十七團團附李昶熙爲第三營營長任鼎臣爲第三十八團團附陳德勝爲第一營營長李濟智爲第七十九團團附張虎臣爲第三營營長邵金聲爲第三營營長吳瑞芝爲第八十團團附戴廣勝爲砲兵第二十團第三營營長均照准此令 
　　又令　李治雲發給二等文虎章此令 
　　又令　岳振清發給三等文虎章此令 
　　五月一日大總統令　特授吳　　以勳五位此令 
　　又令　王占元晋給一等大綬嘉禾章此令 
　　又令　徐占鳳著加將軍銜此令 
　　又令　任命姚建屏爲福建陸軍第一師師長此令 
　　又令　參謀總長蔭昌呈陸軍第一師參謀長倪文翰職務紛繁勢難兼顧請予免職倪文翰著免本職此令 
　　又令　任命王祖綮署理陸軍第一師參謀長此令 
　　又令　任命張敬禹爲陸軍第七師砲兵第七團團長此令 
　　又令　陸軍總長段芝貴呈請任命葉承忠爲天津鎭守使署副官長應照准此令 
　　又令　陸軍總長段芝貴呈請任命王協崑爲陸軍第七師步兵第十三旅少校副官張鎭湘爲十四旅少校副官姜鈞爲第二十五團團附楊文田爲第二十六團團附賀德昌爲第一營營長王震斌爲第二十七團團附彭年爲第二營營長吳新運爲第二十八團團附竇焱爲騎兵第七團團附均照准此令 
[專電]  
　　北京電　曹錕電第二路之施部已退至長沙省防危急萬狀請飭奉軍迅開來長（二日下午二鐘） 
　　北京電　段以前敵軍情變化太速除催徐樹錚率奉軍三全師力援外又電曹張告以餉械照議撥給務激厲將士鼓勇前進（二日下午二鐘） 
　　北京電　張懷芝來電軍隊失利名譽攸關實難再任總司令重職並懇開去檢閱使職段因去電慰勉并寛免處分（二日下午二鐘） 
　　北京電　贛督電南雄又於艶日完全克復（二日下午二鐘） 
　　北京電　李開元電所部十一師奉湘督命調赴前方請撥軍費以資開拔（二日下午二鐘） 
　　北京電　張作霖三省巡閱令將發表昨張密保袁金鎧督奉史紀常爲省長（二日下午二鐘） 
　　北京電　商會聯合會四代表赴院謁段辭以有事不見 
　　北京電　部派王錫文赴漢充監督前敵滙兌專員（一日下午三鐘） 
　北京電　陳毅電告俄過激黨派兵入庫有不可中止之勢乞迅示辦法（一日下午三鐘） 
　　北京電　昨日使訪段催詢共同防敵之辦法段答尚在委員會考慮中（一日下午三鐘） 
　　北京電　中日新交涉本日提出閣議（二日下午二鐘） 
　　北京電　法使開送法政府新定辨别商輪規則即由外部轉行海交兩部查照（二日下午二鐘） 
[外電]  
　　北京電　近來湖南傳來消息在政府觀之頗不滿意但軍事之不利是否由於北軍司令之不奮戰抑由南軍兵力優勝刻尚未悉昨日長沙消息謂東境北軍被南軍側擊受逼而退今日北京導報亦載有徵實此說之消息並謂張懷芝之軍隊先敗於攸縣復敗於醴陵第二軍全隊現向長沙退走傳說南兵三十營襲擊北軍第二軍之右翼故北軍不支而走就事勢察之萍鄉鐵路刻已入南軍之手矣段總理南赴漢口之原因迄無人切實說明之而其結果亦不能詳據督軍機關報云段氏與北軍各司令對於用兵南方與下次選舉大總統兩問題已得一致之了解（一日）字林報 
　　北京電　據某方面消息段祺瑞歸京後一面進行主戰準備一面仍對於妥協未能擱置惟不願所謂居中調停者之紹介意欲與南方有力者直接交涉較爲得策故之擬與陸榮廷力謀疏通其意思聞已派有密使矣（一日） 
　　北京電　參陸辦公處昨夜（三十日）開重要會議至十二時今朝（一日）又開會議至於午後其内容因雲貴四川軍及黎天才王天縱張學濟之聯合軍忽由施南向宜昌開始東下之運動並對於湖南第二路軍之失敗協議對付之方策其結果已電致曹錕重要之訓令云（一日） 
　　漢口電　吳光新於本日（一日）出發歸任宜昌吳在漢懇請曹錕馮玉祥等將混成第十六旅移駐宜昌大略得其允諾（一日） 
　　廣東電　李烈鈞莫榮新兩氏二十八日由陽江向粤聞李氏暫留力圖聯合政府之設立（一日） 
　　廣東電　聯合政府組織之准備進行頗見得手（一日） 
　　廣東電　據某要人談北軍一部至梅嶺現正與南軍對峙有南軍八千餘人已集中始興附近更於五六日内有後續部隊亦八千餘名增遣該處　又在高雷方面石城花縣遂溪等處相繼爲討龍軍佔領矣（一日） 
　　奉天電　張作霖於東三省巡閱使一缺爲其平素所最希望者然至近日忽改變其態度屢向其親近者明言無欲爲東三省巡閱使之意且確已向中央政府拒絶就任蓋當初張氏豫期巡閱使殆如前清之總督名實共握有東三省之實權詎中央政府擬將巡閱使署移設於長春且有不許兼任督軍之意使張作霖離督軍之職不僅爲張氏所不欲即總統以下直隸派諸將亦不喜張之爲巡閱使如吉林孟督軍反對尤力云（二日） 
　　東京電　中日實業公司總裁李士偉蒙日皇頒賜勳二等瑞寳章（二日） 
　　東京電　日本政府已内定任命荒井賢太郎氏爲東亞興業會社社長（二日） 
　　東京電　衆議院議員所組織之東亞視察團南方視察班班長澤來太郎等於今日下午由東京啟程赴中國（二日） 
　　東京電　副領事　五明砂氏奉日政府命令赴漢口服務（二日） 
　　東京電　外交調查會定於三日在首相官邸開會目下正在養病之寺内首相及後藤外務大臣均將與會（二日） 
　　馬關電　北京記者團於三十晨抵嚴島即東吳鎭守在所派遣之汽船赴其參觀海軍工廠該團大爲讚歎午初受鎭守府司令長官之欵待午後參觀戰艦伊勢回嚴島住宿五月一日晚抵馬關觀八幡製鐵所等於是日晚間九時半登輪赴朝鮮（二日） 
　　東京電　五月一日關西銀行大會假大阪霍脫爾開會日本大藏大臣勝田氏演說曰政府所最注重者爲對華金融投資欲舉中日親善之實以謀兩國經濟上之互相提携爲當今之急務是說也無論何人當無異議氏又指摘日本對華投資額之稀少且曰此皆由於對華金融機關不完全及對華投資所需資本之供給欠圓滑之故而日本投資家之態度往往急於圖一方面之利益似亦爲其一因余甚希望諸君當對華投資之際務使彼此利益不相衝突舉利害相共之實俾得貫徹親善之誼云云（二日）以上東方通信社電 
　　東京電　中日間之金銀幣制常生差額其阻碍兩國間之經濟提携不少此番由日本移交金幣一億二千萬圓於中國俾中國政府以是發行金幣鈔票而資經濟提携之便現兩國當局者間正就此研究實行方法關於此事日本勝田大藏大臣言曰日本雖向中國投資一億二千萬圓然此尚未能充分者兩國之經濟提携云云（二日） 
　　東京電　紐約來電云據此番美國第三次發表之貿易禁制品中生絲不在内而絹疋與茶一部則受禁制磁器類及食器類亦不在禁制之中而裝飾用之磁器類則受禁制　日本生絲市價爲恐美國禁輸故定期者跌賤十圓現品者跌賤一百圓（二日）以上共同通信社電 
[戰電]  
　　倫敦電　今晨海格將軍報稱昨日下午與晚間法軍回攻逐走晨間佔守洛克附近土地之敵軍俘獲若干人克復洛克全村　北境戰線夜較宁靜　維萊爾白勒同勒東面之英軍陣線夜間稍向前移（三十日） 
　　倫敦電　今晨海格將軍報稱敵軍攻擊聖巨利安附近防營一座爲英軍所敗　英軍衝擊美特蘭境之敵軍哨營俘獲若干人　洛克附近之法軍陣地更形安固（一日） 
　　巴黎電　今日下午公報云亞佛河南北二面洛瓦容境瓦斯河南岸砲戰頗烈該陣線全部分法軍斥堠隊殊爲活動俘有敵兵　敵兵支隊在末斯河右岸亞爾薩斯上部進攻爲法砲隊擊退毫無結果法軍俘敵數人　今晚公報云漢加爾境有劇烈之砲火　德軍在洛瓦容攻擊雙方遂相激戰德軍初曾佔據前鋒戰壕數段繼爲法軍逐出法軍陣線卽復原狀（三十日） 
　　倫敦電　英軍大本營路透訪員電稱德軍昨日之攻擊爲自在佛蘭得斯取攻勢以來最烈之一次德軍除用大戰發作之始調來之兵多師外且由後備軍中抽調生力兵約三十師法軍於某地點被逼稍退會援軍馳至乃將德軍逐回　是役最可滿意之點爲協約軍以少勝多是也（三十日） 
　　倫敦電　法軍大本營路透訪員今日電稱敵軍迄今已用兵一百四十師其數將近二百萬人且尚有生力兵駐於德法隨時可以調至戰地故德軍疲乏之師不難復其原狀惟補入之軍官士卒皆不能如前之精幹老練就目下之情形觀之敵軍尚須經一月之惡戰始能　其窘狀此後數星期協約軍尚多危險惟士氣甚壯毫不爲慮今日之大戰同於凡爾登一役前途定有佳望德軍目下之目的乃在比加爾第與佛蘭得斯二地縱使能佔有之其力已盡一九一六年德軍之攻擊力盡於末斯河一九一八年將盡於松末河亞佛河里斯河此可預决者云（三十日） 
　　巴黎電　德軍昨在佛蘭得斯大遭　小巴黎報云爭奪伊泊爾之大戰甚爲劇烈其地點一在扶爾末濟勒村一在運河一在運河右岸齊勒白克池邊距伊泊爾一千五百邁當德軍密集衝擊法英軍陣地屢仆屢繼以生力兵無數投入砲火之中德將下令必取伊泊爾然卒未達其目的也（三十日） 
　　亞姆斯特丹電　德國各報否認柯尼洛夫將軍受傷而死之說且謂該將現正向桂倫堡進發非志在復辟乃欲召集國會耳（三十日） 
　　巴黎電　法國各報之意俄國復辟之議大約乃德人傳出以使俄國諸名人之贊助協約國者失其信用蓋俄京盧布漲價藉以證明德國干豫俄事之正當實爲德國之利至於發電詢問種種皆屬掩飾之計俄京發生諸事德人無不詳知庸待詢問（三十日） 
　　丹京電　白旗軍已佔據維波格此地爲紅旗軍所守最後之堅固砲台守兵幾盡被殲（三十日） 
　　亞姆斯特丹電　荷蘭外交大臣已以紀載自一九一六年十二月起荷蘭與各交戰國間發生各種問題之橘皮書送交國會（二十九日） 
　　瑞典京城電　瑞典天主教國際通信社宣稱奥皇現復運動媾和且懇請意國爲自已利益計考慮此事（三十日） 
　　倫敦電　英美工界代表開會討論關於萬國和平大會事宜未有决議美國代表現往西歐陣線觀戰迨歸後再行開會（三十日） 
　　化萊希特電　加拿大太平洋郵船公司之郵船哇朗薩號中魚雷沉没搭客遇救者一百十人内有赴法辦理青年會之美人五十七人此外尚救起女子五人船員失蹤者三人聞機師一員曾遭炸死（三十日） 
　　蘇里克電　據匈京電稱維克爾博士因於選舉制未能得同意不允組織新内閣（三十日） 
　　巴黎電　德人復以射遠砲轟擊巴黎（三十日） 
　　倫敦電　瑞典各報載有柏林電謂英國運送艦全隊現聚集海峽以便候令載英軍回國云云海軍部通告路透電社謂此說毫無根據（三十日） 
　　紐約電　荷屬東印度自四月二十二日起禁錫出口美國當道頗爲不安蓋製造軍火與盛食之罐均須用之美國所産之錫每年僅有九十噸大約波里維亞可出此原料接濟美國（二十九日） 
　　巴黎電　社會黨於每年五月一日必聚衆示威法國社會黨今發表宣言書謂國難方殷凡屬國民皆宜以衛國爲其最要責任本年五朔節之禮停止舉行云（三十日） 
[公電]  
　　曹錕等請召新國會電　萬急奉天張督軍南京李督軍南昌陳督軍武昌王督軍太原閻督軍開封趙督軍西安陳督軍杭州楊督軍吉林孟督軍齊齊哈鮑督軍長沙張督軍福州李督軍承德姜都統張家口田都統歸化蔡都統龍華盧會辦宜昌吳總司令鑒正密西南借口護法擾亂全局而近日又以種種流言希圖煽惑兹擬聯銜上大總統一電請將召集新國會日期早日頒布以息謠諑其文曰北京大總統鈞鑒竊維共和國家立法機關最爲重要上年解散國會原爲所定憲法不良恐貽國家萬世之憂必思去舊召新重定相當憲法立民國堅確不撓之基現在參衆兩院選舉法已經頒布並明定選期近日臨時參議院代行職權之說忽又到處喧傳此事雖屬子虚而於實行選集新國會殊多影響擬請鈞座嚴令各省區依照法定程序積極進行俾期早日召集以符立憲國體而慰天下人心謹此合詞電請伏乞鈞鑒俯納施行等語如蒙贊同卽敬列台銜以便拍發特此電達守候賜復曹銀張懷芝倪嗣冲宥印 
要聞一 
[商會聯合會代表到京記]  
　　全國商會聯合會在津開會後公舉殷爾彝周國鈞卞蔭昌王文典四代表來京與政府當局接洽兹聞該代表等來京之目的 
 
 

Page 3

 
 
最重要者即爲中日外交問題次爲調和時局問題又次則關於商務上之要件其實須解决者即爲華茶出口問題前日承馮總統接見談話達兩小時各代表先詳述國内戰况延長而後商民種種困難情形惟有哀求政府當局略發慈悲從和平方面設法解决馮總統言商民疾苦中央亦有所聞前次曾遇和平之機而相南不肯就範遂不得已而再用武現在余（馮公）所處地位政務有内閣負責俟段總理回京從長計議段公爲勸政愛民之一人應不致使全國商民失望各代表遂請問外交情形究竟覺若馮公言此事現未解决應由外交部負完全責任余尚未可表示意見但余信賴段總理决非不知愼重外交之人日内當移付外部詳加審議如有未妥之處政府斷不至糊塗簽字諸君可以放心云云談話畢後各代表頗爲滿意此前日總統接見之情形也各代表旣注重中日外交問題曾致函外部要求會晤外交當局乃定二十九日上午十時接見因總次長皆病莫能興届時由陳籙君代表晤談陳係代總次長亦謂中日外交案日内將移付外部審議且如有未妥國民自有過問之權當局亦必加以愼重除此案外各代表又提出華茶出口問題因茶爲我國出口大宗每年上海一帶即達六千萬元左右乃協商國以禁止由西伯利亞出口行文總稅務司茶爲銷耗品之一種與戰時禁制品毫無關係外人之爲此舉實係阻遏華茶爲貿易上之一種無理政策外交部不加查察以致茶商受困不堪未免溺職各代表將此項情形婉陳後陳君答言此事業已準備交涉不日磋商當不至於無效各代表又將裁釐加稅問題等詳細陳述而退二十九日下午又謁見農商總長以農商總長與商界之關係更爲密切務懇主持和平田總長言總理回京尚未詳談戰事延長商民實不堪其苦容當盡力設法云云是晚四代表已推王文典回津報告三十日仍回京謁見段總理又聞商會聯合會敬日電呈總統總理請哀此窮民息爭停戰一致對外　救所急祈三日内電示方針云云同時並分致曹（錕）張（懷芝）陸（榮廷）龍（濟光）譚（浩明）劉（顯世）諸人至三十日已逾三日之期午刻尚未接到各方回電該會所舉代表四員到京雖重在探詢外交亦附帶催問政府對於敬電之意思並聞該聯會會一俟此四代表回津後仍擬再舉代表分赴西南爲調停之運動云 
[漢口會議之内容揭要]  
　　段總理此次到漢自以議定軍事問題爲第一目的而軍事問題中尤以軍費問題爲要點其次則對於國會問題亦有所决定兹錄所聞之内容如下 
　　軍事問題　曹錕初見總理時先述此次告假之原因實以南下時所帶軍隊精銳者祗有四千人經湘省戰事後負傷者已有三千是精銳已去大半故此時非暫謀將息不可至今後個人態度仍以擁護中央即擁護總統擁護總理爲職志云云經總理起初討論曹氏態度始稱温和及張懷芝自萍鄉來遂復合曹張王（占元）趙（倜）會議數小時之久於軍事問題遂有所决議大約可分爲二其一决定對於湘鄂方面取守勢其二决定對於粤省取攻勢所謂守勢者即嚴堵湘南（即衡山以南）使南軍不再來犯緊防鄂西（即施宜方面）使滇黔軍不得東下是也所謂攻勢者卽一面以北軍由贛南攻取南雄一面以浙軍會同閩軍進規潮梅是也此議旣定曹錕軍隊目下祗任防守之責故外間有謂曹氏仍未肯積極進行者即因此耳 
　　軍費問題　叚總理未南來之先北軍將領屢以餉欵不足電京請求總理旣來欲謀軍事之進行自不能不先將此問題議决以安人心開此次議决之結果允曹錕以五十萬允張懷芝以四十五萬允張敬堯以三十萬允吳光新以二十萬允王占元以十五萬元其餘以次漸減頗有不同至在潯在寗所支配之數如何非得得知矣 
　　國會問題　外間頗傳此次總理南來關於國會問題已決定以臨時參議院代行職權選舉總統一節其實尚非眞相不過總理未來以前有先總理而至之某君有此等主張及總理到漢亦以國會問題徵大家意見聞曹錕對於此事反對臨參代行職權甚力大意謂總統選舉固極緊迫然選舉機關不可不依法律所定以示愼重元首之意並以減反對者之口實至所謂法律上之選舉機關自以趕行召集新國會爲當現在新國會旣在辦理選舉自無須臨時參議院代行職權云云其餘與議之人無發表與曹反對之主張者此問題亦卽以此爲歸束也 
[兩日之中央政聞]  
　　公府情形　二十八日下午一時二十分馮總統到辦公室披覧各部院呈遞各項文電二時三十分延見財政次長吳達銓諮詢登漢口情形三時十五分又見商會聯合會代表王文典殷有彝卞蔭昌周國鈞四君詳陳商界代表在津開會所抱之宗旨惟懇政府早將内亂平息急謀南北統一俾免延長戰禍藉救小民出水火登袵席後又質問中日交涉問題究竟是否如報紙所載更要求總統速將内幕條件宣佈以釋羣疑此外懇請總統之件頗多總統向各代表答謂總理本日即可回京諸君應與總理接洽辦理方合責任内閣制度余實不便過問惟中日條件一節余敢保絶無如外報所紀之厲害况政府刻已籌備宣佈方法俟余與總理會晤後必可確定諸君爲國爲民不辭辛勞余甚佩慰最後又謂凡政府如能辦到之件將來諸君與總理接洽後余莫不允許諸君請放心可也至四時餘該四代表始興辭出席總統因得總理下午三時由津起程來京之電即諭徐邦傑師景雲惲寳惠代表赴東車站歡迎並派軍樂隊四十名前往奏樂迎迓以示優禮之意至五時三分因無公事遂歸内宅臨出辦公室時交諭承宣司謂如段總理宅中有電話來府務須隨時報告不得遲誤云云　又聞二十九日下午一時二十分馮總統到寳光門内辦公室披閱重要文電二時延見前農商總長谷鍾秀二時三十分見司法總長朱深新放湖南高等審判廳廳長高种高等檢察廳廳長王淮琛三時五分見段總理四時三十分見王克敏馮耿光五時見第一旅旅長吳長植五時二十八分見籍忠寅黄羣藍公武胡源滙等四員至六時二十分總統始歸内宅休息 
　　參陸處會議　二十八日參陸辦公處各重要人物如靳翼青將軍廕午樓段香岩兩總長師嵐峰處長張博齋陸秀山兩次長均照常到會對於軍事問題上略有討論因聞段總理本日晚車回京遂將此數日内各方面所來之重要函電及該處所議决之案件一併彙齊以備送呈總統查核二十九日參陸辦公處奉段總理命於下午一時特召集重要會議到會者爲靳翼青將軍段香岩廕午樓兩總長師嵐峯處長張博齋陸秀山兩次長曲偉卿中將等十餘人段芝泉總理亦於下午一時四十分到處靳翼青將軍推段總理入主座爲臨時主席段總理就席後即將此次赴鄂赴贛赴寗所經過之詳細情形曁與曹張王陳李倪趙諸督軍所商决之軍事計劃一一報告畢并將内中尚須大家討論之問題提出交處討論次由靳翼卿將總理南下後所處理之案件及發往各省之軍事要電一一向總理報告總理毫無異議遂依照所定之議事日程相繼討論攻粤援川及湖南善後各種計劃至三時左右總理謂已届約定入府時間乃先自退席仍由靳翼青將軍主席繼續討論籌撥粤贛兩路軍隊子彈案及朱廷燦旅長克復紅嚴子何家坂等處奬案直至下午四時以後始行散會由靳翼卿禀承總理拍發龍濟光李厚基劉存厚陳光遠吳光新等重要密電多件均與作戰計劃有密切之關係 
[閩贛兩省之軍事近訊]  
　　閩省　政府令閩浙各軍援粤閩督李厚基前經電請親赴前敵督師二十九日政府又接其來電已於二十六日出發前往漳厦矣原電如下萬急北京大總統國務院鈞鑒各部院鑒奉令援粤已飛飭唐臧兩使迅速進攻潮梅厚基於二十六日親赴漳厦視師所有日行公務軍署委福建第一師師長姚建屏代拆代行省署委政務廳廳長王善荃代拆代行遇有重要文件仍封送行轅核辦除交咨哈外謹此電聞李厚基叩宥印又一消息云福建李厚基親自視帥已於　　啓程兹聞李督自行營來電云援粤計劃已與浙軍聯絡及陳督電商就緒擬即分路進攻潮梅除電龍使外特此謹呈參陸部復電如下　福建李督軍鑒宥電所陳攻粤計劃及親赴前敵視師各節具見愛國熱忱良用佩慰承詢贛魯援軍早經去電敦促頃接贛督電告據前敵吳總指揮鴻昌電稱我軍已於有日完全佔領南雄現正乘勢向界林等處急進以期速下韶州等語望執事仍照原定方略會同浙軍迅速進行特先電達希即查照參陸部感印又一消息云自浙贛兩軍相繼援閩後閩督李厚基已决定反守爲攻直取潮梅據某交通機關昨晚七時所得厦門電訊謂閩省進攻潮梅之軍隊現已與粤省陳炯明之軍隊相距僅十餘里之地詔安雲霄平和一帶自二十七日起業已宣布戒嚴居民紛紛遷移他處日内或當有激戰發生等語又悉浙江援閩軍總司令童保暄二十九日分電府院略稱職師軍隊刻已相繼抵閩特在詔安設立總司令部在厦門設總兵站以利軍事進行又聞福建李督軍派代表汪守珍於二十八日到京當卽赴府報到聽候傳見以便陳述該省軍事計畫又聞政府擬以李厚基爲援粤總司令童保暄爲副司令定三十日國務會議提出通過後即可發表 
　　贛省　參陸處連接贛督陳光遠兩電一係二十七日所發略稱第二路後方兵力單薄兹特派省防第二團及補充隊加入該路塡紥袁州銅鼓等處並稱據吳總指揮（鴻昌）電稱我兵在贛南佈置計贛州一混成旅南安一混成團南康四營大梅關一營小梅關兩連其餘分紥南雄大庾嶺一帶云云又電（二十八日所發）稱南雄克復後張開儒帶滇六營於二十七抵韶關該處原有滇軍一旅旅長爲張維聖團長李天保楊其禮有砲六尊二十九日又接陳督軍一電據稱吉安遂川蓮花等縣日來軍情緊急特派郝得志全團移駐各要隘以資扼守云云查參陸辦公處於二十八日下午曾覆陳督一電謂有電悉加發砲彈四十八箱爲張旅補充鎗彈總發四百箱一併交貴處派來委員領運望執事妥爲分配云云 
[湘省北軍失利之消息]  
　　據某方面消息二十九日下午某使館接到確實電報言南軍乘第二路軍隊之不備以三十營全力猛攻第二路右翼血戰兩晝夜攸縣遂於二十六日被南軍佔領醴陵亦有不保之勢又交通方面得株萍路局局長唐德蓂電告醴陵失守情形原電云交通部總次長鈞鑒官軍逃出醴陵局被敵軍佔據謹回長沙待命唐德蓂叩更據一方面消息攸縣確已於日前失守至其失守原因係該處自前次克復後北軍即紛向前方進發僅留少數軍隊駐紥其間日前忽有由他處敗退之南兵蜂擁而至北軍不及抵禦遂至失守因之醴陵與萍鄉一帶電報不能又聞第二路張司令二十八日由萍鄉電致參陸處略謂攸縣附近日前有敵軍增援當派前敵將校去查探後旋據報稱該處新到有粤軍四營桂軍三營粤軍由王得勝所領桂軍由周毅所領未叙戰情係不得利云云張使儉電到京後參陸處以事關緊急當於二十九日午後覆電張使務望迅速與衡陽方面戰勝之第一路軍隊取確實之連絡以免爲敵所乘之危險云云又聞政府於三十日晨接到現駐衡山衡陽軍事探員報告稱譚浩明現派劉建藩林修梅陸裕光馬濟程潛劉建俊林俊廷等分率桂湘軍隊四十餘營進攻衡陽茶陵等處情勢頗爲危急 
[俄人之遠東護國衛法政策]  
　　俄國自過激黨俶擾以來一切政務全然廢弛該黨復與德國締結叛國媾和條約俄愛國之士莫不憤其所爲互結團體以謀抵抗該黨之策近聞俄人士組織一護國衛法團於哈埠該國人員聯合遠東及西比利亞等省優秀分子集議多次復與駐哈聯合國之領事將該團之政策說明該團前日已將其應行之政策宣布兹錄全文於下　遠東實行護國衛法團爲無黨派之政團其所定之主要政策如左一過激黨及附合該黨以及助彼爲虐之人爲破壞國家治安以使國家處於完全紛擾之境者該黨人等復與德國締結叛國媾和之條約誠爲該約直接之罪魁故本國對於該黨人等嚴行排逐之二設法組織一部分强有力之軍隊實行抵抗過激黨恢復海陸軍使其得以破壞辱國之媾和並恢復國家之體面及名譽三對於聯軍國之責任設法恢復其誠信四速行竭力協助組織西比里亞及遠東之特别政府該政府應使國家得以成立國民大會五該政府急應施行之政策如下漸次剷除全國之過激黨恢復各處國家法定政治各機關應行進行之一切事宜組織各處自治之機關擔保人民自由之幸福整理國家之經濟並速行恢復被破壞之人民所有權整頓財政及運輸以及民食各事並速行設法接濟各省民食 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[天津商會聯合會開會八誌]  
　　全國商會聯合會於二十九日下午一時召集會員開會由吕超伯主席報告會員出席者四十人並宣布續議前日議事日程之第二案爲西盟曁科布多各鎭官長慫恿部屬搶刦商民請查辦案由提議人庫倫代表高啓運報告大旨畢胡炳堃以該案曾於二次大會時提出故主張根據二次大會實行表决贊成第三案請政府頒布蒙商保衛條例案仍由高啓運報告馬炎文主張免付審查執行呈請政府頒布之表决贊成第四案取消運輸新伊百貨四個月期限免征出口稅以恤邊商案由提議人綏遠商會代表報告畢馬炎文主張免付審查歸一讀會核議胡炳堃張興漢鄭潤嵐均表示意見有主張付審查者是以表决付審查起立大多數第五案請求政府處置德奥僑民應與協商國同一行動案由提議人四川代表胡炳堃報告畢主席以該案關係重大主張付審查王道鐸主張建議政府討論終結表示否决繼又表示請願仍爲否决是以該案打消第六案修正提倡土布改良案主席主張歸併土布案内表决贊成第七案請求政府恢復民國元年公布之印花稅法以蘇商困案汪筠主張歸併審查表决贊成第八案爲烟酒稅率過重請求力爭案提議人陳中瑞未出席由汪筠代爲報告高啓運主張付審查表决贊成馬炎文並主張對於此案有意見者可提出審查會研究之衆贊成適馬炎文李蔭恒均表示第五案請求政府處置德奥僑民應與協商國同一行動案不贊成打消以此案於我國商民僑於德奥者有關係復加討論主席主張仍由胡炳堃以個人名義提出請願書表决贊成主席復宣布續議本日議事日程第一案爲日人在山東設立民政署請求政府迅速交涉建議案由賈毓驥報告胡炳堃主張原案根據轉呈政府嚴重交涉表决贊成第二案設法防止中日交涉案高冠甲主張歸併審查表决贊成第三案協贊政府參與修改稅則交涉案由馬炎文報告表决付審查起立者大多數第四案陳述湘省商界歷年損失及此次被刦情形懇請轉呈政府撫恤案由周國鈞報告胡炳堃主張免付審查歸一讀表决贊成主張宣布一讀會提議否决再改文字第五案歐戰息後我國商界應注意外人經濟勢力侵入案因提議人未出席暫擱第六案請政府維持湘省金融案由周國鈞報告畢馬炎文主張付審查表决贊成第七案都統借欵請求速發案由楊世培報告畢討論終結由綏遠商會搜羅證據再提交大會核議表决贊成第八案實行豁免行銷蒙古磚茶稅及百貨釐案仍由楊世培報告畢高啓運主張歸併審查表决贊成第九案爲政府禁阻茶葉運入俄國影響茶葉損失甚鉅請協議維持案由汪筠報告畢馬炎文主張付審查主席主張歸併審查表决贊成第十案爲江西設立官中領帖弊害叢生呈請取銷以蘇商困案仍由汪筠報告畢表决付審查第十一案爲添設稅卡勒索商民請轉江西財政廳依法裁撤案仍由汪筠報告畢表决付審查主席宣布第十二案提議調和時局應請兩方先行停戰案第十三案請願息爭弭禍以拯危亡而安商民案歸併前案衆贊成至五時閉會 
[戰渦中之消息瑣誌]  
　　徐樹錚已抵長沙　據某交通機關二十九日得長沙電訊謂奉軍司令已於二十七日行抵長沙當即寓居督軍公署并聞政府方面亦得有徐君此類之報告 
　　吳光新報告抵宜　吳光新總司令於二十五日晚接有宜昌急電匆卒由漢動身據政府方面消息吳司令二十九日已有一電到京略稱光新已於二十七日抵宜地方秩序幸尚安謐惟川滇聯軍進逼甚急此間軍力單薄恐有疏失之虞請即派撥奉天軍隊迅速馳救云云參陸辦公處已商承總理覆電查照矣 
　　龍濟光逃回香港　兩廣巡閱使龍子誠前在高州失利兹據政界確息政府於二十七日下午三時八分接龍氏宥電報告已於二十六日回香港 
　　劉存厚電請援軍　頃據某方面消息徐樹錚統率奉軍南下究竟開往何方尚未明瞭政府昨接劉存厚馬電略謂擬請明令徐樹錚爲川滇黔宣撫使（或謂爲巡閱使）飭其統率奉軍尅日開拔隨帶接濟川軍餉彈表面上并請聲明援陜云云 
　　陳樹藩電索軍費　陜西督軍陳樹藩（二十九）電府院詳述陜省匪禍延至迄今仍未肅清軍費無着殊堪憂慮特懇中央迅速接濟現欵五十萬元以資維持現狀云云 
　　張廣建來電告警　聞政府二十九日接張廣建宥電略謂據報四川敵軍擬入陜襲甘武都等縣又有川中潰兵土匪勾結竄擾懇俯照迭次陳請留欵撥械各電飭部迅予核准云云 
[西報紀江寛失事時詳情]  
　　西商之見義勇爲 
　　華官之居心殘忍 
　　英文楚報云兹承美孚煤油公司第二油池經理哈斯君送來江寛輪船失事紀事該公司辦事員聞警駕船往救罹難諸人其見義勇爲之精神無庸贅讚江寛失事情形調查愈詳則段總理與砲船之行爲愈爲駭人聽聞哈斯君紀事中謂曾聞來福鎗聲云云足見華人所言落水之人爭登砲船者皆爲鎗彈與刺刀逐退一節信而有徵嗚呼抑何殘忍耶哈斯君曰是夜八時三十分余聞汽管炸聲知江面有異即出外視之惟時天黑雨大雷聲隆隆遠處之物不能辨别旋於電光閃爍中見余之水塔外有二船緊接一爲江船頓覺急須設法拯救遇難之搭客船員乃急命公司各船駛往失事之處泊於吾人躉船左右者爲摩達船美江號美明號摩達小輪美孚第六號諸船於十分鐘内駛離躉船余親自駕駛美明號比抵失事地點見江船已沉碎物順水而下余見一甲板巨室中擠有多人因靠近救之其狀至慘余乃巡弋江面撈救落水之人直至無能爲力之時始行駛回綜計公司之船救起之人共二百二十四人余擬以躉船收容遇救諸人但彼等均辭謝而赴漢口余曾見亞細亞煤油公司及福中煤公司之船亦在江面救起多人且聞失事方面有來福鎗聲云云 
　　亞細亞煤油池經理穆恩君亦聞警急駕摩托艇蘇門答臘號駛至失事地點救起二十九人小火輪開斯勒號因生火駛至稍遲未能覔見一人福中公司之小火輪救起五十人故三公司之船綜計共救起三百人惟估計溺斃者大約尚有五百人之多若江寛船失事地點不油池碼頭對面則此次恐將無一遇救該船二機師三機師仍無下落似不致有生望矣 
[三誌江寛撞沉後之詳情]  
　　楚材撞沉江寛迭詳前報兹復調查撞沉情形續誌於下　江寛進口向有一定航線由諶家磯沿兩岸上溯靠躉船係各商輪素有之航行規則詎二十五日九點鐘送段總理赴寗之三軍艦次第開行楚材在前楚泰在中楚信在發江寛見前面之艦夜航燈左右閃灼紅綠燈光甚多頗難辨其航路是時天雨雷電甚急江寛司車見前面之船詎離不遠心甚恐慌遂開慢車放汽楚材亦放汽詎正在放汽照會間而楚材之船頭已撞入江寛腹部深丈許旋打倒輪拔出江寛遂沉楚材船首亦破裂然機器尚未損壞昨已由洋油廠碼頭開至白沙洲丁公廟江面停泊修理其艦長趙某當赴軍署禀見督軍以司車疏忽不能無過令將該艦司車看管江寛沉於水底所有客貨多有保險單除溺斃人命外漢口商人無大損失省垣有朱某由上海携眷回鄂一家十數口遇救者僅三人據江寛遇救茶房云該輪由上海開行至武穴黄石港共有十六個碼頭起卸至漢口向不查票不知搭客多寡惟帳房底簿可查約計總在千人以外 
　　慈善會自二十五日夜聞信即派小輪並紅船數隻前往救濟然已沉没殆盡僅赴兩油棧將被救人等一律分别轉運漢口酌給資費其有公文遺失者另給乘輪遇險證明書二十六日晨派船四下打撈直撈至陽邏共撈起溺屍二百餘具由榮光照相館拍照相片以憑招認南洋兄弟烟草公司亦雇小輪拖帶紅船懸有該公司撈屍旗幟且備施棺木及携照相器具前往失事處打撈屍身派同事郭志忠林靜波梁巽衡三君前往辦理 
　　招商局得悉江寛被撞後當卽派員查明並電告滬局滬局覆電已派員起程來漢交涉此事又據被難遇救者云搭客共千六百餘人據招商局中人傳出消息則謂搭客約近千人至慘死有名人已經查悉者誌下　榷運局長熊賓之長子及眷八口偕弟趕回爲父做夀者弟遇救熊痛急停慶賀粤漢工程師熊四人烟酒公賣員朱眷十一口餘俟再誌 
　　附錄普告在江寛被災之親屬　啓者江寛輪船隂曆三月十五日晚九句鐘在劉家廟下丹水池江面被兵輪撞沉當經本會派救生船多隻往救共計救活三百一十餘人均用小輪裝至招商漢局會同朱芑臣君妥爲安置賓館客棧惟此項災民雖慶重生誠恐被災親屬尚不知其存亡兹特將救起災民姓氏逐一開列於後凡各被災之親屬務希查照所開花名迅速來漢至本會或招商局接洽一切是爲至盼此佈計開救活姓氏籍貫列左　崔德生　陸得全皖人　劉熊氏安徽　邱氏子一人　季宋氏皖人陳阿根浙江　沈榮卿岳陽　陳香泉合肥　沈阿宏浙江　林玉亭岳陽　巫其茶合肥　孫德玉浙江　紀全元蔡甸周子才合肥　沈榮林浙江　蕭啓煌廣東　高祥文合肥　邱鴻育黄陂　李阿毛萬縣　萬信三合肥　周厚安南昌　陳氏萬店　汪日川合肥　楊福生申江　彭家國江西　劉培賢湖南　陳繼蓀南昌　彭榮定江西　童姓　梁姓　鄭傳榮蘇州　盧衍石廣東　周紹堂江西　徐連甫甬　關氏安廣　沈杏春茶房無錫　凌友生鎭工　郭阿四茶房通州　劉君太　熊祥生　趙花容鎭江　蕭阿滿通州　卓達吾買辦　羅宗祥湖北　李阿木茶房鎭江　王祥順茶房鎭江　許阿生茶房南通　鄔祥生　李宋益　熊成基　彭家貴江西　彭永廷江西李盡生安廣　項于三安廣　馬四安廣　胡阿甫通州　廣仁泉賬房甯波　王國梁鎭江　蔡阿多寗波　翟德茂長沙　胡大有長沙　王春山火艙　王發恒火艙　蔡其二火艙　王啓三火艙　劉學火艙　孫福生茶房　馬全吉厨房　孫德福茶房　吕忠林賬房　張禹人茶房申　張禹廣甬　楊福生茶房申　龔寳廷黄石港　陳洪福常州　强阿大厨房申　鄭福宜昌　吳阿心申　李松青　方家之夀州　何淮年河南　何子初河南　邱炳兒南昌　潘天傑黄陂　金雲鵬河南　焦沛然直隸　卓國廣東　張全有廣東　劉十階合肥　高祥文合肥　陳全林大副甬　蕭仁祥湖北　卓其光船廣東　陳田生船上海　古貫芝船廣東　任阿五船揚州　王履成江夏　王德成船揚州　王鳳元大冶　楊防方船湖北　朱定漢陽　王克明武昌　沈阿四武昌　徐阿四通州　全善根寗　李氏湖北　朱允泰漢川　戴星槐甬　周阿餘通州　陳寳成黄陂　袁寳親揚州　許新記揚州　傅星桂甬　陳長國黄陂　萬河大鎭江　趙卜臣紹興　王阿二揚州　蔡楚湖北　蔡白三湖北　蔡功榮湖北　夏根榮鎭江　鄧西廣東　劉四三合肥　趙子江通州　鄒次垣湖北　胡大了金牛　沈阿年安徽　徐厚甫甬　蔡道人湖北　唐阿人咸城　張道昌甬江　竺林彩甬江　劉龍文合肥　樂紀發甬　吳寅良安徽　王阿春申　李炳南湖北　吳大貴湖北　羅秀生安徽　劉登杭安徽　徐晉廷廣東　汪紅彩合肥　王楚章黄陂　榮貴江蘇　胡守錢江蘇　吳文山金牛　李國臣天津　史功榮甬　楊正品　蕭寳和巴湖　王氏皖　邵杏生定海　蕭玉麟江蘇　陳松濤紹興　徐阿雲正　蘇阿方甬　戚阿根紹興　邱長順湖北　錢寳卿湖北　毛春寳甬陳大海南京　陳大即子江蘇　唐阿四南通　張阿夀武昌　沈河洪寗　魯夀昌泰州　任氏甬　熊成記湖北　周蘭玉蒲　宛少屏湖北　陳氏女皖　陳氏江蘇張阿庚江蘇　王阿汪安　袁富之通州　何文良紹興　鄭寳人甬　董憲雲山東　翟益夀湖北　于照功徐州　朱煜朗丹陽　張氏丹陽　吳漢州鎭江　張錫卿安慶　張景元紹興周福祥紹興　陳源甫蘇州　馬貴卿申　鄭傳秀蕭縣　史星蘭湖北　王夢樓江西　董成孝合肥　彭宗平圻水　周受之正　張開田南京　靳雲鵬信　金雲鵬信陽　陳紹平徐州　姜榮華山東　程文達江西　陳子江徐州　龔寳亭圻州　黄國海江西　蔡明松湖北　王鳳華山東　王龍揚州　許寳成常州　萬英訓江西　周良飛江西　蔡伯令江西　羅太平江西　江南屏應城　鄭健如廣東　熊阿福揚州　孫建亭清江　江宗文通州　何輝顔河南　李雨金江西　蕭生祥湖北徐炳錫江蘇　胡鳳樓漢陽　范裕福常州　王德明東台　王阿四鎭江　王定珍甬　吳秀仁金牛　吳龍生金牛　張阿夀咸寗　朱祥發太興　胡氏漢陽　王嗣夫漢陽　卞阿四通州　丁友發江隂　張阿四通州　張阿年通州　蔣月生甬　戚如培揚州　楊品一北京　顧阿連甬　蔡生廣東　任三元湖北　夏杏仁　張景元餘杭　徐杭順甬　鄔才榮甬　紀阿金通州　陳阿四安慶　許阿三無錫　李曾祥通州　姜恒甫揚州　許秉材南京　陳山福揚州　高富得寗波　李同根常州　周山桃揚州　任玉平湖北　方發紅安廣　周浦其黄陂王潤生安徽　戎何阮寧波　周阿金揚州　趙成鴻紹興　周阿四上海　沈惠如江蘇　沈成文寗波　潘金生南京　吳高烈四川　史紹常四川　陶東珠湖北　陸美甬　夏明來寗波　李才永寧波　蔡林生沔陽　吳華廣東　李九廣東　張俊臣大飲江　徐昌永漢陽　謝瑞甫甬　崔垣廣東　梁　田廣東　張炳生甬　孫守伯申　楊阿旺鎭江　郭河四通州　徐阿六紹興　小連生通州　江新鹽安廣　胡子鶴浙江　羅秀臣湖北　余茂良寗波　凌順狼寗波　蔡宗廣東　卓翰吾廣東　高福江蘇　葉桂生南京　王阿木寗波　王友甫寗波陳翼卿　田崑山上海　楊阿王漢陽　李子三上海　梅桂生湖南　唐瑞廣東　王聚階嘉魚　李金渡江蘇　徐中福江蘇　王阿喜江蘇 
[漢商會祈禱和平]  
　　漢口商務總會上段總理呈文云敬呈者竊武漢爲長江流域商務較盛之區自南軍攻陷岳州上游失險人情大恐商業盡停賴中央政府規畫得宜使岳陽旣經恢復長沙隨告肅清我商民之由危轉安木本水源實出鈞座之賜惟念普天之下本係一家疆界雖分誰非同氣商民等視人猶已萬不忍因戰爭之漸遠謂痛癢之無關又况我中央政府胞與至宏飢溺素切其惻然於斯民之痛苦不待言矣此以衆心言之望調和者一也武漢江漢合流川湘隣比安危利害息息相關今則南氛雖有漸靖之時蜀道仍踞上游之勢施宜戰耗各報紛傳彼已存横噬之心我又處下風之地雖云小醜終害地方夫急之則彼將救死不遑而無惡不作寛之則彼將偷生有日而其勢自消獸馴則安魚激輒跳亦自然之理矣此以本省言之望調和者二也歐戰數年商務已困自粤湘多事尤有百業盡廢之時又况日用以米炭爲宗而來源已絶長江爲帆檣之國而中道多虞人旣迫於阻飢貨又阨於不達市場困苦實難盡言此以商情言之望調和者三也我國家以維持人道之心宣布參戰而内爭方急何以禦外侮也故與其以武力統一寰中不如以平和收拾宇内而惜一器械即可留一器械之資蓄一人材即可收一人材之用將欲與海外者並稱强國必先使域内者盡冺爭心此以外交言之望調和者四也商民等知識下愚本不敢妄有陳說祗以此次兵端之起近戰地者旣罹於鉻刃之凶遠戰地者亦不免流亡之　骨肉流離生業蕭條田國則日見其荒蕪疫癘又相因而至我商民死者已矣其幸而無恙者不能不希望政府以維持人道者感召天和今幸我總理鈞駕臨鄂不賤芻蕘只得聰懇俯鑒下情調和大局全國幸甚不止商民區區祝禱已也 
[北伐聲中之四川内訌（成都通信）]  
　　川省自劉張去後一般人皆以爲從此可望安寗不料以收束軍隊之故又釀出戰爭兹略述其因果如次 
　　戰事之遠因　熊總司令到成都後即首以收束軍隊爲急務初各師旅聯盟時熊即設法疏通將第四師聯絡妥協（今日川中最有勢力者實第四師）後對於二三師及三四兩混成旅獨立旅等欲更其長官乃於三月二十九號通電各將領令各單騎到省籌商進行各將領皆藉故不到二師舒師長三催三却皆稱士兵索餉不能到省而川北所駐之鍾師及各混成獨立旅或請發餉或稱患病因此互起猜疑雙方均有戒備而綿陽鍾師長又以接濟德陽張獨旅子彈事爲五師探知於是防川北之軍如大敵雙方均不讓步函電往還早已開始筆戰矣四月二號五師吕超司令又致函三師砲三團團長余昂其意仍在疏通（因三師經熊令吕收束後吕欲爲師長不能不善爲接洽）而余團長者又爲三師之中堅人物是以吕氏代表函電往返頗多余氏於四月四號覆函非常激昂毫無希望於是吕氏决心以武力解决吕爲五師中堅人物前此熊氏在渝舉事吕催促之力爲多吕氏主戰後經軍官會議熊初有難色嗣以主戰者多不得已始下動員令於是川省復入於戰爭中兹錄余昻由安縣覆吕超函如下　漢羣仁兄偉鑒久仰英名時殷葵慕蜀水渝山未能識荆深以爲恨來書懃懃懇懇并蒙温語復奬許有加昻何人斯實愧弗敢當大使婉秋仲雅兩君來安業將鄙意託渠轉達又蒙見諒所謂生我者父母知我者其足下乎來函謂奉熊公命令兼攝貴軍因學派之故爲合爐共冶之舉化除彼疆此界誠見到語也然足下只知其末未知其本也四川軍人雖學堂名目不同而其源流則一自反正以來秩序紊亂已極推原其故實權利爲之因權利之故則不知師道故參爲何事當然團結同學爲推翻之資料是以同學愈結則學派愈深學派愈深則道德淪亡軍界前途正多悲觀者良以此也天地所以能悠久者四時不亂江河所以長流者源頭有根吾輩軍人正可借喻夫用人惟才古有明徵使其人而果才也則用之惟恐不專使其人而果不才也則去之惟恐不速開誠布公無學派存乎其間則天下無不可爲之事外國軍隊未聞有學派之說誠以道德重權利輕循序漸進不言權而權自在不言利而利自存吾輩軍人正可仿而行之爲生民造福豈可以斗量計哉足下以合爐共冶爲化除學派恐亦非肺腑之言另有目的在也果使如此則年來四川軍人皆以感情用事忽以一素無關係之人而身臨其上試問能服從否乎以不服從之故遂致四分五裂足下美意變爲惡果前途殊爲可惜至餉糈一層天然由省中擔任云云省中乃權利之場非商業之地足下及熊公所轄九里由是其範圍自顧不暇何有於我省外東南半壁財賦之區貴師義讓滇黔西北曁上川南一帶川軍及石鄭顔各軍所有身坐危城不瞬間恐兵糧不繼貴部亦有瓦解之象曷若昻在外取之不盡用之不竭兩地比較眞有苦樂之别來函又謂川省一隅關係全國熊公統籌全局大公無私果如是也川省又何幸如之惜夫開宗明義第一章則不得要領也川省軍隊之多即婦孺皆知非淘汰解散川局無收拾餘地熊公不此之圖反以某團　歸某某所轄者川軍不過所差者主人翁耳而兵餉依然存在未見絲毫損益所謂維持川局而川局未見其利夫兵凶器也以陳二安之險詐尚不敢操之過激熊公達人豈計不出此惜夫爲羣下利令智昏者所圖足下尤謂學派則足下亦爲熊公所愚也現在此種命令業經宣布而各師遵令照辦與否昻不得而知如果不遵令也熊公威望何存勢必至以武力解决處此四面楚歌之中又從何方開領如果勝也則潰兵滿地一變而爲匪人揆之維持川局者何以善其後如果敗也則率兵又向何處安身此時之滇黔能否爲後援卽使而爲後援勝也滇黔之心理若何吳三桂借清兵以禦寇仇究之寇去而三桂安在爲史册羞者又伊何人也現聞唐繼堯來電以顧品珍爲叙滬鎭守使王文華爲重慶鎭守使葉荃爲夔萬鎭守使趙又新爲省長兼四川軍務會辦而足下犧牲一切反爲他人利用實惠安在復爲所制結果如斯能不痛心總之最可親愛者川人最可痛恨者滇黔去歳之役卽足下良心上想曰許可實因某 
 
 

Page 7

 
 
項關係實逼處此凡我同人亦能深諒爲今之計非團結川軍化除意見爲豆箕之急則足下及熊公前途豈可量哉往者不可諫來者猶可追愚昧之見尚希諒察此致卽請偉安諸維鑒照不宣弟余昻再拜四月四號 
　　雙方之計劃　當三月下旬雙方雖在竭力疏通而暗中仍計劃作戰川軍各師旅方面聯成一氣攻守同盟一二四師及陳混成旅吳獨立旅楊保廠旅皆集中於仁眉嘉榮新威彭丹青等縣團結一處以駐成都之南三師賴田兩混成旅純獨立旅及彭光烈張邦本蔣潮海各所部集中於綿龍德廣安江等縣團結一處以駐成都之北彼此互通消息一致進行駐川南者聯駐雅州等處之陳遐齡軍以厚聲援駐川北者聯駐廣元等處之管金聚北軍以爲聲援北軍并有代表到綿陽與鍾體道師長等接洽一切不然三師每兵只有子彈四五十發何敢作戰乎四月初間駐綿陽之田混成旅又開到德陽只待五師前往即行開火五師方面亦借重滇黔爲後援當三月底熊總司令已派軍漸漸駐於廣漢新繁等縣以防來攻又電渝派軍由川北順慶一帶進防四月一二等日重慶之靖國軍紛紛開向川北并運有大砲成都石青揚楊寳民之軍亦於四五等日向川北潼川而去以圖夾攻三師及各旅川北招討軍右翼司令孔陣雲亦於五號倉猝離成都以謀率軍同鄭啓和司令進駐梓潼等縣以斷管軍與三師及各旅之交通五師之軍分兩路以大部隊由廣漢進攻此項軍隊係四月八九等日内北門出發并運大砲數門子彈數十車又數十抬小部隊由新西門出城向新繁彭縣前進以擊三師及各旅之右方此項軍隊係二十團某營一營於八號出發至於簡陽一帶熊商由滇軍駐紥以斷絶川南北交通路線並牽制仁夀之第二師渝中黔軍亦漸西上計有一千餘人袁祖銘趙又新顧品珍等均已與五師一致雙方之計劃大槪如是 
　　衝突之開始　四月八號廣漢商人來函云廣漢德陽間之小漢鎭距廣二十里距德三十里現已開始作戰惟初係步哨起衝突戰事當不劇烈但雙方軍隊均紛紛集於該處日内必有激烈之戰事也 
[奉天金融之紊亂]  
　　奉天暫行停止兌現一年已定於二十五號實行嗣因籌備未齊展延兩禮拜惟近日金融頗爲紊亂現有無數錢經紀以現洋缺乏不僅奉省爲然即關内亦須加價得之以故勾通販運大洋四出漁利已由當局將久慣搗換大小現洋之四平街天益堂隔壁某錢莊櫃夥二人捉獲因渠二人運大洋四千餘元分載數箱乘南滿車運赴開原間道他往業於前日交軍法課研訊並有勾串換買大洋情事現已寄押候查另一消息四平街長興合錢舖執事齊瑞林與櫃夥李某以近來現洋暴漲遂私販大洋四千五百元（或云四千八百元）欲赴關裏出售當登火車時被某偵探偵知立即拿獲將大洋等一併送交省公署究問軍法課令覊押於模範監獄昨日復提案訊問齊某等供認私販等情不諱據聞將來結果不致處以死刑 
　　近日本省流行之日本金票提漲大洋換現須加至一元五角五分以上現金銀市價尤高物價騰涌有加無已蓋因津滬各埠爲轉輸貨物之地販運皆須滙兌現欵以現欵難得之故滙欵貼水暴增無已以致貨物來路旣鈍價格愈昻一般投機心切者又故昻其值當局刻已决定由官銀號及中交兩行在津滬行厚增資金專理奉省滙兌以資平劑 
　　年來人民擠兌現欵經歷任長官訂定由商會及銀行設錢業公所每日訂准市價一面爲各方標準一面呈報官長惟積之日久各商家四一日一市無利可貿私自高下其手甚至一日數行一行數樣金融紊亂已達極點現當局已飭各錢商對於市價如有故意顚倒者即加以嚴處 
　　安東二十一日銀市現洋每千元換銀行紙幣一千一百九十六元二十二日上午下市每千元漲至二百四十五元過午三四時又提至二百六十七元甚至錢莊停換有日落千丈之勢滿街商民驚慌萬狀究其落價原因有謂省城出兵用欵需現發出紙幣不能兌現之故者有謂因商人以安埠金票價廉用金票往奉天换買奉票因安埠存積奉票過多之故者亦有謂現當各商買辦貨物時多用現銀之故者衆說紛紛總之金融結果將恐有滯塞之厄耳 
[南京快信]  
　　贛電第二路軍隊屢敗醴陵復被南軍佔領萍鄉危急 
　　參陸處電李督速抽調勁旅出發援贛 
　　盧護軍使昨致電李督商滬防務聞盧將抽調軍隊援閩擬請李督酌調第二師赴滬助防 
　　護送段總理北上之孔慶塘高毓彤昨已由京回寗報告沿途經過及抵京情形 
　　蘇浙贛臨時參議院議員昨聯襈過寗轉津浦車入京聞將有所活動 
　　日前捕獲謀刺段氏之嫌疑犯繆某經軍法處嚴訊數次堅不承認聞昨某紳力白繆某非刺客且有身家願爲擔保可望省釋 
　　江北各釐局長報告省署自五月一日起已實行裁釐改稅 
　　日本阪谷男爵定明日赴滬 
　　武進縣知事陶文煥因病出缺聞省署有委前代如臯縣知事陸振聲署理消息 
　　各屬商會以裁釐改稅産銷並徵困商病民較前尤苛紛電省署財廳籲請減輕或仍回復原狀以蘇商困 
　　省議會昨又快函催促各屬議員來省以免有誤會期 
　　江寛江輪被撞沉没聞由寗開行時有搭客三十七人均乘該輪赴漢現各該家屬以未得本人來信生死未卜故均遣親友赴漢探聽消息 
　　仇殺兩命案兇手李金海移解督署軍法處後李供認不諱已無復訊之必要祗因其妻始則供不知情繼又供認知情前後矛盾執法官未便定讞僅將訊問情形呈請督軍核示李督以該兇手之妻究竟知情與否同謀與否旣未訊明應候覆訊一說謂李督以案關司法該兇手之妻旣未招供擬俟復訊後再交司法官廳辦理不知確否 
　　譚延闓昨由南甯來電促李督極力進行和議據聞叚總理日前過寗向李督曾表示並不絶對主戰惟李督調和時局曾受打擊今後已决不願任調人之責 
　　叚總理過寗祗躭擱數小時（九時入城一點三十分出城）除傳見各機關長官曁軍署參謀副官各處課人員及第六師軍官外與李督盧護軍使在簽押房談話亦不到一小時後在西花園會宴列席人員甚多故緊要軍事亦未當衆宣布觀察段之形色此行似未有何等美滿效果 
　　江寛撞沉溺斃數百人聞有前吳江縣知事謝寳華自交卸後聽鼓金陵日前乘江寛赴漢擬赴湘見張敬堯詎遭溺斃其家丁某甲遇救得生昨日回寗 
　　江蘇全省水利協會各屬研究員業已揭曉聞會長韓國鈞來電定五月二十日來寗二十一日開研究大會 
　　淮揚鎭守使馬玉仁來電報告淮安匪已撲滅刻正追剿餘孽　　省署委李光乾赴江寧句容高淳溧水蕭揆昌赴江浦六合儀徵江都周銘釗赴東台興化高郵寳應周永濟赴淮安漣水鹽城阜寗胡樹桐赴溧陽金壇丹陽丹徒趙保泰赴東海灌雲贛榆王清濤赴豐浦蕭碭羅鴻賓赴南通如臯泰興泰縣李鼎掄赴上海松江南滙金山川沙奉賢馮成赴吳縣崑山吳江常熟陳祖英赴江隂靖江揚中等縣查烟苗又委賈廷琛赴嘉定檢查參院選名　　日本前大藏大臣阪谷男爵氏昨乘津浦車來寗李督在署設宴歡迎 
[杭州快信]  
　　軍械總局蔡局長鼎彝昨親赴滬迎提鎗彈并携帶機關鎗十二尊送交兵工廠修整 
　　杭關監督沈爾昌奉派赴寗代表省長迎謁段總理并與蘇省長接洽一切昨甫公畢旋省 
　　瑞安李知事瑞年呈報勘日下鄉勘騐烟苗職務由政務主任徐嗣溥代理 
　　高等審判廳候補推事謝振采昨奉令委充杭地審廳民庭庭長又以一等學習生汪慶　升充本廳書記官 
　　内務部頒到警犬馴養管理法已飭警處轉令各屬一體研究 
　　教育廳准期本月十一日在省教育會試驗奉部招考留日學生（共計十名）甄錄後送部覆試 
　　龍井茶市近日收成極旺價亦跌至每兩八分可産出二十餘擔（每擔百觔）惟現水仍有增無減 
地方通信 
[松江]  
　　慈善家捐助苦兒院　閔行廣慈苦兒院爲水警第一專署長沈葆義創辦前後捐産甚多兹聞又將亭林望十九圖額租八十餘石捐入該院又張聘齋所辦之柘林蓄植公司自張逝世後因營業失敗僅餘荒地三十餘畝現由各股東公同議决捐入苦兒院以期爲苦兒造福云 
　　教育會定期改選　本邑錢河鄉教育會各職員已届任滿之期由該會長錢江通知各會員定期五月五日開會改選一面呈請縣署派委監選業經縣公署委定第六區學務委員盛元音届期赴會監選矣 
[無錫]  
　　楊知事請畀警所以棍責權　警察第一分所董巡官世榮日前以棍責體面商人蔣毓卿致被投縣騐明傷痕訴於司法並向高等檢廳起訴董父在縣署任庶務員楊知事本不願深究惟輿論沸騰况恐高廳追究擬將董巡官撤差乃忽於事出後之第二日以快郵呈請軍省兩署請求特准用刑兹錄其原文如下督軍省長鈞鑒竊查錫邑商務發達地方日見繁盛因此光復門外新闢馬路外來流氓當地土棍以及退伍軍警麕集於此拆白敲詐鬭毆行兇之案雖不如上海之多然亦無奇不有故有小上海之名凡遇案情較重者自當依法懲辦惟情節稍輕之案若按違警拘罰拘留所中將有人滿之患罰金又不足蔽辜風化大有關係法律亦窮於應付可否將情節較輕干犯違警罪之流氓土棍人等由該管警所處以棍責立時發落以示懲儆而資救濟之處伏候示遵謹呈無錫縣知事楊夢齡叩印當地紳商各界聞之僉以此呈不先不後適呈請於董巡官棍責商民之後其爲廽護屬員設法開脫不問可知即繁華如上海租界其次如蘇州亦未嘗有棍責現正聯名擬電陳省云 
[揚州]  
　　呈覆櫃書被控案　江都錢糧櫃書方召棠朱天祥舞弊營私經公民黄仲九等在財政廳控准飭縣查復即經趙知事委牙稅委員趙伯確查現據呈報謂該書吏積弊甚深一時尚難指出並擬清釐辦法以冀改過自新縣公署業於一日轉詳財政廳核奪 
[杭州]  
　　省議會審查會　省議會於一日上午九時開特務審查會公推莊景仲君主席僉以全國省議會聯合會早經成立南北調和事屬萬急本審查結果擬電南京聯合會事務所以策進行是否請大會公决電稿如下江蘇省議會轉全國省議會聯合事務所鑑外患日迫内訌不已當局何心毋庸深論顧我國民豈能坐待其斃調和之聲固非一日而南北爭持之端終當有居中衡斷之方長此紛爭同歸於盡且國家立法本應以民意爲斷年來民生凋敝厭亂已極當局非懵焉不知特以黨私之見演此慘劇今則易進而難退矣同人以爲忝爲民意代表國民之憂傷顦顇旣惄焉在心而當局之糾結相持亟宜解脫本會前曾舉代表赴會務望即定開會日期聯合會議公商大局之所及詎容息肩佇望復音毋任翹企浙江省議會印 
　　沈議長辭職書　省議會議長沈定一致秦朱兩副議長曁各議員函云定一不敏隨君子後厠身議曹兩經國難本圖竭盡愚誠備登採納無如悄悄憂心遘憫當道邦之大夫公等明知法之根本尤所曉暢形格勢禁賢者不遑若弛監督之職權則悖暫行法若嚴守繩墨又違約法身丁兹時進退維谷竊抱移山之愚勉作河清之俟明知無狀徒愧俸錢是以奉書敬辭本會議長職務望諸同事矜其愚而全其守許予辭職相見有出感激靡涯肅頌公綏爲國珍重 
　　盈餘金磅派選學員　浙江省長訓令教育廳云案准教育部咨開年來金磅價值異常低落按照各省所定留學經費均有磅盈餘之欵此種欵項應由各省察酌情形留備派員出洋考察學務或研究學術以資利用惟留歐官費生學費前經查明歐戰後百物騰貴生活艱難由部擬定增加學費數目另案通咨核辦此次所指金磅盈餘之欵應以六年十二月底爲限卽由各省查明實在盈餘數目令行教育廳就欵項之多寡酌量選派各學校教職人員出洋考察學務或研究精深學術以廣教育至此後留學歐美日本經費項下如仍有金磅盈餘之欵應如何留備學務用途再行另案辦理除分咨外相應咨請察核辦理等因准此除五年度磅餘數目另令飭知六年七月至十二月磅餘俟六年度留學經費决算後再行辦理外合就令仰該廳查照 
　　錢塘江水之暴漲　清泰門外會堡鄉地方於前日傍晚因海水過塘致該處一帶沙地及林家園祝家園兩村盡成澤國該鄉自治委嗣金曉亭昨已將被災情形據實呈報杭縣公署一面趕築土壩以免泛濫惟查城内萬安橋菜市橋一帶河水盡變黄色由此觀之該處居民被災不堪設想矣又據雲棲友人來函云前數日連日霪雨山流旣洪潮汛復劇錢塘江水陡然暴漲九龍頭一帶水均衝入不能行人如自閘口至范村朱橋諸地均須乘船聞范村街巷水深一二尺幸房屋至　損失尚少前有一　香客自天竺朝山進香雲棲畢擬繞江干歸竟爲水阻不能行俱至倉皇無計又聞二龍頭有二行人忽失足入水一知游泳得以上岸一竟逐波臣而去矣此亦數十年來所未有也 
[寗波]  
　　痴子弑父　鎭海張家橋張芝香務農爲業其子某甲年二十餘歳向在甬江某米店爲夥去年底因事歇業回家後旋發神經病毀物毆人日無寗狀張某無法只得將其子禁諸空室嚴加管束勿令出外始得相安無事隂曆本月十七晚張某方用夜膳不知如何疏忽該癡子竟由窗口躍出手執鐮刀直奔鄰家鄰人大懼大呼癡子逃出張某聞知後恐肇事端當即追趕將該癡子一把扭住詎該痴子舉起鐮刀向乃父猛力劈去當被劈傷腦部立卽暈倒該痴子復向外直奔幸左右鄰家見勢不佳聚集多人始將該痴子獲住奪下兇器重禁空室再將張某舁至床上爲之延醫看治惟傷勢甚重恐有性命之憂 
[安慶]  
　　馬鎭守使補夀不成　皖南鎭守使馬聯甲今届五十四歳夀辰省城紳商各界以馬鎭守使鎭守有功擬稱觴介夀適以軍事倥偬遂未舉行日昨紳商各界公備酒宴擬於二十七日爲馬公補祝詎二十六夜一句鐘忽奉到倪督電令赴蚌面商一切要公至三句鐘遂乘某差輪前往現聞該署日行公務暫由某參謀長代拆代行 
　　省警廳籌設教養局　皖省警察廳呈請籌設教養局專收無業游民及違警罪犯使其有術謀生不致流爲盜匪每年約需經費三萬餘元并請撥省城西門外舊馬棚間空房屋作爲局址懇請核示遵行黄省長以籌辦教養局收納游民自係切要之舉仰候補咨省議會審議飭遵 
　　省議員病故之遞補　安徽省議會議員周長圻於日前病故所有遺缺以第二區候補當選人高魯肅遞補 
[嘉興]  
　　蠶事消息　嘉興四鄉蠶訊尚稱平穩早帮已過二眠遲届頭眠惟以邇日天氣驟寒不無損害桑葉價格亦稱平靜每擔二元左右南北二門各葉行定於立夏節開秤而各兩行現正籌備開市並集議價格以歸一律云 
　　拘獲嫌疑犯續聞　嘉興北門外第三分所警佐陳焯於日前拘獲江北人徐二趙三兩名指爲刧奪煤油船之盜犯轉解縣署張知事爲愼重民命起見特於昨日開庭訊問並傳事主劉花慧到縣對質令劉出具反坐切結倘是案眞盜另行緝獲定將事主照例反坐一面諭令徐趙二江北人暫押謂再隔數日不難水落石出爾等果係良民即將事主反坐云 
雜評一 
[奉軍援湘（默）]  
　　魯軍旣潰勢已一蹶不振而魯人民又以土匪猖獗之故屢請魯軍回防則張懷芝率其殘餘之衆回守其督軍之本任在斯時矣直軍旣得衡陽早宣言戰事以此爲止曹錕爲保全戰績計則班師回直亦在此時矣此時之任前敵戰事者其惟統率奉軍之徐樹錚乎徐旣竭力主戰而湘省情勢又甚危急則今之奉命赴援於義旣不容辭於情又投其所好建功立業正在此時吾人會看其與南軍一戰也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[三誌小販求免加捐之風潮昨日仍未一律開市]  
　　公共租界内售賣水菓蔬菜鮮魚食物等之各小販因生計艱窘反對工部局增加捐洋一元相率歇業上月三十號聚衆搗毀福建路等衛生分局之玻璃窗什物由捕將跡涉嫌疑之王阿全等拘解公共公堂訊押而各小菜場及水菓食物等攤店遂於一號清晨起一律停止營業迨是日下午四句餘鐘公共租界内各店舖亦大半上門閉市雖經工部局於五時許發出並不加捐之通告而各店舖等仍未照常營業各捕房捕頭深恐該小販等人衆肇事除親自率同中西印探捕等武裝出巡外並商請萬國商團司令部招集全體團員派往各馬路要隘橋樑分班按段徹夜梭巡故前日（一號）下午該小販等雖三五成羣游行於南京路福州路福建路等處入晚人數驟增然尚無不規則之舉動發生昨日清晨各菜市與各馬路攤店大半仍未開市兹將昨日各訪員報告消息錄下 
　　昨日美租界蓬路愛爾近路三角場提籃橋楊樹浦路北四川路等處各小菜場小販仍一律罷市各店舖亦大半停止營業各捕房捕頭深恐該小販等聚衆要挾故除加派中西探捕加意巡邏外仍請萬國商團各團員武裝出巡 
　　昨日上午南京路小菜場全部葷素菜蔬仍未上市餘外如虹口老閘五福弄等處已有人擺設惟寥寥無幾捕房保護綦嚴尚無滋事情形惟購者咸裹足不敢前往 
　　昨晨由捕將前日午後在南京路浙江路福建路山西路及虹口等處喊呌各商店舖代爲帮助要求共同休業之王瑞福陳阿法徐阿三王小東曹問章陳阿四朱文裕盧長榮張子堂金阿春李阿蘭徐泉林周天助等十三名分别拘解公共公堂經關讞員會同美博副領事訊據美捕房西探目利挨司滙司捕房七十五號三道頭西捕楊樹浦捕房一百七十七號西捕新閘捕房八百五十九號華捕等先後上堂禀明被告等成羣結隊勒逼各商店歇業情形經中西官得供會判各被告分别還押候下禮拜二查明再核 
　　昨日上午十一時有小販數十人在英法交界愛多亞路東反與該捕等爲難互相毆擊致一華捕並一小販頭面略有受傷即經該捕等將爲首之甲乙兩人拘入捕房留候解送公共公廨訊核 
　　聞各小販復刷印傳單於午後在公共租界内分發今將所覓傳單照錄如下（啓者今有小本生意爲衛生兩字時常加捐加至三元爲止祈諸君思想帮小民之忙惟小生意能有幾何賺折如一日不做一日不食又不過糊口而已祈諸君拉貧人一把現請農商各業暫停數日如欲不停不但子民百姓受遭而且關係請候章程下來即日開市恩求諸公帮扶祈守商務章程請諸界賜小民之施當啣結之報耳）聞捕房得悉此項傳單後恐今日仍不能一律開市故仍飭通班中西印各捕荷鎗實彈分往各小菜場各要隘并交界地點妥爲防衛以免聚衆滋事至前昨兩日所獲小販王阿全馬洪林余星友唐根大十七人經中西官訊判分别押候會商堂諭宣佈該小販等以王等爲大衆生計被拘要求總商會轉商中西官釋放故由會長朱葆三君於下午蒞廨謁見關讞員曁王襄讞請爲從寛發落關王兩君謂此事陪　西官英卓副領事頗願和平了結深望各小販不得再有暴動云云朱君辭出後即將情形通告各小販令各即日開市安分營業並悉聞君除磋商英卓副領事從寛發放外一面據情禀請盧護軍使曁陳交涉員核示 
　　公共租界小販風潮前日經工部局出示准免加捐仰各照常營業後似可平息不意該小販等尚以爲不能滿其希望於是仍然罷市日昨各商店時起時閉麥根路至新閘路三角場各店舖晨間均不開市嗣由愛文義路捕房派探捕往勸始各開市旋有各小販沿途呼喚大家罷市否則激烈對待各店恐肇禍端咸門牌祗開出入之門内有新大房茶食店及各肉莊均照常營業致遭若輩將肉紛紛擲地新大房被小販所唆使之無數頑童飛擲石片勢如雨下玻璃瓶内食物均被燬壞雖有印度騎巡及荷鎗華捕往來梭巡然恐肇巨禍未敢强硬對待以致全體店舖悉各收市而三角場至北泥城橋一帶商店收市者亦十之六工部局衛生處仍加派印華各捕保護云 
　　昨日午後總商會又發出通告云爲通告事小販照捐並不增加昨由工部局出示並本會通告在案是工部局董事已查明小販困難允從本會會長之請曲加體恤凡我安分營生之小販趕緊各謀生計各營各業須知各人家中皆有妻兒老小全靠做一日生意有一日衣食多一日紛擾即多一日痛苦本會爲小民生計起見向工部局竭力代陳旣已允准照舊自宜立即安靜豈可徒落暴動之名躭誤營業爲再苦口勸導切勿誤聽浮言再自紛擾至要至要 
　　昨日上午福州路總巡捕房出有示諭云今晨虹口小菜場刻已重復開市各小販各菜攤亦各照常營業特此通告各小販人等各安生業勿信謠言自失利益爲要特此通告 
　　法租界各捕房捕頭以前日上午有公共租界各小販擁入界内菜市街及八仙橋小菜場强令各菜攤停止售賣雖深恐界内外小販前往批貨時或被停業各小販攔阻滋擾故於昨晨派越捕若干名荷鎗出外隨時保護迨至上午九時許有數十人擁入菜市街欲迫各菜攤停售旋爲捕頭所知立飭各捕前往驅散衆仍向公共租界而去故昨日法界内之各菜攤亦寥寥無幾祗有售賣蔬菜等攤亦各擺設街沿石上以便移避至魚肉各攤均未擺設現各捕房捕頭傳諭中西越各探捕落差後均須駐守捕房不准擅離以便臨時調遣而保治安 
　　法捕房總巡施密德君據包探人等探得英界各小販尚未一律捐照上市有赴小東門十六舖各鮮魚行氷鮮行水菓行等滋擾情事特於晨間七時除親自乘坐汽車並派越捕五十名法陸軍二名華捕二十餘名由十六舖捕房前長泰昌洋貨店前起至陸家石橋止阻止閒人外並諭各行照常營業維時確有各小販七八百人擬向行家秤上胡閙旋因捕房防備甚嚴遂卽散去至八時行人仍照常通行十六舖以北各水菓行上午未開秤後見無事遂於下午照常秤賣惟各小販向批貨者仍無顧問也 
　　昨晨七時三十分有小販二三百人擁至滬城九畝地勒令各菜販停業並順勢將各擔菜蔬殘踏抛棄途中經該管二區一分所飭派通班警士馳往彈壓並拘獲一人若輩始向小東門一帶而去該警士將所拘之人解局候訊一面諭令各攤户照常營業故於九時左右仍舊設攤售賣至十時許始各收市　海寗路鐵馬路等處店舖因前日某飯店被若輩擁入大嚼分文不給而去昨晨見大小菜場仍未營業是以於八時許相繼閉門休業值至午刻始逐漸開放店門照常營業閘北虬江橋華界一帶自八時起售至九時爲止即行收歇　法租界小東門菜市各攤販恐遭波累昨亦相率停歇各魚行亦停止秤售惟華界内有鄉人等手持小籃售賣菜蔬皆不敢設攤售賣各魚行於午後見各小販散去始略爲門售以應主顧 
　　江蘇特派交涉員陳貽範昨接松滬盧護軍使電話召赴龍華使署經盧使詢及租界内小販罷市風潮現在已未解决該項小販是否完全有業之人其中有無流氓及帮匪盪動等情經陳交涉答以工部局業已出示並不加捐想已可望解决此事工部局深爲愿諒現仍與商會會長朱君葆三等設法維持善後云云 
　　英文滬報云小販聚衆反對加捐一事今晨（二日）續有發生其最可驚者在武昌路七十九號清晨七時許有閙事者若干人向該處水菓店傾倒熱炭若干意圖縱火幸巡捕與美人團練隊在場彈壓驅散衆人得免肇禍虹口菜市已有交易者但一千四百菜攤其開市者僅十四攤而已而其所以能交易者實賴衛生處稽查員某君之力此君力勸某菜攤陳列食品他攤見之乃相率營業今晨罷市各小販週行於西虹口地段内該處各商舖因被威嚇不敢開門者約居十分之三南京路等處商舖皆不取去窗板蓋預備隨時關門也美人團練隊於深夜及清晨巡視各街驅散人羣阻防亂事頗爲得力其他各團練隊除砲隊與海關團練隊外皆於昨夜奉命出隊分巡各區大約明日（三日）尚須出巡查鄉人之入市賣菜者多來自十六舖苟罷市小販明晨不於華界中途阻撓則明日虹口菜場當可恢復原狀昨夜地方平靖惟有小販一百五十人聚於斐倫路聞擬阻止行路之外人昨日午後停止加捐之示文始行張貼想小販見之當可滿意也 
　　文匯報云四月三十日所發生之小販風潮今已漸趨平息今日（二日）事勢可謂安靖想不致續有暴亂除虹口菜市外公共租界各處菜場皆未開市但三日早晨各小販當可一致照常營業云 
　　字林報云昨日午後三時各小販約五百人羣集於福州路總巡捕房之前並未携有呈詞亦未肇禍據旁觀意見此羣雖雜有小販然居少數餘皆游民耳捕頭詢以何事並告以小販執照捐費並不增收且謂工部局停止加捐之示文行將宣布云此羣之領袖爲一年老之人捕頭當囑其惜其他小販六人同入捕房領取執照祗取捐費兩元片刻間捕房共售出執照約二百張然各小販猶有不滿意者曾高聲呼曰吾等今欲以一元購領執照蓋指三年前之舊捐率而言也又謂目下百物奇昻謀生不易故要求減捐云（餘略） 
　　字林報社論略云車夫風潮甫經平靖小販騷擾繼之而生執筆紀之深爲惋惜搗毀什物重傷華人中外交誼倐生障碍之種種不幸消息今又見告惟外人當道與中國居民之良好交誼記者深願其仍然存在且信其並無芥蒂也最後之暴動似由誤會而生工部局接收小販呈詞後卽遵必要之程序趕緊開會核議决定取銷衆所憎惡之捐欵復遣局員之善操華語者前往說明惜小販代表遞呈詞於工部局者未克於暴動未作之前及時安撫衆人第小販僅爲受加捐之累者一部份想不信納捐西人所通過之工部局預算案可以變更者不爲小販而爲菜市中各商販也然此僅爲推測之詞苟詳加調查當可明其究竟昨日謠言紛傳謂此次風潮僅屬一種表徵其原因不止在於加捐此說固無足深信蓋華人非好無故作亂者但此點頗有調查之價值耳工部局停止加捐即爲自認加捐一事頗可訾議之表示按一九一六年水菓店攤執照捐費由七元加至八元十元視地段而異一九一五年小販執照捐費由一元加至二元加捐未數年今又增收百分之五十能不令人感其困苦况在此生活價昻貧民不易度日之時代乎今年工部局報告書載有奇語一節謂凡小販之售賣水菓及他種食物可認爲有碍衛生而在工部局菜市規則中所指爲有礙衛生者徵收特别執照捐費三元工部局此舉用意非爲未善蓋有碍衛生之買賣據衛生處之意見縱不能禁絶之亦當重捐以阻遏之也第小販何人安能望其體念工部局如是精微之用意哉原有水菓攤捐費爲六千四百二十八兩今即增收亦不過增至九千兩所差不足三千兩小販捐費是否統計在内預算表未曾列明但所差無幾誠可謂得不償失矣工部局一接小販抗議書即竭力設法聲明停止加捐此舉極宜注意就此點而言吾人深望各重要華人咸運用其勢力使其同胞平心靜氣勿復如昨午後之舉動蓋其時氣象頗有逾出原有範圍變本加厲之勢也殺死華人誠非任何外人之所願觀於昨日午後福建路事勢頗惡時之外人行動亦可見其極端容忍矣使巡捕能維持秩序無須施用火器則巡捕必不用之誠無待言但如昨晨暴亂倐作之際則放鎗數響當爲止亂之唯一方法且爲大多數人最大幸福起見亦不得不開鎗也記者確信凡華人之明白事理者悉能體會此意今所擬加之捐旣已取消記者深望此後可不復聞此殊不令人歡迎且幸罕有之暴動矣 
[小販風潮中華界攤捐問題]  
滬南工巡捐局定於五月一號起征收各項攤基捐欵視佔地之闊狹定捐欵之多寡每月捐洋三角五角七八角至一元二角止各處菜市所設葷素菜攤亦在捐取之中此次租界販户突起風潮所以工巡捐局取締菜市設攤之捐暫時緩辦其他水果要貨洋貨雜貨等攤捐先行着手進行而菜市各小販昨午由楊金法等爲首邀集數十人在邑廟並外灘各茶肆中集議對付方法大衆咸謂該局加果實行我等惟有步租界之後塵務達不納捐之目的云云衆皆贊成惟據滬南工巡捐局來函謂征收攤捐由來已久如邑廟九畝地是其先例惟各處攤頭漏捐未報者實居多數殊不足以昭公允故重訂章程布告於五月一號實行一二兩號各攤户投局繳捐領照者約達三百户核與各調查之數不相上下並無派員出外征收各攤户亦踴躍輸將爭先恐後云 
[法工部局之大宴會]  
　　昨日法總領事韋德理君法工部局總辦辣斐理君法商會會長麥田君爲聯絡中法商界感情起見特設盛筵邀請中法官商齊集法工部局會宴先期傳諭工程處在工部局議事廳内結彩懸燈並掛國旗至晚八時開宴到者共百餘人除法國官商外中國官商如陳交涉員沈知事聶榕卿讞員及朱葆三沈聯芳蘇筠尚王一亭傅筱庵朱志堯陸伯鴻吳懷疚顧馨一史量才等四十餘人入席後西人音樂隊奏樂法總領事起立致歡迎詞繼由法商會會長麥田君演說（由張文彬君翻譯）次由上海總商會會長朱葆三君起立致謝詞並委托沈聯芳君演說（由陸伯鴻君譯法文）次由法商參贊萊特君演說（亦由張文彬君譯）繼由音樂隊奏國歌百代公司送演影戲賓主盡歡而散時已十時矣兹將各演說詞錄後 
　　法商會會長麥田君演說詞　今日宴會蒙總協理光降鄙人代表法國商會道謝廻憶約三星期前因敝國公使來滬上海商團亦在此開會歡迎恭致頌辭當時博捴使答辭謂敝國軍士與各協約國軍隊在疆場作戰極爲勇敢又謂對於野蠻敵人定有制勝之日於此戰勝搆和後即爲協約國方面之大中華國庶務發軔之期現中國與各協約國交誼日篤而中法兩國尤形親密無論經濟無論政事將來定有巨大之希望云云鄙人聞之深爲愉快而此發軔悉依據於平日之交誼彼此之襄助也歐戰終局協約國之勝利定有希望毫無疑義目下協約軍不但於主權優勝即軍數實力亦較敵人優勝當時首先受敵侵攻之國近承各友邦相繼加入附從作戰其未入戰團之國皆因囿於地勢大凡國際之政事方針皆視大勢爲轉移試觀近來與協約國勝利無直接關係之國亦願與聞此次戰事因其皆知最後勝利必爲協約軍所得初非全爲主權關係即中國成語見風使船之謂也溯近五十年來吾人日求太平而德人則日修戰備圖執世界之牛耳所以此次戰爭定必曠日持久不避艱難滅此公敵俄國受德人之紿惑於甘言以致國事蜩蟾鼎沸不可收拾此種景况亦足以警醒甘受愚弄之人矣將來公道鐘鳴凡協約國所受利益斷不忘情於態度正大之國較之依違兩可徘徊觀望之國尤爲親善今日鄙人對於上海總商會甚表歡忱　國諸君平時辦事光明正大有條不紊之故再此次戰爭雖有多數商輪調充軍役然協約國對於商務仍能活動如常使不調充軍役則中國商務定更發達即以目前而論商輪之在中國者固甚缺少然觀於敵國商船之絶跡海上隻影全無亦可自慰矣吾倩願將商輪撥充軍役實欲早戢殘暴速底和平俾日後商業有極大之發展中國地大物博精華藴富珍藏未闢待和平之後方知價值也際此戰爭之時吾人所圖之事業日後定結佳果即貴商會與各業扶助改良絲業一端實中國與協約國於經濟上互相扶助之好現象也中國絲商現方考求蠶種銳意改良此乃萬國商會振興實業之良好證據不數年後上海商務必能蒸蒸日上以物産豐富之中國日後尚有其他事業之興發定可預卜蓋中國富有學識經驗之人皆老成持重决無輕率魯莽之弊現葆三聯芳二位先生卽富有學識經驗者也鄙人特爲致敬爲中國總商會得人慶並舉杯恭祝中法交誼親密 
　　法商務參贊萊特君演說詞今日鄙人承韋總領事及麥第先生之委託所以略述數語並非演說吾儕今夕之會歡若平生彼此聯絡愈形親密頗得中外一家之樂鄙人前在廣東及福州之時屢與該處紳商同席豪情盛况不減今夕每一回憶輙覺心中非常愉快因能使鄙人藉此機緣得知彼都人士能力經驗及交誼之價值今夕此會較之曩在他處正復相同足證中法商人交誼之厚信用之深因彼此之交誼信用互相洽助整頓事業於中法兩國亦有利益頃麥第先生頌辭中提及歐洲大戰之中華商能以其貨物供應法國十分滿意在法華人藉諸君之交誼得將華貨運往本國接濟軍用俾必需之品源源不絶使戰事得以繼續延長協約國之戰意在爭得自由將來和局告成其商業亦可活動現屯積原料業已取用一空日後法國勢必廣爲購求即協約國亦具同一之景况則中國土貨必在歐洲市場可以暢銷如絲品牛羊皮油類五穀猪鬃及其他貨品如礦物五金中國藴蓄甚富將來亦爲人爭購假如中國五金礦産早能開採則於歐戰期中定能獲利無窮他國地方狹小尚能獲利而况中國耶今宜急速預備以待歐戰告終以供各國之需用諸君亦知法人極願以資本技師扶助中國近已在進行中彼之所爲盡爲公益公平起見想諸君亦所深悉至於有無改事上之關係請勿虚及以中法兩國之邦交地勢即可明證故宜彼此互相提携共謀兩國之利益今在上海吾人已見着手改良絲業之舉中國與各友邦一致設法改良絲業法國一以扶助中國將土産運銷出口一以將中國需要之品製造供給日用如絲織品毛絨品及各種疋頭機件顔料以及化學品近如法國新設一廠規模宏大兩國商務繼續信用一如曩昔雖兩國進出物産互相迥異然以有易無彼此交換並無傾軋嫉妬之虞凡非法國所産之材料不能供給中國者則可向他國購求轉輸中國鄙人久居中國實爲中國之老友深喜見中國加入戰團以抗公敵中國將來不但於主權公理自由上有均平之支配即協約各國商務上之利益中國亦可沾潤日後各協約國物産豐富工業發達均足自給毋須仰賴他人則彼此邦交日益鞏固而保全球之經濟自由也 
　　沈聨芳君答詞　今日蒙旅居上海法國商會約同法領事法工部局在此預備極盛之筵席邀我上海各業領袖即敝商會之議董相處一席之間深爲感激頃承會長麥田先生發布一種親睦之言論敝會會長朱葆三先生代表各業領袖恭致答詞敬謝諸位之盛意頃問麥田先生轉述貴國博公使三禮拜前之演說詞敝商會各議董均表同意且極佩服博公使之意思中國本爲經營商業之國除商業外别種知識均極淺薄在平等人之知識而言德人在五十年之内暗修武備借塞爾維亞一小國之政治突然而起竟與世界各大國戰爭至五年之久尚不悔悟我中國商業受其損害幾乎使全國商人人人受着痛苦無論如何必可與協約各國堅持到底以待公道之評論現在中國商人均在預備與協約各國相見以誠互相聯絡傳得將來戰事得 
 
 

Page 11

 
 
圓滿結果之後彼此均受商業上之利益與一千九百十四年戰事未發生以前人民心意逈然不同所以敝商會極願與貴國旅居上海之官商常常晤面可以交換彼此之意見不致如從前之隔膜好在貴國正副各位領事及工部局各位董事商會會長會業諸君在上海多年經驗頗深與我華人認爲朋友者亦甚多即如貴國上海工部局有我中國董事兩位之議席法租界内對於華人之慈善事業亦比别國爲多以上所述各節譬如一隻飛艇之機器件件完備祗要待應用之時一經裝配即可飛升於雲端之中是以敝商會預料將來中法兩國商業實在不可限量再如法租界内之公堂貴國領事偕同中國官聶榕卿先生相處多年和衷共濟與常常爭鬧意見者逈不相同此種關係在無形之中固結兩國人民之感情敝商會爲商業代表理應於得當時間表明一種感激的意見鄙人雖蒙朱葆三先生委託自知不善措詞對於麥田先生一番演說頗覺相形見絀惟有代表敝會各議董舉杯恭祝戰場各軍隊大獲勝利中法兩國友誼商情永遠親愛 
[護軍使署轉達國務院電文]  
　　松滬護軍使署昨致上海總商會函云案奉國務院東電開上海總商會寒電稱聞議增關稅問題日本於進口棉紗出口棉鐵羊毛爭執免稅應勿允准等情查棉鐵羊毛關係對外貿易政府極爲注意自當通籌熟計不使損及民商生計希即轉達該會知照等因到署查棉鐵羊毛爲出口大宗貿易且關係製造自不能隨意免稅致生後患政府素以人民生計爲重必能熟爲籌畫准電前因相應函達貴會查照云云 
[請緩加征稅率之財廳覆電]  
　　稅務總公所致縣商會函云逕啓者案照敝所長電呈新稅率請暫行從緩實行一案本年五月一日奉財政廳卅代電云電悉江北改釐爲稅江南各稅所仍循其舊本無問題惟原定稅率今昔貨價不同水須隨時修改現僅擇其相去過遠者調查時價按照值百抽二更訂並不爲重有何風潮之可言何項增加過重商力難支來電未據聲叙滬總商會代電亦皆籠統之語竟有輟業待斃字樣未免過甚其詞業已派員赴滬查詢解釋該所長所請暫緩實行究指何項而言仰即明白復奪一面轉致商會查照等因奉此相應錄電函致貴商會請煩查照 
[財廳派員來滬調查稅務]  
　　江蘇胡財廳長因蘇省各屬增加稅率問題滬上各商業會以現值市面恐慌商情凋敝時代萬難加重負擔羣起呼籲呈由總商會縣商會電陳政府請爲維持此事關係重大應行調查明確相度辦理除令知上海稅務所長趕將何項貨價與新稅率有無窒礙是否溢出值百抽二之率查明具覆外特派本廳征榷科科員吳兆麟（字子瑜）來滬調查並疏通一切吳專員昨已到滬即赴南北兩商會接洽矣 
[尹神武實非沈强夫之剖辯]  
　　奉天人尹神武被護軍使署偵探指爲沈强夫又名孫强夫與謀刺前鄭鎭守使案有關由公廨預審引渡迭經軍署軍法課鞫訊等情迭誌前報昨有營口商號德隆慶興巨長合盛東等三十三家聯署蓋章並舉營口紳商代表李漢臣王紹琛等十五人來滬至松滬護軍使署投遞呈文證明尹神武並非孫强夫兹錄原呈於下　爲代陳寃抑證實姓名懇請詳確調查以免寃沉莫雪事情因有尹作棟者字神武世居營口通惠門裏桃園街現年二十八歳兄弟四人作棟居長於前清宣統三年在奉天甲種商業學校畢業民國元年冬季赴日本留學東京明治大學校四年秋季加國道經上海住學友李正權家旋即返里去歳三月因謀事赴滬寓法界白爾路四百四十二號英商喊哩洋行買辦鄭惠剛樓房久居靜候不與外事詎去年十一月二十八日被中西包探指爲係暗殺前上海鄭鎭守使有關係人之沈强夫逮捕會審公廨迭蒙審訊經房東鄭惠剛憫其被誣無人援救乃出資代延律師禮明到堂辯護並以像片爲證經照像館證明確係尹作棟與包探所持沈强夫一名蔣介石又名孫强夫之像片確非一人覊押數月現經引渡解交鈞署研訊辦理候查訊明確自有相當解决曷敢代爲冒凟惟尹神武籍隸營川家有父母素稱小康向來安分讀書從無非法行爲此次在滬被誣受逮離家遙遠舉目無親雖有律師照像房東等人出爲作證而遠離數千里外仍恐難悉底藴惟紳商等與其家屬居與比鄰知之最詳確能證明無疑至該沈强夫一名蔣介石又名孫祥夫者係屬何人是否有暗殺要案關係紳商等一槪不知但知尹作棟字神武者實與沈强夫係屬兩人若張寇李戴横遭誣指豈不寃沉海底紳商等爲尊重人道主義起見故特舉代表聯名環乞詳確調查俾免寃沉莫雪實爲德便 
[赴英華工放洋續誌]  
　　英國駐滬招募華工事務所此次在浦東虹口等處續募得華工二百餘名於前日傍晚附搭新疆輪船放洋已誌昨報兹悉此項華工共有四百餘人登輪後不許上岸以防臨時脫逃取締手續頗爲嚴厲須經承募華洋各工頭逐一覆驗方准上船是日碼頭上邊爆之聲繼續不絶係各親友所贈送該輪至昨日黎明四時許始起椗出口 
[江寛輪船失事六誌]  
　　招商局已接漢口來電謂江寛船二機師亞力山大氏之屍身已於星期四日在漢口下游數英里撈獲按亞力山大氏爲英人尚未娶妻 
[祥生廠冷作工人罷工紀]  
　　浦東陸家嘴英商祥生鐵廠向雇印人看守門户歷年已久邇以該印人巡防不力廠内時常失竊貨物故於上月間將印人一律撤換由耶松老船塢調來巡丁山東人劉桂山等十九名駐廠輪流值夜巡更詎此項巡丁性質暴躁時與小工衝突前日傍晚有冷作間小工某甲領得工資銅元四五百枚藏匿腰間由廠出外被八號巡丁疑爲贓物扭住搜查甲與之理辨即被掌頰數下致起衝突該巡丁急鳴警笛召集全體巡丁將甲拘留更房一夜昨爲同廠工人得悉前往將甲奪出該巡丁等遂各持鎗械上裝刺刀逢人便擊致將小工某乙頭部戳傷血流如注而冷作間工人四百餘人一時大動公憤全體同盟罷工事爲三區警正解恩桂得悉立即督同香煙廠第一派出所巡官郝文翰遊巡第四隊杜隊長率領長警荷鎗蒞場彈壓故未釀事現解警正以該處爲完全華界警區應負保護之責故已將罷工原因及該廠藏有軍械情形詳報徐廳長察奪矣 
[浦東盜案即破]  
　　浦東仇家木橋附近小李家宅鄉民李張妹家於前晚（一號）九時許突來盜匪四五人撞開大門二盜入室其他各匪在外把門其時張尚未睡聞聲出視被該盜等以木槌擊傷肩際並被用繩細縛該二盜卽闖入張子臥房（張子新婚未久）袖出手鎗嚇禁聲張翻箱倒篋任意搜刦銀洋衣飾約值一百餘金携贓呼嘯而去旋經事主報告該管三區二分駐所王警佐立飭長警馳往追捕該盜等已去如黄鶴矣至昨晨有盜匪張茂南將所刦贓物携往楊樹浦某押舖典質被楊樹浦捕房包探李和卿查見以其形跡可疑向詰言語支吾當將該匪帶入捕房經捕頭一再盤詰該匪始供眞情捕頭遂派西探協同李探帶同該匪渡浦前往洋涇鎭照會該分駐所飭傳事主李張妹到所指認無誤所有衣服七件金圈一副確係原贓遂將該匪帶回捕房聽候核辦而王警佐除　情詳報徐廳長核辦外復嚴飭長警跴緝逸匪務獲解究 
[印捕追獲盜匪續誌]  
　　住居公共租界吳淞路八百六十號門牌之保險掮客徐子英徐子明家内於上月二十八號晚被盜匪通州人張阿三糾黨四人持械夥刦值洋一百五十元之衣飾現洋携贓逃逸經徐子英尾追至東有恒路鳴同二百四十六號犯捕一千三百五十七號七百三十九號兩華捕包探王金茂等兜拿一盜向印捕開鎗幸未擊中當場擒獲張阿三一名搜出原贓雨衣緞馬褂並手鎗一枝拘解公共公堂訊押等情已誌本報前日午後由捕傳同事主將張押解到廨經張襄讞會同英白副領事研訊據八十四號西探目利扶使（譯音）上堂禀明前情並將手鎗子彈呈案請究繼據二百四十六號印捕投案禀稱上月二十八號晚九時許我在吳淞路站崗見被告向東有恒路奔逃原告在後狂追大喊捕盜我急鳴警笛帮同追捕乃被告即出手鎗向我轟擊我避去子彈幸未遭害旋由華捕到來帮同將被告拿獲是實又據一千三百五十七號七百三十九號兩華捕相繼到堂證明帮同將盜匪張阿三追獲情形旋據原告徐子英上堂供稱是晚我家被盜我適出外故未得知及至到家敲門始由盜匪（指被告）開門我即至客堂被告示鎗向我恐嚇當被剝刦去身穿之橡皮雨衣及緞馬掛兩件並衣袋内大洋一元尚有三四盜均在臥房内翻箱倒篋搜刮衣飾而遁我即出門雇得黄包車欲至閔行路捕房報告甫至東有恒路見被告身穿之雨衣卽我之原贓遂下車狂追並鳴同印華各捕始將被告拿獲惟追捕時見被告拒捕開放手鎗多響云云又據徐子明到堂證明被刦情形請究繼由徐子英之妻葉氏投案訴明被劫衣飾之價值要求飭捕跴緝贓盜詰之張阿三供稱是晚到原告家中搶刧連我祇有三人並無五人之多當時開放手鎗均朝上空放欲圖出險不敢拒捕尚有同黨業已在逃求恩寛宥中西官得供會商之下以張阿三糾黨搶刦尤敢拒捕開鎗屬實判備文錄供詳解護軍使署按律懲治贓給原告具領 
[閩省新兵第六批到滬]  
　　閩省添招之新兵兩團業分五次陸續到滬計有二千一百四十名均在龍華操場暫駐候輪赴閩等情迭紀前報昨日又來新兵五百名亦在龍華操場暫駐 
[閩督派艦來滬領運軍械]  
　　閩省李督軍因浙軍業已抵省所需鎗械甚夥故於日前選派江利運艦來滬向兵工廠裝運由部允撥砲彈等件經謝總辦飭令將所撥快砲十餘尊砲彈鎗彈百餘萬如數運交該輪裝載並由海軍司令部加派某軍艦於昨起椗護送赴閩 
[派員押解軍械]  
　　上海兵工廠定於昨日將軍械砲彈鎗彈等件裝儎火車解送北京交陸軍部收納等情已誌昨報兹悉此次解部各項軍用物件爲數甚多共裝火車二十四輛惟輸運時際沿途須妥愼照料故謝絶辦商由三十八團馬團長派撥士兵三十名委汪排長曁軍械科石科長押送昨日午後三點三刻時特開專車由南站開駛赴寗以便渡江換裝津浦火車解京 
[省教育會電請宣布中日協商條件]  
　　江蘇省教育會昨致北京電云國務院外交部教育部鈞鑒中日協商條件報載紛歧損權則一衆情惶駭奔走相告積成怨毒親善前途隱生障碍教育人員負指導國民之責僉謂緘秘反滋口實不如宣布可免誤會謹陳管見並請審愼交涉以固主權江蘇省教育會東 
[鎗斃盜犯兩名]  
　　松滬護軍使署軍法課將前由公廨引渡虹口捕房緝獲之搶刦某姓家贓物之盜犯金九如陳小妹兩名訊供承認夥刦電奉軍民兩長核准執行死刑日昨由營倉提出驗明正身押赴西砲台鎗斃矣 
[倉聖明智同學會成立]  
　　靜安寺路愛欐園内倉聖明智大學開辦四載成績昭然現該校學生以歷年同學離去母校者甚多殊無以聯絡感情特發起倉聖明智同學會凡新舊同學皆得爲該會會員每年開大會二次期即定於隂曆三月二十八日及九月十八日新舊同學届時俱可蒞會昨日該會開成立大會由發起人宣佈宗旨章程繼由學生公同票選職員當選正會長龔和榮副會長黄報炎并由該會發刋倉聖明智大學雜誌一種每半年出一期除各中英文編輯員主任撰述外各新舊會員俱可投稿云 
[職業教育社之職業學校成績品展覧會]  
　　職業教育社五月五日假江蘇教育會舉行年會先期徵集職業學校成績品應徵者不下數十校現吳淞水産學校南通農業學校崇明工業學校松江廣育院南滙養蒙職業學校及本埠和安小學等均已將成績品先後送社其他如南京高等師範工藝科浙江私立女子職業學校同濟學校機師科等亦函報業已起運尅日可到届時延請實業專家蒞場參觀共同研究其中商品並由該社代爲發售以期逐漸達到提倡職業教育之目的除社員外並歡迎來賓凡教育實業各界同志均可往觀也 
[羣學會德文夜校開學]  
　　羣學會會員瞿希民精研德國語言文字特假羣學會設立夜校於五月一日開學校所處中華路中心南北往來電車均可直達故來學者甚衆 
[紹酒公會成立]  
　　上海紹酒公會昨日上午十時在城内浙紹公所開成立會同業到者六十餘人會場秩序一公推臨時主席二宣布開會宗旨三通過章程四公舉正副會長五公推職員六來賓演說七搖鈴散會當經公衆推定臨時主席朱樂平報告紹酒同業近來營業日衰半由捐稅苛重半由整頓不力欲整頓同業非合羣策羣力不能一致進行所以同人發起公會暫假英租界四馬路南平安里爲辦事處訂定簡章早已分送諒蒙諸公參閱如有未盡事宜儘可發表衆謂大致同意其中辦事細則應於評議會詳細另訂次報告選舉正副會長並職員事宜裘如邦起言目前只有臨時公舉俟正式大會再用投票方法衆贊成遂由同業當場公舉朱樂平爲正會長茅鏞昌王闓敷爲副會長莊成道陳樾屏王品三莫滋庭沈星棠周耆昌羅梅生陳伯年爲議董余景濤馬吏青章佩生陳榮庭章楚南傅春元胡詳先戚錫麟丁錦生莫善卿章長生莫善福爲評議員葉正與沈信漁胡克棠王傳奎爲調查員舉定坐辦董事裘如邦會計員朱祖仁次由烟酒聯合會總幹事陳良玉演述公會成立主旨不外固結團體維持營業整頓價目挽回利權等詞末由主席宣讀簡章均表同情至午刻午餐畢散會 
[車務副總管易人]  
　　滬寗鐵路車務副總管韋燕君升任車務總管所遺車務副總管一缺經任局長呈准以英人李綽生充任李君係英國工科大學畢業與車務亦有經騐聞已於日昨到局任事並通告全路知照 
[路員改訂辦公時間]  
　　滬寗滬杭甬鐵路各科員司辦公時間向以上午九時至十二時下午二時至五時爲止現届春夏之交天氣漸熱昨經車務處韋燕君通告全路人員自五月一日起各科辦公時間上午八時半至十二時下午二時至四時半將上下午時間稍加伸縮每日仍以三小時爲辦公時間業於日昨遵照實行 
[請減公益捐之批駁]  
　　滬南工巡捐局批商民張菊生稟爲陳驗舊票請減月捐由禀悉查本局征收公益捐向以住房租價爲標準歷經辦理在案今閱該民呈驗舊票係住在沉香閣時所捐與現遷新北門地點不同况該處隣近每幢照繳月捐四角該民屋係兩幢自應月捐八角詎能獨異所請核減之處未便准行仰即從速遵繳以重捐欵此批 
[縱火圖賠險銀之押儆]  
　　北浙江路一百七十五號門牌協和豐奎記小酒店主紹興人朱瑞忠先後至某公司保得火險銀一千二百兩旋於上月四號夜串同夥友張阿生縱火圖賠被滙司捕房中西探查悉禀明捕頭蔣朱張兩人拘解公共公堂訊判押候勘明火場再行訂訊在案前日午後經關讞員會同日副領事林出君升座刑庭研訊先由捕房代表牛門律師上堂陳述案情並稱此事捕房已經確實查明該被告等實係縱火圖賠應請嚴究繼據救火會會長滑脫（譯音）上堂證明被告等縱火情形並據西探目泮林士禀明此案發生後之調查狀况質之被告朱瑞忠張阿生供詞互推並延律師到堂辯獲中西官核供會商之下以本案業經勘明縱火屬實遂判朱與張各押西牢四年以儆 
[妓院留養幼女]  
　　廣西路福致里九十號門牌妓院内妓女常熟人林紅玉因容留十四歳幼女林媛被包探沈阿岳查見以其違章將林妓與女一併帶入捕房諭送濟良所暫留昨晨解送公共公廨即據所董西女士上堂禀明前情並據林媛供稱我母親往杭州天竺燒香故我借宿紅玉房内是實詰之林妓供詞略同中西官得供以林妓不應違章判罰洋四十元充公林媛發濟良所留養 
[設攤侵佔馬路之科罰]  
　　滬南王家碼頭成昌洋貨店每日清晨在徽寗碼頭設攤收買浦東等處鄉民所販之布疋其攤基設在馬路由崗警查見因其阻礙交通令即移至側石之上昨晨又被崗警查得仍不遵照向之干涉店夥吳寳卿與之衝突遂被帶入一區一分駐所由張署員詰悉前情以其故意違抗飭着罰洋四元示儆並飭遵章設在路側不得再事抗違致干處究 
[分發傳單之懲罰]  
　　鎭江人周根發在虹口百老滙路分發中央政府段祺瑞喪心賣國哭告全國同胞之傳單被四號日警查見拘解公共公堂訊供押查在案昨晨由捕將周解廨復訊先據日警與包探上堂禀明前情將傳單呈案請察質之被告供稱此項傳單係在法界某茶館内由孫姓友人送我閱看我識字不多不知傳單上所云何事求鑒中西官得供判罰洋三十元充公以儆傳單焚燬 
[縣署批示兩則]  
　　朱樹璉吳桂榮等爲謀産滋擾續請澈查讓渡手續批示祗遵由　前據該民等具呈以案關民事訴訟業經批飭向法院呈訴在案着卽知照此批 
　　朱李氏呈爲謀吞田産請求澈究由　王信順捐助順直會館之田畝由順直會館函請淞滬警察廳轉請稅契兹據該氏呈稱田畝尚有糾葛等情查稅契係順直會館收受田畝應有之手續至於田畝如何糾葛應由該氏與捐助之王信順切實清理按照來呈所稱非刑事即民事必須赴法庭起訴方能水落石出也此批 
[謝劵]  
　　昨承康腦脫路徐園惠贈游劵四張書此誌謝 
來函 
[上海郵務管理局來函]  
　　逕啓者查四月二十二日凡在本局寄遞漢口之郵件業因江寛船失事全數沉没其失去之包裹及快遞挂號等件當由本局分别函告各寄主知悉按由滬去漢之輕便郵件向例僅由火車運送即寄經南京浦口徐州轉從鄭州遞往不幸隴海火車邇有匪刦情事致由徐往鄭之火車輸運暫行停頓現纔復通以上情節想亦公衆之所願聞者用特函達即希查照登入爲幸 
雜評二 
[華界之攤捐]  
　　租界小販風潮尚未盡平息而華界工巡捐局之徵收攤捐適當其時局中人雖云領照者踴躍然觀昨日情形亦已起有小風波矣吾謂今日貧苦小民之困難各地皆然華界之當局不可以認捐者旣多而餘皆可以强力迫之乂不可諉諸租界之影響而盡以好事上之蓋所以綢繆而防維之者不可不出之以鄭重也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[航業水手之弊] [  徐勵吾]  
　　航業水手之弊余不能詳本不敢妄道也兹聞運售棓子商人某以其所受輪船運貨之痛苦語我乃始恍然雖其所言者專就航運棓子一物而惡水手之作弊然即此一端而推之其弊亦槪可知矣因亟錄之以告夫爲航業經理者嚴密督察水手庶幾一方面可以保護航業名譽一方面可以保護商人血本歟 
　　某商人曰余開設貨棧於南京已三年矣專賣棓子一物是物産於蜀省躉集漢口余則購自漢口運至南京而加價賣於各染坊中煑水以染玄色平日滙欵至漢運貨來寗斤數必少十分之一二其始余方以爲漢口貨棧秤數不足也屢寄書以詰之而斤數之少如故因躬親携款至漢進貨視其所秤之數並無不足及運至寗斤數仍少如故於是余乃知中途爲輪船水手所竊去矣因又躬親携欵至漢進貨請輪船執事者稱其磅數注明提單之上及運至寧斤數絲毫不差余方欣然謂此弊爲吾所杜絶也孰知各染坊購吾之貨者忽羣來責吾賠償鐵鍋謂此次棓子中多夾沙石將煑時拆包（棓子俱用麻布包捆）向鍋中一倒沙石墜下鍋俱破矣一時此去彼來絡繹不絶非責吾牟利不道德即詬吾經商失信用而且賠鍋賠鍋之聲不絶於吾耳吾雖多方辯白謂此弊非吾所作乃輪船水手所作而來責賠償鐵鍋者多不信吾言即信吾言者亦以吾旣有失察之咎自當負賠償之責爲辭吾至此吾辭竊矣祗得賠償其鐵鍋破壞矣而一計金錢之折耗且較棓子斤數之少倍蓰也而今而後吾尚有何策以杜此弊哉亦惟有歇業而已矣三 
　　事惟確鑿語則滑稽是仍不失爲游戲文章讀之不使人厭而倦斯爲上乘 
家庭常識 
[甲魚雌雄識别] [  協]  
　　甲魚因嗜好上雌雄味有不同簡别法即雄者尾露出於背甲之後端又腹面後肢間較狹雌者腹面較廣而尾不外露 
[海蜓煑粥] [  協] 　 
　　海蜓南貨店有售價廉而味美和以煑粥可與火腿同功 
牧業須知 
[馬糞孵鷄法] [  獨幅閱歷子]  
　　火焙之法吾國發明已久但不若台灣人之精良終難獲十分完善雖飼養詳愼亦必多遭損失良由熱度難得較准大多數皆由熱度過分以至體質受傷莫可挽救如悉以母鷄孵之雖較火焙爲良奈所出無多不足藉此謀利且又失其産蛋之利故西人無一事不詳加研究而於此業竟無術以改良也旋有法蘭西劉馬耳者於無意中偶得此法因有一婦人畜有鷄母數頭其鄰家係馬廐有馬糞堆積於外（畜糞惟驢馬性質最熱猪糞最寒）忽一日其子在外頑耍聞糞堆中有小鷄聲出乃奔告其母以爲糞内有怪婦往觀之果聞聲出糞堆中乃去糞驗之則獲初出壳之小雞九隻不勝喜悅逢　輙告以爲希罕乃爲劉馬耳所聞細考其由始知初時母雞巢於馬糞之上而産蛋馬夫不知仍以馬糞加於其上而掩覆之此蛋賴糞發酵之熱力而成孵出之小雞於是劉馬耳推其原理窮加考究歷經試驗遂得極良之結果歐美二洲藉此業而得鉅富者頗不乏也實沐劉馬耳之遺澤也且此法兼可推及鵝鴨與鴿等羽族今以孵法一切布置及手續次序錄後（未完） 
集益錄 
[續答九十三問] 　 
　　阿尼林之純者無色澄明通常帶黄褐色有阿母尼亞之臭味難溶於水而易溶於酒精以脫加微量之鹽化石灰則呈紫槿色更變爲深紫色又加臭素酸及硫酸時初呈紅色次變藍色又阿尼林有溶解印度藍靛之特性又與各種酸化藥相化合而構成種種有色彩之染料即所謂阿尼林色素是也以上所述爲已成之偏蘇里製造各物品之法而偏蘇里本身之製法尚未說明今補述之偏蘇里製造時即以輕質之煤黑油加硫酸及苛性鉀精製之後在八十度至八十五度之温蒸餾之即以其餾液在零度下五度乃至十度冷却而壓榨之所得之凝固物除去其液分再盛於蒸餾器加以八十度至百度之熱餾取其中間部分而放冷之再壓去其他之炭化水素即得純粹之偏蘇里此卽偏蘇里之精製法也 
　　二那普塔林（Ｎaphthalene）冷却石炭酸　使之結晶制得粗製那普塔林壓榨之除去其液狀夾雜物次與少量濃硫酸共熱之使夾雜物變爲不揮發性之Ｓulphonioaoid而施蒸汽蒸溜法或昇華法則得純粹之那普塔林那普塔林爲有光輝之板狀大結晶體易揮發有特臭不溶於水易溶於酒精以脫其性質與偏蘇里同如遇硝酸或硫酸則生硝基那普培林（Ｎaphthalene　Snlphonio　aoid　C10H7SO3H）其蒸溜燃燒時因含炭素甚多故發光甚强故可爲Ｗater　gao之增炭劑其防腐力强故常用以貯藏動物標本等且可以製造醫藥藥房中所售之臭樟腦丸即那普塔林也而其主要用途爲製造色素以水酸基置換那普塔林中輕氣一原子制得那普叨爾（Naphthol　C10H7OＨ）而Naphthol交分Ａ，Ｂ兩種ＡＮaphthol爲無色而有光澤之針狀結晶體有石炭酸之臭味難溶於温湯而易溶於酒精以脫其溶液遇鹽化第二鐵則生紫色沉澱易與硝酸相作用而生Ｄinitre,A.Naphthol（NO2）2OH）（ＯＨ（ＮＯ２）２＝１：２：３）之黄色結晶體此物之鈉鹽商業上常名曰Ｍartinsyellow或稱Ｎaphtheline　yellow爲貴重黄色染料又其鉀鹽亦爲黄色染料常名曰Ｎaphtholyellow　B,Naphthol爲無色結晶體性質與Ａ種同然其水溶液遇鹽化第二鐵則呈綠色沉澱常爲皮膚病學等之防腐劑 
長篇小說 
[二城風雨錄] [  英國郤而司迭更斯原著常覺小蝶天虛我生合譯]  
　　卷下　第四十二章（二） 
　　繼念此生將盡與曼萊無復再見之日不可不有一言以爲永訣因懇獄卒給予短燭一支並求紙筆伏地握管將以鄭重之語解慰其妻顧乃思緒紛繁卒不得其要領筆端欲下而涙顆已着紙面引指拭之乃成血污久而久之始成一句每一句成則又搔首凝思似其心神已失爲狀大似老人治履時也燭就炧始草草而成回顧同囚之人則已鼾眠如豕各仰其頸以待屠刀之至則不禁　然而栗 
　　湯訥之書曰吾愛别矣汝宜珍重此生縱無相見期而來生之約必克踐也須知吾心中嵌有一汝俣汝無恙則吾之心任有何種苦痛亦不能奪汝之席而佔有之故予預想上斷頭台時心中但一思汝定能忘其痛苦然使汝而悲號痛哭於我前者則我雖不受戮亦當痛苦不勝汝當謹誌斯語毋使我悲汝父視我猶子我視之如父使汝因我而不克奉養老人致老人感受劇痛者則我死有餘辜矣而小蒔露尤賴汝爲保視母使陷入悲境致遏抑其天機但汝父女安健汝母女無恙則吾於九原之下亦且含笑而謝上帝汝當善體吾意勿悲書至此止蓋燭跋矣即就草榻而臥心中較前安貼已多以爲從此得大解脫可以與世事長辭矣而豈知眉睫甫交夢想又生幻像似見此身乃在沙柯街小樓之中楓影扶疎方受日作黄金之色曼萊曉粧初罷展其笑顔向已絮絮道家常且言未嘗至法凡諸所遇皆夢幻也湯訥亦恍然似悟覺此身固在家庭未嘗出國門一步也則不禁破涕爲笑顧一轉念此象又變盡歸漫滅張眸視之乃在黑暗之中摸索四壁逼窄不容轉側乃悟此身已死所處者實墓穴耳則不禁大痛放聲號哭而醒醒則此身固在鐵獄中也凄黯之陽光已透窗楹而進簷前鴉噪作呀呀聲似曰湯訥今日爲汝死期也（未完） 
 
 

Page 15

 
 
   
 
 

Page 16

 
 
   
 
