# 1904 - 42 - 4911071

 

Page 1

 
 
[古今圖書集成增價出售] [  圖書集成局啓]  
　　本局所印古今圖書集成一書除股印外多印之書歴經售出前者曾减取價值每部祗收九八規銀二百兩近以購者紛至故增價五十兩每部計九八規銀二百五十兩惟所存僅數十部賜顧者請速移玉帳房購取遲恐悉數售罄不能應命矣再是書間有誤訂處現亦悉數查准補訂完全可稱毫無遺憾惟海内鑒之此佈 
[九通全書並校勘記發售] [  圖書集成局啓]  
　　九通一書集歴代政治之大成爲本朝掌故之淵藪本局旣用大號鉛字鑄印成書嗣以所據浙刻本魯魚亥豕訛誤滋多持延名宿赴蘇杭兩處就文瀾閣殿本及程氏家藏精抄本詳愼校讐成校勘記百餘頁原本局所以精益求精之意實以是書爲網羅政典之巨帙故不敢因陋就簡貽誤士林邇者全書己經告竣計訂三百零六册除所印股書次第發交外尚餘若干部每部售實價洋銀六十元有志經世學者請卽臨申報館購取可也 
[論中國舉行新政之弊]  
　　中國自庚子拳匪肇亂以來朝廷創鉅痛深始孜孜以變法自强爲務核其大要厥有數端曰開設學堂也曰整飭吏治也曰振興商務也曰謹求兵政也凡所以求致富强之道亦旣明詔迭降見諸施行矣各省疆臣奉命之下相與議章程籌經費風發雲起布置井然學堂則除大中小三等外若蒙學若師範若武備若水師若陸師别類分門釐然大備吏治則設課吏館以察各員才識之優劣别其等第優者分别差委以調劑之似詢事考言頗合虞書官人之道矣商務則自朝廷特設商部由振貝子總攬宏綱而令各省設立商務總局或稱農工商務局或稱興商會一切路礦及工藝附焉兵政則將從前各防營一律改爲常備續備巡警等軍演習日本操法軍容丕變壁壘一新宜乎人才廣儲職位悉稱利權可挽軍制改觀矣乃自建議倡興而後迄今已閱二三年驟觀之綱舉目張非不一冼從前委靡不振苟且偷安之積習而夷考其實或徒列名目不能實力奉行或徒襲皮毛卒無成效可襪此其故何哉豈同一西法日本仿之而有效中國師之便不能成歟蓋嘗默察靜觀而知其弊之所在矣夫學堂爲培植人才之地國家不惜巨帑以宏此造士之規者固欲求忠君愛國之才非欲煽非聖侮法之燄也乃吾觀今天下各學堂内勵志勤學奮發有爲者固所在多有而蔑視尊親大義侈談平權自由沾沾焉以革命流血滅淸排滿爲心者亦不一其處且恃其人衆小有齟齬輒肆囂陵總辦無禁遏之方教習鮮約束之術甚者竟敢與總辦教習藉事爲難夫此學生固前日愼重考選所取者也今乃氣質陵競一至於此是前次考選之法尚未善也而彼教習總辦不能預防各種逆說使學生不至羣相沾染亦何以解虎兕出柙龜玉毁櫝之譏此弊之宜防者一也課吏之舉原定考列優等者委差得缺取自其中用以鼓舞羣情澄淸仕路而起視各省課吏館中往往有屢列優等依然未得一差未委一缺者江寗前由司道代陳兩江總督魏午帥之前力籌補救之策此外各省可想而知夫旣設館以課吏才是惟恐才之不至也乃旣得其才矣仍不使展厥謨猷是可見夤緣請託之風各督撫終不肯絶也亦曷貴有此虚文哉此弊之宜防者二也若夫商業一途中國素不重視近自通商五十餘載始知各國以商戰致富於是授振貝子以商部尚書之職副以左右侍郎佐以左右丞更分設參議等缺膺是任者亦頗知商情之隔閡商力之艱難力求調護維持之法顧章程雖極美善而有待於相助爲理者仍在各處地方有司前之出洋華商偶歸故里致受主民欺陵經振貝子奏請飭下各督撫札屬妥爲保衛其餘商困之宜若何體恤商利之宜若何挽回在上者縱加意考求其如在下者之奉行不力何是卽或設商務局或設農工商務局或設興商會並籌辦路礦工藝終不能與各國爭商戰之權也此弊之宜防者三也至於兵戎之事缺額扣餉營官久視爲固然廓而淸之頗非易易而最足使人解體者尤莫甚於有事則倉皇召募訓練數月月給餉銀三兩左右卽欲責以効命疆場一旦事平便分别遣歸坐使百戰餘生難謀一飽欲望此後兵士奮不顧身其可得乎是則各營弁兵雖誥誡頻頒策勵備至亦終是外順而内不服耳此弊之宜防者四也凡此四弊舉其崖略山京師推之各省大抵如斯執政者惟知其利而興之而豈知弊之所叢非惟不能除且有甚焉者是卽日日言變法國勢終不能自强也而其他新政可以類推矣此吾所以一念及之不覺憂心如焚而深有望於經天緯地之才旋乾轉坤之手亟起而力救其失也質諸當世深明時務者或不河漢斯言乎 
[俄師赴韓]  
　　昨日本埠字林西字報譯登華歷本月二十三日日本東京來電云俄兵刻已渡過鴨緑江迤邐而南望高麗進發矣 
[俄船被獲]  
　　昨日本埠字林西字報云華歷本月二十四日得日本東京來電云俄日兩國海軍已於本日在高麗仁川口外開戰有俄兵船二號一名谷利司一名華利亞均被日人所獲 
[俄師敗績]  
　　昨日本埠字林西字報刊發傳單云華歴本月二十五日得有電音譯悉有俄兵船三號毁於日本水雷目下日本各兵船齊集旅順口外滿洲某處俄人所築鐵路中有一大橋已由日兵轟毁俄兵之斃於是役者約三十人 
[俄艦被毁]  
　　昨晚七點一刻鐘本館接到烟臺來電云二十三日三更時日本有水雷船數艘停泊旅順口外維時俄國有鐵甲船二艘一名塞利衛企載重一萬二千七百墩一名列維企載重一萬三千一百墩又有快船一艘名卜臘梯載重六千六百三十墩亦均停泊旅順口外突被日本水雷船轟擊致俄鐵甲船二艘均受損傷快船則被擊沈没至日船如何電文簡略俟後續登 
 
 

Page 2

 
 
[英開議院]  
　　英京倫敦來電云西歷二月二號註即華歷十二月十八日我英特開議院議員旣集英皇頒下詔敕宣言俄日事機其大要謂今者東亞和平局陡被攬亂朕心惄焉憂之倘俄日邦交仍得和平結果朕心深爲喜悅探願爲之解釋前嫌焉一時諸議員一唱百和無不欲力贊其成 
[立約解和]  
　　法京巴黎司來電云日前英廷與意大利國訂立約章爲俄日兩國秉公調處刻已將此約鈐印施行矣按此電係西歷二月三號所發註卽華歷十二月十七日當時法人尚謂俄人覆答日廷文牘能使日本滿志躊躇旣存讓之心當可免干戈之禍今者時局忽然變異不知英意兩國仍堅持前約爲之排難解紛否也 
[日論俄船]  
　　日本東京某日報云邇者人多謂俄國各兵船類皆老朽不適於用然觀諸船之寄泊烏港者未必果如所言中有名唔騰花伊者製自西歷一千八百九十四年名洛其耶者製自西歷一千八百九十六年名利賢遲苦者製自西歷一千八百九十二年名薄卡之利者製自西歷一千九百零一年以比我艦洛其耶殆與八島相同薄卡之利殆與白雲朝潮相同利賢遲苦殆與吉野相同概以老朽稱之未免過於蔑視矣 
[日查俄諜]  
　　日本佐世堡來電云此間所駐憲兵及警察吏刻方搜查俄諜嚴密非常蓋自東歷去年臘枓以來卽聞有俄國諜人潛居其地故也 
[日艦遇風]  
　　英京倫敦來電云日本所購之春日日進二軍艦已於西歷二月二號註卽華歷十二月十七日行抵新加坡將煤購足當道出錫蘭附近突遭颱颶頗礙行程然仍鼓浪直前略不畏葸其於航海之事亦可謂髮憾俱無矣 
[日人避難]  
　　日本東京某日報登中國天津來電云俄人之在旅順一帶者頓變從前宗旨此唱彼和咸謂戰禍卽在須臾因之我日人民互相集議萬一變生倉卒則乘英美兩國輪舶避往烟臺又聞日來僑庽滿洲各地之日人已紛紛附火車至山海關一帶矣 
[日本度支]  
　　日本大阪某日報云去年日本貨物之運售海外者其値較輸入之貨溢出日銀二千八百萬圓邇來美國紐約克市中銀根非常急迫我日遂東歷二月三四兩日註卽華歷十二月十八十九日運往一千四五百萬圓但日本銀行現方籌備戰費須日銀一億五百萬圓雖執事者心力專注於此終尚虞其短缺九千萬圓也 
[俄路停運]  
　　英京倫敦來電云日前俄人出示自西歷二月二號爲始註卽華歷十二月十七日凡西伯利亞各處鐵路火車祗准載送軍士及轉運水陸各營所需糧食煤火自餘各項貨物暫不受寄其說蓋得諸聖彼得羅堡云 
[俄人備戰]  
　　日本東京來電云頃得奉天電信悉邇者俄人在奉天省所轄蓋平海城遼陽等處建造兵房昕夕從公以期速竣遼陽城内外由俄人雇定土車一千餘輛先派一二百輛至鳳皇城裝運糧食彈藥連日軌轍相屬來往如梭向駐遼陽之第十五營俄兵於近數日内分出二隊開赴鴨緑江邊另有第九營中俄兵四隊由遼陽馳住旅順口屯泊旅順口内外之俄軍艦除一艘正在修繕外其餘皆於西歷二月二號註卽華歴十二月十七日鼓輪他適不知所之是日設戍海參威之俄軍統帥向日本貿易事務官川上君言及頃奉本民奉政府之命將於此地合圍所有貴國人民務須凖備回國觀此是俄日時局誠岌岌可危矣特軍情變化無窮不知目下又如何景象矣 
[冰上行車]  
　　華歴十二月二十三日英京倫敦來電云俄國西伯里亞部貝加爾湖刻正堅冰凝結俄廷見戰事日益岌岌特令在冰上赶設鐵軌以便火車往來 
[絶交緣始]  
　　日本東京來電云東歴二月三日註卽華歴十二月十八日日本駐俄使臣栗野氏由聖彼得羅堡電達東京日政府大旨謂上月二十八日註卽華歴十二月十二日我日移書俄國後俄皇卽召集亞東委員會諸臣籌議和戰要領其中武斷一派躍然而起一唱百和咸不欲將利權讓與日人且目下俄國内政棼若亂絲萬難平靖允宜乘此機會出其堅强之策與日抗爭窺其意蓋欲興外難以息内艱以致拒日之詞衆口如一或和或戰俄皇幾不能内决於心云云因之日本諸大臣齊集内閣商議謂不論俄國覆文到否我日得卽舉動自由絶交之事所由來也 
[英報之言]  
　　英京倫敦來電云邇者此間各日報咸瓊琚玉佩大放厥詞謂倘欲保產英日兩權利權則我英政府中人務必以剛勁壓服俄人始克集事 
[美詰俄人]  
　　英京倫敦來電云頃得美京華順頓電信悉美政府刻向俄人詰責略謂前訂保全中國屬地之約務須切實施行占據滿洲各處之兵究於何日撤去尚未悉俄人將何以答之 
[促開商埠]  
　　日本大阪某日報登東歷一月三十一日註卽華歴十二月十五日中國京師來電云昨日午後我日駐京使臣内田康哉往謁外務部領袖慶親王告以俄日失和巔末談次請將奉天大東溝及安東縣二處遵照中日商約開闢商埠且卽宣布日期美使某君亦於是日向慶親王督促旋由外務部備文覆答内閣頃得奉天將軍來電悉開埠之市刻尚有所爲難 
[續錄王大司農議覆籌欵練兵事宜章程]  
　　一酌提各省雜稅查各省牲畜竹木等項雜稅名目甚繁向由各府廳州縣設立局卡派人徵收多不報部擬請旨飭下各省將軍督撫派委廉幹大員前往各府廳州縣切實查核去其小者留其大者或仍責成該府廳州縣徵收或另行委員徵收明定章程發給三聯印票以杜隱匿酌給人役薪水以資辦公所收雜稅除開支薪水外悉數解交司庫不得稍有徇隱以期積少成多一淸釐兩淮額產鹽觔額銷鹽引查道光年間淮南原定每年額銷一百九萬餘引淮北舊額新增亦共歲銷四十六萬引同治年間淮南始减爲五十九萬餘引淮北亦减爲二十九萬餘引近年淮南加增二萬餘引統計現在淮南北每年共應額銷九十二萬餘引而兩淮通泰海三分司所屬各場無閏之年額定產鹽九十五萬餘引比較額銷引數已多三萬餘引乃近年兩江總督奏報兩淮產鹽缺溢考成則每歲溢產之鹽多或五六十萬引少亦二三十萬引其兩淮鹽課課釐奏銷則通計每年不過銷鹽七十餘萬引以視每年產鹽實數祗及其半不知此項每年多產六七十萬引之鹽究竟銷於何處若非塲岸各官與商人朋比分肥何以竟置不問大抵同治初年軍務甫經平定淮南北所派引數原難遽行規復道光年間舊額迄今休養生息已閱數十年兩淮應銷鹽引實與道光年間無異乃因額引較少且無考成以致私充官滯流弊滋多卽如已革海州運判徐紹垣假公營私致將淮北官鹽積壓數綱是其明證應請旨飭下兩江總督轉飭運使卽將各塲溢產鹽觔究竟如何綃售切 
 
 

Page 3

 
 
實查明設法整頓務期化私爲官以裕稅課一整頓兩浙鹽務查蘇松常鎭太五府州屬原定額銷二十九萬餘引現在共祗　銷十二萬餘引比原額尚少十七萬餘引何以昔年銷引甚多而近年銷引甚少其中顯有不實不盡之處卽如光緒九年浙西徵收溢課一項至十八年始經奏明儘數歸公非嚴以核之則此無定之溢課亦終不知歸於何處又如上海租界一隅居民逾三百餘萬卽以人日食鹽二錢計之約歲可銷鹽四萬引而該省所報上海南匯兩縣共祇歲銷五千餘引未免過於短絀又兩浙三十二場毗連四五十州縣獨仁錢等十六州縣設行肩住引票科則甚輕與該省商運引票大相懸歲其中老少籌鹽一項不徵課欵又與肩住引票不同說者謂此肩住籌三項均爲梟私射利之徑有礙鹽法以上各節應請旨飭下浙江巡撫轉飭運使卽將浙西引額迅速歸復舊制以裕課帑並將肩住引票及老少籌鹽一律改爲商樯以杜私銷其上海租界並令挑選色白味佳之鹽前往銷售勿任成爲廢岸自棄利權此外兩淮山東等處或爲食岸或爲民運亦與兩浙肩住情形相同應令各該督撫詳細查明認眞釐剔並將如何釐剔之處擬定章程報部覈潰[  章程未畢明日續登]  
[請騐新軍]  
　　金陵訪事人云日前兩江總督魏午莊制軍以俄日兩國將開戰釁中國雖宣布局外中立之旨而防務不可不嚴爰委將領數人招募湘皖各省精壯子弟作爲武衛新軍本月十九日王總戎繼美在安徽招足帶回省垣詣轅禀知請卽委員點驗 
[委考釐章]  
　　金陵訪事人云前者兩江總督魏午莊制軍以裁釐加稅之事將次施行深慮在省需次人員未諳稅務曾飭釐捐總局兪恪士觀察派員赴滬學習收稅章程兹緣加稅尚待覆商釐局未便遽撤而本省釐捐諸弊積之已深非整頓一新斷無起色查湖南釐章諸臻妥善爰又飭觀察派令羅大令良鑑赴湘攷察以備斟酌仿行大令奉札後卽趨詣督轅禀知定期本月十九日就道 
[楚天寒雁]  
　　聞之湖南友人云辰州府屬沅陵縣前有美國醫士開設醫院現又於院旁購得房屋一所以資擴充并就謝家山丁家廟左近置買水田二畝作爲塚地禀請縣主何大令立案稅契大令查明並無轇轕遂禀奉洋務局批示略謂旣經該縣查明並無别項轇轕抄呈契紙内均載明教堂公產字樣查與約章相符准予立案仰卽遵照○新化縣銻礦曾經地方紳士開採頗有成效禀請礦務總局照章給憑局憲委員前往履勘已於上月二十四日啓行矣旣而寗鄉縣煤礦亦經禀請開採礦務總局憲卽令往勘新化銻礦之員迂道至寗查案○省城内外近因天氣亢旱迭見火災上月二十四日初更時南門外某茶亭忽遭回祿之禍幸救護者衆卽時火滅烟消各處水龍半途而返 
[邑宰驗屍]  
　　前日某氏婦投上海縣署泣稱小婦入係江北某邑人從丈夫逃荒來此昨至楊涇鎭丈夫見田中菜甲葱蘢用刀挑取突被田主某甲扭毆斃命叩乞伸寃昨日午後縣主汪瑶庭大令帶齊刑仵吏役浦東蒞屍場飭仵騐得氏夫實因抱病身死飭卽備棺收殮氏抗不遵斷一味逞蠻大令開導再三然後乘輿回署 
[新界盗案]  
　　徐家匯迤東陳涇廟橋左近吳姓米店於前日夜半時忽被盗匪十餘人毁門而入劫去洋銀三百餘元事主不敢聲張一任揚長而去昨晨投上海縣署禀請緝查縣主汪瑶庭大令查得事在新闢各國公共租界中姑准飭捕恊緝 
[彈壓匪徒]  
　　本邑南市二十三七鋪巡防局員李伯屏姚谷蓀兩二尹以時當歲暮鄉民入市購物擁擠異常每有無賴匪徒乘機攫取爰示期本月二十七日爲始每日午後各帶勇役密往各叚彈壓地方 
[研訊盗供]  
　　前者元和縣屬某典被盗行劫報經縣主金大令飭差來滬恊同英美等國公共租界公廨捕役凌振購得線人汪開太拿獲正盗李九羅及其妻張氏解由前讞員鄧鳴謙司馬略訊口供飭差押送元和歸案訊辦近日復由包探趙銀河帶同汪線在大興里流妓金意卿家拿獲夥盗李老么周老么劉轉連高東山卽錢三解請訊供管押昨日趙探投案禀稱各贓均由小的吊出送還查得高確係夥盗身藏手槍其餘三人均有尖刀前在靑蓮閣茶肆放槍擊汪後卽前往元和行劫高等同供小的等人或業成衣或小本貿易此槍備以自衛並未爲非悞被拘拿叩求恩典襄讞委員王松丞刺史商之英總領事署繙譯官寳述德君著一併押候過堂訊明然後解歸元和訊辦 
[匯豐銀行帳略]  
　　匯豐銀行刻已印成淸單分致各股友單中開列去年西歷七月一號起至十二月三十一號止贏餘洋銀二百三十三萬六千二百零二元九角一分連六月杪滚存一百四十三萬五千六百八十三元一角七分兩共三百七十七萬一千八百八十六元零八分今將五十萬元歸入公積銀欵之内復派付各股友每股利息三十先令另每股加派餘利十先令尚餘一百四十一萬七千三百六十六元零八分歸入一千九百零四年帳内行中定於華歴正月初五日在香港議事意各股友獲此巨利自必踴躍歡欣而此後生涯當更蒸蒸日上也譯竟爲之額手以賀 
[上海縣署瑣案]  
　　前者錢海林在南市開設水果行虧欠己閉之祥生錢莊銀三千五百兩控縣請追縣主汪瑶庭大令訊究之下斷令錢於年内繳銀二千兩迄今分文未繳昨晚大令提案比追供稱客欵尚未收齊求寛至明年陸續措還大令飭收押待質公所限卽料理一面派差將行先行封閉○浦東爛泥渡某圖地保葛月樓有市房一所連地抵與鎭海人錢某期以八年不料今夏被火所焚旋由同新醬園執事人高其元與葛訂立合同鳩工起造租開醬園曾付洋銀五百元迨欲動工錢以是地押未滿期出而阻止致高投縣控告大令訊究之下葛稱錢旣出而爲難小的亦無力起建願歸還高所付洋銀作爲罷論高不允大令著高出資起造日後扣除租金限四年期滿兩造遵諭興工錢聞之下糾人霸阻驅散木工并批葛頰前晚葛復投縣聲訴大令疑與錢串通命收押候提錢訊懲葛一再苦求將其子其祥代押大令飭具補呈詞聽候訊斷○前日王炳坤控周文邦滋擾勒詐等情大令研訊之下王供稱武生現住新閘近因匪徒充斥辦理民團周强來干預將武生所雇勇丁四名開除工食勇丁訴知武生同往告知徐姓總董周反謂勇丁搬去局中器物責令武生賠償似此横行務求嚴辦大令諭以瞬屇歲除毋庸興訟聽候派差傳諭徐董理明禀復 
[馬路工程局紀事]  
　　本邑南市馬路工程局所雇各華捕前經總辦翁子文太守諭令捕頭每日督率至廣濟公司前隙地操演步伐并教以泰西口號以期技藝精良邇以時屆年關特命暫停以示體恤○昨日午前有江北舟子數十人手執炷香至馬路工程局控稱無賴沈阿二陸阿二自稱船牙夥役每船索詐洋銀一元求提究辦總辦翁子文太守立飭水巡捕前往查明予限嚴拿訊究 
[英美租界公廨晚堂瑣案]  
　　本邑人顧晉林與女棍阿和姐姘識前以石路大吉祥帽店出名向法租界界明里榮興縀莊朱月秋賒取縀匹陸續結欠洋銀四百餘元近向索取顧非惟不還反行毆逐致被扭控公堂前晚讞員關絅之司馬升堂研訊朱供今秋始與大吉祥帽店往來結欠洋銀向索無著反敢毒毆查顧刁狡異常並非無力應付當扭案奉押後曾倩同黨朦訴捕房幸經捕頭斥逐不准務求押追顧供大吉祥 
 
 

Page 4

 
 
帽店已盤頂與人今旣被控願按月拔還洋銀二十元年内先還百元不敢延玩取咎司馬飭卽管押限大除日先繳洋銀二百五十元其餘准覓妥實店鋪具保於明年正月還淸○金陵人桑祖周卽案筱珊前控永豐繅絲廠主徐晉甫霸賴繭價銀二萬三千餘兩等情經前讞員鄧鳴謙司馬訊明管押限十日内照繳違干比追兹已逾期抗押不理經桑遞禀求催前晚司馬升堂研訊桑稱查徐尚有白絲一百擔抵押裕興洋行前曾奉諭售銀繳還商人之欵徐竟置之不理有意抗違現雖市價平平未免虧耗若出售除還押欵外尚餘萬金徐旣回執不堪務求追給徐供實因絲價甚低不能售出桑處之欵年内准還銀一千兩司馬著仍還押赶緊將所押之絲售去年内繳銀一萬兩如違定當隨堂比追仍取限狀呈候查核○無錫人龔子淸控殷儀廷串同伊姪阿大圖賴所定熟鐵價銀二千餘兩等情前晚司馬升堂質訊龔投案訴稱前日殷阿大來浼小的冋某洋行定購熟鐵五百墩議定價銀二千餘兩迨貨已到殷忽不見問之其叔殷儀廷一味推諉不得已代付價銀控求追繳殷儀廷供此項熟鐵係姪兒阿大所購不涉小的之事龔欠小的洋銀九十八元有奇叩求照追以淸帳目阿大供小的所定熟鐵五百　係汪利昌及杜姓囑購求恩補提汪杜訊斷司馬著一併押候交妥實人保出令龔先繳殷儀廷處欠欵九十餘元仍候補傳汪杜併追定銀 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
