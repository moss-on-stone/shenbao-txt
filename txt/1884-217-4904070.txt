# 1884 - 217 - 4904070

 

Page 1

 
 
[論雞籠失守事]  
　　有客問於予曰雞籠爲中國重地曷爲而竟失守也予曰此直中國未嘗守耳烏可云失哉客曰何以言之曰古之言兵者必扼其要不使疎控其險不使失中國洋面誠闊矣海口亦多矣必處處無一毫間隙雖使人盡爲兵恐勢亦有所不給則必擇至要之區爭至險之勢逆料敵人所耽耽　視者設伏以伺之駐兵以鎭之無一隙之可乘無一事之偶懈而後敵帖耳垂尾不敢恣肆以逞其心鷄籠爲中國産煤之地得其礦可以濟輪舶之需據其顛可以瞰全臺之勢去人而不欲擾我則已法人而苟欲擾我則雞籠在所必爭本館於一月前已直抒鄙見列之報章諄諄以臺防不可不嚴嚴臺防尤官嚴雞籠爲説然竊幸劉省三爵帥身經百戰智勇兼全所屬兵丁亦皆轉戰數十年所向無敵此次奉命㕫臺必能布置周詳無懈可擊法人雖狡詐百出抵死撲犯必不能越雷池一歩致失我閩省咽喉初不料消息傳來竟若斯之一敗塗地也此信隔昨由法兵船來滬報知初尚疑其烏有子虚仍似從前侈口誇張之故習既而西官互相傳述各報館亦言之鑿鑿其中所叙情節雖稍有不同然失守之耗則確實有據噫異矣查雞籠一區練勇共有六營砲臺四座兵力亦不爲薄矣且一擊之餘法人未拉司兵船即洞穿數穴我意斯時正宜一鼓作氣滅此朝食乃何以既有若是之兵勇若是之器械若是之形勢而竟先勝後敗棄甲曳兵坐使敵人不費時日據有岩疆竊所不解聞之西人云華軍所築炮臺其舊存三座尚可勉强支持至新築之一座則泥土鬆浮材料朽敗幾於不成其爲炮臺以故一經轟擊即便倒坍致法人祇數百名攻擊無多時華軍火藥猝被焚燒即手足無措四散奔逸更可異者福州近在五百里之內失地已閲數日仍然不見不聞至滬上得信後傳至福州而福州反發電至滬詢問細情噫雞籠雖孤懸海外無電報可通無驛遞可達然豈竟無輪舶往來傳遞消息設竟無法船至滬述及此事即歷一二月之久亦仍然寂無所聞仰夫中　自同治初元以來製鎗砲購輪舟造水雷開船局歳縻千百萬金貲以求與西人齊驅並駕二十餘年中費而又費精益求精向未與西人從事疆塲故自以爲蒸蒸日上乃甫一交綏而聞炮驚逃仍如道光季年之故事曾不如省此萬億兆銀錢千百人心力不製　械不練一兵任歐人蹂躪我土地佔據我城池攘奪我利源憑陵我赤子之爲愈乎雖然竊以爲雞籠之失固可慮而不足慮也我中國自經赭寇之亂勵精圖治成見漸除近歳以來鎗炮之堅精輪艦之迅速行陣之整齊誠不難歩武歐洲不相上下且中興宿將又皆手握兵符分駐要地如左侯相則坐鎭京畿李傅相則擁兵津析張幼帥則專守八閩彭欽憲則望隆百粤其間帶甲百萬連營千里苟欲與法人詰朝相見恐區區四千餘水師十餘艘輪舶不足當我軍一掃蕩耳我料統兵各大員必鑒於雞籠之小挫一鼓作氣如火如荼大振戎威重伸　伐法人於此苟欲低首下心仍議和約則已否則幾經敗衂之後亦决不敢豕突狼奔鷹瞵鶚視肆其無饜之求以蔑視我堂堂上國豈特　籠一隅仍當拱手而還我中國則目前之敗正所以鼓士卒之怒氣戒兵弁之怠心耳又何懼哉客曰誠如子言是雞籠之事中國直未嘗守故法人得以竊取耳復我版圖亦甚易易盍書諸簡以爲告捷之左劵乎應曰諾爰詮次其語爲論説 
　　右論甫經脱稿而果得厦門發來確電知雞籠之役法軍先勝而後敗是劉爵帥之坐鎭全臺實不難與法人共决一戰惜水師未能得力不能相助爲理否則水陸交攻正不難一掃而平也　　[  本舘附識]  
[雞籠失守續聞]  
　　○西人傳言謂雞籠華兵駐守計有砲臺四座其一座係新造者被燬最甚幾於全成瓦礫其餘三座則雖損而尚未大壞所置克虜伯砲甚多悉爲法軍所獲當法人犯雞籠時惟有三兵船尚有二船在外　奕三船中亦惟兩船用力攻擊一船不甚盡力而該地遽致失守中國之防務安足恃哉西人之言如此竊謂此次法人之犯雞籠直倉猝乘其不備華兵並未與法鏖戰豈真兵力之不如第西人既有此言亦足以激勵將士故錄之 
[厦門來電]  
　　○昨接厦門探事人來電云十五日八下鐘時法船進犯雞籠砲臺相持約五點鐘工夫砲臺被法人擊燬兵士死傷者有五六十人劉省三爵帥本在淡水另築砲臺一座設營護衛現堅守營壘招集潰兵日內諒必有戰事其煤礦則我軍於失守時自行轟壞以防法人挖取法船亦被我軍擊壞一艘 
[雞籠確電]  
　　○昨午後又接得厦門來電云十五日午刻法人攻犯雞籠轟損砲台四座遂揮兵四百名携砲四尊登岸嗣經劉省三爵帥飭臺灣鎭章總戎由後率隊包抄生擒法人一名殺斃百餘名將四砲盡行奪獲乘勢破其山頂砲台搶得坐旗一面帳棚及洋衣帽等電音簡略止此數語並傳得雞籠四砲台雖被法軍轟壞而勇營則仍無恙此係緊要捷音昨故於得音後即刷單張分送惟各外埠恐未盡悉用仍照述　略在報以快薄海臣民之心 
[福州信息]  
　　○本埠西人得有福州消息云雞籠被法兵攻破後所有馬尾船廠張何兩星使恐有不測擬將機器等物遷往內地或派重兵四面環守云 
[謡言可笑]  
　　○昨日本埠謡言四起西人有結隊成羣前赴浦東者詢之則云今日聞知中法在吳淞開兵故往彼觀戰也及至浦東四顧一無所見廢然而返此真可笑之甚矣按法國兵船有時以一二艘至吳淞頃刻即去極爲飄忽揣其意殆欲自耀兵威非真欲攻吳淞特恐華官偶一不備則未免猝爲所乘耳彼紛紛焉聞謡諑而輕信者豈足值 
 
 

Page 2

 
 
識者之一噱哉 
[敵愾同仇]  
　　○秣陵連日接奉滬上電報和議恐難復合湘淮各軍無不逐日操演磨礪以需城內紳商富户亦均願如漢卜式出家資以助餉藉申同仇敵凱之忱雖不能痛掃海氛立功邊境但使有財者出財有力者出力保衛鄉里報答國家即是好男子 
[押弁到官]  
　　○前雲南廵撫唐鄂生中丞奉旨拿解進京其由愼起程日期已據愼撫奏報見諸邸抄玆聞已抵宜昌並有押送差官二員於十二日共坐江通輪船東下十五日已到漢口矣 
[興雨祁祁]  
　　○宜昌孝子巖下五隴口有一山名曰葛道志云係葛洪煉丹處往歳旱魃爲災鄉民多執旗鼓登山祀神祈雨今歳仍雨澤稀疎禾苗欲稿本月初五日上五隴下五隴居民蜂擁上山照常祈禱至次日酉刻即大雨傾盆溝澮皆滿鄉人咸感神之靈佑報賽紛紛刻下山巔鑼鼓喧闐晝夜不絶云 
[蛟災續聞]  
　　○月初景德鎭蛟水成災大概已列前報兹聞蛟水發源於祁門縣由山河迤邐過景鎭而入鄱湖當抵景鎭時水勢驟高丈餘沿途漂來箱篋等物不少人爭撈取之頃刻風威愈猛簷溜如繩水頭陡高三四丈始平樓板繼齊屋簷而屋又隨水傾倒居民始思捨物逃命已無及矣是處所泊大小船隻約有數千艘只顧撈物不願救人縱有在眼前沉溺者亦不肯援手是以男婦老幼從河伯遊者約以數萬計日來水勢雖退屋宇無存窰廠已失去三之一屋基盡被泥壓各街巷倩工挑泥每日給工價四百文而往挑者尚屬寥寥死者既葬魚腹生者又歎鴻嗷是以饒州府知府即派員趕設粥廠賑濟九江關道洪觀察一聞災耗亦捐廉購河米數百担解往災區此該鎭受災之實在情形也拉雜記之可當一幅流民圖觀 
[補述天津商局情形]  
　　○招商局售與旗昌本埠情形早已登報而各處分局倉卒得信頗覺謬悞失常聞天津招商局初十日四點鐘接到總局電報十一日信遠洋行即出知單代理旗昌輪船攬載十二日招商局總辦唐景星觀察南旋十三日信遠西人向招商局點貨津局總辦黄花農太守回明傅相編列號碼將貨物器具點交一日不能蕆事十四日忽據傳電停交西人謂據一面之詞不足憑信嗣總辦又回傅相命西人往見領事始允中止保大海晏兩輪船十三四日陸續進口未換船牌不能報關落貨十四日豐順前來始定十五日先開海晏保大俟換船牌然後出口至船旗則於到津時由信遠同美領事官飭令更換船主謂未奉招商局明文未遽應允嗣同到招商局簽字隨即更換云 
[上江試期]  
　　○新簡浙江學憲劉叔濤大司成定於七月初十日出轅按臨金衢各郡試竣即回考杭屬葢今歳爲選拔之期而省垣人才淵藪不能忙中草草也 
[袁江雜錄]  
　　○初七日上游有煤炭船順流而下約二十餘號聞係南洋採購之物由北省運來煤斤居多船行甚急亦足見防務之緊要矣○河工定僱凡補缺者試署一年經歷三汛始再題請實授兹蔡偉卿司馬試署堰盱同知業届一年由漕憲出具考語循例實授云○初一日柴價每担驟增四十文廿出四百文乙担幸鄉間麥楷尚多可以稍資接濟否則不詠米珠將歌薪桂矣○西瓜初上市時其價甚昻幾如瓊漿玉液不易得也詎料運至揚州失利鑒前車者不肯舍近求遠浦上之瓜遂致囤積價則跌去數倍矣○同治間浦上人浮於屋賃乙㕓之屋每月非千文不可店面更　有力者爭致房産以謀利今則屋浮於人一㕓之屋每月只三四百文今昔殊形大有江河日下之勢矣○淸淮防勇向係分紥各處故浦上只有漕憲親軍一營除護衛漕憲外别無事事現在營官於暇時特加操練鎗法陣法悉循湘軍舊章暨暨戎容非復往日之兒戲矣 
[部議新章]  
　　○户部奏定新章各省造報各項錢糧責令該督撫先將短少一分以上之各員開單陳奏俟題叅到部再核若有補行聲叙缷事日期者准照例核議○又奏所有各省官員交代務當依限結報勿得任意遲延倘至初叅限滿尚未交代淸楚由該督撫行咨到部除將交代遲延各職名咨送吏部照例議處外並令該督撫即行查明該處錢糧是否於二叅限內算結交淸之處赶緊確核遵照例限造册送部以憑核辦○又聞吏部核議新章嗣後如有各省經征接征各項錢粮未完一分以上應行議處各員如有代理署事及調補告病丁憂等項事故未據該督撫聲明缷事日期者逐件行查俟覆叅到日種行核議○又吏部議定新章各直省分發候補人員如遇該省是缺缺額太少而本班候補人員太多者准由該督撫改發隣省補用以免擁擠此亦培植人才之一助也○又議定嗣後如遇有奉旨交議事件及各省保案到部先往詳加查核該員有無各項事故曾否離任分别核議以免遺漏○又各省孤缺人員不准以正從對品借補應專俟本項所出之缺照例序補以歸畫一等因光緒十年閏五月二十七日具奏奉旨依議○又定章各直省候補試用人員因病請假者督撫應於咨部時聲明委騐該員患病是否屬實銷假時聲明病已痊愈出具考語報部近有未將前項聲明報部經部行查始由該督撫咨稱已報病痊嗣後概不准行○各直省分發到省無缺可補人員准改發别省補用其向章本班補過五員之後將此項借補一員一節嗣後概不准行 
[疑竇滋多]  
　　○北方鄉間或十數村聨絡成會各推會首聚議會事謂之聨庄會又謂之青苗會秋成之時會中輪班出夫廵田以防竊禾者有事則一呼百應鄉之愚民往往謂竊禾者被會廵獲處死莫論此齊東野語不足以爲訓也詎今春京師之東玉田縣有匪徒四人在附近村庄放火時爲不法被本處聨庄會擒獲二人逸走二人會人竟不報官私理二人而死嗣又獲逸者一人送縣究治究出該會曾獲二人私自掩埋縣令夏公傳齊會首怒其私埋人死將科以律鄉愚始知處死莫論之語爲妄誕大懼聨村措資以餽夏令令弗許諸村乃聨遞呈辭赴省控告上憲因案情重大閏月杪委員提夏令進省相質夏聞之懼吞金而死其妻女亦同斃署中夏有一子在遵化州某塾附讀故得未死或言夏令曾受重賄故畏罪若是又聞嗣獲之逸匪被人刺死在獄案多疑竇情節支離容訪確再錄 
[目于眢井]  
　　○粤中大石街某公舘前經被刧尚未破案本月初四晚又見一人螘伏蛇行潛入內室急報知練勇前來捕獲四處搜尋渺無影跡意其爲眼花撩亂笑置之初不虞井冷銀瓶竟潛身其內也夜既分躡足而上手執洋槍大言恐嚇家人不敢與爭任其將細軟之物飽掠遠颺現已禀官追究然大海一針終恐難於破獲耳 
[妬婦縱火]  
　　○前報載粤垣青雲里梁朝合泥水店失愼一事兹得其詳緣梁有一子二女鸞分早痛鴇續初諧未幾玉樹一株遽怨夭折繼室亦美而無子幾同衛國碩人梁思爲宗嗣計曾賦小星之章詎其妻係燕支鹿一流人狂嘯一聲每致撞翻醋海前月二十七晨梁率夥伴出門操王承福故業其妻種火積薪中閉門逸去思以嘒彼者付焚如迨妾驚醒急從屋面脱逃不致從回祿君去而二女無人拯救早已紫玉成烟矣現街隣偵知其故將欲送縣嚴懲未知如何了結噫妬亦由於深情耳然如該婦者非情之深實計之毒矣寄語梁家郎亟向獅王座下誦南無阿彌陀佛獅吼經三萬遍 
[羽士可疑]  
　　○揚友來信云刻有外來羽士十數人日間游行㕓市夜間不知寄宿於何所其人皆異服異言行踨跪秘年僅三四十歳五 
 
 

Page 3

 
 
綹鬚長目光灼灼手執麈尾肩負長劍或荷葫蘆如梨園所扮純陽祖師模樣府尊深疑若輩通飭屬下八州縣並海浜各鹽場驅逐出境如敢收留作窩盜論防匪類而安良善太守真可謂善政入人矣 
[藉屍圖詐]  
　　○前報鄞江橋出一命案兹悉死者係蟬岩堰盧王地方之盧隆泉蓋隆泉僅生一女素性悍潑已許李峽岙洪姓隆泉近與族姪某甲有隙甲母時以絮語相諷刺隆泉忿不能耐挺身出門甲母被傷族人正在理處之際而隆泉之弟孝泉報知洪姓女即來家心存圖詐别有肺腸反激父曰年老無嗣生　何益與其生被人欺不如死得其所隆泉果被所惑當夜遂雉經而死死後甲懼挽人出理許以洋銀八十元女爲得計貪　更熾甲因其所索過昻不得已入城赴縣喊告女見甲已控告深恐一經官騐錢難到手遂下毒手將屍足敲傷飾爲威逼自盡以兾聳准迨朱邑尊到場檢騐顯係死後裝傷希圖誣詐本將懲辦嗣見其畏罪願具遵結收殮遂亦不深究云 
[温州虎患]  
　　○温郡近有斑虎二頭及海狗多隻每至夜深出遊村落間擇物而噬瞿溪郭溪人家猪羊鵝鴨遭噬殆盡行人畏山君之暴向晚即絶跡刻聞離城十餘里之遥亦或往來跳躍故鄉人入城購物其身畔各藏器械古稱二千石循良則猛獸不爲害翹首海疆不禁望於民之父母矣 
[計脱虎口]  
　　○歙人程鳳鳴素在揚州設香肆龍涎鳳餅製勝尋常程故後遺下一子一女依寡母而居女年纔三五機警過人霧鬢風翼天然陸續然待字閨中尚未定紅絲誰繫也母劉氏惑於蟻媒視嫗言竟許配常州某姓子劉兄知之則木已成舟早已莫能爲力不得已於嫁前數日僞爲飛送也者密白女以如是如是女嬉笑如恆不動聲色届期祝嫗劉氏送女過江三更後女託言開艙閒眺驀聳身一躍竟赴江心劉痛不欲生亦欲從水仙子游祝等力止之雇善泅者入水打撈而萬仞龍宫全無蹤跡劉兄聞知將祝交保看管聲言欲送官懲究嗣經有人調處罰銀若干求息訟累後有知者云女開船時船傍已預伏一小艇斯時佯爲赴水實已暗度入艇而抛一大犬於江也若然則憑氏智囊中可又添一奇女子傳矣因書其畧而列之報 
[騐收工程]  
　　○黄静軒軍門前在東西梁山及攔江磯西大王廟建築炮臺現已告竣皖省大憲特委夏太守允升前往各處騐收工程矣 
[吳淞信息]  
　　○寳山王邑尊昨在鎭北陳家巷勘定地址一百六十畝將紥營盤每畝給價大錢二千文是處離縣城約六七里離鎭約三里實衝要之區也所有加增民團亦由縣給發紅邊白旂并民團燈籠鎭上居民現幾搬遷一空昨早九點鐘曹軍門至六營公所拜會劉軍門係面商緊要公事日來鎭　嚴防特甚晚間徹夜邏廵因法兵船的斯丹及德利用芳泊在砲台之對面如有疎忽不堪設想也法兵船上每日早八點鐘有小火輪船從上海法公館開去盖傳遞信息云 
[安輯人心示]  
　　○特用道在任候補府松江海防分府隨帶加五級紀錄十次劉爲出示曉諭事查中法交涉和戰未定謡説紛紛人心惶惑此亦情所必然而無賴之徒乘機鼓煽摇動良民令其遷徙以遂搶劫頃聞上海城廂居民受此害者已不止一家在爾居民無非爲避禍起見不知率行遷徙避禍實即招禍想居民等亦所共和共聞又何必中匪人奸計而自尋苦吃耶法事雖未定局未必即至决裂即使一戰而水陸各營早已布置江面海口兵輪雲集又何懼彼且上海城廂無論土著客民皆係良善刻下義憤同仇恊力團練晝夜梭廵不使匪徒溷集莠袪而良自安衆志成城良非虚語誠恐居民不禦妄聽謡惑率行遷避致受其累合行出示曉諭爲此示仰誠廂內外居民知悉爾等當各安生業　遽遷逃倘遇有匪類散布謡言即行扭送廵防局交地方官嚴行懲辦將見內憂既除外患自可無慮本分府爲安良起見其各凛遵勿違特示六月十九日 
[覆訊搶妓案]  
　　○前報列蘭芳里烟妓玉紅被營勇糾人搶去旋經鴇婦李魏氏即金寳投報捕房拘獲許兆軒殷桂芳解送法公廨翁太守訊供後飭送縣研究前晚蔣明府升堂提訊李魏氏供稱淸江浦人丈夫董月山業已去世小婦人於上年八月間憑許兆軒將伊表妹玉紅抵押爲妓先後取去洋一百五十元嗣本年五月間許央人來説玉紅現欲從良愿折償洋八十元我已首肯詎許竟無回音前夜二點鐘時小婦人見許與殷及熟客劉玉山等七人到門喚玉紅去吃點心我初未留心及玉紅甫出門口突被許等蜂擁上前將玉紅搶去爲特報捕拘獲解案小婦人情願不追身價惟求提玉紅到案發堂擇配許供玉紅有夫在揚因不敷度日故托我携至滬上抵押金寳處爲妓前日被何人搶去小的不知殷供向在新街開設牛肉庄前有人欲娶玉紅爲妻託我向金寶商給洋八十元金寳不肯事遂中止前日玉紅被搶與我無干明府問李魏氏究竟該二人在塲否李魏氏堅稱在塲明府謂察核前情頗覺可疑諒不打不招喝將許殷二人各責一百四十板始供據許老八報稱被製造局砲隊營副哨勇劉玉山搶去現不知藏匿何處求恩移提明府謂營中不能藏匿女子爾供恐有不實本縣不准移提飭差管押限三日內將玉紅交案如延嚴北旋據李魏氏稱殷係新街一帶著名蟻棍且向各花烟館按户索費每月二三元不等稍違其意即受荼毒求請重懲以儆明府判殷枷號一月俟交到玉紅再行核辦 
[遷居遇禍]  
　　○聞本埠小東門外某烟作近因中法啓釁深恐池魚殃及遂在南翔鎭賃就房屋將一切貨物運往寄頓前日雇舟載貨前往託一湖廣貨客押船開發抵鎭時已傍晚船埠頭索取規費湖廣人答以船尚不止一艘俟續到總給埠頭不允因之爭閙互毆踢傷湖廣人陰　流血係地現經延醫施治恐難保無性命之虞也本館屢勸滬地居民少安無躁奈言者諄諄聽者藐藐致移居遇禍者時有所聞忠言逆耳大抵然也噫吁嚱 
[覆訊欠欵]  
　　○前報列借洋不認一案昨晨翁太守臨法捕房時復據原告徽人俞祥林遞禀請追并稱同棧諸客咸知借洋情事太守着提魏永廷到案詰其可有人來否爾姪出外後何竟不到現所欠之洋如何歸楚魏稱百元一項實情未借其餘確曾借過請寛限一禮拜措還太守謂爾立定主意因無契據始終不還實屬存心險詐須知爾所犯之事非但俞祥林一人告發尚有一婦人控爾使用僞票爾之爲人已可概見現限期尚有兩日著禮拜二解案再訊并令俞於下期覆訊時邀仝棧見証人到案以便質對 
[拿獲地棍案覆訊]  
　　○爛泥渡地棍狂徒阿春糾黨毆斃陸海金等情已登本報前日據差拘到帮兇之徐龍金及龔八八之父龔阿大禀經黎邑尊研訊徐稱前日並不在塲龔稱我子是否在塲小的不知邑尊將徐管押龔押限三日赶將伊子八八交案復訊如延嚴比 
[撥兵衛商]  
　　○昨聞海關道邵觀察擬撥兵四十名至英會審署稽查匪類云 
[照常施醫]  
　　○虹口公濟醫院前因脩造房屋暫行停診現已裝脩完竣照常開診矣 
[捕獲竊犯]  
　　○虹口捕房包探昨日在英租界捕獲竊犯四名詢知該犯等於前夜行竊二十家想當解案發落再傳失主領贓也 
[浮屍宜撈]  
　　○前日黎明潮落時蘇州河有男女浮屍三口汆出浦江計兩女一男女則一老一少似係船户失事而無人敢撈云 
 
 

Page 4

 
 
[山東撫憲陳雋臣中丞致上海籌賑公所書]  
　　○少欽仁兄大人閣下昨奉台翰並讀電言祗聆壹是就審行道有福即事多忻引領德門至爲欽誦令郎子英於前月望後由津回滬仁心爲質普渡災黎昏墊餘生同聲頌禱此皆閣下及滬局諸君子慈祥在抱廣勸同人得以集款助賑凡兹德意詎可壅於上聞乃荷藻辭益滋歉悚今夏伏汛大至盛於往年齊東歷城相繼漫决弟媿德薄莫迓天和惟代仁人飢溺關懷同爲援手夙知樂善不倦必不因再三之瀆坐視億萬災民流離失所振聲尚在此令郎子英如能惠然肯來相與拯濟此邦之衆禱祀期之專覆敬請台安　　[  愚弟陳士杰頓首六月初七日]  
[贈佩芝校書]  
　　○飛燕丰神絶可憐珊珊佩響出簾前如何一入芝蘭室便許花間笑並肩　訒佩曾歌楚客詞見時難别别時思靈芝本是無根草誰把金鈴好護持　　[  碧海散人稿]  
[贈東瀛於小花詞史]  
　　○生長蓬瀛碧海東無端偷下蕊珠宫人間粉黛輸顔色俯首齊教拜下風　同心巧作明妃髻稱體新成雲錦裳底怪傍人齊仰目神仙原不合時粧　促膝圍爐酒態融茶烟微綠火微紅撥灰戯作相思字領略靈犀一笑中　似醉還醒更帶痴泥人情緒此何　時抛殘紅豆春無那惆悵當年杜牧之　　[  浮紅軒主人錄癸未冬日作]  
[蘇省撫轅抄]  
　　○十八日同知直隸州用新進山東蒲台縣楊同樑常熟縣人由京領憑來 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年六月十三日京報全錄]  
　　宫門抄○旨三道錄前○發抄旨三道○尚書福等奏拿獲盜犯請交部審辦摺○將軍慶奏爲覆陳奉天各事情形摺○歩軍統領衙門奏請開復各員處分片○六月十三日理藩院鑾儀衛光祿寺正藍旗值日無引見○廣壽假滿請安○八額駙嵩山各請假十日○召見軍機○發抄　丁寳楨奏前赴瀘州親查官運局出入並經過各屬田苗茂盛奉旨知道了欽此○鹿傳霖奏蔡縣南台寶豐等縣猝被蛟水籌欵撫恤奉旨覽奏均悉即着該撫迅速籌欵妥爲撫恤毋令失所欽此○又水城營守備高金甲王祿營守備張青山對調奉旨兵部議奏欽此　○○奴才宗室福錕等謹奏爲拿獲夤夜結夥行刧施放洋槍傷斃事主搶刧多贓明火盜犯請旨交部審辦事前據左營左安汛都司史元興呈報該汛所屬長泰當舖商人馬姓報稱本年三月二十六日夜被賊施放洋槍將舖夥張五頭顱擊傷殞命搶去衣服首飾等物當將專汛都司史元興專哨千總王魁泰叅革職留緝並將叅將廖承恩遊擊徐永福一併奏請分别議處勒限嚴飭該營將弁上緊緝拿贓賊務獲並一面飭令旗營員弁一面分投跴訪嚴密查拿去後旋據中營副將趙淸等派弁在河間縣屬劉格莊橋地方探詢得該處開設客店之王瑞升聲稱河間任邱二縣官役在該店等處拿獲盜犯孟山兒王柱兒二名現在河間縣看押供有夥刼左安門外當鋪之案經該弁兵等將王瑞升帶京解案訊實奴才等即飭中營副將趙淸右翼副翼尉廣忠左營叅將廖承恩遊擊徐　福督率革職留緝都司史元興千總王魁等會同南城副指揮沈祖煌正指揮魯壽陽紳士潘光祖大興縣知縣管近修河間縣知縣張彭齡副將玉崑協同順天府通判周之辰房山縣役丁萬山等前往該縣嚴密緝訪詎該犯等多有聞風逃匿只在河間縣屬念祖橋地方將盜犯王五即鐵洛五拿獲並前由店主王瑞升供出之在該縣看押盜犯孟山即孟三兒又名孟小山王四即王柱兒共三名連現贓賊具等物傳同事主李子川一併解送前來奴才等督飭司員詳加審訊據孟山即孟三兒又名孟小山供認任邱縣人於上年十一月初五日夜伊與王四即王柱兒二馬高山陳大和尚陳槓子顧東箱共十人分持洋槍等械在河間縣屬北位村地方由染坊鋪面登軟梯上房下院村衆知覺喊嚷伊等施放洋鎗並未打傷事主聞得事主亦在屋內放鎗伊等隨即跳墻逃跑並未得有贓物各散又於本年三月不記日子伊與王四即王柱兒高山陳大和尚陳槓子二馬彭三王八彭玉顧東箱楊順劉四王五即鐵洛五共十三人分持洋鎗等械一同來京隨於二十六日夜在左安門外登梯跳進一當鋪院內開啓街門伊同高山等各放洋槍威嚇不知事主係何人擊傷斃命隨將北號房撞開進內問明首飾房屋伊等帶去口袋裝盛首飾連衣服等物一併搶刧携贓至馬駒橋北俵分伊分得首飾並紅青洋褡褳棉馬褂等物逃至素識之王見忠家住宿將首飾托陳姓鎔化數件換錢花用其餘首飾交王見忠收存不料王見忠同其女人大喜拐逃其號衣一件係大喜所給以備冐充勇丁免人監查用的是月不記日子伊在劉格莊橋更棚睡歇被縣役緝拿伊踹窓跳在王姓店內施放洋鎗將追捕縣役打倒跑出村外復被縣裏官人拿獲連洋鎗號衣一併解案至二馬等伊實不知逃往何處王四即王柱兒供認大城縣人與孟三兒二馬等七人夥同搶刧河間縣属北位村地方染坊一次並未得贓又夥同孟三兒二馬等十三人搶劫京城左安門外當舖首飾等物一次分得首飾一堆鎔化花用王五即鐵洛五係交河縣人僅供認夥同孟三兒王柱兒二馬等搶劫左安門外當鋪一次俵分贓物首飾多件屬實事主李子川供在左安門外長泰當鋪傭工本年三月二十六日夜被賊施放洋槍將鋪夥張五打傷次日身死又將張四用木棍打傷搶去衣飾共八百零七號另外銀兩現錢及紅青洋褡褳棉馬褂等件本鋪開具失單赴營廳呈報在案今經獲賊傳伊認明現贓具領各等供查孟山即孟三兒又名孟小山王四即王柱兒王五即鐵洛五胆敢商同在逃各犯結夥來京夤夜行劫施放洋鎗傷斃事主實屬兇悍猖獗愍不畏法且該犯等施放洋鎗究係何人傷斃事主再四研詰堅不吐實亟應一併嚴切根究除事主李子川取保聽候傳質外相應請旨將孟山即承三兒又名孟小山王四即王柱兒王五即鐵洛五連事主呈報失單暨賊具洋鎗等物交刑部審明辦理未獲之二馬等犯仍飭嚴緝獲日補送刑部歸案爲此謹奏請旨奉旨已錄　○○奴才慶裕跪奏爲覆陳奉天營務吏治暨賭盜情形恭摺仰祈聖鑒事竊奴才承准軍機大臣字寄光緒十年五月二十一日奉上諭有人奏奉天旂兵日就懈弛習氣尤甚賭博之風日甚一日等因欽此伏讀之下惶悚難名竊維奉省難治情形久在聖明洞鑒之中奴才此次來奉先於沿途一帶將地方利弊嚴密訪察到省後復加博訪並將旗民各屬暨練營事務逐一查核始知近年以來營務吏治較之光緒元二年間更有條理是地方之漸有起色非僅從前整頓之力亦由歷任將軍府尹等循其章程補其闕略始能有此景象如謂旂綠各營不無弊端地方官員不無咎戾賭風盜風不無擾害惟在將軍等破除情面振刷精神有犯必懲有案必獲自不致復蹈故轍固未便以一人一事之失遽謂全局廢弛也以奉省營務而論今之長勝營即前之刀矛營營中弁兵絶不似從前之頑横滋事且技藝亦頗嫻熟其捷勝營既各城旗營馬隊練軍洋鎗隊練軍均由旗兵內揀選精壯並無老弱充數至綠營馬歩練軍各城捕盜弁兵亦均隨時揀選汰弱留强以上營隊分駐各城以及村鎭彈壓緝捕並按時抽調來省合操或飭派挑河修橋以習榮苦去冬籌辦海防復抽撥精鋭分駐海口要隘以資防勦自奴才履任後復經嚴諭統領等加意訓練以期人人能戰緩急可恃倘各員弁等老力懈弛沾染習氣甚或包庇賭局自當分别叅辦以儆効尤以奉省吏治而論兼尹府尹等衙門節壽陋規自經裁革後各聽州縣於詞訟案件遂不敢索賄相騐塲規近亦一律嚴禁民力尚可稍抒至錢糧交代則按限淸厘庫存銀錢則分别解部一切監押人犯承審案件均照各直省淸訟章程按月申報分别記功記過以示勸懲其候補人員亦經籌給薪水分派發審處委審局交代局學習公事是奉省吏治並非不知講求雖不知自愛之員尚不免規避廻延之咎然在該管上司實因失於覺察固非任令如斯也奴才到任後於各屬公事無不悉心推求如有偏謬失當之處立即批駁即有被人控告之件立即派查一經查出弊端即當隨時叅處以爲不識者戒至於盜風賭風奉天爲最甚同治五年間原任大學士文祥剿滅馬儍　各逆後雖無大股賊匪而乘間糾搶者仍復不少各處賭局亦或互相勾結迭經懲創其勢未衰光緒元年原任刑部尚書署理將軍崇實征調練軍戡定東邊並將腹地巨盜大賭嚴拿痛懲又將聚賭要犯正法兩名地方賴以粗安是年冬奴才到奉與崇實籌辦善後分飭練軍及旗民官員將著名盜犯以及大賭次第密拿悉置於法並捕斬賭匪一名即尋常盜竊賭博亦從未稍事姑容地方似覺改觀五年間調任將軍岐元將聚賭兵丁王泳慶訊明處斬營規因而愈肅近年盜犯賭犯不過零星小夥及邊外各匪伺隙一至而已然亦鮮有不破之案前經將軍崇綺於賭盜各匪懲治甚嚴數年正法盜犯約二百餘名竊賭各犯除由各屬隨時懲治外所有省城內外每年拿辦亦有數百名是以各屬均尚安謐奴才仍分飭各員弁嚴辦賭盜務使有案必獲以靖地方前者遼陽城北尖台子當鋪被刧當即訪獲三名並拿獲盗犯五名均已訊明正法現又在法庫邊門拿獲盗犯兩起飭發審辦其甯遠州藥王廟屯捉人勒贖一案亦經拿獲十一名札飭該州嚴行審辦至省城賭犯一月以來亦經拿獲數起並按照原任將軍崇實辦法出示曉諭如有大夥聚賭孰持軍械者仍將首犯就地正法賭盜之風當不至復熾矣奴才素性迂拘不避嫌　際此受恩逾重圖報愈殷如果地方疲敝有應行挽回變通之處亦當毅然爲之又安敢廻護徇隱致路　飾之咎惟以奉省大局實無廢墜自當據實入告以慰宸厪至奴才重寄叅膺際兹艱局更不敢因循玩愒致負生成兹又恭奉諭旨飭令實心實力共挽頽風尤當激勵奮興扶持大局竊謂揆文奮武首在得人惟有將文武僚屬悉心綜　拔賢俊以課庶功去庸劣以勉貽悞使根本重地日臻又安庶幾內患不生外侮可禦俸酬高厚津慈於萬一除遵旨嚴飭各屬將應辦事宜實力奉行不准稍涉疏懈並俟府尹裕長到任後悉心會商加意整頓外謹合將奉省營務吏治暨賭盜情形並現辦各緣由謹繕摺具陳伏乞皇太后皇上聖鑒訓示謹奏軍機大臣奉旨知道了欽此　○○歩軍統領衙門片　再拿獲此案之都司史元興千總王緝前因疎防此案將該員等奏請革職留緝並將該營叅肘廖承恩遊擊徐永福一併奏叅分别議處勒限嚴緝在案現該員等於限內將此案盜犯破獲尚屬皆知愧奮可否俟刑部定案後准由奴才等奏明請旨將原叅處分開復之處出自皇太后皇上逾格恩施謹附片具奏請旨奉旨已錄 
 
 

Page 10

 
 
   
 
 

Page 11

 
 
[匪徒匿跡]  
　　○日前台郡謡傳四起咸謂金滿在粤東已正典刑其舊日羽黨朱仲燮等借報復爲名糾集匪徒大肆猖獗刻下謡言已息各土匪仍竄伏老巢搶刧拔人之案頓覺闃然矣 
[捉刀荷校]  
　　○永嘉生員李某隔江人平陽縣試之期約窗友某甲效梅福之變名作范睢之易姓混入號舍爲人捉刀案出李列第三甲列第八初覆入塲被與考各童查出底細扭送湯明府明府訊得其情遂將李甲二人枷號示衆當此炎威爍石居然喚賣西瓜遥想伊人當必利市三倍矣 
[訪拿唆訟]  
　　○昭文縣鄧翁氏自縊一案前經翁紳同籙赴省控告臬憲即委員密訪據云該員悞聽謡言且有某孝廉主謀唆使希圖嚇詐現已水落石出由司發府訊擬定詳一面飭拿孝廉嚴辦詎黄鶴翩翩早已聞風遠舉矣查常昭向多訟棍俗名閑事顛倒是非挾制官長殊爲閭閻之害前年裴大令嚴辦之周郢材亦其一也安得留心民隱者杜其根株哉 
[不認親夫]  
　　○紹興四鄉婦女大半傭於杭垣其有穉齒韶顔主姿楚楚者繁華偶染即不思復我邦家淫靡風成亦至斯而極矣下城楚妃巷何姓家雇一僕婦年僅二十餘到杭數年從未返里或疑江上小姑彭郎未嫁然雙眉已畫固屬羅敷有夫或以文君新寡疑之然彼則謂故雄尚在但伯勞飛燕各自西東耳主人亦姑聽之前日偶從孩兒巷大街回突一莽男子將婦扭住曰海闊天空　勞尋訪今尚不思黄鳥言旋乎婦大聲叱之曰汝張目細認莫誤以顔標作魯公致受老大耳刮子其人微哂曰汝九歳童養我家至十六歳與我成親未及兩月即行逃脱屈指已閲九年汝已二十三歳我尋覔兩年查無音信意汝已死乃今猶在人間耶婦聞言直唾其面連披其頰脱身欲走其人死力扭住謂憑汝認與不認我今日死亦不放手也時觀者圍若堵墻然究不辨誰是誰非孰真孰僞適該處地保經過有好事者代爲喚住其人大喜當將婦指交收管謂我家婚證媒帖親長族黨無一不備小妮子狡計雖工看渠如何抵賴言畢怱怱而去嗣經該保等理處將婦仍交原夫領回聞該夫以覆水難收擬令其别求良匹祇圖得身價洋六十元噫丈夫不自立白眼看人嗔仍至並肩攜手之人亦反眼若不相識負心女子更甚於薄倖兒郎矣安得持三尺青萍鈎取若輩心肝作虬髯客下酒物 
[贈東瀛美玉女史]  
　　○閒尋曲經扣朱扉邂逅相逢笑語微怪底腰支輕似燕兒家故國近烏衣　高梳雲髻鬢堆鴉長袖輕裾態更華不愧芳名呼美玉東瀛仙子果無瑕　錦茵席地坐深宵自煮新茶渴易消戲畫爐灰當紙筆寫將心事一條條　小謪塵寰感夙因桃花無語最宜春捧心别有關心處肯把痴情訴與人　　[  韞玉軒主錄癸未冬日作]  
[贈徐雪卿校書　原名小寳]  
　　○冰雪聰明絶世姿如卿才調豈同時温存别有情無限一半嬌嗔一半痴　體態翩翩掌上輕寳兒生小便知名愛他廿四橋邊月移到申江色倍明　碧桃花下扣朱門親啓銅環笑語温生就横波雙眸子傾城一顧最銷魂　眉兒澹澹體兒慵慢捲羅幃帶醉容小坐却憐新睡起寳　斜墮鬢雲鬆　　[  惜紅軒主人待删艸]  
[送吳履宏旋粤即次奉懷二律元韻]  
　　○旋唱驪歌别恨新四千里外送歸人江南久客驚秋信　是日立秋　目斷煙波劇愴神　雄心一片坐消磨顧我依然鬂亦皤聚首怱怱遽分袂空梁月落夜如何○次韻奉答徐君綬紫見懷　年逾五十尚無聞日事臨池仿六文千里神交虚抱袂謬承推奬詡空羣○夏雨次和徐君元韻　鳩喚頻頻晚晾晴幽篁解籜脆聲聲墻桑低亞侵黄落隴稻懷新薄翠生却怪琴書徇礎潤羡夫泉水在山淸炊煙上接含殘雨花柳連村半滅明　　[  珠江拙閒主杜鳳岐邠農甫求是艸]  
[奉贈洪蒔圃太史即希指政]  
　　○西淸聲價冠詞曹强仕年華碩望高讀禮暫教鵬息翼善書共羡兎揮毫同遊到處和光挹結賞連番逸興豪他日青雲看直上前程萬里快翔翺　　[  小樓主人松堂王恩溥待删稿]  
[奉贈天南遯叟即請政句]  
　　○老成林達亦投時矍鑠精神颯爽姿倚馬才華當世仰汗牛著作盡人知茂先博物差堪擬叔重通經未足奇大㦸長槍善酣戰詞壇雄長即吾師　　[  小樓主人王恩溥待定稿]  
 
 

Page 12

 
 
[光緒十年六月十四日京報全錄]  
　　宫門抄○旨一道錄前○發抄旨四道○皖學政徐奏恭報考試情形摺○貝勒奕等奏請奬勵摺○署晉撫奎奏爲揀補道員摺子○閩浙督何等奏爲叅知縣議處片○署晉撫奎奏報得雨情形片○陝撫邊奏爲察看各員片○粤督張奏委署總兵片○將軍希奏爲請撥前鋒差遣片○六月十四日吏部翰林院鑲藍旗值日無引見○溥齡假滿請安○崇禮請假五日○召見軍機醇王○發抄鹿傳霖奏抽調練軍赴省常操並節裁餉項添練新營奉旨該部知道欽此○又練軍出口採買戰馬請飭部行文關口免收馬税奉旨着照所請兵部知道欽此○恩林奏籌解奉天省俸餉銀兩奉旨户部知道欽此○連明奏奉傳慶典要需活計擇日先行開工奉旨知道了欽此　○○安徽學政臣徐郙跪奏爲恭報考試安慶等府情形仰祈聖鑒事竊臣前於徽州棚次業將考試情形附片恭報在案臣拜摺後即赴池州於十二月十九日試竣回至太平度歳本年正月二十四日出棚先試安慶次及六安頴州壽州鳳陽泗州滁州計自正月二十六日開棚至閏五月初一日竣事各郡應試人數與歳試時不相上下文風以安慶之太湖桐城六安之英山鳳陽之壽州爲最優次則六安懷遠阜陽霍邱天長亦多英俊可造之材臣於點名時責成廪保認真稽查聞有頂替應名者經廪保當塲指出發交提調官嚴辦其刁生劣監隨案懲革考試選拔正塲面試一藝以杜弊竇士子頗知畏法塲規極爲安静臣仍於講書發落時諭以安分讀書不得干預公事以仰副聖主作人之至意至臣所過地方雨暘時若二麥豐收民情安謐堪以上慰宸厪所有微臣考試安慶等府情形理合恭摺具陳伏乞皇太后皇上聖鑒謹奏軍機大臣奉旨知道了欽此　○○臣奕劻等跪奏爲照案懇請奬勵恭摺仰祈聖鑒事竊臣衙門前經奏定章程章京等每届二年保奬一次歷經遵辦旋因同治九年二月吏部奏各項保奬宜示限制經臣衙門奏定每届二年例保不得過十八員是年適值保奬年分當經遵辦又因同文館提調等督課得力亦一併奬勵歷經遵照辦理光緒九年六月吏部奏定臣衙門保案每次仍以十八人爲率內保無論題選咨留司員至多不得過六員之數如逾六員定數駁令另核請奬其餘一切仍照舊辦理又本年三月吏部奏定嗣後各處保奬如前案已保無論題選咨留班次者後案保奬不得再以應升官階保奬無論題選咨留班次疉經吏部知照在案查自光緒八年保奬後至本年二月又届二年保奬之期該章京等逐日按班到署奮勉倍形且近年各國交涉事務尤多一切公文函電益見繁重臣等督同該章京等隨時經理均能矢愼矢勤妥速無誤仍照歷届奏明員數擇尤擬保十八員按照吏部新章應保無論題選咨留班次六員此次僅保四員嗣後仍請遵照部章准保六員不得以此次保四員之數作爲定額其同文館提調三員應一體照案辦理庶於鼓勵之中仍寓限制之意除總辦上行走現充出使叅贊極爲得力之户部郎中舒文及兵部郎中譚金詔已蒙恩記名簡放並候選知府長恆刑部郎中尚儉泰禮部員外郎雙壽內閣侍續學士宗室豐烈均據稱不敢仰邀奬勵又差使勤愼之資格較淺各員未經列保仍俟下届酌量核辦外復查有軍機處兼行章京遇有交辦事件亦皆辦理妥恊應將行走較久之員照案並請議叙兹將臣衙門章京酌保十八員同文館提調三員軍機處兼行章京七員並歷届隨同保奬之供事武弁各繕具淸單恭呈御覽仰候恩施如蒙俞允飭下吏兵等部查照臣衙門歷届奏奬成案照准註册所有臣等酌擬奬勵緣由理合恭摺具奏伏乞皇太后皇上聖鑒謹奏軍機大臣奉旨依議單三件併發欽此　○○暫署山西廵撫布政使臣奎斌跪奏爲揀員升補省會道員要缺以資治理恭摺具奏仰祈聖鑒事竊照兾甯道左雋奉旨革職所遺員缺係沖煩難兼三要缺例應由外揀選請補該道駐紥省城統轄四府三直隸州政殷煩且時有委辦事件兼管省局要差務須精明幹練才望素著之員不足以資治理晉省雖有遇缺題奏道試用道並實缺知府在任候補道員非資望較淺即人地未宜惟查太原府知府馬丕瑶現年五十四歳河南安陽縣人同治壬戌科進士以知縣即用簽掣山西河防出力案內保奏奉旨俟補缺後以直隸州知州用並加運同銜欽此補授永濟縣知縣丁憂缷事於陝省防剿並山西轉運出力案內保奏奉旨補直隸州後以知府用欽此服闋後歸直隸州候補同治十三年四月到省光緒四年題補遼州直隸州知州辦賑出力保奏俟開缺歸知府班後加鹽運使銜因在解州辦理善後淸查粮賦爲通省一百八廳州縣所無經前撫臣衛榮光保奏奉旨開缺以知府仍留山西歸候補班補用欽此八年四月委署太原府知府撫臣張之洞保荐循良奉旨嘉奬是年九月十四日奉上諭山西太原府知府員缺着馬丕瑶補授欽此該員篤實精詳力能任重現署兾甯道篆務措置裕如且歷官晋省二十餘年情形最爲熟悉撫臣張之洞整頓軍實奏派總理營務處於撫標練軍新募北軍均能實力講求冀成勁旅旋值奏復營制候准部議即應於省城首先倡辦實屬人地相需以之　補冀甯道洵堪勝任合無仰懇天恩俯念員缺緊要准以太原府知府馬丕瑶升補冀甯道員缺實於地方政務有裨臣亦藉收指臂之助出自逾格鴻慈如蒙俞允所遺太原府知府係屬省會要缺例應請旨合併陳明所有揀員升補省會道員要缺各緣由是否有當理合恭摺具陳伏乞皇太后皇上聖鑒訓示謹奏軍機大臣奉旨吏部議奏欽此　○○何璟等片　再前署福鼎縣事本任閩淸縣知縣胡成　前因秋審絞犯周幗傑中途脱逃經前撫臣岑毓英會同臣奏請將該員摘項限緝奏旨着照所請該部知道欽此欽遵轉行在案嗣經節次嚴飭購拿迄今未據報獲兹據臬司裴蔭森詳稱此案押解兵役業已問擬流徒詳請咨結逸犯周幗傑緝獲無期該員胡成　簽差不愼例有處分詳候奏請交部議處等情前來相應請旨將前署福鼎縣事本任閩淸縣知縣胡成　交部照例議處除咨部外臣等謹附片陳請伏乞聖鑒謹奏軍機大臣奉旨着照所請該部知道欽此　○○奎斌片　再前因晋省旱暵日甚農田待澤孔殷自設壇申禱以來尚未普獲甘澍當委候補道岳壽馳往直隸邯鄲縣恭請鐵牌業經奏明在案兹於閏五月十二日太原省城得雨深透並據冀甯河東鴈平歸綏各屬禀報自閏五月初三日起先後得雨秋禾均可播種南路業已沾足北路現雖未據報齊而察看連日濃陰周匝似得雨地方較廣亦當一律普沾計節候稍遲晚秋尚能補同堪以仰慰宸厪理合附片具陳伏乞聖鑒謹奏軍機大臣奉旨知道了欽此○○邊寳泉片　再前准吏部奏定章程道府州縣無論何項勞績保奏歸入候補班人員以到省之日起予限一年察看才具奏明分别煩簡補用等因歷經遵照在案兹查有候補同知張權英候補知縣陳砥瀾均於光緒九年五月初九日到省現已試看一年期滿自應照章甄别奴才到任未及三月例不出考據藩臬兩司以張權英穩練安詳年力正富陳砥瀾老成練達明幹有爲堪以各本班照例補用分别會詳前來謹會同陝甘總督臣譚鍾麟附片具陳伏乞聖鑒謹奏軍機大臣奉旨吏部知道欽此○○張樹聲片　再廣西右江鎭調回總兵篆務經前署督臣曾國荃以奏留兩廣補用之　記名提督徐生德奏委署理臣近聞該員徐主德於此缺人地不甚相宜應即撤省所遺右江鎭總兵篆務自應另行委員接署以重職守查有現署肇慶協副將事奏留廣東之記名提督董明禮忠勇樸誠治軍有律堪以委令署理除分檄飭遵外臣謹附片具奏伏乞聖鑒再署廣西提臣王德榜䊅未據報接印任事故未會銜合併聲明謹奏軍機大臣奉旨兵部知道欽此　○○希元片　再查雙城堡地方前因人户日衆事務較煩經前將軍固慶奏請將該堡原設恊領改爲副都統銜總管以資彈壓並請由甯古塔伯都訥三姓額設一百二十名前鋒內每一處各撤五名共十五名撥堡充差以廣陞進等因於咸豐五年經前將軍景綸奏撥在案嗣於光緒八年前吉林將軍銘安奏雙城堡更制年久生齒益繁所有地方旗民詞訟錢粮業已專設民官總司其事而旗署事已甚簡請仍復舊制裁撤總管改設恊領等因奉旨允准在案竊思雙城堡既仍改設恊領則前鋒一項無所事事當經咨行阿勒楚喀副都統轉飭雙城堡恊領俟有前鋒　出陸續呈送以憑撥還歸額兹准阿勒楚喀副都統富和咨據護理雙城堡恊領事務副都統銜花翎佐領穆克登額呈報該處現出前鋒五缺呈請轉咨前來自應照案撥還以符舊制惟查三生地方前因官兵不敷差遣曾於同治十年經前將軍奕榕奏請將前設西丹三百名全數裁撤搏出餉銀添設馬甲一百二十五名領催五名前鋒五名是該處前鋒已符原額四十名之數自不必再行撥還此次咨送前鋒五缺撥先撥還甯古塔二分伯都納三分嗣後續有缺出再當撥還歸額所剩前鋒五名查阿勒楚喀副都統衙門額設前鋒僅止八缺不敷差遣擬請將所剩之前鋒五名撥歸該副都統衙門應差是否有當謹附片具奏伏乞聖鑒謹奏軍機大臣奉旨該部知道欽此 
 
