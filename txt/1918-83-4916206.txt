# 1918 - 83 - 4916206

 

Page 1

 
 
   
 
 

Page 2

 
 
時評 
[軍事三計畫]  
　　和戰之説不知政府將出何途以其尙示發表其主張也然以今日之京電觀之似仍屬於戰之一方面矣何則以軍事上之三計畫已定也 
　　其三計劃维何一日清湘二日定川三日圖粤夫清汀固屬近事川之果否能定非可輕言若圖粤之舉事即能成我意决非歲月間所能就也 
　　然此猶爲實行軍事三計劃言之耳而此三計劃之行否我意又爲北派中自相衝突之原何則昔之和戰两派今日暗潮仍在未嘗稍殺也今欲於得湘之後而再猛進恐於戰派之中亦將分裂矣其衝突豈能免哉 
[命令]  
　　三月三十日大總統令参謀長蔭昌呈陸軍第十三師参謀長石佳華因病請予免職石佳華准免本職此令 
　　又令任命翼汝梅爲陸軍第十三師参謀長此令　　　　 
　　又令三井八郎右衛門給予一等嘉禾章三井源右衛門給予二等嘉禾章此令 
專電 
[北京電]  
　　段内閣對南决定主戰第一計畫在攻衡山昨密電曹錕仍令吳佩孚所部充前敵攻擊之任第二復川除令奉軍開往鄂西專對待滇軍外更派重� 
兵由陜入川第三定粤採徐樹錚議湘事旣已得手所應注重者不在湘西而在巢穴之粤故用全力對付（三十一日上午十二鐘） 
[北京電]  
　　政府所定軍事計畫（一）攻衡山以清湘境已密令曹張（二）規復四川除奉軍開鄂西外更派兵由陜入川（三）對待廣東（三十一日上午十一鐘） 
[北京電]  
　　梁士詒昨夕八時半到京府院代表偕各總長曁交部税處人員全體在站歡迎梁下車即乘元首派來迎接之紅牌汽車入府元首已出寳光門躬迎進内談一小時虽暫寓關冕鈞宅段請晚餐辭未往（三十日上午十二鐘） 
[北京電]  
　　梁士詒到京官僚迎者甚衆先備筵於關冕鈞宅中梁由津來時預定當晚訪冯段（三十一日上午十一鐘） 
[北京電]  
　　政府分致蘇奉及張使三電預防長江方面衝突（三十一日上午十一鐘） 
[北京電]  
　　張敬堯抵長沙後來電報告情形（三十一日上午一鐘） 
[北京電]  
　　王士珍已歸故里（三十一日上午十一鐘） 
[北京電]  
　　徐樹錚由津赴徐州並電陳政府稍整湘事即以全力對粤（三十一日上午一鐘） 
[北京電]  
　　李厚基亦來電主戰到底（三十一日上午十一鐘） 
[北京電]  
　　東海以院秘長突起辭職顯露段派分裂之形竭力代爲疏通现張已允復出（三十一日上午十二鐘） 
[北京電]  
　　徐樹錚願就四省勦匪督辦即以所部奉軍駐徐州一帶（三十一日上午十二鐘） 
[北京電]  
　　馮電譚延闓勸赴湘長任會同張督辦理善後勿固辭（三十一日上午十二鐘） 
[北京電]  
　　外部昨將通商税則暫行辦法照會外團徵求同意（三十一日上午十二鐘） 
[北京電]  
　　昨閣議奬撫湘援川案均决定另發行長期公債案尙未决（三十一日上午一鐘） 
[北京電]  
　　清明種樹大典定京西遺光寺後苗圃舉行（三十一日上午十二鐘） 
外電 
[湘潭電]  
　　長沙退出之南軍已抵湘潭掠搶業已開始但尙無縱火情事（三十日） 
[郾城電]  
　　被盜擄去之美工程師裴塞爾乘機逃出今已行抵郾城其他工程師凱易爾今尙爲盜拘留（三十日）以上大陸報 
[北京電]  
　　新閣員之任命與日本財政家阪谷博士之來京　令人紛起猜度蓋以日人久欲取中屬地税之管理權其辦法係仿照外人管理鹽税法而較周密也（三十日） 
[北京電]  
　　張敬堯電告已抵長沙就督軍職聞政府已飭張敬堯暫緩前進似有停戰議和之意（三十日） 
[廣州電]  
　　粤省當道不理會段祺瑞復任總理之任命護法各省现擬重組軍政府或組織西南臨時政府俾可有實力以抵抗北京陸榮廷陳炳焜譚浩明莫榮新聨名出示勸諭 
 
 
 

Page 3

 
 
龍軍棄暗投明爲粤桂政府効力如執迷不悟當責及其父母海軍司令林葆懌宣言願　駐粤歴隊以攻龍軍並聲明獨立艦隊擁護憲法之决心（三十日） 
[香港電]  
　　香港政府已收用此間荷蘭船隻五艘共二萬八千一百五十一噸（三十日）以上路透電 
[北京電]  
　　據某方面消息云現爲南北和事老之梁士詒果能獲得良效果否姑置勿然在梁氏自己大可藉此機會挽回舊日之勢力因此段派中之一部分頗不慊於交通系將與徐東海相提携以扶植其勢力之舉故段派中之一部分與交通系之間已有互相暗　之傾向（三十一日） 
[北京電]  
　　北洋系中之激烈派雖主張令臨時參議院選舉總統然徐東海頗表示反對之意（三十一日） 
[漢口電]  
　　張敬堯通電告王督軍云總司令部已移於長沙以督軍署暫爲司令部辦事處先令師長吳佩孚前往駐紥伊俟將岳州事務辦理就緒卽赴長沙矣（三十日） 
[漢口電]  
　　張敬堯軍之一部於二十七日佔領湘潭吳光新於二十八日佔領華陽縣均有電報告王督軍（三十日） 
[漢口電]  
　　長沙來電南軍退却之際入於湘潭肆行掠奪又有湖南軍總司令程潛在湘潭爲譚浩明部下殺傷之風説（三十日） 
[東京電]  
　　海參威之形勢刻下益趨險惡各國僑民之安否殊堪憂慮故爲保護僑民防衛領事館計現正研究自衛方策（三十日） 
[東京電]  
　　大使館二等書記官川島信大郎氏今日奉命往中國（三十日） 
[東京電]  
　　伊爾庫斯庫來電云有武装德奥俘虜一列車機關鎗十二梃到此大約擬向海參威或满洲里去者（三十日） 
[東京電]  
　　湯化龍等本日晨抵下關現正在東上之途中豫定四月二日到東京（三十一日） 
[東京電]  
　　華盛頓來電云美國上院討論西伯利亞問題之際議員泡殷臺克斯泰氏極稱道日本並贊美日本干涉西伯利亞之態度之公平無私議員金氏曰如因軍情緊急日本之干涉實爲必要之時則日本宜得聨合國之同意而先進之云云（三十一日） 
[東京電]  
　　本日時事新報論曰岳州長沙之克復在北方一面似可爲妥協之先决問題如因此遂以爲在南方一面亦不保不爲同樣之先决問題而預料南北妥協交涉不日即將開始談判則未免失之過早矣國民新聞論曰照歷來馮段两派之暗　及南北素來之關係而論果能實現妥協與否屬疑問對於南北两方面依然將繼續紛爭之現象頗表遺憾（三十一日） 
以上東方通信社電 
[東京電]  
　　據當局所得消息海參崴勞兵會橫暴已甚形勢極危據某省所得消息三月二十八日夜武裝之德奥俘虜携機關砲十二門乘火車抵伊爾庫次克大抵赴海參崴或满洲里該俘虜等皆着俄國軍服（此中電文不明）當爲捕虜軍隊之先鋒隊日本海軍省目下否認海參崴停泊中日軍艦陸戰隊上陸説（三十一日） 
共同通　社電 
戰電 
[巴黎電]  
　　今日下午公報云昨晚及夜間芒第第愛境戰仍在劇烈進行敵軍雖屡次回次回攻不能逐走昨日佔據各村之法軍法軍繼續獲勝佔據芒俠爾村泊萊細至特洛霞台陣線有劇戰敵軍進攻者均爲法軍猛禦轚擊敗據俘虜聲稱戰地該部分與芒第第愛境死屍枕藉此足徵敵軍受創絶重毫無所得法英軍刻在芒第第愛北面勒維勒細勒。貝爾拉。末齊愛萊。瑪塞爾加夫。哈美爾。陣線勇擋敵軍法軍長射程之砲曾阻遏並擊散拉菲爾路之敵縱隊（二十九日） 
[倫敦電]  
　　海格將軍報稱昨日下午與晚間松末河北面各地點復遭敵軍猛施攻擊英軍堅守陣地且於數處回攻得地英軍俘敵若干人獲機關鎗數架敵軍死傷甚衆敵軍屢次進攻均爲英軍勇禦逼退敵軍經短兵劇戰數小時之久僅佔據英軍前哨陣線敵罼繼復以後備軍進撲英軍陣地處處失利負創甚重英軍砲隊機關鎗來福鎗殺敵甚衆松末河南面亦有劇戰至晚始已英軍終日抵禦優勢敵軍之衝擊後因衆寡不敵乃由前鋒陣地稍退（二十九日） 
[巴黎電]  
　　法軍方面之敵軍其進路似已被阻穿瓦斯河流域通巴黎之大路已經閉塞現料德軍目下死傷之率不能持久苟欲續攻則其後備軍於絶對完整之法軍前必有不敷分配之勢此次大戰德軍先取攻勢此後協約軍一遇機會卽將擇定地點反守爲攻（二十九日） 
[倫敦電]  
　　法軍在芒第第愛之退走其遙可八英里且芒第第愛鐵路交點甚關重要故此舉消息殊爲不佳惟法軍在漢維萊與邦勒佛克所獲之勝利足爲佳兆或可抵銷德軍在芒第第愛周圍所得之利益（二十八日） 
[亞姆斯特丹電]  
　　柏林電報預料布軍不日將參與西歐戰事（二十八日） 
[倫敦電]  
　　大本營對於戰局並未稍具憂慮蓋以最危急之階級業已經過法軍與砲隊現方源源馳至協約軍之陣地泰半未移動德軍除芒第第愛外所得利益頗微且無在他處取攻勢之象大戰之性質仍爲於廣闊陣線密集進攻敵軍屢在戰線北面進攻者蓋欲擴張其進行區域耳敵軍損失仍未稍減通信員估計其數約佔全軍百分之五十且謂德軍有海軍一師參戰此軍必於危急之時始用之德國公報中曾飾詞紀其損失其志顯欲安慰民心德國各報均紀英軍作戰勇武情形且戒讀者勿望速勝聞魯登社夫將軍曾告通信員謂鐵路已毁而士倦馬疲進　爲難惟德軍擬竭其全力維持攻勢（二十九日） 
[倫敦電]  
　　每日紀聞載稱英法統一軍權之舉旦夕將宣布法國福區將軍關於此舉或將得有勢力之任務云（二十九日） 
[倫敦電]  
　　每日捷聞載稱政府有勢力之一部分力主於國會重行開會時提出人力新議案内有將軍役年限增至四十五歲至五十歲之間且施愛爾蘭並召集志願軍（二十九日） 
[紐約電]  
　　東京電稱日本外相本野男爵辭職由駐俄日本大使内田子爵繼之（二十九日） 
要聞一 
[東京通信（心危）]  
　　林公使與阪谷男之行動　　本野外相與山兵　　内田大使與俄國 
　　前日（二十一）朝日新聞揭一記事云將與中國有重要交涉内容如何不能詳記又昨日時事新報云中日美三國近有交涉事件如運河借欵云云前後兩説似非出於一轍者所謂重要交涉以吾人所觀察當從愚前函對華方針確定説所出發蓋自林公使歸任後本其旣定之方針竭力進行一方以調和南北爲言一方以共禦德禍爲辭阪谷芳郎於昨日自東京出發首途至北京名義上爲游歷其實彼已擬爲中國未來之財政顧問矣 
　　其半官報　卜新聞曰林公使旣歸北京吾人所刮目者爲政府之對華方針有進一步之希望據北京中華民報之觀察視爲有關於中國之時局並指摘公使至華時於奉天會見督軍張作霖復與徐樹錚同車至京故公使以後之行動大堪注目也云云且公使到京後即訪段祺瑞氏始於十九日正式往訪馮總統竭盡南北調和之忠告翌日復往訪徐世昌氏是公使與徐氏斡旋於馮段之間者也今日中國之政局最急之務爲須有一責任内閣庶足保持其威信今馮總統雖屢有勸段氏出山之事實而其實亦非希望段閣之成立而段氏至今屢次辭退要亦非不欲掌握政權者要之中國人性喜播弄機略絶無如光風霽月磊落落之舉動馮段兩氏苟爲國家前途計亟須推誠布公以處之也惟據目下各督軍之舉動除西南以外希望段氏復出者十六省都統且以南北兩軍形勢論段氏非絶對不出山者也南北兩派目下雖尙未知而猶有調停之餘地苟我日本以東亞和平爲前提中是兩國協同爲最要若林公使銜政府之使命開誠布公勸告其雙方自未有不感服者故吾人（日本）所望者勿再措置失宜使日後不能收中日協同之實效也云云 
　　又云阪谷芳郎男爵首途赴北京調查中國之財政狀况將以一言送别阪谷氏之學問淵博即可以其博士之頭銜證明之曾在大藏省（相當於中國之財政部）供職多年復歷任大臣數次曾在東京巿巿長其財政上智識之豐富故爲世人所深知歐戰勃發後復游歷歐美視察彼邦之政治財政社會各方面之情况眼大心細識見優長且秉性篤厚是最適於我親密鄰邦之顧問今日中國所急須整頓者莫財政若改革幣制以便利商業及贸易此其一統一税制增加國庫且減輕人民之負擔此其二整理財政調和緩急節省冗費而增經費此其三整理財政部所管之政府事業使收入增加此其四夫改革幣制整理税制等雖免爲一般貪官污吏肥己營私者所反對而足以資商業之發展贸易之便宜阪谷氏曾有改定日本金本位貨幣之經驗至其他整理財政如定國立銀行之制度及改良政府所管之礦山工業運輸等事亦爲阪谷氏所擅長苟中國能悉諾我國之忠告我官民亦當竭力援助之也故阪谷氏此行非若尋常之漫游必能使中日親善實現者也云云 
　　日本出兵問題之頓挫其原因在愚於前數次通信已反覆言之矣芘據日日新聞所言更足以證明之矣初本野外相對於出兵問題遲疑寡斷專以探討英美法諸與國之意見而日本自己並不表示明確之態度蓋日本出兵之目的不外乎（一）日本之自衛（二）救濟俄國（三）國聨合國之利益乃政府毫無聲明至有美國之疑慮反對日本出兵所持理由（一）西北比利亞尙無大危險日本尙無出兵之必要（二）日本之出兵反足以激起俄國民之反感不啻驅俄人與德國親密此一般美國人民之意見也况以出兵問題而惹起美國之疑念亦非所宜本野外相於議會聲明將宣布出兵問題顚末吾人所當注意者也云云 
　　日本駐俄内田大使與劉公使避難歸國約於明日可歸東京途中談話冗長不及備錄其大要如左（一）過激派政府一時繼續可無顚覆之虞（二）德國未必有强壓過激派政府之舉（三）其東漸之勢不足恐怖（四）縱使過激派政府推倒而其思想終不能推翻（五）雷林實爲現在俄國之傑出人才（六）日人不宜對俄過激派有痛駡惡詈之舉動以上内田大使之觀察點頗中肯綮蓋俄國之過激派之思想蔓延已廣撲滅之諒非容易故出兵之舉乃防德國勢力之東漸而爲衛之計非與其過激派開始戰鬭苟宣明出兵之目的何在庶幾不致害俄人之感情也 
[今後之和戰推測]  
　　攻岳聨軍最終目的地之長沙因桂軍退保衡山之故已於二十六日晚由直隸第三師完全佔領此次之國内戰争遂於此告終段落按京津方面最近和平之潮流頗見膨脹各方面之意見俱認爲南北慘戰應以取得長沙爲止今後當進一步爲根本解决危局之磋商段總理就職之初亦頗抱此意是今後和議之成否雖不可知而和議論必復興一次殆爲必然之事也惟亦有可慮者京津之急進派目下雖不反對罷兵但主張大局善後諸端一切應全以命令的方法行之如南方稍有異言卽仍課以破壞大局之罪纰繼續攻戰又滇黔軍東下將成事實政府二十七二十八兩日已電商張作霖令奉軍專對待滇軍依大勢推之如兩星期内無一種有力之和平運動發生時則戰禍復開亦不可料至南北之穩健各派最近頗覺悟國家之危險而欲乘此時機結合南北之中心人物爲國家籌一較能長治久安之方法至内閣組織督軍位置俱認爲不成問題此種運動暗中亦頗進行將來大局之安危視乎急進穩健兩派之孰能佔據優勢故此數日内之趨勢如何最足注目云 
　　二十八日有某要人曾謁合肥於其私宅以長沙旣克此後時局不能無人居間調停譚組庵與西南方面較有接洽實爲居間調停之適當人物是否促其早日赴湘就省長之職抑或電商張勛臣意見俟得其同意再電促譚氏回任聞段總理之意亦頗以爲然現先暫令張氏兼署俟與譚接洽後再行定奪惟聞譚已來電辭省長職矣 
[二十八日之府院兩會議]  
　　公府會議二十八日下午二時十二分段總理及全體閣員（王叔魯江翊雲未到）及張遠伯秘書長均往公府晋見大總統當由元首在寳光門内辦公室延見會晤後開密要會議約一小時二十分之久聞其大致除討論本日閣議確定各件照議進行外並關於北軍克復長沙嗣後中央對待南軍究持何項政策爲相宜馮段一致主張再徵各省軍民長官之意見俾作最後解决全體閣員頗表贊成嗣後密商應付唐繼堯侵犯鄂西之軍事方針又一消息二十八日下午公府聨席會議首由段總理報告克復長沙之原電　卽諮元首對於今後時局之政見元首答以老兄（指段總理）爲内閣首揆一切問題自有内閣負完全責任余對於和戰毫無成見各閣員因言元首旣爲國家代表雖責任内閣亦無絶口不談國政之理果有政見仍請明白宣示以便討論元首乃問段氏之意見如何段君云祺瑞對於時局業於就職通電詳細言明如南軍有和平之誠意政府亦樂於和平如南軍不願從此和平則政府亦無辦法於是元首乃與段氏及全體閣員决定先發一通電徵詢各省長官及前敵之意見俟得覆電及張勛臣就湘督任後再由政府頒發明令表示對於時局之態度會議畢段總理仍回院即照此意發出通電一件然後歸私宅又據某要人云二十八日府院方面比較向日爲忙碌公府方面元首十鐘左右即到辦公室以接得長沙克復之報曾召軍事處人員略談片刻下午復有全體閣員之聨席會議國務院方面有定例閣議及參陸處之會議自較素日忙碌張遠伯尙未就秘書長之説聞係因張君至二十八日止尙未發出就職通告故有此傳言又據公府人云大總統自段内閣成立後異常清閒刻已四日（自二十五日至二十八日）未到春耦齋辦公云 
　　國務會議二十八日星期四爲國務例會之期上午九時段芝泉總理首先到院十時左右各部總長除江翊雲在假未來外餘均到齊即堅意辭職之王克敏因聞是日閣議須繼續討論閣員問題乃特趕至院中表示决無挽留餘地之意十時三十分照常開議第一案卽討論閣員問題王總長首先發言謂余自掌理財政以來辦事殊多失當之處卽叚芝老不復登台余亦早有自請退職之意故余之求去可謂絶與芝老組閣問題無關係無論如何極盼諸公商覔替人以便克敏早卸責任無任感盼云云王將此一席話述畢即退席出院多數閣員仍主張照星期二閣議議决案强制曹潤田暫任財長曹雖一再推辭然經段總理曁諸閣員之勸勉此案遂已定奪次復及司法總長决定以朱深轉任第二案爲派兵援助宜昌案聞亦已决定辦法惟事關軍事秘密未便宣洩第三案爲任命藍建樞爲海軍總司令案僅由劉子英總長約略報告藍之履歷即照例通過三案討論完畢後由張遠伯秘書長將曹仲三司令報告長沙克復之沁電提出報告後對於此後之時局問題及湘省善後事宜約略討論即由段總理宣告散時正下午一時全體在院午餐畢於下午一時三十分由福華門聨袂入府又一消息二十八日之閣議據聞議案雖有十餘件然議决者僅有以下之數項（一）段總理對於川滇黔軍東下侵犯鄂西决意迎擊（一）財政總長暫由曹潤田總長兼代段總理决不自行代理（一）任藍建樞爲海軍總司令（一）長沙現旣克復官軍應暫駐長沙候令南攻（一）司法總長江庸辭意勢難换回應請朱深繼其後任衆閣員一致贊成至散會後即在四照堂午餐當由院秘書廳長電詢公府承宣司謂段總理及閣員將晋府謁見元首得回電後全體閣員遂進福華門謁見總統報告一切又一消息二十八日國務會議最關重要者即爲湘事之善後方法聞段總理之意如湘事從此可告結束自無窮兵黷武之必要且鑒於内外情勢亦不應使國内戰禍延長聞已電令張敬堯速就湘督之任一面防守長沙一面相機與南軍磋議當此戰勝之餘或不難使之就範但如果南軍仍須抵抗則惟以戰從事已詳細訓令張督又電令曹宣撫調查傷亡加以撫恤又一消息二十八日之閣議重要議案爲吳光新來電稱滇軍逼近宜昌危在旦夕請派援軍速爲接應討論之結果已决定遣派某部隊前往應援其次爲段總理所提出梁十詒由津特致意見書一件内容仍稱一俟長沙克復即須力謀南北妥協之道並擬妥具體條件自當調人之任討論之結果各閣員已一致贊成又一消息二十八日閣議段總理臨時提出特别重要議案討論極久關防亦極嚴密惟聞其結果大致已經决定散會後閣員在院會餐段總理偕全體閣員同赴公府報告會議情形並請元首取决至該日所列例案原有財政陸軍海軍各部所提出之製鹽條例施行細則華工出洋條例（此案前經議交外農商各部核議已經各部簽註送院故復提議）等六件又臨時增提例案數件一爲曹宣撫使電請撥欵賑岳州災民案一爲陜督陳樹藩來電陜西榆西林道尹劉膽漢因病辭職請任命王健繼任案餘皆未暇議及又聞二十八日國務院參陸辦公處於上午九點三十五分召集會議一次廕午樓段香岩師嵐峯張博齋陸繡山靳翼青及該處辦事人等到會者約四十餘人討論結果拍出電報兩通一奬前敵克復長沙並飭查明出力將士候奬二催張勳臣速赴湘督任以維長沙秩序云云 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[京津間政客行蹤記]  
　　王芝祥赴津陸軍上將王鐵珊於二十八早車赴津據政界人云王此次出京係奉某要人密命疏通大局議和問題又一消息王芝祥二十八日赴津聞係奉段總理之命與在津各派要人有所接洽並聞王氏仍將有上海之行與在滬西南要人協議時局問題但王氏是否由津即行南下尙未可預定 
　　張鎭芳赴津張馨菴日前赴漢口曹使處効力旋與雷震春同車赴開封茲聞張氏又有於二十七日秘密回京之説當晚即往天津 
　　惲寳惠回京惲公孚於前日赴津茲據某要人消息惲氏將於日内返京仍回公府秘書原任聞元首即將現赴江西就任榷運局長陳光憲之秘書遺缺批令惲氏繼任 
　　葉恭綽赴津交通次長葉譽虎前日由津回京後遂於晚間晋見大總統面陳梁燕蓀抵津後對於時局所持之態度及其有一時暫不來京之意惟大總統深望梁早日來都以資借重特囑託葉次長再往津代爲勸駕故葉君又於二十八日赴津矣 
　　梁士詒來京梁燕蓀日内來京之説據聞確定於一二日内來京或即在本星期五六之間梁君自港而滬來津沿途先已與各方接洽對於時間將如何促進和平和平之後如何而收縮軍隊如何而整頓財政如何则實行軍民分治以及國會種種問題均擬有具體辦法此行來都當首謁東海次謁河間合肥詳細申論俟北派三首領皆同意於其辦法彼即出爲執言聞梁言南方之有力者彼均已疏通有效目前彼所提議之辦法固不慮南人之見拒而所慮北派各首領之未能從同以是此行極注重於北派各首領之意見是否一致也云云 
　　徐樹錚赴徐徐又錚以奉軍南下各事紛繁不願就財政次長之職茲從某方面探得確訊徐君已於二十八日由天津南下偕同奉軍師長許蘭洲赴徐州布置一切并聞在徐略有勾留即行北返 
[關於北軍入長沙之京訊]  
　　北軍宥日（二十六日）下午十時完全佔領長沙二十八日晚九時得漢口電訊謂北軍宥日（二十六日）下午十時入城之人數有一師人左右當晚即由吳佩孚師長召集湘省紳商細加曉諭略謂北軍此次入城决無騷擾商民之舉請轉諭各商民等明日照常開門營業（因宥日曾罷巿一日）並諭省城警察廳飭全省警察隊分途巡緝以防亂民藉此擾亂治安至沁日上午十時巿面狀况漸漸恢復惟金融窘迫物價奇昻故居民仍難抱樂觀又據某交通機關昨晚所得漢口電訊謂北軍宥日完全入城後沁日上午九時吳佩孚師長特召集全體軍官會議一次决定辦法三項（一）趕派得力軍隊分駐城外各要隘以防南軍回擊（二）嚴諭湘省原有之軍警分駐城内交通地方并另派北軍分路巡緝藉保城内治安（三）趕派代表星夜馳赴通城迎迓新任湘督張勳臣即日來湘就職以便共謀善後方法决定之後當日即分途進行云云聞直隸第二混成旅長閻相文亦於二十七日來電報告職旅於本晨進入長沙擔任維持地方秩序敵軍已向湘潭退却等語總統接各方告捷電後於昨晨由公府專電處拍發元密電一件復曹宣撫使大意謂沁電悉長沙於宥日克復大局有望望執事即行親往前敵各軍代宣中央德意並慰勞將士同時總統又以私人名義分電曹使張總司令致賀並傳慰各路司令各前敵指揮又一消息譚浩明實於二十五日由長沙退株州所有南軍現分三路退却湘軍自長沙退寳慶其餘兩路一自株州退衡山一自醴陵退攸縣二十五六兩日南軍聚於醴陵者頗多計日内當悉數開抵攸縣而官軍第二路左路軍隊聞即於二十五日已集中萍鄉開始前進又一消息政府昨聞長沙城内被南軍及土匪放火搶掠情殊可慘政府特於二十八早致電開抵長沙之各路官軍統兵長官徵詢長沙克復後商民最近之景况務於三日以内詳細電覆以憑設法撫慰云云又據某軍事機關要人傳出可靠消息譚浩明於有日退出長沙後即率所部取道湘潭向衡州方面進行并聞於沿途之間均設有防禦線以防北軍進追并聞譚軍俟開抵衡山後暫不移動其他各支湘軍敗退之後則多向益陽龍陽常德桃源等縣潰散馬濟率軍五營係與譚浩明同時退出程潛林修梅劉建藩等則下落未明又聞譚浩明月日率兵退出長沙時曾致西南各省通電一件大意謂北軍自得岳州以後仍無議和誠意乘勢進迫長沙浩明尙率一師之衆若背城借一勝負雖難預言然使省城居民受此驚擾或致起外人之干涉均非吾輩愛國愛民之道浩明謹於有日（二十五日）事先退出長沙整兵待命此後應如何收拾之處望賜教言以匡不逮云云 
[漢中與宜昌之危急]  
　　湘陰克復長沙自退政府方抱樂觀而宜昌漢中方面川滇軍之活動形勢又見危迫聞滇黔合軍東下圖窺宜施近日進行愈急滇軍已在　縣封船四十餘艘預備載兵東下王督曹使迭電請兵段合肥對於此事極爲憤怒决意責成徐樹錚統率奉軍三混成旅兼程開往宜施迎擊滇黔川東下軍隊又聞滇黔軍之計畫一方面入鄂一方面侵陜現已逼近漢中方面且陜亂未息後無救援頗屬危險茲將王督曁管旅各告急電錄左 
　　二十日王鄂督來電云據宜昌朱旅電稱夔縣知事封船四十餘支預備運兵東下懇派大員帶隊來宜昌鎭守以便抽出兵力規復巴秭而固宜防等語宜昌情形甚緊務懇速派大軍前來以固門户又宥電云前懇先編兩混成旅定期南下乞迅令准編制以備緩急並責令吳總司令駐宜嚴防王督又電云奉電敬悉當令第八師分兵往援矣頃據吳司令光新宥電稱川滇黔聨合軍業由唐繼堯委顧品珍等督師東下并與黎天才王天縱等均經聨絡宜施危險萬狀乞轉商曹宣撫使派兵來宜并請接濟彈藥等語頃與曹使一再磋商刻因攻湘正在進行前敵戰線愈廣兵力尙虞不足萬難抽調鄂省自克岳後敵潰回竄防務尤爲重要又不能分派除請曹使電商張奉督將援鄂之軍調赴施宜藉資抵禦外懇中央迅電奉軍逕往該處星夜前進以回鄂西而免侵越下游事關戎機伏乞迅示遵行至子彈一節已飭兵工廠趕緊預備即日派員運送合併附陳王占元沁印又轉重慶電云唐繼堯刻將王毓成之第一軍（四川軍）葉荃之第二軍（雲南軍）集中重慶令其出動於白帝城附近似欲固守三峽之險其王文華之第三軍（貴州軍）顧品珍之第四軍（雲南軍）亦集中重慶静侯唐氏之令第二軍兩三日内即行集中第三軍已由貴州向重慶開拔 
　　管金聚旅長皓電云據劉督電因敵逼昭化廣防兵單擬帶隊趨漢中赴京陳督復電釋來意惟茲事尙多疑證請示又皓電云詳陳劉督退出川境帶兵入漢人心疑慮各情乞飛賜示俾有遵循又敬電云川滇軍北進以逼漢境職旅兵力太單不敷分佈擬以補充團輸送隊改編三四兩團乞即俯允准如所請 
　　據以上報告宜昌方面勢雖危急鄂省北軍雲集岳長旣復不難移得勝之師轉旆救宜惟漢中方面陜亂未息後無救援十五旅原爲賈得耀鎭使所統管旅長接帶未久軍心不附故急思編制新軍擴充實力亦屬不得已之舉政府顧念西南當知陜南關係全局不可等閒視之也 
[譚浩明退出長沙之鄂聞（武昌通信）]  
　　此次北軍克岳全由於兵多致勝若南軍與之實力相等正不知鹿死誰手也茲者進窺長沙已由曹錕張懷芝張敬堯會商方略兵分六路而進其直攻湘陰者爲正面以第十一師與七師附屬一二補充旅第四十二混成旅當之其出平江者爲左翼以會合銅鼓魯軍逼長沙之西爲目的以第七師與第十八師三十五旅任之其出華容過南洲繞洞庭侵沅江者爲右翼以第十五師一旅與直軍第四旅鄂軍第三旅任之又以吳光新之兩混成旅由公石出石門澧州以取常德侵擾辰沅並以陳復初朱澤黃等隨軍入湘招集舊部使擾湘南俾南軍窮於應会又以軍艦數艘與正面攻擊軍相輔而行成犄角之勢而張懷芝率魯皖贛各軍由銅鼓萍株兩路而進尤足收夾擊之功各軍分配旣定即一齊出發正面已距湘陰不遠方與擔任前線之桂軍相接觸南軍當茲新敗之後處此四面合圍之局其不能抵敵可想而見聞譚月波於蒲岳交鋒之初即知北軍勢力雄厚如果真心作戰南軍實難取勝早已分電西南各省乞援近日已到有黔軍兩旅以一旅扼守澧州之津巿一旅隨前紥常德之林俊亭桂軍俱開至湘陰又桂軍新到有十營粤軍則尙有二十營在衡永一帶至南軍之防禦線係隨北軍之攻勢爲轉移其中堅地點在湘陰平江一帶醴陵瀏陽兵力亦頗不弱但湘桂二軍近日亦頗有意見在桂軍以爲吾輩係援助湘人而來湘軍應奮勇當先在湘軍則有拒虎進狼之感想以爲保住湖南無非爲桂人保全勢力故自羊樓巿败北之後湘軍每不力戰輒先桂軍潰退程潛於十五日得臨湘失守之信即將岳州所有軍品運往湘陰並將總司令部隨同遷移當時桂軍各將校咸憤程畏葸統領邱渭南竟欲尋程殺之謂其搖動軍心程懼而逃至長沙經譚月波調和而免現聞譚月波以長沙一帶殊乏險要湘軍又受人煽惑不能力戰若爲北軍包圍必致一敗塗地擬卽退守湘南藉山戰以出奇制勝庶可長久相持故此數日來業將省垣所有軍器糧餉服裝公文要件盡向湘潭衡山一路般運觀其形勢似有即日迅往衡州之象惟頃據傳言謂魯軍施從濱業已攻進瀏陽李傳業之皖軍亦入醴陵長沙之左方與後背均已受敵勢難久守譚月波已於二十五日之夜率大部粤桂軍潛離長沙退往衡山各軍隊以主帥已走多自由行動痞匪流氓亦乘機騷擾巿上序秩大亂搶掠甚熾在長沙之日本兵艦伏見號已派兵上岸保護日本僑民云云據此則南軍確已棄去長沙矣惟斯時議和之聲又起湘紳旣有請熊秉三調和之電而鄂省會亦發主和通電云北京大總統國務院南寗陸巡使長沙譚程兩總司令四川熊督軍并轉唐行營南京李督軍江西陳督軍并轉張檢閲使漢口曹宣撫使張總司令各省督軍省長省議會鈞鑒南北搆釁全國吃驚長江三督軍首倡和議在野名流力爲幹旋敝會亦曾疉電呼籲代表分馳卒不見納良田愴然茲者戰禍更殷危機已見德俄媾和竟成事實東鄰出兵恐將不免而諸公竟不羣策羣力以對外而一意内爭犧牲無數之生命耗費無數之軍餉爭此一彈丸之岳州夫岳州獨非中國土地乎北人得之何足爲榮南人失之亦非至辱是亦可以已矣乃讀總統三月二十一日明令知和平更屬無望燃箕益急抱蔓空歸大地陸沈同歸於盡言念及此心膽俱寒同人痛深切膚誼難緘口敢舉主和之理由爲諸公痛哭陳之吾國軍額能有幾何以之禦外尙嫌不足今竟以有用之兵死於無謂之戰數十年教養之而不足一旦送之而有餘縱可再行招募而編制需時訓練需時恐外患之來迫不及待東手待斃徒唤奈何此對於兵窮而不能不和者也改革以來戰亂迭見元氣未復民困未蘇又况天災侵尋去水今疫黃河以北大江以南满目瘡痍所在皆是近更兵禍蔓延幾遍全國粤海鼙聲楚天兵氣潮生蘇渚浪起淮河蜀道艱難隴水嗚咽燕雲幻變閩疆呼援莽莽神州叢生荆棘哀我蒸民流離轉徙賈滯於途耕輟於野男遭擄掠女被姦污鷄犬不寗牛馬盡散誰實爲之而至此極夫民爲邦本古有明訓今靡有子遺國誰與立此對於民窮而不能不和者也满清外債已臻極點民國以來債更增加借債求活命懸人手具一切軍械借欵帶制借欵鐵鑛借欵無一不足以斷送國家命脈縱用之得當尙有破產之虞况移之以供此次無益戰爭之軍餉軍需乎長此以往戰無已時即債無止境飲鳩止渴命豈可存剜肉醫瘡身具餘幾國亡無日何待著龜此對於財窮而不能不和者也諸公或身膺疆寄或手握兵符豈猶見不及此而必爲此一戰者在北人則以中央威信爲萬不可失在南人則以民國約法爲必不可破各執一是國人亦可相諒無如戰爭愈久國本愈搖險象環生外患驟偪恐不待諸公持之結束而國不國矣卽無此慮將來誰勝誰敗終有和之一日與其和於俱斃之時勿寗和於將斃未斃之日尙可爲國家留一分元氣也惟現在戰帥得功調人卸責總理去職三督犯嫌禠職奪官均獲嚴譴誰繼其後願負調停此真可爲痛哭流涕長太息者矣同人忝爲人民代表怵於戰禍甘犯不韙繼續言和無他勢不得已但知以國家爲前提勿計個人之利害如以爲是請即賜覆由敝會聨合各省議會要求主和三督切電總統先頒明令停戰再由雙方磋商條件不厭求詳爲根本上之解决如以爲非則後患有非同人所敢言矣急不擇言迫切待命湖北省議會叩敬 
[大陸報述成都近况]  
　　大陸報三月七日成都通信云自南軍入成都後居民雖頗覺恐慌然局勢則異常安謐秩序井然新來之兵士旣得其所需之牀榻他物並未嘗取用每夜則有兵警巡守街道城内除大商鏖閉門外其餘並毫無變遷商人多有戒心不敢輕信南軍因此之故商業蕭然矣惟南軍司令亦不能辭其咎蓋新來之兵士悉駐於學校或商場之間幾於逼地皆是疉請其移駐營壘之中卒不見納縱其初心實欲保守地方之秩序然商民見此誠不能不疑其别有用意也劉存厚現在綿州或其左近某地仍用督軍名義發號施令謠言四起猜測其意其較真切者則謂彼方待北京之訓令也代理省長數日前曾布通告謂已得證據足明劉氏之媾和與其傾向南方之表示殊無誠意渠不過坐待軍火之接濟與北兵之來援以便捲土重來耳此言亦不盡確蓋滇黔軍之在川也非劉存厚所能甘而多數蜀人亦願擁戴劉氏蜀軍將士雖已聨合黔軍然不心焉嚮之且恥與路人側目之黔軍爲伍故劉存厚之加入南方未免過矣華人論四川情狀謂如兄弟鬩牆狼入其室然其禍根亦在北京彼中央執政者方攘權奪利之不暇已先不正焉能正人苟中央政府能自整頓則蜀事不解而自解矣當道曷於此加之意哉 
[成都之風雲祥記（一續）]  
　　省議會知劉存厚已退出省城即通電西南推熊克武氏爲督軍其原電云廣州非當國會西南聨合會議督軍省長李協和先生南寗陸巡閲使湖南譚總司令畢節唐行營雲南督軍省長貴陽劉督軍叙府李静安先生粤桂湘滇黔桂省議會鈞鑒劉張已於皓日出走經年戰争一朝解决頼諸公之力出川民於水火萬衆額手何止私頌惟是西南瘡痍未復中原戰血方殷懲前毖後軍民兩政非得其人莫理熊君克武楊君庶堪維持共和勳猷屢著分任兩職洵稱得人特推熊任督軍楊任省長除電呈大元帥外理合通電西南萬懇一致主張全川幸甚西南幸甚四川省議會叩又有省議會游運熾等致孫文電云廣東孫大元帥鈞鑒劉張遁走川中軍民兩政無人主持已由省議會協議公推熊克武任督軍楊庶堪任省長業經電懇鈞座委任惟是軍民機關至爲重要不能一日無主協懇迅布明令并促熊楊各尅期赴任以專責成而鞏西南不勝迫切待命之至游運熾郭崇渠楊文華謝書麟范春麟叩又有一批省議員致孫文電云廣東孫大元帥鈞座竊惟民國二年四川軍政兩界長官專橫荼茶毒生靈逹於極點其時熊克武楊庶堪供職渝城不忍坐視義旗所指闈境景從雖事機未偶亡命江湖然公道在人時聞歌頌思藉其力鞏固民權渴望有年末由遂願今幸劉存厚張瀾相繼出亡物望所歸允宜重任用特披瀝肝膽上逹聰聽懇即任命熊克武四川督軍楊庶堪爲四川省長以慰民心藉杜爭競如蒙愈允并懇敦趣首塗尅日就職臨電悚惶静俟後命四川省議員何其義李光珠胡素民沈鏞劉雲裳章咸王丕治高裕文黎道濟王仲賢劉西池伍非萬楊重岳文化祥廖師政張承烈等七十餘人同叩省議會又電孫文云廣東孫大元帥鈞鑑川民久苦兵禍今幸戰事結束督軍劉存厚省長張瀾相率引去川民無主務祈俯順與情任命熊克武爲四川督軍楊庶堪爲四川省長分擔責任以救阽危不勝翹盼之至四川省議會叩　 
　　當劉存厚尙未走時川省各師軍官已推熊爲四川督軍茲得劉氏之表兄汪可權致熊之原電云熊總司令鈞鑒川滇脣齒不幸交惡推厥原由其因有自無論如何不過操同室之戈煎燃箕之豆迺者積公以甯人息事爲心毅然退讓通電各處極表真誠可權等眷懐桑梓惘念時勢艱難日美之新協約業已告成大局之危亡立至川勝滇勝何補國亡愛國之夫能勿泣涕我公素瞻大局痛切梓鄉今積公旣以大局爲前提可權等能不仰體至意川人治川夫何有言外患相凌南北何有尙望早日宣佈就任庶幾干戈自息川局早安可權等謹當率隊一致贊同區區寸心終始不懈川軍第二混成旅旅長汪可權團長陳國棟廖益第四支隊長陳光仁 
　　又通電西南各省云唐總司令劉副司令熊總司令自并趙軍長　　　 
内江顧軍長瀘縣黃軍長葉軍長并轉各司令支隊梯團營長鈞鑒轉戰經年川滇同困大局日迫省論仍然糜爛地方豈其初志現奉積公三十一通電寗人息事出於至誠况日美之協約新成歐洲之戰局將了外患日急勢在燃眉若再鬩牆國將不國錦公治軍有年聲威素著已由可權等電逹錦公出維川局並請諸公電促尅日就職大局幸甚川局幸甚川軍第二混成旅旅長汪可權團長陳國棟廖益第四支隊長陳光仁　 
　　川省自劉張出走後省城無主諸事尙未進行須待熊克武來省方能定局熊總司令於二十一號由渝出發是日午前七鐘聞渝埠各機關各法團均在朝天門外水警察坐船上恭送隨行中下級軍官參謀秘書頗衆云其出發布告云照得川局紏紛將届一載本總司令内念蜀民之痛苦外觀大局之順逆不得已加入聨軍訴諸武力以求短期解决爲一勞永逸之計旬餘以來聨軍所向克捷一三各師亦經通電宣布嚮南撥亂反正粗具端倪迭奉聨軍總司令及各友軍文電敦促允宜躬赴前方出民水火茲定於本月二十一日取道川北督策進行俾川事早獲收拾以慰吾父老子弟殷殷望治之意所有本總司令部及重慶鎭守使署留守事宜特委參謀長余際唐代行代拆並隨時商同東川道尹力維治安以專責成爲此令仰合屬軍民人等一體知悉務望共體時艱各安生業無得輕聽謠言致滋紛擾切切此布云（未完） 
[紀山東各屬之匪勢]  
　　東省土匪初起時不過以鼠竊狗偷之伎俩盜弄潢池耳詎未及一年蜂起如毛蔓延徧地屢破城邑不亞於明季之闖獻及今不設法剿滅恐其勢漸成流寇非僅地方之患亦大局之憂也顧官府雖日言剿匪然究竟各屬土匪共分幾股匪首何人盤踞何地匪夥若干槍械之鈍利若何則往往語焉不詳茲經詳細調查始得底藴其盤踞滕縣城南山嶺者匪郭安是也郭安自號司令匪夥約三千餘人而蒙陰一帶之桿首栗 
 
 
 

Page 7

 
 
三倪六邢開業等各有匪夥千餘人咸聽郭之指揮計是股共有快鎗千餘枝盒子砲五百餘桿鄒縣嶧縣兗州等處殆無日不受其蹂躏以嶧縣黑風口爲老巢時騷擾夏津等縣者匪首史殿臣是也史係定武軍之連長辫兵解散後招聚匪徒三千餘人高標新武軍之旗幟號召遠近計是股快槍八百餘枝盒子砲二百餘桿嘯聚金鄕縣之金山自號山東護法軍第一旅者范玉林是也范有衆三千餘人而單縣之桿首宋得功曹縣之桿首王振山兗州之單二扁擔曹州之劉四眼鏡沂水之戴得功嘉祥之劉傳禮魚台之野狸子各有夥一二千不等皆聨絡范玉林爲一大股而聽其命令焉計是股共有毛瑟鎗千餘枝勃郎林砲八百餘桿盒子砲六百餘桿機關鎗兩架人數旣多鎗械又利故其擾害之地方亦愈廣凡高唐恩縣夏津平陰聊城等縣之民不聊生皆若輩所爲也以蒙陰之蒙山光明寺爲根據地自稱山東護法軍第二團者于三黑是也于之夥三千有奇而滕縣沂水一帶之桿首朱大史文勝王得勝龐二刁廣蘭各聚衆千餘人咸附和之計是股共有九連登毛瑟千餘枝盒子砲勃郎林砲四五百桿蟲有攻陷新泰搶掠萊蕪即此曹所爲其聲勢之浩大殆與范玉林之一股相埒焉至橫行禹城平原一帶近亦假護法名義號召者則桿首顧得麟是也顧之一股計有衆二千餘人盒子砲勃郎林砲八九百桿是股人數鎗械較以上各股稍遜然禹平等縣早不勝其荼毒矣以上所列分之爲二十餘股合之爲五大股被殘害者數十縣匪患之烈已可想見然此猶僅就濟西岱南各屬之大概言之也至膠東一帶聚數十人爲一股或集數百人爲一股專以搶刧架勒爲事者尤不勝毛舉焉近南北各報謂山東爲土匪世界殆非誣也 
張帮辦近以本省土匪四起亟須籌妥善方法以安閭閣日昨特將設防意見電京條陳共計十端探記如下一各縣警備隊及防營認真整頓二清查户口三兼辦清鄕四鎭巿自練民團或商團五整頓水警六舉辦漁團七陸軍扼要區駐守八另編游緝隊分巡各縣九廣布偵探十嚴訂地方官剿匪不力處分 
[冀縣署寃案之兩説]  
　　直隸冀縣知事董某之姨太太打死少奶奶一事曾揭載於天津某報昨該報又載兩函其一據該縣學界來函云冀縣董知事之姨太太打死少奶奶一節慘不忍聞茲悉董知事與少奶奶之父友善私和人命竟以掩埋了事竊思殺人者死律有明條董知事溺愛不明甘心違法不平則鳴鄙人等實難緘默用是敬請登諸報端請海内仁人一評論之此女之寃庶不致終沉海底矣此一緘爲該女鳴寃者也其一據自稱冀縣公民者來緘云近閲三月十八號貴報新聞欄内登載冀縣董知事之如夫人責打少奶奶斃命一則闔縣聞之不勝詫異查本月初旬少奶奶偶患時症吐瀉不止延醫陳作武診治罔效乃於十四號晚病故盡人皆知今貴館登載毆斃少婦關係至重緣報館有聞必錄想係得諸誤傳請卽更正鄙人等均冀縣民人見聞較確請照原函登載以昭大公此一椷爲董知事辨誣者也究竟寃乎否乎 
[南昌通信]  
　　客軍過贛尾聲 
　　官俸停發一月 
　　議會定期開會 
　　張子志檢閲使於二十四日黎明由省起節沿途概未停泊是日十二時行抵樟樹以高等小學校爲行轅清江知事魏謙光親在行轅伺候張使因沿途稍受風浪政躬微覺不和於二十五日始與官紳各界領袖接談於二十六日午十二時使節即遵陸乘輿移節清江縣城（樟樹距城四十里）暫駐前赴分宜張使甫至樟樹卽遣人分帶行軍圖分頭踏勘地勢佈置軍隊以樟樹地點爲往來水陸通衢派步兵一團防守聞第二路攻湘計畫其第一戰線在萍鄕老關第二線在宜春第三線在分宜其大本營則駐第三線或上高高安以軍事進退爲轉移且聞湘軍刻駐萍鄕老關地方北軍駐新關相距僅五里許近日此間喧傳南北兩軍於二十五日開始攻擊兩小時之久未分勝負未悉確否 
　　張使以第二路軍隊不敷調遣其衛隊亦調赴戰線特向陳光遠督軍調第十二師二十四旅第四十七團撥充爲衛隊陳督業令該團即日由省開赴張使行轅妥爲護衛張使又以宜春分宜萬載上高高安等處向無電局與軍事上諸多窒碍商請陳督於各該處安設軍用電報陳督特派軍署電報股員夏森泉帶同電報生十餘答曁工程隊卽日前往贛西沿途一帶趕速安設電桿設立電局於二十六日首途矣 
　　贛省因第二路軍隊紛紛　集軍餉雜費需用浩繁本省財政異常枯窘對於此次之鉅額軍費窮於應付不得已擬定兩種辦法一以本省軍警兩界自下月起所有薪餉搭放軍用票二成此項軍用票三個月後一律兑現二以行政司法教育實業各界自委任以上職官均停發俸薪一月此項停發俸薪亦於三個月後補發蓋此兩種辦法以維持現狀起見而求暫紓目前之計也三個月後戰事終了即可恢復原狀聞此事經全省官吏會議公同議决當即實行 
　　省議會之臨時會經官廳核准原定三月十日爲開會之期嗣因風雲擾攘外屬議員多未來省不足法定人數以致展期三月二十八日開會近日以來外屬議員陸續到省已逹八十餘人已逾法定人數乃於二十六日開茶話會擬撰開會祝詞並咨請省長催促議案經副議長顏丙臨君謂此次會期旣經官廳慨允召集是同人對於此最短之期間及人民代表之職權自當特别注意務須逐日到會出席勿以放任之譏遺人口實旣慮人民煩責亦恐官廳竊笑云云咸以顏副議長之説爲是以後一致進行同取積極主義似此當可如期於二十八日舉行開會矣 
[南京快信]  
　　疫氣似已消滅火車輪船交通定四月一日回復原狀茶館酒館戲園亦准是日照常營業西醫史登萊博士昨已回滬 
　　寗垣各中醫因疫症已過昨已一律開診 
　　長沙已下開抵韓莊徐州滁州之奉軍有不至即開來浦説 
　　梁士詒派來之阮忠桓昨日已專車回津又聞梁擬與馮段接洽後卽來寗與李督協商調和南北共同進行 
　　梁士詒派阮忠桓南下來寗與李督接洽 
　　長江巡閲副使王廷楨因疏解蘇皖奉悞會事將於日内北上　　蘇皖事經王巡閲副使之疏通可保無意外事發生 
　　李督昨派某諮議赴津晤徐樹錚接洽一切　 
　　蘇督駐京代表韓德銘前日啣馮總統密命回寗面謁李督陳述一切旋於昨日午車返京 
　　齊省長以外防警備隊緝捕廢弛刦案頻聞昨特派本署諮議多人分赴各屬查察以資整頓 
　　李督與西南要人已半月不通消息和議絶望岑西林譚延闓前日又來電請阻北軍進攻長沙李督均置未復 
　　齊鎭守使王警廳長楊憲兵司令以奉軍南下即將經過浦口昨特會銜出示安民以定人心 
　　張文生電告徐樹錚到徐布置軍事後即專車回津 
　　李督以揚州防地重要將准劉槐森統領添招新軍一營以資分布 
　　李督昨在署歡宴日本某武員駐寗日領高尾氏曁須滕醫學博士均列席 
　　三月份軍餉財廳已解送軍署派員照發　 
　　臨時防疫局因經費困難一切現均停頓 
　　第六師砲兵團連日在朝陽門外試放六生野戰大砲 
　　裁釐改税現决定五月一號實行財廳已飭各釐税局長遵照辦理大約日内釐税局長尙有數處更動 
[杭州快信]  
　　張敬堯昨由蒲圻拍來長電詳叙攻克長沙始末大致與曹錕電告相同並擬即日入駐長沙辦理善後事宜 
　　中央又有通電到浙徵求和戰意見 
　　南京來電該處疫症已消車輪照常通駛學校亦一律上課 
　　全省中校聨合運動會楊督軍已派軍務課長黃元秀齊省長已派秘書長沈爾昌届期蒞席 
　　交通銀行准一日起實行發給浙路公司丙辰年以前發行債票應付本息奉部令仍以京鈔給發　 
　　閘口統捐局長委督署秘書金真誠充任平陽統捐局長委任用知事董增春充任早晚即可發表 
　　鎭海總台官張伯岐呈請以平遠砲台台長陳瑞棟降充安遠砲台教習以該台教習黃文欽升充台長安遠砲台教習馬步雲調充黃缺昨奉督令照准 
　　上海同文書院日教員三人率學生一百二十名准今日（三十一日）來杭旅行已由日領瀬上氏函告官廳飭屬加意保護 
地方通信 
[蘇州]  
　　張執法官被戕案判决二師執法官張了相被兵鎗擊殞命一案業經朱琛甫師長督同二師參謀長徐森鎭守使署參謀長彭錫範迭提該兵士蔣善銀等研究蔣善銀供認受張排長之主使連發二鎗將張執法官擊斃其三月二日赴鄕捉賭一事係司務長陳農軒之主見等情聞已將動手行兇之兵士蔣善銀判定死刑其餘司務長陳農軒帶兵捉賭一案尙有鄕民賭徒等收押吳江縣須復審另案辦理現已由參謀長徐君親赴寗垣將是案詳情面陳督軍核示並擬先將蔣善銀執行鎗斃俟督軍核准後徐參謀長即當返蘇執行云 
　　示禁藉疫騷擾蘇垣日前有冒充查疫員數人至城外天福客棧内各房間翻箱倒籠任意搜查該棧主見無巡警同來疑係假冒隨卽往唤崗警到來該數人遂乘機逸去又城内臨頓路一帶有形似差役之某甲口稱警廳防疫布告須收貼費每店銅元七枚挨舗收取直收至白塔子巷口李福興糕糰店該店主以旣奉官長命令須納貼費必有憑證向甲索閲致相爭閙旋由路人勸解該店給銅元四枚而去事後已爲警廳崔廰長所悉以似此藉疫騷擾亟應查辦已派員密查拿究一面出示布告云照得檢查疫症實爲保護人民如有居民患病類似疫癘等情卽至就近警所據實詳細陳明由區派醫研究是否疫症便分是疫送院醫治以免傳染旁人否則安然無事並不强制執行有病到家查詢斷非挨户搜尋爾等勿信謠言恐慌徒亂人心倘再造謠惑衆定當從嚴究懲布告商民人等其各一體凛遵 
　　滬檢廳被控之查辦蘇高檢廳示開奉司法部訓令據上海人民倪履端等函稱上海地檢廳黑暗腐敗等情並臚舉事實逐條函逹前來查所陳各節關係法院名譽虚實均應澈究且與該檢察長呈報滬廳贓物庫失竊烟土及查辦情形一案互有出入合行將原函抄給閲看仍仰按照所陳詳細嚴密查覆以憑核辦等因到廳查原具訴人等均未註明地址無從查傳除一面由本廳派員密查並牌示外爲此示仰該具訴人倪履端鄭一棟陳文運陳直沈道一吳有信等自登報之日起於兩星期内來廳抽案聴候偵查辦理實究虚坐决不寛貸云云 
[松江]  
　　奔馬溜韁傷人馬夫王阿狗於三十號午後牽馬經過西外秀野橋時偶被溜韁向東奔去首在秀野橋堍碰翻户輿一乘輿夫一人被撞倒地傷及頭額旋在西城門前碰倒菜攤一座入城後復於佛字橋下踐傷路人王紀棠額洞一穴流血徧地現已奄奄一息另有某甲與王並行亦被帶倒幸受傷較輕想無大礙經過知事署前又將食物攤撞翻嗣仍絶塵而馳不知所往聞縣署已票傳王阿狗以憑懲辦 
　　展長春假期限各校春假向祗三日惟本届春假期内適逢小學教員檢定試驗之期前經省令指定之小學教員韓保黃等一百八人均須前往受試大約决非兩三日内所能試驗畢事爰由八區學務委員開會集議　　展長假期至一星期以便該員等可以從容投考現已據情呈由縣長批示照准令飭各校遵辦矣 
[揚州]  
　　緝私營添委稽查兩淮緝私劉統領現以整頓緝務原有稽查恐不敷支配特添委朱建勳朱兆玉馬文鑒充任稽查以資周密朱等奉委均於昨日到差供職矣 
　　測量員來揚測量江蘇陸軍測量局測量員現已來揚在西山槐子橋平山堂一帶從事測量矣 
　　屠宰税原額徵收江都屠宰税前由姜廷棟包認嗣財政廳擬加税額二千元（按常年一萬三千元）由商會轉請財廳豁免現縣公署奉廳令仍照原數歸姜包認趙知事奉此已轉飭該委員遵照矣 
　　錢莊夥携欵潛逃揚州轅門橋瑞泰錢莊夥友李某（即多子街惠餘莊李鶴之子）日昨假詞外出携帶巨欵一千數百元潛逃迨該莊查悉李已杳如黃鶴現向其父索賠矣 
[鎭江]  
　　糧價漸跌鎭郡米巿前以政府調查食物投機者爭相囤積米價頓高近以出口尙無實訊兼之時局不靖金融阻滯米巿因而冷淡故米麥等價較之最豐時麥已跌去一元二角米亦跌去六角矣最近巿面高本山米每石六元五角高白紬六元二角次洋秈五元四角高小麥每擔一百五十六斤六元三角中等五元九角四分 
　　釐員赴差新委寶應統捐兼蔣壩釐局劉鳴復君挈同眷屬由寗　蒞鎭暫駐二十九日乘招商長班小輪赴寶接差 
　　鄂省新軍過鎭湖北十一師添招輸送隊團曾派員至清徐海等屬樹旗招募投効者已有一千二百餘人均由清江雇乘民船十艘帶以小輸南下二十九日道經京口改乘江輪赴鄂 
[杭州]  
　　議建桐江動閘水利委員會以桐江上游地勢高阜全賴灘以　蓄江水勢不得全然闰去爲交通計建築二重動閘及固定堰最爲妥善惟江底沙層甚厚打椿工事効力甚少茲擬以沈床法築成閘槽一方附着岸旁爲内牆一方連接固定堰爲外牆溜江灘東岸灣裹埠地方宜於設閘其西岸江流可任其自然烏石灘北岸接近山麓之處宜於設閘其南岸江流可任其自然如是一面水流得以暢洩洪水不致泛濫一面水流平静動閘以時啓閉可得交通之利 
　　杭諸輪船公司被控竹竿巷東陽會館因杭諸輪船肇禍溺斃乘客一案前日特邀集旅杭同鄕開會籌議交涉手續到會者計有二百餘人正會長王桂林君因嘉興鎭守使署務忙碌未到一切均由副會長何藝主持經衆公舉張雨樵君爲幹事長郭凱雄徐耀昌杜鍾豪爲幹事俞吉軒爲屍親代表三十日以貪圖自利玩視生命等詞向法庭控訴矣 
　　荼葉研究會之議設西湖龍井荼葉爲中外人士所欽慕近年因僞貨日多以致魚目混珠該處山主戚燕庭有鑒於斯集同人商酌抵制僞貨辦法於昨日假座該處土地廟到者三十餘人共籌研究進行方法當由盛維金發言以現今僞貨日多値此新荼上巿之際欲抵制僞貨非組會公同討論並呈請宫廳立案不可大衆贊成公舉戚燕庭爲正會長王貴能爲副會長定名曰茶葉研究會業已繕呈向實業廳曁杭縣公署備案矣 
[嘉興]  
　　初選調查近訊嘉邑辦理參衆兩院初選事定早經派定調查員人途調查以資迅速張知事以三月末日爲呈報選民人數之期省令規定未使延誤乃截至三十一日各區選民人數具報到縣仍形寥寥業已分函九區自治委員將選民人數先行呈報以便轉呈察核又省議會議員初選人數本届因驟增數倍由本邑公民趙某等電控到省經齊總監督飭縣覆查張知事令行各區自治委員照辦在案現各委員以挨户覆查殊費時日不如分段抽查以資迅速當即呈奉張初選監督核准於日昨起分途出發抽查矣 
　　抽磚瓦捐設學嘉興澄溪區姜家灣地方學童衆多國民學校尙付缺如現該村學董吳酉榖擬於該處籌設國民學校一所其經費由勸學員趙琴一呈准官廳抽收就地磚瓦船捐補充抽收方法分船爲大中小三種征收預算每年可收入四百餘元故該校業已籌備就緒定名爲澄溪區立第二國民學校現正物色校長聘請教員定於春假後開設校云　 
[寗波]  
　　保護漁汛寗波外海水警廳長來君近據漁民方智茂等電稱霍山洋面現有大帮盜匪嘯聚圖刦又據漁民黃阿友等禀稱定海縣屬洋面漁船遭刧多至十餘艘請飭勦辦等情來君以目下春汛已届各處漁船紛紛出洋捕魚如再不嚴行勦捕任其肆擾於漁業前途殊有妨碍因特飭永安永定兩兵輪迅行前往會勦矣又聞定海縣屬岱山漁汛每在陰曆四五月間所有寗台各屬漁帮　集該處放洋採捕外來商販羣聚收買船隻數千人逾十萬人衆錯雜匪棍盜賊往往　跡其間覬觎資財勾結爲患開場聚賭誘惑善良甚至刦掠勒贖魚肉民商無所不至縣知事以往事可鑒漁汛已届丁此多事戒嚴之秋海盜猖狂之際防範彈壓尤應嚴密特與營長等會商辦法業將各項條規擬就印發俾遵示知戒云 
　　花業投機之危險寗波商巿近爲旺做花業空盤以致牽動金融茲悉本埠現巿花底實祗四萬對左右而一般商人逐日到花業公會賣空買空常超過十餘萬對由是各出伎俩抬　行情搗亂巿面莫此爲甚而各花行以有佣扣之利益（聞每百對取佣六元半）濫行代爲買賣日前和豐紗廠因感受空盤巿價硬抬驟漲之影嚮幾有停工之謠一般商人因此項投機營業失敗以致破家歇業者亦復不少望當地行政長官有以嚴禁之也　 
[濟南]  
　　直軍助防張會辦因本省防務緊要軍隊不敷佈置日前曾在軍署招集各上級軍官會議大端係與直隸實行聨防辦法内容係由直隸撥派巡防五營兩營駐紥德縣保護兵工廠三營駐紥濟南替出本省軍隊以便勦匪聞直隸巡防隊不日卽行開拔前來云 
　　小清河沿岸植樹省公署因小清河沿岸金有空地常年荒蕪若栽植柳樹可護堤岸而興利源日前飭行黃河三游勞督辦在黃河沿岸柳樹採伐柳栽四千根運送來署以便派員赴小清河沿岸栽植等情勞督辦奉飭即將柳栽採伐齊全運送省署於日昨省署派員赴小清河沿岸栽植并飭小清河水上警察凡栽植樹株該警分段保護務期長成云　 
　　擬設烟龍海底線海軍部擬於沿海各口岸敷設海底電線以期靈通軍事消息祇因工程浩繁遲未發表現値軍政緊要亟宜提前興辦已飭測量局繪成海底電線全圖東省烟台龍口等處亦劃作敷設之列其線台指定津門海口二處昨已電告張代督接洽矣 
雜評一 
[段内閣之今昔觀（默）]  
　　中國時局之糾紛依然昔日段内閣時代之時局也而段内閣之所以爲段内閣亦依然昔日之段内閣也昔日段内閣之所以失敗無他不過小徐之弄權與左右之牽制使段不能自動而已今段内閣復出愛之者皆希望其一反前日之所爲或將毅然有所振作乎然而據昨日之京電謂主戰與閣員更動用出小徐主張其權力獨大又謂段左右多反對小徐段派已起暗潮致閣員支配爲難觀其内部之紛擾情形已與昔日無異而段之不能自動而有所作爲亦已露其端倪然則今後段内閣之結果或亦依然昔日之段内閣而已吾人之預測殆將不幸而中耶　 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[防禦南京疫症之流傳（十二）]  
　　大陸報云昨據本埠衛生處報告又發見腦脊炎症一起計兩日之内已共見此症五起矣第五起係一華人乃星期五日從愛文義路某旅館送往醫院者初疑其爲肺炎疫昨始證明爲腦脊炎症租界中忽有此症發生衛生處醫員皆莫知其由來患者彼此旣無關係又非自患此症之口岸而來雖兩起華人之患此症者皆來自愛文義路然兩人並無密切之關係其餘三起悉爲外人内有一人業已殞命此症雖係散行性然兩日内已有五起衛生醫員誠不能不慮也腦脊炎症上海素所罕見雖在稠密華人中亦不常有之昨日防疫局隔離疑似疫症几起是否肺疫昨夜猶來徵實據史醫士云或不致查見疫菌衛生處醫員對於上海防疫情形極爲满意南京亦未有續見肺症之報告云 
　　本埠自寗垣發現疫症以後華界租界各機關對於防疫一事均非當注意詎日前三洋涇橋泰安棧寓客鄂人徐永琛患病後送經醫院證明爲腦脊髓膜炎症亦係傳染病之一種是以英法美各捕房及工部局衛生處尤極留意除由衛生處派員分投各處街道查察有無污穢之物限令清除外並由各捕房傳諭大小客棧旅社以後容留旅客尤須格外審愼故近日凡由長江各埠來滬之旅客均須在循環簿上詳細記載以憑查考 
　　淞滬徐警廳長以防止疫癘首重清潔曾經切實佈告並令各區署所隨時派警查察一面由清道員按時稽查督飭挑夫打掃潔淨如有居户不遵規定時刻傾倒垃圾查出究罰在案惟各居户仍有違章傾倒之事雖經清道員明白指示依然違抗是以由各區署所清道員每日午刻帶領長警三名至各該所轄境内查看如有垃圾立即督夫挑除並傳諭各居户嗣後如再逾限傾出垃圾定須帶回從重處罰云 
　　中華公義會醫學部主任徐錦裳醫生邀集醫界同志於前日午後四時在閘北新民路會所開會討論防治疫症方法是日到者甚衆醫界如錢治安蔡遜忱曹仲銘倪銘三蔡香孫汪亦倉王受曾減蓮舫諸君並淞滬警察廳徐廳長代表張嘏臣君四區巡官陳雨田君會董周德甫徐維繪黃奠華盛少恒陶漢鏖諸君先後蒞會共同討論大致謂防治方法首以清潔地方爲主居室中務宜勤加灑掃去其積垢時用蒼术白芷降香大黃等焚燒去其疫氣倘遇患疫必須速爲延醫調治其看護人等應以艾葉蘸酒代雄黃塞於鼻孔免致傳染云 
　　浦東瀾泥渡淞滬警察第三區警正解恩桂昨日發出佈告云案奉警察廳第一百四十一號訓令内開案准不蘇省教育會函開南京發現肺疫業已證實滬寗輪軋交通雖已停止仍虞有意外之傳染查南京對於防疫事宜夙稱注意而傳染區域已有數處上海華界各區街道積汙日甚地清潔居民旣不甚講求巡警亦罕加指導一有疫癘發生恐將不可收拾應請貴廳從速僱工將各街積垢一律剷除盡凈以維衛生等因據此除令行外合亟令仰該署迅卽督率清道員役將各處街巷所有垃圾按日掃除盡凈不得稍有留積事關防疫要政務須切實辦理切切此令等因奉此除分飭長警指導清道夫逐日掃除外仰商民人等嗣後傾倒垃圾務宜傾倒垃圾箱内不得任便亂抛宅内門前尤宜勤加洒掃以維公共衛生切切此佈 
[楊督軍浙滬聨防之規劃]  
　　浙省楊督軍擬調軍隊防杭州嘉興已略紀昨報茲悉駐紥松江之陸軍第四師所部砲兵第四團第一營營長范得魁現已接奉楊軍命令開差速往嘉興防守范營長准定四月二號由松出發 
　　調查現駐松江之軍隊計有第四師步兵十五團第二營全部及第四師補充兵一團計有步兵三營由團長劉漢爲之督率同駐松江保衛滬杭路線其十五團之第一營奉令駐紥蘇浙交界之楓涇地方惟十五團第三營曾由楊督軍令駐寗波台州等處所有第四師之第十三團茲由楊督軍令調駐紥杭省以充軍署衛兵其步兵第十六團團長王鳴珂所轄之三營均在浙省之筧橋地方駐防 
　　陸軍第四師步兵第十四圑該營三營自由甯省笆斗山防地調浙之後適因駐於嘉興之浙軍第一師童師長奉令督率所部各軍調赴甯紹一帶以致嘉興地方兵力軍薄故由楊督軍命令團長夏聲貽督率所轄步兵十四團全圑三營一併駐紥嘉興所有嘉禾防司令一職亦歸夏團長兼任是以滬杭路線現無浙軍駐紮全屬第四師之軍隊 
　　楊督軍以滬杭火車經過之松江地方自應加厚兵力惟部下無兵可調故特呈奉中央核准添招新兵三營編爲衛隊團一團除已派委軍官數員前往北洋招募外所有衛隊團團長一職昨經委任原充砲四圑第三營營長之周金城升任一俟所招之新兵南下編制成軍即飭塡駐松江以資防守 
[沈祥夫案今日續訊]  
　　松滬護軍使署司法科鄧課長於上月三十日提訊謀刺前鎭守使鄭汝成案内之尹神武即軍署探員所指之沈祥夫又名孫夫其審訊槪略已誌昨報昨日鄧課長又奉盧使諭着將此案積極進行鄧課長爰定於星期一（一日）續開審訊聞此次續訊究竟尹神武是否即是沈祥夫必須辯明定讞除原有證人傳案備質外並補傳沈妾楊素雲前在妓院時之烏師王某到案指認云 
[烟酒牌照税征收機關之複雜]  
　　烟酒牌照税前歸上海縣公署經收嗣奉江蘇財政廳長訓令將牌照税移併二區烟酒公賣局辦理以期統一即經沈知事遵令移交前江蘇第二區烟酒公賣分局長謝惠塘接收至羅局長接辦該分局事務後仍照章征收轉解迨今年二月間該分局改歸省局長殷鐵菴兼辦仍委謝惠塘爲坐辦曾經會銜布告並將局所遷移至尙文路巿經董辦事處各在案茲聞烟酒兩業因近日又有江蘇二區菸酒牌照税經征處名義之通告限於十天以内速到小西門外大興街金庭會館内經征處换領牌照遲則照章處罰等因惟煙酒牌照税向歸公賣局征收何以又有牌照税經征處之名目並派員至各户調查殊多不解故向公賣分局詰問究向何處繳税换照請卽指示俾免無所適從云 
[烟酒聨合會星期常會記]  
　　中國煙酒聨合會昨開星期常會首由總幹事陳良玉宣布答復京師商會聨合會調和時局意見書次報告鹽城酒業來函組織分會事次報告駐京代表聶允文來函詢問公賣認税情形即經西菸業代表俞葆康起言自陜省不靖至今信息不通來貨久斷上海存貨已缺認費無從籌繳業經呈請公賣局酌量變通以蘇商困次紹酒業代表王　敷報告我紹去年正在購米之際適値寗波獨立現水飛漲各作均減省製釀且多遷至他埠仿製紹酒以避捐税目前時事艱難烟酒本屬消耗品社會經濟旣枯用途天然減少年來銷路口見其疲正是爲難其餘土黃酒皮絲旱煙等業亦因巿面日清地持不易當經公决將各業情形分别開明函復駐京代表請爲轉逹至五時方始議畢搖鈴散會 
[協緝由浙逃散之海盜]  
　　浙江督軍公署近據外海水警第二區署長羅嘉佑呈報謂遲來台州海門石浦等沿海地方聚有海盜七八百名分乘盜船帶有軍械時在該處一帶肆行搶刦甚至擄人勒贖抗拒官軍若不嚴加緝捕深恐養成巨患曾經親率部隊馳往兜剿業已捕獲盜匪二十餘名盜船數艘搜出手鎗子彈解送總廳收訊徵辦惟查餘匪當時四散逃竄後均分搭商輪逃往上海浦東西一帶藏匿若不跟蹤追緝何以絶盜風而保治安請即備文咨商松滬護軍使轉飭淞滬警察廳迅派警探分投協緝並抄獲犯供指名單等因楊督軍准即備文移請松滬護軍使於昨日轉令淞滬警察廳遵照辦理徐廳長奉令後當即轉飭滬南浦東各區署一體留心偵緝一面加派隊士前往各碼頭守候台海等處商輪抵埠嚴密偵查務獲解究 
[組織上海交易所之意見書與槪略]  
　　我國商業程度漸有進步而以滬地商界尤爲各埠之冠今商董虞洽卿發起組織交易所業已擬具意見書及該所之槪略廣爲分送照錄如下 
　　意見書上海交易所之發起創辦遠在前清光緒三十三年當時創辦人爲袁子壯周金箴周舜卿郁屏翰葉又新諸君其組織悉仿日本取引所辦法祗以當時清政府未有振興工商業之誠意而商界復淡漠視之以爲無足輕重以致議而未行迨民國二年工商總長劉公揆一頗有志於是嘗招集全國工商巨子開大會於北京以提倡交易所之議提出大會討論審查結果以爲設立交易所於商業之利有六爲商業中不可緩之機關議决於通商要埠或商務繁盛之區酌量設立民國五年冬孫中山先生在滬與洽卿等鑒於上海有設立交易所之必要並知我不自設外人將有越俎代我設立之勢反客爲主主權盡失嗣後商業樞紐全爲外人所操縱故將組織上海交易所股分有限公司擬具章程并説明書呈請農商部核准俾使集股開辦奉批略謂查所擬營業目的除物品交易一項應俟咨請江蘇省長查復到部再行核辦外其證劵一項係爲流通證劵起見應准先行備案一面并咨請江蘇省長轉飭上海總商會詳實查明呈轉來部以憑核辦各等語民國六年二月二十四日總商會常會提交公議僉謂事經工商會議議决有案似應依案照行云云具復省公署轉咨農商部正擬逐漸入手進行適因國會問題引起政爭國内戰事漸延漸廣中山先生旋亦赴粤事遂擱置至今現在外人謀之甚亟我不急起直追力籌自辦則嗣後商業實權均將握諸外人之手仰人鼻息嗟何及焉是以邀集諸君子擬集合羣力速謀開辦一面公同具名再向農商部呈請速予核准總以權操自我以保我商人固有之利益爲宗旨諸君子其不以斯言爲河漢乎願從速起而圖之 
　　槪略（一）名稱交易所在英國名曰愛克司穿治在日本名曰取引所吾匣法律上定爲交易所（二）組織交易所組織有兩種（甲股分組織）即招集資本以有限公司之規模組成是也（乙會員組織）卽仲買人組合而成如吾匣從前之掮客茶會是也甲種資力雄厚信用卓著有酌劑盈虚發逹社會經濟之功能而乙種無之今吾人所擬組織者卽甲種是也（三）種類交易所有證劵交易貨物交易之分而貨物交易之中又可分爲米榖交易金銀交易等若干種吾人今日所組織者乃證劵與貨物並營但货物中則指定棉花棉紗布疋金銀油類糧食六項是也（四）性質交易所性質能疏通一國之资財能交劇變之慮農工商鑛得藉此擴張其事業焉蓋吾人今日之最感痛苦者非實業之不興耶實業之所以不能興其第一難題非招股之不易耶招股之所以不易其原因即在股票無流通之機關並無真正公平之行巿是以股票一經入手則資財卽被呆擱而不活動欲賣則行巿無標凖欲押則金融界因不明公司之真相無信用之可言所以吾國商人視公司投資爲應酬情面之事而無踴躍應募之人譬如吾人今日有十萬資金在吾國則此十萬金如購股分即無再營别業之機會若在外國則至少尙有二十萬可以活動八萬。六萬四千。五萬一千。四萬。三萬二千。二萬五千。二萬。一萬六千。一萬二千。共三十四萬同是十萬資金而呆擱與活動不可以道里計是可知資財流通之重要也他若各種商品或供過於求而價格低落則爲之疏通以廣其銷路或求過於供需用逼迫則爲之招徠以平其物價此外若嚴訂規則爲相對的禁止空盤廣通消息爲預防其壟斷把持此皆交易所應有事也 
[花邊公會開會記]  
　　浦東花邊公會事務所自移設本埠法大馬路後昨爲第一届常會之期午後二時會員相繼蒞止振鈴開會由會長謝酉山君爲主席報告開會宗旨次由駐滬辦事處佐理員韓景庭君報告最近巿面狀况及對外贸易發展計畫等事旋經各會員公同討論議决事件照錄如下（一）泰來線網公司周子增君擬在公會設分銷處在公司旣易於銷售在花邊同業亦利便良多議决由本會會長與周子增君訂立合同即日試辦（二）報告無錫花邊公會會長徐富康君曾來入會與本會連絡一致進行（三）推舉評議員議决設二十人由會通知各評議員於每月初五二十五日開評議會（四）議决通告收貨各行於收貨時當出收條載明貨價以免錯悞而昭鄭重（五）各公司同業來滬先至公會探聽巿價俾得消息靈通以免賤賣及虚費時間評議員姓名列左顧少也王乙青顧亦　徐慶濤倪菊裳曾鑑堂孫鏡容高桂元姚玉書顧瀛仙龔警銘顧志剛陸恪甫李林生黃吉生朱繩祖周振聲陳文欽薛品珍陶籲門 
[湘督攻克長沙之電訊]  
　　松滬護軍使盧子嘉昨接新任湖南督軍兼援湘第二軍總司令陷電略云此次長沙爲敵佔據仰賴中央威信各省協助得以克復先後情形經已電逹惟湘省兵燹之餘满目瘡痍不忍卒親善後諸端自宜急辦不容或緩而攻克伊始首宜恢復原狀查長岳間前因口軍抗拒激戰經旬致交通絶斷商賈裹足現已次第規復安撫商民整理交通維持秩序除飭各電局如有斷線或爲口軍毁壞之處從速修理尅日通電外所有各處來湘航線亦在次第回復交通招撫商民回湘安業深恐各處流亡湘民未悉現狀除分電外請煩傳知各商照常運輸期於回復原狀免誤生業善後各事時艱責重幸乞隨示方略以匡不逮 
[紹興同鄉公學開校]  
　　紹興七縣旅滬同鄉公學在愛而近路東首今歲開辦授課已五星期茲於三月三十日下式開校午後三時許學生職員來賓入禮堂先唱校歌次學生對來賓校董行一鞠躬禮次校董杜亞泉君述本校緣起謂本校今日成立雖學生不過五十一人然旅滬同鄉數逾十萬同鄉會爲同鄉子弟將來競勝商場計議設學校經三四年之躊躇而毅然决辦實抱有十倍此數百倍此數之目的欲逹此目的一方全仗校長教員以熱心從事一方尤有賴於學生者二端一注意行檢一勤求學問如是則本校之名譽增隆自然目臻發逹可不負同鄉會之初意云次校長鍾逹先君報告本校狀况次由同鄉董事會代表田時霖君致頌詞並言上海爲繁華商埠學生勤學而外於行檢風習尤當注意自愛云次校長致答詞學生唱歡送歌旋出禮堂合攝一影而散　 
[江南中學之演説科]  
　　靜安寺路江南中學於春假開課後演説一科再行從事擴充蓋以演説主持輿論爲共和國之精神於家庭社會國家均有極大之關繫仍請戈朋雲爲演講科主任聞上海地方審檢兩廳長亦將蒞演講提倡云 
[滬江大學增設國文專科]  
　　滬江大學下科部向分爲四專科曰文學科社會學科格致科道學科茲又另設國文一科其課目除於國文增多鐘點外並注重教育繙譯雜誌選述等課俾畢業是科者具有師範通譯報館爲編輯等資格以應時需而求實用現已添聘專門教員教授教育學凡中學畢業生國文具有根底者入是科最爲合宜云 
[四明公所組織募捐團]  
　　四明公所因添建殯房組織募捐團特於昨日開荼話會各董事如朱葆三等均到會與議茲將議决各條錄下（一）本所定名爲四明公所建築廠房事務所（二）募捐團員定二百人爲額（三）每一團員擔任募捐至少須募集五百元多則益善（四）捐欵除由團員任募外再將捐册分發各業領袖廣爲勸募（五）團員如介紹友人代募暫以二百名爲度（六）事務所成立後各職員於每星期内必須到所辦事（七）募集之欵歸銀錢董事收管出給收條簽字（八）所中辦事規則等項推定方椒伯起草 
[洋商運貨單必須細察]  
　　江海關馮監督昨致江蘇財政廳公函云案准税務司函稱口口洋行前領用七千六百十五號聨票一張所置之貨雖在上年十二月分清單内報明已於十一月十八日逾限惟本月二日該貨運滬報關繳納子口税之時本關内地經辦洋員因沿途釐卡均已蓋戳一時偶不經心亦即誤徵半税該税并已於五日内如數解清特將聨單税票各一紙函送核辦等因查該單前據兩河口釐局截送第一聨單到署單内註明該貨於五年十二月十三日經過該處乃該洋商至今時逾兩載方始報關納税不特逾越限期且擅將單内五年十二月十三日字樣改作六年十二月十三尤屬不應甚至細察經過各關卡所註日月亦無不出於塗改其爲一單數用情弊顯然應即從嚴罰辦以資儆戒無如該經辦洋員未加綢察遽予徵税勢必將來各商紛紛嘗試殊與税釐有關除函税務司轉飭經辦洋員嗣後務必愼審辦理並分函外相應函逹即祈貴廳長杳照通令各釐税局所關卡遇有洋商聨單運貨經過務將該單是否逾期留心查驗並應將其經過之年月日刻戳蓋註明以昭鄭重而杜流弊至紉公誼 
[紗業公會擬就會章]  
　　南北巿各紗號自前年在公共租界南山西路（即畫錦里）設立紗業公會以來同業中贸易頗爲便利茲因該會章程尙未完備昨經正副會長聞蘭亭金錫之項惠卿等擬就會章九則通告各會員其文如下（上海紗業公會章程）（一）本會係商場性質爲上海棉紗同業交易接洽之所定名上海紗業公會（二）本會會友計分甲乙兩種如左甲種會友爲經營棉紗交易之店號或個人之已入公所者有買進賣出選舉被選舉及提議事件之權利入會時須得甲種會友兩人介紹會長認可方得入會乙種會友爲經營棉紗交易之店號或個人之未入公所者僅有買進賣出之權利入會時須得甲種會友兩人介紹會長認可方得入會（三）本會經費以左列各項充之入會費分四級（子）五十元（丑）三十元（寅）二十元（卯）内分十元五元二種由會友於入會時繳納（已納開辦費者不再納入會費）店號入會者其入會費至小十元有店號者不得以個人名義入會月費分四級（子）每月四元（丑）每月三元（寅）每月二元（卯）每月一元由會友按月繳納不得欠繳如有欠繳情事即行除名（四）本會會友到會人數以納費多寡爲準規定如下（子）級不限（丑）級三人（寅）級二人（卯）級一人如到會人數加多由本會查出入會費月費一律照加（五）本會職員定額如左由甲種會友投票選舉二十人再由被選舉人複選分任職務正會長一人主任全會事務副會長二人協助正會長辦理全會事務會計二人經管會中銀錢出入賬目每月應報告收支一次評議五人評議交易糾葛及本會關係重要事件調查五人調查到會之人已未入會有無不守章程情事及交易糾葛等項事件書記一人經管一切往來文件庶務二人經管一切庶務事件招待二人招待未入會之客商及其他人等一切接洽等項（六）本會會友倘有交易糾葛應報由本會秉公調查真情設法解决其辦法有四（一）會友或職員調處（二）評議和解（三）會長核斷（四）職員公决（七）本會會友應尊重公議嚴守章程及議决案不得有賭博酗酒任意喧閙及一切交易以外之事倘有不知自愛應由職員會公决除名（八）本會會友無論店號或個人無故不得出會如有特别事故須得本會認可一經出會五個月内不准再入（九）本會除上項規定以外一切應興應革事件均可隨時提議斟酌辦理本章程如有應行修改之處亦可隨時提議公决修改心臻完善 
[曉鐘報警]  
　　昨日天甫黎明時滬城談家弄二十八號門牌起火約焚一時許始得救熄共燬樓房五幢平屋數間查該處房屋係三開間兩廂房爲譚同豐之產除自住外尙有餘屋租於裘姓由裘轉租於醫 
 
 
 

Page 11

 
 
生諸斗文邇因諸母病故諸父逐日清晨在靈前焚香並燒錠帛昨因延及孝幃以致肇禍事後由該管一區三分駐所飭警將諸姓父子一併拘至該所經劉警佐略詰數語諭飭押候核辦並聞當火熾時諸斗文之妻江氏從睡夢中驚起奔出其頭面雙目及手足均被灼傷頭髮盡行燒去經人將該氏送往紅十字分會敷治之後送回母屬安頓 
[倉橋浜淤塞污穢]  
　　小南門外倉橋浜自前年城内喬家浜塡平築路以後久已淤塞不通且有貪懶之挑夫私將各處挑來之垃圾任意傾入以致愈形污穢卽有流通之處亦多穢水臭氣逼人殊與衛生有碍是以該處各商民迭次提議擬聨名呈請工巡捐局曁淞滬警察廳設法塡塞或籌欵疏濬以重衛生云 
[德國水手請領存欵]  
　　駐漢德國水手近向德華銀行請領存欵由江漢關監督兼交涉員致函滬交涉員轉致德華清理處迅卽核覆 
[銀樓金號之開幕]  
　　昨日爲南京路方九霞銀樓開幕之期各大同行銀樓亦於即日起放盤數天以爲招徠之計上午兑出門莊足赤飾金每兩四十元下午加五角每兩洋四十元零五角恒孚上午三十九元五角下午四十元聞方九霞全日門莊交易約六七萬元之數他家亦因放盤起色一二萬數千金不等恒孚金日交易亦有五萬元又小東門内長生橋永豐金號亦於同日開幕係北巿永豐餘之聨號門莊生意亦頗擁擠 
[認領溺斃屍棺]  
　　浦東花園石橋附近小浜内日前發現無名男屍一具經該圖地保陸佩生報請地方檢察廳委派法官渡浦驗明並無傷痕判由善堂棺殮發封厝壇候屬認領各情已誌前報茲悉死者係寗波人名季阿妹年三十四歲現住浦東陸家嘴富潤公司三弄某號屋内向在碼頭操作小工度日素有神經病時發時愈此次因舊疾復發出外亂奔忽然跌仆浜内溺斃昨由屍妻季鄔氏得悉前往認明無誤已借同地保赴地檢廳請求給領屍棺矣 
[拘獲毆斃小販之兇手]  
　　小販沈阿連於三月十九號清晨户挑菜蔬行經漢璧禮路密勒路轉角將岳阿福所持之豆腐漿撞翻被岳扭住毆傷腰脇等處甚重當由一千一百七十三號華捕查見將沈車送醫院醫治無效身死捕房即飭包探周小弟與一百六十五號西探堯克將屍舁入驗屍所報請公共公廨俞襄讞會同日副領事林出君蒞所相驗之下以死者脇間之傷不明諭候西醫剖腹驗明再核在案前日由探將凶手岳阿宝拘獲傳同見證王姚氏朱阿康王阿三將岳解廨經中日官訊供後因工部局西醫尙未將剖驗情形函復到廨遂判被告岳阿福還押餘人退去候下禮拜六再訊　 
[誘姦處女之懲戒]  
　　婦人諸金氏控朱之網姦佔伊女蘭妹一案前日下午由上海地方審判廳劉推事官會同沈檢察官特開第五庭辯論諸金氏不到問官命提朱之網諸蘭妹到案訊據朱供稱松江人年二十四歲昔爲銀匠現在滬北某旅館爲賬房與蘭妹素來認識去年十一月十二日途遇蘭妹遂借寓華商旅館旋即賃屋於法租界寶興里此次携同蘭妹擬回松江以便將蘭妹送回母家不料在馬橋地主爲蘭妹之母所見即指民人誘拐伊女鳴警送案求恩寛宥質之蘭妹供年十九歲餘供與朱略同問官謂朱曰爾誘姦處女罪有應得遂判處監禁三個月諸蘭妹背母私逃與人犯姦咎亦難辭姑寛判處拘役七天距蘭妹奉判之下當庭代朱請求減輕刑期沈檢察民斥其無恥諭飭帶下分别還押聽候執行 
[男女啜茗密談]  
　　前日傍晚有年輕男女二人在浦東場家渡吳徐氏小茶館内附耳私語形似拐沈當爲三區一分駐所崗警岳相臣等查見一併帶所經許警佐詰據該女子聲稱年十九歲本地人住大南門外蘇家石橋四十六號門牌今日與姘夫張佩林在茶肆私語是實質之張佩林供年二十六歲住浦東張家宅駕舟爲業與陳新囡姘識許警佐以男女均屬無恥判令押候解送警廳發落 
[婦人頭破血流]  
　　寓居西門外方板橋華慶坊之山東婦人董米氏出外購特經過隣家楊子香門口適楊家洋台上所放硬柴一梱忽然墮下碰傷該氏額頭流血不止該氏母女當即登門向楊理論經人調處不能息事控經二區一分駐所轉送地方廳由檢察官預審一過判楊交保該氏着送仁濟醫院醫治所需醫費着楊負擔 
[搶劫棉花之否認]  
　　船户張長順偕夥楊瑞郎等由崇明沙浪地方代朱恒順號裝運棉花來滬交卸舟泊浦東隆茂棧附近因手續未完貨未交卸不料陽曆三月二十號夜忽失去棉花一包至二十三號夜三時許又有匪徒朱阿良等十餘人雇李金發之駁船駛來搶去棉花數包張長順即報告通崇海公所遣王金標爲代表轉報水巡捕房請爲查緝梅捕頭立派何探目四出緝拿當將朱阿良王桂生劉阿寶張友生並李金發先後拘獲於前日一併函送地方廳下午卽由檢察官提案預審該代表王金標帶同張長順楊瑞鄔投案伸訴被刧情由質之朱阿良等推諉不認問官判將朱等四犯分别收押陳長順等退去聽候嚴追失贓到案再訊 
[强搶火油之結果]  
　　亞細亞火油公司洋人至法公堂訴稱公司中於二十三　僱沈大羣所駕之船裝運火油至某處經過招商碼頭江面因遇大雨將船暫行停泊不料被無賴張四子沈阿金等十餘人上船强搶火油十二箱而逸後由碼頭巡丁出場理勸始將火油交出今特報捕將張等送案請求嚴懲以儆效尤並由船户沈大羣稱是日被張搶攫後民人立即上岸找尋無着故托巡丁袁阿梅代查袁又托翁玉貝查出囑令民人付給酬勞洋十元民人當將衣服質洋十元交付始將原貨送回後民人回報公司轉報捕房飭探梁大寶將一干人拘獲是實詰之袁阿梅供是日沈至民人處再三懇求托代調查即由民人轉托同伴翁玉貝查出又據翁供袁前來信如能查出此案自願酬洋十元故卽設法在張處查出民人祇分用洋二元吳阿章供在碼頭上爲巡丁由翁托民人帮同將貨送至船上後分用銀洋若干是實質之張四子供認與沈阿金及在逃之王阿三等同竊不諱中西官以沈阿金前已驅逐四次不應再來行竊判押西牢一年張押六個月期满一併永遠逐出租界翁押四月並着交還沈大羣洋十元吳阿章罰洋十元充公袁阿梅無干退去 
[暴徒攔路行刦]  
　　前晚八句鐘時有住居新閘温州路之陳天渭因事行經美租界阿拉白司脱路甘肅路轉角突被暴徒六人攔住去路袖出手鎗利刃嚇禁聲張將陳所穿灰鼠皮袍銀鼠馬褂以及金戒一只鈔票十元攫取逃逸迨陳報告　司捕房飭派中西探捕馳往兜拿各匪已杳無蹤跡矣 
[希圖搶劫烟土]  
　　向爲馬夫之甬人殷寶根近來糾合黨羽專在楊樹浦一帶各公司輪船碼頭徘徊窺探希圖將販賣烟土之人攔住搶刦前日被楊樹浦捕房十七號三道頭西捕與華探李和卿查見向詰支吾將殷拘入捕房禀明捕頭押候解送公堂訊辦 
[協緝攔刧行兇之匪徒]  
　　無錫人吳阿生前日行經南翔鎭相近被匪五六人攔路刦去現洋十六元及行李衣服等物並用刀割傷吳之右耳左膀右足等處吳來滬後即至英租界捕房報請查緝昨日捕房卽派包探知照閘北偵緝隊一體協緝 
[追獲搶帽匪徒]  
　　嘉定人王子卿前晚在湖北路攫取行人張明齋西式呢帽一頂圖逃被捕帮同追獲人贓拘入捕房押候解送公堂請辦 
[冒名勒捐之反動]  
　　無錫人朱三寶以某公所名義於前日在北蘇州路向停泊該處之石灰船户李焕記勒令補捐税餉李因租界向無捐税心竊疑之報由瀝四捕房飭探陸連奎將朱拘解公共公廨經中西官訊供之下判朱交五十元人洋舗保無保收押候下禮拜六研訊再核 
[解除串騙貨物之嫌疑]  
　　源豐行及蘇德康等前至法捕房報告謂有自稱開設趙昌號之韓延道偕問俞菵卿前來向商等店中串騙貨物價値頗巨請求查緝等情現經捕房查得韓在英租界另有他案故特飭探前往提至法捕房管押昨日傳同原告將韓解送法公堂請訊先據賚美律師聲稱被告在公共公廨已經證明素來安分並無爲非情事此案恐係原告誤會須請堂上注意繼由原告源豐行夥友范順記聲稱店中祗於去年被人虧欠房租並無被人騙去貨物之事又由蘇德康聲稱祗被王姓前來騙去貨物與韓姓無涉詰之韓供民人並無向原告等騙貨情事請求明察中西官判將案註銷韓卽開釋 
[註銷廢單騙洋之訴訟]  
　　商人張順全投淞滬警察廳控被浦東人朱阿榮將已經作廢之田單騙借銀洋一百二十元向索不理請求提案訊究司法科劉科長即於昨日飭傳原被告到廳質訊先據原告張順全供稱此欵於十一年前由被告借去與孫桂榮合用等語詰據被告朱阿榮聲稱十一年前我適離滬在四川兵工廠工作迨光復後始回滬現在興發榮鐵廠爲工頭此事並不知情查該田單已於同治年間轉入道契久已作廢等語劉君以事無佐護遂判將案註銷 
[請查嗾使滋擾之虚實]  
　　飛星黃包車公司經租人王有才日前具呈四區二分所稱有姜春橋因同業嫉妒一再陖使流氓前來滋擾等情已記前報茲悉姜亦於前日具呈該分所聲明與王素無嫌隙亦未串人與王爲難王所訴各節均屬毫無影響事關名譽應請澈查按律懲治以儆虚誣而安生業等情趙署員閲禀後諭令退去聽候調查核奪 
[保安堂故董債務近聞]  
　　商人李樹彤前年在上海地方審判廳呈訴保安堂故董瞿慶善不償米欵洋一萬數千元案懸數年迄未判决嗣由原告得悉瞿慶善之妻住居租界曾會同包探將瞿妻高氏送至公共公廨訊問中西官判以被告住居法租界應由原告另行呈請公堂追償卽將債務人釋放而原告李樹彤以案在内地發生卽具呈交涉公署請求救濟奉批令廨迅速查明錄案具報一面由地方廳長詳請司法部核示去後昨日陸廳長奉到司法部訓令略謂此案業已據詳商由外交部核冷應歸地審廳審理除由外交部令行滬交涉員轉令公共公廨商請領事團將瞿高氏引渡歸案訊理外特令查照云云 
[追償定貨不出之損失]  
　　日商新隆洋行在公共公廨控告焦德無定貨不出請追損失洋一千三百元由廨訊判被告交保候訊在案前日由日副領事林出君蒞廨會同王襄讞訊據原告代表律師上堂陳述案情並將定貨合同呈案請追質之焦德無亦延律師到堂代辯中日官會商之下判限被告於三個月内如數清還 
[請求復訊之無效]  
　　婦人甘吳氏在公共公廨控告徐子雲王甘氏不理擔保借欵等情由廨訊明判决着被告照數還欵在案嗣因被告王甘氏不服判斷於前日延請律師投廨聲訴不服理由要求復訊原告代表律師則起而反對要求執行前斷經李襄讞商諸英卓副領事以被告律師聲請復訊未便照准限一個月如數清還 
[註銷後提訊上控]  
　　婦个沈朱氏沈鶴鳴被甬人黃德心在會審公堂控告不理往來欠欵等情由廨訊明判决將案註銷嗣因原告不服延請律師於前日投廨聲明不服理由要求准予上控被告沈朱氏亦由代表律師到堂反對中西官判照原告律師請求准予上控 
[小飯店虧欠米價]  
　　開設小飯店之顧振山因不還夏良玉白米價洋四十餘元被控前日經公共公堂中西官提訊屬實判着被告如數還洋 
[債務置之腦後]  
　　錢莊主田宏裕前延律師代表至法公堂控元泰成麻袋店股東兼經理吳槐卿虧欠往來銀二千兩將店閉歇後分文不還請求訊追等情判令被告交保限理在案現在逾限已久仍置不問原告律師續請嚴追吳則抗傳不到中西讞員判候提到保人着交吳槐卿到案訊追 
[雉妓違章拖人]  
　　紹興雉妓陳桂鳳前晚在北河南路一帶沿途拉客被三百二十號華捕查見以該支不應違章拉客拘入捕房禀明捕頭轉送公廨押候訊究又雉妓吳老二前晚在南京路拉客被一千三百二十三號巡街捕查見以其違章將吳妓拘入捕房存洋五元保出候示 
[藏匿贓洋之追究]  
　　公共租界天津路二十一號門牌某錢莊包車夫崇明人朱阿四（卽朱增昌）於去冬竊取鈔票洋五千元逃回原籍补被該莊經理馮楚翹報告老閘捕房請由公共公廨備文派特别機關華探目陳雲忠前往將朱緝獲吊出原贓洋數百元迎提來滬解廨訊押各情已誌本報茲經陳探目查得朱阿四尙有贓洋藏匿崇明地方陳和生家故又禀請公廨備文前往會同該縣法警將陳拘獲並吊出贓洋四百八十元昨日移提來滬帶入老閘捕房經捕頭略訊一過押候解廨訊辦 
雜評二 
[聨防（訥）]  
　　今日之中國日以防務爲事而無暇顧及他政也東三省防邊之俄警也鄂省旣防黨人又防川滇軍也皖省旣防馮旅又防討倪軍也山東防土匪橫行江蘇防奉軍自由行動而　浙則又有聨防之計劃是故今日勿論開戰之省爲戰事而停止一切進行即不戰之省受防務之影響亦多矣夫所謂防者即互相猜疑不能信人不侵我之謂也嗚呼何中國人爾詐我虞之甚耶 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[鐘錶店之弊] [  炳如]  
　　鐘錶雖舶來品爲多然業販賣與修理者泰半仍係吾國人若輩知國人之其鐘錶知識者鮮故舞弊之事以起顧客偶一不愼即蒙其蔽今特錄其普通之弊竇數則以告諸君之購買或修理鐘錶者 
（一）保用票鐘錶店每以劣等之貨陳設窻同標價便宜大書保用三年或五年等字樣顧客以其貨旣便宜且又保用自然樂購迨交易旣成保票居然簽给紙張印刷備極精緻期限亦註定自是日起至三年或五年爲止惟一察其紙上所載則曰如快慢不凖無故機停則可持來修理不另取資等云試思鐘錶有無故機停者乎至於快慢不準彼亦不過將快慢針略一撥動凡用錶者皆能之亦何勞假手於彼店員若機械損壞雖時僅隔一日彼固明書須取修費執單以爭亦無效焉至以鍍金充Ｋ金不數日而退色尤非保單所載及者故此等保單直費紙耳 
（二）换機器鐘錶之價昻者機器必佳若持往修理店夥必命之待三四日或一星期雖數分鐘即可畢事者亦如是於此長時期内每有將原件卸下配以較劣品者故鐘錶一經修理即不能耐久用惟持往原買或較大之店此弊或可倖免 
（三）暗損動凡持鐘錶往修理者店夥必先拆視其損壞之處然後論價揆乎理固無不是抑知論價不合彼即不爲之裝置如前甚或有暗損物件者故再持至他處索價必愈昻且即能察此鐘錶已經他家估修而未就者 
（四）售舊貨小鐘錶店每兼售舊鐘錶此項鐘錶大率機器已損不堪復用被略加修理即行出售購之者用未經月時針卽停滯不前若再往修徒多耗資而已（六） 
家庭常識 
[獸肉之一般檢查法] [  盛文] 　　 
檢查獸肉之良否處理家務重要之事項也姑錄檢查選擇方法數則以供衆覽 
（一）肉質强固而具有彈力性接觸於手指不見潮濕是爲良肉惡肉則柔軟而潮濕筋肉間之脂肪常有如大理石樣之斑紋 
（二）良肉雖放置日餘表面亦常乾燥惡肉則潤濕或竟有粘滑之液汁 
（三）肉類當煑熟之時其量大減而緊縮者爲不良品也 
（四）肉色過於紅淡者爲病肉見有其他色素者則非屠殺之肉係斃死者含有凝固血液之現象切不可供食用 
（五）良肉絶無臭氣即稍含些嗅之亦無不快若病死者則有病屍之臭氣也 
（六）以加攝氏百度之高温凝固後其重量可消失百分之七十至七十五爲良肉若其消失分量爲百分之八十以上者則不良肉也 
[牛乳久存法] 　 
以牛乳和糖熬之成膏或成粉盛於馬口鐵瓶内即可耐久臨用時和以水與新牛乳無異 
[向日葵之功用] [  隣] 　　 
（一）將葵子之仁搗成漿汁用惟潤皮膚極妙 
（二）將葵梗燒成灰淹水内濾渣侃淨再將此水熬乾則得上等之鹼功用不遜肥皂 
（三）用葵根燒灰搽牙痛處越宿卽愈余岳母嘗患牙痛後得此方立愈且至今未發同病者盍試之 
[驗水法] 　 
貯水於盃以酒精溶解肥皂滴入三四點如爲純粹之水則澄清如故倘含有雜物必生白泡又法入硼砂少許水惡則濁水良則清 
[酒醉立醒法] 　　 
水一盃加安母尼亞二三滴飲之立醒 
[木罅接合法] 　 
木造器皿其連合之處必有罅隙尋常皆用漆或灰（如猪血和瓦灰之類）以塡補之然遇烈風烈日常致破裂今得一法材料不貴而取用甚便法用化石灰一份麥粉二份麻油一份混合極力攪拌成膠用時視原木是何等顏色即加以何種顏色塗上之後不能分辨接口 
[養目力法] [  ] 　　 
法國某學士嘗著書金葉感眼之疲勞以數分時凝視美麗之絹布輒覺稍愈繇是考察知眺玩美色之物能慰眼之勞倦云 
[保全玻璃器皿] [  蔣孟潔] 　　 
設有兩玻璃盃或盆碟等膠固一處用力去之则有損壞之虞祗須置冷水於在内一隻而加熱水於在外一隻則分開甚易 
牧業須知 
[實騐養猪法（二）] [  振先]  
　　母猪口含青草爲將產之證第一次自胎勤至于猪產出約需六七小時此後則三四小時足矣遇有難產時管理者可以手術助之 
　　子猪落地時身帶污漿宜預備一深口之蘿满鋪乾稻草將產下之子猪一一捉入任之鑽跑以去其身之污漿則易長否且易生猪虱 
　　母猪產後無乳或乳少時可用鯽魚煎湯撈去骨刺使食極能催乳或用茴香末食鹽及黑硫化銕之合劑亦可 
　　母猪孕時及產後多有齧人性生人不可走近即平日飼食者於捉取子猪時亦宜留意（未完） 
集益錄 
[第九十三問] [  饒安女] 　　 
左丹君言煤黑油之分溜以其熱度之高低分爲輕油中油重油Anthracene及柏油五種若以Anthracene如何製造而成阿尼撤里尼徧蘇里由輕油如何製取以何種製法使硝酸與之化合爲硝基徧蘇里及硝基徧蘇里與鐵屑輕綠化合成阿尼里尼又阿尼里尼紫紅青黃黑各色素之製法若何其製造之手續及原料成分之配置尙祈左丹君及化學大家顏料專家詳細教導以惠工業而挽利權 
長篇小説 
[二城風雨錄] [  英國郤而司迭更斯原著常覺小蝶天虚我生合譯　]  
卷下第三十六章（一） 
　　是夜月光黯然僻巷之中囚車仍轔轔不斷曼萊因念此輩亦有妻女其不幸爲何如而我與嘉生誠大幸矣則挽湯訥之臂益緊若恐此遇非眞慮湯訥之復去者此時勞雷已自去苞洛亦携小露蒔退出室中惟有老人顧此一雙佳耦中心美满至於無藝因曰露蒔汝何怔怔爲哉不見湯訥固無恙歟嗟乎女子之心怯弱乃爾誠不如衰朽老翁多矣因挽其夫婦之臂曰去休吾儕亦宜進晚餐矣當令廚娘略具肴饌爲湯訥洗塵言次因呼楷萊蓋曼萊家庭本至儉樸自寓巴黎尤事撙節不持奢侈足以召禍而湯訥頻年獄累官司需索亦頗不資家非素封至是更無餘羡矣故苞洛而外絶不雇用臧獲勞雷知其清苦則留楷萊以爲助理凡共和新制例將户口姓名寫於門壁楷萊之名固早已署入是夜老人復召圬匠加入嘉生之名然後令楷萊提筐從苞洛入巿略沽肴核當時習慣巿集屠沽恒不以日而以夜蓋日間人人有國民之義務負其刀斧四出屠人似一生得意盡在於是及歸則仰屋三楹湫隘如故又不得不習其故業爲明日之餬口故其買賣食物必在夜間二人出楷萊提筐而苞洛則挽錢囊從其後將於巿中覔得旣美且廉之品然後歸饗諸人顧苞洛不諳法語有所購但伸指以作數售者欺其外來之客則故昻其値而苞洛亦不知其昻但於基从所伸指數之中屈其一指者即以爲廉交易成矣楷萊尤蠢但挽其筐鵠立如翁仲頭髮莖莖上立尙不改其故態惟居巴黎旣久指上鐵銹則去淨矣（未完） 
 
 
 

Page 15

 
 
   
 
 

Page 16

 
 
   
 
