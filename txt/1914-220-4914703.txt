# 1914 - 220 - 4914703

 

Page 1

 
 
   
 
 

Page 2

 
 
時評 
[暗殺主義（冷）]  
　　自來暗殺之事其主義不外乎兩者其一爲報仇其一爲除害報仇者因有已往之仇身受其苦痛不能以他法報之故不得已而暗殺之也除害者非謂人類之害或地方之害乃己黨與敵黨之害也己黨之健者即爲敵黨之害者敵黨之健者卽爲己黨之害者欲已黨不受敵黨之害勢不能敵他無别法故亦有不得已而暗殺之也 
　　是故爲報仇故而暗殺者大抵爲瓜仇私仇之受痛苦者深則恨之也切骨含政治性質而暗殺者大抵多在除害蓋政治上之爭無恨之可脩而爲主義進行故不能不去其敵之健者是蓋暗殺歷史之常情也 
　　雖然若此次夏粹芳之被暗殺殺之者之主義果屬何者歟 
[命令]  
　　一月八日大總統命令茲制定全國水利局官制公布之此令 
　　又令自海禁大開環球通市凡沿海要區及長江流域多經建築商埠蔚成鉅觀惟是開埠各處均屬東南内地而長城西北建設闕如商業旣日旣凋殘民風亦仍多閉塞不亟爲通商惠工之計曷以牧厚生利用之功茲據國務總理熊希齡等呈請將歸化城張家口多倫諾爾赤峯洮南及山東黃縣所屬之龍口地方一律自闢商埠其奉天所屬之葫蘆島前淸末年業經議准開埠有案並請繼續修築一體開放洵係爲發逹地方振興實業起見應卽准予照辦即由國務院會商主管各部迅將開埠事宜妥爲籌辦此項自開口岸與約開口岸有别並應悉心規畫妥定章程呈候核奪施行俾資遵守總期擴張商務鞏固主權兼顧並籌俾臻妥協異日輪航四逹蒙荒日開與内地相灌輸變窮邊爲富庶本大總統有厚望焉此令 
　　又令潘濆彦給予四等嘉禾章叚廷珍王幾屏王朝烈李樹洲王中禴給予七等嘉禾章此令 
　　又令何家鯉給予五等嘉禾章余世傑章濬源劉振玉李光曾任文濬均給予六等嘉禾章李桂林諸葛濤張光方曉董梧生何建章遲培恭均給予七等嘉禾章此令 
　　又令交通總長周自齊呈請任命曾鯤化署技正應照准此令　　又令國務總理熊希齡呈據審計處總辦章宗元呈稱湖北審計分處處長朱樹烈性情狡詐未能稱職請免去本官等語應照准此令 
　　又令國務總理熊希齡呈據審計處總辦章宗元呈請任命呂耀卿爲湖北審計分處處長應照准此令 
　　又令據新疆都督楊增新呈據土爾扈特盟長密西克王固魯布呈稱屬官喇嗎扎普等効忠民國請量予奬叙等語喇嗎扎蘇爾胡巴雅爾巴雅蘇特隆巴圖孟德滿古拉巴察漢安吉噶博拉逹洪噶布音克希克扎普岳羅拉圖扎木蘇隆均給予七等嘉禾章逹巴圖巴雅爾坡爾耿圖滿均給予九等嘉禾章此令 
[專電]  
　　北京電政治會議初九日審查報告第一案决請總統暫停兩院議員職務給資一層由財部酌量財政情形辦理回籍否聽自便第二案决定另組立法機關 
　　北京電昨一鐘到七十七人第一案審查報告謂原案之一請修改憲法應併入諮詢修改約法案内議二請資遣議員查就國會本體而論組織法發生於約法選舉法又發生於組織法種種不良知者歸咎於組織不知者歸咎於議員今改良組織之議異口同心救國大計注重修正憲法亦無對人關係可言今對此組織不良之國會事實上業已停止職務何必於現有議員虚示維繫以重違國民希望改良國會之公心况現所餘穩健明逹之士留則無職可盡去則棄職爲嫌進退兩難身心俱苦爲國愛才豈宜出此應請總統宣布暫時停止兩院現有議員職務並聲明現有議員旣與現行國會組織法十五條所載過半數不符無庸再爲該法第二三條之組織如何給資或依據院法所定或斟酌財政情形由政府籌劃回籍與否無庸過問第二案云約法之應增修及該案之得由總統提出法理事實兩無疑義所當討論者係以何種機關修改據約法當由國會承繼惟國會旣難開議召集又須時日原電引費拉德費亞事例謂宜屬本會但本會旣爲政府諮詢機關更無參預增修根本法之職責宜於諮詢機關及普通立法機關外特設造法機關將來約法修正後凡附屬於約法之各種重要法案卽可由其制定國家要政庶不久懸云云兩案略修正字句後大多數表决 
　　北京電國務院定十二日開本年第一次國務會議 
　　北京電中國銀行已照總稅務司所擬立約照稅司指定辦法立具稅司名下賬簿收存關稅於關署内設稅務公所照稅司意開具淸册稅司得隨時指撥總稅司並隨時可取消此約原約九條是爲革命後收回關稅存放權之始 
　　北京電章太炎七日在總統府接待室求謁袁辭以敵會客問客何人答會熊總理良久又問答會向瑞琨章云向一小孩子尙可會何不會我手執團扇下繫勳章足穿破官靴一大閙不休嗣索會張一麐或他秘書乃由兵校等護送至府中附近敎練處欵待前云執法處係誤 
　　北京電孫文確無賀電 
　　南京電馮督現分配軍隊駐紮地點如下第一第二兩混成旅騎砲工輜各營悉數屯駐甯垣前浦口第三師改編第七十四混成旅移駐城外江東門前揚州第四師改編第七十五混成旅移駐鎭江第七十六混成旅分布江北裏下河一帶 
　　南京電馮督擬設軍事研究所以備解散軍官肄業 
　　南京電第二師表朱熙昨來寗謁馮督商裁兵事 
　　南京電警察廳現捕獲關涉亂事嫌疑軍官人員约有五六十人 
[特約路透電]  
　　北京電據庫倫電音近在歸化城以北督戰之某將巳率軍回抵庫倫其軍卽行遣散 
　　北京電廣西都督陸榮廷廣東都督龍濟光不日均將抵京 
　　北京電據英文北京日報載稱趙爾巽將由京赴奉以代張錫鑾 
　　北京電水利局章程准局長聘用顧問 
　　漢口電據政界消息白狼匪黨昨在新安店戰敗退至距鐡路十四英里之外且稱匪黨死者二百名傷者甚多官兵傷者僅有數名京漢鐡路巳照常開車據汴省確山來函一月七號官兵與白狼匪交戰死者二百名漢口已派兵三百名赴汴援救 
　　漢口電一九一三年漢口貿易之盛實爲歷來所未有海關入稅較上年增多銀十萬兩查禁烟之前漢口每年須收鴉片稅約銀二十五萬兩今者此欵全無故入稅之增更可注意 
　　東京電據政界消息義賑會報告北海道及東北各府之飢民共有九百餘萬人 
[譯電]  
　　北京電政治會議昨日開談話會顧鰲力主從速召集新國會且必以某某數項權利畀予總統不然總統日後必致無權云多數議員則主以各省代表組織特别會議即速草定新憲法 
　　北京電政府擬將各省不忠溺職之官員全行掃除大約將注重於國民黨黨員巳密派委員十人赴各省查報情形 
　　北京電畢桂芳已任爲中俄蒙界務會議中國代表該會將在恰克圖舉行 
　　北京電農商總長提出之興辦水利改良農業章程巳由袁總統批准 
　　柏林電土耳其陸軍大臣安佛之勢力更見鞏固因其戚伊斯曼爾已任爲參謀次長現巳宣布擬行之陸軍事務多件土政府决議增聘英國海軍士官數員 
　　倫敦電國家律務大臣白克買斯特君在開萊演說時謂政府對於海軍政策並未各執意見政府之政策仍主維持海軍不可侵犯之優勢以保英國本部及各屬地之安甯且將表明吾人將於海軍之力增一單位非爲擴張土地侵犯他國起見云 
[公電]  
　　海安商會來電申報館轉各報館鑒海安電局今日成立商會 
要聞一 
[關於政治會議之近訊]  
　　第二次審查會政治會議自大總統特交救國大計及增修約法兩諮詢案之後該會如何議决頗爲舉國人士之所注目該會議長及議員等亦以此兩項議案關係最鉅不敢輕率議决自上次開審查會討論未有結果僅派顧朱兩君爲報告起草員故於昨日（六日）又開第二次審查 
 
 
 

Page 3

 
 
會該會於審查時不設速記席極守秘密主義聞其大致情形第一案審查之注意仍在資遣回籍一方面解决大致巳全體贊同惟於給資數目一層仍有斟酌有規定每人一千元之說如開大會時無異卽將以此辦法呈復政府至第二案於上次審查時有主張宜亟定審法不必增修約法者惟制定憲法一層如何着手各方面阻礙甚多一時决難見諸施行各會員巳見及此刻巳一致主張增修其增修約法之機關應如何組織及增修之程序如何分配聞均須由該會一併議决然後並案呈覆云此其大略之情形也 
　　第二次常會政治會議之救國大計修改約法兩議案巳經審查會推員起草茲聞此項草案業經脫稿報告於審查會定於八號再開第二次常會以便公同解决惟此兩種議案關係固極重大手續亦甚繁難初八之會能一律解决尙不可必 
　　經費案提出國務會議政治會議成立以後該會各項經費至今尙未議及刻聞昨日國務會議開議時曾由熊總理提出政治會議經費一案内容分開辦費經常費會員旅費會員月薪四項當經討論多時未得結果緣開辦費巳由財政部撥給一萬元本無討論之必要而其餘三項非與該會李議長磋商難以規定故此案决議尙需時日云 
　　再催缺席議員政治會議會員規定本屬無多故該會開成立會時未報到之會員即由大總統面諭李議長速電催促並聲明如該員不願與會卽另行保薦免致延誤近日缺席之會員亦陸續報到其尙未到會者除大總統特派之梁敦彦樊增祥外鳥里雅蘇台保薦之徐霨雲南保薦之周傳性昨巳由該會致電滇民政長李鴻祥行文烏里雅蘇台將軍那彦圖分電催促並聲明該員如不願與會卽另行保薦云云 
　　許世英奉派原因奉天民政長許世英近奉特派爲政治會議委員其原因以此次奉督暫兼署民政長其中實有内幕蓋以奉省政務實權暗中多操於張作霖馮麟閣二人之手張金波氏在奉日久且與張師長有親密之關係故亦能相安當許氏未受命以前張督原保袁金鎧任民政長未得政府之同意適許氏未受命以法總長之任不可不有以位置之因有奉省民政長之命其實與張馮不甚相洽也又署財政司王黻煒（原司法部參事）被命之際張督曾有電來京謂其年輕且係隷籍國民黨云云其言亦不見納於政府故王受任後對於事務之進行頗多阻礙近日許王均以奉省財政事宜來京與政府接洽而張督隨有電來對於許氏多有微詞以故有前日張督暫兼署民政長之令其財政司一席亦將另易他人並聞王氏且將爲内務部參事云又據政界消息許世英特派爲政治會議委員與省制問題有密切關係蓋關於省制問題議論至爲不一有主張改州者有主張改道者乃至有主張改郡者其實總統對於省制問題早有成竹在胸前許在任内通電中央反對廢省其立論頗暴亂亦意計中事共和告成秩序未復人民受痛苦久矣風雨飄搖再經喪亂則國將不國安南朝鮮之巳事可爲寒心消弭亂源培養國脈則國會之成立爲不可緩矣故吾人第二宗旨認定代表民意之國會亟宜從速發生凡延宕迂徐以愚紿吾民者當視爲破壞國家之具也與論爲事實之毋同人雖能力綿薄竊順本此主義求嚶鳴於友聲世多逹人當爲將伯之予助安知政府不採健全之輿論以逹吾人最後之希望也愛國君子有表同情於本會者乎則輿論之造成殆不遠巳云云 
[  南京政聞錄]  
　　四路要塞自獨立後寗鎭澄淞尙未統一指揮現馮都督决計規復總司令部以重國防並擬以王遇甲中將充任 
　　淸江戒嚴昨警察局長徐偉中查出本局巡長王有奎有被黨人勾結爲内應之事訊實後立時正法 
　　馮督續絃巳定於二十四日行婚禮巳借龍王廟蔣家花園作女賓招待處中正街悅賓樓爲男賓招待處 
　　韓省長定期本月十二日早車赴滬公署事務由馬士杰司長代理 
　　國務院電張巡閱使云奉大總統令沁電悉江甯省城警察廳長王桂林江甯縣知事左杕周旣據該巡閱使臚陳治績應卽照准王桂林着給予陸軍少將銜左枤周着給予四等嘉禾章交内務部存記仍由該巡閱使傳知該員等果能始終勤奮勉力事功自當予以不次之奬擢云云 
　　日前財政司兌換處將從前發行之紙幣驗訖用皮紙封固外面加蓋戳記由原人領回定十八號將原封鈔票持往兌現並不折扣 
[雜評一]  
　　西北開埠（默） 
　　西北各要地今日亦開商埠矣 
　　開商埠爲振興商務計也然今日之開商埠有特異之二點其一西北之開埠與東南開埠不同東南商務素繁盛商人之知識亦開通故其開埠之手續易西北商北素荒落商智亦淺陋且爲創辦之事愚民每以罕見而起糾葛故其辦理較難 
　　其二自開商埠與約開商埠不同約開商埠其主權本巳半操於外人自開商埠其權固完全屬我苟一不愼必致旁落况滿蒙各邊地在在有外人窺伺交涉之易啓固亦意中事也交涉多則主權易喪 
　　然則今日西北開埠之重要不僅在注意商業之一端而尤當注意於對内對外之二點人民帖然主權鞏固而後可以言商業振興而後可以言地方發逹而後可以言　邊有效前事之可鑒者多矣當局盍早留意焉 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[疆吏最近之行動]  
　　馮趙兩都督各省都督將陸續裁撤閩省巳首先實行海軍總長劉冠雄業奉令回任聞陸軍總長段祺瑞（現署鄂督）海軍次長湯薌銘（現任湘督）不日均將回任軍區實行後馮國璋爲江蘇軍區長趙秉鈞爲直隷軍區長現均决定云 
　　劉冠雄政府前令海軍總長劉冠雄巡察閩粤現劉不日可到廣東其所部之兵艦飛瓊熊楚兩艘昨已抵虎門與虎門礮台打旗對訊旋於禮拜六（三日）晚東駛巡察東沙各海聞該兩艦吃水甚深祇適航海將來亦不駛入内河云　　張勳長江巡閱使張勳屢電總統請准來京日前總統巳復電照准昨張又有電致總統稱現在業將蘇督任内一切事宜與馮督交替淸楚所有轄軍巳陸續拔隊屯駐浦口惟任事方始一切布置頗費籌畫來京一節擬緩至隂曆二月再行北上云 
　　龍濟光廣州龍督曾擬年前來京與大總統握手並磋商關於該省之各項要政業經大總統允准嗣因該省謠言陡起未能果行經龍督竭力鎭壓謠言漸息人心亦漸定該省秩序不致再起紛亂故龍督卽擬於日内首途北上一切事宜暫由李民政長代攝昨特電致總統府先逹云 
　　何宗蓮察哈爾都統從前隷屬直隷都督此次因改革地方官制之結果由直督管轄分離全然獨立該衙門巳設定行政内務交通財政實業蒙旗軍制總務及交涉公署等課以統轄該管地方並聞察哈爾都統何宗蓮當即掛冠來京所遺都統一缺當另委人接任云 
[駐外公使之一夕談]  
　　劉式訓籌備使署巴西對於民國之成立首先承認政府旣决定在該國添設公使並以劉式訓爲駐巴西公使兼秘魯公使巳見任命茲悉劉君以摒擋各項事務尙需時日並巴西公使旣屬新設其使署之籌備及建築經費必須與外交部協商並由財政部撥匯欵項後方能就任其行期預定來月中旬方能啓程云 
　　汪榮寳使比希望駐比國公使王廣圻免職後由部暫派章祖申署理或謂章有補缺之望茲查悉不確章巳奉部令派爲駐日使館一等秘書聞大總統極器重汪榮寳國會解散後恐無相當之位置將以駐比公使一席畀之云 
　　夏偕復商定隨員新簡駐美公使夏借復隨帶人員經與外交部商定茲探悉名單内第一名爲祝惺元原係外交部秘書派爲二等秘書（美館無一等秘書）第二名爲孫昌煊原係外交部會計科科長派爲三等秘書又查美館舊員祇留二人一爲容騤一爲伍常 
[北京憲兵營將次統一]  
　　北京憲兵有京師憲兵京畿憲兵禁衞軍憲兵等名目名義旣屬分歧事權尤難統一茲聞陸軍部擬使此三種憲兵歸於統一俾收指臂之效各處亦有條陳者茲爲擇錄於後 
　　劃一名稱陸軍部軍務司日前提議以禁衞軍憲兵之戰權祗能及於禁衞軍名義甚狹京幾憲兵原爲近畿六鎭而設現六鎭多巳分駐各省京畿之名巳不相符惟京師憲兵命名尙好擬卽將此三種憲兵合併統名曰京師憲兵云云此議頗爲周總長贊許 
　　妥籌經費查京師京畿兩憲兵營經費向由部發而禁衛軍憲兵營經費歸該軍自行發放今旣合併自應全歸部發然以經費比較表觀之京畿禁衛較京師憲兵營月增六百餘元若合併後餉章劃一卽以此減餉之經費六百餘元作爲補助設立團本部之經費或有不敷再另籌四百餘元爲數無多 
　　營長條陳北京憲兵營營長陳興亞條陳劃一北京憲兵餉章辦法探誌如下（一）營長二百二十五元（一）副官九十元（一）連長七十五元（一）排長三十二元五角（一）司務長三十元（一）上士十三元五角（一）中士十元五角（一）下士九元（一）憲兵八元（一）書記三十六元（一）軍需三十六元（一）軍需軍士十三元五角（一）軍醫六十元（一）看護兵九元（一）馬醫四十五元（一）掌工軍士十三元五角（一）雜役七元五角（一）伙夫馬夫均五元 
　　統轄機關周總長以北京憲兵旣有三營各自獨立若無統轄機關勢成鼎足難收統一之效擬仿法制將憲兵三營編成京師憲兵團設一憲兵團本部承陸軍部令以統轄之此項辦法固善周以己係代理故巳電逹武昌叚芝泉總長商酌辦理 
[總統府新年大宴會]  
　　新年開始總統府連日歡讌各界人員甚爲歡洽茲聞大總統又定於今日（七日）下午招宴政界重要人物並政治會議全體會員及蒙古各旗王公等巳召集名伶多人演劇助興屆時必有一場歡聚也茲將其禮節單錄下（一）各員均在西苑門外下車騐劵入門乘拖牀至寳光門外河岸下拖牀逕入寳光門至來薰風門内衣服房去帽及外套分别入休息室稍息蒙古王公呼圖克圖去帽及外套與否聽便（一）國務總理國務員政治會議議長副議長委員至懐仁堂東廂休息蒙古王公呼圖克圖至懷仁堂西廂休息其餘各員卽在大廳休息（一）各員到齊後先由國務總理國務員率國務院秘書長各局局長次長及各軍官入懷仁堂排班立俟大總統蒞懷仁堂齊向大總統行一鞠躬禮退出後政治會議議長副議長率政治會議委員入懷仁堂齊向大總統行一鞠躬禮退出後國務總理蒙藏事務局總裁副總裁率蒙古王公呼圖克圖入懷仁堂齊向大總統行一鞠躬禮退出後各就席次座傍北向立俟大總統蒞食堂齊向大總統再行一鞠躬禮各就座用膳俟大總統用膳畢離席各員仍就席次座傍北而立向大總統行一鞠躬禮畢各散 
　　又聞除以上大讌會外現在尙擬開兩次讌會一定於九號係大總統招宴本府顧問諮議及軍事處秘書廳各員一定於十二號係大總統夫人邀宴黎副總統夫人日來府中預備此　讌會人員甚屬忙碌並聞近日此項讌會均召有一般名伶在府演劇以助餘興云 
[吉林新借欵成立之情形]  
　　吉林民政長齊耀琳前因本省紙幣充斥市面恐慌曾一再致電財政部請由中央撥欵接濟部中以中央借欵無成庫儲空虚業經電復該民政長准其由吉商借小欵以爲救濟當經該民政長又電部中提議向德商捷成洋行借欵一千萬元并派財政司長饒昌齡將一切條件遞送來京與部中直接交涉以便早日告成一切條件遞送來京與部中直接交涉以便早日告成免致往返電商致費周折刻得確息此項借欵業得部中照准故饒司長已於昨日（五日）回吉矣 
[熱河軍情近報]  
　　熱河陳會辦于上年十二月三十一日由赤峯電國務總理參陸兩部部長天津都督承德都統云本月十八號派練軍馬隊前營郭管帶耀卿陳哨官松林王哨官文科率隊前往鋒隆公一帶游擊行至赤屬王家店據商民報告有賊匪百餘名在該處搶刧往來車輛馬匹財物現向孫家窩舖等處竄去該官兵卽跟蹤尾追至建屬小塔子溝與匪相遇開鎗抗拒先後擊斃匪首韓玉財即西北風一名夥匪三名匪勢不支且戰且走追至安家期地方又生擒匪首季二閻王即李長靑一名夥匪張義一名奪獲賊馬十餘匹鎗支子彈等件救出被綁商民葉靑山等五人大車八輛並訊據獲匪李長靑等供認結夥韓玉財張小辫陳陀子等七十餘人屢次搶刧車輛馬匹財物等情不諱查該管帶郭翰卿率隊追繫賊匪逾越兩縣之地星夜追剿二百餘里斃匪四名生擒二名奪獲車輛馬匹鎗支子彈多件並被綁商民五人尙屬勤奮除將所獲各犯訊明懲辦外謹電奉聞陳光遠叩卅一 
[續報川東勦匪裁兵情形]  
　　重慶鎭守使周駿日前續電中央報告辦理川東剿匪情形並裁兵事宜文云本師於川東方面辦匪各情形巳於本月江日電陳中央在案江巴兩縣區域内現今已極平靖渝城自經我軍拏辦前淸同志統領招匪附逆屢在九龍場一帶搶刧之王雅莪羣匪膽寒漸皆歛迹茲復第二次游擊各司令報告前來特撮其大要臚陳如下本月九日曁十一十六等日第一游擊司令黃占春報告於永興場虎溪場曁壁山縣之河邊場等處拏獲匪犯多名斬决者十七名現在銅梁大足間淸鄉游擊十五念二等日第二游擊司令陳國棟報告於靑羊石永安寨隆盛場等處斬匪萬澤直等共二十一名現由綦江到江津游擊十三十七等日第三游擊司令侯建報告於接麽場藺市等處拏辦匪犯唐越淸劉防閣等十名現在涪陵南川兩縣接壤地游擊念五日第四游擊司令曾振武報告於長壺墊戰附近拏辦歷犯搶刧巨案要匪鴻張鴻鑕等共七名此各游擊司令辦匪之大槪也又十三號駐防江津張統領鵬舞報告有收撫李大眊毛並繳快鎗三十餘枝遣散所部未索鎗價等語錢營長金游擊報告該軍十號於綦江紫荆廟大地口等八場斬决匪犯十四名東溪鎭太平橋等處斬决匪犯十八名縣屬屏山溝股匪亦派兵一連剿捕接仗鏖戰二小時擊斃匪徒十餘人傷二十徐人餘均潰散又率兵經黄沙石適匪徒攔刧襄商當派屈排長率兵追擊拏獲趙雲淸等七名業交吳知事斬决二十四號永川張團長邦本派兵一營勦辦三層岩股匪一案擊斃拏獲者各二十餘人餘皆遠遁他如陳連長壅珍在江津戴家溝倪營長定剛在叙永剪草舖古宋余兜橋與大股匪接仗均經擊潰斬獲共三十餘人張統領在合江江津與黔邊接界一帶斬決逆黨局兵土匪雷陽成等共二十餘人趙旅長呈報邱團長所部在瀘縣附近各場斬决土匪亦二十餘名現各場甚覺寗靖合川鄢團長孝鴻曁知事盧照丹來渝面報合川附近經鄢軍游擊後全境翕然安靖綜計斬匪不下二百餘名均證據確鑿直供不諱其餘情罪在可原宥者亦各按其輕重分别監禁保釋此各處駐防軍防辦匪之大槪也大竹東賛一帶尙淸平惟山陬僻壤除有種烟者巳飭各知事查禁剗除萬縣梁山忠縣附近匪患亦較上游爲少銅梁大足近漸安謐永榮壁各縣傍東大路一帶經我軍節節駐紮刻已疏通綦江通黔大路行旅如常環渝城三百餘里境内曁大小河流域一帶行旅均暢行無阻惟南川涪陵綦江毗連黔境各處匪患尙未大靖緣兩省接壤勢若犬牙相錯又多係崇山峻嶺林深菁密此拿彼竄辦理似覺稍難現正游擊搜山并通電黔中派兵會勦諒不難指日廓淸此各地現情及規畫辦理川黔交界各地方之大槪也此次游擊期間收獲鎗枝甚夥前黄旅長在萬縣一帶辦理善後收獲鎗六十餘枝巳就近交步四團應用趙旅長派李武福在長壽一帶收獲鎗五十餘枝現正由長壽運到渝中又此月本師查獲熊逆在涪陵遺棄之子彈十九箱并在鄷都遺棄之子彈十八箱此收獲槍彈之大槪也趙旅長張團長上月中收得散兵共約一營今巳繳鎗遣散駿在瀘時收撫前五師駐酉秀之彭楚一營今巳陸續調歸涪陵發給恩餉執照一律退伍幸無他變鎗彈於昨日悉行運渝繳師此解散冗兵之大槪也現查各地匪患漸熄良善獲安屢接報告及密查回稱咸相符合特恐道遠地殊傳聞失實各公文電稿報告具在可查可詢用敢據實詳報以紓中央西顧之憂其餘尙有未盡各情形容後續電聞重慶鎭守使周駿叩勘印 
[粤都督省長維持紙幣之文告]  
　　其一爲佈告事現准廣州總商會廣東自治研究社維持公安會函開前以紙幣低至七折省城紳商集議於總商會曾力勸行使家不可再低原期紙價日高一日不意自通告後商人竟援爲口實日昨筵席行竟大書特書奉諭紙幣作七五算一行如此别行紛紛效尤查商場貿易用現銀與用紙幣其價格早巳判然若再將紙幣定實七五居民豈不更受虧損且紙價永無再高之望殊失官廳維持之本意用特聯懇卽日另行通告將前諭取消以維危局等由准此查前次佈告内有毋許低折逾七五以下一語原預防市面低折日甚竟無止境并非認七五爲法定價格如來函所稱殊屬誤會合亟再行布告嗣後各商場一切買賣交易務將紙幣抬高價格以期十足行用爲止倘敢藉口七五即是有意取巧低折漁利定當嚴行究治决不姑寛其各凛遵毋違切切此布　　其二照得廣東紙幣價格日益低跌推其原故固由銀業中奸商利用時機把持壟斷然非各商民人等紛紛低價引換甘受損失何致釀此恐慌合亟布告商民人等一體知悉凡紙幣流通雖依經濟自然之法則爲價格信用全在人民一般心理現在粤省政府業經電奉中央核准借債開辦銀行磋商巳妥銀行不日成立紙幣定必穩固自經此次出示之後爾等毋庸紛紛低價引換自陷恐慌各商場一切買賣務將紙幣抬高價格以十足行用爲止境毋得任意低折致干嚴究特此布告 
[粤省新年中之搜捕黨人忙]  
　　又破獲黨人機關黨人謝國才等經軍法局審實押往東郊槍斃聞謝某等實係前月二十九日十句鐘經段統領派曾差弁率同線人在老城担杆巷電白學會旅館内查獲李申之自稱勞勳協會總理謝國才又名覺非自稱爲某部長陳述又名悔生等三名均被搜出僞廣西都督印模及各種印信任狀當卽一併綑解懲辦 
　　搜獲羣進會名册新同盟會匪首孫丹崖前假羣進會爲名潛赴汕頭暗設機關復到省垣希圖煽惑經當道密飭軍警嚴緝在案頃悉該會駐汕支部人名册及印信等件經被汕頭軍隊搜獲昨巳密電當道請飭省垣警軍按名協緝矣 
　　吳霏已經釋放前順德縣知事吳霏突於去月二十七號因疑被逮後經都督訪查知其無罪吳復上書自明剖陳心跡故巳於三十日釋送歸寓矣 
　　緝獲貨渡軍火上月三十一號晚江大靖江等兵輪在虎門河面游弋旋據偵探報告謂有來往省港一千一百三十號貨渡現在私運軍火來省將届入口兵輪據報當卽鼓輪直追將貨渡緝獲是夜拖回省河灣泊天字碼頭除由兵輪邏守外並由水上警察廳派兵駐紥該渡入夜則將碼頭鐡閘關閉似係甚爲重要查該渡此次係由港返省船上滿載牛皮洋木銅鐡雜貨等價值甚鉅至執獲軍火若干及何人收受等情尙未深悉云 
[揚州破獲黨人機關]  
　　初七日晚第七十五旅稽查在鈔關門某旅店捕獲國民黨人四名並抄出手槍炸彈符號等物當卽解送旅部秘密審訊聞供該黨有一百餘人在揚將乘今日（初八）徐軍統出柩時起事該黨人前本謀刺方旅長更生嗣以未能得手復謀刺軍界團長或營長一人乘此紛亂之際卽預備起事等語現城中稽查非常嚴緊軍界重要人物均臨事戒備以防危險云 
[皖南北之路礦譚]  
　　前此皖省舉辦安正鐡路一時各股東捐款頗爲踴躍嗣因該公司前經理管鵬等將股款充作獨立之用不果進行後京滬同鄉會公舉代表龐性存來皖調查亟欲接辦而該公司某職員又抗賬不交小起潮流事又中輟　據正陽商會通呈督司謂皖北各邑紳商士庶均願籌集巨欵續修安正鐡路請予批准云云聞倪督以此案關係重大未便擅專特轉請大部核示矣　　皖南各屬山深林密素爲産礦之區烟煤柴煤所在皆是故光復後請辦礦務者紛紛不絶甚有奸商潛勾洋商集欵開挖動輙釀成交涉如銅官山礦沙前由柏烈武抵押日商迄今仍未結束頃國務院有電來皖謂各省煤礦旣歸國有無論官紳不得自由開挖等因倪督於准咨後當即通令各屬一體遵照矣 
　　當塗縣屬東北鄉鐡礦由寳興公司利民公司先後開採現巳開黄山凹山東山大小凹山妹子等十餘處聞均係土山毫無成效惟孤山一處尙有些須鐡石惟亦仍得不償失也查皖南各屬礦産林立糾股開採獲利者固多而失敗省亦不少其法之不善歟抑礦質之劣歟 
[地方通信]  
　　杭州 
　　又有官長停與之衝突昨日下午二時杭州城站萃珍樓餐館有軍政兩界官長在彼會宴縱橫輿馬頗碍道路交通經該處崗警勸令移歇空地方交涉間忽有前充某處長現充某局長之差弁從旁强阻謂應移與否須先請示本官當即登樓面訴不料某局長酒巳半酣聞言驟怒拍桌大駡崗警近在詹下親聞詬誶謂吾輩執行職務何至破口駡人乃勒令各轎夫從速移去方爭執間突有嵊縣知事趙次勝附和某局長怒斥巡警無禮並喝令所帶護兵四名將該警察拿上來其時轎夫僕役乘勢助威將崗警四面圍住先將洋鎗奪去扯毁肩章符號撕破制服該警見勢不敵卽鳴警笛車站檢查警十餘人聞聲奔集隣崗亦來補助當將洋鎗奪回並扭獲轎夫跟役各一名帶回本署電告警廳立派勤務督察長計君馳往調查原擬和平了結不料同席某軍官率電憲兵第四連揑稱兵警衝突致憲兵及衞戍巡邏同時到場聲勢汹汹如臨大　商民尤爲惶駭幸計督察長雙方調停極力和解一面將違警夫役先行釋回始各悻悻而散 
[揚州]  
　　徐軍統靈輀入祠記徐寳山軍統之喪於今日（初八）發靷由康山繞行缺口左衛多子轅門橋敎場運司彩衣東關等街至天寧門出城至徐公祠登位政界自運司以次軍界自方張爾旅長以次均往執紼各學堂及商團亦排隊往送餘則警界司法界均蒞其喪儀悉照上將典禮備極隆盛而軍界所送之萬名傘多至百數十柄沿途繁盛街市皆有兵士防護自廣儲門起至天甯門北門之城牆均爲觀者所佈滿總計約有數萬人迨入祠升位巳至午時惟以人數太多招待不能周至有獨立部包黎先痛數執事人之不職殊爲美中之缺憾云 
　　廣陵烟禁譚揚州巡警事務所警務長劉漢自以苛罰烟土不歸公欵被控後劉遂不敢復如從前之厲行禁烟於是警局各長警漸至明目張膽包庇土店烟燈以致私開日衆現檢察廳長韓冶初擬會同縣知事復設江都禁烟局委任陳勉之兪龍臣爲專員以專責成新橋鄉巡警區員周鑄現因收受該鄉土販燈吃月規經該鄉公民張厚均等呈控其種種違法并將周所收規費某戶若干開一淸單呈請縣知事要求撤追 
[武昌]  
　　粤漢路新聘華工師粤漢鐡路總辦顔德慶前巳照約聘定英人格林森爲總工程司茲又聘定德人羅普斯爲武岳叚工程司現該段己經開工羅氏業巳到差任事但格羅二氏雖長于建築科學而于中國情形究未盡諳刻特聘請留英鐡路畢業生閩人葉瑞國君爲副工程司巳於日昨抵漢聞月俸八百元 
　　委任籌備賽會督辦巴拿馬之萬國博覽會鄂省巳於省垣剏設出品恊會事務所委任前淸直隷候補道胡俊采爲該所督辦　欵三千元聞該所即設於平湖門丙棧内又聞日本大正博覽會之出品亦將附於該所徵集云 
[安慶]  
　　償還借欵辦法前淸皖撫朱家寳在任時因購買軍械需欵曾向怡大洋行借洋百二十萬元迄今尙未歸還茲財政部以此欵應由皖省淸理中央不能擔任刻聞李司長擬將省議會及女 
 
 
 

Page 7

 
 
子師範各校經費停止移備償還借欵但此欵本利合計有一百二十九萬之多而所停止經費不過萬餘金耳欵旣難償而敎育因之停滯殊非計也 
　　慣匪實行銷斃長江慣匪曹逹甫屢經官廳緝拿未獲日前該匪潛來皖省被探訪局偵探在躉船拿獲搜有僞信多件比交軍事執法處訊明供認密謀不諱呈奉都督批准按照軍法處以死刑於昨日早十句鐘綁赴北門外實行鎗斃 
　　嚴拿聚衆之匪徒皖北盱眙縣素爲帮匪聚嘯之區且有著匪馬學仁徐五方三等夙以搶刦爲生迭經該邑知事購線緝拿迄未弋獲刻又來縣開堂放票焚香授徒竟聚集百數十人聲勢愈大昨由該邑公民周建中呈請都督派隊捕滅倪督立飭該縣知事會同　團一體嚴拿矣 
　　嚴拿誣控之紳董皖屬桐城縣向爲繁難要缺光復時卽爲劉啓文洽琿尙得民心嗣因紳權日張遂辭職而去旋經該邑紳士公呈都督索還便君於是倪督復委劉啓文回任劉尙未赴任適有紳董葉文英等五人呈控劉啓文史推恩鄭輔東等朋比爲奸侵呑公欵五十餘萬一案劉以名譽攸關且關鉅欵自應聽候查辦當時倪督亦以案情重大卽飭懷甯縣徐知事將原告葉文英等傳齊取具店保并如誣反坐切結復派委李緘查鍾泰二人赴桐確查據復所控多屬子虚現聞倪督以葉文英等任意砌控旣經委查無據例應反坐卽飭懷寗縣將葉文英等嚴拿懲辦矣　　宣城破獲盜匪宣城鄉鎭裘公渡有同豐祥雜貨店係涇縣人劉子富所開歷年甚久尙屬發逹去歲十二月三十一號忽來盜匪數十人各持火器棍棒撞入該店行劫翻箱倒篋擄掠一空並刀傷店夥吳某匪等得贓星夜奔逃至黄池地方天巳曙明後至茶館有人見其形跡可疑報告團防局派團勇暗中偵察果見彼等所食之糕餅均係同豐祥戳記遂帶領勇士數十人荷鎗前往捕拿當時獲住六名中彈斃命二人餘匪乘間竄散當由團局將所獲匪犯備文呈解宣城縣核辦 
[廣東]  
　　巴拿馬華僑之呼籲聲巴拿馬政府頒行一千九百十三年第五十欵禁止華人入境苛例僑商苦之者將其例文譯寄廣東廣仁善堂該堂同人僉以美國現巳定期明年在巴河舉行工竣賽會紀念應先電請中央政府力爭并即將該譯文交總商會致電北京文云北京大總統副總統國務院外交部鈞鑒美國舉行巴河工竣賽會紀念中美輯睦例應贊助適巴國頒禁華人入境苛例有背公理乞電巴力爭並電請美政府協助務將苛例删除免戚僑民生計至感廣東廣仁善堂區贊林岑國祥沈德仁等叩勘又電云北京大總統副總統國務院外交部鈞鑒巴拿馬明年賽會我國例應贊助惟該國頒行一例即一千九百十三年第五十欵禁止華人入境有背公理乞電美外部删除苛例免華人受苦廣東贊善堂何伯祺馬春普等叩 
[四川]  
　　陳民政長之通告陳民政長因迭奉中央整頓吏治澄淸仕途之電令日昨特發通告各道觀察使文云照得吏治不修民生日窳茫茫　途負疚實深本署民政長蒿目時艱憂心如疢昨巳　　該使認眞考察屬吏在案其考察之法務卽遵照文官任用施行法文官甄别法草案分别辦理具報毋　寛假本署民政長迭奉大總統曁院部諄諄告諭不敢怠荒現在用人之法必謹遵文官任用薦行法文官甄别法各草案核辦茲發去通告一紙仰卽轉行所屬遵照並飭抄錄多紙遍行張貼俾衆週知務使僥倖之徒咸知歛跡庸俗之吏不敢濫竽振此陷溺之人心滌我桑梓之隱患本署民政長與該使各負責成切勿視爲具文此令 
[雜評二（默）]  
　　章太炎之無聊舉動章太炎之大閙總統府手執團扇下繫勳章足穿破官靴一人必目之爲瘋病復發矣然以記者言之團扇不時之物也而以勳章繫其下以示今日勳章之不時也足穿破官靴一而不全穿以示今日之政局有半官之象也雖瘋亦有心人哉 
　　憲法期成會之二次宣言書憲法期成會之在今日巳無成立之餘地而會員猶急急進行今且有第二次之宣言書出現矣其言之景足傷心者則爲憲法反爲破壞國家之利器一語嗚呼憲法何罪而蒙此破壞國家之惡名吾恐世界立憲國之憲法從未受此不白之寃也雖然各國之良法行於中國而蒙惡名者豈僅憲法而巳哉 
　　重慶鎭守使之續報剿匪電此次川東剿匪分兵搜索幾於無鄉不搜斬决至二百餘名之多可謂力矣然匪固淸矣而民之被其騷擾者當亦不少况如東省之鬍匪汴鄂之白匪相持久不下則某民之受累爲何如耶 
　　　　第以報告之電論則各省之剿匪者固無一而不如月東之肅淸敏捷也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[棋盤街又出暗殺案]  
　　商務書館經理被害 
　　　小馬夫拚命窮追 
　　　　巡捕抱住行兇人 
　　昨晚（十號）六時半英租界河南路（即棋船街）商務印書館經理夏粹芳從該書館走出正欲跨上馬車突遭兇徒連開兩鎗夏卽返身欲入該館躱避甫抵門口巳因傷重血流如注痛極倒地 
　　當夏被擊後兇徒卽向南狂奔夏之小馬夫某甲見主人被害急即追趕至羣賢會社門首該兇徒恐被追獲復向空開鎗恐嚇該小馬夫大喊捉拿刺客該兇徒又開槍抵制致小馬夫耳邊被槍珠擦過皮破血汚該小馬夫仍負痛追至五馬路口（即寳善街）由該處站崗之五百十一號華捕瞥見急從背後將該兇徒抱住 
　　旣獲之後見該兇徒年約三十左右身穿元色袍子外罩馬甲聞係姓王當被獲時巳將手槍抛棄於地適被小馬夫瞥見拾在手中一時怒不可遏擬將該兇徒轟擊時有西探聞警馳來幾被擊中脚骨因此疑係兇徒同黨當即將槍奪下一併拘入捕房現巳禀明麥總巡正在研訊 
　　出事後總巡捕房聞警立飭中西探捕四出緝兇並將受傷人車送仁濟醫院求救詎因傷重祗存一息旋即氣絶業經該院醫生騐得夏身上祇中一鎗其槍珠係從左肩背擊入從前面胸部斜穿而出騐畢卽由捕房西探將尸舁送虹口騐尸所聽候報請公廨中西官騐明再核　　另一訪函云英租界棋盤街商務印書館總理夏瑞芳於昨晚六點半鐘自該書館内走出擬乘馬車回寓正欲上車忽有人開鎗擊傷夏之胸部倒地磕傷頭面迨馬夫上前行兇人又連發二槍擊中該馬夫之頸項及足部行兇人乃將手槍棄於某一藥房門首卽坐黃包車向南奔逃當由五百十一號華捕協同四百號華捕飛追至同芳居左近將兇手追獲此人年約三十餘歲華裝嗣經西探前來查看夏及馬夫之傷勢極重邓將受傷人車送仁濟醫館醫治奈夏受傷甚重至七句鐘即在醫院殞命 
　　又據友人報告云夏君送至仁濟醫館後卽經西醫檢視共中二彈（或曰三彈）一在心口一在肚腹左偏心口一彈傷及心房故面色卽變無可救治夏之馬夫亦被一彈掠過面部受傷尙無大礙 
　　當巡捕追獲一人後該館中人卽往認看見其人身穿靑布長衣事前曾至該館二層樓上（夏之辦事室係在二層樓）其時夏君適在樓下此人略爲探望旋即下樓該館中人因二層樓亦設營業部故當時並不介意及至此人就獲始知其上樓時巳不懷好意矣 
　　張大卓被拘 
　　上海鄭鎭守使近奉中央密電探有黨人張大卓等三人在滬設立秘密機關飭卽嚴密偵緝等情鄭君卽飭偵探密查去後現經偵得張大卓匿居尙文門内南石北岸前鴻運里西弄朝南四十五號章姓游學生家内自稱某校敎員每晚必至一點餘鐘始囘詢其何往輙稱前往浦東行蹤詭異鄭君遂派幹探兩名於前晚前往章姓門首守候一時許張大卓乘坐黃包車回家該探上前問明名姓立卽拘住解交城内二區第二分署禀明尋署員並出張之照片證明無誤遂在書記室暫留該探等回報鄭鎭守使備文派探於昨日三時到二區第二分署將張提回當由尋署員加派探警押送至使署交納 
　　鄭鎭守使自據偵探報告將張緝獲後當即備文迎提一面派員於二時前往張之庽所詳細搜查當經查出手槍一支子彈十數粒皮包一只内貯書信甚多遂一併帶回使署禀明鄭鎭守使連張一併發交軍法課研訊禀候核辦 
　　張大卓字鐡盦又號天㤅江蘇安東縣人年約二十餘歲昨解使署時鼻架金絲眼鏡身穿灰色花緞羊皮袍加罩灰布長衫元色花緞皮馬褂頭戴元緞瓜皮小帽足穿元緞絨邊棉鞋 
[國務院飭拿留日學生通電]  
　　國務院日昨通電各都督民政長護軍使鎭守使文云奉大總統令現據陜西張都督電稱日本留學生曹俊甫王之畀楊濟川樊靈山黃統宗雄飛及李嘯風吳希貞等聞受亂黨指使回國假延長石油名義冀煽動全體以圖起事查該生等素不安分陜西秩序回復後恐再有擾亂情事故遺其留學日本藉以消納現在野心未死靑年學子且有受其煽惑者刻聞分赴上海北京等處造謠生事未便再事姑容除由此間嚴緝外應請大總統通飭緝拿等語務望飭各軍隊及地方官嚴密查緝務獲究辦以靖亂源等因合電遵照國務院印 
[偵查私運軍械之嚴密]  
　　江蘇都督曾據探報黨人購有十餘萬元之軍械運滬巳誌前報茲悉上海鄭鎭守使接到馮督來電知照後旋又據探報告此項軍械將收某公司輪船運滬鄭君除滬探密查外昨又命令駐浦步隊第一營廖營長查察虚實着卽具復廖營長遵卽督率偵探前往吳淞海口暗地偵察並用瞭望鏡遠瞷口外輪船一俟抵淞卽須會同淞口要塞司令曁海關稅司等設法查察以杜　混 
[取締戒嚴區域之居]  
　　上海鎭守使鄭汝成君以舊曆年關將届各處來申辦貨者勢必日多惟恐奸徒乘機混入煽惑滋事故於昨日調派稽查員二人協同軍事偵探二名巡長四名巡警八名在製造局一帶挨戶調查並定取締辦法如下（一）不准私留匪黨如違查出重辦（二）不准招留親友往來客商倘有借宿查出重罰（三）如有餘屋出租須報明警局俟查明來歷做何事業並覔取的實店保方可租賃否則查出重究 
[要求啟封之理由]  
　　西門外打鐡浜民國法政大學校因附設新同盟會機關經淞滬警察廳呈准省長發封在案嗣該屋經理人林廷楨以此屋係精成公司之産租借於民國法政大學校禀請啓封未逹目的茲該公司以房屋旣巳租出租住人所辦之事本公司自不能干涉况該校巳虧欠房租三月有餘本公司應有收回管理之權昨巳禀請薩督辦轉呈省長速予啓封矣 
[搜查羅店槍械確訊]  
　　吳淞要塞營兵前據偵探報告搜查羅店商會槍械曾誌前報茲悉是日營兵協同寳山警務長到該商會查看鎗械均有縣署及商團兩種烙印蓋係民國元年該商團禀准寳山縣公署發給作爲防匪之用并非私藏在書記室搜索一過亦無秘密函件又因偵探謂地板下私藏軍火故又撬開地板並無所得是日商會總理孫啓麟適因事外出當將書記韓潮及孫啓榮（啓麟之兄）兩人帶回營中翌日轉送縣署經該縣李知事詢核該會中並無秘必情事所有鎗械皆有烙印與縣署存案相符殊與私藏軍火不同當將兩人釋回再聞該鎭國民黨早已取消孫啓麟並無秘密行動至所指潘啓東朱逸帆兩人潘爲外科醫生朱尙垂髮辫素無黨籍此事無端發生均係本地人挾嫌誣衊云 
　　附羅店商會聲明誣衊電上海各報館鑒敝會商團鎗械由吳淞要塞營兵搜查經寳山知事證明均係存案烙印並非私藏總理孫啓麟於淞滬亂起時力衛地方心迹共見忽被誣衊亟請聲明俾衆咸知羅店商會楊其仁王大勳汪錫壽等叩 
[浦東又出刧案]  
　　浦東高橋周家宅地方於八號夜半十二時突來盜匪三十餘人各執鎗械搶刧凌杏生家財物其時駐浦第一營駐紥高橋之第三連連長周魯峯正與排長沈剛率兵梭巡因聞鎗聲立卽整隊馳往該處圍拿詎該盜匪等胆敢開槍拒捕擊傷兵士王梅生兩腿並有一彈擊傷事主凌杏生眼角手膀亦受槍傷嗣由周連長督兵奮勇追捕始獲陳金龍一名贜物八十餘件餘匪竄　卽於翌晨由周連長解送營部廖營長除將傷兵王梅生函請上海紅十字會醫院醫治並飭該連長赶緝逸盜外一面報告鄭鎭守使飭將截獲原贜給予失主凌杏生覓保具領並着將拿獲之盜犯陳金龍一名解署訊辦昨廖營長巳將該盜解送鎭守使署軍法處呈請訊辦矣 
[私取軍用鈔票之嫌疑]  
　　上海鄭鎭守使訪悉李長山徐咸二等前在南京私取軍用鈔票八千九百五十三元逃匿未獲現在李徐二人均在滬上飭令偵探嚴密查緝在案昨經該探在途將李徐拘獲當即押送鎭守使署訊究 
[鄉人嚇退强盜]  
　　西鄉潭家渡擺渡口向爲米業之張加生家前晚因有喜事被匪徒紏衆乘機搶刦幸人手衆多鳴鑼集衆各盜知勢不敵開放空鎗數響而逸現該處鄉人恐有後患議定每晚每家各派年强力壯者一人每十家爲一隊輪流備防 
[緝拿强盜之通令]  
　　淞滬警察督辦薩君訓令各區警署及各分署云案據曹家渡警審分署呈報竊據二十八保北十二圖人民嚴民鄉報稱於三十夜二時忽來盜匪十餘人明火執杖用石撞開大門搶去銀洋衣服等件開單請緝前來往勘屬實除嚴緝外理合照開失單報請鑒核通飭協緝等情據此除分行外合行令仰該署長遵照并轉飭該管各分署一體協緝 
[窰貨船歸途遇盜]  
　　宜興窰貨船戶姚阿品此次由籍裝載窰貨來滬售去得價洋七百數十元於陽曆本月九號由滬開回當晚駛至周太僕廟附近銀來盜匪十餘人駕一小舟登舟行刧當時用刀嚇禁聲張然後將銀洋如數搶去臨行時内有數匪尙欲將姚船上各夥鋪　攫去姚與之力爭被匪用刀砍傷頭額等處各匪始呼嘯揚帆而逸昨日姚開明失單知照該圖地保同赴地方檢察廳具報 
[續獲乘亂搶刦之匪黨]  
　　郭豐泰前投至公堂控稱曾有匪徒十餘人乘滬南開戰之際明火執杖並用刀劈開後門入内搶去皮箱三只内皆衣服首飾價值甚巨求請查緝等情後由包探拘獲沈大多子等三人訊判各押五年並因贜物未齊故仍嚴緝餘黨在案昨又獲到楊文仙蘇阿四兩犯解廨請辦蘇供與楊雖曾相識並無同往搶刦之事楊將當票一張寄與小民後知當本甚輕故向典當　當洋二十三元是實訊之楊供係某甲爲首小民不過帮同往搶略分贜物聶讞員判楊押五年蘇押一年期滿一併逐出租界 
[爭奪生意之惡鬥]  
　　泥水匠鎭江人姚三向住東嘉興路與浦東碼頭小工大嬉子等素有仇恨前晚姚三帶領多人渡浦至爛泥渡大嬉子家希圖爭奪碼頭小工生意糾約大嬉子等出外吃茶行至中途卽互相毆打當被用刀將姚三戳傷右肩及背心二處尙有劉小狗子亦被戳傷右腿孫寳和出而解勸亦被姚三所帶之小撞頭等戳傷大腿等處五刀當收第五區警署崗巡李英吾查見一併拘解至署訊問復將大嬉子之妻丁張氏小通子之妻丁石氏劉小狗之妻劉夏氏一併帶署略詢情節連同受傷人三名立即送紅十字會醫治至次日將婦人等移解淞滬警察署發交司法科訊明擬究 
[流氓與暗殺案之關係]  
　　著名流氓趙阿二卽趙金士前在公共租界犯案被獲查係法租界寳昌路暗殺案内之犯當將該犯送歸法公堂訊究法廨中西官訊供之下以此案巳歸地方檢察廳辦理即於昨日午後備文將趙阿二押送檢察廳歸案訊案 
[華僑之追悼會（二）]  
　　泗水華僑代表莊君嘯國積勞病故由華僑同人定於昨日開追悼會於愚園巳誌昨報昨日下午二時開會到者將及百人於門首裝追悼會三字橫額於正廳綴翻笛風綾額華僑聯合會之所贈也振鈴開會先由王君少工報告開會宗旨嗣由白君蘋洲贊禮周君作霖讀祭文聯合會會長吳君世榮評議長陳君匪石偕全體職員會員行禮次來賓行禮白君蘋洲以同志之感痛哭不巳見者無不墮淚次由白君報告莊君歷史全體攝影同時發一傳單說明今日舉殯路由錄下莊嘯國先生之靈柩准定本月十一號即星期日十二點移葬今改定准十一號午後二點鐘由石灰港金神父路木橋頭起行届時送殯諸君請於十一號二點鐘齊集該處 
[臧團長派員緝匪]  
　　臧團長訪聞製造局一帶仍有匪類匿居希圖滋擾亟應嚴密偵察茲查有第三營第一連排長徐金榜炮弁吳國裕均精勤幹練業於前日委令秘密訪拿矣 
[工匠不准帶飯籃]  
　　上海鄭鎭守使查得製造局内所儲物料均屬軍械物品乃邇來時有失竊情事自應嚴加防範除委員詳愼稽查外並於昨日示諭凡製造局各廠工匠一槪不准隨帶飯籃以避嫌疑云 
[利用滬軍營操場]  
　　現駐製造局之第十三團臧團長查得所部三營士兵現須敎練而製造局附近一帶因無空大隙地致難會操茲查有滬軍營前之操場甚廣堪合本團會操之用巳於前日派兵前赴滬軍營操場修治矣 
[海陸軍又須操練]  
　　上海鎭守使鄭汝成君以新年巳過亟須開操昨與海軍李總司令飭傳海陸各軍官佐至西公務廳面諭定於本月十五號起每逢星期一三五早八點鐘聚集西砲台新操場操練各種陣式各軍官佐奉諭後卽轉知各兵輪砲目軍士一體預備屆時開操 
[保護過境軍硝]  
　　淞滬水陸警察督辦薩鎭氷君昨日訓令各區警察署及各分署云案查穆廳長任内接奉上海鎭守使兼淞滬警備地域總司令官鄭令開准山東都督府公函内開案據華興軍硝公司呈稱竊本公司前以推廣銷路特派毛時年孔昭昻等赴鄂浙等省接洽茲據毛時年等回省聲稱巳承浙江都督參謀處訂購軍硝五萬斤巳經訂立合同准於月内運到上海交貨鄂省亦有成議擬先運硝四萬斤上下赴漢陽鋼鐡廠試騐惟是路經數省船軌頻更且火硝又係軍用品沿途關卡營警自當嚴密稽查但本公司與浙省訂立合同期限甚促誠恐運貨稍有留難以致遲期受罰擬請咨會南京都督民政長及上海鎭守使同加保護俾運輸無阻實於國課商業兩有裨益等情到本都督會辦據此除批各呈照准巳分别咨函江蘇都督民政長及上海鎭守使一體保護並將起運日期填印護照數目迅速報查此批印發並分咨外相應函請貴鎭守使煩請查照飭屬保護施行等因准此除照會陸軍第七旅司令部外爲此令行該廳俟該公司運硝過境時一體妥爲保護切切此令等因穆廳長未及辦理呈交前來除分令外合亟令仰該署是卽便遵照俟該公司運硝過境時一體妥爲保護切切此令 
[慈善團歡迎新知事]  
　　上海慈善團長郭聘之凌伯華二君定於本月十三日（即陰曆十二月十八日）在該團辦事處設筵歡迎新知事洪君並請地方審檢兩廳長張汪二君及卸任吳知事穆警廳長縣市兩議會議長莫子經賈豐臻國會議員姚子讓君市政廳總董董事等陪坐昨巳折柬相邀矣 
[市政廳之宴會]  
　　上海市政廳總董陸崧侯君前晚聯合各董事等在廳設筵歡迎新任縣知事洪伯　君及淞滬水陸警察督辦薩鎭氷君等宴飲陪坐者爲上海地方審檢兩廳長與第一區第二區各警署署長各區區董及至散席巳九句餘鐘矣 
[薩督辦加給委任狀]  
　　淞滬水陸警察督辦薩鎭冰君查得所屬各區警察署並各分署警備隊隊長與水巡區等各屬員均未加委定於本月十五號一體加給委任狀以昭鄭重巡官書記等亦各分别加委 
[警界人員之更動]  
　　淞滬警察警備第三隊隊長何楚英業巳辭　薩督辫遴委勤務督察員張桂榮兼理又該隊排長金樹棠因病辭職其所轄隊士排由薩督辦調入敎練所敎練别由第一隊内抽調一排補充再由第四隊抽撥一排補充第一隊缺額昨巳分别更調充補又一區第一分署署員張　呈請辭職薩督辦遴委本署督察員倪炎暫行代理 
[電車傷人類誌]  
　　昨日午前南市恆豐燒酒行夥金德貴乘坐華商九號電車至萃豐碼頭急欲下車跌仆受傷當由崗巡上前將二十號司機人連同金帶至第一區警署將傷者送往上海醫院醫治司機人送警署司法科預審又鄉人張朝榮挑負花衣於同時行經大碼頭地方適有十號電車駛來未及避讓被撞跌傷經崗巡查知急將三十一號司機人一併帶至第一區移送司法科預審張送上海醫院醫治 
[開車人之無道德]  
　　僑居北四川路之某西婦於八號夜在卡德路乘坐念一號電車西靶子路在車内遺失值洋一百元之金表一只當由坐客華人拾取交由開車人李阿二代爲收管詎李呑没不交經賣票人訴知車務處西人卡勅而報請捕房於昨日將李拘解公堂訊實判押西牢半年以儆 
[極不體面之狎客]  
　　勞合路二十號雉妓王桂香與香粉弄雉妓王老二同控狎客李春生來院狎游於淸晨乘伊等熟睡時行竊綢皮衣服等情昨由捕房將李拘解公堂訊供不諱判押兩禮拜 
[巡捕串竊無憑]  
　　北蘇州路居戶吳少伯控美捕房三百七十三號華捕朱錦棠與過犯陳阿三串竊洋箱得贜分用等情昨由捕房將陳與朱捕一併拘解公堂經關讞員會同德領裴君研訊以原告指控朱捕串竊證據不足判朱從寛開釋陳押西牢一件期滿仍逐出租界 
[牛油號主累及保人]  
　　閘北光復路林裕通牛油號主唐仁榮上月因收買福來德洋棧失竊之牛油兩簍被中西探查獲將唐寄押四區警署其時適　陽曆新年停止辦公崔署長准唐暫行交保聽候公廨移提唐卽央鄰居協源祥火油號經理劉家春具保出外昨日中西探持　廨員公文投區請移詎唐避匿南市董家渡鴻茂牛油號其叔唐阿根處抗提不到署長傳保人劉家春到案略訊一過判交來探帶回歸案訊究 
[女工竊取繭子]  
　　聚綸絲廠管車人吳蓮堂前日扭女工胡傳氏至四區控稱該氏行竊繭子一籃當場查見請爲究辦崔署長預訊一過判該氏暫行交保聽候查明核辦 
[逃犯歸案懲治]  
　　土棍沈哭寳及沈七子張榮貴廣東阿四等前因在公共租界河南路戳斃華捕經前淸上海縣田春亭訊明判决分别監禁在案今夏沈哭寳乘亂脫逃改名沈阿二復在法租界滋事拒捕行凶經法公堂訊明判押今因押期將滿由地方檢察廳長汪君備文送至法公堂請將該犯解送來廳歸案訊究昨日午後法捕頭巳飭包探將沈押送到廳由檢察官提案　詰判令釘　收禁候再訊究 
[嗎啡害人]  
　　連和尙汪蓮香私備嗎啡針在各鄉爲人代打過癮昨爲曹家渡警署拘獲抄出嗎啡針二只押送司法科轉送地方檢察廳收押候訊針暫存 
[又是四個販烟犯]  
　　四區第三分署長警前日查獲私帶煙土之王貴生王炳吉周金榜李振我等四名搜獲煙土大小共廿八包解經崔署長訊問一過判移初級檢察廳究辦 
[督母虐待姪兒]  
　　前日有五歲男孩江有根在閘北迷路由崗巡帶入四區警署據供甯波人住居美租界開封路父母俱故因時遭嬸母凌虐是以逃出崔署長判送惠兒院留養 
[雉妓拖累女孩]  
　　雉妓李老二前晚挈同五歲女孩金小娣在南京路拉客當被西捕查見一併拘入捕房捕頭以該雉妓不應容留幼女且拉客違章分别拘留昨解公堂請究據女父金紀元投稱小娣係是生女被李妓領出游玩致遭誤拘請予領回中西官准之判金文保具結領回李妓拉客違章屬實着罰洋三元充公 
[拐帶女孩之疑竇]  
　　某包探至法公堂禀稱偵知粤婦唐鄧氏拐有女孩陶先紅乘輪起行當卽入艙查問鄧氏躱入廚房間内拘獲請究鄧氏供婦人送陳阿三上船故在艙中並無拐孩之事與女孩陶先紅亦不認識質之陶先紅供女子實被另一婦人所拐由鄧氏送登輪船訊其如何被拐不能回答判陶女送堂留養候失主認領鄧氏管押候查明再核 
[人窮志短]  
　　寓居事波路三百零五號門牌小客棧内之紹興人王芝明因貧不聊生於前日在棧呑烟　盡當經棧中人察悉報捕將王車送醫院醫愈昨晨解送公堂經聶襄獻會同德　衛君訊悉前情判送甯紹同鄉會資遣回籍 
[違背押所規則]  
　　地販葉微生因將僞單向英商羅白臣抵欵不理被控公廨訊供收押在案茲因葉將火油爐等物私運至押所内煑膳被駐廨八十五號西捕查悉禀奉中西官於昨將葉帶堂訊實判罰洋一元充公無洋改押捕房一天 
[法租界火警]  
　　昨晨五點鐘法大馬路大自鳴鐘西首面南之童鶴春藥店後面起火殃及西鄰大昌館飯店春和客棧共燬雙進樓房八　其東鄰東亞商社及西鄰鴻生泰酒店因均有高牆未被殃及昨經法總巡查得均保火險故飭將童鶴春經理並春和棧主等拘案訊明起火原委再行究辦 
[有病姑准展期]  
 
 
 

Page 11

 
 
金松泉張兪氏因馬幼眉不理欠欵銀兩具控公廨衆經傳案交保候訊在案前晚由廨傳訊兩造各延律師到堂代辯並據被告律師聲稱被告馬幼眉因病不能到堂應請展期再訊而原告律師以舊歷年關在邇未能久延聲請早日定斷聶襄讞以被告因病未到旣據代表律師聲請展緩姑准展期兩禮拜再訊 
[索討會欵之衝突]  
　　傳生順昨在西華得路某弄内向林阿才等索討會洋口角互毆扭控捕房經捕頭詢明斥退不理 
[小車夫爭鬥]  
　　小車夫江阿順昨與張扣子等在怡和碼領因爭奪裝貨口角相毆由捕查見一併拘入捕房經捕頭詢悉情由分别斥釋不准再毆如違併究不貸 
[補捐馬車照會]  
　　葡人沙瑞置有馬車一輛因未領執照被工部局查悉禀明葡署請究在案昨經該領事糯君飭傳沙瑞到案研訊明確判令補捐照會卽予省釋 
[公共公堂瑣案]  
　　胡敬臣控金瑞林不還借洋又金子廷控周林生不理欠欵均經交保在案前晚由廨傳訊兩案被告均不到案展期一禮拜飭傳保人周林生韓裕祥着將被告交案再訊 
　　四馬路大陸影戲園内吹洋號之陳毛圕陳阿三等控流氓陳阿三即小三仔）攫取銅喇叭軋至靖遠街七十三號小茶館内圖詐洋五十元不遂自將茶杯繫傷頭顱希圖反誣等情昨由捕房將陳阿三拘解公堂研訊屬實判押西牢兩月 
　　德商咪吔洋行控用人蔣德生竊取金雞納霜西藥八十五瓶託陸仁林駱維栢消贓等情昨由捕房將三人解案質訊明白判蔣押西牢一年陸駱二人從寛開釋 
　　蔡齊賢前日帶一八歲男孩丁來友經過虹口因該孩啼哭不止由捕查見以其形跡可疑當即將蔡與孩帶入捕房經捕頭詢供支吾分别收押昨解公堂請究據蔡供該孩係張姓托帶來滬判押候下禮拜六交張到案訊核 
　　趙子蘭控盛春頣不還本利銀六千兩又李春元控榮阿盤不理欠欵昨由捕房將被告兩人傳案請示判分别交保候訊 
　　蔣阿三王阿三因串竊福來德洋行牛油消贓於鄧家春由探查獲昨將三人併解公堂訊問判鄧交保蔣王押候補提供出之人到案再訊 
[法公堂瑣案]  
　　馬長卿控稱王阿明前來賒去縐紗四十疋帶往福州出售其價除收到外尙少洋三百六十元向索不還求請訊追王供欠洋有之惟此欵可與某號劃付判交人銀兩保限十四天交銀 
　　朱德春控稱使女蕭桂香聽從伊兄蕭洪飛唆使行竊衣飾洋銀值洋一千元逃往揚州窩藏唐寳卿家現蒙飭探關提到案求請訊究並聲明該婢旣作不端之事不願具領訊之桂香供聽從胞兄行竊是實唐亦供認窩贜不諱判桂香押六月期滿再核洪飛押三月唐押四月期滿一併逐出租界 
　　徐海昌控稱妻子月紅被人拐賣於楊薛氏妓院爲娼當由包探將月紅拘入捕房訊問據稱丈夫係戚正淸與徐並不認識昨解公堂徐避不到案戚投稱因家貧將妻押娼是實月紅供押期尙有一年自願甘做滿一年再行隨夫回去讞員以出於自願將案註銷 
[雜評三（訥）]  
　　民國三年之第一暗殺案 
　　上海暗殺案不見巳一月餘矣而今日商務印書館總理之夏氏又突被暗殺以去年暗殺案接續數之爲第八案以民國三年言之則爲第一案也 
　　嗚呼此等慘無人道之舉動一月不發現我人方謂暗殺命運隨擾擾之民國二年而過去乃不謂年歲方新而此驚心動魂之事又呈於目前矣 
　　夏氏爲商界有數人物以被暗殺者言則此案較前數案爲重要也兇手爲小馬夫窮追而獲以暗殺之人言則此人較前暗殺之人爲無能也從前之暗殺案未有當場破獲者此則新民國三年之暗殺案爲特異之點而稍可儆戒後來也乎 
[來函]  
　　北京孔社信古傳習所通告 
　　敬啓者北京孔社本部爲保存國粹鼓勵舊學新知起見呈請内務敎育兩部創設信古傳習所仿廣東學海堂辦法每季一課分經學史學算法輿國詞章時務六門不問年齡不分省分定最優等優等中等額各十名均蒙批奬在案茲擬於中華民國三年三月間開課所有遠近諸君願來應考者乞連赴本社報名如住居較遠者即將姓名籍貫住址及通信處函知本社以便開課日將題紙課卷一同照寄所有詳細規則開列於後 
　　一報名本社立有簿册或親自到社或託人來報隨時按照刋定格式登記並不索取分文 
　　一呈中所謂不問年齡不分省分係合全球中外而言不拘籍貫但凡有志與課均可報名代爲備卷 
　　一本所開課日在京者親自來館領卷或託人代領或照來函將題卷封寄自開日始其交卷以一月爲期遠方程途酌加時日至遲亦以一月爲度過期交到之卷如業經揭曉亦公同評閱一次只能共致欽佩恕不另列等第亦不另送奬資 
　　一現在創辦伊始酌定最優等十名第一名奬洋十元第二名奬洋八元第三名奬洋六元第四名奬洋五元第五名奬洋四元六名至十名每名奬洋三元優等十名每名奬洋二元中等十名每名奬洋一元將來投卷繁多隹搆日衆尙當續增課額奬資隨時登報 
　　一所有前列隹卷每季揭曉後另編成册年底合成一函名曰信古傳習錄以資傳播而廣陶鎔 
　　一所有每季課卷揭曉後或隨時來領或按照住址寄還惟選刻之卷須俟錄稿付刋校正後方能付還 
　　一報名後付給卷票一紙憑此來　課卷開課日卷内另附執照一張遇此來領奬資及評定原卷其住址較遠者則按照來函所開由本社郵寄至本人收到後即請付回信收條俾有稽查而免貽誤 
　　一各卷書寫如卷帙不敷者請自行備紙增添紙式不必不列但須黏接原卷之後不能舍原卷自成一册 
　　一文中除五七言詩句無須點句外此上仍請點句其添註塗改聽便 
　　一算法中有須用鉛筆繪圖者聽便 
　　一時務中國有用英文東文者聽便但他門則均須正書 
　　一本社閱卷均推請當代名宿及學貫中西者公同校閱課卷均須彌封卷面浮簽　於交卷時揭去 
　　一各省及各縣如有願仿照辦法立分所者隨時函知京師本所以便另付委託書但開課日期須在本社開課以後方有次序仍望預先報告庶有稽核 
　　一本所寄給奬資課卷所有郵費均係本所付託何日寄去何日收到回信均有簿册登記 
　　一本年開課定期屆時仍另行登報均請照開課確期來本所領卷應課不悮 
　　北京孔社信古傳習所發起人徐琪饒智元等謹啓 
 
 
 

Page 12

 
 
   
 
 

Page 13

 
 
自由談 
游戲文章 
[書鈍根祭自由神文後] [  劍秋]  
　　紀河間閱微草堂筆記謂文字有精氣劣者氣黑佳者氣紅其光熊熊上澈霄漢是說也余初以爲妄迄今思之乃知先生誠不我欺也夫文士之作文猶蠶之吐絲也當其瞑目靜坐枯腸遍索一意未得則焦灼欲死一字未安則斟酌至再是猶蠶之三眠三起也意得矣字安矣然後磨墨伸紙握管疾寫全稿旣脫猶復諷誦數四幾經點竄幾經修飾遲回審愼然後敢付郵焉是猶蠶之三眠三起而始吐絲也嗟乎庸詎知區區一紙乃由精紳心血所煊染而成者乎且夫蠶之吐絲絲盡而蠶死人之耗精神心血精神心血盡而人亦溘然長逝矣所恃以不死者惟此戔戔之文字耳今旣不能藏之名山傳之其人而日爲壯夫之所不爲巳可悲矣又復以一年以來所嘔心瀝血聚精會神之所作爲鈍根置之廢簏之中不亦悲之又翡耶文字有靈其能無恫 
[正名] [  覺迷]  
　　滬上之南京路人稱之爲大馬路而福州路則稱之爲四馬路實皆非也往來于南京路之馬未嘗較他處爲大也惟南京路爲英租界最關之路馳驟其間者亦惟闊老闊少示人以闊客而巳若稱之闊馬路庶幾名副其實滬上熱閙之場首推福州路靑年紈袴留連其間者罔不傾家促壽無他尋死而巳矣改稱之曰死馬路亦宜 
尊聞閣詞選 
[冬至書感用杜少陵冬至韻戲疊九章示養新社友] [  東園]  
　　良辰美景歲星催落落孤鴻海上來誤覆元文汚　醬懶書悶字撥爐灰十年鄉味南村徇一片離情北岸梅（謂家住歙縣南三十里北岸之南村）欲向酒家尋好夢雪香花外且銜杯 
　　吟社何人繫鉢催尖义選韻鬭詩來月團茶熟孤鐺火風裊葭飛六管灰南極壽星今李杜（謂袁公篤齋招尙齒會諸老於冬至招余少飲）北臺新雨古蘇梅（余至小海所遇皆新相識）琴書樂趣消寒會珠柱（琴名）分光到玉杯（書名） 
　　弱線初添畫漏催綠窗寒鎖夕陽來麝煤香滿凝螺黛蠣粉牆高　　灰攤飯有書籌釜粟和漢無鼎問鹽梅眼中人巳垂垂老顧奉延齡萬壽杯 
　　華林　鼓未須催花好曾經眼底來蝴蝶玉腰紗幕粉鷓鴣金翅畫屏灰詩存大學誰譌菉（謂近日與社友論大學菉竹）經補離騷不見梅痛讀與君同縱飲玻璃芳呷地黃杯 
　　頭番風信隔江催（謂京口友人催其前往）雙鯉迢迢尺素來盾鼻未磨先潑墨（謂楊中將函招赴甯）燭心方熱詎成灰三三徑裏三銖樹九九圖中九瓣梅面藥口脂聊檢點背人貯入水晶杯知否文人藻思催將軍揖客又重來出關壯士三條箭止水媧皇一捻灰淮橘胡爲多變枳海棠己聘莫尋梅神仙游戲奸雄怒留得雙雙化鶴杯 
　　遠聞西域羽書催萬里黄河滾滾來白馬驛邊流濁水紅羊刦後剩殘灰助軍誰借周瑜米作賦徒思宋璟梅今日疑團當打破漫將蛇影誤弓杯 
　　祭臘黄羊不待催司春靑鳥欲飛來防風慣啜官廚粥碎月空存投稿者枝一俞乃續宇枝一年四十五歲江蘇吳縣人現庽滸墅關鹽公堂 
故紙灰（謂家有書屋近歙南碎月灘）泛泛萍蹤隨斷梗匆匆花信逗疎梅少年曾賭歌樓酒手撫銀箏看擲杯 
　　一年纔過一年催知己難忘薛夜來十載工夫虚芋火五更睡起炷檀灰綠聊舊好參差竹紅友新聲大小梅乞借鸕鶿連理勺聊傾鸚鵡合歡杯 
自由談話會 
　　昨閱希社叢編内載戈朋雲君贈洪伯言俠士詩云大索驚天下龍泉許脫耶德君風俠重來託魯朱家於是始知洪君爲當今之俠士今俠士來知吾邑矣吾安得不爲吾邑慶 
　　抑强暴扶衰弱興利除弊剛正不阿是乃俠士之天責抑亦知事之天責也邑之莠政何可勝數其最爲地方害者則無過東溝之塘工善後局 
　　塘工局創於滿淸之季名爲專司塘工實則塘工以外凡有利可圖者無不爲其攫去局董某借辦理公益爲名而隂覬沿浦人民之田地財産故復設一局員於其中以上下其手五載以來地方之權利剝奪凈盡而糜費公欵歲以萬計鄉人因其善於拆梢故名之曰拆梢局又專收桀驚不馴及刑餘無賴之徒爲之爪牙故又名之曰檮杌藪民國成立照律該局應卽撤銷諸事自有本鄉鄉公所承理某董利慾薰心掯不交卸且在在侵及鄉公所之權限該鄉公所雖一再呈訴當道據理力爭而卒歸無效緣某董工於逢迎之故若洪君而果爲俠士也者則從政伊始必將首去此厲階矣[  怡故]  
　　丙午年余鄉大水一片蓉湖竟成澤國被災父老啼飢號寒種種慘狀非筆墨所能盡幸賴邑紳盛錢諸公解囊慨助四出勸募無如地廣人衆雖竭力賑濟無異杯水車薪而錢家橋之南首有小村落曰灣裏村有任喜全者農人也田禾漂泊家徒璧立妻兒輩巳兩日未得食家所有僅麥粉兩碗而巳因念老父多病恐爲餓損將麥粉兩碗日作餅以餉父兒輩雖號啼靳不與也吾觀近世士大夫每有衣食必先妻兒而後父母甚至有背父母而餉妻兒者不意蠢然之農夫竟能爲士大夫所難能者喜全離余家不數里余敬其孝而重其人親往叩其詳謹書其略俾世之君子知鄉僻問尙有是人也[  陶然]  
　　今人作事往往只顧一已之安適而不顧地方之利害可恨 
　　川省實業家設立織布公司織麻工廠及工業學校並在關外開墾實業之發逹於此可見一斑矣予不禁爲實業家馨香以禱焉聞廣州灣法員徵收華人人頭稅實違租界條約吾不知執政諸公將何以處之 
　　予友閔君問予曰中國借外債以行政不亡不止予曰中國土地如此之廣人民如此之衆物産如此之富總計每人負債不過十餘元何亡之有惟願國人努力進行耳[  純權]  
　　高君克繼字少蘭别號浮生亦自由談投稿者年十九歲浙江杭縣人自幼失怙家甚窘入熟讀書頗聰慧有大志好公益常熱心助人十五入某錢店學業閱兩載店擱淺返家株守是年武漢起義杭城光復黨會林立高君熱心黨務被舉爲會長力辭仍效奔走居恒鬻書度日抑鬱無聊嘗語人曰國如此家亦如此我將抱厭世主義爲高宜權第二矣本月五日扁舟渡江投水自盡舟子急施撈救登岸氣息巳絶可不哀哉[  非非]  
小說 
[偵探小說寄生樹（六）] [  不才譯意]  
　　旋有人証實吉樂爾曾於此事發生之前兩星期來倫敦並見單惕單以其所事出於詭秘大不直之譴責有加而吉於此時則力稱亨利實居其掌握中乃以其所謀知何而可得資財之術一一爲單惕詳述其所謀者蓋極奸詭而全國之富人將無不蒙其傷害也 
　　單於此時嚴辭峻絶之且謂將不願再與之共事吉樂爾供稱其所以出斯舉者良由前此二人所圖之投機事業本期利逹而反遭失敗不得已而出此唯其欲出此也則倫敦不可無合謀者不然其企畫亦難期完美故也於時遂返不魯賽爾寓單惕一書卽彼自由俱樂部中所得者也書内附銀票一紙上列除前此所受之損失外則新增入九千磅其羨餘也 
　　吉又供書外并贈以金寄生樹之小者以祝其命運之亨泰焉且囑其以翌日晚十時來不魯賽爾邁得蘭路與之相晤必無爽期蓋以比政府將有大宗債票出售苟善爲之不難立得巨資且囑單惕必嚴守秘密毋令一人或知其曾來不魯賽爾者 
　　彼可憐之單惕以得銀票之可以舒其艱阻也爲之欣然遂携寄生樹與之偕往不覺墮其奸術中矣彼於預定之時遇吉樂爾及亨利於邁得蘭路之小室中亨利故以他事先去而吉則殷勤話語竭誠以款之肅座後乃謂不招之至路易街於其己室中者良有大故在焉 
　　吉續謂單惕曰乞恕我今將下樓以取菸也菸至可作長談矣第余恐不能立返爾其自適 
　　吉旣出又言曰吾出後爾可轉戶之匙以閉之因戶之鐉蓋已損矣 
　　單於此時忽聞内室中之聲息而啓戶視之則見有一光彩煥發之物跳躍於黑暗中不旋踵間此物乃趨前撲之竟於彼驅逐此物之前巳於踝上受有爪傷毒乃入身之内矣遂發生此種可駭可怪之死事而此貓者復住火爐烟突喚之以歸而痕跡全無矣 
　　至此種罪狀之所以發生之原因實欲死之以滅口無可疑也蓋吾不幸之亡友當遇吉樂爾於倫敦時曾戒吉樂爾嗣後苟再有行爲奸僞如是者必舉發其事於比政府也嗟乎逆耳之言竟至隕其身矣（完） 
[短篇小說吃粥上當] [  鋒]  
　　辦施粥厰！！開施粥厰！！貧民受惠者不少老兄！！我們也去試試看這小便宜落得圖好！！好！！一同去換件舊衣服纔像樣二人大搖大擺且笑且走到了！！到了！！走進去！！走進去適爲廠内辦事人所見忙出來迎接道二位請入内引至一室陳設頗美 
　　坐下吃粥又白又熱又香再看那小菜是羊肉燻魚醬鴨等五六色樣樣都是美味 
妙極妙極吃完了我們走罷且慢！！且慢二位小老班現在貧民實在苦得狠請二位老班發個慈悲心多少捐些罷！ 
阿呀！！上當了漲紅了臉只得勉强說道捐十元改日到我店裏來收罷謝謝！！再會！！再會 
 
 
 

Page 14

 
 
   
 
