# 1912 - 94 - 4914059

 

Page 1

 
 
評論 
[敬告新閣員]  
　　自清帝退位忽忽兩月而萬衆欣欣翹頸跂踵以爲統一政府苟幸成立吾國民庶有幸福之一日也乃遲遲又久而統一政府之地點始獲解紛唐總理南來組織内閣極南北兩方面之慘淡經營國務人員一一披露而統一政府或可於焉觀成無何而日復一日因循玩愒逗遛滬上下遑啓行道路紛紛人言異指有謂懐猜忌之心者有謂存肥遯之志者雖局外之揣測固未必曲喻局中之苦心然統一政府則又因是而遲遲成立矣 
溯自清帝退位以後民國統一共和告成北方諸軍隊首先發難變起於燕京而析津而保陽灰飛沙壓風從響應若不期然而然焉者財產之損失人民之流離蓋已不知若干萬矣今者此風漸演於南蘇閶鄂嶠南昌之兵變接踵而起南服各行省風聲鶴唳草木皆兵旦夕徬徨莫知所措雖留守駐節之邦亦且因此而波及者世之論者羣焉歸咎於新内閣之未成立六師偶失所馭而各地惴惴朝不保夕杯蛇市虎傳或非真兵變之險象遂不免因之而紛起此不得不希望於新内閣之成立者一也 
　　光復之初人人以推倒清虜爲目的敵愾同仇一心一德洎乎遜位詔下而民國統一一二擁兵自衛之徒遂不免苟幸民國之成立兢兢焉而效鷸蚌之争廣東則有惠潮之媾兵安徽則有大通之喋血滇兵過四川且有争餉之嫌鄂軍抵廣水至爲屬土之争其他都督之與都督相抗衡軍政府之與軍政府相雄長者更無論矣設新内閣早日成立則此輩之紛争皆可取决中央之命令而戢戈櫜弓偃武修文之盛軌或者已見於今日矣此不得不希望於新内閣之成立者二也 
且余所尤竊竊不解者國務人員未發表以前人人懸一國務總長爲目的一經參議院之通過總統之公布則又若純潔高尙以辭退爲名高比者且有王芝祥統兵北上保衛國務員之流言都人驚駭函電紛馳雖道路謠傳未必果爲實事然空谷之風要非無因而生者也南北之畛域旣消融於清帝退位以後何又反發生於國務員就職以前况今日者内則宗社黨蠢蠢欲動外則諸列强耽耽窺伺統一内閣早一日成立即萬衆早一日有所托命行矣勉之尙其各以國利民福爲前提毋或兢兢於意見利之紛乘致中國前途將日陷於無政府之地位而不可救藥也 
專電 
　　昨夜（十一）太平橋附近忽報火警 
　　居民紛紛逃避各軍隊恐係匪徒縱燒圖刦急往撲滅並諭鄰近舗户一律閉門無許張皇 
　　各軍隊於救火後分投巡防旋聞 
　　白門橋有匪徒聚衆搶刦趕往彈壓先放空槍數排匪仍不退且與拒敵嗣斃匪數名並獲多人餘始逃散 
　　拘獲數人刻正嚴究 
　　白門橋某商舖被刧最鉅且彈 
傷一人間壁某氏婦登屋暫避失足跌傷 
　　今晨（十二）城内商店不敢開市 
且有挈眷遷避者黄留守立即出示力任保護人心稍定 
　　今晨留守府急令各軍長官約束兵 
　　士除出防外不准擅自離營 
　　城内外電桿電線均有軍人保護 
甚爲嚴密 
　　今午秩序已復各軍營長官均仍 
親自督隊巡遊防護地方各紳士亦各就附近舖户竭力勸慰毋自驚皇遷避反致匪徒生心 
　　（以上南京） 
　　陸徵祥三次電辭外交總長經袁總統覆電敦勸已允就職惟要求三事（一）問總長有無用人全權（二）問次長是否由總長推薦（三）問外部衙署是否可作總長官舍袁總統一一承諾 
　　擬定外交公使人名又有更動美國梁士詒法國劉人鏡俄國桂芳日本曹汝霖德國孫寳琦比國楊樞俟替徵祥到京即可正式發表 
　　参謀總長一席因徐紹楨辭職决定暫時虚懸 
　　在京旗人託名練團請給護照撥運槍械被巡警查悉所運軍火比較護照增加一倍形跡可疑刻下警界正在秘密調查 
　　民國禮服聞已議定仿普通外洋式惟文職用青緞武職用寗綢以示區别　（以上北京） 
　　此間日本軍隊日見增加聞奉天各處亦調來不少意甚叵測 
　　（山海關） 
　　蘇垣聞南京匪徒搶刧城外居民恐慌異常莊都督令軍警嚴密防範　　（蘇州） 
[公電]  
　　南京粤軍司令部電　各報館鑒前日見滬報登載南京下關粤浙二軍衝突及雨花台粤蘇二軍衝突事頗堪駭異此間粤軍與浙軍感情最篤何致釀爲鬥殺即粤軍與蘇軍在雨花台小有口角亦絶無開槍等事至槍斃隊官一節尤屬毫無影響事關軍紀民心一虚一實内安外聴所關請即更正再昨晚城内有放火搶刧者已由粤軍彈壓撲滅全城謐安合并附聞粤軍司令部文 
　　蘇州臨時州議會等電北京袁大總統鈞鑒三月念七號莊督甫離蘇赴滬夜八時閶胥即遭焚掠百餘家各官閉城高臥天明尙不出彈壓蘇不可一日無都督可知幸莊督返嚴懲莠兵土匪暫持秩序然遁人梟黨嘯聚鄕乘隙思動者尙衆聞省議會違反公意率議都督駐寗陷蘇於危地蘇民死不承認寗有黄留守足資鎭懾都督應常川駐蘇爲此迫求主持並求交參議院議定爲永久官制以生蘇民幸甚臨時州議會教育會農業會工業會國民公會實業恊會自由黨公權研究會工黨國民資格研究會田會同叩文 
　　北京國民協進會電　上海各報館各政團鑒北京外交團提議以民國政府久不成立南北勢將分裂公舉代表監督財政竊惟現時財政紊亂經濟恐惶全國生命仰於外債各省都督擁兵自衞恣意擾亂商務凋蔽民生塗炭卽使政府尅日成立進行之策猶必見信中外國度始適於生存乃自總理受任以來擲至寳之光陰爲無謂之延擱影響所及險象迭生竟使外人於民國開幕之初卽議監我財政國民未覩共和之建 
 
 
 

Page 2

 
 
設先見亡國之端倪誰生厲階種兹惡果試問總理及參議院何忍曲徇私利陷全國於無政府而不順耶頃參議院已有二十以前到京之說切望總理率各國務員於兩三日内起程北上先使政府成立以抵劇烈之外潮諸事方能著手尤望各政團各報館將此危急情勢警告國内共謀拯救無任迫切國民協進會文 
　　北京鄂省議員電　各省省議會諸公鑒虞虞電諒達鈞鑒民國成立邦基鞏固其關鍵端在立法機關組織完備瞻等此次來京亦抱定此旨惟觀國内現狀察政府近情不能不借參議院爲中央議會胚胎之地前大總統迭次通電旣定參議員須由民選舉機關我各省似宜權照電内各節迅速辦理將來修改約法更易院名增加人數另組國會俟新參議員齊集一切俱有把握謹再申明萬望貴省選員如期赴京並請即賜電復爲荷長巷下頭條南口外鄭庽鄂議員鄭萬瞻胡作賓彭介石張鴻翼等即真 
　　旅滬潮州同鄕電　廣州各報館轉陳都督鑒激真蹂躪汕島罪大惡極理應懲辦反擬上旣受上賞仇殺潮人愈無忌憚潮之生靈何以堪此希乞嚴令林軍尅日拔隊出境不然有激真無潮人有潮人無激真伏叩麾下爲潮忖度不勝盼切之至滬潮世同鄉泣叩文 
　　上海鹽業恊會電　北京袁大總統鈞鑒據粤商報告陳都督改鹽業爲自由貿易官私無分餉源將傾商民受害情迫勢急敬懇轉電粤都督維持一切上海鹽業協會公叩震 
　　烟台藍天蔚電　關外辦事處各報館均鑒共和宣布五族一家蔚自取消關外軍政府後已將駐烟駐連各地機關部分别解散查上海關外辦事處與各地機關事同一律請自今日始停止薪伙立即消滅將所有委任狀作爲無效蔚即派人來滬與張静江鄧雲溪周復生李法庚諸先生接洽趕造報銷藍天蔚叩文　 
　　烟台藍天蔚電　袁大總統黎副總統黄留守各省都督司令團體報館均鑒蔚於翌日離煙藍天蔚叩真 
　　丹陽城鄉聯合會電　申時民立民權新聞報館鑒丹徒民政長楊邦彥侵蝕殃民怨聲載道羣情忿激公理難容城鄕十七區特於十一號開城鄉各界聯合大會討論公推張鵬已電請都督委任以安民心城鄉各界聯合大會公叩文 
[譯電]  
　　巴拉瑪地峽之希望其火山噴火劇烈運河界内因火石飛墮致已荒廢死者有一千人數星期前有地理學家委員布告地峽火山復將噴火運河一带及克納白拉周圍之工人瀕於危險故有數處停工伐塔城地方水漲甚高硫黄味觸鼻工人皆不肯工作派來沙附近之火山今亦爆發損失以數百萬計此事足爲美國極大之國 
恤（栢林） 
　　昨日礦丁開工者已有五十萬人 
　　英國鐵路因煤礦罷工五星期内共少人欵英金三百二十萬磅 
　　羅斯佛於伊里洛衣斯省代表選舉大勝塔孚脫贊助前任總統者意極興奮（以上倫敦） 
　　意大利兵已由戰艦護送在屈里泊里西部某處登岸當時曾以疑兵亂土軍之意故得達目的（羅馬） 
要聞一 
[寗垣警耗彙誌]  
　　文匯報云今日（十二日）上午接南京軍士暴動消息據稱十一日半夜有兵士多人自稱未領餉銀已久公然變叛當道雖防維周密然因猝發不及措手致變兵焚掠七小時直至今晨七時黄留守始將秩序恢復擾亂之時城門皆閉惟下午續接來信云大局已定城門復啓 
　　今日（十二）下午滬寗鐵路車站接南京午後三時當地工程司來電内謂今日諸已安静變者爲江西兵數約千名當時事頗危急幸黄留守命粤軍前往剿捕擊斃五十餘人始行帖服寗省城内火車業已停開目下當不致續亂當道現正派兵搜查 
各屋城門仍閉僅准步行之旅客出人 
　　德文報載十二日南京電云昨夜有兵士在城中掠搶德領事署附近鎗聲不絶起火之處頗多 
　　本埠某輪局接南京分局（由下關寄）快信云昨夜城内火光四起槍聲不絶想係匪徒搶刧今早（十二）城門緊閉出入不通信息阻止故無從探聽確實昨日夜半下關亦有多處被搶商民驚恐異常紛紛逃避幸黄留守昨夜已抵寗當能設法鎭攝也 
　　南京黄留守通告電一萬急袁大總統黎副總統孫中山先生唐總理各部總長各都督各軍師長各報館鑒昨晚（十一）十一時半寗垣居民不戒於火焚燒房屋數間當即熄滅今晨（十二）三四鐘時匪徒數十人乘機搶刧白門橋鋪户幸軍隊防衛嚴密彈壓迅速斃匪多名並拘獲數人隨即敉半城内外各處現均安靖如常仍一面督飭軍隊注意警備以何治安謹此奉聞黄與叩文 
　　南京留守府通告電二　上海客利飯店唐總 
理陳都督曁各報館蘇州莊都督鑒今晚（十一）十一時寗垣太平橋附近居民失愼焚燒房屋數間隨卽撲熄城内外安靖如常恐謠傅失實特此奉聞留守府總參謀李書城叩真晚三鐘 
　　留守府通告電三　上海客利棧唐總理陳都督曁各報館蘇州莊都督鑒今晨（十二）三四鐘有匪徒數十人在白門橋畧行搶刧幸各路軍隊防範嚴密彈壓迅速當即弭平現在城内外居民俱各無恙特此奉聞留守總參謀李書城叩 
　　袁總統以去就争自舉都督 
　　天津各團體　要求自舉都督及推舉王芝祥督直請大總統下令委任各情已記前報此事袁大總統極不謂然嗣天津新直𨽻會同盟會又電致總統府略謂王� 
芝祥旣經直人公舉似無取銷之理且旣已舉定王君又何能再舉他人北京某團體反對究屬一部分之少數似不足爲憑云云措詞極爲堅定詎總統府方在集議此事又續接唐總理由寗來電大致謂准叅議院咨文及各函電均主張各省都督應由本地省議會公舉再由大總統委任王芝祥旣被直人公舉卽宜允許并謂以王芝祥督甘一節似不相宜請即照儀所請速行發表等語大總統閱之頗形憤懣當即覆去一電略謂豪歌兩電猶未盡意南軍北來及自舉都督兩事關係甚大萬不可行兄老矣生死不足計惟從此大局破壞誰執其咎改造民國原爲求共和幸福今大局糜爛又何必舉兄担任此事惟有兄以生死去就力爭後又謂兄之愚忱弟尙不諒何望國人惟有痛哭而已云云未識唐總理如何對付也 
　　又函云唐總理自加入同盟會後宗旨似已變更日前狥叅議院之提議主張以栢文蔚爲山東都督王芝祥爲直隷都督某某爲河南都督力求照此發表袁總統亦覆電力拒略謂都督由地方公舉抑由中央任命此固爲國會成立後解决問題但就目前而論北方三省都督業由本總統委定决無更改之理若参議院必欲迫令取消已發之命令則請先取消本總統之職任云云亦可見大總統對於此事之憤懣矣 
[北方各界力阻南軍]  
　　此次新國務員及叅議員之北來擬隨带軍隊一萬人以爲護衛北方人心大爲疑懼現除大總統發電阻止外各團體亦紛紛去電詰問前日市政維持會總議董兩會特爲此事集議對待辨法謂南軍倘必北來則北京各處卽一律罷市已禀呈大總統聲明矣 
　　又北方軍界聞此消息特於十二日發電力拒略謂北方秩序業已平定國務員北來北方軍界力任何護之責若必携带重兵則是有心猜忌北方軍人萬難忍受倘有意外本將校等不負責任等語此電列名者自馮國璋段祺瑞姜桂題以下計數十員云 
[梁阮電催唐總理北上]  
　　唐總理自發表國務員往來寗滬遷延不能北上一切政務諸不接洽兹聞除在京各團體分電促唐北上外復由梁士詒阮忠樞兩君迭次痛陳利害電催早日起程電中有云目下羣疑蠭起外間迭相揣測畛域攸分公若再不北來設有枝節某等决難擔任等語 
　　清太后消弭宗社黨之辦法 
　　近日外間紛傳宗社黨蠢蠢欲動雖尙無何項確據然前清各親貴行蹤詭秘實有可疑清太后對於此事極爲注重深慮牵動大局疊電諭召在外嫌疑各親貴舊臣來京初三日世續又奉清太后面諭擬成電旨四道函致大總統請代交電局拍發立召善耆恭王載澤升允四人迅即來京勿得在外留連致滋疑謗聞大總統已核准照發 
　　初四日清慶親王奕劻至寗壽宮請覲清太后當奉諭隨皇室總長世續人見密議許久約二點鐘始行退出聞所議陳均爲解散宗社黨事内侍僅聞太后有可否據此答覆袁世凱之一語該邸所陳情形無從深悉是日下午四點四十五分鐘奕劻即乘京奉火車赴津 
[西藏改省之動機]  
　　大總統前爲整頓西藏行政擬議恢復已革達賴喇嘛教權預定設治辦法及釐訂政教分權曁派專員與英公使磋議關於西藏中英藏印外交各事宜迭詳報端今聞臨時籌備處人云大總統對於西藏設治一舉甚爲注意屢次與駐藏聯豫錢鍚寳等通電議商人手政策日前會議又經提及大總統擬在臨時政府任内會同議院將此問題議定辦法改爲行省並將此事作爲國會第一交議案議决實行以固屏蔽而重版圖 
[外蒙近事記]  
　　外蒙僞政府議聘俄國軍官教練蒙古國民軍已早有所聞兹悉活佛已聘請俄人加里 
斯克拂爲軍事顧問官三月底已抵恰克圖當由蒙古陸軍副官散圖呼布若出而迎迓大總統聞此消息甚爲焦急聞擬派署外交總長胡惟德與駐京俄公使嚴重交涉務期達到裁撤之目的爲止 
　　蒙古　活佛於日前派正使往西藏與達賴喇嘛連絡以圖脫去中華共和民國之範圍又派密使往俄國求其援助目下蒙兵各地搶掠而對於我華人虐待尤甚在烏里雅蘇台之華商以不堪其擾皆以巨欵送與俄國兵官請其保護活佛如此行爲恐去取消獨立問題尙遠也 
　　統一政府前議保固邊疆並蒙藏設治問題曾擬在邊防各地分設邊防總督近因外蒙活佛日益驕横聞籌備處又提議此事復開會議討論數次仍未定議惟各邊防處决定改置衛戍總督前日大總統兩次電邀程德全岑春煊來京即爲與議此事也 
[大總統電促組織省議會]  
　　袁大總統通電各省云臨時省議會爲代表本省人民及監督地方行政之機關至爲重要迭據各省來電此項議會尙有未經成立者殊於進行有礙此次選舉參議員方法依約法旣由各地方自定若代表地方之機關先未成立則一切從何著手現在期限迫促亟待組織查各省臨時省議會多由原設議局改組而成該局議員本係地方公民依法選出今國體雖更人民猶是以固有正當之代表爲暫時繼續之機關於法於理均無不合除業經改組各省外所有未經設立此項議會之省應各就原設諮議局撤去諮議局之名改爲臨時省議會即以原選議員作爲該會議員行使其應有之職權以歸簡易而免稽延此項議會旣以臨時爲名本非常設一俟叅議院成立將常設之省議會組織及選舉各法議决公布後再行按照執行希即迅速辦理千萬勿延 
　　西報記中國外債之虧耗天津某法報云中國財政困難已達極點此次改革幾全乎仰仗外債爲挹注其虧耗之多固不待言近聞由北京各銀行提出之銀多爲烟台銀銀色最劣每百兩須受虧二三兩不等蓋各銀行已預先約定以最劣之銀先行交付度去部雖欲置辨而餉款急迫惟有 
忍受而已 
[奕劻避難出京]  
　　清皇族奕劻父子已挈眷赴津兹探悉其所以出京之故乃因恐宗社黨謀不利於彼故遠避之初六日那桐那晋兄弟亦挈同全眷由京奉車出京前赴青島亦以避宗社黨爲言噫此輩昔日不容於革命黨今又不容於宗社黨真所謂進退失據者矣　 
　　另一訪函云奕劻全眷已於前日離京避居天津德國租界其原因以宗社黨圖謀不軌謠言甚多此老爲清皇族領袡若不解勸無以對清太后及袁總統欲爲和解同族又不服從大有左右爲難之勢故遷津暫避聞不久將出洋遠掦矣 
[項城幕府之人物]  
　　當項城初任大總統時幕府甚多嗣厭其煩乃祇留少數人於府内改稱秘書官餘則歸之籌備處（附設外部署内）現逐日到府辦事者惟梁士詒阮忠樞張一麐吴廷燮章宗祥汪榮寳及余沈閔諸人其餘陸宗輿畢桂芳張煜全葉恭綽王璟芳諸君皆已改歸籌備處現兩處人稱之爲内文案外文案云 
　　袁總統處置軍隊之得法大陸報云北京近來極形安静惟民心尙未大定大商店仍未開門袁總統處置軍隊極爲得法凡其家不在北京附近之兵士均已調往他處目下京内之兵共約一萬二千名六千名爲憲兵隊内有旗人若干多有家眷住京此外則爲舊時禁衛軍五千名亦多住家北京者又袁總統親軍一千名係由河南带來兵士無家眷而在京者僅此而已各兵必不敢味然騒亂以危及家屬故此後風潮當可消弭 
[熊希齡亦辭職矣]  
　　理財總長熊希齡氏於舊曆二十日電上袁大總統堅辭理財總長一席袁得電後以統一政府迄未成就國勢危險已達極點等大義促之囑其卽時就道但就熊氏一方面觀察之其能來與否尙是未能預决也 
[魯人拒絶柏文蔚]  
　　山東譚奎昌侯延爽等上大總統呈云竊山東 
 
 
 

Page 3

 
 
數月以來官民衝突達於極端東西兩軍儼若敵國幸蒙大總統撤去張廣建任周自齊爲山東都督令下之日濟烟吉奉軍商士民賀電交至竊幸此後地方可以少安詎昨風傳唐總理據參議院議員提議來電反對並請大總統改任柏文蔚爲山東都督奎昌等不勝詫異查約法任用地方長官參議院無干預之權今忽反對不可解者一周自齊學問人品爲鄕人所公諗今乃易以不相知之人不可解者二周自齊籍隷山東以本省人都督本省情勢相宜而乃舍魯產而任皖人不可解者三魯省軍隊多至三萬餘栢倘督魯必以兵來勢必衝突而致糜爛不可解者四南兵患多何不移之他省而必以山東爲尾閭不可解者五有此五不解叅議員及唐總理如此主張係何用意兹由旅京魯人及烟台代表公同議决參議院議員係都督委任非人民代表其提議視同無效且以現在大局論栢之不可督魯如山東軍官之不可督皖理無二致非魯人抱權利思想實勢使之然倘必取銷而任柏魯人誓死不敢承認懇我大總統據情電達參議院及唐總理並請飭周自齊迅速到魯赴任不勝迫切待命之至 
[振興教育之碩畫]  
　　具呈嚴修李夑和蔡元康范源濂黄羣陳敬第蹇念益籍忠寅吴鼎昌梁志宸江瀚漲一麐方貞姚華爲呈請事竊維民國初建百端待理然一時之維持與永久之籌畫皆有不可不同時並謀者而教育一端尤爲培養人材至要之圖况當國家新造社會紛雜民智淺薄更不可無獨立之教育以灌輸而整齊之此實古今中外相同之理極應舉辦而毫無疑義者也惟是欲爲民國謀教育之發達其造端甚微其結果至大故規模不可不 
宏始基不可不固締造艱難非一人之私所能舉亦非僅恃國家之教育機關所能敷修等特集合同人籌捐巨款策羣力以圖成自忘蟲負懔匹夫之有責敢作嚶鳴除計畫大綱應俟擬定呈核外所有創設民國大學緣由理合恭呈伏乞大總統俯予雜持並懇飭部備案實爲公便謹呈　 
　　附袁大總統批據呈已悉民國初立啓　智識端資教育該員等創設民國大學志偉願宏深堪嘉尙所請飭部備案之處應即照准希將計畫大綱從速擬定徑呈教育部查核所稱維持一節應由理財部酌量辦理該員等務當 
力圖進行期於有成是所厚望 
譯林　　（蘇譯） 
[發見南極顚末記]  
　　（諾威南極探險隊長阿蒙生記） 
阿氏至南極探險情形以阿氏自記爲最詳盡兹特譯出以供衆覽 
一千九百十一年二月初十余與同志諸人（諾威南極探險隊）由花愛而司郎脫之冬營地出發向南極進行自出發之日至四月十一日計六十日預算至南緯八十度地點時須配置千六百基羅格郎母之糧食至八十一度地點時須配置七百基羅格郎母之糧食至八十二度地點時須配置八百基羅格郎母之糧食（内有海豹之肉）并於倉舍樹旂爲目標途次所見氷界之表面及其他情景頗爲佳妙而犬行亦覺分外適宜 
　　二月十五日余與同志諸人至一百基羅米突之地點此時各停其橇每橇一隻重三百基羅格郎母以犬六頭曳之冰界之表面滑而清净坦而平穩然行至某地冰多孔隙頗覺危險幸似此者只有二處不然殆矣途中天氣極爲清朗時有微風吹拂心曠神怡别饒情景至温度則以三月四日爲最低斯時達攝氏零度下之四十五度 
　　二月十五日由最初之旅行歸至夫那阿母船夫那阿母船長勇敢人也航行南極毫無難色以故得使夫那阿母船得達最南之海上余等歸途遙見夫那阿母船桅之上有諾威國旗臨風飄颭而船長及水手人等亦不勝歡悦夫那阿母船此次所至最南之地實爲南緯七十八度四十分 
　　自是厥後遂至南地雖在四月無異冬令余輩之小屯舍盡埋於雪所最缺乏而又不能不得者卽光明與空氣幸有二百支燭光之那克司那恩浦可發光明而室内亦得保存華氏六十八度之氣温因又研究通風之法復掘地爲事業塲以及糧食石炭煤油等之貯藏室並設有浴室等同志諸人居於小舍朝夕相聚情愫互通雖氣寒不能外出而室内則融融曳曳諸物悉備惟太陽自四月二十二日與余輩别後屈指計之已有四閱月之久冬日可愛企予望之矣余輩雖離羣索居而所作之事甚多學術之研究亦未嘗稍廢并於氣象學上之觀測得有良好之結果蓋其地旣接近大海則降雪必多而氣温亦應升高然實則正復相反降雪極少氣温降下五閱月間氣温嘗在攝氏零度以下五十度至六十度之間颶風來龔前後亦僅二次而同行諸人冬季之中亦頗健康 
　　四個月以前隱而不見之太陽至八月二十四日方始出現余等旣久患寒苦頓見陽光身心爲之一爽於是共投入温和之光線中然余等準備向南極進行此時各又於屋外駢列矣（未完） 
特别投書 
　　魏易君致本舘編輯部函 
　　申報館主筆台鑒諸君熱心國事於筆鋒硯田之間爲國民謀幸福至可欽佩特易仍有不能已於言者易每日閱報其持論正大 
鍼砭中肯者固多而動輙漫駡　近挾嫌誣衊者亦殊不少當　共和初立建設方始之時報館之責任何等重大一紙風行萬衆叢觀輿論因以造成國運　以轉移其　係之重大非如個人私談所可同日面語顧亭林先生云天下興亡匹夫有責　亦希望享受共和幸福之一人也若有所見而不言則爲自放其天　　因發言觸忌面目爲漢奸或受人指使等惡名易亦有所不避蓋欲以此爲將來享受共和幸福之代價也今將鄙見所及對於報館言論不滿意處爲我造福無涯諸主筆先生縷絪言之 
　　一曰勿責備賢者過甚也西哲嘗言曰一英雄之成功須賴多數人之扶助今以劇場演技一事觀之中西人之性情同異卽可畢露西人觀劇者於優伶偶有失悮則恕之且拍手誘其再演務使合式而後羣客鼓掌以賀之吾國人則不然設伶人一脫板或失手則台下咸叫倒好以辱之其對於執政者之舉動亦復如此重要人物出而辦事有冷眼觀其成敗者有多方掣肘務令其失敗者其隨之辦事而心存扶助之者不過其人之幕府或恃爲衣食之人而已决無所謂扶助英雄之人也今項城之出也吾國千鈞重擔彼實負之而某某等報則多方挑剔無中生有偶有爲之辨白或爲平和之言論則誣爲受項城賄買闚其用意不過欲達其自私自利之目的而以莫須有受贿買之名詞加之反對者必使人無我抗而後已此種手叚不特某某等報用之卽某某團體亦用之甚有以手　炸彈相威迫噫日日提倡言論自由而竟不許人作反對語日日言革除專制淫威而異已者必欲置之死地試間天下有如此之言論自由有如此之革除專制淫威乎噫不圖法國革命後之恐怖時代吾民又不幸遭逢於今之中國也此一節願諸主筆先生見同業中之犯此者有以　正之也 
　　一曰愼選訪事之來稿也吾國社會程度之卑劣稍有識者莫下知之當兹秩序傾覆之時正小人報怨雪恨之日也在小人只顧達其報怨之目的假搆仇家罪狀送之報館秉筆者失於檢點　爾登報小人實受其利而報館則失其信用矣卽使某顯措施不善報館有糾察之責亦宜評駡其事實不應加以數字之考　一筆抺煞此亦前清故技也奈何吾共和時代之報館亦視然教之耶卽來稿之中有須爲其代登者亦宜剔除掘人墳墓醜人閱閫字樣此等王婆駡雞之口吻我堂堂正正之報館主筆何爲代登以貽笑於大方耶易常謂西洋人幸識中國字者少否則吾國報界名譽掃地矣 
　　一曰維持對外信用也吾　自革命以來秩序大亂南北兵　外人商業吃虧不少彼外交團方日日觀察我之行動以籌對待之方針正千鈞一髮之時也吾國上下宜如何一德一心速將政府成立乃以黨派之争日久不能發表大總統不派人則已一派人則羣口交謗試問旁觀之外國人對於中國日見此種現象發生增信用乎損信用乎滿清時代大員任免之　操於皇帝報館肆詆猶可言也國家太平之時亦可行也今則共和已成矣大總　猶有任滿之期限國務大臣及各部總長儘可由國會推翻何以不能少忍必欲於存亡呼吸之間肆其抗　以致民不寗居工　失業須知此次因國務卿之争執大半由於個人各争飯碗起見我諸主筆先生何竟爲所愚而亦代爲紛訟耶此時臨時政府人員業已發表但去開國會之日尙遠最好請諸主筆先生於各部總長之優劣暫且含忍其賢不肖默識於心俟國會成立後將其 
前後事實和盤托出彼時再行組織完善政府卽可不生危險若必於此時互相攻擊豈非使外人笑我國民無共和資格乎 
　　以上數則不過擇其最關大局者至於小節之應注意者書不勝書自在諸主筆先生之鑒察區别也易情長筆拙書不盡言　蕘之言敬以貢之諸主筆前尙新採擇施行實爲德使魏　　首再者各報尙有用滿奴亡國奴等字樣易大不以爲然蓋現欲合五大族爲一家豈可逞口舌之快而挑起惡感君子曰投井下石仁者不爲又曰以强欺弱勝之不武今以奴名加之已亡國之人此豈共和人民大度所應如此若曰吾祖宗受滿人之虐待今辱滿人以雪恨則不啻自將祖宗弱不能禦强之劣點暴示於人尤所不取總之眼光須注遠大成大事者尤貴有大度此刻但求共和鞏固一切末務俟諸異日改良可耳 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[陜甘郵路將通]  
郵傅部復蘭州趙都督電云蘭州趙都督鑒奉大總統交到尊電内開請速通電報郵政以速文報等因當經分飭司局遵辦查陜州至西安一带經本部派洋員德發祿杜和白前往接通郵路並派杜和白管理蘭州郵務兹據郵政總局轉據蘭州分局電稱由蘭州至西安之郵路十日卽可照舊接通等語特此電復郵傳部江 
[電請川軍離甘境]  
　　副總統前因升允輩在陜甘反抗共和曾電請川都督尹昌衡派李君樹勛率一混成恊出隴右進攻甘肅現升允已承認共和甘肅都督已委任趙維煕署理而川軍不知仍舊進攻昨副總統接袁大總統來電略云據蘭州趙署督電稱得甘南函告川軍統領李樹勛已派楊管带佔據徽縣銳攻秦州人民驚避騒擾不堪請飭川督速即撤歸以免生民受塗炭之苦副總統當即轉電成都尹都督電飭李統領等迅速撤回以免甘民驚疑 
[漢商會維持市面策]  
　　漢口市面向例外帮倚錢幫爲周轉乃自民軍起義後収款還欵兩無着落商務總會於日昨要求黎副總統其條件如下（一）請現欵今日鈔要擁滞現銀缺乏急宜維持市面以現銀補錢票帮之不足金融流通轉圜自易（二）求撫卹漢口爲起義之區又當交戰之衝無論何業商民慘苦幾難言狀不有撫卹無以慰衆心而固生計（三）請速建築查回漢商民現幾無立足之地行號羣趨租界舖店支棚爲生且有無屋可棲泊船傍岸者外溢中虚實非久策急宜規定建造可以鎭觀望者之心免致久困益增商累（四）請緩催欠欵前清銀行及官錢局折放欵項擬求從緩催収各存户分存數目擬勸從緩提取俾銀錢各業可紓目前之急而無竭蹶之虞各帮賴以周轉市面即可流通其未經損失各商家尤須催令趕速還欵以上四項統乞副總統出示曉諭限期担承稍展時日以期顧全大局藉興市面 
[大總統調用起義元勛]  
　　武昌爲首義之邦人才濟濟詎可安於小就且南京政府多已彙征鄂軍人員未免獨令向隅是以袁大總統電商黎副總統擬請孫武蔣翌武劉公張振武葉于蘭阮毓崧蔡濟民楊玉如石志泉羅傑楊時傑李基鴻魯魚魚彭方傳哈漢章黎澍等十六人赴京擬分别派往總統府及各部供職黎公以鄂中人浮於事發難元勛正苦難以安置今袁公開誠布公求賢若渴何敢私其所有使志士不能發抒懐抱爰轉告孫蔣諸君務速赴京應微旣可展素抱之經綸復可解鄂中之紛争力爲推榖勸勉即行聞孫蔣諸君昨已邀集會議以决去留多月主張辭謝者其應徵者祇哈張羅楊黎魯等人他若楊玉如葉于年彭方傅等去留未定至孫蔣蔡諸君則自稱無建設之才决計婉辭以讓賢能 
[大通戰事餘聞]  
　　大通黎宗嶽前因被圍日久自知力不能支於四月初六晚酌带隨從乘輪巡弋江面隨即搭江新赴鄂 
　　駐通軍隊本有三千餘自聞黎去悉環商會要求發給本月軍餉（聞黎僅發過上月半餉）嗣經商會與之婉商限五日照發該軍始散幸無强槍情事現商會已向各帮攤出八千金擬到期仍發半月月餉 
　　柏軍統率領三營已於初九日抵通至江貞楚同兩兵艦及小輪拖带之民船其所裝軍隊現均停泊新洲頭登岸與否尚屬未定聞栢軍統以皖人對於大通多主張和平解决故此次隨行來通者如汪菊友劉藻彬潘魯菴邵逸周諸君皆願先行上岸與黎苦口相勸幸黎顧全大局輕騎出奔皖人相與歡忭不置 
　　當栢軍未抵通時該處紳商已預備歡迎及栢軍至通商舗一律開市大通原有兵士咸已降服惟秩序仍未回復柏軍統擬將此軍另行編制一俟江寬由安慶回時即派砲兵司長黄鏡卿潘魯庵二君带回浦口餉項由栢軍統籌發至隨带兵士一俟人民安堵仍卽駛回浦口决不登岸以免居民驚恐其所裝江寬兵隊已開往安慶駐紮 
　　蕪湖第三旅二標標統傅家珍所帶軍隊駐紮銅陵縣東門外謝家祠堂胆敢將該縣富紳典舖居民搶擄六十餘家郵政局及順安天主堂亦被殃及劉旅長得信立率二標二營管带李南山領隊星夜馳往勦辦初八日到銅陵初九上午十時將該叛兵設法誘至江邊三出夾地方四面圍攻槍斃三十餘人落水淹斃者二十餘人捉獲者二十餘人現已解蕪懲辦又聞安慶派往大通軍隊在池州青陽等處亦遭搶擄姦淫抑何皖民之不幸耶 
[晉民政長維持鹽務]  
　　山西鹽務自李木齋到京後議以蘆鹽借消晉岸（河南）由度支處輸銀六萬兩交與晋省名爲救濟晉省之困難實圖破壞晉省之豫綱經周民政長再四駁回李尙擬用强硬手叚逕由津運鹽來晉幸周君直與度支部交涉現已遏止此項詭謀矣　 
[續辦馬隊排長一人]  
　　蘇垣馬隊排長劉自珍當閶門外兵變時隨同搶刧經軍政司訊明鎗斃等情已記前報兹悉四月九號軍玫司飭傳馬隊排長劉自珍到司之時尙有該隊前隊一排排長馬志義亦有同搶証據是以一併傳到交軍法科審訊因劉已供証磪鑿當日先行鎗斃其馬志義供詞尙多狡飾須待搜查証據當即管押旋派員在營查起原贜並飭傳同營証人於四月十號由軍法科復行審究該排長馬志義見贜証確鑿始無可狡飾據實供認同往搶刧不諱旋由軍政司禀奉莊都督命令立飭將該排長馬志義即在軍政府内照軍律鎗斃並將其罪狀出示曉諭云 
[淮城學務叢談]  
　　淮城前有何述曾等議倡辦山陽初級師範學校以舊時考棚經費爲開辦費及本年經費惟此項考棚經費止一千緡明年經費卽無從出現已通信安桃清鹽阜五屬教育會請其協助校名改曰淮安初級師範爲六邑公共之校不知五邑能承諾否也 
　　敬恭學校今年因經費支绌裁减教員薪水此校各教員薪水本屬無多半係義務今再裁减幾等於無然諸教員如喻承基諸君均不避勞苦熱心公益之人卽無薪水亦斷不計也 
　　淮安中學校向以奎文書院欵充用不足由鹽城阜寗兩縣補助之現淮安府名義取銷該校定名曰山陽縣中學校而學生仍照舊例六縣兼收聞阜寗縣人首倡收回補助費自立中學校之說果爾則鹽城必將仿行山陽中學校難乎其爲成立矣 
[蘇都督指令一束]  
　　浦口議事會以江寗地方審判廳越境拘人等情具呈都督府奉莊都督指令云呈悉江寗地方審判廳如有違背管轄區域越境拘人情事應由江浦判廳具文呈請省城高等審判廳查明核辦此令 
　　金山張堰鎭公民等具呈請派熊雋江組織審判廳等情奉莊都督指令云查法官爲人民生命財產所寄托本都督對於任用資格限制綦嚴均須以法政畢業得有憑照者爲合格熊雋江旣無法定資格斷無任用之理且現在司法經費異常支絀各鄕鎭初級審檢廳擬暫緩設置該鎭事同一律亦未能遽議組織也此令 
蘇垣牛痘醫會具呈以醫生邱省三把持公地警局偏聽勒遷等情奉莊都督指令云查前據來呈卽經指令逕呈蘇州民政長察核備案該會是否呈准立案仰該民政長查明具復核辦此令 
　　六合公民林上林等呈告無賴董恩隆等兇閙民政署持械追擊代理孟民政長請派員密查拿辦等情奉莊都督指令云據呈已悉應候派員查明核辦此令 
　　鹽城臨時議會誠員張尹煕等以宋潤趙桂霖等因公被誣公求照雪等情具呈都督府奉莊都督指令云查此案前經江北都督派委提辦昨據省議會議員周虎臣等來呈爲宋潤趙桂霖二人聲辯公　銷案等情卽經據情轉咨江北都督察核復奪辦理在案應俟復到核辦　卽知照此令附件存　 
[旅客吸煙須領煙照]  
　　蘇省巡警局以取締吸烟人民挑膏執照業已頒發而外來旅客有吸烟者亦應取締以嚴烟禁而便稽查兹由警局議定凡城内各客棧赴東善長巷換照處城外各客棧則分赴閶胥盤路婁齊葑路一區警局報明請領聯票遇有外來旅客到棧時由棧主詢明名姓年歲籍貫吸烟分量指定在何路何店挑膏塡明聯票交由該客自行赴局請領十日執照方可挑膏在棧吸煙每吸烟一錢以内者繳照費銅元三枚如十日期滿即行倒換如該客在蘇不滿十日卽須他往者即將此照繳銷違者議罰等情已出示曉諭矣 
[河南外債談]  
　　汴省借用外債一事早經前清汴撫寳芬提倡於前嗣以亂事未定擬辦此事之周鍚綸卽行回里日前齊都督耀琳因汴省財政危險已達極點若不早爲設法必致現出種種意外之象昨特召集官商兩界會同諮議局議長議員等商議此事當時各議員對於此事頗不贊成又極力研究日後清理之方法惟王藩祖同宣明司庫竭蹶情形及種種之開支謂非借債則三個月之内必有極大危險諮議局議長方貞亦表同情遂决計借用外債並擬以收人之釐金稅契爲抵押品惟出面經手之人仍非周鍚綸不可因其家財豐足尙可照洋商之信也現齊都督之意擬俟諮議局議决卽當電致周鍚綸籌辦並聞即在諮議局開特别大會以便解决此問題 
[贛省改部爲司]  
　　贛省軍政府改部爲司所定官制業經臨時議會通過預備實行現經李督分别酌定政務廳及交通外交兩司從緩議設外其本部總務秘書兩廳仍舊辦事兹特委任六司長官裁汰冗員籌備一切定於五月一號開辦兹將各司正副長姓名錄下軍務司正長俞應麓副長張謙内務司正長由副長羅家衡兼任財政司正長魏斯炅副長鄒樹聲教育司正長宋育德副長熊育鍚司法司正長由副長徐元誥兼任實業司正長曾貞副長歐陽彥謨審計廳廳長高巨瑗各該司應設職員已由李督諭令司長分别遴員呈候核委 
[南昌改設警視廳]  
　　贛省巡警總署開辦以來範圍極狹現經該署坐辦伍建威帮辦吴照軒擴張警權統一辦法改爲警視廳接管全省警務由都督指揮一切業已定講援照寗卿辦法呈請都督備案實行現奉李都督批謂查各省官制均經次第更正贛省自未便獨歧該總署所請將巡警總署改爲警視廳與湖北江南各省一律辦法尙屬妥協應准先行試辦並由參事廳迅將關防刋就呈府以便給發除批復外并經李督通諭各部廳及各標營一體遵照矣 
[贛垣近事錄]  
　　瑞澂股欵贛省李都督於四月七號佈告云照得景德鎭磁業公司瑞澂股欵早經没收嚴切追提在案本難通融辦理兹據該鎭商務總會呈據種種困難情形磁業又爲今日當急謀發達之業自應體恤商情維持實業准將瑞澂股欵全數作廢爲全省公股仍令渾合依舊營業其瑞澂所執有之股票一律作廢不得轉售除批知該總會及通電各省外爲此諭知各部廳並軍學紳商各界一體知悉 
　　方氏哀聲　贛省二標統带方先亮於初三日謀亂敗露後由後門穴洞逃入附近樊家巷菜園中歷一時之久嗣因槍聲平息由園跑走經過高橋有巡警見其形迹可疑向前阻止方卽跪云我家無故已被抄洗放我一條生路因此竟被脫逃遂由磨子巷乘坐小轎由德勝門逃走尙未出境現經李督密諭總務廳長王良箴遴派偵探四路緝拿頗爲嚴密所有報告均經李督閱後發憲兵司令官廖伯琅分路派兵馳往拿辦矣 
[杭郊兵匪激閧記]  
　　杭州離城四十里之筧橋鎭向爲陸軍步隊大營駐紥地點光復後奉調出征留防無多近有中路巡防軍兩隊塡紮該處藉資保障四月初九晚（舊曆二月二十二日）八句鐘時突來大帮土匪均着黑色軍服半執洋鎗半带刀矛來勢洶洶一時營市商民均各紛紛罷市巡防營聞警出隊彈壓詎該匪並不答話遽爾開鎗對抗四小時之久卒因匪黨人多兵力單薄被匪擊斃防勇三名不得已率衆敗退其時鄰近某師團接該營電話警報亦派陸軍警察一隊飛馳到塲尙未發聲而匪彈雨下祇得開鎗抵禦然衆寡懸殊勢又將不敵幸某憲兵突生急智驟吹警笛巡防營聞聲接吹煞時警笛亂鳴匯黨疑有埋伏驚懼潰敗憲兵與防營乘機追擊當塲擒獲四名餘衆逃散當將已獲諸匪捆送軍政府嚴究外聞都督已電飭中路統領迅率大隊馳赴該處鎭懾以便搜勦餘黨 
[浙議會之政務委員]  
　　浙省自二次召集臨時議會以都督提出統捐改辦認捐案爲最要乃多數議員率皆淡漠視之即開議時亦無政務委員之隻影莫議長恐褻外觀日前函請都督要求速派現由民政司派出樓君金鑑夏君鍾澍馮君汝良曹君文淵盧君鍾嶽等五員學行才幹頗稱一時之選惟財政司所派之景鍾魏三員則尙不滿人意云 
[浙省定期慶視凱旋軍]  
　　浙省慶祝凱旋軍其種種籌備情形已疊紀本報兹聞犒賞勳章一項前擬區分金銀二種現經委員長派員查估需欵至七八萬金值此金融恐慌不應再有糜費我軍人尊重名譽當不因此介懐 
業已禀商都督一律改用銀質等級加以度金估計僅二萬四千金惟紀念杯壺各磁器原擬赴景德鎭定製因道遠件多曠日持久亦擬另行更代一切設備須兩星期方能完善聞擬訂定四月二十五號爲慶祝開幕期云 
[不愧爲烈士之父]  
　　徐烈士鍚麟之父鳳鳴先生昨上蔣都督書其情詞謙抑足以爲今之争奪權利者風焉特錄於左 
　　大都督鈞鹽頃奉麾下交到前陸軍部黄總長有電敬悉大都督以兒子錫麟在皖殉義議有撫卹屬將父母妻子名氏年齡住址及某年月日在某地死難開呈電核以便轉請仰見大君子抱惻隱之懷爲表彰之舉臨風拜德感激涕零第以民國之成東南半壁捐軀之士實繁有徒論功議卹宜有所先雖當時虜燄方張濺血滿酋亦足撼天下之精神褫胡虜之魂魄然無後此諸烈士之繼起則民國光復緜渺無期所謂莫爲之後雖盛不傳也况今日大勢南北雖云統一畛域尙未悉除民國雖立初基外人猶未承認權利所在兄弟甘于鬩牆意見分歧鷸蚌之事未已萬一政出多門遷延貽誤瓜分豆剖萬刦不回則首難之人所視爲革命功臣者將轉爲民國罪人矣言念及此可爲寒心伏願大都督藎籌碩畫竭力維持以一浙江全省之政權藉鞏中華民國之基礎使鳳鳴得爲共和國民優游林下含飴弄孫以終餘年則死者之幽靈以慰而生者之受賜亦多矣議卹之典萬不敢當肅此謹呈以代面謝敬請勳安伏維鈞鑒浙民徐鳳鳴頓首上呈 
[浙省將頒檢查蠶種令]  
　　浙省蠶業年來每况愈下現聞民政褚司長已擬有改良辦法六條即日令行各屬縣知事召集自治紳民因地制宜悉心研究將討論所得理由限陽曆五月前詳細具復以便宣布實行計改良辦法（一）各蠶户所出春夏蠶種販賣各處者均須呈報縣知事轉送檢查（二）各蠶户所出春夏蠶種限於陰曆四月以後七月以前繳齊聽候檢查（三）各蠶户販賣蠶種之期須在陰曆十月以後至次年正月以前不准隨時販賣有碍生理違者懲罰（四）未經檢查之蠶種不准私行販賣一經查出當即行懲罰（五）經過檢查之蠶種由檢查員蓋用騐訖圖記證明實屬良種准其販賣（六）檢查蠶種經費由縣稅中提撥不收檢查費用 
[杭州分申其昌土棧於本月十三日先行交易吉開張]  
本棧開設杭州四十餘年專辦大小洋　寄售川雲各土貨選頂高定價劃一批發公道零剪概照原箱諸君賜顧無不格外克已以廣招徠特此廣告上海分棧開設法大馬路東首興聖街口坐北朝南雙開間洋檯門面便是 
[改良生髮膠色出頭髮]  
髮乃血之餘血枯髮脫落本主人由化學發明一種生髮膠以活血生髮諸藥化煉成膠香而是清潤而滑融流血液係生髮之第一妙品專治病後產後血襄陰處脫髮等患男女均可照仿單用能使禿髮重生或髮黃髮枯久搽能烏黑滑亮如剪髮之後常刷能使柔軟烏亮由本醫藥室一家發行以來治好已指不勝對各省大藥房均有分售每瓶大洋五角每料六瓶洋二元五角如無效驗包可退還 
總以行開設上海山西路即盆湯街大街　　里二衖對門人壽醫藥室王人製 
[儒醫來申]  
揚州張綬引導先生世傳醫學脉理精深素志不欲懸壺凡親友之求診者無不得心應手現在來遊滬上同人挽留壽世庽　板廠麥根路新橋口洋房十六號敬告病家幸注意焉 
巢梧仲　任逢辛　虞洽卿　許蓉叔　卞伸茀　殷楫臣　畢畏三　徐階平　仝啟 
[上洋新開公和土莊　擇於舊厯二月十九日開張]  
本行向在香港督辦大小洋藥歷有年所蒙各紳商讚賞並設分莊在四川雲南陜甘貴州等省採買各處本土今分設上海法大馬路吉祥街口東首雙開間石庫門面現今中外賛成禁煙期限不　因小行存積　土尚多意　疏通至於貨色之高價目宜自當特別以待更聘請廣東名師精製各種煙膏發客貴客賜顧認明本行牌號圖記應不致誤專此登報本主人白 
[醫寓遷移]  
吾　陳薦卿先生大名　也前在滬上為醫中手屈一指故後其哲嗣叔英先生即在錫地行道亦冊名冠羣醫凡吾同　所共知也茲叔英先生於去年來　暫寓新碼頭內　門求治者日繁可見夙　才望足以致人之信者深也　僻居南市北市往診者則每苦不便爰移寓英租界六馬路東新僑　街東安里卽電車停起之所便是該處南北兩便就診者較易　　　此佈 
錫金四鄕頌揚總董周舜卿啓 
[町田洋行遷移廣告]  
本行創設在三洋　橋臨平里內迄今年餘祇因房屋狹窄花色互不多不敷展佈個為擴張地位起見特遷移至三洋涇橋　浜紅磚大洋房第十五號門牌交易茲特聘請章君玉書經理專運東洋雜貨軍裝呢絨斜紋各色疋頭以及新裝應用各物無美不備有善必臻客躉批發比衆克巳如蒙　軍學　商各界賜顧不勝欣幸恐未周知特此佈告　德　風三千二百四十一號　上海町田分行 
[上海三馬路東書錦對門朝北石庫門內源昌成珠號專收精圓珍珠告白]  
本號發兌珍珠寶石一應俱全專收上等精圓珍珠物質精美價值不論如若成交即兌現銀特此佈告 
[上海揚樹浦森記製造機器廠]  
逕啓者敝分府禦武兵艦由貴廠修理完竣工料堅緻速力頓增足徵督修諸君辦理認真慎重兵事之至意以後此項兵艦之請煩修理者接踵而至貴廠之榮譽定卜馳名遐邇也 
嘉興軍政分府軍需科謹啟 
[瓣香廬驥製半夏聲明]  
黃帝與岐伯論咳嗽岐伯謂五臓六腑皆能令人咳嗽　　人能使百脈空虛臓膈牽動予謂無論五臓六腑之咳皆必假道於肺故肺為載痰之器即是明証至推其生痰之源良由脾土虛濕清者雖升濁者難降留中滯鬲淤而成痰故治痰必先治脾手　既健則痰自化矣然痰亦有五飲亦有五若痰在脾經者名曰濕痰其人面黃嗜臥腹服食滯痰在肺經者名曰燥痰又曰氣痰其人而白氣喘寒熱不樂痰在肝經者名曰風痰其人面青躁怒便溺秘　痰在心經者名曰熱痰其人而赤心　口乾唇燥痰在腎經者名曰寒痰其人面黑足寒心多恐佈若素盛今瘦名曰痰飲咳吐引痛名曰　飲身體疼重名曰溢飲氣短不臥名曰支飲嘔吐背痛名曰伏飲以上五痰五飲古人治法不同惟我崔氏驥製半夏竭盡心血功能出奇制勝不論各種痰飲咳嗽服之靡不立起沉疴永無再咳之患近更精益求精匠心獨運凡多痰之人服此半夏　　　能將已成之痰淘汰化為精液以補天一之水其淘汰出之頑痰或走大腸或從口吐此法為古人所未有儘可面試神驗昭彰但　諸君必須之牢記惟崔氏驥製半夏有此奇效因世風不古呼有毫無實驗之藥拾人　　抄襲告白居然大言不　欺騙同胞更有明目張膽仿造偽藥本主人深惡而痛嫉之用特敬告　中外采藥諸君必須認明石印農工商部執照浙江巡撫獎憑仿單反面五開間盡圖並工部局醫官施敦來化驗據方是的真半夏上有驥製兩字尤　認明五開間門面驥雲氏督　招牌方不致誤若見一開間門面者便是假冒本主人已經稟明農工商部註冊改稱崔氏驥製半夏並改用註冊商標天馬為記以昭慎重大盒洋二元四角小盒洋一元二角每料六大盒洋十三元二角批發格外克已如無消路可以逼藥還銀　上海盆湯衖過絲業會館五開間門面瓣香廬驥雲氏總發行所啓製藥所仍在北京路根德里外埠來信須寫明寗波路第一百十五號 
 
 

Page 7

 
 
本埠新聞 
　　唐總理之慈善心 
　　團體聯合義振會公舉孫中山先生爲會長等情已誌前報兹於陽曆四月十二號由梅竹應錢野氓張仲屏陳榮華程掃濤五君謁唐少川總理籌商辦法聞唐總理令以政府名義召集各團體舉辦臨時慈善公債票數百萬元以救急振現在該會定於十五號一時借張園開會廣布傳單召集各團體并請伍秩庸徐固卿熊秉三陳英士諸君演說唐總理爲主席云 
[四訊陳仲瑀案之嫌疑人]  
　　閘北第一旅第一營營長曾振卿因擅拘前清浙江鹽運使陳仲瑀（卽陳玉麟）迭經華洋裁判所長許繼祥君傅案集訉均誌前報昨晨（卽十二日）十時復訉先據証傅鳳元供在閘北巡警總局公事房專聴電話四月四號十二點一刻餘鐘都督府外務科科員王指南有電話詢問昨日是否有印度人被拘吾答印度人已釋出又問陳仲瑀及他人吾答不知王又囑往間壁游擊隊關照勿將陳仲瑀率交他人解去須候都督府外務科人員到來定奪說畢吾隨到間壁營内知照詎曾管帶不在營内栅欄門口有人攔阻不令進内祗能向門口站的排長告知外務科有電話不得將陳放走再過十餘分鐘游擊隊統領陳漢卿有電話來問陳仲瑀曾否解出吾答不知他嘱喚曾管带來聴電話我去唤時適遇被告在門口隨往聽電話但聞答稱陳已解出此時约十二點三刻究竟曾否解出無從知悉但未見被告打電話與都督府及陳漢卿是時已十點多鐘吾尙未上班彼時值班者係黄漢勝訊畢又傳証人王指南訊供係滬都督府外務科科員查向章外省咨謮或向租界引渡提人均歸外務科經辦此次都督府並未接到外省咨請拘拿陳仲瑀之公牘至於軍界規則若非軍事犯均無權越爼縱欲拘提前清逃官等類亦應知照司法警察執行若在租界必經交涉司辦理此次拘捕陳仲瑀滬都督始終未有命令四月三號之事並未知情因都督等均往歡迎孫總統並商槯要公甚爲忙碌四號十二句多鐘陳都督始有命令飭查陳仲瑀一事謂新閘捕房據陳之家屬報告謂伊主人被拘但捕房云在游擊隊陳之家屬又謂在水巡區故先打電話至巡警總局繼據水巡區云陳已來過現在游擊隊因該隊未設電話故由總局轉去阻止勿將陳仲瑀解往他處一點十五分鐘吾卽乘馬車到營内被告適他出據排長云印度人昨晚早經釋出至陳仲瑀則於十二點三刻解去吾卽命速請營長約二十分鐘營長回來當詢以拘禁陳仲瑀係奉何人命令據云係外營偵探所爲均是中華的公事我責以旣爲營長必知規則營房非拘禁處所曾無詞對答但云已由原拘之人帶去詰以捕獲時旣未奉命解走又不詢明去處似辦法殊屬不合使仍無詞以對當時吾卽將細情報告都督至該隊排長確未間其名姓此事都督得二三處之報告大約捕房見過唐總理由總理轉告都督都督卽在客利西飯店打電話飭查時約十二點多鐘初三日被告旣無報告初四日亦未見被告去報告都督被告在營内向吾說據偵探等說有二三處公事浙江都督及藍天蔚均有命令等語吾說不報上官終屬不合據云曾報旅長轉禀都督的但吾打電話與旅長未有回復總之拘禁陳仲瑀實無滬都督之命令被告一切舉動實非正當辦法吾方　所說軍人應服上官命令係專指本營直接管轄之上級官而言卽各陸軍尙且各有軌屬何能服從他省上官命令陳仲瑀解走時開說從後門出去的想係恐人覺察之故所用門板是否營内之物却不知道旋據被告律師沃沛譯稱原告証見已齊兹將被告一方面案情略爲伸說查此案從租界將陳仲瑀拘捕而未得租界行政者之許可固屬不合卽在滬軍都督權力範圍之内而未奉都督命令亦屬非是但拘陳之人則並非被告另有其人被告旣將陳仲瑀留遇一宿次日未奉命令仍令带去殊屬失察今揣測被告之心理初時必以爲戰　内所應爲之事漫未覺察與故意違法者有别至於追回陳仲瑀時被告頗爲盡力應請堂上察核述畢卽傳被告曾振卿訉供在游擊隊爲營長四月三號拘捕陳仲瑀一事起初並不知道迨吾回營始知已在營内約五句鐘旅長陳漢卿卽到營内吾卽請他去報告都督他說請示都督後必有辦法不料候至次日仍無命令而該偵探等屢次催促於初三晚間卽欲將陳带去至次始設　請馬隊隊長李華田向水巡區借小輪意欲請警長的示送往都督府内以脫干係吾在偵探面上只說你們呌不到船吾們水巡有公事船可以到蘇州再行解往南京 
偵探等聞之始允將陳交吾回至水巡區借船及到船上該探等聽說解往都督府似乎恐吾奪功故頗不願意竭力反對吾卽將陳带回營中想留數時或命令下來不料該探連次吵閙勢難再阻雖該探等祇有二十餘人吾們營内共有五百多人伊等之武力雖不足以挾制吾等但伊等旣稱有浙江蔣都督關外藍天蔚等各處文牘吾們碍難違抗那巡警總局磪在吾們間壁該探等不送至警局因偵探長朱福海從前曾經與吾認識故初時馬車驅至營門時朱卽向吾們兵士說同你們營長是認識的其時吾不在營内由副目曾祥雲請吾回營的初四日得外務科員來問及此事吾說人已去了如何是好王卽賣吾不奉命令擅自拘釋吾答以久候都督命令未到無法再阻祇得設法將其尋找好在彼等臨行吾派有五人跟去保護陳仲瑀因恐該探等半途索詐銀錢將其釋放或陳仲瑀服毒短見等情此偵探隊不知是否統屬於中央政府僅知其爲鐵血隊陳清泉所派聴偵探叫陳清泉爲總辦的當時實未探訪中華民國究竟有無此項軍隊及二十日有無不規則之行爲竊以爲彼此同爲軍人輔助辦公亦屬常事并非覬觎上官奬勵蓋陳仲瑀此人旣爲該探等所捕縱有奬勵亦輸不到吾後知都督要人吾曾親到蘇州况將陳尋回卽吾所派之人從水陸碼頭四面兜抄方在盛澤地方尋到請堂上明察供畢又傳該遊擊隊譚副長供稱四月初四日在營内兜圈子忽見一馬車内拘住一人據說是漢奸當卽回營報告及至吾下樓馬車已進營門隨卽飭人報告營長營長回營後他們卽上樓與朱姓偵探接洽以後就不曉得了陳仲瑀何時釋放亦不知悉供畢又傳証人曾祥雲供稱在遊擊隊當副目四月三號下午在梅園里地方見一馬車拘住一人說是漢奸問吾是否遊擊隊叫吾帮忙將人拉開吾隨卽回營報告副營官及副營官下樓車已進門旋往報告曾營長請其回營旅長隨後亦到營中初四日都督府電話及何時放走陳仲瑀均不甚詳細至於陳仲瑀臨行時營長所派五人乃四個正目一個排長跟去無非懼該探等沿途勒索私縱及陳仲瑀服毒等情此派去之人前日已回至於該探等本說到南京者聽營長說聽偵探道恐陳仲瑀旣有洋人替他保險惟恐中途疎忽故而欲從义袋角趁小輪至蘇州再行上岸解往南京營長派去的人由營長给有盤川二十五元那偵探等催促要走時亦並未十分大吵閙供畢被告律師沃沛聲稱此案被告曾振卿實無知情串通等弊蓋偵探等將陳仲瑀拘至營内被告並不在營及至次日尙欲再留片時而該探等吵閙不止此時該被情形甚屬爲難因久候都督命令未見頒發卽以爲都督有默認之意倘堂上設身處地爲被告當時設想卽知其種種爲難情形此時之誤點不在旅長不執都督却在報告後下令已遲此案被告縱有失察之咎設因此卽照原告律師據引之刑律科以罪名未免不公因被告爲軍人資格非私人可比與律所載三百廿八三百廿九二條均難脗合况直接捕陳之人今尙逍遙法外何能獨治被告之罪素知貴公堂爲最公允之法庭不致蹈滿清之舊習必能尊重法權秉公判斷旋據公訴律師林行規辯稱頃被告律師反對敝律師所引據之刑律但細爲研究被告旣爲軍官本有補拿軍事犯之　力此次被告爲其所不當爲之事而侵犯人民之自由卽爲濫用法權援據該刑律所載三百廿八三百廿九二條固甚適當總之敝律師與被告素無嫌隙能有通融之處當無不曲原况被告所延律師不特法律精通且辯難研求　不詳盡此案更無屈抑之虞應請堂上按律裁判間官許　祥君遂判下禮拜二（十六日）二點半鐘宣佈堂諭 
[蒙藏交通公司籌辦處成立]  
四月十一日本埠通商交涉使署開蒙藏交通公司籌辦處成立會先由温欽甫布告開會秩序（一）表决籌辦處章程修正案（二）選舉戰員（三）提議籌辦費（四）公核呈文 
（甲項）劉君紹禹宣讀草章修正案並修正員提出之意見求衆公决（乙項）滿蒙藏回繙譯改繙譯爲譯員（丙項）規定各員津貼及各項費用似尙不敷後决將總協理與馬費并人各部辦公費中（丁項）開辦經費問題有提出須發起人先墊將來作爲股 
份者有提出須先請政府撥開辦費六千元或一萬元者後表决 
請正府先撥六千元以爲開辦之費　 
　　陳君瀾生提議籌辦處必與政府參議院接近須先移至北京故戰員無須多設後遂决議先舉總理一人協理二人總務部長一人交涉部長一人餘皆俟决定北遷時再行增設 
　　選舉結果（總理）伍廷芳二十五票當選（協理（温宗堯王人文各十七票當選（總務部長）于右任十九票當選（交涉部長）陳其美二十二票當選 
　　後由劉君紹禹提議（一）凡本公司發起人除被選各員外皆爲籌辦處評議員今日各團體介紹與會者皆爲籌辦處協贊員（二）籌辦處暫行章程第三條第四條規定之漢滿蒙回藏名譽總理各一人庶務調查文牘會計各部長應俟交涉部長到京與 
滿蒙藏回各族王公貝勒喇嘛首領聯合妥洽再開正式會增選　 
衆贊成劉君又宣布呈請立案文衆通過時已六時遂散會章程及評議協贊各員姓名續佈 
[陳都督指駁閘北公民會簡章]  
　　滬軍都督陳英士君批閘北公民會呈云據稱對於地方行政應負監督之權對於地方治安當策進行之力誠爲地方公民應盡之天職開會研究具見熱誠察閱簡章宗旨一條本曾以維持秩序保全治安發展公權尊重人道爲宗旨等語殊屬漫無界限維持秩序保全治安自有行政長官完全担負地方公民有監督之權無執行之責所謂發展公權共和國之人民非資格消極人人所得共享何待組織一會而發展之且所謂公權者自必爲法律所許人民應享之權法律所許者欲剥奪而不能非法律所許者欲發展而不得命意所在殊費躊躇至尊重人道爲凡屬人類當然之理第此乃道德上事非政術上事列人會章與前三義又不相類此外各條亦間多疑實辦理地方公益者若界限不明恒有失之毫厘謬以千里之弊始基不愼貽患來兹竊願該公民等審愼出之斟酌行之且事關民政仰向閘北市政廳及民政司呈候察核批示不必來府呈請備案也 
　　附公民會原呈　爲呈請事竊共和成立國是前途人人有應盡之義務人人有應享之權利對於地方行政應負監督之權對於地方治安當策進行之力上海閘北處華洋公共之區又與滬南隔閡交通殊多不便人民担負尤較他處爲難爰組閘北公民會羣謀公益業於三月十七日假海寗路錫金旅學開成立會是日到者四百餘人會場秩序亦極整飭並當衆公推虞君洽卿宣君俊候爲正副會長大衆贊成遂决議設事務所於北浙江路華興坊第一百五十號爲辦事機關所有開會成立情形理合備文呈報 
[維持民食之商議]  
　　民生國計會諸宛明君昨致民政總長李君函云近來滬上米價繼長增高有加無已推其原因一則產米之區底價昂貴再則奸商囤積期獲厚利今閱報上所載滬上現有無錫米商堆存糙粳七八十萬石均做押欵待其漲至十元左右始肯出售且據本會員江確生君報告閣下亦已稍悉其情可知報中所載事出有因夙仰先生職司民政具有熱誠不揣冐昧擬肯鼎力切實調查逮將此項米石設法買出碾白平價出售俾滬上之市面亦可稍補於萬一也此敝會同人一得之見是否可行尙祈賜　 
[演放軍用飛行艇]  
　　滬軍陳都督致駐滬各領事及稅務郵政兩司函云敝處前在外洋購辦軍用之飛行艇刻已抵滬定於本月十三四兩號（卽禮拜六禮拜日兩天）在江灣演放兹敬送人場劵四張卽祈檢收届時務請蒞場參觀并希惠賜討論俾有進益爲盻 
[承發吏之名義職務]  
　　上海地方審判廳分致兩鎭十二鄕自治公所董事函云本廳開庭以來受理民刑訴訟一切手續均按照訴訟律次第施行歷經示諭通告各在案惟人民於法律之原理訴訟程序一時尙未周知而對於承發吏之名義職務亦不盡明曉今特摘錄數條於後務請貴董隨時與各鄕民說明解釋俾各曉然設遇訴訟事件不致隔膜而生猜疑至承發吏執行公事或有需索舞弊情事往往施之於鄕愚本廳耳目難周誠恐有失察之處爲特專函懇請貴董隨時訪查如果承發吏到鄕送逹傳票書類胆敢額外需索或藉詞恫嚇等弊務乞查明確寔証據祥告本廳自當從嚴懲究决 
不姑容尙希贊助具紉公誼 
　　摘錄審判廳承發吏之地位職掌如左 
　　一承發吏之資格　與舊時衙署公役性質不同均經本廳考取文理清通確有妥保者饅給薪水派充之並發有制服徽章足以標識 
　　一承發更之職務審判廳送達文書（如持票傳人送達公司及訴訟書類）查封拍賣經收公費等事若拘提人犯則改派文法警察行之 
　　一公費之經收　經收訟費保証金均持有本廳憑証送達等費均由本廳標明　面如額外需索准當事人提出証據以言詞或晝面訴請查辦 
　　一當事人不付公費之訴追訟費送達等費當事人不照付者准承發吏訴追 
[化除種族見解之文告]  
　　上海縣民政吴昨日出示云照得現在南北統一合漢滿蒙回藏五大族爲一大中華民國凡屬人民均受民國範圍保護之内乃近見本邑商民招紙廣告仍有沿用大漢字樣未免自囿於種族見解殊不足以示我民國大同主義須知現在國體旣定爲中華民國自宜直稱民國字樣不宜誤會宗旨再有大漢字樣自分畛域除呈請江蘇都督通飭禁止並照會南北商會傳知衆商外合行出示諭禁爲此示仰商民人等一體知悉嗣後無論公私函牘以及招紙廣告等均不得再用大漢字樣以示統一而正名義均各凛遵毋違 
[咨請提解搶犯]  
　　滬軍都督咨江蘇都督文云四月十一號據滬軍光復軍統領李徵五申稱竊照蘇省兵變案内統領飭拿兵弁在滬寗車站先後弋獲形跡可疑事後行刦之工人嚴劍生嚴良郎沈維遠三名並贓物各種當於申解亂兵李起勝吴勝堂時請示核辦各在案旋奉批復李起勝吴勝堂等二名業經槍斃而嚴劍生嚴良郎沈維遠等三名未蒙賜示辦法現在事逾多日未便久懸應如何懲辦之處兹仍將該犯嚴等三名並贓物各件開單一併押送轅下伏乞俯賜察核批示祇遵計申解嚴犯三名附呈贓物並清單一紙等因據此查此案發生在蘇除李起勝等二犯業經遵電槍斃外所有該統領續解嚴劍生等三犯自應仍在犯事地方懲辦庶足以昭燭戒所獲贓物亦應解蘇就近給原失主具領以免週折爲此相應備文咨請貴都督迅速派弁前來提解嚴劍生等三犯及贓物一併回蘇就地分别懲辦給領實爲公便　 
[國民黨定期集議]  
　　國民黨幹部前日通告黨員云本月十四號下午二時在本黨事務所（上海西門外教育總會後白雲觀東隔壁）開同志會有特别重要事須待速决届日務希早臨不勝禱切 
[軍裝掮客被拘]  
　　彭月樵向爲軍裝　客上月間因代四川軍政府購械員劉福智等購定槍械子彈託盧石倫與劉等偕往香港察看軍械带有現銀六七萬兩詎去後迄無音信經滬軍都督偵知恐有别情卽於前日咨請閘北民政總局派警至沈家灣昌安里彭之家内將彭拘解裁判所押候查核 
[續議保全主權問題]  
　　法租界電燈公司前在西門外方浜橋迤南一带馬路上裝設粗電線經南市巿政廳會議駁阻並經董事會開列辦法呈由民政長與法總領事磋商在案現因法電燈公司業已照允爰定於十三日卽陰曆二月廿六日下午三時開臨時會再行核議昨已知照各議員届時一體與議 
[水師營長被控]  
　　滬防水師第八營營長王寶綸近被該營隊長洪學禮等四人赴 
滬軍都督府列欵指控奉陳都督札飭滬防全軍統領李英石君 
審問澈究前晚李君在萬聚馬頭事務所傳集　告各隊長研訉至天明始退因關防嚴密禁阻旁聽詳情俟再探錄 
[軍營不理民事]  
　　陸軍第十師吴師長昨批民人左鳳鳴禀云查閱所禀各節據稱爾與劉國彪承充民問婚喪慶弔樂工因劉國彪另行招人　攪奪做向理不服致起衝突被劉國彪唆使劉雲臣趙子雲等紏人將爾毆傷並失去衣物無論所控輕重與否揆諸法理自應澈究惟此案起衅情由係爲民間婚喪慶弔樂工之事而起事隷民事司法權限之内劉雲臣趙子雲等雖屬軍人爲民事而衅起帮毆亦應歸民事審判與軍事機關兩相迥别着卽赴司法衙門據實起訴聽候驗明傷痕移傳劉雲臣趙子雲等質訉察究要知國家制度民事司法與軍事裁判顯然分途階級劃清各有權限分部專司未可踰越着卽知照 
[劉司令約束偵探]  
　　福字全營劉司令長奉飭添招偵探隊已誌前報兹將劉司令長通告各偵探文錄下爲諭飭事照得本營組織完全司令部案奉都督令開添募偵探隊二十員此爲訪拿緝捕鉅犯以安地方而衛閭閻合行傳知以照職守查上海乃華洋雜處之地倘有不遵定章侮慢外人致生交涉者看事之輕重照新章刑律所訂加等治罪其各凛遵切切 
[婦女宣講會預誌]  
　　南市裏竹行弄城東女學定於陽曆四月十四下午一時開本年 
第四次宣講會由會員陸堅毅丁乘時葛敬華楊雪瓊諸女士宣　　 
講各種有益小說届時女界均可往聽並不分送人場劵 
[捕房失竊假鈔票]  
　　總巡捕房歷年查獲之各銀行假鈔票陳列於該捕房博物室内以備查考詎前晚被人擊碎玻璃窻入内盡數竊去計共五十七張昨經捕頭查悉深恐持向市上混用卽飭各捕房頭轉飭中西探捕一體留心偵緝 
[繳解茶釐之聲訴]  
　　駐滬皖省籌備處周星若代表該省財改局控告安徽六霍茶釐總辦尹允諧呑没公欵一案前日午後由公共公廨聶襄讞會同德祜副領事升座特别公堂復訊先由被告代表徐思義律師偕被告上堂聲稱所有茶釐除由裕皖官錢局陸續轉解牙釐局銀七萬三千餘兩外尙存該官錢局銀一萬餘兩今將往來憑摺呈閱又稱因該局係公家所設與尋常錢店不同故所有解欵迴批均存留局中繼由原告代表中國律師丁榕林行規二君辯駁多時因爲時已晚由中西官判交原保候本星期六上午再訉 
[罰款根據房租]  
　　公共租界定章凡居民傾倒垃圾如違定章一經公堂傳訉酌予 
科罰多至兩元少則數角不等兹駐滬各國領事以租界居民貧富不一若一律看待則貧者未免受虧業與公廨關讞員議定嗣　如有傾倒垃圾違章者概照房租大小加一成科罰此項新章昨已宣佈實行矣啓 
[城内]  
　　無須給示○商人蔣倬擬集資本在南市久大碼頭外馬路開 
設萬成柴炭行禀請滬軍都督給示保護當奉外務科批云呈悉柴炭爲日用必需之物設特買賣亦屬正當營業南市地方與市政廳相去咫尺何至有不法棍徒藉端滋擾情事旣據呈報民政長警權所及人人在保護之中何待本都督一紙空文爲也着自由營業母庸給示 
　　審判廳批示○格曹氏呈批擔稱爾子所該楊姓佃户頂田六十五千并不交還請求飭遵等情香閱卷宗爾子收回楊姓租田曾邀親族與爾商酌爾總以頂錢未還爲詞而楊姓上年應納租米分文未付亦由親族勸令爾子除將租米劃抵外再找楊姓十二千六百文爾仍不允且此項田單爾亦并不交出分給是爾 
岐視爾子已可概見所請之處着不准行至爾子應繳之頂錢仍由爾子邀同親族妥議辦理可也　 
　　檢察廳批示○楊家善呈批訴悉唐少生被人告發有六項之多雖據梅　等到案對質惟其餘各項應俟按傳人証訉明孫辦所請保釋之處碍難照准王根元呈批此案前經本廳傳訉兩造實因柴稱起衅彼此争拖一膝蓋被磕傷一面上被指甲傷罪　　 
係違警不人刑事範圍當准兩造自行和解完案今該民又以稻草工食等項糾葛呈訴前來旣非刑事範圍本廳未便受理着赴本級民庭呈訴可也 
[南市]  
　　小孩失散○男孩陸才郎　龍狗年俱十餘元係崇明人前日隨陸兄來滬因上岸時忽然失散徘徊路隅由巡士带至市政廳留候認領 
　　移提盜犯○日前法公堂移送行刦蘇州利豐米店之盜犯金百順一名至南市裁判所拘留候辦在案兹因蘇省檢察廳移文法公堂靖將該盜解回讞員聶司馬立卽移文裁判所請將金百順交差解回歸案訉辦 
　　唆使兇毆○大生石灰行出店王阿良之姘婦朱俞氏於十七日捲物私逃後在小東門内猛將弄尋見約同至西門外義弄内取物被氏唆使多人肆行兇毆嗣有巡士到來拘至西區移經陳裁判研訉氏供年廿八歲不認唆毆陳裁判申斥一番着將氏拘留俟其悔遇再行給領 
　　一再舞弊○劉洪興野味店主劉阿三抵其夥王文　至裁判所控被私收客賬洋三十餘元並稱支年先已呑收賬洋二十餘當憑陳二洪易三等作保願賠求請追繳當傳陳等到案質明王祇認欠洋九元餘均諉賴判交保赶緊理處　 
[閘北]  
　　勒令遷移○英商道達洋行在閘北華洋裁判所控告項朝　不還租地等情昨經所長許繼祥君集訊原告由張杏生上堂代表聲稱實因地租難收去年十二月間曾嘱租户遷移讓去租金二月質之項供詞相同許君以原告旣經知照且已讓租兩月判項趕速遷移如違未便　 
　　婦人行兇○光復軍馬兵徐德盛因其姘婦逃匿向姨母張柏氏查問被氏撕毁衣服由崗巡查見拘解裁判所孫所長以氏不應行兇判拘留二天以儆 
[英租界]  
　　人銀並保○英商威麟洋行控買辦唐桐生私收帳銀迭經公堂提訉並傳保人李孟章訉追在案前日午後由廨復訉據被告代表愛理思律師上堂聲稱被告虧欠原告銀七千餘兩除由保人李孟章担任三千兩及已繳還原告銀一千餘兩外尙欠三千餘兩已向原告商妥允准出外料理王襄讞商之英康副領事判交三千兩人銀並保速向原告理清 
　　追還借欵○宋根生控沈玉樓沈玉峯不理抵借洋一千元又金爕祺控張軒明不理抵借洋六百元並歷年利洋三百八十八元前晚由廨傳同沈之中保楊鶴亭到案研訉判沈等交保限一個月理贖張交保着將所抵之地拍賣歸償如有不足再行追繳　　妓女擇配○妓女王阿金因不愿爲娼逃至虹口由捕拘解公堂訊明有病判送醫院醫治在案業已痊愈昨晨解案請示判改發棲流所擇配 
　　移傳家屬○王金水控學徒施阿芳竊取衣物昨由捕房將施拘解公堂訉明堂上以其家屬現在寗波判施押候函致鎭海民政署移傳其父來案再核 
　　騙子就獲○匪徒陳慶友在蘇州路用擲包術騙取吴錢氏金耳環被包探王松濤查獲於昨將陳拘解公堂經王襄讞會同英翰副領事訉明判陳押六禮拜金環交氏領回 
　　軍人違章○軍人劉貴前日身带佩刀經過租界由捕查見以其違章當被带人捕房存刀作保昨經公堂傳訉不到判罰洋三元充公刀存捕房如一月内不來領取卽行充公 
　　男孩待認○男孩賈大雲不辨路徑由捕带人捕房昨送公堂請示據供年十二歲北京人父名賈老元現居西門判留候認領 
　　私收捐欵○洪天容自稱在某學堂爲洋文教習昨晨至虹口小菜場向小販邱阿生等勤募捐欵被捕拘人捕房旋解公堂請究邱等偕見証劉有根等投訴前情訉據洪供意欲組織一公平會使市上買賣概用天平秤免致各小販暗中受虧每人勸捐銅元三枚以充開辦經費讞員以洪私收捐欵本應究辦姑念爲數無多從寬開釋所有抄獲之銅元一併充公 
　　懂領一女○江西婦人徐陳氏前因販賣人口經公堂訉實判氏與同黨聶毛仔李租培分别押辦所有女子黄妹妹李銀秀與氏之親生女徐阿蓮徐蘭花併發濟良所在案昨日徐陳氏在押期滿由官媒會同濟良所將氏並其親生兩女一併解廨請示堂上判氏開釋惟阿蓮年未及笄未便給領着仍留濟良所候核蘭花准氏具保領回 
[美租界]  
　　因何怨命○信居英界之粤人夏炳堂有妾梁氏昨日不知何故奔至北蘇州河投河圖盡幸被四百十六號印捕暼見上前揪住送入捕房捕頭飭傳夏炳堂到案領回 
　　乘車失竊○昨日女教習李惠如投報捕房稱搭坐某號電車被小竊竊去金表金練值洋三百餘元捕頭允爲查緝 
　　順手牵羊○北河南路八十一號木作主某甲前日向英界水并洋行収買空木箱乘間將草帽一箱一併車回由該行報告捕房昨飭包探往查木作主已經逃逸當曆草帽吊案候再提究 
[法租界]  
　　托詞酒醉○前晚有形似軍人之陳桂生施銀洪王新興施　生等至英花烟館尋歡繼忽藉端吵閘由鴇婦出外鳴捕拘人捕房昨解公堂訉究陳等同供因酒醉後悮人該館鴇婦中言不邏向之理論聶讞員判各罰洋兩元充公以儆 
　　什物抵租○馬車行主魏才寳因欠新瑞和洋行房金六個月計洋八十四元被控經公堂訉判交保限七天理楚迄已逾限尙未保出料理昨日提訉供稱所有車馬已被兒子售去揮霍盡净實已無力理償求宥判魏還押將什物點交房主収管抵欠 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[筆談] [  龍]  
　　毛筆詣鉛筆鋼筆而語之曰余始祖蒙恬有功於秦賜姓毛後世子孫因以爲姓周有毛遂處囊脫頴卒爲平原上客名聞七國楚之聿燕之拂秦之筆吴之不律皆余族也先曾祖頴爲晉中書令與會稽楮先生弘農陶泓綘人陳元締交最密號稱四友先大父元銳封管城侯晉九錫拜墨曹都統黑水郡王兼亳州剌史文翰將軍各有專傳代有吟詠君等識之乎具三品備四德柔不絲屈剛不玉折不擱徐凌之架能開郭璞之花立品如是其高也麟角文犀雕金飾璧倚珊瑚之架枕翡翠之床似貝錦之濯波如餘霞之散綺文釆如是其美也挫萬物掃千軍貯含雲霧散作龍蛇經緯天地錯綜羣藝日用不知功蓋萬世能力如是其大也人鬚胎髮之美兎鼠鹿雞之選猩猩狼羊龍鬚虎僕種族如是其廣也君等知之乎君等少年後進來自泥塗無温柔之態而有强暴之風乃復不自歛跡輒詡詡然以尖頭公自命抑何不知世間羞恥事耶鉛筆等乃喟然歎曰噫何先生之迂也先生之正直果可敬其如不行於今日之世乎余輩不因陶泓陳元以成事有獨立之性無依賴之習立品未嘗不爲高金錯玉裝豐狐象齒文采未嘗不爲美闡天人之妙融中西之化能力未嘗不爲大刋名山之頂罄寳藏之蘊種族未嘗不爲廣且先生日鑽故紙但知之乎哉也若余輩則愛皮西提挨爿山臺無往而不自得先生方自責之不暇而乃以之責人適見先生之不知量耳毛筆聞言爽然若失良久歎曰後生可畏仲尼誠不我欺也乃脫帽露其種種之髮學作鞠躬禮而退 
[西湖丐者說] 　[  愛]  
　　數年前余游杭州西湖策馬至鳳山門外遇有前清官吏騶從甚盛呵殿而來者余謂友人日錦衣人山林此俗客也人謂湖山増色吾謂湖山削色矣不數步至一亭余下馬少憩亭畔有丐者三久方烹狗團飲一丐手殘篇吟哦自得余異之竊從背後窺其書丐忽大聲朗誦曰天上仙槎莫問津乞休歸去鏡湖濱湖光無恙狂如故千古風流一季真誦罷謂他丐曰賀季真旣欲高隱何必多出仕一舉他丐曰此君不如我輩之直截了當爲席地幕天之真正大隱耳余奇其語就問姓名皆笑不答吟詩丐謂余曰子策騎游山憊乎余答曰俗塵萬斛有愧諸君多矣丐曰余等正合俗諺所謂行乞三年官亦辭之也余曰諸君皆高隱士豈行乞比耶丐曰我等自了一生無補於世乃我等之罪也然不爲良吏顛倒愚民則不如我等不仕之爲愈也且我等旣絶名利之念亦無家室之累花吾妻也鳥吾友也湖山吾之居室也風月吾之用物也試問誰家園林有大於周圍三十里之西湖者乎試問誰人自由有勝於乞丐者乎適間盛儀仗而過山林者人但見其驊騮開道而不知其桎梏累身耳余亦淡然名利人聞其語不覺自慚形穢不知世上求作權門走狗而不得者將何以爲情也 
海外奇談 
[西婦之糜費] [  霖譯]  
　　華盛頓人亞速納之婦性喜浮華一年中衣服之費需美金五萬元有人爲之逐項核算登報如下密昔司亞速納每年須用絲襪二百雙每雙價二元共四百元手套五十雙每雙價三元五角合一百七十五元平常皮鞋五十雙每雙價十五元合七百五十元嵌金剛鑽鞋六雙每雙價一千二百元合七千二百元紅寳石色皮鞋一雙價四百元鞋根鑲寳石皮鞋三雙每雙價一百五十元合四百五十元絲小衣二十四件每件價十元合二百四十元花邊小衣七十五件共價一千八百七十五元扇十五把每把價十五元合二百二十五元午後女衣三十件每件價二百四十元合七千二百元黑色絨衫一件價二百四十元絲带二千碼價一千元夜間女衣二十五件每件四百元合價一萬元皮夾六只每只價五十元合三百元便服十五件合價九百七十五元皮衣四套合價七千元經成衣匠之女衣二十件每件一百二十五元合二千五百元帽四十頂平均每頂一百二十五元合五千元以及零星别針等物不計價四千元共計以上用欵得美金四萬九千九百三十元誠罕聞之事也 
心直口快 
[十種不堪] [  吴山阿儂]  
　　志驕氣盛鮮恥忘羞依草附木隨波逐流此一種人不堪造就 
　　頣指氣使養尊處優國亡家破落寞窮愁此一種官不堪回首 
饑饉洊臻流離道路兵民交訌焚掠都衢此一種境不堪設想 
峨冠覆首不中不西短髮披肩非僧非俗此一種裝不堪入目 
 
 

Page 11

 
 
說賭論嫖娓娓不倦吹牛拍馬剌剌無休此一種話不堪入耳 
　　面諛背詆口是心非舌具波瀾胸藏荆棘此一種友不堪共處 
　　儀神奪貎舍已從人捐稅厲民路礦抵債此一種政不堪效法 
　　攬權納賂蠧國殃民欺蔽君主獻媚外人此一種材不堪更用 
　　奴顔婢膝笑駡由人穴洞鑽墻利祿是務此一種飯不堪下咽 
　　彼來此往假公濟私累牘連篇非傾卽軋此一種電不堪卒讀 
戲攷[  健兒]  
[羣英會]  
　　曹操旣得荆襄沿江直下擬呑吴會孔明周瑜合謀拒曹操不得逞部下蔣幹與瑜相識囑幹說瑜降操瑜悉幹來喜不自勝即命大開筵席與故人言歡不許妄議軍事幹遂不敢啟說瑜歡呼暢飮裝作酣醉與幹同宿幹竊起視桌上見有蔡瑁張允約降謀操之信卽懷之過江呈於操操即斬蔡張實則瑜忌二人善於教練水戰故作此函以陷之也瑜使魯肅探孔明孔明已瞭然此計瑜益忌之乃使孔明造箭十萬限一月工竣暗囑工匠故緩以誤之孔明謂一月太遲非救急之道三日已可如誤甘當軍令瑜喜甚魯肅聞之大驚往見孔明孔明囑代備草船二十隻往江邉取箭肅漫應之至第三日晨孔明與魯肅乘船出江直抵曹營時正大霧迷漫孔明命軍士擂鼓呐喊自與肅飲酒取樂曹操恐吴兵刦營令軍士放箭以拒之及日高霧散箭已滿船反棹而回曹兵追之不及孔明即取箭繳呈周瑜瑜益驚其神然亦無如之何也此劇去魯肅之鬚生去蔣幹之丑角俱甚緊要現迎貴之麒麟童李百歲俱臻上乘惜無美滿之雉尾生搭配不能珠聯璧合 
小說 
[苦情小說霜天鶴唳（一）] [  瘦蝶]  
微雨初晴餘霞散綺秋風無賴凉襲羅襟余偕愛妻定芬徘徊溪邊以吸新空氣仰視天空浮雲麟鱗頃刻萬變忽悟世情反覆正與之相類 
　　凝睇未已瞥覩一麗人珊珊而來衣素羅衫拖墨綃裙雪膚花貎髩影釵光掩映於夕陽明滅間令人目爲之眩然眉黛含顰嬌波逗怨一若有不勝其抑鬱者 
　　余詫謂定芬曰若何人放翁句云白菡蓞香初過雨紅蜻蜓弱不禁風殆爲斯人詠耶娟娟此豸卿必知其詳請以語我 
　　定芬目送彼美微笑曰渠固一痴情薄命人也其歷史甚冗長盍歸乎予當爲君縷述之以代下酒物何如 
　　燈炙紅窻尊傾綠醴穿簾眉月窺人雙影而竊笑一杯甫釂顧定芬曰可抵掌談矣毋隠毋緩 
定芬愀然曰渠之遭遇實可憫君固深於情者聞之恐爲增悵惘奈何 
　　余曰卿亟言之果爾則當筆之以諗世俾天下有情人同聲一歎 
　　定芬曰渠范姓閨字素琴貎固端妍性尤敏慧幼失怙終鮮兄弟母锺愛之特甚迨及笄羣慕其貎争下玉鏡之臺顧以選擇苛卒未得快壻故年逾瓜破猶待字閨中鶵鳳孤鸞相依爲命素琴工鍼黹甘旨賴以無缺深窓寂寞不解春愁翠袖娉婷偏躭夜讀苦恨年年壓金線爲他人作嫁衣裳個儂身世抑亦大可憐矣 
　　乃天復肆其狡獪手叚播弄彼姝使渠遇人不淑飄泊靡歸傷心遭葑菲之遺忍淚誦　蕪之曲甚至海棠梅聘時供野老閒評枯楊梯生争羡庸奴艷福噫天之妬花毋乃太甚 
　　时有陸生應林者古瀛洲產也牵車服賈橋寄吾鄉陳蕃下榻之蕭齋適與小姑居處相接壞而陸固未之知也會春日多暇應林乃踏青綉陌作竟日遊酣酒聽鶯麴塵走馬極淋漓之興致迨夫暮鴉聲囊負手歸來已炊烟四起矣 
歸途經范氏宅見門啟金鋪車停油壁一婦人挈少女嬝娜而入蓋素琴偕母掃墓返也驚鴻倩影一暼卽逝應林斯時神經擾亂不知所措覺一縷痴魂隨伊人而俱往迤邐繞廻廊登繡閣忽巨聲震耳鼓瞿然驚悟則已仍植立街頭一　兒向之狺狺狂吠不禁啞然自笑怱怱返寓晚餐畢卽歸寢將於繩牀布被間一覔遊仙之夢 
 
 

Page 12

 
 
   
 
