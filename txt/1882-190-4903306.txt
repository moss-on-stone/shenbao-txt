# 1882 - 190 - 4903306

 

Page 1

 
 
[蒐維殿板書及各種初印書籍告白] [  點石齊啓]  
　　本齋歴印縮本圖籍頗荷識者許可今欲購求初印白棉紙殿板淵鑑類函子史精華并初印白棉紙皇清經解經籍纂詁等書如海内藏書君子不吝惠敎卽希寄至本齋議値果其紙張潔白黠畫精湛無悮者本齋不惜重值購閲也此佈 
[保護安南十策總論]  
　　法人之有安南也非能俘逐其君轄制其民保有其土地也其初不過欲於安南海口設立埠頭以便通商而已此固泰西各國馳逐四洲之上所同具之志趨也惟通商本爲牟利利之所在人人有貪多務得之心其地之利而主國自能興之則來者與有沾潤卽已饜欲給求若其地之利而主國不自興之則西人挾其精器利械出其智謀巧思必使得利而後已始則歆羡之繼且攘奪之終至於反客爲主而國中事事皆聽他人之措置君成守府臣乏良謀積久而或有不遂其欲勢且出於用兵主國之勢愈見其弱外邦之兵益逞其强若此者不特安南以中國南境言之緬甸暹邏南掌諸邦　 
近日情形如出一轍故本館前日著論以爲今天下之勢相維相繫無人敢爲戎首圖滅人國者皆緑主國自有地利不能自到他國志在通商見利與羡不得均沾遂至强取是以四洲之上有似滅非滅之國事權不屬而名號空存安南等邦夫固有自取之道在焉因而知有國有不可不力圖振興也法人旣得安南埠頭見安南之人委靡不振無有遠謀國勢民風偷安苟且於是漸生覬覦之心因得設官置戍以外人而代籌主國之事至西京一帶盡歸法人管轄而後安南　 
之不振愈可徴信而法人之輕視安南亦日益加甚窺法人之意若謂安南之事皆可惟我所爲西京旣取如反掌苟法人曰東路一如西京之例七道之官我置之七道之民我治之錢糧關稅我收之陸軍水師我統之我歳奉若干萬金以爲玉食之需潢胄之祿俾世世子孫奉阮氏之祀勿替吾知安南其又何辭以對卽能有辭法人以兵力相加終於唯唯從命而已前者李揚材竄入安南黄黑遺孽蠢然並起中朝以馮軍門統兵出關而安南經略黄公亦帥七省之師以襄　 
勦爾時郵報傳聞謂安軍之疲弱兵器之頑鈍錢糧之微薄爲古今治兵之罕見雖曰僻居南服屏翰中朝小朝廷之規模固不嫌乎簡陋然以今日而治兵長刀大斧能决勝於開花彈後門鎗之陣辇乎又如象兵之制安南與暹緬皆用之臨戰之時驅而當先則堅韌可以禦鎗砲宿營之時列而成圍則高大可以當石栅未始非有用之策然揆情度勢以之禦古時之車戰自應無往不勝今火器愈精之世乃用此笨重之獸迂緩之陣庸有濟乎且陸軍可用象陣水師又將安　 
恃哉法人習見安南之軍容其視之渺然已非一日徒以目前大局萬國公法有所難違取人之利不有人之地是以僅轄其西而留還其東如以力言早若日本之待琉球矣顧法人終不忘乎東京所謂得寸則寸得尺則尺固亦籌之至熟安人雖失西京之利而海防關榷歲入不微所築砲臺兼能禦侮今日卽不振興能保將來無人謀自守以及恢復者是以深谋遠慮而有攻奪海防之一舉也夫法人之在彼固非一日安人往來或已歸其部勒宾訓練之精器械之利詎末窺其底藴從前倉卒難防畏强隣而甘於退讓今兹實偪處此圖晩蓋而力起虺隤卽無不世之才當亦翻然變計乃一旦猝發而砲臺之兵不交綏而大潰榷庫之帑莧悉數以輸將何其無謀一至於此近　郵來消息又有黑旗亂黨聞風懼逃法人用小輪船載兵偵探蹤跡前往剿殺之事夫黑旗黄旗中朝之叛人而安南之螫每也粤匪肅清二十年來潰匪散勇潛匿腹地到處皆是然各省未聞伏莽之興以隨時剿捕無事亦視若有事耳安南全境不過中國一省之大乃獨留此餘孽任其披猖不能逐處搜捕又不能設法解散重煩法人之出而議剿然則安南之兵力可知矣卽國勢亦可見矣其至於事事受法人之制者固非一朝一夕之故雖然就中國言之爲自固邊隀計與爲保護屏藩計際此危急之秋其能袖手旁觀如秦越之肥瘠相視者亦不成中國之體統矣鄙人不知世務旣爲高麗策通商尤欲爲安南谋保護爱擬十策以俟芻詢馬爾 
[高麗近聞]  
　　日本報言高麗近來廣開口岸與各國通商恐民間有不服之意致滋事端故請中國發兵船五艘以資鎭懾云按中國前有兵輪五艘駛往高麗係爲代辦各國通商事務起見而該報謂高麗請兵中國懾服其民未　 
免揣度過情矣又聞高官於通商各務未見通曉皆請教於日本公使故日廷另派使臣赴高以便前使可以代高辦事目下新派日使不日可以抵高矣又言高廷前意不過欲與英美二國通商今他國亦相繼聨絡殊不解其何故也 
[東洋近信]  
　　前報載華人之庽居日本者有私造僞洋等情事兹阅日本報知駐日本神户地方之中國領事官現已出示查辦并懸賞裕令有查獲此等匪徒者送官請賞以憑究辦也 
[懸旗免戰]  
　　倫敦念七日發來電報據云埃及之事英人已將阿里雙地亞砲臺二座轟毁至念八日電報則稱埃人刻已高懸免戰之旗以求息事英人已將砲火停止矣 
[獲竊慘死]  
　　　有客自江浙接壤之盛澤鎭來爲言端陽前一夜三鼓該鎭永和酒錧被竊穴而進店主臣卧室摸索圖竊該店中方新婚辭家回店收取節帳有洋百餘元藏枕畔一聞足音卽從睡夢中驚起扭住該竊以黑暗中掙扎不脱卽出利刃信手亂刺店主負痛釋手幾逸矣仍奮追至穴口扭住穴外竊黨儘力拖拽卒不能脱該竊乘其不僃直向店主腰腹猛　刃入五寸許腸流腹外盈尺一息僅存两手猶牢握不放待至店夥麕集竊已獲住始脱手倒地口嚙柴草臥血泊中忍痛亂滚至平地成坎而絶當將該竊捆送汛管立請詣勘帶回解縣是時闔鎭商民無不切齒于該竊之兇惡而傷心於店主之慘亡次日邑宰亦親詣勘騐屬實一面通詳省憲查律核辦店主之母亦卽聞報踵至慟哭幾絶旁觀皆爲隕涕盖伊母祇此獨子年甫廿四新婚未及百天卽遭匪害該竊罪狀固已殺不蔽辜矣惟傳者謂縣中出詳據汎官面禀具稿其中情節微有異同伏想明镜高懸定能爲死者雪此沉冤也 
[尼庵失竊]  
　　江湖鐵算盤之流各省時有所聞其眞其幻聞者滋疑客蘇省潘儒巷中永靈菴其中向係比　 
邱尼爲住持丈六金身一龕香火清修之外時有大護法女善信佈金施惠兾以孔方兄之力而乞佛菩薩靈故該菴貲產極稱富裕歲入亦頗可觀上月十八日忽有外來口音之丐堅乞冷粥一盌而去次日查檢箱籠失去現洋四百餘 
 
 

Page 2

 
 
元而鎖門未動羣疑此卽鐵算盤之流暗中攫去亦未報緝惟力思補救之方而已 
[接登閩省覆議考官章程]  
　　一寔缺署事候補試用各員定以試論告示判語繕寫履歴以資遵守也查光緖二年間奉准部咨府廳州縣試論一道佐雜各員試其繕冩履歴查其能否字畫無訛及詢以字義能否解釋并量其才具定爲等第嗣於光緖五年間奉准部咨佐雜試以告示判語又光緒七年閏七月初十日奉撫憲批司詳送試用從九品李巽穆考試案内奉批嗣後凡應試佐雜人員俱全作告示或判語一道如其未能作文成章者悉聽其隨作幾句數行均無不可庶未通文義者可以照章考字畫詢字義量才定等節司牌示各員遵照各在案兹考試各員據請府廰州縣試論一道其題目請出有關時政講究刑名錢榖一切治理但得文理平順識見通逹准予取錄不在詞句華釆經典淵博正八品以上佐貳并鹽大使各員試以告示或判語一道如未能作文成章隨作幾句數行以備考察倘亦不能試以缮寫履歴查其字畫詞其字義從八品以下雜職各員試其繕寫履歴考詢字義字畫並量其才具以定去留考蒙取留者實缺署事照舊供職候補試用照常補署差委不取者實缺署事撤任候補試用停補停委限令留省學習再行報考如願請咨回籍亦聽其便如再考未蒙取錄實任開缺彚同候補試用一槪勒令回籍用以疏通仕途而免擁擠○一候補試用府廳以下各員挨次按班調考以定去留也查閩省候補試用各班由吏員監生俊秀出身者截至現在止知府計有四員直隸州二員同知五十七員通判六十一員知縣二十九員鹽大使五十三員布經歴三員布庫大使二員布都事一員布照磨三員按經歴四員按司狱六員道庫大使一員州同一員府經歴三十九員縣丞百二十一員府照磨三員府司獄四員州吏目四員縣主簿一員巡檢一百三十七員從九品一百七十六員典史五十一員未入流二十九員均在應行考試之列以上各員或委署員缺或在省候補供辦局務亦有奉差在外分留各府州差遣并請假措資省親出省者現應調集考試除將請假各員應俟回省銷假再行傅考外所有省外署事候補奉差分府各員自應按班先行調考其考取成數已奉奏明知府直隷州知縣鹽大使各取留五成同知通判佐雑各取留四成如果文理通暢者多并才具堪以造就隨時酌量辦理等因伏查候補試用應考各官旣须考定成數分别去留若不調集统考則題目有難易之分文理卽有短長之别且恐後考各員文理更有通暢或更有不及者一經先行考定成數去留攸關似不足以昭平允未蒙考取各員勢必有所藉口誠如撫憲牌行合羣才而局試之相形之下優劣自分擬請候補試用應考各員無論在省在外候補奉差先行定期挨次按班统行調集考試知縣鹽大使請以取留七成爲率同知通判佐雜取留六成爲率如知府應考者僅有四員直隸州僅有二員以及該班員數少者但得文理平順可否毋拘成數以免廢棄所有請徦各員應俟回省銷徦再行調考分别去留其未考以前不准差委以杜趨避至委辦外府税厘各員赴考之時或照因公晉省無庸　 
泒人代辦或由總局選泒妥人或就近縣丞巡檢及毋庸調考之分局委員暫行兼辦薪水仍由該員支領俾作往返盤費以示體卹○一實缺應考各員無須拘以成數以符例章也查前議章程知府直隸州知縣監大使各取留五成同通佐雜四成係指候補試用各班言而言實缺不與也兹查閩省實缺由吏員監生俊秀出身者府廳州縣佐雜共有一百六十三員監大使共有十員自應一體考試擬請按照府分程途自近及遠挨次調考以定去留請照前條所擬分别回任撤任限令留省學習開缺勒令回籍惟實任一缺一官無虞擁擠似可無拘成數以符例章其各班業　 
已請補員缺之員請俟奉到部覆准補歸入實缺人員内一併考試以免重複至實缺署事調考之時在署公事府廳州縣准委同城知縣佐貳代拆代行鹽大使縣丞府經歴巡檢等員悉照因公晋省各缺無庸委代惟典史有監獄之責應行由府委員代理以昭愼重○一考試文理兼稽政　 
蹟以資治理也查居官行政固須積學多才尤實明體達用應考各員現任署事及候補試用曾經署過員缺委辦局務差事俱有政治勞績若但以試巻字句之疵遽遭屏棄人材未免可惜擬請試巻面頁將該員歴過各缺委辦差事勞績摘叙簡明履歴以僃稽核如該員等有通曉兵事洋　 
務或嫻習刑名錢榖醫學算學輪船軍火各事俱准自行呈明以便考驗至候補試用各員到省已逾十五年歴署員缺或有軍功通商勞績并詳　 
給尋常勞績在五次以上者實缺各員大計保荐卓巽或歴過三屇計典資格較深且有治行政績可稽可否仰乞憲恩免其考試伏候示遵其前未經考過各員仍應傅考以符部章而示區别○督憲批察核所議章程具臻妥協至稱鄉試瞬届科塲應辦事宜在在需員差遺擬俟聞後再行按班示期調考亦屬實在情形應准照辦仍候撫部院核示錄報飭遵缴清摺存 
[小試燈景] 　 
　　昨日係法國定爲民主之期法人舊例張燈申賀因是日適逢法公司船開放故改期於本月初三日各情疉經登報惟昨　　 
日英國界中有法國行铺數家先試燈景法國銀行遍樹新製旗幟并列軍械夜間燃黠地火燈光芒奪目又有英界大馬路之法國水果麫粉行剃頭鋪飯店三家懸掛纸燈燈上畫法國旗號該飯鋪較爲講究其门上懸一篾絲大方燈繪以人物砲台卽當年攻打巴司的里砲台得勝之象惟其所竪之旗兩兩成對一爲法國旗號一爲美國旗號人皆不知其用意或揣謂殆因美國之爲民主甚久該舖主特借此以顯明民主之意云昨晚東南風甚大剃頭店之燈乏人照料經風亂颭一燈被火燒看致懸燈之繩亦被燒斷餘燈隨繩下垂至初三夜大張燈彩琪花火樹萬象生　 
輝定增一番勝景也 
[輪船試行續間]  
　　五月二十三日本報載輪船試行一則内有聞係鄭陶齋李韵亭觀察禀請左候相試辦等語兹悉前聞傳述錯悮其實禀請者爲楚中任雨田太史及楊志中汪玉亭季思義鄭光裕諸商人等聨名禀請試辦小輪船行走岳州沙市以及蘇州杭州湖州揚州等處諸君皆係　觀察舊友曾以此事見商觀察又以購造輪船等事不甚熟悉因復商之鄭觀察俾試行時皆得有所率循不至茫無把握兩觀察雖與聞其事實未具一名各埠商民皆聞風額手踴躍望成遂致道路傳聞輾轉失實用特補錄以正前訛 
[獸虥述奇]  
　　車利尼馬獸各戱於前晚新翻花樣觀者較前更爲擁擠官房椅位竟無隙地真有噓氣成雲揮汗成雨景象蓋是晚之戲　 
誠有異常出色者先則八馬齊馳一西婦乘馬作領隊狀齊力齊足不愧上駟次則東洋婦走索一繩横亘該婦聳身而上手持扇傘往來蹀躞起臥自如又間以馬戲二齣卽有東洋彩戲其彩如燈狀懸諸空中繼又以一球用繩拉入燈内日戲士持一物中若盤而貫以細柱旋之則轉不已如華童所頑之地鵓鴿然遥擲燈上砉然一聲燈卽四散下垂皆成華彩而球已不見又以一烏籠疉置檯上旁則置槽烏籠門栅皆閉而以所轉之物穿籠而過以入於槽手法殊爲靈敏此後卽以虎戲繼之然後略停復演西女柴素緣繩而上飛無空中其啣繩旋無直令人目眩色駭又演馬戲一齣而東洋戲士復以轉物置傘端手傘而行其轉不已亦不落此後卽爲西人馬上鑽圏之戲又有二人作翻跷諸戲一人臥而翹其足一西童卽在其足上翻跳人卽輕靈無比足亦寛然有餘觀者賛歎不已有擲洋以賞之者末後則四猴子騎四小馬出猴各有衣兩紅兩黑繞臺跳　 
栅生面别開其跳栅時馬則一躍而過猴子似有懼意大聲若啼然卒不致翻墜亦殊有可觀今日兩次開演觀者當倍覺興高采烈也 
[滋閙罰洋]  
　　前者庽本埠之白頭洋人因買地皮與華人蒲某涉訟問官頗不直洋人前數日該洋人逕至蒲某家中肆行毆蒲某婉　 
言與商云當同至洋人行内商酌因偕行出外道經巡捕房蒲某卽奔入欲面訴捕頭該洋人自後道掣其辮拖曳而大肆滋閙蒲某乃延狀師樂皮生於前日赴英刑司署申訴前因刑司傳訊該洋人則直認不諱惟不承毆打一節刑司以該洋人不應逕往蒲家滋閙判罰二十元并繳　　 
訟費以示薄懲 
元 
 
 

Page 3

 
 
[盗犯翻供]  
　　前報曾列浦左南匯縣解赴道轅過堂盗犯八名抵滬後因訊供翻異經升任蘇松太道劉廉訪檄委縣署帮審委員王别　　　 
駕會仝南邑尊覆訊其如該犯狡展異常研審已非一次而所供之詞與縣詳原供大相逕廷故難以定讞聞須仍解歸南署云 
[局房危殆]  
　　新聞江海北卡兼收湖絲厘捐局瀕臨港邊其中間三撞房屋年久失修牆壁等勢皆殆每年大風雨時人不敢進日前　 
風狂雨驟殊爲可慮想主其事者當禀明道憲雇工翻造也 
[造屋近事]  
　　邇來本埠租界中翻造房屋其多大半係租地者於是地租價驟漲數倍致房租亦昂卽如新闸地方之地畝向來每畆每年租價衹洋二十餘元今增至銀二百兩殊屬駭聞又有潮陽樓茶肆東北荒地上亦皆造屋頗爲華美業已一律工竣遍貼召租尚無人過問焉　 
似此租價日長房屋日增牟利者爭爲興造恐將來不乏吃虧之人也 
[鳧水喪身]  
　　老閘北鄉人某甲年约二十餘於前日午後三點鐘時牽水牛到廣肇山莊後面之港内放牛洗澡旣畢繫牛於岸自己脱衣下港泅水當有岸上人見其鳧至深處鑽入水底初以爲自炫其技及多時不起始相駭诧旋經其父母得信馳至雇人打撈至薄暮時仍未獲到只得牽牛歸去後携冥鏹到港邊焚化招魂臨流慟哭殊爲可慘按昨報有狂牛致禍一節彼因販牛而涉訟此因放牛而亡身同地同時有此兩事亦足異也 
[准子交保]  
　　匯記土行被控情形疉經列報昨日英界公堂據新沙遜行洋人禀稱細核定貨不出之短價非祇三千兩須虧至四千餘兩買辦沈世元請追担保崇德莊欵老沙遜與入巴利亦均請追欵又有翁亨特翁亨高翁慶來翁元鄉義泰號張氏等六户聨名禀稱共存惠興押鋪洋二千三百元立摺按月取利今該鋪奉飭差捕看管應請追還存項開單呈閲又有長鑫里之鼎餘莊控被匯記主翁姓欠銀一千八百九十餘兩今該行無故倒閉顯係有心圖呑况知翁於鎮江汕頭均有店產家道頗豐等語陳太守總核翁所欠各項共有萬數千兩問翁如何置若　 
罔聞翁仍執前詞新沙遜洋人稱翁亨特等係被告一家人所控恐有不實旋有翁之友人投案遞禀稱翁患病願爲担保出外料理太守閲禀擲還不准沈世元稱翁有兒子可否令其交子代押换伊出外調停太守允之新沙遜洋人又稱翁所定之土轉賣與鎮江各土行旣因跌價不來出貨亦應向彼追究况該處翁亦有被人少欠之項請一併究追核償太守詰之被告籌思半晌稱此節如我供明恐有碍鎮江市面容令兒子投案我則交保出外自往鎮江歸銀呈缴太守商之司副領事准翁將子代押交保料理至惠興押鋪諭令沈世元經管止押待贖該鋪共有銀兩幾何　　 
须禀明攤償押鋪夥林阿喜禀稱有病乞賜交保太守謂俟翁保出可准所請然須着交翁弟林稱翁弟患病業已返里云　 
[諭候禀辦]  
　　會德豐駁船水手停工各情疉經列報昨日英界會審署據水手王褔賈坤等七名投案求斷加工给示曉諭俾得安業等語陳太守謂本分府與上海縣莫大老爺因體卹爾等窮苦囑洋人加價彼堅不允加爾等當各囘船照常作工靜候本分府禀請道憲照會領事官核辦云 
[落水續述]  
　　上月二十七日報載怡和洋行薄生輪船起貨之小工失足落水屍身無着一則兹悉該小工係引翔港人名寳榮現年三　　 
十二歳修偉多力家有母妻子女且祖母尚在年已八十餘矣與家聞信悲痛可知二十九日午前其屍忽於楊柳埔相远港中浮起蓋已泝流六　 
七里而離家不遠矣有人報知其家親屬往認無錯其祖母見之更爲悲悼而落水已經三日屍被浸腐諒當卽爲殯殮也 
[出貲了事]  
　　麴糵沉迷幾同鼈飮嫌疑消釋端頼蚨飛有寍人陳阿木孫忠友者均旅居本埠虹口比隣而兼同業甚相淶洽陳嗜飲前於四月杪醉後往孫忠友家胡閙旣復睡於孫妻床上忠友大怒謂雖係酒醉何得如此無禮乃拖之使之出致相爭毆陳酒醒自知理屈各不提及和好如初上月念八日午後阿木因病身死其家人遂謂被孫毆傷所致卽訴地保向孫理論旋經陳阿木之族弟某從中勸解令孫出貲了結聞已有端倪矣 
[肩石强乞]  
　　滬地近有一人狀類罪囚項鎖鐡錬繋尺許方石乞錢每至人家及店户將石放於門首或櫃檯之上滿欲方　　　 
罷人皆苦之近日間又往來於英法租界内私街小弄索擾殆遍而大街馬路之間則恐巡捕拘拿尚覺歛跡昨日在法界花烟館一帶强討爭閙不休經人唤捕始遁查石墩鐡槍諸刑皆所以懲地棍旣犯法而更横行何其怙惡乃爾耶 
[瑣案類誌]  
　　有西孩至英界公堂稱昨帶犬在路行走犬向華人而吠我已喝阻華人猶拾磚擲犬與之理論被其拳毆胸前及顂有華　 
童可証訢捕拘案請究華童供詞與同被告倪德本供犬欲奔咬擊而止之西孩卽相毆因推之倒地是寳陳太守判押倪三天以示薄懲司副領事輕之太守隨改爲六天云○包探陳阿九至英界公堂禀稱李阿大因犯竊管押在案昨日期滿釋出胆敢卽至大吉樓碎窓竊取鷹毛扇三把　 
奔跑被覺追獲人贓送案請辦原告張仲世供與同該竊李阿大低頭不語陳太守謂李怙惡不悛情殊可恨判押二月以儆扇給領 
[浙省撫轅抄]  
　　五月二十四日試用道盛禀奉憲委文闈監試差禀安叩謝補用府時慶萊禀見銷發審差辭赴硤石厘局差署雲和縣曹禀見叩辭赴任大挑縣楊炳灼由京驗放來省禀到○二十五日鄒仁漙交缷湖州厘局來省禀謝藩委署理金華府事禀見許星箕禀知軍需局委赴江北查硝礦差前署遂安與史嚴以倬交缷回省禀到 
[蘇省撫轅抄]  
　　五月二十六日委署太倉州吴禀辭赴任候補縣傳維祚服關禀到○廿七日縣丞姚守彝禀知聞訃丁母憂按司獄李焜到婁水關兼東路保甲差按知事張照榮派寗差委辭六月廿五日候補道陳翰芬大人壽辰 
 
 
 

Page 4

 
 
G>　　西國頭等馬戲獸戲 
　　G．CHIARINI＇S 
　　ROYAL　ITALIAN　CIRCUS 
　　AND 
　　PERFORMING　ANIMALS 
　　五月念七夜准演 
　　夜八點鐘開門九點鐘開演 
　　啓者本班所演馬戲准於今晚另換新式有東洋戲士藝技精妙向供日廷御覽茲車利尼聘請來滬今晚登臺合演爭奇鬥勝格外可觀車利尼又有新調之馬親引上臺跑演並有各種猴子騎式德楞之各種小馬搬演諸劇猴子旣經訓熟小馬又復馴良實為當行出色本班又有新戲從前所未曾演過者今晚皆各奏爾能十分美滿戲將終仍演賓加臘之猛虎此次新戲演無多日又將別開生面諸君幸速賜顧可也 
　　票價 
　　官座　可坐六位每房收洋十三元校頭等椅位每位收洋二元椅位有椅墊每位收洋一元板位每位收洋五角除官坐外各位凡小子未十歲及兵家之未有頂帶者均收一半在橋位處特留一行以備華人貴婦所用凡欲看各位資助之圖者請至虹口　查客館在彼卽日起賣位票以後每日發賣由朝十點鐘起至下午五點鐘止以便諸君預定號位在戲塲晚八點鐘開門九點鐘開演 
　　神効戒烟參米丸方 
　　近時戒烟方藥甚多求其屢試屢騐未有如參米丸者方用高麗參以補元氣用陳早米以和五臟必用烟灰為引者因其氣味相投易入腸胃若竟舍此弗用恐生他變漸漸减少决無後患凡賣戒烟丸每稱不用烟灰實掩飾之詞也余親見服此丸者無論時之遠近癮之大小先後戒盡者甚多為此刋方以供眾覽惟望　諸君子戒除之後輾轉流傅俾壽寓同登曷勝幸甚　明州萱蘭室主人啓　參米丸方　眞野山麗參一兩焙燥切研凈粉陳早米半升烟灰四錢者法過淋去渣卽將烟汁拌浸早米晒燥磨粉與麗參粉和勻水法為丸如桐子大每日減縮癮重者一料如過重者兩料輕者半料無不减絕但須調理身體隨時培補且宜戒酒忌食生冷諸物此方以麗參為主參次者服之無效法極簡易必以自製為佳　板存浙寗永泰號寓靈橋門內　參米丸戒烟神効無比惜無力者苦難自製　妙於各族商及　宗房長查明苦癮幾人果然願戒應需幾料各族或向富戶自捐或將祀　抽釐修丸自分本族貧戶使其勵志自戒共出迷津從此推廣一律戒除誠大快事也 
　　　州萱蘭室主人再啓 
　　告白 
　　所有光緒元年起招商保險二年起仁和保險四年起濟和船棧保險今已重定新章於六月初一日起請將以上各項股票　摺至輪船招商總局倒換新票　並支公積銀兩特此布聞謹啓 
　　長盛烟號 
　　啓者本號向在廣東省城藩司前專辦凈絲烟黃烟熟烟福建條絲烟近因假冒本店字號太多今特分設上洋英界大馬路中巿向北開張兼辦水仙烏龍各種名茶諸尊光顧請至本莊交易庶不致悮謹此佈聞 
　　洋針出售 
　　THOMAS　HARPER． 
　　PHCENIX　WORKS 
　　REDDITOH，ENGLAND 
　　英商多麥司哈伯近製極好之針價極公道其作在英國之來的尺地方所造之針大小俱備用特登明告白中國如有欲購者本作之針最為精美用風牌為記華人欲購可托寓居中國之英商致信本行寄賣可也 
　　多麥司哈伯啓 
　　東京銅版縮本四書合講 
　　每部二元錢叔葢印譜二元半歷代帝王年表六角紀元編三角顧亭林十種二元半袖珍胡刻文選連泗四元兩漢金石記三元述古叢鈔四集六元說文易知錄四元 
　　上海寶善街西公順里文海堂書局啓 
　　失票 
　　今遺失同康莊六月初十期二千二百九十六號　元念兩正票一紙又增泰莊六月十一日期二百七十五號　元一百兩正票一紙又泰裕莊六月初十期一千零七十一號　元三十兩票一紙已關照前途作為廢紙望各寶號切弗收用此佈 
　　許怡隆啓 
　　世醫搬遷 
　　漢鎭查　臣祖傅大小方脉延診諸君無不道稱貧病送診只取號金過午不候今移寓三馬路老泰興棧內 
　　感德氏啓 
　　協記呂宋票 
　　英八月發財票出售全張六元分半亦可收兌紅票格外克己外埠仕商賜顧由局寄購原班卽奉認明票後本號圖章以杜假冒棋盤街北首 
　　杭省萬倍利 
　　英八月份票八元分半照算兌紅票格外克己兼售呂宋股份票每月提存十號每號半張作卅股分售每張洋一元賜顧請至杭省鼓樓灣裕大參局信購原班卽奉 
　　精繪山水 
　　梅隱山人俞居虞山之陽年花甲工山水善畫猴氣韻高古乃可傅之筆也今寓滬上如要畫　至二馬路錦雲閣 
　　趙翰琴謹識 
　　立止牙痛散 
　　此散專治風火牙痛牙肉腫痛及遠年牙患搽之立能止痛應騐如神每瓶錢一百廿文棋盤街廣東梁愷悌堂啓 
　　錯過難求 
　　茂苑沈秀珊女士善繪山水　素積凡案今將返廣陵慧心妙筆世不多觀欲求點染蓋早過訪現寓保康東里 
　　同鄉啓 
　　元發遷移 
　　英八月票出售價照大巿全張分半均可仕商賜顧請至法界大馬路紫來街口遠處信購着局指明原班回件此佈 
　　中國第一名勝 
　　着色西湖團 
　　杭州西湖為中國第一名勝六橋煙柳三竺雲峰士女遊觀春秋絡繹洞天福地奇景萬千居其地者每多不克徧遊若聞名者尤以未得一見為憾地學舘主深為嘉惜特訪得前浙撫楊石泉中丞所辦實測精細全圖為之增修照印以供好遊者雅鑒從此遠方豪士香閣名姝凡屬不能親到者皆可壁掛一圖終日神遊目賞矣每幅洋三角由申報舘申昌書畫室寄售 
　　地學舘主人啓 
　　調經種子坤順丸 
　　竊謂乾以健行坤以順受天施地生陰陽自然之道也本齊承有祖　傅秘方先經製就乾健丸耑補男子之元陽茲復製成坤順丸並濟婦人之不孕二者交資為用相助有成人事可以奪天功勿謂人無子嗣遂安之於命已也此丸藥品純和每藥一天功勿謂人無子嗣遂安之於命已也此丸藥品純和每藥一味動經數製耑治婦人多年不孕子宮寒冷月經不調臨經腹痛赤白帶下情鬱結四肢困倦頭暈眼花面黃肌胃弱順吐甚至經閉咳嗽成癆各等危重之症服之立見奇效未孕之前可以調經種子將產之際可以安胎寧神催生保產臨盤以後又可以去瘀生新扶元養血倘或迫於求嗣尤宜男服乾健女服坤順並行交濟奏效更神此誠廣嗣之良方家傅之秘寶也每丸實價洋一角雙料二角半並有治各症單另呈 
　　廣東邇遐齊蠟丸號分設上洋英老巡捕房對門 
　　重刻通鑑善本 
　　陟園考訂資治通鑑綱目一書註辨詳明膾炙人口自皖城錢氏家刻之板燬於兵燹其書遂不可得讀史者每以為憾現本軒重刻告成並續編同售五月內出書城內由上海縣署東惜物軒城外由嘯園書局發兌 
　　彭誠濟啓 
　　本堂創製戒烟參片應效如神四遠馳名近有假冒甚多在外揑造本堂樣式將偽藥胃冲本堂招牌各城鄉兜銷未免貴客悮買食之有損無益須要認明蘇城內宋仙洲巷本宅內廳上海在棋盤街北首老巡捕房對門方是眞正老店餘外一槪假冒特此告白 
　　肇興公司告白 
　　啓者本公司英國往來貨物興及代客附寄等事均托上海仁記洋行賬房　陳舜琴先生料理各商賜顧請移玉面議為舊特此報聞 
　　香港總　梁　　謹啓 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年五月二十日京報全録]  
　　宫門抄○發抄旨四道○諭旨四道録前○新授江泉劉奏請陛見摺子○江督左等奏爲揀補知縣摺子○兼署粤督裕奏爲恭報兼署督篆日期摺子○署直督張奏請開復同知片○陜督譚奏爲學臣入境考試情形片○總兵章奏恭報接印日期摺○廣西撫慶奏請頒發匾額摺○湘撫凃奏請免騎射片○五月二十日刑部都察院大理寺廂　旗值日無引見○　敬銘谢賞朝馬恩○薩英阿預僃召見○内閣奏派騐放之王大臣泒出怡王敬信畢道遠王之翰○倉場奏漕船五日回空○召見軍機薩英阿○發抄彭玉麟奏覆陳皖省澄清　營分别裁留并查明蕭泰來建蓋房屋以爲棲止并無出賃奉旨該部知道欽此○何璟等奏請以儘先守僃黄加恩補浙江玉環右營守僃奉旨兵部議奏欽此○又督標左營叅將三等伯爵李維實　用水師留閩補用奉旨着照所請兵部知道欽此○又降補副將李朝貴等留於福建水師補用以資得力奉旨著照所請兵部知道欽此○○布政使銜新授江西按察使江蘇蘇松太道臣劉瑞芬跪奏爲叩谢天恩籲請陛見仰祈聖鑒事竊臣接奉江蘇撫臣衛榮光行知准吏部　開光緒八年二月十四日奉上諭江西按察使着劉瑞芬補授欽此臣跪聆之下當卽望阙叩頭謝恩伏念臣皖江下士知識庸愚由附生戎行效力　保道員光緒四年欽奉諭旨飭臣赴京引見仰邀殊眷簡授江蘇蘇松太道蒙恩召對二次履任以來歴經四載涓埃木報兢愓方深兹復渥荷温綸摧授江西泉司查江右著名煩劇臬司　理刑名除暴安良察吏按獄一切政務胥關緊要臣自顧菲材深懼弗克勝任惟有籲懇天恩俯准臣恭詣闕廷跪聆慈訓俾　有所遵循以期仰副高厚生成於萬一所有微臣感激下忱并陳請陛見缘由理合恭摺叩謝天恩伏乞皇太后皇上聖鑒謹奏軍機大臣奉旨着來見欽此○○太子太保大學士兩江總督二等恪靖俟加一等輕車都尉臣左宗棠江蘇巡撫臣衛榮光跪奏爲揀員請補海疆要缺知縣恭摺仰祈聖鑒事竊崇明縣知縣鄧　培改教遺缺於光緒六年六月十九日奉旨後第五日行文交之日起按江蘇省照限五十日減半計算扣至七月十八日作爲開缺日期歸七月分截缺經前督臣以卽用知縣賈汝謙請補於未奉部覆之先據報丁憂自應仍按原　缺日期另補查崇明縣知縣係煩難海疆要缺例應在外揀選調補該縣地處海隅民强俗悍非精明練逹强幹有爲之員不足以資治理兹於通省現任知縣内詳加遴選非現居要缺卽人地未宜一時實無合例堪調之員惟查有旣用知縣吴成周年五十一歲浙江人由拔貢中式同治癸酉科本省與人光緒丙子恩科會試中式貢士丁丑科補應殿試三甲引見奉旨以知縣卽用遵例捐指江蘇於光緒三年十二月十五日到省嗣在賑捐局加捐同知銜覆查該員年力正强才異開展以之請補崇明縣要缺知縣洵堪勝任離調缺請補與例稍有未符惟人地　在相宜例得專摺聲請據藩臬兩司會詳請奏前來臣等在返函商意見相同合無仰懇天恩俯念員缺緊要准以卽用知縣吴成周補授崇明縣要缺知縣實於海疆地方有裨如蒙俞允該員係卽用知縣請補知縣銜缺相當毋庸送部引見亦毋須查造叅罰謹合詞恭摺具陳伏乞皇太后皇上聖鑒訓示謹奏軍機大臣奉旨吏部議奏欽此○○兼署兩廣總督廣東巡撫臣裕寛跪奏爲恭報奴才兼署督篆日期叩謝天恩仰祈聖鑒事竊照光緒八年三月十二日接准督臣張樹聲咨會三月初二日奉上諭李鴻章奏母病日久請賞假省親一摺直隷總督着張樹聲署理并兼辦理通商事務大臣兩廣總督署裕寛暫行兼署欽此隨於三月二十日准督臣張樹聲飭委署廣州府知府饒世員署督標中軍副將唐士貴將兩廣總督關防及鹽政印信曁王命旗牌文卷等件齎送前來當卽恭設香案望闕叩頭謝恩祇領任事伏念奴才猥以輕才恭膺疆寄自愧撫綏未善方虞措置之多疏兹復仰蒙温綸兼權督篆涓埃未報悚惕彌深惟有益加策勵倍矢慎勤不敢因前經攝篆妄逞知途就熟之私办不敢以時屬代庖稍存苟安畏難之見務當督同遇事悉心籌晝妥爲辦理以上答高厚鴻慈於萬一所有奴才兼署督篆日期及感激下忱謹恭摺叩謝天恩伏乞皇太后皇上聖鑒謹奏軍機大臣奉旨知道了欽此張樹聲　再查接管卷内候補同知耆齡前因延欠張理廳等任交代銀兩經前督臣奏叅華職勒限完缴兹據藩司松駿詳稱該員被叅後時所欠張理廳故城懷安　廳縣内結各欵銀五千二百六十餘兩米一百九十餘石糶價銀三千二百九十餘兩先後完解清楚尚知愧奮請開復等　由前管臣李鴻章移交前來臣核復無異相應仰懇天恩俯准將耆齡原叅革職處分開復以昭激勸理合附片具陳伏乞聖鑒訓示謹奏軍機大臣奉旨着照所請該部知道欽此○○遵謹麟片再甘省科試尚有經州慶陽平凉固原甯夏西寗六属前學臣未經按試平固本合爲一栅慶陽生童往歳曾調至涇州考試新任學政　境卽考涇州調試慶陽次試平固由寗夏試畢進省録遺取道甚便臣與新任學臣陸廷黻往復函商意見相同現擬　員齎送學政關防前赴涇州以便學臣接印復卽行開考俾數郡新淮之士得其秋闈觀光共仰聖朝嘉惠士林之盛意所有學臣入境考試情形謹附片陳明伏乞聖鑒謹奏軍機大臣奉旨知道了欽此○○頭品頂戴記名提督江蘇淮揚鎮總兵奴才章合才跪奏恭報奴才接印日期叩謝天恩仰祈聖鑒事竊奴才接奉兩江督臣左宗棠行知奏請調補淮揚鎮總兵員缺飭令先行赴任以便新授兩江提臣歐陽利見交缷北上奴才當於江寗防次帶隊起程到後又奉　運總督臣周恆褀行淮兵部咨三月初八日奉上諭章合才着調補江南淮揚鎮總兵欽此兹於四月初十日准署淮揚鎮總兵官歐陽利見將總兵關防王命旂牌及一切文卷派員齋送前來奴才常卽恭設香案望闕叩頭祇領任事伏念奴才湘楚庸材未嫺　略前補蘇松鎮總兵九江　 
鎮總兵均因從事軍營未能赴任兹復仰承恩諭移鎮淮揚涓埃未效於戎行簡　疉庸夫閫寄自天開命伏地　惶淮揚當江海之交總兵有鎮守之責與凡肅清伏莽和輯兵民任在均關緊要奴才自維檮昧深　弗勝惟有殫竭愚誠認真訓練行陣期裨實用巡　務保無虞以兾仰答高厚鴻慈於萬一所有奴才到　日期國悚下忱　 
理合　摺叩謝天恩伏乞皇太后皇上聖鑒謹奏軍機大臣奉旨知道了欽此○○新授漕　總督廣西巡撫臣慶裕跪奏爲廟祀正神迭著靈顯有功稼穡懇恩頒發匾額恭摺仰祈聖鑒事竊照廣西門外臨桂縣属西鄉平安塘地方向有廣福王神廟神姓武名當係蜀漢時諸葛亮神將因征曫踰崙溺於義　縣之智惠溪五代天福年間屢著靈異邑人建廟祀之宋紹與中迭封英濟廣福王本朝乾隆七年粤西雨澤愆期迎神至省虔禱遂沛甘霖經前撫臣楊鍚紱題請加封神號於義邑額設祭銀春秋享祀經部議請照准乾隆八年閏四月初九日奉旨依議并由内閣恭擬加封字様呈奉旨著用顯佑英濟廣福王字樣欽此钦遵轉行遵照臨桂縣紳民遂於西門外并建廟宇歳時報祀祈禱必應又省城内龍神廟城隍廟每逢禱雨禱晴無不靈爽立昭光緒六年入春以後雨澤稀少農田未能開犁嗣五月間　亢　兼旬田禾將槁先後禱於龍神城隍廣福王各廟均獲甘霖大沛得以翻犁布種　發成實歳慶有秋光緒七年四月内雨水過多禾苗被淹秋復霪雨尤　偒稼迭於各神廟虔誠祈禱立卽晴霽禾稼幸免損傷紳民感念神力呈請奏懇頒賜匾額由桂林府知府　煥轉據臨桂縣知縣張秉銓具禀前來相應仰懇天恩俯賜頒發廣西省城龍神廟城隍廟并西門外廣福王廟匾額各一方以酬靈祝而順輿情理合會同兩廣總督臣張樹聲恭摺具奏伏乞皇太后皇上聖鑒訓示謹奏奉旨已録○○涂宗灜片再湖南候補副將周雲普前於咸豐六年出師湖北攻剿漢陽踞匪左膝受槍子傷十年擊退壽州爐橋捻匪左手受矛傷大指節廢十一年迎剿綿州　逆巨股頭受槍子傷同治元年攻剿鶴遊坪巨股於安吉塲生擒匪首周紹　等身受賊矛十一傷又候補叅將趙玉田前於同治七年攻克貴州荊竹園賊巢右手右腰均受矛傷又克復寨頭苗寨左腿中槍子傷又副將銜湖南遇缺儘先前補用參將李代琳前於咸豐三年攻剿安慶髪并被賊火彈傷右手六年援剿江西袁州萍萬　宜各城被賊矛傷左手九年援剿廣西柳州府城被賊槍子中穿左腿又留南儘先叅將高明經於同治八年援剿貴州苗匪左　被賊刀傷十年攻克台拱廳城　 
頭額受刀傷左腿受矛傷右腿被槍子傷該員等所受各傷雖均當時醫治痊愈惟筋骨缩損開挽難期得力先後禀請奏免騎射前來臣委員查騐屬實相應奏懇天恩俯准府淮南候補副將周雲普候補參將趙玉田副將銜湖南遇缺儘先前補用叅將李代琳留南儘先參將高明經一併免其騎射以示體恤謹附片陳請伏乞聖鑒訓示謹奏軍機大臣奉旨着照所請兵部知道欽此 
 
 
