# 1884 - 154 - 4904007

 

Page 1

 
 
[第四號畵報出售] [  申報舘主啓]  
　　啓者本舘畵報業已印行三次儘有購閱本號而並補購以前數號者故又添印數各以仰副諸君雅意茲於月之十四日發售第四號此次圖後新增告白請商號家如有願登告白者請卽購閱四號畵報便知詳細此布 
[請各處名手專畵新聞啓] [  點石齋主人啓]  
　　本齋印售畵報月凡數次業已盛行惟各外埠所有奇奇怪怪之事除已登申報外能繪入畵圖者尙復指不勝屈故本齋特請海內大畵家如遇本處有可驚可喜之事以潔白紙新鮮濃墨繪成畵幅另紙署明事之原委函寄本齋如果惟妙惟肖足以列入畵報者每幅酬筆資洋兩元共原稿無論用與不用槪不寄還畵幅直裏須中尺一尺三寸四分橫裏須中尺一尺六寸除題頭應空少許外必須盡行畵足里居姓氏亦須示知其畵收到後當付收條一張一俟印入畫報卽憑本齋原條取洋如不入報收條作爲廢紙以免兩誤諸君子諒不吝教也特布 
[招請名手繪圖啓] [  點石齋主人啓]  
　　啓者本齋新得奇書數種均屬未經行世者其事則可驚可喜而筆墨之精妙眞所謂翩若驚鴻矯若游龍要非尋行數墨家所能望共項背惟有說無圖似欠全美故特招請精於繪事者照說繪圖襄成是事如有丹靑妙手願與此書並他者卽照前報所登畵幅尺寸繪成樣張寄至上海點石齋帳房一經合用當卽函請至本齋面議一切此布 
[嚴懲拐販說]  
拐騙之案情罪重大而定例惟光棍加以嚴誅其他如迷藥拐人及以左道騙惑者則從重治罪而尋常巿井無賴之所爲輕雖枷責重亦不過擬至徒流至僅僅騙人財物者仍以所騙之贓入手與否幷計贓數之多寡以判等差然地方衙門刑名案件官幕皆存憚煩之見每歲徒流以上之罪至多不過二三起蓋枷杖決於有司徒罪以上卽須申詳法司咨題大部覆准而後決展轉需時動輙有費故州縣不願多辦必至萬不得已而後詳報一二起以故拐　之案非著名邪術散布黨與犯事之後情罪顯然官憲雖欲曲爲開脫責釋了事而人心有所不服者大率不肯按律比罪也顧愚以爲此等匪徒情殊可惡幼弱子女則拐去價賣所貪者數十千至數千不等而離人骨肉使其家終身怨苦頻歲探訪或老年而甫得一嗣或數家而共養一兒似續攸關則傷心愴懐更不能已爲匪徒者乃悠然安享揆之天理亦所不容夫天理所不容者卽王法所不恕科以死罪不爲太過至於婦女或涎其色而騙致於家佔作妻妾名爲拐騙實似刁姦兩者之罪維均也甚至漁其色而復販賣於他人更篡取其人而幷攫其財事犯多端更難輕恕惟婦女中有知情不知情之分不知情者罪坐拐徒其知情者本人與拐者通謀謂之拐逃此又當視其情節之輕重而分別比擬不可執一以論也若本人知情而其先本人初無逃亡之意因拐徒用計煽誘騙信而從之或婦女不能自閑遭遇强暴慮其傳播敗名而拐徒又復挾制喝禁勢不得已然後計及於此則仍重坐拐者而本人雖係知倩尙屬可原然辦法卽有輕重亦至於徒流而止且有曲意解脫僅以枷責了案者噫何怪拐案之日見其多也上海風氣淫哇五方雜處匪徒混跡拐案無日不有大抵拐而自佔者少拐而轉賣者多拐而佔則本人知情者多拐而賣則本人不知情者多幼男稚女則更無一知情是拐案之出於上海者同名爲拐而其情則未有不當重懲者鄉間婦女傭趁來滬習染旣深往往暱苟合而棄本夫綑載回鄉不旬日而潛蹤復至其夫闒茸禁之不得訟之不能忍氣吞聲其不至爲妓館龜鴇等所辱者幾希此等婦女固不盡由於拐然所拚者大都妓館中人熟識流氓出頭覇管鄉愚木訥扭結公庭若輩齒伶舌俐信口揑賴黑白混淆臨其上者偶不加檢則被其蒙蔽責逐本夫斷歸拚頭者有之矣第此實婦女之淫蕩寡廉鮮恥敗俗傷風何足深責惟被拐之婦女則情實可憐其由本土而來拐徒得而張其網羅用其機彀或者本人有可乘之間然後迎之卽合及至上海則本人不知東西任其牽扯導引安頓此爲客棧彼爲花烟間入門莫辨耳語半晌卽已成交從此拐者遠颺而買者防閑又從何處覓相知之人哉其主而凶惡則日事筆楚如伴虎狼其主而不惡則皮肉生涯無間朝暮此中坑陷良家婦女何可數計試思花烟間每出一案訊烟妓來歴十九供稱被人拐出故謂官憲必周知其情而盡數懲治之則此一等實不知有恒河沙數所望者倘被家人跟尋而至鳴捕飭拘到堂訊實不可僅解縣署請其以枷責結案也盖枷不過數月旣滿釋放仍理故業卽未滿期而此輩黨與繁多一人犯事到官數人依然拐販雖不在塲而贓亦可分然則重於枷責而予以監禁本犯仍處之坦然也英法兩公廨此等案件時書於報閱者亦覺司空見慣懲者自懲而犯者自犯職是之故也近來匪徒愈多匪瞻愈大外來拐販之流與在滬蟻媒互相表裏故價賣如是捷速茶坊煙館三五成羣得價分肥明目張膽甚有匪黨互相肇釁吵閙毆打相率而上公堂者此不知是何世界也更聞現在拐徒有卽隱於拉車推車者每至將昬及夜深時遇有獨行婦女或手携衣包汁物喚車乘坐者上車之後故意行僻靜之處以淆其方向車中喊悞輙不之聽至無人之處其人而强則推跌之而取其物其人而弱則左右突出黨與牽曳以行或藏於鄉或登舟販之他處得價以歸若此者又較甚於尋常拐匪之伎倆矣吾故謂不經嚴辦而拐匪橫行洋塲十里間婦女小兒從此皆歌行路難矣 
[上諭恭錄]  
　　五月初九日奉上諭前因京師入夏以來雨澤稀少業經兩次親詣大高殿拈香並派惇親王奕誴等分詣時應宮等處拈香得有微雨屢次尙未渥沛甘霖現在節近芒種農田待澤尤殷允宜再申祈禱本月十二日朕仍親詣大高殿並親詣宣仁廟拈香時應宮着仍派惇親王奕誴昭顯廟着仍派貝勒載澂凝和廟看派貝勒載瀅同於是日分詣拈香欽此 
[本館接奉電音]  
　　昨由通州電局專發電音到本館有五月十四日諭旨六道謹敬譯登○五月十四日奉上諭額勒和布着以戶部尙書協辦大學士欽此同日奉上諭靈桂着管理吏部事務文煜着管理工部事務廣壽着管理理藩院事務欽此同日奉旨榮惠補授太僕寺少卿欽此同日奉上諭恩承着調補刑部尙書延煦着調補禮部尙書崑岡着補授理藩院尙書錫珍着補授都察院左都御史興廉着調補倉塲侍郞欽此同日奉上諭閣敬銘着以戶部尙書協辦大學士欽此同日奉上諭貴恒奏病難速痊仍懇開缺一摺刑部左侍郞貴恒着准其開缺欽此 
 
 

Page 2

 
 
[欽使接任]  
　　昨日英公司輪船來滬帶來外洋新聞紙云李丹崖星使接奉暫署駐法欽使之　命卽帶同德國繙譯官一員並隨員程君於四月初七日行抵巴黎斯京城與曾襲侯接替曾製侯亦於是日抵法京交卸並辭別法廷而去 
[巨炮自燃]  
　　香港西字報言本月初九日港中英兵船名德合林操演大砲其炮計可放六十四磅之彈者乃樂彈甫經裝入炮忽自燃致斃二人傷三人三人中有二人受傷尤重船上醫生不能療治已送至醫舘就醫矣現在港中大兵官查問此事當未究出伊誰之咎尙俟日後定斷也 
[穗垣傳言]  
　　廣東來信云近據官塲傳說廣西巡撫徐中丞自奉革職之　諭後卽着卷屬回籍臨行時家人相向而哭甚爲悲慘越數日徐中丞竟吞金而死云此說是否確實固不敢知本舘特循有聞必錄之例姑誌之以俟後信 
[粵垣近事]  
　　四月二十九日藩憲請各紳士會議間及此次勸捐比前大不相同者間故咸同年間潘仕成伍崇曜等皆一人報捐數百萬現欲得報捐十萬者亦復寥寥豈所指之殷戶尙有未盡者歟諸公身受　國恩務宜秉公辦理切勿隱諱狥私也紳士謂從前潘氏以鹺務起家伍氏以洋務起家皆富有千萬與今日之所謂富者有天壤之別而所捐數百萬者並非一人之力不過先爲捐出待異時向各行商收回俾得易成鉅欵現潘伍兩家均已中落所有殷戶家產不滿三十萬捐輸縱極苛求亦惟十中取一故捐鉅欵者難其人也省垣耳目昭彰孰貧孰富婦孺皆知無所用其隱諱也又日前道路喧傳謂有某甲報捐一百萬聞之者皆爲動色不知此卽請開闈姓之事幷非殷戶報捐闈姓禁止係黃植庭觀察具奏觀察力爲阻止刻下尙未批出想此事亦屬空談也○西甯縣佘筠軒茂才妻伍氏年甫十八歸筠軒爲室筠軒素患咯血伍氏侍奉湯藥衣不解帶者兩年迨本年三月十二日筠軒長逝伍氏哀毀盡禮痛不欲生卽於十二晚懸梁自縊去夫死纔八日從容就義視死如歸節烈殊堪嘉尙特書之以待採風者入告焉○勸捐分局凡墟塲巿鎭必設一所計南潘兩縣屬地設有八十餘處現在督憲復派員往各鄉查訪如有可添設者卽令開設故微員皆有差使在官塲中不無小補也特民間不勝其擾矣○二十八日彭欽憲由行營返署卽到籌防局查閱捐欵見議定者僅有行商厘金而各殷戶願捐若干尙復遲疑觀望欽憲似有不豫之色隨拜會黃植庭觀察問從前捐輪伍氏最爲慷慨現時尙可捐助否觀察謂經已札諭惟願捐多少尙未稟覆次日黃觀察往伍氏間及伍氏卽允捐二十萬元觀察稟知欽憲欽憲深爲許可謂從前伍崇曜曾捐鉅欵顧全大局今後人復能繼承先志勉力從公洵屬急公好義想將來可專摺請奬也○三十晚　寳大街劉氏花園於初更時突有賊匪四人行刦計劫去金銀珠寶約値銀千餘兩劉氏係孝廉刻卽進見縣官縣官謂不必具呈存案因刼案太多恐上司嚴責當爲嚴飭差捕查緝耳 
[營口大風]  
　　營口來信云上月念三日下午暴風驟起大雨如注四野土膏旣霑旣足念四日下午繼以雨雹約積三四寸厚田中諸苗不免損傷且鶯粟正在滋長之際再遲一月卽可收漿乃一槪爲冰雹打盡豈李左車亦惡阿芙蓉膏之害人而力除之耶又云盖平縣西河之南有地曰望海寨近水人家皆以捕黃花魚爲業念三日暴風時捕魚船之覆溺者共有六卄餘只八口落水者約有三百餘名均無下落延至念七日上午見有浮屍漂進口岸陸續撈起七十六具大都金復海盖　西中人也豈非一大劫也哉 
[白門近事]  
　　蠟燭向售每斤一百七十餘文上年坊口忽添一新店其價大跌每斤祗售一百四十餘文人情避重就輕生意日盛戶限幾爲之折同業不得已乃附和之甘心折閱昨有恒太燭坊虧累至二千金其東人素愛體面恐節下難覆各欠戶遂於初四日吞鴉片烟以殉聞其家有兒女十數口食指全賴以動今也人之云亡其謂之何○妙相庵西首空地上有一男尸年約三十許人頸上圍有破布條審係自勒死者地主以人命急鳴地甲報官相騐旋有死者之兄向衆攔阻自稱伊弟素不習正又爲鴉片所累存身無所昨晚因欲在集狀元巷借宿未遂負氣擬就鼓樓下敝一宵風雨想行至是處必自念上無片瓦下無寸土孑然一身倒不如死之乾淨平時常自言自語大約卽是此意亦未可知然旣倒此地或者與地主有香火緣願施一棺以殮殮畢地主焚鏹而祝曰無事家中坐禍從天上來十千前世債今世買棺材衆人一笑而散地主又以其兄餬口四方所謂上比不足下比有餘者因更以數百文與之○江寍縣沿江蘆洲有數十處蘆課年年不得滿額故賈明府連日邀同委員沿江丈量想此番必稍有起色也○色卽是空空卽是色此西方聖人之宗旨也近來和光同塵者能參此語鮮矣城北某庵有一和尙久病目聞唱經夢來一瞽者善岐黃術和尙扶錫就証然未明言其爲　門弟子也証畢瞽醫戒之曰口淨五葷身絶房事當可復爾大光明世界否則恐如老廢和尙唯唯旁有代書方者謂之曰是僧也醫曰僧尤甚焉何待多言○妙相庵之同文館上年係總理洋務局劉觀察試辦近因著有成效學生均能用心上進無中西扞格不入之弊故已具稟督盡請擴充經費以期可大可久云 
[九江瑣綠]  
　　稅務司穆麟德之在朝鮮也以陶器柤窳欲仿中國景德鎭製瓷之式於朝鮮開一窰廠三月間瘝着司事湯君至景鎭聘請陶匠數名四月二十後動身赴朝聞所聘者皆景鎭著名之妙工也○某署書識年近知非尙無夢蘭之兆今年三月間在省城以百金購得一婢納爲簉室詎大婦極悍潑無日不以鞭撻從事上月二十七日其妾蚤起開箱檢新衣穿好又着新縀鞋竊取老奴之烟膏吞服而斃二十八日棺殮舁出年僅十九歲聞者惜之○近日菜油每担跌至六千有零穀每擔八九百文河米每擔兩吊七八百文魚價尤賤　魚每斤約十餘文耳○近日晴多雨少江水漸落秧田多有如龜坼者農夫望澤甚殷云 
[薙匠發痴]  
　　鎭江西門外運河邊薙髮店雇用一夥素有痰迷之病在家時發時愈及來店並未發過是以店東不知也近日該夥與某甲剃頭髮未落而舊疾猝發持刀跳躍逼擬甲頸幸甲眼快趕急避讓而左額己被刀畫傷鮮血噴注該店諸夥見之上前將夥捉住用繩納縳鎖置室中甲受傷不肯甘休由隣衆出爲勸解罰店主出錢五百文養傷另點香燭謝罪事始寢此眞危事也天下之開薙頭店者其用夥愼之 
[美船來滬]  
　　前日下午有美國兵船名全義浩大來滬卽在浦江下椗矣 
[馬逸傷人]  
　　前日傍晚時有脫韁劣馬拖帶皮條自英租界奔逸至虹口新虹橋將挑餛飩担之寍人周鶴明連担撞倒致傷頭額繼又撞跌本地人二名一傷頭面一傷手指及腰等處當經巡捕將馬及受傷人一併帶入捕房捕頭飭送受傷人入同仁醫院醫生驗得周鶴明傷重已畱舘醫治矣 
[撈獲浮屍]  
　　前日午後浦中有救生船一隻駛往南首拖帶浮屍一口年約二十餘歲身穿白布短衫藍布袴赤一足一着白半襪京式雙梁鞋禿頭髮辮添有白線兩根諒當報堂殮埋也 
[拆梢受責]  
　　川沙人施長耕送親戚杜姓之妻回鄉因候潮之故泊船南巿毛家弄碼頭詎至二更時忽有周金壽張勝金湯阿方等三人上船冐充局勇甲夥稱施爲拐逃百船恫嚇當被許去錢一千六百文施不甘服翌日赴巡防局喊控局員卽飭拘獲周金壽責四百板鎖示局門張勝金湯阿方各責二百板保釋 
[黑夜墮河]  
　　有某甲前日在小東門外有利船局雇韓姓船帶同母女欲赴常熟及上船因遺忘短衫復進城取之及回船時已三更黑 
 
 

Page 3

 
 
暗之中失足落河身死時方潮長故屍身尙未撈獲也 
[邑尊騐屍]  
　　昨報傷重殞命一節黎邑尊於昨午後三點鐘帶同刑仵書役及二十八保西七圖地保黃月亭並兇手鐘阿明等至仁濟醫院相騐先謂屍妻孫蘇氏曰本縣查閱卷宗爾之族長已於四月廿八日遞呈求銷何以忽又傷重斃命孫蘇氏供稱我並不知有求銷之事邑尊卽詰地保黃月亭供稱小的曾經勸給洋四十三元故由族長投案求銷惟銀洋尙未付楚邑尊飭仵作騐得孫阿明左足因刀傷潰爛身死邑鄭卽飭孫蘇氏具領棺切結飭將兇手鐘阿明地保黃月亭帶回縣署訊究 
[僅存一縷]  
　　有浦東人某甲携婦在租界居住甲本鄉愚絶不防閑　婦婦遂與法馬路一枝春茶肆相近某烟館堂倌某乙有染朝雲暮雨不避嫌疑而婦　多務得尙以一臠爲未足又與撑提載船之某丙相識前日托故他出在西首小客寓內暫作暘臺詎被某乙偵知招集籮間中人破門而入雙雙擒獲乙將丙之髮辮剪去復念旁人不能捉姦深悔孟浪擬將丙送某甲黑其主持忙亂之際丙已乘間逸去祗剩髮辮一縷無從作証現聞船帮中向乙索人得毋曰辮則猶是也而人果安在耶 
[別有肺腸]  
　　前報風流孽障一節姦夫施洪義畏罪購阿芙蓉膏和酒吞服後送仁濟醫館現已稍痊詎以寃單一紙示人內載蔣東陽縱妻犯姦語多妄誕是眞別有肺陽矣 
[究出眞情]  
　　韓思林投英公堂稱由劉錦山爲中被吳百順借洋二百五十元立有借票詎吳串劉圖吞向索無着爲特　呈借票請爲提追黃太守提吳劉到案於前日晚堂集訊韓思林申訴前因劉錦山具訴稱吳向韓借洋銀係我爲中借票亦係我寫吳供曾與韓股開茶葉鋪銀錢歸韓經手旋因生理虧本負欠各債韓竟置諸不理致我賠累然未借伊銀洋且與所稱作中之劉錦山素不識面惟聞韓謀事木成致耗銀洋實與我無干韓堅執前詞太守細閱韓呈之借票及韓劉之稟詞筆跡係出一人之手早已洞悉其隱向韓曰爾控吳串劉圖吞殊無確據今閱爾與劉姓之禀帖係一人所寫可見爾串劉圖詐吳姓乃是眞情且問書禀者是誰韓答稱實被吳借洋劉爲中人至禀帖係在荼舘托　字人所寫不知姓名住處太守又向劉曰爾當將如何串韓揑寫借票之實情從直供明免致受刑劉堅稱並無揑據作弊各情太守怒喝戒貢百下劉仍矢口不移太守隨問韓曰本分府實劉爾心服否韓答稱心服葢劉串吳吞我之洋所以應責太守以韓尙敢飾詞喝掌頰四十下卽將呈閱之借票塗消飭是退命將韓劉管押再究 
[法界公堂瑣案]  
　　前日有年少婦人投江覓死經人救起投捕房控告昨晨翁太守研訊據該婦夏杜氏稱湖南人現在寄居法租界居安里陳曹氏家丈夫九江人現在廣東鹽運使署中當差日前忽有王人行持夫主之信稱是倪姓轉託囑將滬地什物收拾隨同來人到粵因將所有箱籠三件鋪盖三個幢　四隻着周小二押運同王前往碼頭小婦人定於是晚下船詎及時到碼頭倪王均不知去向又無輪船票始知受騙昨見王大行將其送案翁太守詰之陳曹氏稱丈夫本爲棧房接客前月往鎭江未回因有餘屋出賃於夏杜氏餘　與夏同翁太守訊之王大行據供是湖南人此信係倪姓託帶至夏杜氏家稱是其夫來信着其前赴廣東因搭定輪船將行李什物裝車到碼頭倪將物下船等語研詰再四答稱倪姓實往鎭江去太守問在鎭江何處答稱在鎭江三益客棧太守着王大行託人協同原告將倪帶回滬上陳曹氏稱王有兄住天成昌弄請卽邀其同去太守允之○前報寗波婦張徐氏控養媳逃逸尋獲一案昨晨據張徐氏稱我子業經冋滬故特投案據張金生稱今年二十九歲與母同住虹口嫂居法界卜鄰里太守詰張徐氏平時可與老卜娘往來答稱素不往來亦不知其住處太守謂虐媳屬實否張金生稱老母年高肝旺不無薄責然養媳逃去之夕則無別事太守詰其媒人爲誰岳父母何在答稱媒人已死養媳來時其母已亡今其父亦死翁太守謂然則與該氏前供不符着張徐氏母子暫退訪確再辦 
[周小棠大京兆覆絲業會舘書]  
　　少欽仁兄大人圖下頃接惠函並寄到賑銀二千兩療飢丸正氣丸均如數照收當卽存案飭局施放藉諗履祺迪吉仁聞昭宣畿輔災黎重勞厪念屢屢籌欵接濟樂善不倦感佩奚如武寳等州縣歴年積潦爲災難施耕作現已開辦河工並於都內設立官藥局延醫駐局診視丸散之外兼施飮片以濟賑撫之不足惟是入春以來迄未渥沛甘霖麥秋尙未有望閭閻待澤孔殷春撫事宜一時尙難告竣也知念附達子英兄何日到此藉資臂助盼甚耑復敬請台安惟斷惠照不具[  愚弟周家楣頓首]  
再京畿灾祲仰數勸籌濟賑有加無已感佩莫名所有續寄賑銀業經登收正氣丸等劑現時遇病應騐如神救飢丸謹藏備用以此蒙惠助無疆尙無須此一有不繼則此丸亦卽救命之資也刻下盼雨焦急若十日不雨則賑務當蟬聨而下苦於欵已枯渴事正急需誠不知如何而可瀆求拯濟言之赧　然揆之目下情形麥已無望大田可危各處粥廠米廠平糶局官藥局人數日衆勢不可遏昕夕籌思焦勞莫喩世兄在東同振生同人籌辦惠濟孔多河工近已告成此後東人當有生機矣專肅鳴謝鳴懇諸祈鑒之俯賜埀援盼切禱切[  弟相頓首天中節]  
附啓者今接讀周大京兆來函得悉一是畿輔去年被灾之區黃水未退冰凍之後雜糧麥子均不能下種以致今年春熟無望全賴外省未被灾地方拯助接濟此春賑之裨益已非淺也孰知順直天不䘏災現又久晴無雨今讀來函如再十日不雨麥已無望大田可危惟祈昊天速沛甘霖庶不致生靈塗炭竊思江浙諸省春麥頗熟杭嘉湖蠶事亦稱豐收諒由善士衆多每逢他省告灾無不解囊樂助踴躍輸將善氣充盈足以感召天和得以頻臻康樂似此愈不可負彼蒼栽培之厚必當勤勤勸勉救灾紓患以期仰答神庥無任代灾黎泥首叩謝不勝禱切之至 
施善昌附啓 
[來稿照登]  
　　啓者內子自今正元宵後得痰火驚悸之病倉皇奔走日夜不安百計千方數目所入三四十金盡行用去而醫巫無靈病體如舊躊躇至再莫若行救人之法或可默感天心消灾降福因於灶神前立願助捐直賑洋十元求神護佑當晚內子病勢略輕此後或能竟占勿藥今特將賑洋如數奉上務乞少欽老先生鑒收代達灾區並登申報以告有道之君子遇此等境界當以救人爲先著莫專求醫巫之功則幸甚幸甚[  歴盡艱辛始轉頭人拜上]  
[第十八單]  
　　江西省彭孟楊勸捐直東災賑第十八單數目揚字一百十三號册李子佳經募藉樂善捐錢五千文聊小補福隆號二戶各四千文康華瑜二千文未遂願力不及素行堂耕禮堂立誠堂五戶各一千文以上一冊共捐錢二十千文○又揚字一百十六號册李子佳經募黃復生捐銀一兩二錢七分正順森洋三元立美輔寗元和榮寗二戶各二元森泰和黃益順裕厚堂羅三戶各錢二千文王謙吉王大昇李廣美德隆順余同泰謝有發六戶各一千以上一册共捐銀一兩二錢七分洋七元錢十二千○又揚字第七號冊　縣李月卿明府勸募無名氏捐十元晚晴堂狄六元范秋帆孔錫九陳星如胡震記仁善堂五戶各四元勞伯卿周綺園朱玉夫王朔山范新培潘蓮生童厚村沈幼香潘鴻卿平勤齋沈敬齋夭齡堂天壽堂立本堂儀型堂呂周萬川孫辛才沈勤齋有餘堂十九戶各二元平伯森平仲培樹滋堂三戶各一元以上一冊共捐洋七十七元○又揚字第八號冊贛縣李月卿明府勸募同孚號巨興號同豐號源生　曾悅來五戶各捐洋十元普盛號正春錢同大質同益質開泰號嚴萬泉謙泰行永和祥鴻昌福福隆號凌笛生李屏階十二戶各五元美昌行聚美號聚泰號三戶各四元乾元永榮昌同德協泰氷四戶各三兀錦興太和和美和隆同聚道亨豐昇鼎盛劉益美邱仕順景昌蔡興和寶泉豐裕隆福元恆豫黃義生胡永發王正源慶仁和樂堂魏元春利記聚豐光大新盛二十六戶各二元婁鼎興福盛樓同美聚寶樓永春恆匡永吉又匡永吉永昌隆廣華德元和豐聚成應隆泰福應隆晏益泰合盛德升發隆黃道 
 
 

Page 4

 
 
生黃德生雷祥春李阜泰黃洪興二十二戶各一元以上一册共捐洋二百零八元○以上第十八單計捐冊四本共捐銀一兩二錢七分洋二百九十二元錢三十二千文連前十七單統共捐紋銀八百五十八兩三錢洋銀一千七百七十九兩二錢六分五釐洋一千二百二十九元對開洋五元錢二千零九十七千三百十文 
[第十九單]  
　　江西省彭孟楊勸捐直東災賑第十九單數目揚字四十五號冊廣豐縣姚海樓明府勸募廣豐縣左堂叚洋八元廣豐縣右堂牟捐洋四元勉行堂兪聿瑞堂兪二戶各八元四敎堂顧六元集瑞堂兪五元二角五分四厘萬亨行元吉堂兪兪省齋三戶各五元敦裕堂章知敎堂徐槐澤堂王尊美堂陳培德堂兪志善堂兪忠恕堂嚴存仁堂兪樹滋堂兪兪朗如聚星堂兪周澤長汪萬和汪廣茂吳永盛十五戶各四元五桂山房顧三達堂揭德星堂徐馮初德劉裕齋傅壽峰敬軒堂鄢吉茂廣有義泰王振利十一戶各三元華輪堂雷王吉園紀維恩徐樂臺積慶堂兪嚴經圃愼德堂兪聽琴山房伴月軒劉玉堂潘希純徐致和徐潤軒紀信齋紀聚豐黃毓芹紀錫周管加賢劉汝舟紀體訓徐子安碧盧堂吳萬興永和協和王振順怡怡堂謙吉堂鰲峰堂濟元堂安定堂合昌號三十二戶各二元力不足齋顧世德堂楊求是齋顧德曜堂陳盧山堂吳至安堂舒承啓堂潘徐魯齋蔣六齋徐應齋永言堂徐徐心田徐龍亭無名氏程藍田和樂堂兪姚西軒紀芝庭傅明仁徐亷讓璩玉屏盛繼堂管起元王廷申樹茲堂楊日興森瓐丹屏廣生源泰胡本立郭永升榮綱汪成記周萬生徐義記源豐義方萬泰錦泰萬元潘隆茂程恆大潘立成鼎泰恆茂元升忠恕堂張五存深柳堂傅大生崇善堂劉應禮怡如堂張茂興九如堂五十四戶各一元以上一冊共捐洋二百六十五元二角五分四厘○連前十八單共捐紋銀八百五十八兩三錢洋銀一千七百七十九兩二錢六分五厘洋一千四百九十四元二角五分四厘對開洋五元錢二千零九十七千三百十文 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十年五月初八日京報全錄]  
宮門抄○諭旨四道錄前○發抄旨四道○御史屠奏請革除湖北錢糧樻弊片○御史昆奏叅革筆帖式摺○雲督岑等奏議給京員津　現在力有未逮摺○楚督卞等奏請着追故員家属完繳倉穀摺○又奏補用道員請開現任知府缺歸班補用摺○又奏委署知　片○直督李奏委買馬匹請給票免稅片○又奏請飭修工程片○五月初八日吏部翰林院正紅旂値日無引見○　王惠王松溎海英各假滿請安○署靑州副都統海英請訓○江西學政梁仲衡請訓○記名副都統侍敦謝 
恩○恩全請假十五日○倉塲奏漕船五日回空○順天府奏京師得雨一寸有餘○召見軍機海英梁仲衡○發抄左宗棠奏臨江守王之藩贑州守斌鑑對調奉旨吏部議奏欽此○潘霨奏查明江西省京控案件尙無逾限奉旨該衙門知道欽此○又解東北邊防經費奉旨知道了欽此○李用淸奏接護黔撫篆務目期謝恩奉旨知道了欽此○○御史屠仁守片再求治之方除弊爲急臣籍隸湖北有訪聞眞確者謹爲皇太后皇上陳之一湖北錢糧積弊自咸豐年間故撫臣胡林翼革除冗　奏定章程刊碑勒石　諸久遠江漢之民感戴皇仁莫不歡欣鼓舞乃官吏日久生玩夙弊濳滋其爲害民間最甚者有二一曰催役一曰櫃書催役者皆以錢買或窩缺開徵之時揭票下鄉向糧戶催收酒食供給外每票勒索錢數白文甚者數千文稍不遂意輒以抗糧報官鄉民畏懼不得不餉其　壑求免拖累獲利旣豐其勢愈橫櫃書經收錢糧鄉民數十里或百餘城投納悉聽櫃書核算溢額取盈米則零升直以斗計銀則數錢竟作兩論有所謂般脚之費有所謂票號之費任意浮收無敢致詰復不當時給票鄉民覊候覊悞農業或且終不得票被催重納有此兩害是致三農憔悴百室怨咨剜肉醫瘡無所控告朝廷有輕賦之名州縣有重歛之實良法美意壞於奸胥蠹役而莫之省憂臣竊傷之查定例有輪催之法簡閱里甲以滾單分限遞催未嘗任催役魚　小民也有聨三印票以給納戶徵信未嘗許櫃書勒指小民也今當詳稽定例責州縣實力奉行尤要在預給易知由單按照糧戶册名依定章核算載明納錢若于徵收之時納戶持單照數投櫃換給印票倘櫃書任意刁難准納戶卽時禀訴州縣袒庇不卽懲治者上司隨時訪察嚴行叅辦聞雲夢應城等縣有行由單者他縣則惡其害已率爲糧書沮格非嚴定處分以整齊畫一之不可至若不任里甲濫設催役必當永遠禁革違者治罪如此則皇恩得以下究民困可望稍蘇深仁厚澤燕及甇嫠莫切乎是伏乞聖鑒謹奏奉旨已錄○○都察院左都御史臣宗室崑岡等跪奏爲特叅筆帖式日久曠官請旨卽行革職以示懲儆事竊衙門筆帖式榮俊久未當差迨經屢次嚴傳始行到署上堂時語言粗謬臣等當卽叱退當此力戒因循之際未便稍事姑容相應請旨將日久曠官之筆帖式榮俊卽行革職以肅紀綱而警怠忽爲此具摺伏乞聖鑒謹奏奉旨己錄○○雲貴總督臣岑毓英摘去頂戴革職留任雲南巡撫臣唐烱跪奏爲滇省稅課尙未復額厘金收數無多議給京員津貼現在力有未逮恭摺奏祈聖鑒事竊臣等接准戶部咨議覆山西撫臣張之洞籌議撥解京員津貼一摺行令各直省通盤籌畫能否解些巨欵於籌餉辦公仍無竭蹶之慮詳細奏覆等因具奏奉旨休議欽此並抄錄山西撫臣原摺片咨行到臣准此當卽轉行遵照查議詳辦去後茲據署布政使李德莪鹽法道鍾念祖厘金總局道員吳其楨等詳稱遵查鹽課一項從前歲徵正額銀二十六萬餘兩養廉雜支銀十一萬餘兩近年徵收正課尙短銀二萬餘兩曾經奏明在於鹽厘項下添補足數而一切養廉雜支等項雖准在於正課開銷均係擇要支給不及原定十分之六此鹽務雜支並無盈餘之情形也又查厘金一項滇省不通舟楫民間素鮮巨商本地出產除銅鉛錫鐵外又無大宗貨物從前越南緬甸銷路通暢每年所收尙不過二十四萬兩現値越南多事緬甸又復不靖商販裹足以致收數益形短絀一成公用實屬不敷現係設法核實撙節各府廳徵收商稅額定五萬八千二百九十餘兩軍興後不能及半曾經奏明儘收儘解至今仍難復額五金廠課停辦已久年來甫經整頓尙無起色此又厘金公用無可提撥稅課並無溢解之情形也該司等統計滇省歲支兵餉養廉等項不敷甚鉅全賴外省協撥以供支放刻下邊防緊要需用倍煩尤形匱乏京員津貼實有未逮詳請覆奏前來臣等查京員津貼人所共知部議籌給津貼俾辦公有資得以盡○職守實爲顧持大局儲養人才之至計臣等忝任疆圻但使有欵騰挪敢不勉襄盛舉無如滇省鹽務稅課旣未復額厘金收數又復無多司庫更無閑欵通融該司等所詳均屬實在情形倘仰蒙聖主福庇將來招商開辦礦務著有成效臣等再當察看酌定巨欵按年解部以仰副聖慈體惠羣臣之至意所有查明滇省籌辦京員津貼現在力有未逮緣由謹合詞恭摺具陳伏乞皇太后皇上聖鑒訓示謹奏軍機大臣奉旨戶部知道欽此○○署理湖廣總督湖南巡撫臣卞寳第湖北巡撫臣彭祖賢跪奏爲已故知府虧短倉谷請着追家屬完繳恭摺仰祈聖鑒事竊據署襄陽府知府吉爾哈春禀稱襄陽府倉　存儲谷石係歸知府經管前任已故知府恩聨虧短谷三千三百五十九石三升二合該家屬並不買補交淸於本年正月初八日起程回旗無從催繳理合據實禀報等情由湖北布政司蒯德標會同督糧道素　詳請奏明着追前來臣等查倉谷爲積儲所關今已故襄陽府知府恩聨前在任內虧　倉谷該家屬並不如數賠繳擅自回旗實屬藐玩相應請旨飭下廂黃旂滿洲都統勒令該故員家屬迅將虧短倉谷折價完繳解鄂買補還倉如逾限不完或完不足卽行查抄家產備抵除咨廂黃旗滿洲都統曁戶部查照外謹台詞恭摺具奏伏乞皇太后皇上聖鑒謹 
奏軍機大臣奉旨已錄○○署理湖廣總督湖南巡撫臣卞寳第湖北巡撫臣彭祖賢跪奏爲補用道員請開現任知府缺歸道班留省補用恭摺仰　聖鑒事竊照湖北荆州府知府蔣銘勳現年五十歲係江蘇鎭洋縣人由廩貢生候選訓導因勞績遞保至知府補缺後以道員仍留原省補用光緒六年四月初十日奉上諭湖北荆州府知府員缺着蔣銘勳補授欽此六月初八日到任七年以勸辦直賑出力經直隸督　李鴻章奏准俟離知府任歸道員班後加二品頂戴八年以巡防萬城大堤三屆安瀾奏請加隨帶二級該員辦事穩愼屢著勤勞本係補知府後補用道員除令該員赴部呈交離任銀兩外合無仰懇天恩俯准將荆州府知府蔣銘勳開缺以道員留省補用如蒙兪允所遺荆州府知府員缺緊要並請旨簡放以重職守謹合詞恭摺具陳伏乞皇太后皇上聖鑒訓示謹奏軍機大臣奉旨該部議奏欽此○○卞寳第等片再荆州府知府蔣銘勳前因患病請假當經飭委知府用荆門直州知州恒琛代理並附片奏明在案現在蔣銘勳已經臣等奏請開缺歸道班補用所有該府印務查恒琛年力富　精明廉潔前因勞績曾膺保洊莅任以來督飭所屬辦理地方事宜均能措置裕如現在委辦萬城堤工深爲得力應卽以該員接署以重職守據湖北布政使蒯德標按察使黃彭年會詳前來除檄飭遵照外謹合詞附片具陳伏乞聖鑒謹奏軍機大臣奉旨吏部知道欽此○○李鴻章片再准直隷提督李長樂咨稱所部武毅軍古北口練軍馬隊各營戰馬以及拉砲馬匹均有疲弱亟應買捕更換以期得力現擬飭派把總馬永德前赴張家口外多倫廳烏魯蒙慶一帶選購臕壯戰馬二百三十匹俟買齊解囘蘆台防營應用等因前來除咨兵部察哈　都統查照曁行經過地方官照章餧養接遞護送外伏乞聖鑒勅部給票並知照張家口監督照例免稅放行謹附片具奏軍機大臣奉旨該部知道欽此○○李鴻章片再德州境內運河兩岸工程向係民修民守近年修守廢他堤身卑薄據吳士湘禀稱該員順道查勘最險者老君堂吳橋口老虎倉小楊莊等處十叚次險者龍王廟燕窩豐樂屯馬槽等處二十叚而老君堂上年大汛堤劈數十丈幾至决口似此危險至今尙未修築其民情觀望推諉可知直省之吳橋東光南皮滄州等處上年水灾較重且釀械鬥多命之案實因德州將揚莊决口所致誠如劉恩溥所奏河决挂淤卽爲腴田益在德州害在直省欲弭畿南吳橋一帶水患必先籌辦德州險工較修濬南運减河與宣惠河尤爲緊要直省地處下游經營防範縱極萬全而上游一决必灾及直境十數州縣官吏諉爲隔省小民視若仇讐文牘往還卽或勉强興工而此十數州縣之民巳逃亡相繼此乃關係大局萬不容已之舉聖應欽遵諭旨寔力修防惟灾歉之餘勢難專恃民力轉瞬汎期將屆擬請飭下山東撫臣設法籌欵趕緊委員　估擇要興辦加高培厚必於伏汛以前完工否則兩堤殘破如此卽尋常汛漲亦恐漫溢至防汎事宜並湏嚴定官督民守章程庶免臨時諉悞理合附片具陳伏乞聖鑒訓示謹奏奉旨巳錄 
 
 

Page 11

 
 
[光緒十年五月初九日京報全錄]  
宮六抄○諭旨三道錄前○發抄旨四道○護湘撫龐奏請將已故提督議䘏並將戰功事蹟宣付史館摺○東撫陳奏飭前臬司督修民埝片○豫撫鹿奏遴員升補直州摺○東撫陳奏報囘省日期並察看辦工不力各員分別叅處片○又奏派革員管帶營勇片○江督曾奏揀補陸路守備摺○大臣永奏請奬敘摺子○五月初九日戶部通政司詹事府廂白旗値日無引見○伯王等考試文童馬步箭覆命○景禮假滿請安○倭額預備召見○召見軍機錫珍倭恒額○發抄岐元等奏委員護送年班土司起程日期奉旨該衙門知道單併發欽此○丁寳楨奏接辦愼黔官運局鹽務各員請奬奉旨該部報奏單併發欽此○又藩司易佩紳飭赴本任奉旨知道了欽此○希元奏長春廳勇目步勇縣新設捕盜弁勇章程併歸一律開支餉乾奉旨該部知道欽此○○暫護湖南巡撫布政使臣龎際雲跪奏爲在籍提臣久著戰功積勞病故據情籲懇天恩俯准給予議䘏並將戰功事蹟宣付史館恭摺仰祈聖鑒事竊照前雲南提督伊德克勤巴圖魯胡中和係湖南湘鄉縣人光緒七年在任聞訃丁憂回籍九年四月服滿止擬請咨入都因傷病舉發呈請展緩經本任撫臣卞寳第附片奏明在案茲據湘鄉縣詳報該提臣於九年六月二十九日在籍病故並據該縣紳士道員用雲南候補知府蕭勳等聨名呈稱已故提督胡中和歿年四十九歲自咸豐三年由武童投効軍營轉戰湖南湖北江西廣西四川各省連克城池歴保總兵咸豐十年補授四川建昌鎭總兵統帶湖南湘果左事會剿靑神眉州河壩塲等處股匪解大邑縣綿州眉州各處城圍鑿斃逆匪藍朝鼎生擒首逆李永和及賊目多名同治元年七月補雲南提督十月督軍進剿石逆於雙龍塲破燬賊壘多處斃賊無數二年四月將首逆石達開及僞宰輔曾仕和等一律就擒　永肅淸是年調任四川提督三年十二月奉調馳剿甘肅階州蔡啓兩逆克復階城陣斬僞昭武王蔡猖齡生擒僞啓土梁成富僞都統先鋒周老　等多名餘賊悉數殄滅仍赴叙南防剿滇黔各匪四年十二月進勦建武竄匪五年九月剿捕四川馬邊廳邪術逆匪擒斬首逆宋仕杰宋朝眞等多名十三年九月調補雲南提督光緒七年正月在任聞訃丁母憂是年三月到籍因在營勞傷過甚兼痛母故遂染沈疴竟臻不起查該故提督從戎二十餘年身經數百戰疉克各城屢受重傷肅淸川滇勳勞尤爲卓著職等同居鄉里成曾與共事見聞悉確理合將該提督生前戰功事蹟開摺呈懇奏請賜䘏等情由縣轉詳前來臣查已故提督胡中和以武童從軍奮勇善戰屢建奇功乃以積受勞傷年未五十遽以病歿深堪悼惜相應據情奏懇天恩敕部照軍營立功後病故例議䘏並准將戰功事蹟宣付史館以彰勞勩而勵忠勤可否仰邀兪允之處出自鴻慈逾格除將呈到淸摺咨送車機處備查並咨兵部外理合恭摺具陳伏乞皇太后皇上聖鑒訓示謹奏奉旨已錄○○陳士杰片再臣前因修培各州縣民埝督率需人奏請前河南臬司豫山來東差遣以資臂助欽奉諭旨允准茲該前司已於四月十二日到東臣當卽飭委前往各州縣督催官民趕緊如式修築勒限五月內一律告竣以資保護理合附片陳明伏乞聖鑒謹奏軍機大臣奉旨知道了欽此○○河南巡撫臣鹿傳霖跪奏爲遴員升補直州要缺以裨地方而資治理恭摺仰祈聖鑒事竊照許州直州知州孫家臻叅革遺缺查係冲繁要缺例應在外揀補該州爲省南口達通衢政務殷煩差使絡繹兼轄四縣表率稽察均關緊要必須老成練達之員方能勝任豫省現在直州一項並無記名分發及卓異引見同任候卄人員臣與藩臬兩司在於通省現任知州知縣著有勞績應十並合例應升及候補直隸州人員內逐加遴選非現居要缺卽人地未宜惟查有祥　縣知縣方胙勳現年五十二歲江蘇江寗府江寗縣人由附生中式咸豐九年已未恩科並補行乙卯正科本省鄉試舉人保以知縣留於河南遇缺前先補用並加五品銜請咨送部同治十年六月初十日蒙欽派王大臣驗放九月二十八日到省補靈寳縣知縣委署南陽縣事調補安陽縣知縣光緒六年正月初八日到安陽縣任是年大計保洊卓異調補祥符縣知縣八年十二月到任九年大計復洊舉卓異現調署河內縣知縣於十年二月初六日到任其在靈保南陽等縣任內交代均已淸楚由後任出結祥符縣甫經交卸飭將交代依限結報核計該員祥符縣本任並無積案及欠解錢糧承緝未獲盜案已起降革叅限並題缺請卄及該員大計保洊卓異尙未赴部引見與例稍有未符惟許州直州缺係繁要自當爲地擇人該員樸誠練達勤政恤民歴俸早滿三年循例應升以之升補斯缺洵堪勝任人地亦實在相宜　得專摺奏請據潘臬兩司會詳前來合無仰懇天恩念員缺緊要准以祥符縣知縣方胙勳升補許州直州實於地方有裨如　兪允俟部覆到日並大計保荐卓異併案給咨赴部引 
見再該員係初升人員任內一切因公處分例免核計其罰俸銀兩數目另冊咨部理合恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○陳士杰片再臣於四月初三日拜摺後起程由樂安博興高苑一帶沿途察看小淸河工程於初九日回省查得此次開挖河道章邱縣知縣喬有年鄒平縣知縣劉承寛長山縣知縣揚才煒樂安縣知縣楊濤署壽光縣知縣張毓楷及准補海豐縣知縣廖福京分省補用知縣莫炳琪均屬盡心民事不避怨嫌深堪嘉尙惟署高苑縣知縣朱行祺博興縣知縣王振錄又委員教習知縣陳礽壽候補知縣陳曾守大挑知縣　寅恭候補知州蔣樹屏辦理遲延實屬不知緩急而候補知縣　嘉桓需索地方供應心地尤爲糊塗根應請旨將崔嘉桓卽行革職毋庸留工朱行祺王振錄陳礽壽陳曾守胡寅恭蔣樹屏六員均請摘去頂戴勒限一月將所管地叚一律疏通以示薄懲而觀後效所有微臣回省日期及察看辦工不力印委各員分別叅處緣由謹兩片具陳伏乞聖鑒訓示再臣經過地方麥禾蔥茂可望有秋堪紓　厪合併陳明謹奏奉旨已錄○○陳士杰片再臣上年新招楚勇二營東勇三營編爲廣武前後左右中派　分別管帶前營管帶爲己革提督前雲南武定營叅將李榮春係前雲貴總督臣劉長佑所洊臣察該員人尙樸勇核其從前獲咎原案困輕聽旁言干預耿　土族罕恩慶爭襲之事並失察差弁黃福源受託尙屬被人罣悞且本爲劉長佑叅革今仍由其薦來必係曾經　力之員臣因派令管帶廣武前營一併駐紥烟台歸兗州鎭總兵金祖凱節制理合附片陳明伏乞聖鑒謹奏軍機大臣奉旨知道了欽此○○太子少保署兩江總督一等威毅伯臣曾國基跪奏爲陸路守備員缺遵草揀員借補恭摺仰祈聖鑒事竊安徽穎州營左軍　城守備楊鼎奎因病出缺業經恭疏題報聲明所遺員缺容臣捒員請補在案伏查是缺守備分駐蒙毫宿渦等處民情强悍汛境綿長彈壓巡防極關緊要必須孰悉情形人地相宜之員方足勝任按照定章係題補第五缺輪用儘先人員臣於實任候補各員內逐加遴選查有現　六安營守備副將銜兩江儘先叅將袁紹從年四十四歲安徽巢縣人由勇目投營隨剿洊保儘先遊擊同治七年到標於剿辦張總愚捻逆全股蕩平先行查保案內經前湖廣督臣李鴻章彚保八年七月初七日奉上諭袁紹從着以參將歸兩江儘先補用並加副將銜欽此九年委署是缺守備光緒四年經前督臣沈葆楨以是缺守備楊鼎奎名次在後經部遞行議駁在案臣查該員操防勤敏辦事認眞曾輕委署是缺守備於該處營伍地方均能熟悉以之借補洵　勝任亦與借補限制相符合無仰懇天恩俯念員缺緊要准以袁紹從借補安徽穎州營左軍蒙　守備員缺實於營伍地方均有裨益如蒙兪允俟部覆至日再行給咨送部引見恭候欽定除飭取履歴及前在他省並無　革　保情弊印結咨部查核外謹會同安徽巡撫臣裕祿恭摺其陳伏乞皇太后皇上　鑒訓示謹奏軍機大臣奉旨兵部議奏欽此○○奴才永德跪奏爲籌辦賑撫灾蒙整飭台站妥速告　請將在事出力各員擇尤保奬以錄徽勞而　觀感恭摺奏聞仰祈聖鑒事竊前因軍台叚內亢旱成灾水沍草枯赤地千里蒙衆奄奄待斃牲畜悉就傷殘以致台　胱節差　停輟適値各城運解軍需餉　曁遣撤防軍职道台站在在胥關緊要曾經奏蒙飭撥款項撫恤灾民安設台站遵卽委員籌辦購運賑粮分散灾戶旋有聞賑歸來者亦經運米續賑以資度命一面買揆駝馬送台設得供濟台路　已通貫差徭得以暢行所需各款刻已專案報銷均經隨時陳明在案伏維阿勒泰軍台四十四站爲西北各城挽運軍需通要之衢而罹此奇灾數千里　蕪滿目差徭弗克進行蒙庶無從覓食岌岌可危仰荷皇仁優渥撥欵賑恦安輯　離灾戶悉獲全生購撥駝馬接濟差役台路藉以流暢同深感慶現旣籌辦撫恤整頓完竣所有承辦各員均能拯力實心始終其事　自備資斧晝夜趕辦不辭勞瘁措置毫無舛誤或係採辦賑米駝馬覈寔妥速跋涉千里夜行露宿不憚艱苦運解㪚放無　均属異常出力倍著勤不無徽勞足錄現在台路雖通而元氣未復雨澤仍愆　需各員震奮若不量予奬勵不足以鼓其心而斯後効其在事各員以及各垻差遣辦理速者可否擇其尤爲出力者酌保階升銜以昭激勸之處出自逾格鴻慈所有籌辦賑撫灾蒙整頓台站妥速告蕆請將在事出力各員擇尤保奬綠由理合恭摺具奏伏乞皇太后皇上聖鑒訓示遵行謹奏軍機大臣奉旨准其擇尤酌保毋許昌濫欽此 
 
 

Page 12

 
 
   
 
