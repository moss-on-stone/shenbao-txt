# 1904 - 33 - 4911062

 

Page 1

 
 
[古今圖書集成增價出售] [  圖書集成局啓]  
　　本局所印古今圖書集成一書除股印外多印之書歴經售出前者曾减取價值每部祗收九八規銀二百兩近以購者紛至故增價五十兩每部計九八規銀二百五十兩惟所存僅數十部賜顧者請速移玉帳房購取遲恐悉數售罄不能應命矣再是書間有誤訂處現亦悉數查准補訂完全可稱毫無遺憾惟海内鑒之此佈 
[新印大字遼金元三史出版] [  點石齋啓]  
　　遼金元三史爲近時極要之書大小試塲命題皆兼及三史局刻繁重價值又昻海内寒儒每苦力難購置且三史中地名人名之類率皆聲牙佶屈記憶難淸臨時若不檢查卽素經流覽者亦往往有差舛之虞貽悮匪淺此書最宜付之石印以便取携而竟無人計及於此今始由本齋用影石法縮印選取頂上紙墨故能字跡明題朗若列眉平日用功旣屬不費自力而携帶則尤極相宜裝訂廿八册價極克已祗收回工本洋銀四元八角欲購者請臨英大馬路本齋三馬路申報館申昌及各書坊購取 
[律法貴乎簡當說接昨稿]  
　　是天子縱有明愼用刑之心公卿大夫縱有罪疑惟輕之意乃下爲奸胥墨吏挾律令以把持之德澤無由達於下怨苦無由聞於上則蠧國賊民莫律法若太史公有言法令者治之具而非制治淸濁之源愚則謂法令旣繁非特不足爲治具且適足爲亂資明太祖所謂禁殘暴乃以賊良善者是也嘗考明律草創於吳元年更定於洪武六年整齊於二十二年至三十年始明示天下日久則慮深皆太祖與二三大臣上鑒元季條格之弊下察當世人情所宜悉心籌畫經營而成者其間又作律令直解頒行各府州縣命有司於州縣鄉里社建申明亭務使切實易曉偏陬僻壤之民皆不致誤蹈法網太祖誠可謂得古人刑期無刑之意矣然嘗細繹太祖之意殊覺言簡尚易而言當實難彼草昧之世法律曷嘗不簡乎游牧之部落法律曷嘗不簡乎而生殺任意喜怒無常不足云當故疎節闊目在豁達大度之君猶優爲之至於當則在臨事者斟情酌理體察精微如稱錘然有毫忽之昻不得謂當有毫忽之沈亦不得謂當又如樂律然樂律差累黍審音卽變法律差累黍按理已乖然則必若錘之平樂之和而後可以言當試問明祖胡監之獄誅功臣若犬豕鋤元勳若草菅其無乃與當字猶有所未洽耶論者每謂明律嚴於前代蓋亦太祖立法垂制之未能稱心悉當也至我朝世祖章皇帝欽定大淸律例一書酌古斟今簡明易曉而明罰敕法之意諄切反覆藹然如見天地之心遑論漢唐元明且可上衡三代所謂放諸四海而皆準推諸萬世而不惑者徒以世變所趨今昔異致掌秋曹者旣不能深明律意而各省疆吏又以政務殷繁不能讀書而兼讀律每一讞之成吏曰可則可之吏曰否則否之鼠牙雀角事之小者或微有出入尚不致有妨若事關人命一生一死差以毫釐必致無辜者負寃有罪者漏網是豈聖世明愼用刑之意耶往者陳玉蒼大京兆曾奏請裁吏胥删律例皇上旣允所奏頒明詔於各督撫倘能宣布德意實力奉行刑措之風何難復見於今日哉或曰今泰東西各國所以能政令畫一國勢富强者其原皆由於刑律之簡民易遵從中國旣事事效法外洋不如盡變我固有之舊章而仿效之是又不然蓋法律者與國體宗教風俗相合而成者我國若國體若宗教若風俗與西人判然不同而惟慕其簡執刑律一端以舍已從人其能不矛盾乎能不枘鑿乎故中國而不欲修整刑律則已苟欲修整刑律也惟有合歴代之舊法參時勢之所家酌人情之所便删其繁去其複削其苛細芟其糾紛定一簡當不易之法俾民皆易知易從而不致迷於所向庶明不損國法而隱不傷天和達變通權其機在此昔人有言獄訟者天下之大命也死者不可復生絶者不可復續嗚呼有用刑之責者而能深體此意不特足以禁戢邪慝且將進斯民於道德仁義之途也豈非國家之福哉豈非小民之幸哉 
[本館接奉電音]  
　　昨日午前九點鐘越二十分時京師飛電傳來旨二道上諭一道敬謹譯登○十二月十五日内閣抄奉旨這所參疎防越獄之管獄官畢節縣典史江兆機著革職拿問交李經羲提同刑禁人等嚴訊有無鬆刑賄縱情弊按律懲辦有獄官署畢節縣知縣龍友松據報先期公出惟未能先事豫防亦難辭咎著一併交部議處仍勒限嚴緝逸犯梁小寅務獲究辦餘著照所議辦理該部知道欽此同日奉旨蘇州織造仍著榮銓接管欽此同日奉上諭本日召見之貴州遵義府知府王聯璫著以道員在任候補欽此 
[雷傳宫門抄]  
　　昨日午前九點鐘越二十分時京師友人專電告知本館云十二月十五日皇上召見軍機大臣及王聯璫 
[俄意未决]  
　　日本東京某日報云我日末次致俄廷文牘尚未得有覆笞之詞蓋緣俄國臣民顯分主戰主和兩派互相傾軋靡所折中執政大員目擊時局紛更每有欲掛冠而去者大約須再遲數日始有覆文到來也 
[覆書述略]  
　　英京倫敦來電云頃聞俄京聖彼得羅堡官塲互相傳述俄廷覆答日本之文牘刻已脫藁大旨通商事務頗有退讓之心惟於滿洲各處治理地方之權以及駐屯軍士之事則仍展其勢力毫不肯向日本屈從然讀其藁中文詞亦頗謙抑和平不似前之一味倨傲自大矣 
[俄艦東行]  
　　英京倫敦來電云西歴正月二十三號卽華歴十二月初七日有俄國軍艦二艘一名獨米托利鐸司誇伊一名啞洛辣帶同滅水雷船六艘由蘇彝士河東下另有戰艦啞司辣皮矮及運糧船殺辣托夫方在蘇彝士河左近船塢中修治此外尚有戰艦一艘則已破壞不能行駛矣 
[俄兵計數]  
　　日本東京來電云頃近得奉天友人手簡悉近日俄兵之在滿洲者仍以旅順口爲根據地所有烏港哈爾賓奉天遼陽以及尼誇辣伊烏司苦諸處皆分駐重兵總計約二十萬名左右日來尚有陸續由火車運到者註尼誇辣伊烏司苦和文作二　　　　　　尚未悉係何地也 
 
 

Page 2

 
 
[俄兵移駐]  
　　日本大阪某日報云東歴一月二十六日得旅順來電悉刻有俄兵一千名由旅順開赴高麗關外鐵路火車站及溝帮子近又到有俄國氣氣痕司苦騎兵八十名擇地設戍 
[領事俶裝]  
　　日本東京來電云駐横濱俄領事官近已整理行裝靜候下旗回國所有秘要文牘以及尋常案卷皆經檢點固封署中一切鋪陳則一一記諸簿籍至東歴一月二十六日卽華歴十二月初十日業已諸事就緒準備啓行矣 
[日船過印]  
　　日本大阪某日報云刻下我日所購春日日進二軍艦已駛經印度洋一路平安深堪慶幸屈計東歴一月三十日即華歴十二月十四日可鼓浪而抵新加坡矣 
[婉謝友邦]  
　　日本東京某日報云邇日我日政府移書英德美諸友邦略謂俄人於末次公文所以遲遲作答者其意蓋望有第三國出而調停也但敝國不論此後局勢如何斷不願愛我者從中介紹特陳鄙悃幸垂諒焉 
[籌商軍費]  
　　日本大阪某日報云東歴一月十九日卽華歴十二月初三日午前本大藏省大臣曾根君駕臨官邸召集著名之各銀行執事人告以邇者時局艱危戰機漸迫回憶明治二十七八年我日與中國搆兵相持日久豫計軍餉多至銀貨二萬三千萬圓今若與俄人相見以戎衣計必相持一年至少需用銀貨四萬萬圓之譜所望諸君仰體此意豫爲籌備以應國家之急需則忠愛之忱銘之永永矣諸執事人咸唯唯首肯而散 
[美廷中立]  
　　英京倫敦來電云美國大伯里璽天德自俄日糾葛以來始終持和平結局之旨近由派駐關涉此事之某國使臣電奏略謂俄日兵戰終不能免於是下詔宣明自居局外然各日報及通人民則罔不欲朝廷之助日以攻仇敵也 
[美員已定]  
　　中美通商條約經兩國朝廷畫諾之後美廷擬卽遴派領事往駐奉天及安東縣辦理商務交涉事宜此已登之前報矣兹者日本大阪某日報登有德京柏林來電云刻下美國大伯里璽天德已選定嫺於外交之某某二人前往遼東駐紥方在詔令上議院議定月給俸金若干 
[韓居局外]  
　　高麗漢京來電云韓廷議定俄日開戰時堅持局外中立之旨刻已繕備公牘向各國政府聲明英國駐使聞之卽貽書韓國外部人員斥其此舉之未洽於理 
[韓事瑣聞]  
　　日本大坂某日報登高麗漢京仁川兩處電信云邇者韓國諸大員咸倚外部大臣李址鎔及李容翊閔泳喆諸人勢力傾心以向日人某日廷旨令李根藻之弟李根薄出使美利堅駐泊仁川之英軍艦名苦之殺者於東歴一月二十三日卽華歴十二月初七日午時鼓輪赴威海衛陸軍艦鐵之氣可亦於是日往膠州灣意者戰事可敉故各艦不復於此嚴加防衛歟 
[土蒲齟齬]  
　　英京倫敦來電云頃得蒲爾加利亞京城滑夫伊矮電音悉日來土耳其政府迅速調集大軍分布蒲境日前土之紳士有欲由蒲返土者請給途中免騐劵蒲人拒之 
[英儲入學]  
　　某西字報云英國儲君威路斯年甫十齡近已人阿斯邦註地名水師學堂肄習戎政與民間子弟同守學規按阿斯邦水師學堂係因賽船而立 
[非島風災]  
　　英京倫敦來電云南太平洋紐詩崙之北距相一千一百西里有非芝島焉西歴正月二十五號卽華歴十二月初九日猝被風災其中里胡加一埠受傷尤重屋宇船隻悉數摧殘居民被溺及壓斃於瓦礫之中者肢體縱横不忍偪視蘇華埠亦遭颱颶惟受傷不至若里胡加埠之甚耳 
[哪喴浩刼]  
　　德京柏林來電云西歴正月下旬某日哪喴國矮路殺痕獨鎮忽遭火厄闔市悉化刧灰災民一萬二千餘人無家可歸咸就荒原露宿當此嚴冬凛冽嗷嗷鴻雁慘不忍言事爲德皇所聞立遣捕利痕之及哈　痕利之皮二鐵甲船鼓輪往救并由德公司洛伊獨及美公司哈痕捕路皮兩郵船爲之佽助 
[直剌遇匪]  
　　香港循環日報云粤西寗明州距龍州百里而遥邇者土匪四起暴悍異常上月中旬委署州篆之周直剌由桂林捧檄赴任行至猪頭山匪人阻不得前因遣人馳赴龍州禀請丁軍門派勇護送入境擇吉二十二日接印視事是夜特設盛筵以欵途中護送之各營弁酒未數巡警報突至言有匪黨數百人行刧離城五里許之某村落直剌查點城中兵士祗得數十名深恐一經往援則城内空虚無人防守乃卽步登雉堞督率軍門所派之弁勇徹夜梭巡翌日弁勇辭之而去行經巴龍埠適遇土匪二百餘人行刼貨船十餘艘爰急爲之救應鏖戰之下傷斃匪黨甚多勇丁亦弊七名傷者不少厥後船中貨物終被刧去所失約值萬金 
[巨匪授首]  
　　香港循環日報登粤西南寗訪事人來函云匪首唐雲亭聚黨二三千人四處横行亳不忌憚大吏懸賞購緝有獲解者犒銀三千兩之多近日忽挈其妻子至南甯西門外簸箕街僦屋而居黨羽之隨之而至者不過數人居半月餘無知之者至十一月二十三日左江道親兵營哨弁覃秋中途相遇急回營帶勇圍捕蓋覃前亦綠林豪客近始投誠故識之也相持良久唐中槍而斃其黨遂各自奔逃覃遂斫取首級連其妻子解交左江道轅道憲余觀察騐明飭即懸竿示衆一面將唐妻子發交宣化縣訊辦此外又有匪首黄和順者於月前率同悍黨　千餘人盤踞宣化縣境五塘某山以爲巢穴旣而黨中人有欲殺之以投誠者被黄偵知立將其黨駢斬數百名然後竄往他處現在山中屍骨纍纍過者爲之酸鼻 
[匪人刦藥]  
　　香港循環日報云上禮拜六卽華歴十二月初一日之晚九點二刻時突有悍匪八名圖刼港中　魚涌太古炸藥局先將司閽之印度人某甲圍住然後奪門而入四處窮搜附近各西人聞警往救匪始懼而遠遁不知所之傳聞西歴去年十二月某日局中曾被刧一次失去火藥四百磅之多 
[水道戒嚴]  
　　香港循環日報云日來粤省謡言四起防務加嚴海珠緝捕中營及順德水汛綏靖中流各砲臺均奉大憲札飭加派扒船日夜梭巡以防意外之變 
[天恩優渥]  
　　北洋官報云湖廣總督張香濤宫保請訓之日仰蒙皇上特賜御書孝義堂匾額一方因宫保曾捐田贍族故朝廷旌其義舉也并賞貂褂一件銀五千兩 
 
 

Page 3

 
 
[城通道]  
　　聞之汴中友人云蘆漢鐵路黄河南岸前已通至河南確山縣境現又迤邐達郾城縣境定於十一月十四日開車計自漢口至郾城駐馬店車站爲程六百二十六華里 
[工師勘路]  
　　鎭江訪事人云寗鎮鐵路將次開工本月初九日有洋工程師三人自滬上附某輪船抵潤随於十一日由陸路赴金陵沿途察勘大約興工之期當不遠矣 
[招補勇丁]  
　　鎭江訪事人云俄日兩國互啓齟齬我國沿海沿江探恐匪類乘機竊發因之綢繆未雨一律戒嚴日前大憲復飛飭沿江各防軍統領將從前所撤勇丁復行招補俾每營仍足五百名月之初九日已由駐防江陰之南洋續備老湘合字營管帶王君奉統領之命馳抵鎭江樹旗招募矣 
[將興鼓鑄]  
　　蘇州訪事人云前者大憲以制錢短絀度地盤門内梅家橋附近建造房屋鼓鑄銅圓經營數月近已告成本月十一日委總辦陸太守桂星赴滬購備銅鉛以便鳩工興作 
[河南火警]  
　　香港循環日報云十二月初九日之晚十點鐘時廣州河南尾竹排附近某店不知何故失火撲救不及延燒鄰近數十家嗣得水龍救援始漸熄滅時已三點鐘後未幾死灰復燃又燒去數十户至天將開曙然後火滅烟消合計共燬店户一百餘家洵非常浩刧也 
[豫備迎春]  
　　本月二十日爲立春令節上海縣知縣汪瑶庭大令循例於十九日舉行迎春大典昨日已飭差預備一切事宜矣蓋卽古者以土牛送寒氣之遺意也 
[禀陳卸篆]  
　　昨日午後英美等國公共租界公廨讞員鄧鳴謙司馬命駕至道轅謁見蘇松太兵備道袁海觀觀察禀陳交卸事宜旋又至上海縣署拜會縣主汪瑶庭大令 
[南令來申]  
　　日前署南匯縣知縣張太令在鶴沙由任所買舟來滬小泊大東門外大馬頭昨日命駕詣道轅謁見蘇松太兵備道袁海觀觀察禀陳一切事宜 
[嚴懲種火]  
　　包探李星福投英美等國公共租界公堂禀稱前日三洋涇橋北堍第二百五十二號門牌粤人鍾阿坤所開茶食店夥鍾阿三私將火紙棉花浸透煤油燃火使旺塞入牆隙比鄰五百十一號門牌恒升槽坊中人瞥見烟霧迷漫大聲呼救經人取水澆熄旋由小的偕西包探往查見鍾曾保火險銀一千二百兩顯係縱火圖賠務請嚴辦公裕保險公司執事西人投案聲訴前情並請究辦阿坤供稱阿三係小的胞弟是晚七點鐘時失火小的適在外至八點鐘回店始悉前情阿三不發一言惟求恩典陳丹亭供稱小的與鍾鄰居是日阿三縱火幸未成災否則害人不淺矣求恩究辦襄讞委員王松丞剌史判令將阿三責四百板收禁西牢三年阿坤交人保出保險單塗銷 
[嚴懲巨竊]  
　　昨日包探陳雲忠張天林同投英美等國公共租界公廨禀稱辛公館黄公館及天福洋行張根德四家報失銀器綢縐皮衣玉觀音瑪瑙鼻烟壺諸珍物捕頭派令小的前往王家庫蘇州河一帶訪查贜賊見劉小矮子划船形跡可疑因偕海關西人借查船爲由搜出玉觀音一尊確係辛之所失旋將章金和陳友遇二巨賊拿獲會同西包探分别赴各典吊起原贓計銀器皮衣約當本洋銀四百餘元另有鼻烟壺值銀二百兩袛押洋銀兩元將票抛棄經人贖去無從查吊兹將各贜及章陳二賊犯送案請訊章陳同供各案由小的二人與在逃之吳阿大同竊事後吳已携洋銀三百元逃往甬江小的二人除船内洋銀五十元外餘均在虹口老賭臺上輸去叩求恩宥劉小矮子供本月初三日陳章雇小的划船赴蘇州言明每日給錢三百文惟見伊等手持包裏下船實不知係竊求之物小的之妻現剛分娩求恩寛宥襄讞委員王松丞剌史商之英總領事署繙譯官寳述德君判令將章陳各責五百板收禁西獄十年劉責三百板賊船　賣充公各贜分給失主具領 
[上海縣署瑣案]  
　　羅道生控其姪世榮爭奪房產等情前晚縣主汪瑶庭大令升堂研訊道生供小的家住本城老北門内訓蒙餬口族兄無後於光緒二十三年病故理應小的之子承嗣同族不允控奉前縣尊黄大老爺斷令仍以小的之子爲子所遺房產歸小的管理後因喪葬所需將屋抵押洋銀八百元今被世榮冐贖求恩公斷世榮供大伯父在日本欲以小的承宗祧惟尚未立據後伯父道生願料理喪葬各事故控奉黄前憲斷令伊子繼立今道生竟將屋抵押洋銀八百元自行用去將大伯父夫婦棺木抛棄鄉間且其屋日久不贖迭經押主來催是以小的備齊本利洋銀九百六十元贖回叩求明鑒大令斥道生不應抛棺不葬判責手心一百下房屋旣由世榮出資贖回卽歸世榮管業○張樞控大順肥皂公司經理人楊裕良吞没股本等情大令提楊質訊張遣抱告張升投案禀稱家主前由姚裕仲糾合公司共登二十股計洋銀六百元刻下公司倒閉股本無著求向姚追姚供去年楊等糾股開設公司小的代邀張等三人共登五十股隨延小的經理帳目至今春辭出以後盈虧均不得悉楊供小的與陳張糾成二百股開設公司今因虧折日甚難以支持不得已而閉歇另招新股接開所有張之股本應俟結淸帳目若有餘剩當爲付還大令將姚省釋楊交人保出料理○前者孫王氏控親家龔榮華誘姦伊女素珍以致成孕等情大令質訊之下榮華堅稱小的雖係鄉愚斷不爲此禽獸之事素珍供年十七在龔家爲童養媳已歴六載未婚夫年僅十二婆婆已故本年閏五月某日夜半時翁濳入臥房逼令成姦以致受孕大令飭官媒騐明將龔管押素珍交官媒看管前晚飭提復訊榮華仍執定前供稱小的實不知養媳被何人誘姦素珍頓改前供忽稱未婚夫年已十六乘隙同牀因之懷孕前因病癲是以混供求恩鑒宥大令不予深究飭龔領去爲子完婚 
[十一月分教職選單]  
　　教授奉天新民韓潮海永平海龍馮學海河間俱舉正諭奉天遼源州傳金鑅順天直隸延慶常書雲永平江蘇江都顧鍾瑞蘇州河南鹿邑杜學禮開封陜西安塞喬柏蔭同州福建武平梁仁年福州湖南宜　劉時暘長沙雲南路南范宗濬臨安俱舉雲南楚雄張延熙雲南舉鎮南州葉熙春雲南廪四川合州文駿綏安舉訓導奉天蓋平張國珍冀州舉彰武李蔭梧河間歲綏中張增祜順天鎮安杜庭榮深州安徽績溪余經權安慶俱舉河南遂平李經綸彰德優陜西澄城傳樹棠興安挨浙江浦江蔣志圻紹興舉湖南桂陽曾寳光沅州歲廣西桂平黄道煌思恩貴州修文董懋藩安順俱舉荔波薛治鈞貴陽歲復諭安徽靑陽賀運鈞寗國廪山東定陶高福雲濟南附山西榆社杜承烈太原廪河南鞏縣劉近宸懷慶副榮陽李庭芝彰德廪密縣王鼎勳光州恩湖南城步歐陽愷衡州歲廣東長寗司徒秀肇慶附廣西武宣黄體金太平拔貴州安平孫天華貴陽廪復訓河南陳州府許芝田衛輝鄭州盧席珍歸德福建淸流林蘭祥建寧南平顔慶嵩永州長泰何兆晉邵武俱廪長樂陳人鳳永春附江西瑞州府洪鈞南昌湖南長沙修鴻鈞辰州俱廪四川彭山王柱衡松潘廳廪雲南雲南府何廷燮楚雄歲 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
