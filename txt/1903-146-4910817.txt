# 1903 - 146 - 4910817

 

Page 1

 
 
[敬募急振] [  申報館協振所啓]  
　　天災流行無歲蔑有然如今日之兵荒水旱交迫一時則亦數十年中所僅見者蓋因皖省之合肥等處旱魃爲災赤地千里山東之惠民諸州縣因黄河決口數百里内外室廬牲畜漂沒無存而廣西又因匪徒揭竿肆行焚掠今雖亂事稍弭而孑遺黎庶謀生殊難聽鴻飛之到處哀鳴冀駿惠之及時下逮所望四方好善君子或節筵宴之資或省嬉遊之費囊金慨解多寡從心俾敝所得以匯解灾區源源接濟一念之善必能上迓天和所謂身其康彊子孫逢吉者此理可操劵卜也肅此佈陳惟希垂鑒 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彚案爲主而叅之聖訓諭旨及欽定專門諸書自嘉慶季年至光緒二十八年以聖訓諭旨則例東　　錄爲主而叅之邸鈔奏案各部通行　家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉　遺方今崇尙實學朝野十下　究心經世之務官書卷　繁　購寘匪易私集事　龐雜抉　尤難是編總裒諸書采輯精要而芟煩冗每條注明原書出處無敢增易一字讀　　偏見全引端振緒不啻舉八百餘書之菁英彚爲一編書凡五百卷千餘萬言可謂體大思博政典之淵海矣　用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股　一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之用略矣外埠　坊均有出售此啓 
[報紀俄人轉因而論之]  
　　俄人占據東三省約期撤兵逾限要挾電音傳來均得之日本報中屢多歧異初紀共八事一中國不能將東三省政事改革施行二中國除營口外不能任他國於東三省開埠通商三東三省各礦祗准中俄兩國合資開採他國不能干預四東三省火車鐵路須由俄人派兵保護五中國欲在東三省練兵須任俄人調度他國不得干預六東三省各海關榷稅事宜須任俄人派員經理他國不得于預七中俄兩國在奉天府城設商務署他國不得干預八他國若欲干預東三省事宜須由俄人增兵抵拒又約則共七欵一中國不得將東三省仿照内地之制派設督撫等員一爲除營口之外不許各國在東三省開埠通商一爲東三省各處礦山除俄國外不准他人開採一爲東三省鐵路許俄人派兵保護一爲東三省弁兵專延俄員訓練一爲東三省各處海關須延俄人司榷政一爲准俄人在奉天設立通商局又得津電則一爲擇定數地增設領事一爲東三省皆闢爲通商港口一爲東三省諸礦由中俄合力辦理又得京電則謂滿洲各地不得讓與别人牛莊一隅准俄人派官監督中國旣通電綫之處當任俄人另外植竿通電又云俄人欲攬蒙古利權而所約又前後歧異究不知以何約爲憑令人不能懸揣然約雖前後歧異均難深信而俄人之有所要挾則可信其必有閱上月二十九日報紀俄人有轉圜之意俄人向增軍帥告以貴政府堅拒我俄所求恐有所不利不若就七欵中姑允二三俾得就此了事云云以此觀之旣云七欵則似與第二次所紀爲近矣就七欵而論何一不關緊要而俄人祗須允許二三條已可了事似乎通融之極不知允此二三條而東三省之利權已盡去矣况其要挾之時悉存深意明知中國亦斷不能一概允許必設中國萬不能允許之約及可得可失之約一二條列入爲將來删除之地以售其奸其中所注意而必不可少者其實亦不過三四條今云苟允二三條已可了事俄人之心不已如見耶現在中國雖十分堅拒而俄人處心積慮必令中國憚其勢而不能與爭感其情而不欲過拒此俄人外交之妙用所以見稱於當世也不知者以爲俄人有併吞六合之志處處用剛觀此次自爲轉圜則其用柔之道較用剛爲尤甚孱弱如中國安得不入其籠絡哉然則不允其請俄將别生枝節乎抑遂開釁於中國乎我揣俄人之心亦决不欲開釁何也東三省已在俄人掌握之中卽不許允相持不下遷延時日而俄人得步進步中國卽不踐其約中之言而俄人則自行其約中之事行之而中國知之無如何也并有行之而中國尙未之知者不允猶允不約猶約故中國能堅拒果可爲中國幸拒之無益抑又不能不爲中國憂也不知政府中有善法以處之否耶 
[宫門抄]  
　　四月二十三日工部鴻臚寺正白旗値日侍衛處引見　員宗人府五員禮部一員工部三員理藩院十二員國子監六員廂紅滿十六員廂紅蒙五員兩翼二十二員湖廣總督張之洞到京請安甘肅知府聨壽謝恩桂伯假滿請安白曾煜齊普松武預備召見値年旗奏派管理新舊營房派出那王敬信世續繼　　　　　　 
祿奎俊召見軍機及張之洞聨壽白曾煜齊普松武○二十四日内務府國子監正紅旗値日無引見銘公請假十日志公續假五日橚員子假滿請安山東副考官陳伯陶到京請安安徽臬司濮子潼到京請安張之洞謝在紫禁城内騎馬恩麒德因伊子補理事官謝恩那王等謝管理新舊營房恩錫恩恩開預備召見掌儀可奏四月二十九日祭奉先殿漙侗行禮召見軍機及張之洞濮子潼錫恩恩開○二十五日理藩院鑾儀衛光祿寺廂白旗値日無引見禮王等謝賞紗葛恩富侯假滿請安郭曾炘因伊子中貢士謝恩蔡公請假十五日崇中堂濤貝勒各請假五日吏部奏請派騐看月官派出敬信陳邦瑞戴鴻慈漙良孚琦張翼恩順成章連陞忠廉榮壽左紹佐蔣式瑆榮凱王祖同吳煦禮部奏請派繙譯會試正副考官派出繙譯主考松溎恩順彌封官聨魁李文晉監察御史儼忠陳應禧張之洞德崶瑞峻伺候召見召見軍機及張之洞德崶瑞峻 
[電傳宫門抄]  
　　昨日午前京師友人專電告知本館云五月初五日皇上召見軍機大臣及陳嘉言楊士夑是日並無明發上諭 
 
 

Page 2

 
 
[委内瑞位志]  
　　天津某報云委内瑞拉在南美洲西北境西界可侖比亞南連巳西東接英屬古亞那北濱加里比安海及大西洋面積五十九萬四千餘方英里有熱帶物産有山岳礦藏河流縱横運輸便利其氣候差度山寒海温冷熱適中天然無偶之良國也近代政治地理家動謂人之文野强弱關乎地勢若委國據此形勝宜乎睥睨世界光大繁榮而彼中歴世變亂相尋財賦匱竭坐擁此錦繡江山卒未蒙毫釐影響者仰獨何歟昔一千四百九十八年哥侖布第三次西航始見其地習歲探險隊依土著指導入馬拉開波湖馬拉開波湖者遠枕安逹斯山海水常出入演漾渟滀萬頃一碧有印第安人種凌波結茅狀如小舟櫛比相望風景絶似意大利之維納斯府因命其名爲委内瑞拉云註即維納斯之轉音其後德意志威魯賽銀行有應領西班牙朝廷之巨金不願領取請租此土地以爲報酬揭洛司五世許之銀行主因遣阿芬克爲其地總督經理開拓之業自是二十五年閒主權屬於德人至一千五百四十六年復還西班牙益銳意殖民惟其政策主混合種族奬勵客籍與土民結婚視英人之嚴别血統者有異焉說者謂後此致亂之由此亦其絶大原因也其民族雜糅至西班牙人與土番混合者有與非洲黑奴混合者近十年來統計人口二百四十四萬有奇種色之純粹者白人僅百之一土番亦不過三十餘萬人餘並爲混合族階級貴賤多依膚色而定純白最貴白與他種混合之人爲中等雜色者最下然白種雖貴而無行政之權立法主治多在中等人此曹不解公德攘竊大柄多肥其私甲競乙爭紛亂迭起置君有如奕棋雖歴數百年而政紊民勞國治不進白色人種多住海岸頗以統系自負中惟格利逹居民爲純全西班牙苗裔餘皆拔克斯人註卽芬蘭德人拉布蘭德人瑪揭爾人之總名居歐洲之黄色人種此族原居畢拉内司山麓註畢拉内司山在西班牙國境團合爲一大羣久之移居委内瑞拉爲之開該拉弗爾脫加貝羅加拉伯翔諸港遂寖寖乎握商業交通之權一千八百一十九年起獨立軍之伯利哇爾卽此族人也 
[誌德國大學堂]  
　　德京柏林來函云德國大學堂都二十所其中最古者推漢堡大學創於五百十六年前其次爲辣普基大學威布哈大學圭弗倭大學邱本格大學皆於四百年前創設至柏林大學則創於九十三年前此外最新者推蒙迭大學去年由高等學堂改設以上各學匀算每處學生約二千人總四萬人柏林爲德之都邑學中生徒之數以去冬計之共五千六百七十六人其中德人四千七百八十八名俄人三百二十三名美人一百三名奥人一百零二名瑞士人六十六名匈牙利人四十七名英人三十六名坡革尼人二十名法人十七名密倫人十七名意人十五名瑞典那威人十五名希臘人十五名賽賓人十四名土耳其人十一名魯頓堡人十名荷蘭人七名比利時人七名西班牙人三名丹麥人二名澳大利亞人二十名亞非利加洲人一名亞細亞洲人共五十二名其中日本人三十四名中國人二名印度人一名暹羅皇太子近亦在此聽講以上五千六百七十六人皆人正科肄業此外來堂聽講者尙有五千四百六十名兩者合計多至一萬一千一百三十六名郁郁彬彬可謂盛矣 
[殿試緩期]  
　　聞之京師友人云歴來殿試朝考俱在四月下旬至二十五日臚唱今屇因假汴中貢院舉行會試各新貴須於揭曉後由汴入京以故覆試及殿試之期俱展限一月大約須在五月下浣舉行 
[親王合卺]  
　　聞之京師友人云四月二十五日爲醇親王合卺吉期由阜成門内錦什坊街富順喜轎鋪承辦彩輿用大地燈一百二十盞鼓樂齊鳴恭迎福晉所有迎娶之王公貝子均穿團龍蟒袍車轎塞途頗極一時之盛 
[收地報竣]  
　　北洋官報云奉天接收地方事宜前經增軍帥札飭奉錦山海道李聘三觀察及營口廳同知章幼樵分守留省辦理刻已事竣觀察遂於四月十五日回錦二十六日到津 
[會議路工]  
　　天津西字報云四月初旬某日德國護理使臣由京至津拜會督憲袁慰庭宫保互商建造津鎭鐵路之事聞此路歸英德兩國商人合辦英辦南叚德辦北叚但北叚須建鐵橋工程浩大因此德人須先動工也 
[僧寺飛災]  
　　徐家匯匯報云江西撫州城外有法輪寺者前朝古刹也近由内河水師營寄存火藥銅帽數十桶四月初十日淸晨八下鐘時忽然轟裂　然一震聲聞數十里外寺中房屋頃刻化爲焦土所寄棺木二十餘具一律粉碎虚花幸無鄰居以故得免波及刻下惟見瓦礫山積尙未知死於是役　究有若干人 
[湘撫新政]  
　　聞之長沙友人云日前湖南巡撫趙大中丞下車之始卽通飭所屬各府州縣其詞甚爲嚴厲兹摘錄數條如下一裁門丁用佐雜委員承辦　發公事一諭各本官每日親自坐大堂限一時之久當堂收紙不用代書隨到隨結一裁汰差役凡訟案不准簽差祗用諭單由原告傳帶一諭各本官每月履勘鄕間周歴巡查地方情形一諭淸理詞訟不准拖累並擬聽斷之法一諭　查監獄滌垢防弊等事旣而中丞又以本標副叅遊三營兵額自歴年裁汰以來所存無多所有副將叅將遊擊三營印官旣無帶兵之責何必坐擁虚名徒糜俸餉因擬奏請一律裁撤並將衙署改作兵房 
[處决官犯]  
　　京師訪事人云四月十九日刑部處决人犯十四員内有官犯一員白其姓俊章其名係已革縣丞先是刑部榜示曰案係民婦高杜氏等呈控白俊　等槍斃多命奉旨交審之案白俊章卽白永聚係宛平縣人已革縣丞前於庚子變亂後聨軍入城時該犯在京西一帶總辦保甲因各村首事僉稱高福現曾設立拳壇勾通賊匪商令該犯作主將高福現及其子高春高夏高秋高冬并雇工三名幼孩四名先後槍斃經刑部審　具奏奉旨白俊章卽曰永聚著卽處斬其帮同下手斃命之張興全金某等二犯均依擬斬監候秋後處决　　 
[軍門巡洋]  
　　寗波訪事人云浙江提督吕道生軍門本擬於上月二十八日起節巡洋適抱微疴爰展期至本月初一日乘超武兵輪船出洋巡緝 
[副戎查哨]  
　　杭州訪事人云浙江紹興府屬諸曁縣伏莽未淸經紹協萬雅伯副戎督勇搜捕匪人乃竄匿蕭山縣屬某處省中大憲聞報特委候補副將吳玉成副戎督帶省防常備軍前往查哨并會同駐紹各防軍剿捕以期根株盡絶 
[藉礦摇]  
　　安慶訪事人云前有道員鄭某者禀諸大憲求准承辦池州礦務大憲未之允也近又有英商伊德者意欲承辦此礦願繳英金八百磅鄭聞之卽假　之名招摇撞騙被伊查悉禀求英領事函請撫憲究懲現在撫憲已出示曉諭矣 
[十四續四川總岑制軍奏設成都勸工局程]  
　　九勞力規則一凡工藝廠每日總掃除之事及廠内有搬　重物須用人之處並撥本所罪人往充監所官　定督工官帶領督工官不暇則由監廠官點交工藝廠派人帶領事畢帶回二夲所廚房炊　之事　監廠官派本 
 
 

Page 3

 
 
所人服役三日一換三派人之法周而復始出所者則人給胸前號牌一具十眠食規則一本所寢室以十八人爲一室就地爲牀上加棕薦每人所占縱五尺横一尺八寸二人其給一棕薦一被先由監廠官派定某人某處以墨畫線不得爭競攙亂二早起後各以棕薦被蓋重疊屋之兩旁晚睡時依次鋪設畫閒室内務須空闊整齊罪人如有家屬送物者必由監廠官騐過得准乃可帶入帶入者總集於指定之所監所官每日早起周歴監視三本所睡房每日傍晚收封鎖門早起啓封開門夏令啓封之時刻可以展遲四本所别立不封鎖睡房一間以待謹愼勤苦夜間作工之人五本所睡房人數較多種類太雜監所官尤宜注意整齊掃除之道六本所每日但放粥二次醃菜一碟卽在廊下地面坐食仍須編列位次不得說話囂亂粥菜並由當値廚役安放七浴盥所便所如工藝廠十一休息規則一本所無放假而有日休息時休息二日休息仍每七日一次時休息則每日限二小時均休息於本所之内每作工一點鐘仍休息十分三睡起散粥號令時刻監所官定發上工休工號令時刻督工官定發十二領貨發費規則如副廠十三成績規則如副廠章程未畢容再續登 
[委辦闈差]  
　　杭州訪事人云本年豫行恩科鄕試科塲應用各物均須及　　人採辦署浙江藩司崔磐石方伯杳照成案札委仁和錢塘兩縣主蕭鄭二大令爲總理二大令奉札後即飭傳各工人將貢院一律修整至考生供給向例於進塲之次日由巡捕官承領二大令以此事有名無實面禀上憲擬將本屆折價錢文於受卷交卷時給發 
[示期府試]  
　　安慶訪事人云懷桐潛太宿望六邑縣試業已告竣府尊桂太守瑛示期五月初七日府試懷寗初十日試桐城十三日試潛山十六日試太湖十九日試宿松望江日前已出示曉諭矣 
[粤東患潦]  
　　廣州訪事人云上月初旬連日大雨滂沱江水驟漲曲江縣屬石角圍被水衝破附近三十餘里皆成澤國沿江民屋倒塌數十椽是處共分三堡一爲大燕堡男婦九百餘名口一爲月岡堡男婦七百餘名口一爲大角堡男婦四百餘名口共計二千餘人流離昏墊慘不忍言有陳啓沅者好善士也親往彼處目擊災情函禀大憲請飭各善堂赶緊運米施振以救饑黎 
[武林火警]  
　　杭州訪事人云本月初一日聯橋廣福廟演劇酬神午後三點鐘時正在鑼鼓喧闐之際忽聞報警鉦鳴觀劇者相顧驚惶紛紛而散事後探知火起於錢塘門外昭慶寺迤　某姓草舍中延燒瓦屋三楹草舍五椽始經各水龍救熄 
[都門雜紀]  
　　京師訪事人云自春徂夏近畿一帶雨澤甚稀四月十八日狂風大作　年古樹被風吹折者不一而足禾苗亦因此損傷一時糧價頓昂升斗小民不免愁眉雙鎖矣○富室袁姓在前門外迤東草廠九條胡同起建大厦甫慶落成卷屬卽移居入内惟旁院尙有匠役工作四月十二日袁舉家因事往親戚處只留僕媪數輩守門午後工匠遺火木花中霎時烈燄騰空竟將樓閣悉行焚燬比袁家人聞信馳返則華屋已變爲瓦礫并延及比鄰協同信匯票莊其百川通匯票莊亦近在咫尺賴水會馳至撲救得力幸免池魚之殃○正陽門外東河沿一帶民房刻已興工拆毁每間官給價銀五兩房主受虧殊不淺也 
[四明瑣紀]  
　　寗波訪事人云游勇某甲前曾行劫富紳某姓家刃傷事主報經地方官飭差緝拿日前由某營破獲將諸盜呈解提轅提憲吕道生軍門傳甬東司巡檢徐少山少尹來轅推鞫供認行劫不諱軍門遂飭嚴加禁押大約不日卽當明正典刑矣○新任鄞縣周少軒大令蒞任後訪聞寗郡向有訟棍地棍賭棍三種最爲不法然亦不忍不敎而誅因先出示曉諭令各及早改絃易轍勉爲良善如再怙惡不悛一經訪拿到縣定必儘法懲辦决不寛貸○日前甬江某信局船夾帶拷綢十數疋出口被洋關巡丁扣留嗣由局主央人說情始照應稅之數十倍示罰免予充公 
[荆沙近事]  
　　沙巿訪事人湖北云荆宜施道余堯衢觀察下車之後整飭庶政雷厲風行日前面諭各屬員將門稿家丁一律革除改用候補佐雜名曰啓事官蓋遵兼督憲端午橋中丞之意也并飭荆州府通判沈别駕裁撤快皂二役祗留捕班因革　益此中殆自有權衡乎○大江南岸窖金洲向設分卡近日沙巿釐局委員金别駕以彼處沙淤水急貨船停泊諸多不便禀明上憲將是卡移至上游套子附近已由江陵縣張芸生大令出示曉諭矣○近有一種女棍或貨玉器或售脂粉乘機勾引良家婦女稍不自檢輒墮彀中喪節敗名所在多有彼身爲家長者可不嚴爲之防哉 
[因釋罪囚]  
　　昔年王欣甫明府攝上海縣篆時有洋涇鎭人沈金桂將其妻葉氏揢傷咽喉斃命一案訊據供稱酒後口角悮傷因錄供通洋上憲兹經督撫憲核得該犯獨子無後應照例枷號發落免其治罪遂於日前札行到縣前晚縣主汪瑶庭大令飭差帶沈至案開去刑具荷校示懲沈一再崩角哀求大令准之令覓的實人保去 
[定章售水]  
　　本邑内地自來水公司新定章程凡鋪戶居民月出房租洋銀一元者需水價三角由公司執事人派人將水挑送如欲自裝水和管亦無不可惟概不准挑取河中之水刻已禀請上海縣主汪瑶庭大令出示曉諭矣 
[議開義井]  
　　前日滬南嚴大生嚴同春沈同康及劉姓諸商人邀集衆商議在王家馬頭空曠處疏鑿義井數口以便附近地方偶遇火災吸水以救是亦保衛巿廛之要策也 
[火警餘話]  
　　滬南火警昨已略紀報端是日爲重五之良辰萬興米行循俗煨蒼术白芷等藥以除毒氣置火爐臥榻邊以致火沿牀裖霎時穿屋而上延燒比鄰裕康阜康兩米行及甘受和茶食店約共燬去樓房十餘幢十六鋪地甲裘鎭隨於昨日將起火情形禀報道縣各署當火熾時匪徒胡再淸闖至行中攫取錫茶壼旣而又有名長順者刼取甘受和茶食店内紡綢長衫一件旋被包探黄量海拘獲解入捕房捕頭令押候轉解馬路工程局禀請總辦翁子文太守訊懲 
[法員赴省]  
　　法總領事署繙譯官費亨祿君因有要公於昨日附某輪船赴金陵謁見兩江　督兼南洋通商大臣魏午莊制軍捕頭因禀請代理讞政之李茹眞大令暫停發落一期 
[四月分缺單]  
　　小京官國子監監丞劉德馨呈請分發道廣西桂平梧黄仁濟革知府雲南楚雄張荀鶴丁同知江蘇江寗梁佩祥捐離任安徽太平鄭淑璋丁雲南雲南任毓　近知州四川漢州阮尙質丁廣西養利張漢近知縣江西瀘溪張鳳岡修墓湖南寗遠鄭煕瑞修墓陜西中部吳立亭丁山東鄆城許葉珍丁四川巫山白曾煦革廣西平樂徐步瀛革博白楊德鑅近吏目直隸開州陳瑛故巡檢廣西永甯魏樹森丁典史廣西北流趙培革江蘇寳應查有鑣革 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[末路輕生]  
　　有某甲者年甫三十餘前日薄暮時彳亍至大東門外護城河濵入厠所自縊經人瞥見訴知十六鋪地甲急往解下救治得蘇詢之知因異鄕失業落魄無聊不得已而自尋短見吁亦可憫已 
[疑團難破]  
　　昨報紀死殉金蓮一則兹悉已死之某槽坊夥夏玉書素患顚狂時發時止本月初三日舊病復發忽於夜半時乘各夥深入黑甜鄕潛從後門出奔至分水廟左近太平橋上躍入水中淹斃翌日坊主張某查悉協同二十三保二圖地保投報上海縣署一面知照夏之族兄後族兄到來不欲多事仍令地保投縣禀求免騐旋由張出資收殮惟懷中女鞋究不知從何得來一个疑團殊難打破也 
[補停讞政]  
　　前日爲端陽令節英美租界公堂應照章停讞適遇西人禮拜日本不辦公讞員孫建臣直剌因於昨晨諭知捕房補停讞政一天以示體恤 
[上海縣署瑣案]  
　　著名賭棍周星元經縣主汪瑶庭大令飭差訪拿到案收押所中前晚升堂研訊周供小的前雖犯賭自蒙責釋至今不敢再犯叩求明察大令一再究詰堅不供認遂飭交的實人保出候再查明核辦○張王氏控張鑑明盜賣祖墳一案大令訊究之下氏供故翁遺下墳地一畝葬有棺木數具近被族姪張鑑明盜賣將棺掘去叩乞究懲張鑑明供小的刻已知過惟買主張其祥價未付淸其祥供付過地價洋銀一百十餘元應找七十元因尙涉訟是以未付大令著鑑明將洋銀付還其祥收回單據隨將棺木安葬原處○二十五保十四圖地保施鳳儀控武生張子良抗糧等情大令提張研訊張供施保性好賭博近更開設茶肆演唱花鼓淫戯武生恐其有誤卯期向伊索取由單意欲自行投櫃完納施不允反砌詞誣禀尙求明察大令人加申斥著糧差帶赴櫃上納糧 
[英租界捕房紀事]  
　　著名流氓銅匠阿金卽沈阿金拾得匯豐銀行支票一帋計洋銀十九元六角因卽赴行支取經行中人投報捕房捕頭令包探何阿春獲押候解送公堂禀請讞員孫建臣直剌訊究○竊賊孟仁茂潛入江海新關行竊信袋由包探王長桂拘獲帶入捕房捕頭令候押解送公堂禀請訊究○有徐三鳳者濳入四川路一百五十號門牌其友某姓家行竊衣服報由包探王長桂拘獲帶入捕房捕頭令押候解送公堂禀請訊究 
[新拓租界捕房紀事]  
　　新拓公共租界中黄家庫捕房某捕頭訪聞所轄麥根路義泰米店有私自受質鄕人器物情事特於昨日遣華包探陳雲忠偕三十八號西包探前往查詢屬實謂旣欲開設質店何得不向工部局納捐領照因禀請公廨讞員孫建臣直剌飭傳店主至案訊究罰鍰 
[法租界捕房紀事]  
　　山東人某甲在新闢租界中某茶肆設攤聚賭被包探偵獲解入捕房捕頭令押候解送公堂禀請代理讞政之李茹眞大令訊究○匪人某乙冒充包探向偷兒某丙藉端勒索被包探偵悉一併拘入捕房捕頭令押候解送公堂禀請訊究○鄕人某丁與巡街捕口角爭毆致被扭送捕房捕頭姑念愚魯無知禁押片時從寛釋出 
[美租界捕房紀事]  
　　昨日賭徒張阿福在武昌路三元宫前設攤誘賭爲某號華捕所見連賭具帶入捕房捕頭令押候解送公堂禀請讞員孫建臣直剌訊辦○昨晨小竊沈阿毛濳入楊樹浦路某姓家竊取衣服數件不虞爲某號華捕所見連贜解入捕房捕頭令押候轉解公堂禀請懲辦 
[三月初一日至四月三十集福册淸單]  
　　陳祿星堂保家平安洋六元申報館交來玉樹廬王洋五元瑞志堂叙樂堂二戶各洋四元祈安氏李潤生翁二戶各洋二元吳興安雅堂洋二元錢四十安豐塲署申昌齊室春　草堂同善會申報館交來武穴惟勤堂無名氏裕記希記平記景記源記平記安記福記共十三戶各洋一元濮石齋周志仁隨緣中彩子麟關定章陳建人王永康不留名性良王再璋董蘭芳李桂生徐足蘭何煥章董克榮朱子景倪柏年陳建卿葉梅生傳鼎梅張仁甫方修布共廿三戶各洋五角馬南冠無名氏二戶各洋三角嚴秉章無名氏二戶各洋二角無名氏銅洋九元鏡函軒銅洋二元以上共收大小洋五十元零五角又銅洋十一元又錢四十文滬北天后宫前廣益善堂司董嚴信厚朱佩珍唐榮俊龔心銘施則敬葉貽釗謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十九年四月二十三日京報全錄]  
　　宫門抄諭旨均錄正張○貴州巡撫鄧奏遵查防剿各屬竄匪並收復興義縣城尤爲出力各員弁分别給奬摺○盛京將軍增奏奉天錦寗廣義等屬折徴米豆礙難改運本色摺兼湖廣總督端奏甄别道府各員堪以繁缺留省補用片 
頭品頂戴開缺貴州巡撫臣鄧華煕跪奏爲查明上年防剿興義羅斛册亨各屬竄匪並收復興義縣城在事出力文武員紳遵旨擇尤彚奬分案開單恭摺具陳仰祈聖鑒事竊臣於光緒二十八年九月初六日奏報剿辦竄擾興義邊地粤匪一摺又撲滅羅斛廳屬另股會匪一摺又於十一月初二日奏報追剿攻陷興義大股粤匪出境並收復縣城一摺又攻取册亨屬之團烘賊巢一片所有迭次出力文武員紳均經欽奉諭旨准其擇尤酌保欽此仰見聖主垂念邊隅微勞必錄之至意當卽分次恭錄轉行各營屬欽遵辦理去後兹據營務處司道將在事出力文武員紳分案開列職名詳請奏奬前來臣查近年粤邊游匪猖厥異常上年春夏間屢犯黔境經臣嚴密布防未得一逞入秋後糾合大股麕集沿江上下分爲數路銳意深入江邊夷民均被誘脅聽從開會拜台動至千數百人於八月十一日竄踞板蚌謀窺興義府城經鎭府調撥官兵奮往馳擊遏其兇悍之氣其分擾羅斛之匪復經李雲峯等擊退該匪受此懲創蓄忿愈深至九月間遂糾合悍黨勾連土匪衆至萬餘於初二日乘務渡河攻陷箐口團營初六並陷興義縣城經臣嚴飭鄕團並撥得力營勇馳往收復賊仍欲牽掣黔軍同時册亨文武亦飛禀告警經安義鎭岑有富檄派鄭錦堂等率兵截剿並奪獲團烘賊巢匪氣始奪該匪此次以全力窺注興義其餘分股竄擾各屬牽我兵力計甚狡悍幸該文武等曉暢戎機無稍　誤所有竄擾之匪均能相機剿辦擒斬甚多此皆仰賴福威遠兹鄕團用命將士效忠連月以來東馳西剿安定反側解散脅從使閭閻得以安輯所有在事出力文武員紳或攻奪要隘或親冒兇鋒或調度悉中機宜或防捕不稍疏懈均係異常出力經臣覆加詳核其勞績稍次之員逐一删汰遵旨　尤保奬分案繕具淸單恭呈御覽合無仰懇天恩俯念邊疆多事之際照准給奬以示激勸出自逾格鴻慈除擬保千把以下弁練另行咨部照例辦理外所有遵查防剿興義羅斛册亨各屬竄匪並收復興義縣城在事出力文武員紳分案彚請給奬緣由謹會同兼署雲貴總督臣林紹年合詞恭摺具陳伏乞皇太后皇上聖鑒訓示謹奏奉硃批該部議奏單三件併發欽此 
奴才增祺玉恒跪奏爲奉天錦寍廣義等屬折徴米豆礙難改運本色籲懇天恩仍將折徴銀兩解交部庫以顧民食而濟時艱恭摺仰祈聖鑒事竊准戶部咨以奴才等前請將光緒二十七八等年折徴米豆銀兩解部備賑各摺片經部議駁於光緒二十九年正月十七日具奏奉旨依議欽此鈔錄原奏咨令遵照前來自應設法遵辦惟查錦寍廣義四屬二十八年以前應徴米豆欽遵諭旨改徴折色今再遵照部議責令改運本色實有萬分棘手不得不再行瀆請者謹將爲難情形及部駁各節敬爲我皇太后皇上詳細陳之查光緒二十七年七月初三日奉上諭漕政日久弊生層層剝蝕上耗國帑下朘民生當此時勢艱難財用匱乏亟宜力除糜費核實整頓著自本年爲始各直省河運海運一律改徴折色等因欽此當以奉人錦寗廣義等屬歴年運通米豆正在海運之列自應欽遵諭旨辦理卽飭各州縣將應徴退地米豆一律折徴所折銀兩及節省運費分别存庫候撥隨將應徴米豆數目及折價情形奏咨立案兹奉部議謂上年三月奏請折價並未聲明所折何價時近一年始謂各照二十八年正月糧價改折而折價又復叅差不齊查各屬於二十七年十二月先後奉到折價札飭故各照二十八年正月巿價惟各城銀糧價値不一旣須各照本地糧價折錢征收還須各照本地錢價易銀存庫數目紛歧一時未能覈齊就緒是以原奏未經聲明而銀旣各不同折價自難畫一參差不齊蓋由於此部議又謂當飭運本色之後未覆奏兼運之時何不據情上逹乃聽屬員一面之辭旋運旋折殊覺前後兩歧查上年十月十二日准戶部咨以冬振需用粟米飭將奉天牛莊粟豆一律起運以供支放當飭各州縣遵照一面附片陳明然前奏具在奴才等僅謂飭各州縣仍運本色並非實謂有米豆徴存在倉旋據各州縣以本年秋收歉薄民食維艱似難購運本色等情禀請具奏此在奴才等原爲力顧京倉起見欲思勉爲其難而力與心違勢隨時異亦屬事之無可如何至西屬各城糧價之昂民食之缺實爲過往官商所共聞共見非該州縣等所能虚辭聳聽也部議又謂奏運本以在上年九月飛咨到奉不過十月初旬何得謂徴收過半且各省每屆啓徴無不先行禀報上司何以十一月片奏時並未叙及奉天各屬向於八月開徴上年接准部文仍運本色行至各屬已至十一月初旬距開徴兩月有餘所謂徴收過半似尙可信且有徴册日月可查至各屬錢糧向於徴齊具報上年十一月片奏時雖已啓徴尙未徴齊故未聲叙部議又謂二十七年三月奉省奏辦善後籌備欵項條内並無指用徴收米豆明文查前奏籌備欵項係合全省大綱而言此事零星欵目本難一一預及况奏報在先此項米豆變價銀兩動用在後均據各屬禀明各案非該州縣所敢擅自挑用此奴才等前次奏懇免運本色委係實情初非任聽屬員一面之詞旋運旋折之原委也伏查東省自兵燹之後元氣未復而上年西屬各城秋收尤爲歉薄兼以邊外朝陽等縣同時歉收所産米糧不及常年十之三二以致糧價日昂一日民食缺乏異常迭據各屬禀請禁糧出口籌欵平糶方在力圖補救以期稍濟民艱今奉部文飭將歴年折徴　豆改運本色將責諸經徴之員則價值懸殊不敷購買於公帑必致有虧將責原徴之戶則完納早竣復事追呼於政體尤爲不合况値俄兵初退人心未定方安輯撫綏之不暇而於民食正缺之際復購運米糧出境至數萬石之多將見現糧愈少糧價愈昂貧民無所得食一被匪徒勾結必至挺而走險時勢所迫誠爲可慮奴才等受恩深重旣知京師需用粟米孔亟非不欲設法遵運以裕倉儲第旣令折徴於前復飭改運於後諸多窒礙難行而民食爲地方安危所繫尤不容不加詳愼一再籌思惟有籲懇天恩俯念奉天爲根本重地准將光緒二十七八年錦寍廣義等屬折徴米豆免其改運本色遵將所折銀兩造册解交部庫其二十六年變價銀兩業經墊支兵餉請仍歸入善後案内造報至二十九年應徴　荳常飭各屬仍徴本色於秋收後提前完納赶運進京以供要需庶於民食倉儲兩有裨益出自逾格鴻施所有奉天錦寍廣義等屬歴年折徴　荳仍懇免運本色緣由除咨部查照外理合恭摺具陳伏乞皇太后皇上聖鑒謹奏奉硃批戶部知道欽此端方片再查定例捐納試用道府到省一年期滿該督撫認眞查看出具切實考語分别繁簡奏明補用等因兹查三品銜試用道張誠應以光緒二十七年十一月二十三日到省之日起扣至二十八年十一月二十三日試看一年期滿又新海防試用道吳政修應以光緒二十七年十二月二十四到省之　起扣至二十八年十二月二十四日試看一年期滿又三品銜軍機處存記試用知府文麟應以光緒二十七年十月初二到省之　起扣至二十八年十月初二　試看一年期滿據湖北布政使瞿廷韶按察使李岷琛取具各該員履歴淸册詳請甄别具奏前來奴才覆查該員張誠勤敏好學究心時務該員吳政修器具開展才堪造就該員文麟操持峻厲廉幹有聲均堪以繁缺留省補用除淸册咨送吏部查核外理合附片具陳伏祈聖鑒敕部查照施行再湖廣總督係奴才兼署毋庸列銜合併陳明謹奏奉硃批吏部知道欽此 
 
 

Page 14

 
 
[光緒二十九年四月二十四日京報全錄]  
　　宫門抄諭旨均錄正張○蘇撫恩奏爲特叅疏防監犯越獄之管獄官請旨革職拿問摺○又奏甄别州縣堪以繁缺補用片○又奏知州丁憂循例奏聞片○護皖撫聨奏報銷防軍軍需用欵收支數目摺○兼湖廣督端奏武職人員强佔湘田恃符狡展請旨革職歸案訊辦片 
頭品項戴江蘇巡撫奴才恩壽跪奏爲特叅疏防監犯越獄脫逃之管獄官請旨革職拏問恭摺仰祈聖鑒事竊據寳應縣知縣朱士俊禀稱光緒二十八年十二月二十八日赴淸江浦面禀地方事宜公出三十日途次接據典史查有鑣申據禁卒王太稱禀報監犯左起鳳尹維學韓二三名于十二月二十九日半夜時分風雨大作乘間扳開籠栅從風窓逸出挖開墻洞脫逃追捕無蹤禀請勘訊差緝等情轉申前來當卽馳回勘明卷查該犯左起鳳尹維學韓二卽韓如柏係夥劫城内事主鮑恒愼布店得贜案内業已訊明均罪干斬梟查照新章開具供摺禀請委員會審嚴辦之犯提訊刑禁人等委係一時疏忽並無鬆刑賄縱情弊卽經飛移鄰封營縣一體協緝旋於二十九年正月初五初十等日先後督飭典史家丁及刑禁人等會同安東縣勇役並淮揚左營弁兵拿獲尹維學韓二卽韓如栢二名提訊供認在監與左起鳳乘風雨大作鑽窓挖洞脫逃不諱除上緊嚴拿逃犯左起鳳務獲究報外禀請查核等情經奴才批司嚴飭緝拿並飭將該典史查有鑣先行撤任選員前往接署一面飛移淮揚海道行提該三尹維學韓二及刑禁人等到案研審詳辦奴才查監獄重地宜如何小心嚴加防範乃管獄官於印官公出期内竟漫不經心以致訊認不諱罪應斬梟盜犯左起鳳尹維學韓二三名同時越獄脫逃雖據追獲尹維學韓二二名惟左起鳳一犯在逃未獲實非尋常疏忽可比據藩司李有棻臬司效曾會詳請叅前來相應請旨將管獄官寳應縣典史查有　卽行革職以便速飭淮揚海道提同刑禁人等及該犯尹維學韓二到案研訊實在有無鬆刑賄縱情弊議擬詳核除飭勒限嚴緝逃犯左起鳳務獲究報外理合會同兩江總督臣魏光燾恭摺具奏伏乞皇太后皇上聖鑒訓示謹奏奉硃批另有旨欽此 
恩壽片再前准部咨道府州縣無論何項勞績保歸候補人員卽以到省之日起予限一年詳加考核奏明分别繁簡補用等因歴經循辦在案兹杳同知銜候補知縣林廷堦直隷州用候補班補用知縣霍鎔炳均計扣到省試看已滿一年例應甄别據蘇藩司會同臬司分别出考詳請甄别具奏等情前來奴才查該員林廷堦年强才裕見識明通　鎔炳年富才明勤於治理均堪以繁缺知縣留省補用除將該員等履歴分咨吏部外謹會同兩江總督臣魏光燾附片具陳伏乞聖鑒飭部查照謹奏奉硃批吏部知道欽此 
恩壽片再據江寗布政使李有棻詳稱正任邳州知州孔祥霦係山東曲阜縣舉人由江蘇候補知州光緒二十三年准補邳州知州二十四年三月二十六日到任旋因接壤廻避交卸回省候調二十八年請假省親回籍卽於十月十四　在籍丁母憂所遺邳州知州要缺例應由外揀補等情詳請奏咨開缺前來奴才覆查無異除分咨部籍查照外理合附片具陳伏乞聖鑒勅部查照謹奏奉硃批吏部知道欽此兼護安徽巡撫布政使奴才聨魁跪奏爲皖省第二十六案防軍軍需用欵收支數目造册報銷恭摺仰祈聖鑒事竊查皖省防軍用欵歴係查照戶兵工三部奏准核銷章程分造總細各册咨送各部核明奏銷光緒八年十月間准戶部咨議覆御史梁俊等奏軍需善後内外辦法一摺酌議外省報銷章程十四條内光緒八年八月以前各省報銷各案向來開單者截至八年十二月止照舊開單向係造册者仍舊造册送部核銷廿八年八月以後各省報銷仍按各省舊章或半年奏報一次或一年奏報一次上半年者限本年十二月到部下半年者限次年六月到部一年限次年八月到部等因又光緒九年三月遵議復兵裁勇節餉案内經前撫臣裕祿奏明裁勇復兵並添調馬步練軍於九年六月初一日包酌照直隸練軍餉竟支給並將各項雜支逐一核明分别裁减照支開單咨明戶部又于十年十二月准戶部核覆皖省第七案報銷原單内聞皖省收欵項下歴係籠統開報數目實難查考應令防照蘇省辦法四柱總册之外另造收欵細册以便核對又于十一年二月准工部核覆皖省第六案製造採買軍火器械等項銀兩案内原單内開採買硝磺等項仍應列入製造軍火册内毋庸另開採買項下各等因遵照辦理在案兹　藩司詳稱皖省軍需用欵業經造至第二十五案光緒二十六年十二月底止所有自二十七年正月起至十二月底止防軍報銷作爲第二十六案應緅按照新章查照總細各册截數造報以淸界限查上届實存銀五萬一千三百三十八兩零本案新收鹽課釐金鹽釐落地米捐鹽斤加價等項銀三十七萬三千七百五十四兩零又錢二十六萬二千八百九十六千零該鹽貨釐金各局所報以錢易銀價目不一核計合銀十四萬六千六百三十三兩内除撥解籌備餉需銀二萬兩鐵路經費銀二萬五千兩武備學堂經費銀二萬八千三百三兩零實收銀四十九萬八千四百一十二兩零歸戶部核銷隨營差遣文武員弁鹽糧馬乾練防馬步水師各營官弁兵勇薪糧津貼補足練軍米折馬乾採買硝磺鉛鐵委員騾脚蕪胡米捐添設司事人等工食等項銀六十七萬五千一百七十兩零應歸兵部核銷隨營差遣文武員弁馱折輪船駕駛人等薪飯公費採買硝磺委員車價雇備馱駱養搬運底夫工食等項銀一萬七千九百二十一兩零應歸工部核銷製造火藥砲彈帳房號衣草帽修理刀予等　兵勇棉衣租用民房修理砲船修築營壘土方洋操雜支等項銀六萬九千九百三十一兩零三部共應核銷銀七十六萬三千二十　兩零實在不敷銀二十六萬四千六百兩零係在司庫暫行挪用以濟要需俟歸下届第二十七案報銷案内照數撥還至解十八至二十七等年旗兵如餉及認解二成勇餉並裁减局員節省經費等銀六十五萬一千六百五十六兩實因防軍餉項支絀無欵提存一俟鹽貨釐金收數暢旺餉源充足卽當分别補解以淸積欠而符原案等情詳請奏咨到撫臣聶緝　未及核辦移交前來奴才覆覈無異除將各册咨呈戶兵工三部查照外謹附片具奏伏乞皇太后皇上聖鑒飭部核覆施行謹奏奉硃批該部知道欽此 
端方片再據公安縣知縣王國祥禀稱湖南人嚴中甲自稱侍衛來至該縣强佔湘田搶毁方奉　家米物並有主唆詞訟情事禀請查辦等情當經批飭荆宜施道督同荆州府確切查復一面提案審辦去後兹據荆宜施道濮子潼荆州府知府舒惠會禀稱遵提卷宗人犯到案查訊據嚴中甲供稱湖南華容縣人由武生應光緒二十年甲午科鄕試中式本省武舉戊戌科會試中式武進士授職三等侍衛嗣因丁憂回籍守制等語至强佔湘田搶毁方奉章家米物以及主唆詞訟各節委員前住查訪與公安縣原禀大致相符而訊之嚴中甲堅不認供顯係恃符狡展且查前奉行知光緒二十四年十月初四日奉旨嚴中甲著以衛守備用欽此今自稱爲三等侍衛其爲假冒無疑禀請　叅審辦等情前來奴才覆查嚴中甲以丁憂在籍之衛守備冒稱三等侍衛殊屬謬妄已極其佔湘搶毁主唆詞訟各節旣據委員查訪與公安縣原禀相同亦難任其狡展相應請旨將丁憂在籍衛守備嚴中甲革職歸審以肅法紀除荆宜施道督同荆州府提集人證審明按例擬辦外謹附片具陳伏乞聖鑒再湖廣總督係奴才兼署毋庸會銜合併陳明謹奏奉硃批著照所請該部知道欽此 
 
