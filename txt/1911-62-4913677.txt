# 1911 - 62 - 4913677

 

Page 1

 
 
   
 
 

Page 2

 
 
   
 
 

Page 3

 
 
[上諭]  
　　監國攝政王鈐章二月初八日内閣奉 
　　旨富勒祜倫著賞給副都統銜作爲伊犁錫伯領隊大臣欽此 
　　旨御前行走土默特貝子棍布札布之子公銜二等台吉占巴勒多爾濟著賞挑乾清門行走欽此 
　　上諭周樹模電奏悉黑龍江民政使趙淵剛很任性喜怒無常遇事把持奴隸屬吏近因該撫責成該司督辦防疫遇有不合稍加詰問輒敢肆口温罵如此舉動實屬不知大體趙淵著卽行開缺並交部嚴加議處至該撫自請罷斥之處著毋庸議該部知道欽此軍機大臣署名奕劻假毓朗那桐徐世昌 
[交旨]  
　　正月二十九日軍機大臣欽奉 
　　諭旨御史黄瑞麒奏請飭陜西河南山西等省及各省督撫嚴飭所屬於禁烟一事預先禁種等語著度支部知道欽此 
　　正月三十日軍機大臣欽奉 
　　諭旨貝勒載洵等奏恭報崇陵開工日期一摺知道了又奏派充升補監修各片均著依議欽此 
論說 
[論中俄邊警之原因及其對付方法（轉錄國民公報）]  
　　凡世界經一大戰爭。則地球之一部必變色易主。普法之事。普占阿爾塞勞林二省。美西之戰。美得飛律賓羣島。英脫之役。英併南非二共和國。中日搆釁。我之割於日者爲台灣。租於俄英德法者爲沿海各要港。夫戰爭與領土之得喪關係蓋若是矣。當二十世紀之初。遠東之日俄二國。因朝鮮滿洲問題以干戈相見。厥後訂盟定約。言歸於好。而我當其衝之中國則僅以曩之所失於俄者轉而移贈於日。而事以畢。凡讀西史通往事者無不以中國之所損爲至儉而疑其與世界戰事之前例反。不謂經一二年後而日俄恊約成。日法日美諸恊約繼之。於是日本以安奉鐵道之約而自由行動迄去年秋冬之交。日俄新約出現。高麗爲日郡縣矣。三省之交涉俄日時染指矣。至是吾沈酣夢境之政府始如芒在背局促不能自。安。而不謂今者中俄之邊警又見告矣。 
　　今俄國所致於我政府與各國之通告其中最重要之點則有二端。一曰蒙古及天山南北兩路增設領事。一曰蒙古及伊犁之自由貿易。並俄人向列國聲言中國不守千八百八十一年之約如不照允。當採自由行動云云此其要求恫嚇之術。可謂無所不容其極矣。堂堂中國之外部。其亦有所動於中乎。堂堂中國之國民。其亦有所動於中乎。 
　　今從各方面以觀察俄國之要求。曰俄人之要求果爲條約上之權利乎曰俄人之要求果恃何種口實乎。曰俄人此次要求之動機果何在乎。曰歷國對俄國要求之態度何如乎。而以改訂商約之方針終焉。今草是篇。聊以上供政府之採擇。下表國民之輿論。其有裨乎。其無裨乎。非所敢知矣。 
　　第一俄人之要求果爲條約上之權利乎。俄人之所謂千八百八十一年條約。卽光緒七年。關於伊犂事件。由吾國出使大臣曾紀澤與俄署理外部大臣格爾及駐紥中國公使布策凌所訂之約也。俄人之所謂蒙古自由貿易權者。卽根據該約中之第十二條者也。其文曰 
　　俄國人民准在中國蒙古地方貿易照舊不納稅。其蒙古各處及各盟設官與未設官之處。均准貿易。亦照舊不納稅并准俄民在伊犁塔爾巴哈台喀什噶爾烏魯木齊及關外之天山南北兩路各城貿易。暫不納稅。俟將來商務興旺。由兩國議定稅則卽將免稅之例廢棄。（下略）　　俄人之所謂增設領事權者。卽根據該約中之第十條者也。其文曰 
　　俄國照舊在伊犁塔爾巴哈台喀什噶爾庫倫設立領事官外。亦准在肅州（即嘉峪關）及吐魯番兩城設立領事。其餘如科布多烏里雅蘇台哈密烏魯木齊古城五處。俟商務興旺。始由兩國陸續商議添設。（中略）吐魯番非通商口岸而設立領事。各海口及十八省東三省内地不得援以爲例（未完） 
專電 
[電一北京]  
　　東督錫良聨合各省督撫電奏資政院議减各官公費萬難承認擬遵前旨官俸未定以前仍照部定 
 
 
 

Page 4

 
 
預算實行現在各項新政方促進行若使行政官竭蹶虧累勢必賢者退而不肖者進關係吏治民生實非淺鮮奉旨著憲政館度支部迅速覈議具奏 
[電二北京]  
　　錫督電奏奉省疫症漸退無慮蔓延 
[電三北京]  
　　粤督電陳中英外交政策六條奉旨著政務處外務部速議 
[電四（北京）]  
　　澤公擬派熊希齡爲大清銀行監督 
[電五北京]  
　　卾督瑞澂電告政府不日到京 
[電六北京]  
　　貽榖現住白雲觀尙未起解 
緊要新聞一 
[俄疆吏對於滿洲之憂慮黑龍江]  
　　俄國新任阿穆爾行政長官觀達斯基前次親至阿穆爾沿邊實地調查一切情形極爲熟悉赴任後即將該省與滿洲之關係條陳俄政府謂近年來滿洲移民著進步阿穆爾沿邊數千里與滿洲毗連當力爲設備方可作和平之保障免俟中國臻於完好之時致使俄人入於危險之地茲將條陳各要端錄下（一）阿穆爾沿邊移住華人巳達六萬五千之譜沿海洲亦有六萬九千餘人皆以開礦耕地或小本營業及私販貨物爲生計更有迫不得巳流爲賊匪貽害地方且俄人移入該省較之華人日少倘一朝遇有事變何以待之（二）黑龍江左岸物産豐富右岸不足與較每年由滿洲輸入之糧石牲畜日多俄人舍此則無以自存倘一朝感情傷變斷絶運粮則沿邊之人皆陷於飢饉又將何以待之（三）阿穆爾陸軍糧食每年約加三百五十萬舖得將來逐年以簡巳預料各埠人口及金礦工人移往日衆返觀俄國農業阿穆爾省開墾之地不過十八萬垧沿海洲亦不過十三萬垧若此遲滯安足以塞漏巵耶（四）滿洲輸入之牲畜利亦至厚其價值每年約三百萬元有奇此外由蒙古輸入羊毛獸皮鷄蛋等貨亦在百五十萬元以上計總額達四百五十萬元其中有三百萬元爲阿穆爾及沿海洲所溢出不知將何以抵制 
[俄人驅逐華人之確信奉天]  
　　東督錫制軍前日接黑龍江省愛琿道姚福升電云俄岸定於二十八日禁止華人渡江所有華商舖户每家僅許留五人餘則一律逐出并禁運貨惟愛境連年荒歉十室九空若再添三五萬飢民益覺困苦養之則粮食缺乏遣之去齊哈又不通行况目下四路嚴禁交通使此等數萬無業遊民麕集一處稍有擾動大局何堪設想應請核示並請通電各口岸嚴禁工商再來俄境等語錫制軍准卽電咨直督陳小帥魯撫孫慕帥速行曉諭嚴禁並飭知各海口嚴行禁阻 
[徐關道防範民亂之治標策北京]  
　　直督陳制車魯撫孫中丞電致樞府云據東海關道徐世光電稱該關自防疫後船貨俱絶交通阻隔登屬貧民無可謀生卽烟台一埠不下數千人向以服力爲生者大半閒散卽使疫退貨來爲期巳迫此輩飢寒可憫走險堪虞現雖設防疫留養所僅留弱病之人少壯仍然閒暇亟須代籌生計擬督飭地方官酌辦要工如修河修道等事以工代振冀免流離等情前來臣等查該埠貧民聚集甚夥久恐爲患該道所陳確係治標良策惟欵鉅難籌可否援照奉天成案仰墾天恩飭部暫撥數萬兩發給徐道著其迅速籌辦以裨地方當奉電旨巳著度支部酌撥數萬兩迅辦工賑 
[外交團又以防疫不力詰問矣北京]  
　　駐京外交團前日又開會議謂中國防疫不力以致四處蔓延亟應千涉隨由俄德兩國公使照會外務部詰問東三省直隸山東等處防疫事宜并陳說防疫不力種種弊病請即設法嚴查并急籌截防傅染之法以保公安措詞極爲嚴厲聞外部得此照會後巳婉詞答覆矣 
[江省依限造報預算案之爲難北京]  
　　黑龍江巡撫周中丞會同東督錫制軍電致樞府云據清理財政局呈稱度支部試辦全國預算暫行章程酌擬條例表式通飭遵照辦理惟原定送局送部期限嚴迫江省轄地寥遠署局距省一千八九百里交通不便文牘往還動輙累月此項條例表式遠者須二月中旬始能發到編造送局又須時日加以時疫流布交通阻隔各屬預算案送局勢必逾限到局後審查駁詰編輯繕寫又需多時且 
 
 

Page 5

 
 
定表式未到以前無所遵循勢難依限報部擬援照去年湖南展限之例請展限一月免致臨時貽誤奉旨著度支部核議具奏 
[吉撫欲爲省政經費先留地步北京]  
　　吉撫陳昭常以釐定稅　關係重要特於前日電致各省督撫云稅項待簡單爲主國家地方兩稅内本無分項可名惟我國行省制度實爲地方一種特别階級有省政即有省費此時不預留地步將來必無從取挹堅帥分級定稅雪帥援本行政綱目用意原出一途敝處於上年六月間因部飭釐訂稅目曾將本省現行原稅别其源流考其性質劃分國家地方兩部又地方部分省稅府廳州縣稅城鎭鄉稅各自列表附說咨部在案各省現行各稅証之法理有宜裁者有宜釐改者整齊畫一此爲部事如有僅從現行稅意爲分配收取紛紛於義原屬無當但現當釐訂稅法之始如不標立三級名目恐部中規定稅項僅列地方總名必無省政經費地步彼時求之國稅而國家不應取之地方而地方不應拮据徬徨有更甚於今日者故向部合陳誠如仲帥删電宜由各省釐訂方免窒碍懇清帥酌核主稿會銜電部爲禱 
[盛尙書病痊後之精神煥發北京]  
　　郵傅部尙書盛宣懷奏請裁撤染士詒鐵路局長差一摺其内容畧謂梁士詒向來辦事認眞勇敢有爲惟因身兼數差以致人言嘖嘖應請將其各差撤銷以息浮言至鐵路總局爲行政機關路政司爲司法機關性質逈不相同非特不能裁併且將來尙須添設郵政電政船政各總局然後本部行政機關方能完備若謂鐵路總局爲虚糜則路政司亦何嘗不虚糜若謂鐵路總局爲專擅則路政司亦何嘗不專擅特視其用欵用人之何如耳 
　　盛尙書對於航路電各政極力主張擴充以興全國實業惟欵項難籌諸多棘手聞日昨所上封奏即係條陳息借外欵其内容謂當此民窮財盡之時欲振興實業非破除常見大借洋欵不可長袖善舞多財善賈苟無資本何能營業如能設法以毋財興辦實業雖多借外債亦無傷並力駁主張拒欵者之非計云 
　　盛尙書議在長江武昌蛇山漢陽龜山之間建築一極大鐵橋以通京粤漢三大鐵路聞此橋約長二百六十餘丈橋面修築鐵路二條電車路二條馬車路二條工程浩大須四年方可告成其欵約在一千萬左右聞巳委廣東候補道陳明遠與福華公司議商包工各事矣 
　　盛尙書以電政局遠在上海監察不便恐滋流弊擬將該局裁撤歸併電政司管理巳飭該司檢齊文件呈送宅中俾可核擬奏稿 
[各州縣尙能抑低洋價乎蘇州]  
　　蘇撫程中丞於本日初六日劄復江蘇諮議局文云據蘇州布政使陸種琦詳復蘇松常太各屬抑低洋價一案前奉寶前院轉行部復肅御史炳炎條陳後年開征之先飭就市面銀洋錢酌中定價等因陳述標本二說一爲速頒新幣查度支部奏定幣制每庫平銀一兩折洋一元五角銀幣銅幣均以十進永爲法價現值幣制未定故不免參差不齊若能早日頒布全國一致自無畸輕畸重之弊匀定公費儘收儘解同時並舉一勞永逸不過稍緩須庚而抑勒洋價之累不禁自絶一爲劃一典價查櫃價按照典價原以典商殷富其價最爲準確今則不然同一典牌此縣與彼縣不同同一縣境城典與鄉典不同若能由商會會同典當公所酌定全省準價雖欲抑勒勢必不能由後之說是謂急則治標由前之說是謂緩則治本除通飭各屬遵照現在未議定之先仍應照典征收以免紛擾外相應擬議詳復仰祈鑒核示遵並請發交會議廳審查公决等情到本撫院據此現將來詳發交會議廳公同議决應照司詳第二說辦理每年開征之先上忙以二月初一日爲準下忙以八月初一日爲準先由各屬商會會同典當公所將是日典牌所定洋價平均折中彚報該管廳縣由各該廳縣呈報該管府州由各府州就各該廳縣呈報之價再爲折中均計彚報藩司由司就各該府州呈報之價再爲折中均計爲通省法定櫃價由藩司通飭各屬遵照一忙一價不得任意出入無論完納本忙或續完上届忙銀均按照本忙頒價征收冬漕折色櫃價一律照辦庶於參差不一之中藉求整一簡易爲目前暫行辦法除咨督院查照並札蘇藩司通飭各屬一體遵辦外（下略） 
[議决寗蘇購米截漕辦法]  
　　諮議局於本月初五日呈報督撫略云初三日大會議决呈請購米截漕以裕民食案一件查上年本省各處荒歉寗屬本多待賑之處而蘇屬亦有缺米之憂冬春之際米價巳日形翔貴加以淮海饑民流離載道需糧爲食本年春長麥熱尙遠轉瞬青黄不接人心必更恐慌夫寗屬之受賑處所固無論矣即未報成災之各屬首當災民之衝日見米價之漲蘇屬如錫金一處向爲聚米之區今查各堆棧所儲實不及往歲十成之六又半皆漕米之需萬一盡行開兌民食何所取資其餘寗屬各州縣缺乏情形大致相等擬請督撫院將寗蘇兩屬分别預爲之計寗屬無漕可截查照兩湖成案以湘米濟鄂民之例不敢望如鄂省預定至三百萬石特懇督院咨商江西撫院預定購米三十萬石由各屬備價往購以預定之數爲限蘇屬則懇督撫院電奏漕三十萬石折價起解以定人心 
 
 

Page 6

 
 
[京師近事]  
　　政府消息將來新官制發表時各部大臣及副大臣當道正在會議聞擬將吏部尙書李殿林簡入弼德院所遺吏尙一缺擬調直隷總督陳夔龍補授直隸總督一缺擬俟川督趙爾巽來京後若不留京内用卽以趙督補直督所遺四川總督一缺擬以廣州將軍增褀允補因增將軍在南省患受濕氣兩腿麻木不願南省居官故擬將其調補川督云 
　　翰林院編修章宗元程明超日前上一條陳於憲政編查館請將翰林院改爲帝國儲才館或爲帝室儲才館俾將來得與行政官一體任用等語不意該院一班頑固太史不查眞象遽謂章程兩人係洋翰林不應主張裁撤翰林院以絶生計於前日在清秘堂大開會議與章程兩人勢不兩立紛擾異常至今尙未了結 
　　禁烟公所大臣恭邸因負傷屢次續假現值調驗京内大員之時該所大臣陸潤庠因恭邸在假所有應行調騐之員頗覺難於處置己請假三月回籍修墓以規避之該所提調陸天池因兩大臣皆不在所對於此事大費躊躇亦擬設法暫避其鋒聞目下京内調騐之員即沈雲沛喬樹枬等之赫赫者亦皆在其内云 
　　法部紹尙書以京中鼠疫未絶諭令各級審判廳凡輕罪人犯之限期未滿者如民事案件等准其取保開釋總以覊犯愈少爲妙俾免釀成時疫聞法部大理院及各審判廳均巳遵照辦理 
　　檀香山總領事梁國英日前因與僑民衝突經僑民兩次禀訴外部巳飭駐美公使就近查辦乃久無回復而僑民又有誓死不認梁爲領事之電聞外部巳派定陳慶龢前往接任矣 
　　上月二十八日之夜端午橋尙書宅内忽被盜刦聞當是夜二鐘時有强盜一二十人濳入端第對門某宅將臨街之門大開手持器械攔入端尙書之六弟屋内將衣物五十餘箱肆意攫取惟時盜賊甚多各屋門前皆以一人把持不令人出嗣爲一更夫所見將欲鳴警被盜以刃刺傷其臂倒地而暈嗣又有一更夫出觀甫出房門又被盜迎頭擊倒迨合宅車夫人役聞聲齊起羣相追逐盜始從容而去天明後報知該段警官警官爭言小賊卽失物一節亦欲作罷尙書大怒面斥之始允爲之緝捕而去 
　　丁憂湖北布政使高凌蔚日前微服來京運動湖北財政監理官巳經成熟不難達到目的矣 
　　晏安瀾以度支部左參議兼鹽政處提調月支公費八百金每月到部不過數次其在鹽政處大權獨攬凡運動鹽運使及鹽務等差缺必須餽贈多金其赴廣東兩淮調查鹽務官商多有饋送滿載而歸直隸某運使曾餽馬車一輛此彰彰在人耳目者陳紹兩侍郎微知其弊亦曾言於澤公之前澤公信任甚深因與紹侍郎微有意見果不知晏果操何術而固寵若此 
時評 
[學生偏不解事]  
　　西諺有言二十世紀之世界學生之世界也。誠哉斯言然以觀於吾國則何如。觀於吾國今日之學生。則又何如。 
　　政府欲遲遲立憲也。學生則不憚罷課以促開國會。政府欲和平解决也。學生則又不憚罷課欲練民團以主一戰。允政府之意。雖至喪盡權利甘爲奴隸而不惜。寗爲瓦全。不甘玉碎。而學生輩則以一二少年之心思。遇事踔厲。主雄飛。不主雌伏。若故與政府相反者然。噫嘻。何物學生。偏不解事乃爾。 
　　雖然去年之學生。政府旣驅警巡以彈壓之。復派練兵以拘圍之。聲勢洶洶。如臨大敵。方且以爲風聲一播。此後之學生。可永永惕息於强權專制之下而莫敢誰何矣孰知曾幾何時乃又有此罷課主戰編練民團之學生也。 
　　吾知樞府諸老。必讀滇督電奏而同聲稱異曰。咄咄怪事。咄咄。怪事。 
[政府胡竟如斯]  
　　政府通例御國民則主和平。對外人則主强權。惟其主和平也故遇事必詢謀僉同以衷一是。惟其主强權也。故遇事必寗我負人母人負我。 
　　吾國今日之所謂政府者反是。對於國民。吸膚而巳矣。敲髓而巳矣。偶有一二權利之請求則敷衍之。抑勒之。甚且挾萬鈞之神威以求末後之勝利而巳。至其對於外人之責言也。愈强硬。則愈柔荏。愈决裂。則愈和平。雖至他人所萬不能順受者。亦惟有俯首以求成唾面以自乾耳。故近年以來。政府於外交。鮮有不能解决之事。 
　　記者曰。政府之作用。胡竟如斯。然而外人驕甚。然而吾民則苦甚矣。 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
　　鄞縣僧界大閙自治所之眞相寗波 
　　鄞縣城自治公所爲僧徒搗毁一節大略巳誌昨報茲復探得是日搗毁物件毆傷職員外又將選民正原各册及議事會規約細則議事錄一切函件文牘均被焚燬并由諮議局寄來議决案百餘部亦在其内損失物件多係别處借來約計銀數百元之譜巳由該會詳實開單呈報地方官存案當是日僧徒到萬壽寺時聲言萬壽寺早被毁佛逐僧及衆僧蜂擁入寺則見佛像依然本寺僧亦無被逐情事而其中見事生風之僧人遂藉此各處搜擄並殃及本寺僧舍瓦石亂飛勢甚洶洶並誤將在公所中之汪君認爲議長某君上前扭執經汪君竭力開導始知誤認雖未受傷然巳將衣袖扯碎矣是日傍晚鄭大令到萬壽寺時風潮巳覺稍定被僧毆傷之詹君等遂於是時脱身次日（初五日）僧徒愈聚愈衆（約計又添百餘人）盤踞寺中由有力之僧把持寺門不許外人進内當夕有李哨官奉當道委遣帶勇數名到寺中稽查彈壓羣僧巳睡疑爲來捕竟將李哨官兇毆後經道署委楊管帶領巡防隊數十名并巡士二十餘名往援李始得脱身下午鄞縣城衆議員會集習樂公所開臨時會聞有長電約二百餘字禀達省台議員對於此事多憤恨不平有主張先解散議會後圖嚴緊之手續者有主張當以嚴緊手續爲前提者當夜各議員奔走絡繹多在别處商議至衆僧亦巳議及經費問題聞擬由各菴寺每日輸運薪米以備供應初六日午後巡防勇復排隊前往萬壽寺見僧徒人數巳不甚多而以僧人曾毆李弁羣思報復乃又口角起釁毆傷僧徒二人傷勢甚重僧衆當將被傷二僧舁至僧會矣 
[川南鄉民暴動之近狀松江]  
　　川沙自治風潮發現後種種情形迭詳本報茲悉該地亂民於初四日焚擊最烈初五日因天雨所阻各地未被攻擊初六日亦無大舉動若輩之勢較前稍退惟各鄉鎭由亂黨遍布匿名揭帖聲稱何日打何家焚何處以致風聲鶴唳人心摇動幾幾不可鎭壓而鄉村米舖大都囤米不多又遭若輩迫令各店平糴每斤僅售錢三十文一鬨而盡現在各店巳無粒米即使安靜而米食問題殊難解决杞人之憂正未巳也茲將近日各方面情形彚錄如左 
　　成丞之畏葸川沙自治風潮全由於地方官一味　頇致亂黨愈縱愈驕當初五日成司馬知亂黨屯在龔家路率兵隊前往欲以好言勸散詎相見之下非惟不畏反迫令兵將鎗上剌刀卸下兵不得巳從之其時亂黨洶洶成司馬無奈連連唱喏而退又以北鄉有黄某者舊時董事也因嗜烟不入自治團體司馬此次乃請其到塲解勸黄對衆言曰吾舊黨也盍聽吾言亂黨譁然日旣是舊黨可偕吾去打學堂紛紛挾之以去不知所之南匯某董前向勸阻謂此種舉動實非得計若輩譁然不納某董知難理喻不得巳而退 
　　亂民之披猖川沙此次暴動五日之内焚拆士紳住宅學堂公所七八十起損失三四十萬金亂民大抵爲南邑三六圖無賴北蔡獵户海灘漁户蕩户駱家帮東溝八埭頭流氓帮等兼有土匪鹽梟相助爲虐故初僅焚拆者今則擄刼并行初無軍火者今則刀鎗俱備到處裹脅按户抽丁富户店舖勒供飯食錢財不從卽焚故愈聚愈多奚家碼頭某漕坊被若輩擁入除亂黨數百人外旁觀者亦間入大爵甚將肉舖鮮猪六七叟一食而盡其餘另星小店亦皆遭其飽食矣 
　　官紳之防維川沙自治紳學界全體公電蘇撫云川沙長人鄉區被鄰境南邑三六两圖爲爭廟屋仇視自治煽及川境匪徒　聚千人到處搗毁焚燒公所及紳士房屋學堂至二十餘處廳勘被擊紳傷垂斃旦暮入城勢危己極除禀道府外求迅飭派大兵救護全境蘇撫接電後當致滬道劉觀察川沙廳成丞電云江電悉昨巳　飭戚守酌派師船解散並將因何啓釁及現在情形查明呈復今接川沙自治紳學界電謂因南邑爭執廟産仇視自治煽及川境聚衆搗毁焚燒公所紳屋學堂二十餘處官紳被擊受傷等語似此披猖實屬目無法紀卽由該印委會營嚴拿首要解散脅從巳電飭戚守親督師船馳往彈壓撫院 
　　官兵之鎭攝滬軍營於初五日下鄉飛划三營初六日由管帶沈葆義帶領下鄉蘇撫業將善後事宜委全權於戚太守揚派太守前往川沙相機辦理並派統領左右路巡防隊林開武都戎酌帶撫標一營乘火車前往並令在松屬各防地内再抽調一營至川沙彈壓解散程緊會同文武各官相機辦理林都戎當於是日下午乘火車啟行一面並由巡防營務處洪觀察加派太湖水師統領劉榮盛酌帶師船迅速前往會同辦理聞劉統領亦於是日下午開行林都戎到滬後在曹家渡下車於昨午後三時開往浦東原擬駐札龍王廟楊家鎭各處嗣由龔紳曉江以此次禍端發於俞公廟該處距唐墓橋最近唐墓橋有敎堂宜預爲保護否則牽及敎堂釀成交涉更屬不堪設想林以爲然遂决計昨晚暫駐龍王廟今日開往唐墓橋矣目下川沙大勢漸就平靜滬軍營王管帶雲華有電禀滬道經劉觀察飭令回滬該兵即暫歸戚太守揚調遣云 
　　全境之善後戚太守奉蘇撫委派後聞巳離郡惟邑紳尙未接見諸事全待戚太守到塲方可籌畫辦法大約非用兵力鎭壓不可如果頑抗 
 
 

Page 11

 
 
准予格殺勿論現在龍王廟巳駐有重兵三百餘六里橋亦有兵八十名東溝亦巳派兵鎭守以防浦西匪徒東竄而地方紳士羣集滬上南市信成銀行樓上浦東同人會手足無措共待戚守之至指示以機宜現戚守巳於昨日午後六時到川暫駐廳署各紳士亦準備下鄉面商戚太守以定善後辦法云 
[各省諮議局電陳救亡大計南京]  
　　江蘇諮議局張議長聨合各省議長於本月初五日致樞府電云北京軍機處王爺貝勒爺中堂鈞鑒國事危迫天下洶洶縮千萬語爲兩要言哀籲鈞處代奏俄舊約萬不可徇東錫督萬不可更救亡大計乞先决定江蘇張謇浙江陳黻宸湖北湯化龍四川蒲殿俊廣西甘德蕃安徽方履中江西葉先圻廣東易學清山西梁善濟貴州譚西庚湖南譚延闓雲南張維聰張世勳段宇清奉天吳景濂陜西王恒晋等同叩微 
西報譯要 
[滿洲疫患將清之好音]  
　　字林報載北京電云得滿洲最近消息該處疫氣目下收歛甚速惟奉天昨死十八人寛城子死兩人其他各鎭之疫氣聞幾全淨云 
[黑龍江之主權何在]  
　　文匯報載栢林電云俄國巳派防艇一隊駐紥黑龍江凡往來該江之各船及中國舢板船均須聽其命令 
分類新聞政界 
[浙撫宣布辦案須守秘密之理由杭州]  
　　台屬仙居縣閙鹽慘劇迭經合屬士紳紛紛控訴派員查辦後荏苒經年杳無結束復經諮議局明白質問奉批謂案無端倪須守秘密等語現聞諮議局以官廳違法戕賊人民關係至爲重大續呈撫院請示理由當奉到批迴來呈閱悉查仙居鹽案本部院前批謂辦理尙未結束認爲必當秘密之件正指案未辦結而言且字一轉以來呈要求宣布全案彼時未能照辦特重言以申明之故曰案旣未結實屬未便遽行宣布至應候嵩守到任方能責令辦結此案者以啟守調署金華後台州府篆係由葭沚同知葉丞元芳暫行兼理此案情節較重未便責成兼代人員辦理其事况查給被累各户卹欵看似平易而分别民匪稍一不愼卽難持平此所以必待嵩守到任之理由也 
[粤皖商減蕪湖米捐要電蕪湖]  
　　粤督致皖撫電粤地豐年民食不足頻年災異益復十室九空去冬米價飛騰向所未有而安南歉收暹米尤貴外人爭販來港無多所恃以爲接濟者實惟蕪湖一處比聞蕪米新正漲價百斤二錢尙未有艾來源日滯米價日翔實深焦慮頃復據各善堂商董具禀以蕪關近於出口之米除原抽厘金外每百斤加抽三分又抽路捐五分以致蕪商裹足粤市告匱環請電告豁免前來復核係屬實情擬懇飭下蕪關將所有各米捐酌量停罷核减以恤商艱而濟粤食同深感禱並候示復鳴岐蒸印 
　　皖撫覆粤督電蒸電敬悉蕪湖米捐原章本抽一錢旋因商人懇求暫减三分此項實爲皖省兵餉要需當日暫减原係萬不獲巳格外體恤此次規復本應照舊數乃粤商再三懇讓情願以二分作爲報効實則係應行規復之捐巳據在蕪粤商利厚長等二十三家禀請批准照辦並非加捐至路捐五分係由皖路公司與粤商議定現巳作爲路股一同得利並非抽捐皖省財政奇窘本年預算實虧二百餘萬目下陸軍部又責令成鎭而本省災賑乏欵遍野飢鴻正日夜焦慮此項報効二分爲兵餉計口授食之需較原定規復之數尙少一分恤商不爲不至至路股係紳商自行議定亦難率任停减務祈將皖省情形切實開導並體時艱實　公誼寶元印 
外交 
[洋商反對行商執照之强硬杭州]  
　　浙江土商本省購土執照章程及出省購土執照章程業經去年諮議局議决呈由浙撫公布施行一面巳由巡警道楊觀察札飭各屬一體遵照省垣城廂内外賣土商店六十八家及鄉鎭號商業於前日聚集洋藥公所公同核議謂土膏加倍收捐迭奉諭飭於宣統三年元旦爲始一律實行寓禁於征　關公益商力雖困是宜一律遵辦其本省購土執照章程十二條出省章程八條上年諮議局提出决議一再修正規畫詳明事極公允同行早經承認現奉憲飭决議照章領用惟每日認捐當時規定過嚴負擔己重擬卽聨名公禀環求邀免等情尙未解决茲聞該公所昨日忽接准英商新老沙遜各洋行公信對於出省購土章程極力反對並謂内地種烟日盛行銷日廣僅僅苛待洋商阻銷洋土不但顯背公理且亦破壞條約惟内地捐稅地方官無論如何苛擾洋商概不過問設有絲毫妨害洋土行銷之事卽日向貴國政府交涉另有適當之對付措辭强硬咄咄逼人尙不知該業同行如何答復也 
軍界 
[大通水師毆打巡警之惡風潮安徽]  
　　大通與和悅洲向隔一江該地殷實商店行號局所均設在和悅洲水師營向駐大通巡防營駐和悅洲警務公所設於和悅洲大通則設警務分所水師營參將李香池參戎去秋到任後營規極疏本月初二日有水師勇一人至和悅洲泗字巷土娼牛鋪老家滋閙該土娼當赴警務公所訴寃由總辦朱繡封大令傅案薄懲派巡士持片將該勇送交參署究處該勇回營後心不甘服次日約同全營弁兵一律請假就近將大通巡警分所搗毁並遇崗警及巡邏一隊卽毆聲勢洶洶巡警寡不敵衆受重傷者數人當衝突之時該處巡防作壁上觀文武官長皆不過問居民則驚懼異常惟恐較庚子年水師兵變開砲轟擊故事推原禍始係因去歳水師營兵至恒裕典取贖衣物肆意滋閙巡警彈壓致起衝突當經該典執事出爲和解寢事而因此宿嫌未平乃有此次之大衝突警務總辦朱繡封大令聞警後當即過江謁 
 
 

Page 12

 
 
李叅戎接談片刻甫送出門尙未數武兵弁一轟而上扭以髮辮拳足交加衣服均被撕碎身受重傷回所巳通禀大憲核示辦理矣 
[荆襄水師帮帶撤差原因漢口]  
　　荆襄水師巡防隊第一營砲艇原常駐漢口日前有該營某領哨偕二營兵至漢大舞臺觀劇購三等票而强入頭等位次經園中伺役與之理論不服搗茶碗等件守門印捕前來彈壓被其毆傷園内人聲鼎沸看客紛紛讓避而英捕房巳聞聲派十餘印捕至遂將該弁兵等扭至捕房管押一夜次日經該營帮帶傅儒珍聞悉始託洋務委員保出百統領兼第一營管帶陳得龍以傅帮帶未將該弁兵等懲辦深滋不悅乃以約束不嚴禀請將傅差使撤去該弁兵等則概行責革以肅軍紀 
學務 
[浙學司詳復學務公所官紳辦事情形杭州]  
　　浙省諮議局上年以學部通咨學務公所議紳議事細則十二條原文第十一條有本細則於本年某月文到日施行等語質問現在本省學務公所是否設有議長議紳之會議室每星期能否齊集會議一案經中座札行提學司詳查後日前據袁文宗詳復略稱查學務公所中自本署司到任後將原有會議堂改爲辦公室卽另行建築一會議堂爲會同議長議紳等會議之所並訂定每星期六日召集議長議紳及各科正副科長等公同會議一次其有緊要事件仍隨時召集會議歷經辦理在案所有一切情形與學部現頒細則不謀而合且如部則并未規定提學司必須到會本署司則除每會均親蒞與議外仍飭各科長副長一律到會以資公同研究集思廣益本年各處學堂尙未開學而正月十三日卽舉行本年第一次會議惟從前間有一二議紳因事未能按期蒞會者實因住居省外或兼辦外府學堂之故自此次議事細則奉頒到司卽日照會議長議紳查照辦理奉准前因除再照會議長議紳每星期六照章齊集會議堂會議外理合詳候劄復云 
[司法研究所併入法政學堂蘇州]  
　　蘇垣司法研究所各生均巳畢業截止上年十月底止停辦詳定併入法政學堂肄業現經法政學堂監督朱侍郎以堂内房屋不甚寛大若添建校舍講堂等屋又乏經費現擬暫爲添招學生三十名附入肄業俟經費充裕再行擴充等情巳移商提法司核辦矣 
雜記 
[張法使迷信風水江西]  
　　贛省署提法司張檢素來迷信風水近以陶臬在任病故疑係署内右邊勸業道衙門新闢一門仍與臬署交通恐有大碍尤慮不利升官特聘地理家羅針解决以勸業道另闢門路仍與交通臬署異常凶險且於官祿不利極須砌墻欄斷交通挽回風水聞張廉訪深以爲然飭令工匠趕緊砌墻於頭門右邊欄斷與勸業道交通之便路近日工作一切殊見忙碌惟一般官塲每逢衙參由臬署轉謁勸業道斷貼近之便路殊稱不便也 
[文監理又將他調江西]  
　　贛省諮議局選充資政院議員文龢由萍鄉舉人捐納道職在贛兼充數差月獲千金久有大運動家之别稱去冬在院會議專事聨絡親貴由澤公保薦獲充四川財政正監理官臘底還贛料理經手職務預備正月底起行赴川履新現聞文監理接到京都密電謂所謀督銷總辦刻有成議囑緩赴川云 
[劉羲年亦有今日蘇州]  
　　蘇州度支公所科員候補知縣劉羲年前在上海縣充當帮審曾用麻繩將犯人手指吊起毒刑逼供外人因有三上吊之雅號復因疊經告發撤差回省因與某撫同鄉得在度支公所安挿一席並兼派密查各屬釐捐劉氣勢更盛到處招摇不遂其欲卽任情羅織同寅爲之側目現復揚言須運動某撫派令密查州縣冀遂其私詎種種劣迹巳被蘇藩訪悉昨即將其撤委免再擾害一時蘇省官塲莫不爲之稱快云 
[程中丞因公赴寗蘇州]  
　　蘇撫程中丞於本月初六日乘汽車赴寗聞係與江督面商籌措新政用欵因目下辦理明年預算須虧六七百萬之故署中日行公牘仍委蘇藩司代拆代行云 
[鄭廳丞升降推事蘇州]  
　　蘇省高等審判廳廳丞鄭言以本廳試署民科推事朱毓珍審斷案件不甚明白文理亦不甚通本應撤去惟該員係由部考取分發到省之員遂從寛降爲初級第二廳民科推事所遣高等廳民科推事缺查有現充地方廳民科推事朱得森堪以升署巳分别飭遵並咨報提法使查照矣 
談屑 
[大員韻事（奇）（續）]  
　　方歡笑間。閽人忽以手版進。大員色。遽變。斥之曰。汝豈不知吾正行樂。乃以此等事溷我耶。閽人低首不敢　。大員忽旣視手版曰。請見者乃爲彼耶。旣知爲彼。汝曷不徑禀白。而令人爲茲。鬱鬱。語至此。即聞簾外作笑聲一衣冠楚楚。面目姣好之少年。披簾人。見大員遽跽。一膝作請安狀曰。大人毋怒。適寄男以手版見。者禮在固然。然巳僭妄非分。隨之直至。此間。致擾大人及諸毋清興。寄男罪誠萬死。言巳。復屈。膝諸姬前。請爲解免。一姬笑曰。乾少大人旣巳知。遇則大人亦當。弗校。唯此間旣爲。劇塲。忽有此衣冠濟楚者。置身其際。令人俯仰殊爲。慚怍。余輩竊願釋此公服。共終斯劇。以博大人歡。何如。少年聞言起立即詣大員前。告無禮。大員掀髯一笑。點首允許。少年果。去公服。易優裝。塲中之笙管又起。於是履　雜陳。嘲諧並作。是夕之樂無量而少年之興亦不淺云。少年者誰。新受選之某州牧。親拜於某大員門下爲寄子者也。 
記者曰是亦一堂之聚順也。彼印纍纍而綬若若者大率有是。 
雜錄 
[吾國人之世界觀（續）]  
　　一以紅樓夢人物喻。栢林則寳釵也。巴黎則黛玉。也維也。納則。探春也。市達備斯。德則湘雲也。羅馬則李紈也。君士但丁則平兒也森堡則襲人也。雅典則可卿也。馬德里則尤三姐也。斯德賀倫則妙玉也。倫敦則熙鳳也。一以水滸人物喻栢林則李逵之豪爽。巴黎則。柴進之名貴。維也納則史進。之華美。布達備斯德則盧俊義之矜貴。羅馬則關勝之儒。雅君士。但丁則晁蓋之寛大。森堡則呼延灼之猛勇。雅典。則燕青之。矯捷馬德里則魯智深之豪邁。斯德賀倫則花。榮之　動。倫敦則宋江。之權奇也。 
　　王氏又言以。世界之眼光。觀歐今日之國勢彼星羅棋布。之十二。國其足爲全歐之主人翁。而具有左右世界之能力者。實惟英德兩國。當設喻以明二國區别之點。英以柔勝。德以剛勝。英得氣之陰者。德得。氣之陽者。英如狐。德如虎。英如巳放之花。德即初升之日。以門第喻。英如舊世家。德如新發户以書盡喻。英國南派德則。北派也。以戲曲喻。英國崑腔德則二。簧也以嗜好喻。英則烟之阿芙蓉。德則酒之潑蘭地也。以我國學派喻。英則程朱之鶯實。德則陸王之健闢也。以日本之政界勢力喻。英則憲政黨。德則政友會也。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[民政部奏遵章調查第二次人户總數摺併單（續）]  
　　湖北全省正户三百七十八萬三千一百七十九户附户七十四萬九千三百五十二户湖南全省正户二百五十七萬四千一百二十八户附户一百七十一萬四千零三十六户四川五十五屬正户二百三十二萬一千七百二十五户附户九十三萬七千九百九十二户廣東全省正户四百三十五萬八千四百七十三户附户六十八萬三千三百零七户廣西全省正户一百零九萬七千五百三十九户附户七萬七千零五户雲南全省正户一百三十二萬八千二百九十二户附户二十一萬九千七百二十二户貴州全省正户一百六十三萬四千七百八十二户附户十三萬六千七百五十一户京城八旗正户一十一萬八千七百八十三户附户無内務府三旗正户四千五百七十一户附户無京營四郊正户五萬六千五百三十六户附户一萬七千六百五十六户左翼四處正户四百八十六户附户三百六十八户右翼五處正户五百三十八户附户二百四十户東陵各旗營正户二千九百八十一户附户一千二百二十五户西陵各旗營正户九百零八户附户一百三十八户馬蘭鎭所屬正户五百八十六户附户三百四十户泰寗鎭所屬正户二千二百零九户附户七百六十六户熱河各蒙旗正户五萬四千九百九十四户附户二千七百六十四户察哈爾所屬正户一萬二千九百三十八户附户無密雲駐防正户一千九百十七户附户無山海關駐防正户一千九百四十九户附户無青州駐防正户二千四百零五户附户無綏遠城駐防正户二千七百六十五户附户無西安駐防正户二千五百二十五户附户一千三百七十三户凉州駐防正户七百九十四户附户無伊犂駐防正户一萬三千二百一十四户附户無福州駐防正户一千七百三十八户附户五百四十六户成都駐防正户二千五百一十六户附户一千三百四十一户廣州駐防正户六千八百八十五户附户三千七百五十二户烏里雅蘇台所屬正户一萬三千五百一十六户附户無塔爾巴哈台所屬正户三千八百八十七户附户無科布多所屬正户一萬七千一百零八户附户無西寗所屬正户一千二百二十一户附户八百一十一户庫倫所屬正户四萬零一百零五户附户無川滇邊務所屬正户四萬六千三百六十二户附户二千五百一十二户 
　　謹將京外提前查報人口總數繕具清單恭呈御覽計開京師内外城男子五十萬零八千零一十九丁女子二十五萬六千六百三十八口附查學童四萬七千六百五十三名壯丁二十萬零四千八百九十九名順天府所屬男子一百九十九萬一千零九十六丁女子一百七十四萬三千六百二十口附查學童三十一萬七千八百九十五名壯丁五十九萬一千六百零八名吉林全省男子二百六十八萬五千零六十六丁女子二百零九萬六千七百口附查學童五十六萬七千五百二十一名壯丁八十四萬四千二百六十七名黑龍江各府所屬男子八十一萬零零四十二丁女子六十三萬七千四百九十六口附查學童十萬四千七百一十六名壯丁四十六萬八千一百零七名直隷全省男子一千一百五十三萬一千零六十七丁女子九百六十二萬四吉六百四十七口附查學童一百八十一萬四千九百四十名壯丁三百九十四萬四千八百六十七名山西八十九屬男子四百五十二萬八千四百四十五丁女子三百四十萬零七百一十九口附查學童四十九萬三千七百零七名壯丁一百五十八萬七千一百九十一名浙江各府所屬男子七百萬零四千零八十二丁女子五百九十萬零九千二百三十七口附查學童一百零三萬零三百三十六名壯丁三百零五萬七千九百一十二名江西全省男子八百零三萬三千七百五十二丁女子六百一十四萬六千三百九十一口商埠男子一十三萬八千零五十二丁女子七萬三千二百二十六口本藉船户男女四萬四千三百四十丁口客籍船户男女三萬六千九百一十八丁口學童壯丁漏未附查四川一百二十五屬男子七百一十二萬一千三百五十九丁女子五百二十九萬九千一百七十四口船户男子一萬一千七百三十一丁女子二千八百零六口附查學童一百三十三萬八千三百三十名壯丁二百五十九萬五千四百七十九名貴州全省男子四百六十三萬六千九百六十五丁女子二百八十六萬六千九百九十八口附查學童八十六萬二千九百五十一名壯丁一百九十八萬七千八百三十六名鑲黄旗漢軍男子七千三百一十九丁女子七千五百一十三口附查學童一千八百七十二名壯丁二千九百四十三名鑲白旗漢軍男子六千零六丁女子五千七百七十八口學童壯丁漏未附查正藍旗漢軍男子五千五百三十二丁女子五千一百二十一口附查學童一千四百六十一名壯丁二千三百一十一名密雲駐防男子四千一百七十丁女子三千六百五十口附查學童六百七十五名壯丁一千零二十五名山海關駐防男子三千六百九十一丁女子三千二百三十三口學童壯丁漏未附查廣州駐防男子二萬四千零三十三丁女子二萬四千零六十一口附查學童二千八百三十七名壯丁九千五百九十五名科布多所屬男子三萬八千三百五十五丁女子二萬九千零七口附查學童五百六十九名壯丁一萬七千四百五十四名喇嘛一千九百五十二名 
本埠新聞 
[烟膏店毋再妄想]  
　　禁烟分公所前曾諭令城廂内外各烟膏店憑照挑賣如有私售查出究罰旋經查悉違章者三家函請南市裁判所查提到案分别酌罰旣由該業謙益等四十餘户公禀自治公所請爲通融俟與租界各膏店同時實行昨奉批示云憑照挑膏爲行政廳特定之法令禁烟分公所旣遵照辦理本公所何能准予緩行所請應毋庸議 
[李照柏之弄巧成拙]  
　　滬道劉觀察批李照柏禀云此事本道衙門並未接准美總領事來函僅據何譯員於日前譯呈西函兩件一爲李照松請准給照之書一爲胡部員證明確爲學生之書正以胡君旣係身列詞林與本道初次通函因何不用中文而用西文殊切懷疑而李照松 
 
 

Page 19

 
 
以一中國敎員輙爲西文冒昧致函尤爲不合乃該生此次來禀竟謂美總領事之函早由該生附呈顯見有意欺朦卽胡部員所致之證明書亦難保無假借情弊姑寛不理着不准行 
[邱潤初已准交保矣]  
　　滬道劉觀察批邱蔡氏禀云氏夫被元源莊控追欠欵如果祗係箇人交涉彼此商允折償了案本道何必深求無如元源倒欠各欵除追繳攤償所短尙鉅全在追齊外欠以資攤抵若以原欠七萬餘之欵折還一萬了事將來一應官商鉅欠從何追償是以上年沈上之代爲禀請曾經切實批駁一面將礙難照准情形函復滬南商務分曾在案茲迭據氏姑曁該氏先後具禀前情姑念邱潤初轉控林俊耀侵吞貨本一案業巳由廨諭交商會查核帳情應准暫行飭取妥保將邱潤初林俊耀及潤成帳簿一併交滬南分會三面查對倘林俊耀果有侵吞情弊卽予嚴行追繳以補折還一萬兩之不足否則仍向邱潤初切實嚴追以重案欵而免宕延仰會審官寶令遵照辦理具報並移行滬南分會查照 
[絲廠女工大起風潮]  
　　閘北西街協和絲廠各女工昨因該廠减發工資同盟罷工並聚集女工三百餘人向該廠帳房理論一時人聲喧雜幾釀事端旋由四路分局崗巡歸局報告黄正巡官即傳電話至總局由騎巡隊巡邏隊隊官及正副巡官各率長警到塲彈壓時有女工陳招弟王周氏徐王氏周陳氏等羣起反抗抛擲泥塊當由巡士拘局暫押一面飭傅該廠經理人呂和聲到局聽候核奪 
[洋行與錢莊之交涉]  
　　英商源利長利兩洋行在該管領事署控告元豐莊吳其榮晋大莊袁錦齋協大莊戚永森等不付票銀業經該領事照會公共公廨於昨日派差協探將吳袁戚三人併傅到案著均交保候訂期會訊 
[西官參觀押所監獄]  
　　駐滬英副領事師謀君昨日到縣拜會並欲參觀新建之監獄及自新待質兩所田大令允之即派家丁陪同參觀一週旋卽興辭而返 
[復訊混用僞金小洋案]  
　　匪徒池阿寶楊介眉因將僞金小洋持至南京路費文元銀樓内混兌被夥吳金林察出報告捕房將二人先後拘解公堂押候查辦在案昨日復訊先由捕房刑事檢查員侃克君投稱池等專將僞金小洋在租界内混兌尙有同黨未獲并請查辦嗣據費文元櫃夥吳金林投稱去年同業方九霞銀樓夥曹金滎亦被混進此等僞金小洋三枚質之池等均不承認寶讞員與英副領事康君以此等匪徒自應嚴辦遂判池等還押候禮拜五再行訊核 
房内 
[幸免笞責]  
　　　婦蕭朱氏控夫姪蕭樹功覬覦遺産盤踞滋擾一案昨由縣署襄讞承明府提訊氏供夫巳故世所有遺産早於丈夫未故之前邀同親族分撥過割今夫侄樹功竟藉分産爲名任情滋詐婦人曾邀親長族長向之解勸亦不允從須求究辦詰之蕭樹功供詞含混明府喝責樹功即苦苦哀求遂判派差押令即日搬出如違提案重辦 
[限期清理]  
　　北新涇鎭義興布莊主王豐善控經理蔡迪生宕欠洋二千八百餘元昨由縣署帮審承明府集訊蔡供在義興爲經理業巳多年每月辛俸祇有錢五千文實屬不敷家用以致積欠至如是之鉅求恩寛宥判從寛交保限一個月清理 
[司帳虧空]  
　　陳馬氏控許永成用空鉅欵一案昨由縣署帮審承明府提訊馬氏供稱開設萬永盛火腿店雇用許永盛爲司帳詎被監守自盜用去銀三萬餘兩求請押追訊之許永成供並未用空因放出之帳一時難以收齊須求寛限判暫予交保限一個月清理如違押追 
[幸無别故]  
　　木作頭顧蘭洲前被司帳甘明齋用空銀二千餘兩經顧察悉後投縣控追甘即聞風逃逸嗣由本縣田大令移文浙江餘姚縣關提未獲前日在申遇見扭縣求究奉判發押詎甘遽爾畢命當由田大令禀奉滬道於昨日札委海防廳查司馬蒞驗旋經仵作驗得甘明齋委係痰厥氣閉並無别故後由屍弟甘其章投案禀請自行收殮司馬准之遂將相驗情由禀明滬道請爲察核 
[召領小孩]  
　　一路巡警分局昨出牌示云照得本月初七日下午本局巡士查見迷路小孩秋根一名在太平街迷途啼哭帶回局中盤問供年十二歲江西人不知父母名姓等語除送堂收養外合行牌示仰該家屬知悉務即覔保投局認領毋得觀望自悞 
[一羣賭棍]  
　　撒珠弄張阿五家前晚紏集多人抽頭聚賭被二區崗警查悉禀由巡官派同通班長警密往拘捕獲住朱阿福李金林王秉三張少郎孫阿六錢保生鍾三保蔣順三毛阿五李炳之朱昆玉毛阿三陸順昌陳阿多陳順生楊仁山陳福等十八人連同賭具解至二區轉送一路分局經德正巡官訊明判張阿五罰洋六元朱阿福等十六人各罰洋二元張少郎罰洋一元並各具改過切結斥釋 
[孕婦受傷]  
　　鹽城縣婦人王吳氏因與董士郎口角起釁被董毆傷適氏懷孕八月腹痛欲墜遂即扭至四區警局由喬副巡官移送一路分局轉解縣署訊究 
[流氓訛詐]  
　　流氓李金榮專以拆梢爲事前日向周妙生索詐洋三十元被周扭至三區轉解一路分局訊實判戒責數十下拘留三日 
[革退樂生]  
　　昨爲祭聖之期學師杜廣文以樂生戈榮生臨點不到實屬誤事當即　令革除易人充補 
南市 
[修建關橋]  
　　城自治公所路政處查得外馬路之關橋年久失修椿木朽窳難任車馬壓力業巳會同工程處估工興修並商准橋南白玉樓茶肆主騰出房屋一間以備支搭浮橋任人來往另在河沿搭棚堆稽材料聞不日即須開工 
[違背烟禁]  
　　豐記馬頭鐵公館日昨失竊衣物報由南區派探往勘旋在附近李炳全家查獲私賣燈吃將吃烟之林祀星諸學珊陳阿二周阿榮王阿寳周阿美等解區移至裁判所訊明屬實判李戒責二百下諸責一百五十下鎖示犯事處兩天期滿驅逐出境林陸二人各戒責五十下其餘一併逐出烟具銷燬 
[檢查生財]  
　　法租界金利源馬頭怡和仁報關行去年閉歇後該行執事因欠招商局房租銀二百餘兩避匿不理即經房主將生財封存預備作抵不料事後被伊私自搬出運至南市大東門外花園弄柴姓家當被該局查知函致法公堂派探拘獲行夥金筱槎詰明前情帶至裁判所請派偵探同往查明即將所匿物件檢點封存以待公堂備文吊回聽候給領 
[不期而遇]  
　　王家馬頭划船婦馮王氏即掌妹向與某鐵行炊工何阿金有私近又與某油蔴行棧司阿多私識前晚阿多下船求歡時阿金早巳踞佔阿多憤甚持刀亂戳傷及阿金之頭顱左頸右目等處血流不止並被推入浦中乘棧逸去後由四十一號巡士將阿金救起舁至裁判所因其傷重命送上海醫院醫治後將該氏拘案訊據供稱刀係阿金所備被阿多持戳是實判戒責一百五十下押候補提阿多到案重懲 
閘北 
[情節可疑]  
　　住居新大橋路恆通里之江北人鄒子平前日至四路分局禀稱有女一口名小素子於本月初一日被同居婦人李王氏帶往某粤人家遊玩至晚歸家據稱該粤人留伊吃飯小的初尙不爲意不料前日 
 
 

Page 20

 
 
女忽不知去向四尋無着忽被王氏拐賣求恩究追昨經黄正巡官提案集訊王氏供丈夫李金鴻現在某區充當巡士並無拐賣情事判王氏暫行交保候傅見証到案再訊 
[怙惡不悛]  
　　江北人羅金寳之子被流氓俞有福搶取頸上所戴之銀項圏控奉四路分局判俞押候補提同黨在案昨經黄正巡官提案覆訊狡賴不認巡官以俞前曾犯事懲辦有案判責手心四百下驅逐出境 
[夜行被拘]  
　　袁錫江於前日深夜在途行走被巡士查見以其形跡可疑並在身畔搜出鐵鑿一柄拘至四路分局收押候訊昨經黄正巡官提案判令笞責二百板斥釋 
英租界 
[欺驅小孩]  
　　小孩楊關福私取祖母楊陳氏之田單囑胡榮生介紹向陳阿二宋徐氏抵洋一元錢四百文被氏偵番報知捕房將各人一併查獲昨解公堂訊明判楊孩發押攺良所三月餘人各押三月示儆 
[閽人聚賭]  
　　新閘麥根路四十九號某姓家司閽人王怡紅因聚义麻雀昨由包探傅至公堂訊實判罰洋五元充公賭具銷燬 
[包探獲賊]  
　　李阿三張興福因在山東路摸竊蘇荔棠之金表金練等物由探查獲昨境張押三月 
[故態復萌]  
　　過犯鍾鴻生王月文竊取瞿樓根陳根郎等衣物由探一併查獲昨解公堂訊實判鍾王各押兩月期滿仍逐出租界 
[失於敎養]  
　　郭子平控劣孩袁阿全王阿毛串竊銅器等物由探一併查獲昨解公堂訊明判各押攺良所六月示儆 
[乘間串竊]  
　　怡泰洋貨店控王金林應阿大以購物爲由乘間串竊火油昨日由捕將二人查獲解至公堂訊明判王押三禮拜應押三天 
[圖竊火油]  
　　王孝貞至美孚煤油船上圖竊當被水巡查獲昨解公堂訊實判送上海縣押三禮拜 
[洋行追欠]  
　　德商美勒洋行控吳少梅不理欠銀昨由包探將吳傅至公堂判令交保候禮拜六訊核 
[抵欵紏葛]  
　　英商海禮司撥楊潤之諸桂林沈連　鄭宇春馮樹勳等不還抵欵昨由公廨　差往傅不到中西官以楊馮二人均入西籍候另商辦法餘均攺爲簽提 
[要証到案]  
　　羅陳氏控左連卿揑單抵騙洋七百元案内之林和尙昨由差探傅至公廨押候過堂訊核 
[串賣小孩]  
　　蘇州鄉人潘榮根之妻俞氏帶有四歲幼子金虎來滬帮傅因領孩不便寄養於七浦路老婦李何氏家詎被薙髮匠朱鳳雨串同東新橋荐頭店主張阿全陳王氏將孩價賣分肥茲被潘偵悉來滬報知捕房將各人一併查獲昨解公堂請究先據包探禀稱朱鳳雨巳寄押於法捕房旋由中西官命將張阿全等提案略訊一過判仍分别還押候移文法公堂將朱提囘併究 
[巳有着落]  
　　華章紙廠控舒海潮欠銀一案因舒逃匿由廨將舒毋鄭氏舒弟春林一併提案押交在案昨日復訊據供舒現在寗波判仍分别還押候移提到案再訊 
美租界 
[西人無理]  
　　廚司王小梅昨向公平路某西人家索討工洋十餘元無着反被該西人鳴捕拘送捕房由捕頭訽明情由飭王自赴該管領事署控追 
[拆梢逞兇]  
　　唐阿奇昨至捕房報稱前晚在蘇州路被張毛根等拆梢不遂逞兇肆毆請爲查辦捕頭准予扭案控告再行核辦 
[索逋衝突]  
　　陳阿四徐阿四王阿三等昨在華記路因索債起釁互相扭毆由捕併送捕房押候查辦 
[借端敲詐]  
　　住居西華得路之蔣阿雙昨至捕房報告稱被毛阿狗張阿福等冐討欠欵逞兇肆毆捕頭諭蔣随時鳴據拘案候辦 
[馬夫疎忽]  
　　馬夫陳阿元昨駕馬車經過吳淞路撞跌某粤人家婢女財喜致傷面部由捕將陳拘入捕房押候　辦 
法租界 
[是否畏避]  
　　張銘賢前在内地開設戲園時曾倩伶人蕭　　經理後被舞弊吞欵避至滬上在法界某戲園唱戲張訪悉後即追蹤來滬控奉法廨中西官准詞飭提蕭託故不到由其妻王氏投案據稱丈夫因母病回籍俟病痊方可來申被控之事婦人不得而知判氏交保限兩禮拜交夫訊核 
[措交欠欵]  
　　瞿長順魚行主上年控追李春芳欠洋數千元經公堂訊判交保分期拔還本年正月底應交洋一千元除追交外尙少二百元迄未付楚原告昨又遣人投追李即措交二百元奉飭原告具領餘欵着照原斷拔還 
[竊案彚誌]  
　　積竊陳阿二近又行竊沈言祥家銅磁各器由探查獲解廨訊明判枷號一月押捕房二月又陸阿生行竊陳怡生店内藥材奚阿三行竊招商棧鷄毛均經中西官訊實判各枷一月押一月 
[海上閒談]  
　　上海紗廠絲廠女工之罷工風潮。業巳數見不鮮矣。其結果。則祗須復還其巳受之虧損。初無分外之要求也。故風潮旋起旋滅。官塲視之。不甚介意。各廠東家經理人視之。亦毫不知所警惕扣减工資也。增加時間也。種種圖佔便宜之手段。仍日出而不窮。切何甞爲耐勞耐苦之女工。稍加體恤哉。今協和絲廠。又起風潮矣。想其結果。亦必不出於和平二字。雖然。川沙之事。詎非始於婦女乎。吾勸各廠家。勿視此種舉動。爲無足重輕。而僅僅敷衍目前也。斯可矣。 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
 
 
 

Page 26

 
 
專件 
[法政科進士劉冕執上度支部整理大清銀行推行幣制條陳詳註（三）（續）]  
　　然此事有不可不兌回之原因亦有兌回之而並無損失之理由所謂有不可不兌回之原因者何全國幣制畫一卽全國鈔票畫一假令全國發任新幣而國中尙有舊幣之官銀錢局行號鈔票通行似覺難以解說且生銀舊幣當禁通行而生銀舊幣之鈔票獨不禁之亦覺失當卽令不禁而民間持該鈔票以當課稅而納入政府豈猶得拒而不收乎是卽不設法兌收而該鈔票亦必還於政府不如兌收之猶得有行政整理之效故曰有不可不兌回之原因者此也所謂兌回之而並無損失之理由者何大清銀行鈔票用以兌回各省官銀錢局行號鈔票者其準備卽以各虧空省分之公債票爲準備並非一一付以現銀縱令鈔票有時被兌去現銀而當新舊貨幣兌換時該虧空省分亦必吸有現貨足以相抵苟無相抵則該省官銀錢局行號鈔票其價值必賤以大清銀行鈔票兌換不妨稍取貼補而現銀之裒多益寡亦不失爲調和全國金融之大計故曰兌回之而並無損失之理由者此也又更有欲言者新幣發行生銀舊幣且當限期禁止遑論生銀舊幣之鈔票各省官銀錢局行號鈔票且當一律收回遑論錢店商家之私發鈔票惟此事祗宜先期聲明發行新幣時再定禁止之期限而止似不必於法律文告外再行委員實查以致瑣屑而傷政體蓋生銀舊幣與生銀舊幣之鈔票一也發行新幣時祗求新幣及新幣之鈔票足以應社會之需要且著法律以維持之則生銀舊幣猶不患其通行何况生銀舊幣之鈔票乎蓋有最穩固之大清銀行鈔票出則民間自樂用其最穩固者而不樂用其不穩固而爲法律所禁止者理固有當然也且大清銀行新幣鈔票未發行以前即限令外間毋許出票巳出者限數收回是幾與勒令民間暫時毋許通用貨幣相似否則一方面令其縮少何以一方面不速與之伸張乎近日市面益形緊迫此蓋亦其原因也（市面緊迫之總原因固在償欵賠還外貨充斥國民脂膏被吸殆盡所致然新幣及新幣鈔票未發行以　遽限制外間鈔票則民間將無可爲流通之用者故市面必益形緊迫若其不然則必外國銀行鈔票乘機侵入是助外國鈔票之流通也）因籌畫鈔票急宜設法推廣遂並及此 
　　所患辦理之人於大清銀行根本性質未能透達致失調和全國金融之妙用孜孜惟小利是圖則財貨委地而上下憂貧甚無謂也惟古人云言之匪艱行之維艱竊謂行之尙未爲艱眼光四注條理明晰切實行之者之維艱耳茲見金融日迫調劑者實未得宜謹條陳整理太清銀行根本辦法 
　　按銀行錢店性質逈殊以錢店之辦法移之於銀行雖明見獲利亦不可行茲舉一例言之如北京某銀行設貯蓄櫃存欵者小洋不能照大洋計算必令補水此正當辦法也於取欵者則反是尾數之大洋僅付小洋並不補水小洋一角或僅付銅元十枚此卽錢店之所謂出人三分也粗觀之似有利益而不知貯蓄銀行之目的在集合社會之少數金錢以興偉大事業不在剥取貯蓄者之利益而在誘進貯蓄者之發達若如某銀行之所爲則小資本之貯蓄者出八頻繁不惟無利可圖且或虧其元本誰復願以金錢爲貯蓄者乎舉此即足以知錢店銀行二者性質之異而大清銀行爲中央發票銀行其性質更與各種銀行不同根本的作用全在保持現貨發行鈔票（外國民間通用貨幣鮮持現貨者俱用鈔票）調劑銀根折兌放欵等事猶其後焉者也日本會計檢查院長法學博士田尻氏著書言中央銀行之職分云中央銀行爲一國正貨之保護者而銀行之銀行也折兌放欵不可貪多恐慌時調劑銀根信用大而責任亦重國家當以法律定其特權加以監督養其力毋使濫用雖得人難當立法以待之也又觀前記日本銀行營業報告折兌放欵等數目亦足證明其說（未完） 
國外新聞 
[土國大臣之魯莾]  
　　初七日倫敦電云據君士坦丁電稱土耳其國會議事之際自由黨代議士伊斯曼爾基買爾謂内閣諸大臣以築造鐵路之權讓與外國必巳受賂云云内閣總理大臣哈基巴沙聞言大怒伸手擊之並作欲擊其耳勢聨合黨議員特維培從旁格阻擊中伊斯曼爾基買爾面部爲勢頗猛於是院中大爲鼓噪 
[法國國會近事]  
　　初七日倫敦電云法國國會巳投票决議信任政府贊成者三百零九票反對者一百十四票 
[横濱瘋院失火肇禍]  
　　初七日東京電云横濱瘋院失火焚死英國軍醫一員日婦一名傷者三人 
[英國郵船擱淺受傷]  
　　初七日東京電云英國郵船卡拉望希爾號在内海擱淺船底受傷數處 
[亡國遺民之不自由]  
　　前任韓國駐俄大使近在俄京懸梁自盡其遺骸巳於前月二號葬俄國曷斯班斯基敎堂墓地因日政府曾不准該使屍首歸葬漢城也據聖彼德堡消息聲稱該使在韓之産業均巳查抄入官其長子拘禁獄中七月於茲現疑其與行刺伊藤案有關其次子現居俄京兩年未聞漢城母妹音耗亦係日政府阻通消息之故（以上譯字林報） 
[德儲行蹤近紀]  
　　初七日柏林電云德國皇太子將於本月三十號偕妃由埃及啓程赴考夫稍駐然後再赴羅馬 
[俄國財政之充裕]  
　　初七日栢林電云俄國財政大臣柯柯夫沙甫君近在國會宣述俄國財政之進步自與日本開戰後歷年豫算均有缺乏今則可以盈餘羅卜三百二十五兆圓云 
[法政府更正謡言]  
　　初七日柏林電云聖彼德堡盛傳前任法國外務部大臣闢匈君將簡授駐俄大臣之任茲經法政府聲明並無其事 
 
 

Page 27

 
 
[摩洛哥暴動近聞]  
　　初七日柏林電云摩洛哥京城番士之北近起暴動與摩王哈菲特爲難 
[法國新内閣之命運]  
　　初八日倫敦電云據巴黎電稱法國新内閣之政綱和平黨嫌其過烈急進黨嫌其過緩故豫料其必不能持久云 
[西二月份英國貿易報告]  
　　初八日倫敦電云西二月英國貿易報告入口貨增多英金四百九十一萬八千四百四十八磅出口貨增多英金三百九十六萬一千二百五十磅 
[美國政界近事]  
　　初八日倫敦電云據華盛頓電稱民政部大臣巴林其君業巳辭職美國保守會總理國民保守會恊理費虚君將補授此任（以上譯文滙報） 
小說 
[言情小說投海孤兒（九）]  
　　十二月之十四號。白雷姆年假歸矣。薏麥玲令女傭曰秀司者。偕御者脫力生駕車迎之。車至大門之外。白雷姆悅不可狀。腾踊而下疾躍入門。則見其母方與弗倫富士對坐。白雷姆直奔而前。與母親吻以首力抵其母之臆。呼曰媽媽兒歸矣。薏麥玲以手撫白雷姆之髮。且謂之曰。白雷姆汝歸吾乃甚喜。今日先見爹爹。此語一發。白雷姆愕然。仰面謂母曰。媽媽何言。吾爹爹死矣。語發而弗倫富士悚然起立。薏麥玲顔色赧然。指弗倫富士謂之曰。孺子勿多言。此汝爹爹也。白雷姆聞之。木然植立。乃不知事之原委。有頃。乃曰。此密司脫富士。爲兒之舅氏。非爹爹也。薏麥玲再欲有言而聲咽於喉。不能遽出。弗倫富士怡然謂白雷姆曰。孺子聽之。吾巳與若。母結婚。在勢當爲若父。汝苟不願稱吾爲父者。吾亦聽之人貴自由。吾安有抑勒之事。白雷姆聽至此。不期噭然而哭。謂母曰。媽媽此人何故欲爲吾父。薏麥玲初見白雷姆之頃。已憶及前夫恩誼。心房感刺。眦涙熒。然顧尙忍而不墜。及見白雷姆不期而哭。薏麥玲萬不能忍。涙珠亦續續而下。襟袖皆濕。 
　　薏麥玲慟念前夫。不怡者累日。白雷姆初尙不肯稱弗倫富士爲父。薏麥玲私謂之曰。白雷姆。若既孝母。則當順母之心。今若母巳嫁其人。而汝顧倔强如是。不肯稱之爲父。若母之面目安在。語次。力抱白雷姆。加之膝上温語慰之曰白雷姆。汝當諒我之意。白雷姆至是不得巳。乃稱弗倫富士爲爹爹。而弗倫富士之待薏麥玲。亦漸有兀傲之意。 
　　吾書至此。當易密昔司討克之名稱。爲密昔司富士矣。密昔司富士自嫁弗倫富士。則舉支配財産之全權。悉以授之弗倫富士。弗倫富士大權既得。則立攺其和靄之面目。如伶人粉墨登塲。不過炫惑觀者。一時之耳目。迨至幕垂劇罷。則本來之眞面呈矣。斯時之弗倫富士。漸作驕態以。向密昔司。又漸以細故。與密昔司鬨。又漸約束密昔司之舉動。密昔司温婉而有禮。愛情誠摰。匪若其他婦人女子之情愛。爲黄金爵祿製造而成。苟世界之上。無黄金爵祿。足以動人歆羡。則婦人女子亦將無復情愛之可言矣。 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
