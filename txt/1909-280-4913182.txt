# 1909 - 280 - 4913182

 

Page 1

 
 
   
 
 

Page 2

 
 
上諭 
[監國攝政王鈐章九月初一日内閣奉]  
　　上諭郡王　多羅貝勒載洵濤均着賞給郡王爵章多羅貝勒毓朗著賞給貝勒爵章不入八分輔國公銜鎭國將軍載　溥侗均著賞給不入八分輔國公爵章欽此軍機大臣署名奕劻假世續鹿傳霖假那桐假戴鴻慈 
交旨 
　　八月二十三日奉 
　　旨正黃旗蒙古副都統著崑源補授未到任以前著常英署處欽此 
　　八月二十四日軍　大臣欽奉 
　　論旨粤漢鐵路鄂境川漢鐵路事宜著歸郵傳部妥協接辦欽此 
　　八月二十五日軍大臣欽奉 
　　論旨翰林院侍讀文華奏江華學界習染賭風亟宜認眞查禁一摺著學部知道欽此 
　　八月二十六日軍機大臣欽奉 
　　論旨九月二十五日孝欽順皇后几筵前行祖奠禮由監國攝政王代詣行禮欽此 
論說 
[各省諮議局開幕敬告議員（）（續）]  
　　我國之人放任無覊罔知檢束索無服從法律遵守規則之習惯大者姑不論即就尋常集會之會塲觀之頗有足令人氣塞者涕吐　咳之　不絶　耳噴烟吸茶之事時觸於目坐立無定時露疲倦之熊言語雜投惟呈紛亂之象雖有會場規則竟置之而不顧縱派監察之員亦有名而無實歷觀各地之開會狀况無一能免此弊不過稍有高下之分耳諮議局爲全省之議事機關當此開局之始爲全省人　觀瞻所繫偶有不合規制之處即難免爲世所詬病此次所定規則甚嚴諸君子又素重私德固無慮乎此惟當置身會場之際尤應存十目十手之念一切均遵規則而行使人望之有肅肅雍雍不可侵犯之象而無紛紛擾予人指摘之處 
 
 
 

Page 3

 
 
此乃會塲唯一獨佳之景象焉此議員所宜注意者五也 
　　諮議局議員爲全省人民之代表責任甚重位置亦甚高旣出於人民之公舉則學識之優異固不待言惟品德之端謹尤宜特别注重必雙主完美而後方不媿爲議員之品格此次各省諮議局開會之時各州縣之議員雲　省會少則數十人多至百餘人旅舍寓所頓形熱鬧酒尞茶居偶爾點綴萬目睽睽指摘甚嚴倘有踰越規範之行爲於無意之中爲人所窺破則議員之聲價不將掃地以盡乎至議員之品格不爲人所重視則將來議决之事件亦何能取信於人乎各省諮議局議員大半係紳學界之人士學識固不患不富而於品德一方面或不免尚有缺點此亦不足深諱大扺出於服膺大德不喻小德出入之一說而致　也但旣爲議員應知議員之聲價不宜妄自菲薄矯矯獨羣示人以特異固非所貴碌碌無覊隨聲而附和亦非所宜執兩用中最爲得體此與議員之聲價有關斷不可漠然置之曩者科舉時代每逢鄉闈各地士子集於省會輙有不規則之行爲招人之評論此次各屬議員集於省會無異往日士子之應試雖　學識品德不可與寒窗自修者同日而語然與止偶不檢點致旁人或以考生目之則其貽羞於諮議局也實非旦夕所可洗雪者矣可不愼歟此議員所宜注意者六也 
　　諮議開會之期共四十日至閉會時如有會議未决不容中斷者得申報督撫延長會期十日統計前後不過五十日如此短促之時期而欲議决繁重之議案若干件殊難從容不迫白衷至當即使如上所述將一時難於實行以及無關大計者槪從緩議竊恐凡關係重大不容緩議者仍難從容議决况每日會議之時間亦有定限不容故延如是則尤爲迫促倘議决之事件有欠斟酌窒碍難行以致不能得良好之効果則籌辦諮繼局之一片苦心不將付諸東流乎而初次開會之聲價不將掃地以盡乎是以此數十日之會期爲一刻不容或逝之黃金時期諸君子應存以身殉之之念玩嬉之事宜悉屏棄而不爲休息之時亦應化無用爲有用竊以爲各種重大問題以及欵難議案凡會塲不易解决者或議員意見互殊彼此紛爭一時難於解决者應另擇一地於晚間由議長召集全體議員開談話會公同商議以决可否凡當日會塲不能議决者即於當晚開談話會再議次日則於會塲通過之以爲補助會塲議事之過關且會塲規則嚴密異常牽制殊多議員中之資格未足或遇事畏葸者在臨時或未敢表明其意見至若談話會則隨意發論無所顧慮或可徵集大多數之意見而詳加討論以得完美之效果亦未可知此議員所宜注意者七也 
　　諮議局爲代表輿論之地議員負代表輿論之責任少數人之思慮必簡單多數人之思慮必周密當此開各地方之公共團體互相聯絡凡會塲議决之重大問題應遂告各團體如有揭其未盡妥洽之處貽書相告者應重加討論務求盡善此次各省諮議局預備議案雖由各屬推舉調查員分任調查以爲討論之張本然範圍狹隘究未普及於公衆在此會期内如各地方有以個人名義致書會中　述興革意見者亦宜擇其議諭正大確切可行者公同籌議或先付談話會商議以决可否再於會塲通過之亦可此議員所宜注意者八也 
　　我國上下之倡議欲行憲政也已數年於茲矣夫憲政之實際何在惟在予人民以參政之權而已往年下預備立憲之詔　歲頒九年籌備憲政之令顧皆徒有空言而未見諸實行方今國會未開　方自治尚在籌辦立憲之聲喧騰於耳而我民仍無絲毫之叅政權也自諮議局開會乃爲我民得叅政權之始詎非空前絶後莫大之幸事　諮議局議員對於官吏居監督之地位對於人民負代表之責任聲價　　尊嚴關係何等重大遇事倘不出以審愼而惟玩忽　移是務則不　有妨諮議局前途之進行且與我國憲政之進行亦有無形之障碍也深望諸君子顧名思義勉盡其職至上所云云均係記者過慮之辭竊幸所言之不中而受饒舌妄　之譏也 
專電 
[電一（北京）]  
　　農工商部奏試辦富籤公債共一千萬元設票一千萬張内一百萬張爲得奬票以三百萬元爲奬欵百萬元爲經費六十年爲限年息二釐由大清銀行擔保每年售票一次此欵爲興辦礦務實業及補助商辦各種事業之用 
　　按此事曾載前日本報新聞欄以少有漏略補電於此 
[電二（北京）]  
　　東督錫良電致樞府中日條約初定人心浮動防務吃緊請飭張勳速來 
[電三（北京）]  
　　慶邸病連日未入值那相請假五天 
[電四（南京）]  
　　今日上午江蘇諮議局行開幕禮張督端撫先時到九鐘開會恭上籌備憲政曠典祝詞次督撫帥宣讀開會詞次議長致答詞禮畢茶會會塲甚爲莊肅 
 
 

Page 4

 
 
[電五（杭州）]  
　　杭州諮議局今日（初一日）上午行開幕禮撫院致祝辭下午公擧正副議長陳黻宸得七十六票爲正議長陳時夔得五十九票沈鈞儒得六十七票爲副議長初二日續會選擧常駐議員 
[電六（蕪湖）]  
　　蕪湖新關道李靖芬初二日接印 
[公電（杭州）]  
　　申報新聞報中外日報神州報時事報民吁日報館公鑒承電賀全局議員謹同申謝悃浙江諮議局東 
[公電]  
　　各報館鑒皖諮議局成立舉定正議長方履中副議長李國筠竇以珏今早九時借法政學堂行開局禮朱撫以次行政各官均蒞會紳學商界參觀者甚夥至午後二時禮成散會 
緊要新聞一 
[電告查獲孫汶黨羽之確據北京]  
　　桂撫張鳴歧電奏承准軍機處電開奉上諭垂詢桂匪情形等因欽此竊查桂匪近來頗爲安謐惟文淵防軍獲匪王老虎搜出與孫逆往來信件等因業經電奏在案茲據禀稱訊據王老虎供認孫逆函邀帮同集欵隨時購買械件至究竟作何用處實不知情云云旋又搜出孫逆傳單一紙内有勾結内匪起事之語已飭嚴行審訊務得實情以便根究而絶匪蹤云云當日奉電諭着嚴行根究得供後即就地正法仍嚴加搜緝隨時防範 
[增籌陸軍經費不得交議]  
　　川增致憲政編查館電憲政編查館鑒川省來年擴充陸軍籌備憲政約非增籌二百萬以上不能舉辦按照諮議局章程第二十一條第五欵是否須開議案交局議决始可增加抑或現在未辦預算决算期内可以仍由督撫體察情形酌量民力隨時增加乞速示覆巽銃 
　　憲政編查館覆川督電成都制台鑒銃電悉上年度支部覆奏清理財政章程指明地方行政經費係屬學務巡警實業等項由諮議局預算决算惟須照章自宣統二年爲始來電所擬擴充陸軍等項係國家行政經費與諮議局無涉應由督撫酌　辦理其憲政内有涉及地方行政經費者再酌交局議此覆憲政編查館漾 
[伍便在秘磋議華人入口交涉紀詳]  
　　秘魯通信員來函云伍秩庸　使廷芳　秘　約有二月之久與秘政界磋商華人入口事宜現將議妥其詳情錄下秘魯國五月之亂因内政未盡修明各黨互相攻煽遂藉口華人多到奪其生計即煽動工徒搶掠華人鋪店蓋欲借外交推翻内政也總統禮依素持不黨主義此次頒發五月十四號之禁例冀安亂黨之心不料不但無效反長其兇暴於是更朋五月二十九日之暴舉自伍欽使廷芳到秘後彼輩始稍知歛抑連日由彼國户部大臣派　幹員調查損失實數以便議償伍公使見總統後即逕往外部論駁苛例惟彼國之敢於頒發此苛例雖意在平亂黨之心然亦藉口于我國條約業經期滿作廢以彌縫其不顧公理不守公法之失因我國條約英日文字均有十年届滿作廢之語也伍公使因秘國外部藉辭延宕於日前逕謁總統據公理公法與之辨論約一點餘鐘聞總統業已折服似認該約仍屬有效照行惟尚不便明認至禁例現尚未弛故伍使仍據約力爭要求彼國即日廢除苛例刻悉彼國稍有允意不日伍使即須赴美辦理交代 
[海軍大臣出京前之舉動北京]  
　　洵薩兩大臣續調隨同出洋人員四銜名列後前因閣侍讀學士梁誠四品卿銜記名道魏瀚軍機處存記直隷特用道陳恩壽分省補用道蔡灝元均已帶同起程昨日外部電致駐各國欽使通知海軍大臣出洋調查日期及商議預備接待事宜 
　　近日各洋商紛紛在海軍處呈遞圖說請承辦製造各等軍艦及一切海軍用品均經辭去聞洵薩兩大臣意見仍擬先行設廠自製尋常艦艇俾資操演俟經費籌有端倪再行訂購大艦故已一律謝絶矣 
　　海軍大臣及樞垣會議以船政爲海軍基礎非有專管大員不足以專責成現在内外大員於海軍船政素有歷練者甚少擬請調回駐德使臣廕午樓充任船政大臣 
[張文襄公遺摺全稿北京]  
　　張文襄病篤時自知不起口授遺摺并索稿閱看尚擬親加修改等情曾紀前報現得遺摺全稿亟錄如下 
　　奏爲天恩未報臣病垂危伏枕哀鳴恭摺仰祈聖鑒事竊臣於本年五月感患肝胃氣痛疊蒙聖慈賞假調治嗣於本月二十一日因病勢沈重奏請開缺恭奉上諭張之洞奏請開去各項差缺一摺大學士張之洞公忠體國夙著勤勞茲因久病未痊朕心時深廑念著再賞假毋庸拘定日期安心療養病痊即日銷假入直並賞給人葠二兩俾資調攝所請開去差缺之處着毋庸議欽此並蒙監國攝政王親臨臣寓視疾恩造優渥感激莫名無如病勢已深醫藥罔效虚邪日甚正氣潜消迨至二十二日申酉之交加以痰壅氣喘汗出如瀋氣息僅屬生機將盡永遠覆幬圖　無　言念及茲涕洟橫集伏念臣秉性愚庸毫無學術遭逢九　　達之知 
 
 

Page 5

 
 
殿試對策指陳時政蒙孝　顯皇后孝欽顯皇后拔置上第遇合之隆雖宋宣仁太后之於宋臣蘇軾無以遠過備員詞館洊升内閣學士凡有所見剴切直陳均荷優納嗣蒙恩簡授山西巡撫繼復奉命總督兩廣湖廣再權兩江際德宗景皇帝勵精圖治臣仰秉廟謨竭蹶從事忝膺彊寄幾三十年雖轄境幸得粗安而中更事變憂患紛乘末由防弭於幾先類皆補苴於事後凡所設施動與願違勞而鮮功夙夜負疚復膺殊遇擢授閣職參預機務入直以來正深祗懼重遭國恤兩宫升遐幸我皇上紹承大統我監國攝政王以恭儉勤愼輔導聖躬大局獲安人心望治臣雖年逾七十猶思竭其愚慮裨補聖明何期衰病侵尋寢至緜惙臣平生以不樹黨援不殖生產自勵地無所戀惟時局艱虞未能補救累朝知遇未能仰酬將死鳴哀不敢不攄其愚忠泣陳於聖主之前當此國步維艱外交日棘民窮財盡白廢待興朝廷方宵肝憂勤豫備立憲但能自强不息終可轉危爲安伏願我皇上親師典學發憤日新所有因革損益之端務審先後緩急之序滿漢視爲一體内外必須兼籌理財以養民爲本恪守祖宗永不加賦之規敎戰以明恥爲先無忘告人不戢自焚之戒用人養才尤爲國家根本至計務使明於尊親大義則急公奉上者自然日見其多方今世道陵夷人心放恣奔競賄賂相習成風尤願我皇上登進正直潔廉之士凡貪婪好利者槪從屏除舉直錯枉雖無赫赫之功而默化潜移國家實受無窮之福正氣日伸國本自固凡此愚誠之過計皆爲聖德所優爲倘荷聖明採擇則臣雖死之日猶生之年抑臣尚有經手未完事件粤漢鐵路鄂境川漢鐵路籌欵辦法迄今未定儗請旨飭下郵傳部接辦以重路事鐵路股本臣嚮持官民各半之議此次川漢粤漢鐵路關繫繁重必須官爲主持俾得早日觀成並准本省商民永遠附股一半藉爲利用厚生之資此尤臣於彌留之際不能不披瀝上陳者也謹口授遺摺叩謝天恩伏乞皇上聖鑒謹奏 
[江蘇諮議局開預備會四誌南京]  
　　八月二十八日下午江蘇諮議局議員在八旗會館開會先由議長報告諮議局辦事内容並宣布書記長孟森君已由督憲交札委派孟君即宣讀札文辭退議員次仍由起草員雷奮君續通議事細則第十章常駐議員規則自第一百條至第一百十條議事細則均已通完次由議長抽籤定各議員席次繼又討論初一日冠服問題至五時散會 
　　按江蘇諮議局塲座席圖印入本報第四張 
[新任駐華美使竟至解職]  
　　字林報載三十日倫郭電云美國國務部大臣考克司君頒發文告謂國務部正在討論中日條約是否　與美國利益或與滿洲開放門户政策有違尚未决不意新任駐華公使大臣克蘭君遽以美政府預備抗議中日條約通告報館克蘭君已自認此事殊欠謹愼故已令其辭職 
[京師近事]  
　　美費署使效外務部函云逕啓者昨閱邸抄驚悉宫太保文襄公張中堂近世當即電達本國茲奉本國政府復以聞此噩耗悲悼良深怨張中堂品端學粹忠藎致身其勳勞於王室者已多年矣不惟本國人民同深欽佩即貴國相與之各友邦亦均敬重是以因貴國失此良相本署大臣特代本國輓惜以表同情　此佈請貴親王查照是荷 
　　外務部奏保人才請會記名以備任用一摺已奉諭旨將劉玉麟阮忠樞文溥吳錡四員交軍機處記名遇有該部丞叅缺出開單請旨簡放 
　　陸軍部鐵尚書因全國設立之陸軍中學堂四處所有該堂收受之學生應行畫定就學區域以昭清晰京師第一陸軍中學堂現已開辦故將收受學生省分擬定直隷山東山西河南安徽奉天吉林黑龍江察哈爾綏遠城等處之陸軍小學堂畢業生皆准送入京師中學堂第二陜西中學堂係陜西甘肅四川新疆第三湖北中學堂係收受湖北湖南雲貴廣西等省學生第四江蘇中學堂係收容江蘇浙江福建廣東等省學生 
　　陸軍部鐵尚書此次派部員朱恩紱赴湖北江商廣東等省考查軍械製造廠事聞朱於起程時奉鐵尚書諭令詳細考查須於年終回京 
　　修訂法律大臣沈子郭侍郎以現在修訂商法大綱亦已具有端倪脫稿後即行奏請頒發各省惟此項商法中國素無叅考若一體倣效各國深恐各省大吏狃於成見多所駁拒擬預將此情形具陳樞府核定辦法 
　　郵傳部徐尚書及左右侍郎等率同路政司員於昨日出京赴張家口因前此舉行京張觀成禮日外賓有因事未到者故擬於二十六七兩日在彼處接待外賓 
　　聞郵傳部奏留詹天佑兼任兩路差務摺内保顏德慶坐辦川漢工程俞人鳳坐辦張綏工程 
　　學部前咨各省督撫從速　定游學畢業生定額昨據陜甘總督咨覆云新疆全省向無滬學東西洋之學生無從釐定俟後籌有的欵按届咨送學生出洋游學時再行擬定 
　　駐京比公使昨照會外部言萬國植物研究會定於明年西五月十四號至二十二號在巴刺蘇地方舉行第三次開會請派員赴會研究一切該會期定第三年舉行一次 
　　度支部奏請將宗室學堂應如何酌量裁併一摺奉旨交學部妥議現該部擬防八旗學務處先行妥定辦法再由部删酌定稿覆奏 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[袁督宣示嘉應黨獄風潮辦法廣東]  
　　嘉應學界爲江秉乾一案風潮甚大現經袁督將此案辦法宣示云照得嘉應州鍾學球家刦案業經批飭提道集訊江秉乾旣被供扳自以投道候質辯明虚實方爲正辦本署部當前批江秉乾初次禀詞即經剴切勸諭併有該總董延不投到徒以空言來轅瀆訴此中虚實終無水落石出之時彼鄒牧之指爲畏罪遠颺又將何以自解之語乃旬月以來該總董仍未到案惟郵禀辯白至三州屬各學堂及敎育分會各區勸學員三十六行代表嘉應五屬民鄉學會旅港留學維持會及南洋僑學從而和之舉國若狂僉以提省爲要挾日内省城粤商自治會各府州學會紛紛遞禀亦謂非提省澈究决難昭雪殊不可解將謂三木之下何求不得則前此該道來電月言虚心研鞫不率弄求務成信讞矣將謂覆盆之寃天日難照則鄒牧月前錄扳供詞凡可疑之處早經本署部堂分别指出檄行該道矣至慮及該道偏護屬員則尤屬憑空揣測此等案情關繫非細無論何人承審斷不能以一手掩公衆之耳自况近據蕭整文禀叙該道牌示内有姚竹英供詞前後參差情節不符飭即投道對質免涉情虚等語足見該道並無偏護屬員之意須知此案即使提省所委承審亦不外在省司道大員衡以分際皆鄒牧之上司然則將人人以袒護疑之耶抑權爲藉口圖免到案耶如果投道以後審訊確有不公自當立予改提本署部當决無成見惟目前尚供招未定人證不齊豈能因局外之分辯即遽將兩造罪名意爲輕重提道未訊要求提省然則提省以後不尚可以提部要挾乎總之政治機關自有一定之秩序譬如將來審判廳成立所有民刑訟事亦必先由地方起訴以次及於高等上級地位者决不便因越控而遽予越提無論爲舊爲新此理則一當局即迷豈旁觀亦不盡清乎方謂文明進化社會言論必漸與事實相近初不料好爲附和如此至於託名全體電牘紛馳以及停校待命十禀而九此等舉動不足爲江秉乾之助力且益以無干要挾使江秉乾延不到案而無從解剖是愈以重江秉乾之咎本署部堂尤爲不取總之江不對簿姚無確供在外躱避一日即此案延宕一日雖當局日日呼寃旁觀人人訟寃於事毫無所補與其投院呈禀不如投道一質也再蕭生整文來禀亦屬空言辯白興寗縣興民學堂及該縣各學堂併留省自治研究所學員並有爲蕭生呈請雪寃者蕭生旣知名譽生命所關非拚死投案不足以湔奇恥便應從速到道候訊毋再自誤除將江秉乾第二三次禀及蕭整文禀各界呈禀並反對江秉乾之明德學堂校長等一禀統行札發惠潮嘉道併案細心核辦外合行明白示諭如江秉乾等再執迷不悟循是遷延則地方官有承緝之責自取禍咎本署部堂亦無可如何該總董等其三思之仍限刻日投道聽候集訊以成信讞並諭各界知之 
[奏調吳錫永接辦粤軍廣東]  
　　署粤督袁樹勛奏竊維粤省新軍籌辦事宜前任督臣張人駿於五月間奏陳實在情形備舉四難欽奉硃批着袁樹勛認眞籌辦奏明辦理臣維此項新軍粤省經營已不遺飭力韓國鈞旣奉命升署奉天交涉使設非選擇賢員豫謀接替則前此之綢繆將成虚費後來之策畫更慮兩歧且前督臣原奏有依原定之期秋後先成一鎭之語韓國鈞接辦已久條慮周詳秋後旣爲日非遥成鎭庶收效可睹其接替之員臣查有候選道員吳錫永爲日本士官步科羇業生歷充南洋軍隊差使頗有經騐詢之韓國鈞亦以爲能稱斯職一俟該員到粤再行交替以資接洽而重軍政八月二十二日奉硃批速調吳錫永接替併飭韓國鈞迅赴奉天署任 
[電報拿獲宜春匪首江西]  
　　宜春亂事曁平定情形迭紀前報現悉匪首業已拿獲巡防左路袁統領禀省憲電云南昌撫藩學臬兵備處鈞鑒廬密此案煽惑鄉民圍城之匪首晏柏三已飭第七營弁勇於十九日在瑞金拿獲昨已解郡該犯縣案尤多問其釀亂各情據供下傳單邀人圍城焚金瑞學堂搶防隊洋鎗直供不諱金瑞洋鎗搶去三枝全行起獲現着縣嚴行究辦袁坦印由萍鄉發 
[議事會提議緩行印花稅天津]  
　　二十六日午後天津紳商民等約有千人到議事會呈遞說帖要求立即開會核議展緩印花稅事宜隨即當衆開會議决由議事會正副議長會同商會總珕理面謁端午帥竭力請求展緩辦法閉會後正副議長隨即赴商會與該會總協理協商詎該會總理王竹林觀察已因事進京遂悵然而返擬於二十七日午後三鐘再行開會核議辦法 
[旅滬湘路保存會致湖南諮議局電]  
　　長沙諮議局公鑒議局開幕全湘永福路政千鈞一髮廢約更員聯粤幸及時速議决行旅滬湘路保存會權杰等叩 
分類新聞 
政界 
 
 

Page 11

 
 
[蘇商對於開辦印花稅之意見蘇州]  
　　蘇垣商務總會因迭奉各憲照會以印花稅即須實行請爲預籌辦法各情日昨該會召集各業代表計到會者三十餘人開會研究各代表以印花稅則極爲繁𤨏現在各業生意日益艱難已達極點如果再加此稅力實難堪於是皆主禀請大憲體恤商情咨請緩辦當經張倪總協理以今日到會者不及過半之數一時却難議决爰再函知各業各書意見定於初六日以前交送商會以便續行開會詳細議復 
[聲明造報逾限之處分杭州]  
　　清釐財政局致各司道函云本局監理接准度支部清釐財政處八月十四日函開各項報告册逾限處分部中現已定稿移會吏部大約月内即可具奏監理官仍由本部照奏定章程辦理至各衙門局所逾限處分俟吏部定議具奏後再爲行知所有夏季報告册限於九月底到部秋季報告册限於十二月底到部逾限之期卽自次月初一日起算他季類推等因查前奉部定各省清釐財政局辦事章程第二十三條内開清釐財政局於應行造報事件任意逾限者除將總辦之藩司或度支使由部據實奏叅外其會辦司道一併叅處又清釐財政章程第三十條内載各處造報到局期限如有任意逾限者由清釐財政局禀請督撫將該管官員分别撤去差任等語是定章本極森嚴今又奉部奏定處分一經逾限即須實行查現在春季各月報告尚有未齊而夏季報册送到尤寥寥似此情形恐將逾限焦灼實深用特奉布即祈執事查照將未送各册迅速督催員司趕造齊全尅日送局以後各月隨時查造上月之册務於下月初旬送到並望通飭所屬一體遵照 
[天津府清查法政學堂疑項天津]  
　　直督端制軍因法政監督被控呑欵一案日前特委天津府黃太守昌年北洋大學監督蔡太守儒楷前往法政學堂澈底清查以冀水落石出黃太守已遵諭清查一次矣 
[咨提妒姦爭風之編纂員杭州]  
　　浙江按察使署統計查處編纂員浙江候補巡檢蔡脩銓與陳雲　之妻葉氏邇姦已非一日乃葉氏近又與吳兆勛有姦某日蔡與吳在姦所相遇爭鬧鬭毆扭至杭城巡警局判罰了事後爲撫憲增中丞所悉查明實情飭由臬司李廉訪先將蔡巡檢撤差另行遴員接辦統計事務並經中丞以該巡檢不知自愛竟有妒姦鬭毆情事實屬有玷官箴非判罰所可了事批飭發交杭州府提訊詳辦乃蔡脩銓聞風逃避無蹤經李廉訪查得蔡係江蘇吳縣人特備文飛咨江蘇臬憲轉行吳縣查傳蔡脩銓解送浙江以憑發交杭州府訊辦一面並經廉訪先行詳請將該巡檢參革 
[咨查清理財政表册安慶]  
　　撓撫頃准度支部咨稱現當清理財政之際各省所設總會辦提調各員必須一人得一人之用以節虚糜茲由部擬訂各員所辦各事表式通咨各省按表逐一塡明逕送清理財政局總會辦會商各該局廠總會辦辦理呈由督撫院二送部備核 
交涉 
[福公司水管佔地之枝節河南]  
　　福公司交涉甫了刻又安設水管佔用民地民人向索租價該公司以所索過奢不允照付而水管工程則依然不停民心大憤該處彈壓委員及修武縣令恐釀事端已經飛禀至省由吳仲帥批飭修武縣令親往該處會同委員查勘秉公定價以免别生事端 
[西人誤傷民婦之小交涉鎭江]  
　　揚州府屬江都縣境八江口地方昨來洋式游船一艘有三西人各荷獵鎗登岸打獵正在發縱指示之際突見一雉前飛舉鎗擊之誤傷鄉人葉廣禮之妇頭顱村人譁然將三西人圍住旣而駐鎭英領事慈必佑君聞信即移知洋務局李大令轉禀道憲急派駐鎭巡防營某哨弁帶同營兵二十人前往該處彈壓勸解以免釀成交涉方至半途見三西人已經安然返棹聞葉婦尚無大傷經西人出養傷費若干寢事 
軍界 
[通飭上級軍官入講武堂南京]  
　　江督張制軍以現在籌備海軍要塞一科最爲重要各營下級將校已經輪流入堂而上級軍官爲軍界之領袖亦應一律肄習不得因階級較高漫不講求現特通飭江南陸軍三十三四騎砲工輜各營標統管帶以及鎭司令部督練公所叅謀官等員均須輪流前赴講武堂學習惟區别爲上級軍官聽講班以示優異至駐紥鎭江之三十五標駐紥江陰之三十六標標統等官亦一體通飭來省分班入堂 
[徵兵將校定期出發浙江]  
　　浙省新軍疊奉陸軍部咨催嚴限年内必須練足混成一協業經曾中丞會商司道赶籌的餉遴派將校即日赴温台處等郡設局開徵並已派出標統管帶等員名擇日前往所有隊官排長軍需文案等員弁因謀夫孔多迄今仍未發表現聞借足浙江高等學堂爲徵兵官事務所凡應隨同出發員弁一俟奉到委札均須到所會同研究開徵事宜並擇定九月十五日一律出發 
[禀請復設子午炮山東]  
　　魯省軍械局日前具禀撫院請仍復舊例設立子午砲略謂查省城向設子午砲歷辦有年其砲位曁應用洋藥拉火按月由局請領發在案此項砲事向由東關外砲隊管理嗣先鋒砲隊裁撤改歸陸軍學堂派弁兵專司其事官商軍學各界以之時作息而節起居相習旣久遂爲日用必不可少之事自上年六月升任憲袁因節省經費將此項號砲裁去當時合省軍民頗爲失望伏查子午砲之設　觴於軍營本爲統一號令之需而推行於地方亦即敬授民時之意縱使經費支絀而每月所用砲藥拉火及司礮目兵薪餉之需爲數至微撙節亦似有限職道爲提倡公益便利地方起見可否將舊有子午砲復行安設俾得整齊號令等因當奉撫院批准復行設立飭由陸軍小學堂派員專管以昭愼重 
學務 
[奏派浙江學務公所議長杭州]  
　　學部以奏定各省學務公所官制軍程學務公所設議長一人由督撫咨明學部奏派歷經遵照辦理茲 
 
 

Page 12

 
 
准浙江巡撫咨稱浙江學務公所議長前於光緒三十二年延聘前護理江蘇巡撫江蘇布政使濮子潼咨部奏派在案茲該議長業於本年四月二十三日病故查有在籍三品京堂前江蘇巡撫陸元鼎品學位望均堪師表士林擬即延聘接辦等語查議長一職叅畫全省學務兼備督撫諮詢責任綦重該撫旣已續選得人自應查照原咨遵章辦理當即奏請將在籍三品京堂前江蘇巡撫陸元鼎派充浙江學務公所議長八月十九日奉旨依議刻已咨行浙撫查照矣 
[天足會第二女學成立鎭江]  
　　鎭江天足會第一女學已經李楊二君等組織成立芘因鎭地人口繁衆僅一女校不足以謀女子敎育之普及爰假城外大街鄒紳住宅創設第二女學分爲兩等敎科定十三門一俟佈置就緒卽可開辦 
實業 
[禀請緩辦利淮小輪公司安慶]  
　　皖北利淮小輪公司業經禀奉郵傳部核准開辦現聞盱眙農商學各界以該輪行駛邊境每遇淮水漲時附近低窪之區最易冲潰圩堤於民生地方甚爲關係懇飭緩辦以維地方 
[招商局派輪專運磚茶漢口]  
　　漢上西帮各字號所辦之磚茶向由招商局各輪運赴上海再轉行運天津以銷内外蒙古西比利亞等埠現因銷數較往來爲暢漢上茶商辦貨頗多招商局往來長江各輸不敷裝載特請上海總局派新昌輪船於二十五日抵漢專裝磚茶直運天津以免過駁之勞 
[勸導花户措繳捐欵蘇州]  
　　蘇垣商務總會前據花樹業各園户禀稱連年歉收捐欵不繼當經據情移牙釐六門兩局察核當以本局辦捐總以裕餉恤商爲主目前花巿已闌認定之捐正值具繳之候未便更張如各花户實有爲難情形本局無不體恤等情照復商會在案茲悉該會以花樹業户有已繳捐者有已繳未足者甚至分文未繳者亦屬不成事體現在旣有體恤明文理應趕緊措繳一面靜候兩局籌議辦法日昨已刋單剴切勸導矣 
雜記 
[紳士私鑄沙板銅元被控武昌]  
　　鄂督刻據職商張體仁等禀稱荆門州紳士王明璋等在沙洋一帶設爐私鑄砂板銅元擾害巿面懇飭拿究陳小石制車以銅元係國寳所關該紳等果敢設爐鼓鑄砂角實屬藐法已極惟詞出一面殊難憑信當批飭臬司即飭荆門州嚴密訪查如果屬實卽行拿案嚴辦具復以重圜法 
[泰州禀報秋災情形揚州]  
　　泰州龍牧日昨以查勘今年境内禾穀禀呈嵩守略云高田始經久亢幸賴便於灌漑迨後雨多尚能殫力疏消秋收尚無大碍下鄉西北正東北各圩地本低窪夏雨過多積水浸禾發達較屬結蕋揚花復延狂風驟雨根荄欹偃穀粒稀疎六月後上游河漲放啓車南等壩洩水下注彼時早禾甫穫中禾未黃率多連青搶割籽粒瘟細晚禾則節令尚早無法可施被水淹浸腹襄田地所植雜粮因風雨積水均受損傷收成减色約計六分有餘已禀大憲核示矣 
[二巡檢調省騐烟蘇州]  
　　金山縣衛城司巡檢熊雋江奉賢縣南橋司巡檢徐光溥均奉蘇省禁烟公所札調來省入所查騐有無烟癮該二員均已暫行交卸於本月二十九日來省禀到聽候查騐 
清談 
[對於八月三十日上諭之心理]  
　　當此九月初一各省諮議開局之時特下重申誥誡之諭則朝廷注重諮議局之開幕可知記者恭繹之而知今日上自政府下至士民對於八月三十之上諭其心理上注重之點必有大不同者 
　　政府對於八月三十之上諭必注重務使議决事件不得踰越權限違背法律二語而議員讀此上諭必注重於地方利弊情形均當切實指陳妥善計畫二語督撫讀此上諭必注重亦當虚心採納及實行監督二語然則我一班人民讀此上諭者將注重何點乎或曰注重九月初一開議以圖富强十字而已記者曰諮議局者議員之本位也議員者人民之代表也則我人民應注重議員之所注重者而特别注重之 
[盲話（東吳）各團體]  
　　不論商學軍工各界結合多數之人而成一團體者皆希望公益之增進幸福之美滿者也則遇有關係公益之事關係無量數幸福之事其必爲各團體所歡迎也無疑義焉 
　　上海爲交通之地各省各界結合之團體最多而有一二團體其勢力又往往在各省各界之上則其對於關係公益之事關係無量數幸福之事其歡迎之心必較各省各界爲尤熱無疑義焉 
　　督撫之來去焉欽使之往還焉親貴之蒞止焉各界結合之團體或設宴欵待之或攀轅祖餞之其意必以爲大人先生能贊助大衆之公益能造成我輩之幸福而我故竭其欵欵之誠以接洽之又無疑義焉 
　　記者曰然則今日目前有關係公益最大之事關係幸福最大之事而起視各團體寞然若無聞曾不如對於督撫欽使親貴之懇摯者抑獨何耶 
[章程二（續）]  
　　自治章程頒行以後各省莫不設立自治研究所其課程則法學通論也民法也商法也其意以爲辦理自治不可無法學上之知識固也然有法學上之知識則可以辦理自治而爲執行章程之人假使執行章程而於事實上忽有阻碍之處則非有法學上之知識而即可以解决亦非有法學上之知識而即可以擅改者也則今日者不但患無能具法學知識之人才尤患無能讀自治章程之人才是亦籌辦自治者所宜注意者也 
　　章程者固定之物也宜一字不能移易一句不能通融而後可以有效用今各處譯辦自治者於章程上語意有未盡或事實上不能無阻碍則先爲旁通曲引以解釋之但期免於一時之窒礙而不要求定章程者之更正以至於盡善其意以爲我所能解人亦能解也夫使我之所解人人皆作如是解則於法意固無損假使我之所解而有一人不作如是解則於法令已有碍假使一人之不作如是解或故軼出於章程之外或故設疑於章程之中則舞文弄法之獘即起其中而其先因窒碍而曲護章程者其繼或且因曲護章程而愈生窒礙其害有不可勝 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局 
[開幕賀電]  
　　浙江 
　　浙江旅滬學會致杭州諮議局電云今日爲貴局開幕大典同人等遥祝諸君子遵明詔順輿情具禀心去私見爲國步定艱難爲人民造幸福浙江旅滬學會叩 
　　安徽 
　　旅滬皖同鄉李理純侍郎等致安徽諮議局電云安慶諮議局方李　議長曁議員諸公鑒吾皖疾苦方待昭蘇興革大端期在公等各属災荒急宜振撫而丁漕叩價丈洲擾民并爲切𧆨之痛希入議案解此倒懸爲八� 
郡五州之導師誠千載一時之隹會李昭煒竇文光裴景綬張寅何雯等叩賀又駐滬皖路公司電云安慶諮議局議長議員諸公鑒憲政前途從茲發軔路事體大是賴衆擎謹電賀開幕大典駐滬皖路公司竇炎東 
[瑣聞]  
　　安徽 
　　日前皖省京官孫中堂等致皖撫電云安慶朱經帥鑒廬州龔紳心銘被人指訟撤銷被選查該紳熱心公益鄉望素孚業蒙賞還原銜例以浙省成案原爲合格似未便以一二人深文周内之詞終身廢棄聞該郡邑紳商學公請復其以後被選資格務請准予立案實紉公道孫家鼐楊士琦李經畬等箇 
　　山東 
　　登州府議員曲卓新主政具函諮議局議長辭職略云鄙人擔任自治研究所一事入秋以來添設分所增加夜班出力本薄功課益多惟日不足繼之以夜所有諮議局事實係無力兼任而敷衍塞責又與心違謹照諮議局章程第十九條第三項理由辭職懇請允許感德無極 
[蘇撫瑞中丞議案（讀）]  
　　一議補救州縣困難案 
　　今日爲吏治計爲地方計莫急於釐定忙　折收之事法機迫切固須臾無可緩矣蘇省兵燹以前忙銀一兩漕米一石動輒浮收十數千自曾文正公明定公費後遂將忙漕銀價米價分忙分漕隨巿漲落隨時奏報定案而忙銀公費每兩收六百漕米公費每石收一千有一定數目有奏明案據凡州縣造串紙張書差辛工司庫提欵地方捐欵交代攤欵常年署用以及司道府衙門之行政公費無一不取給於此其時銀賤錢貴出入相抵差可支持故數十年來遵循弗失官無浮收之弊民無追呼之累論者謂征賦之法蘇省差善良有以焉自頃銅元充斥銀貴錢賤每兩漲一至一千九百六七十文駸乎尚有加無已賦以目前忙銀每兩收二千四百文計除去公費六百文及規復賠欵二百文外僅存一千六百文耳收錢解銀不敷至鉅日積月累力絶計窮於是折收洋價有制七銅三之說有叅差不齊之弊征賦之法日壞一日州縣之困司庫之危亦日甚一日當此新舊過渡官俸未定之時不得不設法挽救先顧目前之急其說有二或謂照巿定價分忙奏報舊制最爲公恕今冬漕折價仍照巿價核定忙銀應一律照辦如庫平銀一兩巿價合錢若干即定爲折數若干每當二八兩月分忙奏報一次公費規復兩項照案帶收銀錢洋聽民完納則百弊盡絶此一說也或謂櫃收銀米以錢折洋洋價故有叅差之獘若忙漕核收洋碼此弊不禁自除如漕米每石巿價五元即定漕價五元忙銀巿價照庫平申合洋釐每元六錢七分有奇即每兩折收洋一元五角正銀正米以洋算者一槪收洋公費規復以錢計者一槪收錢則斠若畫一官與民兩無所傷此又一說也究竟二說以孰爲便舍此以外有無他策應請公同籌議决之（未完） 
本埠新聞 
[洵薩兩大臣二次抵滬]  
　　滬道蔡觀察接到金陵來電知洵薩兩大臣刻由南京乘專車來申約即日旁晚蒞滬特在滬北洋務局備就行轅又函知江南製造局總辦張觀察船塢總辦鄺觀察等亦在局中預備供張并在海軍事務所舗設行轅一面由兩觀察同至車站迎接各防營管帶亦各率兵丁站隊迎迓 
　　昨午後四句半鐘洵薩兩大臣乘滬寗鐵路專車蒞滬本埠中西官紳齊赴車站恭迎洵薩兩大臣均便服下車即換乘紫韁雙馬車前導有滬軍營勇一隊及閳北騎巡隊並捕房警衞隊沿途護送逕至滬南製造局海軍事務所駐節 
[上海租界食鹽事務所禀浙撫電]  
　　第一電杭州撫憲鈞鑒容密大巡昨扣鹽船當經電請示昨晚乘船復將駕船三人押送警察局曹家渡係上海北巿北公堂前認課五千餘引業已註銷歸併本所旣經繳課即應連銷懇請憲台主持核辦珍等叩　　第二電撫憲鈞鑒容密風聞鹽捕營禀請蘇撫院飭滬道封本所浦東棧房本所浦東設棧以便運銷租界業經呈明有案非如府海公司從前竟在浦東多設小店售鹽之比珍等本體憲意籌餉今鹽兵營有意爲難此舉如確殊與奏辦大局有關現應如何辦理仰懇憲台主持示遵珍等叩 
　　第三電撫憲鈞鑒容密本月二十日運到岱鹽六萬三千餘斤當因曹家渡分棧缺鹽用駁船三隻全數駁往給有旗幟乃至蘇州河大巡以快鎗指嚇將船拖入潭子江似此舉動不特專與珍等爲難並視課項爲不足重輕應如何電飭汪道辦理伏乞憲裁並懇電復珍等叩 
　　巡警局總辦汪觀察禀浙撫電（爲食鹽事務所運鹽事） 
　　杭州撫憲鈞鑒洪本月十九日鹽捕左營右哨在蘇州河潭子港又獲鹽 
 
 

Page 19

 
 
船三艘約載鹽四萬餘斤並船户三名詢據聲稱係事務所由浦東運往曹家渡分店銷售僅有旗幟三面並無單照等具報前來查曹家渡實非租界事務所不准設立分店上月所獲鹽船業已批飭充公據情禀報並請迅飭該所將曹家渡分店閉歇尚未奉批今左營又續獲三艘旣係越界偷運顯有影射情弊應否仍飭一併充公船户送縣嚴懲乞賜電示遵行至事務所屢次違章有碍巡務併懇嚴飭該所恪遵定章辦理毋再越界免致引商藉口是所叩懇職道闓禀箇印 
　　浙撫覆電上海總統鹽捕營汪道鑒洪箇電悉前據禀在潭子港拿獲影射浙鹽事務所私船一艘因核與事務所禀情兩歧已批委查辦茲據電在潭子港子獲私船三艘請充公等情並據該事務所電禀本所浦東設棧以便運銷租界非如府海公司從前竟在浦東多設小店售鹽之比又稱該所接辦府海公司認課較多十倍其權限範圍未便比府海公司狹隘等語已電請瑞撫台轉飭上海蔡道查明從前府海公司在浦東有無關設子店據此判斷以杜紛爭矣祈察照增逈印 
[處置捕房解送人犯辦法]  
　　本縣田大令通禀各憲文云上海租界一切行政權限向歸各國領事惟命盜重案照章由地方官訊辦近年則時遷勢變往往有强詞爭執之事傳提人證不允簽字也内地案件託詞干涉也雖據約力爭猝難就範此亦時局使然然地方官職任所在不能不外全交誼内顧主權即如租界盜案一項論理應報有司衙門勘明拿辦乃檢閱歷年各案半由捕房公廨轉達或已經獲犯或移請飭緝其中有似强刦有似行竊有流氓搶奪有訛詐拒捕事隔數月洋人據報轉致並不逐項分晰通稱强盜中西律異無怪其然而原報情形復甚簡略贓數又微各前縣隨時查傳事主從無一案補報到縣間有由地保以事主遷移或贓物不多請免勘騐禀復地在租界以不能勉强往勘致生轇轕而案中已獲各犯有堅稱被誣者有行竊情形不符者辦之則原案未確不辦則事出有因間准會審公廨委員據領事之意專函來詢意在侵權蓋不知中律强盜均應斬决不如西律之輕也如前縣因案未勘明或贓未起獲種種疑滑無從清查遂亦立案不先通報原存罪疑惟輕之意知縣逐起查訊大致相同悉心體察旣不能照中律詳辦授外人以干涉盜案輕重之權亦未便置之不理致啓其疑心縱匪遂益輕視之心轉展思維惟有視案情重輕逐加研訊酌量監禁之法庶與中西各律治盜之本意兩不相背此後租界盜案亦不致因縣中不辦託詞不送似與主權尚無所碍而在押各犯亦得早日議結不致久覊囹圄知縣一得之見是否有當開摺禀乞示遵一光緒三十三年正月二十三日准英美會審公廨函送捕房拿獲之張而朱二劉標張二四名（案情從略）擬均監禁十年一光緒三十四年三月初一日英美會審公廨解送捕房拿獲之林文芝方正發熊五兒三名（案情從略）擬均監禁五年一光緒三十四年三月初七日法界會審公廨送法捕房拿獲之張二一名（案情從略）擬監禁三年一光緒三十四年三月十一日英美會審公廨送捕房拿獲之萬德一名（案情從略）擬監禁三年一光緒三十四年四月初二日英美會審公廨送捕房拿獲之康合興張福根俞病全陳財寳四名（案情從略）擬均監禁十年 
[上海出品物類將次運松]  
　　上海商業出品所在事務所開會提議所中出品特類應否送至松郡物產會已紀前報茲因松郡物產會定於九月初九日開會是以由出品所選派幹事員將所有品物裝箱運松列會 
[華商義勇隊第三次獲彩]  
　　上海萬國團練會舉行一千九百零九年總賽鎗奪彩會有特别新兵彩第一彩爲華商義勇隊排長胡筠秋所得共打三百十二分第五彩復爲華商義勇隊副　長王鄉所得共打二百八十七分譯字林報 
[批查行駛小輪有無窒碍]  
　　青浦縣劉令詳朱家角至松江行駛小輪未便遽准行駛卽欲試辦亦應由道詳請部示究竟該處行駛小輪有無窒碍仰再查明具復以憑核辦此繳 
[郵局續製紀念郵票]  
　　大清郵局新製二分三分七分等郵票爲今一御極紀念品前次所出不日售罄爰又續製若干將由英國郵船運到約西歷本月二十一號可以續售 
[警局酌定守門專章]  
　　新闢城門歸巡警局撥派警兵看守已紀前報現經一路巡警局酌定守門專意十條一每門設巡弁一人巡警十人一每門無論冬夏總以黎明啟門夜半十二時閉門一閉門後執有巡警局憑證者准予開放一閉門後道營廳縣以下各現任官長因公出入一律放行其餘委員幕友人等均憑巡警局證據開放無憑證者一槪不開一巡弁專司督視長　不准得錢私放並專記開放入城也城次數一巡長除帶班上差落差外專司收取啓門憑證翊晨與巡弁查對次數彚送分局查騐一稽查形跡可疑之人不准入城一攔阻男婦乞丐不准入城一馬車東洋車脚踏車均准入城一裝載貨物之塌車以及一輪人力小車曁電汽車均不准入以上十條暂備守門職任由弁長逐日督飭門警一律遵守不得稍有疏忽及瞻徇情弊違則併予從重懲罰不貸 
[儲蓄存户集議善後辦法]  
　　上海信義銀行儲蓄各户以所存欵項日久未見辦法並以此事代表各人於該銀行内均無儲蓄擬另籌保全之策爰刋發傳單知會儲蓄各户令於昨今明三日叙集寳善街春園茶館内會議妥善辦法捕房深恐人衆肇事亦派控到塲探聽會議情形 
城内 
[節婦不到]  
　　本縣田大令接奉憲札飭將奚徐氏具控地販陸道生盜賣田地一案速著各房書吏將歷年陸道生被控控人各案卷宗澈查詳禀並移英法兩廨一體查明在案大令昨日導即飭承查復並飭差到清節堂傳原告奚徐氏訊供旋由該差禀復據堂董云節婦旣已到堂未便再到公門出入自當函禀等語因此未能傳到 
[誣控搬物]  
　　滕炳炎控朱慶堂等索欠行兇一案經本縣襄讞德明府訊究滕供前因轉包工作雇朱慶堂等做工欠伊等工洋六十一元約十七歸還旋借得小洋一百角命先收去未等不允與戴雲興吳茂春等行兇 
 
 

Page 20

 
 
打失小洋且將家内什物搬去求究朱戴吳俱供向索被欠工洋不給相爭並未行兇搬物丁文標供在洋行爲工頭滕之什物伊自寄在親戚處實非朱等搬去明府判朱責二百板與戴吳收押丁交保理還什物 
[誣控違忤]  
　　岳張氏控子阿毛違忤由巡警分局解縣張氏供欠債三百餘元著次子措還一百元餘著長子阿毛歸還不遵反將婦人及夫肆毆其夫岳子洪供同阿毛供雖開一煤炭店一時乏力還債張氏是繼母因迫還未遂指爲肆忤求鑒忽有張氏内侄張福海上堂硬請將阿毛嚴辦任意咆哮明府恕其玩法揷訟判張與阿毛收押候再嚴究 
[抗不遷棺]  
　　吳董氏控劉阿大抗不遷棺由縣提訊氏供故夫友甫買劉田地前奉斷令找洋五百元婦人已繳在案劉仍抗不遷棺交地劉供内有一畝九分餘之地葬有十餘代祖棺未便絶賣明府判劉收押赶速遷棺交地 
[比差疏忽]  
　　日前城内北五區緝獲行竊三牌樓沈公館紗長衫之陳季生一名訊係隨同缺嘴阿三夥竊當經飭派捕役帶往六馬路吊贓詎被中途逃逸由區將原解捕役蘇桂轉送分局經游正官以該捕辦公疎忽飭責三百板勒限交人昨又提比加責五百板再限三天務獲解究否則血比不貸 
[縣批]  
　　蔡同榮等禀批陳仁甫等如不將告示送出殊屬不合候飭差押交至王金水現已斥退何以仍行盤踞並飭查明押回 
　　揚道成等禀批郭雲軒等禀請設立薙髮公所整頓行規當時該兩所旣未允洽何得揑列候移請法公堂查明移復核辦仍候道憲批示遵行 
[道批]  
　　黃廣源禀批此案先於八月初七日據該膏户以私賣燈吃及私售烟膏之家約有二十餘户皆地保曹煥章得規串通局員包庇所致當即批飭浦東總巡細查無復旋於初十日據工巡局嚴委員呈報該膏户私開燈吃等情又經行縣查封　究在案茲該膏户復敢來轅混瀆究竟實情如何仰上海縣確切查明秉公辦理具報 
[官事]  
　　駐滬直隷賑捐委員試用縣丞葛兆蘭昨日到道禀見高昌廟巡局委員李錫年禀請病假七天施醫局委員候補府經歷張玉泉禀知今日撤局 
南巿 
[强搶鎖片]  
　　城内孫家弄許姓家傭婦周林氏前日抱其小主許蘭寳在大東門外購物被匪陳阿三搜去金翠鎖片各一件當即聲喊當由巡士追獲解至工程局訊供不諱並認竊水神閣地方某孩之金十字已兌洋用罄判戒責五十下先行弔贓核辦起案之贓給該傭領回 
[移提店主]  
　　公共公廨昨日派差投總工程局聲稱據恆豐米店主孫文濤在廨呈控伊夥黃蘭廷經放各賬舞獘侵呑案内有衛如松在新北門外城脚開飯作欠欵不付請爲協傳等情局中准予派探往傳 
[茶館承盤]  
　　潮惠會館前在工程局具控約緒樓茶館主張順發欠租一案昨有楊寳林控張將生財租給伊開張已付押租洋七十元因估得生財值洋五十二元零求追押租判楊找給洋二十五元六角將生財承盤另向房主接租張開釋　 
閘北 
[驅出復來]  
　　巡警總局批孫芭菌禀云查唐法榮前經本局逐出復敢逗遛生事殊屬目無法紀仰巡警科迅提嚴辦毋稍輕縱 
[索債不認]  
　　四路四區昨解蔣萬福董毫揚黃施氏等三人至一區據蔣供黃施氏前借伊洋五元有周阿福眼見昨日向討被其夫毫揚撞見向妻詰問詎氏不認欠洋誣指調戲以故互相扭毆由巡士解局黃正巡官諭蔣暫押候傳周阿福到案質訊 
[誣告搶鞋]  
　　沈玉煇住居洪安里前晚不知何故與某甲毆打昨日忽將鄰居王阿大扭入四路一區控被王等數人搶去緞鞋十雙黃正巡官以沈言語不符即派巡長往查始知沈與王素有嫌隙投局誣控遂將沈嚴加申斥飭具誣控結了案 
英租界 
[打架肇禍]  
　　陸阿寳陸王氏因與隣人打架致門上橫石墜下壓傷朱善奎之小孩被控訊判交保在案昨日復訊據孩母投稱該孩傷未全愈仍在醫院求請訊辦陸供事出無心求宥判陸等各交保候未孩傷愈再核 
[私收貨洋]  
　　日本人控陳叙香私收貨洋由廨訊押在案昨由捕房將陳解請復訊判陳交一百二十四元人洋並保限十天清理 
[學生爲賊]  
　　某學堂學生胡寳福因竊沈義生等衣飾由探查獲昨解公堂訊供屬實判胡押四月贓交各失主具領 
[傭婦爲賊]  
　　忩順生控姚全永　傭婦張周氏串竊衣物昨日復訊判氏押兩月姚交保開釋 
[女賊何多]  
　　陳胡氏竊取王其林等各家衣物解廨訊實判氏押女所四月期滿逐出 
[茶館聚賭]  
　　楊樹浦余德順茶館聚賭違章由探將余究訊供不認判令退去候查明於下禮拜二訊核 
[姘夫姘婦]  
　　曹包氏控王顧氏施龔氏與其姘夫王時明串拐伊家養媳阿寳等情由探將兩氏與阿寳查獲昨解請究判龔氏交保阿寳暫留棲流所王顧氏押候提集人証再訊 
[難兄難弟]  
　　學生張仲賢張仲甫弟兄因調戲女子張桂生張阿二並婦人金王氏被控捕房於昨由探解究張氏弟兄同供並不調戲因伊等乘坐脚踏車與之談笑實遭誣指據匯四捕房七十三號西捕投稱張等向該女等調戲被控捕房已押兩點鐘燡出詎又往譏誚復被扭入請奪官以張弟兄年輕從寛判各押一禮拜 
[混用銅洋]  
　　陳阿東王阿桂因將銅洋向趙洪家混用被控拘訊屬實判陳王各押三禮拜銅洋銷燬又泰生潤烟紙店控董闌生混用銅洋昨奉復訊由戎再芬投訴此項銅洋係陸續用下剔出詎董私自取出惟董向來誠實求請寛宥官以董不應私取並敢混用實屬不法姑寛判押六禮拜銅洋銷燬又王阿三控陳顯庭收買銅洋希圖混用昨由捕房將向陳圖詐之探夥揚阿品一併解究判陳押三禮拜楊押十天銅洋充公 
[私刻圖章]  
　　陳子祥私刊圖章揑造僞票向李肇初圖騙當被察出拘獲請究陳供所獲案之十餘圖章係向刻字攤價買並非私刻官以所印僞票甚多决非善類判陳押候查明於下禮拜四訊究 
[相持不下]  
　　日商用人鄔連生與關鏡清在廨互控虧銀一案昨日會訊原被均延律師上堂代表官以兩造各執判關交原保着兩造各將賬據呈堂各邀公正人將帳算明究係何人虧欠候再　訊核奪 
美租界 
[瘋人自縊]  
　　海寗路開車寓之紹興人楊榮坤素有瘋疾昨晨復發自縊身死即由捕房飭保報縣請驗後由屍母謝氏屍妻某氏同投上海縣禀求免驗田大令准飭具結照會捕房准予收殮 
[賣妻爲娼]  
　　住吳淞路張聰寳前將其妻王氏賣入花烟間爲娼該氏不願逃回鄰居劉姓家中爲張偵知投捕房控劉藏匿其妻經捕頭訪明將張申斥著覔妥保將妻領回不准再賣 
[塌車傷人]  
　　王阿大昨推塌車至西華得路撞倒婦人林王氏傷及足骨由捕將王拘押氏送同仁院療治 
法租界 
[宣布堂諭]  
　　筆喇洋人前控謝薇生不交定貨絲頭一案昨日公堂傳集兩造宣布堂諭略謂瑞記洋行代法商筆喇向華商謝薇生成定長吐絲頭四十担一案判謝應交定貨自下堂諭之日起限八月内至西十月二十一號先交定貨十四担十斤以補從前短交之數二判九月内應再交貨八担至西十月十四號起至西十一月十二號交足二判中十月内應再交貨八担自西十一月十二號起至十二月十二號交足即中十月底所有定貨四十担全數交清謝薇生另覔妥保該被告所請償虧一節應毋庸議此判 
[互相推諉]  
　　福茂順記裕成等外國蔬菜店前控圖南管廚人徐松林虧欠貨洋一案徐供稱是前管廚人毛仲大欠下應還小的洋一百元迄未還來以致無力料理毛供雖前曾支取已還過林姓等户並無餘欵可存且賬亦未算明白判徐還押令毛將帳目於下午帶至捕房與徐面算究有存洋與否禀復核斷 
 
 

Page 21

 
 
   
 
 

Page 22

 
 
   
 
 

Page 23

 
 
[ 
[川路公司第一次股東總會廣告]  
本公司定期於十月十一日起至二十日止在成都省城公司東　開第事次股東會凡有一整股以上之股東均可入會發議及選舉代股東爲董一一 
宣賬人之　零股可聯合十零股以上舉一人赴會務祈认開會前十日報　將所有骰票今數携带以憑照發入塲證劵川路公司謹告 
[博山玻璃公司招股彩票]  
每張分爲二十條頭彩十二萬元 
本公司爲擴充實業起見禀蒙○度支部咨准○農工商部核准立案按照股份彩票成案開設博山玻璃公司集股彩票額設六萬張茲届開辦第一會彩票指定湖北籤捐彩九月份正票對號單爲憑以昭大公每張售洋念元每條售洋一元得彩諸君紅票均可就近核兑○總批發處設立在北京兵部窪中街○分銷處各埠均托大清銀行及厚德銀行及各票莊代理如蒙○賜顧即希就近向本分銷處購取可也特此廣告上海批發處設在大東門外毛家衖業盛里本公司謹白 
[上洋新開大新樓酒館]  
本樓開設十六铺南太平衖口朝西洋台門面刻已裝脩工竣眞有十大特色座位寬暢洋房特别器具精良陳設幽雅菜色鮮明價目公道電話靈通呌局快捷烹調得宜接待周到較諸他家大相區别祈官紳士商諸君隨時光臨惠顧格外歡迎現擇於九月初二日開張恐未週知特登申新二報佈告 
 
 
 
] 

Page 24

 
 
   
 
 

Page 25

 
 
   
 
 

Page 26

 
 
要件 
[江蘇諮議局議事細則草案（續）]  
　　第七章常駐議員 
　　第一百條諮議局常駐議員應辦事件非經協議不得以諮議局之名義行之 
　　第一百一條諮議局常駐議員每月至少開協議會二次其期日由議長或常駐議員五人以上之同意定之 
　　第一百二條常駐議員協議會非有常駐議員三分之二以上到會不得開議 
　　第一百三條常駐議員協議會之議事以到會常駐議員過半數之所决爲準可否同數則取决於議長 
　　第一百四條常駐議員協議會開會時除由議長主席外副議長同列議决之數議長如有事故得以副議長代之 
　　第一百五條常駐議員協議會開會時禁止旁聽但經協議會認許者不在此限 
　　第一百六條諮議局議决可行事件已經呈報督撫督撫於會期内並未交令覆議者常駐議員有按期呈請公布施行之責 
　　第一百七條諮議局議决不可行事件已經呈報督撫督撫於會期内並未交令覆議者常駐議員有按期呈請更正施行之責 
　　第一百八條諮議局議决留交常駐議員調查及進行之事件常駐議員有按照議案分别辦理之責 
　　第一百九條凡經常駐議員以按照諮議局章程第十二條及本細則一百六條至一百八條辦理之事件應由議長於次期諮議局開會時報告全體議員 
　　第一百十條常駐議員得自訂關於議事及辦事之規約維不得出於諮議局章程及本細則範圍以外（已完） 
　　江蘇諮議局會場座席 
 
 

Page 27

 
 
[江蘇諮議局辦事處辦事細則總綱]  
　　第一條本處照章以所置書記長一人書記四人任辦事之責 
　　第二條本處所加之事照章由議長副議長監理 
　　第三條本處分四課辦事即以每一書記爲每課課長 
　　第一課議事課 
　　第二課文牘課 
　　第三課庶務課 
　　第四課會計課 
　　第四條各課需用課員由書記商同書記長辦理 
　　每五條書記長彚各課之總如有事故由第一課課長兼代各課長如有事故由書記長商定他課長兼代 
　　第六條書記長有保管本局關防之責 
　　第七條書記長對於本處應辦各事有每日定時會同各課長核議之責其議會特别文件如不由議會另舉起草員即由書記長撰擬 
　　每八條各課課長對於其本課應辦各事有每日按照定時會同核議之責 
　　第九條各課課長得於會期内各請相當之員助理 
　　第十條本處應辦各事除遵守本細則外悉照議事細則整備 
　　第十一條本處應編纂每届議會先例錄及每年度辦事報告由各課彚集材料書記長任編纂之責 
　　第十二條閉會後本處照常辦事即例假之日亦必輪值到處 
　　第十三條本處設請假簿書記長課長請假須得議長之允許課員請假須得書記長之允許惟尋常請假每月不得過二日 
　　第十五條本細則視辦事經騐隨時由書記長酌改具草請議會核定值閉會時由議長核定報告下届議會 
　　議事課職務 
　　第十六條議事課事掌記錄議會及審議會審查會一切議事節目製成議事錄兼掌記錄其語言製成速記錄並任其審實及保存之責其議事錄速記錄之製法别照定式辦理（未完） 
小說 
[奇情小說美人虹英敦勞斯著瘦譯意（九十三）]  
　　葛蘭崖驚問曰夫人病耶辣司登夫人曰否否吾渴欲聞其名耳葛蘭崖曰其名爲愛特華伴雪辣司登夫人聞之立趨而行携葛蘭崖之腕日速隨我至房中疾行若飛入房後檢一油畫之像授葛蘭崖日君曾見是人否葛蘭崖細審之呼日君何地得此此愛特華伴雪之像　辣司登夫人聞之趨奪此像附耳低語日此即吾夫耳言已崩然仆地暈矣 
　　辣司登夫人醒時已偃臥睡床上佛憨俯視其病勢雅麗关傍立而爲之助葛蘭崖覩佛憨人房特坐於遠處避之辣司登心中猶不忘伴雪之像問曰像在何許葛蘭崖曰像在吾手夫人仆地時此物亦墜地吾即拾起之耳辣司登夫人曰吾知處置此物之法矣語時指火爐曰爲我置於此中吾雅不願再見此物葛蘭崖承其命而行猩紅一炬此清麗之肖像遂片片作蝴蝶飛矣 
　　佛憨等見之方深疑訝辣司登夫人起立謂諸人曰吾已霍復君等苟愛我者請暫離此室容我靜思一事佛憨等乃行下樓至一别室而坐佛憨時以目挑葛蘭崖葛蘭崖俯首視地不一斜睇旋傍雅麗芙而坐且告之曰頃間吾以梅黛嶺之事告辣司登夫人言至伴雪時渠力曳我而趨至於房中且言至此躊躇不語葢覺已與件雪之事從未告雅麗芙今若實言必遭詰問因赧然不能出口雅麗芙復問曰且將若何佛憨明慧知葛蘭崖必别有深意因急雜以他語忽一侍者入言辣司登夫人思與葛蘭崖凱斯姑娘面談葛蘭崖乃立趨而去 
　　至辣司登夫人房時辣司登急起迎之以手撫其背曰君頃告我謂君與伴雪之事令姊從未之知然則今亦不欲以此事告彼矣葛蘭崖曰知之即亦不妨惟苟能爲我籌一萬全之策令此事終秘者誠最妙之事辣司登夫人曰此策殊不易覔今且隨我下樓吾有事與君相商也語時徐步下樓葛蘭崖隨之而下思彼將何爲歟此事殊奇絶 
國外新聞 
[駐華日使得賞勳章]  
　　三十日東京電云日政府因駐京公使伊集院君商訂中日條約有功特賞頭等勳章一枚此外尚有使館參贊兩員繙譯一員亦均受賜勳章 
[北極探險爭論續聞]  
　　三十日倫敦電云裴爾萊君與其同伴四人已將與何克博士同行之愛士其摩斯（北極土人之名）談話詳錄發刋宣布愛士其摩斯堅稱柯克博士僅出海堡倫之北兩站之遠並詳述博士所謂抵極之路程其時日悉以南游之路程消耗之 
[美國大風爲災]  
　　三十日倫敦電云美國哈凡那及拂洛里達兩州近有大風損失之數約洋三百萬元房屋及雪茄廠被毁者無算 
[日本棉織會决議事件]  
　　三十日東京電云日本棉織公會决議於明年西四月間將短工章程作罷 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
