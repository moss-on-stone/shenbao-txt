# 1893 - 337 - 4907413

 

Page 1

 
 
[新印王肯堂六科準繩出售] [  圖書集成局啓]  
　　六科準繩一書集醫科之大成係金壇王肯堂先生所輯其中論症則見垣一方療治則臚列諸法無微不燭有美畢臻誠不愧爲軒歧之功臣本局以新鑄鉛字排印行列井然紙色潔淨盛以錦套每部四十本實洋五元五角卽日出書有欲探討枕秘者請移玉申報館帳房三馬路申昌書室及各書坊外埠則向申昌書室售報處購取爲盼此佈 
[新印徐氏十三種告成] [  圖書集成局啓]  
　　吳江徐靈胎先生雍乾時才子也精于醫理與始蘇葉天士齊名而又天分過人于書無所不覽著有醫書八種曰難經經釋曰醫學源流論曰神農百草經百種錄曰醫貫砭曰傷寒論類方曰蘭臺軌範曰洄溪醫案曰愼疾芻言要皆洞明透闢足爲軒帝功臣此外又有外科正宗專闡瘍醫奥妙雜箸四種一爲道德經註一爲陰符經註一爲樂府傳聲一爲洄溪道情本館覓得原刻精本用鉛字印成紙墨釘工較尋常格外精姜茲已　事卽日出售計八種分裝八本碼洋一元一角外科正宗三本碼洋四角雜箸一本碼洋一角二分如欲全購十三種則另加錦套祇收碼洋一元六角諸君子請移玉上海申報館帳房三馬路申昌書室及各埠申昌或經售申報處購取可也此佈 
[書整頓錢業章程後]  
　　理財之法昉於周禮厥後司馬遷作平準書班固作食貨志皆於理財之法三致意焉盖有國者不能一日廢財用苟無 
人焉從而整理之則强而黠者肆其吞併之謀而無所忌憚弱而戇者受其欺騙之計而無所控訴推其弊之所終極必至商民交因廛市不安而國家亦有隱受其害者矣是以歴來循吏將欲保商而衛民必有持平之術至善之規用以杜弊竇而垂久遠今觀江漢關道惲觀察漢陽府逄太守整頓錢業章程而不禁躍然以起焉夫錢業者闔市之樞紐也使錢業永無變動則各項店鋪咸得挹彼注兹源源接濟爾無我詐我無爾虞自不難保全大局一有變動則存本盡付東流銀根爲之驟緊銅山西傾洛鐘東應竟有一家虧倒鉅欵而被累全數十家之多推原禍始不能不歎息痛恨於始作俑者也且夫始作俑者何如哉當其初開張時塲面闊綽舉止豪華出則怒馬輕輿入則鳴鐘列颅奔走於貴紳之側伺候於顯宦之門趾高氣揚龐然自大而且詡詡然語於人曰某貴紳存本若干某顯宦通融幾許津津樂道說得天花亂墜聽者不察爭欲與之結納初不料其海市蜃樓大抵憑空結撰也迨至存欵旣鉅出票旣多則以虧倒爲呑肥之計卽使債主紛來以一紙呈詞遞於官署而彼又播弄神通斡旋上下終得以折扣賠償了却一重公案各債主雖受虧已甚然屈於勢力祗得隱忍而罷而彼則逍遥無事且以呑肥之資求田問產築室藏嬌左擁右抱面團團作富家翁其或初慾薰心不甘久蟄則且出其故智重整旗鼓作下車之馮婦恃其聲勢煊赫前之飲恨者且熟視而無如何鳴呼若而人者謂非廛市中之陷阱商旅中之蝥賊乎無論積年著名巨鋪被其虧倒竟有掉運不靈情見勢絀者更有孤兒寡婦零星存欵將賴此爲衣食之資一旦被倒則銖積寸累之血本悉歸無何有之鄕撫膺浩歎頓足吁差不惜以性命相殉者往往而有然則駔儈之騙財核其情罪與不操矛弧之大盜正復何殊苟不設法以防維之一任奸詐者牟租自肥柔懦者含寃莫訴光天化日之下尙復成何世界要之圖賴誆騙輕者軍流重者絞候國家定例何等森嚴駔儈之敢於嘗試者狃於地方官並未伸明定例顯示章程耳今江漢關道惲觀察漢陽府逄太守分别有心無心如有實係虧本財產盡絶無力償還者是謂無心虧倒飭令該會館紳耆會同該帮委員隨時稽察據實禀明由官覆查再行核辦如有圖賴誆騙者是謂有心虧倒一經到官卽將該店東管事押比監追立法可謂周詳果能認眞辦理彼以詐騙爲事者自無所施其伎倆矣而其最爲扼要者則在五家環保如有虧倒卽令環保之家認賠盖錢鋪之盈虧他人或未能稔知而同業則見聞較確消息較靈旣令五家環保則各家皆有干係不敢掉以輕心自必於平日悉力稽察如有情形不妥可以隨時挽救其保全於無形者實非淺尠卽使不及覺察一旦虧倒而旣有互保之例則所倒之欵亦可令五家賠償市面自不致大受其害然則此舉也有利於商有利於民有利於官而於錢業亦無所不利吾知錢業中人必當仰體憲意和衷共濟於以保市面而維大局也抑更有說者中國之錢鋪與外國之銀行名異而實同外國銀行有由國家開設者有由商人開設者辦法固自不同然皆赴戶部掛號檄其資本充裕方准開設故無圖賴誆騙之弊今惲觀察逢太守所定章程凡新設各店須赴地方官衙門存案方准開設倘無保私開一經訪悉立卽封閉是其立法之善固與西國隱相脗合有治法尤貴有治人所望取流宣化者認眞辦理勿負勵精圖治之意則善矣 
[鷺江寒浪]  
　　厦門訪事人云有某姓者自稱某部主事在京供職有年逗留厦門招摇撞騙文人無行士林恥之而無識者流猶復如蟻附羶爭相依附以致包攬詞訟黑白混淆出入官衙私通竿牘道憲訪知其事出示關防遍貼通衢彰其穢蹟某姓知計不能售遂閉口無言不復如昔之意氣揚揚目無餘子矣○時届冬防道憲循例添委保甲局員梭巡各處計上叚委試用縣丞劉學堃外委李維華中叚委先用巡檢周德林下叚委補用縣丞王滋圃定期十月初一日起分叚巡緝以防匪類潛蹤提憲更添委武弁協巡計上叚委把總莊鵬翼洪滋名中叚委雲騎尉黄日高黄振家千總李維功下叚委把總田連喜楊良翰○十月初一夜有一艚船滿載貨物及洋銀千餘元駛至海澄縣屬海門海汊突有八槳盜船如飛而至熗斃一人刃傷二人擁入艙中肆意行刼事後事王及船戶奔投厦防分府報案不知能獲犯吊贓否○軍門於十月初一日赴省啓行時在接官廳接見標下各營官諭以梭巡海面嚴拿盜竊以衛高民各營官諾諾連聲而退○本年輪應福建大閱之期閩浙總督譚文卿大帥擬於十一月初臨厦水師中軍叅將遂移調各標練兵會同操練以免臨事疏虞每日卯初列隊到大教塲按圖布陣將弁則午後習洋槍打靶等事所謂臨渴掘井者非耶○水師提標中軍叅將劉毓促叅戎萬鍾調署省缺遺缺以前營遊擊蘇香岩叅戎貴森署理遞遺並營遊擊缺委行營中軍副將王佐成副戎署理○楊西園軍門於上月初一日乘伏波官輪船出洋巡閱并赴省會面商公事遂於初九日回厦門恭祝皇太后萬壽聖節各官均至接官廳迎迓○江西擋子班多至十三四家粉膩花嬌絲清竹脆淺斟低唱美滿風流時值嚴冬新添保甲巡夜之舉地方官遂不惜焚琴煮鶴下令驅逐不准容留各班或赴漳州或往石碼暫避驚鴛打鴨徐圖另建花旛日來寮仔街一帶客館中已不似從前絃索琤琮日夜不息矣○統帶粤東外海水師兵艦余軍門雲龍於上月十一日管帶廣甲廣乙廣内三兵輪船駛抵厦門登岸拜客砲臺升砲恭迎時值水師練軍各營　　教 
 
 

Page 2

 
 
塲操演軍門亦飭船中水師登陸會操聞小住一二日卽擬開赴粤東云○署理水理提督中軍叅將蘇香巖遊戎貴森擇吉上月十二日接印在厦文武紛紛道賀甚熱閙也 
[嚴辦流岷]  
　　蘇州訪事人云著名流氓某甲犯案壘壘屢經官憲訪拿終於漏網某日大摇大擺行至元妙觀附近小弄内碰仆某公子於途反大肆咆哮意圖敲詐人見而忿之喚地甲擒獲公子令持名片送往總局請懲楊明府提訊之餘甲仍挺撞多端不自引咎明府大怒喝令重責數百板荷校示衆限滿後送縣面文押入改過局禁錮 
[訊案傳聞]  
　　連日聞松江華亭縣王大令訊理某米行與某鄕人訟案而未得其詳兹悉鄕人姓吳至行中稱家有米數十石願出售行主與之定價并先付洋銀若干元旣而吳並無粒米交付以致涉訟琴堂大令訊悉情形將吳管押追繳據局外人所言如此謂爲信史則執筆人敬謝不遑已 
[喜筵醉死]  
　　漢口訪事人云苗家碼頭人潘某擇於十月十九日成婚十七日親朋之來慶賀者已絡繹如梭遂於晚間肆筵欵待中有黄某者年四十餘潘之姑丈也素嗜酒每飲必爛醉如泥是晚連罄汾酒四五十觥席尙未終顚仆於地衆人駭而扶起令其就榻而眠延至次晨已奄然氣絶矣嘻麴生麴生爲禍竟如此之烈哉君子於是乎作酒戒 
[搭船中計]  
　　安徽人某甲由蘇州搭烏山船至杭州船中除船主外共有三人過塘棲鎭甲登岸購買零星物件及回船但見烟水蒼茫帆檣匿影詢諸同埠停泊船戶則稱早已揚帆而去甲沿路追尋若鴻飛之冥冥杳水知其所之甲則孑然一身所有竹箱中番佛一百三十餘尊盡付東流不得已將隨身衣服就地典質另雇小船追至杭垣亦不見該船蹤跡臨流哭泣欲隨伍大夫遊旁觀者疑爲裝腔做勢絶不援之以手天荆地棘行路難古人誠不余欺也 
[商船被刼]  
　　海盜猖獗大爲行旅之害已非一朝閩督譚制軍因此添設巡船遴委員弁往來緝捕聞者咸額手稱慶不料上月間有蘇順興金合利二船運載米麥價值萬餘金駛至定海廳轄長塗洋面與温州府轄磨盤洋面忽有匪船來刦貨物盡被擄去舵工水手傷斃者凡二十五人經兩浙號商劉涵和等投禀督轅制軍批飭該管文武不分晝夜認眞查緝并著該號赴該處地方官衙門禀明說者謂沿海一帶新募師船尙未數月卽有匪刦重案豈盜風之難弭耶抑督捕之不力耶 
[皖山樵語]  
　　安慶訪事人云候補縣蕭曉齋明府仁丙於九月間捧檄赴宿松查辦某案事畢於十月二十一日回省赴各憲轅禀見銷差○上月二十四日清晨路經御碑亭見一窶人子鳩形鵠面病斃於途旋經地保向各鋪戶募錢備薄板棺收殮○入秋以後疫氣流行目下寒氣偪人而二豎子尚未退避三舍靈柩之舁出東西北三門者日有數具說者謂九月初二日晴霽至今數十日未得甘霖百物乾枯以致釀成癘氣其然豈其然乎○邇者市中食物昻貴異常猪肉每斤需錢百文魚五十餘文青菜向日每斤三文者今索價至五文諺云年豐百物賤兹則反其道以行之是何故歟 
[黄陵廟題壁]  
　　宜昌訪事人云前報所登北門外樊公館被竊一案現由縣捕緝獲竊賊兩名上月十一日縣尊又將緝捕不力之捕役站木籠數日以示於衆○邇日氣候漸寒小雨廉纎時聞雷鼓何阿香車竟不憚煩若此耶○河水漸退輪船不克暢行某日沙市輪船駛至石套子擱於淺灘閱一時許方出險○某日固陵輪船由漢口至宜昌有客在厠中吸烟烟灰中尙帶火星以致立時延蔓幸爲水手人等所見急爲撲滅然船上人已膽戰心驚矣○宜昌關自分設土藥局後查騐黏印忙迫非常前者巡丁某甲在局中偷挖藥土經各禀諸稅務司立時攆逐出外迄今又數月禁令稍疏一日丁役某乙趁西巡丁早膳濳將土藥挖空重行包裏及貼黏印花之際客見其中空洞無一物立向稅務司禀陳稅務司查訊情由直認不諱并牽連丙丁二人稅務司大怒將三人一併斥革逐令出局永不再收○某夜有撲燈花小竊掩入某號竊去烟袋等物撲燈花者彼中切口謂乘昏暮上燈時屋内無人濳身入竊也次夜小竊又往經號中人拿獲送交城外保甲局請懲局員飭責小板數十逐之使去近日地方官見竊案高如山積請上憲遴派防營兵弁每夜加意梭巡每當霜凄露冷之宵時聞蹄聲柝聲鼓角聲往來不絶居人當可高枕無憂矣○利川保險公司由得慶保土藥一千箱之譜刻已抵宜安然無恙遂報關請騐運往漢皋 
[照章開橋]  
　　江西高安上高等縣皆有浮橋以濟人行亦便民一端也八月間上游大水高安浮橋被水衝失至今尚未能修復上高浮橋幸而無恙而橋子不能隨時開行水客殊嫌不便據聞厘卡司事怠玩公事僅每日傍晚查船一次准橋子開橋一次餘時不查船卽不准開橋近日江雲卿明府規復舊章仍飭橋子每日開橋三次不得留難阻滯并不得强索錢文大張告示實貼木板高懸橋上萬目共賭不同一紙具文不數日而卽蹤影全無也今而後厘卡司事或不敢故違舊章顯背憲示誠水名之幸哉 
[同逐波臣]  
　　江西萬載縣之花爆除銷售本省外南至廣東之南雄東至浙江之蘭溪與安徽之徽州源源運售亦土產之一宗也近有徽客數人至萬載販運花爆上月運員而回行至新建釣魚臺地方初更之後一客在船梢出恭事畢而入一船戶方由船艙而出黑暗之中互相碰撞客卽墮水船戶入水救之同時沈没次日雇漁師打撈見客尚握船戶之脚不釋遂備棺二具盛殮瘞諧荒郊青林白草之間雨打風吹當有歎旅魂之飄泊者矣 
[鳩兹寒柝]  
　　蕪湖訪事人云署皖南鎭徐叔平鎭軍士衡於九月十四日因病山缺由公子親視含殮擇日開弔扶柩還鄕靈櫬舁上大紅船導以小火輪船由太平府繞道出江十月二十四日行抵無湖部下練軍及蕪采各營勇咸排隊江皋恭申迎迓各官亦鳴騶至官碼頭登舟祭奠翌晨卽啓椗上駛向皖垣進發○原慶公慶兩典均皖北某故紳所開去年主人之猶子另闢一典於浮橋之南於是成鼎足之勢矣兹又有主人之孀媳添開一典於江口進寳街刻已度地興工購取横街王姓地并電報局第四進空屋大營輪奐煥然一新意者其爲婦女中之長袖善舞者歟○江北泥汊關稅務委員鈕殿三少尹差期已滿照章禀報袁觀察觀察詳請以候補巡檢殷翠峰少尹接辦約本月初旬可到差矣○今秋疫癘大興江南北幾於比户呻吟行人絶跡兹雖天時驟冷二豎子戢影潛蹤然食力貧民猶時中乖舛之氣上月十九日傍晚有一碼頭夫行至横街路口正在健步如飛忽跌仆於途寂然不動旁人扶視則已從黎邱氏出遊矣又一鄕民手提筐筐中　豆腐等物行至南岸江　一蹶不振諺謂之悶心痧不知何所據而云然○曰渡橋在隔江三十餘里潮聲人語昕夕喧闐鎭有厘卡乃和州總局所分雇用司事一名巡勇數名上月某日收得洋銀三百餘圓正擬報解總局是夜突有一客來訪某巡勇樽前舊雨剪燭談心意甚樂也夜卽留宿房中旣就枕有梁上君子穴壁而入將洋銀竊取一空心竊疑之然觀客固衣履質樸神色安詳者不便遽指爲竊任其次日致謝而去而勇終不能釋然尾而偵伺則客方浪跡於秦樓楚館任情揮霍意氣洋洋逹官貴人亦未必如此豪邁遂禀陳總辭派發勇丁　緝二十之夕獲諸黄德隆娼院其人正在眠花　柳一笑千金忽聞聞外呼拿不覺魂飛天外諸姊妹亦風流雲散躱避不遑　世之空心大老官陽雖裘馬輝煌陰實穿　胠　者比比皆是此特其一鱗半爪耳何足異哉 
 
 

Page 3

 
 
[布局善後紀聞]  
　　上海機器織布局創辦有年尚無成效自得北洋大臣李傳相提綱挈領規模大備成效亦復昭然統計局中織布機器共五百三十架紡紗機軸共三萬五千根卽以本年而論織成粗洋布一百廿六萬零九百十六疋斜紋布六十一萬一千五百三十二疋已有蒸蒸日上之勢不料祝融肆虐悉付刼灰傳相聞報之餘頗深焦灼爰思以前之火固貴根查以後之局尤當規復而　顧北洋才大心細除關道盛杏蓀觀察外甚難其選爰命赴滬一行整遺緒而竟全功免使利源終於外溢而津海關道缺關緊要不容一日虚懸爰委天津招商局總辦黄花農觀察暫行庖代聞花農觀察准於上月二十五日接篆杏蓀觀察於卸篆後卽當束裝來滬辦理一切云 
[本埠官塲紀事]  
　　松滬厘捐總局向由錢君硯觀察督辦現經撫憲札委前署臬司朱竹石廉訪接辦廉訪奉札後卽束裝來滬於前日進局視事○本邑保甲總巡葉司馬赴京引見回滬後尚未赴蘇禀到遂於昨晚乘舟晉省 
[捐助旗杆]  
　　本邑城隍廟頭二門及所立旗杆年久失修經堂董禀明上海縣黄大令出示勸捐擇吉興工已紀前報兹聞勸助已有成數擇於本月初三日動工所有頭門外之旗杆二枝由滬南木行捐助長約十餘丈如搬運進城難以轉折前日從城上運入花草浜至如意橋起岸由人家住屋中穿至邑廟頭門照墻外拆洞而進存放戲塲中固已大費周折矣至拆毁人家墻壁則由經事者雇工前往爲之修理 
[英界火警]  
　　前夜三點鐘時英租界自來水橋南首某店不戒於火以致延燒捕房鳴鐘告警英法美洋龍紛紛馳集得以救息計焚去樓房五幢 
[迎經姑記]  
　　有秃子名化聞者久住申并專意誘令各戲園伶人茹素諷經朝山禮佛近忽稱赴京請取藏經衆伶聞之無不眉飛色舞昨日乘普濟輪船抵埠衆伶早預備迎迓咸鵠伺招商局天津碼頭旣而排導游行以相炫耀除旗鑼傘扇外有銜牌數對其文曰欽賜龍藏欽額天花法雨南海普陀山勅建法雨禪寺欽命方丈奉旨回山欽賜紫衣欽賜龍袍欽賜御棍奉旨得戒賜書修持凈業萬壽無疆繼以香亭一座鸞駕十六對聖旨亭一座舁以八人頂馬一匹曲柄黄龍傘一頂緑呢大轎一乘衆伶或花嬌玉軟或窄袖短襟手執檀香尾　其後化聞裝出端莊模樣身披法服合十垂眉高坐輿中任人觀看藏經分裝二十二箱外罩團龍包袱每箱用二人舁之入法大馬路迤邐至西門圓通　沿途觀者甚衆 
[難民抵滬]  
　　昨日午後有山西難民一百數十名年均十歲左右由天津乘船抵滬投蘇松太道署求請撫卹聶觀察見而憫之飭發善堂安置旋經堂董派司事領各灘民至劉公祠棲宿 
[滬南巷語]  
　　滬南大南門外大校塲營門口有名福生者生一女素以駕舟爲事忽患瘋癲前日午後乘人不備奔至廚下將切菜刀向身上猛砍數下鮮血淋漓福生聞信馳至將刀奪下得以無恙然亦險矣○大東門外龍德橋南堍南長興酒肆前晚六下鐘時有衣履翩翩之甲乙等六七人登樓共飲正在拇戰歡呼乙忽與甲口角各奮老拳大有打碎黄鶴樓踼翻鸚鵡洲之勢同伴不忍坐視再三排解甲乙始惠鈔而去見者咸　之以鼻○有名長根者向在滬南大校塲馬棚中爲夥前曰牽馬在邑廟五老峰門首行走適有一婦挈一小孩在該處經過街道甚狹無可避讓小孩不免受驚婦遂謂長根曰爾何將馬向小孩碰撞以致受驚回家後倘有三長兩短定不干休長根非但不服反敢出言不遜旁觀之天津人兩三輩代抱不平將長根辱詈長根亦不肯相讓致相用武長根以寡不敵衆大受損傷而去不度德不量力宜其受此禍也 
[行騙案結]  
　　湖北職員王立達卽王幼崇投英公堂控李添喜騙取銀兩李供稱並非行騙實係同賭贏得寳銀六錠洋銀百餘元　員蔡二源太守飭將李押候查明再訊此已詳列報章矣昨日某包探禀稱小的查得賭博是實今將金剛　約指一枚金練一條鈔票洋　八十元莊票洋銀五十元燕窩一盒約十兩統共估得值洋銀二百六十元衣箱五口内有新製素服其餘綢縐皮衣則皆破舊約共值洋銀三百元　　蓋起案王訴稱職員被騙銀六百兩洋銀三十元現在急欲回里自願折償李供稱武弁與王賭博贏得洋銀玉百元之譜並不行騙請大老爺詳查可也太守謂王控爾行騙爾自認賭錢賭亦與騙無異隨飭王將洋銀約指金練收領外再將箱内衣服憑李檢　將鋪蓋及現穿之　衣給還餘一併給償王著卽附舟回去李管押候示 
[攫物被控]  
　　浦東唐橋鎭相近有公順昌軋花廠一所係鮑玉泉顧其園林姓等合股開設邇來該股東等意見不合顧所薦工人　鮑辭歇顧心不能甘迭次向鮑理說前日清晨鮑開廠作工至七下半鐘顧其園紏合鄕民二百餘人各駕船十餘艘駛至該處浦灘紛紛上岸擁至該廠將棉花雜物搬取一空運至船上向南匯縣境北蔡鎭而去鮑遂於晚間二鼓時投上海縣喊控被攫去棉花九百十五包英洋五十五元及小洋錢文等求請提究值日差禀明黄大令諭飭補詞候訊至昨午廿四保十七圖地保亦投縣具禀 
[詣勘盜案]  
　　本邑西鄕離虹橋鎭三里許文童王鳳崙家被盜行刦經土投縣禀報黄大令著候詣勘已紀昨報兹悉該處營汛係松江城守營泗涇分汛陸榮坡外委管轄並非本邑城汛李千戎所管前日大令函致陸君陸君遂帶同營兵到塲伺候廿八保二圖地保王振天並該處汛捕韓金亦至失主家中鵠候王鳳崙將洋銀上之圖章及匪遺下草鞋一雙檢出亭午時大令帶同書差及值捕徐　人等前往陸君上　恭迎差捕地保亦半跪迎接大令與陸君晤談片刻升坐公案訊問王等伸訴前情大令以韓捕難辭疏　之咎着笞二百板大令與陸君詣　一週勘得東西墻壁毫無形跡惟腰門稍有損傷地上有血跡一處勘畢大令與陸君分道回署飭捕嚴緝 
[限交欠欵]  
　　鹽商顧元興號主顧鴻照投上海縣控稱職員在杭州質易與滬上鹽商曹安子卽朱安大及葉夢魚往來被朱　欠鹽二百四十引每引鹽有四百餘斤及洋銀一千二百七十元一再向索朱付過洋一百二十元尚少一千一百五十元及鹽二百四十引求請　究黄大令准詞飭提到案適原告已往杭州遣家丁楊升投案大令於前晩升堂集訊楊升訴稱小的在顧鴻照處爲長隨家主與朱往來被欠鹽及洋銀向索無著到案控追今蒙提訊適家主有事赴杭令小的來案代追葉夢魚供稱在上南二縣爲總管顧與朱往來事確有之惟欠洋實不知情朱安大供稱與顧元興號主顧鴻照往來欠鹻洋是實惟當時有一諭單交顧作抵垷在若要歸欠求請寛限於年底交鹽明春交洋大令曰爲時太遠不能俯准今限爾於二十日内將鹽二百四十引交案其洋銀著限年底繳清諭畢判交原保葉夢魚訊無干涉當堂開釋楊升退去候示 
[縣案彚錄]  
　　前有汪瑞山控李東生攫取船櫓一案由縣訊供李忽患病奉飭發堂醫治現已病痊解案前晚由帮審委員葉司馬升堂提訊汪訴稱係松江人操舟度日被孚攫取之櫓迄今尚未交還求恩訊追李供稱汪控小的取櫓實係冤枉其實汪之船櫓由張茂春吳桂仁湯貴生三人取去且吳桂仁尚欠小的錢二十八千文立有筆據並欠洋銀四元求恩追究司馬謂汪曰爾所控之櫓爲數甚微且此案纒訟已久不如稍受虧耗卽可了案免致拖累汪俯首稱是司馬察閱李之筆據謂虧欠有憑儘可追究惟所稱欠洋四元並無憑証不能准追著退去候核○戴茂均控其妻不尝閫範一案由英公堂送縣前日晚堂葉司馬提訊戴訴稱妻金氏係金張氏之次女完姻以來常歸母家金張氏尚有大女嫁與某甲爲室中恒在岳母家居住我妻歸寍時與甲常在一處小的向之訓斥置若罔聞控經公堂轉送案下叩求訊究金張氏供稱女兒回家居住並無不端之事司馬判將張氏交戴具領管束金張氏申斥敷語　　　　 
 
 

Page 4

 
 
[善願宏敷]  
　　本館協振所昨承隱名氏善長來函云上日據申號報稱廣益昌號通花十兩零八錢售出百包今擬此批爲始每包定洋五分助賑寄呈英洋五元祈查收彚賑爲禱再棉花爲通海出產每届運申銷售不下數十萬包若同業照此酌提助賑亦可救垂斃災民於　天雪窖之中云云　誦回環具見顧全大局惠而大費此後諸君子當必有聞風興起者又無錫許藴珊書畫潤資洋三元又承海城縣署靳金二善士助順直賑秤海銀二十兩核洋廿八元又烟台雙盛泰助九八元十四兩凡此廉泉之分沛悉臻善量之充周一瓣心香當代災民敬爇矣 
[施粥開廠]  
　　謹啓者敝堂歴年冬春兩季設廠施粥現届於十一月初一日循章開辦每日早晨八點八點鐘起至十點鐘止敝堂　當租　南北要衝仍蒙英會審憲蔡二源太守曁西門外巡防局憲每日派撥護勇到廠彈厭俾免擁擠之患憲德汪洋莫名欽感竊維食力貧黎　寒文迫鳩形鵠面實繁有徒敝堂煮粥槪用上等白米以冀功歸實際謹將開廠施粥之期抄登報章布昭公鑒上海六馬路仁濟善堂量事施善　等謹誌 
[上海北市絲業會館籌辦順直新災賑捐滬局瑣記三十五]  
　　廿四日仁濟堂交來金陵籌賑公所募第五批規銀八百兩廿五　　湖六放祥朱筱莊親家續募洋三十元廿六漢口恒發油行邱君維顯會同敦實善堂諸善長演古籌賑第二批來規銀四百兩又招商漢局紥卿家兄募第四批浮五百元廿七東台兩淮卽補分司許君維仲募洋廿五元廿八仁濟堂交來金陵籌賑公所募第六批規元一百五十兩則敬分别祗領仰見諸善長急公好義加惠災黎至意感佩良深廿五日商請各賑所湊解第九批規銀一萬兩禀請局憲飭交禇敦伯經佩卿兩先生各領五千在武清香河一帶擇尤查給則敬另解奬捐第十批規銀三千兩並懇發交謝君嘯谷具領查賑藉濟急需所有捐生周錦城等九名請奬貢監封典等項亦經造册禀請彚咨頒照以示鼓勵謹一併附陳[  十月廿九日錢塘施則敬子英甫謹啓]  
[濟困情殷]  
　　敬啓者昨接津友來函因香河一帶現蒙籌賑總局派委經培卿兄槜帶銀兩前往散賑惟災户浩繁應賑之欵不敷尚鉅囑令赶速籌欵接濟等因兹蒙漢口勸辦順直義賑林君友梅來函並匯到第十九二十兩批賑洋一千元所有善姓捐數清單已登漢報諒　公鑒刻又接廣東源豐潤銀號王晉叔童季眉二君來函並蒙籌墊第二批規銀五百兩又厦門源豐潤銀號陳子琴兄匯到第二批賑洋三　元又會稽　章氏由寍波同餘莊匯來賑洋一百元又宗載之大善士代募曦粒居士樂助洋一百元除分别函覆并掣奉收條外當卽赶湊成數　於月内再解第五批銀五千兩藉副諸大善士急公好義濟困扶危之至意謹登報章以伸謝悃上海新關後源通官銀號勸辦順直義賑慈　　信厚筱舫謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　王殿元訴稱盧銀寳向小的借去小洋銀六角向索不還反持小刀剸傷右眼盧供稱彼此因細故口角小的用板凳將王　傷並不　刃某號華捕禀稱小的已送王至西醫院請治醫生言須醫治兩禮拜蔡太守飭將盧押俟王傷痊後覆訊核辦○某號印度巡至虹口拿獲袁清泉搜出洋銀十七元解送公堂袁供稱向操箋紙業曾向吉祥街錦順盛箋扇店收得洋銀旋往虹口訪友並不犯賭悞被拘拿蔡太守飭差協探帶往查問禀覆候訊此亦列諸報章昨日某包探禀稱小的查得袁向錦順盛收得洋銀十八元往虹口賭輸六元後又贏得五元是以存十七元袁不能强辯俯首求恩蔡太守判罰洋銀六元餘給還諭以如再犯賭定予重懲○包探陳阿九禀稱賀東生報失木料經小的在周發昌木作查到原贓已被鋸斷今特解送案下賀訴稱所失木料約值洋銀二十元周供稱小的在治下開木作木料在某處拍賣得來蔡太守著賠洋銀二十元○包探孔阿才禀稱小的緝獲積竊徐全福詰知近又竊取王阿生家布衫褲是以送案請辦王訴請領贓徐供稱小的係蘇州人以後不敢再犯矣蔡太守判令笞責一百板押候遞解回籍贓給王領去 
[法界公堂瑣案]  
　　十月初六日陳阿生在南市董家渡火塲拾取洋銀六十二元寄存徐永春處陸續取去十七元前日又向索取徐圖賴不認以致兩相爭論扭入捕房徐旋央人保出陳押候解訊昨禮拜四葛同轉旣升座捕頭將徐解至向之研究供稱小的係揚州府江都縣人在南順泰當小工六月十七日被陳竊去衣服若干件經小的拘住被衆鄰毆擊一番因此有仇前日忽紏同小流氓數人邀小的至洪春園借端滋詐叩求明察陳供稱小的在董家渡火塲拾得洋銀六十二元徐向在小東門城下開小客寓小的會耽擱多時因卽暫時寄頓旣而陸續取過十七元後復向索取忽然抵賴徐供稱小的在十鋪二十五號屋内與王萬祥同居並不開客寓兩家共有二十四人問洋銀交誰手供稱親手交徐且小的與小工之十餘人同住伊家問洋銀何時交徐供稱火燒之明日清晨問有人目見否供稱爲時尚早均未起身問爾當小工有工頭否供稱隨處工作並無工頭問徐曰陳究竟是否住在爾家供稱並無其事實與流氓串合向小的拆梢同轉著將徐交原保人保出候飭探至十鋪查詢鄰居地保禀候核奪陳暫押○包探郁廷湘及某號華捕見張阿如前晚手携鐵錘深夜圖竊因卽拘入捕房捕頭從寛釋出後又在八仙橋連挖三處壁洞當塲拘獲解案請懲曷同轉問爾家在何處供稱小的原籍廣東現居吳淞鎭同轉飭押候掌頰四十下○西洋人柯茂達訴稱趙永淦爲永順紙店作保將大藏香押洋銀三百元久不取贖會控諸西洋領事署斷賠洋銀九十元現在貨已拍賣只得八元趙前經許過每月拔付五元至今不付是以投案請追趙供稱中外事同一律旣欲拍賣何不禀訴公堂况昨至伊家許付洋銀西人定欲同至此間控告葛同轉謂爾意如何趙供稱今日先付三元實因生意清淡不能多付同轉商諸祁繙譯官令趙約定日期每月送洋銀至西人家内兩造俱遵諭而退○某魚行訴稱馬同春於今年正月挑賣鮮魚一擔不給錢文今得追獲求卽究追馬供稱小的向當小工並未賣鮮魚某探禀稱原告追至新關始得拘獲葛同轉以原告不到無從質証著驅逐出境不准逗遛○恒通紙棧錢玉昌控倪鳳元私收某客洋銀二百零五元銀一百零五兩二錢葛同轉問在何處收用訴稱積山書局二百零五元珍藝書局銀七十四兩餘在文海書局收取同轉問倪是否供稱本年七月因爲要需是以收用求恩交保出外情願陸續歸還同轉問藨保爲誰供稱向由母舅作保今已物故表弟朱詳喜亦願作保人同轉著押候交保歸還○趙益生控何少溪卽何少出欠米價洋銀七十九元九角葛同轉察閱禀詞謂一月之内因何食至如許之多究竟何時可歸楚何求限半月同轉著押候人錢兩保限十六付清趙叩謝而退○某處經租西人函致祁繙譯官内開王桂春積欠房租洋銀七十二元現在店已閉歇請究追王供稱店内生財業已有人頂受求恩寛限付清葛同轉謂爾店於八月閉歇房租至九月已止付遂限十日内付清出屋不准逾限○賈嘉渭訴稱元和糧食鋪執事人朱錦榮雇用吳渭甫爲夥由劉如山作保今吳私收客欵銀二百八十三兩九錢應向保人追取朱現已回家故遣小的投案代質劉如山供稱吳串通王阿三用信記牌號向元和往來其實並無信記一店吳現在老閘浜北求飭提可也葛同轉著交人保出邀到吳投案 
[福緣善慶]  
　　謹啓者敝堂接奉浙紹王榖江仁翁交來金致柔大善士爲祖父母以下至德配祈貲冥福經欵移賑洋一百五十元又五十初度祈保平安洋五十元又經募李浚記李襄記各洋十元金璲記洋二十元總共合洋二百四十元証菩提之果培功德之雲造福舞疆積善餘慶祇領之下叩謝莫名謹登報章爲善人勸[  上海六馬路仁濟善堂籌賑公所施善昌等謹誌]  
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年十月二十二日哀報全錄]  
宮門抄○諭旨二道錄前○桂撫張奏查明永淳縣災狀請凡本年丁米分别鷁緩摺○蘇撫　奏　解東北邊　　　　○又奏加徵洋藥稅厘存儲關庫數目片○又奏微收船鈔銀兩數目片○川督劉奏報徵收厘金並新賦完欠數目摺○　　奏等解紥省　捐協餉各欵片○又奏撥給貴州委員運鉛水脚銀兩數目片○粤撫剛奏副考官請准賞假回籍片○十月二十二日工部鴻臚寺鑲黄旗值日無引見○睿王假滿請安○張中堂等同鄕官謝恩○載津因伊子命名謝恩○孫楫等塲差完竣覆命○昭陵總管瑞福請訓○松溎續假五日○召見軍機鳳鳴瑞福○○頭品頂戴廣西巡撫臣張聨桂跪奏爲查明永　縣　水田畞成災分數籲懇天恩准將本年丁米分别蠲緩以紓民困恭摺仰祈聖鑒事竊本年四月初間南寗府屬之永淳縣地方因雨水過多河流陡漲致沿河兩岸田畞民房多有被淹經該府縣親往查勘捐廉安撫前護撫臣黄槐森據報行司籌欵發給刑卹並飭勘明被淹田房若干禾苗有無損傷是否成災赶緊具報並將該縣被水情形先行附片奏明欽奉硃批知道了卽著飭屬妥爲撫卹毋任失所欽此欽遵轉行在案兹據署永淳縣知縣潘天秩會同前代理知縣郭建中查明被水各鄕村妥爲撫卹其被沙淤水冲田畞亦卽挑濬補種自五月以來晴雨得宜田禾暢茂民情安謐惟縣屬甘堂屯之張道村硬葉村沙江村南里司之那廖村泗貴村被水較重統計五村冲壞田禾八頃九十畞零七分核計受災八分懇請分别蠲緩聲明災地錢糧先已照例停徵等情造册詳由　司復檄具詳請奏前來臣查定例被災八分者蠲正賦十分之四又災地停徵錢糧被災八分者分三年帶徵又五分以上州縣中之成熟鄕莊應徵錢糧銀米緩至次年秋後徵收各等語今永淳縣之張道等五村勘明被水受災八分所有各花户應納光緒十九年錢糧銀米應請蠲免十分之四其餘六分分限三年帶徵其未成災之鄕莊田禾亦有被淹收成不無歉薄所有應納光緒十九年錢糧銀米應請以五分歸入本年啓徵其餘五分分限二年帶徵仰懇天恩俯准以紓民力所有查勘永淳縣田畆被水受災分數擬請分别蠲緩綠由除清册咨部外謹會同兩廣總督臣李瀚章恭摺具奏伏乞皇上聖鑒訓示謹奏奉硃批著照所請户部知道欽此○○奎俊片再准户部咨會預撥光緒十九年分東北邊防經費銀兩照案指撥江海關洋稅銀十萬兩等因卽經札關遵照去後兹據江海關道聶緝槼詳稱奉撥前項銀兩現於關稅項下先行動支一半庫平銀五萬兩循案仍交京莊號商天順祥匯解赴京投納以期妥速詳請奏咨前來奴才復核無異除給咨批發商匯解外理合會同兩江總督臣劉坤一附片具陳伏乞聖鑒謹奏奉硃批户部知道欽此○○奎俊片再准户部咨各海關加徵洋藥稅釐一欵旣歸海關並徵自應照章存儲關庫聽候部撥又准部咨凡指明由加徵洋藥稅厘項下開支銀兩應各歸各欵動用其收支數目另列清單按結奏報等因均經先後轉行遵照已截至一百三十結止附片奏報在案兹據鎭江關道黄祖絡詳稱自光緒十九年二月十五日起至五月十七止第一百三十一結期滿鎭江關共徵洋藥正稅銀二萬二千九百八十三兩零洋藥厘捐銀六萬一千二百八十八兩零除分别支解外連同上結實存稅厘共存正稅銀四萬六千四百二十一兩零厘捐銀三萬四千三百九十五兩零共存銀八萬八百一十七兩零一並存儲關庫聽候發用等情開摺詳請奏咨前來奴才覆檄無異除將該關原摺分咨總理衙門曁户部查照外理合會同通商大臣兩江總督臣劉坤一核繕清單附片具奏伏乞聖鑒謹奏奉硃批覧欽此○○奎俊片再准總理各國事務衙門咨京師同文舘經費應於外國船鈔銀兩項下酌提三成按結批解其餘七成交總稅務司收領嗣准咨稱華商船鈔一律照撥又奉札開子口稅一項將稅務司照例章所收之項與銀號照補稅舊章約外徵收之項分晰開列等因行關遵照在案兹據江海關道聶緝槼詳稱自光緒十八年十一月十四日起至十九年二月十四日止第一百三十結期滿共徵洋船鈔銀三萬九千二百九兩三錢又華船鈔銀三千四百四十四兩四錢應解總理衙門三成經費銀一萬二千七百九十六兩一錢一分又交總稅務司七成銀二萬九千八百五十七兩五錢九分又徵洋商内地子口半稅銀五千七百五十九兩三錢五分八釐又徵華商内地子口半稅銀二萬四千六百九十三兩九錢又徵各國商船及長江船復進口半稅並暫存半稅銀二萬一千一百五十兩三錢七分九釐除以暫存半稅抵完進出口稅銀四千九百四十七兩九錢四分二厘又抵完進口半稅銀八百五十九兩一錢六分三厘外實共徽收半稅銀一萬六千三百四十三兩二錢七分四厘以上各項稅鈔均已湊濟餉需並聲明所收華商半稅與留關正稅銀兩一併湊放各餉無存至内地子口半稅一項照章按銀號收數詳報是以較稅務司單　之數增多等情前來奴才覆核無異除將應解總理衙門船鈔三成銀兩按數給咨起解外謹會同通商大臣兩江總督臣劉坤一附片具陳伏乞聖鑒謹奏奉硃批覽欽此○○頭品頂戴四川總督臣劉秉璋跪奏爲恭報光緒十八年分徵收地丁並十九年新賦完欠數目恭摺仰祈聖鑒事竊照每年錢糧數目例於奏銷時查明奏報兹查光緒十八年奏銷據署理布政使文光詳稱十八年額徵正閏地丁錢糧屯租等項共銀六十九萬二千四百三十一兩零又隨徵加一五火耗銀一十萬三千五百九十九兩零共徵正閏火耗銀七十九萬六千三十兩零實在上下兩忙徵完銀七十五萬七百一十九兩零今續完銀四萬五千二百七十九兩零又一切雜項課稅銀三十二萬九百五十兩零以上正雜及溢解共銀一百一十二萬九百八十兩零内除穆平堅參土司奉准免納草糧折徵銀三十兩零又馬折銀二十四兩又宜漢兩關徵收入川子口稅抵虁關稅銀一十三萬三千五百五十八兩零實在徵完銀九十八萬七千三百六十七兩零又額徵米豆一萬三千四百五十四石七斗八升三合五抄均於奏銷前掃數全完並無蒂欠至十九年分額徵地丁錢糧屯租等項共徵過銀四十一萬七千四百九十三兩零等情造册詳請具奏前來臣查川省錢糧歴係年清年欵光緒十九年新賦現在已完過半其未完銀兩仍當督飭嚴催各屬赶緊徵解不使稍有延欠除恭疏具題並將清册送部外理合循例繕摺奏聞伏乞皇上聖鑒謹奏奉硃批户部知道欽此○○劉秉璋片再查官運局每年認解貴州抵捐銀四萬兩又奉部議將川省原奏解部之餉每年分撥貴州協餉銀十二萬六千兩又黔省徵收川鹽稅厘兩項前經議定由官運局每年代徴銀十八萬兩所有光緒十九年春季分應解銀兩業已撥解按季奏咨在案兹據會辦滇黔官運局候補道文天駿會同署理布政司文光鹽茶道延煜會詳光緒十九年夏季分應解貴州抵捐協餉銀四萬一千五百兩又代徵稅厘銀四萬五千兩均已如數提撥分作三次交天順祥商號匯解貴州藩庫交收以足本年夏季分應解之項等情詳請奏咨前來臣覆查無異除分咨外理合附片具陳伏乞聖鑒謹奏奉硃批户部知道欽此○○劉秉璋片再准部咨嗣後辦解京局黑白鉛斤擬令經過等省籌給水脚雜費銀兩先期撥定以免委員守候躭延飭令川省撥銀五千零七十五兩八錢六分二厘四毫俟黔省委員領運京鉛到境照案撥給等因轉行遵照在案兹據會辦愼黔官運局候補道文天駿詳稱在於徵存鹽厘項下撥出庫平色銀五千零七十五兩八錢六分二厘四毫彈兌封固於光緒十九年七月二十七日點交該委員樸興文如數領訖赶運前進等詳請奏咨前來臣覆查無異所有撥給貴州委員運鉛水脚銀兩數目除分咨外理合附片具陳伏乞聖鑒謹奏奉硃批户部知道欽此○○剛毅片再准廣東副考官吳郁生函稱竊郁生奉命典試廣東於八月初一日到粤初六日入闈將試卷悉心校閱取中如額九月初十日揭曉現已事畢應卽回京供職惟念郁生自光緒十年起復到京供職迄今已歴十年先人墳塋久未展拜南望松楸時深依戀因廣東附搭海輪回籍數日可到函請代奏籲懇天恩賞假一月回籍省墓自備資斧由粤起程一俟假滿卽當赶速回京恭覆恩命不敢稍事躭延等情准此理合據情附片代陳伏乞聖鑒謹奏奉硃批吳郁生著賞假一個月欽此 
 
