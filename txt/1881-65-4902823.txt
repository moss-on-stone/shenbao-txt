# 1881 - 65 - 4902823

 

Page 1

 
 
[點石齋印售書籍碑帖字幅價目] [  本齋主人啓]  
　　本齋於去年在泰西購得新式石印機器另用照相之法照印各種書畵皆能與元本不爽錙銖且神采更覺煥發至照成縮本尤極精工舟車擕帶者可無累墜之虞且行列井然不費目力誠天地間有數之奇事也今在申報舘申昌書畵室出售合將印成每種價目列左 
　　書籍○縮本字彙二角五○晚笑堂畵傳三角五○英字入門一角五○耕織圖五角○華英字典五角○聖諭像解五角○簡明目錄七角五○鴻雪因緣圖記一元○廣治平略五角○歴代名媛圖說七角○華英通用要語一角五○狀元圖考一角二○於越先賢圖傳二角五○萬壽盛典五角○華英文字合璧二角五○黑蠻風土記二角五○華文譯英文字典八角○汗簡二角五○詩畵舫六角五○帝鑑圖說六角○華英說部撮要四角○華英尺牘二角五○殿版初印康熙字典每部一本實洋二元又每部四本康熙字典實洋二元三角○篆文四書七角五○無師自通英語錄五角○泛槎　洋一元 
　　碑帖○玄移塔二角連裱六角○王樓夢墨蹟連裱三角五○董其昌成樂軒八分連裱一角六○玉版十三行一角連裱一角八○家廟碑一角五○張玉德崇仁寺碑一角五○成親王　邪公家傳八分連裱一角六○多寳塔一角八連裱三角八○徐昌緒書陳文恭諸五分○聖敎序二角五綎裱五角五○米南宮虎邱詩一角二紙裱二角六○趙之謙書陳夫人家傳二角紙裱三角五○又琴旨一角二紙裱二角二○梅野人草書八分紙裱二角○何子貞上曾滌相詩七分連裱二角二○沈桐敂書王右丞遺事七分裱加八分○表忠觀碑縮本一角巳裱二角○近今翰林墨蹟三角連裱六角五○爭坐位一角巳裱二角○趙子昂龍興寺碑一角巳裱二角五○文徴明前赤壁賦墨蹟一角五巳裱二角七○董其昌秣陵碑一角五巳裱三角三○梁文定公墨蹟七分巳裱一角五○汪士鋐豳風墨蹟一角巳裱二角二○虞恭公温公碑一角五巳裱三角板面三角五○皇甫君碑二角五巳裱五角加板面五角五○御製官箴孫玉庭書連裱一角○靈飛經二角裱者四角○顔魯公祭姪稿一角半裱者二角七○九成宮醴泉銘一角五○董文敏公蘭亭叙一角二裱者二角七○譚禪合詠劉石菴王達齋兩先生書二角半裱者四角○戴府君墓誌銘曾君熙書七分裱者一角九○戴夫人墓誌銘戴君熙書四分裱者一角二○十思疏祁君廷杰墨蹟六分○詒晋齊巾箱帖每都收洋四角裱成紙面而加夾板者則洋八角裱成板面而加錦套者則洋一元 
　　字幅○陳鴻壽行書立軸一角綾裱三角五○王雲山行書小屛六條八分○汪聯卿行書中屛四條一角裱者四角○玉雪山行書中屛四條一角○莫友芝條幅六張未裱五角巳裱一元○元和沈共之小篆條幅每堂二角五綾裱另加四角五○毛意香行書條幅每堂三角五綾裱加四角五○廖養泉書五尺字屛條每堂實洋四角裱成者每堂實洋一元 
[購造船械末議]  
　　中國自設船政局以來於今幾二十年所造兵船撥遣於各海口以資防海巡盜之用如福州厦門温州寧波等處所用之船皆出自局内製造而福州設局以外廣州上海亦有造船之廠大約中國海口省分向來於製造船艦一事十分講究未有輪船之時所造皆中國式之兵船如有所謂艇船者紅頭船者以及商人泛海載貨所用之釣船沙船各式皆是自知輪船之利參用西人之法學造輪船以爲有西國船爲之法式而又悉心經理加意學習庶幾可以與西船相衡並駕齊驅於海道之中矣然而分撥各處之船不爲不多而設當有事之際欲藉以載兵備戰而又輙病其未能合式不免以重價購諸外國何也蓋西人於武備一事精益求精前所製之器不及數年而又改換新式别國方行購置而孰知已不適於用勢必續購其新者而用之乃新式者又復精益求精輾轉購辦其費不資於用兵一道仍無實濟卽如中國之購洋鎗自同治初元剿平粤逆之時所買洋鎗至於今日咸以爲不適於用厥後名目不一制度新奇有名林明敦者有名來福者各省購置不能擇善而從往往以委員之精明庸闇爲洋行中人所蒙蔽或有委員貪圖賤價與洋商串通加價報銷更有各處皆需買鎗而外洋製造不迭卽是一鎗而先以賤價許此省委員繼復因彼省價貴而發電信於外埠易船以來先應彼省委員而前辦者不能應期收貨玩時愒日大有虧空之虞此緣鎗式不一故洋商與洋行中人得以上下其手而委員因之受累軍營因之誤事也鎗旣如此炮亦宜然若夫船則更價貴矣假令中國自造之船不能適用而購自外洋外洋時換新式此船方來中華而更有精於此船者若不更買其精者則慮敵人以精者來而我無所禦之若必求其精者則又嫌於價値之貴而竭帑藏借國債以買之較之購置新鎗尢爲難事竊謂製造固不足恃卽在中國與洋商定買亦不可恃昨報述船政局黎星使因駐德國欽使李觀察咨請派員前赴德國監造鐵甲船業已派陸韋二監督並隨帶粤閩寧人前往約計已可出洋此舉誠可謂妥善之極者矣在船政局需買此鐵甲船而不由駐華之德商定買或繪圖樣以託其寄回德國定造必咨請李觀察親與該國船廠議定製造蓋近來最好之鐵甲船取材如何加工如何安炮若干尊載重若干墩觀察旣在該國自不難盡心考究詳稽熟識而後定不慮此船旣成之後又有新式者駕乎其上也乃觀察以爲在德監造固不慮德人之欺而使船政局之人來德監視並資練習講究則尤可兾中人之會悟是二君之用心皆能竭盡於武備之中者也此後中國如有購船之事皆援此次之例由欽差在外洋定造而使内地委員帶領匠役學徒前往監視則我中國將來武備之盛自能與他國相抗矣雖然船爲費帑至多之物而購買鎗炮亦非易事鄙見以爲派員與洋行交易定議之後亦須候至數月而所買之貨始到同是曠日持久不若傳電信於中國欽差令其在外洋選購而一面委員附船出洋親取其貨以歸則雖所買之貨不必卽爲上上等而經手之弊自絶也 
 
 

Page 2

 
 
第二章 
[日本大言]  
　　日本西字報載有日本新聞紙言其本國戎備一論字林報採而錄之今照譯於左據云英二月念二日辰刻該處接到宍戶大臣致日官電音其中所言外人未及知之惟傳言云中國已有兵船駛往日本故日本亦預備防守各口有兵船名富蘇干者奉命至長崎防戌又聞日使已離北京雖彼時尙無實信惟中國兵船雖間或有一二艘往來日本口岸恐此時或有加增則華人之意卽有叵測矣前時中俄齟齬俄國曾調集兵船多艘以爲恫喝之計中國或用此策亦未可知然卽使中國果有此意而欲規復琉球則日人决不任受也中國素來著名積弱或者此時以備俄之故整頓戎務因卽移此師問罪於日我國卽不欲與之尋仇然苟中國果有兵來則日國調集水師亦屬易易想此時俄人决不助中第俄人欲在東界廣地以爲屯兵之計此時中俄成和俄兵無所用武中日啓釁則俄將從中取利惟俄人則必由日本北境而來中國則由日本西南而進我國分兵禦敵不無可險然亦不離阻拒也又或俄人乘中日搆釁之時欲取高麗各海口則日人必當力與之爭蓋高麗各口倘爲俄人所佔則日本東境之利大有所損故不得不爭也說者謂若是則日本以一國而欲抵禦兩强勢將借助於他國然日人决不出此緣借他人之兵以禦敵似乎倚托他人卽如土耳其在希拔土坡地方與人搆釁借助於他國得以獲勝而其後竟難於自主故日人不爲也夫中國之兵雖多於日而半皆無用易於摧敗俄兵之來日則取道不便轉運多艱亦不能致命於日如中國果有兵來吾等皆當奮其敵愾同仇之志焉又言俄國前與中國有隙曾欲結好於日日人亦以爲俄人必不生心於高麗兹聞租界傳言云中俄和局已成刻下俄人欲爭繩山縣鄰近剛金渡之口岸名離閘里甫之地俄國近來東界除琿春宜可里司及黑龍江口岸之外别無他處口岸卽所有數處至冬卽氷行船亦多不便每至冬寒俄兵勢將移駐他國因此或思另取别口前俄國於一千八百六十年忽奪日國脫希羅口岸至今人猶不忘今俄與中定和而乘水師無事之時以取離閘里甫之地亦在意中日之與俄别無衅隙惟彼欲爭高麗則日人决不肯讓勢必搆釁然日人亦初無所懼前者俄國曾有備戰之炮船二十四艘停在日國以我國之砲船較之亦不見日船之有遜於彼其俄兵之在琿春而近高麗者其數不過一萬及萬五千光景而且載運不便每船不過載兵三四百名止少需船二三十艘方可敷用如再加糧餉軍械等件當添用船十五六艘且日俄旣已失和則煤及糧餉無從裝運除非香港及上海兩處之地稍爲便易俄人之來其難如此則無論水陸兩師均不足爲日本之患也惟此時中俄和約尙未見過以意揣之俄人亦未必欲在高麗更開口岸第日國所關心者則深恐其有覬覦高麗之心故我國必以防護高麗爲要設或中俄分兵以攻日而日旣防本國仍當兼防高麗卽中俄之交旣固而合兵與日爲難然中國亦未見助之以兵不過助以糧餉而已又烏足以挫日人哉 
[鎭江氣候]  
　　本月初十日鎭江來信云該處近日寒雨殊甚北風亦大加以冰雹雪積頗厚竹樹之枝皆爲壓倒初九夜雨雪交加之時忽又雷電交作殊堪驚詫說者謂天氣若是恐不免致蝗蝻之災也 
[虐妻致斃]  
　　季常之懼徧於人寰雖有丈夫散不能救藥固屬可笑乃或反其道而行之琴瑟罔敦凌虐滋甚致使紅顔弱質慘被摧殘生則向隅死猶非命稍有人心者當不出此然訟獄可免而報應難誣如所聞天津楊柳靑某甲一事泚筆紀之可使無情人知所鑒戒也某甲者津之楊柳靑人父母早亡無叔伯兄弟家惟一妻業行舟之拉短豫河走一次所謙不過津錢三兩千文西河尙不滿此數而爲期約須十日或十餘日且又雇去不雇來來係順水可以不資指臂之助故是役辛苦異常獲利無幾者乃甲猶沉湎於酒罔顧家用且虐待其妻醉後輒肆謾駡或揮老拳妻淚常承睫體無完膚忍氣吞聲已歴數載一日將分娩糧無隔宿囊乏分文妻母家亦貧困勉湊米麥兩斗遺女時係初冬誕彌厥月卽便入九禦寒之具甲巳付諸酒爐妻産後袖薄衣單萬分苦楚母氏憐之百計張羅爲贖衣被各一事甲初糶米麥繼質棉衣所餘一被猶欲謀作酒資妻思從夫則難以對母爭之綦切而老羞成怒不問其産餘體弱又以毆擊相加卒之被仍取去而茅簷永夜苦寒更甚於日閒夫也不良孤燈飲泣而已一夜寒風砭骨飢火燒心小孩啼哭不已亟欲哺兒苦於無乳一時九廻腸斷萬箭心鑽因思生受折磨何若死無聞見遂繫帶窗櫺雉經而死死後母家人來見傷痕遍體撫屍大慟欲興訟而未果會甲姑氏新喪姑無所出卽嗣甲爲子給以腴田數十畆房屋三椽並爲謀續娶一媳而村中共知前事無與論婚者乃娶於獨流某氏獨流去村三四十里女家係業農者甲平昔不名一錢其役婦尙如奴隷毆婦等於仇讐至此居然素封氣燄倍加續婦初則逆來順受嗣悉甲實不可以理喻情遣每一被打卽便歸寧嗾諸昆弟尋甲報復曾未一年大歸不返羣謂其虐死前妻宜爲今婦所棄詎天之報施忍人正猶未已不久甲得瘋病哭笑狂言無刻安靜忽覓刀自洞其腹出腸數寸挽成一結時奔馳街市以腸示人臭穢不堪言狀近則斃於路隅由家人用蓆捲埋云按某甲天良喪盡乃得承姑氏基業燕爾新婚咸疑天道之不可恃迨至痼疾忽加使自戕而身死乃知彼蒼誠非夢夢者矣 
[雨雪過多]  
　　月初揚友來函謂該處春寒嚴峻朔風晝夜怒號頗似隆冬光景河面凍痕堅厚檐下冰筯垂尺許本月初二三日大雨如注間以大雪如再苦霖不輟又恐春麥受傷故昔之望雨者今轉而盼晴矣 
[焚典定案]  
　　揚郡同益典失火一案前經甘泉縣桂大令查勘情形通詳各憲請援東台縣李德和典失愼成案照本賠償免扣利息近奉督憲批飭准其照辦卽經錄批示諭當戶見示歡欣感戴頌聲載道其示附錄於後欽加同知銜補用直隷州江南揚州府甘泉縣正堂桂爲曉諭事照得甘邑同益典失火延燒貨物應行照本賠償前經本縣查勘情形幷援引東台縣李德和失火延燒貨物免扣利息賠償成案通詳各憲核示遵辦業經出示曉諭在案兹奉兩江總督部堂劉札開據該縣詳稱同益典失火燒燬貨物援案請示賠償等情到本部堂　此除批臬司會同藩司轉飭遵辦外合先錄批札飭札到該縣卽便遵照批示辦理等因除俟奉到藩臬兩憲轉飭公文再行定期出示免扣利息一律照賠外誠恐當戶未及周知懷擬懸望合元錄批曉諭爲此示仰各當戶人等一體遵照毋違特示計錄憲批查例載典商收當貨物 
 
 

Page 3

 
 
第三章 
自行失火燒燬者以値十當五照原典價値計算作爲準數按月扣除利息賠償據詳同益典自行失火延燒貨物當戶大半貧民似宜格外體恤請照東台縣李德和典失火成案免扣利息賠償應准照辦除錄批逕札該縣遵照外仰江蘇臬司會同藩司速飭查明東台縣李德和失火成案出示曉諭賠償幷查明有無未被燒燬及搬出各物同燒燬貨物逐一挨號開造淸册呈縣轉詳查核仍候漕部堂撫部院批示繳 
[錢市傳聞]  
　　閩省自道光年間禁用鐵錢而銅錢日少錢票日多旣有大錢小錢之分又有大票小票自一千至數十千不等小票自七八百至一二百文不等大錢以文經鋪票爲可靠小錢以寳春舖票爲最穩卽所謂台錢城錢也自去冬禁用小錢後小錢票盡歸無用刻下無論城鄕皆以大錢貿易已無分台錢城錢矣獨惜錢價貴而物價益貴閭閻小民營生不易有地方之責者尙其於市道加之意哉 
[增造輪船]  
　　福州船政局聞現欲製造二千四百匹馬力之快船一艘其船圖已於前年由法國購來刻已在香港採辦鋼鐵各仵一俟暹羅木料運到卽行開工惟未雇用洋匠只憑華匠及出洋回華之生徒商辦未知閉門造車果能合轍否又聞李伯相欲于吉林地方開設船塢多造輪船以備防海之用是誠可謂憂深慮遠者矣果能費不虛糜工歸實事安見中國武備不日起有功耶 
[雨中失愼]  
　　去臘蘇郡火災疉見雖由天意亦由日燥風乾所致乃本月初三夜初更時淋漓春雨勢若傾盆胥門外光粉作突因晚炊失愼竟至燎原維時雨勢雖大而火勢尢猛不可遏滅焚去房屋數椽當夜水龍奔援者僅有三架盖亦爲大雨所阻也 
[風痧爲患]  
　　日來蘇郡各處嬰孩都患風痧之症犯者幾於十病九凶大致以去冬風燥過甚而今年又以雨雪交加春寒凛烈此症發洩不暢卽致内陷肺閉時下醫生聲價自高而本領多係平常然則保嬰者不可不知所謹愼也 
[天花盛行]  
　　入春以來南昌幼孩多發天花按此邦傳種牛痘已十餘年鼻苗宜早絶種何至今猶有是患初亦不知肇自誰家幸風氣尙正上月二十前所發諸孩往往初極危險而卒化險爲夷得以保全無恙近日狀元橋之天花宮酬神者車馬塡門絡繹不絶香火頗極一時之盛云 
[江西官報]  
　　二月初一日撫憲牌示照得右營右哨千總熊煒煌現准兵部咨俸滿調考所遺該千總事務今本部院查有右營武舉蔡斌堪以委署又藩憲牌示署浮梁縣馮蘭森調補淸江縣缺應卽交缷赴府淸理交代再行來省候飭赴任所遺浮梁印務以星子縣任玉琛調署遞遺星子印務以准補義寧州盧承署理又奉撫部院行准吏部咨覆新班遇缺補用府經胡昌緒准補南昌府經員缺分簡補用典史余希亮准補武寗典史員缺儘先補用縣丞叚昭准補廣豐縣丞員缺均應飭赴新任 
[重禁串客示]  
　　寧波府正堂宗示串客淫戲備極醜態引誘男婦敗壞風俗一槪嚴禁有犯者無論地保圖差宗房幹首村民仍准捆送有連同賭具獲送府縣衙門者每獲一名賞給一千文能獲十名賞十千文以次遞加其藉廟會開賭之賭棍連賭具捆送一名亦賞錢一千十名賞錢十千文以次遞加務期官民齊心嚴禁獲拿爲地方除害如地保屋主地主等通同狥隱者一倂拿辦毋違特示 
[書院課題]  
　　關道憲劉觀察前日臨敬業書院甄别生童兹將題目列左生題其心休休焉其如有容焉人之有技若己有之人之彦聖其心好之童題君子之所以教者五有如時雨化之者通塲詩題賦得杏花城郭春旗雨得城字五言八六韻 
[星使將臨]  
　　駐劄日本星使許竹篔太史出京日期已列前報兹悉莫邑尊已飭差在廣肇公所預備行轅並着在招商局金利源碼頭伺候大約使節不日來臨也 
[獻員晋省續聞]  
　　前述英會審委員陳寳渠太守欲赴金陵謁見劉制憲嗣因公冗改期兹悉實緣案牘紛繁殊難得間故行期又經更改須明後日乘輪晉省云 
[車夫選事]  
　　法公堂昨據原告張炳投稱我等三人出城至浦灘有野雞馬車夫來拉坐馬車但該車祇容四人見已坐有兩客因欲另坐一車詎該車夫將我帽子搶去幷用馬鞭肆擊又將綢洋傘折斷其時馬車夫約有二三十人故偕行之兩人亦被打傷旋幸執獲錢福南李阿本兩人送捕請究錢李兩人供稱彼等將洋傘擊我以致折斷翁太守謂馬車夫拉人肇事久有所聞不必抵賴復據巡捕頭稱近來小東門地方之馬車實情不守定章雖由工部局收捐而各馬夫亦太選事翁太守謂嗣當嚴立章程今先將錢福南李阿木兩人各責五十板以儆 
[指竊候訊]  
　　小東門外某茶館夥張桂生投稱王省三來店吃茶被其偷去銅面盆一隻旋搜其身畔祇有濕手巾蓋其先已出門一次想早藏過矣因鳴捕拘案請究翁太守訊及王省三據供是寧波人本習藥材生意現在到申覔業寓在四明公所内吃茶是實從未偷盆手巾係張在地上拾起者問官研誥再三堅不承認斷着暫押再行發落 
[殞命花叢]  
　　英租界打狗橋北堍靠東之某花烟舘有某甲於前夜住宿昨晨臥牀不起妓與鴇喚之不應諦視己氣絶矣當有人通知甲家旋又有人出爲調處未知其如何了結也 
[火藥可疑續聞]  
　　昨報列火藥可疑一節兹據黃渡鎭大營内之營官張君赴英會審署會晤陳太守謂此火藥四十三箱本欲裝船載往黃渡因連日天雨恐致潮濕故暫寄在南京路地方之友人某買辦處現被捕房將火藥提去可否飭令發還太守謂此事須得禀明道憲候示辦理昨晨太守問平捕頭火藥如何安放答稱已另置小屋内安放妥貼並稱工部避定有章程毋論中西商人存儲火藥均以二十斤爲限違則議罰蓋深慮貽患也今該買辦處寄存火藥如許實干例禁刻下此藥應否給還尙請核奪太守謂俟禀過道憲再行遵諭處置云 
[索找涉訟]  
　　西洋人赴英公堂禀稱前向陳三之廣貨店定辦衣鏡兩面言明式樣須得合一價洋四十元先付洋三十五元豈知送鏡來時二面大小不同與論支吾是以應找之洋未付昨經過該舖門口被陳等數人將我扭住索取找洋且被扭落帽子我令同至捕房分說 
 
 

Page 4

 
 
第四章 
伊等又不依從故訴捕傳同該舖夥等投案請斷並稱我確有洋銀付彼因鏡不照樣扣住找頭如何傷我體面請爲判罰陳三等供此洋人來店定購衣鏡二面稱要大小一式先自看定玻璃再爲裝配木架稍有參差找洋應得照付陳太守得供之下謂該舖夥陳三等索取找欵固屬應爾但不合恃蠻扭索着罰洋二元令西洋人找與洋三元完結西洋人復稱我係衣冠中人受此羞辱又係衆目環覩心實難甘太守曰今日會審之西官未經到署爾旣不服着兩造均於下禮拜一投候覆訊核斷 
[任貞女節烈詞]  
　　誰謂妾不嫁一雙花燭靈牀下誰責妾不死舅姑見妾如見子妾夫墳草草靑靑妾身未亡妾心冰薺非甘蘖非苦十載翁姑卽父母大家别夫向夫泣豺狼紛紛死來逼妾獨慷慨赴清波泉下啼痕心上血輕死胡爲節惜死胡爲烈怪哉任女擇何精兩字分明反復吟吁嗟乎古來忠孝有是非生死關頭危乎危[  鑑人氏稿]  
[淮陰侯約台歌]  
　　吁嗟侯兮非釣徒爲商爲吏饑來驅鹿亡兎走何足慮一竿常抱心躊躇天下紛紛一舉手齊王下殿楚王走相皮容易相骨難擲竿而起登將壇才無用處死不憾此身一出無絳灌狡兎旣盡狗無功始終不叛是英雄吁嗟乎將兵不難將十萬難在漂母籮中飯[  鑑人氏稿]  
[題湖熟鎭梁昭明太子讀書台八景]  
　　古城春色縱橫雉堞没芳塵殘壘依然故國濵名勝無徴前代史往來有素　年春長河淼淼開雄鎭萬塚靑靑盡古人漢碣唐碑銷劫火銅駝難覔舊荆榛○野渡橫舟秦淮渡口草如茵昔日樓船化作塵處處芳塍空野燒依依楊柳斷行人河梁愁煞重來客畫舫沉埋六代春惆悵故園鋒鏑後誰從榛莽指迷津○秦淮漁笛秦淮烟水問蒹葭蓼溆漁汀住幾家百里驚濤爭虎踞一枝橫竹賣魚斜樓闌誰倚珠簾月蘆火宵迷玉樹花桃葉桃根人未醒肯傾俗耳洗筝琶○太湖秋鴈緑繞平疇長荻蘆鴈行斷續雜鷗鳬歸來客夢人千里呌破秋霜月滿湖雲路幾曾摩太華烟波何必讓姑蘇樓頭一陣驚寒起幸有同聲調不孤○香林晚鐘疎鐘遠送韵迢迢僧在樓頭月在霄幾見殘烟颺古寺難忘半夜泊楓橋無聲秋雨宵何寂側耳霜林漏正遙摩詰年來心似水南安雖近不能搖○書台夜月蕭梁故舘近河干倒影樓臺水一闌巨眼千秋誰抗敵前身咫尺仰高寒當年月旦爭名少到此文人下筆難不是吳剛修桂斧秦坑久墮劫灰殘○赤峰晴雪家山迤邐雪花殘烘透晴霞日一竿素粉不匀烏彩薄紅顔到底白描難天回陽煦嵐先煖我奪燕脂畫裏看谷口泉香鳴戞玉近來滋味倍淸寒○天印斜陽淮流縈繞水凄凄屛障高搴夕照低幾疉山腰隨舵轉一方艸色與天齊於今佛國銷烽火昔日仙人有雪泥指點風帆沙鳥處江聲猶在白雲西[  金陵湖熟鎭鑑人氏稿]  
[和楓溪澹霞女史消寒詠原韻卽請繩政]  
　　新詩相對靜無聲翰墨知音倍有情安得與君同把袂圍爐小酌解朝酲朔風刺面怕凭欄轉瞬韶華歲又殘最愛冰心無俗韵朗吟東閣不知寒[  安吳女士土韻仙未定稿]  
[光緒七年正月二十日京報接錄]  
　　○○熱河正總管奴才巴克坦布副總管奴才世序跪奏爲一年用過經費銀兩數目循例奏祈聖鑒事查光緒四年分熱河園内各處用過經費銀兩數目上年業經恭摺具奏在案除用存銀一千三百五十四兩三錢六分一厘據河屯協副將等交納光緒五年分房租地基銀三百八十三兩一錢八分九厘由新添孀婦養贍用餘銀兩内撥歸銀六兩舊管新收通共存銀一千七百四十三兩五錢五分光緒五年正月至十二月連閏月熱河園庭内外各廟年例應放香燈供獻口分曁圍塲敦仁鎭遠神祠協義昭靈神祠香燈更燭等項一年共用過銀四百二兩二錢六分五厘除用存銀一千三百四十一兩二錢八分五厘入於光緒六年應用所有光緒五年分用過經費銀兩理合恭摺具奏並照例造册呈報總管内務府查核謹將用過銀兩悉數另繕清單恭呈御覽伏乞皇太后皇上聖鑒謹奏軍機大臣奉旨該衙門知道單倂發欽此○○熱河正總管奴才巴克坦布副總管奴才世序跪奏爲熱河會計司現存銀兩提撥緣由恭摺奏聞仰祈聖鑒事查熱河會計司收存御馬口分一項係每年各莊頭所交雜糧折價銀兩前經奏明作爲熱河官兵俸餉按季動支在案嗣經前任總管松桂等查明御馬口分項下銀兩旣作爲官兵俸餉正欵除照例咨報外每於年終徴收後請將此項銀兩一倂歸入奏報以昭愼重等因於道光十九年三月十四日附片具奏奉硃批依議該衙門知道欽此欽遵在案伏查會計司外庫所存銀兩自上年十二月十七日奏明提撥存銀四千四百六十六兩四錢九分六厘奴才等遵照成案卽將此項銀兩如數提撥歸入明年俸餉項下支用至本年各莊頭應交雜糧折價銀四千四百六十六兩四錢九分六厘經奴才等督催均已全數徴齊擬請歸於外庫另欵收存以備次年預提俸餉之用除照例咨報戶部内務府備案外謹將提撥收存銀兩數目緣由恭摺奏聞伏乞皇太后皇上聖鑒謹奏軍機大臣奉旨該衙門知道欽此○○熱河正總管奴才巴克坦布副總管奴才世序跪奏爲經費生息一年出入銀兩數目循例奏祈聖鑒事案查嘉慶二年奏准賞借銀八萬兩交熱河道按一分生息又於道光二十六年奏准續交熱河道生息銀六千兩亦按一分生息每年所得息銀作爲蘇拉孀婦錢糧齎遞奏摺公文各項差務盤費苑丞苑副正副千總等公費心紅帋張各處笤掃堆撥坐更皮襖寒炭更燭以及園庭各處補砌城墻粘補歲修活計等花用歴久遵行在案查上年奏銷生息後存銀五千四百六兩六錢三分三厘今由道庫領到光緒五年十一月至本年十月七成本生息銀六千七百二十兩又領到光緒五年十一月至本年十月續交七成本生息銀五百四兩由加添錢粮項下撥歸銀一千一百四十五兩二錢兹遵奉部文扣存攤支各欵減平餘銀三百七十兩八錢三分三厘新陳共銀一萬四千一百四十六兩六錢六分六厘遵照原奏核計一年放過蘇拉孀婦錢粮齎遞奏摺公文各項差務盤費苑丞苑副正副千總公費兵丁坐更皮襖並遵旨减半放給各處心紅紙張笤掃寒炭更燭等項用過銀六千三百七十二兩一錢九分以及園内外各處粘修値房庫房並修砌城墻等項用過銀一千九百九十二兩三錢七分三厘以上 
 
 

Page 5

 
 
通共用過銀八千三百六十四兩五錢六分三厘除用現存銀五千七百八十二兩一錢三厘再查熱河官兵紅白事件所需銀兩曾在廣儲司請領嗣經奏明改由生息銀兩項下每年動撥銀一千兩應用在案今照例撥銀一千兩作爲紅白事恩賞之用外實存銀四千七百八十二兩一錢三厘存庫備用謹將現在用過銀兩數目另繕淸單恭呈御覽仍遵例造具細册呈報總管内務府核銷理合循例恭摺奏聞伏乞皇太后皇上聖鑒謹奏軍機大臣奉旨該衙門知道單倂發欽此 
[浙省撫轅事宜]  
　　補二月初五日前署江山縣補用知縣朱樸自衢郡專丁來省禀知交缷江山縣事遵照新章在衢郡候算任内交代鄞縣縣丞張乃大泗安巡檢趙同毅慶元典史余植亨俱禀安禀辭赴任正任烏程縣丞周延祚補用縣丞襲錫琦戴延慶夏敬功俱禀辭赴津局差沈繼椿服闋來省禀到府經歴劉啓翰由京回省禀到並銷管送貢絲差巡檢姚善禀知奉臬司札委分巡上三段保甲差叩謝本日到段陳祖昭銷下六段保甲差並禀知奉臬司委望江門外保甲差叩謝○初六日福建補用同知何徴服闋由山蔭籍來省禀謝卽辭赴閩知縣胡湘春禀知奉厘局委接辨平湖厘局差從九品裴鳴謙禀銷上六叚保甲差叩辭赴海運津局差○初七日補用府張濬萬禀知奉憲委孝亷堂點名收卷差 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
