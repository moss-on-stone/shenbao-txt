# 1882 - 234 - 4903350

 

Page 1

 
 
[康煕字典出售] [  點石齋主人啓]  
　　本齋縮印康煕字典一書久蒙海内文人珍賞不脛面走重印業巳數次現又盡數售罄兹因重加刷印益覺墨色停匀裝潢雅致訂成兩本外加夾版刻巳竣工卽日出售每部收回工本洋二元一角五分正售處仍照曩例諸君請卽賜顧爲幸 
[辦理高事需才論]  
　　中國人才可謂衆矣内而總理衙門部院大人下及庶司百執事外而督撫司道府縣方面降而至於丞倅佐雜凡一技之長莫不效能於盛世又何慮不足之有卽在武員旗營緑營統領指揮類皆功高望重之輩設有意外之變布置自必裕如今而曰人才難得不亦傎乎然而治世之能臣未必皆濟變之才也方今各國通商洋務爲中國所最要而辦理洋務者内而總理衙門總其成外則兩洋大臣主其事下此供奔走任驅策者亦必熟悉諳練之人中國此時風氣漸開於洋務一道尙不至如前時之鄙不屑講然欲求其果有實效田觀者則亦不數覯也况目下日高之釁方開高麗爲中朝屬國勢不得不謀所以保護之方苟非其人豈足膺斯重任刻下雖已派委馬眉叔觀察前赴高麗丁雨亭軍門帶同兵船偕住二君久精於洋務自不難折衝於樽俎使高麗危而復安俾日人進而復退然頃聞華船駛入高境欲取捷徑以爭日人之先而先籌已早爲日人所佔然則此事之棘手亦可槪見此丁軍門之所以急回津門再請方略然後復增兵船前往也惟是閫外之事雖可責之將臣而閫内亦必當有運籌决策爲之從容壁畫現在中國籌辦洋務諸大員中除總理衙門諸大臣外李傅相奉訃　艱回籍守制南洋大臣又勢不能以兼顧向者中國有外洋交涉之事尙可與英國駐華公使威君相商如前此日本臺灣一役亦得威公使爲之排解而旋底安定蓋威君雖係英人而其駐中國也久於中國情形頗爲熟悉而其威望久著一言九鼎足以取信於隣封故日人雖有狡焉思啓之心亦不得不爲之折服目下日高失和牽涉中國中國倘不便自爲出場亦不妨商諸威君爲之轉環英國以持盈保泰爲志以解紛排難爲懷度必不因威君越俎爲中國代謀以此爲罪也乃日事正亟而威君已啓行返國是中國又失一臂助也德國駐華公使勃君蘭脱近年亦爲中國所倚重凡一切製造鐵艦戰械往往與之商辦勃君亦竭盡心力樂於效忠然僅恃勃君一人究亦未能專資倚畀故竊以爲當此時事孔亟之際李傳相恐未便仍居苦塊也夫國家當有事之秋大臣本有奪情之例首者傅相奉諱之日朝廷再三慰留並特命王大司農赴津宣諭爾時傅相若遵旨留任亦無人焉議其後者而傳　 
相則以時際承平則無軍旅墨衰從事情有難安故雖勉從百日之後起視練軍之旨而於大學士直隸總督之任則决意堅辭目下在籍守制寢苫枕塊竭盡孝思閉門讀禮不預外事赴弔者見其顔色之戚哭泣之哀亦不忍以他事相瀆告然中外諸人莫不翹首跂足以望傅相之復起風采隱然不啻裴晉公之繫天下安危文潞公之爲外邦起敬值此危疑時勢得失之機間不容髮謀之而臧不特高麗蒙其庥中國亦受其福謀之不臧不特貽笑於日本抑且見　於他國近觀中國之人情遠徵列邦之志向直有斯人不出如蒼生何之意然則傅相於此亦有不得不移孝以作忠者吾知奪情起復之諭下而中外人民有一時歡聲雷動者矣郭令公免胄見回紇而萬衆羅拜馬前張魏公復起視師而敵人隱爲奪氣詎謂今人遽不逮古人耶 
[設壇祈雨]  
　　鄂省天氣自六月十三日晴霽至今一月之中惟初四日陣雨解凉稍適人意次日仍舊開霽目下就水勢而論似乎不雨無妨若論田作則望雨孔殷故江漢兩邑皆次第禁屠祈雨街巿已張貼禁條先由江夏縣於初四日設壇祈雨漢陽　則於初六日亦設壇求雨各飭僧道虔誦雷部大雲輪經惟望早沛甘霖以慰三農之望未識蒼蒼者許之否也 
[一夕兩災]  
　　漢臯本月初八晚間八點鐘時突聞警報查係大火路堤外燕山橋遭焚篷屋數家其失愼之由四七月内漢口家家燒紙荐亡稍有財力者加以延僧施放焰口該篷是夕因焚紙時恰値大風又當各物枯燥遂致延燒蘆簟立兆焚如幸起水尙便又係空地不致蔓延隨卽撲滅但焚斃一歲半之小孩聞係單丁殊爲可慘旣而各水龍回局約十一點鐘後又聞警鑼報災查係張美之巷後劉祥興紅緑紙門神作坊失愼焚燒後進作房數椽竭力灌救當卽撲滅聞係緑紙堆自行生烟出焰所致按緑紙與油帋兩種皆需硫磺宜平堆而不可竪堆否則日久與地氣相激自然出火暮夜中猝不及防其何能制聞該作亦焚斃一男子云係傭工者亦可哀也 
[西溪命案]  
　　前月念七日温州大西溪竹坑之林姓鄕人來縣喊報命案詢因隣居李某物起釁以一盌之微致罹破家之禍曾經隣右親族説和着李某出錢三百五十千作身後厝塟之資内有族人某因無分肥到手糾集多人將李家搗蕩罄盡李某以爲事巳了結何又糾閙當將所和之欵翻變故林某赴縣喊報仍不過爲需索之計耳張邑尊已着値日總役張慶等前　理處大約無須親赴檢騐於以知西柟溪命案雖多而經官律辦者實屬寥寥鄕愚蠻悍艮可慨也 
[邑尊接篆]  
　　浙江瑞安高明府業已札飭調簾其缺曾委周松軒明府代理兹於七月初一日附搭興盛輪船抵温當卽謁見陳壽山郡尊諭令趕緊赴瑞接印任事所帶幕友跟隨僅十有餘人刻聞擇定初八日接篆云 
[局員更調]  
　　今年温郡各處釐局所收捐數莫不日見短絀惟雙門收數稍足與前相頡頑故該處委員期滿尙未調動至於竹嶼等處俱　敷開銷目下竹嶼厘局委員朱君午峯己禀請病假總局卽委徐君培之前往接手矣 
[僵尸效尤]  
　　前日所報揚州新城石牌樓地方有假僵尸業經被獲審明收禁矣孰意又有尤而效之者當僵尸破案後兩日忽轟傅南門外有一眞僵尸出其厲非常抱樹一撼卽倒其行如飛遇之者棄包而逃尸并不取天明回視仍在原處因此羣信爲眞白於保甲局委員卽白之縣官官笑云此仍是僞作不取包裹是堅人之信且其欲甚大也　 
卽傳幹役某某　鄕便宜行事無論眞假務爲擒獲役去伏於道周俟其出遥瞯之赤身無衣頭披黄毛尺許肩以下多毛其行伶仃而又極速風來則洸蕩如欲倒者疑爲眞不敢下手俟天將明尾之歸見其鑽入一土穴内衆更信之俟日 
 
 

Page 2

 
 
上往穴窺之無所有招土人掘之亦無所有益信之至次夜仍於原路盤兩人於大樹上餘伏於左近未三更果來左樹卽先發空鎗尸一驚仰面望右樹又發一空鎗尸又一驚回頭望卽止步不　於是兩樹齊發鎗尸竟回奔衆因喧逐之鄕人咸起八面兠圍始就獲昨日解入縣官以二尸皆未傷人所截奪者办無巨贓促寛免其詳辦准親屬具收管結領回當堂重責每尸一百小板二十大板游街二日前面一更夫鳴鑼中間二差押一尸頭插黄旗上寫僵屍二字後又一人鳴鑼八勇押後二人高呼來看僵尸不要學此壞樣云新舊二城大小街巷無不遊到詈人者云行尸走肉二人殆近之矣 
[學徒溺斃]  
　　江右人某甲以木匠爲業至皖垣開設作塲有徒年方及冠日前甲買得木料若干在東門外内新河地方貪省脚費卽令徒前往搬運近河處向有一溝去湖不過數尺該徒負木而過失足落溝甲偕人徧尋無獲繼仍得於岸側則已死矣徒父母聞知趕往吵閙甲再三情懇將徒棺殮超度事方得寢所費已不貲矣貪小失大甲之謂歟 
[索租釀命]  
　　皖垣某甲宦裔也弟兄五人藉祖父餘貲頗稱殷富有五房公産之田在離城數里鉄釘洲地方今年應甲輪値日前親帶雇工下鄕收租佃户某乙當繳租錢一千六百文係分兩季付訖者甲向之索取乙負販外出其母妻以大水瀰漫涕泣求緩甲堅執不允迫令供餐守索乙妻無法僞稱上城尋乙及登船卽投河覓死經人撈起己氣絶矣鄕人大譁咸欲鳴官乙懼情願出貲收殮乙母子本係安分者當轉乞鄕人事巳寢息而甲回家後欲將錢五房公派弟兄不允甲獨力難支乙家無錢不能棺殮以致互控到縣聞已由縣騐屍訊辦矣少不更事釀成命案年輕者當奉爲前車之鑒 
[吳中雜誌]  
　　吳中今年三伏天氣凉甚人御夾單入秋以來病症雜出間有飲食如常無端暴卒者如乘馬避巷某氏婦因女家有事連　 
日操勞身子微倦上榻養息詎兩脚一伸卽神志模糊延醫速治已無藥可救未及半日旋入幽冥矣醫家亦不知何病大約夏月伏陰鬱結贜腑一時閉塞不得發越耳保身者宜早爲珍攝也○顧氏治園内多珍禽奇獸如孔雀翡翠鴛鴦鸚鵡以及猿鹿之類點綴林亭以供賞玩舊有灰鶴一雙今復得一白鶴素翎侔雪丹頂凝朱舒頸長鳴戞　清遠聞鶴須五百年而白則亦不易得之物矣○胥門内學士街隆興庵僧人遍遊城内捧佛募化又在學士街墻上大書每逢朔望男女虔誠拈香云云金明府因其哄動愚民男女混雜出示禁止着僧綱司將該庵封鎖聞此僧係黎里人曾在木瀆募化有招之談經者該僧茫然不知遂被逐狼狽而去 
[漏捐重罰]  
　　自粤逆亂後始有卡捐因非正供故偷漏者僅予薄罰以示懲儆江南兵燹之餘瘡痍未復厘卡稠密遠商不至左侯相爰有减捐之議皖撫裕中丞飭凡拿獲漏捐只完正稅並不科罰蘇撫衞中丞办有罰不得過二倍之示皆所以體恤商人培養元氣宜爲遐邇所感頌而各局司事不能仰體憲意苛搜重罰冀得二層之分奬初三日鎭江數客帶黄花菜二百五十担核之蘇地時價可買洋一千餘元爲閶門外落地捐司事扣住船隻共罰錢五百二十五千文據該客云駁船已鎖住三天倘無行家借欵代完早爲了結則是夜適逢大雨貨物潮爛必致全本皆喪是猶爲不幸中之幸也 
[城頭墜馬]  
　　初三日下午蘇閶門城頭鼓樓邊忽墜下白馬一匹卽因傷而斃血肉狼藉適當城門之口道路爲之梗阻喧傳許久馬主始來領收據云該馬到蘇未久因前日放青忽然逸去遍尋三日下見而城墻且不許閑人行走故未曾找及該馬在城上不知何故驚躍而墜猶幸墜處適無行人經過否則不堪設想矣然閶門爲肩摩轂擊之地今空寂如此則巿面之清淡亦可想見矣　　 
[失銀成瘋] 　 
　　輪船竊賊天津向不多見前獲祁二枷號示衆以爲絶無僅有耳詎新南陞船上竟有被竊多金者其失主蓋山東人某把頭也東省行役行李盤纒向歸一人兠攬謂之把頭相沿已久是期新南陛開行某攬帶四百餘金置之一木篋之中外加鎖鑰提防甚固船於翌晨啓椗某於四皷略一合眼而木篋已歸無何有之鄕醒後趕尋得之於僻隅底破而銀巳烏有告之船主遍覔無着具禀海關委員及海關道憲贓賊仍弋獲無期該人因急成瘋四處亂奔目下已無下落矣 
[行善獲報]  
　　女人犯事到官案未審寔或罪之小者皆發官媒看管而官媒逼令年輕之犯賣奸圖利貞烈者因此憤激喪生懦弱者遂致含羞失節其害人之處較差役凌虐罪犯尤爲可惡本館曾著爲論説冀邀釆風者之俯聽力除積弊全彼堅貞不料公門書吏中竟有先宰官而爲之者是可嘉巳丹徒老吏陳文洪素性長厚因見女犯發押官媒每致失節心存不忍爰捐錢數百千禀明縣官在儀門内設立女監一所每日由官泒親信家丁騐封一次免受官媒之害女犯之陰受保全者已非淺鮮可謂放慈航于孽海矣而作善降祥天道不爽陳有子讀書年將不惑屢試輙蹶一芹尚慳自陳創立女監今年科試子卽入學全人之名者天卽以名報之太上所謂善惡之報如影隨形也公門中人尙其鑒此而修行乎 
[誤服寫方]  
　　家有病人未肯延醫而先謀事鬼敬備牲醴焚冥鏹雖費數十緡而意殊不吝此鄕愚之惡習士夫弗爲焉醫藥無效騐捐數十文香燭之貲入廟求籖卜笤乞所謂仙方者鄕愚固有之而士夫亦偶一爲之若夫呼良朋結道友自命爲某祖師之大弟子設壇扶乩有事必敬叩此鄕愚所斷斷不能爲獨士夫則酷信之而不疑然事固有因此而滋悞矣近聞有某生其鄕籍姓氏姑從逸授徒於里婦甚賢躬操井臼雖頻年食貧無怨色生於誦讀外深好扶乩妻以信水不至者四閲月神疲好睡多嘔噁延醫診視亦無人下一斷語生乃毅然曰舍我祖師而不問惟庸醫是求宜其病之不得瘳也爰默禱于壇俄而得方乃紅花當歸等味歸令細君煎服一劑而血崩如泉生復躍而起曰今而知斯症實血臌脤也非祖師其誰治之次日胎下僕媪察得已略具人形告之生生親視之乃信然己無及矣有竊笑之者謂之曰祖師打胎噫吁殆謔而近於謔歟 
[匿女被控]  
　　宣武門外大吉巷夏姓販賣人口爲業其妻張氏出入巨室遇有納婢置妾者張慣作撮合之山因之積有餘貲數年前曾自買一女長眉秀項中上姿容豢養已及十齡頗加珍愛呼之爲女實將奇貨居之也同院袁姓向充坊役窺其囊充垂涎已久五月間勾串隣人康姓乘間將夏女誑出携至本巷唐姓家玩耍康復給女曰我往某家赴一約去之卽回汝在此少候不可亂走女諾之康卽去唐家女眷素不疑康且喜小女子靜好聽康留女自去抵暮康始來接女復趁天黑人靜悄移女至他處存養夏自午至晚失女不見各處尋找袁徉作不知相慰藉并出外作代覓狀次日語夏曰汝女消息我訪知一二但須相贖夏問贖價若干袁以銀五十兩對夏出銀二十兩袁摇首曰難而妝點之間被夏覷破端倪卽往北城坊控袁隱女索贖袁與康見勢不敵因倩人説合將女献出其事方了 
[毒菌害人]  
　　俗傳山毒山菌蘇郡太湖七十二峯之間每於夏秋時鄕人皆入山採菌售賣其價甚廉而其味甚美居家無不食焉惟常　 
有毒菌傷人之事故煮食時須以銀器同煮以騐有毒無毒近聞莫釐峯麓之席家河地方有徽人開設糧食油酒店其對門卽徽麫店有數鄕人 
 
 

Page 3

 
 
在酒店醵飲正嫌無物下酒適有賣菌者至鄕人以青蚨八文買菌一籃卽在糧食店燒煮并向麫店取切麫三斤迨將菌麵煮熟復邀麵店主及糧食店夥同食計共七人食畢而散移時毒發麫店主與糧食店夥皆不及救而斃後悉同食之鄕人亦斃其二餘三人得大吐而愈聞一人吐後羣雞啄食其餘遂皆倒斃又一人吐在猪圈傍豬食之亦死其家將猪宰割燒煮詎骨肉俱黑因不敢食而棄諸河明日棄肉之處水面死魚甚多並悉賣菌者亦患手足腫痛翳治無效行將就木矣因貪適口竟致傷身錄之以爲飲食不愼者戒 
[鄂省官報]  
　　六月三十日同知史悠慶赴兩院報銷貢院修竣差藩憲委候補縣丞戴立謙充當大主考文巡捕又委候補府經歷晏孝先充當副主考文巡捕七月初三日飭俱赴應山縣首站地方迎接主考藩憲又委調卽用縣宋立球簾差又委本任嘉魚縣陳延益簾差又委通城俸滿典史范星雲闈差又委長樂縣苗如蘭簾差又委調黄安縣中和巡檢李冠英闈差 
[捕蛙孽報]  
　　皖　某甲幼業經營因吸烟嗜賭遂致失業而烟霞疾痼過癮無錢不得已捕蛙覔利以供日用然甲捕蛙之法較人頓異巡行畦畔手持竹杖見蛙則擊其首蛙暈不能跳躍甲遂探囊取之頗覺省力甲自謂得計無如造物忌巧天道好還六月下旬甲入一菜園捕蛙園主某乙疑爲竊菜者取木榻迎擊之中其頭血流被面甲忍痛逃歸抵家傷重而暈頗類受擊之蛙其家眷恐其就斃乃舁往乙園吵閙乙謂竊賊理當擊逐兩不相下經傍人調處謂甲窮苦堪憐醫傷無力令乙出錢二千文及肉五斤以作醫養之費以後死生各無干涉云 
[災疫盛行]  
　　皖垣自入秋以來天氣炎熱田禾乾槁菜地焦枯農民望雨甚殷現已由裕中丞出示禁止屠宰率屬虔禱諒能默挽天心甘霖速降也惟暑熱鬱結時症盛行犯者皆上吐下瀉週時卽死耕牛傷者尤多其病皆口流黄水徧身肉顫片刻瞪目而斃牛肉每斤不過售錢十餘文目下建醮驅瘟者各鄕相屬或謂人畜諸病係飲發蛟渾水所致然乎否乎 
[温郡氣候]  
　　温郡自入夏以來並無酷熱至前月廿七日天始晴霽熱氣漸加寒暑表上至九十餘度所幸田間禾稻日有起色大約溪白收成不至似早禾之瘠薄故兩溪農民咸謂連日大有轉機惟冀彼蒼再晴一月則溪白之收成較去年當勝一籌也 
[雷殛續聞]  
　　前報所言瑞安龍山陳某被雷擊死一節兹接温州友人來信言實係瑞安東山非龍山也雷之擊人本係電氣所觸亦有會逢其適者藉此以昭烱戒因再錄之東山有陳某兄弟二人其父早故賴母撫養長成及兄弟娶妻後其母遂將其父手置之田二十餘畝配搭匀分長子陳大子女繁多家道日落次子陳二僅夫妻兩人故年有所餘詎意上年陳二妻病故旋卽膠續該氏甫經入門其酷虐忤逆之聲早己遍傳里黨日前該氏呼役其姑肆口詈駡陳大見弟婦如此怒不可遏遂將該氏打數下不意該氏素有痰疾頓時殞命而該氏之母黨聲稱欲赴縣喊報呈請抵償幸陳大之母挺身擔認聲稱因媳忤逆我已年老不能訓斥故命子代爲教責爾等如欲鳴官我卽兇手該氏母黨無可如何旋經親族理處仍着陳大將身後事宜概行認辦陳大之家境自此愈覺窮迫然其弟每謂母迴護長兄以致妻寃莫雪終日聒絮其忤逆形狀較妻尤甚母兄因鑒前車祇得忍氣吞聲隣人有以天道可畏相警戒者陳二竟答明日卽被天誅今日且駡一爽快言甫出口而雷電頓起霹靂一聲竟將陳二擊死刻下陳二無子所有産業均歸其兄可見彼蒼之彰癉有須臾不能緩者矣 
[控送忤逆]  
　　天下之寵妻滅母忤逆不倫莫如温州董嶴底之葉某夫妻二人者也葉某自幼喪父其母青年守寡撫養成人家有良田數十畝頗可度日葉某性本剛愎奉母素無和婉之容娶妻後惟妻是聽竟置母于不問初猶不過怒之以聲今竟揮之以手近來復夫妻同惡相濟左右隣居均抱不平曾議赴縣具呈首告免至將來被累詎母不堪其虐已親自赴縣喊請究辦張邑尊見其遍體傷痕立出火籖拘拿而葉某見母控告忤逆卽　往别處及差役臨門葉某已不知去向當將其妻鎖拿到署張邑尊先行當堂訊質其母俻訴平日虐毆情形張邑尊不勝大怒遂命掌頰　該氏竟敢在堂亂喊亂滾强不受刑嗣經差役將該氏綑住始能加責責畢交官媒看管俟葉某獲案再行昭律嚴辦適葉某返家看視被鄰佑獲住送縣無如張邑尊卸事在卽故未訊問想新任接印此等忤逆之徒亦必首先嚴辦也 
[鍋匪爲害]  
　　天津設立燒鍋聚集匪徒謂之鍋匪動輒滋事筆難罄述自前奏定章程將該匪嚴懲重處稍覺歛跡今年天津縣官如傳舍曾未半載人已五易六有五日京兆之勢若輩乘此蠢動窩娼聚賭恃强欺弱現在紫竹林又立鍋夥矣匪徒共計十三人軍器林立租界以外方隅之地娼寮賭館鱗次櫛比其害尤甚者更有花會一項皆日定陋規匪等坐收漁人之利街隣議請官示禁而匪等卽氣勢汹汹持刃登門相脅以是中止津人不識花會名目謂之壓字男女老幼念兹在兹盖惑於本輕而利重也設立不過兩月其時適値法國租地付銀小庄一帶所領屋價大半因此已歸烏有就近押鋪每日押錢者約及百數十千多係棉衣及衣片之類秋風一起其何以堪目下竊賊繁興守分者亦遭其虐所望賢有　雷厲風行嚴加懲辦爲愚民塞漏巵并爲良民安枕席也 
[照常燃電]  
　　本埠電燈公司前因添裝機器暫停數日兹於十三夜起照常復燃且覺燈光明亮而無鋩射行見滬上各行號店舗皆欲接電置燈則開生面矣 
[委員新政]  
　　本埠西新閘大王廟中所設之巡防局由邵觀察更委兪君接辦以來每逢夜巡兪君必親自督勇稽查并將地方上無賴棍徒訪拿　處又傳諭地保凡有藉端訛詐者着卽來局稟明如敢徇隱察出同罪故該處居民舖戶皆頌兪君之德政云 
[控妾賣娼]  
　　蘇人某甲赴道控妾朱桂林挈同螟蛉女愛囡仍舊爲娼一案由邵觀察札飭陳太守覆訊己列前報兹悉朱桂林央人保　　 
出又有陳南橋遣抱具訴内稱憑媒娶朱桂林爲妾豈知有人糾衆前來拔朱當卽訴捕拘案請將朱桂林給領再究治拔朱之人太守閲稟之下謂案經道憲札飭將朱發堂旣據陳稱己娶朱爲妾何以朱未提及嫁　之事率爾一稟殊難憑信着卽投候覆訊察斷甲又續禀聲稱曾控朱桂林仍舊　娼蒙批提訊詎朱朦訴復奉諭飭朱赶緊回籍擇嫁而朱陽奉陰違仍習　門之業實堪痛恨不得已而赴道呈控蒙批歸憲案辦理已奉諭暫發官媒再行發堂詎朱又賄差保出復經陳姓出頭認爲已娶之妾朱賣娼有局票爲據蒙斷令回籍擇嫁仍敢逗遛在滬顯違憲諭今續控又稱已從陳姓殊屬藐玩推原其故朱實倚恃護符任意胡行不蒙照斷發堂心實難甘等語太守諭俟集訊前日晚堂覆訊朱稱實在已嫁陳姓並無　娼情事陳則遣　呈徐姓投質太守　甲曰桂林如果爲娼本應發堂今據稱已嫁陳姓未便再爲更配甲答稱賣娼之據已經呈電豈容任其揑飾乞賜明祭太守又向陳之抱呈徐某曰陳　領朱綠何遣汝前來因斥退不准着將朱桂林　發官媒俟陳親身　到再斷衆方退散忽原差慌張禀稱陳姓在外見朱出署已預備轎子將朱拉入飛跑而去攔之不得而陳姓則仍在署外太守祭喝帶陳上堂陳到案稱職員已娶朱桂林是寔頃到署前竇不知將朱拉去之事太守大　訓斥　爾亦宦裔應知禮法本分府暫交官媒之人爾何得擅自拉去着將陳管押俟朱交到官媒處冉行釋放候斷嗣陳卽挽人保出云今日准定將朱交案未識如何斷結也 
[小工受傷]  
　　前日下午自輪船裝煤至高昌司廟製造局交卸局中向以機器盤吊重貨是日起煤之際鐵練忽斷鐵論下墜　在塲之　　 
 
 

Page 4

 
 
某小工腦盖擊碎頓時暈倒即扛至虹口公義局由局逆同仁醫館救治醫生察得天靈盖已經打碎不能救治仍交公義局收養奄奄待斃不知能否再生也 
[碰車落水]  
　　上海沿城墻脚一帶佔造之小屋前經官憲勒令拆去在案現在日久玩生大小東門之間城脚下仍有小屋係打繩索人等居住前日下午有某甲抱一兒坐小車經過該處迎面有空車推來被其碰翻甲與兒俱跌下城河幸在潮落之際並經打繩索者赶爲撈救故僅受虛驚而無損傷然亦險矣 
　　辛己冬仲謁選出都將之淛省需次荷承朱脩庭觀察楊小菴少尉治具祖餞並蒙脩翁首先賦詩以寵其行程丈秋舫司馬沈君簡齋廣 
[文相繼有作爰亦依次元韻奉呈四律述懷志感藉以留别諸同人]  
　　襴衫彈落帝京塵無分花探卜苑春姓氏賢書　厠末文章官樣試翻新世年鉛槧初爲吏三竺烟霞好卜隣手版脚靴從此始江湖未許有逋臣見道知猶隔一塵不才坐廢幾秋春宦情爛熟因循誤世味深嘗閲歷新祿　已遲毛義檄貧居拌負孟家蹸謾將出處論朝野螻　前程蟣虱臣未能諧俗與同塵冲抱虚含物我春小草出山寍志遠良苗應候亦懷新本無才略匡君國詎有光榮耀里隣笑比鉛刀期一試艱難宏濟在疆臣朋尊祖道接清塵一曲歌驪四座　惜别情懷增眷戀寵行詩句門鮮新政成報最知何日誼重同官幸有隣龎君小雅先以書來訂與同庽願與諸君留息壞躬耕歸作布衣臣[  人寶拜稿]  
[哀黄金]  
　　我視黄金如糞土黄金視我似仇讐一自摶沙輕撒手黄金一去不回頭並把零星收拾去怒到而今怒不休向説男兒重義氣豪情不屑稻梁謀黄金旣盡人情變曩日金蘭逐水流我今悔過哀黄金前愆恕我請再投貯以錦囊不浪擲封以鐵甕謹藏收以君爲性命錙銖好持籌願君息怒一來游黄金黄金好邀白鏹青蚨一一同入我高樓愛君逾骨肉寶君重圖球請君細看今日之我還似舊日不食不肉衣不裘一錢　肯捨一分那可求飼雞豚牧羊牛短衣赤足守我田一邱腰纒十萬貫不敢上揚州不與豪士飲不作濫應酬縱有佳客堂前三日坐一粥一飯難入喉何况美酒與珍饈任他唾我罵我諷我怨我廿爲守財之奴我不羞避門謝客獨與陶朱石崇王愷鄧通爲朋儔積銖累寸高北斗黄金十萬抵封侯惟有天下蒼生忘不了淫雨大旱關隱憂慘聽鴻鴈哀哀鳴傾家破産我仍不願一錢留黄金大笑回勸我卿能悔過不須愁噫吁嘻卿能悔過不須愁[  村漁席時煕呈稿]  
[浙省撫轅抄]  
　　七月初八日林祖述禀知藩司委署湖州府叩謝補用運副阮恩培禀知運司委帮辦廣信鹽局差禀見叩謝題補義烏縣楊昌殊禀謝題補飭知叩見署處州府經歷于叩辭赴任試用巡檢張汝瀚由京騐看來省禀到典史趙漢儒銷上四段差朱鏞禀知接辦上四段差○初九日署諸曁縣范祖義禀知藩司飭知准補松楊縣缺來省禀見叩謝新選鎭海管界巡檢謝森騐看來省禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[供張闈差例示]  
　　欽加三品銜辦理供給事務補用道候補府　防水利事務漢陽督捕清軍府加三紉隨帶加二級紀銘十　　　　切曉諭事照得本屈鄕試一切供應器具食物等項前已諭令各舖户照巿發價領辦在案兹查應辦各物原爲供應各大憲并内外簾官逐　　用及謄對飯食其器具必選精細堅固魚肉鷄鴨羊隻必須肥大新選牛燭清油必須乾潔堅淨及鷄蛋鹽蛋水菓水菜荳腐等項必須鮮　　　各舖户人等良莠不齊辦理草率違悞定限塲期瞬屇先經嚴諭限於七月半前交齊刻已立等騐收再行剴切曉諭爲此示仰各舖户知　　等務要認眞備辦赶緊休限按日呈繳母得因循延緩致臨時以朽壞低潮之物希圖含混塞責倘敢故違一經查出除發換外定將該舖户加重責懲至本周所派丁胥人等本府已經嚴加約束倘有不肖舖户勾通包收亦師嚴懲不貸各宜凛遵母違特示 
[編列坐號示]  
　　提調鄕試督理湖北全省鹽法分守武昌道武爲曉諭事照得本屇鄕試應試諸生點進貢院領卷之後卽應各　本號查東西文塲編列號内有轉角深入處所找尋匪易每致上下行走甘來混雜今將東西文場原編及新添字號逐一楷書註明處所張掛龍門内曉諭俾諸生領卷後一看卽知本號在於某處并將轉角深入處所一併書明某某字號在於某處以憑認識除飭令承辦官遵照外合亟出示曉諭爲此示仰應試諸生知悉爾等點進龍門領卷後務須看明字號在於某處卽往某處歸號母得藉口找尋混行出入致干犯規特示 
[奇方傳世]  
　　前閲報中載有藥方廣傳中外展誦之餘不勝欣喜具見　世心深有功名教誠好德之君子也余亦因動樂善之心略舉一二奇方附刻報中尚乞仁人君子廣爲傳配刻送雖非大善究於方便一層不無小補云爾謹將藥方開錄於後細辛一兩黄柏九兩名　一九散共爲細末凡跌打損傷刀傷破皮者以末上之末破皮而青腫者用麻油調敷惟水火遍身燙爛燒焦者無　破皮不破皮皆用麻油調敷咎燙主起炮者須用針挑破使毒水流盡然後敷上如燙燒太重内服生豆腐麻油外敷此藥以免毒氣攻心爲要以上各症用此無不立時止　止血幸勿輕視此誠千古第一良方也又方細辛丁香各一半名爲小金蓮方共爲細末凡童女婦人裹足者先用皮消四兩中入開水將脚洗淨多泡半時卽用此藥末灑滿脚上裹一次灑一次連布上亦多多灑上以一兩爲度次日用力再裹不可放鬆亦不必再上藥裹至三日後保用皮硝如前法　之凡百日之久卽能包小此方妙在能包裹脚不痛不癢不腫不生鷄眼卽有婦女輩冬日脚冾或走路太多以致脚痛用此皆　　效竊思人生不幸作女子身最難堪者裹足爲甚得此良方豈非閨閣中釋一大憾事哉至於跌打損傷燙燒諸症尤爲人所易有之事難出　　前人雖有用七厘散以及青膏洋煙敷治其價旣貴又不如此方之妙余已試騐多次且此方價旣有限　亦非常余故不憚煩澐舉而告諸人人俾局中人得以有所濟云[  古閩風月主人傳]  
 
 
 

Page 10

 
 
   
 
 

Page 11

 
 
[光緒八年七月初四日京報全錄]  
　　宫門抄○發抄旨四道○皖撫裕奏地方猝被水災馳回趕籌賑撫緣由摺○大臣文等奏分班練軍擬請汰弱留强歸併操演摺○川督丁奏爲委署道府夾片○將軍崇奏爲遵例補正關防員缺摺子○七月初四日理藩院鑾儀衞光祿寺八旗兩翼値日無引見○永順假滿請安○橚貝子續假十日○劻貝勒續假五日○棍公明安各請假十日○召見軍機○發抄張樹聲奏東海關八十七結續徵洋稅收支各數奉旨該衙門知道單併發欽此○又漳河縣丞徐銓開州州判程恩溥均堪勝任母庸另行更調奉旨吏部知道欽此○又請將搶護滹沱河工不及之汎官成邦典等革職留工効力奉旨着照所請該部知道欽此○劉錦棠奏巴里坤鎭各營本年軍政請展緩舉辦奉旨着照所請兵部知道欽此○○頭品頂戴安徽巡撫臣裕祿跪奏爲安省濳山等州縣猝發蛟水被災甚重臣閲兵途次聞報馳回省城趕籌賑撫謹陳辦理情形恭摺仰祈聖鑒事竊臣本年奉旨校閲安省營伍前將出省日期恭摺陳報在案臣於四月十八日起程先赴北路周歷壽州宿州等處至五月十二日將皖北緑勇各營隊伍以次閲華並巡視地方情形本年入夏以來安省所屬本苦雨多自五月初一日以後臣所經之處一路陰雨連綿斷續相間至初五六等日大雨傾盆連宵逹旦平地水深一二尺濵淮窪地業已被淹私心惴惴竊以水患爲慮旌聞省城附近及六安等處皆有蛟水漲發情事正在查探間於五月十六十九等日鳳陽合肥途次先後接據藩臬兩司曁濳山太湖望江宿松六安英山各州禀報濳山縣於五月初五日陡發蛟水自該縣北鄕之馬園寨起至白馬潭水吼嶺一帶直冲入城城内水深二丈有餘西北兩門受水處所曁東西南三面城墻多被冲塌官舍民居城鄕遠近蕩爲澤國其該境西北舊有陸公堤一道亦潰決五百餘丈一片汪洋水勢直趨南鄕而去太湖宿松兩縣山水亦同時漲發附城及沿河堤圩悉皆冲潰四鄕均被漫溢其望江縣與潜太附近之妙光寺及懷寍縣界居濳太下游之石牌鎭等處亦同遭淹没凡水勢所過之處廬舍人民皆席捲入江浮屍漂過省河者甚多打撈數日始盡其六安所屬之英山縣城亦於五月初六日被水冲倒西門貫東城而出城中大街民居一掃而空六安之麻埠鎭順河集黄夾洲等處亦皆冲陷麻埠鎭計漂去草房三百餘間各處城鄕淹斃人口濳山縣據報二千餘人太湖縣據報二三百人宿松望江懷寍等處亦據報淹斃甚多已飭確查數目此外未經查報者尙不在其内其六安麻埠鎭則因水勢由漸而漲僅斃數人各請委員履勘分别撫恤等情臣接閲之下不勝焦駭查此次陰雨連旬蛟洪陡發七州縣之地同時罹患其災異實爲十餘年所僅見皆由臣奉職無狀致兹非常沴戾撫衷省責惶懼實深現在被患之處積水未退待哺遺黎蕩析離居嗷嗷露處慘迫之情不堪言狀生者旣宜急籌賑恤栖止以免飢踣委塡没者尤宜爲之收殮掩埋以免鬱蒸癘疫冲壓之田畝宜疏導清理發給籽種以補蒔晚禾潰决之堤圩宜工賑兼施力圖修復以豫防後患皆非赶撥鉅欵不足以拯民命於溝壑現雖先已由司酌發銀米並由好義紳董量籌捐欵分往災區散放而被灾過廣杯水車薪誠恐無濟於事臣聞信後訓由合肥星夜　程出江乘輪船於二十六日回省督商司道擬卽先於司庫地丁厘金兩項内各提撥銀一萬兩又於蕪湖關常稅項内提撥銀二萬兩共銀四萬兩並湊撥省倉存儲備荒米石派候補道劉傳楨候補知府彭祿會同署安慶府知府沈鎔經六安直隸州知州　　 
劉宗海分帶妥實委員前往各處查明被災户口曁情形輕重將應行賑恤各事妥爲趕辦並查有丁憂在籍紳士補用道前直隸保定府知府馬繩武廉正勤懇前在直𨽻辦賑盡心民事飭其選帶公正紳董公同地方官一併辦理期被難之民實惠均霑應辦各務次第料理俾不致顚沛流離廢時失業以廣皇仁而甦民困用上副聖主軫念災黎之至意倘所撥欵項仍有不敷再當由臣察度情形續行奏請至臣冋省沿途查看外江水勢雖未大漲而内河出江處所水盡溢槽低田半被浸没月内仍晴雨無定江堤岌岌可危惟冀早日暢霽上游之水得免建瓴庶幾積水漸涸人力得施則一隅之災尙無碍於秋成大局除督飭妥爲辦理並將情形隨時奏報在案所有地方猝被水災馳回赶籌賑撫各緣由謹會同大學士兩江總督臣左宗棠恭摺具陳伏乞皇太后皇上聖鑒訓示再臣此　中途回省所有未閲之皖南各處營伍應俟秋間前赴江南文闈監臨事竣於回省時順道查閲其校情形亦俟通省完畢再行彚奏合併陳明謹奏奉旨已錄○○奴才文緒祿彭跪奏爲分班練軍終難整齊擬請汰弱留强裁撤冗員歸於一班常川操演冀求精强以節餉項恭摺仰祈聖鑒事竊奴才等前因江省練軍各隊排演鳥槍並無教習不成陣隊曾經奏調奉天教習由天津滿撥洋槍洋砲以便汰弱留强寔力訓練何城練習何隊若干再行奏明辦理欽奉旨諭允准業已分咨奉天直𨽻各將軍督臣欽遵酌撥辦理在案查江省籌備邊防始擬常練馬步兵丹一萬名因部議撥餉三十萬兩行令就餉酌减隨經前任將軍定安酌擬馬隊一千名步隊九千名分爲兩班輪演每兩個月一換似於不减兵數之中仍寓以不減而減之意誠爲節省經費一時之權宜嗣因馬隊換班餧養勤惰不齊改爲常川訓練而各城步隊仍舊輪班操演終未成行所以奴才文緖前有請改常川操演抬槍青龍陣省隊復又改練長勝砲之議令調教習前來教練各項陣隊技藝若不另行變通仍照前擬間斷習練無論如何督飭惟勤而於兩月之間口號步伐萬難熟悉則又換班歸農散置迨到接班原學旣不甚熟廢棄似必茫然尚須從頭教起心旣不專藝何能精奴才等再四籌商兵貴精而不貴多練藝尤須練心欲求一律精强勢非常川訓練專精一志不可查部撥練餉三十萬原是練隊五千自應就餉常川著練以收實効擬將省城練軍馬隊一千仍舊常川操演外所有各城練軍步隊擬請汰弱留强精加簡選四千名改爲常川訓練以收歴久精强不息之効惟各城情形不同自應因地制官辦理查呼蘭與吉省搭界馬賊時擾不能不藉練軍以資巡防而追緝截剿必需馬隊擬將該處步隊練軍中改添馬隊三百名計共練軍馬隊一千三百名步隊三千七百名通共馬步五千名按　各城輕重情形分撥酌定練軍數目編成隊伍應俟所調洋槍砲位並教習員弁到齊卽行起練惟馬隊步隊各有營制江省練軍步隊通按馬隊營制帶隊官太多擬請查照奉天步隊營制統領自帶一營以下各官應撤者撤應節省者節省以之統練五千馬步隊核計約省銀三萬餘兩連次奏請减造火藥節省銀八千餘兩共節省銀三萬八千餘兩所有剥造開花砲車鞍套等物拉車馬匹乾銀教習口分擬卽咨調奉省章程查照辦理其呼蘭改練馬隊應購馬三百匹連鞍轡馬乾以及將來安插鄂倫春添官建署應用一切餉糈核之原撥練餉三十萬兩尚敫足用勿庸另行添籌則諸事皆歸實濟以期兩有裨益如蒙兪允奴才等卽行飭委協領大員會同各城副都統總管認眞精簡以昭核實除將起練日期隨時造册咨部查照外謹將各城練隊各數目敬繕清單恭呈御覽所有奴才等擬請常川操演精求實効緣由是否有當理恭摺馳奏伏乞皇太后皇上聖鑒訓示遵行謹奏軍機大臣奉旨着照所請該部知道單併發欽此○○丁寶楨片再欽奉上諭四川成綿龍茂道員缺着王祖源補授欽此查成綿龍茂道崇綱已奉旨　任帮辦駐藏大臣自應飭王祖源速赴成綿龍茂道新任以重職守並飭現署建昌道徐景軾仍回成都府本任徐景軾未到任之先飭委新授重慶府知府丁鶴年暫行代理其所遺建昌道員缺查有候補道寶森心地明爽才具穩練堪以委署除分飭遵照外理合會同成都將軍臣宗室岐元附片具奏伏乞聖鑒謹奏軍機大臣奉旨知道了欽此○○奴才崇綺跪奏爲遵例奏補正關防員缺恭摺奏聞仰祈聖鑒事竊查道光二十一年三月初四日奉上諭耆英奏請將正關防擬陪之員記名坐補一摺嗣後正關防缺出其擬陪之員着准其比照三陵各項官員之例于送京引見時由吏部聲請記名遇缺坐補欽此欽遵在案茲永陵正關防豐伸病故出缺查有前准總管内務府咨經欽派騐放王大臣奏請正關防擬陪之定和照例記名等因于光緖七年七月十一日奉旨依議欽此行知前來今豐伸所遺員缺應將遇缺坐補之定和奏補除定和所遺永陵副關防兼内管領之缺奴才另行照例辦理外理合恭摺具奏伏祈皇太后皇上聖鑒謹奏軍機大臣奉旨知道了欽此 
 [ 
 
 

Page 12

 
 
   
 
