# 1913 - 89 - 4914407

 

Page 1

 
 
   
 
 

Page 2

 
 
時評 
[時局談（二）（十）（無名）]  
　　革命之時匪亂少而共和之後匪亂反多者以其間招募軍隊與解散軍隊爲之樞機也我非謂革命時所招之軍隊多爲匪類唯匪亦係我中國之人民窮無所之斯挺而走險耳解散軍隊以後各省都督不善爲之處置使之迫而爲非及旣爲非乃名之曰匪而殺之此則臨時　限中各省都督最大之失職也 
　　夫臨時期内各省都督之責任最大者爲安輯地方地方安輯而後農工商業復財政有轉機地方安輯而後人心定百政可舉敎育可興今以國庫空乏之故解散軍隊解散軍隊之帮貽害地方是國家輕其担負而人民重其担負矣地方計者豈宜若此乎 
　　中國人往往只求卸目前之担負而不顧他人及後來庸　知及其後來他人之負担仍爲其負担耶觀於近日各省岌岌於閙匪可以知其果矣 
[專電]  
[北京電]  
　　庫倫内犯喧傳已久昨日何宗蓮確電政府接烏得滂江密電蒙兵三千餘於十四由叨林分道赴滂江一帶南下宗蓮恐擾及西蘇尼特並滂江電局已派馬隊二營前往保護宗蓮叩删印又另一報告謂有丹柏江村者率蒙匪三四千由僧克爾葛哈繳烏梁海三處入宼又黑督電呼倫逆酋勝福已招蒙匪四千餘並編暗殺隊圖占黑省爲根據現已下全省戒嚴令又青海長官廉興電藏番屢派人煽惑青海不遂今竟欲派兵宼擾觀此則邊患殆將日亟 
[北京電]  
　　某西報記者調查中央一年來財政謂以各省自衛故中央所需每月軍費約三百萬元他行政費二百萬元而其收入計比公司借欵百萬鎊墊欵百八十萬鎊谷團五百萬鎊京奉京漢月約收二百萬元其他尙有國民捐長蘆鹽欵郵政電報電話崇文門張家口等各稅款此外之各地方借欵當已逹七千萬元 
　　按此電本館日前已見另一訪員之通信 
[北京電]  
　　梁士詒已於十一由三水到省十四由粤啟程昨今外人間盛傳彼已被毒殆不確 
[北京電]  
　　袁總統將發召集令於初一日召集兩院或云將改期初六 
[北京電]  
　　政府所提省議會暫行條例各黨反對恐難通過 
[北京電]  
　　法京著名老博學士白利奥君昨日到京將赴满蒙各屬考查一切 
[北京電]  
　　法國便署書記員杜槐君昨已到京任事 
[貴陽電]  
　　遵義甘統領已受省中大吏申斥回省由何統領（貴陽人）統兵六百人管理遵義防務但鄉間刦匪仍多兵不敢勦辦 
[南昌電]  
　　李都督派師長歐陽武帶步兵一營砲隊一連十八日赴建昌德安九江視察軍情 
南昌電 
　　國務院電復省議會勿再爲違法之言不認民政長 
[杭州電]  
　　浙省行政費不敷七百萬軍界開大會議减薪俸二十號政界全體亦將開會仿辦 
[杭州電]  
　　陸軍部電各師旅愛國公債票於十七日換給債票就向中國銀行照兌 
[東京電]  
　　英國駐日大使高密漢君已接任辦事 
[特約路透電]  
[北京電]  
　　今日國民哀悼會中外人民赴會者終日不絶天安門外白石橋上搭一黄綢棚上綴白花棚内供隆裕太后肖像及花果等祭品凡無執照者卽於此處行禮雖入棚者爲數無多而道旁觀者竚立如堵天安門及端門兩處皆綴花爲字讚美后德由此過中央之白石橋卽臨午門門之中央高懸后像繪畫甚工面有愁容像下有一小龍寳座置於台上四圍密綴花朶旗　臺之右邊有黄緞之誦經臺各喇嘛之誦經聲與左邊之中國軍樂隊聲互相雜和五族人民之由午門左邊拾級而上者絡繹不絶均脫帽向清后遺像行兩鞠躬禮立臺上者一爲溥倫著白羊皮一爲蒙古喇嘛該喇嘛與辦喪禮各委員向衆演說稱述清后之懿德軍樂於是止奏各團體代表致祭若干時後掌禮司率衆北向行禮並獻花果于梓宫之前旋乃諷經奏樂而散由午門向後顧視見遠處聚有满漢男婦童子甚衆皆衣華服並有太監着白衣靜立軍警指導出入之途頗爲盡禮故人數雖衆並不擁擠一切禮節頗合宜且極肅穆 
[奉天電]  
　　長春抵制日貨之風潮至今未已現所抵制者不止三井洋行一家長春商會遍發傳單贊成抵制之舉並說明外間所傳關於日本警局舉動之消息爲不虚 
[成都電]  
　　聞遣散之軍隊現在寗遠一帶滋擾地方都督已派某員前往維持治安 
[成都電]  
　　派往四鄕查煙之兵士多行不端誣控富商惟實在種煙者查出後均受罰巨欵 
[成都電]  
　　此間商業近况頗形興旺四鄕已在從事春工 
[成都電]  
　　當道現開始建築孔道通至灌縣已撥欵洋三萬元辦理此路將來或就此路築造電車軌道 
[廣州電]  
　　唐紹儀如力辭參議院議員之任則將由黄君某某代之 
[廣州電]  
　　廣東省議會已接其他十八省議會章程之同意 
[譯電]  
[北京電]  
　　財政總長茲復通告六國銀行團謂大借欵談判暫停開議候國會召集後再爲定奪 
[北京電]  
　　國權報謂中日交親乃中國阻止俄國於遠東進取之第一步俄人永遠盤踞蒙古日本殊難容忍云 
[北京電]  
　　據國權報載稱雲南蔡都督電告袁總統暹邏政府代表已抵雲南府與中國開議聯盟事宜袁總統已以此事付國務院核奪 
[北京電]  
　　馮國璋舉奉督張錫鑾現向斯柯逹廠定購軍裝約值洋五百萬圓限於一年之内出貨以麥肯沁大砲及子彈居多 
[北京電]  
　　各省除安徽黑龍江新疆外均解巨欵接濟中央政府 
[北京電]  
　　袁總統不日將下命令禁止各省商訂借欵以礦産及他種讓與權爲抵押品或以定購軍械爲質 
[倫敦電]  
　　統一黨議員里斯君在下議院質問按照英藏條約西藏是否能與蒙古自主訂約英國政府是否承認中蒙關係情狀之更變外交次長亞克倫君答稱英藏條約並無阻止西藏自主訂約之處惟須不背該約第九欵耳至第二問題則英國並未承認繼又答里斯君之問謂中國借欵實有某某數種目的而濟助征藏華軍一節則不在内云 
[倫敦電]  
　　泰晤士報討論茶市將來之希望謂茶葉之爲飲料日見通行商家考究日精購客財力日裕故此業之發逹可以此數層决之印度錫蘭爪哇産茶日富消場日增而華茶銷數近約减少一千二百萬磅有奇日本出口之茶亦未見增該報又謂自二月以後市面雖復稍落而敢謂印度錫蘭之産茶者仍有希望蓋二處之茶葉各處皆目爲最佳之品也 
[倫敦電]  
　　星期日要求女子參政權之黨人在希特公園開常期大會反對者集衆萬人之多以特魯門夫人步登代演臺之車上爲鼓噪之號該婦登臺一言未終即有人以草土一團擲入其口當時雖喧譁大作而該婦仍演說半小時之久不計人之聞與不聞而臺下以橘菓草土泥塊碎石向之抛擲者猶如雨點尙有一少婦亦受相同之欵遇旋由警察勒令閉會並擬保護諸女子至某車站惟因閑人過衆不能爲力諸女子爲衆驅逐來往惡斯福街約半小時之久該街交通當時亦爲阻斷繼有警察隊馳至卒將諸女子救至車站由管門人將門緊閉衆始散去是日諸女子大半皆飽受老拳衣服咸被撕成片片 
[巴黎電]  
　　法總統在凡山斯校閱巴黎戍軍春季大操時曾向全軍演說謂法國切求維持所佔世界上之地位使勿稍受傷損且願力能保全國威法之和平志願於歐洲協約可以見之政府今擬一面以威毅之態度進行和平政策一面擬注重法國全國之利益云當時觀操者約二十五萬名無不奮發熱誠同時社會黨聚衆一萬五千人在某處露天開會反對三年兵役制議案民心之向背可以此决 
[塞京電]  
　　據大本營消息土國巡洋艦哈米提號在亞得里亞底海除轟燬運兵船外並斃塞兵一百十九名 
[布京電]  
　　布軍於星期三日佔據却太爾茄炮台線外亞開南附近之方形堡一座土軍欲圖奪回卒爲布軍擊退委棄死傷兵士三百名亞得里亞那堡城之土軍現逃降者日約五六十名 
　　布國議院之反對黨詆責政府對付聯邦之政策謂希人塞人現合力於攻克之境窘逐布人以期奪其國民權巴爾幹盟局現因希塞兩國覬觎土地貪得無厭致瀕危境而政府猶爲昧昧尙有數員謂薩洛里開省萬不可讓與希臘旋由財政大臣出席答告反對黨謂戰局尙未告終諸事猶待整理故詆責政府未免過早政府之政策是否適當當以其結果爲評斷政府現請反對黨勿萌灰心而撤贊助蓋布爾茄利亞雖能抵禦强敵然須議院衆心如一則政府所抱之志願始能成爲事實云 
[塞京電]  
　　聞塞維亞與希臘之内閣目下極爲親睦甚至有兩國已訂防禦條約之說塞布兩國邦交雖頗和好而塞國各報排布言論日有所見 
[柏林電]  
　　據希塞兩京消息塞維亞近與羅馬尼亞日見親密故塞國與希臘之邦交益爲鞏固 
[土京電]  
　　據半官消息聲稱巴爾幹各邦提出之媾和條件土改府碍難承認現正竭力豫備續戰已由小亞西亞調來援軍四萬名據茄里拉土軍守將愛薩特提督電稱土軍竭其能力保全土國國體責任旣盡乃始屈服 
要聞一 
[大借欵决裂後之疑題（北京特約訪員一葉子）]  
　　我政府因借欵問題所有聘用洋員爲六國所分配於主權有礙竭力反對而借欵之局勢爲之一挫六國公使各致電本國而請求訓令今本國政府猶未有訓令致之公使各 
 
 
 

Page 3

 
 
公使惟有靜待其訓令之到逹而已乃十一日英文北京日報忽發表二十一條之借欵條約焉 
　　六國公使團及資本團見此發表以爲英文北京日報爲外交部之機關報（目下不知如何）由此報紙發表是民國政府對於六國借欵無有誠意民國政府特由此報紙而漏洩之者也 
　　要之借欵交涉民國政府與六國之間相約互守秘密而不可發表今忽洩漏是民國政府明明宣言破裂六國借欵而大有傷其感情矣 
　　因是六國公使及資本團休表於十二日開會議爲種種協議其結果决議如左 
　　（一）六國財團不拘現時中國借欵之交涉成立與否常取一致之行動若交涉全然破裂對於中國從來之賠欵外債等有調查研究之必要随其現狀而决不解散 
　　（二）中國之財政終不可不由於借欵且其借欵必不可不求之六國終必求交涉之轉　而暫時姑就旁觀地位 
　　旣决定如此協議則民國方面以爲六國借欵終不可恃於是周總長先在天津與開平煤礦公司代表尼遜交涉使代商在英倫豪富洛斯　伊路特銀行爲一千萬磅之借欵且使孫寳琦與天律德國某公司秘密交涉爲三百萬磅小借欵交涉大進遂以决行放棄六國之借欵 
　　我國政府當此財政困難或者以國會開會近在目前欲經國會之議决以分其責然此外非有財政補給之策其不能執强硬之態度不待言也此殆德國公使所言以英德資本家所引受之方法或者將見之事實乎外間擬議之辭蓋不一而足云 
[英人之鴉片烟交涉（歐洲通信）]  
　　英爲鴉片問題將與吾國大起交涉上月上海領事團電致北京領袖公使聲言中國違約致令烟商虧折僅以上海一隅屯積印土約值一千萬磅與此墊欵有關係者計凡十一家銀行遂致銀根大緊各項商務均受影響是鴉片問題殆自中英交涉而牽入國際團體之交涉矣日前英公使電告英政府謂長江各省違約禁烟内地産土暢銷而印土獨被排擠英已屢次照會外交部多方延宕置之不理或謝以中央力有不及而僻遠省份種值鴉片日增未已是禁者自禁而種者自種吸烟者不减於前而乃對於千九百十一年中英條約七年减盡之期反不肯眞實履行將向中國要求賠償若無滿意之答覆則英當取自由行動以保權利云云各報著論亦頗痛詆中國謂於逐漸减少之條未能注意而大革命後烟禁忽　亦屬不可掩之事實乃廣東湖南等省驟以嚴刑處置煙犯尤背人道其詞甚辯惟倫敦電報新聞則謂鴉片貿易已成末運忠告英國政府不宜寳此雞肋欲救煙商之危全行收買此外别無他法日前印度新京逹里電稱印度政府决議不再發給運煙護照須俟上海香港屯積之煙銷動始準煙商再運惟在法宜三個月前知照故停運之律於甲而居逹以四月初一實行於蓬貝以三月十二實行其餘遠東他國輸入之煙本年亦當略减前之以一萬三千二百切斯特爲限者今當减爲九千切斯特矣印度財政大臣曾與烟商及各銀行會議有一巨商乃請再將九千切斯特减爲七千切斯特蓋以上海香港屯積之煙太多冀可移彼注此也昨聞上海英領事報告謂印度政府新訂减運及暫禁出口之律上海煙業恐慌略爲平靜然於現狀仍無補救計至十二月三十一日上海香港屯積之烟共逹二萬八千切斯特其在上海每星期内僅售一百四十切斯特每月至多不過售脫五百六十切斯特卽使印度完全禁止出口而舊存之煙仍非四五年不能售盡但以上海一埠而論已值華銀六十三兆其中十分之七皆爲銀行墊欵每月煙商所負息銀約在五十萬兩以上後此賠累何堪設想英欲出此難關僅有二法或强中國弛禁或飭印度政府全行收買而已當印度政府禁煙出口並减少遠東他埠輸入額之新聞發現新嘉坡煙商大不滿意因新嘉坡西貢爪哇各埠每年須一萬二千二百切斯特始能供其所求若驟至九千切斯特則烟價必至驟漲各商並無屯積深以爲慮法政府已有照會反對印度政府此項新令蓋以印度支那之輸入减少則於其關稅上大有妨碍暹羅政府亦有同樣之照會甲而居逹煙商有欲多運出口者對此極爲快意百計運動政府取消前令果爾則禁煙出口及减少遠東他處輸入等辦法恐又有摇動矣按中英鴉片條約輸入須有護照亦有一定　减之數何以上海香港屯土如是之多豈非烟商私運借遠東他處爲名肆意屯儲欲爲壟斷居奇之計彼之投機失败咎由自取而印政府聽其濫冒出口漫不稽察亦於禁煙條約大有違背正不得以此責我惟各省政令不齊人自爲法過於操切確有授人口實之處英旣負此巨損終必求償於我政府須要求英使堅持印度禁運出口之法令則此事庶有結果是亦兩利之道否則外交前途必生絶大危險其爲害或甚於俄庫條約未可知也 
[東三省近聞]  
　　奉省籌備征庫情形前由中央政府議定以東省軍隊爲征庫先鋒故奉天軍隊出征之預備汲汲不遑日昨張都督電舉段芝貴爲東三省征庫軍總司令長並擬定兵站總司令部置於奉天兵站支部置於長春洮南昌圖三地並已訓令東路觀察使轉示沿鴨綠江各地禁止穀物輸出以備軍用征庫聯合會近在長春議决三事（一）合併征庫一由黑龍江省和羅海圖出兵向車臣汗直搗庫倫二由楚倫圖克哩克出兵進攻土謝圖汗部三由盟明安旗西二盟出兵向音諾顔汗部進發奪取烏里雅蘇台（二）出兵分配除由中央派出兵隊及聯合隊外另由各盟各出騎兵二百名合東西六盟爲一千二百人用爲先鋒隊（三）辦理糧台當委派熟於東省地理之員其餘各事則 
由中央政府維持至其聯合軍數現已由東三省都督議定錄之如下一由奉天派出步兵一師團騎兵一旅團二由吉林派出步兵一師團騎兵一聯隊三由黑龍江派出步兵一聯隊騎兵一聯隊吉林派出之兵隊以裴其勳爲旅長奉天派出之兵隊以張作霖或馮麟閣爲師長黑龍江未定 
　　吉省呈報兵變情形吉林孟護軍使日昨彚集延吉兵變事始末呈中央書云前電奉大總統令灰電悉該團兵等膽敢不服訓練鎗斃團長實屬目無法紀應卽嚴飭兜捕悉數殄除等因奉此護軍使前於該團兵變時當卽分令 
駐防琿春九十團王團長瑞林額穆縣王營長樹棠曁飭沿江附近之駐防樺甸縣工程趙營長得勝磐石縣輜重高營長峻峯以 
及各處軍隊各率營連一體堵擊兜拿杜其東西逃竄復令琿延兩處先行派隊巡衞街市兼護領事各事冀免外人藉口並令裴旅長其勳劉營長玉成由省督隊星夜分往堵剿嗣以前統該路孟統領富德寗古塔人素得兵心易於撫馭比商陳都督會銜檄委兼程赴延接理團事復飭師部劉中軍煥章率同該故團長之子現充馬二十三團敎練官王明謙前往調查起事情形並辦該故團長身後各事茲據該旅長裴其勳電稱旅長到延一面詳查該團於叛兵起衅時官佐均不知情故未防範迨倉猝事發經王團長文治力加勸諭無效叛兵急搶子彈該團長伏箱不予頭部後腦當被刺傷一處其小腹等處並受鎗傷數處移時殞命該團裝械餉項及文卷册籍等項擄掠一空現飭查點另文呈報並一面遵卽懸賞督飭營連分途追擊先後緝獲首犯徐振廷及從犯三十餘名分别輕重就地鎗斃監禁其餘在逃叛兵僅有數名漫散無蹤復懸重赏通令嚴緝現時延吉中外官商安堵如常旅長擬於二月二十五日回省請釋憲　等情先後電奉前來遠覆查該旅長等督隊赴延撫勦兼施旬日蔵事辦理尙屬迅速惟查該故團長王文治因公被　情殊慘憫擬請恩准優予恤典以慰忠魂除飭孟團長富德妥籌善後一俟續報另呈外理合具文呈請鑒核 
　　江省調查交涉情形外交部前接黑龍江宋都督電告俄人現擬改哈爾濱爲江省設置總督陸總長以哈爾濱在光緖二十八年時中俄新約允於哈地劃出五百萬方尺爲俄國租界並規定各種行政條約以防日後之糾葛乃俄國竟冐不韙意圖佔據當卽照會俄公使請其電令取消現尙未接回文故政府於昨日電致宋督請其將俄人近在哈爾濱之舉動詳查速覆以便預謀對付 
[雜評一（無名）]  
　　征蒙征藏此其時矣自庫事起而卽有預備征蒙者自藏事起而卽有預備征藏者今庫匪内犯其信已確而藏人又以煽惑青海不成之故欲藉兵力此眞志士報國時也使於此時而反無聲息非特見輕於列强且亦何以對内犯蒙藏匪耶嗚呼此其時矣 
　　國民捐此其時矣大借欵之初起以外人要求條件過甚於是始倡國民捐今大借款實不能成矣而國庫之窘迫更愈於往日此正國民應當勉力之日也今浙江軍界已發其端而政界亦效之雖曰减薪實亦國民捐之意也昔之提倡國民捐者能無更形奮勉乎嗚呼此其時矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[粤省會發起各省組織聯合會]  
　　三月十號粤省會開議議員黄桂榮曾國琮提議速舉代表聯絡各省組織聯合會案及賴孝恂提議組織聯合會以一進行案兩案併議黄議員宣佈意見畢羅曉峰謂爲民國存亡計則此次力爭固不可不注意方今廢省存道之議倡行惟以縮小議會權限爲張本急電中央力爭固爲本員所贊成但 
派出代表恐費時日緩不濟急雖屬此案之一種辦法亦不能不稍有斟酌林正煊謂兩案均以組織聯合會意本相符惟地點一擬直接北京一則聚集江寗似有分别耳本員以爲建設聯合會爲今日最應辦之事雖則參議院衆議院均有各省議員然對於應提議表决均屬全國之關係至於一省之事恐精神關照不到故苟欲有所建白於中央自非設有聯合會不可但純爲此次力爭章程而設亦恐緩不濟急可否先將聯合會一層付表決俟通過再圖進 
行符夢松謂組織聯合會固爲今日之要但因爭持章程發生似近小題大做然聯合會之組織旣爲今日之必要 
似可連帶進行一可有裨於今日力爭一可爲永久之建設有謂若因本案發起誠有緩有濟急之慮不知對於今日之力爭固非一時卽可解決卽使今日未有聯合會之議發生而將來最後之解决亦不能不辦到此點容伯挺謂對於國務院來電各省旣多反對卽停會以待者亦有之力爭固屬必要但組織聯合會則須有斟酌方今國會成立在卽吾粤亦有議員本會如有意見自應向兩院陳請表决彼負有責任自不能不力任維持若以非關國家之存亡最大問題而貿然組織聯合會則割雞牛刀誠恐爲外界竊笑惟有對於力爭極力進行俟各省覆電如何結果再定辦法本員固非反對本案惟以事體重大須靜觀時變而行簡經綸謂對於今日事勢而發生聯合會之議誠如容議員所謂割鷄焉用牛刀且恐緩不濟急本議員甚不贊成若謂圖他日之進步則聯合會之設亦屬必要本員極表同情伍于簪謂聯合各省選派代表本員不以爲然今試問派員到京爲獨立機關耶抑有事時仍懇請兩院辦理耶此兩院議員已認爲各省代表如以爲不足靠何必多此選舉如認爲可靠則可委託代辦况立法在兩院正式未到臨時或已放棄今宜值兩院議員赴京之便卽委託其到京辦理未嘗不可何必另派代表况此時卽發生一各省聯合會恐將來各縣效尤又發生一聯合會其時如何辦法須熟思而審處之也曾國琮謂本員以爲宜先表决案之是否成立如得通過卽集各省意見再行研究進行議長謂以發起組織各省聯合會電各省議會取同意再議辦法付表决多數通過 
[湘省迭次拿獲亂黨紀]  
　　湘省前次風潮其搶奪鹽政處槍械之李勇三供出同黨王玉生卽王豫一各嗣經水師統領易棠齡指爲首要當由都督加懸賞格二千元購拿在案茲聞已於日前將王豫拿獲據供圖謀三次革命不諱並稱此事蓄謀已久曾經密商某偉人得其許可故敢屢次會議冀圖實行儘可電致某偉人詢明是否屬實等語譚都督聞此供詞頗難處置未識將來如何發落也 
　　日前軍事廳據密探報告有多數退伍軍人在小吳門外鎭屬地方開會旋卽密派軍隊於二鼓時在校場坪後泗順公司織布廠内拿獲二十九名並搜出快槍二十九枝子彈兩箱馬刀指揮刀數十柄其被擒者爲余義興（工程營退伍隊官）黄竹筠（工程營退伍醫官現充某學校敎員）李得順（一師四團一營退伍連長）王竹均（前醴陵縣警務長）歐陽春（工程隊司務長係發起開會人）余福生王會文宋照林陳左來（均工程營退伍兵）鍾勗王祿山（均該廠包伙食人）等十一人其餘姓名未盡查悉並聞此次開會共有四十九人尙有二十人已聞風遠遁云 
[湘中女權消長談]  
　　再控鄭師道唐羣英女士因鄭師道以結婚廣告登入長沙日報遂與該報館大起交涉一再打毁致起訴訟迨兩次預審唐羣英均未到案鄭師道反爲唐羣英要求廳長原諒及唐羣英控鄭師道於都督府謂其有意誣衊請予嚴懲當奉批飭司法司按律懲處而鄭師道始潛行逃逸當鄭師道臨行時徧函湘中各相識仍指唐羣英爲正式夫妻並謂唐羣英令張惠風等勸其去湘云云迨鄭師道去後唐羣英復控都督府請予究辦昨奉批云此案前已批示鄭師道誣衊唐女士障碍女學前途飭司法司嚴加核辦按律懲處等因印發在案茲據陳各情仰仍候司法司查照前批辦理並電鄂都督沿途截拿歸案究辦可也並聞譚都督已電武昌黎副總統南京程都督以浙人鄭師道來湘汚衊唐女士羣英名譽唐現已起訴鄭在逃請飭一體拿究矣 
　　維持女權報湖南女權報係因唐羣英與長沙日報館之交涉由女士何步蘭發起即日開辦其中紀載以攻擊長沙日報及其總理文斐之事爲多曾由文斐登出廣告云指爲近有一般逐臭惡少新刋印刷物假用報章名義專爲私人揑誣攻擊之機關者現在該女權報出版已逾旬日特以經濟支絀恐難持久遂由何步蘭呈請都督撥給公欵並常年津貼以資接濟昨奉批示諸君提倡社會尊重女權毅力熱心深可嘉佩所請撥給經費現在公欵支絀未便照准惟念開辦伊始應予維持照撥銀一千兩事關追加預算俟省會成立付議通過之後再行支發並行財政司查照 
[六萬大山善後計畫]  
　　此次廣西六萬山麥子嶺匪氛甚熾由東西兩省派兵前往會剿連戰十六日始經攻破砲斃匪首何蘭廷及各匪數十生擒十三人奪獲針鎗二支土槍二十支起獲被擄男婦十三名焚去巢壘二百餘處燒去聞花砲碼八十二顆自破匪巢之日起追匪搜山三晝夜始行收隊現由駐鬱龍統領夏府知事封分辦等籌畫善後一切事宜日昨致電都督及清鄕局等云六萬大山匪巢攻破後業將分路探追獲匪情形電陳在案現正策勵搜剿逐漸清理惟查該山綿亘三百餘里形勢險峻東屬玉林西界合浦南連博白北接興業山在其中幾若甌脫兵力難及奸寇易藏附近居民遭匪蹂躏顚連凋敝慘惻難言歷經調兵剿辦兵退匪聚已成故常盂子嶺一帶尤爲險要此次調集商團分阨二十餘處相持十餘晝夜幸有開花礮攻堅命中士卒奮不顧身始克將匪巢攻破而敗匪猶能越嶺逃竄不克盡殲兵力彈碼已多勞潰若不趁此妥籌善後方法竊恐兵去匪來復循故轍後患何已覲炳理等周覽地勢詳細籌畫惟有呈懇商明廣東都督曁綏靖處由東西兩省各派兵一營駐紮該山東軍駐東界之六　王勝屋地上垌塘等處西軍駐西界之辣樹坑木馬溢大田平等處最爲扼要兩軍各築營壘時常會哨梭巡聯絡一氣遇有剿捕彼此互相援應無分畛域一面監督附近民團將該山險要處所開爲寛坦道路并將竹林擇段砍伐不使接連數十里匪徒無險可據自不敢竄匿該山居民聞有官軍駐守流亡可以漸集復守故業炳理等一面會督軍隊團練曁清鄕委員各縣知事等分投查辦匪無邇逃之藪清查亦較易爲力俟數月後匪氛肅清再行查看情形請將兵隊撤回撤兵之時仍將營壘平燬免致後慮明知兩省兵力所重不僅在此山然欲籌一勞永逸之圖不得不作堅壘清壁之計是否有當伏乞示遵再覲光　電調第五隊王管帶光宗一隊俟其到玉卽飭駐紥興業一帶抽出十二隊董炳璋一隊赴紮大田平等處承理因博白籌禦東匪已於文日馳赴博屬板山會商鍾知事張委員馮管帶辦理文炳仍駐樟本督飭搜捕籌辦善後事宜合併陳明統領龍覲光府知事夏文 
炳分辦封承理叩元印 
[興安土匪猖獗之一斑]  
　　猖獗狀况陜西興安越梅東鋪土匪倡亂後屢被官軍轟擊死亡無數匪首楊文翰等裹脅甚衆愍不畏死十四號李敎練生榮率兵及民團數百人在恒鎭近村駐紥該匪忽糾集黨羽圍困該村經兵士奮勇攻擊立斃匪黨百餘人鎗斃紅衣大領一名該匪始一閧而散散後以興安議長張萬青當官軍攻剿時曾令其長子張開雲帶領恒鎭民團攻取獅子岩陣斬逆黨一名三子張開午亦率團總何承德等助戰恨之入骨是夜三更後匪首楊文翰等借從匪二百餘人圍攻張萬青茅坪河住宅悍目張朝相首先衝入鎗斃僱工李世龍李開全二名幸家中婦女乘間由後門避匿山溝尙未遇害家財衣物擄去一空約計損失當在萬金以上及余團長聞警馳至該匪已遁歸山寨矣 
　　剿辦手續張都督迭據興安府曁二十八標統帶報告後猶以愚民無知不忍派兵剿除嗣因該匪等焚掠搶刦擾害治安形同叛逆萬難養癰貽患一面飛飭第七旅長張仲仁親率大兵就近馳往一面令第一團長陳雨亭親率精兵携帶機關大砲會同張君星夜趕程痛加剿辦務期掃穴擒渠力遏亂萌并飛令興安府知事宣布德意如有改過自新具呈悔切結者一律從寛免究云 
[常玉鐵路籌議建築之起點]  
　　浙路總理湯壽潛君去臘以該省鐵路寧波業已行車滬杭甬三字幸已　事不數月可以直逹曹江而通紹興擬　續建築常玉一路以便交通昨特致函廉珊君略謂常玉一線線路不過八十里若爲貴省代築兩共約計建築經費如得一百萬元勉足敷用以該路商務之盛物産之多將來獲利之豐可操左券敢乞預爲借箸不吝齒芬或輾轉募勸有成數或地價枕木分别附股衆擎易舉期定必成獻歲發春弟潛尙擬沂江而上躬謁崇階面聆敎益云常玉各公團聞信後卽擬分派代表赴境郊迎湯來電力辭略謂弟力小任重展拓常玉是亦以進爲退全仗諸老熱心公益先事提倡遇事扶持期速成立郊迎萬不克堪届時自當趨領大敎耳現聞湯君已起程來玉籌辦常玉鐵路廣信旅省同鄕日昨特發公啓一通略謂湯蟄仙先生來玉籌辦常玉鐵路玉山爲南廣支路之起點旅省同人務宜趁此時機同心協力提倡贊助俾玉路早成得以　續南廣支路茲定於三月十六日下午一點鐘在北營房弋陽同鄕會開會研究屆時務祈駕臨爲盻 
[江蘇省議會紀事]  
　　江蘇省議會自舉許鼎霖爲正議長後議員紛紛回里許議長亦卽他往迨至停會十日之期已满一般議員方慮許議長之不肯惠然而來不謂許竟不鄙棄江蘇人民顧念議長一席之重要居然於十號到甯惟仍宣言開會後卽須辭職至十三日開會議員到者一百十餘人本應續選候補參議員因許議長急欲表示其對於諮議局章與議員同意故先將省議會章程提議是日下午一時許議長就議長席宣布前清諮議局章程各省皆不贊成本省議會前次亦有電陳述諮議局章程不適用要求速咨催參議院議决以便應用云云議員之贊成者自居多數聞書記長一席本有請黄守孚君擔任之說繼因黄君不願擔任故由錢某暫代云茲將該會致北京電及應省長送交議案函錄左 
　　省議會致北京電大總統鑒支電否認諮議局章程亮逹十三日開議對於國務院東電僉以光復後本省訂有臨時省議會法上年四月大總統支沁二電認爲繼續有效是前清諮議局章程業經廢止並非現行法律全體議員絶對否認决定將臨時省議會法繼續適用仍請速將省議會暫行法案交院議决施行江蘇省議會 
　　應省長送交議案函應民政長致省議會函云現屆貴議會開會之期凡在省行政範圍事件本民政長有所計畫應草定議案交議其暫行縣制暫行市鄕制所規定應由省議會公斷者經縣知事之呈請亦應查照交議茲彚送議案十二件應請貴議會逐件議决分别送候公布施行（一）全省警務計畫案（一）規定全省各縣幹路寛度案（一）徵收附加稅創辦農業銀行或地方公典案（一）推廣家屋稅案（一）規復船稅畫一稅則案（一）變通征收忙漕限外加征案（一）縣市鄕學校聯合會規程案（一）江蘇開墾暫行章程案（一）奉明與吳縣太倉互爭原撥書院善堂公産案（一）太倉市公所爭執弇南義塾公田案（一）無錫縣知事請公斷無錫縣議事會議决停辦縣立女子師範學校案（一）奉賢知事請公斷奉賢臨時縣議事會議决豐備田租盡歸備荒案 
[梁士詒到粤後之政治譚]  
　　本月四號梁秘書長到省胡都督派軍官三人在車站迎迓先到九廣路局來謁者先後二十餘人廖財政司長述都督意請梁駐節財政公所梁諾之陳軍長隨到約談二十餘分鐘梁卽在路局午膳畢先謁陳軍長嗣謁胡督留晚僐隨員麥鴻鈞亦到各司長均列席翌早九鐘胡督復到財政公所相談至十一點餘鐘茲將梁秘書長兩日之談話探錄大要如下 
　　（一）整頓稅源謂此次大借欵波折未及前此困難國庫可支 
持至四月後故尙有餘力可以磋商小借欵斷不至爲外人挾持但辦理國事專恃借欵固非長策將來地方自治逐漸進行稅源非日有起色則消費何從取給是以大總統之意急欲籌備國稅廳與地方稅劃分以謀進步（一）整頓鹽政謂鹽務一事萬無恢復引岸界限之理卽商包亦要另想法子張季直於此事煞費苦心調查頗詳細然各省情形不一辦法不容不參詳大總統之意見欲由國家將所有鹽攤鹽并收買一例製成鹽磚給商運賣如此則查見碎鹽未製成磚者便是私銷此法是否可行 
　　（一）瓊州開埠謂瓊州一埠孤懸海島非開埠實難保守去年某君有一條陳呈大總統論瓊州宜速改行省事頗中窽富時省館會議旅京粤人亦皆贊成俟此件交由財政部籌畫辦法并俟大借欵成立後由中央資助開辦甚易（一）維持紙幣謂當開列大借欵用途時已將維持粤省紙幣二千二百萬元一欵列入惜許多波折延宕至今然借欵成則此事斷不至畫餅此二千二百萬元可在粤省設一銀行機關陸續收買但聞不止此數應設法調查清確至粤地逼近港澳僞幣往往從是入口應先商妥港澳督設法截緝免其陸續增加至成無底漏巵（一）建設大學謂去年中央敎育大會亦已議决四區大學堂不能不籌設（一）剿匪事宜謂先從各鄕辦警察入手如窮鄕不能普及則從富鄕辦起富鄕皆急於自衛但須切實開銷則彼自樂輸（一）安置軍隊謂須先從籌畫生計入手使不失業至五號十二句鐘梁赴議會歡迎六點赴軍統讌會隨員梁季典麥鴻鈞梁　聯均列席六號往沙面謁英領事商議要公至警廳午膳一點鐘國民黨在東園歡迎畢即由江漢兵輪遄返珂里 
地方通信 
[南京]  
　　兒童藝術展覽會預誌敎育部曾有通令定本年夏季開全國兒童藝術展覽會江蘇省行政公署敎育司爰就各縣蒐集送部之物品先在省垣開全省兒童藝術展覽會擇定南京大中橋韜園舊址爲會場自本月二十一日起開會展覽三日茲將展覽規則錄下一展覽日每日上午九時起十二時止下午一時起五時止非其時不招待一展覽人必於入口入出口出一伞杖雨具及其他雜物不得携入展覽室一展覽人非得管理員之承諾不得以手觸展覽物一展覽人不得於展覽室内吸烟或涕唾 
[鎭江]  
　　民生國計會開春季會民生國計會於十六日午後二時假城外鎭舞臺開春季大會會員來賓約共四五百人三時振鈴開會先由會長劉春圃報告宗旨次喬蘭階報告成績次鄧寄梅報告决算次柳衍齋馬佐卿及陶淑芳女士等相繼演說尙有提議事件因時已晚遂定十八日在本會事務所再行集議 
　　密查九龍會匪黨九龍山匪黨在長江一帶設立機關甚多駐鎭十六師長顧忠琛特於日昨又令三十一旅旅長張偉齋曁三十二旅旅長趙念伯派兵多名至高資炭渚丹陽等處車站及沿江大小輪船馬頭嚴密偵緝 
[浙江]  
　　推補省議員缺額朱都督兼署民政長咨行省議會云案查本年二月二十六日准籌備國會事務局巧電開各椱選舉事務所裁撤後遇有議員出缺應依法遞補者所有發給証書及各項手續卽由該監督原駐在地之該地方官執行等因業經令飭前民政司轉行分别知照在案茲查省議員童杭時當選參議院議 
員　已答復到署應以第二區候補省議員何勳業推補是缺除訓令該監督原駐在地鄞縣知事即日通知塡給証書外合就備文咨請貴會查照 
[揚州]  
　　統收鹽釐之反對者淮北岸商公所所長李榖西　淮鹽運售公司經理楊松喬岸商代表史文釆等以兩淮統收釐價辦法繼續前清并慮淮棧爲難等因禀陳兩淮運司張榷使懇求變通辦理奉批云鹽務爲國稅正供商販爲營業性質宜如何恪遵法令安分營生乃核閱來禀語氣嚣張立言背謬一若規復統收之後則淮北生機殆盡立見危亡要知民國鹽法尙未頒行大總統命令以恢復機關保存秩序爲進步之預備是該商等得享運售專利仍係專制餘蔭何獨於前清所定統收釐價章程因本司繼續進行輙曉曉不已且統收辦法足免沿路節節留難旣免則成本自輕何得反指爲苛捐現在新任姚棧長履任在卽該商販果能遵照定章源源掣運以公欵爲前提棧長亦必能維持大局也知事署將實行裁併各課江都縣知事李鴻扶曾擬裁併各課茲悉該署近又奉應省長令文着令知事署祗設内務賦稅敎育實業四課每課設置課長一人課員二人另設技師三人僱員廿人一俟李知事搜捕嘶馬盜匪事竣回揚卽當實行改組矣 
[松江]  
　　私售膏土案上控廣明橋西禇四省私售膏土破獲後檢察廳以人證物證一一完全無可遁飾爰判定五等有期徒刑一年連帶罰洋三百元詎公布後禇不服依限向蘇州地方廳上控其 
所持理由有二一爲巡士挾嫌一爲賸貨無多謂事前曾有蔣巡士借洋二角不允查出之膏土係賣賸供生母製藥之用故不能照二百六十七條之判斷不知禇姓私售破獲者已兩次此次查出之膏亦有十八兩零土七兩零恐一時未易平反也 
[雜評二（默）]  
　　省會聯合會之發起省會聯合會之設爲暫時機關歟抑永久機關歟如暫時機關則必爲議會章程而設議會章程乃容易解决之事且特設機關手續繁多亦恐不及誠無解於小題大做之誚也如永久機關則試問以何爲名義以何爲範圍將議各本省之事乎抑議關於全國之大問題乎如僅議本省事則各省有省議會在安用取决於他省而必設此聯合機關爲如議全國大問題則自有參衆兩院在各省自有各省之代表在可以呈請可以委託今若由省議會聯合代謀是不信任兩院且不信任本省之議員也機關將設於北京乎抑設於南京乎如設於北京則將與兩院並峙而成爲駢枝之機關歟抑與兩院協商而將爲其附庸也如設於南京則將繼前此歡迎團未竟之志而欲與兩院抗衡歟抑且藉此獨立機關而徑代操其最高立法權也今有一言問粤議員果如伍君言他日各縣設縣會聯合會以議全省事而亦能認爲無妨於省會者則今日省會聯合會之設吾亦何敢竊議 
　　贛都督與贛議會一方面倡之而一方面和之是謂贊成一方面迎之而一方面拒之是謂反對今中央簡趙從蕃爲贛民政長而李督致電歡迎議會發電拒絶果議會之反對李李之反對議會歟抑以反對爲贊成贊成爲反對而適相利用歟 
　　各省之匪川閩之匪煙匪兩湖之匪兵匪江浙之匪鹽匪東三省之匪鬍匪其他各省之匪非秘密之會匪卽雜凑之土匪匪之性質不同而製成之者則官吏也官吏製成之而地方受其害官吏且居其功嗚呼 
 
 
 

Page 7

 
 
　　 [ >本埠新聞 
[新閘橋工萬難再緩]  
　　閘北市政廳呈都督省長云爲呈請事竊閘北新閘橋跨越南北毗連租界年久失修勢將傾圮前清宣統二年提議改建將舊橋築笆阻絶行人由巡警局禀請滬道撥欵興修一面由商董籌欵先設浮橋一座暫藉通行乃前巡警局長姚捷勳共領橋工經費三萬二千兩遲延不修光復時携欵潛逃疊經市長等呈請緝追迄未解决上年冬季上海市議事會决議以該橋毗連租界若再不興工修建恐英工部局乘機起而代謀致生交涉擬請將江海關土貨碼頭捐一項撥充閘北地方公用卽以之墊付橋工緣該欵本係地方公益捐内之附捐以之墊付建橋經費實爲正當辦 
法自上年光復後此欵由海關稅務司暫時儲存並未撥用約計積銀四萬餘兩曾先後呈請上海縣知事轉呈都督俯准照撥業蒙省長函致交涉使查詢由江海關施監督開送節略當卽電請財政部飭關解省備撥旋准部覆應仍存俟部撥等因抄綠來往兩電函示到廳市長等伏念閘北自新閘橋損壞斷絶交通已將兩載致令市面彫殘商業艱困住户居民尤滋嗟怨屢據閘北各商店公民呈請設法修築祇以姚案未結無從措手前日據閘北巡警局准上海縣知事函據接江海關墨稅司函以該橋旁安有自來水管撑管石柱漸見朽壞該公司要求前往修換請該處官民毋任阻撓等情昨日英工部局又在浮橋兩岸橋堍擅築竹笆欄阻行人窺其用意無非欲藉口代修今已露端倪情形日亟查新閘橋北岸本屬華界轄境所築木駁岸亦係中國官商籌欵所築祇以東首岸上馬路於閘北未設巡警以前由華商葉澄衷出資雇令工部局代築故租界探捕僭越巡邏今竟越界築笆阻止交通若不將新閘橋趕緊設法自行修築恐一旦外人越俎代修釀成交涉於主權界務關係匪淺至墨稅司所請修築之自來水撑管石柱卽在新閘橋工之内自未便准由該公司修築以杜隠射而免糾葛除覆請上海縣知事轉覆墨稅司應俟撥到欵項卽由本廳自行前往修換 
毋庸該公司越俎代謀外理合備文呈請仰祈都督省長察核俯念新閘橋工關係界務主權地方興衰均非淺尠迅賜准於江蘇銀行地丁項下先爲借撥俾便卽日開工一面咨請財政部查照前案核准將海關碼頭捐一項撥充閘北建築新閘橋經費行知江海關監督照撥到廳歸還銀行借欵如此一轉移間庶濟燃眉之急以保主權而維界務免致藩籬一撤更屬棘手是否有當立候訓示祇遵不勝激切之至爲此備由呈乞照驗施行須至呈者 
[江孚輪船命案之訴狀]  
　　招商局江孚輪船帳房張惠江等逼斃搭客楊正標一案經蘇滬兩處湖南同鄕開會舉定代表彭丙一曾省吾二君並舉黄宗炎蔡文炳二律師起訴各情迭誌本報茲悉各代表及各証人昨已至上海地方檢察廳起訴錄其訴狀如下爲因傷致死證據確　請求按律起訴事緣陽曆三月五號有同鄕楊正標係湘鄕人曾充光復軍兵士退伍後至九江因事赴滬當乘招商局江孚輪船因未購買船票故求坐艙帳房等到滬時取錢補交詎該輪帳房等不惟不允遽剝奪其衣服痛加毆打數次并斷絶食物以致楊正標身受重傷不堪痛苦遂卽憤極赤身投江身死同船衆客親見情形大動公憤當至鎭江該分局報告請其懲辦該分局未敢擅專爰特具函致請上海總局証明事實取有該輪帳房切結呈案竊思共和時代首重人權卽使搭客未曾購票亦應按照定章辦理何得故加傷害必奪其生命而後已該帳房等胆敢着手實屬慘無人道似楊正標身死斷難不援威逼自盡之條爲此據証告發伏乞貴廳迅將被告人拘攝到庭接律起訴至楊正標之尸首應請勒令該被告限日撈獲以伸公理而維國法謹訴計開證人丁玉田桂汝章李蘭亭吳靜淵蔡仰衢戴廷瑞姚潤章黄贊元胡鴻宋學臯阮志岳吳宗炎鄭坤亭江蘭生熊丙臣失世鴻劉光烈張若虚潘培高王昌麟戴用章熊漢卿王成候証物一同舟諸人致本會書二鎭江分局朱秉鈞致招商總局書三江孚帳房等切結按以上三種証物已見十四日本報 
[軍界哀悼清太后]  
　　混成第三旅李旅長前日接奉江蘇都督訓令云頃准陸軍部叚總長曁同志諸君陽電開溯自武昌起義全國震撼兵連禍結不知其極南北各軍同室操戈東西諸鄰漁人伺隙幸大清隆裕皇太后明燭機先宸衷獨斷俯順民情毅然遜位共和宣詔堯舜比隆以天下爲大公合五族成一體應天順人超今鑠古天降鞠凶遽爾崩御舊君之感固不待言而我軍人相持於鎗林彈雨之中不數月間仍復握手一堂共弭猜贰自非共和宣布之速正不知禍延何日由今以思是大清隆裕皇太后造福民國功莫與京而厚賜於我全國人尤爲不可忘之盛德今擬於三月二十號爲釋服之期開全國陸軍哀悼大清隆裕皇太后大會用誌哀忱凡我軍界應表同情特此電逹並希轉知各軍隊派員赴京蒞會如有祭誄哀詞請寄陸軍部彚收可也等因到府准此除由本府派員代表各軍前往弔祭並分别咨行外合行令仰該旅長遵照 
　　又聞李旅長奉文後除通令各營長一體知照外昨特電呈哀辭云民國二年三月二十日我全國軍界同人追悼大清隆裕太后之期旅長謹率全旅軍人致哀辭於靈前日我民軍起義之日正南北俶擾之秋苟無斯人何期統一英謀獨運奠定五族之共和大道爲公贊除千年之專制此誠女中堯舜漢代馬鄧也嗚呼鴻功猶在中外謳歌大德難追軍民同涙哀哉尙　 
[再誌閘北水業之爭端]  
　　水業公所董事蔡光漢等與虞少棠瞿木湘等互相控訐遷延不决以致罷市要挾詳情已紀昨報茲有洪慶里春興園老虎灶主孔金龍因被蔡等呈請發封心不甘服查明近來新開之店如夏家弄富家里洪安里及順興園三興樓等距離老店僅二十餘丈或十餘丈均與定章不合而梅園新開之店與虞少棠之店則祗隔七丈有餘該公所均置之不問顯係欺侮良懦業於前日呈奉地方審判廳批候另行决定送交原審判衙門辦理而虞瞿昨亦投廳呈訴將該公所勒令罷市之傳單粘附狀内請求查究矣 
[尙須請敎審判廳]  
　　陳竹生控王耕餘糾衆將其妹搶去成親並因王之生殖器有異堅請離婚當經地方檢察廳將男女送至上海醫院驗明陳妹確是處女王則不能生育復廳核辦在案茲悉陳廳長昨已諭將陳妹交陳竹生領回管束王耕餘糾衆搶親本應懲辦姑念鄕愚無知從寛不究刑事案件即行消滅至陳竹生所請離婚不在刑事範圍以内着赴審判廳起訴 
[處决自殘同種之印人]  
　　新閘捕房七十號印捕因用槍擊斃印捕頭目台物生業經英臬司署訊實判决繯首死刑禁錮厦門路西牢聽候定期處决在案茲悉按照西律行刑有公刑密刑之區别（按公刑宣佈行刑日期在公衆地方任人觀看密刑則定期後即在牢内施行）今該犯所定死罪係屬密刑聞已於前日在牢内如法絞决以故行刑眞相無從探悉惟聞歐西施行絞刑其行刑台之形式類似大氷箱高與胸齊台上可容三人右旁設有階級臨刑時由行刑人率犯者與敎士一人登台犯者向外中立行刑人立於左敎士立於右另有一人立於台前平地台上犯者之後植有鐵桿上有一孔穿繩屆時由行刑人出黑布一方蒙於犯者之首遂用繩穿於孔中園繫犯者頸内卽由敎士誦經爲犯者懺悔並爲祈禱迨誦經舉右手向上高舉行刑人卽撥動機關但聞轟然一聲犯者已氣絶落於台前當由台前所立之人扶住其尸蓋犯者所立之處下面設有機關一經撥動卽不啻一落千丈此次處决該犯之設備想必與此略同也 
[袁勵準與隄工局这關係]  
　　武昌黎副總統以前清湖北隄工局總辦常州人袁勵準曾於光復時串呑公欵洋十萬元逃逸無踨茲經偵悉袁匿居上海公共租界内特派錢寶根金潤二員來滬投文陳交涉使令行公共公廨轉飭捕房於昨日派探李星福將袁逮案先由原告代表律師上堂聲稱被告捲呑公欵逃匿年餘近將此項公欵携赴北京運動差使應請將袁解回湖北歸案訊辦訊之袁延律師辯稱被告前爲隄工局總辦所有工程收支均由前清鄂督瑞徵另行派委管理前項公欵與被告無涉被告現在管理湖北造紙廠及水坭廠事宜此次因來滬籌借洋欵有財政部委任狀並函牘呈電且被告已將此事理由電請黎副總統核示應請交保自往湖北聲明關讞員以此項公欵政府迄未得有正式報銷亟應根究遂商之美領海君判袁有洋十萬元保出限兩禮拜自赴武昌投質逾期卽將存洋歸公 
[消弭火患之一端]  
　　市政廳議事會以邇來城内外迭見火災損失已鉅推其原因固由於居民之疏於防範但房屋之有披水板亦不免因之延累自以改裝水落較爲妥當業已議决移交董事會轉請各善堂及各團體先行提倡然後推及各舖户一體照辦 
[禁烟局長之批詞]  
　　上海禁煙局長嚴濬宣君昨日發出批示一則頗堪發　爰照錄之如下仁者壽經理燓心田稟批爾店違章售賣戒烟藥丸業經官廳懲罰有案現值烟禁進行各戒煙藥舖均能恪守定章惟爾店乃敢擅買川土秘製藥丸朦銷别處只圖小店賺錢甘違上官禁令茲旣本局長查悉自應照章將各該物送縣核辦爾猶曉曉不已禀求發還川土爾眞是不懂事的混賬胚子特斥 
[催辦商槯維持會]  
　　上海貨物稅總公所所長孫泰圻近奉省民政長應君來電謂前所長張詠霓曾經在滬組織商摧維持會專事調查各處稅務及就在商業若何以定征稅之劃一準繩所擬辦法甚善惟現在限期已逾未據呈報應由該所長查照前因赶速造報等語現聞孫君已函知商業維持會由該會長定期本月廿一日卽陰曆二月十四日上午三時在南商會開會邀集各業領袖担任考察商情公同討論然後編纂彚報云 
[承發吏亦竟舞弊耶]  
　　萬鑫槽坊主葛德福前日至一區禀稱去年在審判廳控訴金江江虧欠貨洋十八元經該廳判决交保限繳在案不料金保出後延宕不理迭次具呈請追被該廳承發吏舞弊捺擱請爲核辦張區長以案關控告司法人員飭赴上級官廳起訴 
[酌减巡警月俸]  
　　商埠巡警廳長穆君近奉省民政長訓令將所屬四鄕巡警劃歸上海縣知事接辦改名地方巡警其城廂内外之巡警名爲商埠巡警仍歸穆廳長經辦惟聞吳知事自奉到省令之後卽將各鄕巡警月俸及每月開支調查明確因其爲數過鉅不得不酌量裁减現定巡警月俸分六元八元兩等巡長則每月十元云 
[羣學會之新職員]  
　　滬南倉基路羣學會定於三月十六日更舉職員已誌前報是日適因天雨到者僅一百餘人下午四時起陸續投票七時開票茲將當選各員曁新會長委任各員姓氏錄下會長蘇本炎　副會長王宗毅　執行部長瞿慶同　文牘科员瞿慶普　李然昌會計科員吳宗玠　庶務科員陸樹基　姚元鑫　王沛霖韓孝先　交際科員胡宗禧　姚明善　調查科員臧清揚　趙鴻藻　經濟部員姚鴻　馬煦　編輯主任李味青　俱樂部叙餐會主任郁鍾翰　園藝主任郭懹桐　崑曲組合主任王宗城評議員王夑功　王煥功　周文熾　丁熙咸　王引才　高壽田　賈豐臻　莫錫綸　姚元焌　楊逸　陸文麓　李宗鄴　吳炳熊　楊嘉椿　楊煒　夏紹庭　金祖坤　梅豫棖　姚明燽　曹棅　吳宗瑗　徐志淦　姚明煇　張其桐　沈惟燿龔模　朱烱　林祖溍　郭廷鉁　張承綬　王集功　張其垚　顧履桂　許模　朱大經　蘇本銚　錢允中　曾鈞 
[江淮公所開會記]  
　　江淮公所係淮安旅滬同人組織創辦有年客秋公所落成公推丁衡甫周蘅圃季景范管際青爲名譽所長成爕春爲正所長徐良弼董啓南爲副所長分職任事規模粗備茲擬推廣辦法於十六號假地平橋路清凉寺開特别大會到者數百人首由解斐青報告開會宗旨次周蘅圃成爕春金春林報告歷年辦理情形及各項帳目次童樂齋梅仲坪劉竹坪王鴻儒等相繼演大旨略分數端（一成績）該所初係金河王鴻儒徐良弼金春林唐立山石萬昌韋伯成朱書萬袁永林韋彦臣姜萬昌沈增劉漢孫苞江等發起後經熱心諸君捐資贊助竭六七年心力於閘北潭家橋地方購田十五畝嗣建廳廂十餘間又鹽邑撥助樵地一百八十餘畝以備停柩歸葬之所（二宗旨）該所初爲停柩見與他所無異近因内地開通商學各界來申者衆擴張宗旨首先倡辦江淮事務所幷議建設旅滬學校促進文明智識聯絡感情介紹工商各界及各項慈善事業議定妥章刻日進行（三籌欵）一由各屬母地協濟儲爲基本金二旅滬善士樂輸特别及常年捐欵彚收註册按月報告說畢經多數公决草定章程摇鈴閉會侑以茶點而散 
[謝贈]  
　　大舞臺名伶楊四立於昨晚起登臺演劇昨蒙贈二紙　又羣仙茶園近亦新到名伶蒙贈優待券四紙書此併謝 
[城内]  
　　地方檢察廳批○（徐永金等訴李冬南藉債强搶請嚴追批）案經偵查該民徐根全實有自行賣妻嫌疑候傳沈氏到案訊明按律核辦着徐根全迅卽投候質訊毋得誤延（郭廷軫等訴張崇義欠租不付適屋失火請核辦批）查核爾狀旣援引刑律一百九十條之規定卽屬初級廳管轄範圍據呈前情着逕赴第一初級檢廳呈訴可也（許慶山請求保釋伊子批）據爾來狀所請求凡人之犯罪皆可以親老且貧爲言倖冀免究矣無理屢凟未能照准（顔曹氏請保釋伊夫批）爾夫因口角細故毆傷同族弟兄來狀所述亦不能掩護其非着候决定處分勿得驟希保釋 
　　地方審判廳批○（張張氏呈請執行批）查此案前准縣知事署移稱據册書查明該圖版字圩内四百十五號蔡大春户計則田七分一釐幷無一畝一分一釐六毫之户移復查辦迭經命令該被告將此項出抵王姓之田單究竟則田若干及如何與契載不符各情明白呈復在案據呈前情仰候催令被告張元祥迅速呈復以憑核辦可也（陸子珊爲胡餘章等延不履行請强制執行批）候再勒令該保証人刻日如數履行如果違延本廳定予設法救濟决不姑寛（夏炳發不服判决聲明控告批）旣據聲明控告前來仰候依據刑訴律第三百七十七條之規定辦理可也 
　　巡士可嘉○西門内王廉卿卽孟廉卿家之婢女於本月十三號夜竊取值洋三千數百元之衣飾等物逃出被第七區巡士張長淦在途緝獲已誌前報茲翻當時該婢被張巡士拘住後計無所出卽以身許之該巡士拒絶不允帶至區中據實呈報現經穆廳長查悉以該巡士自敎練所畢業派往該區見習未久乃能不爲財色所動深堪嘉尙業於昨日將該巡士提升某區巡長以示奬勵矣 
　　瘐死於獄○盜犯孔招勝在監患病於昨日斃命當由獄官報告地方檢察廳長委派危檢察官蒞監騐明由堂棺殮發封厝壇 
　　預審賭案○浦東第三初級廳前日在瀾泥渡鎭拿獲抽頭聚賭之謝毛囝等十二人並起獲竹牌等物解送地方檢察廳昨日午後由葛檢察官飭提謝及張毛毛謝長發朱文杰姚玉生范元太洪毛毛陳毛郎曹阿生楊桂生楊富全謝七寳等到案研訊之下以謝七寳無端被拘判令當堂省釋謝毛囝等十一人犯賭屬實判令分别押候各繳保証金洋五元聽候起訴審判廳判决 
　　因賭肇禍○洪金祥因賭起衅被王金生用刀戳傷昨日控經地方檢察廳驗明受傷屬實判洪自行醫治候派警查明再核 
　　因何起釁○珠家角商人秦品山控被三十保四圖陶家橋地方之張枊生無端毆傷昨經地方檢察廳騐明略受微傷諭令自行醫治聽候提究 
[南市]  
　　冐牌漁利○美孚煤油公司調查員日人横森喜長在南市公義碼頭傳虎春葉長生之航船上查出冐牌火油十聽詢係由源豐鴻大兩店售出控由二區派探將兩船户及煤油帶區移解商埠巡警廳請究並公兩店夥徐國樑程啓林自行投質 
　　不應虐待○婢女阿三年十歲因被主虐待逃出深夜在洪生碼頭徘徊四顧由巡士帶至一區問明其主姓殷住居西門爲淘沙場又學徒王林生在城内某銅作習藝被師責打逃出亦由巡士帶至一區詢知年十五歲係浦東人師名陳阿連均着留候認領 
[閘北]  
　　言者諄諄○閘北巡警局長龔君通令各區隊云警察具有高尙資格爲人民之模範尤當束身自愛釋躁平矜方足以資地方之信用促警政之進行本局轄境華洋雜處耳目所在觀聽攸關稍有不檢卽貽口實今查各該區警察能受長官約束潔已待人者固屬甚多頑猾性成不服敎導者亦在所難免如濫穿制服街市游行或妄自尊大詆辱長官或辦事操切玩忽職權種種行爲均屬警察汚點若不嚴加淘汰隠患何堪設想爲此通令各區隊長查照如遇此等不可感化之警察一經察出分别懲革勿稍寛縱本局長爲防漸杜微起見毋負苦心爲要 
　　曾否作伐○吳韓氏之女寶寶被住居夏家弄之華少岩（即擦白黨阿二）勾引成姦藏匿家中近更希圖賣娼當被該氏查知控由檢察廳於前日預審華供娶吳氏爲室係由榮錫祺作伐旋經提榮研訊供詞與華不符判一併還押候調查明白再行核辦 
[公共租界]  
　　但顧自己○石維賢控趙桂生不還代借洋一百五十元業經公堂訊判每月拔還洋十五元在案茲趙患病在醫院醫治石恐趙一旦物故欵無着落故復禀請補傳中人徐桂咸到案追賠前晚經孫襄讞復訊以察核借據中保祇有理處之責並無賠償字樣况原告自己亦係列名作中與徐桂咸負有同等之責任未便專向徐桂咸一人追賠所請未便照准判候趙桂生病愈再核 
　　强制執行○王文孝控張仲甫不還借銀迭經公堂訊判限繳要案茲因一再展限張仍抗不遵繳故由原告禀奉公廨於前晚復訊詎張情虚不到遣伊子投案代求寛限孫襄讞以張一再抗延前次旣由伊妻到堂代求今復遣子投案代質殊屬不合姑寛着將張子臣收押限三天將欠銀及原告所繳堂費共銀一百零一兩如數繳案如違卽將張仲甫保人所開之店查封備抵 
　　受人之愚○滙司洋行西崽張興桂控李福林蔡阿仁張榮和混用正金銀行假鈔票由廨訊據李等供稱票係張小堂交來判李等押候查究在案昨由捕房將張小堂傳案請究據稱爲木器生意票係收來貨價不知是僞中西官以並非有意判張小堂罰洋五元充公李押三禮拜蔡與張榮和各押七天僞票燬去 
　　婢女擇配○粤人譚海秋家婢女阿琴於去秋在廣東捲物逃至滬上匿居愛而近路北高壽里二百八十三號屋内茲由譚到申尋獲報告滙四捕房於昨日派探鍾星南將該婢拘解公堂請究先由原告延律師上堂聲稱原告曾旅滬有年該婢因糼失怙恃由其叔母價賣於譚於去夏帶回原籍婚配詎至八月間卽私取衣飾逃滬請爲訊究訊之阿琴供稱去夏主人帶回後並未許字與人此次來滬曾經禀明現住義姊胡阿玉家並不嫁人亦未與人私識女子不原隨回乞恩作主孫襄讞商之美領强君判阿琴發棲流所擇配 
　　遣送女子○無錫女子和香前因在火車站徘徊由捕帶至公廨留候認領在案茲因日久無人投領昨由官媒將女送案請示判送錫金公所遣回原籍 
　　自尋煩惱○龜奴雲福串令韓少亭之妾張氏卽前爲妓女之張玉樓捲取值洋一千四百餘元之飾物逃逸經韓控請新閘捕房昨由探目劉森堂將雲福拘解公堂請究旋由雲福之友吳向榮投案愿爲被告担保帮尋張妓判吳交人洋並保限七天交出張妓被告押候訊核 
　　節期將屆○本月廿一號係耶穌敎主受難日期二十四號爲復活紀念日（俗呼外國清明）除由西官照會公堂關讞員屆期停理讞政外並由駐廨檢察西員於昨日條示公廨辦公人等一體知悉 
　　怨恨自盡○梧州路一千四百八號祥裕米店主朱某因不在滬託堂兄朱厚寳經理朱年已六十八歲去年担保某甲至西人處經放黄包車甲欠繳車租洋數百元逃逸該西人着保理處朱卽賠洋四百六十元事後悔恨不已於前日下午後斃樓上店夥鄧阿林未報捕房卽欲收殮嗣被包探查悉昨送驗屍所請公堂中西官騐明卽着屍子朱金貴具結收殮 
　　夜行遇暴○甬人陳阿盛向爲道士前晚行經鴨綠路被匪徒五六人攔刧衣物陳欲喚救卽被該匪拔刀於背上戳傷二處嗣經巡捕送往同仁醫院不識能保全性命否　又粤人唐某前晚經過北四川路被匪徒四人拔刀恐嚇刧去皮衣鈔票等物當報捕房請爲查緝 
　　拐失小孩○塘山路一百五十八號王朱氏家被匪拐失八歳男孩名大　子昨報捕房捕頭允爲查緝 
[法租界]  
　　乘車受罰○電車公司查票洋人昨至公廨控稱坐客項對生在車上與售票人任禮堂胡閙向之阻止反被毆打請究任禮堂供項携帶大籃兩只上車向章笨重之物須放在車外月台上囑其携出反被扭毆後有查票洋人到來亦被毆打訊之項供與售票人口角洋人先行動手是以還毆聶讞員判項罰洋兩元充公 
　　不認行兇○花烟間龜奴陳阿四投廨控稱有電車夫三四十人來院尋歡一言不合卽被毆打業已報捕拘獲方德生等求請訊究訊之方德生王阿二劉阿寶同供行經該處見朋友嚴來興高本章等與龜奴相爭因卽上前相勸並未行兇嚴來興高本章同供經過該花煙間被烟妓拖住强令入内我等不允反被該妓辱駡故向龜奴理論並未行兇判一併交保候查明再核 
　　拍賣抵租○祥茂收租人控房客陸康齋虧欠租洋八十三元八角陸由店夥代投公廨禀稱陸現已將店閉歇人亦出外未回請爲察奪判令交保候將生財拍賣抵租 
[雜評三萍]  
　　新閘橋籌欵問題新閘大橋阨華洋之衝迭經交涉籌欵開辦顧乃一再遲滯前欵已由貪吏捲逃後欵未奉大部核准駸至今日而外人已將浮橋隔斷大有越俎代謀之機吾國辦事之遲延可爲浩歎 
　　果爾則地丁項下之借撥固不可以一日緩矣然記者竊有一言於此前清故吏竊負公欵而避居滬上者各地行文公署起訴追提近且纍纍然指不勝屈也此邦人士何獨厚於彼貪吏而一任其鴻飛之冥冥耶 
[自殘同種之好榜樣]  
　　以同國之人而客居異鄕晨夕共事倍覺相親人情大抵然也何物印奴而獨異於是 
　　雖然今日已經英人訊實予以繯首刑矣彼欣欣然以賊害同種爲能事者亦何益哉 
　　嗚呼吾且不暇爲印人悲吾深慨夫當蜩　沸羹之秋處風雨漂摇之會而外省與中央立法與行政尙有互相抵抗互相猜忌以爲樂者 
 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[花姑小傳] [  紫塵] 　　 
　　花姑者前清花縣知縣花自榮先生之女丙子科探花花少榮君之女弟也字漱花又號葬花殘館主幼時嘗授業於百花書塾李夢花先生處文思冠其曹輒爲夢花先生所贊許曰女學士當不减阿兄矣逾數年其父卸任歸營新第於散花橋畔花姑築小樓於内自撰其額曰葬花殘舘樓中陳列百花每於暮春花落時對花流涕有不忍遽别之槪父屢戒之不悛曰痴婢子將保此殘花乎花姑不言亦不答惟總悒悒寡歡讀古人掃地可憐花落去之句輒爲寢食不安壬子暮春作泣花詩百首如花落花開花薄命葬花容易護花難來生願作花旁葉擁護嬌花使不殘等句雖詩格平常時人以花姑年幼句速亦頗有傳誦之者癸丑春百花齊放花姑集諸姊妹於葬花殘舘或評花題句或軟語問花紫瘦紅肥花團錦簇可謂花朝盛事凡嬌花羞月細雨養花之際花姑子輒斜倚花欄如有所祝臨晨則對菱花而暗頌入晚則望燈花以神馳偶有所感則花牋數頁信手揮毫筆花墨浪無非花花絮絮能令人環誦者不數日天氣忽寒雪花飛舞花姑自嘆曰最不堪是小樓一夜聽春雨深巷明朝賣杏花今花信數番豈忍使花容憔悴問爾羣花何默無解語耶花神有知當能消此雪魔言訖雪霽日上百花依舊二月十二日爲花姑十六生晨適值百花生日復作頌花辭一篇以紀念之辭頗長未能盡述惟與花姑交最深因作花姑傳如右花姑有知當不以紫塵爲花言巧語也（三） 
刧餘雜記 
[葡萄壳] [  了青]  
　　嘉興陳翁獻廷茂才之父也某年冬遇乞丐三人坐街頭食鮮葡萄見翁過招之以手曰陳阿大爾亦啖此否翁以直呼其小字心滋不悅行數十步忽念此時安得有此物且何以知吾名心異之因復折回則丐已不見僅遺葡萄壳十餘枚而已嗅之香甚急懷歸偶以告戚好某某固業醫工心計而與翁交頗厚盡索以去製爲丸遇疑難症諸藥所不能治者投之輒愈醫之名遂大噪家亦漸裕迨壳盡而技窮矣後十餘年翁有胞弟患痢疾劇垂斃矣頓憶及葡萄壳以未嘗自留一二爲憾姑檢舊衣見尙有半枚粘衣袋底喜極亟煎湯進尋遂愈此事獻廷館滬商趙稚侯家時每爲李君惺　言之 
[菱畏桐油]  
　　楊州某富翁子患奇疾不食不便百治無效聞鄕間某醫名往延之醫以已舟抺桐油未乾無可代步辭不往許以重金强而後可舟夜行誤入菱塘中守者大驚曰爾亦知菱畏桐油置油水中即全塘皆爛乎醫不得已償以錢後至富翁家則其子正以食菱過多成疾也醫大悟卽取桐油少許入藥一瀉而愈（三） 
劇談[  玄郎]  
[論編演新劇當取材於中國史]  
　　自新舞台開演新劇創行佈景以來劇界爭相仿效風靡一時大有銅山西崩洛水東應之勢夫座客之歡迎新劇者未必以新劇之戲情果優於舊劇也佈景之新奇眞見所未見也亦以新劇白口多於唱工而又以土語出之視聽之餘較舊劇易於明瞭耳聽戲而不明其詞句不知其情節如行五里雲霧中迷離惝恍趣味毫無然以中國人演中國戲卽就新劇而以廣義言之於白口唱工亦未必盡能領會况編演外國之掌故乎演外國戲而以華語出之則不中不西支離雜沓大背戲情不特華人不見歡迎恐外人亦莫明其故矣如欲以外國語演之則演者聽者程度俱遠甚也新舞台新新舞台好奇過甚採及西史一則編演法皇拿破崙一則編演法國之偵探小說雙茶花推其意不過欲一顯本舞台之夢景水景海島景山林景花園景種種佈景之簇簇生新光怪陸離耳然佈景末也戲情本也須知此種景物滬上爲五方雜處之地卽眞者亦類能見過已成明日黄花不揣其本而齊其末宜座客對於新劇之感情日見衰弱也新新舞台之新劇人才尤爲缺乏雙茶花中惟一趙君玉飾蝶嫣差强人意餘如麒麟童之卜突四盞燈之紅櫻趙小廉之原谷用違其長俱平淡無奇而孟鴻羣之勞克竟演成一浦東流氓更屬荒謬何不於要離斷臂等之歷史新劇而加之意乎蓋演中國故事扮相旣稱事實又易明曉藉以號召座客庶或稍有起色耳 
劇本考實　　 
[浣花溪] [  便便]  
　　浣花溪演楊子琳造反爲西川節度使之妾一戰而擒此非子虚烏有事按唐史代宗永泰元年西川節度使嚴武卒成都尹郭英義權領之成都兵馬使崔旴殺英義邛州將柏茂琳瀘州將楊子琳劍南將李昌夔起兵討旰蜀中大亂朝命宰相杜鴻漸爲副元帥鎭蜀鴻漸畏旰勢强請以西川節度使讓旰茂琳等三人均爲本州刺史上不得已從之大曆二年鴻漸還朝三年崔旰死其子寧繼爲節度使於四月入朝京師楊子琳乘其無備攻入成都寧妾任氏募兵擊走子琳城賴以保是子琳並未爲妾所擒而劇演於戰場計擒之者蓋加粉飾以博閱者之一笑而已且演崔節度並不入朝是又失實浣花溪卽百花潭在成都府西七里爲蜀中勝境故以爲名善演此劇者首推小子和做工嫻雅口白清脆嘗聞其報任妾之名爲玉卿云（二） 
小說 
政治小說 
[鐵血男兒（七十八）] [  常覺　獨鹤]  
　　第廿六章 
　　烏突匆匆人尼與梅急起迎俱愕然不自安王坐甫定即謂梅曰姑娘不入宫門也久矣僕系念甚切因特奉訪幸獲覩芳容頗以爲慰梅曰蒙陛下賜顧甚感厚意烏復曰僕此來實有所問姑娘邇來絶迹宫門究因何故豈僕無意中有所開罪乎 
尙求明示以釋我疑 
　　烏乘夜而來已出梅意外其言復突兀梅益錯愕不知所對正跼蹐間尼即曰梅妹久不趨朝實因近體多病非敢故事疎慢臣方勸其往鄕間小住數日藉佳山水新空氣一舒胸臆庶可祛疾也烏曰令妹雖腰細帶長略形消瘦然玉顔　潤神氣安舒似不類纒綿於藥爐茗椀中者梅曰阿兄所言實非掩飾妾已决意赴村堡中養疴旦晚將離此矣烏微哂曰姑娘神情冷落當别有意見僕固不應窮詰但賢兄妹爲我至交何尙不能推誠相與必託詞於玉體違和因不克一蒞宫闈僕殊未敢信也梅聞言面頳狀至不悅尼慮彼此齟齬即趨門側搴簾幙以目示梅梅會意亟起立向烏道辭退歸他室 
　　尼乃躬身謂烏曰梅妹實别具苦衷未能敬對明問臣當代爲陳情陛下其見許乎烏頷之尼續曰頃間臣在宫内特以立后一事多所陳奏此非好爲煩瀆實因其與國體民情所關非細臣承陛下殊寵倚爲輔弼實不能已於言也烏訝然曰此事與令妹當無特别關係尼曰臣當干冐威嚴質言一切陛下猶憶歸國第一日在此歡飲時乎酒酣興至必欲以王杯强梅妹共飲當時梅固竭力求免臣亦以王杯舊制反覆詳告冀辭盛意而陛下迫飲殊堅梅遂不得不敬承王命特别關係因是而起聖衷明逹必能鑒之（二） 
應時短篇 
[百花會] [  瘦蝶]  
　　二月十二日爲花生日香國定例每歲於是日選舉新總統以主花事 
　　先一日百花假座於芙蓉城之花　樓開談話會討論投票事宜十時羣芳咸集荷衣菊佩荇帶荔裳揖讓周旋頗極一時之盛 
　　首由芍藥宣言曰諸友亦知今日之會爲研究選舉新總統問題乎溯自牡丹入王香國後日久玩生厲行專制手叚驕奢淫佚穢德彰聞故花界羣起而推翻之别舉山茶爲總統提倡花道主義改組共和政體建設萬端山茶知力有未逮爰讓位於園梅園梅任事以來對於花世界中各事苦心孤詣處處以保護羣芳爲念無如蟊蠹徧布花叢藩籬盡行告撤完全幸福尙屬難期今任期已满自應另舉故鄙人等特邀諸友預爲研究應舉何花爲宜公同决定庶明日投票時不致相左諸友如有意見務請開誠相示旋山礬木槿等起立曰山茶任事日短未展所長鄙意擬投票再舉山茶不知諸友是否贊同 
　　茶蘼卽發言曰山茶外貌縇然内無實學烏足以治香國鄙意梨花坦白可愛落落大方以之冠冕羣芳殊無媿色且梨花之誠摰衆所深知鄙人亦無庸詳述也 
　　牽牛桂花又繼言曰梨花雖忠慤坦白然無應變才現在香國中蟊蠹徧地宜擇有軍事知識者爲總統惟黄菊可以無忝厥職蓋當光復東籬時黄菊曾力戰却敵爲世所稱敬請諸友同意 
　　言次天竹臘梅笑曰東籬光復黄菊亦無戰功之可言且彼旣引退何必又苦人所難我香國處此多事之秋非得一氷心鐵骨者支持全局不可盍以園梅聯任乎彼辦事頗機警又見信於他族定可從容整頓俾花事日有起色收完善之效果然頗聞人言謂有某花勾結金銀花等出爲破壞冀遂私圖宜選派調查以偵之時薔薇玫瑰聞言遂自荐曰鄙人等善於刺探願盡調查之義務水仙亟止之曰調查姑緩着手明日投票事究應如何解决宜先定宗旨 
　　於是衆論紛紜有堅持舉山茶者有謂宜以園梅聯任者有謂黄菊梨花均可勝任者又有謂蘭爲王者香應投蘭花者又有謂蘇詩有一杯當酬水仙王之句則水仙亦有爲總統之資格者甲反對乙論丙又與丁不能表同意聚議至下午三時迄無要領乃各怏怏而散（三） 
 
 
 

Page 11

 
 
   
 
 

Page 12

 
 
   
 
