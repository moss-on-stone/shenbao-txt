# 1884 - 232 - 4904085

 

Page 1

 
 
[第十二號畫報出售] [  申報舘主啓]  
　　基隆一役小挫大勝前巳繪成圖幅列八十一號畫報印行今於七月初二日得旨嘉槳守臺將帥官兵則戰勝更無疑義近日又得日耳曼人來滬將其目覩當時戰狀詳述於尊聞閣主人前尤爲精細確鑿故就其所指示者而復繪一圖俾購閱者不啻親履其地親見其事焉再者吳淞形勢與目前防務内地之人殊難寓目用特專派友人前往周覽水陸形勢摹繪成圖如掌上螺紋纎毫畢現想諸君子自必先覩爲快雖海面兵輪鐵甲容有移駐分泊之時而大旨不離乎十數艘者近是日來法兵船兩艘巳開往福州閱者會其意而勿拘其跡焉可也兩圖俱編入此次　二號畵報出售幷附送總目一紙以便諸君裝訂成書時置諸卷首是爲甲集兹於初六日發售十二號畵報後仍附淞隱漫錄圖說一則閱者鑒之此佈 
[論中國水師實爲有用]  
　　福州馬江與法船交戰情形本報已將所有各路電音備細登錄而其中以本館福州西友來電爲最確蓋此西友乃泰晤士日報舘之訪事人據稱初三日親往馬江觀戰至初四日囘至長門外國電報公司發電來滬故其所述信而有徴卽其所述者而譯之而知中國之水師未嘗無用也夫此番馬江一戰爲中國自有水師以來與西人鏖戰之第一次中國創辦水師幾二十年於兹矣平時海波不揚各兵船從容坐鎭並不見陣或疑華水師不足深恃設遇與西人開釁必多畏縮不前乃初三日與法人爭持則中國之水師兵船初亦竭力相拒勢甚利害並無退縮無如法船較華船爲堅法砲較華砲爲巨華軍力不能支以至敗北此則非戰之罪實船砲不敵之故也西友旣以此言報知本館卽復傳電至外洋備言華軍奮勇當先臨難不避之狀謂中國此次之戰雖敗猶榮並不足引以爲恥自此外洋各國皆知中國水師之　用有不敢如前之篾視者矣夫近來戰事全賴船艦砲火法人之所以能橫行於歐西者以其船艦砲火之利實有可恃者在也據某西人言法國之水師英國且不能逮而况其他中國自與泰西各國通商以來購辦兵艦製造砲械亦嘗惟日不足但究不能駕泰西而上之而况馬尾之戰實爲法人和字所紿其先日日言和迄無成議而法船則以尙未失和並不示戰之故肆然往來毫無忌憚各口炮臺明明見法船駛來而有砲不敢擊卽如馬江之地水口本有砲臺去馬江十五里而口内河道頗俠若不令法船得以駛人口内停泊馬江法船一到砲臺上卽開砲轟擊法人亦未必得逞其志今乃朝曰議和晚曰不戰遂使法人得以陰行其詐停船在内我軍失其險要砲臺不得攻擊譬如癰疽藴毒於内而一朝潰决何以禦之故此次馬江之戰中國之所以致敗非中國兵弁之無謀無勇乃法人以和之一字悞之也若水師兵船中國雖多而其堅固不及法船砲火中國非不盛而其命中及遠又不及法國此勝負之所由分也然中國有此一戰則將來水師之强盛當基於此何則中國水師向來不曾與西人戰今第一次開戰惟恐有望風而靡者而居然竭力抵禦　炮回轟相持於波翻浪湧之中炮雨槍林之内再接再厲十盪十决其氣以激而彌奮其志亦定而彌堅此卽在歐西各國中其水師之勇猛銳厲亦不過如此初次開戰而已有如此之銳氣則其後閱歴愈多其䏣愈壯詎不足稱雄於海外乎倘以此等兵士而更濟以堅船利炮則其成功有可必而法人雖橫何足爲懼故吾謂此次馬江之敗中國雖敗猶榮而法國之勝則雖勝猶辱葢法船先誘入馬江口内而猝乘華軍之不備卽僥倖一勝據有船政局而在歐洲各國視之則殊不足爲法人重也而中國雖敗苟從此勵精爲治船則益求其堅砲則益求其利則以此士氣乘此軍　法國豈能常恃其勝也耶嗚呼吾因此而歎前者張劫帥在京上封事請以七省水師統歸一人綜理此說惜尙未行也閩防兵力之單素所共悉疆臣大帥亦非身經百戰迨張幼帥持節赴閩會辦閩防而八閩軍威於以一振遂以閩海防務悉數委之幼帥一人福建自造兵船雖已及二十年而究其所造之船不知若干其中大都僅足供迎送官憲之用者居多幼帥抵閩未久然己早知其弊故深慮閩防兵船不敷調用而乞船於南洋前聞南琛開濟兩兵船已奉令前往閩海然時已不及無濟於事而馬江之戰遂一無可恃遭此敗衂向使幼帥之說得行則南北洋各水師兵船何處不可調用一處有警各處皆可調以赴援設法船分擾各口則船少不難攻拒如法船萃於一處則卽調各處之船以應敵以一人運動各口諸船如常山之蛇首尾皆應又何致突爲法人所乘哉故觀此次之戰而令人致憾於中國船砲之不精亦觀於此次之戰而令人深喜夫中國水師之可用敬告中國愼勿因馬江之敗而遽隳其志氣也可耳 
[本舘接奉電音]  
　　昨由北京電局專發電音到本舘有七月初三日上諭四道謹敬譯登○七月初三日奉上諭張之洞着補授兩廣總督欽此同日奉上諭着派吳元炳前往山東查勘河工海防卽行具摺請訓欽此同日奉上諭着派錫珍廖壽恆馳驛前往山東查辦事件隨帶司員着一倂馳驛欽此同日奉上諭延煦奏六月二十六日萬壽聖節行禮左宗棠　居文職首列並不隨班叩賀據實糾叅一摺左宗棠着交部議處欽此 
[長門捷報]  
　　上海中國電報局昨下午八點五十五分接得福州捷報云初四晚華軍在長門海面與法人接仗全獲大勝法船被穆將軍轟沈兩艘又　閩安營轟沈一艘從此迅掃敵氛勢如破竹凡我生民無不額手稱慶云 
[力攻砲臺]  
　　昨聞西人傳說接有福州電信謂馬江下面有小砲台四座均爲法兵所踞長門口砲臺以石建築最爲堅固法人擬以砲遙擊查此砲臺係瞭望海面見敵船至則可開砲阻禦今中國與法人示戰太遲以致法船駛入之後從内肆擊恐未必可以堅守殊可惜也 
[官電錄要]  
　　初五日官塲中得有福州來電云法人洗炮欲攻長門行至半路有一船烟囱忽毅遂回原處以俟修理故不開仗並云法死一要緊大將不知名姓未識是否孤拔也 
[船局遭刦]  
　　有某領事官言及聞馬尾船政局全行平燬聞福州船政局約値銀八百兩今遽遭此刼惜哉 
[孤拔技癢]  
　　聞得馬尾開戰之故因孤拔聞有謝公使留在天津恐將復行議和故急於開戰也前此由吳淞開去之德利用芳鐵甲船及答拉克載兵船均已駛到福州德利用芳未曾駛入馬江答拉克則已駛入殆係裝運粮食者聞該船業已受傷須修理後方可復用也 
[法船受損]  
　　馬尾之戰中國船隻固多損毁而法船亦有三艘俱受傷現聞駛赴淺處塞其罅漏徐圖修理 
 
 

Page 2

 
 
　　惟答拉克一船未識卽在此三艘之内否也 
[連碰三船]  
　　聞某西人言馬江之戰有一法國快碰船船首之鐵堅利無比連碰華船三艘而沈之然不知所碰華船是否兵輪如其所碰者爲廣艇則又不足奇矣 
[法船潛窺]  
　　昨午十二點鐘聞有法兵船一艘駛全吳淞口外相去十五里之地停泊想係送福州之信來而其不敢駛近吳淞口者殆恐砲臺華兵開砲攻擊蓋此時業經開戰各口岸統兵大員已奉有諭旨得以便宜行事如法船駛入可以隨時開砲也至浦中現泊有小兵船一艘名巴西滑爾此船此時止能藏在租界不得駛出倘中法之事半年十月不定則該船必將永遠停於浦中矣 
[租船運貨]  
　　法公司輪船因中法開兵不復駛來滬瀆此已列報兹悉該公司已租定禪臣洋行之甯波輪船運貨帶信今已定於禮拜四泊在公和觧碼頭至禮拜六開行至香港然後再將信件貨物駁入在香港之法公司輪船啓輪出洋云 
[津電譯錄]  
　　福州戰事昨經本舘訪事之西友電示蓋親在馬尾目擊情形語語的確所謂眞實不虛也乃兹復有津友發來電音稱昨日十一點鐘福州有電到津報稱碰壞揚武兵艦轟傷管駕打沈廣艇三艘此則官塲所報之說也台再錄之 
[法廷電咅紀聞]  
　　法國巴公使於中歴六月二十五日連接法廷五次電音具登如右一巴使四次請兵不准行二問中國百姓欲戰否三仍照前授之策辦理不准妄動四各兵船水手不准上岸滋擾五以五次電期會議爲止據此觀之法廷初意止在索餉而不在用兵惟我朝廷理直氣壯酬餉之說斷不能允斯法人之所以出於一戰也然兵兇戰危師連禍結終不知伊於胡底法人所求者在越南耳今越南業經粗定已與中朝立約言和講信修睦言歸於好中朝大度包容已置越南於不問法人又復何求爲法人者方且感激之不暇乃復借端諒山一役遽索賠償虛聲恫喝斯普天率土之人心所由共憤者也况諒山之役法人先行開炮禍胎戎首誰其任之凡此情節必當布告各國俾法廷盡悉其詳則曲直所在泰西列邦自有公論爲法人計斷不宜用兵不待智者而知其計之左矣 
[西信譯登]  
　　昨晚聞得西人傳言云陽武兵船實被法軍用開花砲擊中火焰猝發遂致焚毁船政局亦被法軍登岸用火藥焚燼駐滬之西人相傳法水師提督孤拔有將斃之說至昨報載中國兵船二艘因力不能敵法軍駛入内河逃避一節兹悉一船因受傷甚重亦已沈溺又聞法軍此次攻打福州實非巴德諾脫及孤拔之意實由法廷電囑孤拔命於初二日開仗因一時未備戰事故復改期云 
[戰事餘聞]  
　　法人之侵犯福州也中國共有兵船十一艘廣艇十六艘砲船約有三十艘光景法國兵船共有未比爾靈士縛爾德阿斯比克都桂得祿音的斯丹蘇活等七艘水師提督孤拔實坐縳爾德兵船昨報云巴夏爾者悞也孤拔之意本欲用二兵船滿載法水手將計取中國兵船以爲已用嗣因中國兵船奮力禦敵孤拔不得已始放砲相擊云 
[兵未成行]  
　　美國新聞紙言閏五月念四日法國預備二萬五千兵待西八月内當發至東京但未知何時動身設已動身倫敦必有電報今尙無電音則知此兵迄未啓行大約因法國都郎地方爲兵士啓行必由之路該處現多疫症是以不克成行也 
[資敵可惡]  
　　厦門西字報云六月念四日見有法兵船五艘泊于基隆口岸基隆現已平靜仍有照常貿易者有兩小船至彼裝煤一若並無戰事也該報所言如此然聞外人傳言基隆有人運煤至福州售與法船此則寳爲漢奸該處官憲知之必當嚴行禁止也 
[覬覦厦門]  
　　晋源西報言法人旣踞馬尾之後擬卽往攻厦門然厦門有彭軍門楚漢在彼枙守老成宿將必已早爲布置法人未必易於相犯也 
[火車失事]  
　　閏五月二十四日美國報言英國孟吉斯得地方鐵路失事死者二十五人傷者四十人緣火車正過一橋不知如何忽然車翻墮入橋下比人往救見火車已碎成虀粉呼號之聲悽慘之狀令人目不忍覩云 
[毁旂服禮]  
　　前報述法人毁壞德國之旗一節兹悉查得係阿爾賽思地方之法國學徒所爲幷將旗焚毁其事甚速巡捕亦不及阻嗣經法國相臣斐禮致信德國陪禮服罪其事始了 
[津信譯登]  
　　天津西人來信云前所欽派至津會辦事件之錫廖兩星使已於前月廿八日回京矣又云赫稅務司業已回津於上月廿八晚九點半鐘往謁李傅相墮於次日晉京又醇邸於招商局出售一節亦大不以爲然故華人傳言謂傅相將　來滬上料理此事又言旅順口有信至津云海口所置水雷一日試演皆寂無聲細察始知水雷口門未曾布置周匝以致有水灌入遂不成聲也 
[建業瑣聞]  
　　本月初一日烏曦未曜魚鑰才開制府已乘澄慶兵船抵旱西門各官自司道鎭將以下悉出城恭迓車馬去者來者塗爲之塞將軍都護亦以九帥久居海上尤急急於慰問故不獨漢官威儀作如火如荼觀也入轅後接見僅至司道憲之有事者而止已自朝至於日中昃矣○海内人心躍躍欲試者久矣今見全權大臣業已回轅則不以玉帛而以兵戎十有八九閭閻百姓相見卽以此語爲寒暄大有赤子何知順逆而念切同仇途人何喻勸威而志期敵愾氣象豈非我朝深仁厚澤其所入人者深故其所食報者遠乎孟子曰天時不如地利地利不如人和敢以質諸中外之知兵者○三大營爲全省營伍之首領而中恊一缺又爲三大營之首領故月之二日署斯缺之鍾軍門仙逝大府卽委劉恊戎爲之接署蓋以護衛森嚴誠不可以一日不置帥惟該衙門於前月杪始行讓出本月朔旦劉協戎始鳴螺建纛坐虎帳聽諸軍士唱鴛嶺金僕姑燕尾繡蝥弧云聞劉公於克復金陵與有飲羽汗血之功則今日之據鞍顧盼者又誰知爲龍廣山片石上之第幾人乎 
[賑灾客述]  
　　浮梁景德鎭水災已列前報查此次大雨不過一二日而洪水陡漲數丈沖去房屋萬餘間溺斃居民七千有奇實從來未有之天變也刻下鴻鴈哀嗷慘不忍聽棲無廬舍食無糗糧一拂先生流民圖當亦形容難盡幸賴巡撫潘偉如中丞及饒州府太守督率本鎭紳商分設粥廠七處俾數十萬饑民得以苟延殘喘德莫大焉惟老幼孤獨未必廣沐夫仁恩而一切惡丐流氓游手好閒之輩轉得大孟小鉢挹注良多此則辦理之稍有未善者爾此說係該處無名氏郵示本舘因詮次其語列之報端以告經理是事者 
[山左述聞]  
　　登州來信云郡城疫氣流行多患霍亂轉筋之症每日必斃數人云○近有一等遊民每與人作苦任勞以餬其口俗呼打閒暇時在潮州會舘東栅外設摴蒱局以遺光陰前日因同類相爭互以老拳奉敬其一兇暴尤甚竟持巨磚抛去一擊不中誤傷旁觀者頭額鮮血淋漓無異燕支著雨當經差役將兇手拘獲想捉將官裏去當必嚴以懲之也 
[杭市近况]  
　　近日因中法一事杭垣日接電報絡繹不絶劉仲帥坐鎭從容老成持重雖當軍書旁午四處電集絶不露一毫張皇之色但密飭各屬嚴防海口扼守砲臺日夜不得擅離使其無隙可乘云云是以官塲中别無談論而民間造言生事之徒謠言日起有謂申江於某日開仗者有謂福建於某日失機者妄語囈言眞不値有識者一笑然愚民聞之則爭相傳說矣兼以近日下碼頭行李舟輪紛來沓至移家避地之人不可勝數螺螄埠之上碼頭亦然蓋自寗郡鎭海而來者其數尤倍也杭市雖極清淡而安堵如常但生意塲中頗爲眉皺蓋箔業扇庄線業絲 
 
 

Page 3

 
 
行各大宗所辦客貨一時盡皆從緩以致銀根愈緊生意愈清竟有開門終日求一文而不得者噫良可慨巳 
[當鋪設團]  
　　寗郡各當鋪現因法事孔亟深恐一經開戰難保無匪徒乘機搶刦是以江東新河頭之晉泰黃梔花弄之瑞大三眼橋之源大楊柳道頭之豫源等四家已糾集勇丁八十名分作兩局各自保衛外如江北之復大城西之元和兩家亦各糾勇晝夜彈壓一遇有警鳴鑼爲號協力同心羣起追捕此亦先車預防之要務也惟城中各當尙未舉辦云 
[北通州瑣記]  
　　六月廿二日江北督糧道趙觀察抵通謁見倉帥次日卽到壩交米云○二十日倉帥提騐江北頭起漕糧二十一日第二三起二十二日第四五起二十三日第六起二十四日第七八起二十五日第九起二十六日第十起因雨未騐云○二十五壩上甲乙兩人因扛米口角以致扭毆某婦又向甲索欠欲赴官船鳴寃被彈壓武弁飭兵役扭至小聖廟正欲備文送交石壩審辦旋有在壩人乞恩並結稱兩造均各平靜不敢再生事端始得釋放○江北督糧道示囘空船隻限七月初二日過天津關十六日齊　臨清泒員照顧護送刻期囘程以備新漕選用云○電報局舊設東門外招商局内今夏河水漲發往來送信須由城上緣梯而下諸多阻礙現由東街起過鬼王廟出西門直達北京東使門進崇文門在砲子河地方改設新局已有洋人帶通事夫役豎杆接線矣○西門内石頭道旁敦化堂本施糜粥兹因天氣酷熱特施茶水所有過往行人詠玉川七椀之詩莫不銘心感德云 
[吳淞信息]  
　　前報加築兩砲臺扼守長江門戶兹悉共築三座其一座係大砲台業將工竣所雇製造局之工匠已陸續回去祇留三十餘人在台料理昨十一點鐘有大英兵船一艘進口暫泊三隔水云 
[浦東駐勇]  
　　撫憲衛靜蘭中丞以沿浦各鄕防軍宜厚曾飭韓道添募勇丁五百名駐紥閔行地方現己成軍點騐給發粮械赴　矣 
[紛紛遷避]  
　　中法議事未定人心惶惶大半挈家遠適旋有他處人移家來滬者滬人遂路得安心兹因福州馬尾業已開仗致城廂内外遷移者更甚於前蘇州航船及所謂烟船者大有應接不暇之勢船價因此增加五倍惟各項生意因此清淡云 
[滬北述聞]  
　　前日下午虹口琼記碼頭某輪船關艙時悞傷小工某甲手指輕人勸由工頭貼給養傷費了事○昨有江海北關西人七八名帶同本地巡丁數名坐小火輪並拖舢板船駛過楊樹浦上岸聞往鄕間查緝私貨頗有弋獲也 
[禁開浴室]  
　　本邑人石某等在縣署東二鋪地方新弄内購地建屋夥開浴堂事聞於淞滬釐捐局憲以爲該處隣近庫房恐有疎虞遂函請上海縣飭差查禁石以開設浴堂例無禁止且與庫房相離尙遠恐有同業嫉妬矇聳禁阻環求恩准開設蘇觀察批縣查勘昨日黎邑尊委水利廳何主簿前往履勘俟勘實後轉詳核辦 
[親屬認屍]  
　　前報列虹口頭壩街後亦記冰廠池中有一無名男屍經頭圖地保陳桂山報縣請騐黎邑尊前往騐明該屍委係落水身死惟係赤身無衣不無疑案當飭棺殮一面着地保打撈屍衣並出示召認具領昨有徐陳氏投縣禀稱伊子數日不歸現知有憲示召認死屍確與我子面貌相符故特投案具領邑尊飭地保查明禀候核辦 
[英界公堂瑣案]  
　　句探秦少卿禀稱昨到坭城外查訪小車吞洋之事突遇津人劉三拔刀恐嚇繼又將手鎗示我我云爾要殺卽殺時有二友在傍諒伊不敢行兇故敢如是回伊也查劉三前曾犯事遞籍又潛至上海獲案管押滿期具保回籍詎仍在滬上黃太守諭以劉三旣不回籍爾可隨時拘案懲辦○何阿月金永福在路爭毆輕巡捕解案請訊何供湖州人現在海晏輪船爲庖丁金係同鄕無端向我貸錢不遂所欲將我毆傷金供亦充庖丁何曾邀我替工搭客所給酒資被伊乾没故向索爭毆太守判押候過堂各笞五十板以儆○包探阿五禀稱土錦三至捕房訴稱被陳阿和李慶三毆失洋三元及將陳李拘至均不承詔李反言王向伊借錢因此一倂送案請訊隨有陳錦永上堂禀稱王係我夥昨交伊三洋囑買煙土王供訴前因陳李亦執如前太守謂爾等三人皆非安分之徒押候各責五十板完案○包探顧阿六禀稱昨見姚興彩手持斧鑿等件問詰支吾送案請究姚供向爲木匠今患病不能工作因竊胞弟器具圖質錢文黃太守隨判管押七日贓存候失主認領○錢阿寳訴稱在治下向開設飯店店中有錢三千三百文擬兌洋元交付房租詎當夜被賊穴壁入内竊去當由巡捕阻獲八贓送案請給領究辦陳阿三供認行竊該死惟求施恩黃太守判押十天贓交領去○包探秦少卿禀稱有洞庭山人席萬通雇蔡金山小車當將手巾包内洋二十元及首飾等件放在車上與别車夫載行李蔡即乘機逸去追趕無蹤報捕由我獲住搜出洋十元尙有一元已被質錢二百文存有質票銀飾亦在惟少洋九元據蔡言有穿黑衣人目覩故被分已難尋交今特解案請訊席供與同蔡金山仍執如前黃太守判押一月幷諭席嗣後宜小心謹愼不得若是疏忽起案之物給領○昨報列捲逃控捕一節黃太守質訊之下紀阿寳卽邱某供兄死甫過五七嫂氏竟圖捲物遁逃爲此報捕拘案邱何氏供丈夫病亡因貧苦無依故央人舉薦帮傭以圖餬口别無他念太守問夫弟姓紀爾何以姓邱答稱丈夫姓邱名阿坤夫弟確姓紀蓋一母所生父親則二因此各歸其姓太守向紀謂爾旣不能撫嫂致嫂出外傭　理無不合且係各姓與爾何干一倂斥釋不理○秦少卿又禀前有妓女顧桂英在某鴇處爲娼旋因鴇索帶檔無着經華捕郁慶山楊明助鴇爲虐將妓及妓弟閉置一室諸般訛嚇逼令償還妓母報捕拘郁解宁判枷號一月管押二月楊逃避未獲今郁已期滿開釋楊復來滬上昨在戲園獲住聞楊在外冐充包探擅管閒事至該妓現不在滬故傳郁到質郁供楊確係在塲恐嚇聲言吊打楊供此事並不干預惟鴇欲吞烟短見故曾勸妓當還洋决不敢帮同訛嚇且亦未冐充包探實係去年九月起前總捕用我爲暗捕每月工銀十二兩一切公事轉交前包探陸子雲等解案至今年三月平總巡交缷時停歇後偕陳通事至松江蓋陳因曹錫榮一案牽涉所以前去並非因事避匿經發辛工之某西人上堂稱楊明辛工從未發過何謂充過暗捕楊又稱工洋係平總巡給我太守檢查前卷並未供及楊明干預其事鉛捕頭稱原告在捕房將楊供出時尋拿未獲太守商之翟副領事謂原告今旣未到質閱卷亦未供及可留不理惟冐充包探一節應查明是否平總　給發工資再行核辦楊明交捕帶回定期禮拜三覆訊核辦○王阿多向王阿大索欠爭毆均傷腎囊由捕房一倂送入醫院今王阿大傷已痊可先送案請訊王阿多仍在醫院須下月可愈鉛捕頭申訴前因王阿大俯首無詞黃太守隨判管押一月以儆○莊樹堂稱在一豫春茶舘爲夥昨有多人前來吃茶互毆至毁椀盞檯凳致他茶客紛紛散去約虧靑蚨二千餘翼報捕拘獲三人送案請究施長海佉江北人推車爲業時遭流氓朱寳文拆稍昨又索錢三千文不遂所欲被糾衆扭毆陳家榮供朱欲向施拆梢我帮同理說朱供曾代施出錢七千八百文屢索無着昨因路遇向索遂同至茶舘黃太守以兩造所供均未確實着合出洋二元償茶舘所毁之物了結 
[楊州嚴佑之善士致上海絲業會舘籌賑公所書]  
　　少欽先生大人閣下日前道出申江辱承枉顧暢叙衷曲感佩莫名别後詣揚鎭部署經手事件月餘尙未能料理清楚法見申報江西山東各處水災紛紛乞糴當此法事决裂市面不通誰復過而問者縱有此心亦不過敷衍了事更誰能視同切己蒙先生樂善不倦廣爲籌濟執事飢溺由己之懷於此可見令人五體投地兹有隱名氏願助東賑足錢二百千文合計揚平 
 
 

Page 4

 
 
二七寳一百二十二兩五錢五分祈查收匯解東省今又有隱名氏捐助東賑二七揚曹寳五百兩亦望彚解東省惟乃翁家資不過千金竟能分半賑濟今來書大旨以爲時事多艱銀錢斷不足恃惟當用則用之或遇患難之時自可轉禍爲福救人所以救己所見極是安得天下富厚之家皆作如是想耶務請登報以爲乘時行善者勸令郎子英兄聞已回南前接東省來信深望子英兄往助倘荷命駕往援東人幸甚弟等幸甚辱蒙賜示乞寄揚州元亨利莊轉交可也所奉兩戶捐欵務請倂解東省爲禱有費清神容當泥謝專此布達敬請台安愚小弟嚴作霖頓首六月二十九日按奉佑之先生書得悉兩善士願隱名助賑洵有不約而同者實爲罕覯内有家資不過千金竟能以一半充賑尤爲能人所不能俾天下好蕃者皆奉兩善士爲師捐資佽助則沿門籲乞之徒决無塡壑縱橫之狀雖爲善孜孜隱名不告而冥莫中衡鑒彌公陰行其德報施斷無或爽想仁人君子間風興起許訂同心弗以瑣屑之詞鄙爲闊疏之論也 
[甲申歲同人集歗園作品花會各賦一詩以誌其事]  
　　顧雅蘭眞品珠蘭一回歡飲一回謌檀板金尊託趣多眉黛遠山描一角如卿眞不愧橫波雷小鳳清品海棠酒餘媚態暈紅潮小倚東風喚阿嬌花好最宜金屋貯沈香亭畔燭高燒朱素卿妙品碧桃春風一笑耐尋研夕照谿流欲暮天此後劉郎如再到元都舊觀半雲烟葉吟濤艷品芙蓉别擅奇姿簇錦城紅雲低壓碧波橫不知誰是秋江主弄色敷葩合讓卿葉頻仙靈品山茶南國佳人燦若霞每同梅影鬥橫斜看從雪裏尤嬌艷占盡春光是此花張月仙能品鳳仙簫管初停夕照殘芳叢一帶繞朱欄何當飛向秦樓去寂莫秋庭風露乾朱靜卿靜品繡球柔枝勾出月玲瓏香壓欄杆玉琢工簾卷芳心春歴亂怕看粉蝶過墻東趙寳鳳時品月季敢同凡艷鬥芳姿月月花紅貫四時曾託高枝仰飛燕謂趙小寳半生心事阿儂知汪蓮卿矯品玉簪沈沈香氣小牕陰金釧人爭買玉簪披拂秋風籠夜月氷姿雪魄耐霜侵吳桂琴濃品杜鵑暖風深院暗銷魂肯向昭陽便謝恩指日逢春歸閬院紅綃試拭舊啼痕吳蘭卿幽品茉莉一痕新月上簾鈎花氣氤氲撲鼻幽小坐夜凉香更透因風吹過玉搔頭祝同芳全品合歡嫣紅姹紫競芬芳分列金十二行樹號有情花夜合天涯人更繡鴛鴦歗園瘦士渴龍稿 
[浙省撫轅抄]  
　　六月三十日府經歴胡元溥禀知防軍局委運車裝赴　 
[蘇省撫轅抄]  
　　初四日浙江補用府彭家麟江西人由浙江來禀知奉兩浙運憲委辦江蘇督銷鹽局差典史張勤禀知聞訃丁父憂藩轅牌示照得崑山縣典史周道深調補長洲縣典史遺缺查有遇缺卽補典史朱翔熙堪以請稱 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年六月念八日京報全錄]  
　　宮門抄○御史吳奏内外候補人員請按缺酌留摺○侍郎許奏遵旨保薦人才摺○直督李奏請優卹摺○將軍穆奏解清内務府經費銀兩摺○將軍善奏恭報交缷印務起程赴京日期摺○六月二十八日推班○召見軍機○○掌山西道監察御史臣吳壽齡跪奏爲内外候補人員宜按缺酌留餘皆回籍聽候咨取恭摺仰祈聖鑒事竊維吏治之壞壞於現任人員者半壞於候補人員者半捐例開而仕途雜保舉濫而名器輕因之人鮮廉耻奔競成風雖以讀書明理之人亦皆誘於習尙而忘其所學之何事處處有官多之患人人有自顧之憂於是籌及津貼議停分發創立多局定有例差公費名曰調劑議者每謂因時救獘起見而不知徒事虛糜無關實濟夫設官有定制缺則廢公而候補無定章多則滋獘今者長官接見僚屬姓氏尙難盡識政事何從講求終歲無一差委觀察並無由施賢否安能區别古則謂敷奏明試者盖兩見之矣京員期滿奏留道府州縣試用甄别久已視爲具文從未聞有奏劾一人者非盡見好也實有人無從奏劾者耳然而一經輪補則不得不委今之任有爲者財足濟惡無能者因循悞事而上虧國帑下朘民膏比比皆然至於地方之利弊民生之休戚始終並未嘗念及卽叅劾相尋而天下已先受其害豈非心欺先不俊偉而又未經歴練之所致哉爲今日謀非亟思變計不可擬請旨飭下内而各部外而各省無論正途捐納勞績人員悉按缺之多寡資之先後酌留若干員總以可供差遣而其餘俱令暫行回籍比照大挑人員截留之例聽候咨取而其資俸槪不扣除俾長官得以隨時接見覘其器識之深淺因事任使騐其才具之短長如有不堪造就者卽行罷斥毋稍姑容如此則上無牽制之慮正色率下而使人以不可干下無廢棄之虞洗心從公而持已孰不以正人材以選擇而愈出政治自蒸蒸而日上其視如今之漫無覺察輪班補署瞻徇情面任意差委自蹈包荒之咎徒開倖進之門者果孰得而孰失哉且也内少閒員則亷俸可復舊制而津貼無容矣外少閒員則無人浮於事之患而公費可省矣試思數年來奏銷之案恒多浮冐外銷之欵更難核計而乃設立多局歲銷皆不下數千金天下雖大何能任若輩之剥削此有所耗卽彼有所絀始則提自閑欵繼將侵及庫儲勢必至於餉項無出而坐以待困夫冗員者固天下無業之游民也民猶乞食於鄕官則乞食於國鑽謀營求弊端百出而謂可勝其擾攘乎惟在早鑒及此除厘金洋稅爲餉源所自出核實整頓外其餘各局全行裁撤保不涸之源以滋其長留有用之欵以備不虞一旦大張撻伐將帥不得以無餉掣肘督撫不致以空言疚心故臣所以思裕國用而亟亟于各局之裁欲裁各局而痛恨於多官之擾也伏願皇太后皇上嚴飭臣下實力奉行並請先自京員始如樞臣閻敬銘張之萬公忠體國敭歴中外有年必能通籌全局力除積習輔導聖明以成中興之郅治也臣亦明知時勢艱難選將練兵籌餉諸大端爲當時之急務如臣檮昧何足以仰贊高深而澄官方以革浮費亦未始非正本清源裕國致治之一端也臣管見所及披瀝直陳是否有當伏乞皇太后皇上聖鑒訓示施行謹奏奉旨已錄○○吏部左侍郎臣許應騤跪奏爲遵旨保荐人才仰祈聖鑒事臣恭讀五月十七日上諭命大學士六部九卿各省將軍督撫荐保人才仰見朝廷求賢若渴孜孜圖治之至意臣雖愚陋敢不謹舉所知以備採擇如前任江西南康府知府曹秉濬品行端方心思精密識明才敏爲守兼優歴經調署贛州南康劇郡辦理裕如該員業膺卓荐現丁艱回籍實近今道府中不可多得之才又江蘇候補道葉廷眷熟悉洋情留心時事才具開展計慮周詳若使之整頓輪船局務及一切中外商務事宜必可得力至于于奮武之才如記名總兵廣東候補副將黃金福誠樸耐勞果敢善戰前在甘肅軍營歴著勛勩近聞圍勦惠州土匪躬先士卒身受重傷其勇毅已可槪見實粤省武員出色者也若夫製器則記名提督賴長特具巧思卓著成效臣前次曾經摺保可否請旨飭往廣東或江南沿海等省使之督製軍火於防務當有裨益方今時事多艱非得人無由共理然人各有能亦貴乎因才器使而已用得其當雖貪詐或有時見功用失其宜雖賢哲亦有時見過惟循名必先核實乃不惑於虛聲棄短卽以錄長乃克收乎羣策矣所有微臣遵旨保荐人才緣由謹繕摺具陳伏乞皇太后皇上聖鑒謹奏奉旨已錄○○前大學士署直隷總督兼署北洋通商大臣一等伯臣李鴻章跪奏爲統兵大員積勞在營病故謹臚陳事蹟請旨優卹恭摺仰祈聖鑒事竊廣東水師提督吳長慶前於奉天金州防次患病經臣迭次奏蒙賞假在營調理兹接該提督咨稱日來病勢增劇自分此身萬無生理伏念長慶束髮從戎受恩至渥圖報未能一死誠不足惜第當此時局多艱遽塡溝壑雖在重泉齎志無已所有恭謝天恩遺摺片一件咨請代爲奏遞並據慶車營官黃仕林等禀報吳長慶於閏五月二十一日辰刻出缺等情臣查吳長慶籍隷安徽廬江縣其父吳廷香由優貢就選教職在籍辦團以義者倡率鄕里粤匪蹈廬江廷香死之吳長慶痛父殉難晉與髮逆不共戴天糾合鄕團屢助官軍攻勦同治元年臣督師赴滬稔知吳長慶忠勇邁倫令募帶慶字三營相從東下協同各軍克復柘林南匯金山奉賢等城旋移師入浙進攻嘉善嘉興乍浦平望湖州長興等處皆克之其尤嘖嘖人口者嘉興之役吳長慶隊徑薄城下賊以槍砲連環轟擊彈如雨集肘骨皆穿猶復束創血戰奮不顧身用能力拔堅城以疏通由蘇達浙之路迨臣督師剿捻吳長慶統步隊八營馬隊三營隨同北渡轉戰於山東江蘇直隷河南境内無敵不摧東西捻股蕩平累保記名提督並蒙賞給瑚敦巴圖魯名號賞穿黃馬褂嗣以江淮一帶戎備空虛復調該軍南駐徐州旋移紥江寧於下關浦口烏龍水利江防百廢俱舉歴任兩江督臣馬新貽李宗羲沈葆楨劉坤一皆倚之如長城光緒六年海防戒嚴吳長慶奉帮辦山東軍務之命復自江南親率六營移駐登州數年之間迭蒙恩命由直隷正定鎭總兵洊擢浙江提督調補廣東水師提督八年二月朝鮮内亂燬及日本使館日人以兵船駛入仁川維時該國内外交訌羣情洶洶宗社安危之機間不容髮吳長慶拔隊渡遼疾馳赴援數日間獲致亂首人心始定旋奉俞旨褒嘉賞三等輕車都尉該提督感激恩施留駐鎭撫約束嚴明朝鮮銀賤錢荒百物昻貴將弁士卒艱苦萬狀毫無怨言蓋不私貨財故緩急能以相諒不避艱險故患難樂於相從其所以致此於部曲者良非偶然而該提督勞身焦思亦遂寖成錮疾平日訓練餘閒惟以經史自娛澹泊寡營雅歌不輟擬之儒將庶幾無愧今春令撤帶三營内渡籌辦金州海防朝鮮君民感頌遺愛不置方今時事多艱將材難得如吳長慶者可爲干城腹心之選報國丹忱齎恨入地悼痛曷勝當此鼓鼙思將之時定有帷蓋推恩之舉合無仰懇天恩勅部照提督軍營病故例從優議卹並將戰功事跡宜付史館立傳以彰忠盡至於建祠予謐諸曠典出自逾格非臣下所敢擅　而該提督勳跡卓越實非尋常將領可比今以死勤事未便湮没不以上聞除將遺摺各件據咨轉奏外所有吳長慶在營積勞病故籲請優卹緣由理合恭摺具陳伏乞皇太后皇上聖鑒訓示再吳畏慶長子附生吳保德次子文童吳保初均年已及歲合倂聲明謹奏奉旨已錄○○福州將軍兼管閩海關稅務奴才穆圖善跪奏爲解清光緒十年分内務府經費銀兩恭摺具奏仰祈聖鑒事竊奴才承准軍機大臣字寄光緒九年十一月初五日奉上諭戶部奏光緒十年内務府經費擬撥閩海關常稅銀十萬兩請飭依限完解等語等因欽此欽遵奴才伏查閩海關奉提内務府光緒十年分經費業經奴才於常稅題銷案内聲明照數提出另行批解先於本年三月二十二日提解銀五萬兩附片陳明在案尙有應解銀五萬兩現巳儘數提出尋覔妥商匯解謹具備具文批給交號商恊同慶承領定於閏五月十三日由省起程前赴内務府投納投納清欵並咨明戶部查照外合將解清光緒十年分内務府經費銀兩緣由謹循例由驛具奏伏乞皇太后皇上聖鑒謹奏軍機大臣奉旨該衙門知道欽此○○奴才善慶跪奏爲恭報奴才交缷印務超程赴京日期恭摺仰祈聖鑒事竊於本年閏五月十八日子刻接電報局發來總署電音十六日午後八點鐘欽奉諭旨善慶着乘坐輪船迅速來京江寗將軍着姚田暫行護理欽此伏查奴才前次奉命調補正紅旗漢軍都統當於叩謝天恩摺内聲明俟奴才瑞聯到任後再行交缷北上兹欽奉諭旨着乘坐輪船迅速來京奴才遵於閏五月二十一日飭委印務恊領積忠等將江寗將軍印信及一切文案卷宗勘合火牌令箭齎交奴才姚田收受護理訖卽於是日起程前赴上海乘坐輪船入都所有奴才交缷印務起程赴京日期　恭摺具陳伏乞皇太后皇上聖鑒謹奏軍機大臣奉旨知道了欽此 
 
