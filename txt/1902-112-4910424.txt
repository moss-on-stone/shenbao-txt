# 1902 - 112 - 4910424

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宮軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以飲助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[轉錄天津直報所登政務處奏酌擬經濟特科考試章程摺]  
　　奏爲遵旨酌擬經濟特科考試章程恭摺仰祈聖鑒事光緒二十七年四月十七日欽奉慈禧端佑康頤昭豫莊誠壽恭欽獻崇熙皇太后懿旨爲政之道首在得人况值時局阽危尤應破格求才以資治理允宜敬遵成憲照博學鴻詞科例開經濟特科於本届會試前舉行其有志慮忠純規模閎遠學問淹通洞達中外時務者著各部院堂官及各省督撫學政出具考語卽行保薦並著政務處大臣擬定考試章程請旨辦理等因欽此又六月初四日御史陳秉崧奏保薦經濟特科請飭破除夤緣積習一摺欽奉上諭著各部院堂官及各督撫學政於保送時虚心採訪果係物望素孚確有實學者方准保奏等因欽此仰見朝廷逾格求才循名責實之至意竊維特科之試以待異等之才國朝兩舉鴻博特科得人號爲極盛查第一次於康熙十七年正月奉旨十八年三月集試相去甫逾一年第二次於雍正十一年四月奉旨乾隆元年九月集試前後已逾四年是以雍正十三年二月十一月兩蒙特諭飭催敬緬先朝旁求若渴訓詞深厚薄海同欽今經濟特科之舉奉旨將及一年僅前廣西巡撫黄槐森保薦一人前安徵巡撫王之春保薦四人其餘尙未有應詔書者方今時事多艱人才尤亟各部院大臣及各省督撫學政均有以人事君之責務當周諮博訪各舉所知應請旨飭催認眞遴保如期到京毋再觀望因循用副朝廷敬遵成憲激勵學才之盛典至考試但較一日之短長而保舉則關平日之賢否薦章一出中外共聞該大臣等自不敢曲徇人情顯違公論果有濫保非人等事自有吏議專條兹謹酌擬考試章程七條開列清單恭呈御覽如蒙俞允卽由臣等咨行京外各衙門一體遵行如有未盡事宜仍當隨時奏明辦理所有遵議特科章程緣由理合繕摺具陳伏乞皇太后皇上聖鑒訓示謹奏謹擬經濟特科章程繕列清單恭呈御覽一經濟特科與古賢良方正直言極諫相等士先器識而後文藝自應以行已爲行兩次博學鴻詞科康熙十七年正月聖諭則曰學行兼優雍正十一年四月聖諭則曰品行端醕此次欽奉懿旨上諭以志慮忠純物望奏孚爲斷應責成該大臣等凡所薦舉均須察明素行廉正不干清議者方准列保庶不至有夤緣干進等弊一鴻博之舉在遴選詞臣故入選者均改翰詹官現官翰詹者均無庸列保現在經濟特科以通知時事爲要與詞科取才略異自不能限以一途今擬自京官五品以下除京堂翰林讀講科道外外官四品以下除現任實缺道府外其餘各員已仕未仕及舉貢生監布衣准其一體保送均令於本年十二月以前到京取齊候試一宋鴻詞科分三等上等轉一官選入改秩無出身人賜進士及第除館職中等無出身人賜進士出身下等賜同進士出身許召試館職國朝兩試鴻博均分一二等經濟特科應照成案列爲一二等至應如何分别賜子出身改授京職外任或發往各省當差出洋游歴其有出身人員量加升轉均於引見後恭候聖裁一康熙鴻博特科試一塲乾隆鴻博特科試兩塲元年九月二十六日第一塲二十八日第二塲二年七月補試十一日第一塲十三日第二塲經濟特科自應照乾隆成案分試兩塲俾得各盡所長以昭詳密其第一塲至第二塲舊例只隔一日應俟查明與考人數多少閱卷遲速臨期酌定一鴻博特科康熙十八年在太和殿前考試乾隆元年在保和殿内考試近科殿廷考試均在保和殿内經濟一科恭逢臨軒策問體制宜崇一切事宜均擬仿照殿試舊章辦理一乾隆鴻博特科第一塲試以賦詩論各一第二塲試以兩策補試第一塲試以兩策第二塲試以賦詩論各一經濟特科自無庸試以詩賦應請第一塲試歴代史事論二篇第二塲試内政外交策兩道以覘學識務去浮華一政務處禮部會奏變通科舉章程申明嗣後各項考試但期字畫端整無庸刻意求工並准其添註塗改等語經濟特科對策應卽照此辦理所用試卷照鄉會覆試卷式酌增頁數俾得暢所欲言 
[議開商埠]  
　　香港循環日報云中國朝廷擬將東三省盛京齊齊哈爾及哈爾濱等處開爲商埠乘上海議訂商約之際一决從違並悉英美日三國使臣中當推一人主持其事 
[准興闈姓]  
　　香港香海日報云邇者宏豐公司粤商韋崧盧元杰等人具禀廣東善後總局請准創開順天鄉試闈姓局憲批示曰據禀請仿照鄉會試章程試辦本年壬寅順天文鄉試闈姓一塲認繳正餉七兌洋銀六萬元免繳報効銀兩等情事屬可行著卽繕擬章程禀候核明詳請兩院憲立案並給發示諭開辦可也 
[梧西亂耗]  
　　香港循環日報云日來廣西游勇依然勾串匪人肆行滋擾兩廣督憲陶芷芳制軍惄焉憂之飛撥官軍前往剿辦二月二十三日安勇在貴縣某鄉與匪鏖戰哨弁曾紹德力不能敵臨陣捐驅諸勇奮不顧身再接再厲匪遂敗走不知所之是役也勇丁斃者一名匪人傷斃不少 
[婉辭會剿]  
　　香港循環日報云廣西盜匪四處蔓延本月某日撫憲丁大中丞調集勇丁八千人馳赴梧州以防北竄旋有法國駐泊東海之某兵船統帶照會撫轅願率水師五月名會　中丞婉詞郤之 
 
 

Page 2

 
 
[粤匪肆擾]  
　　香港循環日報云今春正月廣東新會縣境海盜縱横刼掠鄉邨幾無虚夕嗣查如盜黨在大林鄉某姓祖祠嘯聚因即由地方文武帶勇圍捕並將祠屋發封近日盜首譚阿義以緝拿緊急率其黨羽竄入大雁山中負嵎自固此山綿亘數十里爲新會鹤山高明三縣交界之區林谷幽深頗難罙入日來鶴山縣境劫掠之案依然日有所聞沙坪墟素稱世外桃源竟于旬日之間被劫數次倘不及早擒治則愈聚愈衆其爲害將無已時矣 
[示禁謡言]  
　　寗波采訪友人云本月某日浙江寗紹台道春匯東觀察出示曉諭嚴禁謡言大旨謂上月二十七日鄞縣地方拿獲刨棺挖目匪徒二名當經由縣訊明正法在案乃事後鄞鎭各鄉謡言紛起雖屬無據究駭聽聞查西人傳教中國本係勸人爲善並無仇視之心卽入教華民亦不過信從其道究之仍屬中國子民鄉愚無知妄爲歧視時啓猜疑何竟自忘利害前者拳匪之變京津重地民舍蕩然不特上貽君父之憂下爲閭閻之害今幸如天之福和議已成吾民具有身家正宜各自顧惜安處太平何可妄興謡諑朝廷愛民如子委曲求全尤爲吾民計耳疉奉諭旨諄諄誥誡奚啻三令五申試思肇端釀釁之人豈能免罹法網卽逃竄他方亦必嚴拿重辦性命其能保乎吾民宜仰體宵旰憂勞安分守法庶幾弭患於無形本道下車之初恐民教不能相安業經剴切曉諭在案此次正法兩犯准各國領事電稱挖眼作藥外國人並無其事卽犯供亦無牽涉洋人及教堂之語愼無妄行猜度因欵生謡除通飭府縣外合再出示曉諭爲此示仰各屬士紳軍民人等一體知悉務各凛遵先今示諭由就地紳耆彼此聯絡各就各村勸導力除謬見循守本分倘敢抗違釀成事端定卽查拿首禍及附和之人盡法懲辦不貸本道爲保護爾等身家起見不憚舌敝唇焦再三勸諭幸勿自貽伊戚凛之愼之切切特示 
[江寗課吏館考試規條]  
　　一每年應分四季各於仲月中旬定期考試一次督憲考春季藩司考夏季糧道考秋季巡道考冬季一每年春試後卽取前列同通州縣二十員佐雜三十員各員得有差缺出省者准以司道所取前列之員輪流撥補如第一次以藩司所取第一名撥補第二次卽撥補量道取列之員以次輪流遞惟一應以同通州縣爲一班佐貳雜職爲一班分塲考試分榜列等一正途勞績捐納各班中不乏眞才宿學旣經考課分别等第應查照江西章程如有才識通達坐言起行者列爲超等給予酌委繁缺一次或一時無酌委缺出准將其名列於本班之首定子輪委一次以示優異超等之員如不多覯寍闕毋濫又其次列爲一等給子酌委一次又其次列爲二等准記大功一次記大功至三次卽改給酌委一次又其次列爲三等不予功過飭令再加學習以待下季考試其劣者列爲四等卽記大過一次記大過至三次即予停止差委一年或有文理荒謬見識猥瑣不堪造就者分别勒休回籍學習用示甄别之意一佐雜各員考取二等記大功至三次者卽分派鹽務督銷局充當優等司事抵銷酌委一次以示體卹一館中應備各書籍由官書譯書兩局撥發進館爲備應課者隨時取覽一候補各員無論正途勞績試用及有差與否亦無論卸事回省及本來需次曁初次禀到但係在省者均應報明與考一領憑初到實缺人員如查有吏治未諳者可隨時奏明飭令入館學習數月後再飭赴任實缺撤省人員亦可令入館講求以資練習一需次人員過多館地逼窄擬分考試以同通州縣二十人佐貳雜職二十人共四十人爲一班挨次傳到每日已正入館酉初出館因事因病請假者銷假補傳每月朔望初八二十三爲休息之日次日另換一班周而復始年至六十以上者但往報名入册免其入館肄習以示體卹一分班考試或六日一班或七日一班至第六七日由館長查閱功課考其才識之高下默爲存記該員每日作何功課閱何書若干頁各用日記簿按日註明如有心得或疑難及發明之處可用另紙簽明俾覘識見館中之書勿用硃墨批點以免汚損其館中未備之書不妨自行携帶披閱如大清律例等書必得自置一部佐雜各員如力不能購置者准用館中之書輪流覽閱一凡衙門有關繋國計民生大經大政以及疑難事件均可發交館員各抒所見議擬辦法藉資練習一考課命題及各員入館肄習不外刑名錢榖交涉武備四大端刑名則經制掌故律例諸學隷焉錢榖則稅則礦産農功工藝諸學隷焉交涉則外國歴史政治公法約章諸學隸焉武備則謀略形勢測繪技巧諸學隷焉一入館人員各認一門肄習或鈔書或寫劄記由館長隨時稽查不得徒繙書籍塞責下班之後仍可在寓所用功下次上班之日即將平日功課劄記呈由館長考較一分蘇人員毋庸預考其尙未分定蘇寗者如其人現在甯准其一體報名投考一課館章程如尙有未盡事宜應由提調隨時酌擬禀請正副館長核定辦理 
[騐收河工]  
　　鎭江訪事人云常鎭運河由鎭郡江口濬至浮橋門近已告竣本月十六日督辦沈期仲觀察親往騐收並飭各夫役開去江口土壩俾得舟楫暢行 
[稅司瓜代]  
　　鎭江訪事友人云鎮江關稅務司司必達君現奉總稅務司赫鷺賓宮保調赴九江關主持榷務遺缺遴派雷樂石君前來接辦聞雷君尙在本國大約清和時節方可航海來華 
[委收繭稅]  
　　杭州訪事友人云浙中素産蠶絲每屇蠶事將登各絲廠主咸派人分赴杭嘉湖紹等處收買鮮繭本屇省城牙釐總局憲查照回章於本月初九日會同藩司誠果泉方伯札委各員徵收繭稅所有各員銜名備列於後仁和海寗委候補縣徐士鋆錢塘餘杭委候補縣石方潛臨安委卽用縣壽椿富陽兼絲捐委候補巡檢王樹芬新城委典史徐黼廷嘉興秀水委候補縣察煥熙嘉善委候補同知彭汶孫平湖委候補府經蔣慶頤石門桐鄉委大挑縣楊清綬德清委候補知州汪煦長樂武康委候補府照磨莊惟勤安吉委候補縣趙世芬山陰會稽委候補通判趙廷榦諸曁兼絲捐委候補縣楊殿藩餘姚委候補同知謝祖寶新昌嵊縣委候補縣江澄 
[疑匪釀命]  
　　寗波訪事友人云郡鄉東鄉二十一都一圖内月浦教民陳生全向在全盛信局司帳近爲先人謀窀穸偕胞兄弟加正生福導引堪輿家赴姜山前百丈等處卜佳城日之夕矣歧路徘徊時適彼處譁傳有奸民挖眼剖心土人見而疑这各撃木棍亂毆并將加正刃傷身死生福傷及頭顱左手此二月二十九日事也三月初一日鄞縣黄菊友大令聞禀立傳月浦某圖地保畢梅月到案略訊口供翌晨帶同刑仵差役及衛勇百餘名前往相騐一面飭差保嚴緝兇手務獲究懲旋偵悉此案正兇喇叭壺王仁林白眼匿跡後百丈左近立往拘獲白眼一名研訊之下供稱小人姓張名大壯當加正未死之前願出洋銀二元倩人致函鹽倉門内飲飛廟附近某姓家突被王仁林將信撕毁隨偕張宗有張全保喇叭壺等人兇毆致命及提張宗有研訊則堅不承招乃飭發待質所看管至初八日突有英德兩國其艦數艘駛入鎭海口中國兵艦鳴砲伸敬各兵艦還砲應之居民聞聲異常驚駭目下駐紥寗波之英領事照會寗紹台兵備道春會東觀察請飭鄞縣務將張全保張宗有置之重典不知觀察何以處之 
 
 

Page 3

 
 
[神京珥筆]  
　　京師訪事友人云此次帶領引見之各武員經兵部堂官於二月十八日在德勝門外校閱放槍打靶嗣以部中所備來福槍類多銹澀不堪各員均自帶槍以致槍式未能一律十九日舉行軍政大典各營保送之武員亦均在校塲用洋槍打靶○此次兵部引見各員於二月二十三日奉旨分别補缺中有守備五員計河南南陽鎭標右營守備鐵華補授湖北鄖陽鎮標中營守備鐵劵補授江蘇松江城守營守備韓國賢補授湖北宜昌鎭標中營守備王汝新補授天津鎮標右營守備陳某補授○兵部向賃鑲黄旗官學堂爲公所近已遷至内城東北隅大佛寺後景侍郎灃舊第之側花園内辦公○崇文門各商販從前交納國課由各行應差人役經理向有八收六交名目自改訂新章後凡納稅者概令當堂繕單悉數歸公若輩無從染指不免在外藉端需索以致外間喧傳有加課之說監督肅親王副監督敬大冡宰聞之因於二月某日出示曉諭略謂自去歲開征以來各貨俱按成例收稅并無絲毫加增近聞傳言有增課之說難保非差役人等造言藉端抑勒商民倘有吏役人等格外需索准卽指名喊控立卽懲辦爾商民等勿得甘受愚弄等因是亦體恤商艱之道也○會辦五城事宜順天府府尹陳大京兆訪知境内戯園飯館設立女座殊于風化攸關因會同五城察院示禁略謂携眷招妓歡飲治遊本屬傷風敗俗前經出示曉諭厲禁頽風近日復聞飯莊有私賣女座者除飭五城各局飭傳戯園飯莊取具不賣女座甘結外爲此示諭各戯園知悉莊飯倘再有希圖漁利私賣女座及招接娼妓各情事一經發覺定將該戯園飯莊掌櫃收押枷示决不寛貸 
[示禁屯米]  
　　昨日蘇松太兵備道兼江海關督袁海觀觀察頒發告示嚴禁屯積米糧略謂照得本埠米價陡漲前經詳明督撫憲商准駐滬各國領事暫行禁米出口以三個月爲限至四月底届限再行察核辦理但目下有增無减小民嗷嗷待哺是以札飭上海縣准殷實紳商禀請護照赴暹羅安南等處販米來滬准擬免稅進口平價出糶不曰大批運到米價必漸漸平减惟不准奸商偷漏屯積如違一經察出定當提案按律嚴辦决不姑寛 
[示期換季]  
　　暮春時節草長鶯飛嫩日烘晴微薰送煖蘇松太兵備道袁海觀觀察上海縣汪瑶庭大令同於昨日牌示署前定期本月二十二日換戴凉帽順時布政固宜然也 
[解犯改期]  
　　上海縣應解秋審前奉江蘇臬司效述堂廉訪札飭限於三月内赶緊起解縣主汪瑶庭大令因飭經承造具清册整備一切事宜昨得廉訪續札内開該縣秋審人犯前經札飭於三月中旬解勘兹因撫憲出轅大閱故須改期誠恐各屬所解參差爲此札飭改於四月十五日爲限解到毋得貽誤等因大令奉此當卽飭吏遵照辦理 
[解犯過站]  
　　前年浦東南匯縣境周浦鎮臬匪滋事戕斃多命事後縣主汪蘅舫大令拘獲金雲飛李興發二梟審明解省勘招留禁司獄擬定斬監候罪名旋因司獄各犯商通作辭金李知而出首上憲以其尙知國法奏請從寛改爲遞解原籍管束當卽發回南匯遵照辦理兹者大令備齊文牘派差將金犯解回安徽合肥縣李犯解回浙江嘉興縣昨日來滬過站上海縣主汪瑶庭大令飭即暫行收押所中聽候繕備過站公文轉解嘉定下站 
[邑宰祈晴]  
　　陰雨兼旬春苗受損上海縣汪瑶庭大令於昨晨九點鐘時率同縣丞劉二尹主簿孫少尹典史趙少尉詣邑廟求晴豈眞能感格昊蒼乎夫亦官樣文章而已矣 
[品蘭小志]  
　　昨爲邑廟豫園賽蘭之第一日藝蘭之家各携名種供設神前約而計之多至八十餘盆異卉奇葩濃香四溢亦一年一度之盛事也 
[諭修火政]  
　　邇來保甲總巡朱森庭明府查悉南市各街巷新設太平水缸平時各地甲並不雇夫將水挑滿殊非鄭重火政之道爰於前日飭傳十六鋪二十三七鋪各地甲到案限令於三天内一律滿貯清泉倘敢不遵嚴懲以儆 
[諭清道路]  
　　保甲總巡朱森庭明府自奉蘇松太兵備道袁海觀觀察札飭兼查清道事宜即於前日飭傳城廂内外各鋪地甲到局諭今每日督率打掃夫役勤加糞掃一律潔清以待親臨查察違者嚴比 
[抗捐送縣]  
　　前日十六鋪地甲夥役奉諭赴各鋪户催繳房捐曹恒茂鐵店夥江姓堅不肯檄并將捐票撕毁因卽拘送上海縣署禀請縣主汪瑶庭大令訊懲 
[遷局述聞]  
　　查騐棉花局本設在南市公義馬頭現聞老公茂紡紗廠洋人洛神飛擬遷至英租界中雇人查騐不知各花販能唯唯從命不致抗違否 
[法理捕務]  
　　法國新闢租界地方遼闊向由捕頭雇用華捕數十名刻尙不敷巡緝因續雇八名派在老捕房練習一面遴選熟悉捕務之華捕數名赴羅家灣新建捕房藉供差遣俟新招之捕練習有成然後斟酌情形以次更調聞工部局董之意擬再添設捕房二處一在徐家匯左近一在陳涇廟左近日來已將次度地興工矣 
[奥員瓜代]  
　　署理奥斯馬加總領事柯君近奉本國政府調駐日本因將一切公務移交副領事福君暫行庖代大約不日卽須料理行裝矣 
[帮兇已獲]  
　　客民沈勳濤被所私蕩婦張王氏串通流氓毆傷身死報經上海縣汪瑶庭大令騐訊明確申詳上游日前屍姊許沈氏訪悉混號小箍桶之李阿華係案中加功之人事後匿跡英租界中因卽投縣陳明請爲提究大令准詞移請英美租界公廨讞員張柄樞司馬飭差協探將李拘獲押候解回縣署歸案訊懲 
[英界火警]  
　　前晚十二點鐘時四川路二百二十號門牌泰興盛外國帳簿店後竈屋中忽然失火瞭望臺上旣鳴鐘報警各救火會西人急驅皮帶車往救得卽熄滅僅焚去竈屋一椽 
[病民可憫]  
　　昨日英界三百四十七號巡捕巡至某處見有某甲者衣衫藍縷病莫能興偃臥街頭奄奄垂斃遂資雇六千八百五十八號小車載送英美租界公廨禀請妥爲安插讞員張柄樞司馬給發聯單轉送棲流公所公所中人見甲頭顱受傷血痕狼藉因之不肯收留差役回廨禀陳司馬諭令改送仁濟醫館醫治 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[俄婦鳴寃]  
　　日本長崎訪事友人云日前有一俄婦在大阪南署前涙下涔涔呢喃伸訴行人及巡查警察皆不知所謂相顧愕然旣而西署包探巖城安次郎道經其地略諳俄語向之詢問始悉此婦乃哈爾賓人夫故後來東作小負販邇者思歸故國擬與北掘江邊人高木氏所識之某甲同行將囊中所有向某銀行兌換鈔票八百七十五元宿於堂島朝日旅舍是日持票向某雜貨店購物將包暫放櫃上轉瞬化爲烏有所有小像及護照亦均不翼而飛是以彳亍街頭逢人訴說乃將情轉達警察署命帶至常磐館暫宿以待偵查 
[上海縣署瑣案]  
　　李木全控蔡炳生霸借房屋縣主汪瑶庭大令准詞於前晚升堂研訊李供小的賃陳姓房屋自居樓上將樓下餘　轉租與蔡按月收租價洋銀三元三角今蔡忽自向房主承租以致小的無從棲托心甚不甘叩求公斷蔡供小的向在李之比鄰開設店鋪後因屋小向李轉租樓下房屋一間旣而知此屋由王姓租與陳姓李又向陳租來月祇租金三元而李自在樓面將樓下租與小的反索三元三角且現在李復將樓面租與瘋人某甲日前火燭不愼幾肇巨災故房主自順收回租與小的已立租契李不肯遷叩乞鑒察大令著李從速遷讓如違提究○總巡朱森庭明府移送行兇人胡桂生及受傷之汛捕林阿昌到縣大令研詰之下林供小的在十六鋪充當捕夥昨見胡携帶靑鉛形色慌張疑而詰問胡突將所携靑鉛撃傷小的之額叩求騐明究辦胡供小的係湖南湘鄉縣人現住治下高昌廟賣糖度日此鉛零星換得鎔化成塊擬持至城中換錢被林誣竊强欲奪去以致互毆林之額角自行磕傷與小的無涉大令察得林受傷屬實判令將胡掌頰五十下靑鉛充以○陸邦達控奚星槎吞没會項洋銀大令研訊之下陸供光緒二十三年奚向小的糾令登會每月應付洋銀六元共計二十七會已付過洋銀一百六十二元至二十六年其會散去小的應收之欵均被奚吞没至今核計本利共須洋銀一百九十餘元有會簿爲証呈求追給奚供首會逃逸無可根查小的亦拖被累叩乞鑒原大令謂爾係會總理應代償遂諭令陸讓去利息限奚於一個月内歸還會本洋銀一百六十二元兩造皆唯唯遵斷具結呈案而退 
[南市捕房紀事]  
　　前日南市泉漳會館馬頭榮華樓茶肄主康順源雇曹阿來所駕烏山船裝運貨物船夥林記生不知因何與鄭金仁口角爭鬥至晚鄭潛購洋烟吞服幸經曹察知倩人舁送仁濟醫館求救一面由康將林交五十號巡街捕解入捕房聲請管押捕頭允之○前日有某甲者在馬路畔設攤誘賭被十六號巡街捕拘至捕房捕頭令將賭具銷毁甲禁押移時釋之使去 
[英美租界晚堂瑣案]  
　　楊少堂控無頼蘇州阿寳藉端訛詐糾衆行兇等情前晚讞員張柄樞司馬飭差將阿寳拘獲升堂研訊楊投案訴稱小的無端被阿寳軋至某處恣情索詐不遂所欲卽肆兇毆求恩究辦阿寳供小的安分營生不敢滋事司馬判令笞責一千板移送改過所管押一年○裕合順號主何承恩胡聚榮控毛葆卿結欠貨欵若干司馬提訊之下何投案請追毛求恩寛限司馬諭令暫行管押限一月内理償違干嚴比 
[英租界捕房紀事]  
　　有寄居北京路之吳郁氏者凌虐養女慘不忍聞某號西包探知之恊同華包探趙銀河將氏拘入捕房旋由氏浼人保出自願投公堂候訊○歹人陳案三行竊貴州路小販周阿仁所設攤上錢二百文經二百六十一號巡捕拘入捕房捕頭令押候解送公堂禀請讞員張柄樞因馬訊究○積賊王阿明前因犯案遞解回籍近又潛入租界中適爲包探竇如海所見拘入捕房捕頭令押候解送公堂禀請從嚴究辦 
[法租界捕房紀事]  
　　前日鴻源里某氏家突來寍波人某甲聲稱欲租餘屋氏允之遂付洋銀二元迨氏持赴小錢莊倩人估看甲卽乘間攫取案頭所置首飾盒一口飛步奔逃洎氏回家查悉情形急赴捕房聲訴翌日捕頭令某包探將甲緝獲押候解送會審公堂禀請讞員杜枝園大令訊究○輪船積竊某中迭經包探解奉大令訊懲驅逐出境前日又竊取某輪船上某客所帶皮衣經包探查獲送入捕房捕頭命押候解送公堂禀請究辦 
[美租界捕房紀事]  
　　昨晨積竊李阿二至西華德路第十六號洋房某西人家竊取磁花盆一枚携之而出適爲五百三十九號巡街華捕所見連贓帶入捕房捕頭令押候轉解公堂禀請讞員張柄樞司馬訊辦○昨日亭午時甬人張阿四郝阿高在百老匯路口角互毆三百三十八號巡街捕喝阻不依因一併拘入捕房捕頭令押候解送公堂禀請懲辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
