# 1890 - 162 - 4906163

 

Page 1

 
 
[庚寅恩科會墨出售] [  申報館啓]  
　　本届庚寅恩科會墨已由京友寄到赶速排印除文詩外并附以大總裁及同考各官銜名官板題名全錄准於廿三日出售定價碼洋六分由本埠申昌曁掃葉山房各外埠申昌及賣報人經售諸君請卽賜顧庶幾先睹爲快也此布 
[賑物求售] [  申報館協振所啓]  
　　本舘開辦賑捐以來蒙海内諸同仁捐助各種貴物早已製成彩票售完矣茲又承陸續助下七俠五義世部每部一元二角隸有五十部每部六角吳都法乘一部石印小耕石齋畫譜廿部未及編入彩物之中是以另行求售諸君子有情殷匡救者請臨本舘　購庶幾裘成集腋飢民得早慶來蘇乎 
[安貧說]  
　　邇者榴火吐紅蒲光泛緑端陽佳節無幾日矣於是散遊廛市閒步通衢見夫憧憧而往來者無不汲汲焉若有求而弗得蓋商賈之往來銀錢之進出凡平日之取無禁而用無竭者至此皆將清結而天下之人往往不足者多有餘者寡故至是又不免竭蹶矣過節之說不知起於何時亦不知何所取義或曰節節也分一年爲三節而不使漫無節制如竹之有節也或曰節結也平日用度至此而一結也或又曰節急也荒謬之人平居無節妄費妄用至此而索逋者蝟集遂不免情急也然每届節期素封而下其惶惶者固無處不然亦無節不然卽如僕之閒散而無拘者亦幾不期然而然夫古者量人爲出觀餘九餘三之法王者且必以三十年之通制國用而况乎平民遵是道也日日皆有節亦可以終身不遇節值此天中佳節泛蒲觴射角黍與家人婦子盡一日之歡何所用其惶惶乎然當此之時遇惶惶之人而語以量入爲出是猶與瞽者語子都之美麗也與聾者辨絲竹之高下也與齆者辨芝蘭之馥郁也與尫怯者語烏獲孟賁之勇力也其扞格不相入明矣溯本推源其故實由於不能安貧安貧有道首在安分安分有道首在忍恥一寒士也忽焉而思衣服麗都一商人也忽焉而思僕從煊赫一手藝也亦期厠身於衣冠在彼且自謂不甘小就有志豈患無成不知不量力不度德而妄求非分未有不潰敗决裂者然其初之忽作是想非必其人之本性然也一室相處同類相聚雖整襟而肘見納履而踵决未爲慚也忽焉而與衣狐貉者立則不覺自慚矣於是狐貉者未必見輕而已疑其輕親友未必薄己而已疑其薄妻子未必誚己而已疑其誚夫士豈以衣服重乎而一時之恥五内炎炎必欲與之相並而後已是忘其分矣忘其分則不能安貧矣商人之思僕從煊赫手藝之思厠身於衣冠亦猶然也然彼猶不足責士子讀聖賢書所學何事乃亦徇人而忘己賤道而重財忘其所固有而求其所不當有不亦大可哀哉嘗觀天下之人有由富而之貧者有由貧而之富者有貧而尙能支持者有貧而不克自振者有善處貧而不失其樂者有不善處貧而日坐愁城者有未貧而先憂其貧其後卒不至于貧者有未貧而不知憂貧其後忽至於貧者有貧而不知憂貧其後終於貧者有貧而憂貧其後不終於貧者以爲憂者然乎然無病之呻亦有適如其所慮者盖人之貧不貧在乎安分與不安分不在乎憂與不憂也昔人謂君子安貧貧何以安能安分也孟子云君子所性雖大行不加焉雖窮居不損焉分定故也自知其分而後能素貧賤行乎貧賤素富貴行乎富貴素夷狄行乎夷狄素患難行乎患難且能處富貴而不忘貧賤處安樂而不忘患難所謂素其位而行不願乎其外故無入而不自得也乃今之人必願乎外其初也歲入數十金亦足以自給然其願必曰我得百數十金乃稍舒矣及如其願則又曰我月數十金則可以足我願所得愈多所望益大且益急嗚呼稱是以往雖歲入逾萬亦難饜我願耳諺曰能賺不如能省又曰能省不如能賺二者皆有至理莫可拆中然以吾思之在但顧目前者則省不如賺若謀久遠則賺不如省駁之者曰省亦視乎其所賺耳本無所賺何從而省然求富之道非人力所可必矣孟子曰求之有道得之有命孔子曰富而可求也盖深言其不可求也旣不可求則求之而得者亦命之偶然耳夫偶然者豈能常然苟一旦命不如願則能省者猶可以安貧而能賺而不能省者將如命何哉是能賺而不能省則不能安貧不能安貧必致於疾貧夫人而疾貧則又何事不可爲豈特節中之急耶于是乎作安貧說以自勸而勸人 
[本館接奉電音]  
　　昨由京友電傳上諭一道敬謹譯登○四月二十九日奉上諭緜宜秦釐定官莊應交各欵章程運通米豆仍應本折叅收各摺片此案官莊各項折交銀兩前因名目繁多恐有浮冐情弊諭令緜宜詳加釐定兹據查明覆奏所有該處官莊應支各欵折價銀兩錢文着照該侍郎所議减定數目分别呈交此外不得再立名目稍涉浮多並照所請於該衙門郎中員外郎内卽行遴派一員調辦官莊事宜以昭核實該莊頭等如有將官地私押私典情事卽着查明嚴行懲辦其運通米豆一項仍照向章本折兼收毋任拖欠均照所議辦理該部知道欽此 
[玉河梅漲]  
　　禮部爲片行事准掌儀司文稱田村暫安之佳貴妃金棺前自四月二十一日起至二十七日喇嘛六十名念經七日五月初七日起至十三日喇嘛六十名念經七日五月二十二日起至二十八日喇嘛六十名念經七日等因前來相應片行中正殿查照迅將念經應用物件開單送部以便辦理可也○頤和園中玉泉山上有龍王廟年久未修風雨剝落廟貎不甚壯觀三月杪翠華臨幸是處見此廟傾圮情形卽傳懿旨着海部卽將該廟從新翻蓋務期聿新以示整肅遂由海部飭知廠商核估土木油畫各工應需錢粮若干並開明做法呈覽刻已撥匠鳩工從新修葢矣○禮部爲曉諭事照得本年新進士本部奏請於四月二十七日頒賞表裏各進士俱於是日穿公服齊赴午門前恭候頒賞狀元率諸進士亦於是日在午門前進表謝恩爲此曉諭新進士一體遵照勿違可也○東直門外南河槽井内淹斃一十餘歲女孩後查知係張姓之女名莊兒者不知何故投井致死當卽報官呈騐東城正指揮率同穩婆仵役到塲將屍騐得委係自行投井身死惟屍身有木傷數處塡格備案屍兄張德慶屍母張隆氏求領屍埋葬正指揮以屍帶木傷顯有情弊未便擅令收埋應詳城憲訊奪而屍母仍嘵嘵瀆請姑准先行棺殮暫厝井側候詳請訊辦定斷云○每届會試殿試前一日例由讀卷大臣恭擬策題四道於内閣大堂嚴密刊刻刷印題紙以 
 
 

Page 2

 
 
備殿試日分給各貢士深恐探聽策題例派護軍統領一人在彼稽察並由所管旗分調派護軍校二名帶領護軍二十名於内閣前後門外支搭帳房稽察出入遇有窺探之人立卽拿交衙門嚴懲本届恩科經禮部開列護軍統領銜名奏請欽派稽察刊刻題紙奉硃筆圈出署廂白旗護軍統領尙昌懋欽此○佳貴妃金棺奉移於京西田村暫安百日内按期念經欽派散秩大臣三人分班於早晚午間主祭例由八旗護軍營各派章京二員護軍校二名護軍二十名分作兩班輪流值班守衛並由緑營調派官兵值守照料刻由欽天監涓吉於四月二十日寅刻將佳貴妃金棺奉移除由内務府傳備鹵簿大槓外並行文景運門轉行八旗護軍營查照向章派撥官兵於廿日起前往田村值班守護可也○和碩親王睿魁斌門上長史伊緜泰爲咨報事本睿親王魁斌奉旨派出盤查三庫之差所有正進王六班暫不克入值之處相應咨報宗人府查照辦理可也○本年應行點騐八旗各營以及圓明園外火器營健銳營内務府包衣三旗官員曁下五旗包衣叅領佐領管領並王貝勒貝子公世爵世職軍器之期照例各項官員如有現在軍營防所應將該員應儲弓箭腰刀撤袋等械咨報兵部扣除外其他槪行點騐以重軍儲現由兵部咨取各都統銜名繕單奏請欽派八員分期點騐奉硃筆圈出廂黃滿都統奕劻正黃蒙都統奕絪正黃漢都統載漪正紅蒙都統麟書署正白漢都統果勒敏廂白漢都統貴恆廂紅滿都統福錕廂紅漢都統奕謨欽此俟慶邸等商訂日期卽由兵部知照各旗營各將軍器拉往各該處預備點騐按定章八旗各營包衣世爵世職應在安定德勝門外三山應在廣源閘西蘇州街王公應在正陽宣武門外中間云○河南巡撫委員管解地丁固本等京餉銀五萬五千兩分裝木鞘押解抵部當由該委員赴河南司投納文批並雇夫將餉鞘扛入署内暫堆堂側原解兵役在彼看守以俟開庫騐收云○聞四川駐防旗營官兵房屋年久失修傾圮太甚不堪棲止擬援案由藩庫借撥銀兩發由該官兵自行修葺仍由該官兵歲支俸餉内分作八年照數扣還以重庫帑至各旗衙署坍塌益甚幾無辦公之所若不赶修工程益大擬由藩庫借欵興修以資辦公等情由岐軍帥等聯銜入奏已交該部議奏矣○日前由刑部綁出安徽司承審案後續獲迭次明火執仗行搶斬梟人犯一名兵刑部南門扶出裝入囚車衙役内外把守南營弁兵十餘人左右擁護迤邐出順治門沿大街至菜市口法塲處斬云 
[都統過揚]  
　　新授察哈爾都統奎樂峯都統制交卸湖北撫篆後溯江東下於四月二十四晚抵揚文武印委各官均至徐凝門碼頭恭迓各營亦列隊河于恭迎憲節維時已晚憲舟在此暫泊廿五日黎明各官又出城投遞手版當蒙接見有差俄而憲駕入城拜客輿前僅親軍小隊曁戈什哈數名而已下午回舟起椗北上俟抵袁江然後遵陸入都云 
[南浦驪謌]  
　　州縣爲親民之官以申韓進身者法必苛以捐納起家者性必貪欲求如署清江縣湯味齊明府者盖亦罕矣明府以木天清望來綰銅符初任大庾縣卓著循聲上年鄉試調充内簾所拔取多知名士解元聶君謙吉其首薦也明府擬作之文清眞雅正傳播藝林故各大憲咸器重之本年調署斯缺下車伊始殷殷以培士風養民氣爲先務凡有關地方利弊者無不實心實力次第舉行可見風塵良吏必從玉堂金馬中來也○近日匪盜繁多非認眞緝辦殊不足以除暴安良兹聞萬載縣大橋鎭有匪徒數十人持石碎門明火執仗而入某紙鋪刧去銀四百餘兩錢十餘千衣物多件並刃傷店夥事後雖經拿獲多人研訊不肯直供現已解府嚴審當不難水落石出也 
[碧峯夏雨]  
　　皖垣自遭兵燹以來元氣尙未全復北門外一帶大路坍塌不堪行道者苦之現經當道慷慨捐廉備辦石料并飭統領安慶練軍馬步各營宋佩珍軍門轉飭各營官諭令兵丁鳩集工匠赶緊一律修塡日來已逐段儧修不久可康莊穩步矣○督辦皖北牙釐總局錢曉蘭觀察於四月十八日行抵省城當卽晋謁中丞并拜會司道府縣小住江蘇會館在省各官亦紛紛答拜聞觀察此次來省因有要公面禀中丞須句留一二日然後回局供差○皖垣向多淮揚流娼疉經地方官示禁在案無如陽奉陰違逗遛不去近經會辦保甲事宜安慶府聯太守諭飭差保驅逐仍未盡絶兹復會同城守協劉煥章協戎大張曉諭徧貼通衢略謂風聞流娼有欲行而不敢行者合行示知爾等如果他往斷無人前來追拿兹已飭勇及差保人等各處訪查如有不肖之徒敢行索詐錢文定卽提案重懲倘爾等故意逗遛一經查出不能不遵條禁嚴辦自示之後其各凛遵毋違○本任廬州府黃　臣太守雲日前禀請交卸篆務給咨赴部引見等情已列前報兹悉太守於交卸後束裝就道刻已到省小住湖南會館旋赴各大憲衙門禀安聞於午節後領咨北上○本年恭逢皇上二旬慶典頒發詔書諭令中外文武臣工一體知悉兹悉詔書於四月二十四日到皖撫憲沈仲復中丞以次文武各官齊詣北門外接駕亭跪接至萬壽宫行慶賀禮畢復行宣讀禮禮成將詔書敬謹舁往撫署供奉各官始散 
[搶奪首飾]  
　　杭垣上卜城廂每當青黃不接之時有無業遊民伺於小巷見婦女經過出其不意搶奪簪珥首飾等件某日助聖廟巷口有女郎因往大東門購醬油行至半途忽遇京鞋短袖者迎面一掌女郎撲於地隨將手鐲耳環搶奪而去有紹興婦人年約五十餘由上城回來行經九間弄似有人摸其頭回顧不見初不介意至家中失去銀簪一支薦橋直街有婦女三人進寳善巷而去最後一人衣飾華好惟脚下鳳頭狹窄步履惟艱時已上燈至承志堂藥棧門前黑暗中不知何人將頭上挖耳拔去及至呌喚同伴而匪人已不知去向前因白牙巷强拉婦女强奪首節一案署臬憲唐廉訪已出示通衢飭保甲局嚴行查緝從重懲辦何惡習難除肆行無忌之若是耶 
[米價日增]  
　　杭垣米鋪所售之米起價者每升增至三十五文可以釋叟蒸浮者非四十文一升不可雖有平糶所爲之維持其間而小家貧户之不得分潤者尙多黎民艱食於今爲甚爲民父母者當必有以處之也 
[牛渚燃犀]  
　　洋務委員一差素稱繁劇今春道憲添委沈蓉清别駕帮辦諸事遂覺措置裕如近因别駕另有要差經成端甫觀察遴委候補府經余平甫參軍接代已於前日進局視事○長江水師提督李與吾宫保於十九日自太平節署乘坐杉板船往南陵縣展視松楸小住數日旋卽回轅○鹽船泝江上駛船夥往往有夾帶私消雖大帮例有砲艇十艘爲之押運然亦防範難週現經大通皖岸督銷總局張觀察訪聞情形特禀請兩江督憲曾爵宫保咨由長江提督李軍門通飭沿江守汛砲船隨處查察如遇有大帮鹽船途中先後叅差賣私舞弊卽可將船夥扭送來局照例重辦是亦整頓鹺政之一端也○每年於五月朔舉賽城隍會好事者一唱百和舉國若狂會中執事必鈎心鬥角花樣翻新以飫觀者之目每年縻費金錢何止盈千累百今届改於初二賽會連日愚夫愚婦之燒臂香扮罪犯者預赴廟中掛號趾錯於途神前張燈結彩袍服鮮明更雇梨園一班届期演唱當必熱閙非常也○市上遊民無惡不作雖迭經賢有司拿辦此風究難寂然前日有某店夥向南順記廣貨庄購辦洋油十箱行至中途偶將發票遺失無賴輩拾得當向該庄索領不遂卽糾黨羽百數十人洶洶直前意將用武該庄恐釀禍端急以洋油數瓶付之一哄而散又某日傍晚有一艷裝少女踽踽獨行至百家鋪長街遇三五惡少向之戲謔女頰暈紅生低頭直前無賴輩以其荏弱可欺驀攫其簪珥飛奔而逃及市人聞聲駐足則已不知所之矣 
[議院栽樹]  
　　日本東京國會議事堂興工創建閱時已久功程浩大尙未報竣現據監督委員查察一切工程本年十月間當可竣事近雇樹匠多名在曠地上多種樹木其樹悉從淺野邸移植楓檜松柏及别種雜木高大異常均係一百五六十年物也共有三萬本不待經年累月早已蔽日干霄遷地爲良愈見得天獨厚也 
 
 

Page 3

 
 
[松試闔屬二覆案]  
　　四月二十九日早十二點鐘恩府尊飭發華奉婁金上南青七縣文童二覆案兹將各前列錄左華張廷綱張昌丁于允文黃際虞張祖勳宋良士楊士元葉人騄許啓祥葉圭璋奉唐祖堯唐安鏞莊致中汪桂馨曹人傑朱鶴書孫斌瞿志鵬唐梓楠俞雲翔婁朱景伊張鵬顧遇良宋家桓陳士杰孫觀瀾姚奎璧張葆龢朱楓張公璵金丁汝昌張馨俞文濬宣猷孫文楨沈崇墀陸宗書倪廷颺阮鈞衡陳士林上鈕榮光顧文郁沈慶鴻周同德奚佐湯喬國槓王履善朱士芳孫旂勳范熙庸南康作甘吳其錦凌起鵬瞿銘賛周之冕姚行沂葉文楷邵際泰沈撰秦兆璋青葉其昶李青藻孫鳳岐吳有成徐公翰張壽康潘承恩唐承經張希衡吳廷璜 
[銀行獲利]  
　　有利銀行去年下半年進出生意現已結成清帳承以一册見示披閱一過内載去年下半年除付清各項外所得贏餘計英金四萬二千四百八十七磅三先令十一辨士連上半年滾存之銀共得英金八萬五千九百三十六磅十五先令五辨士經董事提出一萬八千七百五十磅分給各股友五厘利銀再提六萬磅放入存本帳内存本帳從前十九萬磅現在滾入六萬計有廿五萬磅尙餘七千一百八十六磅十五先令五辨士滾入今年帳内似此情形可見該銀行貿易有蒸蒸日上之機可爲有股諸君賀矣 
[知照捕房]  
　　昨晨葛同轉莅法公廨訊案時先與祁繙譯官熟商片刻因原任户部侍郎曾襲侯之靈柩約在今明卽可抵滬所有在滬文武官員並各營弁兵均須至金利源碼頭迎迓誠恐閒雜人多易於滋事須多派巡捕往彼彈壓方爲妥當祁君然之隨卽知照備捕頭届時督率探捕在彩棚左近伺候云 
[縣案彚錄]  
　　本邑西南鄉二十八保十六圖曹阿忠同妻母甘陳氏扭曹阿三至上海縣署晚堂由陸大令提訊據曹阿忠供爲牛奶房生意娶甘陳氏之女甘氏爲室相安無事不料四月初九日甘氏忽然逃逸緝訪無蹤直至廿七日知被隣人曹阿三誘拐當向詢問初則不認繼稱在滬北六馬路某客棧内協同向領不放無奈扭案叩求提究甘陳氏供略同曹阿三供耕種度日甘氏囑小的同來滬上遊玩不敢誘拐大令以阿三明明誘拐豈容狡賴着重笞三百板候備函飭差帶同阿三往提甘氏到案再行訊辦曹阿忠等斥退候示○前日有廿五保二圖韓趙氏投上海縣喊稱丈夫韓三三向以耕種爲活四月初七日至田間割麥而回在途悮碰某甲卽遭凶毆我夫告知本圖正保姚文彩副保曹錦堂一味包庇至廿七日甲等糾領多人將我夫拉去匿在寳山縣鄉間彭安廟地方小婦人急往懇求反遭逐出爲此叩求提究陸大令諭飭具詞候示○陸大令接准寳山縣來文移提某案内之要証王瑞華解歸訊辦大令因卽飭差在廿五保四圖地方將王拿獲前日晚堂由差解案大令略詰數語卽飭備文聽候起解 
[英界公堂瑣案]  
　　抱探何瑞福稱姚阿桂用藥水浸輕小洋混兌錢文案内奉飭補提之方阿根今已獲案惟據方言與姚合做四天後卽分拆藥水盌及浸輕小洋均在姚處搜出姚仍執前詞方供寗波人向做扇骨生理失業閒居姚說及浸輕小洋可以取利共做四天不敢再做蔡太守判姚發捕房管押三月方從寛保釋浸輕之小洋四角小盌一隻存堂○包探江阿三稱楊樹浦大花園於上年十二月廿五日失竊木架鐘一架石座洋鏡一面本年二月廿二日又失去桌子三隻均未查到前晚該賊又去行竊桌子二隻先後五隻賣與董茂詞朱大奎等已將桌子吊到尙有鐘鏡　在南市故未往吊唐小坤供上海人年廿五歲先後在大花園行竊桌子賣與董茂記等現已吊到尙有木鐘洋鏡典在大南門内專質木器之棧内董茂記朱大奎同供新開木器店收買桌子不知是竊贓蔡太守以唐連次犯竊着管押二月以儆收贓之董茂記等各罰洋五元充西醫院經費桌子給還失主未經吊到之鐘鏡候移請上海縣查吊再行給領○包探陳阿九稱西門内奚姓家走失五歲男孩曾出告白招尋適有朱阿照經手賣孩在廣東人處係憑蔣春泉等領交與朱又由吕王氏担保價賣計身價洋二十八元惟是否卽係奚姓家所失之孩尙未查到孩子故難指定容帶同朱阿照之女兒尋見買主再行禀覆現將各人送案請訊朱阿照供寍波人孩子原由蔣春泉領來係我妻經手賣到廣東人家廣東人聞說做買辦住白大橋堍不知門口現在我妻往尋出立賣據之原主惟我女兒曾同妻到過廣東人家或認得門户身價聞係二十八元由担保之吕王氏收去吕王氏供揚州人賣孩係侯南寳托爲担保並不認識孟三泉亦無過付銀洋情事蔣春泉供嘉定人向賣蔬菜餬口孩子由孟三泉領來因朱阿照說起廣東人家要買孩子是以領同看賣餘不知情其弟蔣阿茂供與同侯南寳供並未托吕王氏担保賣孩蔡太守得供之下飭將朱阿照等一千人分别暫押飭該包探　阿九帶同朱阿照之母尋到買主能否追到孩子再行覆訊核辦招貼存堂○公平洋行經收房租之董成章控被房客孫金芳毆打受傷由蔡太守訊供飭將孫金芳押候董成章醫治傷痊再行訊辦已列前報昨據董成章投案聲稱現因孫金芳英人調處請免究辦蔡太守謂旣自理明可置勿議卽將孫金芳開釋○西人惠鐵稱陳阿二等冐充小工到公和祥碼頭乘間行竊檀香等貨爲此交捕送案陳阿二王湯清周德秀王阿四李阿三等供詞支吾蔡太守商之易副領事飭將陳阿二等交捕房帶回俟傅小工頭到案訂於禮拜四覆訊○三百四十五號華捕韋正山稱馬車夫董小旺前因違章拘案判罰伊因此挾怨昨與我相遇辱駡尋釁故又拘案董供寍波人不敢與華捕尋釁蔡太守判罰董洋五元撥充醫院經費○一百五十二號華捕稱金江扣拖車不遵規矩有馬車行來幾致擾禍故爲此送案蔡太守判管押七天以示薄懲○王阿興稱船泊東門外失竊油布衣褲五件已由包探緝獲人贓投案請領竊犯趙阿寳供蘇州人包探唐寳榮稱趙阿寳犯竊已非一次蔡太守判笞責一百板管押一月贓交王阿興領去 
[法界公堂瑣案]  
　　姚逸亭控姊丈姜長桂與野鷄妓倪金寳有染將吾姊抛撇復私賣吾姊陪嫁之樓屋三幢致我姊已患瘋癲故代請訊究捕房卽將姜及該妓解案同轉卽謂姜曰爾妻發瘋應當調理否則送還岳家爲何棄置翻將陪嫁房屋變賣姜稱妻患痴九年前曾送歸姚氏無奈不肯收留且並未將伊抛撇所賣係自產共六幢售與瑞生洋行問爾屋在於何處答在老閘中巷弄内謂想因契據存在爾處故得盜賣答委係已產姚稱須令姜將吾姊姊交出俾得面詢或知分曉姜忽稱該野鷄潑悍異常同轉察得該妓委實潑悍着卽還押姚同姜出外面見胞姊之後再行來案禀覆○鏡架鋪主邱潮慶控學徒許紀濤竊盜各情堂訊着邀到薦頭劉阿臯再核在案昨邱偕劉阿臯卽生臯許父阿標等到案捕房亦解該學徒請訊同轉卽詰劉曰紀濤爾可是薦保答是問薦時究竟爲徒爲夥可曾立有關書答雖爲學徒因兩下知交並未寫過關書隨問阿標曰爾子離店可是先到家中答因不堪毆辱以致辭出問回家時手中可有物件答有卽是洗凈之衣並無他物問爾子已返何故翻去索人答並無其事遂又問劉曰紀濤逃後之事爾可知否答是日係四月初七正在靜安寺赶生意遇見紀濤向問始悉緣由問爾與伊父何日見面答許及邱均在初十相見並未言是捲逃同轉得供因謂許曰爾子年輕習壞一派謊言實屬非是卽受師責當由薦保婉商豈得不别而行今從寛子以管押十五天嗣後雖做生意却不准兠攬師父主顧諭畢諸人退下案遂結○九號華捕禀前晚在八仙橋捕房當差有陶鑑清偕甲乙兩人在途中高唱小的向阻詎陶辱駡不休適有十八號西捕到來乘陶不備拘入捕房解案請究陶稱不敢辱駡同轉隨商之祁君謂陶辱駡公 
 
 

Page 4

 
 
差判枷號十天發八仙橋示衆○花烟間鴇婦朱謝氏控揚州人魏美堂姜雨亭等來吃花烟口稱衙門中人要索規費小婦人未允被將茶碗擲破鼻樑求請究辦同轉詰之兩人如何至彼滋閙魏稱小的於上月二十八日由揚來滬找尋逃女探悉在彼賣娼小的故邀姜同往詎被鴇婦知覺當卽鳴捕將吾等拘押問至彼可曾看見爾女答初在樓下梳頭後在樓上見面怱怱就走問爾女何名幾時到此答名小蘭子去臘被人誘出去冬經妻子及小女婿范梅亭同來追尋亦被該鴇送押有案可查問爾女排行第幾答第二范係第三女之夫同轉遂問該鴇曰爾家共有幾妓答有兩妓問喚何名字答小金珠等隨着將鴇婦及魏姜二人一併管押候將兩妓交案再行訊辦○通事禀施桂生於上月竊取銀器經辦有案不料前日又合夥至慶昌質店胆敢上屋竊去衣物甚多當時未曾破獲施旋持玉鐲一只赴押致被該質夥認明失贓扭送捕房解請究辦玉鐲及磁器鼻烟瓶一個呈鑒包探王榮培李云發同禀此鐲值洋五十餘元　尙有同夥並有賊船一艘昨日帶施往查未曾查着同轉卽詰施船在何處共有夥黨幾人船上有何物件從直供來倘將夥黨指獲爾可輕辦答爲首係名阿五搖船人名海全餘人不知名姓問曰爾與伊等如何相熟共竊幾次船停何處答與阿五在虹口賭錢認識上月廿五晚邀我同往質店竊物阿五由凉棚上屋令我探望巡捕其時共偷包裏三個同往洋涇浜停泊之船上宿過一宵次晨卽開往蘇州給我洋一元鼻烟壺及玉鐲各一我因一時無錢持鐲赴押詎料敗露所供是實求請恩宥慶昌店夥金祥慶禀稱是晚共失衣包五個玉觸及烟壺均是自用之物放在抽屜内同轉復詰施尙有兩包誰人取去答稱小包均被併入大包矣問其船往蘇何日可來答據云下月可以來申同轉商之祁君着將施還押明日比責三百板令其供出餘夥若不直供管押兩個月遞解回籍祁君然之遂將　物交該夥具領 
[祭彭仲珊先生文]  
　　維光緒十六年歲次庚寅端一日古越高昌寒食生何鏞謹以香楮微儀致祭於仲珊仁兄廣文先生之靈曰嗚呼先生竟何之耶余與先生以文字締交見其人恂恂儒雅與之言呐呐如不出諸口先生流寓在滬時相過從相與彈棋賦詩爲樂去年先生入都大挑得二等返滬不甚得意欲藉硯田以自贍今歲膺薛次申觀察之聘束裝就之無何其孺人病送之回申就醫留數日而薛觀察又以伻來促駕遂毅然就道附寳清輪船而去去之前一日猶來辭行執手依依訂後約而孰意寳清輪船之竟付刼灰也薛氏之僕隨之俱去次日獨歸述及情形謂火起時見先生獨登艙面欲解小艇以逃俄而火逼身僕解衣入水浮沉片時遇救得生而先生之蹤跡則不得而知嗚呼先生而竟遭此刼耶同船者計二百人獲救者皆言旋矣其有上水船救去者不數日亦言旋矣乃先生之家人待至半月而絶無音耗然則先生其果遭此刼乎其有入水而死者陸續撈獲屍身不下數十具而此中又無先生然則先生或猶未死耶果其未死則先生知病妻在牀聞信驚痛病必增劇必先發一信以慰其心乃竟寂寂如是也嗚呼恐生還無望矣夫人誰不死而先生之死也如是能不痛哉先生子孫皆在原籍料理滬中喪務者先生之壻孫鏡吾也今值開靈爲文以祭其聲酸楚先生或亦不忍卒讀也尙饗 
[蘇省撫轅抄]  
　　二十一日候補府周蓮奉委接辦六門厘務禀知今日到差○二十二日南匯縣袁禀到崇明縣吳禀辭華亭縣葛差人來省禀謝請補崑山縣缺○二十三日候補知府江蘇通州直隸州知州裴大中交缷上海縣事回 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[韓城紀事]  
　　李某控其舅負心云曾向其母貸五百金因至親無契劵其舅力白其無官以李索逋無據理不得直渭陽情由此大傷○鮮人某年三十許長不滿三尺蠕蠕然行於街市中見者無不詫異且笑其侏儒之狀以爲晏平仲東方朔復生云○周某騙人多金挈妻子遠遁思置田產爲子孫久長計不意復爲人騙以至涉訟公庭嗟乎得馬失馬禍福倚伏彼擾擾者能毋爲塞翁所笑耶○某日國王出祭太廟正值大雨淋漓儀仗爲之不整僻陋之邦體統如是爲之一嘆○巡差拿一竊犯以墨塗面游街示衆設羞惡之心尙在亦可以痛改前非矣○有華人爲商家駕舢板赴輪船搬運貨物忽與日本人相爭爲日人用巨木擲傷其脇吐血不止控於官但令服藥調治而已在我藩屬日人猶無禮如此設到彼國受其辱益可想見矣○甲與乙素不相得甲乘醉往尋乙釁會乙亦與麴秀才游矣兩不相讓遂成鬥毆隣里解之不得自日西鬥至二鼓後一塲厮殺勝負不分酒醒而力亦盡矣遂約詰明相見而去○王與張比隣而居王欲拓屋苦於地窄思欲買張之宅而張不允王强之不得乃挖張負其債而獻賂於官官利其金以屋歸王張憤甚乃夤夜懷刃至王家破扉直入無人知者當卽將王斫斃以洩胸中之忿嗚呼張亦刺客之流也雖不軌於正然古人不云乎怨毒之於人甚矣哉挾白刃以取仇人之頭固猶不失爲壯士也若王之倚勢欺人殺身之禍殆自取焉於張何尤○袁觀察因通商案内保舉賞換二品頂戴屬下隨員亦按級升賞刻已奉到部覆矣○鮮人在外道聚衆刼掠民間爲官軍拿獲十餘名解漢城正法萑苻不靖爲政不得其道也○老王妃病篤百官問候不絶於途近雖少瘥然年近九旬其危已若風中之燭矣○華人在外道消售貨物與鮮人鬥毆奈寡不敵衆被其毆又被將貨物錢鈔掠搶一空刻下呈控在案未知其後如何堂堂上國之人受侮於蕞爾屬國凡我梓桑俱爲髮指○梁某作客三年頗有儲蓄携三十金歸韓於旅舍中遇一客行囊頗裕自云亦京畿人言談甚洽因謂梁曰此地匪人甚夥吾與君各帶重資須輪流支更方保無虞梁信之出其囊資付客守視梁徒守數日心力俱疲一覺黃梁東万已白急起覓客已不知所之空囊猶在三十金已無翼而飛矣諺云說是非者卽是是非人客遊者能不加意防範哉○黃某會客廳事忽聞轟然有聲屋宇震動主客驚惶不知聲之所自來是日天氣晴朗斷非雷霆亦一異也○鄭某於途中拾得遺金若干守之以待尋者少時有賈人倉皇而來左顧右盼意甚急迫問之曰某慶尙道人也來此負販帶有資本醉後遺失詢之件數適符乃悉還之客酬以半堅不肯受鮮人貪婪成性而鄭獨具清操亦可謂超越等倫矣○日人流娼更盛於前近在漢城各客寓中爲行雨行雲之所價洋元便可飽嘗神鷄枕風味惟以四點鐘爲度不得久留云日妓之賤日人之恥焉○有巨商來漢城寄居旅舍見近鄰幼女貎甚端妍遣媒以三十金買之爲妾卽移寓其家魚水之權甚相得也會有故赴黃海去三月餘及歸女合家不知何往問之鄰人云係全羅道人在此寄居二月前已移去矣此人懊喪木立說者云此海外白鴿也 
[鄂渚官報]  
　　四月十六日卸德安府同知蔡懋賡禀謝委署宜城縣事解膏稅釐金來省候補縣黃建藩起服過班引見來省禀到賈良榮奉委辦理武穴下卡釐局禀謝調署粮道庫大使符秉忠任事署江陵縣沙市巡檢陸顯仁卸粮道庫大使任俱禀知十七日指分湖北新海防試用巡檢劉澤霖來省禀到十八日湖北試用州吏目黎鑫自京騐看來省禀到十九日調署漢陽縣蔡甸巡檢徐德荃禀辭赴任委辦郝穴釐局試用州判官懋勛禀辭赴局漢陽縣縣丞黃新鍔蒙藩憲詳請給予記功調署繁缺一次禀謝二十日候補縣馬士慶　棗陽縣會審案件湖南候補縣於以仁何其恕俱解二批京餉來省禀到藩憲牌示武昌縣縣丞缺詳委試用縣丞張然嘉魚縣簰洲巡檢缺詳委試用從九陳培周宜城縣田家　巡檢缺詳委試用按司獄趙良輔均署理 
[申報舘恊賑所經募江浙賑捐四月廿一日至廿九日止第四十六四十七兩次清單]  
　　廿三日鎭江廣鉅號洋一元無名氏銀十兩余雲海銀二兩鄧大任錢四千文三義　錢一千文姚文治錢一千文何羽豐錢二千文雲集齡錢二千南川鹽厘局錢二千六百六十以上八户實來九八元廿一兩另四分張鄭氏求合家平安洋十元阮郭武善士洋二元○廿六日彭子樁大善長經募衆善士洋廿百念元○廿八日無名氏洋一元○廿九日似梅女史洋二元○以上共收洋二百三十四元銀二十一兩另四分 
[蔡二源太守張叔和都轉顧勉夫太守經蓮珊刺史四君子壽儀第二批彚登]  
　　謝綏之洋十元楊子萱洋十元司徒寳之洋八元沈古愚金雅泉棟篤卿張雪堂徐至成五位各洋四元袁松濤洋二元以上送四君子壽儀○陳錦華洋十二元孫若娱洋六元曹潤甫洋四元耶松厰鄭子梅胡誦清二位各二元姚塏張益廷范鳳藻曹基善四位合洋二元以上送蔡太守壽儀○經榮卿陳錦華曹潤甫潘仲溪四位各洋二元楊麗卿洋一元楊嘯夫陳仲璜合洋一元曹曉樓汪卓人合洋一元姚塏張益廷范鳳藻曹基善四位合洋二元以上送經蓮翁壽儀○陳錦華曹潤甫潘仲溪各洋三元以上送張叔翁壽儀○陳錦華曹潤甫各洋二元送顧勉翁壽儀十九日至廿九日第二批共收洋一百另一元○上海六馬路仁濟善堂司董謹誌 
 
 

Page 10

 
 
   
 
 

Page 11

 
 
   
 
 

Page 12

 
 
   
 
