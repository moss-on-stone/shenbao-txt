# 1884 - 187 - 4904040

 

Page 1

 
 
[和戰客譚]  
　　○管窺子問於蠡測子曰中法之事亟矣法人之勢洶洶然似欲得中國而甘心焉中國不能復忍各處辦海防派大員調兵募勇籌餉備械似亦將與法人相見以兵戈以一振中國皇靈不復如前此之大度包容矣外間紛紛議論爲和爲戰均未能决有一意言和者則或譏之爲豢寇有一意言戰者則或詆之爲輕躁舌本無骨可以惟所欲言有時抉法人之陰謀發法人之詭計則無識者流反以爲此恫喝中國之辭不啻爲法人之間也有時平心和氣據實詳言揭目前之大勢窮日後之究竟則淺見之輩又指爲意有所偏無足取信也有時揣測兩邊情理以爲大抵終將出以和而彼狂　之人又以爲此特以慢中國之軍心陰以助法人也夫言戰則近乎狂言和則近乎怯言法人之設謀用計原欲使中國之知所備也而反以來袒法之謗言中國之富强而富强非在乎自詡言法國之强横而强横非僅以筆誅悠悠之口亦止可聽之而已而目前時勢究竟或出於和或出於戰子亦能决之否乎蠡測子曰决則吾安能亦第揣度之而已軍情瞬息千變不可以一定也前者中國之兵由山西而退至北甯由北寧而退至興化人以爲怯恐法人從此蔑視華兵歩歩欺入而孰意福尼兒一到津沽立定和議此誠出於意料之外者矣洎乎簡明和約亦既告成福尼兒齎　而回尚未及境法兵已撤回調至馬島以爲此時法人而欲用兵則亦在他處而中國則必有數年可以高枕而臥而孰知諒　之捷報忽來孤拔之兵船旋到凡此皆事之出於萬不及料而變動不可端倪者也今日之爲和爲戰何能懸揣而知　雖然懸揣之論或中或不中固亦無所害則試與子測之謂中國雖與法人言和而意中實有所不願故簡明和約既定之後言官紛紛上書以相詆訕者不知凡幾法人無隙則亦已耳今法人忽欲背棄前盟發船來華則正難得此機會此時而不與之戰更待何時然竊謂中國初未嘗有必欲與法交戰之心也如果欲戰則前者山西北甯兵固斷不肯退即今日諒山一役法人被創中國豈有不預爲防範之理彼欲於吳淞將兵船會齊何不即乘其未齊而擊之諒山一戰中法亦既交綏又何必前倨後恭聽　逕入上海且法國船隻尚有在中國口岸者中國此時各處皆有海防何不一一擊而遁之顧施施然聽其所爲又何以故以是知中國之存心誠不欲與法人相見以兵也謂法人而必欲尋釁於中國乎法人之侵越南實有輕中國之心勉强而出於和而不賠兵費法人頗爲不悦以故籍口於諒山一役而率船而來詰問於我聲勢浩大聞者駭然水師提督孤拔俟於上海欽差巴德諾脱相與商議其兵船則陸續來華已抵滬者除巴夏爾大兵船泊於吳淞外其餘如未拉司縛爾德赫墨林的司丹西斯比克等五船均在浦中又有靈士一船亦已由港到滬孤拔在滬按兵不動以待朝命一面雇用福州引港一名長江引港八人其所延之繙譯文案皆已齊備一聲令下即可發船開行雖內有李傅相力持其間外有李丹崖星使力爲扶持而其釁似終未易弭然竊以爲法人意中亦未必其果欲戰也法人而果欲載則既藉口於諒山之役心懷憤憤一聲開戰而法船將隨處滋擾又何故而必俟吳淞會齊後再定行止其引港之人欲用以爲鄉導者而亦張揚於外謂某處若而人定以辛俸限以時日此皆欲以恫喝中國使中國懼其先聲而亟於言和乃適墮其計中其實則法人之意亦未嘗必欲戰也兩邊皆無必戰之意則其爲和也亦仍易易耳今者赫税務司德與劻貝勒晤商良久怱怱就道乘武昌輪船啓輪南下大約總爲此事而來或者彼此降心仍得言歸於好未可知也前此簡明和約成於粤關税務司德君今者殆將成于總税務司赫君先後兩税務司交相輝映不亦足爲佳話也哉 
[恭錄諭旨]  
　　○閏五月初八日奉上諭太常寺卿徐樹銘奏直隸獻縣城西陳家莊等四十八村自光緒八年新開横河及堵塞古洋河後各村均因河流倒灌淹漬成災上年被水尤重請飭妥籌保衛等語河務關係民生亟應相度利害以弭水患即着徐樹銘馳往該縣詳細查勘應如何妥籌保衛之處奏明辦理欽此同日軍機大臣面奉諭旨御史丁振鐸奏請旌表節烈等語梁吳氏着准其旌表禮部知道欽此同日奉上諭陳士杰奏新築黄河兩岸長隄一律告竣繪圖呈覽請派大員騐收並隄工所餘銀兩請作爲防汛經費各摺片山東黄流剽悍爲害閭閻即經籌撥鉅欵諭令陳士杰修築長隄藉資捍衛兹據奏稱全工告成統計南北兩岸隄長一千餘里高寛如式夯硪堅實用欵亦均核實等語此項工程朝廷不惜重帑責令督屬興修即着該撫親往履勘詳細騐收如果保固限內稍有疎失定惟陳士杰是問至餘賸銀兩即着照所請辦理餘依議該部知道圖留覽欽此同日奉上諭殺虎口監督裕彬奏差滿囘京齎交盈餘銀兩一摺所得盈餘等項銀七千二百六十二兩零均交廣儲司裕彬着毋庸賞給餘着該部議奏欽此○十一日奉上諭歩軍統領衙門奏拿獲糾夥持械搶奪婦女棍徒請交部審辦一摺所有此次拿獲之田羣兒尹六七兒叚二陳四均着交刑部嚴行審訊按律懲治其未獲之叚三等犯仍着嚴緝務獲歸案究辦至獲盜出力之員弁着俟刑部定案時聲明請旨餘依議該部知道欽此○十三日奉上諭御史慶緜奏特叅侍衛任意謾罵請飭嚴懲一摺據稱本月初七日刑部員外郎象濟因公進內侍衛金鳳岐不知挾何嫌隙在乾淸門階上肆口謾駡經同官勸阻方止等語禁門重地理宜嚴肅豈容值班人員挾私忿詈著領侍衛內大臣查明據實具奏欽此同日奉上諭前因京師入夏以來雨澤稀少朕迭次親詣大高殿宣仁廟時應宫昭顯廟拈香並派惇親王奕誴等分詣時應宫等處拈香開 
 
 

Page 2

 
 
壇祈禱仰荷昊慈眷注於本月初十十一等日渥沛甘霖郊原沾潤寅感實深謹擇於十五日親詣大高殿時應宫拈香着派惇親王奕誴詣昭顯廟惠郡王奕詳詣宣仁廟貝勒載澂詣凝和廟莊親王載勛詣覺生寺拈香貝勒載漪恭詣黑龍潭拈香均着先期齋宿敬謹報謝大高殿覺生寺即行撤壇仍冀　沾甘㴻歳獲有秋以迓天庥而慰民望欽此同日奉上諭奎斌奏遞解人犯脱逃請將簽差護解各員議處一摺山西署朔州知州陳廷瑞代州知州錫良遞解秋審人犯並不愼選妥役小心防範致要犯中途脱逃殊屬疏忽廷瑞錫良均着交部照例議處逃犯叚孟娃着通飭嚴緝務獲究辦餘着照所議辦理該部知道欽此 
[本館接奉電音]  
　　○昨由通州電局專發電音到本館有閏五月十七日上諭三道敬謹譯登○閏五月十七日奉上諭潘鼎新奏官軍蕩平匪峒生擒首逆地方肅淸一摺廣西思恩縣　革生員莫夢弼因犯事獲案越獄逃回本籍糾黨滋擾膽敢抗拒官軍踞佔峒寨裹脅嘯聚勢甚猖獗潘鼎新到任後督飭按察使李秉衡提督蘇元春總兵董履高帶兵剿捕迭次獲勝遂將各峒寨先後攻克該　逆莫夢弼被剿窮蹙偕其弟莫夢葵率黨潜逃竄至貴州下江庶大灘白基等處總兵董履高督隊跟蹤追捕抄入山寨擊斃巢賊數十名會同貴州勇練將莫夢弼擒獲解由李秉衡訊明正法地方一律肅淸勦辦尚爲迅速莫夢葵及匪目韋家祥等現尚在逃着潘鼎新李用淸嚴飭防軍及地方官搜捕務獲不准一名漏網至五峒安撫善後事宜着潘鼎新飭屬妥辦俾得各安生業綏靖地方所有尤爲出力各員自應量予鼓勵廣西按察使李秉衡着賞加二品銜董履高着以提督記名簡放並賞給奇車伯巴圖魯名號提督蘇元春着交部從優議叙其餘在事出力各員及陣亡弁勇着查明奏請奬卹餘着照所議辦理欽此同日奉上諭宗人府宗丞吳廷芬奏遵旨保薦人才開單呈覽一摺前光祿寺卿黎兆棠着來京預備召見前詹事府左中允崔國因着交軍機處存記欽此同日奉上諭太僕寺少卿馮爾昌奏遵旨保薦人才一摺前廣東連州直隸州知州曾紀渠山西右王縣知縣隋聿修直隸古北口叅將許春浦着該督撫查明事蹟出具切實考語送部帶領引見欽此 
[法事近聞]  
　　○昨報言法兵船未拉司動輪開駛一節兹悉該船開至吳淞口相近即已停泊并間該兵船開行之時法提督授以一函令其出口後再行拆看今該船尚未駛出即行寄椗未識何故至本報前言法將在滬將以俟法廷之命兹聞法國已有朝命由電傳來巴德諾脱業於禮拜三接到然究未知所命若何觀孤拔提督近日尚未啟行論者謂其尚須待津沽信息設未能言歸於好則法船或當用事於南方即可由滬駛行省此一番跋涉抑或俟赫税務司之來以便議和均未可定惟此刻吳淞口外則有巴夏爾大兵船停泊吳淞口內則有未拉司兵船停泊砲台處乎其中正未知能無意外之虞否又聞法提督昨已傳令各兵船命於奉令之下兩點鐘後即須預備一切法禍之亟如此杞人之憂曷其有極 
[税司抵埠]  
　　○本館前接天津專電報稱總税務司赫君德坐武昌輪船來滬一節兹悉本埠吉税務司同總船主坐道憲官輪船出洋迎接於昨午後一點鐘抵滬船泊招商局金利源碼頭吉君已預備馬車同赫君駕至二擺渡吉公館小駐云又據晉源報言傳聞總税務司之來擬與法欽差及水師提督商議諒山一役法欽差以總税務司所帶文札有未協處不肯與議且答以已奉法國朝命即日遞往北京矣該報所言如此確否非所知也 
[津沽防務]  
　　○天津西人十五日來信云大沽北面炮台因雨水太多稍有坍損現於南面砲台之外用木造成水栅由南面繞至北面兩邊植巨樁繫以鐵練其栅有七十丈之長栅下則埋伏水雷以阻法船之進口也 
[傳聞異辭]  
　　○傳聞津沽接到張振帥來電云有法兵船四艘將即到津又云和戰限以半月爲期等語此豈傳聞異詞耶抑係法人虚聲恫喝耶惟有備方能無患故近來津沽一帶海防仍加意整頓十分嚴密云 
[兵船移駐]  
　　○中國兵船之泊在吳淞者聞得刻下盡開全高昌司廟前駐泊計共有七艘云 
[礦務生色]  
　　○印度新聞紙云賽蘭格相近瓜臘龍北之點銅礦現在開山有黄色礦滓咸不知爲何物有疑爲金者刻擬鎔化試鍊如果屬黄金則該礦獲利愈厚矣又云賽蘭格礦內之點銅現已鎔成一百塊運往新加坡將由新埠運至中國該礦係用機器鎔化即左近土人所開出之礦滓亦多有托該公司鎔銷者故該礦大有起色至彼開礦之人亦日漸加多也 
[津沽得雨]  
　　○天津第二次禁屠求雨於初八設壇初十日撤壇果沛然下雨簷溜淙淙徹夜不絶十一日兩脚未收雲頭猶濕老於農圃者命謂麥秋雖失而秋稼可望豐收云 
[劇盜横行]  
　　○州縣捕役半係民捕捕務廢弛歷有年矣而直隸地方遼闊馬賊出没無常故各州縣廣募教習內役專爲緝拿賊盜捕務較前似覺認真而失事人家仍復不少聞直隸獲鹿縣屬韓家園地方於黑子家於二月十九日夜有盜入院撥門行竊爲伊父於江伊母於楊氏驚覺將欲起身呼救盜即持刀相向振臂一揮刃傷事主胆敢對衆言及有再聲張者即照此例諸人經此恫喝早即不寒而慄遂聽其破鎖毁箱搜去錢文衣飾升屋而逸當即報縣飭捕赶拿而盜已遠颺矣現經李傅相咨叅到部部議將獲鹿縣知縣錢慶培並督捕各員分别罰俸勒限嚴緝矣 
[潯茶續信]  
　　○初五日福和船運茶五百箱初七日江裕船一千三百五十箱華利船三百五十箱初九日安慶船三千七百箱公和船四百箱初十日江孚船六千六百箱十二日江永船五千箱以上皆運來上海惟初八日上海船所裝之二百五十箱則運往漢口云 
[檄調軍門]  
　　○牛庄訪事人來函云木月望日七下鐘鎭海兵船由津沽駛至奉李傅相檄調宋軍門至津軍門須俟十六日送裕府尹進省然後啓行聞之該船兵官云傅相因法事吃緊故欲令軍門赴津面授機宜駐紥旅順口以聽調度然軍情秘密非外人所敢輕議也 
[牛庄天氣]  
　　○牛庄入夏以來晴多雨少秧田新綠嫩於烟未免怨踆烏光烈本月十二三日甘霖疉沛幾如玉女盆翻阿香車更轆轆聲喧震驚百里於是農民加手於額咸欲賡梅聖俞賀雨之詩焉 
[營口防務]  
　　○營口新築台砲由耿軍門駐紥鎭守聞軍門鎭静雍容早邀　心簡故有駐守之　命撼山易撼岳家軍難我於軍門卜之 
[票艇近聞]  
　　○粤省中白鴿票館現多閉歇惟潜設小艇停泊河旁每於夜間私收燈燭輝煌投買者雲臻霧沛實繁有徒營弁兵差以非其所轄莫奈伊何聞上月二十五日有白鴿票艇泊於靖遠街捕頭之唆甚形閙熱詎忽有數人自稱係火水抽釐局勇丁因往增歩鄉觀劇被匪徒剪纜失去時鏢一枚及白鴿票底一張此票獲中九字共買四十條應得彩銀一百六十餘兩現既失去特來報明倘有人持此票來取銀切勿交與票艇答以憑票交銀難以阻止數人遂在艇坐候越至下午果有二人持此票紙到艇收銀局丁與之理論二人聲稱乃某鐵器店工伴在途拾得此紙由是互相辯論局勇初願補回彩銀二人不允局丁變羞成怒將二人毆打並將其綑縛謂爲匪徒解於靖遠汛汛弁不允收納事聞火水局總理以事涉賭博不肯代爲出首而局勇又將二人解交西關汛惟德興街各鋪户聨名赴南海縣署以冐良爲匪恃勢欺凌等司呈控矣説 
 
 

Page 3

 
 
見循環報 
[白門近事]  
　　○南門花神廟王姓不肖子盜花毆斃一事已列前報詎不肖子死後忽有伊已嫁之妹與一瓜葛親所謂表舅母者各損所天爲死者鳴寃於江寧縣擊登聞鼓賈邑尊臨騐後兇手即供認諠諱惟死者於盜花外曾屢遭隣近人毆辱族中人又多不識一丁狃於各人自掃門前雪之説從未將其劣迹告官此次遽擊至死宜蹈隙者得從旁藉爲口實也詩曰　非降自天生自婦人信然○石壩街方公館內於本月初四日哄傳一家丁吞生鴉片殞命死後屍親人等至公館吵閙據稱死一夕主人命該僕至烟館挑紫霞膏三百文主人以膏薄不堪過癮命退換烟館難之主人必欲掉換僕往返數四幾於進退維谷主人又立索認賠僕自顧腰槖空若阮家郎急遽問將退換不成之烟全行吞下蒙被而臥人不及知至次早已魂游壚墓腰冷如　矣時觀者如蟻而集慫恿屍親閙入上房毁其起居物件幸江寧賈邑尊聞信立時往騐照例填格一面令主人給以衣衾棺木由死者親屬自行收殮再由官給錢撫卹事遂寢○近日市上有一種人爭以何樓物籠入袖中粧爲鬼魆模樣令人一望而知其爲抓爲竊爲拾遺者又以一人與之虚論價值見有氣象軒昻恍愡太原公子者即隱約其物長短其價以誘之不知者往往入其殷中而不覺有某甲在三山街市玩具甫出店見簷下立兩人推挽不定似袖裏有乾坤者然睨視之則一絞絲黄金釧也問何爲答以待售問價幾何答以八十元其一曰客休聽胡説頃我已講定二十元我知此非若物若原盜之伊叔母者若不厚謝我我當諸首甲聞言心動即引至巷內審視又察兩人前瞻後顧之狀料非贋鼎怱怱給以二十五元揮之使去甲至巷口某錢店甲託爲兑易也者店夥曰君悞矣此銅質而貼金者所值不過百餘文君胡以此相戯耶甲具述類末店夥曰君不知詐耳甲始悟然番佛念五尊曰已鼓翼飛去矣○妙相庵之同文舘係劉觀察禀請添設其課督之勤舘規之肅與夫稽查之嚴密皆本劉觀察樂育不倦之心所推暨昨聞友人述其舘師諭徒帖一道諄諄以君子莊敬日强安肆日偷爲主而以伊川先生纔放肆則日就放蕩自檢束則日就規矩二語爲訓詞反覆推詳令人肅然不敢妄措手足夫當此江河日下之時爭以脱略形骸爲曠達不料此不關名教之地竟有是莊言迂論以自行其志者是真攙狂瀾於既倒者矣書罷不禁肅然下拜○城內絲縀向無厘捐上年因有工於龍勦者思并千百里之關津一概偷漏當軸者惡其刁巧遂用因噎廢食之計榷之於發軔之始曾爵憲下車伊始首蠲此税而復其舊一時機户之中輟者遂稍稍重理舊業刻則襄報重重户有支機之石聲傳軋軋家饒折齒之梭駸閿乎金粉江山一變而頓成錦繡矣 
[操演水雷]  
　　○蘚省城南舊有軍裝局一所大都存儲軍械以備轉運並未有工匠製造近於其處添設製造水雷局聞工匠即係營勇在江陰防營內水雷廠學習而成不乏能手日前由上海購造各項材料并電機引燃各物已製成魚式水雷一具本月十六日即於黄天蕩地方安置演放觀者畢集工匠等亦興高采烈謹愼從事詎甫經發機各勇未及趨避被水雷炸傷五人其三人聞已傷重不救尚有兩人或可保無恙云 
[創設西塾]  
　　○中國自開辦洋務以來其熟悉各國語言文字者頗不乏人然蘇州則解此者殊少至西文學塾則尤未之前聞長洲張筱軒茂才華洋文理俱優近年就幕蘇地即有紳士遣其子弟從學西文嗣因從學者日多遂公設西文學塾延張君爲教習頗著功效其舊徒顧某現經津門某官延爲繙譯去歳蘇電報局西文教習即係張君從此一倡百和將來蘇地西學蒸蒸日上當以是塾爲權輿矣 
[包探擬罪]  
　　○英包探曹錫榮　斃王阿安一案經松江府傭雨香太守疉次册鞫該犯不能抵賴已供認曾踢王阿安一脚以致傷重殞命太守細核該犯供詞與松海防分府劉司馬原騐尸格相符毫無疑義遂將曹錫榮仍發上海縣監禁一面擬斬監候罪申詳臬憲復訊定案並將屍親王金氏顧學明見証趙才源等發縣保釋昨由府差將該尸親等解到矣 
[從寛判押]  
　　○前報虹口捕房副捕頭查究焚燒草房一案由會審官諭俟房主投案再行訊辦在案昨由房主朱瑞和到捕房申訴又由副捕頭查有店舖人等見吳梁德於十三日往鄉間傳問屬實昨又解案各證人亦齊集翟副領事先詳問挑糞之何阿三即何發發捉蟹之奚阿土即奚阿虎在田間劚花之王張氏婁氏曹沈氏等均對如前翟君總核各供見吳梁德孫錦堂及不識姓名二人放火情形大致仿佛惟曹沈氏又禀稱兒子棺木已焦花壞一畝零請爲追償翟君始問朱瑞和草房係爾産否放火者何人何故今始投訴且本副領事知草房係聚賭之所朱答稱草房是我産前曾借過賭傷現已改爲看田屋我患病未愈聞草房被吳梁德等放火出外查察衆口皆同致投案稍遲翟君又問爾房中有何物吳梁德與爾有無仇隙何致放火答稱房內祇一床鋪及田具等件日間封鎖夜間有人看管田間蔬菜吳梁德於去年曾向我借用此房開賭因不依而爭執吳現充包探遂圖報復粤婦李氏供住虹口十三日午後二點鐘時見吳坐東洋車下鄉王新隆供粤人在虹口錢舖生理是日亦見吳乘車經過鄭雲生供粤人有虹口開素菜舖昨有西捕頭來問十三日見吳經過否我夥答以不知及問我直言見吳午後二點鐘經過詎知即以我爲見証太守問爾等皆認識吳否均答稱與吳同鄉相識且吳向在虹口曾充地保現充包探吳梁德供如前并稱此案實由賭徒懷恨賄串各人誣控且是處皆是賭攤有　署侍者住附近地方深知此事始末可請查究捉狗之孫錦堂俯首無詞同益即同一之堂倌萬阿和寄園堂倌王阿毛各執如前又有紹興人某甲供吳梁德前破私造銅洋傢伙案係我爲眼線向之索酬則稱賞洋未到十三日午後又在同一烟館晤吳時已午後三點鐘光景本邑鄉人某乙供住大橋北首徐家宅有私鑄銅洋小錢之處報知吳梁德於十三午後約在同一烟館商量任拿又有一甯人上堂大聲言是日吳梁德在問一我亦在太守喝退又問萬阿和爾在同一爲堂倌爲吳於是日在爾處之見証然爾店尚有别人肯爲見証乎答稱惟我之副手則可太守又問爾既稱吳於午後一點鐘來至晚始去果係一人來抑有同伴來答稱吳先來旋有三人續至太守又聞爾識吳否尚有三人是隹爾如何肯爲見証答稱與吳不認識惟聞其爲包探餘三人更不相識因吳令我到捕房投案祗得直説又指包探張樹堂曰後來之三人此人亦在其中太守命張上堂問是日爾至同一乎答稱午刻去確見吳太守謂據萬言吳於午後一點鐘到後始有友至爾如何供午刻見吳張又稱或者萬阿和錯紀時刻太守謂前次訊供萬王兩堂倌同供吳在吃烟及駁斥又强辨爲吳在萬處孫在王處今又不符顯見朦有又有粤婦梁陳氏稟稱前有十五歳之寄女被吳梁德誘匿逼索酬洋三百元再四懇情給洋六十五元了事其時吳在捕房爲地保未幾事發斥革今又充包探恃勢時來尋釁併請究辦翟君以另案斥之太守商之翟君以指吳放火之人皆是鄉民且由捕房傳問並非有心作証已可憑信指見吳於是日午後兩點鐘經過者皆生意中人况亦由捕房傳問更爲可據至與吳爲見証者係屬烟舘夥且供詞不合至其餘各人則係吳夥房難作証况吳前獲賭簿係僞造之物已屬非是今又擾事情殊可惡理合懲辦以儆翟君然之太守判監押一年孫押半年均發捕房收管置捕頭又稱該烟館等之堂倌飾詞作証請爲酌辦太守准如所請隨命將萬王二人押候笞責其時祗萬在押王已去隨即差傳此案遂結 
[因賭釀命]  
　　○虹口頭壩之永平街昨日午夜有馬孺地方之甲乙丙三人以骰三粒擲包賭錢甲負洋一元與乙乙將洋面圖記揩抹在後騐係銅質向換甲不允以致爭論詎甲即掣水手刀將乙亂戳丙力勸亦被咬傷後經西捕拘入捕房而乙已氣息奄奄捕頭飭送同仁醫院當即氣絶乃請醫生騐視共受刀傷四處惟腰脇最重騐畢當即殮理捕頭將某甲管押候解荷蘭領事公館訊斷也 
 
 

Page 4

 
 
[邑尊騐屍]  
　　○昨報葛阿林屍身在白渡橋下浮起經袁在羅撈獲赴英公堂禀明云云旋經該圖地保投縣請騐黎邑尊於昨日下午三點餘鐘往騐先據三圖地保石友祥供本月十五夜間廵捕查街至鐵路大橋相近聞河中水聲似有人投河者及至橋面見有雨傘一把雙梁京式鞋一雙油紙扇一把寃單一紙四開八開各一枚經該捕取入捕房寃單外署明姓名及爲元發店主辭歇生意係李文唆使等語昨早葛阿林屍身浮起小的恐有糾葛是以請騐尸父葛體金已於今早到滬質之葛體金供年六十四歳兒子自尋短見惟求伸寃邑尊訊其有幾个兒子葛供惟此一子媳婦已生一孫現年兩歳情愿領尸自行安殮並求免騐發對邑尊准如所請飭具領尸免騐切結備案復據英公堂事役將李文遂案邑尊亦不訊供飭將李帶囘署中研訊並着葛體金投案候訊遂即排道進城詎奥國公館內之管門人袁在羅稱此棺不可釘蓋適有工部局管垃圾工人某甲稱事已了結且在炎天豈可不即釘蓋甲語未畢袁已大怒喝衆亂毆當經廵捕及地保夥力勸均被兇毆旋經廵捕獲住數人並某甲等一併拘入捕房捕頭飭捕至該處續獲帮兇三人管押云 
[相騐孩屍續聞]  
　　○昨報相騐孩屍一節經黎邑尊傳集人証於前日訊問邑尊先問沈和尚當日究竟如何起釁爾曾在塲相勸目睹該孩斃命否沈供衅由十三晨該圖地保沈君卿着沈晋卿向何元內索代墊誘賣錢錫耕之小兒時費用洋二元錢六百文而起爭論之下互相扭毆經我勸開但該孩並未在傍且聞早已抱疾並非沈君卿隨斃邑尊問沈葉氏供稱是日淸晨沈等因索錢起釁爲時尚早小孩並未起身且該孩在五月初患驚風症嘔吐咳嗽病已垂危毆扭之時實未在傍是晚實因病殞命何元丙誣我與沈君卿有私雖曾向彼理論然是日確係索錢起釁邑尊申斥何元丙夫婦曰爾前日具結堅執該孩被沈君卿踏斃復請相騐如虚甘反坐今本縣騐明死孩並無傷痕委係驚風而斃爾因藉屍圖詐不遂所欲膽敢揑報命案具結求驗爾居心險詐波累平民實屬刁惡已極且此事究因爾訛言而起本應反坐姑念鄉愚難免被人唆使飭重責一百板以儆邑尊又謂該地保沈君卿曰死孩雖非因傷斃命但究因爾索錢扭打所致爾實難辭其咎亦飭責一百板隨據何妻何潘氏稱尚被沈君卿毆傷胸口求請騐視邑尊當飭官媒驗得該氏胸間雖有青色不知是否傷痕邑尊即着沈君卿給該氏養傷洋四元飭各具遵結完案 
[英界公堂瑣案]  
　　○丁升至英公堂稱係儒醫丁松溪家之轎班前日陳雲卿來家求醫乘間竊去湖色熟羅長衫藍紡綢長衫各一件由包探拿獲人贓送案家主因遣小的投案具領包探康阿順禀昨見陳雲卿在蔡同德藥鋪櫃檯外更換長衫向伊盤結一味支吾帶至捕房即有失主來認云云陳雲卿供嘉定人兒子在羅店鎭習業患病欲托友人轉寄洋信經過丁松溪處入內探望貪小取衣乞求施恩黄太守判將陳雲卿管押一月贓交失主領去陳之銀洋二元俟押滿給還○工部局廵察違禁事宜之西人好司至英公堂稱昨見王金奎牽犬一頭有張阿三妄認爭毆由捕一併拘案然我知王金奎蓄養此犬已有四年並非張阿三之大王張二人各執一詞并均稱遭毆受傷請騐究辦黄太守隨判准王領犬回去至各訴毆傷均毋置議一併斥退○西人愛簿祿司家種花園之張桂榮控告朱覽一案已列前報昨又覆訊翟副領事謂閲縣署牌票並無臨桂榮名字豈容任意波及以爲拆梢地歩太守謂如果屬實縣差亦有不是姑飭將正副地保連縣票一併移縣請傳縣差訊辦 
[輪船來滬電音]  
　　○法公司新忒輪船昨日由香港禪臣洋行揚子輪船十八晚由香港均開回上海 
[浙省撫轅抄]  
　　○閏五月十二日甯紹台道薛由京回省禀到進見　○十三日甯紹台道薛禀奉憲矦知赴任禀安禀謝　候補府彭念宇禀知領解粤餉於本日釘鞘寄存外庫　黄貽橋禀奉憲飭赴桐廬會縣淸查屯田禀見即辭　通判王世鈞禀知服滿由京騐放回省禀到　候補縣王承礽禀知藩司委署開化縣事叩謝　吳忠炳禀知臬飭留辦下城總廵差　前署青田典史陶星涵由京騐看起服來省禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[無故圓寂]  
　　○杭垣下城社壇巷內有文昌斗閣有其對門爲土地廟廟中祇有一師一徒師年近五旬而徒則儘十一齡之小沙彌也其餘則客師三四人而已住持頗有積蓄然外人皆不知也初六日夜間陡患急病羣客師無可爲計急雇人舁至天主堂醫治醫後旋即舁回比及天曉有隣近之二聖廟住持某僧者親來探望行至榻前呼之不應揭帳視之則已玉筋雙垂四肢冰冷早已湼槃示寂矣驚問其徒亦究不知其何時身死而客師等有謂中風者有謂急病者亦莫得其身死之故遂於是夜草草承殮是巷為甚僻静居民僅十餘家即廟之左右隣居亦未有知其詳細者次日里長查問亦謂以急病而死但可疑者舁向天主堂一救耳其徒尚童子無知安得窮其底細乎 
[瞎賊]  
　　○南昌有一瞽目丐至某宅唱蓮花某宅中婦女輩意其爲鄭元和一流人羣出傾聽時已日暮丐即就簷下宿竊聞某宅祇一嫗出外未歸外户亦未堅閉遂於夜間出其捫燭叩盤之技擲至樓上席捲所有而去次晨仍唱蓮花落如故人見丐雙目已瞽不疑其即妙手空空兒詎該丐賊心未改又往行竊被隣人捉獲始悉其爲積年老賊因破案被人挖去目瞳然嫗家衣物早被質錢用罄矣俗詈瞽人爲瞎毒信然 
[遷善所捐序]  
　　○易曰君子見善則遷有過則改此聖賢經世省身之學固不可責諸無識之民至於民日遷善而不知此又言王化之成而非後世末吏所能幾倖其萬一然人負天地之中以生性相近也習相遠也人雖至愚未有見善而不生慕心加以惡名而不怫然怒者其所以流於匪僻者習耳况我朝深仁厚澤休養生息二百餘年凡有血氣者莫不涵濡聖化食德飲和孰敢干法紀以取罪戾而惟上海則其局爲一變上海枕江濱海擅蠶桑魚鹽之利雖商舶輻輳素不競尚華靡舊志謂風氣顓樸士奮於學民興於仁爲東南一名區洵不誣也自各國通商羣以奇技淫巧炫人耳目妓尞烟舘倍極奢靡爲中國數千年來所未有遊斯地者引類呼羣卜晝卜夜日以酒食遊戯相徵逐沈溺於中而不知返迨裘敝金盡欲還鄉而不得欲託足而無門瑣尾流離茫無生計於是本性以失放僻邪侈無不爲矣時人目之爲流氓又名曰拆梢黨騙誑者有之阻刧者有之謀害者亦有之訟獄頻興聽斷者幾不遑暇食議者謂宰是邑者不勝其煩初於英租界設一公堂嗣於法租界又設一公堂由中國委員自行懲辦而流氓卒愍不畏法竟至甘　鼎鑊而不辭嗟乎此蚩蚩者或傭工或習藝或　販數千　外豈真生而爲流氓者哉其溺於浮靡竟至窮而無所皆爲習俗所移耳欲寛爲宥之是養奸也欲從而刑之是罔民也間嘗從公餘之暇與同寅商所以安集之方每覺計無從出今夫江河之性無以防之則必潰鳥獸之性無以養之則不馴今流氓之性已潰者也亟築堤以障之猶可以順流而東也且甚不馴也惟納諸濫以調其食則山野之性自戢而依依以戀人也杳浙江立有遷善所其所以撫綏游民者與蘇郡洗心局相侔擬倣其法而行之造房屋數百間約可容千人延　樸誠紳士董其事流氓　有不法者收押其中查平日所執何業仍使還理舊業課其上之勸惰以給食之多寡不使一日稍閒居數月或居一年所執之業愈見專精而悔悟之心既萌邪僻之行自絶或貲還本籍或依舊傭工　法具詳條欵中是亦以人治人之意也特需費甚鉅計籌撥公欵及同寅捐廉外尚屬不敷因思各省賑捐上海稱最天下所共知出事更爲切近之圖諒無不解囊相助迨成效既著將流氓各還其本性行旅亦免於疏虞上以佐朝廷教貨之窮下以造子孫百世之福詣不懿與是所望於業善之君子 
[四募藥丸代求樂助]  
　　○謹啓者前連登三次貴報述及山東順天被灾之區疫症甚多查放賑時求給藥者接踵而至敝會館經募藥丸第一批二月中解去順天純陽正氣丸藥方四箱計二萬服來復函述及只能一月應給第二批四月中解去山東所用廣東痧藥四千七百二十瓶蠟壳正氣丸五百個沈香丸二萬服沈香散四百服純陽正氣丸壇方五千服午時茶五千二百服萬應天中茶四千八百塊痧氣藥水三百瓶供併裝五大箱第三批五月二十一日解順天純陽正氣丸壇方二萬服問心堂正氣丸三千服太乙救苦丹六百粒共併裝三大箱第四批閏月十五日解順天天中藥茶四千服藿香散六斤半救疫一炁丹一千服太乙救苦丹六百粒藿香大凡十二斤藿香小丸三十罐又五　包萬應開關散一大罐計十六兩純陽正氣丸一千服痧藥一千瓶臥龍丹一千瓶共裝成四大箱以上承各處大善士助來藥丸痧氣等藥盡行解出無存故特抄帳登報以慰各捐生垂念連奉順天周小棠大京兆來函順屬病症求藥者甚衆所有解去藥丸隨到隨發無奈地廣人衆别省代募賑捐無有藥來據述惟有上海敝會館賑捐公所代募藥丸連次解去並非誅求無厭實因貧病相連苦於饔飱不繼藥資更難以致有病求給者其情可憫甚有到局門跪求覩此情形祇得專函奉託再爲代募想南五省諸大善士素稱樂善好施不分畛域一視同仁萬不得已再託刊登報章四募藥丸啓有德者誠心捐助俾消災沴而召太和窮黎之幸也傳云土惡易覯今之屢募藥丸杜其惡於未萌不難袪其惡於務盡思患豫防羲經嘗言之矣亟扶疾苦忍看千百流離待予慈祥詎止再三往復災祲漸免仁壽咸登世有竭力支持者余愧多方燮理焉再據天津廣仁堂楊殿臣善士函述閏月朔日開局施醫並給藥片藥丸以補賑撫之不足來函亦係求募藥丸以應急需不勝盼禱之至　　[  上海北市絲業會館籌賑公所教弟施少欽頓首拜上閏月十八日]  
[李芋仙刺史臥游誌]  
　　○看花撥去露多層適用文章耐久朋一士東南今有幾百年老大我無能鯨吞酒座紅螺滿虎視詩壇赤幟騰兄事袁絲漸且幸時容並馬過芳塍　錢昕伯○一聨珍重手初分遽有升天噩耗聞曾仰青蠅爲弔客悞垂紅淚感湘君伯陽未授長生訣元亮先成自祭文何李齊名前七子至今風義愴離羣　何桂笙去夏有傳予死者桂笙爲詩寓感將信將疑可歌可泣○文孫繼起築吟壇亦學隨園勇挂冠十萬里歸千古剏一層樓有八紘寛等身舊草高堆案過眼羣花笑倚欄我解推袁君御李每思陳一有餘歡　袁翔甫○難忘苕上藝闌生一種芬芳好性情喜過寓樓看小影久聞阿閣繼淸聲朝雲替寫東坡福鴻雪能留此地盟絲緒平原吾有願願君乘傳海天行　楊誠之○輟飲貪填金縷曲失眠因序玉臺詩名花列表援班史香　　箋託楚辭牛耳别操誰敢侮龍頭終屬不嫌遲曾叨二妙聨翩過一是微之一牧之　鄒翰飛○秦嘉徐淑唱酬忙誰遣安仁賦悼亡蓮界異　　一現藜床淸淚有千行何妨譽婦稱痴絶不惜齋僧薦道塲昔者徵題今續尾試陳檀像替焚香　管秋初　天南遯叟返江南偶以分飛　　該近種陶家三徑菊遥隣杜老百花潭倦游倘得琴心悦晚福應知蔗尾甘醉倒花前前日事幾時拇戰一塲酣　王紫詮○長年富貴又多兒佩此容容免得痴我輩本無如意事國風先有好逑詩落紅憑築花千塚吹縐偏干水一池蓉號斷腸棠淚化人前説夢兩迷離　金免痴○親擕書劍幾時還出入饞蛟幻辱間詩句每流絃外響鄉心應戀畫中山徐陵魚素遥相寄吳札鴻飛倘可攀我亦蘭成詞賦手不堪蕭瑟老江關　姚賦秋○人天久隔海觀生驥子才華復老成軍幕致書談近狀店門下馬訪前盟多栽綠蕚求題句每見紅雲缺寄聲萬國正通來較易相期滬界蓋同傾　徐秋堂○馬周王猛不須官横覽瀛寰策治安萬國合爲今日局一流自作古人看行教霖雨區中滿久惜龍蛇地底蟠别後聞琴思説劍海雲相望寄書難　吳瀚濤○未面先傾紙上詩論交恰在病深時古來李杜原同調别後雲龍不並馳猶記一尊留看雪更煩七字問求醫王郎亦是珠江傑朗月淸風有所思　杜邠農王劍雲　　[  餘詩續刋]  
 
 
 

Page 10

 
 
   
 
 

Page 11

 
 
[光緒十年閏五月初八日京報全錄]  
　　宫門抄○諭旨七道錄前○粤督張等奏遵旨籌議各節及查辦命案緣由摺○閏五月初八日工部鴻臚寺正白旗值日無引見○記名總兵劉宗璋謝恩○熙貝勒假滿請安○廖壽豐楊春和鄭金華各預備召見○召見軍機　廖壽豐　楊春和　鄭金華　○○太子少保兩廣總督臣張樹聲廣東廵撫臣倪文蔚跪奏爲遵旨籌議各節及海豐縣生員余一枝等六命一案查辦緣由恭摺覆陳仰祈聖鑒事竊臣等於光緒九年十二月初九日承准軍機大臣字寄光緒九年十一月十八日奉上諭有人奏粤省吏治積弊敬陳管見一摺等因欽此遵經檄司遴委候補通判劉家焜前往海豐縣守提人証解省審辦並札海豐縣遵照及札廣州府按照原奏各條逐一查明切實整頓妥議詳辦去後兹據廣州府知府蕭韶查議詳由廣東布政使剛毅按察使沈鎔經會詳請奏前來臣等覆加詳核如原奏查事不實委員受賄一條查州縣爲親民之官民間控訴詞訟果能准情酌理秉公審斷自不致激而上控迨至具詞上控其尚未甘心而委員查勘又復受賄以爲欺朦小民雪寃無日矣第粤省吏治迭經極力整頓並將劣跡昭著各員隨時甄别叅刻委員查事又經酌定章程分别道途遠近給予資斧各員具有天良似不致復行婪索惟現奉諭旨恊切尤宜杜漸防微例載官吏受賄按枉法不枉法分别計贓科罪應請申明例章嗣後委查事件仍照常厚給資斧不准私收規費及兩造人等索取酬謝之資違者立予叅辦從重計贓科罪以示懲儆又如原奏流庽土著宜禁服官一條查粤東省城五方雜處除本地上著而外流庽本不乏人自咸豐年間江浙等省髮捻擾亂携眷來粤者尤衆其中或官或幕或商或役流品不齊迨至寄籍日久如原奏明云長子孫置田産聨婚媾預科舉者誠比比皆是且既有此數端即又在此服官甚至父子兄弟異籍同官實屬有干例禁惟念籍貫既異其履歷填寫三代亦必不同執此以爲巧宦之徵彼必籍口無據若不問流寓年代久暫概令廻避又未免無所區分現在悉心酌議嗣後凡流寓服官之人如寄居年代無多並未置有廬墓又無父子兄弟同官一省者自無須令其廻避如寄居已逾二十年又經置有廬墓即與土著無異限半年內飭令自行呈明聽候洋咨簽掣别省候補至捐免廻避之例久經停止如果父子兄弟異籍同官亦限半年之內一律報明廻避不得含混了事如逾限不報或經他人舉發或由上司查出即行據實奏叅此外如聚賭吸烟指事招摇各節無論是否流寓均應一律禁革以肅功令又如原奏劣幕盤踞宜嚴稽核一條查各省幕賓籍隸本省者例本不准延請而粤東幕友實在土著無多惟流寓中之學習刑錢者則所在皆是至督撫司道往往以公事煩重必延品學素優之老手襄理後任亦因而接延此皆愼重公事之意係本官自爲之並非幕友所能盤踞從前府廳州縣到任上司幕友間有推洊徒黨者自光緒六年經臣樹聲通飭嚴禁並飭將幕友及洊主姓名每届半年造册呈繳查考一次迄今各屬尚皆遵行然杜弊雖不遺餘力而日久仍須防其疏懈應請嗣後地方各衙門不准延請土著刑錢幕友上司幕友亦不得恃勢凌人故爲勒洊倘查有坐分薪俸及贓汚把持等弊即行驅逐示懲仍飭各屬遵照前此通行將幕友及洊主姓名詳細開列半年造册通報一次以憑考核至督撫幕友如有効力年久查看尚能稱職再行咨部辦理又如原奏貪吏苛罰宜嚴開脱一條查藉案苛罰本干例禁不肖州縣遇有命盜案件無端牽涉因而乘機勒索藉罰欵以作開銷陽託善舉之名陰圖肥己之實是真爲贓私巧立名目居心實屬鄙詐自應隨時嚴行查禁有犯必懲嗣後如有藉善舉爲叫罰及命案株連之平民盜賊遠颺之房户者一經查出立即從嚴叅懲分别入己與否計贓科斷不得曲爲開脱致長貪吏之風又如原奏諱匿劫盜　援案糾叅一條查定例州縣官諱盜不報及諱强爲竊者俱革職該管上司查出揭叅者免議扶同徇隱降三級調用如係失於覺察分别降調罰俸定例本極森嚴第粤東盜風向甲他省近年嚴定水陸緝捕功過章程强刧之案雖不能無已較昔年爲減而題叅疏防無月無之似可爲不致相率諱飾之徵驗惟上司耳目慮有難周應請嗣後遇有諱盜之案以及案情重大有心玩視並不上緊緝捕者即行從嚴糾叅俾知儆惕此外尋常盜案善經據實詳報並無諱匿者仍照例按限叅處不稍寛假又如原奏械鬥殺傷宜嚴定處分一條查粤東械鬥之案幾於無地無之而最盛則莫如潮廣惠三郡潮州自現署水師提督臣方耀前署總兵時辦理認真以故十數年來民情稍爲安静至於廣惠之械鬥則又積習相沿或因一事之微而仇深幾代或因一姓之故而害及數村結衆掠殺視爲固然緣廣惠兩屬每姓必有宗祠每祠必有嘗産遇事　鬥資糧用費咄嗟立辦營嘗值董大半士紳平日虧短　蝕專俟有事時以爲開銷侵漁地歩因恐其賭之不成招來外匪輪日計值聚賭哄飲尤恐其門之不久地方官得信後會營馳往查勘畏怯者輙盡室逃亡强悍者尚極力抗拒即使官兵到後不敢再爲逞刁而當其鬨然羣鬥邂逅致死爲首爲從事後亦覺其鮮據到案之犯多非正兇有賄買頂替者亦有派及孱弱小户者並有正兇業經訪獲而屍親爲主鬥者所持堅不畫　轉指彼造之有財力者爲正兇　遂其索詐洩憤之計者譸張百出真僞莫辦若慨繩之以法既恐衅端難弭又慮妄加誅戮波及無辜是以於愼重刑章之中誠難免委曲矜全之處並非爲民上者有心遷就也惟獷悍雖關風氣而轉移責在有司未便以習尚使然藉詞諉缷應請嚴飭各州縣嗣後民間控訴事件務湏分别曲直是非持平速結以爲正本淸源之計間有不侯官斷遽起紛爭或懷狹宿嫌尋機報復者應即責成該管州縣會同營員赶緊馳往彈壓解散並勒交主謀帮鬥各兇匪照例究辦不得將就了結及任令買兇頂兇等弊其乘棧帮搶各犯尤湏嚴行拿究倘再仍前玩視抑或有心諱匿規避處分一經訪查得實及被控有據即行從嚴叅䖏庶幾官弁漸知振作而民間亦可期安堵矣又如原奏捕拿盜匪宜禁焚屋一條查粤東盜匪之多本甲於他省近年以來尤將香港澳門爲淵藪查拿過緊則長葸遠颺緝捕稍鬆復潜囘勾結本係若輩慣技文武員弁因其蹤跡詭秘不得不將匪屋拆毁以免復回滋事亦有因紳耆從中庇縱將匪族宗祠暫行封鎖勒限交匪者若並無庇縱之人從不出此光緒初年前督臣劉坤一到任後誠恐此等辦法或致累及良民業經通飭各屬一律嚴禁近來尚少焚拆匪屋封鎖宗祠情弊至於呈繳花紅銀兩懸賞購緝則因該匪等爲害鄉里屢戒不悛本鄉紳耆同深嫉惡而又不敢自行捕拿致被將來挾仇報復因即湊集花紅銀兩等聽候爲懸賞購緝仍由民間自行經管獲則照數給賞不獲則歸衆存儲此皆各該紳耆自願解囊非由抑勒惟是不肖官吏籍案侵漁在所難免不可不杜漸防微應請嗣後除實係紳民自願懸賞購緝仍聽其便外如有藉捕匪以爲索詐波累良民者許被詐之人指名禀究其焚屋封祠各節亦宜永遠禁革以免株連又如原奏官貝庇賭宜申禁令一條查粤東賭風盛行實爲他省所未見迭經嚴飭拿禁並奏准加重罪名乃旋禁旋開未能滌除盡净固由該匪等愍不畏法甘蹈刑章亦難保無兵役人等收受賭規故而徇縱自應責成地方文武實力嚴禁俾匪徒知所儆戒盜賊因而潛蹤團練固不容稍廢而保甲一事尤爲禁賭要圖蓋凡聚賭之人窩賭之所其形跡必有可疑一經按户淸查無不水落石出故爲嚴定保弔章程飭令地方官與委員實力奉行於事始有實濟除嗣後匪徒開設各項賭博仍照定例分别從重治罪外如兵役人等收受規費以及土豪劣紳包庇容隱查出立即拿究保甲既行如屬內仍有賭博是則該管文武奉行不力咎無可辭應即查明是否失於覺察抑或有心故縱分别照例揭叅隨事辦理原奏所謂年終考核以定優劣一節似可毋庸置議各等語臣等竊維吏治之獘錮積已深自非漸磨振勵不易收其實效當自聖明在上軫念民依旰食宵衣孜孜求治臣等叅膺重寄敢不竭力盡心補偏救敝挽頽波之日下冀民困之日蘇以上各條謹就臣等管見所及酌核敷陳此外如有應革事宜仍當隨時妥籌實力整頓務期吏治日有起色諸獘悉行汰除以仰副朝廷澄叙官方之至意再查海豐縣民余阿箝等挾嫌糾毆致斃余煥文余一枝等六命一案先經御史張觀準奏奉諭旨着嚴訊定擬查明奏叅等因即經前督臣劉坤一撫臣張兆棟行司委員候補知府饒世貞馳往確查禀　並將兇犯余阿箝余世忠等提解到省發交廣州府馮端本訊供游移由司將訊過供情及屍子余廷俊等　恃屍親固執莫解並該縣蔡逢恩辦理尚屬認真蔡逢恩與委員等並無規避改供情事亦非無故遲延等情詳經覆奏一面飭縣嚴緝逸犯余致祿等查傳的証余昭文等申解來省飭發質訊供仍狡執　　此本未完 
 
 

Page 12

 
 
[光緒十年間五月初九日京報全錄]  
　　宫門抄○發抄旨四道○○接續前稿○鄂撫彭奏審明定擬摺○東撫陳奏請旌表片○粤督張奏請升補副將摺○江督曾奏請開復委員處分夾片○雲督岑奏爲撤回川勇片○皖撫裕奏調署知縣夾片○閏五月初九日內務府國子監正紅旂值日無引見○雲貴副將屈洪泰謝恩○召見軍機明秀屈洪泰○發抄卞寳策奏宜昌鎭總兵賀搢紳請復姓歸宗羅氏奉旨着照所請該部知道欽此○又儘先副將田其述等留於湖廣差委奉旨着照所請兵部知道欽此○又九年冬季宜昌川鹽總局抽收錢文數目奉旨户部知道欽此○又竹山川鹽分局抽收課錢數目奉旨户部知道欽此○接續前稿　余照文等旋即在保潛逃屢傳未到余阿箝余乃昌余乃吉余克輔余斗設先後病故現任廣州府蕭韶抵任會督讞局委員迭次提犯覆訊余世忠仍供認聽從未獲之余致祿等挾仇糾殺余一枝身死余亞合余玉楨余致次堅不承認謂係屍親誣指余世忠亦稱余亞合等委未在傷該守以此案在縣已監斃十五人解省後正兇余阿箝及牽連之余乃昌等四名亦報病故余致祥等遠颺驟難弋獲禀奉前撫臣裕寛批准將余亞合余玉楨余致次發回海豐縣取保候訊以免瘐斃在案兹欽奉諭旨催辦臣等復經檄司札委候補通判劉家焜前往海豐縣催提案內犯証余致祿等迅速解審至蔡逢恩究竟有無庇惡縱兇饒世貞是否含混率覆應俟澈底嚴查並俟犯証拘傳解省提集確切審明分别擬結嚴叅不敢拖延徇庇外所有遵旨籌議各節及海豐縣生員余一枝等六命案查辦緣由謹合詞恭摺具奏再前撫臣裕寛業已缷任是以現摺未列其銜合併陳明伏乞皇太后皇上聖鑒訓示謹奏軍機大臣奉旨覽奏均悉仍着該督撫隨時認真整頓嚴杜弊端務期吏治日有起色毋得徒托空言海豐縣生員余一枝等六命案即着飭提犯証余致祿等解省嚴審迅速定擬具奏餘依議該部知道欽此　○○湖北廵撫臣彭祖賢跪奏爲審明圖財謀斃一家二命重犯首犯在監病故將夥犯安例擬恭摺仰祈聖鑒事竊據遠安縣知縣陳崇慶通詳民人李得茂因圖財起意商同江大汶謀斃無服族人李得經並李得經之妻李楊氏一家二命獲犯訊供等情一案批飭審解去後隨據荆門直隸州知州恒琛具報該縣審擬解州提訊各供無異正轉解間首犯李得茂在監患病旋即身故由襄陽道委鍾祥縣知縣熊鑾驗訊禁卒並無凌虐將江大汶一犯覆訊詳司因恐案情未確報委武昌府知府王庭楨審辦兹據該府提犯審明議擬由湖北按察使黄彭年覆審招解前來臣覆加研訊緣李得茂係李得經無服族弟同村居住江大汶與李得經素織李得茂家貧時向李得經借貸被斥挾有嫌隙光緒八年十二月初五日傍晚江大汶在李得茂家閑坐適李得經踵至李得茂先起謀計取酒留飲將李得經灌醉引江大汶至屋後密告以與李得經有嫌不如將其謀死再往殺其妻取其家財分用江大汶允從隨同至席上李得經已醉倦俯靠桌間李得茂即解下繫腰布帶纒繞李得經咽喉項頸扯使仰跌地上擦傷其右　䐐右後肋李得茂騎壓李得經身上同江大汶分執帶頭用力拉勒李得經登時氣絶殞命同將屍身抬至李得經門前僻處停放一同敲門時已更深李得經之妻李楊氏開門出問李得茂乘其不偹用布帶纒住其口誤纒上脣吻圍繞項頸搶按倒地上磕傷左腮脥江大汶赶攏用棕繩纒其咽喉繞至項後布帶上兩手分執繩頭當時勒死該犯等將李得經屍身拾進與李楊氏屍身一併安放床上搜取谷米衣服將門反閉同負至李得茂家將糧食俵分衣服交李得茂收藏約俟賣錢再分各散次早李得經之姪李大林至家看明投保報縣該縣陳崇慶詣騐獲犯起出原贓訊供通詳批飭審解旋據審擬解州該荆門州恒琛提訊各犯供詞無異李得茂旋在州監患病身故將江大汶一犯審擬解經臬司黄彭年查核案情恐有未確報委武昌府知府王庭楨審辦兹據該府訊明議擬由司覆審報解到臣經臣親提研訊無異查定律謀殺人因而得財者同强盜不分首從論又定例殺一家非死罪二人者擬斬立决梟示酌斷財産一半給被殺之家養贍又圖財害命得財而殺死人命首犯與從而加功者擬斬立决各等語此案李得茂圖財起意邀同江大汶謀死李得經夫婦一家二命查李得茂係李得經無服族弟依親屬爲强盜卑幼以凡論凡人爲强盜與圖財害命者罪止斬决應以謀殺一家二命從重科斷李得茂合依殺一家非死罪二人擬斬立决梟示例擬斬立决梟示已在監病故仍戮屍梟示有無財産可斷飭縣查明辦理江大汶圖財加功除謀殺一家二命爲從輕罪不議外合依圖財害命得財而殺死人命從而加功者斬立决例擬斬立决照例先行刺字獲贓給屍屬具領事否允恊除全案供招送部外理合會同署湖廣總督臣卞寶第恭摺具陳伏乞皇太后皇上聖鑒勅部核覆施行謹奏軍機大臣奉旨刑部速議具奏欽此　○○陳士杰片　再據候補州同黄仁政濟南城守營叅將張廷魁等禀稱同鄉湖南淸泉縣現存節婦袁門氏係衡陽縣文生馬運鋐之女適文生袁榮光爲室女年二十七歳夫故現年五十八歳計守節三十一年又淸泉縣現存節婦谷傅氏係處士傅乃隆之女適監生谷朝元爲室氏年二十六歳夫故現年五十三歳計守節二十七年又淸泉縣已故節婦谷劉氏係處士劉宴林之女適文童谷維聲爲室氏年三十歳夫故卒年六十二歳計守節三十二年又衡陽縣烈婦鄒江氏係處士江與賢之女適文童鄒晋坦爲室氏年十九歳夫故即自刎身殉查該氏等玉壺比潔金刃不辭閨裏白頭証人言而無間牀前碧血約地下以相從洵稱巾幗完人宜集褒揚盤典均因原籍無人呈報該員等誼切桑梓見聞真確不忍聽其湮没造具　册結請奏前來臣覆查無異相應　懇天恩俯准勅部將節婦袁馬氏等分别旌表以維風化而闡幽光除將册結送部並咨湖南撫臣查照外理合會同學政臣汪鳴鑾附片具陳伏乞聖鑒訓示謹奏軍機大臣奉旨袁馬氏等均着准其旌表禮部知道欽此　○○太子少保降二級留任兩廣總督臣張樹聲跪奏爲副將員缺緊要懇恩俯准揀員升補以重營伍恭摺具奏仰祈聖鑒事竊照案准兵部咨廣西新泰協副將張鵬飛准勒令休致註册所遺新叅恊副將員缺係題調之缺行令揀員題調等因查定例外省題調缺出先儘現任人員揀選題調如無合例堪調者准於應升人員內保題升用等語廣西新泰協副將駐泰平府城係烟瘴要缺必須熟悉風土能耐烟瘴之員方克勝任粤西應調副將西缺則先經請調平樂協副將吳天興係由義寧協烟瘴缺俸滿調回內地之員新補潯州協副將劉志仁籍隸本省請補慶遠協副將董履高經部駁覆未准梧州協副將德山於此缺人地不宜均無可調之　應於應升人員內揀選　補兹查有調東會辦營務處兩廣儘先補用副將現署兩廣督標中軍副將事廣西撫標中軍叅將王世淸年三十七歳河南　州人由侍衛選補廣西桂林營游擊　補今職光緒六年八月二十五日接札至任因援剿越南克平巨憝及剿捕武宣等處逆匪出力保奬光緒六年三月初九日奉上諭着以副將歸於兩廣在任儘先補用欽此該員血性過人治軍嚴整且年力强壯能耐烟瘴以之　補新泰協副將洵堪勝任雖調缺請補與例稍有未符第員缺緊要人地實在相需例得專摺奏請合無仰懇天恩府念要缺需員准以廣西撫標中軍叅將王世淸升補新泰協副將俾營伍藉資整頓其地方亦有禆益如蒙俞允俟接准部覆即行給咨赴部引見以符定制其所遺廣西撫標中軍叅將係題補之缺容臣咨商西撫臣照例辦理臣爲副將員缺緊要起見謹恭摺具奏伏乞皇太后皇上聖鑒勅部議覆施行再署廣西提臣王德榜尚未接印任事故未會銜合併陳明謹奏軍機大臣奉旨兵部議奏欽此　○○曾國荃片　再查接管卷內湖口金陵兩船廠委員陳大源唐際昌前因辦理不善當經前督臣劉坤一於光緒六年八月間會奏請旨將湖口船廠委員知府銜廣西候補直隸州知州陳大源革去知府銜金陵船廠委員江蘇候補知府唐際昌以同知降補念其在工有年均仍留廠責成認真經理以觀後效等因奉旨着照所請該部知道欽此遞年以來經臣成謀留心察看該二員自奉懲儆後深知愧齋經手修造各船均能遵循舊制實属認真辦理自應請予開復原叅處分予以自新之路商之臣玉麟意見相同前督臣左宗棠未及具奏移交前來臣覆核無異合無仰懇天恩俯准將湖口船廠委員廣西候補直隸州知州陳大源開復原叅知府銜金陵船廠一員江蘇降補同知唐際昌仍以原官知府歸江蘇候補免繳捐復銀兩出自諭格鴻慈謹會同兵部尚書臣彭玉麟長江提督臣李成謀附片陳請伏乞聖鑒訓示謹奏軍機大臣奉旨吏部知道欽此　○○岑毓英片　再記名提督周萬順四川補用副將劉舜祥所帶安定中左兩營川軍前經四川督臣丁寳楨奏派　同撫臣唐烱來滬防邊該員等帶勇駐防各要隘一年有餘楨属辛苦惟邊地水土不服多有患病臣與唐烱函商擬飭撤回川另候遣用至該二營口粮向係有行　川請領應仍由川省結算以符原案除檄飭遵照並咨四川督臣查照外謹附片具陳伏乞聖鑒謹奏輏機大臣奉旨該部知道欽此　○○裕祿片　再署董　縣　南陵縣知縣文龍現經飭札南陵縣本任其所遣蕪湖縣一缺查有本任太和縣知縣鄒鍾俊明純有爲實心任事堪以調委署理該員任內並無已起承緝四叅案件遽藩臬兩司會詳前來除檄飭遵照外謹會同署兩江督臣曾國荃附片具陳伏乞聖鑒謹奏軍機大臣奉旨吏部知道欽此 
 
