# 1900 - 180 - 4909777

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○寳治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨　指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大淸會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○贈芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[務鎭靜以安人心說]  
　　自義和拳匪借仇教爲名擾及畿輔當事者偏持謬見任其鴟張東西洋各國因之忿不能平恊而謀我一時内訌外侮交迫而來到處風鶴驚心謡言紛起南中各省達官貴人富商大賈下逮負販之輩厮養之流或挈貲財或携家室相率作遷地爲良之計勸之不可阻之無從撓亂人心莫此爲甚詢以所慮何事則曰恐拳匪之裹脅南下也外人之恊以相攻也土匪之乘間起事也執筆人曰噫異哉何其昧於事情若此之甚哉夫拳匪祖白蓮教之餘說妄謂赤身可禦槍砲愚民惑之羣相傳習自山左以迄京津豕突狼奔　益猖獗不知者方疑其眞有異術可以動人庸詎知若輩之所以肆無忌憚者皆由庸惡謬戾之疆臣與昏憒糊塗之政府縱之庇之以致釀成如此大患若南方則士庶皆能明於事理不易爲異說所淆各疆吏又皆坐鎭雍容防衞周密若竟率衆南下則是自趨絶地不難聚而殲旃若輩雖愚斷不出此此拳匪之不足慮者一也東西洋各國以當事者不剿匪徒羣動公憤自佔得大沽砲臺從調集雄師爲代平内亂之計大局岌岌誠屬可危然南中濱江濱海各省爲各國官商薈萃之區性命貲財焉敢不自籌保護故上海各領事已與各疆吏妥爲商酌訂定規條彼此共保太平兩無妨碍豈復肯首先發難以蹈不測之禍而自隳其數十載之經營此中樞機可以默會此外人之不足慮者二也内地哥匪鹽梟其數誠不可以僂指計江浙皖三省尤爲若輩嘯聚之區平時劫物擄人已屬目無法紀當此時艱孔亟誠難免蠢蠢思動爲害閭閻然邇聞梟匪頭目徐老虎已由長江水師提督黄芍巖宫保委員設法招降給之四品頂戴責令携同羽黨帶罪立功以收指臂之用夫射人先射馬擒賊先擒王梟匪之所以爲患者以其秉慓悍之性到處勾結匪類騷擾良民以致人心驚疑不遑安處今其頭目旣予以覊勒就我範圍非特同類可以戢羽潛鱗不致出而爲患倘使駕馭得法　可藉其死力以鎭懾羣不逞之徒蓋蛇喙烏頭藥性未嘗不毒然用得其法實足以起沈疴此土匪之不足慮者三也以上三者胥不足慮故明於時勢者極知北方雖事機甚迫而南中各省隱然畫江而守仍可以固我金湯且滬上爲各國公共市塲中外官紳尤無不盡力盡心共籌保護所望負時譽有勢位之君子勿輕移家室以惑亂人心勿廣提現銀以摇動市面從容靜鎭不攺其常則滬瀆一隅富可如磐石之安斷不致輕罹不測若無事自擾羣焉爲避地之謀則時局果危世無桃源何處可以逃烽火且使桀黠之輩因之乘間搶掠重則有傷性命輕則有損貲財是欲避險而轉趨險途也噬臍之悔亦何及哉僕非敢自誇智慮惟旣有所見不敢不作芻蕘之獻從之違之悉以聽世之觀此說者 
[德皇誓師]  
　　華歴本月十七日倫敦來電云德國朝廷自聞駐京使臣被戕之信卽預備調兵北上復仇先調第一隊軍士二千三百人至初八日續調大隊前往當登船時德皇警蹕而至宣布玉音大旨謂似此兇惡情形萬難容忍急須加以兵力圖報大讐倘我德國徽章及同志諸國之旗不克高揭京師朕心决不愉快也 
[德兵大舉]  
　　昨日本埠西報云頃得德京柏林所發電信悉德國政府派出兵士二萬名鐵甲單船四號護以快船若干號鼓浪而來爲中國戡定北方匪亂所帶糗糧槍砲馬匹之類應有盡有已於西歴七月四號卽華歴六月初八日啓行矣 
[電傳津事]  
　　華歴本月初八日上海某西商接北言來電云由大沽至天津一帶鐵路經西兵修治之後忽又被匪人掘壞前日直隷提督矗功亭軍門自蘆臺督率勇丁三萬名至天津駐紥旣而京師大營亦調兵至陸垈地方防守初四日天津府城被各國合兵攻入目下各國海陸軍統領布告在津各西人苟非身列戎行者以及早遠離此間爲妙 
[同盟戡亂]  
　　昨有日本友人飛書密告云自中國拳匪起事後日本卽與英德二國同盟扶植中華代爲　亂先由日廷籌集餉銀五千萬圓調出兵士一師團計一萬二千五百名英亦議定調兵一萬名顧近時窺伺中國事機以俄人爲最捷當亂之未肇駐京各使會議時俄使首先揚言曰目下爲時尚早儘可稍遲數日以定從違不料其暗中已電達朝廷調兵來此其心眞叵測哉 
[是何居心]  
　　西字報云駐滬法國總領事於西歴七月四號卽華歴本月初八日接山東巡撫袁慰帥來電内開甘肅提督董軍門福祥所部大軍前曾奉召赴京師駐紥刻忽傳諭欲將在京各西人盡行戕害誠不解其是何居心也 
[華兵麕集]  
　　昨日滬上日本郵船株式會社某輪船來自津沽船中西人述及當此船駛出大沽時聞有華兵約二萬人麕集蘆臺一帶至天津迤北相距一里之陸垡老車站所屯拳匪及華軍皆爲數不少窺其意向似欲與西人爲難云 
[拳匪又起]  
　　日前欣聞天津匪人平靖之信乃昨日西字報云頃得天津來電悉刻下忽又有拳匪攻擊天津租界西兵竭力抵拒相持至七下鐘之久拳匪敗退西兵遂直入天津城 
[拳匪出没]  
　　日本東京日日新聞云刻得東歴六月二十六日卽華歴五月三十日烟臺官電知日來大沽左近時有匪人如義和拳模樣者出没其間 
[使臣無恙]  
　　日本東京日日新聞云東歴六月二十六日卽華歴五月三十日政府得上海官電内開刻得北方電報知泰西各國駐京使臣至東歴六月二十日卽華歴五月二十四日依然無恙然則前者所傳德使於華歴五月 
 
 

Page 2

 
 
二十二日遇害或者尚出自謡傳耶姑錄之以觀其後 
[聞警遷居]  
　　　日本東京日日新聞云頃得東歴六月二十六日卽華歴五月三十日牛莊官電略謂此間警報紛仍雖盡屬無根之語然各國寓居婦孺無不驚駭欲絶爭先避地圖存 
[營口平安]  
　　日前本埠怡和洋行接到牛莊來電謂牛莊平安無恙本館已照錄報端兹接牛莊訪事人函云寓營西人自聞大沽開仗後日夜惴惴於心驚惶特甚上月二十六日之夜北風大作河濱所泊小船走錨斷纜者不計其數長年三老見而大呼人聲幾如鼎沸西人聞之大爲驚駭男婦齊集海關馬頭擬登輪船逃避維時有俄兵艦一艘小泊河中竟欲開砲轟擊幸洋關稅務司及西商數人深悉此間實無拳匪蹤跡乃爲之竭力阻止二十九日各國西人會議以中國官員旣任保護之責嗣後俄兵艦如欲開砲須經英美德法日俄六國領事簽字方准施行倘一國不允卽不得貿然從事以致驚擾商民至教堂中中西士女全數送至他處暫避兵烽翌日各西商眷口亦均附日本輪船赴滬日來已人心安定貿易如常矣 
[教民避亂]  
　　徐家匯匯報登香港電音云中國教民之因畏土匪滋擾携眷避入英國屬地者絡繹不絶香港政府特給九龍城内空屋居之 
[日民望救]  
　　日本大阪每日新聞云東歴六月二十六日卽華歴五月三十日日本外務省得中國漢口來電内開揚子江上游各處皆有日本人寄居深望政府派軍艦一艘駐泊漢皋以資保護雖湖廣總督張香帥明白宣諭力任保護外人之責然仍恐暴徒蜂起猝不及防終不能免心中惴惴也 
[督師定亂]  
　　姑蘇采訪友人云江蘇巡撫鹿滋帥奉命入京涓吉本月十四日交卸撫篆立卽啓行期預籌定將新募之練勇二千名駐防省會騰出本標某某等四營帶赴淸江會同正任江西按察使陳雨人廉訪湖北提督張蘭陔軍門所統武衞先鋒右軍二十營北上戡亂 
[安如磐石]  
　　西字報云北省拳匪猖獗迄今尚待敉平滬上愚人輕信妄言以致市面大爲震動殊不知此等無稽讕語實係匪類憑空揑造以冀乘機作亂劫掠貲財無識之流墮其術中誠可憫也今者駐滬各國總領事及工部局各董早已預爲之備俾租界中各華人身家性命胥獲安全浦江中更兵艦如林有事時可調兵千餘名保護至西商團練兵隊向只三百餘名今已增至千餘名以之抵禦匪人尚何患力有不足哉計中字團練隊一百三十名乙字團練隊七十二名德商團練隊八十名接應隊九十三名砲隊五十名馬隊四十名輪船團練隊四十名海關團練隊八十名美商團練隊六十六名法商團練隊六十名日商團練隊二百名葡商團練隊一百名浦東團練隊三十名營務委員十員都計一千零五十七員名所備大砲快槍無不得心應手加以中西印各項巡捕亦不下千餘名洋塲十餘里中大可安如磐石誠何必舍此樂土遠適他方也 
[地居局外]  
　　日本大阪某日報云中國簡駐倫敦大臣伍秩庸星使電致督辦鐵路大臣盛杏蓀京卿毠謂本大臣已懇英國政府將上海作爲局外中立地刻已由英國執政大臣沙路司培利侯明白承認矣 
[請撥軍裝]  
　　徐家匯匯報云上海官塲與各國領事會商保護事宜計共九欵西國官商深願力保租界因電致香港請派某輪船裝運來福槍二百枝彈八萬顆供租界團兵之用 
[電商保護]  
　　南昌訪事人云兩江督憲兼南洋通商大臣劉峴帥自上月以來迭次電致江西巡撫松鶴帥大旨謂目下時事日非總以保護教堂防範土匪爲第一要義如有焚燬搶掠者立卽撥派營兵痛剿又云現在拳匪日熾内謀不定各國倂力大局甚危匪黨潛出意圖煽惑津滬線斷南北隔絶望飛飭各地方官凡教堂及電綫務須切實保護以通消息而敦和睦云云足見老成謀國顧慮周詳不僅半壁東南倚爲保障也 
[示定民心]  
　　鎭江采訪友人云本月初六日常鎭通海道兼鎭江關監督長久山觀察出示曉諭曰光緒二十六年六月初一日准駐鎭英領事吳照會頃接駐滬總領事官電抄五月二十四日各國水師提督華文電稿内開本水師提督特知會各省督撫及地方文武官員此次用兵專爲彈壓義和拳匪及馳往北京救援各欽差官員商民人等起見並無他意各國水師提督等在大沽口會同議定等語上海地方官已抄電示諭商民安居樂業毋得滋事照請將華文公電抄入告示遍諭官軍商民一體知之以安人心而息謡諑等因准此查北省拳匪膽敢將京津一帶鐵路電綫肆行平毁甚至抗拒官兵戕殺武員似此情形實與叛逆無異昨已抄奉督憲告示張貼曉諭在案惟各國兵艦聚集津沽紛紛謡傳人心不無驚疑並准抄各國水帥提督公電聲明洋兵來華專爲保護各國官員商民起見與我國家毫無猜嫌自不致遽開釁端除照復並移行外合亟出示曉諭爲此示仰軍民人等一體知悉爾等務各早釋疑團安分營生愼勿悞聽訛傳輕肆舉動致貽後悔倘有不法之徒揑造謡言妄圖惑衆生事一經拿獲定卽從嚴懲辦决不姑寛其各凛遵毋違特示 
[遊員將返]  
　　前者曾記湖北派赴日本遊學之諸武員已奉大憲檄調回華聽候差遣兹有友人之僑寓日本東京者寓書本館執筆人云此項遊學人員中尚有武弁十七人及兩湖書院肄業生六人在東京武備學堂練習戎政現亦擬附下次郵船遄返蓋以心驚風鶴不欲留滯他邦也 
[星軺北上]  
　　揚州采訪友人云欽命巡閱長江防務大臣李鑑堂星使奉召入京改由陸路北上本月初二日星軺戾止就舊城贊化宫内稍浣征塵旋於初四日午前八點鐘許起節詣公路浦遵陸赴經文武各員恭送如禮 
[樂郊同適]  
　　金陵訪事友人云自北地拳匪倡亂激成各國公憤大動干戈外侮内訌一時俱起風聲所播省垣羣不逞者遂散布流言句結黨徒蠶蠢欲動寓省教士及受職中國各關局洋人雖經大憲保衞周詳終不敢安居樂業各顯宦眷口曁商富家亦紛紛挈其輜重而去每遇下水輪船抵埠附之赴滬者必多至數百人兩江督憲劉峴帥目擊情形諭令上元江寗兩縣主出示曉諭而言諄聽藐竟視文誥若弁髦誠可慮也 
[興修督署]  
　　金陵采訪友人云兩江督署建於粤匪肅淸之後垣墉高厚堂宇閎深迄今垂三十餘年不免稍有損壞邇者劉峴莊制軍目擊民心皇皇凡在締造經營者相率將工程停止公輸子輩無可謀生游手好閒不免轉滋事變特飭善後局籌撥欵項修整鈴轅亦鎭定人心之一法也 
[鼓勵旗丁]  
　　金陵訪事友人云江寗將軍崇右庭留守下車以後蒿目時艱飭就江寗駐防旗兵中挑選精壯之人嚴加訓練邇者時勢日亟正忠臣義土奮身報國之秋爰傳諭駐防舉監生員有願隨同操練者准其報名入册月給奬勵銀若干旣而諸文士不耐勞苦相繼籲懇除名留守大怒不准所請並通飭未經入操之舉監生員一律從事戎行否則革除馬甲蓋以旗兵雖從事儒業仍食馬甲糧餉非若漢人之文武判爲兩途也 
 
 

Page 3

 
 
[電局易員]  
　　牛莊訪事人云營口電報局總辦黄錫臣明府經上憲調辦漠河金礦遺差由督辦調旅順電局總辦萬明府中裕接任日前已奉檄到局一俟黄明府將田莊臺水線接完卽須受代任事矣 
[豆價大昂]  
　　牛莊訪事人云營口雜糧向由通江鐵嶺兩處運來本年市中豆價過廉來貨皆無利可獲故一交四月卽無捆載而來者迄今時歴五旬各號存豆僅數萬石從前元豆每石值銀五兩四錢者不及數日驟加一兩有奇豆餅亦漲至每擔六兩八錢惟豆油尚未加昂然存貨實祗一萬數千簍矣 
[兵船雲集]  
　　自京津拳匪擾亂滬上風聲鶴唳人有戒心各國紛紛派遣兵船前來保護刻下浦江中帆檣雲集多至十有餘艘似此防維嚴密匪徒雖狡其敢以螳臂當車哉 
[靖梟文告]  
　　上海縣汪瑶庭大令奉到江蘇撫憲鹿滋帥頒發示諭飭貼通衢其文曰江蘇巡撫部院兼總理各國事務大臣鹿爲剴切曉諭以靖地方事照得蘇省河道紛歧爲梟匪出没之所大都外來游匪勾通本地痞棍販私聚賭甚至搶劫公行捉人勒贖無所不爲擾害閭閻殊堪痛恨近來南匯崑山迭出重案若不嚴加緝治何以懲强暴而安善良本部院回任後業經奏明整頓水師專派統領常川巡緝聯絡陸路各營遇有私梟聚賭搶劫等類卽行恊同兠拿盡法懲治以期盜息民安天下斷無甘心爲匪之人皆由游手好閒不務正業漸漸習成匪類而渠魁又多煽惑勾結呼朋引類干犯刑章獨不思不義之財斷難安享積慣爲匪終至滅亡夫農工商賈謀生之路甚多亟宜及早回頭洗心改過本部院志在安良徐暴不忍不教而誅爲此剴切示諭自示之後但知悔過自新者概不咎其旣往有能縛獻首要者卽量予錄用其悔罪投充眼線因而拿獲首犯者亦必立加重賞倘敢始終怙惡不悛卽行嚴拿重辦决不姑寛如有刁劣地棍致相窩藏包庇者一倂查拿懲辦除嚴飭水陸各營及地方文武隨時認眞查辦外特此示諭其各凛遵毋貽具悔切切特示 
[札辦團防]  
　　江蘇布政司聶仲芳方伯會同按察司陸春江廉訪札行上海縣署内開北省多事恐本地土棍糾衆滋事從速辦理團防保甲保護教堂等因縣主汪瑶庭大令已於昨日遵札施行矣 
[發給軍裝]  
　　駐紥上海之撫標滬軍營統帶龍葆珊遊戎以北省拳匪作亂添募勇丁一百名藉資防堵昨請蘇松太兵備道余晉珊觀察給發洋槍一百枝觀察允之卽移請江南機器製造局總辦潘芸蓀觀察照數發給 
[委辦營務]  
　　蘇松太兵備道兼江海關監督余晉珊觀察以北地拳匪肇事軍書旁午昕夕不遑特札委候補同知余司馬楨祥候補縣洪明府述祖會辦海防營務事宜 
[招勇保護]  
　　日前兩江督憲劉峴帥札委顔梓琴遊戎來滬招募勇丁若干名就本邑日暉港一帶設營防堵遊戎奉札後卽於昨日戾止拜會十六鋪巡防中局委員文斌臣二尹互商一切 
[雇丁自衞]  
　　本邑南市十六鋪鹹瓜街等處爲巡防北局所轄邇日局中委員楊聘侯二尹見其地行號如林貨財山積當此時局危迫生恐宵小生心因諭令各家集貲招雇精壯勇丁十名巡綽通衢以資保護 
[局員行夜]  
　　前晚本邑南市二十三七鋪巡防局員卹友林二尹親督勇丁地甲赴各處巡查行至三泰馬頭左近見某號東洋車夫陸寳榮在街頭偃臥因卽提至輿前略加申斥叱令笞責三十板旣而巡至董家渡栅口見車夫包奎奎在黑暗中蜷臥車内因命重責二十板以爲之儆 
[自作之孽]  
　　邇者北省拳匪肇亂風聲所播人心皇皇咸有遷地爲良之意日前江南機器製造局總辦番芸蓀觀察之家丁某甲悞信謡言請假回籍觀察知不可以理喻揮之使去甲遂挈同眷口附舟至太倉中途突被匪人攔截行裝器物刦掠無遺甲無奈回申向觀察求一噉飯之所觀察拒而不納甲悔恨交集潛購紫霞膏吞服不移時卽斃亦可謂自作之孽矣 
[流氓宜辦]  
　　蘇松太兵備道余晉珊觀察以北方拳匪滋事日久未平深恐本邑流氓伺隙造謡生事迭經札飭縣委各員嚴密查拿盡法懲治兹又訪聞租界中時有流氓三五成羣攫物訛詐肆無忌憚遇有巡街捕卽冐稱包探夥役因之不便拘拿特於前日照會租界領袖葡總領事華君請嚴諭包探查拿毋得縱令生事 
[押解拐犯]  
　　昨日英美租界公廨讞員翁笠漁直刺飭差押送拐犯張阿四一名至上海縣署請卽遞解崇明縣原籍縣主汪瑶庭大令允之立飭書吏備文派差押解 
[暫停讞政]  
　　昨禮拜四爲法界公廨訊案之期緣法總領事署陸繙譯别有要公無暇到堂會訊飭丁咨照讞員朱森庭明府暫停讞政所有各案俟禮拜一會訊 
[嚴查客棧]  
　　自北方拳匪擾亂以來本邑美界捕房藍副捕頭念及各小客棧最易藏垢納污恐有匪徒混跡其間釀成隱患特派各包探查得界内共有客棧六十家每夜責令前往稽查以杜亂萌而絶匪跡 
[英美租界公廨會訊案]  
　　日商東興有信日東和洋行主投本管總領事署控華人張甡誠定購棉紗延不出貨日總領事小田切君准之函致英美租界公廨請讞員翁笠漁直刺提案訊追直刺立卽飭役將張提到訂於前日午後三點鐘時會同日副領事松村君研訊適别有要公遂倩襄讞委員張柄樞司馬升堂會鞫東興等各日商投案供稱本年五月初張向東興定購牡丹牌洋棉紗一百包向有信定購金象牌洋棉紗五十包向日東定購二十支紗五十包皆繕立單據不料到期止向有信提去二十包餘均延約不出按照現在市價核算應虧折銀二千三百餘兩請卽究追張供小的向在晝錦里開張信記棉紗號五月初旬向各日商定購棉紗後因市面日艱銷路日滯以致不能應期出貨然照市價亦祗虧折銀一千零八十兩並無二千餘兩之數兹小的願於一月内理淸求恩俯鑒各日商堅稱實虧銀二千　百餘兩司馬商之松村君著將張還押候訂期覆訊情由秉公核奪 
[法租界捕房紀事]  
　　鄭家木橋南首森昌布店近在廣東省城開設分莊雇用安徽人鮑漢元經理銀錢帳目鮑友馬正祺在粤收買玉器向借銀三百兩書有匯票一紙言明匯付滬上本號到期往取一味游移莊主王某遂據情控訴公堂讞　朱森庭明府准詞飭探將馬拘入捕房押候查明訊究○周福林張阿二因索欠口角互相扭毆張力不能敵以致受傷經巡街捕一倂拘入捕房捕頭令送張至醫院醫治周押候解案禀請訊究○八仙橋迤西新闢租界地方荒僻時有地棍流氓拆梢訛詐捕頭訪悉情形特遣羅孫王三包探每晚帶領夥役前往嚴密梭巡以資防衞 
[美租界捕房紀事]  
　　昨日淸晨小竊某甲混入裏虹口鄉民某姓家竊取衣服適爲事主所見扭入捕房捕頭令押候解送公堂禀請讞員翁笠漁直刺懲辦○昨日亭午時跑灘賊張大郎竊取外虹口某馬頭上貨棧中所儲舊鐵適爲某號巡街捕所見拘入捕房捕頭詰知所竊甚微令押乞丐牢一日以儆 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[整頓街衢]  
　　南昌訪事人來函云署江西臬司春會東廉訪目擊城廂内外街道汚穢因　誰南昌縣孟子卿親建縣江雲卿兩明府雇夫打掃並製備木桶受贮汚穢逐日運出城外旋又明定章程七條張貼各街巷其文曰爲出示曉諭事照得省城街道居民鋪戸罔知潔凈齪屑煤渣任意傾倒幾致如山如林非特溝易塡塞有礙宣洩而且際此炎夏日曝雨淋穢氣薰蒸屢奉撫憲面諭深慮往來行人就地居民觸而患疫本年四月街道齪屑業經飭縣掃除祗以人夫過少又復奉行不力旋掃旋傾迄無成效似非明定章程常年雇夫打掃由司嚴禁傾倒不足以維街政現經擬就淸理條欵七則除詳明撫部院立案外合行出示曉諭爲此示仰闔省官商士庶諸色人等一體遵照毋違計開一由南新兩縣各雇小軍十輛分佈境内先將各叚地面積有齪屑掃除盡净推傾城外荒郊街頭巷尾不准稍有遺漏所有經費已據該南新兩縣面禀所用無幾自願常年籌備一查兩首縣各有禀請佐雜二員名曰帮辦保甲實則坐享薪水淸理街道與稽查保甲原無二致擬命各該委員督率辦理以專責成並飭保甲分局員紳帮同委員分任其勞該員紳等均領有薪水毋庸另請開支一街衢積存齪屑恨令五月以内一律掃净所有兩縣小車仍須常年雇備蓋江省民風習尚偷薄每日家中齪屑若不責令掃除派人往收必仍傾諸街頭令該員紳計各叚街巷酌派車輛間日往收一次惟必明定日期不准壓前等後稍有紊亂該車夫等亦不准需索分文倘敢玩違准該居民人等扭請委員懲治一大街小巷無論居民鋪戸飭令家置一籮每晨各將門前打掃潔凈與家中齪屑收儲籮中如係小戸院窄無處安　卽送倒兩縣所置桶内俟打掃車輛到門倩令推送城外各户所燒煤渣不在此例仍應自挑出城如敢故違禁令段倒街衢卽由督率委員查提本人與約束不嚴之家長一倂責處以示薄懲一江省民風多喜養猪縱放殘汚到處皆然街道不潔半由於此現在雇夫淸理亟宜禁其蹧蹋擬責成兩縣保甲委員嚴飭養猪各戸毋得縱令遠行門前兾料穢污隨時打掃潔凈如敢抗違除由該委員從嚴懲處外以後不准再養一鄉民糞車進城往往停放通衢最易汚壞街道欲期打掃淸潔設法整頓現擬責成管城委員遇有推糞鄉民入城明白開導飭將車輛安放僻處不准仍前亂放用桶挑糞尤當各加桶蓋毋得潑污街衢其城内推人小車卽由兩縣保甲委員飭令彚放空闊地面聽人雇喚不許隨處停歇致礙行路鄉民及車夫倘敢恃蠻不遵由該委員送縣究治並將車輛扣充公用一面報明本署司立禁城内推車一車輛推送齪屑出城每日究有若干如竟毫無稽考必致仍前朦混擬由兩首縣各備竹籌二百枝交該帮辦保甲委員收管凡推齪屑一車給籌一枝無論路經何門於出城之時由車夫持籌繳呈管城委員騐收始行出城其籌至晚送還仍按三日具報本署司一次以便稽核籍考帮辦保甲及城門委員經理之勤惰此次整頓之後再有街道不潔以及推糞推人小車並養猪各戸仍在通衢大街停放蹧蹋則兩縣帮辦保甲及管城各委員辦事懈弛已可概見擬卽由司撤其差使移會藩司註册停委一年以示懲儆以上各條專爲淸理街道免致穢氣薰蒸藉以保全民命爾等官商士庶務各遵照辦理倘敢　違定干嚴譴本署司言出法隨决不稍爲寛貸懍之愼之切切特示 
[上海縣署瑣案]  
　　前者改過局委員陳君所用家丁劉興在局自縊身死後經其母劉張氏赴縣呈控兹又投道轅上控道憲余晉珊觀察批發原縣訊斷前晚縣主汪瑶庭大令提案訊鞫戚福楊裕同供小的等與劉興初在前改過局委員劉老爺處當家丁及至卸差轉薦與新委陳老爺去歲之暮陳老爺失去皮衣等物申斥小的等作事疏忽然並未誣劉行竊正月初八日淸晨劉忽出外後不知於何時回局小的等雖與同房因每夜須輪流巡察故甚不留心至初九日淸晨小的戚福見劉興縊於東首空房内經陳老爺報請前署縣主戴大老爺騐明求恩鑒察劉張氏供小婦人其時雖在金陵然夫死後有母親在滬陳老爺理應知照母親籲求免騐不知其中有何情節驀地誣兒子行竊以致死於非命務乞伸冤大令謂爾子自縊身死與人無尤且已由戴大老爺騐明毋得妄瀆遂此使退○范靑蓮控毛尚德攫物圖姦前晚經汪大令提訊范供小的家住二十三保十三圖鄰人毛尚德於三月二十八日之夜掩入女兒臥房調戯誘姦女兒呼喊毛遂攫取金環一枚而遁次日小的訴知地保沈鳳山冋之理論由其族長毛全茂勸令償還金環價洋銀十六元服禮香燭洋銀一元小的不欲多事遂允之迨四月初五日毛偕其父毛茂星將小的毆辱求爲究辦地保沈鳳山及毛金茂供與相同毛尚德供范靑蓮租住小的家房屋每月租價洋銀六角積欠至二十餘月囑遷不允不得已貼伊遷費洋銀十七元並無誘姦伊女攫取金環情事求鑒毛茂星供亦略同大令飭范卽日遷去具結呈案地保沈鳳山不候差查朦稟扶混難保不帮同勒索笞責二百板以儆○前日十六鋪巡防南局委員某君函送金子連奚長祥到縣昨日大令升堂提訊奚供稱小的係川沙廳人前因訟案管押地保金子連私向母親誑去洋銀五元云係小的飯錢今日相遇故向索還金供稱小的前在川沙廳當役奚被控管押曾託小的擔保飯錢除還過外尚欠三千數百文今日相遇向索反誣小的騙取洋銀大令以兩造供詞各執不予准理 
[英美租界公堂瑣案]  
　　包探金阿三解送陳通子何藍堂王阿寳何淸郎到案禀稱伊等無端向郁谷章訛詐故由小的拘獲請究郁投案供稱是日小的工畢回家突被陳等勒索洋銀不遂所欲便扭住兇毆叩求究辦陳等同供小的等不敢拆梢求恩寛宥讞員翁笠漁直刺商之曰繙譯判令將陳通子何藍堂各掌頰一百下王阿寳何淸郎各掌頰五十下○包探顧阿六解送王杏生到案禀稱此人行竊陳小弟家夏布褲一條經小的緝獲人贓送請究辦陳投案領贓王認竊不諱直刺判責五十板○水巡捕何瑞福解送朱梁生到案稟稱此人向租界中所泊船上勒收捐欵爲此拘請究懲船戸沈金福供稱朱至小的船上勒收捐欵已付錢六十八文求鑒朱供此項捐欵由南市船行主蘇新春囑收每船計錢六十八文已收四百餘文並非出自小的之意直刺著押候提蘇到案覆訊核辦沈所捐之錢如數發還其餘充公○日前平和里野鷄妓院惡鴇朱阿二逼令買女朱阿隆接客不從則肆意毒毆甚至體無完膚聲如宰豕適被四百零一號零一號聞因卽拘入捕房昨晨送案請究見証陳炳生李德瑞投案訴稱小的等與此鴇爲鄰日聞妓女痛哭之聲心良不忍今由巡捕送案叩乞重懲妓女朱阿隆供小婦人籍隸通州年一十有四賣入朱鴇娼院已閱四年屢遭凌虐苦不堪言求恩超豁朱鴇供此妓不受管束屢欲脫逃是以小婦人略加訓責不敢恣意逞兇求宥直刺判令鞭背二百下將阿隆暫交官媒收管聽候發堂留養○包探張阿五角送張阿榮到案禀稱此人騙取女郎王阿彩家衣服十五件質錢使用經小的緝獲請卽究追王阿彩供張向駕航船日前至家問欲帶衣服回去否一時悞信其言致遭誑騙求恩究追張俯首無詞直刺判責一百板贓給王阿彩具領○劉富來鄧茂生二賊犯行竊吳淞砲臺上開花彈十六枚載至美界張阿洪所開鐵店銷售由包探劉阿炳拘獲解經直刺訊供押候覆訊核辦昨日續獲賊黨殷阿高解案請訊殷供稱小的在張阿洪鐵店爲夥此彈由余錦堂在吳淞三夾水撈獲藏匿已久今因乏錢囑小的介紹賣與張阿洪餘不知情求恩鑒察直刺著將一干人帶回捕房押候函致班統領查明再核 
 
 

Page 10

 
 
[蘇垣官報]  
　　六月初六日知府田庚禀辭赴上海知縣陳昌基昨日禀謝奉委南路總巡卽到差又傅綫祚禀辭回丹徒沙洲差又郝炳麟王希禹均由上海公幹回縣丞陳繼咨　謝奉委官電局差又黄開綬禀謝奉委西路一段巡查卽到差州吏目姚楊瑛由滬見道憲回又劉兆馨禀謝奉委婁齊門外陸路巡查卽到差新選金匱縣望亭司巡檢潘明發禀辭赴任縣丞張廷琛禀謝奉委婁門旱關差署陽湖縣典史楊光藻禀知交缷任事回省巡檢沙濟由閔行釐局同員專丁來省禀謝廿四年分解秋審案内給予勞　委署一次並廿五年分奉松滬總局憲飭知拿獲大宗偷漏蒙記功一次典史汪懷由木瀆絲捐局來管帶蘇防後營奏留兩江差遣四川預保遊擊翁煥章統帶撫標新中水師飛營兼帶巡緝快船叅將徐錦堂均禀知巡緝回管帶留防太湖水師正前營補用叅將許國祥禀知由上海製造局回兩江儘先前補用副將胡錦榮奉委管帶蘇防右營差 
[江西官報]  
　　署樂平縣吳慶揚缷事淸理交代回右營千總胡鼎調由金陵回江軍水師前營周志華東知江西賑捐奬加遊擊升銜候補縣策巂委辦生米卡新授　隸天津府袁樹勛禀謝行知府經陳同衡往廣信措　葉新籌上催地丁回關作樞起服來江指分從九孫錫龢禀見驗看田錫江委辦烏石門卡内河長龍哨官林新章九江公幹回署臨江府經崔鴻順期滿更替以分簡府經劉仲欽署理南城縣丞胡永違因病請假回省就醫以候補縣丞凌剛署理 
 
 
 

Page 11

 
 
   
 
 

Page 12

 
 
[ 
[丕朕靈效淸補丸告白BEEOHAM.SPILLS]  
啓者本藥房現有新到丕朕靈效清補丸發售此丸能治百病神效奇捷歐洲人向奉爲至寳金丹但該處行世有年而中國則莫知其妙兹由威建大藥房代理舉凡男婦老幼均可服食倘患所列症目者若服數丸其應如響舟車易帶尤便居家誠保身之聖藥真至便而至善也其如何服食丸數多寡悉詳單内謹列所治各症以備觀覽如胃不消化口淡無味作嘔作酸胃痛胃脹口氣蒸穢唉氣打噎心痛肚痛心跳心翳驚悸怔忡肝經不和肝火頭痛頭暈目眩虚弱發暈四肢軟弱睡不成寐睡夢不安精神惝恍頭腦昏昧心熱皮熱兩脇疼痛大腸燥結小便刺痛膀胱受濕皮色黄暗脊痛耳鳴胆汁太多瘡疥痔瘡手足凍决黄疸濕漬用力過度血分不足月經不調傷風傷食時作瞌睡頭刺腦痛懊惱肝怒各等症諸尊賜顧請移玉到香港中環大馬路或到粤省雙門底上街上海棋盤街漢口流通正街威建大藥房内方不致悮卽各埠西國藥房皆有寄賣特此佈聞香港威建大藥房識 
[義記洋行保險MANCHESTER義記洋行保險公司]  
啓者本行於英一千八百九十六年二月六號起經理孟皆司德火險公司計存本銀一千五百萬兩正在上洋承保各家房産生財棧房貨物等件其保費格外公道遇有賠欵極其迅速如欲保者請至本行面議可也主人謹白 
[老太古告白]  
倫敦格崙西火險公司叭喇定火險公司阿德來火險公司勞洽愛司具火險公司啓者本行經理以上四保險公司事務現可代客保房屋棧房及各屋内所存衣服生財貨物等保費格外公道本行更設經理處在寗波鎭江蕪湖九江漢口宜昌蘇州杭州沙市烟臺天津牛莊等處貴客欲保者請臨面議可也特此佈告 
[太古水險告白]  
本行經理比列地士科倫水險公司專保中西各口洋面各平安險及水漬均照英國章程辦理倘有不測立卽賠償無論夜深禮拜均可盖印賜顧者請送交本行寫字房可也太古水火險公司啓 
[上洋城濟堂恒記始創眞正戒烟呬噶仙草]  
達醫士小像以此爲記 
逹醫士秘製戒烟呬噶藥草與天下人除害吞服簡便功效神速戒除者皆稱仙草馳名海外吸烟一錢吞藥一包即可丢槍如一二錢烟癮購藥一二洋即可戒盡永無後患有志戒烟不可不試每包錢廿一每洋五十包躉批公道外埠函購指明上洋法馬路西首寳興里口近有無恥小人影射假冐購者細認包中有逹醫士像爲記只此一家並無分出 
[警船告示]  
大清各口巡工司畢　茲查潮海關税務司所屬界内黄澳海面查明現在水深尺寸合將其情形度勢開列於左計開 
一潮州府南澳廳海面視南澳東角烏嶼爲北視烏嶼欄爲南七十度西據桂林船主禀稱五月初八日天明四點五十六分鐘該輪行至該處忽然擱淺雖能行駛可見底下已是無水爲時該輪喫水約一丈二尺接一千八百九十三年所印英國海部海道圖第一千九百十三年所印英國海部海道圖第一千九百五十七號所載該處水深七丈一尺光緒二十六年五月十五日第三百四十九號示 
[紅酒出售]  
啓者今有美國製造頭等紅酒出售每桶重五十二至五十三加倫之多欲買者請至四馬路二十一號門牌本行交易可也此佈天和洋行啓 
[祖傳秘製]  
始創廣東鹿芝館自創甑萬應如意油本館貨真價實遠近馳名如假包換 
本館祖傳始創自甑萬應如意油扶抑邪性和功峻内科外科俱治或搽或食隨宜無病則分益諸經有病則各呈其效馳名旣久經騐良多眞爲濟世之慈航護身之至寳也氣味清香與别家不同請嘗試之每瓶洋一角小五分鋪在上海老巡捕房對門分設杭州清河坊 
[鎭江日新街大賚票行批發]  
本行由各公司專批逐月江南義賑票上海廣益票澳門票租濟票曁各種彩票零躉批發收兌紅票格外克已函購原班立奉發兌各種香烟信力自給 
[庚興水險公司]  
專保各口洋面平安水險章程均照大概辦理設有不測立卽賠償如蒙紳商賜顧請至法大馬路密采里對門本帳房面議可也庚興洋行經理人啓 
[保裕洋行保險]  
本行經理英國攀來泰火險公司專保中西棧房廠局屋宇以及貨物生財衣服等險設遇不測賠欵極速如蒙紳商惠顧請至二馬路口第四號門牌本行帳房面議自當悉心妥爲照辦以副雅意總辦英商瓊史啓 
[新到天平]  
兹者本行出售美國名廠好厚牌天平巳歴多年早巳馳名遐邇今該公司專託本行經售中國各口座平每隻四百磅起至二千五百磅止並有絲廠紗局所用檯上擺平兩數起碼至十六磅爲止無不俱備其價批發格外克巳望各貴商賜顧是荷英大馬路老晉隆洋行啓 
[每洋一百廿瓶　廣東保和堂射香痧氣藥]  
本堂揀選上品藥料虔製○萬應痧氣丸○八寳紅靈丹○神效臥龍丹每洋十瓶小百廿瓶○諸葛行軍散○人馬平安散每洋十瓶小八十瓶○時症白痧散每洋十瓶小四十瓶○萬應午時茶每洋八盒並如意油紫金錠甘露茶正氣丸菩提丸各項蠟丸發售貨真價亷鋪在上海河南路三馬路口 
[上洋新開稻香村]  
姑蘇觀東分申只此一家專辦官禮蜜餞十景糖果香水瓜子冰糖楂糕五香薰魚猪油定腃糕人物雲片杏仁干糧一應俱全貨眞價實賜顧者請認明四馬路中聚豐園東首不悞主人啓 
[告白]  
啓者敝公司由英七月一號起承認未士披厘揸入股作爲股東特此佈聞廣東路第十六號公信洋行謹啓 
[英商巴勒火險公司]  
本行經理北英商火險公司資本銀四千餘萬兩○○又家定火險公司資本銀三千餘萬兩在申開設最先迄今已數十餘年專保房産貨物機厰一切火險遇有不測無不立卽照賠保價格外公道如蒙紳商賜顧請至五馬路口第二號門牌本公司帳房面議自當悉心照辦以副○光顧者也此佈 
[上海義興莊]  
本莊屢中大彩早登前報專批發江南義賑票全張分條格外克已外埠函購請至南巿十六鋪橋南堍此佈 
[六月初九日銀洋行情列左]  
新匯　收市　七錢六分八 
銀拆九錢 
龍洋找頭七錢 
錢找頭　八百五十文 
市錢　一百廿四千文 
卡錢　一百廿二千文 
衣牌　九百五十文 
[六月初九日匯票行情列左]  
銀行電匯銀票　二先令八辨士八之三 
銀行現銀票　二先令八辨士八之四 
銀行三十天期票二先令八辨士八之四 
銀行四個月期票二先令八辨士八之五 
[大清郵政收信時刻曉諭傳單]  
寄往何處　輪船名　某日　截止收信時刻 
吳淞　火車　六月初十日　上午八點鐘　上午十一點　下午一點半　下午四點錢 
温州　　　　又　下午三點 
寗波鎭海餘姚北京　又　下午三點 
蘇州杭州紹興小火輪又　下午四點 
鎭江揚州商郵淮　　江宿遷台兒莊南京蕪　大通安慶九江孤嶺漢口淺陽武昌武穴岳州城　長沙常　湘潭沙市荆州宜昌重慶 
下午六點晩八點至九點 
厦門　豐順　又　又 
厦門汕頭　福州　又　又 
香港廣州梧州等處　鯉門　又　又 
福州香港澳門琼州北海南寗龍州蒙自河口思茅　德公司　又 
掛號信件包裹什物匯寄洋銀統於五點鐘　送交郵政　郵票每日上午八點售至下午四點又晩刻八點至九點鐘止]  
 
