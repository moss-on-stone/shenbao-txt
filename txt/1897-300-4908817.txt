# 1934 - 300 - 4908817

 

Page 1

 
 
[添延金陵采訪友人] [  申報館主人啓]  
　　金陵爲東南極大省會人烟薈萃冠蓋如雲本館從前采訪友人不甚得力是以兹擬另行延致須將官塲要務閭巷新聞從速訪求飛函相告如有願承斯乏者乞將姓名住址一一詳述以便修書訂定倘不合式恕不作答此布 
[閩刻武英殿聚珍板叢書寄售] [  本館謹啓]  
　　刻有友人寄售閩刻武英殿聚珍板叢書計共一百四十八種釘成一千本板旣清緻紙猶潔白裝訂亦工欲購者請移玉至三馬路申報館及申昌書畫室閲看可也此佈 
[新印大字本子書二十二種增附鶡冠子告成] [  圖書集成局代啓]  
　　二十二子爲秦漢古本文筆深粤稽古之士靡不涉獵行于世者以杭州局刻本爲最善惜卷帙繁重定價甚昻塞士力有未逮徒興望洋之感近　坊間所行石印本字跡細若蠅頭全部僅八百餘頁今二林齋主人覓得初印善本倩本局用大號新字排印成書以公同好體例悉照原書計共二千四百餘頁用潔白連泗紙印釘表工裝成三十六本每部實洋四元此書旣便誦讀更便舟車惟所印無多遲則恐難應命蘇州綠蔭堂上海文瑞樓蕪湖汴梁文苑出房出售 
[論日本講求海軍]  
　　日本東海一島國耳土地不廣人民不繁非若中國省會有二十一處之多百姓有四萬萬人之衆當維新以前藩俟跋扈士氣呌囂比之周末之戰國李唐之河朔諸鎭横恣尤甚政治益棼如亂絲蓋幾幾乎不國矣乃自嘉應明治以來削幕府之權平羣藩之亂廢封建改兵制振興商務考究工藝卒使孱弱貧窮之國雄視亞東雖曰步武泰西之效亦其君若臣克自振拔之力也西人之好談當世事者每許日本之能自强其語非妄而又有持議者謂日本自與中國戰勝後厲兵秣馬仍復不遺餘力可謂善矣惟先整頓陸軍而海軍若置諸末議殊不可解其意以爲陸軍雖强苟水師不精則不能逞雄海上也方今環地球諸國皆以海軍爲關繫國家之命脈故竭力營求昕宵計畫者惟此戰艦水兵爲雄長富强之要務夫海軍之雄自當以英爲首屈一指各國視之亦自覺不如然俄之魯伙號車艦有三重旋螺推進機器或燒煤或燒火油均無不可美之不魯苦靈號軍艦善用電氣開放彈藥運動砲臺悉以電器巧妙無倫皆爲英人之所不如又奥國之飛遠號小戰鬥艦和蘭之也不阿先號小戰鬥艦製雖不鉅而靈捷無比法國之博多號軍艦外觀雖窊而機括甚精德國之苦尼希伍依魯隙母軍艦製式雖舊而機器甚新皆足爲海軍之利用由是觀之海軍雖以英人爲雄而各國亦未嘗不有精利之器日人知方今地球之勢半屬於海非練水戰不能與各國爭雄强執牛耳然欲練水戰非廣增戰艦不可於是孜孜焉惟以張大海軍爲事前者日廷曾向英國焉羅司衣烏之固鐵廠定造巡洋艦一艘名高砂派大佐氏内田大尉賴氏赴彼處騐收計艦長三百六十英尺寛四十六英尺六寸入水十七英尺進水器二具載重四十一百五十墩有八英寸口快砲二門四英寸口快砲十門三斤砲十六門水雷發射管五具一點鐘行二十四英里容煤一千墩約明年二三月可以竣工此事曾紀之六月中本報乃前日本報又載巨艦到港一則云循環報紀日本在英國新裝之鐵甲戰艦於上月廿三日抵港船名扶士艦向來戰船過港之大當以此爲最船長英度三百四十七尺廣七十三尺深四十四尺載重一萬二千四百五十墩全身鋼板外裏厚鐵甲有十二寸口後膛砲四尊六寸口快砲十尊荷芝士快砲二十尊又快砲四尊水雷管五枝四在水線之下一在水線之上船有二桅桅上皆安設砲臺又有杉板船十三艘内有施放水雷艇二艘船上俱燃電燈並置蠟燈五枝用以尋覓敵船者煤艙可贮煤一千二百墩首一日機器運動祗抵馬力一萬零二百匹每點鐘行十六海里次日機器開足可抵馬力一萬四千一百匹每點鐘能行十八海里其快捷若此當今各國巨艦之最出名者亦當遜彼一籌然則日本之於海軍其經營可謂甚力矣考日本於明治五年始改兵部爲海軍省嗣後定裁判官掌刑法立技術官掌製造改海軍卿爲海軍大臣定鎭守府官制及海軍督買部衞生部醫學部檢查會計部製造兵器火樂部諸官制又立海軍主計學校條規定海軍機器學校章程又改海軍大學校官制此日本經營海軍之大略今乃於戰勝之後仍復精益求精有加無已其所造載艦竟欲駕各國而上之則其志誠不小矣雖然臥榻之側豈容他人鼾睡日本之强非中國之福也而中國仍昏昏然不思搜求人才振興武備重張海上之軍以禦外來之侮而猶如大夢之未醒焉杞人之憂曷有極哉 
[諭旨恭錄]  
　　九月二十六日奉硃筆陳邦瑞補授太常寺卿欽此○二十七日奉上諭步軍統領衙門奏拿獲挾嫌糾夥强拉太監人犯請交部審辦一摺所有拿獲之任春順卽于九亭周順趙盧氏趙亮卽趙二等四名口均著交刑部嚴行審訊按律懲辦未獲之池三等犯著一體嚴拿務獲毋任漏網欽此同日奉硃筆稽察廂監旗滿洲旗務著增濟去欽此同日奉上諭步軍統領衙門奏遵保獲盜出力員弁擬請奬勵一摺著兵部議奏欽此同日奉上諭步軍統領衙門奏續行拿獲結夥持械搶刦盜犯請交部訊辦等語所有拿獲之楊五秃子高三等二名著交刑部歸案審明辦理未獲之小盧二玉等犯仍著嚴緝務獲送部究辦該衙門知道欽此 
[本館接奉電音]  
　　昨日清晨京師飛電傳來上諭一道敬謹譯登○十月初四日奉上諭雲南西東道員缺著陳啓泰補授欽此 
[撫憲閲廠]  
　　江蘇巡撫奎大中丞示期本月初四日閲勘絲紗兩廠是日午前蘇州府桐太守總捕府劉司馬長洲縣汪大令元和縣李大令吳縣賴大令及在籍紳士咸集廠中鵠候憲駕頃之藩憲聶方伯臬憲吳廉訪儲憲兼蘇關監督陸觀察次第戾止迨至鐘鳴一下奎大中丞排導出轅由三多橋逕出盤門先至絲廠降輿各官迎入小憩旋經陸鳳石大司成等爲之先導至各處閲視一周中丞見機器各件佈置妥當深爲嘉許嗣偕各官詣紗廠如前遍閲亦以諸事均有條理欣然色喜勘畢與各官茗談片刻作别回轅各官紳亦紛紛散歸時已鐘鳴五下矣 
[商董已定]  
　　蘇州商務總董陸鳳石大司成因急欲入都供職禀請撫憲奎中丞另委總董以便交缷中丞敦請在籍巨紳盛旭人方伯接充而方伯以任重事繁便未遽允因電催乃郎杏蓀京卿回蘇商議京卿回蘇後連日與各大憲及各紳士會商此事僉以方伯年高望重無有與之並駕齊軀者且荷中丞殷勤勸駕誼不容辭業已慨然允許至絲纱兩廠之總執事則倩祝少雲太守任之 
[銀局將移]  
　　杭州訪事友人來函云浙省清波門内六官巷鼓鑄銀圓局因機器爲雷轟擊損壞頗多該處近 
 
 

Page 2

 
 
山土中多有石塊不能掘深故所裝機器入地無多易於傾倒且又逼處市廛人烟稠密居民亦形不便現由紳耆禀請擇地移設廖中丞擬在錢塘門内寳浙局舊址設廠因是地本係官産四面空闊取水亦便傳述如此尙未奉有明文姑誌之以觀其後 
[星軺遄發]  
　　杭州訪事友人云浙省文闈放榜後兩主司於上月十五日出闈杭州官塲以及同年故舊設宴祖餞者幾無虚日至二十五日後主司一槪辭謝以便部署一切擇於本月朔日起程北上先期赴各處辭行至初一日辰刻排導出轅各大憲及旗營等官俱在武林門候送隨設香案恭寄聖安禮畢卽至馬頭恭送仁錢二縣早備官舫伺候主司告辭後隨登舟開行楚軍防勇特派師船護送一府兩縣亦送至塘棲而回 
[文斾行蹤]  
　　江西正主考張埜秋祭酒奉命視學粤東因卽發信至京接取瀛眷先至江西以便取道贑河溯流直上至南安府踰大庾嶺入粤履新惟瀛眷到來尙需時日是以起程之期尙未擇定副主考楊德孫太史已定於十月初二日晉京覆命届期省垣文武各員均恭送如禮 
[邑宰善政]  
　　會稽縣紳士翰修院編修馬春暘等具呈奉縣批示小雅小宛之五章交交桑扈率塲啄粟爾雅云桑扈竊脂胡文忠公釋詩義謂交交喻羣黨環集竊脂喻貪朘無厭皆狀今日之差胥周圍民居而啄食之也竊謂周德雖衰胥役之擾民當不如後世之甚文忠特爲眼前指點耳否則詩人旣言之痛切若是前之釋詩者胡皆諱莫如深耶曩讀詩至此嘗心焉疑之惄焉傷之自承乏是邦催科撫字兩無所長惟思約束書差除積弊蘇民困爲國家樂育黎庶培養元氣挽回世變此心耿耿靡有已時兹讀來章不禁愀然悲恧然媿矣旣悲夫本邑徵糧之累使吾民至於此極不上合小宛之詩所云乎又媿夫尸位越半年於吾民疾痛呼籲之聲褒如充耳也牧民之謂何親民之謂何承示割青名目各節知差之病民甚於書葢櫃上之浮徵猶可稽查鄉間之横索伊何底止今自本年下忙爲始將裁串差墊諸名目永遠革除輕則催令赴櫃完納重則飭差提案押追不准該差裁串携帶下鄉掃户收取至平餘一項憲定章程每兩加錢一百文歴届恪遵其上下忙互爲增減亦因奏銷欵項急迫期於上下忙踴躍尙無弊端此外新陳銀未完價又逐日銀洋市價與山邑屬在同城豈容歧異致滋浮濫亦自本年下忙爲始悉照山邑辦理以昭畫一如有暗中浮勒情事一經察出厥罪非輕該書等具有身家諒不敢以身試法并願各鄉紳遍曉鄉民當此革除積弊之後務各激發天良赶先輸納旣濟度支之缺乏復免胥吏之追呼公私兩益寤寐自安有厚望焉已革銀米串票錢文准卽勒石示禁以圖永遠此復 
[嚴查考寓]  
　　杭州訪事友人云浙省文闈已竣開考武闈凡糾糾之土欲與鷹揚宴者皆齊集省垣租寓於望江門及羊市街一帶臬憲丁廉訪以文試之時每有賭徒冐充考生等事而武生中更屬良莠不齊難免匪徒混迹是以特斥保甲局認眞稽查提調郭太守會同首府林太守轉飭各分巡及科塲委員逐叚查察責成房主凡有租考者必須問明來歴倘有貪利濫租者一經查出立卽重懲房屋入官并出示曉諭嚴禁武生庖庇賭博及鬥牌擲骰等事如有不遵立提到案不論是否考生一槪照例嚴辦并不得以逢塲作戲爲辭希圖脱罪等語想示禁之後冐考聚賭之風或可稍息矣 
[中江書院課題]  
　　蕪湖采訪友人云此間士子向除八股五言之外每置十三經二十四史於高閣至於策論詞賦諸子百家更視爲無足重輕習之者羣目爲闊疎迂遠自袁爽秋觀察蒞任後以提倡風雅爲已責月課之外加考經古每季合皖南二十三州縣挑選高才生課以經史策論輿地天算諸實學慨捐鶴俸優給膏奬之資其有得列前茅者將課卷刊以行世得以士風丕振人文蔚興數年來登鄉榜捷南宫平步木天出宰名邑者已若而人咸謂棫樸菁莪得自名師之陶育也本届秋季課題已於九月中浣曉示仍分經義治事兩齋計經義齋題經學易與太元卦氣相準説在治忽史記作來始滑解讀墨子證以易論語義理學敬義夾持説漆雕開已見大義論詞章擬揚州箴黄山雲海詩不拘體○治事齋題史學掌故明市舶開禁封禁得失若何恰克圖尼布楚市塲攷時務學姚石甫以聯莊法辦保甲説厘金與關税弊孔孰多議算學今有大小二立方體大方邊小方邊之和三十三尺二方體相减之餘積以大小方邊較除之得八百一十九尺問大小方邊試以天元衍之句股弦設數於三四五之外另求整數無奇零不盡當用何術西學跋列國歲計政要公法爲平戰條規説 
[愼重防務]  
　　皖省濱臨大江下游六十里有攔江磯乃省城之門户磯頭建有砲臺以精健右營駐防其間兹聞該營人數不齊經鄧大中丞將管帶官何光福遊府調省察看以攔江要隘不可一日空虚札飭練軍右營丁月剛叅府移駐該處以重防務至精健營人數是否欠缺俟中丞察核後始得水落石出也 
[團防保甲]  
　　九江訪事友來函云時值隆冬宵小最易溷迹潯陽地當孔道防範尤宜綦嚴道憲誠觀察府憲聯太守飭德化縣保甲總巡梁吳兩明府會同城内外保甲分局及紳董等妥籌熟商向各鋪寫捐觀察亦捐廉資助招募精壯勇丁四十名歸吳明府總統分駐城廂内外各要區日夜梭巡以衞地方於初一日在關帝廟前挑選開辦想從此犬吠無驚閭閻可高枕無憂矣 
[重宴鹿鳴]  
　　粤垣訪事友來函云上月十七日爲新科舉人鹿鳴筵讌之期届時齊赴撫轅舉行大典撫憲又特設二席係重赴鹿鳴者一爲順德李其儀一爲香山楊康二孝廉鶴髮蒼顔爲羣英領袖實科名之佳話亦聖世之壽徵也 
[賭徒不法]  
　　粤垣大憲嚴禁賭博頗能雷厲風行惟爲日旣久禁令漸弛若輩復萌故智近日城西一帶賭攤幾無處無之日前有勇丁多人至該處捉賭詎賭徒並不畏懼兩相對敵又復開槍轟擊彈子横飛悮傷洪壽里李姓一人彈入股際請醫調治據云傷勢甚重未識能無性命之虞否 
[除患務盡]  
　　厦門地方中外雜處良莠不齊以故分府一缺夙號難治自前分府張文川司馬北上引見大府以平潭分府駱小浦司馬調厦署理斯缺司馬到任以來不以五日京兆自居剔莠鋤奸不遺餘力厦地向有流犯名劉二者綽號闔厦虎山東人也以盜案充發厦門詎到配後該犯私行立會結爲死黨包娼聚賭窩盜分贓甚至假造印票訛詐鄉愚奪人之妻劫人之財種種劣跡筆難盡述駱司馬到任後早有所聞恨之入骨查得惡跡屬實遂密禀厦道楊子權觀察并函商厦捉督楊西垣軍門二憲以該犯罪大惡極若不嚴懲恐成養癰之想遂密飭司馬提案重究司馬接文之後不動聲色於上月十一日飭石潯公司劉奉之二尹著劉二來署諭話劉不知是計當卽赴署司馬俟到後旋卽升堂喝令重笞八百板後飭差監禁司馬又思將來若釋放出獄必至再蹈故轍爰於次日備文派差械送該犯至同安縣永遠監禁起配之日闔厦紳商士庶無不欣欣然有喜色以爲從此可以高枕安臥矣 
[貽累萱親]  
　　紹郡觀橋三陽豆腐店主唐某父母俱故有妹年已長成尙未受玉臺之聘店夥張某自幼在店習業與女兩情相洽近以情竇漸開遂成好事春風數度女已暗結珠胎自念身未分明終非了事爰相約偕逃上月唐某收得帳洋百元藏諸房中張某唆使女私行竊取一面寄信家中令老母與妻雇船來接於是乘間逸出相隨而去不料機事不密爲唐某所知立卽赶至張處將妹領回且欲興問罪之師張母知子所爲不善若捉將官裏去必致受虧卽自已亦難免通同之咎一時愚見遂服阿芙蓉殞命張某以母之死由於逼勒爰糾多人至店肆閙經旁 
 
 

Page 3

 
 
觀不服欲扭送山隂縣署張知衆怒難犯始乘間逸去刻下聞將張之妻已拘送縣中未知如何定案也 
[相爭鷸蚌]  
　　九江各店起缷貨物向章上岸之貨歸籮夫挑運下河之貨歸各店自行雇工挑運現在籮夫以差事繁多若下河之貨不與挑運則出息微末力難當差禀請縣中求爲作主衆店家亦以籮夫把持壟斷等情互相控告梁明府批示開導兩造仍各不相下明府得悉其情卽　飭赴案訊斷想高坐堂皇者必有權衡在握也 
[花叢械鬥]  
　　湖南各糧駁船經過蕪湖時因彼中水手每喜恃衆登岸打鴨驚鴛故凡花窟香巢一律桃花人面遷地爲良近日大帮過盡始復艶幟重張珠簾高捲不料地方無賴因平時無福消受此中樂趣卽乘其震懾餘威冐竊糧駁之名於前夕糾約痞黨一二百人擁至二街金得功陳二等妓寮嗔鶯叱燕大肆披猖聲稱前來報仇不知其果挾何怨也龜鴇伏地哀求勢不稍殺因而亦忿糾合龜子龜孫與之對壘花月弦歌之地頓變爲蠻觸忿爭之塲一時衝牆撞壁聲飛盆碎椀聲以及鶯啼　泣聲呼救喊痛聲聲聲相應一片喧譁正在肉薄血飛幸保衞營及保甲總局俱聞信馳至詎料重門内外觀者閙者人海人山無隙可進乃燃空槍嚇之閒人始一閧而散就中祗捉獲青皮四人帶至總局研訊之下均係南岸招招水面之弄潮兒各贈肉鼓吹兩部喝問敢再滋閙當以方盤托出大西瓜爲爾曹錦上添花四痞棍連稱不敢乃叱之使去一時觀者無不鼓掌稱快 
[異獸傷人]  
　　金陵南門外東鄉某村落日前忽來一異獸渾身黄色大如巨獒兩目灼灼有光鄉人見而逐之遂避入某甲家潛臥牀下家中人未之知也迨晚餐甫畢安排衾枕將作槐國之遊有一子年甫四齡嬉戲牀上手擊銅鑼鏜鏜作響獸驚而躍出撞甲仆地旋又越入他室内逢人便囓兇悍異常經隣右嗚鑼告警一時人衆畢集持械圍擊獸力甚巨人不能當幸村中畜有獵犬四頭呼集夾攻獸始力不能支被四犬囓死然一犬亦已受傷矣是役也計傷五人雖遍覓良醫敷治至今尙未告痊云 
[監犯病斃]  
　　杭州訪事人來函云浙省錢塘縣監有寄禁松陽縣重犯包某一名忽患傷寒由官醫生給方服藥無效於上月二十六日斃於監中當由錢邑尊吳明府報知府署請委鄰封相騐林太守卽委仁和蕭藴齋大令前往大令奉札後卽於是日午後帶仵作刑書至錢署署中備設公案捕廳命禁卒將犯屍移出經仵作檢騐並無别情委係因病身死大令隨取宫醫藥方閲看夾入屍格之中一面將屍盛殮封誌卽行回署先詣土榖祠行香復升坐大堂胥吏循例排衙堂事已畢命駕赴府轅銷差 
[鵝潭覆艇]  
　　粤垣白鵝潭相傳每年必有一二榖米船沈溺其中以供白鵝之膳其説頗近荒唐而居民則言之鑿鑿上月十八日天氣晴明並無風浪沙基麥子店有麥一船由北江運來行抵鵝潭不知如何忽然沈没幸行船各人均識水性各船亦齊集救護得以誕登彼岸俱慶更生亦云幸矣 
[申江冠蓋]  
　　江南提督軍門譚青崖宫保於前日來滬昨日乘坐緑呢大轎命駕入城詣前道憲劉康侯觀察靈前吊奠奠畢公子等迎入花廳茗談良久始興辭而出○候補直隸州知州陶珮卿直剌因公來滬暫寓天保棧昨日命駕入城往文武各衙門拜謁至縣署時黄大令飭家丁擋駕 
[奥使抵滬]  
　　奥國公使某君乘法國公司輪船於前晚抵滬暫寓奥領事署聞小作勾留卽須北上云 
[查視班房]  
　　新任英廨讞員張賡三直剌接鈐以來掃除積弊凡事躬親不辭勞瘁昨日亭午帶同書吏親至皂快官媒捕快各班房查視管押人犯逐一點騐無訛然後進署 
[判事略早]  
　　今日係寓滬西商秋季賽馬之第一日當此天高氣爽揮鞭疾馳如水如龍游人絡繹以故公堂案牘須早一點鐘訊判云 
[失愼類誌]  
　　越人陸和尙向在關橋南首祥和元煤炭店爲夥其妻某氏賃居南市生義弄内昨午因在廚下煮飯偶不經心遺火柴堆之内其光熊熊幾欲上熾該氏大聲呼救幸鄰居人等相率齊來吸水澆灌得以熄滅不致殃及池魚亦云幸矣○本埠新閘橋北堍某姓家前日清晨忽然失愼一時烟霧迷漫不可嚮邇查知火起於後屋柴堆中竭力灌澆得卽息滅未致釀成巨災尙云幸事 
[兩船互撞]  
　　船户蘇兩榮前日在南市裕昌米行承裝曰米九十三包詎開至恒生碼頭有宋某之鮮魚船在彼停泊内有豐利木植船上人向魚船上索取鮮魚一尾以供大嚼不知如何偶一不愼兩船相撞其時水流甚急蘇之米船不遑避讓竟遭沈覆嗣由行主得悉急倩人打撈刻下尙缺米十一包其魚船上有十一歲男孩當互撞時跌入浦中迨至設法救起已魂赴鮫宫矣慘哉 
[探夥定額]  
　　法捕房探夥向由包探雇用本無定額邇因公事繁多不敷差遣自西歴本月一號爲始以三十人爲定額内選幹練者五人爲領袖每人月給工資銀四兩其餘二十五名每名月給銀三兩共計每月需銀九十五兩捕頭禀請領事由公欵項下給發一應公事仍聽嚴孫王三包探指使輪流值班差遣 
[捕諭拆屋]  
　　虹口中虹橋弄内有平房數間歴年已久勢將坍塌賃居者咸岌岌可危捕房恐其肇禍因於前日飭二百八十七號華捕協同二十五號西捕前往傳諭房主張阿才卽日將此房拆缷重建免致遺害 
[訊鞫凶徒詳述]  
　　著名流氓朱長華於本年三月間在浦左爛泥渡地方打毁某姓酒肆中盌盞器具經店主探之是處巡防局而朱乘間逃逸潛往塘橋鎭復萌故智魚内鄉愚被該處巡防局委員拘獲移解城内保甲總巡局經鍾受百明府提訊枷示發往犯事地方交巡局派勇看守朱又乘人不備棄枷而逃後由局員禀請鍾明府飭差拘獲訊明送入改過所覊禁未幾又在所中越牆而逸匿跡浦東一帶黨羽繁多無惡不作上月二十九日晚間九點一刻鐘時南市中毛家弄地方有萬裕錢莊出店人馮阿長因奉莊主之命將銀兩錠送至油車街左近元大亨錢莊交付行至中途卽有流氓多人從黑暗中躍出將馮蜂扭圖劫馮駭極狂呼救命彼等突出利刃向馮左乳房猛戮一下登時倒地氣息奄奄迨近隣成衣店主唐某聞聲而出則見血漬滿地當卽遣人告知莊主將馮舁回延醫敷治又赴十六鋪巡防中局禀報蔡蓉卿二尹立飭地甲裘鎭汛捕陳金各帶夥役協同巡勇飛馳而往則凶手已杳如黄鶴越三日黎明時馮卽因傷斃命由地甲投縣禀報黄愛棠大令詣騐之下限令差捕地甲人等於兩日内務將凶手拘獲解訊差等奉諭後購得眼線四處緝拿旋知朱長華已由爛泥渡巡防局拘獲差等卽往局中禀請劉穆亭二尹將該犯帶回訊究二尹立卽派勇解至十六鋪巡防中局經蔡二尹於午後三點鐘傳齊勇甲差捕升堂研詰朱長華供係本邑浦左塘橋鎭二十四保十六圖人家有祖母年已七十有四父母俱亡小的幼時憑祖母撫養成人在鄉間撑碼頭船度日今年二十八歲素來安分不敢犯法二尹謂本委業將爾之劣跡訪明今旣到案惟將實語供來尙可寛宥朱供稱小的在家中並不管及閑事亦不在外拆梢前次雖曾被拘在改過所脱逃實被旁人慫恿所致本年八月十五日由朱蓮生張桂生等偕往某花衣船訛詐洋銀二十元確有其事惟所得之洋已與衆友瓜分二尹謂爾之辦有兇器意欲何爲供稱此項刀械實由朱蓮生所辦日前邀令同往某處故暫存小的處二尹問朱蓮生張桂生等住居何處供稱朱則在老白渡地方開設鐵店張則在南市一帶行蹤無定二尹卽命退下著捕役嚴行看守一面飭地甲等帶同通班夥役恊令原差分投往拘旁晚時將朱蓮生卽小蓮生一名先行拘獲解局押候至二鼓時又由地甲夥喬芝山在法界小東門外一枝春街見張桂生正在彳亍而行當卽上前拘 
 
 

Page 4

 
 
住解至法捕房由捕頭得悉卽交地甲帶回局中蔡二尹命將人証分别帶開不准交頭接耳以免串供至晚間十一點鐘時二尹傳齊差捕勇甲升堂研詰先據張桂生卽蹺脚桂生供稱小的係浦左南匯縣屬龍王廟鎭上人向駕米船爲業家有父母妻子小的平日素守本分九月十六日由朱長華來約小的至某處訛詐孫桂林之花衣船小的不允偕往伊稱如不同往日後非但錢洋不能瓜分且有事難免連累小的仍决計不往至十七日伊等因刀槍遺在劉二盪漿船上托小的往取小的亦不允二尹問起案之單刀究是何人所辦供稱是朱長華之物渠每用黑綢夾襖裹之藏於身畔二十九日晚間七點鐘朱長華偕小的及朱蓮生等七八人在小東門外某酒樓吃酒後卽往南市關碼頭粥店内吃粥計共五人伊等四人合坐小的另坐一桌食畢之後小的先行走出至外灌新碼路上鐵欄杆旁倚坐朱等亦陸續而來小的卽喚渡船往浦東住宿伊等向北而去故以上各情均不知悉二尹命鞭責籐條四十下復掌頰一百下以錢板令跪良久仍不吐實復詰朱蓮生供係常州府屬無錫縣人年二十歲家有父母并弟四人父名金寳小的向在老白渡隨父開設鐵店餘供與張略同二尹亦命鞭背二十下亦跪錢板良久堅不承認爰命地甲帶下押候次日再訊 
[報緝失物]  
　　有程其姓渾號麻皮者不知何許人邇日在滬北圖書集成局左近新建大厦翬飛鳥革頗覺崇宏雇用髹工數人令將峻宇雕梁加以丹堊而衣箱等物則已陸續搬至室中詎料至晚查檢已失去首飾箱一口中儲金珠各物價值不貲業已告知包探石金榮允爲查緝未識能珠還合浦否 
[因貧成瘋]  
　　安徽人張寳清向以筆墨爲生涯硯田所入尙堪自給後因失業以致落魄滬江飢寒交迫書空咄咄狀似瘋癲近則病更加劇或泣或歌在途胡閙爲四百六十六號華捕所見拘入捕房轉送英界公堂張賡三直剌著暫押候示 
[青衣無主]  
　　昨有女孩夏蘭迷失路途爲四百四十三號華捕所見解送英廨請爲安揷值日差詢問之下女稱向在粤人某姓家爲青衣侍者因不能得主人歡致被逐出流落無歸言已流淚不止差遂禀知直剌著留候核奪 
[失孩待領]  
　　昨晨有三四齡之男孩一口在英廨前啼哭似係失路者經人告知值日差帶入詢問詎孩不能明言因卽禀知張直剌飭留待認領 
[火警續述]  
　　昨日本報紀祝融肆虐一則兹訪悉起火之家係大生恒油紙棧房因在披屋中烘焙油紙偶一不愼致兆焚如計燬去房屋約七八幢該處陸家浜迤西浴堂橋左近類皆貧户居多付之一炬殊爲可慘又該棧司某甲當火起時不及逃避面目俱被灼傷髮辦亦脱兹已舁往滬北仁濟醫院醫治未識能免性命之虞否 
[報局殮屍]  
　　前日下午虹口下海浦黄浦中浮有無名男屍一具年約三十餘歲經人報知水巡捕船旋卽帶往南市救生局備棺收殮 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[牌示彚登]  
　　浙江巡撫部院示仰寍海縣學習斯滿雲騎尉石振聲知悉卽於二十八日辰刻備帶弓馬赴本署箭道聽候本部院委中軍官考騐以便給咨送部引見毋違特示又示仰湖州府役滿典史羅宗銑知悉於二十八日備帶筆硯來轅聽候本部院命題扃試不得雇倩頂替懷挾致干嚴辦切切特示又藩憲惲方伯牌示乍浦同知缺委部選峽口同知裕斌署理乍浦巡檢缺委候補從九品崔濱署理 
[厘差彚誌]  
　　浙江湖州府屬之長興縣厘捐總辦現值瓜代之期經省城牙厘總局會同藩憲札委候補同知楊司馬允斌接辦又温府西門厘局委候補通判徐别駕恭立辦理又乍浦厘局委候補同知卓司馬凌霄辦理 
[整頓清道]  
　　杭州訪事友人來函云浙省清理街道之事由地保按户輸捐雇夫打掃後因若輩祗知歛錢肥已並不　眞辦理經紳董禀請設局遴選董事開辦林太守准如所請當委某董總司其事於上中下三城設立清道局三處舉辦以來已及一年大街之上固屬清潔而小巷之中堆積如故在董事以地方遼闊耳目難周另用司事爲之襄理司事中賢愚不等輒以大街店鋪收捐較易掃除亦較便若小巷之中居家之人輸捐旣不踴躍而傾棄尤多是以多不向彼收捐并不代爲掃除秋間疫癘未始不由續穢而來現在居民店鋪因掃除不力每有抗捐不繳以致經費支絀辦理尤難林太守洞悉其情立傳該董申斥一面出示勸諭各户赶卽輸捐毋得延挨致妨善舉倘有從中阻撓者立提懲究似此雷厲風行之後想辦公者當仰體憲意務須實事求是而輸將者亦宜源源而來不致有所藉口也 
[聚賭宜懲]  
　　紹興采訪友人云諸曁縣楓橋鎭與山隂縣柯橋鎭並著盛名諺云上算楓橋下算柯橋其市景繁華爲紹屬八縣中所首屈一指者也顧楓橋民俗蠻悍每年九月十三日起好事者例得迎大廟楊老相公及張柴二神像遊行各處至十五日始畢是日又諺稱楊老相公去拜父母詢以父母何在則曰在海角寺油竹篷然究無跡可見惟以訛傳誤藉此招摇而已當賽會時已有設攤賭錢者賽畢則賭更盛無明無夜男女混雜多至數千人撒手千金賤如糞土因此破家蕩産不可勝數而命案竊案亦由此叢生矣直至九月二十日賭興始衰不知地方官亦有所聞乎抑竟如陳仲子之三日不食乎嘻異矣 
[爲鬼説情]  
　　中西報紀番禺陳甲陳鑽昆仲也少失岵峙美宅良田原乏千金之産煖衣飽食何辭一手之勞及自營生各謀餬口甲則設屠店於城内東嶽三約並携家眷居於店旁店中生意頗稱暢旺終歲勤勞一家數口亦得温飽鑽則日爲小販生計多艱而賦性不良習於强悍日前因犯案被獲死於囹圄之中甲以其罪有應得當時亦置之不理而已本月之初甲出城市物及其返也道經永清門外忽與旋風相觸便覺隂氣森森令人不可耐由是神魂懵昧一身不安急走回家情態異於常時形狀變於頃刻甲妻驚訝卽詢何故甲乃疾聲厲色曰不念手足之情一至此耶向當被獲之時央人報知求爲打點竟乃付之罔聞使我死於獄中何由瞑目今日相逢誓不干休也言罷倒地嗚嗚大哭偏體如冰甲之家人知爲其弟之鬼附身爲崇急耶叩拜求情請恕並許延道爲之齋醮俾得超度生天不至沈寃地下鬼不之許而甲於開壇念經之日竟將道具毁棄與道士爲難道士避之而逃於是連日更厲滋擾不堪一發怒時便將家具毁破大肆咆哮甲自被崇以來苦楚不勝形神憔悴若僅存一息之氣焉或告甲妻曰鑽在生之日與附近小販名阿滿者交情甚篤二人同心延滿到家使之相勸或者可以得免甲妻果如或言招滿抵家扶甲見之相唔之際悲喜不已且將前事歴歴説出有如繪然蓋甲之所言皆鬼託之而言也家人乃留滿在家使其曲爲勸慰並許多焚冥鏹重爲佛事以予超昇甲乃點首蓋鬼已許之矣然鬼雖見許而甲病猶殆形神如昔迄今數日尙未見瘳夫鑽與滿交生死雖殊情好無間可謂篤於朋友者何兄弟之間又如是其無情也詩曰雖有兄弟不如友生其殆是之謂乎 
[瓜李嫌疑]  
　　前有韓大寳偕叔金生扭控馮阿榮陸銀寳等藏匿伊妻馮氏一案經前讞員翁明府訊判著馮尋交馮氏到案再行核奪兹由馮之母舅强某將馮氏並誘領藏匿之金蘭生扭案奉飭管押前晚張直剌升座提集人證研訊强供無錫人因甥阿榮由馮氏代薦至洋紗廠做工被韓控案誣指藏匿今由小的尋獲誘藏馮氏之金蘭生及馮氏到案求請訊斷金供本邑人家住虹口前由馮氏偕同小姨前來尋租房屋向小的問信代爲指引實非誘領藏匿求鑒馮氏供並未與金馬二人有私張直剌得供之下著韓大寳具結將馮氏領回金蘭生馮阿榮等雖無姦情然男女有别不應代租房屋判將馮責四百板金責五百板餘人無干一併斥釋 
[惡鴇受懲]  
　　烟妓陳文鈺由前讞員翁大令當堂發配與李長發爲室該妓前日至法界買　　鴇殷二誣指潛逃扭控捕房經李具禀投英公廨由翁大令飭差持片赴法捕房請鄭大令將陳妓及鴇婦殷二一併提廨管押前　張直剌提案研訊李供做布店生理前蒙翁大老爺准將烟妓陳文鈺發配與小的當具結在案前日被鴇誣指逃遁扭至法　　求爲訊究妓供前日至法界途遇鴇之姘夫阿生將小婦人强行攔住扭入法捕房誣指私逃今蒙提案叩求訊究殷二供該妓前在小婦人處爲娼後被逃逸如其從良小婦人亦不與較因恐渠仍然賣娼是以扭入法捕房餘供支吾張直剌怒其狡猾喝令掌頰二百下仍不承認判令李將該妓具領惡鴇還押俟交到姘夫阿生再行訊奪 
[控追押櫃]  
　　邵菊如扭沙梅英仇理卿至英界公廨控因索錢轇轕張直剌於前日晚堂提訊邵供青浦縣人廪貢生本年五月間有友沙梅英薦至治下億興里江寗煤礦局充當帳房局中總辦係仇理卿帮辦葉文園貢生進局時曾有押櫃洋二白元交與沙梅英轉交與葉出有收條一紙刻下礦局停歇而貢生押櫃洋銀向索無著是以扭交捕役送案求追沙供與邵同　在該局管棧邵之押櫃洋銀二百元確交與小的當面轉交與葉求察仇供河南人候選同知在鎭江帮辦煤礦邵之押櫃洋銀因葉已遄回　州故未付還求請寛限料理直剌得供判將仇暫行收押赶緊理楚了案 
[分期繳洋]  
　　前者雷祥安投縣扭控陳海樓不還定洋等情前日帮審委員蔣剌史升座研訊雷供前向陳海樓定買花核二千担立有成票當付定洋二百元後因花核價漲陳不肯交貨願每担貼漲價洋五分照算共貼洋一百元除收還洋二百元外尙少洋二百元延宕不還因此扭案求追質之陳供此項花核生意小的與許耕全合做故貼價洋一百元須與許各認一半况　的付還洋一百元外有雷之親威賈仁明陸續來鄉收去洋五十六元錢四千照算應找還洋一百四十元情願按期呈繳旋據買仁明投案供稱與雷合夥除雷收還洋一百元外小的確曾陸續收過洋六十元如今請追洋一百四十元求鑒　史以雷所供不符大加　斥復問陳還洋如何繳法陳供願限十月底還洋四十元十一十二兩月各還洋五十元雷等亦願照限收洋剌史判各具遵限切結完案 
[梓人可惡]  
　　廣豐洋行買辦潘發茂遣司帳陳洪舟在縣呈控木作頭夏生昌包造房屋延不完工一案前經蔣剌史訊供 
 
 

Page 10

 
 
諭陳酌加銀兩限二十天完竣將保人傳春山傅雲川押候完工開釋前日陳投縣將票銀二千兩檄案求請飭夏遵限完工剌史飭隄在押之保人傅春山傅雲川到案諭曰陳已繳票銀二千兩爾等能保夏生昌遵限完工方可將銀票取去二傅同供夏所造工程未及六成　　　　限亦未敢保夏取銀剌史以前旣具保今何翻異限爾等兩日内與夏商妥禀覆候核如違提比銀票四紙暫行存案 
[禀請銷案]  
　　法大馬路徵康錢莊倒閉虧欠各莊號鉅欵紛紛呈遞禀詞求請嚴追經鄭大令提案訊供著將莊主祭徵麟及執事司帳人等一併押候究追旋准交保出外向各債户商懇限日理明完案日前堂期蔡倩某西人上堂呈遞各户收條請爲銷案大令俟各原告具禀前來准予銷案 
[欠案難了]  
　　紹興人諸學堯前投法公廨控同鄉陳月湖陳已生等串同晉源莊執事范炳華糾合股開乾錩源錢莊光又薦　　　　之爲司帳狼鋇爲奸圖吞資本存項兩共銀一千餘兩經鄭大令提案訊供押追范炳華殷安之先行交保出外限日清理嗣因陳已生在　　　准子交保出外醫治仍勒限將銀交案給領迄今案懸日久仍未了結諸學堯迭次具禀求追詎殷安之陳已生交保出外醫治罔效先後病　　據家屬來案具禀所追銀兩分文未繳恐此案徒成畫餅也 
[美捕房紀事]  
　　本月初三日虹口斐倫路唐姓家小火捕房旣鳴警鐘救火西人皆齊集火塲有住禮查路第四號洋房之某西人亦在救火會中是日救火歸將號衣號褲等晒於屋後露檯之上翌晨往視已不翼而飛該西人當卽投告捕房請爲查緝○昨日上午有日本人某甲扭送寗皮人某乙至捕房控被竊去對時表一枚求請究辦乙堅稱被誣捕頭令將乙看管候飭包探韋阿友查明核辦○昨早有潮州人陳某乘坐包車至天潼路同仁和酒肆沽飲停車户外適某號走街捕巡至囑車夫將空車拖往别處停放車夫不依因卽拘入捕房陳卽投案願罰小洋數角將車討回 
[金陵官報]  
　　九月三十日統領親軍等營新授山西大同鎭劉光能到由湖南回正任太湖恊余萬興進京江隂縣葛培義均辭宿州營遊擊譚新益蕪采營將王鳳祥鹽經歴賀家保又巡檢黄昌喜騐看均見兩淮試用運判劉勢到平鏡輪船馬　澍禀知接劉軍門差回府經陳鈞奉委武闈差海州鹽運分司　　垣見辭陜西題奏道魏秉　禀知廻避午部加捐指省江蘇正任江西袁州恊李榮發叩謝隨員清河縣侯紹瀛叩謝牌示○十月初一日新授徐州道桂辭赴任城内外保甲局　　道馬袁均禀知今日開辦冬防委兼辦兩江營務處軍械所候補道楊水師學堂候補道柯鑄造銀圓制錢局候補道任玉森銷會辦營務處均禀知到差箋防局候補道唐禀知　銀圓局差蕪采營叅將王鳳祥同知許錫麟銷南八叚保甲差知州羅允猷新選泰興縣韓知縣黄啓南方鑾銷保甲差均隨徐州桂道赴徐署平望營都司許和生蕭營　　　自元正任太湖營都司許國祥叩謝赴任均辭通判吳清鑑州縣一次府經歴唐家振差缺均禀謝迭獲盜匪案内蒙奬給酌委准補邳州孔祥　叩謝行知知縣賀筠禀知致　濟門外保甲兼戒門差轅下隨員李榮發謝委都司周楚卿叩謝河運案内蒙保以遊擊補用龍江關大使吳啓堃交缷糧道庫大使縣丞萬清涵到清江公幹回又廖壽熙奉出使大臣許飭准部覆俟補缺後以知縣用新選銅山縣利國司巡檢謝堅由京領憑來省巡檢張松祥禀知知縣吕鳴謙於十二日病故知府吳炳仁銷上海輪船支應所差回 
[蘇省官報]  
　　十月初一日藩轅牌示　得金山縣知縣劉元誠簾差事竣應卽飭令回任候補道錢志澄通知奉撫憲札委督辦太鎭瀏河工程差統領太湖水師全軍副將李祥椿湖南人由金陵來總捕三首縣均禀知赴虎邱祭壇新選陽湖縣高承惠禀辭赴任知縣蔣一桂禀辭回上海布捐局又吳善植由京引見回省禀到又徐清鎭禀清孟河就醫假准補淮安府經歴吳相培禀知赴寗見制憲府税課大使夏爾純禀知到楓橋釐卡差縣丞陳毓楠禀知到齊門外冬防巡查差元和縣主簿陳炳甲禀銷曾辦元和縣夏防保甲巡查差主簿葉煒由金溧保甲專丁來省禀謝奉飭留蘇並禀知江南箋餉勸捐案内奉部核准補缺後以縣丞用從九林維謙交缷署常熟縣典史任事回省城廂内外各叚編查保甲委員均禀知今日開辦候補守備丁魁榜禀知奉撫憲委署撫標右營守備事並銷蘇防前營帮帶差○初二日長江提督黄宫保辭行船已開旨鎭江府彦禀謝奉飭回任常熟縣朱秉成由寗回禀銷内簾差金山縣劉元誠禀謝奉飭回任同知銜候補知縣郁保章由京來起服回省禀到布理問傅承霖按司獄孫棣均禀謝奉委海運省局差辛卯舉人内閣中書殷濟由揚州籍來正任江隂營遊擊仉志鵬辭行赴金陵都司夏大明交缷撫標中營幫帶事並謝奉委元妙觀武巡差 
[粤東官報]  
　　藩轅牌示俸滿揭陽縣河婆司巡檢劉紹基飭回本任禮源縣武陽司缺委試用巡檢張繼壽署翁源縣桂山司缺委試用從九品秦瞻洪署從化縣典史缺委試用從九品沈銓署准補防城縣縣丞王水准補增城縣茅田司巡檢彭會植准補平遠縣壩頭司巡檢王學亷均飭赴新任陽春縣知縣缺詳請以新海防先補用縣左學易補長寗縣乍坪司巡檢缺委試用典史吳炳坤署萬州吏目缺請以南雄州吏目吳瑞麟調補 
[邗江官報]  
　　九月二十七日黄分轉以忠安豐塲錢鹺尹高鹺尹崧江鹺尹清駒均禀辭屈鹺尹壽椿等辭押北鹽○二十八日戴分轉文俊辭解京餉起程許分轉開文辭回溧句北掣繆司馬辭回淮北○二十九通泰兩分轉均辭回署沈鹺尹宗畡銷北鹽差 
[上海陳家木橋電報總局内籌賑公所經收四川義賑第十四次清單]  
　　東來升交來蘇州吳縣不留名求父病速愈庫平銀一千兩原合來規銀一千零九十六兩雙琴室平安洋十元巢阿瑜求母病速愈洋兩元徐少甫洋廿元十二圩電局洋五元○以上共收規元一千零九十六兩英洋三十七元正 
[上海陳家木橋電報總局内籌賑公所經收指明合助四川宜昌義賑第七次清單]  
　　惠州電局第二次經募洋六十元秦啓賢洋四元○以上共收英洋六十四元正 
 
 
 

Page 11

 
 
   
 
 

Page 12

 
 
   
 
