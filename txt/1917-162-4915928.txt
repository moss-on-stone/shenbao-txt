# 1917 - 162 - 4915928

 

Page 1

 
 
   
 
 

Page 2

 
 
時評 
[破壞與組織（冷）]  
　　自第一次革命以後內外之人羣以爲破壞易而組織難然而當其時也破壞一帝國而組織一民國尙能秩然其有序也 
　　今則視前而更形勿及矣破壞一內閣至今而尙無組織內閣之望因此而并破壞一國會則組織國會之望更不知屬於何時是誠所謂破壞易而組織難者矣 
　　然而破壞者則且有進未已也破壞省議會破壞各種機關勢必至破壞全國之統一至其時欲組織而不得始知破壞太易之非計恐已遲矣 
[專電]  
　　北京電元首電西南六省勸阻勿遽稱兵有違法之咎元洪雖死難辭仍望諸公破除成見共維時艱以免國破家亡語（十八日下午二鐘） 
　　北京電公府會議請陸榮廷調和西南（十八日上午十二鐘） 
　　北京電此間有閩省取消獨立說豫魯等省亦傳將於今明日宣布取消確否續報（十八日下午三鐘） 
　　北京電李經羲派龔心湛赴津勸倪首先取消獨立倪答以各省一致未便獨異（十八日上午十二鐘） 
　　北京電外傳黎手書付錢能訓命往勸徐東海出造內閣徐謝不敏（十八日下午二鐘） 
　　北京電吳笈孫回述徐已願任調停段不肯預聞（十八日上午十二鐘） 
　　北京電黎電湯梁熊憲法國會兩問題如何着手亟待諮詢敢請即日偕來决疑定計（十八日上午十二鐘） 
　　北京電馮派周駿來京商决時局江王張姜夏昨午在府會餐仍主李內閣李轉推王不應散後王語人誓不擔任此席（十八日上午十二鐘） 
　　北京電李聲言外間閣員名單純出推測予如造閣必歸自擇無論何人不能參預據此似尙積極進行（十八日下午二鐘） 
　　南京電馮副座電中央准十日內入京商議善後（十八日下午七鐘） 
　　南京電劉存厚電趙旅長速起擁護約法（十八日下午七鐘） 
　　北京電張勳昨下午在十刹海宴客演劇（十八日上午十二鐘） 
　　北京電徐恩元託庇於張出入有定武軍人保護不久可回中行任（十八日上午十二鐘） 
　　南京電張勳電馮對政局多憤激語（十八日下午七鐘） 
　　南京電馮續電阻解散省議會令（十八日下午七鐘） 
　　北京電海軍部扣留德船福同號和使以早售華商侵犯個人權利損失應我政府賠償向外部提出抗議（十八日下午二鐘） 
　　南京電康有爲來甯晤馮後已回滬（十八日下午七鐘） 
 
 
 

Page 3

 
 
　　東京電本日（十八日）午前十時日本外交調查會第一次開會本野外相說明對華問題及其他重要問題下次會期當爲二十二日 
[外電]  
　　倫敦電路透電社得悉美國建議各國聯合勸告中國一事各國已有答覆對於美國意見之大要均表示同情惟有數國謂此項行爲尙無實行之必要（十五日）路透電 
　　北京電閩省已取銷獨立直魯豫浙四省行將繼之（十七日） 
　　北京電魯陜督軍不贊成李內閣而張勳則促李從速組織內閣無須得各督軍同意（十七日） 
　　北京電北京日報云北方各督軍定於十九日取銷獨立（十八日） 
　　北京電李經羲鑒於倪嗣冲與各督軍及進步黨之態度今仍躊躇不遽就職（十八日） 
　　北京電公府昨日會議王士珍張勳建議請陸榮廷爲南北間之調人（十八日） 
　　以上德文電 
　　北京電黎總統昨日招張勳姜桂題江朝宗李經羲王士珍等午餐協議內閣問題並取消各省獨立及應如何與南方調和等事王士珍姜桂題均主張李經羲組織內閣取消獨立由張勳交涉調和南方則由江朝宗與陸榮廷之間協議以上所定方針意見已經一致云（十八日） 
　　北京電張勳等近以中央一改訂憲法二召集國會三愼選閣員四優待前清皇室條件加入憲法五允赦免帝制犯人等條件與督軍團協議李經羲之總理與取消獨立二事此條件如成立則獨立即將取消至李經羲內閣有人觀測由李總理之下支配各方面人物入閣而成云（十八日） 
　　北京電獨立各省督軍等十六日電京反對李經羲內閣贊成王士珍之意故王士珍於今日電復該各督軍等聲明自己全然無出任總理之意收拾時局以李經羲爲最適當務望贊成（十八日） 
　　北京電李經羲因反對者多决定不就總理之任王士珍亦不肯擔任結局有段祺瑞復職之勢張勳無奈似亦將回徐州（十八日） 
　　以上東方通信社電 
[戰電]  
　　倫敦電海格將軍報稱昨日下午敵軍進攻星期二日英軍所佔伊泊爾至柯米萊運河南面之陣地甚爲猛烈受挫而退今晚報稱布勒柯爾西北之興登堡陣線戰事復作英軍得有進步俘敵若干人伊泊爾南面戰線砲火時作時輟本日德飛機墜落者六架被迫退回者十架英飛機失蹤者一架（十六日） 
　　倫敦電公報宣稱今日侵晨敵飛船數艘飛抵東海濱及東南海濱二艘稍入內地一艘越過東安格里亞海濱餘赴坎特在坎特者曾擲下炸彈稍　損失海濱某鎭曾因以起火一次內有一艘爲英軍擊中起火墜落（十七日） 
　　倫敦電海格將軍今晚報稱今晨英軍復在布勒柯爾西北興登堡陣線奪得敵軍固守之地點一處敵軍損失甚重被俘者四十三人英軍在魯斯東面方里斯河附近襲擊獲勝斯加泊河北面及亞美蒂愛爾與伊泊爾間之數處有砲戰昨日敵飛機墜落者四架被迫降地者三架英飛機失蹤者兩架（十五日） 
　　羅馬電今日公報云意軍攻克特倫蒂洛省東部柯洛加文土防之陣地一處守兵未死者均被俘意軍獲砲兩尊及軍需子彈甚夥敵援兵之抵者絡繹不絶曾猛攻哇蒂加拉之意軍陣地均遭挫衂意軍俘虜五十二人（十六日） 
　　巴黎電法國東軍戰報云法步軍已佔據齊薩萊之加拉巴加與特里加拉二地現仍南進毫無阻礙拉里薩之居民皆稱願贊助維里齊拉氏　　（十六日） 
　　巴黎電法國運送船安南號（載重六○七五噸）十一日在伊哇尼安海爲敵潛艇擊沉伹未死傷一人該船曾以炸彈擲擊敵潛艇敵潛艇後未復起（十六日） 
　　巴黎電法船塞加拉號（載重五五五七噸）在大西洋爲潛艇發魚雷擊中旋即沉没船中共載六百五十人有一百五十人現無下落（十六日） 
　　華盛頓電公報宣稱美國油船摩里米號（載重五○四五噸）與德潛艇一艘交戰該船發彈二百枚德潛艇發彈百枚該船因中彈起火沉没死美人四名德艇艇長甚讚船長之勇戰（十五日） 
　　倫敦電郝夫滿之電乃致與俄京瑞士公使當此電宣布之日北德志報載有一文謂俄國不佔土地不索賠欵之媾和主議可由德國受納云此中關鍵頗可注意（十六日） 
　　俄京電台姆波夫省之克薩洛夫鎭宣布自治共和舉定總統總統黨與贊助臨時政府之黨曾起衝突死八人傷數人該總統已爲政府派往該處之兵拘獲（十五日） 
　　瑞典京城電政治報載瑞典社會黨領袖白蘭汀博士之談片謂俄國優秀分子現皆贊助克倫斯基氏之政策極端派漸失勢力和平何日恢復彼不敢云惟信德國今日之執政者在位一日則眞正之和平談判必難開始德皇若能遜位必大有益於和平德國須付賠欵與比並須賠償所繫沉之船舶云（十五日） 
　　瑞典京城電今悉瑞士政府現居間爲俄德兩國調和據五日瑞士京城電稱瑞士國會議員郝夫滿（不知是否外交科長郝夫滿氏）已允可下列道德之通告德國允不取對之攻勢德俄兩國可望接近商妥辦法余與某要員談話之後知德國志在與俄商訂各不失體面之和約重申經濟與商業親密之交誼德國願以財力濟助恢復權利之俄國且不干預其內政關於波蘭立陶宛古爾倫數地擬爲誠意之協商並歸還所佔俄國之各省俄國亦歸還所佔之奧土云云該通告乃用瑞士國會之密碼電傳與俄京某員（十六日） 
　　俄京電郝夫滿請瑞士公使以格里姆氏介紹於俄政府傳逹德國之建議格氏爲瑞士之公民五月中旬託名指導俄國避難人民回國而抵俄京臨時政府查明格氏乃德國所用運動和平之人故已下令驅逐之格氏業已離俄（十六日） 
　　俄京電俄國軍人大會業已開幕（十六日） 
　　俄京電全國工軍代表會大會業已開幕舉定俄京工軍代表會會長吉特士爲議長該會通過驅逐格里姆氏之决議案同意者六百四十票否認者一百二十一票謂今爲俄國革命與萬國社會主義起見不得不加驅逐云（十七日） 
[公電]  
　　泰州來電各報館鈞鑒敝報有聞必錄致不滿意於本地警佐今忽邀敝經理黃立向稱報紙應受警察檢查是否有當乞登報端以付公評泰縣淮南報館 
要聞一 
[外交界之中國觀]  
　　北京某報記者昨日訪問旅京各重要外人探其對於中國時局之意見多爲國人所應注意者茲分别記其要點如下 
　　（一）法國公使之談話康悌公使云外人目下所望於中國者趕組內閣趕訂憲法趕召國會獨立各省速復原狀中國之事惟中國人知之惟中國人當爲之外國人不便干涉不應干涉且干涉亦無益而適以增擾美國提出勸告乃美國單獨之行動依余（法使自稱）之見協約各國大家均各有各事誰復能來問及中國國內之政治問題者其取旁觀中立之態度　爲當然之事譬如奏樂中國人乃奏演之人而外國人則但爲洗耳靜聽之人耳又如治病中國人之病應用何藥宜施何術當然中國人自知之也云云 
　　（二）英國方面之意見英人某君云中國今　之事在段祺瑞免職時固早已料到特今日調停之人物則實外人所夢想不到耳中國之應趕訂憲法此人人能言之不過中國有督軍有張勳此等人物當然應加注意譬如走路大石當前有礙進行此事實也不能說是没有石頭中國議會中人盲目暴進不顧事實亦猶行路之人不先搬開擋路之石頭而硬欲不認其有石頭宜乎其有今日之現象自外人觀察中國新人物至少應於二三年內設法使國內特别之立憲政治障礙物使之消鎔然後方可從理想進行中華民國過了六年到今日乃望張勳與李經羲等舊人物出來調停此眞可爲痛惜外人對於中國內政始終持中立旁觀態度此時惟望各省趕快取銷獨立回復原狀據外人所得報告西南各省只要不變國體不換總統總不至於出兵今日中國情形非全國統一不可如南北分立則等於亡國故甚望中國人於此特别注意至內閣一層切盼中國有强固之政府李經羲人太舊王士珍似於外交情形隔閡若夫美國勸告之事係單獨行動其用意自是善意不過中國黨派紛歧在外人僅有善意在華人或有標榜爲護符者故此種行動意雖甚善而其辦法之是否相宜亦不無疑問云云 
[西南起兵之時局影響]  
　　南省某方面昨來電報告西南方面情形略謂駐粵陸軍師長張開儒等聯絡粵桂滇黔川湘六省决定出兵擁護約法將進規武漢分趨湘贛直衝長江要隘馮自由陳炯明李烈鈞擔任籌餉探聞李烈鈞有電致前任江西都督彭程萬將次以舊部分道向江西進發粵軍分道入閩滇軍由湘窺贛舉陸榮廷爲盟主特囑彭程萬預備一切張開儒所部已開至萬山仙村等處梅嶺地方已駐重兵云云又據某方面消息武漢近日亦漸多謠言王督軍已調警備隊駐署前後保護並飭陸軍嚴加準備兵工廠砲彈亦已全行收存有此各項消息因之張勳在此調停期內亦頗有煩悶之意聞昨日張與王士珍江朝宗會商旋即派吳世緗赴津持有三人公函往謁徐世昌與段祺再力陳時局困難情形請徐段會電各省迅速取消獨立以便着手爲解决之進行未知徐段肯與張等一爲援手否也 
　　又聞廣州督軍炳焜前日曾有電與某公聲稱地方秩序不能保持言外帶有獨立之意又江西李純昨亦電告中央報告駐粵滇軍一師師長張開儒近率所部取道廣西圖謀江西刻贛省已籌備完妥請中央不必掛慮等語觀此外間所傳獨立之說自非無因惟公府方面目下尙極鎭靜據府中某要人云日前六省來電反對確有其事惟中除陳炳焜言辭稍趨激烈外其餘尙屬和平未必遂無轉圜餘地又據京中之希望西南起兵不至成爲事實者之一般人物所觀察頗謂西南各省事實上崛起至難第一所稱主腦之陸榮廷岑春煊近來態度頗爲穩重岑前日來電措辭平穩看來未必遂至决裂第二缺乏軍費亦全體躊躇觀望之大原因故中央此後若能措施適宜不患無法疏通云云但此種觀察恐於事實適得反徵而已 
　　解散省議會命令外間頗傳即日將下一若省議會之運命已以奄奄一息之中者何幸殘喘尙在救星忽臨西南产省反對解散國會之電旣至（該省來電謂解散國會之命令爲違法不能承認等語態度極爲激烈）聞昨日副總統亦有來電請將解散省議會等等命令緩發以免多生反動使時局愈難收拾云云聞公府已商議張氏暫將此事擱起於是省議會可不隨國會而俱亡是亦可謂有幸有不幸矣又聞副總統於十四日致元首及江王張諸人電云本日電傳國會解散之令薄海人民同深感涕此後待决條件非旬日所可蕆事而粵桂兩省已有激烈之論國璋苦口勸解或可中止唐督軍則要求將所議條件先商西南各省免事後爭論國璋所慮國土分裂致二十二行省劃分兩界以爲召侮之媒現在第一要著應請王張二公聯電獨立各省恢復原狀迅杜責言其他條件仍於法律軌範內從容商榷以大多數心理爲衡組織閣員應由總理召集同志勿加牽掣庶合立憲國閣制原則而懇歷來混合分裂之弊管見所及迫切上陳國璋寒印 
　　前聞張勳入謁黎總統時會談及赦免去年帝制罪魁一事外間因傳日內即有此項命令發表者晚間又得一消息謂此事又略有停頓因西南各省反對此次張勳所爲各事形勢甚爲激烈故已暫時擱下矣 
[國會解散後之收束]  
　　國會解散後曾由江代總理决定補發本届會期之歲費其收束手續應歸內務部處理茲將內務部收束國會之文件錄左（一）內務部致國務院函云逕啓者准貴院通告所有兩院議員本届會期內全年歲費除業經按月支給外所欠之數即由內務部補行發給並照章發給旅費其有預行借支各欵應由發欵內核明扣除以重公欵至兩院秘書廳各職員應一律發給六七兩個月薪水該職員等迅將一切案卷欵目等項料理清楚尅日移交內務部接收以清手續而資結束等因查議會本届會期起止以何月計算全年歲費自何月起算補行發給究應發至何月爲止應請查核見覆並知照財政部即日備欵以便領發至借支各欵扣除一節查兩院文卷現尙未准秘書廳移交應俟接收後再行核辦可也云云（二）內務部咨財政部云爲咨行事本月十八日准國務院通告所有兩院議員本届會期內全年歲費除業經按月支給外所欠之數卽由內務部補行發給並照章發給旅費其有預行借支各欵應由發欵內核明扣除以重公欵至兩院秘書廳各職員應一律發給六七兩個月薪水該職員等迅將一切案卷欵目等項料理清楚尅日移交內務部接收以清手續而資結束等因查參衆兩院議員歲費向係該院逕向貴部領欵發給茲准通告補給歲費旅費由本部辦理惟從前貴部已發之欵現在截至何日爲止並此項應行補給之欵以及各員旅歲費何時可由貴部撥給應請查照即日見復以便具領現在參衆兩院文眷欵目等項尙未准該兩院移交前來有無借支應行扣除之處無從核算應俟接收後再行分别核辦除另函國務院將歲費應發至何月爲止查核見復並封照貴部外相應咨行查照見復可也云云 
[許蘭洲逼走畢桂芳]  
　　黑龍江軍事上之實權本在師長許蘭洲之手去年袁項城逝世時本有驅逐畢桂芳之事實發現幾經調停始得遷延至今昨聞畢氏仍不爲許蘭洲所容已有電辭職並有電致其家屬謂即日離黑可享家庭聚處之樂適孚素願云云窺其詞意大槪已不待中央復電即將離去黑省以督軍省長全權讓之許蘭洲矣蓋不獨畢桂芳之素願已償即許蘭洲之素願亦償矣軍人之勢力誠不可侮也彼軍人團之稱兵北上者觀於畢氏之結果其亦稍動於中否 
　　又據共同通信社云黑龍江畢桂芳前次宣言獨立各將校等頗不慊畢之態度遂迫其辭職於是孤立無援之畢遂將督軍事務委諸第一師長許蘭洲代理通告於十八日由省城起程赴京現由許蘭洲師長代畢繼續獨立云 
[張勳入謁宣統紀]  
　　張勳來京後行動已屢誌本報茲聞張於昨早七時半頭戴紅頂花翎身穿紗袍掛坐汽車至神武門換乘特賞肩輿依前清故事赴宮門請安並帶領定武軍統領四人隨同入謁清帝當賞張紫禁城騎馬即時呌起張遂同四統領入內行禮畢四統領即行退出張則進內由世紹耆三人并禁衛軍索團長護軍營唐統領導入養心殿謁見宣統面陳時局甚詳并謂優待條件自當力爭加入憲法至復辟一層深恐危及清室敦勸各王公貝勒務宜謹愼勿與若　接近致貽後悔等語歷時約一小時之久宣統因上課時間已到即退入書齋四皇妃復親臨養心殿垂詢一切張詳爲奉答後卽退出宣統在坤寗宮後板子院設筵爲張洗塵前清攝政王濤朗諸貝勒均在坐奉陪席間張復暢談一切直至十一時半政始撤宴張即回南河沿本宅聞張入宮時獻納修理陵寢經費爲數甚鉅並聞賞賜珍物亦甚多內有古磁名畫數件皆希世之物又是日張一切禮節悉依舊例卽所遞職名柬亦仍稱奴才云 
[江北紀事]  
　　徐州省立第十中學校由省公署委武同舉籌備正在勘定地址預備興築現因時局關係已暫行停頓 
　　江北各縣於六月十一日午後大雨至十二日晨始已平均得雨約七八寸秋季晨作物可以滋長人心大慰江北各縣新收小麥巿價每石約在四元六七角左右惟米價仍未低落每石仍在七元以上 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[張勳行動與李內閣形勢]  
　　張勳前日來京後即入私邸往訪者甚衆均由張分别延見而以姜桂題李盛鐸江朝宗阮忠樞諸人入談最久昨日上午先訪王聘卿於西堂子胡同私第隨行多武員警護甚嚴與王聘卿傾談約一小時彼此意見尙爲融洽隨卽驅車入公府謁見總統慰勞甚厚並約王聘卿李仲軒江宇澄三人在府會商善後至午後一鐘方散張即在府午餐會議內容關防甚嚴無從探悉　聞此後收拾時局擬先從各省撤兵做起無論曾否獨立各省所有兵隊一律開回原駐地點然後再商量辦法會議散後張氏亦遂驅車出府矣惟據又一消息則謂張於席上尙發表兩種意思其一優待條件將來必訂入憲法並謂優待費此後宜按期照交不可失信其二則請從速明發命令大赦帝制黨人又據英文京報云昨日上午七時半張勳謁見黎大總統於懷仁堂彼此暢談至兩小時之久其所談之詳細情形固難窺其全豹但據報告云張勳對於大總統解散國會之命令及通電頗有指摘意謂大總統之口氣純係出於被迫使然而非出於自己之情願此項命令足以引起東南各省之不平仍請大總統發一較懇切之電報勸其息兵以謀統一云云足徵兩方所談多涉及國內秩序問題其餘如組織內閣問題尙覺太早張勳與黃陂談話後卽退至閣員休息處與王士珍江朝宗諸君暢談取消獨立及各處軍隊回防各問題昨日並無具體的結果張氏於九時回寫上午訪問者異常之多姜桂題李經羲接洽尤忙 
　　此次李經羲偕張勳一岡入都蓋擬依張勳爲後援而組織內閣故自昨日以來即在總統府內秘密計議至李內閣中最有希望之人物爲雷震春張鎭芳蔡儒楷梁敦彥袁乃寬阮忠樞薩鎭冰鈕傳善諸人聞上述諸人現有半數已在京中李經羲雖未正式承認然關於組織內閣之手續已密爲進行惟現在天津之北洋派及研究會討論會極力反對多方妨害李內閣之實現其將來之結果即使李經羲組織內閣可望成功而稱兵團之獨立必至依然獨立藉以表示不信任李內閣之意亦未可知刻間張勳及李經羲已聞得此項消息故一兩日間尙須詳籌熟慮尙無一定之表示據李經羲所自言尙無决須上台之意但從他方面觀察李之預備上台已在積極進行之中在李以爲特有張勳之威力何求不得而一方即遷就張派要求分配閣員常非艱苦張鎭芳之欲幹財政確爲事實昨有某要人又上條陳謂任張鎭芳則不如自兼李尙不能决定至張勳增兵之舉確有其事某要人昨晤張張亦言預計添四十營至少亦須添二十營故徐州已有添募之消息蓋北來之軍隊除衛隊數百名外皆不欲撤回原地也又張曾對人言李內閣余必使之成立某方反對我不怕且云某某等皆可以爲閣員聞其人物如雷震春張鎭芳阮忠樞葉恭綽蔡蔡儒楷等與報紙所載確不甚相遠又據公府消息李昨又表示須各省取消獨立彼乃就職無非以此爲口實而延長時間可以從容組織而已又據北洋派某高級軍人語人云此次政變發生西南諸省憤慨已極勢必聯袂而起成一南北對峙之形勢當此之時北洋派中如不能和衷共濟而起內訌則恐爲南所制今張勳雖欲促李經羲出而組織內閣然今日際總理及陸軍總長諸要職不可不於北洋派中擇一負有威望者當之至李經羲天雷震春究屬適當與否尙爲一大疑問是以天津派有排斥李經羲內閣再擁段芝泉之計畫其結果所及張勳李經羲一派與天津派（卽段祺瑞徐世昌及某某政團）必至互相對抗他如馮副總統與李純王占元之一方面亦頗有勢力而且旗色甚不明瞭彼北洋派倘以南方之勢力爲不足慮而生意見實自取失敗也云云 
[時局與馮段態度]  
　　時至今日北洋系中號稱老大哥之張勳亦旣捲起風雲大有縱橫一世旁若無人之槪然北洋系中除開徐世昌不計尙推段馮兩氏而自事變發生以來此段馮之兩大將雖亦偶爾渲染一種烘雲托月之文章却未正式表示態度此亦極可注意之點也有識此中內幕者謂督軍團呈請解散國會未得要領之時曉得事已弄僵曾派徐樹錚爲代表趕赴南京告馮以將有政變之事如公能爲督軍團帮忙者則事成之後首座必當推公（始意在排黎也）云云此段說詞其反面即謂公如下肯帮忙則將與公絶也詎料馮公態度異常冷靜不得要領於是此一幅西川地理圖未曾送脫歸途至徐州又謁張勳言下頗甚愜洽故張雖未曾正式倡言獨立而肯挺身自任來作調人者良有以也而馮公遂以此不爲督軍團所悅只能自安緘默矣至於段氏者固非恝然肯抛棄一切所以現狀如此沈寂者殆曰徐徐云爾督軍團之獨立有謂段氏並未與聞而段亦不響也張勳之奮飛有人告段氏以公意如何者而段亦曰聽之而已李內閣之熱鬧組織旁人頗多眼熱者往請段氏而段亦若不聞也但段氏確曾有一種表示謂無論鬧到何種地步均聽他們鬧去但是鬧到復辟上頭則我必起而反抗之云云又有一消息謂獨立者之代表曾於解散令發表之前一日在天津開一會議分電本省其中所主張者即係段氏復職問題現在各省對於此事如何决定尙未徵實然段氏又確有一種之毅力此刻無論如何不肯上台故在深明時局者之觀察以爲叚氏之意必使李經羲上一次台坐看其倒李倒乃爲渠實行再起之　也凡此種種蓋爲主張復段者所希望之個中曲折云 
[解散後之關於國會所聞]  
　　此次國會解散是否出於元首本意已可爲國人所共諒最近之態度如何極堪注意茲聞自十三日起近狀非常消極飲食起居均失常度時惟長歎而已所有各項事宜均置不問一致均靜聽時勢之處分又紛傳俟時局粗定即仍决辭職日前公電之言並非虛搆業已面令各親信等預備收束又據公府消息前此政局最緊時元首早存退休之意有一日飭家人等將應用什物搬至東廠胡同舊第有某家人誤取公家之物當被元首察知立即大加申斥去你們如此行爲豈非陷余於不義耶前袁項城死後該家眷等不明大義將公家之物搬運一空貽譏中外當時袁項城已死不能負責以後不論何人如敢擅取公家一物者卽以軍法從事云云於此可見元首辭職堅决之一斑 
　　張勳等昨在公府會議首爲內閣問題大致有內閣確定稱兵團方可取消獨立其餘皆懸議將來大局善後諸要端據聞議次隨於討論間分記議略預備彙核取决當日已决定亟待實行者三事首爲籌備改選國會議員之問題有即日公布明令仍由江朝宗副署之說聞有某機關某要人赴東華門內南河沿張勳私寓內拜會談話間曾叩張對於國會之意見張答云國會解散余本無成見更非余之所願今國會所以遭此厄運一半在國會內不良分子甚多一半在各督軍共同之主張始成此危局今國會旣遭此一番波折將來必可成一良好之新國會云云張之置詞誠巧妙矣但不知二十四小時之哀的美敦書又誰所發耶又聞國會解散之後張曾通電各省謂國會失職全國攻擊已由大總統命令解散勳將於十四進京與元首妥商改選國會組織內閣及改訂憲法各節日內必有完滿之解决此等問題解决之後各省軍隊即可撤退云云玩其語意此項問題未解决以　各軍必不撤退可知矣 
　　民黨中各重要分子之議員業均於近兩日間紛紛出京以避危險其尙在滯留北京者不過爲自揣决無危險之非重要分子並聞所未出京之兩院議員均可自由離京當局尙無攔阻之舉惟對於兩院議長則監守甚嚴頗有軟禁之勢日來兩議長出入均有便衣軍人尾隨蓋恐其出京也至議員薪俸一層聞國務院昨已發出通告略云爲通告事本月十二日奉大總統令（中略）此令等因所有兩院議員本届會期內全年歲費除業經按月支給外所欠之數即由內務部補行發給並照章發給旅費其有預行借支各欵應由發欵內核明扣除以得公欵至兩院秘書廳各職員應一律發給六七兩個月薪水該職員等迅將一切案卷欵目等項料理清楚尅日移交內務部接收以清手續而資結束特此通告 
　　聞代理內務總長張志潭已呈明國務院將參衆兩院之卷宗接收聞昨日部中已與吳貫因等會議擬照民國三年籌備國會事務局辦法將趕緊另設籌備二届選舉事務局在此一個月內先爲接收卷宗及料理與各省省議會往來未竟事宜一個月以後再從籌備改選手續更聞顧鰲已隨某要人來京一俟蒙得大赦即可出頭組織一切此等事項必須經顧某手不知是何故也 
[天津方面消息與鄂湘形勢]  
　　解散國會令下張勳來京積極的方面爲內閣問題消極的方面爲取消各省獨立及取消總參謀處問題聞張與黎總統要約之初所謂下解散令之前擔任兩個條件一則獨立各省撤兵回駐原防一則獨立各省專電謝罪昨日聞楊善德張作霖等已有電呈總統表示時局從此可以解决惟倪嗣冲之來電則對於總統之通電有不滿意之語然天津方面消息則督軍團能否一致遵照張勳之兩個條件尙屬疑問因不滿意於張者尙不乏人將設法使其不能有極圓滿之解决也至天津所請總參謀處消息趣味尤多蓋自成立以來獨立各省均派有代表在津每日參與會議頗覺熱鬧後因雷震春定一檢查信件章程其結果使各省代表不能自由發遞密電均須由雷派人檢查此項新章旣立雷轉託朱家寳婉告各省代表務須照辦而各省代表均以爲不便遂轉託朱擔任代發電報而總參謀處遂少各省代表之足跡光景頓覺寂寞故在雷未來京之前即有兩日未曾到處事實上無殊取消迄張勳入京而雷又隨之而至則總參謀處之取銷殆不成爲問題矣 
　　中央政潮日急鄂督軍王子春與南京馮副座湘省長譚組菴贛督李秀山聯合挽回時局對於中央仍持擁護主義鄂當道已接得張氏由京來電商議解决一切辦法湘鄂贛均派代表進京參與准雙方調解一切會議王督軍特派一等副官張厚卿充任代表業已附車北上又王氏以疆吏爭端若不迅謀收束競爭不已必有潰裂之禍特備文交張副官帶京以憑解决聞贛湘兩省均與聯銜又據英文楚報載岳州六月十日通信云此間自宣布戒嚴令後城廂內外頗形安靖吳光新派兵往長沙譚督軍亦派南軍迎之惟迄今兩軍尙無軍事上之衝突長沙譚督軍所派代表於星期五到此昨與吳氏會見傳聞兩方訂妥條件北軍只進至新牆爲止南軍不得過湘陰惟此約能履行至何時尙須覘諸將來近日官眷均潛行他徙吳光新之眷屬亦已離去兵士甚喜戒嚴令之宣布因其囊槖可以藉此充裕也惟可憐之鄉人則受其魚肉凡行近城門之人百般搜檢遇有北軍視爲有價値之物即被取去吾人甚望南北兩方候至武昌至長沙之鐵路修竣然後相向進行蓋兵士較之步行或乘小船爲便而吾人亦可於驚擾未起之先得循例假回家復返也 
[津浦路與獨立軍]  
　　（懷瑾通信）六月十六日 
　　津浦路自開始通車即値軍事旁午之時代武人跋扈攘臂怒目任便乘車名爲國有其實權乃不在中央而在地方擅其利者尤以定武軍爲最次之者爲安武他之軍人均望塵弗及也許俊人長部時雷厲風行整飭一切獨對於津浦路則束手莫可如何據該路人言此次各省獨立全路營業尤受特别損失皖省發難之日倪嗣冲在蚌埠首先扣留貨車前後共一百四十餘輛張紹軒在徐州扣留一百五十餘輛南段貨車截然停止旣而張懹芝又在濟南站扣車六十餘輛天津方面亦扣住五六十輛北段貨車亦遂停駛所有貨物均搬至各車站附近用葦席掩蓋紥纍如邱陵聞停運之貨米糧居其大宗目前各處亢旱待食孔亟商民値此時代太息咨嗟而無可如何普通客車雖照常行駛但以軍人爲政專車也加車也不時往來鐘點往往有誤路政至此殆無可收拾也 
　　自韓莊南至浦口大小車站由定武安武二軍分段防守自臨城以北至泰安由兗州鎭守使管轄之自泰安至黃河鐵橋則由濟南鎭守使管轄由第五師派兵駐紥平原德州之問約有定武軍十餘營再北上如泊頭滄州馬廠獨流唐官屯良王莊等站以至天津則有山東之第二旅第十七團安武軍十三營定武軍十二營節節屯駐如臨大敵天津新站之定武軍兵站辦事處僅有軍官及辮子兵百餘名安武軍亦設有機關山東軍隊則無之南段進欵已歸兵站收用北叚雖仍可解局然已十去八九矣凡客車到站時各軍皆荷鎗實彈察視一週方克開行所扣貨車之司機員役皆留於原車中派兵監視不准離雷池一步蓋以無定時開駛恐其逃也現在津埠總局及各站員役已成完全機械不能調辦一切局長徐世彰雖以東海介弟亦以諸事困難無可著手聞有辭職消息云 
[岳州吳光新之近聞]  
　　駐岳州吳光新之自由行動頗爲鄂督王子春所不悅吳所屬之第十八師前有兩營駐在鄂省已飭開往岳州茲聞該師在省垣安徽會館設立之兵站辦事處前日亦奉吳令撤回岳州該處爲運輸糧餉器械而設有師部副官王蓀賢等偕員兵數十人治事一旦撤去大爲人所注目尙不知係何原因也吳於干涉駐軍地方行政財政事前由鄂湘兩督派員交涉已承認不再干預行政截留稅欵茲據漢陽竹木帮中人云現由湘省購木紥排運鄂經過岳州由常關征稅畢吳軍復派員丈量另行抽捐並派隊伍上排聲言搜查軍械子彈各危險物肆意搜索木商大受困難刻已由漢灘十八帮會議請求商會轉呈王督軍電詰吳司令懇其從嚴約束以恤商艱是則吳雖承認不干涉財政而仍擅行苛征武人橫行至此爲極矣十三日武漢忽有謠傳湘省已派兵至岳將吳圍困勒令所部軍隊繳械退出吳軍不戰而潰吳已遁往天津查岳州一帶現駐吳軍有三混成旅之衆且與武昌交通甚便如果有此警耗武漢必爲震動且岳州爲湖北門户長江上游要隘今日南北决裂跡像已顯王督軍豈肯袖手旁觀此說恐不可信也 
　　又據湘省消息吳光新自宣布戒嚴後軍費浩繁中央撥欵毫無希望昨特電商譚督願具印領借用岳州賦釐欵項暂充軍用俟大局底定卽請中央撥還譚氏之能否允許尙未可知聞吳軍對於往來商船檢查太嚴因而商旅裹足釐稅大減縱譚督允許借欵恐杯水車薪只能暫救眉急至鄂軍盧金山之兵前移駐城陵磯岳州一帶近亦因戒嚴大告米荒昨特電懇督軍允其在蘆陵潭湘陰一帶購米二千石譚督復電謂如在封關期內准予購買逾時即須停止故吳除駐軍新牆外諸事和平大異疇昔日前省垣風傳吳軍已抵湘陰何家塘巿及賀知事被戕等說皆屬子虛聞吳之軍隊雖自稱混成三旅步兵二團而昨據某要人自岳歸述則謂吳軍確數不過七營每連數人不過七八十人因逃亡未補之缺額尙多故也所用武器多係老毛瑟鎗又外間謠傳吳軍已進駐湘陰其實不確不過於湘陰交界處巴陵所屬之新牆駐有步兵一連機關鎗二排不知是何作用然以步兵一速配以機關鎗二門亦是吳氏之新戰術也但聞郭葆生新自漢歸現尙留岳頗爲確實云 
[解散國會後之鄂聞]  
　　湖北督軍王占元亦以解散國會改訂憲法爲主旨前聞元首已俯允要求以目的已逹極爲欣慰特命本署副官處飭庶務員預備張燈結彩擬俟奉到解散明令即率同全省軍民舉行慶賀以爲民意反　國會之徵茲於十二晚奉到改選命令然以滇黔粵桂湘各督軍極端反對主　激烈鄂省當軍事衝要前途甚爲可危未便貿然稱賀當時副官處請示定期遂面飭打消此舉聞王現已電致獨立各省請其取消獨立宣言撤回派出軍隊解散天津總參謀處聯名向元首謝罪自請懲處以免貽人口實第聞西南各省刻已聯合興師王氏日來紛電中央及各督合籌對付商民人等得此消息皆爲憂戚較聞倪張等稱兵之信尤爲恐慌其原因則以倪嗣冲等獨立係預先約合之示威行動並非决定作戰即戰亦在津京一帶與湖北風馬牛不相及今粵桂滇湘諸軍不出動則已出則以湖北爲目的物故一聞解散國會之令僉以是非時局之轉圜必愈陷大局於紛擾而遙矚湖北前途尤爲不勝危懼也 
　　鄂人之論解散國會者俱不以法律相繩惟以勢力爲前提深恐西南各省反對卽孫堯卿十二日上總統電力阻命令解散亦以此爲方惜此電發　總統已爲四週情勢所迫早有散會之决心不可挽回矣現兩院議員自十日起每日由京津車到漢者總有二三十人租界內客棧旅館所在頗多聞有人擬在漢組織國民聯合會以黃石菴李希川等爲首黃李等前日並電大總統力闢調停之非計所論甚長有請大總統召集未獨立各省軍隊大張撻伐則國基可定否則禍亂無已等語於此可覘其宗旨也現在趙倜張敬堯扣留預備裝兵之貨車已全發還然南來北往之貨車仍寥寥京漢路局雖出擔保貨物不受損失布告商人總有戒心度再越三五日各省兵退後或可恢復舊觀然總須西南無事否則仍難復舊當此獨立之督軍黨餘興未闌西南諸省又有武力護法之舉海軍態度尤爲時局擾攘中最堪注意之點駐鄂海軍各艦原有楚有拱辰及宿字魚雷三號茲聞第二司令饒懷文以政潮鼎沸亟應嚴密防衛昨特加派楚謙一艦來鄂協防並令楚有艦出巡上游各區之說 
[西南聯兵聲中之江西]  
　　皖警發生贛屬毗連軍政紳商學界聞之異常慌恐巿面爲之震動迨贛督李純返贛各界人士赴督署探問經李純再三宣慰謂無論政潮如何總以維持秩序保衛地方爲唯一宗旨羣聞斯語心始稍安巿面亦賴以平靜乃近日謠言忽又大起謂西南六省已聯合發兵粵省軍隊將至邊境等語於是人心又覺惶惶現軍署已下令戒嚴並修理南寗及邊境各要隘調駐軍隊守禦先事預防矣 
[粵東出師護法中之近訊]  
　　粵省聯合滇黔湘桂川諸省出師護法動機已露聞張開儒師長對此尤爲憤激早有願率滇軍所部爲前驅之意其蒸日分電南寗陸巡閱使譚督軍雲南唐督軍劉張庾三師長貴州劉督軍湖南譚督軍荆州劉鎭守使四川成都戴督軍叙州羅前督軍劉師長重慶鎭守使川邊殷　 
 
 
 

Page 7

 
 
守使趙師長顧師長本省督軍省長各鎭守使各師旅長各統領並分送各報館云　兇謀叛將覆共和亂言孔熾正氣銷亡蠢蠢醜類蠢起騷然倪嗣冲倡亂於皖楊善德起叛於浙秦晉旣反齊魯復背趙王變起肘嚴鄭侯兵稱輦轂颷舉雲合北犯神京困元首於重圍陷國家於危亡設僞政府於津門帝孽麕聚開延妖館於陵徐惡魔蟻趨叛將起烟於豐台燕廷震恐逆兵鳴笳於蘆溝草木凄悲路斷津浦百輛共阻線絶海底一電罔通東海彈冠覬覦大副遺臣北面倡言復辟孫策坐大東江尤危事齊事楚亦有厥人加以文妖煽惑公理泊没毒燄迷天六合無輝國命喘蹙不絶如　及今不剪蔓則難圖諸君功高再造手　兵符共和垂亡寗忍坐視望連滇黔蜀湘爲一家願合象郡百粵爲一人共憤風雲之氣齊興虎賁之師赫然震怒弓矢斯張鳴鼓東下會師武昌橫　賦詩攬轡中原氣塞宇宙血染玄黃殲厥凶醜扶我賢良大旣清再掃黃河務使帝孽絶蹤共和鞏固法度修明納民軌物而後已民國興亡在此一舉倚馬陳詞鵠候明敎張開　叩蒸印 
　　此次粵中舉兵護法軍界及民黨要人均推陸幹卿爲盟主惟陸氏尙在武鳴東下之期屢傳未决頃聞陳督軍昨接陸使復電准於二十日動身來東昨已飭員鋪陳三君祠以備陸使下榻不再另設行轅俾便就商大計至兵餉兩項當道刻正嚴密籌劃故表面上頗爲沉靜微聞昨有某要人晉謁陳督時磋商時局問題略分籌餉招兵兩種辦法而陳督意見對於籌餉一層不加可否惟於招兵條議頗爲反對其意以爲無論招募何種兵士將來大局一定均須解散爾時如有恃功而驕不服命令者將何以處其結果徒令人民加重負擔地方增其痛苦故非至萬不得已决不願爲前日當局出示嚴禁招兵亦即此意惟朱省長因粵督軍已决定用兵討逆故擬將警衛軍酌編勁旅隨同効力刻已令行統領王鑄人等各於外防察度情勢每營抽調一連尅日回省屯駐燕塘訓練云 
[杭州快信]  
　　滬報載閩督被剌事經楊善德氏電詢並無其事敎育部特派視學員錢耿夫周仲容已由甬中道折回昨俱抵省 
　　砲兵營某連連長因案逮送司令部訊辦 
　　高等廳檢察官徐維驥調充永嘉地檢廳長遺缺以杭地檢廳首席檢察官徐士楨升補另以陳備三補徐缺鄭慶璋補陳缺學習檢察官曾南金補鄭缺昨均分别到任 
　　求是社開成立大會選出范耀雯爲正社長錢宗翰爲副社長 
　　當道以茶坊酒肆謠言甚多已飭屬嚴密偵緝杭屬西北各鄉瓶窑一帶被水甚重災象已成 
[南京快信]  
　　西南六省通電宣布獨立遙　黎總統 
　　連日西南各省所來密電馮副座均親自檢閱以免消息外洩又聞馮昨諭府中僚屬在外與人談話對國事不可妄發議論府中消息尤不可外傳查各處所來明碼電報軍民兩署亦均秘不發表頗可注意 
　　浙江取銷獨立電已徵實不確 
報傳倪嗣冲所部北發軍隊已有數營開㧞回蚌茲經調查不確聞倪現正聯魯如要示條件中央不完全承認决不罷兵 
　　此間政界得京訊赦免帝制罪魁及解散各省議會之命令已擬就不日發表 
　　王占元李純昨電馮副座謂國會已奉明令解散要求目的已逹應請副座勸告獨立各省應即宣告取銷以歸統一 
　　魯督張懷芝通電主張由各省選派代表到京組織憲法會議 
　　軍署得湘電吳光新集兵湘陰新城有進窺省城意 
　　海軍總長程璧光電馮副座稱已抵京所囑事已轉陳元首並道謝意 
　　贛督軍李純派來商議蘇贛聯防辦法之代表何副官今日早車因公赴滬 
　　孫洪伊電馮副座速起討賊 
　　財廳昨訓令六十縣知事迅將稅契驗契以及烟酒等稅務於十日內掃數解省 
　　警廳定明日起檢查各商店所貼印花稅昨飭各區轉知各商遵照 
　　江蘇警察學校因經費難等現展至八月一日開學 
[徐州快信]  
　　張勳昨密電張鎭守使惲參謀長述到京後取消獨立及組織內閣兩事仍無善法解决各派爭端紛起內幕不堪告人予意如再無誠意就商則即脫身事外不爲人作傀儡云云 
　　聞倪嗣冲所部之安武軍前日亦有數營由豐台開㧞到京倪昨午已由津入京 
　　海軍總長程璧光昨乘專車過徐張司令曾赴車站迎接程不肯下車張即上車晤程詢海軍近狀程答海軍擁護中央張謂海軍有加入西南各省消息確否程否認之車停約二十分鐘旋即北駛 
　　福建李厚基來電乞兵援助張司令昨已復電婉詞拒絶 
　　鄂贛督軍通電來徐稱因防務吃緊全省已下戒嚴令 
　　湯玉麟由兗州招來之新軍四營昨已委定吳桂森爲第一營管帶張樹椿爲第二營管帶許撫民爲第三營管帶夏金標爲第四營管帶並聞一俟訓練純熟亦卽編列爲定武軍 
　　此間近日謠言更甚張司令電京促張勳回徐南關外商店昨有三家被刦盜匪均持有鎗械雖未傷人然損失約在數千金昨已加緊戒嚴 
地方通信 
[鎭江]  
　　限期檢查印稅鎭江警察總局前接印花稅分銷處函以六月二十日爲開始檢查印花之期即經通令所屬各區所區長一體遵照並函本埠商會查照辦理在案茲悉該會正會長接函後已轉知各業領袖通告各商家如有遺漏未貼或並貼未足數者應卽赴會領證俾至派員檢查時可將所領證據交予驗看證明以免處罰 
[揚州]  
　　兵士衝突揚郡駐防七十六旅長張仁奎昨日（十六）在三義閣永寗泉沐浴適定武軍之兵士亦在該處張旅長之護兵以旅長正在浴室間令定武軍兵士稍待該兵士不允致起衝突而緝私軍隊亦有人在洗澡以旅長護兵不應如是向之詰責旋爲旅長知悉卽將護兵申斥後定武軍蕭營長亦聞其事卽往旅　致謝 
　　大批銅元運揚揚州各錢莊昨由（十六）泰興食岸口局運來銅元一萬八千串加之各莊存底尙多故錢價已漸鬆動 
　　催換典業憑證揚郡朱長齡等各公典前奉縣公署飭轉財政廳訓令各商按照新章繳納登錄稅各典商多未　辦昨（十六）又奉齊省長飭催速繳周知事奉令後即傳飭各典一體遵照矣 
[杭州]  
　　水利議事會成立有期浙西水利議事會由杭嘉湖三屬十五縣士紳組織而成除嘉興長興兩縣尙未據選送外餘均分别核准彙案加給委狀其設置地點因金衙莊原有議事廳房屋係臨時集議之處與常設機關不同將來兩浙士紳關於水利事項有聯合會議之舉仍須假該處集議故擬另撥官產充議事會房屋聞七月一日召集以後即定於七月十日舉行成立大會云 
　　請建湯蟄仙專祠前浙江都督湯壽潛氏逝世業由軍政各界開會追悼茲聞同鄉沈某等以湯氏當辛亥光復之時有功於浙維持秩序保護安寗不愧民國元勳是宜設立專祠以誌不忘並假定西湖公園左近購地建造聞已據情呈請楊督軍曁齊省長察核並請撥欵建造未識能邀准否 
[安慶]  
　　警察破獲盜案日前桐懷交界之金家灣地方忽有盜匪二三十人携帶快鎗明火執杖將金鈞衡家刧擄一空并傷斃金之孤子當由事主禀報桐城蔡知事勘騐後即派衛隊四處緝拿後有查玉亭孫民强二人潛匿省城東門內鐵佛菴地境經該處敬察偵知隨卽拿獲送交承審處訊供不諱確與上案有關刻已釘鐐收禁 
　　皖北又有蝻子發現皖北阜陽霍邱等縣前因天氣亢晴久旱不雨所有淮濱一帶多有蝻子發現隨由該兩縣知事督同保董竭力撲滅業已呈報公署幸近日大雨連朝當不至餘孽萌生矣 
[南昌]  
　　各商代表旋里贛省商務聯合會自開幕後各縣商會代表提議之事不下數十件逐一議决僅閱一星期即行閉會禮現在各代表以舊曆端節期近紛紛起程遄返矣 
　　瓷商請弛禁現洋出口贛省近因巿面現金缺乏銀根奇緊大爲恐慌羅財政廳長曾商由南昌商會及滙劃公所自行暫禁現洋出口昨有景德鎭商會忽電財政廳以據本鎭錢商報告省城禁止現洋出口殊形惶恐景鎭現正瓷商雲集之時所携帶欵項均屬申漢滙票由各錢莊赴省掉換現洋以資週轉且景鎭係屬省區應請變通辦理凡有由省運往景鎭之現洋查有景鎭商會及南潯商會執照即請准予放行云云羅廳長接電後已函致南昌總商會體察情形核議見復如果於巿面無甚窒碍他商不致藉口則即可由該會將轉運數目及行號名牌開單請由南昌總商會轉函到廳塡給護照以便稽查 
　　省城發現搶案省城內翠花街胡源興金舖於十三號傍晚時有兵士三人到店聲稱某旅長要換金鐲十對該店夥遂將金鐲交伊選擇詎兵士接鐲在手先佯作選擇狀繼即飛奔出店分向棉花市萬壽宮兩方面逃去店夥街隣及站崗警察分頭尾追及至塘　上水關橋口僅捉住王秀雲一名搜其身畔金鐲已不知去向僅在中途拾得抛落之金鐲一對其餘九對均無着落其餘兩兵已被逃脫所有破獲之王秀雲由警察帶往該管三區一分所訊究聞供係某團某營之正目署員戴星又會同軍官審問王堅不承認戴署員以事關重大即派長警押送警務處究辦 
雜評一 
[弄假成眞（一子）]  
　　前此議對德宣戰案謂雖宣戰必無戰事也其後獨立省紛紛進兵亦謂雖進兵必無戰事也今西南省之聯軍已發動而北方之人仍謂爲無戰事蓋料其未必實行舉兵也彼督軍團舉兵之意僅在恐嚇因之料人之舉兵亦僅恐嚇而止挾總統之命以勸止之當無不帖然服也故西南雖已躍躍欲動而北方之督軍猶藉其虛張之聲勢今日要求某條明日反對某事貪橫恣縱之心依然不稍歛戢殊不知用兵爲何如事而可以兒戲出之耶李純之急電謂此事已非空言所能和解蓋已知禍機之迫矣更觀西南方面之報告兵事上進行已日急一日彼以爲必無戰事者至此已悟弄假成眞否耶嗚呼 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[江蘇童子軍聯合會成立]  
　　江蘇省敎育會前據本省已辦童子軍學校請組織中華江蘇童子軍聯合會以謀統一該會以童子軍於養成青年道德有重要之關係歷届運動會場童子軍已表見能負責任之成效即邀集各校現辦童子軍諸君到會商榷此事並先組織審查會徵集各該校童子軍之願詞規律等詳細審查上月中旬審查完畢特開大會通過並推員草定會章於本月十七日下午二時開成立會各校代表到會者二十餘人即將會章逐項通過並議定於本暑假期內辦一童子軍研究會現擬將組織聯合會情形分呈敎育部齊省長請予備案並通告各縣敎育會照辦茲將會章錄後 
　　第一章定名 
　　第一條本會由中華江蘇各縣童子軍聯合會及童子軍團組織而成定名爲中華江蘇童子軍聯合會 
　　第二條本會以聯絡研究力謀童子軍之統一與進步爲宗旨　　第三章入會手續 
　　第三條各縣童子軍聯合會加入本會時須將該會成立年月日會內職員與童子軍團名册及一切詳細章程報告本會經本會審查承認後即予註册並給各種證書 
　　第四條未曾組織聯合會之各縣其童子軍團直接加入本會時須在該團成立三月以後並將該團名册與一切組織方法詳細報告本會經本會派員調查如確係辦有成績並能繼續進行者應即承認註册並給各種證書 
　　第四章職員及其權限 
　　第五條本會設會長一人副會長一人幹事十人編輯員四人調查員考騐員無定額書記二人會計一人 
　　第六條各職員之權限列舉如左（甲）會長有審查承認各縣童子軍聯合會及童子軍團發給各種證書徽章委任考驗員考試課程優級及補充課課程）督促各員辦事及理行一切規定事務之權（乙）副會長輔助會長理行一切事務（丙）幹事受會長之指揮理行一切規定之事務（丁）編輯員編輯童子軍雜誌及關於童子軍之參考書（戊）調查員調查各地童子軍狀况或會長特别委託之事（己）考驗員受會長之委託考驗童子軍隊員修畢優級與補充課課程（庚）書記任通信報告記錄書寫印刷等事（辛）會計司經濟出納及編制預算决算等事 
　　第七條各職員均係義務職會長以下辦事稱職者任滿後由會長授以名譽證書 
　　第五章選舉及任期 
　　第八條會長副會長幹事由入會各縣童子軍聯合會及童子軍團各派代表到會選舉其所派代表之人數童子軍聯合會準會內之團數其他童子軍團每團一人 
　　第九條調查員除各縣已有聯合會者得以不設外每縣得置二人或四人由各縣童子軍團推舉經幹事會承認後即由會長委任之 
　　第十條考驗員編輯員及書記會計均由會長委任惟須得幹事會之同意 
　　第十一條各職員任期一年一任連舉者得連任 
　　第六章事業 
　　第十二條本會應辦事業列舉如左（甲）統一各團編制敎程及服裝旗章（乙）審定童子軍團職員隊員各種資格授以證書及徽章（丙）考核童子軍職員隊員功績授以褒章（丁）定期舉行童子軍會操（戊）發刊雜誌編譯童子軍參考書（己聯絡國內外童子軍團體）（庚）其他應辦事項 
　　第七章經費 
　　第十三條本會經費由入會之各縣童子軍聯合會及童子軍團合力擔任聯合會年納收入會費十分之一童子軍團年納會費二元 
　　第十四如有特别用欵經幹事會通過後得臨時募集 
　　第八章會所及開會期 
　　第二十五條事務所暫設於省敎育會 
　　第十六條於每年八月開常會一次由各縣聯合會及童子軍團推舉代表到會選舉職員制定各種大網並通過預算决算 
　　第十七條間月開幹事會一次由會長主席討論會中一切進行及答覆等事宜會長缺席由副會長主席會長副會長同時缺席從幹事中推舉一人爲臨時主席 
　　第十八條如有特别事故須徵集多數之意見者經幹事員會通過後得由會長通函徵集意見或開臨時會 
　　第九章附則 
　　第十九條本章程如有應行修改之處得於常會時提出集議修改之 
[最近之金融調查]  
　　邇來江皖浙繭巿雖已收束而杭嘉湖之新絲又届上巿是以連日本埠洋釐又略增漲至日來現銀進出仍出口多於進口故鎊價與大條有增無減茲調查上星期六（即十六號）滙豐銀行裝赴葛里葛答大條銀四百七十七條寗銀五十七萬兩花旗銀行亦裝赴該埠寳銀十一萬兩東方銀行裝往安南墨洋三十五萬元中國銀行裝赴南京銀七萬兩是日進口者計中國銀行從南京來洋十萬元客帮從天津來洋六萬元又烟台來洋四萬元星期一（昨日）中國銀行由南京來洋二十萬元又裝去銀十四萬兩絲帮裝往湖州龍洋二十萬元又嘉興二十萬元南潯十萬元 
[國會議員紛紛來滬]  
　　自下令解散國會後參衆兩院議員紛紛南下已到滬者計逹百餘人內有多數已遄回各省原籍其留滬者尙有四五十人均赴法租界愷自爾路兩院議員通訊處簽名報到 
[軍隊分任防務]  
　　松滬護軍使盧永祥因解散國會後謠諑繁興昨特令由上海防守司令王如見酌派軍隊至龍華斜橋及兵工廠附近各處嚴加防範王司令即與三十七三十八兩團陳馬兩團長議定兵工廠附近歸三十八團各營擔任防範斜橋至西栅欄一帶由三十七團第三營防護斜橋日暉港以西至龍華一帶責成三十九團各營防範並派三十八團十二連步兵分駐浦東保護火藥庫昨已由王旅長將籌畫防務呈復虜盧護軍使查照矣 
[警察嚴密巡防]  
　　淞滬警察徐廳長因本埠謠言四起令飭各區署所隊對於地方防務務須注意其輪埠各碼頭更應嚴重防範並派遊巡保安騎巡等隊每夜分赴各處街巷巡邏更派偵緝隊士暗中查察各處地方來往行人有無挾帶危險物品如有形跡可疑應即搜查或扣留詰究一面又諭所屬各署所警正佐每晚自六時爲始於門崗上各派雙崗從嚴守衛 
[軍警所得之福建消息]  
　　日昨外間傳閩省有不靖消息本埠軍警各機關即去電探詢茲聞已得復電大致謂福建現頗安靖李督軍並無出走之事云云 
[倪嗣冲之通電]  
本埠某機關昨接蚌埠倪嗣冲通電云本日致雲南唐督軍電文曰雲南唐督軍鑒讀佳電所云意見雖殊愛國則一敬聞命矣惟川人函電紛馳以屢受外軍蹂躪有不可終日之勢尙望我公稍加哀憐一視同仁則國民受賜多矣至於政局應如何解决馮副座與張紹帥李仲老已有相當之主持謹以奉聞倪嗣冲印特聞 
[公廨第四次預審洪述祖]  
　　暗殺前農林總長宋敎仁案內之要證洪述祖（即洪蔭芝化名恒如初又名張皎厂）由公共公廨三次預審詳情屢紀前報昨日午後由廨續訊西探目泮林士將洪解案原告代表馬斯德甘味露中央政府代表梅華銓被告代表禮明畢士華各律師均到堂候示工部局代表牛門律師上海地方檢察廳長林炳勳亦到堂觀審至二時半王崧生襄讞會同美博副領事升座刑庭先據原告代表馬斯德律師譯稱案內各項文件請求作爲證據並請准予再向承辦宋案之總西探目阿姆斯脫郎盤詰數語卽據被告代表禮明律師起而聲稱原告律師請求一層敝律師極爲反對並稱原告前因檢查證據已由貴公堂另行訂期開審時原告將各種證據呈案今日敝律師到堂均照律師規則辦理等語復據馬律師聲稱另有各種文件俟查明再行聲訴至於被告與應桂馨親筆往來信函以及電報中之字句被告均牽涉在內如果公堂允准附案之文件作爲證據必須照貴公堂第一次預審時梅律師之請求將洪引渡况此項文件以及各種函電均在應桂馨家搜出訊理應桂馨時已經公堂附入卷內作爲證據由前次陪審應案之領事簽字編列號碼送由檢察廳轉送交涉公署保存鐵箱之中現由秘書員送到公堂須請堂上注意今天係屬預審並非正式開庭故原告將各種證據呈案證明即須將洪引渡內地法庭審理前　被告律師引用英美法律雖無錯悞然祇合於尋常案件之作用公堂如深信此種證據文件確係應桂馨家抄出並無錯件應請將函電等件附入本案作爲證據至於被告否認此項證據日後尙有機會可以辯護云云至此美領博君與馬律師互相問答之下復據馬律師譯稱堂上云被告在青島有案敝律師並未見過應請俟有機會再行考查云云卽據禮明律師聲稱原告方面說了許多言詞並無確實證據呈出他的宗旨第一層欲指明被告實有其事第二層要求公堂將被告引渡內地法庭定罪以爲公堂可以深信現堂上不以爲然他祇云無可辦理殊不知英公堂預審案件自有一定章程無論英美各國公堂以及上級機關均須嚴守此項規則以便訊問原告口供而原告律師不照此項規定章程辦理祗云如何確實應請堂上將案註銷公堂如無偏袒須請根據法律解决等語中西官會商之下以本案現在應先將信函證明再行檢查電報遂判洪述祖交捕帶回還押候禮拜二（即今日）午後續訊 
[隔牆抛擲炸彈續紀]  
九畝地中華里鎭江人金姓家被人在後弄牆外抛入炸彈炸燬門窗牆壁數處後經遊巡第二隊拘獲嫌疑人一名解送警廳發交司法科訊究等情已誌昨報茲悉被拘者爲孔振秋係安徽人昨由徐廳長面諭劉科長對於是案須澈底根究盡法懲治劉君卽於午後親提到案反覆研詰聞孔仍不承認云 
[第五批赴法華工放洋有期]  
　　道信洋行代理法人招募第五批華工業已錄取一百九十餘名現在盧家灣工廠練習手藝曾經該行電致法國招工局迅飭法郵船駛滬以便放洋赴法昨接法國招工局呂的而氏來電謂法郵船阿力士（譯音）號業已由法來華大約本月杪可抵上海現在法國各廠需用工匠甚亟該郵船抵滬後應令第五批華工卽行放洋云云道信洋行接電後卽與法工程師陶履德之代表辦而古牛商定第五批華工准於下月十號由滬出發已由該行華總理梁耀卿傳知各工頭轉告各工匠知照矣 
[道署行將遷移]  
　　滬海王道尹以本署房屋不敷辦公且向係租賃每年租金甚巨現爲節省經費起見查有滬南海運局房屋一所空閒無用擬略加修葺作爲道署辦公之所以公產作公用每年節省經費甚多業已據情呈奉馮督軍齊省長核准不日興工修葺一俟工竣即須遷入 
[端節賬提早收束]  
　　本埠米麥油餅各業以節届端陽來往各賬例須結束且近日銀根尙未鬆動故各行號已於昨日起將躉批零拆略加收束以便提早結賬前昨兩日油荳餅業買賣薈萃之采菽堂雖照常上巿並未有所交易而米業自昨日起凡米店向行家購米亦須一律現洋云 
[兩路旅行指南編訂告竣]  
　　滬寗滬杭甬路局前奉交通部令開查歐美各國鐵路例有旅行指南等書以導行者舉凡沿途名勝以及車務人事等所關莫不鴻纎畢舉一目了然故彼都人士以鐵路旅行爲一極愉快之事我國國有鐵路事業逐漸推廣而已刊之旅行指南祗有京奉京漢津浦京綏株萍五路其體裁又復未能畫一且無通用之英文於外人甚不適用本部爲便利行人起見擬搜集各路旅行指南總編一帙其文字華英並用名曰全國鐵路旅行指南惟無統一格式則將來彙訂殊費手續茲將各路已成之書詳加檢閱以京綏路所刊行者較爲詳晰大小最爲合式除將該書發交一册以爲樣本外合亟令行該局先將通車各段鐵路刊布旅行指南仿照京綏格式編製迅速送部爲要此令等因業經局長於局員中遴派主任員司分别編撰茲已將全書告成名爲滬寗滬杭甬旅行指南內附有自杭至寗沿路各種名勝影片加以詮註大致仿照京綏路格式辦理聞已於日前呈部核閱以便彙訂全國旅行指南云 
[預審勸業場拘獲之嫌疑人]  
　　本月六日有湖北人劉紹良（即唐祈生綽號小湖北）受人唆使將恐嚇信函送至滬城勸業場旋在該場三層樓上爲游巡隊郝隊長拘送警廳發交司法科經劉科長研訊後以案涉刑事禀明徐廳長於前日備文飭警將劉送至地方廳請辦一面仍着偵緝隊士偵查唆使之人到案究懲在案昨日午後地方廳沈檢察官將劉提案預審良久判令嚴加收押候起訴審判廳訊明公判 
[南洋商業公學之宴會]  
　　本埠南洋商業公學校長吳衡之於十七號晚設筵春江樓邀集官商爲職業敎育之討論與會者爲王芷颺道尹朱鼎青交涉員先施公司總理歐鸞生馬應彪二君永安公司總理郭樂君粵漢鐵路分局總理石伯原君東亞採辦國貨公司總理陳耀卿君康成酒廠總理盧星階君工商研究會謝復初謝蘅牕沈邁士李惺庵四君及該校敎員林齊恩君等一時觥籌交錯談論甚歡云 
[水產學校招收預科生]  
　　上海縣知事接省長公署訓令云據省立水產學校校長呈稱案查本校學則每届學生開始之前凡具有高等小學畢業成績在甲乙等者得由縣公署或縣敎育會證明送入本校肄業現届招收第六届預科學生除登報招考並函知各縣照章保送代行公布招生布告外備文呈請鑒核迅賜令行各縣一體遵照如有上項學生八月十號以前保送來校等情並抄粘布告前來據此合行令仰各該縣知事遵照如有合格學生志願肄業該校應早日備文保送毋使額滿見遺此令 
[警廳保護露天學校]  
　　通俗宣講社附設露天學校於大東門火神廟中區通俗宣講所內已有半月每星期日及星期二五午後四時至六時授以簡易書算專收工人商販不收學費並給書籍開辦以來學生雖不甚發逹而遇暴雨炎熱敎員學生皆勤懇到校未嘗間輟惟是處係熱鬧之地游民頑童往往入內滋擾有妨敎務爰由該社袁君等呈請淞滬警察廳給示保護並派警隨時照料以維秩序昨徐廳長發給簡示云開設露天學校原爲失學貧民學成簡易書算將來容易謀生諭爾閒雜人等不准滋擾侵凌倘敢故意違犯定即拘罰示懲 
[英文夜館推廣學額]  
　　城內九畝地青蓮路進益學校附設之英文夜館爲張更生君所創辦於今半載求學者頗形擁擠茲擬於第二學期（陰曆五月初八晚開課）添聘敎員推廣學額有志英文者可前往報告 
[再誌武昌高等師範生之旅行]  
　　武昌國立高等師範學校敎務主任姚明煇敎員王海鑄助理員范熙浩率同歷史地理部學生四十人旅行江浙已於蟲有到滬經紀前報茲悉此次蒞滬先謁見康南海沈子培章乙山李梅庵諸先生暢領訓誨並導往各校參觀姚君係東木先生之咨嗣于敎育界久已著名王君曾留學日本高等師範畢業兩君來滬後各學會咸表歡迎如古學保存會廣倉學會地理敎科研究會擁護孔敎會等連日欵待頗爲歡洽昨東木先生在靜安寺天下第六泉訓話并由錢唐張孟劬睢寗姬佛陀及擁護孔敎會代表張旭初諸君演講今日由姚王兩君率同諸生專謁咸同間大道學家劉融齋大經學家鍾子勤二氏之祠聞明日將往杭州兪樓拜曲園老人圖像至江蘇五屬圖書館及倉聖明智大學均已前往參觀矣 
[縣敎育會定期開新職員會]  
　　上海縣敎育會於本月十七日在公共體育場開選舉會吳馨賈豐臻當選爲正副會長李家鄴等二十四人當選爲評議員已誌昨報茲悉該會决定於本月二十一日星期四開新職員會籌議一切事宜昨已通告各當選人請爲届時蒞議矣 
[德僑請給旅行護照]  
　　德婦專順携子由廣州來滬赴北戴河德商阿而得日內擬由津浦火車赴北德婦阿而得携子擬赴牯嶺均由交涉署附設之臨時檢查所分别給予旅行護照并電京師警察總廳九江交涉公署等處一併保護一面函知和國總領事查照 
[絲繭總公所與黃協理往來信函]  
　　絲繭總公所接協理黃晋紳自皖來函云現往皖省各屬調查繭行繭灶等事以備公所入册備查計查得青陽貴池銅陵涇縣南陵等處共有繭行四十二家繭灶二百八十四具其餘郎溪宣城等縣因路途較遠一時不及約一二日內即當前往調查容俟查明再行續布 
　　又該所昨致黃協理函云請將今届皖省十四縣屬之新老繭行究有多少並將蠶繭如何各屬開盤收價幾何何時停秤總共收繭若干詳細實地調查列表送滬以便與上年比較而資查考 
[補錄請給工商研究會匾額之呈文]  
　　本埠工商研究會由黎總統頒奬匾額曾誌前報茲將全國商會聯合會代呈原文補錄於後（全國商會聯合會代上海工商研 
 
 
 

Page 11

 
 
　會請頒匾額呈大總統文）謹呈者竊查四月十九日據上海工商研究會長謝復初函稱上海工商研究會自去年成立以來對於工商事宜不敢稍懈出工商雜誌報以發揚國產設國貨陳列所以振興工藝開南洋商業公學校以造就商業人材辦工業化學講習所以傳授化學工業派南洋調查員以考察工商並與華僑通聲氣推廣海外貿易及勸僑商回國採辦國貨着着進行頗著成效用特函懇據情呈請大總統賞賜上海工商研究會匾額以增光榮而昭激勸等情到會查該研究會提倡工商組織會務以華僑經驗之實學植內地工商之人才且於滬濱巨埠興學勸工溝通國內外商民感情樹立我中華實業正鵠願力旣宏成效素著擬懇賞頒匾額以昭奬勸而勵來茲理合據情呈請大總統鑒核施行 
[檢發權度標準器]  
　　上海南北兩商會昨接上海縣公署公函云案奉江蘇省長齊訓令內開准農商部咨開案查本部辦理統一權度事宜節經擬具推行辦法呈奉批准先從京師巿着手施行現在京師巿內所用舊器業經分期收集一律更換新器此後逐漸推廣以次及於各省區縣治以期普及全國便利商民茲先檢齊權度標準器全份連同價目表等咨送查收備用並希將原價如數繳部一面即希分行所屬曁各商會知照以便商民等因並附標準器一份價目表一張證書三張准此除留存並咨復外合行抄錄價目表令仰該知事即便遵照公布商民以重權度等因奉此相應抄錄價目表函逹貴會卽希查照 
　　附錄標準器價目表（一）度器甲乙二種並用一尺長銅尺一根連盒價四元（二）量器甲種一升鋼升一個連盒並玻璃槪一塊價十元乙種一公升銅升一個連盒並玻璃槪一塊價十元（三）法馬甲種五十兩至五分銅製二分至五毫鉛製法馬一盒（凡逢二十兩二兩二錢二分二釐之法馬各二個）價三十元乙種一公斤至一公分銅製五百公絲至十公絲鉛製法馬一盒（凡逢二百公分二十公分二公分二百公絲二十公絲之法馬各二個）價二十五元全份標準器統共七十九元 
[烟酒稅均歸公賣局徵收]  
　　上海稅務總公所高所長查接管卷內有烟酒產銷稅奉江蘇財政廳長訓令應歸江蘇第二區烟酒公賣局徵收茲又奉烟酒公賣省局長商令飭前因當卽遵照定於陽曆六月末日爲止自七月一日起即移併該分局收管稽徵其烟酒牌照稅一項亦經上海縣公署奉令移歸該分局接收辦理矣 
[閘北自來水亟宜整頓]  
　　閘北各居户因水電公司出水不清商請整頓未以有效昨特函懇閘北衛生科出而干涉以重衛生惟函中字句有欠妥之處姑照錄之以存其眞原函曰衛生科先生大鑒謹啓者閘北居户食水向用閘北中國水電公司自來水近數月自來水渾濁異常初以爲該廠收拾水池暫時之計不料遷延日久依然渾濁不堪日來更甚今日各居户所放出之水無異泥漿羣向水電公司以電詰問該公司一味飾詞搪塞然日久飮食此種泥水與衛生大有關碍貴科係保衛生之所用具公函上訴緣敝居民屢訴該公司無效乞貴科嚴重責問該廠速爲設法清潔俾地方居民不致疾病叢生皆出自貴科長所賜不勝感禱之至因居民等日用飲食舍自來水外别無他法萬不得已上凟清聽務祈與該廠嚴重交涉想貴科長愼重衛生必能俯順民情也再者近數月來水內出有多足之虫想與衛生亦有關礙用特附陳閘北衆居户公叩 
　　又聞四區姚警正近查悉閘北自來水廠出水混濁關係居民衛生除函知該廠責令趕速整頓外一面傳諭茶館飯店等着各預備水缸將放出之水用明礬濾清方准售賣並派長警挨户查驗以重衛生 
[小麥因雨受損]  
　　連日陰雨連綿浦東一帶低窪之處已成澤國行人頗稱不便據老於農事者言田間秧苗於此時得雨頗爲有益惟現値小麥登場之際經此連朝陰雨勢將霉爛生芽云 
[招領揚州男孩]  
　　淞滬警察廳昨發傳單云爲招領事案據五區一分駐所呈稱竊於本月十三日夜據巡警陳燕春在差查獲迷路幼孩張厚基一口前來訊據年十二歲揚州人有兄名張永貴在上海四馬路南貨店執事因被繼母逐出由原籍來申尋兄不遇致遭迷路等語當經派警至四馬路一帶查傳張永貴迄未查獲理合解送鈞廳仰乞核辦等情據此除將該幼孩送新普育堂留養外合亟通傳招領仰該迷路孩張厚基家屬迅卽前往新普育堂認碩可也 
[流氓拐匿婦女]  
　　龍華鎭迤南曹家橋流氓孫高生近將現年二十一歲之崇明沙浪婦人史阿妹誘藏家中連日商之同黨王小弟吳志高李林根等希圖販賣事爲曹行鄉第三區警署訪悉前日派警前往將孫等四人及史阿妹一併拘解到署申送地方警察事務所轉送地方廳請究午後經檢察官預審之下判孫王吳李分别收押史阿妹留候查傳家屬來案再行訊核 
[請究拐案共同犯]  
　　浦東爛泥渡碼頭小工揚州人韓六葉子於上月間將鄰人孟魯孝之妻張氏拐匿揚州地方經孟具禀官廳請求移提究辦已誌前報昨日孟又赴三區管署報告謂伊妻張氏被拐案內尙有共同犯高吉喜衛老五管學盧等三名現衛已逃往揚州高管二人住在松盛醬園弄某號屋內請求提究等語署員諭候飭警傳案訊辦 
[嚇詐尋差門路]  
　　聞九畝地某影戲園近日屢接匿名信函恐嚇圖詐該園主以近來生涯寂寞况成本祇有二千餘元而投函者要索至三千金之鉅是以粘貼復函大致謂如蒙青睞願甘全園奉送云云若輩見之知難要挾亦無可如何而已 
[禁止途中調車]  
　　淞滬警察第三區署長余炳文因人力車夫往往拖至今途調換車輛乘間竊取坐客物件故於日昨發出布告略謂黃包車夫在途倒車有干例禁雖屬車夫性情懶惰究有意圖竊取乘客物件各該車夫志存叵測若不嚴行取締何足以靖刁風本署長爲保護乘客起見特此佈告以後各乘車旅客如遇黃包車夫在途要挾倒車速即告明崗警以便究辦並飭崗警隨時嚴查倘有黃包車夫在途倒班及要挾乘客倒車等事應即帶署嚴加懲辦决不姑寬 
[已歇用人之纒擾]  
　　寓居新閘愛文義路五十九號門牌前清候補知縣蜀人尹恒啓指控已歇用人楊天成糾黨三人嚇詐洋二百元等情昨由捕房將楊拘解公共公廨請究原告延律師上堂訴稱被告糾黨來家希圖嚇詐請爲訊究訊之被告供稱此事實由趙金生起意求宥兪襄讞商之英白副領事以楊不應糾黨嚇詐判押西牢九月以儆 
[泥船被撞沉没]  
　　某輪船前日開駛出口經過鴻升碼頭適該浦邊停有駁船一艘滿載爛泥無人看管致被該輪後梢碰撞沉没昨經該船户得悉赴海關水巡捕房報請備案一面雇熟諳水性之人入浦將船內爛泥挖出以便船身浮起 
[好心反被嫌疑]  
　　安徽人張鶴年於本月十一號在新閘路被某號汽車撞倒碾傷頭額由捕車送仁濟醫院醫治無效身死後由同鄉人許金山向該汽車主索給棺殮費洋三十元代爲棺殮茲經死者之叔張鐵安得悉以死者身畔尙有現洋五十元被許取去控由新閘捕房昨派包探將許拘解公共公廨請究據張鐵安投訴因女兒患病故命胞姪鶴年伴同來滬就醫詎鶴年突遭慘斃曾給伊醫費洋五十元諒爲被告取去請求訊究並由仁濟醫院西崽張根生投案證明死者到醫院時見其床上有一小包被許取去惟不知內藏何物訊之許金山與死者相識故代爲買棺收殮未得分文求察中西官以原告所控證據不足遂判將案註銷被告開釋 
[電車線忽然中斷]  
　　前日下午三時法租界寗波路同仁輔元分堂前電車上行車電綫忽然斷下當經巡街捕查見攔阻行人往來故未傷人旋即報告捕房由電話轉告該公司即飭機匠到場將綫提起修理閱一小時即行竣工照常交通 
[硬借銀錢之兇劇]  
北新涇鄉民沈竹香沈阿美兄弟二人前日在長生巷朱錫卿茶館內吃茶忽有素不相識之陳少春向二人沈借貸銀錢沈等不允被陳持刀戳傷竹香手臂阿美頭部並搗毀茶館內物件由四區四分所長警將陳拘解閘北司法科押候訊辦 
[無力償債之怨忿]  
　　住居虹口百老滙路之江北人周彩生因被人逼索欠洋無力應付於前晚在該處五百零五號屋內潛吞生烟圖盡幸經隣人覺察報由三百五十二號華捕車入捕房禀明捕頭將周送院醫治候愈再核 
[借欵限期繳還]  
　　金貴至法公堂控稱張鶴芝前向商人抵借洋三十四元立有借據爲憑向索恃蠻不付請求訊追等情訊之張供認欠洋屬實惟前已還過洋十餘元因無力籌措請求寬限料理聶讞員判張交尋常保出外限一月還洋 
[房客被友拖累]  
　　畢子璋至法公堂控稱房客蔡籖吾虧欠租洋四十四元向索不付一味推諉請求訊追蔡供此房係與朋友某甲合居今友已逃避致將民人拘案實被拖累求察聶讞員判蔡交尋常保出外限十四天還洋 
[大經毛巾廠股東之陳訴]  
　　和記號主周少雲前至法公堂控稱上年正月間曾代大經毛巾廠墊本交易係由該廠經理徐履琴經手自該廠停閉後通盤核計除去别項往來外共墊貨銀六百二十八兩九錢向索推諉請求訊追等情中西讞員因徐履琴供詞遊移着將簿據呈案察核判徐如數押追嗣因挺押不理着將該廠發封備抵後又由周少雲投稱今有該廠股東楊信卿出楊向商人商勸還洋七百元作爲了結由楊先付洋四百元餘約十天交清由商人禀明地方廳故未往封詎到期向索餘洋推諉不付詰向股東楊信卿訊追楊信卿投稱前由徐之老母迭至商人處懇情囑代設法商人因憐徐母年邁故向原告商勸還洋七百元商人先行墊付四百元尙有三百元須由徐之老母籌措况廠中賬目實被徐履琴舞弊請察中西官判着楊信卿邀同各股東到案詰訊並諭周少雲將前收之洋四百元呈案聽候察核在案昨又傳訊楊信卿聲稱股東楊鳳山陳松林均已邀到尙有未到之股東由江一南爲代表今將股單呈請察閱並稱徐履琴前向周少雲訂立墊本合同計銀一千五百兩後墊至一千一百兩卽行停止况廠在去年五月間閉歇八月間由徐將存貨售去所得之銀亦交於和記並有毛巾一千餘打送至和記有回單爲憑後因周墊款不足由商人向某莊另立五百兩之往來摺一扣詎亦被徐交與和記支用銀三百兩業由商人察出徐種種舞弊亦請訊究中西官會商之下判徐　押候再覆訊核辦 
[柴炭行夥賭博受罰]  
　　南巿鹽碼頭洪利柴炭行近因日夜抹牌有違警章被人密報第一區警署由董警正派警前往將購博之行夥洪國議等四人連同賭具一併帶署問明屬實飭各罰洋四元充公賭具銷毀 
[果否出於孝思]  
　　浦東人沈阿金前日在愛而近路小菜場葉阿毛肉攤上攫取猪腿一只圖逃被探追獲昨解公共公廨經中西官訊據沈供實因母病無錢延醫所致中西官以沈不應强攫判押西牢三月以儆 
[攔攫女工金圈]  
　　西門外打浦橋南華界毛家宅附近久成絲廠昨午放工各女工相率回家行至新橋堍忽來匪徒阿金等三名上前將三女工攔住攫取耳上金圈五只飛步奔跑該女工等大聲喊捕適法捕房安南巡捕巡查到此將阿金一名追獲餘均逸去抄其身畔並無贓物該捕將阿金解送捕房詰得事出內地着送該管警區訊辦 
[禁錮攫物匪徒]  
　　匪徒錢金甫前日在虹口吳淞路弄內攫取夏陳氏値洋十二元之金戒圖逃氏即鳴捕將錢追獲昨解公共公廨經王襄讞會同英卓副領事訊明判錢押西牢九月以儆又陳陸氏指控王阿三前日午後在愛多亞路攫取値洋一百六十四元之珠花一朶逃逸等情昨由捕房將王拘解公共公廨經中西官訊供屬實判王押西牢三月贓交原主領回 
[水偵探緝獲竊賊]  
　　水巡捕房探目何阿春緝獲竊賊馬永貴詰據供稱同黨共有四人日前曾串竊各船廠鉛絲數百磅此項贓物現藏埋於其昌棧後面空地中等語該探據情禀明梅捕頭押同該竊犯前往指點將贓起存捕房昨午捕頭諭飭將馬押送地檢廳訊辦 
[偸竊黃包車照會]  
　　滙芳公司洋人至法公堂控被張阿四竊取黃包車照會一張刮去號碼祗留洋文四四兩字將該照會售於王露桂得洋一元一角今將張王兩人扭案請究訊之張阿四供認竊取後售與王露桂得洋七角是實王露桂供商人抵有黃包車一輛每日出租該照會係由張阿四持來求售商人不知竊來故敢收買求宥中西官判張押兩月王露桂有意收買竊贓着押三月王之黃包車一輛拍賣充公 
[磁花瓶查係竊贓]  
　　哈爾濱捕房二百十七號三道頭華捕前晚在東有恒路橋堍搜檢行人之時見有甬人榮仁寶擄磁花瓶一只倉皇奔走形迹可疑當即將榮帶入捕房禀明捕頭飭探周阿金查得此項花瓶係在舟山路九十號門牌兪炳樵家竊來捕頭遂飭將榮押候解廨訊懲 
[竊賊乘間攫物]  
　　竊賊徐有錦於昨晨乘北四川路七百零一號門牌某肉莊夥王寶卿洗衣之際突然入內將錢桶水烟袋等物攫取圖逃被一百七十一號三道頭華捕查見帮同追獲連贓帶入捕房經捕頭詰 
悉前情飭即將徐押候解送公共公廨究辦 
[絨衣褲來歷不明]  
　　崇明船户張成祥陳阿二前日在虹口兆豐碼頭携有絨衣褲十餘套被包探徐申慶查見以其形跡可疑向之詰問不能指明來歷當被一併拘入捕房昨解公共公廨經中西官訊供支吾判張陳各押一月贓存捕房候失主認領 
[押店夥指控行竊]  
　　吳淞路一百十三號門牌押店夥翁阿寶指控陳正坤張華亭串竊銀鐲等情昨由捕房將陳張兩人一併拘解公共公廨經中西官訊供屬實判各押西牢九月示儆 
[竊案證據不足]  
　　南京路福利公司西人控侍者陳金生竊取値洋二十餘元之雨衣一件藏於坑厠中昨由捕房將陳拘解公共公廨請究原告西人偕看門印人上堂訴明前情訊之陳延侯魯公律師到堂代辯否認行竊中西官以原告所控證據不足會判將案註銷被告開釋 
[道尹公署批示四則]  
　　張振元呈訴警察所長施應奎濫用刑訊由據呈警佐施應奎濫用刑訊究有何人見證已嫌含混至被害人樊慶仁何以不即依法起訴殊爲不解姑候訓令崇明縣知事查明依法辦理具報核奪此批 
　　楊彝訓呈訴不服松江縣堂諭張四火佃田由呈悉所稱松邑習慣佃户更易一任業主之支配如果實情該民令張四火退佃自無不可照准之理何以縣斷必令張四火加租殊爲不解究竟張四火對於承種該民之田有無永佃之權該縣判决加租是否依據當地習慣候訓令松江縣知事查照具復核奪此批 
　　愛華皂廠股份有限公司爲預防假冒懇請給示諭禁由呈悉已發給佈告保護矣仰卽知照此批 
　　靜安寺僧人眞信呈爲越界佔地籲請禁阻由所呈是否屬實候姑訓令會丈局查明具復核奪此批 
[工巡捐局批示兩則]  
　　胡王氏呈路線請照原定規劃由禀悉查喬家浜舊有房屋前面臨街後面靠河與此次規定兩面街道形式正復相同至原有屋基自一丈四五尺至三丈不等現經劃定祗補屋基闊處三丈餘狹處亦有一丈五尺建造房屋綽有餘裕所稱四無倚靠易於坍毀各節實屬飾詞聳聽該處房屋並非該氏一人之產呈內混稱氏等屋十間而具名僅該氏一人顯係好事之徒從中唆使該氏恃邁出頭希圖阻擾情殊可惡開闢道路便利交通地價增漲實於業户有極大利益該氏何不思之甚耶着即遵照批指毋庸多凟切切此批 
　　沈鳳翔呈請免改路線由呈圖均悉查永興橋北堍東首啣接西首轉灣之處形勢過窄車輛往來不免衝撞爰將路線改正以利交通該業户原築竹笆本係佔出浜基丈餘有水關舊石可證即無改動路線之事亦須依界收讓着將原築竹笆於三日內自行拆讓倘再逾限由局派匠代拆毋再遷延自誤切切圖存 
[誌謝]  
　　滬江大學訂於六月二十三日舉行預科畢業請交涉員朱鼎青君及余日章君演說給憑東吳第二中學訂於二十九日舉行二次畢業亦請朱交涉員演說昨日均承柬邀參觀書此誌謝 
中華職業敎育社通訊 
[考察上海普益習藝所記]  
　　普益習藝所含有徒弟學校性質其經費出自上海巿月需銀一千三四百圓主任爲張逸槎君副主任爲臧廉遜君所習科目分陶磁科竹器科籐器科木工料鐵器科製樣科圖畫科寫眞科織地毯科泥土工料軍樂科來學之生徒視其性質爲之分配科目人習一科亦有兼習兩科者但居少數耳畢業以三年爲期現有生徒一百三十餘人年齡最大者二十歲左右最小者十二三歲其中程度不一有小學畢業者有尙未識字者因其程度不齊此所以施敎者頗有所困難也入所習藝者除額外生酌收膳費外額內生槪不收費其習藝時間上午六時三十分至十二時下午一時至六時三十分每日除工作外日間課國文二小時夜間課英文二小時惜上課者僅限於少數人未能普及全所生徒此則不無缺憾也果能一律施以敎育則其嘉惠於青年子弟者寗可量耶出品以陶磁爲最佳泥沙來自宜興敎員以宜興陶工充之先令生徒研沙椎泥使之融和柔軟次則製胚入窰最後則外加以紬宜興陶器本樸素者多今加以五色之彩紬質細而色艷此則確能改良陶器者也其所製之仿古花瓶尤爲古雅可愛下墊之紅木架即由木工料自製因其有聯絡作用故其出品盆形精美耳次爲地毯原料以棉紗羊毛爲之用牛毛亦可惟牛毛不如羊毛之性柔耳先以毛彈之使熟次以毛紡成長線如以棉花紡成紗線然記者至該所參觀時見一職工正在紡牛毛其法與紡紗無異所用之搖車亦即舊式搖車也織時以紗爲經以毛爲緯花樣及寬狹可任意爲之聞新舞臺所用之地毯均由該所定織則其出品之優良亦可想見矣又次爲泥土工揑像頗能惟妙惟肖惜多兒童玩品有裨實用者少果能選擇歷史上之模範人物其事實足爲社會所矜式者一一爲之揑像是亦社會敎育之一助也該所之出品以陶器及籐器爲銷路最大木工及泥土工次之此外地毯等以用途有限銷售不暢然則社會之需要與否觀此亦可以瞭然矣 
來函 
[新康號來函]  
　　謹啓者殖邊銀行自去年停兌以來倐經一載長官旣不督促商會又不維持致吾商民隱痛至今無門可訴茲聞該銀行虧欠西班牙人存欵因由該國領事提出交涉已約定於六月中清償然外人之欵旣允清還華人之欵何能獨異爰即將情函請總商會援案轉咨交涉署迅飭該銀行將所欠華商欵項定期開兌責令答復詎迄逾多日未見影響或者總商會於此時局糾紛之會不遑顧及（按總商會已致函交涉公署原函登載昨報）因懇貴報仗義執言力爲援助務使該銀行幡然警悟速將鈔票等欵同一訂期開兌以維金融而蘇商困則感德無窮矣 
[周根源來函]  
　　敬啓者鄙人寄身華界日飲污水可見閘北水電公司腐敗已極茲緣事關公衆衛生不得不行設法以盡國民一份之天職特呈致該公司書一紙惜鄙人不文句讀間錯悞在所不免如蒙先生登入來函欄內無任感荷 
　　閘北水電公司鈞鑒謹啓者竊念貴公司創設以來已歷多載所瀘清水向與租界無異足證諸翁辦事之得法奈近日舍下龍頭所洩之水時常渾濁不堪直與污泥無異諒由地下導管碎裂黃泥漏入所致鄙人祇爲納捐者之一份何敢多事然念一輩小民寄身華界取水無方只得日飲此種污水實於衛生大有妨碍如果閘北一境因此污水竟至疫癘盛行則貴公司實屬咎有應得也故敢不揣冒昧函逹台端區區苦衷如蒙垂鑒急請派員前往調查將所有漏管盡行更換俾塞濁水之源并重公衆衛生之道幸甚幸甚 
雜評二 
[官辦事業之成績]  
　　飲料水污濁不特足爲人身康健之害且時有釀成疫癘之虞况敷設自來水之處居民固無河水可飲使水管溷濁飲之旣有害衛生不飲又别無取汲豈非厄人於絶境耶 
　　閘北水電廠前因水費增加收入沿用陰曆居民已多表示反對然使辦理認眞水源清潔用户雖受鉅費尙可强自慰藉乃反對加費之聲未絶而抗議濁水之事又至收入祇知取盈辦理日趨腐敗我國官營事業之無狀即此足槪其餘嗚呼今之稱兵者方以剷除民治伸長官權爲共同之目的官辦之成績縱極不良亦何能動當局者之聽哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[自由談人名對以紅樓夢人名爲偶] [  實秋]  
　　雲林烟橋梅儔補白罪我黑子雲鶴一民雪芹雨村藕官掃紅襲人青兒雪雁五兒瑞雪如我德才蓉芳瘦鶴白雲務實玉球彩霞可人智能芸香熙鳳碧月淨虛金釧病鳳老蘭德照燕賓仰山倚犀韵秋萼樓喜鸞佳蕙智通鶴仙如海佩鳳迎春藕榭芝芳瘦碧一鳴癯梅讓竹實秋蕙香嫣紅雙瑞嬌杏掃花元春 
[又　　不受酬] [  似春]  
　　罪我實秋瘦碧悲世黑子呆人蝶仙風蝶襲人元首小紅惜春青兒巧姐鶯兒雪雁王昌風雩非我玉球紫駿亞伯蓮儂巢父李貴晴雯可卿寳琴翠螺平兒薔官板兒棒月倦龍趙二烟橋馥蘭半儂韵秋鐵華迎春熙鳳焦大雨村香菱五兒探春金釧梅儔瘦鵑紅樹健入悟幻讓竹癡石莽漢葵官小鵲紫英豐兒淨虛嬌杏妙玉瘋僧似春如海 
[又（四）] [  寒松]  
　　瘦鵑頑鐵天父碧波呆人警衆讓竹小鵲寶玉賈母彩雲巧姐襲人賈蘭 
家庭常識 
　　斷銅以筆蘸昇汞水畫線於欲斷處折之立斷 
　　劃玻璃取錳（儀器館售）一粒磨其一邊使生尖峰即可劃玻璃其價遠廉於金剛石 
　　畜犬人家所畜之犬切不可飼以生肉否則皮毛皆脫 
　　老桂多不聞花如春夏二季以粥湯培之則入秋必茂 
　　夏季移樹移後每不活如植時多埋河底泥於根週則無論何樹均無不活[  孤舟]  
　　塞木器漏盛水之木器容易罅縫漏水可用破碎之廢棉布燒灰和生桐油調匀塞漏其牢固遠過於用桐油石灰 
　　中國燭光晦之原因中國蠟燭無不有實心之草莖直貫於中致燃時容易堆灰而滯油故常有光晦之虞不侫近曾思得一法先將燭倒持於手中再以齒咬住燭尾抽草莖而去之（按燭尾如留有寸許之草莖則用時便於燭台上插立）使祗留有卷曲之燈芯以便於燃若然則燃時必光明非常諸君盍一試之更願燭業者有以研究而變通之庶用者樂購不拘乎洋燭此亦挽回利權之一端[  讓竹]  
　　鷄腰（即鷄腎）味極鮮嫩可口湯製則以笋丁火腿丁鷄汁湯稍佐以火腿滷味更香美但色不免渾濁（故讌客僅用鷄汁取其清潔也）俟笋丁熟後將鷄腰洗淨大者以刀剖而爲二落鍋沸起即趕快起鍋（一二沸後卽皮厚味遜故宜速）又有醉鷄腰法以洗淨鷄腰在沸水內一度另以上上醬油佐以蔴油紹酒葱椒等分以沸水度過之鷄腰浸入數分鐘卽可供食味更鮮嫩無比（說明）生鷄腰須向閹鷄人定購（因酒菜館消用極繁）每兩價洋一角左右至賤時亦非五六分不辦此物聞他處皆不登食口閹鷄（俗名腰線）者即在鷄之腰部裂縫割取取出仍令本鷄吞食蓋被閹之鷄腰極細小閹者不甚注意若吾紹則其閹鷄手續係從糞門割取（名曰大線）顆粒較大故不令本鷄吞入例歸閹鷄人得去在彼積少成多可得善價而沽蓋亦吾紹之習慣也 
　　喜蛋係普通稱謂卽鷄之伏卵成雛在將成未成之際厥名有數種渾蛋也青蛋也（又有全青半青之分）活蛋也就中以鴨活蛋味最鮮美而價亦較昻生時每枚洋三分另（熟賣者價略增）其製法甚易以生蛋洗淨先以清水略煑繼用上好醬油略佐紹酒兼入茴香桂皮少許復將煑過之蛋放入量加清水煑數沸香美絶倫下酒最宜（說明）此種喜蛋皆由人工火逼而成火候一到亦能出雛與鷄伏卵而成者無以異所謂渾蛋僅數日間蛋黃初散毫無雛形全青則形體毛羽全具已將脫壳而出半青較全青略欠惟活蛋係扣足十八日形體具而毛未生體質極純潔鮮味亦最占優勝蓋不足十八日則形體未備鮮味亦欠過期則毛羽叢生咀嚼時粘連不爽殊不適口故食時當剥去皮毛[  喬孫]  
　　附告家庭常識第一集已於今日出版按號寄遞 
工業須知 
　　火漆製造法火漆一名封蠟用途甚廣密封嚴貯莫不恃之我國用者向爲外國輸入之口鮮有自製者而其製造甚簡所用原料亦皆我國自有之出產品法以白蠟黃蠟松香三物攙合融化加入色料力攪之傾入模型即成其量之略數則約爲松香四分白蠟（蜜蠟俗稱白蠟非也）四分黃蠟二分之比例造火漆應注意之點則粘力欲大脆性欲小遇微熱而不融斯爲上品粘力大則粘合固脆性小則粘著之後無崩碎之弊遇微熱而不融則不畏夏日溽暑及烈日之灼此各要點之良否端在原料配合之如何松香多則失之脆黃蠟多則過軟且易融白蠟多則固結力較小必配合適宜方成佳品所用色料以銀硃爲最佳模型宜用金屬製者又法以樹脂（卽松香等）六分石蠟（西名巴拉非恩Paraffin）三分加顏料製之手續與上法同[  張靜生]  
聯話 
　　南溪包汝諧字弼臣以孝廉老於府敎授最工製聯旅京時其鄉人黃湘病死翰林院包挽之云四十年前登第早傳射策科名壯志快何如儻藉手爲之應無慚三管文章一麾江海』六千里外逢君正値落花時節春愁消不盡便掉頭去也何忍說座中雲冷曙後星孤』斯聯之佳處在壯志一筆挺接而春愁兩句尤爲擺脫凡聯起句以下不用虛字承接多推宕不起用虛字承接氣又不健如此聯之挺接而能一氣到底洵可賞矣質之工於斯道者當不以予言爲謬乎 
　　又資州某孀家富族人覬覦其產設計陷之誣其與螟蛉子有私涉訟數年孀不得直將被逐而置其子於死刑乃服毒死其寃乃白建坊旌表包爲撰坊上聯云牛衣裏喚不起故夫魂痛哉積毀骨銷苦逼嫠孀歸死路』酖酒中强換得孤兒命幸矣覆巢卵在爭回血祀洗沈寃』起筆沈痛之極以下亦能包括全案接筆出以歎息尤能傳出題神坊上尙有一聯忘撰者名亦爲佳構其聯云殉夫爲子存殉子爲夫存守節五年而事畢矣』全身則名毀全名則身毀含寃一死其遇悲哉』起筆四句眞能寫出死者之苦衷貞魂讀之當感泣於地下稱爲知己也[  知白]  
集益錄 
　　答第二十一問紅花西名Carthamus　Tinctorins　即紅藍花能製胭脂菊科越年生草園圃栽植之莖高四五尺葉狀如箭鏃邊有鋸齒夏日開花紅黃色因培養不同故稍有分别花之收穫量常因其種而異分述如下（一）剪子牡丹其體長大剌甚尖花朶最多惟以剌多傷指故人少培養之其種子白色（二）大星目牡丹其體長大花弁多花量亦多須常灌養料花方繁茂其種子帶灰色（二）小星目牡丹體亦長大花弁少故產花亦少但其色最美艷種子茶色有斑『紅藍花培養法』先將本年所收之種子自小寒節起浸於水中至明年春分節前半月取出曝乾待用耕地長二尺餘寬六寸灌液肥二度乾後每三方寸下種子一粒覆細土一層澆水少許十四五日即發芽於隙處可間種豆類（查北方種高梁亦然）俟摘取紅花後卽拔去其根 
　　紅藍花於夏至後十日許開花始爲金黃色次第變紅色愈變愈深每日朝露時或雨中摘取之大暑節止花有白色者爲下品每莖花凡十朶至二十朶統計每畝約可收乾花三十斤收種法擇良者留若干棵於摘花後半月收取置低温室中囊裹之家鼠最喜食此物宜愼防之 
　　有將乾花製餅而賣者法置乾紅花於桶或缸中注水以足踏之有黃汁流出凡四五次此汁係花蕊花冠之液煎之可作黃色染料如在雨中摘取者此汁少將此黃汁去盡後置之竹藍入流水中振盪片刻曬乾做塊徑一寸許厚二分再置幅三尺長六尺之木箱內將草席濡水覆其上疉至四五寸厚以足蹈實每朝灌水少許三四日乃成餅狀以指捫之作黑色遂撤去濕席覆乾席而曝之如雨天以火乾之名紅花餅（價每十斤自二十五元至七十元不等） 
　　製胭脂法將紅花餅浸清水中十二小時取出榨乾再浸入水中取出榨乾至榨出之水毫無黃色而止然後入木灰汁中胭脂即溶解再入米醋胭脂游離上浮以苧蔴納其中將胭脂吸盡取出再揉於木灰汁中（製下品之物用稻草灰）以轆轤榨之胭脂即分離苧蔴仍變白色將胭脂水傾入器中凡水一升和乾梅醋一茶杯經二小時胭脂沈澱除去上面之水用重絹包之徐徐榨乾即成胭脂矣[  張靜生]  
長篇小說 
[寫情小說柳暗花明錄] [  常覺小蝶天虛我生合譯]  
　　第十二章（三） 
　　羅倫强笑曰恕我我今夜來實將與君細談一事此事蓋亦我義務使然耳薏德曰然則汝非爲鮑倫夫人之請而來耶但我實來跳舞而無意於閒談羅倫曰跳舞耶則請君與我伴舞如何汝不見頃間之人已另得一舞伴無須君矣薏德微嗔曰羅倫吾誠恨汝極矣汝當知其人實爲士官不易惹也羅倫笑而不答一臂已圍薏德之股薏德之手遂亦如受磁電撫及羅倫高闊之肩竟向人叢而去薏德此時心中亦不知作何感想但覺人影幢幢向其面前而過一一如在霧中然於節奏仍一絲不亂羅倫亦復穩步進行以其修臂扶薏德之身一一穿人叢而過雖使薏德閉目而行亦不慮其傾跌薏德至此目竟閉矣其如雲之髮適齊羅倫胸次雙頰起爲紅潮嬌喘細細適與羅倫之肺葉相應雖有音樂及雜𨖼之人聲更不足以奪其耳鼓羅倫亦時時俯首偷視薏德如花之面覺其自見薏德以來更無美麗如今夕者然薏德美矣而羅倫之面乃愈白其憔悴之容適間所深掩而不露者至是乃盡顯雖展笑容而眉目不禁自蹙大似枵腹之人目覩盛饌乃竟不敢一染其指薏德此時雙眸雖閉亦覺羅倫之方視己則不禁張目向羅倫一望及見其慘白之容則大駭步履不期立停呼曰伯爵汝其病耶（未完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
[四十年前之瀛海談]  
　　美總領事論舊金山（見本報甲戍年十月二十六日） 
　　昨晚美總領事西君於戒酒公所宣論於衆其所論述者爲舊金山之風景也據云該處地方向本爲墨西哥國所屬於二十四年前美國曾與以百五十兆洋銀始得歸入版籍其初購此地時惟見蔓草荒烟平沙漠漠獸蹄烏跡交錯其間嗣經美國人察得此地有金礦可開由是聞風者便羣聚萃處人烟稠密屋舍如鱗居然成一大埠若未知有金礦以前其居民不過九萬人越兩年而便有二十七萬人至一千八百五十一年核計此一歲中其所開出之金照價合銀可得五十七兆圓矣至現在每年以挖起之金變售銀圓亦不下二十兆所以居是埠者刻皆比户豐盈人歌樂土殊有物阜民康之象統計資財合之人數則每人可得銀五百六十元也云云由是公所中之聽講者覺西君娓娓而談如數家珍不遺纎悉一若舊金山之風俗形勢宛在目前故皆極口稱揚而以爲西君之能知掌故也 
[尊聞閣筆記]  
　　嫠婦生兒（見本報癸酉年閏六月二十八日） 
　　鄞縣西南鄉民婦鄭汪氏於同治十年間夫故有孕四月詎料臨期寂然腹堅如故直至今年四月產一孩隣里因屢見陳春發往來氏家疑係姦生突出何小娘等將此孩奪去索詐銀錢氏氣憤不允哭投胞弟汪誠林具呈控縣邑尊訊明此婦胎氣殊異其生長子時係三十六個月分娩今扣計此孩係二十四個月分娩實係禀間不同别無他故當令抱回撫養云夫懷孕二三年方生者原屬世賊所不經見若非神明之宰澈底查明則嫠婦名節所關豈淺鮮哉非常之事必有至常之理不可徒爲駭異也 
[某令（見本報甲戌年七月二十二日）]  
　　蘭江某令者判案敏捷一時有活城惶之目善相術凡人之作事眞僞能一目了然有某紳者縛一偷兒以盜報令提訊賊某供曰小的姓某名某向不爲賊實因有老母在堂家無粒粟難以爲生不得已而效穿窬今不幸又爲主人所覺且受打轚已多餓亦兩日吾母更不可言矣幸大老爺明鏡高懸望開恩釋放則小人從此不復爲賊矣令廉得其情擬責釋之驗其傷甚重難以加刑乃曰汝旣悔何早不改今已遲矣姑念汝係養母俟汝傷愈再釋乃押之紳曰此盜也須重懲之若不笞而釋必更膽大妄爲害尤匪淺懇重笞之令漫應曰明日訊次日復訊驗其傷已平令乃拍案作怒曰汝雞皮狗骨何愈之速豈非盜乎未及訊供但云打打笞百餘令曰汝能悔改乎賊某涔涔淚落連連叩首曰小的不敢復犯矣令曰汝爲盜有何人所指敎抑或有仇怨歟賊答以並無人敎因擬向戚某處貸錢數百文適經其地見後門洞開故竊也又問汝有黨夥否抑有師乎俱曰無之船詰再四復笞數百板賊某叩首如搗蒜曰實無之令沉思半晌乃曰汝旣無師今且勿論可將汝竊物之形狀爲本縣試之凡進出偷物之形容不可失漏乃與長櫈兩條作圍牆狀並與衣兩件賊即如行竊之形一一試之偷衣兩件匿置胸中從櫈下穿出令乃笑曰此賊也非盜也乃再與錢一千命再試被獲逃走之狀於是乃加兩櫈某卽扒櫈而進負錢放腰轉穿一櫈挾衣作踰垣跳兩櫈而出復作遇人惶駭之形遂棄衣負錢再穿一櫈一躍而出未及旋轉而人已出大門外某仍擬復回衆捕即責之曰爾何不知耶所負之錢原賞汝養母也汝復返尙欲何爲豈甘心爲獄囚乎某始負錢遁去時聽審諸人或笑或譁殊不悉其故以爲堂堂逃走將爲笑談令乃笑謂紳曰子可了矣且子物未失也今已重笞當不致再蹈故轍若久囚之恐彼母之命難保矣不如釋之予以自新之路令自謀生冀其化莠爲良且一保兩命亦子之德也紳聞言叩謝而退諸人始歎服不已無不喜色而相告曰眞不愧活城隍之稱云 
[厚施巧報（見本報甲戍年六月十七日）]  
　　某甲者揚之泰州人也少與某乙爲刎頸交顧甲貧而乙富甲家恒不舉火乙助之無虛日後甲謀投軍乙復爲籌旅費甲出數年無耗賴乙爲經紀其家不至凍餓甲旋以軍功擢縣令補官黔省作書報家人兼附札謝乙顧道路遙隔甲母又年老思子多病乙乃變產得二百　遣幹僕護之往僕歸甲僅以空函作復乙亦不甚置意然自是音問遂疎乙漸貧家人勸投甲乙從之摒擋行裝草草就道抵黔後卽訪甲相見甚歡留庽署內旋薦至他邑司會計又陰托邑令責以他過遞解返籍甲復飛書慰之勸安居里中當謀爲報乙不知其奸益感之甲妻知其故心竊不平然無如之何甲旋以暴疾卒無子僅一女甲妻扶柩歸里乙爲助治喪事不少懈甲妻乃遣媒示意願招乙子爲壻乙喜從之入贅後即移家與乙同居未幾甲妻死資財盡爲乙有乙藉以營運乃益稱富饒云 
文苑 
[滬北竹枝詞（花川悔多情生）]  
　　（見本報壬申年八月初七日） 
　　無邊風景話申江笑我重游到此邦强把顰眉效西子新詩高唱竹枝腔馬頭遙認泊輪船金利源眞利濟川榷算經營諸夥伴人人也羡說腰纏十二聲洪度遠郊自鳴鐘大出雲霄若能喚醒人間夢較勝蒲牢百八敲不須畫筆寫豐姿鏡裏傳神事亦奇肥瘦還敎憐一樣相看堪與說相思彈詞少女好容顏漫轉檀槽露指環最是有情佯笑處輕搖畫扇整雲鬟家家姊妹費商量不鬥濃妝鬥淡妝想是名花宜素艷一齊淺色着衣裳時樣爭翻各鬥妍新妝小小髻兒鮮菱花方寸隨身便頻見開奩對　蟬娉婷行處絶堪憐别有東施也效妍免强學來全不是奈他步步乏生蓮丹桂茶園金桂軒燕歌趙舞戲新翻人人爭看齊稱好閑煞笙簫山雅園紅旗赤幟將登臺鼓擊三通疾似雷一陣花香香撲鼻回頭行過麗人來吳娘喚到淡妝同醉臉霏微淺露紅隔座忽傳鴛牒下花香釵影去怱怱周春奎曲妙通神任七郎還技出人新到爭傳韓桂喜一時抹煞衆伶倫一齣登場衆美收徐陳李杜數名流有人偏說尋常甚畢竟輸他楊月樓團團布幔幕天高戲演魚龍技獨操馬上飛升來往疾輕疑海燕快如猱樓聳三層麗水臺品茶爭向此間來玻璃四面窗開處隔巷紅顏笑托腮一壺春滿雨前茅樓閣松風四壁花最好倚欄當夕照巷頭來去七香車西洋樓好鬥茶缸密約還來訂小窗從此藍橋期有路野鴛鴦亦盡成雙膚圓六寸襪生光半臂還如沉水香斜轉眼波微帶笑茶樓到處去尋郎滄海桑田事易更最繁華處最心驚歌樓舞館消魂地鬼火當年夜夜明巴辭一唱每三歎勸誡原敎入耳難玉局他年深怕改詩成留與後人看 
神話 
[鱔鳴（見本報癸酉年三月二十三日）]  
　　漢陽王某架木筏來鎭自云以錢八百於路購蟮四十餘斤貯以巨桶當日殺食數頭是夜三更忽聞棚外沸騰驚出現之見桶中羣蟮直堅頭伸水面七寸許聲如鬼鳴賭人以火來燭聲更巨衆駭傾之於江王自此戒食蟮 
[屍聲（見本報癸酉年三月二十三日）]  
　　漢鎭歸元寺側鄰驛路農人鋤草其間聞聲四顧無物寂聽又作似病人睡中呻吟者躡足潛覔聲在土中掘之聲頓止停鋤復然遂掘深數尺見磚發視屍足露焉謂是古塜轉以無棺爲疑再發非壙乃一陰道全屍俱現身無寸棉肌膚有破壞處凝睇問口如吹火狀聲似前所聞者驚以告寺僧命數人助舁山頭園圈中旋見屍起立周圈環走問之不答如此三日後忽不見 
 
 
 

Page 18

 
 
   
 
