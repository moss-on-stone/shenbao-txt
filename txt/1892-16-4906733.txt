# 1892 - 16 - 4906733

 

Page 1

 
 
[九朝東華錄减價出售] [  圖書集成局啓]  
　　本局所印九朝東華錄一書紙墨精良校讐詳細分裝六十四本外加紅木夾板六副可謂盡善盡美髮憾毫無矣三載以來購者甚衆所有工本早已收回目下餘剩無多是以貶價出售每部核定實洋五元諸君子有欲悉本朝掌故者請臨申報舘帳房購取庶一經披閱如瞻列聖鴻謨乎 
[論戡亂之速]  
　　天不能有雨露而無霜雪地不能有饒沃而無磽瘠氣候不能有温煦而無肅殺力田之子不能有稼穡而無荑稗善牧之人不能有騏驥而無駑駘此誠缺陷之事所無可如何者也聖人之於天下也亦然教養生息孜孜焉惟日不足宵旰焦勞於上臣工宣化於下利無不興弊無不革一夫不獲引爲已辜凡有血氣者自宜共懍尊親之義相忘耕鑿之天矣而尚有不率教者何也則豈非氣類之不齊有非教化所能感格者耶是故以堯爲君而不能禁鯀之汨陳以舜爲君而不能禁弟之不傲以周公爲相而不能禁管蔡之不叛此亦理之不可知數之不可測者也要之禍亂之萌雖爲聖人之所不能禁然聖人在位則甘心作亂自外生成者無不立就滅亡日月出而爝火自息簫韶奏而筝匏絶響誠有不期然而然者於此見聖人之神威誠非尋常所能測而作亂犯上者未有不自速其死也我朝武功之盛彪炳寰區凌轢往古康熙初年三藩次第謀叛其時定鼎未久勝國遺臣未盡淪亡由是雲合響應羣欲奮螳臂以當車輪時則鼙鼓晨驚烽烟夕報地方被其蹂躪生靈受其荼毒幾及天下之半聖祖冲齡踐祚天縱神武運籌决策命將遣師不動聲色卒能擒渠擣穴出斯民於水火河山再阼日月重光猗歟偉哉伊古以來武功之盛未有若此者也厥後征金川平回部川楚有教匪之亂畿輔有林清之變皆能指揮勘定告厥成功至咸豐年間赭寇倡亂於粤西裹脅愚民獸奔烏合之衆日多一日踞名都以爲巢穴執利械以抗大兵此撃則彼竄東響則西應其時承平日久民不知兵將不知戰遂任其飄忽往來而莫之能遏寇鋒所至幾徧行省文宗知人善任簡拔儒臣任戡亂之役穆宗初登大寳遠紹貽謀近承慈訓賞罰分明將士用命卒將十餘年之巨憝數十萬之逋寇次第削平豐功偉烈冠古鑠今詩書所載高宗之伐鬼方文王之伐崇宣王之平淮方之盖蔑如也皇上自親政以後無日不以愛民爲心頻年來各直省水旱偏災紛然迭告無不立沛仁恩或截漕米以資賑撫或發帑金以拯流亡不待疆史之陳請而九天雨露早已徧灑郊圻食毛踐土者方宜浹髓淪肌感激圖報以無負休養之恩而不謂光天化日之下尚有披毛戴角之儔受恩而不知感走險而不知懼致有熱河朝陽之變德都統飛章入告朝廷迅飭定裕兩軍憲曁直隷總督李傳相遴派將領分路進剿由是聶軍門士成等各率精銳之師擣方張之寇而葉軍門志超又拜專摺奏事之命居中策應諸將領敵愾同仇勇氣百倍海戰皆捷乘勝長驅自掃蕩朝陽踞匪以迄肅清蒙古各王旂地方先後不出兩月戡亂之速爲歴來所未有從前削平寇亂遲則十餘年早則數年再早亦須數月從未有不出兩月而能卽奏膚功者此次賊匪倡亂種類甚多糾合亦衆有土匪有教匪有馬賊同時並作紛然四應其志未嘗不凶狡其勢未嘗不猖狂而大兵疾捲長驅戰無不勝攻無不克者固由諸將士歃血力戰之所致而實由於廟堂决䇿發縱指示運用如神故能不旋踵而大功底定也事定之後朝廷論功行賞出征將領與夫坐鎭兼圻之碩輔皆得榮膺奬叙而又念平泉建昌朝陽赤峯四州縣被賊刦掠廬井蕭條元氣凋敝不可不勞來而安集之於是飭令李傳相籌集巨資派明幹之員馳往災區會同地方官核實振撫旣出之於兵刃之中復被之以陽和之澤所謂乃聖乃神乃武乃文者非首出之聖人孰能當此而無愧乎德至矣蔑以加矣牖下書生惟有軒鼚鼓舞效封人之祝焉耳 
 [P噩耗遥傳 
　　前接倫敦本月十二日發來電信知英國皇長孫感患傷風其勢甚重至昨日又接電報驚悉皇長孫業已薨逝滬上各國領事衙門及浦中所泊兵船均下半旗以誌哀悼聞皇長孫與其介弟曾於光緒七年至滬上游歴其時僅十餘歲云 
[玉京瑶札]  
　　凡總署王大臣每於履任之初必須先往各國便署拜晤駐京公使以期聨絡邦交兹崇受之少司農禮洪文卿少司馬鈞奉旨在總理各國事務衙門行走業已分行照會遂卽函訂於十一月二十四日午後至德法英俄四使署拜晤四國欽差二十五日午後至義比日美和日本六使署拜晤六國欽差雖坐談甚暫而各欽使莫不欵洽聨歡各盡東道之誼然各欽使仍行躬往總署答拜崇洪兩堂憲云○兵部爲咨行事武選司案呈本部議覆廣西巡撫馬奏以廣西撫標左營守備杜遇琳請調補鎭安協右營守備等因查廣西鎭安協右營守備係屬題調要缺今請以該員調補之處核與例章相符應准調補是缺一本於光緒十七年十一月十九日具題奉旨杜遇琳依議調補餘依議欽此欽遵到部合將原題抄粘分咨兩廣總督廣西巡撫查照辦理可也○正白漢恩露濃副都統光近染風瘟赶爲醫治無如症轉下瀉傷寒句日之間卽形不起竟於十一月二十四日卯刻溘然逝世公子赶備棺衾如儀含殮先擇於二十六日接三又前正紅蒙長副都統春前因患病開缺調理本期靜攝詎近爲時疫所感頭暈肢熱而久病之下發表不勝延至本月二十三日酉刻跨鶴西歸於二十五日接三擬停柩五七唪經建醮後方送入佳城以安窀穸云○新授山西按察使張廉訪汝梅交缷粤西左江道篆畢遵旨入都請訓已於十一月二十三日進京暫假北長街靜默梵宇小駐　帷遵卽繕具安摺二分於二十五日子刻齎至南海交由奏事官分遞於皇太后皇上前並將緑頭銜牌呈由樞垣於膳前遞入張廉訪遂於寅初趨赴西苑旋由内傳令第二起入見上於勤政殿詢以由何出身在桂幾年等語廉訪逐爲奏對畢退出西苑遂回寓次矣○内外館向係年終蒙古台吉等來京止宿之區與民間交易誠恐蒙部受欺設有監督稽察一切外館例由侍御派充内館例由部郎派充一年期满另行更換兹屆更換之期經理藩院咨取都察院六部各將人員保送由理藩院於十一月二十五日帶領引見奏請更換稽察内館外館監督一摺本日奉硃筆圈出稽察會同内館監督著吏部員外郎惠森去稽察會同外館監督著刑科給事中本貴去欽此○喀喇沁親王銜札薩克郡王旺多特那木濟勒率護衛官員十餘人自游牧本旗星馳來京於上月二十六日請安皇上召入勤政殿詢以朝陽股匪滋擾篆旂及賊勢如何各等情喀邸已據情敬爲皇上一一陳之惟聞喀邸此來請於　君父前者係因該王游牧左中右各旂被難蒙衆約二千餘户生計維艱先後集聚該王府乞食求撫王已收養擇其强壯 
 
 

Page 2

 
 
千餘人交由輔國公林沁都爾吉等與先爲召集蒙古鄉勇併爲一處俾供防剿禦賊之需綜核該王積儲錢糧僅敷三月口食深恐中途莫繼非僅難驅枵腹之人以從戎卽老幼孺婦之難蒙亦不忍坐任餓殍或借支王俸或酌撥接濟應如何妥籌之處已請睿慮早爲措施以安蒙衆上意如何尚未有聞又據十月秒西橋頭股匪數百人自東竄入該游牧旂王率蒙古鄉勇與賊接仗殺斃股匪多人遂卽敗去現聞股匪又欲入踞王府公所林輔國公已飭蒙古鄉勇嚴戒備防而熱河等處馬步隊現於附近王旂防剿西竄且謂此匪本有道士多人在内持符步咒作法惑衆歸心潜爲不軌附以馬賊礦匪相濟爲惡分股竄擾初僅七八千人自肆行竄擾到處脅掠今已積至萬數千人肇事之初焚燬教堂仇害教民繼與蒙旗相仇遂分股肆擾朝建平灤等處踞佔村鎭殺搶焚燬而各蒙旂受其荼毒喀敖兩屬蒙户被害計有七千有餘該股匪掠殺殘酷蒙古人民竟至望風靡遁以避凶鋒該邸擬不侍年班竣事一俟接濟籌定仍回本游牧旗佈置一切未卜能允如所擬否耶○吏部爲咨行事文選司案呈本部議覆四川總督劉奏以四川候補知州陸法言請補廣安州知州等因查廣安州一缺旣扣歸外補所請以該員補授之處核與定例相符應准補授一本於光緒十七年十一月二十日具題奉旨陸法言依議補授餘依議欽此欽遵到部合卽抄咨四川總督查照可也 
[天津紀事]  
　　九九消寒圖上梅花數瓣已染胭脂而天氣尚覺温和民人熙熙然如登春臺之上回憶孟冬初屆已御重裘至此反一　輕綿已若春回黍谷天時變幻有如是哉上月廿六日河鹽關廳下有作冰上行者一占滅頂之凶一似小狐濡尾以故往來對渡者概不敢履薄臨深向來貧民撐駛冰槎以爲冬令食力之資謀生之路今歲窪中無水而河道又不全冰致令生計全無冬煖雖不號寒年豐而啼飢者已比比皆是矣○縣署壯班頭役劉英奎卽劉六開設倡寮已十餘載今夏被控於天津府署革役收禁按照辦理土棍新章羈禁外府州縣監獄十年再行發落現奉臬憲回文准令照章辦理鄒岱東太守擬定奇監固安縣仍以十年爲期飭縣擇日起解聞已籖定解差於臘月初赭衣就道矣有與劉相識者謂現年五十餘又加十年不將斃於囹圄耶社鼠城狐買良爲賤者盍以此爲龜鑑○法租界第一茶樓有所謂男落子者大抵皆龍陽之類掃眉掠鬢妝作好女子登塲度曲引誘狂且計樓中男洛子共六七人其老者年已五旬而猶撲朔離迷熏香傳粉泥人一笑幾不辨鳥之雌雄是眞兎窟之中别開生面者也有名洛者與陳四素有斷袖交馬夫張裕見而艷之思染子公之指洛未遽允張再四嬲之洛謂一曲後庭已爲陳占如須問鼎請斃陳而後可張老羞變怒禁洛不得登臺樓主人黄八央水師營務處某甲爲之轉圖遂於上月廿七日依然奏技是日陳先在座張貿貿然至見陳與洛秋波頻注别有會心頓起酸風向洛寶問洛亦反唇相稽黄忿不能平遽披張頰張以老拳回敬陳遂袒黄禦敵張以衆寡不敵大受夷傷各馬夫聞信到來正擬敵愾同仇幸未登樓而巡捕已拘黄以去矣 
[鳩兹寒籟]  
　　本月十一日下午三點鐘蕪湖官塲接奉電傳上諭恭悉關道憲成端甫觀察著開缺送部引見旋聞此缺　簡放浙江温處道楊子通觀察儒補授按楊觀察早年曾宦皖中辦理大通督銷局等差雙旌雖渺善政猶存今兹分巡舊邦自有篤輕就熟之效也○署關道彭受臣觀察卸篆後部署行裝令瀛睿雇坐紅船先行回省觀察則於十二日乘坐江裕輪船前往金陵謁見督憲○每屆秋冬蕪湖火患必較他處爲多良以地當衝要四方窮民聞風麕集願受一廛者比比皆是除長街二街三街並河南岸綿巨十數里一望黄茅白葦鱗次櫓比偶爾疎虞回祿君使捲甲疾馳自數十户以至百户彈指卽成灰盡往往東災未息西災又起水龍水會晝夜喘奔幾無一息之停此等情景當地者每心驚膽裂獨今年則不然自秋杪雞喬一警後吳回神披爰入山頓作灰心世事之人絶不再履紅塵當此風乾物燥亦未偶作出山之想說者皆　數十年來得未曾有某夜二鼓後江口橫街下首忽見一片紅光上衝天際隣近粉墻照耀通紅相與驚惶呼噪多有倉皇搬物者幸有人走探而回謂某姓建醮焚化冥鏹紙屋等件爲物過多致作驚人之態雖不爲災而附近居民則三魂已嚇去二魂矣某姓無知妄作抑何可哂○皖南牙厘總局房屋湫隘前經總辦稟蒙撫憲籌欵改建自仲秋動工土木丹靑一時並舉已於前月告竣畫閣銀屏裝　綺麗袁觀察遂諏吉日自湖南會館喬遷進局照常辦公○時屆隆冬城廂各善堂醵集善欵購製棉衣數百套多至千餘套散給乞丐及老弱貧民近日氣候驟寒無袴公蹀躞街頭與北風撑拒凍骨豈能久支善士已將此項棉衣散發表裏俱係新布中儲新棉皆謂經手者大發慈悲是以有此實惠第挾纊　周得之者腰脚頓抒便大踏步而去未得者瑟縮街頭　駡之聲直與西風相應答安得復有大善士宏曰傅長裘之願普被蒼生同拜挾纊之賜也○此次牙厘局總辦袁榆生觀察恭拜恩綸賞加二品頂戴聞係曩在金陵襄辦協濟甘肅折餉案内列名薦剡沐此恩榮觀察當卽恭設香案望闕叩謝恩屬下各員咸來道賀輿馬紛紜極一時之盛○署理太平府吳士靑太守廷選於月之初九日由郡來蕪謁見成端甫觀察商辦要公並送彭受臣觀察赴金陵太守小住襜帷卽返郡治○前報紀閙教首犯高子淸一名業經拿獲歸案訊有端倪兹悉該犯經王明府悉心推鞫直認身爲會匪閙教一役由伊等先事謀定而後發並事後如何分贓侃侃而談如數家珍明府卽令當堂畫招錄供通詳省憲不日批回解道勘訊卽當明正典刑也○臘鼓聲中天氣暢晴小本經紀得遂所欲無不笑逐顔開闤闠中人赴鄉收帳者亦載欣載奔以爲天公做美市中菜米價俱平不致有長　居大不易之歎也 
[彝陵瑣誌]  
　　河街新盖蓆屋一望如雲東湖許明府深以火警爲慮飭令地保鳴鑼囑居民鋪户小心火燭並諭　坊酒店不准在火上熱酒以防患於未然○有人自荆沙來者言前此訛言四起時江陵縣龍艮山明府在天主堂内坐守一日夜匪人遂不敢動手上憲嘉其保衛有方特加優奬後將巨匪獲案正法後招集土勇數十名護衛地方又因經費無出欲在沙市各鋪户月捐内加派遂請十三帮會首商議飭令加派月捐各會首奉諭之後卽與各鋪共議而各鋪不肯再加如必欲再加則前此數月之捐亦不肯交出各派一人鳴鑼知照鋪户一槪閉門如有梗阻搶刼不論三府及巡檢聞之馳往勸諭令其開門而各鋪皆欲議定後纔開三府少尹乃向地方官婉商不再加月捐各鋪始開門貿易如初訪事人所述如此是否確實請還以質諸個中人○前日招商局懸牌謂現在水道難行貨物不能多載議定寳華輪船此次再抵宜昌凡有搭客及貨物一槪仍照舊價不折不扣各行客皆已允從而寳華至今尚未到宜也○湖北省城拿獲會匪渠魁七八名就地正法督撫兩院會銜出示謂首惡業已伏誅其脅從之人如自交出飄布或自行出首許以自新免究旣往云云仰見大憲懲治渠魁解散脅從之意○前報登某縫工吞没客棧交做皮衣於夜半携眷私逃云云近有人在沙市追著只將自己交做之衣取回此外一槪不問縱之使去 
[嶺南日記]  
　　邇日廣東老城地方刼案迭出督撫兩憲以盜賊猖狂實由捕務廢弛所致大發雷霆認眞整頓將所有文武官員槪行摘去頂戴勒限嚴緝如逾限不能破案卽當具摺嚴叅○省垣内外盜賊縱槓原其故由於地叚　延營勇無多不克分投守護匪類因之四出滋擾顧思全無南海縣潘子久大令札飭各鋪户居民招募勇丁舉辦團練大街募勇十二名小街八名無事則各守界域晝夜梭巡有事則齊出救援守望相助不料各街皆遲疑觀望諉爲經費難籌云○新任廣東學政徐花農宗師于前月杪行抵南雄省垣接得電音卽派官輪船前往迎迓宗師擇定十二月初七日接印前任樊介軒宗師業經請假兩月回　省親大約交卸後卽須榮旋珂里云○前任粤海關監督廣　　業經交卸日内卽須起程商民公製牌傘呈送憲轅以誌愛慕○虎門等處砲臺次第興修李筱泉制軍示期初三日親出虎門履勘指授機宜並順道往黄埔察閱船廠砲廠 
 
 

Page 3

 
 
[被竊慘聞]  
　　金陵門東石橋一老嫗胡姓孤寡龍鍾情形可憫家貧無以自給借絡經爲餬口計經者元色細絲也備織縀之用短者續之亂者理之故曰絡每束終給工貲十餘文篝燈夜坐用影自憐如是者已數年矣乃前日甫由某縀號領回天靑色經八把繅之績之未竟其緒置諸牀頭枕之而寢不料偷兒窺見室家之好知環堵中尚有此黼黻文章之美遂於是夜穴垣入室一捲而空次日嫗知此物失去約值錢五六千文無力賠償主人必怒而絶之欲　戰慄於冰雪中不辭龜手之勞以自食其力亦不可得餓而斃何若縊而盡也遂解帶自經帶腐朽不勝頑軀轟然墜地鄰人聞聲畢集解之頓蘇有憐之者言於某縀號囑其另眼看待以終餘年嫗始破涕爲笑哀哀窮民幾令聞者酸鼻何物偷兒負心若此安得有力者撲殺此獠 
[潯陽雜記]  
　　九江總鎭何采臣鎭軍因公赴省至初九日午刻乘戈船回潯標下員弁及府縣各官均至江干迎迓○江北岸有一貧家婦連舉數子幼女僅彌月無力撫養擬送郡城育嬰堂抱至江邊候渡姑媳坐地痛哭不已長江水師小池口汛何月秋守戎聞而憐之給以白米二石錢五千令將兒拘回以全骨肉婦喜出望外欣欣然歸告知其夫同來領取錢米叩頭鳴謝○初八日有一鹽船裝載杉木揚帆直下行至下游横江磯驀觸於礁致船沉溺幸杉木浮在水面得以雇船撈運上岸破船則雇匠修整○某日福和輪船下水有一秃奴自挑衣服川貲在躉船守候及輪船抵埠人衆紛紛一轉瞬間行囊不知被何人盜去秃奴痛哭不已只得向菴觀掛單而各菴觀俱不肯招留夜深時在西門外僻巷内解帶自盡適某君路過見而救下詢悉情狀帶回家中次晨略給盤川令沿路化緣回寺○有一人持錢三文至城中都天巷口某南貨店買紅糖内有鵝眼二枚以致彼此口角隔櫃扭結聲勢洶洶店夥拉其髮辮應手而墮其人回家不數日卽死族中人謂係店夥毆斃竟欲報官請騐旋由旁人排解令店主衣棺齋醮以了此事 
[福州官報]  
　　通判陳代盛禀謝通商保案改奬知府銜府照磨與瞻纓禀辭赴政和南門分卡署仙遊縣汪學登交卸禀到 
[豸節將行]  
　　本埠關道憲聶觀察聞定於本月十九日偕江蘇糧道景觀察同赴金陵公幹 
[封印開印日期]  
　　上海文武各衙門定於本年十二月十九日午時封印並於明年正月十九日午時開印 
[嘉定縣賞格]  
　　欽加同知銜補用直隷州嘉定縣正堂張爲縣賞飭緝事光緒十七年十一月初九夜四更時分據縣屬西關事主陳春溪報稱本夜三更時分伊所開烟土店被賊撞門入室刦去錢洋烟土等物並拒傷事主等情到縣據此當經會營勘訊屬實追緝贓賊無獲除比捕嚴緝並移營汛隣封一體恊拿外合行懸賞飭緝爲此格仰諸色人等知悉如有能於三日内將此案首夥贓匪全獲者賞洋二千元或獲犯一名者賞洋二百元首犯較從犯加倍如在三日以外十日以内全獲送案者賞洋一千元或獲犯一名賞洋一百元首犯加倍或知風報信協同捕役營兵拿獲或在一月以内拿獲送案亦均减半給賞此係本縣捐廉給賞封𫏎以待决不食言其各凛遵須至賞格者 
[會勘河道]  
　　虹口巡捕房在楊樹浦分設小巡捕房沿河築木駁岸鄉民以爲此河通引翔港一帶現被塡築佔及河漢有碍水利致與捕房尋釁上海縣袁大令會同英讞員宋二尹及麥捕頭領事官詣勘情形已登前報昨日下午大令又會同二尹及捕頭領事勘明打樁築岸之處捕頭稱河灘坍倒致捕房地畝有虧是以打樁築岸大令命亭耆丈見河邊坍去五六尺駁出約五丈餘且各工人仍在工作因問工頭曰本縣前已諭令暫停核明候示何以工作如前工頭某甲稱小的是小包工頭不能專主大令著暫停工商諸領事曰河在租界之外何必工部局多此一舉領事謂馬路亦係租界理合工部局整頓大令總以所塡灘岸須卽拆讓領事官謂工程由工部局董事辦理俟妥商後再行移覆可也其時鄉民地保及董事周子靑均在塲云 
[禁卒待募]  
　　上海縣監禁卒前經袁大令出示召充以八人爲額業有張藻等五名投充大令騐充之下卽著小心辦公尚少三名再行出示召募 
[押候補責]  
　　李朱氏之子順才憑王阿仁等爲媒娶張春森之女張氏爲室嗣因順才不顧家計竟與某氏私識流連忘返致李朱氏頓起不良之心串通原媒王阿仁及楊生中等將媳張氏賣與挑運江灣脚檐之某甲爲妻共收身價洋銀八十五元旋被張春森查悉前情卽將李朱氏王阿仁扭至法公堂喊控轉送上海縣袁大令提訊之下候補提楊生中等到案再訊節經原差將楊提到奉飭看管楊乘人不備飛步奔逃怱促之間致將左脚跌折遂被差役命獲禀明收所在案前日該差又將張氏補拿到縣晚間大令升堂集訊張訴稱係金陵人僑居治下祗生一女昔年由王等爲媒許字與李順才爲室當卽入贅成婚不料順才不務正業置家室於不顧致被其母李朱氏等將女婪賣求請訊究張氏供稱今年廿二歲丈夫出外歴久不歸杳無音信日前姑欲領我至老閘北首某姓家傭工旣至該處由土前來迎接領至甲家直至憲差到來始得到案叩求明察王供稱此事由李朱氏主裁洋元亦由該氏收去小的現在患病求請施恩楊供稱實受王阿仁之愚以致被拘情急奔逃左足業已跌折叩求開恩大令訊得王等串賣有夫之婦殊屬可恨今日本應嚴責姑念均患疾病卽著分别收所以待日後補責張氏交伊父張春森領回管束 
[英界公堂瑣案]  
　　安徽旌德縣人鮑宏懷前日下午在英會審署前向胞兄鮑佐桓强借不遂遂生釁隙旋經鮑佐桓將弟宏懷扭廨喊控宋二尹飭將宏懷暫押著佐桓明白具禀呈候察斷昨據佐桓投案具呈聲稱行醫度日父母早亡曾薦胞弟宏懷在浦東學習茶漆店生理因懶惰性成烟酒賭博無所不好停歇後屢薦屢歇甘入下流旋挾相人術遨游江湖我聞之招至上海勸令戒烟留養九年之久依然不改前非流落在外後又送至棲流公所及城内普育堂屢次戒烟復收留在家不久脫逃仍往江湖今年正月間復來滬上衣衫藍縷無異乞丐髮長數寸由姊丈俞秉堃及祥源漆號司帳吳任泉等勸令收留因念手足之情爲之置辦衣服供給饔飱不料伊故態復萌終日遊蕩將家内物件私運出外變賣一空略加訓斥反敢逞蠻本月初一日一去不返仍憑原勸之俞吳等人勸令再給洋四元棉被一條任其他往不滿三天浪用已盡與無賴爲伍言欲將我拔往浜北勒索洋一百元現被阻路行兇務請究辦二尹得詞後飭候訊供再核○包探唐寳榮禀稱瞿榮榮在西人處傭工時時偷酒滋事今在西人羅必士處爲傭又蹈前轍被洋東所見交捕送案西人羅必士申訴前情瞿榮榮供上海人小的不過偷些酒吃不敢行竊宋二尹判瞿榮榮管押半月以儆○史鑑泉訴稱被黄雲卿行竊洋烟筒水烟袋各一枝追獲人贓送案黄雲卿供湖南人以後不敢再犯行竊捕頭稱黄屢犯行竊請爲重辦宋二尹判黄雲卿笞責二百板贓給失主領去○包探何瑞福禀稱周錫三報失銀水烟袋一枝查明係陳阿大行竊典在城内已奉移縣吊贓送案今請給領究辦周錫三稱賊已吊出情願償還當本陳阿大供連次行竊原屬不合尚求施恩宋二尹判陳阿大笞責三百板令周錫三給償當本始准領贓○周增福訴稱與李寳林同在烟館吸烟被騙去棉袍背心各一件追獲人贓交捕送案李寳林供借穿衣服尚乞施恩宋二尹判李寳林管押七天以示薄懲贓給周增福領去○包探孔阿才禀稱馬理桂屢次犯竊遞回原籍今又來滬行竊衣物拿獲人贓送案請究林紹記方梅林張阿寳等投案各報失竊衣物請爲給領馬理桂供丹陽縣人屢次行竊惟求恩恕宋二尹判馬理桂笞責三百板押候備文遞籍贓給失主分别認領○三百七十四號華捕楊海寳禀稱昨日由捕頭派捉乞丐不穿號衣途遇周增祥等以爲巡捕未穿號衣可 
 
 

Page 4

 
 
以毆打致被打失對時表拉破衣服幸有别捕到來帮同拿獲二人送案請訊周增祥張慶文同供蘇州人小的等醉後見該捕毆打乞丐上前解勸該捕不依以致彼此爭執包探沈金隆禀稱周增祥等毆打華捕楊海寳反至捕房妄報華捕打人捕頭立命小的往查見周增祥等三人打捕未休情殊可惡巡捕拘拿乞丐向不穿號衣宋二尹判周增祥張慶元各押一月至該捕所訴失表事無憑証應不准理○包探沈金隆禀稱昨夜張石樹等至陳氏所開烟館吸烟不知何故爭鬧毁壞門窓燈盞並據陳氏報失洋烟筒水烟筒不知如何失去容再細查今將張石樹等送案陳氏卽阿寳訴稱蘇州人開設烟館藉牟微利昨夜張石樹等乘醉前來時已深夜張欲開燈告以如被捕房查知一定罰鍰勸伊等出外伊等不依以致爭閙被打壞門窗燈盞等件又失洋烟筒一枝水烟筒二枝張石樹王茂大陳連奎等同供上海人向來安分讀書偶因醉後闖事如今情願認賠宋二尹謂張石樹等旣是讀書人不應醉後滋事著罰洋銀二元賠償毁物具結交保至該氏報失烟筒著包探細查 
[法捕房瑣案]  
　　代理讞員朱森庭明府昨晨蒞八仙橋捕房時命將踢傷姚其馬之張長生帶案問曰爾究爲何業是日如何與姚其馬口角以致踢傷伊之小肚張供稱小的家住浦東現在小東門内鮮肉莊學業每早携鮮肉數十斤在小東門外街旁擺設肉攤是日有人購肉小的提秤向買主收錢適有姚其馬推車經過將小的攤上竹籃壓壞小的向之理論有同業中之阿苗走過不問情由將姚毆傷小的實未行兇務求開恩明府謂姑念爾已管押數天姚受傷亦愈准將爾從寛開釋惟行兇之阿苗情不能恕著包探隨時留心如或遇見卽當拿案懲辦○江北公所中之徐雲堯混名小寗波因偷竊錢子蔭衣服三十餘件逃往寍波前日經失主將小寗波之經荐人徐梅山送交公堂明府著押候與徐錦堂質對已詳前報昨日明府將兩徐一併帶案問徐梅山曰小寗波何時可以交案供稱早經飭人往寍波追尋約遲四五日可以來案明府又問徐錦堂曰爾旣爲公所中司事與徐梅山素來認識否供稱小的在西局經理捐務徐梅山本在東局實係同事明府曰東局西局無非騙局耳著將兩徐還押候小寍波到案再核○鼎和錢莊林國甫前日控東洋車主陸子良以錢兌銀多取鈔票銀五兩送陸到案經朱明府訊供之下以陸堅不承認著押候傳見証到案再行核奪已紀前報昨晨林國甫又偕學徒徐喜才投案禀追明府將陸子良帶案覆訊陸仍稱並未多取銀兩明府又問林曰爾曾否邀同見証來案林稱奉諭之下監生卽向見証說明惟據見証人云事不干涉不肯到案若公祖飭差查問伊必直說明府令林徐二人退去問陸曰爾若多取銀兩不妨從實供出不然明日轉解公堂傳到見証質訊定將爾嚴辦陸初尚狡賴繼稱多得鈔票銀五兩實係該錢莊錯付並非小的自取明府問鈔票何在能卽時檢交否供稱銀已兌洋祗可交付洋銀明府謂銀洋一律當飭包探孫錦榮帶陸至家中檢取洋銀六元八角明府卽將林國甫傳案謂目下已追到洋元爾可具領林稱陸子良旣已交到洋元惟監生之夥亦失於檢點請將交到之洋悉充賑濟明府准其所請林卽退去明府又謂陸子良曰據爾所供此銀係該錢庄錯付與爾然爾總應交還不應於涉訟後一味抵賴本當究辦姑念已管押兩天從寛釋放○怡生祥蕭谷其與維羅洋行買辦陳子康爲猪鬃轇轕一案屢列前報前日蕭谷其接到漢口主人催回之信當卽禀明公廨附輪赴漢昨有蕭谷其之弟春之投案禀訴前情買辦陳子康偕顧仁之投案候質明府著將在押之車夫奚桂及司棧人陸秀峯並自稱包探之唐乙生等三人一併帶案謂陳子康曰目下原告有事往漢年内尚可回滬姑將陸唐兩人交爾領回車夫奚桂准交蕭春之帶去待蕭谷其回滬再行交案兩下遵諭而退○杜照生積欠卑利公司房租洋六十四元半林小林欠洋十九元半徐阿福欠洋二十四元五分前經收租人孫厚卿控案明府著包探查明欠租情節再行核斷在案昨晨孫厚卿又投案禀追明府著將三人帶案詰問當據林小林供稱年内願還洋六元之譜杜徐二人同稱時屆年關無從籌措謂旣無錢交付著包探押同收租人釘封門户諭令林小林年内須還洋十元違干押追○張陸氏因積欠泰記木行房租洋十五元送押公堂判令交保限日交付洋五元在案昨因限期已屆張陸氏投案交洋三元聲稱實因窮迫所致一時不能繳齊其餘須請寛限明府謂斷交之數不能再少著赶緊補交洋兩元張陸氏遵諭而退○粥店主王連根爲虧欠元生盛米鋪洋三十六元三角半本月初八日經米鋪主賀少甫控案押追在案嗣因爲日已久仍未料理昨晨據賀少甫投案聲稱據王連根之夥計言王連根已吃官司錢可不還顯見意存胡賴請爲究追明府著將王帶案詰問王供年内可還一半明府著還押候今日再訊○開恊記小烟間之周子勳窩留賊贓經明府判令枷號在案嗣因周之叔父周炳和屢次投公廨求請開釋昨日明府又將周子勳帶案略詰數語准其開釋交其叔領回管束不准逗遛滬上 
[善舉兩得]  
　　謹啓者敝堂頃接德華銀行大善士來函交來銅洋六十一元囑爲烊化助入施粥經費其十五元係歴年用下其四十六元係津行退回因恐彼此傷和照數賠補又恐此洋用出仍爲貽害鎔入善舉兩得其益眞能以方便行慈悲功德詎有限量又素心居大善士樂助洋二十元德華帳房大善士樂助洋十元一并歸入施粥項下合登報章以誌善行[  上海六馬路仁濟善堂董事施善昌謹誌]  
[病痊助賑]  
　　謹啓者接奉劉達泉大善士爲其夫人服符病愈完願樂助山東賑洋百元以答神庥祗領之下仰見吉人天相勿藥得有喜之占善氣春回賢助永無疆之福慈祥叶慶勝造浮屠功德延年如操左劵謹代災民而誌謝合登報牘以揚仁風[  上海六馬馬仁濟善堂籌賑公所施善昌謹啓]  
　　竈神模求售申報館協賑所謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金陵官報]  
　　十二月初六日藩臺瑞辦金陵城外保甲局候補道羅廷玉辦江南籌防局曾廣照兼署中恊劉首府李兩首縣均見初七日辦金陵木厘局候補道鄧裕生委辦安徽五河鹽釐鍾啓祥辭赴差會辦江南水師學堂楊兆　禀知考畢分發江蘇試用道懋績到由京來知縣潘升南奉委府發審差揚州營中軍叅將嚴松林叩謝飭知赴任請補盱眙縣丁嘉言禀辭揀選縣袁國興　鳴麒均謝委　上元縣屬保甲差從九劉鼎臣張炳乾上元江寍府經歴劉廷棟溧水均奉委冬防差初八日藩臺瑞候補道曾廣照兼署中恊劉首府李兩首縣均傳見督捕營哨官何福勝見安徽武巡捕高福季見江蘇候補知縣汪以誠到由京來府經歴潘泰寛沈鏞巡檢葛寳書均奉委上元冬防差道庫大使宋振麟禀知丁父憂初九日統領安徽練軍等營宋朝儒到由安徽來知縣李雋叩謝委署一次世職姜良駿徐樹森均奉示騐看初十日正任壽春鎭任祖文署滁州余適中署廬江縣楊霈霖均安徽來知州王端啓調辦南　六叚保甲差廣西候補知縣張義澍禀知赴蕪湖十一日同知懋炳煦解餉來卽辭知縣汪鵬翥辭赴汜水收漕米並謝蘇皖賑捐案内加一級河運案内保加四品封典藩轅牌示碭山縣趙佩　丁憂遺缺查有候補知縣張瑾署理 
[蘇省官報]  
　　初十日統領太湖水師全軍前署福山總鎭朱洪章辭行赴金陵同知宋枬禀銷長洲上海南匯三縣催兌差知縣郭冏禀知奉委催提前寳山縣陳令欠解銀兩差卽辭薛葆楹禀辭回吳淞沙釣船局　州同俞蔚文禀銷嘉定寳山金山三縣催兌差主簿李渤禀知押解犯人首級赴寳應回從九王恩霈禀銷府試執事差卽辭赴河運差藩轅牌示照得崑山縣石浦司巡檢胡受年在任病故遺缺查有分缺間用巡檢周炳珙堪以委署十一日丙戍翰林陳昌紳辭行進京同知胡秉鈺禀知委解河運斛赴寳汜水次卽辭直隷州胡傳由松滬局總巡各卡來禀謝十六年分圍胥門外冬防案内蒙記功二次帥遠煒禀知奉藩憲飭知赴丹徒催追民欠卽辭李應庚禀知丁母憂典史劉大銘稟銷編查南路二叚保甲差十二日直隷州胡傳稟辭回滬知縣郭寅階禀知由淮海公幹回銷差許肇基禀知由江震提河工經費回 
[來啓照登]  
　　謹啓者敝局自本年春夏二季收數報戒業登前報兹將秋冬二季收到各大善士捐助銀洋及戒烟諸客助經費一併登報用希公鑒祇領得江南分巡蘇松太道憲聶月助秋冬二季戒烟局經費洋三十元又領得山東登萊靑道盛觀察月助秋冬二季規銀六十兩又收七八九分戒客潘娘娘捐洋八元朱娘娘捐洋六元尤小姐捐洋五元高玉功陳文哲楊鑑泉蔡朝陽姚福增唐士瀛朱長庚范錫銘各捐洋四元王曉珊張葆珍王芝亭周家麟顧鳳岐周金榮劉萬順李炳南陳祖光沈國棟趙梅溪蔣春發黄明愷各捐洋三元十十一十二月分戒客韓錦榮金福友吳　卿楊景和馬俊臣張竹溪孫志誠陳子培謝錦堂王少臣張文華何得奎蔡光生徐道本孫長慶各捐洋四元徐佐治余春發胡學富范蓮堂李昌勝郭起發馮國寳宋玉亭葉長靑劉振海趙霞甫呂小亭鄭書齋曹鑑梧許松山李小球丁鴻生各捐洋三元其餘陳楚卿等一百三十七人報戒次號不取分文除另刋徵信錄外敝局自本在核計戒過上中次三號人數共三百三十八人均稱平穩值此勢與時違籌墊更形支絀惟堂臂當車有槐無補仰蒙聶道憲曁盛杏蓀觀察惠濟源　敬此先鳴謝悃至明歲春和擇其開排再登報章謹啓[  上海培元堂戒烟局董事顧福基楊佑靑吳承遠謹登]  
[上海六馬路仁濟善堂籌賑公所施少欽經收山東賑捐十月二十一至十二月初十日止淸單]  
　　金山縣學楊徐氏遺命助賑洋八十元加臯蘭　書屋洋六十元洪鑒祈病速愈蘇城王思仁求安胎病病海鹽隱名氏三户各洋五十元植檜堂求平安綠梅舘主二户各洋三十元漢口昌記茶莊九八元二十兩顧敬齋尚志堂二户各洋二十元程蓉孫求子病愈隱名氏求母良健　繼周爲父病將痊完願鄭子振求妻病愈約完保安愿劉益齋糾謬生張曉巖八户各洋十元蕩口華姚氏求延年侍親洋七元陸鑒求病速愈錢陳氏祈病愈衍餘堂三户各洋一元吳興十一齡童生求平安智慧洋四元聞素玉洋三元陸嘉齡求人口平安完愿無名氏求合家平安無名氏隱濟道人蔡國蕊杭城程子明揚州松筠子七户各洋二元敬塍堂任增壽堂繆延壽堂史蘇州隱名氏心願子王隱名六户各洋一元從儉齋退省堂二户各一兩厚記元一兩墨齋氏九錢無名氏元八錢成美堂六錢寳文堂五錢以上共收洋五百十九元九八元廿七兩八錢免害居主人銅洋十六元義成六元隱名氏無名氏二户各二元蘇州隱名氏一元共收銅洋廿七元 
 
 
 

Page 10

 
 
[光緒十七年十二月初一日京報全錄]  
　　宮門抄○諭旨一道錄前○發抄硃批四道○給諫張奏爲撫臣人地不宜謹據實直陳摺○又奏爲請旨一併飭查摺○豫撫裕奏爲請留裁餉添募勇營摺○桂撫馬奏請奬勵片○　撫剛奏請准建坊片○十二月初一日户部通政司詹事府正　旗值日無引見○克王等點騐軍器覆命○遷公啓侯各假滿請安○恩佑謝授廂藍蒙都統恩○良培請假十日○吏部呈進月官卷○内務府奏派雍和宮熬粥派出謨貝子○關防衙門奏初八日大高殿拜表繡貝子行禮○召見軍機廖壽恒崇禮恩佑徐用儀○發抄鹿傳霖奏留陜總兵馬心勝等飭帶防營奉硃批兵部知道欽此○又榆林府屬十五年分民欠糧草豁免奉硃批着照所請户部知道單併發欽此○許振褘奏縣丞王本立等改奬奉硃批吏部議奏欽此○又郎中詹鴻模改奬奉硃批着照所請吏部知道欽此○○禮科給事中臣張廷燎跪奏爲撫臣人地不宜謹據實直陳仰祈聖鑒事竊查河南撫臣裕寛惟自撫豫以來於地方公事雖不能加意整頓尚未大有貽誤自今年五月内被其親兵持刀突入内署傷及僕婦該撫乃晝夜戒嚴如防宼讐遂有馬賣婆出入撫署之謡謂賣婆之子充内巡捕其媳伺候上房釁由此起事涉瞹昧姑弗置論臨漳縣知縣連英揑報蝗災該管知府謝祖源委員查勘亦屬應辦連英以情虚驟瘋自殺其妻該撫疑該府有逼迫情事派員往查並有嚴拿該府委員及幕友之說以致謝祖源氣忿殞命該撫之偏聽已可槪見南汝光道朱壽鏞縱其小隊二百名赴鄉拿人激而生變互相殺傷光州一帶百姓紛紛逃避擾及湖北該撫毫無聞知迨湖廣督臣張之洞函詢　行飭查迄今尚未入奏該撫之易蒙蔽竟至如此光山縣知縣蔣斌　作壽爲名按畝科歛至一萬數千串之多並有濫刑斃命被控情事臨頴縣知縣孫寳璋貪酷異常民不聊生科罰累鉅萬盡肥私囊遇有命案不使兩造傾家不止有上控者派役要截回縣非刑懲治如此劣員通省皆知該撫何竟漫無覺察至保薦革員徐本華秦培一節尤不可解查徐本華係列入計典之員採諸輿論毫無可取前撫鹿傳霖所以謂其習尚浮華政多病民也秦培當黄河失事之時估挑引河乃敢任意欺誕貽誤大工前撫倪文蔚所以謂其居心險狠罔上營私也該撫未與同事何以信之獨深傳聞徐本華秦培叅革之後夤緣入河臣許振褘河防局諸多主持並捐多金大槪投所好而避所忌許振褘上年於改定河工章程摺内痛詆庫儲之非擯斥不用而秦培卽係庫儲出身是河臣亦入其牢籠而不覺似此熱中之員如果起用實爲民蠧未知該撫何所取義而乃出此夫河南民風素樸而吏治之壞實甲他省地方官敢於爲惡無非魚肉鄉民以逢迎上司大憲卽極力振作尚恐難挽積弊於萬一今該撫凡事不能自主如此實屬人地不宜現在大河南北屢有刦案諱盜幾成錮習恐將來更滋事端臣有言責旣有所見不敢壅於上聞所有撫臣人地不宜緣由謹據實直陳伏乞皇上聖鑒謹奏○○禮科給事中臣張廷燎跪奏爲請旨一併飭查恭摺仰祈聖鑒事竊查河南撫臣裕寛於地方事宜諸多含糊謹將臣未盡之意爲皇上敬陳之查大河南北盜案迭出尉氏縣有搶刦衙署錢糧之案乃僅飭該縣將失欵賠補了事武陟縣毛姓被搶情形最重木欒店復連刦五家掠財殺人該縣知縣賈聯堂不敢追捕事後多所株連迄今未獲正犯滑縣之周道村等處亦有連刦李姓六家之案餘尚不可枚舉該撫毫無振作遂致州縣任意隱飾匪徒日無忌憚唐縣之袁潭鎭創設厘局辦理不善聚衆將近萬人一方騷動實與朱壽鏞殺傷多命之案共駭聽聞該撫竟漫無覺察延津縣知縣郭炳　仰藥殞命聞係接前任虧空爲後任所逼勒是事出有因不得僅謂畏罪自盡馬賣婆聲氣最大該撫前任河南藩司時今江西撫臣德馨任開歸陳許道馬賣婆出入兩署肆無顧忌甚至不肖州縣藉爲夤緣之媒爲前撫徐宗瀛所驅逐今復與該撫僕婦葛氏結爲婚姻子媳俱留内署以致謡言四起守屬不知遠嫌親兵行刺亟應根究乃於次日卽審斃滅口恐有不實不盡聞該撫信任家人屬僚每員謁見俱索雙門包　十八兩首縣供給至於僕婦皆有分規小節尚且如此何以勸廉朝廷重任疆臣原期其表率僚屬綏靖地方以上紓宵旰之慮者也使爲督撫者皆從事於泄沓亦何足取抑臣更有請者河工自改章以來甚有起色惟河防局係所保革員秦培總司其事名非庫儲實則仍襲庫儲積弊現值霜淸應一勅令河臣許振褘另選廉能之員核實報銷共計用料若干存料若干購石若干存疑若干以期涓滴歸公免飽貪槖至於小隊尤爲地方之累當咸豐同治年間軍務倥偬道府州縣皆養小隊由二百名至五十名不等其口僅率皆派之商民不入報銷肅淸以後迄未裁去現在盜案纍纍初不聞有小隊拿賊之事不過供奔走壯觀瞻遇事生風爲害閭閻朱壽鏞之案其明騐也亟應裁革凡此數端臣皆確有所見謹據實上聞應請旨一併飭查以昭公論不勝惶悚之至是否有當伏乞皇上聖鑒謹奏○○河南巡撫奴才裕寛跪奏爲請留裁餉派募勇營以資巡防恭摺仰祈聖鑒事竊維豫省南接楚襄東隣江皖北則與山東直隷境界毗連拱衛畿輔西南一帶山　崎嶇尤爲荒僻幅員遼闊亦爲伏莽出没之區非有勁旅巡緝其間以示鎭攝殊非建威靖萌之道加以節節災祲之後閭閻元氣未復尤當衛之以兵俾小民得以各安其業此豫省防營之設不可不亟籌添募也伏查豫省防營除三鎭練軍僅止精銳威靖各營及調回之嵩武軍步隊二營馬隊三哨雖經前撫臣倪文蔚奏定章程變通營制分要駐札互調操防無如轄境線長無險可扼布置殊難周密現在各營分路巡防以人數計之合駐固見其多以地勢論之分巡則形其少每屆冬防吃緊各州縣禀請分撥彈壓實有彼此不能兼顧之處嵩武一軍及宋慶所部毅軍本皆豫省得力之師先後遠調征防鞭長莫及本擬奏請調回一二營藉資防禦又以邊防緊要亦不敢不顧全大局率行瀆請然豫當中邦腹地防務不可稍疎欲使有備無患非添設勇營不敷分布兹查山東撫臣福潤奏明點騐駐東之嵩武軍裁汰老病勇丁四百九十二名並將親軍後營勇丁分撥各營頂補各額親軍後營卽作爲裁撤等因在案查嵩武軍馬步各營調駐山東月支餉銀由豫省分批籌解今該軍旣經裁撤一營月支餉銀自應如數劃留擬請卽以裁劃銀兩留於豫省添募一營仍以本省之餉作本省之用在餉項毫不加增實於地方大有裨益合無仰懇天恩俯准將嵩武軍裁撤勇丁餉銀留於豫省添設勇營以資防務出自逾格鴻慈恭候　命下容俟招募成營再將添設事宜續行奏報奴才爲保衛地方起見是否有當理合恭摺具陳伏乞皇上聖鑒訓示謹奏奉硃批該部議奏欽此○○馬丕瑶片再翰林院編修熊方燧由内閣中書經前撫臣沈秉成奏調來粤派往邊關襄辦洋務時值龍州開辦通商一切草創頭緒紛繁熊方燧條理井然經釐悉當又值越南游匪肆擾逼近邊界會同防營各員力籌堵剿安輯難民奔走烟鄉勤苦著於洋務邊務均正得力熊方燧可否賞戴花翎並賞加侍講銜以昭激勸之處出自鴻慈謹會同兩廣總督臣李瀚章附片具陳伏乞聖鑒謹奏奉硃批着照所請吏部知道欽此○○剛毅片再據蘇州藩司鄧華熙臬司陳湜會詳據嘉定縣詳據家屬陸福禀稱竊已故家長世襲雲騎尉陸光迪在日見地方貧苦孀婦守節可憫擬仿照蘇州上海等處設立淸節善堂有志未成今主母陸朱氏承故夫陸光迪遺命變易家産並歴年節省食用餘資共積得錢一萬二千串又田一百畝房屋三所基地兩處飭將估值價錢四千七百餘千以上統計合錢一萬六千七百餘千一併捐助請遴選公正紳董爲經理建造淸節堂並收養貧苦節婦之用等情旋據紳董楊恒福等以嘉定城内拱號五圖姜坪内基地堪以建造堂屋現已購料開工一俟工竣另行妥議章程規條禀請通詳立案由縣取造册結轉由江蘇藩臬兩司核明詳請奏奬前來臣查定例士民人等養恤孤貧捐銀至千兩以上者應准請旨建坊給與樂善好施字樣等語今該縣職婦陸朱氏仰承故夫未竟之志慨捐鉅欵洵屬樂善可嘉相應請旨將嘉定縣職婦陸朱氏建坊　旌表以維風化而資觀感除册結咨送禮部查照外理合會同兩江總督臣劉坤一附片陳請伏乞聖鑒訓示謹奏奉硃批着照所請禮部知道欽此 
 
