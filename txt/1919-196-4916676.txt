# 1919 - 196 - 4916676

 

Page 1

 
 
   
 
 

Page 2

 
 
   
 
 

Page 3

 
 
時評 
[自害（冷）]  
　　事有爲勢所迫或爲人所逼不得已而出之者事雖有害人或諒之何也非有意成之也若乃其事原非至要而僅爲一人一黨之權利無端而遺鉅禍其起意之人可謂喪心病狂而執行之人亦可謂不知大體全無識見者矣 
嗚呼今兹吉事之紛擾誰實爲之而致貽此戚哉 
[專電一]  
　　北京電　鮑貴卿電請將高士儐所部一師一旅調入關内並任孟恩遠以總司令名義始可有轉圜希望（二十一日下午三鐘） 
　　北京電　鮑督請將高士儐一部調離吉省政府亦極贊同惟移駐地點尚未商定（二十日下午二鐘） 
　　北京電　院致郭電稱鮑督起程不日可到軍隊方面請轉孟竭力開導（二十一日下午三鐘） 
　　北京電　府院昨接張作霖三次急電促下討伐高士儐令參陸處因開特議結果主照下旋得郭宗熙吉軍與日軍衝突警報乃電命張作霖查辦俟復到再將討伐令發表（二十一日下午六鐘） 
　　北京電　某要人得西林電對北總代表仍贊成錢（二十一日下午六鐘） 
 
 

Page 4

 
 
   
 
 

Page 5

 
 
   
 
 

Page 6

 
 
[專電二]  
　　北京電　日使小幡於昨日午後四時更訪問龔代總理爲長春事件提出警告措詞與對陳籙同（二十二日下午八鐘） 
　　北京電　魯省議會電府院日人在東横暴行爲日甚一日地方政府應付無方業於巧電陳述梗概兹復據靑州各界聨合會電稱靑州車站日人於霰日武裝進城赴第十中校肆意搗殘竟將學生馬忠懐捕去懇速向日領交涉釋放等語似此舉動蠻横藐棄公法直不以獨立國家待我政府對於巧電究竟有無確實辦法如仍聽其任意蹂躪恐魯民爲自衛起見將不免發生意外舉動爲此迫切再陳速向日使嚴重交涉除實行巧電所陳三事外並請交涉將學生馬忠懐速行放回懲滋事憲兵以全國權而杜意外 
　　北京電　安福懇親會開會時該系議員羣向龔索第二次歲費欠欵至於破口互駡不歡而散 
　　北京電　京漢路因連日大雨橋工出險不通（二十一日上午九鐘） 
　　北京電　龍濟光運動靑海屯墾使甚力謂願率所部前往爲籌邊使後盾（二十一日下午六鐘） 
　　北京電　政府迭電姜都統請其撥隊駐防烏珠穆沁現姜又電稱毅軍在豫剿匪一時尚難調回餘部亦分駐各屬實無隊可撥仍請國防軍赴防 
　　北京電　庫電敖嫩河一帶有激黨侵入恐有謝部在内又烏得一帶匪兵甚多防務吃緊請催赴蒙隊伍兼程前進 
　　北京電　郭宗熙電告據依蘭知事田慶桐報稱匪衆分三路攻擊由東門竄入縣署放出拘所犯人焚燬房屋知事被匪縛至喇嗎街以洋七萬元贖回等語已飭令道尹查辦（二十二日下午四鐘） 
　　北京電　吉省會議電府院自軍隊調動地面空虚胡匪四起綜計不下數萬人樺川勃利相繼失守三姓江關及佳木斯分關華泰三江兩輪被刦餘船停駛航路斷絶東淸鐵路沿線各縣均危在旦夕穆稜東寗寳淸正陷重圍吉事再延全省爲墟張使鮑督派員調停如有辦法迅賜解决蓋人民土地實爲立國要素偏顧政府威信而人民蹂躪已盡牽動外交土地且隨之以去痛哭陳詞無任盼待 
　　北京電　郭宗熙電府院據華泰輪船報稱十七卯刻依蘭土匪四五百人炸獄焚燒電局海關停騐婦女逃往江北等語續到俄輪載有海關洋員婦女稱述相同依方電線阻塞下駛輪船折回現已派員往查方邑匪警疊起勢甚危險已組巡隊以資鎭攝詳情另報除函督軍派隊往剿並專員續探外謹先電陳 
　　北京電　參陸處密令駐寧古塔某圑會剿依蘭鬍匪 
[各通信社電]  
　　華盛頓電　威爾遜總統謂彼望日本發表關於交還膠州之時期與條件之切實宣言中國及其他各國愛國華人之抗議與運動已於此間發生遠大之影響參議院聲言如不以其他方法擔保以絶對之公道待遇施諸中國則於批准和約之前須删除山東條欵云（十九日）　華北明星報 
　　北京電　龔心湛電岑西林謂改派總代表現正擇能代表北派使簽字有效者往滬其意即指王揖唐 
　　北京電　徐佛蘇辭職擬于寳軒繼任 
　　北京電　國務院特派專員管理和議函電不許洩漏 
　　北京電　岑西林篠（十七）電昨日到京贊成錢能訓繼任總代表（以上二十一日） 
　　以上平和通信社電 
　　北京電　政府對於吉林中日軍隊衝突事已派軍官兩員前往調查又電令郭宗熙從詳電告 
　　北京電　總統今午傳見丁乃揚 
　　北京電　總統對議和總代表最屬意錢否則龔 
（以上二十一日）　以上中華通信社電 
　　北京電　外陸兩部各派員赴吉調查中日軍隊衝突情形 
　　北京電　鮑黑督聞吉林發生交涉電請暫緩赴任院覆電促即行（以上二十一日） 
　　北京電　昨府院會議對吉明令討伐徐以孟來電恭順擬僅下令討伐高士儐電孟速離吉 
　　北京電　郭宗熙電日兵藉口保僑調集韓邊大隊赴吉人心震懼乞速交涉阻止 
　　北京電　王揖唐决計不就總代表仍以錢能訓爲有望 
　　北京電　聞總代表定錢于寳軒郭則　均將派爲分代表 
　　北京電　濟南日兵捕人案陳籙已兩次向小幡交涉迄無結果（以上二十二日） 
　　以上中孚通信社電 
[中美新聞社電]  
　　倫敦電　倫敦惠斯脫明司德報巴黎通信員報告所傳日德二國擬締秘約之詳情云當戰事進行之際德國向日本提議請日本助德德則許日合併荷屬殖民地以爲交換日本當將德之提議通告英政府英又告荷政府據所擬秘約第四欵日本應在和會保護德國利益又日德兩國應合力推翻俄之哥爾却克政府庶日德可在俄國及西比利亞取得鉅大利益當過激派政府之外務總長宣布此秘約公文時有在潘姆之一美國軍官亦發見同樣公文一件據云日人名大田者曾秘密至柏林與德人談判但大田係何資格不甚明瞭總之日本對於德之提議仍未十分重視云 
　　紐約電　美參議院議員洛奇氏因意國公布局宣稱倘意國不能加入英美爲保護法國而設之同盟則不得不與德俄日聯盟云云故提出一議案請威爾遜總統宣布所謂德日俄秘約之副本（如其有之）又和約條件旣已取消以前一切俄國條約此項密約是否仍有效亦請說明云 
　　羅馬電　日内瓦城日前曾發生糧荒暴動暴動者與軍警衝突死傷甚衆風潮漸蔓延至意大利南部現意國南北均有大亂之象 
　　倫敦電　每日新聞評論生活價値日高之故謂限制廉價日本貨之輸入乃其一因因從前此等貨係取諸德奥今惟日貨可代云 
　　巴黎電　哥爾却克政府政致公文於巴黎和會要求俄國代管達代納爾及暴斯珀勒兩海峽并參加於協約國之代管康斯丹丁 
路透電 
[歐洲和會近記]  
　　十八日巴黎電　和會委員會考慮意國對於天津奥租界之要求已報告拒絶此議美國不允承認割讓中國之土地英法均贊助之中國代表顧維鈞反對以租界讓與意國 
　　十三日柏林電　據確實消息德國之批准和約無庸經普魯士與巴伐里亞簽字約上 
　　十六日巴黎電　克勒滿沙氏今日對衆院媾和委員會宣稱三年兵役制今已陳腐不適用不日將仍改爲兩年制法國軍事前途殖民軍將占一大部分 
　　十八日巴黎電　凡爾塞德代表主任萊斯勒氏聞將由德政府任爲駐法代使 
　　十六日巴黎電　福煦上將抵倫敦往多利亞車站時歡呼以迎者數千人福煦上將此來專爲參與十九日之游行 
　　十四日巴黎電　自昨晚起即有人民聚集待觀今日之勝利大游行今日天氣甚佳沿路滿懸旗幟護以兵士三排凱旋門自一八七○年普魯士戰勝後繚以鐵練今始去之Presideial　Tribrne附近樹一豐碑紀念法蘭西之國殤碑下有燦爛之（戰勝像）四極爲壯觀晨七時四十五分克勒滿沙氏抵壇受羣衆極大之歡呼於是乃鳴禮砲八時十五分普恩賫總統至以花圈一置於碑下福煦上將及克勒滿沙亦各置花圈游行隊以殘廢兵士千人居前列内有以病榻舁而行者見者皆爲起敬八時四十五分法軍官一員率兵士二人導游行隊過凱旋門後隨樂隊福煦上將霞飛上將並轡而行羣衆咸向歡呼次爲裴興將軍率美兵携聨隊之旗次爲比兵次爲英國皇家水兵一隊次爲英國陸軍代表以海格上將居首後隨各聨隊兵士次爲意國狄亞士將軍所率之意兵次爲日本軍官一隊次爲希臘兵波蘭兵萄葡牙兵羅馬尼亞兵塞維亞兵暹邏兵捷克斯拉夫兵依次而進均受歡呼次爲貝丹將軍等法國二十軍圑之代表殿以法國海陸軍兵士著名砲隊坦克砲車摩托車機關槍隊當游行隊過凱旋門時有飛機四架翶翔天空 
[歐洲之生活問題]  
　　十八日巴黎電　農務聨合總會發表宣言書反對罷工運動及各項政治罷工該會勸政府盡其責任擔保以行動自由給予願工作之人 
　　十八日巴黎電　法政府向美國訂購主要之糧食甚夥擬在巴黎出售 
　　十八日巴黎電　政府下令設立法國經濟會議協同籌商防杜生活代價翔貴之方法該會議將與市政局農商工業圑體等協商一切 
　　十四日倫敦電　波拉勞氏今日在下院宣稱政府深知日用品昻貴問題之嚴重議即設立調查委員會一面則審愼考慮所將施行之方法不稍延緩 
　　十四日倫敦電　下院今日辯論煤斤漲價問題殊爲擁擠首由善後大臣吉特士爵士起言增價之故實爲全國大局計非爲政治原因次言出煤大减不敷需用之理由一因鐵路用人工作鐘點減少運輸遲鈍貨車不敷分配煤鑛出產爲受牽制一因鋼鐵等業工作鐘點減少致鑛中鋼軌機器等物皆不易速得一因鑛工性惰聞有一星期之餘款即不續行工作致缺額者增多有此種種原因故煤斤出產之減少非一時所能補救亦非一圑體所能補救須以全國之力爲之煤鑛煤價每噸二十九先令四便士内有二十一先令十便士又四分之三乃係工値倫敦售價四十九先令六便士今漲價六先令乃預想每噸出口餘利可有一先令四便士但餘利今日見短縮如縮至無利可獲則煤價每噸尚須即漲一先令四便士吉特士爵士次述漲價之影響謂鑄鐵每噸將漲十五先令至二十先令鋼每噸將漲二十五至三十先令棉織品將漲百分之四機器將漲百分之十二化學品將漲百分之十此事關係重大蓋吾人將失出口品之入項也例如鋼軌英國每噸價十七鎊十先令美國祗須十鎊造船鐵版英國每噸價十九鎊美國祇須十四鎊鑄鐵英國每噸價九鎊美國祗須二鎊餘可相類今一切惟賴後十二個月出煤之數次言煤斤出口亦關重要但有美國之競爭故出口之數必將減少英船如無煤運出則入口貨物均須付現加以匯水種種其價將高故今日任何圑體皆不能以爲我之利益與衆無關今欲過此危難時代必須恢復吾人愛國精神國中最急要者爲增加煤斤出產願鑛工領袖商請鑛工協力圖之南韋爾斯鑛工聨合會會長白拉氏起責政府之增煤價未先商　鑛工鑛工皆怨政府之待遇但鑛工皆愛國者深知大局之嚴重願誠意協助政府進行一切 
[各國近事記]  
　　十四日倫敦電　波拉勞氏今日在下院答某議員之質問謂政府何時宣布愛爾蘭政策彼未能豫言政府不能稍加延緩惟凡事無勝利之機會者政府殊不願爲之 
　　十四日倫敦電　威爾遜總統否决取銷節省日光制議案謂此制實行後燃料與人力大見經濟彼信國民之大多數贊成此制之賡續實行 
國外要聞 
[英國組織中之南極探險隊]  
　　中美新聞社倫敦通信云一九二○年六月英國將有一新探險隊命名曰大不列巓南極探險隊者自英倫出發前赴南極區域由皇家輿地協會會員柯伯氏主司其事其計畫擬繞行南極冰區一週此舉當大費時日日前柯氏曾陳述此行之經過届時裝載隊員之船爲太拉拏威號現停泊紐芬蘭之聖約翰海港將於今冬十二月間駛抵英倫一俟裝配妥洽即於明年六月開赴紐絲綸之惠林吞埠預期明年十月間將由彼處啓程赴南極第一行抵之處當爲馬葛蘭島又在司各德島當設置一氣象臺與無線電站隊員三十人中大半均將在紐哈埠登岸從事氣象學之研究其中三人將爲一小隊居留柯魯直土角另有三人之一隊則將企圖在冰區過冬作一空前之舉動全隊人員旣如策分佈則太拉拏威號當駛歸惠靈吞埠待至一九二一年十月再行出發招尋各分隊員此隊人員尚欲繞行冰區一週預計費時約須三四年隊員分子尚未甚决定但柯氏於此亦無庸焦慮應徴者當不乏人隊員之一部分爲飛行家此爲南極探險史中破天荒第一次當局對於用飛機以達南極頗費考慮至用何式飛機尚在未定據柯氏言終須取其相稱者要在形體稍小又較易駕駛者爲宜縱未能直達南極而得此飛機之助則考察腹地之舉當較爲容易又據柯氏稱此探險隊並非商業性質其目的在搜尋南極著聞之鑛區以備日後開採次則調查鯨魚　遵狀况以備將來辦一英國捕鯨事業再次考察彼中氣候與澳洲南斐洲所以相關之處柯氏論及礦產問題據稱凡南美洲山脈南端所產之金類亦產生於南極某某地方及某島如金銅錳花崗石雲石煤藍寳石等皆具云 
要聞一 
[北京通信（靜觀）]  
　　中國銀行之内容 
　　中國銀行以國家銀行之資格一切體統局面頗似行政機關總行在北京稱總管理處此外則有分行設於京城及各省城各大埠有支行設於各大縣各大鎭分行直轄於總管理處支行則又就其所在區域轄於分行現在全國分行計有二十一處支行計有八十三處行員總數合計二千四百有九而總行顧問調查等員猶未在内每月所支出之薪金飯食及其他一切用費總行約十餘萬元各分行支行約八九萬元合計約二十萬元以全年計之卽共支二百四十餘萬元 
　　總管理處設總裁副總裁各一初由政府任命現改爲股東票選安福系議員之擬取銷現行則例即爲此點現有董事九人監事五人前由政府所任命之監理官二員設置如故其辦事也分五大機關（一）曰文書内分六組組置領組一人其餘則悉爲組員（二）曰稽核分三組此外復設赴外稽核十餘員（三）曰司帳分七組領組司帳以下有司帳司帳以下有帮司帳（四）曰司庫分五組其中亦設有帮司庫（五）曰司劵分四組各機關均設總副主任各一文書則稱曰總文書副總文書司帳則稱曰總司帳副總司帳其餘准此行内通稱曰五總五總之權力極大體制亦極尊崇組員之外復有辦事員額外辦事員預備員練習生等名目此則總管理處之一部大官制也前當王克敏任總裁時以行員過多曾大減過一次並規定缺額非出缺不得補人近聞總行之員數共有三百一十七該行行員有分紅之權利每年報銷無一年不賺錢即行員無一年不分利薪金愈多者所分之利愈厚但據個中人言行中所謂賺錢不必實在有錢也如政府欠行欵不下數千萬元一年利息不下數百萬元行帳上旣列入行員卽照常分利又薪金悉爲現洋該行所出之鈔票可以不兌現其他各機關可以鈔票作一圓給發薪俸而該行每月十五日所發之薪則悉爲通用現洋又行員皆發飯食費中央各部院聞不給飯食而該行每一行員每月皆有十二元之飯食費又行員回家發給旅費該行定章凡行員一年以内不告假一次者得請假回家休息兩月並由行發給旅費此皆爲行員之優點也 
　　該行行員却無所謂地方意見亦無所謂黨派旗幟除最高級之總裁副總裁外其餘五總大都曾受高等專門敎育至二三等以下之行員則南京商業學堂出身之學生頗佔多數現在京行行長談氏即爲昔日商業學校之敎務長也各分行中以北京天津上海三處局面最大其次則爲漢口南京東三省山東福建浙江重慶七處若陜西貴州香港則局面最小兹列各分行所屬行員數及支行數如次表 
（分行名稱）　　（行員數）　　（所屬支行數） 
　　北　京　　　　　一○．三　　　　　一 
　　天　津　　　　　　八○　　　　　　四　 
　　上　海　　　　　一○八　　 
　　漢　口　　　　　　五七　　　　　　一 
　　南　京　　　　　　六○　　　　　　八 
　　山　東　　　　　　五五　　　　　　五 
　　河　南　　　　　　三三　　　　　　二 
　　東三省　　　　　　六三　　　　　二○ 
　　福　建　　　　　　六七　　　　　　四 
　　香　港　　　　　　二四　　　　　　三 
　　浙　江　　　　　　五○　　　　　　八 
　　山　西　　　　　　二九　　　　　　二 
　　重　慶　　　　　　四五　　　　　　六 
　　貴　州　　　　　　三五　　　　　　二 
　　陜　西　　　　　　一七　　　　　　一 
　　江　西　　　　　　四二　　　　　　四 
　　安　徽　　　　　　三七　　　　　　五 
　　湖　南　　　　　　四二 
　　張家口　　　　　　三二　　　　　　三 
　　歸　綏　　　　　　三○　　　　　　一 
　　庫　倫　　　　　　二九　　　　　　一 
　　北京分行在各分行中最稱宏闊然政府所負之債額累累因無錢還故演成不兌現之惡劇推原禍始固不得不太息痛恨於洪憲君臣然苟自五年八月以後政府悉心整理亦未嘗不可以恢復原狀無如國事愈閙愈糟政爭之不足繼之以兵戎累次借債未嘗作一正用政府中人何嘗一顧及銀行今之財政部庫藏司員除星期外幾無一日不現窘狀偶借商業銀行十萬或三十萬元之欵無物抵押率乞靈於京行所堆存之紙幣行員不能拒則任其捆載以去至於發出支付命令至該行所代理之國庫則雖數萬元之欵亦必大費周章其情如此試問安有餘力籌畫兌現問題近聞該行因感受國會則例風潮南方一部分有力股東頗有主張遷總行於上海之說未知確否 
[意大利要求天津奥界問題]  
　　二十日華北明星報載云中政府最近接陸徴祥巴黎兩電一報告奥約問題二報告國際勞動會議問題對於奥約問題陸代表僅報告協約國决於七月十五日將奥約交與奥代表限其至八月五日止答覆奥國批准之日將在九月六日届時該約即生效力云云中政府對於意國要求合併天津奥租界消息似全未知悉此爲華北明星報之記載惟據另一消息則謂政府業已察知此事認爲毫無理由國務院已將此旨訓電陸使囑其聲明不能承認又路透社方面消息巴黎和會將拒絶意國此項要求 
　　又據中美通信社消息英文京津太晤士報記者昨以路透電傳意國專使在巴黎和會要求佔領天津奥國租界一事特訪該埠意國領事徴詢意見據該領事稱彼對於此事初未有所聞惟本埠一般中外人士咸願將意界擴充劃入奥界五分之一意國醫院與鐵路終點之間房屋湫隘地方汚穢實有礙公共衛生應另行改築意國之要求不過爲公益起見並無攘奪土地增加收入之意不然卽使中國以奥界完全讓與意國彼亦不願領受總之中國當局應利用時機倣西人方法改良市政云云 
[外人觀察中國時局之論調]  
　　字林報載倫敦英報駐京訪員佛萊塞七月十八日一函略謂中國事情似無一處有好氣象以滿洲言因鬍匪督軍之野心内部戰爭行將發作張作霖兩年來贊助北京軍閥遂得東三省巡閱使一職以爲報酬亟思　固其祿位以孟恩遠中梗故必欲去之其實孟曾反對軍人賣國以圖權力之政策在比較上尚屬可嘉也第滿洲風潮限於一隅定可和平解决蓋日人所助之一方面非他方面所可與爭今日人以鐵路之便利加惠張作霖似日人助張矣但日人不難阻吉林事勢之發展安知日人不又爲孟恩遠後援是以此個悶葫蘆須俟此事中日人需求之暴露始可解决也以粤省言粤人欲以伍廷芳爲省長可謂選擇得人此老志氣猶壯擁護憲法之政客實際上價値若何伍應知之若得處高位手握大權當能以前淸良好舊規管理粤政不使需索越出範圍而常以族長之目注視其人民也但此豈南方軍閥所欲有者日前余曾詳述粤省時局致爲某熱心護法者所痛斥平心論之余所言者雖不免稍稍過分然確爲眞相蓋軍閥把持粤省旣不服從軍政府又不尊重廣州國會一語固千眞萬確無以復加也傳聞伍廷芳近不與軍政府之軍人共坐一室每遇政務會議輒賴居問者往來各室傳達意見彼此不相見面云今粤人欲得伍氏而與張作霖同一强盜出身之陸榮廷則别有計畫如現狀果屬可信陸氏殆將以兩廣爲其采邑至於廣州國會與其平日所標榜之護法主義皆不妨髦弁視之質　之陸氏本身即爲南方之軍政府而與伍廷芳唐紹儀孫文等組織之軍政府無關也南方簡直操諸軍閥之掌握中陸榮廷之勢力及於粤桂唐繼堯之勢力及於滇蜀而黔省介於滇蜀之問自不能不唯命是從所謂護法者本有可爲之機會而卒不善用之此雖愛之者亦莫能爲之諱假使此後時事進行果如現象之所表示則陸榮廷將統一吸 
 
 

Page 7

 
 
　粤省脂膏之軍隊裁滅　額而粤人之金錢不作維　　盜養成所之經費行將大半入陸氏之私囊蓋陸氏心計甚工不欲殺日產金卯之鵝也使北方能有保全陸氏地位之擔保則陸必與北方謀和如北方不能則護　之　自由平等之幟行將復現但北方終必欣然興陸　謀和就其範圍其故不過因旣無作戰之現資又　商借戰費之機會耳故遷就陸氏一事如時局可　以解决則雖爲時甚暫亦未始非北方所樂爲也吾人　當知者今中國時局中之主要伸縮力不爲華人而爲外人近二三年來中國之重要事件幾皆發源於外人　無日人借欵則南北間之無謂戰爭何致發生今日欵中止北京軍閥因無興奮物狂興將减此後操縱中國前途者一方面爲日本一方面爲銀行圑所代表之列强如中國軍閥願入日本掌握中則日本在華自可獨行其意如中國願與銀行圑接近則必受財政監督之嚴厲條件銀行圑舍此整頓財政以保將來均勢之條件而借資於中國則於中國無益徒召將來又一大失敗而已此義明白易曉即平素反對干涉中國内政之美國今亦承認此義矣中國現如隨潮飄泊之魚接近日本乎抑接近銀行圑乎是在中政府自擇之如擇日本則政府將爲國民所厭惡而日本鑒於民氣亦未必敢遽與之提携如擇銀行圑則非軍閥政府所能甘心蓋如此是取消自己侵蝕公欵之機會也總之中國現政府不服從日本則必服從銀行圑二者必居其一否則不久則將破產以吾人所知之華人恒情而言中國必不决定何所適從故吾人所可望諸中國者爲得過且過苟且拖延直至時局强令列强共同干 
涉或日本單獨干涉而後已耳 
[總代表與内閣問題]  
　　關於國内和會及内閣之兩問題昨據接近安福方面者言謂王揖唐已决計不就總代表之職將以龔代總理充任此席而以靳陸軍暫代閣務但接近東海方面則否認之謂龔心湛將提爲總理而總代表則仍擬王揖唐兩種消息互相歧異又有一說東海近又有以錢幹臣任總代表之意至分代表全體之辭職早經由院批留惟吳鼎昌徐佛蘇二人意較决絶曾由府院兩秘書長分勸結果吳稍活動而徐則仍難挽回大約九人中至少須更換一人頂補者以于寳軒爲最有望 
　　又據另一消息安福派與當局關於繼任内閣人物之主張殆已相持不下近日轉復趨於岑寂者一則以各省答覆安福之魚電多不熱誠一則欲待時機之到來將逕以命令形式令周樹模署理近日安福似已窺悉當局之用意乃復藉議和總代表問題轉入於内閣問題以隠爲抵制安福派對於龔仙舟本不甚滿意前此所以擁以代錢不過欲利用龔氏實行中行則例詎龔老氣横秋堅不照行安福遂益不高興此次朱總代表旣已固辭安福一面提出王揖唐一面又鼓吹龔仙舟其意固不在王而在龔蓋明知王龔比較當局决就龔而不就王也龔旣出閣周又未能即提惟圾朱深可以代理朱苟代理當不如龔之時時求去縱至新國會閉會以後當局雖欲提周其如朱之不辭何於是周閣終無出現之日而某派之内閣計畫可達其目的矣 
[奉吉間形勢仍急迫]  
　　昨日消息奉吉間形勢益急某國人方面傳說高士儐已自號護法軍但詢之政界未能證實惟高士儐自活動以來首以監視該省中交兩行爲吸收金融之計北京中交兩總行以該師長等竟將吉林長春哈爾濱等處分行銀庫封鎖監視出入停止營業並提出大宗欵項於營　甚有妨礙業經呈請財政部設法維持國務院因於十八日電致孟郭兩氏以中交兩行爲國家金融最要機關倘生阻滯必致牽動大局影響匪細務希飭令各師旅長剴切勸導各軍隊兵目等各循紀律勿滋紛擾免貽伊戚至所提兩行之欵應責令如數歸還以維國家銀行營業云云但奉吉形勢此刻更與數日前局面不同此種電恐難有效耳至於吉省軍官前向政府質問奉黑軍隊因何有包圍吉林之計不得不力圖自衛云云政府亦已分電奉黑兩省詢問眞相昨據鮑督復電謂本省軍隊尚屬不敷分布奉軍未開到以前絶不調動日前第一騎兵圑與巡防隊移動係屬換防絶非開往吉林别有他意除向吉林軍界鄭重聲明外謹此電復等語政府准此擬即再電吉省仍爲疏解一面擬令孟恩遠將印信帶至哈爾濱交付鮑督聞鮑現已抵哈爾濱靜候孟督矣 
　　據奉天某外報消息奉吉問題自高士賓表示反抗政府特派崔承熾赴吉派袁乃寛張元奇來奉雙方着手疏通乃奉吉風潮再接再厲益形危迫聞崔承熾赴吉疏通毫無結果袁乃寛張元奇來奉晤見張作霖張氏語二人云吉軍不奉中央命令非空言所能解决二公恐亦無　爲力云云袁張二氏遂於昨日離奉回京昨日張作霖以巡閱使名義通告三省略謂孟將軍恩遠受高士賓挾迫妄自稱兵擾害地方流毒居民伊於胡底現已大張師旅討伐高等二三頑逆其餘部曲受人脅從應免置議凡我父老兄弟爲地方除害應卽併力驅除以期早淸内患云云現張作霖已委孫烈臣爲征吉總司令其總司令部設於鐵嶺孫氏大約於今明日間即當赴鐵指揮軍隊昨十六日晚馬圑敎練官趙集同署稽查張某等數人在平康里見有三人同行形色倉皇當上前詰問其人言語支離搜翻結果在各人腰中翻出吉林護照一張紙幣若干其護照極小如燒餅形其紙幣則皆係吉林永衡票及中交吉黑票知爲吉林偵探當即帶至督軍署稽查處訊辦省城自發見此案後十七日即經張作霖令二十七師張師長王警察廰長宣佈戒嚴警察傳令娼窰戲園澡塘茶館及商家一律於十鐘閉門十一點禁止交通省城八關除原有値崗軍隊外每夜每關添兵兩連再由各軍官督飭梭巡警察則由警廰長傳令各分署仿照冬防辦法每夜添加臨時崗位城門出入由軍署發特别門證無論何人若無特别門證者概不放入 
[京華短簡]  
　　目下歐洲和議將次告終國際聨盟不日開幕昨據外交界消息將來國際聨盟中國專使第一席有以王正廷充任消息此說之傳來實有二種原因一由於日前吳佩孚來電主張以王易陸一由於某國之條陳謂王氏對内對外均爲適任故政府方面遂有此議然不知能見諸事實否 
　　據國務院消息昨日（二十）下午政府先後接有吉林來電兩通其第一電係報告吉林省垣地方中日兵士發生衝突電文甚爲簡略其第二電則又報告中日兵士衝突結果互有殺傷中國兵士損傷尚無詳報日軍官被傷三名兵士似爲六名此種交涉其情形頗爲重大 
　　大烏里華商貨物前被俄軍無故扣留政府交涉無效擬停付俄國賠欵作抵兹聞沃木斯克政府允將前項貨物如數發還業經駐京俄使與外部商訂擔保辦法由沃政府負完全責任此問題已屬解决故前日閣議討論結果對於應付該國賠欵决定繼續交付 
　　中美通信社消息近日軍士騷擾鐵路之事時有所聞日昨交通部又以江海沿岸各地軍隊復時有滋擾輪船之事特訂取締辦法咨交航律委員會審議咨文中略稱長江軍隊乘輪恃强滋擾請頒定軍士特别乘輪憑照以資稽考 
　　京人張保正呈稱素來研究技術現發明鑕雲機禦風機等三種　雲游空中日行千里於軍事偵察大有功效倘蒙錄用謹當効力云云府批交參陸處查核 
[中美新聞社京訊]  
　　此間私人方面接到東京最近電訊謂日政府預備改變其對華政策此說已得日人通信社之報告證實據云日政府現願帮助徐總統反抗南方並取消軍器輸入中國之禁令而以取得中政府訓令巴黎華代表補簽對德和約爲交換據此問抱自由思想之政界人言日本此項改變政策實係有名無實蓋實際上仍是助北方軍閥以抗南方無所謂助徐總統徐與南方本非不和今解除軍火禁令無非使軍閥派得有武器與徐爲難若再得借欵則更惡簡單言之所謂改變政策者直是對北方軍閥之一種接洽無怪武人派力勸當局承認之也 
　　政府接到許多秘密報告謂上海激烈黨人曾圖大舉反抗政府以政府之將補簽德約實行賣國爲藉口惟政府并未補簽此計畫遂完全失敗北京新派分子自然利用此種消息力勸政府堅持勿簽謂外間假定政府欲簽字巳預備謀亂若果簽字則危險將更大云 
　　政府接陸徴祥來兩電一謂對奥和約將由協約政府於十五日交奥代表許奥代表考慮至八月五日爲止批准期定九月六日一經批准卽生效力云云意國要求天津奥租界歸意一節中政府迄未得正式消息中國政界料意人未必堅持此要求如果堅持中國代表必强固反對因其全無理由故也又陸使第二電謂萬國勞工會議將次開會中國應派代表政府對於此事尚未正式討論惟聞有派張謇反朱志堯爲代表之說政府於兩星期前通電各省徴求對於外交問題之意見迄今復電寥寥其答復者亦僅謂並無新意見仍請政府裁奪說者謂各省持此態度之故係因各省前已一致表示贊助中國代表不簽和約今政府電徴意見聞係武人派之計畫欲取得各省與前相反之表示故各省不願入其彀中云 
　　曹汝霖陸宗輿章宗祥三人現均在湯山似有避世之勢有一强固之奉天軍衛隊保護之 
　　内務部定於明日起在中央公園開監獄出品陳列會接連舉行三日 
[上海與靑島之比較]  
　　中美新聞社倫敦通信云據泡爾毛爾報載稱近人有提議將上海海港從事發展者此計畫深足令世人注意將來歐亞兩洲之鐵路交通横貫大陸其在遠東之終點非上海則靑島此大勢所趨瞭然可睹者又由美洲太平洋岸與經巴拿馬運河之航線其勢亦將集中於中國一大口岸此口岸以地勢而論非靑島則上海抑亦甚明是故中國將來一大部分之商業其中心點非在上海卽在靑島靑島港水深沈爲天然形勢上海則地據一小江之上游海舶往來須經吳淞江口吳淞江爲長江東南之一支流延袤可三十英里潮落時水深不逾十六英尺潮長時亦祗三十英尺夫欲居世界通商巨埠之地位則其港水須平均有三十五至四十英尺之深乃屬必要今上海之港口未爲良好但地據揚子江流域土地肥沃有一百八十兆之人口則上海水道之便利固非若靑島與内地無水路可以交通僅恃鐵路者可同日而語是故上海苟港水加深能以人工變爲第一等商埠則以其天然形勝之位置爲揚子流域之門户以靑島較之瞠乎後矣總之商務利益之集中於上海者甚鉅於中國有非常鉅大之關係故上海爲中國第一等口岸之位置有非可以輕易抛棄者 
[法報所傳之渝柳鐵道消息]  
　　北京法文新聞云華僑實業公司所派代表趙心敬（譯音）已與貴州省長代表王寳莊（譯音）訂立合同取得渝柳鐵道之建築權路線起四川重慶經貴陽省城迄廣西柳州將來以純利百分之五交給貴州省公署路成四十年後全路即爲省公署之財產　中法新彚報云華僑實業公司當存保證金一百萬元於貴陽中國銀行惟據貴陽某報所傳消息與此路線有關之三省中國銀行主張以此鉅欵分存三行不許一家獨享其利云 
[山東之外交風雲]  
　　日前靑站日兵捕去學生由靑州各圑體來電乞援各界聞之異常憤激遂於昨日由商學聨合會推派代表晋謁省長歷陳學生逮捕情形及益都知事之昏曹不識大體請省長嚴重辦理以維地方省長聲稱該知事罪狀余已備悉日後自有相當處置至日人逮捕學生一事業已派員向日本領署交涉仍無若何頭緒總之此事余必竭力斡旋以求得美滿結果云云代表聞言遂相率退出聞此事發生之原委其咎全在益都知事鄭寳善一人因靑州學界對此次外交風潮呼號提倡不遺餘力大遭日人之忌暗派華人偵探各種消息並播種種謡言事爲農界聨合會查知將宮某捕交益都縣署懲治該知事旋將宮某放出各界聞之大憤齊向縣署質問該知事計無所出一面敷衍商民一面報知靑站日兵懇其入城彈壓於是武裝荷槍之日兵直入縣署預備捕人幸各界人士早已聞風遠颺不得入手日兵乃詰問鄭知事鄭不得已派警隊差役導引日兵赴省立第十中校搜索將學生馬君懐忠捕獲着警兵押解赴站遂出城而去該知事不敢問也事爲商學各界聞知齊向縣署懇求該知事向日人交涉將學生釋出羣跪於烈日之下萬端哀懇該知事初則不理後見風頭不佳私行出城來濟而靑州商界亦遂議决一律罷市以爲最後之要求現在各商業已完全上門停止交易未知將來如何結果也 
　　商埠泰康號被燬事件經省長電致中央請外部向日本直接交涉至今仍無結果現商界以中央對此恐有玩忽之處特派代表十人聯袂赴京請外交部嚴重交涉以期達到目的已於昨早乘車北上矣 
省議會對此次外交風潮又致中央電數通特錄於下　（電一）北京大總統國務院外交部鈞鑒魯省交涉日亟當局一味畏葸前於删電已陳梗概日來農商各界益形憤激膠濟鐵路附近村落爲自衛起見有聨莊會之籌備省垣商界並有再行罷市之謡傳實緣生命財產任人蹂躪有岌岌不能自保之勢而地方政府惟知退讓以致民氣激昻日甚一日倘有意外益難收拾本會爲力保國權安慰人心起見擬定辦法請中央向日使嚴重抗議一日領縱使憲兵浪人等在我内地擅捕學生王志謙農民劉硯田李繼壽搗毁泰康商號實屬蔑棄公法侵犯國權應請交涉將該領事即行撤換二應由日出欵賠償泰康商號損失並給予被傷學生農民等以相當之撫養金三懲辦濫刑學生農民等之日兵及搗毁商號爲首滋事之浪人並保證此後不得再有蠻横行爲以上各條實非過分要求務懇服從民意以弭後患臨電不勝翹企待命之至山東省議會叩巧（電二）北京大總統國務院外交部鈞鑒日人在東横暴行爲日甚一日地方政府應付無方業於巧電陳述梗概兹復據靑州各界聨合會電稱靑州車站日人於霰日後武裝進城赴第十中學校肆意搜索竟將學生馬忠懐捕去懇速向日領交涉放回等語似此舉動蔑棄公法直不以獨立國家待我政府對於巧電究竟有無確定辦法如仍聽其肆意蹂躪恐魯民爲自衛起見將不免發生意外舉動爲此迫切再陳務懇速向日使嚴重交涉除實行巧電所陳三項辦法外并速將學生馬忠懐放回懲辦靑州滋事憲兵以全國權而杜意外臨電不勝翹企待命之至山東省議會叩巧 
[粤垣罷市後之各方消息]  
　　公民大會之解散　十五日一時許學生公民仍在東園内開會正在討論中忽有警察游擊隊由外入内聲明不准開會立命在塲各人即行散去當時東園門首兩旁滿立軍隊園外爲空曠地原分東西兩路是時西邊一路禁止往來約有軍隊十餘人架有機關槍在此於是學生公民紛紛向東邊一路而出甫至襟江茶樓有數學生遠望見一人乘手車由橋直落急急上前跪地抱頭大哭車中人急下車以手扶各學生起立安慰一番而去聞此爲參議院長林森因往東園開參院談話會者是時學生等又多向西堤直去亦有往河南者又聞劉柱石昨早在龍藏街寓所爲警察捕去警廰佈告如下照得公民乃最寳貴之名救國爲至重大之事萬不能以冒混鹵莽出之貽誤全局乃查東園所謂公民大會其初尚有秩序可言連日以來除少數學生外皆閒雜人多甚而一般無賴地痞隨同鼓噪其發爲言論者不外强迫罷工罷市武力對待商場其見諸事實者不外結隊聨羣分赴鐵路電燈自來水電話米攪各處所及四鄉輪渡迫勒停機一百則游行街市驅逐車夫小販搗毁街燈招牌對於繁盛商場則恐嚇關門穢口謾駡有如魑魅晝現以至一日數驚昨又轉而包園省議會始則威迫簽字繼則喝打議員豕突狼奔閙成一片警隊趕到保護攔阻不准入門與北京之假託公民圑逼國會如出一轍究其主動最力者一爲著名光棍本廰拿辦有案釋出未幾之劉柱石一爲前者與龍濟光蔡春華出力密設地雷水雷之黃煥庭其人物則大汚公民之名共行事則違背救國之旨而竟有少數學界墮入彀中言之可痛本廰長所以焦思苦口不願操之過激者固有投鼠之忌亦恐貽笑外人今旣愈閙愈兇即已忍無可忍經將黃煥庭劉柱石二名拿獲訊究并於本日起制止東園開會口符警察治安條例嗣後并不准有游行街上煽惑罷市及搗毁辱駡情事如敢違抗一律嚴拿重辦愛鄉救國正軌可循各勿執迷予言不再切切此布　另一消息云十五號魏邦平派警察游擊隊解散東園之公民圑查該隊駐紥東堤一馬路原有第一第二第四共三中隊是日赴東園者獨第四中隊未去緣該隊長熊威於十四號抵省議會時驅逐公民用拳脚打踢傷人甚多學生工黨多人以手指熊謂汝做莫榮新偵探我認得你熊當時爲之色變故是日不到東園是日第一二中隊長鍾韶吳公俠入園後有工黨及學生多人對彼謂我是廣東人你又是廣東人今日我輩在此集議係爲廣東事汝等所受薪餉皆廣東人之血汗何苦聽人驅使來此迫逐自家人鍾等謂我是奉上令行事請佫位廻避去彼此都易得辦遂驅逐各人出門連日游擊隊均全隊出巡城廂内外十五號魏邦平又電飭其擔任長堤一帶治安故是日東西堤均有大隊駐守相望不絶 
　　十五日之市面　罷市風潮自十一日起計至十五日已足五日矣是日午前行經太平街漿欄街裝帽街十七八甫牛乳橋楊巷曉珠里上下九甫長壽里德星里長壽街新勝街西來初地眼鏡街晏公街寗遠坊燈籠街故衣街十三行白米街靖遠街同興街長樂街興隆街榮陽街同文街油欄門竹欄門長堤狀元坊天平街顯鎭坊福德里杉木欄以及大新濠畔小市高第等街及老城隍廂前至西門口四牌樓一帶第三甫至第八甫曁省長公署前之衛邊街等各舖户仍多上門問或全閉十八甫至眞光公司則將鐵閘牽開二三尺兩旁派有三四人把守貨櫃仍然關閉該街之先施公司祗開一門來往餘俱關閉西堤之先施公司及大新公司則仍關鎖鐵閘緊閉門户廣府前之大新公司祗開右便小門餘猶關閉該街之先施公司則全關閉十八甫各處影畫戲院亦已停演又昨晚長堤榮生防務館因大光燈工人罷業自偕大光燈燃點詎有人聚集向之滋閙警察上前制止不服即向空鳴槍示威各人始散去　本省電燈息後各街夜市商店多購用大光汽燈以爲替代惟機器總會以大光燈亦在機器包括範圍應即一律罷市昨特發函警告勸令停業該行接函後特於十五日假座下九甫品榮陞酒樓大集行衆討論多數主張罷市當即决定由十五晚起所有同業如有擅行開火者一經查出除屏出行外外并處一百元之罰金以爲自外同羣者戒　本省米埠自罷市風潮發生以來屢經公民圑體函請歇業十三四日復有學生數名分赴各家着令立即閉門勿干衆怒各該商衆以風潮洶湧不得已將舖門半掩以免意外惟以該行商業爲民食所關斷難停止貿易因集行衆議决必俟風潮稍定始將舖門洞開每日米市則仍照常貿易俾維民食　廣九鐵路至十五日下午三時已照常開行惟是日開往香港之日夜船搭客仍屬充斥聞其原因一由於往看慶祝大會一由於未知鐵路之已通　西瓜園商圑總公所連日據各分圑報告以現因市面搶掠浮言未盡恐有竊匪乘機紛請出巡昨經大會集議公决由各分圑查照向例組織巡查武裝分隊出巡專爲防衛搶掠以資自衛而維公安即經分函各分圑知照矣 
　　省會議員之聲明　省議員致督軍省長函云敬啓者本月十四日十二時省議會開談話會研究開議進行事宜正討論間忽有自稱公民劉柱石胡文燦韓瑞泉林遇春曾景星譚竹軒雷家炎等率領無賴苦力數百人蜂擁而來直衝入談話室内先將電機佔據門口把守斷絶交通要求選舉伍廷芳爲省長并聲明伍氏極願擔任立刻公决上場來勢洶洶不可向邇同人等囑其依法具書請願並允爲介紹受理俟定期開會再行討論乃苦輩忽又要求即時簽名選畢聲色加厲拳脚齊起惟時在場議員不過三十餘人旣未足法定人數益以暴行迫脅之所爲法律上根本無效不妨姑允所請以免當場衝突詎若輩得寸入尺再逼迫催促外間議員到會凑足法數投票選舉一味恃衆横行並聲言今日不將伍氏選出立將議員打死等語殆狼狽喧嚷間適警察入場彈壓不服制止放槍示威始狼狽而遁此皆當日實在情形也查彼輩號稱公民實則衣履完整者不過三五人學生不過十餘人其餘類多地痞細葸一言一動皆受人指揮故爲首者一二人鼓掌則衆齊鼓掌一二人呼萬歲則衆齊呼萬歲一二人喝打喝殺則衆齊聲喝的喝殺隔别詢問大率不自知其來此何故純係金錢傭僱計其授値日各給領毫洋三四角不等似此種種怪狀極天下未有之醜態不特貽笑社會實足妨害公安况省城爲軍警林立之地議會爲立法莊嚴之場竟敢公然聚衆闖進議場無理要挾尚復成何事體應請查明首從分别嚴辦現値開會期間並懇令飭加派軍警嚴密保護議場内外以維秩序而肅法紀再者近日自稱公民者假託公意無奇不有昨日談話會中在場同人之姓名難保其不假借影射在外招摇向　方表示意思但事屬暴行脅迫當然不生效力合并聲明專泐並頌勳安省會議員譚炳華謝桂生官其駒曾叔其李國鈞何禮文等同啓 
　　國會議員之質問　爲質問事自外交問題發生各處罷市罷工奔走呼號力拒簽字風潮彭湃震撼全國頃者廣東市民君起響應經開國民大會要求護法政府三事一下令討賊二取消中日一切密約三任伍廷芳兼任廣東省長乃政府無相當辦法致起罷市已逾二日今復有罷工之舉水火俱絶若不速行解决恐險象環生不可終日政府究應如何處置限於三日内明白答覆提出者萬鴻圖連署者居正劉芷芬馬君武王湘慮式楷蒙昆瀛張知本肅輝錦于仲銓李素高振霄李文治黃紹侃田銘漳彭廷珍周震麟何畏王猷裘章凎李正陽 
　　公民圑請願原文　昨日公民圑爲省長問題呈遞請願書云爲呈請事謹按臨時約法中華民國由中華國民組織成之中華民國之主權屬於國民全體現在粤人治粤之主義早爲全國所贊同刻値省長無人粤事糾紛已達極點兼之外交失敗國亡無日我國民我政府自應採取大多數同意合力禦外補救將來現任總裁伍廷芳德望俱尊早爲東西　國所欽服我粤人有談及伍廷芳三字者無論老幼男女莫不起敬起愛戴之如父母敬之如神明挽回時局捨此老别無他人已由我粤農工商學各界請願八次正式任爲廣東省長以維粤局而順輿情兹値貴會開會伊始用特依法請願俯懇據情轉達軍政府政務會議一致主張披瀝凟陳不勝迫切待命之至謹呈廣東國民大會謹上 
[杭州快信]  
　　毆斃四師排長李克敏案内續獲之共同犯傅阿毛昨午後又由督署綁赴太平門外執行槍斃 
　　閩訊援閩浙軍支隊長王萼（即前駐寗波鎭海外海水警廰長）日前不知因何被浙軍逐去 
　　第一師一圑三營十連連附王溥誘良作賤並犯重婚罪業經該師部組織軍法會審判處徒刑呈奉督軍核准尚有私訴部份着自向法庭聲訴 
　　蕭山縣屬東南各鄉成化崇明由化等區被水災重田禾淹没昨聚鄉農千餘人齊集縣署告荒 
　　國務院僉事李國杰昨抵杭謁見軍民兩長 
　　省城水龍聨合會今日（二十二）假西湖鳳舞臺開成立大會 
　　嘉興知事張昌慶日内卽將更動 
杭縣東嶽履泰五圖金家菴地方義塜（向歸同善堂管轄）現被人盜賣與海寗塘工局長陳廷緒將所葬各棺木全行掘毁該處士紳已向售主倪阿庚及經手分肥之李貞元大起交涉並向法庭起訴 
　　尚有要聞及地方通信轉入後版 
雜評一 
[製造力（默）]  
　　今日之當局有兩種製造能力其一製造國民之憤慨其二製造外人之機會 
　　製造之手段亦有種種或秘密或明顯或直接或間接各隨其人其事而施之遠者不必論近者如 
安福之任意妄爲而引爲己助山東之捕人交涉屢起而置之不問是皆所以製造國民之憤慨也吉奉衝突不巳而引起外交德約拒簽不决而暗中磋商是皆所以製造外人之機會也總之今日所謂政府官僚黨派之種種舉動對内無一不激民怒對外無一不予人利而其他則無一能力而 
已 
 
 

Page 8

 
 
[廣州罷市之原因（平）]  
　　自省長問題發生而罷市罷工風潮愈閙愈大此種舉動以緩和手段對付或易轉圜若一味嚴厲必至愈閙愈兇此次市民其所以召集如此之易聲勢所以如此洶洶者固由於發起者標揭粤　治粤之義而伍廷芳聲名足以號召一切然亦因粤人失業者衆民不聊生連年兵燹已無職業可言加以本年到處拆城繁盛之市場頓成瓦礫商工備受痛苦平日已啞口難言忽有撥之而起者遂至愈聚愈多藉以一洩其憤詆之者目爲暴民然其所以致此之原言之實爲可痛也現當道對此巳决用嚴厲手段前夜由高級軍事機關派軍隊百餘人到第七甫新報訪拿編輯李某意欲重辦因李某外出故得幸免至昨日復將公民請願書首名之劉柱石機器工人會長黃煥庭先後拿去由警廰出示布告在當道意思以爲懲一可以警埯此種暴民煽動非用快刀斬亂絲手段行之不可故在警廰最爲難做警廰初意對於公民圑舉動但派游警隊尾隨其後原欲以緩和手段消弭之惟因上官壓迫甚力故亦不得不以嚴厲出之而在反抗者則欲進一步而爲不納稅之運動粤省財政困竭金融紊亂景象已不堪言若十日内事勢不能平靖其局面卽不堪設想今聞各行亦有實行罷市消息倘有一行罷市則一行之稅項必至停止而各商店均半掩門不敢正式營業則商情停頓金融必愈受其影響總商會前曾發罷市傳單後雖聲明被逼然又不肯正式發傳單宣言此中苦况可以知之大抵蓋有幾分眞民意也然省長問題到底結果如何則仍恃武力勝負爲斷今翟汪已由香港致電聲明請開省長一職而沈鴻英等又電請由莫督兼任所云文治當俟諸異日即實指文治派之伍廷芳而言也翟汪之來電如下　軍政府各總裁鈞鑒汪前奉鈞　代理廣東省長任事以來慚無寸效邇因病往香港就醫除咨請粤海道尹張錦芳暫行護理外當經於六月十九日咨陳鈞府并通電在案汪乃未愈省長一職關係重要自未便以久病之身徒擁虚名致妨大局爲此咨陳鈞府准開去代理省長一職俾得安心調治戴德無配翟汪叩　沈鴻英等來電如下林軍長敬電敬悉宏籌遠識欽佩無量竊維西南自主瞬已三年相議之停又將兩月欲禦外侮先息内憂欲促和平仍須武力舉棋不定徒事糾紛越俎而謀實非獲已我粤爲護法中堅省長乃萬流鏡仰關係至重解决宜先頃自浩庭退位政席虚懸省長問題莫衷一是按諸時局良用寒心和平希望旣如風燭飄摇段黨陰謀又復伏機思逞倘或行人至若口舌無效則兵戎再見旦夕間事耳以今日省長言之匪止爲一省安危所擊亦且爲全局成敗所關非有實力曷以維持非一事權何以奏捷故英等對於林軍長請督軍暫兼省長之獻議認爲極適時勢之主張蓋武裝留未竟全功文治當俟諸異日專慕軍民分治之美名致啓鷸蚌相持之實禍諸公眷懐時局諒具同情務懇督軍勉抑謙衷獨荷艱鉅西南大局實利賴之謹貢愚忱諸希採納沈鴻英劉志陸劉達慶謹叩元印 
[南京快信]  
　　聞李督因鑒於時局混沌現謝絶傳達南北往來文電責任請雙方直接通電 
　　李督對於電詢組閣及王揖唐任總代表事不肯表示擱置未復 
　　南京學生聨合會昨日假下關大舞臺演章宗祥學生潮兩新劇日夜售劵千餘元該會用縐製見義勇爲四字匾額拍賣五元來賓爭先加價卒加至二百五十五元爲花樓觀客某君　得 
　　金陵大學學生昨在鼓樓人力大木車上查獲大宗日貨已押送總商會没收 
　　搗毁本城大江南報館之國務院僉事上行走陳一麟昨日求謁齊省長齊拒未接見 
　　錢能訓代表于寳軒由滬接洽事畢來甯住華洋旅館擬明日偕姚錫光同車返京 
　　岑西林代表李曰垓與李督接洽後已乘津浦車北上外交部王司長奉派赴滬促劉式訓北上昨過寗即轉車赴滬 
　　灌雲縣知事陶士英被控案經省委曁白鎭守使力爲洗刷可免撤任惟地方公圑代表不服現在省臚列陶違法多欵向軍民兩署控告 
　　造幣廠長武濬源奉部電召赴京昨乘津浦車北上 
　　省署昨委葉樹維赴無錫搜捕蝗蝻又委翁有成赴崑山常熟翁燕翼赴吳江溧陽宜興等縣查勘水災 
地方通信 
[松江]  
　　奉賢縣敎育會改選　奉賢縣敎育會於七月十七日　改選入會是日到者約百五十人投票結果刁也白得最多數當選爲正會長連選副會長林伯粹得最多數尚有評議員每鄉二人云 
[蘇州]  
　　教會學校夏令大會　基督敎敎友熱心東方敎育每於暑假之暇召集江浙各敎會學校敎員開夏令師範講習會此次開會於蘇州東吳大學視學蔣倜卿君先期來蘇籌備一切已於昨日開課矣辦法分四種演講敎授法討論問題實地敎授名人演說講員皆一時名選聽講者凡二百人雨後水阻輪舟停駛而來者仍甚踴躍庶務李伯蓮君等布置完密招待亦頗周到 
　　師校生創設義務學校　江蘇省立第一師範校友會現於城隍廟中區四校内附設義務補習學校一所議定簡章以普及社會敎育灌輪實川知識爲宗旨凡現充店夥學徒小本經紀及年長失學者十歲以上三十歲以下均可入學其科目爲國文算學英文等項不收學費每日下午六時至八時上課每年分二學期肄業滿一學期者給學力證書已通告招生八月間即須開學云 
　　停辦無成績之小學　吳縣勸學所長潘起鵬日前查至區立五潨涇第一國民學校校中僅師生二人此外尚有一生未到又南北橋第一國民學校及第七國民學校校務廢弛學生均不及十人潘所長覩此情狀深滋不悅以爲各該校均歲需四百元之鉅而成績乃復爾爾於是具呈縣署請即停辦昨已奉到指令准如所擬辦理 
[鎭江]  
　　各界聯合會成立　鎭郡各界聨合會於日昨午後三時在商會開會各界各業要人均經列席公推胡健春爲正會長王蔚卿陸小波爲副會長楊光宇爲會計顔又蓮爲文牘李雁湖爲書記至評議員應由各界圑體推舉二人函送聨合會計十一界每界二人得二十二人爲評議員至五時始行散會 
　　認欵籌備廢約之繼起　鎭郡客帮圑爲高徐順濟贖路籌備金事於二十日下午二時在該事務所開會到者甚衆討論儲金進行方法當經各圑員及來賓等共認定一千二百四十額 
　女子愛國十人圑成立會　鎭郡女學生等發起女子愛國十人圑聯絡女界廣行勸導各家庭提倡國貨抵制某貨巳於日昨開成立大會 
[嘉興]  
　　演劇學往被傷續聞　嘉興學生聨合會因籌設國貨陳列所演劇募捐軍警前往干涉學生朱培生等受傷各縣敎育會於二十日將詳細情形呈省由省派委來嘉調查受傷之朱培生於日昨赴省騐傷矣 
　　知事赴鄉勘荒　各鄉村正圩長等先後來縣遞呈報荒請求派員履勘縣知事張昌慶定於二十日起親往各鄉履勘催徴吏已由縣諭知暫停赴鄉催科 
[寗波]  
　　白术商們之新規　鼎三白术公所代理人徐友蕃與寳和藥行翁仰卿因加收飯金等事涉訟經寗波總商會調查牙行習憤函復到縣縣知事爰爲酌中規定嗣後各藥房對於賣术山客每百元准扣行用六元不得另立捐項名目飯金一項准照同行公議每餐算取洋四分又白术每百斤除苗二斤並准照舊辦理牌示鼎三公所各术商曁各藥行一體遵照 
　　水警廰因噎廢食之主張　外海水警廰函定海縣知事云查貴治徐公山地方僻處海陬民鮮居住雖有少數漁人搭廠暫住大抵均屬客籍夏去冬來習爲常慣來者不過十數户爲張網補魚之計獲利亦寥寥而往來盜匪遂利川此漁廠爲駐足之所就地漁民旣身履險境勢不得不潛爲接濟該處距水警廰隊路途較遠恒有鞭長莫及之慮敝廰長前者巡視該山親察情形曾將此况面達台端擬請俟夏令將終由尊處示禁漁人在該山搭廠張網以絶匪源現在時期已届尚祈預爲禁阻云 
[安慶]  
　　軍隊調赴蚌埠之疑問　蚌埠消息倪督將眷屬送往天津因有軍隊不願改編恐將發生意外之謡昨日駐省東門外第八路第四營曁駐集賢關之輸送營忽奉令調赴蚌埠軍隊中人僉謂改編一節確已無形打消又倪督前令駐蚌各營自行建築營舍乃近日各處軍隊工作操練均一律停止軍隊中人則謂實因天氣炎熱奉令停止云 
[南昌]  
　　敎育廰長辭意打消　自省議會間接脅迫敎育廰長許壽裳辭職後第二科長程時煃亦即辭職出署以避風潮其職務由科員李家瀚暫代近因各方而敦貿省議會又於二十日閉會許之辭意遂亦完全打消連日在敎育會講演兒　敎育頗極熱心昨又將程時煃等分别調差以全省長面子政界暗潮就此結束兹將該廰更調人員錄下第一中學校長歐陽祖經調充第二科長省視學吳樹南調充第一中學校第二科二等科員項賡雲調升省視學委任舒斌充第二科二等科員第三中學校長鄧鞏辭職遺缺委程時煃接充（聞第一中學學生與歐陽祖經感情甚好不願歐陽他調吳樹楠已請辭職懇仍回省視學差） 
　　代表晋謁兩長情形　本城發起國民大會已開籌備會三次昨日始將辦事手續粗定并推定程蘭湘李定山邱漢宗張岡四人代表赴軍民兩署先行接洽十八日下午一時程等同赴軍署謁見陳督適陳正在辦公遂由參謀長李竟蓉接見當由程蘭湘述明來意謂國事多艱外交緊急京滬已發起國民會於前本省踵之於後特來陳明督軍擬於下星期一開成立大會開會後即組織幹事部研究外交對付方法李云諸君發起國民大會熱心國事誠可欽敬惟對於秩序上務須注意否則無知識者流不免有所誤會又宣言書及辦事細則職員一覽表亦祈先送一份以便查閱三時復由李定山張岡往省公署晋謁戚省長接見後李定山即將來意陳明戚亦贊成 
來件 
[各埠儲金贖約之預認]  
　　蘇州　蘇州商界趙復初一百額楊定夷陸安文各二十額高子楚張幼甫金銘書蔣文伯錢玉書各十額韓幹卿六額曹奇麟金秋蘭張葭生馬琴忠李景賢各四額費雲羡陳寅生史梁臣徐季伯趙竹舫李克明龐秋雁金永康各二額 
　　嘉興　嘉屬靛業洪記同人許汝儆二十二額胡建臣十二額馮湘舟馮子廉孫篋靑各三額葉丹雲葉萃雲葉隆雲各二額葉菁發虞心希俞國華郭億生各一額 
　　太倉　協裕錢莊劃炳卿二十五額王退之十五額周穉雲信額嚴樂山劉希蓮各八額藍錦堂莊靜臣各六額王希伯劉十豐吳秋心曹震亞吳祖寛各四額袁壽理二額 
 
 

Page 9

 
 
   
 
 

Page 10

 
 
本埠新聞 
[全國學生聨合會消息]  
　　終止罷課宣言　歐戰告終暴德顚仆吾人方額慶正義人道之將可大白於天下不圖東方之德意志代興懵欲以武力宰割東亞而山東首當其難凡有人心莫不悲憤况在當事能無疾然而吾國外交失策内政不網欲救危亡惟賴民志是以吾人本外爭國權内除國賊之義共爲五四運動其後事故紛紜危迫並至遂不得已而出於罷課擲求學之歲月爲干政之生涯每質神明深滋内疚耿耿此心當爲我邦人君子所共諒者也罷課以來時虞隕越幸工商界共匡國難卒以有成然而犧牲之大如彼收果之小如此樞衡得失恨何如之方今和約雖未簽字而當政猶懐補簽之意中日間不平等之各約未除國際聯盟會之仲裁尚遠且國賊雖已罷職而權奸之當道如故瞻念前路敢云已平特吾人此舉本屬爲國而爲國要圖尤在力學爲國勿廢力學力學勿忘爲國二者相成斯爲上算若竟逐末舍本則學事久荒國風凌替自誤誤國又何取焉今國民之期望彌殷宿耆之責難備至長此因仍何以自解特敬謹宣言自今終止罷課一俟秋高氣爽各校循例開學即當挾篋懐鉛重理故業務期揅闡新知發揚舊貫潛心修養儲國家有用之材端固學風樹敎育獨立之計至關於愛國之舉如發佈文單販賣國貨以及講演集會等事自當仍前勵進庶勿貽五分鐘熱度之譏倘有暴戾恣唯擅侵我法律内之自由或且利用政爭危及敎育基礎者吾全國學生誓當一致死爭必去此舉世之公敵而後已至於學友中多有刻意專攻不樂問世事者其力學爲國初無二致甚願各冺異見共賦切磋　校敎職員中多有主張不罷課者其處心積慮實緣愛護學生亦即緣雖繫國本甚願勿存介蒂互契道心敎育當局祗以地位之殊各行其是甚願此後順世界之潮流採最新之學制庶幾敎學相與以興學者興國國中宿耆邦人父老常承不吝敎言俾知警愓是以無覆餗之凶或從或違皆所感佩甚願仍賜德誨時啓愚蒙工商界諸君此次犧牲特鉅而罷市罷工以與政治運動實開我歷史之生面亦卽爲民治實現之先聲甚願互相提携爲永久之聯合以期發展實業促進社會要之此後世界愈趨繁複吾人惟本爲國勿廢力學力學勿忘爲國之義以爲自勵之策以與國内外相與庶幾國基日固國學日昌躋我國於世界文明國家之林俾吾人於世界人類有所貢獻若夫外界不察忘肆臆測或謂排外或謂熱中或謂供政黨之利用或謂受激黨之影響此則史家自有公評非吾人今日之所應辯也中華民國八年七月二十二日 
　　蔡校長來電　全國學生聯合會鑒五四以來學界犧牲極大現在六條要求均有相當解决務望速電全國學生諸君一律上課以慰國民之望蔡元培馬 
　　兩日評議會紀事　前日下午新鐘二時開會到者三十四人評議長因病缺席由首席評議員劉慶平主席林祖烈紀事屆時主席登臺宣布開會嗣請本會派赴河南天津北京代表報告各處接洽情形繼討論議案成立者如下　（一）武漢代表熊文略提議請本會通告各地學生聨合會應進行事宜案内分研究事項與應行事項二種討論結果第一項内之外交研究先通過辦法略舉於下評論中外外交史必參考古今中外外交名人傳（甲）外交語言（乙）外交手腕（丙）留心國際間新聞（丁）設外交雜誌編輯社（二）安徽代表 
常萬元提議謂該省宣城縣朱藍田勾引外股創辦電燈公司請本會火速電阻案討論結果衆皆贊成黃維時云此案頗關重要一方電該省省長一方又當電該縣學生聯合會與商會衆皆以爲黃君主張周密遂將黃君修正案一致通過（三）江西代表張德錫提議因該省中和堂以外貨冒充國貨請本會致函該省商會與學生嚴重交涉案衆贊成遂將原案通過閉會時新鐘已六下矣　二十一日下午新鐘一時開會出席者三十六人評議長陳君仍缺席復由劉慶平主席黃維時紀事屆時主席登臺宣告開會後即討論議案成立者如下（一）北京代表瞿世英提議請本會速訂組織各地各界聨合會大綱案討論結果以事關重大即由主席指定熊文略柳敏常萬元李中襄瞿世英爲審查員衆無異議遂通過（二）會長段錫朋以爲會章屬於固定性質日前評議會討論會章將會址訂爲固定甚爲不妥特提交本會修正一案討論之餘有　宜屬固定不必修正者有云不宜固定應當修正者柳敏等主張請主席先將交議案應否有討論之價値付諸表决迨主席付衆表决結果三分二以上之同意於是遂山主席付衆討論良久始將第三條原文本會會址設於北京改爲本會會址由每屆評議會常會决定云（三） 
留日代表吳有容提議請本會速電北政府反對日本派特使來華運動中國自行解决山東問題案討論結果張德錫以爲事關重要一方面應當由本會派人與本埠各界接洽一致拍電反對衆贊成通過（四）熊文略提議湖北江陸縣知事於該處錢業會加以摧殘請本會電阻以保民主國集會結社之自由並電該埠棉花行不得勾結日人陷害同胞案討論結果均贊成原案通過閉會時鐘鳴六下矣 
　　致案徽電　安慶呂省長鑒報載宣城朱藍田勾引外股創辦電燈公司請電飭該縣知事阻止爲盼全國學生聯合會叩養 
[上海學生聯合會消息]  
　　昨日（二十二號）下午四時在事務所開交際會蒞會者四十一人部長桂君缺席由副部長陳琮主席首由主席宣告開會次由書記湯成梓報告上次記錄主席報告義務學校委員會來函請本部派人前往協助辦理當由主席指定如下汪盛昌吳淵白陸振權端木愷張明煒董克仁魏德容吳棣華楊我祚凌其詩次報告川沙聨合會來函請派人前往該地演講亡國慘史等以喚醒民氣同濟代表周明棟主張派員前往助理組織正式圑體計圖永久主張頗多表决多數通過震旦代表報告薄荷一項銷路甚廣國貨除太倉稍有產出外餘皆來自鄰島宜設法補救圖塞漏巵當由主席應其代爲登報鼓吹工界從事製造二師代表蔡祚章提議修改開會時間晏摩氏代表張佩英主張改至上午九時多數通過晏摩氏代表張佩英報告近來發現多數學童在街上呼賣兜售化妝品未免不甚美觀民立代表董克仁主張通函各校設法處置衆以爲然中西女學代表報告調查莘莊結果該處學童大都無力讀書聞本會繼續斯舉極表歡迎大有如農人望歲之概六時半始行散會 
[嘉興學生潮之滬訊]  
　　嘉興學生因演劇籌欵創辦國貨陳列所被當地官廰毆傷已誌前報兹將該地公民至滬上各圑體書及嘉興學生聨合會聲明書彚錄如下 
　　嘉興公民公啓　（泣告全國同胞嘉興縣知事張昌慶摧殘學界傷害學生記）七月十八日全國學生聨合會嘉興支會籌設國貨陳列所經費缺乏演劇募捐初由學生會商請縣公署及司令部彼此托詞敷衍司令部以事關民政須向縣署熟商縣署謂戒嚴期内當向司令部商量往返未决嗣由學生一再請求經縣署委敎育沈科長接見允許北門外文明茶園借演於是學生當卽面送優待券二張出署後一面發售戲券一面即往該園接洽允妥不料至午刻文明茶園王忽不允借謂必須有縣署准演公函方可憑信斯時學生再往縣署拒絶不見當此進退維谷之際焦急萬狀適嘉興海寗嘉善海鹽崇德等縣敎育會在嘉興開聨合夏期講演會聽講人員均集合在禾覩此情形僉謂學生熱心愛國演劇募捐各地多有舉行並未禁阻况現在券巳售出事在爲難遂由該會五代表公涵縣公署及司令部代爲請願以冀疏通並有决不擾事公同負責等語彼時學生以文明園主要求縣署公告當然不能辦到遂在講演廰佈置正在聽候消息而縣知事張昌慶與夏司令官驀地到場竟遷怒講演會不應干預跳躑謾駡有混帳忘八什麽敎育會代表不要廉恥等語張知事并喝令軍警打人其勢洶洶如捕巨盜秀州女校校長毛培之父子均被槍柄痛擊四五下第二中校畢業生朱培生將欲入場横遭棍繫十餘下頭部及眼角血流如注肩背受傷數處當即舁送醫院傷勢甚重恐成廢疾各縣聽講員亦受擊多人紛紛逃散學生印送之國貨調查錄千餘本共見知事親手抛入河中服裝劇資共見軍人搶奪殆盡劇場搗亂慘不忍覩夫學生本愛國熱忱作化裝警劇本無非法行爲官廰縱不加提倡亦何至大肆淫威兇殘若是張知事負地方敎育行政責任且兼警察所長平時膜視學務姑置不論今者傷殘學生凌踐學界致外縣激動公憤訴諸軍民兩長禾地各學校各機關亦復電禀交馳鳴鼓而攻驅除害馬救民水火凡我同胞其各協力圖之 
　　嘉興學生聨合會聲明書　警啓者七月二十一日滬報登載嘉興學生泣告國人一書因旅滬嘉興學生隔面報告致與情節稍有不符請更正如下　（一）學生演劇敎育會並不允許（二）公共運動場非隸屬敎育會（三）圑長非無干涉之權（四）陶鄭二君及敎育會員皆謂不妨開演等語實係傳聞之誤嘉興學生聨合會謹啓 
[閩學生會函告殺傷誣告案]  
　　上海學生聨合會昨得福建學生聨合會謝翔高來函云敬啓者黃瞻鴻等殺傷誣告一案爲吾閩視線所集翔高等濫竿學生代表疊請法院迅予按律究辦現爲日已久不特餘犯全未跴緝而在押之瞻鴻瞻鼇尚待偵查起訴事與願違深滋慚愧兹將催狀印刷呈閱更應如何進行之處敢希隨時賜敎俾匡不逮去此公敵盼切禱切此請上海學生聨合會公鑒全閩學生聨合會代表謝翔高等謹啓 
[張默君女士之行踪]  
　　神州女學校長張默君女士自去春奉敎育部命令赴歐美各國調查職業敎育後遂在美哥倫比亞大學實習職業敎育等科一年彼邦人士頗爲贊許現於五月十七號復由美渡歐首至英國倫敦採訪其一切敎育規制以及人情風俗事竣後復再至法意瑞士諸國遨遊調查迨陰曆七八月間始可歸國 
[中行商股股東聨合會要電]  
　　致北京電　北京大總統國務院財政部中國銀行董監事會均鑒中國銀行商股股東開聨合總會於上海到會五萬一千七百九十六股一股議决三條（一）現行則例於南北未統一以前不議修改將來非由多數商股股東同意亦不得用普通法律案手續修改此特許性質之則例（二）加股問題審合現在時局及營業方針議决暫不增股（三）整理京鈔訂定辦法六條責成董監事會實行其條目應逕呈府院部辦理者另由董監事會面呈敬先電達其宣言及整理京鈔辦法函詳伏祈俯鑒衆情維持國家金融信用非僅商股資本利害之關係而已也迫切上陳中國銀行商股股東聨合總會正幹事長桑鐵珊副幹事長孟蒓孫等同叩箇 
　　致廣州電　廣東軍政府七總裁國會商會省議會均鑒中國銀行商股股東開聨合總會於上海到會五萬一千七百九十六股一致議决三條（一）現行則例於南北未統一以前不議修改將來非由多數商股股東同意亦不得用普通法律案手續修改此特許性質之則例（二）加股問題審合現在時局及營業方針議决暫不增股（三）整理京鈔訂定辦法六條責成董監事會實行敬先電達伏希主持公道力予協助其宣言及整理京鈔辦法函詳中國銀行商股股東聨合總會正幹事長桑鐵珊副幹事長孟蒓孫等同叩箇 
　　致各省電　各省督軍省長護軍使都統省議會商會報館中國銀行轉商股股東聨合會均鑒（全稿與前電同） 
[西報論中國元年六釐債劵]  
　　字林報云中國元年六釐公債券之出現於市場上海金融界大注意之此項債券售價甚低票面百元祗售二十一元如有人願多購者聞可以十五元之代價購得之世界各國政府斷未有舉票面百元年息六釐二十四年後即須贖回之公債券以換取目前之二十一元現資者有之則唯中國政府耳查此項債券係民國元年十二月二十三日國會所通過者二年二月二十日袁總統核准發行其總額爲二萬萬元第一批售見洋二三千萬元此欵用於何途無從知之第一批售出之債券今尚有展轉易主者吾人頃見債券兩紙一係已取過半年利息十一次者一係發行未久僅取過利息一次者去年北京收買存土約洋一千二三百萬元付以元年債券購土合同規定自民國七年六月一日起息每年六釐至遲十年贖還並規定北京政府擔任每年以此項債券票面總額十分之一存交上海中交銀行然此層並未實行也此爲元年六釐公債券之第二次出現當時土商以每百作七十二元之價値收下未幾價落僅値四十八九元且有以四十四元售去者今日上海所注意之元年公債券殆爲第三次發行其總額聞於二三個月前决定爲二千萬元半年利息三元業於六月間付出經手付息者爲上海中國銀行但將來利息是否不在北京給發是否不發京鈔則無擔保故投機者先宜考慮此點勿遽爲厚利所惑按照發行條例應於民國五年起届年抽籖贖回但今爲民國八年尚未抽籖其全數贖還之期爲民國三十一年距今尚有二十四年此項公債券上所載條例第十一條規定以騐契稅與印花稅爲抵按印花稅政府雖屢擬厲行但商界反對甚力至於騐契稅則以中國目前之情形其能不歸中飽者爲數寥寥從可知已此項債券用途原來規定如下（一）增加中國銀行股本（二）淸付民國零星借欵（三）贖還各省所發行之鈔票其實上述計畫皆徒託空言原定至少九十二元始可售出之債券今竟落至二十一元亦可見財政之紊亂矣 
[廣東銀行發行鈔票之先聲]  
　　寗波路廣東銀行昨晚在大馬路東亞菜館四樓開大宴會座中有李煜堂趙灼臣湯節之勞敬修歐彬郭樂張菊生譚海秋周錫三等二百數十人由該行總經理黃朝章主席該行係中國郵船公司之聨號歐戰以來郵船公司營業興盛欲定艙位者非四五月前預定不可去年敎育部及河南敎育廰淸華學校所派學生二百人均乘該公司之『南京』號渡美船費較省應酬周到故人皆樂乘之據黃君言現正設法將郵船總公司自美遷回中國力加擴充兹該行定於八月一號發行鈔票十萬元分五元十元五十元一百元四種云 
[捷克傷兵之招待與資助]  
　　大陸報云近由海參崴乘利物浦丸抵滬行將回國之受傷捷克兵六百名將於二十三日午後在法國公園受法人之宴待協約國僑民届時亦有備各種食物前往協同招待者協約國戰時賑濟會幹事部主任英按察使沙斯瑪里士爵士曾投書各報勸衆助捐以供捷克兵歸途之用擬於星期四夜利物浦丸起椗之前募集四千元至昨日已得洋一千五百八十九元銀一百七十五兩 
[各方面之救濟時疫]  
　　浦東爛泥渡發生時疫延及洋涇鎭一帶已誌本報兹悉洋涇一帶患者日多死亡相繼故昨由洋涇市經董劉頡雲潘作臣會同三區二分駐所警佐王彬然公函公共租界牯嶺路神州醫院派醫生携帶藥品渡浦施診聞該院長顔伯卿理事長王紹裘允可部署一切以便尅日渡浦 
　　昨日上海醫院董事會爲救濟時疫問題假本城也是園開臨時會議到者莫子經陸崧侯穆杼齋丁賡堯及該院院長王彰孚等十餘人午後四時開會經各董會議之下僉以現在時疫劇烈投院求診者日多非寛籌經費難以支持尤以日來住院醫治者多該院原有病室不敷支配應卽速予佈置俾住院病人得以容留等情各董再三討論議决各條如下（一）議决由各董趕緊設法籌欵以資接濟（一）議决以院前自闢之衖暫行阻塞搭蓋席棚俾患疫之得以容留（一）議决由董事會函請警廰淸除各街道汚穢垃圾並警告居民忌食不良物品以重公共衛生（一）印刷簡明白話傳單分發居民講求衛生以免傳染疫症及預防時疫方法議畢已交五時遂散會 
　　前日南市職業學校庶務員汪少卿在邑廟豫園某處忽然頭暈目眩不省人事經其友人柳炳生扶送出外察其身旁有住居小西門外崇義里二十三號信封乃雇黃包車送回　又新碼頭内同益里緝私營第二隊于德標之父於前日患時疫未幾卽死　又篾竹街開竹器店之李玉林於前晚夜半時病逾二小時氣絶 
　　南市第一區警察署趙墨林署長發出布告云爲佈告事照得時當夏令氣候不齊疫癘盛行叢生爲患蔓延之廣傳染甚厲死亡相繼無日無之聽闻心驚深爲之懼推原其始雖則時症流行大半病由人生皆因人民不愛淸潔吞食腐烟物品之故若不期圖防止受疫伊於胡底爲此佈告商民小販人等售賣各種魚肉微有腥臭腐爛者概行禁止每日上市時必須蓋一紗籠以蔽蠅蚋再尚生嫩及已壞瓜菜兹爲剴切曉諭簡便言之不惟禁賣並阻自食受買人民亦當諒之以上各節萬勿輕視希謀微利置若罔聞須知關碍匪淺人之性命殊重亟應迅行取締俾免爲疫之媒除嚴飭崗警隨時注意查察外如有違犯帶署重懲决不姑容此佈 
　　滬寗杭甬兩路每屬炎夏備有各種藥料分發各火車遇有旅客或因受暑發生各症卽可隨時施救兹該路局長以目下時疫流行往往猝發即斃故特飭知滬寗杭甬兩路各段醫官編緝一種鐵路急救法講義解釋醫學上各種手術俾車務人員知其大略免致臨變慌張誤人生命此項講義邇已編緝完畢約日内即可宣講矣 
　　大陸報云上海美國公共衛生事務處因本埠有虎列拉性質之瀉症及有疑似虎列拉之病症已命有船赴美之各輪船公司暫勿於本港採辦鮮果菜蔬牛乳牛酪等物日本各港對於由上海開抵之輪船現均施行隔離條例 
[旅滬粤人餞送回粤代表]  
　　旅滬粤人各圑體粤僑商業聨合會潮州會館大埔同鄉會嘉應五屬同鄉會廣東善後協會廣東報界代表第四十餘人昨晚假座東亞旅館設宴餞别公推回粤代表吳許唐孔四君席間對於粤事互相討論並勉勵各代表回粤與各界接洽解决糾紛總以維持地方爲前提在外粤人當爲各代表之後盾酒至數巡旋由各代表道謝餞别之盛意各代表已定於今日午後一時乘大英公司郵船爹而華拉號起程赴粤云 
　　唐總代表爲四代表赴粤致粤當局電云廣州軍政府諸位總裁曁莫督軍鑒據旅滬廣東各圑公函稱廣州自翟省長去後人民多次請願激成風潮影響商務同人等關懐桑梓情形隔膜公推吳鐵城許炳榛唐寳鍔孔昭成四君爲代表回粤查訪眞相妥爲調停請電知當局接洽等語旋四君來見稱同前因定於日内起程用特據情電達卽祈查照紹儀叩 
[商業公圑新會所之内容]  
　　上海商業公圑聨合會自遷移愛多亞路後内部布置完善會所設於十三號三樓之全部計房四大間中有甬道其北部爲會議廰西置講臺兩旁安設新式議場鐵骨之折椅計一百六十張會議廰之東有房一間爲各圑體代表談話室議廰之北邊長房一間爲會中文牘辦公處甬道之南部有房一大間陳設精雅係備招待西賓之外此外悉爲各職員辦事處四樓皆爲臥室頗覺淸潔軒爽 
[疏通客貨之請求]  
　　長江客貨輪隻本已不敷轉運自公議停裝某國公司輪船後各埠貨棧堆積尤多日昨旅滬商帮恊會接九江總商會函請轉懇各公司加添船隻疏通存貨當由商帮協會函致招商太古怡和鴻安三北寗紹各公司云敬啓者本月二十一號接九江總商會函開據九江報關轉運公所函稱竊敝業近報出口各貨退關之事無日無之而各行棧躉存貨積如山致使内地由民船運來之貨泊滿江灣概未起卸其未來之貨又因民船滯潯不能復運似此交通滯塞於客家血本有關若不急謀救濟之方將何以利交通而維客本至於某公司商輪早經抵制何忍再裝應請貴會准速轉函上海總商會曁旅滬商帮協會請其設法維持轉請招商太古怡和等公司各加海船一隻將積貨早日裝淸庶運路靈通而客本有託無任企禱等情據此查船少貨多轉運覊滯商情調度關係匪輕據稱前情除函上海總商會外相應函達貴會請煩鑒察即希轉致招商等公司迅速設法或請加船或請電漢下水多留嚬位以便積貨裝淸而免運商受困是爲至盼等因到會查船少貨多轉運覊滯此種困商情形不獨潯埠爲然敝會迭據各帮述陳前况證以潯函尤徴切實用特據情轉達務希俯念航運滯塞商本攸關准如該會所請各添海船一隻行駛長江俾利交通而紓商困不勝迫切待命之至此頌公绥旅滬商帮協會謹啓 
[捐局扣留麩皮船之交涉]  
　　上海縣商會致浙江財政廰公函云敬啓者據上海麩業公會函稱昨准平湖稑陳公所電稱公大行由滬裝運麩皮三船貨抵平湖卽向統捐局報捐該局因需索陋規不遂違法苛徴船人林連生稍與理論被該局鳴警拘縣覊押並將船貨扣留查麩皮爲畜牧要需現値暢銷之際正慮供不敷求該局始則需索陋規繼以横徴暴歛濫用職權現在船貨被扣不克應銷船人無辜遽遭覊押若竟茹痛隠忍則來日方長商民何堪其擾迫不獲已請予援助等情敝公會查上海機廠林立麩皮出數甚多大半銷於内地自奉財政部令復徴稅釐以來各捐局之横徴暴歛時有所聞關於營業前途殊非淺細務乞貴商會迅予據情轉陳浙江財政廰飭下該局迅將船貨及被押船人一併釋放並派員查辦以維商業無任公感等情到會查麩皮一業現時正在旺銷船貨久被扣留殊碍營業該商如旣遵章完稅自應即予放行據函前情相應備函轉陳希乞貴廰長鑒核體念商艱俯准所請施行 
[浦東電氣公司章程之修改]  
　　浦東電氣公司自開創立大會選舉董事監察人後曾照公司條例繕具各項文件呈請上海縣知事轉呈江蘇省長咨請農商部核准註册嗣奉批示以該公司章程第二十九條先提官利再提公積金與公司條例第一百八十三條不符應修改等因爰定於陽曆七月二十七日即陰曆七月初一日星期日下午新鐘三時起在四馬路一家春開臨時股東會商議修改已於一個月前用公函通知各股東矣 
[風雨損及蔬菜]  
　　前日下午六時雷雨大作狂風捲地至晚始息閘北附近園圃所植之瓜茄蔬豆等類大受打擊據老於農事者言今歲荒象業已徴實不獨米價旣漲之後難望恢復原狀卽各種蔬菜之價勢必有增無減貧民生計更形艱困矣 
[槍决戳斃偵探隊士之凶犯]  
　　戳斃淞滬警察廰偵探李廷才之凶犯小山東（即曹惠生）經該廰偵探顧銘等購線拘獲解送到廰訊明申送松滬護軍使署發交軍法課訊實電詳上台請示核辦等情迭誌前報兹悉此案護軍使署已接到江蘇軍民兩長批回着即就地正法昨晨盧護軍使令飭淞滬警察廰派警前往迎提徐廰長卽飭保安隊警士乘坐馬車前往使署將小山東由營倉押所提出押乘馬車到廰據情禀到經司法科長劉春波將小山東提案騐明諭令捆綁先押往戳斃李廷才地方之馬姚弄一帶遊行示衆一周起行時前後由保安隊遊巡隊各警士持械護解又偵緝隊長翟世淸率同偵探顧銘李鴻强周根瑞等分投照料出警察廰入中華路往北至小東門進城由方浜路進馬姚衖往西天主堂街往北出新北門往西由民國路方板橋往南至斜橋往西過新橋而至馬業公所後面荒地上作爲刑場至鐘鳴十二下執行槍决行刑者爲保安隊巡長王某運發兩槍一中在該犯天靈蓋一中在胸部該犯即行氣絶嗣由軍署派員騐明諭令由堂給棺收殮發壇埋葬該警探等於公畢後即返廰禀復消差下午徐廳長已將該犯槍决情形呈報軍署矣 
[孟納拉路之越貨傷人案]  
　　住居公共租界新閘孟納拉路四百六十四號門牌之婦人陳徐氏前晚在法租界大世界游戲場游倦面歸時已夜半迨至弄口下車突　暴客三人袖出手槍嚇禁聲張捋取氏臂上値洋七十五元之金鐲一副携贓逃逸繼氏尾後喊捕該匪等逃至老閘捕房轄境勞合路經站崗之一百零三號八百四十二號一千零零六號三華捕聞警上前拘捕該匪等即開槍拒捕致被逃逸流彈擊傷行人胡聨先周漢章兩人旋由該華捕等雇車將受傷兩人車送仁濟醫院醫治遂據情回訴捕頭禀請麥總巡通飭各捕房中西探捕一體留心偵緝並聞周漢章彈穿胸背傷勢甚重恐有性命之虞惟胡受傷尚輕可保無碍云　按昨報所紀白克路越貨傷人案流彈受傷之二人亦爲胡姓周姓是否卽係此事之誤容再探明續誌 
[王道尹關心民食]  
　　滬海道尹王芷颺以米價日貴地方貧民粒食維艱擬 
 
 

Page 11

 
 
勸地方紳董擇受災較重貧民較多之區籌辦平糶以濟此靑黃不接之時昨特令行所屬十二縣知事先行調查有無積榖存欵及各該縣民食狀况以憑核辦至本埠則責成上賓兩縣知事會同地方紳董酌量情形有無籌辦平糶之必要復候核辦云 
[閘北水電廠將續訂租電約]  
　　閘北水電廠因租用公共工部局電汽合同期滿前經召集地方紳董在交涉署會議表决續租當將合同草約呈請省長核示再行遵辦去後昨奉指令照准故單廠長特將此項草合同及本案卷宗錄送楊交涉員鑒核以便會同正式簽訂續租契約云 
[借調海軍軍官隨艦赴黑]  
　　海軍部去年派往福建淸鄉督辦處差遣之海軍軍官林自新近因松黑江防處籌辦一切需人助理由江防處處長王崇文函懇海軍總司令轉咨福建淸鄉督辦將該員借調來滬以便隨艦赴黑藍總司令據此當卽咨行福建淸鄉薩督辦查照轉飭該員尅日來滬故該員已於昨日乘輪到滬投海軍公署報到聽候隨船赴黑矣 
[孔家弄命案第二次預審]  
　　西門内孔家弄婦人凌洪氏於去年舊曆正月十二日被人戳斃後案懸經年至今地方檢察廰方始偵悉主謀爲氏子凌連生行凶爲王春林並牽涉孫阿元等業經派警先後拘案訊實收押起訴審判廰請爲公判一面再行緝拿加功各犯到案候究在案兹悉此案前報曾載審判廰已經口頭判决尚非事實蓋因案中枝節甚多事關逆倫謀害必須審愼周詳故審判廰復飭傳與此案有關之凌洪氏婿周侗廬周凌氏夫婦並該氏次女劉凌氏親戚洪允平乳傭張徐氏女傭朱楊氏童僕姜阿桂並提同在押之凌連生王春林等一干人到廰特開刑庭爲第二次預審云 
[鐵路分軌小工之慘斃]  
　　前晚九時許江灣車站淞滬火車抵站時有撬分軌道之小工江北人某甲被車頭撞出軌外有數尺之遥頭顱破碎腦流於外知覺全失即由站長用摇車送至上海轉由總站派人車送鐵路醫室因受傷過劇延至昨晨氣絶身死昨已經站長傳該小工家屬備棺前往收殮矣 
[滬杭路車輛出軌]  
　　昨日（二十一）南車站下午一時許因調車不愼致三等客車一輛越出軌外在該站東首棚門附近是處適爲高昌廟及西門之華商電車來往要道一時電車不能行駛嗣經該站長設法先將未出軌二車輛解下用人力推開讓出一道以便電車行駛並電知各關係人員後經機務處派出工匠多人將該出軌之車輛頂起置入軌道於下午四時許始得竣事幸軌道及車輛均無損壞云 
[浙督派員押運軍需過滬]  
　　浙江督軍署軍需處因駐閩浙軍第一師軍隊請領皮鞋等件特撥給皮鞋八千四百十九雙腿布八千四百十九雙面鞋八百四十雙派押運員阮兆珍押同該件趁滬杭甬貨車於二十號晚到滬該件目下仍存鐵路棧房俟有閩輪開行運閩應用 
[搬運牙粉料之受罰]  
　　公共租界泗涇路某號主向道經前至法公堂控稱商人於本月十七日晚由某輪船載來値洋四百餘元之日本牙粉料十二箱因時已晚故由夥計雇車暫行車至法新租界高陽里商人住宅中寄放詎是晚忽有自稱學生者二十餘人到來適商人有事他出來人卽向商妻聲稱將此項貨物運至某處等語妻子欲令伊等立一收條伊等並不書條竟將此貨擅自車至蔭餘里某號門牌嗣於四點鐘時商人回家由妻　說前情商人當即報告捕房於次日飭探前往將貨吊出並將爲首之華民一併帶入捕房經商人檢點箱子均被搗毁並缺少貨物計値洋八十元應請堂上向被告追償惟買賣自由豈能强逼請求訊究詰之被告華民供稱此項貨物實係商人等搬運商人等在法新租界組織商業聨合會抵制日貨現因有人報告謂原告私行購買日本貨故此商人等前往向之責詢當因原告不在家中故將貨物車至會中候原告前來認領不料原告竟至捕房報告旋由探捕將貨車至捕房並無缺少至於此項貨物據原告親戚言祇値一百餘元並無如此之巨請求堂上查察並延賚美律師代辯一切李襄讞商之法副領事德君會判以被告强奪人之買賣權實屬擾亂治安着罰洋一百元充公堂費五元亦歸被告擔負商業聨合會即行發封至於原告所控少贓一節着捕房調查明白禀覆後再行向被告追償 
[久華鞋帽莊開幕紀]  
　　南京路五福衖口裘天寳舊址久華鞋帽綢緞莊於昨日開幕有南洋兄弟烟草公司車往香烟兩大箱囑該莊隨物附送自晨至暮購者頗爲熱閙共計門市售出各式紗緞男女鞋及鞋劵又綢緞部絲襪汗衫夏季應用女飾化妝品爲數甚多該莊又有向杭州定織之全絲嗶嘰專供製衣服鞋料之用又湖州純絲葡萄縐汗衫（即純緯縐）細潔輕爽爲國貨精品昨日購者亦頗不少 
[中國捕蠅紙發現]  
　　縣商會會長蘇筠尚之數子現均肄業各大學中學鑒於吾國實業之不振利權之外溢屢思有以振之近以時屆夏令蠅蚋紛飛有碍衛生市上雖有舶來之捕蠅機捕蠅瓶及捕蠅紙等但價格昻貴購者不便彼昆仲數人因利用暑假暇時合資設一蘇氏兄弟公司（其地址在上海舊縣基後）專製中國捕蠅紙以期普及衛生事業非爲謀利計故定價極廉而貨質精良每日出品約數百打開幕未旬日銷額大增幾於供不應求聞明年將擇相當地點大加擴充云 
[蕪湖道尹乞賬電]  
　　蕪湖祝道尹來電云上海中國濟生會鑒萬春圩衝决承派員助欵散放急振感謝之至頃據皖南各屬呈報洪水冲潰土隄一百餘處人畜田禾淹没無算宣城朗溪南陸三縣被災尤重貴會飢溺關懐無分畛域請電葛吳兩君就近調查設法拯救無任盼禱蕪湖道尹祝從恩馬印 
[警廰招人包運垃圾]  
　　江蘇淞滬警察廰昨出布告云爲布告事照得南市垃垃向係招人包運兹將條件開列於後如有身家殷實熟悉此項工務情願承包者仰即覓具華界妥實商店保證書狀並開明包價具呈來廰限於陽曆本月二十六日以前由本人親到本廰收發處投遞聽候開標可也特此布告　計開　一承包期限自本年陽曆八月一日起至民國九年陽曆九月底止不得中途退包如有願常包者亦可來廰面議　二停船處所計十六舖大碼頭寳泰碼頭新碼頭萬裕碼頭薛家浜海潮寺放生局斜橋浜高昌廟江邊碼頭共十處　三逕送地點由上條所列各處運至浦東垃圾堆場不得沿途傾棄　四船隻數目每日用船若干隻統由承包人自理以各碼頭垃圾隨到隨運立刻淸除一無停積爲度但平時　備船隻至少必須二十隻以上每隻須裝二十噸以上所用人夫每隻至少必須二人以上　五估定包價所有船隻人夫各費及龍華堆場地租一應俱包在内無論如何不得請求增加　六繳存證金承包人應預繳保證洋至少二百元存解本廰俟期滿退包時如數發還　七規定處分承包人如有貽誤承運事務除情節較重應由廰另行處分外其有碼頭垃圾不淸者每碼頭一處每次罰洋十元　八擔負責任如承包人違犯各官廰定章致被拘罰者統由承包人自理因而貽誤承運事務者由保人完全負責 
[商餘交誼社歡迎新社員]  
　　商餘交誼社昨假城内萃秀堂開第二次歡迎新社員會到者三百餘人二時振鈴開會首由社長沈奬伯致歡迎詞陳運生代表新社員答詞次陳緒良報告又次爲沈奬伯沈壽鵬周正煇及來賓莫芙卿等演說會場中並由學商工業社分送自製國貨牙粉餘興爲少年宣講圑之化裝演講演畢已五時許乃攝影散會 
[第四期利濟劵大奬號碼]  
　　昨爲中華利濟奬劵第四期正劵開奬之期淸晨八時起在南市久大碼頭總發行所開奬至下午三時許始行竣事頭奬第一萬四千一百四十八號（本埠大利元承銷）二奬二萬三千二百十六號（江西福順詳承銷）三奬一萬二千四百五十二號（杭州萬利承銷）又二萬六千七百號（漢口湧記承銷）四奬七千八百五十六號（漢口湧記承銷）又二萬五千一百五十八號（本埠源升承銷）又四萬二千九百零八號（紹興陳其賢承銷）五奬六千八百七十九號（杭州義記承銷）又八千五百九十四號（本埠馬三記承銷）又三萬六千二百三十九號（衢州中英承銷）又三萬九千六百八十九號（蕪湖鴻運來承銷）又四萬一千六百零七號（本埠協豐承銷） 
[陳寛沅靈柩由法回國之照料]  
　　陸軍少將陳寛沅在法國病故其靈柩約於本月二十六日抵滬運回湖北安陸縣原籍兹爲松滬廬護軍使得悉特飭憲兵營屆時派令憲兵在碼頭照料 
[朦收烟酒牌照稅之緝追]  
　　民國八年份江蘇二區烟酒牌照稅係由商人陳傑包認年繳二萬二千金開辦以後乃有七年分認捐之楊啓顧元基錢成霖等在各縣朦收去烟酒稅洋五千餘元經二區公賣局長劉贊宸查悉昨日函由淞滬警廰飭探王愼卿將楊啓拿獲惟顧元基錢成霖二人未獲仍着該探迅速查緝以便一併押追 
[敖典獄長查獲逃犯]  
　　江蘇第二監獄於本年五月閒派往漕河涇新監工作之獄犯張三寳（係泥水匠）乘間脫逃當由該監典獄長敖雲亭函請各機關一體緝拿在案兹經敖典獄長查得張犯逗遛法租界遂即帶同眼線親赴法捕房請爲派捕將張犯獲案經敖典獄長與捕頭磋商引渡歸案訊辦捕頭允爲協助己於昨午將該犯引渡送監敖典獄長立即命科備文解送地方檢察廰請爲嚴懲 
[汽車肇禍併紀]  
　　汽車夫潘和道於十九號下午開駛一百九十七號汽車行經南京路撞傷山西路全茂酒店學徒葉蓮江由老閘捕房七百七十三號華捕送入醫院因所傷過重延至昨晨黎明斃於醫院由院用電話報知捕房即由捕頭派捕將屍車送斐倫路騐屍所報請公廨相騐　又無錫人陸聨發昨日午後行經浦灘遇有某號汽車疾駛而來不及避讓致被撞傷倒地由總巡捕房五百八十一號華捕瞥見前來抄錄汽車號數另雇車送受傷人往醫院醫治一面歸報捕頭備查 
[詐喪騙錢之奇聞]  
　　住居南市荷花池地方之徐根福向以賣報爲業其妻母世居滬西北新涇前日忽有某甲至徐處誑稱爾之丈母今晨身故因死後乏資購買衣衾由隣人集凑洋十五元囑吾來申報告並購買尋衣詎途次被賊將洋竊去等語徐不知是詐立即備洋一同赴大東門嚴大生購買衣衾等物交彼取而先往並囑其妻趕回料理詎回家見母安好如故始知受　即報告北新涇四區四分所警局飭緝 
[敲詐旅客之招告]  
　　湖北人楊其章前日在浦東華通碼頭向旅客索詐經駐棧巡警查見將楊拘解至署昨經曾署長訊據楊供認敲詐不諱判押赴犯事地方招告三日期滿再行懲處 
[路人急痧殞命]  
　　高昌廟自來水亭子附近昨晨倒斃無名男屍一具當由該處二十四保方十二圖地保張文義投報地方廰請驗該廰即委賀檢察官沈檢騐員等蒞塲驗得該屍年約三十歲左右身穿藍竹布短衫褲確係急痧身死並無别故因無屍屬令由善堂棺殮發封厝壇候屬認領 
[受傷女孩且患時疫]  
　　江北人周世康住居閘北义袋角有九歲女丫頭在三恊絲廠打盆前日周至四區二分所控稱民女被該廠管車人張嘉志繅絲女工馬玉珍徐根妹等毆傷手臂請爲訊究經倪警佐傳到各被告轉解司法科該女送慈善圑醫院療治經醫生察得此女不獨手臂受傷并且傳染時疫留院施治三被告昨移地檢廰懲辦 
[虧欵倒閉之控追]  
　　法商烏利文高濟兩洋行前延逖百克律師代表至法公堂控稱號主唐儀三李壽田傅炳初等虧欠貨欵銀九千餘兩旋店即閉歇請求着三被告交保追還等語嗣由捕房將李傳兩人傳案唐避匿不到判着李傅兩人交九千兩人銀並保出外候核在案昨又傳訊先由逖律師聲稱被告所欠之銀現已拖延日久應請堂上核算利息等語詰之李傅兩人供認欠欵惟商人之店已由其他債權人控經英公廨發封迄未終結是實中西官以原告要求利息一節准予照常年七釐計算此判 
[小孩代運烟土]  
　　江北小孩朱小三子昨在浦東其昌碼頭代人運送烟土爲游巡四隊巡警查獲當在該孩身畔搜出烟土一塊將人證併解至隊杜隊長訊據該孩供年十二歲住虹口業拷鐵銹烟土係不識之人出錢雇我携帶往浦西兆豐碼頭等語判該孩朱小三子連同烟土解由三區轉解警廰發落 
[公共公廨瑣案併紀]  
　　流氓攫土　蘇嘉善於前日上午携大土兩只小土一只由公共租界雲南路送往法租界行經北海路（即六馬路）被流氓胡炳闈李金山所見上前攫取蘇即喚捕將胡李兩人追獲連同烟土一併帶入捕房昨晨押解公廨請究即據中西包探上　禀明前情並將烟土呈案請察據蘇嘉善投案證明被攫情形訊之胡炳南延律師朱斯芾上堂代辯否認攫土李亦供不承認俞襄讞核供商之美思副領事以胡前曾犯過搶土案判押六禮拜李金山押西牢一月分别示儆蘇退去烟土送海關銷燬 
　　破壞烟禁　老閘捕房捕頭偵悉有人在福建路久安里七百十七號門牌某股票公司内開設私烟間諭飭中西包探協往調查屬實當將該烟間主常州人鍾炳正烟客王潤生連同烟土烟具一併帶入捕房解送公廨諭令鍾交三百元人洋並保王由捕房覓保候查明訊核在案昨晨由廨復訊據九十五號西探鼐鐵上堂譯訴前情將烟土烟具呈案請究訊之王潤生供稱捕房搜出之烟土係出洋二十五元向鍾買來預備自吃並非販賣乞鑑質之鍾炳正延律師到堂辯稱王所買之烟土係向掮客購買與鍾無干應請將案註銷中西官核供以鍾破壞烟禁判押西牢二月示儆王潤生省釋烟土送海關焚燒烟具銷燬 
　　押店收贓　新閘捕房捕頭查悉重慶路祥大押店夥潮州人翁信卿收押賊贓匿不報告有違定章禀請公廨出單於昨派探將翁傳案請究經中西官訊明違章屬實判翁罰洋二十元充公以儆 
　　過犯圖竊　紹興人施德任前日潛入勞合路三百五十九號門牌王瑞林家圖竊被王察破喚捕將施拘入捕房押至昨晨解送公廨經中西官訊供推賴當查得施前曾犯過竊案判押西牢兩禮拜示儆 
　　混用僞角　虹口梧州路四百三十九號門牌大昌烟紙店經理沈福生偕證店夥俞得意指控住居海勒路七十八號門牌之俞龍生乘開張忙碌之際連日將鉛質小洋持來混用等情當由該管捕房捕頭派探嚴阿慶於前日午後前往與巡街捕將俞拘獲帶回收押昨解公堂即由該探上堂禀稱被告前曾犯過混用僞洋訊辦有案惟其私鑄之所尚未查出故請改期再訊並由原告沈福生偕證俞得意分别投案訴稱連日已收下鉛質小洋二十餘角迨至前日下午被告又將僞四開持來混用請爲訊究並將僞小洋二十餘角呈察中西官得供論俞還押候查明解訊 
　　小販違章　工部局衛生處西人查見虹口愛爾近路界路等處販賣西瓜之王進全羅阿寳周阿榮張仁記四人均未捐有營業執照違背定章分别喚捕將王羅周張一併拘入捕房昨晨解堂經中西官訊悉前情判各罰洋二元充公 
　　不捐車照　包車夫俞阿三唐福林許阿福王小江郭二祥洪阿大張阿二王才卿徐極四莊阿榮潘阿根郭桂林曹阿二均因所拉之包車逾期不向工部局續捐執照前日拉至虹口海寗路愛爾近路北河南路等處被三百八十一號九百五十五號一千一百二十二號一千一百七十四號一千三百四十三號五華捕分别查見先後將俞等十三人拘入捕房飭各存洋五元保出昨由公堂中西官傳訊屬實判曹阿二潘阿根各罰洋三元餘人各罰洋兩元一併充公並諭令補捐照會 
[交涉署批示照錄]  
　　商人劉思古昨呈交涉署請求扣契保路等情經楊交涉員批示云此案迭據該民具呈節經令局查明辦理迄今未據將查辦情形具復實屬延緩現所呈稱外間紛紛議論並未指明何人亦屬荒謬仰會丈局迅速查明分别辦理具復勿再延宕切切此批 
[滬南工巡捐局批示照錄]  
滬南工巡捐局批汪洽記呈爲請准援案續辦束南區淸潔捐由云呈及認保各結均悉查該商承辦東南區淸潔捐尚無貽誤情事據情援案續辦應准續辦一年以資熟手除分别呈報咨行外仰候給諭繼續辦理可也此批認保各結存 
[淞滬警察廰批示四則]  
　　婦人孟何氏批　來呈已悉查周履堂告訴爾女不告而出各節前經預審時據爾女口供並無用烟托凌虐等語業經自願隨夫歸家度日當已將案註消至結婚六年如果確有重婚情形何以遲至今日方始黎發顯見其中另有别情即爾女在庭亦並未以此親告何得於領回之後再生枝節所請之處着母庸議 
　　沙潮澄批　呈及抄賬均悉查該店出租木　必有保人此次扣留由於住居該屋之葉阿昌騙取籽油避匿無踪是以將其遺物保管以便將來備抵兹旣據稱爲該商出租之物自應先以考核說據爲前題仰將保單等物或擔保人姓名提出到案靜候訊明核奪可也 
　　凌來儀批　呈悉查凶毆成傷屬於刑事範圍如果該民人必欲以法　分仰　逕赴上海地方檢察廰騐傷訴辦可也所請受理之處仍母庸議 
　　張余氏批　據呈各節核與李順才口供符合該氏旣願負保人之責姑准來廰具結保釋可也 
[誌謝]  
　　昨承商務印書館贈第一百九十八　英語週口一母謹謝 
[贖約儲金消息]  
　　粤僑商業聨合會　粤僑商業聨合會昨在事務所開第三次廢約等欵會經到會各粤商分别續認欵額如下　關紫田二千額恒和昌號傳綉綸等一千二百額廣生利號何覲林一千額廣同榮岑瑞川等一千額永記李鳳岐等五百額潘菊軒五百額榮懐葆五百額質興申五百額陳均泉一百額歐陽秀生一百額關疊融一百額譚子和二十額李益軒二十額譚作猷二十額梁聚常二十額共七千五百八十額速前共集二萬八千七百十額 
[中華職業敎育社通訊]  
　　七月十八日議事員會常會 
　　沈信卿　莊百俞　賈季英　黃任之　朱少屏沈君代 
表　袁俶畬賈君代表 
　　一件　報告社務近况 
　　一件　報告校務近况 
　　一件　報告添建校舍事 
　　一件　報告張菊生君再函辭職 
　　議旣一再挽留無效唯有以次多數之蔡孑民君遞補主席沈信卿 
來件 
[上海歐美同學會成立之志趣]  
　　（事務所有漢口路念四號） 
民國八年六月二十日上海歐美同學會成立同人等内省責任外衡國家敢以志趣謹告於國人曰人生有涯娛樂與服務盡之矣天下多事惟燕飲笑歌以自娛則無以爲國家河山修阻而不有握手聨藝之嘉會則無以仲結愫於是聞伐木之聲求嚶鳴之應進以赴國家之急退以聨友生之歡凡爲結社志趣皆然固非同人等所獨具也雖然同人學生也歐美學生也孔子之徒各有其志則區區微抱或亦邦人士所欲聞乎自五四運動作國之志士雲起景從同人等亦嘗竭其智能以從君子之後顧以散在四方名義無可據以視京津之間聲光炳烈者若爲沉寂此同人等赧然内疚而組織本會者也且吾聞西人之言矣其議我者曰個人之力有餘圑體之力不足夫個人之力自謀者也圑體之力謀社會國家者也國人而果若是庸非大辱耶曹章陸之負嵎也德約山東問題之危迫也吾國人一表示其圑體之力竟成國賊去職德約拒簽之局是非由圑體運用卓然有力之證耶同人等身受此訓尤願推此會以遍於全國則範圍益廣思慮益周而所以宣力於國家者將益宏矣此同人成立本會之志趣一也政治生活本非高潔者所願爲然國家存亡危急之秋志士奔赴急難之日同人等幸以際會得遠涉他邦政治科學當國家無事猶相期歸爲國用况値顚沛何忍自外於國人同人等嘗自訟曰吾儕亦幸而得國人較善之機會稍嘗學問若有以異於衆耳他人得之曾何遜於吾吾敢翹然自喜耶况救國之責惟有知識者受敎育者所負愈重則吾敢私國家之寳以爲己有而重負國家耶本此懐抱願與國人提携進行此同人成立本會之志趣二也本會今日尚在幼稚時代無可諱言然始簡畢鉅古有明訓苟能勉持正義力圖大公則坦蕩前途正無限量兹擬分部任事各效其能今所擘畫者（一）公佈部以解除外人之誤會發表正確之主張（二）交際部接洽聨絡綜於一成（三）實業部振興工業調查國貨介紹引導以盡互助之義（四）專門部應各界之要求爲相當之補助凡此四者雖成效如何未能逆覩而棉薄所及不敢懈荒此同人成立本會之志趣三也雖然人類生存之要素在乎互助况當此劇烈競爭之際尤非集全國智能相與扶持補助不爲功同人等所自期者旣如此矣尤望吾會外同胞匡持羽翼之焉 
雜評二 
[警廰之衛生責任（庸）]  
　　南市街道之汚穢垃圾之堆積素貽人以口實此次因疫症之流行死亡相藉滬人士憤公衆衛生之廢弛乃羣向負其責者爲痛切之交涉而警廰方面始有招人包運垃圾之舉夫南市之垃圾問題幾爲數月以來之懸案至今日而警廰始注意及此誠嫌太晚雖然使今後能於衛生行政稍稍措意則淸潔事宜當不至如以前之腐敗桑榆之收猶未始無改善公衆衛生之希望耳 
　　勘誤　昨評中驟增二千萬元非現金收入之股票一句二千萬元係七百萬元之誤特此勘正 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
　　自由談三字皆用當代名人字跡每星期調換一次今日係沈信卿先生手書 
新談 
[茂蔭廬隨律（上）] [  一枝]  
　　姬君學彌嘗以一語訽人謂『世間最有情者何物』人聞之每不能答即有言者每日『男女之情可謂情中之最厚者』其言雖若甚當揆諸事實尚未盡然也姬君乃徐爲之解曰有美婦人於此吾欲得其歡心使其情愛及於吾身已若登天之難即或及之又難保其不中變若爲男子者善解人意或務修飾或知體貼或富金錢能處處愜美婦人意雙方情愛幸能數年十數年不變一旦中道奄逝又難保其不棄舊戀新可知男女之情最不足恃也更有進者男子若欲女子鍾情於我必先耗去極大資財若一旦財匱力盡則又不能養活此女子此更可知眞知用情者必不先從男女間著想也 
　　讀者諸君亦知世間最有情者何物乎亦知男女之外尚有一物我對之用一分情彼即以十分之情報我我對之用十分情彼即以百分千分之情報我者乎對美婦人我於用情以外尚須耗損金錢惟對此物我一用情彼即以無數之金錢無量之幸福以報我也對美婦人我若有意於彼頻加窺視彼未必遽見鍾情及於我身或且不屑一靑睞矣惟對此物我若有意頻加窺視彼即俯而就我心悅誠服而爲我用也所深患者我不肯向此物用情或頻加窺視以期與之相近耳 
新智識 
[章子軍游戲（續）] [  上虞陳伯源譯]  
　　第四章　户内游戲 
　　（一）記憶競爭 
　　取零星小物如書筆刀叉之類可十五種置一盤中以布蓋之隊長乃集其隊伍環立一圈置盤於中驟去蓋布使各注目視之約一分鐘後仍以布蔽之使各員書錄盤中之物以完備爲勝 
　　（二）辯論及審判 
　　此種游戲在事務所或營幕中行之頗饒興趣 
　　先擇隊長或排長一人作爲主席出一題以隊員口才相若者二人依題一反一正據理辯論旣畢令他隊員輪續諮辯入後表决以舉手票票數多者爲勝辯論之際各員須守規則一如公共之辯論會 
　　夫厭舊迎新人之常情倘輪流論辯久之心自生厭故有時以審判之戲代之以求煥新而振興趣 
劇談 
[東籬軒雜綴] [  柳遺]  
　　陳德霖之靑衫特立獨行守正不阿劇界之中流砥柱也旦角一途每以資態之如何爲其名譽之消長者社會之心理旣偏重於皮相則吳彩霞胡素仙輩自無立足之餘地然德霖初不以年老色衰而稍减其盛名都人士之辯於戲者且以其年老色衰而益增其信仰之誠須知靑衫之身分决非童年所能盡其能事而凝重淑穆之態義當益壯也然非有大過人之藝能斷不能回一般人皮相之心閱者試思現時所謂名旦角而純粹不染花衫習者能有幾人不趨時俗人之所好而一其心志於沉着功夫者厥維德霖余嘗謂德霖之歌始克當字正腔圓四字而無愧色柔而不媚樂而不淫余於德霖歎觀止矣 
　　王瑶卿執贄於德霖之門其造詣自是可觀盛年時代譽滿九城大有靑出於藍而勝於藍之概善歌之外兼長於做工故得名較易且盛然此爲靑衣染習花衫之淅其後遭倒嗓之厄竟由靑衣而改轍花衫余最愛其兒女英雄傳全本能將十三妹之滿腔　抑曲曲描寫出來而舉動神色之間令人一望而知爲女俠以一弓之微（十三妹身負有寳弓）練習輒至累月務合其身分而後已故其體貼入微處即其功深養到處王蕙芳梅蘭芳均得力於瑶卿之學者也蕙由花衫習靑衣蘭山靑衫雜花衫各得其性之所近因憶嚋昔作客宣南時曾與友人評論當世之名旦各以其本來之性度而爲之支配以陳德霖爲正室王瑶卿爲如君楊小朶爲姑太太陳桐雲爲梳頭娘賈璧雲爲蕩婦馮春航爲女學生王蕙芳爲小姐梅蘭芳爲慧婢必能各展其長而已故名伶路珊寳之潑辣尤使有季常之懼者不敢側目而視性情有偏畸業衛有專攻是固不可强求而亦萬難顚倒者也 
雜錄 
[情書話（三）] [  瘦鵑]  
　　情書之作開端必有稱呼男致女者率曰某某愛卿或某某愛姊某某愛妹亦有但用芳名中之一字曰某卿某姊某妹者其下則綴以如吻如握愛鑒靑睞靑盼等字女致男者用郎哥弟等稱大致相同然此亦指近人之情書言也古人情書則開端多無稱呼所謂不着一字盡得風流者如吻二字極新不知何人所創鄙意以愛鑒二字爲佳至如握靑睞靑盼等等則不專用於情書朋輩通札亦用之歐美情書頗以稱呼爲重新穎怪特别創一格尤以男致女者爲甚而其膩密熱摯者殊無異玉鏡台畔低喚小名時也夫稱婦有曰一「吾摯愛之小香腸」者有曰「吾之小菜子」者有曰「吾之小狸奴」「吾之小豕」者讀之令人失笑其稱情人或未婚妻各有不同要以善體女之好惡而定之如喜鳥則稱之曰「吾天堂中之仙鳥」如喜言王家則稱之曰『吾心中之王后』如喜詠詩則直襲古詩中恒見之語稱之曰『予美』曰『吾之美女郎』其字之綴法亦宜用詩中之古文如喜治天文學則宜以星月媚之稱之曰『吾世界中之明月』曰『吾靈魂中之明星』如喜啖果則宜稱之曰『吾眼中之蘋果』（按别又作眸子解）曰『吾美好之小梅子』如其玉體少肥則直稱之曰『吾之小鷓鴣』諱其肥也如偃瘦則宜稱之曰『挺秀之百合花莖』美其瘦也以上諸稱都含詩意固足令所愛者見之色喜如但用摯愛之瑪麗摯愛之安痕等稱在善作情書者目爲平淡無奇仍落尋常窠臼矣然此等稱呼固適川於歐美而用之吾中國之情書中則終覺其弗稱人見之未有不諱笑者南人言酥酪如鹽跂北人謂荔枝似楊梅天下之大人各有見正不必强同也 
　　世界偉觀（四）紐約時報大樓 
　　紐約時報大樓下爲一時報方場一乃紐約市最著名繁盛區域適當百樂滙街第七大路及四十二號街之交义點爲紐約屹峙摩空之一高屋報館即設樓中全市隧道車均以樓下地底層爲集中地紐約第一流大報大抵具此偉觀在彼殊不足異 
小說 
[潛艇歷險記（續）] [  翠岑譯]  
　　諾愛爾曰然則吾恐此事當在二年前發生吾潛艇一艘擱淺於中立國領海而貴國驅逐艦遂砲擊之迨爲丹麥巡洋艦所干涉始止然吾憶彼次貴國之出力者僅得鐵十字勳章耳亦未有一等軍功章也德人聞語斥曰否否汝所言者非吾也吾事在本年某月之九號也諾愛爾曰謝君厚意吾今當以君之語達吾艦長光榮之台列克司托克台而君言已遂反身出心 
中暗笑德人之妄至艦長室艦長方與麥快亞議瘋人處置之法明迪格爾蓋無法可施矣艦長曰麥快亞斯人實無望彼與重傷之水兵當以速離吾艇爲愈俟明日黎明遇漁船或商艦者當以二人付之福達愛斯汝謂何似諾愛爾曰予已得彼人之名渠爲已沉没Ｖ二百零一號之艦長海軍大佐羅惠格房霍本納得有一等軍功章蓋因在霜特灣南口之防潛艇網中使吾艇得以出險也台列克聞語驚曰噫何故請弗含糊明以告吾諾愛爾曰君允吾一檢日程簿否言時隨取一册檢之至一頁頁端註有德人所言之某月九日乃大聲曰艦長今至矣遂讀曰今晚吾艇誤觸敵人之網幸一敵魚雷艇以深水炸彈毁去吾艇左旁之沉船吾艇乃得不被注意而脫險讀畢艦長大呼曰嗟乎乃此事乎趣續趣續諾愛爾復曰因是今己無復疑義房霍本納實即彼魚雷艇之艦長當其炸起吾旁之沈船時竟誤以爲吾艇而彼神聖之皇帝遂亦賜予榮錫台列克曰彼人何似曰卑鄙之荒傖耳開言之初即鳴其目中之不平謂吾儕不應使其同國之傷兵與彼尊嚴之軍官同室意似彼係德人自應依德國之體制分其尊卑也台列克正色曰竟若是 
耶彼旣如此則吾亦不能不揭破其事以稍殺其倨傲復顧謂麥快亞曰密斯透麥快亞吾意今當動作矣 
　　Ｒ十九號蟄伏旣久今乃復上水面月光之下海面寂無帆影仰首四察亦無飛行家之跡於是盡速浮行而極神戒備一見敵船立可没水久之曉光漸白飛雲中一徐柏林乘風疾駛而至潛艇遂悠然下降重棲於水底惟曾否爲飛船矚見則猶存爲疑問艇中士卒無不躍躍欲與龐然之大氣囊一戰而艦長則不然非至波羅的海在艇後時决不一顯其戰力謂吾非愚者奈何未出虎穴而欲捋虎鬚哉日近午Ｒ十九號復上徐柏林已去而艇前左方不及一哩處則有一漁船載重約四百噸後拖數十尺深之重網緩緩而駛台列克曰此正吾所久盼欲遇者也舵師掉舵向右舷（即左轉）行與彼並也 
[自由談之自由談] [  不冷]  
　　人生之第一義　人何謂善惡所謂善者其第一義即利己而無害於人是也進一步言之即利己利人是也再進一步言之即不必利己而能利人是也再進一步言之即舍己利人是也此即所謂至善之犧牲主義矣 
 
 

Page 15

 
 
   
 
 

Page 16

 
 
   
 
