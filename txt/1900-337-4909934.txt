# 1900 - 337 - 4909934

 

Page 1

 
 
[勸募濟急局捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遺黎庶荏席同登翹企仁施追切以待肅此謹白惟冀垂靑 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白纸價洋一元五角竹紙一元二角○潘頣福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覧洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻缘碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[論宦官索費事]  
　　自古宦者亂人之國惟漢唐爲最甚明太祖旣得天下監前代之弊勅宦官毋得干預外事一時朝政清明紀綱嚴肅拔本塞源意甚深遠然數傳而後監軍之使四出擅權納賄天下騒然蓋若輩秉陰險之性蓄沉鷙之謀爲人主者果能莊以蒞之慈以蓄之則其𦦨或不至甚張而禍猶可以稍息若稍假以顔色偶畀以事權必至倚勢作威大之貽宗社之憂小之爲民生之禍鳴呼豈不懼哉本朝定鼎燕都首嚴約束宦寺之例從前弊政一掃而空卽偶有作奸犯科者無不立予懲儆如雍正三年掃院太監傅國相因向奏事太監劉裕探聽外事劉祫並不據實奏聞卽時拿問治罪同治二年壽莊和碩公主府首領太監張玉蒼因上駟院馬不佳意圖挑換與内閣學士寳鋆出言無狀奏聞後卽將張玉蒼革去首領太監交愼刑司嚴行審訊同治八年太監安得海乘坐太平船二艘聲勢炫赫自稱奉旨差遣織辦龍衣帶有男女多人并有女樂行經山東爲東撫沈寶楨奏聞卽飭嚴拿就地正法其限隨之陳玉祥李平安李得喜都長瑞李順計得壽等六人則皆科以絞决之罪風行雷厲大快人心夫以上諸宦官所爲之事雖皆係干犯法紀然亦未至如前宦官之權勢薰灼以誤國而害民乃朝廷懲治加嚴不肯稍從末减誠以涓涓不息將成江河炎炎不減燎原奈何杜漸防微實不能不愼之於先也乃前日本報紀宦官索費一則據西字報云向例各省進貢方物内廷開寺需索甚苛今者皇太后皇上蒙塵西幸駐蹕長安各疆臣睠念宮庭進呈貢物運抵西安行在者各内侍仍力索規費欲壑難塡嗚呼膽大妄爲一至於此詩所謂相被雨雪先集維𩅢憂時君子其何能漠焉置之哉夫方物之貢康雍時曾屢申嚴禁蓋恐耗民財傷民力也今因鸞輅西巡倉卒就道起居服食必有不能備物之嫌各省疆臣繋念深宮特委幹員進呈方物近者數千里遠者數萬里間關跋涉備極辛勞始克運抵行在在爲臣子者區區芹獻原不過略抒忠愛之忱皍左右近侍偶有所求亦不能不勉强應命惟當此時艱孔亟宮庭内外尙不敢不以節儉爲心而閹寺小人猶復肆意苛求任情貪詐九重高遠何竟渺無所聞哉雖然吾亦不能爲在廷諸臣解矣夫上下之情貴乎通而不貴乎塞卽如從前張玉蒼之無禮苟非由寳鋆奏叅亦何能治之以罪安得海之不法苟非由丁寳楨陳奏亦何能付之於刑可知人主雖甚聖明亦頼一二大臣之侃侃不阿始能刑賞得其平而紀綱於以不墜况當兹時艱勢亟尤宜上下交儆之時則凡暬御小臣苟有作奸犯科當不難卽時陳奏皇太后皇上聖明洞照當不至或存庇護之心若是則朝政可以肅清而漢唐明宦者之禍斷不至復見於今日也豈非國家無窮之福哉 
[電稿照錄]  
　　當拳匪肇亂京津時外釁頻聞聨軍北上大沽失守京師危急兩湖總督張香帥電致各省督撫請會銜電致各國出使大臣轉達各外部懇請停戰兹得香帥致東撫袁慰帥電稿並慰帥覆電及擬致各國欽使公電均補錄於此想閱者必不晒爲明日黄花也○鄂督張致東撫袁電稿拳匪作亂致召洋兵大沽失險京城擾亂兩宮震驚大局危急北望焦灼赴援入衛均來不及竊思惟有各省督撫聨銜電告各國外部代朝廷表明並無開釁之意請其按兵停戰俟李傅相到京妥議以抒兩宮目前之急台端願列銜與否望卽刻電復以便發電此電係請英美日三國勸各國或應合俄法德三國外部一并電致請李傅相酌示之洞啓○東撫袁慰帥覆電稿湖北張制臺鑒公電甚佩但兵匪協攻交民巷紫竹林聞有顯貴親督戰似不能全諉諸匪亂况内事係似爲人迫脅恐新聞尙多可否在電内添拳匪布滿京内外政府現爲挾制等語以爲自解地步是否乞酌示勘印各督撫致駐各國欽使轉告外部電英京羅欽差美京伍欽差日本東京李欽差請速將原電譯成西文轉送外部務請配送華文免失語意○擬致各國欽使公電稿北方拳匪違旨滋事各國人口物業致遭損害京内外數百里華商華民財産焚燬億萬至戕殺日本使館隨員乃各官辦理不善之故實非朝廷意料所及致各國兵艦遽佔大沽砲臺大局恐成决裂現在我皇太后皇上已電召李中堂來京必係與各國妥商辦法免致失和惟李中堂抵津尙須半月而各國日内進兵不已設或再有戰事將來更難轉圜徒令各匪乘機大惡良民多遭慘害今各省督撫並未奉有開戰諭旨可見朝廷並無失和之意務期婉商各國政府迅電天津各兵官力勸各國暫行按兵停戰俟李中堂致京請旨開議必當妥爲了結不啓戰禍官兵方能專力剿匪目下長江沿海一帶各督撫力任保護之責諸國洋人均可無庸顧慮若天津再有戰事則南方必將牽動事機危迫務祈迅飭施行某等同啓卽望電覆 
[氣球日精]  
　　氣球一物泰西各國以之察探敵情踏看險易軍行之要無過於此故近來各國不惜殫精忽慮務求適用旣有携照片以照軍務地形者復有用德律風與本營通話者兹西報載法國政府極留心此事下令國中著意經營使球行旣高不爲敵砲所中且須極速如飛鷹之瞥逝進退自如方爲合用蓋歴來氣球在空中爲風所飄不能自主流於他處雖有照片德律風之設亦無所用也現法人已製得數具皆可如意而行禀請政府試騐初次由法京巴 
 
 

Page 2

 
 
黎至俄國基府地方已一千三百英里球行只三十六點鐘之久便可駛回其次或駛至俄京或至德國地面皆比往日球行其速數倍且與携照片設德律風者尤覺穏便靈捷無不測之虞法政府已收錄之以備軍中之用矣錄南洋新嘉坡叻報 
[  粤督行程]  
　　武昌訪事友人云鄂省官塲近接襄陽來電知新簡兩廣總督陶子方制軍由西安行在請訓南下行抵襄陽旋卽解維下駛屈計本月望後可抵鄂垣江夏縣陳介菴大令特飭辦差人役在皇華館碼頭張燈結綵竭誠迎迓並將保安門行轅粉堊一新以備憲旌暫駐 
[查閱海塘]  
　　松江訪事人云府尊余石蓀太守定期本月十六日前往漕涇一帶查閱海塘先期札飭華亭縣林霨生大令婁縣屈吉士大令南匯縣吳次竹大令金山縣徐瀛舫大令隨同巡閱届期太守鳴騶出署至南門外大漲涇登舟林屈兩大令亦隨同乘舟前往並聞太守查閱海塘畢尙須繞道靑浦南匯等處循例勘荒也 
[委辦商務]  
　　武昌訪事友人云湖北商務局會辦陳仲鹿觀察夙爲督憲張香濤制軍器重近以偶感微恙遽返道山所遺商務局一差現由制軍檄委湖北候補道彭實菴觀察世華接辦按觀察籍隷江右署江漢關道篆務歴充牙釐川鹽局各要差於鄂中商情最爲熟悉今者渥膺憲委必能措置裕如也 
[派運皖鹽]  
　　揚州訪事友人云兩淮海屬所產之鹽曰北鹽皆係顆粒向銷皖北桐城運漕三河合肥等處每屇請運引數均由皖岸督銷局掣籖匀派俟掣定各商卽請領咨文來揚投咨缴價赴圩捆運開江近者乙未春綱一百七十五票業已掣定計桐城七十票運漕二十八票三河三十七票合肥四十票經督銷局備文移請運司柯遜𤲅都轉查悉都轉立飭淮南總局示諭承運皖鹽各商迅卽投咨訂單領運已於日前遵照施行矣 
[嚴拿票匪]  
　　漢口訪事友人云前者湖北大憲以制錢缺乏札飭官錢局創印臺票以濟園法之窮旋有不法匪徒私刊僞票入市混用貽害商民當經設法先後拿獲懲辦以爲此風或可稍戢矣不意近日黄陂一帶又有若輩蹤跡所出僞票與官票彷彿事經大憲訪聞密飭幹捕前往查拿務獲究辦是亦爲民除害之道也 
[募勇述聞]  
　　漢口訪事友人云湖廣總督張香濤制軍目擊時艱孜孜以講求軍政爲務因念張虎臣副戎所統之武健八營尙不足以壯聲威而資防禦擬委員添募兩營尅日綀成勁旅聞已樹纛開招矣 
[諭加認餉]  
　　廣州訪事人云宏遠公司商人盧某禀准前兩廣總督李傅相承辦小圍姓獲利頗豐自傅相交卸督篆後卽有多人願加餉項禀請承辦經善後局牌示以宏遠認餉過少著令加增旣而宏遠願再加餉銀二十萬局憲仍未允准兹又有廣德公司紳商梁某等赴局認餉請辦局憲以迭經商人紛紛禀請已有願加正餉銀一百六十萬報効銀八十萬元者該商銀數過少未便照准如欲承辦須再加認餉數取具殷實銀號憑單另禀呈明聽候核辦 
[鄂省决囚]  
　　武昌訪事友人云鄂省五方雜處良莠不齊自北方兵釁驟開各處防營大半奉調他往以致巡防轉因而廢弛匪徒顧忌毫無搶劫之風漸形猖獗湖廣總督張香濤制軍以萑苻不靖貽害閭閻亟應實力查拿以安民善因通飭地方文武一體嚴緝務絶根株日來陸續獲到盜犯十餘名解由武昌府余堯微太守督同發審局委員逐一研訊内有五犯確係稔惡盜首據供疉次搶劫等情不諱復經署按察司札鳳池廉訪親提覆訊供詞相符當卽禀明制軍恭請王命綁赴武勝門處决將首級解往犯事地方示衆以昭炯戒彼强梁不逞之徒當亦聞風股慄矣 
[緝獲私鹽]  
　　揚州訪事友人云前者淮北徐海等處私梟猖獗經運司柯遜菴都轉檄調管帶水師新勝前營徐寳山都戎督隊前往相機查辦梟黨聞之知非所敵紛紛逃逸都戎中途探悉卽令各砲艇折向東北繞越鹽城阜寗暨泰屬下河一帶巡哨聞在某處緝獲大夥私鹽一起約一千餘擔當將鹽斤分載各艇鼓棹回掦禀知都轉雖梟匪未獲一人亦足奪若輩之魄矣 
[孝感告災]  
　　昨日漢口訪事友人致書本館云本年湖北漢陽府屬孝感縣轄境自夏徂秋雨澤過稀旱魃爲虐因之四鄉收成大歉窮民嗷嗷待哺無可求食往往扶老携幼散之四方其老弱之不能行者行將塡於溝壑安得大憲及早設法撥欵振撫俾不至瑣尾流離哉 
[札府集訊]  
　　松江訪事人云前者鹽捕中營管帶胡豐齋都戎麾下勇丁在郡城南門外誣指擔米之三鄉人爲私販以致起釁爭毆事後附近紳商聨名呈控婁縣署繼而首列之王明經懼勇挾仇偕文生薛某投府縣兩署禀請將名開除經前署松江府張子虞太守批飭無庸畏葸著卽赴案備質各情曾誌前報兹悉婁縣屈吉士大令已將此案通詳上憲近日府署接奉署江蘇臬憲朱竹石廉訪批飭松江府余石蓀太守就近傳集人證研究門毆各情想太守閲塘公畢返署後卽須集訊也 
[示平錢價]  
　　廣州訪事人云粤省大憲以近日省垣錢價過昻特設官錢局委員兌換以平市價由善後總局刊發告示徧貼通衢示云照得粤省銅貴錢荒銀價日落小民生計益艱兹蒙大憲垂念民隱飭令自鑄龍紋銅圓行用以濟圜法而利民生乃自開鑄以來發出銅圓已不爲少而體察市面尙未多見必有市儈囤積罔利自應妥立章程另設官錢局札派委員駐局經理并刊發官錢委員鈐記以昭信守所有鑄出銅圓悉數發交官錢局照定價兌換以便商民每七錢二分大圓一個換小銅圓一百個單毫雙毫照此分算每人祗換至二元爲率不准任意多換以杜壟斷而平市價兹查廣州府前街爲適申通衢卽在此街賃鋪設局除札派委員前往按照章程妥愼開辦外合行出示曉諭爲此示諭官吏商民人等一體遵照換用公平交易庶行用廣而市價自平各宜凛遵毋違特示 
[祥霙初沛]  
　　松江訪事人云郡城自入冬以來氣候和煦不異三春至本月望日傍晚時凍雲密布初鼓後細雨濛濛夜半聞鴛瓦淅𤁋有聲嗣卽朔風怒號寒衾似鐵翌日晨起猶見雪花飛灑移時卽止其爲來歳豐年之兆歟 
[禾郡官塲紀事]  
　　嘉興訪事人云本月初旬某日嘉興縣劉明府帶同書差乘舟親詣各鄉鎭查辦保甲團防並諭禁聚賭等事至十三日始公畢回署○刻聞官塲傳述嘉興縣劉明府已升補仨浦同知各寅人僚均道賀惟遺缺以何人請補尙未見有明文故劉明府履新之期大約尙需時日也 
[江西官塲紀事]  
　　江西訪事友人云江西撫憲松鶴齡中丞調撫江蘇亟須交卸奏奉電旨准委藩司張莜船方伯護理巡撫印務所遺藩司印務由中丞委督糧道李少歴觀察署理遞遺糧道印務委候補道黄子奇觀察署理均擇吉十月十三日午時接印是日文武官員之赴各署道賀者車馬紛紜街巷幾爲塡塞也○十月初五日爲藩司張筱船方伯七旬令旦初九日爲臬司春會東廉訪五旬令旦皆先期諭飭僚屬因時局艱危所有例餽壽禮壽儀壽序壽屏一槪譬謝届期照常辦公寂無與動頭門各設一長案掛號擋駕各僚屬仰體憲意皆不敢有所餽送云○前華再雲侍御邀同各紳具禀南昌府請將已故前學憲洪文卿宗師及前主講龍筠浦主政援援案附祀經訓院兹奉江認吾太守批示云據禀請將洪學使龍主政援案附祀經訓書院爲尊禮前修藉崇報享起見惟府中查無温廉訪等先後入祀舊案能否援照辦理仰南昌縣會 
 
 

Page 3

 
 
同新建縣確核妥議詳候轉詳核辦可也○武衛右軍十營於春間赴清江駐紥旋調防北通州歸李鑑帥節制七月間自董軍退敗入京武衛軍亦不戰而潰其隨營委員由江西帶往者已先後回省聞被拳匪搶劫凌辱屢瀕於危至山東境内始得無事云 
[九江官塲紀事]  
　　九江訪事友人云新署九江鎭總兵王鎭軍國傅由江寗啓節本月初十日至湖口卽由湖口赴南昌謁見撫憲後再行來潯接印○上月抄長江水師湖口鎭總兵李鎭軍金標因公至皖已於月初某日返旆矣 
[上海官塲紀事]  
　　日前署江西藩司張筱船方伯札委候補縣陳叙九大令錫疇管解地丁銀若干兩赴西安行在户部交納昨日大令道出申江假寓滬北全安棧旋卽命駕入城赴蘇松太兵備道轅謁見道憲余晉珊觀察觀察延入花廳茗談良久而别○署江西藩司張方伯又札委花翎同知銜江西候補縣趙明府峻許明府曉峯領解洋欵來滬交由蘇松太兵備道庫收納兩明府於才日抵埠卽詣道轅晉謁余晉珊觀察禀明一切 
[諭催濬河]  
　　本邑春申塘河道與華邑毗連前經府尊張子虞太守札飭上海縣汪瑤庭大令諭令董事酌議開濬旋經紳董梅姓等赴府禀稱此河與華邑毗連須與華境董事會辦當奉太守批俟秋後農𨻶再行開辦兹者上海縣汪大令奉到新任府尊余石蓀太守札飭從速辦理事關水利不得再延等因大令奉札後遵卽諭董赶緊興辦矣 
[商辦振捐]  
　　今歳陜西奇荒業經户部尙書崇禮奏請諭飭各省督撫勸辦振捐盛杏蓀京卿奉旨籌辦捐需卽札飭各屬並英公廨一體遵辦讞員張柄樞司馬發出照會十二道分别商請鹽公堂並絲錢典質各業董會議籌辦 
[發封寺院]  
　　本邑龍華寺香烟繁盛春秋佳日進香者絡繹如梭男女混淆未免有傷風化邇爲稽查庵觀委員高小芸二尹查悉稟明道憲余觀察卽飭上海縣發封縣主汪瑤庭大令奉飭後昨派差頭薛貴帶同夥役赴龍華協同彼處巡防水師營勇將該寺發封畢由水師營哨官陳千戎嘉謨偕同縣差回縣禀復銷差 
[美界火警]  
　　昨日亭午時本邑美租界百頓路鴻興里第七百八十號門牌甯波府屬某邑人沙子宜家因煮午炊遺火積薪中雲時間冐穿屋頂火勢炎炎不可嚮邇當經捕房瞭臺望見立卽鳴鐘告警英法美救火會西人急驅皮帶車馳往灌救約歴三十分時始熄然已殃及東鄰第七百七十九號及西鄰第七百八十一號共燬房屋三幢被焚之家皆未保險未免受虧聞沙姓家有一女孩年甫六齡查無下落未知能免葬身火窟否 
[呈控竊袋]  
　　日前本邑南市豐花行主邱鼎和倩同和麻袋店夥周毛毛周桂桂至行修整麻袋數千只詎周毛毛乘行中人不備竊取袋四百餘只雇小車推至新馬路希圖潛逃爲邱追獲喚交三十號巡街捕拘至捕房捕頭移解馬路工程局總辦程雨村大令提案研訊邱訴稱監生蘇州府屬吳縣人在治下開設棉花行倩周毛毛周桂桂等至行修理麻袋乃被私行售去甚多今既將周毛毛獲案叩求追償姚信堂供在同和袋店執事此事並不知悉求恩明鑒周毛毛供本邑引翔港人在同和袋店爲夥小的雖與桂桂同謀現桂桂已經逃逸求恩寛宥大令判將周毛毛管押捕房姚交保限日將桂桂交案訊究 
[諭候訂訊]  
　　周文邦卽周文記前被英商通和洋行控欠借銀無付經讞員張柄樞司馬飭提其子周秀福押交嗣又據德教士客倫司控追被欠利銀五百兩周知事難了於前日延博易律師到案聲稱周文邦已邀敝律師代辦被控案件案情尙未接洽請將周保出緩期訂訊司馬准如所請著文邦交殷實妥保候另訂訊 
[會訊案彚記]  
　　德商裕豐洋行前控易雲齋借銀一千兩逾期不償請提保人劉玉林究追等情迭經前讞員翁笠漁訊追劉當缴還銀六百兩復由唐炳奎胡子峯具保出外調處乃原告以日久未據清理復控由該管領事函致公廨訂於前日繙譯佛君來案會同司馬研訊劉延侯魯公律師到案請領事寛限措繳司馬商之佛君請知照原告限劉下禮拜六先繳銀二百兩餘於年内繳清了案佛君首肯候再照會定案○德商地亞士洋行投該管領事控丁錦章購定柏林絨二十包延不出貨等情由領事函致公廨讞員張柄樞司馬傅丁到案前日會同佛君訊誌原告呈據請追丁延侯魯公律師到案聲稱丁於五月間向地亞士購定栢林絨二十包未知何時到貸原告亦未來關照迨本月間該洋行忽遣人將貨送來查看與前小樣不符無處銷售是以退回查上海向來定貸若與様不符照例退回求恩明斷原告洋人則堅稱並無此例司馬商之佛君斷令兩造邀請公正商人到案限於下禮拜六再行質訊核斷 
[英美租界公廨紀事]  
　　著名流氓池達三誘佔鄒坤全之妹鄒咸大賃屋同居并向鄒索取粧奩不遂將鄒扭入捕房架詞誣控鄒妻任氏情急投英公廨控究張司馬廉得其情飭差提到鄒咸大並知照捕房將鄒坤全送案一面飭提池違三訊明嚴究○西商李逸齋控齊汝調欠銀不還等情經張司馬飭差將齊提案管押翼房待訂期會訊○馬松林控趙雲峯賣地糾葛案内之副保朱其明經原差於昨日提到奉諭押候訊奪○朝鮮人金百千林蘭樸托三人在馬路爭閙經一百二十六號及六百三號巡街捕拘入捕房捕頭著送公廨禀請安插經張司馬諭飭値差將金等一併轉送上海縣署請縣主汪瑤庭大令訊核 
[英租界捕房紀事]  
　　前日有東洋東夫許連羣在打狗橋被小流氓等搶去洋銀致輕生投水經捕救起送至公廨讞員張柄樞司馬允爲飭緝昨經包探張寳成在洋涇浜緝獲孫阿倍一名帶至捕房捕頭令押候解送公廨請究○富寳山將五元鈔票攺作十元字樣至浙江路某小錢店兌現經店中察出鳴捕拘入捕房捕頭押候解送公堂請辦 
[法租界捕房紀事]  
　　已革四圖地保成毛毛串同袁錫三等私刊戳記將新闢租界長浜一帶朦轉道契竪立界石爲現充四圖地保林少卿偵知控訴公廨經讞員杜枝園大令研訊成供認不諱押候補提袁錫三到案訊究兹由包探嚴頌眉將袁拘入捕房捕頭命押候堂期解案訊核○昨日某號巡捕在途巡綽見有年約十齡之童子彳亍馬路中行行且止知係迷失歸途恐入匪人之手遂帶入捕房捕頭詰問之下稱張姓住居虹口鞋子店内因命暫留捕房待家屬認領○偷兒小寗波肖晚混入江寛輪船行竊搭客衣服數件爲包探查獲將人贓一併送入捕房捕頭命押候堂期解請究辦 
[美租界捕房紀事]  
　　昨晨杉板船户王應鶴因被同業人陳水根勒索規費不遂所欲糾衆行兇並將船劫去因卽投訴捕房請爲查緝捕頭令包探孫阿新將陳拘獲押候解送公堂禀請讞員張柄樞司馬訊辦○昨日天將破曉時小竊陳阿榮混入天潼路某姓家竊取衣服若干件携之而出適爲巡街捕所見拘入捕房捕頭令押候解送公堂禀請訊究○昨日午前十點鐘時積竊張福祥持衣包至吳淞路某押鋪質錢適爲包探劉光震所見拘入捕房捕頭令押候解送公堂禀請究辦○前　西華德路第二千二百五十號門牌甬入某姓家忽失機器四件報捕後經包探邵潤初在吳淞路某押店查獲原贓二件送入捕房捕頭令俟緝獲賊犯後再行解送公堂禀請訊辦○昨日外虹口福和里後倒斃男屍一具年約四十左右衣衫監縷狀若乞人當由某號巡街捕所見回至捕房告知捕頭捕頭令傳二十三保二圖地保宋俊卿報請某善堂備棺收殮 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示端風化]  
　　江西訪事友人云南昌府江訒吾太守以各屬鄉村每届秋末冬初酬神演劇并有刻畫牀第之私描摹淫褻之狀以悅入目者敗俗傷風莫此爲甚爰特出示嚴禁曰民間搭臺演戱耗費錢財聚衆生事原屬有損無益然或遇喜慶敬神酬愿事非得已亦袛許偶爾演唱其一切淫戯夜戯久經禁止在案兹本府訪聞各處鄉村每於冬日豊𨻶之時演唱採茶淫戯愚夫愚婦晝夜聚觀甚至斂錢演戯藉作聚賭之� 
塲開賭抽頭又爲演戯之費兼旬累月舉國若狂愚民因之而傾家良懦因之而殞命况復匪徒混迹宵小乘機私宰耕牛拐帶婦女旣壤風俗又害閭閻此等頽風亟宜嚴禁除移城外保甲總局並飭縣隨時查禁拿辦外合行示禁爲此示仰合屬軍民諸色人等知悉爾等須知演唱淫戯夜戲久干例禁而賭博私宰尤爲法所不容又况敗壤風俗所害者無非自已子弟滋生事端所費者無非自已錢財盗賊由此而生人命由此而出子細思量利害昭然自示之後務各父誠其子兄勉其弟共安生業勉爲善良毋得再蹈前轍自罹法網倘敢言諄聽藐一經訪聞或被告發定卽飭縣拘案照例嚴辦决不寛貸尤望公正紳者剴切開導嚴行禁止倘有不遵准卽公同禀官拿辦以正人心而勵風俗不得迥護瞻狥同干未便其各凛遵毋違特示 
[上海縣署瑣案]  
　　凌晉奎控周蓮溪掯不交屋一案前晚縣主汪瑤庭大令提訊凌供向習梓人業於光緒廿四年間購買周蓮溪之住屋一所坐落本城唐家弄言明價洋一千一百元當交現洋九百元尙有二百元憑中言明俟出房時交清詎周忽然悔議不肯售賣前收洋銀竟圖吞没曾在前縣主戴大老爺案下控禀訊斷飭工匠秉公估價計値洋銀一千三百元當奉戴前憲諭飭邀中到案當塲再立賣契並著小的再繳應找價洋小的現願遵諭繳銀求恩斷結周蓮溪供稱小的之屋雖曾議價售與凌晉奎然並未允洽且其屋現已抵與王姓管業大令以周翻悔實屬逞刁喝責二百板押候中証到案當堂立契一面著凌晉奎隨帶價洋到案繳清了結○去春製造局文案趙静涵孝廉家被盜搶劫一案至前月趙行經滬南某成衣店見縣有自鳴鐘一架確係失贓函報縣署飭捕往吊店主聲稱此鐘係熊省誠携來不知其得自何處縣捕爰將鐘送交趙收特將熊解送縣署請究當經汪大令訊押在案前晚提熊至案復訊熊供湖南人向爲小工前有同鄉人姓向者拾得質票一紙贖得此鐘倩小的轉售於成衣店得洋銀兩元是實大令判交的保速尋向姓到案訊究○湖南人李懐恭扭李光光李正可兩人到縣控被騙取洋銀縣主汪大令提訊之下李懷恭供小的在治下老北門外開設餅店前日同鄉李光光李正可兩人僞寫小的家中信函至小的店中騙取洋銀小的不允卽被行兇將小的毆撃求究李光光李正可同供窮途落魄告貸無門因與李懷恭同鄉同姓偶向借貸並無誑騙之事求鑒大令判姑念兩李騙洋未成從寛免責發押攺過所以儆 
[上海巡局紀事]  
　　前日本邑小南門外裏倉橋西首許姓家不戒於火延燬左右鄰居事後被災之俞長順木器店主拘獲釀災之陳坤和一名至二十三七鋪巡防局請究局員盛雨村二尹提案研訊長順店夥黄福生訴稱陳係起火之人叩求嚴辦詰之陳供稱並未起火且與訐亦不相識不過事後在瓦樂堆中拾取燼餘雑物而已二尹判掌頰十下以示薄懲○吳洪根向在街頭設攤售醃肉爲生近與其徒朱阿大因爭設攤基口角扭控二十三七鋪巡防局局員盛雨村二尹研訊之下判朱掌頰三十下○有沈阿樂者在大南門外某染坊執業前日被鄰人彭鶴年無端糾率多人扭住攢毆事後沈心有不甘投二十三七鋪巡防局控訴局員邱友林二尹提彭研訊命重責二百板限交帮兇人到案嚴究○前晚大東門外大街晉源火腿店被偷兒挖門入内竊去錢洋雑物昨由店主某甲開具失單遣人投十六鋪巡防北局禀請局員文韻松二尹飭捕嚴追 
 
 
