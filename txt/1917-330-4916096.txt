# 1917 - 330 - 4916096

 

Page 1

 
 
   
 
 

Page 2

 
 
時評 
[分裂（冷）]  
　　北洋派分裂而後段總理下台北洋派中之直隷派又分裂而後新上台之王總理又將下台南北和議之成否原屬不可知之數然局外者猜測其不成必由兩方條件之不同而不成决不料乃由於北方主戰主和之見不同而不成也 
　　北方之主戰派其欲主戰而不贊成和議者果何理由耶其以北方之兵力猶未大顯耶則於湘於粤可以知矣其以要索之軍餉尚未滿欲耶則此多事之日正長後會尚有期也其以民力未困外債未重耶則即喪心病狂恐無此念也然則僅僅以和議發於南洋而占北洋之望行此無聊之反對是亦太以國家人民爲兒戲矣雖然北方即無反對和議者和議亦豈易成哉和議即成後事亦豈樂觀哉不過有此一分裂更增一層之醜態而已 
[命令]  
　　十二月二日大總統令　陸軍總長王士珍呈請任命郭兆嵩爲陸軍第七混成旅步兵第一第三營營長應照准此令 
　　又令　陸軍總長王士珍呈請任命張中成爲陸軍第四師步兵第十四團第二營營長高萬榮爲步兵第十四團團附均照准此令 
　　又令　陸軍總長王士珍呈請任命朱玉田爲陸軍第二混成旅步兵第一團團附應照准此令 
　　又令　黑龍江督軍鮑貴卿電稱陸軍少將騎兵第四旅旅長英順挾制長官乾没公欵請褫革軍官軍職並將所虧欵項勒令追繳等語英順著即褫奪陸軍少將實官曁旅長本職所虧欵項並卽勒限清繳以肅軍紀而重公帑此令 
　　又令　黑龍江督軍鮑貴卿電稱步兵第一旅旅長巴英額呈請辭職巴英額准免本職此令 
[專電]  
　　北京電　直曹錕在津召開主戰大會議列席者魯晉奉黑閩皖陜浙滬哈綏熱九省三特區代表蘇立反對地位與鄂贛均未派嗣田文烈段芝貴晚車赴津預議一說係奉馮命疏通中央意見（三日上午十鐘） 
　　北京電　王新總理以西南要求太過内部亦不一致北派皖系固極端反對和議而直系曹錕主戰尤力并請身充前敵勢難貫澈其方針頃又表示辭意擬定之停戰令暫行止發因此馮熊度益猶豫聞昨晚府議决定一面重修戰備阻南軍進發一面調和北部鞏固中央基礎除特派小段赴津與曹錕張懷芝疏通商出兵計畫外召陸建章入府面授方略令赴武岳收拾散軍（三日上午十鐘） 
　　北京電　王總理主和平先撤岳潮兩軍但某某派運動曹錕張懷芝張作霖等主戰一面反對李純一面推翻政局不日天津尚有直奉魯皖浙等後區代表會議恐釀成他種問題 
（三日下午六鐘） 
　　北京電　準備中之天津會議聞派工表者有魯晉奉閩皖浙陜黑滬察綏熱等九省三特區目的在仍主戰推倒王閣排斥蘇鄂贛等督（三日下午六鐘） 
　　北京電　王占元仍辭總司令北派互相水火馮王正竭力疏通但馮意仍不明瞭如主戰說再盛王内閣將倒（三日下午六鐘） 
　　北京電　陸榮廷代表龔政已允由漢來京（三日下午六鐘） 
　　北京電　王總理今日到院張院秘長仍辭涂鳳書有斷任望 
（三日下午六鐘） 
　　北京電　今午馮傳見商界百餘人宣示救濟巿面恢復和平策略並勸合維票價勿信謡言 
（三日上午十鐘） 
　　北京電　馮今日傳見商界四百餘人與金融有關（三日下午六鐘） 
　　北京電　新閣員田文烈江庸曹汝霖均不就王總理親到各家勸駕以曹去志最决（三日上午十鐘） 
　　北京電　教育定張一麐秘長定涂鳳書財次李士偉内次張元奇在訂約中研究系黨魁落野對時局論調又變傾向主戰一面實則意在鼓動（三日上午十鐘） 
　　杭州電　省庫撥甬現金十萬濟善後要需（三日下午九鐘） 
[外電]  
　　北京電　田文烈段芝貴劉承恩於二日急赴天津外間盛傳以上三人將參預天津會議 
（三日） 
　　北京電　昨日就任之國務總理王士珍於本日下午四時到國務院視事國務院秘書長張志潭辭意堅决其後任者王式通呼聲最高（三日） 
　　北京電　南方聯合軍總司令譚浩明電江蘇江西直隷湖北四督軍曰段祺瑞旣已辭職余信賴貴督軍等調停南北之誠意已命部下停戰但現在北軍於軍事行動仍未須臾停止且於岳州厚集兵力此南軍之所不安也岳州爲湖南門户請速令北軍停戰同時退出岳州以表示調停之誠意（三日） 
　　北京電　國務院其要人曰梧州會議所决　之條件足以證明西南方面寠無調和之誠意北方軍人因此大憤主戰者遂又陸續加多如曹錕者於恢復舊國會之　尤絶端反對曹曾絶叫曰如南方提出過甚之要求余寧戰至發出最後之一彈而後已　日張懷芝謁見馮總统所陳意見與曹錕略同其餘督軍密電來京倡主戰之說者亦絡繹不絶南北兩方舍武力外恐無解决之途云云（三日） 
　　北京電　聞曹錕張懷芝張作霖倪嗣冲等對於西南之意見此時雖欲言和亦宜首先向西南加大威壓保持北洋派之體面然後再提和議一兩日前曹錕張懷芝亦嘗將此意上陳馮總統（三日） 
　　南京電　馮總統欲請岑西林進京共商解决時局問題特派副官婁和晴來寗迎迓現以西林無北上意該副官已於昨日回京（三日） 
　　南京電　駐寗第十五師步兵第六十團已北上充總統府衛隊其缺額以駐鎭江第七十四混成旅第百四十七團補充該團已由鎭江抵寗（三日） 
　　北京電　聞緩付庚子賠欵之舉聯合國方面主張從明年一月起實行中國政府希望從本年十一月起實行（三日） 
　　漢口電　沙巿來電云某處接得電報謂駐荆州石星川之軍隊已與襄陽黎天才之部下連絡宣告獨立但詳情未悉（三日） 
　　東京電　上海新聞記者團於二日上午十時出旅　　館乘摩托車照豫定程序先歷訪八新聞社參觀各工廠後又赴各新聞社之茶話會席上由添田壽一氏停歡迎詞並演說云「將來歐戰告終之後必起經濟戰爭該戰爭必以遠東爲舞臺至經濟戰爭開幕之時中日兩國必須爲强固之提携以期得最後之勝利而兩國之報介實負指導民意之任故求兩國報界之接近實爲重要之急務」余洵氏以流暢之日語起述答詞且演說曰「中日之提携實足以增進中日兩國之利益卽一方面謀自利同時又圖他利方爲提携之眞義眞正之提携須有犧牲之觀念親善之語意須從比較的詮釋之即日本之對於中國較諸對於中國以外之諸國尤爲親善中國之對於日本較諸對於日本以外之諸國尤爲親善如此兩方面互相親善是即所謂中日親善之意義也」余氏之演說大博曷采該團旋訪問電報通信社詳細視察通信事業又赴精養軒東亞同文會之餐會與會者爲會長鍋島侯爵津輕伯爵床次政友會總務寺尾博士野田小川兩代議士此外多數之名士等席間由鍋島會長起述歡迎詞余洵氏以　語起述答詞云「余因欲示同文之實際故用漢文述答詞」雄辯滔滔與滿座以好印象該團於下午六時赴時事新報社所開之晚餐會席間同社主筆石川氏舉杯祝新聞團諸君之健康余洵氏演說曰「余因時事新報之招待不禁追憶大有功於明治維新之福澤諭吉先生現時之中國殆與日本維新當時相同故當此時回想開拓日本文明之福澤先生甚切故參觀先生手創之時事新報社實余等所最爲欣幸者也」餐畢參觀該社各部大爲滿意即回旅館　該團因日本各方面歡迎之意 
 
 

Page 3

 
 
極盛戢定之時日萬難逼受其厚意故復公議改變日程於十日由長崎出發十二日回滬（三日） 
　　東京電　日本首相官抵本日下午六時半設宴欵待中國武官靳雲鵬等首相抱病委參謀次長田中氏代爲接待（三日） 
　　以上東方通信社電 
　　東京電　東亞同文會二日午後開會歡迎中國上海新聞記者赴會者八十餘人會長鍋島侯爵幹事長小川平吉致歡迎詞繼由團長余洵爲表示同文之意義朗誦文章以代答詞賓主盡歡散會會畢該團歷遊各新聞社（二日） 
　　東京電　章公使夫人定於三日宴請小笠原伯爵夫人及其他與東洋婦人會有關係之貴婦人數十名靳雲鵬曲同豐等亦將列席 
（二日） 
　　東京電　日政府自長春派警部補（警佐）一名巡查十名赴哈爾賓保護該地日僑二日自長春出發均武裝（三日） 
　　東京電　四鄭鐵路應用新客車一日運抵鄭家屯擬自四日起開車（三日） 
　　以上共同通信社電 
[戰電]  
　　俄京電　美克齊美爾黨外交總長特羅資基氏已發訓令謂英國所拘留之二俄人如不釋放則旅俄英人槪不准出境俄軍大本營美國陸軍代表已以美政府名義向杜柯寗將軍提出嚴重之抗議反對俄國與德奥等單獨停戰法國陸軍代表亦杜柯寗將軍聲明請法國不承認俄人委員期望俄軍司令拒絶此違法之磋商海軍參謀部長加勃尼斯氏被指爲煽惑官吏罷工致被禁於彼得砲台昨有武裝兵士一羣在莫斯科外攔阻快車槍刦車客駐俄英使發表宣言書謂俄軍總司令部先奉磋議停戰之命閱十九小時後英使署始接特羅資基關於停戰之通牒是事已成熟而後始令協約國知之也本國政府未經承認之政府本使署决不能答覆之云云新任駐法俄使瑪拉柯夫已由特羅資基罷免特羅資基照會協約國之外交官謂德國現已準備磋商各戰地之和局定於星期日開議各國願否加入磋商特此詢問（一日） 
　　亞姆斯特丹電　德國外交大臣庫爾芒昨在國會演說謂羅國已提議媾和之謡言未曾證實德國之政策關於德俄和議者將根據事實以穏健政治方略爲方針及縱論東方重組之事件詞頗空泛略謂各國人民皆有自已决定其前途之權利惟俄德永久必要之利益必須保障云云 
（一日） 
　　瑞典京城電　瑞典和平會電請各交戰國於耶穌誕日停止戰事（一日） 
　　倫敦電　一日德公報云坎白萊戰事大作德軍回攻全獲勝利驅退英軍奪獲兩村俘數四千及砲位若干　今晚德公報云英軍猛攻德軍昨在坎白萊附近所得之陣地未有效果（一日） 
　　巴黎電　今晚公報云聖康丹境内巨凡柯爾南面有激烈砲戰法軍在末斯河右岸擊敗襲攻之敵軍（一日） 
　　倫敦電　每日紀聞報俄京訪員電稱俄國杜柯寗將軍已請羅境俄軍司令恰巴基夫將軍爲總司令每日郵報俄京訪員電稱西比利亞行將宣布獨立奉濮太平爲領袖各部長均已任定刻在烏穆斯克集議（一日） 
　　亞姆斯特丹電　德國會票决一萬五千兆馬克戰費投反對票者僅爲無統系之社會黨（一日） 
要聞一 
[北京特别通信（一百三十一）（飄萍）]  
　　（十一月三十日） 
　　新署總理之談話 
　　今晚命令發表經過 
　　内閣問題行將解决愚前函已有報告且料其尚有種種波折至於昨晚（二十九日）馮總統又與王君熟商言旣不肯正式擔任亦不相强然則將特任命令加一（署）字如何王君並不表示拒絶然亦不表示可以擔任且曰署尚不如代也此昨晚内閣問題之情形 
　　我國政治之千變萬化似故意與新聞記者爲難使其報告不能眞確此殆非愚一人所感之痛苦然也愚不得已今日下午三時復訪王聘卿於其私邸承其接見此時總理問題實已確定而其確定之程度則未逹於直告新聞記者之時也王君之言如下 
　　余（王君）不丕喜拜客近日因欲爲總統覔總理遂屢次鞠躬長揖於諸要人之前然亦未見其有效愚遂問曰先生署總理之命令且下矣王君答曰尚未可必其即下夫西南所以反對段内閣之措詞曰非法内閣而已余於此時再出而組織内閣不猶是非法内閣乎故正式組織内閣則余决有所不能邓曰署理然余意尚以爲稍有未當余爲閣員之一倘外交總長不願擔任依次而及於陸軍則余亦無從委卸其責任愚又問曰觀各方面之情形非皆願先生出任内閣乎王君微笑答曰是安可必余處所接匿名信甚多是卽可證其未必皆願但余所以不肯擔任者並不純在於是國事前途事來日大難之歎以余觀察此次大局問題之解决較辛亥癸丑爲難余曷足以當此愚因問聞馮總統已有停戰之電令果會發否王君答曰總統私人署名之電業已發出而解决之法尚無頭緒可尋再看罷再看罷愚欲興辭因再折回内閣問題問以命令果於何時發表王君甚難爲答言代理總可頃接公府通告明日下午四時尚須開一會議此問題或於其時完全决定愚乃告别 
　　讀者諸君試一味王君之言可知其進退兩難之情狀矣愚旣與王君别出至客室遇有名之丁槐將軍叩其來意則知吳炳湘李長泰江朝宗等聯合軍警長官三十餘人前來勸王君出就總理之駕此事與前日總統之傳見軍警長官數百人似有聞接關係據丁君所言亦曰王内閣事殆已確定矣 
　　至下午五時愚接某方面報告言公府明日下午之會業已中止王任總理命令已發於是愚電告明日公府開會者又不眞確矣因再向公府某要人請述經過之情形某要人曰昨晚本欲發表署理總理之命令但尚有稍稍未妥之處今晨（三十日）九時馮總統遂親臨王宅致其懇切之詞談話約三十分鐘王君已不如前之决絶總統遂往訪徐東海又往訪陸徵祥與商外交今後之方針實即形式上欲其出任外交總長而已未幾徐東海承總統意又親臨王宅適三十餘人之軍警長官又爲懇切之勸駕王君之意乃决且表示擔任署理而命令亦於下午七時發表據下午所聞名單如下 
　　陸軍王自兼　　財政王克敏　　　教育袁希濤（次長） 
　　司法江庸（次長）　農商田文烈　　内務錢能訓 
　　外交陸徵祥　　交通曹汝霖（舊）　海軍劉冠雄（舊） 
　　愚與王君談話曾言及不必組織正式内閣之主張可以次長代理先解决時局而後組織内閣王君言此種主張現已大半實現亦對内實爲最妥但對外則外交財政不可無負專責之人不然將有困難上之名單其殆如是矣雖然曹汝霖在段内閣中最以主戰名者今仍尸一閣員之位其熱心國事洵不可及也或曰曹方上辭呈亦且去矣然梁湯林范准免本職之命今晚已下而曹不與焉 
[王内閣與各部總次長]  
　　王士珍署國務總理之命令發表矣當其未發表之前始由爲字改爲署字復由署字改爲兼代終由兼代仍改爲署眞如一波三折亦可謂極政治上之奇觀矣兹將其經過情形述之如下王總理於前日下午由徐世昌處歸宅後僅以電話要求將署理之命令遲一日發有昨晨九時馮總統即諭張仲仁秘書長以電話告知王氏謂命令業已送院副署（因係新换之署理命令故須重行副署）王乃勉强承諾張仲仁秘書長始以電話請院秘書長張遠伯入府比將命令交張遠伯送呈汪代理總理副署旋即蓋印發表登時丁堂子胡同王宅之賀客滿門王聘卿幾有應接不暇之勢矣但昨日命令未下之前稍有種種波折先是昨日上午八時大總統親赴西堂子胡同王宅勸駕並帶有空汽車一輛以備王君乘之入府總統與王君晤談提出三種辦法一爲眞除一爲署理一爲兼代任王君自擇約談一時有半王君對於兼代一層始有允意大總統即興辭而去然於署理一層尚水允認也總統於十點時又至東城五條胡同徐宅與徐世昌晤談三十分鐘托徐氏赴王君處再行一勸務使出肩此任不再變動總統同府後徐氏卽赴王宅至午後二時王君遂完全允許以署理名義維持政局若干日三時左近徐氏入府復命確定爲署理而總統遂預備下令其時國務院方面已辦就兼代令稿至下午五時乃由張潭彚齊兼代命令各辭職閣員准免令已經汪代總理之副署者親賷至公府蓋印六時張志潭見總統總統特於稿中手易署理兩字至六時半而發交印鑄局矣至於此項命令所以將發而復中止至今日始得實現此中原因外間不詳據王氏親信所言前日命令蓋印時王接電話請其講話王正說話間該打電話者大駡王氏（嗣悉非某要人不知係何人所假借者）王氏經此一個大磨折因將不允擔認總理之說持之益堅並言果有命令予當即刻離京嗣爲總統所聞遂將命令暫時收回直至昨日始有表示誰弄此狡獪者亦王閣成立時之一段滑稽史也又聞王氏此次登台除各方面要人勸駕外前日旣有所謂京師七團體者赴王君處勸駕昨日又有所謂軍警代表總商會代表中國銀行團代表平巿代表公民代表等先後　赴王宅下午四時又有李長泰吳炳湘江朝宗丁槐等三十餘人同往王宅促其决定且表示一致協助之意而各督軍方面則自二十九日起至昨日午前八時止公府共接到鄂贛奉吉黑等十二省電報贊成王君組織閣總統將此十二電親自携赴王宅交王閱看表示各省推戴之誠王君見此種種情形知將來可無掣肘之虞故慨然允許也 
　日昨下午二時院秘書張遠伯由府携出送外交大樓汪代理總理副署之命令共係九道除任王聘卿署理總理命令則爲外交汪大燮内務湯化龍財政梁啓超司法林長民四總長之免職命令及外交陸徵祥内務錢能訓財政王克敏司法江庸四氏之任職命令均經汪代總理副名送府張乾若范靜生兩總長聞此消息後乃急趨公府懇切要求同時免職元首再三挽勸終歸無效乃飭廳將兩總長之勉職命令補送副署但因兩部之繼任人物倉卒未能定人遂致外内財法四部之任職命令一并獨置以待今日同時發表至二部繼任之人物昨晚九時以前所得之消息教育係以袁希濤升任農商則擬田文烈或陸宗輿其所以未發表者聞係陸子欣尚表示不就故尚須擱置一日再者内務財政司法教育農商五部次長因總長旣經免職新總長命令不日卽可發表各部次長問題亦應爲吾人注意之點兹聞内務有于寶軒程明超二說財政則决以李思浩金還兩次長留任司法則以汪有齡爲最有希望教育總長如爲袁希濤則次長一席當屬之高等師範學校校長陳寶泉農商則係以江天鐸留任 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[鄂川軍事之京訊]  
　　一告急一告捷 
　　昨日政府方面得湖北督軍王占元來電報告武岳之軍事情形大槪謂鄂省之某某兩師未可全恃爲用而岳州前面之軍隊如第八師第二十師等多係敗潰之兵又不可用爲防禦之軍隊現在兩方前敵皆在湘陰並未開戰但鄂岳防務異常吃緊武漢地方因以恐慌請政府令第十一師全師迅速赴鄂云云又前次令第十一師赴贛師長李煃元尚未允任而自鄂省告急昨又令該師長限兩日内將該師十六營完全運出分班赴漢其原有南苑營房將命十六師塡紥至於張敬堯之第七師早已陸續到漢到岳政府並催令全師出發矣 
　　劉存厚二十九日致電公府云頃據劉旅長成勛感申電稱龔支隊於敬日午前四時率領全團向叙高地主敵猛攻午前九時佔領望城坡距叙城五里現正與翠屏眞武營船山之敵激戰又觀音岩之左前方敵軍砲兵現正敗退江營已佔領觀音岩可望叙府西門經猛力追擊敵漸向金河潰走等語又據該旅感戍電稱支隊及李先鋒隊於本日申刻猛力擊退營盤山翠屏山之敵隨將該兩山完全佔領敵軍紛向叙塡潰退奪獲快鎗千餘支斃敵三百餘名我軍傷亡百餘名尚有眞武山之敵頑强拒抗動已嚴督各部隊猛力進攻等語除嚴飭前敵各隊乘勝猛攻限期克復叙城外謹電馳聞會辦四川軍務劉存厚叩艷印同日周道剛亦有電云頃據二師營長劉崇竣勘電稱本日午前十時我軍進薄叙城戰至午後八時已將叙城完全克復營長首先入城先此謹聞等語除俟前敵司令報到再行詳電外謹此飛報藉紓厪系再一師於勘日進攻渝城對岸敵軍已於艷日午前將敵右翼擊潰佔領長生橋各隘現仍在猛擊中並陳周道剛艷印 
[豫省長之逐鹿]  
　　河南省長田文烈當其來京之台本有首揆之說而田再三謝絶至昨日而長農商命下於是河南省長之逐鹿遂紛紛而起聞田向大總統面保繼任者四人兩非河南籍人曰吕調元曰沈銘昌兩河南籍人曰袁乃寛曰王祖同吕沈久宦河南袁王則河南巨紳也以此四人推轂可謂八面張羅面河南士紳猶不滿意以爲河南非絶對的河南人治之不可袁王之被保度不過吕沈之陪襯乃連日奔走集議已公推兩河南人爲河南省長一曰郭景岐一曰張鳳台郭年少而張龍鍾張亦實爲郭之陪襯大約今日卽可呈大總統請以郭或張特任之也當此田保某某河南紳士自舉某某之時忽傳有蔣雁行欲得此席之說此信一逹河南趙督軍以蔣爲武人而欲爲省長實屬項莊舞劍别有屬意乃大起恐慌即急電大總統大意請速飭田省長回任以安豫人之心如田不回任而逕以他人代之則全省責任倜槪不負云云細繹電文趙已露必兼省長之意是河南省長一席爭之者已有六人迄未知鹿死誰手也 
[廣東之省長問題]  
　　又將爲内鬨導線 
　　廣東省長李耀漢辭職返肇隨由程璧光等通電推舉胡漢民接任業紀前報兹聞鈕永建吳景濓及各方要人日昨聯謁莫督探詢態度莫督對於此事亦表同意謂陸武鳴於胡君繼任一節早有同情余則更爲屬望胡君出任鉅艱提挈進行藉匡不逮請將此意轉逹藉當敦促又聞莫民氏昨對政務廳長胡銘盤亦云展堂德望經濟均瞳勝任省長彼又非武人派將來接任定能與我提挈進行不虞有何等意見余固極表同情卽幹老亦早已贊成剛莫代督昨并派遣副官于瑞祺馳赴城内胡氏寓所代逹意見敦請胡氏必須勉狥衆請勿得固辭藉以共支危局胡即表示謙謝之意晤談二小時後于始返署復命 
　　惟陸武鳴方面對於未來之廣東省長雖亦有幾分屬意胡氏前日曾有密電來粤囑胡氏尅日赴梧面爲接洽然於李之去任頗主慰留李於二十四日通電辭職而次日陸氏即來一電勸李勿去措詞頗爲摯原電略云廣州李省長鑒接誦敬電至爲驚詫粤事糾紛方資匡濟遽萌退志桑梓何依尚冀體念時艱勉肩重寄切勿離任相與維持至以爲盼除派員責函面逹一切外特先電慰榮廷有印然則陸於廣東省長固亦未必决主更動也 
　　至省議會一面雖有一部分人不滿於李氏主張貫澈月前原案以胡漢民爲省長然該會前日曾接一信下署警衛軍同人函中措詞力主留李大致謂日昨接李省長敬電因病辭職所有職務交由政務廳長代拆代行等因查我粤正值地方多故省長去留關係重大且李省長自到任以來軍民悅服地方賴安一旦去職人心不無疑慮除由敝處特電挽留外用特函逹貴會即希電肇勸駕俾早日回任以維大局有勝盼禱而警衛軍統領李福林魏邦平周之楨等又逕電肇慶力勸李氏勿退並云現值地方多故賴公維持乞念桑梓請速駕回任勉維大局該會鑒此情勢頗亦有主維持李氏地位以免破裂者二十六日省議會第三次臨時會開會下午一時各議員如期蒞會出席約六十餘人由副議長羅曉峯陸孟飛偕各議員魚貫入場行開會禮畢副議長陸孟飛起謂現李省長經已辭職查議會暫行法並無規定省議會選舉省長之權前次本會選舉省長係以兩粤自主期内故有此舉現在李省長去粤本會以前案具在可以母庸再舉各議員略有討論以出席人數不足法定卒擱置不决 
[川東南軍訊一束]  
　　川軍第三師鍾師長於十一月九號由資中雇船四支東下隨行兵弁共二連之譜聞係往重慶接鎭守使篆 
　　九號午後大川輪船由宜裝載北兵抵渝聞係駐鄂第二混成旅劉躍龍所部 
　　渝埠城防司令部除將水陸警隊以及教練所學兵改編我聞矣招足一團後改爲護防團軍餉以水陸兩廳經費改撥不足之數由督軍署津貼 
　　十號元濟輪船又由渝裝運川軍及輜重等物聞係開赴江津朱家沱 
　　重慶有多數軍隊於二號晚各携燈籠向南岸方面開去聞係到江津者 
　　重慶南紀門於十號晨又運出子彈三十駝每駝三箱又七十餘抬每抬二箱尚有通遠門連日運出不少 
　　萬縣周代督電云前請撥之子彈本日（十號）蜀通上駛裝運甚多聞係二百五十萬 
　　十二號永川午後三鐘（十一號）由渝運永子彈一百二十駝每駝兩箱又二十二抬每抬一大箱外有軍用品六抬均運至兵站部 
　　黔軍旅長熊偉成（即熊克武之弟）已出松坎將到綦江聞綦江知事已到渝謁見當道面商要公 
　　聞滇軍軍長趙又新師部已移駐藍田壩在瀘縣對岸 
　　川軍第五師軍隊經督軍署令酌量陸續抽調日來五師軍隊已漸次回渝 
　　聞周督軍致渝埠紅十字會函略謂前方兵士傷亡甚衆人民誤中流彈傷亡者亦復不少除督署組織衛生隊前往戰區掩埋救護外請紅十字會組織救護隊前往救護 
　　渝埠紅十字會九號開會討論組織出發救護隊前往戰區掩埋死亡以及調理傷兵諸職務擬在巴縣白巿驛及永川設立臨時醫院傷輕者即就近調理傷重仍送回渝埠醫長阿思密係德國人以中國待遇甚優甚願出力前往救護 
　　渝埠銅元局每日所出銅元原分發各機關兌換數額原有一定近日因前方戰事吃緊軍用甚急督署特令各機關暫行停發全數悉作該署軍用兌換 
　　護理川邊鎭守使陳遐齡到鑪接事調去雅州軍隊一面電成渝請派軍塡防駐成 
　　陜軍第十五混成旅第一梯團二營營長劉惠心已率兵一營并子彈軍械二十駝赴雅州防守於十二號首途 
　　陜軍第二營開赴雅州後聞十二號第十五混成旅第一梯團三營李營長亦奉令開拔南路十三號李營長卽由外北鳳凰山率該管士兵起程赴眉 
　　陜軍第十五混成旅第一梯團二三兩營先後出發兹聞該梯團長王文斌奉令防雅於十四號率騎兵連砲兵連衛生隊官佐士兵由外北鳳凰山出發赴雅并運有大砲二尊砲彈多箱 
　　聞陜軍開拔之意一因塡防二因張煦獨立恐蔓延於川西故也 
[湘聞擷要]  
　　北軍第二十師敗潰以後師長范國璋尚駐在岳州收集殘卒現在該師復圖進取已由中央輸給餉械並加派第二第七兩師進駐岳郡會同第二十師攻取湘陰南軍一方除已派步兵兩旅一團向湘陰前進駐紮聽候聯軍總司令命令進攻外並由湘軍第一師長趙恒愓加練砲隊馬隊各一營以便對敵因岳州平陽之地宜用砲馬面湘軍砲馬各軍爲數殊屬不多難資調用也 
　　聯軍總司令譚月波氏已於二十五日由衡陽來省現在已由督署參謀長蔣隆權特派林昌武黄均恩爲歡迎籌備員在軍署頭門二門各處紥立木架滿綴松鬚並嵌以五色電燈及各項花綵其餘各機關亦各預備紅花旗幟以便出城歡迎聞與譚氏同行者尚有湘南民政長林特生氏云 
　　此次潰敗北軍已繳鎗械投降護國軍者共有三萬餘人除已派火輪裝運數千赴漢外其因無船裝運囤住湘省者尚有二萬九千餘人已由湘政府在省城北門外瀏湯門外設立潰兵收納所數處派兵防守每人每日給錢四百文每日准販賣麫包及飯菜商人入所兩次以便北軍購買至茶水被服等項則由紅十字會及信義會捐資供給各所門首除派兵守衛外並有教會外人輪班坐守凡屬軍人一槪不許入内 
　　湘省議會以軍民長官業已選定以後建設事且甚多擬即召集臨時會議昨由彭運端議長邀集駐會議員公同决定凡距省較遠各縣一律電致各該知事轉知議員從速來省其距省較近各縣則槪用快信函知以節公費頃已將召集第四次臨時會議各函電分别發拍 
　　湖南警察因南軍入城之時發生誤會致各署隊所槪被搗毁一空現經各軍隊長官與警務處長周介裪籌商力謀恢復並由各軍長官出示保護現周處長已定先將巡邏隊組織成立分班巡查以維現狀昨已委王立三湯直衷爲一二兩隊隊長即日編成出巡至警察正式出張之期至早亦在一星期以後 
　　總司令部昨接贛督來電阻止南軍入境電中略稱南北肇釁天禍中國遠雖不才素抱息事寗人之旨鬩牆煑豆究屬自殘深痛此誤故聯合蘇直鄂三督軍通電南北願作調人現已拍發諒蒙鑒察在遠之私心竊望惟期雙方停戰靜待和平解决以江西一省而言對於西南諸公旣屬調人地位不願再見干戈諒公等對贛亦無尋隙之必要兹據萍鄉方鎭守使報稱南軍由醴陵泗汾舖近逼贛西老關聞之駭異倍常諒係前線貴軍官長誤會亦未可知安武軍因歸路梗塞令其退駐贛西以免衝突總之各宜嚴勒甲兵共籌和平辦法不宜輕啟戎端諸公如表同情請飭醴陵附近隊伍勿向贛境進發免生枝節遠爲調和之一份子故期稍留餘地掬誠奉聞竚候明教 
[鄂代表交涉漢冶萍案之困難]  
　　清理漢冶萍鄂產代表赴滬已越兩月究竟交涉逹何程度鄂人均莫明眞相咸以代表旣紛紛言旋想必已有美滿結果迺徵諸事實則大謬不然蓋與代表直接交涉者爲董事會現董事會以兹體重大未能逕行决定於是轉告股東會迨股東會答復則以須俟股東大會爲言并謂繳捐還欵成案具在未便變更至按年所繳之捐據董事會稱已由兵工廠所用鋼鐵劃抵刻聞省議會代表諸人不日將以書面辯駁兹將該公司董事會復鄂代表原函節錄如下上次面談後以敝會董事爲股東代表實受般東聯合會之監察事關股東根　大計應將歷次而談筆錄函請該會集衆討論兹接股東合會函復准來函並抄示與鄂代表會議問答記錄當經集議僉以貴董事本爲股東選舉執行公司業務原有議决各事之權但事關興革重要問題自應詢及股東並應取决於股束會議兹承明詢敝聯合會敢以意見奉陳查本公司由官督商辦改爲公司不過内部組織性質雖有不同其承受官廠官礦成案依然存在漢廠出鐵每噸納捐歸還官欵水遠報效改公司後再三申明今欲改塡股票更納鐵捐砂捐是變更成案增加公司擔負敝會同人不敢贊成無已仍須商之全體股東或候股東大會取决現在鋼鐵世界國家正宜格外奬勵鐵業予以特别利便寛其捐稅日本新頒奘勵鐵業條例公司有譯出者應抄請鄂代表閱看我國鐵業甫立基礎正宜官紳共加維持俾使發展若處處束縛限制必將使公司破產而後已兩敗俱傷殊屬非計鄂代表明逹之士當鑒及於此也各等語查該會所持理由極爲正當且爲公司主體所團結代表董事尤無敢異詞原函所云變更成案尚須取决於股東大會則時日過遠貴代表諸君蒞滬兩月尚未得美滿解决敝董事實深抱歉是以失次會議凡有稍可通融者必勉竭一二以使諸君子回報省會有所依據查歷年漢廠所繳鐵捐皆在兵工廠所用鋼鐵材料内劃抵現公司正呈請中央准將兵工廠料價按批付現如料價有著此項鐵捐當然繳送鄂北收納計算將來出鐵日多繳捐愈鉅於鄂省財政不無裨益至於砂捐倘日後另闢新礦自應按照礦章辦理凡此二端地方與公司握手提携自有此當然之希冀敝會權限所拘力棉心薄區區愚誠業已殫竭貴省省諸君俱係一時明逹之選必能諒其所不足相與融洽而扶掖之此則公司同人所日夕企望者也 
[黑省訥謨爾河航路之發見]  
　　黑龍江訥謨爾河爲天然流域其長千里水源經海倫綏楞之東山裏逶迄而過龍鎭循克山訥河兩縣以入嫩江流長源遠水量甚厚徒以未經提倡以致有清數百年中不但無軋軋輪機喧騰兩岸即風帆片影亦杳不可見該縣辛天成知事去年夏間以協助電工前赴海倫一葉扁舟横流而渡驀見清水一灣没及稿末心竊艷之以爲上流旣有如此深厚之水下流滙水愈多雖分枝汊亦不至深僅没踝因於春時派員前往逐段測勘終信有可以航輪之價值故於晉省之次請諸招墾總局由郵船局調來江鷹小火輪試爲行駛今竟由省駛抵龍鎭此後不特龍鎭全境之墾事之商務日起有功卽通北訥河克山之墾事之商務亦將爭榮而競茂因請該局令行所轄各機關廣行布告俾人人知訥謨爾河之航利亦已顯著於世人貨糧草趁航而行以往來於訥河省城大賚肇縣哈爾濱等處並盼多製風船以補輪行之不逮招墾總局據此呈報以爲殖民闢塞首重交通考之中外古今任墾殖而奏豐功者莫不於水程陸路之間先爲舟車便利之謀蓋所以去險阻利遄行藉以廣招徠也該知事留心墾政洞見本原上年於協助龍海電工期間即注意嫩訥航路派員測勘本年來省據請借用江輪試行一往由省溯流而上艱險弗虞卒克駛抵龍城逹到目的航程甫闢農氓之耳目一新輪舶可通耒耜之携行自便爲交通增異彩爲墾務樹風 
 
 

Page 7

 
 
聲探險同功具徵毅力查其航線所及可與大賚肇州哈埠等處相銜接並請多製風船以補輪行之不逮航飛輪駛順便往來墾務由此勃興當可預卜論開通航路不止利於墾務一端而本省正在招墾時代似此交通便利不惟該縣之墾務日起有功而本省東北各部分之招墾區域併可藉資急進因請省長分咨鄰省佈告週知俾便墾民刻吉省公署已接來咨當行四道尹即便轉行所屬各縣一體佈告俾衆週知矣 
[蕪湖快信]  
　　安武軍參謀長兼第七路統領李玉麟日前因援湘安武軍餉項事赴鄂現於三十日晨乘招商局下水輪過蕪回蚌 
　　蕪湖安武軍第一路統部二十九日接蚌埠電知統領馬聯甲已由蚌赴徐州 
　　駐蕪安武軍第一路第四營曹瑾堂之軍已於二十九日拔隊開赴朗溪駐省垣安武軍第七路第一營薛振邦之軍於三十日晨到蕪仍塡駐棗樹園第四營舊址 
　　安武軍軍需處長陳旨章於三十日由省乘吉安差輪來蕪向各征收機關及中交銀行提取餉銀 
　　安徽公益維持總會奉蚌埠密囑前日電召各縣分會正副會長來省提議此次選舉省議會議員事及某礦事 
　　安徽水利局兹經黄省長委任王承佑爲會辦日前業在蚌埠接事已通函蕪湖各機關知照 
　　皖省援湘安武軍二十營此間軍界傳述現該軍有十五營已抵萍鄉有五營已到漢口不日即可回蚌埠 
　　陸軍部駐信採辦委員王景榮前日由寗來蕪擬伍此間購軍米一萬石 
　　駐蕪安武軍第一路第五營於二十五日在順江樓捕獲黨人邱車等七人並炸彈十枚已解送道尹公署訊究聞祝道尹昨日已接蚌埠回電有令一律鎗斃之說 
[甬事平定前之楊督急電]  
　　甬事今已平息矣然在發生之初浙督楊善德曾致中央急電一件請撥軍隊援助兹據某京報載其文云寗波獨立派軍剿辦並電盧護使分兵援助各節均經電陳鈞鑒頃接盧使復電據稱淞滬爲海陸重鎭又屬全國門户自湘事失敗以來黨人紛紛來滬防務異常吃緊勢難抽調伏查浙省軍隊雖有三師面第一第二兩師皆浙省原有之軍善德帶來之第四師祇可分布省城維持地方汉安且此次暴動之原因一係黨人密謀運動一係蔣尊簋爲恢復權位召集舊部所致值此緊急之時又無兵可調設浙軍一致行動則關係殊非淺鮮善德一再籌思深爲焦慮除召集軍隊曉以大義勿受煽惑並嚴力防維外務懇中央飛電蘇督由蘇省就近先撥一軍來浙帮同剿擊並請中央速派重兵來杭以救危局特此電陳伏乞迅賜示遵以免貽誤云云 
[江蘇水利協會近聞]  
　　運河歸江 
　　調查報告 
　　江蘇運河下游舊有歸江十壩水漲時則開壩入江水落時則堵築蓄流關係於裏下河農田航運之利害甚鉅壩之啟閉向歸鹽運使管理其資出於鹽商民國以來河工旣無專官而壩之啟閉不時以致連年受害爲患匪輕現在水利協會開會天會長韓國鈞卽注意於斯特委陳伯盟顧詠葵兩君親赴各壩查勘並與張運使交涉將歸江十壩改歸運河工程局管理以謀統一聞張運使已派委堵塞將來裏下河一帶民航户受惠匪淺昨聞鳳凰橋一帶農民已聯名函謝兹將調查員等報告書錄下以供關心水利者之研究十一月二十六日本協會提議以運河歸江十壩前由蘇魯水利會議曁省議會議决改歸河工局管理迄未實行今届運河水勢已落而各壩尚未堵榮恐於明春農田航運有害伯盟等因奉會長令卽日赴壩議查兹勘得歸江十壩今日過水共有五處壁虎橋爲最寛大壩身長七十五丈五尺决口處寛七丈餘壩下極深處一丈六尺過水處三十六丈深尺許壩基接運堤成弧形新河壩長四十餘丈决口處寛二丈深丈餘平均過水約深二尺許壩身逼近運河鳳凰橋長三十餘丈平均過水深二尺許壩身亦近運河東灣壩長三十餘丈過水處寛七丈餘深二尺許距運河不及半里金灣壩長四二丈平均過水約深二尺許决口處寛二丈餘深丈餘距運河半里許依現在形勢各灞流出水量金灣壩與壁虎壩相埓新河壩次之鳳凰橋又次之東灣壩最弱緣今年壁虎壩坍塌决口處過水未及去年三分之一耳察看運河與裏下河水勢跌落已甚匪直航路鹽運交病轉届者布之期必蹈今春誤農之弊允宜即刻興工尅期截流預防涸害而所勘各壩亦祇壁虎壩集有土工十五六人木料十餘根柴草二千餘石箴纜九百丈餘壩缺如揆厥原因無非俟冬令水涸便於施工省費第各壩過水處不過一二尺許不等决口深處無多果能不減工料堵閉匪艱而鹽運航業農田均沾利益矣盟等旣將調查情形面商張運使已立飭各委員趕辦末復申說上届省議會曁蘇魯會議决定將歸江十壩改歸運河工程局管理一案張司長謂運商意見未能一致更恐運商聞此消息即不繳納今秋河捐容緩圖之絶無把持之意云伯盟復與顧君商以壁虎壩突出河岸遏抑潮流盧壩身崩坍或開放時運河傾斜直下梯航難通似宜遷移港内使水有廻旋之地庶免覆舟之處云云 
地方通信 
[松江]  
　　致祭劉君融齋　量劉融齋君爲松江文學家在日曾捐資創辦融齋書院課士給奬以惠寒儒凡文學優長者均留院肄業造就甚多民國成立院費撥作學欵課士等舉遂卽停止現該院肄業生蔣韻笙葉伯廉等以劉君功在後學應予致祭以示飲水思源不忘根本之意故於二日午刻邀集當時各同學詣祠致祭並在該處午餐藉能情愫 
　　小學開游藝會　楓涇鎭縣立第三高等小學校於本月二號開第三次游藝會先期由校長倪汗人來邀各界士紳及學生家族到會參觀是日李縣長特委第三科主任顧稼軒代表蒞會學生家族及各界來賓到七百餘人正午十二時開會先由倪校長報告開會宗旨次卽按所定節目挨次試演大半均注重學藝其間尤以鐵線飛星汽機試驗及氣燃以脫等三節足以引動人之科學典會其餘如各種表情體操及拳術唱歌等節動作姿勢均屬可觀計自正午起至午後五時止演完四十節始散 
　　縣教育會常會　縣教育會會長姜揆動於今日（二號）召集會員開第四次常會共到二十餘人午後一時開會後即由姜會長提議陽曆年假日期旋經公决照照年原案給假一日由會呈請縣署通令各校遵照次議巿立第五國民學校校長兪嘉言提議之國民學校職業教育實施方法案衆以所列各條均屬切實可行照原案通過原案内容如下（一）驗看銀洋（二）注重珠算（三）練習淺近簿記（四）手工偏重實用以上各條由該會印發各國民學校仿行 
　　集議修志事宜　松江續修華婁縣志局今日（二號）在巿公所開會研究進行各纂修各分纂及採訪調查局董等人大都到會先由各採訪員按照志例門目分類認定次由各分纂將所定各類採訪表格交由各採訪收領以便按類塡寫並議决各採訪員按半月到局報告一次即將採集材料交由各分纂分類編纂 
[無錫]  
　　師專署長出巡　水警第二廳趙會鵬廳長會擬親赴各防汛巡視嗣因蘇鄉農佃閙荒風潮尚未全平以故暫緩出發日昨訓令駐錫第二專署師景山署長前往武進宣興洞庭東西兩山太湖等處梭巡一周藉以考察該管各汛防務及警員等服務勤惰以便隨時整頓 
　　蘇軍赴宜過錫　蘇常朱鎭守使以浙寗警耗傳來江浙毗連防務重要宜興吳江平望等處均與浙省接壤關係尤重爰派蘇軍第一營營長張鵬翥統率所部之第一第二兩連開往宜興屯紥以固邊防張營長卽率步兵一連於昨日夜車來錫再行乘船赴宜尚有一連不日到錫一同開拔 
　　南校場鎗决盜犯　夏間萬安巿洛社地方有自武進來之麥船鄭貴虎父子三人被匪强刦並勒死該船户父子三命棄屍河内自報案跴緝後近由水警第二專署劉巡官緝獲此案共同犯王全福一名解縣訊據供認勒斃事主得贓俵分不諱判處死刑呈報省垣昨經南京督軍省長會銜電示就地鎗决上午九時由楊知事將王從監獄内提出派員帶領警士押赴南校場鎗斃 
[鎭江]  
　　省議員預備赴會　省議會開臨時會議業經内部核准兹訂於本月四號開預備會五號開正式會丹徒縣省議員蔣孟彥張萃之朱建已預備到省與會 
　　淮陰縣知事赴任　本仟淮陰縣知事周芷貞刻已將江都任内案牘交代清楚卽於今日（二日）由揚乘利通長班小輪赴浦　新 
　　河工坐辦將取消　江北河防人員前清時有河督河道及運遇伏秋大汛出險時有所聞頃聞坐辦名目又將取銷改爲江北運河提調凡事須先呈由江北濬河局馬總辦士杰核准不得直接省長事果實行江北河範圍又將縮小矣 
[揚州]  
　　仙鎭設立因利局　仙女鎭人民張念劬等擬在該鎭設立因利分局以便貧民請城廂總董魏仲蕃轉呈縣署立案并請給示保護兹張知事已准其請並飭該處警察第六分區一體保護矣 
　　鄉農會請頒圖記　西鄉南六集人民現遵令設立鄉農會　舉楊春田爲會長呈報縣署請圖記以資進行 
　　實行檢查印花稅　檢查印花稅委員陸逸仙於昨日（一日）偕同警佐顧南超在城内各商號檢查印花稅教場一帶之茶坊多未遵章黏用卽將帳簿帶回警局擬卽分别處罰 
[金華]  
　　信差負債纍纍　金華某民局信差兼爲某錢莊經理售賣煤油近年以來該信差專事引誘店夥等人挾妓聚賭從中漁利得錢開設廣貨店復事揮霍以致虧欠該莊萬餘元現已經該莊主查出將煤油營業親自監督矣 
雜評一 
[王内閣政策之前途（庸）]  
　　段内閣之所以倒王内閣之所以成非與和戰問題有重要關鍵乎王氏上台之始頗傳其先商定解决時局舍棄武力主義而後始允擔任然則今後用兵政策當然與現内閣方針相牴觸而爲王氏所不願聞者也 
　　然而今後和局之成否不特尚在未定之天且時有與此相反之消息紛傳於耳鼓西南一面無論矣以言北方内則停戰之命令總統尚在躊躇外則再戰之主張直魯已公然發表加以交通等系之挑撥播弄無時不以激動風浪爲快故和局之能成與否今日反在五里霧中使王内閣而以人格自重不肯輕變其方針者則内閣之命運不亦在不可知之數耶 
　　吾昨勸王氏勿以短命内閣自居今若此殆將失望雖然吾人爲大局計終望王氏政策之能行也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[寗波事平後之滬濱消息（三）]  
　　搜查英船之交涉　字林報云二日午前三時許太古輪船新北京由甬來滬行經吳淞砲台之際駐於吳淞之中國砲艦忽向該輪轟放兩砲幸無損傷新北京不得不停輪以致幾與由後駛來之日人商輪相撞船旣停駛有武裝兵士若干人從砲艦援登要求檢查謂船上匿有寗波革命黨人旋即指出搭客二十四人强欲捕去船長不允且謂無端發砲派兵登輪已屬重辱英船爭辯若干時新北京得仍開行來滬惟華兵依然在船監視其所指爲革命黨之船甫抵上海法租界船長即呈報英領署遂議定各嫌疑犯由法捕房看守俾予以較佳之保護華兵乃悻悻而去英員因辱及國旗已向華官交涉矣 
　　法廨讞員之提訊　吳淞水警第一廳長奉護軍使命令飭派策電安濤等艦停泊三夾水搜查進口商輪前日適有太古公司之新北京輪船由甬開駛來滬進口時由水警廳員登輪檢查見有形似逃兵者二十四人警員欲將一干人帶回該輪係屬英商船主不允故警員等即隨同新北京來申抵埠時由船中用電話知照法捕房捕頭立即率同探捕登輪會晤船主後由法捕頭及該船主分别禀請英法兩領事諭將二十四人由法捕房帶回管押捕頭遂將一干人押登岸上解入大息鳴鐘捕房檢查各人身畔均藏有鈔票洋銀多寡不等並將各人錄明供詞即解法公堂經聶讞員會同法副領事德君提訊周希來供諸曁人二十八歲陸軍學堂畢業後由陸軍部派往第二師第五團爲見習官獨立時我在寗波係由葉旅長起意獨立後奉劉團長命令開赴百官鎭後浙省已派童師長帶兵到來攻擊我等兵少不敢回擊退回寗波劉團長着各兵士繳械後每兵給洋五十元軍官每名給洋三百元以作遣散回籍之費由道尹知事發給我祇領到一百元因百官諸曁交通阻斷故乘輪來申換乘滬杭車至杭州法政學堂探望胞兄然後再回原籍傅奎供義烏縣人在寗波第三連機關鎗隊當排長獨立一事係由葉旅長劉團長起意獨立時我在寗波司令部爲衛隊並未開赴别處葉劉兩長退回寗波後由道尹知事會同中國四明兩銀行行長發給我川資洋三百元領洋後乘輪來申再行回籍欲思投身商界度日聶德兩君問你等上輪時是否由道尹押登上船傅稱道尹諭不帶兵械可以自由上船故無人押解登輪訊至此時已過午中西讞員會判周等一併還押候再訊明核辦 
　　廖稽查員之回復　松滬盧護軍使昨據廖稽查報告謂奉令乘兵輪往吳淞口外三夾水截拿由甬逃滬之黨首及搶匪等卽經在新寗紹商輪上搜獲形似敗兵之搶匪四十名又在太古公司新北京商輪上拘獲搶匪二十四名除新寗紹商輪上搜獲之四十名連同贓物前由該管警區押解外其在新北京商輪上搜獲之搶匪因該輪船主須憑正式公文始肯遞解請卽磋商引渡等情盧使據報後立卽商由薩交涉員轉商外交團迅卽引渡一面即據情電請浙省楊督軍核示遵辦 
　　黨首來滬之續報　盧護軍昨接甬江某機關來電謂黨首蔣尊簋蔣介石李徵五徐恩如韓尚文等事敗潛逃乘江天商輪赴滬一節殊屬不確兹偵悉該黨首等是日實未逃滬現有人擔任保護乘某公司輪於今晚赴滬請即設法截拿等因盧使除函知薩交涉員外卽派稽查員帶同譯員等仍乘兵艦在吳淞口外守護搜檢 
　　寗波商會之報告　寗波總商會致旅滬同鄉會函云卅電計逹東電諒邀台閱十五日五時潰兵回甬人心恐慌城内居民紛紛逃避新招巡防又未成軍當由王知事派舊有巡防分防東門江厦等處六時中國四明二行潰兵圍借餉欵云由司令部來擾攘四時之久不得已由四明先給萬元斯時司令部已無威力蔣周葉劉均在江北岸呦呦旅館作總機關由吳鏡清及紹冠前去接洽索欵八萬處萬分危急之秋稍縱卽逝不得已允許以繳械遣散潰兵爲交換條件時已急促無現欵可等向四明中國各借四萬元允尅日歸還本擬當晚遣散因劉團長遲疑未决至天明時尚未辦妥而沿途潰兵無人約束東門一帶放鎗搶刦損失甚鉅直至十二時始行繳械遣散新江橋被警廳開放所有潰兵出西南兩門居多本日十時童師長前隊乘車抵甬係伍團長文淵督率約兵三連師長曁全隊約二時可到惟經此大變之後東門左近尚未一律開巿雖由警廳商會通告鑒於昨日之失終覺疑信參半此次事起倉卒幸地方官極力維持叨福良多此次大局頻危稍有身家者均閉門不出辦事諸君奔波於夜涕泣號呼身家性命置之度外無非爲地方大局計尚祈同鄉諸公一念及之此頌台安寗波總商會啓 
　　鄞縣知事之復電　寗波旅滬同鄉會諸先生鑒商會轉到尊電敬悉甬軍潰散給資出境地方秩序完全回復現正籌商善後禀承道尹師長妥愼辦理知關注念特此奉復鄞縣知事王家琦江叩 
　　戰地情狀之函告　紹興同鄉會昨接前餘姚縣知事陳國祥由紹來函略謂祥自一號夜赴曹娥過江確見甬兵於二十九號下午三時退去所有龍山上洋房未毁惟稍有彈傷現已修復店舖略有搶刦南貨廣貨兩業損失較巨兵士無大損失死平民三人一收桑葉人一開魚行者一守旌孝寺大殿之僧人而官沿鐵路往東一帶住户均安請勿念百官曹娥兩鎭於今晨一律開巿惟小民因受損失有號泣者頗不忍聞云云 
　　張毛兩氏之往甬　寗波同鄉會前日特請張讓三君會同浙江旅滬學會會長毛雍祥君赴甬調查俾會同寗商會籌辦善後各事 
　　黨人赴漢之偵察　松滬盧護軍使昨接鄂省王督軍來電謂南方黨人現因浙事失敗有變計赴漢往岳之說當此黨人活動之時語雖無稽不可不預爲防範希即嚴密偵察隨時電告至爲切盼 
　　散兵逗留之檢查　駐滬京畿憲兵營張營長以十六舖江南裏外兩馬路旅館客寓甚多恐有寗波來滬之散兵匿居逗留於川資用罄後流而爲匪擾害閭閻昨特諭令吳連長每夜率兵分往該處各旅館檢查旅客如詢明確係散兵卽行勒令出境押回原籍以免騷擾滬地治安 
　　防範散兵之騷擾寗波潰兵漕避來申聞有大半由旱道繞行内地各處松滬盧護軍使接甬揑童師長來電後恐若輩於沿途經過地段肆刦騷擾是以立飭所屬軍警曁此運杭嘉湖各縣知事趕緊截拿懲辦淞滬徐警廳長及上海縣沈知事奉令後遵即分别飭屬一體嚴查南巿第一區署董警正已注意於境内各客棧旅館派警傳諭各棧主凡有新來借寓之寗波温台等處口音之人均須密報以便檢查來歷 
　　處置散兵之誌聞　連日軍警偵探在各車站輪埠截拿形似寗波散兵不下一百餘人聞盧謀軍使昨諭軍法課將此項散兵速即從輕發落云 
　　北方警察之調浙　昨聞浙省楊督軍電致淞滬護軍使署略謂省城防務吃緊所有站防之警察大半不甚合宜且對於警察職務未能完善查滬上爲通商大埠防範何等鄭重而模範警察尤能力任艱營成效卓著擬在淞滬警察廳範圍内抽調長警數十名來省以資督率訓練等因盧護軍使當卽轉令淞滬警察廳徐廳長就警備隊並所屬各區署所内將得力長警調撥成隊以便赴杭供職 
　　寗帮商業之復活　寗波獨立一事業已平定地方秩序安靖如常故旅滬寗帮莊客已於昨日星期一爲始將積壓各貨報關裝運其應銷之貨亦已從事添配挨班裝送洋拆滙水俱已平定現正趕運現洋到甬以應巿面 
[金價視戰局爲轉移]  
　　自歐戰以來外貨來源日稀價亦飛漲惟標金之價自四百　十兩跌至二百餘兩係因先令頻長之故昨日洋商方面接得外洋來電傳聞俄國有軍獨媾和業已開議之說故現貨條金與十二月份標金之價每條驟漲銀三兩有餘嗣因滬上銀根緊迫收盤仍跌去銀二兩四錢然各樓之足赤飾金已因此漲洋一元矣 
[法領保護僑民之展施]  
　　駐滬法總領事擬將阿爾薩斯及營蘭之旅滬僑民歸其保護曾由交涉署轉逹外交部請爲核示兹聞已奉部電核准照辦昨已由交涉署函致法領查照矣 
[美國禁止蛋質進口之轉圜]  
　　蛋業商人葉黼卿等以美國政府謂我國運美之蛋貨中含有鉛質禁止進口特倩上海總商會電請外交部力予維持經部電准駐美公使復稱此事現由本館向美農部化驗局切商始允蛋質含鉛不逾萬分之一者仍准進出並據稱蛋中含鉛得由鉛質製器如不用鉛質等器可免此弊等語昨外交部已令行交涉署轉知上海總商會查照矣 
[收管德國總會郵局之產業]  
　　昨日（三日）爲實行管收德國總會及德國郵政局所有動產不動產之期薩交涉員命交際科長陳世光譯員邵樹華等會同松滬護軍使委派之孫梓琴副官長及工部局員前往各該處照單驗收除仍由軍署派員看管外一面將收管情形報告盧護軍使及外交部請爲核奪 
[巡官防護敵僑收容所]  
　　淞滬警察高昌廟分駐所巡官李錫恩以所轄外日暉橋地方之絲紗廠棧及商家鐵廠工匠甚多人頗複雜惟德奥敵僑收容所卽在附近防護自應周密誠恐所派長警或有懈怠故於前晚爲始每夜親往該處率警梭巡以保治安 
[軍署參謀長佈置防務]  
　　護軍使署馬參讛長以滬西斜橋以南及南巿滬軍營以西並南車站一帶均爲通逹兵工廠之要道現當加作夜工之時沿途防範尤應周密特於昨日令飭三十七團第二營營長王幹臣在斜橋以西至西栅外一帶馬路加設崗位撥兵更班巡防並着别派士兵一排往來巡哨又令砲四團二營在滬軍營以南至車站及望道橋一帶馬路派兵站崗亦派士兵一排沿途遊巡所有南車站至外日暉橋之沿鐵路責令三十八團第一營營長田化南撥兵二排分班澈夜梭巡由外日暉橋至龍華及新龍華一帶之鐵路由步兵三十九團團長張慕韓責令所部第一第三兩營派兵防守並請憲兵營長張輔漢令飭第一連吳連長派撥憲兵十二名由劉張二排長督率分往各處查察所派放哨之士兵是否認眞以昭愼重 
[岑西林對於時局之電稿]  
　　其一　北京分送馮總統鈞鑒王總理鑒四督調和天下慶幸閱時逾旬尚未布停戰命令雖前敵已止進行而人心猶多惶惑遷延日久訛言繁滋深恐紛擾愈甚收拾更難務乞速頒停戰命令以安人心定國是不勝懸盼春煊叩冬 
　　其二　北京王署總理鑒公任首揆慰天下望敬爲國賀倒懸之解亟待新猷望陳請元首速頒停戰命令昭示中央不復用兵恢復舊國會導率憲政復於常軌其餘措施迎刃自解内閣同僚佐公爲治責任所歸幸愼簡賢能勿以輿論詬病之人牽就列席致爲盛名之累愛公之深不自知其陳詞之切扶危定傾跂望偉業岑春煊叩冬 
[省長整頓捕務之通令]  
　　上海縣公署昨奉省公署訓令云現值冬令宵小易於竊發縣知事爲親民之官除暴安民是其專責乃查武進縣知事陶文煥於本年三月到任起至十月底止共出盜案二十一起破獲僅地一起丹徒縣知事倪曾鑾於本年正月到任起至十月底止共出盜案十八起破獲亦僅七起其餘如阜寗吳縣句容丹陽江都泰縣淮安高郵寶應等縣迭出盜案破獲均未及半捕務廢弛殊堪痛恨當兹冬防吃緊之際若不認眞緝辦何以戢盜蹤而靖地方除通令外合亟訓令仰該知事立即遵照將緝捕事宜認眞整頓務期有犯必獲獲必重懲以安閭閻經此次通令之後如能緝獲巨盜或從速破獲定予從優奬勵倘仍懈於緝捕以致盜匪充斥亦必嚴行懲處母得視爲具文切切此令 
[省議會選舉法之解釋]  
　　上海縣公署昨接齊省長快郵代電云准籌備國會事務局理電開本局接南昌戚省長電詢省議會選舉法解釋事經復電云敬電悉省議會選舉法凡經前籌備國會事務局或參議院解釋者當然有效請即照辦可也又准哿電開本局接杭州齊省長電詢省議會選舉法所定小學畢業資格當復電云沁電悉省議會選舉法第三條所定小學畢業資格前籌備國會事務局解釋爲包括高等及初等小學而言係謂經入高等畢業者或僅在初等畢業者兩皆有效等語請貴省長依照辦理可也特電查照等因合亟代電仰各遵照辦理 
[救火會員因公受傷]  
　　昨午十二點四十五分鐘時滬城小西門外大興街西首江北貧民所搭之草屋内因煑午膳失愼時適北風甚大不一刻二十餘間草屋悉付一炬又延燒比鄰平屋十餘間當火熾時各區救火會會員咸驅皮帶車蒞場施救惟因該處自來水並無地龍頭故各會員不易施救六區火會主任朱嘆時及領袖張星泉又二區火會領袖宋宰清等當時場奮勇撲救適房屋坍下俱被壓傷張星泉頭破血流受傷尤重當由三區火會主任沈韻笙急命將張車送紅十字分會救治朱宋兩員受傷稍輕各自歸家自行延醫診治事後二區警署即派長警往拘起火之人到署候究 
[携帶軍械判處徒刑]  
　　閩人陳聖德魏嬾利穿日本人服裝乘山城丸來滬被偵探抄獲手鎗三支又以頭戴呢帽内抄出子彈數十粒旋即函送地方廳請訊昨日午後經審判廳端木推事官會同賀檢察等開庭飭提陳魏到案研訊之下判各處徒刑七個月所有鎗彈候函請海關送廳候示 
[行使假鈔票案之判斷]  
　　本邑人陸紀榮潮州人葉金川因與趙子餘羅瑞眞等在北福建路九十五號屋混用十元假鈔票被滙四捕房中西包探查悉搜出十元假鈔票二十張連同陸等四人及揷身干預訟事之王志良一併拘解公共公廨訊判王交一千元人洋並保餘人押候查明澈究在案昨晨復由捕房將一干人證解廨請究先由中西包探投案訴明前情繼由王志良之空表律師上堂譯稱上星期五被告因病不能到堂現有醫生所開藥方呈案請察堂上察閱該藥方不甚正當命將王之保人方樹松傳案訊據供稱上星期五王志良確係患病等語卽令王志良到堂申斥數語旋據管理交保事宜之西探梟禀明往傳王志良到案候訊情形又據滙四捕房看牢之六百五十六號五百二十七號兩華捕相繼投案證明王志良到押所探望趙子餘曾向陸紀榮詢問有無律師到來各節訊之陸紀榮等仍由海德禮律師到堂代爲辯護良久經兪襄讞員商之英白副領事以陸紀榮葉金川違犯新刑律二百三十二條第三欵應處三等有期徒刑今格外從寛參照五十四條辦理判各押西牢半年期滿均逐出租界趙子餘羅瑞眞王志良姑寛開釋嗣後不准多事僞鈔票塗銷 
[人頭充作禮物]  
　　浦東爛泥渡彭家宅向爲工頭之張阿華家昨日午後二時許有戚屬楊阿妹携帶物件一蒲包登門送禮其時張不在家由家中人將包拆開察看見内有人頭一個鮮血淋漓狀極可怕張家婦女驚駭異常旋由張父阿發將楊追獲連同人頭扭送三區警署押候訊明究辦 
[滬埠米巿之近况]  
　　各路產米區域近將新梗運申求售者日見其多面本埠銷場因銀根暗緊不能起色巿價因之跌落高貨新粳每石較前星期跌去三角中次者跌二角調查上星期到今常錫蘇松青角等處米船共到二百五十餘艘内以羅秈佔十之三四新梗約佔六分惟貨多中次經售各米客因内路行家急欲用銀故不得不貶價出售以資周轉無如價雖跌落銷數仍不見旺故浦江中未曾脫售之貨尚有一百五十餘艘之多似此情形恐今冬米價難望起色矣 
　　羅秈質地堅硬本埠居民不喜購食以銷於本鄉一帶者爲多因其價格較新梗稍廉近來新粳價跌致理路各鄉亦均改買新梗羅秈銷路大爲呆滯現其價已跌去四角頂高機新羅秈每石僅售五元五角據云非新梗巿價增高羅秈銷路終難轉機 
　　白元（即糯米）爲製造黄酒必需之原料本星期銷路極形冷淡自寗波事起浙紹一帶釀酒作坊恐被波累故多來電停止辦貨浦東等處作坊亦多觀望以致銷場更少其價每石較前星期 
 
 

Page 11

 
 
　　滅去七八角之多尚乏人過問現預高常機白元并價七元次者六元往年冬初各處酒坊購辦者每日必有四五千石今則不過一二千石之譜 
　　客秈以蕪湖江西等處爲出產區域專銷天津煙台等帮近天津帮以封河即在故均爭先購運惟近日來貨甚缺據聞各產地被採辦軍米者購去不少以致來源頓缺其價本有増加之勢近因新梗跌價故每石亦跌落四角 
[浦東洋商廠棧之營業近况]  
　　浦東沿浦一帶洋商廠棧林立自歐戰以來營業狀况頗多變更現在德商廠棧已完全停止營業兹將英美日俄各商最近狀况調查錄左 
　　船塢　陸家嘴英商祥生鐵廠爲浦左各船塢冠從前生涯極盛時小工多至三千餘名自受歐戰影響小工逐漸減少現常年工作只有五六百人近有英商那威芹洋行訂造商輪二艘長二十八丈半刻正從事趕造惟因材料缺乏不能一時造成尚須延長時日又八埭頭英商和豐鐵廠工作狀况年來並無特别發展惟近有奥國商輪刨哈米亞ＢＯＨＥＭＩＡ號一艘計長三十八丈入塢修理故近日工作較爲忙碌聞該商輪已經政府收管一俟修理工竣擬即租與某國公司航行大連灣云 
　　花棧　陸家嘴英商陸茂棧爲各花棧之冠該棧共有棧房八所以棉花爲大宗營業牛皮次之内有揀花女工五百餘人小工百餘人此項棉花大半由通州崇明南滙奉賢等處運來存儲棧内揀選等次後即轉口出洋運往日本者最多其處運口岸亦多有交接自歐戰發生頗受影響目下牛皮營業甚屬平淡棉花則較往年爲盛自本年上巿以來該棧進出之貨絡繹不絶聞該棧中人云本年營業之盛實爲民國以來所未有云 
[駐奉駐津放賑員最近之函電]  
　　京直奉義賑會接駐奉放賑員田資民君來電云盧宋徐諸公鑒由錦縣已回放糧四百五十石每石重四百斤價十二元半合奉票洋五千六百二十五元該處災民實有二萬五千餘口每人派不滿二升資民以奉省被災最重者十餘縣皆須分配而限於會欵未便多散該縣紳商連督軍籌欵二萬元每人派洋八角田陳四日往鐵嶺遼源災賑田宋又一電云東電悉鐵嶺築堤遵回絶南滿運衣費允減半賑務本會會同地方官紳督同散施糧託商會代辦欵交有據餘信詳田宋 
　　又接天津放賑員李鍾元君來電云諸公鑒卅日奉熊督電稱來京協同李口長赴順直助賑局磋商賑事等因當卽赴京公同商决以本會認辦四縣賑欵不敷甚鉅擬請改放柏鄉任懸隆平唐山四縣查確共需四萬九千四百五十九元即爲完全冬賑除前撥四萬外不敷之數能否再籌所改四縣是否照辦盼速復餘函詳元冬 
　　又接駐奉放振員來信云諸公均鑒敬啓者昨呈十七號函定呈台鑒兹由田陳二君來書謂新民放糙糧四百石嗣經孫知事聯名要求加增一百石但按災民之數分派四百石確然不夠現田君已如所請再加百石其價與商會及各糧户一再磋商稍盡義務刻每石作十元零七角計合奉票洋四千二百八十元現由本會發給聯票與商會等囑同警區按災地輕重先發糧票再行指點地址領取限七日其票未領者槪作無效十天内將已放糧之票如數收轉繳還本會發票時如鄉人識字者囑其簽押姓名親領等字様若不識字則打指印於票上以昭鄭重商會先出總收據與本會俟糧票收齊繳還稽核無誤後再行互掉收據並咨照孫知事預飭各屬如有資刁民冒領糧米者一經察出嚴加責辦等云竊以如此辦法或不致有弊想申會亦表贊同也事竣後再由各縣知事等造報告三份分呈奉省長熊督辦申本會等查閱以徵信實田陳二君於今午後轉道錦縣散放矣 
[編製五年度教育狀况之預備]  
　　上海縣公署教育科昨致各區學務委員函云逕啓者查學務委員駐處辦公規定每月一星期現五年度教育狀况亟待編製務乞即日蒞處得與敝科就近接洽協力進行俾年終可以出版庶免明日黄花之誚至學校平面圖尤期就近徵集並須註明教室教員預備室操場等名目及面積若干（以英尺爲標準）以圖繪精良字體工整爲合格限陽曆十二月十日前一律送署以便付印 
[寰球中國學生會之徵求分數]  
　　寰球中國學生會自發起徵求新會員會以來業經七載近年該會會務日見發逹故本届徵求會之成續亦極優美兹聞該會徵求事務定於本月十四日午後八時截止兹將本年徵求分數列下寰球中國學生會第七次徵求會友團分數報告民國六年九月十五日起至民國六年十一月二十五日止朱少屏君徵得九百二十四元唐露園君徵得八百九十元二角四分李登輝君徵得二百七十七元錢新之君徵得二百七十元張叔良君徵得九十二元鍾拱辰君徵得六十九元張鶴隱君徵得五十六元吳和士君徵得四十三元沈叔玉君徵得四十元宋滇章君徵得三十三元周由厪君徵得三十二元諸水春君徵得三十二元鍾紫垣君徽得二十九元王立才君徵得二十八元唐伯耆君徵得二十八元韓玉　君徵得二十四元畢靜謙君徵得二十四元林翥青君徵得二十四元顧祥林君徵得二十四元周越然君徵得十六元夏霆軒君徵得十六元兪希稷君徵得十六元張默君女士徵得十二元顧士龍君徵得十二元王吉民君徵得十二元李松泉君徵得八元朱葆芬君徵得八元許世芳君徵得八元吳在章君徵得八元鍾文川君徵得八元黄榮輝君徵得八元徐維榮君徵得八元朱隊共徵得一千五百七十八元唐隊共徵得八百九十元二角四分李隊共徵得四百四十二元鍾隊共徵得九十七元韓隊共徵得七十二元統計共得三千零七十九元二角四分（被徵諸君姓氏詳見原報告書因限於篇幅故從略） 
[青年會徵求會員之宣言]  
　　北四川路中國青年會總幹事曹雪賡君任事以來對於會務無不積極進行兹又舉行第十次徵求會將其宣言書錄下本會會員對於會務莫不悉心贊助而於徵求會中更能顯其熱誠綠此鄙人特代表本會會董謹識片語以表謝忱本會徵求大會曩者已開九次其成績無不優美本届第十次徵求會已定陽曆十二月五號開幕至明年陽曆元月五號閉幕本同之目的爲徵求贊成會員八十位贊助會員一百六十位特别會員八百位普通會員五百六十位若此目的雖似遠大然如會員能各盡其分子之義務則必易於逹到也現下徵求隊員二百餘位業已組織完備本會以提倡德智體三育爲宗旨各界人士諒必贊成 
　　附徵求隊長名單　粤漢隊長正李觀森副黄榮輝吉長隊長正周憲章副楊德鈞京漢隊長正聶雲台副聶管臣　京張隊長正林桂慶副陳忠立京奉隊長正宋漢章副李馥蓀滬杭隊長正佘伯才副汪嘯雲滬寗隊長正羅泮輝副陳漢明津浦隊長正林齊恩副馮釗光 
[紹興旅滬學校之旅行]  
　　紹興旅滬學校係紹屬紳董所創辦學生二百人校長朱堯臣熱心教授力圖進行昨日同教員胡是竹劉雨生朱志湘率學生一百人旅行至江灣東江西江二校聯合運動又至婦孺救濟會留養院參觀男女二校院長蔡春芳欵以茶點學生沿途高唱旅行歌精神活潑步伐整齊至火車站時西人見之亦皆拍手稱羡云 
[穆杼齋經辦棉紗認稅之少興]  
　　本埠運銷内地之各種棉紗如在海關報稅執有稅單者無須重稅其無稅單者每一人祇准携帶三包此外則皆須完納落地稅此項紗稅曾經穆杼齋君向稅務公所認定包繳自立公所派人在南北車站等處稽查徵收迄已多時兹穆君以本年稅收減色頓萌退志已於日前提出辭職書交諸公所定明年一月一號交卸聞繼任者爲現協理王子儀君該公所内外辦事人員聞此消息慮有更調故日來莫不躊躇云 
[小輪駛行海面時之火警]  
　　停泊南巿大逹公司輪埠之新長和小輪專駛崇明海門等處前日由崇明裝運貨物附載搭客行駛回滬甫抵吳淞口三夾水外其上艙所裝之花衣排包内忽然火起烟熖迷騰幸時在日間經水手察覺取水灌救俄即烟消火滅事後檢點僅燬花衣數百斤遂仍開行進口旣抵碼頭下椗將水濕及焚燬之花包提出攤晒惟悉當時在船之搭客一聞警信無不倉皇呼號受驚非淺至其起火原因聞係搭客誤抛紙烟頭所致云 
[請奬塘工委員]  
　　寶山縣東門外沿海護塘接近松江崑山等鐵路軌道綿亘數十里所有歲修塘工由委員朱日宣謝源深辦理頗有成效昨由寶山縣張知事呈请省長咨部核奬以資激勸 
[限令德人還債]  
　　永年人壽保險公司大班前至法公堂控稱德國人愛格德曾將房產抵去銀三萬五千兩至今未贖核計利息需銀一千八百三十兩又保險費銀五十兩共計三萬六千八百八十兩向催不理請爲訊追等情判候宣布堂諭在案昨經中西讞員商明當堂宣判原告請追本利及保險等銀限被告於兩禮拜内如數繳清如逾限不繳即將產業暫歸原告收管所收租洋抵作利息 
[抵單不贖案上訴後之審訊]  
　　黄明偕見證婦人馬巧記（即馬素貞）控楊慶熙實爲楊全倫抵單不贖一案前經上海地方審判應訊判楊慶熙歸償原告洋一千二百二十五元旋於此案内發生刑事訴訟爲福田菴住持僧觀如勾引楊妻馬氏騙單姦宿等情尚未訊結兹楊慶熙不服民事判决提出理由上訴高等廳奉諭發回原審衙門訊判昨午經地方審判廳各推事官開合議庭辯論觀如僧在公共公堂保出未到馬素貞亦未到案祇傳到案中牽涉之吳和尚婦人湯葉氏並被控訴人黄明原控訴人楊慶熙楊馬氏夫婦等到堂審訊良久兩造供詞各執又經兩造所延律師出庭辯護問官得供判令一併退去聽候續開辯論 
[輪船上查獲煙士]  
　　太古公司小東輪船昨由香港開駛來滬停泊浦東華通碼頭經海關扦巡登輪抄出小蒲包一個内藏烟土數只販土之人業已脫逃當將煙土帶回海關存儲候燬 
[帶土人少押半年]  
　　甬人傳根携帶私土一只行經百老滙路被一千二百四十九號華捕查獲解送公共公廨訊實判傅押丁牢一年烟土送海關銷燬在案兹因傅之家屬以該私土係輪船水手傳生托代携至日升樓茶館並非販賣特延代表律師禀准公廨於昨日轉飭捕房將傅根帶案復訊據被告代表律師偕證陳洪生投案證明見證與被告同在楊樹浦瑞鎔鐵廠做工上月三號夜在某公司輪船上工作後同至茶館啜茗見水手將包遞於被告代携上岸等語又據滙山捕房門差華捕玉林與一千二百四十九號華捕先後上堂證明當時情形中西官判傅根改爲押滿西牢半年開釋 
[續誌騙子搬家之敗露]  
　　住居竇山路鴻興坊（昨報悞作華興坊）一百九十二號之周廷湘以創辦萬利豐股票公司爲由向協和光泰鎰康順康等四錢莊騙取北京交通鈔票四萬餘元公債等票欵七千餘元逃逸無蹤由丁益齋郭耀祖馬六二阮丁氏等潛代搬家爲協和莊夥茅沛球得悉報告偵緝隊士段瓊將丁等拘獲已紀昨報兹悉此案昨經司法科段科員訊問一過判解淞滬警廳訊辦矣 
[翻車壓斷車夫腿骨]  
　　閘北華界人力車往往以未成年之童子及年逾五六旬之老叟拖拉或一車乘坐兩人以致力不能勝時或發生危險迭經淞滬警廳長徐或樑及四五兩區姚薛二署長出示禁止在案前日有年十七歲之車夫陳正祥載王龍成吳西元二人行經太陽廟陳力不能支車忽翻倒壓斷該車夫之腿骨由四區崗警帶入警署即送醫院療治恐不免終身殘廢矣 
[在途徘徊之可疑]  
　　王朝林陳金生因糾黨小湖北等多人在北蘇州路一帶徘徊被滙四捕房華探目馬阿美包探奚德安等查見以其形似圖刼行財物上前盤詰王等情虚四散逃竄當經該探等將王陳兩人人追獲帶入捕房由捕頭詢得尚有同黨在逃因飭押候提齊人證解廨訊究 
[竊賊戳傷事主續紀]  
　　積竊倪德標潛至西藏路二百三十八號門牌張洪鈞家樓上圖竊經張警見大聲喊捕詎倪突出洋刀將張左手戳傷由張之家屬鳴捕將倪拘獲解送公共公廨訊供收押在案昨晨復訊先由原告張洪鈞上堂訴明各節訊之倪德標供詞支吾經關讞員商之英卓副領事以倪圖竊行兇屬實判押西牢二年期滿逐出租界 
[再誌營合路之兇劇]  
　　住居勞合路十四號屋内之謝長根與甬人顧林寶因爭風起釁顧於前日糾同流氓倪阿二田壽寶等多人前往持刀將謝頭面戳傷當經一千一百二十四號華捕將顧倪田謝四人一併帶入捕房飭將受傷人車送醫院醫治顧等押至昨晨解送公共公廨請究先由原告偕證畢桂生上堂訴明前情訊之顧林寶不認行兇倪田兩人亦供多推諉中西官以被告等不應行兇判各押西牢十天以儆 
[再誌失竊古玩之牽涉]  
　　喇桂生在地方檢察廳指控住居福州路一百七十一號屋内之丹陽人王沛林串黨竊取值洋一千七百元之古玩玉器業經該廳派警協同捕房將王拘解公共公廨訊供管押在案昨晨復由捕房將王解送公廨經中西官預訊一過以檢察廳未將人證送廨備質判王還押候禮拜三原告到堂證明再核 
[大鬧戲園]  
　　秦四海賈吉生潘寶元時紀忠前晚在福州路丹桂第一臺戲園觀劇不知何故吵閙不休經一百六十三號華捕上前喝阻不服並將該捕兇毆當被號召六百六十一號六百七十八號兩華捕到來帮同將秦等拘入捕房准各存洋保出昨經公共公廨傳訊不到着將保洋充公 
[宰猪刀戳傷婦人續誌]  
　　老婦薛周氏控被北成都路人入百二十二號門牌殺猪作主陸仁卿將殺猪刀戳傷肚腹等情昨由捕房將被告押解公共公廨請究即據見證女子嚴阿金上堂證明原告因向被告索取會欵致被刀傷肚腹現在醫院醫治等語中西官判陸還押候原告傷愈再核 
[衣包來歷不明再誌]  
　　過犯萬桂秀與徐林祖携有來歷不明之衣包被探查獲拘押捕房昨解公共公廨經中西官訊明以萬屢辦不悛判押西牢四年期滿逐出租界徐林祖訊無關係省釋 
[三誌分贓不匀之衝突]  
　　無賴王阿二施文齋日前在菜巿街某菜攤上竊得暇仁一包至後新街售洋二角施祇給王銅元七枚王不滿意始則口角繼由王袖出半爿剪刀向施右肋腿部等處猛戳數下當即倒地由巡捕到來一併拘入捕房飭將受傷人車送醫院醫治王押候訊究在案昨日又由捕房將王解送法公堂訊問王供認戳傷施文齋不諱中西官判令還押候施傷痊出院再行訊核 
[園相乘間竊物]  
　　沈明朗向在法新租界善鐘路地方某洋人家看守花園詎沈於日前因洋東出外日久不回頓起惡意將房間内物件竊取售賣得洋化用適爲包探查見帶入捕房昨解法公堂請究沈供實係洋東抛棄之物故此持出售賣並不至房中行竊求察判罰洋一元充公並着交保候該洋人到案再核 
[因何自戕]  
　　住居法租界火輪磨坊街第一百二十二號門牌公興小飯店内樓上之某甲於昨日上午不知何故以利刃自勒咽喉跌下樓梯即行斃命後由二房東報告捕房飭探前往察勘一週回禀捕頭諭將屍身車送同仁輔元堂驗屍所聽候禀請公堂中西官驗明再核 
[銅匠代遞紅土]  
　　銅匠陳金榮（甬人）昨晨在虹口百老滙路代人遞送禁止進口之紅土兩包被四百五十五號印捕查見將陳連土帶入捕房禀明捕頭諭飭押候解送公廨訊究 
[車夫偷竊螺絲釘]  
　　塌軍夫王恒羅昨日在狄思威路行竊日商華南洋行内之螺絲釘一包被該洋行某日人所見喚到巡捕將王拘入捕房押候解送公廨訊究 
[道尹公署批示兩則]  
　　賀信寶等呈爲贓盜解案辦理離奇似此延宕結案無期再請令飭南滙縣迅將全卷移送上海地方廳審理俾蘇商困由呈悉查此案現據南滙縣呈復贓在唐阿桃家唐阿桃爲此案正犯毫無疑義已通令各警區勒限嚴緝等情當經指令該縣上緊勒緝在案該商等應靜候唐阿桃獲案根究母庸急凟此批 
　　施次吾等呈控警分所長匿災擾釁請令縣遵令撤換由據呈該處分所長尹祖鋆匿災擾釁各情如果屬實不妨赴縣呈究自有正當辦法母庸越凟此批 
雜評二 
[人頭送禮案（步陶）]  
　　滬上時有奇案而今此爛泥渡之人頭送禮案爲尤奇送此人頭時主人不在家不知爲送者之時其出而特往耶抑適逢其會耶然送物必察視乃人情之常安有居心以命案殃人而不思及此者顧明知之面故以已身爲嘗試鄉民雖愚亦何至大膽若此揣情度理或者送禮者爲一人置人頭於禮物中又爲一人似較略爲近是然而所置之人頭必有其來路時方午後此人頭之屍身果抛置何所且置此人頭亦必有其機會將殺人者布置就緒而用金錢以僱楊外送歟抑楊果自携禮物中途爲人用術暗置人頭於其中歟再不然則買禮物時或爲店中人所弄而致有此駭人聽聞之怪劇歟雖然世風日下人心日險天下事豈能盡以人情天理一槪推論哉 
[津議中之滬]  
　　據京電直督在津有召致主戰會議之說列席者九省三區而滬亦與焉夫滬固江蘇之一縣也蘇督主張和平曾一再通電表明意旨道路傳聞南京又頻有調和時局之籌議今蘇省之一縣乃有所謂出席主戰會議者而其重要且至與直魯等省同一地位然則和戰問題蘇省與其省中之一縣顯已不能作同一之步調矣且有此和戰之一問題蘇與滬儼已消除其省與縣之關係而直列於同等之地位矣雖然此列席津議者究爲滬地之何級社會人物我滬人其亦知之否 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[是亦走也八股] [  劍秋]  
　　傳局走而范王亦走兄弟也夫傳督軍也周省長也范與王則司令也此四人者皆不應走也而乃一先一後不約而同豈非兄弟與阿哥哉嘗聞老人言曰三十六着走爲上看凡人當性命交關之際固惟此爲上上大吉也若乃嚴城無恙將軍已拔步而逃大敵當前司令又脫身而去不相謀而適相合亦足見英雄所見大略相同也」今夫零陵獨立以後政府不嘗以傅爲督軍周爲省長王范爲司令而責以平亂之任哉」以傅周之地位論固巍巍乎封疆大吏也則際此雄師壓境自當攖城固守拚老命以報知已之恩」以王范之責任論固赫赫乎三軍司命也則遇此小醜跳梁何難一鼓蕩平建奇功而膺非常之賞」是則四人者斷斷無走之理矣而抑知否否」則見督軍署内雀亂而鴉飛曰傅大人周大人走矣」則見司令部中神號而鬼哭曰王將軍范將軍走矣」或曰傅周之走與王范異彼則臨陣而逃此則棄城而去矮子爬在蘆蓆上自覺稍勝一籌一或曰王范之走與傅周異彼則聞風喪膽此則拚命退兵（王范致北京電有拚命退却之語）將軍水向陣前亡方足留名千古」然而自吾觀之則同是走耳有何分别哉」走之形同乎溜顧溜則舉步如飛走則行蹤甚緩神情舒泰屁不滾而尿不流一走之義近乎扯（去聲江湖切口）顧扯則乘人不覺走則大衆皆知態度從容面不紅而氣不喘」吾於是爲四人之走幸焉假令不走則南軍一至定難揩脚底之油」吾於是更爲四人之走賀焉假令走而不遠則北面投降或竟作刀頭之鬼」自有此一走而黄泉路上笑倒瑞莘儒」自有此一走面國務院中氣殺段景住」嗟乎民國以來善走者多矣然從未有兩對打拉酥如四人者也政府其奈之何哉（三） 
家庭常識 
[棒球自製法] 　 
　棒球之價頗昻考其搆造係橡皮之球心外周用繩纒製而成若以足球之破橡皮膽以線或細繩纒繞之使成球形其彈力性頗大與巿售者無異 
[寫壞明信片之用法] [  王潔吾] 　　 
　寫壞之明信片棄之可惜以黑墨塗之用鉛筆作書於上了了可辨但不可將郵票塗去 
[樹皮堆畫法] [  曹桐廬]  
　法以各種老樹縐皮剝成薄塊以刀剪削成山水古樹怪石茅亭等物然後用魚膠或生漆調乾麫黏於白銀杏板上襯以水彩遠景無不畢肖製成掛屏鏡架懸諸室中頗古雅可觀 
[洋燈] [  谷冰] 　　 
　有時雖將洋燈擦抺潔淨及至燃時光仍不顯者可將樟腦一小塊置於油中其光自必明亮但加油不可太滿須留餘隙以防熱氣騰漲致燈炸裂也 
詞苑 
[浪淘沙] [  顧佛影]  
　　樓外雨如麻小鐵喧譁嬌自把綉衾遮一枕奇峯隨夢疊醒後全差越越瘦堪嗟怯攬菱花强扶殘蠟起煎茶一陣芭蕉聲忽定白了窻紗 
[浣溪紗]  
　　花在簾櫳酒在壺斜風小院半人無紗衣天氣雁兒疎種出綠楊低似柳結成紅豆小珍珠相思不信比愁餘 
[臺城路]  
　　村溪不分流紅早游騘再番來繫來薺新塍桑揪舊徑換了桂花天氣屏山縱蔽想牡蠣牆頭儘伊凝睇漸近珠窻樓心縹緲篆烟細頻年雁郵忙遞笑欵關閽熟訝儂名字犬雅宜馴鶴嫻能舞漫道蓬山雲秘兹游堪記總别後思量見時驚喜今夜歸鞍夢魂何處避 
集益錄 
[答六十二問] [  誠]  
　　前投造糖法一節半由經驗家所口述半由專書上所讀得非　造者也所問中國糖不白之因由於未經精製之故西洋糖之所以白者於未結晶之先已於骨炭中澽過不純物盡爲骨炭吸收故結晶自白氷糖一法所用之瓶爲直口瓶非小口瓶也如所製之糖潮而易化爲水則因蛋清量不適煑　未逹適當濃度之故非有特别原因請參　農業叢書種蔗法及東文農產製造學　知其詳 
長篇小說 
[二城風雨錄] [  英郤而司常覺小蝶迭更斯原著天虚我生合譯]  
　　是書爲ＣhalIe　Dioken　生平最有價值之著作兼有歷史社會性質而並寫俠情與其他滑稽之作不可同日語也曩時庸言報中曾由仁和魏易譯其數章旋即停版所披露者猶不及什之一面讀者已無不贊歎竊以未窺全豹爲憾其實原書精密之處猶在下卷僕倖得其全稿爰亟譯之以快讀者原書名ＡＴaleofTwoCitieg庸言報譯爲二城故事因避同名故就書中事勢易爲今名全書凡三卷共四十八章都十餘萬言洋洋大觀也其結構之細密叙事之緊凑起伏照應節節如常山蛇全篇不着一空肇不贅一無用之人尤爲此書特長迭更斯他種長篇恒患拖沓惟此一書則氣足神完洵稱佳構吾由譯述而改撰文言謹當聚精會神加以體貼不敢草草直譯致使浮光掠影味同嚼蠟也願讀者鑒之庶不負其苦收焉丁已十月天虚我生識 
　　卷上楔子 
　　著者曰吾書所謂二城者法之巴黎英之倫敦兩京城也時爲一千七百七十五年英法政局方在過渡時代承平與亂離之象雜呈絶似夏日天空非不皎潔顧時有暴風雷雨屬雜其間爲狀乃特異於春秋之佳日兩京貴族固無改其愉樂管絃歌舞未嘗有虚夕而不知郊野之外民有離心迫於饑寒而爲盜者什百倍於皇城中之貴人也故出國門之外縱目一覧第覺愁雲怨霧充塞兩間絶似隆冬日暮彤雲蔽天風雪將至特也此時英國方盛行神怪之說預言巫卜舉國若狂而沙司谷夫人者其名尤震當其誕時即有妖言謂此人長成必覆社稷然今已二十五歲矣其人旣嫁且生子而人間妄言猶未媳次之則爲雄鷄街之魔鬼能以妄語惑人趨之者若鶩以爲媚之可得福至今十二年奉祀猶未衰而美利堅之要求獨立建設國會驚天動地之革命事業行且破空而起衆乃視若無覩雖有一二憂國之士亦但能作清談無裨實際此則吾英之現狀也法國雖不惑於神鬼而其維日孶孶者但造紙幣以供巴黎貴族之揮霍國債纍纍莫不以紙劵抵其代價而紙價幾將於黄金舉國昏昏方各享其承平之福貴族則相與行樂且爭覔其仇家縛而得之則即送至斷頭之台支解焚其屍威福之盛不可嚮邇殊不知醉夢之鄉已有司運之神操斧斤而將入歡苗愛葉行且一一被芟而巴黎城外農間之破屋板車本以因牛洋鷄豕者今將移供死神之用一一改爲貴族之行窩矣然而天道不言人又烏知天心之將怒故猶醉生夢死惟從事於歡晏之中朝臣旣佚乎上人民乃怨於下而盜賊即起於其間殺人越貨之事幾於無日蔑有初猶蔓延於村僻繼則京畿咫尺亦復肆行無忌故不及日暮人人爭閉其門惟恐爲死神攔入也街衢間但見警察荷鎗往來蹀　步聲震壁乃起回響然處之旣久警察亦不足懾入而刁劣之徒且轉以庇盜或且躬自爲盜人亦無敢如何嘗有郵車過鎭陡被盜圍之者七人御夫乘客併力抵敵斃其三人而車中之人亦旋爲四人所斃自是郵車之過鎭者鮮有倖免才矣非獄中囚徒且日與禁卒搏戰以求出柙旣出則亦無以聊生乃各施其妙手空空之術日以剪綹爲事行人大起恐慌政府乃遣鎗隊搜查教堂防其窩匿宵小將以次而搜及人家於是居民羣起反對軍人惡其抗則縱鎗以示威而人民卽奪其鎗以拒捕城中乃鼎沸人民有被創而成禽者則提爲亂黨於是伍伯乃大忙爭磨其刀刀口之上乃無一日不沾人血而兩國之王與后則猶日夕籌備其起居大事惟恐一飲一啄之不稍適若其近畿之亂兆固充耳無聞也吾書此章所叙即爲二城之現象距烈風雷雨之至蓋不遠矣 
 
 
 

Page 15

 
 
   
 
 

Page 16

 
 
   
 
