# 1903 - 237 - 4910908

 

Page 1

 
 
[皇朝政典類纂全書告成] [  圖書集成局啓]  
　　是書搜采官私諸書多至八百三十餘種延請江浙名士編纂時逾兩年計成書五百卷國政朝章燦焉畢備以本局新鑄大號鉛字排印先成二百卷計訂四十八本已陸續發交與股諸君現因秋試在邇赶緊印訂後三百卷亦已告成至是全書工竣共訂一百二十册實價洋銀二十八元購票諸君請於七月朔起至申報館繳票取書所有各外埠經售處請將二批股洋匯滬當卽照發不誤 
[續紀客述浦左演說肇禍事]  
　　炎培遭此挫衂默忖必德園主唆乃聯合四十餘人以邪教惑人私藏迷樂鳴鑼集衆阻撓講學等詞指名控諸南匯縣署實則四十餘人惟署名而已到縣遞禀者祗炎培及顧與張甲張乙四人時攝　匯縣事者爲戴子遇大令素以風厲聞於時見禀上無保戳問炎培等居停所在對以暫寓顧旬侯副貢所設肇興學堂大令隨標硃籖星夜拘德園至一面飭差將永寗寺標封德國不待訊卽伏地痛哭異而詰之則哽咽而言曰小人將有滅門之禍矣炎培係小人姪孫邇在鎮上演新學小人往聽之則所演者爲革命之事其徒亦皆自稱革命黨中人小人素惷愚罔識革命爲何義以叩讀書明理者咸駭然曰革命卽易代之謂蓋謀叛也小人夙聞父老言凡謀叛者誅及九族因力勸炎培毋再當衆宣言炎培非惟執抝不肯聽從反將小人毒詈一塲幾至揮拳毆擊今又誣小人以禀中所云小人一身無足惜其如族大人衆胥將被炎培所株連何供畢父哭之慟大令麾之使退隨於翌日遣家人持名刺詣肇與學堂請炎培等四人入署四人以天雨繭足辭大令急派肩輿往迎至則已高坐二堂叱之曰汝爲革命黨尙敢砌詞誣控良民乎炎培力白其非詞甚辯大令怒曰汝自謂無罪卽此凌犯尊長已足褫汝功名汝何猶瞢騰似睡夢耶言已卽飭役帶下管押護以民壯四名隨又添派四名護之嚴諭毋稍疎忽蓋是時大令已備文申詳蘇松太兵備道轅且由滬上電禀督撫藩臬諸大憲矣未幾又繕發六言韻示曰照得革命一黨形跡直同叛逆奉憲札飭查拿本邑已有拿獲此等羽黨甚多誠恐外來饒舌父兄誥誡子弟切勿信其邪說倘敢陽奉陰違察出定干重辟匪黨卽保綑解容隠立予究革閱數日訛傳督憲電飭將炎培等四人就地正法旬侯懼遣急足赴新塲告知詞中列名之四十餘人籌所以援救之法中有黠者曰事急矣非借西人之力其烏能濟於是連夜奔赴滬上謀之在鎮設教堂之美人步惠廉步初以無能爲力辭久之始允赴南匯幹旋乃爲之雇一小輪船鼓浪入城謁見大令歴白德園之居鄉若何不法炎培等人之無罪被拘大令婉詞却之謂閣下固熱心救入其如小人不能干　救國内政何步曰僕非敢妄干内政演說會實僕所設炎培等人實僕雇令演說用以警覺愚頑今旣見誣僕未便置身事外也君侯如不信僕請具狀保伊等出外决不入革命黨何如大令不得已允之步乃帶炎培等四人返新塲料理行裝偕赴滬上旣至滬所謂四十餘人者亦以懼禍故紛紛附航而來互商所以湔雪之術或謂有西人在庸何傷或謂不若借重搢紳先生具詞縷白其中情節爰擬一公禀稿首列秦紳月汀名姚君子讓次之自餘亦皆卓卓著名者由炎培携往秦紳家告以故三至皆辭以疾姚君則詳加披閱將詞之支蔓齷齪者舉筆勒之曰如欲列鄙人名萬不可多所牽引炎培唯唯乃退而繕投道轅閱日聞南洋大臣電札到南以大令曲徇外人之求將所獲黨人保者大加申斥其詞甚嚴蘇撫申斥同之并責令同步將四人索回聽候派員至南匯會審及道批懸出謂查閱南匯縣禀函黄德淵與黄火培確有搆訟情事惟黄炎培控黄德淵爲痞棍黄德淵控黃炎培爲姪孫究係如何案情尙未質訊明確現據戴令續禀黄炎培等已暫由步惠廉保釋並奉上憲電札卽須索回解府訊問以明是非業經飭遵在案該紳等旣謂其志趣純正無不敦品勵行著卽傳諭黄炎培等迅速赴府自行投到以示無他聽候訊明酌辦可也並申請上游將大令記大過三次炎培等四人至此不能不投府而又不敢貿然投府乃商諸列名之四十餘人人出洋銀三十枚爲公衆費用其中有力者固不難取之宫中次亦可向親友稱貸所最苦者久虚館席阮籍囊空乞借無門一籌莫展無奈棖然而返商之牀頭人擬將衣服簪環暫寄長生庫以致聲聞交謫哭仆通衢夫亦大可憫矣松江府許子原太守旣奉委訊之札卽飭役赴南匯提顧張一面札行上海縣著將炎培送府以炎培籍上海故也炎培等人恐德園持之急則此事不得轉圜擬浼人婉轉懇商切勿赴府投到兼浼郡城某紳士向太守緩頰俟首肯然後到案遞供詞尙未知能適如其意否也抑又聞之炎培之在滬上每語人曰此事我必做到極有體面地步方肯罷休又曰德園實因劣蹟多端早被族中人斥逐而族長疎忽忘未將家譜除名我於去歲刊闈藝時履歴照家譜抄來以致悞列其名於卷上云客之所述如此其中有稍加褒貶者務從删削不使有一字一句留存誠以中外報章體裁凡有案未讞成者不得先參以議論蓋懼侵官長判斷之權也 
[本館接奉電音]  
　　日午後一下鐘時京師飛電傳來旨一道敬謹譯登○七月初八日内閣抄奉旨山東正考官著郭曾炘去副考官著吳懷清去欽此 
[電傳宫門抄]  
　　昨日午後一下鐘時京師友人專電告知本館云七月初八日皇上召見軍機大臣及蔣式芬 
[俄報之言]  
　　俄國某日報云近日各國報章紛紛著論有謂俄日將定期同戰者有謂俄將佔據滿洲者竊　不然蓋俄國外交之策最尙和平决不輕舉妄動此固天下所共見共知至謂佔據滿洲一節尤昧於時勢之言自開通西比利亞鐡路以來商務日有起色安肯以戰禍而隳前功且中俄輯睦數百年何致一旦因彈丸之地之起兵端蹈佔據之虚名而眙列邦之口實哉環毬人士有心東方交際者尙其熟思而明辨之也可 
 
 

Page 2

 
 
[英人意向]  
　　英京倫敦某日報論及滿洲目下情形謂英廷並無助日戰俄之意惟一意注重商務無論滿洲歸何國者轄均須作爲萬國通商公地以免向隅 
[美人越俎]  
　　華歴七月初七日英京倫敦來電云美國政府現寓書於駐京美使謂中國在上海拿獲蘇報館革命黨此事不可將黨人交中國辦理 
[土亂日甚]  
　　華歴七月初七日英京倫敦來電云土耳其國亂事益甚内維斯格地方駐有土兵二百四十人蒲耳加里亞人擊之土兵死二百人生存者僅四十人而已旣土國調兵七營前往攻擊當過烏斯哥地方時有駐紥是處之奥國領事署土兵卽開槍攻之目下駐土各國欽使互議此事咸謂土亂日甚殆將有不國之勢矣 
[俄工作亂]  
　　日本某日報云俄國工人罷工滋事被哥薩克兵以槍擊斃三名傷二十四人某巡警官受傷甚重恐有性命之虞本月四號官兵又與交戰殺斃工人二十名傷二百名 
[韓國圖强]  
　　西字報云韓政府擬將鴨緑江一帶俄人所佔之地悉數購回然後照章租與俄人此亦力圖自强之一斑日本報章稱贊不已 
[勤求武備]  
　　天津某報云中國武備學生八人向在金陵肄業近由學堂西教習特泰博恩携赴德國練習戎機分入各營以三年爲限計派入隊步者四人派入砲隊者三人派入工程隊者一人日用所需統歸中國自給諸生業經學習德文數年惟語言尙未純熟現擬先入學堂專習語言數月之後然後調入營中 
[求賢若渴]  
　　武昌訪事人云邇來到省人員多於過江之鯫而以佐貳雜職爲尤甚署鹽道梁集菴觀察求賢若渴深慮眞才埋没其中特於日前牌示轅門略謂凡在省候補佐雜各員未有差委者准其來署報名聽候傳見隨於六月二十八日起至七月初三日止每日傳見三十員 
[糧道被控]  
　　九江訪事人云聞卸署江西督糧道某觀察被人投兩江督轅列欵控告内有逼佔民婦事情刻下督憲魏午帥已派員查明禀覆核奪矣 
[議興警察]  
　　漢口訪事友人云此間議辦警察嗣官中以經費不足迄未舉行兹聞通鎭商民自行籌欵禀請開辦想此次必不致又成畫餅矣 
[鐡路停工]  
　　廣州某日報云數月前佛山瓜步汛附近鐡路工人偶因細故與洋工程司滋閙遂致相約停工嗣經公司中人由粤省另雇工人昕夕從事并將原築基址加闊三尺旣而各工又加索工價公司中人不允幾釀釁端至六月二十二日亦相率停工未悉將來作何調處也 
[惠郡城崩]  
　　廣州訪事人云惠州府城東北濵江西南濵湖建於明洪武三年周圍一千三百二十六丈高二丈二尺國朝乾隆三年及八年迭經奉准部咨撥欵修葺至道光二十八年知府江國霖重復興修本年六月二十三日已刻城之東北隅忽崩塌十餘丈是地恰當合江門風神廟之間城下並無民居此時亦無過客誠幸矣哉 
[軍醫講疫]  
　　武昌訪事人云曰前日本軍醫神保君游歴至鄂赴督轅拜謁兼署湖廣總督端午帥午帥以現屆秋令疫癘流行亟宜先事預防以免不測特於某日延神保君至警察各局講求防疫之法神保君慨然許諾聞不日卽赴警察總局宣講矣 
[文旆過潯]  
　　九江訪事人云廣東主考官達稚甫景旭林兩星使於本月初三日抵潯德化縣江雲卿明府飭差灑掃考棚爲兩星使行臺兩星使暫駐一宵翌晨卽遵陸啓節各官迎送如儀 
[贑撫行程]  
　　漢口訪事友人云夏大中丞旹由陜西藩司升署江西巡撫交卸之後業已行抵漢皋定於七月初四日秉節赴豫章榮履新任 
[甌民苦潦]  
　　温州采訪友人云六月二十一日已刻西風大作幾如虎嘯龍吟瑞安縣所轄陶山之麓忽發一蛟萬斛源泉噴湧而上滔滔滾滾一往無前有某甲者度地山麓起建屋舍九楹𥒐然一聲橈摧棟折家有男女孩兩口皆斃於瓦礫之中亦可慘矣至賈䑸商舶之繫纜平陽縣竟古鰲頭一帶者走錨斷纜所尤多溺斃至二百餘人風聲雨聲中但聞一片哭聲撼天震地迨二十三日風定洪流漸退然低窪之處晚禾尙汨没水甲二十七日辰已之交雷鼓驟鳴狂風捲地至鐘鳴一下霹靂怒震大雨傾盆入晚水溢通衢風威益勁夜將半阿香車始轆轆馳回而雨師猶采烈興高酣於宿霧頑雲之際迨二十八日之夜淙淙簷溜猶未稍停以致城廂熱閙之區平地水深五六尺大小南門等處行人無從揭厲咸一小舟蕩入街心鄉民淹浸於鯨濤鰐浪中無竃可炊無牀可臥扶老携幼緣登樹杪山巔猶幸二十九日清晨雨師盡興而返而室廬牲畜已蕩焉無存矣謂非罕覯之巨劫而何 
[浙省官場紀事]  
　　杭州訪事人云省防左營管帶吳副戎忠選於上月二十八日親赴半山臨平查察各哨蓋因科塲期近多士如雲行旅往來恐有奸匪混迹也○杭屬仁錢海富四州縣新漲沙地未報升科者甚夥現由紳耆投府轅禀請辦理府尊莊太守准之札委大挑縣施大令榮鼎前往查勘○浙江候補通判李别駕士彬於光緒二十七年海運案内保升知州現已呈請過班矣○候補知縣丁大令德威現奉警察局憲委充科塲總巡專司稽查貢院左近各街及考寓等處 
[鄂省官塲紀事]  
　　漢口訪事友人云湖北候補知縣胡子功大令近奉上憲札委辦理漢口官渡局事日前已詣院禀謝渡江到差矣○前者魏仲青大令奉上憲札委往湖南寶永一帶坐探廣西軍情日前已回鄂欽差矣○前黄州府知府魁雲尉太守經上憲調任德安業已交卸黄州府篆行抵鄂垣大約小作勾留卽須赴德安新任矣 
[蘇省官塲紀事]  
　　蘇州訪事人云現辦蘇屬常昭兩縣内河釐局之同知何滇生司馬希曾自今正奉委到差迄今半載已值瓜代之期督辦朱竹石廉訪以所收釐欵頗獲盈餘援照比較新章札留辦理○委辦寳山縣沙洲清丈局之知縣潘之恒大令升嶽自奉憲札卽於本月初五日詣轅謝委禀辭到差○吴縣教諭陳重威廣文選郭赴部引見後藩憲札委試用訓導簡廣文錫恩代理篆務廣文方主三縣高等小學 
 
 

Page 3

 
 
造講席具禀力辭藩憲乃另委茅廣文錫恩接署惟茅廣文雖已分發委用到班尙未經撫軍考騐故恩中丞特於本月初五日飭傳到轅照章考騐然後給憑赴任 
[津客談新]  
　　聞之天津友人云釐捐局提調劉太守奉上憲委署大名府知府後經直督袁宫保委吳觀察爲局中會辦日前又派令史大令稽查全局公事及巡查各分局○巡警探訪局公役在京拿獲行劫要犯屈得勝一名於六月二十八日清晨由火車押解來津詳由總局解交營務處訊辦○兵丁滋擾娼院屢有所聞現經巡警總局憲趙智菴太守委派弁長二員警兵八名肩荷鴨子棍手持皮鞭晝夜巡查絡繹不絶若輩遂不敢在枇杷花下叱燕嗔鶯矣 
[五茸談藪]  
　　松江訪事人云華婁二縣小學堂學生前經陳仲陶屈吉士兩大令就校士館扃門考試現已揭曉各取二十八名並於榜首諄諄告誡謂諸生務宜仰遵學堂章程毋得離經畔道自取懲尤如此培植人才可謂得其要領矣○日前府尊許子原太守發出告示略謂松屬訟案往往有兄亡接嫂弟亡佔弟媳之事須知定律犯此者罪當絞决若有親長主婚亦應絞監候鄉曲愚民不知禁令每有犯者嗣後如有人告發定當按律懲冶切勿自蹈刑　致貽後悔也　 
[大令驗屍]  
　　收買紙錠灰之紹興人徐三五被同業翁茂之等人用刀戳傷左肚角以致腸流出外雖經舁送虹口同仁醫院醫治無奈傷勢甚重延至前晚斃命昨晨其妻朱氏協同地保投報上海縣署午後縣主汪瑶庭大令帶同刑仵書役人等鳴騶戾止捕頭將所獲兇手之弟翁茂金及房主毛小中帮兇人陳廿二見証人陳長生帶至屍塲候訊大令旣升座屍妻朱氏供稱丈夫年二十八歲向以收買紙錠灰爲業同業定規每年自五月二十日起至七月二十日止暫停買賣今聞毛小中等有違行規是以長生前往探問豈知旣至毛處翁等卽不問情由用刀刺傷面部回家訴知丈夫遂喚同某號印捕往拘旣入門毛等驀將火吹滅茂之抽出利刃向丈夫左肚角猛刺一下致腸流出外隨乘勢脫逃兹已拘獲毛等叩請伸寃長生所供相同大令向朱氏勸諭再三令仵作如法相騐報稱死者左肚角刀傷深約二寸餘確係致命大令令刑吏塡明屍格姑免發封飭屍親自行收殮 
[禀請押修]  
　　前者保甲總巡朱森庭明府偵知南市蔡陽弄後義塚被人刨毁先後拘到挑泥工人阮龍生王長卿訊明枷責並諭令地甲圍以竹笆限阮王將塜修整事延多日未見興修昨日十六鋪巡防局委員賈礎玉參軍訪悉情形趨詣保甲總巡局禀請明府親臨履勘以便押修 
[息事寗人]  
　　前日蘇松太兵備道署家丁李春生至大東門外裏鹹瓜街長裕桂圓店購取佛手與店夥陳裕杏論價不合遽起爭端隨遣人回署約集護勇多人到店滋閙陳亦率其夥友陳錦昌互肆兇毆致護勇張德華受傷事爲保甲總巡朱森庭明府所聞立卽帶同差役到場彈壓良裕店主命將店門扃閉訴知泉漳會館董事林某刻經明府與林極力調停已言歸於好矣 
[巨竊傷捕]  
　　前日黎明四點鐘　閘北新巡捕房第一百七十一號巡街華捕巡至北福建路左近見有竊賊某甲者在某姓家竊得衣物携之而出因向拘拿甲手執利刀向捕頸間及左手猛刺以致捕大受傷夷旋竭力將甲扭入捕房捕頭見捕傷勢非輕令人扶送同仁醫院醫治甲押候解送英美租界公堂禀請讞員孫建臣直刺訊明重辦 
[上海官塲紀事]  
　　昨日改過局委員王二尹爛泥渡巡防局員高二尹先後詣縣禀安○駐紥九畝地之道轅親兵營管帶沈賡虞太守於昨日因公至縣拜會縣主汪瑶庭大令晤談良久而别 
[上海縣署瑣案]  
　　前日馬路工程局總辦翁子文太守移送周如許等毆傷王得勝一案至縣縣主汪瑶庭大令委縣丞楊書雯少尹升堂察驗船户朱永謙供稱小的湖北某邑人向應治下各煤炭店之雇往閩浙各省運炭來滬轉雇周如許等小船駁運登岸周每次必稱炭簍破碎被人所竊其實乃伊自行竊取此次起貨時周來攬載小的允之田船夥王得勝將貨點交迨裝船後周又稱炭簍破碎失去不少王與爭論將王毆傷求恩訊究王供稱小的在朱船爲夥餘語與朱相同閔益亭供稱小的亦以駕船爲業周與朱夥王得勝爭毆時小的在場解勸並未帮兇周供稱小的係淮安人在滬駕小船朱雇令裝炭與王口角互毆各受微傷求恩鑒察少尹飭仵役騐得王受傷屬實周並無傷痕遂判令將周掌頰二十下交人保出諭令王自行醫治俟傷愈後提周訊辦○馬路工程局總辦翁太守移送楊啓明控榮大寶竊取布帆一案至縣楊少尹研訊之下地甲裘鎭禀稱楊係貨捐局巡船舵工因有公事未能來案備質榮向在楊船爲夥前日楊將篷置諸岸上被榮竊去因之扭控工程局移送來案榮供稱小的在楊船爲夥被欠工資洋銀三十餘元向索不付反敢誣控尙求明鑒少尹飭押候提楊質訊○丁張氏舁其子維賢至案訴請騐傷楊少尹訊究之下氏供稱丈夫早故兒子維賢娶韓東生之女爲婦時時歸寗往領不放上月某日曾投案禀明奉批令媒人理處今小婦人與兒子又往領取仍被藏匿向韓理論以致兇毆受傷求卽騐明究辦丁所供與其母相同少尹飭仵役騐得氏母子各受微傷諭令退去聽候查明核辦 
[上海巡局紀事]  
　　前日任阿土卽任耀坤扭榮友仁至二十三七鋪巡防局控稱妻子被伊姦佔早經局員韓仲甫二尹研訊任供小的娶妻七載去年十一月榮來借屋同居後忽將妻子姦佔榮供小的以丹青爲業二尹謂爾素以秘戲國引誘良家婦女可知傷風敗俗罪不容辭乎榮供小的並無其事實被誣控二尹謂毋庸抵賴現有衆鄰公禀顯見爾不安本分遂判令掌頰五十下傳其父榮寶齋領回營束並諭令任　妻回籍 
[六月分選單]  
　　道廣東肇陽羅蔣式芬直隸甲知府雲南大理陳秉崧福建甲直牧廣東連州瞿光業江蘇舉同知湖北施南郝觀光順天舉知州山東平度張漢順天監雲南石屏李祖笵江蘇監通判四川潼川朱世鏞安徽人雲南麗江李祖祜順天監知縣江西分宜施聯元浙江監安徽涇縣楊德鑠江蘇甲山東博山盛津頤江蘇供事夏津張汝鈞安徽附四川石泉胡永榮陜西舉山西盂縣陳重威江蘇舉甘肅伏羌晉榮正黄甲廣東和平張綱安徽監廣西博白金鴻江蘇附雲南水劉世瑩江江監貴州普安查秉鈞安徽廣西貴縣李彞坤廣東陜西華陰莊清吉山東廣東饒平何元泰浙江廣西天河鄧曾彠江西四川射洪蔣熊湖北蒼溪姜秉善直隸栢鄉魏鴻儀甘肅陜西清澗張冲霄直隸俱甲直州判山西代州林栖鶴湖北恩縣丞安徽休甯舒恭峻江西監吏目甘肅岷州叚煊四川監雲南石屏李崑齡直隸吏員巡檢安徽太湖郭秉璋湖北監典史山西河津陳宗舜甘肅文童廣東文昌李武周山東吏員 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宫門抄]  
　　六月二十七日工部鴻臚寺正白旗值日無引見召見軍機大臣皇上於明日用膳辦事後由頤和園至大高殿壽皇殿拈香畢還宫小坐後還南海至瀛臺等候跪接皇太后還海○二十八日推班車王請假十日召見軍機大臣○二十九日内務府國子監正紅旗值日無引見植公假滿請安周儒臣預備召見掌儀司奏七月初一日祭奉先殿濤貝勒行禮召見軍機大臣及周儒臣皇上於明日卯初二刻升中和殿看版畢還海○三十日理藩院鑾儀衛光禄寺廂白旗值日無引見銘公請假十日召見軍機大臣皇上於明日寅正至太廟行禮畢還海辦事後至頤和園跪接皇太后駐蹕 
[作育人材]  
　　九江訪事人云江西德化縣知縣江雲卿明府遵旨設立小學堂二次扃門甄别今將取進學堂肄業各文童姓名備録於左正取三十名饒冕羅德鋌陳植棻黄永爵羅鴻張敦錦曹開熾劉廷瑞蔡東旭徐擂王澍森葉清蔣彤李福椿羅大權荀亦龍萬毓崧胡學瑗饒釗李琳劉松濤王式鰲周履咸涂萬鈞馬祖楨陶賢猷羅錫亨葉詩南張榮璵蔡龍濱備取三十名黄軋夏時羅廷瑞胡椒許森桂芳楊萬清葉詩棻尹湯臣陳樹猷賀鑫常邢傳曾鈕傳諤鍾會文簡裕書黄德和陳進修黄進爵張煥陽于鵬張洪澤鄭呈烈魏贊皇熊宗唐葉振坤方贊臣何基羅大宣 
[革牧解回]  
　　聞之廣州友云已革州牧李家焯經督憲岑雲帥委廣東候補通判敖别駕廷銓由欽州乘某輪船解到省垣暫寓都府街聽候傳訊核奪 
[武林絲價]  
　　杭州訪事人云杭垣絲市前因銷塲不旺價值頓廉現在運售外洋日有起色各業户購買者亦日漸加增以故細絲每百兩售至洋銀五十三四元肥絲每兩售至錢五百有零 
[甌郡官塲紀事]  
　　温州采訪友人云浙江候補府王藎臣太守錫奎奉省憲札委來温公幹本月初二日辰刻由滬上附招商局普濟輪船抵郡在東陽春客邸暫駐襜帷○浙江候補縣丞張佩卿二尹肇璜奉糧道陸吾山儲憲札委來温催提永瑞平三邑去歲冬漕本月初二日由滬上附招商局普濟輪船抵郡行裝甫卸卽趨赴道府轅禀見面陳一切事宜○署紹興府屬蕭山縣河莊司巡檢黄菊村少尹慶雲交卸回省隨於本月初二日仍回温郡當差○新任瑞安縣知縣王斗槎大令廷棟甫於六月二十四日接篆視事卽奉府尊王雪廬太守札調來郡相騐西柟溪命案緣永嘉縣知縣秦鹿苹大令公出未回例由隣封代騐故也○瑞安釐局委員浙江試用按經歴李卓如參軍錫琪捧檄遥臨擇吉七月初一日到局視事 
[蘇臺覽勝]  
　　蘇州訪事人云各路警察局示禁騾局遊行執鞭者陽奉陰違往往仍蹈故轍近由西路總巡楊大令元溥在胥門内道前街拿獲違禁之騾一頭連騾夫帶回局中笞責五百板荷以巨枷責令牽騾遊行示衆游畢之後將騾充公○胥門内修仙巷高公館近爲妙手空空兒所算竊去皮箱一口及洋銀衣飾等物報請西路總巡某君委林楊兩員前往踏勘惟巷中派有巡捕且新設栅欄而竊去如此多贓值班者何以竟未覺察耶 
[馬路工程局瑣案] 　 
　　前日王錦揚將湖北彩票號碼改作二彩偕王如榮持赴增祥馬頭晉康錢莊兌取彩銀莊主邵子芬察破連如榮拘住解入捕房捕頭轉解馬路工程局總辦翁子文太守倩襄讞委員黄衡堂二尹研訊二王同供此項彩票由素識之李姓囑往兌取洋銀不知其有塗改號碼之事二尹令押候交李姓到案質訊○偷兒朱金生潛至生義馬頭天泰木行内竊取棉被一條携之而出被十號巡街捕拘解捕房轉送工程局黄二尹研訊之下朱認竊不諱二尹判責一百板贜給朱具領○沈老關在浦東唐橋某姓船上行竊油布帆携至馬路中被巡街捕拘解捕房捕頭轉解工程局黄尹研訊之下判責五十板贓存候失主具領 
[英美租界公堂瑣案]  
　　揮刃尋仇已詳本報昨由包探顧阿六將翁茂金陳廿二解案禀稱小的查伊等均以收買錫箔灰爲業前日不知因何用刀將同業徐三五戳傷報由捕頭派捕拘獲一面送徐至同仁醫院醫治無效而斃已由地保投報上海縣署矣翁供徐實與小的胞兄茂之打架被戳受傷兹胞兄已逃逸無蹤尙求明察陳供小的並未帮兇讞員孫建臣直刺商之英總領事署迪繙譯官飭一併押候上海縣主汪瑶庭大令騐屍之後於禮拜三解安訊奪○包探倪順泉禀稱拐匪張石寶誘拐某某三姓家女孩秀英及男孩根大兹由小的拘獲解請訊懲直刺訊得張拐得二孩交趙國珍賣去隨飭探將孩帶回給孩父母具領張判令笞責五百板枷示三月期滿之後收禁西獄五年趙笞責三百板枷示一月期滿之後發押捕房半年○江西某邑人陳國祥侵用其主蕭章茂飭購書籍之洋銀六百元經蕭報由包探徐阿華獲送至案直刺略加訊詰限於一禮拜内繳還洋銀兹已逾限昨日飭提覆訊陳供小的祗欠書價銀三十餘兩直刺准展限一禮拜如數繳案違則定行重辦○積賊王小山前已迭次受懲今又行竊某姓家烟槍數枝報由包探孫阿星拘案請懲直刺判笞責五百板逐出租界○著名賭棍張善寶誘令沈東喬賭博致逃輸去洋銀一萬二千元及金若干條後察出破綻報由包探石金榮將張拘獲羽黨李少堂等人已聞風逃竄昨日解案請訊直刺飭仍還押候嚴拿羽黨究懲○前日偷兒周進高緣竿扒入某處第七號洋房某西人家圖竊經包探張寶成獲案請辦直刺判笞責三百板枷示一月期滿之後發押捕房半年○偷兒孫金祥先後掩入金小寶王桂記等八家竊取衣服烟袋之類報由包探方茂華獲送至案直刺判笞責三百板發押捕房三個月贓分給失主具領 
[法界瑣聞]  
　　前者法文書館循例放給暑假俾諸生各自回家兹已定於本月初十日卽禮拜二開館矣○昨日爲公堂訊案之期緣法總領事署費繙譯官别有要公傳諭捕房並禀請讞員魏蒓塢大令暫行停訊 
[美租界捕房紀事]  
　　邇來滬北各錢莊每日挑選制錢之重大者運至新閘一帶改鑄銅器以致市上制錢日少殊爲法律所不容昨日午前小車夫蔡小郎裝載重大制錢數十千文行經吳淞路被包探顧福其所見拘入捕房捕頭令押候查明何人雇裝以便拘解公堂禀請讞員孫建臣直刺訊辦○前晚偷兒林阿祥潛入唐家弄某姓家行竊衣服數件携之而出被某號華捕拘入捕房捕頭令押候解送公堂禀請懲辦 
[捐欵誌謝]  
　　敬啓者昨承英會審孫憲撥助罰欵洋銀二十五元復蒙粤商張立廣大善士親到敝所慨助票銀三十六兩正惻隠爲燠流離戴德謹列尊銜用伸誌謝[  滬北棲流公所司董謹啓]  
 
 

Page 10

 
 
[永綏福禄]  
　　頃承鄒同彬善士求病愈助善捐洋銀五十元蘇省鮑南屏病愈還願洋銀五十元康門沈氏祈病愈洋銀四十二元銅洋銀八元劉卓賓爲子病愈還願洋銀十元張立廣規銀三十六兩孫保基洋銀二十元無名氏洋銀三十元吳熙瑞祈子病愈洋銀三十元遂重因妻張氏求病愈振洋銀五十元蘇省恒孚銀樓募各户洋銀七十五元四角銅洋銀一元種得菩提之樹善果長綿不須藥石之投沈疴立起延釐篤祜積善有徵乞附報章藉彰盛德[  上海六馬路仁濟善堂董事嚴信厚楊蕪杲朱佩珍陳作霖焦發昱施則敬劉芬謹誌]  
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
訓俾獲遵循之則藉伸瞻就之誠所有奴才感激下忱並籲懇○陛見緣由謹恭摺具陳叩謝天恩伏乞皇太后皇上聖鑒訓示謹奏奉硃批著來見欽此 
寗夏將軍色奏任領年老患病呈請休致摺十九日 
奴才色普徵額跪奏爲佐領年老患病呈請休致恭摺仰祈聖鑒事竊奴才據署廂白正藍兩旗滿洲恊領瑞珵呈據正藍旗滿洲儘先恊領花翎佐領達禮哈呈稱達禮哈現年六十六歲食俸餉五十一年由候補筆帖式前鋒於同治三年二月初三日補授驍騎校於四年五月十一日補授防禦於九年十一月補授佐領共食錢糧俸禄五十一年自同治三年軍興起守城三載當賊匪入城時迎頭巷戰立時攻退繼因賊匪攻城節次縋城在四圍長湖等處迎敵攻壘共打仗三十二次殺賊八名奪獲賊驢一頭器械二件於同治三年二月間跟隨副都統常陞分營駐紥南鄉會剿在良田渠新橋等處剿捕回匪共打仗九次殺賊五名奪獲器械二件於同治四年五月間隨同已革恊領依鐸額分營駐紥李家莊等處會剿半載有餘以期疏通運路出兵一次因在事出力經將軍穆圖善保奏於同治五年三月十八日奉上諭達禮哈著賞加佐領銜欽此於同治三年衝圍冒險前赴定邊迎運火藥一次因克蘇家爐房賊巢曁歴解寍夏等處城圍在事出力經將軍金順保奏於九年十月初一日奉上諭達禮哈著賞戴花翎於此於同治七八年間疊有董志原大股陜匪竄入寗境逼近城垣節次出隊堵剿在威遠堡長湖等處先後與賊接仗二十六次殺賊二名奪獲器械二件因在事出力經護將軍豐紳副都統謙禧保奏於十年十二月奉上諭達禮哈著以協領儘先補用先換頂戴欽此欽遵各在案現年六十六歲窮在軍營染受潮濕近因年逾六旬血氣漸衰染受風寒時發時愈益發益深實係不能差操已成殘廢情願具呈告休等因轉呈前來當派佐領普恭覆查佐領達禮哈步履維艱已成殘廢屬實等語奴才覆查無異合無仰懇天恩俯准佐領達禮哈以原品休致之處出自逾格鴻慈除該員履歴造具滿漢清册咨送兵部核議外所有佐領達禮哈呈請休致緣由理合恭摺具奏伏乞皇太后皇上聖鑒謹奏奉硃批著照所請兵部知道欽此 
[盛京將軍增奏哨長敗壞營規從嚴懲辦片十九日]  
增祺等片再甯遠州巡隊後哨正巡長鄭收善奉派在小黑山訪緝賊匪所部兵隊空額甚多聲名狼籍並有欺壓訛索各情事經西路統巡記名提督胡喜志親往查明禀請從嚴懲辦前來查該巡長鄭收善於奉派緝賊膽敢缺額冒餉擾累民間若不從嚴懲辦實不足以警效尤隨經批令將該犯於覆訊後押赴防所卽行嚴懲並通飭各營嗣後如有再蹈缺額等項惡習卽以軍法從事用肅戎行謹附片具陳伏乞聖鑒謹奏奉硃批知道了欽此 
[盛京將軍增奏審明已革游擊聞警潰散請旨嚴辦片十九日]  
增祺片再已革卽補遊擊李增誨前於光緒二十七年五月間因管帶懷仁巡捕隊於股匪林七等撲犯鳳凰城時領餉後開拔他往並不援應據東邊道榮森詳經奴才奏請革職訊辦在案疊飭發審處營務處會同研訊據該革員供稱所帶隊兵委因聞警潰散並非畏賊不進亦無拐餉情事等語一再嚴鞫堅供如前查東邊道榮森於呈報後用經因病出缺顯係恃無質証任意狡展究未便稍涉姑容應請旨將已革卽補遊擊李增誨發往軍台効力贖罪以肅軍紀除咨部查照外謹附片具陳伏乞聖鑒謹奏奉硃批著照所請該部知道欽此 
盛京將軍增奏擬軍人犯被盜拒傷身死片十九日 
增祺片再前於光緒二十七年九月准行在兵部咨開教案内已革團長常志德係照民人例發配陜西同州府軍犯行令速卽起解等因當因該犯係何城旗佐無案可稽疊經通飭輾轉究查始據廣甯縣知縣李景祥詳稱查明已革團長常志德卽常義興係該縣屬鴨子廠人前因操練團防於光緒二十六年十一月二十二日與盜首馮麟閣率黨拒傷身死經會首闕百榮禀由該縣查騐明確取具並無揑飾切結呈報前來奴才等覆核無異除分咨查照外所有教案内擬軍人犯已革團長常志德早經被盜拒傷身死無從起解緣由謹附片具陳伏乞聖鑒謹奏奉硃批該部知道欽此 
[盛京將軍增奏審明宗室糾夥搶刼得贜按律定擬摺十九日]  
奴才增祺跪奏爲審明宗室玉成迭次紏夥搶劫得贓按律定擬恭摺具陳仰祈聖鑒事竊案據營務處呈拿獲事主尹連增被劫案内首盜宗室玉成卽玉四又名玉洛四一名當經奴才飭由宗室總族長查明檔册相符隨交發審處審訊供詞狡展迨提同事主尹連增曁先經獲案之夥犯夏喜並强逼受案贜物之高永昌潘福一千人証質對始據該犯玉成供認於二十六年閏八月間糾同已獲之夏喜在逃之王四磅等疊次在途搶刦事主試用知府葆廉家眷小車並不知姓名逃難事主等銀錢衣物及尹連增等銀錢騾馬各情不諱據發審處委員審明擬詳前來奴才親提研訊緣玉成卽玉四又名玉洛四係盛京左翼正白旗連喜佐領下宗室夏喜係承德縣民人均游蕩度日光緒二十六年閏八月間猝遭兵燹居民紛紛遷避玉成起意搶劫糾邀夏喜乘亂搶奪財物不記次數二十七年十一月初間不記日期玉成復起意糾搶邀同夏喜並素識在逃之王四磅顧九臣等同夥四人分持槍械騎馬起身是日晌午時分偕至省東七間房屯道上見有西來行路大車一輛玉成等上前攔住放槍威嚇事主躱避玉成等搶得銀元六十元均分花用是月二十八日午後玉成又約同夏喜等原夥原械同至省北三窪屯嶺上遇見北來背包不知姓名行路事主七人玉成等上前攔住用槍威嚇搶得烟土銀元衣服等件維時又由南來小車一輛見而折回玉成等尾追至關家店内事主躱避玉成等逼令車夫將車赶出店外搜搶得羊皮斗蓬一件狗皮褥子一件洋手巾一條毡鞋一雙銀元十二元携逃至僻處俵分是晚順至二窪屯闖入高永昌潘福更房硬令做飯高永昌等見勢兇惡畏懼應允飯畢各欲歸家顧九臣王四磅當將快槍二杆子母一百九十粒交給玉成收回玉成因不便携帶當托潘福代爲收藏潘福推辭玉成又令高永昌代收高永昌亦不肯寄放玉成氣忿用言威 
 
